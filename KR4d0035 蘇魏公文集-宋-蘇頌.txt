#+TITLE: 蘇魏公文集-宋-蘇頌
#+DATE: 2018-05-12 10:19:09
#+SOURCE: github.com/kanripo/KR4d0035 master 1af456a4                
欽定四庫全書　　　　　集部三
　蘇魏公文集　　　　　　别集類二(宋/)
　　提要
　　　　(臣/)等謹案蘇魏公文集七十二巻宋蘇頌撰
　　　　頌字子容南安人徙居丹陽慶歴二年進士
　　　　官至右僕射同中書門下平章事罷為集禧
　　　　觀使徽宗立進太子太保累爵趙郡公卒贈
　　　　司空魏國公事蹟具宋史本傳集為其子携
　　　　所編宋史藝文志陳振孫書錄解題皆作七十
　　　　二巻今本與之相合蓋猶原帙惟藝文志尚
　　　　載有外集一卷而今本無之則其書已佚也
　　　　史稱頌天性仁厚宇量恢廓在哲宗時稱為
　　　　賢相平生嗜學自書契以來經史九流百家
　　　　之説至於圖緯隂陽五行律吕星官山經本
　　　　草無所不通葉夢得石林燕語亦載頌為試
　　　　官因神宗問暨陶之姓頌引三國志證其當
　　　　從入聲不當從洎音神宗甚喜是其學本博
　　　　洽故發之于文亦多清麗雄贍卓然可為典
　　　　則石林燕語又稱神宗用呂公著為中丞召
　　　　頌使就曽公亮第中草制又稱頌為晏殊諡
　　　　議以其能薦范仲淹富弼比之胡廣謝安又
　　　　稱頌過省時以歴者天地之大紀賦為本塲
　　　　魁既登第遂留意天文術數之學陸游老學
　　　　菴筆記又引頌起草才多封巻速把麻人衆
　　　　引聲長之句以證當時宣麻之制徐度卻掃
　　　　編又稱頌奉使契丹文彦博留守北京與之
　　　　宴問魏收逋峭難為之語何謂頌言梁上小
　　　　柱名取曲折之義因即席作詩以獻今檢是
　　　　集凡諸家所舉各篇悉在其中足知完本尚
　　　　存無所闕佚而頌文翰之羙單詞隻句膾炙
　　　　人口即此亦可見其槩矣乾隆四十六年六
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　蘇魏公文集巻一
　　　　　　　　　　　　　宋　蘇頌　撰
　古律詩
　　進南郊大禮慶成詩狀
右臣伏以禮行於郊由古謂之大事祭得其道先聖著
於格言皇帝陛下受命皇穹繼昭仁考爰初纂嗣不忘
丕承大報圜丘恭展三年之禮祗見宗廟遍祀八世之
靈至於朝享道宫肆赦端闕奉事長樂尊上册文惟是
親行之儀莫非盛德之事上意專慤熙事備成宜有咏
歌被之金石臣幸塵詞館恭覩禮文思所以攄發精微
形容萬一愧無鴻筆藻潤之美徒有蕪音累句之慙出
於至誠不敢自蔽謹夙夜齋祓課成大禮慶成詩五首
繕冩隨狀上進干凟宸嚴臣無任惶懼屏營之至謹奏
　　大禮慶成詩五首
惟宋五世將郊泰𤣥祗若前典欽崇道尊其日吉午天
時薄寒帝出齋寢朝神紫垣降輅就次被龍搢山禮薦
蒼玉樂歌太安酌以瓊醴羞以靈飱飆御來格上誠益
䖍思我基命系於帝軒真祖膺符錫類貽孫皇繼其志
受祉彌繁炎炎景厯億萬斯年(右朝享/景靈宫)
天命有宋系軒纂唐祖武宗文積厚流光奕奕清廟八
祏同堂五祀備饗百順儲祥皇帝孝思明發不忘躬執
圭瓚再薦嘉觴公卿陟降鼎俎芬芳廣樂九變羣神迪
甞昭我先烈緝熙萬方永思繼述成不敢康始朝于廟
詩歌嗣王烈聖在天保佑我皇(右薦享/于太廟)
惟皇繼天宅位三禩靈德及逺嘉生茂遂仲冬月良一
陽氣至上將告成禮嚴肆類自廟徂郊萬靈拱衞天收
宿雰日麗佳氣月踰既望再登午陛對越蒼祗配以太
帝奠玉酌匏升烟燎幣志盡䖍恭備成熙事玉輿旋衡
歡聲沸渭皇專乃誠下䝉厥惠(右有事/于南郊)
帝陟圜丘天降之祜嘉與士民均承福祚還御端闈躬
布皇度雞星驗占鵠書臚句慶浹天淵恩霏雨露滌垢
棄瑕蠲租薄賦三泉靡封五刑幾措太和充塞羣心率
籲自古無赦孰除詿誤我朝本仁實清弊斁赦匪其私
仁則有裕萬民以懷邦基鞏固(右賜赦/宣德門)
大孝尊親治本人倫自家之政所以刑民天正元日帝
郊畢禋將崇母儀爰即嘉辰正朝乾闢羽衞星陳金石
既作公卿荐臻帝步西序躬咨爾臣授以册寶極其禮
文羣官在位靡不歡欣謂天子孝感于人神祝天子年
後于靈椿皇心匪懈聖度惟新(右發册/文德殿)
　　元日鴻慶宫朝拜二十韻(皇祐三年任南/京留守推官)
上國房心次仙都太紫微璧門開倣雉金闕立如翬昔
聖躬三祀乘時動六飛奠圭渦曲已鳴蹕渙陽歸孚號
興王澤尊名象日畿經營原廟制䖍鞏上天威祖系崇
軒鼎宗祊奉漢衣豫游恩甚盛謁欵禮無違却顧和鸞
跡咸嗟歳序非璿源流永永堯德冠巍巍我后遵鴻烈
聲明極範圍乾坤扶寳厯日月拱琳扉朝㑹元正始班
聯内著依叙官風憲肅就列羽儀輝北面鸞分黨東隅
斗轉機寒銷冰玉砌風繞大龍旂瑞色花藏緑歡聲霧
散霏未竣真館集遙仰帝陽晞至治尤遐邈先猷重發
揮邦人徒望幸延首向端闈
　　恭和御製賞花釣魚
四照仙花次第開上林重覩属車來雨晴馳道紆天步
風引濃香到壽杯瑞燕入簷時拂掠恩魚窺釣更徘徊
栢梁絶唱容賡綴獨愧非才亦與陪
　　恭和御製上元觀燈(元豐五年正月畢仲衍押/伴高麗賜宴樓下賜詩)
寶杯蓮燭豔宫臺萬户千門五夜開樓下舞韶清吹發
雲間鳴蹕翠華來九賔宴集占風使四近班陞構夏材
自愧周南獨留滯十三年隔侍臣杯
　　恭和御製賜太師致仕文彦博五言六韻詩一首
曉日清明霽華林物色新詔頒慈惠宴恩厚老成人衮
冕三川客杯觴四府臣獻酬同飽德愷樂盡含醇帝惜
營丘去民思尹氏均宸章一褒賁道不愧如仁
　　恭和御製賜太師致仕文彦博七言四韻詩一首
出處逢時道不殊當年功立老閒居來膺冕紱三公命
歸奉雲章五色書社稷元臣名已遂山河雄鎮寵仍疏
瓊林詔餞衣冠盛豈止都門百兩車
　　謝賜御書詩五言十二韻
聖學天攸縱宸文日又新因摛鏤牙管分賜挈囊臣玉
几繙經暇瑶宫錫宴辰清躬忘旰食睿藻出絲綸才賞
唐詞客人稱賀季真開編掇風什灑翰落霜筠楷法前
無古書評妙入神良慙孤陋甚獲對寵光頻得異登牀
誚藏過韞匵珍護持同始卒荷戴等穹旻職幸聯簪筆
憂常念負薪惟勤黃巻業仰答大君仁
　　進皇帝初郊大禮慶成詩狀
右臣伏覩今月十四日皇帝躬祀南郊禮畢者三歲一
郊漢唐以來為定制二儀並侑祖宗之世皆親行蓋王
者謹於承天而經典重於饗帝國之大事兹實為先伏
惟皇帝陛下稟堯舜之聰明監夏商之忠敬明德恤祀
靡神而不宗精意曰禋無文而咸秩爰卜天正之吉躬
修郊見之儀前詔攸司聿遵先典内則稟訓于文母外
則詢謀于邇臣稽皇祐舊章既兩行于宗祀案熙寧故
事當合祭于圜丘尊泰元富媪之靈徧六宗羣神之祀
義兼聖孝禮盡情文瑄玉嘉牲合二精于志物黃鍾太
蔟備六樂于神祗煙燎配黎而四施休氣欝葱而竟夕
膺萬壽而褆百福叢慶于三宫暢九垓而泝八埏覃恩
于庶物臣親逢熙旦叨領近司從警蹕之奔趨望廟丘
之陟降贊盛德之事雖莫究于儀形聽輿人之言輒載
賡于歌詠顧慙鄙俚難逭譴訶謹夙夜齋戒賦成皇帝
初郊大禮慶成七言二十韻律詩一首繕冩上進冒瀆
冕旒臣無任惶懼屏營之至謹奏
　　皇帝初郊大禮慶成詩
六帝貽謀聖繼明兩宫崇祀上躬行熙壇初展嚴禋報
觀盥三終孝享成仰法祖宗尊本始致隆高厚罄純精
告䖍並薦圓方玉在滌交充繭栗牲吉土兆南殊漢畤
景圭迎至協周正羽旄備物甘泉仗觚陛層垓委粟營
齋寢累朝思志意真廷穀旦奉粢盛八神警蹕敺氛沴
九貊梯航入貢菁過廟徂郊紆步武撤茵停蓋肅公卿
服裘尚質遵前製配册修辭正重名篆鼎割烹工奏夏
午階登降斗旋衡先時非霧滋鱗隰竟夕祥光燭縵城
鐘虡四廂庭樂畢樵蒸千石燎煙輕龍回雕輦昇嶢闕
鶴負㤙書下采楹海外雞星占澤霈樓前鼉鼓震霆驚
風雲氣應靈臺候雷雨仁深犴圄清有昊感通欽輔德
聿修寅畏念持盈旁求遺逸搜巖穴寛舍租逋惠𨽻氓
天錫泰元神䇿瑞民歌華黍歳豐聲老臣扈從知何補
敢次輿言頌太平
　　恭謝慶成詩十韻(嘉祐元年九月代劉相作時二/府皆有詩議者云皆不逮劉公)
　　　(者公聞之曰某久不事筆硯此親/倩蘇校勘所作也人嘉其不掩善)
聖孝當天世繼明兩全能饗禮交行路朝躬欵三年報
齋寢先端七日誠穹厚博臨通肸蠁祖宗嚴祀極專精
冕章從質更新製鐘虡鏗純復舊聲(先是命禮官重定/衮冕制度務從簡)
(質仍詔/用舊樂)舞佾前陳徽烈茂燎煙升逹上儀成不祈厚福
歸諸已務達厖㤙及庶氓還御端闈孚大號載頒元厯
慶鴻名歡謡沸渭盈都輦協氣旁流浹海瀛百辟旅庭
紛嶽抃四方延首效葵傾帝心䖍鞏常無怠億萬斯年
享治平
　
　
　
　
　
　
　
　
　
　
　
　蘇魏公文集巻一
欽定四庫全書
　蘇魏公文集巻二
　　　　　　　　　　　　　宋　蘇頌　撰
　古詩
　　送鄭無忌南歸
我家本南閩處世若羇寓侍親從宦逰東西遷者屢因
循歴年載未識南中路間歳至都城始與里儒遇嘗聞
閩中竒英雋所叢聚山川降靈氣稟肖時魁梧往在祥
符中黃李稱獨步當時盛文物在廷充振鷺二子簉其
間軒軒並鑣驅得志何所如康莊躍騏馵時文變新律
高辭無累句人傳幼婦碑朝奏客卿賦竒器擅珪璧至
音有韶濩當宁喜同時士林争景附淵澄或無魚木秀
乃生蠧嗟哉士之賢入朝嘗見惡叔才亦稍遷秘書觀
四庫命窮時不偶伶仃獨翁孺名雖鼎甲貴官止塵勞
汚蹉跎三十年困躓卒顛仆伊予生後時舉頸徒企慕
鄭子乃其甥肖貎何穎悟讀書博而詳偉詞亦能鑄朅
來至京國首與予欵晤吾嘗念古昔人賢猶愛樹况遇
賢之出何必縁雅素從遊遂無間往來靡常度近遭試
秋官報罷不知故飄飄歎窮途歸橐不能具當路少知
已腹心誰可布我嗟近世人齪齪何足數見善不能舉
徒然用烋噢士有處憂困豈嘗一䝉顧勸君自求已何
用頻齟齬還家樂詩書養心益堅固無因一傷手廼欲
改前措澤豹未成文尚能隱深霧齊禽戢其翼久亦䝉
傅羽(去/)况子氣方剛丁辰年未暮勉勉信予言勤勤蹈
前趣更想渭陽賢懷道當有遻王忱希范甯羊曇宗謝
傅武子稱衞玠逢時廼騰騖深源賞康伯傳經有訓註
子其慕斯人戒哉惇向素還來取高第擢俊膺帝籲更
發翁孺名後來益垂裕作歌送子行予言豈虛諭
　　送王秀才出京
都城大雪酒價高我送故人傾濁醪酒闌置杯欲話别
不覺中心生鬱陶丈夫聚散豈為念所歎人事多徒勞
憶昔我年未弱冠西來觀藝遊神臯金門獻賦嗟失路
因循四載何所遭京華碌碌少知已但聞嘲弄聲嗸嗸
今年詔書恤西事大開言路烝羣髦因思平生負氣槩
臨事始可觀持操長纓羈虜豈無計䇿慮未獻心徒忉
感君壯志正凌厲術業沈究鈐與韜上書論畫兵家事
直請西去親鞬櫜又言若將衆十旅可為手足除紛搔
踰時待報不聞命西秦便欲從遊遨束書㩦劔瞥然去
却顧名利輕如毛我謂方今正急士帝言屢下搜英豪
公卿悉意奉詔㫖推賢好善如干旄勸君失意且韜養
有能必見時稱褒中朝列爵本馭衆進任將相皆儒曹
一時未遇何須歎吾輩豈久居蓬蒿
　　和丘與權秘校詠寶寄林成之進士
天下豈無寶此寶常曠乏渾然肖天質不與璆璠雜萬
産蓄精粹百靈常護押天王得而興人事留豈盍問將
安所施邦國慿鎮壓問誰能為售靡物可酬答孰嗟道
不行將以補千衲孰憂大厦摧用以支衆庘在昔夏及
周相繼登天榻搜索罄寰瀛異物悉歸狎萬玉㑹諸塗
九鼎安於郟人神為交歡海嶽在呼欱無逺不奔趨無
强不折拉區區覇者君猶能救收扱譬夫至音奏所聽
纔鞺􁱹晉强由一戰齊盛成九合小邦願輸幣鄰境求
盟㰱至寶既見用光價日以洽豈若秦與趙争璧相蹂
踏其下數十代交攻事矛甲月捨亦異道盛衰勢相沓
得之權綱震失之基本塌吾君系皇統威稜海隅匝大
器固神扃衆竒萃緹匣山瑰及海靈盡獲諸羅罨揀金
磧礫中或不間砂鑞求珠淵泉底或見取蠯蛤珉石尚
珍藏理寕斥珪玾其間偶棄遺誠堪為嗟􁤆或是選擇
殊非由道路狹淵哉二君言相投予意恰誰能借其辯
九重貢君闔上以啓聦明次以廣開納冀于涓塵中收
拾秘箱笈明時寧自疑本無雙刖法
　　送閻祕丞宰雩都
江西劇藩曰南康其山空青水貢漳環封千里十巨邑
邑皆萬室居相望地窮呉境雜楚粤民生窘急矜豪强
積姦疊訟狃成俗吏治紛擾多頽綱緩其銜轡乃縱弛
繩以密網還滋彰中和之政固難立要在教化完隄防
爾來守宰尤慎擇長人之計非尋常儀儀閻君文且敏
風韻粹絜含珪璋昨從筦榷薦稱最就委墨綬雩川旁
周才治劇有餘地猶以驥騄騰康莊牛刀砉騞解衆理
排擊曽未嬰銛芒聲華早已擅朝寀羣公稱薦交封章
况今知已正當路拔擢賢俊登周行謂宜平步陟清要
何乃逺官天一方平時進人用資履詳試政事觀循良
毋嗟邑令尚沉滯昔賢為吏多踐揚漢庭卓魯終作輔
孔門言季俱升堂于時百里振嘉譽逮今史簡傳清芳
勉哉逺繼數賢迹坐使慈惠流江鄉政成績茂奏丹扆
行矣臺閣看徊翔
　　天禧寺竹
萬箇碧琅玕兩傍䕃潭沼叢深蔽巖麓幹直露雲表刹
影下交加山房上環繞昔嘗止鳴鳳今肯棲凡鳥笋抽
龍種瘦籜墜孫枝小美勝㑹稽箭珍逾汶陽篠兔園名
非竒渭川比終少樵删草根變客玩茶煙燎創亭僧意
高諭佛禪心了吾愛有霜筠一到忘昏曉(一本云每來/到霜筠愛玩)
(忘昏/曉)
　　寒食後一日作和林秀才
寒食初過一百五陌上風輕歛微雨宫花鋪繡淺深紅
蜀栁垂絲千萬縷都人士女趂時節郡圃山樊樂樽俎
肯敎容易度春光來日清明更姸煦
　　暮春與諸同寮登鍾山望牛首
清明天氣和江南春色濃風物正繁富邦人競遊從官
曹幸多暇交朋偶相逢並驅出東郊乘興遊北鍾陟險
不蠟屐扶危靡搘笻上登道林祠俯觀辟支峯辭山次
阡陌長江遶提封蕭條舊井邑茂盛新杉松攬物思浩
浩懷古心顒顒念昔全盛時兹山衆之宗天門對雙闕
覇業基盤龍六朝遞興廢百代居要衝人情屢改易世
事紛交攻當時佳麗地一旦空遺踪惟有出岫雲古今
無變容
　　首夏即事與丘與權同韻作
朱曦漸永煩暑添薰風當晝飄前檐庭幽門邃搴帷簾
景物軒豁欣窺覘方池緑瑩波文恬兩傍森森生葦蒹
新荷未展排青尖上下交映開鑑奩園林果實繁李棎
原野麥秀勝稻稴羣飛衆走羽毛彡求陰息影愁烹爓
江南鬱蒸非類痁時雖早熱人心懕忻忻笑語喧閭閻
言此豐歳將飫饜正陽用事何太廉乃使隂沴相陵詹
正當汗浹絺衣粘凄風忽生増纊縑淫霖旬日橫流霑
市井郊郭皆渰淹林實墜落誰撦撏麻麥散亂如刪鎌
斯民愁嗟言成譫我時憂思坐閒櫩方食不知味苦甜
整齊几案抽書籤發䇿一以天人占少陰乘陽時最嫌
小人當此多欺憸君子遇之難懷謙天道雖逺誠可瞻
上曰高明下沈潜四時中分寒與炎一氣不可相并兼
推本事理知悉纎災害所起由漬漸豈非姦孽當除殲
又非直道傷詖譣孰居鼎鼐調梅鹽孰任閫闑懷韜鈐
聖皇言動謀於僉布為利澤濡蒼黔將消祲沴頻深砭
感召沖氣安危阽嗟嗟直口不可鉗誰當一探龍頷髯
　　與諸同僚偶㑹賦八題
　　　不期而㑹
汎交以勢利君子期久要道義苟契合出處無阻遥龍
興雲必從宫鳴商亦調樂哉此席㑹固非夙相招
　　　待燈
黃昏蝙蝠飛空堂蟋蟀吟相對語未闌不覺更漏侵呼
童持短檠注以蘭膏深皎皎見寒光良宵愜予心
　　　坐久月初上
高軒微雨過初夕凉風生兀坐正幽寂雲間月華明移
榻向寒堦遥望孤蟾清所思故人逺對此傷予情
　　　邑署獨鶴
常賦士衡雲兼懷惠連雪庭前聞清唳天外見寒月舞
愛素琴橫飢思朝露潔問爾誰為羣威鳳在丹穴
　　　府庠小沼
面向秦淮流背枕清溪水當軒觀未足鑿沼近可擬月
明練光寒風動漪漣起不用植菰蒲惟將鑒容止
　　　華藏竹
竹性本孤潔况在祗園中經年蔭華宇永日吟清風心
虚大道合幹直賢人同雪霜任摧挫寒姿獨青葱
　　　秦淮栁
古樹枕淮流橋邊與亭畔借問植秦堤何如在隋岸南
朝正佳麗綺陌多攀玩嗟今非昔時榮悴俱可歎
　　　登賞心亭
秦淮接長江活活流不已高亭出城角四面盡湍水山
川孤雲飛檻閣清風起望逺何所思故人在千里
　　與丘程凌林四君同賦食河豚
水族誠萬種兹魚非衆儔形厖而味異名與畜豕侔江
南春風和乘時泝江流貪婪爾之能腥臊固相投膨膨
逞怒腹駢駢競尖頭靡因梁笱獲謾汚筌餌求虛傳百
金貴不充四時羞假以薑桂芼薦之尊俎酬飽飫有奚
適包藏乃為憂嗟予鄙異食顧此偏憎尤河魴風陳詩
蝦䗫譏栁州腊毒戒厚味兹言實嘉謀盍投㑹稽犗更
垂渭濱鈎一釣蓬山鼇復連東海鰍割鮮輕屠龍和羮
小函牛誰同厭若魚何必誇食鰌
　　遊保寧院練光亭同丘程凌林四君分題用業字
　　　韻
寺本梁瓦棺地臨呉建業何人構虛亭勝槩壓危堞巖
扃豁常開江練静相協洪濤雖震騰迅流終妥帖逺窮
滄溟盡近與長淮接水色古今同潮聲朝暮愶中間數
洲渚來往拏桴楫摇深鳴根喧渡閣孤帆怯到此是安
瀾遊人無病涉滿檻霽光浮平林風勢獵黃昏煙引素
清曉波成褶歸雲閒自飛列岫平如帖秋岸狎鷗鳥春
城噪批頰園橘冬垂丹隄榆夏飛莢竹徑粉筠墜松梢
飴露浥老檜倚軒簷幹勁如雄俠野花鬭黄紫格頑若
婢妾離觴歌栁枝江人憶桃葉往事杳難尋欲問言成
喋惟惜建邦都形勝敵岷鄴後人奉竺乾剏寺據山脅
邑居正佳麗棟宇争煒燁山遊鸑鷟羽池變炎灰刼鳳
去臺遂空國移人亦慴興衰既代謝榮悴固相躡幸今
明世逢早䝉湛㤙浹安堵四民居飽食千僧饁吾儕正
閒暇來遊失疲薾心朋况遨從雲梯屢登躐山川思慮
清風雲抱懷愜百里見毫釐萬象入眉睫南望牛首峯
雙闕儼重疊却視虎踞基石城猶岌嶪北阜盤虬螭三
山樹矛鋏風流非昔時事跡看載牒開尊忘醉醒縱論
鄙嚅囁念當時值泰豈嘆徑未捷經綸苟韜藏鼎飪終
調燮攬景且留連無為利名攝
　　詠丘秘校山水枕屏
逺山近山各竒狀流水止水皆清曠煙雲到處固難忘
筆墨傳之尤可尚古人銘枕戒思邪高士看屏助幽況
左有琴書右酒尊怠偃勤興時一望
　　和林成之五題
　　　客來
有客過我門開顔喜相見貧居何以待案上書千巻高
論到古人終日自忘勌非同豪富家絲竹留飲讌
　　　城南
心樂郊原景人應似我稀城南時一到山寺幾忘歸新
竹當行徑飛雲戀客衣誰能咏招隱向此息塵機
　　　江上
何處偏傷江上春天涯失意未歸人片雲極望添鄉思
孤棹隨波寄客身塞鴈來時慿逺信海鷗馴處見吾真
休嗟進取無成去幸有榮名足慰親
　　　西隣
西隣擊鼓北隣聽飲馬持戈密相應一朝奮躍事争鋒
朔氣充盈誇戰勝中原太平日已久刄頓兵閒空細栁
二疆欵附歳奔馳捆載金繒萃淵藪飫肥服煖四十年
但欲包藏忘德厚謀夫憤憤壯士憂屢獻忠言曽苦口
廟堂尚論正無為肯向平時議攻守朔方三十有六郡
户歛家輸佐行陣非無碩畫破妖巢直遣萬里威稜振
皇天愛人猶赤子縱欲敺之言亦訒彼方束手聽誓盟
重獲歳時贄琛賮斯民懷德樂休兵戍卒歸來解鋒刃
皆言隣徼復清夷嗟哉異類終難信
　　　惜别吟
丈夫豈無淚不學兒女悲今日獨澘然為别良交知交
知不易遇一别㑹何時念兹出門去空有長相思非無
樽中酒亦有桐與絲未飲先歎惋欲歌還喑噫誰能諒
予心惜哉此别離
　
　
　
　
　
　
　
　
　
　
　蘇魏公文集巻二
欽定四庫全書
　蘓魏公文集巻三
　　　　　　　　　　　　　宋　蘇頌　撰
　古詩
　　題畫草蟲扇子
蠉飛蠕動誠微物尺素輕盈誰畫出一朝君手將動摇
猶似吟風欲跳逸竹梢草際弄輕翰水墨淺深見􁅔質
昔人徒愛明月詩何似今看老師筆
　　清暉茅亭
山僧構亭山之麓旋結茅蓬架園竹千年巖樹怪枝虬
十畝龍池春水綠閒移賓榻向松軒一坐清風香馥郁
誰為潄石枕流人老此優游避喧俗
　　逢錢塘詩僧
把手忽相逢開談究詩義子雖浮屠流乃抱風騷志錢
塘佳山水一一助清思何處最堪懷飛來峯下寺
　　聞鼃
鼃黽何所恃喧喧矜善鳴不知穢汚質羣沸沼池清游
子得無淚羇人若為情華堂有絲竹皆厭爾虛聲
　　和林丘二君㑹程坦之家二詩
春晩寒不已節候差季孟木行怯初陽水官恣餘橫滂
沱連月雨愁歎斯民病已紊四時和更傷羣物性園花
半零落猶逞晨粧靚隴麥將痿摧况值風威勁我願天
地心慎舉陰陽柄十雨應太平時豐順睿聖庶令疵沴
消永保寒暑正無復三月中慘慘行冬令
天涯人未歸飄然江海上客心蓬任風歸路萍隨浪青
雲少知已白日多罹謗著書見窮愁倚門知骯髒皇皇
干名祿戚戚足羞讓豈特為身謀所懷慰親望昔人在
困躓寧復論得喪吾徒抱道義豈不保趣嚮勉希一簞
賢無慕千乘相卷舒各有時出處當自諒
　　奉陪府公賽雪橋公廟紀事兼呈倅幕諸君
北走出都門寒坰冒初雪言瞻漢三公嚴祠奉遺烈䄡
帷未行春首兹薦腥血念昨冬愆陽時風少凝冽長人
惜熯菑坐閤苦憂惙遣吏造靈宇精心致蕭焫冥感不
踰旬同雲寖融結甸畿千里間滋液徧農畷兆為豐年
祥倉箱行可閲報祈禮則然况乃人望觖前期告祝史
按令肄儀蕝俎豆載博肥尊罍泲芳飶朱轓朝啓行騎
從紛交列雍容幕府盛陪預愧䝉拙聯行趨閟宫就位
修罄折拜望巳告䖍歎詠想竒節惟昔漢之季奸雄逞
權譎公初任州郡超然脱羈紲敢犯跋扈鋒終正狡吏
讞霽威遁世賢先覺安民傑舉當仇無避義在親則滅
入朝掌武事出塞受師孑烽塵息邊土蠻貊竄巢穴屢
進行惟危保終名不缺世閥著廟鼎庸勲刋冢碣清風
邈千載血祀豈嘗絶時其福善事鄉人每談説水旱或
禜雩響應甚昭晣神實依于人禱祀戒輕媟今兹罄誠
禮庶可消眚孽府公臺閣老家聲繼臯契都圻出居留
條令見施設芘民慈惠師事神粢盛潔威行肅羣豪政
成除一切貳車實邦英諸僚亦時哲儒雅資縁飾吏治
賴關決非才荷寛矜幸免事卑屑方欣盍簪得載詠嚶
鳴闋期㑹間亦希宴遊時豈輟嘉此歳事和樂哉民共
悦覽古極優游言歸日將昳
　　送趙君權中歸福唐兼呈陳季中
趙子抱經術儒林挺孤秀䇿足入上庠高誼諸生右秋
闈再程文懷寶不見售京師首善地翹然俊賢囿朝廷
舉新詔多士四方走主司搜擇艱有如羿張彀小善或
不遺寧當舎良茂豈非繩凖高刀尺下難就得喪不在
已自信非我疚歳窮感親心倚門方逺候都亭謝知已
飄飄拂歸袖樂彼閩中幽里中賢友舊且復從其游行
義益充厚道存貴有用獨善古所陋明時無滯才子行
當勉懋
　　送許當世職方通判泉州
仕宦逺故鄉古人之所譏懷祿去養親千鍾且為微當
世倅州行二美其庶幾符竹非不貴誠與雅志違獨駕
箳篁車東南去如飛所懷戀晨昏奚論官等威遥遥七
閩山喬木正芳菲駟馬過舊遊道路増光輝榮觀慰親
心佩綬紆銀緋上堂拜慶日喜氣生庭闈躬扶版輿去
徑入牙城扉潭潭公府盛華顯猶布韋膳羞盈其前酒
紅魚蠏肥人生苟適意富貴安所希况今邦伯賢早辭
尹王畿亦從北堂養再擁雙輪歸君欣舊知已復得相
親依守相同鄉州㑹遇時所稀純孝自感人逺近聞風
徽豈徒對交親誇詫晝錦衣
　　和胡俛學士游西池書事
皇都有滄池近在金商陌淵源控河汴襟帶引京索衆
派㵼寒光一鑑涵空碧晴明天垂幕隂靄地滋脈煙嵐
隘五湖氣象呑七澤漪漣十餘里縞練千萬尺樓殿起
參差門闉開岝峉人間識方壺古來慚太液美哉臺沼
名壯我帝王宅惟昔經始謀兹見神武迹非同泗淵濫
盖用昆夷策萬乘紆警蹕羣官扈鑾軛津頭駐翠華唐
中蒐赤籍水犀陳百旅畫鷁棹千隻時多吕梁人士有
中黃伯旋淵齊出没桅檣競跳躑鼓枻變魚麗飛江生
羽翮一時軍事嚴四表皇威赫承平垂百年聲教重九
譯朝惟講文物民亦厭金革樓戈無復用池籞因不易
年年春風暮處處褉筵闢曲堤栁交隂上苑花遍拆舟
師校艨衝樂佾鏘金石翔禽鼓輕翰潛鱗躍修額鳴鼉
促繁節陰獸盪精魄浮吹時往來綵標縱争獲魚龍隨
變態波浪相激射何妨試趫勇豈徒觀戲劇吾皇兹豫
順庶物遂闓懌靈囿無禁止都人任遊適輪蹄去若狂
錦繡委如積臨流錯杯盤列肆張幄帟金繒樂揮散采
翠亂狼藉嘉㑹此難逢良辰真可惜前日瀛洲仙顧謂
同舍客言此好時節豈當虛廢擲掩巻下直廬連鑣出
東掖郊原朋盍簪舲舸觴浮醳指顧集珍羞餖飣瞻肴
核暫喜解朝纓仍便(平/)岸紗幘清波入平望嘉果富新
摘園竒挿山丹水美鱠霜鯽諠呼少停樽眺覽閒信屐
畫橋躡虹蜺寶殿覘楹磶再見瓊林芳重思曲江席寵
恩徒欲報顓愚豈任責翩翩衆翹彦一一富才畫同時
致榮階云誰量逺蹠曰予孤陋姿本惟一逢掖無能拾
青紫有志厲冰蘖久事州縣勞已甘簿書役公卿廣收
揚文字誤掎摭得懷儒館鉛始識君門㦸何乃英俊流
不以才地隔同登石渠閣共閲金匱册飽食任嬉遊縣
君奚補益所賴友賢能庶幾逭隳謫兹遊誠可樂何幸
謬見擇逮賦醉言歸都忘日之夕風雲一流散俛仰成
宿昔集賢冰㕔郎雕章古風格感此意稠重足成言四
百記彼集間事有如丹在白初惟侈榮觀終乃發幽賾
分明指行藏礧砢見肝鬲諸賢繼佳篇仲吕和無射辭
源可渺瀰筆鋒俱砉騞彼美雙南金輝映連城璧樂事
子同賦聯編予有獲欽慕風雅情慰誨詩書癖滯思豁
以開遥襟聳然釋報投愧芻蕪叩虛漫紬繹多謝久要
言贈君嵗寒栢
　　和胡俛學士紅絲桃
京都花品予嘗評夭桃僅有十數名含絲繁艶今始識
鮮苞長蘂彯紅纓春晴日暖助顔色灼灼一片朝霞輕
鮫綃剪碎旋裝綴虬須摘盡將紉縈因知化工巧難狀
偏于草木呈瑞精又疑華燈九光爛蜂蝶不敢來窺争
江南萱草易滋殖維揚芍藥初種成此花皆有紅絲號
恨不同時相合并君家數株發庭際愛玩常掛簾鈎瓊
有客風流欲寄目主人喜笑張筵迎飛觴灑翰偏得意
都緣尤物牽風情我雖多病不能飲猶思强舉花前觥
　　即席分韻送李才元學士守臨卭
君登石渠閣荏苒十過春編摩業既卒出入命已頻人
情歎榮滯雅意猶逡巡襟懷恬而曠鬢髪黳如新躬隨
省中籍念切堂上親前時動鄉思歸夢趍梁岷乞符去
故里拜䟽伏紫宸㤙頒尺一詔寵駕雙朱輪朝為浮瀛
侣暮作臨卭賓誰言蜀道逺自喜家山隣嵗晏風慘慘
行役心欣欣怊悵同舎友仳離照心人杯行莫辭滿分
攜只明晨
　　和諸君觀畫鬼拔河
關中古有拔河戲傳聞始盛隋唐世長絙百尺人兩朋
遞以勇力相牽制芳華樂府務誇大黎園公卿謾輕肆
拔山扛鼎烏足矜引繩排根非勝事當時好尚人競習
鬼物何為亦能是展吳畫格入神品陸法尤長冩靈異
蒲津古寺筆跡竒世疑二子之􁀙置旗門雙立衆鬼環
大石當中坐渠帥蓬頭圜目㸦奮踴植鼓揚桴各凌厲
東西挽引力若停賦彩自分傾奪勢畫來巳歴數百年
墻壁巋然今不廢觀風使者集賢翁每遊其下幾忘味
因令搨手裂齊紈橫巻傳看得形似精神氣韻信瓌詭
毫髪輕濃皆髣髴持來都下示朋僚一見飄然動詩思
諸公詩豪固難敵形容物象尤精緻氣完語健雋衆口
二子聲名轉增貴予觀昔之善畫者心手規橅無不至
窮竒極怪千萬端特出一時之用意鬼神㝠漠不可詰
豈有便能人勇智仙官佛像亦如斯變態隨時轉竒麗
遂令來者信有説塔廟從而増侈費後賢雖欲究端倪
竟亦無由革頽弊因知怪誕一崇長漸靡成風滋巧偽
兹圖他日遂流傳更使人心惑魑魅
　　補和王深甫潁川西湖四篇
　　　甘棠湖
為湖始何人人賢物亦久所以甘棠名百年猶不朽
　　　宜逺橋
溪流去無窮路逺更難盡信步到橋邊望中千里近
　　　竹間亭
青青林間竹有亭才袤丈林深隔囂塵人間見真尚
　　　明月舫
明月照寒宵湖水白如晝縱覽泊中流清光應可就
　　刁景純學士寄示嘉篇述前後過潁遊覽之樂不
　　　鄙虚陋曲䝉推奬感歎不足輒用本韻通成五
　　　十仰答來貺
昔嵗寓文館雅志慕藩屏嘗聞近畿州勝絶惟南潁十
年走京華官局苦閒冷欲求一麾去數奏囊章請適㑹
擇兹守乘時竊僥倖君相寵儒林念久貸諐眚旋䝉左
符賜上戴天㤙併扁舟促行役洪渠逐奔猛飄然離塵
囂有若出機穽從容光景多厯覽江山迥去都時值秋
到官月逢寎此邦信名區民愿俗無警昔守皆巨公今
猶䝉鎮靖非才偶承乏繼治實多幸前賢有規模遇事
見要領因此頗閒暇得以探物景溪湖遶郡郭臺榭跨
岡嶺春媚花百名秋香荷十頃野色連莽蒼水容迷淥
浄虹駕逵路長鷁泛源流永幽尋窮勝處登陟疲足脛
適意自留連對人成詫逞是時汴流阻北客多過境景
純罷山陰前斾亦南騁予逢丈人行再拜肅襟袊君待
同舎生抗禮均儕等公齊薦具薄主席奉陪鼎饋以清
淮魚報我龍山茗西園復追從繼日承音謦胷懷坦而
夷不事畦與町杯盤命鐫簡絲竹煩正訂橫管教吹羌
新聲賞歌郢善謔劇笑諧盡歡忘醉醒自兹别經秋多
故值憂梗七月㑹同軌逺臣傷弔影交舊少經塗酒希
但虛皿兀然坐空閤何異蛙在井故人勤眷盼尺書詢
動静新詩三百言斵句露鋒穎念舊起悲傷曽遊皆記
省眷予沗疇曩被愛踰踵頂感嘅知已心中藏聊自儆
景純書閣老二紀酬申丙當年文雅譽久合登西省心
貪為郡樂旌旄屢操秉徊翔成淹留前輩今誰並復聞
乞淮藩早已飾歸艇南河如可棹北渡時引頸溪亭待
清掃賓具重消整還當揖前塵晤語慰懸耿
　　省中早出與同僚過譚文思西軒詠太湖石
洞庭山連震澤水怪石巉巗出波底誰言行逺莫致之
好事經營俄至此愛君小軒才袤丈滿地新芳雜紅紫
偶來慿檻見竒峯便有江湖秋思起
　　送朱郎中壽昌通判河中府
邶詩詠凱風以成孝子志鄭人復君母傳稱能錫類中
郎常有懷生不識所恃登朝雖厚祿當食每忘饋念昔
鞠育勞嗟今出處異倚門豈不待兩求終莫致乳烏思
反哺哀鳴自垂翅百草摇春暉寧無謝生意灑血向穹
壤解組出臺寺馳驅咸雍郊厯訪經行地至行感神明
精神通夢寐悠悠大道傍親息忽相值紫綬拜北堂白
頭歸長嗣悲忻叙契闊怳如隔生事四紀世路殊一朝
板輿侍兹事昔未有聞者共驚喟帥守為之言詔趣還
官次當年二千石寵名非所利仕或便鄉關安用竹符
使蒲中母家近自屈為倅貳受命慰慈顔騰裝愜歸思
既徇報德心亦安效官智觴以萬壽薦衣成五綵戲無
復興寒泉何須賦大隧令人及聖善孝慈兩不匱贈言
述高風庶用激忠義
　　寄題徐郎中鄱陽高居望雲臺
子牟在江海心存魏闕下君居雖逺方不忘朝廷者築
室負郊郭虛堂連廣厦浮梁江湖間風物最蕭灑官罷
得優閒一到休車馬開軒命賓客棊壺雜觴斚園亭助
登覽山川入騷雅霄漢不可跂惓惓誰能捨目睇西北
雲丹成此傾㵼出還擁旌旟歸復傲林野真得吏隱趣
豈累榮名假宦遊羈紲中適意如君寡
　　秀才石君予同年子也攜書見投重之以歌詩意
　　　甚勤厚其歸也邀予言為贈因作五言以勉之
石生故人子袖書逺相過趨翔有父風步闊冠峩峩自
言少也孤奉親由江鄱區區營甘㫖靡暇謀其他三十
未有成無門托絲蘿求知走四方慷慨成悲歌顧我舊
朝宷謂能激餘波多慙僻郡守局趣如生何空持贈我
句坐閤長吟哦方今紹唐虞詠歌繼巻阿舉世用經術
革去辭章訛詔書起遺逸草澤咸捜羅高爵待俊傑世
礪鈍以磨君子務藏器生其勤切磋乘時挾才䇿繼世
收賢科壯懷無自忽流年易蹉跎
　　石縫泉清輕而甘滑傳聞有年矣前此數欲疎引
　　　入州治久不克就予至則命工人尋舊迹相地
　　　架竹旬月而水懸聼事又析一支以給中堂一
　　　支以入西閤其下流則釃出外廡往來取汲人
　　　以為利因抒長篇以紀其功云
峩峩鳳凰山有泉出其腋初㣲才濫觴漸大乃穿石靈
苖蔭荼檟寶氣近金錫毖彼淵源長兹惟雲霧液人傳
煮茗竒味與中泠敵陸生不到此云誰能賞識牙城據
岡巒舊井皆滷㵼先時属經營曽未致㸃滴及此川谷
盈空為畎澮積我昨尋勝遊偶見為心惻料工度山原
舉步過門㦸水道兹可行面勢正相直剪裁竹千竿接
聯筧萬尺派别起中阿架空踰下稷不及浹旬間已到
堂皇側吐溜始涓涓循除俄㶁㶁盈科殊未止過顙非
用激公堂及燕寢股引各疎脈何期南澗流近在使君
宅日用助烹爨嵗儲供醴醳冬春雖暫竭秋夏多餘瀝
一支出橫廊通衢見勿幕衆器競挹㪺萬口得盥滌無
愧抱甕人幸寛挈壺役嘗聞武林都素號蓬瀛國非才
叨長臨愒日苦諠劇湖山空在望車馬難屢歴阻聽潺
湲聲謾憐蒼翠色自得飛泉來頓覺煩襟釋常時兩衙
退暫憩一軒息環流隨啓處玉音聞几席塵土汩以消
形容清可覿誰知簿領中有此山林適若非仕江鄉何
由見竒跡智者必樂水君子以觀德豈徒狎而玩寧嗟
渫不食良嘉上善功所至為利澤兹泉雖未大其用已
為益猶有膏潤資更期釃𨗳力來哲倘不遺庶幾成逺
績
　
　蘇魏公文集卷三
欽定四庫全書
　蘇魏公文集巻四
　　　　　　　　　　　　　宋　蘇頌　撰
　古詩
　　次韻蔣穎叔金部遊介亭望湖山二十四韻
我昨來餘杭孟陬值杓建春色正融怡皇華紆睠眄言
此佳山水巧麗極怪變有如畫屏風羅列圍四面城南
古浮圖又為一郡冠聯驅松徑中信步蒼崖畔莓苔粘
履屐虬枝拂簪弁縱覽識高深顧慕増詫嘆心迷真賞
竒意覺旅遊倦物色雖難窮指注亦粗遍樓臺鬱相望
無異挂盤線向非適幽遐何由盡聞見惟昔吳越君塔
廟務華煥依山鐫大像疊石累高岸經構無已時貲費
豈復筭較其輿地中佛寺占過半榮華一朝盡金石空
殘片欵識刻猶存排衙行不亂虛亭復増修郡府餘壯
觀故人栢臺彦早嵗歴監殿自從交臂來幾回傷聚散
聲光日以高使節復頻換江湖偶追陪旬浹停車傳更
有山林期兹焉適予願
　　次韻蘇子瞻學士臘日遊西湖
臘日不飲獨遊湖如此清尚他人無唱酬佳句如連珠
况復同好相應呼君嘗聽事嗟罪孥雖在樂國猶寡娛
是社稷臣魯顓㬰直道自任心不紆最愛靈山之僧廬
彼二惠者清名孤案上梵夾床龍鬚爐銷都梁饌伊蒲
潔行自欲敦薄夫長吟擁褐忘昕晡坐客不設氊氍毹
對鏡如看方輿圖君懷經濟才有餘名聲妖孽懲顔蘧
且來山林尋遁逋更玩四營兼參摹
　　陳和叔内翰得莊生觀魚圖於濠梁出以相示且
　　　邀作詩以紀其事
公堂四合臨中衢翰林壁挂觀魚圖傳之近自濠梁客
云是䝉邑先生居先生昔仕楚園吏傲世不蘄卿大夫
逍遥淮上任造適高岸偶見羣鯈魚清波出遊正容與
潭底傅沫喣以濡悠然餌綸不可及誰知此樂真天娛
惠施好辯發閎論謂彼固異若與吾至人㝠觀盡物理
豈以形質論精粗稟生大塊厥類衆合則一理散萬殊
淵潛陸走各自適天機内發寧拘拘鳶飛戾天獸易藪
螣蛇游霧龜曳塗味色誰能辨帶鹿足頸烏用嗟蚿鳬
蜄筐信美害愛馬鐘鼔雖樂愁鶢鶋青寧久竹代生變
螽蟲風化相鳴呼方游溟海大空外坎井詎能談尾閭
若知飛息分皆足圖南未必勝搶榆人生均是受形氣
好惡歡養同一區死生壽夭亦大矣自本而視奚有無
方當在夢則栩栩及其既覺還蘧蘧入榮軒冕不累性
獨往丘壑非為愚不求刻意不徇利孰是隱几孰據梧
惟能應變不囿物天籟自與人心俱一從郢匠喪其質
狂言空見傳于書當時陳迹復何在客有過者猶踟蹰
先當朝士題咏處不見綦履空遺墟畫工智巧良可尚
景物縱異能傳模古今變態盡彷彿旦暮烟雲隨巻舒
遂令都邑繁㑹地坐見淮山千里餘泛觀既已忘物我
企想豈直思𤣥虛惟公雅尚每耽玩持示同好良勤劬
自憐衰老喜求舊况荷明照均友于朝陪玉堂暫晤語
暮入蓽門還宴如欣然共樂濠上趣相忘正在于江湖
　　次韻蔣穎叔同遊南屏見惠長篇
青山橫莽蒼萬石出南麓古刹表耆闍高聲聳羣玉居
惟擇岡巒近靡數松竹郡郭路非遥遊人舂不宿陟巘
極躋攀循崖勞傴伏架筒引流泉跨嶺構重屋講座據
妙峯禪堂對枯木幽尋難屢期將往誰能獨偶逢霜臺
客暫駐驄馬足聮步訪叢林終朝走郊牧相期方外遊
頓忘河上曲夷路喜君騰高閣慙予束更聽名理言俯
愜中心欲况已證真常詎止齊寵辱願言挹清風可用
警浮俗
　　次韻蔣穎叔同遊超化院
賢良才識明御史風望清命駕千里至(穎叔自毗/陵特來杭)高談
一座驚舊故偶獲道離憂自兹平朅來湖上寺共語堂
西楹念昔一交臂幾年兩摇旌契闊信靡定邂逅欣偕
行日薄聊頓轡興來再飛觥霜林隕丹葉泉坻結新冰
湖月金炯炯竹風玉玲玲峯巒對三山樓殿如九成南
州足竒麗此地尤兼并因君發題詠足使増嘉聲
　　次韻三弟學士題七寶英師壁
巖居得幽勝俗累無憂傷占彼鳳山腋建兹法雲堂宵
眠一氊蒲晝食幾稻粱浄衆集善緣勇猛能自强瑞相
嚴中楹梵夾羅四旁軒窗據蒼崖松竹圍重岡不雜人
世喧更覺禪味長我嘗命賓友間或攜肴觴中休憩丈
室逺覽登上方念昔保城塹屹然壯金湯列刹以百數
息民殄千殃爰居盡樂土利用無缺斨遂使吳㑹俗長
為禮義鄉何獨竺乾域寶山亦清凉
　　與䝉城知縣陳著作同賦吐綬鳥
羽毛之美其類衆雉曰吐綬世尤重靈姿異稟來何方
有客攜持自咸雍朱籠馴習繡墪調珍貴不與常禽共
庭前愛玩不能已欲買未有千金俸一座嘉賓共詫誇
留連為倒春醪瓮送將題目與詩人要待清才如屈宋
斑斑赤質鬭花紋瓅瓅明珠絡衣縫暖風晴日正閒暇
綺翼丹趺時􁁊鬆垂胡兩組錦舒張約髪雙笄玉浮動
倐忽披開疊勝文䝉茸亂綰青絲綜初疑瑞草銜鶻啄
又訝氂纓彯馬鞚行縢赤芾交脛足羽服袿衣曳蜺蝀
漢官綬䓞何須染鄭公書帶徒勞種引頸纔盈尺寸間
鏤彩盤絛無缺空未容俯近復卷收頃刻無由發清哢
向人顧盼雖無言奮臆猶如將告控有生之樂貴得所
所樂山林殊市鬨斥鷃飛翔本蓬蒿鷾鴯社稷存梁棟
不慕爰居享鐘鼓要逐鳬鷖唼菰葑臨流照影刷羽翰
朝飛求偶隨羣從十步一啄百步飲烏用樊中久羈􁀙
主人提挈誠厚恩豈若郊原使閒縱我聞章服以旌禮
物有等威須折衷鞶囊厲帶最光華寵錫或招三褫訟
惟兹異類亦何知被服文章安所用得非造化育羣倫
美惡短長皆適中凡物有用固為災矯性傷生尤可痛
介特一死古士摯得時三嗅子路其晉室文裘或遭焚
羽山夏翟先修貢解顔亦取如臯獲離罦巳入王詩諷
旌旄甚盛見楚人樂綴有數聞衆仲嗟嗟才用既若斯
竄伏何由脱羅總今雖窘束苦籠檻猶勝烹燖充調供
徘徊且逐稻粱肥莫厭庭除資好弄方今太平物遂性
異獸竒禽罷供奉庶民咸樂萃靈臺上苑虚開發雲夢
西雝既已翔振鷺阿閣終當集靈鳳佇見觚稜神爵棲
重歌蜀使碧雞頌惟爾文華固異常效祥薦祉宜飛羾
近郊藪牧好遊遨應須一借扶摇送
　　次韻陳䝉城金風堂射飲
南都綠蟻封初拆西圃芳條換新碧賓僚相遇惜餘春
樽俎留連因促席百夫决拾看和容何用娛賓循飲格
前者新詩嚴武事幾日毬場較鋒鏑幕中賴有從事賢
抱器逢時隼當射聊從把酒發笑談豈獨鳴弦觀凖的
分明争計筭多少舉令都忘歌節拍䝉邑大夫富才藝
早擅詞林名藉藉昨來州序偶淹留幸接話言踰宿昔
行籌不必苦辭觴得雋况曽先射澤多慙病守鮮歡悰
出口無竒但喑啞貪榮竊祿未能歸每聽春禽愁杜魄
今朝何似强開顔為喜尊前有嘉客
　　和蔣穎叔亳州矮檜
檜生本修直此種特殊異高不盈尋丈廣乃遍堦砌短
幹自堅强附枝交蔭翳森然葆羽欹隱若虬龍墜不知
何代有木老色彌翠嘗聞古仙者應化在兹地手植有
遺跡深根幾千嵗神靈應䕶持道宫存欵識自此物色
繁因為圃人利封殖雖地宜屈蟠由巧智以彼凌雲姿
還同蔽牛類拳曲如能壽輪囷不為器誰云矯生質終
亦遺世累詩伯一留題禪叢重増貴豈若榴檉然空傳
草木記
　　暇日遊逍遥臺覩南華塑像獨置一榻旁無侍衛
　　　前無香火對之歆然起懐古之思因抒長句一
　　　千四百字題於臺上
憶昔初讀南華篇但愛閎辨如川源沈酣漸得見真理
馳騖造化遊胚渾潛心四紀不知勌閒日講解時尋温
其言無端極放肆大抵順物尤連犿(芳煩/反)六經髙深如
韞櫝百氏蔽偏迷蹢閽伯陽語道最淵邃中士尚或疑
亡存竺乾權實信廣大妙用不出我藩垣偉兹三篇粹
精奥推本一化開幽􁀙反覆孝慈去願譽胎育仁義除
詐諼情類相親自才德踶跂不立存樸惇寓言本為大
方設弔(音/的)詭難與常人論祖尚𤣥虚滅理學乖背宗㫖
由後昆遂矜放曠為任達由此道真流亡反(平/聲)自非通
識造閎逺安能超悟還淳元大鈞斡旋本何有相禪以
種紛無垠載其形聲直喑醷感彼氣類相嬗媛死生之
辨在旦夜夢覺之異分形䰟神竒臭腐㸦美惡蜩甲蛇
蛻奚代迍卵胎無以易生種風化自爾成蟲蜫出入于
機冺無際始卒若環焉可捫芒乎萬致始同體明以一
指彌滋繁異則肝膽為楚越同則蕭竹猶枅圈真宰難
以眹迹見靈臺莫由形器援何者非彼何者是孰為親
愛孰為怨(平/)六鑿相攘有利害兩溢類妄成鬭諠至細
不必陋蠻觸倪大惡用驚鵬鯤天機所動體各適足行
豈異唾者噴外物既重内固拙瓦注則巧金乃㱪物之
儻來莫禦止心所希跂俄屯睯(音/昏)有疾無用亢豚免其
迹已陳芻狗燔全生難恃社之櫟移是不定臘者䐊(音/昆)
逢真令尹魄栩栩恍醜全人脰肩肩(胡恩/反)因知禍福相
倚伏故于得失無螴蜳(上音陳/下音惇)惟能膽闋以生白是乃
孰耰而厭飱道非處服無不在人以德性為之原有情
有信非可致一滿一虛常不騰九年大妙得之野參寥
疑始傳諸孫豨韋以之挈天地堪坯以之襲崐崘明此
南鄉唐堯帝明此處下素王尊衆人逐物但役役一曲
自守常暖暖(音/喧)修躬明汚躬則殆飾智矜愚智彌惛單
豹治裏外逢害張毅修襮中成殟退不為賓潁陽樂盪
而傷性窽水踆(音/存)二子高節去孤竹三閭獨清浮湘沅
棄世終亦餒薇蕨行吟徒自悲蘭蓀彼為禮義矯末俗
猶以佩玉趨櫜鞬將明是非崇世論何異狐白資紲袢
禮義治則忠信薄是非著則名實翻尚賢貴德下滋偽
信賞明罰民尤寃宋榮猶然在譏世其于毁譽方汶汶
(音/門)列子待風乃輕舉豈若御辯常掀掀至人達觀齊物
我直往上古惟愚芚(音/屯)内通耳目外心智旁挾日月超
乾坤安時處順任天倪(音/詣)抱德煬和遺世喧悗乎忘言
喙鳴合窅爾自静鯢桓潘(音/藩)養生之主悟文惠治氣其
勇過孟賁形形不形睨初始物物不物隣羲軒得計棄
智任魚蟻勞形怵心嗟虎猿呼我牛馬誰毁譽夢為魚
鳥還潛飜其窮不屑涸轍鮒其高乃况南方鵷方其息
死樂枯髑亦既恬生慕孤豚嘗聞藏言乃笑杖既見偃
室聊歌盆畏龍不羨宋人乘覩鵲自感雕陵樊廣莫將
植擁腫木江湖可浮瓠落樽不將不迎随物化一龍一
蛇更蟄蜿以道泛觀未切著得時而行或曲巻皇王上
下惟變適周魯舟車殊運奔顧指不為天下化排進靡
使人心僨(音/奔)人于應問見影響物被生殺通淒煖(音/喧)賞
罰九變得其序澤流萬世非吾恩相䪡乃合儒與墨小
辨豈數衍與髠河伯不逢海若語豈知至道無窮門雲
將未得鴻䝉問烏覩生物復其根神而化之不蘁立未
之盡者能誨啍(音/惇)長波所盪滿今古異代相應猶篪塤
喟予所稟實樗散作器自愧非璵璠逢辰偶得仕通籍
徼倖當與游西崑材力未足勝螽股取舍徒思擇熊蹯
行年六十粗知化藏經十二無能繙平時有志在寥廓
遇事無意從緡昏攖而後寧亘嵗月老之將至忘寒暄
盱盱未免囿於物擾擾不異風中幡昨從京輦絓丹筆
復得淮壤乘朱轓偶逢樂嵗少休息歴覽士俗因周爰
提封乃是昔仁里訪古時復登平邍城中蝶巷接蓬頭
郊外魚臺連漆園悠然清風隔千載獨有遺像當高墦
山川世異改城郭嵗時人罕羞蘋蘩先生縣解出無有
後世景仰空擎拳大布緳履生弗飾豈蘄朽壤衣如璊
烏鳶螻蟻死不避安用丘墟祀有膰虛堂雖異生存處
操趣猶令貪薄敦我懷方外想音采坐視劵内敺㝠煩
曳塗竊企濮水釣投犗更思東海蹲子葵雖未得其道
意而固願遊其藩聖人之書議者扁妙斵之質良在懮
(漢書音義郢/作懮音温)空遺糟魄寧咀味縱有履跡焉投跟何當
一發雞瓮覆因而更焚駒項轅天光内照宇自泰人益
不累中無悶云誰嗣響可晤語至理竟亦歸無言
　蘇魏公文集巻四
欽定四庫全書
　蘇魏公文集巻五
　　　　　　　　　　　　　宋　蘇頌　撰
　古詩
　　次韻司徒富公耆年㑹詩
古人稱宴安居處必擇地諸公來河南有若不期㑹巖
巖大司徒早辭槐鼎貴嘉謨納淵衷故事留臺寺構第
銅駝坊開門瀍水次居守德爵同位重官三事高軒每
過從縱言談道藝復有鄉里賢夙昔承嘉惠崧嶺高橫
空洛波清見底履道追昔遊行厨載芳醴燕毛禮所重
安車皆戾止年尊二國公齒序衆君子願公壽千秋慰
民瞻具爾三載一來朝當陪天子祀
　　次韻王宣徽太尉耆年㑹詩
古來賢相稱高竒虞有臯䕫商傅伊帝臣王佐見謨訓
千載相望如同時我朝公輔代間出鍾秀辰象分躔離
堂堂太尉實異稟風質粹美和而威仁皇始擢自藩翰
渭水兆告非熊羆立朝早已擅風采料敵曽不失毫釐
聖聖相承倚時棟入登槐鼎出擁麾司徒相繼據魁軸
勢壓諸夏摧附枝一言寤意尊社稷萬里奔命來戎夷
君臣一體自同德下鄙漢相矜規隨功成治定預告老
還鄉治第當西圻十年休佚養冲氣泰宇充茂心欣嬉
二公勲德誦人口載于彛鼎歌于詩吾皇得相柄文武
調燮四序齊璇璣孟軻嘗稱聖之任乃曰百世人之師
固宜天畀兩元老期頤常保松筠姿規橅載在廟堂上
自使風俗淳澆漓前年召自大名尹對罷累請莵裘歸
帝曰公今更强固閔煩幾政留清規兩加金貂百官首
再剖玉麟三水涯洛人聞之喜且抃如在旱嵗逢雲霓
朝臨留府暮私第偃息又將彌再期今春欲作耆英㑹
涓日象值神俱比謂宜飲食與宴樂對接賓客心忘機
康寧壽富復好德嚮此巨福全者稀席間諸老盡賢傑
相得歡甚欹冠緌飲盈百榼似尼父歌有三樂同榮期
杯盤衍溢逮輿𨽻割肉釃酒如林池衣冠填咽兩城市
車馬照耀清漣漪夜闌百炬列紅燭天寒四座添重幃
鉅儒灑翰序嘉㑹義薄皎日垂清暉諸公半酣各賦詠
含毫疊紙魚鱗差詩成累幅燦珠玉光艶宜若陵鈎奎
歌聲旖旎嘯鸞鳳酒氣冷冽噴酴醾長篇立刻在金石
楷字高掲當軒墀晉公延賓就綠野謝傅卜宅臨清溪
當時貴客亦有數詎與今日争光輝謄書逺報鄴都守
開緘摘句情融怡答言遂起歸與興跡雖未往心先飛
三賢事業固同道用舍安得常情知官尊邦國之柱石
望重士林之羽儀退舍進用自殊致大義當以公言推
不能則止固達識陳力可行當有為聖君知臣賢達節
事有輕重須從宜寧拘經禮致為政自有邦人歌衮衣
三台明潤少微爛光彩並照大紫微子房辟穀方壯嵗
張蒼作相當厖眉曹參置酒坐公府晉賢高蹈來東籬
昔人出處固有意造適自與時推移光隂可惜且行樂
任從鷤鴂方春啼
　　次韻君實内翰同遊范景仁東園
鑾禁限沉深鼇頭雄贔屭主人出休沐秋色正明麗偶
為東園遊便有中林意縱言得造適覽物増意氣風清
濯煩襟日永忘歸轡朝野本無間簪組何用棄未必幽
棲人識兹真樂地
　　效范景仁侍郎次韻和君實端明長句奉呈龍舒
　　　楊守
公居幽絶誰能紀欲到應須勞屐齒從官出入路縈紆
況今又去藩龍舒人在天南居在北鄉心千里雲山碧
山庭不用勒移文時樂中和歸未得他年若尋仙老㑹
洛下諸公盡中外百二十坊山水間甲第相望門巷對
過從不獨賞芳珍造適何妨談道真回頭却望朝市裏
多少思歸未去人
　　六月六日訪晁美叔吏部越宿䝉惠長篇因次其
　　　韻
近伏值休幹端居無所為觸熱事造請有如褦襶詩偶
到昭德里主人不吾非惟今吏部郎望清秩非卑而與
兩銓選事聯相附離每聽人物論尤詳臺閣儀沿襲尋
本原左右逢津涯登朝鬢猶綠繼世衣仍緇歡然久相
接甚矣嗟吾衰誰言同趣舍何力能嘘吹但慚蒹葭陋
坐對瓊林枝時或把書巻不厭顔生飢間亦忘形骸任
譏嗣宗癡喜君方得塗騫騰復何疑豈此哀烏省能留
威鳳姿君才適時用早聞天子知荷囊與鳴玉獻納無
不宜寧校嵗月勞求為法令師
　　次韻蘇子瞻題李公麟畫馬圖
霜紈橫巻書縚垂軸以瑇瑁囊青絲披圖二妙駭人目
筆畫勁利如刀錐龍媒迥出丹青手勢若飛動將奔馳
韀銜如在赤墀立僕御猶縱紅纓羈子䖍六轡衒沃若
長康駿骨稱天竒雖傳畫譜入神品未有墨客評黄雌
六詩形似到作者三馬意象能言之竒蹤莫辨霸或幹
高韻壓倒陸與皮從來神物不常有未遇真賞何人知
君不見開元廐馬四十萬作頌要須張帝師
　　元祐癸酉秋九月䝉㤙補郡維揚十一月到治莅
　　　事之始首閱題名前後帥守莫非一時豪傑固
　　　所欽慕矣然於其間九公頗有寅縁感舊思賢
　　　嗟嘆不足因作長韻題於齋壁以寄所懐耳
維揚禹九州淮南唐四鎮地據江海衝星占楚吳分五
季劇荒擾我朝夷僭閏督府時稱雄守帥選常遴由來
竹符使莫匪邦家聞其間九賢者尤推萬人俊太原文
章伯師友淵源濬五事陳便宜七制推典訓屢薦官雖
崇三已色無慍(王元之一登翰林三踐西掖屢被譴逐/皆以直道嘗作三黜賦其末云令尹無)
(愠予之所師下惠不耻予其庶幾先祖少舉/進士時嘗獲贄見公有池亭詩石今在西圃)歧公老藩
朝惠愛浹吳晉荐士言有味偃兵功不陳鼎飪方燮和
丘園終委順(杜公自河東提刑移鎮于此尋遷淮南轉/運使後登樞府議西師守用策未幾元昊)
(請命登庸纔半歳出藩遂還政居南都十年/而薨其薦士于朝達者最多而予被遇尤異)淵哉文肅
公生遘休明運三朝翰墨工二府謀猷奮道巻任推遷
名全蔑緇磷(盛公始以文學被知太宗召寘館閣真宗/仁宗朝再入翰苑遍歴二府兩黜皆由人)
(累再典兹郡卒以夀老致/政考終先公銘誌其墓)鄭公梁棟才天質璆琳韻大
筆弟兄同萬事朝廷問徊翔極宰樞終始無疵吝(宋公/自參)
(預出麾郡人安其寛簡去後作愛思堂以懷其/德在郡賦詩有刻石僧寺予在館閣最䝉稱奨)仁宗初
倦勤魏公復來覲堂堂真相尊謇謇嘉言進十字篆勲
勞大烝報忠藎(韓公在郡日大葺府城自此方鎮事體/始備郡人思慕立祠堂于雍熙浮屠迨)
(今尤盛其墓碑神宗御篆十字以表勲烈/又配享英宗廟廷公在朝予屢獲欵接)樂安予舊館
早歳窺墻仭儒林仰宗工政府發閎論雖無鼎銘勲却
有書傳信(予舉進士日歐陽公主文衡誤見賞拔後留/守宋都予在幕府自爾相知尤厚始終不替)
(大明寺平山堂公所/作最為一郡之勝)吾友仲邍父利器發硎刃論經鄙
章句縱辨摧凌誶(音/訊)經緯夙志違風流壯年盡(予與侍/讀劉公)
(少同硯席每愛其論經義談歴代高才博識謂當輔相/承平中年而殞士友痛惜今雲山閣有留題詩時㑹堂)
(唱和詩並/刻于石)文武惟秀公將相紆雙印入輔復出藩撫淮
兼帥潤憶昔獲攀稽後來嘗慕藺(陳公倅符離日予為/郡從事其後入朝屢)
(同官局嘗相期卜鄰丹陽/後以潤帥兼相印鎮是郡)司空一代宗累葉清風振繼
父漢韋平致君古堯舜時嘆人云亡上嗟天不憖(吕公/與予)
(少時相得于場屋及仕朝廷接跡最久後公薨二聖嗟/悼曰國家不幸司馬相吕司空相繼云没予亦嘗預聞)
(聖語有祠堂/在興教院)昔人企前修景行仰高峻聲氣或相同古
逺視猶近馬遷稱晏嬰羊祜交陸遜異代思執鞭仇隣
通饋餫粤予望諸賢先後來兹郡既非鎮俗才仍抱終
天釁(先公嘗領是/州辭不赴)砂礫自澄汰鉛鏌殊銛鈍將書名在
石終慚駑附駿前人固難追遺德猶可徇鞭後志良勤
思齊言亦訒顔㥏章在懷年侵霜滿鬢俛仰復奚為兹
焉俟嘉遁
　　累年告老恩㫖未俞詔領祠宫遂還鄉閈燕閒無
　　　事追省平生因成感事述懐詩五言一百韻示
　　　兒孫輩使知遭遇終始之意以代家訓故言多不文
我昔就學初齠童齒未齔嚴親念癡狂小藝誘愚鈍(大/戴)
(禮曰八歳就外傅/教小藝履小節)始時授章句次第教篇韻(我生五嵗/先公口授)
(孝經古今詩賦皆成誦又令從諸父教/學不數年而誦五經習爾雅知聲律)䝉泉企層瀾覆
簣期九仭十齡獨侍行千里赴朝覲靡依心向吳能事
躬在浚應門待賓客睦族周分親(去/聲)雖免逃杖諐猶虞
裕蠱吝(天聖中先公服楚國太夫人䘮外除自維揚赴/調適值外祖龍圖陳公出守餘杭以先妣魏國)
(太夫人久别欲邀同行時予十歳獨侍先公入都㑹盛/文肅公在翰林薦先公文館法當投進所業使予管勾)
(装冩進巻及接待賓客相過諸公皆一時之望予獲侍/側頗䝉奨顧時盛仲謨學士坐中試予以省題詩予即)
(時賦成尤/見賞激)十三從師友羣彦得親近(音附近/之近)箕裘襲素
風蘭芷漸腴潤(先公宰無錫日即縣㕔西圃開學舍延/諸生郡進士華直温新安閔從先輩數)
(人同結課予時十三歳與從叔宣甫山甫同硯席預課/試後二年先公通判洪州又延鄉先生萬君特講書予)
(與諸父及臨川蔡元道元翰昆弟皆同聽學時南城李/覯泰伯贄文謁先公亦留館齋中得以切磋䝉益多矣)
佔畢自忘勞攻堅常切問六經日沈酣百氏恣蹂躪禮
樂原夏商春秋道堯舜論詩識温柔講易知謙巽書要
通上古史亦蘄盡信復熟中庸篇推名善惡混楹書迨
今存手澤亦未冺賴此漸摩益稍知賢聖藴(先公舉賢/良暇日試)
(筆手冩中庸一篇付予令熟讀誦之可/以見性命之理其書至今秘藏篋笥)十八隨鄉書三
冬閲文陣同時韋帶倫共試棘闈濬少年事矜豪属辭
少繩凖程文竟乖疎貢籍果遺擯(予十八預府薦時主/司吳正肅公頗以博)
(學識題見奨便許以逺到自此士大夫稍稍稱道明年/春省試以犯聲病格不收時主文盛文肅公謂先公曰)
(試文當在高等以㸃檢官指摘/詩中押聲聞字退落誠可惜也)内負未蹉跎不能忘起
僨(既知以聲病黜落遂刻意/音訓之學自爾頗知字書)賞延輒辭官雅志將自奮
(康定元年乾元節推㤙近著先公任中書舍人欲奏薦/予乞且應舉先公初不懌既而大稱許復勉以勤篤又)
(延建安黄晞先生數公置門下及與長樂王深甫子直/清江劉原父貢父兄弟同硯席凡五六年後予已忝科)
(第徃來京師/猶相從講論)筆苦手成胝眠稀目生暈常患涉獵疎肯
效揣摩困再上忝乙科初筵習磨楯綢繆結官課奄忽
罹憂疹靈光未及賦陟岵遽銜舋(後漢王文考父逸欲/為靈光殿賦使文考)
(往魯中訪求事迹比還乃獻此賦父問其故對曰為文/損思慮大人思苦今年高不宜復爾父遂不作先公常)
(戒吾令習六科業未就而遭/大禍每痛不及文考之獻賦)星行赴幃堂雨泣䕶歸櫬
先疇閩嶺遥寓舍京口近(逺近/之近)𦵏營帶郭田地得兼山
艮(予登科初補宿州觀察推官值先祖太尉薨背先公/持服寓金陵朝廷特就移予知江寧縣才滿秩先公)
(在河陽下世予星行䕶喪南歸治命以泉山鄉里道逺/不可歸令于昇常間卜𦵏謀居既過京口㑹故人錢起)
(居子高作守治館相留時有道人自真善山水學從予/行常潤數州擇得今青陽墳地起乳山艮來南走京峴)
(巽岡西北枝艮落即今先公墳術者皆言善/地遂安𦵏自此謀居郡中占丹陽為鄉里)送往極充
窮拊存急賙賑三釡須自謀一官姑孟晉(見班固/幽通賦)恤孤
逢舊知温故拾餘燼薦衡荷德璋嗣向憐子駿給札恩
特殊除職選尤遴遂去州縣勞入陪臺閣俊(予既除先/公喪祖母)
(徐國太夫人先妣魏國太夫人在堂及諸姑弟妹未婚/嫁家素無資不暇擇禄急趨銓調授南京留守推官食)
(貧累嵗先友少師趙康靖公少傅孫文簡公洎諸翰林/連章薦文繼先世䝉取索先公遺稾及予投贄乞召試)
(職名先是言事者奏近嵗文館太冗乞加慎選時預試/者如梅堯臣宋敏修宋充國楊忱并弟慥文詞皆入等)
(止遷秩或賜科名及陞差遣逮予被薦執政進呈云近/臣薦父子文學優長仁宗問誰人子執政以先公名對)
(上曰特與試乃試兩題俱書高等時翰林曽胡楊田四/公皆云近預試者惟馮京蘇頌皆入髙等因此遂得職)
(此並梁丞/相所喻云)校文擿三折食貧嵗四閏君相嘉宿官圭符
假名郡地望號優閒公租稍充牣二偏豐㫖甘百口免
飢饉(予在館閣九年與同舍陳述古孫聖途俱請外補/久之無報遂同見執政丞相富鄭公問九年不遷)
(未有前比莫且别移一京局予再三言食貧且久難更/伺候翌日特為奏陳獨予得汝隂善郡陳孫歳淺得常)
(郢皆常/調也)方喜私願諧遽叨召音迅素非幹時才屢試投
虛刃治績愧無聞官資謬超進持橐入記言演綸漫燥
吻事無補毫分心常懷憤懣一言偶寤意三已固無愠
(予守潁將二年怱被召遷府界提㸃踰年徙三司度支/判官又二年出為淮南轉運使神宗初登極因送邉使)
(還陛對特䝉訪問北邉事頗合㫖仍宣諭二府故到淮/南才五月召還修起居注遷西掖掌誥二年因論差除)
(御史事䝉中札召對詢問本朝故事上初甚以為然及/有褒語無何執政以為違忤見黜歸班趨常朝者一年)
(半遇㤙出領東陽移譙郡還朝兩領三班銀臺又出南/都知餘杭入為史官尹京府以孫純陳世儒事貶濠梁)
(凡五換推及入對獄卒無一事結吏議乃/罷濠領孟辭以先公薨逝之地改知滄州)再違金門籍
七換竹使印賜環元豐初解組橫海鎮虜信使約修周
官預詳攈(居運切見前/漢書刑法志)上號太宫辰奉册陪發軔復土
裕陵日杖桐方守殯阻趨七月期莫從百夫殉(予到滄/才數月)
(上喻執政云要蘇某來修一書令速召歸遂有判吏部/修官制之命及進對上曰朝廷與契丹通好歳久故事)
(儀式舊章案牘遺散者多每使人來生事無以折證朕/欲裒集國朝以來至昨代州定地界文案等以類編次)
(為一朝典章使後來得以稽據朕思非卿不能成之又/宣諭云近日修書臣僚多遷延嵗月只如密院機要已)
(七八年近方奏請差人檢閲巳令罷之卿該通勤敏此/書何日可成對以案籍浩大幾數十架急急編次亦須)
(二年不知果可成就否上曰二年了得甚善有㫖就樞/密院第四㕔置局仍許辟官檢討指射密院人吏于是)
(曉夕比次逐時面奏商議立例類不踰期成書二百五/十巻奏藁日上大喜乃御筆賜名華戎魯衛信錄是年)
(南郊加上仁宗英宗徽號予預五使奉冊乘輅入朝明/年先帝升遐予適丁先太夫人憂寓維揚不得預挽紼)
(之列于/今痛恨)衰麻雖未除淚血猶未抆誤被兩宫知首頒一
札訊入長天臺班復冠鼇坡峻(太夫人服除䝉詔書已/除刑部尚書令乘驛赴)
(闕踰月改吏部二/年除翰林承㫖)拔擢登台司咨俞陪坐論属時久承
平狡羌未誅震(誅震見/陳湯傳)任重才難勝位高躬易隕丹衷
徒蹇蹇明誠乏斤斤靡憚嘖言煩姑守王臣藎聖神眷
始終進退禮周盡禁殿陟青規琳宫叩虛牝再辭淮海
藩未許丘園遜(予自承㫖拜左丞二年忝中揆又一年/言者論臺雜牽復事云予獨主之予聞)
(言即時出省歸私第待罪同列見喻云且須翌日見上/畧叙陳然後求罷貴全進退之禮予答以宰相一有人)
(言乃是物議不允豈有解紛之禮連上三削一劄獲罷/拜大學士領集禧觀使恩禮優異近嵗未有中謝日兩)
(宫褒語知卿無他意只是避人言其年出/守維揚再告老復有宫使之命許還丹陽)風霜經六紀
蓬葆垂兩鬢躬閒猶冠帶祿厚足儲餫貢餘香龍團上
尊白羊醖嵗時荷恩霑漿藿對饋賮(予久㕘近著俸賜/甚厚然族大家虛)
(贍給常苦不足故毎飯不過一肉非/賓客未嘗飲宴每䝉恩賚極知慚感)春園乗閒灌冬户
隨時墐入對書甲乙出驅車簿笨扶杖拜先塋攜觴問
田畯蕃室勌掃除綦几聊慿隱(於靳/反)養浩希子輿學生
同祝腎念昔多艱勤誨爾宜悱憤見賢弓在檠遇事驂
從靳(見左/傳)競情思昔非視舌知柔韌高門訓序畏(早聞/先訓)
(以謂門地高華可畏而不可恃予刻心遵守常以為戒/後因讀栁氏訓序乃有此語欲使爾輩知之以代韋弦)
刋腹摩兠慎(榖城國門有石人刋其腹曰摩兠鞬慎勿/言唐劉洎少嘗遇異人謂之曰君當佐太)
(平得富貴然宜愼兠鞬之戒洎/後為侍中以議論不常獲譴)名教樂有餘異端戒多
紊其要本誠明烏在問圓頓美璞不雕琢安得懷瑜瑾
良器不深藏渠能免瑕璺學問不沾洽何由垂望聞(去/聲)
(見詩/音)操守不堅純久必成緇磷進修欲及時行違要無
悶士行惜分陰伯陽嘆往運當年倘因循晩嵗必悔恨
更思祖先勲相傳清白訓世胄閩與吳宗姻期及絻衣
冠布中外椽土無尺寸逮吾老鄉閭始得營畦畛蝸廬
庇風雨稷田助饔餕幸與仁智隣仍逺市城慁沈侯東
陽居陸叟頤山遯(陸希聲退居陽羨/自稱頤山遯叟)出處雖殊途豐約
已過分(予初置京師西岡宅甚隘陋罷相日二府諸公/見過以為不稱相第予答以曽高以來忝仕朝)
(廷下逮子孫輩已有官而四方無尺椽寸土今有此第/已為過分比還潤又營此居處及近創少沙田追思先)
(世已為華奐若非遭遇上恩何/由至此但恨未有報國之地耳)考室俟構堂肥家在忍
順(見栁氏/訓序)常使棣華榮無致荆枝忿中冓須自防外誘
不可徇懼爾志悠悠故吾言諄諄(去/聲)力行儻不渝家聲
期遠振
　
　
　
　
　
　蘇魏公文集巻五
欽定四庫全書
　蘇魏公文集巻六
　　　　　　　　　　　　　宋　蘇頌　撰
　律詩
　　金陵府舍重建金山亭二首
地出城隅闢故臺斬茅删竹受良材春塘夢草成詩後
畫棟飛雲式燕開一境山形天際望四時風物坐中來
府公經構民偕樂魚鳥猶知喜躍迴
故時臺榭對池心空有名傳擬穴金鬋理茅茨修竹茂
經營軒檻綠楊深橋橫㫁岸虹流彩花滿芳園鳥囀音
盛府多歡頻命席每容疎外共窺臨
　　潤州錢祠部新建寶墨亭
王蕭書迹衛公詩流落江南世少知古寺購尋遺刻在
新亭龕置㫁珉竒模傳遂比黃庭字埋没非同石鼔碑
墨藪書評多逸事何妨揮翰與題辭
　　和俞仲素太博遊茅山二首
　　　宿明真觀
平林行盡到巖扄一昔恬然道味生爽籟逺隨林谷響
飛雲時拂棟梁輕閒傾仙斚流瓊液高論神方錬日精
更想真遊成不寐坐聽松韻到黎明
　　　馬上初望茅峯
三士隱淪地上林句曲前朅來思訪道属望賦遊仙松
引飛輪路雲收積玉巔華陽不知逺趣駕似行天
　　次韻和丘秘校登長干寺塔
九劫半依山經營昔甚艱周遭嚴佛宇直上俯天關登
陟緣梯險淹留布坐慳椽楹亦塗附櫺檻遍朱殷白日
分明到青雲咫尺攀龍潭斜影落鳥翼怯飛還基構從
吳晉聲名動朔蠻燈然時照耀梵唱每循環往事稠重
問前朝指顧間誰知息心處香火老僧閒
　　次韻約諸君遊長干寺
寺按郡東南僧嘗為我談初因晉大士來獲古靈龕(晉/時)
(有沙門惠達至金陵長干獲古佛塔因于其地建佛刹/後代廢撤至天禧中僧惟政乞重建塔寺俱䝉賜額)
厯世名空在重興德乃堪先朝賜新額此地建精藍億
載扶皇統生民息戰函刹仍存故里龍復止深潭九級
惟塗甓千梁盡架楠亭臺各軒豁巖谷更空谽殿角芝
成玉(殿柱嘗/有芝草)松稍露隊甘(松林每/有甘露)穴棲多禮鼲池怪集
神􁀙可愛臨岡曲何人結草庵欲來尋隱逸誰與其歡
酣念往須勤到(來詩有念往/曽高枕之句)登高已舊諳(予累登/絶頂)低頭
小城市舉目遍村嵐静境由兹達塵容却自慙常思真
趣響可抑俗饕貪宇宙開懷適江山極望涵相邀幸多
暇命駕即追參
　　同賦山寺郁李花
小樹扶疎若剪裁新英濃淡對山齋青紅相間垂羅帶
華葉同開綴寶釵未必無言芳徑列須看成實翠珠排
禪扄掩映情多感藥譜標題品最佳衆卉分敷争欲並
三春顔色此誰偕誰憐寂寞遊觀少便與移根向玉堦
　　丘林諸君以春雪三絶見寄走賦長句奉酬
彼美春工用意多剪裁瓊蘂綴庭柯妍辭重識梁園賦
寡和還推郢國歌莫嘆餘花皆慘悴共看修栢自婆娑
尊前謾愛風光好不見山陰泛棹過(來篇有惜/花之句)
　　次韻江南感事
京洛倦遊後江南感慨多壯懷傷嵗月醉眼小山河無
路通談說窮年謾揣摩知音如有遇終采擊轅歌
　　春日㑹飲懷丘思同林成之作四首
濁酒澆腸遣旅懷春宵常苦漏聲催坐中不見丘夫子
明月無光厭舉杯
　　　次林韻
二月中和氣序均酒酣偏覺長精神之人歡㑹何稀闊
惆悵尊前更惜春
　　　又和前韻
詩論心膽見天真酒逐羇懷若有神一夕所思惟我友
四時最樂是熙春
　　　又次林韻
右持巵酒左持螯慷慨酣歌憶藉糟因想良交成不寐
清談終夕未為高
　　景德寺飲㑹丘思同作述懷詩兼紀一席之事見
　　　約同賦輒次元韻
瀕江多勝宇兹地更推高結友為文㑹開樽較飲豪春
華今始盛聖代况親遭美景堪行樂雄談任呌號數家
供法饌百斚和春醪異味頻登俎良庖旋奏刀盤豐介
象鱠手把畢生螯極量觚并榼㤀形甖與槽憐君皆曠
達獨我嘆徒勞俗狀區區外剛腸漸漸熬壯心雖不屈
讒口亦奚逃感寓嘗懷古愁來幾悼騷宦塗蝸鬭角世
事蝟森毛自得猶千慮誰能挫一毫無煩惡蠅㸃須擬
效龍韜暫適惟詩酒難兼是燕敖縱歡忘倦厭論契甚
堅牢峻節凌修幹清風遏怒濤就賢知不倦營道豈云
叨此席今誰繼知音盡俊髦
　　和惟晤師遊鶴林寺寄頴長老
黃鵠山前古梵宫參差樓殿倚巖中羣峯重疊圍松徑
三伏嬉遊愛竹風牛首禪宗懷馬素(寺實馬/素舊居)襄陽耆舊
憶龎翁(潁谷隱/門人)長思勝㑹真幽適誰使句嬰不與同
　　和刁節推郊居寄説晤二詩僧
勌賦從軍詠式微山齋重此理松扉春來園圃朱櫻遍
霜後盤飱綠芋肥瓶錫時邀高士駕臺緇多學野人衣
白蓮詩社方求友喜得支公與共歸
　　又和月夜理笛答晤見寄
聞説羌戎出塞行征人纔聽淚交橫三秋霜氣先時至
萬里鄉心半夜驚子野踞床思逐弄季長臥鄔亦牽情
闋終更想關山月不惜新辭記舊聲
　　送惟晤遊廬山
飛錫指湓城秋風一衲輕溪雲隨晩渡嶺月伴晨征敏
思登臨發空談舉動明他時二林㑹名字繼融生
　　送沈太博倅滑臺
早嵗淮陽宰邑初相君連上薦能書新從墨綬諸侯國
便領油泥别駕輿東郡提封今輔屏南都接軫舊鄉閭
優游樂職人應羨官便家榮兩莫如
　　次韻王伯益同年留别二首
桂籍昔叨聯署等蓮帷今幸接芳塵塤篪契合均天属
金石交深過古人直向嵗寒期茂悦肯同時俗論甘辛
優游且作江南令惠愛於民此最親
　　　再次前韻
從宦飄飄九見春共嗟名跡尚埃塵相逢梁苑留趨幕
不鄙池陽去長人蚤向文科分甲乙嘗於命厯校庚辛
窮通定分非嬰慮惟有交情久益親(伯益生于辛亥予/值次庚申嘗共考)
(術者所言/休咎多驗)
　　卞巡檢重建蘋節堂
棟宇更新構亭名即舊規和容君子志歌闋大夫儀官
政捜兵暇賓賢命席時弦開秋月滿矢落曉星馳疊中
朋籌勝交醻飲樹移連鼙呈畫的急管送金巵更得蕭
齋榜重看沈壁詩㤙勤主人意雅志最相宜
　　和刁推官蓼花二首
烟雨寒塘外蕭條廣隰中花逢秋至盛人愛水邊紅碎
纈排霜葉纖㽔拂露叢尊罍不見賞留得伴溪翁
蓮踈菊未破野艶獨敷榮濯水紅纓細鋪園步障平露
寒偏發色風勁不摧莖採掇聊供餌丹房助氣清
　　次韻簽判張太博移竹
梁苑有脩竹移來正得時新開一齋館分植兩軒墀璅
碎青金影纖圓碧玉枝物應人共美性與地兼宜漸喜
聲成韻毋傷色暫衰寧因惡土變自與好風期窻闥常
相對闌干不用施看憐朝露爽坐覺晝隂遲擬富非侯
等親隣見鳳姿燕杯留几席畫筆置藩籬䕶長防將折
刪枯欲更滋破憂談將解化恐誤仙騎節聳蛟螭骨苞
翻虎豹皮竿長終勁挺根困任離披肯顧柯亭賞休思
渭水持吟餘毫亦健灌罷器頻欹戴譜須書此淇園未
羨之七賢嘗伴侣六逸重猶夷緬繼斯人躅如吹仲氏
篪蕭然發清思賴爾作良知
　　再和倒韻
新值蒼筤竹欣欣若感知日隂紛展蓋風韻巧吹篪幸
對人瀟洒兼依地坦夷二年官此者一日可忘之抱節
疎仍密交柯挺復欹藂生相友善特立甚矜持長處苔
微破看來露亦披鳳姿聊側翅蛇變但存皮莫作恂兵
伐留為介杖騎雪霜饒欲冒雨露巳先滋初見猶齊架
俄驚漸出籬中虛緣物性外勁是天姿比畝雖云少成
林亦未遲廟丘當見採栝羽豈勞施鵲尾冠須製鵷鶵
食可期拂雲思栢悦盈畹笑蘭衰任土前書貴名園此
地宜縱難聽嶰管肯學唱巴枝既許親齋几寧辭局甃
墀更煩勤愛䕶有用在他時
　　次韻簽判梁寺丞阻水見寄
京府偕趨幕彌年接坐隅駑駘攀驥足魚目混驪珠風
誼敦貪薄吹噓變朽枯交親齊魯衞政事擬阿蒲契合
寧容間情通不鄙無邀歡困萍蟻較味賸蓴鱸氣盛吞
雲夢文雄獵具區報投均縞紵應和念篪竽巢閣行觀
鳳為裘佇薦狐世家傳鵲瑞職業在鴻都聳壑方騰幹
乘風好縱艫一飛嘗得志平步即夷塗見比親瓊樹清
如隱玉壺終當拾青紫詎止學盤盂少别如旬日相望
似五湖荒郊逢轍涸激水待雲膚窟穴増蛇䑕腥臊惡
蚋蛄尊思孔北海釜嘆范萊蕪始見生蓂魄俄驚遶樹
烏初猶甘杞菊久漸厭粱苽晝詠依依栁宵看歴歴榆
晨興常過午朝膳每通晡閒逸輸吾子馳驅属鄙夫無
因隨李郭長日想田蘇沙漲舟猶膠(去/聲)河流軌不濡行
郵纔咫尺命駕只須臾坐俟聆金玉來應笑碔砆多慚
昏鈍棗難慕湛精醐安得生雙翼徒然處橛株重吟贈
我句足以豁䝉愚
　　謝太傅杜相公惠吳柑
任土呉邦果分甘故相庭纍纍朱實爛馥馥蜜筒馨玉
液三重釀神丹九鍊形盤中堆火齊案上鬭銅釘玩比
韓嫣彈飱勝楚子萍瓊津融不竭塵慮滌還醒近比𤓰
稱瓝休誇李似瓶南樓今匪貴東望亦虛靈盛乃長洲
苑傳之大禹經秋包千樹富霜葉一林青薦味同飴露
淪輝信景星租園輸嵗賦守吏占官丁貢罷中都府供
先綠野扃緘封重篚襲道里百郵亭想憶金華宴須傾
縹瓮醽同棃資可口與棗助延齡豈意殊方物頻霑俗
吏㕔食珍時有媿拜賜敢遑寧顧乏齊瑶報宜追戴帶
銘永言難紀美應念思飄零
　　太傅相公以梅聖俞寄和建茶詩垂示俾次前韻
近來不貴蜀吳茶為有東溪早露芽二月製成輸御府
經時猶未到人家太官供罷頒三吏東閤開時咏九華
從此閩鄉益珍尚佳章竒品兩相誇
　　送句判官赴大理詳㫁
廷尉咨賢佐讞刑辟書連上得翹英時推黃霸持平久
衆伏兒寛定奏成尺竹汎疑資審劾惠文彈治要詳精
從來法吏多陰德勉務哀矜助聖明
　　府尹歐陽公以臨書智信篇為貺謹以長句酬謝
八法能工世罕精帥鈐多暇錄遺經言稱智信文毋害
體具真行筆不停勢似公權題殿壁心希逸少冩黃庭
下僚何幸䝉垂贈循覽留為座右銘
　　次韻簽判太博謝府公新詩墨迹
幕府雍容但省文筆精詩格兩難倫臨池得法毫端健
擊鉢成篇藻思新征虜雅歌追樂事蘭亭賡唱掩芳塵
梁王賓友鄒枚在末至慚非賦雪人
　　次韻和宣甫叔父遷謫過都見寄
解組從戎五筦城壯謀期欲盪蠻腥數竒不意同飛將
肺腑何因學衛青報國有心猶慷慨謫官無悶但沈㝠
竹林此日重相過高論時欣側耳聽
　　宣甫以栟櫚茶刷見惠繼之以詩依韻奉和
装橐分餘具茶筒使拂塵製時工匪易得處賞尤頻常
與輪槽並宜為焙匣珍齋中延客語供辦未應貧
　　宣甫宿約見過既而不至翌日有詩為示謹次元
　　　韻
夙昔成嘉約朝來不見過出門非有礙掩室返多魔咫
尺且猶爾分攜將奈何徘徊延望久雲際待金波
　　宣甫隨行有端石茶匣甚佳道中為僕夫所損某
　　　見之謂微瑕無傷㝷蒙送示有二絶句依韻拜答
物重齎輕豈易持何時登頓損瑰竒曽為什襲緹巾寶
一見寒姿不忍遺
鐫礱圭角制尤精豈為微瑕用便輕且賞巖珍終耿介
休思人事有虧成
　
　
　
　
　
　
　
　
　
　
　蘇魏公文集巻六
欽定四庫全書
　蘇魏公文集卷七
　　　　　　　　　　　　　宋　蘇頌　撰
　律詩
　　送沈學士守毗陵
使君四十五專城新向鴻都得請行高閣和鉛人暫去
秋郊驅弩吏趨迎蘭陵郡邑今尤盛陽羨溪山古有名
賦政優游多樂事東園應不負飛觥
　　送李留後赴鎮天平
出擁朱轓就鎮雄須句封國濟亭東干旄光動奎躔外
閫節權并魯分中兩綬鵰鷹紋異繡半符魚虎佩兼銅
朝廷慎重惟良選定有能聲愜帝衷
　　送朱屯田赴辟成都
贊條初罷浙江回辟命還從蜀道來朱紱聊光新幕府
烏星重照舊行臺秋登危棧烟霄界曉望通闤錦繡堆
樂職定應能賦頌知君堪繼子淵才(府公端明嘗鎮餘/杭復之時巳在上)
(幕今再登舊/府實為盛事)
　　送黃從政宰晉江
泉山南望海之濱家樂文儒里富仁弦誦多于鄒魯俗
綺羅不减蜀吳春懷章近輟樞廷傑製錦重紆學館人
豈獨光榮生邑里須知美化浹甌閩
　　送李屯田子震赴宛丘簽判
交游情分十年餘從宦差池後㑹疎逺塞新歸饒意氣
長年相遇倍勤渠登朝蚤臥郎官帳入幕還陪丞相車
咫尺淮陽曹事簡郵筒莫遣少音書
　　道元上人累示禪偈詩筆并諸賢賡唱見索鄙作
　　　因成短句奉酬
釋子南宗秀囊文數見過燈分壁觀後詩學寶書多摘
句心游刃談空辯注河儒林盛推挹風勢張雲柯
　　次韻宋次道學士重過禮院
齋居永日坐重簾共嘆清才久滯淹詩格轉精縁大手
風情不薄早斑髯曲臺論議于今美東觀繙讎載世兼
孤學尸官猶有賴繄君餘潤逺相霑
　　判秘閣何龍圖赴職燕集諸公同賦詩以紀出入
　　　之盛
一去鴻都嵗始旬職更河澳與言綸出為戎閫蕃宣守
歸作儒林典頌人寓直重遊唐麗正繙書還上漢麒麟
參陪樽俎俱時彦獨媿非才踵後陳
　　送職方赴天彭
曉鼔頻趨宣政朝左符還領郡封遙三春車馬踰卭阪
千里帷裳布漢條蚤接朋僚情欵欵舊傳詞筆氣飄飄
西南留滯應非久可奈離襟重黯消
　　和丁御史出郊雩祀夕雨初霽
雩帝臨初孟涓辰用吉辛肄儀慙陋學司直接名臣出
從籠街馭時觀避路人雨餘鮮野服雲霽變魚鱗觚陛
牲匏潔公卿冕佩轃共期嚴薦享上副聖心純
　　和楊直講寒食感懷
永日輕風起暝隂傷春情緒苦難禁流連節物遊人意
悵惜時光志士心桃李新芳添逺思龍蛇遺事感悲吟
知君退直饒歡趣每向尊前賞奏音
　　又和春日對酒
勌遊城闕秖疎慵偏愛君家好事風後院按歌聲不歇
雕章得句曲方終歡來趨向諸緣息醉裏情懷萬慮空
誰道廣文官獨冷未曽虛度一春中
　　再和
朱門羅綺競珊珊未必儒官偏少歡隨分管絃娛性尚
等閒唱詠過暄寒幽人棲遁心非適夸者經營席靡安
一絓利名均是徇能遺斯事更為難
　　送韓玉汝太博出守洋州
州封繁㑹逼梁嶓繼世為藩盛事多遺德在人棠蔽芾
舊遊經眼樹婆娑春生劒外壺漿隘花滿褒中駟馬過
父老逢迎應善祝緇衣將入鄭風歌
　　送集賢趙少卿出守淝州
行色光輝水國春龍函畫弩莵分銀瀛洲舊侣還揮袂
淮甸諸侯半望塵(兼按一/路甲兵)三品新緺垂若若兩朱華轂
去轔轔誰言貴仕猶榮滯二紀儒林最舊人
　　送若訥上人歸衢州
應供何來此囊書謁紫宸清閒頻賜對止觀久談真懇
謝蘭袍寵㤙頒寶字新重還鄉寺日學侣益歸親
　　和林喬年學士
高閣清寒夜未暝獨持鉛筆校中經燈殘短檠人初静
月上虛廊户不扄倚盖星河簷際直玉晨鐘磬枕邉聽
歸來欲記通宵景怳若曽遊上帝庭
　　館西迎駕起居
一梢鳴蹕啓重關廣殿傳呼趣就班瑞日初臨黃盖外
紫雲先繞翠裘間和鸞音裏趨翔過錦繡圍中拜舞還
共詫書林清近地彤墀咫尺對天顔
　　送邵裔員外尉長洲
洞庭山側第新成門對湖隂水鑑明紫綬使君還政日
綵衣仙尉拜官榮丘園自適親心樂桴鼓稀鳴吏局清
退食不妨晨夕養人生從宦此難并
　　和李子儀學士上元
傾都繁盛數宵中知是鈞天第幾重岧闕開筵紆警蹕
綵山張樂戲魚龍月華高下隨燈麗春色融和入酒濃
擬逐勝遊行樂去長年于事亦無悰
　　送襄州李觀察
半符雙節鎮關東漢沔從來地望雄帕首諸侯趨道左
題襟羣彦寄邦中江魴鱠玉飱盤貴霜橘堆金燕豆豐
心厭紛華欣吏職當時朝議寵民功
　　送僧務静還吳
琴詩清絶事静也兩兼能技有知音許名因國士稱(館/閣)
(諸君皆/有詩贈)故山何日别歸舫待春乗却遂林泉適絃歌結
舊朋
　　送都官辛七丈赴治江夏
官栁春來巳可攀使君旌蓋駐江干逺頒明詔恩優渥
坐使環封俗阜安西塞山川餘舊迹南樓風月有清歡
幕中才雅今應盛暇日追遊興未闌
　　送薛宗孺通理并州
河東望族衣冠盛漢署潛郎閥閲優久擅才名宜治劇
又分朝寄去監州民風近古藩房肅邊候無塵戍役休
元帥正求賢者佐得君應喜助咨謀
　　寄題宗室世澤太博修性齋
人情安逸或驕惛君子操修有本原結宇近同閒燕處
題顔深警聖賢言游心最樂羣書富寓目無窮百卉繁
治世右文風教洽彬彬儒雅徧宗藩
　　送唐安虞部趙侯
朱紱郎官領要藩西南勝處蜀江源若非閥閲才資美
豈稱朝廷選任恩路近烟霄經棧險山如錦繡見花繁
郡民舊染文翁化禮教風流尚可論
　　送石舍人得告還蜀
寤寐家山謁告還錦衣駟馬路人觀逢迎喜識詞臣貴
行役誰言蜀道難江上田桑應不改里中牛酒欲交歡
岷峨信美毋多戀盛典方資大手刋(公近被詔總/領編修禮書)
　　又送石舍人
予告西還上寵優輝華行李照亭郵内朝簪橐虛嚴直
故國山川想舊遊一去秋光連棧道及歸春色動皇州
眼看景物皆清絶定有佳章到處留
　　送達夫同年殿丞宰吳江
嘗誇吳㑹土風嘉新領銅章一水涯豈為江山逰賞勝
只貪晨夕㫖甘奢魚登盤俎霜縈縷蘋滿洲汀雪吐花
舊令多才君繼美松陵賡唱未應賖
　　送李屯田倅丹陽
西津秋晩度歸艎新領監州建禮郎蚤伏能名動江左
重聞謡詠入朱方部中句曲三茅阜境上吳門二陸鄉
官近仙都家在望錦衣此日倍輝光
　　楊君寵示嘉篇次韻奉和
江湖一别嵗經旬攜手重遊上苑春華髪滿頭猶未仕
少年得意果何人利名機淺貧奚恤道義交深老益親
清世懷文終有用窮途寧久困無津
　　送冀州向團練
河外諸藩衛帝居美君家世領魚書舊傳將略名尤重
却過親庭慶有餘使節頻煩民未息邊庭清晏候仍虛
惟宣聖主威懷德長使天聲布斗墟
　　送儀州李太保丈
持節出西闉腰章入舊秦家傳虎韜術朝有象賢人閤
閉關山月帷褰渭水春虜塵今向息正是雅歌辰
　　同吕縉叔諸君寄懷希用師
方袍為佛者學術以儒兼跡慕山林逸心從典籍潛白
雲中寄趣浮世外安恬遐想觀書室焚香正下簾
　　送祖擇之少卿學士出疆
四方專對昔難人今輟文章侍從臣萬里光華宣使指
百年恩信浹殊隣出關飛蓋塵生路度漠輕車雪擁輪
少别書林還隔嵗歸來期宴曲江春
　　送王廣淵司門出守絳州
仕宦人言為郡樂名藩古有絳臺雄居園幽絶刻樊記
分國盛强歌晉風厯覽勝遊千騎上坐頒仁政兩河中
當年誰似高門慶五守同時閒望隆
　　送句都官倅建陽
玉嶺名都古越疆監州今用上臺郎溪山絶勝神仙宅
絃誦相聞禮義鄉龍焙槍旗争早晩刺桐花葉候災穰
朝廷恤逺頻頒詔更倚賢能慰一方
　　送句湛太博通守汝隂
天漢南通潁水清新恩監郡赴官榮數舟旗鼓家人喜
兩岸壺漿父老迎暫試吏能收治績蚤聞時譽伏朝纓
十年京國同遊者何日如君補外行
　　和陳和叔秋寒
夕雨初開霽晨霜已結寒増裘肌怯重對酒面生丹急
節驚收潦歸心念採蘭昕趋更清栗委佩綴公桓
　　又和蔡子直
官局誠俱冷交盟信不寒風霜兩鬢白冰蘖一心丹未
剖方州竹猶薫畫省蘭北宫陪論定應似漢丁桓(章帝/詔丁)
(鴻與桓郁等于白虎/觀論定五經同異)
　　又自和
一入石渠署八逢霜樹寒任譏書尚白不廢研磨丹騎
省愁看鬢騷人興佩蘭壯年幾已過遊樂謝曹桓
　　即席分得秋字送張吉老學士移使京西
賜對中楹喜暫留駐旌聊復到蓬丘朋遊少别三周嵗
尊酒相逢半白頭頻拜㤙光龍鑄節屢宣風力隼橫秋
二邦已見澄清效更盡寛平緩主憂
　　和陳彦升學士九月校書懷舊之作
京國重陽冊府家正披墳史獵菁華思飄昔日龍山帽
阻看殘秋上苑花(近罷東/園賜宴)悵惜嵗華霜染鬢滯留歸思
角生車自憐高閣窮年業青簡刋讎未有涯
　　送張中正先生歸廬陵
白首師儒學愈專未應褐博慕纓鮮離羣舊友青雲上
負笈諸生絳帳前京洛風塵銷客袂江湖春色趂歸船
飄然無復羈名累道信鄉閭足謂賢
　　二月晦日過范景仁舍人留飲聯句分夜而歸
聞道星軺税鞅鞿朋遊相繼欵齋扉正當春霽園英富
况值時清諫疏稀共喜開顔論雅舊須留持酒玩芳菲
属酬新句尤歡縱不限嚴更未許歸
　　和宣甫叔讀白傅丁相詩集
二公清尚固難偕遷謫襟懷亦洞開得志已觀邪與正
寓言寧校福兼災恬然委順誠高識展矣文華信雅才
珍重佳篇堪繼美詠歌中遣待時來
　　次韻和丹陽裴如晦學士寄示與蔡子直陳述古
　　　唱酬五萹
登瀛忝繼唐詞客補郡仍陪漢望郎政事將何攀邵杜
聲名空貴躡王楊
三賢領劇縁才選拙者求閒属倦飛幸得汝陰當僻左
無能尸祿衆應譏(二篇自記得繼/三君之出處)
紞鼓呉門徹曙開郡人還喜鄧侯來政成嵗稔庭無訟
誰伴南園舉宴杯(上子/直)
當年二邑絃歌洽所幸諸生簦蹻隨此日毗陵流美化
風流應似賛皇時(李賛皇栖筠治毗陵首建庠序自此/嵗貢孝秀為得人今述古臨郡亦留)
(意學校故以/此議上述古)
恵愛昔曽留二淛能聲行復表三河更傳騷雅聯編富
可是江山助思多(上如/晦)
　　次韻刁景純學士將至郡見寄
偃伏聲名三十年當時倫輩有誰前曽隨貢籍逢標鑒
更向詞林接俊躔上館久違牽夢寐歸舟將至想神仙
襟懷曠達應如舊遲對清尊一問焉
　　和梁簽判潁州西湖十三題
　　　涵春圃
桃李陰陰一水涯因人封殖更繁華湖光凝碧花飄錦
春物惟應此地嘉
　　　射堂
射者如仁求審固美哉成室序朋儔今時賓禮存無幾
捨矢猶堪一獻酬
　　　碧瀾堂
北渚清泠十頃波偶來慿檻意如何且觀秋水䝉莊論
休聽滄浪漁父歌
　　　野翠堂
郊原西與莽蒼連隔岸人家小徑穿滿目風光杳無際
栁如山色草如烟
　　　西湖
椒擇疎源勢不休繞城冰玉湛寒流鳬鷖容與菰蒲亂
占得江湖一望秋
　　　飛蓋橋
朱橋矗矗兩園間湖水平時栁可攀車馬等閒湖上去
遊人常踏月中還
　　　臨勝閣
近郭溪流一衣帶中流鳬嶼小蓬萊西園勝事慿高盡
到者踟蹰不忍廻
　　　清風亭
廣寒宫殿誠誇誕消暑樓臺久寂寥未似虛亭面空闊
時時清籟濯煩歊
　　　擷芳亭
春來何處最花繁湖水西頭百畝園無限遊人折紅蘂
可憐桃李自無言
　　　四望亭
高亭春望思無窮千里人煙指顧中比屋如雲濃被野
頤頤醇俗樂時豐
　　　去思堂
丞相臨人以惠和三年鄉校起絃歌至今旌斾曽遊處
猶道當時樂事多
　　　西溪
夾岸垂楊展綠陰倚空庭樹照波心遊人不泛西溪水
豈見囘環野徑深
　　　女郎臺
荒臺孤映拂晴霓曽是諸侯築館基一郡人誇最高處
年年長作㑹春期
　
　
　
　
　
　
　
　
　
　
　
　
　
　蘇魏公文集巻七
欽定四庫全書
　蘇魏公文集巻八
　　　　　　　　　　　　　宋　蘇頌　撰
　律詩
　　送祖印忠師南歸
擾擾京華客營營不自閒胡為丘壑者亦到市朝間孤
月無留影歸雲靡定山東南清勝處羨子一舟還
　　和朱純臣兵部上已錫宴
故事脩春禊㤙筵啓鳳林風光來莽蒼和氣動幽沈六
豆分肴貴千鍾酌醴深執蘭遊洧水忘味聽韶音鳬藻
羣官意雲天上帝心叨陪宴湑召非服愧華簪
　　又和内院海棠
華萼相輝采翠重幾畨濃豔九春中根盤省闥偏含潤
影拂隣墻暗逐風繁若百枝然寶炷深于三入染纁紅
諸君賞咏時連属珍重多才好事同
　　次韻程公闢暮春
日日尋春春欲還園林遊興未應闌間關鸎囀衝牙韻
爛漫花開歴綠團須信馬蹄隨處健肯教金盞暫時亁
休驚節物頻更換適意歡娛定一般
　　再和暮春
黃鸎初囀燕新還林館清虛景未闌瓮撥金膏傾臈脚
封開綠絹試春團條風吹笋苞猶嫩穀雨催花色漸乾
若待休閒頻燕集牽拘人事恐多般
　　再和
十分春色九分殘計日追遊至夜闌月照餘花光燭燭
露垂新葉影團團壅(平/)焙萱背尤宜厚汲引荷池莫放
乾看即熏風催暑景要須佳玩兩三般
　　再和入省宿
雕龍辭辨幹時才重賛甘泉屈壯懷被擁綾香歸漢直
食葷忘茹似顔齋(公闢多素/膳仍好詩)休嗟簿領書堆案况是鴻
鸞序漸階公論共推資望久春雲高步信難排
　　和北軒薜荔
分得巖枝帶蘚文壁間延蔓密含春(元韻私稱不/便借上字用)摇風
似展垂雲翼和雨疑騫化浪鱗寒對竹軒陵霰雪静陪
犀柄辟埃塵省闈不比山河逺休擬靈均詠若人
　　和清明後一日遊西池
萬家供帳集西明綵艦芳林酒屢行强對鶯花無奈老
時聞歌吹不勝情輪囷佳氣城頭近烋噢清風語下生
休沐儻閒須數往水邊庭際解朝纓
　　行次塘堤
淼淼寒流千里餘帶城襟壘似江湖侯王設險古未有
夷狄窺邊今遂無數郡營屯歸耒耨萬家生聚利菰蒲
長堤不絶才如綫南北衝衝是坦途
　　登雄州城樓
三闗相直㫁華戎燕薊山川一望中斥堠人間風馬逸
朝廷恩廣使軺通嵗頒金絮非無䇿利盡耕桑豈有窮
自古和親誚儒者可憐漢將亦何功
　　接伴北使至樂壽寄高陽安撫吳仲庻待制
道路傳聞北守賢就中清尚是河間轅門臥鼓軍無警
幕府賡歌筆不閒只合論思居禁闥豈宜留滯在邊闗
寧容舊客升堂室擬請新篇滿篋還
　　和吳仲庶待制見寄
幾日風沙結襟袖忽傳嘉惠眼重開交情不改乘車約
和氣先隨掞藻來元帥本由詩禮選行人愧匪語言才
相逢且喜論平素若校文章未易陪
　　冬至日瓦橋與李綖少卿㑹飲
使傳驅馳同被命邉城迢遞偶相從風霜正急偏催老
嵗月如流又過冬方念去家千里逺無辭沈醉十分濃
須知此㑹洵堪喜北上河橋便寡悰
　　和王臨謝寄蜀牋雙井茶
鈴閤優閒斵句新客亭傳誦慰馳神誠知擷露敲冰陋
豈敵揮毫掞藻春固乏瓊瑶酬錯寶多慚魚目換驪珍
近來聞道談機迅更恐難當彼上人(來書云近于真如/妙用不敢多謝故)
(以此/答)
　　和李少卿寄吳仲庶
延閣儒臣出撫邊指縱沙磧坐揮鞭歌謡早已留南楚
唱和今還到北燕(皇華詩皆是與/使僚諸君賡和)使客過從車結轍耕
夫安佚土開阡更將佳句刋齋壁留作河間故事傳
　　和吳仲庶寄李子儀
五紀修戎好重關四向開村郊縱牛馬戰地長蒿萊過
客朝連暮征軺去復回元侯勤主禮一一倒瓶罍
　　和李子儀寄吳仲庶
並馳絶塞待燕隣喜過重關值故人闊别經年勞逺夢
留連此日奉清塵威行列郡連營肅㤙浹諸戎異域春
願學子雲承漢詔未央宫壁頌功臣
　　和李子儀瀛州借馬寄安撫待制
塞草黃明畜牧肥外閑千駟氣増威權竒毛骨森相映
騕褭精神動若飛暫借行人持玉節屢陪方伯展朱旂
料君早晩趨嚴召安穩乘歸從六騑
　　和北遊
銜命初開朔土游故人威重肯回眸旌旗在列千餘騎
棨㦸遥臨十一州令尹投兵方秉羽羊公臨塞但輕裘
諸賢酬唱無閒日巻軸今應束兩牛(李白詩云詩裁兩/牛腰言其巻大如)
(牛腰/耳)
　　和吳仲庶龍圖寄德仁致政比部二首
道骨仙風擅世華肯將璠玉混泥沙潛郎未老辭朝路
傲吏歸來學道家逸似子荆將潄石清如中散本餐霞
應思平日市朝客韁鏁拘攣正可嗟
　　再和
勌遊城闕厭紛華一棹南歸出白沙簪紱棄來如釋負
山林到處便為家流泉繞舍鏘金玉仙餌盈槃泛露霞
珍重宗英嘉隱操逺裁清句重咨嗟
　　某忝被給札之召伏䝉景純學士文文寵示嘉篇
　　　且述早歳先人試職之日嘗亦相遇于政府感
　　　愴不巳輒次髙韻
先友勤渠慶得時相逢仍在右垣扉負山徒荷君㤙重
起草多慙筆力㣲早歳應門叨賞識幾年聨襼接音徽
雕章華藻蒙褒賁知我從今不患稀
　　景純學士文丈再錄早年見慶嘉篇重用前韻奉
　　　和
載世交遊共一時立朝幾見盛門扉官班早合登青瑣
星象俄聞返少微曽向瀛仙陪雅集更同綿蕝講鴻徽
江干千里勞魂夢常恨平安信息稀
　　與次道集賢諫議元素翰林赴冲卿樞密諫議見
　　　招宴㑹同賦
江淮罷郡許歸朝臺閣重來鬢漸凋内禁羣英容接武
西樞元弼記嘗僚當年巳絶坐中禮此日猶䝉客右招
衰病無堪還自慰交游相繼上層霄
　　用諸公本韻各和一篇共三首
早陪鵷鷺侍丹闈旋見䕫龍陟近司西閣屢觀新詔草
東曹猶記舊文移半途霄壤成分異幾嵗江湖役夢思
席面故人皆顯重可憐顔尉獨厖眉(右用冲卿樞/密諫議本韻)
二紀書林得並遷外沈俱喜在樽前非才幸復登羣正
大筆猶稽直五甎欣聽友聲同伐木坦忘情類似虛船
白頭光景尤須惜樂事相逢且豁然(右用次道集/賢諫議本韻)
繼踵螭堦入右垣曽參何敢望淵騫(某向忝右史陞西/掖皆承元素舊綴)
(唐人論曽參以後至/故不得預十子之列)複門重慶登庸命樞閤仍陪話舊
筵貴賤交情都不改始終風節固難遷公卿平日推高
譽朝論今誰過鄧先(右用元素提/舉内翰本韻)
　　寄題傅欽之學士濟源草堂
大形南址直河津君有茅廬泲水濱蒼翠入簷藏絶景
潺湲繞舍隔囂塵久遊臺閣忘聲利長憶漁樵狎隱淪
待得功成年至日歸來不負故園春
　　寄題蒲傳正學士清風閣
閣倚青山書滿堂門齊通德里高陽傳家載世惟清白
教子何人似義方班嗣一丘雖道巻劉商七業已名彰
他年駟馬充閭貴須信文儒澤施長
　　寄繹經清衍大師
輦寺棲遲不計年衡門無異對林泉試闈給筆頻辭命
繹館翻經屢奏篇九陌塵埃方外境六時香火静中緣
思陪丈室談名理自愧常為俗累牽
　　送王彦祖學士守毗陵
黃州終始宋名臣載世逢時見裔孫賜第中宸躋甲等
遷官京寺出殊恩文章已復光儒館風節應須繼祖門
堅請麾符知有意聊將慈惠振元元(彦祖皇祐中擢進/士日仁宗皇帝以)
(名臣之後特陞甲科其後考/課當陞評祝中㫖復令優遷)
　　和王察院竹篠巷阻風七言
聞道扁舟下迅湍怒濤驚浪擁前灘岸迷津際居無定
人隔過從意少歡風信未囘聊對景嵗華將暮自凌寒
君才一日能千里直上青雲亦未難
　　冬夕㑹諸同僚與稅舍弟郡齋飲話通判歐郎中
　　　以二絶句紀事見寄次韻
弟兄叨郡兩淮間賓友銜盃午夜歡喜聽話言消酒力
更欽風義敵霜寒
立朝才薄幸潛郎出守恩優便養堂賴得同僚借河潤
坐令尸祿荷龍光
　　次韻蔣穎叔游西湖入南屏山
樓臺高下滿仙風疑是蓬萊象帝宫湖面涵虛雲漾漾
山腰藏景石瓏瓏松筠影出紅塵外鍾梵聲來碧落中
薄暮將歸起餘思落霞飛鶩正横空
　　寄題吳興墨妙亭
漢唐遺刻在江干右史殷勤輯墜殘剔去蘚文人乍識
傳來墨本字猶完六書體法從兹辨二費聲光遂不刋
何必臨池苦縈思燕閒時得坐隅觀
　　和歐陽永叔少師㑹老唱和詩三首
得時行道貴知終猛退如公世罕逢擲棄浮名同敝屣
保全高節似寒松文章千古追謨誥勲業三朝鏤鼎鐘
見說新堂頻燕㑹故時賓客定相容(公嘗見約異時潁/上相尋某亦有意)
(乞麾以/依舊館)
　　　右寄汝隂少師
富貴功名已兩忘望高嵩華量包湘還家傲似䝉莊子
定策忠于漢霍光逺訪交親情益重共論詩酒興偏長
園亭繼日休車馬却悔多年滯廟堂
　　　右和南都趙少師
出守嘗希阮仲容剖符仍繼夏侯公(漢剖符封滕/公為汝隂侯)金華
舊侣三賢並綠野先歸二老同宴㑹莫如今日盛唱酬
還有古人風自嗟流落江湖外不得尊前聽燕鴻(故相/臨淄)
(公守潁日有燕/鴻等歌詞五闋)
　　　右和汝隂侍讀
　　送丁郎中守江州
南朝兵馬臨江鎮聖世麾符守土臣此日風聲動湓浦
早年名譽浹淮隣(君前此/倅齊安)琵琶昔有天涯曲􁤃􁑿今無
境外人退食優游多勝賞盃觴不負庾樓春
　　次韻葛大卿題江氏寒光閣
溪凝藍黛合雙川閣在千巖萬壑前潄石我思清病齒
倚琴誰共聽流泉雲生北嶺横空白春入東郊一望鮮
況是江南風物好待君重詠四時天
　　次韻桞郎中二詠
蒲條圍坐雪添瓶側理糊窻熾炭明常對圖書堆四壁
却思裘褐勝雙旌道心生後安休息事局閒來怕踐更
睡足定應輸杜守窮愁何必學虞卿(地爐/)
百幅敲冰密属連寢甘誰復誚便便心閒好隱忘言几
官冷宜鋪坐客氊烏布任寛忘道韻絳紗徒侈怯霜天
休嗟抛擲縑綾貴據榻猶勝枕杫眠(紙帳/)
　
　
　
　
　
　
　
　蘇魏公文集卷八
欽定四庫全書
　蘓魏公文集卷九
　　　　　　　　　　　　　宋　蘇頌　撰
　律詩
　　次韻林次中察院經過南都見寄
都府曾為入幕賔玉符重忝守藩臣㡬年流落甘閒散
平日交遊半要津簿領沈迷千慮耗鬢頤衰颯二毛新
聖恩休養深知幸厚祿華堂許便親
　　次韻次中寄莘老學士
曽見臺烏朝夕飛尚稽雙鳯浴天池逺方隨牒應難久
同好彈冠即有期佐幕暫來光右席(莘老屈/佐留幕)還家聊去
植芳籬(次中還/吴葺居)睢陽老尹欽才望待看同升賛盛時
　　又和次中答莘老見招
近甸無辭暫駐車呉門雖好隔重湖且嘗竹苑迎霜兎
休憶松江上釣鱸老見交朋尤眷戀醉吟風月好躊躇
廣陵喜得賢賔客簮履光華勝瑇珠
　　次韻久雨言懷
久雨涔􁠞浹甸圻層雲晻曖壓城低沈灰将恐鼃生竈
負土深防蟻漏堤(汴流泛漲/府官防河)避冷竹牕烘炭獸(今嵗早/寒九月)
(擁/爐)禱晴琳館抗旌霓知君方欲行千里早晩殘霞却照
西
　　次韻奉和次中叙别
嘉句連篇惠好音媿無瓊玉報南金幾年漂泊離羣恨
此日逢迎話舊心氣類自應憐茂悦世情誰復擬髙深
且将懷抱還尊酒莫為思歸動越吟
　　次韻劉莘老學士惜别言懷兼呈次中察院二首
梁園寒早雪霏微親友将分一棹歸客舎蕭條風送栁
離筵凄慘酒霑衣霜臺二妙君相繼幕府三端我所依
况是汴渠今不涸留連猶得奉音徽
　　再和
詩侣方逢夢與微(白公書呼元劉為/夢微葢相親之厚)攄懷未盡遽言歸
正思玉鱠将登俎應笑緇塵又染衣金石交情知不改
輔車形體自相依何時得遂江湖樂簿宦牽羈甚纆徽
　　次韻蔡資政荅朱寺丞惠千葉桃花菊
分得穠華質依然苦薏香繁紅如上苑(京師近多紅/菊即此類也)密
蘃勝南陽不用尋根葉須留過雪霜殷勤送東閣聊薦
百年觴
　　送洞霄宫王文玉學士歸呉
仙都補吏向天涯歸棹南遊事事嘉冬課洞庭千戸橘
春嘗石縫一槍茶蓬山厭直抛鉛摘公府傷離念棣華
二紀編酬老朋伴何時相逐訪烟霞
　　林次中示及追和浙西三賢述夢詩其間叙衞公
　　　事幾盡輒拾其遺逸再次前韻
曽覽三賢述吟哦日幾遭文章追李杜贈荅擬劉曹二
相逢辰早中山擅價髙才華固相若光燄實難韜智决
推安邑超騰自髧髦武謀家府秘晉祝史君褒任重函
牛鼎投虚剸兕刀内庭纔視草同列便棲毫夷夏欣寜
謐揄揚頌戢櫜臺烏棲直舍廐馬借拳毛對數開宣室
忠逾諌館陶絲綸長慶制奴僕楚人騷雙莭分千騎滄
波看六鼇帶垂金錯落服賜錦葡萄憂國常箴衮延賔
罕置醪韋平門素貴周邵職奚叨在鎮民除瘼還朝雨
潤膏星霜恩感舊休沐事㤀勞去蠧過蟊蠈防仇甚猘
獒躬仍主戎索手不釋書絛相以父年入權因主眷操
神鋒雖爽爽靈府亦忉忉烏嶺無遺鏃維城獨贈𫀆風
波消橫議枳棘奈羣豪既悟方城語何由别墅遨間言
多斐貝閒地少蹊桃世路山川險愁腸氷炭熬兩朝空
獻替萬里孰呼號都為尤權勢終令觸怒濤災屯疑是
馬朋敵目為牢伊昔來江海頻年泛棹篙再違文石陛
三擁浙西旄夢覺魂應㫁詩成首重搔緘封寄僚友往
復走軺舠殘漏傳軍柝新流漲郡濠所懷存北闕有志
念東臯豈謂投荒裔從兹解袠弢平泉遂榛莽甘露漸
藜蒿像寄浮屠宇香焚過客艘依然見塵迹流恨水滔
滔
　　留臺蔡資政見示嘉章且有花時之約忽䝉除代
　　　恨阻親依因抒鄙懷仍依元韻
清羸躬現疾出處道還周當軸諧人望謀邊緩主憂荘
環聊造適伊鼎待烹羞見約髙齋㑹将行尚少留
　　和府推官冬菊
經冬寒菊巳離披梁苑殘英尚滿墀尊酒還思元亮醉
秋香又過子愚期尋芳意思人尤厚耐冷枝條土所宜
(睢陽土/最宜菊)墨客有誰偏好事留将樂府著新辭
　　七言二首奉答簽判學士
兩篇華藻敵南金辱贈應憐舊賞音平日所知誰莫逆
老年于事巳無心雲霄路在看君上詩酒盟寒且共尋
屈指當時文學士誰知揚子思湛深
常愛君房言語妙仍欽叔度徳名髙受釐宣室行膺召
置酒梁園喜譽髦辯愽方親談衮衮别離俄起恨勞勞
臨岐更辱殷勤句衰拙何勝異日褒
　　解秩西還夕次葛驛二通判與簽判學士留府諸
　　　君逺出餞别情至禮勤輒成拙詩奉謝厚意
逺行車馬出西城風義相髙一府傾留幕經年叨主諾
郵亭終夕困飛觥人烟數舍将歸路霜月三冬愴别情
政拙自慙無惠愛尚慿河潤慰羣氓
　　七言送林次中南歸
何事頻思江海間清時美彦未應閒襟懷舊貯縦橫術
獻納嘗開咫尺顔吏隠尚勞趨幕府郊居毋苦戀家山
蓴鱸正熟雖堪愛羔雁相催又北還
　　和次中雙廟感事
天寳黎民困賊庭杞城睢社勢相形四公百戰期殱虜
數載重圍不啓扃當日捐軀全土境至今遺貌載丹青
行人安得侵松檟樵採從來禁有刑
　　某忝命守餘杭楊元素内翰洎兩禁諸公出祖佛
　　　寺席上探韻賦詩以寵其行某亦分得留字(時/李)
　　　(承之待制/帥延安)
内閣臨邊貴鑾坡主席優賦詩嘉趙孟載酒餞韓侯何
幸江城守容陪禁序游烟霄慙久隔聲氣荷相求笑語
隨春煦歡酣永日留百分傳醆斚五熟薦包羞西望千
兵盛東歸兩槳浮感時嗟老病去國動離憂遂别青雲
友重為滄海州應憐舊簮履猶着故巾褠衮字榮褒寵
瓊琚乏報投惟将誇逺俗歌咏入呉謳
　　次韻奉酬簽判呂殿丞燕集西湖
江海為藩地絶塵湖山尋勝坐邀賔消除袢暑忘三伏
追憶曽遊隔五春極望林巒橫紫翠旋供肴核剥青皴
常時欲到喧囂阻偶得相陪似宿因(王沂公喜延賔客/嘗與一道人清話)
(甚久公曰平居嘗苦少暇今得相/陪終日無事亦似宿昔因緣耳)
　　走筆奉酬簽判殿丞遊思上人院
坐閤何時得少休羡君乘興喜尋幽毎逢幕府文書簡
便作湖山佛寺遊巖畔揮毫傳麗句林間炊黍飫香羞
㑹須偷撥閒忙日更上髙軒看碧流
　　次韻奉酬通判姚郎中宴望湖樓過昭慶院暮歸
　　　偶作
山半樓臺遶曲堤水風當夏却炎威常思徧覽前朝迹
自恨勞生暇日稀偶到上方慿檻久怳如員嶠躡雲飛
白蓮舊社空遺址有幾人從此路歸
　　再次前韻
巋然華屋四開扉經搆初慿佛大威(元名看/經樓)最是一州
孤絶處不因嘉客到應稀凌虚自覺雲梯近銷暑聊将
玉盞飛人士莫嗟山簡醉猶能倒著接䍦歸
　　再酬三次前韻
千里江山昔霸基百年文物憺皇威閭閻櫛比于今盛
塔寺鱗差自古稀極目烟霞時顯晦㤀情魚鳥自?飛
何須逺慕嵓居者乘興還來興盡歸
　　和簽判早秋見寄
滄海西垠淛水頭人生不到負呉謳剖符何幸來都㑹
坐閤俄驚陟夏秋毎按吏條慙漢詔未豐民食念箕疇
所欣幕府多才彦樽俎時時接宴遊
　　次韻楊立之十一官府館二篇
固無政術効前賢又乏詩名繼樂天連嵗出藩居善地
何時負郭有良田回風巳隔三山路講徳難偕四子篇
滿目勝遊都未到且将圖畫與人傳(予到郡值災歉涉/五月尚未暇遊山)
楚客登臨悲素秋感時風物自颼颼潦收逺水清堪鑑
雨過羣山翠欲浮月露往來羇旅恨倉箱千萬里民謳
鬢毛衰颯歡遊少珍重嘉篇冩我憂
　　次韻楊立之懷舊
秋巻昔觀賔同遊上苑春歸軒今取道共食浙江珍俛
仰周三紀文章了十人窮通不復問一以付天均(立之/慶厯)
(初與予塲屋相/遇因留館敝居)
　　次韻楊立之贈京
小子方承學初心未見功雕蟲徒好賦舞象僅成童率
爾多慙路師哉逺慕雄顓侗如可教丈席冀趨風
　　和錢塘周寺丞遊南山
兩寺臨湖共一山名傳四五百年間臺前康樂飜千葉
井上仙翁錬九還挂壁空存㳺客詠掩闗都属野僧閒
欣同僚友尋幽趣嵓石雲蘿永日攀
　　和兖弟到郡先寄
雖非祿厚與官尊多幸名都遂出藩訪舊遍遊江北路
提封連接海西門六年往復頭先白四郡推遷席不溫
衰病早宜歸畎畝君恩未報自難言
　
　
　
　
　
　
　
　
　
　
　
　蘓魏公文集巻九
欽定四庫全書
　蘓魏公文集巻十
　　　　　　　　　　　　　宋　蘓頌　撰
　律詩
　　觀潮三首
海門雙峙隔滄溟潮汐飜波勢若傾萬疊銀山橫一線
千撾鼉鼓震重城來無源委逢秋盛信有盈虧應月生
今古循環曽不涸談天閎辯豈能名
嘗觀七發論濤篇比物侔形恨未妍聲入閭閻家十萬
勢陵組練甲三千馮夷海若慿深險種魄胥神竟後先
縦使風波能鼓怒終歸漩澓作澄淵
橫江白浪湧崔嵬應是波神羽衞來陛㦸百重馳道逺
舳艫千里峭帆開緩如積雪飛霜路急似砯崖轉石雷
惟有東西爭渡者暮還朝往任相催
　　次韻和前漳守馬郎中三篇
　　　遊山
西山髙下極深幽十里清波一棹遊喜逐御風真造適
徧題僧壁更遲留松間覓徑因窮險亭際披雲盡露秋
却羡官閒無檢束徜徉何異五湖舟
　　　碧波亭感事
華堂直北望雲烟勞逺勤歸此待賢下榻喜逢徐穉至
登舟常羡李膺仙知君将奉三年最感舊曽歌一夜憐
紅粉若能留客醉不辭飛盞共陶然(郎中屢話陶尚書/奉使至此事迹)
　　　續觀潮
江臯空濶見東溟兩訊潮隨逺近生夾岸炎天迷雪嶺
居人晴日駭雷聲客帆朝暮乘風去漁罟東西逐浪行
盡道波神久恬静應緣四海正清平
　　次韻錢塘周寺丞獄空
網踈由世教訟息偶年豐圜土無留繋黎氓識變風時
方還治古令欲訓民中宣布來千里興行自一同吏寜
嗟畫地書亦簡司空共對承平理惟思盡至公
　　和兖弟遊湖上諸寺二首
叢林四百見州經盡在錢塘舊縣坰十里湖光連北郭
千尋嵓翠遶南屏松間幽徑迎冠葢竹裏飛泉入户庭
勝境無因朝日到羨他禪伯老林扃
湖山不到毎馳情與客逢迎暫駐旌鷲嶺飛來詢慧理
龍宫吟就續延清僧房有竹循門見磴道攀蘿盡日行
交臂晤言欣得侣上臺專使對仙瀛(韓君著作丘君節/推皆被命專幹使)
(事與明州梁况/之學士同㑹)
　　和兖弟與梁况之學士同作四絶句
南山到處待揮毫逸似凌雲羽翮飄好著碧紗籠寺壁
更将金刻置巖標
　　　右紀况之學士題壁
偶陪嘉約出重闉自覺超然隔世塵若欲遍遊山下寺
直須經嵗駐征輪
　　　右呈况之常叔立之
湖上歸時暮氣侵松香花露拂巾簮萬家燈火沙河裏
月色相和廓暝隂
鄞江東望水連空越嶠明峰幾萬重誰識此行多樂事
揮毫一曲飲千鍾
　　　右二首並和况之元韻
　　次韻兖弟忠懿王祠
五君相繼擅呉方坐視羣雄取亂亡侍子奔馳先入貢
隣邦旅拒獨勤王豈惟佛利傳遺像自有孫謀襲懿芳
應似竇融歸漢日功名累世到瓌章
　　漳州知郡郎中見示旅次感事輒次元韻
江干邂逅再經旬毎挹清風歎絶塵鍊得輕軀同槁木
養來和氣勝陽春官閒不廢修金訣功滿終須禮玉宸
自顧衰殘多俗累何時方外去相親(郎中留意丹/術有年矣)
　　次韻簽判同登介亭
紛紛塵事厭煩㝠何處能令爽氣生簿領欲迷頭不舉
烟霞纔望眼偏明門臨滄海千重險地壓髙丘一再成
若論三山方外境須将此地擬浮瀛
　　次韻和錢穆甫答簽判殿丞臨安道中作
呉越開基舊土疆鑑山仍是種𤓰鄉七朝賜履加尊寵
五世苴茅奉憲章里社依然題晝錦昆雲不絶佩鞶囊
人懷餘德能封殖猶有當時似葢桑(武肅起臨安并呉/越嗣王歴五代迄)
(本朝皆加策命故宅為/院至今宰木猶有存者)
　　次韻葉希虞秘校同遊天竺寺五絶句
蠟屐終朝踐石苔飛鳶不動絶塵埃片雲忽作人間雨
盡道靈山應禱來
鷲峰何代落山隈毎到須清一世埃歎息俗緣常窘束
半年纔得兩回來
山半僧軒四面開下看城市一浮埃此間真趣誰能辨
飛鳥空中自往來
叢林澗水盡縈迴嵓室雲房不染埃若使此中容小隠
㑹須卜築賦歸來
檻前常有施生臺窗隙都無野馬埃掩室道人偏得意
經年未省入城來
　　和許秘校同遊雨天竺
栁浦重城忝建旟舊呉星分斗牛墟鷲峰遺跡竒難状
大士靈光應不虚遊伴偶陪賓結駟肴蔬深愧食無魚
(是日/素膳)髙談終日窮幽賞俗慮塵襟頓釋除
　　和簽判郡圃早梅
綠萼丹跗炫素光東園先見一枝芳凌晨霜㸃鉛胡粉
滿檻風飄水麝香味入和羮來傅野聲隨邊角動漁陽
山亭最好通宵賞微雪相輝映月廊
　　和安上弟遊湖山諸寺二首
四百僧居勝沃洲北連髙嶺萬松稠似将天下江湖景
都作雲屏置一州
十里湖山遶四門遊人朝暮隘重闉樓臺逺近連郊郭
到處皆為水石隣
　　和棁弟矮松寺留題
曲幹隠騰蛇樛枝展翠華何年喬嶽種移植法王家得
地烟雲潤盤根嵗月賒縱橫齊殿角偃蹇拂簷牙數粒
宜充釀収黃好代茶風生驚砌鶴日照亂城鴉墻仭髙
藏節河津暗長芽息隂人接席題壁字如麻㨿類眠梧
隠攀疑摶獸拏宫槐低可並譙檜大無加雖異明堂柱
終同象載車殷勤與封殖莫使溷塵沙
　　和安上弟雨雪應禱絶句
霰雪為霖近浹旬江湖清氣壓冬溫應時豈是誠能感
作物宜同易畫坤
　　和安上弟雪中登介亭
滴瀝泉池亂蘃珠悠颺僧壁㸃赬糊登髙偏見逺山好
萬瓦參差篆玊符
　　次韻姚倅正月三日遊山道中口占
車馬西郊踏曉光城隅一徑遶羊腸泉流帶雪添膏脉
山色逢春變鬰蒼雲外樓臺晴挂影風前松檜逺飄香
仁祠久禱䝉嘉應預慶農疇嵗襲祥(是日彦聖/禱上天竺)
　　次韻禱雪有感
終過元朝欲首春條風先度海東門寒凝一雨成飛雪
泰長三陽應上坤疵沴漸消和氣滿詠歌頻發味言溫
人情共喜年光好不向樽前未易論
　　次韻晁美叔遊山見寄
巳踐修塗到急流暫回俗駕喜同遊名為外物知難必
學悟無生信若浮(美叔近留/心禪觀)騷雅深情追李杜林泉髙
興拉巢由遲留更愛靈峰境青桂風來不待秋
　　奉使還至近畿先寄史院諸同舍
書林輕别紫雲邊(史院在/燕殿南)軺傳重行北斗間正類子卿
悲異國不同太史訪名山(次道出相臺正仲子中禱衡/盧安中謁告淮浙邦直案刑)
(京東雖經出入皆有山河/之賞與使異域不類也)鞍韂騰踏雙腨重風日煎熬
兩鬢班待得使回繙舊藁只應新例又刋刪
　　其二
倐忽經冬又涉春年光冉冉暗催人要荒一去三千里
晦朔俄驚十二旬絶代方言空問俗蓬山直舍巳凝塵
汗青何日成書去頭白常慙竊祿頻
　　和宋次道戊午嵗館中曝書畫
鴻都清集秘圖開徧閲真仙曁草萊(是日諸公觀畫尤/愛梁令瓉題呉生)
(畫五星二十八宿真形又謂淳化豐稔/村田娶婦圖曲盡田舍佚樂之意態)氣韻最竒知鹿
馬丹青一定見樓臺(韓幹馬東丹王千嵗鹿荆/浩山水屋木皆為精絶)宴觴更
盛華林㑹坐客咸推大厦才久事簿書抛翰墨文林何
幸許參陪
　　次韻孫莘老司諫見寄(來詩云聞有修史之命而/作比至而予出守濠上矣)
雖非文史足三冬豈類無心但有胸曽讀丘墳叨典領
再分符竹荷矜容君恩欲報微螢爝親祿方營苟釡鍾
平日交情今楚越徒勞瞻望景山松
　　龍舒太守楊郎中示及諸公題咏洛陽新居見邀
　　　同作輒依安樂先生首唱元韻繼和
仲長買宅近髙山饒得羣芳不費錢地接伊渾宜水竹
門臨嵩室足雲烟未抛簮組真朝隠更有田園即世仙
滿篋新詩俱大筆鑿楹留待子孫傳(抱朴子有/住世神仙)
　　次韻林次中九日都下感事二首
桃杏初開巳去家又逢蘭菊綻新花感時謾綴茱萸佩
惜别應憐棠棣華(次中是日别/雄倅令弟歸)迢遞宦遊來日下悠揚
歸思遶天涯一尊重到平津閤惆悵文忩舊綠紗
登髙能賦屬詩家况值嘉辰對菊花乍感商飈流素籥
故摛鴻藻艶春華邊闗禮命行看至淮海歸期亦有涯
早晩霜寒侵旅榻又懸複帳換青紗
　　次韻致政華殿丞懷舊見寄
佩韘相從四紀前鯉庭論契荷㤀年文如潘陸傾江海
學造重黎絶地天簮紱棄來名巳厭鄉閭歸後樂應全
冥飛尚隠樊籠舊未副初心愧昔賢(天聖中先人宰無/錫某生十二年矣)
(初為舉業與宣卿接陪硯席不以年輩遼隔論議無間/蒙益尤多一自暌違南北深阻追懷平昔不覺愴然)
　　和孫節推雪
臘催時雪到江涯雲壓寒空凝不飛臺榭風光先有意
山川秀色逺相輝人懷姑射清難見詩似陽春和者稀
聞上髙樓尋勝賞緬懷嘉尚重依依
　　又兩絶
江天慘淡物華新四望漫漫起玉塵但怪長衢已盈尺
豈知閉戸有髙人
看雪宜臨廣路津年年光景見長新不知滋液功多少
且慰東臯首種人
　　又和十二月十一日雪
臘前寒雨巳為霖一夕皚皚變暝隂春圃暗驚花萼早
客舟偏覺漕渠深都無車馬塵過眼唯有尊罍酒愜心
共喜時和成美嵗預知氛祲不能侵
　　方公説通直見示與小子京和荅棋詩四篇因次
　　　本韻繼䝉寵惠前後凡十五篇牽強奉答
思湧如傾潮汐池才髙早契聖明知(丞相荆公昔薦才/美即時召對擢使)
(江/西)省中一語開天意江表三年得吏師通舊辱投文舉
刺可人欣對費禕棋更觀麗句貽初學豈謝韓公薦士
詩
衰病常求飲上池藥投堅痞苦難知(某久苦腹癖漢晉/方書以服藥應病)
(為/知)閒揮綠綺歌三樂静玩韋編誦九師縱有文章憂瓿
醤劇無機智懶行棋(淮南子云行一/棋不足以見智)愛君髙唱多才思
撩摘羈懷入小詩
久從閒僻向滄池忽見嘉賔喜可知觸熱正煩思美廕
卧疴方苦遘良師欲留盡興時湏飲要取忘憂祗有棋
二者已欣陪造適解頤仍得鼎來詩
　　和前三篇
　　其一
孟郊篇什况咸池(唐人題孟郊三百篇為咸池集取退/之作詩三百篇杳黙咸池音之義)
夫子文章我所知豈特曹劉同品目固将蘓李是宗師
語如轉彈逢真賞(事見南史/王筠傳)喻到鏖兵詫國棋所集若
攜歸闕下諸公應序盛山詩
　　　其二
山公偏愛習家池毎出遊時醉不知既見國僑如舊識
何須阮籍乃吾師亭邊菡萏鋪新錦水際閭閻近布棋
欲作宣城十日飲留連夢得似敦詩(劉禹錫赴歴陽崔/羣在宣城以書招)
(云不十日/飲不置子)
　　　其三
百雉金城十仭池天聲遐憺逺戎知剖符但報三年政
推轂無勞六月師胡馬逸歸常見畫塞鴻征盡著殘棋
欲歌盛業𢋫周雅須假清風吉甫詩
　　再和三篇
　　　其一
莫歎潛鱗久在池巳喧才譽滿朝知雄辭自可吞雲夢
博識應能對仲師(沈約問劉杳曰何承天纂文載張仲師/長一丈二寸有何所出杳曰事見王充)
(論/衡)榮辱早諳真采選競謙不校古儒棋(後魏游肇製奕/法名曰儒棋云)
(以崇謙/止競)使還即見金門召况有中和樂職詩
　　　其二
聞君八法擅臨池擫押工夫世少知(陸希聲書法有擫/押鈎格抵五法南)
(唐李後主又/增導送二法)學者伏膺虞秘監時賢求範永禪師(某舊/藏楊)
(師道帖稱智永書云/欲求一二字範之)流傳異日須懸帳交質何人敢對
棋(近世士大夫多/以書畫對奕)歛手薑芽栁家様解嘲幾困老劉詩
(劉栁相戯絶/句見子厚集)
　　　其三
兵厨釀酒宅連池(龍堂池在州廨/東不滿百步)為郡優悠毎自知鈴
下文移歸幕府案前頤指走籖師(宋齊郡府史有典/籖及籖師之名)農
桑課罷聊行樂朱墨閒來好序棋(栁子厚文序棋一篇/其格以朱墨書貴賤)
(為勝/負)飽食将何報豐祿歌時惟咏阜財詩
　　公説再和并前十五篇輙復課六章用足前篇之
　　　闕
　　　其一
汪汪雅量若陂池才略縦橫未易知振藻詞場無怯敵
游心藝苑有餘師獨醒繼日長辭酒坐稳閒時但校棋
塞北山河遍登覽吟哦馬上足新詩
　　　其二
皇華幾月案鹽池鉤按從來未有知隠伏無由逃計最
勤勞長足儆官師事逢錯節皆投刃利析秋毫類算棋
他日朝廷詢北事講論風俗待陳詩
　　　其三
欲養蛟龍謾鑿池惟應道術兩相知論年校德予慙老
强識多聞子可師監彼盈虚門若市明于取舍智猶棋
幹時已副寛民詔沈俊休吟詠史詩
　　其四
封境東連浴日池川源近盬四方知水官無事延年計
估客應求范蠡師樓閣嵯峨千里鑑田疇夷坦一枰棋
追尋燕友南皮㑹誰繼曹劉七子詩
　　　其五
荷葉田田水滿池東堂真趣幾人知折華暇日尋園吏
競渡經春習棹師隨分命賔仍授簡不妨問易更看棋
(殷仲堪袁尼/事見世説)歡懷既適從何見事事㤀言盡在詩
　　　其六
莫笑凡龜戀澤池不蘄刳灼効前知親逢日月光華旦
勉慕淵源浸漸師義切仰山勤景行事迷當局戒貪棋
衰遲猶竊君侯祿深愧曹風伐輻詩
　　和孫節推寄羅發運
一瓢賢巷僻如山十部文移日滿前輟得閒時常命駕
和來新什已盈編交遊莫逆心相照出處雖殊道兩全
能使清風激頽俗世情誰得議髙堅
　　又五言
道巻門常静心閒眼勌開忽聞賔榻掃為喜使車來世
事浮雲過時光暮雪催放懷何所係卒嵗自游哉
　　元豐已未三院東閣作(十四首/)
　　　元豐戊午夏予尹京治陳氏獄言者以為推劾
　　　不盡詔移大理而理官推迹陳氏姻黨干求府
　　　政縦出重辟事下御史推求巳未嵗予自濠梁赴
　　　臺訊鞫卒不涉干求之迹而大理反有傅致之
　　　状雖蒙辯正聽命久之不得出邑邑不巳作詩
　　　十篇記一時事非欲傳之他人但以示子姪輩
　　　使知仕宦之艱耳
防人不善自為謀對吏方知口起羞本為追胥寛逮繋
何期僚屬致增尤(初有司欲追太湖縣藥行人以證買/藥予以為非切要道逺不追及被坐)
(獄官歸/罪于予)溺灰竟欲焚安國書牘誰将念絳侯惟有丹誠
貫金石風波飄蕩任沈浮
搆虚為實盡枝辭直道公心自不欺衆口鑠金雖可畏
三人成虎我猶疑(軍廵官吏指予平日語言中甚有鄙/俚之談予亦自疑何至云爾皆為承)
(之/)忠邪所賴圓穹鑒通塞須慿大衍推况是聖神方燭
理深寃終有辨明時(予方自誣/忽䝉辨正)
吏議推窮舊話言畏途迢遞冐風瀾兩詞罷對文移絶
一室常眠枕席寒鬱鬱久居人共歎皇皇求義我知難
誰将羑里匡陳事便作閒堂紫極看
平日論心友與親白頭臨事斗如新臝衣難喻疑金客
束緼應無乞火人三省行藏知有命十年流落困無津
物情世態經諳練不假虚詞問大鈞(御史推治平日語/言有涉予親友者)
(移文訊之輒不承又有指為在禁/妄引他人見治者而法不當坐)
飛語初騰觸細文廷中交搆更紛紜綱條既甚秋荼密
枉直何由束矢分御史皆稱素長者(初御史見訊干求/之實云知公素長)
(者同列有属料不能免/予曰無之不能自誣)府徒半識故将軍(院吏洎府史/有府中舊輩)
(多致/恭)却憐比戸呉興守詬辱通宵不忍聞(時蘓子瞻自/湖守追赴臺)
(劾嘗為歌詩有非所/宜言頗聞鑴詰之語)
縱出由來古有誅徇私無實荷寛紓已知公冶本非罪
免似鄒陽更上書刀筆任從文俗議風霜方識憲臺居
自慚衰拙将何用學術無堪政事踈
名絓臺章冐典刑聖仁無濫許原情尹京雖愧四方則
廷尉亦非天下平三已自知無慍色一㕓歸去碩為氓
君恩天地何由報九死鴻毛比尚輕
推治無期任猛寛苛留累月尚盤桓風霜幾日經摧挫
案牘踰旬未省觀失勢我如魚在網操權吏甚虎而冠
南班小吏猶知禮朝夕時來一問安(院中小吏頓姓者/朝夕來就閤中問)
(安/否)
秋杪拘留冬欲䦨一旬參對累旬閒適逢御史俱釐務
(祖宗時不領他局專治臺事近/嵗三院並兼要職故不暇治獄)更值中朝久絶班(獄具/御史)
(求對乃釋適遭國恤久無/班次故淹留又踰月矣)壁觀無言休問祖坐㤀遺照
且晞顔是非榮辱知難必反覆須臾覺夢間
罷尹一年重置對去家千里涉寒溫青雲交友難傾葢
白髪慈親正倚門目㫁濠梁橫涕泗夢回京口役形魂
寛恩若未投諸裔好奉安輿葺故園
　　已未九月予赴鞫御史聞子瞻先已被繫予晝
　　　居三院東閣而子瞻在知雜南廡才隔一垣不
　　　得通音息因作詩四篇以為異日相遇一噱之
　　　資耳
早年相值浙江邊多見新詩到處傳樓上金蛇驚妙句
巻中腰鼔伏長篇(子瞻觀雨望湖樓壁有電光時掣紫/金蛇之句又示予近詩一軸首篇荅)
(鮮于郎中云有如琵琶絃常/遭腰鼓閙前人未有此意)仳離嵗月流如水抑鬱情
懷積似煙今日栢臺相望處隔垣音響莫由宣
詞源逺逺蜀江流風韻琅琅舜廟球擬䇿進歸中御府
文章傳過帶方州(前年髙麗使者過餘/杭求市子瞻集以歸)未歸綸閣時稱
滯再換銅符政並優歎惜鍾王行草筆却隨諸吏冩毛
頭
源流同是子卿孫公自多才我寡聞謬見推稱丈人行
應緣舊熟秘書君文章髙絶誠難敵聲氣相求久益勤
莫為歌詩能數眯聖朝終要頌華勲
近年出處略相同十載邅迴我與公杭婺隣封遷謫後
湖濠繼踵縶維中詩人囁囁常多難儒者悽悽久諱窮
他日得歸江海去相期來訪蒜山東
　
　
　
　
　
　
　
　
　
　
　
　
　蘓魏公文集巻十
欽定四庫全書
　蘓魏公文集巻十一
　　　　　　　　　　　　　宋　蘓頌　撰
　律詩
　　次韻楊立之見别
梁苑昔傾葢膺門嘗贈鞭幾回留客舍四紀度星躔染
翰頻穿硯繙書屢絶編文章傳累世功業慕當年懷寳
思求售趨時輒遘邅宋忠徒問卜孟子本知天得䘮時
難必窮通命使然半生淹貢部晩節困乘田事盬才非
稱歊喧性未便畏途嗟坎壈野思憶潺湲解紱無終競
同𫀆毎共憐老來心更逸歸去樂應全鳯翮翔千仭鯢
蟠入九淵舊交尤惜别後學欲鑚堅湖嶠新營第河濵
促放船一經勤教子三徑往鄰賢顧我今耆艾投閒竚
冶甄何時江海上拂榻重相延
　　次韻敖姪書懷
傳家累世奉遺經竊祿清朝足代耕雖是丹心比葵藿
其如黧貌㸃冠纓時乎易失年加我來者安知畏後生
戒飭爾曹惟道術逢辰須用佐安平
　　次韻陽孝本遊翟家灣書院二首又一絶
淮上陂陁百畝岡誰言形勢占髙强郊居擬卜東陽宅
屋壁将營闕里堂(予家三聖像将/龕置於屋壁)四面松篁分種藝百
家圖籍待收藏何人欲課三冬學向此潜心事素王
翟市西傍一徑開偶攜親友陟崔嵬莫言第舍衡門陋
已有仙翁步屧來日欲銜山迴返照風還吹雨壓浮埃
纔歸便得詩盈軸氣猛才豪豈易陪
　　絶句
謾誇三島冠靈鼇咫尺龍岡去靡勞若使南陽人獨卧
風雲寜隔海山髙
　　次韻陽行先遊招隠
古屋蕭森數十間禪扉幽寂叩常闗少微處士遺塵逺
靈鷲髙僧得地閒穿石到池泉滴滴磨崖生蘚字斑斑
山林真趣誰能辨乗興時來興盡還
　　又同敖姪韻
不見山翁住翠微空傳金刹自前齊曉猿夜鶴休驚恐
澤雉林烏自雊啼客到上方思寄傲僧攜素板乞留題
重尋黄鵠飛翔處盡日無人為指迷
　　次韻楊立之觀韻海
六學先聲病羣書欲備詳摛文資引據結字辨偏旁篆
楷顔毫妙編聨蜀紙光殘篇雖脱落猶可挹遺芳
　　次韻李希荀寄念七姪荘并用前韻和十七姪彀
　　　送其行
初從童丱祝千春俄見騫騰祝更頻巳喜吏資能可問
又嘉文筆速如神室堂冝念承先搆鄉里須教號善人
我待兒曹上霄漢便歸林下岸仙巾
里閈相從秋復春矜憐幾類黨頻頻摛詞已識言浮物
學藝兼知義入神(荘姪/治易)縱使聲名髙世俗直須慈惠及
生人吾家自有青氊在豈羡林宗墊角巾
　　送滑道人遊廬山
康王觀裏採芝田董奉家邊種杏壇雙屩一笻行到處
應尋巖室養神丹
　　次韻曽子固舍人上元從駕遊幸
雪霽蓬萊瑞景新槐楓迎日麗重宸鐘殘長樂千門曉
輦過章街九陌春星列從官齊拱極風驅前蹕旋清塵
一篇未易歌鴻業三願還将祝聖人
　　讀楊文公集
文公名節冠當年沒世清風更凛然梁父舊廬空徳里
西州華屋慟時賢平生奏御三千牘不朽文章二百篇
瀟灑建溪遺俗在至今弦誦滿山川
　　王宣徽見示延駐慧海長老詩因次其韻
南禪北祖亦何常足歴微塵自不傷病腦窮雖居一室
妙緣心巳應他方禽魚固欲求棲息鳬鶴寜須較短長
京府宰官頻問訊且将竿木戯逢場
　　次韻王正仲蒲傳正二月十五日奉祠髙禖二首
視草名臣奉漢祠祝禖才勝長卿遲詩成雅類占宜芾
樂闋欣同夢射羆宫殿肄儀臨百子神明歆徳薦三釐
凌晨拜胙歸天闕杲日煌煌照上枝
滌牢宫醴被禋時物吐華心睡景遲禁掖嘉祥開覆燕
祠官先兆應維羆陽郊類帝重封土(近禮官奏請/增築禖壇)宣室
思賢正受釐天錫子孫千億報年年玉葉長新枝
　　留守太尉潞國文公寵示耆年㑹詩次韻繼和
四登台衮垂三紀(公慶厯丁亥春登/台迨今三十六年)三鎮神崧第二春
㑹老特過丞相閣開筵仍具大官珍(漢侍臣五日一/賜大官珍膳)追
尋故事圖形在喜遇承平笑語頻叙述須歸大手筆唱
酬俱是兩都賔貴如方岳虞咨牧清比西山晉列真(前/韻)
(私稱不便/借用此字)盛集古今應未有謾誇靈鷲㑹中人
　　和富公十二人中第二人絶句
再遷蟬冕官三事早上龍旂節一雙富貴兩㤀心不動
天魔如見亦歸降
　　和文太尉第一無雙絶句
未遂退休時望繋再煩居守主恩優自緣齒德髙羣牧
須在山河最上流
　　次韻蹇侍郎天元殿門芝草
列聖儲靈貺坤珍應祀儀分葩對牟首觀瑞駐華芝毓
德繇皇始彰功在聖時早聞縈殿桷復見孕門楣自有
雲成葢非因水聚脂黃英苞五德古字秀三枝戸牖瞻
丹幄簮裾從罽緌(乘輿佩綬/以青罽蕤)畫圖稽大隗(黄帝受神仙/芝圖于大隗)
(君/)歌詠入咸池(孟郊詩號/咸池集)九廟流光逺千齡復旦期将
書符命志寜比玉靈詩
　　又次王侍郎韻
禮藉標三瑞靈篇首五芝忽傳神草植髙出廟垣楣物
色甘泉詔形容繆襲辭敷榮連刻桷滋液本華池運應
承平旦辰臨孟夏時階蓂符厯數豐芑協聲詩尊祖誠
斯洽稱觴禮所宜共知天輔德萬葉固皇枝
　　又次中書蔡相公韻
彼美三華瑞儲靈四大宫色分嵩谷外(抱朴子六黃芝/生嵩山山谷中)
地近漢房中玉質榮同本蓮莖出並叢載形非博厚錫
羨自穹窿列賀馳文舄旁觀眩秀瞳(道書云仙人方瞳/秀朗中規綠䈥)
珍符彰聖孝天應甚昭融
　　又和蹇侍郎七言四韻
金支燁燁映宣宫致福誠由上德崇九廟靈光流自逺
七明嘉種感潜通瑞圖丹采終難状藥譜神功未易通
更覽諸公賡和句方知漢祀曲非工
　　開府潞公太師得謝西歸謹賦七言四韻詩五首
　　　拜送
幾夕華星動紫躔少微光入太微垣帝臨便座延公衮
人喜安車到國門懇叙官儀還漢節親承需宴酌堯樽
朝家貴老超三代惇史行看記善言
聖代登庸年獨少清時得謝齒尤髙(國朝以來惟公四/十三入相吕宫師)
(雖同而拜不在正月近年張太傅陳/宫師致仕年最髙亦未及七十九)官如中令躬無疾
文似司空思不勞(趙中令雖以太傅歸第時巳卧疾李/司空素病心悸發輙彌嵗自謂久任)
(文字職勞役思慮而致/是耳皆不及公之壽康)玉座案經涓對日金壺加禮賜
春醪(公初至都門詔生餼外别賜御/酒仍宣諭選擇剛日與公相見)祝公倍享靈椿算
長副吾君序燕毛
官崇真是帝王師八十歸休亦未遲不似孔光辭位日
早於姜望出封時儀形昔巳圖麟閣藁草今應集鳯池
(鄭畋集號鳯池藁草其/間多是措置軍國大事)故府諸僚終有愧甘陵猶欠紀
功碑
君臣一德千齡際柱石三朝四紀中天下重輕常繋望
膝前謀議不言功位髙少有名兼美體健方知福更隆
謾道汾陽貴且壽若論勲考亦慙公
久持邦柄擅斯文却掃丘園脱世紛巳用三篇作霖雨
回看萬事似浮雲何須棨㦸榮歸路自有旂常載舊勲
欲别延英猶造膝老臣雖去不㤀君
　　三月二日奉詔赴西園曲宴席上賦呈致政開府
　　　太師三首
幅巾私第巳歸休當宁虚懷更欵留避寵雖辭持節冊
送行猶用濟川舟城南舊圃扃花洞洛下新荘引御溝
詔諭兩京居密邇不妨乗興徃還遊
邦人欽佇見儀刑詔使相望對寵靈位冠三公師尚父
(劉向云師之尚之父/之故謂之師尚父)躬全五福壽康寜久留行色春過
半乍别天顔涕欲零誰識上心優老意從行仍許鯉趨
庭
昔美都門祖二䟽太冲篇咏貴良圖不聞賔主俱公鼎
未見篇章出寳跗河岳英靈添賦詠都人士女競歡娯
皆言元老歸休盛恩禮便蕃自古無
　　次韻開府太師留别諸公
經濟才謨沛有餘幡然髙謝意何如青雲路盡尋歸鞅
綠野堂成憶舊廬漢苑宴遊聫魏丙鄴都賔客記應徐
(某頃年奉使過北都伏䝉留/連累日早來請見亦嘗語及)他時若到城南第入副宸
衷對綺踈
　　次韻宋次道慶黃安中李邦直二舍人皆自史院
　　　拜命
右垣更直寵新班便坐通名聽别宣詞訓巳髙長慶代
事權不下永明年除官草罷諸畨制執簡研餘萬嵗煙
(史官例賜墨皆廷珪父子所製/其法煤用黟縣萬嵗古松煙)曽向蘭臺陪筆削喜聞
嚴近擢班遷
　　和王禹玉相公三月十八日皇子侍宴長句三首
紫雲樓外擁天香初見前星帝座旁庭樂聲長歌燕翼
朝簮色喜動明光仙巾縹緲尊三弁環帶玲瓏襲九章
遥聽相君稱賀語心傾堯日薦霞觴(是日公就班中/口占致賀辭語)
　　又
從臣環極宴披香(唐髙宗嘗宴近/臣于披香殿)帝子趨庭揖在旁(皇/子)
(侍宴初至位恩㫖/令揖左右臣僚)日御舒長延晝景星輝明潤照天光
沉沉殿幄三雲邃簇簇宫花五采章四曲漢歌齊祝聖
(東漢有日重光月重輪星/重暉海重潤歌曲凡四解)九賔周衞盡班觴
　　又
奉宸班近殿中香(香案𨽻/殿中省)人在金鑾日月旁(瀛州有金/鑾觀刻火)
(齊水精為日月常/有風雲在日月旁)魚藻君臣同愷樂露蕭遐邇荷龍光
巳聞幼海歌重潤更得清風誦十章(三省樞密皆/再和凡十篇)嘉㑹
古今應罕遇未饒西母白雲觴(穆天子觴于瑶池/西王母歌白雪謡)
　　次韻子瞻鎖院賜酒燭
暮召従容對浴堂歸來院吏冩宣忙郢醪獨賜尊常滿
龍燭初然淚有香起草才多封巻速把麻人衆引聲長
百官班裏聽恩制爭誦雄文出未央
　　次韻孔平仲學士詳定次口占
多士盈廷待指南老枚何幸接徐嚴子亭覆實參髙議
時引清風拂畫簷
　　次韻孔學士密雲龍茶
精芽巧製自元豐漠漠飛雲繞戯龍北焙新成圓月様
内廷初啓絳囊封先春入貢來千里中使傳宣下九重
自省何功䝉上賜青蒿應為倚長松
　　再次韻
上尊百倍勝新豐御茗珍兼大小龍頒賚併䝉中使䧏
捧持猶見守臣封露芽輕嫩研香馥雲朶纎濃印跡重
拜賜頻繁何以報惟堅名節比寒松
　　送周尹郎中守梓潼
曾攜佳句使淮隅離合差池二紀餘旋見豸冠三院貴
晩陪丹地一臺居涪城又領銅魚契錦里先馳駟馬車
况是論年俱老矣送君因復動歸與
　　王都尉示及吕丞相栁溪圖詩見邀同作走筆奉
　　　呈
愛君圖冩栁溪遊想像濠梁問子休(正觀公私畫錄/有射雉濠梁圖)漁
釣每懷班嗣壑煙波疑在志和舟(張志和自號煙/波子作漁歌詩)清時
未易忘軒冕大隠何妨傲葛裘應笑龍鍾老朝士飛翔
髙下似輕鷗
　　和題李公麟陽闗圖二首
渭城悽咽不堪聽曽送征人萬里行今日玉闗長不閉
誰将舊曲變新聲
三尺氷紈一絶詩翩翩車馬送行時尊前懷古閒開巻
見盡闗山逺别離
　　次韻韓康公對雨即事有懷五弟
燕閒誰伴泛金焦注想鴒原望泬寥接客後堂聊造適
偃藩臨汝正逍遥齊名孟季須爰立一致夷𣆀異反招
筆札文章俱第一風流今不數三蕭
　　次韻韓康公和曽令綽范景仁喜五弟改知汝海
　　　見寄之什
許汝相望畫㦸深裴劉𢋫唱遞筩臨兩忘出處俱安節
不得親踈共照心幕府尚傳詩寡和(持國嘉祐中自史/館告歸潁川與晏)
(公唱酬/甚多)士林重誦斗攸斟(景仁省試北斗賦天下傳誦/今復議詞賦士子爭求其本)
追思五紀詞場舊何日逢迎更盍簮(景祐慶厯間某與/四公前後同場屋)
(至今五十餘年矣雖出處有異而/老拙粗爾時得問訊亦云幸矣)
　　次韻李公擇送新賜龍團與黄學士三絶句
紅旗筠籠過銀臺赤印囊封貢茗來社後三旬頒近列
須知郵置疾奔雷
黃金芽嫩先春發紫碧團芳出焙來聞説採時爭節候
喊山聲動甚驚雷
團團龍鏡未磨開馥馥新香滿座來試酌靈泉看餑沫
(見丁公/茶錄)猶疑盞底有風雷
　　次韻李公擇謝黃學士惠文潞公所送密雲小團
　　　一絶
小團品外衆茶魁(杜牧詩云茶/稱瑞草魁)宅相分從宰相來(魯直/公擇)
(之/甥)南省同僚得傳玩朶頤終日味山雷
　　諸公和雷字韻茶詩四絶句外復有繼作輒續二
　　　篇
團膏纔就貢綱催度嶺踰江萬里來共看雲甌輕攪雪
還如春架動研雷(見李/郢詩)
數杯茗飲沃羈懷消盡酲醲爽氣來若使伯倫知此味
寜誇酒後不聞雷
　　承示黃君詩再和韻
先春百品避東洄(兩溪名龍/茶所出)曽按茶經較勝來除却黃
家雙井白其餘布鼓敢争雷
　　昨日納還公擇詩巻相次復示三篇不獨説茶曲
　　　盡其妙加以敏㨗不易追攀輒罄鄙言聊答嘉
　　　貺
近聞朝客建溪回説得茶園次第來何事社前先厥篚
只緣春晚尚無雷(今嵗驚蟄差晚兼復晴/霽芽不暴長最為精妙)
昔年叨預通閨籍曽得紅囊貢茗來今日中臺重受賜
回頭巳度十春雷
吟君三絶重徘徊不復言詩為鼎來詠到茶中精絶䖏
猶如筆下役風雷
　
　
　
　
　
　
　
　
　
　蘓魏公文集巻十一
欽定四庫全書
　蘓魏公文集巻十二
　　　　　　　　　　　　　宋　蘓頌　撰
　律詩
　　三月十七日三舍人宴集西省劉叔貢作詩貽坐
　　　客席上走筆和呈
簮纓暁入鳯池西雨過重廊不踏泥禁掖英僚初拜慶
儒林舊侣許攀攜兩朝雲露陪嘉宴二紀塵埃愧舊題
四户對開參國論風流無復羨南齊
　　和胡完夫侍郎再次前韻見寄
荷橐相従兩掖西清塵自不間汙泥恩頒玉醴同霑醉
坐簇宫花任折攜幸接劇曹聨四選曽觀大筆賦三題
因吟将相門生詠牛白聲名便欲齊
　　和陸農師侍郎三和前韻
主人滿酌玉東西坐客無辭醉似泥此日逢迎皆笑語
幾年南北歎暌攜早登雞省先諸彦(陸農師自西/掖入南宮)合入
鼇坡試五題(唐賢将入翰林皆先習/制詔誥詩賦凡五題)雅道寂寥今復振
士風一變始於齊
　　和農師四和前韻仍有推奨鄙薄之句再次韻
敬輿平日始來西老拙方叨掌武泥初見魚龍起騰躍
從陪鵷鷺共牽攜儒林盛㑹霑恩飫雲閣新圖預客題
(是日農師出榻寫美成殿/将相横巻令坐客題跋)更聽髙談造名理人間無物
不均齊(坐中農師/多談荘語)
　　答胡完夫示及四和前篇
書名曽伏庾征西詞命宜封玉檢泥前日星垣同屬詠
即時墨客巳潜攜豈惟家集分門錄直待郊居滿壁題
更覽晉祠新石刻從來文體壓梁齊(完夫兼示親書/河東二碑刻)
　　胡完夫再示西省唱和詩特記曩遊過有謙屈率
　　　爾𢋫次
當年覆實子亭西(嘉祐四年三月殿試某忝覆考/官宿次在景福殿水亭之西)曽見
春龍起蟄泥晚接官聫方喜幸老憂顛踣待扶攜入蘭
遊霧蒙薫潤激濁揚清望品題蹇步强攀英俊躅終然
駑驥力難齊
　　陸農師又示第五和篇褒借益勤輒復酬答
講序嘗登虎觀西璽書封罷武都泥前言往行推多識
細管纎鋒不自攜信史巳成知有法好詩頻寄更無題
就中醉墨人偏愛應與南朝小謝齊
　　諸公唱和多記經歴之事因感昔遊復用元韻凡
　　　三首
十年不到掖垣西舊路重尋壁巳泥(某自元豐初赴西/掖蒲傳正李邦直)
(黃安中三舍人禮上迨今十年方/再來而舊院改移不復昔日故云)四戸貴同公鼎重(近/制)
(舍人分預朝政與/昔時事體不同)九門髙共斗杓攜追思往事驚陳迹
欲和長言怯巨題老見諸賢雖縮忸不量緜力尚思齊
　　又
朝鞍早過鳯樓西雨浥輕塵未有泥頒宴百壺人共醉
演綸雙筆客同攜紫微舊刻蘭堂閟(仁宗篆賜紫微閣/四字舊在院元豐)
(中遷入羣玊殿/不得復見矣)朱字新牌藝院題(神宗更新舍人院命/翰林待詔朱書牌額)
(以/賜)更識訓詞深厚意言成膏澤惠編齊
　　又
平生南北與東西豈是揚波與汩泥晚入金門諸彦接
來同綺席賜尊攜時逢寵渥欣陪預老遇風光懶詠題
共戴君恩何以報惟将聖壽祝天齊
　　重次前韻奉酬子由子開叔貢三舍人二首
都堂直北正衙西同日三賢拜紫泥供張府泉批勅賜
刋碑朱墨典籖攜姓名非夕金甌覆手筆他年玊簡題
制詔溫純詩什健若非元白更誰齊
　　又
公宴将䦨日欲西酒酣揮汗浥如泥重陪簮槖聫鑣出
仍得篇章滿篋攜直舍怳迷新戸牖賜書猶識舊籖題
(中宴憇於東廡見舊院所賜/監書盡在几案歆動久之)豈惟夢想鈞天路更似聞
韶子在齊
　　鄧聖求承㫖疊貽佳句過有褒稱無言不酬雖復
　　　牽強以多為貴固已數窮大雅旁通諒無誚斥
召節従來蜀道西遺思人尚襆青泥禁中手筆由裁制
天下英雄在挈攜(公屢試多士/及知貢舉)密議金鑾應有記(韓偓/承㫖)
(有金鑾/密記)登庸石刻竚重題(元稹為承㫖學士作題名記/云十七年中在是職者一十)
(人而九人參大政/次年稹亦入拜)綸闈盛宴仙鼇㑹飛集翩翩五鳯齊
(是集内外/制五人)
　　次韻劉叔貢舍人従駕
鼇頭星掖貴兼清不似南宫散六卿繼踵棣華聫禁直
並時蘭玉占髙名甘泉法從皆才傑皇祐孤臣獨老生
(某皇祐中忝職館閣領博士/數預祠事得陪従官之末)自歎荆枝半凋落若論宗
戚亦霑榮(某早䝉子瞻昆仲叙宗契貢/父亦舅氏姻家固嘗通舊)
　　李公擇尚書見示出郊奉雩祀馬上口占七言四
　　　韻走筆繼和
雩郊幾夕見龍星盛樂初諧六變聲(前四日按/宫架大樂)薦幣禮
同匏爵重潔牲人比玉壺清幕中閎辨通宵接馬上新
詩頃刻成精意預期甘澤應隨軒飛入鳯凰城(是月/閔雨)
　　次韻諸公従駕景靈宫二首
青鵷如跂萬椽勻地接璇流隔世塵三后在天歌下武
一人膺福見君陳珠旒漆漆懷濡露玉案年年侍薦新
廡下丹青従臣列左趨蕭丙右甘辛
太清宮廟近蓬萊(唐正内號蓬萊宫而太清/宫有列聖真像毎嵗朝享)連日天門
六扇開萬乘旌旗衝暁過兩宫輿輦詰朝來城中三水
河通漢庭下千官棘映槐老稚扶攜同祝聖年年常此
望昭回
　　次韻王都尉團練押賜髙麗歸使宴射贈館伴舍
　　　人兼呈諸公
通侯年少侍中郎主客名園滿國香賜酒九行勤貊使
一帆千里送呉航鳴弦屢奏前籌㨗摛藻俄傳秀句長
更與詩翁相属和驪珠數百透函光(事見元微/之集外詩)
　　和門下侍郎東臺夜直見寄
五年班綴望䕫龍曽托帡幪庇雨風末路自矜黃髪老
平時曽識黒頭公升沈不改交情見出䖏雖殊趣舍同
謾叩蕪音答髙唱終慙下管應清宫
　　和門下相公従駕幸太學
聖主恢儒率舊章首冬鳴蹕下膠庠生師褒博趨鱣序
文武端嚴列鴈行承詔敷陳商戊甲執經環立晉袁王
三千學者多才秀定有同升孔子堂
　　次韻陳元輿待制新懷州呂侍講見寄
繕性雖知衆射標頽年無奈羽譙譙覃懷新守紆髙斾
寜海元侯駐累喬(重喬/累荷)憶擬曹鞭渦水賦(某早嵗守亳/社與待制同)
(官屢有/唱和)嘗陪戴席德陽朝(侍講在邇/英數相接)郡齋繼日聽餘論
不復牢愁詠大招
　　答陳再次前韻
牛斗經年望建標忽聞行李度南譙(元輿自廬易杭陸/行由滁陽路至廣)
(陵/)仙舟復喜逢元禮飛御仍煩接子喬已試演綸成典
冊尚勞分竹偃藩朝海沂邂逅誠多幸繼日相過不待
招
　　竊憶舊遊再賦一篇
早見登龍奪錦標繼聨官契仕蒙譙(某守亳日元/輿知蒙縣)雕章
屢愛函京作宰樹常論故國喬久歎徊翔淹禁閣方欣
良直贊清朝前篇謾約林泉訪祗恐羣公賦反招
　　走筆次韻察推見别二篇
行藏無意但隨時不為人知我者稀負殻蝸牛初就舍
馴鷗海客已忘機緘收巻軸塵生蠧合和丹丸醭有衣
(久雨茶/藥損壞)久冒寵榮無所補敢煩従事歎巍巍(巍巍見呉/志陸遜傳)
　　又
老愛詩書志益堅不成魚網謾臨淵幽居喜見新松菊
病目愁看舊簡編事任閒忙常自適心忘毁譽敢求全
知君有意論騷雅何日従容話極𤣥
　　和通判白同朝散見别
樂土民勤不帶牛觀農時得看耕樓(隨犂下粟/謂之樓種)老慙卧
閣思投紱恩假祠宫換典州就第未荒三徑菊(初冬晚/菊盛開)
過江無竢五湖舟題輿别乘方騰逸詎肯相従物外遊
　　和劉明仲都曹見别三首
二年為郡樂刋坡喜遇豐年萬物和政拙未能觀水薤
氣衰時復詠煙蘿朱方亭下歸心速揚子橋邊别淚多
禁職祠官容佚老晚蒙恩澤更霶沱
久汙朝寵老非宜祿厚躬閒不爾虧優詔還令使真室
特恩仍免覲京師力疲都是垂頭馬志適何殊曳尾龜
年事巳髙心慮息山堂無俟德璋移
幽居隣有萬窠松(予所居北隣有刁/氏園號萬松嶺)坐見京江四面峯
形若橛株隨倚徙愁如頑鑛漸銷鎔尚紆軒冕心顔厚
但覺林泉興味濃茗飲藥苗留待客時時賔友自過従
(予飲酒絶少但喜啜茶/家山多藥芽可為籩實)
　　太平守梅學士隔濶累年㑹遇京口喜道舊故特
　　　枉篇章勉次來韻二首
老洿朝紱退方榮真室官猶寓帝城(中太/一宫)敢詫丘園蒙
賁飾深慙韁鎖濫名聲安居幸巳歸閒燕飽食将何答
聖明珍重雕章勤奨借久要情好見平生
　　其二
學海儒珍昔所知于今刮目異常時蝸廬何幸紆千騎
螢燭多慙對九枝(見牛僧/孺集)鉛摘次書才贍雅麈毛揮辯
状清羸竹符芸省翻留滯可是青雲緩步遲
　　大夫七弟有慶新居二百四十言次韻和之
勿謂衡茅陋門墻亦僅全山連京峴外水接漕渠邊喬
木傍行列幽花晚秀妍子孫環舍後兄弟對齋前樹果
非求息臨流靡察淵卜隣同晏宅任地得周廛(城中多/屯田地)
(所居係/兩税)往復康荘路過従鄉里賢招來三徑士(見明山/賔傳)
䟽引一人泉(東園小池/微有泉水)金谷雖慙石蝸廬已勝先(焦/先)烝
嘗時近享香火道心䖍左右岡兼阜縦橫陌與阡思歸
誠久矣到此是終焉籬援叢芳枳庭除遶碧鮮尚之南
學逺休璉北邙偏街栁長垂帶堤榆未墜錢忩閒靖節
傲梧老惠施眠去國魂勞㫁銘恩骨待鑴幸安蓬戸奥
烏用鐵樞堅刁嶺東隅見林荘幾世傳杉松髙掩抱嵓
麓勢聨綿搆築多遺址經營信昔緣(予營此居有年矣/初惟得一山麓地)
(甚窄刁景純學士割栁南數畝相助其後又買十餘契/方稍完考其舊址皆南唐林太師仁肇故園宅板築時)
(猶得舊磚瓦林亦温陵人而家/此今予居有之信非偶然耳)毋勞借官地(裴子野借/官地數畝)
(為茅屋/而居)便可入寥天歌哭于斯室耕桑待有年誰知真
趣在平地即神仙
　　七弟示詩後又改緣字為川字因再次韻
幽棲新得地朴飾敢求全一畝真儒有三年近道邊(營/搆)
(此居巳/三年矣)鋤荒還見舊(地本蔬圃平治見磚/甓乃是林太師舊宅)革陋遂成妍
棟宇依嵓畔煙雲入檻前人非勝土木心毎懼氷淵州
處來閒燕山居隔市廛軒忩横列岫屏嶂對先賢(近造/十屏)
(畫昔賢事迹以/為座右之戒)念昔初經始惟蘄逺水泉丘園寜待賁
宗廟貴為先幸免靈臺寄(後漢第五頡鄉里無/田宅寄止靈臺中)重叨真
室䖍(予一領集禧再/叨中太一宫)頤生無異術送死有新阡(近得樂/安亭山)
(亡室𦵏/于彼)世慮都忘矣勞生此息焉道腴甘淡薄食邑減
芳鮮士譽言功德僧談半滿偏未從招隠客不費買隣
錢(謂刁景純輟地/相助欲以結隣)晝静龍鬚坐宵寒龜殻眠(近剏蒲/團紙帳)藉
莎毋剪薙即石不磨鑴假職恩良厚歸田志益堅秋毫
知帝力清白自家傳吾弟欣堂搆長言紀瓞綿思親樂
京口懷土限閩川江左步兵酒華陽小有天銜盃蠲痼
疾行藥助修年更有扶衰物隣家十八仙(前日㑹王正/仲家衆客評)
(酒品十八仙清而/味美飲之不病)
　　潤守修撰見招與左丞王公大夫俞公東園集㑹
　　　賔主四人更無他客某頃為南都従事值故相
　　　杜公與王賔客煥畢大卿世長朱兵部貰馮郎
　　　中平同時退居府中作五老㑹一日大尹廬陵
　　　歐陽公作慶老公宴而王畢二公以病不赴中
　　　座亦只四人某時與諸僚同與席末言念往昔
　　　正類今辰然自皇祐庚寅迄今元符巳夘整五
　　　十年矣撫事感懷輒成七言四韻
曽覽祁公五老詩仍陪三壽燕留司今逢北固開尊日
正似南都命席時喜奉笑言揮麈柄却慙衰朽倚瓊枝
定知此㑹人間少(白樂天詩云除却三山五/天竺人間此㑹定應無)五十年才
一再期
　　發句米奉議見示與諸公唱和北山壮觀佳篇因
　　　索鄙製老病久棄筆硯勉强口占小子次韻奉
　　　酬
岡陵起阜崇花木露夭濃襟帶湘泯水屏圍晉楚峰地
全居爽塏人不厭迎逢彷彿觀平逺分毫見栝松
欲状江山秀無如格律詩形容天際美假借筆端奇注
目臨滄近沿流北固卑不因篇詠見絶景有誰知
　　　右和壮觀亭
省座來分聖主憂仙翁常作北郊遊𤓰田接畛尋期㑹
菊蕋浮杯阻獻酬壮觀風騷歸作者平山歡宴集清流
従兹淮海登臨趣樂事良辰屬二州
　　　右和王崇禧寄揚州尚書
　　吏部頓郎中起陸尚書佃與同年因迎哲宗神主
　　　集班西苑追思昔預聞喜逮今三十一年再至
　　　感舊𢋫唱長言逺垂寄示老病讀之不覺感嘆
　　　强次前韻以答嘉貺
集英親䇿際天人曽見諸賢解褐巾薦棘校文欽藻思
華林頒宴接車塵年光世故推移久士論朝咨寵遇新
老病忽紆懷舊作長吟猶憶曲江春(熙寜二年神宗初/御集英放榜予時)
(以知舉官侍立扆前及/賜聞喜宴亦預班列)
　　廣陵芍藥盛開品目比舊又多累日與同官賞歎
　　　不足因記嘉祐中西臺吴大資與留守宋丞相
　　　唱和二篇吴詩有不逐新竒爭世玩却憐陶菊
　　　與荘樗之句宋答云松篁何意常如舊閒倚霜
　　　空不肯凋意有未盡輒成二章
應是圓𤣥降瑞精(見舒元輿/牡丹賦)散為穠麗徧䢴城重苞疊
蘂三春後膩臉豐肌百態生一自毫堂甄異品至今花
譜續嘉名都緣尤物多奇變豈為繁華逐世情
禀質由來自絶倫誰将巧思變天真鄭風謔贈緣情密
謝守翻階得句新菊聚萬鈴樗大本松添七鬛竹浮筠
未知妍陋従何辨等是生成一大鈞
　
　
　
　蘓魏公文集巻十二
欽定四庫全書
　蘓魏公文集巻十三
　　　　　　　　　　　　　宋　蘓頌　撰
　前使遼詩
　　和國信張宗益少卿過潭州朝拜信武殿
朝著籌邊久文明運筭髙三冬馳日御一夜隕星旄從
此通戎賂于今襲戰𫀆威靈瞻廟像列侍冩賢豪民獲
耕桑利時無斥堠勞金繒比干櫓未損一牛毛
　　和張少卿過德清憶郎中五弟
平昔知君兄弟名籍隨亷茂䇿通經(昆仲同舉進士至/南宫請試明經)
巳傷荆木一枝折重過桐鄉雙淚零朝見鶺鴒詩思苦
夜聽鴻雁睡魂醒近聞阮巷有才子異日軒昂看拾青
　　和張仲巽過瀛州感舊
覽君闗外感懷篇重到藩城倍愴然豈為宦遊無定止
却思世故易推遷流年忽復龍周紀(仲巽去髙陽/今十二年矣)急景
仍逢鴈去燕物是人非重惆悵空餘陳迹吏民傳(仲巽/近悼)
(亡過此故吏迎候/因語舊愴然懷念)
　　和安撫王臨騏驥見寄
十月河濵土未乾行人裘褐苦沾汗邊侯顧遇勞紆軫
驛舍留連暫憇鞍義貫雪霜松操古氣凌星斗劒光寒
待君早晚功名就重約虚齋論隠桓(大觀舊/學春秋)
　　和王大觀寄張仲巽
内使名卿話昔遊髙談術畧氣橫秋邊亭一别嗟淹久
故眼相看重唱酬舊德朝端方見用(仲/巽)清才闗外苦難
留(大/觀)腰間鞶綬頻加寵幾見新頭代故頭(大觀自順安/守嵗中移邊)
(撫再遷/騏驥)
　　初過白溝北望燕山
青山如壁地如盤千里耕桑一望寛虞帝肇州疆域廣
漢家封國冊書完因循天寳興戎易痛惜雍熙出将難
今日聖朝恢逺畧偃兵為義一隅安
　　和仲巽過古北口楊無敵廟
漢家飛将領熊羆死戰燕山䕶我師威信仇方名不滅
至今邊塞奉遺祠
　　和仲巽山行
天險限南北回環千里山客亭依斗絶邉地信偏慳伴
月驅行傳緣雲度故闗林泉雖勝賞無奈霫奚間
　　和仲巽過度雲嶺
磴道青冥外躋攀劇箭飛朔風増凛冽寒日減清暉使
者手持節征人淚濕衣此時仁傑意心向白雲歸
　　奚山道中
山路縈回極險難才經深澗又髙原順風衝激還吹面
灧水堅凝幾敗轅(山澗水流遇氷凍則横溢道上彼人/謂之灔水險滑百状毎為車馬之患)
巖下有時逢虎跡馬前頻聽異華言使行勞苦誠無憚
所喜殊方識漢恩
　　和仲巽奚山部落
千里封疆薊霫間時平忘戰馬牛閒居人處處營耕牧
盡室穹車往復還
　　過摘星嶺
路無斥堠惟看日嶺近雲霄可摘星握節偶來觀國俗
漢家恩厚一方寧
　　和宿牛山館
山深孤館迥部落不成城夜永人無寐冬温氣自清邉
方通夏楚漢地接平營恩信今無外邉庭肯背盟
　　又
孤村四望百重山使節相陪北度闗休歎光隂懷往昔
且看巖石自斕斑
　　和題㑹仙石
雙石層稜倚翠巔相傳嘗此㑹羣仙繫風捕影誰能問
空見遺踪尚巋然
　　和宿鹿兒館
邉城射獵取麑麛夭䴠仁心所不為鳴角秋山少閒日
標名郵館客慵窺
　　和冬至紫蒙館書事
㤗畤迎長日殊方展慶杯闗山厭沙磧星斗望昭囘月
共寒更永風隨協氣來欲知王厯正候律應孳荄
　　和就日館
戎疆迢遞戴星行驛騎奔馳束火迎人向萬山峰外過
月從雙石嶺間生(館之東南有雙峰山/行李将至見月初上)馬蹄看即三千
里客舍今踰四十程(十月五日出都迨/今四十一日矣)每念皇華承命
重愧無才譽副羣情
　　和過神水沙磧
沙行未百里地險己萬状逢迎非長風狙擊殊博浪昔
聞今乃經既度愁復上幸無漲天災日月免遮障
　　和土河館遇小雪
薄雪悠揚朔氣清衝風吹拂毳裘輕人看滿路瓊瑶跡
盡道光華使者行
　　和檀香板
鏤檀芬馥貫縚衺擊玉敲金一串花自與麗妃親記曲
後來傳玩幾人家
　　和神水館逢齊葉二國信
幾旬馳傳困風埃忽聽南軺病眼開千里邉疆難際遇
一封京信况同來論情不異聲投谷適遇過於渴望梅
談笑未經催命駕歸心雖切且徘徊
　　使囘蹉榆林侵夜至宿館(十二月/十七日)
使還兼道趣南轅朝出沙陁暮水村雪嶺迢遥人自少
氷天凄慘日長昏鵶聞宿舍驚如閙馬識歸途去似奔
屈指開年到京闕夢魂先向九重閽
　　和使囘過松子嶺
石徑縈紆甚七盤披榛策馬上煙巒囘頭却見臨潢境
千里猶如指掌看
　　和遊中京鎮國寺
塔廟奚山麓乗軺偶共登青松如拱揖棟宇欲鶱騰邉
禮多依佛居人亦貴僧縱觀無限意紀述恨無能
　　和富谷館書事
迢迢歸馭指榆津日日西風起塞塵沙底暗氷頻踠馬
(道路氷凍多在沙底彼人/謂之暗氷行馬艱險百状)嶺頭危徑罕逢人客心牢落
偏多感天意融怡漸發春珍重詩翁饒藻思剪裁風物
見長新
　　和奚山偃松
亂枝轇轕翠隂圓倚岫垂崖盡偃然不為深根生觸石
定應髙幹上摩天
　　和過打造部落
邉人居落瞰重林背倚蒼崖面曲潯澗水逢春猶積凍
山雲無雨亦常隂田塍開墾隨髙下樵路攀緣極險深
漢節經過人競看可能知得使臣心
　　新嵗五十始覺衰悴因書長句奉呈仲巽少卿
始衰心事自堪嗟但覺光隂似轉車白傅開經五秩滿
仲尼學易數年加負薪筋力誠難强報國功名事轉賒
若問信書何所得樂天知命任生涯
　後使遼詩(熙寧十年八月自國史院被命假龍圖閣/直學士給事中充大遼生辰國信使十月)
　　(三日進發明年正月二十八日還闕道/中率爾成詩以紀經見之事及歸録之)
　　某奉使過北都奉陪司徒侍中潞國公雅集堂宴
　　　㑹開懷縱談形于善謔因道魏收有逋峭難為
　　　之語人多不知逋峭何謂宋元憲公云事見木
　　　經盖梁上小柱名取有折勢之義耳文人多用
　　　近語而未及此輒借斯語抒為短章以紀一席
　　　之事繕寫獻呈
髙燕初陪聽拊髀清譚仍許奉揮犀自知伯起難逋峭
不比淳于善滑稽舞奏未終花十八酒行先困玉東西
荷公徳度容彺簡故敢忘懷去町畦
　　某向忝使遼于今十稔再過古北感事言懷奉呈
　　　姚同事閣使(西上閤門使英/州刺史姚麟)
曾到臨潢已十齡今朝復忝建旜行同持漢使雙符節
又過秦王萬里城盡日據鞍消髀肉通宵聞柝厭風聲
自非充國圖方畧但致金繒慰逺甿
　　次行奚山
奚山繚繞百重深握節何妨馬上吟當路牛羊眠薦草
避人鳥鵲噪寒林羸肌己怯旜裘重衰鬢寧禁霜雪侵
獨愛潺湲溪澗水無人知此有清音
　　同事閤使見問奚國山水何如江鄉以詩答之
奚疆山水比東吳物色雖同土俗殊萬壑千巖南地有
扁舟短棹此間無因嗟好景當邉塞却動歸心憶具區
終待使還酬雅志左符重乞守江湖
　　早行新館道中
經旬霜雪倦晨征重到邊疆百感生日上東扶千嶂影
風來空谷萬號聲人心自覺悲殊土物色偏能動旅情
况是天恩懷景俗不妨遊覽趂嚴程
　　奚山道中(村店炊黍賣/餳有如南土)
擁傳經過白霫東依稀村落有鄉風食飴宛類吹簫市
逆旅時逢煬竈翁漸使黔黎安畎畝方知雨露徧華戎
朝廷涵養恩多少嵗嵗軺車萬里通
　　過新館罕見居人
引弓風俗可傷嗟滿目清溪與白沙封域雖長編户少
隔山才見兩山家
　　牛山道中(耕種甚廣牛羊遍谷問之皆/漢人佃奚土甚苦輸役之重)
農人耕鑿遍奚疆部落連山復枕岡種粟一收饒地力
開門東向雜邉方田疇髙下如棋布牛馬縱横似谷量
賦役百端閒日少可憐生事甚茫茫
　　發牛山(朝發牛山道路囘逺終日/南行至暮又北趨宿館)
山坂縈紆道阻長數程行處尚相望晨装方指南髙外
(館南一峯最髙彼/人謂之南髙山)宿館還趨北斗方既乏逺謀慙肉食
空將衰鬢冒寒霜却尋十載曾行地風物依然土境荒
　　奚山路(出奚山路入中京界道/旁店舍頗多人物亦衆)
行盡奚山路更賒路旁時見百餘家風煙不改盧龍俗
(唐盧龍節度/兼押契丹使)塵土猶兼瀚海沙朱版刻旗村賜食(食邸/門掛)
(木刻/朱旗)青氊通幰貴人車(貴族之家車屋/通以青氊覆之)皇恩百嵗加荒
景物俗依稀想夢華
　　中京紀事(十一月十六日到中京未經苦寒天氣/溫煦幾類河朔行人皆知厚幸紀事書)
　　　(呈同事/閤使)
邉闗本是苦寒地况復嚴冬入異鄉一帶土河猶未凍
數朝晴日但凝霜上心固已推恩信天意從兹變燠𤾉
最是使人知幸處輕裘不覺在殊方
　　過土河(中京北一山最髙土人謂之長呌山此河/過山之東才可漸車又北流百餘里則奔)
　　　(注瀰漫至冬氷厚數尺可過/車馬而氷底細流涓涓不絶)
長呌山旁一水源北流迢遞勢傾奔秋來注雨瀰郊野
冬後層氷度輻轅白草悠悠千嶂路青煙裊裊數家村
終朝跋涉無休歇遥指郵亭日已昏
　　贈同事閤使
山路盡陂陁行人陟險多風頭沙磧暗日上雪霜和草
淺飛鷹地氷流飲馬河平生畫圖見不料再經過
　　沙陁路(二十三日入沙/陁路行馬頗艱)
上得陂陁路轉艱陷輪推馬苦難前風寒白日少飛鳥
地迥黄沙似漲川結草枝梢知里堠放牛墟落見人煙
從來天地分南朔今作通逵近百年
　　觀北人圍獵(北人以百騎飛放謂之羅草終日才/獲兎數枚頗有愧色顧謂予曰道次)
　　　(小圍不足觀常時千人已上為/大圍則所獲甚多其樂無涯也)
莽莽寒郊晝起塵翩翩戎騎小圍分引弓上下人鳴鏑
羅草縱横獸軼羣畫馬今無胡待詔(世傳隂山七騎圖/乃唐胡瓌創造後)
(人多模搨及别為變/態然皆不及舊製)射鵰猶懼李將軍山川自是從禽
地一眼平蕪接暮雲
　　北人牧羊(羊以千百為羣縱其自就水/草無復欄柵而生息極繁)
牧羊山下動成羣嚙草眠沙淺水濱自免觸藩羸角困
應無挾策讀書人氊裘冬獵千皮富湩酪朝中百品珍
生計不贏衣食足土風猶似茹毛純
　某兩使遼塞俱值郊禮之嵗今以至日到北帳感
　　事言懷寄呈同館諸公
兩忝臨潢使俱逢泰畤祠國陽隨仗日塞外抗旜時盛
禮羣公預丹心萬里馳周南歎留滯何似異方悲
　　初至廣平紀事言懷呈同事閤使
雙節同來朔漠邉三冬行盡雪霜天朝飱羶酪幾分飽
(同事嘗言修養法行路飲食/不得飽過五分則諸病不生)夜擁貂狐數鼓眠(予平生/少睡雖)
(三鼔就枕至五/鼔亦不復瞑矣)光景不停如轉轂歸心難遏似流煙須
將薄宦同羈旅奔走何時是息肩
　　冬日北庭懷餘杭舊僚屬
曽約尋山春水間越江吳岫遍留連沙頭寺院看花日
湖上樓臺試茗天酒後歌呼常薄暮風流雲散忽經年
異方萬里相望處滿眼荒郊倍慘然
　　契丹馬(契丹馬羣動以千数每羣牧者才二三人/而已縱其逐水草不復羈馵有役則旋驅)
　　　(策而用終日馳驟而力不困乏彼諺云一分餵/十分騎畨漢人户亦以牧養多少為髙下視馬)
　　　(之形皆不中法相蹄毛俱不剪剔云/馬遂性則滋生益繁此養馬法也)
邉城養馬逐萊蒿棧皁都無出入勞用力已過東野稷
相形不待九方臯人知良御鄉評貴家有材駒事力豪
略問滋繁有何術風寒霜雪任蹄毛
　　北帳書事(到㑹同館晚夕大風沙塵蔽日倍覺苦/寒赴行帳之辰厲風頓止晴和可愛)
北海蓬蓬氣怒號厲聲披拂晝兼宵百重沙漠連空暗
四向茅簷捲地飄與日過河流水涸行天畜物密雲遥
(北中乆旱經/冬無雨雪)輶軒使者偏蒙福夙駕隂霾斗頓消
　　離廣平(十二月十日離廣平一向晴霽天氣温暖/北人皆云未嘗有之豈非南使和煦所致)
　　　(耶/)
歸騎駸駸踏去塵數朝晴日暖如春向陽漸喜聞南雁
炙背何妨問野人度漠兼程閒䑕褐據鞍濃睡側烏巾
窮冬荒景逢温煦自是皇家覆育仁
　　山路連日衝冒西風頗覺行役之勞
却到深山嵗已殘西風連日作晴寒塵埃季子貂皮敝
憔悴休文革帶寛往復七旬人意怠﨑嶇千險馬行難
三闗猶有燕山隔安得陵空縱羽翰
　　發栁河(十二月二十七日早發栁河蹉程山/路險滑可懼因見舊遊宛然如昨)
清晨驅馬兩崖間霜重風髙極險艱前日使人衝雪去
今朝歸客踏氷還道旁榛莽樵蘇少野外汙萊耒耨閒
(遼土甚沃而地寒不可/種春深始耕秋熟即止)還似昔年經厯處下弦殘月插
東山
　　摘星嶺(二十八日過摘星嶺行人相慶云過/此則路漸平坦更無登陟之勞矣)
昨日才離摸斗東今朝又過摘星峯(摸斗摘星/二嶺名)疲軀坐
困千騎馬(一行二/百餘騎)逺目平看萬嶺松絶塞阻長踰百舍
畏途經厯盡三冬出山漸識還家路騶御人人喜動容
(一云行行漸/識還家路)
　
　
　
　
　
　
　
　
　
　
　
　
　
　蘇魏公文集巻十三
欽定四庫全書
　蘓魏公文集巻十四
　　　　　　　　　　　　　宋　蘓頌　撰
　挽辭
　　慈聖光獻皇后七首
内德方㜪茂徽音比姒超詒謀二聖託燕䖏兩宫朝功
被人間滿神歸帝所遥巍巍光獻策萬世配仁昭
晨夕東朝路鑾輿問寝興蟠桃未再熟羽駕忽西昇逝
水還天漢流光下玊繩聖心哀㒺極時望永昭陵
帟室深攀慕仙都去不歸悲凉虚水殿彷彿見銖衣難
復金龍駕終開白獸扉西郊三百里雨涕萬人揮
越從景祐至元豐儷極坤儀四紀中復辟先朝尊啟母
助勤熙旦廣堯聪深居髙拱收淵黙盛德成功絶比隆
太史方修長信注續詩應首二南風
冀王隂德在髙門南院功名燕後昆慶衍曽沙鍾聖女
尊居東殿見神孫糺宗新廣宣平第尚主重開沁水園
自昔后家稱累盛誰如終始六朝恩
初頒遺誥大廷中百辟悲號四海同過越䘮期天子孝
便蕃恩澤外家豐橋山弓劒開高寝原廟衣冠入閟宫
玊輦三元朝象帝年年長慕闕門東
亭搆依然掲大椿宮闈無復駐飈輪清衷念切承顔日
長樂悲深奉質辰六御驂騑開道路五陵松栢慘風塵
周南舊老偏摧感曽是初元奉策臣(熙寜二年文德殿/上尊策臣預行事)
(官/)
　　宣仁聖烈皇后五首
辰極閟軒輝天人覆玉衣兩朝臨大寳(太皇太后在神/宗末年已聽政)
九載運璇璣永巷私門絶通閨外族稀蕃釐崇搆闢應
待媪神歸
及物深仁逺流光内德昭徽音繼任姒至治恊黃堯崇
慶纔虧膳延和遽罷朝千官號慕處聲動九重霄
避殿尊先后垂帷祐聖孫憂勤萬機政聽納七臣言功
載生民詠神遊永厚原鴻名兼四德難盡賛坤元
六月因山𦵏三年率土哀風雲金殿暗霧露石門開羽
衞環神岳衣冠返帝臺悲涼九虞禮不見大安回
元禩臨朝日群賢輔政辰孤臣起南國再命入洪鈞雨
露恩彌渥涓埃報未因守藩垂老恨無路従靈輴
　　濮安懿王夫人二首
國邸留慈範皇家肇慶基思齊京室配祔廟濮園祠改
卜三川兆尊名一品儀禮隆由聖作萬世仰洪規
大電光流慶歸雲去莫攀千齡悲逝水七月㑹因山陵
闕乾坤壮岡原鞏洛環王家傳爵土世世奉神班
　　中書令程文簡三首
邦國藩宣老階符陟降賢朝方尊舊德天不畀遐年勲
載奉常誄神棲京兆阡悲笳聲未㫁壟日下虞淵
星墜寝門夕歌興夢奠時騎箕良弼去罷社國人悲富
貴驚川逝功名白日垂祗應金石刻無愧伯喈辭
都門簫鼓動哀音丹旐西歸詔祖臨故府簮裾空墮淚
高原松檟巳成隂藩朝宣力由忠藎彛鼎書功映古今
他日甘棠知不剪五州遺德在人深
　　贈太師中書令王公二首
族茂仙緱系恩隆帝渚姻兩朝全寵遇一節貫忠純敦
説耽儒術冲和味道真樞庭十五載當宁倚良臣
汾曲名家相國孫翊登樞鉉繼承恩旂章禮秩連三府
彛鼎功名載一門棺歛衮衣哀冊異路驅班劒𦵏儀存
清規素履知無晦金刻雄文賁九原
　　錢起居二首
地席賢王寵官分右掖司文華天所賦政事吏為師始
見良言進俄驚哲士萎平生公輔業所頼聖明知
制䇿詞科世得賢諫垣書殿繼為聫皂囊封奏名宏議
丹扆書箴著舊篇朝許臧孫為有後人嗟賈傅不遐年
一門盛美時難及家學于今令子傳
　　司徒侍中杜正獻公五首
具美生名世熙工職代天規橅在臺閣風采著藩宣大
議方尊老清時遽䘮賢無言桃李感聞者共澘然
任重嘗當國功成急引年榮華脱屣去名節掩棺全白
日佳城逺清風舉世傳誄終朝有法大行特髙前
當扆思遺直推恩厚䘏終衮貂官秩貴駟馬𦵏儀雄天
老宵躔暗髙陽舊里空従兹使車問不似十年中
卜築東畿謝事還㝠鴻髙蹈孰能攀朝廷寵遇三公禮
園館優游十載閒此日精誠騎列宿他時歌詠歎頽山
慮終不及傳家事獨有忠言貢九闗
几杖初來宅次睢孤生従此被深知翹材館盛親師益
綠野堂閒奉燕私恩紀難忘空隕涕緒言如昨重銘肌
渙陽松柏無因見延首東南倍愴悲
　　侍讀給事王公三首
當代儒林老誰知蘊學精典章推練達經術號通明簮
橐何時去堂坊一旦成漢庭傷賈傅仕不至公卿
禁序方尊寵雍容侍紫宸忽驚疇昔夢遂失老成人史
藁留天閣銘旌去國闉龍門賔友散揮涕想遺塵
經幄咨嗟舊學臣誄章追冊兩優恩平時寵祿由稽古
不朽聲名在立言駟馬嘶鳴還故國素車奔走送髙原
諸儒師表今亡矣惟有清風􁒍後昆
　　贈吏部尚書建安郡正肅呉公三首
間代生人傑髙文擢雋科立朝風采峻臨郡惠慈多勲
業傳青簡音容逐迅波百年誰不至與善果如何
疇昔商楹夢吁嗟魯鳯衰清朝橈隆棟多士失元龜墳
闕開京壤帷旌出洛師孤生懷舊感西望涕交頤
他日容臺議功書預討論禭章三品貴誄策二名尊遺
直将誰繼清風想尚存戢棺何所恨牖下史魚言
　　翰林侍讀學士尚書右丞李公三首
西李風流逺中朝族望幽寵榮三學士試守六藩侯不
見登時棟還驚失夜舟平生喜名理一致視浮休
儒雅名公子承平輔相孫臺儀尊右轄世職重髙門富
貴今如夢便蕃殁有恩邇英前席地無復進嘉言
嵗晚轘轅道神歸嵩少原百年封域廣三品𦵏儀尊笳
吹迎風急帷裳蔽日昏洛人應墮淚幾世見銘旛
　　觀文殿大學士刑部尚書贈左僕射兼侍中劉公
　　　三首
特起來南國登庸歴宰卿立朝弦載直遇物稱如平一
夢榮華盡千年封襚成秋風暮江起悽咽逝波聲
星墜寝門夕鵩來州舍辰人悲䘮遺愛帝夢失良臣勲
業經綸逺文章氣𦦨新殁猶榮故里宸筆鏤堅珉
蚤歴平津館嘗䝉鮑叔知笑言㤀位貌論議切箴規豈
悟三秋别遂成隔世期英風今巳矣遺恨滿江湄
　　宋中道都官二首
儒雅名公子風流粉署賢精神清比鑑論議直如弦朝
巳期登俊天胡不畀年永懷三友益一慟寝門前
文章微婉氣清遒議論精通學贍優方見璠璵為國器
忽經蘭菊隕霜秋夢中應講隂堂奥天上須刋白玉樓
聞道遺編已成帙何人列上載蓬丘
　　致政少卿邵公三首
屢試循良政兼推幹裕才惠和綏列郡風績振行臺始
見彤襜去遄驚晝翣回甘棠猶蔽芾髙隴巳崔嵬
江左推華胄朝端挹老成官登九寺貴跡寄五湖清治
行當年立家聲繼世榮書林有賢傑名德豈慙卿
呉苑新開第都門遂掛冠俄聞曳杖歎未適散金歡舊
跡餘三徑髙風戢一棺只應名不朽沈誌史臣刋
　　彭城縣太君二首
封邑従夫貴傳家嗣子賢初聞板輿去忽愴夀宫遷樹
隠長平外川流濩澤前髙門餘慶在足以慰沈泉
壽考人間福賢明閫内宗銘傳史官筆墓遶故鄉松雙
劒歸還合南陔養莫容登堂曽拜客悽愴望新封
　　僕射文荘髙公二首
學術儒林老人流國士尊立朝惟直道寤主有嘉言髙
議留帷幄清風遺子孫音儀嗟日逺隧路閟東原
寵祿功名孰與同平津儒者仕三公前言往行通今古
素節清規壹始終巖廟猶傳風采盛燕堂俄愴笑談空
従來操尚人知少獨有遺思在聖衷
　　尚書祠部郎中大理少卿鄒公二首
早日文章譽他年法令師官終廷尉府𦵏用貳卿儀參
佐征南畫哀矜讞獄詞平生經濟學不愧伯喈碑(公墓/刻端)
(明蔡公/之文)
齎志齡雖趣傳家徳巳流里門開駟馬子舍直鼇頭不
見車茵貴頻加紱冕優簫笳歸𦵏處聲㫁漢江秋
　　彭城郡鄭太夫人二首
姓系山東胄鄉閭建業城有家歸吉士従子尹留京望
郡䟽封美黃堂侍膳榮終焉貴與夀無一慊平生
他日虧常膳呼醫走數州初欣藥瞑眩俄痛疾彌留子
舍終天恨都人挽紼愁春風汝隂道貴母𦵏新丘
　　贈大理寺丞陳公一首
隠德稱鄉閈清風遺子孫未榮三釡祿先逝九原魂𦵏
得眠牛地家開納駟門足令來者慕信有教忠言
　　留臺賔客李公二首
奕世儒纓胄清朝翰墨臣裁成五色詔出擁兩朱輪柏
署分曹佚銅樓拜命新如何止中壽志未展經綸
當年開府鎮金陵賤子嘗䝉國士稱俯仰緒言猶在耳
齎咨遺恨遽填膺人歌梁木空傷魯兆啓佳城欲𦵏滕
引紼都門時一慟悲風悽咽更難勝
　　秦國太夫人二首(昭文富/相公母)
象服朝儀貴封君國壤陪従夫乘五馬見子躡三台静
樹終難止東波遂不回棘欒吾相慕行道有餘哀
上宰隆恩禮中闈集寵光膳蘭金鼎味衣綵衮龍章不
見文軒駕遄驚葆挽鏘宸慈均愴䘏臨宴輟清觴
　　王子直二首
嗟若時之彦懷哉昔並遊十年追几硯一别見墳丘滿
目皆陳迹傷心未白頭風流何處盡潁水去悠悠
逝者日云逺人情尤感傷素車來隧路奠哭起髙堂集
紀論才備阡銘叙事長友兄成雅志不朽是文章
　　司徒侍中賈魏二首
仁聖隆儒有漢風平津經術位三公君臣契合千齡際
文武名尊二紀中再謝貂蟬深畏寵屢提貔虎不言功
一朝賔客銜悲散寂寞延賢閣向東
大邦開國賞元勲秘殿陞班寵舊臣(公鎮北門日以出/師助平貝壘遂開)
(安國還朝納旄鉞仁宗特置觀/文大學士班同宰相以寵異之)飪味幾年調鼎鼐丹青
何日畫麒麟千官祖軷都門外駟馬嘶鳴潁水濵巳見
刋碑新隧路無窮墮淚故州民(公再鎮許田/兼封本國)
　　蘓明允宗丈二首
觀國五千里成書一百篇人方期逺到天不與遐年事
業逢知已文章有象賢未終三聖傳遺恨掩重泉
嘗論平陵系吾宗代有人源流知所自道義更相親痛
惜才髙世齎咨涕滿巾又知餘慶逺二子志經綸
　　王侍郎二首
四紀文章老三朝侍従賢安車初就第華髪未垂顛道
巻留藩翰才豪付簡編風流一朝盡士類共澘然
獻賦初従淮海來漢皇欣得馬卿才絲綸誥命追三代
山水歌辭冠一臺甲第圖書遺舊跡壽原松柏長新栽
故州民吏餘思逺畫翣凄涼薤唱哀
　　廣東轉運張公二首
清白家傳業中和吏嚮風一門臺閣仕入使弟兄同讞
議民無訟均輸國不空職勞終損壽勤事有遺忠
寄委頻承寵經營未盡才方従輿轎去忽逐逝川回返
𦵏京阡逺遺思粤俗哀人知有餘德嗣子躡蘭臺
　　歐陽文忠公二首(并序/)
　　　某久不聞中朝士大夫新作忽得潁上故人書
　　　録公㑹老堂唱和詩詞為示逺方見之不勝企
　　　聳輙遍和以寄獻未幾聞公訃音且思昨寓書
　　　時乃公夢謝之月因愴前事作哀辭二篇以述
　　　感舊懷德之思焉
道濟三千子文髙二百年朝廷得王佐經術有師傳筆
削書纔就彌綸志未宣平生思潁事倐忽啓新阡
早向春闈遇品題繼従留幕被恩知何期濲水緘書日
正是椒陵夢奠時感舊緒言猶在耳愴懷雙淚謾交頤
誰将姓字題延道共立門生故吏碑
　　駕部郎中畢公二首
世德公髙裔家聲相國孫(丞相文簡嘗自稱公/髙之裔見于私記)飾儒成
吏事訓子服忠言道直躬難進流長慶有源推牛方返
𦵏納駟已髙門
早仕潛郎省通才適世資衣冠推吉履州郡載遺思喬
木陘山外隂堂洛水湄令名千古在沈刻争臣辭
　　國史龍圖侍郎宋次道五首
臺閣三朝舊絲綸載世承早年欽妙譽末路愧同升論
議無吾間文章豈衆能二經垂絶筆天䘮沈呉興
接武由童冠論年並已庚切磨三友益終始一交情少
别才經夏何言遂隔生空深寝門慟不見繐帷旌
告卧春明日灾逢本命年英靈百人敵奄忽一朝捐妙
墨宗祧秘(次道嘗奉詔題/仁宗皇帝祏主)遺文太史編家書四世學嗣
子復能傳
前日聞君撤瑟初傷心悲憤不能舒平生鮑叔偏知我
垂老荘龍獨棄予人物風流今巳矣交游零落痛何如
従兹道義誰相告毎欲臨文輙廢書
君嘗齟齬更三巳我亦邅迴再下遷趣舍既同髙誼在
升沈雖異素交全斤従質䘮知何用蕙為芝焚亦自憐
重詠十年情味句吁嗟生意轉翛然(次道送予守杭詩/有十年情味與君)
(同之/句)
　　朝議大夫致仕張公二首
清修聞校議慈惠布州蕃奉使功雖最遺榮道亦尊卜
居隣楚澤反𦵏近秦源自得尋真趣髙風世所敦(公喜/修養)
(致政甚早年八/十精力不衰)
憶寓龍陽館曽陪布素遊登朝俱老大分袪幾春秋脱
屣追三景遺衣復一丘無因素車送感舊涕雙流(予稚/齒隨)
(親寓武陵接公後同/在朝列今幾五十年)
　　致政侍讀孫蔓叔二首
秘殿除書降經筵特詔開未聞陪幄議忽起奠楹哀卜
𦵏青烏兆臨䘮白馬來平生我投分灑淚向天臺(某忝/天官)
(寔繼/公後)
英祖修官日先皇出震年甘泉方授職少海繼登賢望
積公台久恩従誄册宣遺思滿京邑曽議市租錢
　　司空贈太傅康國韓公五首
厚重資天粹忠清襲世芳周臣言諤諤漢相貌堂堂見
象中台拆傷時一鑑亡罷朝仍制服䘏禮厚公王
前日崇明路初聞撤瑟時兩宫馳道哭三市輟舂悲精
爽騎箕尾功名載鼎彛誰修鳯池錄直筆載蕭規
文物衣冠萃一門如公終始見輿言三登慶厯三人第
(公慶厯中舉進士自秋賦/泊禮闈及廷試皆在第三)四入熙寜四輔尊(公熙寜初/自副樞遷)
(參預拜首相六年再/為史館凡四命輔相)繼世拜封前及後並時當政弟連
昆漢袁楊與唐蕭杜更有清風在裔孫
甲第初開汴水陽安車歸後體彌康交游欵密情無間
尊酒歡娯興未忘懷舊毎論場屋事傷離為惜潁川装
朝來重過里門外感物思人淚數行
六紀増年福未涯三公歸第寵頻加逹逢雨木官雖怕
(二月中屢/有木榢)賢值辰年夢已嗟中祀牲牢開祖道太常鐃
吹送靈車傷心前月登門後臨别殷勤貺手華(某二月/九日謁)
(公公再三話平日相従之事久之又云此行恐不再相/見不果欵别既而又貺手筆意益勤重後一月聞公不)
(起悲傷/尤切)
　司空平章軍國事贈太師開國正獻呂公五首
二聖臨熙運元精降佐臣人承太嶽裔生在敦牂辰六
紀登遐壽三期秉大均(公在相/位三年)還騎箕尾去仍值在蛇
春
運偶千齡旦家傳萬石風五朝京兆尹(文靖公乾興中/尹京後公昆弟)
(相繼/至今)三世大司空(文穆公文靖公並以司/空平章至公三世登台)致主唐虞上
論經伏鄭中(公前嵗上尚書論語孝經要/義百篇又稱極有益於學問)生鍾維嶽瑞
𦵏復近神崧(公塋在新鄭/縣神崧里)
首建司空府前臨魏闕門特留黃髪老對直紫微垣故
事傳臺閣清風遺子孫四方桃李滿不待史官言
漢代明經相唐朝鎮俗賢時方尊長孺天遽奪公權衮
冕頒新隧笳簫入故阡文成内外服二美冠周篇
自歎羇屯世少同平生知巳莫如公早參直諒多聞數
晚入坯陶一器中存殁交情成契濶晤言名理謾研窮
追思五十年前㑹巳識河東父祖風(景祐四年舉進士/開封公與故呂紫)
(微縉叔毎相期于場屋始獲拜/接當時流輩皆知公公輔之器)
　　蜀公范景仁忠文公四首
雅麗文園令深湛揚大夫初為蜀詞客終作漢真儒榮
遇封公爵歸休職禁塗逢時致君事自與二賢殊
仁祖倦勤日公居獻納司累朝論國本三接歎忠規未
奮經綸業空留典冊詞二名彰美行千古有遺思
追憶詞場舊交㳺四紀餘編年逢絶筆(公修仁宗實錄/成遷秩某忝當)
(制/)議樂見成書(公進大樂書䝉/以副本為傳)忽愴題丹旐無由走素
車傷心寝門慟南望涕漣如
嵗在龍蛇㑹思賢屢感傷未收空土淚又送蜀公䘮(公/與)
(呂司空相/繼薨謝)士類将安放交情何日㤀共傳金石刻俱是
大文章
　　知樞密院孫温靖公二首
位冠樞幾輔名髙羽翼臣一言曽寤意四近久同寅丹
旐都城逺青松隧路新西瞻裕陵道想従属車塵
疇昔逍遥曳杖時鑾輿臨哭従官悲三朝弼亮推公望
一品哀榮厚𦵏儀陪幄謀猷存故事出藩慈惠有餘思
伯喈辭刻雖無愧還作鄉人墮淚碑
　　太子太保致仕李公二首
衣冠元禮舊龍門旄鉞西平奕代勲官是唐家貴公子
名髙漢室故将軍四朝人地推時望千載丘園脱世紛
國器幡然臨摯殞齎咨遺事謾傳聞(治平中公自相臺/被召将有進用以)
(疾而/止)
子厚論先友文章憶稚年一時陪俊傑四紀奉周旋蘭
玊髙門盛松筠晚嵗堅風流今巳矣感舊獨澘然(景祐/中先)
(人在朝與公相接某因獲拜挹前嵗奉/謁公公道舊勤勤一聞公訃悲愴累日)
　　秦國夫人二首(安樞/密母)
母儀兼婦德訓子復宜家舊宅隣三徙新恩副六珈累
茵榮養久八秩享年遐宗族稱賢行詵詵福未涯
大國膺朝寵樞庭慰母慈生為命婦首(大臣之家赴朝/惟夫人為母行)
殮用貴臣儀(夫人在殯聞特/恩賜水銀龍腦)鈴紼傳哀闋金犀巻賛祠
攀車泣公輔行路共齎咨
　　宣徽南院使太子太保贈司空馮公三首
特起來湖海詳延入雋科三登褎然首再續喜哉歌巖
廟勲勞積藩宣惠愛多超遥脫屣去誰嘆逝川波
清潤慈明玉汪洋叔度陂不憂仁者壽早作哲人萎黃
鵠歸無日青烏𦵏有期隂堂介邢密相望國僑祠
皇祐登瀛日同升愧妄庸(皇祐中予與公/同召試入館)我年先一飯
君學富三冬久要平生好分攜晚嵗逢無因素車去執
紼望丘封
　　尚書左丞贈開府儀同三司鄧公三首
氣緼江山秀人如圭璧溫一登文石陛遂直紫微垣(公/熙)
(寜初召試除館職/未久直舍人院)論議中司見謀猷内制存公孫宿儒
譽垂老上金門
未正階槐位先登省轄崇帝方咨傅野天遽奪楊公黻
冕恩褒德簫笳禮送終淮濵故人(闕/)一慟向西風
貢部掄才選髙風素所欽方聞二道策(公嘗上賢良䇿/以罷舉不試)
獻納百官箴榮滯登台晚周爰注意深有時無命嘆遺
恨古猶今
　　中書侍郎贈銀青光禄大夫傅欽之三首
賈傅少馳譽平津晚遘時生賢不俾壽造物孰能知故
事留烏府清規載鳯池上思楊綰直當扆屢嗟咨
璞玉渾金量經邦論道賢肖形真間氣委蛻歘終天繐
帳羣公奠楹書奕世傳云誰哭之慟慶厯老同年
平生出處與迍通五十年中事事同晚嵗金門陪末議
一朝華簀見将終晉賢巳失蒼生望魯國還嗟我道窮
衰病無因送歸紼商聲聊復寄深衷
　　龍圖閣學士贈銀青光祿大夫滕元發二首
逸氣雄詞昔自将文場獨立見軒昂飛騰正近煙霄路
獻納嘗依日月光去國丹心那易折臨州惠愛想難㤀
葢棺未畢經綸志精爽猶應在帝鄉
大器何妨更晚成當年師友盡豪英髙談每及功名際
壮志元無寵辱驚天上玊樓須作記人間白日覩佳城
傷心宿草東呉路雲水淒涼萬古情
　
　
　
　
　
　
　
　
　
　
　
　
　蘓魏公文集巻十四
欽定四庫全書
　蘇魏公文集巻十五
　　　　　　　　　　　　　宋　蘇頌　撰
　册文
　　仁宗皇帝諡册文(代曽/魯公)
維年月朔日甲子孝子嗣皇帝臣某謹再拜稽首言臣
聞炎軒之蹟不一而帝有神黄之稱戊丁之王繼興而
廟有中高之冠矧夫世祀寖逺軌迹相沿非顯號無以
彰厥功非鴻名無以昭有徳是曰大法詎可闕焉伏惟
大行皇帝濬哲温恭髙明博厚生知之性表於冲年君
人之量發於事業爰自明兩繼照重華協帝入纂辰極
上當天心屬長樂之臨朝任舊人而共政雖明徳務晦
弗厲嚴威而皇綱用張坐銷權黨四罪而天下服三年
而百姓仁然後發徳音下明詔復賢科之親䇿革文體
之艷麗於時能言之類率籲而在朝屬辭之流壹變而
返古故天聖明道之間號令風采於斯為盛矣逮夫乾
綱獨運天徳清明躬親萬幾總核羣吏鉅細必擥書奏
無留本乎厲精迄用致治因考古之禮樂遂有意扵興
襲青壇致祀親藉千畆之田大寝告成合袪二儀之位
増徽册扵祖考祫大饗扵廟祧登圜丘而欵上神者九
終嚴報闢陽館而類太微者再成宗祀始時儒宫倚席
士不宗師乃臨幸太學禮見經員繇是庠序之教興天
下建櫜民乆忘戰乃大閱北郊考數軍實繇是師田之
訓舉至扵著祀儀以謹有司之職纂樂記以補六藝之
缺觀亨享之象而薦三鼎扵九郊案旋宫之圖而配七
音扵二樂皆前世所未語諸儒所不講自我制作俱盡
情文故景祐慶厯以來聲明文物扵是大備矣加以崇
尚經術祇畏天命以彛倫皇極之道為常戒以法家拂
士之言為攸箴其或災眚薦臻雨暘未若則必夙宵祇
飭恐懼修省上答譴告皆本誠慤是以絶意聲色無事
遊畋惟藝文是親非訓典不道邇英晝訪延講學之士
觀文燕居耽墳史之玩刋金石以掲六經之文選儒學
以定訓籍之目雖聴斷多務而研覃不廢故述作之制
則有洪範政鑒以考休咎之證神武秘畧以論竒正之
謀筆法之妙則有宫殿題牓皆窮飛動之勢刀鼎銘識
兼該篆籒之體多能本乎天縱人文以之化成而又心
推至公性有大度動作必憲扵古昔居處必防扵逸欲
圖尚先烈為訓鑒也詔録唐事觀典則也官増諫員廣
聰明也政委公輔謀治理也其損已之大則却徽號以
守謙虚節服御以示敦朴减後宫之數以歸配良家黜
斜封之恩以弭防私謁其恤民之深則遣使臣以寛力
役蠲茶禁以止刑誅立廣惠之倉以救恤艱食出内帑
之泉以資佐糴本其前識之逺則遏近戚之干公議罷
功臣之任政司廣同姓之封以敦叙邦族建主器之位
以預正皇統兵雖時動期禁暴而巳無尚功廣地之賞
刑雖未厝務去惡而巳多宥過捨生之恩當夏戎之叛
渙也謀臣獻侵伐之議乃以静綏疆陲率從保塞之請
儂䝤之繹騷也上将建盪平之功猶慮重勞異域遂止
深入之師其禦戎徠逺之術長矣保邦息民之利深矣
故臨涖天下四十二年内無玩兵之虞外無暴歛之困
生聚休息表裏謐清雖古所謂至治之極豈是過歟夫
惟享厯之久而能遜志不伐保休徳獲全名此故哲王
之所難也况復仁以守位寛以得衆兢業以隆三聖之
緒謙恭以盡羣下之情持盈守成要終猶始葢自三五
以還未有若兹之具美也方将淵黙以凝思優游而恭
已法乾坤簡易之徳隮泰鴻億萬之年而幾務勞神憂
勤損夀奄遺末命遂棄萬方率土銜哀攀號靡所顧惟
眇質獲嗣慶基夙奉慈嚴敢忘率厲今以穆卜惟吉因
山肇成眷同徳典禮之臣援稱天節惠之義奉揚景鑠
祇薦崇名謹遣攝太尉具官臣某奉寳冊上尊諡曰某
諡皇帝廟號某宗恭惟飈御未遥威靈如在昭膺懿冊
永饗尊稱流祚扵無疆配天而齊極嗚呼哀哉
　　立皇后冊文
維元祐七年嵗次壬申五月癸未朔十六日戊戌皇帝
若曰天地判合以綱人倫君后取則以御家邦自昔三
代内徳之茂二南風化之本治道所繫詩書述焉朕纂
紹丕服上䝉太皇太后聖訓八年扵兹而長秋未建奉
饋闕職歴詢舊門審定福耦慈衷惟允斯即其人咨爾
侍衛親軍馬軍都虞侯眉州防禦使贈太尉孟元孫女
衣冠望族鄒魯華胄流光儲祉鍾粹邦媛有徽柔之質
不待母師之誨有安正之美宜配坤極之尊稽謀大同
儀物惟稱今遣攝太尉蘇某攝司徒王巖叟持節冊命
爾為皇后膺兹嘉禮徃踐宫朝協宣隂教母臨萬方朕
春秋時思䖍七廟之享后惟衡紞是将朕晨夕承顔致
三宫之養后惟膳饔是視朕卑服節儉以躬率天下后
亦練繒是式朕宴游省耕以穡事為本后亦穜稑是資
於戲皇天無親惟徳斯永寅畏饗福巽順正吉嗣續百
世克終有慶不其韙歟
　奏議
　　立家廟議(至和中文潞公作相立家廟下禮官議/公時知太常禮院上此議元豐中知滄)
　　　(州因賜對神宗嘗從容訪問為學之要且云聞/卿於典禮尤為精詳可以往時所論一二事來)
　　　(進因奏家廟/承重二議)
檢會慶厯赦書文武官並許依舊式創立家廟謹按周
禮諸侯五廟曰考廟曰王考廟曰顯考廟是諸侯祭父
祖及曽髙所以然者服盡四世始祖不祧通為五世也
大夫三廟及曽祖也始封不祧通為四世而髙祖止扵
享嘗也士二廟及王考也皇考則為壇而祭之下士止
扵一廟其王考則無廟而祭之唐及本朝廟二品以上
得祭四世三品以下皆祭三世六品以下無廟者皆祭
扵寝(按開元禮及開寳通禮皆云六品以下/若有廟者如五品儀無廟者祭扵寝)今赦恩既
許依舊式即合依禮令之數又按古者一世一廟五世
則有五廟矣今之廟制與古不同皆為一廟同堂異室
則一品二品之廟並一堂四室三品四品五品之廟並
一堂三室乃合禮制又禮記王制曰大夫士有田則祭
無田則薦是有土者乃為廟祭也有田則有爵無土與
爵則子孫無以繼承宗祀若然是有廟者止扵其身子
孫無爵祭乃廢也又禮曰父為大夫子為士葬以大夫
祭以士今二品之家立廟者既死而子孫主祭如六品
以下即祧二主祔一主又牲牢俎豆器物頓異在扵人
情似未允㥦若乃參合古今之制依約封爵之令如官
當立廟者請因遇恩封國公立廟一堂四室祭及髙祖
量賜田若干頃尚書将軍及曽任二府或節度使者特
封郡公立廟一堂三室祭及曽祖賜田若干頃給諫以
上曽任學士者特封縣公廟亦一堂三室賜田若干頃
其初封官未及二品者依三品未及三品者依五品其
未有廟者即不得賜田每田二頃許置客户若干人並
免州縣科役其田除租稅外地利悉入其家專以奉祭
事不得他用死則子孫承襲並世降一等(公降為侯/侯降為伯)當
襲封者須長嫡子(無長嫡則諸子/見為長者同)特改一官(若今/遺表)外其
餘恩數悉同常制其田子孫不得典賣有罪絶者還没
官此亦稍近古法可以上副赦恩之意若以封爵難扵
遽行即請考按唐賢寝室祠享儀不須牲牢俎豆止用
燕器祭常食而巳
　　議承重法
臣近因上言臣僚家廟祠享事乞重定服紀親疎之制
曰一節准五服年月勅斬衰三年嫡孫為祖父為長子
今士庶之家子孫罕分嫡庶其相為服徃徃一槩以斬
衰期或踰年從吉便行嫁娶苟有犯者緣勅律不分士
庶便當一例斷罪臣以謂古者貴賤不同禮諸侯大夫
世有爵禄故有大宗小宗主祭傳重之義則喪服從而
異制匹士庶人亦何預焉何以言之謹按喪服傳曰父
為長子何以三年也正體扵上又乃将所傳重也鄭康
成曰重其當先祖之正體又以其将代已為宗廟主也
而經不言長孫為祖者葢有爵土則父殁次當傳已其
承重可知也近代仕不世爵宗廟因而不立尊卑亦無
所統其長子孫與衆子孫無以異也生而情禮則一死
而喪服獨異恐非先王制禮之本意也而世俗之論乃
以三年之喪為重故謂當服者為承重而不知為承大
宗之重也嘗聞慶厯中朝廷欲議臣僚應任子者長子
長孫差優與官餘皆降等此亦近立宗之法也然雖有
此議亦不果卒行慶厯末石中立卒未㡬庶子從簡又
卒嫡孫祖仁先已服期不知後服禮官以謂宜别制斬
衰嘉祐中劉煇祖母卒自言㓜孤鞠扵祖母雖有諸父
亦乞解官行服禮官議煇是長孫自當承重臣竊謂祖
仁官丞郎列近職世荷賞延是亦有重可承者也煇乃
庶官世又非顯若云鞠扵祖母報以三年可也有諸父
在而令承長孫重非也故熈寧八年六月詔書嫡子死
無衆子者然後嫡孫承重襲封爵者雖有衆子猶承重
此明宗子傳重正合古禮而未議無封爵者及庶人所
以承重之意故學禮者猶以為未盡也傳曰都邑之士
則知尊禰大夫及學士則知尊祖故諸侯及其太祖天
子及其始祖之所自出由是言之尊卑之禮有隆殺之
異而喪服從而為之制也明矣今服祖重者而無所以
為重之義又無大夫庶人之别是尊卑一統而貴賤同
體也臣伏覩朝廷修舉遺墜禮無不講喪服之制事干
典刑有所未明固宜稽考欲乞特詔禮官博士參議禮
律若以無封爵者無傳重之義即乞别立服制如在禮
故合承重亦乞參酌古今收族立祭之禮立為宗子繼
祖有以異扵衆子孫之法及庶人與士大夫當與不當
同一律頒布天下使人知尊祖不違禮教則州郡用法
斷扵不疑也臣職在守藩不當輕議禮典然麗刑讞獄
亦州郡之所得言也
　　議學校法
臣聞古者立太學以教扵國設庠序以化扵邑雖王之
諸子卿大夫之子弟及國之俊選皆造焉三代所以教
化行而習俗成者由此道也自鄉遂之制壊而學校從
而廢缺漢晉而下代有興置至唐而後備上都立國子
監以摠六學之務設官則有祭酒司業為之長博士助
教直講為之訓導監丞主簿掌其政令外則京府州縣
各有學並置博士助教以主訓授之職由是黨庠遂序
國學之制稍稍復矣國朝自景祐以來天下建學慶厯
以後數立規程自是諸儒知所宗尚嵗月寖乆生師益
増然而黌校之間未聞有業成通經之士顯著扵時而
副朝廷之選用者今明詔将議改制而降意扵詢訪兹
誠治世之先務而聖主所當留神也臣竊謂本朝學制
大抵倣唐之舊然而設官有未備而教導有未至故積
日雖乆而成効無聞也何以言之唐制學官國學則博
士助教各二人直講四人大成十人學生三百人太學
四門學則博士助教各三人學生各五百人而四門又
有俊士八百人律書算學則博士助教各一人學生五
十人至三十人今之學官惟直講說書共八人而無國
子太學四門之别職事又無殿最之課太學生止扵三
百人廣文生則三嵗試補但隨秋賦而不𨽻兩學聴習
律學雖有其名而無其職書算則又闕焉唐之學官每
嵗終考校以訓授功業多少為殿最學生則以業成通
兩經以上者上扵監祭酒司業䇿試優者上扵禮部大
成上扵吏部今二者咸無焉其法制滅裂如此而欲責
其壹道徳而廣教化勢不可得也必欲别為新規臣愚
以謂積習既乆未易更張莫若即舊法而増損之則便
而易行也今學官八人謂宜各令分掌職事五人專職
講說人各講一經春秋兼三傳禮記兼周禮儀禮並為
大經各限二年講畢毛詩為中經限一年半周易尚書
為小經限一年三人掌教授諸生以詩賦文論經史大
義及時務䇿仍輪日直學以待諸生請問疑義并出公
試題目若考校試巻則八人通主之其教導有方成効
顯著為諸生凛伏者候及三年委判監官聞扵朝廷望
賜召試館閣職事其不職者罷免之學生以五百人為
額逐日早分經聴受每經百人仍兼習孝經論語聴讀
罷則課習文史每月公試三學官考校優劣分三等掲
名扵學以為勸沮監丞掌其課最主簿紏其違慢每一
經講畢監上扵判監集官䇿試大義十道次日口說十
道各定為三等大義通十并口說明白能發明聖賢深
藴者為優等大義通六及口說俱通者為次等不及六
通為下等其通一大經或一中經兼一下經試入優等
者上扵朝廷望加旌拔或直送省試仍許特奏名次等
籍其名以俟再試甄别下等本學常加敦勉其文行道
藝超絶倫軰朝野所知者不拘常例並許舉薦以備朝
廷擢用其律書算等亦望各立一學量置生徒庶令學
者粗知本原以之入官不至墻面也州郡之學每州請
置經學博士一員(或只以教/授名官)内舉人及三百人以上者
朝廷為選差正官三年為一任如能舉職有効者任滿
日本州為保薦之乞加旌擢其餘本州辟召有科名守
選官員或經行純粹之士上扵本路列奏朝廷俟㫖補
授仍給本學公錢為俸亦以三年為任任滿保薦如正
官法内命官望加優奨舉人即授以閒官再授教授之
職每州仍置說書一員(生徒二百人以上三/人一百人以上二人)以本郡有
經術文行之士為鄉里所推者充仍從生徒衆舉州為
補置本州無其人則請扵隣州使專講說諸生聴讀課
試亦約太學之例如有經術精博文藝優長者上扵州
州為覆試籍其名以補學職俟及三年顯有功効者(說/書)
(同/)舉送國子監與通經者同試縣學置助教一員(或只/以教)
(授為/名)推舉如州說書例兼主講說教授之事諸生有業
成通經者上扵州學與通經者校試舉送州縣既立學
校須藉公費望許摽撥本處閒田或户絶及僧寺荘土
多處斟酌移割入學充職田(天聖中王隨知江寧府請/以茅山道宫荘田充本處)
(書院職田/詔從之)隨生徒多少以定頃畆州縣為差人主持勾
收課利入學以助支費條約既備奨勸既行則人人各
務本業窮經學文不三五年可以丕革舊俗矣
　　議貢舉法
臣竊謂以今之科試取士比之徃年至為詳宻徃年專
以詞賦為考式而學古者或詘扵聲病今則詩賦䇿論
通考不專扵一場取舍徃年雖通考三場而學經術者
或困扵無文今則有明經之舉徃年敦樸之士或不習
科舉無由自逹今則有遺逸之薦是則詩賦所遺者取
之扵䇿論䇿論所失者選之扵明經二者又不能盡則
擢之扵遺逸天下苟有懐才負藝之人靡不畢為朝廷
收擢而任用之矣今明詔猶以為不足者臣竊謂其弊
不在法制之失而在扵措置之未盡耳夫措置之未盡
其說有四一曰考試關防太宻二曰士子不事所業三
曰詐冐户貫取應四曰取人多少不均所謂考試關防
太宻彌封謄録是也夫彌封謄録本欲示至公扵天下
然則徒置疑扵士大夫而未必盡至公之道又因而失
士者亦有之何則國家取士行實為先今既彌封謄録
考官但校文詞何由知其行實故雖有瓌異之士所試
小戾程式或致退落平時嘗負玷累苟一日之長可取
便預收采士之賢否而進退之間繫乎幸與不幸徃徃
是矣是豈朝廷之本意耶臣竊覩天聖四年仁宗皇帝
詔書曰如聞舉送之士操履罕修黜扵有司則紛然起
謗升扵科選又多以敗官由習尚扵虚浮宜特行扵敦
戒自今諸州發解諸舉人並須考訪履行或有乖僻彰
暴雖所試可取不得一例解送以此見朝廷之意先士
行而後文藝也若彌封謄録則何由辨其賢否而得如
詔書之敦戒乎為今之便則莫若去彌封謄録之法使
有司得專參詳考察一則主司知朝廷委任不疑益務
盡心二則負實學者得以自明程文小疵不虞見棄三
則淺陋之人固無僥倖之望至公之道無大扵此議者
或曰此法行之巳乆今多士競進一旦改革必致喧訟
何以弭之臣以為士子之行莫若鄉曲最知其詳儻或
素履無聞因而黜落自厭羣議復何畏乎多言邪若其
行完學富之人偶不與薦既知朝廷所以取之之意則
人人自重不敢輕發養其㢘恥異日足為嘉士其所勸
葢多矣若曰南省聚天下之士不下數千人主司無由
一一知其賢否雖見姓名亦何益扵公選臣以謂此法
宜先施之州郡亦庶㡬存鄉舉里選之遺範也望自今
並委知州通判職官常加察訪本州行能之士記其姓
名更相論辨遇詔下轉運司為精擇試官依常赴院鏁
宿其舉人試巻更不彌封謄録仍别差官㸃檢收納應
有塗注乙處並印記訖逐旋發送試院不得稽留令試
官依公考校文藝除雜犯不考式者先行黜落外其餘
悉定髙下訖報州令知州通判職官同入試院共加審
覆以素有聲稱著扵鄉里者為先然後定其去留依額
解送試官及州官若有偏曲私徇令監司嚴加按察具
奏其事重行黜降如此詮擇必無幸進之人比至南省
則是已經鄉里察訪設令依舊彌封謄録只考文藝亦
不容無状之人得預奏名也其殿試考式繫之朝廷非
有司所當措議也所謂士子不事所業者舉人不納公
巻是也舊制秋試先納公巻一副古律詩賦文論共五
巻預薦者仍親赴貢院投納及扵試巻頭自冩家状其
知舉官去試期一月前差入貢院先行考校内事業殊
異者至日更精加試驗如程試與公巻全異及書體與
家状不同者並行駁放或假借他人文字辨認彰露亦
便扶出永不得赴舉是舉人先納公巻所以預見其學
業趣向如何亦有助扵選擇也景祐以前學者平居必
課試雜文古律詩賦以備秋巻頗有用心扵著述者自
慶厯初罷去公巻舉人惟習舉業外以雜文古律詩賦
為無用之言而不留心者多矣此豈所以激勸士之篤
學業文之意邪臣欲望自今舉人請應依前令投納公
巻一副不得假借他人文字并親書試巻頭家状一准
舊制委知舉考試官預先看詳以備将來與試巻參驗
是非而升黜焉如此庶幾人知向學不為苟且之事矣
所謂詐冒户貫請應者今外郡舉人赴開封府取應是
也天下州郡舉子既以本處人多解額少徃徃競赴京
師旋求户貫鄉舉之弊無甚扵此雖朝廷加以峻文而
終不能禁止者葢以開封府舉人不多解額動以數百
人適所以招徠之而使其冐法欲革其弊莫若預為之
防扵罷舉之嵗令本府下諸縣察訪見今土著寔有多
少舉人候見得的實數目開送貢院比校外郡人數酌
中解名處量其分數别立定額外方舉人知其如此豈
肯不逺數千里冐峻文而求寄貫乎其府中减下人數
却乞移與國子監添起名額既巳革寄貫詐冒之弊又
足廣庠序樂育之風如此行之誠兩有所便也或曰府
中减下人國子監又復添額則人人競赴庠序投状其
扵冐妄不亦均乎是不然也在開封府則有詐名冐貫
之弊扵國子監自是四方俊造進取之所事體固不相
類容其趨進復何害耶所謂取士多少不均者進士與
制科遺逸是也臣竊以徃年放進士毎牓不下四五百
人自間年放牓亦嘗近二百人諸科大約依進士人數
而制科入等者不過兩三人明經不過三五人遺逸之
薦復未有定制臣以謂舉制科者博通古今貫穿經史
顧其積學勤亦至矣明經者雖誦數或闕而大義多通
遺逸之薦縱不能盡如詔書之所求要之皆鄉里推許
之人此數科比之進士諸科初學幸中者多取之亦未
為謬濫也臣伏覩新制三嵗科詔每牓以三百人為限
是進士諸科之路已廣而制舉遺逸議論猶未及之况
近制明經已許均减諸科之數雖取人未多是巳有定
制臨時可以通融損彼而益此也臣愚欲望自今三年
科舉進士每牓且以二百五十人為限留其餘五十人
以待制舉及遺逸之類其制舉䇿入優等者自依常例
在下等者望量添人數比類賜以出身以酬其積學之
勤其舉遺逸仍望立為定制毎放牓而後下詔諸路州
郡及轉運司共察訪如士人中顯有履行純固經術文
藝優贍為衆人推許者或場屋黜落或邱園髙蹈咸許
保薦每路限以五人並敦遣赴京師依例試以䇿論考
定髙下優者賜以科名與制舉所増人共足所留進士
五十人之數下等亦望量推恩渥或與免将來文解如
此則取士之路益廣而行藝之人無有棄遺奨育人材
敦激偷窳上助風教不為無益也
　
　
　蘇魏公文集巻十五
欽定四庫全書
　蘇魏公文集巻十六
　　　　　　　　　　　　　宋　蘇頌　撰
　奏議
　　駮坐講議
　　　翰林學士兼侍講吕公著王安石起居舍人兼
　　　侍講同知諫院吳充等劄子請坐講
臣等竊尋故事侍講皆賜坐自乾興以來講者始立而
侍者皆坐聴臣等竊以謂侍者可使立而講者當賜坐
所以當賜坐者以傳先王之道故也伏惟陛下躬仁聖
之質将興堯舜之治扵傳道之際不宜因循有司一時
之失不正其禮欲乞以臣等所言付禮官考議奉聖㫖
送太常禮院詳定聞奏
　　　判寺韓維刁約禮官胡宗愈等議
臣等考尋故事天禧舊制侍臣皆賜坐講者别設本扵
前列坐而聴乾興以後皆先坐賜茶徹席立講講畢復
坐賜湯今來侍者皆坐講者獨立比之天禧舊制則講
者當坐而獨立較之乾興以後則侍者當立而坐臣等
竊謂臣侍君側古今之常或賜之坐葢出優禮祖宗以
來講說之臣多賜坐者誠以其敷揚經義所以明先王
之道道之所存禮則加異太祖皇帝開寳中李穆薦王
昭素扵朝召對便殿賜坐令講易乾卦太宗皇帝端拱
中幸國子監升輦将出顧見講坐因召學官李覺令對
御說書覺曰陛下六飛在御臣何敢輒升髙坐太宗為
之降輦令有司張㡩幕設列坐詔覺講易之泰卦今列
侍之臣尚得環坐執經而講者顧使獨立扵側事體之
間誠為未安臣等以為宜如天禧舊制以彰陛下稽古
重道之意
　　　判太常寺蘇某龔鼎臣周孟陽禮官王汾劉攽
　　　韓忠彦等議
臣等檢詳國朝會要天禧舊制侍臣皆賜坐講者别設
本扵前列坐而聴乾興以後侍臣先就坐賜茶訖徹席
立講講畢復坐賜湯近制當講讀者立扵上前餘皆退
坐並出一時特㫖侍從之臣皆同此制非為侍講别設
殊禮也然則事出上恩雖微賤賜坐扵義無害即人主
不命而自請則為非禮矣今公著等議講者當坐臣等
以謂侍從之臣見扵天子若賜之坐有所顧問猶當避
席立語况執經人主之前本欲便扵指陳則立講為宜
若謂其傳道近扵為師則今侍講解詁舊儒章句之學
耳非有為師之實豈可專席安坐以自取重也又朝廷
班制以侍講居侍讀之下祖宗建官之本意重輕可知
矣今若使侍講輒坐其侍讀當從何禮若亦許之坐則
侍從之臣每遇進說皆當坐矣若不許侍讀之坐乃職
卑者禮厚而位高者禮薄輕重為不宜矣且自乾興以
來侍臣立講歴仁宗英宗兩朝行之僅五十年自可守
為定法豈可以為一旦有司之失而輕議變更乎今人
主之待侍臣由始見以及畢講皆賜之坐而從容焉其
尊徳重道固巳厚扵三公矣尚何加焉昔仲尼之時人
臣拜君扵上仲尼嘗曰拜下禮也雖違衆吾從下仲尼
之正名重禮如此葢尊君卑臣之分不可易也臣等敢
不以為法其講官侍立伏請仍舊施行
　　繳李定詞頭劄子
臣今月二十一日准中書劄子右諫議大夫知制誥宋
敏求奏今月十九日當直中書刑房送到前秀州軍州
事判官李定特除太子中允權監察御史裏行詞頭伏
以御史之官國朝以來其任頗重去嵗驟用京官而選
之今又以幕職官便陞朝著而峻處紏繩之地臣恐弗
循官制之舊而未厭羣議所有詞頭未敢具草奉御批
速送别官命草臣伏以國朝近制進補臺官皆詔御史
中丞知雜與翰林學士更互扵太常博士以上中行員
外郎以下曽任通判官中奏舉充三院其未歴通判者
即須特㫖方許薦為裏行倘非其人或至連坐所以慎
重臺閣之選也去嵗詔㫖專令中丞舉官雖不限資品
猶以京秩薦授緣巳有前詔故人無間言今定自支郡
幕職官入居朝廷紏繩之任超越資序近嵗未有臣恐
有違官法無益治朝敏求所以惓惓而進言者納忠而
舉職也議者或曰唐世自諸侯幕府入登臺省者多矣
而定之此除豈為過耶臣以為不然在唐方鎮盛時有
奏辟郎官御史以充幕府者由此幕府連茹増重祖宗
深鍳此弊一切釐改州郡僚佐皆從朝廷補授大臣出
鎮或許辟官亦皆隨資注擬滿嵗遷秩並循銓格非復
如唐世之比而今之三院事任又重扵昔時况定官未
終更非時召對不由銓考擢授朝列不緣御史之薦直
寘憲臺雖朝廷急扵用才度越常格然隳紊法制必致
人言所益者小所損者大再詳敏求前奏頗得允當所
有李定除官制未敢具草
　　　又
臣今月二十三日准中書劄子節文尚書工部郎中知
制誥李大臨状所有李定除官制内有未便奉聖㫖令
蘇某依前降指揮譔詞臣竊以官品有髙下職事有閒
劇皆所以待才能之士擢授有資級保任有常法亦所
以抑奔競之途由古以來兹道不易祖宗之朝或有自
起孤逺而登顯要者葢天下初定士或棄草萊而不用
故不得不廣捜揚之路自真宗仁宗以來每有除授雖
幽人異士亦不至超越資品葢承平之代事有紀律故不
得不循用資品選授之法今朝廷清明俊乂並用進任
臺閣動有成規而定以逺州幕官非有積累之資明白
之効偶因召對一言稱㫖便授臺官政府既已奉行有
司不能抗議使制命遂下四方聳聞仕進之間豈無觖
望况今天下之廣英豪之衆他日或更有非常之人又
過扵此夤緣進見奏對稱㫖則復以何官處之寖漸不
巳誠恐髙官要秩或可以岐路而致事有萬一不可不
防臣所以區區建言者上以遵朝廷之法制下以盡有
司之職業耳謹按六典中書舍人之職凡詔㫖制勅皆
按典故而起草制勅既行有誤則奏而正之故前後舍
人論列差除用典故而䝉改正者非一今三院御史須
中丞學士薦舉朝臣乃典故也或不應此其敢無言去
嵗以京官除授所以無言者以前有詔令故也今若先
立定制許扵幕職官中選擢三院則臣等復有何言而
敢違拒耶况定之此制前日敏求大臨洎臣皆知不應
近制是以各有論奏今再被詔㫖若便奉行是臣故違
官守自作二三上累聖明孰任其責竊謂威福之柄人
主得以自專官守有責臣下得以固執若朝廷以定才
實非常則當特與改官别授職任隨資超用無所不可
不必棄越近制處之憲綱若臣上懼嚴誅靦顔起草誠
慮門下封駮不肯放過縱門下不舉則言事之臣必須
重有論列或定畏議固執不敢祗受是臣一廢職事而
致論議互起煩凟聖聴則臣之罪戾死有餘責所有李
定除官制未敢具草
　　　内降條貫(同李/奏)
檢會熈寧二年七月六日奉聖㫖今後臺官有闕委御
史中丞奏舉不拘官職高下兼權如所舉非其人令言
事官覺察聞奏四月二十八日蘇某上殿面奉聖㫖将
上件條貫赴舍人院商量草除李定官制者臣等尋将
上件條貫同共看詳稱今後臺官有闕委御史中丞奏
舉不拘官職高下令兼權如所舉非其人令言事官覺
察聞奏者葢為從前臺官須得扵太常博士以上中行
員外郎以下奏舉充職後來為朝行中難得資序相當
之人故朝廷特開此制云不拘官職高下者只是不限
博士與中行員外郎耳即非謂選人亦許奏舉也所謂
兼權者如舊官資序不相當三丞以下未可為監察故
且令上權前行員外郎以上不可為侍御史故令下兼
詳此皆不為選人設文也若不拘官職高下并選人在
其間則是秀州判官亦可以權裏行不必更改中允也
以此言之選人不可超授臺官明矣至如程顥王子韶
等並巳先轉京官因中丞薦舉方䝉特遷中允上權監
察今李定是初等職官資序若特與改官只合轉大理
寺丞且選人特改京官已是優恩若更超授朝籍處之
憲臺恩命重疊陞擢非常先朝以來未有此比未知李
定有何所長而可當此殊命也臣等所以喋喋有言不
避斧鉞之誅者非他也但為愛惜朝廷之法制而遵守
有司之職業耳且爵禄賞罰進退黜陟皆陛下得以專
之無所不可者若事下有司則具有條例當官者須奉
行而固執也大抵條例戒扵妄開今日行之他日遂為
故事若有司因循漸致隳紊誠恐倖門一啓則士途奔
競之人皆有僥求希望不次之擢朝廷名器有限焉得
人人而滿其意哉前世所以慎重爵賞不以假人雖有
竒材異倫亦須試以職事俟有成効然後超擢者以此
也兼臣等前來論列雖不具記上條貫亦只指陳選人
超授臺官為過當耳如宋敏求言去嵗驟用京官而遷
之又以幕職官便陞朝著而峻處糾繩之地竊恐弗循
官制之舊未厭羣議臣大臨言秀州判官除授監察御
史裏行不惟超越資序未厭羣言抑亦有乖國朝從來
法制臣某言去嵗詔㫖專令中丞舉官雖不限資品猶
以京秩薦授所以無言者以前有詔令故也詳此與今
來檢舉到不拘官職髙下條詔亦不致違戾以此臣等
所以須至再三執守初議也臣等非不知再拒嚴㫖獲
罪不輕但以意在盡公不敢自為反覆上誤朝廷耳至
於臣大臨昨日當草薛昌朝除官制初亦疑慮恐未得
允當既而思之昌朝雖非御史薦朝廷特除縁巳是京
官為有程顥王子韶近例所以不敢違拒非如李定選
人之比也欲望聖慈更賜詳察臣等惓惓之誠所有李
定除官制臣等未敢具草
　　　又
臣今月二日准中書劄子節文李定除太子中允監察
御史裏行詞頭奉聖㫖劄與蘇某所除李定係是特㫖
不礙近條令疾速撰詞臣為詳自來本院凡有中書送
到詞頭並是當制舍人奉行唯是當制日曽封還詞頭
其詞頭再下若元封還之官却再當日即專送以次官
命詞昨日中書劄子送舍人院是臣當制所以獨具劄
子奏陳今日輪當李大臨直日上件劄子合是本官奉
行却専送臣處顯見不依得自來更直承受體例是同
一職事而差使有異臣豈敢越次承受若云因臣論列
除改不合條制便送臣處又緣上件論奏是與李大臨
一状同議事體不殊却不依常例送本院輪次承受其
劄子巳具状繳納中書門下伏乞依自來體例施行去
訖兼臣與大臨等前後論列李定差除未得允當葢是
遵守朝廷之法制奉行有司之職業初等職官超授朝
列兼權御史不應近制所以未敢具草今來中書劄子
稱係是特㫖除授不礙近降條制臣竊謂若果出聖意
拔擢即須是非常之人名聲顯聞扵時然後可以厭伏
羣議為朝廷美事不然則進用之路自有階漸耳昔馬
周為常何作奏條陳得失二十餘事皆當世切務唐太
宗拔扵布衣近世張知白上書言事論議卓越真宗皇
帝拔扵河陽職官此二臣者可謂有顯状矣逢時遇主
可謂非常矣然周猶召直門下省明年方用為御史裏
行知白召還奏對稱㫖亦命試舍人院然後授以正言
非如定逺州職官素無聲稱偶因孫覺論薦一賜召對
便䝉超授縱有竒謀碩畫亦未顯著扵時豈足以上稱
不次之擢但用其言不試以實誠恐天下才辯之士聞
之皆思趨走勢要以希薦用此門一開未必為國家之
福也故前世用人之法必加詳試俟見成効然後陞擢
者亦所以防僥倖之路也今臣不避誅戮再貢瞽言者
誠見陛下容受直言雖堯舜三代之聖王未若此時也
羣臣遭逢此時安敢緘黙不思獻納少冀裨補耶其李
定特㫖除授欲望陛下更賜採聴羣議或詢近臣若謂
定之才果足以副陛下特㫖之擢則臣自當受妄言之
罪萬一臣言不虚即乞再加詳酌或别授一官置之京
師俟他時見其實状進用未晩如此不惟臣等職事得
舉兼亦可以養成定之才資免詒異日之論議也臣不
勝夙夜惓惓納忠之至然臣巳是五次論列累拒詔命
罪應不赦戰懼待罪不敢遑寧
　　論省曹寺監法令繁宻乞改從簡便
臣聞在昔帝王之發號出令也必因時而施宜視俗而
興化時朴野則濟之以文俗彫偽則示之以質隨變所
適使民宜之故能乆扵其道而天下化成質文損益百
世可知也國朝剗五代之弊續有唐之緒累聖創制或
革或因其道粲然於是大備仁宗皇帝以承平日乆事
多因循曠然有改作之志故開廣言路整緝治綱至扵
先皇帝遂大有為臺閣之務無所不舉然而事目寖廣
法令亦繁陛下臨御之初深知其故推原先志稍加裁
損數年之間講明備至而法令之煩尚未盡革何以言
之先皇帝改定官制本欲憲章百王歸扵簡要而奉行
之際羣臣不能究宣上㫖各務便文事有未詳更復立
法積乆不巳遂致滋彰故今日之弊良由關防傷扵太
宻而畫一傷扵太煩則難扵通融葢省臺寺監萬務所
萃置長立貳承之以僚屬所以裁處事務助成至治也
而官不任職每事立條事務日新欲以有司之文而盡
天下之務雖使臯陶制法蕭何造律勢不能遍况百司
所職條目不同而一司之間又有細務或通扵此而礙
扵彼故有求之人不能悉暁遂至紛争或經臺省投牒
披訴文移徃復虚煩取會其可行者百無一二徒長奔
競無益風教夫關防宻則有司執文重疊問難小或違
戾遂格而不行使有求者抑塞而不舒妄訴者牽制而
不斷近者陛下特軫宸衷将革其弊故丁酉詔書分命
近臣抽索文案看詳㸃檢内有拘文害事不近人情者
許并元條刪改詔意如此可謂察見事情大慰羣望然
而行移彌月取索甚多比至定奪上省竟以有礙他條
不能盡如詔書之意誠由關防太宻之所致耳拘礙如
此亦可以謂之弊矣誠能少損其文致而濟之以忠厚
則三代循環之政亦不過此臣愚欲望聖慈特詔近臣
遍行取索應省曹寺監見用條制格式仍召集諸司官
吏使之反復詰問看詳定奪可删者刪之可改者改之
擇其要切者著為新令務從簡易使便扵施用其餘令
式所不能者小事則行省曹長官專决大事則禀扵朝
廷簿書期會悉付衆僚催督結絶若官司措置失當及
徇私廢公致有赴訴並委臺察紏案如得實状其當職
官吏次第書罰有涉欺妄亦行懲責如此則臺閣規模
有宏逺之致朝廷法度循簡易之規矣
　
　
　
　
　
　
　
　
　
　
　蘇魏公文集巻十六
欽定四庫全書
　蘇魏公文集巻十七
　　　　　　　　　　　　　宋　蘇頌　撰
　奏議
　　論前代帝王追尊本親及嗣王公襲封故事
漢宣繼昭帝即位詔議故皇太子號諡園邑有司奏請
故皇太子宜諡曰戾史良娣曰戾夫人置守塜三十家
園置長丞親史皇孫諡曰悼親謂父也母曰悼后比諸
侯王漢諸侯王母夫人皆曰后園置奉邑三百家後八
嵗有司復請悼園宜稱尊號曰皇考立廟因園為寝以
時薦享戾夫人曰戾后皆益奉園民光武中興上承元
帝建武二年以皇祖皇考墓為昌陵(後改曰/章陵縣)置陵令守
視(皇祖考不加尊稱皇/考仍舊稱南頓君)十九年尊宣帝為中宗始祠昭
帝元帝扵太廟(前此十一帝/主皆納高廟)成帝哀帝平帝扵長安舂
陵節侯四世以下扵章陵(節侯光武/之高祖)東晉元帝由琅邪
繼統即位之後以父恭王無他子立皇子裒為琅邪王
奉恭王祀其後王薨琅邪皆更立王終晉王世前代帝
王自諸侯入奉大統尊其本親不失禮者三帝也宣光
於其父祖惟塋墓置園邑令丞所以異扵諸侯也而不
加尊稱不封國邑尊本恭親之義也(不加尊稱尊正統/也不封國邑子無)
(爵父之義也文雖不著其/義可推也亦見扵師丹議)其曰親曰皇祖曰皇考者有
司之失也何以言之父祖之尊不容改更稱謂但以上
承大宗不得復顧其私恩故服有除降而名無異稱儀
禮喪服傳齊衰期為人後者為其父母師丹議亦曰降
其父母期所以云者取其别扵他親扵義無嫌也今不
曰父而曰親而扵九族旁宗尊卑無所别異扵義安乎
不别加稱謂直曰史皇孫則中外無嫌尊卑之義自見
也至若皇祖皇考之稱是天子諸侯大夫士奉祭祀之
文禮記祭法曰王立七廟一壇一墠曰考廟曰王考廟
曰皇考廟曰顯考廟曰祖考廟鄭康成云王皇皆君也
顯明也祖始也名先人以君明始者所以尊本之意也
若是則豈可稱扵羣臣論議之間乎故宣帝詔直曰故
皇太子是也然則考與父豈有别乎禮記曰生曰父母
死曰考妣(郭璞注爾雅不取此義然/則學者當從禮記為正)白虎通曰父矩也
以度教子者也考成也言有成徳也廣雅云母牧也言
育養子也妣嫓也匹扵父也曰教曰養親親之辭也曰
成徳曰匹父尊之之辭也故禮有世父母叔父母之文
而無世考妣叔考妣之說此其所以别也宣光之世議
者不能推本此意以開導時主使盡禮意故曰有司之
失也晉元帝雖越在江介而能定其大義不失統紀者
以當時諸儒若賀循輩非一皆有禮學國爵詳正本末
不違越扵先代不致譏扵後世誠有由也先帝紹位之
始深惟其故追賁宗室諸王獨國爵濮安懿王無所加
進崇奉之禮不過置園陵立國廟而巳此合乎宣光尊
本恭親之美也初議稱親後亦罷寝特封王之子為濮
公使世世奉祀以正其國統此又徳過扵二帝區區晉
室不足儗倫也(光武為皇考南頓君立後後世使羣臣/郡國奉祀此師丹所謂無主不正之禮)
(是也哀安桓尊其父祖為皇而使王子孫奉祀此失禮/之大者也其尊曰皇者禮如天子天子不敢臣之髙祖)
(之扵太上皇是也今使諸侯羣臣奉祀神不歆非類皇/豈得享之哉故三代所以尊王者後待以不臣得用其)
(國之儀物服色祀其先王者為此也唐立孝敬皇帝奉/天皇帝廟京師皆有司行事追尊讓皇帝以其子孫為)
(嗣寧王奉祀事亦/因循前代之失也)今欲因改封故王議追尊之禮莫若
増陵廟以奉園之户加本國以嗣王之名既合扵古義
又不違先帝之本意也先帝不追尊仙游縣君益見聖
慮之深逺也(魏明帝詔曰哀帝以外藩援立而董宏等/稱引亡秦惑誤時朝既尊共皇立廟京都)
(又寵藩妾使比長信僣差無度人神弗祐其令公卿有/司深以前世行事為戒是哀帝一失禮取誚後來本欲)
(尊親反詒重毁如是豈得為孝乎東晉孝武帝太元中/崇進所生母為太妃范寗亦曰子不得爵命其母妃是)
(太子婦必也正/名寧可稱母)今議尊崇謂許其所生宗室子援羣臣
封育母之例請加封號朝廷以誕育先帝之故優詔褒
述特進大國既緣宗室之請則不失正禮推以先帝私
親則其他宗室不敢為比亦可以成先帝之志也(或嫌/爵母)
(則母濮國以/為號可也)
　　論王公封爵故事
唐令王正一品嗣王郡王國公從一品貞元二年五月
勅御史中丞竇參等奏文武官辭見宴集請依天寳三
年禮部詳定勅親王嗣王任卑官職事仍依王品郡王
任三品以下職事者在同階品上自外無文武官者嗣
王在太子太保下郡王次之國公在正三品下郡公在
從三品下縣公在正四品下貞元四年五月勅御史中
丞竇參等奏文武官辭見爵雖髙官或下列扵上官之
上非制也自今以後宜列扵本官班之上貞元二十一
年五月勅御史臺奏准公式今諸文武官朝參行立各
依本職事官品為序緣有檢校官髙職事卑及嗣王郡
王任職事官髙卑不等今請應檢校僕射及尚書以上
及嗣王郡王任職事官者一切在職事本品之上(已上/書見)
(禮閣/新儀)國朝故事惟親王恩禮優異外餘郡王嗣王國公
郡公縣公皆無異禮惟立班在本官之上又唐諸侯王
薨子得襲封為嗣王(永徽元年濮王泰薨立其子欣為/嗣濮王垂拱初章懐太子賢薨授)
(其子守禮太子/洗馬為嗣雍王)嗣王薨子皆襲封(嗣韓王納官至員外/祭酒卒以其子璩為)
(韓王國子/員外司業)有不襲封者(嗣曹王臯薨子道/古為朝官不襲封)有降爵為公
侯者(荆王元景坐法貶死追封沈黎王以渤海王子長/沙嗣仍降為侯嗣楚王靈䕫薨子福嗣降爵為公)
有初但為嗣後數年乃封嗣王者(嗣舒王津天寳二年/卒子藻嗣至天寳九)
(載封嗣/舒王)有由嗣王而遷郡王者其帯職事官有為國子
員外祭酒司業者(韓王納并/子璩之類)有加銀青階者(景龍四年/嗣鄭王希)
(言等一十四人並/加銀青光禄大夫)有為諸衛将軍者(嗣霍王暉開元中/左千牛員外将軍)
有為員外洗馬者(嗣徐王茂卒子延年除/員外洗馬為嗣徐王)有為宗正卿
及州郡上佐官者(此例最多/不可悉數)皆出朝廷一時之命即無
定制(其恩禮厚薄以封户多少為限中/葉以後封户皆為虚名今所不用)本朝未有嗣王
之號若欲封拜謂宜先委禮官及兩省參詳定制然後
行之
　　奏乞将常平倉等公事付逐路轉運司其提舉官
　　　改差充本司勾當公事
臣竊聞議者以謂諸路俵散青苗錢侵害人户中外臣
僚數有論奏皆曰不便臣等見主判司農寺青苗文字
多由本寺行下竊尋先降勅意本欲優民公家無所利
其入今乃人情不安論議如此臣等訪聞得葢是逐路
提舉官不能上體朝廷之意務要張大其事州縣畏懼
承禀不暇是致民間不能無煩擾之弊且人户所信者
莫如州縣州縣所禀者獨知監司今提舉官逐路自置
一司與轉運提刑既不相管攝文移徃復其間事有異
同則州縣莫知所禀此是非之論所由起而人情不得
不驚憚也今言不便者既衆朝廷業已遣使未見灼然
利害不欲遽罷若執而不變誠恐中外喧騰無有巳時
臣以為緣事増損莫若以常平廣惠倉農田水利差役
利害等事一切付之逐路監司其提舉官改差充轉運
司勾當公事名目凡有興置事件並須咨禀轉運使度
可否施行其今年秋料青苗錢亦委轉運司候收歛得
夏料錢斛了畢日與州縣當職官同共商量體當民間
物力有餘易為輸納委實利便方得俵散若或民力不
易難以勝任即且止住将來春首别行相度如此則事
有統一人無異論更張之際扵事體亦無所損也
　　議武舉條貫
臣等昨奉勅差考試武舉人伏覩條制有未盡事理今
具起請如後一䇿論武藝俱優者為優等今定弓射一
石一斗力馬射八斗力各滿不破體及使馬精熟臣等
竊以唐制定舉人簡試長垜馬槍歩射穿札翹關負重
身材通取五次上者為及第長垜以箭十隻為限弓用
一石力箭重六錢以箭入暈多少為等第長槍以刺中
木人上版子為等第歩射取把捉如法弓矢鳴快并二
十歩内穿鐵甲者為中等馬射弓七斗力取射中鹿子
者為等第翹關者限十舉以上負米五石行二十歩為
中等身材長六尺為上五尺八寸為次其箭有不入暈
及槍關不中等者亦得通計折除葢科目如此之衆較
試如此之備所以收取材武之人緩急有可任使今制
但取箭滿不問中否又無長槍翹關負重射札之科誠
慮舉人中有材藝者别無條目收録較試之際未免遺
材竊謂其餘條目恐難卒復惟射親命中之法扵今取
人最為要急臣等欲乞扵此條下添入如有歩射弓一
石力十箭俱上子垜六箭以上入暈馬射八斗力三箭
俱中笋椿並為藝優歩射十箭八箭以上上子垜四箭
以上入暈馬射兩箭中笋椿為藝平以上除發箭不去
及不跌垜出垜者便行黜退外若箭去上垜雖些小不
為不合格並與馬歩射通計入暈及不上子垜不中笋
椿箭數相折除考較外依得今來所請射中箭數為入
等其垜子廣狹高下逺近射帖方圓大小並以今中軍
之制為定一䇿優藝平者為次優今定弓歩射一石一
斗力馬射八斗各滿但一事破體及使馬生疎臣等竊
詳下條藝優䇿平定歩射一石力馬射七斗力各滿及
使馬精熟為次等今䇿優藝平條却無此一等弓馬設
有䇿優而射得此歩射一石馬射七斗力弓馬者以條
無明文便行頒降為藝優䇿平正相背盩欲乞扵此條
下添入或歩射一石力馬射七斗力各滿及使馬精熟與
前項陳請射親歩射四箭以上入暈馬射兩箭中笋椿
者並為優互相考較一藝優䇿平者為次等今定弓歩
射一石力馬射七斗力各滿及使馬精熟臣欲於此條
更添入或歩射一石一斗力馬射八斗力各滿但一事
破體及使馬生疎者與前項起請射親歩射四箭以上
入暈馬射兩箭中笋椿者並為次等互相考定一䇿藝
俱平者為末等今定弓歩射一石力馬射七斗力各滿
但一事破體及使馬生疎臣等竊詳上項所定弓馬兩
等並以箭滿為合格其間或有前箭俱滿但後箭把齊
便為不合格如此誠恐有武藝之人偶然一箭蹉跌便
被黜落深可嗟憫欲乞今後有射第一等弓馬箭有不
滿非全然開拽不得者如情願更試第二等弓馬亦聴
若合格便依本等收録及更與前項起請射親歩射四
箭以上入暈馬射兩箭中笋椿互相考定一䇿略雖下
而武藝絶倫者未得黜落别候取㫖今定弓射二石力
弩踏五石力射得臣等欲乞扵此條下更添入或弓歩
射一石一斗力十箭八箭以上入暈弩踏三石力射十
箭俱入暈者並為武藝絶倫别奏取㫖一䇿下藝平或
䇿平藝下者並為不合格臣等竊詳條意既言策下藝
平或䇿平藝下者為不合格是䇿優藝下䇿下藝優者
未為不合格今來兩次考試除武藝絶倫者自許陳状
就試别奏取㫖外其䇿優藝下者别無明文收録是致
一例退落及䇿在下等者既不關送歩軍司其中雖有
武藝之人無由得預呈試弓馬欲乞今後将所試䇿考
定雖在下等但非文理全然紕繆不答所問别引外事
及雜犯不合格者並許一例關試弓馬如弓馬在優等
䇿雖在下等者並許比其䇿在優等而量試武藝歩射
馬射各只一箭不滿或把齊附末等收録者亦許别奏
取㫖如此則取士之路稍寛而習學之人知所激勸也
　　奏乞專差官開修府界至京溝河(公治平元年上/此議四年京城)
　　　(大雨溝渠壅滯道途水深/數尺始務開修遂無水患)
臣昨奉勅就差體量災傷擘畫疏導積水竊見京畿縣
界多是溝河阻滯決泄水勢不快雖逐年檢計開淘然
以河道數多夫力有限無由盡料應副是致頻有水患
兼臣相度得近京城汴河以南諸水多入自盟圭河汴
河以北諸水多入白溝河京城西北縣界諸水多入刁
河上件溝河四道決泄諸水最是緊急見今例各淺狹
合行先次開淘兼為地歩遼逺連接京東西淮南地分
甚多若非大興夫役無由集事臣昨曽奏請乞下都水
監指揮與諸路同共計料巳䝉行下除本司檢定畿内
定歩合計四百二十萬七千餘工外諸路未應開今准
朝㫖府界諸縣溝洫河道權住興修候來年别行檢計
差夫開修臣再詳四河檢計夫料不少若将來只依常
年例量差人夫應副竊恐虚費工力無由除去水害臣
今擘畫欲乞朝廷特賜選差有心力知水利朝臣使臣
各一員或即委都水監奏舉使專管勾開修上件溝河
四道仍令預行計度夫料至時先且逐一道自下流至
上源併力開淘如一年人夫未得了當即候次年接續
開修以次道興役若三年以上了當即與理一任差遣
五年以上與理兩任仍候住役日别差官重行檢視如
委是依得元料及經霖雨别無阻滯其差去官即乞優
與酬奨若稍不如法并依前更致水患即重行責罰其
餘溝洫只乞令都水監提㸃司逐旋相度委自本縣量
差夫力漸次興修如此必大段分减得京城水勢乆逺
不復為患
　　論胡俛罪名
臣等伏見前尚書度支員外郎充集賢校理胡俛昨因
解賔王論告先知登州日将斫伐到廨宇内桐木製造
籠子入已坐監主自盗法計贓不滿一貫文遂至停廢
竊聞俛被劾之日曽攀援法寺斷例有廨宇内斫竹賣
錢入已者只作收到地利並不書罪及有依前官言說
将賣公使菜園錢入巳者只作誤認官私財物罪名定
斷兼稱賔王自是前任知州其所論告顯非干已而有
司拘文卒從深坐情輕法重衆所嗟憫棄置散地巳一
年餘後來聞有近臣為之奏雪乞朝廷原情特與叙用
臣等竊以俛乆在儒館累歴差使數有臣僚論薦觀其
操守固非貪猥之流昨者所犯葢以失扵周防至為仇
人捃摭文致其罪無由自明然比之斫竹貨賣及收公
使課利之人過亦未大况賔王本是登人與俛結怨非
一朝昨因待闕還鄉日乆求俛過失無所不至惟得伐
木一事足明俛之當官别無他惡徒以賦性狷急不能
容物致與賔王不恊終為所訟此俛之短不得無過從
而廢棄抑又甚矣臣等以謂法禁之設所以防奸萌而
抑澆敝自俛坐罪怨仇得志増長偷薄無甚扵斯豈朝
廷用法之本意耶臣等欲乞将俛元犯因依及攀援體
例詳酌情理早賜牽復足以彰治朝之寛典懲好訟之
薄俗也
　　同兩制論祖無擇對獄
臣等聞古者命夫命婦不親坐獄葢不使始嘗貴者與
徒𨽻辨訟所以養㢘恥而崇禮節也賈誼曰㢘恥節禮
以治君子故有賜死而無僇辱是以黥劓之刑不及大
夫以其離主上不逺也又曰古者大臣有坐不㢘而廢
者不曰不㢘曰簠簋不飭坐汚穢滛亂者不曰汚穢曰帷
薄不修坐罷軟不勝者不曰罷軟曰下官不職故貴大
臣定有辠猶未斥然正以呼之尚遷就而為之諱也古
之所以待士大夫一以禮義如此之重也國朝推鞫之
制命官犯贓罪亦先勘干連人證驗分明方得追攝其
餘有犯如事状明白三次拒抗即勒令參對是一命以
上犯罪與庶民法有等差若其職列貴近主上嘗所加
禮以待之者誠宜寛其容繫以存事體也近聞龍圖閣
學士祖無擇昨知杭州日有不公等事發已降勅命就
秀州置院推勘仍差内臣押伴徃彼竊以無擇郡政因
循自詒物議固當窮治以警具官然以遭遇三朝擢在
近列出典藩服案轄一道罷郡未乆一旦有罪便與嘗
所統臨羣吏辭對曲直不惟彼處吏民聴望不足抑扵
朝廷事體頗有虧損嘗聞祥符中樞宻直學士邊肅知
鎮州日以公費錢貿易規利又令部吏强市民羊及買
女使王嗣宗以其事聞真宗皇帝以肅居近職不欲屬
吏特命劉綜任中正以嗣宗奏示之肅即引伏遂坐貶
官嘉祐中觀文殿學士孫沔知杭州日在任不法諫官
御史交章論列仁宗皇帝止令本路體量得實而黜之
翰林侍讀學士吕溱知成徳軍日侵用公使本路追劾
當時不令溱就鞫直行責降今無擇所犯未甚扵此三
人者仍該今來徳音自非贓汚盡當原减而不候取問
便令赴彼對獄其為頓辱甚矣况已有御史章奏制院
可以依憑根究不必親令即訊然後當罪也臣等欲望
聖慈以無擇職在近列嘗為本路案轄之官特許免赴
秀州制勘只令淮南州郡聴候指揮俟彼獄具日朝廷
據案就問引伏即依例責降如其拒抗自有常法如此
足以彰聖治之朝待遇臣下進退以禮免令州郡長吏
虚被困辱在扵朝體抑有禆助也
　　奏乞今後不許特創寺院
臣近主判尚書祠部竊見天下寺院宫觀計三萬八千
九百餘所日近又賜三十間以上無名寺院以夀聖為
額者二千三百餘所其間勘會未到及不滿三十間者
仍不在其數而大臣節将又例得以看墳為名陳乞修
建者無嵗無之且建一寺院便須増置荘田營造舍宇
崇飾堂殿及修設齋供僧徒從而緣化鄉村不能無困
擾之患兼臣訪聞得鄉村無名寺宇所以衆多者始由
僧徒緣化造屋數間謂之佛堂漸次増添不數年間便
成院宇次第嵗月既乆州縣不能窮究因依或遇朝廷
推恩因指為古跡為之保明奏報一䝉賜額則永為僧
居矣臣嘗閱奏籍其間甚有屋宇七八十間而看守僧
徒止扵一二人者莫非安處廣居坐享良民之供饋天
下之人共知其敝而不能去竊謂民之財力土田有限
而僧徒貲費無涯以有限之物而供無涯之求若不禁
止竊恐更三五十年民被其患轉不細也臣伏見永昭
永厚陵並只増葺永定舊院别無興建寺宇此誠聖意
所慮者逺而臣僚及民間反無制限此有司之失也臣
欲乞朝廷明立條約今後不許特創寺院宫觀其經今
來已賜聖夀名額外所有不及間架去處並令州縣檢
括指揮一切毁拆其土田元是百姓稅地即令給還本
主若係官地亦行没納許諸色人收買請射永為已業
其臣僚之家例合賜院額者並許指射有名寺院僧徒
看管墳塋仍依舊例一年或間年與剃度行者一名充
為恩澤若去墳側近無寺院者即與依前代守塜之制
差本處末等鄉貫户永充看管墳塋人數即隨品秩高
下仍與免户下諸般色役若被差之人經乆家業増進
合陞入上等者即與改差下等人承替如此稍可以革
創寺之弊又於大臣墳塋别無虧闕惟朝廷裁幸
　
　
　
　
　
　
　蘇魏公文集巻十七
欽定四庫全書
　蘇魏公文集巻十八
　　　　　　　　　　　　　宋　蘇頌　撰
　奏議
　　請増葺尚書省稍復南宫故事
臣竊以今之尚書省古之天臺朝廷萬事之本皆由此
岀其地莫重焉國朝因五季更置事歸三司者十六七
歸諸司者十二三自兹視文昌為閒地矣雖然官次置
位綱領猶存憲章典型規模可見曩者仁宗世嘗有大
臣建言請移審官院歸吏部三班院歸兵部審刑院歸
刑部庶幾稍近古制而當時議者不深維其本苟憚興
作卒不克行誠可惜也臣累曽主判本省閒曹備見其
事八座六行皆崇堂華構比其他官守最為雄麗但
以累年以來頻經霖潦棟宇隳頽不庇風雨縱或官中
檢舉支破材料修葺而本省並無都總監臨之人只憑
看守剰員及門卒等催趨以此動經嵗月不得了畢切
緣其間官物庫屋固不為少又有吏兵刑禮諸部簿書
充積廊廡因此損壊散失者亦不可究知矣臣以謂向
之議論移置官司恐未暇及則欲乞朝廷再賜相度増
置朝臣或使臣兩員專令勾當本省公事及監門仍每
夜輪一人押宿三年一替與當親民任使應本省簿書
官物屋宇並令逐時㸃檢稍有損壊即供舉修葺仍便
臨督工匠及收支材料直至了畢如遇貢舉亦可以一
就充監貢院門所貴振舉綱維鈐束官物不至損失俟
其嵗月浸乆完葺有緒然後議移審官等三院還省則
南宫故事可舉而行一代典章扵斯為盛矣
　　請重修纂國朝所行五禮
臣竊惟方今聖治日新百度修舉其在朝政固無可措
言者然詔㫖開納不容自嘿輒敢以平昔所懐一二狂
瞽仰塞明詔臣伏見國朝以來制作禮樂上采三代下
迄有唐損益節文簡冊具載而前後禮官纂集類無法
制或直載一時所行或雜案牘嵗月條目相錯本末不
倫臣竊考之六經在禮有三種之别周官著有司典領
之事儀禮載升降隆殺之節戴記叙古今因革之文雖
聖賢作述之不同而語其歸趣實相為表裏也後世言
禮者皆不出此三體漢晉洎隋雖代有作者而苟簡一
時法制無取唐明皇命學士等因貞觀顯慶所修五禮
討論刪改集成一百五十巻是為大唐開元禮行扵累
朝設扵科舉傳其學者則有義鑑義羅之類比扵近代
之書最為詳悉故今世漢晉洎隋皆無傳而開元禮獨
不廢者以其法制存焉故也太祖皇帝特詔儒臣劉温
叟盧多遜扈䝉等祖述其書傅以今事仍加増損足
成二百巻是為開寳通禮又有義纂一百巻以發明其
㫖要仍依開元禮設科取士逮今官司遵用斯為不刋
况之六經儀禮之别也然此特一經也在扵有司典領
之事古今沿革之文猶闕而不立故舉行之際尚或未
備自開寳以後百年之間累聖躬行聲明寖盛非有繼
述後世何觀嘉祐初太常歐陽修奏請編撰彼時臣任
博士職預纂修嘗以恭謝一門分為三目其一自降御
札公卿百司奉行辦備之事謂之有司其二自前期陳
設至祼獻禮畢謂之儀注其三采古今曲臺論議更創
之制謂之沿革以此一門為例他悉倣之修己議定具
草會臣罷禮官領他職復奏姚闢蘇洵繼掌其事闢洵
離析舊文更立新體撰成一百巻是為太常因革禮雖
號簡要幾同鈔節姑可以備有司之檢閱誠未足以發
揚聖朝制作之盛也臣伏覩陛下留意典章修舉廢墜
前嵗詔命近臣詳定禮文自郊廟至扵羣臣朝會與夫
燕享器服之名數舞樂之形容考古揆今審定至當皆
三代之所放失漢唐之所闕遺斷自清衷舉行殆遍固
當著扵典訓與六經並行為萬世矜式也臣不勝願幸
欲望再命諸儒討論國朝以來自開寳通禮至近嵗詳
定禮文以有司及儀注沿革依三禮隨類分門著為大
宋元豐新禮付之太常頒扵學官使博士弟子講習大
義或施之科舉則數嵗之後必有詳練疏通之人上副
拔擢可以為朝廷講議之官庶幾天下向風皆知禮教
謙恭撙節不學而能於變時雍可跂而待也
　　請别定縣令考課及立鄉官
臣竊以國家恃以為治者民也使民敦本而趨善者縣
令也是以前世論政者莫不以此為首務曏者仁宗皇
帝深知其故始詔保任縣令嵗復増考課之法其所以
責任求治之意至矣然而縣邑之間卓然以治理之効
聞者猶寡臣竊思之葢以殿最之格不過校簿書案文
法而巳故簿書益宻而編户益擾文法彌具而治道彌
逺是豈朝廷任官責效之本意耶且古之治民勸導教
率無所不至故孝弟力田有優異之科三老亷吏有表
率之義由是農民衆而土田闢風俗厚而獄訟稀今則
不然民勤扵力苟致贍足則懼外遷第等遂有因循不
耕之患是力田者有累而惰逰者無罰也父子聚居丁
産稍多則懼差徭配率遂有離析異居之弊是孝弟無
所勸而奸惡未得止也鄉村但有耆壮巡察吏卒追捕
不聞以善道諭之者是教化無由至而獄訟不得息也
然則欲變其俗使稍敦本者亦在朝廷勸勉之而巳臣
欲望明詔戒勅自今考課以令長能用善道諭民勉末
游而歸本業致獄訟稀簡而盗賊衰息者為優等其能
校簿書均移稅賦發奸捕盗興利除害者為次等二者
咸無為下等優等望賜超擢次等再加激厲末等自當
降黜其田里之民亦許令長舉察州郡案覆立為科條
有能盡力畎畆開墾陂澤乆逺為利扵衆者或羣居孝
友宗族敦睦為鄉黨所推者如此之類特與蠲除户下
差役其復有明扵義理年高行著者即少加旌異或立
鄉官之號以賜之使人諭教化扵下相率而歸扵善道
如此則亷平之吏思盡所長禮義之風庶㡬可致
　　奏乞初出官人乞不許差充簽判
臣伏見頃年累遣使者寛恤民力减定衙前人數此誠
朝廷惠綏元元之深意也而議者多謂自改定以來空
閒人户甚䝉休養見役之人轉見困匱臣累受外任備
見其事葢以衙前雖减而役事仍舊以二人之力舉三
人之事不待言而後知其勞矣且州縣色役固有常規
不可頓闕欲恤其困者莫若為之擇主轄之官也夫主
轄之官一非其人則差使優重不得均濟優重不得均
濟則有罄竭物産不能了一次色役者以此言之擇官
不可不慎也臣竊見近年以來補䕃官例合陳乞差遣
者雖初任及監當資序便得指射權注簽書州軍判官
公事其間或有全未歴事之人衙司條例既多不能一
一通暁利病大則奉上官頥指不敢違忤次則為姦吏
欺紿莫能窮究遂使鄉户受敝無所控愬朝廷雖有惠
恤之恩何由下達耶臣欲乞今後初官或監當資叙之
人合該陳乞者只許指射本等優便差遣不得更乞權
注簽判親民之職及初受恩澤幕職官亦只得注授以
次職事官其簽判判官係主轄衙司者並令審官院并
流内銓選差經事有舉主之人注受此亦寛恤民力之
一端也
　　奏乞春夏不斷大辟
臣伏思國家以仁恩被冒天下祖宗慎用刑辟陛下丕
承謨烈憲章大備輕重得宜上自朝廷下及州縣遵守
條詔無有違者雖杖笞之責不合法令未嘗輒行其巳
斷之獄猶加審察官司縱出者坐罰深故者或至廢黜
而不用臣嘗謂自堯舜以來經史所著用刑詳慎未有
及我朝之仁恕平允者也惟論决重辟猶不以時而議
者未嘗及之誠恐亦為聖世當行之一事臣愚戇不識
大體故敢以前古之說言之傳曰賞以春夏刑以秋冬
是三代之時春夏未嘗行誅殺也史載秦世四時行刑
王莽盛夏殺人是皆譏其虐政也漢制斷獄報重常盡
三冬之月葢不扵陽盛之時勦絶生類所以協天意助
人情也東漢以後或行或否近世遂廢而不舉其說葢
患囚繫之淹乆耳臣以謂獄官案鞫苟有連逮不以輕
重追呼參驗動渉嵗時未嘗以淹乆故釋而不問也臣
愚欲望聖慈參酌古義采用周漢詔天下獄囚自非惡
逆以上决不待時外其餘衆罪並俟秋冬論决免當温
煦之日而有愁痛之聲亦足以成聖朝仁恩之美也且
無知之民輕犯刑網殺之為可矜貸之為廢法萬一待
决踰時或遇恩降得從末减是陛下不廢法而全人命
者多矣恩威並行民知畏愛是當天心感召和氣誠太
平之高致也
　　奏乞京畿諸縣分屯禁軍(治平元/年上)
臣伏以周制六軍葢出六鄉之衆在王畿四郊之地唐
設十二衛軍亦散布輔畿郡縣又以關内諸府分𨽻之
皆所以臨制四方為上國藩衛也國朝禁兵多在京城
又畿内東南諸縣雖扵糧運供饋為便而西北兩面武
備或闕况中牟長垣兩縣直都門要衝之路二陲驛置
皆由此出而舊不屯兵至扵城守防轉居常乏人臣以
為各可創置三五指揮又東明考城兩縣界與東京州
縣相接素名聚冦之所雖有軍營其數甚少臣亦以為
各可添置十數指揮欲乞朝廷委所司相度扵京畿兵
多處以新近招揀補填未足軍分移屯逐縣其未足人
數候到彼處逐旋招填應營房所須土木材用即先委
本縣預行計置俟壁壘巳具然後移軍徃彼其衣糧錢
帛除東明一縣自可扵廣濟河轉漕供給外中牟等三
縣即乞将隣州接縣夏秋稅賦自近及逺以次支移就
彼送納充贍取足或謂諸縣近經灾傷未宜遽起役事
即乞先且標置營地逐一指揮旋行修葢不三二年亦
可辦集如此則不惟畿縣有備亦所以増上都四面之
形勢也
　　請重議加役流法
臣聞曩嵗嘗有議者欲復肉刑将以寛减重辟而以此
法乆廢難以猝行又聞頗患配𨽻之人轉徙逺方監驅
促廹經渉寒暑强者有奔亡之虞弱者有疲羸之困思
革其弊宜求厥中昔漢文帝感一女子之言而制髠鉗
代肉刑則有城旦鬼薪司冦之差唐太宗納裴洪獻之
議而立加役流代斬趾則有三嵗居作之限今欲寛省
嚴誅又憫配𨽻轉徙之勞臣愚以謂莫如重議加役流
法取當黥代者依條斷罪髠髪鉗足晝則居作夜則置
之圜土實滿三嵗然後釋之中間雖逢恩宥未滿嵗則
不在原免之限其初釋放者仍送所居鄉貫譏察其出
入又三嵗不犯故為之罪乃得聴從便其無鄉貫者隣
近州縣拘管譏察如前雖有兇頑之人而更三嵗勞役
之苦且足以懲艾矣復有鄉保譏察之嚴又足以戒懼
也如其性實兇暴放釋之後不知悛改復為人患則誅
之可也投之四裔可也如此措置不惟省逺道奔亡之
患又足以開其自新之路化暴惡為良民使愚俗知教
化亦省刑止殺之一端也臣才識短淺不周世務姑奉
詔㫖勉强罄竭所見如此非敢謂是然禮刑之論實繫
朝廷事體伏望聖慈寛其罪戾特賜裁擇庶㡬塵露少
禆山海
　　奏乞今後衝改條貫並委法官詳定
臣竊以國家承平百年遺文墜典罔不修舉固巳跨越
漢唐規模宏逺矣而扵法令之間猶有所未盡者豈非
前後論議之臣不能推原其本苟徇一時之便遂著而
為令後之有司用之小或乖戾又復更易是致朝廷憲
章未得一定夫聖王之法欲其簡約而明白使人易避
而難犯然後垂之乆逺為不刋之典如唐之十二律本
朝之刑統是也雖歴數百年其間勅條之更改者多矣
而二書獨不廢者以其得簡明之意故也自編勅之興
號為繁宻而中間衝改率不過一二十年又復重定葢
文繁則易攻事宻則難悉只如嘉祐編勅頒行未數年
而續降散勅又増扵前日以此無知之民至有輕犯扵
法舞文之吏得以高下其手其弊葢在乎更改不常耳
臣去嵗任淮南轉運使日承准三司行下當年九月三
日中書劄子為據江西轉運司及江淮發運司起請䖍
吉等州新船借装一運上京山東排岸司等處不得擅
行截撥條約一道計四千七百餘字臣看詳大抵只是
約束不得截撥新船徃不係指定路分則編勅巳有留
納州府違之者自當嚴斷矣其添入兵梢等候合納處
朱鈔回歸梢工科違制兵士嚴斷若是創立上項刑名
只當扵本條下添入此一節可矣不必具載行遣使州
郡煩費抄録若欲出榜暁示則數千餘言有司看覽尚
或不悉豈庸愚兵卒能盡暁耶以此言之備録行遣徒
有惑亂都無所益臣欲乞今後應有臣寮等起請刑名
並委法寺及三司等處同共檢詳編勅果有未備即扵
門目内意相附近處添减裁定明言扵某條内添减計
若干字或是創立新條亦明言扵某條後添入一條計
若干字其衝改者即云某條自某字至某字計若干更
不行用然後奏請頒下諸路便令諸州軍扵編勅内添
入逐件事節訖奏其先行下自降嘉祐編勅以後續降
散勅亦乞委法官将逐件事節與編勅相參重行刪定
候了畢日依此頒行仍明言多少條件各合附在某門
目中或増减或衝改别立條目共計多少事件若干字
數分明别白頒降諸路使州郡用法知所適從免令法
吏檢坐之際有所隠漏致出入刑名其散勅即乞更不
行用所冀三尺之法無前後之差畫一之規載清静之
美寔治道之所先急者也
　　奏乞那移諸路有剰常平廣惠倉錢斛赴府界
臣伏見先朝置廣惠倉别貯天下户絶田土夏秋租課
准備冬後救濟闕食貧民其仁恩至厚然天下土地有
肥瘠故所收錢斛多少不等以此多處常有餘而少處
常不足致朝廷之恩未得均遍臣訪聞江南東西淮南
兩浙等路州軍見在斛㪷多處每州至三二萬石並是
粳米仍有見錢在外兼逐年俵散數目不多契勘府界
諸縣户絶租課昨准朝㫖平估價例令人户扵府司送
納見錢充濟四福田院貧子支用外去年十七縣廣惠
倉見在斛㪷共只有八千餘石仍多是榖豆雜色依常
平俵散亦有不足處况值昨來荒歉諸縣鎮鄉村凍餒
之民甚多見今官中散俵粥米日計不下數百石雖近
䝉朝廷降到空名祠部召僧行進納錢斛相兼賑濟故
目下貧民得以充哺稍不失所然而豐荒常數不可前
知萬一将來夏秋重罹不幸計今所餘必不能接濟誠
不可不預為准擬也臣欲乞朝廷特賜指揮江淮等四
路提㸃刑獄司契勘轄下諸州軍廣惠倉見在錢斛除
本路見有飢歉州軍須至那移應副賑濟并更約度量
留合要准備數目外其餘剰數錢斛並令擘畫附搭發
運司綱運般載上京委提㸃司俵散闕絶縣分收貯以
充廣惠之數或慮斛㪷重滯猝難般運即乞令逐州出
糶見錢附綱前來就近擘畫收糴斛㪷損彼有餘助此
不足則逺近之民無不畢被朝廷之惠也
　　奏乞體量放稅
臣伏見開封府界諸縣見有人户披訴旱灾舊例本府
奏乞朝廷差官同本縣知佐依條親詣逐户田段一一
檢覆臣累曽宻切體訪得委是旱損苗稼甚多其低下
曽得雨處雖有薄熟亦所收無㡬况鄉民見各候雨布
種秋田若更勾集祇應檢覆誠恐有妨農事畿甸之民
所宜朝廷倍加存恤臣欲乞特降指揮今來所差官許
令與當職官一員只扵諸縣逐鄉村體量蠲放苖稅更
不親詣逐户田段所冀行遣簡便不至勞擾
　
　
　
　
　
　
　
　
　
　
　
　
　蘇魏公文集巻十八
欽定四庫全書
　蘇魏公文集巻十九
　　　　　　　　　　　　　宋　蘇頌　撰
　奏議
　　奏請考校知縣縣令盗賊為殿最
臣伏覩條制約束捕盗官吏至為嚴宻而鄉村盗賊未
甚衰息及不盡敗獲者葢由賞罰止扵巡檢縣尉而不
及知縣縣令故也臣以為巡檢縣尉但能捕盗而不能
使民不為盗若知縣縣令則其職在按察所部無所不
統使之肅清一境勢不難也竊觀今天下縣邑有得人
處徃徃預為條教暗設方略既備之有素則姦兇無能
措手縱有竊發終亦為之擒擿其因循之人則不然見
責任所不及至有以盗賊為非已職事而不留意故奸
黨得以容隠重為鄉村之患者良為此爾臣謹按考課
令每年尚書省諸司得州牧刺史縣令盗賊多少並送
考司是古之長吏有考校盗賊之明文近世遂廢其法
甚無謂也况今州縣場務課額稍虧官佐猶不免累豈
良民罹剽劫之害而親民之吏獨不任其責乎臣欲乞
朝廷下審官院流内銓共加詳定自今知縣縣令任内
遇有强惡賊盗并獲與未獲並即時批上印紙厯子候
成考或罷任日校其殿最量立賞罰如此則當官之人
各知儆勸制盗之本斯亦一端
　　奏乞糶官米濟民
臣竊聞近日甚有近北灾傷人民流移徃隣路州軍逐
熟尋有朝㫖下諸路令州縣常切存恤恭惟聖恩溥施
靡所不逮然恐州縣拘文不能上副仁憫之意何則流
民所之惟是嵗豐物賤便為安居之地今並淮諸郡雖
稍登稔若食口既多必致物價騰踴萬一将來秋成失
望漂泊之民未有歸業之期坐食貴榖便見失所彼時
須煩縣官賑救為惠差遲則其敝益甚矣臣以謂存恤
之法莫若先平物價欲物貨之平則莫若官為糶給使
之常食賤價之物則不覺轉移流徙之為患也臣欲望
特降朝㫖應有流民所聚州縣權将上供或軍糧米斛
比見今在市實直量减分數估定價例将來更不得添
長專差强幹官一員置場出糶直候流民歸業日即罷
其約束事件並依昨來在京糶場施行收到價錢却委
轉運司和糴斛斗充數如此擘畫比之出粟賑濟所費
寡而所惠溥惟朝廷垂意幸甚
　　論東南不可弛備
臣伏以杭州東南要藩控壓江海鈐轄司總領一路兵
甲賊盗公事其間郡縣皆邊江湖雈苻嘯聚葢常有之
而人情輕揚易為揺動當平居無事之日尚須隄防况
值嵗時不易編户失業者多盗賊乘間伺隙可不預為
之偹耶臣竊知向來有南京曹鄆州廂禁軍三五指揮
在彼駐泊前年盡巳抽歸将下未曽添填或聞近日亦
曽差撥前去猶未及元舊人數臣欲乞朝廷因此灾傷
盗賊稍多之際特賜掇那近郡廂禁軍三數全指揮徃
彼駐泊委自鈐轄司常切體量本路如有羣黨盗賊州
縣力不能制者立便相度人數差撥應副協力捕捉免
致展轉結集騷動州縣
　　奏乞開修破藏口復三堂分殺黄河水
臣伏見河决小吳繇澶魏恩冀瀛滄諸州乾寧軍境内
北流至界河東折入扵海詔㫖順水所居使為河道不
復修塞决口此誠治河之上䇿而千古之大利也竊聞
水官行郡縣圖方略但欲循水繕營防竭而未議下流
函納之利害臣詢諸道塗之言以謂向之東流自澶淵
至鹽山皆獨行不與諸水雜隄防甚逺猶或時有湓溢
之患今既北行則與御河胡盧滹沱并合其在恩冀之
間稍自成川則無復為害下至五遷渠數道皆合扵徒
駭俱入御河直注乾寧軍界只有木門樸樁劈地三處
通流界河而界河河道亦不甚廣闊既受衆水必須壅
遏難行見今滄州界御河増减不常時或逆行乃下法
不快之驗明矣即目未甚湍猛而乾寧軍巳告危急異
時萬一秋水暴至界河疏泄不迭則滄州御河亦恐泛
濫為患宜乎預為之慮也臣竊謂治河之急最在先度
下流之勢大禹釃二渠播九河是也漢之議者所謂多
穿漕渠以分殺水怒太宗朝案河使者劉錫趙孚等亦
曰治隄防不若分水勢近年興二股之論皆其例也今
濵滄州乾寧軍界乃古渤海之故地而大禹九河之下
流自漢迄今皆為大河所經歸海之路雖數移徙而不
離此境其勢使然也臣竊見滄州東北有三堂泊縱廣
皆百餘里下連海道地名黒龍港自來停滀濬流以為
塹限近嵗隄防失完見巳淺涸但為汙瀦葭菼之地其
西與御河破藏口及范橋鎮相去不過三五十里可以
分引河流東注泊内既滿溢則由黒龍港以入海其勢
甚易臣在任内先曽差官相度方議奏請尋以解罷未
果上其事今若稍興工開治以為河道决水入泊緣泊
隄防有缺壊處更加増築以限積水此功一成不惟可
以紓滄州御河泛溢之患兼得塘泊瀰漫足壮北道之
形勝欲乞朝㫖下水官相度可否施行
　　奏乞修疊京北驛路
臣近經過京北韋城長垣祥符等縣界多有積水衝注
道路五七歩至百十歩泥淖沮洳徃來車馬阻滯甚多
葢由官司拘文非時不敢輒差人夫是致因循如此臣
竊謂三代之時諸侯之國道有穢茀川無舟梁識者猶
以為譏方今封域萬里皇華四逹蠻夷面内藩方職貢
皆由此塗而出若使行李阻礙亦有司之失官也夏令
曰九月除道十月成梁皆所以便行旅而使無病渉也
近制秋夏稅賦輸納之際亦常舉行治道路修橋梁之
令此皆民事之先急當官者宜為之預慮也臣欲乞特
降朝㫖下開封府界提㸃司指揮諸縣那官檢視道路
應有水積泥淖阻滯處並許量事差遣人夫如法修疊
須令高廣使徃來者兩不相妨其係溝河通流舊有橋
道處即官中支破材植重别創造務要壮實可行車馬
候了畢日令佐常切提舉遇有損壊立便完葺其外處
州縣亦乞下諸路轉運司依此施行如此則四方載乘
負擔之人無不均受其賜也
　　奏乞重立不以赦降原免條約
臣伏覩不以赦降原减條勅因慶厯中殿前馬歩軍司
并開封府奏請軍營家口作過将欲敗露便即逃走指
望赦恩即來陳首皆得原罪自此遂有雖會赦降不在
原减條臣昨知應天府日有宣毅軍人家口犯在登極
大赦前以百日限内不曽首後來改嫁又累經赦恩及
徳音减降近方事發勘結成案有司拘文不敢斷放臣
與僚屬商議以其曽經大赦難為却科决十年前所犯
罪名尋已别作施行訖伏詳元起請本為倚赦作過之
人情渉蠧害須當戒勵及後來因事續降條勅亦多此
比臣愚竊度恐不謂再經赦宥或非時减降皆不得原
减且再經赦宥動須累年冒犯之人容其追改非時减
降豈可預期而指望釋放哉諸如此類若皆不與原减
是無知之人一時犯罪偶未發覺則畢生負累雖欲改
悔其路無由恐非朝廷原情立法之本意又慮法意當
然有司不能盡暁未免使人枉陷深文欲望聖慈許下
刑法寺重加詳明諸稱不以赦降原减條並謂犯事後
遇赦降自當依法施行若事發或未發間再經恩霈並
許依例原减如此則徳澤所施䝉恩者廣愚民抵冐得
以自新
　　奏乞増修南京大内
臣伏以南京國之東門當吴楚閩越舟車走集之會葢
周之寰内而周之北門也自建都迄今六十餘年人物
風流一時甚盛而宫殿城闕都未修崇惟大内正門以
真宗皇帝車駕廵幸曽駐蹕扵此肆赦觀酺因賜名重
熈頒慶樓當時雖稍完飾然猶是雙門不改列郡之制
内中只有御製詩碑亭子二座外更無屋宇俱是榛蕪
非所以尊藝祖肇基之邦慰都人徯望之志也臣伏覩
大中祥符七年建京制曰可陞應天府為南京正殿以
歸徳為名即以牙城為大内尋降圖修造事雖頒下即
未施行天禧中知府王曽相度减省舍屋别具圖進呈
乞行營建景祐中知府夏竦韓億相繼奏請乞改内前
正街中隔城祥輝門及正南外城崇禮等門皆作三門
適值嵗時不稔并以陜西事宜未暇及此然亦逐次降
朝㫖令候豐熟日奏取指揮嘉祐中知府張方平亦曽
經畫得㫖只是修葺過祥輝崇禮二門餘尚仍舊臣近
叨守鑰目覩其事闕門摧側棟宇隳頽葢由守臣失扵
檢舉欲望聖慈頒命有司令討尋王曽等所奏再行相
度酌中制度修葢歸徳一殿并前後門四面軒廊仍改
正門為三門大約不過一百餘間度其所費亦不甚多
若自京師事材場八作司般輦事造了材木量差工匠
役兵等逐旋修葢亦不至勞擾若謂間架稍多難為遽
辦即乞只降指揮應天府支破係省錢赴京西木場收
買材植先且修葢内門令稍合闕廷制度候工畢日漸
次經營崇建殿宇等二三年間便可就緒庶幾興王舊
都稍為壮麗近圻别鑰得以尊嚴表式四方事體誠重
　　奏乞差防河将副
臣伏以南京府城兩縣一鎮正當汴路敖倉營壘官守
民居夾河萬家最為繁庶舊例每遇汴流泛漲即差府
縣就糧禁軍防河本處兵官自當總轄近以諸軍皆隸
将下兵官更不統領准條沿汴合差防河兵級逐将依
舊例權暫差撥即不言統領之官臣昨知本府日值汴
水泛漲尋牒逐将下差撥兵級上河而本将官以别條
非本職事不得差委勾當逐官亦不得承受本條又無
部領明文其差到兵級連夜在外将官皆不敢徃前照
管竊緣府縣地分約二百餘里兩岸擺舖不下數千人
並無兵官管勾誠慮暁夕暴露失扵提振深為不便臣
欲乞今後如遇防河差出将下兵級許依賊發火起條
逐将下那将副一員上河徃來廵覷所冀軍旅在外稍
得整肅臣所起請只是乞令将副廵轄差出防河兵級
即不衝改前後條貫亦不妨本處訓練等事
　　論制科取士乞加立䇿等増取人數
臣伏覩今年四月戊申及七月乙卯詔書復置賢良方
正能直言極諫科并立定䇿入三等四等次推恩條制
有以見陛下勤求俊良樂聞讜論士之抱術略懐憤懣
者當繼踵而赴詔矣然臣竊觀本朝故事制科程式太
嚴取人太窄自真宗以來每舉中第者多不過三人少
或一人至有全不收者使豪傑之士有老扵科舉而不
預甄擢恐非朝廷聴言求士之意臣謹按漢文二年始
詔舉賢良時對䇿者百人而晁錯為上第武帝元光五
年詔舉對䇿者亦百人而公孫𢎞為第一歴代沿襲廢
置不常至唐而特盛每遇親䇿賢良等科中第者常不
下一二十人建中元年姜公輔等二十五人貞元元年
韋執誼等一十七人四年崔元翰等一十七人十年裴
垍等一十七人元和三年牛僧孺等一十五人長慶元
年龎嚴等一十五人寳厯元年唐伸等一十九人太和
二年裴休等二十二人自餘幽素将相等㡬數十科取
人亦衆其得士若蘇瓌蘇頲父子張說張九齡韓休裴
垍楊綰崔羣韋處厚姜公輔牛僧孺元稹裴休輩皆出
此選卒為輔弼名臣此外竒才博識之士垂名扵後者
不可勝數信乎制科親䇿可以收攬英俊有補扵治道
也而當時應詔之人或命州郡薦舉或許上書自陳被
召者徑赴御試其推恩等第則第三等中書門下超資
與處分第四優與處分第五等即與處分由是言之程
式葢不甚嚴而推恩亦不甚厚至周顯徳四年始詔逐
處州郡依貢舉人式例别試解送尚書吏部量試䇿論
三道共三千字内取文理俱優者方得解送上都本朝
之制又加以六論或試扵中書或試扵秘閣合格方得
赴御試其所試論題務求深奥每舉轉加艱難致合格
者少葢以推恩過厚故取人益艱况國家承平日久天
下學士陶染風教競習藝文而應此科者尤號該洽其
程文縱非優長未合上等亦皆扵古今義理潜心有素
若䝉采收施之為政必須優扵專經之人不為無益扵
朝廷也臣竊謂今來既立定䇿等推恩有厚薄則所取
亦宜稍加人數臣愚欲望将來或請應人稍多即乞優
加分數如合格人少即乞更加第五等分為上下入此
等者只依進士第二甲第三甲注官亦不為徼倖若恐
更添入流之人即乞以進士諸科御試不合格人數留
充制科數目彼此通融俱無所礙如此則四方特起之
人咸有榮進之望聖世捜揚之路蔑有壅蔽之嗟矣
　
　
　
　
　
　
　
　
　
　
　蘇魏公文集巻十九
欽定四庫全書
　蘇魏公文集巻二十
　　　　　　　　　　　　　宋　蘇頌　撰
　奏議
　　請詔儒臣討論唐朝故事上備聖覽
因臣寮上言請留意近代典故遂詔儒臣檢討唐朝故
事日進五條曽未朞嵗省閱迨遍嘗聞徳音宣諭近輔
以為有助聴斷臣伏見陛下祇紹先烈勤勞萬㡬治理
之間多用仁宗故事外則邇英講讀經史内則臣寮進
獻封事古今得失之迹忠賢治安之䇿固已溢黈聰而
積淵慮矣而臣愚管之見猶有所陳者誠見陛下稽古
奉先之心孳孳不怠故敢復僣越而盡言也臣聞之荀
卿之言曰道不過三代道過三代謂之蕩言其逺而難
信也本朝去唐正同三代其事近而易考所宜宸扆之
留聴也臣欲望聖慈特舉慶厯故事詔史官學士采録
新舊唐書中列帝所行之事與夫羣臣獻替之言每日
上奏數事清燕之間特賜覽觀所冀螢燭末光増輝日月臣
不勝惓惓之願(尋詔講讀官不講日進漢唐故事二公每/於逐事後論其得失大旨同列遂以為例)
　　論屯兵漕河大要
臣今月初九日入侍經筵進讀三朝寳訓至咸平六年
契丹南牧真宗皇帝嘗命輔臣條陳禦戎之䇿因謂宰
相李沆等曰今巳屯大兵遼未有隙聚兵廣費民力何
以充給自來建議營田河道多為帥臣所沮臣伏䝉聖
問屯兵漕河孰長臣尋上對以為屯兵漕河二事相須
闕一不可葢天下無事兵雖不用而邊防武備在乎戍
守則屯兵不可闕也既有戍守必資糧餉積儲糧餉須
由運漕運漕小阻其費百倍是漕河不可闕也方契丹
連嵗繹騷邉城謹備真宗以露師累嵗思長乆控扼之
術故語及營田設險儲糧贍軍之議葢為息民止戈之
漸而帥臣不能逺謀但矜甲馬雄盛反以設險為示弱
故李沆又陳功之難成葢人人互執所見參騐而行寔
為至便欲望聖斷决行是後雖與契丹講和然而運河
營田終亦不廢至今沿邉以為大利又國家禁旅大兵
多駐沿河州縣皆取運漕之便也臣故曰屯兵漕河二
事相須闕一不可臣退而伏思聖問淵奥皆經國裕民
之先務臣前對疎淺不甚周悉輒復稽考書傳所載前
世已行之事進言其一二仰備聖覽臣聞古者内諸夏
而外夷狄故有侯甸要蕃之限祭祀享貢之令葢異逺
近而别夷夏也逺人不服則侯伯之國得以文告而懲
艾之故文王命南仲伐玁狁城朔方而玁狁于夷宣王
命召公平淮夷至江漢而淮夷來獻此攻伐征討之備
素具故也秦并諸侯天下混一而强胡未服始皇使䝉
恬将兵攻取疲敝中國卒無成功此無外禦之所致也
韓安國将兵屯漁陽上言方佃作時請且罷屯罷屯月
餘而匈奴大入上谷漁陽掠其人畜而去此失備虞之
所致也自爾以來中國未嘗無戎狄之患郡縣未嘗無
戍守之役千金之費嵗月相乘由是轉漕運糧之䇿興
焉秦使天下飛芻輓粟起黄腄(直瑞反/又音誰)琅邪負海之郡
轉輸北河率三十鍾而致一石(六斛四斗為鍾計道路/所費凡用百九十二斛)
(乃得一/石止)卒困民力漢守滎陽軍無見糧蕭何轉漕關中
以給食糧道不絶遂興漢祚此運漕有䇿與無䇿相去
之萬萬也趙充國擊先零請罷騎兵以歩兵萬人留屯
要害因田致榖威徳並行大費既省徭役豫息以戒不
虞唐姜師度守易州始扵薊門之北漲水為溝以隔奚
契丹之冦又約魏武故迹傍海穿溝號平河渠以避海
道運糧者至今頼之此皆屯兵漕河前代之明騐也臣
聞帝王之都必據形勢故三代居河洛之間漢唐宅咸
洛之壤我太祖皇帝嘗愛洛陽山川之勝始有建都之
意用軍校李懐忠陳汴渠運漕之利遂東還京師此實
聖斷睿謀因時適變貽萬世之長䇿今京師有汴蔡廣
濟轉輸之饒沿邉有塘濼營屯之固鎮壓夷夏踰扵金
湯非三代漢唐之可擬倫也臣頃在先朝竊聞今太子
太保致仕張方平嘗䝉神宗顧問汴渠興置利害方平
奏曰古者建國必依山川今國家都汴實據平夷之地
所以為形勢者禁旅也資禁旅者粟帛也所以富粟帛
者汴渠也望戒有司以時開塞毋輒輕議天下幸甚神
宗深以為然審此言亦可見屯兵漕河之大要也臣愚
僣易開陳庶㡬上禆聖政之萬一
　　議疏濬黄河
臣竊以方今河北之患莫大乎河流未復故道冀瀛之
間民被其苦者多矣雖朝廷遣使臣僚建議而疏塞之
䇿未聞定論臣元豐四年知滄州日正值河决小吴北
流入御河直注界河同入於海當時詔㫖順水所居便
為河道不復修塞决口臣在郡日曾遣官按行及詢采
民言以為向之東流自澶淵至鹽山皆獨行不與諸水
雜隄防甚逺猶或時有湓溢之患今既北行則與御河
胡蘆滹沱并合其恩兾之間但瀰漫濶逺稍自成川居
占民田未為甚害下至五遷渠數道皆合於徒駭俱入
御河直注乾寜軍界只有木門廣濶既受衆水必須壅
遏難行至臣代還曽上言乞先相度下流之勢竊見滄
州東北三堂濼縱廣皆百餘里下連海道地名黒龍港
其濼西與御河破藏口及范荘橋鎮相去不過三五十
里可以分引洪流東注濼内濼既滿溢即由黒龍港以
入扵海雖非經乆之畫然亦足以紓一時瀛冀瀰漫之
患尋聞事下都水監後來不復施行近者都水相度欲
開孫村口入故道若可行水則用功少而除患多是為
上䇿矣或聞以地近北京恐有浸溢故議亦未决臣以
謂河流泛濫未有所向災及州郡已五六年若不早為
經畫異時夏秋大水則其患轉深矣臣愚欲望特降朝
㫖下都水監及河北轉運司合議孫村口若故道尚存
鹽山海口不至堙漲可以承納下流即速計功開道萬
一以北京逼近及海口堙漲未敢便行疏導即乞重别
相度滄州界御河破藏范荘橋水口増築三堂濼南隄
以限水勢即開口放水由濼入海少寛瀛冀積水之患
使目下居民稍獲安堵然後别行經度乆逺之利與其
坐俟河清曷若兩圖以救其患伏望朝廷留意不勝幸
甚臣陋儒淺識愚無他長塵㸃近班每慙曠職伏遇皇
帝陛下開廣言路博訪在廷敢竭所聞仰應詔㫖雖肉
食者鄙非有逺謀而狂夫之言或䝉聖擇僣妄之罪萬
死莫逃
　　奏乞罷起夫修支家河
臣勘會揚州近得江淮發運司牒准元祐八年十月二
十六日朝㫖令發運司總領開修楚州漣水縣至海州
石闥堰下運鹽河并創開支家河要見揚州管下縣分
鄉村等第人户立定式様取索五等人户内有係灾傷
去處及出役錢不出役錢人户等事并放稅分數詣實
供報本州雖已依應施行臣竊見淮南係灾傷路分又
得轉運司牒經冬未有雨雪請差官祈求本州自十一
月上旬扵諸神寺觀祈禱備至並未有應訪聞民間尚
未下得麥種已是過時來春必是闕食若更起夫役竊
恐民情嗟怨有傷和氣臣伏見朝廷故事每遇灾傷之
嵗諸色工役並權罷免今來楚海及本路諸處夫役亦非
目下急務欲望聖慈特降指揮下發運轉運司應係諸
處夫役雖巳得許差朝㫖以今來亢旱並且權罷候将
來豐熟日再取朝㫖所貴人情安帖灾沴自息(貼黄議/者或謂)
(官出錢糧僱召人夫豈妨農事臣以為若僱募情願只/合出榜招召人自應募今來預行勘㑹取索鄉村限定)
(人數諸縣必須據數差科雖不願行/官司督迫豈得避免如此何名僱召)
　　奏乞减定淮南鹽價
臣伏見淮南一路財賦之數最為浩繁尤藉每嵗賣鹽
額錢一百餘萬貫資助經費而近嵗以來連併不敷議
者咸謂不能禁絶私販之人侵奪公利而致然耳且瀕
海之地潟鹵所生而又宿亳諸州連接京東西通商地
分販者不宿昔而獲厚利雖峻以刑誅亦不可禁絶加
以私貨美而價賤官貨惡而價貴民間既利扵私易則
官鹽無由出賣得行徃徃只是抑配與傍郭人户及過
徃舟船如此課額何從而登辦也夫鹽味之扵人日食
而不可闕者非同茗酤用之有時也以一路生齒之繁
食鹽者不可勝計而百萬之課前後登虧不同非昔之
食者衆而今之食者寡也葢未思所以制其本爾臣竊
聞曩時數有建言者欲将一路官鹽設法减價出賣或
有欲只减出産州軍價直者臣以謂逺近一㮣减價誠
未易遽行若且扵出産地分通泰楚海州漣水軍及通
商隣境宿亳夀泗等州减定使公私之價不甚遼絶則
民間樂買者必衆而私販之人自知利薄而重犯法矣
苟度越一州而販入他州界則道路潜匿必艱扵鄰境
官司捕搦亦易為禁止也若行之三數年間課額稍登
然後於近裏州軍一例裁减此誠移私貨増官利之法
也
　　奏乞移屯禁軍於真楚泗州就糧
臣竊見真楚泗州枕江帶淮連接海隅四方輻湊最為
繁會其間隠藏奸慝之人固亦不少伺間為盗不可不
虞而州郡兵防曠乆不講内楚州猶稍有備真泗特為
闊畧逐州雖有本城兵士數千人除差出外所存不過
三五百人各占色役未嘗教閱其屯駐駐泊兵士又亦
不多平居無事以巡防坐舖尚或不足一有㓂盗何以
枝梧誠宜過為之慮也臣伏見京畿諸縣界及近甸州
郡各有就糧禁軍不少欲乞朝廷相度那移近下軍分
逐州各與三五指揮徃彼安泊如遇合該出軍則更互
起發常留一兩指揮在州一則就彼糧儲稍省漕運之
艱二則張大州郡聲勢使㓂盗不敢萌窺窬之心三又
可以應援東南諸路緩急討賊之備議者或謂連營乆
安重扵遷移臣以謂近者揀選逐處兵士遷補上軍其
經揀指揮有少闕人數欲乞令本處相度将殘零兵士
併入一般軍分就多依足數目空閒指揮便可廢罷却
移此軍額并量差人員徃逐州置立營房招填土人充
軍仍逐旋教閱候數足則别立将窠如此處置兩無所
妨
　諡議
　　司空侍中臨淄公晏殊諡元獻
大理寺丞館閣校勘同知禮院蘇某議曰終官繇三品
而上得以諡易名非特寵貴臣而假優禮将以因䘏典
而示勸監舉字之美惡視行之賢否至公之道也其法
曰主善行徳曰元文賢有成曰獻惟二義之美合扵故
相司空臨淄公之行為宜矣司空神機警異器藴夙就
初起江介已被先帝知奨訓言敦勉許以逺至歴文館
登掖垣翼儲闈直禁署寵榮便蕃待遇莫貳聖皇纂嗣
注意圖舊乃踐樞極乃賛冡卿出藩入輔垂二十年而
至扵大任若其操履端固議論誠慤居官任職所至有
聲讜言嘉謨入則造膝辟在近宻見謂忠謹如張少儒
居朝位除擬公當若崔貽孫至扵好賢樂善特出天性
平生以風鑒自許未嘗用喜愠加人此又人之難能也
故士或被薦用者至有十數年間躋顯塗置廊廟若故
范文正實同列台司孔給事嘗代為御史又稱今觀文
富公扵上使報隣聘亦不以親疑為間昔胡廣與陳蕃
並為三司漢史紀之謝安引從子幼度徃備北陲晉人
為善焉較之前良在我無愧可謂能知人矣公不私矣
始以文藝自著資適逢世進官早成遍歴華要總㡬宥
登宰府持憲綱主邦計爵禄名數極矣而處之若無有
也遇事持正動循規凖不為勢怵不為利回篤志文史
老而益堅作為文章蹈道自信葢得四教之忠信三徳
之剛柔禮之中和詩之温厚傅經義以飾行事宜乎遭
會兩朝大節無玷可謂能保躬者矣有始卒者矣夫委
質入朝當政任事有知人之明而濟以不私得不謂之
主善行徳乎保躬而由禮則行已而有始卒得不謂之
文賢有成乎前考功状司空功閥且告葬期請以元獻
諡謹議
　　贈太師王嗣宗諡景荘
殿中丞充集賢校理同知禮院蘇某議曰太師少以雄
雋聞扵時起徒歩舉進士會太祖皇帝收攬天下才傑
之士始就便座親䇿詞藝而太師以文章應對稱㫖擢
在第一初仕州掾則有强濟之舉數以言抗上官上官
不能屈時人固以竒才目之累守藩要更使别部咸有
能績其最章章者若說崔翰用兵摘甘陵謀卒禁淮南
窄神去豳土妖狐皆明識所照人以䝉利景徳祥符間
种放以隠遁自高先帝屢詔敦迫留置儒館以有道禮
之予告歸終南朝之公卿大夫希風仰髙歌詠相繼時
太師守雍獨謂其賈名過實獵取爵位豪斷鄉里豈退
士之節也歴疏詆之言極切至詔放徙嵩山以避之其
在朝廷風采尤厲任御史日請間言事繩紏在位無所
顧憚及賛樞筦力陳致治之要上頗開納又論折權貴
不容私間當時或詆其矯激太甚而太師處之沛然
不疑嗚呼古所謂正色立朝者豈近是夫惟春秋之義
著媺惡以勸來者國朝之制視爵秩以易其名在書有
之布義行剛曰景嚴恭臨民曰荘若其事上無隠强而
能斷得非義且剛乎布政持法人不敢犯得非嚴且
恭乎即是懿行合諸前典太師無媿矣請諡曰景荘
謹議
　　駙馬都尉贈右僕射王貽永諡康靖
殿中丞充館閣校理同知禮院蘇某議曰中令以名家
子出綺紈中性若少成卓然有立刻意墳史志尚恬夷
不以門閥自髙思與英游共騖藹乎令聞見扵士評章
聖皇帝雅知其賢特所稱激屬王姬築館甲族求儷衆
歸清雅之範乃膺選尚之恩自兹貴顯日隆眷待尤異
内外使領多歴煩要時以珍符薦錫鑾輅四巡陪䕶王
遊顯相儀則在帝左右見謂忠恪今上纉戎謨烈圖任
勲賢薦付節旄更委符竹所至之郡皆名雄劇以條教
率下以慈惠及物人用懐畏號為吏師再朝京師留筦
樞宥當本兵之地通執政之司簡在上心朝夕納誨外
强戎索内輯軍和敏於敢行不陂不倚深籌宻畫時多
賴焉慶厯中夏戎欵歸與講成算皇祐間儂蜑騷嶺參
受伐謀功成不居謙畏益甚名遂能退識量彌髙歸全
考終一節無玷諡法曰安樂撫民曰康和徳考衆曰靖
議者謂中令以帝姻之貴樂民政之勤方時治平尤重
外守領鎮十數美聲沛然得安樂撫民之義賛燮機務
垂十五年循晦逺猜不怙權寵雖據要地人無間言非
和徳考衆疇能及是有司告葬禮有易名旌勸之典惟
至公是徇伏請諡曰康靖
　　贈右僕射高若訥諡文荘
大理寺丞充館閣校勘同知禮院蘇某議曰僕射純學
懿行著扵州里顯扵朝廷而稱扵士大夫其為御史也
摧詆倖進不顧權戚疏論大慶外朝憲章法度之自出
不宜集緇黄輩廣為供會請沿唐開延英故事進見輔
臣使得從容坐論以究治道及在政府患州郡兵冗稍
革招募之法病文武官濫極陳泛遷之弊又傳丞相言
斜封徼恩一切願罷外戚肺腑不可預政皆具為令王
守忠叙遷岐路以求節鉞白以家臣其将用将帥之禮
處之邪騫永濟坐法夤緣欲覬牽復乃引受賕須㬰赦
還官格以沮之奏議恂恂劘切扵上主可扵行而不主
扵激訐所務周宻畏人聞知故其讜言嘉謨時多不得
而傳自始登延閣暨解㡬宻皆聫職金華日侍清燕援
經據古切扵比方上深歎其辯洽歴二府通五期嘗謂
不得其責行當引去會南師凱旋懇章得罷識者謂其
知止足行巳清約不喜俗為蹈道自信譽誹如一雖位
為公卿而家若韋布疾且革自云診證乖盭卒不進藥
臨終慮後不以家事諉朝廷時人善其有始卒葢古所
謂知命君子者僕射其人乎惟易名考行之義稽扵典
禮擬諸形容宜擇其稱者諡法曰博聞多見曰文履正
志和曰荘若夫學通古今而長扵辯論是為博聞識造
賢逹而明治要是為多見值貴倖之勢而抗議毋撓是
為履正當功名之途而處之不争是為志和以一惠之
大配二字之美誄兹遺徳實惟至公請諡曰文荘
　
　
　
　
　蘇魏公文集巻二十
欽定四庫全書
　蘇魏公文集巻二十一
　　　　　　　　　　　　　宋　蘇頌　撰
　内制
　　明堂赦書
門下治人莫急於重祭嚴父孰大於配天昔者周公宗
祀明堂而致孝鴻惟仁祖規撫路寝以尊親參合古今
之宜兹謂情文之盡肆我昭考稱秩彛祠周爰羣䇿之
長專崇一帝之配聖作明述事並功偕稽吕令之文則
享以秋季案魯經之載則日用吉辛允協靈心奉為常
憲朕纂圖宸極承訓慈闈事舉於中禮循其舊嚮講親
祠之制一遵先聖之謨對越上神翕受純嘏五韙來備
三稔扵兹屬方隅之底寧嘉河流之順復物無疵癘民用
平康荷穹昊之降休致函生之䝉祉復會一郊之嵗前
詢七數之謀而乾象垂文晨覿房心之次朝儀取法是
為政教之宫適及其時兹用展采陳千乘萬騎之儀衛
極四海九州之貢羞皆欲有以致其嚴猶懼無以稱其
徳前期戒衆各揚職以盡恭先甲端誠中集虚而思道
始欽柴扵真館旋備物扵大庭作主侑神帝與親而並
享奠匏及瓉薦暨祼以交行一純罄而高明歆四氣和
而諸福應有司已事祝嘏既告以孝慈與物惟新風霆
爰布扵號令式均惠澤溥被敷天可大赦天下(云云/)延
州要藩上郡舊境皇朝建彰武之節以開帥庭先帝寵
王爵之封以賜朕履惟山川之嚴峻本土族之敦厖宜
加府號之稱用旌受命之地延州陞為延安府於戲合
内朝之神事既因錫羡以推仁得萬國之歡心又将使
民而知孝蓋布徳行惠者非賢罔乂任大守重者惟后
克艱尚賴文武藎臣股肱碩輔共底緝熈之治庶成忠
厚之風咨爾羣倫其體朕意赦書日行五百里敢以赦
前事言者以其罪罪之主者施行
　麻
　　太師文彦博加食邑制
門下季秋大享周公之禮見扵經三嵗親祠國朝以來
著為令恭惟皇祐之制肇崇路寝之居稽參節文舉合
彛典朕遹遵先憲祇率舊章奠真祖而欵殊庭奉昭考
而配上帝休成熈事爰霈澤扵多方乃眷帝師預制儀
扵前識誕均神貺用奨王勲頒以䇿書告扵朝宷太師
平章軍國重事上柱國潞國公食邑二萬七千一百户
食實封一萬一千四百户文彦博温良恭儉明允篤誠
受天純粹而生為國夐求而仕方仁皇之在御得元精
之佐臣四方于宣文武見乎事業一相處内謀猷著扵
㡬康屢委柄而出藩遂傳家而佚老肆朕纂服渇見儀
形起真拜扵上司冀翼成扵初政副文母之咨訪慰眇
躬之寤思閔煩以摠職之勞專任以代工之重四朝元
老深有頼扵謨明三事大夫皆仰承扵矩度屬舉宗祈
之典獲詢肆類之文逮此慶恩乆當封扵成國徇其謙
請但増數扵爰田惟邑賦與真租示褒功而崇徳於戲
國有大賚葢是富扵善人惠于宗公期永錫扵難老尚
交修於一徳庶終譽扵萬方惟竭乃誠同底扵道可
　　皇叔徐王顥加食邑制
門下稽古仁皇肇太室宗祈之典思文聖考奉一天崇
配之祠朕祇遹先猷稱秩元祀侑神作主克崇嚴父之
恭與物惟新因霈自天之澤式孚庭號用顯宗英皇叔
永興鳯翔等軍節度管内觀察處置等使守太尉開府
儀同三司雍州牧兼鳯翔牧上柱國徐王食邑一萬二
千八百户食實封四千三百户賜賛拜不名顥以族屬
之尊處公侯之上親則叔父爵為真王而徳性明誠行
能純備孝友内著靡待喬梓之觀言動有常不越宫壇
之表而自苴茅建國列邸奉朝名位並髙親賢莫貳建
雍岐之雙節奄鳬繹之大邦正考之三命益恭顔淵之
一善弗失惟詩書是好非禮義不談得先秦之古文㡬
同漢室識前朝之舊典莫如東平所謂邦家之翰垣宗
室之儀表永為藩輔上奉母儀比禋禮之休成錫純禧
而均被告扵列位寵以徽章増命數扵王家廣土田扵
邑户仍扵書詔賜以不名於戲積厚者流光雖自文昭
之慶位髙者禮異抑由王行之賢茂對明緡之恩益増
磐石之固可
　　皇叔祖華原郡王宗愈加食邑制
門下國家六聖貽謀百年制禮在我昭考崇奉親配帝
之儀逮兹眇躬思繼志述事之訓永惟大享之報適協
季秋之中時其宗尊實相熈典奉璋在列儼乎陟恪之
容渙汗均休厚乃褒優之命皇叔祖寧國軍節度宣州
管内觀察處置等使檢校司空開府儀同三司持節宣
州諸軍州事宣州刺史上柱國華原郡王食邑七千八
百户食實封二千四百户宗愈天資渾厚躬服謙撝地
承帝室之華系衍王家之慶其言甚大深知樂善之方
力行有餘常事學文之語自先朝之睦族首同姓以分
封列邸留朝乆席王侯之寵擁旄拜衮復兼将相之崇
處貴不驕好禮有立方其與祭之日能謹事神之難雖
百執盈庭皆奉各揚之職而三獻成禮允資終事之勤
不有異恩曷彰懿行是用因美原之故壤即宛陵之大
邦再徹土田並増邑户醻勲之典有國所先於戲歌我
将之詩克昭先烈流祭澤之廣用奨親賢祇荷厖鴻之
休益思寅畏之戒永保天禄克終令名可
　　皇叔祖安康郡王宗隐加食邑制
門下天載無聲雖備物不足稱其徳父尊莫抗非陟配
何以昭其功故仁祖所以躬太寝之祠神皇所以專一
帝之奉逮此三年之報率遵二聖之謨奠玉祼圭既畢
儀而升燎垂纓委佩多顯相之在庭宜舉慶條首褒宗
戚告扵朝寀用廣神休皇叔祖保信軍節度使廬州管
内觀察處置等使檢校司空開府儀同三司持節廬州
諸軍事廬州刺史上柱國安康郡王食邑七千八百户
食實封二千一百户宗隠挺質端良處躬循謹衍天源
之流潤為邦族之尊宗早分列郡之封位兼王爵繼荷
陟壇之拜秩視公台執禮不愆樂善無厭經籍文史常
置扵巾箱車馬輿臺不踰扵科品有大而能謙必豫位
高而受命益恭屬禋祀之慶成推渙恩而自近井田真
食保増錫扵户封将相重侯故優崇扵命數酬勲有典
賦禄非私於戲天祐我家宗戚固多扵賢懿祭有大澤
寵章寔異扵等倫勿替兢修以永終譽可
　　皇弟大寧郡王佖加食邑制
門下朕歴吉季秋蕆事太室尊聖考而配上帝克盡孝
誠祈厚福以浸羣元式孚渙號惟予介弟時乃宗英早
緣帝子之恩已開爵土今拜大神之貺宜峻等夷皇弟
山南東道節度襄州管内觀察處置橋道等使檢校太
尉開府儀同三司持節襄州諸軍事襄州刺史上柱國
大寧郡王食邑六千户食實封一千九百户佖擢秀天
枝分暉星采生知忠孝跬歩不忘扵君親夙慕善良比
年已習扵弦誦爰自勝衣趨拜擇日受封擁漢沔之節
旄宅吉陽之疆土巳崇上衮益知傴僂之恭雖處深宫
如臨師保之敬屬精禋之竣事敷惠澤以均休爰即舊
封薦加優命増以轅田之賦衍乎真食之租誕告大庭
式揚熈霈於戲大事在祀執膰所以惠諸侯宗子維城
懐徳所以固寧宇思處家為善之樂知制節謹度之宜
期底大成無違䇿㫖可
　　皇弟咸寧郡王俣加食邑制
門下朕承列聖之休光荷文母之慈訓追養繼孝感時
念親交扵明神展嚴父配天之禮友于兄弟厚同氣異
息之恩屬兹慶賜之行首舉懿親之命告於庭宷布乃
言綸皇弟定武軍節度定州管内觀察處置等使檢校
太尉開府儀同三司持節定州刺史上柱國咸寧郡王
食邑五千户食實封一千七百户俣岐嶷之姿見扵幼
惠温文之美有若夙成勝衣乃拜扵官封授䇿巳兼扵
将相未就外傅字書已習扵竒觚早肄少儀行歩不踰
扵佩玉適遘禋祀之慶進加命數之崇稽案舊章誕頒
徽典擁節旄扵新樂不改故邦廣國壤扵宜川再隆異
渥户田加賦幹食増封寔均神貺之孚益重天倫之愛
義兼敦睦恩越等威於戲祝嘏既告以孝慈成予精享
公侯以為之藩屏繄爾懐寧惟詩禮可以飭躬惟仁義
可以保國勉思逺度無忘訓辭可
　　保康軍節度使苗授加食邑制
門下行莫大扵孝孝以尊親為先祭則致其嚴嚴以配
天為重朕欽承謨烈昭事穹旻歴季秋之吉辛躬三嵗
之大享樵蒸焜上既接禮扵明神祼将于京遂昭功扵
聖考迨兹竣事推以渙恩褒嘉元戎亶揚丕命保康軍
節度房州管内觀察處置等使檢校司空持節房州諸
軍事房州刺史上柱國濟南郡開國公食邑三千三百
户食實封五百户苗授天資端厚性緼沈雄傑然師帥
之才奮於州縣之職干戈衛社隠若敵國之堅談笑臨
邉㗲無武将之體冒犯矢石保守封疆先帝知其才謀
委成戎閫前嵗召扵邉徼入長殿廬謙而有光寵至
益戒以疾屢請辭劇彌堅解蘭錡之親兵領關陘之重
鎮精禋既戒祭貢預䖍熈典克成寵章載錫加數邑田
之廣衍封幹食之多褒命非私疇功惟允於戲聴鼓鼙
而思将帥予不忘扵舊勲守富貴而和人民爾宜圖扵
逺畧祇服明訓徃惟欽哉可
　　駙馬都尉李瑋加食邑制
門下朕祇遹先謨欽崇神事惟天惟祖宗之敷祐敢忘
報本之恭以禋以肆獻而展儀期盡克誠之享粤在秋
旻之季載嚴宗祀之文汔盛禮之休成賴庶工之助相
嘉與勲戚同兹慶欣平海軍節度泉州管内觀察處置
等使檢校太師持節泉州諸軍事泉州刺史駙馬都尉
上柱國平原郡開國公食邑六千七百户食寔封二千
四百户李瑋系出王門行如素士早厭紛華之習樂為
名教之修仁皇以舅家之親降虞嬪而欲貴先帝以外
戚之屬授漢節以隆恩而志不期驕動必由禮日恪位
著奉昕朝而不違言敦詩書務時敏而有裕試守嘗更
扵方郡雅意葢在扵本朝侍合宫之祠能罄齋明而涖
事推大澤之霈宜優禮秩以均禧仍棨㦸扵泉山廣土
田扵安徳户封真食併用旌酬於戲神明之休詎菲徳
之專享爵禄之馭非有功者不承矧予舊族之賢夙禀
教忠之訓不愆素守自保全名可
　　西蕃邈川首領阿里骨加食邑制
門下祭有十倫之義施爵賞以為先福者百順之名本
忠孝之自出朕祇祓陽館崇嚴禰宫配神穹昊之尊流
澤幅員之廣嘉與卿士同兹慶休便蕃優渥之恩固無
内外之異告扵朝宷布乃言綸西蕃邈川首領河西軍
節度凉州管内觀察處置押蕃落等使金紫光禄大夫
檢校太保持節凉州刺史上柱國寧塞郡開國公食邑
四千户食實封一千一百户阿里骨生有軼材少負偉
略禀天地之義氣得秦豳之遺風奠塞外之封疆繼承
列土擁河西之旄鉞坐䕶諸羌長雄一方作我西屏屬
九筵之講禮盛四海之駿奔來獻其琛實相予祀是用
加命王公之數視秩帝傅之崇増井賦扵爰田廣國租
扵真食於戲爾有時享嵗貢之恪史不絶書我有餕神
觀政之方惠必及下既均承扵純嘏宜益厲扵忠規徃
服訓言克享天禄可
　　南平王李乾徳加食邑制
門下朕稽五禮之文躬三年之祀歴吉季秋之序薦誠
太寝之居嚴父配天既克成扵能享加地進律用褒寵
扵有勞乃眷藩臣越在嶺表特推頒扵優渥俾共介扵
福釐推誠保節忠亮同徳順化翊戴功臣静海軍節度
觀察處置等使特進檢校太尉同中書門下平章事安
南都䕶上柱國南平王食邑九千户食實封三千四百
户李乾徳氣禀温仁志抱忠義席世芬扵南國遵侯度
扵中朝扞城其民奄奠朱䳒之域要服者貢逺輸南海
之珍自分王爵之封專擁将旄之貴寵章所被嘉欣戴
以彌恭疆埸無虞本綏懐之有裕爰舉宗祈之澤薦加
命數之崇視秩三司増封千室兼厚真租之數併酬保
境之功於戲導揚神休自京師而及扵諸夏保守土宇
和人民而莫若勤王益厲乃誠永錫爾祉可
　蘇魏公文集巻二十一
欽定四庫全書
　蘇魏公文集巻二十二
　　　　　　　　　　　　　宋　蘇頌　撰
　内制
　　太皇太后賜門下詔
勅門下三朝盛㑹禮見羣臣王公造庭奉觴上壽皇帝
臨御五載恭已端莊慶集惟新受朝饗禮吾總攬幾務
叶助政綱雖克享治安而毎懐抑畏今有司乃欲以天
聖故事行㑹慶稱賀之儀顧惟菲凉豈敢比隆於先后
其在典法亦當稽合於常規是日皇帝致賀於禁中羣
臣奉表於東廡足以顯邦家之慶而形孝敬之風何必
外朝乃為具體來年正月一日更不御殿受賀上壽候
皇帝御殿禮畢百官並内東門拜表故兹詔示想宜知
悉
　　賜太子太保致仕張方平乞免明堂陪位允詔
勅方平省所上表免明堂陪位事具悉朕涓吉季秋有
事太寢祇嚴聖考陟配上神百辟諸侯咸肅雍於肆祀
四朝舊徳宜顯相於清明暨閱奏封堅辭疾老諒乆安
於閭里重逺涉於道塗姑徇至懐益延上壽可免赴闕
陪位故兹詔示想宜知悉秋熱卿比平安好遣書指不
多及
　　許詔
勅方平覽所上表免明堂陪位事具悉卿宣明九徳左
右四朝解紱傳家結廬近甸三歲大事宗祀明堂粤惟
庶工莫不來助矧我舊老當相王儀忽覽封章之陳懇
辭筋力之憊重煩耆哲姑聽便安益固冲和用介壽祉
可免赴闕陪位故兹詔示想宜知悉秋熱卿比平安好
遣書指不多及
　　賜新除中大夫守尚書左丞韓忠彦辭免恩命不
　　　允詔
勅忠彦省所劄子奏辭免恩命事具悉卿才推時棟世
載王勲先帝所知朕甞倚用地官主計巳阜邦財省轄
提綱擢參國論顧僉言之惟允在眷注之尤深其聽訓
言亟踐乃位所請宜不允故兹詔示想宜知悉
　　不許詔
勅忠彦省所劄子奏辭免恩命事具悉卿以棟榦之材
歴藩朝之寄勤勞著於兩鎮典領載於六曹擢置近司
俾承省務乃欲祈於避位豈未體於注懐雖嘉歎之不
忘固恭謙之難徇往輔予治毋煩固辭所請宜不許故
兹詔示想宜知悉
　　賜新除中大夫守尚書右丞許將辭免恩命不允
　　　詔
勅許將省所劄子奏辭免恩命事具悉卿擢自甲科素
推國器先朝簪橐之舊巳試其才二丞綱紀之司乃命
以位蔽自朕志無若爾宜勿至固辭以煩多訓所請宜
不允故兹詔示想宜知悉
　　賜正議大夫知樞宻院事安燾特給假候母親稍
　　　安日供職詔
勅安燾省三省奏據卿狀近為母患未安曽上表劄子
乞罷知樞宻院除一在京宫觀差遣未賜允許乞進呈
事卿位冠樞衡任隆體貌近縁親疾祈解政幾乃眷英
髦方仰成而致治固嘗誨諭俾夙退以問安再閱叙陳
備形懇至慮闕先嘗之餌特推予告之恩卿其悉心寧
於視膳竚聞病間即造朝趨其體至懐無煩屢請可特
給假候母疾稍安日供職故兹詔示想宜知悉
　　賜起復正議大夫知樞宻院事安燾上表辭免恩
　　　命不允詔
勅安燾省所上表辭免起復恩命事具悉卿民宗國器
先帝輔臣殫竭一心勤勞八載本兵之政方倚於弼成
鉅創之哀奄罹於變故既踰易奠之制宜有奪情之恩
何執禮之不渝乃上封而固請雖喪期有數難遽抑哀
而王事所埤當從權制所請宜不允故兹詔示想宜知
悉
　　不許詔
勅安燾覽所上表辭免起復恩命事具悉執親之喪情
何有極體國之意忠不可忘卿早以經綸之才乆參樞
筦之政惸然在疚猶爾踰時禮固有奪情之文爾尚堅
衘恤之志封章茹痛雖諒於至誠墨絰從權亦從於故
事勉副倚成之眷亟還機宥之司所請宜不許故兹詔
示想宜知悉
　　賜新除翰林學士朝奉郎知制誥蘇轍辭免恩命
　　　不允詔
勅蘇轍省所劄子奏辭免恩命事具悉論思侍從之臣
翰林乃朕之極選文章論議之美當時則爾有重名巳
歴職於詞垣復試能於省部良嘉敏譽擢在禁嚴况伯
仲之代選亦朝廷之榮觀辭之以義雖諒乃誠用值其
才固無所避所請宜不允故兹詔示想宜知悉
　　賜尚書吏部侍郎范百禄進撰成詩傳補注二十
　　　巻奬諭詔
勅百禄省所上表撰成詩傳補注二十巻裒緝繕冩離
為二十冊上進事具悉夫六義之文盖温柔敦厚之教
四家之說有訓詁傳箋之殊雖同出於先儒或有非其
本義是使後學各務名家卿博識洽聞留心經術討論
之外尤深於詩攬商周之盛衰攷毛鄭之得失補注其
畧紬次成書真得作者之㣲頗助學官之闕奏篇來上
講解甚明研味之餘嘉歎無巳故兹奬諭想宜知悉
　　賜正議大夫知樞宻院事安燾生日詔
勅安燾卿禀天粹氣輔政累年方首秋鳴鶴之辰乃吉
夢維熊之旦載頒醪餼用助燕私享此多儀介以繁祉
今賜卿生日羊酒米麪等具如别録至可領也故兹詔
示想宜知悉
　　賜正議大夫門下侍郎孫固生日詔
勅孫固候屬首秋月惟初吉實哲輔挺生之旦有上臺
寵錫之恩厚牢醴之豐盈助家庭之燕喜往承渥惠用
介壽康今賜卿生日羊酒米麪等具如别録至可領也
故兹詔示想宜知悉
　　賜同知樞宻院事趙瞻生日詔
勅趙瞻仲冬初吉良輔挺生方陪幄之與謀記射蓬之
襲慶錫以牢醴助其燕私益介多祥以贊予治今賜卿
生日羊酒米麪等具如别録至可領也故兹詔示想宜
知悉
　　賜新除檢校司空充保康軍節度使知潞州苗授
　　　辭免恩命不允詔
勅苗授省所劄子奏辭免恩命事具悉卿禀温嚴之氣
有沉毅之謀擢領十連入長三衛惟拱護周廬之重加
訓齊卒乗之勤方倚宿名遽辭苦疾閔煩戎政特徇雅
懐易節制於房陵析麾符於上黨中外均勞之寄可謂
優隆偃息藩軍之餘無妨頥養復覽遜辭之奏何其謙
畏之深雖嘉乃誠難從所欲所請宜不允故兹詔示想
宜知悉
　　賜門下侍郎孫固再上劄子陳乞致仕不允詔
勅孫固省所再上劄子奏陳乞致仕事具悉繼覩來奏
備述至誠既以氣血愈衰為言又以公論不容為懼三
復厥㫖良用疚懐卿早事先朝位登樞宥之冠入輔台
徳任隆喉舌之司僅閱歲期偶愆和裕將懇祈於謝事
冀自弭於思憂且股肱大臣進退係乎國體寒暑㣲疾
休告具於令文勉專精神毋重憂畏佇聞勿藥之喜入
副惟幾之咨所請宜不允故兹詔示想宜知悉
　　賜新除中大夫同知樞宻院事趙瞻辭免恩命不
　　　允詔
勅趙瞻省所劄子奏辭免恩命事具悉卿蚤以才謀擢
於要劇忠言讜論見稱二帝之朝武畧文經翼我萬樞
之務與聞國政已閱歲期特推進位之恩益重本兵之
寄尚形固避難即爾從所請宜不允故兹詔示想宜知
悉
　　賜新除吏部尚書傅堯俞辭免恩命不允詔
勅堯俞省所奏辭免恩命乞知絳州事具悉卿舊徳老
成中外矚望再持邦憲屢告嘉謀朝有正臣朕所倚賴
天官大選乆難其人今以命卿允協公論何為遜寵乃
欲出麾雖云執謙實昧朕意急服厥職毋用固辭所請
宜不允故兹詔示想宜知悉
　　賜新除試御史中丞梁燾辭免恩命不允詔
勅梁燾省所奏辭免恩命事具悉卿才推敏明世篤忠
厚再登坡省有彌縫衮職之勞擢長憲臺竚綱紀朝廷
之益已布綸命遽閱需封夫進無偏私何傷於去就言
盡誠實豈廢於亷隅宜推是心亟踐乃位無或固執以
稽朝僉所請宜不允故兹詔示想宜知悉
　　賜觀文殿大學士光禄大夫知永興軍韓縝上表
　　　並劄子陳乞致仕不允詔
勅韓縝省所上表並劄子陳乞致仕事具悉先帝大臣
朕所尊禮矧惟元老嘗秉大鈞宣力四朝有勞王室内
總百揆著謨明弼諧之忠出殿三秦有鎮靖威懐之裕
方圖碩哲為我翰垣再閱封章願還印韍夫引年謝事
雖據禮經而體國愛君豈忘雅意宜念始終之義毋煩
懇慤之辭益茂逺猷姑安厥服所請宜不允
　　不許詔
勅韓縝覽所上表并劄子陳乞致仕事具悉卿勤勞四
朝登翊三事先帝用之為棟榦國家賴之如股肱向解
政幾出臨藩服咸秦千里豪强戢其風威羌夏二陲種
落歸其轡馭何屢形於削牘祈還上於印章况耆老傳
家有不得謝而忠臣在逺猶不忘君今卿精力方强志
慮彌劭體我注意尚宜悉心毋至多言難從爾欲所請
宜不許
　　賜保寧軍節度使知大名府馮京進奉坤成節馬
　　　詔
勅馮京覽所進奉坤成節馬一十匹事具悉露囊慶節
諒同㝢縣之歡台鉉舊賢方倚都圻之守逺致材駒之
貢來充宰旅之歸嘉乃傾輸良深睠矚故兹詔示想宜
知悉
　　賜中大夫守中書侍郎劉摯生日詔
勅劉摯日離維斗天生上才出為王國之華任屬政綱
之務載臨慶日茂介壽祺言頒燕飫之儀用助祝延之
㑹今賜卿生日羊酒米麪等具如别録至可領也故兹
詔示想宜知悉
　　賜中大夫守尚書右丞許將生日詔
勅許將時維冬令日在斗維是生王佐之賢適協陽來
之序萬機預職六射届辰出肴醴於上方助燕私於家
㑹今賜卿生日羊酒米麪等具如别録至可領也故兹
詔示想宜知悉
　　賜中大夫同知樞宻院事趙瞻乞陜西一郡不允
　　　詔
勅趙瞻省所劄子奏不嚴火禁致焚官舎伏望特除陜
西一郡事具悉卿業藴將明任參宥宻屬鬱攸之為沴
葢輿皁之弗虞奚為引愆乃求去位况樞衡之所寄方
竚於逺猷誠意之雖堅難從於爾欲姑安厥位以副朕
懐所請宜不允故兹詔示想宜知悉
　　賜知樞宻院事安燾上第二表辭免起復恩命不
　　　允詔
勅安燾省所再上表辭免起復恩命事具悉春秋之義
不以家事辭王事人臣之大節也卿乆贊樞機備宣誠
亮自聞家難毎念愴傷雖深鞠育之恩豈忘荃宰之寄
况喪禮從變既苫寢之逾時經義甚明當墨衰而從事
煩疏封之再至終朝制之莫違益揚名而顯親是謂孝
之合禮所請宜不允故兹詔示想宜知悉
　　不許詔
勅安燾覽所再上表辭免起復恩命事具悉乃眷樞臣
乆任朝政協贊惟幾之務倚注方深自罹何恃之艱哭
踊斯畢恩從權奪國有故常再觀封章懇祈終制雖居
喪盡禮懐念母之至情而移孝資忠亦為臣之大義宜
體深眷亟復近司所請宜不許故兹詔示想宜知悉
　　賜起復正議大夫知樞宻院事安燾上第三表辭
　　　免起復恩命許終喪制允詔
勅安燾省所三上表辭免起復恩命事具悉君子不奪
人之喪仁之至也卿以儒學起家以忠純許國方委樞
柄奄罹親喪既終奠虞當用詔起墨衰從事禮有權宜
苴麻盡哀情在難奪卿既内懐於鉅痛朕亦重違於至
情良嘉達孝之心聽遂善居之志特依所請許終喪制
故兹詔示想宜知悉
　　許詔
勅安燾覽所三上表辭免起復恩命事具悉三年之喪
百王之所同而古今之所一也自聞銜恤奄忽踰時向
之起卿葢有權制卿之執禮良出哀情雖任重鴻樞倚
注方切而痛深欒棘抑奪誠難姑徇至懐益嘉純孝特
依所請許終喪制故兹詔示想宜知悉
　
　
　
　蘇魏公文集巻二十二
欽定四庫全書
　蘇魏公文集巻二十三
　　　　　　　　　　　　　宋　蘇頌　撰
　内制
　　賜新除門下侍郎劉摯辭免恩命不允詔
勅劉摯省所劄子奏辭免恩命事具悉卿敏識周才宣
力中外自預幾政屢告嘉謀南省西臺動為故事擢居
東掖時乃次遷惟兹喉舌之司益重腹心之寄亟就厥
位毋煩固辭所請宜不允故兹詔示想宜知悉
　　賜孫固辭免轉官知樞宻院事不允詔
勅孫固省所劄子奏辭免恩命事具悉卿向在先朝嘗
搃幾宥委柄去位於兹累年暨處東臺又復踰歲老成
之徳中外式瞻還長西樞乃原舊職本兵之政方竚逺
猷辭劇之言無煩至再所請宜不允故兹詔示想宜知
悉
　　賜新除中大夫守中書侍郎傅堯俞辭免恩命不
　　　允詔
勅堯俞省所劄子奏辭免恩命事具悉卿徳器人流乆
推士論四朝綿歴荐著事功其在班聨最為耆舊朕髙
選近輔預政西臺無若汝宜遂命以位剡章來上畏寵
為言已諒乃誠宜毋固避所請宜不允故兹詔示想宜
知悉
　　賜通議大夫新知亳州鄧温伯不許辭免龍圖閣
　　　學士詔
勅温伯省所奏蒙恩授龍圖閣學士乞賜寢罷事具悉
卿文苑宿名禁林舊望服衰去位中禫終喪往分譙社
之符仍進羲圖之序始優耆哲均重輔藩遽上奏封過
自退託矧乆勞於侍從固宜厚於寵章其即欽承以副
眷待所請宜不允故兹詔示想宜知悉冬寒卿比平安
好遣書指不多及
　　賜新除中大夫守中書侍郎傅堯俞辭免恩命不
　　　允詔
勅堯俞省所再上剳子奏辭免恩命事具悉中書政本
大命所基自非通才莫稱斯任以卿有忠嘉之論士議
所歸使之預丞弼之謨僉言惟允奚自退託欲避寵榮
雖由爾衷殊昧朕意巳行之命宜即欽承所請宜不允
故兹詔示想宜知悉
　　賜殿前副都指揮使武康軍節度使劉昌祚奬諭
　　　詔
勅昌祚樞宻院奏勘㑹卿前任涇原路經畧安撫使奏
請經營措置奉行朝㫖專切置局根括打量到隴山一
帶及安化縣復置弓箭手地上并招刺印到人馬事眷
彼隴山控於平夏異時疆埸之警介在阸隘之衝卿向
以武才出按邊瑣圖上方畧奉行新書封畛既明卒乗
斯復遂俾戎亭之境永無甌脫之虞繄爾有勞紓我西
畧故兹奬諭想宜知悉
　　賜外任臣寮進奉謝恩馬詔
勅某省所進奉謝恩授某官并賜月俸公使馬共四匹
事具悉卿初拜恩綸言輸貢物惟是右牽之駿用將致
逺之誠再省忠勤不忘嘉歎故兹詔示想宜知悉冬寒
卿比平安好遣書指不多及
　　賜太師平章軍國重事文彦博四上劄子陳乞致
　　　仕示諭詔
勅彦博省所四上劄子陳乞致仕事具悉朕纂服之初
任賢圖舊以卿躬富道徳昔有勲勞輔相我祖宗位冠
羣后思見其風采召自别京尊以上公委之重務謀謨
四載終始一心方有賴於耆明乃屢辭於事任雖詔書
敦諭對見面言而不奪之諴乆而彌篤浩然之志固難
必留屬以氣候凝寒道塗涉逺深虞偃薄靡遂便安姑
俟及於春和即議從於所欲尚宜勉强以副優隆故兹
詔示想宜知悉
　　又詔
勅彦博覽所四上劄子陳乞致仕事具悉卿仁祖之舊
相社稷之元臣位冠台司勲在王室功成謝事士望尤
髙向特起於燕居俾輔成於初政忠言宻議固多軍國
之謀請老告歸疊有封章之遡不轉之志其堅若山雖
駟馬安車當遂里閭之佚而増冰積雪尚艱道路之寒
須及中春議從所欲姑體至眷尚安厥居故兹詔示想
宜知悉
　　賜戸部尚書吕公孺乞致仕不允詔
勅公孺省所上表伏望檢㑹前奏乞致仕事具悉地官
之長省務尤繁爰擇時髦總領邦計卿朝之舊老世載
忠規尹正王畿早聞治效均節財用實竚猷為何遽引
年遂欲謝事士有致於為政雖嘉乃誠時方藉於耆明
難從所欲姑安職業用副眷毗所請宜不允故兹詔示
想宜知悉
　　不許詔
勅公孺覽所上表伏望檢㑹前奏許致仕具悉卿公卿
華胄經濟通才宣力四方藹然治績典司六職總彼邦
財心計有聞齒髮彌壯何屢陳於奏牘遂欲去於里閭
雖援據禮經良嘉止足而益埤王事方賴老成尚安厥
官以副予意所請宜不許故兹詔示想宜知悉
　　賜保寧軍節度使知大名府馮京上表乞致仕不
　　　允詔
勅馮京省所上表為年七十陳乞致仕事具悉古者大
夫有還政傳家之禮時之元老乃同心一體之臣進退
之間豈限常格矧卿年耆徳茂為近著之表儀位重任
隆守北門之管鑰顧惟都㑹之地方賴保釐之功何為
抗章遽欲謝事雖懐謙知止深嘉明哲之風而圖舊尚
賢未體朝廷之意惟勉遵於事守副委屬於予衷所請
宜不允故兹詔示想宜知悉春寒卿比平安好遣書指
不多及
　　不許詔
勅馮京覽所上表為年七十陳乞致仕事具悉卿擢甲
科於仁祖之世輔大政於先皇之朝文物典章載於臺
閣號令風采布於藩宣方提節制之師外委北門之管
年徳兼茂體力素强何嫌而上封引禮而告老雖嘉知
止之分未副任賢之方尚專精神務近醫藥坐鎮樂俗
綏安遐邇克終逺猷時乃嘉績所請宜不許故兹詔示
想宜知悉春寒卿比平安好遣書指不多及
　　賜西蕃邈川首領河南軍節度使阿里骨進奉回
　　　詔
勅阿里骨省所差人進奉事具悉卿保有封域作我翰
垣逺致風宜入充貢式言念傾輸之志良増眷奬之懐
卿所進生金乳香象牙䃃砂碼碯等各依例估價就整
回賜錢銀綵絹故兹詔示想宜知悉春寒卿比平安好
遣書指不多及
　　賜御史中丞梁燾辭免兼侍讀不允詔
勅梁燾省所奏蒙恩除兼侍讀伏望特寢誤恩事具悉
卿文館舊賢士林偉望立朝多補衮之益執憲有直䋲
之風朕登用耆儒入助講學闕疑資訪方延褚馬之才
俞往汝諧難徇桓彭之遜往祗成命傾竚嘉言所請宜
不允故兹詔示想宜知悉
　　賜知大名府馮京進奉興龍節馬并冬節馬詔
勅馮京省所進奉興龍節馬一十匹并冬節馬二匹事
具悉卿中鉉耆英北門重寄向屬天正之序繼臨星渚
之辰載擇材駒入充貢式嘉乃傾輸之意益深注想之
懐故兹詔示想宜知悉春暄卿比平安好遣書指不多
及
　　賜侍衛親軍步軍副都指揮使徐州觀察使知渭
　　　州劉舜卿進奉賀冬節并賀正馬詔
勅舜卿省所進奉賀冬并賀正馬各一匹事具悉正至
稱觴邇遐效貢嘉乃帥垣之長載差地産之良逺致連
編益彰忠藎故兹詔示想宜知悉春暄卿比平安好遣
書指不多及
　　賜保寧軍節度使知大名府馮京再上表乞致仕
　　　不允詔
勅馮京省所再上表陳乞致仕事具悉貴徳尚齒先王
之令猷入輔出藩大臣之常職朕尊優耆哲委任事為
輟卿坐鎮於朔陲彼俗方安於善教何乃徇大夫之禮
必欲致為政而歸在進退之則然顧簡注之宜異難從
所守當體兹懐毋或重言以煩多訓所請宜不允故兹
詔示想宜知悉春寒卿比平安好遣書指不多及
　　不許詔
勅馮京覽所再上表陳乞致仕事具悉卿文學政事名
重於朝廷器識才謀功宣於巖廟方委北門之管縂臨
中冀之區何遽厭於事權屢請還於印紱雖引年避位
良髙止足之風而經逺殿邦兹賴耆明之望再披章牘
深亮冲謙宜體至懐尚安厥職所請宜不許故兹詔示
想宜知悉春暄卿比平安好遣書指不多及
　　賜保寧軍節度使知大名府馮京辭免加恩不允
　　　詔
勅馮京省所上表辭免加恩事具悉昨者宗祀禮成神
釐施普惟卿先帝樞衡之舊方守北門管鑰之嚴雖不
在顯相侍祠之班而逺修公侯助祭之式加地進律固
宜先於庶工遜爵辭封何遽形於需奏時乃常典毋煩
多言其體至懐亟成服命所請宜不允故兹詔示想宜
知悉春暄卿比平安好遣書指不多及
　　不許詔
勅馮京覽所上表辭免加恩事具悉惟我弼臣為國良
翰九筵宗祀雖不與陪祠之勤四海職來抑亦有助祭
之貢禮成之慶恩數有常其在臣工咸均於况施矧卿
舊老何疑而遜辭毋持過謙其即祗命所請宜不許故
兹詔示想宜知悉春暄卿比平安好遣書指不多及
　　賜新除䕶國軍山南西道節度使守太師開府儀
　　　同三司河中興元尹潞國公文彦博辭免兩鎮
　　　恩命不允手詔
省所劄子奏辭免兩鎮恩命止以本官致仕事具悉卿
四朝重望七紀髙年朝廷之所仰成夷夏之所蘄嚮浩
然歸志確乎莫留閔勞以幾政之煩俾遂其燕居之適
三公典册兩鎮節旄皆所以尊禮帝師褒顯耆哲雖非
外庭大臣之比抑有先朝念舊之恩矧卿謝事而歸佚
老宜異比之將相之任職固無權寵之為嫌何其過謙
乃欲辭避宜悉兹意亟對徽章所請宜不允付彦博
　　不許手詔
覽所劄子奏辭免兩鎮恩命止以本官致仕事具悉爵
位崇髙在禮宜加於異數公師進退推恩抑有於隆名
矧卿徳齒之尊職秩之重弼亮四世始終一心告老之
章凡數十上優賢之命恨無以加故以蒲梁之節旄俾
光伊洛之里第况有前比固非過私毋煩遜辭宜即膺
受所請宜不許付彦博
　　賜新除護國軍山南西道節度使守太師開府儀
　　　同三司河中興元尹潞國公致仕文彦博辭免
　　　冊禮允詔
勅彦博省所劄子奏今以舊官致仕乞免行册禮事具
悉名位不同禮亦異數上公之行册命盖有舊儀來奏
之辭寵章願如前請自非趣向之髙逺渠能遜慤之再
三省閱之餘嘉歎無已所請宜允故兹詔示想宜知悉
　　許詔
勅彦博覽所劄子奏今以舊官致仕乞免行册禮事具
悉國家尊上公之秩為帝者之師命數有加册禮尤重
六登上衮三拜維垣再致為政而歸懇避臨軒之寵良
嘉謙徳特徇至懐所請宜許故兹詔示想宜知悉
　　賜保寧軍節度使知大名府馮京三上表陳乞致
　　　仕不允斷來章詔
勅馮京省所三上表陳乞致仕事具悉貴徳尚齒帝王
所以禮髙年尊賢任能朝廷所以圖舊徳矧在耆哲時
方仰成致為臣而歸卿固欲潔去就之分煩官職之事
朕亦思得忠嘉之謨雖屢閱於封章必難從於雅志卿
其深體眷意勿忘公家保釐我朔都鎮綏我邊裔無輕
進退益茂猷為今差入内内侍省東頭供奉官勾當内
東門司馮世寧賜卿詔書及茶藥各一銀合至可領也
所請宜不允仍斷來章故兹詔示想宜知悉春暄卿比
平安好遣書指不多及
　　不許斷來章詔
勅馮京覽所三上表陳乞致仕事具悉公卿大臣中外
所屬進退之際去就非輕職閒無事則或許引年任重
有守則難言佚老矧卿年耆徳茂名大位尊論舊則輔
翼於先朝語寄則居留於朔甸雖欲自便諒非所安三
復來章徒嘉致懇尚當體朝廷之意豈在言筋力之勞
勉安舊邦宜停後請今差入内内侍省東頭供奉官勾
當内東門司馮世寧賜卿詔書及茶藥各一銀合至可
領也所請宜不許仍斷來章故兹詔示想宜知悉春暄
卿比平安好遣書指不多及
　　賜皇弟賀禮畢荅詔
勅某王朕遵先王之舊章躬季秋之大享祗見上帝配
嚴禰宫方竣事於路朝遽披文於奏幅再嘉謹禮益喜
早成
　　賜在外公主賀禮畢荅詔
勅某人陽館親祠遂逆釐於神貺棨封上奏慶已事於
宗祈嘉彼懿親率由禮則披省之際褒歎在懐
　　賜内中公主賀禮畢荅詔
勅某公主朕即明堂布政之宫展嚴父配天之祀薦祼
斯畢神人以和汝適在㓜齡習聞盛典露章稱慶率禮
良嘉
　　賜吳楚國安仁賢壽夫人張氏賀禮畢荅詔
勅某氏比者卜秋之季吉日惟辛並享帝親既燔牲玉
宫庭之舊儀典惟詳馳上慶函深嘉能事
　　賜貴妃苗氏以下賀禮畢荅詔
勅某氏早事先朝著表儀於宫禁逮兹宗祀載順美於
封章形於温縟之詞見乃恪恭之範省閱于再褒尚尤
多
　　賜内中慶國夫人竇氏以下賀禮畢荅詔
勅某氏奠玉合宫親展三年之祀貽彤内屬恪居衆職
之先遘此休成普同贊喜再披來奏益顯盡恭
　　賜内中左右直御侍郎君掌賓王氏已下賀禮畢
　　　答詔
勅某氏等早序禁庭克勤内職宗祀方行於鉅典慶成
爰上於封章再披贊美之詞兹見恭勤之意
　
　
　
　
　
　
　
　
　
　
　蘇魏公文集巻二十三
欽定四庫全書
　蘇魏公文集巻二十四
　　　　　　　　　　　　　宋　蘇頌　撰
　内制
　　賜五臺山寺僧正省竒以下奬諭勅書
勅五臺山十寺僧正省竒等覽所進奉坤成節功徳疏
等事具悉眷彼仁祠奠兹臺岳集慶門之清衆祝誕日
以延洪載閱疏封良嘉誠懇今賜省竒等紫僧衣一對
絹二十匹故兹奬諭想宜知悉秋熱各比清休否遣書
指不多及
　　賜前兩府并待制以上知州初冬衣襖詔勅書
勅某清風戒寒獻良裘而在御邇臣守位殿藩服以方
勤禦兹霜律之嚴宜有衣章之賜既安且燠益體予衷
今賜卿翠毛細錦旋襴一領至可領也故兹詔示想宜
知悉冬寒卿比平安好遣書指不多及
　　賜諸路知州職司及總管鈐轄至使臣衣襖勅書
勅某肅祗朝寄外恪官箴式臨寒律之初用錫功裘之
寵服兹純麗毋憚凝嚴今賜汝紫羅錦旋襴一領至可
領也故兹詔示想宜知悉冬寒汝比好否遣書指不多
及
　　賜諸路蕃官及溪洞蠻人初冬衣襖勅書
勅某汝恪居邊土祗服朝經爰及歲寒特加時賜寵被
纊繒之麗益勤忠順之方賜汝方勝練鵲大錦旋襴一
領至可領也故兹詔示想宜知悉冬寒汝比好否遣書
指不多及
　　賜諸路屯駐駐泊就糧本城諸軍員寮等初冬衣
　　　襖勅書
勅某州諸軍員寮等冬律方升良裘始獻爰念扞城之
旅特推賜服之恩被此衣章毋忘固圉今賜汝等初冬
衣襖餘從宣命指揮故兹詔示想宜知悉冬寒汝等各
比好否遣書指不多及
　　賜于闐國進奉勅書
勅于闐國黒汗王省所差人進奉某物事具悉卿守在
西陲心馳上闕爰遣梯山之使荐修任土之儀深諒乃
誠不忘予意所進到物色今就整回賜錢二百貫文馬
依估價回賜錢五十貫文以浙絹充並交付差來大使
黎撒囉瞎征等至可領也故兹詔示想宜知悉秋熱卿
比平安好遣書指不多及
　　賜于闐國示諭勅書
勅于闐國黒汗王省所差人來進奉大使黎撒囉瞎征
等進奉到某物事具悉卿逺馳信介入覲王庭效川珍
岳貢之勤厚地産風宜之品特隆報賜用荅忠嘉黎撒
囉瞎征等進奉到上件物今依估價就整回賜錢一萬
五千貫文故兹詔示
　　賜于闐國男進奉勅書
勅于闐黒汗王男丙令渧根省所差人進奉某物事具
悉汝夙禀教忠罙勤向化因使人之來覲展方物以効
勤省閱之餘嘉稱在念所進到物色今就整回賜錢五
十貫至可領也故兹詔示
　　賜西南蕃程以途等進奉勅書
勅程以途省所附進馬二匹氊二領事具悉汝世守封
疆心馳象魏歴涉逺道來貢風宜載認忠勤良多歎尚
今回賜汝紅中錦夾旋襴腰帶衣著至可領也故兹示
諭想宜知悉冬寒汝比好否遣書指不多及
　　賜南平王李乾徳加恩制誥勅書
勅南平王乾徳近以季秋仲辛稱秩元祀禮成太室澤
被綿區眷言分土之臣不懈勤王之職純誠益著信賞
攸先加地進封載隆命數承神之惠罙厲忠規今差使
臣齎卿加恩制誥付廣西經畧司令於界首就賜到可
祗受兼賜卿國信物等具如别録至可領也故兹示諭
想宜知悉冬寒卿比平安好遣書指不多及
　　賜西南蕃龍以利等進奉勅書
勅龍以利省所附進馬二匹朱硃二十兩氊二領事具
悉汝守封遐域嚮義中華欵塞來庭效珍修貢忠勤弗
替嘉歎良深今回賜汝紅中錦夾旋襴一領八兩渾金
鍍銀腰帶一條衣著一十五匹至可領也故兹示諭想
宜知悉冬寒汝比好否遣書指不多及
　　賜西蕃邈川首領河西軍節度使阿里骨加恩制
　　　誥詔勅書
勅阿里骨國家講禮九筵獲奉帝親之享大賚四海用
廣神明之休乃眷世臣宿勤貢職爰推祭澤寵進官儀
當體至懐即欽成命今賜卿制誥到可祗受故兹詔示
想宜知悉冬寒卿比平安好遣書指不多及
　　賜知渭州劉昌祚等進奉助明堂馬詔勅書
勅昌祚等省所進奉助明堂馬五十匹事具悉宗祀配
天國家之大事職來助祭臣子之至誠乃眷守藩之良
勤修任土之式載觀厥貢深諒爾衷故兹詔示想宜知
悉冬寒卿等各比平安好遣書指不多及
　　賜南平王李乾徳厯日勅書
勅南平王乾徳朕克謹天戒敬授人時眷乃炎陬被我
聲教奉若新書之告遵修嗣歲之宜率俾提封共知叶
紀今賜卿元祐五年厯日一巻至可領也故兹示諭想
宜知悉冬寒卿比平安好遣書指不多及
　　賜外任臣寮進奉坤成節功徳疏詔勅書
勅韓縝覽所進奉坤成節功徳疏一軸銀軸頭事具悉
卿任分守土義切愛君秋令協時適紀誕彌之慶真乗
演法逺輸善祝之誠披閱嘉歎不忘予意故兹詔示想
宜知悉冬寒卿比平安好遣書指不多及
　　賜溪洞進奉賀明堂并興龍節及冬正溪布示諭
　　　勅書
勅彭儒武省所進奉賀明堂并興龍節及冬正溪布共
六十匹事具悉汝介居裔土向慕華風越川陸之修塗
展歲時之方貢忠勤備至歎尚不忘故兹示諭想宜知
悉冬寒汝比好否遣書指不多及
　　賜知大名府馮京進奉賀明堂禮畢馬詔勅書
勅馮京省所進奉賀明堂禮畢馬二匹事具悉近以禮行
太室澤霈綿區荷上神並况之仁繄羣后職來之助卿
國之耆哲外守都圻不忘象闕之心逺致材駒之貢省
閱之際注想尤深故兹詔示想宜知悉冬寒卿比平安
好遣書指不多及
　　賜徐州觀察使知渭州劉舜卿進奉賀明堂禮畢
　　　馬詔勅書
勅舜卿省所進奉賀明堂禮畢馬五匹事具悉近以宗
祀合宫布澤綿宇乃眷藩方之列固多職助之勤逮此
慶成允修貢式益彰䖍恪良用嘉稱故兹詔示想宜知
悉冬寒卿比平安好遣書指不多及
　　賜五臺山十寺僧正省竒等進奉興龍節新正功
　　　德疏奬諭勅書
勅五臺山十寺僧正省竒等省所進奉興龍節并新正
功徳疏等事具悉適届誕辰繼臨嗣歲眷靈山之浄衆
演竺土之真文延祝彌勤嘉歎于再今賜省竒等紫帽
衣一對絹二十匹故兹奬諭想宜知悉冬寒各比清休
否遣書指不多及
　　賜溪洞進奉賀元祐二年三年四年興龍節端午
　　　冬溪布勑書
勅向永勝省所進奉賀元祐二年三年四年興龍節端
午冬節溪布共四十五匹事具悉汝介居疆裔恪奉朝
經嵗時之貢不愆風土之宜沓至益堅恭順深體忠勤
故兹示諭想宜知悉春寒汝比好否遣書指不多及
　批荅
　　賜新除右光禄大夫知樞宻院事孫固辭免恩命
　　　不允斷來章批答
省表具之卿老成重徳乆任近司昔在先朝巳長樞柄
比圖宿望入踐東䑓忠諒之心始終弗替再踐帷幄方
竚逺謀繼上封章懇辭寵命惟朕志之先定矧成命之
巳行雖諒由衷抑難從欲所請宜不允仍斷來章
　　不許批荅
覽表具之樞機之政方藉舊賢封章之陳欲辭新命惟
卿徳業之茂乆副士民之瞻表儀近司師僉允穆毋事
撝謙之守副予注意之隆往服恩徽竚觀逺畧所請宜
不許仍斷來章
　　賜新除守門下侍郎依前中大夫劉摯辭免恩命
　　　不允斷來章批答
省表具之昔龍筦納言帝命惟允在今台輔之任兹惟
喉舌之司自西省而次遷盖柄臣之更踐以卿儒林舊
徳足以逺繼於古人何其露奏陳情乃欲固辭於成命
朕言巳布謙守難從所請宜不允仍斷來章
　　不許批荅
覽表具之中書政事之本黄門出納之司皆為輔臣共
幹幾務以卿文學行義為時宗工更踐二臺實允羣望
奚過持於抑畏乃控露於懇誠雖嘉遜爵之髙難廢出
綸之命所請宜不許仍斷來章
　　賜新除護國軍山南西道節度使守太師開府儀
　　　同三司河中興元尹潞國公致仕文彦博上第
　　　二表辭免兩鎮恩命不允斷來章批荅
省表具之貴徳尚齒三代所以事老更加等出封九命
所以尊牧伯卿祖宗輔相朝廷表儀三冠台衡七換旄
鉞故事留於臺閣威名憺乎戎夷再陟師垣言歸里第
功名既遂恩禮宜殊特加雙節之榮以寵上公之去繼
披需奏願襲舊藩雖明哲所存不移於素守而老成得
謝固異於昔時宜體至懐勿復多避所請宜不允仍斷
來章
　　不許批荅
覽表具之卿以天下之望輔相祖宗之朝以元老之猷
再起里閭之逸左右初政勤勞五年多士仰之如蓍龜
朝廷尊之為師保力辭大任復歸舊廬三公職儀巳極
師臣之重兩鎮旄鉞猶有前詔之加假兹貴名示以殊
禮何封章之屢抗援故事以為言雖遜爵之誠則然顧
崇賢之禮具異宜無固執亟服新恩所請宜不許仍斷
來章
　　賜新除中大夫守尚書左丞韓忠彦辭免恩命不
　　　允斷來章批荅
省表具之卿慶門毓徳近著躋榮内外踐揚績用尤著
擢居承輔實允僉言遽覽奏封載形謙叙惟朕志之先
定方嘉汝賢况省務之難停尚何所避所請宜不允仍
斷來章
　　不許批荅
覽表具之二轄之任四輔維均嘗歴選於時材宜莫如
於世徳禀金籯之訓諒家學之不忘詠緇衣之詩乃國
人之所好往就厥職毋勞固辭所請宜不許仍斷來章
　　賜門下侍郎孫固上第二表乞致仕不允斷來章
　　　批答
省表具之朕臨御丕圖聿懐先帝疇咨近輔思用舊人
昨起卿於近藩遂任卿以大政庶幾謀議尚有典刑近
屬爽和屢求去位詔書敦勉仍予告以養頥封章繼聞
復力言於疲苶初則有謝事引年之請重之以忘公廢
禮之憂再味遜辭實為過慮惟寢興之自護副嵗月之
仰成即俟痊平毋煩懇慤所請宜不允仍斷來章
　　不許批荅
覽表具之卿儒林舊老先帝輔臣重外居多復政未乆
偶縁膚腠之病遂有丘園之思屢抗封章堅不回於素
守再頒詔諭仍優給於假休復覽需章力言曠事矧朝
廷之待近弼豈責以筋力之勞而律令之於大臣亦分
於予賜之告其少安於燕處毋深念於職憂雖諒至誠
難從雅志所請宜不許仍斷來章
　　賜新除殿前副都指揮使武康軍節度使劉昌祚
　　　上第一表辭免恩命不允批荅
省表具之卿早以武才帥於戎閫綏懐羌右有長轡逺
馭之謀鎮靖疆陲得輕裘緩帶之體録其邊最召以鋒
車授英節於梁洋委親兵於環衛出命惟允何名以辭
即宜拜恩往服厥職所請宜不允
　　不許批荅
覽表具之近以柬求環尹慎付節旄眷彼才臣乆勤戎
畧督護諸將寛明得於士心綏附三陲威信行於羌種
擢居嵓衛允副僉言遽閱奏章固辭恩命雖嘉所守難
即爾從所請宜不許
　　賜新除中大夫同知樞宻院趙瞻辭免恩命不允
　　　斷來章批荅
省表具之夫名位不同設官所以峻亷陛嵗月累乆序
進所以旌勤勞况乎預議樞衡朕所體貌既觀宣力之
效故有加等之遷官次當然爾其毋避所請宜不允仍
斷來章
　　不許批荅
覽表具之國家慎重名器以待賢能既得其人乃命以
位卿預本兵之政固已有勞推進秩之恩盖示優禮宜
亟就位毋或過辭所請宜不許仍斷來章
　　賜新除中大夫守尚書右丞許將辭免恩命不允
　　　斷來章批荅
省表具之士之立朝豈不為道朕之注意亦欲仰成既
嘉卿中外治蹟之優故任以左右省綱之寄宜攄學緼
輔我政幾毋或固辭竚觀逺業所請宜不允仍斷來章
　　不許批荅
覽表具之卿文學有以髙世議論有以過人入輔出藩
多歴年所代言視草再直禁林已觀詳試之能遂擢丞
疑之任何其謙慮欲避寵章體予至懐往欽成命所請
宜不許仍斷來章
　
　
　
　
　
　
　
　蘇魏公文集巻二十四
欽定四庫全書
　蘇魏公文集巻二十五
　　　　　　　　　　　　　宋　蘇頌　撰
　内制
　　賜太師文彦博辭免恩命不允批荅
省表具之朕之祀明堂也盖奉遵於先憲卿之相仁祖
也預講定於大儀旌嘉顯相之勞抑有故常之典眷言
元老特峻寵章惟是泛恩豈為異數何執謙之彌固以
遜爵而為言雖受命益恭有古賢之茂範而尊師重傅
盖朕意之所期宜體至懐即膺褒策所請宜不允
　　不許批荅
覽表具之古聖王之治天下也貴徳而尚老所以篤君
親之義而崇忠厚之風卿輔相四朝嚮用五福謨明弼
諧則臯陶伯益乃其比康寧壽考雖太公衛武無以加
人所具瞻有如巖石爰因大霈是用褒尊毋煩謙執之
堅深體眷毗之意所請宜不許
　　賜文彦博上第二表辭免恩命不允斷來章批荅
省表具之朕嘗觀周漢之君皆有耆老之佐畢公之弼
亮四世桓榮之尊為五更恩禮所加可謂盛矣卿道徳
名世文武濟時輔相我祖宗逮兹四紀左右我文母不
愧前人因宗祀以推恩盖舊章之當爾未為異禮夫何
足辭雖勤慤之誠見於累牘而神明之惠難徇至懐宜
畧謙撝往欽新命所請宜不允仍斷來章
　　不許批荅
覽表具之卿以經緯之髙才為廊廟之重器權衡百職
柱石四朝輔成王業如周公奉行故事如魏相功名兩
極恭慎罙加近以鴻祀禮成湛恩雲施乃眷元老再推
寵章加進戸封抑惟常典懇辭名級再抗封章惟歎褒
之在懐固循從之莫遂其體隆眷亟往欽承所請宜不
許仍斷來章
　　賜李瑋苗授上第一表辭免恩命不允批荅
省表具之昔仁宗之祀明堂也復希闊不講之典故推恩
特異今朕之躬大饗也用郊丘三嵗之制故行慶有常而
卿以節制之崇領郡牧之寄預顯相之列増加封食抑惟
舊章胡然遜辭盖出謙重已行之命宜即欽承所請宜不允
　　不許批荅
覽表具之國家敬恭神事祗率舊章三嵗親祠禮莫為
重四海來祭物無不共方仲辛之禮成推大澤以雲布
凡百卿士普同慶休矧乃殿邦之賢侍祠之官位為節
制之重爰加大命以廣靈休適觀奏封尚蘄遜避言綸
已布寢罷固難所請宜不許
　　賜平海軍節度使駙馬都尉李瑋上第二表辭免
　　　恩命不允斷來章批荅
省表具之朕稱秩元祀事天承親欽翼温恭備盡誠孝
推廣神惠霈及邇遐以卿外館之親陪祀惟恪増之邑
賦之廣益以真食之多胡然克謙欲遜光寵披閱來奏
不忘歎嘉莫遂允俞宜即欽受所請宜不允仍斷來章
　　不許斷來章批荅
覽奏具之卿素藴才猷復聨姻戚早膺節制之寵乆奉
内朝之班陪預宗祈勤恭夙夜逮告成於盛禮爰推錫
於渙恩増衍戸封盖出常典遽閱需章之奏極陳遜避
之辭雖嘉乃誠固難如請所請宜不許仍斷來章
　　賜新除中書侍郎傅堯俞辭免恩命不允斷來章
　　　批荅
省表具之朕咨用柄臣以輔台徳惟賢是任豈計素資
卿歴事四朝早著謨明之效載總六職屢觀典領之能
右省近司方得君重是宜攄發於素藴助予宣布於政
條乃執謙撝尚辭寵命姑體至眷亟就新班所請宜不
允仍斷來章
　　不許斷來章批荅
覽表具之卿早以時望仕於顯塗内之臺省之煩外之
州使之劇宣力滋乆稱譽日聞擢陞右弼之聨且專内
史之務贊揚命令實賴猷為不必固辭重違予意所請
宜不許仍斷來章
　口宣
　　賜新除中大夫同知樞宻院事趙瞻辭免恩命不
　　　允斷來章批荅口宣
有勅卿自聨基宥屢告謀猷朕嘉爾勞擢進厥位毋煩
固避其即欽承
　　賜新除中大夫守尚書左丞韓忠彦辭免恩命不
　　　允斷來章批荅口宣
有勅卿人地並髙才謀巳試擢登左轄允叶僉諧其即
欽承用副虚竚
　　賜新除中大夫守尚書右丞許將辭免恩命不允
　　　斷來章批答口宣
有勅卿文雅望隆猷為效著擢其材實寘在省綱卿其
勿辭趣宜就職
　　賜皇叔徐王顥生日禮物口宣
有勅卿惟叔父之尊位冠宗藩之首處家自得樂聞為
善之言誕日載臨禮有匪頒之式丕承異數茂集繁禧
　　宣召新除内翰蘇轍入院口宣
有勅卿儒學名家賢科特起試之左戸巳彰周敏之才
擢在内庭更竚論思之益亟趨嚴直用副虚懐
　　賜大遼賀坤成節人使銀鈔鑼等口宣
有勅卿等肅將使指慶誕節之届辰修講隣歡弭聘旃
而伊始式頒器服之品用助寢興之勤
　　班荆館賜大遼賀坤成節國信使副到闕酒果口
　　　宣
有勅卿等張旃修聘涉悠道以良勤夙駕趨朝次近郊
而伊始載頒醪核式示眷懐
　　賜皇叔祖宗景以下罷散坤成節道塲香酒果口
　　　宣
有勅卿等國之宗英慶逢誕節集竺乾之勝利祝文母
之永年載認傾輸特加錫予
　　賜殿前副都指揮使苗授以下罷散坤成節道塲
　　　香酒果口宣
有勅卿等提兵之要宿衛於朝遘崇慶之誕辰演迦文
之宻義助兹賛祝宜有頒宣
　　賜駙馬都尉李瑋以下罷散坤成節道塲香酒果
　　　口宣
有勅聖母誕辰幅員同慶乃眷列侯之貴共祈萬壽之
祥既集勝縁特加蕃錫
　　就驛賜大遼賀坤成節人使内中酒果口宣
有勅卿等肅馳使乗言戾都亭載惟行李之勤特出醪
羞之錫少將恩意式示眷私
　　坤成節就驛賜于闐國進奉人御筵口宣
有勅汝等貢琛向闕就館歴時慶逢載誕之辰禮厚示
慈之燕想承恩渥共集歡榮
　　班荆館賜大遼賀坤成節人使回程酒果口宣
有勅卿等巳竣使事言趣歸程方飲餞於都門宜寵頒
於燕品少勤履跋式示恩章
　　賜殿前指揮使劉昌祚赴闕沿路茶藥口宣
有勅卿夙戒輕車逺趨召節惟闗河之跋履冒風露之
凄清特頒茗餌之良用慰道塗之乆
　　就驛賜于闐國進奉人朝辭御筵口宣
有勅汝等逺馳驛傳致貢風宜逮兹旋軫之期特有加
籩之惠用勤行李式示恩私
　　賜皇弟祁國公偲生日禮物口宣
有勅卿以介弟之愛胙諸公之封屬秋仲始生之辰加
康侯庶錫之寵服予恩數増爾壽祺
　　賜劉昌祚辭免恩命不允批荅口宣
有勅卿師帥之才稔於衆聽殿巖之職盖以次遷雖嘉
避寵之誠難返已行之命
　　賜劉昌祚辭免恩命斷章批荅口宣
有勅提禁旅於殿中分節旄於閫外爰擢才望並付事
權無用固辭以稽成命
　　送伴賀興龍節使副沿路與賀正旦人使相見傳
　　　宣撫問口宣
有勅卿等張旃入境頓節在塗方匽薄於寒風想勤勞
於次舎特加恩喻少恤于行
　　送伴賀興龍節使副沿路與接伴賀正旦使副相
　　　見傳宣撫問口宣
有勅卿等講修隣聘馳邁使華適臨凝冽之辰少勤行
李之役爰加問勞用慰道途
　　閤門賜平章軍國重事文彦博加恩告口宣
有勅合宫展采巳畢帝禋涓日告庭即頒顯册帝師國
老恩數惟優就錫綸函用昭眷禮
　　閤門賜宰相吕大防加恩告口宣
有勅季秋歴吉太室肇禋翕受繁祉霈為大澤眷言上
宰首舉慶章就錫命書往欽神惠
　　閤門賜徐王加恩告口宣
有勅朕䖍恭大祀對越上神縟禮告成湛恩溥浹眷言
叔父之貴特崇命數之優巳告大庭往欽惠渥
　　閤門賜嗣濮王宗暉郡王宗隠宗愈國公宗楚宗
　　　祐加恩告口宣
有勅總章禋祀翕受純禧端闕頒常即孚霈澤眷宗藩
之尊屬加采邑之戸封就賜恩書用昭禮遇
　　閤門賜殿前副都指揮使劉昌祚加恩告口宣
有勅祭有大澤以惠庶工乃眷帥臣寵加爵命明庭大
告僉言允諧賜以命書宜即祗受
　　閤門賜節度李瑋加恩告口宣
有勅竣祠陽館發號雉庭眷言外館之親列在秉旄之
著巳頒渥典孚告外朝往其欽承副予恩意
　　白溝驛賜大遼賀興龍節人使御筵并傳宣撫問
　　　口宣
有勅卿等使傳及闗候人在界眷言跋涉宜安少休爰
錫燕觴用勤行李
　　賜太師平章軍國重事文彦博上第一表辭免恩
　　　命不允批荅口宣
有勅熈事備成中外䝉福眷言冢弼恩有常均用廣神
休不為異數雖嘉謙抑難即徇從
　　賜太師文彦博第二表不允斷來章批荅口宣
有勅大祀推恩首褒元老需章避寵罙認至懐盖惟神
惠之祥宜自公台而始其即膺受無煩再三
　　賜皇伯祖嗣濮王宗暉皇叔祖華原郡王宗愈安
　　　康郡王宗隠鞏國公宗祐鄖國公宗楚上第一
　　　表辭免加恩不允批荅口宣
有勅祭有惠澤命巳告庭眷彼宗英進加封戸何其謙
挹而欲遜辭雖嘉乃誠難從所欲
　　不允斷章批荅口宣
有勅訖成大報翕受純禧誕舉慶恩用褒近戚封章再
上謙巽罙堅成命已行至誠難徇
　　賜門下侍郎孫固中書侍郎劉摯同知樞宻院事
　　　趙瞻尚書左丞韓忠彦右丞許將上第一表辭
　　　免恩命不允斷來章批荅口宣
有勅卿典儀奉祀極齋慎之勤恭益地推恩示神休之
溥博兹惟惠澤奚必遜辭宜即欽承毋稽成命
　　賜皇弟大寧郡王佖遂寧郡王佶咸寧郡王俁普
　　　寧郡王似祁國公偲上第二表不允斷來章批
　　　荅
有勅朕逆釐上神灑澤綿宇方舉褒親之命再觀避寵
之章雖諒冲懐難從至請宜即祗受不必再三
　　賜殿前副都指揮使劉昌祚保康軍節度使苗授
　　　上第二表辭免恩命不允斷來章批荅口宣
有勅近縁宗祀誕布慶恩眷彼帥臣朝有褒典再披奏
幅過守謙冲命巳告庭理難從欲
　　賜平海軍節度使駙馬都尉李瑋上第一表辭免
　　　恩命不允批荅口宣
有勅霈神之澤禮典具存辭寵之言謙撝乃過惟爾近
戚宜被徽章勿固避辭往即祗受
　　賜皇伯祖嗣濮王宗暉生日禮物口宣
有勅卿賢世嗣封主大邦之宗事陽爻將復記載誕之
初辰就頒車服之儀用助門閭之慶服兹寵數祝以壽
康
　　賜太師文彦博乞致仕不允批荅口宣
有勅眷惟元老位為師臣忽覽封章復欲去位矧方倚
重無至多言
　　賜太師文彦博生日禮物口宣
有勅帝師國宰誕日載臨尊酒燕肴寵頒加厚體兹眷
禮續爾壽祺
　　雄州撫問大遼賀興龍節使副口宣
有勅卿等隣邦修好使傳在塗方涉沍寒少休次舎想
惟安適深副眷懐
　　趙州賜大遼皇帝賀興龍節使副茶藥口宣
有勅卿等修塗于邁華傳良勤眷方冒於風霜命往頒
於茗餌節宣其氣兹有助焉
　　賜皇弟遂寧郡王生日禮物口宣
有勅眷彼維城之貴時予同氣之親良月就盈初生在
旦備物加賜俾壽而昌
　
　
　
　
　
　
　
　
　
　
　
　
　
　
　蘇魏公文集巻二十五
欽定四庫全書
　蘇魏公文集巻二十六
　　　　　　　　　　　　　宋　蘇頌　撰
　内制
　　撫問資政殿學士光禄大夫知定州張璪口宣
有勅卿頃避政機出臨邊閫適及嚴凝之序方勤宣布
之宜諒協綏康良深睠矚
　　撫問觀文殿學士知潁昌府范純仁口宣
有勅卿近辭柄弼出屏圻封鎮綏一方翕受多福特加
問勞式慰晤思
　　白溝驛賜大遼賀正旦人使御筵兼𫝊宣撫問口
　　　宣
有勅卿等聘旃將命修塗方冒於風霜郵館迓賓式燕
少勤於行李諒惟安適深副眷懐
　　撫問知河南府李清臣知永興軍韓縝口宣
有勅卿輟自近班出分外寄嵗聿云暮職思其憂宜慎
節宣以副眷矚
　　撫問陜西轉運使副兼涇原秦鳳熈河蘭岷路縁
　　　邊臣寮及賜諸軍特支口宣
有勅(卿/汝)等出司外服恪守官經職事少勞嵗寒匪懈更
宜慎護副我眷懐
　　相州賜大遼賀興龍節使副御筵口宣
有勅卿等肅將使指嗣講隣歡衝冒風霜暫休傳舎特
頒燕衎少勞車徒
　　冬節就驛賜阿里骨進奉人御筵口宣
有勅汝等恭修方貢適憩都亭爰臨長至之辰宜集多
祥之慶就頒燕禮以示恩私
　　班荆館賜大遼賀興龍節人使到闕御筵口宣
有勅卿等使傳斯來都門少止念驅馳於郵置正匽薄
於風霜特賜燕肴聊勤徒御
　　班荆館賜大遼賀正旦人使到闕御筵口宣
有勅卿等肅將聘禮來慶嵗元眷言行李之勤已及甸
圻之近特陳郊勞俾洽歡娯
　　相州賜大遼賀正旦人使回程御筵口宣
有勅卿等展幣元正巳終於使事回轅北道再歴於㑹
藩燕以示慈行宜少止
　　賜河北西路諸軍春季銀鞋兼傳宣撫問臣寮將
　　　校口宣
有勅(卿/汝)等封疆之守夙夜在公各效爾勞想無他苦以
時賜予示我眷懐
　　賜門下侍郎劉摯辭免恩命不允斷來章批荅口
　　　宣
有勅卿邦之俊傑仕歴省臺黄闥論思政機委屬亟祗
成命以副僉言
　　賜知樞宻院孫固辭免恩命不允斷來章批荅口
　　　宣
有勅卿樞庭宿望復冠舊班言綍既行允副僉屬宜亟
就位毋或堅辭
　　賜新除中書侍郎傅堯俞辭免恩命不允斷來章
　　　批荅口宣
有勅比圖時望登用雋良副貳西臺預聞大政毋煩多
避以副僉諧
　　瀛州賜大遼賀正旦人使回程御筵口宣
有勅卿等聘儀既巳方餙于歸鞍春律尚寒載馳於北
道少留徒御就錫燕歡
　　賜大遼賀興龍節使副銀䤬鑼等口宣
有勅卿等建旜來暨授館云初乃眷寢興之勤特加服
器之錫式將禮意用表恩私
　　賜皇伯嗣濮王宗暉以下罷散興龍節道塲香酒
　　　果口宣
有勅卿宗室近親朝班上列遘丹陵之誕日崇西竺之
勝因嘉乃精衷錫兹宴品
　　賜大遼賀興龍節人使辭訖酒果口宣
有勅卿等修聘成儀北轅有日言念道塗之邈良多槖
載之勞爰即賓郵少陳宴餞
　　班荆館賜大遼賀興龍節人使回程御筵口宣
有勅卿等使節遐征聘儀畢奏屬歸驂之戒旦聊供帳
以餞行宜即郊亭少留車馭
　　賜宰臣以下罷散興龍節道塲尚書省御筵酒果
　　　口宣
有勅簪纓昕集共慶誕辰觴豆旅陳式頒宴禮載加醪
果之賜用助獻酬之歡
　　玉津園賜大遼賀興龍節人使射弓例物口宣
有勅射以觀徳既集賓筵樂且有儀必資器備爰加寵
賚用助和興
　　班荆館賜大遼賀興龍節人使回程酒果口宣
有勅卿等拭玉成儀回轅戒道屬冒逺衝寒之始備析
酲可口之珍聊用頒霑庶昭禮意
　　賜大遼賀興龍節人使内中酒果口宣
有勅卿等持節兹來授館既定屬風霜之加凛資飲餌
之輔和頒錫有加恩意斯厚
　　賜大遼賀興龍節人使内中酒果口宣
有勅使𫝊造朝巳達仁隣之好郵亭茇舎方休車從之
勞錫以珍甘助乎燕適
　　興龍節就驛賜阿里骨等進奉人御筵口宣
有勅汝等逺持嵗貢慶我誕辰憩郵館以少休造王庭
而惟恪特頒宴飲用慰勤勞
　　賜大遼賀興龍節人使回朝辭訖歸驛御筵口宣
有勅卿等誕辰展慶巳導於隣歡使傳言歸載頒於燕
㑹少延行館冀肅多儀
　　班荆館賜大遼賀正旦人使到闕酒果口宣
有勅元正肆㑹隣聘通歡眷使乗之馳郵憩都亭而頓
節言頒尊豆少勞車徒
　　賜皇弟普寧郡王似生日禮物口宣
有勅卿予之介弟早席王封當載育之令辰有匪頒之
寵數膺兹惠渥集乃善祥
　　賜大遼賀正旦人使䤬鑼唾盂盂子錦被褥等口
　　　宣
有勅卿等逺持聘幣來慶春朝方少憩於都亭宜有資
於器服特加頒錫用助寢興
　　皇帝御大慶殿受朝賀畢宣勞將士等口宣
有勅朕以元正協吉正宁受朝眷惟拱衛之聨咸預執
陳之列亦既竣事宜各番休將士等好在否
　　撫問成都府利州等路臣寮口宣
有勅(卿/汝)等分寄藩方思憂職守逮此凝嚴之候想多夙
暮之勞宜各安强副我眷委
　　賜大遼賀正旦人使春幡勝口宣
有勅青陽司啓芳嵗發春節物惟華風宜所紀特頒使
介俾襲時休
　　賜大遼賀正旦使副嵗除日酒果口宣
有勅嵗律峥嶸天時凛冽眷使華之授館講聘好以肄
儀錫以醴肴少資燕飲
　　正月三日賜大遼賀正旦使副内中酒果口宣
有勅春朝協吉隣使講儀既已事於聘珪宜分頒於燕
實少安攸館庶協多歡
　　送伴正旦使副沿路與北朝生辰正旦使副相見
　　　傳宣撫問口宣
有勅卿等聘圭巳事夙駕言歸涉道路之悠長值風霜
之匽薄眷惟行役各協康休
　　玉津園賜大遼賀正旦人使射弓例物口宣
有勅宴以勞賓射以觀徳既嘉弓矢之審固宜有器服
之匪頒豈特旌能亦將成禮
　　正旦日賜大遼賀正旦人使酒果口宣
有勅卿等慶臨元朔使講隣歡既夙退於館垣特分頒
於醴實况兹寒栗少助燕休
　　雄州賜大遼賀正旦人使回程御筵口宣
有勅卿等使事既畢歸轅巳遥將馳度於𤓰亭宜少留
於星節特頒燕飲用慰道塗
　　正月六日賜大遼賀正旦人使朝辭訖歸驛御筵
　　　口宣
有勅卿等拭圭展幣巳畢聘儀還軫辦嚴特頒餞禮惟
是燕餚之具少勤徒御之行
　　賜大遼賀正旦人使正月一日就驛御筵口宣
有勅元正節届鄰聘禮成眷使節之方休即館垣而延
竚佳辰共慶樂飲攸宜
　　賜大遼賀正旦使副朝辭酒果口宣
有勅卿等鄰聘已修陛辭云畢道途之役方促歸軒樽
豆之珍少資飲御
　　班荆館賜大遼賀正旦人使回程御筵口宣
有勅卿等三朝之慶巳道隣歡四牡之歸特頒餞禮少
延衎樂式示私恩
　　班荆館賜大遼賀正旦人使回程酒果口宣
有勅聘儀云畢使馭言歸歴近甸以戒行冒餘寒而涉
逺芳醪美實載用頒霑
　外國書
　　皇帝達太皇太后回大遼皇帝賀坤成節書
七月日姪孫大宋皇帝謹致書於叔祖大遼聖文神武
全功大畧聰仁睿孝天祐皇帝闕下執炬乘時遘親闈
之誕日占書講信欽隣國之彛儀巳恭達於慈顔俾復
修於報禮其為感懌未易敷宣今保静軍節度使蕭寅
等回專奉書陳謝不宣謹白
　　皇帝回大遼皇帝問候書
玉律回秋寳隣修好因乗軺之使介窺溢幅之書詞方
履初凉克綏繁祉更祈頥護用協願言
　　皇帝達太皇太后賀大遼皇帝正旦書
正月一日姪孫大宋皇帝謹致書於叔祖大遼聖文神
武全功大畧聰仁睿孝天祐皇帝闕下履正嵗之元逺
修於隣好禀慈闈之訓嗣講於慶儀使指於行幣將其
意冀迎福嘏式協願言今差右朝議大夫試右諫議大
夫柱國南陽縣開國子食邑五百戸賜紫金魚袋韓正
彦供備庫使兼閤門通事舎人上騎都尉金鄉縣開國
男食邑三百戸曹㬇充太皇太后正旦國信使副有少
禮物具諸别幅專奉書陳賀不宣
　　皇帝賀大遼皇帝正旦書
正月之吉繼敦睦於隣歡維春之初庶導迎於壽祉耑
馳使介往致幣儀欣祝惟深喻言靡罄
　　皇帝回大遼皇帝賀正旦書
正月日姪孫大宋皇帝謹致書於叔祖大遼聖文神武
全功大畧聰仁睿孝天祐皇帝闕下嵗更四氣之端禮
慶三朝之㑹隣邦講好載馳使乗之華函牘摛辭兼致
幣儀之厚緬惟眷睦苐切感欣今長寧軍節度使耶律
寛等回專奉書陳謝不宣謹白
　　皇帝達太皇太后回大遼皇帝賀正旦書
月正元日嵗祥允集於春朝國寳善隣書問兼陳於慈
幄恭因省侍具達音辭感懌之懐言文㒺既
　　皇帝回大遼皇帝賀興龍節書
十二月日姪孫大宋皇帝謹致書於叔祖大遼聖文神
武全功大畧聰仁睿孝天祐皇帝闕下星回周紀適臨
震夙之辰嵗聘講儀繼沐仁鄰之問特紆使指彌厚世
歡欣感之深喻言莫究今奉國軍節度使耶律常等回
專奉書陳謝不宣謹白
　　皇帝達太皇太后回大遼皇帝問候書
誕節届期承逺馳於信使榮函示好兼致問於慈闈尋
因省侍之間具達講修之意永言感懌靡逮文陳
　　皇帝賜夏國主進奉賀正馬駝回詔
詔夏國主省所差人進奉賀正馬駝共一百頭匹事具
悉春朝講禮外服輸忠走專使以來庭縶良蹄而在御
風宜所尚嵗貢靡愆省閱之餘嘉歎良厚今回賜銀絹
茶等具如别録至可領也其差來人所賜物色亦具賜
目故兹詔示想宜知悉春寒比平安好否書指不多及
　　太皇太后賜夏國主進奉賀正馬駝回詔
詔夏國主覽所差人進奉賀正馬駝共一百頭匹事具
悉眷惟列土之邦世奉勤王之職載臨元朔逺效貢珍
羈地産之竒毛實天閑之外廏言觀備物益見輸忠今
回賜銀絹茶等具如别録至可領也其差來人所賜物
色亦具賜目故兹詔示想宜知悉春寒比平安好否書
指不多及
　　賜夏國主厯日詔
詔夏國主迎日推策校疎宻於一周欽象授時紀便程
於四序眷言侯服作我翰垣爰錫小正之書俾興嗣嵗
之務布宣於下共襲其祥今賜卿元祐五年厯日一巻
至可領也故兹詔示想宜知悉冬寒比平安好否書指
不多及
　
　
　
　
　蘇魏公文集巻二十六
欽定四庫全書
　蘇魏公文集巻二十七
　　　　　　　　　　　　　宋　蘇頌　撰
　内制
　　明堂奏告太廟八室册文
維元祐四年嵗次己已九月戊辰朔十三日庚辰孝曽
孫嗣皇帝臣某謹遣某官臣某敢昭告於僖祖文獻睿
和皇帝伏以徳厚流光發祥自逺子孫萬世以顯以承
顧惟眇躬克荷隆構季秋吉卜宗祀明堂前飭攸司祗
嚴祼獻惟誠克孝庶或享之謹以嘉玉量幣柔毛剛鬛
明粢薌合薌萁嘉蔬嘉薦清酌式達至誠文懿皇后崔
氏配尚饗
　　宣祖册文
宣祖昭武睿聖皇帝伏以維天之命有開必先挺生真
人繼育神聖文謨武烈奄有多方式舉宗祀載懐祖徳
先期備物用展孝思有菲惟羞至誠是達昭憲皇后杜
氏配
　　太祖册文
太祖啓運立極英武睿文神徳聖功至明大孝皇帝伏
以運當五季天祐下民上聖膺期光宅四海削平多壘
載張皇綱肆及菲凉獲承統業祗循祖武敢怠時思享
嘗大庭前期祼獻遣臣攝事尚監兹誠孝惠皇后賀氏
孝明皇后王氏孝章皇后宋氏配
　　太宗册文
太宗至仁應道神功聖徳文武睿烈大明廣孝皇帝伏
以武定天下文致太平盛徳成功重規疊矩子孫承繼
方夏謐寧時維季秋霜露既肅大庭宗祀清廟告䖍祗
荐苾芬用達誠懇率禮弗越維其右之淑徳皇后尹氏
懿徳皇后符氏明徳皇后李氏元徳皇后李氏配
　　真宗册文
皇髙祖考真宗膺符稽古成功讓徳文明武定章聖元
孝皇帝伏以祖宗受命維皇繼之禮樂告成于時備矣
保和戎狄勒崇岱宗治道粲然敷遺後嗣季秋大享夙
展時思永言保之福禄攸降皇髙祖妣章懐皇后潘氏
皇髙祖妣章穆皇后郭氏皇髙祖妣章獻明肅皇后劉
氏皇髙祖妣章懿皇后李氏配
　　仁宗册文
皇曽祖考仁宗體天法道極功全徳神文聖武睿哲明
孝皇帝伏以崇道尚徳持盈守成四紀君臨萬方底定
仁霑動植恩及蠻夷翼子謀孫後世永賴涓卜秋季祗
事上神荐告宗祧用嚴孝享皇曽祖妣慈聖光獻皇后
曹氏配
　　英宗册文
皇祖考英宗體乾膺厯隆功盛徳憲文肅武睿神宣孝
皇帝伏以昊天睠命文祖受之至徳升聞萬方歸往靈
承前烈汔致隆平遹駿有聲用開厥後顧惟眇質獲嗣
丕圖宗祀路庭陟配昭考聿嚴薦享用達衷精庶幾顧
歆永綏福禄
　　神宗册文
皇考神宗英文烈武聖孝皇帝伏以聖徳神功文經武
緯臨御四海十有九年修己安民仁霑恩洽肆惟寡昧
荷兹燕貽大享總章祗修嚴配先辰荐祼庶達孝思
　表
　　皇帝宿齋第一日問太皇太后聖體表
臣某言齋幄端誠恭致總章之祀寢門問膳阻趨崇慶
之朝定省以時晨昬在念仰惟興止彌固福禧
　　問皇太后聖體表
臣某言奉堂筵之大享預㓗齋居侍晨夕之温顔少違
慈幄興言視膳惟切馳誠慎御太和益介丕祉
　　問太妃牋
某言禮嚴宗祀方㓗慮於精明躬逺慈顔闕問安於晨
夕乃誠眷戀不捨斯須仰惟興居克保休福
　　皇帝齋宿第二日問太皇太后聖體表
臣某言合宫致孝禮先内外之齋西朝問安心結晨昬
之戀迨兹越宿阻於承顔益御天和永隆邦祉
　　問皇太后聖體表
臣某言交於神明將奉帝親之享思其志意載嚴祭祀
之齋瞻望庭闈不遑朝夕仰惟比日燕御安和
　　問皇太妃牋
臣言嚴父配天屬謹齋祠之恪晨羞夕膳少違就養之
方宫閤非遥瞻言尤切届兹霜序順履嵗祥
　　皇帝為禮畢謝太皇太后表
臣某言肅若舊典大庭具舉於宗祈燕及皇天文母誕
膺於繁祉惟是熈成之備率由慈訓之隆省侍非遥慶
欣兼集
　　謝皇太后表
臣某言講三嵗親祠之典奉季秋大享之儀宗祀禰宫
克配上帝遂慶成於熈事盖承訓於親庭即獲瞻承倍
深慶豫
　　謝皇太妃牋
某言季秋仲辛大庭宗祀上帝是享文考配神惟鉅典
之休成本慈躬之訓助即還寧省竊抃衷悰
　　明堂禮畢奏謝内中諸殿閣三清諸聖等表
伏以厯吉季秋展祠陽館躬執珪幣並享帝親荷神靈
之顧歆蒙貺施之均溥永思昭報敢怠衷精
　　明堂禮畢奏謝内中欽先殿諸帝后表
伏以三嵗親祠國之大事合宫禋享月以季秋祗薦上
神陟配昭考竭至誠於備物祈厚福於黎元荷天降祥
已事如禮敢忘翼勵仰荅靈休
　　諸帝后等陵奏謝明堂禮畢表
臣某言近以季秋仲辛明堂大享獲休成於熈事賴敷
祐於明神言念貽謀(后云/先慈)敢忘勵翼即陵宫而展報冀
冥鍳之丕昭恭達孝思永期福祚
　　明堂禮畢奏謝諸陵帝后表
伏以禮行世室遵嚴父配天之文澤布寰區遂協氣祥
風之應實孫謀之燕翼致熈事之備成顧惟眇沖敢忘
祗率式陳薦報冀達精誠
　　明堂禮畢奏謝内外諸神廟嶽瀆等處表
伏以合神事於内朝聿嚴宗祀致燎煙於太一遂底熈
成荷錫羨之降康實敷天之蒙福仰惟靈祐相此成儀
是罄芳馨不忘貺施
　　明堂禮畢奏謝内外諸宫觀表
伏以大事在祀躬展享親之儀精意曰禋克遵配帝之
典薦盥云畢神靈居歆汔此休成率繄沖貺爰致吉蠲
之報永孚穹昊之休
　　永厚陵等處泥皮墜落修完奏告懿徳皇后英宗
　　　皇帝表
臣某言伏以式瞻陵闕近在都圻嵗月屢遷風雨攸斁
禮有増飾工用圬墁興事之辰不敢不告臣無任精䖍
激切之至謹差某官某奉表奏告以聞臣某誠惶誠懇
頓首頓首謹言
　　元祐四年十月日孝孫嗣皇帝臣某上奏永昌陵
　　　下宫前殿廊屋等處疎漏奏告太祖皇帝表
臣某言伏以祗奉崇陵式嚴閟宇嵗月滋乆風雨攸侵
慮摧剥於榱楹當繕完於土木恭因揆日敢告僝功臣
無任精䖍激切之至謹差某官某奉表奏告以聞臣某
誠惶誠懇頓首頓首謹言
　　元祐五年二月日孝曽孫嗣皇帝臣某上奏罷散
　　　朱表
臣某言近以霖雨不時原田寖害託居人上懼失農收
罄精禱於天神冀廓清於雲族芳薫始荐霽景遽開荷
陰隲之昭融致函生之泰豫有䖍報禮式竚監觀祈萬
靈之降休俾庶證之時若益加嚴恪仰對明威
　　神宗皇帝忌辰朱表
臣某言永懐昭考遺弓劍以上賓始屬諱辰案科儀而
殖福延企列真之祐仰資仙馭之游罙竭孝思䖍希㝠
助謹奉表奏告以聞臣某誠惶誠懼頓首頓首謹言
　　在外諸宫觀五嶽四瀆等處罷散明堂禮畢道場
　　　朱表
臣某言近者殊庭荐鬯太室升煙克成帝享之儀實賴
淵宗之廕禮嚴昭報誠盡吉蠲仰依沖妙之功永祚丕
平之運
　　坤成節奏告内中露香表
伏以祗荷慶靈協臻泰定適届誕彌之吉載殫精慤之
誠肅荐芬馨上通霄極庶回况施益嚮壽康
　　永昭陵神臺泥皮墜落奏告仁宗皇帝慈聖光獻
　　　皇后表
臣某言伏以陵寢崇嚴塈塗完宻偶兹摧圮即用修墁
敢祗告於祠庭冀克寧於神宇仰瞻如在尚鑒兹誠
　青詞
　　中太一宫謝晴青詞
嗣天子臣某謹遣某官臣某請道士三七人於太一宫
開啓謝晴道場七晝夜罷散日設醮一座二千四百分
位謹上啓元始天尊太上道君太一老君混元上徳皇
帝近以常陰作沴滛雨彌旬下民其咨多稼將害因肅
嚴於真館期降格於昊穹精意上通膚雲遽斂感不旋
日實賴於神休嵗亦有秋敢忘於美報尚繄沖廕冀底
登平無任懇倒之至謹詞
　　景靈宫天興殿雅飾了畢開光明奉安奏告聖祖
　　　御容青詞
維元祐四年嵗次己巳九月戊辰朔二十七日甲午嗣
皇帝臣某謹遣昭宣使和州刺史内侍省内侍押班管
勾景靈宫臣趙世長謹上啓聖祖上靈髙道九天司命
保生天尊大帝伏以帝福萬世開景命於皇基道法自
然奉真儀於靖館屬載嚴於像飾用祗告於常居仰竚
飆遊即安䆳宇寧神斯在介祉無疆無任懇倒之至謹
詞
　　西太一宫開啓神宗忌辰青詞
維元祐五年嵗次庚午二月丙申朔五日庚子嗣天子
臣某謹遣供備庫副使管勾西太一宫臣任克明請道
士三七人於太一宫開啓神宗皇帝忌辰道場一月罷
散日設周天大醮一座二千四百分位謹上啓元始天
尊太上道君太上老君混元上徳皇帝伏以先皇厭世
垂盛烈於無窮大道案科荐洪禧於罔極式臨諱日預
叩真乗庶憑齋禱之功永助仙遊之邈無任懇倒之至
謹詞
　　中太一宫真室殿開啓祈雨道場青詞
維元祐五年嵗次庚午二月丙申朔二日丁酉嗣天子
臣某謹遣入内内侍省東頭供奉官勾當龍圖天章寳
文閣臣王綬請道士三七人於中太一宫真室殿開啓
祈雨道場謹上啓元始天尊太上道君太上老君混元
上徳皇帝伏以春為陽中萬物待資生之澤雨弗時若
庶民懐焦亢之憂敢致潔於清場用祈靈於真室伏冀
穹旻降鑒甘澍普霑獲五稼之豐登俾羣生之茂遂仰
繄神貺克底時康無任懇倒之至謹詞
　　明堂前二日於景靈宫保寧閣上下分獻青詞
維元祐四年嵗次己已九月戊辰朔十二日己卯嗣皇
帝臣某謹遣翰林學士承㫖光禄大夫知制誥兼侍讀
上護軍武功郡開國侯食邑一千二百戸臣蘇某謹上
啓聖祖上靈髙道九天司命保生天尊大帝六位仙官
伏以涓季秋之仲辛奉大庭之宗祀禋類上帝升配禰
宫敢率祭儀恭陳荐禮無任懇倒之至謹詞
　　在外諸宫觀五嶽四瀆等處開啓謝明堂禮畢道
　　　場青詞
維元祐四年嵗次己巳某月某朔某日某甲子嗣天子
臣某謹遣某人請道士某人於江寧府茅山開啓明堂
禮畢道場某日罷散日設醮一座二百四十分位謹上
啓元始天尊太上道君太上老君混元上徳皇帝近以
宗祀明堂克配上帝仰資沖廕遂底熈成敢遵科醮之
儀昭達衷精之懇尚祈道妙敷祐邦圖庶臻泰定之祥
永荷清靈之貺
　齋文
　　後苑華景亭開建謝晴齋文
維元祐四年嵗次己巳九月戊辰朔二日己巳皇帝遣
入内内侍省内東頭供奉官勾當後苑譚扆等請僧三
七人於後苑華景亭開建謝晴道場七晝夜近以候屬
秋成時恒雨若民憂害稼禮有禜門即禁籞之華林闢
祇園之净㑹覺慈垂祐陰沴遽消載嚴贊唄之儀用荅
休嘉之應庶蒙神貺永庇人天謹言
　　相國寺開啓謝晴道場齋文
皇帝遣某官某請僧三七人於大相國寺大殿上開啓
謝晴道場七晝夜近以天作滛雨民閔有秋致禱仁祠
式殫精意祈覺皇之垂祐庶氛祲以潛消不越匪朝遽
升杲日丕顯諸方之應翕臻四氣之和再闢清場恭陳
謝禮庶蒙善利永庇含靈
　　後苑華景亭開建祈雨齋文
維元祐五年嵗次庚午二月丙申朔二日丁酉皇帝遣
入内内侍省内東頭供奉官管勾後苑譚扆等請僧三
七人於後苑華景亭建祈雨道場伏以自冬徂春稍闕
滂沱之潤彼民望嵗深懐愆亢之虞爰仗佛乗仰祈神
貺修舉六時之供導迎四序之和冀甘澤之霑濡俾嘉
生之茂遂緬維大覺昭鑒丹誠謹言
　　五臺山等處謝雨齋文
維元祐五年嵗次庚午某月某朔某日某甲子皇帝遣
入内内侍省内東頭供奉官李嗣元於五臺山請僧三
七人開啓謝雨道場啓告於文殊菩薩近以氣序愆陽
冬春閔雨恭禱羣望祗叩覺慈惟善應之無方召至和
而來格雷雨作解獲霑足於農疇力穡有秋遂慰安於
民望敢忘至懇仰荅鴻休謹言
　祝文
　　五龍廟賜㑹應廟為額祭告五龍之神祝文
維元祐四年嵗次己巳八月戊戌朔十日丁未皇帝謹
遣某官某致祭於五龍之神伏以雲行雨施實賴陰功
廟食壇祠抑惟舊典粤瞻靈宇載飾崇堂方屬考成特
加顯號神其安妥惠此黎元尚享
　　景靈宫天興殿雅飾了畢開光明奉安奏告聖祖
　　　御容祝文
維元祐四年嵗次己巳九月戊辰朔二十七日甲午孝
曽孫嗣皇帝臣某謹遣昭宣使和州刺史内侍省内侍
押班臣趙世長敢昭告於皇髙祖考真宗膺符稽古成
功讓徳文明武定章聖元孝皇帝伏以靈徳在天豈忘
處語時思有廟䖍奉衣冠屬増煥於晬儀冀即安於寧
宇恭陳薦告永譽燕詒尚享
　　五嶽四瀆等處祈雨祝文
維元祐五年嵗次庚午某月某朔某日某甲子皇帝某
謹遣某官敢昭薦於東嶽天齊仁聖帝伏以春序方中
驕陽為沴託居人上深軫農收邈瞻靈祠䖍致精禱伏
冀無方善應有渰上隮流膏澤而徧大田消祲氛而為
樂嵗敢申至懇仰荷神休尚享
　　㑹應廟安掛牌額奏告五龍之神祝文
維元祐五年嵗次庚午二月丙申朔二十八日癸亥皇
帝謹遣左宣徳郎知開封府倉曹㕘軍公事史邈致祭
於五龍之神伏以四靈之長時乗黙助於化工五方之
神廟祀特崇於顯號載嚴棟宇式表題顔敢告就工冀
蒙後應尚享
　　天地社稷宗廟宫觀等處祈雨青詞祝文
維元祐五年嵗次庚午三月丙寅朔四日己巳嗣天子
臣某謹遣太中大夫守尚書左僕射兼門下侍郎上柱
國汲郡開國公食邑三千九百戸食實封一千戸臣吕
大防敢昭告於昊天上帝伏以雨暘弗若稍愆六氣之
和穀麥未滋慮失三農之望託居人上祗畏天明䖍齋
祓以致誠冀神靈之降祐霈滂沱之澤普浹原田廓氛
祲之祥化為樂嵗將俾動植均䝉福休尚享
　　在京㑹應廟等處祈雨齋祝文
維元祐五年嵗次庚午三月丙寅朔四日己巳皇帝謹
遣朝奉大夫試尚書刑部侍郎上護軍河南縣開國男
食邑三百戸賜紫金魚袋趙君錫恭告於五龍之神伏
以驕陽為沴時雨稍愆庶民其咨嘉種將槁仰憑神化
垂恤黔黎合膚寸之雲霈為大澤育來牟之實登乃有
年彌罄精衷恭期善應尚享
　　五嶽四瀆等處為謝明堂禮畢祝文
維元祐四年嵗次己巳十月某朔某日某甲子皇帝某
謹遣某官敢昭荐於東嶽天齊仁聖帝近以度堂格廟
嚴父配天克成宗祀之儀實賴神靈之祐式修報禮祗
秩祠宫冀錫純禧永庇蒸庶尚享
　　景靈宫分獻諸帝后祝文
維元祐四年嵗次己巳九月戊辰朔十二日己卯孝曽
孫嗣皇帝臣某謹遣翰林學士朝奉郎知制誥上騎都
尉賜紫金魚袋臣蘇轍敢昭薦於宣祖昭武睿聖皇帝
伏以講三年之親祀將享合宫奉七世之宗祧式瞻原
廟崇嚴文考陟配上神祗荐苾芬庶殫誠孝尚享
　　五嶽四瀆等處奏謝明堂禮畢祝文
維元祐四年嵗次己巳某月某朔某甲子皇帝某謹遣
某官敢昭薦於東嶽天齊仁聖帝伏以卜吉季秋肇禋
陽館既成熈事實賴神休載欵嚴祠式陳報禮冀垂歆
鑒永祐黎元尚享
　　景靈宫石橋安构欄子動土祭告里域真官祝文
維元祐四年嵗次己已十一月丁卯朔二十八日甲午
皇帝遣西京左藏庫使嘉州刺史入内内侍省押班管
勾景靈宫梁惟簡致祭於里域真官伏以崇嚴閟宇秘
奉真游屬有欹摧再加完飾顧兹吉土主爾明神涓選
嘉辰敢告興事尚享
　
　
　
　
　
　蘇魏公文集巻二十七
欽定四庫全書
　蘇魏公文集巻二十八
　　　　　　　　　　　　　宋　蘇頌　撰
　内制
　　正月一日皇帝御大慶殿受文武百寮朝賀行上
　　　夀之儀樂章曲名
　　　皇帝舉第一盞酒奏靈芝之曲
嘉端降靈應我皇德燁燁神芝不根而植春秋三秀晝
夜五色物播詩歌聲被金石
　　　皇帝舉第二盞酒奏夀星之曲
倬彼見象於昭于天維南有極離丙之躔既明且大應
聖乘乾誕受景福億萬斯年
　　　皇帝舉第三盞酒奏甘露之曲
泫泫零露雲英醴液和氣凝津流甘委白飴泛柈杯珠
聨竹栢天不愛道聖功允格
　　賀冬年節詞語
　　　内中侍御已下賀皇帝冬至詞語
伏以日南逺極騐景至于地中斗北中繩候陽萌于物
種福釐均被寰海攸同伏惟皇帝陛下盛徳膺期至仁
御宇堯雲在望上當書物之祥禹璧惟輕獨念惜隂之
貴宜民受禄羞耉惟君降兹有永之年嗣乃無疆之厯
妾等幸逄休運獲𨽻禁庭仰瞻咫尺之顔願介厖洪之
祚
　　　太皇太后詞語
伏以八景朝元奉太㣲之遊宴五雲辨物占魯觀之禨
祥海㝢隆平宫闈泰豫伏惟太皇太后陛下功㕘化育
道契清寧神靈合謀與日還而斗轉晷景循度騐嵗美
而物成黙而應天地之和靜以待隂陽之定保邦基而
永固延福夀以無疆妾等備數宸闈聮榮婦職仰祝松
椿之筭但傾葵藿之心
　　　皇太后詞語
伏以日候清臺景下盈于尺表陽生宻室氣上應于飛
灰萬國同休六宫均慶伏惟皇太后殿下徳隆軒曜道
應坤元躬孝養於東朝内隆隂教推慈儀於正宁益懋
聖功當七日來復之期膺萬夀無疆之慶妾等幸叨女
職祗事掖庭奉觴共罄于歡心頌履敢傾于善禱
　　　内中侍御巳下賀太皇太后年節詞語
伏以獻嵗發春肇三陽之交泰履端于始為萬物之權
輿㳟惟太皇太后陛下繼善體仁正心率下布徳行惠
順時令而罔愆知人安民固邦基于不拔肇履維新之
序更増有永之年妾等祗事宸闈幸逄聖治趨玉階
而致禱祈寳厯之無疆
　　　皇帝詞語
伏以嵗移木徳㑹天運之更端歴用夏時候人正而謹
始㳟惟皇帝陛下大明善照洪造無私不言而行四時
靡愆消長正本而理萬事自致中和方嵗旦之荐祥宜
天休之協吉妾等幸叨嬪御獲𨽻宫庭仰瞻咫尺之顔
願祝靈長之祚
　　　皇太后詞語
伏以太蔟迴律物萌震起之端招揺指寅時布寛和之
令㳟惟皇太后殿下仁覆邦國徳配乾坤徽音不忘克
嗣齊莊之美彤管有煒尤髙貞静之風肇履端元倍迎
釐祚妾等叨聮禁掖獲事宫闈敢同九御之誠敬上萬
年之夀
　　春帖子
　　　皇帝詞六首
　　　　五言
　　　　　其一
乗震司春令先天布政經人時頒鳯厯農事視龍星
　　　　　其二
光宅唐堯日暄和太昊春徳如天溥愛性與帝同仁
　　　　　其三
西昴昏當午諏訾旦在東聖君南面治常候四星中
　　　　七言
　　　　　其四
律管已當人統月斗杓初建孟陬辰新修元祐萬年厯
今日纔開第五春
　　　　　其五
五時讀令王春禮大駕臨朝晉室儀東作西成皆有序
欲民敦本使前知
　　　　　其六
四時嘉節宴游稀盛徳先從學士知毎嵗惟呈簇金帖
新春不和綵花詩
　　　太皇太后閤六首
　　　　五言
　　　　　其一
氣至風條達陽升土墳盈芸芸生物遂兩兩泰階平
　　　　　其二
聖詔頒寛大天恩遍邇遐雷風孚號令草木動萌芽
　　　　　其三
寳厯書推律春觴頌獻椒年年似今日三萬八千朝
　　　　七言
　　　　　其四
冬後五旬逄嵗朔臘前三白徧民田朝來淑氣先時至
又見春秋大有年
　　　　　其五
荆楚牛人敺厲氣安豐棗腊祀蒼精聖朝雖舉前朝事
不為禳祈為勸耕
　　　　　其六
上夀春朝覲外庭詔恩不許㑹公卿即時二史書謙徳
只使羣官進姓名
　　　皇太后閤六首
　　　　五言
　　　　　其一
九扈方司啓潜陽已發春瑤觴進椒栢眉夀祝靈椿
　　　　　其二
冬至四十六三陽生此辰帝令天下夀鑚燧教斯民
　　　　　其三
晝景添宫漏慈闈念女功常時浴蠶日親到濯龍宫
　　　　七言
　　　　　其四
東郊青幘拜春廻迎得陽和次第來風向烏竿千里應
氣隨魚鑰九重開
　　　　　其五
蓬萊殿裏春開宴長樂宫中帝奉親婦順母慈流美化
萬方歌頌賛娥莘
　　　　　其六
花影遲遲轉午隂漸聞宫栁變鳴禽休呈金綵矜工巧
但閱圖書鑒古今
　　　皇太妃閤五首
　　　　五言
　　　　　其一
愛敬承三殿慈柔化六宫常膺萬春祝永繼二南風
　　　　　其二
甲觀翔雲覆新宫晝漏長栁條初弄色梅蘂巳飄香
　　　　七言
　　　　　其三
聖皇欽翼孝心存宫閤深沉母道尊初慶新陽生嶰律
又聞清蹕過堯門
　　　　　其四
天下太平今有象宫中行樂但迎新萬年枝上看春色
三素雲中望玉晨
　　　　　其五
冰散瑤津波隠隠雪殘鳷鵲氣葱葱新春游豫祈民福
紅傘琱輿從兩宫
　　　夫人閤四首
　　　　五言
　　　　　其一
曉漏催銀燭新春趂賀朝御香煙馥郁宫佩影飄颻
　　　　　其二
嵗近寒風薄宫深愛日遲欲知春到處梅杏有新枝
　　　　七言
　　　　　其三
良辰孟月長新陽和氣中宵徧未央不待望春宫轉漏
便趨崇慶殿稱觴
　　　　　其四
君王崇儉化邦家禁掖承恩絶泰奢只擬討尋鉤盾籍
何曽雕刻上林花
　　教坊作語
　　　坤成節集英殿宴教坊詞
　　　　教坊致語
臣聞日在鶉火當東朝誕慶之辰班集鷺庭奉聖主惠
慈之宴候凉風之始至望隂魄之初生鏘洋金奏之和
懇倒玉階之祝伏惟皇帝陛下繼天開統協帝重華休
承六聖之謨日視三宫之膳堯仁舜孝本天性之少成
禹度湯銘思日新而自戒伏惟太皇太后陛下乾坤合
徳軒極儲神緫裁萬務之微保祐丕圖之固遐邇一于
正寒暑平而三辰全中和致其誠天地位而萬物育屬
千秋之啓瑞闢三殿以均恩鄰邦之使傳星馳絶域之
貢琛麕至韶奏九成之曲人神以和嵩呼萬嵗之聲中
外同樂臣濫居法部㕘聼輿言上祝天休敢進口號
　　　　口號
首秋初望歛階蓂侍宴千官供大庭法部重翻慈夀曲
譯場初上貝多經寳鄰雙節遥馳傳玉塞重闗盡撤扄
企望璇宫同祝聖天南已見老人星
　　　　勾合曲
凉風應律天地之氣正中廣樂充庭金石之音載協望
堯雲之布濩延羲轡以舒遲上悦天顔教坊合曲
　　　　勾小兒隊
龍墀赫昈敞平樂之都場雞唱紆餘上章溝之晝漏爰
命左觴之子㳟陳右翟之儀上奉宸歡教坊小兒入隊
　　　　隊名
咸英調帝樂象勺舞童裳
　　　　問小兒隊
燕惠方宣皇歡允洽集沂童而在列聼舜樂以來庭並
當緫角之齡早肄結風之妙雖嘉儀矩未辨音辭進步
天階各言爾志
　　　　小兒致語
臣聞厥初生民頌邰室興周之美豈樂飲酒歌武王在
鎬之歡適遘慶辰盛陳燕禮伏惟皇帝陛下徳侔穹厚
道繼羲軒豐宜日中萬物荷照臨之盛養以天下四方
形孝愛之風當辰火之西流近隂靈之中宿紀神符于
夢月錫嘉㑹于需雲撃玉摐金奏葛天之八闋望雲就
日祝崇慶之萬年臣等齠齒無知禁坊綴籍願進交竿
之藝預隨叠鼓之音未敢自專伏候進止
　　　　勾雜劇
鈞天廣樂方終萬舞之儀齊庭滑稽尚騁六章之辨瞻
采眉之兊説當玉殿之風清少停促節之繁式佇觀優
之樂徐𢋫雅韻雜劇來歟
　　　　放小兒隊
髧髦就列聼儀鳯之純音霓袖回風盡翥鴻之妙態偃
旌既畢投𬒮言歸再拜天階相將好去
　　　　勾女童隊
徳能大于諸夏仰賛帝猷舞以行于八風佇觀樂節何
彼凌波之侣來陳曳繭之工上助宸歡兩軍女童入隊
　　　　隊名
簮纓三殿集干羽兩階陳
　　　　問女童
清商應律方歌既醉之太平長袖趨庭共獻無疆之萬
夀罄霞裙而霧集望蓂陛以葵傾必有剖陳一一敷奏
　　　　女童致語
妾聞祥雲入户天開降聖之符湛露晞陽詩載燕賔之
義属金行之啓候瞻玉輦之臨軒肴醳旅陳君臣胥樂
伏惟皇帝陛下能哲而惠持盈守成廣庻績以釐工罄
九圍而式命日致其孝承顔靡怠于晨昏嵗習其祥慶
節繼頒于宴衎嘉秋成之告稔應坤徳之乗時觴禮九行
盡獻酬之厚意封人三請祝福夀之多祥妾等適在初
笄親逄盛際敢奏七盤之技交修八佾之行未敢自專伏
候進止
　　　　勾雜劇
輕裾應節已觀蹈厲之工前部獻能㸦進俳諧之戯宫
商徐引雜劇來歟
　　　　放女童隊
霓衣度曲隨戞敔以停音竿木逄塲騁隠辭而畢奏宜
収逸綴用協多歡再拜天階相將好去
　　　興龍節集英殿宴教坊詞
　　　　教坊致語
臣聞徳水澄清表一人之命世需雲宴樂荐萬夀之無
疆仁鄰通二國之歡旦暮慶千齡之遇伏惟皇帝陛下
亶聪稽古繼體膺期廣列聖之休聲奉東朝之慈保兵
寢刑措邁帝王之髙功地平天成契君臣之胥樂載臨
誕日躬御廣庭王公獻甘露之觴法部奏承雲之曲臣
技非矇瞽籍著工師聽立我蒸民之謡幸逄堯世有請
祝聖人之語竊效華封瞻望宸嚴謹進口號
　　　　口號
赤龍應世季冬初上八開祥電繞樞金石宣和韶九奏
乾坤薦夀嶽三呼善鄰兩使星軺集拱極千官蘂綬趨
共捧堯鍾歌既醉洋洋朝野正歡娱
　　　　勾合曲
八音克諧天地之和斯應百獸率舞人神之感攸同上
奉宸歡教坊合曲
　　　　勾小兒隊
九奏和聲已洽鏗鏘之韻兩髦侲子咸知蹈詠之儀上
奉宸顔教坊小兒入隊
　　　　隊名
子衿來鄭校長袖集虞階
　　　　問小兒隊
童裳兩兩初聞歌沛之音舞袂蹮蹮漸轉浴沂之態威
顔咫尺廣樂諧和必有獻陳一一敷奏
　　　　小兒致語
臣聞日在北陸㑹日月之初躔天生聖人將天地之交
泰適遘誕彌之旦㳟宣賛祝之誠伏惟皇帝陛下睿智
有臨惇大成裕中昃每勤于聼政晨昏不懈于承顔學
有緝熈于古先神功日就文以經緯于邦國睿問川流
當九龍浴聖之辰覩萬玉盈庭之盛指南山而獻夀挹
北斗以稱觴臣緫角無竒執旌就列願效婆娑之技庻
形郁穆之風未敢自專伏候進止
　　　　勾雜劇
徳音感人盛樂稍更于節奏笑言近道前書亦紀于優
辭方受景之初長奉宴慈而飾喜金絲徐韻雜劇來歟
　　　　放小兒隊
觀旅進于嚴塗式歌且舞既畢陳于衆技宜詠而歸再
拜天階相將好去
　　　　勾女童隊
分行颯沓飄然曳繭之姿應節紆餘儼若交竿之狀
羽旄在列鼓吹參和上奉皇歡兩軍女童入隊
　　　　隊名
七盤儀鳯集八佾綵鸞翔
　　　　問女童隊
麟殿深沉遐想鈞天之奏霓衣揺曳言觀激楚之工進
步宸庭悉陳來意
　　　　女童致語
妾聞瑶星虹渚啟皇王載誕之符金鏡露囊有臣庻交
歡之禮惟是歌詩之詠流為祝聖之詞伏惟皇帝陛下
凝命穆清儲神淵黙體乾坤健順之徳用致中和盡日
月照臨之區咸歸化育斗位建丑帝司執權嘉辰協慶
于冬成曼夀允符于地乆妾猥聮綴兆擬賛睿神雖德與
天同詎發揚于仿彿而功由樂舞庻昭顯于毫分未
敢自專伏候進止
　　　　勾雜劇
舜樂既成尚少留于八列齊諧喜隠猶附益于三章望
天表之粹温奏伶工之獻笑再賡雅韻雜劇來歟
　　　　放女童隊
圓歩方趨逐雅音而畢奏飈囘風轉宜退旅以言歸再
拜彤墀相將好去
　　　紫宸殿正旦宴教坊詞
　　　　教坊致語
臣聞氣和而天地應慶集三朝燕飲而福禄來禮稱萬
夀㑹仁隣之講好嘉使介之在庭享禮畢陳宸歡允洽
伏惟皇帝陛下膺圖御世稽古承天孝治形于家邦仁
風翔于海㝢馳王騖覇貫三代之質文游凱步元任羣
材之智勇凝成至治丕冐多方當春令之始和御廣庭
而肆㑹周魚在藻簪纓同愷樂之歌虞鳯儀韶金石播
克諧之奏臣猥縁末藝獲造彤墀聆鈞天九奏之音如
遊帝所效上林千人之唱竊抒蕪詞仰奉皇歡強進口
號
　　　　口號
敦牂開嵗斗囘杓共慶元正視朔朝仗下法官陳禹㑹
宴開平樂奏虞韶北邦膚使星持節近侍詞臣頌獻椒
共效華封人吉語勤勤三請祝唐堯
　　　　勾合曲
千官雜遝廣樂鏗鏘方羲馭之晝延望天顔之豫悦引
商刻羽擊玉摐金上奉宸慈教坊合曲
　　　　勾小兒隊
詩詠君徳樂舞后功允属聖辰式資備物惟彼髫髦之
侣將陳蹈厲之儀上悦天顔教坊小兒入隊
　　　　隊名
簫韶虞氏樂歌舞沛中兒
　　　　問小兒隊
春陽駘蕩雅奏諧和彼觽韘之分行逐羽旄而應節初
如詠于沂水又若歌于沛風必有所陳盍言爾志
　　　　小兒致語
臣聞夏正孟月紀庻草之權輿漢㑹春朝受四海之圖
籍清蹕臨朝而置酒通班拱極以稱觴仰賛休辰式陳
盛樂伏惟皇帝陛下接千載之統題五精之期繩烈祖
之燕詒奉慈闈之謀訓陶鈞萬類物無疵厲之傷玉燭
四時氣恊中和之應荐臨元朔夙講鄰歡禮食以勞於
使人樂舞以飾乎燕喜臣等方當蒙穉欣遘泰辰雖童
子之何知亦能蹈抃歌太平之既醉欲效揄揚未敢自
專伏候進止
　　　　勾雜劇
聽咸英之音備聞雅正觀優孟之戯佇獻俳諧綴兆少
留金絲徐韻上資兊悦雜劇來歟
　　　　放小兒隊
日移昳稷樂闋承雲蹁蹮之態備陳獻笑之歡已畢徐
収霓袂還歛羽旌再拜天階相將好去
　祭文
　　故美人陳氏祭文
維元祐四年嵗次巳已七月巳已朔十九日丁亥皇帝
遣延福宫使寜國軍節度觀察留後入内内侍省副都
知張茂則致祭于故美人陳氏之靈惟靈早以柔淑充
尚宫闈禀賦不融痛傷何已奠以殽醴慰兹營魂尚享
　　故美人陳氏菆塗祭文
故美人陳氏之靈眷言柔範奄謝芳年爰即菆塗特陳
奠酌淑靈不昧尚或歆承尚享
　　故贈太師追封沂王曹佾啟殯祭文
維元祐四年嵗次已已十月丁酉朔十三日已酉皇帝
遣中大夫試尚書吏部侍郎監䕶𦵏事范百禄等致祭
于故贈太師追封沂王曹佾之靈惟靈奕世勲賢外門
尊属襲重侯累將之貴享上公王爵之榮居富貴而能
謙處燕閒而自飬未登遐夀奄謝休辰將啟菆塗載深
感愴聊陳薄酹用寄哀懷尚享
　　舉靈祭文
維元祐四年嵗次已已十月丁酉朔十八日甲寅皇帝
遣中大夫試尚書吏部侍郎監䕶𦵏事范百禄等致祭
於故贈太師追封沂王曹佾之靈惟靈親則舅家貴為
王爵四朝寵遇位極公侯三命謙恭福兼康夀遽収神
于太素俄卜兆于佳城祖載有期盡傷斯至奠以殽醴
慰兹營魂尚享
　　下事祭文
維元祐四年嵗次巳已十月丁酉朔三十日丙寅皇帝
遣中大夫試尚書吏部侍郎監䕶𦵏事范百禄等致祭
于故贈太師追封沂王曹佾之靈惟靈外戚賢王上公
貴秩蕃朝出入克保令名富貴始終奄歸窀穸載涓良
日式啟隂堂夙設奠筵庻殫㤙禮尚享
　　贈貴儀林氏祭文
維元祐五年嵗次庚午二月丙申朔十八日癸丑皇帝
遣昭宣使康州防禦使入内内侍省副都知梁從吉
致祭于贈貴儀林氏之靈惟靈粤自先朝入充九御乃
眷良家特承㤙顧詎謂嬪風奄先晨露將啟幽堂復増
逺慕尚享
　　殯日墳祭文
維元祐五年嵗次庚午二月丙申朔十九日甲寅皇帝
遣昭宣使康州防禦使入内内侍省副都知梁從吉致
祭于贈貴儀林氏之靈惟靈婦徳之茂世胄之華㤙承
先眷慶集王家芳年奄謝徳音不瑕殯宫設奠恤禮有
加尚享
　　故蔡國長公主權􁐜前一夕夜祭文
維元祐五年嵗次庚午二月丙申朔十八日癸丑皇帝
遣昭宣使惠州刺史入内内侍省押班馮宗道致祭于
故蔡國長公主之靈有菀天孫承華椒掖粤在齠年遽
淪月魄愛篤靡忘音徽永隔奠以清觴慰兹厚穸尚享
　　故蔡國長公主墳祭文
維元祐五年嵗次庚午二月丙申朔十九日甲寅皇帝
遣昭宣使惠州刺史入内内侍省押班馮宗道致祭于
故蔡國長公主之靈惟靈分輝寳婺毓質禁庭瓊瑤夙
茂蘭苕早零嗟我同氣遘兹促齡嚴塗既啟精魄攸寧
尚享
　
　
　
　
　
　
　
　
　
　蘇魏公文集巻二十八
欽定四庫全書
　蘇魏公文集巻二十九
　　　　　　　　　　　　　宋　蘇頌　撰
　外制
　　中書試制詔三道
　　　御史中丞除河陽三城節度使制
門下中執法之官内以肅正于朝宷十連帥之任外以
揔馭于藩方非有浚明之良曷膺柬注之命出為屏翰
特竣寵章具官某姿度清夷學緼淵懿至言足以折衆
論閎畧足以慮四方詳試事為寖觀明效頃擢才于禁
侍俾長正于臺端伏奏青蒲動協盡公之義繩違白簡
時推司直之風朕方綏御邇遐講求政實文武之道聖
賢嘗述于弛張將帥之臣漢世亦求于左右眷盟津之
壁壘控朔道之襟喉遂輟謨謀之賢往分節制之重授
以戎律殿兹捍城於戲正色立朝爾既得為儒之效出
封加等予方示注意之私論七徳宜先于安民長萬夫
亦所以觀政祇服休命益圖懋勲可
　　　中書舍人除夀州觀察使制
勑唐制觀察使統領一道亷案列邦亦古牧伯之任也
故大臣出鎭近侍剖符實更處焉其寄重矣近世以來
居是職者止視其秩而不綜其治權任雖異而恩數益
隆非得周才未嘗輕授具官某學洞幾先慮經世務頃
以文章之髙第置諸清切之通班七制坦明良多潤色
之美諸儒論議咸服精通之才是用擢自禁塗出分方
任畀以夀春之牙節撫于淮右之封疆爾其省觀民風
勤求治效副予重外之寄佇乃宿官之成可
　　　誡羣臣舉任必以賢詔
勑臯陶之謨于虞曰在知人在安民然則致治之原安
民為本欲黎民之安者非得其人而委之治則主澤靡
宣欲人材之叙者非選于衆而舉所知則治功莫建聖
賢相戒以為至難故前世天子任大臣大臣擇長吏長
吏辟属僚皆所以同寅協恭上下交濟使野無遺逸之
歎而朝有明良之詠治之至也朕甚慕焉頃者屢詔中
外之臣各舉賢能之士而進任雜遝愚哲混淆將何以副
朕寤寐之求為時楨幹之用重敷明訓使諭至懷自今
被命荐才當官任使宜各思于公舉且彚别于人流牧
民者必擇循良之方將領者務求精敢之類負學者須
通于貫變辦事者可試于劇煩果得其人悉宜上達朕
將試之以事觀其所長苟噐業之可嘉亦甄褒之何吝
倘靡諧于公議則具有于憲章昔鄼侯成功鄂秋被進封
之賞陳湯獲罪張勃蒙既死之誅治古若斯前規可監
咨爾有位勿忘盡公
　　皇族出官勑詞
牒奉勑自我祖宗惇叙邦族大則䟽封于爵土次則通
籍于閨臺並留京師叅奉朝請然而世緒寖逺皇枝益
蕃属有親踈則㤙有隆殺才有賢否則禄有重輕今而
一貫于周行是亦奚分于流别雖睦婣之道誠廣而徳
施之義未周故廷臣數言宰司繼請謂宜定正限以等
彛朕惟親戚之間經史有訓漢唐之世典故具存或以
九族辨尊卑或以五宗紀逺近或聽推恩而分子弟或
許自試而效才能或宗子之賢得從科舉或諸王之女
自主婚姻盡前世之所行顧當今之未備况我朝制作
動法先王豈宗室等差乃無定著因俾羣公之合議將
為一代之通規載攬奏封具陳條目以謂祖宗昭穆宜
從世世之封王公子孫抑有親親之殺若乃服属之既
竭洎于才藝之並優在隨噐以甄揚使當官而勉懋至
于任子之令通婚之儀凡曰有司之常一用外官之法
僉言既允朕意何疑告于將來遂頒明命噫自義率祖
既殊升降之文因時制宜斯盡變通之利咨爾宗盟之
衆固多博識之倫奉承新書當體朕意
　　翰林侍讀學士尚書禮部侍郎集賢殿修撰范
　　　鎭可依前官充翰林學士
勑學士職親地顯非他官之儗倫内則承宥命之權輿
外則預清閒之訪問向非明于國家之體與夫老于文
學之流疇克周旋副我優待以爾具官某識通器逺内
勁外和擢于儒林置在禁序書命西掖則辭訓已孚視
草北門則論思有助間嘗試以政事故使治于輔藩能
平易而近民賦中和而樂職不待滿嵗召還近班眷乆
侍于經闈且垂成于廟史衆譽厥善朕嘉乃勤復咨鴻
藻之華再入内庭之直夫惟號令之愼出獻納之資忠
言成筆端澤布天下兹儒者之榮遇皆爾鎭之踐更益
告猷為用符眷倚可
　　觀文殿學士吏部尚書趙槩可太子少師致仕
勑夫起儒者而仕公卿享髙年而歸印綬功名寵禄輝
焕于一時好徳康寧幾備于五福非夫吉履素茂聞望
特隆克全始終盖亦鮮矣以爾具官某躬秉一徳用兼
數噐文章増典冊之美事業本經綸之才在仁祖英考
之朝已推宿哲預機庭宰軸之議屢告嘉謨逮予纂承
實輔初政方仰成而尊禮俄委柄而願閒作屏東州甫
就燕林之適為時大老尚期咨度之來而累章引年抗
志彌篤倘諉以事豈曰優賢東儲六傅之班上臺三公
之亞俾歸榮于里第且遂志于養頥彌嗇太和益嚮遐
夀兹朕所以勤勤于卿而不忘也可
　　侍御史張紀可司封員外郎
勑具官某御史紀綱之任治書謂之憲端南宫清要之
司左曹號為華選惟是踐更之美實均出入之資以爾
擢自文科屢登郡縣之最拔于逺守俾幹賦財之煩朕
嘉其納忠置于言地自參持于臺務能振整于事綱方
幅屢聞直繩無隠屬議言之應陟加閱實之既優移進
望郎之華且聮主爵之副宜欽承于渥命尚思告于謀
猷行佇逺圖以副甄用可
　　屯田郎中權發遣三司度支判官吳幾復可都官
　　　郎中
勑具官某先皇帝嘗謂財計之司地要事叢艱于數易
故于劇部為擇佐僚且更乆職之科以待不次之舉爾
幾復實以幹治應乎選求比聞坐曹最號辦職今有司
按閱謂爾頃倅邊州課登優格自改郎秩嵗滿三期較
其在事之勤並應考功之令中都掌𨽻雖曰次遷支度
均財尚仍故守惟爾經術足以飾吏文敏足以治煩益
思逺猷用副甄擢可
　　都官郎中集賢校理吳彦先可司封郎中
勑具官某恭惟先帝留意藝文以謂養育賢材莫先儒
館因命丞弼並荐所知覆以文詞授之美職者盖亦衆
矣朕嗣位之始爾彦先應詔來上是用試爾内禁置于
書林皆所以成先帝之美也今有司又言爾正秩郎内
凡滿四期校其積勤甫應遷比是用畀爾主爵列于左
曹亦所以旌服職之勞也夫賢者之于國家豈待爵禄
而後勸惟兹叙進之法盖亦功令之常爾其休承益懋
逺業可
　　侍御史吕景可司封員外郎
勑昔有唐之世由御史而陞省郎者號為清選盖以居
紀綱之地則紏繩為煩賛喉舌之司則典領為重我得佳
士俾之迭居以爾具官某文雅清修端方勁正早仕州
郡㢘能之譽聞于時其在朝廷獻納之言無所隠近召
從于州棨俾復踐于臺端方倚忠規之良遽上年庸之
最法當進秩寵以左曹所以厲風節之髙而副清望之
擢也昔劉向有言忠臣雖在甽畝猶不忘君矧爾踐歴
清塗進榮華省尚思往訓無忘納忠可
　　岐王府記室叅軍尚書度支員外郎直史館李育
　　　可司封員外郎
勑具官某今夫仕郎官者以左曹為貴升文館者以太
史為先向非大雅博達之倫不在優遷兼直之比選任
之際良亦艱哉以爾早擢甲科荐游書府召從方守置
在王藩使吾親賢日聞道誼之益繄爾善識不懈討論
之勤攬攸司之議年嘉奏課之應格進聮主爵之副以
増望府之華漸履榮階益収後最可
　　翰林學士右諫議大夫知制誥滕甫可給事中充
　　　翰林侍讀學士知瀛州
勅朕柬求時彦登置近班内則預基命之謀外則委折
衝之寄出處雖異眷遇實均方將詳試于事為是用優
加于寵數具官某文學足以濟時用論議足以輔朝猷
升之掖垣則詞訓擅其美擢于憲座則啟沃盡其誠洎
進直于複門益見推于善職朕以瀛闗藩㑹之要朔野
灾震之餘謀帥惟難得爾良重趙張之治京劇已擅宿
名頗牧之在禁林宜膺閫寄對易金華之侍仍遷瑣闥
之聮俾綏定于一方且盡䕶于諸將夫牧民貴乎安輯
守邊務于威懷以爾敏明往必有裕佇聞職政之美用
副虚懷之咨可
　　右諫議大夫李肅之可依前官充天章閣待制權
　　　知開封府
漢制以郡國二千石髙第者入守京兆故彈治輦下常
為得人矧予近序之賢乆歴雄藩之寄委之尹正必有
佳聲具官某生于名門素號敏達出將漕務入佐邦財
心計有餘治績尤著近以河濵地變朔土民騷爾職撫
邊疆日勤綏定繕完壁壘安輯民居曽不踰時克有成
績是用陞雲章秘近之列典王畿浩穰之都豈特旌寵
于事勞抑亦佇觀于才美往膺殊渥毋替後勤可
　　虞部郎中張兊可比部郎中
勅具官某朕沿大比之制考庻官之成録其治能進以
秩等所以均恩于在位而示勸于至公也今有司以爾
有宿官之勤應考課之令宜叙遷于郎列仍故守于州
封往復休㤙益圖後最可
　　前屯田郎中王覺前殿中丞袁庭芝前著作佐
　　　郎侍其瑋可並舊官服闋
勅具官某等服勤效智早列周行銜恤去官近終喪紀
日月云邁縞纎巳除宜還簮紱之榮來就班聮之次秩
雖不改命則維新勉思移孝之方以竚揚名之效可
　　屯田員外郎李鑑可都官員外郎虞部員外郎
　　　黄宋卿可比部員外郎
勅具官某等古之在官者乆而不遷故有三嵗大比之
法今之從政者間或無職故議増年考課之令雖責實
稍異而較勞則同以爾等夙以吏資置之朝序出敷民
政並著事功攬齎伐之應條命推㤙而進秩勉圖來效
副我甄褒可
　　職方員外郎董公彦可屯田郎中比部員外郎馬
　　中庸可駕部員外郎屯田員外郎黎持正可都
　　　官員外郎國子博士司卞盛和仲可並虞部員
　　　外郎太子中舍張璯可殿中丞
勅具官某設官以等則衆職舉有勞者進則羣臣勸歴
古為治兹道實先以爾服在朝聮夙推幹裕嵗月之效
甫臨比最之期閥閱之資亦應叙遷之典遞増美秩用
奬乆勤益念修方以圖來效可
　　駕部員外郎李茂先可虞部郎中屯田員外郎馮
　　　稹可都官員外郎虞部員外郎蔣僅可比部員
　　　外郎
勅具官某等昔有虞之熈衆功也九載而能否别周官
之比羣吏也三年而治最陞夫授方任能效功書過乆
則實已廢速則賞或僣四嵗遷黜我得其中以爾等夙
以吏資仕于朝廷自登郎選屢試政條率職之勤訖無
曠事議年之課且應功書並進等于右曹示酬能于往
效尚思懋勉無忘欽承可
　　前石州方山縣令王佐可著作佐郎前泗州盱眙
　　　縣令吳天常可睦州司法㕘軍前監温州在城商
　　　税務傅燮可並大理寺丞
勅具官某等乆從掾令之職咸有幹亷之稱使者交章
攸司覆實言爾最狀甫應遷科朕親御便廷訾相其質
可以才使因而叙遷進属上臺之聮益思良吏之守可
　　前權潤州觀察推官方仲謀前山南西道節度推
　　　官郭子彦可並大理寺丞前權虢州軍事推官
　　　譚仲衍可著作佐郎
勅具官某士之由選部而升京司者榮進之階漸也非計
最如格未嘗輕授今荐者以爾有幹蠱之譽而有司
又言應陟明之典臨引便坐擢為王官爾其益思登進之
艱終圖逺到之效副我甄任不亦休哉可
　　前賀州録事㕘軍夏侯戡可太子中舍致仕
勅具官某方強而進不能則止盖仕者之常分也以爾
服官累乆視履寡尤來集銓臺願還王事其進宫坊之
秩俾從鄉閈之居遂而宴休可謂光寵可
　　前秘書省校書郎胡行修可舊官服闋
勅具官某向從京省去執親喪當嵗月之再期属縞纎
之畢祭宜還舊次式漸榮階倘懷報徳之誠益念移忠
之效可
　　太常少卿李獻卿遺表男景真可試將作監主簿
勅某乃父任登朝列秩亞卿曹奄兹淪亡當有優恤以
爾保家之秀俾霑延世之恩益愼操修克承餘緖可
　　皇城使向寳可貴州刺史依舊皇城使内殿崇班
　　　閤門祗候段充可内殿承制餘依舊
勅具官某等夫爵禄班等所以待有勞之臣勞而不圖
何以示勸爾等夙以精悍之質禦于疆候之衝能戢種
酋禀信威令攬元臣之列削述成效以良多爰嘉乃勤
遞増爾秩或視專城之守或承内著之聮俾以寵名益
重邉圉並為優異之典更佇撫綏之謀可
　　文思副使王慶可左藏庫使
勅具官某封疆之臣既勤撫輯嵗月之勞宜有甄酬矧
帥畧之上功顧恩書而豈吝以爾早從武弁寖服使聮
自擢守于邉城能悉心于戎務稔聞治最加有年勤就
陞内使之聮不易舊符之寄益思來效以答寵榮可
　　供備庫副使王諤可西京左藏庫副使
勅具官某内使之聮副介有等考課之序遷次惟優非
其累勞豈應明陟以爾夙以才武服于禁廷數臨外局
之繁方督中都之役校年庸而應最躐班等以陞華更
厲爾能以稱斯寵可
　　前内殿承制李從吉可舊官服闋
勅具官某早登勇爵嘗效邊勞俄服親喪既終祥祭奉
追書而來集還舊次以參榮服内著之聮無忘厥守展
四方之事佇集爾勞可
　　前隴州録事㕘軍賈選可澶州别駕致仕
勅具官某服勞吏役歴職郡綱今以老而自言嘉其勤
之有素俾參州佐之秩以為鄉閭之榮既遂爾私是亦
優典可
　　涇州管内觀察使舒國公從式奏百姓醫人李詢
　　　可試國子四門助教不理選限
勅具官某嘗學禁方能通診法近宗侯之苦疾訪髙手
以視調属覧奏封具言爾力因其藥喜之應假以版授
之榮祇服新恩益勤善術可
　　回鶻進奉大使李延吉可右監門衛將軍
勅具官某代籍西安乆陶于聲教職修方貢不替于忠
純涉疆候以良勤䕶琛珍而逺至嘉其誠欵霈以恩章
特陞環尹之聮俾重裔夷之觀罙思恭順以答寵嘉可
　　茭村族軍主李懷徳可本族都軍主
勅具官某属者羌落内侵偏師外禦爾在捍邊之列自
陳折首之功守帥為言累勞可尚特推榮于命秩俾率
厲于戎豪祇服休恩弗忘忠藎可
　
　
　
　
　
　
　
　
　
　
　
　
　蘇魏公文集巻二十九
欽定四庫全書
　蘇魏公文集巻三十
　　　　　　　　　　　　　宋　蘇頌　撰
　外制
　　觀文殿學士兵部尚書知青州歐陽修可檢校太
　　　保充宣徽南院使判太原府
勅國家規恢裔邊並建帥領惟河汾之一道搤獯狁之
二垂爰咨衮路之賢往付并門之筦仍遷近府用壮奥
藩以爾具官某道徳文章為時矜式謀猷忠亮預政累
朝自獲解于台司已再更于郡寄委逺時柄爾雖樂于
燕安尊任賢能朕豈忘于寤寐眷言大鹵方擇守臣俾
從表海之邦就改近邊之鎭班通四貴所以褒寵于舊
勲節制諸戎所以倚成于外閫惟爾同寅之徳體予注
意之隆亟即新州毋辭逺畧可
　　前户部尚書㕘知政事張方平可依前官充觀文
　　　殿學士知河南府兼西京留守司
勅三年之喪聖賢不可踰禮六職之任朝廷所以仰成
粤予鼎飪之良近闋苴麻之制甫更中月當復通規就
委居留之權固無中外之間具官某藴天人相與之學
挺金石不移之心被遇累朝極清崇于禁複逮予初政
遂擢賛于鈞衡適告訏謨俄嬰鉅創服衰去位乆深欒
棘之情鑚燧變時已畢縞纎之祭矧任崇于體貎方渇
佇于猷為姑還革履之朝仍錫玉符之寄殿塗秘職盖
優異于老成洛宅中圻俾尹釐于王㑹是惟付畀之重
式示眷毗之隆宜諒至懐往欽成命罙務同寅之守副兹
注意之勤可
　　翰林學士右諫議大夫知制誥王陶可依前官充
　　　侍讀學士知蔡州
勅左右之臣内則參毗于國論屏翰之任外則綜輯于
民經矧予禁複之賢屢啟偃藩之請特推寵數使遂宴
安以爾具官某風節峻凝謀猷敏濟預兩朝之言責陪
望苑之雋僚肆朕纂承間咨忠益典領臺閣嘉言日聞
于前宣布中和惠問風傳于下入揔大計再登内庭方
竚有為之圖俄聞移疾之告懇辭事柄祈析州符既重
違于至誠姑為擇于便郡陪京而近莫如淮右之優進
職而行遂易金華之秘爾其敷施寛政迎導粹和神明
泰寧則何恙而不已邦國順否當乃心而不忘深體眷
懷尚期來譽可
　　翰林學士承㫖兼端明殿學士翰林侍讀學士給
　　　事中知制誥王珪可禮部侍郎
勅惟我仁祖享國永年盛徳成功將傳于萬世備言廣
記必藉于三長間咨博洽之材入預刋修之職筆削之
載方覽奏篇之來感愴之餘良嘉善志之美以爾具官
某文章髙第經濟閎才承密命于内庭屢聞忠益領諸
儒于東觀甫就編研追書四紀之見聞大備一朝之典
法言觀類例咸自裁成惟史氏之懋官有前書之舊比
宗伯典禮天臺貳卿用旌善職之勤且慰述先之念欽
兹寵渥體我眷懷可
　　翰林學士守尚書禮部侍郎范鎭可守尚書户部
　　　侍郎
勅夫廣記備言之書編年繋日之史古稱善志時謂難
才矧乎仁祖之聖德神功一朝之文紀武律載述之任刋
輯良勤既克成于信書宜顯褒于直筆以爾具官某識
通器逺學富文髙内庭嘉獻納之謨東觀預編摩之選
發凡起例有古良史之風積思潛精成我一王之法奏篇
甫上懋賞宜優中臺常伯之聮左户地官之貳叙陞厥
秩用奬爾勞往膺遷渥之華益竚猷為之美可
　　尚書祠部員外郎充集賢校理陳繹可度支員外
　　　郎依舊充職
勅具官某昔揚雄稱太史遷所記謂之實録然則實録
之名盖取夫不虚美不隠惡而為言也今夫紀一朝之
典法事有巨細辭有詳畧載述之際去取良艱必資衆
才以禆闕漏以爾博學敏用乆次詞林往行前言多識
古義命討論于史觀助刊約于信書發例惟精奏篇益
善序進望郎之秩且甄載筆之勤茂對寵章無忘勉懋
可
　　昭宣使入内内侍省内侍副都知利州刺史充本
　　　州團練使張茂則可宣政使餘如故
勅先帝之史朕不敢輕自丞相至于儒館之士預其職
者更五六人焉可謂重矣而又擇親信之臣以闗掌世務
所以欲其謹嚴而無廢闕也以爾具官某端良矜恪乆
侍禁庭典領周旋備觀才致揔史闈之政令更嵗律之
炎凉属其成書嘉乃勤事寵進使名之美用増近序之
華往服恩章益宣忠藎可
　　尚書刑部郎中充天章閣待制再任知渭州都總
　　　管經畧安撫使蔡挺可右諫議大夫依前充天
　　　章閣待制令再任
勅朕以平凉之郊搤戎夏之要乃眷西顧每念謀帥之
艱既得其人良思責任之乆就加顯命式壮塞垣以爾
具官某時才敏明士論嘉美服朝之寵陟天臺禁閣者
累年由陜而西更漕節將牙者三府矧自殿臨于藩隴
益能控制于氐羌保鄣繕完士伍服習方倚保邊之重
遽聞換郡之求雖諒乃誠尚難其代夫將帥戒乎數易
夷狄畏乎宿名宜躐進于右坡俾重留于外閫爾其體
國深意毋憚乆勤講邊善謀克終厥譽坐恢逺畧用副
眷懷可
　　屯田郎中張次立可都官郎中
勅具官某六書之學世乆不傳文字舛偽通俗交錯非
夫貫習于古𨽻詎能訂正于簡編以爾博學名聞潜郎
嵗乆游心墳史之暇刻意蒼雅之餘典校鴻都既復中
經之備體章言字學多沿鏤版而失眞刋而定之成
篇來上嘉其積思寵以一官往惟欽哉膺兹顯命可
　　未復舊官人都官員外郎董經臣可職方員外郎
勅具官某或謂赦非公平之典然而在仕者或縁詿誤
而寘于理非有寛宥則㢘良之士曷由而洗滌乎以爾
向典方州縱逸有罪在法當黜度情非它属逄慶霈之
恩固有原官之比復還舊秩仍列清郎毋以一眚之㣲
而忽逺圖之效可
　　屯田員外郎鄭顗可都官員外郎太常博士陳紘
　　　可屯田員外郎秘書丞彭慥可太常博士
勅具官某士之通籍于朝而服職于外積累日乆且四
期矣既克成于治效又能逭于過尤兹而不遷何用勸
善以爾詞學中科選閥閱陞閨臺荐者稱其㢘勤有司
上于課最咸應恩格宜有甄揚稍進一官之榮使有羣吏
之勸體兹恩渥懋乃事功可
　　金部員外郎沈扶可司勲員外郎虞部員外郎
　　　張宗道可比部員外郎
勅閨臺之選昔重為郎閥閱之優法當遷秩属攸司
之上課加在事之歴年用示恩褒具如令格以爾具官
扶仕富吏資之敏任更使節之煩以爾具官宗道地承世
胄之華職預計籌之佐咸有善状應于最條况乆陟于
省闈宜遞陞于官次等功清列司計右曹嘉爾有勞
使之進拜茂對疇庸之命益思任責之艱可
　　屯田員外郎李景融等轉官
勅具官某南宫為郎昔號清要太宰計吏法有黜陞嘉
上課之應條宜甄能而進秩以爾士科擢秀朝㑹參華
涖官聞敏給之稱布政協亷良之善省闈承務蚤踐于
六聮恩典陟明復遷于一等服我甄褒之渥勉思忠藎
之誠可
　　秘書丞充三司勾當修造案公事孔嗣宗可太
　　　常博士餘如故
勅具官某夫列朝閨之籍雖以次遷參計省之僚本由
才選閱乃年資之乆嘉其治等之優所宜甄疇稍進班
級以爾學緼充茂才資敏明試吏有勞知巳言状寘之
大農之属亦既宿官陞以奉常之聮聊用旌伐欽承奬
擢之命益念忠良之為可
　　國子博士李及可虞部員外郎
勅具官某仕宦至尚書郎者在古為要今雖不涖省
事徒假名秩顧其品列猶為顯華以爾䇿名清時通籍
閨著入奉朝請出為民官結課有司校勞累嵗擢進中
臺之序兹為近路之榮祇服恩褒勉勤績用可
　　守殿中丞姚稱可國子博士
勅具官某國家校羣吏之勞有四載之比雖積日頗乆
而辨材益精苟非顯庸不在遷比以爾仕列通籍職更
治民幹敏有聞循㢘可任爰覽計書之上當陞班著之
榮祇服恩華勉収治效可
　　前權大名府推官蘇轍可西京留守推官
勅具官某富文敏學早擢秀科大對危言繼膺清舉方
講圖于才畫助寛析于計條遽有開陳願從補外復優
參于賔幕且賛務于留都既遂爾私益思逺用可
　　西京左藏庫副使髙遵裕可依舊西京左藏庫副
　　　使兼通事舍人
勅具官某惟上閤賛司之職盖右列清要之塗非夫材
稱顯聞不得兼領以爾勲門華緒内使宿名乆戍邊防
克奮忠毅圖上方略嘗聞善謀守圄封疆方収逺績擢
預典儀之秩用増武爵之榮益思盡規以答殊寵可
　　皇城副使桑湜可西京左藏庫使
勅具官某井絡之野畫為二川帥節撫臨毎擇近班之
彦兵防督䕶參咨内使之良以爾素練機鈐累更事任
提兵隴右已著能名易地劒南荐分優寄仍進京司之
長用光蜀道之行體我推恩更思竭節可
　　海州刺史充本州團練使王振可左千牛衛大將軍
　　　海州團練使
勅内領諸衛外揔團兵視武爵以甚髙非勞臣而弗處
將優舊望使得兼榮以爾具官某拳勇之謀早司禁旅
公忠之守屢試邉防閔其年事之侵思有華階之寵陞
之環列仍彼使權既遂處于安榮尚不忘於報稱可
　　西京作坊使知忻州孫京可尚書虞部員外郎
勅具官某士之懷材抱器惟所以見用於時然後功名
可兾豈有文武之異哉爾向列朝閨荐者謂爾通知四
夷故易以内使之名而付以邊兵之寄属時無事不克
設施章言自陳願還故守郎官清要復以命爾治人循
法皆爾所宜惟其盡規乃有成效可
　　内殿承制王克昌可供備庫副使
勅具官某守邊之吏以綏靜為功滿秩有勞寵褒何吝
爾向由廷列往䕶蠻陬撫字之勤汔無曠累㢘平之守
復逭過尤宜進秩于内司用甄能于逺效荷兹優典罙
盡忠規可
　　内殿崇班任雍可内殿承制
勅具官某夫列職廷中秩視閨臺之貴提兵塞下任均
師律之嚴皆右著之優遷非良才而靡稱以爾精剛之
質乆事周行積累之勤亦應比最特遷承于朝制仍往
䕶于師屯益思盡忠乃克任事可
　　樞密院兵房主事李景先可吏房副承㫖
勅具官某宥密之嚴地均公府丞史之任職專吏門雖
曰次遷尤為遴擇以爾首公勤辦在事謹亷嘉積乆于
勤勞當進聮于曹務益宜欽愼思對恩榮可
　　東頭供奉官南永可内殿崇班
勅具官某内殿之列秩有二等皆通籍于朝閨而𨽻名
乎樞府由三班吏以次遷者校其年資亦已乆矣惟爾
治效有應斯格擢陞近序所以甄勞罙堅瘁勤用稱恩
奬
　　東頭供奉官竇世隆可率府率致仕
勅具官某七十致仕禮經之訓也爾為吏有年飭躬寡
悔顧筋力而難強豈簪裳之可縈嘉其自陳宜有優寵
陞以東儲之秩俾為居里之榮祇服恩私足慰遲暮可
　　奏舉人前權知䕫州節度推官張擇言等改官
勅具官某等九卿之属皆有丞佐視其閒要以為等差
非得㢘良不在兹選以爾等或詞科之秀或世緒之華
試吏有勞荐章交至宜各因于資籍俾並列于京司被
兹寵擢之優益念公忠之報可
　　奏舉人前杭州昌化縣令章蒙等改著作佐郎
勅具官某在昔明世莫重親民之官肆我治朝爰開舉
吏之法得人既效懋賞必行以爾術業甚修亷方自表
乆從銓筦之調已試宰字之能累嵗有勞知已言状擢
序蘭臺之秩漸階鸞黨之榮益愼持操乃副甄奬可
　　前權雄州防禦推官張天占前天平軍節度推官
　　　知遂州遂寧縣事韓繹前權府州軍事判官張
　　　禧可並大理寺丞
勅具官某等或决科從仕或延賞入官並有良吏之資
外從諸侯之幕臺章言状銓筦條勞辦職者敏幹可稱
字民者拊循有效用擢王官之列且丞刑寺之聮勉思
後勤勿渝素守可
　　試秘書省校書郎知海州海豐縣黄長裕可大理
　　　評事
勅具官某瀕海之郡去朝廷逺甚而冦賊乗險剽掠使
民不得寧居斯長人者之所共病也以爾為令于彼能
勤厥官親格奸兇遂平宿黨擢升京寺之籍用勸才勞
之臣往服優恩益圖後效可
　　太子少師致仕趙槩奏男光禄寺丞元緒可大理
　　　寺丞親孫大理評事嗣眞可光禄寺丞
勅具某官等大臣請老當推寵異之恩世嗣傳家爰錫
顯揚之命以爾等蚤由門調並列京司属我耆英歸休
里第特厚賞延之渥遞増禄秩之榮列卿之丞初仕為
貴宜勉遵于緒業庻能保于慶宗可
　　行太常寺奉禮郎席延年可行大理評事
勅具官某仕者世禄所以承家官以賞延是亦近古復
沿考陟之比間有次遷之榮循致華階由此始矣爾之
資履既應于吏條國有彛章當陞于班等往承斯渥益
念後勤可
　　丁憂人前寜州司户㕘軍楊傳可特免持服充忠
　　　武軍節度推官同管勾鄜延路機宜文字
勅具官某親喪之重情不可違王事之嚴禮有權奪爾
為邊州掾以才畧聞遭憂免官倚廬行服宜起腰于墨
絰且陞宷于賔筵往典軍書而賛帥畧毋堅爾恤當體
在公可
　　文林郎守南康軍都昌縣令裴士章等職官知縣
勅具官某縣令之于民最親也一失其人則下有受敝
自保任之法興而多以稱職聞者甄勞奬善其可廢乎
惟爾之能實應兹選宜陞賔幕之秩再付邑章之榮爾
其善撫元元克終厥問褒擢之典吾豈吝焉可
　　徳妃苗氏奏遇南郊乞親侄習進士苗仲淵可將
　　　作監主簿
勅某朕親祀郊丘布慶中外眷惟妃戚之族例有賞延
之科而爾之諸姑職崇宫掖言爾有立祈寘仕階京籍
起家勉思宦學可
　　儒林郎前乾寧軍司理㕘軍孟英可試大理評事
勅具官某爾從乆選調歴職掾曹齎閥天官之銓試吏
丞相之府事稱勤辦法應次遷姑從事于奥藩典支計
于外府宜収課最竚副甄揚可
　　翰林傳寫待詔承務郎守少府監丞顔和可河中
　　　府榮河縣太寧廟令
勅具官某居工技之列擅冩照之能執事有年服勞可
紀因自陳于暮齒願退居于祠官既遂爾私宜勤厥守
可
　　右班殿直孔竧可洺州别駕致仕
勅具官某爾為吏有勞擢陞仕籍效官寡過進列廷班
年未至而告休力不能而知止宜遷州佐之秩使遂退
居之安既適爾私是謂優渥可
　　登仕郎守利州文學趙象可利州司馬
勅具官某登名為吏坐法奪官向叙散曹適逄大霈稍
遷典午之秩庸示棄瑕之恩可
　　溪洞髙州四甲廵檢田守元男洪惟可銀酒監權
　　　充溪洞髙州四甲廵檢
勅具官某介于邊裔服我聲明属乃父之云亡攬邉臣
之列奏命爾襲職特示推恩美秩榮階並優于渥澤深
溪重嶺就俾于邏循宜罄忠純用保寵禄可
　　河北都轉運司空名攝助教五道
勅漢法使民入粟縣官得以拜爵今爾以貨貲應募州
郡得不推恩而奬勸之假秩一命俾為爾榮益思良心
以對甄渥可
　　磁州空名助教二道
勅某朕閔民阻饑遣使賑恤且俾土豪之入粟用助縣
官之振窮爾財雄州閭義服隣里來應募格願輸滯藏
嘉其嚮勸之誠錫以甄旌之命尚安鄉校足為寵光可
　
　
　
　
　
　
　蘇魏公文集巻三十
欽定四庫全書
　蘇魏公文集巻三十一
　　　　　　　　　　　　　宋　蘇頌　撰
　外制
　　右諫議大夫權御史中丞吕誨可落御史中丞依
　　　前官知鄧州
勅御史之職所以表正朝位分判忠邪舉錯或違綱領
疇寄以爾具官某分卿華冑文學清流踐履閨臺休有
風力伏蒲抗論稔聞獻替之嘉冠豸在庭方竚猷為之
補而屢陳奏牘訾毁輔臣黨小人交構之言肆罔上無
根之説比令辨析遽服過差(四句係/中添)朕雖務于含容爾
奚安于要近姑仍正諫之秩出擁南陽之麾噫正色立
朝固忠賢之所守言事失實在典憲之當行既觀過之
則然亦原情而非甚尚從薄責俾就外遷勉勵省循䆒
理自訟可
　　翰林學士兼侍讀學士寳文閣學士禮部侍郎吕
　　　公著可守御史中丞
勑朕惟御史之任内承本朝之風化外為列位之表率
治古所尚官儀特崇諒非正人未易稱選以爾具官某
文章識度諸儒所宗論議風采中外推伏先帝置之經
幄複門掌于命書嘉謀屢告于膝前善政巳施于京劇
兼是數器可謂大臣惟爾一門公卿三朝侍從乆宜登于
近用尚有避于當塗况朕方以至公待人不疑羣下豈以
弟兄之任事而廢朝廷之擢才矧在仁祖之時已格親嫌
之制臺端之拜無以易卿是用輟三學士之清班委中
執法之要地爾其深體至意言念匪躬無自拘于細文
亟往踐于厥位肅正朝宷敦厚時風竚觀猷為以輔台
徳可
　　尚書刑部郎中判三司都理文慿由司秦玠可兵
　　　部郎中
勑夫考功課吏之法雖不足以待非常之人然居官幹
職者嵗乆而不遷則不免夫賢愚同滯之累議年進秩
其可闕乎以爾具官某識用純明姿韻恬曠奉使稱最
治郡有聲正籍郎臺乆擅宿官之效賛煩計部荐推應
務之才姑閱吏勞稍陞班等七兵華序實冠右曹三使
别司尚仍故守毋謂次遷之薄足為階漸之榮勉務欽
承式副登擢可
　　尚書屯田郎中諸王宫記室葉紓可都官郎中
勑具官某迺者參擇宿儒為僚宫邸使以經藝諭吾宗
親爾以學術之該通從邇臣之保任始專講勸復主文
書勤且歴年謹于率職攬攸司之上課在恩格以應遷
即其郎闈陞以班等茂對甄褒之命益思訓導之方且
俾藩侯樂于為善繄爾之能事也可不勉哉可
　　王銑可左衛將軍駙馬都尉
勑王姬下嫁詩美車服之隆主壻奉朝唐増階品之貴
矧惟先帝之子巳正藩侯之儀歴求士倫克對嘉禮以
爾具官某出于華胄茂乃素風蚤服習于詩書喜親近
于儒雅藹然令器見推舊門是用擢于環列之班參彼
副車之職台司視秩憲坐兼榮用光選尚之恩并示褒
優之命噫連姻帝室接武外朝寵冠一時望髙三尉保
其禄位當務于矜修乂而室家更思于抑畏服我辭訓
無忘夙宵可
　　權濮州團練推官充呉王宫教授姜潜可大理寺
　　　丞差遣如故
勅具官某先皇帝念宗室之衆多顧學校之廢缺並擇
時彦以為教官宜有勸率之條俾專講習之益以爾潜
髙誼著于東國善誘聞于上庠選自成均置之國邸洎
傳經而涖職加閱嵗之屢周教導有倫安恬可尚命遷
丞于卿属且旌善于藩僚爾其欽承訓我宗属且無忘先
帝之舉也可
　　都官員外郎權發遣三司都磨勘司兼主轄支収
　　　拘収司公事杜訢可職方員外郎差遣如故
勅夫公卿子弟習聞朝廷之典故周知臺閣之儀範擢
處要任必有能稱盖有唐之舊事也以爾具官某出于
名門稔服忠教嘗主臺劾近更郡符號為㢘平克紹前
烈向用邇臣之薦超備司計之員析利既精議年且乆
姑縁考課之比稍進右曹之前爾其休承益思率厲大
爾門構副予寵章可
　　屯田郎中李杲卿可都官郎中
勑具官某朕逺攬周漢上法祖宗縁考功課吏之程著
議年増秩之令所以待有勞之士而嘉乆職之人以爾
生于徳門仕以科選稔聞吏治之譽方貳皇華之行積
有年庸應我恩格矧累更于郎列復進秩于中都雖曰
汎遷且酬善最尚仍煩使之舊益懋逺圖之休可
　　職方員外郎陳傳可屯田郎中虞部員外郎孫昱
　　　可比部員外郎
勑具官某等考陟之典尚矣自有虞以來未之或廢盖
疇能比吏勸功賞善有國之法不可闕焉以爾等委質
策名居官任職民政有拊循之效郡綱藉闗决之明稽
閱四期嘉事勞之可録進班一等亦酬勸之所存服我
恩榮終期報稱可
　　都官員外郎新差通判南安軍劉炳可職方員外
　　　郎差遣如故
勅具官某夫山澤之禁所以佐助大農通貨豐財待是
而出以爾朝宷之望幹器有聞頃仕嶠南專司地寳能
督兆人之役用資圜府之供績效甚明賞格斯在叙進
省曹之秩尚仍倅乗之行祇服恩榮勉勤職守可
　　虞部員外郎崔復可比部員外郎國子博士徐稹
　　　李舜元可並虞部員外郎
勅具官某夫考功課吏之法雖不足以待非常之人然
士之懷能抱器雜進有司不有甄陞何用勸善以爾淹
歴朝序稔更嵗成于法當遷進官有等爾其體我恩意
勤宣政事倘素緼于才用宜勉力于施為毋曰汎遷而
薄後最可
　　殿中丞致仕許弼可虞部員外郎致仕
勅具官某朝廷推慶賜之澤而不遺退休之人者所以
旌尚止足而示寵髙年也以爾早階仕綴得謝盛辰兩
逄優渥之行未逮叙遷之比特縁往霈躐進華階南宫
右曹俾榮鄉閈爾其祇率益務保頥可
　　殿中丞賈忱可國子博士守衛尉寺丞侯可可守大
　　　理寺丞
勅具官某㢘能之選早列于仕階撫字之求方紆於邑
綬属攸司之比課謂滿嵗以應條進以一官甄其累效
勉思勤儆往服恩榮可
　　大理寺丞晏祇徳可右賛善大夫
勅具官某爾以丞相子仕𨽻京司能持謹循保守門法
試以㡬征之局頗彰幹辦之稱克逭過尤有足嘉尚攬
攸司之㑹課属累乆之當遷進陟春坊之僚使通朝著
之籍其思自勉益振緒風可
　　衛尉寺丞劉士劭可大理寺丞
勅具官某夫任職四嵗有勤最而無悔尤不有遷叙則
士之沉滯者衆矣以爾為丞卿寺歴試吏條攸司類能
加秩有等其進理官之属益思政治之宜可
　　前權知雲安軍判官馮越石前華州下都縣令張
　　　杲之可並著作佐郎集慶軍節度推官前知磁
　　　州文城縣彭天麟可大理寺丞
勅具官某等士之由選調而陞京司者始用外官之保
任加復有司之視成最狀上聞便廷臨引貲相其質
敷納以言然後命之良亦艱矣惟爾閥閱之茂咸應斯
格有如辭章之美並由科級而仕擢以臺秩俾為王官
漸階通顯之塗益愼進趨之守可
　　袁州分宜縣主簿前䖍州受納板木場兼監排岸
　　　司劉最淮南節度推官前知鄆州中都縣事王
　　　仲安可並大理寺丞劒南四川節度推官前知
　　　梁山軍梁山縣事趙清可著作佐郎
勅具官某等或决科從仕或延賞入官並有亷能之資
綿更縣邑之課臺章言状銓筦條勞辦職者敏幹可稱
字民者拊循著效用擢京司之列兹為貴仕之階勉思
後勤勿渝素守可
　　前建州建安縣主簿監南劒州石牌場郭綱可大
　　　理寺丞
勅具官某國家謹山澤之禁非惟專利公上抑亦止民
爭端官或有勞賞亦用勸以爾詞科進擢吏調淹囘以
閩邑勾稽之員督丱人物地之役五歴年稔倍登貨程
特遷卿棘之聮盖示賞條之信爾其欽率思稱恩榮可
　　曹州南華縣尉王洎可太常寺奉禮郎
勅具官某朕以東畿積冦多出曹南故嚴設捕格之科
以除生聚之患以爾得調銓筦往專尉循能奮勇謀悉
擒兇黨擢爾京司之秩欲示信賞之行其益祇欽以對
光渥可
　　常州無錫縣尉扈大亮可杭州餘杭縣令
勅具官某夫萑蒲不戢則閭里靡寧賞典不行則儆勸
安在以爾調名銓筦為吏江湖謹于尉循號有方畧属
彼冦攘之黨肆為戕賊之謀一舉成禽羣凶就戮嘉其
善職之效寵以長人之官其勉懋于逺圖善撫綏于美
俗副我甄擢無忘瘁勤可
　　皇叔前右監門衛大將軍克眷皇叔前右監門率
　　　府率克迓克慕皇兄前右武衛大將軍榮州團
　　　練使仲論可並舊官服闋
勒具官某孝子念親情何以極惟三年之中制盖天下
之通喪眷吾近宗動必由禮既畢居廬之慕宜還拱著
之榮以爾慶衍皇支位通閨籍向縁銜恤乆去辨朝閔
寒暑之再離属縞纎之云釋俾仍舊次庸示新恩勉惇
信厚之風茂對休嘉之命可
　　前左藏庫副使曹誦西京左藏庫副使曹識可並
　　　舊官服闋
勅具官某天下無事兵革不試仕武列者咸得喪親以
禮所以盡人子孝愛之情也以爾生于慶門早服義訓
銜恤去位釋􁇡從公斯得孝忠之全宜還位著之列欽
承新渥益勵後圖可
　　文思副使胡拱可左藏庫副使
勅具官某朕以累朝陵邑邈在澗瀍並建官司典領封
域爾向由内使祗事眞園職為寢郎累更嵗稔朝夕起
居之奉無曠爾勞春秋荐告之儀亦㕘厥守比代還而
言状嘉往效之良勤稍還主帑之聮兹謂疇庸之命往
承優渥益務欽修可
　　文思副使李惟忠可左藏庫副使西京左藏庫副
　　　使蘇信可文思副使供備庫副使李惟清可西
　　　京左藏庫副使
勅具官某等内朝諸司參設使介所以待材武之士為
帥領之基惟謀勇兼資乃副超擢而課最應格亦得稍
遷爾等勤能守官才任禦侮積日累乆之課既應陟書
歴階加等之榮寖居前列宜益圖于方畧且無廢于事
勞服我訓言以永終譽可
　　左藏庫副使曹繼明可供備庫使西京左藏庫使
　　　雍規可文思使内殿崇班閤門祇候王文郁可
　　　内殿承制依舊閤門祇候内殿崇班韓見素可
　　　内殿承制
勅具官某夫仕者乆而不遷則才愚同滯進而不以其
效則流品弗甄今有司所以限年而校功循階而進秩
者由此道也爾以材武擢于治朝内外煩使之勞訖無
曠事嵗月薦更之比已應陟書稍陞等于官聮且疇庸
于閥閱往承新渥無怠後勤可
　　前文思副使衛克明可舊官服闋
勅具官某列職禁庭早擅勤恪之裕服喪堊室已終縞
􁇡之期宜釋素冠超還舊著内司之介班等惟優勉遵
移孝之方無怠首公之志可
　　西京左藏庫副使蔚世長劉輔可並文思副使
勅具官某内朝諸司並置使介所以視典領之閒劇為
遷次之等差惟其職儀亦號通顯以爾仕以才武能輯
吏勤陞諸使聮荐更嵗律齎閥來上有勞當遷稍増陛
級之榮庸示甄疇之渥承兹寵典厲乃公忠可
　　供備庫副使宋惟渥可西京左藏庫副使
勅具官某朕所以屢戒邉疆之臣不使生事夷狄者誠
欲慰安吾民綏靖殊俗也爾向以廷中之籍出監嶠外
之兵歴稔三周善撫師衆外虞無警成效可嘉俾遞進
于使聮示不私于賞格往服休命更勵後勤可
　　前内殿崇班康昺可舊官服闋
勅具官某任繇武弁服在朝行属時偃兵靡事衽革遘
家艱而銜恤遵禮式以行喪嵗月其周縞􁇡云釋宜起
還于舊次當益念于教忠祇服訓言勉勤職業可
　　内殿承制王懷淳司允可並供備庫副使
勅具官某等武爵之選籍𨽻于樞府者是為朝班由此
而升諸司者又為優選雖議年而進秩亦寓令于擢才
爾等資適逄時官亦乆次應是寵格叙躋使聮涖事局
者宜勵于亷勤䕶師屯者益思于訓輯祇服休命勉圖
後功可
　　右屯衛將軍致仕徐用文可右武衛將軍致仕
勅具官某朕初嗣鴻業大賚四方首覃慶恩靡限遐逺
惟彼引年之類例加増秩之榮以爾給事禁庭夙推勤
愿退居近甸克享夀康宜沾渙澤之優稍進衛環之列
祇服休寵益保餘齡可
　　内殿承制郭昭誨可供備庫副使
勅具官某夫武爵之設所以待材勇之人方無事時士
特以積日而進取然揔戎幹邉皆由此出授任之際良
亦難矣以爾克有幹力嘗試事勞較其年勤甫應遷格
進陞内使之貳漸履華塗之階無以易進而自安當念
逺謀之可致斯謂勤奬爾其欽承可
　　内殿崇班王世安可内殿承制
勅具官某夫考課之法議年有等並甄閥閱之最非有
文武之殊以爾早用材謀服勤官次淹歴巳乆亷能可
稱且縁計最之程進陞班制之列褒遷之寵勉懋其承
可
　　東頭供奉官陳永齡可内殿承制
勅具官某南海百貨之所叢四方商賈之駢集惟其繁
富之㑹是亦剽盗之招以爾官守遐陬職在循警能殄
除于冦黨且安慰于民居成效既然推恩何恡往服内
朝之籍益思方畧之圖可
　　東頭供奉官趙渥孫穆之可並内殿崇班
勅具官某等仕之𨽻三班者其任使特為冗而遷次又
復稽緩然由此而陞内著者盖積日已乆而陳力且多
矣以爾服勤吏役能寡過尤應課攸司亦在最等命通
聮於殿籍斯漸履于榮階宜益矜修以稱甄録可
　　東頭供奉官趙定可率府率致仕
勅具官某夫仕貴量力而進欲知止此士大夫之所美
也爾居武弁能蹈斯言壮而從官老而謝事是可嘉尚
所宜顯褒擢于儲禁之班俾從家居之秩保爾暮齒承
兹寵榮可
　　西頭供奉官郭右之可右清道率府率致仕左侍
　　　禁李昭懿可左清道率府副率致仕
勅具官某早從職守充集吏勞洎列庭班亦更事任自
言耄及願獲歸休宜擢進于儲僚俾退居于里閈承兹
秩老之命慰爾暮塗之榮可
　　右侍禁吕嬰可左清道率府副率致仕
勅具官某爾以州郡之課得列仕階以嵗月之勞屢陞
班等自言齒耋願謝官榮特遷宫率之聮俾遂家居之
佚可
　　守少府監致仕王山民男漸可守將作監主簿
勅某男某乃父仕宦三品年至告歸閔其乆勤延以世
禄以爾早聞家訓克紹素風擢寘京司俾階榮路往承
新渥益懋爾思可
　　翰林醫學冨州龍平縣主簿潘務本可少府監主
　　　簿餘如故
勅具官某爾以方技之能為王官之守向逄霈澤方役
遐陬嵗滿言歸慶條具在擢預京司之秩且甄執藝之
勤服我休恩益精素業可
　　左諫議大夫知瀛州李肅之奏醫人孔世卿可試
　　　國子四門助教不理選限
勅具官某方技專門診治有法給事帥邸服勤累年属
覽奏封之陳且援近侍之比寵以一命足為爾榮可
　　秦州東路弓門寨界蕃廵檢副都軍主張朴令狐
　　　可銀酒監武充本族都軍主原州之安寨白家
　　　族都虞候薛乞可銀酒監武充本族副軍主
勅某職于邉候號有才謀俾式遏于諸戎且無虞于外
境藩臣列奏寵命惟行進膺帥領之榮罙盡封陲之效
可
　
　
　
　
　
　蘇魏公文集巻三十一
欽定四庫全書
　蘇魏公文集巻三十二
　　　　　　　　　　　　　宋　蘇頌　撰
　外制
　　右諫議大夫知制誥宋敏求依所乞落知制誥守
　　　本官差遣如故
勅夫代言詞禁抗論諫垣皆侍從之榮塗本才髦之迭
處苟堅辭職之請靡勞遞直之勤特徇雅懷俾原近秩
以爾具官某學窮墳索世掌絲綸三朝擅文史之華兩
掖著猷為之美朝廷命令乆預于演裁臺閣規橅兼推
于練達忽告眊昏之苦願還翰墨之司再控封章備形
懇至姑就七臣之列仍專衆職之臨噫去劇即閒既從
于爾欲待賢優禮當體于予衷勉思埤政之謨式副疇
咨之渥可
　　權三司户部判官尚書司勲員外郎李立之可主
　　　客郎中
勅具官某今之由尚書郎為三司佐属其選重矣非有
積累之資明著之效則豈稱其官使哉以爾清白承家
㢘方為吏名登華省治有顯聞曩丞水官能勤于障導
移職計部善析于貨財課在有司法當遷秩擢正客曹
之列仍㕘户版之員膺兹茂恩益念成效可
　　左騏驥使劉斌可皇城使
勅具官某諸司置使秩有等差而皇城為東班之首非
夫歴仕綿乆材用章著安能陟級而致榮階以爾沈敏
之資幹力之效擢于勇爵寘在朝聮累嵗有勞中樞校
課當叙遷于官列俾陞冠于使華祇膺優異之恩益念
始終之節可
　　皇姪左千牛衛將軍令諼可右監門衛大將軍
勅羣臣考陟之法近則四嵗逺或六年輒遷一官是謂
大比至于宗室則以十嵗為定盖超歴階序不與外庭
比故不得不積其嵗月而養成其才質也以爾具官某
承襲慶美本乎天源生知孝恭長受寵禄能循保氏之
教不忘為善之樂今宗正言爾服官滿嵗由環衛而陞
大將可謂峻遷矣敬以命爾抑用前詔爾其夙夜匪懈内
奉朝請外遵家政則可以逺于悔尤而守其禄位也
可
　　尚書祠部員外郎充秘閣校理鄭雍可度支員外郎
勅具官某秘書圖籍之府非博學洽聞之才未嘗預校
文之列郎官清要之司非通明敏識之士未嘗在承務
之員二者兼榮斯謂優異以爾詞科甲選治状最稱擢
寘書林荐游華省有司上累年之課官閥稔聞南宫叙
左曹之聮支度尤貴用増爾秩俾酬厥勤更思善職之
謀以副類能之舉可
　　鄉貢進士葉祖洽可大理評事簽書奉國軍節度
　　　判官㕔公事
勅某朕遵累聖之成謨復三年之選士俯臨便坐親策
諸生爰擢敏才寘之上第以爾士鄉特起貢部陞名方
領矩步以來庭大對危言而應問嘉乃博通之習用推
優異之恩棘寺評刑超登于仕籍海藩佐幕往涖于政
經無忘學古之規式副優儒之舉可
　　太常博士充秘閣校理安燾可祠部員外郎
勅具官某夫校文天禄方登博雅之才承務南宫是為
清要之選爰疇善職叙進榮班以爾典學清修决科髙
妙試之藩府則外臺稱從事之賢擢于奉常則有司言
禮官之最因第勞于嵗課宜陞宷于冰㕔益思講繹之
勤用副咨詢之舉可
　　駕部員外郎田瑋等改官
勅某國朝之制自諸司四品暨尚書郎卿寺丞属皆委
之審官考核其賢否雖羣萃而序遷士常患其雜遝然
勞陞而過黜時亦以為遴選與其進者厥惟艱哉惟爾
之材能強辨有司銓叙之盖已乆矣姑用四載之最稍
擢二官之榮勉収後勤副我明陟可
　　都官員外郎新差權發遣江南西路提㸃諸州軍
　　　刑獄公事張頡可職方員外郎餘如故
勅某朕閱朝士之籍擇其有聞于時者試之以煩劇之
務内則臺省之僚列外則憲漕之事權績用既彰褒擢
何吝以爾文雅沉厚士林所稱幹辦精明吏課連最方
且委以一道案讞之重而又及乎四載計比之期宜増
秩于清郎示甄勞于乆次若其奉使之稱職治獄之平
反則早有顯庸豈限常格爾其勉懋副我疇咨可
　　屯田郎中蘇泳等改官
勅具官某尚書諸郎其品第五惟古號為清要在今得
以叙遷稽其職儀是謂通顯以爾吏資官閥計比惟優
朝著省闈踐歴滋乆擢進烏星之位漸陞鸞黨之階往其
欽承無怠官守可
　　都官郎中王力可職方郎中
勅某夫承務南宫出使近服皆朝廷之優選而仕進之
榮途属奏嵗勞用推恩陟以爾士科擢秀郎省馳聲試
以治煩載嘉政事之敏委之督漕益懋將輸之程姑循
校課之常稍進掌圖之秩宜収後最以副甄揚可
　　比部員外郎刁綬俞士龍可並駕部員外郎
勅具官某尚書郎官皆有副貳視其曹務之閒劇以為
爵馭之等差限年而遷盖有恩格以爾能勤職業休有
幹稱履歴周行綿更嵗次姑由吏課之最叙進省闈
之聮往承渥恩益勵素守可
　　都官員外郎充廣陵郡王申王院教授郭源中可
　　　職方員外郎餘如故
勅具官某南宫為郎其選尤美有司校課限年乃遷自
非積閥之優靡預類能之擢以爾清門襲美仕歴朝閨
近著荐才職居宗邸頗聞善誨之益且懋宿官之勞宜
即省闈進榮班等祇欽甄序之渥無怠講論之功可
　　虞部員外郎程莊可比部員外郎
勅某尚書員外郎自唐以來號為清要今雖不涖省事
顧其榮秩不减平時考課而遷是曰優命以爾吏資之
敏乆試外官嵗月之勞荐登最格矧已更于華著宜叙
進于通班祇膺加等之恩益念匪躬之節可
　　大理評事章望之可光禄寺丞致仕
勅具官某通古今之學擅體要之文命屈當年仕沈下
列志不攖于簪組心自適于江湖恩命屢頒輒遜辭于
榮進懇誠再露祈退就于燕休守臣為言髙風可尚優
進膳丞之秩俾從鄉閈之居祇欽寵章益保冲粹可
　　前守惠州歸善縣主簿充國子監直講盧侗可衛
　　尉寺丞
勅具官某爾以經藝名家禮闈奏技勾稽南服外臺稱
其亷平講訓上庠諸生服其行誼姑用年勤之乆叙陞
卿属之華尚倚師儒使留黌序其益思于循誘兾有助
於化成祇欽寵章克終譽問可
　　試秘書省校書郎和州防禦推官充國子監直講
　　　崔公度可試大理評事充彰徳軍節度推官
勅具官某博學多文見推士論韜光藴行自樂丘園向
從特起之求且預上庠之召属辭親養靡應命書逮喪
紀之既終閱荐章之交至惟其才諝宜有甄褒俾從事
於方州竚觀能于幕畫勉思致用副我擢賢可
　　大理寺丞文大同可右賛善大夫
勅某今夫仕者既通籍于朝閨東宫與上臺班品雖異
而推選之遴遷次實均以爾席慶髙門𨽻官卿寺分釐
外局休有能聲比最攸司甫應恩格擢聮宫賛之秩漸
階省闥之榮益懋來勤佇収逺績可
　　右賛善大夫朱温其可殿中丞
勅具官某天下之獄覆于刑曹設官置參其責均重閱
兹校課之美宜有旌能之恩以爾仕以經明進聮朝定
再膺詳讞之荐屢告平反之言姑用吏勞擢登盾省宜
益思於明愼佇顯副于甄揚可
　　奏舉人試大理評事前權信州軍事推官吕昌夀
　　　等改官
勅某今之銓選之法至為詳密以嵗課校其勞勤以荐
章視其操守二者備矣然後叙遷美秩榮資由此階漸
惟爾閥閱咸應於兹俾陟京臺之聮益圖吏治之效可
　　皇姪前金紫光禄大夫右監門率府率士臬可舊
　　　官服闋
勅執親之喪鉅創何已順禮之變再期則除粤予近宗
動禀成訓属居廬之終制當引籍以承恩以爾具官某
茂公族之華陟朝閨之序衰麻去位既畢于哀情簪紱
還臺宜陞于顯列復踐儲坊之秩入榮拱著之趨勉荷
徽章罙勤素守可
　　皇后生日奏親堂叔國子博士向綽可檢校工部
　　　尚書充内園使
勅具官某内朝諸司並置使領參擇才武入備禁扃由
文吏而對遷非親勲而莫允矧中宫之尊黨援誕日之
慶條式推渙恩抑有舊比以爾綽席公卿之餘緒仕閨
著之通班夙富吏資善守門法屢試治煩之務見推幹
裕之能陞諸使聮示以優寵非特私于近戚盖亦用乎
美才勉勤功名乃副甄擢可
　　内園使知欽州石鑑可南作坊使令再任六宅使
　　　知邕州陶弼可左騏驥使令再任
勅嶠南諸州搤于夷境者邕為㑹府而欽當要衝帥守
之臣其選差重以爾具官陶弼握武縁之節馭邉有方
以爾具官石鑑析羅山之符撫俗尤善而皆文敏自喜
才資並優眷彼吏民方安于政迹表其治行咸進於使
聮且重留于舊邦俾克終于美課宜究綏懷之畧用光
奨擢之恩毋憚逺勤遂棄前績可
　　六宅副使張恩可内藏庫副使
勅具官某内司列使之榮並置副介増秩叙遷之法咸
有差等爰擇武材庸備官制以爾策名勇爵服采禁廷
頗彰幹職之勤且懋歴年之最宜疇美課躐進榮資往
欽甄異之恩益盡忠勞之報可
　　文思副使劉昌孫可左驍衛将軍致仕
勅具官某夫仕或為禄貴夫逮親此士大夫之所美也
爾居武弁能蹈斯言以偏堂之耄年祈謝事而就養是
可嘉尚所宜顯褒擢于環衛之班俾從家居之佚遂爾
素志嘉兹寵榮可
　　内殿承制樊徳成可左屯衛将軍致仕
勅具官某傳曰陳力就列不能者止此為臣之大方也
爾早仕武階緜更外使自陳力疾之苦難效當官之勞
願去班聮良嘉止足寵以環宫之衛俾安里閈之居祇
服恩榮遂諧頥適可
　　殿中省尚藥奉御直翰林醫官院張士禹可殿中
　　　省尚藥奉御充翰林醫官副使
勅具官某周官醫師掌醫之政令以事制禄十全為上視功
進等厥惟舊哉以爾執技精通居官勤恪擢在尚方之直榮
參内著之朝属我諸姑近嬰綿痼言爾診調之效願酬處劑
之良陞諸使聮用奨能事宜悉心于逺術思報效于殊恩可
　　内殿崇班趙永圖可舊官服闋
勅具官某爾列職禁庭蚤擅恪勤之裕服喪堊室已終
縞􁇡之期宜移素冠起還舊著内朝之籍班等惟優勉
遵移孝之方無怠首公之志可
　　奏舉人前大名府留守推官試大理評事謝宗孟
　　　等改著作佐郎大理寺丞
勅具官某等秘書大理之屬官前世為文章法律之選
今銓筦之士考課來上視其資歴得以叙遷爾等咸以
為吏之勞從外臺之荐俾之佐著作丞卿寺所以廣擢
材之路也膺兹並命各念首公可
　　奏舉人前京兆府乾祐縣令趙仝等改著作
勅具官某麟臺著作古稱文雅之選天官考課今為進
擢之階以爾詞學决科㢘勤在事校其年最甫應陟書
俾遷京省之聮用奨吏能之美丕欽恩典益厲操修可
　　奏舉人試秘書省校書郎前守宣州司理㕘軍王
　　　醇可著作佐郎
勅具官某有唐吏部以四才三實選㧞賢能今之銓衡
略用此制而又峻以考格責之荐章一不應條未嘗進
擢惟爾之器質才諝有司校之詳矣㢘明勤辦外臺稱
之備矣引對便坐審察其才陞列秘省之聮將觀幹劇
之用益懋乃事副兹寵惠可
　　奏舉人前鳯州梁泉縣令張延年等改官
勅具官某中銓考課之法以才實為差外臺荐籍之章
以幹亷為重進人之路辨等尤難以爾夙富吏資乆仕
州縣校其年最應乃陟書叙遷卿属之華以顯宿官之
效服我休寵無忘後勤可
　　試秘書省校書郎守河南府法曹㕘軍充魯王宫
　　　小學教授王祁可大理寺丞
勅具官某朕惟宗室子孫之衆欲其通知于道藝故擇
儒雅之士為之講導以輔成其性質爾以經行修明來
預兹選服職累嵗其勤至矣擢陞卿寺之属仍寘宫官
之員茂對殊私益思惠訓可
　　奏舉人前彬州髙亭縣令邢構等改官
勅某今夫天下郡縣之廣吏員之衆非責之荐者則才勞之
士何由而自達耶以爾早從銓集外有吏能善状可稱交章
狎至宜甄乆職之效擢列上臺之官祇服恩榮罙勤治績可
　　前定州觀察推官常宗仁可衛尉寺丞
勅某朕念夫銓選之士叙進惟艱親程其能務収厥善雖有
細故而不棄遺爾歴任有年書考十五外官稱荐其勞可
嘉特示甄陞寘之京寺膺兹優異之典無懈終始之勤可
　　秘書省校書郎守唐州泌陽縣令朱紘可大理寺
　　　丞餘如故
勅某夫農田者生民之本也川澤者農田之資也而當
官之人常患不能為之勸導使民棄本而趨末者衆矣
爾居邑令能志于兹修復故渠為利旁境計臣言状請
酬以官因擢九卿之丞俾仍百里之宰往膺明命善撫
吾民益懋前勞乃稱甄寵可
　　蕃落軍都指揮使馬忠等換内殿承制
勅某以拳勇聞于邉疆以勤良備于軍校為種首之所
嚮嘉技撃之尤精帥路為言便庭親試載閲武才之敏
擢躋殿著之華閨籍聮榮恩章不次當益圖于忠藎在
勉懋於勲庸可
　　西頭供奉官梁籛可右清道率府副率致仕
勅某七十致仕士之常也爾年未至而願歸休嘉其退
尚之誠宜有褒遷之渥儲坊散秩俾遂家居祇服恩章
往安閭里可
　　右侍禁于用和可左清道率府副率致仕
勅某早以吏勤擢陞班列逮兹齒耄願謝官聮良嘉知
止之心俾遂歸休之佚儲坊美秩里閈安居往祇服于
明恩足為榮于晩節可
　　右侍禁郭懷慶可右清道率府副率致仕
勅具官某七十致仕禮經之常也爾不待年至以疾自
言閔筋力之既衰豈簪裳之可強陞以東儲之秩俾為
居里之榮祇服恩私足慰遲暮可
　　左僕射兼門下侍郎平章事曽公亮奏醫人謝維
　　　可試國子四門助教不理選限
勅某爾傳習上池之技善識五藥之宜嘉勤事于相門
尚未霑于仕版奏章來暨恩典有常往膺一命之榮罙
盡十全之效可
　　楚國大長公主遇南郊奏駙馬都尉李瑋祖宅門客
　　　廣文館進士許㮣可試將作監主簿不理選限
勅具官某蚤𨽻上庠荐游主第屬邑司之有請爰郊慶
之推恩言爾多文且祈筮仕俾膺試秩之命用酬肄業
之勤祇服寵私勿忘修飭可
　　太子少師致仕趙槩奏醫人張琬可試國子四門
　　　助教不理選限
勅某習岐黄之論游卿輔之門術業甚精診治多應特
徇舊臣之請用推試秩之恩祇服殊私益勤所學可
　　光禄卿潘軫遺表男緩可試秘書郎
勅某九卿之子例以試秩起家属乃父之云亡抗遺章
而來上閔其陳力之乆宜有䘏後之恩擢爾仕塗俾延
世禄當益思于負荷且無忝于榮名可
　　兵部員外郎充寳文閣待制知相州傅卞遺表男
　　　囘次男同並守將作監主簿令持服
勅某近著之臣忽傷于徂謝恤終之典宜異于常規属
覽遺章祈爾世禄命擢陞于京寺俾不墜于家聲祇服
優恩勉思負荷可
　　追官勒停人鄭叔熊可試國子四門助教不理選限
勅某早用近臣之荐擢聮試秩之榮坐法奪官援恩自理
嘉素專于術學俾牽叙于上庠祇率恩章益思修省可
　　太常少卿致仕謝檢孫延年可試監主簿
勅某近制尚書外郎謝事得官一子以榮其歸所以褒士大
夫進退之美也維乃祖父仕列亞卿解紱引年祈恩裕嗣
假爾一命慰其晩年往膺試秩之榮益念克家之訓可
　　守濮州文學尹處晦可曹州文學
勅某頃列仕階尋貽吏議廢官滋乆援霈自陳矧巳寘
于散曹宜稍遷于近郡益思循省以荷甄収可
　　翰林醫學守應州金城縣主簿温果母梁氏可特
　　　封長夀縣太君
勅具官某母某氏爾子以方技名家禁庭待詔喜有逮
親之禄願移遷秩之恩眷乃髙年遂其私欲特䟽榮于
湯邑俾増耀于鄉閭膺兹寵光足勸孝養可
　　都水監飰料後行蒲士隆可孟州司馬
勅具官某給事上臺歴年滋乆苦于羸薾願遂休閒易
以州佐之聮俾從家居之佚被兹榮命足慰歸塗可
　　故知溪洞新逺州軍州事田忠利長男洪祐可依
　　　前知溪洞新逺州軍州事
勅某世居邉徼夙効忠勤属乃父之云亡當襲官而繼美
爰推恩渥俾守封疆其善撫于裔夷思克承于門緒欽
膺明命益盡丹誠可
　　溪洞髙州四甲巡檢田洪祐弟洪保承兄官
勅某乃父早著忠勞奄兹淪謝爾之伯氏已襲故封遞
遷厥官俾慰遐裔爾其善承世美思撫邉民無忘循警
之勤乃稱恩榮之美可
　　麟州兀羅族子弟屈徳可銀酒監武充本族副都
　　　軍主
勅某代居邉陲號有才勇承父兄之餘緒為種族之推
先命傳襲于世資俾統綏于壮籍通階試秩式示朝章
膺兹渙恩無怠乃事可
　
　
　
　
　
　
　
　
　
　
　
　
　蘇魏公文集巻三十二
欽定四庫全書
　蘇魏公文集巻三十三
　　　　　　　　　　　　　宋　蘇頌　撰
　外制
　　提㸃陜府西路諸州刑獄公事司封員外郎趙瞻
　　　可祠部郎中
勅承務中臺左曹謂之清要觀風外服右陜當其㑹衝
惟時通籍之良方重讞刑之寄稽其治課應我陟書以
爾具官某博通古今多識治要早預法冠之選往分郡
組之行稔其休聲擢以方任案條察吏有能臣之風閲
嵗校勞居奉使之最進列冰㕔之秩益増星節之華宜
勉懋于事為副疇咨于近劇可
　　虞部員外郎曽孝寛可比部員外郎
勅具官某古之仕臺閣者多用公卿之世以其習熟典
章可任以事隨資叙進式佇甄陞以爾士操清修學術
詳敏繼承門法厥問甚休副郎省六聮之華結天官四
載之課姑循常格擢列近曹惟勉懋于官箴用顯揚于
世美可
　　三司度支判官尚書刑部郎中充集賢校理王瓘
　　　可尚書兵部郎中依前集賢校理充三司度支
　　　判官羣牧判官尚書比部郎中王誨可尚書司
　　　勲郎中依前羣牧判官
勅夫考功黜陟之法自有虞以來未之或廢我朝稽古
其令甚明雖職列臺閣之華任登要近之地必由校課
然後議遷以爾具官王瓘文敏學優才通用博服勤鉛
槧之業振務計財之繁以爾具官王誨仕富吏資行循
家法稔譽郊畿之政賛司廐牧之良而皆乆次郎臺荐
登最格稽其功状應進上階武部冠於右曹勲書次于
大選用酬爾善各俾序陞若其治迹之殊尤材資之美
茂則朕所考察不在有司之比往服休命爾其勉哉可
　　尚書比部郎中馮博雅可如京使惠州刺史
勅具官某國家設官之制略擬唐規列使之名近對郎務
仕者更踐惟才所宜矧兼領于郡章示優隆于武爵自
非勲戚曷允咨俞以爾早服閨臺夙推器幹襲相門之
餘緒連宗邸之外姻間覽奏封之陳載嘉閥閲之美俾
從華省易授内司掌庾京都實超于資等析符善壤益
重于聮班佩服恩褒之華勉圖方畧之上可
　　前秘書丞充集賢校理孫洙等可並舊官服闋
勅具官某夫服喪去位人子之私恩也脱衰還朝人臣之
公義也故進退不踰其禮則忠孝可以兩全以爾仕以文
儒籍在閨省遭罹艱疚甫畢禫除姑徇常經起仍舊著
益思所以揚名顯親之效在勉懋于公家而已可
　　尚書比部郎中范仰之可駕部郎中
勅具官某審官考課之法以四嵗為限南宫遷秩之等
有六行之差旌擢吏勞宜優寵典以爾材資敏茂治状
詳明為郎有年奏最應格進列右曹之上益光華省之
游欽對明恩更圖逺績可
　　駕部員外郎李安道等改官
勅具官某等朕命有司考羣吏之治限年而上課隨資
而叙進雖令有定著而恩無汎及允如遷格兹謂宿官
以爾等或仕歴省闈或籍通閨闥出幹衆務入奉外朝
稱最及期稽功斯善増秩一等姑用前規若乃才譽彰
聞績效明白則懋官懋賞豈限常資爾等勉之副我明陟
可
　　都官員外郎仇著等改官
勅具官某等尚書郎九卿丞属皆外庭美選通籍之士
得以次遷所以辨才能而旌吏閥也以爾等材力之敏試
于治煩操履之修行而寡過分列省寺外更事勞有司
議年既成積累之效隨兹進秩咸増班爵之榮祇服恩
華勉思忠報可
　　國子博士髙保衡等改官
勅具官某吏治有勞法當甄奨天官覆實恩有次遷爰
録顯庸特推茂渥以爾夙勤士操進列朝閨幹職不愆
奏功斯善録其四載之課擢以一官之榮益務逺圖丕
欽厚奨可
　　西上閤門使李評可東上閤門使
勅具官某中閨典謁列使横班陟降殿墀導揚詞命非
素推于詳練固靡副于咨詢以爾世服忠純材資敏達
向擢聮于上閤參掌選于西銓朝廷之儀頗聞事舉閥
閲之課復用最陞特甄累嵗之勤就陟東藩之秩宜益
圖于逺績期報稱于異恩可
　　皇兄前右武衛大將軍春州刺史仲虺可舊官服
　　　闋
勅具官某三年之喪稱情而立文日月既終衰麻必釋
盖天下之通誼也爾以宗室之秀服閨朝之聮向罹親
憂銜恤在疚既畢禫纎之制宜還簮紱之榮欲忠孝之
兩全在始終而一節往祇厥位當體訓言可
　　皇姪前右千牛衛將軍令羽可舊官服闋
勅子之于親也有鞠育之恩顧復之慈三年之喪未足
以報其厚徳然聖人稱情而立文不可多寡故天下共
之以爾具官某宗室之近支臺閨之顯列遭罹不幸棄
失所天服衰而居倚廬克遵禮式鑚燧而更舊火甫畢
禫除宜還定著之聮入奉内朝之謁無忘信厚兹謂顯
揚可
　　仁夀郡君張氏可才人
勅嬪婦之列盖掌帥于宫庭才美之名實優隆于位號
載嘉内治之助特厚言綸之頒某氏體閑淑之令姿禀
肅雍之懿範自參承于御叙嘗進躐于恩封而謹職中
闈顧徳言之並茂増華近序介祥祉以尤殊宜加印綬
之榮用光圖史之鑒惟靜專所以安寵數惟婉約所以
副褒章服我訓辭無忘欽率可
　　左千牛衛大將軍羅榮可依前官充絳州團練使
勅漢之執金唐之諸衛今雖處于閒秩然猶列于上班
或兼方任之權益顯官儀之貴以爾具官某早登勇爵
嘗典伍符因齒力之向衰擢禁環而甚寵仍司戎仗獲
就燕安宜優異于乆勤俾復陞于團結斯為厚渥足慰
暮年尚殫夙夜之心以答始終之遇可
　　皇城使宜州團練使桞渉可左千牛衛大將軍宜
　　　州團練使
勅具官某國家待賢能之士恩禮甚厚方其壮盛則任
以權劇而責其實效及其衰耄則處之便安而俾遂乎
休養以爾素負材氣來仕班列臨邊有綏禦之效治郡得
㢘良之稱閔其暮齡宜有優禮特遷環衛之秩仍假州符
之榮易事局于清閒示始終之殊遇體兹厚渥姑務燕怡可
　　秦國荘孝大長公主遺表長男供備庫副使李嗣
　　　徽可供備庫使
勅具官某朕惇睦懿親愴仁姑之早世周旋䘏典鑒遺
牘之所陳眷言世嗣之遘凶方倚居廬而茹痛特越從
于朝序俾擢正于使名念往撫存宜體國章之厚愼終
追逺益思家事之承祇服訓辭勉遵禮式可
　　如京副使兼閤門通事舍人王光祖可荘宅副使
　　　兼閤門通事舍人
勅具官某朕擇沈敏方重之臣委以邉畧庻幾安輯一
道使不生事于疆外而爾光祖實應兹選涖事之始辦
職惟勤入奏便朝講畫有素載嘉策慮特爾甄陞疇
進使聮式優戎路惟爾世服忠義累更寄任宜益圖于
逺績斯乃稱于寵章可
　　西京左藏庫副使程昉可荘宅副使
勅具官某夫服軒墀而列禁衛皆朕所信任之臣也則
叙遷之法推恩固優以爾幹裕謹良擢侍近幄出䕶河
役訖亦有勞校課滿年功状應陟躐進使名之美仍參
拱扈之榮祇欽寵章益念忠報可
　　左藏庫副使鄭惟懃等服闋
勅具官某早登勇爵列在閨朝俄服親喪甫終祥祭奉
追書而來集還舊次以參榮服右著之聮無忘厥守展
四方之事佇集爾勞可
　　供備庫副使黄巽劉永清可並西京左藏庫副使
勅具官某列局京都分處衆務並置使介以擢羣材今
雖無涖職之煩抑亦有限年之選向非能稱不在次遷
以爾通稽右閨服勞王事出入著幹㢘之效嵗月成累
乆之勤結課荐周進官有等欽膺褒顯之渥益念公忠之
誠可
　　未復舊官供備庫副使張繼凝等復官
勅具官某爾向以武材擢在邉徼失于禦冦用是奪官
屬霈恩之溥加閔公坐之滋乆稍遷秩次進列通班丕
欽甄叙之恩無怠忠勞之報可
　　文思副使田守則可左驍衛將軍致仕
勅具官某仕優而賦禄年至而謝事古今之通義也以
爾才力素稱擢在班列更歴中外頗亦有勞自言且衰
願還所職既許之退宜優以恩躐遷環衛之資使為鄉
服之寵往祇榮渥益保暮齡可
　　殿中省尚藥奉御直翰林院蘇惟和可翰林醫官
　　　副使
勅具官某周禮醫師有稽功賦禄之等本朝官制有置
使立貳之文既彰厥能宜進之職以爾通上池之技聮
中省之班典領累年診治有效擢進内司之介用旌乆
次之勞益念精專乃副恩陟可
　　太子右清道率府率致仕張忠可落致仕依前官
勅具官某七十致仕大夫之禮也豈謂夫武力之士哉
爾以才勇聞所至可紀引年當去大臣為言都城方籍
于繕完禄秩固宜于優假特還儲率之秩俾幹留司之
煩往服殊恩尚勤乃力可
　　内殿崇班閤門祇候趙璞可内殿承制依舊閤門
　　　祇候
勅具官某夫入賛上閤出乗塞垣皆王爵之美選也爾
以殿著之秩兼領其任自非才資之敏曷膺職秩之優
属上年勤載嘉治状姑循班級之次稍進官聮之榮尚
綴近塗益思逺業可
　　内殿崇班李舜卿可内殿承制
勅具官某爾通班内著之聮祇事平陽之館追惟懿主
奄謝昭辰遺奏上聞言爾勤力宜特遷于朝秩俾仍幹
於邑司祇膺優異之恩無怠始終之效可
　　内殿崇班張敏可左監門衛將軍致仕
勅具官某服武弁者以筋力為尚而爾之齒耄矣豈任
奔走之役閔其乆勞宜有安處俾易衛環之秩歸為里
閈之榮祇欽茂恩益自休養可
　　大理寺丞張保微王愼儀等改官
勅具官某爾以名家子擢在京司能蹈世風不廢官守
荐者稱其幹裕攸司上于年庸法有次遷班陞一等往
服朝綸之寵益思門構之承可
　　大理評事李徳芻可光禄寺丞
勅具官某考課之法豈所以待俊異之倫然官乆不遷
則能者何勸以爾文雅修潔善承世風仕于京司蔚有
美稱姑用四載之陟稍進一官之榮益懋逺圖以光慶
閥可
　　大理評事楊耆可衛尉寺丞
勅具官某爾延賞入官坐曹試吏能弗懈于王事既積
稔于嵗勞上課應條攸司言状叙遷之典奨勸在焉斯
漸履于榮階益服勤于治效可
　　前知涪州樂温縣事鍾浚可秘書省著作佐郎
勅具官某考課之法不行乆矣吏之能否何以甄明前
詔有司復修舊典而爾之治状實應新書遷佐秘丘俾
偕榮路惟爾詞科之秀歴仕有年膺兹渥恩必能勉懋
以副朝廷責實之意也可
　　奏舉人前閬州録事㕘軍霍亨等改官
勅具官某夫仕于州郡既擅幹亷之稱校于銓衡復成
積累之課不有恩奨曷甄吏勤以爾士操甚修官閥無
曠從外臺之尉荐副便坐之収敭擢聮京司俾漸榮路
所宜欽率以服寵光可
　　奏舉人前權知建州節度推官孫宇等改官
勅具官某夫甄擇才能莫若觀詳試之效考察言行莫
若責保任之人由此而陞得士為衆以爾歴官州縣亦
既有年覆實銓衡咸應前格因唱名于便坐命遷秩于
京司欽承渙恩勉盡勤恪可
　　奏舉人前陜州陜縣尉常景可光禄寺丞奏舉人
　　　前晉州趙城縣令安夀可著作佐郎
勅具官某等郎内閽丞蘭臺遷佐皆京司之美官也由
選部而陞者非詞學之科與公卿之世不得與焉以爾
等仕于縣邑或令或尉皆有善状稱于知已中銓考實
便坐推恩各用爾資進増厥秩既蒙奨擢之命宜盡公
忠之心可
　　奏舉人前權淮康軍節度推官試秘書省校書郎
　　　許宗舉等改官
勅具官某等九卿之属皆美官也秘書以待文雅之士
大理以進詳明之才由銓筦而叙遷盖榮塗之階漸以
爾等或詞中科級或仕起世資乆從州縣之勞繼有知
已之荐引對便坐擢聮上臺仍俾長民益思善俗可
　　延州甘泉縣令張圃可太子中允致仕
勅具官某今之仕于銓選而不虧亷守者其告歸也則
以朝籍寵之所以嘉夫士操也以爾文中科選官為長
民甫及始衰之期乃懷知止之尚陞秩儲禁増美鄉閭
服我褒優之恩慰爾冲退之志可
　　登仕郎守祁州深澤縣令韓孝直可守河中府河
　　　西縣令
勅具官某捕盗之格殿賞尤嚴綏安里閭良藉幹畫爾
頃尉畿甸能勤厥官冦攘就擒功最應令擢以大邑寵
其前勞宜善撫于羣元思益圖于後效可
　　儒林郎行秀州華亭縣尉劉安世可守越州上虞
　　　縣令
勅具官某翦除盗賊肅清里閭尉事也爾隨牒逺方能
勤厥職剽聚之黨一舉而擒録其前勞易以邑令勉収
撫字之最式竚甄収之恩可
　　駕部郎中致仕趙宗閔男觀可試秘書省校書郎
勅具官某男某士大夫年至致其職事于上於是有賞
延之澤以及其子孫古今之所同也爾父仕歴省郎引
年得謝俾官一子以寵其歸爾勉承之無替厥服可
　　故恩州司理㕘軍王奨男覿可守鄆州須城縣主
　　　簿
勅某男某爾父頃掾清河没于城守當推䘏典以及其
家而爾方稚年未任仕格逮兹有立可以入官因命舉
于前恩俾勾稽于便邑所宜竭力以亢厥宗可
　　故給事中充天章閣待制王舉元遺表親孫王璞
　　　可將仕郎試將作監主簿
勅某朕念彼帥臣奄遺于明代恤其家事特厚于恩綸
爾實裔孫早聞義訓特推試秩之命俾逮亢宗之榮善
守世風無忘學古可
　　東頭供奉官王唐卿可内殿崇班
勅具官某仕無文武之異而以登朝為貴况通班殿著
是曰華選以爾策名右列從事有年校其勤勞材力可
見稽于令格遷擢攸宜進聮廷籍之榮罙謹官箴之畏
可
　　左侍禁趙昇可清道率府副率致仕
勅具官某爾以拳勇自奮擢寘仕聮體力未衰遽辭禄
秩惟其知退之果宜有優遷之恩儲率榮資鄉閭歸佚
膺兹褒渥遂爾素懷可
　　應天府進士陳宗望永寧軍明法劉堯可並逐州
　　　軍助教
勅某今夫布衣韋帶之士挾藝文而遊場屋至老而無
所成名是亦可矜矣属逄三嵗之舉特推一命之恩用
慰晩年足勸學者可
　　制置三司條例司奏潭州湘隂縣鄉貢進士李度
　　　可將仕郎潭州長史
勅某朕念夫服田疇之民多水旱之患嘗詔執事勸人
興功爾為鄉儒有志於是倡率閭里繕完隄防卒化汙
萊遂為膏壤覽使者之言状命州佐以起家祇服殊恩
更思來效可
　　軍員換諸司使副及崇班承制
勅某人等夫入奉宿衛出為廷臣盖勇爵之甚髙實公
朝之愼選爾等擢于武旅號有材謀亦既程其器能是
用陞于仕綴寖服褒華之渥當懷奮勵之誠往圖後勤
無怠素志可
　　軍都指揮使諸班都虞候與除忠佐帶遥郡不帶
　　　遥郡
勅某人等軍師之長是皆材武之倫進退之間固有甄
優之比第其功次霈以寵章爾等典領和門周旋嵗序
宜易輿行之領往參軒陛之聮尚體恩榮無忘忠藎可
　　軍都指揮使諸班都虞候與轉軍分帶遥郡或巳
　　　有遥郡
勅某人等師旅命帥所以壮營衛之嚴班爵有差所以
示功庸之勸惟其遷次是曰寵甄爾等咸負壮圖乆宣
忠力才勞並茂賞擢兼優進加等級之榮無替夙宵之
效可
　　廂都指揮使與落權正任
勅某人等夫武力之士内則為王之爪牙外則當國之
藩衛雖序進之惟舊亦校勞而後遷爾等早以拳勇之
名擢于拱扈之列備彰噐幹善戢軍和積于嵗勤應我
勲典或進兵團之貴或分使竹之權兹謂殊榮勿忘報
稱可
　　廂都指揮使
勅某人等夫立乎三軍之中使士卒服習必自拊循之
有素然後部勒之得宜用次以遷抑惟舊典爾等在事
累乆服勞可嘉式求壮籍之良遞進連營之領往膺茂
渥無怠後勤可
　　蕃官慶州茘原堡左惟窯族孟怡大順城下骨咩
　　　族屈嵬蕃官慶州柔逺寨栁橋寨屈你可並元
　　　本族軍副主
勅具官某生長邉陲服習風化裔俗推其拳勇帥路稱
其材資宜推柔逺之恩擢視通班之列仍加軍領俾率
土豪祇膺寵章益念忠報可
　
　
　
　
　
　
　
　
　
　
　
　
　
　
　蘇魏公文集巻三十三
欽定四庫全書
　蘓魏公文集卷三十四
　　　　　　　　　　　　　宋　蘓頌　撰
　外制
　　尚書屯田郎中張徽可度支郎中
勅某三省左曹之聮一方漕輓之寄皆朝廷清要之選
也非得優通敏裕之士豈嘗輕授之哉以爾文中雋科
仕登朝路用能治劇擢賛計於甘泉屬委使華出案條
於閩部休有聲采稔於人言方攸司之議年嘉治課之
應最特遷支度之列且酬閥閱之勞茂對寵光彌勤逺
業可
　　太常博士張戩可依前官充監察御史裏行
勅御史之職所以振舉臺綱糾正朝位顧其責任豈易
其人以爾具官某典學修詞决科從仕時推幹敏之裕
加有端良之稱肅政掄才中司言状俾從簪豸之選入
聯棲鳳之班勉務直繩副茲清舉可
　　太子賔客觧賔王可守工部侍郎致仕
勅引年謝事禮經之訓也優賢佚老王者之政也矧夫
官列三品壽彌六紀惟其進退之際豈無旌異之恩以
爾具官某乆歴閨朝嘗踐臺閣進陟儲賔之貴出分郡
組之榮以老自言知止可尚起部貳卿之秩東牟喬木
之邦遂爾榮歸加其寵命俾優㳺於里閈益保飬於天
和可
　　將仕郎試秘書省校書郎充國子監直講焦千之
　　　可大理寺丞依前充職散官如故
勅具官某昔唐之學官嵗終考其殿最本朝之制限以
年資擢才校功其義一也爾以敦樸有道薦於士鄉經
術通明置在庠序外内更試於今五年顧其施為是可
官使進丞卿寺之屬仍莅師儒之聯益懋爾能以副逺
用可
　　職方員外郎夏旻可屯田郎中駕部員外郎俞康
　　　直可虞部郎中散官如故虞部貟外郎鄭諤可
　　　職方貟外郎散官如故虞部貟外郎姜正顔可
　　　比部貟外郎國子博士傅共可虞部貟外郎
勅具官某周之六亷唐之四善皆天官比吏之法今之
考課參用其制視功賦祿厥惟舊哉以爾早聯閨臺稔
服吏政一官恪次四載於茲治以最聞行無過事稽於
有司之令應彼增秩之條勉思忠規以對休命可
　　祠部郎中充集賢校理丁諷可金部郎中依前集
　　　賢校理散官如故
勅尚書郎皆謂之清望而左曹尤貴今雖限年序擢自
非臺閣之選不得豫遷焉以爾具官某地胄髙華器質
和厚榮踐世職稔服省闈㑹課應條進曹有典自列諱
終之禮且援換秩之科易以司金皆聯左户往膺寵異
之渥益懋公忠之為可
　　尚書虞部貟外郎張興宗可尚書比部貟外郎秘
　　　書丞費琦可太常博士
勅具官某等夫尚書副郎奉常掌故皆臺閣之顯秩非
俊良而不登考課而遷盖疇善最以爾等或仕承世閥
或文中秀科咸有吏資之明歴更民政之美姑縁嵗比
叙進班聯且增寵於外官當益勤於治状可
　　昭宣使入内内侍副都知忠州刺史張若水可充
　　　陵州團練使仍舊昭宣使入内内侍省内侍副
　　　都知
勅朕纂承丕緒尊事两宮按故事以薦崇名揆嘉辰而
考成室方慶晨昏之奉豈忘典領之勞寵以華資旌其
幹裕以爾具官某早推忠藎乆侍禁嚴出䕶塞垣之防
入聯内監之長夙宵匪懈績用兼優屬中寢之即安嘉
庀工之無曠俾因符守進領兵團外參握節之榮内重
珥璫之貴恩褒益茂報効宜堅可
　　皇兄茂州防禦使申國公世清可特降依前左武
　　　衛大将軍郢州防禦使申國公
𠡠國家並建戚籓所以惇叙於九族優加命数所以表
異於諸王惟繼世之既殊固推恩而必異豈容僣冒以
躐寵榮以爾具官某胄出皇支系承公國間膺嗣爵之
貴靡念亢宗之艱而乃屢上奏章自言統嫡有司定議
當從别祖之封季春詔書巳格泛遷之典弗思悛止重
有敷陳意在徼榮益彰矯妄宜從貶秩之責仍罷奉朝
之趨尚追省於過尤勉欽承於彛訓可
　　大理寺丞李得臣可守太子中舍光禄寺丞吳立
　　　禮可著作佐郎
勅具官某爾籍𨽻京司職更民政㢘方之守既已效於
官成累乆之勤茲亦應乎功令宜甄疇於善最俾叙進
於榮資爾其欽承以永來譽可
　　前虢州虢畧縣令錢公縝可大理寺丞前代州軍
　　　事判官張佑前權知果州團練判官鄭士衡可
　　　並著作佐郎
勅某官等今之仕於郡縣者既限以積累之資則其器
能可見矣又難以保任之法則其操守可知矣㑹課來
上閱實靡差寘之京司是謂慎選以爾等或起於門調
或進自儒科典邑佐州咸有善状廷尉之屬蘭臺之聯
皆曰美官俾之並命偕此榮路益思後勤可
　　前岢嵐軍嵐谷縣令陳安静前威勝軍武鄉縣令
　　　張焞可並著作佐郎前永州零陵縣令梁宏可
　　　大理寺丞
勅具官某國家掄才之路至廣而銓選之法惟艱既限
其累年之勞又責于上官之薦小不應格未甞序遷以
爾勤於首公㢘而寡悔知巳言状有司校功擢置王官
進階榮路其思始卒之效以副奨㧞之恩可
　　大理寺丞致仕趙賁可太子中舍致仕
勅某向者大賚天下增秩庻官退休之人所宜先及盖
知止之可尚而髙年之當禮也爾早由仕綴得謝盛辰
薦逢慶恩並應陟典擢列朝閨之籍足為暮齒之榮服
我殊私益嚮多祉可
　　太常寺太祝賈公述可舊官服闋
𠡠具官某服勤效智早列周行銜恤去官近終䘮紀日
月云邁縞禫已除宜還簪紱之榮來就班聯之次勉思
移孝式竚揚名可
　　大理寺丞馬孝孫可太子中舍
勅具官某今之仕者去銓調而列京司由考課而陟朝
著雖序進之惟舊亦審覈之良艱爾向以幹亷從知巳
之薦今用年次應有司之條遷秩儲坊通班閨籍惟爾
試吏之乆宜稔修方之勤漸履榮階更圗來效可
　　衛尉寺丞劉士彦可大理寺丞大理評事田彦卿
　　　可将作監丞太常寺太祝孫龜年可大理評事
勅具官某爾出于華胄能紹世風筮仕方初服勤可紀
既更筦庫之效且收嵗月之勞稍進一官漸階榮路爾
其勉懋以副甄陞可
　　大理寺法直樊功立可光禄寺丞充大理檢法官
勅具官某祖宗以來慎用刑辟詳評審復以求厥中凡
在理官實重其選以爾拔從銓調職於平廷持法不苛
校年應格進擢膳丞之列仍司契令之煩益盡乃心往
賛而長可
　　守鄧州録事參軍前監道州黄富場貟素可大理
　　　評事致仕
勅具官某久從銓調薦著吏勤既引年而自陳願還事
而休老嘉其退尚之佚特示寵遷之恩增秩京司榮歸
里社往欽厚渥足慰素懐可
　　虢州朱陽縣主簿李庚可國子監丞致仕
勅某爾仕於州縣而能持巳以㢘不蹈尤悔齒既耄矣
自言不能是亦知止可嘉者也秩以成均之僚俾為晩
節之寵服我恩渥歸安里閭可
　　太皇太后遇同天節親堂姪内殿崇班曹誨男易
　　　可太常寺奉禮郎
勅某近者朕以載誕之辰承顔之禮乃眷近屬例均慶
恩以爾長信之諸侯舊勲之昆裔嘉其㓜立延以京司
當念起家之榮無忘學古之訓可
　　京朝官知縣磨勘詞
勅具官某亷能之選早列於仕階撫字之求方紆於邑
綬屬攸司之比課謂滿嵗以應條進以一官甄其累效
勉思勤儆往服恩榮可
　　承制以上磨勘詞
勅具官某夫仕者乆而不遷則才愚同滯進而不以其
效則流品弗甄今有司所以限年而校功循階而進秩
者由此道也爾以材武擢於治朝内外煩使之勞訖無
曠事嵗月薦更之比巳應陟書稍陞等於官聨且疇庸
於閥閱往承新渥無怠後勤可
　　荘宅副使兼閤門通事舍人周永清文思副使賈
　　　秀可並右騏驥副使
勅具官某夫守邊乗障之臣或失於悍勇而輕進或失
於畏懾而不為向非練習之有方何以綏懐而得所既
彰陳力何吝賞勞以爾擢自周行列於逺塞深知兵要
復察邊情嘉其任事之能宜有宿官之寵内司峻秩躐
等而遷益思忠藎之誠式副褒優之命可
　　文思副使任有方西京左藏庫副使錢昌符可左
　　　驍衛将軍致仕供備庫副使馬清可左武衛将
　　　軍致仕
勅具官某夫陳力而仕不能則止是亦知夫進退之分
者也得不優以名秩徇其素心哉以爾武幹吏資仕於
班列勤勞之役更歴固多以疾告休所冝矜惜特遷環
尹之列俾為里閈之榮服我殊私保爾多祐可
　　供備庫副使侯元吉可西亰左藏庫副使西亰左
　　　藏庫副使王思可文思副使東頭供奉官施惠
　　　可内殿崇班
勅具官某國家官人之法靡有文武之異一用考格限
年叙遷所以嘉乆職而勸吏勞也以爾早列周行緜更
吏幹㢘能之守固有可嘉嵗月之庸亦應茲令進秩一
等漸履榮階益思忠藎之方以副甄陞之命可
　　内殿承制楊從先可西亰左藏庫副使
勅具官某夫盗積山薮不時翦除則鄉閭之間人靡安
堵乃嚴賞格以勸事勞爾為廷臣出司廵警能用方畧
屏擒冦奸兇徒既除逺民無患校其勲等當有優遷躐
升内使之聨用奨武才之效欽承渥命益懋來勤可
　　内殿承制杜該許士臻可並供備庫副使
勅某等咸有武幹服在殿塗或案讞于邦刑副我欽恤
或訓齊于州旅不懈拊循質嵗課以薦周嘉吏勞之可
紀冝推陟典擢貳使聯勉思宿業之勤以稱褒恩之渥
可
　　前内殿承制宋景先可舊官服闋
勅具官某爾為三班吏有年数矣曩逢慶渥當陟内朝
復用嵗勞再遷殿著屬罹親恤遂去班聯日月其除祥
禫俄畢宜悉還於舊次俾入叙于周行祗服恩榮益䖍
事守可
　　内殿崇班阮大有可内殿承制
勅具官某奉朝内著秩視閨籍之榮奏課中樞嵗比吏
能之最允如令格何吝恩褒以爾久踐通班亦更煩使
勤庸可紀遷次有常進升等級之優用示才勞之勸勉
收成效無懈守官可
　　未復舊官人内殿崇班蘇濬可内殿承制
勅具官某郊祀之澤其施普矣在位者加以勳等左遷
者還其職秩所以示記功忘過之義也以爾早列周行
甞絓吏議禠官斯久逢慶云初俾進復于舊聨宜益思
于後效可
　　東頭供奉官閤門祗候趙思齊可内殿崇班依舊
　　　閤門祗候
勅具官某爾以禁廷之聯通上閤之直賛名典謁服職
有年校其事勞嘉有善状考課之令遷秩有常擢列殿
塗之榮仍參門籍之貴惟爾舊族歴仕近班當懋舉于
官儀且無忘于世美可
　　東頭供奉官張宣禮朱興可内殿崇班
勅具官某爾補吏三班有年數矣而能勤于治職謹而
寡尤校其事勞甫應遷格宜陞華于殿著且通籍于朝
聯益思遷次之艱更圗報稱之效可
　　天武右第三軍都指揮使昌州刺史胡元可武衛
　　　將軍致仕
勅具官某夫壮而陳其力老而謝其事固當優異使之
便安以爾歴職和門兼榮州棨廹于衰耄願遂歸休擢
居環衛之聯俾遂飬頥之適欽承寵命足慰暮年可
　　翰林醫官守少府監主簿陳易簡翰林醫官守勤
　　　州富林縣主簿秦宗古可並守殿中省尚藥奉
　　　御依前充翰林醫官
勅具官某周官醫師有上士中士之秩每嵗稽其醫事
而制其禄食所以校能否而疇勤勞也以爾學農黄之
書通扁和之技𨽻名中禁恪職有年特陞六尚之聯益
懋十全之效服茲優典無懈厥官可
　　皇太后殿樊氏可典賔馮氏可典賛吴氏可掌籍
　　　楊氏可掌記
勅周官女史掌内宮内令之法則今两宫給事之職是
矣閲嵗既久增秩其宜皇太后殿具官某氏言徳有聞
閑和自飭早陞宮掖祗奉母儀嘉其積勤推以優渥俾
進司於典掌宜益務于欽承可
　　太皇太后殿典言吴氏可司設典言杜氏可司正
　　　吴氏可典賛李氏可典記花氏可典珍張氏可
　　　典綵劉氏可典正王氏可典計董氏可典設
勅宮省有秩典司各殊矧長信之置官事掖庭而寖乆
宜頒渥命用奨能勤太皇太后殿具官某氏性禀閑和
體姿柔婉自入承于嬪御嘉薦歴于嵗華遞陞婦式之
班俾重慈闈之侍往膺恩渙無怠祗欽可
　　檢校尚書水部貟外郎充成州團練副使吴靚可
　　　依前檢校尚書水部貟外郎充定國軍節度行
　　　軍司馬不得簽書本州公事
勅具官某赦者所以推大徳于天下靡有逺邇咸與維
新矧曰士人可無銓叙以爾早通閨籍自致敗官黜佐
方州再逢恩霈宜稍遷于大府尚無詘于散僚益思省
循佇期甄録可
　　檢校水部員外郎充秀州團練副使鄭民先可依
　　　前檢校官充昭慶軍節度行軍司馬不得簽書
　　　公事
勅某近嵗之法以賄敗官者雖坐輕典亦置之散秩所
以責亷隅于士大夫也爾一絓吏議于茲有年慶恩滌
瑕府佐移秩其益思於修省毋自怵於廢淹收之晩年
豈終汝棄可
　　萬載縣尉劉永清可蔡州眞陽縣令
勅夫民愚無知至為剽盗賊殺不辜其惡甚矣爾作尉
逺邑能勤厥官奸宄就擒即寘于法捕賞之格表勸在
焉命爾長民酬茲成效尚圗來譽以副寵遷可
　　相州安陽縣尉劉子駿可知蘇州録事參軍
勅具官某爾為邑尉而能擒捕寇攘肅清里閈斯謂善
於其職得不酬之以恩擢糺郡綱用勸能者益勤後効
式佇甄陞可
　　祕書監致仕祝正辭男延賞可守將作監主簿
勅某士大夫以老致為臣而歸斯亦始終之節可尚者
得不延以世禄而慰其素懐乎矧爾父歴仕三品年至
告歸秩爾京司是謂優典爾其勉懋以亢厥宗可
　　光禄卿陳鑄遺表第四男公彦可試秘書省校書
　　　郎
勅某生而任其力殁而恤其家此朝廷所以篤羣臣始
卒之義也爾父致位諸卿考終明代祈爾一命以承厥
家俾試秩于蓬丘且聯華于郡幕服茲厚寵勿怠清修
可
　　光祿卿知楚州竇彰男太廟齋郎汝礪可試秘書
　　　省校書郎
勅某任子之令尚矣雖班等有異而世仕為優乃父方
居於列卿嚴禋屬逢於大霈蘄爾試秩使之起家茲為
階漸之榮宜務清修之誨可
　　太常少卿直龍圗閣知廣州張田遺表男輔之可
　　　試将作監主簿
勅某爾父才質噐幹時推能臣宣力四方著稱五嶺不
幸淪棄用茲憫傷俾爾一官以續其世爾其深自勉懋
期於有成且無忘厥考之勤事也可
　　禮部侍郎致仕盧士宗孫盧君佐君傑可並将仕
　　　郎試祕書省校書郎
勅某時乃大父朝之舊臣方告老以言歸宜推恩而及
後嘉爾㓜立能紹素風特優試秩之榮俾遂承家之美
無忘善訓往服殊私可
　　守許州長史李評可守鄭州長史
勅某向虧亷守遂絓刑章寘于散曹示不終廢再逢寛
宥從涖便州尚思省循毋謂沈䘏可
　　尚書屯田郎中致仕姜鎬男子厚可試秘書省校
　　　書郎
勅某爾父仕歴閨臺位正郎列不待年至謝事而歸惟
退尚之可嘉宜賞延之及嗣命爾試秩俾承厥家勉慕
前修無墜門構可
　　追官人前儒林郎守司户參軍尹良佐可鄭州别
　　　駕
勅具官某爾作掾列曹在法除籍適均霈典稍濯前愆
收于州佐之聯無謂恩章之薄可
　　光州團練使同提舉集禧觀公事向經奏百姓醫
　　　人華詢可試國子四門助教
勅某方技自名診治盡善屬攬通侯之奏且援試秩之
科操術既明推恩何吝祗膺一命之渥益務十全之能
可
　　西亰留司御史臺正名知班驅使官王徳明可將
　　　仕郎守蓬州蓬山縣主簿勒留
勅某𨽻名憲府給事西臺閲嵗再周勤公寡過命勾書
于逺邑尚留職于故曹彌思恪恭無怠朝夕可
　　河東進納空名助教三十道
勅某昔卜式請輸其家半財以助邊費漢世善之爾能
發貨貲應募郡國嘉其誠意宜有甄表假以州秩俾榮
鄉閭承茲渥恩用勸厥衆可
　　蕃官右武衛将軍兼監察御史柱國香布咩布􁵦
　　　拸可並加上柱國右監門衛将軍兼侍御史驍
　　　騎衛儂宗旦右監門衛将軍兼監察御史武驍
　　　尉嵬名山可並加騎都尉
勅具官某向者禮行泰畤恩浹羣方眷言忠順之臣宜
厚厖鴻之澤以爾才雄邊部心遡本朝環衛榮階早膺
于嘉命禋燔慶渥特霈于殊私進加勲級之華益壮裔
藩之觀爰茲受寵無怠勤王可
　　府州靖化保屯毛州族子弟屈移可銀酒監武充
　　　本族副都軍主
勅某爾父世居邊土籍𨽻轅門俄遘疾以淪亡覧守臣
之保仕言爾勤事宜承舊名往膺甄擢之恩益務撫寕
之效可
　　南郊百官封贈父母妻共五道
勅某夫為人子者以揚名顯親為孝非夫委質昭代陳
力周行則安能推榮以逮先世曩朕郊丘已事之日肆
慶天下乃俾士大夫得以陳追述之請所以隆舊章而
廣孝治也以爾生而慶善之積志不得充殁而緒餘之
傳報乃在後嘉爾有子仕吾通閨屬霈恩之普加推䘏
典以示厚營魂未冺滲澤斯承可
　　　亡母
勅某郊為大祭既格于上下神祗惠浹庶邦靡間于幽
明隠顯矧乃閨朝之士有懐鞠育之慈爰舉舊章優加
寵命以爾婦徳之順既宜其家母道之脩遂貽厥子屬
精禋之霈澤胙封邑以開榮用增飾壤之恩茲慰寒泉
之感可
　　　父在
勅某朕初卜郊大賚天下無有逺邇均䝉福釐乃眷在
廷之臣咸切逮親之寵因推朝渥庸逹孝心以爾某善
積于躬慶延厥後有子而仕通籍于朝宜承霈澤之榮
茲顯教忠之美永錫爾祚對時之休可
　　　母在
勅具官某母某氏廼者朕郊見天地祼獻祖宗承神之
休均澤于下嘉我庶士方逮承顔之榮冝推渙恩用彰
錫類之美以爾慈嚴之範見推内婣鞠育之仁成乃子
志舉茲慶典進以邑封欽膺褒寵之光益享夀康之報
可
　　　妻
勅具官某妻某氏古者上有大澤則惠必及下祭其是
歟日朕初見郊廟承神之休推福于天下士之立朝者
既已加乎恩級而又推榮及乎私室其惠澤可謂大矣
以爾能執婦道歸嬪士家時惟爾儀服我朝宷舉茲慶
賜之典寵以號封之榮茂對殊私益勤内助可
　　兩制母在改封
勅郊祭之推恩也上以均天地之貺下以揚祖宗之休
福釐紛然中外時若嘉我髦士方逮承顔之榮厚其寵
章用光錫類之祉具官某母某氏慈嚴有度明智两通
從夫之賢固多内助之美有子而貴尚深側眄之規克
成令名服在清禁宜躐封於大郡且旌善於北堂欽承
優渥之恩益享夀康之福可
　　兩制妻改封
勅祭有惠下之文所以明神貺婦有從夫之貴所以厚
人倫禋燔方畢於陽郊慶澤用霈於家壼具官某妻某
氏徳通四教行表六婣詠君子之好逑嬪風素懋循大
夫之法度内治尤彰列予近班實惟爾特屬遘邦熙之
慶宜旌主饋之賢寵以封君進乎善郡祗服褒華之渥
益宣輔佐之勤可
　　太常少卿田照鄰母彭城縣太君劉氏封仁壽郡
　　　太君
勅朕向以初郊大賚加禮髙年有疏封錫命之榮縁貴
老近親之義某早鍾善慶克享期頥從子方仕於亞卿
承顔既嘉其逮養攬州僚之列奏寵夀母以宜優特出
殊私進加善郡為爾慈堂之美彰我孝治之風可
　　故内殿崇班范愿妻錢氏可封永寕縣君
勅夫封疆之臣既以死而勤事朝廷之法當加等以推
恩念往矜存用旌壮節以爾具官某妻某氏良家之子
能臣之妻屬乃夫之戍邊由捍冦而畢命爰推殊渥俾
逮厥家特疏湯沐之封用表閨門之美欽承恩奨善撫
惸孤可
　　遼山縣令賈祥母著作佐郎周綸母並年九十一
　　　嵗封縣君南宮縣令董亰父年九十一歳可守
　　　秘書省校書郎
勅某向者巳事泰壇均釐列位厥有親年之耄未登封
賞之科特霈殊私式彰孝治以爾夀康之福實應詔求
慶善所終誠宜表顯寵以(蓬丘之列/湯邑之號)用為子舍之榮益
保餘齡無忘休渥可
　　歸州巴東縣令元大章母年九十一歳封長夀縣
　　　君
勅某夫耄期之年前世之所加禮者曩縁郊慶特俾推
恩以爾既夀且康從子而仕兹誠五福之所嚮是亦積
善之有憑寵以邑封旌其孝飬往承茂渥益享遐齡可
　　台州百姓王延賛年一百一歳求歸年一百二歲
　　　可並守本州助教
勅某夫貴老尚齒王政之所先矧夫百年之人五福之
貴者得不加禮而優寵之乎以爾居鄉有聞介夀克永
宜因郊慶之澤假以州秩之榮且俾里閭知所推尚斯
亦有助於風教也可
　　南郊致仕率府副率加恩
勅某祭有大澤惠均庶工屬郊畤之禮成眷丘園之佚
老例推優渥叙進榮階祗服恩華足慰恬尚可
　　南郊諸州軍衙前加恩
勅某服勞吏役歴稔公庭屬逢郊霈之恩宜被言綸之
命例加試秩用奨乆勤可
　蘇魏公文集巻三十四
欽定四庫全書
　蘇魏公文集巻三十五
　　　　　　　　　　　　　宋　蘇頌　撰
　外制
　　皇叔彰德軍節度使左僕射同中書門下平章事
　　　宗樸故育母樂安郡太君吳氏追封永嘉郡太
　　　夫人
勅朕惟祖宗敦睦之義定爵禄名數之差雖位為公侯
猶不以親私而干寵恩有顧復乃當用子貴而議封禮
亦為宜朕安敢恡具官某故育母某氏謹幽閒之治有
柔潔之風奉事王宮夙彰於賢範挺生懿戚方嗣於慶
宗向縁禋類之恩載形追命之請稽諸甲令抑有舊章
以副筓象服之儀為厚穸華阡之賁尚兹冥漠歆是寵
榮可
　　皇兄故金紫光禄大夫右武衞大將軍世符可贈
　　　鎮海軍節度觀察留後北海郡公
勅夫睦親之恩生則有班爵之等恤後之義殁則有賵
禭之榮特舉彛章用寄哀戚具官某天枝擢秀宗邸稱
賢寖陶信厚之風克謹驕盈之戒早膺時寵荐服衞環
假節兵防秩視通侯之貴奉朝禁籍日勤拱著之趨詎
謂盛年奄兹徂謝九州近鎮兩使隆階用加飾壤之儀
仍胙封公之爵營魂未泯漏澤是歆可
　　皇伯故右龍武大將軍克友可贈華州觀察使華
　　　隂侯
勅班爵之榮所以表孰睦之義贈䘏之典所以厚始終
之誠眷言宗邸之賢乆預朝閨之列奄兹淪逝宜有追
褒以爾具官某挺生王家早聞邦教不以貴寵而易其
守故能謙慎而保厥家籍在衞環峻官儀而益重任兼
團結持使節以參華何圖盛年遽遘凶閼禭以亷車之
秩胙之侯社之田寄我悲懐慰爾冥路哀榮之禮兹莫
重焉魂而有知歆此殊渥可
　　皇弟右千牛衞將軍仲涂可贈右屯衞大將軍
勅國家之於宗族惇睦之恩至矣生則有寵貴之榮殁
則加追賁之典惟其禮秩皆不與外庭比所以厚親戚
而厲人倫也以爾具官某温良之性得於天資謙慎之
儀成於邦教處貴而能循禮法奉朝而匪懈夙宵假寵
衞環方參聮於表著棄捐館舍遽淹質於泉塗宜推褒
恤之文且示哀榮之渥八屯峻列大將通班刻以蜜章
告於循路顧明靈之未泯諒滲澤之可承可
　　故楚國大長公主可追封秦國大長公主謚莊孝
勅外館懿親生而視王侯之貴曲臺故事殁則推贈賻
之恩言念平陽之婣素鍾長信之愛方見尊寵遽兹淪
亡宜加䘏典之優用寄悲懐之切以爾某氏麗穠華之
質分星婺之輝生於宸闈蔚有賢範降嬪戚里蚤開府
屬之榮胙土名區載徹粉田之賜朕以仁祖之息諸姑
之倫荐崇秩儀固越彛等不幸罹於美疢奄然奪於盛
年追惟淑靈當有褒表夫節惠之義實重於二名進封
之科莫先於成國以顯服而旌遺徳以刻章而告幽途
情禮並隆明誠斯饗可
　　故永嘉郡夫人趙氏可追封蕭國夫人
勅貽彤懿範生則有脂田之封漏澤深仁殁則有禭章
之飾追懐遺美特示榮褒以爾故某氏體質柔閒性資
循裕夙謹女圖之鍳内參宮尚之聮而淑質靡留徂年
早謝嘉乃柔風之茂宜推象服之華國壤疏恩壙宵増
賁想芳靈之未泯宜寵典之斯承可
　　皇太后姑故右侍禁李守慶妻髙氏可特封延安
　　　郡夫人
勅朕丕承先烈欽奉母儀矧彼諸姑實冠親姻之黨特
加異數式隆惇愛之風皇太后姑故具官某妻某氏備
有徳言能循法度早歸嬪於華族方尊寵於外家以推
恩章抑惟舊典爰進封於善郡且加號於小君所以上
慰慈顔兼褒懿範膺兹嘉命克保殊榮可
　　皇太后妹右班殿直聶宣仲妻髙氏封平恩郡君
勅外家之愛禮有惇隆從母之倫恩宜顯厚加崇命數
豈限等彛皇太后妹具官某妻某氏毓質粹和秉心柔
令結衿褵於夫室夙擅華腴侈車服於親姻尚稽表異
躐進號封之美仍開郡壤之榮祇服褒章永綏福祚可
　　皇太后妹皇姪故鄆州觀察使令典妻髙氏封長
　　　樂郡君
勅朕惟長樂之姊弟相在藩侯之室家戚屬並優禮意
宜厚稽諸令甲當有寵褒皇太后妹具官某妻某氏系
出舊勲望髙外族有閒和之範來嬪宗婣有介靜之誠
能保婦操爰推惇叙之澤超進號封之榮善郡美名用
旌賢懿隆恩異數當克欽承可
　　皇太后姊皇伯文州防禦使宗逵妻封咸寧郡夫
　　　人
勅朕惇睦九族尊事兩宮惟國藩世母之賢本長樂天
倫之愛宜加顯命庸慰深慈皇太后姊具官某妻故某
氏藴柔德之和襲舊勲之慶夙推婦順歸我宗英雖懿
質之早零想芳猷而未泯載稽典式寵進號封追榮象
服之崇用賁壙宵之貴淑靈不昧厚渥斯承可
　　太皇太后姪孫曹詮女皇叔克頠妻曹氏封同安
　　　郡君
勅長信族屬宗室世婣案諸典章所宜寵異矧夙承於
愛育宜特茂於恩徽以爾具官某妻某氏資禀靜專幼
聞禮教出於椒禁歸我藩侯亦既宜其室家能不失於
婦道因疏郡壤命徹號封祇欽奬綍之榮益念荐蘩之
助可
　　皇兄右千牛衞將軍叔皮妻曹氏可封永嘉郡君
勅具官某妻某氏宗室諸婦禮有賜封長信外門恩先
近屬厚親廣愛在義則然以爾承地胄之華富柔明之
美早被慈闈之訓育能勤女史之箴規鞶佩有行既歸
於邦族粉田均澤宜茂於寵章進開郡壤之榮用顯戚
藩之盛膺兹麗渥保爾令名可
　　祁國長公主乳母侯氏可封壽光縣君
勅某氏朕以長公主先帝之息我之同氣築館於外筮
日有行恩禮所加固宜優異惟其阿保之列夙勤燥濕
之安寵以邑封蓋循邦制往承渥渙毋替謹柔可
　　左羽林大將軍令圖故母同安郡君王氏可追封
　　　南康郡夫人
勅向者禮成郊報恩浹幽明惟班著之聮咸被顯親之
澤矧宗藩之秀方深念母之懐加厚䘏章抑惟舊典具
官某妻某氏柔儀有度順德不愆嬪我懿親夙彰賢範
雖歎徂年之謝尚嘉有子之良縁兹慶條進以封號俾
追榮於象服姑用慰於寒泉㝠漠有知寵靈是享可
　　尚書吏部侍郎叅知政事韓絳封贈三代
　　　曾祖處均贈金紫光禄大夫太師中書令可特
　　　贈兼尚書令餘如故
勅任人共政國體之所先揚名顯親人臣之尤貴屬我
登賢之始爰推率祖之恩峻以職儀慰彼誠孝以爾某
生禀純德世服文儒居則仁義充其中不以紛華悦於
外養浩然之氣自樂於鄉閭遜貽厥之謀遂開於似續
作我良輔時其裔孫因進擢於台司俾再加於冊命以
中臺總領之秩告三世享嘗之庭臣子之榮可謂至矣
所宜歆識益祚爾家可
　　　曾祖母追封秦國夫人李氏可追封秦國太夫
　　　人
勅貳公演化方登用於柄臣追孝奉先宜褒榮於世配
荐推恩數用賁家庭以爾具官某曾祖母某氏挺柔順
之姿躬德言之範夙成壼則茂振嬪風雖乆閟於音容
尚克流於惠聞曾孫之慶大政是毗副笄六珈巳屢頒
於象服沃野千里宜載徹於粉田併爾寵章式旌遺懿
可
　　　祖保樞贈太師中書令尚書令可追封燕國公
　　　餘如故
勅今夫與我共守祖宗之業而裁成天下之化者非二
三輔弼之臣歟故於進拜之初優其禮命而追榮及於
祖考所以欲其移孝而為忠也以爾具官某祖某天質
渾厚噐識閎通有長者之風而自晦其德有君子之澤
而垂裕於後克生賢嗣為時大臣今而令孫復嗣厥位
薦厯機庭之貴進毗台宰之司奕世三公宗祏巳崇於
典册封爵五等燕邦載徹於土田告諸幽扄識兹茂渥
可
　　　祖母追封魯國夫人周氏可追封魯國太夫人
勅登四近之臣賛萬幾之務恩隆體貌義切股肱諒非
積慶之有源曷副疇咨而入用爰推異數用表先芬以
爾具官某祖母某氏禀訓姆師能勤婦道約珩璜而制
禮動中音儀潔蘋藻以承家克修宗事藴是懿德鍾於
後昆翟茀之儀巳加於象服脂澤之邑載錫於名區不
易故封式昭遺美淑靈未泯厚渥斯承可
　　　祖母追封魯國夫人郭氏可追封魯國太夫人
勅登用二府所以圖國家之治追寵三世所以教臣子
之忠我有碩臣方毗大政封崇先代抑有彜章以爾具
官某祖母某氏性藴淑和道遵慈儉出於華胄歸彼令
人曾微出梱之言居有擇鄰之訓積是餘慶克昌後昆
維子洎孫繼顯庸於台路徹田胙國屢加寵於國封曲
阜舊邦小君美號再加錫命庸慰孝思維精魄之未亡
尚寵靈之是識可
　　　父億贈開府儀同三司太師中書令尚書令上
　　　柱國可追封周國公餘如故
勅流之長者由夫源深枝之茂者自乎本固眷我碩輔
出於名門若時奮庸克大前烈將慰述先之念載疏錫
壤之恩以爾具官某父某在仁祖世以嘉謨碩畫進貳
機衡忠規具載於廟彛義訓乃貽於子舎朕以絳體質
方重論議純深願為良臣善守先代擢於世職可謂象
賢當其拜衮之初必動履霜之感相爾舊國時維成周
再加九命之崇用顯三公之世告於宗祏尚或歆承可
　　　母追封普安郡太夫人蒲氏可追封崇國太夫
　　　人
勅陟台衡而預政方擢幹臣飾泉壤以疏封盍旌懿範
屬此疇庸之始爰推錫類之恩以爾具官某母某氏挺
生慶門作配君子有四德之美成二族之和室家之宜
既克成於婦道日月其逝愴弗逮於朝榮宜因嗣子之
登台載徹脂田而錫命小君之號啓國於崇并示寵靈
賁於廟室可
　　　母追封平陽郡太夫人王氏可追封榮國太夫
　　　人
勅禮傳所稱女子有三從之義册命之錫封爵有四等
之殊緬維芳風實兼具美以爾具官某母某氏丞相太
尉之子中令周公之妻出自慶門歸彼時傑生見榮盛
殁餘慶靈有子而賢載世預政属咨俞之拜後念顧復
之有懐俾擇名區用胙乃國二族顯赫無若爾家前史
所謂婦人之貴其謂是乎魂而有知當歆茂渥可
　　新除右諫議大夫叅知政事王安石封贈三代
　　　曾祖
勅禮稱天子之大夫祭及三世又曰父為士子為大夫
亦祭以大夫蓋從生者之禄由古然也今夫執政之臣
同體元首顧其名數豈特大夫之比則追賁祖禰禮宜
有加具官某曾祖某江左之秀德噐素髙義訓之傳世
風自逺榮名不顯於當世慶善乃流於後昆惟其令孫
作我良輔方属登台之始用推本祖之恩以儲宫保輔
之崇為宗祏追崇之美精爽不昧寵靈是歆可
　　　曾祖母
勅國家登用輔臣躐加命數參六卿於朝路預我政幾
享三室於家庭逮其世配均推滲澤庸逹孝思具官某
曾祖母某氏明智自將慈嚴合度宜其家室蹈嬪則而
不踰貽厥孫謀賛台司而伊始命追榮於大郡且加號
於副筓既啓有家之榮冞光積善之報淑靈如在厚渥
其承可
　　　祖
勅夫積之厚者其流光位之崇者其禮異我得棟幹擢
在柄司立於朝廷則有協心同體之義念其祖考豈無
進封飾壤之榮稽若故常具存彛典具官某祖某服道
秉誼含章葆和寘彼周行未登貴仕之列施於孫子蓋
有隂德之慿用裕厥宗再世而大王室其乂祖構是
承惟東儲二品之班視前世三孤之秩錫此明命賁於
私庭魂其鍳兹罙祚爾後可
　　　祖母
勅國家待執政之臣禮亦重矣既尊寵其人又追賁其
祖妣所以嘉似續之慶因以勸夫在位重其本而厚其
報也具官某祖母某氏挺賢明之識兼婉淑之儀善行
積於厥家慶靈乆而後大參予近弼之貴時乃令孫之
賢諗是忠規本乎門法彤管有煒既彰家道之成象服
是宜乃正封君之號兾爾㝠漠嘉兹寵靈可
　　　父
勅前史稱臧孫逹之有後又美鄭公業為不亡蓋繼之
者賢則美濟厥世未若父為儒者名稱於一時子為輔
臣寵延於三世非其善訓夫豈享兹具官某父某素履
清修周才敏邁䇿名從政進乃望郎之華佐郡典州藹
然良吏之稱位弗充量福固有基若時嗣子之賢登我
台司之貳逮親之感方對於鼎茵追往之恩用加於冕
紱以儲師之峻秩為禰室之褒榮魂而有知饗此殊私
可
　　　母
勅朝廷莫如爵故二府有異數之加寢廟莫如親故三
室有同牢之享矧惟妣德之懿豈吝䘏章之褒具官某
母某氏言憲典常德馴慈順歸儷良士寔生令人諷召
南之詩則蘋蘩之薦不失服季姜之戒則經幅之喻以
明時其邦傑之奮庸抑自家庭之垂裕參聞國論既聮
三事之崇追述母儀用錫六珈之副兹所以彰我闓澤
之漏慰彼寒泉之思緬兹淑靈享是嘉命可
　　　母
勅仕之貴者莫貴於作弼孝之大者莫大於顯親登賢
既預於政司報德宜先於禰室推存念往我何吝焉具
官某母某氏備有言容能循法度從夫而仕則内助之
德修有子而賢則隂德之施顯属兹圖任之始固切慈
顔之懐用加號於小君且進封於大郡侑爾宗祏既開
家采之榮利於嗣人無忝公台之寄可
　　觀文殿學士兵部尚書知青州歐陽修
　　　父
勅郊之祭也上以恭天地之報下以揚祖宗之休屬告
成於盛儀遂推行於惠澤眷吾台衡之舊適宣方面之
勞懐其先芬既極顯揚之美胙以成國式章尊寵之名
具官某父某毓德士鄉䇿名聖世藴濟時之用位下而
不得施慿積善之祥澤流而逮乎逺果有賢嗣大其門
閭衮衣蜜章已峻九儀之貴國封公爵俾増千乗之榮
非徒嘉爾教忠之能抑亦成吾廣孝之義精爽不昧優
渥是承可
　　　母鄭氏
勅精禋類帝所以訓天下之恭揚名顯親所以教人臣
之孝曰予邦彦有懐母慈宜推慶恩用光賢範具官某
母某氏生有淑質歸於德門詠蘋蘩之詩則婦道克順
明經幅之喻則母儀備存貽此哲人作我良輔生雖不
及鼎茵之享殁而屢有湯沐之加承此神釐進以大國
夫封爵錫命誠未足慰孝子永慕之情而旌善表賢抑
可以成公朝奬勸之義惟爾㝠漠歆兹寵靈可
　　　妻薛氏
勅夫祭祀之澤廣矣既已推於群臣而又逮其家室所
以明神惠而厚人倫也矧吾舊德之配夙聞主饋之賢
慶典所覃寵章宜厚具官某妻某氏出髙明之胄有柔
婉之風作嬪良人克相宗事潔蘋蘩以承祭匪懈温恭
服副筓而預朝薦膺榮渥属遘邦釐之洽載陪郡壤之
封且擇美稱益光内治往對褒華之命勤宣輔佐之功
可
　　翰林學士右諫議大夫司馬光父贈司空
勅朕宅位之再歲考卜郊之三年天其相予既克成於
熈事福不專享是用惠於庶工且追賁於先芬俾顯揚
於世美具官某父某德器閎茂風規峻凝徊翔臺閣之
華宣布藩朝之政經綸之業猶未究其施為燕翼之謀
蓋有貽於似續時其子舎服在禁林方見尊寵於朝廷
固已崇大其門構姑縁禋燎之慶載加襚服之榮秩
以上公位乎空土豈特章名臣之餘烈抑以慰嗣子之
孝思㝠漠有知寵章其享可
　　龍圖閣直學士工部侍郎張掞父贈司徒
勅朕因郊以承天之序念親以及人之先爰推慶恩式
叙在位矧予名德之舊夙紹素風之傳䘏典所加褒章
宜厚具官某父某躬服道誼内懐器能䇿名清時仕不
充於雅望垂裕後嗣職乆列於近班蓋源之深者流自
長而位之隆者禮亦異姑縁肇祀之渥用顯教忠之能
秩以上公總乎五教尚歆告第之寵益胙有家之蕃可
　　侍衞親軍馬軍都虞侯楊遂
　　　父
勅郊丘之祀所以訓天下之恭贈襚之恩所以逹諸臣
之孝甫成熈事爰覃慶章且先追往之恩用慰因心之
感具官某父某吉履有素鄉評所推善行在躬而未彰
慶靈至子而乃復勤宣職業良嘉父教之忠欲報劬勞
俾進尹環之列尚歆殊渥永裕後昆可
　　　母
勅郊祭之推恩也上以均天地之况下以揚祖宗之休
福釐紛然中外時若眷言拱著之列方逮承顔之榮宜
厚寵章用昭報德具官某母某氏以柔賢之美既宜夫
家以慶善之慿獲從子貴俾躐封於大郡且均寵於北
堂欽承優渥之恩益嚮壽康之福可
　　　妻
勅朕初郊泰元大賚天下思與士類均承福釐眷言拱
衞之聮並開爵邑惟其家室之慶宜懋寵章具官某妻
某氏備有言容能循法度從夫而顯主饋是承属大祀
之休成均湛恩而下達進榮大郡増美華宗益宣内助
之勤用稱重封之渥可
　　樞密使劒南西川節度使守司空兼侍中文彦博
　　　奏汾州介休縣草澤史釗妻文氏追封永嘉縣
　　　太君
勅某氏鍾慶德門歸嬪吉士属徂年之早謝閔昆裔之
靡承眷我台宰之賢方有諸姑之愴願移恩施正以號
封俾開爵邑之榮慰彼幽泉之路顧惟精魄尚識寵光
可
　
　
　
　
　
　
　
　蘇魏公文集巻三十五
欽定四庫全書
　蘇魏公文集巻三十六
　　　　　　　　　　　　　宋　蘇頌　撰
　外制
　　真宗皇帝忌日齋文
伏以仙馭夐遥禮極如存之奉殊庭薦祝歲嚴奉諱
之辰慿覺路之勝因導孝思之逺慕恭惟真宗皇帝
丕承謨烈馴致治功作聖述明繼三五六經之美登
封降禪踵七十二君之髙尊道貴德以垂休翼子謀
孫而永世今皇帝接千載之統紹五聖之基頌文祖
之清明感終憂之怵惕式䖍寶所載舉梵儀諷祕密
之真文贊逍遥之邃境真宗皇帝伏願穆清凝命泰
定發祥敷聖政以日躋恢徳㝢之天覆然後願君臣
一體詠元首股肱之歌宗子維城固枝葉本根之庇
嘉生茂遂黎庶綏安獯戎共戢於威懐中外均䝉於
福祉
　　章懿皇后忌日齋文
伏以尊閟宮之祝載属於諱辰修竺國之儀聿嚴於勝
㑹式資㝠祐仰達孝思恭惟章懿皇后德配坤元體儀
宸極夙挺俔天之表早符夢日之祥愴真馭以雖遥想
徽音而如在今皇帝紹隆洪緒緬慕懿慈不忘追逺之
誠用謹終憂之禮博謀梵教廣植福田章懿皇后伏願
安處浄方超登覺地布法雲之靈潤助皇器之置安今
皇帝伏願天廣睿謨飇馳景化帝與齡而益永民歛福
以無疆然後願据鼎元臣宣泰階六符之耀維城懿戚
協本支百世之期五風十雨以順調九種百嘉之茂遂
　　元德皇后忌日齋文
伏以仰太姒之徽音式臨於諱日集覺皇之勝利上薦
於㝠塗恭惟元德皇后道合靜專體躬柔順内茂契塗
山之範誕彌開甲觀之祥啓迪孫謀嗣隆寳構今皇
帝重明繼統下武膺期念生民尊祖之詩謹君子終憂
之禮欽崇梵教允答懿慈元德皇后伏願受記内宮超
神浄域廣一乘之妙理貽萬世之丕猷今皇帝伏願福
固岡陵壽齊箕翼大器恊置安之喻彛倫臻攸叙之功
然後願元首股肱載詠康良之美百辟卿士共修屏翰
之能四時宣玉燭之和萬物遂崇丘之盛
　　翼祖皇帝忌日齋文
伏以王業所基式仰貽謀之盛梵宮斯闢聿嚴追逺之
誠屬諱日之載臨仗福田而是薦伏惟翼祖簡恭皇帝
穹旻毓粹淳耀發祥同太王之好仁周由是盛類懿祖
之潜德唐以之興今皇帝繼體承乾因心篤孝奉廟祧
之薦靡懈於時思崇佛事之嚴上資於㝠報翼祖皇帝
伏願一乘悟理萬行超縁逍遥因地之尊福祐皇圖之
永今皇帝伏願聖謨廣運神化博施並日月之代明與
乾坤而齊泰然後願君臣同體夷夏宅心廟堂宣鎮靜
之風藩屏恊維持之固雨暘寒燠感順序於天時黍稷
稻粱獲登成於歲事
　　宣祖皇帝忌日齋文
伏以基命有開逖仰貽謀之盛等慈無上式崇追逺之
嚴記撤樂之曩辰切因心之永慕伏惟宣祖皇帝靜淵
載德濬發儲祥契敷教以在寛道隆商祚豳好仁而貴
恕命集周邦今皇帝纂紹丕圖大凝至治宗祏奉尊於
祖始靡懈時思仁祠崇殖於勝縁載懐終諱宣祖皇帝
伏願三明悟理十號登尊棲神極樂之方流祉無疆之
祚今皇帝伏願道超䆳古化格殊邦靈臺臻偃伯之期
仙石永拂衣之劫方隅底定夷裔懐徠然後願藩屏親
賢維城而作固廟堂輔相迓衡而弗迷官師咸盡於忠
規兆庶永躋於壽域
　　太祖皇帝忌日齋文
伏以真聖膺期肇鴻圖於億世嗣皇尊祖薦㝠福於五
天薦臨稱諱之辰彌切聿追之念恭惟太祖尊號皇帝
昊穹凝命淳耀發祥剗五季之荒屯邁百王之遐武卜
年定鼎遂開周室之隆厭世乘雲俄復帝鄉之邈今皇
帝大明紹統至治格天當明發之有懐記登遐之逺日
漢家原廟世逾乆而禮逾嚴竺典上乘歲有崇而月有
薦太祖皇帝伏願棲神净土授記迦文證大覺於密圎
祐丕基於永乆今皇帝伏願萬神薦祉百順儲休櫜兵
革於靈臺納編齊於壽域百嘉茂遂恊春秋之有年四
表輯寧類成康之美俗宗邸保磐維之固台司宣燮賛
之謨周行共效於忠純率土永臻於泰定
　　懿德皇后忌日齋文
伏以賛塗山之内德逺記於諱辰開摩竭之道場盛陳
於佛事式遵舊典祇達上誠恭惟懿德皇后毓粹俔天
體尊儷極宣六宮之隂教睿問無窮侑七廟之神班音
儀如在今皇帝繼承邦統緬慕祖慈雖孝切時思靡懈
春秋之祀而禮嚴終忌用修香火之縁庻慿無上之功
克助往生之願懿德皇后伏願逍遥金界步武鷲峯受
密記於雙林祐丕圖於萬葉今皇帝伏願諸天降福六
氣導和邁垂衣執契之時過定鼎卜年之厯華夷砥厲
號令風行然後願長信母儀永享於璇極休明卿佐交
輸於藎忠
　　孝明皇后忌日齋文
伏以閟宮尊祖懐懿範於河洲竺典崇因薦往生於淨
域式臨逺諱夤舉舊章恭惟孝明皇后禀粹坤元宣風
隂教茂娀莘之内德繼任姒之徽音仙馭雖遥神靈如
在今皇帝紹休鴻緒緬慕先猷賛厥德之俔天記斯辰
之撤樂恭慿佛寳仰助真游孝明皇后伏願證十號之
明因超登覺地佑千齡之興運永固皇圖今皇帝伏願
乾健粹精天臨溥率綿區安堵若泰山之四維寳厯過
期等河沙之數量然後願維城近戚共敦信厚之風佐
鼎羣公協賛休明之治萬國效傾葵之志千官輸拱極
之心和氣充盈嘉生茂遂
　　太宗皇帝忌日齋文
伏以繼天開統功成早棄於人寰尊祖奉先孝治聿追
於王業式臨諱日廣植勝縁恭惟太宗皇帝躬濬哲文
明之姿撫重熈累洽之運朝玉帛於萬國異俗率懐考
聲明於百王休功莫並今皇帝丕欽謨烈嗣守基圖内
奉宗祧之嚴以時孝享外崇佛寳之薦載慕神游太宗
皇帝伏願乘惠力之神通悟法縁之清淨三明四智超
覺地於如如億載萬年燕孫謀於永永今皇帝伏願道
躋治古恩浹懐生與日月而並明等椿靈而齊乆皇闈
集祉宗邸延鴻台宰樞衡克恊良肱之詠王畿藩屏常
臻奠枕之安茨梁之稼薦臻玉燭之時不爽
　　章獻皇后忌日齋文
伏以三代賛娀莘之德式仰徽音六時誦華竺之文用
資㝠祐載崇嚴薦允逮諱辰伏惟章獻皇后坤德靜專
母儀慈聖佐佑仁祖深居長樂之尊配祔真庭永奉不
祧之祀今皇帝繩祖之武念親以誠當撤樂以永懐望
褘衣之益逺䖍遵梵教崇勝利於無邉想望神游薦徃
生於彼岸章獻皇后伏願超神淨土受記迦維㫁三界
之塵遊悟一乘之妙理今皇帝伏願恢明皇度翕受純
禧壽量等妙髙之山福聚比甚深之海兩宮集祉前曜
宣明然後願宗室五侯盛休風於麟趾台司百辟増重
望於鷺庭四方同元鼎之安萬物遂崇丘之盛
　　章獻皇后忌日齋文
伏以賛内德於塗山有懐曾世啟真文於靈笈式助飈
遊甫臨奉諱之辰敷賛往生之願恭惟章獻皇后軒文
毓粹坤載儲靈布隂教於六宮義尊配極盛母儀於四
海道載臨朝今皇帝祇紹寳圖緬懐懿範嚴閟宮之睟
穆深切孝思闢琳館之沈深載嚴法㑹章獻皇后伏願
霓霄躡景瑶闕棲神契至道於逍遥佑丕基於綿永今
皇帝伏願功符不宰治恊無為欽承衆妙之宗順撫重
雍之運皇居宸極永同不拔之基慶壽寳慈共享無疆
之福宗子惇和于藩屏宰司鎮靜于廟堂夷裔懐柔烝
黔富庶
　　仁宗皇帝忌日齋文
伏以仙馭升遐歩霄虛而不返殊庭駐景肖廟貌以如
存載臨撤樂之辰想望登真之路庻慿道妙上助神游
恭惟仁宗皇帝人文化成神武不殺宅位四紀猷謨躋
聖域之優升遐七年華裔極軒臺之慕今皇帝酌先祖
之道廣文王之聲孝切因心匪懈廟祧之享禮遵奉諱
載陳科籙之儀諷三洞之秘文資九清之遐駕仁宗皇
帝伏願棲神碧落飛歩黄庭悟道之真得元珠於罔象
作邦之祚齊大劫於延康今皇帝伏願並日照臨與天
長乆誕布不言之教恢隆無上之宗長信母儀常遂承
顔之樂宗英宰弼咸宣衞社之忠百官承式以一心六
合同風而内嚮
　　仁宗皇帝忌日齋文
伏以奉衣冠於原廟追述先猷諷經唄於仁祠式資㝠
祐諱辰斯逮勝利是崇恭惟仁宗皇帝睿智如神聰明
冠古四紀盛仁風之布萬邦從壽域之躋厭世乘雲俄
復帝鄉之逺配天作主聿嚴郊祀之尊今皇帝下武膺
期重明繼照念太平守成之訓寔本貽謨遵忌日不樂
之文盛陳法供仁宗皇帝伏願三明證理十號登尊度
沙界之群生䕶金輪之景祚今皇帝伏願道齊佛佛功
濟元元廣開西竺之䖍門増固南椿之壽紀兩宮聖善
永慶於承顔百世本支爰膺於錫羨宗邸各安於惇睦
公台咸副於倚毗百穀順成三邉底定
　　明德皇后忌日齋文
伏以姒幄流芳仰徽音而益逺梵宮植福資㝠祐以無
邉爰舉舊章式嚴諱日恭惟明德皇后禀靈清漢棲景
皇闈賛内德之肅雍丕昭懿範廣孫謀之燕翼垂祐鴻
基今皇帝欽紹寳圖追述祖武孝切因心之感匪懈時
思禮遵撤樂之文載崇佛事明德皇后伏願超登十地
安住三乘悟法忍於無生助邦風於長懋今皇帝伏願
光文恊帝盛業際天増千億之長齡保丕平之景祚兩
宮慈飬永對承顔之歡五等宗侯更重維城之固承弼
副具瞻之望宮師堅盡瘁之誠九鼎冞安百嘉茂遂
　　開啟同天節道場齋文
伏以千齡誕聖甫臨維夏之期百辟傾心共致後天之
祝即祇園而布懇賛寳祚以延洪伏惟皇帝陛下繼體
承乾持盈保國先昭五聖之緒茂建九疇之中相公參
政秉國之均事君以道罄純臣之一德頌天子之萬年
皇帝陛下伏願道格皇穹德侔司契躋唐虞極治之際
過宣髙享御之期相公參政伏願彛鼎銘勲椿靈薦壽
荃宰永符於重寄康良載恊於賡歌然後願軒冕衆賢
同底賛襄之績藩宣群后共成夾輔之勲編齊臻富庻
之期夷裔戢威懐之德
　祭文
　　中書祭秦國大長公主文
帝唐之盛女曰娥英爰周致隆王姬振聲粤我仁祖駕
唐軼周温温太主寔茂芳猷惟主之賢慈和柔惠其質
蘭薫其儀玉粹結愛帝后孝恭天至執勤傅保言容日
備往擇好逑属在外門恩隆下嫁禮視維藩爰開湯沐
爵命再頒成此肅雍車服以蕃寵冠三朝義先近戚帝
錫之祉光華赫奕云何不淑遘疾斯亟捨此明辰歸於
厚穸常念仁姑曽不永年悲興長樂痛軫慈顔奠䘮製
服追愴親賢邇臣督葬卜吉新阡肅肅帷裧嚴嚴鹵簿
神閨啟銘扉斿即路㓗此餚羞奠以清湑菲誠是將明
靈斯佇尚享
　　中書祭唐尚書文
致祭於故㕘知政事贈兵部尚書唐公之靈惟公禀江
漢之粹靈挺荆衡之材秀來儀上國自致青雲在仁宗
朝以峻節清規擢踐臺閣登侍禁嚴在英宗朝以重名
逺畧入掌風憲出臨藩州今天子綜覈功名寤寐賢俊
召公方面委職計庭不及一時㕘輔大政惟其彌綸之
緼施設之宜資適逢時而命屈於中夀才可經逺而道
巻於半塗公之云亡國之不幸兹所以甞僚之列周行
之間靡不茹痛於哲人而齎咨於遺直也命龜恊吉輤
車云西酹以清觴愴乎永訣尚享
　表
　　賀日蝕㑹有隂雲遮蔽
臣某等言伏覩司天臺奏今月一日辰已間太陽當虧
有隂雲遮蔽者日月之行適合二交之次天人之際聿
彰丕應之符當見象之蔽虧睹層雲之掩靄躔離所距
不過中星之分漏刻未移巳消内壤之異誠由德感事
異常均臣某等誠欣誠喜頓首頓首伏惟皇帝陛下保
御邦圖祇畏天戒考日官之推歩驗晷景之晦明前敕
攸司遵行舊典感不踰於旋日隂沴潛消善乃格於降
祥沖和可召臣等叨聨近路親瞩殊休同詠歎於聖功
積欣歡於悃臆伏請宣付史館以彰盛德臣等無任
　　上尊號第一表
臣等伏聞道被四表必享尊髙之美名恩浹群生當膺
億兆之大奉蓋君人者以含容為廣而報上者以愛戴
為公是故延鴻軒昊之稱睿哲聖神之號或以配其盛
德或以昭其成功若古皇王以來無廢厥命惟我祖宗
之世咸備斯文属逢泰定之期輒效推崇之舉臣等誠
懇誠切頓首頓首伏惟皇帝陛下天錫勇智日新健剛
紹五聖之重光不忘於欽翼當百年之盛際益戒於盈
成若乃法乾之始亨則物䝉其美利象春之布德則時
播於中和建號紀年協廣帝安人之訓推天校厯謹求
端頒治之程斯可謂之奉元矣萬幾聼㫁之間羣臣進
對之際非典訓之言不道惟治亂之本是咨講論六藝
之文則日昃而靡懈收合諸儒之議則躬行而弗違斯
可謂之憲道矣制宏逺之規橅孚温雅之號令經緯禮
律而大備罔羅幽逸而畢升正朝位之儀則九賔以肅
躬郊丘之報則羣祀用修此合乎周人之文也憺威四
方矯正羣枉奮神靈之獨㫁成天德之髙明問罪西垂
不勞兵師而狡羌請吏懐徠絶域靡待文告而屬國内
朝此類乎成湯之武也發敖庾之粟以息轉徙之艱罷
河防之役以寛追胥之急訪髙年之人而賜以爵命續
功臣之世而授以秩官雖唐堯之仁無以過也三年無
改於先帝之道一日不廢乎兩宮之朝封爵以厚乎藝
祖之昭收族以正乎宗室之叙雖大舜之孝有若是乎
所謂治定功成冠百王而稱首備道全美包四大而獨
髙方斯之時有生之類靡不游泳於德澤鼓舞於祥風
咸欲上薦鴻名表章茂烈萬衆俯伏而勤請者數四陛
下退託而不從者彌年且人謀不可以固違而國典不
可以乆闕敢縁前議率籲羣情臣等不勝大願謹昧死
請上尊號曰奉元憲道文武仁孝皇帝伏惟陛下體至
公之行察輿望之乆不以道大而薄其禮不以謙尊而
抑於人濬發德音誕受徽冊如此則羣公庻尹得盡傾
輸之誠百姓黎元共安歸往之義臣等無任
　　同天節謝錫慶院齋筵
竊以瑶光貫斗欣逢震育之辰湛露晞陽載荷燕私之
禮旅星肴之豐㫖釃玉醴之清醇百辟盈庭共識惠慈
之渥萬年獻壽咸傾愛戴之誠伏惟皇帝陛下德盛離
明道躋乾健一中和於夷夏躬勤儉於邦家臨御再朞
動植畢沾於仁澤誕彌嘉節邇遐悉播於頌聲臣等生
偶盛期職塵近任祝聖方輸於懇欵推恩遽被於眷懐
詠太平既醉之詩巳陶至化念王臣匪躬之故益厲丹
誠臣無任
　　笏記
里社告符慶恊千齡之運法筵集祉仰延萬壽之期薦
沐燕慈俯均飫賜臣等叨陪近輔欣遘休辰上蒙恩禮
之隆益負素餐之愧
　　賀皇帝為太皇太后入慶壽宮
臣某等云伏覩宣示今月二十七日太皇太后入慶壽
宮者坤靈寳勢肇新壯宇之橅帝室皇居克正母儀之
位掲鴻名於永乆彰懿範於多方孝治所先人倫胥慶
臣某等誠歡誠抃頓首頓首伏惟皇帝陛下體乾宅粹
順帝頒常承顔日逮於兩宮廣愛風行於四海間徇輔
臣之請聿崇長信之居鐘鼔考成並擁神明之祐膳羞
就養不違晨夕之歡極大孝尊親之嚴兼聖人能事之
美臣等叨聨近任獲遘盛期宮寢攸寧兹享無疆之祉
岡陵比壽敢傾善祝之誠臣等無任
　　賀太皇太后入慶壽宮
皇居華奐式奉於母儀坤德靜安載彰於孝治鴻名昭
示列辟胥歡臣某等中賀伏惟太皇太后殿下德配姜
任道超隂馬當仁皇臨御之乆輔佐益勤逮英廟繼承
之初保佑罙至属重明之撫運闢長信之新宮棟宇攸
寧永享神靈之貺晨昏就養不違恭愛之心足以廣風
教於多方厚人倫於庻俗臣等並叨輔政側聼成儀竊
欣即寢之安共罄永年之祝臣等無任
　　賀皇帝為皇太后入寳慈宮
臣某言准閤門告報今月十一日皇太后遷入寳慈宮
者揆日作宮肇新於帝制承顔展慶欽奉於母儀御華
寢以即安掲崇名而永大仰符吉卜人極歡心臣某誠
欣誠抃頓首頓首伏惟皇帝陛下躬濬哲之資保盈成
之戒内奉長樂靡怠晨昏之恭旁據坤靈克成棟宇之
壯雖斯干考室之盛南陔戒養之勤未若聖心克諧懿
德盡人子事親之義見明王孝治之風臣等叨賛化鈞
側聞徽典幸慶千齡之遇徒傾萬壽之祈臣等無任
　　賀太皇太后為皇太后入寳慈宮
臣某等言准閤門告報今月十一日皇太后遷入寳慈
宮者大明崇構瞻帝宇之邃深長樂新宮慶母儀之
尊奉考禮經之成寢本孝治之因親凡在覆臨率同愛
戴臣某等誠欣誠忭頓首頓首伏惟太皇太后殿下道
先慈儉躬執謙虛復子辟於前朝詒孫謀於嗣聖太微
紫極宸居上法於二垣東序西廂就養並行於兩殿實
千齡之盛事恊四海之歡心臣等輔政備員逢辰至幸
九重集慶側聼於臚音萬壽祝延載傾於丹悃臣等無
任
　　賀皇太后入寳慈宮
臣某等言准閤門告報今月十一日皇太后遷入寳慈
宮者母儀四海載崇盛麗之居孝治萬邦思盡愛恭之
意方即安於寢宇慰奉養於晨昏掲徽稱以惟新率羣
倫而胥抃臣某等誠欣誠喜頓首頓首伏惟皇太后殿
下躬涵淑聖道協靜專先朝推輔佐之勤嗣聖荷誕生
之慶太微帝宇雖同環極之軒房長樂后宮抑有尊親
之故事肇新規而取壯案盛禮以考成坤德攸寧皇圖
永固臣等逢辰盛際備位近司仰三宮正位之辰見萬
乘承顔之美徒傾至悃永賛熈辰臣等無任
　　謝重陽宴表
清霜貫序慶萬寳之登成湛露推慈錫千鍾之燕飲嘉
㑹掩龍山之集近班諧鳬藻之娛臣中謝伏惟皇帝陛
下體具乾剛仁深天覆察璿璣之運動調玉燭之均和
節戒九陽有登臨之故事恩均百辟盛愷樂之多儀臣
等叨備政司預沾飫賜簪纓就列獲游漢籞之嚴樽俎
交歡如醉楚醪之享仰承洪造彌激丹誠臣等無任
　
　
　
　蘇魏公文集巻三十六
欽定四庫全書
　蘇魏公文集巻三十七
　　　　　　　　　　　　　宋　蘇頌　撰
　表
　　謝改祠部貟外郎
臣某言今月日進奏院逓到官告勅牒各一道伏蒙聖
恩特授臣尚書祠部貟外郎依前充集賢校理散官勲
封賜如故已即時祇受訖者南宮地要左省資清由考
課而叙遷顧濫官而有愧寵光所被震惕兼常臣某中
謝伏念臣本乏異能惟耑樸學始以文詞而得仕寖階
儒雅之並游校石室之書未終編次綴金閨之籍乆汚
周行間叨出守之行頗遂自營之便洊更内外靡効涓
塵徒殫累乆之勤甫應攸司之比曲推天奬擢寘郎曹
仍因詞館之舊規得躐冰㕔之近署仰承渥命實為非
次之榮俯揆庸材奚稱清班之選此蓋伏遇尊號皇帝
陛下推至公之厚德録羣下之小勞發絲綸之言出而
彌大霈雨露之澤惠以無私曾是逺孤均蒙况施臣敢
不祇循謨訓益厲公忠州郡之政雖未優敢忘盡力朝
廷之恩得其報豈憚捐軀瞻望闕庭臣無任
　　謝改度支貟外郎
臣某言進奏院逓到告勅各一道伏蒙聖慈特授臣尚
書度支貟外郎依前充集賢校理散官勲封如故臣已
即時捧受訖者大明升照幽遐皆瞩於輝光麗澤周流
品物咸均於膏潤顧惟州郡之列外隔雲天之瞻例沐
朝禧叙陞官次對南宮之清選荷中詔之優除拜賜以
還措顔無所臣某中謝伏念臣僻儒陋學衰緒孤生始
充賦於有司遂䇿名於乙等脫巾從仕寖牽俗吏之為
給札試言俄玷文林之選既效刋讎之業復參典領之
司賛緝禮於奉常預紬書於天禄棲遲數職渉歴八朞
愧非博洽之能靡有發明之效毎循涯分敢計淹通向
以私便而自陳蒙假近封而試守出頒條詔姑度時之
所宜上體朝廷惟恤民之是務徒内殫於心慮曾未效
於毫分昨者伏遇皇帝陛下纂紹丕圖發揮鴻業遵累
朝之成憲推大賚之殊私施命以誥四方仁無異逺猶
天之運一氣物悉由庚而臣恪守藩條親逢邦慶方切
傾陽之志遽叨増秩之文左省通班猥被殊常之擢下
邦冗守益知重外之榮揆省非才悸慙厚渥雖官仍古
號無職業之當遷而恩出宸慈顧寵名之難稱敢不恭
於授命勤以首公勉修政令之宜兾有㳙塵之補少收
薄最上報盛時臣無任
　　淮南轉運使謝上
臣某言臣昨自三司度支判官伏奉勅㫖蒙恩擢充淮
南諸州水陸計度轉運使兼本路勸農使臣即以七月
十五日到本任交割職事管勾訖者賛畫甘泉乆玷三
臺之末觀風淮甸驟陞數使之榮朝寄非輕地望兼重
愧非才選靡稱厥官姑謹詔期趣行所部寵靈所被畏
惕非常臣某中謝竊以州郡備官所以分釐於民務朝
廷遣使所以宣布於主恩付一道之事權用六條而舉
察賦輿出内俾以均輸吏治否臧責之薦黜自非綿更
於事任渠能振肅於治綱若臣者才不足以適時慮不
足以經逺偶縁資級之例得從選用之階始自書坊出
分使竹俄從寰服入佐計籌粗收歲月之勞蔑著毫分
之效豈謂伏遇皇帝陛下察庶工之任事矜乆職之良
勤拔於省僚授以利柄矧惟淮海之部寔搤東南之衝
昔號奥區今逢樂歲五稼盈疇而遂茂四人勤力以厚
生料乎漕運之程無煩趣辦之急惟當敷宣惠澤通究
物情編齊之利病可更必求其本刑政之重輕或失當
適其中止期嘉靖少稱掄擇若乃事體貌以為風采盡
銖兩以歛民財顧在懦愚誠多闊畧重念上慈天覆聖
治日新官無内外之殊事悉憂勤之繫昨臣受任之始
獲面於清光陛下臨遣之言曲加於勉諭自省最為於
疎逺何圖亦記於淵衷豈非以委任之優故特示拊循
之厚雖乾坤平施非報謝之可言而犬馬微生苐勤勞
而思奮倘馳驅之有用期終始以無渝瞻望闕庭臣無
任
　　潁州謝上
臣某言昨奉勑差知潁州軍州即以三月五日到本任
赴上訖者初蒙補郡遽忝近封内省非才奚堪優命始
受䖍君之署即頒問事之條思職當優以榮為懼臣某
中謝伏念臣顓侗所禀識藴無竒承家學之緒餘冒詞
科之等次獲參仕綴甫狃吏文以小材積日之勞例遷
散秩預尚方給筆之召遂齒清流暨入直於文林亦更
塵於事局賛奉常之典禮講練非精定廣内之圖書繙
酬未究竊自營於私計因上丐於外官國體務寛詔恩
垂可析半符而付畀假便地以優容恭惟至治之辰方
重長人之吏惟良而與共此深軫清衷選賢而欲安之
訖臻善化矧汝陽之故壤控淮服之上游民承艱食之
餘朝舉救飢之政向非㢘平之素著豈稱選俞顧慙空
薄之無聞謬膺寵寄此蓋伏遇尊號皇帝陛下髙明委
鍳造化財成任官惟賢非有内外之異授人以政將觀
治理之能弗間孤愚均令任使臣敢不勤宣上德勞徠
斯民夙夜罄於一心躬親輯於庻務簿書細故必嚴期
㑹之程獄訟羣情當適重輕之典倘收薄最是答鴻私
瞻望闕庭臣無任
　　謝弟梲授秘閣校理
臣某言臣伏見今月二十三日詔勅蒙恩以臣弟尚書
虞部貟外郎梲守本官充秘閣校理者振滯之舉實曠
世之罕逢遭時之榮顧一門而特盛父子相望於近序
弟兄繼踵於鴻都豈伊逺孤遘此殊遇臣某中謝伏以
校文中秘儒者美官預臺閣之漸階以鉛槧為職業朝
廷育材之地禮待之甚隆公卿薦士之科推擇之尤遴
載念臣之末緒梲也無聞姑用先臣之素資得通閨籍
而叙進粗承家學未䇿世科㑹英皇帝閔詞館之寖微
命政事府論士林之逸滯詎期柄弼輒以名聞時方困
簿領之迷疇敢覬圖書之選重明繼統前詔遂行收從
甸服之還許試複門之禁推恩特異予職過優以平進
常調之流陞名於天禄非大雅博達之士簉跡於俊躔
豈惟叔氏之冒塵抑亦臣愚之厚幸此蓋伏遇皇帝陛
下廣人文而致治遵聖考之成模捜揚巖穴之遺間用
衣冠之族布春澤之潤自葉以流根舉泰陽之征拔茅
而連茹使臣同氣之賤繼忝登瀛之游載世光華多士
稱詠臣敢不念教忠之訓戒異物之遷一心首公百為
盡節雖簡編之任未能酬天地之恩而手足相維庻可
展股肱之力用兹勉勵少答生成臣無任
　　謝知制誥
臣某言伏奉制命䝉恩特授依前守尚書工部郎中知
制誥告謝日仍面賜金紫章服者非常之命忽降於中
宸逺至之人驟陞於邇綴矧演綸之職峻顧發藻之才
微冒服寵靈深懐愧惕臣某中謝伏以王言所記寳訓
具存欽明濬哲之君有二典以載其道仁義公恕之主
因七制以見其心蓋君臣之吁俞或號令之宣布非言
無以盡戒敕之意非文無以揚鼓舞之功下更十代之
紛紜皆備一朝之制作其事則雅頌之各異其辭則體
要以為先惟是代言之司實專起草之事相沿往範罙
號要塗地親法從之聮官列近司之属分曹領乎六押
時預邇謀判事謂之五花間參疑議豈徒取揮翰之士
蓋亦藉幹時之良用人其難歴古所共肆我朝之致治
遭列聖之右文世有常楊之倫入居詔誥之任由是百
年之盛德逺追三代之髙風興闡大猷雖本聖朝之獨
運潤色鴻業亦資儒雅之敷揚向非博達之流加有精
通之識髙文大冊可以發揮治功忠言嘉謀可以禆助
聼㫁則無以茂膺華選克繼前修如臣者衰緒微生寡
聞淺識少而好學竊慕聖賢之所存勞而無功遂以顓
愚而自守夤縁科級渉歴士階始課簿書之勤稍遷京
寺再叨翰墨之薦獲玷詞林亦甞典禮曲臺校文中秘
假麾潁尾案治寰畿賛大農之計籌預商利筦持使者
之華節薦領事權奔馳未效於小勤趋走遽䝉於迅召
超從冗外入奉清閒對仗分班幸識侍臣之貴研螭記
事多慙良史之能每懐踰分之憂姑守宿官之願不圖
進拔特出睿衷命試可於公槐遂躐登於星掖拜恩之
始亟瞻省戸之光占謝之辰仍被服章之賜不日改士
倫之觀在臣為曠世之榮重念亡父先臣被遇仁宗甞
登西閣歲月裁踰於二紀寵光復逮於孤臣識謝文饒
豈練朝廷之典故才非百藥猥居父子之世官徒驚後
拜之優莫繼先芬之善感極而涕隨言發愧深而汗浹
顔間將何以荷累聖之深恩對一門之盛事逢辰至幸
撫巳愈輕此蓋伏遇皇帝陛下摠攬權綱慎徽典則謂
祖宗之制皆可舉而行惟臺閣之模以得人為盛因掄
才於珥筆使賛命於出方靡由左右之容俯收積累之
效擢之清禁寘彼通班臣敢不厲志冰淵潛精簡冊早
暮百思於事守終始一志於公忠裁渙號之文慎於返
汗念謇臣之節期以匪躬兾成㳙露之勞少答髙旻之
施臣無任
　　婺州謝上
臣某言昨奉勅差知婺州軍州事已於二月二十四日
到任訖者濯巳然之深咎推不次之優恩析以省符委
之州政彷徨去國徒結戀於軒墀黽勉之官良有愧於
民吏臣某中謝伏念臣賦材不厚學道甚迂偶肩羣俊
之彚征薦荷三朝之樂育典藩將漕校治迹以無稱載
筆演綸㸃榮塗而有日向縁職守輒議詔除蓋狃習於
故常致乆格於成命稽違有禁合寘於嚴科在宥推仁
止鐫於近籍恭趨朝請甫越歲華属均宗祀之釐遂假
東陽之守川塗累月間關百憂敢辭逺道之勤實懼嚴
程之過適臨治所載惕愚衷祇服寵光罙深感涕此蓋
伏遇皇帝陛下堯仁天廣周澤海流躬摠攬於萬機思
慎用於八柄以庸制祿效雖薄而不遺觀過知仁情非
故而或捨顧臣無狀受賜實多始收擢於逺孤終含容
於狂妄率由洪造曲示矜全臣敢不祇省前愆勉思後
效奉六條之戒敕一禀新書使七邑之黎萌咸知上意
倘涓埃之可集在夷險而不渝
　　亳州謝上
臣某言昨知婺州伏奉勅命就差知亳州已於三月二
十七日到任訖者山城逺守方待罪以靡遑圻輔名封
忽䝉㤙而内徙出南陬之卑陋從寰内之便安涖職之
初省躬無措臣某中謝伏念臣噐非閎達性本顓侗蚤
仕周行寖塵榮仕先朝寘之詞館粗歴中外之煩陛下
擢之掖垣乆侍清閒之燕然以才微寵過效薄釁深果
積愆尤上繄含貸還省曹之舊秩日奉外朝剖使竹之
新符出為方郡甫周歲琯未著事勞不圖易地之優遂
竊維藩之重矧臨渦之奥壤連象日之中畿賦役平均
被周官輕近之惠詔條明備邁漢家畫一之規其在長
人之官足以循法而治豈兹棄置宜稱拊臨此蓋伏遇
皇帝陛下天地生成山川藏納念甞任使猶齒録於姓
名拔於逺孤就付畀於垣翰顧臣無狀寔惕優除惟當
上體朝廷一心政事勤訪生民之利病使知睿主之㤙
仁兾桑榆之可收誓堅晩節倘塵露之有補豈吝微軀
　　謝集賢院學士
臣某言一去禁嚴再逢郊霈荷言綸之優奨進書殿之
華資追訟前愆震慚新寵臣某中謝伏念臣瑣材近噐
淺識寡聞偶由鉛槧之勞稍躐閨臺之序履歴中外不
離刀筆刑名之間拔擢顯華遂階言語侍從之列每念
逢辰之幸㑹常期盡瘁以匪躬當官而行竊效古人之
守不學無術尚拘流俗之為果自觸於嚴科坐鐫除於
近籍奉朝逾歲姑勤夙退之恭假守二藩已就外遷之
例不圖名姓尚簡纊旒未終更戍之期忽被召環之命
入趨嶢闕賜對便庭親承德音俯慰沉跡寒蟲蟄戸聞
震虩而知出幽潜宿草陳根煦春陽而復有生意俄獲
典司於武選所忻復望於清光退省已之昨非惟刻心
而自咎伏遇皇帝陛下躬圎丘之大報徧寰宇以均釐
刮垢滌瑕物沾再造之施振淹起廢人賴曲全之私夫
何釁累之餘荐沐生成之惠寘之儒職復以榮塗恭以
國家恢振治綱一新政體聲明紀律髙出於百王文物
衣冠畢登於羣彦惟麗正圖書之府盛開元禮樂之司
宜得豪英為之領袖豈容蕞陋遂㸃品流重念臣早預
校讎殆周旋於二紀今叨選用復冠冒於諸儒雖淵衷
軫念舊之懐而有司亡辨等之比伏詳辭訓參質故常
在外館之地則為閒正學士之名則已重先朝著定或
自二府公台而踐更近歲例遷皆由兩省丞郎而兼領
陛下以臣因霈㤙而甄叙故許用散秩以超除惟其㤙
數之優當有官儀之别亦嘗自言於公府豈敢取必於
僉諧尋拜寵嘉載懐悸懼雲霄咫尺徒堅傾藿之心堂
陛等差限隔規蒲之禁謹當祇循上賜増激丹誠惟公
家之利是思非忠義之言弗道所領簿書之餘暇重講
習於舊聞異時典故之討論兾粗知於大畧倘厚㤙之
可報雖誓死以無辭臣無任
　　南京謝上
臣某言昨奉勅命差知應天府兼南京留守司已於今
月十一日到任訖者象日建畿地本興王之重刻符為
瑞寄分别鑰之優被㫖趣行馳郵即路初涖䖍君之表
愈懐存闕之誠臣某中謝伏念臣平進孤生腐儒曲學
荷累朝之樂育得厠羣英䝉陛下之采收擢登近列間
以敗官而罹責乆從散秩以偷安去國三年屢渉江湖
之險長民二郡未施犬馬之勞俄賜覲於天臺繼備員
於武選再原郊霈復寘書林直廬方識於故棲近輔遽
叨於外補保釐東國固慙維屏之非才密邇中都茲幸
承流之易治此蓋伏遇皇帝陛下勛髙上世澤浸多方
謂王政之所施必由近始顧吏能之可任不以遐遺豈
圖蹇躓之餘辱預甸圻之選重念冒㤙之優異初蘄叙
懇於清閒屬廹官期特蠲陛對不得一瞻法座少侍威
顔口陳刑政之宜面稟聖神之訓望髙門之地詎惟飛
騖於精魂頒明詔之㤙敢不勉勤於夙夜誓竭始終之
節少酬覆露之仁臣無任
　
　蘇魏公文集巻三十七
欽定四庫全書
　蘇魏公文集巻三十八
　　　　　　　　　　　　　宋　蘇頌　撰
　表
　　杭州謝上
臣某言昨奉勅差知杭州軍州事充兩浙西路兵馬鈐
轄已於四月初四日到任禮上訖者東南方面地實據
於上游左右省符詔俾分於半竹顧乏幹時之譽謬當
治劇之名涖職云初懐章有媿臣某中謝伏念臣素惟
寡陋早荷甄收自觸憲章坐鑴禁籍出麾良翰已渉歴
於歲時入覲嚴宸復進趨於臺閣一昨代還睢甸攝職
京司日奉内庭之朝預陪近著之列㑹江吳之闕守方
淮海之荐飢昃食宵衣上軫帝心之慮雄藩督府遽叨
使節之榮奉臨遣之丁寧重憂思之惕厲兼馳川陸達
除書所治之邦既見吏民布主上欲安之訓事叢有責
才薄難勝常自省思敢遑寧處此蓋伏遇皇帝陛下躬
臨庻政周慮萬方每惟致治之源莫重長人之寄謂此
一都之㑹素號要煩眷茲累乆之勤因而任使臣敢不
悉心竭力求瘼恤菑以荒政之所宜為職事之先急農
桑衣食勸家戸以趨時期㑹簿書率掾丞而奉法少收
州郡之課上副聖神之懐臣無任
　　謝同修國史
臣某言伏奉勅命差臣同修仁宗皇帝英宗皇帝正史
者兩朝大典方經始於冊書太史諸僚遂擢收於疎外
祇膺明詔深負愧顔臣某中謝伏以載籍之司事言尤
重非宣尼之聖莫能㫁唐虞之典謨有馬遷之才然後
成周漢之紀傳恭惟二聖之功烈超邁百王之規橅禮
樂文章經天而緯地賢能道義華國而熈朝惟其類例
之繁必假約修之善自非傑筆未易充員伏念臣薄祐
孤生謏聞淺識亦甞學於舊史敢自托於無能乆習吏
文寖忘緒業逺方隨牒姑安州郡之勤嚴召賜環忽被
絲綸之寵俾趣馳於軺傳俄入覲於宸庭脱沉迷簿領
之曹預筆削春秋之事職非其稱㤙實不貲此蓋伏遇
皇帝陛下善述先猷繼繩遐武謂祖功之與宗德照臨
四紀之餘自天聖迄於治平備該萬事之統將欲垂之
不朽是用載於信書蒐擇衆材付畀重任臣謹當温尋
素學啟發前篇考古史之見聞助羣儒之論著片言一
字雖慙微婉之辭五志三科庻禆闕漏之目倘能卒業
無憚服勞臣無任
　　謝賜國史院開局銀絹
右臣伏䝉聖慈特降中使賜臣開局例物銀噐五十兩
絹五十匹者史官論譔之司初塵選用内府幣餘之式
均荷㤙霑對渥澤之踰涯思職憂而罙甚伏念臣粤從
藩翰召置書筵閲二聖之冊書識諸凡之摠載懐鉛䑛
筆愧非叙事之才束帛兼金例拜匪頒之惠寵光所被
服用増慚此蓋伏遇皇帝陛下待遇儒臣祗嚴國典俯
記編摩之始溥推賚予之私遍及具僚不遺末至臣敢
不服勤早夜積思縑縢期少補於信書庻不孤於宸㫖
　　謝賜筆墨紙
右臣伏䝉聖慈特賜臣開局筆共七十管墨五十挺二
十餅紙共一十三軸者摩研編削濫官太史之司授簡
抽毫獲識上方之品縁國書而假寵拜君賜以為榮伏
念臣誦數陋儒江湖逺守偶藉和鉛之舊擢登司籍之
聨閲東觀之典墳方尋類例給尚書之筆札繼荷㤙頒
物皆中御之珍用非有司之稱此蓋伏遇皇帝陛下緝
熈世烈載述聖謨選求叙事之良特記開編之始輟象
管寳跗之副兼莵枝鵞素之竒三具惟精愧乏仲將之
敏手百家可法敢希班氏之立言圖報萬全誓勤一志
臣無任
　　謝復諫議大夫
臣某言伏奉告命復授右諫議大夫依前充集賢院學
士散官勲封如故已祇受訖者禋祀國之大事俯遘熈
成正諫朝之諍臣敢叨叙進濯僣狂之深咎還禁近之
通班榮渥所臨愧顔交集臣某中謝伏念臣本非逺噐
誤被上知無潤色之才濫司言綍有迂踈之累自絓刑
章流離外遷奔馳末路望之之試三輔日懼有聞中山
之責九年敢興滯念間起江湖之守召參筆削之司入
覲天光獲觀國典属備輶軒之使方走窮荒荐逢泰畤
之祠阻陪盛禮何言罪戾再預甄收執簡書林未責編
摩之效登坡掖省復塵清要之途内顧衰遲難勝寵拔
此蓋伏遇皇帝陛下體乾之粹報本於郊不專享於福
釐遂溥行於渙號振滯起廢推惻怛於聖衷量能授官
假名噐於蕞質載念孤愚之蔽擢從棄置之餘肆赦眚
灾㤙所加者非一從事盡瘁義罙切於在三更當追省
前非往圖後效職雖專於鉛槧無敢越思力可效於股
肱猶期自奮益堅晩節少答鴻私臣無任
　　濠州謝上
臣某言伏奉告命降授秘書監依前充集賢院學士知
濠州軍州事巳於今月日到任禮上訖者治劇政乖坐
絓有司之議免官責薄特寛投裔之誅獲領左符出居
善地彷徨去國但追省於前非怵惕臨州固不遑於寧
處臣某中謝伏念臣昨由藩守入覲宸嚴每惟罪戾之
餘絶覬光華之望不圖寒迹尚記清衷繙二帝之經擢
參於史職宣四方之命備遣於使行俄㑹京尹之缺貟
首荷帝俞之超用選掄誤及秋毫皆出於上㤙蹇薄所
鍾弱質奚勝於重寄徒夙宵而盡瘁顧塵露以無禆加
以智有聾盲識無逺大事既失於不㫁慮又闕於關防
内史宜彈壓於豪强而臣縱舍有罪長官當督察於僚
属而臣聽任匪謀累速人言上煩詔鞠獄辭既具國憲
寧逃豈謂伏遇皇帝陛下恢天地之蓋容廣山川之藏
納念甞更於任使俯矜貸於庸昏削籍近班猶竊蘭䑓
之舊秩假麾外服仍分淮浦之近封飲食足以奉偏親
之㫖甘俸禄足以賙敝族於温飽豈伊黜謫遂此便安
實荷賜於君親更腆顔於民吏敢不刻心匪懈盡節不
渝雖股肱之力已衰無復期於逺到而朝廷之士貴治
忍自棄於末年誓勤宣布之謨仰答生成之造感深涕
隕言切魂飛臣無任
　　謝男駉賜進士出身
臣某言進奏院報今月日放進士榜男駉賜出身者計
偕羣彦並膺親䇿之榮勲廕晩生誤竊世科之寵方主
臣之負罪遘孺子之逢辰報自臚傳慶叢私室臣某中
謝伏以陛下發德音下明詔以求直言有司進真賢舉
實亷以奉大對革曩歲詞章之舊擢知經通博之才詢
事考言既以觀其術畧因能任職又將究其施為蓋擇
之而惟艱加試之於已效得人之盛如古所稱其在朝
廷彬彬多文學之士見於事業凛凛幾德誼之風自非
挟經世之謀何以副揚廷之選伏念臣承家有禄教子
無功本惟樸學之傳妄厠諸生之列適㑹詔新於科制
因令時習於師言居處圜橋之門寖聞講議誦吟裘氏
之地竊服儒名濫隨賢書偶預奏籍方時俊獻明之際
難衒淺聞乘春霆振滯之辰遂叨賜第伏况臣一門在
仕三世决科逮於羣從之間繼有䇿名之美斯亦聖代
衣冠之榮觀不勝逺方父子之遭逢聞命兢惶舉宗榮
懼此蓋伏遇皇帝陛下表章六學損益百王收攬四方
之豪樂聞三道之要澤施無外允臻至治之期士生此
時固有非常之遇何兹賤息輙冒寵光雖無籯金遺子
之能而有桂林衣綵之喜但慙寡陋仰玷明揚臣謹當
飭厲其衷庻幾於道教之吏事則法令之文可師繩以
古人則忠孝之言具在倘毫分之可報雖糜粉以無辭
臣無任
　　滄州謝上
臣某言昨奉勅差知滄州軍州事巳於正月二十六日
到任禮上訖者滄海奥區朔陲近塞異時禦侮本求將
帥之才聖旦撫封參用文儒之士猥縁資籍得綰印章
涖止翰垣屹然丘乘之衆周視城塹隠若金湯之堅夫
何逺孤當是優寄濫官有靦懐懼兼常臣某中謝伏念
臣禀賦拙艱操修昧陋早荷聖神之眷擢躋禁近之聨
出屏藩宣入領臺閣日殫千慮識暗乃渉於迂疎每歴
一官寵過輒成於齟齬再干吏議動絓刑書罪大責輕
固常䝉於天幸㤙深報寡寖已迫於年衰尚塵職秩之
榮坐貪祿食之厚姑安散地更省前非豈謂伏䝉皇帝
陛下德務在寛仁不遺舊運乾坤之造震發於枯荄委
日月之明照臨於幽蔀盪滌瑕垢歛收棄遺初析盟津
之符既容自免重假浮濵之節復出殊私逮於臨遣之
辰賜以清閒之對謂臣之數竒多難特軫淵衷勉臣以
直道自明屢形天語重念悔尤之乆積親承訓敕之丁
寧豈止鞭䇿於疲駑欲圖後效固將灰粉於肌骨庸副
上知遂奔走以之官期夙宵而盡瘁矧惟此郡逺控殊
方乆沐承平之風號為敦朴之俗吏謹繩墨民安里閭
外則邉候無聲内則河防有備竊居守長何所設施謹
當督責掾僚講修農戰旁宣主澤兾編齊皆一於中和
外振國威使夷落咸知於畏愛尚賴仁天之覆䕶少收
治課之毫分仰答生成罙堅亮節臣無任
　　滄州謝傳宣撫問
右臣今月日某官到州伏䝉聖慈傳宣撫問者邉城逺
守悵隔越於堯庭使馹載馳荷拊循於漢詔眷諸曹之
僚掾逮連壘之兵師咸聽敷言交深舞抃伏惟皇帝陛
下至仁丕冒盛德輝光獯戎悚戢於威懐郡國䖍遵於
法令因皇華之上計曲賜周爰降清問以下臨不忘勤
恤仰天慈之寵被動民聽以欣榮臣叨假藩符坐糜塞
廩戎亭偃革無施横草之勞魏闕存心但極傾葵之志
益殫瘁節上答隆㤙臣無任
　　謝復太中大夫
臣某言伏䝉告命特授太中大夫依前充集賢院學士
差遣散官封賜如故即時祗受訖者觸嚴科而去位歲
歴三周扳常憲以原官秩増四等省諐尤於既往荷渥
澤以罙優内積兢慙莫遑寧處臣某中謝伏念臣性鍾
樸鈍時遘亨嘉藉文史之乆資被帝俞之誤奨入持簪
橐兩綴從官之聨出綰綬章甞更尹正之任寵踰其量
悔積於躬衆毁所歸誠以處下流之故三已無愠但慙
孤上聖之知一昨滄海賜環中銓弄印逺臣去國敢言
歸覲之期内史賛方中格除書之目仰煩全度曲示棄
瑕仍委典章之司俾預討論之末属乆從於吏役加寖
迫於衰年既貽嘖言固絶榮望豈謂清衷垂憫公議不
遺書未畢於汗青命再頒於言綍惟制祿貴階之品視
通閨近著之榮匪用次遷悉還舊貫自卑而叙上事固
異於常倫若没而復浮㤙實均於再造此蓋伏遇皇帝
陛下以湯仁御衆以周典平刑温嚴如寒暑之時進退
靡膝淵之異式序儒行有議郎大夫之名振拔滯淹忘
一眚小疵之累顧臣愚分所䝉實多敢不百慮在公一
心圖報修其禮義稍異匹夫之愚加以忠精兾蹈古人
之節臣無任
　　謝吏部侍郎
臣某言伏奉制命䝉㤙特授臣通議大夫守尚書吏部
侍郎者治典一新官儀大正簡求髦彦若時訓迪之謨
振舉滯遺遂及妄庸之迹仰膺殊渥載惕丹誠臣某中
謝竊惟在昔哲王並建衆職内則三公四輔翼賛於皇
猷外則六卿百司經營於世務有道揆法守之叙無言
厖事易之非故官得其人而庻政惟和事任其責而萬
目自舉致治之極何莫由斯後王狃於因循流品從而
雜揉臺省清崇之秩或假寵以叙遷中外典領之科因
漸増於别使朱紫無辨要領莫尋垂百數年宜有丕變
敝乆必復聖㫁惟精霈然發於德音將以覈其名實列
文階之等級所以革去虛稱據職事之劇閒所以裁為
中制稽於古則文而不僿騐於今則簡而易從炳焉三
代之規橅垂為百世之典則渙號之始僉言允諧周禮
太平之書方復行於聖旦尚書百官之本任尤重於選
曹銓綜人流助毗風化建正置貳使率属而有差因能
任官諒非賢而罔治伏念臣早縁孤進偶擢近班荏苒
歲時愧無塵露之益間關憂患寖傷齒髮之衰一昨誤
被甄收預聞制作迂儒曲學何補舊儀之遺近列清曹
并塵虚授之奬况具貟之初備在首舉以尤艱㤙以假
人用非有次勉臨所治益畏攸箴此蓋伏遇皇帝陛下
藴天縱之多能富日新之盛德歩驟堯舜庻績凝於九
工跨越漢唐新書髙於六典特隆異數式序羣才振鷺
充庭既集羽儀之盛疲駑伏櫪亦參仗衞之榮誰料衰
遲適遭際㑹敢不率循詔㫖探練故常謹司籍之所藏
急古人之先務重念邅迴之乆已甘棄置之中睿明素
審其無他枯朽屢䝉於再造超官賦祿皆清衷特達之
知揣分量能實望外踰涯之幸属限牽拘於嚴格無由
叙對於清閒感極涕零言殫喻拙姑自期於瘁盡庻不
累於聖明臣無任
　　謝賜對衣金帯
右臣伏䝉聖慈特賜臣衣一對金腰帯一條者華省備
官叨貳銓衡之政大庭賜服榮兼金艾之章祗荷寵光
内深震惕伏念臣譾才無取多難甫還載荷甄陞入塵
清要崇資峻職皆躐等以冒遷繁錫彛儀出特㤙之優
異襲衣纎麗環帯輝華分頒踰商笥之榮佩服負梁鵜
之愧官有其責固宜殚夙夜之勤服文以容敢不念忠
純之守仰酬洪造誓罄一誠臣無任
　　謝正議大夫
臣某言伏奉勅命以臣曽預詳定官制特授正議大夫
臣以任職無補過叨寵擢尋具狀辭免乞賜寢停䝉降
詔書所請宜不允者治典更新方正名於庻位尸臣不
職謬増秩於班資竊揣分以難安因控章而避免仰紆
詔札輒拜言綸靦靣目以増慙鏤心膺而萃感臣某中
謝竊於羲師黄紀治實本於建官唐典虞謨道莫先於
稽古欽惟睿聖之有作備該今昔之所宜三臺五省之
源流悉從訂正六職百工之鉅細咸有綱條煥乎一代
之憲章垂為萬世之法則取新去故事皆出於淵衷舉
要治煩功乃推於典領溥加奬錄遂逮庸虚伏念臣學
非夙成老將耄及向由簿領之任擢預討論之司議損
益之諸文則上遵於獨㫁考冊書之故事則旁出於衆
僚顧臣充員迄無成效延引歲月當即罪誅豈意奉行
之初併霑優渥之澤天官小宰秩正二卿之聨文散貴
階位躐大夫之四寵靈特異捧對若驚内自省於冒塵
實夙遭於際㑹此蓋伏遇皇帝陛下聖由天縱性自誠
明躬萬務之幾微起百王之廢墜致治乎未亂以人而
代工謂周室之太平禮經具載嘉漢規之宏逺官簿尚
存將建極於中和首垂意於制作甫頒新令丕變周行
責實循名居官者必任以事等功第賞有勞者不遺其
能曽是瑣微荐膺殊選臣敢不恭承上意更勵末年倘
筋力之可支惟詔條之是守講朝廷之大議誠無以異
於衆人習臺閣之舊聞亦庻乎知之允蹈主㤙欲報自
誓彌堅臣無任
　
　
　
　
　蘇魏公文集巻三十八
欽定四庫全書
　蘇魏公文集巻三十九
　　　　　　　　　　　　　宋　蘇頌　撰
　表
　　謝光祿大夫
臣某言近者伏遇車駕臨幸新省推㤙官属尋具奏陳
辭免䝉降詔書不允伏奉告命特授臣光祿大夫依前
尚書吏部侍郎仍加上䕶軍進封武功郡開國侯食邑
四百戸者中臺成室紆詔蹕之天臨司列備貟奉王言
之綸出叙進上階之貴且旌服采之勤不獲避辭交深
惕厲臣某中謝竊以上之所行曰幸人皆被於㤙私官
以稱任為差吏乃知於奬勸属更新於㑹府因親屈於
帝尊萬乘一游愈重南宮之故事羣司百執均䝉天子
之龍光顧慙充位之聨竊與錄勞之賞伏念臣材資弗
茂遭遇最先出入禁闥者十有六年典領銓衡者兩登
三品飛蕤鳴玉濫肩簪橐之游入墨出朱毎負簿書之
殿昨恭陪於法從徧觀歴於省曹中謁者之臚傳側聞
聖諭正大夫之位序遽忝平除復推郊霈之釐賜轉王
功之等進封侯社衍賦戸田名數併増雖舉汎遷之例
階勲並進實為非次之榮况臣乆荷聖知寖蠲往咎超
資匪一寓祿已髙惟今甄擢之優逈越輩倫之儗加官
貴乎四職遂躐通班典領首於貳卿仍兼舊服服彜甚
寵揣分奚勝此蓋伏遇皇帝陛下稽古建官因時立制
方修明於墜典先崇大於列曹既得其真賢實㢘委之
事任又加以髙秩厚禮勉彼修方如臣譾凉豈稱褒陟
三朝漢省已叨過輦之㤙六典周官願謹書屏之戒惟
悉心於吏課兾少補於治綱自餘傾竭之誠更厲初終
之節死而後巳言豈敢渝臣無任
　　謝降詔已除刑部尚書
右臣八月初八日揚州逓到賜臣詔書一道為已除臣
刑部尚書候服闋日發來赴闕者躬有親䘮纔踰中月
詔還朝序忽降新㤙捧對言綸交深感涕伏念臣夙遭
際㑹乆玷近嚴罪負神明禍延鞠育銜恤在疚茹痛無
窮泣血終天永慕何及州傳俄頒於朝命草廬獲拜於
天書仰荷甄收强扶痛疾恭俟外除從吉掃墓盡哀勉
力辦嚴即時就道倘未淪於顛殞期入覲於威顔論報
君親誓竭軀命臣無任
　　謝除刑部尚書
臣某言奉告命伏䝉聖㤙特授臣守刑部尚書者省座
位崇天書寵過祗膺渙渥内切兢惶臣某中謝伏以王
者制五刑之中以期於治尚書為萬事之本用正厥官
惟典領之既煩故事任之尤劇臯陶之明克允乃作虞
之理官仲尼之智且仁甞為魯之司冦其重如此可繼
者誰方嗣聖君臨之初革有司文峻之敝秋卿之属皆
知堯舜之在寛風化所先幾致成康之不試長臨其職
未易其人伏念臣才術非長遭逢有素先帝見謂愚直
曲加眷憐收從三黜之餘陞寘二卿之列天㤙叠委未
施毫髮之勞家禍重仍俄抱充窮之痛方切倚廬之念
遽驚下席之悲君親之慕交深霜露之濡再歴既更中
月偶獲餘生復遘聖明之期旋䝉收恤之惠詔還京闕
擢在省曹輒揣分以辭難俄賜書而趣拜銜㤙愈厚受
命思憂此蓋伏遇皇帝陛下天錫至仁日新盛德將肅
清於流品因綜覈於人材以命令之宏綱非賢罔治謂
福威之大柄惟辟所專故拔用於文儒俾參持於邦禁
豈伊衰朽亦預選掄敢不祗率乃僚各共其事念哀矜
而用法兾盡人情罄勤瘁以在公恪循官守庻無敗曠
少答生成臣無任
　　又
臣某言奉告命伏䝉聖㤙特授臣守刑部尚書者位崇
德薄貴重人輕仰對寵光伏深戰懼臣某中謝竊以出
納王命尚書為喉舌之司糺度天刑秋官取震耀之象
昔惟議事以制既而執禁以齊非有厚性寛中之人審
於用法則夫峻文深詆之敝浸以成風在君子之盡心
使天下之䝉福属時隆盛留意侀成深懲密網之科幾
復畫冠之化疇若予采慎簡乃僚自非慈惠之良莫副
讞平之寄伏念臣寡聞淺識已試無功荷先帝之誤知
歴近班之煩使萬分未報三黜終收初復省曹首列周
卿之貳旋罹家禍遽聞荆鼎之成痛交切於君親慮將
填於溝壑偶延視息獲遘聖明方周祥禫之期忽被絲
綸之詔召還朝闕擢在天臺再惟摧瘠之餘靡稱優隆
之遇懇辭莫獲詔奨彌優拜命以還負芒益懼此蓋伏
遇太皇太后陛下宵衣求治當扆咨賢鍳觀六職之原
摠覧萬微之要惟刑之恤欲輕重之適宜因能任官謂
乆勤之可用寵非其次㤙出於中臣敢不勉䇿疲駑奉
循憲度不懈於位但思夙夜之靖共非訖於威上廣朝
廷之德恕少殫薄效仰答鴻私臣無任
　　謝賜對衣金帶
右臣伏䝉聖慈特賜對衣金腰帶及銀鞍轡馬者再命
受服周官以辨於朝儀三品佩金唐令用旌於貴仕矧
材駒之在御兼組轡之如濡爰因就列之初併侈臨軒
之賜伏念臣顓侗所禀憂毁未完方忝冒於省曹遽分
頒於輿服仰循衣被之渥内集負乗之憂此蓋伏遇皇
帝陛下禮待庻工㤙推舊典慎擇官師之長優加錫予
之繁自省無堪何勝異數才非陸遜濫叨脱帶之榮老
過文淵尚及據鞍之寵深慙匪服益念在公惟堅盡瘁
之心少報非常之遇臣無任
　　又
右臣伏䝉聖慈特賜對衣金帶及銀鞍轡馬者車服之
儀所以旌有德朝廷之命所以優近班弗圖衰朽之餘
并荷便蕃之寵伏念臣起於憂患預在甄收任方忝於
六曹例有隆於庻錫笥衣鐶帶兼金艾之光華廐馬文
韀加貝装之鮮澤雖循臺式實出殊私此蓋伏遇太皇
太后陛下徳廣無疆仁周在列既掄材而授職仍加惠
以推慈不間瑣微均䝉賚予寵深靣命禮重躬章佩魚
非稱於蕞軀躍馬遂榮於暮齒仰酬鴻造願畢餘生臣
無任
　　謝修史畢賜銀絹對衣金帶
臣某言伏䝉聖慈以臣甞預同修仁宗皇帝英宗皇帝
正史特賜銀絹各五十兩匹并對衣金帶者紀事兩朝
慶就編於大典第勤衆史均庻錫於常僚寵優噐幣之
頒増賁服章之美㤙榮叠委捧對兢惶臣某中謝伏惟
皇帝陛下躬堯舜之明聰承祖宗之謨烈永懐二聖極
成功盛德之隆參擇諸儒輯廣記備言之載奏篇悉上
正宁親觀動惻怛於清衷用褒嘉於直筆凡經典領並
預甄稱而臣向以顓蒙首叨選任依經發例曽未效於
小勞待罪廢官已屢更於他職敢謂等功之賞亦霑去
位之人束帛兼金出大盈之良貨襲衣寳帶分上褚之
珍華異數併加孱軀豈稱雖繼志述事上欽聖孝之垂
謨而因人成書俯愧支離之受賜捫襟知懼覧物増憂
從容有常敢不勵古人之守夙夜匪懈益當念王事之
堅誓畢㣲生仰酬洪造臣無任
　　謝吏部尚書
臣某言伏奉告命特授臣守吏部尚書尋具奏陳乞辭
免蒙降詔書所乞宜不允臣已於今月七日祗受赴部
禮上訖者初聽臚傳驟驚㤙擢揆才匪稱服寵為憂臣
某中謝竊以古有六卿位崇八座出納王命是為喉舌
之司綜覈人才坐執銓衡之柄恭惟聖考肇正官名革
近世之權宜復先王之典制文武大選既並属於吏曹
封勲四司亦兼統於官長自一命之著籍逮五品之具
貟隨資入選者凢以數千注名得闕者十無三四每當
啓擬之際未免沈滯之嗟向非詳明體要之人制為簡
易䟽通之法稍甄别於倫類用振舉於綱條則無以上
助時風允諧公議伏念臣行能無異齒髮已衰縁積日
之乆勤荷四朝之樂育服喪去國逮素韠之外除賜詔
還臺預荷橐之入侍摠司刑典僅易時暉惟案牘之是
親無閥閲之可紀敢期鴻造弗責罔功之尤特錄舊資
就遷司列之長超陞非次菲薄奚堪昔蔡謨之辭尚書
懼有維塵之累劉毅之論人物謂如窺管之㣲仰景前
言固難虚受因瀝輸於丹懇俄再被於言綸即拜㤙章
愈増危懼此蓋伏遇皇帝陛下繼繩祖武摠攬乾綱方
庶政之維新欲羣才之並用假事權於典領責幹用於
官司惟兹譾才未副殊奨臣敢不悉心乃職竭力於時
雖無蹇諤之名豈敢浮沈於調選竊慕公方之士亦當
循案於官常兾於遲暮之間少集㳙塵之效臣無任
　　又
臣某言伏奉告命特授臣守吏部尚書尋具奏陳乞辭
免蒙降詔書所乞宜不允臣巳於今月七日祗受赴部
禮上訖者寵靈驟及遷次殊優祗服訓辭有慙顔靣臣
某中謝竊以天臺故事五品長於尚書官制新規兩選
歸於吏部顧其任職之重常在列曹之先坐執銓衡考
求才實或略其朱墨則流品為之不分或格以年資則
賢愚由其同滯守文之弊在古巳然自非識量之明通
加以綱條之簡要據兹重地誠謂難才伏念臣士品非
髙福基甚薄差池老於仕宦遲鈍乏於功名向從憂患
之餘適遘清明之治圖任耆老辱在舊人之名典領省
曹叨居大憲之任冒塵巳過績效未收常有愧於濫官
固無求於榮望㑹宰卿之更易荷宸扆之柬求越自右
行擢先諸彦聽除書之報下靡測端倪輒抗疏以自陳
敢辭煩劇遽承詔札趣就班聨拜絲綍之褒嘉集冰淵
之戰慄勉臨所治尚未遑寧此蓋伏遇太皇太后陛下
與日並明如天廣覆總覈官師之效登延俊乂之倫付
以成規使之共政若臣蕞陋曷副選掄敢不夙夜在公
黽勉從事考三銓之政雖未致吏潔而俗移叙九品之
流亦庶幾言揚而事舉倘毫分之可致在筋力以何辭
底裏之誠終始于是臣無任
　　謝兼侍讀
臣某言昨奉告命伏䝉聖㤙除臣兼侍讀尋具奏辭免
今准詔書所請宜不允臣巳於今月日供職者拜言綍
之優㤙預經闈之進讀寵非其次懼積於衷臣某中謝
臣聞考古道所以騐今觀人文所以成化鍳於前載厥
有成規惟昔帝王之典謨布在方冊至我祖宗之故事
炳若丹青將啓發於篇章備顧問於帷幄自非博識之
士莫盡聖言之㣲伏念臣才薄性迂年侵智短始縁孤
技誤䝉先帝之知因藉累勞擢在天官之長空糜廪稍
無益縣官但虞職業之隳絶覬光華之選伏遇皇帝陛
下萬機求治五學尚賢緝熈光明晝訪耆儒之議燕見
紬繹樂聞讜正之言詎期衰朽之餘輙冒延登之命控
辭弗獲就列増慙將何以摘句於講筵侍言於帝席對
闕疑之問既無禇馬之長應義理之文又乏嚴吾之辨
謹當盡瘁夙夜㳺文簡編究前言往行之殊雖非善説
賛帝典皇墳之美悉兾上聞倘誦數之有長庶㳙塵之
少補臣無任
　　又
臣某言昨奉告命伏蒙聖㤙除臣兼侍讀尋具奏辭免
今准詔書所請宜不許臣巳於今月日供職者仰對明
綸内慙虚薄入趨邇幄益負兢凌臣某中謝竊以書陳
二帝之謨則曰順考於古道禮稱三代之學亦云習近
於古人蓋將恢廣於猷為是必鍳觀於往昔洪惟嗣聖
纂紹先謀覧上世帝王之書周知治忽選耆儒博碩之
士悉俾討論預陪清燕之間敷述㣲言之緒往當厥職
未易其人伏念臣少無頴拔之才老有耄昏之累徒以
荷四朝之奨育寖而假六職之典司以簿書刀筆之勞
遂陞於要劇惟章句誦數之習絶覬於清光驟膺宸扆
之知擢寘經闈之列能非倚相使進讀於典墳貴謝富
平復得聨於簪橐莫遑遜避寔冒榮㤙此蓋伏遇太皇
太后陛下摠攬治綱周旋聖學思用該通之彦鋪陳德
義之經深懼顓侗難勝柬拔敢不温尋素業澡雪煩襟
摘句上前期盡聖明之奥悉心官次不忘早夜之思倘
有補於毫分誓不渝於始卒臣無任
　　乞致仕第一
臣某言臣聞七十致仕大夫之常經耆艾傳家前古之
通訓自非勲在王室名重本朝上方仰成義不得謝若
乃居卿士之列有職任之繁當血氣方剛則進思盡效
及股肱既竭則退免為宜矧惟寖迫於衰殘豈可不知
於止足輒援告老之例兾遂就閒之私臣某中謝伏念
臣朴學陋儒鮿生小器逢辰筮仕勉力首公馳驅州縣
之勞服役簿書之務仁祖知家世之儒者擢居鉛槧之
司英宗念履歴之歲深授以臺省之秩先皇帝臨御之
日賞拔最先召自漕輸寘之禁從聲過實而毁至福逾
分而灾生失於求全終以獲罪仕甞三巳猶蒙簡記於
清衷望絶九重終見收還於舊物方膺噐使遽遘家艱
三年之視息偶存二聖之龍光曲被遷司㑹吏刑之任
預邇㤙講讀之員愧非銓藻之能靡續金華之業頻更
歲月俄至耄昏日暮天寒固有倦飛之嘆鐘鳴漏盡宜
無疾走之思徒切戀軒之心已殫戴嶽之力載稽年禮
盍自退休伏望皇帝陛下御世體仁如天從欲曲盡羣
才之用不遺一物之誠憫乆仕於朝廷粗輸勤瘁許上
還於章紱俾遂休閒完全衰憊之軀涵泳太平之澤雖
不能力服田畝為菑畬耕穫之勤猶可以躬率子孫謹
孝弟忠信之行尚堅晩節仰答鴻私迫切之誠殫竭于
是伏望聖慈許臣守本官致仕臣無任
　　又
臣某言臣聞忠以事君靡有辭難之義老而去位蓋循
知止之常論年既迫於傳家引分固宜於納祿輒援禮
典之舊願賜骸骨之歸臣某中謝伏念臣才無他長性
惟嗜學守經據古迹豈晤於蘧廬論世誦書味徒甘於
糟粕進惟知於直道動罔識於先機出入禁嚴周旋彌
於二紀便蕃任使奔走遍於四方見危豈憚於忘軀慮
患敢思於擇地仕類子文之三已謫過中山之九年歴
更夷險之塗粗保始終之節向罹私恤無望生全荒迷
多難之餘遘遇重明之運適終祥禫洊拜言綸典領吏
曹既不能甄叙於流品參陪經幄又無以開發於淵聰
蒲柳之質易衰桑榆之景向晩方少壯强勉猶患無以
逾人逮心志蕭條豈復堪於辦職伏況臣本縁衰緒遭
際休明一門共荷於國㤙六世獲霑於仕版坐塵華貫
無補毫分迫臨遲暮之年乆居要劇之任若不因於罪
廢亦可謂之榮歸伏望太皇太后陛下甄叙羣工生成
庶類曲矜耆艾之齒俾全進退之方倘牛馬餘生得遂
放歸之逸則樗櫟無用終逃掊擊之傷安居里閭日從
父老但歌時而樂聖或挟䇿而讀書議朝廷之疑誠不
敢期使者之問效華封之請猶可以祝聖人之年懇迫
于衷兢惶莫措伏望聖慈許臣守本官致仕臣無任
　　第二表
臣某言臣近抗封章丐還官政恭承詔答未賜允俞體
聖君眷待之私實為優異在人臣進退之分固有典常
蓋㤙禮厚則報稱益艱齒髮衰則精力難强非求全而
自便惟度已以為宜敢罄竭于愚衷仰干祈于淵度臣
某中謝伏念臣禀生弗厚渉學甚迂操心雖危而慮患
甚疎用力雖多而見功尤寡自叨塵于嚴近無少補于
涓埃徒歴歲時坐糜廪稍筋骸憊矣幾同槁木之枝志
意索然思戢驚禽之翼積憂傷而已甚任煩劇以奚堪
生也有涯况餘齡之向暮戒之在得豈竊祿以遑安伏
望皇帝陛下深諒丹誠特回睿眷憫衰遲之無用許休
佚而就閒遂營環琽之居稍養負薪之疾雖天地之㤙
未報非敢愛生而犬馬之力已疲固難任重倘諧開可
實荷生成臣欲乞守本官致仕臣無任
　　又
臣某言近以齒及引年禮應謝事露章布懇誠知昧冒
于宸聰中詔敷言未忍棄捐于老舊上㤙至厚私願莫
從既量力之不能敢匿情而遽已臣某中謝伏念臣才
資甚陋禀賦多竒仕宦乆而備嘗險艱遷謫頻而屢驚
寵辱玷簪纓之列彌周四紀之間領臺閣之司無補萬
分之一歲月逾邁筋骸寖疲荷兩宮之眷隆尚加容貸
顧六卿之任重實慮顛隮在引分以宜休毎省思而自
揆雖葵藿之心不改向日常傾而蒲柳之質已凋望秋
將墜彷徨念此怵惕尤深伏望太皇太后陛下軫惻淵
衷閔憐瘁迹老將至而耄及難責事功人所欲而天從
曲推全度俾遂完於晩節獲保養於餘生雖就宴閒寧
忘朝闕臣欲乞守本官致仕伏恐聖慈未賜俞允即乞
先許觧罷吏部職事臣無任
　　謝賜御筵并御書詩
臣某言伏蒙聖㤙特賜御筵及蒙就賜御書詩一首者
玉座觀書既盡一經之藴寳跗揮翰遍頒四近之聨愧
白首之在庭覩仙毫之眩目捧承以往愧懼交深臣某
中謝伏念臣誦數陋儒頽齡弱質越從憂患遭值聖明
掌治天官叨綜銓衡之務侍言帝幙猥參講讀之員伏
遇皇帝陛下堯德克明舜聰好問率迪祖宗之訓憲章
墳典之文東學貴仁毎詳延而盡禮西清訪道逮中昃
以忘勞属演義之終篇因示慈而錫宴羣公卿士咸霑
既醉之歡一札文書洊出非常之賜在臣末至並預殊
私竊觀上意之褒稱抑重昔賢之髙尚誓堅晩節益厲
愚衷聖世尊經雖謝卞耽之執讀異時求老敢希賀監
之榮歸始卒之懐殫竭于是臣無任
　
　
　
　
　
　
　
　
　
　
　
　
　
　
　蘇魏公文集巻三十九
欽定四庫全書
　蘇魏公文集巻四十
　　　　　　　　　　　　　宋　蘇頌　撰
　表
　　謝翰林學士承㫖
臣某言今月日東頭供奉官充待詔董士隆至臣所居
奉宣聖㫖召臣入院充學士承㫖者綸出王言擢預内
廷之直星馳使指頓生陋巷之光惴栗於中彷徨靡措
伏以禁班親近莫如學士之榮密命對􁱈更優承㫖之
貴自元和之置職逮聖世之右文常擇有年徳可任用
之人使専大號令興廢置之事時則有若趙公之多聞
博洽鄭絪之小心兢謙崔羣識明治亂之分李絳言為
國家之利入贊基宥上副聖情乃如昧陋不肖之倫豈
稱疇咨曰俞之命伏念臣稟生不厚操術無奇姑縁門
業之傳預數文林之末歴四朝之久浸塵簮橐之聮荷
二聖之知置于喉舌之地以天官掌選之重兼金華進
讀之員内省至愚最為孤立每自憐於介特況巳迫於
衰遲向祈辭劇而引年再被發中之賜詔復遷延于省
部實出優容雖勉彊于簿書愈深惕厲豈謂伏䝉皇帝
陛下矜憐孤直曲賜生成因圖任于舊人俾奉行于别
㫖望複門之秘邃怳若神逰念繼世之遭逢重為榮遇
惟先臣之昔仕被仁祖之深知再踐禁林常承于書訪
屢陳讜議每見於褒稱愴徂嵗之如流偶遺孤之未殞
逮此非常之寵復叨罙厚之恩對捧紫泥感極而繼之
以泣仰酬渥澤力殫而豈敢愛生惟當夙夜在公靖共
爾位視甎花而直入始務恪勤問温木而不言益思毖
慎自餘謹職業之守罄傾輸之誠知無不為死而後已
臣無任
　　又
臣某言今月日東頭供奉官充待詔董士隆至臣所居
奉宣聖㫖召臣入院充學士承㫖者内廷進職方拜于
綸函使馹臨門復膺于召節恭聆宣語益集汗顔伏以
王者之言出為大號令學士之職入與上謨謀故李肇
謂樞機之慎微執誼以刀筆為餘事矧惟承㫖之貴預
聞密畫之先職雖清閒事實要重往當兹選未易其人
必也忠言嘉謨可以動中于幾㑹隻簡片削可以風行
于邇遐見於事功乃為宜稱如臣者學如涉水愚甚守
株偶傳業于箕裘幸繼榮于軒冕越自仁皇之在御獲
㕘東觀之讎書周旋衆務之間歴更臺閣叨被兩宫之
眷擢在省曹自司冦之祥刑領天官之大選三經嵗序
慚無吏課之優再荷帝俞入備經闈之侍而臣衰年巳
暮孤立于時嘗陳告老之誠未許容躬而去銓衡務重
久任則鑒裁易疲犬馬齒衰勉彊則顛隮是懼豈謂伏
䝉太皇太后陛下如天之無不覆用人而不求全眷履
歴之最深雖耄惛而不棄深嚴禁路蒙非次之優遷密
勿邇言俾居中而專受因對時之異渥動追往之至懐
言念先臣嘗更是職相望四紀顧陳迹以猶存再踐複
門愴遺孤之已老永思榮遇益念教忠固當佩服訓辭
勤修素業如或使定禁中之詔草當竭見聞固不敢恃
天子之私人輒踰分守誓堅此志論報畢生臣無任
　　謝入院襲衣鞍馬等
臣某言伏蒙聖慈以臣入院特賜衣一對腰帶一條金
鍍銀鞍轡馬一匹者仰對頒宣内深愧畏竊以給五時
之服自漢巳然賜三花之驄在唐為貴况復佩金校鈎
環之飾乗具装釘轡之華皆所以著朝廷之采章異名
器之等級茂惟聖世優待從官方内庭進拜之初有上
日對􁱈之寵自非才傑曷稱恩輝而臣誤被咨俞顧承
密命始踐朝門之禁遽叨内式之頒袍帶横金已集曳
婁之誚鞍馬照地兼貽負乗之羞此蓋伏遇皇帝陛下
甄别賢能憫憐耆舊擢繼世官之美優加異數之褒思
報上知誓殫晩節臣無任
　　又
臣某言伏蒙聖慈以臣入院特賜衣一對腰帶一條金
鍍銀鞍轡馬一匹者賜予優隆愧惶增積中謝竊以禁
林就職占謝在廷禮式循名加賜于下便蕃異數萃集
微軀伏念臣孤特寡儔顓愚自守忽膺選任直入凝嚴
翰苑玉堂始識蓬瀛之秘笥衣廏馬洊承雨露之私帶
環無寛急之譏駿足出上中之品粲然在目驟賁飾于
躬章沃若代勞用馳驅于朝路此蓋伏遇太皇太后陛
下任賢不貳隆禮有加何期一介之微併叨三賜之渥
仰圖報稱豈憚糜捐臣無任
　　乞致仕
臣某言臣聞四十强仕七十致事禮經之善言也壯即
馳驅老宜休息前哲之遺範也自非守經據古如貢禹
正色立朝如趙熹山濤之坐執銓衡柬之之躬任社稷
時方有賴義不得辭苟非其人固宜遵禮臣某中謝伏
念臣本惟孤進早遘休辰忝科第者四紀于兹歴臺閣
者三十餘載荷先朝之奨育玷近侍之登延每念遭逢
常思補報官三黜而復進恩萬分而未酬奔走四方濱
鄰九死終蒙許以直道遂獲脱于丹書陞貳天官遷延
星紀奄罹家難分委丘墦伏遇皇帝陛下纂嗣丕圖搜
揚遺老誤收朽質擢寘通班刑曹文部之煩洊司要劇
經幄複門之秘㕘侍清閒向以年逮傳家章言引紱仰
紆賜詔未即投閒雖上戴君仁寛矜彌厚而自量齒耄
勉强終難况獨直於禁嚴愈懐憂于曠弛間然自視耄
矣無能欲丐餘齡稍全晩節伏望皇帝陛下天恢全度
川納微誠閔臣之壮不如人未嘗營于私計在禮則老
有加惠莫若處于安閒惟曲軫于淵衷俾遂諧于宿願
聽還印綬退就里閭如此則春震秋坯同蟄戸之隨氣
候勞生佚老逰天均而善始終倘未至于填溝固不忘
于報國臣欲乞守本官致仕臣無任
　　又
臣某言臣聞忠以事君進退必由于禮典老而謝事彷
徨忍去于朝廷倘量力之不能雖戀軒而莫及矧乎年
政七十吏長子孫冒寵禄之既多顧筋骸之已憊誠宜
自訟罔避黷煩臣某中謝伏念臣猥以樸儒早竊科第
仁祖寘之館閣十有餘年英皇擢于省臺屢更煩使暨
神宗之初載自将漕以召還擢在從官典領名命每念
累遭于際㑹皆出聖衷常思自激于懦愚欲圖報効然
而才拙于用力不逮心自取顛隮久負釁累先帝察其
戇直收自外藩官制復于省曹任以左選嵗華屢易家
難重嬰偶獲生存分甘棄置伏遇太皇太后陛下擁佑
嗣聖總覽政綱博求遺才誤及孱品官遷省座歴秋卿
文部之煩職列内朝兼經幄禁林之直深慚昧陋無益
毫分向以齒髪既衰封章叠遡雖懇祈于解組尋再被
於賜書又復强顔浸淫累月敢自期於晩節猶冒處于
内廷不惟舊學之荒疏無施潤色加以衰顔之憔悴有
㸃班聮儆以官箴恧于士論竊自為計亟欲就閒伏望
太皇太后陛下軒鑒察微堯雲覆物閔孤愚之久仕諒
悃愊之無他霈發徳音聽還王事俾退歸于田里聊保
養于形軀雖疲曳餘年無以庶幾于先進而優游卒嵗
尚能歌詠于太平冀于未殞之前獲果畢生之願臣欲
乞守本官致仕臣無任
　　辭免尚書左丞
臣某言伏奉制命蒙恩特授右光祿大夫守尚書左丞
者仰對綸言進㕘省務揣循叨冒進退彷徨臣某中謝
竊以聖政維新允資耆哲之輔治體所繫兼用儒雅之
流矧今丞轄之司實亞公台之位萬幾密勿論議得以
預聞六職典司得失由其糺正自非才周世務識照事
先言合嘉謨舉無遺策則何以上賛國論外協人言伏
念臣涉道非優瘝官寖久四朝樂育獲陪英俊之遊兩
禁踐􁱈空塵侍從之事以内廷畨直之貴奉邇英晝接
之咨日望清光已極榮遇惟齒髮之遲暮禮在引年顧
簪橐之光華絶無進望詎期聖奨曲記舊人録其寸長
委以重任雖由久故而見用自惟職秩之非輕輒抗遜
章仰煩諭詔伏惟皇帝陛下亶聰稽古則哲知人盡羣
下之智愚察孤忠之朽鈍拔登近輔将以責其施為揆
度寡聞無以稱于眷待伏望俛回睿鑒追寝誤恩息器
小任重之譏遂人欲天從之願顓蒙所守譴斥是虞臣
無任
　　又
臣某言伏奉制命蒙恩特授右光祿大夫守尚書左丞
者久塵法從無裨補于萬分進貳政樞敢覬覦於大任
忽被發中之詔驟加非次之榮自度瑣才豈堪冒處臣
某中謝竊以中臺議政蓋待天下之豪英近輔登賢實
賛人君之聽㫁自非器識足以達大體論議足以折羣
疑素為時望之所歸豈副淵衷之虚竚如臣者齒髮衰
耗知識迂疎以積日累久之勞寖階華顯遘二聖重光
之運徒幸遭逢惟是斗筲之才固非廊廟之器敢圖隆
眷猥賜俞咨二轄紀綱俾之糺正萬幾密勿得以預聞
側聽恩除益增震悸封章雖罄于誠懇莫動天心名器
實假于孱虚懼貽物議伏惟太皇太后陛下凝神道奥
留意人才稽堯舜之建官法乾坤之造物修明治體方
期表正于庶邦圖任柄臣豈謂甄收于一介伏望曲囘
睿鑒深諒丹誠許追寝于誤恩庶稍安于愚分誓堅晩
節少報鴻私臣無任
　　謝尚書左丞
臣某言伏奉制命蒙恩特授臣右光禄大夫守尚書左
丞累具辭免蒙降詔不允仍㫁来章者進貳鼎司豈瑣
才之宜稱遜辭綸命荷中札之批還悃愊莫從寵光逾
渥臣某中謝伏以尚書百官之本二丞六職之先法天
運平猶北斗之為喉舌掌邦典憲處中臺而振紀綱恭
惟元豐之治官大復南宫之故事特陞省轄超亞公台
故每用久歴侍從之官㕘以更踐藩垣之守進聮揆路
預聞政機委任責成絶覬倫等必也素有時望顯著事
功列在近司乃厭羣議如臣者樸學無取老智益惛以
七十衰頽之年遘二聖重雍之運典衆職之務既不能
振舉于朝規侍清燕之閒又無以發明于聖學浸淫嵗
月靦媿面顔亦嘗自訟以告歸猶念上恩之未報詎謂
聖神之圖任思用老成曲收簪橐之舊人使㕘大議自
惟昧陋曷副咨俞繼瀝懇以控陳終賜書而趣拜徬徨
受命進退惟艱此蓋伏遇皇帝陛下體天徳之清明攬
治典之纎悉因任原省使人各盡其器能周爰咨詢舉
衆必求于公議何兹僉屬誤及孤愚雖禄厚官尊本淵
聰之虛竚而識迂才薄惟報稱之仰圗臣無任
　　謝賜生日羊酒米麫
臣某伏蒙聖慈以臣生日特遣中使降詔書賜臣羊
酒米麫者丞轄備官猥叨于器使弓蓬記日嗣辱于
匪頒荷飲賜之所加顧人流之非稱臣某中謝伏
念臣才非逺用仕遘亨辰守樸學以為資躐通班
而冐進荷囊就列久塵清切之塗陪幄宣謀初預
弼諧之寄所慚菲陋上誤咨俞適經載育之辰罙
切免懐之念豈謂伏蒙皇帝陛下太皇太后陛下
推隆盛禮假寵輔臣發詔璽以敷言豐燕肴而示
惠餼牽物腆廩稍數優對使馹之光華𢥠家庭之
榮觀雖親生劬瘁愴弗逮于承顔而君賜便蕃誓
益思于砥節仰酬鴻造敢愛微生臣無任
　　權樞密院謝傳宣入伏早下
臣某等伏䝉聖慈特降中使傳宣樞密院入伏值
無公事商量早下者金火相乗屬炎威之方熾絲
綸誕告念官守之服勤俾夙退以少休荷宸慈之
彌厚伏念臣等揆材無取被遇過優肉食寡謀空
預聞于國論臺居甚寵曽靡觸于歊蒸伏蒙皇帝
陛下道運乾行德恢天覆循累朝之典則順時令
之慘舒候屬藴隆恩周近輔堯雲在望共分美䕃
之仁樊衮無裨益切進思之効苟惟報稱敢憚捐
糜臣等無任
　　又
臣某等伏蒙聖慈特降中使傳宣樞密院入伏值
無公事商量早下者炎曦可畏適臨上伏之辰官
次恪居特軫清衷之慮屬當晝景俾遂燕休伏念
臣等猥以瑣材叨塵近列髙官厚禄每懼素餐之
譏愛日視隂敢有獨賢之念伏䝉太皇太后陛下
恩霑動植禮遇臣鄰曲推扇暍之仁更廣濯風之
惠雖沿故事蓋出至慈黽勉在公方欣逢于化日
委蛇夙退當益念於匪躬庶効涓埃少酬覆育臣
等無任
　　　乞致仕
臣某言臣聞時來則仕既階華顯之塗年至而
歸蓋重初終之分矧朝廷之故事在典禮之明文
義固當然辭非妄飾臣某中謝伏念臣本由平進
誤被上知居無閥閱之可稱毎懼負乗之取累目
營耳剽顧雖勞而無功嵗㑹日成謂有餘而不足
晚遭際㑹驟見甄收執讀代言常不離于帷幄贊
元經國復參筦于機衡幸逃逭于大何已侵尋于
暮齒送車祖帳敢希疏傅之榮良藥善言庶遂孟
詵之志伏望皇帝陛下仁同天覆恩遂物宜矜犬
馬之力疲許丘園之佚老桑榆晚景猶均化國之
暉松栢素心終守嵗寒之操臣欲乞守本官致仕臣無
任
　　又
臣某言臣聞事君以義貴全進退之宜行已有方莫重
始終之節矧過傳家之嵗難逃竊位之諐敢布懇誠仰
祈天鑒臣某中謝伏念臣性質甚戇胸臆無奇生遭累
聖之右文世守顓門之陋學居官任職自知無以過人
置散投閒固亦分之宜爾勤勞未効憂患相仍已迫衰
齡驟蒙殊用累踐更于朝禁遽擢貳于政司中臺綱轄
之權既叨典領内筦樞機之務復使預聞事無補于毫
分慮徒殫于千一容躬而去幾同車相之處中舉善而
成猶愧祁奚之請老伏望太皇太后陛下心推善貸仁
憫無能俾退伏于丘園許上還于印綬優游聖代尚陪
擊壤之民休佚餘年庶養負薪之疾臣欲乞守本官致
仕臣無任
　　第二表
臣某言臣近上表引年乞致仕伏蒙聖慈特賜批答不
允者抗章引分粗陳止足之誠出綍敷言更示優隆之
禮恩厚而莫知為報情迫而尚復有辭臣某中謝竊以
曰老而傳古有引年之制不能者止義當謝事之時自
非徳業被于生民勳勞在于王室繫當時之輕重難自
遂於便安則何以既越挂車之期獨忘竊禄之咎在臣
愚慮實愧斯言念忠孝之規固無云補憫官職之事願
賜少休伏望皇帝陛下天縱至仁山藏不逮矜巳衰之
齒髮既久事于軒墀筋力無堪難處喉脣之地田園自
適冀從斑白之游倘或保全于天年尚能歌舞于聖治
臣欲乞守本官致仕臣無任
　　又
臣某言臣近上表引年乞致仕伏蒙聖慈特賜批答不
許者需牘輸誠縁犬馬之齒耄言綸示眷知天地之恩
深既迫衰殘尚難寝黙臣某中謝竊以髙位厚禄朝廷
所以待雋賢佚老全生古人所以善終始矧在孤愚之
分累遭際㑹之榮夙夜在公雖股肱之力是竭日月逾
邁顧桑榆之景已侵屬貪戀于熈辰久彷徨于近序浸
隳禮典益懼人言願還三徑之居避賢者路冀寓一㕓
之籍為聖人氓伏望太皇太后陛下洪造全功至仁從
欲憫年齡之遲暮俾閭里之安閒倘盛徳有容得遂保
全於晩節則餘生未殞猶能陶泳于聖時敢忘頂踵之
恩永戴乾坤之施臣欲乞守本官致仕臣無任
　
　
　
　
　
　
　
　
　蘇魏公文集巻四十
欽定四庫全書
　蘇魏公文集巻四十一
　　　　　　　　　　　　　宋　蘇頌　撰
　表
　　再乞致仕
臣某言竊以禮有傳家之制既巳過期官無治職之能
固宜引分苟逭大何之責豈邀易退之名輒露心精庶
回天鑒臣某中謝伏念臣學非適世才不過人自童稚
見聞粗知臺閣之故事至聖賢功業徒識君臣之大倫
謬齒諸儒浸階膴仕典領衆職出入四朝荷化育于乾
坤久鶱翔于禁近器小誠難於受大恩深罙覺于命輕
逮兹膂力之愆尚玷紀綱之寄達于從政愧非戴胄之
宿名行而後言竊慕魏舒之辭位伏望皇帝陛下矜憐
晩節惻軫睿慈謂君子之業欲及時何資衰耄而匹夫
之志不可奪曲賜照臨聽善解于朝冠獲退居于里第
戢鵷鴻之弱羽勿用為儀收牛馬之殘軀俾無失性縱
諧散佚敢忘生成臣欲乞守本官致仕臣無任
　　又
臣某竊以莅官無補揆才力之易窮謝事告歸審筋骸
之難强矧久踰于禮制敢固戀于恩榮祇竭懇誠仰祈
昭鑒臣某中謝伏念臣所憑薄陋洊遘休明學古入官
顧時才之無取考言詢事校治行以非優十年抱槧於
書林二紀持荷于禁闥始縁孤進誤被上知每懐竊位
之慙但念捐軀之報松栢之操始無變于嵗寒桑榆之
隂忽見收於晩景㕘陪國論再閱嵗朞肉食寡謀職與
憂而並撓蓬心多慮年兼病以俱侵懼髙位之疾顛豈
羸軀之可逭伏望太皇太后陛下心推善貸仁憫無能
保全進退之方砥礪亷隅之守察知衰苶聽釋官常至
徳有容亦不違于人欲散材無用俾自遂于天年雖處
丘園寧忘朝闕臣欲乞守本官致仕臣無任
　　第二表
臣某言伏蒙聖慈以臣近上表乞致仕特賜批答不允
者需頭露奏姑罄危誠出綍下書更叨優禮仰循詔意
祇見上衷餘懇未殫嚴誅罔避臣某中謝臣聞竭股肱
而任職所以盡事君之忠量筋力以使人所以示優老
之禮當齒强則仕逮年至而歸斯進退之大方實古今
之通誼敢懐貪冒瀆紊典常伏況丞轄之司紀綱是寄
釐百工而欲庶官之無曠開衆正則使羣枉之並消而
臣年迫衰遲學尤迂闊自入陪于大政常内省于非才
賛一日萬幾之謨何堪助治居三事大夫之列久巳妨
賢閱嵗月以既多視面顔而有靦因祈引老尚冀投閒
雖聖詔在寛未忍遽遺于舊物而人言所指固宜允蹈
於前修苟尚偷安懼難終吉伏望皇帝陛下中恢淵度
下徇物情推天地之至恩察禽魚之所欲許其遂性賜
以殘骸将使皓首清朝歌詠太平之盛角巾私第優游
羣萃之間得請為期没齒知報臣欲乞守本官致仕臣
無任
　　又
臣某言伏蒙聖慈以臣近上表乞致仕特賜批答不許
者抗章有請念舊不遺跪讀訓辭内深感涕臣某中謝
竊以不能者止否則至於敗官自知者明行之在乎審
已矧寵恩之既過加年制之宜休雖君親之眷未忘而
卿庶之言攸戒終期賜可敢重陳情伏念臣人本下中
任叨顯近久負素餐之誚尚寛司敗之科稽按禮經當
還職事皁囊露奏叙遭際之有年尺詔敷言荷矜存之
盡禮未令置散復俾冒榮伏況南宫二丞總王官之六
職太微四輔賛天子之萬幾自非强有力之才必致罷
不勝之責顧兹昧陋加以耄昏入侍殿帷每虞于顛仆
出釐省務益苦於沈迷縱勉强于夙宵難遷延於嵗月
彷徨再黷惕息無從伏望太皇太后陛下恢天徳之清
明審人才之能否壯而任其力可以責于事功老者遂
其情俾處之於閒燕特頒俞㫖聽解見官西夕餘光倘
未淪于濛氾東郊卜築尚依止于王畿臣欲乞守本官
致仕臣無任
　　辭免右僕射
臣某言伏奉制命特授臣左光禄大夫守尚書右僕射
兼中書侍郎加上柱國進封開國公加食邑七百戸食
實封三百户臣尋具劄子辭免伏蒙聖慈特降中使賜
臣詔書不允者告廷命下鼎司誤擢于非才捧制魂驚
囊奏輒辭于異數祇被璽書之寵答恭承天㫖之恩褒
義有未安理難中黙臣某中謝臣聞昔聖王之命相也
必先審觀器能稽㕘行實知其可任也然猶考之蓍龜
謀及卿士而後授之其重如此故能表率百官緝熈庶
績以輔成王業而寅亮天工屬逢治朝慎重名器公台
並進豪傑相望如臣至愚本非大受有能俱短自知甚
明覈其藝文不離刀筆箱篋蓋史官博士之才發于事
業惟在期㑹簿書非大臣公輔之器徒以荷知二聖預
列近司閱嵗再朞洿朝累久賛功論道硜硜不逮于衆
人詢事考言碌碌每虞于大譴加之暮齒已絶進心驟
膺右弼之咨兼重二臺之委力小任重罙負不勝之憂
福過災生斯為必至之理敢殫再瀆之懇仰俟曰俞之
音伏望皇帝陛下太皇太后陛下推鴻造之生成察羸
軀之疲曳博求時望㕘聴師僉必有築巖兆夢之賢来
符爰立庶使鑿址益髙之累不在孤危干瀆宸嚴臣無
任
　　第二表
臣某言伏奉制命特授臣左光禄大夫守尚書右僕射
兼中書侍郎加上柱國進封開國公加食邑七百戸食
實封三百戸臣尋具劄子辭免伏蒙聖慈特降中使賜
臣詔書不允者再殫危懇期力避于誤恩洊拜批章尚
未俞於素望雖言輕莫能動蓋髙之聽而情至無由避
三黷之煩仰叩睿明恭祈可㫖臣某中謝伏以尚書之
設二揆昔稱師長之官春秋之尊上公是為天子之宰
有其人則起巖穴辭釣築用不為過非其任則覆鼎餗
橈棟梁人将謂何蓋四方百辟之所瞻豈積日累久之
可致矧當覈實之旦尤見進人之難如臣者履歴無奇
遭逢惟舊學将落而智巳耄任益重而志罙衰其在朝
廷典領雖更於事任試之丞轄毫分無補于公家坐閱
嵗成寖加齒耋據經告老每懐止足之心輔政持衡固
非衰遲之任驟膺殊渥進躐中階黧貌塵纓豈稱袞衣
之貴秩孤誠小節願回麻制之新恩非邀沖退之名實
覬保全之幸伏望皇帝陛下太皇太后陛下察言觀行
選衆舉知深惟體貌之隆更重股肱之寄三公之官不
必備當待異才一國之人皆曰賢乃加圖任收止揚庭
之命免貽游校之譏所係非輕得請是望臣無任
　　謝右僕射
臣某言伏奉制命特授臣左光禄大夫守尚書右僕射
兼中書侍郎加上柱國進封開國公加食邑七百戸食
實封三百戸尋具表辭免伏蒙聖慈特降中使賜臣批
答不允仍㫁来章者天工人代而無曠官聖王所以重
于命相徳薄位尊而鮮不及前哲所以審于量能顧惟
衰朽之餘猥被弼丞之選躐三階之名秩兼二省之事
權恩數寖隆責任彌重趣拜往俞之命益深非據之憂
臣某中謝竊以大臣國家之股肱蓋同一體卿相人主
之几杖用正四方稽在昔之聖明委政事于輔佐任稷
契之筋力唐堯所以和萬邦得良平之腹心漢髙所以
成大業肆我朝之致治放上世之休功承平者百三十
餘年登用者四十有九相勲猷允集豪傑相望炳若丹
青見于圖像重明在御建輔尤難自非得髙世之真賢
何以蹈羣龍之偉躅如臣者資無異稟仕偶亨辰出入
四朝殫竭千慮居官任職非汲黯社稷之臣激濁揚清
無山濤廊廟之器徒以遭逢既久憂患兼深差池寖迫
于桑榆蓄縮每懐于枌梓詎期晩節猶㸃榮塗荷二聖
之甄收首六官而進用洊陪經幄繼直禁林省轄左綱
輔政未收於薄最天臺右相位槐遂列于上司忽驚非
次之恩屢上固辭之請循牆而走漫勤三命之恭坐廟
以行深負萬人之責此蓋伏遇皇帝陛下廓規橅于三
代核名實於羣臣克勤于邦體乾健之不息注意于相
致泰亨之大来方圖舊于耆明将仰成于幾政豈臣昧
陋足副登延鎮俗移風固非公權之宿望守文持正敢
希宋璟之精忠倘有補于萬分敢憚辭于九殞臣無任
　　又
臣某言伏奉制命授臣左光祿大夫守尚書右僕射兼
中書侍郎加上柱國進封開國公加食邑七百戸食實
封三百户尋具表辭免伏蒙聖恩特降中使賜臣批答
不許仍㫁来章者求賢以備近職上輔邦經孚號以告
外庭蓋參公論詎意耄荒之質猥當簡注之求仍進峻
于朝階復躐陞于公爵勳封並進名器益隆首戴嶽以
難勝背負芒而集懼臣某中謝竊以統理庶務師長百
僚在今二揆之崇乃古三公之任廟堂論道極天人精
祲之微帷幄陳謨盡文武弛張之術非賢罔乂惟帝其
難俾之預裁成輔相之宜必俟得明允篤誠之士如臣
者進惟一技仕歴四朝少履亨塗升黜僅踰于三紀晩
叨非任甄收特出于兩宫秋曹選部之踐更浴殿邇英
之延訪每思齒髮之衰暮屢丐田廬之退休豈惟未遂
于素誠更乃重蒙于奨擢入持綱轄㕘預政機乏賛襄
熈載之功負委任責成之意敢期聖度未棄老臣制書
忽降于帝俞宰職使承于人乏南宫右相西省内樞併
假寵于非才懼疾顛於重任輒殫僭懇丐寝誤恩輸誠
巳至於再三趣拜屢頒于尺一雖絲綸誕告綍罙大而
莫收而楶梲扶傾棟且隆而必橈省思其分造次靡寧
此蓋恭遇太皇太后陛下垂衣裳而取諸乾坤柄爵禄
以馭其富貴親賢為急法唐堯之用心降已不遲邁商
湯之臨下察羣才之能否矜一介之孤愚拔于稠人付
以大柄位非所據臣猶自知惟當盡至公之心不敢懐
苟得之幸衣冠藴藉常戒韋平之譏臺閣規橅願遵房
杜之業用兹許國誓以捐軀臣無任
　　乞致仕
臣某言臣聞物壮則老蓋天理之固然器滿則傾在人
情之攸戒矧夫齒髮衰謝爵位隆髙倘猶昧於退藏行
必招於顛覆懇誠所迫冒黷寧逃臣某中謝伏念臣稟
賦無奇遭逢有素􁱈歴中外竊禄者逾五十年校量事
功報國而無萬分一迨兹羸薾尤切歸休不圖疲曳之
軀簡在聖明之眷擢由省轄旋正宰司每慙誦數之儒
久玷訏謨之地木将腐朽難荷棟梁之材衡僅錙銖莫
勝鈞石之重不能者止自知甚明敢殫量力之誠再露
乞骸之奏伏望皇帝陛下太皇太后陛下至仁惻隠盛
徳包荒均委照于大明推曲成於全度使人以器方圓
大小隨其宜造物如天生長收成遂其性矜臣愚耄許
臣便安七十傳家俾克諧于私願尺一歸第獲保養於
頽齡雖處丘園敢忘朝闕欲乞守本官致仕臣無任
　　第二表
臣某言伏蒙聖慈以臣近上表陳乞致仕特賜批答不
允者至誠上露丐還印綬之榮中㫖下頒洊降絲綸之
語未從願望敢重叩陳臣某中謝伏以委質清朝固念
忘軀之義引年暮景蓋思歸骨之期矧既迫于耄齡實
巳踰於禮制尚尸官秩益負靦顔伏念臣猥以孱虚久
叨任使位崇三事職賛萬幾進無特立獨見之明上禆
國論退忘量力知止之分自為躬謀勉彊立于周行之
中浸尋至于嗟耄之悔筋骸寖憊精爽彌昏悴質羸軀
視簪纓而有愧孤誠小節議帷幄以何堪是用控布腹
心之微干祈旒冕之聽仰紆睿眷特諭褒言雖鴻造曲
成未忍棄捐于陳舊而危心自揣固難貪冒于寵靈但
虞覆餗之諐上玷知人之哲煩言喋喋中抱兢兢伏望
皇帝陛下太皇太后陛下察見精衷灼知衰朽賜保全
於晩節俾休逸于餘年聽解政機許歸里第所冀遊化
國之日遂安養于天倪與擊壤之民共謳歌于聖治臣
欲乞守本官致仕臣無任
　　辭免郊禮加恩
臣某言禮行郊廟之祀慶浹綿區内出絲綸之函恩均
近著顧備員于丞弼叨進律于戸封側聽明􁱈實増憂
惕臣某中謝伏以報本反始禮經所以尊大神發政施
仁霈澤由之逮黎庶内則公卿扈從之列外則方岳封
疆之賢咸有来助之勤宜先賚善之錫詎期愚陋首被
旌褒伏念臣樗櫟材疎犬馬齒耄誤蒙二聖之眷擢在
四鄰之班位上中台之階久塵顯要講南北郊之議靡
有發明伏遇皇帝陛下逺法祖宗之謀躬嚴聖孝之享
薦祼九廟彌盡時思之恭合祀二儀欽修昭事之敬煙
燎云畢人神以交嘉與夷夏之間同均雷雨之施遽頒
明制假寵非才增書社于千家衍真租於百乗雖官居
衡軸推命數以惟優而効乏涓塵聞徳音而靡措量能
揆已将恐且驚伏望皇帝陛下如日燭幽均天予禄慎
假人之名器重為國之典常特徇愚衷聽還前詔庶幾
在官逭無功受賞之譏勉慕古人盡以道事君之節兢
凛之悃殫竭于兹臣無任
　　第二表
臣某言肆類圓丘靡有相祠之効貢章宸極願還増邑
之恩祇被詔函尚煩敦諭顧迫難安之義敢辭再瀆之
尤臣某中謝竊以饗帝與親非聖孝不能兼其事詔王
以柄先爵禄所以馭其臣欲無虛受則當念量能可以
勿予則或虞傷惠苟見得而忘義必近辱而招憂伏念
臣學昧大方仕無小補幸遭時而取寵久充位而蒙譏
方國家報本之初乃臣子竭誠之際既不獲執豆籩而
陳力又未嘗陟壇陛而致恭徒㕘扈蹕之勞敢有貪天
之効例叨優渥深愧踰涯伏望皇帝陛下特軫睿慈曲
從人欲許遂匹夫之志聴歸千户之封不稼取禾庶逭
伐檀之刺無能倍賦免貽鳴鼓之攻傾竢俞音俾安愚
分臣無任
　
　
　
　
　
　蘇魏公文集巻四十一
欽定四庫全書
　蘇魏公文集巻四十二
　　　　　　　　　　　　　宋　蘇頌　撰
　表
　　謝郊禮加恩
臣某言奉大神之祀既協休成均率土之釐普沾慶賜
顧備員而無補叨進律以加優雖罄牢辭靡諧誠懇臣
某中謝竊以漢室疏封之制非有功而不侯周家大賚
之恩惟善人而是富方上主智臨之盛講三年郊見之
儀合祀泰壇陟配烈祖萬靈感格四海駿奔湛恩浹洽
於邇遐協氣充塞于上下凡在臣工之列咸修職業之
常賛彼上儀受兹介福如臣者幸遭時用濫厠宰司初
無顯相之勞首被疇咨之渥進加户邑増衍賦租居常
畏于滿盈義當知于止足令難反汗莫囘誕告之文賞
弗值才坐愧食功之誚拜嘉有靦揣已何堪此蓋伏遇
皇帝陛下徳盛在躬仁漸無外誠著事天之實政先惠
下之方禮行于郊周盡百王之能事命降於祖自得萬
國之歡心再惟頂踵之微莫報乾坤之造奏甘泉之賦
既乏雄辭詠蓼蕭之詩徒涵帝澤誓殫駑蹇上答生成
臣無任
　　又
臣某言二儀並貺儲厚福以浸黎元百辟在庭對茂恩
而先衆輔聽制音之誕告賦食采以增多靡獲固辭終
慙虛受臣某中謝伏以郊祀國之大事用逆神釐封戸
古之諸侯實崇命數周人以惠術而觀政漢制非功臣
而不封治世有賢官儀約古進加寵禄抑有故常雖縁
祭澤之所頒固在爵名而尤重伏念臣早蒙聖眷擢預
政幾閥閱無可紀之勞股肱有不良之誚㑹兩宫之講
祀舉三嵗之親郊主上躬薦于廟丘萬靈咸秩攸司奔
走於官次百職具修顧惟備員初無云補均被等功之
賞并加多邑之封薦控囊章固難回于渙汗祇膺綸詔
良有積于厚顔此蓋伏遇太皇太后陛下器使羣才天
恢全度廣上恩于率土推大賚於庶工近弼四鄰特優
隆於禮秩爰田千戸俾增峻于等威居懐尸素之慚重
享便蕃之渥徳不稱禄有鑿址益髙之虞職掌建邦思
徇國忘軀之義不渝晩節仰答鴻私臣無任
　　謝集禧觀使
臣某言伏奉制命蒙恩特授臣依前左光禄大夫充觀
文殿大學士集禧觀使者罷軟不職致臺議之諠騰溥
愛無私冒君恩之過渥弛近司之重責加内殿之榮名
方岳真祠特推置使之命路朝晨謁仍簡造廷之期罷
政禮優比年例寡循涯揣分被寵若驚臣某中謝伏念
臣曲學鮿生逺塗暮景竊祿久汙于華近議年早合於
退藏屢控乞骸之章洊干黈纊之聽伏遇皇帝陛下太
皇太后陛下博求耆舊誤逮疎虞省座禁林冠通班于
邇綴左綱右揆預大政于中階臣於此時竊懐感遇慕
古人之行惟知持正而守文適當今之宜不能開物而
成務自為謀拙動與時違果嘖煩言上孤聖眷進而負
四海之望其罪寧逃退而兼三綬之榮何名以稱徬徨
拜賜愧懼在顔此蓋伏遇皇帝陛下太皇太后陛下旋
運化鈞擥收威柄咨輔弼丞疑之任賛樞機帷幄之謀
校嵗月之勤則記其功而忘其過納朝夕之誨則捨其
短而用其長知臣本誦數之儒不責以經綸之業置臣
于侍從之首仍使就閒燕之居憫老矜愚恤私從欲恩
同造物自生育而至于成才禮越常均既罷免而猶如
在事臣雖甚戇粗有所知假名器之益多非軀命之能
報今兹去位猶叨職秩之優異日掛車尚有田閭之請
懇誠所激夙夕不忘臣無任
　　乞致仕
臣某言臣聞馳驅休息蓋壮老之異宜進退存亡實吉
凶之所兆而況仕而陳力老而傳家既踰濛汜之年加
有清漳之疾尚包羞而苟禄必招損以危軀敢控丹悰
洊干淵聽旁皇罔措顛越是虞臣某中謝伏念臣本無
過人之才謬縁稽古之力誤知二聖進秩三階苛碎失
名致人言之匪厭逡巡去位荷上眷之不移擢置殿塗
寵兼真館併優隆於異數罙愧負于素餐方今聖政日
新賢才彚進居官任職人皆念夙退之勞責實循名臣
獨處燕閒之適校其勤怠宜有汰澄顧物理之推遷果
天殃之逮及士安之久嬰咳逆軀半不仁貢禹之私願
罷歸死無所恨況累陳於奏牘猶坐玷于榮班寖迫衰
遲益難安處伏望皇帝陛下太皇太后陛下閔憐耆耄
深察疲羸推覆載之大恩廣生成之至徳貸往愆于鈇
質不責其終放散跡于丘園使遂其性倘獲退安於衡
泌亦将不逺于都畿庶舊疹稍瘳或殘骸未殞與父老
共歌於帝力冀樗櫟得盡于天年陪三嵗羔裘之郊非
所敢望遇仲秋鳩杖之賜庶或與存冒瀆威顔必期開
可臣欲乞守本官致仕臣無任
　　第二表
臣某言伏蒙聖慈以臣近上表乞守本官致仕特降詔
書不允者犬馬齒耋宜寄跡於丘園雨露恩深重敷言
於綸綍顧懇誠之未聴由剖析之靡周罔避瀆煩終期
報可臣某中謝伏念臣散才濩落晩節摧頽望實不足
以厭羣心謀猷不足以濟逺略在言語侍從之地既無
一日之長責輔相經綸之謨固乏萬分之補退居閒佚
上諉生成禄不值功詎止食浮于人之誚福微勝羽每
懐鬼瞰其室之憂爰自累嵗以来屢貢乞骸之請仰紆
異眷敢愛微軀徬徨求去而欲報主知舉措失中而動
貽物議寖迫桑榆之景愧㕘槐棘之班考之禮經謝事
之期已過揆之人事求全之念都忘復何面顔苟貪爵
位伏望皇帝陛下太皇太后陛下仁推惻隠明察幽微
蓋之如天冀俛從于人欲愛之以徳使粗保于廉隅亟
降俞音俾諧素志軒裳解釋免罹文豹之灾藪澤浮沈
稍遂淵魚之適倘殘骸之未殞報洪造以寧窮臣無任
　　第三表
臣某言伏奉今月日詔書伏蒙聖慈以臣再上表乞致
仕所請宜不允者七十餘齡禮典自當于告老尺一中
詔訓言未賜于允諧雖淵衷篤念舊之仁而病體益負
芒之愧内懐憂迫罔避僣踰再控危悰難逃大譴臣某
中謝伏念臣憃冥不競樸直寡儔誤被聖知擢㕘幾政
以瑣才預廟堂之論何取訏謨以腐木厠槐棘之班自
招浮議尋罷歸于里第仍留置于真祠役不受功空飽
支離之粟人斯失望敢安曠廢之僚常切掛冠猶稽上
印伏況器名踰分年病交侵蒲栁望秋奚勝雨露之澤
桑榆向晩難延晷刻之期尚願丐于殘骸冀克完于晩
節伏望皇帝陛下太皇太后陛下天從人欲海納汙流
諒不奪之至誠降曰俞之大命素餐尸禄免貽貢禹之
譏居常守終覬遂榮期之樂獲同黎庶歌詠太平臣無任
　　揚州謝上
臣某言昨奉勅差知揚州軍州事已于今月日到任禮
上訖者奉尺一詔以歸第僅越三時假二千石以治民
再膺八命固辭靡獲趣辦遂行黽勉臨州徬徨向闕臣
某中謝伏念臣才資不厚遭遇最深仕歴四朝晩登三
事荷旒明之委照謂無他腸顧衮職之闕遺曽微小補
卒致煩言之嘖未從司敗之誅伏奏引年屢丐上還于
榮紱清衷恤老特令置使于真祠徼幸實多靦慚非一
豈意衰遲之景尚蒙岳牧之咨挐舟利涉于安瀾交印
遂頒于寛詔祇循寵渥益懼顛隮此蓋伏遇皇帝陛下
天徳包荒乾綱獨運任人惟舊視逺斯明念犬馬有守
禦代勞之勤老猶不棄謂州郡有職閒無事之地欲其
少休因析左符俾藩要路矧兹陋族本占江干淮海奥
區名在九州之列松楸故國地纔一水之遙縁近嵗守
臣之文有過江上冢之例營私至便責任奚勝平易近
民敢豫言于報政中和樂職姑願効于歌詩但虞筋力
之疲終覬田閭之請仰酬洪造靡惜餘生臣無任
　　乞致仕
臣某言臣聞老無能為難當壮者之食進不知退必有
大耋之嗟矧巳迫于衰殘嘗屢陳于悃愊苟貪寵禄實
靦面顔臣某中謝伏念臣生稟顓侗仕逢熈洽自一命
而至于八牧累玷官儀歴二府而亞於三階預聞國論
年過七十効蔑毫分尚塵禁殿之近班仍藩淮海之要
郡賦分至薄自知甚明福輕乎羽而莫勝顛㝠且久中
結若轖而為病痎頓踰年雖黽勉以從公終隕越而是
懼按禮經則久當謝事考職業則固合黜幽曲荷矜全
敢圖安佚伏望皇帝陛下隆恩荃宰運化陶鈞照臨如
日之升誠明盡物之性念伏櫪之疲馬難戀君軒使垂
翅之孤禽遂還林野倘未填于溝壑猶不逺于甸圻導
引延年固靡希于漢傅謳歌樂聖終願效于堯民䖍俟
恩俞冀全晩暮臣欲乞守本官致仕干冒宸扆臣無任
　　第二表
臣某言今月日進奏院遞到伏蒙聖慈以臣近上表乞
守本官致仕賜臣詔書所請宜不允者老臣以憊而告
歸實虞罪戾明詔以恩而不聽載荷曲全恭承訓勅之
辭重負曠尸之責敢殫懇至洊瀆旒明臣某中謝伏念
臣稟賦甚愚遭逢最舊歴禁塗而殆遍預幾政以無堪
早合退藏尚兹塵冒通班秘殿便蕃職秩之榮督府方
州叨竊兵民之寄每思病耄有愧長臨福常懼于滿盈
心益存於止足簪裳被體氷炭交懐蓋以强仕老𫝊而
有年禮經所戒宦成名立而不去前哲尤譏矧疲瘵之
巳侵敢宴安而遑處伏望皇帝陛下甄陶萬化綜覈庶
工察臣陳力之不能憫臣視息之無幾如天育物全生
長收成之仁以齒使人異驅馳休息之惠逮其未殞賜
以餘生舊爵崇階固足光榮于世族殘年朽骨庶幾保
養于天倪延首中宸竚期可㫖欲乞守本官致仕干冒
宸嚴臣無任
　　第三表
臣某言今月日進奏院遞到伏蒙聖慈以臣近再上表
乞守本官致仕賜臣詔書所請宜不允者素髮垂領久
汙簪紱之行皁囊奏封屢瀆纊旒之聽俟恩俞而未遂
紆寵答以彌優祇誦訓言莫勝負戴俯循危懇敢重敷
陳臣某中謝伏念臣天賦樸愚上憐孤直入預幾衡之
政出宣屏翰之風淮海一隅巳積曠官之誚嵩轘千里
輒辭守鑰之行蓋以任重則必致疾顛年至則自當退
處日西方暮好書者猶慮難圖夜行不休居位者所宜
知止矧兹瘁質固已自知伏遇皇帝陛下攬邦政之福
威覈人才之賢否式序羣品不求全能眷惟瑣微嘗更
寄委逮兹衰晩尤切始終上印綬于有司倘蒙從欲歸
草茅于舊服尚冀全生苟因適于安閒遂稍蠲于疾疹
所完餘日莫非上恩辭盡情殫心危喻拙欲乞守本官
致仕干冒宸扆臣無任
　　辭免西京
臣某言今月日進奏院遞到勅牒一道伏蒙聖恩就差
臣知河南府兼西京留守司公事者聞命震越進退彷
徨伏念臣年齒已侵寵榮踰分洿朝尸禄獲罪固多昨
蒙睿慈擢守郷郡過家上冢私願既從忨嵗視隂餘日
無幾近者載露囊奏丐上印章告歸田閭冀全骸骨未
奉俞音遽易别都内省荒孱曷勝寄委蓋以衰遲之暮
景久塵嚴近之通班坐守淮東安佚之邦猶懼不逮使
當西郊走集之㑹實非所宜伏望皇帝陛下矜臣筋力
之疲羸難堪治劇察臣懇誠之迫切姑欲就閒乞回天
恩下遂物性臣無任祈天俟命激切屏營之至所有差
勅臣未敢祇受見送揚州軍資庫權寄納欲乞特降指
揮檢㑹臣前後累奏陳乞致仕文字早賜施行
　　第二表
臣某言今月日泗州差人送到詔書一道伏蒙聖慈以
臣近辭免差知河南府恩命并乞致仕所請宜不允者
捧對綸函伏深股慄誠有未盡言不避誅伏念臣遭遇
聖明􁱈歴中外分毫未報齒髮巳衰假守便藩已踰素
望保釐近甸實懼非才向因陳情輒祈退老仰紆詔札
曲諭眷懐固合趣拜除書即赴新任縁臣近已三上章
奏丐歸田廬未奉俞音方虞重譴豈可尚貪寵禄更領
要衝量力校能兩難任責重念臣頻年灾禍妻室喪亡
敢布腹心上干君父此蓋伏遇皇帝陛下憫憐朽質久
汙近班特軫天衷俾還官政庶令晩節逭貪煩戀劇之
譏益見清朝貴引年謝事之禮孤誠所迫得請為期臣
欲望特降指揮檢㑹前奏乞守本官致仕早賜施行干
冒天威臣無任
　　揚州再任謝上
臣某言六月十六日准尚書省劄子以臣近辭免知河
南府新命乞守本官致仕奉聖㫖依舊知揚州已于當
月二十九日交割公事管勾訖者章辭留鑰揆薄祐以
難當詔復舊藩戴隆恩而益懼欽承言綍俯集背芒臣
某中謝伏念臣向以孱虚誤蒙簡擢年侵力薄方祈田
里之歸福過灾生遽遘室家之釁憂傷狼狽進退徬徨
輒傾迫切之誠仰叩髙明之聽敢圖聖造俯念羈屯特
推矜恤之慈俾遂便安之計淮海一都之㑹再假事權
京口數舍之間切鄰鄉社感極而涕洟横集懼深而氷
炭交懐積是兢虞敢遑寧處此蓋伏遇皇帝陛下至仁
惻隠大度含洪視民如傷愛人以徳一物失所上干天
地之陶甄千里雖遙灼見道途之艱苦不遺舊老復使
長人但顧疲癃靡勝寄任况印章未解固當盡瘁以首
公倘筋力向衰行覬投誠而告老臣無任
　　乞致仕
臣某言臣聞蒲栁經秋已有凋零之患禽魚向暮必求
棲宿之安物固當然人亦宜爾矧禮年之云至加疲苶
之交攻屢上封章丐歸田里愚衷未盡敢殫萬一之辭
聖度并包罔避再三之瀆僣言不已典憲寧逃臣某中
謝伏念臣才本下中仕踰四紀居官無塵露之益竊禄
過釜鍾之優罪積誤朝恩隆補郡留連圭籥歘踰絳老
之年衝冒風霜復迫漳濱之卧中乾而加以咳逆蹠盭
而不良能行出見吏民愧橜株之既朽自憐軀命類藁
蔕之甚危每思止足之言深蹈滿盈之戒雖兹勉强益
懼顛隮伏遇皇帝陛下達堯四聰明舜庶物念日昃耋
嗟之咎推天覆地載之仁顧在衰遲倘諧退老非欲棄
人間之事慕赤松之遊止期䕃林樾之庥希鴻烈之訓
收骸里閭養疾衡門獲盡數以天年實荷恩於聖造欲
望睿慈特賜指揮檢㑹臣前後奏章許守本官致仕臣
無任
　　第二表
臣某言今月日進奏院遞到詔書一道伏蒙聖慈以臣
近再上表乞守本官致仕所請宜不允者懇誠迫切奏
牘頻煩洊紆批鳯之函弗聽解龜之請雖睿恩天覆未
忍以老而見疎然衰病日侵自顧不能而宜去仰承敦
諭愈重過尤進退靡遑顛隮是懼臣某中謝伏念臣仕
踰四紀官歴三司平時無横草之功晩嵗有負薪之疾
髙官厚禄豈疲苶之所勝皓髮蒼顔况精神而已敝臨
事每多于廢忘省躬久合于退藏竊自為謀實非過計
若猶得及於視息盡志丘墳庶幾稍就于燕閒専精醫
藥上恃君親之眷復殫螻蟻之情伏望皇帝陛下運化
陶鈞生成品物覈羣才之能否念舊弼之尩殘曲軫清
衷亟頒俞㫖或假以上大夫之秩歸息蝸廬俾列于鄉
三老之間時親鳩杖倘未填於溝壑罙結戀于軒墀西
望馳誠終期得請欲乞守本官致仕干冒宸衷臣無任
　　第三表
臣某言今月日都進奏院遞到詔書一道伏蒙聖慈以
臣近者再上封章乞守本官致仕所請宜不允者意切
言疎未動髙明之聽恩隆禮厚洊頒寵答之書祇誦訓
辭俯慙悴質循涯自訟欲黙良難臣某中謝伏念臣以
儒學承家以文科補吏能事教忠之訓夙稟義方强仕
老傳之言粗知名分榮遇既踰于始望暮年猶躐於近
班積尸素之愆尤致風淫之疾疹腹心咳欵夙宵幾廢
于寝興步履蹣跚朝晝頗難于出入豈止違殆辱之戒
抑将蹈滿盈之災爰自累嵗以来屢有陳情之奏荷上
心之矜恤紆中詔以留連姑黽勉以在公實支離之難
强是敢再殫懇愊重冒淵聰丐未殞之餘齡復就閒之
州處伏望皇帝陛下離明燭逺天度包荒特推從欲之
私俯降曰俞之㫖許還章紱退就衡門倘得遂于全軀
尚冀諧于佚老蓄房公之參术稍起尩羸藝陶令之桑
麻更思造適骸骨雖投於畎畆夢䰟猶戀于軒墀欵至
之誠徬徨罔措臣欲乞守本官致仕干冒睿慈臣無任
　
　
　
　
　
　
　
　
　
　
　
　
　蘇魏公文集巻四十二
欽定四庫全書
　蘇魏公文集巻四十三
　　　　　　　　　　　　　宋　蘇頌　撰
　表
　　謝中太一宫使
臣某言令月日進奏院遞到勅牒一道并尚書省劄子
伏蒙聖恩特遣充中太一宫使許任便居住臣即時受
命交割本州公事與監司權管勾訖見起發徃潤州居
住者臣本以衰遲懇祈休退淵衷眷舊未忍遐遺琳館
增員仍從遙領坐叨要職特免莅官遂獲安居皆為異
禮臣某中謝伏念臣性稟中下生遭盛明荷四朝樂育
之恩歴三省訏謨之地非才輔政不能有所建明失職
弗誅尚且容于尸素殿廬通籍淮海出藩顧筋力之已
疲視章印而有愧冒兹名器負乗每懼于盜招念彼禽
魚棲宿猶知于日暮殫誠牘奏干聽黈聰敢期從欲之
仁上軫恤功之念明緍降命中㫖推慈假使職于元都
許家居于故里官尊祿厚頓增桑梓之輝光迹放心閒
實便丘園之頥養此蓋伏遇皇帝陛下乾坤博施坯冶
一陶生物必因其材使人各得其所曲矜蕞耄久預禁
嚴未遽絶于班資俾遂諧于燕息始終弗替蹇薄難勝
病木婆娑雖殆忘于生意老馬躑躅猶結戀于君軒欲
報生成未知死所倘肺肝之可鏤在溝壑以無忘瞻望
宸庭但深洟涕伏限所居在逺不獲躬詣朝闕臣無任
　　謝郊禮加恩改封趙郡公
臣某言伏蒙聖恩賜臣官告一道改封趙郡開國公加
食邑七百戸食實封三百戸仍令臣孫男承奉郎處厚
齎賜者祭則受福頒大號于黎元賞不失勞推茂恩于
庶位曲記近司之舊猥加異數之隆案輿地而擇名邦
徹土田而與多邑循揆無功之寵愈驚非據之危臣某
中謝伏念臣橈棟匪材西嵫餘景夤縁資歴久玷職于
殿廬荏苒年華獲備員于道館當官無閥閱之勞退老
遂鄉閭之願一昨五室親祠百工率職肅雍顯相既不
預三吏掃除之勤夙夜駿奔又不在諸侯来助之列既
均釐于中外輒比數于等差再膺開國之榮更益爰田
之食仍令孫息齎賜命書即郊次以奉迎集私門之榮
觀屬巳頒于渙汗難固避于走牆捧對芝泥若負芒刺
此蓋伏遇皇帝陛下繼天紹統灑澤為春遵六聖之宏
規躬三年之盛禮宗祀而配上帝致聖孝以並行大賚
而富善人布神休而悉遍自顧曠僚之久難勝拜胙之
恩雖燕閒方就于士鄉無階報稱而䰟夢常游于帝所
圖謝生成瞻傃九門姑懐萬感臣無任
　　再乞致仕
臣某言臣聞禽魚微物猶知棲宿之安韋布諸生不忘
殆辱之愧矧在士鄉之老既踰時制之期謝事未俞厚
顔罔措臣某中謝伏念臣稟資不厚徼幸實多荷四朝
拔擢之恩乏一善著聞之事姑縁舊弼久塵冒于近班
洊領真祠復遷延于再稔處燕閒而竊禄致盈滿以生
災初罹手足之痾寖苦膏肓之病秩滿而造朝有格力
綿而跬步難前日薄虞淵視光隂而已逼心存魏闕役
䰟夢以徒勞若猶綰于印章懼遂填于溝壑况臣頻年
告老猶此饕榮年過六紀之餘章凡十數而上朝廷容
養幾同游隋之人州里觀瞻寧免婆娑之誚輒陳情之
終始覬得請以歸休伏望皇帝陛下恢天地覆載之仁
廣日月照臨之惠憫衰遲之暮景貸尸素之往愆賜以
殘骸從其所欲倘能起無妄之疾游息于田廬庶幾為
太平之民謳歌于聖域誠心所迫邦憲寧逃欲乞聖慈
指揮檢㑹臣前後奏章特許守本官致仕臣無任
　　謝致仕表
臣某言伏奉告命蒙恩特授臣依前觀文殿大學士太
子少師致仕仍差臣男通直郎詒齎官告就賜者結髮
立朝歴載將周于五紀解巾就第拜官叨列于三孤士
夫進退之優君父保全之惠寵踰所望感極難名臣某
中謝伏念臣朽質薄材華顛黧貌早嘗更于器使老猶
冒于寵光福過災生幾致膏肓之疾鐘鳴漏盡未知骸
骨之歸奏封屢瀆于䆳旒俞音特加于命數仍循舊相
之比躐遷儲秩之榮而臣久任聖辰驟違班著念流波
之出浦嗚咽難前顧疲馬之戀軒嘶鳴未已雖獲傳家
之幸豈忘存闕之誠恩重命輕莫稱丘園之賁日暮途
遠無階象魏之朝回望雲天徒深涕淚此蓋伏遇皇帝
陛下陶鈞萬彚化育羣才俯矜菅蒯之微嘗與鼎槐之
末全其晩節賜以餘齡非惟示覆載之不私抑亦見生
成之曲盡顧臣之分徼幸巳多尚冀安居養頥衰疾倘
未填于溝壑得雜處於芻蕘
　　謝轉太子太保
臣某言伏奉制命蒙恩特授臣太子太保依前觀文殿
大學士致仕加食邑四百戸食實封一百戸仍差臣男
通直郎攜齎告身前来就賜臣已于今月日于潤州朝
京門外望闕祇受訖者芝泥温詔初降命于九重蒲栁
殘骸遂通班于一品自慚悴陋莫副甄陶事出非常感
深載抃臣某中謝伏念臣才非敏達仕遘休明荷樂育
于五朝嘗叨陪于三吏與聞國政固乏佐時之謨退老
丘園猶霑馭富之祿熈辰累洽興運有開帝出震以乗
時照臨溥暨言如綸而求舊奨擢併加進儲保之崇資
衍户封之多邑仍令賤息齎賜賛書病悴有年久棄人
間之事寵靈驟及實為望外之榮姑慶暮塗親逢亨㑹
此蓋伏遇皇帝陛下宅中圖大發政施仁推布徳行惠
之文靡謝事就閒之隔念此故老早陳力于周行霈然
徳音特加優于異數臣敢不濯冠聽命捨杖拜恩誦深
厚之訓辭仰欽天造詠光華之復旦竊效壤歌雖畢餘
生莫酬洪造臣無任
　　遺表
臣某言臣聞稟質太和生有涯而必盡戀恩聖代死可
忍而猶言苟延頃刻之期少布平生之懇臣某中謝伏
念臣性識庸陋生長遭逢仁宗召寘書林英廟擢為臺
省肆神考維新于大政而微臣獲覲于清光便荷眷知
躐登侍從臣以口耳無用之學驟蒙睿聖非次之知思
自激昂少圖報稱竟以議詔除之非是遂止罷書命之
要司三巳三遷未嘗以冗外而擯棄再召再用率皆由
主上之記憐入備史官進居京尹尋復以片言而坐累
俄見謂直道以自明與修進于六官仍典司于四選遽
罹家難曲軫淵衷使璫洊至于里門賻恤特殊于等列
未畢苴麻之制忽悲弓劒之遺沐二聖之深慈矜累朝
之舊物中臺内制徊翔敢歎于積薪左轄三台忝竊但
虞于覆餗寸長靡効微罪以行蓋引年辭位者歴八九
朞露奏陳誠者章數十上始獲歸于印紱久退處于丘
園仰聞龍徳之升大慰海隅之望至仁溥博上下與天
地同和湛恩涵濡人物暨鳥獸咸若豈圖暮景復遘盛
明鼓缶酣歌方逐畋漁之樂視隂愒日已嗟鐘漏之催
且鳥将死而其鳴哀天雖髙而其聴邇矧懐欲報之徳
敢愛垂絶之音雖無補于萬分僅或能于一得伏願皇
帝陛下法堯舜之修已過中髙之歴年進有徳以尊朝
廷示敦樸以先天下延讜直則下情無壅省營繕則民
力不勞毋邇宵人以防私謁之害政無作奇巧以見所
寶之惟賢若乃當太平持盈之時思既濟豫防之患志
不期于逸豫慮常懼于幾微不忘来事之師以永無疆
之譽則臣雖闔棺長夜諫弗假于陳屍瞑目九泉報猶
當于結草精誠徒切惛憒不倫臣無任
　　謝厯日表
臣某言今月日進奏院遞到宣勅一道伏蒙聖慈賜臣
某年厯日一巻者聖人之治厯數恭授以時下國之荷
頒宣奏行有職仰乾文而備在戴君賜以無忘臣某中
謝伏惟尊號皇帝陛下保極奉元愛民恤物功越農軒
之表慮窮象數之微前飭日卿豫推天運校諸家之疎
密審一嵗之權輿氣朔推移躔離稽合杓攜魁枕固無
辰次之差日永宵中大正春秋之序屬新書之甫就欲
庶俗之周知率循舊章頒布列郡臣任叨守土職在訓
民詳觀細札之文斯蓋先天之藴敢不朝夕從事嵗時
省功勸耕于土起之辰趣務於火見之後所期遵奉無
失經常臣無任
　　又
臣某言欽厯授時新四方之耳目觀文察變記萬世之
章程覩細札之下頒俾列藩之寅奉仰承優渥退積兢
榮臣某中謝伏惟皇帝陛下憲天聰明稽古謨典正一
元而端本審六物以題期上承軒頊之規俯鑒羲和之
職諸家之算皆課于清臺先甲之期率循于治象隨閏
餘而消長順斗建以盈虚中朔正而嵗成隂陽調而景
至導五行之和氣徧育嘉生視七宿之中星肇隆丕律
臣任叨守土職在訓民覿乾宰以敷文繹辰猷而布度
将使出作入息皆不緩于農時夕思晝行冀㕘修于吏
事所期遵用無失經常臣無任
　　又
臣某言清臺運算将觀嗣嵗之宜列郡承流猥被新書
之賜祇戴上恩之厚俯増逺守之光伏惟皇帝陛下體
乾綱之粹精總治典之纎悉奉若天道恭授人時南面
視四星之中靡差昏旦彞倫協五紀之叙備著綱條日
官方上于奏篇乙夜親紆于宸覽鉤校疎密脗合經常
㑹三統於一元成百年之精嵗詔頒近列下逮方州臣
幸預典藩例叨寵錫竊尋時訓之紀每切農時之先夏
后小正尚記昆蟲之細呂韋月令兼推躔次之行皆所
以求隂陽之大中示耕桑之要務洪惟聖典曲盡天時
掩七厯之精微髙百王之制作當官據此自識刑賞之
後先編户見之咸知發斂之早晩臣敢不修明所職謹
視斯文露冕行春益勤勸課之業坐曹閱日不渝寒暑
之期豈止閟藏以為榮遇臣無任
　　又
臣某言昔聖人處璣衡而欽天故日月星辰以之序象
金火而治厯故氣物分數得其平蓋推步之術既精則
制作之文乃定有大創革屬我聖明伏惟皇帝陛下攬
商周之質文躬舜禹之厯數損益百世旦暮千齡前勅
日卿鉤校諸家之疎密仰觀乾度稽㕘三極之短長索
隠鈎深改差用驗盈朒于是以象見中朔不能以候移
克固信書昭示列辟乃眷官封之吏使知告朔之頒一
札十行荷甄紆于訓令九章五紀使盡識于嵗年臣忝
在長人竊榮拜賜朝夕從事惟思務穡而勸功寒暑不
渝益勵首公而盡節臣無任
　　又
臣某言仰觀天象豫考日星之行恭授人時使知氣候
之至詔頒列郡惠浹羣生臣某中謝伏以王者稽古以
奉天順寒暑隂陽之運百姓厚生而利用在農桑衣食
之原數既合于珠躔氣遂均于玉燭伏惟皇帝陛下徳
侔覆載智察幽微合三統以正一元撫五辰而凝庶績
清臺運算摠七厯以裁成方底封函遍九州而誕布臣
任叨守土職在訓民求庶政之所先案新書而盡在奉
承寶典知協紀于萬年咸與編氓趣成功于三務臣無
任
　　乞賜六典
臣某言伏以先唐著六官之典是為考古之書荀况稱
三代之隆不貳後王之法恭惟皇帝陛下稽若上世允
釐庶工謂開元之職儀有成周之體範因命刋讎于簡
册又将宣布于方来凡預通閨均蒙寵錫伏念臣夙遭
際㑹獲齒大儒方朝廷更正于官名荷制詔對遷于階
品聖明作述親逢千載之一時臺閣規橅願識有司之
大要敢縁等比輒冒守藏所是新印唐六典欲望聖慈
特許依例宣賜臣一部庶得披覽前載習熟舊聞時亮
天工倘獲觀于衆職之治日恪位著庶自効于一官之
勤臣無任
　　謝賜六典
臣某言奏牘之求恩寛罪戮册書之副詔許匪頒捧縹
袠以生榮刻丹衷而萃感臣某(中謝/)臣聞在昔建官之
制沿革靡常開元著令之初典司尤備辨其秩序具有
綱條事名雖見于當時莫遑遍舉春秋以竢于後聖兹
用鑒觀恭惟皇帝陛下躬親萬務之微損益百王之際
謂成周之治典可舉而行以有唐之職儀最得其要時
書不布後學罕知命鴻都之直官定蘭臺之善本模傳
鏤版盡刋魚魯之訛宣布在廷使識雲龍之紀伏念臣
迂儒曲藝文館充員考載籍之古陳嘗聞粗畧顧朝廷
之體要莫究源流幸逢至治之期新下正名之格文階
貴品荷假寵以優遷御府新書輒抗章而自請忽拜緹
囊之賜併増經槴之光啓發篇章雖曰一朝之制作講
求義類是皆歴代之故常足以備訪對于清閒資討論
於聖治豈其闇陋得以探詳讀三五之書自同倚相識
太平之跡竊慕劉歆矧與綴于官聨固當勤于事守仰
酬隆施誓畢微生臣無任
　　謝賜常平免役勅令
臣某言今月日准詳定一司勅令所公文奉朝旨伏蒙
聖慈賜臣紹聖常平免役勅令一部者察俗五書總利
害康平之目任民九職盡轉移生養之宜坦然帝制之
明載在官成之法徧頒列郡下逮具僚臣某中謝伏惟
皇帝陛下祇遹先猷監觀治本謂法必生於衆適而令
欲順于人心爰詔近司講修前訓視嵗年之上下發斂
以時校財力之重輕有無相濟著綱條于畫一均多寡
于大中有司遵承既簡允而易守編户賦役悉均安而
不勞炳焉垂世之謨是謂不刋之典豈期閒迹與拜恩
書重念臣早以芻愚嘗聞政論暨兹退老久廢吏文恭
啓籖幐但疲精于編摘秘藏巾槴冀傳寶于昆雲仰戴
宸慈竊深感涕臣無任
　
　
　
　
　
　
　
　蘇魏公文集巻四十三
欽定四庫全書
　蘇魏公文集巻四十四
　　　　　　　　　　　　　宋　蘇頌　撰
　表
　　賀今上皇帝登極
臣某言伏覩制書恭承皇帝陛下以正月十二日遵奉
遺制紹登寶位者中外臣民永有依賴神靈龜筮罔不
協從臣某中賀伏以太庚嗣商實兆歴年之永代邸繼
漢益開緒業之隆異世同符千齡協慶伏惟皇帝陛下
紹休洪緒眷命昊穹肇聖問于宗藩即丕圖于帝統提
五精而撫運受三䇿以臨尊日月正明溥乾坤而寧泰
雷雨作解徧動植以涵濡上宗七廟之基扄髙視百王
之徽烈臣久塵位著世荷恩榮方退老于丘園阻蹷趨
于朝闕扶杖而觀詔令繼明喜遘于重熈詒訓以示子
孫事上更期于盡瘁臣無任
　　賀欽聖太后同聽㫁
臣某言伏審皇太后陛下勉從遺制同預政機共安龜
鼎之隆式副臣民之望凡在臣庶舉極歡欣臣某中賀
伏以皇太后陛下子育兩朝母儀萬國動必規于圖史
化實首于宫闈深居長樂之尊丕昭聖範循奉治平之
制允慰上心輔盛徳于唐虞軼徽音于任姒福均宗社
恩被華夷臣限以老病退休不獲隨例稱慶闕廷臣無
任
　　賀立順國夫人為皇后
臣某言恭聞今月日頒降麻制册立皇后者有命自天
肇建長秋之號正位乎内實為王化之先上承廟社之
靈下副華夷之望臣某中賀竊以軒星垂象儷宸極以
居中坤徳資生賛乾元而育物方交修于治典宜首正
于人倫伏惟皇帝陛下始初清明嚴恭寅畏致中和而
格天地躬禮法以御家邦媯汭嬪虞本帝舜聰明之化
塗山興夏昭大禹勤儉之風作合皇家允符世徳翬珩
垂範宫閫延洪臣蒲栁衰年丘園退老側聽絲綸之出
阻陪鴛鷺之班抃蹈之誠實倍常等臣無任
　　謝賜登極對衣銀絹
臣某言今月日潤州遞到伏蒙聖慈賜臣詔書一道寛
衣五件二十五兩金腰帶一條銀器二百兩絹二百匹
者大明繼照榮光徧燭于幽遐麗澤流恩繁錫遽占于
耆艾奉詔文之深厚對服器以珍華拜賜不貲慙顔罔
措臣某中謝伏念臣材資極陋遭遇實多以省臺累久
之勤進叨近輔以蒲栁先秋之質退老丘園俯當月制
之年仰遘天飛之運顧筋骸之已瘁趨觀闕以無階方
鼓舞于休辰忽郵𫝊于渥命細書一札煥綸綍以下臨
束帛兼金與帶袍而共賁何言隤暮荷此恩章豈惟充
侈于家庭實亦增輝于里巷此蓋伏遇皇帝陛下堯仁
光宅周徳丕承紹興洪業之隆曲軫周行之舊衣被萬
物咸均雷雨之濡惠養老臣更厚金繒之寵况餘齡之
無幾駭異數之難勝謹當鏤骨銘恩望雲祝聖出同父
老贊睿烈以無疆入戒子孫罄忠規而弗替伏限衰病
不獲奔走闕廷臣無任
　　又
臣某言龍飛紫極遘千載之一時鳳詔泥封均萬分之
大賚顧慚衰耄亦與匪頒煥服用以増華戒位踰而有
靦臣某中謝伏念臣斗筲小器章句陋儒逢時偶踐于
機衡引老獲歸于蓬蓽重明繼照徒傾日月之光輝慶
賜遂行咸蒙雨露之潤澤爛然龜紫之飾副以兼金之
繁寵迨丘園榮生里閈此蓋伏遇皇太后陛下謀定國
體功勤王家推惠養以為心致中和而育物博施濟衆
務開廣于堯仁承筐是将俾涵濡于周澤綬章若若幣
帛戔戔暮齒何堪拜君命之再至丹誠罙切瞻象魏之
九重伏限衰羸不獲躬詣朝闕臣無任
　　賀元符三年生皇子
臣某言前星發采占垂象之告符甲觀誕彌協吹銅之
夙兆况坤儀之正位當震長之鴻名事越古今慶覃夷
夏臣某中賀伏惟皇帝陛下體元居正恭已承祧自光
宅于皇基思克隆于治道振淹起廢朝野益見于清明
隤祉發祥天人動彰于丕應月直正陽之吉時生貳極
之尊國本維寧允契元良之美民黎均惠咸蒙在宥之
恩臣退老江圻欣聆邦慶手足徒知于蹈抃筋骸難强
于奔趨企仰雲霄但馳䰟幹臣無任
　　又
臣某言前星發采占垂象之告符甲觀誕彌協吹銅之
夙兆况坤儀之正位當震長之鴻名事越古今慶覃夷
夏臣某中賀伏惟皇太后陛下母臨萬國子育羣生翊
嗣聖之丕基賛皇圖之興運自家刑國中外之治晏然
隤祉發祥天人之應昭若月直正陽之吉時生貳極之
尊國本維寧允契元良之美民黎均惠咸蒙在宥之恩
臣退老江圻欣聆邦慶手足徒知于蹈抃筋骸難强于
奔趨企仰雲霄但馳䰟幹臣無任
　　賀受傳國璽
臣某言伏聞五月日皇帝御大慶殿受傳國寶者天開
炎統受命冠于百王神啓坤珍得寶充于八璽自秦咸
之吉壤奉螭玉之嘉祥茂對元符考稽故實舉正元五
月之㑹親見臣工推渙汗大號之恩普周方域慶成盛
禮歡浹輿情伏惟皇帝陛下題五精之期繼六聖之治
積徳累仁而動植茂遂彰善癉惡而朝野清明徳澤誕
敷瑞應沓至惟傳國之守器蓋歴代之徽章藍璧斯書
篆刻久藏于厚載漢泉堅井靈光屢見于前朝由神物
之䕶持豈人力之能致聖辰奉若天意昭然既夀永昌
方詠歌于金石無思不服将讋震于獯戎見海内一家
之榮昭帝者萬世之福臣抱痾暮齒得謝明時側聴句
臚竊欣盛徳之事躬與芸牧共贊泰平之功臣限以老
疾在逺不獲躬慶闕廷臣無任
　　進華戎魯衛信録
臣某言臣聞先王撫邦弼成六服天子有道守在四夷
大禹之即叙西戎周人之惠綏中國由聲明之及逺致
華裔以同風詩書所稱古今一揆臣某中謝竊以國家
規恢億載之䇿方制萬里之區憬彼獯戎初擅權於八
部屬在唐季遂竊據于一隅太祖皇帝首命帥臣經營
其畧太宗皇帝載馳使指問遺有加雖服叛之靡常亦
羈縻而不絶爰逮文明之世親巡澶魏之師因一介之
請和賜勅書而示好仁宗再更信誓益以金繒之資英
宗嘗勅邊州寛其魚葦之禁以繼好息民之義為長轡
逺馭之圖相承百年共由一道伏惟皇帝陛下徳㝢天
覆乾剛日新紹列聖之成謨總君人之大畧謂彼方之
荒忽狃我澤之涵濡嵗講聘儀雖切蟻羶之慕間窺邊
隙稍萌蛆食之心上靡察淵俯為全度科征暫起則戒
彼創生疆畛交侵則許其分畫蠕蠢咸蒙於煦育垢洿
悉為之含容宜其革心永以内面竊尋在昔禦戎之論
前書載筆之傳或厚賂和親漢才得其下䇿或償功與
地唐亦信而不疑事出權宜情非固結由至誠之不著
終後悔之莫追是以匈奴未入於長城而馬邑之謀巳
露結賛始盟于渭水而平涼之變遽聞亂之由生兵乃
弗戢豈若我朝之綏逺率令異域之歸忠偃革有年曠
古無並而聖慮猶虞其越軼詔書思所以持循乃屬下
臣討求故實料平日嘗行之務著一朝永久之規将欲
付之有司使知所守又以待其来者無得而踰極逺見
識微之明得禦侮折衝之要臣謬持鉛摘躬服綸函采
輶軒絶代之言紀象胥行人之職撮其綱目刪彼繁蕪
發例求端首述講修之始分門布序次標書幣之儀軺
車别常泛之名陛見異燕辭之目至于勞賓訝摯厚往
薄来朝廷之匪頒州郡之迎餞皇華四達山川有險易
之塗闗市交通貨賄有懋遷之利内則羣臣之䇿應外
則旁境之文移諸蕃之土俗風宜近塞之溝封亭隧有
資援據悉用條陳或見聞于異辭或圖上于方畧推原
本末則大事小事而俱收蒐補闕遺則中書外書而雜
取嵗時洊易籖帙甫終解成周王㑹之篇因為憲令繪
湘東貢職之事匪獨形容方屬藁之上聞荷賜名之下
賁恭覽天題之命仰探聖賾之淵曰華戎所以示南北
之情通曰魯衛所以表親鄰之意厚信者久而不易錄
者盡而不汙兼三義以名篇掩二中之善志謙抑冠百
王之表威懐盡四海之歡是謂信書煥乎國册臣荒孱
有素紬繹無功識謝營平罔通知於夷事學慚伯始幸
纂續于漢儀固多疏牾之尤莫盡聖神之藴将塵乙覽
豫集汗顔冒凟冕旒臣無任
　　謝支賜
臣今月日准樞密院劄子以臣近上表進呈華戎魯衛
信録二百二十九巻事目五巻奉聖㫖特賜銀絹各一
百五十兩匹者輯百年之案籍甫上奏篇出九府之貨
財猥加庶錫顧編摩之效薄荷奨飾之恩隆捧對以還
兢惶靡措伏念臣技能素寡識致甚迂早探六藝之科
未達四方之畧昨承詔㫖俾詮次于信書歴考前聞僅
裁成於類例叙異域講和之事雜鴻臚典客之儀規橅
悉稟于淵衷論著漫殫于庸力汗青云畢漏目固多但
虞稽誤之誅敢覬便蕃之賜伏況撫和戎狄本聖世之
治功紬繹簡編乃文儒之常職詎謂偶縁于任使遂蒙
推假于寵光賚物有加揆勞非稱雖忍慚而祇受終撫
事以增憂此蓋伏遇皇帝陛下天覆萬邦澤流四海以
威懐御蕃國以恩信禮使人率用舊章垂為永制尸臣
無狀乏纎塵涓露之功賞典過優厚賁帛鐐金之品既
被匪頒之渥益思報稱之宜惟竭力于股肱冀收功于
簿領仰酬樂育誓畢餘生臣無任
　　進元祐編勅
臣某言竊以法不獨立必由聖哲之有為令出惟行當
重變更之所始時屬休明之運民漸寛厚之仁仰奉淵
謨克新治典臣等聞古者民樸而事約故弼教之刑流
宥惟五及乎俗易而風移故用中之典輕重以三事隨
世而屢遷文因情而互起自唐興訖乎顯徳其律令格
式具載于簡編由國初至于元豐其制勅禮書悉藏于
官守章程時易巧偽日新峻其隄防乃有滋彰之弊緩
其銜策又多扺冒之虞昔為便者或閡于今近所利者
或違於逺舊文未具新例更生令每戒于荼煩事固難
于毛舉取其宜於時者由是變而通之或革或因至纎
至悉恭惟皇帝陛下太皇太后陛下道熈天縡智燭物
情紹休六紀之光損益百王之際以謂疏律著令皆欲
傳之無窮正本清源遂可措而不用雖祖宗之制具在
而習俗之變靡常正律旁章一有滯疑之論奇請他比
寖成破析之繁不有刋删孰從折中宜乎本朝以為先
務二聖為之盡心慎簡乃僚總領其事置司率屬将訂
正於煩苛據舊鑒新俾發明于義類臣等奉承詔㫖繙
閱舊章于是以元豐勅令格式并元祐二年十二月終
以前海行續降條貫共六千八百七十六道兼取嘉祐
熈寧編勅附令勅等講求本末詳究源流合二紀之所
行約三書之大要彌年攈摭極慮研窮稍就編幐粗成
綱領隨巻標目用舊制也以義名篇倣唐律也其間一
事之禁而有數條一條之中或該數事悉皆類聚各附
本門義欲著明理宜増損文有重覆者削除之意有闊
略者潤色之使簡而易從則久而無弊又案熈寧以前
編勅各分門目以類相從約束賞刑本條具載以是官
司便于檢閱元豐勅則各隨其罪釐入諸篇以約束為
令刑名為勅酬賞為格更不分門故檢用之際多致漏
落今則並依熈寧以前體例刪修更不别立賞格又以
古之議刑必詢于衆漢以春秋㫁疑獄發自仲舒唐以
居作代肉刑成於洪獻復有國人奏請隨事立條讞報
實繁去取尤慎曩時修熈寧勅止據嘉祐舊文元豐勅
亦只用熈寧前例增損刪定更不參考日前創法改作
之意今則㫁自嘉祐至今凡二十餘年海行宣勅及四
方士陳述利害㕘酌可否互有從違又以人情多辟法
意未周須藉増禆乃為完密考東郡之議應劭有臣所
創造之言按慶厯之書羣官有㕘詳新立之例今来勅
令式内事有未備與刪定官等同共討論具為條目者
即依慶厯故事注曰臣等㕘詳新立又以法令所載事
非一端郡縣省臺紀綱繁委前紀所述皆有别書魏律
則尚書州郡著令自殊唐格則留司散頒立名亦異皆
所以便于典掌不使混殽其元豐勅以熈寧勅令中合
入尚書六曹在京通用并一路一州一縣事並釐歸逐
處若盡收還慮致叢脞今只以該五路以上者依舊修
入勅令其餘有事節相須條制相類可以隨事生文不
須别條立法者雖止該一路一司並附本條編載又有
専為一事特立新書若景徳農田慶厯貢舉皆别為條
勅付在逐司今元祐差役勅先已成書并近嵗専為貢
舉出使立條者既不常行遇事即用並巳釐出不使相
㕘其有一時約束三省奉行廢置改更蠲除省約既闗
治體須俟僉用大則奏稟于清衷次則諮議于執政既
有定論咸用著篇又案刑統録出律内餘條准此附名
例後旁舉諸條各以類見今亦以勅令中如此例者六
十四件别為一篇凡刪修成勅二千四百四十條共一
十二巻内有名件多者分為上下計一十七巻目録三
巻令一千二十條共二十五巻式一百二十七條共六
巻令式目録二巻申明一巻餘條准此例一巻元豐七
年以後赦書徳音一巻總五十六巻合為一部如得允
當即望降勅雕印頒行仍乞以元祐詳定令式為名所
有元豐勅令格式并元祐二年終以前海行續降條貫
及前来詳定重修編勅所闗出熈寧勅天聖令附令勅
并熈寧元豐申明勅前後申明散勅及一時指揮等已
降新書收載者更不行用不係收載者各合依舊法其
元祐三年正月一日以後海行續降條貫自為後勅施
行若乃勅著罪名令存禁止應干典則盡載式文世重
世輕蓋亦隨時之義先庚先甲庶乎已日乃孚倘賜俞
音立為常制則官司奉憲無穿令㫁律之譏郡國承流
有操刀執繩之戒臣等昧刑名之學乏將明之才誤被
選掄服勤紬繹惕緩期于嵗月愧無補于毫分所冀刑
清吏端少助敦龎之化網疎禁闊彌彰宏逺之規塵瀆
冕旒若蹈淵谷其勅令式等五十六巻并看詳二百卷
共二百四十六冊謹隨表上進
　
　
　
　
　
　
　
　
　
　
　
　
　
　
　
　蘇魏公文集卷四十四
欽定四庫全書
　蘇魏公文集卷四十五
　　　　　　　　　　　　　宋　蘇頌　撰
　表
　　進乾元節功德疏
臣某言伏以虹流協祉駿發於睿圖雲爛當期肇隆于
聖旦屬正陽之紀月遘元聖之誕辰夷夏均懽旄倪共
祝恭惟皇帝陛下祇承大統覆育萬方開隆億世之基
契㑹千齡之運華封有祝咸傾向日之心神筴無疆永
固如山之夀臣竊分列守幸際盛明恭祈龍象之庭增
集天人之福冀慿覺力俯鑒丹誠臣無任
　　又
臣某言伏以天命有開帝圖惟永是生元聖敷祐斯民
當赤輝照室之辰屬嘉瑞乗陽之序誕承丕緒累洽泰
寧神人鼓舞以均歡山嶽喧呼而効祝臣仰陶盛化叨
守近封将獻夀于南山迺投誠於西竺就嚴紺宇豫集
禪流啓百座之清場演五時之浄教薰修敢怠誠懇必
精允繄最上之縁願益無疆之算臣無任
　　進乾元節絹
臣某言伏以乾陽膺月震誕紀辰帝齡願祝於天長職
貢敢修于篚實前件絹繭絲攸賦機杼非精蓋充任土
之常用表傾葵之志獲陪旅玉有瀆宸階臣無任
　　慰仁宗皇帝上仙
臣某言此者上天降禍大行皇帝奄棄萬國伏奉遺詔
摧裂五情臣某中謝恭以大行皇帝聖徳仁明超貫前
古臨御天下四十二年外無佳兵之虞内絶威刑之弊
誠格異類恩結人心奉諱之辰率土震慟伏惟皇帝陛
下孝思罔極聖情難居永慕纒綿何可支抑臣恪守支
郡阻逺闕廷限以遺㫖丁寧不獲赴哀班次臣無任
　　賀英宗皇帝登極
臣某言伏覩詔書恭承皇帝陛下以四月一日遵奉遺
制光臨宸極者上天寶命集我皇家本朝慶靈鍾于嗣
聖當重明之繼照慰萬宇之宅心凡在含生莫不同慶
臣某中賀伏惟皇帝陛下紹四聖之丕緒對千齡之盛
期爰自震闈入奉正統丕承之始洪化維新天地神祇
永依于有道華夷動植咸戴于深仁百靈以和四海大
定臣叨職近序荷知先朝恭聞徳音欣逢盛際一麾在
外顧官守之方拘萬玉盈廷赴班聮之莫遂企戀朝闕
飛馳精誠臣無任
　　又
臣某言伏奉詔書皇帝陛下以四月一日遵奉先猷紹
登寶位凡在臣庶永有依歸靡限華夷舉同欣蹈臣某
中賀伏以上天眷命我祖宗所以肇基圖本朝慶靈惟
聖哲所以膺統業屬兩明繼承之日副羣生欣戴之心
大號維新百靈同慶伏惟皇帝陛下天挺明徳神賛淵
謨恭孝夙展于君親英睿早聞于遐邇爰自震邸入奉
乾綱踐阼之初天人之符斯協徳音所被雷雨之施惟
均萬邦咸懐九鼎増重有以見列聖流光之厚先皇知
子之明善繼善述之謨實超于古昔丕休丕承之烈佇
載于典墳臣預職書林忝麾甸服仰遘重光之運親承
渙汗之恩樂與吏民共慶風雲之㑹限拘印綬無階朝
闕之趨臣無任
　　謝英宗皇帝即位大赦
臣某言伏奉四月二日制書可大赦天下常赦不原者
咸赦除之臣即時集本州官吏軍民宣讀告諭施行訖
者風雲㑹而聖人作雷雨解而品物榮自邇及遐以喜
以忭臣某誠歡誠喜頓首頓首伏以人君發惟新之號
所以麗澤于四方赦令出非常之恩故能鼓舞于羣動
蓋春秋貴謹始之義而典謨重肆眚之文憲章具存今
昔豈異伏惟皇帝陛下荷天明命應運勃興丕承先帝
之謨光臨大寶之位乃於踐阼之旦誕布好生之仁刑
無大小之差悉從原宥官無内外之限咸與躋遷軍和
遍被于頒霑民里周蒙于隠恤舊章畢舉美利無垠人
神為之交歡隂陽以之順序臣叨守州郡親遘盛明伏
讀詔書有祇率舊章之言又有罔敢廢失之戒竊謂陛
下䖍恭遺㫖善述先猷足以感動人心馴致孝治凡在
臣子孰不歡欣昔帝堯能放上世之勳成王能酌先祖
之道書詩所以稱載聖賢所以詠歌較于兹辰未為逺
過昇平之源可見甚盛之徳在兹丕基益隆萬世永賴
臣限以官守不獲稱慶闕庭無任
　　謝勅書撫問
臣某言六月二十九日供備庫副使京西路告諭曹繼
明到州伏奉四月十一日勅書一道臣及本州官吏軍
員将校僧道百姓等伏蒙聖慈特賜告諭并傳宣撫問
臣即時稟受施行訖者先皇厭代百姓深喪考之憂嗣
聖纂圖萬物荷由庚之澤矧次甸圻之近首霑雨露之
恩布告俯聞悲歡交至臣某中謝伏惟皇帝陛下體乾
居正繼照代明念綴衣顧託之難思大器置安之重是
以初臨寶阼爰軫慮于邇遐臨遣使臣俾慰安于兆庶
皇華所洎丹詔載宣惟郡邑之吏民逮屯防之師旅側
聆天語親見王人莫不感忭于階庭妥寧于閭巷以孝
而治徳既形于四方丕休其謨功遂流于萬世臣叨分
麾守躬被綸言愧無能吏之資上符朝寄姑稟細書之
訓下慰民情伏限州印拘縻不獲趨赴闕廷臣無任
　　進賀英宗皇帝登極絹
臣某言伏以千齡接統屬聖嗣之膺期萬國馳心奉珍
財而入贄臣叨聨朝序獲假州符敢陳實筐之儀冀効
傾葵之志前件絹出于機杼賦自廛廬蓋任土之所宜
愧充庭之不腆輕塵宰旅有黷典彝謹遣男習應鄉貢
進士舉嘉管押詣闕廷上進干瀆宸嚴臣無任
　　賀光獻皇太后受冊寶
臣某言伏審祇嚴先制誕受鴻名凡在生成率均慶忭
臣某中賀伏以皇太后陛下坤元配徳隂教移風輔先
帝之憂勤廣睿圖之延永荷推尊于徽冊巳正位於東
朝内治久行比屋皆循乎婦道仁功潛被萬方寅奉于
母儀夷夏同歡人神有賴臣守職列郡不獲隨例展慶
闕廷無任
　　賀太皇太后受冊寶銀絹
臣某言伏以繼祖尊親式頒于顯冊承顔盡孝祇薦于
鴻名凡處列邦率䖍貢職前件物出于地寶賦厥機工
雖非川岳之奇竊効土風之獻充庭不腆發幣惟慙
　　賀皇太后受冊寶銀絹
臣某言伏以禮冊推崇母儀増重一人達孝首務于尊
親萬國歡心式䖍于修貢前件物惟金稱美厥篚充名
敢因方物之儀願旅王庭之實懇誠斯在聳忭良深
　　慰仁宗皇帝陵廟禮畢
臣某言得本州進奏官狀報伏承大行皇帝靈駕以十
月二十七日遷座永昭陵神主以十一月四日外祔太
廟第八室者萬邦永慕痛仙馭之不留七月如期愴夀
宫之永閟凡在臣子孰不摧傷臣某誠悲誠咽頓首頓
首伏惟皇帝陛下純孝自天至神紹統繼述之心非怠
𦵏祭之禮以時錮以南山遵霸陵之儉約祔于宗祏致
清廟之肅雍事出宸衷風化天下臣叨聮閨籍限守州
章荷兩朝樂育之恩未酬塵露望百辟駿奔之列如隔
霓霄感咽自中涕洟交集無任
　　賀同天節
臣某言伏以月紀純乾日躔上宿渚虹樞電夙開載誕
之祥神策寶圖繼撫重明之運臣某中賀恭惟皇帝陛
下秉六陽之嘉㑹紹五聖之貽謀欽明文思道軼帝華
之盛淳輝惇大世光炎厯之長屬臨出震之辰茂對乗
離之祚函生均慶拱極同歡臣忝守維藩欣逢慶節九
賓就列方拘北海之符千里輸誠願獻南山之夀雲天
在望魂爽飛馳臣無任
　　同天節進功徳疏
臣某言伏以四月維夏聖人應世而挺生萬夀無疆天
下傾心而致祝臣叨分逺守甫屬慶辰恭趨龍象之庭
豫集緇黄之侶誦貝多之典願皇圖符仙刧長延諷蘂
簡之文冀聖厯與赤明共永歡呼蘄嚮倍萬等倫臣無
任
　　同天節進銀絹
臣某言伏以上聖題期甫遘社鳴之旦庶邦述職䖍修
岳貢之儀前件物賦自土毛珍非地寶千年嘉㑹庶歸
宰旅之常萬夀無疆願協封人之祝臣無任
　　又
臣某言伏以徳水澄瀾適遘聖生之旦侯封任土並趨
王㑹之期䖍奉舊章恭輸菲幣前件絹繭絲攸賦機紝
非工蓋効土風之宜庸歸宰旅之入心存魏闕姑因物
以達誠人比華封更望雲而致祝臣無任
　　賀興龍節
臣某言伏以月帀星回迨隆冬而成嵗虹流電繞啓元
聖以開祥天道久而四時成聖人作而萬物覩臣某中
賀伏惟皇帝陛下體乾嗣厯出震繼明宅九州四海之
尊契千載一隆之運無為而守至正稽古而若大猷海
㝢治安神人協慶適紀吹銅之候肇開貫夘之祥於萬
斯年共聽嵩呼之遠俾富而夀咸傾華祝之誠臣竊食
宫祠便居廬里未改向陽之志徒懐存闕之心上金鏡
之篇顧慚于往哲續南箕之算罙切于愚衷臣無任
　　又
臣某言伏以上聖膺期本神明之幽讃元冬建丑㑹日
月之初躔運符龍徳之興節紀虹流之旦言遵舊典恭
欵殊庭丕宣大洞之科仰續後天之算伏惟皇帝陛下
睿智神武静逺疏通因天瑞以紀元布君綱而契道現
赤明之華景夙顯祥經營碧落之真祠適臨誕日臣久
塵位著退老丘園望嶤闕以天遥對靈場而心禱覬憑
妙果式薦丹誠伏願皇帝陛下玉厯延鴻金枝衍慶舜
循堯道虞書永協于重華周以宗强文子更登于二五
藩輔保維城之固幅員臻奠枕之安凡在含生普同上
願臣無任
　　又
臣某言伏以日月㑹于星紀肇開甲觀之祥富夀祝于
聖人敢效華封之請集陽寥之静衆諷龍漢之祕文冀
憑神寶之威靈仰賛帝圖之永久伏願皇帝陛下凝神
太紫獨化陶鈞無為無事而造道之真卜年卜世而過
周之厯卿雲旦旦歌天地清寧之功瓜瓞綿綿享子孫
千億之慶凡屬覆臨之類率同蘄嚮之誠臣無任
　　興龍節進功徳疏
臣某言伏以建丑地正當萬物紐牙之際上弦月宿遘
九龍浴聖之期驗星紀之初躔著倚蘭之令節電樞虹
渚乾坤開靈命之符綬帶絲囊朝野著歡康之盛凡居
戴履共効祝延臣某中賀伏惟皇帝陛下膺淳耀之烈
光宅髙明之大寶無為而守至正稽古而若大猷亹穆
顒昂静淵寅畏丕承先志集下武繼文之勲躬祝上神
遵嚴父配天之禮屬誕彌之在旦紀嘉㑹之發祥地平
天成仰一人之有慶嵩呼華祝見萬國之歡心臣葵藿
微生江湖逺迹徒切向陽之戀阻陪獻夀之班上金鏡
之篇顧慙于前哲忝琳宫之職輒奉于真科冀憑道力
之希微逺續帝齡之億萬臣無任
　　又
臣某言伏以星回於天紀季冬之上八帝出乎震嗣祚
歴以無疆偶千齡降聖之辰㑹百辟稱觴之旦跂瞻嶤
闕限層域之九重祇欵殊庭奏華封之三祝恭惟皇帝
陛下太微毓粹淳耀膺期聰明睿智以有臨禮樂征伐
之自出雍都獲受命之寶丕顯國祥西母獻益地之圖
屢歸戎捷考六義無以形容盛徳備八音不足褒賛成
功姑宣碧落之靈風上慶虹流之誕節伏願皇帝陛下
乾坤齊泰日月並明御氣辨以調元建中和而立極天
授神䇿萬世福以迎休姒嗣徽音百斯男而集祉民樂
延康之化時颺保定之歌凡處覆臨皆同鼓舞臣無任
　　賀神宗皇帝徽號
臣某言得本州進奏官報今月日増上神宗紹天法古
運徳建功英文烈武欽仁聖孝皇帝徽號者敷揚國典
祇告禰宫聖孝丕昭登明逺布臣某中賀臣聞唐文皇
質傳言兼美大之稱乾始坤生易謂備元亨之徳惟先
帝之道豐仁洽邁前王之治定功成増上鴻名丕宣盛
烈恭以神宗紹天法古運徳建功英文烈武欽仁聖孝
皇帝徳貫三極恩浹九區興墜典而振宏綱耀徳威而
讋荒裔達聰明目雖甚盛徳而無以加寛役劭農斯皆
上古之所不及雖經文緯武之號已著而繼天稽古之
業未彰皇帝陛下明發有懐孝思維則倣上世之道繼
彼三墳昭下武之功施于萬禩銘勲簡冊展事宗祊煥
九廟之輝光副羣倫之屬仰臣蚤塵近列獲侍先朝恭
聆大告之行竊深感忭限有一官之守阻與慶班北首
闕門臣無任
　　賀奉安神宗皇帝御容
臣某言廣曲密之仙都俯隣軒宇宅顒昂之邃表如見
堯牆瞻榱棟之維新仰威靈而如在臣某竊以天子之
孝莫大于尊親朝廷之儀無先于備物方聖主推崇于
禰室本先皇肇建于崇宫増大堧垣聿嚴肖貌㕘酌事
存之訓兹為善述之謀伏惟神宗英文烈武聖孝皇帝
聰明文思淵泉溥博接千齡之統紀紹五聖之基圖臨
御于一十九年之間制作以之詳盡損益乎三五六經
之際聲名由是昭彰邁下武於往初順貽謀于永世皇
帝陛下紹休盛烈循致丕平每懐僾愾之思将極褒尊
之典謂宣光之隆構制有未周闢顯承之重檐禮惟其
稱爰屬告遷之旦恭行妥侑之儀陳六寝之几筵竚臨
燕息履四時之霜露間奉烝嘗曲全至備之情文斯盡
先王之愛敬發揮鴻業垂裕多方臣昔事先朝早塵近
列講漢家之故事嘗與咨詢望渭北之衣冠莫遑奔走
北首京闕内切肺膺臣無任
　　進祫享絹
臣某言伏以大祫之享盛世宜行申至孝以告䖍罄函
區而述職臣叨居下土仰覩純儀敢修貢篚之誠庶備
充庭之末前件絹素惟州産出于民租冒瀆宸嚴臣無
任
　　賀擇皇后
臣某等言伏奉聖㫖云云伏以塗山啓夏渭涘興周予
娶于度土之辰親迎于造舟之地若稽盛典適契亨期
将開前寝之模宜謹曲臺之議臣等中賀伏惟皇帝陛
下天錫仁孝日新光明躬親萬幾雖禀東朝之訓表帥
九御尚虚中壼之尊伊欲迓于家邦必先正其服位太
皇太后陛下念宗祊之奉篤風教之先歴詢慶門咨求
淑媛将協定祥之兆當陳備物之嚴嘉命惟行體二儀
之牉合舊章可舉在六禮之親成自納采至于告期由
命使訖乎上禮車服有等幣贄有常古今相沿方冊具
載臣等不勝大願伏望誕頒明詔豫勅奉常考沿革于
前王㕘節文于通禮制為成式付之有司衮冕穀圭益
重敬昏之義金根騩馬悉全象物之宜足以彰有命之
自天知得賢之配聖靈承億載流化萬分凡在懐生率
同大慶臣等無任
　　慰宣仁聖烈皇后祔廟
臣某言得本州進奏官報伏承宣仁聖烈皇后以二月
十七日升祔英宗皇帝廟室者復土厚陵寧神宣廟仙
遊益逺聖孝無窮臣某誠悲誠咽頓首頓首伏以宣仁
聖烈皇后母儀三朝君臨九載佐萬幾于房闥治協丕
平祔六世于宗祊禮尊配侑恭惟皇帝陛下聿懐祖徳
永慕慈儀喪過乎哀日月倐踰于祥禫祭致其敬嵗時
克奉于享嘗臣籍綴殿塗躬縻州組舉朝晡之臨阻預
朝班望雲日之遥但馳魂幹臣無任
　　賀奉安宣仁聖烈皇后神御
臣某言得本州進奏官報今月八日景靈宫徽音殿奉
安宣仁聖烈皇后神御者闢宇殊庭寧神英寝禮成盛
旦化被多方臣某伏以太姒徽音企仙遊而已逺閟宫
有侐奉慈範以如存備法駕之祲威越儀坤之往制伏
惟宣仁聖烈皇后厚徳載物正位承天三朝尊奉于母
儀十載輔成于聖政不出房闥憂勤見于動言以御家
邦教令行于中外皇帝陛下躬有虞之克孝纂莘國之
維行霜露感懐嘗烝具禮仰視榱棟既嚴七室之祠出
游衣冠更具四時之薦斯盡享親之義兼隆尊祖之誠
宫廟相望人神胥叶臣近司舊列昔更事于簾帷逺守
餘生阻趨陪于班著北首京闕内切肺膺臣無任
　　賀紹聖二年明堂禮畢
臣某言闢九筵之太寝奉三嵗之親祠熈事訖成湛恩
普被曠然麗澤浹彼寰區臣某中賀伏以嚴父配天所
以教諸侯之孝眚灾肆赦故能得萬國之歡慶逢極治
之辰交舉上神之薦爰推大賚悉舉舊章咸與維新無
逺弗届恭惟皇帝陛下以乾粹離明之徳兼堯仁舜孝
之資祇慄寤興敬恭明察念饗帝享親之義思盡志盡
物之誠日至燔柴于泰壇間行大報季秋奠玉于陽館
復舉彞儀郊廟之祝畢修雷雨之施咸暨穰穰降福集
帝祚以無疆啿啿懐生樂聖時而載忭臣圭符守土淮
海縻軀初不獲駿奔明庭躬修助職今乃幸親承疾置
宣布恩書姑與吏民俯同蹈舞
　　賀紹聖三年元㑹
臣某言伏以講嵗首之儀重元正而謹始受春朝之籍
罄四海以来同方三隅交泰之辰實萬物棣通之候含
生胥慶景福維新臣某中賀伏惟皇帝陛下繼聖膺期
持盈守位積神智天仁之美致功成治定之隆七政以
齊四時合序肇届履端之旦躬臨正宁之朝鐘簴充庭
衣冠就列梯航重譯傾衆星拱極之心椒栢稱觴同萬
夀無疆之獻臣職叨真館恩假便居想八闋于鈞天幾
形夢寐望九賓于漢殿莫聽臚傳仰祝帝齡漫馳魂幹
臣無任
　　賀立淑妃劉氏為皇后
臣某言伏聞九月二十七日文徳殿發冊寶皇后成禮
者建大長秋之官屬仰奉四星之居進内司服之褘衣
丕承三冊之命儷尊稱于皇極崇位號于中宫慶集宸
闈風行㝢縣中外臣庶鼓舞欣歡臣某中賀臣聞自古
守文之君必有内徳之助二南正始之道是為王化之
基蓋以主宗廟之祼将化天下以婦道嚮非合成湯之
法相何以配上帝之正妃允兹椒掖之賢茂對紫庭之
選恭惟皇帝陛下憲章文武效法乾坤愛敬曲盡于兩
宫仁恩溥洽于四海卓有俔天之貴夙膺履武之祥翕
受純禧協敷隂教彤管有煒既貽則于九嬪象服是宜
将垂福於萬世臣蚤塵班著老退江湖欣聆郵置之傳
竊賛家邦之美天枝繁衍式符周瓞之綿綿國本延長
更祝軒丘之五五伏限在逺不獲奔走闕廷臣無任
　　賀生皇子越王
臣某言伏覩徳音八月八日皇子降生者大人繼明増
煥前星之象長子主器肇開甲觀之祥夷夏宅心邇遐
均慶臣某中賀伏惟皇帝陛下恩被動植孝通神明貊
其徳音若重華之協帝措之事業同下武之繼文是宜
蒙天地之休于以篤家邦之慶迺仲秋之令日寔上嗣
之膺期嘉瑞藹乎宫闈湛恩浹乎寰宇龍犀日角已彰
岐嶷之姿海潤星輝永副元良之望臣早塵班著老退
丘園請聖人之多男允諧華祝上天子之萬夀徒效嵩
呼雖阻奔馳罙深蹈詠臣無任
　　元符三年慰哲宗皇帝上仙
臣某言此者上天降禍大行皇帝奄棄萬國伏聴遺詔
摧裂五情臣某誠殞誠擗頓首頓首恭以大行皇帝睿
智聰明繼志神考徳威烜赫瑞應屢臻四夷八蠻罔不
率俾仙游厭世宫車上賓率土哀號孺慕悲切伏惟皇
帝陛下天倫至愛聖情難居追愴感懐何可開抑臣限
以老病退居閭里不獲奔走道途赴哀班次臣無任
　　慰欽聖皇后上仙
臣某言伏覩今月十四日大行皇太后遺誥凡在臣庶
罔不悲號臣某誠哀誠咽頓首頓首恭惟皇太后母儀
三朝化被四海復辟嗣聖歸神昊穹皇帝陛下追慕慈
幃悲纒宸極孝思罙切聖情難居伏望以宗社為懐副
㝢縣所望少抑哀抱以納福休臣嘗與近班屬在羸老
不獲奔走道路赴哀班次臣無任
　　熈寧賀㫁絶大理
臣某言竊以囹圄空虛周美成康之盛禁網疏闊漢稱
文景之隆蓋教化行而俗醇則刑罰措而民服視今之
治與昔為侔恭惟皇帝陛下出震垂裳乗乾御極不事
征伐攻取以懐殊俗不重賦斂繇役以惠中區草木魚
鼈之微霑濡盛徳鰥寡孤獨之賤蒙被深仁上日甫臨
方春啓序治象未出而億兆皆歡寛詔未下而煩苛已
除廷尉無奏讞之留聖政有勝殘之善臣仕逢熈代職
忝從臣未能發言為詩揄揚于樂府誠欲直書其事炳
煥于史編上件㫁絶公案欲乞宣付史館臣無任
　　謝欽恤刑
臣某言進奏院遞到勅書一道賜臣欽恤刑獄臣即時
依稟施行及飜録下管内諸縣去訖者曦炎可畏聖慮
遐周沛然發于徳音欽哉恤于刑辟下逮容繫咸識天
慈臣某中謝伏以國家恭授四時慎用三典每當盛夏
之際俯念幽囚之拘内則齋室親臨閱攸司之讞議外
則使軺案問戒羣吏之煩苛詔書下而寛和禁網號為
疏闊蓋累聖恤人之厚為盛辰致治之原恭惟體天法
道欽文聰武聖神孝徳皇帝陛下仁育含生施侔洪造
憫庶民之多辟致五聽之猶繁顧兹叢棘之間或有然
灰之歎于是爰周時訓敷述邦彞頒一札之璽書勅四
方之守長俾親庶獄毋忽一侀加墁飾于圜牆乃溉濯
于闗木疾病者賜之醫藥惸獨者給以饘糜情可哀矜
皆從于末減治當證逮亦戒于淹期恩生囹圄之中歡
浹幅員之内兹甚盛徳流于無窮臣任忝守封職當持
法親承聖訓敢怠于布宣周察民情務歸于寛簡冀盡
平反之效少紓中昃之懐臣限守州符不獲奔詣闕廷
臣無任
　　又
臣某言盛徳在火式臨藴暑之辰至仁如天爰念拘縲
之黨特頒深詔訓飭多方本睿慮之好生致函靈之浹
慶臣某中謝伏以國家千齡接統累聖題期哀庶獄之
尚煩恐一夫之失所罪之疑而輒讞情既得而猶矜乃
屬流金之炎載寛叢棘之禁率由欽慎以底治平恭惟
皇帝陛下駿遹先猷稽㕘洪造廣虞舜恤刑之志推成
湯扇暍之心顧兹圜土之間或興畫地之歎講明常憲
敷布徳音勅守長以奉承使容繫之清肅濯其桎拲塗
厥垣牆視皿器之必時蠲藥劑之無闕重輕之繫必致
於安全小大之情不罹于寃滯臣竊分符竹寅奉教條
知禁罔之闊疎惟思止辟味訓辭之深厚敢曠承流庶
無暴戾之尤仰副憂勤之念臣伏限印章所繫不獲逺
詣闕廷臣無任
　　又
臣某言璇璣齊政時臨建已之初皇極敷言上念惟刑
之恤祗誦寛和之㫖内深惻隠之懐臣某中謝伏惟皇
帝陛下乾健乗時離明燭理布炎帝執衡之令軫武王
䕃暍之仁内則省録于齋居不忘庶慎外則丁寧于守
吏爰下細書順長育于正陽俾肅清于嚴棘情已得者
仍從讞法罹不逮者悉免稽留至扵渴飢疾瘐之人咸
有廩給醫治之惠號令出而民說協氣旁流句圜静而
星虚繁刑幾措臣忝分州寄恭被訓辭出繫挺囚姑稟
夏時之政承流宣化更勤漢守之忠惟竭疲駑仰酬生
覆臣無任
　　又
臣某言盛徳在火天開長育之辰折民惟刑聖有哀矜
之訓被詔辭之深厚諭上㫖之丁寧恩逮狴牢惠均遐
邇臣某中謝伏惟皇帝陛下躬禹律度畫堯衣冠徳教
洽而刑罰清誠意修而上下察適紀朱明之候誕敷在
宥之仁念五聽之所求雖存彞憲慮一夫之不獲常軫
淵衷時勅守臣奉宣明令簡核多從于原省瘐飢悉務
於安全廩餉以時寒涼適節歡欣動於幽縶恥格變于
編齊漢網甚疎固有舟魚之漏召棠所茇将消牙鼠之
争臣叨析左符親承細札對時育物仰遵共理之言出
繫挺囚上廣好生之徳敢忘盡瘁少答鴻私臣無任
　
　
　
　
　
　
　
　
　
　
　
　
　
　
　
　蘇魏公文集巻四十五
欽定四庫全書
　蘇魏公文集巻四十六
　　　　　　　　　　　　　宋　蘇頌　撰
　表
　　哲宗皇帝明堂宿殿起居第一表
伏以商飈應律式嚴宗祀之期法駕鳴鑾出就齋居之
次伏惟皇帝陛下聖能饗帝孝極顯親考制度於國陽
肅陳備物致精明於殿幄内盡誠心臣初肄少儀阻陪
熙事躬雖留於紫闥心竊嚮於丹墀
　　第二表
伏以昭配合宫形四方之孝治凝思正宁儼萬乘之威
容伏惟皇帝陛下稽古守文憲天御極厯季秋之吉日
躬嚴父之上儀精意感通交神明而有道至和充塞嚮
福祉以無疆法駕在行天倪益固
　　辭免明堂加恩第一表
伏以霈如春之澤滲漉於羣方推出綍之言増陪於多
賦體仁恩之至厚眷凉𤨏以何勝(中謝/)竊以嚴父配天
本聖人之能饗布徳行惠葢王者之無私凡百辟之在
庭逮九州之修貢從而加寵孰曰匪宜如臣者力僅勝
衣學方肄簡左右就養早依禁闥之榮夙夜在公未踐
朝閨之地例叨進律益負恩顔伏望皇帝陛下堯日照
臨湯雲覆䕶矜其穉齒未堪國邑之多賜以俞音聴免
綸函之拜由𠂻之懇得請為期
　　第二表
伏以命出惟行固難反汗賞如不僣孰敢循牆葢在義
以當然故控誠而未巳(中謝/)伏以祭有十倫之義職或
逮於翟閽國有千户之封功必先於閥閲顧臣之分實
愧於斯論職則不預於饗祠語功則未趨於班列猥當
慶賜之澤懼有僥踰之譏抗章敢辭批札尋下既喻以
明神之恵又示以惇族之仁雖仰戴於天慈終未諧於
公議伏望皇帝陛下稽參多實詢考事功憐穉弱之無
知豈堪多邑諒忱恂之至懇聴罷誤恩渠渠之誠喋喋
是懼
　　明堂加恩謝哲宗皇帝表
伏以奉昭考而配上帝盛典斯行流厚福而浸黎元庶
工咸洎内省孱莩之質何勝爵土之榮受命彷徨臨深
震惕(中謝/)竊以祭有惠術葢廣於神休官有攸司乃霑
於帝澤昨季秋之大饗紆上輦之躬行三獻禮成神明
歆而福祉降肆赦恩普勲勞重者爵賞加詎容罔功例
叨布徳伏念臣寅縁天屬生長禁庭上承愛育之仁擢
預公侯之例歳時朝請恕綿弱之未任宗祀肅雍復優
容其不至逮兹拜慶實謂無名雖嘗列於巽辭終莫囘
於渙令此葢伏遇皇帝陛下明徳恤祀重祿養賢爰頒
雷雨之恩遍霑文武之籍在於䝉穉曷稱褒旌幼未有
知嘗事斯語為善最樂冀上合於詔書俾躬處休幸長
為於藩屏
　　謝皇太后表
伏以太寢總章宗祀云舉弱齡穉齒顯制誤加循揆寵
靈交深兢愧(中謝/)竊以國家明徳恤祀聿嚴報本之儀
至諴感神茂介自天之佑始前期之齋潔逮昧爽之孚
恩皆清蹕之躬行有庶工之陪相既畢上儀之舉宜膺
大澤之均伏念臣資乏慧聰年方㓜弱主上以同氣之
愛加彼官封太母以含飴之慈重兹鞠育雖玷分茅之
秩未陪奉玉之祠承言綍之嗣頒雖弁髦而不間良慙
冐處罔獲牢辭此葢伏遇皇太后殿下内徳輝光母慈
愛育峻儀中寢治早賛於正拜外位東朝道益光於佑
聖加憐蕞質致錫龎恩學彼大成庶知潔己以進報兹
罔極勉思就養之方
　　謝皇太妃牋
皇太妃宫閤徳兼圖史愛逮宗藩躬朝禮於兩宫賛祀
儀於正宁逮此熙成之慶賛揚渙澤之優命數益崇顓
侗豈稱責其智效雖未克於宿官習以性成尚可期於
學政
　　冬節賀哲宗皇帝表
伏以律中黄鍾驗一陽之來復天授神筴膺百福以攸
同屬逢至治之辰允協踐長之慶(中賀/)伏惟皇帝陛下
紹膺淳耀纂嗣丕謨三靈昭眷命之祥遂臻治定四海
盡榮懐之美播在詠歌順履良辰茂迎協氣臣承華韡
鄂接潤仙源君恩等於乾坤敢言報稱國夀隆於箕翼
惟罄祝延
　　賀太皇太后表
伏以復見天地之心象標至日律有陰陽之應氣始黄
宫時肇初辰天開景貺(中賀/)伏惟太皇太后陛下徳超
三母功被兩朝不下堂而敎化成官師式序未窺牖而
内外治朝野無私順履天正之休翕膺神貺之集臣生
䝉鞠育㓜被恩榮稽天保報上之言惟思孝敬衍皇極
錫民之義仰賛聖明
　　賀皇太后表
伏以天行反復應純乾初九之爻元氣囘旋肇太極函
三之數紀為令節交舉慶儀(中賀/)伏惟皇太后陛下敬
徳思任徽音超姒受天下之養理極於尊崇應地道之
光功兼於持戴順承天序茂對神釐臣藐在弱齡親承
慈育願上萬年之聖夀庶同四海之歡心
　　賀皇太妃牋
伏以氣由子始星開珠璧之躔道至復亨卦啟地雷之
象至和黙㑹多福來同(中賀/)伏惟皇太妃宫閤道協二
聖化流六宫茂徳内修早應夀房之兆慈儀上極不忘
練服之謙氣序更新宫闈増慶某聨華子舍集慶宸居
仰懐愛育之仁但祝延洪之祉
　　年節賀哲宗皇帝表
伏以太皡司春肇啟發生之候青陽布政茂宣寛大之
恩端朔迎祥人靈胥慶(中賀/)恭惟皇帝陛下誠明充性
禮義宅心日就月將益懋緝熙之學任大守重毎懐祗
畏之心嚮用純禧茂延景鑠臣幸縁天屬叨備宗藩劒
佩肅儀未預大庭之㑹椿靈等算敢祝聖人之年
　　賀太皇太后表
伏以陽氣發乎童首品物更新斗杓正乎孟陬歳功云
始遂行慶澤孰間華夷(中賀/)恭惟太皇太后陛下天造
覆民坤元生物躬先勤儉邁塗山興夏之勞嗣履齊莊
越文母佐周之徳屬肇更於春律諒協吉於時和臣幸
遘休明叨䝉養育一元之始方宣木徳之仁億萬斯年
願介春褀之茂
　　賀皇太后表
伏以寶厯更端時紀人正之首條風協序天開獻歳之
祥品物惟新宫闈均慶(中賀/)恭惟皇太后殿下名髙馬
鄧徳嫓皇英古訓是依著彤管女圖之戒前修自警嘉
素裝大練之風導迎上日之和茂對自天之佑臣地親
禁闥才謝維城敢稱椒柏之觴仰祝椿靈之算
　　賀皇太妃牋
伏以璇璣觀運方齊七政之元椒柏稱觴式重三正之
首風雲淑暢宇宙開明(中賀/)恭惟皇太妃宫閤孝奉兩
宫美全四徳動中環佩之節謙尊而光居享羶薌之嘗
上安而敬適臨榖旦倍擁繁禧某童稚無知親憐是頼
願介春陽之吉増延睂夀之期
　　哲宗皇帝明堂宿殿大寜郡王起居第一表
伏以辰房朝覿届明堂宗祀之期詔蹕晝嚴謹宣室齋
居之慮伏惟皇帝陛下追養繼孝敬神事天度以尋筵
深廣應乾坤之䇿思其居處寤興忘夙夜之勞臣託庇
禁扄馳神法坐方佩左觽之飾阻趨鳴玉之聨
　　第二表
伏以世室嚴禋禮莫隆於報本瓊房祇祓道允契於集
虚伏惟皇帝陛下昭顯先猷惇宗元祀四阿重屋倣體
象之圖方太寢南闈致心思之精一言瞻帷幄阻侍典
儀竚聞畢饗於欽柴即遂趨迎於還蹕
　　咸寜郡王起居第一表
伏以三歳親祠載舉國陽之禮五思致敬聿嚴聖饗之
心伏惟皇帝陛下以舜孝事祖宗以堯文欽厯象明徳
恤祀絜牲玉以告䖍唯道集虛通神明而有序臣竊懐
㓜志仰慕朝儀竚華葢之天旋肅内班而磬折
　　第二表
伏以清廟明堂古史合五名之義路朝便坐聖辰躬三
日之齋伏惟皇帝陛下欽翼宅心穆清凝命案禮經之
宗祀祇事天神即陽館之嚮明昭配禰室肅磬内心之
美茂膺虚室之祥
　　普寜郡王起居第一表
伏以闢大報之宫對穹旻而肆類告七世之廟奉文考
以配神恭惟皇帝陛下奏孝天儀有懐明發謂物無以
稱其徳致志一誠惟神有感而必通荷天百祿臣勝衣
忝秩拱著末由曕雲日以馳情姑夙宵而在念
　　第二表
伏以歳物順成將展合宫之報宸輿夙駕載臨重帟之
居恭惟皇帝陛下順考舊章誕修嚴祀規模九室祇崇
陟配之儀齊定一心益盡交神之道仰天光之㤗豫延
帝祉之嘉休
　　祁國公起居第一表
伏以太室蕆儀展季秋之宗祀左房潔慮䖍三日之内
齋伏惟皇帝陛下一徳清明九功昭序惟聖為能於饗
帝縟典斯行嚴父莫大於配天先期以戒臣纔通方甲
未習朝趨望咫尺之威顔阻晨昏之覲禮
　　第二表
伏以欽若昊天大舉三年之報稱秩元祀預修百順之
名伏惟皇帝陛下誠致中和功躋巍蕩精名内固有盡
志盡物之䖍聖孝兼隆協饗帝饗親之美方履霜之在
序想玉食之延休
　　大寜郡王辭免明堂加恩第一表
伏以陽館宗祈慶涓成於盛節雉庭孚號均嘏福於羣
倫徽章例及於近宗蕞質何勝於異渥(中謝/)竊以愛之
欲其富實出至仁之心食之浮於人固有前經之戒隆
恩親而既過度分義以難安伏念臣弱甚蘭支華連棣
萼有寶玉展親之賜乏大邦維屏之功寵靈已溢於平
時僥倖敢期於嘉命跼髙蹐厚曷勝長育之慈履薄臨
深祇益兢凌之懼伏望皇帝陛下天聰垂聴雲施無私
深察叩心之誠許収渙汗之命昭大公於羣聴從所欲
於微衷雖曰無知尚思自儆
　　第二表
伏以恭布由衷之懇既已報聞尚懐不盡之情期於必
逹葢處富貴者欲其長守居髙危者防於疾顛涯分或
踰憂悔斯至(中謝/)臣聞唐叔分相土之邑本以徳封晉
侯啟南陽之田亦由功賞在義則以為寵錫言禮者猶
曰僣踰伏况臣方在㓜齡未知宦學備數周藩之列䝉
休堯族之親賜命増多省躬曷勝雖天慈篤愛逺追華
萼之情而性資至愚深懼負乘之悔伏惟皇帝陛下刑
家以及國制義而斷恩念其本出於至情許以收還於
成命傾心於此待報益䖍
　　咸寜郡王辭免明堂加恩第一表
伏以大饗熈成祭澤普沾於率土陪封衍賦褒章曲被
於孱軀顧優渥之踰涯輙控陳而有請(中謝/)竊以加地
進律非有功而莫疇惟器與名慎假人而為寵賞如有
僣受則為虚伏念臣綿弱薄才顓䝉寡識苴茅擁節已
兼華衮之資鳴玉奏章未預外庭之謁逮兹禋慶例進
户田雖博施之無私敢冐榮而安處伏望皇帝陛下曲
矜㓜志特軫清衷收如綸出綍之言免濡翼在梁之刺
庶安分守無玷龍光
　　第二表
伏以瀝傾愚款祈還益地之恩洊捧批章重拜出綸之
誨荷皇慈之至渥揆眇質以知慚情所未安義難自黙
(中謝/)竊以無徳而富前史之戒甚明受爵不辭詩人之
譏尤切况臣以髫童之陋早歳䝉土宇之封大纛髙牙
位參帥帥之列衮衣朱芾秩視公台之榮奉璋未接於
時髦進户例霑於祭澤顧孱昧則爵既踰徳受亦無功
在朝廷則名以假人衆將啟寵永言及此豈敢遑寜伏
望皇帝陛下軒鑑照微堯旌聴衆下徇寡求之志庶無
僣賞之差罔避繁言尚期可報
　　普寜郡王辭免明堂加恩第一表
伏以配天盛禮屬熈事之休成麗澤洪恩雖尸臣而畢
逮顧無名而服寵輙瀝懇以祈辭(中謝/)竊以恩勝於義
則處之有未安賞非其功則受之為不韙而臣自惟弱
質未親保傅之嚴弗離禁庭巳忝王公之貴伏况才非
早慧學謝少成徳祿不醻每有鑿墉之戒髙明難處竊
懐瞰室之虞何補盛時乃叨厚貺伏望皇帝陛下曲從
人欲特軫天衷察其取少而辭多不為虚矯母使貪榮
而冐寵自速滿盈懇款之誠矜憐是冀
　　第二表
伏以義有弗安輙具陳於前奏恩無與量猶未賜於俞
音敢冐威顔更殫餘懇(中謝/)臣聞功多而賞厚則下無
覬覦徳薄而位尊則盗思奪伐故聖人慎於賦祿而賢
者戒於貪功寵或踰涯滿必招損伏念臣猥縁支屬曲
荷眷憐生成皆自於禁中朝夕不離於上側雖帝舜之
惇叙九族明皇之友愛諸王在臣所䝉方古巳過若乃
講三年之宗祀致四海之歡心慶未徧於有勞惠乃先
於慈㓜僉言靡協衷懇寜安伏望皇帝陛下徇羣議於
大公抑私恩於内治聴從自列亟寢前褒俾無虚受之
譏不累承平之化
　　祁國公辭免明堂加恩第一表
伏以嚴父而配上帝克享靈心受福以浸黎民布為皇
澤恩猥加於䝉穉衷實負於愧惶(中謝/)竊以三歳親祠
禮成而雲施博百官顯相勞著者神惠加凡有褒封莫
非公議伏念臣年纔髫齓質本顓侗託庇宫闥之嚴僅
親方甲之學未能佩玉致阻預於朝趨雖欲奉璋顧不
勝於祀事坐糜厚祿已竊重封更叨加地之隆罙益循
牆之畏伏望皇帝陛下廓乾坤之度回日月之明垂諒
丹愚許從避免臣無虚受儻下遂於素懐賞不私親亦
少禆於聖治厯殫危款恭聴俞音
　　第二表
伏以愚衷惻怛批札丁寜雖螻蟻微誠莫動葢髙之聴
而腹心至意寜虞再凟之非(中謝/)竊以國家若嵇古昔
之謨循踵漢唐之制徹疆啟土雖不涖於國都益户增
租實用疇於功閥而臣躬居禁闥秩視台司未陪鵷鷺
之行弗預豆籩之事驟加多賦濫拜明緡兹謂無名詎
逃顯責伏望皇帝陛下考至公之論盡羣下之情徧覆
兼容誠曰大鈞之黙運難進易退庶明小子之有知言
巳重陳日冀開可
　　大寜郡王謝哲宗皇帝加恩表
伏以盛禮休成允答上靈之貺湛恩宣布猥霑近屬之
親顧弱植之無堪冐隆私而過厚省循非稱震惕靡寜
(中謝/)竊以頌載魯封廣彼土田之錫雅歌韓奕美其畝
籍之豐方朝廷加惠以懋功非勲徳固難於虚受矧多
與邑是謂濫恩伏念臣生質無竒穉齡未立託愛本支
之未逢辰信厚之時位已列於公侯跡未離於宫禁朝
班阻造毎慙車服之榮祭澤旁流更衍賦租之數懇辭
莫獲拜貺何名此葢伏遇皇帝陛下鴻化曲成至仁丕
冐教由内而及外禮先親而後疎建爾國家奉丁寜於
漢䇿莫於兄弟荷敦睦於周邦言綍所加愧芒並集誓
謹春秋之敎庶知忠孝之方上報君親敢忘興寐
　　謝皇太后表
伏以天子居政敎之宫宗祀上帝外朝臨象魏之闕肆
𤯝多方顧在弱齡均䝉異數辭不敢固制亦難稽(中謝/)
竊以嚴父配天本一人之孝治布徳行惠致萬國之歡
心方齋輅之蕆儀有祠官之顯相奔走承序皆勤俎豆
之恭慶賜遂行宜預絲綸之命如臣者禀姿不厚賦祿
已多未聞詩禮之方初尋保傅之傳寵踰三命位並五
侯逮兹祭澤之頒復被户租之賞載増封食深懼滿盈
竊懐遜爵之誠莫遂循牆之懇此葢伏遇皇大后陛下
化刑宫壷徳茂母儀當聖孝之親祠助夙宵之齋潔優
推恩典實頼鴻私自推輶薄之資未知報稱之所姑勤
問學勉副生成
　　謝皇太妃牋
皇太妃宫閤以柔明之徳當信厚之時奉順東朝風化
行於逺邇佐佑皇極徳施徧於親疎䝉陋何知恩章斯
厚惟講求於義理期報稱於慈仁
　　咸寜郡王謝哲宗皇帝加恩表
伏以禮成宗祀廣推大澤之仁恩及藩臣均有爰田之
賜辭榮弗獲臨寵若驚(中謝/)竊以三歳躬祠莫大帝親
之饗十倫重祭實先爵賞之施况聖上祇慄以事天明
合宫嚴配以昭考烈燎煙既逹神靈並下而居歆渙號
式孚卿士悉䝉於褒進豈曲私於公族葢賚予於善人
儻異至公是為寜僣伏念臣年在髫齓地處崇髙初無
宿晤之資早受懿親之奬上方嚴於將享躬不預於駿
奔仰承加等之封自愧無功之賞此葢伏遇皇帝陛下
廓乾坤之量髙卑皆在於函容均雨露之濡動植溥霑
於潤澤惟兹慶錫攸謂異恩豈意顓侗適遭際㑹維屏
維翰慙無賢智之名為龍為光徒有燕安之幸誓克勤
於㓜學期上副於淵慈
　　謝皇太后表
伏以禮嚴宗祀既格神靈之休恩廣大封猥加䝉稚之
陋遜辭靡遂啟處不遑(中謝/)竊以大孝尊親莫先於配
侑聖人饗帝無尚於肅雍嗣講縟儀時惟大事方萬靈
之儲祉有羣后之相祠誕錫言綸式彰惠術兹雖有舊
詎及罔功伏念臣乏秀嶷之姿偶熈平之運早膺典冊
濫畀土疆握旄節之榮方有垂髫之愧相豆籩之事曽
無在廟之勞豈圖慶澤之行亦玷恩章之及陪敦井賦
増衍户封循已踰涯拜嘉増愧此葢伏遇皇太后陛下
致誠育物昭徳睦親奉先聖之詒謀佑清躬之秩祀眷
福祺之丕擁思宗族以共承致乃㓜冲有忝斯冐仰答
生成之賜永勤忠孝之心
　　謝皇太妃牋
皇太妃宫閤道光柔順行著淑均有徳有言佐先朝之
内治以享以祀賛太寢之禮成茂推福禧致乃愚㓜承
祭之澤既荷賜於龎鴻報國之恩誓竭誠於長立
　
　
　
　
　
　
　
　
　
　
　
　
　
　
　蘇魏公文集巻四十六
欽定四庫全書
　蘇魏公文集巻四十七
　　　　　　　　　　　　　宋　蘇頌　撰
　表
　　普寧郡王謝哲宗皇帝加恩表
伏以禮行太室普饗帝親之尊命䧏外朝大封文武之
列顧惟穉弱均荷寵光拜祝踰涯以榮為懼(中謝/)竊以
祭祀者有國之大事得其道則神靈歆爵禄者厲世之
至權當其功則士民勸厲逢陽館之蕆事爰逮端門之
布常天表之應以善祥王言之出為大號凡百在位皆
從享禋自匪有勞敢冐優渥伏念臣生非殊禀材謝夙
成幸分慶於仙源早疏榮於節制假王封而述職曽未
造朝望齋輅之親祠莫陪奉祼祗聼告庭之訓首膺加
地之文賁錫過優固辭莫獲恭承典冊如蹈氷淵此盖
伏遇皇帝陛下懷欽翼以事天克寛仁而濟物爰推忠
澤廣布神休宗室近親獨愧誤恩之厚居家樂善願遵
諄誨之言仰答鴻慈不渝斯志
　　謝皇太后表
伏以修講上儀推行惠述不間弱齡之陋亟蒙大澤之
均辭寵莫遑拜嘉増惕(中謝/)竊有祭以惠下之義欲貴
賤之悉周爵有等功之名顧重輕而必當矧合宫之大
報紆清蹕之親行自王公洎于庶官有來而相祀雖宗
室之霑一命亦莫不在庭兹䝉渙汗之加是謂承神之
貺如臣者以至親受爵以在傅矌官荷鞠育於深宫獲
奉承於慈誨方羣后肆覲既虧輯瑞之儀洎四海駿奔
亦阻奉璋之禮而乃上同将相並進土田雖朝廷尚親
許其尸禄而㓜冲加命徒用厚顔此盖伏遇皇太后殿
下盛徳在躬至仁及物愛憐諸子皆均壹於仁慈推賛
鴻思欲溥施於上下始慙菲質莫稱褒華但勤篤於進
修冀不辜於誨育
　　謝皇太妃牋
皇太妃宫閤淑哲廸躬慈祥成徳養殫四海方昭聖孝
之隆朝事兩宫益厚教風之首愛均穉弱恩錫光榮敢
忘志意之修上副奨提之訓
　　祁國公謝哲宗皇帝加恩表
伏以講三歳之親祠導迎景貺春五宗之近屬均錫龎
釐惟是童䝉何勝寵渥(中謝/)竊以宗祀而配上帝所以
昭文考之功大賚而富善人所以法周家之訓汔崇盛
典兹謂矌儀劔佩列乎羣賢梯航來乎萬國既得天人
之祐遂頒雨露之恩推惠甚優非賢罔預伏念臣年方
在齓學未知方但循帨礪之勤阻奉圭璋之助真封廣
賦荷加錫于原田需牘再辭終難囬于渙汗此盖伏遇
皇帝陛下徳侔健順恩被邇遐祭則受福于神靈仁而
敦睦於宗族勲賢並建固慙屏翰之良寵禄已盈更荷
雲天之澤云何報稱乃副敦褒惟遵保傅之儀仰答君
親之賜
　　謝皇太后表
伏以祭澤疏恩孚號肆覃於海宇國藩増賦徽章不間
於穉蒙拜貺殊優儀年豈稱(中謝/)竊以開國之制周人
分列於五侯寔封之名唐室等差於千戸逮今賦禄視
爵加田每縁慶賜之行遂有陪敦之數雖云並逮於親
戚亦将表顯於勲賢㤙典所加官儀尤重伏念臣才微
質薄屬近地親粤自勝衣即叨賜命衞昭晉穆已同啟
于廟封沛易楚詩尚未從於師訓更被餕神之惠泛増
多邑之榮匪以職勞坐䝉國寵此盖伏遇皇太后殿下
睿慈博愛聖度兼容親賢而憐無能式彰毋道有澤則
惠及下深助政經致兹誤㤙曲加蕞陋敢不勤修志意
靡怠晨昏冀少長之有成思靖共而守位
　　謝皇太妃牋
皇太妃宫閤儀刑宫壼愛篤王家因大祀之熈成賛鴻
休之溥博載循愚薄之禀何預肅雍之陪例沐寵光自
慙忝冐惟勤修於四術期少稱於萬分
　　大寧郡王冬節賀哲宗皇帝表
伏以周人建子以為正得天之統唐室稱觴而上夀如
日之昇會聖旦之迎長恊陽元之萃祉(中賀/)伏惟皇帝
陛下繼承祖烈熈緝治功體堯舜之性仁恩漸有截法
禹湯之論略道契何言四氣均和百嘉茂嚮臣聨榮帝
胄託屬天倫來復届辰共慶光亨之運童䝉寡職敢忘
善禱之心
　　賀太皇太后表
伏以一陽來復爻升君子之亨至信在中首重太元之
本維時純祐允集清躬(中賀/)伏惟太皇太后陛下厚徳
有容至仁能愛宅尊南面繼思齋之徽音協治㤗辰成
保定之大業茂迎榖旦擁佑丕圖臣越在㓜齡叨承愛
育允兹逢吉仰二聖之重光願言揚休祈萬年之永禄
　　賀皇太后表
伏以孳萌於子首六律以為陽運化至無當七日之來
復惟天地之大徳合春秋之一元(中賀/)伏惟皇太后殿
下子佐帝尊母儀邦教躬服澣濯徳茂周南之風情存
謙虚道邁建初之治天正協吉國祉同休臣生長九重
愛均諸子竊慶履長之旦輒紓獻夀之誠
　　賀皇太妃牋
伏以灰飛緹室應嶰律之陽生表正侯臺驗周圭之景
至與時茂對同國安榮(中賀/)伏惟皇太妃宫閤徳緼徽
柔化存恭儉儀刑嬪婦居忘修徳之勞輔佐宫朝深念
進賢之志踐迎長日永續修齡某屬預天枝親聨子行
荷愛憐而均厚祝休祉以惟勤
　　咸寧郡王冬節賀哲宗皇帝表
伏以日在北陸晷景至而萬福生斗行右旋天運周而
四時正允屬光華之旦導迎㤗定之祥(中賀/)伏惟皇帝
陛下睿徳淵冲聖謨日就堯仁舜孝協至治於典墳夏
質周文繼成功於禮樂丕承天序鞏固邦圖臣㓜學未
通嘉辰預慶獻履祥之頌雖略於舊儀賛鼎䇿之祥竚
符於皇世
　　賀太皇太后表
伏以六律正時黄鍾生於仲吕三微治歴卦氣起於中
孚適丁來復之辰仰賛無為之治(中賀/)伏惟太皇太后
陛下母愛萬方君臨四表乾健坤順措國本於始安雷
動風行運神功於語嘿履兹榖旦嚮彼多祥臣託質宗
枝承華宫禁奉觴上夀仰陪亜嵗之儀候景延暉願續
履長之慶
　　賀皇太后表
伏以魯臺書物時當南至之辰漢琯飛灰侯應陽生之
旦朝儀亜嵗人慶履長(中賀/)伏惟皇太后殿下婦順宫
朝母儀寰宇勞心曲體藹然東觀之風求賢審官志在
周南之化嘉辰集祉盛徳咸宜臣㓜未有知恩叨加命
内切報親之念䖍傾祝算之誠
　　賀皇太妃牋
伏以合璧連珠驗初躔於天部撞鍾擊磬動和氣於人
聲夐古以還兹辰為重(中賀/)伏惟皇太妃宫閤位尊啟
母慶襲堯門膺萬乗之承顔允隆孝治致九州之奉養
克協親尊方庶物之含生宜萬靈之來相某聨榮子屬
服寵藩封内深荷徳之誠敢效祝年之請
　　普寧郡王冬節賀哲宗皇帝表
伏以雲物傋書占有年之嘉瑞皷鐘在列謹亜歳之盛
儀羣生丕冐於至和率土同傾於善禱(中賀/)恭惟皇帝
陛下順天育物稽古守文日就月将益懋緝熈之學陽
舒陰惨不渝消長之期動静得時福釐來舎臣分輝棣
萼託庇宸居神筴效祥寔契聖人之夀祥風應律請宣
太史之書
　　賀太皇太后表
伏以天施復於子冠三統以紀元日景正乎南驗四時
之協序升平盛際遐邇傾心(中賀/)伏惟太皇太后陛下
徳應直方施侔博厚臨朝端拱大凝帝載之熈措國居
安坐視天民之阜一陽來復百順攸宜臣託蔭慈仁承
顔左右物成歳羙遘時運之惟新地乆天長祝睿齡之
共永
　　賀皇太后表
伏以清臺課歴考星度於珠躔緹室飛葭侯陽萌於玉
琯繁禧所届善祝攸同(中賀/)恭惟皇太后殿下柔順積
中憂勤宅志内修陰教不忘驚戒之誠上正母儀思繼
齊荘之徳書雲納祉視履加祥臣夙荷親憐方閑簡諒
幸遘踐長之慶願増有永之年
　　賀皇太妃牋
伏以荔出芸生兆新元之化育日中表正迎愛景之舒
長國有盛儀時為令節(中賀/)恭惟皇太妃宫閤躬循圖
史徳茂芝蘭位號愈尊居念滿盈之戒綺紈弗御志有
節儉之風方物産之孳萌宜福基之隆厚某幸聨子育
託愛親慈敢因稱慶之辰更祝惟新之祉
　　祁國公冬節賀哲宗皇帝表
伏以堯庭觀象南面視昴星之中漢立建正太初當甲
子之朔一元肇始四海蒙休(中賀/)恭惟皇帝陛下清明
在躬中正履位進徳修業志常念于及時誠意正心化
以推於治國彛倫攸敘萬夀無疆臣席慶本支叨榮爵
土願言遐福等岡陵山阜之崇竊聼賡歌賛元首股肱
之喜
　　賀太皇太后表
伏以天運日南周謹占氣之傋君人道長漢隆賈至之
儀聲教所同邇遐無外(中賀/)恭惟太皇太后陛下誠明
盡性睿知有臨淵嘿九重坐格無為之化梯航萬國咸
歸至治之朝陰陽調和天地輔相臣叨居親息獲侍慈
闈撞黄鍾之宫莫逮八能之士獻瑶池之體願延萬夀
之期
　　賀皇太后表
伏以緹室飛灰驗元陽之應律觀臺書物占黄祲之為
祥海寓均和宫闈同慶(中賀/)恭惟皇太后殿下徽柔迪
徳恭順存誠形閫内之教風躬先節儉享天下之至養
居極尊崇元和肇新戬榖是荷臣承華帝系託質皇幃
願乗來復之亨益介無疆之祉
　　賀皇太妃牋
伏以日晷極南辨五雲之瑞應斗繩維北兆萬物之豊
盈䧏福孔多由中及外(中賀/)恭惟皇太妃宫閤處躬淑
慎履徳柔謙慈孝兩全母道隆於萬乗寵榮兼至婦儀
著于兩宫肇履陽元茂膺祉福某質惟䝉稚躬託愛憐
敢傾善祝之誠願介延洪之祚
　　大寧郡王年節賀哲宗皇帝表
伏以春朝上日精歳首時法駕臨朝受四海之圖籍大
庭肆會設九賔之句臚(中賀/)伏惟皇帝陛下受命昊穹
儲神昭矌為政以徳體宸極之居中守位曰仁順陽和
之布令斂時純嘏允集清躬臣越在穉齡叨塵名數三
階有籍莫陪鴛鷺之行萬夀無疆敢效岡陵之祝
　　賀太皇太后表
伏以行夏之時斗漸建寅之位立春之日帝臨乗震之
司若聖御天以人為統(中賀/)伏惟太皇太后陛下至仁
漙博厚徳直方獨觀萬化之原體乾之行徤廣開衆正
之路協㤗之彚征肇履三陽丕膺萬夀臣越繇童孺寵
拜官封方元朔之受朝阻陪上列望宸闈而獻祝但罄
精𠂻
　　賀皇太后表
伏以律中太簇授時允協於人正歳在敦牂居位適符
於火徳慶叢元朔禮傋宸庭(中賀/)伏惟皇太后殿下坤
徳静耑母儀慈愛自家刑國廣治世之教風求賢審官
佐東朝之徳化春陽納祉邦祚延休臣年始佩觽榮叨
昨土望九儀之列未遂昕趍奉萬年之觴徒傾善頌
　　賀皇太妃牋
伏以履端舉正頒歴象以授人開歳發春布陽和之育
物禮褾上日朝舉多儀(中賀/)伏惟皇太妃宫閤柔順積
中仁恩逮下奉兩宫之佐餕克謙婦儀膺萬乗之承顔
益隆母道夀祺肇啟天胙丕延某稚齒無知宸居託愛
早受封於茅土尚阻朝趨将獻夀於椒花徒深懇至
　　咸寧郡王年節賀哲宗皇帝表
伏以履端于始肇開獻歳之祥維春之祺増茂自天之
貺紀為令節式舉多儀(中賀/)恭惟皇帝陛下遹駿有聲
孝思維則對時育物動植咸遂於生成體仁長人遐邇
寔均于富庶順承榖旦翕受叢禧臣力僅勝衣心勤獻
祝慶從日益朔復朔以無窮徳與時升新又新而彌著
　　賀太皇太后表
伏以大鈞播物幹一氣以會于元治歴明時繫萬亊而
正其始新陽溥洽介福維多(中賀/)恭惟太皇太后陛下
其仁如天以儉率下廣鴻休于堯緒數法惟時佑駿徳
於湯孫世年罙永肇履三微之始布宣四氣之和臣屬
忝宗親齒猶穉弱觴稱廣殿阻陪臚句之儀夀祝南山
更續岡陵之福
　　賀皇太后表
伏以椒花獻頌前占繁衍之祥柏葉稱觴共祝延長之
慶勸心交集協氣時乗(中賀/)恭惟皇太后殿下翼夏賛
商超任邈姒恩由義制戚里無過盛之權孝與時兼帝
躬歸保佑之徳春陽兹始天祉惟新臣藐在㓜齡仰依
鴻訓内竊逢辰之幸敢傾獻壽之誠
　　賀皇太妃牋
伏以玩占於易交當乾卦之九三推歴於書氣應林鍾
之益一福祥所介禁掖攸先(中賀/)恭惟皇太妃宫閤徳
恊静專心循恭儉宫庭風偃化盖自於躬行帝徳日躋
功寔均於母愛履端兹始戩榖是膺某方在穉齡早依
慈蔭仰祝綿長之慶冀酬覆育之恩
　　普寧王年節賀哲宗皇帝表
伏以計羣吏之功能若稽於戴禮受四海之圖籍嗣講
於漢儀神人恊和福祚曼衍(中賀/)恭惟皇帝陛下智勇
天錫光輝日新誠致中和民洽好生之徳道先敦朴世
陶遷善之風品物同榮慶釐並集臣忝聨棣萼託芘宗
藩敢殫傾日之誠仰祝後天之算
　　賀太皇太后表
伏以春秋謹始之義正次於王大昜生物之原帝出乎
震三陽交㤗萬壽攸同(中賀/)恭惟太皇太后陛下禀睿
哲之姿躬儉慈之寳擁佑元聖馴致太平之功奄宅多
方已臻富庶之教對時元吉納祉無疆臣襲慶宗支叨
榮屏翰荷皇慈之鞠育祈天祚之延洪
　　賀皇太后表
伏以吕令布和逮兆民而施惠漢宫講禮來萬國之貢
珍允屬熈辰翕臻純嘏(中賀/)恭惟皇太后殿下道光聖
治性迎温恭儼然象服之儀禮繇徳稱訓彼女圖之事
功以時修順履端元茂迎釐祚(臣/)生蒙愛育㓜被寵榮
願傾葵藿之心冀續岡陵之壽
　　賀皇太妃牋
伏以獻椒花之頌式重於三正陳白獸之樽方成於九
醖著為令序允格遐休(中賀/)恭惟皇太妃宫閤履徳徽
柔秉心淑慎躬先几御倡陰教以踐修上應四星煥紫
垣之明潤履新之慶界祉維繁某年在穉蒙恩承鞠育
仰祝綿長之算倍傾懇至之誠
　　祁國公年節賀哲宗皇帝表
伏以奉元養物肇更正嵗之端執規司春首運東神之
化對時欽若介福紛然(中賀/)恭惟皇帝陛下承丕顯之
謨受穆清之命道格於上下率華裔以同風功軼於古
今與皇王而共貫順履三陽之始茂迎六氣之和臣識
昧知方心勤祝聖輝光其徳與歳律以俱新億萬斯年
配乾行而彌乆
　　賀太皇太后表
伏以帝乗震位開春序之元朝斗建寅初首人正之朔
旦歡盈朝野慶集震闈(中賀/)恭惟太皇太后陛下躬淑
聖之資宅休明之運體乾坤而御世四海來同建氣物
以乗時五韙咸傋坐視璿璣之運順迎玉燭之和臣預
列宗支方居同穉式歌且舞願傾祝聖之心俾夀而臧
永對自天之貺
　　賀皇太后表
伏以天時潛運日當一氣之元人統更新禮重四時之
首順乘令序交舉歡儀(中賀/)恭惟皇太后殿下徳盛俔
天功深應地闗睢化下増隆周道之光長樂居尊崇傋
漢儀之奉維時初吉受祉時多臣日侍寝門親承聖訓
茂對三㣲之始仰祈萬夀之延
　　賀皇太妃牋
伏以人統得四時之正歴建夏家春朝受萬國之珍禮
崇漢世逖稽舊典傋著慶儀(中賀/)恭惟皇太妃宫閤徳
耀中洲功光彤管儀刑自内居帝嚳四妃之尊均壹為
心得文王十子之慶荷天之寵受祉爰多某榮預宗藩
日親宫壼祝春祺而參會與天序以俱新
　
　
　
　
　
　
　蘇魏公文集巻四十七
欽定四庫全書
　蘇魏公文集巻四十八
　　　　　　　　　　　　　宋　蘇頌　撰
　啟
　　謝館閣校勘
右某䝉恩充前件職者覆實胡門之禁觀藝非長寘名
渠閣之聯饕榮為甚異恩所被内省奚堪竊惟在昔承
平之隆崇右儒雅之選並建冊府内儲祕文時登翹又
之流以分繙於類例又擇該通之士以刋正於舛訛至
於讎對之員漸聞増置之目取人之路其任攸均逮祥
符好文廣鴻都之書副跡開元故事有麗正之官名中
經既充列職隨衆雖弗為通籍之貴方雜處寫宫之間
然而啟發篇章竄定朱墨並資殫洽之藴是正文字之
殊如匪直能誰云稱選伏念某才性弗敏識致本迂逄
辰亨嘉就士閒燕初聞家訓戒餘力以學文濅誦師言
務及時而進徳旅從鄉賦僅䇿詞科得調三銓從事四
府卒因累日之課稍進列卿之丞刀筆為勞久奔馳於
外吏縑緗所志益愧負於初心希光英俊之游何階榮
進之望嚮者禁林為之列牘朝廷恤於孤臣料從隨牒
之卑収預試言之召愈慚陋學入賦嚴闈羣公尚葢其
蕪辭假之優署上宰不遺於介善賜以甄成冐詔綍之
平除預書筵之亂綴磨硏編削頓離簿領之煩躐纓整
襟日接閨䑓之彦省循其幸遭㑹有繇此葢伏遇某官
協贊邦猶主平時論樂烝髦於皇寀思致治於賁文人
挾寸長靡聞於棄用士名一藝咸見於奬収是令眇㣲
亦玷掄柬眷所䝉之已厚期欲報以難輕固當負袠宿
官潛精志業考㑹字書之牾叅訂於前篇詳求畧録之
餘更資於新簿冀成鉛槧之効弗累權衡之私
　　潁州到任謝二府
右某奉勑差知潁州軍州事已於今月日赴上訖者久
玷書林驟紆州組去閒就劇既懼且慚伏念某性本顓
侗學無師法常持是古之論未免詆譏進乏適時之才
自甘散滯荷承平之樂育獲儒館以優容濅厯嵗躔亦
更事局間輙謀於私便因請補於外官校中五經之書
僅成編目假二千石之守俄被選俞自國而南潁為善
郡長人之寄時號優恩昔之偃息以作藩莫匪朝廷之
舊望豈伊孤進遂此一麾斯葢伏遇某官至誠與賢平
施稱物贊化鈞之獨運甄人品之衆流特矜羈拙之蹤
見處便安之地誠為厚幸庸詎勝言方今民力尚艱邦
刑未厝屢煩温詔慎擇守臣自審庸愚方䝉任使敢不
度時所急思職當行察編齊疾苦之源副君相憂勞之
意少収課最上報生成
　　謝知府宻學
右某近者得補汝隂待期江介望封圻而弗逺趨賔闥
以無由矧素荷於知憐但傾懷於風晤音幐闕禮簡曠
成愆恭承肇届春陽鎮綏民俗舍棠無訟考履多祥惟
簮橐之巨賢本股肱之同體公權台輔之望衆議翕然
弱翁治理之聲上知久矣諒俞音之匪晩佇歸節之權
趨某幸以世契之隆姑託陶成之賜騰裝有日去徳罙
賖願勤遵養之方下副夙夜之禱
　　謝運使學士
右某去嵗使斾過都甞投謁䞇逮歸去國輕逺恩門每
懷奬與之私滋劇系馳之素此者叨從郡補獲𨽻使封
揆材質之非長加吏文之弗狃惟民師帥之任懼無以
稱於選掄頼部刺史之賢固足以振其愚短竊兹循省
良用欣榮伏以某官性與道俱才為世出奥學臻於聖
域髙論愯於朝端歩武中䑓久躋清要之地案條近甸
暫倚詳明之才朝廷方佇於謨謀朝夕即登於要近發
乎經濟之緼恵彼蒼黔之民時乃舊游永依大庇屬方
涖事尚阻承顔願良以自珍副遥心之所祝
　　謝運使郎中
右某昨被朝俞叨從郡補屬布條之云始思裁牘之未
遑不圗信介之來俄拜篋封之辱味言滋溢懐愧則深
緬承副計之閑茂擁善祥之助恭以某官敏才經務冲
識鄰幾聲震仕途華登郎選蚤膺朝委已樹政於淛藩
俄柬上心從贊謀於澤節坐叅調燮行集富饒併疇膚
使之勞入被近班之寵屬拘官守悵阻風期惟倍保於
清襟冀逺符於詹系
　　謝集賢相公
右某伏念郡組遐縈久隔門庭之侍台躔委照忽紆簡
牘之頒仰荷眷憐居深感畏恭承保綏吉履増集天倪
伏以某官鼎棟元臣蓍龜舊徳儀泰階於三象歌巖石
於四方筌宰同寅已載股肱之詠乾坤交泰坐凝社稷
之功方屬炎歊未遑謁䞇伏望上副毗倚精調寢興
　　回謝集賢相公
右某伏念仰熒煌之座每切於依投拜欵宻之函曲承
於眷記恭審調燮元化寶練生經神相是膺天和並集
伏以某官道符典則行著儀刑明識以通古今重徳以
鎮風俗登翼惟新之政弼成可久之規四海之瞻久䝉
於利澤百年之化方見於治平候屬商秋地遥賔閣伏
惟上為宗社精調寢興
　　賀叅政侍郎
右某伏審某官即拜言綸叅持政柄被恩惟舊聞命胥
懽伏以某官鍾粹太和膺期盛旦奮材猷而入用契筌
宰以相求立朝盡諒直之誠賦政有將明之効繁機密
命昔叅頼於贊襄冡宰近司今薦移於寵任已積彌綸
之效允諧中外之心佇進上階永毗至治某素慚懵學
最荷深知推轂使前顧重恩之未答守符於外修慶謁
以無由
　　賀樞宻諫議
右某伏審某官寵膺制綍進貳天樞凡被眷私舉同抃
躍伏以某官五辰鍾秀九徳兼謨繇大對而結主知厯
旬嵗而更器任常楊掌誥為一代之詞宗趙張撥煩居
三輔之治最入陪帷幄叅據廟堂誕掦經世之才佇正
秉均之拜某荷知惟舊聞命胥懽限州組之方拘企賔
階之莫及仰依陶冶徒結系馳
　　賀判府太尉相公
右某伏審某官拜恩典冊加數節旄坐移上相之庭就
委三城之鎮翰垣増重寰甸均休伏以某官道徳元龜
朝廷隆棟入則順事於百揆出則宣力於四方勲業冠
時忠規簡上嚮自宰樞之均逸暫從輔屏以觀風謝有
善君固周邦之相慶虞咨州牧將柔逺以任能繼煩同
徳之賢久殿折衝之地藩軍成績已遂請於魚符當扆
待賢佇再調於鵠鼎某早游翹館久去恩門欣聆前纛
之還尚歎行郵之逺限拘州印阻詣賔閎
　　回提刑度支
右某叨𨽻使封阻親燕晤敢謂謙光之眷特貽函教之
儀銜賜彌深増慚迨甚竊審詳亷之暇益全頤養之方
伏惟某官國棟宏姿寶珩粹禀負首公之大節宣應務
之劇才暫讞刑章允副寛平之望已聞召㫖佇陞要近
之聨隆暑向繁髙閎尚邈冀精葆衛下慰傾馳
　　賀安撫侍讀侍郎
右某伏䝉某官光膺中詔出鎮巨藩凡在提封舉深慶
抃恭以某官嶽符禀秀寶緯生才文窮述作之原識周
治亂之體奮掦世美顯服禁塗授將鉞以臨邊繼収豐
績侍殿帷而摘句屢告嘉謨懇辭京劇之煩請殿封圻
之近憩旌伊始坐閤攸安矧望在於廟堂豈久留於方
面佇聆迅召入副疇咨某被顧有年遡風尤切幸𨽻名
於使管阻執贄於賔閎心所嚮翹言非殫究
　　回知府觀察
右某伏念嚮預朝趨每瞻顔表洎承郡補益逺門隅寖
劇遡風之誠罕通執訊之問敢云貴要顧此冗閑紆翰
勒以為儀篤情文而示好言因喜溢固多虚奬之談志
以方回乃盡勞謙之意祗循恵好豈廢中藏伏以某官
生質粹純才資敏給席公候之餘慶簡睿聖之深知譽
洽士倫恩隆戚里亷車命秩誠徳位之相先使竹臨民
矧政刑之允濟已從詳試即佇褒遷限封壤之正遥接
燕言而未遂願順生經之固少符善祀之勤系慕所深
究宣匪逮
　　賀知府龍圖
右某伏審光膺朝檢出布藩條凡荷眷知舉深抃躍恭
惟某官學窮精祲徳富誠明繇邇閣之敷經踐禁塗之
持槖厯更典領益著謀猷間得請於黼帷遂均休於符
守初聆頓節已傳來暮之謡矧在鄰疆竊幸餘輝之庇
方修贄禮遽損占書載循喜溢之言第劇欽銜之素封
郵雖邇音㫖坐遥佇聞召節之頒前慶近樞之拜炎威
如熾鈴閣方休冀眠食以自將副夙宵之所禱
　　回祥符知縣郎中
右某伏念符守拘縻標顔阻邈徒切遡風之想濅稽染
翰之儀逺貺華函曲敦重禮眷此晩生之無似奚堪舊
徳之相先銜愧自中刻銘罔替伏惟某官士林孤秀朝
路通才試政事以甚詳藹聲猷而彌逺郎省時之清望
久爾踐掦赤縣國之要官重兹委用已著循良之效行
膺顯近之資姑冀䕶調少副勤企
　　回同年著作
右某伏審同年著作被諸府之薦能副三銓之覆實拜
恩槐陛進秩蘭䑓素推應務之才兹實漸磐之始夙叨
朋好竊抃榮陞官次坐縻展慶儀而未逮謙撝逺篤紆
華幅以為先展味懿辭欽承重禮但感銜而不足遂藏
去以無㤀時方用才日遲登俊永言傾嚮匪假周談
　　賀留守相公辭太原再領西京
右某伏審某官光被贊書進崇命數推至誠而確讓止
褒冊之既行特帖後恩即移舊府義激周行之次歡騰
近甸之間伏以某官奥學際天元功冠世熈帝之載則
書叙九徳之歌知幾其神則易稱萬夫之望自兩登於
魁柄皆弗處於盛名委政廟堂出藩畿甸邦國若否昔
頼山甫之將明輔相重輕今繋晉公之出入昨以虞州
咨牧漢冊圖勲坐移丞相之庭往殿太原之壤端揆崇
秩所以尊師長之賢尹正重名所以増方鎮之體矧枌
榆之故里佇旄纛之來歸而相公内樂安閑弗榮寵利
亟露章而懇叙務辭爵以彌堅宸扆為之動懐朝制因
而収汗止拜常山之節還臨洛宅之都俞命傳聞羣倫
愯歎竊謂筌宰相契上方有舊人共政之求㝢縣具瞻
下益思大鈞播物之恵雖暫諧於冲志諒即被於疇咨
三冠鼎槐抑有本朝之故事再開鑪冶將副率土之傾
心某早荷甄収方塵郡寄側聴保釐之始欣依臨照之
餘恪守印符莫獲修於慶謁傾馳懇素姑永託於生成
　　賀知府龍圖諫議
右某伏審茂膺恩渥易守藩宣伏惟慶慰恭以某官清
徳藹躬懿文邁古逄㑹光華之旦徊翔清切之塗輟内
閣之論思均价人之委寄政成恵洽民詠朝咨再勞撫
俗之仁來綏近甸佇對馳軺之召亟進通班繼賢世之
令猷畢宗工之能事某忝分州節仰託使封恭聆坐閣
之初未遂趨隅之謁傾依盛徳曷諭丹誠
　　謝二府
右某嚮以忝恩為郡便日布條循公式以謄書遡台庭
而露懇地有常尊之隔禮無宜答之文豈謂某官牧徳
至虚降心小物乗政司之多暇紆記室之報章眷舊甚
勤特屈廟堂之範披文未既頓生州郡之輝恵賜不訾
感銘無盡恭審内贊邦家之務助宣天地之和六氣茂
康百祥叢集斯文未墜天方降任於哲人至治在辰上
且仰成於良輔敢冀勉遵於時令順䕶生經益副萬樞
之毗更増九鼎之固某限拘使竹㘴隔翹材竊深豫附
之情永頼陶成之賜
　　轉官謝二府
右某此者伏䝉制恩特授前官者攸司上課成命下頒
進位甚優省躬斯愧伏念某小才曲藝孤進晚生叙厯
朝閨浸塵儒館懐鈆雖久書未畢於汗青請郡既行詔
遂分於半竹凡更内外頗渉嵗年屬大比之甫期乏寸
勞之報最公朝平施著令應遷擢聫三署之行仍躐左
曺之要異恩所被非服是慚此葢伏遇某官陶冶百工
權衡衆職使士大夫各稱其任無賢不肖皆用其長心
推至公道弗異逺眷是顓愚之質薦䝉樂育之私増秩
留州荷深仁而已至悉心為政惟來効之是圖將論報
於生成敢殫勞於夙夜
　　轉官謝監司
右某此者叨膺制綍叙進郎曺寵渥所加庸虚靡稱伏
念某天資弗厚學術固踈仕厯朝閨職塵儒館内掌故
事於時無益於毫分出領近麾臨政未聞於善最屬攸
司之大比縁滿嵗以應遷増秩甚優冐恩為愧此葢伏
遇某官澄清使部振肅治綱羣吏臧否頼案亷而悉上
公朝黜陟俟贊啟而後行非才所䝉其姑繇此但益勤
於吏職期不累於已知
　　提刑轉運先狀
右某伏審某官差日登車便時行郡冐潦塗而匪易擁
茨福以無虧露檄諸城已禀行䑓之範屬鞬近次佇修
列郡之儀瞻望風徽竊深悚抃
　　賀運使度支
右某伏審某官内膺制綍出領使權伏惟慶慰恭以某
官文懿學純徳方氣直夙擅儒林之譽蚤登郎署之榮
司㑹佐籌朝用富彊之畫近畿案節上咨良直之謨行
觀風績之騰聞入副宸庭之顯用某適叨守郡獲事提
封第傾賀厦之誠尚阻承顔之願其於欣激曷諭端倪
　　賀知府侍郎
右某伏審光膺中詔榮鎮巨藩伏惟慶慰恭以某官秀
禀天元識探道奥蚤躋榮於顯路自結知於上𠂻屢分
圭竹之咨薦著循良之効撫綏方面坐期風教之凝進
拜樞衡式副巖瞻之詠春陽伊始使傳方勤願益保於
生經庶逺符於私禱
　　賀淮南運使
右某伏審顯膺詔檢榮緫使權伏惟慶慰恭以某官秀
禀天元識探道奥自結宸旒之眷爰陞郎署之華日著
聲光屢厯藩宣之委朝資經度緫司兵食之饒利毫坐
析於江淮風節聳驚於郡邑竚迎褒召别踐顯嚴豈惟
協輿議之歸故可展大賢之效某比拘班教尚阻承顔
冀順保於生經庶益符於私禱
　　回侍讀
右某言念奔馳吏職隔濶俊游嚮義雖深親賢未遂豈
云明哲之見顧貺以緘書而示情徳盛禮恭有勞謙終
吉之美道同志合推相下不厭之心自惟薄才徒服髙
誼恭承紬次於儀典方勤啟發於篇章累朝所行一旦
大備自非精思之敏曷究淵源之來勉冀䕶調將副咨
用區區所禱喋喋靡宣
　　回夀州知府到任
右某伏審某官出持使節已署郡條頒仁政以便民聴
風謡之載道矧素推於才譽已詳試於良能諒非𤓰戌
之期即被璽書之寵别躋顯用乃協輿言某叨假便麾
幸依鄰壤方竊潤河之廕遽承占牘之貽欽佩多儀但
深於刻著𬗟懐懿範罙切於系馳姑願珍調少副勤祝
　　回知府内翰
右某伏以天府浩煩之地任峻時權複門演潤之司職
崇内著側聴恩俞之始實増抃蹈之誠恭惟知府内翰
奥學輔時懿文華國魁甲多士羽儀盛朝暢風教於近
藩備諮詢於法從龍荒結好生原隰之光輝鼇禁代言
増訓辭之深厚暫勞治劇即慶登庸敢意眷慈特貽手
問荷謙撝之有素激悚抃以逾深願勤導養之方少副
傾祈之素
　　回伴讀郎中
右某伏審趨召節之嚴已修陛見視宸闈之學爰涖官
儀裁慶問以未皇沐勞緘之猥及載惟謙厚増切悚銘
恭以某官直道被躬純誠許國謹信自任祕温樹而不
言清亷所髙潛郎曺而為樂國藩初建聖慮攸先式顧
老成之風首膺進讀之任春陽在候燕晤未涯倍冀珍
頥用符誠禱
　　回廬州知府郎中
右某近者使艎過郡獲修贄見之儀征斾首塗旋愴風
期之逺辱華牋之猥及荷厚意之彌深竊承涓日惟良
布條伊始幸接𤓰鄰之末實依河潤之餘恭惟某官植
操端方懷誠謇諤出被藩朝之委入分財計之司聿眷
耆明均休近輔矧淮淝之奥壤控南北之通逵英節之
臨實均於方任甘棠之愛佇見於詠歌春律載陽晤言
正阻倍祈保衛式副企瞻
　　回鈐轄
右某嚮叨共事幸親談燕之娯俄屬改轅遽悵聲容之
别方深企徳猥辱占書竊承衝涉之勞無爽和倪之妙
恭以某官清規格物淑聞藹時蚤縁睿眷之隆薦領兵
防之寄謀惟可倚講練尤精諒匪俟於終更即别膺於
峻召披風正逺珍食是祈欽祝之誠旦夕以冀
　　回郢州知府學士
右某嚮者某官輟蓬山之直紆富水之章聆涓便辰即
署新政頒春庶俗已騰愷悌之謡講好它邦遽逮緘書
之禮自惟亡狀素辱與㳺相望隔於封疆馳神劇於嵗
月恭承惠好増激感悰竊以某官修性淳明執道深固
學術足以表於士類政事足以達於民宜入觀石室之
書已大正於訛失出假竹符之守蓋暫試於才猷異時
從橐之求當首追鋒之召朋從之分企佇實勤惟善御
於沖和副祝祈於旦暮
　　上交代職方
右某伏審光膺綸檢就領州章伏惟慶慰恭以某官識
量淵淳風猷沈正屢更事任益著聲光薦仰副於朝咨
來暫分於州寄自慙前粃得忝交符佇臨滿戌之期併
叙與游之舊初炎在候珍食是祈行趨召節之嚴别踐
顯塗之峻
　　二府賀冬
右某伏以日御迎長斗繩維北地雷衍畫慶叢陽復之
亨鍾鼓布庭儀盛嵗元之亞恭惟某官道躋民極徳配
黄鍾宣曜三階之符參和六典之職信功順事有若虞
之臯䕫應變守文則為我之姚宋適履嘉辰之㑹方毗
至治之期益介夀祺永扶運祚某限持州節阻奉慶觴
傃翹館以馳誠託書筠而寡喻
　　外任兩省賀冬
右某伏以室琯升陽臺雲紀瑞輯朝圭而展慶獻紋履
以迎長伏惟某官性藴端方徳猷純茂巳試大儒之効
自結明主之知蕃宣屏翰之勞四方稱誦輔弼疑丞之
任匪日登咨乗吉旦之嘉亨擁祥經而膍厚某限榮州
組坐隔賔軒祝望瞻依倍百常等
　　鄰郡賀冬
伏以天正開統日晷迎長挺柔荔以應時候飛葭而布
琯伏惟某官躬富才美治稱循良方開吉禄之榮益饗
純禧之茂各縻官次阻叙慶儀但勤致祝之誠莫究傾
思之意其於祝嚮曷既聲言
　　二府賀正
右某伏以七始推元三正建朔布典常於王闕㑹朝貢
於春庭榖旦惟新近司叢祉恭以某官天鍾全徳體蹈
大方協期運之休明應階符之炳耀内總三事朝廷以
之尊榮外撫四夷方隅以之底定適屬履端之始允膺
畀夀之祥永輔熈平式光才美某守符於外䞇謁無階
瞻望門牆但馳誠素
　　外任兩省賀正
右某伏以履端於始史氏所以正三朝以正次王春秋
所以尊五始矧㑹得天之數見臨交泰之期恭惟某官
直道體和嘉猷濟衆縁飾真儒之事布宣明正之恩近
甸列藩被仁風之浹洽元正上日開福履以駢繁乘此
春祺行歸禁路某拘官有守叙慶無階禱嚮瞻依實倍
彛等
　
　
　
　
　蘇魏公文集巻四十八
欽定四庫全書
　蘇魏公文集巻四十九
　　　　　　　　　　　　　宋　蘇頌　撰
　啟
　　謝知制誥
右臣䝉恩授前件職者驟塵清禁仰服華褒才不副時
愧無容處伏以王者審乎出令莫重訓辭儒臣職於代
言是為華選自百篇之義缺洎七制之主興代有裁成
之文形於播告之指述辭意則貴乎深厚而爾雅語詔
冊則欲其昭毅而和莊象夬揚庭言之文者行之逺演
絲成綍體之大者述之難必資起草之工以賛發中之
命右文在旦多士盈朝除書徳音如常揚者時不乏言
語侍從比朔臯者未足多光輝簮槖之聯増峻陛亷之
等繼登兹選未易其人如某者才非有以絶羣學不足
以適道屬少孤之多難常苦節以自持不辭小官葢竊
逮親之禄入望大利固無經國之謀幸當路之為言預
複門之試可進登書府涉厯歳華職有屢遷效無薄最
間奉召趨之一節入塵記史之二星載筆赤墀已玷從
官之末著篇黄閣遽膺寵典之優陞置掖垣典司渙令
矧右曹之清秩實先子之嘗僚深愧鯫生復仍故職坐
卧敢當於舊位翼成懼棄於後基世掌絲綸徒竊古人
之美習知臺閣誤先寒士之求此蓋伏遇某官恊賛聖
辰主平公論士無愚哲咸歸品目之明言有吁俞素啟
上聰之聽是令踈外辱在甄成敢不刻志始終匪躬朝
夕奉遵職禁道無替於守官圖報國恩心不忘於知已
　　亳州到任謝二府
右某䝉恩差知前件州已到任上訖者隳官責薄敢辭
逺守之勞易地恩優再竊近藩之寄適由便道遂此布
條叨幸居多悸惶曷已伏念某挺至愚之禀無適用之
才頃冐憲章上孤樂育一麾出守巳荷曲成之私六輔
陪京遽膺内徙之寵䖍命始臨於位表銜恩豈在於他
門此葢伏䝉某官推致大中之原輔成至治之極振滯
淹以廣賢路靡有遐遺棄疵眚以盡人材俾其自效良
慚懵昧復被甄收猥從僻陋之邦寖獲便安之地奉循
詔令當官彌念於匪躬追省愆尤勠力尚期於晚節
　　亳州到任謝兩省
右某近膺朝命易守輔藩方其莅事之初屬嬰多故惟
是奏書之緩深愧非儀姑勤企徳之誠猶惕負恩之誚
伏念某早由孤宦誤擢近班不職稽違坐鐫西省之籍
至仁惻隱出假東陽之麾郡壤雖遥土風甚媺頒條暇
日但思追省於愆尤去國踰年不幸重罹於憂患旅懐
多感榮仕寖忘豈圖易地之優獲在陪京之列非惟出
於逺僻且復便於私營此葢某官以直方之道致君以
忠恕之心格物外收棄置使有漸階自慚疵眚之餘未
副稱揚之惠寛其罪罟旣䝉觀過之知勤於吏資敢怠
當官之效心之蘄嚮言豈勝陳
　　賀昭文僕射相公
右某啟伏審某官筆述聖經書聞宸扆言綸誕告秩増
左相之崇台鉉兼華地進東臺之長式彰儒效永化人
文恭以某官生徳自天潛心於古立言垂教若稽姬孔
之猷熈載奮庸無媿臯䕫之業閔學者之師誖欲聖人
之指明間奉淵謨講詳典籍之奥獨推卓見發明義理
之歸甫終汗簡之功盡革顓門之陋微言之緒復續於
當今大道之行可期於兹世宜服寵嘉之渥進居師長
之尊多士是依萬邦攸慶某拘嬰符鑰阻拜門藩涵泳
塵編常患迷塗而擿埴叅評舊學將期發覆以開明竊
抃之誠喻言曷旣
　　回交代資政侍郎
右某啟伏承某官請麾便郡移節近圻尚稽縁鵠之謀
再遂左魚之適顧惟鄙陋夙忝從游慙無告政之能將
幸承顔之便雖嘗奏記巳愧後時豈圖公輔之尊曲徇
平懐之體逺紆教尺過著謙撝兩紙八行固親踈而有
意一日三復姑藏去以為榮伏況丹扆虚懐明庭佇告
豈止平生之交義久俟彈冠諒惟遐邇之人心咸思躍
冶郊迎有日股抃尤深更祈匽薄之餘益厚將綏之祉
乃情企嚮臨紙奚言
　　回知府經略宻學
右某啟伏審顯膺褒詔進直内樞勲望益髙輿情胥慰
某官器能閎博智略淵通早推望族之華復擅文場之
秀踐揚中外歴試劇煩制閫西陲進拓金湯之固斥疆
遐服盡收冠帶之民躐躋禁宻之聨葢示疇咨之漸方
欣異數遽枉華緘祗認眷私銘藏悃素
　　回知府内翰
右某伏念逷違門序第傾企嚮之懐恪守郡條時闕興
居之問敢期隆顧逺辱貽書銜眷良深増慙固甚竊惟
剸劇之裕無爽頤生之和伏以某官時棟上材聖門高
第文章國之經緯徳業民之表儀自奮躍于天衢遂簡
知于黼座雍容禁複潤飾王猷不離侍從之聨總治浩
穰之地名威已振儒效益彰諒匪俟於累朝定進陞於
四輔暑躔加畏賔館尚賖伏冀精調庸副䖍禱
　　回知府内翰
右某伏審某官寵膺朝制正尹都畿以文章侍從之才
治衆大劇煩之地未勞餘力巳副具瞻伏惟某官賢業
絶人忠言許國入當三册之問遂冠四方之豪黼座虚
懷待以公卿之器金坡進直演成謨訓之辭上方以吏
事而任三公時皆由選表而登二府今煩俊哲而為治
實頼威名而鎮時諒匪累朝遂登大任某久游材館方
假州符阻贄謁於賔閎但馳誠於天邑
　　回南京權府運使中允
右某此者叨膺制命獲守畱京自省庸虚有慚寄任竊
念某所慿不厚自視無竒徒用簡編之資漸階臺閣之
選未蠲謫籍復叙郊禧閱麗正之圖書再塵儒職委離
宫之筦鑰繼荷恩章矧近府之會衝豈非材之冝㨿顧
惟多幸得在提封奉行新書敢不悉心於庶務振舉大
要方將禀誨於外臺豈謂某官屈使範之威眷朋簪之
舊日圻千里俯勞臨涖之煩手札八行先枉勤渠之問
披尋辭意銘篆膺心佇趣辦嚴之期即修謁贄之禮自
餘悃欵靡俟究宣
　　回南京通判郎中
右某言念析符南服再越於歳朞易地近疆薦叨於恩
制適從便道遽此頒條企望藩封竊喜仁隣之援拘縈
官守無階晤語之期豈謂某官眷舊情深撝謙志篤特
遣行人之使首貽累幅之書褒以榮辭兹見相先之範
藏之私禇彌敦永好之隆坐阻風徽難宣感悃
　　回防禦太傅
右某啟伏審朝門覆實文躋科等之優英節超恩秩峻
州防之寄宗藩擢秀士論推髙竊以國家系本仙源慶
流屬籍九族以睦廣帝堯文思之勛半楚而封盛炎漢
王公之制寵拜雖縁於世緒褒甄必校於藝能時有卓
爾特立之才上副褎然首舉之選恭以某官性資明敏
問學該通志外綺紈之華躬持韋布之行河間好古樂
與諸儒而並逰更生屬辭遂偕羣雋而進㧞俄給上方
之札髙中有司之程大對危言帝每篇而稱善通侯列
爵位不次以加榮匪惟冠映於懿親固亦輝華於多士
某欽聞時譽阻遘風期官守攸拘展慶儀而莫逮親賢
垂眷枉翰尺以先貽載觀掞藻之華但切靦顔之愧無
縁燕接益用銘銜
　　回河東都運諫議
右某啟伏審某官寵膺詔綍進擢諫坡仍畱將漕之權
且重撫封之寄素叨眷與竊抃鄙悰竊惟某官方正自
持清通不澆早服教忠之訓久彰應務之才賛劇治煩
風力稔聞於臺閣頒條刺郡聲猷夙簡於朝廷惟唐晉
之舊墟搤戎羌之衝地均輸所寄功最薦登坐收制勝
之謀就拜褒賢之典陟天子諍臣之列已峻近班繼大
門先徳之榮益為盛事敢意謙光之重不遺棄置之餘
首貺牋封過敦禮範荷明哲久要之契銘著不忘祝公
台大用之期傾依有日乃誠䖍企臨紙奚言
　　回瀛州安撫待制
右某啟伏審某官被發中之詔膺謀帥之權進班禁閣
之逰杖鉞瀛關之壤時登儁哲士有輝光伏惟某官以
奥學清文羽儀臺閣以英聲茂實簡在朝廷向自書林
之校文出分漕輓之將命兩淮川陸之會肅抗風稜二
史言動之司旋歸禁從方告猷於帝右復領使於朔陲
引錣運籌薦修農戰之備鑿門推轂遂有軍師之求寵
加荷槖之聨益重元戎之寄為光清世襲美徳門緩帶
寢兵巳擅羊公之譽緇衣善職行歌鄭武之詩某早被
眷知久違英晤自聽撫邊之拜久稽奏記之儀何大雅
之謙撝不崇體貌顧並逰之冗外特貶緘書豈惟荷聲
氣之所同抑亦増茂悦之深慶在於欣激難悉條陳
　　杭州到任謝二府
右某䝉恩差知前件州已到任上訖者全吴故社寧海
雄藩異時禁近之巨公出為屏翰何意斥䟽之逺跡遂
許長臨適兹賦政之初深愧冒恩之厚伏念某器非閎
逺躬負愆尤絶覬榮塗止期禄食昨罷睢陽之筦入趨
魏闕之朝典領圖書幸與諸儒之踵武出入臺省得階
邇綴之班聨會江淮之薦饑煩宵旰之遐慮咨求良牧
偶擢匪才受命飲氷敢自營於私便之官便道即宣布
於上恩方事之叢以榮為懼此蓋某官道佐明主徳施
逺方眷東南隅之民尚艱粒食擇二千石之吏俾乂海
邦再省孱虚奚堪責任敢不上體朝廷之意恪奉詔條
拊循家户之人使安田里庶幾免過仰副至公
　　回越州知府大資
右某啟此者叨分朝寄獲假州符惟東南之要衝當熯
災之為沴冝求宿望出布上恩顧兹蹇躓之餘素乏循
良之譽誤膺咨牧來此長人受命飲氷姑夙宵而増愓
之官便道頒條詔以云初伏遇某官暫輟政機出臨藩
閫封疆千里幸依鄰國之光坯冶一陶更佇化工之賜
敢謂謙撝之德特紆欵宻之書味藻思之彌髙但銘丹
臆望翹材之甚邇阻侍清塵感嚮之誠敷陳無盡
　　回致政太傅侍中
右某伏念假使竹於一方跡縻江海望翹材於千里目
斷雲霄居慙走俗之勞遂闕問安之禮自惟簡怠宜取
悔尤豈謂某官陂量兼容台躔委照固燕居之多暇裁
尺素以見貽兩紙八行親枉鍾毫之妙片言一字意踰
魯筆之褒兼聆高蹈之間固有多祥之集非徒感誦并
用欣歡重念孱虛夙承奬拔離竒為器曲成特出於化
工連蹇違時棄置自甘於散地悵舊恩之莫報嗟末路
之攸拘慕赤松之逰無階企仰祝大椿之筭但極傾馳
　　上西川知府端明侍郎
右某伏念辱知素深去徳滋久下邦假守顧簿領之攸
攖上館馳誠通記函而殆闕緬惟徳履時擁天和伏以
某官道繫斯文名重當世立朝則蘧史之載直作鎮則
方召之告猷西南一都巳榮後拜之寵左右四輔佇繼
緇衣之詩尚阻趨隅倍祈良食孤羇之跡陶冶是期
　　上大孝昭文相公
右某啟伏以某官以不時出之才内輔朝政以大丞相
之重躬執親喪伏自倚廬西還灰籥屢變聖上惟同體
之義夙夜注懐士民思造物之仁邇遐延首諒典册之
前降期鑪冶之再開葢本朝故事之當行況上公虛位
而佇復將兩全於忠孝宜俯就於情文某二紀荷知八
年受賜迹畱書館悵去徳之踰時恩假州符盡提衡之
素惠限兹遥阻未獲瞻承中心欲陳萬一奚究
　　回登州知郡司封
右某啟向者某官奏南司之課膺中詔之褒進左曹於
省聨領奥藩於海裔葢切循良之選爰咨端諒之能自
承擁傳之去東居悵拊塵之坐隔懐鉛自窘未遑緘候
之儀占牘不忘首辱惠存之問聆布條之伊始惟善俗
之有方政務多閒福基衆厚伏以某官奥學敏識峻節
孤風得古人之清通為來者之矩矱郡邑之政沛然謡
於民言臺閣之模凛乎肅於朝著方倚直繩之用遽膺
半竹之行昔者由御史而為省郎唐官謂之清望出諫
官而補郡守漢臣因以自陳矧惟碩哲之謨允恊前良
之美諒兹出守聊為外資詠中和之詩巳宣於主澤還
顧問之列行奉於帝俞榮據顯華之塗參為孤拙之芘
適臨歊暑坐逺清言願遵御於氣冲冀㝠符於善禱乃
情依嚮䑛筆奚殫
　　回宿州知郡郎中
右某啟伏審某官出分使節巳布郡條頒仁政以便民
聼風謡之載道矧素推於才譽巳詳試於良能諒非𤓰
戍之期即被璽書之寵别躋顯用乃協輿言某素偃聲
猷幸依隣壤方切餘輝之燭首貽尺牘之貽仰服謙撝
但深悚荷
　　賀樞宻相公
右某伏審某官寵膺制册入冠樞庭賢哲在朝中外交
慶恭以某官謨資六徳道賛九功二紀奮經綸之謨七
年當鈞冶之柄致君之慮逹於天淵許國之誠貫於金
石庶務由之清穆百度為之和平曩由陟屺之哀始正
居廬之禮三年之孝已著於儀刑羣辟之師再符於夢
卜惟新大政爰任舊人僉諧元老之尊特重本兵之地
山甫文武之憲式副簡求傅說鹽梅之和聿隆瞻望某
拘縈使竹阻造賔墀仰明命之誕揚倍常倫而懽抃
　　回告諭太保
右某近者伏承某官出諭帝宸之㫖循行侯服之遥惟
是末封獲瞻茂範雖喜接辭之便且慙為禮之踈屬軒
斾之不畱恨風規之遽隔料惟登頓無爽粹和適兹疾
置之來首辱華牋之貺謙撝過厚感戢奚勝矧以聖政
惟新遣使就安於列壤時才被選抗旌允副於上心諒
竣事以還朝巳疇能而被寵清秋伊始閎館正遥冀眠
食以自珍慰夙宵之所禱在於傾嚮靡迨周陳
　　知府祠部先狀
右某伏審某官榮分漢節出鎮淮藩驅大斾以戒行歴
弊封而甫邇悠塗冒涉諒無爽於履祥近境將迎佇恭
投於典謁乃心所嚮須面殫陳
　　回觀察太尉
右某近審某官懇請州麾出觀藩政方布便時之治巳
騰來暮之謡朝寄值才士論歸美矧屬戚賢之望累更
中外之煩風績素隆柄任伊漸承偃藩之多暇傳占牘
之斯來仍顧鯫生均紆厚禮榮辭見假本由巽下之誠
髙誼所臨永訂要言之好在於感惕萃乃悰襟當寒律
之正嚴諒神倪之益泰更勤輔養遲對寵嘉區區之心
喋喋無喻
　　回省副
右某言念縈縻麾守隔闊門䦨雖傾嚮誼之誠久闕馳
郵之問敢期謙顧逺墜牋封諦味情文交輸愊臆忻承
副計之暇無虧養浩之方恭以某官道本直清志敦恬
裕逢辰奮於才美載世踐於顯華使節觀風宣四方而
著效計庭參畫通九府以收勲諒弗俟於累朝即别膺
於大任炎暉巳熾崇館方遥尚冀精調少副詹禱
　　上陵使相公
右某伏審某官暫違宫闕祇事寢園營萬世固安之橅
慰兩宫哀慕之志恭惟巳竣陵域歸止廟堂忘履跋之
為勞固神明之薦祉伏以某官清寜間氣道徳元龜文
武憲乎四方謨猷宣乎九徳昨者先皇厭世嗣聖承祧
綴衣在庭首當顧命之屬同軌至會躬案因山之儀方
大號之惟新頼庶綱之有寄熈帝之載邁虞書股肱之
歌王功曰勲紀周人彛鼎之器永光鴻業允副具瞻
　　回太原經畧相公賀冬
右某啟伏以灰飛氣應厯推天統之元剛長朋來易著
乾陽之始伏惟某官任隆三事望重四朝輟端揆之彌
綸布藩宣之條教簡簡降福慶已協於迎長巖巖具瞻
民共歌於畫一敢期謙徳逺貺華牋仰承眷與之私罙
積悚銘之素莫遑面叙愈劇心揺
　　回賀冬
右某伏以珠躔起厯竹律生音斗指子以平時氣萌泉
而仕物恭以某官公忠挺操幹敏馳聲適逢會於亨辰
將茂迎於蕃祉限拘麾守阻奉賔儀方結慶懐首䝉華
問祇佩眷勤之意但深悚企之私
　
　
　
　
　
　
　
　
　
　
　
　
　
　
　蘇魏公文集巻四十九
欽定四庫全書
　蘇魏公文集巻五十
　　　　　　　　　　　　　宋　蘇頌　撰
　啟
　　濠州到任謝二府
右某䝉恩差知前件州巳到任上訖者非才尹劇誠不
厭於人言有罪出麾復得臨於民政去都不逺便道匪
勞初省詔條有慙面目伏念某識無逺大智乏周防誤
被宸俞使承府治謂諸僚皆朝廷之選故信任而弗疑
以兩造非姦慝之人故寛舍而不問豈意吏曹之乖謬
致煩詔獄之推窮無由自明分甘重責荷上恩之含垢
原所坐之因人止免一官仍除善郡此葢某官致君以
道用法不私方百度之惟新靡容於曠事或一物之失
所每惻於深仁俯矜多難之餘隂有曲成之造迂踈獲
譴固宜置散以投閒衰暮貪榮尚爾為貧而竊禄敢忘
内省仰答殊私
　　滄州到任謝二府
右某䝉恩差知前件州已到任上訖者上盟津之符特
寛旣徃之咎假滄海之節再荷曲成之私逮此布條徒
深嚮徳伏念某所慿不厚自知甚明智畧不足以適時
宜操修非有以過人者冐塵禁近初以妄言而下遷試
守劇繁復縁縱舍而連黜每思薄祐絶意榮塗誠宜置
散以投閒姑務省非而責巳收還印綍巳慚天幸之多
擢守藩方抑懼人言之嘖矧兹邊寄匪用次遷顧敗官
不職之餘才非其稱惟振廢起淹之舉恩有所歸此葢
某官心推至公道在博愛賞刑無濫雖賤微皆軫於哀
矜故舊不遺在鄙薄尤䝉於假借委之善郡慰彼衰年
惟堅匪石之心少答在鈞之賜恩閎千里魂幹九升戀
戀之誠云云何及
　　回運使兵部
右某啟伏審某官露章辭劇剖竹為藩輟使務於冀方
殿鄕邦於江國主知素厚暫諧卧治之榮士論所歸行
聽節趨之寵眷言屬部悵失餘光方深去德之思忽枉
摛華之貺圜函縟禮拜手迹以彌勤大斾嚴行望車塵
而益逺更祈良食少緩遐心
　　回知郡郎中
右某伏念壤甸相望徽音坐隔雖嘗寓訊未諭馳情逺
承教牘之貽過篤謙撝之意聆風為慰銜徳無忘伏惟
某官生質渾深材資敏邁本閨臺之積譽副州郡之選
能師帥承流巳報成於政治朝廷重外方表任於循良
願益將頤佇聞咨擢乃誠所嚮臨啟罙勤
　　賀禮儀待制
右某伏審某官進膺言綍榮踐禁塗辱與交從竊深慶
抃伏惟某官耆儒宿望懿行深資逢辰早躐於文科奮
藻不離於經術先帝天飛之日眷注巳隆邇英晝訪之
游登延且久近序偏更於典領同時共歎於淹回黼帷
動求舊之思天閣慶登賢之拜内備顧問雍容持槖之
榮入告謨猷旦暮沃心之熟某久暌風晤喜聽咨俞方
嬰簿領之勞早闕緘縢之貢敢圖厚眷先貺華牋雖親
踈而禮意均本由謙重然貴賤而交情見罙荷撫循徒
深悚戢之懐莫喻傾輸之素
　　上致政郎中
右某伏念攖郡鈴之紛擾少曠馳郵瞻燕几之優閒常
深企德緬想興居之暇益臻輔養之和伏惟某官樂道
希夷處躬溫厚早遂冥鴻之志髙辭振鷺之羣歸里巷
以安躬推先士望賁丘園而養素用固天倪漸屇熈春
尚遥省晤倍祈保攝式副傾翹
　　回提舉著作
右某啟近因歳首嘗寓慶緘尚未徹於省觀忽先紆於
翰尺曲敦禮範備見愛思矧在州封方承使㫖惟奉循
之恐怠頼寛假之已多敢冀謙撝過垂眷奬拜手筆八
行之貺愧荷殊深限淮山千里之遥披承永日更期珍
䕶别佇寵遷欽企之誠一二奚究
　　回恩州知府皇城
右某啟近者之藩假道獲欵於賔閎折爼飛觴復陪於
燕衎屬迫官期之近不終朋舊之歡去徳未幾合符伊
始託善隣之庇方企於風期裁占吏之書先承於惠好
且審侍鈴之多暇允臻泰宇之嘉祥宣布中和巳協惟
良之譽登延近宻行膺不次之榮適届春和益綏冲履
其於感系未易殫陳
　　回冀州知府左藏
右某啟自承榮領使權幸依河潤沈迷鮮暇未遑竿牘
之儀謙假過隆首辱牋縢之貺仰循重意載戢丹悰伏
惟某官忠諒承家詩書蘊學稔武名於朝寀藹政譽於
邉藩鎮撫外夷方頼折衝之畫光華近著行膺簡在之
恩尚阻晤言倍祈遵養傾依之素鍳寐不忘
　　回知縣太博謝改官
右某竊承某官上課天官拜恩綸制榮進曲臺之秩益
開近著之班夙忝與游欣聞新渥猥辱書幐之貺曲形
謙槩之隆銜戢於中諭言靡託矧以某官才名夙茂風
譽兼優百里之洽絃歌久彰善治三年而比績用已被
榮褒佇别對於寵陞乃奮揚於素蘊未期占晤姑罄禱
䖍
　　賀新恩先輩
右某啟伏以右文興治盛徳撫辰廣求天下之英皆與
彀中之選詔書一下士類四臻承平百年用此數路刈
薪之效而得乎翹楚育材之久而見乎菁莪必須異能
以備優等伏惟先輩學漸聖域文舒國華寖遊俊造之
林久待弓旌之聘飄然麗賦嘗親乙夜之觀赫爾榮名
高視東堂之集方聆駿舉俄沐華緘味詞意之稠重増
鄙懐之企悚
　　回舍人
右某伏念跡寄近藩坐企閨臺之彦書傳便驛欣聆金
玉之音荷恩眷之稠重慰羇懐之勞吝恭審順綏福履
保固天倪伏以某官道探古先學臻典則資嘉猷而悟
主發素業以濟時言成絲綸方演筆端之妙禮有沿襲
更資綿蕞之精朝倚碩儒日期柄用式臨庚伏正逺賔
趨敢冀上為廟朝精調寢餗
　　回致政龍圖
右某啟竊審某官通奏中宸請辭近著援大夫傳政之
禮慕至人佚老之談矧久踐於禁塗加累藩於戎翰聲
猷茂著體力方強遽懐止足之心深伏冲髙之度猥承
華幅曲謝堅誠雖景企以良勤載銘銜而弗巳乃情所
嚮臨啟寜周
　　回杭州知府待制
右某伏審某官出殿名邦升華内閣暫輟中臺之貳徃
專方面之權地據上游控全吳之都會兵鈐一道制百
粵之襟喉允屬髙才式當重寄敢意撝謙之徳曲敦求
舊之情竿牘為儀獲覩春華之麗藻風期罙篤更欣寒
栢之後凋感抃兼深敷陳曷喻
　　任左丞回外任兩制
右某啟此者叨被恩綸擢升省轄才非其稱愧積於中
伏念某生質無奇福基甚薄流離多難出入四朝㑹府
複門巳玷一時之選逺塗暮景本期三徑之歸詎意僉
諧更加奬擢此蓋某官素推公議每借味言方慙誤寵
之優繼辱榮函之貺仰銜眷惠曷勝名言
　　任右僕射謝前宰相
右某啟此者欽膺朝制擢預宰司惟幾政之倚平豈瑣
材之足任辭恩弗獲充位為慙伏念某識昧大方器非
逺用荷四朝之樂育逮二聖之眷知進叅管轄之謨殊
乏涓埃之補方丐退藏於閒燕敢期冐寵於鈞樞不愆
不忘素乏胡公之善非勲非舊但懐文本之憂此葢某
官表式斯文衡平多士曲記與游之舊隂推引類之私
施及孤愚越叨圖任望平津之東閣莫遂披承覧蕭相
之前規徒深景仰方修竿牘遽枉緘縢祗承惠好之音
倍深感銘之素
　　任右僕射回外任兩制
右某啟此者冒恩庭制登職宰均重惟衰耄之餘猥被
咨俞之寵位槐匪稱據蒺為憂某官義篤相先交隆久
敬樂贊言綸之出首貽占牘之儀摛藻為春情與文而
俱縟發函如面感將抃以交深祗服謙撝莫殫言諭
　　乞致仕上二府
右某啟伏念某所賦不厚自知甚明少無過人之才累
歴清貫晚叨輔政之任終致煩言自解去於近司尚冒
承於異數假真祠之使領就樂土以家居荷全度於大
鈞獲保躬於晚歳優閒過甚疾疹彌加膚革不仁固難
勝於冠冕桑榆已暮姑待盡於衡茅輒傾肝鬲之誠仰
凟黈旒之聽丐從散秩歸保餘齡伏望某官推惻隠之
深仁運代工之洪造入陪坐論特啟俞音倘縁陶冶之
私俾遂丘園之逸不獨退處閒燕幸終老於士鄕庶幾
訪尋巫醫稍扶持於病質果諧願望實出生成蘄嚮之
誠夙夕於是
　　致仕謝二府
右某啟此者拜恩朝綍歸老鄉閭擢孤卿崇貴之官躡
舊相退休之秩寵光踰分感懼交懐伏念某一介儒生
四朝榮遇出入將周於五紀夤縁偶玷於三階鼎足弗
強幾覆鹽梅之實葹心巳拔尚霑雨露之濡久竊燕安
寖成沈痼視隂愒日每驚疲曳之年苟禄饕榮自愧婆
娑之事屢抗章而告老䝉賜命以曰俞聨禁職於真游
奬其歸志返衡門於京口養此餘齡恩數過優甄成有
自此蓋某官代天化育秉國平均啟沃心而在公進退
人而盡禮曲徇孤危之懇免貽殆辱之譏敢言願棄於
人間希蹤前哲姑欲待終於牖下歸骨先原荷徳不貲
馳誠無已
　　回殿前太尉
右某啟伏審顯膺庭告進職殿巖擁新鎮之節旄視上
公之禮秩逺趨嚴召榮拜異恩竊以某官識洞韜鈐學
敦詩禮世服忠勤之節躬兼儒雅之風入則總親校於
内庭出則抗威稜於邉閫勲勞夙著聲誼益隆輟帥府
之閎謀肅提禁旅陞將壇之重寄宻衛宸居方慶寵光
遽貽華翰欣銘兼至敷諭奚殫
　　回中書侍郎
右某啟此者上閔衰遲詔容退老仰拜遷除之命俯全
進退之方企望時賢固慙伯玉之在後重惟恩舊最叨
鮑叔之深知已布懇誠具於竿牘豈謂某官情敦雅素
義篤始終不忘久要之言薦講平懐之禮尺牘隨天書
而並至宣毫與手跡以相輝雖子孺逺權不在自言於
長短而孟公隠几率皆有意於親踈姑恨殘骸難勝重
貺崢嶸晏歳修盪遥塗無階賔閣之趨但祝生經之衛
上符注意下慰具瞻
　　回殿前太尉
右某啟言念衰遲暮景久辭拱著之榮誕育初辰方切
免懐之念豈謂某官敦修契素講叙彛儀白雪長言借
華襃於麗句南辰妙相形善祝於餘齡集鑪薰壽斚之
芳兼篚帛仙巾之飾義全金石豈輶薄之能勝地隔川
塗悵披承之攸阻永言佩服姑用傾馳
　　回中書副閣舍人
右某啟近審榮膺詔檢峻陟詞垣進増近著之光華雅
副清衷之簡眷竊以帝王之制煥典册之文章臺閣之
規著雷風之號令鋪張治具鼓舞人羣必資博雅之才
共贊幾微之務伏惟某官文髙體要識洞淵源以昻霄
聳壑之姿副絶類離羣之選紬書史觀夙推良直之風
持槖從班益盡論思之效方欣明命遽枉幐音獲窺破
的之辭深歎湧泉之思仰銜謙徳罙激懦衷
　　回知府待制
右某啟向審易鎮雄藩升華内閣式表循良之效實叅
侍從之榮賢業有光僉言惟允某官器能閎博智識淵
微踐更要劇之權著見事功之敏囊錐脱頴庖刃發硎
擁節分符出則倚蕃宣於巨屏簪筆持槖入則備顧問
於邇聨葢能兼政事文學之科是宜居方伯連帥之任
將疇治最别副眷求詎意謙撝逺紆華翰欣銘兹極敷
諭奚殫
　　回校書學士
右某啟近審某官拜命嚴宸校文中秘輟璧水橋門之
望躋蓬山藏室之華絳帳傳經巳發韋編之奥青藜照
坐正刋蠧簡之訛聊假清塗遂階近著竊慶絲綸之寵
遽煩竿牘之儀祗味雄辭罙欽高致悵拊塵之未逮徒
置袖以無忘感佩之誠敷陳曷喻
　　回給事
右某啟伏審自蓬閣之上遊升瑣闈之要路淵衷圖舊
輿議允諧伏惟某官學繼聖門譽偕賢世久次師儒之
任益推經行之高鳴玉納言入則侍清閒之燕左符半
竹出則宣愷悌之風縈滯有年峻遷特異東臺審讀之
政出令惟嚴西清訪對之謨沃心無間竊聆成命増慰
私懐豈期眷顧之勤先枉牋幐之貺出於謙借姑用銘
藏
　　回奉禮宣徳
右某啟近審顯膺明命再擢詞科録成均升選之恩正
司馬論賢之日名實旣定資格遂殊矧惟適變之才素
擅通倫之學考言詢事固嘗超拔於賢關發䇿決科巳
復攬收於英彀迨茲寵渥實啟華塗猥煩占牘之儀獲
閱栖毫之妙乃誠感抃曷喻名言
　　回秘書學士
右某啟近者某官簡自上心擢居秘府錯薪刈楚選於
衆而拔其尤䑛墨和鉛博以文而審其是朝惟籲俊時
號得人矧繄素履之賢雅著士評之譽一言合契萬乘
改容亟頒芝檢之優恩躐進蘭臺之美職平日育才之
地聊刋正於舊文異時廸哲之功佇鋪張於偉蹟辱榮
辭而見及佩雅眷之不遺感與抃并情非言諭
　　轉宫保謝宰執
右某啟此者祗恩中詔進秩青宫事出甄成感盈心抱
伏念某所慿不厚徼幸實多少也入朝寖竊器名之重
老而謝事尚叨禄秩之優適當時制之期仰矚天飛之
運大賚四海仁恩溥洽於函生叙進百官寵數特加於
舊老逢時有慶服寵増榮此葢某官夙播大鈞曲全晚
節遘風雲之亨會被綸綍之優除一品班崇豈耄昏之
宜稱三階路隔思占叙以無由佩服恩私漫馳誠素
　　回廬州知府舍人
右某啟伏審光膺制詔移鎮淮圻復書殿之清資總兵
鈐之要地寵榮増煥朋舊相懽竊以某官夙富宏才少
馳敏譽論經帝學名動公卿之間奮藻詞林職居禁近
之要三巳豈渝於直道九遷寜滯於逺途再陟近班仍
藩舊治郭伋之再至所部聊慰兒童望之之雅意本朝
豈淹郡吏上知巳久峻召非遥士論傳聞方喜俊賢之
進用行人遽至逺承牋牘之謙撝自顧衰遲何勝眷記
炎歊在候披奉未期冀倍保於寢興庶少符於系詠
　　回通判都官
右某昨者被命中宸得麾近壤側聆時彦方貳政條匪
徒適求舊之懐兼亦遂依仁之願忽紆華幅逷示遜辭
荷曩眷之未忘刻丹誠而不已伏惟某官富文敏學博
識周才始擢秀於上科累試能於劇務郎官清要久更
踐履之榮詔㫖寛和參頼布宣之畫顧慙拙用幸接事
聨佇諧親揖之期併抒傾輸之素
　
　
　
　
　
　
　
　
　
　
　
　
　蘇魏公文集巻五十
欽定四庫全書
　蘇魏公文集巻五十一
　　　　　　　　　　　　　宋　蘇頌　撰
　碑銘
　　翰林侍講學士正奉大夫尚書兵部侍郎兼秘書
　　　監上柱國江陵郡開國侯食邑一千三百户食
　　　實封二百户贈太子太師諡文莊楊公神道碑
　　　銘(并序/)
淳化五年冬十月真宗皇帝以壽王出閣尹開封朝廷
慎選府僚輔導明兩於是驛召鎮安軍節度行軍司馬
楊公為左諫議大夫充開封府判官至道元年秋八月
春宫建兼太子左庶子三年三月儲皇踐極由給事中
拜工部侍郎充樞宻直學士兼秘書監再遷禮部踰年
以衰耄求解近職進兵部侍郎未幾特置侍讀學士秩
如内禁公以本官充翰林侍讀學士兼官如故夏侯嶠
邢昺吕文仲實並命也上日賜會秘閣寵以七言御詩
儒學之官一時為盛以公春宫舊僚眷待尤異每清閒
訪對從容言天下之事多至移刻造辟之論世莫得而
聞也方將圖舊熈功記善惇史屬遘足盭移告家居璽
書銀璫診問旁午仍以御封上藥賜之咸平初郊不及
陪扈特詔賚物如侍祠仍進封江陵郡侯未幾鑾輅北
巡公舁疾辭於苑中上諭以勉進醫藥不久當相見及
駐蹕大名又以手詔問平安好否三年正月二十三日
車駕還都遽遣中使慰諭後二日以疾不起聞上為軫
惻久之特輟視朝一日贈兵部尚書降内司賔至其第
賻錢五十萬帛五百疋又賜祥符縣之北常村塋地縁
葬所須皆出王家錢内侍任文慶實監護其事詔以其
壻太常丞譙國宋公臯直集賢院外孫常山公綬為太
常寺太祝姪孫偃集並同學究出身蓋聖主所以尊賢
憫舊推徃撫存終始之恩至矣公諱徽之字仲猷胄出
華隂著姓漢太尉震七世孫信安侯嚮之子奢仕晉鬱
林太守永嘉南渡徙籍上饒奢之十五世孫光翼唐上
元中為信州刺史以劉展亂江左遣其子建安令宣挈
族人歸於閩因家浦城遂占數建安焉子孫累世以財
力擅州里公之曽祖式辟王潮參謀軍事未幾辭歸終
老於家祖郜當唐季盗起率合義徒千餘人保守土境
補閩義軍指揮使累官至本州防禦使考澄生戎馬間
獨業文史嘗以䇿畫干忠懿王王一見竒之表置幕府
俄假緋衣銀魚為本縣令卒官以子貴贈尚書禮部侍
郎公禮部次子也少刻學自立不妄交游邑人江文蔚
善詞賦江為能歌詩並延置客館切靡友善遂與齊名
聞潯陽之廬山學舍甚盛因徃肄業屬李氏失政不欲
仕其國乃濳服間道逹於汴洛贄文公卿間特為竇儀
王朴所知王公答書以竒士目之周顯徳二年第進士
同奏名者十六人世宗命近臣覆實惟公洎李覃何儼
趙隣幾中選解褐秘書省校書郎集賢校理歴著作佐
郎右拾遺竇儼薦同修禮樂書時相范質尤器待之國
初加朝散大夫出監唐州方城縣商稅值故人奉使亷
訪謡俗公見之因言主上應天順人海宇寜一宜崇尚
儒術以厚民俗使者還具白其語頗拂上指左降鳯翔
府天興令府帥王彦超籍其名待以賔禮蜀平徙嘉州
峨眉令開寶初復佐著作劉溫叟任御史中丞十二年
屢求解職不許及卒太祖問宰相朝行中誰可繼溫叟
者薛居正對曰楊某即溫叟所放進士節行清白亦相
類也時雖不果用然朝論自此以舊徳處之出知全州
太平興國中再轉右補闕代還陛見日太宗顧左右曰
朕在藩邸即聞其能詩因盡索公之所著奏御凡数百
篇仍别獻謝章其落句云十年流落今何幸叨遇皇王
問姓名他日又獻雍熈詞十篇上皆稱善用其韻以和
答焉自是聖藻宸章多得别本之賜嘗屬疾敕上醫視
之賚錢三十萬皆非常比也歴侍御史庫部員外郎更
判刑部南曹同知差遣院賜紫衣金魚太宗留意儒雅
日閱羣書詔翰林學士李昉等采前代文章類為千卷
號文苑英華謂公邃於風什專俾編詩為一百八十巻
端拱初由兵部郎中拜左諫議出知許州入判史館加
修撰兼判昭文館集賢院因次對上言方今取士多以
文詞罕用經術望詔太學増博士員選通經耑門之學
擢以本官分教胄子用廣風化太宗深嘉納之謂輔臣
曰楊某儒雅之士操履無玷寘之館殿得其宜矣元夕
預召乾元樓觀燈上喜其老而不衰蓋有意於器使也
公性方介疾非道以干進者毎言溫㓂用擊摶取貴仕
使後輩務習趨競禮俗漸薄矣察斯言可以知其趨舍
之所存也時樞宻副使劉昌言翰林學士張洎錢若水
皆不次進擢而右計使董儼方圖柄任嘗謂公曰上待
二翰林甚厚旦夕且大用矣後公語直史館錢熈旣而
逹於劉張二人指摘以為公構飛語中傷近臣上聞
而惡之不復問狀即日貶山南東道節度行軍司馬未
行易鎮安遂陞王府方公之斥也年過七十矣自以為
没世不復用矣而人亦謂之老且廢也然而斥未数日
而易近鎮又数月而登藩朝之選非上所寵遇而厚信
者莫得而與焉而公出左官首當斯命非夫文行業履
之素茂豈能取信於人主非上之誠明待下不疑亦不
能排衆毁而獨任卒所以䕶翼儲闈成令聞者由夫知
臣之明而信道之篤也公初拜府僚自坡省至貳卿凡
五命皆與故相畢文簡公同制而公位其上景徳初真
宗登用舊人畢公自兵部預政事踰月遂冠鈞宰而公
以耆年先薨故不及大任然以儒者起逺方值世故涉
險難而逹中朝遄遘龍興薦遇好文之主晚年遭會風
雲得以行其所學雖不至公卿亦不為不遇也公純厚
清素外無矯飾仕数進黜不為夷險易其守而博聞强
識出於天質善為清言好論典故自唐以來士族人物
風流雅俗悉能詳記聽其言亹亹不絶酷信瞿曇修因
之說居常以五鼔夙興盥潄誦黄巻如是者三十年猶
一日也加之保守名節兢慎不懈故自結髪至於啟手
足未嘗有過事當時論者以謂孔子所云善人吾不得
而見之又曰吾未見好學者公之謂歟平生以風鍳自
髙而寡合於世前輩惟故相李昉貳卿王祐深相推挹
僕射石熈載參預李穆賈黄中與為文義之友識翰林
王禹偁於布衣時薦戚綸任館閣是二人者卒為名臣
雍熈中從孫南陽公億初以神童召對君相以為異人
間出公猶勉以進修不可巳其後髙名峻節一代宗師
每叙事質疑其言必稱從祖江陵公云爾其取重有識
如此常戒學者當務三多著述看讀持論尤難屬文須
詞理相副不爾同乎案檢無足觀也所為文章髙雅純
重素好吟詠老而不廢對賔客論詩則終日忘倦言六
義者莫不宗之有集二十巻没後上令夏侯嶠取以留
中公刻意精思以臻乎大成勞形嗇神以嚮乎具福咸
平中王翰林謫黄州未行旬浹之間公三至其家慰勉
開釋情禮備至時人旣服其風義之敦厚又歎其精力
之强固非夫鍾秀之異而純守之固能至是乎初母夫
人章之在娠也夢朝南極見老人拜以為母他日又夢
大星隕於室噏而吞之旣寤嚥中尚熱無幾何而公生
及薨之前一夕冠帶仰瞻於庭下歸而趣家人治後事
曰吾之星位退矣翼日遂捐館豈儒宗耆英生皆稟精
文象殁則反舍於辰房乎公享年八十室中牟王氏尚
書金部郎中澣之女繼晉江王氏國子博士仁郁之女
號太原郡君後公十三年卒自卒及葬真宗再遣中貴
人以緡帛恤其家公無子一女前夫人所生三嵗而失
所恃繼夫人躬自鞠毓逮於筓字歴選良匹遂歸譙公
累封鄭國太夫人賢明通書治家有法子即常山宣獻
公也公薨時方十齡而超異夙成克荷後事圖書素業
一以付之惟宣獻公以文章道徳顯赫兩朝佐佑仁皇
再登宰政號令風采為時宗工雖徳業所基本乎世閥
而緒風克紹抑自外門景祐二年冬十二月宣獻公奏
䟽上前曰臣之外祖早事先帝在天府為上介在春坊
為首僚際會龍飛待遇無比徂謝之日恩備始終官應定
謚而故吏失於陳請二夫人配食復闕從子加贈之文
竊惟聖朝敦奬世臣宜䝉襃賁非敢以臣備位輒覬恩
榮是月制以太子太師禭章文莊公誄䇿告其第又以
京兆太原二郡夫人追命告配室於時鄭國方康寜在
養躬拜綸函承顔顯親事光兩族士大夫以為慶善之
所及也洎宣獻下世嗣子今龍圖閣直學士某終養祖
堂上承適重外曽冢廟繼修常事自禮部以上𦵏浦城
者則其邑有舊構佛祠勅號等覺禪院以為殖福之
地又有施田以飯其淨衆今族孫進士倜主其世祀云
楊氏徙建安且六世至公始顯繼以南陽文公其族仕
者益衆故尚書駕部郎中致仕贈太常少卿士彦皆公
之兄弟諸孫也龍圖君每惟宣獻之志以謂公之賜塋
宻邇都門安宅兹久而神道弗表非所以稱累朝寵飾
之意顧謂某嘗學舊史前言徃行父祖之所逮聞也見
咨譔述義不得謝又繼之以銘銘曰
惟宋三世章聖初帝奥有真賢以相儲貳儲相謂誰楊
公畢公朝之舊徳時謂儒宗帝旣繼聖乃作畢命公老
而亡不迨共政公之道義天子傅師公之操履朝廷表
儀仕躐等夷政譏擊摶聞公髙風俗以敦薄學者紛紜
論義交錯得公語言士有規矱公之云亡帝思舊勲宗
無主祀女裕後昆敦恤其家幹以王人孰傳其業付於
外孫憲憲外孫民宗國器京兆家書太史篇記浹洽旁
羅遂用名世佐佑仁宗輔成至治養堂念親欲報之徳
頓首上前上為愴惻儲師小君禭章誄䇿襃厥世臣賁
於宗祏惟祖惟孫有徳有言孝承慈顔恩榮外門永錫
祚嗣流其慶源歿而不朽清風尚存古之盛德必有識
表窆繂於埏麗牲在廟公塋浚郊木拱周道揭此銘章
來裔是告
　　龍圖閣直學士修國史宋公神道碑
叙曰在昔官以世稱而其事著見於後者獨史氏之載
籍存焉司馬遷論著先人所次舊聞班固奉詔續父所
撰前記皆因其緒業卒成大典後之言官守者稱之談
世家者善焉國朝史官無常員惟時撰錄所寄尤艱其
選而宋氏二公載世典領其職起建隆訖天禧述祖宗
創制致治之美洎真宗一朝實録時則尚書令燕國宣
獻公預焉自乾興至治平叙二帝成功盛德之事洎仁
宗一朝實錄時則貳卿龍圖常山公繼焉五朝正史二
聖編年出於一門父子手筆可謂家世之盛矣傳曰信
哉其能成名也其常山公之謂乎公諱敏求字次道宣
獻公諱綬之長子也世為趙州平棘人曽祖龜符本州
别駕祖臯尚書度支員外郎直集賢院並以宣獻公任
政府追贈太師中書令而集賢公又兼尚書令胙譙國
公三世業履勲猷見端明殿學士邯鄲李公碑誌詳焉
公生十年而承家學摛辭㨿古早有過人者自經傳所
載師儒所傳靡不旁通而浹洽而於唐世及本朝尤為
練逹禮樂之因革官閥之遷次朝士大夫之族系九流
百家之畧錄悉能推本其源流而言其歸趣雅為丞相
宋元憲公所知從辟洛陽每訪以故實太師歐陽文忠
公領禮儀修唐史以公嘗僚手書咨事自謂淺陋繄鴻
博之助至於廟堂典故學者疑義莫不從而質之而後
決初仁宗留意藝文參用名實寘公文館英宗綜核羣
臣閱臺省之久不遷者擢公修記史掌名命今上憲章
百王禮文有所損益其論譔之選公未嘗不在其中晚
嵗付以史事未逾月紀草成與其長屬奏御上特開資
政殿服鞾袍讀之終篇改容而諭之曰兩朝豐功盛德
頼卿等考求而發明之它日移疾告上方臨集英䇿進
士顧公不在列問左右宋某安否即遣中使撫問間数
日又命挾醫診視仍召其子官於外者歸省及以訃聞
上憫然傷惻制贈尚書禮部侍郎勅府縣應接其葬事
皆特恩非常比也公以文雅被眷累朝才陞器使終始
隆渥諸儒鮮偕最凡歴官起天聖三年乾元節以父任
秘書省正字寶元二年召試學士院賜進士第慶厯三
年以光祿寺丞充館閣校勘坐赴同舍蘇舜欽奏邸飲
會出簽書集慶軍節度判官以祖母鄭國太夫人髙年
請解職留侍京師未幾王文安公刋修唐書表公習唐
舊事為編修官復校勘鄭國棄養服嫡孫重去位仍許
修書於家稍遷集賢校理歴通判西京知太平州入為
郡牧判官開封府推官三司度支判官墜馬傷足出知
亳州召還充仁宗實錄院檢討官步蹇不任朝謁特㫖
蠲之由京寺七轉至尚書工部郎中兩以慶恩覃霈一
以唐書襃賞四以考課進秩治平元年同修起居注明
年知制誥同修撰實錄今上登極陟兵部於時英宗大
行梓宫在殯上封者請聽宗室嫁娶太常議不可旣踰
年又有言者公曰義服變而練可以嫁娶矣坐前後不
類奪一官以知制誥知絳州未幾復官召還修撰如故
實錄成拜右諫議大夫熈寜三年四月今樞宻副使吕
公以言事罷御史中丞知潁州公以草制執政指所言
易其詞以進未旬日今御史中丞李公自秀州判官擢
監察御史裏行公言舊制博士以上再歴通判須奏舉
方得入臺去年驟用京官議者以為非今又以幕職超
拜恐弗循官制之舊即上還其制目因自陳目疾蘄解
書命章再上以本官奉朝請歳中兼史館修撰明年加
集賢院學士八年特拜龍圖閣直學士十年修國史其
别使自校勘至右史兩知太常禮院判登聞鼔院官告
院尚書禮部開封府發解官錫慶院考試官契丹國信
使洎陞從官歴糾察在京刑獄判祕閣祕書省尚書都
省刑部工部吏部流内銓禮部貢院知通進銀臺司兼
門下封駮管勾三班院編修宗正寺修玉牒官提舉醴
泉觀再判太常寺兼禮儀院事洎知審官東院提舉官
告院定奪郊赦命官使臣罪犯編排錄用勲臣子孫一
為制䇿考試官四為殿後考覆官其專領則永厚山陵
熈寜七年南郊皆為禮儀使館伴契丹使河北祭塞河
口編修閣門儀制蕃國朝貢條例詳定元正朝賀儀注
而省寺所涖多宣獻舊服公嗣修其政有光前烈又掌
均公建公牋記攝鴻臚卿護燕國公主兖王衛王葬事
以疾不果行其論議則為禮官時少師石中立薨四十
日而子從簡又卒無他子承重嫡孫祖仁不知所以服
公曰按司馬操駮徐邈攝祭議是服宜三年鄭康成注
儀禮期出而虞䘮以三年是服可再制祖仁當解官因
其葬制斬衰時三禮官執㩀不一判寺宋景文公獨是
公議隴西郡王李用和薨輟朝日通在太廟孟享不坐
内公援石保吉故事請補其日徐國公主以駙馬都尉
王師約兄為姪奏官公執非是詔即正其名太常前上
祧廟迭遷禧祖事巳施行旣而再三參定公言巳有前
議不敢預聞遂免連書熈寜初轉對上三事其一曰外
官數易吏民疲於送迎願久其職則考績有實而恪位
匪懈矣其二曰河陜舉人以文詞登科者鮮望因科詔
令三路與諸郡列薦其行能特恩賜第則朴茂之士遝
進矣其三曰頃年遣使寛恤民力减放役人而事務仍
舊宜酌其閒劇省事増人庶幾民蒙實惠其為修撰言
館閣四部書猥多舛駁請以漢藝文志目購尋衆本委
直官重複校正然後取歴代至唐錄所載第為数等擇
其善者校留之餘置不用則秘書得以完善也其論貢
舉請州郡置學官專職教導三歳科舉取士三分以二
分待糊名校試如舊式一分依元年赦勅州郡論薦監
司審覈而後奏名太學則主判保薦並赴御試中格者
附牓如此取之數路則羣材不遺矣秘書省論郊廟祝
詞語義有非當請命學士改定使河口還奏河北旱灾
望蠲其夏租罷絳守言本郡嵗伐山梢八十餘萬其役
特重請均三分一於晉澤二州以紓絳人其後官不數
易太學三舍取士州郡置學官三路取百人繄公開陳
其端也熈寜四年議入閣兩制太常以謂此唐日坐朝
之儀不足為盛禮宜削去之公請如唐坐宣政故事約
閣門舊圖量設儀衛以朝朔望詔可其奏今月朔朝文
徳由此始也舊制臺閣官被命别使即中謝後或廢格
公使永厚陵洎修國史皆奏復之觀所舉可以知其造
次必於義而不失職守也其譔著則有書闈集十二巻
後集六巻西垣制集十巻東觀絶筆集二十卷屬詞謹
嚴似權僕射論事簡切似李司空訓辭兼常楊之溫雅
篇什得元劉之清麗蓋有湛深之思初宣獻公輯唐大
詔令未次甲乙公用十三類離為一百三十巻唐自大
中世史記放絶載禩不傳公綴集所聞續武宣懿僖昭
哀六朝實錄總一百四十八巻國朝都汴沿舊方鎮府
寺邸第閭里坊巷増易數矣人罕識其故處者公依韋
述類例譔東京記三巻雍洛故京漢唐遺事洊罹殘燬
其迹熄矣公掇方志洎碑記所載撰長安河南志各二
十巻奉詔編緝則有閣門儀制十三巻集例三十巻例
要五巻蕃夷朝貢錄十巻記當官所聞見與其應用則
有三川下官錄入蕃錄春明退朝錄各二巻韻類宗室
名五巻安南錄三巻元會故事一巻摭唐人物世系遺
事則有諱行後錄五巻纂唐文章之散逸巻部不倫者
有李翰林集三十巻李北海集十五巻顔魯公集十五
巻劉賔客外集十巻孟東野集十巻李衛公别集五巻
百家詩選二十巻復采晉唐人詩歌見於石者作寶刻
叢章三十巻嘗謂司馬遷史記注解䟽牾學者罕通其
義訓悉取音義索隱正義王元感陳伯宣别注將倣顔
師古西漢為集注及被詔修百官表續本朝會要删定
九域志皆未克就嗚呼可謂博矣公雅以善書稱結字
清勁得其家法前奉詔題濮安懿王王夫人神主書御
製韓忠獻公碑及當時公卿士人匄請題寫被金石刻
者多矣嘗對延和上問宣獻遺蹟翌日奏七軸以獻自
公之亡未有繼其書名者公姿宇渾厚樂易自得與之
交久而益親平居言笑侃侃不為邉幅表襮一遇事則
毅然據正若不可犯者人亦莫窺其尺寸闊狹三為郡
守皆以修書召去不得滿嵗其去也民益思之喜甄奬
人物前後薦士數百訖不為累鄭國太夫人故太子太
師江陵楊文莊公徽之之女文莊無子宣獻逮公繼主
其祭事嵗時不絶嘗欲勒碑神道病革猶戒其子亟成
之家書數萬巻多文莊宣獻手澤與四朝賜札藏秘惟
謹或繕寫别本以備出入退朝則與子姪繙讐訂正故
其收藏最號精宻平生無他嗜好惟沈酣簡牘以為娱
樂雖甚寒暑未嘗釋巻早與仲弟都官君敏修文章學
問互相開發子姪輩悉能奉循世範熈寜三年昆弟三
人同年登科士大夫著為衣冠盛事公久在禁垣時歎
榮滯而恬然裕處未嘗以世務嬰慮病中手疏治命止
戒子孫勤約清白以紹世風幼子未官而推遺澤以及
從孫兹又可以見其所存云耳母夫人常山郡太夫人
畢氏故相文簡公之孫公又娶其姪光禄少卿從善之
女號京兆郡君室則姑子家則婦姑慈和靜專濟美圖
訓前四年逝公以世教浸薄禮服簡廢特制杖期以稱
哀情言禮法者善之子男九人慶曽殿中丞匪躬著作
佐郎二早夭尚賢將作監主簿正功大理評事表微揆
方將作監主簿處仁始名女子二人適贊善大夫王佑
秘書丞吕希純並先亡孫八人焞將作監主簿燔煜爚
㷟煇灼皆未官孫女七人長適太常寺太祝曽說次適
白馬縣丞范祖徳五幼未有行公年六十一以元豐二
年四月甲辰終于春明坊之適寢以其年七月癸酉𦵏
管城縣馬亭郷東城原宣獻公之右次旣𦵏矣諸孤泣
血奉遺事抵僕曰先人平生相知之在朝者無若翰林
范公洎公之久且深其𦵏也范公銘其壙矣今埏隧所
表宜得公文以載於石二者蓋先志也僕惟三紀交遊
趣舍不異仕宦出處亦畧相等懿文美行尤詳其始末
銜悲紀實故質而不文銘曰
皇世隆儒以文致治士陶其化超然特起荆山瑾瑜喬
林把梓或生遠鄕或出門勢遭時並出蔚為邦器廟堂
彬彬臺閣濟濟如古哲王思皇多士代有名家克濟其
美彼美常山族茂枝繁風流儒雅奕葉蟬聨鴻都秘館
由祖逮孫言論史經父子演繙惟宣獻公輔翊仁宗議
論閎遠詞藻深雄一時標凖萬事中庸經邦貳政徳爵
偕隆公踐世職徊翔閨掖朝廷典章禮樂沿革祖述源
流貫穿今昔聞其話言士有矜式宣獻之文公實嗣之
宣獻之博公又繼之寵禄方至謀謨未施徒留故事載
在攸司公登史觀天子所選考紀初聞賜對清晏袍服
改容覧書稱善聖言襃賁委成大典公疾不朝集英遣
使挾醫診治召還其子公之云亡上嗟良史贈官詔𦵏
不以常比馬亭之東父祖有墓豐碑重屋隱然崇阜公
穴其旁不百舉步雙螭相望揭於衢路公之遺風士所
嚮慕公之令子克承厥緒君子之澤何有世數施乎無
窮兹丘以固
　
　
　
　
　
　
　
　
　
　
　蘇魏公文集巻五十一
欽定四庫全書
　蘇魏公文集巻五十二
　　　　　　　　　　　　　宋　蘇頌　撰
　碑銘
　　太子少保元章簡公神道碑
國朝登用輔臣盡循唐舊乾德二年太宗皇帝始置參
知政事以貳宰職六聖繼承遵守不改自乾德訖熈寜
百餘年間得人之盛見於國策者七十有六人或以文
學進或以武功顯或自右樞而叙陞或由夙望而入用
或以臺閣久勤而次遷或以藩州治效而超拜卿材國
器相望於廟堂從而正宰衡執邦柄者常什七八焉若
乃耆德宿名體備數器政事為良吏表儒學為羣彦先
出入藩朝旣勞且舊有如故太子少保致仕贈太子少
師魏郡元章簡公者幾希矣公諱絳字厚之杭州錢塘
人其先本危氏案崔琳姓苑危姬姓也後封於新世久
寖微秦漢以來雖有仕者未甚顯大其一支著臨川郡
之南城縣世力農以財雄鄕里唐季江淮㓂盗充斥公
之曽祖諱仔倡與其兄全諷鳩合鄕人即所居立壁壘
逺近依以為援中和五年破黄巢之黨栁彦章於象牙
潭天子以全諷為撫州刺史仔倡信州刺史吳王楊渥
克定江西撫州降吳徙江都信州奔錢塘遂易元氏生
公祖諱徳昭武肅王稱制用以為相官至右僕射兼侍
中晉國公晉公九子其八廕補王官幼子諱守文入朝
中咸平進士第官終大理寺丞知白州公之考也公幼
孤流寓江湖卓然自立向學不怠九嵗謁荆州太守孫
公冕面試三題以神童薦於朝貧不克行十八拔開封
進士薦廷試優等以聲病降同學究出仕廹於親養不
遑擇祿調楚州淮隂縣主簿嵗惡蟹蝗害稼民户訴災
轉運使按狀以為無損公親履田畆覈實蠲租上不能
奪是嵗楚之四邑獨淮隂民免轉徙之患鄕貢再上擢
乙科授江寜府觀察推官明道旱災江淮薦饑官發廪
米為糜淖以哺流民公職其事躬自給視饑病者數萬
皆得以濟大尹李康靖公安撫范文正公上其事召見
改秘書省著作佐郎連知吉州永新通州靜海二縣或
以治劇選或以幹裕薦並書課聞於朝擢江西轉運判
官職罷願試繁郡會天台水溢城郭漂溺千餘家被命
知台州至則出公庫錢即民故居作廬舍令自占期三
嵗償所逋又甓其城牐其門以捍江濤之患自是水不
敗城郭代還權三司度司判官屬甘陵兵旱之後道殣
相望庾無見儲責在度支公為之校耗登調盈虚轉它
州贏粟給助其乏踰年出為江西轉運使奏除一道民
籍丁錢貧老者蒙利尤多皇祐三年廣源儂蠻㓂二廣
守漕皆坐失律免官朝廷旰食為擇使者就加公直集
賢院充廣東轉運使始踰嶺徑趨賊衝躬相隘險瀕江
建水砦數十繕治諸州城樓堞戎器纎悉如法上聞特
遷一官歴兩浙河北轉運二司鹽鐵副使擢天章閣待
制知福州治平初拜右諫議大夫以給事中知應天府
兼南京留守徙河北都轉運使過都陛對奏陳中外利
病英宗皇帝面稱之曰論事者無如待制忠朕弗忘也
神宗即位進尚書工部侍郎以待制換集賢院學士是
嵗遷龍圖閣直學士知廣州時南方嵗凶盗熾州郡多
故凡五嵗中連徙越荆鄆三州皆兼一路使職未至鄆
召入翰林為學士公早以文學擅而久更吏劇負其夙
志雖簿書填委而未嘗輟簡編捨翰墨晚遇知巳之主
翺翔禁複得以攄發其藴故制書詔令純深溫潤切於
事理至於一篇一詠徃徃出人意表秉筆之士以此多
稱美之加又抒思精深長於應猝初景靈宫諸殿落成
須上梁文詔以屬公薄暮受命黎明奏篇上上深賞激
都下競傳誦之明年知開封府滿一嵗罷兼侍讀學士
未幾權三司使坐屬官遺火焚省舍落所兼學士無幾
何復職領羣牧使熈寜八年冬拜參知政事公自預政
每進對上前敷奏詳悉曲盡誠欵諸公論議或同異公
無所委隨惟正之助而謹畏慎宻雖對子弟未嘗及省
中語也上雅稱公文詞高妙近世少儗足為朝廷光采
雖在中書猶欲以辭令諉之每蕃夷書詔必令視草而
後遣越三嵗告老於上曰臣年政七十矣願乞殘骸歸
故里前後表請面陳至踰十數上敦諭再三又遣中人
持還其章他日謂曰聞卿子耆寧孝謹好學今使之校
書崇文以畱卿二朞公惶恐固辭不獲旣而謂親友曰
上恩如是非孤臣之福自兹吾不知稅駕之所矣元豐
二年春太學起虞蕃詔獄扳公嘗以族人伯虎語博士
孫諤風祭酒補小學教諭辭逮耆寧名捕甚遽公駭不
知所謂入訴於上曰耆寧幼失所恃未嘗跬步去臣左
右父子更相為命二十餘年矣倉卒對獄實虞非意願
納臣平生祿職以贖其命使即訊於家事之是非輕重
一切聽報上惻然許之御史猶脅廹伏辜又詣府第以
簿急責公公不復視遽取筆答具獄曰御史所訊皆是
遂以本官出知亳州初獄成或謂公曰伯虎補職且半
年耆寧未捕前數日方知以白公是豈有禱也諤又未
甞造請安得私語事此一言可以自辨公曰吾大臣也
旣以告上矣今若自明是前言不盡也豈有大臣對上
言而二三者内省無愧復何辯為卒無一言及之至陛
辭上察無它賜坐慰勞曰亳若非便易陳許可乎公謝
曰旣蒙保全不誅又使擇地其敢自便若聖恩不遺得
支郡如潁足矣即命改知潁州曰一嵗即召卿仍使服
金艾如學士以寵異之明年加資政殿學士知青州詔
許入覲遂留提舉中太一宫公志欲休老章又十餘上
告病者數四一日上臨講邇英特召公面諭曰卿志力
未衰尚可備左右勉為朕留進讀對曰西夕餘景無幾
不幸顛仆而去或溘死不得歸骨先隴即目不瞑矣上
深喜其誠至四年以太子少保致仕旣辭上曰卿預政
中立不倚比有間言者朕自知之今旣罷去無嫌可營
居京師且便耆寧仕宦朕當助卿費公曰臣有吳中敝
廬倘可售即如詔旨特命二子分領鴻慶洞霄二宫俾
居家就養行次畿縣又遣中使賜白金千兩戒以早為
還都之行其恩意終始隆厚如此旣至吳脫略世故不
問家之有無優㳺宴樂吟詠情性超然若出風塵之外
後三年薨於家寢訃聞輟垂拱朝一日贈太子少師初
上覧遺奏謂左右曰此表必元某自為者即日馳内侍
問諸孤法賻外特賜百金戒其家集平生所為文章來
上凡四十巻藏於秘閣公生大中祥符已酉終元豐甲
子以天聖丁夘登仕以元豐辛酉納祿起州縣歴中外
華要而至丞弼自著作佐郎十三遷至尚書工部侍郎
官制行换正議大夫五易封爵至魏郡公凡九鎮藩郡
而兼一路安撫鈐轄者四六經使任而江西河北皆再
至入朝典領臺閣諸宫觀更踐省府揔十一職所至皆
有治效而閩廣京兆善績尤著至今人猶稱道之以二
品致政耆老富貴康寧考終夀七十六在仕五十八年
修潔寡過保躬全名善始令終世鮮其比薨之明年某
月某日葬於杭州錢塘縣某鄉某里去祖塋幾里所夫
人太原王氏封某郡夫人蜀郡王氏封某郡夫人並祔
公塋二子長即耆寧今為某官次耆弼某官兄弟孝謹
善守門法敦睦友愛未嘗相離出入動息如公存焉二
女一適尚書司封郎中李平一一早卒五孫延祖似之
早卒紹京紹直紹孝並假承奉郎公生始孩稚頴拔不
類常兒乳保嘗負之過佛室見所謂觀音像者輙喜笑
若素所熟又指黄巻中普門品經欲持取去家中止之
則啼號不已聞者嗟異以謂宿習之說不妄也性至孝
自幼服勤親側不懈晨夕太夫人嘗寢疾寖亟公憂悸
不知所為黙禱於天願以已代親所苦怳然若神示其
象已而遂愈洎太夫人棄養服䘮毁瘠葬祭不踰禮制
昆弟六人及子孫未有官者皆用公廕補入仕又市良
田以賙族人之無禄者自少長拊存周至卒無異言其
孝友敦篤行義如此公少歴艱苦周知物情儒術吏資
葢得之天賦非勉強所能及接物極和易與人言洞然
見底裏至臨事則嚴毅立斷下不能以毫毛欺紿在江
寧攝治府下二邑戢狡吏撫疲民治譽藹然鍾山有民
妻訴夫夜醉歸道為仇人折足至家而死公黙察妻泣
不悲遽使歸聼命旣去隂遣吏躡迹見與一浮屠笑語
立捕繫一訊而得姦狀實浮屠私其妻期是夕會於家
旣至夫寢覺而遽起為所戕卒寘於法横山王氏子恃
富不法常賊殺不辜里民目為王豹子莫敢與校一日
因事追下獄公數其宿負榜殺之鄰里親戚莫不稱快
永新土豪龍聿者嘗誘同里少年周整飲博以姦勝整
千緡凖其上腴田以償直初猶代耕輸榖嵗久遂割占
其田整母方知博事訟於縣則母契存焉於州於使者
至撾登聞鼔皆不能直公至母又以告公視契一言以
辨其偽聿具伏歸整田或問公以何見其偽曰始視契
日月在母手印上是必得母他牘尾印以續偽契問之
果然一縣驚嘆以為神明其典州使部不為赫赫名察
見吏民隱慝纎悉不差然意本在寛情旣得則縱舍不
窮其細故未嘗以文致人罪有􁀙獄集十三巻揔五十
五事觀其書可以知公之所存皆得於平易忠恕也公
病世俗靡薄朋友道䘮嘗後巳以從衆故與人交久而
益親人皆稱公長者還吳日與鄉閭耆舊相過從遨逰
江湖處布衣野老間無辨也内外掃之日初無吉疾無
治命嗒焉順化人以為吉履之報焉公之薨也門人某
官某狀公之行以告於太常考功集議諡曰章簡其葬
也今資政殿學士龍舒王公銘公之德納諸隂堂舉是
二者可以傳不朽矣而嗣子猶以為未也曰狀藏於官
府銘置於泉塗見者葢寡禮令有碑揭於神道可以聳
來世之觀聼也謂予早與公周旋尤詳行實假文以劖
於石言念疇昔音旨如昨追而叙之一二可記公之在
翰林也予方在朝廷每訓辭之下及應用手筆碑表詩
歌多得覧觀其體制深重章句清裁傳在人口皆出新
意由是知公之文無所不長也又嘗與公持論前言往
行講尋源流或推究天人善敗之應互叩其所蓄往往
更相推許由是知公之學無所不綜也昔公使南海當
宼鈔之餘經畫尤多時予邕州從父守英州禦宼亦與
有勞嘗云方宼之去也東廣生聚無不被其毒者非惟
獠虜之遺孽抑吏卒乘亂剽掠甚於賊鋒無能摧郤者
洎公之來也戢兵保民咸有條畫饑凍者得其衣食流
冗者復其居處與夫驅除俘馘之勞殆不侔也由是知
公之䘏民弭患之功逺矣公之得謝也予方謫麾横海
相遇都下留連眷眷幾不忍别遂媾姻好至誠悃愊不
以先後改觀此又知公篤於舊故雖古人之所謂久要
不忘者何以過此故予嘗懷之未始忘也因孝嗣勤請
得以詳其實告於後人亦公之雅志也銘曰
元出於危其原自姬始有新邑世久寖微南城之族力
富農貲逮公曽門遂顯於時曽門弟昆殄平孽虜臨川
上饒析唐符土上饒入越從事伯府授氏承家實生公
祖憲憲公祖遂相錢塘克大厥宗九子騫翔大理逢辰
詞科奮揚徳厚位卑再世其彰其彰謂誰宫保是嗣特
起江湖拔出羣萃方進孤童不汙下吏平津經術再登
上第試政州縣惠弱鋤强上嘉治行寘彼周行中庸萬
事勤勞四方有威有惠一時之望入陟公台神皇所簡
曰惟汝賢恨用之晚公亦感慨傾輸誠款懇辭異數懼
將不免訟興璧水譖起蚳泉刋章横逮朝聼驚諠上察
非意公終不言去位未久朞年復還公屢告老章踰十
上召對邇英一一咨訪詔寵其歸道塗賚餉官其二子
使歸就養公旣還吳丘園是居朝昏湖嶠左右琴書耆
老過從肴尊宴娛安時處順冥然化俱公葬武林反祖
舊服墳闕崔嵬江山重複過者下車敬瞻喬木誦歌遺
德清風肅穆
　　錢起居神道碑
仁宗皇帝濬哲聰文臨御嵗久朝廷治定天下晏清雖
天德高明神機黙運人不可得而度思然跡其可見者
虛懷納善樂聞讜言天聖中詔復方正直言之科慶厯
初増置諫官御史之員於是抱忠懷道之賢博古能言
之類策慮愊臆傾輸腹心啟沃聖聰日月相繼一言寤
意則襃揚奬進聼用無間其逆㫖拂心詆訐過正則優
容曲全甚者黜而復用終不以言廢人故四十二年之
間近臣盡規衆職修理朝無闕政理絶名言士有特起
遘辰雜遝並進登仕宻位公台出此途者葢十七八焉
非特竒才異倫間出一時實由天衷樂育奬而成之所
致然耳於時有若故起居舍人直集賢院知諫院會稽
錢公越自朝行入奉大對受䇿察問五千餘言推原天
人指切時政天子親覧稱歎移刻考官奏第三書異等
超擢臺郎試守藩郡士人傳槀遍於海内咸以謂仲舒
之淵源劉蕡之切直劉向之發於至誠郤詵之對揚天
問復見於兹時矣先是真宗皇帝景德中再闢六科公
之先君翰林公襃然首舉慶厯初公之亞弟端明公復
中兹選後四年公又繼之一門之美前世未有當時詩
人詠歌有賢良方正舉父子弟兄同之句士大夫載述
以為衣冠卓異焉公諱彦逺字子髙系出錢塘吳越武
肅王之裔曽祖諱元瓘晉天下兵馬大元帥嗣國王薨
諡文穆祖諱倧遜位於其弟以王爵為東南面都元帥
國朝累贈太師尚書令中書令父諱易少舉進士名動
京師歴内外制典兩朝書命累贈太尉妣盛氏江東著
姓太子太傅文肅公之族屬追封平陽郡太夫人公弱
嵗而孤與仲氏僑居輦下執䘮盡禮奉養太夫人溫凊
弗怠刻意家學至於大成初以賞延再命將作監主簿
三遷大理寺丞景祐五年登進士乙科簽書忠武軍節
度判官公事賈許公任御史中丞辟為推直官許公預
政繼職者奏留倚其繩正朝列辭以四推獄官不當越
職尋出通判明州在郡摘州卒謀亡竄海外者鞫會稽
累年田訟数十人兩郡稱治遂以太常博士應詔遷尚
書祠部員外郎知潤州六年秋九月也是冬涉春京畿
旱災天子責躬詔訪中外得失公旣以言見擢雖在外
官而懷不能已復奏䟽三千言上塞詔意是時江淮嵗
歉丹陽復苦蝗孽公募民捕掘蝗子以常平粟計升斗
易之焚瘞殆盡復上其事遂著為令又平粟中價貸下
户計司以為專命損上責所由備償餘直公請歸罪守
長金山寺主僧承前宣勅補授郡官待以客禮公至令
班諸寺僧首廷見不與交語旣而寺罹火災其徒訟庫
錢乾没持貸籍欲汚郡官公立命焚之止坐僧罪奏釐
甲乙為禪林盡革宿弊吳俗信巫郡官妻病巫俾出錢
十萬禱神請命公竟坐巫詐欺境内神祠非祀典者期
一月毁撤率諸巫習醫自業錢塘繕江堤轉運使調木
石諸州逮潤報以越數州科斂其擾倍常遂止是時籍
宣毅卒𨽻京步軍司使者留詔須越軍至同遣其衆籍
籍重遷公為奏就選官部閱給舟載其妻孥以西他州
籍兵過城郭騷然至或罷市抵潤則關外巳具糧糗薄
暮舍止晨炊徑度城中莫有亂行者治迹表諸道八年
秋召還拜右司諫嵗中遷右史帖職公自以逢辰遇知
已之主居得言之地夙夜惟念知無不言言無不盡其
宻啟顯奏凡八十餘章深動明聼今摭其十數大者足
以見經世適變之畫有過人者其言毋數赦曰三嵗郊
霈盛夏慮囚祖宗之制不可闕自外非時曲霈不宜屢
下啟小人之幸擇牧守曰請分望𦂳上中下州為三等
上等政府擇才其次吏部選任又其次依資注擬増俸
以表顯覈實以陞降則四方平理可待也慎名器曰文
武近臣陛下宜周知其才否稍取其功狀圖列於别殿
燕閒省覧凡遇除授案見勞惡而賞誅則朱紫自别矣
侍讀待制宜立定員如舎人學士格其勞臣久外當襃
進者别製美名以寵之則流品分而中外辨矣議取士
曰貢舉法弛士不循操檢宜下詔戒飭俾知所畏有不
率者屏棄不齒則佻薄革而亷良進矣議法制曰法令
者一民之信也不宜以小害而妨大利數有變更逺惑
民聼格式者立事之綱紀也惟稍増損唐舊今律令並
行則一朝之典憲備矣宫省出入宜著門籍以謹誰何
衛士犯法不覺有刑不可以近臣而輕其罰則姦萌自
絶矣議職制曰諫官御史舊聼風聞言事近稍沮止請
舉行天禧詔令所以廣人主之聰明而防壅塞之弊外
戚非任邉劇有顯效不當授以軍職所以慰三邉將帥
之心大臣年至尚冒寵祿望優加名數聼其致仕所以
全君臣終始之分出疆使介循次而遣苟非其人或為
逺方輕鄙望加遴擇無俾失辭取侮勸農之官職事不
修請立考課法以墾田户口増損為殿最則吏知本而
民勤力矣古者外官更代有圭節魚符之信今則新官
執勅赴上州郡别無信驗請如舊制復降信勅庶幾四
方有所稟承而絶詐妄也監司案察自有常矩近之奉
使者多事邉幅專愎不通所至鞭笞人吏信任險巧州
縣頗罹其毒望嚴加戒警俾修實効議黜陟曰賞罰之
行惟均與信前年宋祁誤進册告王拱辰等薦舉非其
人並坐罷職守郡今拱辰等巳遷用而祁猶滯留進奏
院宴會館閣職事被黜者十數人今吕溱巳陞擢同坐
者未復望悉推恩以示均一内王洙嘗以學術侍經幄
望亟召還舊職其論朝政闕失曰先帝嚴塗金之令所
以戒滛侈而敦質素也今近戚服用出入宫禁漸不可
制宜謹舊防抵工匠法其弊當自絶也京師無名土木
勞民費財望戒内外不急修造及佛祠神廟悉皆禁止
須財力稍豐取旨興造方今天下兵籍十倍祖宗時望
遣使蒐選罷其疲癃擇精銳以實禁旅官司冒占踰制
者悉罷之州縣白直有虚名廣占者宜著定限數溢者
悉放還南畝商胡決河累嵗不塞議者欲簡力就功此
尤非便謂宜重責水官等預計確實功費政府議定然
後起役則一舉而成效見矣河北義勇巳習兵技屬嵗
荒徙望詔諸路招諭續食遣歸以窒嘯聚之漸内侍黎
用臣黥𨽻原恩除環衛官致仕是罪人與周行勞舊均
禮宜仍𨽻籍示有以懲肅景徳寺病僧言死而漆其尸
寘舊院宜依浮屠法焚瘞郊外以釋羣惑凡此並當時
刓弊事有甚微而干國體議者或以耳目所熟或以流
俗所蔽或以權戚所閡置而不問公直据利害不恤羣
誹先事開説為上指陳或言入即行或播在臺閣開廣
聖聰補益民務者多矣又有事繫刑賞下情不得上通
國憲抑而不行公以為利病較然儻言者不為繩直則
抑鬱徼倖終不復辨方朝廷厭西兵旣許議和元昊用
事野利大將梗其謀延州青澗城使种世衡遣間王嵩
諜殺之由是和議遂定延帥抑不以聞會世衡卒其子
古詣闕直其事時延帥方長樞府登聞院遏不得通古
以書述本末抵公公即為言朝廷按覆得實贈世衡觀
察使錄古上縣簿尉郭承祐籍舊恩至節鉞領殿前親
兵旣罷為宣徽使出知應天府希恩欲留職内院公三
䟽摘其宿負以為爵位過重猶深玷國體即日詔趣承
祐行楊懷敏先職皇城不覺衛兵驚撓宫寢出為沿邉
安撫又坐妄言虜事不實罷安撫猶總塘濼入奏遷延
幸進旣而擢入内副都知公累章彈擊及請間面陳詔
錄章示之令却還本任猶不行再言小人傲忲難恕朝
廷綱紀須振於是責授三陵副使權倖由此知警議者
謂以片言移人主之意古人以為難視公之舉則無間
言葢至誠悃愊聖聰察見如水投石不極不止耳於時
中外泰寧上方圖垂世詒燕之䇿一日内出手札訪近
輔公即日上對復數千言箴時之闕纎悉無隱皇祐元
年春廷試進士公為編排官上御後廡手書博學二字
賜之四月穫麥後苑觀三朝寶字訓鍳圖於内閣特旨
召公預坐并賜本如近禁公精於治道每預晝訪占對
詳盡時以京師久隂諸路大水上封援洪範傳下人有
謀之應願深遏惡源消隂沴長陽德言甚切至未幾步
直張安挾刃埋謻門欲有誣告公因事入對上猶記前
章語慰諭嘉納面賜五品服是時安南交趾窺伺邉隙
忿爭細故戎瀘蠻嘖言妄有徼索公以為此必蓄異謀
將構外患請預擇守將亟徙東南重兵先事制其漸可
以厭服後二年邕管有智高之變朝廷經制戎瀘幾數
十年方帖然其前識逺圖補患消難之效又可見矣天
子方諏咨眷屬待以不次時論亦謂納言鳴玉髙議廟
堂階術在前步武而至矣嗚呼天不俾夀年止三十七
以其年季冬寢病某日終於司農之官舍訃聞上為嗟
惻詔錄其孤移恩於次壻張升卿釋褐許州長社縣主
簿非常例也仲氏方尹京劇趣辦襄事以明年正月已
酉葬開封汴陽鄉從先公之次隧夫人丁氏故相晉公
諱謂之孫某官拱之女累封蘇國夫人某年月日逝於
子舍合祔公穴四男子勰翰林學士朝議大夫燮朝奉
大夫通判臨江軍龢朝奉郎通判陳州臨以滑州韋城
縣主簿卒官三女長壻奉議郎李之邵次即升卿今為
朝請郎知泰州幼西京軍巡判官沈述孫男十三人杲
卿宣徳郎東美瀛州防禦推官朝隱承事郎並前進士
魯望端已承務郎夀朋德輿廷碩賔王伯言君魚邠老
汝士學進士業孫女十人壻皆士人曽孫男女今三十
一人公之風度器識奥學精藝趣尚超俗文章爾雅凡
所著述其科舉應詔之文為士人傳誦外得遺稿摭為
十五巻名諌垣集故友龍圖學士宋公次道叙之詳矣
惟錢氏世自武肅王宅有吳越方五季紛擾羣雄割㨿
擅勝兵僭稱號戕害生聚毒甚塗炭獨吳越一方包貢
不絶朝廷䇿命恩禮如平時元帥避賢遜位有季子之
節忠懿王最先入朝䝉邾儀之襃弭亂戢兵恭順不失
隂德有後今為信然故二家子孫累葉顯赫近世罕倫
翰林君繼三世冞入之榮簡在聖衷光昭前烈而霜露
之感嵗時不愆以謂宰木已拱而麗牲未建以某於公
平日從㳺之舊朋好尤篤嘉言美行皆耳目之聞見將
圖金石之刻表章門闕之路以文見屬義不得辭感舊
思賢托銘叙意其辭曰
錢氏自唐跨有吳越屬時紛披羣雄僭竊惟彼武林世
載純節遘我皇運首朝帝闕吳越五君東府逡巡退棲
會稽貽慶後人掌武惟子二惠惟孫賢良方正父子弟
昆赫赫仁宗孳孳求諫司徒朅來大廷利見制䇿五千
奏篇稱善封章八十沃心無間惟天生德惟聖知賢荃
宰契合藥石功宣時亨運徃道巻名全承家有子嗣德
昭前徳有報矣神所勞矣考室構矣門閭高(去/聲)矣春秋
時思祝宗孝告巳禭九章將陞四廟言曕喬梓在汳之
陽夷山拱其後京水溢其旁諗堪輿之宿兆非豨韋之
能祥觀金石刻兮過者必下積善之裔兮德音不忘
　
　
　
　
　
　
　
　
　
　
　
　
　
　
　
　蘇魏公文集巻五十二
欽定四庫全書
　蘇魏公文集巻五十三
　　　　　　　　　　　　　宋　蘇頌　撰
　碑銘
　　資政殿學士通議大夫孫公神道碑銘
有宋四朝耆德之臣資政殿學士通議大夫兼侍讀提
舉中太一宫兼集禧觀公事柱國樂安郡開國侯食邑
一千六百户食實封三百户贈銀青光祿大夫謚康簡
孫公墓在汝州襄城縣永安鄕某里孫氏世為趙郡人
自公之曽祖贈工部侍郎諱澄而上皆居平棘死則葬
其邑祖給事中集賢院學士判西京留守御史臺贈工
部尚書諱冲以官終洛陽因葬襄城父贈銀青光禄大
夫諱旦徙占潁昌府長社縣子孫遂為許人公以元祐
二年正月壬午薨於京師嗣子承事郎愭護䘮南歸卜
其年五月庚申祔於祖塋之次越四年春愭袖公履歴
功狀泣訴於某曰愭罪逆未殞已畢祥除而終鮮兄弟
獨任宗事行當去逺墳墓重惟先人之大行大節則有
今右丞相髙平公所撰德銘存焉然而石納幽堂人莫
得見謹案禮令官終三品立碑墓下今龜螭具矣敢縁
平日之雅請文揭於神道使得終事死無憾矣某辱與
公游且三十年昔官同省後位同列出入趣舍亦多同
者紀述遺德可無言乎公諱永字曼叔生十年而失所
怙大父愛育置之子行再奏守將作監主簿慶厯二年
服祖重畢自列於朝正其三代而官之詔換試銜六年
擢進士第補汝州襄城縣尉所部列薦遷襄州宜城縣
令考課改著作佐郎轉秘書丞太常博士歴知蔡州確
山縣公吏事明逹民情隱伏方俗媺惡靡不究其纎悉
一有教告則民信而服在襄城修保伍相司之法而宿
奸僑寇為之屏逺在宜城復長渠灌漑之利前後太守
為之表章用水多寡之節刋為定令至今不改在確山
立兩稅輸納之限不煩督責而編户相戒應期自集嘉
祐二年御史中丞賈公薦公文中御史詔且下矣以母
錢塘郡太夫人錢氏髙年不當任言責力辭不拜未幾
三司奏選為京東西淮南三路寛恤民力公所至詢民
疾苦得其弊在鄉户吏主持物務及漕運緩急輕重不
均致有亡家破産之患因考輯衆論斟酌裁定著為成
法上之朝廷頒行諸路皆以為便韓康公帥環慶表公
管勾機宜文字英宗即位遷尚書屯田員外郎轉都官
府罷於審官格當注逺官亦以母故求任筦庫時大司
徒韓忠獻公當國擢公提舉河北糴便糧草踰年召為
權發遣三司開拆司公事治平三年諸王出閣建府選
公為侍讀神宗初潛好學不倦一日出新錄韓非子屬
府僚讎校公進白曰韓非險薄刻覈背六經帝王之旨
願勿留意神宗曰録此聊以備藏書之數非所好也明
年升儲以公為司封員外郎太子舍人神宗即位拜工
部郎中充天章閣待制主管三班院案條束吏躬操簿
籍凡有員闕取選者績效髙下到選先後預銓次之至
集注日依名唱授無復爭訟出為陜西體量安撫使時
諸路旱歉使者四出轉粟以哺流殍公會所在倉庾軍
食之餘悉以振贍故民頼以全活者為多值有中旨捕
送叛人景詢族屬入西界者不以赦原公言陛下新即
位首布大號惡逆者猶蠲除之縁坐者反不宥非所以
考春秋謹始之義而取信於天下也歴河北陜西都轉
運使是時以邉用不足解鹽市馬别為一司外臺不得
干預公奏曰鹽馬國之大計使者耑其柄旣無統𨽻苟
為非法孰從而制之耶熙寧元年秋遷龍圖閣直學士
充秦鳳路經略安撫使知秦州時有布衣上書言邉事
稱㫖擢為判司書寫秦鳳路經略司機宜文字執政亦
以書抵公言其才至府首談恢復熙河之畫公謂之曰
邊陲方靜若無故搔動恐變生不測非敢聞命也遂宻
䟽其非便旣而青唐族兵壓邉境謂漢人將錮我青紅
鹽之利公遣副帥劉昌祚馳徃喻以無是事酋豪聼命
而去㑹新建劉構堡失守有勸公曰此帥事也戮其偏
禆可以塞責公曰居敵必爭之地孤軍絶援兵法所謂
不得而守者也尤人以全已豈將帥所為乎縁此斥去
吾之幸也後竟從坐降授天章閣待制知和州三年四
月以提舉詳定熈寧編勅兼知審官東院召還又命為
契丹國信使屬執政建議復肉刑事下編勅所公辭日
面奏曰刻人肌膚深害仁政漢文有所不忍陛下乃欲
行之何也上曰事固未決需卿北歸乃定後竟不果行
尋復學士出為髙陽關路安撫使兼知瀛州河決貝丘
瀛冀諸郡尤被其害民户賦租前以災傷已嘗倚閣而
州縣拘常平法坐視流離科催如故公累章論曰臣言
與法盭用事者所不便非出獨斷則一路之民流亡無
日矣特詔從其請仍命發廪粟以助救䘏白溝界河常
患北人絶河捕魚巡檢趙用擅引兵北渡焚蕩其族帳
故致數侵略境上邉郡為之震恐上聞至遣中使宻訪
虛實公奏南北信好無間隙但縁趙用侵暴生疑正用
罪則無事矣執政繼以書問息耗公答敢以一門保無
他後北人軍連珠等寨亘四十里謀起舟師邀邉臣會
議公立遣使諭以邉吏冒禁巳繫獄矣隣邦何至輕動
耶答曰若罪人已治能以糒醪犒師立自歸矣公命霸
州遺而遣之用本沿邉安撫司所辟公慮其銜前隙復
致生事遂便宜易置皆中機會有㫖並塞城寨官雖非
所舉亦聼自辟六年加樞宻直學士權知開封府畿内
新行保甲訓練之令縁案教所須多出編户有訴貧不
能辦者它官司皆拒不納至公受而言之稍懲其弊七
年春降授龍圖閣直學士提舉中太一宫兼集禧觀公
事再以親疾求補外出知潁州又丐閒局以便晨昏改
判北京留司御史臺八年冬復舊職遭母䘮去位元豐
元年服除判軍器監有司患皮角不足以給造作奏重
隱匿不輸之科亡頼輩因此搜剔告訐至及婦女首飾
者公為之請應私有皮角使人得鬻於官中度者善價
售之不堪者仕其貨易自是材用足而告訐者息矣冬
十一月拜河東路經畧安撫使知太原府公三為邉帥
務以安靜為治常飭守吏謹約束毋得妄起事要功以
速禍敗故二境帖然戎漢未嘗有相侵犯者時謂公寛
以得士心信以懷異俗真治世之良帥也三年秋以判
將作監召明堂禮畢特拜太中大夫充端明殿學士病
不任朝請得提舉嵩山崇福宫踰年起知陳州蔡渠水
溢將冒城郭居民驚擾遷徙避溺者不可遏公躬自臨
視先嚴禁盗之令訖水退復故安居如昔雖匕筯亦無
失者在郡興葺學舍督教官躬課試之程於是禮教行
於鄉黨矣京西初行保馬監司趣其期冀速賞格公諭
民詔限本寛不必預蓄宻奏監司違法病民之弊有㫖
詰責使如前詔七年移知潁昌府八年覃霈遷通議大
夫永裕陵役兵數萬轉運使請雇民舟車運許汝諸州
常平粟輸陵下州各數十萬斛公言方佃作時調人牛
數萬不能無妨農之害䟽入而獲免今上初即位太皇
太后臨朝共政詔求直言時政之闕公首陳保馬保甲
免役錢三事最敝願一切罷之籍見馬𨽻軍復監牧如
舊募保伍之材勇者為兵行前朝差科之政今上皆嘉
納之冬十二月詔除工部尚書兼詳定役法今左僕射
吕公右僕射范公大資政韓公實並命也一日召對簾
前面諭以雇役大率上户太優下户不易所以專委卿
等詳定是時故相司馬溫公首議變法命官雜論其所
宜未就而溫公薨或有異議欲用輸錢雇役公力陳不
可狀及法成多合所議元祐元年三月遷吏部選法擬
舊以功過及薦者多寡為差公曰以薦者差其髙下是
教人奔競以干薦也乃定選闕惟無過有薦者不限多
寡以到選為差次人皆便之未幾以痼疾辭位封章連
上明年正月進資政殿學士兼侍讀罷選事提舉中太
一宫未及拜命以不起聞制贈銀青光祿大夫公為人
外和内勁出於天資其論議平易施設務循故常不求
詭異之迹事或悖於義雖逼以山岳之勢亦不為屈然
亦未嘗矯抗形於言色故入領臺閣出典州郡職事所
及知無不言言無不盡其要領前後有論數十事其尤
著者初歸自歴陽陛見日上問近執政建青苗助役之
法將以紓民以為便否對曰法誠善矣然強民出息輸
錢代徭不能無重斂之患若用以資經費非臣所知也
初禁倉庾吏受賕滿百金則配𨽻為軍京司府史有犯
亦如之謂之倉法有司奉行極於峻宻上常問公曰倉
法之行吏尚為姦乎對曰強盗罪死犯者猶衆況配𨽻
乎上曰若爾將縱之乎對曰人但畏法而不能革其心
雖府吏臣亦不敢必其無犯它日有敗露是臣今日面
欺也赴并門日上詢方今時務所切公言軍器監造作
倍常外議以為將有事於征討夫兵非輕用之物魯衆
仲有弗戢自焚之戒漢魏相有兵應者勝之論安危禍
福之機不可不慎也上曰兵備不虞若宼戎無警朝廷
豈有輕動之理卿言是也公之開陳世務切劘上意多
此類也熈寧中言利者欲使都城市行輸錢以免直初
下開封詢究便否掾曹議無不便公亦循例書其紙尾
後躬訪民間多言不便詔公與今大資政韓公同體問
利害無何韓公出守河陽公獨任其責時方行市易抵
當法貸民錢以期限輸息下户有取貸及期不能償而
自裁者上頗知之一日遣中使宻問姓名而提舉者懼
先罷免月出錢萬緡矣它日公復對言市行之筭下逮
錐刀之末有變其名號以昧上耳用事者知之劾奏公
前書府議無不便今乃異論言不以實意在沮撓新法
用是罷府河東以監牧廢地招置弓箭手養官馬習戎
事公言應募者皆流移僑寄旣非武斷鄉曲之人又無
愛戀閭里之意不若罷之以養正兵便忻代二州産鹽
苦惡不可食轉運使司旣立監臨増虧之格又重盗販
透漏之科巡檢兵吏由是得罪者甚多公奏鹽民食也
不可禁兵武備也不可闕今以惡鹽累防兵非所以固
圉也是數者皆當時所甚患而言事者畏縮不以聞公
極陳其本原深悟上聼先帝以公東宫僚舊待遇特厚
凡有所陳皆加意復熟雖或行或格而察公悃愊無它
益以信任初病不任朝親遣上醫調診六命近侍問安
否且宣諭云欲與卿議邉事何日可出尚虚樞宻員以
待公辭不能興懇請道宫以就頤養又遣樞宻副使孫
公臨問所以欲去之意公具言其狀上皆從之前歳疾
再作太皇太后命内侍賜御膳視所苦旣罷天官錫服
升班皆如尚書及薨特遣内貴人存拊其孤賻以銀絹
各一千又命中使護䘮歸潁昌府并勑潁昌汝州共辦
葬事其恩禮始終近世未有也公自少敏於文詞嘗從
諸生肄業西京國子監公私試常在第一尚書公謂之
曰洛陽英俊所集爾年少不宜多上人因不復令與諸
生員校試自爾每有制作衆皆傳誦學問之餘游思書
畫特妙行草喜晉唐諸賢帖臨習逼真當時士大夫得
其尺牘藏去以為珍玩碑誌不得公筆子孫以為不足
有集三十巻藏於家初忠獻公之知公也因得其詩稿
讀之歎愛稱譽不巳一日相見慰籍如平生謂之曰公
貴人也遂見引用儲僚之議它執政未有知者忠獻公
出其文稿示之咸曰真舍人才也曁公聲稱大顯皆謂
忠獻公為知人公善與人交開懐見心中無町畦間以
談謔言婉而中理所與游者多一時偉人然於是非當
否不少徇情以此或有忤時因之齟齬公亦不悔故更
利害歴夷險未嘗芥蔕於中心其内行尤篤與諸父之
黨友愛情至有無共之人不知屬之親踈也二妺以寡
歸養視於家教其子學以任子恩薦大甥李氏子而以
張生猶未及公病亟語愭曰遺奏當先之幸上哀憐澤
及張族吾目瞑矣後卒如言公娶京兆康氏某人之子
封許昌郡君先七年而亡三男伯慥通直郎季悅並先
卒仲即愭也五女一早卒四適人壻將作監主簿朱得
象長社縣尉謝愔榖城縣令王士彦宣義郎通判施州
燕若材孫男四曰佾曰偓並承奉郎曰倚承務郎曰俶
尚幼孫女八人三適人壻曰蘄縣尉張道承奉郎吕仲
衍宜芳縣令韓奕賢五幼曽孫二人曰計曰評惟公言
行操履見於行事者葢畧得其大要顧鄙言未足以發
其藴微竊伏讀某日贈制曰事上見不欺之誠治民多
可紀之績此可以見公之忠誠著於朝廷矣又讀考功
諡誥曰内外以愛民利物為心平生無怨仇不足之人
此又可以見公之行義信於士大夫矣若是則不朽之
大名大迹皦然自顯不待刋之金石乃見其美實然則
墓之有碑其來逺矣姑紬次其所見聞者以塞孝嗣之
請銘曰
赫赫炎宋明明神宗紹仁遐武繼英烈功朱邸初開皇
僚妙選孰主畫諾孫公康簡康簡之進司徒所知擢於
逺仕寘彼通閨始信其言再試之吏績著王家明稱國
器公自幼齡嶷然大成文傳西學名動留京初仕州縣
不汙卑賤苟利於民瘵勦匪倦其在省臺知無不為及
遷御史力以親辭左右東朝導揚三善書斥刑名經崇
訓典乾龍天飛風雲會時光華禁序啟納忠規入輔出
藩在逺如邇陳戒佳兵深明治體元豐末命二聖臨朝
召彼故老服在大僚考工典選議役修令新書舊章自
我而定凡公所言邦本為先罷租兩市息警三邉人謀
近計我圖長利議雖屢格事迹遄濟先帝知公悉心匪
躬公旣感遇相亦惟終雖極九遷不登三事上思遺直
寵加賻襚頴川公鄉襄城公藏三世之墓塋闕相望坎
堂有銘延道有表岸谷或遷令名不朽
　　皇城使李公神道碑銘
原武李氏冑出隴西成紀自西漢前將軍廣始著其邑
涉魏晉至隋唐代有顯者在晉則昭武王暠以英姿偉
度㨿有梁秦是為唐室始祖王别子之後有魏尚書僕
射冲以文學端亮振名一代其裔孫君威仕隋唐至禮
部侍郎是嘗集東晉至陳隋八書為南北史未竟而子
延夀卒其業者其後失官居鄭卒於滎陽縣之野舍子
孫遂占籍焉其居原武者曰顒顒生光光生元超並殖
産不仕為鄉里所敬元超生贈左驍衛大將軍諱興咸
平二年冬契丹舉衆内寇以東班殿侍從彰國軍節度
康保裔戍高陽關護一旅之衆與宼苦戰而援兵不至
軍敗死之朝廷賻䘏甚厚錄其一子為西班殿侍即公
也公諱樞字仲訥始七歳受父官以材敏精辯稱於所
部未二十年七遷為東頭供奉官歴巡轄南雄韶州香
藥馬遞舖監鄭州賈育山採石場仁宗初預修永定陵
勤最於儕等自殿直擢涇原儀渭州鎮戎軍巡檢徙三
門徃來催驅鹽綱趙僖質公罷樞密副使出知河中府
舉監本府酒務嵗課溢九千萬方是時元昊以靈夏反
陜陲用兵右職之任事者以數百人公籍籍有聲班行
中帥府爭欲延致之初從客省使知鄜州張亢辟為本
州兵馬監押特旨兼主管駐泊軍馬公事召試弓馬策
略中程補閣門祗候陜西四路經略使夏文莊公奏改
都監再任移慶州淮安鎮都監管幹東西谷寨會涇原
經略使夏公安期奏復瓦亭寨以援原州德順鎮戎兩
軍請以公為駐泊兵馬都監從之嘉祐初用刑部尚書
李莊公應詔舉提㸃廣南東路刑獄廣源蠻儂智高入
宼廣帥仲簡倉卒不知所圖即以事移公公寘其家曲
江獨與子昌齡間道赴難在重圍五十六日出竒制變
賊卒不能勝事平自内殿崇班閣門祗候遷供備庫副
使充廣南西路鈐轄故太子少保元公時為轉運使三
奏理公於廣人有大功一官賞薄不足以稱其效於是
又遷西京左藏庫副使滿秩超拜供備庫使知儀州以
治行優異擢知鎮戎軍就移成都府利州路鈐轄代還
例當進秩上書丐移以加贈父一官詔可又用工部尚
書知廣州余襄公辟命以文思使充廣東鈐轄就加康
州刺史恩數並視三路英宗登極轉左藏庫使歸朝遷
皇城使管勾本司神宗覃恩換賀州刺史充本州團練
使累表告老請致為政上察其精力猶強職事無廢面
諭令再任乃謂親友曰予慿籍先人餘烈遭遇四朝繇
冗從無尺寸功伐次遷使持節得備宿衛年過七十有
蒲城之敝廬可以佚老而天子仁恩弗忍遽棄尚使充
位未遂素志雖然異時若死牖下從蒲津先人之墟墓
亦不失其願也熈寧四年年七十九卒於官所諸孤護
䘮西歸以其年九月三日葬於河中府河東縣陶邑鄕
仙觀里驍衛將軍墳之左次遵治命也公為人外和裕
而内勁挺遇事無劇易處之皆有條理議論平允人不
能以非義奪善與人交其游皆一時俊傑尤尚氣節不
為炎凉易操素善种世衡及廢免勞問周䘏厚於平時
世衡謂人曰自吾之黜不改故舊者李君一人而已自
嶺外歸驟苦失明名醫髙手咸曰疾不可為也時有蜀
川道人李士寧者言事頗異一見公曰是類有隂德者
疾自當愈後强治之果如士寧言夫人韓氏某官之女
以某年某月卒葬某所繼夫人譚氏遂州觀察使贈太
尉廷美之孫崇儀副使贈左金吾衛大將軍繼倫之女
封某縣君子男六人曰棻今為中散大夫知邠州曰昌
齡三班差使曰蕖某官曰􁁊某官二未名與昌齡皆先
亡女九人一學浮屠為比丘尼早卒六已從人壻曰某
官張毅某官趙寅某官薛昌圖某官鮑朝賔某官聞人
通某官高宣某官劉濟孫三人曰佐某官曰偉曰僅並
某官曽孫幾人曰垂用公遺恩今為某官先是衛將軍
殁後六十三年嘉祐六年某月公舉其柩曁母夫人永
安縣太君朱氏葬河中得故相王荆公文載於碑公之
葬也又得荆公之亞弟平父銘誌其墓可為盡禮而盡
孝也而諸子猶曰未也以謂誌藏於坎人不得而見之
日月旣邁則懿行偉蹟久或不傳而吾親所終官在令
當立碑若得銘揭於道則其傳不朽矣謂僕與中散君
同年進士不為無素因以事跡見屬僕昔者一拜公前
固已高其行義又聞平父嘗稱衛將軍死於國事公以
才謀顯於邉鎮中散君以詞學取科第􁁊求解所居官
服親䘮蓋亦一門之美事也因記其書齋為忠孝文武
以表之誠欲叙其始卒以示後來然有雄辭大筆著於
前雖欲文之亦難為工矣姑攟摭前言次而詩之所以
成孝子之志也銘曰
李著隴西鼻於廣祖系逺族分别占原武原武裔孫曰
衛將軍以死勤事不屈契丹公嗣厥武𨽻籍西班服勞
六紀遂顯厥官爰初奮迹間關小職見稱巨公謂當逺
蹠解池督鹽賈山伐石課溢平時人亡苦役旣徙陜陲
方起西師計臺帥閫辟書屢移涇有戍卒叛逃外移數
出侵掠捕輙竄馳公以名購得而殺之州人德公久益
見思鄜守患城議徙山北命公帥師版築勿亟曽不踰
時嶄嶄堅壁四路開府副帥治軍戎事毛宻動必咨詢
用其逺謀遂集成勲獄囚殺卒夜出為變公掩獲焉帥
欲章薦堅辭不請恐吏受譴漕臺亡金搜牢甚急公曰
不逺當在近習一徃即時羣偷就縶淮安近胡熟羌喜
亂隂破其謀邉遂無患瓦亭當衝廢久復建招懷初附
悉如舊貫南使五嶺刑清盗迸賀有大獄株連儕等軺
車即訊重繫半挺活死千餘恕吏一眚儂變内侵封康
道梗進逼廣城帥軍不整悉以諉公使當兇獷躬先士
奮介馬馳騁外斷重圍中如沸鼎縋卒突門得賊要領
遂闢南闉人安市井賊梯雲飛我箭火猛攻具盡摧醜
徒莫逞將尋海道潛謀越境公曰歸善彼有健令使子
昌齡間道徃請合謀出竒盪焚棹艇腥臊夜遁海隅遂
靜有來自賊納之不疑稚弱棄道拊如嬰兒由是疲人
赴之如歸事已論功昌齡居最公曰吾子此亦何頼軍
賞雖優子獨不逮公初進官使者屢言功厚賞薄豈足
勸旃再命増秩俄亦召還送者隘途涕泣留連再領西
州儀及鎮戎二邦惠化夷漢懷風昔守用間諜撓其中
今悉斥去逺近附從昔苦平糶邊儲薦空今逢樂歳囷
倉積充總兵益利政成愷悌人圖其像配昔賢帥廣管
飛章辟公副貳天子嘉之恩踰常比衆謡交人浮海且
至居民駭驚爭出避地公曰變情吾所嘗試此必奸言
爾衆毋避倉場夜火獨馳一騎亟徃視之火亦隨翳於
是廣人伏其强明知有預備邑居用寧還朝奏功恩留
輦下典領禁城匪躬夙夜封章告老上為慰籍七十九
年猶不得謝公方壯時築室於蒲期以年至歸佚吾廬
志卒不就人為欷歔考終視履又何慊歟峩峩新丘在
河之滸大筆摛詞鑱於沈礎烝烝孝嗣事靡不舉謂銘
旣藏人孰與覩維彼豐碑揭於大逵載琢斯文飾以龜
螭庶幾遺德顯揚於時用慰孝嗣終天之思
　
　
　
　
　
　
　
　
　
　
　
　
　
　
　
　蘇魏公文集巻五十三
欽定四庫全書
　蘇魏公文集巻五十四
　　　　　　　　　　　　　宋　蘇頌　撰
　碑銘
　　二樂陵郡公石公神道碑銘
某嘗為史官躬覧國籍伏見祖宗列聖進用輔臣其選
至遴雖軼才偉望或夙遭際會巳知其可用矣然猶舉
於衆試之以事功實著見而後命之太祖皇帝以神武
定天下左右將相皆文武大勲猶曰宰相須用儒生仁
宗皇帝臨御歳乆英豪羣萃後先命相謂學士曰前王
求賢於夢卜朕為取人望蓋聖主任輔相為天下公不
以已私進退慎重如此居其位者有不得人手考簡册
之所載洎士論所傳聞事迹之顯著者於樂陵石公僕
射少師父子見之詳矣僕射自太宗皇帝潛邸歴藩僚
府佐者十餘年逮天飛已踐左右省時謂不待資級便
當入輔初政然卒以湘潭之勞陞近侍參宥府從征太
原乃進上樞少師以功臣子早得名位更真宗仁宗兩
朝文林詞禁老於近班乃預政事故主明佐良克有始
卒魏鄭公所云君公顯號臣荷美名其是之謂乎謹案
石氏之先胙土於衛邑相國於漢世都督於晉代其後
自趙徙温隋唐以來又徙河洛今為河南府洛陽人唐
客省副使諱質贈太子太師太師生幽州節度判官諱
延威贈太傅太傅生處士諱繼逺贈太師太師生僕射
諱熈載字凝績少長五代戎馬間獨守先代為諸生周
顯德二年舉進士宗伯尚書竇公儼稱公所試賦有致
君育民之志擢置上科自是聲振京洛間韜光待用不
應諸侯辟命建隆初太祖受周禪太宗開侍衛府召公
入泰寧軍節度使幕為掌書記尹正京邑奏為府推官
昭憲太后特召入見即日拜右拾遺充職再轉左補闕
幕府文書畿甸牒訴悉委參畫凡經裁處皆合上意旣
而遭太師憂方議墨衰權奪適有飛語聞朝廷遂格出
除出為忠武軍掌書記再徙崇義公識度沈逺不以内
外為間參贊如常僚太宗踐極之月召復衮職上方蒐
擇天下賢俊黼藻人文之化命公同知太平興國二年
貢舉號稱得人故相司空張文定公翰林韓公丕給事
徐公休復皆進士甲等也未幾梅山蠻獠寇湖外偏師
南討以公權知潭州軍州事督軍戎拊疲瘵踰年湖嶺
悉平入為尚書兵部員外郎充樞宻直學士歳中以本
官兼職同簽書樞宻院事學士簽書院事自公始也四
年車駕幸河東遷給事中充樞宻副使繼元銜璧即行在
進刑部侍郎充職如故五年制授户部尚書充樞宻使
公以純誠結主更試中外入為心膂出為股肱夷險一
節上心知其賢欲倚以為相故位秩屢進自尚書郎纔
二朞升省座而素苦足疾至是稍妨朝謁上親至樞宻
院視醫灸久之賜告居家將護一日所苦浸劇乘輿幸
其第問勞如平生勅上醫旦夕診治又賜手札有忠孝
之事衆所聞之之語又曰火艾久逺得力亦當大災觀
詔㫖懇惻如此屬任之意可知也公益畏盈滿累章乞
骸辭情切至上不能奪八年秋特制超拜尚書右僕射
聽解樞柄國朝故事不歴平章事未有升端揆者上以
素有爰立之屬故以授之寵數雖厚而疾不加損九年
正月某日竟以不起聞上哭為之慟即日徃臨其䘮罷
朝葬禮皆加常等詔贈侍中有司諡曰元懿上悲歎累
日顧謂侍臣曰熈載事君之心可謂純正無它適當委
用奄忽至此深可惜也近世執政旣罷而卒車駕臨視
亦自公始咸平二年八月詔配享太宗廟廷慶厯某年
加贈太師中書令兼尚書令追封代國公夫人清河張
氏南陽郡太夫人繼張氏安定郡太夫人皆以子預政
推恩也二子長中孚早逝次即少師也少師諱中立字
表臣生十三年而僕射薨居䘮如禮天子欲速官之一
命為西頭供奉官早服名教不為綺襦事折節讀書從
諸儒游誦六經百家言作為詞章如老成人十八獻文
闕下換光禄寺丞賜朝散服咸平三年以殿中丞入書
館為直集賢院屬時右文天子修盛德之事君臣𢋫歌
雅頌之音播四海内相楊文公一代英才主盟斯文公
與中山劉公筠潁川陳公越成紀李公宗諤游其藩更
唱迭和合如一律朝廷每有論譔公與諸公常在其選
而公尤勤鉛摘中外書無不請校有疑舛不輕塗抹一
經其手四庫以為善本入尚書省為員外郎以祠部判
三司理欠慿由司以刑部賜銀青服兵部充鹽鐵判官
遷郎中以禮部判南曹移户部勾院仁宗即位轉户部
充史館修撰糾察在京刑獄天聖四年以吏部知制誥
同知貢舉歴諫議大夫給事中景祐元年入翰林為學
士轉禮部侍郎加承㫖兼龍圖閣學士於時公踐臺省
幾四十年近司要局文武選部無不總領朝廷典章文
物無不綜練兩禁雜定見謂議論有餘而未嘗矜已上
以為長者可用四年拜參知政事在位謹文墨循故事
不求赫赫名明年罷為户部侍郎資政殿學士判尚書
都省久之加大學士兼提舉祥源觀慶厯四年告老於
朝以太子少傅致仕皇祐元年遷少師其年八月某日
薨於私第享年七十八天子廢朝有司歸賻如禮太常
諡曰文定夫人張氏先亡後夫人王氏封太原郡夫人
七男曰居簡少以文名顯諸公間終太子中允集賢校
理曰夷簡大理評事曰昭簡太子右贊善大夫皆早夭
曰從簡國子博士服公䘮甫五月以毁卒三女子長歸
孟氏次范氏次沈氏七孫男曰祖仁祖賢祖元祖方祖
良祖溫祖冲惟二公父子相繼逢辰得位立朝有勲節
祀大烝易大名其踐掦如此若其操行履方士大夫所
稱道者又可得而述焉僕射事太宗由府從事至右相
更中外筦樞極恭乃職一乃心造辟而言奉制而行是
非好惡無所顧避上深詧其忠實委任眷待終始不間
時論稱其長者事繼母牛太夫人服勤竭力雖躬負沈
痼無一日廢定省甚則扶杖而前不見疲曳之容母弟
終䘮欲還本宗公曰在同亡别豈如存之事不聽其去
分貲保任與同氣等其在官也主平恕通簡居顯要不
異小職時事劇易一切倚辦待士盡禮敬出已上者不
能屈在下流者不使怨志欲成就人物表甥故參知政事
趙公昌言少將二親依公家躬為教誨授書學文至長
立遂以大顯素善梁縣令蕭守勲後貧困公分祿以贍
及卒遺四子諉公悉為婚姻不失時如蕭之存親族之
孤寡不能立者聚而衣食之僮𨽻之吉凶不能舉者憫
而資給之聞公之風者歎慕而則效故趙公作銘以叙
其事曰公忠孝恭義惠全德具美求之古人無間然觀
斯言則公之行實可悉矣其家政門法蓋有繼述者焉
少師樂易寛裕出於天資行不為崖異仕不為苟合操
修施為惟才分是守自解褐掛冠未嘗去朝廷淡然安
所職凡領二十官五學士皆久次平除徊翔禁省幾遍
而不處急流平時比牒並肩或子姪行多躐取右職獨
無一語咨歎對上前有所問但援故實沿革復熟講解
聽上裁可議者謂真得儒臣體在政府時有啟奏不顯
斥是否或見聽納終不漏一言内制除命多不傳稿其
慎宻不近名如此故平生寡過惟在外制日一坐舉官
不如狀奪修撰糾察屬員旣不多取名又能協和與衆
故未嘗為人所訾怨蓋古所謂明哲保身者歟善與人
交凡游從無親踈貴賤先後輩相與宴飲笑語諧隱亹
亹不窮終無一言忤物嘗以論議小戻楊公退而移書
引咎自責不逮及相歡如初乃已家素饒財少時悉聽
諸父昆弟掊取一不問有無所羡即用為賔客飲食費
晚年産入比其初纔二十之一亦不増殖惟待俸賜以
為養退居遘疾醫藥殆不給仁宗知之特賜銀三百兩
及薨第舍無存者䘮事待賻而後具世稱其清尚書宋
景文公評之曰如公才能門閥使之少事聲利蘄黨助
嗇先貲徇務近時則亟顯而易富今舍是不為非蹈道
者莫能辨其得失雖然初若偃蹇難進卒以長者大用
是何耶聖主知人明而進賢之道廣也嗚呼二公之進
退所存見於事業者又若君子之澤必在其後殁世五
十年而顯者蓋寡其有待耶元祐中予為吏部尚書嘗
言於上僕射太宗功臣少師仁宗執政其後嗣獨一孫
祖溫陞朝籍名臣之世宜蒙襃顯祖溫自爾稍見任用
今為朝請大夫利州路轉運判官樂陵之裔其庶幾乎
石氏自唐占数河南世墓皆在洛陽縣宣武原二公繼
封樂陵郡亦不去洛薨皆歸葬焉僕射食實封一千七
百户為侯爵其葬也以太平興國九年四月十三日少
師食三千七百户為公爵其葬以皇祐元年十二月某
日二冢並祔太師塋之次穴子孫從葬者又数世矣闕
垣之松檟森然如林盪矣朝請君旣承祖重每念孤立
寡兄弟懼弗克勝後事惟是修飾墳墓表章遺烈可以
塞嗣人之職謂予嘗有言詳知本末礱石禭道求文以
終其事其請甚勤至於数四故不得辭銘曰
宋有良臣世席台宰文學彬彬吉士藹藹運屬勲華相
惟元愷君臣一德旦暮千載西樞東府謀謨亮采武律
文經光天之縡懿行清規為時模楷四朝百年遺風未
改猗歟樂陵之宗德音如在藝祖天飛羣龍翼隨朱邸
元僚風雲並馳漸階記室試劇王畿神功求舊協贊惟
幾南抗州節殄獠平夷北從戎路俘元走奚奮庸宅揆
同儀鼎司雖稽拜衮卒配烝彛於戲元懿之勲一何巍
巍章聖治定仁皇繼聖樂善好賢詢咨舊姓英俊並逰
義理相應鳯掖鑾坡代言書命徊翔二紀不絿不競終
以夙望參毗大政難進易退委逺時柄歸老都門考終
順正是為文定之行後終有慶盛矣二公孰亢厥宗象
賢是繼克紹餘風田園將蕪門闌益充鞏洛天中三世
丘封維祖維父墳闕相通維孫維子堂構斯崇載銘隧
路丕昭世功嗚呼樂陵之塋垂裕無窮
　　祕書丞贈太師劉君神道碑
惟劉氏世為望族蓋二漢享國歳久分王子弟幾遍天
下千餘年間小宗别子枝離𣲖析或顯或晦散在四方
而河間之胄自章帝之子開始胙王土傳國久逺遂居
河間之樂成王之十世孫通仕後魏封樂成侯樂成今
樂夀是也樂夀之族其别有四一徙尉氏一居饒陽一
在平昌一畱故土不去其後尉氏有仁軌以功名顯饒
陽有君良以孝友聞平昌有蕡以文學髙第名重當時
惟樂夀之子孫最多至以劉名鄉其仕者或入朝為郎
官或入諸侯幕府無甚逹者侯之裔孫曰繢避地遷安
陵以財雄鄉邑而不仕宦安陵今曰將陵𨽻永靜軍之
東光縣累世葬其地曰五德鄉遂為東光人繢之四世
孫曰崇少長謹厚輕財好施予鄉里稱善人有子曰盛
克繼父業盛之子曰溫潛德鄉閭號稱處士處士之子
曰格力儒自奮治左氏春秋兼通公羊榖梁二傳景德
初契丹入宼瀛關郡督士民城守以功補三班奉職試
書判入等改吏銓選終滄州觀察推官生三子長曰允
恭治毛詩次即府君也諱居正字安行季曰居業並承
家學舉進士府君中天聖二年丙科歴大名府館陶棣
州陽信二主簿陽信圭田之入素厚然無見土大姓有
占名輸租以庇里役者府君案實履畝取租無土者皆
除其空簿使歸役籍郡官初哂其迂且疑其獨異它日
訟起旁縣扳援證逮連坐者千餘人始悔不用其言遷
漢州軍事推官用薦者改祕書省著作佐郎知青州博
興縣兼兵馬監押剸劇析煩治為一道最邑之富民李
氏子以常與進士鄉貢使氣任俠隂結貴要以張聲勢
至使郡大吏移書縣官蘄善遇之府君得書立捕於庭
下䟽其前後不法事李叩頭汗伏聽命請自新遂戒告
而釋之或諗曰得情不治無乃惠姦乎對曰知過能伏
釋之所以勸善於是或者又歎其恕而有教就移道州
江華縣楚俗喜訟雖健令決之盡理猶恥不勝則又赴
訴於州於使者前後相望弊浸不革府君則悉索新舊
案牘剖析開譬使之曉然兩造皆懾慄而止監司知其
能多以它郡疑獄屬之若衡陽譚氏訟家産事累劾不
能竟府君一訊情得不復異詞自是逺近信聽獄訟為
之衰息至嘉祐中有令曰黄照亦以㤙信得人其里民
為之謡曰我民無忘前劉後黄至今東南人猶能誦之
凡世之言吏治者莅事明察或喜於得情而以不失有
罪為能持心平恕或狃於不忍而以省刑縱出為允是
皆中有所徇者不中情實遂成偏黨之蔽若乃明恕兩
得切近人情察見奸伏而舍其旣徃不自以為明治有
威愛殁且二紀而人猶懷其德此其實跡明效見於事
為者非夫至誠不疑内恕及物其能致是乎府君夀四
十有四官祕書丞自江華千里鞫獄衡陽遘疾考終於
官舍時康定元年八月初十日也夫人陳氏都官郎中
希古之女先府君一年而逝生二子伯摯嘉祐四年進
士甲科歴監察御史御史中丞尚書左右丞中書門下
侍郎尚書右僕射今為觀文殿學士知鄆州兼京東北
路安撫使仲周六幼不育女子四三適人壻曰梧州司
理參軍梁諮某郡尹之才某郡唐灌一幼亡孫男四曰
跂雄州軍事推官前知鄭州管城縣曰蹈奉議郎早亡
曰蹟越州會稽縣主簿前監國子監書庫曰路右承務
郎孫女三壻曰右承務郎蔡蕃韓誠右承務郎趙仁約
曽孫男七曰長吉長庚長守長厯長言長廣長書而長
吉長書皆右承務郎曽孫女未嫁此其家世源流之逺
非積德之報孰能盛大如此乎府君好學敏文詞平生
所著甚多以早亡弗克編緝放失之外今有論議詩賦
雜文總若干篇嗣子類次為二十巻藏於家少好書籍
初模範二王後兼採唐人用筆法有得其行草帖者至
今猶藏去以比李西臺建中其篤學多藝雖出於天資
然亦家法所漸有自來矣府君早失怙恃昆弟敦睦敬
上撫下家庭雍雍世故饒財其弟年少好逰數欲析産
府君弗忍亦不能奪辭所分又不得因受臨津田數百
畝隂畀族人佃之終不取也及官陽信買渤海田占於
郡籍而躬未嘗一到其歳租亦以贍族人以墳墓所在
爵里惟稱東光府君性莊重寡言望之若有標置而即
之甚溫訓子極嚴或勉以一子盍少縱之耶答曰政以
一子故不可不爾耳其亡也子纔十齡夫人之季弟孝
若從行在旁伯氏得訃自蔣陵走五千里抵衡陽與孝
若擁孤輿櫬歸菆東光佛寺其孤煢然服衰寓外舍鄉
人共哀之伯氏曰吾弟孝友不欺鬼神所鑒豈止是而
巳也士大夫知者亦曰斯人世著德義其興未艾也熈
寧四年丞相為御史謁告於朝自東光奉府君之柩自
將陵遷大王父母王父母以八月庚申同葬於鄆州須
城縣盧泉鄉太谷山之陽將陵故塋封植久矣比歳數
有河患乃謀改卜三世同壙用甲庚壬穴山陽重岡水
出辛兊地合寶典語堪輿者咸曰劉氏其不亡矣初丞
相自御史至中丞五經霈恩累贈府君自尚書屯田員
外郎至通議大夫夫人自福昌縣太君至潁川郡太君
由執政洎元祐四年明堂恩兩贈處士君太子少保妣
倪氏北海郡祁國太夫人推官太子少傅太傅妣李氏
隴西郡崇國太夫人府君太子少師太師夫人潁川郡
康國太夫人又以宰相初拜贈處士司空妣衛國推官
司徒妣定國府君太尉夫人慶國七年以殿學士郊恩
贈推官太傅妣韓國府君太師夫人燕國三世墟墓以
一品封域崇臺築闕如今丞相殿本邦歳時展省以牢
醴奉祀又得造浮屠於塋側勅號將陵寺曰崇先承慶
須城寺曰昭善崇報每歳興龍誕節得度净人如例追
崇顯赫極人臣之榮非獨稽古之力抑孝誠所感神之
聽之信不虛矣府君殁世三十年而葬有故太常少卿
任公粹為之狀故參知政事元章簡公為誌葬之二十
有三年又有今龍圖閣待制趙公君錫狀其逸事以告
史氏於時丞相鎮天平之二年將勒銘神道假文於嘗
僚某某與丞相逰從有素望府君為前達雖未嘗接迹
固亦講聞其德義矣然於閥閱葢有不知今考三公誌
狀與所聞皆合故得詳述其本末以慰孝嗣追逺之志
而系之以銘曰
公侯之興有來自逺源流深長支實蕃衍武穆文昭不
興者鮮盛德有後雖微必顯奕奕劉宗肇於沛豐河間
樂成漢魏再封世踰十八爰逮司空系胄蟬聯慶鍾在
公公以學仕文科丙第資適逢時儒雅飾吏婉娩通閨
徊翔中祕德厚位卑光流後裔有行有言鄉黨稱賢不
取中貲無占虚田明見隱匿仁寛宿愆人謂隂德其後
信然英英冢嗣國之碩輔據鼎廟堂擁麾帥路故國新
邦便蕃寵數維孫曁曽稟承厥緒大谷之陽有封若堂
坎庚壬申三世之藏葬以士禮朱芾銀章祭則三公衮
衣黼裳遺風餘烈有銘在穴耽耽梵宫峩峩石闕拱木
成林豐碑象碣於昭德音綿祀無絶
　　隴干姚將軍神道碑銘
皇城使雅州刺史姚君兕與其弟西上閣門使英州刺
史麟旣葬其先府君三十有五年矣會天子熈寧十年
冬十一月親郊肆赦推恩在廷得以追賁先世如故事
於是列上府君前此所贈官加贈某衛大將軍制書始
下伯仲相語曰著令三品得立碑墓左我先人以忠義
死於國事關隴莫不稱其大節雖壯年凶閼不克終其
功名而吾兄弟幸得承緒餘班朝列䝉國厚恩漏及泉
壤者數四矣然而丘墓未表神道不嚴非所以旌功烈
而崇孝思乃狀其閥閱丐銘史氏時予適與英州同使
臨潢每接緒談必及先世因得詳其本末遂揭辭於螭
石云將軍諱寶字某家世五原人父諱某少以武健稱
其挽强中逺葢有絶於人者故鄉里皆以硬弓目之羌
戎與相遇輙惴慄不敢校景徳元年曹武穆公瑋守鎮
戎知其可任召與語曰若知六盤山西良田萬頃久陷
虜疆若能以力開拓歸中原則世為邉圉將不亦善乎
於是發私財募五原子弟千餘人大城隴干遂闢其西
境四十里築壘其傍土人謂之姚氏堡曹公嘉之為四
寨民兵巡檢漸完使南牧隆消河有勞聞於朝廷未推
賞而卒關隴之人咸謂功顯名晦必將有後繁衍之澤
其在將軍將軍好學知書長於騎射以翹勇繼父任前
後降黨畱生羌破煙景雲等畨部功力居最守將連章
薦其材武仁宗皇帝召對便殿擢左侍禁隴干都巡檢
時元昊負固西師連年不解將軍獨乘一障志期自效
康定元年春賊欲由東沿州乘夜寇邉掠近山居民將
軍得其要領隂募死士至期伏隘路縱賊入境居民悉
遷避他境賊無所得旣歸伏發皷噪迎擊斬馘首衆其
獲生口悉畱不殺亦不自言功由是邉人歎服而謂有
隂德前後大小三十餘戰皆為先登體被數十創而勇
氣不讋親友或勉之云數以孤軍當賊鋒萬一失利餌
敵何益異時遇寇冝稍居後殿以竒謀破虜足以邀美
利不失為良將也將軍以謂凡被堅執銳者望敵聞聲
便當奮擊何暇自營顧慮而以軀命為計乎苟不負國
家雖死寇讎吾得其所矣定川之戰涇原副帥葛公懷
敏與虜較者十餘日官軍不利將軍同陷於賊朝廷惻
傷優制贈某衛將軍厚恤其家官諸子弟者幾人是役
也雖軍帥失律偏師不返而殺畧戎馬破盪區落葢亦
相當自是元昊勢益窘矣未幾遂有納降之請則諸將
死戰功不為薄嗚呼古所謂名將帥者或建殊功或立
竒節或自致富貴或不脫患禍葢義之所在不以勝敗
為重輕若將軍起疆陲捍邉圉雖不能俘戎首覆虜巢
以成其宿志然躬當矢石卒死虜境顧其平日自誓之
志是豈苟免以蹈不義者耶古人所謂援枹皷立於軍
門使百姓皆加勇焉者其將軍之謂乎其後二子以才
畧相繼取貴仕七孫皆用戰多補官抑由忠義之訓貽
謀來葉卒如隴之人言云耳夫人同郡杜氏實生三子
仲曰熈早卒兕麟孟季也累封夀安縣太君以熈寧八
年二月終於秦州季子官舍其婦德家範具於涇原帥
龍圖閣直學士王公才叔之誌焉將軍以慶厯二年冬
十月二十二日殁於陣以明年閏九月某日葬於朝那
縣中安堡隴絡川之北峗社夫人後亦合祔其壙銘曰
四序殊時五方異土霜秋氣勁崆峒人武夏戎不庭王
師濯涇有帥有士作我長城在章聖世武穆作帥殪遷
拊明威肅遐裔帥之爪牙姚出良家開斥土境革戎為
華仁宗伐叛平陽血戰將軍從之卒同死難我雖棄軍
虜亦遁奔帝念邉戍復許稱藩人道所貴曰生與義義
苟有在死復何愧攘狄惟雄盡節惟忠世亦有人繼成
顯庸矯矯嗣子能濟其美並收戰多偕取榮仕天子親
郊推恩在朝再頒䘏典賁彼泉蒿朝那故里涇水之涘
丘墳在焉過者必止隴人有言姚為壯門功名才武父
子弟昆定川之殿衆懷忿怨視彼讎方終期盪殄請碑
道旁以警諸羌忠義所激人思奮揚
　
　
　
　
　
　
　
　
　
　
　
　
　蘇魏公文集巻五十四
欽定四庫全書
　蘇魏公文集巻五十五
　　　　　　　　　　　　　宋　蘇頌　撰
　墓表
　　職方郎中沈君墓表
君諱衡字公持越州蕭山人也其先世皆不仕至君之
皇考始往依其外兄吏部郎王絲以學而君又力志自
奮遂中景祐元年進士甲科知台州臨海明州之鄞杭
州之錢塘三縣事通判泉州坐法降監衢州清酒務以
嵗課有羨得便近官復通判濰淄婺三州代還主管北
作坊充提舉司勾當公事自校書郎十遷至尚書職方
郎中衣五品服為開封府判官差提㸃成都府路刑獄
未行改判刑部又改三司鹽鐵勾院或權發遣由登聞
檢院出知潤州陛對賜三品服到郡以疾得請提舉杭
州洞霄宫以熈寧七年六月二十一日終于蘓州之居
第享年六十八為人嚴整守法尤精吏事始為臨海時
年尚少縣境瀕海多聚盜攘羣不逞之徒時或殺傷良
民奪其資貨君悉為究訪且知主名區處募少壯千餘
人一旦與度海以計禽之窮治得其實抵法者百餘輩
人自以不寃郡上其事時相才之進官躐一等錢塘縣
倚州郭生齒繁夥而版圖不治賦役常苦不均舊令憚
于改作君至為之升降户等皆得其實人以為利泉有
二商人負擔出而一人獨過期不返其家意為先歸者
所殺得敝裘與荷擔之人適相類者即訴于縣其人不
能自直遂誣服誠殺之云棄其屍于溪側官使人視之
則腐敗不可識矣雖縣吏亦以謂真殺人者乃送之州
君省案摘其情曰豈夜半殺人而能負重走百里且至
城下乎且其人存亡未可知因掲于道以訪後行者數
日果有人言甞見之于它郡即召而歸之囚遂得釋一
郡皆歎伏濰州有里人欲汙其兄者其兄以告它日遇
諸塗而毆之至于斃州將當其抵死君固爭不得遂請
于朝果杖而釋之在婺日值二浙大水都水范師道奏
君提舉蘇湖常秀水利事因言蒲瀝浦可治以泄横流
都水是之方欲行其説㑹議論不同而止入朝典領尚
方工作事器物皆犀利連中賞格遂自提舉司陞佐省
府所至吏憚其詳察不敢舞以事號稱辦職焉初君罷
官錢塘至京師待次審官當得泉倅而吏受賕匿其籍
君懷不平乃訴其事御史鞫實寘吏于法而君卒得泉
州轉運使心惡其以爭得官欲捃以事嵗中起大獄案
治纎毫不貸然皆無實狀乃坐以官兵送舉子為私犯
遂謫去凡十餘年不徙官㑹龎丞相為淄青安撫還言
君淄州治狀始得除過其後數奉詔推劾大獄能得人
情隠伏未甞有所縱舍以市恩朝議以幹健許之其撫
宗族厚好賙人之急淄守卒賻䕶其家甚厚州人有遇
毒將死親為刺臂和藥活之甞推已財以與同産嫁外
女之孤嫠者及其亡也家無餘藏曽祖鄴祖仁厚父僑
以君登朝為大理評事致仕後贈尚書刑部侍郎娶建
陽章氏封某縣君子四人筠常州無錫縣主簿箋蘓州
崑山縣主簿籜太廟齋郎筈尚幼女五人太子中舍劉
復秘書丞唐殻海中胊山縣尉范汝楫蔡州司户參軍
龔程杭州節度掌書記程寛皆其壻也君出白屋無當
世資藉結髮從士子遊以文學起家祿仕四十年官五
品歴臺省刺藩部追賁其先君有子第進士女皆從士
人亦儒者之榮遇也又能勤刻自仕始終一致不為炎
凉易操人或譏其深峭少恩而君自信深篤豈所謂强
立不懼者歟諸孤卜以元豐元年某月某甲子葬君于
蘇州之呉縣某鄉某原前期與其壻劉復狀君之行事
履歴將求誌于墓石於是次子箋以甞為予從子壻自
其家來杭請於予顧多事未暇次述及予還京師而君
已𦵏矣箋又繼至其請不已故為之書其説以表于墓
云
　墓碣
　　朝議大夫致仕石君墓碣銘
朝議大夫致仕新昌石君諱牧之字聖咨慶厯二年進
士予同年生也姿韻沈雅志操髙逺幼無它好惟讀書
是嗜未冠從鄉舉藉藉場屋間宿儒父兄行皆器重推
先之二十七登科試秘書省校書郎知縣以便親就下
補杭州新城尉移台州天台令自初任已有能名于時
故相王荆公知鄞縣樞直陳公襄令仙右號江東三賢
宰滿嵗用薦格改著作佐郎九遷至朝議比嵗課者三
遇皇祐明堂嘉祐治平元豐登極霈恩者四見保甲括
牧地有勞減年者再凡知江寧鹽城雍丘三縣通判温
湖舒建四州而江寧温湖以别薦服喪避親不赴建安
以親疾請侍養不待滿罷去入朝為越王宫太學教授
監在京麴院其鹽城雍丘越邸用近臣别薦最後朝選
知温州所至治迹見紀初餘杭發十縣官部丁夫治浙
江隄岸未幾秋潮漱齧隄壞獨新城所治無患太守方
公偕嘉之為言于朝増廣天台縣學擇鄉先生居師授
之任以延俊造縣事間則親為講説逺近嚮慕負笈而
至者若王景山余京方援伍原輩同時出黌下後皆為
聞人陳公甞為文以紀其事先是邑有母告子不稟教
令者訊之無大故乃呼之前喻以子事父母之道丁寧
訓敕使急歸奉養後二十年行李過其境上母子泣拜
馬首曰無狀子自䝉教戒感懼惕厲遂為善良聞者以
為近古循吏之政鹽城海寇驚橈鄉聚州使督廹追捕
符移狎至初不為動徐料村社义户得勇悍敢前者千
餘命軍校部勒教以兵仗寇聞䑕伏鳥散熈寧初頒常
平發歛暨役人免募法州縣急于期㑹因致煩擾詔遣
侯叔獻察訪至雍丘詢之父老咸曰編户但知變法而
不知變法之擾叔獻以聞朝廷方議褒擢後使者以為
推行未盡而止然猶被保甲牧地之賞始涖永嘉病火
政素怠颶風至則焮焰綿亘姦人利救焚攘敓吏恬不
恠寖以成弊因舉行火保之令預為約束使知有犯聮
坐一日火作親率部伍視畚挶綆缶之不悉力者收之
餘悉競前俄頃而撲滅自是其弊遂革又患州境近鹽
鹽禁益密黥𨽻相望而犯者不少衰止嵗課虧損責及
郡官于是為設方畧急監臨而寛捕吏限以煑海之數
每停竈啓閉牢盆出納須監官與捕吏親臨銖兩不入
私門賈販既無所得不數月刑省而課羨州郭有通衢
名五馬閡塞不通人行乆矣問吏屬則曰俗傳闢之利
舉子而不利長人乃詆曰有是乎立命撤屋開路自爾
衢衢不絶後累有登科者温人至今徳之乆之治辦益
無事間或㑹賔僚追文酒之樂繼以酬唱篇詠不日盈
編軸好事者集成二十巻目曰永嘉唱和云罷郡時年
才六十六遂有歸休之志上封告老以本官致仕聖咨
早厲士節出處進退不蘄苟得晩年通性命之理視死
生窮達為一致故淡于榮利精力方强遽知止足還鄉
里即祖居為宴坐之地是時昆弟罷郡退居數人相與
游息山水間友于羣從超然自適如是三年而絶州縣
省謁十年而廢宴㑹撒筆硯十三年年七十九矣盡屏
去服玩青編黄巻亦不復問覽居常黙坐世累都遣一
日盥沐更衣就寢無一語㗳然而逝雖脱屣蟬蛻無易
於此時元祐八年冬十一月十三日也有遺書一編疏
五十餘事處理家政至于廞歛之具喪葬之節賔客之
禮子孫之戒纎悉無遺者門人葉經敘其始末為往生
錄嗚呼達生悟理神識不昧泰豫若是豈力學行已自
我得之者耶其性質純茂孝友忠實雖勉勵敦修之有
素抑所稟賦之本厚耶故嘉言美行為人稱道者多矣
少時甞贄所為歌詩于范文正公公謂其孤鴈晩望二
篇有古人風後以時政十事上韓魏公如錢幣鹽法之類
皆見施行在天台日太守元章簡公待以僚友甞曰如
君文雅縣令淹才煩碎之務委之佐尉可也趙清獻公
歸老過温其子㞦方為倅貳公每戒之曰善事石君曽
宣獻公杜正獻公甞以在朝不及薦用為恨觀當時名
公賢卿許與之言則人材可知也其著于筆札則有易
論解經訓傳雜文歌詩總七千巻藏于家見其書則學
術可知也室夀昌縣君王氏尚書屯田貟外郎賁之女
子男子五常州晉陵尉景雩早卒進士景需明州奉化
尉景零天台令景雯鄉貢進士景震女子七蘇州長洲
尉葉庭實澤州陵川令王慶叟南劒州將樂縣令江汝
言進士張禠馬景文李景常虞芝皆其壻也諸子世學
景需就養不仕景雯踐父官諸壻業官鄉舉有聞孫二
十五人曽孫七人景雱等奉治命以紹聖元年十二月
某日葬于縣之九巖山某原冡塋封域悉如遺書平日
經畫之㫖景雯自越千里之潤袖書與祠部君所述行
錄見抵且扳先君同牓之契丐文以表墓隧時予方有
家故未遑屬藁中嵗再至請益慤每念平昔與聖咨遊
甚乆又甞論天下士族知新昌之世且嘉孝嗣往復之
懃思盡述終之志可無紀乎案石氏系出青社唐季初
祖某避地徙越因家新昌曽祖延俸仕錢氏為某官祖
渥隠晦不仕父待用贈金紫光祿大夫祖孫居越數世
百餘年遘聖代右文得以詩書教子弟天聖中世父待
舉始擢進士第官至秘書丞自是登科者常不絶慶厯
牓同時昆弟三人在選中而居顯仕者相踵枝葉繁衍
從進士者又倍于向時嗚呼盛矣故悉書之又係以碣
銘云
學充乎中行著乎外其有云為名稱必大在巳所安存
亡進退及物之利中和惠愛仕而知止終逺辱殆沒不
怛化游神定泰嗚呼聖咨考履無悔善生安死令名如
在
　墓誌
　　太子少傅致仕贈太子太保孫公墓誌銘
尚書禮部侍郎參知政事孫公諱抃以嘉祐七年三月
上封求解畿近拜觀文殿學士兼翰林侍讀學士同羣
牧制置使後二年二月以疾謝不能朝乞上還所居官
拜太子少傅致仕以其年十一月戊辰薨于春明坊居
第薨後十九月乃克葬于開封縣新里鄉之劉柴原實
治平三年七月癸酉也公之薨也天子以先帝執政臣
賻䘏甚厚為罷垂拱朝一日特遣中使存問其家事又
贈黄金百兩制贈太子太保陞其二子官一等一異姓
親為齋郎有司案禮令集尚書官諡曰文懿其葬也諸
孤議請銘于公甞所親善者謂無若某厚某于是考察
其言行功狀鑱于石而納諸壙云公字夢得眉州眉山
人初名貫字道卿生五年而學為詩往往有警句傳于
人甞贄文謁成都尹凌策將以童子薦之顧其幼且孤
而止後累舉進士更今諱天聖八年拔甲科擢大理評
事通判絳州代還試學士院以太常丞直集賢院判尚
書祠部遷開封府推官徙判三司開拆司又試中書以
右正言知制誥慶厯二年召入翰林為學士三遷其官
至吏部郎中又帖其職為兼侍讀學士充史館修撰皇
祐五年五月拜右諫議大夫權御史中丞在職二年上
書曰臣無狀在臺閣無所補益願得一州以自試朝廷
重違其誠而不忍使之去外乃授以學士承㫖兼侍讀
修撰如舊又再遷其官禮部侍郎嘉祐五年四月程太
保戡解樞密上念大臣數以言罷益艱其選用乃不以
常次擢公為樞密副使不盡八月遂參預大政焉其别
使自陞近職歴判登聞檢院國子監太常寺兼禮儀昭
文館尚書刑部吏部流内銓都省知審官院通進銀臺
司兼門下封駁權知慶厯六年貢舉糺察在京刑獄提
舉諸司庫務醴泉觀公事磨勘諸路提㸃刑獄轉運使
課績出疆為契丹國信使其為中丞以憲臺綱紀百司
又有言責故事不兼他職得請解審官自是以為著令
踐二府同修樞密院中書時政記提舉三館秘閣書籍
同譯經潤文公自登朝迄謝事揚歴顯劇通三十年惟
兩服親喪解職五載自是不去朝廷特為仁宗所器待
甞從容賜對語人君大體公對曰人君繼天保民惟兢
慎勤儉任賢納諫故能享恭已之名而延卜年之慶他
日又問求賢致治之道公曰方今天下所謂賢者陛下
用之殆遍誠願責其逺致毋以一事不效去之則人人
得盡其才而助成治道矣方是時上委政二府而宿望
大臣在外者乆不進用公意以此感悟上上欣然開納
後聞公議事平恕稱之曰老成人所為固不同在兩禁
十五年壹意文翰語未甞及朝政暨為中丞訪天下事
有不得于心則抗章論列指切時病一無所避然其言
遜而事顯不以激訐為直欲人主信而易行以此多見
聽用内侍王守忠特恩遥領武寧軍節度制下諫官御
史固爭不能得公最後上疏曰太宗時王繼恩有軍功
不過授宣政使今守忠信宿舊然無繼恩功而節度使
將帥極任非特宣政之比若輕授之是棄祖宗法也上
即日為追寢守忠命温成后之喪大建陵廟公言本朝
宗廟事皆集三省議乃定請以付外如故事不報又合
諸御史求對面陳非便至再拜以請上亦為改容遜謝
之其後罷立忌日去廟樂園陵使得更為監䕶葬事繄
公所啟也在二府雖不乆而建言亦多甞謂承平世邉
臣有勞不可以官賞恐徼功者生事于夷狄三司使宜
用敦厚有經術之人使寛天下財利苟以趣辦應猝為
任職則掊克之患滋長矣諸公深以其言為然素喜薦
士善論人物其薦御史得今河東經畧唐公介髙陽安
撫呉公中復皆一時之傑也公再領太常某時為博士
數得接公論禮事每議下則使僚屬各陳其所見聞已
然後為之裁定以此知公之所存也公為人外簡易而
内嚴謹性至憂畏不妄舉動既貴益甚人或譏其太過
亦不為少懈至遇事有所陳則挺然若不可奪者然而
一出悃款靡有緣飾故言似激而人主不以為忤性似
介而士論不以為矯蓋其守也固則勢不能撓其發也
誠則物莫之忌詩所謂淑人君子其徳不回者公得之
矣初陳恭公當國公甞用翰林舊事屢見于中書已觸
其怒後恭公復相公適執憲又疏其强毅自任及妾張
詔獄事廢置由已專權取必非大臣所宜為者恭公由
是罷政事及薨請諡有司博士初諡榮靈公執不可曰
陳公方重不倚亦有過人者如此名則已甚矣易曰恭
可也論難乆不决至請于朝廷又覆于尚書卒用公言
為定于是士大夫稱公平允無適莫者多矣自少好學
通古今趣尚體要不以辨説為博洽每侍邇英閣進讀
羣書至前代君臣亂亡禍敗之際昔所諱避不講者未
甞不反覆開陳欲人主洞見本末曰書傳所以記此者
正使後世以為戒故不敢畧也文章質厚簡重自成一
體蓋似其為人有集三十巻目曰某集公年六十九而
請還政親舊有勉以年未至者公曰强力而仕不能則
止兹可勉乎于是得請休養其家燕閒自適卒以是年
疾不起前勉公者乃歎其知命深而信道果也夫人王
氏累封某郡夫人夫人同郡大姓也三姉皆歸里豪生
子者又相嫁娶頗以寒士疎公公既貴而三家者有來
求昏亦不拒之又為之保任其子若孫仕者數人子四
人珏國子博士佑甫大理評事早卒喆林並太常寺太
祝女四人適戎州僰道尉蒲獻卿太子中舍彭敏行都
官貟外郎勾諶太常寺太祝宋奉國孫七人仕者二人
孫氏自呉將武後世居富春其族盛于江東且千年未
甞去呉籍至公之七世祖朴乃徙長安仕唐武宣世掌
西川杜悰書記其子長孺亦攝彭山令卒官唐季多故
子孫因家于眉山以聚書治産教子弟親田疇為事而
眉人號其家曰書樓孫氏然不仕巳四世至公始脱甽
畆推生産與諸兄而讀其家書以舉進士及貴贈其曽
祖諱熠為太子太保祖諱琲為太子太傅父諱著明為
太子太師三世之配皆追封國太夫人可謂盛于西南
矣而諸孤遵奉遺誡卜葬開封不復西還其後又當著
于開封乎惟公以儒生起逺方遭時得君自致公輔行
已内信造次必于儒者接人恭而盡誠居官靡有過事
艱于進而勇于退卒全功名考終牖下爵位若是器業
若是行義若是皆宜銘銘之故吏職也銘曰
古之儒者學然後仕語黙弛張動必由義其行有常不
學不至至之惟難在公無愧公為邇臣修潔謹純内備
顧問進退循循公執風憲其言謇謇莊色于朝匪躬之
憚公貳台司天子之知寵至益戒力極而辭孰謂不為
朝有正議孰謂進取進輒辭位爰始發蹤暨于考終視
其所履無踰厥中匪積之厚爰徳之充銘以昭之詔乎
無窮
　　龍圖閣直學士知成都府李公墓誌銘
予志學之嵗侍先歧公官洪井因接江西諸彦頗能道
江表士大夫之世曰唐季之亂四方豪傑與京都士族
往往避地江湖李氏能招攜安輯之故當時人物之盛
不減唐日而文風施及其後裔今名顯於朝廷者多矣
甞欲訪求其人而載述其事後與南康李公遊詢其世
系則與前説相合公之裔蓋出唐郇公禕之十一代孫
濤遭天祐宗室之禍與其父間闗南竄流寓湘潭馬商
以為衡陽令時濤之從兄郁為梁閤門使上言濤父子
羈族湖外可哀詔商遣還京師仕後唐相漢祖歴晉周
入皇朝終官兵部尚書封莒國公號為名臣莒公之還
也間道獨行一子不能從遂留江南其裔孫曰宗誨因
占數于南康之建昌縣生知藉父産棲遁不求仕進鄉
里號處士處士生溧水縣尉諱東以子貴贈金紫光祿
大夫光祿生公諱常字公擇力學自喜多聞强識為文
章敏捷初若不經思慮及成屬寓深雅識者知其逺器
也擢皇祐元年進士甲科歴蘄江二州推官權宣州觀
察推官監漣水軍轉般倉年少處小官而方重自持不
妄笑語上下敬憚之發運使楊佐欲薦改官公推先其
友人劉琦楊公歎曰不見此風乆矣乃并薦之琦後亦
為御史名稱當世秩滿改大理寺丞韓康公任三司使
辟為檢法官徙編校史館書籍英宗即位命輔臣舉館
職曽魯公以公名應詔召試學士院貼秘閣校理俄兼
史館檢討王荆公輔政大議改更法令與公素厚引為
制置三司條例司檢詳官兼看詳中書條例並辭不拜
權判尚書考功由太常博士換右正言同主管國子監
公事時始作新法諫官御史論列其非是皆斥不用公
力疏詆之以為始建三司條例司雖致天下之議而善
士猶或與之至于均輸青苖之法取息歛怨傅㑹經義
天下固已大駭而善士不復與矣荆公遣其所親厚往
喻意不聽章十數上其言青苖尤切至詔使分析不從
家居請罪者累月于是落校理通判滑州嵗餘復職知
鄂州徙湖州又徙齊州齊素多盜公至痛懲艾之論報
無虚日而不少止他日得黠盜刺為郡兵使直事鈴下
稍任使之因詢其姦狀對曰此由富家為之囊橐官吏
迹捕及門禽一人以獻則免矣公乃令得藏盜之家皆
發屋破柱盡拔其根株自是姦不容匿境内遂清始公
在江夏呉興政尚寛簡日與賔客縱酒嘯詠吏民安樂
之郡以大治及為濟南頗峻文深詆郡亦大治由是人
知其通疎適變所值無不可也是時河決靈平泛溢山
東諸郡公捍禦得其要領一郡獨免患部使者以聞特
詔奬諭徙淮南西路提㸃刑獄歴尚書祠部度支貟外
郎寄祿格行換朝散郎元豐六年召還試太常少卿公
以言去國十餘載至是始歸士論莫不喜其復用既而
以職事陛對占奏閒雅上為改容及去猶目送乆之遂
賜三品服未幾遷尚書禮部侍郎自少常轉儀曹時以
為美擢後亦少繼者今上即位進吏部試户部尚書詔
百官轉對公上七事曰崇㢘恥存鄉舉别守宰廢貪贓
慎疑獄擇儒師修役法觀其目與當時所宜則公之志
可見矣又案役法差免二科折衷為書上之大意以為
法無新陳便民者良法也論無彼此可乆者確論也今
使民俱出貲則貧者難辦俱出力則富者難堪盍各從
其願則庶幾可乆也元祐赦恩蠲市易逋租不滿二百
緡者除之公常請息過其數亦宜勿收而復舒鄂諸州
錢冶與泉密市舶之法其後朝廷多行之逮今人以為
便自朝奉大夫五遷至中大夫拜御史中丞兼侍讀加
龍圖閣直學士初河決小呉議者請開淤河分殺水怒
自孫村口截河為堤導還故處詔公往視之還奏非便
事乆未決章至六七上執前奏不改又遣吏部侍郎范
公百祿給事中趙公君錫覆案如公議罷其役然河之
患亦竟未息也其論取士請分詩賦經義為兩科以盡
學者所長其論省官請别自致因人兩塗以觀其才實
凡所言事多舉大體務在廣諫諍抑僥倖戒激訐皆本
之忠厚篤于世教甞謂已之所見有得必入告于上纎
悉不隠若其隨時所趣以排擊取合則不能也其自信
如此故忠言密啓世莫得而傳焉罷職為兵部尚書辭
不拜出知鄧州數月徙成都府行次陜郊暴疾卒于閿
鄉縣傳舍實元祐五年二月二日也訃聞朝廷士大夫
無不駭痛以為善人云亡國之不幸也公幼有至性事
親謹飭服喪居鄉逺近稱其行義仲兄布早卒事嫂張
敬而嚴視其子如已出自奉清約俸賜皆賙其族捐館
之日家無贏貲上賻特厚妣某氏追號某郡太君初娶
長沙狄氏襄陽主簿遵度之女早卒追封某郡君遵度
以文章顯名寳元慶厯閒當時名公皆推重之再娶新
安魏氏光祿卿琰之女卒贈遂寧郡君又娶遂寧之弟
封安康郡君子男四攄終揚州江都尉邍承事郎逡超
並承務郎三女壻曰揚州江都主簿孫端亳州司户參
軍丘楫封丘主簿黄叔敖公風度凝逺與人交有恩意
其所厚善者翰林學士蘇公軾子瞻屢黜齟齬而以詩
酬答更相稱譽甞坐此贖金而益親不悔少與髙郵孫
覺莘老齊名俱為司空呂正獻公所知期以國器二人
官伐趣舍大畧多同數月之間相繼而逝人甚異之平
生所為文章諸子集為若干巻藏于家少時讀書于廬
山之五老峯下白石僧舍後雖出仕宦而所抄書九千
巻留山中如故號其處曰李氏山房甞曰生死必歸此
其終也諸孤自閿鄉扶柩歸南康時公之伯兄莘為江
南轉運使遂以其年十月丙午葬公建昌縣千秋原卒
如其志其葬也諸孤來請銘予與公游三十年早同官
寺又連姻屬論議無間然故知其所存尤悉大抵推誠
接物進退有本末不為孑孑驚俗之行其所言于時有
合有不合或以見詆而士論終以長者目之謂其逺大
叵量然官不出六尚書夀止六十四其所藴積不得盡
行于世嗚呼命也夫銘曰
翼軫之精衡廬之靈鍾秀于人為時之英彼美公擇得
其粹清氣直而和識逺而明濯纓江湖發藻仙瀛天子
命之拾遺帝庭人訏我矯政失吾爭既出復召道直言
行奕奕奉常巍巍貳卿帝用耆舊擢司典刑坐籌省計
執憲臺丞變通盡利獻替輸誠金華進讀疇咨老成兩
川遐守千騎徂征半途覯閔遂輟脩程于嗟國器臨摯
而傾三紀立朝便蕃寵榮五峯舊隠未始忘情生存華
屋歿有佳城克終厥志表以斯銘
　
　
　
　
　
　
　
　
　
　蘓魏公文集巻五十五
欽定四庫全書
　蘓魏公文集巻五十六
　　　　　　　　　　　　　宋　蘓頌　撰
　墓誌
　　太常博士張君墓誌銘
太常博士張君諱大有字損之先世占數華隂自其曽
祖諱圖避五代之亂于湖湘因家潭州遂為長沙人祖
某三世仕宦皆不過縣令州佐至君以天聖五年進士
乙科一命為隨州節度推官翰林胥公偃薦監夀春茶
場由明州推官改著作佐郎知河南府澠池縣再遷太
常博士河東都轉運使施公昌言奏辟簽書晉州判官
公事徙知忠州過都貽書抵宰相陳恭公以為大臣當
如古人推轂天下士徒以絶謝賔客取公名非是以此
􁒜時而有司適言君在河東入糴不如法坐削一官監
廬州酒未幾㑹恩還故秩最後簽書應天府判官公事
是時予同在幕中接尊爼論古今從容談笑間以唱酬
歌呼縱放纎介無所隠故尤相親厚甞愛其為人疎爽
豪健有志于功名文章議論足以自表一時所至上官
賴其能委之以事輒為平處其中無所私撓明州廣徳
湖灌溉之利由古然矣先時患民侵冒壖地太守李夷
庚築大堤以限之嵗乆堤壞而冒耕者衆請奪滋益繁
轉運使移君往案視得故迹而復之于是人均其利而
訴牒自息其在澠池建學校以延諸生又治縣廨得二
古鑊寫之以補其邑之刀矛機械于是戎器為之一新
已而郭邈山盜起嘯聚陜洛間騷掠近邑獨不入澠境
知有備故也留守范公雍喜其所為召見與語留數月
不遣時乆不雨邑之父老詣府訴災因請還君既歸而
雨作民益歡然有龍騎卒自邊戍還過縣以事逗留不
去民不知所為頗相驚擾君密畫計白府請捕治之卒
伏辜而一道帖然君雖為小官每于朝廷政令大體意
有所得慨然忘其躬之卑逺而敢言也故諸公貴人多
所尉薦幕府交辟焉初河東行鐵錢君再疏極陳利害
大畧以官罏有數而私寫無藝恐終為民患自以言輕
不足動朝廷又為歌詩四百言上之覬託民謠可以開
悟于上其後果以不便罷甞奏書仁宗請擇宗室之賢
者建為皇嗣以繫天下之望御史中丞王安簡公得其
藁而竒之欲以為裏行而君卒矣時皇祐四年八月某
甲子也君既登朝贈其父國子博士娶同郡馮氏號仁
和縣君繼卞氏永安縣君一男子曰耼舉進士甞試于
春官三女子適考功郎中鄭民憲進士周郁曹知微君
卒後二十六年耼以長興宰陳之才狀屬于予曰先人
之仕于時官不過博士而夀止五十四曽不得少究其
才志今將以某年某月某日舉君夫人之喪合葬于某
山且念知先人之深無如公者幸一言以銘之遂為之
銘曰
少而學兮將有為壯而仕兮逢所知才信美兮生孔時
命不究兮進則違厲風力兮排雲霓賈其良兮售不疑
抗直論兮通天墀忽焉逝兮吁可悲
　　職方貟外郎知泰州蔡君墓誌銘
錢塘蔡君子難以慶厯六年擢進士第起家為應天府
榖熟縣尉再調房州司法參軍監亳州酒稅移宿州蘄
縣令改泰州觀察推官以銓課轉大理寺丞監建州都
茶場再遷殿中丞太常博士監在京雜買務知開封府
襄邑縣召充編修樞密院例策歴尚書貟外郎以職方
知泰州服父喪去位既外除矣以熈寧六年四月甲子
寢疾終于家卜明年十一月丁酉遂葬富陽縣之仙山
鄉瑞相原君年五十二諱某子難其字也少從安定先
生胡翼之學經術尤長于春秋同門生丹陽姚闢甞以
三傳異議數十事探索其有無終日應答亹亹不窮闢
曰安定之學盡于此矣及從仕則專意文法簿書之務
纎悉靡密辨論上官前一無避憚至于不可屈而後已
初在榖熟予適為南京從事每見其邑文移精詳有理
致屢持以白府府中滯訟疑獄數以委之于朋僚中特
親厚予甞察其所趣舍操守甚悉且曰士之所以貴于
學者蓋在適于時而有用也然古之人不患無時而患
無知已者蓋欲其道有所信而不愧苟得耳予以是知
其有志于事業而不為陸陸者也是時故相杜祁公退
居雎陽君以文章謁之一見嗟賞待以異禮留守觀文
王安簡公甞謂君曰祁公時所欽屬數道吾子之美子
其勉之君既遇知已益自慎重由是當位者多稱薦之
自酒官至編修凡七命皆從辟舉非由有司選擬也今
參知政事王公北都留守文潞公太師張丞相故相梁
侍中翰林沈文通樞直何公南皆所薦者而襄邑實用
予言領命梁公張公又以秦庭甞僚連薦儒館之職朝
廷再籍其名矣樞密府爵賞威刑之出動循故事國朝
百年已行案草所謂例者以萬數或一事數例或徒具
文而無定論異時引用去取往往先出吏手故前後繼
擇才能士付之編輯有年數矣君至則區别類例日料
十數事質于諸公著其可行者為令其重複無用者一
切刪置甫四年而就緒凡得四百餘帙其别有開寳兵
目暨驛馬令又被㫖兼檢閱英宗一朝樞府故事送編
修實錄院書成再奏御詔賜金幣仍改五品服章以寵
前勞特陞秩一等留俾再任㑹御史言省冗官者編修
其一也而君前此以便親請外官已得海陵矣因謂同
寮曰此局必不應廢未幾二府置屬官並兼編修條例
如其言治平四年秋夏國主秉常遣使朝貢京師官稱
不與常年類既錫宴則欲敘官就席君時為押伴毅然
責以屬國陪臣之禮當偃蹇若是耶其使戄息遂坐上
丞相聞之皆曰善治郡政尚嚴整事無劇易一出于已
每慮重囚則燕居審訊盡悃愊求其所以生之或諗曰
彼罪當辟欲生之其可得乎既不能生之徒引日月何
益也君曰獄情至隠難見一成不可復今使之辭窮且
知無枉則死者與吾兩無憾矣民有坐教令毆人而過
誤致死者情得覆讞于朝刑寺疑非實然再移旁郡又
移别路皆不能易初劾一辭卒從末減議者乃知其下
無寃民也于時農田使者督察郡縣求民疾苦而興置
之君預條其利害可行不可行者待其至使之財擇上
不違新書期㑹下無擾民趣辦之弊人便其政至舉州
邀憲臺願再留君三年以終其賜監司第課為淮南諸
郡最君既明于世務而慷慨敢言為編修時樞府諸公
甞詢以兵要輒隨問啓畫深見聽納故留在職最乆當
時臺閣文雅之士亦多與之游接而喜聽其論議若毗
陵錢君倚臨川裴如晦陳留孫聖塗並稱其才適時用
然方一施之州郡其效已見使之年且乆則其風力必
復有過人者耶父諱某以君登朝洎郊霈恩三遷太子
中允賜緋衣魚袋其卒也集賢校理劉君贛甫為之銘
矣始中允君在呉稱善士能殖生産教子弟至君而棄
其家事篤志于學問家之餘貲常推以賑親戚之不能
婚葬者平居不妄出入與過從者亦寡或問其故答曰
省事逺怨于已足矣所為文章論議尤多自集為四十
巻藏于家其配曰仁和縣君同郡孫氏女也生男子二
長曰彦輔舉進士次曰彦弼齒始稚矣女子二一適永
康縣尉丘沆一幼未從人去年春予罷東陽守過錢塘
見君之病止謂予曰某起白屋遭時得科第仕宦幾三
十年以朝郎典近州不為不遇也今日之疾革矣念今
相知莫如公厚如不朽之事敢以為託予色然顧其笑
談如平生無他苦但勉以自力而去後二月果有訃至
乃知其神宇素定不怛生死豈力學信道之有素者歟
後又得其孤洎壻之狀請銘以成逝者之志義不得謝
因為之銘銘曰
君生錢塘氣温質良佩服儒雅周旋吏方君葬富陽仙
山故鄉神藏既固澤施彌長名在士林惠留海旁載辭
遺後刻此隂堂
　　工部侍郎致仕掌公墓誌銘
許之郾城有儒學之老曰尚書工部侍郎致仕掌公諱
禹錫字唐卿起布衣取進士第補吏州郡以外臺保任
試四才俱優改大理寺丞故觀文殿學士丁文簡公薦
為侍御史故相杜正獻公薦試學士院帖館閣職凡仕
四十六年年七十五由太子賔客遷貳卿謝事還里中
居二年而卒自結綬訖掛冠公私未甞有小過失以夀
終鄉閭君子以為行完而福茂宜有銘矣惟掌氏先出
任姓黄帝之後魯有大夫黨氏者其别祖也黨掌音近
故後世以掌稱而著者二族其一居琅邪曰掌同仕晉
為顯官一居燉煌曰掌據前燕時封遂興侯公琅邪之
裔也世占齊之禹城曽髙以來未有顯者皇考諱宣始
以明經起家官至殿中丞贈其父諱庭暉大理評事殿
中君既仕而徙家郾城因著籍其邑及公貴累贈户部
尚書公之始官歴蘄道二州司理參軍改秩知亳州鹿
邑滑州胙城二縣通判安并二州知廬州未行留為御
史出提㸃河東諸州刑獄公事入館閣以兵部貟外郎
為集賢校理以刑部郎中遷直集賢院兼崇文檢討至
光祿卿改直秘閣兩為三司度支判官徙判都憑由理
欠司出省管勾國子監判司農寺同判太常寺兼禮儀
事公少自刻厲力學以進取既為吏則益持其操檢故
所居以幹㢘聞倅并門日故太子太傅李康靖公洎杜
正獻公相繼為守為之稱譽于朝由此名益顯景祐四
年冬并忻地震民墊覆而死者什二三公以朝命案視
其處賻死者而賙生者人用安輯其為御史論事務大
體而畧細故方是時元昊反大議入討公疏歴代禦戎
周宣薄伐為得漢武逺討為失且言為今之畫宜省騎
兵増步卒以固圉于内然後誘諸羌籍其衆以侵擾于
外不三二年元昊之頸可坐而羈係矣明年三月有黒
風晝晦冥之異公援洪範傳五沴侵陵之説以為此應
西賊蓄鋭必圖内侵望敕守臣先事為備未幾賊殺金
明羌帥李士彬覆其族而去公請急遣使者持璽書存
拊其餘衆其援兵不救者望正軍法以固諸羌之心通
判延州計用章坐逗撓軍事下獄流嶺南既而經畧判
官田京尹洙亦坐參謀失律降通判公合諸御史共論
其事以謂用章之貶所以重者推劾盡文法之過也京
等之責所以薄者特㫖本明恕之恩也幸徙用章内地
則仁恩之施溥矣用章卒得放還又論舉邊任官同罪
非是曰親民錢榖之吏所以同罪者責其㢘隅也用兵
之法或使貪愚豈皆清方之士望令舉者但保明其材
武則翹勇之人皆出而為用也其為提㸃刑獄奉詔募
河東民為宣毅兵得二萬七千人調鄉民為義勇得七
萬二千人皆教以兵技不數月而軍律用(闕/)繄公課責
之嚴也慶厯三年冬大河冰合邏者曰虜騎旦夕徑度
矣朝廷患之命公䕶役疏鑿即時通流邊人賴之觀公
之言與其施設豈特不為者然以刻意儒學不喜外官
頗用此留滯終老文館而中心裕如也讀書無所擇經
史之外至于五行星厯占筮地理百家之説世有傳者
無不鑽鑿推求畧皆通習藏書萬餘巻猶患不足月購
嵗閱志不少怠甞謂繙討書傳最為樂事一有㑹意如
得竒貨人知其如此故求怪僻難知之事以窮其學之
深淺公皆推本其自出以示之有未見者累日尋究至
忘寢食必得而後已故當時士大夫多以博洽推之雅
為陳恭公器重當國日甞召至中書謂曰上知君有學
問故授以祭酒之任它日被㫖與故翰林王公洙同撰
皇祐方域圖志既成五十巻上之王公奏畧曰並是掌
某討論辨證非臣敢冒均其能仁宗面加褒語再命繪
圖置便坐繼有金紫繒幣之賜是後刪修地里新書重
纂類編補注神農本草編撰本草圖經公皆在其選三
為開封府國學發解官所試詩賦論題必擇竒奥人不
經意者由是士子望風畏憚至目為難題掌公然考
覈精審得人為最多故將作監丞楊寘今直集賢院孫
覺皆其所取解頭也再為殿試編排官預賜御書文儒
考校字即日上詩稱謝優詔奬答其著述藏于家者文
集二十巻晉陽刀筆六巻郡國手鑑一巻周易雜解十
巻公為人疎闊與人言率直無緣飾初不知者謂為矯
偽乆而乃察其誠心無他也性至兢慎居常惴惴恐若
有失在朝二十餘年非疾病慘恤未甞移告當朝趨日
則聞鐘聲而起未辨色而立馬闕門之側所莅官局不
以閒劇日必一往雖祁寒盛暑大風雨雪率以為常非
公事足不歴權要門嵗時禮慶則先至一謁而罷僕史
知指是日往往不戒而集其舉動有常如此奉巳㢘約
衣服飲食一如布素時家無妾媵躬操几案之事人或
譏其刻苦公亦不為改平生篤好推命之術自撰周易
流演遁甲圖一巻以言人生受天窮通一出于命毫髮
不可逃甞推已之見生演其説為一巻曰年庚寅月庚
辰日乙酉時壬午當易之歸妹困震所謂初中末三卦
者也以世應飛伏納甲五行軌析數推之卦得二十五
少分三卦合七十五年餘半祿秩筭數休咎盡于是矣
夢奠之前出其書以置枕旁遂易簀焉後予取而視之
雖不盡通其説然所書乃公中年時手筆推考始卒蓋
不謬焉嗚呼可謂信道術而能委順者耶公四娶周氏
張氏盛氏扈氏而盛氏故太保文肅公之女扈氏故翰
林䝉之孫女逮封内黄郡君先一年而歿生五男世基
世京並早亡世康和州防禦推官世程太常寺奉禮郎
世衡大理評事七女子五皆從人而亡一適殿中丞文
彦璋一適某軍節度推官劉翯孫十四人而五巳仕子
孫皆傳家學勤吏事以持守其門户積善之慶于是乎
見矣公于先人天禧中進士同年也而某自皇祐以來
辱在館閣接公几研且十餘年又得與世衡為姻婭故
諸孝嗣以紀述見屬義不得辭比葬之日以斯銘納諸
壙中蓋熈寧元年八月某日甲子也其地則汝州鄉何
延原先塋之次也其合祔則四夫人之柩也其銘曰
士所以學貴乎博通潛心聖賢稽求大中得其本原治
心養性探其枝葉保躬完行有如唐卿其志于是浹洽
羣言沈酣衆藝既仕臺閣亦履通班不祈苟進卒老編
研人謂之迂曰吾所好人譏其陋曽不改操今亡矣夫
餘風可導來者不知斯銘以來
　　光祿卿葛公墓誌銘
葛嬴姓出臯陶後以國為氏或曰與琅邪諸葛同族至
漢晉有顯者仙翁稚川皆以道徳稱于時時人以為神
仙其後世居丹陽公蓋丹陽之系逺祖自新安徙新定
至今為建徳人祖贈太常丞諱某寛厚樂施悉以先世
田宅推諸族人獨營郡之東山甲第以延接士人賔客
使諸子從學焉父諱昂由進士起家為興化軍莆田尉
充館閣校勘終尚書祠部貟外郎集賢校理累贈户部
尚書公諱閎字子容少年以名家子挾藝文一上擢天
聖五年甲科當時士大夫之知者即以世職期之景祐
中予初涉場屋見公以文編贄先公先公謂某曰此該
洽士爾宜從之游自是相與往還情好莫逆故其出處
閥閱得而悉之慶厯二年先公知貢舉與諸同僚奏辟
公為㸃檢試巻官時故參知政事呉正肅公亦在貢部
知公尤深既而合當塗貴人數公列削稱薦召試有日
矣而以䝉山之累止得升秩初公娶建陽陳氏故太常
少卿直昭文館商之女殿中侍御史洙之妹赴官䝉山
道梧江暴得瘴厲發狂自溺陳宗意其䕶視不如方死
非其所自嶠南奪二從婢歸榜掠以求寃狀卒無彷彿
殿中為之左右寛譬親意終不可解㑹御史章頻出為
本道轉運使將案其事而無可騐者因謫公所部賣買
小不如法坐是免官其後公卿間皆知出于捃摭為上
章論辨者又數十人幾三十年而大司徒魏國公方當
國尤以為枉遂得湔滌敘緋衣銀魚不閡薦舉法然有
薦監司者垂得移㫖復以前累而議格遂卒不偶焉公
始解褐為大理評事知信州上饒縣親獲强冦當改服
章以不欲自言而止尋徙知䝉州既罷官監在京藥蜜
庫出知婺州蘭溪縣移知化州轉本寺殿中丞太常博
士通判常州歴尚書屯田都官職方三曹貟外郎郎中
用召試恩堂除知江隂軍始至以鹽冦梗江濵奏増黄
淡落流二巡檢以搤賊衝因事召其黨類謂曰捕吏既
密犯則不可解矣若輩有田者可以歸耕游手者可以
易業衆以信服犯者為稀少及代去有唐興者率江民
市黄柑緑橘越境外以謝公使鬻之為歸糧又口占五
字詩以遣之且有佩犢帶牛之勸明年積潦害田自午
卸堰至黄田港徹大江四十里大議疏導料民丁充役
募里豪得粟二萬斛以餔給之不日而功集餘粟尚數
千斛又為奏留以資後來河役軍守圭田比他郡特厚
公謂土少租重取之無名所得幾七百斛悉輸之官庾
或謂太㢘近名曰吾以免過耳以治最選知潤州西津
巡檢卒因襲鹽冦匿商人財其主將構訟羣卒反側
不自安公知使謂曰事有失誤能償其財足矣衆意乃
定遷太常少卿光禄卿連知漳台二州漳潮之間素多
冦暴公為嚴警候募勇敢士與巡捕吏約期必禽之屬
尉有連貴要之戚者而失期㑹立案以法賊黨望風破
散天台嵗苦水災每洪發則漂蕩民舍雖有捍水臺城
斗門而緩急不能禦公至則相其地勢曰此髙下不相
直耳命工鑿山石増培臺基峻導溝澮民皆便之後郡
守呉可幾貽書于公曰台人二年無水憂前政之惠也
觀此可以見治效矣臨海尉舒亶自逐羣盜手刃拒捍
者監司以為專殺欲寘之辟公力為直之至移鞫他郡
亦不能奪其推心平恕又可知也然性介近狷又過謹
畏與人接其意本勤然有終日相對或不交一言及遇
同好則至誠悃愊談論亹亹通昔不厭故不知者謂其
有城府往往待之如仇敵卒用此坐獲謗構轉運使
一日得飛語謂台不治倉猝按部至郡留半月求其所
以不治狀無毫毛私匿才得本岸修籠官船及公帑市
外縣海物二事劾奏之大理當杖九十公坐遂以本官
致仕公平生喜讀書傳寫對讎無有虛嵗所蓄幾萬巻
常以自隨雖逺官閩廣﨑嶇山陸間亦未甞置之初罷
歸里中氣力尚健而生事素薄或勸其營産旁郡可圖
豐厚者曰丘墓在此將安之乎所居惟故屋十數間陳
文史于前日以遊目其家之有無一切不問病革猶不
捨巻可謂好學也已所為文章温粹辨博尤長于詩什
舉進士詩賦御題南風之薫其警句曰氣生唐殿爽聲
泛舜絃來初在優等為覆考誤降抑之猶不失上第後
預編入仁宗羣玉集中尚方字扇亦有題此句者甞進
治安策二十五篇續策數十篇忠言十巻請塞詔舉不
報其精心致思蓋亦勤矣終不以時不見用而廢翰墨
此可見其所存也雅好評論時文每得一篇一詠摘其
佳句成誦于口兩為南宫㸃檢試官凡經賞識者數十
公後皆大顯于時其為郡亦崇尚儒學之士在丹陽尊
禮章望之江隂劉洎新定倪天隠或親聽其講解或表
薦其履行學者以此翕然稱譽之公享年七十以熈寧
四年某月還政以五年三月甲子捐館舍以六年八月
甲子葬于郡西建昌山之某原與繼夫人某縣君胡氏
同塋夫人同郡人賢明有清操前五年卒公以失内助
躬為治喪既得此地即于其旁自營夀藏比襄事其孤
奉遵治命皆如素焉二子長曰平恕常州團練推官監
歙州鹽酒稅次曰某尚幼也七女六皆適人一未嫁而
卒前進士胡英才河南府户曹參軍鄭介卿秘書丞提
舉江東常平倉何琬淮南節度推官知泰興縣程筠乾
徳令鮑祇陳留主簿周彦崇皆其壻也初公母王夫人
早亡而集賢君以恩敘封止及繼室盧夫人痛不逮適
偶時公尚幼解曰異時子有登朝者則追命自及矣洎
為列卿王盧夫人皆進封郡太君在仕賙其宗族疎近
均遍其貧不能葬為之助舉者凡二十一喪女兄先適
蘇州司法參軍馮彭年既寡并其四子取歸以鞠育之
至于成立又移俸錢給甥姪輩比退閒俸益薄矣猶不
取其移券考終之日家無羨財其子竭力稱有無以時
遷厝由是南人士大夫益歎其清而有子以成志也時
予方守東陽頗聞此言悲夫公之文雅篤學如此而為
當時公卿大夫稱道又如此同時輩流負藝能者無不
升用公獨以小疵齟齬終老不得志豈其命耶抑人力
耶予至和中與今王府翊善馮廣淵同造正肅公公言
疑似亂政不可不察古之傾家敗國者往往由之葛同
年不幸遇此平生無以自明吁可畏哉予甞以為呉公
有謂而言故記之詳也銘曰
公以儒學遭明世又以文詞策榮仕有知已以薦其才
有名卿以藉其勢合是數者宜遂厥志卒用不偶云誰
之致達人所以安命君子所以貴義昭其懿實刋此沈
誌
　　殿中丞華君墓誌銘
華氏出齊平原唐季之亂一枝徙呉居常州之晉陵者
諱勲為郡著姓不干仕進槃樂于家生宏以季子太常
博士參登朝贈大理評事生昂累贈尚書駕部貟外郎
君駕部之長子諱直温字宣卿稚齒有立不類常童惟
秉筆讀書外一無他好甞慕藺相如之為人故志在功
名既冠拔州進士薦已為鄉里稱美天聖末我先君宰
無錫君與其從弟直清同以文章為贄先君一見大加
賞異留君門下使予從其游因得接硯席習文史君性
至勤刻所閱書傳皆手自抄撮日以三千言為凖雖甚
寒暑或課試燕私則繼之以夜未甞廢其程予時羈丱
趨進士科舉為君牽勉蚤暮不得息日至抄誦數書作
詞賦歌詩雜文如是者幾二年因得通經術知古今繄
率厲切磨之效也康定元年朝廷以西師連嵗不解詔
致天下能言之士問所以攻取方畧翰林葉公樞副孫
公上君所著舉茂才䇿論其言兵有決勝之畫召試學
士院補試秘書省校書郎充寧州軍事推官以駕部君
年髙不赴既而遷保平軍節度推官鄭文肅公范文正
公陳文惠公再舉君賢良試秘閣報罷復調廣濟軍判
官徙池州軍事推官滿嵗考課用今定州韓丞相洎部
使者五薦章當遷秩以親疾不俟引對而歸遂求還政
改太子洗馬致仕君平昔志尚超邁學藴既厚思欲有
所攄發甞謂儒者事業以致君澤民為先務非乗時藉
勢不可行已之志故始時銳于進取三仕幕府雖不適
其所懷然連佐貴近名臣亦欲因之有所施設故不屑
小官亦不為權要而移其守以是諸公多稱其有風力
前後薦者三十餘人而卒不得遷初國子監薦直講而
講官方限年五十以君少不如格嘉祐中朝廷選該洽
之士編校館閣書籍時韓忠獻公執政欲用公以君休
老而罷是可以謂之命耶今上即位泛恩遷殿中丞賜
五品服元豐元年八月十六日以疾卒于家享年七十
三始君求致政時年且四十九自謂士非無時而知我
者不為不多然動輒齟齬欲强不可故勇于退休既還
家杜門不復接世務以文酒自樂間命子弟講說義理
欣然如有所得交親相過從則酣飲笑歌極歡醉而後
止如是者餘二十年如一日也去年予自錢塘還京師
道毗陵過君留連道舊故悉出諸子為拜意勤勤且言
少年相從時慷慨論時事一何壯耶豈意離闊四紀而
才一交臂人生出處不可期如此今僕優游鄉閭而無
所求一見故人足以慰平生矣今又以七言詩見懷予
方屬和未達而君逝矣嗚呼可悲也君娶同郡李氏早
卒追封南宫縣君又娶丹陽周氏司勲貟外郎陵之女
生三子逢遘皆舉進士遇尚幼三女並歸進士君所著
文章三十編凡三千餘首風格渾厚論議純正引據深
切大抵宗範韓栁而歌詩尤多手録舊抄今存者猶百
餘秩其用意專篤又可知也逢遘卜以其年十二月庚
申葬君晉陵縣萬安西鄉油澆墽之南原先期以書屬
予曰知先人之深且乆莫如公者不朽之托敢以請予
感今懷昔不覺愴動遂為之銘銘曰
古之君子學以為已或出或處視其所履得時而行不
能則止在義不虧視彼猶此宣卿克勤篤好斯文旁通
浹洽論著淵純壯志超銳陵厲霓雲進而齟齬退亦逡
巡年甫知命遂還官政安頥里閭沈酣觴詠其生既全
其終乃令刻銘隂堂以鴻後慶
　
　
　
　
　
　
　蘓魏公文集巻五十六
欽定四庫全書
　蘓魏公文集巻五十七
　　　　　　　　　　　　　宋　蘓頌　撰
　墓誌
　　夀州霍丘縣主簿宋君墓誌銘
宋氏世占開封蓋得姓授氏之邑也皇朝贈太子左清
道率府副率譓始居襄邑鄉里稱長者生内殿崇班良
起家為三班官出掌筦庫治軍旅並有善狀生衢州西
安縣令宏少治儒術學易于徂徠石守道授春秋于泰
山孫明復名重上庠擢進士丙科調亳州衛真縣主簿
上官薦其材宜治劇領邑以卒事跡具太學博士曽君
􁇛所敘銘誌予甞觀其所學自經史百家黄老言至于
星厯五行占課象數兵家權謀之書皆貫穿浹洽無所
不通其書存者多手鈔蠅頭細字幾數十萬言又甞以
其生之年月日時推考星緯參騐休咎自謂夀不得長
故造適任運不蘄苟進無幾何以使牒考試它州在道
遘水禍以歿士大夫聞者莫不嘆其志于道而安于命
也生夀州霍丘縣主簿拯拯字道濟幼嵗以父死職事
推恩補郊社齋郎孝友惇愿善守家法予以女弟妻之
留于家且乆知其强敏人也一從進士不中選益自奮
勵早夜誦習書傳課試文賦期于大成有志無命才滿
一官年止二十八以治平二年遘疾卒于京師僦舍生
三子曰育曰充曰髙髙亦早卒育充力學游場屋不墜
門業然自霍丘之亡子弟繼以淪謝二孤羈寓京口因
而著籍宋氏不絶如綫育每追念先世多艱率府而下
五世藁菆京畿乆不得歸大墓已為世適當任其責而
單力不能反葬鄉里常抱終窮之痛因謀于親知曰墳
墓近所居則嵗時展省不廢既而卜遷其兆亦從于是
裹糧西上干舟有司載其髙曽大父母暨父叔季弟凡
十三喪以歸買地于京峴北原元豐壬戌六月辛酉既
襄事矣而相冢者曰山髙逺地水與風逆神靈弗居育
復詢求他師徧求陵阪得今崇徳里焦石山之東南原
地合葬範嵗在乙丑月維丙子其日庚申厥利大舉乃
啓諸柩厝于新阡率府君位西向大穴崇班霍丘為二
昭西安為穆二從祖祖父三季父一幼弟别為二塋附
于東南隅同日掩六壙事無不及者師言山當巽隅外
如拱抱水出庚辛合流江海法曰亡者安而存者利宋
氏宜有後矣嗚呼育以孤童自立力貧舉事往返江淮
數千里負其親喪再嵗卜遷卒得吉宅永錫爾類師言
其信乎銘曰
維家遘屯維子艱勤念所親乎生不逮養死不克𦵏懷
巨創乎五世之喪自汴之陽歸朱方乎始塋京峴山峻
水斷居匪善乎通呉之東若堂之封卜之從乎考易之
繇有子無咎福厥後乎
　　龍圖閣待制知揚州楊公墓誌銘
華陽楊氏自漢太尉震四世顯赫子孫散在河洛至唐
而益盛其居鄭州之滎澤者曰尚書左僕射於陵最貴
僕射之六世孫曰江州錄事參軍絳遭廣明喪亂因家
江表其子曰津事南唐以言不合去之南越劉鋹用為
尚書水部貟外郎生太子中舍守慶入皇朝為坊州司
馬贈尚書右丞生翰林侍讀學士諱偕以文武亮直被
遇仁宗為時名臣其亡也天子思之特贈尚書兵部侍
郎侍讀生大理寺丞贈中散大夫諱忱與其弟大理評
事慥俱以經術文章名振一時中散生公公諱景畧字
康功四嵗用祖䕃守將作監主簿十四上書皇帝言天
下事又謁執政論所以言者丞相富文忠公尤竒愛之
初監咸平縣酒務已有能稱治平二年擢進士第知夀
州安豐縣年少領劇邑處之沛然民有賦租不以時入
者獨按其大姓與里胥它户不督而自集里豪有倚富
冒法者以事召至庭下窮竟無罪得器服擬上方事立
寘于法一邑為之惴慄縣當水衝嵗甞病涉為之創巨
橋往來者遂無患因目其橋為楊公橋安豐代還監京
東竹木場兼三司主管權度支判官公事徙開封府推
官就遷判官方朝廷患獄瘉之弊公以謂䕶視不謹吏
當繩之以法診治有瘳毉當勸之以賞詔用其言著為
令接送遼使使者回澶淵例先馳二介以報其國時耶
律用政欲遣三介公執不可甚力卒用常例出提㸃兩
浙刑獄始至常州訊囚有縣學生具酒食設同舍而邑
令之子預㑹州鞫以贓罪證逮者百人公以法無飲食
坐贓事即日盡釋之杭州司理邵權騐囚小不如法已
州罰矣轉運使又劾奏以為不職詔公覆案公具本末
獨保證之權卒得免自是它州之寃獄滯訟得平反亟
決者多矣公居官勤勩不為苟簡法或未便即建明于
朝甞言太學有嵗月之限逺方寒士或以貧或以親不
能趨期者請州置學官如太學法以便科舉又言募官
管押諸州綱運給以道費本欲紓牙校破産之患而守
倅有應募者沿法自利為國羞辱莫甚于此請下按察
官不許押綱令又謂浙江網罟太密禽魚不得生息請
山澤謹其時禁死者不葬寄骸廬野乆則暴露可傷謹
喪葬限以嵗月其恕心恤隠多此類也閩寇廖恩剽掠
境上公出兵數百重立購賞上以為專命奪一官仍故
職滿嵗移河北東路過都留為提㸃開封府界諸縣鎮
公事再領府判官管勾使院公事提舉三司帳句磨勘
司在府圻宣力居最坐遷局過限及遣官捕蝗再奪一
官未逾月以塞河勞復故制曰河溢原武隄塞輒平䕶
安居民繄爾能力除書之言若此其治效可知也元豐
六年右司闕貟宰相薦者數人神宗曰楊某可稱其任
即拜尚書右司郎中上言尚書郎官有非才望者令長
官舉行不放上或門止故事未幾遷起居郎使髙麗為
國王祭奠使上諭以此行多欲去者卿在所選也對曰
欲與不欲非為利即憚險耳臣知稟命而已公偉儀觀
善辭令至其國舉措辭受言語輕重皆有節適歸則能
道其土風人物禮儀繁畧纎悉不遺深稱上㫖就賜金
紫之服擢試中書舍人占謝日上曰卿文辭温潤雅宜
典誥近制舍人預押六曹公詳練典故每有大議多引
前代以為據故執政稱其有禆助明年避親嫌換龍圖
閣待制知揚州移蘇州復徙維揚元祐元年八月遘疾
丁未終于州寢享年四十七公為人樂易自喜外和而
内勁臨事果于行不為貴勢所屈待下盡禮周旋不懈
非意相忤不與校也自與當時名卿遊多見推挹薦舉
僚吏幾數百人而無一為累者豈至誠樂與而不能欺
者歟其為治嚴而不苛在郡公私未甞以一毫撓民故
二州之政從容若無所事而民自恱服至蘓未數月獄
無繫者議者以為自孫冕在鎮日甞獄空逮今八十年
復見楊公矣去之日呉人遮道泣涕及卒揚人思之不
已舉州為之設浮屠齋又建祠堂于龍興佛舍拜泣其
下雖古所謂遺愛不過是也幼有至性母靜安縣太君
盧夫人生公三年而卒後遇盧黨即涕泣眷慕如母存
焉賙其族人不間疎戚賴以存者甚衆尤喜讀書平居
佔畢之外無它玩好常以讎校得失為樂事所藏書萬
餘巻猶繕寫不輟又集周秦以來金石刻文至七千巻
用以考騐前史疏捂與夫放佚之事其辨博通洽抑有
資焉者文集十五巻西掖草二巻奏議三巻執政年表
一巻奉使句驪叢抄十二巻少林居士聞見錄十巻公
少以名家子有文學以自表志在推巳以及物中間屢
試權劇亦有所攄發矣兩奪官不以罪觀其過可以知
仁也晩遇主知方見任用而時為命奪不得盡如其志
然見于文者亦足以識其所存也夫人嘉興縣君韓氏
故太師周忠憲公諱億之孫今門下侍郎維之女賢慧
得其門法治辦家政無不如禮者子男子二曰允某官
曰崈某官皆向學有立女子二適宣義郎李持正承事
郎韓戢並當時望族初侍讀公卜地于河南洛陽縣以
葬其先君其後遂為洛陽人而子孫之亡者相繼祔于
其側今允崈奉公喪以歸用其年某月某日窆于某鄉
某里去祖塋幾里而近葬有日矣諸孤以沈誌見委予
惟載世名徳其所紀述者前有歐陽文忠公誌在貳卿
之墓後則有王荆國公呉正憲公銘在中散理評之墓
顧鄙文不足以表彰遺徳以繼三賢之後然四世通舊
其言行之美多平日之所親見聞者姑直書其事以成
孝嗣之志銘曰
楊氏之顯自震太尉繁衍至唐於陵端揆貳卿皇朝徳
銘三世中散不偶内閣復貴内閣之貴天子所知屢試
其難事靡不為宣慰嵎夷光華逺而書贊名命宰司是
毗昔使東南有威有惠更殿大邦不勞而治西閣東臺
方竚公歸豈伊不淑命與時違時哲云亡士類嗟戚我
懷世歡其痛何極凡墓有銘著厥平生一言善志千古
英聲貳卿之葬文忠敘事中散理評師儒誌墓我述遺
徳以續前詩雖非麗藻亦無愧辭
　　承議郎集賢校理蔡公墓誌銘
臨川蔡景繁諱承禧吾亡友濬沖諱元導之子休文諱
元翰之從子尚書職方貟外郎知南劒州諱宗晏之孫
初天禧中我先人與職方公先後為宜州軍事推官實
相交承情好尤厚故濬沖兄弟以文章見知留處門館
使某同筆硯習六科景祐五年二君俱以茂材異等召
試秘閣時如格者衆遂不得預廷䇿其後屢試不捷休
文卒死布衣濬沖與景繁父子同中嘉祐二年進士第
濬沖終南劒州軍事推官景繁由太平州司理河南府
軍巡判官改大理寺丞知䖍州雩都縣熈寧七年召對
便殿訪以時事極陳用人立法之弊擢太子中允監察
御史裏行滿二嵗加集賢校理提㸃開封府縣鎮公事
入為開封府推官改判官管勾使院公事兼提舉三司
帳句磨勘司累遷太常博士官制換承議郎出為淮南
計度轉運副使以疾卒于泗州之行司元豐七年十二
月某日也景繁初為州掾時年尚少吏頗易之一日謫
其舞文鬻獄者上于州州為斥逐太守張伯方愛其剛
方有守數與議論不以僚掾禮待之其治雩都縣事無
細大皆自詳處胥吏畏縮無所措手溪水暴溢幾沒城
郭為之具枋篳以濟生聚而溺者獲出水遇艱食又出
常平粟以賑絶乏而飢者不流監司劾奏其擅發倉廩
詔釋不治當時論者以為景繁為小官已能任大責使
之遭時得位顧其設施豈易量耶及為御史論大臣之
任事怙權者拔用親黨遍布要路非國家之福章言廷
諍前後十數神宗悟為之罷免其黨輩者數人又論用
兵交趾不可與爭旦夕利所遣北軍難以深入及不宜
用中人主兵柄唐季之事可用鑒也凡此皆近臣之所
難言者人皆為之危而上獨稱其忠藎面賜緋衣銀魚
謂曰聊以旌卿讜直耳熈寧某年接伴遼使還獻治邊
十三事深愜上㫖李復圭坐小法罷邊帥張商英以言
事黜官景繁連疏救解以謂二人者皆美材可用不當
留滯逺方開封府治中貴人獄得其閨門隂事連逮甚
衆尹與中人有恩舊遷延不訊景繁即合同僚辨爭累
日至論列上前尹辭詘坐貶官它日上又謂曰向覽卿
臺章甚合理道凡有聞見不可以不在其位而遂啽嘿
也景繁自以起疎逺遭知已之主苟有可禆益時政雖
逆鱗遻物終無所避就既而復上數十事多指摘時病
竟留中不出議者謂其必復言職俄而有使淮之命其
為使者務舉大體嚴而不苛吏有建征利之言者一切
不用權廬揚二州雖日月不乆而民多能道其善狀大
概志在愛君拊民一聞忠義之語必力行而極言之未
甞顧以利害不幸年止五十不得大施于時究極其緼
是可傷也自少時篤學力文博記善說進對上前亹亹
有緒故屢見稱奬居家教訓子弟講論道義常至夜分
善與人交不為炎涼改觀予家人官其部屬者至則薦
之人問其能否對曰吾先人所知其家人固多善士豈
必問也接物和裕侃侃不折雖恭上厚下而不可撓以
私周旋族中貧乏待以濟者甚衆尤喜興奬名教誘掖
後進雩都素少士人人未知學為之擇秀民以誨導之
勉以進取其後成就弟子若郭峻之徒相繼有登科第
者邑人懷徳至祠而報之夫人何氏臨江著族克配君
子能成厥家封崇徳縣君二子居厚居易四女二嫁青
州范世基撫州鄒璠二在室居厚甞舉臨江進士同試
者千餘人首中鄉書以家艱不赴禮部居易八嵗亦知
向學嗚呼景繁其不亡矣平生所為文章甚多未遑詮
次居厚裒而類之為三十五巻曰論語指歸十巻曰奏
議集十巻曰文集十五巻寳文閣待制何公正臣甞稱
景繁至誠所發本于仁義忠信有遷固之辭有騷人之
諷諭有折檻引裾之忠謇聞何公之言可以知景繁之
心矣蔡氏出濟陽至唐𢎞文閣學士允恭始居長安子
孫家焉其後南唐清徽殿侍書士煜又居金陵煜之子
曰倚復徙臨川倚之孫曰為政皇朝贈尚書比部郎中
職方即其子也自倚至濬沖六世居臨川景繁甞遊京
口見其山川而樂之曰吾老必歸此于是居厚用其遺
言擇地丹徒以元祐元年某月某日𦵏某鄉某里之西
南原因家于潤遂為潤人也居厚以予其世通舊求誌
其墓感今懷昔不得無言又繫之以銘銘曰
蔡出濟陽長安之系允恭仕唐祖煜避地始遷金陵以
書入侍再徙臨川服儒數世職方允文首中名第中司
薦才詘于不試徊翔外遷終老州寄二子褎然賢科赴
制仲氏差池殞于壯嵗伯也及子同登進士先後祖孫
並時兄弟儒學一門時稱盛事蔚矣集賢幹時良器文
中御史簡在先帝繩糾不私權豪沮氣道直難進勢危
易躓出案甸圻清衷益記入佐京尹復摧寵貴帝曰爾
言不繫其位方竚嘉謀遽膺外使淮海百城征誅未乂
軺車一臨民寛吏惴惟其設施志在經濟千里脩塗未
半而逝平日有言京口吉地生居死藏存歿之利嘉哉
孝嗣命從其治果得佳城卒如素志
　　太常少卿致仕王公墓誌銘
太常少卿致仕王公諱田字介然開封人給事中同知
樞密院贈太師中書令諱博文之子贈太子太師諱士
安之孫作坊副使贈太子太傅諱諫之曽孫少以名家
子有學問所與游者多當世聞人故累舉進士鏁㕔皆
拔髙名後以父任為試秘書省校書郎許州臨潁尉再
廕補將作監主簿故相錢文僖公王沂文正公並薦其
才又上所為文章三萬餘言召試學士院賜及第四遷
太常博士歴尚書屯田度支兵部三貟外工刑兵三部
郎中初領簽書鳯翔節度判官鄉民有得遺財于道者
遇捕卒拒不伏禽府尹周式曰此正謂盜而後强者將
寘于重辟公獨以為闌遺無强取法拒捕又不以仗執
不敢斷式曰吾為吏固先于若豈不曉法爾有異識何
不以狀來使吾按治耶公即上議狀式意為解止決杖
而釋之㑹中令尹歧徙鎮國軍未乆求侍養還京師管
句左右廂店宅務視邸舍有不葺與民占冒無籍者請
官為繕完畫間架使増僦錢由是二嵗中溢舊課四萬
緡用前勞陞知通利軍始至決滯獄數十人自是庭無
留事都轉運使楊偕孫祖徳髙覿相繼言其治狀以父
憂去職又服母喪通五年而除起監在京左藏庫前此
出納庫籍惟載正數其羨贏皆不㑹積乆鉅萬主吏得
以轉移為姦公至則操簿書坐帑中鉤索隠漏得籍外
金帛及軍賞折直髙下不當償者悉條其數上三司三
司更命它官按騐得實計其所收物直三十六萬七十
緡以其事聞于朝廷擢為羣牧判官滿嵗制置使王祁
公奏公甞出邢洺諸州治監牧水害有效請留再任又
一年權開封府判官出提㸃江東刑獄尋移江西皆自
陳不願行留判三司户部句院拜京東轉運使又辭不
願行以使者秩移知襄州是嵗飢歉山南尤甚公募豪
姓出粟萬餘斛造饘粥哺流民賴是全活者甚衆故中
書舍人胡旦旅殯在郡邸其子孫孱不能舉𦵏且三十
年矣公為作奏曰旦有大名甞為先帝近臣朝廷宜厚
恤之詔以庫錢二十萬畀其家具𦵏公又命書記石温
主其事為之擇善地安厝如禮餘錢以給其孫郡人聞
之喜且嘆曰胡氏存歿獲濟矣在郡才五月召還復判
户部勾院滿四嵗當出補外官又自陳願領京師閒曹
徙判尚書倉部後五年以亞卿謝事又二年年七十五
卒于清和坊之私第卒後七月諸孤自京師奉其柩𦵏
于孟州汜水縣萬山原先塋之左次實治平二年十一
月甲子也公為人淳厚謙恭不自標置接人不盡誠禮
見親戚與賔客無少長貴賤皆局局然奉之不少墮語
言洞見底裏不為隠欺而人與之接者退而必曰真善
人也然而當官閱簿領持法律精密審詳雖甚細微亦
不敢忽慢故所歴十三官皆以勤事著稱而無毫毛過
失其中心慈不忍蓋出天性非强勉所至見人議法苟
有可以生出之路雖非已者亦從容為言及聞有所平
反則喜如出諸已少時數隨侍在官中令每閱案牘多
焚香過閣中情有疑者密以問公公對曰法重情輕不
如從輕中令深嘉納之自終親喪後不復主家事門内
之治一以委諸弟惟葺居第日往河外購良材歸則親
督工程頗務崇壯是時太夫人在堂見而召諸子語之
曰中令既棄捐若輩復安用此大屋乎公對曰王氏自
髙祖以來由祁魏曹洛遷徙者數四靡所定處自先人
之來京師始得此第經營艱苦每患其庳陋數欲増大
之而未及就某等雖不肖所以盡力于此者將畢先志
耳及成室昆弟未甞坐堂寢中雖待賔客亦就偏廡示
不敢據先君之正處也景祐中從祖睦卒官江西三孤
女貧不能自還中令方以為憂㑹病且革以屬公公即
冒江湖往返數千里提攜以歸嫁之輒得賢壻其後二
為大官一為朝士故翰林侍讀學士楊安國今龍圖閣
直學士韓贄駕部貟外郎綦愿是也于時言家法者以
為美談公前後三娶皆顯族初配髙氏秘書監志寧之
女次配許氏刑部郎中韓之女並早亡不及封今夫人
李氏亳州刺史周之女號金城縣君子男九人曰峋太
子贊善大夫曰岐曰岯曰崿京司官曰崌瀛州樂夀縣
尉曰嵎曰嶧曰嶠選補官曰岷未仕女八人一適工部
郎中集賢修撰知桂州陸詵一適衛尉少卿趙尚寛六
幼在室諸孫九人男皆傳其家學女必得佳士而歸之
可謂善治家矣初中令在近密公已為郡守後二十八
年亞弟疇復為樞密副使時公已得謝還第見其登用
士大夫來慶拜者日盈其門且推福于公及其𦵏也副
樞之喪又同舉事儀用三品而公柩在前州縣過喪亦
如常禮始卒哀榮其盛也如此豈非積善之報歟公素
無疾暨副樞之薨哀慟累日家人怪其傷悴過甚旁為
開譬公曰我非不知命也但念吾弟生二嵗而失先夫
人吾甞躬自復育又見貴顯一旦先我而逝感今懷昔
可遽解耶自是悒悒彌甚相距五十餘日而終嗚呼可
哀也𦵏有日諸孤以僕接公有年又僕之仲弟亦許氏
姻也用是累來請誌于壙既不得辭又為之銘曰
不矜其容不暴其終仕而行已惟義之從靜以逺悔明
以保躬吉人之履君子之終天錫多福惟享其厚好徳
康寧考終以夀萬山公塋昭左穆右體魄既安慶鴻厥
後
　
　
　
　
　蘇魏公文集巻五十七
欽定四庫全書
　蘓魏公文集巻五十八
　　　　　　　　　　　　　宋　蘓頌　撰
　墓誌
　　職方郎中辛公墓誌銘
某之外舅尚書駕部貟外郎辛公以公族子兄弟孝友
行義見推鄉論二季不幸早夭三昆仕宦皆為郎官歴
典州郡以政事聞公于其次叔也又能力學取科第益
為士大夫稱道以為辛氏昆仲可謂能世其家者也初
駕部之葬某既銘其墓矣今公喪卜遷有日諸孤復請
誌因論次以續前刻云公故參知政事追封晉國公仲
甫之孫太府少卿分司西京若冲之子諱有終字成之
少舉進士試禮部不捷姉夫翰林承㫖中山劉公筠留
寘門下將推任子恩薦之公力辭與其季有章由是人
益竒其逺操中山公一代文宗門人賔客皆當時豪儁
之士居其間相與講學切劘浸漬遂至于大成以之䇿
名則從容如取已物以之從政則寛裕而為吏表信夫
資之深而蓄之厚也公以景祐元年擢第補汝州團練
推官知潁州沈丘縣事政以平易為尚故民便安之始
一年民恐其滿去也于是父老數百輩詣轉運使請留
再任㑹公以父憂去職不報服除再調寧國軍節度掌
書記歴事太守二呉公所為不同有如水火諸僚或𫝊
㑹其意以求合獨公贊佐有體不為前後易守故二公
待之如一方是時朝廷督責諸部使者加轉運使以按
察之名又増判官以重其任而江東三使者楊紘王鼎
王綽也號最辦職文移舉擿無有虚月公被臺委鞫滯
訟案積欺一嵗間幾百餘事連逮者甚衆公皆推析枉
直或原或坐盡中情法三使者嘉之交薦于朝代還考
課改著作佐郎知河南府永寧縣移知益州新都縣縣
衢舊無阡陌公為溝遂課民植槐栁雜果于兩旁未幾
木隂茂密邑居便之先是晉公以補闕守彭州甞種栁
城中以䕃街衢及去郡人思而愛之號補闕栁新都之
民猶知其事謂公有祖門之惠愛焉累轉秘書丞太常
博士通判原州知青州博興縣由尚書貟外郎六遷至
職方郎中嘉祐四年知鄂州其年初通茶禁令民户出
租錢鄂之邑嵗當七萬三千緡使者累請得減三萬緡
仍自次年始除之公言民病𣙜法之弊復苦横歛上幸
弛而寛之矣然嵗中災歉尤甚望并蠲減以紓編户之
艱急詔可之而鄰境得以例蠲者二州𣙜禁既除三司
悉收諸路茶本茶租錢嵗計上供公以為本錢出縣官
今官不市茶上供故以租錢賦于民若盡輸京師則南
方貨幣竭矣有司詳定如公言而漕臺䝉利尤博舊制
鄉縣衙前止三等而州郡差使有五等其患常在力役
不相當吏得髙下任情公為奏定皆作五等以物産多
寡傅差役重輕自是役者稱平諸邑坊場舊有無名酒
額及上供綱還摺運載鹽赴本路二者為州人患且乆
公皆例上其事得請罷之迄今人懷其惠治平二年知
渝州州界濵帶㺐夷種人喜乗間内侵捕吏平居未甞
撤警或科民齎糧餽守卒公至則悉召巡檢縣尉還本
廨使戎漢不得相擾但逺斥候緝器備嚴訓練而巳㺐
人知之終公之政無復犯境者本道上凡最以公治第
一明年八月一日以疾終于州寢享年六十八公之先
世著籍汾陽自晉公以大臣謝事留京師及薨葬許州
之長社而子孫遂占數死者以昭穆從大墓將葬尚書
卜祔大墓不吉卜陽翟之三封原吉因定禰塋諸子之
先亡也皆以次葬公今又祔之以熈寧元年八月甲子
厝事從日月之吉也夫人王氏國子博士羽之女逮事
姑章名有禮則繼夫人馬氏太尉忠肅公亮之季女出
貴胄配君子睦中外之族無不得其歡心者封永安縣
君先公二年卒並合窆本壙子男三人長男晟太廟齋
郎次旦次晃皆謹飭幹裕保守門法女嫁太子中舍張
復圭司門貟外郎王瑜含山縣令馬玗太廟齋郎張孝
敏餘皆早亡初尚書之歸休也公就養左右未甞逺去
晝則視饔膳夜須定寢然後反室篝火親學或達旦不
寐如是者幾十年暨尚書亡公與仲氏﨑嶇田圃間力
幹窆穸無不如禮者居家事諸兄如父閨門雍雍無間
言人以為愛恭之至得于天資非外奬所及也某于姻
黨中接公最熟每聽其言論沈密婉約皆有味趣大抵
本於人情而歸之恕已所為如其言嗚呼可謂豈弟君
子也已銘曰
辛公樂易為世良吏不縱不苛歸之中和四邑善治二
州長利惠愛人謡風猷世濟㢘章薦論課以最聞未膺
褒表奄謝休辰神復渝江喪還潁瀆安兹壙途從禰之
卜
　　朝散大夫累贈户部侍郎趙公墓誌銘
公諱温瑜字子美御史中丞兼宗正卿贈太師中書令
兼尚書令魏文定公諱安仁之長子魏公在真宗世以
道徳文章以一代名臣歴翰林學士參知政事生七子
皆傳其家學兄弟以修謹相尚不肯碌碌為衆人所為
故其仕宦多至顯官出使典州皆有能稱當時士大夫
之論以其家法如此而公之諸弟則曰所以能保守其
祿仕不墜素業實吾兄誨飭使然耳公為人渾厚篤實
不喜矯飾以徼名譽平居視之和易若無所不可者及
其遇事臨文法則持守堅固人鮮能奪治家嚴而有恩
接人恭而盡誠當官勤而愛物蓋有先世之風範焉公
景徳某年以執政子起家為太常寺奉禮郎嘉祐二年
五月以少府監終于家在仕通五十年其間十五遷秩
歴京寺監丞國子博士尚書貟外郎中司農光祿少卿
最其任以事者由兼宗正主簿出知河南城父蘄水三
縣由蘄水陞通判石舒二州由舒州陞知洋蘄隨解晉
五州由晉州以朝選知婺曹濮三州而曹不至官由濮
州以疾還京師權判殿中監凡更十四職大抵治簡而
嚴不務苛擾以此人信而愛之先時蘄水有疑獄前令
乆不能決公至一訊而伏吏駭其明而不敢犯其後領
州州人猶望風愯戢蘄俗右鬼有病用巫不用醫公為
教諸巫使習診病又擇經方掲石于衢肆由是人知用
藥稍革舊俗赴梁洋日道歧下聞蜀寇乗飢聚黨揚言
將畧洋州或謂公曰賊勢方張城中素無備不宜遽前
公曰吾既受命為守臣聞難當亟往若遲留觀望豈朝
廷所以任使之意耶即日單騎遂行迓者遇于路不知
公太守也比至州吏民驚且喜曰新守來寇不足慮也
因為之畫方略修禦備軍聲益振賊聞之遁去轉運使
建言國初以來闗隴之民多徙蜀者嵗乆人益衆盡地
力不足以給其衣食誠令僑寄之人悉遣還本土則蜀
之財力可紓什三四事下諸郡公獨奏曰向時東人所
以西徙者蓋因五代之荒擾耳比天下無事則巳習其
土俗或長子孫一旦遣之是重困擾非所以固其心也
朝廷是之于是洋民徳公之深至有畫其像日拜于家
者其在解州論安邑兩池利害著為一書目曰解池樞
要上之又言官車輦鹽輸數十郡役卒推輓晝夜不得
休息疲者既不勝其敝因而竄逃累五犯則抵死役苦
法重犯者相屬幸朝廷矜寛之詔聽其減死論三路民
兵有老與病例得以强壯子弟黥面代名是時河東經
畧使料已代黥者徙𨽻旁州下軍而晉卒當徙者幾千
人兇兇不自安公謂之曰邊兵額無髙下廩給均厚何
憚而不往若撓帥府令動揺軍旅則有罪矣衆遂帖然
就徙本路初更鐵錢法以大錢三當一公以為貨幣驟
亡十之七貧者必先受其弊矣因密召諸軍校令軍中
有質貸者約三日盡贖歸毋得畜錢于家日滿然後頒
行其詔又誘諸豪發宿儲囷窖以平物價艱窘者獲濟
矣東陽災歉流民入其境者日不減千計公躬為撫視
闢官舍以居之便宜發常平倉并募富人輸粟以助賙
給至嵗稔而止所全活者蓋數十萬人于時某從祖節
判府君適在幕下預幹其事後屢稱公救䘏之術條教
最悉佗郡莫能及也而轉運使亦言于朝廷賜璽書以
褒之觀其治狀則其才資可知矣公平生好讀書至老
不倦尤喜星厯五行之學晩悟性命之理浮圖所謂禪
宗者頗得歸趣故于榮利泊如也初領東陽頗難于逺
行及渡錢塘江乗潮盪舟中流而歎曰王陽不欲乗險
蓋類是矣自爾意彌不釋踰年感風眩後五年至濮上
而疾復作既還都累屬所親為剡奏求納禄章未及上
而疾革其亡也朝廷以三品賻布給其家諸弟多在朝
衣冠弔者盈門咸曰喪一善人矣享年六十一階朝散
大夫勲上柱國開國天水縣子食邑六百户服紫衣金
魚始娶焦氏某官某之女未及封而卒再娶李氏某官
某之女封隴西郡君後公七年卒生五男九女男皆世
其官約之殿中丞順之早夭隆之稷山令君弼以大理
評事卒君紀太常寺太祝約之方雅有吏幹稱薦者多
名公表率諸弟復得其家法以登朝恩累贈公為尚書
户部侍郎追封焦氏夫人為崇徳縣太君李夫人為贊
皇郡太君女皆從士人其壻曰祥符尉張遘進士黄孝
儀黄必大理評事林鈞絳州判官呂定著作佐郎蘇結
蘓州司户沈邁許田尉沈逵華隂主簿王黯而著作君
實某之從叔父也公世為河南洛陽人曽祖贈太尉諱
處厚祖殿中侍御史贈太師中書令諱孚洎魏公皆葬
洛陽公歿之九年議葬卜地得伊闕縣教忠鄉之某原
吉于是舉公及李夫人之喪並厝其壙時治平三年正
月某日也葬前三月公之亞弟賔客君次其功狀求文
於甞所親厚者銘之余與公相接雖晩而世連姻媾通
家有年固巳詳其履歴矣遂銘不讓銘曰
盛矣趙宗其源蓋逺數世力儒始晦未顯御史既仕立
朝謇謇至于魏公遂大繁衍魏公七子公長而賢表率
其倫孝友是先門内雍雍行義不愆施于有政仁聲在
焉公治七州皆有能績民詠遺愛朝嘉敏力音猷雖謝
風聲未息紀其芬芳刋此幽石
　　潁州萬夀縣令張君墓誌銘
斯立名挺卿太常博士集賢校理宗古之子尚書工部
郎中直集賢院象中之孫父祖繼以文章登儒館顯名
于世斯立與其兄都官貟外郎晉卿傳其家學俱用是
擢進士第而斯立又用是舉賢良方正復大振名稱于
天下既而被召至京師試有日矣一夕無疾而卒于景
徳之僧舍于是士大夫識與不識皆惜其才而嘆其未
得大施于時為可痛也斯立天性敦朴而强敏過人幼
自刻厲不喜他習惟讀書著文則不知倦厭甚則至于
忘寢食忘寒暑衣敝膚垢而不以為陋心勦形疲而不
以為苦其語黙舉止動有凖則未甞妄發蓋得之于中
也深故形之于外也裕殆非勉力之可至者人從之游
乆而益親與物無競而衆譽自歸少與河東裴煜如晦
常山宋敏修中道友善情好莫逆雖出處異勢而趣舍
一貫時則講論疑義簡牘切劘往返數四必理盡而後
已斯立初舉進士時名聲未有聞也二人者為誦其試
篇朝廷間以為自歴場屋未見如此之文也自是當塗
稍稍有稱道斯立者斯立以嘉祐四年三月擢第補遂
州司理參軍上官薦其才徙潁州萬夀縣令遂舉詔科
以治平二年六月三十日卒以熈寧二年十月二十八
日𦵏其葬也妻弱子幼不能舉事惟是轊櫝窀穸之具
皆二弟彦卿升卿主之乃克如禮于此可以見其友愛
之義素著也張氏先世本澶淵人東上閤門使昭允軍
器庫副使昭易兄弟並事太宗皇帝于晉邸尤見親用
即位踰年而擢為内使不幸俱早世軍器家留京師遂
葬開封其後二集賢君皆祔之凡三世矣而閤門之子
孫别葬揚州斯立卒之明年都官洎季弟稚卿及母夫
人錢氏相繼殂喪卜葬開封不吉卜改遷其先府君并
葬揚州吉于是彦卿同日舉五櫬浮汴淮而南下定窆
江都縣之某里府君夫人合祔餘皆昭穆相從所謂以
禮葬者也斯立文章雅麗閎贍規橅出于栁栁州劉賔
客杜紫微楊文公宋宣獻使之一用于朝廷評者必曰
典冊之文也論議該洽純正似賈太傅董膠西陸宣公
使之冊于天子之前主司必曰王佐之才也嗟乎年止
于四十二而官不過百里宰卒不得如其志此所謂命
也夫始娶晁氏又娶蘓氏蘓氏予長妹也二男子長曰
康直用其舅端明殿學士錢公奏補為郊社齋郎幼曰
康叔斯立所著文章遺藁詩賦箋奏議論策頌凡數千
篇皆其手札細書未有倫次如晦常欲取而敘之為集
未就而如晦又卒異日二子當有能述厥考之美而成
先友之志者則其傳也益逺矣銘曰
斯立之文淵源典墳辯言析理祖義基仁斯立之行規
矩顔孟樂善忘貧安躬俟命資適逢辰道思致君大對
有日半途遘屯愴彼明時喪兹國器誄行旌賢琢銘泉
隧
　　儀鸞使銀青光祿大夫任君墓誌銘
任姓出帝者後傳始為黄帝二十五子以徳為姓者十
四人任其一也由漢以來其别為七皆廣阿侯敖之裔
也而安樂之望為盛至我朝仕而顯者蓋三家一在濟
隂一在洛陽一在汶陽而濟隂之族又其盛曰禮部尚
書康懿諱中正以樞密副使參知政事事真宗仁宗曰
太子少師致仕英國安惠公諱中師復以樞密副使事
仁宗兄弟先後登二府為時偉人故其子孫承家皆襲
榮路儀鸞君即安惠公之嗣子也諱拱之字公肅生五
嵗用康懿公任子為右侍禁累轉内殿承制以安惠公
引年洎遺奏連改供備庫西京左藏庫二副使四遷至
儀鸞使知忻州治平元年四月甲子以疾終于州寢享
年四十七君為人倜儻有志介而性特孝謹自以寡兄
弟由少及長奉養親側未甞逺去其從宦不擇閒劇必
以便庭闈為請安惠公之還政歸南曹也丐君本州兵
馬都監及公薨内使例遭喪滿百日墨縗起就舊職君
以為獨任先人後事不可捨帷堂而從組綬堅求終三
年制惟是衰麻窀穸之事無不以時者當時士大夫稱
其知禮外除管勾御輦院用京畿提㸃薦為雍丘縣都
監未幾擢提㸃京東路刑獄公事移荆湖北路滿秩知
全州所莅以善治聞歸朝甞被詔引伴西夏朝正旦使
人君姿狀偉特進止􁌫雅尤為戎人憚伏其土毛之摯
比舊特豐厚君視其不循式者皆却之人或謂之曰此
常例不足拒也君曰吾聞之先人仕宦俸賜外所得無
名皆不可受平居時交親相遺尚懼有涉嫌者况敢貪
異國之賂以敗家檢乎後又持仁宗遺詔賜諒祚至其
界牛心亭候人具食欲坐君東向君曰天子之使適下
國自有常禮豈容輒有更變耶卒據主榻戎人不能奪
及行諒祚遣其迓使持馬駝為禮又益以金帶繒帛之
品且曰曩時使人至闕常賚之外有酒果燈籠之賜今
國主尊王人故好幣加等所以將勤至之誠幸毋辭也
君曰朝廷賜予非藩國可以為比卒取馬駝而去使歸
深被嘉奬遂拜忻州兼兵馬鈐轄治尚寛簡軍政不肅
而其邊民戴其徳惠監司亦屢薦其能今參知政事趙
公呉公翰林錢呂諸公皆相引重期以逺蹠而命不副
時晻忽摧謝此知識者所以嘆惋而重惜也君三娶皆
甲族令人曰太原王氏故相沂公之姪女曰福昌縣君
李氏尚書右丞昭述之女並先亡曰文安縣君王氏六
宅使合州刺史淵之女四男曰大理寺丞元卿曰大理
評事元偓曰太廟齋郎某曰某官某二女長適大理評
事梁彦深次幼未有行君好學通書史善筆札甞采前
世忠臣孝女事之尤著者書于屏障以為家戒故諸子
輩承事惟謹語家法者多之君常言吾世為儒者獨從
武弁懼黍先代方將請于朝丐換閨臺散秩而志尚未
果及屬纊之日命僚掾草遺奏敘其意求一子為文資
朝廷從之諸孤自定襄行哭䕶君之柩還曹南十四年
某月某甲子窆于某鄉某原從先塋之側邀文于予以
誌其墓石予惟慶厯初先君甞副安惠公使北都方是
時朝廷推恩使者子予得與君同制被命後予使府畿
元卿適官屬邑每見其幹裕敏恪竊私謂其家法如此
此不可無述也銘曰
惟任遐胄曹今為右康懿登樞英公拜後位以望隆慶
由德茂子孫其承不墜厥構有美儀鸞繼仕朝端孝
不遺親勤無廢官案刑典郡克濟以寛迓虜使戎不憚
其難朝有知己薦之器使胡年不贏俾志斯墜彼銘者
旌來朔之裔反宅故丘有子之似
　　朝奉郎太常博士張君墓誌銘
毗陵張君諱奕字源明以慶厯六年舉進士擢乙科解
褐試秘書省校書郎連調太平台州軍事二推官權洪
州觀察推官用薦者章引對于延和殿改著作佐郎又
用三司使蔡公奏為三部推勘公事今天子即位推恩
遷秘書丞考課進太常博士以治平三年五月某日卒
于京師之僦舍其孤中行請舟載喪南歸即用某年某
月某日甲子葬于無錫縣某鄉某原從大墓也張氏世
居無錫以善治生産名鄉里至君而超然自喜從諸生
游學經史為詞章以取科第固巳為士友所竒矣及其
從宦專力塵事課簿書持文法所居以善稱兹又人之
難能者台州大水壞城郭居民奔避無地君與同僚日
夜走塗潦間為鄉導使人去卑就燥又躬督役事雖極
疲頓亦不少憇而堤防遂完城中脫墊溺之患者君之
力居多洪之屬邑有盜縱火焚人廬舍者亡三年矣一
旦獲賊即訊款服問其火具曰始以瓦盎藏火至其家
又以彗竹然而焚之問二物之所存則曰瘞于某所騐
之信然既具獄君獨疑有寃因謂獄吏曰盜亡三年而
所瘞之盎竹視之猶新此殆非實耳于是吏再窮治之
果得枉狀而免之三司獄號最繁者日以數百萃庭下
其間繫財賂之出入枝連蔓引枉直不可遽辨君皆推
窮本原審覈情偽事小戾則白所部辨析反覆或累日
不已上官始偕謂君滯懦不任事既而察其情至而從
其初議非夫純明于中而不撓于外者詎能持守如是
耶君居鄉里事繼母以孝謹聞友于兄弟門内雍睦人
稱其家檢性尤樂善見人有所長必推挹嘉嘆謂巳不
若家之小史張某者奉事謹畏君謂為可教因勉以學
晝則親授經義暮則使為文詞如是乆之卒至于成就
而遣去後十年亦登進士第今為金壇主簿君雖出富
室而從宦于外惟倚禄為養有不足未甞取于家故病
且死其醫藥棺具猶有不備者由是士大夫多嘆其㢘
且介也始君之先世未有仕進者逮君登朝緣郊祀恩
追贈其父諱瑩為大理評事追封其母陳氏為仙遊縣
太君其繼母湯氏為夀安縣太君其配朱氏為仁和縣
君庇其族人追胥力役之事者不一夫人能自奮力學
其效乃如此誠足以勸鄉閭為善者也君二子長即中
行亦知向學次曰梁卿後君十五日而夭三女一適邑
人陳充一適進士李毅一幼在家君之葬也同年生嚴
叔堪論次其履歴與行能邀銘于予予官計省接君彌
年每相過從語公家外時論理道聽其言亹亹有緒未
甞及名利觀其所守誠宜書之于是作銘以刻其墓石
云
猗張君行懿醇出民廬仕朝倫守道固服職勤從知已
幹劇繁治衆獄無寃人志方展命已淪喪南歸壙江濆
刋厥美載斯文
　　屯田郎中知博州梁君墓誌銘
熈寧四年正月某日甲子故丞相贈司空兼侍中梁公
葬于鄆州平隂縣某鄉之某原以其第三子新博陵守
尚書屯田郎中亞之君祔于某方之某穴前此君之仲
兄發之以狀屬予曰大事有日矣先君之墓翰林承㫖
王公為之銘矣吾弟屬游有舊不朽之圖敢以為諉予
惟早嵗與君同僚南都相好甚款甞謂君文雅修潔資
適逢世使之得位見于事業當有大過人者不幸早逝
遂湮鬱弗著此僚友之所共嘆惋也然則紀述之義所
以發沉晦而章懿實其得無辭乎君諱彦回亞之其字
也機性夙就讀書學文勤刻不廢早夜及其發也沛然
不可禦類非積力可致者昆弟皆少年得官京司而志
尚益逺期于自奮慶厯五年秋舉進士同時預薦者三
人而君復在魁選明年春遂與發之同年中第始君之
大父翰林公洎世父史館公䇿進士于太宗真宗之朝
俱為天下第一丞相又擢第于仁宗世卒以大用至君
昆弟聮踵取世科名聲暴揚天下于時論士大夫世俗
之美而文譽之顯者以梁氏為盛焉君既仕宦又以吏
能稱平生歴官者九階領事任者六政而所莅必有聲
稱人皆謂之才有餘而志未充也初以將作主簿知京
兆府萬年縣未行從丞相管勾秦鳯經畧使機宜文字
次以大理評事應故龍圖閣學士孫公祖徳亳州南京
兩府辟命簽書判官公事次以殿中丞通判瀛州次以
太常博士從河北轉運使薦舉通判雄州又用𣙜場嵗
課盈羨特遷屯田貟外郎次以都官知懷州英宗皇帝
纂極推恩改職方遂正郎列權判本曹出知博州未赴
治以治平三年五月九日卒于京師城西之私第享年
四十一君為治尚寛簡而傅之以文法事至乃應不肯
預為條教以此雖處叢劇亦無苛滯故所至吏謹于法
而民安其守監司交章稱薦以為可大任雄州舊苦公
厨之弊嵗時使客旁午而飲食之饋靡有虛日常擇牙
校之厚貲者主之雖殫家力不足以支浮冗君至則為
之鐫治宿蠧易軍校代主者委積有素出納有定侵牟
吏無所用事其間前弊遂革又言于朝廷應邊郡有若
此類請一切更之北道于今稱便嘉祐末大賚天下三
司調紬絹河北諸郡一用省估市易緡錢以給諸軍省
估既髙不能即售往往配抑編户逺近苦之君遽上其
事以謂新天子即位海㝢咸䝉利澤豈根本之地而先
有勞擾幸明詔許平其直使民易以轉移其後得依所
在實價蠲減者自懷始也開封府劾雍丘縣劫盜四人
獄具移糾察君被臺檄審問閱視案牘疑辭有傅致未
盡實狀留之累日摘其罅漏以示吏及就訊果二人甞
自言當案問末減法府未即斷㑹有曲赦四人者皆貸
殊死繄君參審詳慎之致也在獄令為雪活二人而君
終不自言或問所以答曰初非不欲言念一言之䝉賞
甚輕而有司坐深故之罰重矣夫以重罰易輕賞豈我
所為哉人以長者許之君喜為文詞長于諷寓然不尚
華藻取意暢而已甞獻祫享太廟治平初郊二賦並䝉
優詔奬答儒者榮之河朔連嵗有大水地震之異君推
本六沴以為咎在隂教失序力役勞人讒夫未去正人
未用官司縱弛法令苟簡因條為六事上之又奏丹扆
十箴其言主于規切見之者謂君端方亮直有爭臣風
采使之立于朝廷之上必將推已道以及物不然出竒
納忠自下劘上二者必有遇焉惜乎遘時方亨齎志而
歿古人以道之不行為有命者豈是類也耶君娶滎陽
宋氏故司農少卿孝孫之女吏部尚書白之曽孫封仁
和縣君生二男子曰子諒子雅皆為太常太祝六女子
長適光祿寺丞呂延問次適太廟齋郎王凝四尚幼君
孝友愿恪加之以兢畏不怠故能逺于悔尤始卒無玷
亦其家範如此子孫承教皆端飭自持可以保其世祿
矣初君之守懷也丞相方鎮河橋封壤相距才百里而
近父子惠愛被于河濵歌詠之聲相聞道路語仕宦者
以為美談云銘曰
亞之嶷嶷載世襲美翰林之孫丞相之子躬服名教心
潛墳史發藻休辰差肩多士初佐藩僚事立名昭累勞
積課陟明在朝進登郎列出典州條忠言疏抗善政民
謡時亨運短道未大顯後有達者宜章厥善塋在髙原
銘在幽泉聲光不泯世世其傳
　
　
　
　
　
　
　
　
　
　
　
　
　
　
　蘓魏公文集巻五十八
欽定四庫全書
　蘓魏公文集巻五十九
　　　　　　　　　　　　　宋　蘓頌　撰
　墓誌
　　中書舍人孔公墓誌銘
中書舍人新淦孔公諱文仲字經父其先出魯曲阜苖
裔宣聖之後襲王公封者逮今四十八世皆居曲阜其
支屬散處四方多有聞于時者而公之六世祖曰績仕
唐為吉州衙推卒官不復北歸因家新淦新淦今升為
軍號臨江其子孫遂為臨江軍新淦人衙推之曽孫處
士君諱文質公之曽祖也皇贈光祿少卿諱中正公之
祖也尚書兵部郎中贈正議大夫諱延之公之父也公
世儒者少稟義訓知自刻苦經史傳注百氏子集外至
于天文律厯筭數之書無不識于心而誦于口其議論
浹洽講解精辨諸宿儒老生往往不能出其右嘉祐六
年隨鄉貢至禮部奏名為天下第一廷試擢進士丙科
初正議公出白屋起江表登慶厯二年乙第至是公又
以文名振場屋二季武仲平仲相繼舉太學試南京皆
取甲等故當時語文學髙第者以公家為甲族焉一命
試秘書省校書郎杭州餘杭尉再調南康軍司理參軍
以正議使湖北請解官侍養滿嵗用薦舉升台州軍事
推官熈寧三年詔舉賢良方正之士龍圖閣學士元公
絳天章閣待制呉公中復以公應詔召試秘閣論在第
一對制策入三等上是時朝廷方大有為輔臣建議以
謂祖宗法度至此已敝當悉更改用事之人爭言理財
訓兵以合其說而言事者不以為便繼被譴斥而公之
策亦不以為便故執政疑相與表裏奏黜不收趣還本
任既歸值監司旁午商度利事皆公策言不便者相持
甚乆未幾公丁内艱去職遂止服除除充國子監直講
時學者方用王荆公經義進取以公不習是學換三班
院主簿武選日受牒訴不下數百求官者至有相詬競
于庭主判悉以諉公公為剖析曲直得與不得一語而
決人人莫不釋然改著作佐郎通判保徳軍軍城依山
居人常苦井飲不足時有泉出城東山腹挈瓶者又艱
于出郭公奏展城圍其泉郭内城人以為非止便于用
汲亦可以為守禦之備也官制行由宣徳郎遷奉議郎
還朝法當得便官屬火山軍闕通判格用進士有不恱
公者因以命之二壘相距才數舍俱號窮僻公適自彼
至未旬月復被遣亦不辭而往至則修舉廢墜督責吏
胥案邊瑣輯民務武守賴以成績元豐八年夏覃恩轉
承議郎今上初纂嗣太皇太后同聽政相司馬文正公
稍復故事擢用舊人以毗初政元祐元年召公為秘書
省校書郎近臣薦諫官者八人以儀曹方講廟朝之制
擢公為禮部貟外郎神宗廟配享功臣衆意多在王荆
公公曰精忠貫天地功利及社稷贈太師鄭國公富弼
乃其人也衆不能奪卒用鄭公配享有言皇族稱謂惟
楊王荆王得曰皇叔餘疎屬當各係其祖若唐人稱諸
王孫比公曰主上新即位宜廣敦睦之義不當疎間骨
肉前議遂寢二年自朝奉郎起居舍人拜左諫議大夫
公素懷致君及物之志既在言責益思自效每朝廷政
令之出無不深求其得失之迹以告于上前後陳數十
事或用或不用義之所在亦不為時之譽誹而回未幾
遷中書舍人偶寒疾未拜命猶謂所言未盡惓惓不已
一夕草奏三千餘言首論前代英哲之君容受直諫其
始勤終怠或致危亂願陛下鑒此聽納讜言常若元祐
之初則天下幸甚明年春同知貢舉甞謂士之挾藝以
干進升黜當否繫有司之勤惰于是晝則據案以稽參
程衡夜則篝燈以㸃定朱墨前日之病猶未間而治事
不廢同僚覺其勦瘵因語以法有疾許先出不爾且就
枕毋宜自苦如此公曰居其官則任其責豈敢以疾自
便其勤如初卒至于大病及事畢奏牓歸第未旬朔是
年三月二十一日以不起聞嗚呼竭力首公以公徇職
如公者幾何人哉古所謂以死勤事者其行雖異而其
徇一也兩宫覽奏惻然下詔厚恤其家及喪歸又命其
季弟集賢校理平仲為江南東路轉運判官俾得以撫
孤弱而視窀穸也士大夫識與不識聞之皆失聲嗟悼
以為朝廷喪一直臣而翰林蘓公子瞻往撫其柩曰世
方喜軟熟而惡崢嶸相師成俗求勁直如吾經父者今
無有也予與正議公同年進士從游有素熟昆仲之才
美乆矣熈寧初予方謫官居京師杜門不接外事一日
龍圖宋公次道惠然見訪曰被命初考制科得孔君策
九千餘言當世利病盡于此矣雖仲舒之博劉蕡之直
無以過也然時議以為書等過優國朝故事無有此比
考官行得罪矣予駭曰方朝廷求賢如飢渇有人如此
而不見錄豈其論太髙而難合耶抑言太激而取怨耶
然聖明在上斯人豈終抑不用者乎它日聞呉丞相欲
置之臺閣才得學官而人已忌之連蹇十餘年今上遂
擢用之士論以為聖賢相值乃志士可行之時天下亦
翹足以待其設施然而未閱再嵗而天不畀夀使不得
竟其素志惟見于言者可以紀述以示後觀則知其所
存也元豐四年王師問罪夏臺兵夫數十萬皆出保徳
境上軍須百用通判專任其責雖趣辦應猝措置無乏
然兵乆不解邊人厭苦公上疏論其不便有三曰大兵
未出而人夫預集一也河東雇夫勞民而損費二也諸
路出兵首尾不相應三也蓋虞夏商周未甞無外侮而
懷柔制禦之要不在彼而在此去嵗議役法者有以雇
為是而差為非公曰諸言此者敗法亂俗之本不可不
察也議科舉者或以經義詩賦策論為四場或以經義
詩賦為兩科公曰四場是也又謂内降除官出唐之衰
政聖朝不宜有此後因日食七月朔旦上封陳五事曰
邪說亂正道小人乗君子逺服侮中國斜封奪公論人
臣輕國命察此所以消厭兆祥也凡所言多切直拂時
人為危懼而上常察其誠意多為容納又言朝廷起處
士侍經筵所以崇進道義也而希附者衆致興黨論使
人不安其分浸不可長又執政罷不以大故宜全進退
之體以散官領州恩禮非稱王氏經義今格不用而其
親黨有專守其説者不宜置之朝右以蔽惑後進熈寧
用事之臣有主新法而撓民事者謫逐日淺未宜内徙
有𣙜鹽利而酷刑罰者請命案實以正其罪上皆施行
如其言由是論之居位雖不乆而其志得行固不為少
于士望雖未厭而于公志亦無慊然也公為人恬介自
守持重寡言笑尤不事請謁尉餘杭日轉運使召與議
事事已馳歸不復趨府人問其故對曰于府無事也在
朝非公事不見執政法許同謁亦不往與人交不為苟
合乆乃見其情至前年予忝秋官之命因上奏曰智識
明敏操守專固臣不如孔某請以代臣公知亦不謝及
公再遷近職薦今彭紫微汝礪暨黄左司㢘自代呂丞
相稱之曰孔君能舉類矣二公相繼進擢公不以為徳
其接物以誠無外飾多此類也性喜飲酒飲益多而色
益莊其中皥皥然若有所得平居未甞問家之有無内
外洒掃之際家人諮所以處畫後事惟答以無事此豈
其信道篤而知命至者耶享年五十有六死之日家無
餘貯惟有書五千巻皆手自校緝者遺文若干篇某人
集為五十巻公舉進士時故紫微呂夏卿為南省㸃檢
官得公巻曰詞賦贍麗策論深博其文似荀卿子雲主
司以為知言推此言而可以知其他述作之體制也夫
人清江縣君蕭氏同郡處士淇之女一子曰元方用公
遺恩補承務郎三女曰保姐曰館娘皆幼曰榮娘早亡
初公熈寧中遭正議公憂未幾母夫人仁和縣君楊祖
母仁夀縣君劉相繼棄養值嵗之不易併舉三大喪而
祖塋無可葬者遂謀去新淦而宅九江卜徳化縣某鄉
某里之某穴吉躬冒山谷涉歴寒暑不數月而冢宅成
未終喪而室堂具鄉人見其區處咸以為得禮之實及
公之喪歸集賢君挈其孤相地之宜卜某山某穴又吉
于是元祐六年某月日時克襄大事去正議塋相望數
里而近凡域兆堂舍亦如其制此又得孝子善繼之義
也前期二季以徳銘見屬又得建康張舉狀公履行甚
詳姑摭其大概及甞所聞見者以為之銘銘曰
逺矣孔氏四十八世曲阜舊封褒成是繼旁支屢遷或
越或冀新淦之族源同流異是生紫微鳯舉鴻儀父子
昆弟出逢聖時髙文大策陳當世之宜嘉謨讜議為天
子所知元祐初載乾坤交泰公為諍臣朝夕納誨言無
隠情病不辭憊耳目之寄方宣股肱之虧已逮公生貢
章有墓潯陽先君之側又為公藏上思遺直厚恤其喪
爰命介弟出使江鄉言瞻廬岫幽堂斯構蠡澤出其
南泯漢流其右慮岸谷之或遷勒銘詩而示後是為有
宋之名臣宣尼之遐胄
　　職方貟外郎郭君墓誌銘
尚書職方貟外郎知單州軍州事東平郭君以熈寧九
年三月已未被疾不起于州寢享年五十有五諸孤奉
喪還鄆藁菆興化僧舍以元豐七年四月癸酉克葬于
平隂縣翔鸞鄉大留里從吉卜也先是先公侍讀既葬
于縣之肥城里餘三十年而太夫人尚無恙一旦棄諸
孫之養將謀合祔而視冡者曰舊塋地洿下而土疏惡
占宜改宅去塋之北十里而近得今新域于是合公夫
人之柩厝大穴而郎中洎職方君婦孫昭穆以從祔習
士禮與通葬範者皆曰宜稱遂掩壙焉君之先世自陽
曲徙東土萊州萊陽縣令贈尚書祠部貟外郎諱寧追
封清河縣太君張氏曽祖考妣也解州解縣令累贈禮
部尚書諱禹偁追封彭城郡太君徐氏廣陵郡太君王
氏雎陽郡太君宋氏祖考妣也翰林侍讀學士給事中
累贈吏部尚書諱勸仁夀郡太君李氏考妣也君初名
元賡字永叔後從進士更名源明字潛亮少自修飭舉
措必踐規矩接人無墮容無儳言至講論義理則毅然
不可抗奪秉筆為文章不待師友之益而自成風格既
舉有司名籍場屋嘉祐二年春沈翰林遘祖集賢無擇
主試别頭得君程文寘髙等又稱誦于朝不容口既而
擢第遂為時聞人初用父任將作主簿三遷大理丞歴
監曹兖二州鹽稅在京藥蜜庫龍圖閣直學士知永興
軍曹潁叔辟掌機宜辭不赴知越州蕭山縣縣之宿豪
有父子為姦利者悉捕而寘于法有育孤女過時不嫁
而利并其財者諭以禮律使傾貲以配良人太守刁約
聞之曰郭蕭山厭民望矣甞艤舟餘杭津亭聞客有後
至欲泊者亟徙以避杭守嘆其不爭因榜亭為讓後避
諱改曰禮歸朝監永豐倉累遷殿中丞太常博士治平
二年用今丞相王郇公承學士詔薦御史為監察裏行
于時呂誨范純仁等六御史諫官以議濮安懿王祔廟
稱號不合相繼罷職君受命之日拜疏論列以謂誨等
忠言覈論許國大義可從可旌無名斥去望追還舊職
而罷臣新命詔許上還除書今上登極推恩由尚書屯
田貟外郎遷都官唐質肅公為中丞奏請復臺職既參
知政事又薦陞任遂擢知華州秦鳯副總管主回易吏
過郡監稅錢□以不即赴務解州州鞫回易如法又投
閽人以引入城不得為漏稅□隂以狀白提刑雷周輔
移劾旁郡而周輔適至辨爭不勝奏以為訽詈使者而
郡官亦上其事至遣使即訊君卒不自直遂免所居監
淮陽軍酒稅而周輔亦坐撓法罷任君不以左官芥蔕
晨入暮出如常僚本道安撫監司交章言其辦職滿二
嵗移知汝州州卒有戍邊者厭苦其主帥苛暴羣訴于
前辭涉犯上既罷更有密㫖誅及黨輩公察非辜議為
奏請㑹有徳音原貸者甚衆嵗餘遷濵州不行改單父
未幾召權三司度支判官以親年懇朝廷嘉其誠孝聽
仍舊任俄而改職方以卒君趣尚髙爽不以得喪嬰心
力學稽古常欲見于行事故立朝在仕勇于敢為而無
所避憚熈寧初轉對上封言五事一曰撫夷狄謂解西
師以弭邊患二曰惇禮範謂大臣年至請老以全名節
三曰信命令謂任官出令執政審可然後奏行四曰正
刑辟謂監司失職宜隨事輕重以行責降五曰澄吏源
謂恩澤入仕路之猥衆宜有裁損又謂天變地震皆隂
侵陽臣强兵挫夷狄内侮之應望責任宰相内修治道
外戒兵備以消厭未萌大抵指切時事忠精無隠觀其
志可以見其志矣平生與游多一時方勁之士瀛帥李
師中誠之尤相厚善誠之貶官過單留連累月涕泣不
忍别蓋趣舍同而乆要固也素通術數深信定分疾且
革取其書閱之欷歔反面不復有言㗳焉委順非篤于
信道詎能臻此惜乎年與位皆負其實使不得大施于
時此士友所以嘆惋也夫人李氏工部侍郎應機之孫
大理評事咸寧之女前十六年卒子男五人曰茂倩河
南府法曹參軍次曰茂恂奉議郎提舉陜西買馬監牧
司公事次曰茂澤承事郎次曰茂曽次曰茂雍未仕女
五人二早亡次適奉議郎孫亞卿封文安縣君後君六
年卒次適宣教郎蘓熹次在室孫十四人孫女九人初
侍讀公之薨也君援學士褒䘏例請于朝特詔贈禮部
侍郎君亡之五年茂恂為祕書丞加贈都官郎中而茂
恂未登朝時與其弟茂澤愴夫人之不逮養各以當遷
一官求換邑封仙源縣君它日又進封隴安縣太君積
善貽慶子孫善守家法宦學相繼可謂有後矣予與君
世契且親義分尤著諸孤方圖不朽猥以見屬摭實敘
事繼之以銘銘曰
郭氏系周胙土于武仲叔二虢叔謂鼻祖平王之東絶
而復封謂虢為郭遂啓厥宗分支别派燕隗齊最東都
况躬西京欽解杜陵潁川盛于歴代爰分汾陽為唐上
宰本朝甲族太原東平武惟右戚文則貳卿於顯貳卿
逢辰逺至實生二子為時良器伯也清方隠吏潛郎仲
氏亮直名稱最良仲之立朝不飾不矯屢抗封章帝用
褒表躬雖逺臣心不忘君再辭臺省洊陞長人兩守藩
郡仁聲益振才髙命屈卒亦難進曲阜崇岡在汶之陽
祖孫同域龜筮襲祥其祥謂何百世之裕今名不泯兹
丘益固
　　國子博士陸君墓誌銘
國子博士山隂陸君諱珪字㢘叔尚書吏部郎中直昭
文館贈諫議大夫諱軫之子贈光祿卿諱昭之孫以熈
寧九年五月癸酉卒于濠梁之官舍以明年九月丙辰
葬于㑹稽縣表孝鄉趙樂峰之南原日月有期矣諸孤
以國子直講龔君原之狀求銘于所知者謂余昔甞使
淮南表君之治效為一道令宰之最又甞主禮部貢舉
奏君之仲子佃為第一然則不得為不知者也于是以
文誌其壙云君始以父任為太廟齋郎景祐中補湖州
武康尉其令老且闇邑事無細大皆屬之君君年始冠
矣而處事如理議者謂宿其官不及也再調信州司法
參軍州將張鑄以慘急覈下無敢與抗者君數爭曲直
于前終不為所奪用薦者遷杭州南新令摘其尉馬惟
一貪贓繫于獄或謂曰法無縣令下佐官獄事以此獲
譴可惜對曰苟畏吏議而屈于㓙人我不能也滿秩改
睦州錄事參軍衢婺之訟有未決者皆願移于君曰雖
得罪猶甘心也考課擢大理寺丞知明州奉化揚州天
長二縣皆以嚴著稱辨析姦隠如已親見之揚之大姓
湯氏二子分財兄訴其弟為異姓子不當有分法父母
既亡則以籍為定而江都廣陵之籍先為其兄購毁之
情幾奪矣又下天長君盡索架閣逺嵗案牘閱之得慶
厯中州帖有其弟之名者上之州是時州倅呂君希道
適治其事甞謂余曰十年滯訟用是以決之非有健令
安能辦此太守韓玉汝亦稱之為有君子之剛而邑人
謂其政可繼包孝肅公蓋公甞宰是邑有遺愛故也然
公之為政自明至曛雖退食不去㕔廡而邑事以治君
之政以聰察為先過其廷者肅如也方晝則無留人而
邑事亦治由此言之政無繁簡要之實惠在人則乆而
益見思也㑹葺縣廨財用不足請于州不可調于民又
不可于是使人有罪非重故者皆得贖金以助費不日
而工告完後使者以為法不當爾故奏罷之左降監濠
州酒稅至則濠人讙曰此天長陸君也州以事諉之者
十七八君亦精力不憚煩苦後雖病癯瘠猶黽勉臨務
間或移告則州人乗門請起轉運使楊君汲薦之曰古
所謂盡瘁于國者陸某是也方兹時朝廷切于用才不
以年次擢者前後相望而君之資適逢世又有知巳者
在朝人皆期其行且見用矣不幸奏始下而君已亡嗚
呼命也乎享年五十五有文集二十巻君少時通敏有
才氣好學尚義其僚壻孫威敏公尤器待之曰竒才也
鎖㕔舉進士賈魏公寘其程文優等後不中第亦不再
舉曰吾豈不得已者耶然性喜飲酒每引滿怡然以之
酬酢事變愈醉而愈明甞以所生母喪歸越治焦塢先
塋屬嵗旱乏水一日有泉出其地中取汲足用既已事
而竭焉鄉人以為誠孝所感也夫人毘陵邊氏兵部調
之女號徳安縣君生四男子長曰佖尉氏縣丞次即佃
也審官東院主簿次曰傅真定府學教授季曰倚舉進
士君雖仕宦齟齬不如志而諸子皆少年競立與當時
巨公游聲稱已顯矣呉越之間多云吏部有隂徳君能
教之忠也銘曰
所謂良吏其政平易雖以刑成卒由寛濟匪徳匪威孰
克用乂我見其人陸君是矣允矣陸君政以敏聞風聲
肅肅雖歿猶存越山故鄉水深土厚丘隴在焉聞望不
朽
　
　
　
　
　
　
　
　
　
　
　
　
　
　
　
　蘓魏公文集巻五十九
欽定四庫全書
　蘓魏公文集巻六十
　　　　　　　　　　　　　宋　蘓頌　撰
　墓誌
　　太中大夫陳公墓誌銘
太中大夫陳公諱繹字和叔其先大名人皇考諱見素
以尚書屯田貟外郎通判河南府卒官即葬緱氏縣萬
安山子孫因家洛陽遂為洛陽人公年七嵗能屬文機
警有成人風屯田公尤器異之景祐中年十七從開封
府進士至廷試誤用韻不收慶厯初再舉為别試第一
早與賢士大夫游已名聞于時自此蓋大顯矣明年擢
乙科調梁山軍判官改鎮東軍節度推官舉賢良方正
試秘閣幾中選矣以書等異同報罷再調西京留守推
官嘉祐三年召試學士院充館閣校勘編定秘閣書籍
改著作佐郎秘書丞進集賢校理刋定前漢書誤謬以
母喪去位詔聽即其家校讎終制還朝當是時英宗即
位二年矣猶恭已淵黙政事仰成輔相公以謂承平日
乆庶事寖弊乃人主大有為之時因密獻五箴欲以感
動上意其一曰主斷其大畧言主道雖不以事詔任賢
故在勿貳然威福之柄當出獨斷則權綱攬于上矣其
二曰明微言馭臣之要在知下之邪正邪正分則姦人
無所容而賢者進矣其三曰廣度言養徳兢畏則聖度
未廣退託謙虛則事有所不治故定國家之大計者不
必徇小節小謹也其四曰省變言天之譴告當應之以
實人事修則天意得矣其五曰稽古言觀古所以治今
願詔近侍博采故實度可施于今者倣而行之亦南面
簡易之道也遷太常博士賜緋衣銀魚同判尚書刑部
每閱天下奏案有情法不相當皆請讞之或謂刑司惟
駁正是非不當有所輕重公曰持法者欲得其平苟有
未安豈可循黙故事耶卒持前議賴以末減者甚衆一
日奏事上前英宗面諭曰聞卿文學乆矣真可任也遂
除仁宗實錄院檢討官神宗嗣位遷尚書祠部貟外郎
書成改度支故事當次遷左右史公獨求外補出知涇
州為治皆有條教民懷其惠至有繪其像而祠之者就
徙陜西轉運副使時常平法初下公以被邊七州春旱
奏免散歛事雖不報上亦稱其無隠尋改使京東過都
入見留為三司判官詳定令式直舍人院修起居注遂
拜知制誥賜三品服逾年為翰林學士未幾以疾請郡
上遣中使勞問賜以良藥俄換侍讀學士知鄧州兼本
路安撫使滿一嵗召還知通進銀臺司兼門下封駮事
神宗甞謂侍臣曰陳某論事不避權貴此可嘉也又詔
掌皇子牋奏權發遣開封府前此都畿獄稍疑者多從
中覆故常壅滯得容吏姦上知其才特聽闊畧舊制便
宜處決由是府無淹繫乆之還翰苑兼侍讀充羣牧使
俄真領府事每奏對甞累刻所言多合上意人謂行且
大用矣值劾司農吏盜用官錢獄未竟中書五房檢正
張諤實領寺事懼有失察舉之罪遂用白帖詰其滯留
狀公遣主吏持案牘示諤明無違滯而言事者以為曲
徇宰屬將縱出有罪公亦不自明也罷職出知滁州自
謂近臣謫守當夙夜勤職不得與它官比是嵗淮甸艱
食不待報出官廩以振浮殍民用安集郊祀推恩復知
制誥既而改秘書監集賢院學士知廬州徙蔡州又徙
潭州未之官拜右諫議大夫知廣州兼本路經畧安撫
使撫輯蠻蜒逺人安之海舶大至編户富實遂繕城郭
浚溝池不勞民而功辦上賜詔書奬諭官制行改太中
大夫龍圖閣待制知江寧府逾年左遷中大夫知建昌
軍今上即位復為太中移密州元祐三年正月已已終
于州宅之正寢享年六十八公為人矜嚴有禮馭家人
如官府其為政急豪黨而寛善良所在宿奸巨猾畏縮
不敢犯與人交不苟合一相契則驩欣無間視異已者
猶冰炭然枉直必較無容毫髮雖僚友皆敬憚之然亦
以此取悔在廣州時甞戒子弟市藥物必案方劑銖兩
示無過取其㢘畏如此而粤俗尚鬼有病必禱于佛祠
方霧潦薫蒸瘴癘大作公命以帑錢製浮屠像置郡廨
日為之祈禬俄而幼女亦被疾禱之有應遂用私財倣
為一像既罷郡持去適與部使者構隙亟案奏其事
詔獄窮治以為以私像易官像剩利數百金寘之深文
神宗閱奏案其情曰以事佛故被重辟亦太甚也遂薄
其責聞者乃知其非以毫末之利自汙也公屢遷謫而
未甞芥蔕于心胸躬在逺方而斯須不忘朝廷初至髙
密聞洮河守將獲畨酋鬼章生致闕下州郡當奉表賀
公因表又奏疏曰陛下即位之初凡興邊事無大小疎
近之臣一切廢不用于今二年四鄙無患比聞西帥獻
戎俘圖賞功級誠恐由兹生事邊陲漸不可長臣甞預
修仁宗實録見康定慶厯間論西事者爭言攻討之利
惟范仲淹獨異不合自好水川之敗方深懲艾願以此
戒邊臣無貪小利使徼外懷服恩信天下幸甚公性至
慎密甞對上自陳不敢有毫髮欺在内廷造辟之言子
弟亦不得聞以此天子尤聽信之方年少時銳意功名
自謂遭時遇主事無不可為者亦既遭遇矣動輒齟齬
晩嵗益甚徊翔州郡猶謂尚可為也而卒不得如其所
欲齎志以歿此士友所以為之太息也在郡遘疾且革
矣猶不廢事前一日顧謂其子曰白太傅詩云遲迴且
住亦何妨豈足為達理世事何可窮耶吾于此了然矣
凌辰整衣冠隠几而逝嗚呼可謂能知終者也公文格
清峻無塵言累語尤長于論事甞被詔修宰相拜罷錄
撰東西府記及其他所著十數萬言諸子編集為三十
巻藏于家自登朝所領職事知太常禮院判登聞鼓院
者再判司農寺昭文館尚書祠部禮部提舉司天監進
奏院知審官東院主管三班院館伴遼使者一勲累上
柱國爵開國侯食邑千六百户曽祖諱瑩祖諱光晛累
贈特進皆隠徳不仕公之貴贈其父開府儀同三司追
封母樂氏襄國夫人配謝氏太子賔客濤之孫女將作
監主簿綸之子封樂平郡君男七人彦輔承奉郎彦威
彦恭並先亡彦成宣徳郎彦達太廟齋郎彦瓌承務郎
彦武未仕女四人長適屯田貟外郎姚甫三尚幼孫男
七人靖端靖宣假承務郎靖直靖洵靖柔靖國靖莊未
仕孫女一人適溧陽主簿饒䝉諸孤將以元祐四年四
月庚申𦵏公于先塋之次前期彦成與季父太府紘敘
公之履歴事迹屬秘書正字張君繢為之狀抵予求銘
以誌其壙予惟與公同遊場屋再擢科第登儒館歴近
班領臺閣且五十餘年雖中間契闊而音耗不革撫事
懷往不覺涕洟之沾體因抒長言以寄情抱銘曰
剛柔勇怯本乎性用捨行藏固有命愚達賢窮力匪競
人能順之受其正猗嗟和叔敏而通始亨終否由其逢
方當遇合言聽從一罹口語智盲聾心在朝廷迹州郡
江海雖遥言屢進再斥復還地益峻逺蹠未奮修途盡
文章縱横經世才命不我與徒巻懷英風偉蹟空沉埋
刋石幽堂示方來
　　朝奉大夫提㸃廣西刑獄公事胡公墓誌銘
建安胡氏自職方府君諱順之壯年官豫章感目疾遂
致政卜居本郡子孫因家焉今為豫章某縣人職方府
君以文學政事聞于時明道景祐間數上書論朝政得
失已退仕矣仁宗特詔許驛奏言事當時名卿莫不髙
其風範生吉水主簿諱奕始冠進士第終于一命生大
夫諱及字考父初名克儉避嫌更之職方既致政得補
郊社齋郎調饒州餘干泉州晉江二縣尉遷黄州軍事
推官改大理寺丞神宗登極轉太子中舍知建昌軍南
豐縣南豐在江西最為大邑編户數萬多豪右著姓訟
爭既繁胥吏操其柄前後令罕能勝之者考父夙富吏
能復得家法初為邑尉已嶄然出鋒頴摘奸鋤强民不
敢犯至是察見俗弊欲有所為故先召里中父老坐廷
下訪其土俗利病所在鉤得其實然後為條教纎悉必
盡故令出而人伏犯者一切不貸前後發吏宿贓黥𨽻
者九人又甞籍其鄰里鄉黨如伍保法使相幾察以索
姦盜邑故多掠良人子售為奴婢逺近相䝉莫肯窮究
至是有犯必得其弊遂絶逮將滿也邑民千餘輩列疏
其政事之尤著者十數條叩軍守邀監司願留借再任
事聞于朝神宗異之代還吏部試治煩令差知潭州長
沙縣熈寧初常平法行今丞相章公察訪兩湖案募役
平徭法而長沙獨得其要領奏書為諸縣之最又被使
檄均徭人禁田與毛漸呉居厚分行山嵓篁竹間區處
其生熟獠有獷悍拒命者面告以王師誅逆拊順之意
無不歡呼服役不旋日而一方遂定賞功遷國子博士
驛召赴熈河准備差遣尋通判通逺軍凡論邊事以逺
斥堠謹疆境為先務與帥臣議不合乃以母老求便鄉
帥臣以為如其言則人人欲去矣以此坐免既歸朝釋
不問差知楚州漣水縣是嵗淮甸旱蝗禱神祠修湖堨
一日雨澍蝗殪邑人以為宰君誠感所致京尹蔡公延
慶薦為左軍巡判官出通判登州官制行換朝奉郎遷
朝散勾當京東排岸司從貳卿蹇公辟命為開封府推
官舊制京尹得辟府僚一貟官制行悉罷矣蹇公面薦
于神宗翊日以語執政曰周輔欲且仍舊自辟寮官得
否執政唯諾又問胡及何如皆曰才于是特以命之今
上即位進朝請郎坐治書生妄為詔草獄不竟左遷通
判定州今樞密韓公作帥喜得賢佐待遇尤厚屬嵗之
不易北道艱食安撫監司悉以荒政之事付之于是開
廩庾代薪蒭以哺流冗施設有宜民復州處在郡進朝
奉大夫徙知吉州去定之日老幼遮道呼曰我曹前日
免殍亡皆公之賜也遭母夫人之喪不之官外除知濟
州未行改提㸃廣西刑獄公事在道感疾至泗州不起
享年六十二考父性敏悟自修飭介立不倚于吏事特
為明辨所至有治狀當路多推薦之端明蔡公襄政事
為當世表寮屬鮮有合其意者守泉州日謂人曰郡官
中胡及葉康直吏才皆有過人者王荆公初執政聞其
南豐之譽數詢廣坐曰識此人否暨見之問曰乆于縣
道知民疾苦宜莫如君之詳也有可以補于時幸一二
疏示因具近嵗州縣得失十數事上之荆公雖不盡用
其言然奬待甚至自熈河歸過洛見司馬温公公勞苦
之曰西垂舉事得志者數百人君獨不意而歸其有以
乎後温公得政未甞通訊問名聲以此不相聞終亦齟
齬晩嵗稍階進任又復不夀嗚呼才非不試也卒不得
一如其志知之者非不力也竟不見用豈所謂分定不
可移耶其適然耶此有志之士所以為嘆惋也少好讀
書然不能守章句故不以此進取作詩效杜甫體往往
有佳句聞于寮友喜風角術在通逺甞予主帥書曰晨
起西北有赤氣冒城郭占曰其下殺萬人惟戒諸將毋
擅興事可以免耳不數日景思立戰敗如其言夫人蘓
氏封仙源縣君予之姑也次孫氏太和縣君某官某之
女某官某之弟七男子曰潛某官曰某曰某皆未仕二
女子長適承務郎彭詢次未行景祐初先太師通判洪
州先祖司徒公方待次郡中與職方公素以道義相契
數相過從予在侍下常應門左右時大夫與姑氏齊年
襁褓遂議姻好自兹通家殆今六十年矣考父于予尊
行也相視如敵者蓋自幼少從游絶去形迹一無間然
𦵏也諸孤求銘予操觚牘感疇昔不覺涕下之沾頥也
銘曰
薛宣有言凡今為吏自有資材非學能至有若考父得
之尤邃豈特天資亦自家世維祖逮孫政以能聞亞尹
倅戎已試吏煩賦幏植榆亦著邊勤析符為州掲節奉
使曽未設施或從或躓時亨命塞孰能付畀我勒斯文
誌于羨隧
　　太常少卿李君墓誌銘
太常少卿李君諱規字子震其先世曰知謙自冀州徙
籍于開封之祥符縣是為君之曽祖有子曰延美是為
君之祖實生皇考諱從憲雖不仕居家而能教子以問
學猶及見其成名當君擢進士第于景祐之初歴官為
鄭州之新鄭江陵之江陵兩縣主簿而皇考始以夀終
服既除調許州長社主簿就遷舞陽縣令改著作佐郎
知汝州梁縣㑹秦邸之喪葬于邑中𨽻卒輩挾勢其所
傷平民者君械繫于獄其家厚為之請卒亦不釋自是
至其境者無不肅然徙知漢州綿竹縣以不便親養請
監陜州商稅雅為故樞相張康節公所知公帥秦慶連
辟掌其府機宜以行樞筦又薦之于朝累遷尚書屯田
貟外郎簽書陳州觀察判官公事以母憂去職終喪為
陵臺令兼知永安縣事諸陵嵗時之祀皆有常制而宫
嬪宦官或私有所厚薄君辭日對便殿言之仁宗稱善
少室山𨽻縣境林木茂美望之鬱然異時甞為佛寺據
其地一日民有伐薪為炭而為寺僧所毆者兩造于縣
僧曰此地自唐以來皆在寺籍碑識具存請以為騐君
一見辨其偽悉治以法因諭民曰凡境内之山林皆得
樵牧來者遂如歸焉有中使自邊州還致一山鹿命郵
卒負之而趨道于邑中因卒有辭怒而擊傷之君暴其
事乃聞于朝中人由是坐貶歴通判河陽官為都官郎
中矣是時朝廷方擢取材臣以為三司寮屬故用君權
管度支判官公事判使薦其才改鹽鐵判官三司嵗料
江湖草茶以輸京師吏常廣調其數至所積陳腐不可
食君乃量一嵗之出以為賦入之限自是嵗嵗省五十
餘萬斤迄今便之改判開折司接伴契丹朝正使使者
近郊辭疾欲就外館改服君使人譙責之曰外館宴所
常服而趨是慢上也使者不復敢言卒如禮而入今上
初嗣位詔羣臣轉對君上陳强本足用阜財安民之說
其言當世之務皆有條理見之者可以知其志也君為
人寛厚沈敏恂恂似不能言及其遇事敢斷介然有守
雖貴有力者不可干以非義其㢘畏尤有過人者秦庭
故事郡官射㑹中的者公帑以銀給之君以為取之傷
亷辭之違衆故終其任不赴公㑹自歴官未甞役使官
匠甞語諸子曰古人有言當官雖木枕亦不可為况什
器乎在計省三年建議居多不為苟合以希進累請補
外得知絳州代還若有所不釋然者將老于家遂求監
嵩山崇福宫既再任而以疾終于西京延福坊之居第
享年六十八時熈寧十年正月二十九日也其孤以明
年七月十三日𦵏君于河南縣太尉鄉偏橋里之東原
夫人杜氏祔焉君既升朝累贈其父至尚書刑部侍郎
母孫氏天水縣太君王氏仙遊縣太君配杜氏封福昌
縣君繼蘓氏仁和縣君子九人男千之河南府澠池主
簿卒于官舉之大理評事二女嫁潘瑜張保源皆為州
掾餘早夭孫九人君平生篤于友愛弟觀未仕請以一
官回授之事雖不從人多其義予舉進士時識君京師
連墻而居者三嵗出入相從尊酒相歡未甞有間也後
三十餘年而偕仕朝廷見其粹和淳篤之守始終不少
變嗚呼可謂有常者矣銘曰
君子之徳不競不絿在義則固于仁也柔孰允蹈之匪
質而修君克保之始終無尤特立起家亞卿是秩入朝
出麾皆見稱述其進既裕其退則佚嵩髙巖巖聊以永
日命雖不延生亦能全豐祿居第白首丘園其藏也固
有子之賢其室安在橋里之原
　　西上閤門使王公墓誌銘
甞讀前史觀國朝以來將相大臣子孫保有其家室迨
數世而不墜門法者不十數家而建雄軍節度使魯國
武康王公其一也魯公諱超在太宗真宗朝提禁兵帥
三路為時名將生忠武軍節度使檢校太師同中書門
下平章事魯國武恭公諱徳用在仁宗朝以髙才偉略
名暴邊徼累殿藩翰再歴樞筦始終一節勲在盟府魯
公之弟徳基官至延州觀察使鄜延經畧使徳恭蘄州
刺史魯公之孫二十八皆以材武聞于時繼登顯仕或
遥領州郡或擢在横班而魯公之長子東頭供奉官贈
左金吾衛上將軍諱咸熈初仕早卒生二子伯諱澤以
强敏習知民政累典州郡終皇城使仲諱淵字巨源結
髮為右侍禁閤門祇候七遷至皇城使閤門通事舍人
更歴煩使出權陜州兵馬鈐轄神宗初即位厲精治道
細大之務罔不修舉至于典謁贊導之事無一不經聖
慮者一日以閤門缺貟而在職者有不嫺詞令故自陜
州特召公還上既見宣奏如禮顧謂其寮列曰相儀當
如王某可也通事嵗滿擢西上閤門副使乆之自請于
上曰臣世以武力受國大恩臣名復在右列當竭股肱
之力任疆場之事願得乗一障盡死節以報朝廷上曰
朕方屬卿以職事未可遽去甞預修閤門儀制龍圖閣
直學士宋公次道典領其事宋公一代名儒練達典故
每稱于同列曰王君凡事詳熟議論有本末定此易耳
繼領御前忠佐軍頭引見司勾當皇城司皇城司内廷
要任晨夕侍衛宫禁以嵗勞自引進陞客省副使今上
覃霑拜西上閤門使初元豐三年始復州郡武備置諸
路將官制九軍營陣定鄉村保甲皆稀闊不講之政在
職者或未盡悉其禁令公數被命案舉初往河北訪兵
民利害及當官不習職之人條例上之今永興韓丞相
時在樞密見奏謂之曰辭簡而事該皆可施行後用其
言裁制其過與不及者十七八又案京畿將兵河東及
晉絳澤潞威勝五州軍團甲振舉其職皆稱上㫖六年
親郊侍祠大慶殿末疾暴作肩舁歸第在告且乆未任
朝謁上三遣使就問以所苦如何治者何人日望平愈
無事早出待卿往閱京西陜西兵馬既而再予告百日
七年夏以疲憊請閒局詔提舉兖州仙源縣景靈太極
兩宫觀公事居家養疾皆出特恩非常比也既閒居每
自念荷聖主非常之眷未知所報而死不能興死有餘
責矣八年三月聞先帝遺詔强起望哭移時幾絶者數
矣裕陵發引前方將扶舁臨哭闕門忽夢先帝召如平
生既寤感慟乆之以其年七月二日疽發于背而卒訃
聞詔䘏其後遷季子一官補長孫為三班奉職初金吾
之亡公與伯兄俱在乳抱母延安郡太夫人夏氏躬自
鞠育推燥居濕逮于長成魯公矜而憐之賞延之恩先
于諸子又使受學于諸儒出則從士大夫游以習禮法
其後兄弟競爽循蹈規矩抑由母慈至而祖訓嚴故也
自登朝從宦未甞逺左右間被選為成都利路鈐轄亦
以親年為言力辭不拜延安後公二年歿疾且革猶曰
吾不得死于吾子之手為大恨審斯言則平日之承順
顔色有以慰母心者可知也平居樂易若無不可者然
剛中謹嚴不妄舉動喜飲酒而未甞至于酣醉善音樂
而不以為能事接人初若簡淡乆而益親桂人歐陽闢
旅居京師不求自達公一相見契合如平素遂留館于
家日與講論義理十餘年無少間闊至今不忍舍去自
少長不雜交游不妄出入視權門尤畏懼與今新州蔡
丞相有舊新州當政日每相招延則一往旅見語不及
私子弟或問故應曰仕宦當爾爾輩亦宜知此則寡悔
矣神宗因間語及對曰臣愚不能周旋人事耳非有他
也三使契丹北人首訪其族曰得非兩世太師之後乎
答曰曽大父大父也及燕射屢中的衆駭曰是果有成
法也四為南郊明堂御營四面巡檢皆以辦職䝉賞初
仕時年尚少入侍殿閣以勤恪著稱仁宗巳識其姓名
甞以御飛白字賜之後詔伴髙麗使人南苑燕射神宗
以御弓一御箭四賜之是二者皆羣臣所不能與及班
列中咸以為榮遇也夫人蔚氏殿前都指揮使保靜軍
節度使昭敏之孫封永寧縣君治家嚴飭雖累世大族
而門内清約室無玩好旁無姬媵有若儒素熈寧中諸
父俱亡伯兄外守邊要家事悉以諉公拊循嫠弱教率
羣從使就問學賙給均一内外欣欣以睦如是且十年
無一日替舍内有猫相乳者人以為異焉子四男子曰
任内殿崇班曰价供備庫副使曰俁右侍禁曰侁右班
殿直六女子五適人一未有行壻曰明州錄事參軍夏
大同右侍禁張宗陶蔡州汝陽縣主簿李元弼右侍禁
石京鳯翔府司理參軍張克勤孫九人曰􁀙三班奉職
曰珝曰璠曰珦曰璟曰璞曰璨曰瑶曰琳並未仕孫女
九人並幼王氏之先世為趙人而占數常山真定縣自
魯公徙𦵏河南府密縣密今𨽻于鄭故又著籍于鄭州
管城縣諸子卜以元祐四年八月戊申舉公之柩𦵏于
新鄭縣旌賢鄉尹固村前期任以狀託銘于予其請勤
勤至于十數且曰先人操守介特平生交游雖多而知
之者鮮非公眷記終始則懿行遺美懼無述焉予惟疇
昔之好重之以熈寧初同使契丹尤相親愛每聽其言
多及朝廷政令之要問其所趣皆忠義謹厚者所尚之
事其矯訐刻覈之行則曰不能為也予又熟其伯兄之
所存亦相類于是竊嘆曰王氏家訓如此宜乎世有其
人今雖亡矣而後嗣競勸若然其子孫又有成立者則
門構益不墜矣因為之銘銘曰
璠璵之珍産于荆崑公侯之貴亦出名門懿彼上閤遐
哉慶源常趙之族將相之孫少登顯職多聞博識贊揚
命令雍容謹飭神宗所知中外宣力受命按兵勤躬體
國資適逢時數亦多竒中年而逝雅志終虧岡陵鬱鬱
塋兹新密世徳不忘曽雲襲吉
　　贈右屯衛大將軍趙公墓誌銘
公諱叔趾秦悼王諱廷美之裔孫曽大父徳彞為潁川
郡王大父諱承矩贈相州觀察使考諱克循追封東陽
郡公惟王之子孫在屬籍中特為繁衍而朝廷敦睦之
厚無有疎戚恩禮一均故公生五嵗以賜名例授太子
右内率府副率十餘年而遷至右千牛衛將軍年十九
不幸感疾而逝詔贈右屯衛大將軍兹所以見恩䘏始
終之至也准狀公東陽之第七子母曰安定縣君彭氏
生于皇祐辛夘四月六日卒于熈寧已酉五月二十七
日其為人純和質重喜親師學于父母孝于兄弟睦而
儀觀甚偉在稠人中見之者無不聳然以恭是謂公族
之秀者也以服父喪繼罹國恤故未及昏媾其葬也以
卒之年冬十月十三日從故相王發引而西以十一月
十日祔于汝州梁縣秦王之墳次有詔詞臣為之作銘
曰
孰畀之資生于國宗胡奪之年甫冠而終其生未室其
藏有封于汝之墳先王之從
　　夀昌縣君王氏墓誌銘
皇朝宗室之盛敦睦之恩至其子孫之嘉吉禮一皆主
于朝廷凡通昏于諸臣之家非夫氏族之著而婦事之
宜者蓋艱其選右武衛大將軍栁州刺史叔賾故夫人
夀昌縣君王氏其人也夫人之先為河朔大姓後以仕
宦徙汴今占開封曽祖諱審𤦺忠武軍節度使同中書
門下平章事追封秦王其配曰秦國太夫人曹氏祖諱
承徳東上閤門使㑹州刺史其配曰西平郡君石氏父
諱世厚内殿崇班其配曰平原郡君趙氏此氏族之著
也夫人資質修嫮和柔敏慧其族中甞推異之年十六
而歸宗邸奉事尊敬動有禮法治家以寛嚴稱在夫室
七年謙恭柔順無媢妒之行左右有過失則以理責數
未甞施鞭箠而衆自畏稟閨門之内雍雍然無間言此
其婦事之宜也年二十三不幸早世其初被疾甚力武
衛憂見形色為之歴訪醫診砭餌交進繼之以禳禬之
事無所不至其亡也武衛念伉儷之賢淑悼其不得偕
老喪禮之外又為之屏去暈味日誦浮屠言以資㝠祐
雖親戚開勉乆益不廢非夫好合之徳素茂則安能感
其良人若是耶夫人以熈寧二年三月二十日卒于宫
邸以其年十一月十日𦵏于汝州之梁縣秦悼王之墳
域先姑李夫人冡次男曰擇之今為太子右内率府副
率其二男一女皆先亡銘曰
相王之孫宗侯之婦有美淑質云何不夀生宜厥家𦵏
從先姑令問不已納銘幽墟
　
　
　
　
　
　
　
　
　
　
　
　
　
　蘓魏公文集巻六十
欽定四庫全書
　蘇魏公文集巻六十一
　　　　　　　　　　　　　宋　蘇頌　撰
　墓誌
　　龍圖閣直學士致仕李公墓誌銘
龍圖閣直學士正議大夫致仕上柱國隴西郡開國公
食邑三千户濮陽李公公儀年八十四以元祐四年十
一月某甲子考終于濟南郡退居之私第終以正也以
紹聖五年二月某甲子返葬于濮州鄄城縣遺直鄉栖
鸞里塟從先也前期嗣子駕部員外郎孝純以季弟密
直君承之所敘狀走書南徐請銘以識其壙予惟先世
並遊之舊甘泉同僚之契紀其功伐書於樂石云公儀
諱肅之公儀字也贈太尉諱遜之子贈太師中書令兼
尚書令蔡國公諱護之孫贈太師中書令諱令珣之曽
孫天聖中以世父故相文定公乾元節推恩奏補將作
監主簿初命監大名府軍資庫年少氣勁早有才譽大
河溢張家口府命督脩冠氏縣堤茭薪出納之事畚築
力役之政晨夕親臨如期而功就冠氏民數千詣府請
為縣宰府上其事朝㫖如請既莅職視民所先急者宿
冦根據鄉疃人不安其居乃案令使鄉村置鼓盜發擊
之逺近聞聲而畢應民既知教因親臨試鼓鳴而保伍
􁊁至自是盜為衰息都轉運使李公紘奏為御河催綱
景祐二年河決横隴又奏巡護金堤滿嵗無溢齧之患
擢通判徳州改澶州慶厯二年契丹遣耶律仁先劉六
符馳禮赴闕將過郡而病譙楯頽缺即謀于郡守曰吾
州實景徳初鑾輿誓師之地今泛使來而城壘若是萬
一朝廷有問則土木暴興其擾甚矣惟先事為備可以
寛責于是料工度材増罅補漏成屋千區已而果有中
人銜命檢視指顧徙置不日而棚樓一新使者驚異時
我先人自禁林貳樞副任公出使修建北京往復城中
目其治迹歸言于上擢知徳州未幾以施黔蠻首田忠
霸冦邊被選提㸃䕫州路刑獄公事到部徑趨邊砦喻
諸蠻以威信衆遂伏竄璽書褒其勞就移提㸃開封府
界縣鎮公事賜五品服出知沂州州人常苦沂水敗橋
水涸修復之患乃詢于衆咸曰家户輸財無有寧嵗于
是教為輿梁使可徹置植堅木為杠横巨材為棟夏秋
撤去至冬復舊暫勞永逸衆以為若是便于今不廢河
北嵗歉流殍至郡視其强壯者募為兵羸不任者餔以
庾粟抵春遣還兩得其所歴深濰二郡徙荆湖南路提
㸃刑獄皇祐三年廣源儂智髙犯邕管侵掠十餘州朝
廷至遣大臣經制湖湘密邇賊境使者實任其責于是
親督諸郡兵往禦其衝廣東蔣偕王正倫追賊湖嶺間
失利又率兵丁往收其餘燼招輯散亡躡跡討襲過臨
賀賊遂引去一境帖然經制使狄青孫沔言狀朝廷第
賞特轉尚書主客員外郎荆湖北路轉運使辰陽彭仕
羲之叛被詔親行處置乃畫攻取䇿授郡將宋守信進
兵窮討徑山岅篁竹之嶮兵不得前又為之募敢勇士
為鄉導直抵溪州破蕩其巢穴賊平以太夫人髙年求
鄉郡自齊易海就選江東轉運使徙兩浙時以浙河水
災籍諸州役兵疏濬堤堨不勞民力而蘇秀之患除移
成都路改河北賜三品使遷江淮發運使是時方治汴
堤創木岸以束湍流久之未就特㫖召赴相府㕘議于
是有都大提舉陜河之命既而堤岸卒成以親喪去職服
竟由三司勾院進度支副使厚陵之役百費所出皆先
期應辦公私無擾除將作監再領發運使因對神宗皇
帝問西夏諒祚犯大順城事敷奏合㫖翌日拜諌議大
夫知慶州既至治戎政嚴攻守之具將佐禀命常若冦
至冦聞聲而戢數月移瀛州熙寧元年河北大水地震
數州累日不止城壘廐庫公廨民廬摧陷幾遍乃躬冒
泥潦中指喻僚屬為之區處倉庾粟麥暴露者則結草
為囷圌而以儲積之沾漬者出以賑流冗編户之無蓋
藏者為茇舍以居處之公宇亦如其制又嚴盗賊之禁
下令民敢有乘災剽攘一切以軍法從事後有叛卒夜
掠民財立捕斬以徇人遂安息上聞其措置有緒特遣
中使勞問賜茶藥以示優䘏踰年拜天章閣待制權知
開封府出知定州召還權三司使司事出知永興軍換
青州改齊州提舉南京鴻慶宫三命皆自請也過都留
提舉中太一宮判將作監元豐元年拜龍圖閣直學士
知鄆州占謝日上謂之曰鄆介濮齊之間在卿為便矣
州自曹村決口之後積水為患甫下車為之相土髙下
創築長堤請民丁萬人于朝一月而成水患遂除四年
告老優詔提舉兖州景靈宮太極觀遂居濟南七年致
為政而歸退休六年而精力罙健毎嵗時節序率子姪
輩往濮上祀先壠合族以食欣欣然歩趨笑語少年不
若也早通竺乾之教持心行已衷無隠情常曰吾無他
長惟至誠待物而巳故其啓手足之日疾無甚苦忽語
諸子曰人生一夢耳寂爾順化豈其生也操行純固故
其往也若有歸焉夫人宋氏前十一年卒于京師追封
延安郡夫人子六男子長即駕部君也次曰孝謹通直
郎孝愿宣義郎皆先亡孝錫通直郎孝益宣徳郎孝常
承事郎五女子孟季皆出家為尼曰智滿號明覺大師
曰慈妙悟真大師三壻大理寺丞韓鎮國子博士張照
宣義郎王仲康孫男二十三人侊宣義郎傅僅仔侍倚
皆仕銓選為州縣掾佐曽孫二十二人公儀性明達周
知世務而于吏事尤為精密敏而能斷主于寛平不戾
文法其治郡也不為條教事至而應初莅東海牒訴滿
庭下獨于儔人中指一叛卒訊曰若非前九年沂州犯
盜而亡者今尚不悛耶卒寘于法聞者畏惕其奉使也
務舉大體不以小察為明未嘗以細故案吏吏伏其公
其立朝也直以奉上勤于濟務尹京主計不累月以治
最聞凡七領州節皆近于鄉隣而濟南三至兩為提㸃
刑獄五為轉運使而成都以親年免行制溪蠻禦邕冦
績效尤顯六領方面並兼一路安撫使而慶州又兼經
畧使馬步軍都總管髙陽捍患之政至今人猶能道其
事兩為提舉在京諸司庫務皆以疾辭府省特恩授之
再至又兼羣牧使判三班其别使則體量陳亳水災相
度張馬㪷門分閷都城水患護魏王𦵏事賀大遼生辰
皆稱所職出入中外六十餘年自九品至三品更十六
官用嵗月轉者少由功最遷者多兩拜内閣所莅實迹
可紀而無悔尤晩嵗以學士歸老里第逢辰錫福既貴
而夀且康善始令終仕宦如公儀者幾希矣少有至行
年十四時從文定公南遷衡陽至復相不離左右公薨
又請沂州以奉襄事在徳州聞先公訃即時徒跣赴殯
居太夫人之喪廬墓三年不入城郭曹村河流壞先壠
躬募鄉民負土増葺季君密直君生數月而孤親為鞠
育誨導以至大成密直君嘗曰承之奉兄如父兄之視
我如子因省兄陳留過都神宗特召見勞問面諭曰卿
家可謂一門忠孝其天平除書有父子忠孝兄弟顯人
之語當時賢公名卿多以端方目之王沂公呂許公杜
祁公富鄭公韓魏公最為知巳冠氏則沂公之薦䕫路
許公祁公所引用木汴則魏公委擇其為君相稱舉如
此李氏世占濮上為東州望族自文定公薨未數年而
公儀兄弟以才名相繼登朝元昆東之太子少保仲兄
徽之正議大夫亞弟及之通議大夫立之中散大夫並
以年德致仕而終季弟密直君與公儀同時為學士今
子姪踐省寺使一道者又數人諸孫及曾仕與未仕四
十餘人克紹家訓有後之澤其可量乎予治平初為度
支判官與公議同曹共事相好尤篤追紀平昔愴然于
懷系之以銘言不逮意銘曰
伯陽苗裔飛將來雲山東著姓濮水名門相有遺直慶
貽後昆弟兄鳴玉子姪輶軒藩朝互陟霄鶚齊鶱猗歟
内閣克承世芬聲馳初仕惠布黎元公卿交薦州使宣
勤梁沂罷斂木汳通堙上嘉乃績詔錫褒言尹京主計
制閫藩軍中外更踐寵數便蕃再留持橐懇丐鄉枌玉
符琳館汶水仙源遂還印紱退老丘園公生鼎族仕遘
華勛夀彌七紀家有曾孫歸全新第返葬先原始亨終
吉本固枝繁垂於永久考以斯文
　　少府監致仕王君墓誌銘
由京師舟行東南五百里而近郡曰汝隂地瀕淮潁厥
土良沃水泉魚稻之美甲于近甸言卜居者莫不先之
故自慶厯以來賢士大夫往往經營其處以為閒燕之
地嘉祐中予忝麾守時長樂王深甫徙閩籍占著郡内
未幾潁川辛成之罷郡鄂渚過境留居而同郡王君隠
甫來自壽陽治第中郭常與二人者游皆以僑寄遂為
鄉黨鄰里焉深甫予友也成之亦予從外舅在郡過從
最數因而接君甚欵每燕游造適而三君未嘗不同之
既而成之調官而還未遑卜築君獨遺逺宦情樂此勝
槩後雖腰郡章臨九江逺去數千里而心未嘗忘之其
滿秩也年才六十六矣去而謂人曰吾里有第鄉有田
而子有禄可以休矣遂上書請老朝廷又官其一子以
寵其歸因定居焉逡巡鄉閭衎衎自適而論者亦稱其
勇退為得計後三年年六十九考終于新第克𦵏于汝
隂縣旌義鄉新安原又十二年以夫人張氏之柩合祔
焉從吉卜也君諱山民隱甫字也其先臨汾人曽祖夢
徵贈太子太保祖嗣宗左屯衞上將軍致仕贈太師諡
曰景莊父九齡感徳軍節度推官累贈尚書工部侍郎
妣温氏追封仙遊郡太君太師在祖宗朝以文學登科
甲以才謀致台輔藹然聲譽見于一時捐館許田就𦵏
其邑子孫復為長社人君用祖䕃祥符中補將作監主簿
其後通閨籍服五品進陞卿寺出典州郡紫衣金章爛
如也其為人謹介自持不撓非法在家無子弟之過居
官為辦職吏始監荆南越州江隂軍酒税擢知温州永
嘉縣嵗餘徙知賓州通判夀密泉安四州最後知江州
凡遷秩十有五等而位正監歴官十政所至雖無赫赫
稱而課局有羨吏治無廢不為矯激之行以取當塗之
知然仕宦幾五十年未嘗絓于吏議在賓州時年尚少
已能修舉政令谿洞獠蠻聞其風無敢犯境遭嵗大穰郡
素不積儲穀價猥賤君白外臺發庫錢廣平糴以紓民
勞俄而歐希範冦宜州官兵進討軍須轉餉卒賴賓廩
以濟部刺史上其狀于朝法當遷秩有司以不滿數旬
而格其議君獨無一言以稱伐六安芍陂隄壞久不治
君議調夫繕完躬自董役既成而嵗大旱民獲其利為
多凡此足以見其不苟簡于職事不汲汲于進取他可
知已始娶某郡孫氏封永康縣君早亡張夫人繼室也
工部侍郎正倫之孫女封京兆郡君柔訓靜專能盡婦
道家庭雍雍而無間言子男七人曰浹通直郎河北轉
運司管勾文字曰濬巴州司理㕘軍曰泳未仕渥開州
萬嵗尉漸承奉郎監開封府襄邑縣倉草場沂華州浦
城縣丞濤湘州司理㕘軍女二人長適鎮安軍節度推
官監解州解縣塩池某次適宣徳郎曾孝廣孫十五人
初君終于熙寧四年夏四月庚辰塟以其年十月甲子
合祔前期一日浹等泣訴于予曰昔我曽大父太師景
莊公之勲爵行義應諡于朝公為奉常實由一言以定
其議而聲光煒煒垂榮至今惟皇考大監仕歴四朝伐
閲無玷而退嘿自守不求顯聞故當時公卿無深知者
公昔守潁嘗䝉顧遇不朽之事敢復干一言以傳取于
後其婿孝廣又從為之請予惟平日之雅固不忘也又
嘉君有子能顯揚先人之善而其所稱述皆予昔之見
聞也故得以詳載之夫恬于仕進者官不蘄達要之適
志意而巳禄不蘄侈要之代勞力而已名譽不蘄顯聞
要之逺羞洿而已若君者智能逺害而殆于趨時力可
任事而勇于知退方其未衰休休焉以歸籍素資以享
宴安之樂顧其所得豈不多乎孔子所謂言寡尤行寡
悔禄亦在其中矣其少府君之謂乎銘曰
王出汾陽系于通祖太師始大遂遷舊許宜爾子孫或
塋或處少府來潁樂彼風土卒塟其地在淮之滸後十
二年夫人始祔卜人曰吉利其後嗣太師立朝功崇譽
著少府恂恂與物無忤夫人成家允矣健婦積善相承
後昆是裕如卜者言當享榮祚
　　朝請郎辛君墓誌銘
嘉祐六年仁宗謂輔臣曰科舉取人拘以條式敦朴有
道之士或至棄遺是豈朝廷求才之意耶乃詔諸路州
郡訪求遺逸敦遣詣闕試而官之時故相右僕射兼侍
中判許州賈文元公洎京西轉運使提㸃刑獄凡五章
列上長社進士辛君廱化光文藝節行鄉里推服召試
西掖中選者十八人化光在第四特賜進士出身試秘
書省校書郎知河中府永樂縣當時議者咸謂聖主崇
奬儒行恩及草澤實曠世未行之事翰林尚書宋景文
公遺奏以為取士不刋之法其為天下稱賛也如此化
光尚書比部員外郎贈光禄大夫諱有孚之子駕部郎
中檢校太府少卿致仕贈户部尚書諱若沖之孫故㕘
知政事太子太傅致仕贈中書令諱仲甫之曽孫胄出
隴西金城之世自汾州西河縣再徙潁川今為潁昌府
長社縣人化光少以名家子向學勤刻綜貫書傳與士
大夫游當時賢公名卿至許者莫不推挹以為逺器累
舉進士不偶既壯矣自謂命之竒隻不可强進杜門養
志幾十年而從聘命治平元年英宗皇帝立諸王宮大
小學選儒學之官為教授使以經義訓宗子化光自永
樂召為韓王冀王宮小學教授嘗以為貴游子弟以諸
生法約束之則惴憚而難入故為之别立課程日誦若
干言書若干字間則大集講解所誦書習為文詞庶幾
漸靡成性若自然耳于是宗子以其規矩簡而易行莫
不悦從未數年而學益進能循禮法不為非義繄善誘
之益也以嵗勞遷大理寺丞仍舊任凡六年求外補差
通判火山軍故相韓康節公與化光鄉友也帥并門鎮
武定皆奏辟管勾安撫司機宜文字累遷尚書屯田員
外郎官制行換朝奉郎府罷還審官格以常選王宮洎
機宜雖積十年四任而未嘗實歴令宰不得升秩復當
領邑㑹機宜罷舉取嘗為此官者為首選化光欣然不
恤復領真定又二年仍未外任由是朝廷知其才久滯
常調用為光禄寺丞遷太常博士逾年選為王府記室
㕘軍再轉朝請郎化光為人外温和而内勁正與人共
事推誠相親議論有不合但不言雖不從未嘗變色後
或議奪而氣益恐怍自以為事勝而怨憎生非孤拙所
宜也故在王宫及國邸二王多詢其故事特加禮敬盡
得内外之歡心其去也從學者至涕泣流連不巳雖給
使皂𨽻輩亦遇之以禮未嘗惰忽其周旋于事皆此類
也在帥府雖邊書叢委皆悉力裁處動中機㑹帥長賴
之以厭折多矣天性孝義愛親戚辛大族也昆弟皆先
喪逝而貧居食口益衆化光月給以俸錢僅二十千此
外有婚喪又輟財以周急内外屬之居京者遇四時節
序飲食之饋未嘗絶乏死之日家徒四壁族人住俸失
所者七八家平生無他嗜好獨喜賓客善談諧至于歌
嘯終日不倦罄家之有無以供饌具故士大夫無不與
之交好者平居康健未嘗有疾一旦暴得腹瘍漸不能
興伏枕月餘而卒時元祐四年七月一日也交親聞訃
無不嗟戚而痛善人之云亡也予與户部侍郎韓公持
正給事中趙公無愧往撫其櫬慟哭相弔右丞相范公
堯夫尤深惻恨不得臨其喪日遣親賓往問其襄事周
恤尤厚嗣子公琬素承清白之訓家無一簪之貲舉喪
難苦予之息喜化光甥也使往幹助得以盡禮以其月
二十八日舉櫬還陽翟以某月某日塟于三封山某六
從先某官穴之左夫人王氏某官之女賢淑善治家前
三年某月卒先祔大墓自夫人之殁化光自以室無主
饋忽忽不適蓋平居奉親戚待賓客所以周旋無間皆
内助致然故也一子即公琬以致仕恩補太廟齋郎二
女長適臨潁宿夀昌亦其甥也次幼在室予與化光友
且親道術相忘中無間然每杯酒意適則歌呼縱放至
忘形骸稍隔濶則以為不足及病且亡予為之慘慘者
累數月不能已益念相知之難得也其𦵏也公琬請文
以誌其壙遂為之銘銘曰
辛系隴西金城著姓中徙河汾數世不競流光自逺是
生中令佐佑神功入預大政歸老潁川厥居以定子孫
蟬聨衣冠益盛化光特起出駕封軺一命宰邑躬掌民
徭宗藩典教邊城賛條五參帥幕逡巡不超太常光禄
預議中朝上選耆老典記王僚博識多聞納言敏行善
與人交久而益敬或出或處安之若命胡不永年遽至
大病殁有遺恩𦵏從先正既安故丘復貽後慶
　　朝請郎致仕李君墓誌銘
朝請郎致仕護軍賜緋魚袋李君諱況字希荀泰州海
陵人予仲妹壻也曽祖祥祖載家世力農自業不求聞
達鄉閭有長者稱考容少以豪義自奮起家為三班官
非其志也乃還鄉教二子以學問為求良師友躬自課
厲以至成就使舉進士相繼取科第仕歴州郡卒用
其升朝恩累贈正議大夫配朱氏追封同安郡君長子
曰洙累官朝奉大夫次即希荀也大夫宰邑與州治有
異等其為政簡而明遇事乃斷不預為條教故吏不能
逆其意以用事奸蠹以此亦自息予治平中為淮南轉
運嘗薦其髙郵最狀後得官多逺僻未及為朝廷任用
而卒希荀治行大抵相近蓋昆弟講學有源故政事皆
不撓也始予妺適宋氏未久而寡子幼未有所從有言
希荀家行慈睦可託遂以歸之希荀視宋之子猶子也
恩勤鞠育若出天性然加之以矜憐惻怛及長成為之
冠婚如禮卒使宋孤視猶己父無間然人以為難也咸
謂推是心以施于有政則安老撫弱風化末俗易易也
希荀質性淑茂襟量夷坦與人交盡誠無隱言談洞見
底裏于親舊間雖狎侮造次不失謙恭急人之病甚于
切已當官勇於敢為用法主平恕而未嘗失有罪持議
不阿優柔盡理或所見異同至于辨爭而同僚不以為
忤蓋知其誠意非他也初為真湖二州掾端太平二郡
從事時年尚少持文法報期㑹久更事變不能過也州
委案蕪湖縣遺火事迹火所起曰烟燎無從來悉衆救
撤焮熖連日不息此天災也豈人力可禦乎于是為之
辨明白州使官吏得免從坐用薦舉格改秘書省著作
佐郎四嵗進本省丞知潭州湘潭縣就徙通判衡州每
病衡守疾惡太過徙𨽻為引視民有犯已決猶留州役即
有代乃釋為引瘡病律白守罷之屯戍禁卒賊殺有罪
不殊吏以戍兵肆惡當軍法從事詆曰州縣接蠻境其
實内地卒非行軍猶在營也自宜處以常法衆不能奪
元豐官制行由太常博士換承議郎三轉至朝請歴通
判太平秀州有故人子為嘉興主簿暴卒知其貧不能
舉喪為出已俸賙之遂得還𦵏未幾同提舉三門輦運
以廣濟十軍嵗挽漕舟最號重役至冬當休而白波常
託河隄備虞及期不遣斃于凍餒者十六七于是為坐
放凍令籖白波放還得稍憩洎外臺計省交上其勞朝
廷稍欲試用選知海州未行以疾請納禄守本官致仕
詔下一日而終于河清之官舍時元祐五年十二月某
甲子日享年六十二希荀自解巾褐訖啓手足凡四十
二年歴十一官九更事任並以資履敘進未嘗干功賞
倖超擢所至皆有善課而無毫毛過失不與物競而職
事常辦年雖未壽而克保終吉豈積厚所來者逺耶至
今淮甸士大夫語人物者猶稱二李而云樂善好義希
荀又過之可謂善人君子也初娶譙郡曹氏繼某縣君
繼以予妺封海陵縣君一子曰峒用致政補太廟齋郎
今為泗州臨淮主簿四女三適人一早卒長壻蘄州判
官章觀次進士郭景亮次宣徳郎陳師常一孫尚幼李
氏居海陵世數逺矣死皆塟焉而城郭褊隘嵗久居者
益衆瀕海舄鹵埤薄而塟者又少岡陵吉壤希荀既仕
宦數歸患其然往來吳中樂京口土風且密邇海陵蓋
有意居且塟也未及而卒峒探其遺志遂謀塟丹徒筮
縣之大慈鄉道仙灣西山之原吉以紹聖元年二月已
未厝柩于幽堂事已奉母氏葺居郡城遂著籍焉一日
峒號泣謁予曰先人行義徳業早䝉重援今去泰徙潤
當有文以誌所遷之由非吾舅莫得其詳予知希荀者
也平居愛其善論議有推已及物之志亦欲乘時施為
然安恬自信不汲汲于進取昔嘗與故相蔡公共事相
期久逺情好尤篤蔡公秉政數招延勞苦勤厚希荀對
之但問無他道舊故笑語如平生無一語及榮利蔡公
亦悉其雅志終不及引用而去其所以仕不至顯大者
未必不由此也可無述焉銘曰
君子恭寛信敏而惠悃愊無華古之良吏孰克有之可
以言治我黨荀也其庶乎是侃侃惟荀氣充貌溫有容
雅度可復誠言在割能繼靡怨惟恩渾純篤厚孰見涯
根江淮濯纓王畿結綬鴻干始漸驥路俄驟出將漕最
擢分符守資適逢時假年弗究厥生海瀕其復河津孤
惸負柩卜竁京原民懷遺愛士想清芬德必有後其在
嗣人
　
　
　
　
　
　
　
　
　蘇魏公文集巻六十一
欽定四庫全書
　蘇魏公文集巻六十二
　　　　　　　　　　　　　宋　蘇頌　撰
　墓誌
　　叔父衞尉寺丞景陵府君墓誌銘
叔父諱繹字謀甫謹案家譜蘇氏自唐許文正公瓌至
叔父凢三徙籍今為安州景陵人許公之曽孫曰奕元
和中終光州刺史子孫因家於固始光州之四世孫贈
隰州刺史諱益自固始從王潮入閩又為泉州同安人
實生我髙祖屯衛府君諱光誨國朝太平興國初從泉
帥陳洪進入覲以前漳州刺史拜左監門衞將軍生祭
酒府君諱祐圖歴漳州司馬祭酒生復州府君諱仲昌
舉賢良擢進士第逾月覆落換三班官歴閤門祇侯左
屯衞將軍提㸃荆湖南北兩路刑獄知宜邵復三州復
州生七十叔父次第五門中號七君少力學有家法年
十七從進士以病臂不克赴試遂棄詞業專精文史隂
陽星厯占筮術數百家之言靡不精造喜推考人生年
月日時以五行星數參騐休咎合若符要又學道家養
生吐納禪宗止觀傳心之説因侍官景陵在郡服先府
君喪遂占數焉方是時我先人在翰林乾元誕節洎南
郊禮成皆得推恩子弟數欲薦仕叔父辭以病廢無妨
他子弟之宜薦者先人善之遂任幼弟綖及其子顗皆為
京司官自是叔父不復有榮進意結宇近郭闢為賔館
躬殖才産才取贍足日與鄉人為飲食宴樂之好凢賔
客過從無問髙下色目一接之以禮至于館餼祖行亦
不以菲廢間則談道真咀禪味考運命閲骨相人有咨
訪皆盡誠為之評析一經其品目後悉如言于是要塗
要官使車過客至郡者必造其門若今門下章公子厚
樞密安公厚卿龍圖閣王公勝之皆嘗因使咨訪期以
逺到諸公至今稱道不已士論莫不伏其鑑裁也年少
時尤好黄白㸃化之術一日有道人過之云我蜀人也
今老矣顧有秘訣欲求人而授之得其人則我將逝矣
因命取水銀一杯坐間銷為白金叔父驚異而未敢遽
問姑留寘于客館其夕道人奄化遂貨其所銷白金為
之具衾檟買地以塟其資費適取足焉因欷曰兹事信
亦命乎吾平生接方士多矣無不懇祈而力為之毎患
未盡其術今遇異人求我而我不契其心豈其是道人
先知數盡假手于我以送終乎而吾不得受其術是命
不偶也何必復勞心乎遂捜索故所蓄方藥盡焚棄之
終老不復語黄冶事聞者嘆其信道篤而知命深也治
平中以顗陞朝籍恩授大理評事致仕再遷衞尉寺丞
居常起居無他苦一日嬰小疾遽令召諸子及外姻之
在逺者俄而畢集即語以後事翌日書禪偈一闋捨筆
而逝時熙寧十年某月某日也享年七十有二嬸氏劉
温州平陽縣主簿諱半千之女平陽早有時譽先祖同
舉直言被召至闕下㑹罷六科從進士一命而終嬸氏
柔婉和惠善處家事方叔父閒居延賔客飲食歡酣夜
以繼日如是數十年而中饋未甞少乏交親稱其賢明
前一嵗捐室三子長曰頍季曰頠皆舉進士仲即顗也
博學有文詞官至殿中丞歴監管局三司主簿知汝州
葉縣所至有治跡公卿多器其才能方見任用以二親
連喪不勝毁瘠逾月而卒一女適承議郎太僕寺主簿
張承嗣頍頠力舉襄事以元豐七年某月某日奉二櫬
塟於某縣某鄉某里而顗祔于某方從先志也某自總
角即從叔父之教告在子姪行待遇特異自聞喪訃以
官守道逺不得哭于靈幃固以痛恨矣今先逺有日又
不得挽柩執紼以盡哀情其愴慟奈何竊惟叔父以文
學遭聖世而曽不得一試有司以髙行聞當時而又不
得一達朝廷終以末疾自棄巻懷不用是可惋也然端
居里閭閒燕自適康寧夀考終其天年顧其所得亦不
為少矣若考其所履則在困而安能任命也居遁不晦
善處窮也清髙博識似司馬季主嚴君平而心無適莫
不厭逺于塵俗文雅放達似劉伯倫陶靖節而躬蹈規
矩不輕傲于軒冕蓋清機逺覽俯仰隨時得君子出處
之宜達天命中和之理宜乎為宗族之矜式而士大夫
所以推挹也諸弟以某周知宗事請文誌壙某雖粗記
緒餘而識致不敏安得發明叔父髙逺之趣姑彷彿其
言行載之於銘銘曰
古之君子隠居求志山林朝廷出處一致或止或行與時
偕逝囿於物者反為物累惟我叔父行完道備學通精微
性資恬智初遊詞場豈不欲仕遇困而休非為傲世卜
居江湖棄遺勢利造適交親笑談道藝尊酒不空清言
有味士聞其風不逺而至子將人倫景純占筮託意寓
言聊以卒嵗復魄沔陽流光漢澨從子勒銘以告來裔
　　長安郡太君髙氏墓誌銘
鬱林太守朝請郎陳君將以元豐八年十一月甲子塟
其先太夫人長安郡太君髙氏於潤州丹徒縣白莵山
之某原前期琢石以屬其甥蘇某為銘且志其卜遷之
所由云惟陳氏世居泉南殁則塟其邑至朝請君昆弟
少仕宦奉夫人居江淮者三十年不復南歸既而遭喪
家吳中後議襄事卜者丹徒土厚水深宅壙于兹吉莫
大焉於是遷其柩櫬而安厝之君子以謂得禮之宜也
夫人之先潁川長社人父諱守成以材力顯于時與故
東上閤門使張昭易同給事晉邸太宗纂極擢東頭供
奉官方見寵用不幸早卒詔䘏其家事故昏姻多通貴
戚夫人生而警慧柔嫺謙重出於天質非姆訓之所及
見者皆奇之為之擇名配久無可者于時内閣潁川公
初擢進士第調嵐州軍事推官以二尊年髙思得淑人
以佐膳饔聞夫人在家之賢因以禮請遂合姓焉潁川
公孝友清白為朝廷偉人而夫人恭靜和順能成君子
之志奉上率下舉動有法周其族人曲盡情禮無不得
其歡心者舅姑則曰順婦也姪娣則曰賢姒也六親則
曰仁姑也有家七十年而中外無一間言前志所稱賢
明辨通節義者夫人皆有焉潁川公諱某終龍圖閣直
學士左諌議大夫開國本望累贈某官三男伯曰紹孫
太子中舍通判䖍州仲曰繼孫國子博士並卒季曰維
孫即朝請君也三女長歸于我先人翰林侍讀學士河
陽府君實生小子某等以夫子官封河南郡太君次適
故鄂州節度推官蘇玠幼適國子博士鄭几夫人享年
八十九見其中外孫數十人康寧貴夀考終官舍豈非
寛仁厚德福報之所及耶銘曰
元聖有言曰仁者夀夫人之賢天錫之祐寛裕惟德肅
雍乃儀曰婦而順曰母而慈積是慶善宜其家室既享
永年亦保終吉泉山故塋曲阿新丘土壤雖隔魂氣同
遊卜人曰食來裔之利識以斯銘世世無敝
　　萬夀縣令張君夫人蘇氏墓誌銘
西出廣陵故城十三里所有大墓在蜀岡之南曰馮家
原集賢張公之所宅也集賢之次子曰潁州萬夀縣令
挺卿斯立祔其壙西南隅之庚地堪輿家曰山連兌乾
水流丁未其前望京江諸山拱而揖之皆吉符也元豐
八年春正月集賢之孫天長縣主簿充南京國子監教
授康伯昆弟將塟其偏親彭城縣君錢夫人得吉卜矣
又舉世母武功蘇氏之柩同用其月巳酉厝于斯立之
右方幼子獐老從之蘇氏予長妺也我先人太尉公翰
林府君晩得女以其秀且慧故特撫愛之始稚而孩巳
能言漸誦章句少長而承禮義之訓又能秉筆為詞語
及筓擇配且久乃以適亳州司法吕昌緒昌緒故相許
文穆公之孫也甫三年而寡後四年獲歸斯立斯立賢
而有文章好學不勌平居刻苦奉養簡薄吾妹從其所
好未嘗見於言色又七年而斯立卒且葬矣乃歸寧太
夫人河南郡太君日侍膳外則以未亡自處不復接外
事惟閉閤冥心誦佛書而已雖親戚亦少有見其面者
熙寧五年從予奉版輿守東陽二月十二日過桐廬縣
漏港灘失舟吾妺年四十二與獐老暨予一子潁士同
日而亡予侍太夫人悲泣之哀甚踰年還喪維揚菆於
開元佛舍又十三年始克同穴張氏三子長康直用斯
立之舅翰林錢公補䕃為郊社齋郎次康夀次康叔即
獐老也並相繼夭閼斯立遂無後而呂氏二子亦卒二
孫尚幼惟是窀穸之事皆教授洎其尊公前利州路轉
運判官通直君主之乃得如禮嗚呼可哀哉銘曰
長江之陽蜀岡西其音在商壙者宜是為斯立之世墓
嗚呼吾妹今從之
　　彭城縣君錢氏墓誌銘
元豐七年二月揚州天長縣主簿充南京國子監教
授張康伯昆弟既終其母彭城縣君錢氏之喪以尊公
前利州轉運判官通直君之命舉葬于江都縣東興鄉
馮家原先塋之右域卜用明年正月已酉襄事吉出其
叔舅右司郎中穆甫狀邀銘于所知予與張氏世姻也
而通家有舊故誄行載筆得其詳焉夫人系出錢塘以
曽祖吳越國王諱倧始葬㑹稽子孫遂占名數于彼祖
諱易翰林學士累贈太尉考諱彦逺起居舍人知諫院
贈工部尚書母濟陽縣太君丁氏故相晉公之孫女也
初夫人之姑真寧縣太君既歸張氏為太常博士集賢
校理諱宗古之配不幸集賢早世尚書念女兄之嫠居
故以夫人許嫁其中子升卿公翊即通直君也將有行
尚書誡之曰爾姑吾之同産爾往事之如母而恭勤有
加焉可也于時士大夫家稱錢張之睦加于人一等矣
夫人資素敏慧不類常女其就傅也自垂髫迨笄總習
組紃𨽻文史至于筆札書計之事過目則善焉故二親
奇而愛之其執笄也毎念衿褵之戒不以親貴自别酒
醴饋食皆有節適服勤左右幾二十年始卒無異故皇
姑安而稱之其主饋也内肅閨門外奉賓祭方其初官
資薄躬率節儉以周其乏無少慊者又為收䘏族中孤
女教養賙給歸之士人人皆稱其孝而慈也其教子也
手繕經籍而授大義漸劘誘導至于成人故諸子游場
屋取世科薦舉學官召試中選皆逮見之時論以謂後
必有顯於世者其治已也内恕而外通平生未嘗有疾
言大色始通直君職監司進擢甚寵一日坐論事同其
使者奪官罷免命下甚遽初無知者衆駭異不知所圖
而夫人處之晏然惟趣左右辧嚴即日就道浮江湖﨑
嶇數千里還維揚寓舍輯儲峙為久安計與夫子絶甘
分少如是五六年内外不謂其為遷謫也夫人之材智
明達大槩如此又以早失所怙盡孝于母氏常惋温淸
不時惟其起居之問雖在千里必浹旬一置郵書平安
信反然後遑處間或相遇飲食已惟談内典論性理相
顧怡然他日偶被重病歸省餘杭以就醫診濟陽憂甚
親為和湯餌同臥起者累月夫人踧踖不自安乃强起
潔誠精禱于浮屠曰蕞爾之軀死不足吝顧念一旦先
沒必貽親累願稍延嵗月以盡太夫人餘年則瞑目無
憾矣已而果有瘳後幾年得濟陽疾報即涕泣料家事
一二飭誡若治命然因閲曹溪壇經忽若有省悉召家
人輩語之曰是不堅體妄幻非實家人輩竊怪其語不
類未幾訃至不敢遽白夫人曰吾母其往矣吾已發于
夢寐矣而若不以告何也及得書一慟而絶經昔方寤
徐曰吾獲從吾母游志願畢矣雖勉力成服而漿溢遂
絶于口中外之慰問者一切謝遣如是五日嗒然而逝
時四年二月初九日也嗚呼不攖寵辱不怛物化蓋志
學之士有所不逮者而夫人履憂患不怵惕在困約如
平居推理明分亦達識之所能安也至若愛親以存生
聞喪而毁性此非智勇果敢之所能必至然所以能至
之者豈純孝真哀之感自與天均冥㑹耶是必有辨之
者故悉言之夫子享年五十二彭城之封從夫貴也子
五人男子四長即康伯也次康孫泰州司户㕘軍次康
道康廣女子一適其弟之子魯望張錢通婚蓋三世矣
銘曰
美矣錢張古之潘楊載世姻睦婦順夫良彭城之賢備有
言德主饋執笄娣姒是式既齊寵辱復善生死昔以親
存卒以親毁義盡母夫塟從舅姑銘此懿行貽於女圖
　　夀昌太君陳氏墓誌銘
夫人陳氏故樞相文忠公諱堯叟之孫尚書都官郎中
諱師古之女尚書駕部郎中贈正議大夫畢公諱從古
之繼室也幼聰警知書史年二十歸畢氏正議之祖文
簡公景徳初以徳望相真宗為時名臣門風家範世載
厥美夫人逮事其舅衞尉卿能盡孝敬人有稱之夫人
曰昔我祖姑楚國夫人之事其姑祝夫人也辨色而起
侍立左右未食不敢退嘗倚户後以聴命久之隱其壁
以成迹而不知也吾未及此豈可以言孝乎治家嚴而
有恩常勉其夫子以義而安于賤貧正議嘆曰使吾無
不足于小官者夫人之助也正議卒官夀春時諸子猶
未冠家故貧匱無所歸睢陽族人以書招之夫人答曰
吾夫平生未嘗有秋毫取于人今死未久豈以妻子諉
族屬耶竟不肯往遂家淮圻躬親紡績以自給又教其
子以經史文章法書及近代名臣善言懿行以資其學
久益不倦嘗病目不能視一旦有異僧叩門告以後日
福夀之數且言諸子賴夫人以立小疾不足憂也未幾
目果復明其後三子並舉進士登科仲衍被遇神宗稍
任要職在官勤瘁擢起居郎以卒仲游朝奉郎集賢校
理歴開封府推官判登聞鼓院餘皆有聞于時出入臺
閣榮禄及親迭侍膝下流裔益廣皆如僧言于是人知
畢氏之有母也始從夫封馮翊縣君後用子進徳興夀
昌二縣太君諸子既登朝贈其父官四品又請以所遷
官為母改郡封夫人曰汝必欲以此為孝當先嫡夫人
故諸子用其言封前母梅氏為永嘉郡太君而夫人之
號未及改也元祐四年四月寢疾壬子終於京師享年
七十四子男六人曰仲連通直郎曰仲容終臨卭主簿
皆梅出也曰仲偃承議郎次即仲衍仲游次仲愈宣徳
郎皆夫人所生女四人長適進士孔宗堯次適通直郎
田輔卿次適通直郎李調次未有行而卒孫男十二人
曰受曰況曰舉曰完曰純曰亮曰謇曰逢曰慧孫曰寀
曰沂老曰彥完用起居遺奏補太廟齋郎女十二人長
嫁進士蘇象先象先予之長孫也諸子卜明年七月二
十二日𦵏于鄭州管城縣馬亭鄉廬村以婚姻之好託
銘於予嘗聞夫人六七嵗時從其祖母邠國宋夫人入
參禁中章獻太后見其姿貌異指而問之賜以茶茗仲
衍元豐初預檢討官制因奏事便殿神宗皇帝謂曰聞
卿母能治家訓子今年幾何仲衍以實對上稱嘆久之
非夫資稟夙茂行義素著則何以稚齒暮年動二聖之識賞
惟其完夀康寜福履子孫終養遺德不泯有由然也銘曰
將相之世生此淑女公卿之家乃得賢婦敬篤尊章義
形夫子痛結未亡教勤仄視果有令人振興舊門登朝
授職弟繼其昆視子之賢識母之訓生事死塟禮時孝
盡丞相之墓滎澤之陽夫人從之數世相望
　　仁夀郡太君陳氏墓誌銘
元祐二年八月戊戌翰林學士承㫖通議大夫知制誥
兼侍講鄧公母夫人仁夀郡太君陳氏以疾終于京師
某坊之私第公以憂去位兩宮軫惻翌日遣中使就第
弔問法賻外别賜上尊百壺白金一千五百兩又詔所
居州郡治公館處其家朝廷所以周䘏邇臣有加于常
數其恩禮至矣越十月某日公與季弟主客郎中奉夫
人之柩塗行泣血翼扶登舟泛汳渠涉淮泗抵維揚權
厝于某寺即其所為塗廬初卜𦵏江西故里不食墨又
卜丹陽乃食遂以明年七月某日甲子遷神座窆于某
縣某鄉某里山居西南水流東北用姓氏之利也自初
喪闢帷堂殯階序升輤車渉逺道反幽宅至于復土無
不如禮者君子以為事親之義于是盡矣夫人世占建
昌軍南城縣生而警異父處士諱求母南昌萬氏竒其
早成為擇良偶久之得同郡鄧府君諱立篤學有鄉行
為士友推挹遂以歸之府君方力行養志不厭寒苦以
徳義自信于鄉里而夫人躬服節儉勤勞内治事姑章
敬以順接娣姒和以莊待宗戚仁以睦嵗時之祭享不
以菲廢禮閭黨之賓客不以貧闕供故得盡内外姻之
歡心以成良人之美志府君即世夫人年且少嘗有未
亡之嘆誓不他從服則疏麤食則粢糲以詩書教子以
組紃訓女傅保之事必親臨之比及成人有如宿習長
子元父好學多聞不幸早卒次曰温伯即承㫖公也次
曰仲父隱徳不仕省臺諸公前以逸民薦之季曰羲叔
即主客公也儒雅有吏榦擢在清要昆弟既登朝追贈
府君為光禄大夫而夫人方在色養自夀安縣太君再
進郡封承㫖公遭遇神宗嘗為御史中丞坐言事謫守
臨川親知或為逺適數千里必貽親憂夫人聞之曰言
不用而去乃其職也即日趣行㦎然無戚容其後昆弟
同在朝廷禁林天臺相繼進用鼎茵在前左右視膳孫
息環侍怡怡如也士大夫之仕弗逮親者莫不榮慕焉
夫人年八十有二平居强實飲食自若一得疾則語諸
子曰吾病革矣我視死生猶夢幻曷足為爾輩累乎其
終也偃然若大寐而無戚怛蓋康寧夀考加之執徳不
怠其五福之具者乎二女嫁朝散郎陳光道某郡進士
黄珏七孫曰景雋南安軍大庾尉早卒曰之純之敏並
承務郎之劭承奉郎曰某曰某未仕皆少而有立能承
世學予與承㫖公遊且二十年矣每登門聞夫人起居
動止嚴而有裕成就門伐蓋家訓致然今又克塟京口
與我先壠同一郡内諸昆弟是為所居里人其義固益
親且厚矣因得紀夫人之行義以銘墓石抑嘗聞善塟
者言潤之土厚宜封殖其水深宜壙穴塋于此者百世
之固也夫人内行夙著諸子送終盡禮果得吉土以寧
神宅永錫爾類其在兹乎銘曰
婦德之茂孰先母儀化由風始治以家齊纚笄君臣著乎
閫閨幅軸將相見于杼機維若仁夀好古知禮䦱門睦宗
徙隣訓子子以母賢母以子貴濟世宜家孝慈兩遂顯
顯諸子名稱暴聞或出或處不違其親青縑紫橐後弟
前昆疏封奥郡終養髙門彤史古職具載言德我刋銘
章納于幽穸京江北流峴山東直桑海或遷音徽無斁
　　福清陳氏墓誌銘
夫人陳氏諱池安賛善大夫知循州諱莊之女寧國軍
節度推官福清王君諱碩之妻其先世占籍光州固始
唐季避地徙閩今為福州羅源人賛善君信厚長者逺
財好義又有文稱擢祥符元年第後調池州青陽尉實
生夫人故以州命名母福清縣君范氏獨一女二親無
所分其愛故撫育尤至自穉而笄姆傅勤誨有以成其
謹飭之性焉既擇嘉配乃歸王氏夫才婦順遂宜厥家
事姑能適其志周旋族屬上下皆得其歡心節推君困
于州縣夫人數寓他州躬服勞苦先之以儉約親戚有
以貧來告者隨家之所有以賑之至奩珥無存者亦不
以累意也處閨門訓子姪如其家法故子姪承其教皆
有學藝以至于成立焉享年六十一以熙寧八年六月
丙辰疾終于丹陽仲子之官舍後二年春二月丙申塟
湖州烏程縣九元鄉栖賢村㠶檣山之南原節推君先
六年卒既𦵏矣至是合祔焉禮也子男三人長伯䕫舉
進士次仲龍潤州丹陽尉幼季稷早卒女八人適長泰
令林開徐州司法㕘軍朱炳進士楊價彭璉餘杭尉陳
公佐進士劉績邵旦吳勵初夫人常以賛善君喪久不
得𦵏為憂迨病且革語不及他事惟以此屬家人曰我
自為若家婦無一不足者獨二親旅殯數十年畢生之
痛無甚于此若輩能為我擇日月以禮襄事吾暝目無
憾矣諸孤泣血奉其遺戒嗚呼夫人有子矣若節推君
之治行則有侍御蔣君潁叔之誌在焉此獨叙夫人之
大畧云銘曰
幽嫺慎静女子之行和柔孝慈是謂姆師婉彼夫人亦
允蹈之既明且智彤史之貽閨門雍雍姑嚴婦恭夫榮
厥緒子紹其宗胡不夀考遽絶音容帆檣之𦵏良人是
從
　
　
　
　
　
　
　
　
　蘇魏公文集巻六十二
欽定四庫全書
　蘇魏公文集巻六十三
　　　　　　　　　　　　　宋　蘇頌　撰
　行狀
　　朝請大夫太子少傅致仕贈太子太保孫公行狀
公諱抃字夢得其系出于富春蓋吳將武之後裔也七
世祖曰樸始徙富春籍于長安在唐宣武世舉進士宏
詞連取甲第大中五年從辟劍南西川節度使杜悰府
為掌書記其子曰長孺攝彭山縣令既以秩滿罷因家
眉山大治居處又構重樓以貯書日延四方豪彦講
學其間于時蜀人號為書樓孫家自爾子孫不復東歸
遂占眉山名數髙曽以來歴五代喪亂晦遁不出力田
以自給取足而已不求贏蓄清白之範其來蓋逺矣公
初名實字某生五嵗學為詩便有老成風格其警句往
往傳于人口未冠作祥符宮賦五千餘言成都尹凌䇿
聞其美才召至府與語甚奇之將薦于朝以其年少而
止其後累從進士乃更今諱天聖八年春再上拔鼎科
一命大理評事通判絳州軍州事初太師在蜀名知人
生五子待公獨異嘗謂曰爾器韻沈逺後當顯赫于時
但成名差晩吾不得一見為恨耳至是太師已薨謝而
公毎因拜官則感涕愴慕累日痛不逮養明道初恭謝
推恩改著作佐郎未幾召試學士院進太常丞直集賢
院監左藏金銀絲綿疋帛庫以杞國太夫人喪去位公
在眉山為大族中外戚屬以百數而貧無依者又衆聞
公歸皆來取給公竭資以賙其費又為之娶婦嫁女者
數家服終還臺判尚書祠部擢為開封府推官賜緋衣
銀魚居嵗餘府胥馮士元以姦贓敗窮治甚急事連前
後尹佐自二府至臺省者十餘人而公無分毫絓累由
是清慎之譽聞于時考課陞太常博士移判三司開拆
司兼提舉催驅公事同修起居注慶厯二年二月召試
中書換右正言知制誥占謝日賜金紫服判登聞檢院
權知審官院遷起居舍人兼判尚書刑部出疆為賀契
丹生辰國信使公為人端重不妄舉動言語與外服接
有問乃答外服尤加禮奉且謂人曰孫公真恬靜篤實
之士也使還判國子監權糾察在京刑獄五年二月召
入翰林為學士判太常寺兼禮儀事權判尚書都省磨
勘諸道轉運使提㸃刑獄課績充宗正寺修玉牒官六
年春權知貢舉再遷尚書禮部郎中遭所生母崇國太
夫人憂援近例願終三年喪優詔從之公除召還復舊
位提舉在京諸司庫務皇祐二年以大饗明堂恩轉吏
部明年兼侍讀學士權判流内銓知通進銀臺司兼門
下封駮事五年五月以右諫議大夫權御史中丞制下
諌官論奏公朴謹非糾繩才不當居此官公即日手疏
自訟曰臣觀方今士人趨進者多廉讓者少以善求事
為精神以能訐人為風采捷給若嗇夫者謂之有議論
刻深若酷吏者謂之有政事諌官所謂才者無乃謂是
乎若然臣誠不能也仁宗深察其言詔趣赴臺視事尋
差知審官院公辭以臺長不可兼事局恐于言責不得
專詔如其請仍著為永式再加給事中公踐兩禁十二
年朝廷得失天下利害事非所職者未嘗建言亦不與
人談議或誚其循嘿公曰事有分守豈可越職横説及
為中丞每聞朝廷有措置未合理者與人言有不厭者
及羣臣爭之未見聽者皆即時拜疏或請間言必再三
開陳得請而後已人由是知公韞積厚而操守固也是
時内侍王守忠以在事累久特恩遥領武寧軍節度使
公奏言自唐以來節度使為將領劇任專制軍事國家
安危成敗之所繫非中官所得處其任曩太宗世王繼
恩平劒南有大功當時論賞止于進順州防禦使别立
宣政之號以寵之況守忠無繼恩之功而輒居將帥之
任恐為四方非侮則國威沮矣朝廷卒為之追改成命
至和元年春貴妃張氏薨仁宗傷悼即日追冊為皇后
賜諡曰温成且有建陵立廟之議公言兹事體大宜命
近輔與禮官參講然後施行不當虧紊典禮又合諸言
事者共爭章至十餘上輒留中不報他日率同列進見
帝不為顧遂列拜于御座之側公獨伏不起久之帝乃
語因復得進言不可之狀而忤㫖益甚左右股栗有欲
仆地者公凝立不懾帝亦為之改容而遣之當時雖不
盡用公等議然其後罷立忌去廟樂改園陵使為監䕶
𦵏事車駕幸奉先寺不入廟致奠皆公啓之也明年秋
丞相陳司徒女使死移開封檢視有瘡疻傳言嬖妾張
氏笞殺之事以聞上詔近侍置獄推劾追取證左皆不
至既而趣上案遂罷獄公十上疏論其悖謬曰大臣箠
殺女使事至微末然而詔獄廢置皆用執中之請此于
國體大有所損何則執中要行則朝廷雖近侍之臣亦
須遣去案問執中要罷則本家僕妾之類不容畧行追
取挾恩怙權取必于上此而可恕則孰有不可容者司
徒卒縁是罷政事而公亦連上章求解臺秩出補外郡
優拜翰林學士承㫖貼侍讀修撰之職仍領太常禮儀
都省兼提舉醴泉觀公事又遷尚書禮部侍郎兼判昭
文館再修玉牒公在臺滿二嵗凡言朝廷天下事章數
十上大指以持紀綱厚風俗辨人材寛民力為先急未
嘗捜抉人之隱慝小過與不可明白之事其論大體若
言古渭州不可復置以失信于戎狄而啓其窺覦之心
凡邊防疆埸之事當令兩府通議議定然後奏禀施行
無令舊相守邊恐事體太重則番戎致猜藩方無得辟
通判官以全監郡故事方無事時宜預擇兵官則緩急
有警可用近邊土兵可因舊名而稍増其數則幹强而
枝附此其尤著者疏入多即施行或著為令其餘或行
或否或密疏不傳者不可悉知也其論人物若云楊畋
有文武幹州郡不足見其材宜擢近職置之湖嶺間藉
其威名以靖徼外張昷之清方有器識心計絶人宜召
對便座詢以時政得失及財計利害必有補于朝廷胡
瑗孫復博通經術可任以講勸之職趙瑜劉貽孫世授
兵法可委以邊防之寄盧士宏知漢州薛向知鄜州皆
有善狀或清介以得人心或幹敏能捍大患宜俱陞以
繁劇刑獄之任則㢘吏知勸而才臣思效曩者王益柔
楊南仲陸經齊唐葛閎輩皆以纎芥之累久妨進用失
棄過奬善之義望與湔滌任用則清時無遺賢之誚是
數人者不久朝廷擢任幾盡時論咸稱其器識焉三年
春仁宗暴得風眩不豫罷朝禁門晏開者幾旬日雖執
政大臣亦不得進見但通名于内東門㕘候起居止于
中使宣諭聖躬漸安而已庭中惶惑莫測其端公時為
近臣班首因率同列就幕幄中見宰相曰主上違豫臣
子當朝夕省問今大臣隔絶不得見是上之安否虛實
未可知也事繫宗社諸公不宜坐以待命宰相即用公
言叩閽請入禁中侍疾由是中外之情稍安未幾詔兩
禁雜議𣙜磁湖鐵冶事議罷奏稿巳具而司諫吳及監
察沈起重取更定數字同列意二人者有所挾即時劾
奏其事吏持案白請名于公公曰二人者信有罪矣然
我輩從而舉劾不亦傷風誼乎及起卒坐是出補外官
後帝聞公嘗有是語曰老成人終不同嘉祐三年契丹
國主宗真卒遣使告哀公為館伴使先是宗真之使來
敘兩朝通好嵗久請交䞇御容欲使子孫得識聖人形
表朝廷初不能奪其議既許之矣異時契丹使先以畫像
來未報䀻而宗真殂殁新主復遣泛使來請朝論以先主
時事欲却不與公遽至中書白曰國家懷柔逺方所仗
者信義而已且彼以好來求聖容既許而不予其失在
我不在彼矣或曰不許之意有人臣難言者直慮外服
厭詛不道耳公曰此特巫師女子之談非所以折衝銷
難者也況聖人應期運繫天命乃反有所畏耶且彼一
來不予至于三四極于十數朝廷度終能拒之乎其後
以使者再至乃予之如公之素公領太常前後幾十年
言禮事甚衆毎有大議則使諸博士各陳所聞見然後
擇其合于義理者裁定而奏之大抵守經據古不欲輒
有更異初仁宗追憫故后郭氏以微過廢卒久無祠所
詔于景靈宮建神御殿嵗時追享上封者言神御不當
建或曰當祔于廟詔并下禮官公與僚屬同執非是而
獻議曰先朝建立神御殿巳是非禮然由尊奉祖考不
失孝思之義今為后妃而置之其于失禮又甚倘陛下
追念郭氏殂謝況巳追復位號不若因而賜以諡冊祔
于皇后廟則恩意至而典禮存焉復下兩制合議久之
未決然卒罷神御不建四年詔將用十月祫享于太廟
羣臣有建言皇后廟四室先時毎遇禘祫升于太室蓋
有司攝事失于尋討今皇上躬行盛禮義當革正又引
唐郊祀録續曲臺禮為據請遣近臣致享如奉慈廟公
即與二三同列奏駮以為春秋傳所云未毀廟之主皆
升而合食于太祖有别祀事乎又曰祭從先祖后廟合
食自祖宗以來行之已久不宜用疑文偏説輕有更改
況天子甫欲齋戒固當奉承先憲正所謂有其舉之莫
敢廢也時論者紛然諸博士亦是上言者中㫖用公等
奏為定合食如舊明年日蝕正月朔旦詔公禱祠于太
社公舉春秋經傳文止用幣而去牲又伐鼓以責隂氣
時宰稱其得禮公久在禁近主眷日厚毎燕見有所問
必端簡而前曰天子所以享南面之尊延卜年之慶者
惟兢恪可以對上穹惟勤儉可以惠下民止此而巳未
嘗一語涉面諛朋比者至和中帝切于求治嘗問前代
之所以治與其所以亂公從容言曰臣以謂治亂之由
無他故惟在用人而巳得其人則治失其人則亂從古
然也帝曰今世非無賢又非不用然而治不及古何也
公曰有賢而不用與無同用而不盡其才與不用同惟
明主留意則賢無不用而世無不治也帝曰今之賢而
未用用之而未盡其才者謂誰乎公曰知臣莫若君此
必上簡天心非下臣所敢私論但願陛下不以一事不
效而遽去之則賢才無不為陛下用矣帝再三嘉納之
是後數進退大臣復用宿名重望已更任使者大厭羣
議帝由此益器重公遂有大用意是時程延州戡用臺
官言罷樞副宰臣進擬例以三司使御史中丞知開封
府一人補其員上曰朕思得舊人之久職者既而語及
公命即以本官充樞密副使同修樞密院時政記時嘉
祐五年四月也其十月知辰州竇舜卿以定彭氏蠻事
朝廷嘉其能議遷一官公曰唐開元中所以號太平者
以不賞邊功也今舜卿信有才他日進擢無所不可若
用蠻事遷官誠恐邊臣生事于邊方以希恩賞自此四
境不得安息也遂止降詔奬諭之上書者請嶠外増置
土軍為南冦備公曰苟取其知山川鄉導則州得百人
可矣如增廣其數徒糜稟庾費其實不足以待敵前日
智髙之亂成功者乃陜西騎兵耳南軍何預焉卒仍舊
不復増置公為樞密不盡八月以本官㕘知政事同修
中書時政記都大提舉三館秘閣公事同譯經潤文一
日政府集㕔議擢李參為三司使公時以故後至預聞
之徐曰方今民力困弊久矣宜得敦厚有學術之人使
主邦計庶幾可以寛民保衆苟急于趣辦應猝之才則
誅斂掊克無所不至如此民何所措手足乎前議遂格
明年御史窘公過失不當久在政事章入不報或有謂
公曰事起無名盍自辯于上公曰吾老矣退乃其分自
念平生不欲攻人之短今幸得備執政不能敦厚風俗
宜有愧矣而反欲與新進士競口舌于上前耶況知我
者君此曹其能洿我乎遂疏求罷帝益嘉之超拜觀文
殿學士兼翰林侍讀學士同羣牧制置使公在講筵前
後十三年故事凡進讀羣書前代亂亡忌諱之語皆掠
去不解公以為不然毎至其處必再至敷衍且曰兹事
所以書之于䇿牘者示來代之明戒也苟臨文避諱則
書傳載之何用自是遂盡讀無避明年夏今上即位改
户部侍郎治平元年二月以太子少傅致仕于是公年
方六十九將還政之前有語公曰禮七十老而傳人或
過之而不去公乃未至而告休斯不近于矯時乎公曰
强力而仕不能而止士君子之通義也奚必年至而後
去乎遂連上表得請以其年十一月初六日薨于某坊
之私第上聞訃為之罷朝垂拱一日制贈太子太保法
賻之外再遣中使賜黄金百兩以䘏其家恩録其子孫
洎異姓若干人公為人内方外温動由至誠不喜矯飾
以邀取名譽然而端嚴謹重至老不懈雖少年强力之
人殆無以過與人無適莫亦不肯苟合端居似不能言
者及遇事則毅然自信不為髙下易其心初在翰林當
至中書白事繫鞵登政事堂時陳司徒作相見之不悦
且責㕔吏不以告公曰學士見宰相以客禮自有故事
況某以公事來若有私禱則足恭下顔所不憚矣司徒
不能平及為中丞司徒復冠台宰每裁處大事多出獨
見同列無敢抗者公屢言其失曰幸陛下以臣章示執
中使之凡事須衆論復熟然後奏白行下司徒見章益
不喜一日賜燕都亭驛坐席俯相近酒間司徒微語公
曰觀中丞日近封章意頗不見容老夫耄矣行當引去
因指其座曰此中丞即日之地幸無亟相侵也公俯首
不答退而語人曰陳公之言甘其心可見也未幾㑹詔
獄起卒用公言罷相及其薨也太常定諡博士以其當
國日奉行貴妃冊禮及不能正温成贈塟事請諡榮靈
公曰司徒端方剛勁素聞于時自為小官已有建儲預
政之䇿作相雖無謇諤之譽然其至公不黨亦近世少
及加以惡名誠為太過諡曰恭可也博士又曰諡者節
一惠美惡宜取其大者今司徒之過顯雖有疇昔之善
不能掩也公曰不然程丞相圖武后臨朝事以說章獻
此豈不獻耶而不失美諡司徒有是乎或曰公昔日屢
疏其短今而誄其善何前後之不類也公曰宰相越法
予為中丞言之職也死者美惡予在太常諡之當以至
公豈可挾一時之事而廢其平生之大節乎復持議如
前後請于朝覆議者數四卒以公言為定其持心平恕
如此臨事周慎謙畏又過人逺甚自歴兩禁至登二府
四方問訊有非時至者輙藏去不啓封曰此必有求于
我自度不能副其情不若勿發之完也亦不妄與人緘
牘或必須為之無髙下親踈皆手書親襞雖疾病亦不
假請于人書體端楷嘗謂章草近于輕倨故不為也非
公事稀歴權要之門至于儕輩往返亦有時故在朝與
相親者無幾人一受人之知造次不忘于心初聞吏部
張文孝公薨哭之終日不巳子弟輩疑而問之答曰吾
自立朝未嘗有相推引者惟張公拜觀文學士日表我
自代此知我者也今其亡矣故至于傷慟耳于相知猶
爾于朝廷可知也性尚清簡自少惟讀書為文餘無他
好嗜音律棊射書畫之類無一留心者晩年亦稀復佔
畢文章論議則平昔所學皆自足用其所接賓客惟儒
生士人其外技藝緇褐卜祝輩無一及門者居無事時
獨坐一室移晷不出妻子亦罕見其面尤惡談人是非
有來言毁譽者則答以他語去乃指謂人曰巧佞之徒宜
禮而逺之慎不可聴其言也接人至簡約不事屑禮或
時供具酒不過七行家人以為不可公曰古人三爵吾
已過之何謂不可素不善治生産在貴近日久所得俸
賜甚厚隨入隨費婚姻𦵏祭外則以均贍宗舊故家無
餘貲室無玩好京城無善邸第後房無姬媵其所以奉
養之具宛若寒素或勉以為子孫計者公曰吾為子孫
計豈不足耶幼而教之詩書長而任以爵禄若而曹但
能忠于君孝于親義于宗族㢘于公家不為姦欺憸險
之行守此足以保數世安佚矣及還政家居惟幅巾野
服與賓客談醫藥修餌之術不復語他事其風尚可見
矣公累階朝散大夫勲至柱國封爵為樂安郡公食邑
三千三百户實封六百户公仕宦過三十年未嘗有毫
髪玷議論多濶畧細故務全體要所上章奏無冗長虛
飾之辭其言至質畧而意主切當奏對語直而實故人
主以朴厚目之此以頗見信納前後八被詔慮囚徒開
引情實白于上前有自殊死而得末減者多矣平生喜
薦士得人最多其薦御史得今中丞唐公天章吳公皆
一時之傑自餘顯言密啓者蓋又多矣屬文簡重不務
刻摘章句于訓辭尤為得體慶厯初夏英公自蔡州以
樞密使召至闕諌官連疏其短追寢恩命移判亳社到
職上表自辨付學士答詔諸學士皆難其辭公即取筆
作草上之有弭謗言莫如盡忠勤之語諸公伏其切于
事情而英公銜之尤深至語所親曰予與孫公素無嫌
而批章見詆如此公聞之亦不以為悔其他大手筆則
有升祔獻懿二后赦文初進稿仁宗讀之至為天下母
育天下君不迨九重之承顔不及四海之致養言念一
至追慕增深為之歔欷稱歎者累日又奉詔撰冦萊公
旌忠碑丁文簡公崇儒碑敘事明白氣格渾厚自成一
家之體有文集若干巻藏于家公娶太原王氏封某郡
夫人同郡大姓也三姉皆適土豪生子者又相聘娶公
以儒者獨不得繼好及貴而三家者始來求婚公亦不
拒又為之保任其子及孫入仕者數人于是鄉人益稱
其長者少孤兄弟羣處惇睦尤至他日析居公盡推美
田宅與諸兄惟取其薄惡者曰數口之家得此足以奉
先人之宗祀矣與朋友交得喪休戚一以均之初舉進
士時善厚屬郡宋輔洎拔州解同時東上至長安輔以
疾不能興公亦留止為診醫藥過浹旬輔曰試日甫近
子當急往毋以我為累也公曰與君偕來義不得先君
若罷舉我亦與君俱西矣又數日輔疾愈遂俱行並擢
第此又見其内行之有素宜乎爵茂而寵優也子男子
四長曰珏國子博士次佑甫大理評事早亡次喆次林
並太常寺太祝女子四長適戎州僰道縣尉蒲獻卿早
亡次適太子中舍彭敏行次適尚書都官員外郎句諶
次適太常寺太祝宋奉國孫男子七人五為京司及試
銜官二未仕女子五人二已出適三尚幼男子皆謹厚
能守家法女子俱從名家仕族可謂有後也某獲游公
之門有年數矣人嘗辱稱薦于朝以恩舊故熟聞公之
緒言美行今又得其孤所録遺事甚備謹紬次始末直
言以上有司謹狀
　
　
　
　
　
　
　蘇魏公文集巻六十三
欽定四庫全書
　蘇魏公文集巻六十四
　　　　　　　　　　　　　宋　蘇頌　撰
　記
　　江寧縣令題名記
縣令題名舊無其傳某始到職以非便民先急之務而
未遑經營也一日鄉民有訟田者辭連數室咸造于庭
紛辨交爭初莫能決訊其劑約則曰亡之矣訊其移受
之始曰不能記矣所能言者某令時接某事至某之隣
鄉實某祖受田立籍之嵗也縣有版籍蓋載之矣因求
其令在事之年而邑之胥吏皆無能言者乃為之捃摭
數十年簿書始見其令之官氏閲其籍果得訟田者之
祖名具載其地數而侵冒者乃詘某于是歎曰昔之居
官者去而留名氏紀嵗月于府寺豈特好事者為之哉
是亦有謂爾斯獄也以令之官寺乃得致訟之嵗月因
版籍而後知民之情偽版籍雖具而民不能言其嵗月
縣令雖去而民猶能言其為治之迹是令去而題名于
後不為無益于治理也于是條令前令官稱姓名起開
寶李氏去國郡邑歸職方始命王官迄兹慶厯六年凡七
十載歴三十八令而拙者繼焉因命礱石紀其交承之
次第龕于㕔事之壁間非惟紀乎嵗月而已又念夫居
事職者坐廣居享豐禄假天子威刑案籍以莅職事其
不能厪體以督簿書之務平心以待生齒之訟殆非朝
廷所以建官分職之意也矧在是邑密負大府號為望
縣其地之廣袤百里有畸編户逾二萬而間年逋逃未
復者且千齒倍户有半而𨽻名于力役胥徒者幾三十
之一其賦徭之重輕資貨之移用兼并之强弱紛爭之
是非蓋日有焉一繫乎長人者之決之也苟失其當民
實受弊在治者得不為之用心哉故予因紀年而又論
政又書其命事之由于左方將以告于民官庶幾悉意
民務毌俾其人曰某令者治某事而非是吾將何告焉
姑待來者聴治之非惟警于來者抑將以自警焉則曰
升斯堂而受牒訴舉而視之曰前日某事其人稱某令
之不治則予之弊事是必將審覆其詞而求索其情亦
冀臻夫理而少紓其責也
　　起居院題名石柱記
國朝淳化中始命史館修撰梁周翰直昭文館李宗諤
知起居郎舍人事番直便殿以備左右史之職未幾更
曰同修起居注常以館閣二人兼領之天聖景祐以來
其選益重至有載筆未及書事而遷職禁序者嚮非久
於鉛槧或已陟近省則莫得而進補焉院在朝堂西便
門之左廡舊有版記載到官去事之嵗月訖治平初而
版盡不續于是資政邵公始議易以石柱六年于兹礱
劖甫就凢書記之法姓氏官代先後相續一用舊次間
或差漏則以記史訂正自梁李至今蔡孫二君總百四
人二君以謂異時省寺始至之日皆親題名于石而近之
由是職而上遷者多在朝廷將修臺閣之故事宜得羣
賢之翰迹用是歴請自丞相魯國公而下得手筆者十
六人不鄙謂予曩嘗承乏俾叙事始刋于左方若乃陟
降軒墀書記言動以簡牘之任而列從官之籍地清而
近事守隨重故題述之義不獨矜仕進之榮遇亦所以
䖍君命而謹職業則後之繼踵而至者豈得而廢兹熈
寧年月日
　　審刑院題名石柱記
府寺題名所以記初拜職者官秩名氏暨臨涖之嵗月
蓋有司榮事任而警位著也審刑院舊以版記揭于楹
間年世寖逺鉛墨侵剥殆不可讀熙寧八年正月院長
主客郎中崔君易以石柱冀堪永久其題自樞密直學
士李公昌齡而下至君凡一百一十九命總九十七人
先後相續書用舊法謂某嘗更承攝且繼先人之緒業
宜詳知本末見屬敘事以記更置之所自云國初革五
代因循之弊臺閣故事草創未具天下奏獄但𨽻大理
刑部二司議上政府進熟報下即決太宗皇帝仁明撫
運燭見至理以謂文吏巧詆不盡哀矜執政大臣非所
以責于平亭也于是特詔以淳化二年八月置院禁中
命近臣一員知院事以朝臣六員為詳議官專治斷讞
不兼别務其廪賜優異燕見欵數固不與諸司等比凡
州郡重辟之疑可矜若一命私犯罪笞以上之罰與夫
律令格勅之弊當更者皆先由大理論定然後院官參
議議合然後覈奏畫㫖送中書案實奉行其慎重如此
非特獄無枉濫而巳毎嵗天下之奏常以千數多或倍
之其間情涉巨蠧論如律者百纔一二餘從末減不下
千人計淳化迨今八十年間其獲全貸䝉自新之人且
十數萬矣而吏之承流任事深知上指其聴辭弊訟求
所以生之者又可勝記乎議者咸曰用法平恕自書契
以來未嘗有也竊尋經傳所載聖王賢主所以慎用刑
誅有曰辟勿辟之戒三覆五覆之慮謂之盡矣然皆事
出一時非有成憲貽于後代若我朝累聖繼承惟刑之
恤遵用寛典百年不易者而復吏競其職上下循持杖
笞輕科無得擅用禁令纎悉隄防完密雖施之萬世知
其不可易也而有司欲通明創造之意㕘求事理之實
將以毗助至治豈易其人哉前此常用禁省名臣委以事
柄外廷郎列稀得預選崔君歴試斷議以文無害特膺
器使居位四嵗號稱辨職故久留不代方且䖍恭朝夕
以宿其業題刻之建意在善守前憲使來者覽觀因以
知本朝祥刑之明理官稱選之艱又將盡心于侀成其
於治道豈小補也我院舊在中書西南隅嘉祐四年詔
徙于右掖之西墉外石柱置于㕔事之東廡云
　　潤州州宅後亭記
吳楚之俗大抵信􁏯祥而重淫祀潤介其間又益甚焉
民病且憂不先醫而先巫其尤蠧者羣巫掊貨財偶土
工狀䕫㺐傀鬽泆陽彷徨之象聚而館之叢祠之中鼓
氣燄以興妖假鬼神以譁衆竒衺譎觚之人殖利擅私
公行于道顧科禁莫之警也甚矣風俗之窳薄若是長
人者獨不能矯其枉而率諸正乎慶厯七年祠曹員外
郎彭城錢侯以方聞署等來作民牧下車之初視庶政
之苛慝與習俗之抗弊既興且治之細大之務銖兩之
奸無所容惟是里巫之盭俗始未及治明年夏有挾鬼
説以邀賄于郡官者吏得以白即命寘于法因大索他
黨悉鉤致之斥巫師者數十撤房祀者十餘土木幻誕
之容碎于庭幃床供具之器籍于公架梁植楹蓋瓦級
甎積以萬計視之皆良材而有用也乃相治署之西北
墉得廣輪方十弓之地有軒宇遺基在焉髙山環前長
川帶旁下視郛郭闤闠鬨然可以覽土風眺形勝察民
物于是頤指工人構亭其上凡功費之給畢出于廢
祠而無一簮之財取于官府既成題其榜曰某所以志
革弊且勵夫汙俗也官僚之暇從賔客以臨之或目其
題而贊之曰美夫吾侯之作斯亭也其有意于民乎因
于神巫示昏淫可化而為敦龎也揭石以寄政欲編户
曉然論善道也引美以為戒惡夫流弊久而復遷染也
登髙以省風雖在豫遊不忘乎拊封畧也昔狄梁公之
拊循江表李衛公之㢘察是邦皆嘗翦除淫祠澄清郡
邑當時美之唐史稱焉紀風俗述政事其來舊矣是亦
君子善政之義敢鑱諸石以書首事示將來成賢侯之
意不以無似見命之辱竊謂是役也既始于巫蠱而終
于戒後是豈獨為觀遊燕嬉而作也故著其大者宜詳
小者可畧後之人登斯亭覽斯文由是知良二千石政
事之美本乎革風俗而一中和也
　　澶州重修北城記
澶古衛地也在春秋時嘗㑹十一諸侯盟于此歴唐五
代暨我朝皆以名州既而又表其軍曰鎮寧以重之自
京師在汴是為北門之屏憑深搤衝襟帶燕魏蓋河朔
一都之㑹也州本治頓丘晉天福中始徙于徳勝寨方
其徙時出多故倉猝間即用舊址挾河橋為二城其規
撫固已陋矣而河濱之土踈惡善隤北城之隅復當三
掃之敝夏秋洪流暴溢浸淫泛濫大為州患急則料民
而繕治之完而復圯者數矣慶厯中州使嘗有增築之
議更三太守或營或止卒不克就治平三年三月給事
中天章閣待制李公既領州事患其所以然也將踵前
議而即新之詢之屬僚屬僚協謀請之朝廷朝廷曰俞
于是工人程其能羣吏謹其職揆以間月授以事期引
鐵丘之土以易朽壤市津門之木以增崇構調赤籍
之伍以紓民力資囬圖之錢以省官用始築于九月二
日甲子考成于十一月二日甲子兵馬鈐轄某官某某
官某實董其役通判軍州事鄭某田某總領而臨涖大
凡役六邑義勇兩埽河清諸舖兵總若干人為城五千
七百七十步有畸而外郛水濠之長如之為輣樓五百
一十一間而團敵馬面之制隨之西距河壖别為長堤
三千五百三十歩所以止横水齧城之害也並壕外向
植桑若棗若干株所以代枳棘藩落之衞也直城東西
隅斷堤路増二甕城所以絶冦騎奔突之患也惟是郭
門之器守禦之備莫不増舊而加葺焉臺髙而塹深下
厚而上閷其堅足以遏湍悍之流其壯足以侈華裔之
觀非夫智以經之仁以臨之則詎能即卑為崇撤故為
新舉一日之力而收永久之利耶昔春秋所記諸侯之
事而土工無大小必書然其美惡或不同者皆指事示
後以為法戒也其曰夏城中丘者以重其書也謂其弊
不早完使至大壞方夏勞衆而城與始作無異故重其
事而譏之其曰冬城諸及防者以時而書也謂其戒民
備物興徒竣事皆在農隙之月故謹其時以善之是役
也因基于前謀及城之未毁戒夫春秋所謂重者也自
縮版至于工休不盡中冬合乎春秋所謂時者也故作
之不勞而成之如素宜其書以告夫來者嗣其休利而
裕民于無窮也公名中師以文學政事陟從官治澶踰
年而召歸方且大用矣慶厯三太守者某州防禦使郭
公承祐龍圖閣直學士張公奎翰林侍讀學士葉公清
臣也
　　揚子寺聱隅先生祠堂記
聱隅先生祠堂者江都縣宰承議郎羅君適所建也先
生建安黄氏諱晞字景微年少時以有道稱于閩中泉
南陳侯靖福唐陳侯絳在郡日爭以禮延請躬率諸生
試聽講義于時士人習尚章句務為竒靡先生獨好古
學不與衆合嘗倣論語法言著書千篇其發明聖賢道
義之隱微與古今治理之得失詳矣自題其篇為聱隅
子欷歔瑣微論其解曰聱隅者枿物之名欷歔者兼歎之
聲瑣微者述之之謂蓋自因言以顯志也景祐中先生年
四十矣始隨鄉貢至禮部又上五十䇿求應直言詔科
俱以後時不得與試已而歎曰老大不偶若此豈能復
從諸少年校程式于場屋間乎可以逝矣然欲閲天下
義理觀未見之書莫若居京師為得計遂僦舍僻處而
士子競造其門先生之學無所不通尤潛心者春秋易
也其説以左氏凡例為得聖人之微鄭康成象數極天
地之緼學者校量攻擊終莫能窮奥穾丞相武寧章公
以其鄉人召置門下權利所處非所樂也時我先人方
在臺省早聞其風下榻以招之先生欣然相就既一授
館凡歴五期某日與之遊切劘論難愈久不窮後十餘
年某復仕朝廷先生猶居陋巷晏如也又著揚庭新論
十篇其指陳當世之務有若言禮樂述作之所由則太
常卿論是矣言郡國武備之廢置則九州刺史論是矣
餘篇悉然盖欲見于行事者也方是時公卿大夫交章
論薦者數十人朝廷用丞相韓魏公言將以為國子監
直講先生自謝于富丞相曰老生豈任仕宦者耶必不可
辭願得七品閒官還南方足矣仁宗皇帝聞而異之特
詔授太學助教致仕從其志也嘉祐二年四月無疾卒
于隆和坊僦舍死之日囊無餘資惟所蓄書數萬巻存
焉一子在逺不及治命門人范遷張粤議以某為知先
生之深者宜主其後走僕來告某即日往哭其尸為買
棺就殮且謀寄骨郊寺翌日魏公遣使為幹殯具又奠
之以文其畧曰先生之道徳不用于朝宰相之過也聞
者莫不痛先生之有時無命而稱魏公之推賢抑已也
未幾其子某自南方來挈旅櫬載遺書以去過江都稾
殯于揚子寺後圃既而交游故人共為復土就塟其地
其未塟也川陸之經由者識與不識皆過其下咨嗟留
連或為歌詩哀辭或書名屋壁至于木膚竹簳題記殆
遍其無位而得民至誠而感物近世未有也羅君涖邑
之始首來奠謁因覽封鬛黯然悽愴且謂大儒不祀後
世何觀昔汝南先賢列城圖其像有吳君子仲尼表其
墓思人尚徳由古而然于是即其故墟規度餘地增土
於上者幾仞構堂其旁者幾椽設像中楹儼乎惟肖
凡材力之費悉出俸泉不勞于人已日而就兆域有表
松檟有序所以示乎來者盖有激于風義落成之日逺
近來觀且欲記其經始之由載其始卒之行刻諸金石
託文舊交予惟先生之道生不得亟行于時死而有名
卿巨公周恤其後事嵗月久矣餘芳邈焉又有賢令宰
為之封植幽壤表章令名則後來之人有踐斯地登斯
堂挹先生之遺風知大雅之不改雖綿禩寖逺棟宇其
頽又將繼而新之廟食兹邦垂範來裔孰謂先生無後
乎
　　沂州氶縣崇勝寺重修上生院記
崇勝古寺也在氶之西隋開皇十六年初建于甑州號
維衞未幾與州俱廢至唐初復興歴載三百州縣或降
或徙而寺不復毁國初太平興國三年遂賜今額而隸
邑籍焉由寺之西序其别院曰上生實行凝海靜二上
人之經始也凝東京人少受具于景徳寺西禪院有經
論學通上生百法二教開演既久學徒寖廣應請兹地
遂為下方至則視棟宇之摧落風雨無以庇覆乃條其
佛事之不如儀者以告于邑人謀所以新之積勤累勞
垂二十年而基構就既老且死衆以其事屬于靜又
八年乃克成之凡為屋僅二百楹堂皇階庭門阿環合
佛寢僧廬亦既完具又冶鐵為像三十一軀坐立侍衛
品地有序圖形賦采悉如教相于是緇徒知所以宴息
里閭知所以信向或曰兹吾邑之榮觀不可以無紀也
靜乃狀其事因宗秀師求文以劖于石秀愿士也往來
沂魯間尤樂其土俗以謂氶本蘭陵故地多楚漢聖賢
遺迹是宇也雖無竒偉絶異之觀而當往來走集之㑹
將勤館人此焉其歸予雖未嘗過而游之然而望荀卿
之舊邦想二疎之清塵因欲載文其地以寄懷古之思
異日有來觀之當為我留連於兹以訪耆舊之遺説也
　　靈香閣記
棟宇可以庇風雨臺榭可以逺燥濕庭除可以肅賓客
山川可以廣眺望此居處之壯觀也而為浮屠之説者
則不然曰不閎偉不足以容衆大不盛麗不足以來信
向故惟善經構增飾窮年而不已既而已閎麗矣而
吳越之俗猶以為未也丹雘金碧斵礱炫熀至于殫人
之財極工之巧而不知止故其山林之峻深郊郭之爽
塏幽人之所卜智士之所營非為浮屠者不得而居有
也思允師居睦州兠率寺之法華院佛學之外兼妙岐
黄之術有以疾病告者必盡其技而為之診視凡湯液
之所餌砭針之所加無不如期而應自郡官至于編户
皆稱其方技之神良而功施之周普由是車馬之踵門
者日月相繼而不絶也常患其居宇之湫陋賓至無所
容遂闢故址革而新之又于其傍為閣五間楹桷崇髙
軒檻虚明經像嚴于中草石蓄于次齋房客館左右布
列藥欄花圃前後相望升其堂則聞芝术之芬氲游其
庭則見竹樹之䕃翳雖密邇闤闠而山居巖處之趣備
焉考成之日太守集賢王微之率賓僚燕飲其上且嘉
儲峙之美因題其顔曰靈香又賦詩以紀其事繼而作
者貳車史館劉元忠也觀二詩則院與閣之所有皆可
見矣後三年予自東陽赴亳社憩郡郵㑹故人留止過
允之居因得一遊目焉嘗謂桐廬郡溪山之清絶自晉
宋以來文士多稱述之往往載于題詠觀夫城邑閭井
皆坦塗平陸蓋與他州無有異也及登髙而望則羣峯
回環一水縈帶烟雲晻靄朝暮異狀不離指顧而萬景
在目信乎吳越之佳郡前人之所稱詠不為虚談也
而兹閣又占一郡之勝處髙髙下下皆有幽致足為端
居造適之樂復以甘辛寒温之上味給人朝夕之求其
為利固巳博矣然則不得與夫競土木而誇閎麗者並
也宜乎微之元忠嘆賞之勤勤如此因書所見以繼二
詩之後云
　　温州開元寺重修大殿記
古聖人立言垂教皆所以長世而利物也至若道被幽
顯而不遺事見乆逺而易信者其惟浮屠氏之法乎自
中國逹於蠻夷自郡縣至於鄉聚凢在含識無有愚智
一聞其說靡不歸誠而信向焉由漢迄今千有餘嵗雖
世教有隆替而佛事未嘗廢絶者以其為道一本于人
心人心欲安樂則曰積徳重者能享之人心惡罪苦則
曰殖福厚者能去之故塔廟布于四方像設備于家户
猶以為奉之未至也今夫吳越之俗以熏修相勝至于
傾竭財力而不為勞崇飾土木而不知止是孰毆之使
然耶皆至誠悃愊生於信心故莫之能禦也先是永嘉
郡火始作于民廬延及官寺遂逮僧舍所謂開元寺者
東南之壯觀也一旦煨燼人用愁戚其欲興造切于巳
居寺僧擇隨素有行願知衆人之所欲為也于是盡發
私橐以圖修復之役且謂築室者始乎成寢治寺者先
乎抗殿乃即故地規創新宇料工度材初亦無求于外
而郡之大姓聞風響應願心而樂施者不謀而同締
構有日矣適㑹擇隨順世其徒曰有英等六輩閔師之
艱勤齎志而殁共誓勠力繼成其事指期促辧卒亦如
師之素焉稡其資費幾數千萬凡為殿之堂室暨四旁
環屋曰遊巡者總三十有一間其崇七尋其深倍之其
廣益深之半中楹塑大像者三左右立像者十妙嚴之
相髙廣之坐瓔珠之具金采之飾一倣其教之所述焉
既而緇俗競勸合為廊宇房闥者繼踵而畢事不及三
年重門周閣廣居大厦巋然如初而閎侈巨麗又非疇
日之儗也按寺本東晉郡人李整之所捨宅也歸佛于
大寧之二禩得號于開元二十六年中廢于昭肅之初
復造于宣皇之季火于治平之乙已完于熙寧之癸丑
六百年間再毁而再復終不可廢也向非人情之所欲
為與僧志之不可奪則詎能集大縁于一時復已廢之
頽址耶夫人情之所欲為功雖大而易就蓋不强之使
然耳下之人能不强人者其興事也猶若此之速然則
為治者亦有不强人之政乎以之興事而就功況于是
其猶反掌歟熙寜十年三月二十二日
　　錫山唱和詩石刻記
先公宰無錫日某方在羈貫稍涉人事因得拜接邑尉
竇公總之特䝉知奬相與亢禮公以文學登雋科尉大
邑先公器其才識期以逺到毎賔從賞㑹莫不同之或
遇欣適則形于篇詠時公春秋方盛未有嗣子嘗得異
夢先公為之占曰是男子之祥且貴兆也後十月實生
彥法天章先公即日以詩慶之有仙果遲遲生海中平
時曽説夢維熊及駟馬定應髙慶閥五龍從此繼英風
之句某親侍左右目覩其事無幾何薄祐早孤流離多
難數與公相遇顧愛益親後彦法擢殊科某叨預考官
獲觀奏賦既而復同館閣不替世舊猥以父執見推不
幸二公相繼殂謝再有寢門之慟前嵗小子詒作尉兹
邑值公之季子亦領丞事父祖舊治繼為同僚累代周
旋風義尤篤一日詒於僧舍得唱和遺篇方且更以石
刻縣丞君以為當時事迹莫若某經見之詳以書見抵
俾敘始末某追念疇昔忽五十年罄僾緒言才若俯仰
因念昔人有居父官不敢當舊位坐臥皆易其處前史
稱之今丞尉卑秩而所居又非舊位雖無可避者然而
井邑亭舍欵識猶存嵗月緬然手澤未泯吏民觀者猶
有餘思子孫對之能不感愴某既嘉縣丞君不忘先志
又喜詒繼託末光而某雖未嘗從事于彼然得綴名于
後亦足以慰逺慕之懷兹為願幸也故敢備言之若其
諸公官伐洎題載嵗月詒已敘于前兹不復紀刋石後
月日具官某謹記
　
　
　蘇魏公文集巻六十四
欽定四庫全書
　蘇魏公文集巻六十五
　　　　　　　　　　　　　宋　蘇頌　撰
　序
　　補注神農本草總序
舊説本草經神農所作而不經見漢書藝文志亦無録
焉平帝紀云元始五年舉天下通知方術本草者在所
為駕一封軺傳遣詣京師樓護傳稱護少誦醫經本草
方術數十萬言本草之名蓋出于此而英公等注引班
固敘黄帝内外經云本草石之寒温原疾病之深淺此
乃論經方之語而無本草之名唯梁七録載神農本草
三巻推以為始斯為謬矣或疑其間所載生出郡縣有
後漢地名者以為似張仲景華佗輩所為是又不然也淮
南子云神農嘗百草之滋味一日而七十毒由是而醫
方興焉蓋上世未著文字師學相傳謂之本草兩漢以
來名醫益衆張機華佗輩始為之編録耳然神農舊經
才三巻藥止三百六十五種至梁陶隱居又進名醫别
録亦三百六十五種因而注釋分為七巻唐顯慶中監
門衞長史蘇恭又摭其差謬表請刋定乃命司空英國
公李世勣等與恭參考得失又増一百一十四種分門
部類廣為二十巻世謂之唐本草國朝開寶中兩詔醫
工劉翰道士馬志等相與撰集又取醫家常用有效者
一百三十三種而附益之仍命翰林學士盧多遜李昉
王祐扈䝉等重為刋定乃有詳定重定之目並鏤版模
行由此醫者用藥遂知適從而偽蜀孟昶亦嘗命其學
士韓保昇等以唐本并圖經參比為書稍或増廣世謂
之蜀本草今亦傳行是書自漢迄今甫千嵗其間三經
譔著所増藥六百餘種收采罙廣可謂大備而知醫者
猶以為傳行既久後來講求寢多參校近之所用頗亦
漏畧宜有纂録以備頥生毆疾之用嘉祐二年八月有
詔臣禹錫等再加校正臣某等亦既被命遂更研覈竊
謂前世醫工原診用藥隨效輒記遂至増多槩見諸書
浩博難究雖屢加刪定而去取非一或本經已載而所
述粗畧或俚俗常用而太醫未聞向非因事詳著則遺
散多矣乃請因其疏据更為補注應諸家醫書藥譜所
載物品功用並從採掇唯名近迂僻類乎怪誕則所不
取自餘經史百家雖非方餌之急其間或有參説藥騐
較然可據者亦兼收載務從該洽以副詔意凡名本草
者非一家今以開寶重定本為正其分布巻類經注雜
糅間以朱墨並從舊例不復釐改凡補注並據諸書所
説無所刋潤其意義與舊文相參者則從刪削以避重
複其舊已著見而意有未完後書復言亦具存之欲詳
而易曉仍毎條並以朱書復言亦具其端云臣等謹按
某書云某事其别立條者則解于其末云見某書凡所
引書以唐蜀二本草為先他書則以所著先後為次第
凡書舊名本草者今所引用但著其所作人名曰某人
云惟唐蜀本則曰唐本云蜀本云凡字朱墨之别所謂
神農本經者以朱字名醫因神農舊條而有増補者以
墨字間于朱字餘所增者皆别立條並以墨字凡陶隱
居所進者謂之名醫别録並以其注附于末凡顯慶所
増者亦注其末曰唐本先附凡開寶所増者亦著其末
曰今附凡今所増補舊經未有者于逐條後開列云右
幾種臣等續添凡藥舊分上中下三品今之續添難于
詳辨但以類附見如緑礬次于礬石山薑花次于豆蔻
扶栘次于水楊之類是也凡藥有功用本經未見而舊
注已曾引據今之所増但渉相類更不立條並附本注
之末曰續附如瓦苔附于垣衣燕覆附于通草馬藻附
于海藻之類是也凡舊注出于陶氏者曰陶隱居云出
于顯慶者曰唐本注出于開寶者曰今注其開寶考據
傳記者别曰今按今詳又按皆以朱字别于其端凡藥
名本經已見而功用未備今有所益者亦附于本注之
末凡藥有今世已常用諸書而未見無所辨證者慮其
傳聞非審亦所不載如葫蘆巴海帶之類當别為圖經
以詳著之舊藥九百八十三種續添八十二種附于注
者不預焉新定一十七種總新舊一千八十二條皆隨
類粗釋推以十五凡則補注之意可見矣舊著開寶英
公陶氏三序皆有義例所不可去仍載于首篇臣等所
被校正詔書曰神農本草今既成書因以題篇不復加
别號云
　　本草後序
嘉祐二年八月三日詔㫖朝廷頒方書委諸郡收掌以
備軍民醫疾訪聞貧下之家難于檢用亦不能修合未
副矜存之意今除在京巳係逐年散藥外其三京并諸
路自今每年京府節鎮及益并慶渭四州各賜錢二百
貫餘州軍監賜錢一百貫委長吏選差官屬監勒醫人
體度時令案方合藥候有軍民請領晝時給付所有神
農本草靈樞太素甲乙經素問之類及廣濟千金外臺
秘要等方仍差太常少卿直集賢院掌禹錫職方員外
郎秘閣校理林億殿中丞秘閣校理張洞殿中丞館閣
校勘蘇某同共校正聞奏臣禹錫等尋奏置局刋校并
乞差醫官三兩人同共詳定其年十月差醫官秦宗古
朱有章赴局祗應三年十月臣禹錫臣億臣某臣洞入
奏本草舊本經注中載述藥性功狀甚有疎畧不備處
已將諸家本草及諸書史中應係該説藥品功狀者採
拾補注漸有次第及見唐顯慶中詔修本草書當時修
定注釋本經外又有諸般藥品繪畫成圖及别撰圖經
等辨别諸藥最為詳備後來失傳罕有完本欲下諸路
州縣應係産藥去處並令識别人子細辨認根莖苗葉
花實形色大小并蟲魚鳥獸玉石等堪入藥用者逐件
畫圖並一一開説著花結實收採時月及所用功效其
蕃夷所産藥即令詢問𣙜場市舶商客亦依此供析并
取逐味各一二兩或一二枚封角因入京人差齎送當所
投納以憑照證畫成本草圖并别撰圖經所冀與今本
草經並行使後人用藥知所依據奏可至四年九月又
凖勅差太子中舍陳檢同校正五年八月補注本草成
書先上之補注本草所引書傳内醫書十六家援據最
多今取撰人名氏及畧述義例附于末巻庶使覽之者
知所從來餘非醫家所切不復存此
　　本草圖經序
昔神農嘗百草之滋味以救萬民之疾苦後世師祖由
是本草之學興焉漢魏以來名醫相繼傳其書者則有
吳普李當之學録陶隱居蘇恭等注解國初兩詔近臣
總領上醫兼集諸家之説則有開寶重定本草其言藥
之良毒性之寒温味之甘苦可謂備且詳矣然而五方
物産風氣異宜名類既多贗偽難别以虺狀當蘼蕪以
薺苨亂人參古人且猶患之況今醫師所用皆出于市
賈所得蓋自山野之人隨時採獲無復究其所從來以
此為療欲其中病不亦逺乎昔唐永徽中刪定本草之
外復有圖經相輔而行圖以載其形色經以釋其同異
而明皇御製又有天寶單方藥圖皆所以敘物真濫使
人易知原診處方有所依據二書失傳且久散落殆盡
雖鴻都秘府亦無其本天寶方書但存一巻類例粗見
本末可尋宜乎聖君哲輔留意于蒐輯也先是詔命儒
臣重校神農本草等凡八書光禄卿直秘閣臣禹錫尚
書祠部郎中秘閣校正臣億太常博士集賢校理臣某
殿中丞臣檢光禄寺丞臣保衡相次被選仍領醫官秦
宗古朱有章等編繹累年既而補注本草成書奏御又
詔天下郡國圖上所産藥本用永徽故事重命編述臣
禹錫以謂考正羣書資衆見則其功易就論著文字出
異手則其體不一今天下所上繪事千名其解説物類
皆據世醫之所聞見事有詳畧言多鄙俚向非專一整
比縁飾以文則前後不倫披尋難曉乃以臣某向嘗刻
意此書于是建言奏請俾専撰述臣某既被㫖則裒集
衆説類聚詮次粗有條目其間玉石金土之名草木蟲
魚之别有一物而雜出諸郡者有同名而形類全别者
則㕘用古今之説互相發明其荄梗之細大華實之榮
落雖與舊説相戾並兼存之崖畧不備則稍援舊注以
足成文意注又不足乃更旁引經史及方書小説以條
悉其本原若陸英為蒴藋花則據爾雅之訓以言之諸
香同樹則用嶺表録異以證之之類是也生出郡縣則
以本經為先今時所宜次之若兔絲生于朝鮮今則出
于冤句奚毒生于少室今乃來自三蜀之類是也收採
時月有不同者亦兩存其説若赤箭本經但著採根今
乃并取莖苗之類是也生于外夷者則據今傳聞或用
書傳所載若玉屑玉泉今人但云玉出于于闐不究所
得之因乃用平居海行程記為質之類是也藥有上中
下品皆用本經為次第其性類相近而人未的識或出
于逺方莫能形似者但于前條附之若溲疏附于枸杞
琥珀附于茯苓之類是也又古方書所載簡而要者昔
人已述其明騐今世亦常用之及今諸郡醫工所陳經
効之藥皆并載其方用天寶之例也自餘書傳所無今
醫又不能解則不敢以臆説淺見𫝊㑹其文故但闕而
不録又有今醫所用而舊經不載者並以類次系于末
巻曰本經外類其功用尤著與舊名附近者則次于逐
條載之若通草次于木通石虵次于石蠏之類是也總
二十巻目録一巻撰次甫就將備親覽恭惟主上以至
仁厚徳涵養生類一物失所則為之惻然且謂札瘥薦
臻四時代有救䘏之惠無先醫術早嵗屢敇近臣讎校
岐黄内經重定鍼艾俞穴或範金揭石或鏤版聫編憫
南方蠱毒之妖于是作慶厯善救方以賜之思下民資
用之闕于是作簡要濟衆方以示之今復廣藥譜之未
備圖地産之所宜物色萬殊指掌斯見將使合和者得
十全之效飲餌者無未達之疑納斯民于夀康召和氣
於窮壤太平之致兹有助焉臣學不該通職預編述仰
奉宸㫖深媿寡聞
　　校定備急千金要方序
善為醫者察聲色經絡視隂陽氣候以知六疾之所起
而致以五辛六苦水火之齊故有通閉解結浣腸滌胃
以生易死之妙學其術者大抵以農黄岐伯之經為宗
而和扁諸家之説為解漢志所以論著其書列于藝文
者誠以歴古所尚王官之守闕一不可也由漢迄唐其
道寖廣名醫譔述殆百餘家年世寖逺頗或亡散今之
所傳十不存一惟孫思邈備急千金方者首末粗見特
為完書然而公私所藏鮮有善本簡編倒錯事理不倫
肄習之流常以為患睿孝皇帝至仁䘏物留意醫方以
謂毆沴淫救昏札保夀命躋康寧無先于此道於是詔
命儒臣是正墜失臣某等實被兹選典領有年竊謂孫
氏之書精深博贍謏聞淺見誠難究悉乃因廣内秘文
及民間衆本道藏竺典旁篇雜子並用搜訪以資㕘考
得以正其舛互補其遺佚文之重複者去之事之謬戾
者易之期年切至頗見領畧凡得篇目若干門論若干
首方若干道總三十巻皆仍其舊體也其間物有多寡
權量不同病有緩急湯丸異齊鍊治有生熟之節名號
有古今之殊文字假借之相通篇名前後之雜出毎用
一法皆宜徧知雖有舊凡汗漫難悉今撮其綱條傅以
新意别為總例一篇列于巻首將使披文易曉用藥靡
差濟世便民庶幾有助於聖治也昔劉歆敘方技為四
種則有醫經經方房中神仙之别唐令分醫學為五科
則有雜療瘍瘡少小耳目口齒角注之品自是學者各
務專門用湯液者或昩於鍼方習産乳者或乖於雜療
自非明智鮮或周知今是書所載始婦女而次嬰孺後
丈夫而終耆耋毎敘一病皆先論藏府之稟受又辨脈
證之盛衰次審砭艾之所宜乃明藥石之相應至于吐
納宣導飲食補養案摩符禁黄冶丹石衆術咸備靡不
臻妙所謂兼劉氏四種之技通唐令諸科之學信可與
前古經方相為表裏固非世醫常流所能彷彿也謹按
唐史思邈京兆華原人生于周齊之間而卒于髙宗永
淳之世蓋不啻百嵗人也少善談老莊兼綜釋典百家
之書後隱居太白山數被詔起固辭禄仕當時知名之
士多師事之盧照隣嘗問名醫治疾之道思邈以天人
相質之説為對照隣深加嘆伏為敘其事云道洽古今
學通數術髙談正一則古之䝉莊子深入不二則今之
維摩詰觀斯言與其著書則其為人可見矣臣等固陋
之學論次不精仰備奏篇深慚牴牾
　　後序
孫氏之書特為精博蓋以祖述農黄之㫖發明岐雷之
奥太古以來竒經秘論無不該綜誠非近世醫流之比
儗也臣等既因被詔得以詳求觀其書中引據可以槩
見者多出素問九塸靈樞甲乙等經黄素録帙太素巢
源古今本草諸家脈法張苗藥對陶𢎞景論廣劉涓子
鬼遺等集金匱玉函肘後百一葛洪必效姚僧垣集驗
陳延之小品謝士秦刪繁胡洽郭玉范汪阮炳等方今
並㕘檢本書以正得失其書不傳者則又兼用後人所
著出於孫氏者以為證比若五鑒經獨行方崔氏纂要
延年秘録外臺秘要正元廣利李深之手集劉夢得傳
信諸方之類亦旁取其所引用以相考質然後遺文疑
義瑩然可明又觀前代名流所著醫方往往雜以古人
方論不顯所出殆難尋究惟陶隱居廣百一方王道纂
外臺秘要多標題其書名最為明白可以㕘求今以二
書騐之則諸家之菁華悉為孫氏採擇矣而世俗妄人
乃稱海上龍宮之事以附致為據誠不足據也近之知
醫者毎嘆惜前古方書亡失者衆若能盡心於孫氏則
其思過半矣謹按孫氏千金方外又有翼方月令等書
當别從讐校以備頒行此不復悉論也
　
　
　
　
　
　
　
　
　
　蘇魏公文集巻六十五
欽定四庫全書
　蘇魏公文集巻六十六
　　　　　　　　　　　　　宋　蘇頌　撰
　序
　　華戎魯衞信録總序
元豐四年八月奉詔編類北界國信文字臣竊伏惟念
國家奄宅四海方制萬區九夷百蠻罔不率俾蠢兹獯
獫早已面内章聖皇帝因其喪師請和許通信好嵗時
問遺寖以訓講陛下欽若成憲羇縻要荒乃命儒臣討
論故事將欲垂于方冊副在有司其所以慮逺防微紆
意及此者皆以偃兵息民故也顧臣愚陋不足以奉承
明詔黽勉期月初見綱領詮次類例皆禀聖謨前詔斷
自通好以來以迄于今將明作書之由故以叙事冠於
篇首厥初講和始于繼忠書奏與國乞盟之請賜以俞
㫖由是行成故次之以書詔既許其通好乃有載書以
著信故次之以誓書昔之和戎則有金絮綵繒之賂我
朝嵗致銀絹以資其費故次之以嵗幣恩意既通又有
好貨以將之故次之以國信信好不可單往必有言詞
以文之故次之以國書異國之情非行人莫達故次之
以奉使奉使之别則有接送館伴所經城邑郵亭次舍
山川有險易道途有囘逺若非形于繢事則方向莫得
而辨也故作驛程地圖前後遣使名氏非一職秩不同
南北羣臣交相禮接年月次序散而不齊既為信書不
可無紀故作名銜年表夫如是而使事盡矣通好肇於
北人我從而聴之凡問遺之事皆列北使北信北書于
前朝廷所遣乃報禮也故載之于後所以著其所從來
也凡使者之至在道則有郵館宣勞之儀入朝則有見
辭宴賜之式禮意疏數並有節文故次之以儀式又次
之以賜予彼待王人亦有常矩無敢違越故以持禮過
界及北界分物係于後使者宜通賓主之歡而䞇見之
禮不可闕也故次之以交馳問勞往返詔宣書劄體範
存焉故次之以詔録又次之以書儀信幣則有齎操之
勤導從則有輿隸之衆霑賚所及無不均遍故次之以
例物使者至都上恩顧恤靡所不至或貿易貨財或須
索供饋或丐求珍異許予多矣故次之以市易而供須
求丐附焉南北將命往還約束細大之務動循前比故
次之以條例凡此皆常使也誕辰嵗節致禮而已至若
事干大體則有專使導之故次之以泛使疆場之虞帥
守當任其責則接境司州得以公牒往復故次之以文
移事非司州所能予奪至待命官及疆吏對議者代州
移徙巡舖界壕是也故次之以河東地界疆界既辨則
邊圉不可不謹故次之以邊防其别則有州郡壁壘之
繕完砦舖塘濼之限斷載於輿地所以示守備之嚴也
凡為此書本於通好遼人則彼之種族自出不可不知
遼本契丹也故次之以契丹世系遼與中國言語不通
飲食不同逐草隨畜射獵為生難以禮義治也朝廷所
以能固結而柔服之蓋知其愛好之實也故次之以國
俗耶律氏僣擬中華有年數矣爵號官稱往往竊名故
次之以官屬而宗戚俸禄三者相須並見於後邊塞之
俗恃險與馬由古然矣故次之以闗口道路又次之以
蕃軍馬遼之為國幅􁇠不過三千餘里而並建都府兼
置州縣軺車所過宜詳其處故次之以州縣彼荒裔也
并有奚渤故土外接大荒之境其可見者宜兼著之所
以示天聲之逮逺也故終于蕃界雜録而經制方畧論
議奏疏附焉臣竊觀前世制禦外侮之道載籍所記不
過厚利和親以約結之用武克伐以驅除之或卑辭遜
禮以誘其衷或入朝質子以制其命漢唐之事若可信
也然約結一解則陵暴隨之彼豈不得其術耶蓋恃一
時之安而不圖經久之利故也淵謀碩畫何代無之至
於我朝乃得上䇿年歴七紀而保塞無患嵗來信幣而
致禮益恭行旅交通邊城晏閉黎民土著至老死而不
知兵革自書契以來戢兵保定未有如今日之全勝者
也聖上方恢天下之度以威懷逺人猶慮有司慢令取
侮遂案圖籍揭為令典使之循守無得而踰後雖有忿
鷙悍黠之人欲啓事端繩以章條彼當自屈若然舉遼
朔之衆唯上之令則是書之作可謂規模宏逺而徳施
無窮矣然以今日承平之勢當彼百年既往之運狃我
涵煦侈心漸萌侈極而微形兆兹見藁街質館行可致
其俘入矣今姑撮其大概副聖辰經逺之慮總二百巻
巻有楦釀則釐為上中下謹條事目具於左方次年編
類成書先具目録進呈六年六月五日䝉降宸筆賜名
華戎魯衞信録
　　校風俗通義題序
臣所校定風俗通義崇文先闕本臣以私本因官書校
定凡十巻謹次第録謹案范煜後漢書應劭字仲逺汝
南南頓人歴太山太守後為袁紹軍謀校尉卒于鄴撰
風俗通以辨物類名號釋時俗嫌疑文雖不典後世服
其洽聞然傳不記其篇巻惟梁録載風俗通義三十巻隋
書經籍志云三十二巻録一巻唐志亦云三十巻而臣某
所傳才十巻初疑闕其下篇歴代諸儒著書引據最多
而無若庾仲容子抄馬總意林載之畧備今以其書校
之乃篇次不倫然子抄但著巻第凡三十一而不記篇
名意林則存篇名而無巻第今校其文意粗可見者獨
皇霸一篇同為第一其正失第二子抄云第六諐禮三
子抄云第八過譽四子抄云第七十反五子抄云第九
聲音六子抄云十三窮通七子抄云十五祀典八子抄
云二十神怪九子抄云三十一山澤十子抄云二十四
又意林以祀典篇為儀禮其餘篇名可見者曰心政曰
古制曰隂教曰辨惑曰折當曰恕度曰嘉號曰徽稱曰
情遇曰姓氏曰諱篇曰釋忌曰輯事曰服妖曰喪祭曰
宮室曰市井曰數紀曰新秦曰獄法其書並亡而第八
并篇名亦亡又案意林于折當篇載目録云太山太守
臣劭再拜上書曰秦皇焚書坑儒六藝缺亡髙祖受命
四海乂安往往于壁柱石室之中得其遺文竹朽帛裂
殘闕不備至國家行事俗問流語莫能原察故三代遣
輶軒使者經絶域採方言令人君不出户牖而知異俗
之語耳此其自敘如此勢當在巻首或巻末今乃云第
十以此又知庾馬所載篇第未必當然故不復更改謹
以黄紙繕冩藏之館閣
　　校淮南子題序
謹按班固前漢書淮南王安招致賓客方術之士數千
人作為内書二十一篇外書甚衆又有中篇八巻書言
神仙黄白之術亦二十萬餘言中篇者劉向傳所謂鴻
寶苑秘是也與外書今並亡内書則鴻烈是也藝文志
謂之内篇是書有後漢太尉祭酒許慎東郡濮陽令髙
誘二家之注隋唐目録皆别傳行今校崇文舊書與蜀
川印本暨臣某家書凡七部並題曰淮南子二注相參
不復可辨惟集賢本巻末有前賢題載云許標其首皆
詁鴻烈之下謂之記上髙題巻首皆謂之鴻烈解經
解經之下曰髙氏注毎篇之下皆曰訓又分數篇為
上下以此為異崇文總目亦云如此又謂髙注詳于
許氏本書文句亦有小異然今此七本皆有髙氏訓敘
題巻仍各不同或于解經下云許慎記上或於間詁上
云髙氏或但云鴻烈解或不言髙氏注或以人間篇為
第七或以精神篇為第十八參差不齊非復昔時之體
臣某據文推次頗見端緒髙注篇名皆有故曰因以題
篇之語其間奇字並載音讀許于篇下粗論大意巻内
或有假借用字以周為舟以楯為循以而為如以恬為
惔如此非一又其詳畧不同誠如總目之説互相考正
去其重複共得髙注十三篇許注十八篇又按髙氏敘
典農中郎將卞揖借八巻㑹揖喪遂亡後復補足今所
闕八篇得非後補者失其定著外所闕巻但載淮南本
書仍于篇下題曰注今亡許注仍不録敘並以黄紙繕
冩藏之館閣
　　小畜外集序
或謂言不若功功不若徳是不然也夫見於行事之謂
徳推以及物之謂功二者立矣非言無以述之無述則
後世不可見而君子之道幾乎熄矣是以紀事述志必
資乎言較於事為其貫一也自昔能言之類世不乏賢
若乃徳與功偕文備于道嘉謨讜論見信於時主遺風
餘烈不泯于將來有若故翰林學士尚書刑部郎中贈
禮部尚書鉅野王公者幾希矣公諱禹偁字元之生知
好學九嵗能詩與郡從事故相畢文簡公為唱酬之友
及䇿名從事中書令趙韓王薦其文章太宗皇帝既已
知名命召試中書宸筆賜題詔臣寮和御製雪詩序奏
篇稱善自大理評事擢右拾遺直史館賜緋衣犀帶以
寵異之端拱二年親試貢士俾公面賦長歌上覽而喜
曰此不踰月當遍天下一日侍燕瓊林宣至膝前顧謂
宰相曰王某一朝名士獨步當代異日垂名不朽矣公
嘗謂遭知巳之主非盡言無以報稱故自登文館至渉
禁林知無不為入則以告兩朝獻替一節始終由是聖
君以忠亮待之士論以公卿屬之然而襟抱沖夷鋒氣
髙邁直躬行巳不為時屈上知其然使宰執喻㫖戒以
容物而憤懣所激不能自已三坐左官皆以直道因作
三黜賦以見志有不屈於道百謫何虧之句此其見於
行事之深切者也雍熙中外服内侵邊警未艾公援漢
文君臣單于事勸上内修徳而外任人若勞民以事邊
則冦在内而不在外矣於時京畿旱亢奏省乘輿服御
暨紫雲工巧之技第減百官月俸願以已先稍贖尸素
之罪在章聖時應直言詔亦以通隣好赦繼遷為請復
議減冗兵并冗吏以寛租賦親大臣逺小臣以重國體
艱難選舉以清士流澄汰僧尼以除民蠧増州郡武備
以防窺竊推天官洪範以弭災變皆切於時宜有禆朝
論未幾臨演講和平夏封䇿息民罷兵省費除弊多公
先識之所啓發此其推以及物之著明者也前後三直
西掖一入翰林辭誥深純得裁成制置之體冊命莊重
兼典謨訓誥之文端拱箴切劘上躬待漏記規警時宰
上三賢疏推原前代之失不異方今請東封賦前知盛
徳之事必行聖代論議書敘理極精微詩歌贊頌義專
比興雖在燕閒或罹憂患凡有論譔未嘗空言此其紀
事述志之尤最者也惟公道直行果既如彼主知人望
又如此若天假之年久於是位則經國致君之業必大
施於當時豈待言而後顯惜乎夀不及知命官止於省
郎卒不得究其懷緼此所以發而為文章著見於後者
也公之亡也天子嗟悼賻家恤後恩踰常比嗣子嘉言
擢祥符進士上以詞臣之裔特遷大理評事以禄其親
曽孫汾第皇祐甲科以免解法當降等仁宗閲巻首見
公名嘉其有後特賜元第未幾考課上猶記前事命加
秩一級今為朝議大夫集賢校理諸王府翊善兹以見
文學行義足以垂裕後昆則夫臧孫不朽之言信於是
矣公之屬稿晩年手自編綴集為三十巻命名小畜蓋
取易之懿文徳而欲巳之集大成也後集詩三巻奏議
集三巻承明集十巻五代史闕文一巻並行於世而遺
編墜簡尚多散落集賢君購尋裒類又得詩賦碑誌論
議表著凡二十巻目曰小畜外集因其名所以成先志
也謂僕嘗學舊史前言往行多得其詳見諮序引久不
獲辭竊謂文章末流由唐季涉五代氣格摧弱淪于鄙
俚國初屢有作者留意變風而習尚難移未能復雅至
公特起力振斯文根源于六經枝𣲖於百氏斥浮偽去
陳言作而述之一變於道後之秉筆之士學聖人之言
由藩牆而踐穾奥繄公為之司南也集賢君力學名家
克大門伐振其絶業傳於無窮又足以繼紀事善述之
美也不其韙歟
　　呂舍人文集序
仁宗皇帝一朝文章人物之盛跨越前代天聖初故相
鄭國宋公洎仲氏尚書景文公同時擢甲科景祐中故
參知政事歐陽文忠公由銓選陟文館閲旬嵗而歴兩
禁登二府號令風采愯然動天下豪英間出相繼進用
方是時承平百年禮樂興起亡書佚史靡不蒐輯鴻筆
大手競獻所長上之朝廷詔誥詞命與典謨相髙下之
臺閣論議章奏有忠嘉之美至于一篇一詠尺牘片札
朝染翰墨夕遍家户彬彬然文雅之風成於上而浹於
下矣於時故兵部員外郎知制誥知潁州呂公縉叔起
逺方邑尉入為編修唐書上方覽觀前王以李朝舊史
參錯不倫思欲刋正為一代信書預筆削之任者皆一
時髙選而文忠景文二公實専典領積十七年而書成
前後官屬更十餘人或徙或遷出處不常惟縉叔與尚
書范公景仁内閣宋公次道自發凡訖于絶筆又集天
下碑刻類為唐文傳信考歴代氏譜族志為古今系表
二書獨出縉叔一手可謂勤且博矣縉叔在朝最久雖
兼領他司而未嘗離史事沈酣簡牘譔著尤多其或頌
聖歌功賡唱迭和公卿倩代二府簡討涵濡應答殆無
虚日及典誥命屬覃慶霈恩文書沓委占吏起草不少
稽停未幾議修仁宗英宗正史朝論莫先縉叔者乃以
積厪致疾疲於鉛摘懇求閒職以就頤養朝廷惜其逺
去詔以本職出守踰年終汝隂卒不得繼馬班之業述
黄虞之典士大夫所以惋痛不已豈特歎周南之留滯
也縉叔名夏卿生十嵗知書日誦數千言疊紙援筆便
成章句大門侍御公謂先徳廣文先生曰此兒不假礱
琢自成美器始冠游京師舉進士秋賦不捷時我先人
在朝得其試稿示同列曰安有文章如此而不為時用
者及其去也以詩勉之慶厯初再舉鄉書貢籍皆在上
選既而擢第調端州髙要縣尉丁文簡公與景文公聯
章薦入書府歴秘書著作丞直秘閣外臺郎修起居注
遂知制誥嗚呼天不畀夀撤瑟之日年纔五十有五平
生所負經濟之緼未得悉施于時獨有文字載之冊書
播傳人口不朽之事其在兹乎嗣子拯善守世學悉裒
舊稿以類詮次合為總集求予文以冠於篇予與縉叔
家則同里學則同術仕則同年入朝同踐書館聲氣相
與蓋有年矣宿草之恨未嘗忘之覽其遺編固多平日
所見及嘗同議論者不待復孰而後見其所存也縉叔
少通經術長而刻志史學仕宦三紀始卒史官故其立
言創意深微婉約不戾經傳之㫖詩則主于諷諭文則
善于敘事賛頌本於導揚美實書奏謹于推明治理大
抵獨得胸襟自成機杼辭雖精奥而不取竒僻理雖切
著而不事抑揚嘉祐上書謂天下之亂常生完然無事
時救失在于及時宿衞雜出民間而侍護禁掖宜取編
户倣古虎士衞士之制坐食營壘之兵本非土著難以
應敵不若漸更復府衞以重根本其愛君憂國之慮逺
矣論史書謂陸羽秦系避僣藩辟命終躬不仕宜列隠
逸閻立本王璵由藝術躐取髙位宜附方技其表善抑
奸之意切矣文宗紀及宗室宰相孝友藩鎮夷狄逆臣
諸傳十九賛序明識獨見勸懲之意深矣劉知幾有云
文之與史其流一焉觀縉叔所敘汪洋閎衍體制不一
然博學多聞拾遺補藝發幽隱甄是否使讀之者知善
惡之所歸其三長之最歟凡巻第古律詩十二雜文議
論賛記八表書啓序三祭文碑誌行狀七制誥十總五
十巻紹聖元年二月十五日
　
　蘇魏公文集巻六十六
欽定四庫全書
　蘇魏公文集巻六十七
　　　　　　　　　　　　　宋　蘇頌　撰
　序
　　送郭京評事序
康定二年春西宼犯渭城涇原守以聞天子閔然念邉
民之數被其患思謀永逸之計乃更命近臣往督師律
元戎偏帥奔走率職罔懈其勤居無㡬何又詔吳興守
滕公爲刑曹副郎直集賢書殿往鎭涇陽維是涇原諸
軍皆𨽻焉滕公奉命馳至闕下進見之際荷聖主知遇
之厚思得竒瑋魁梧之人以助軍旅之畫乃言處士郭
君於上曰斯人博學而多謀重義而輕利一舉進士不
上第而退居九華蓋三十年遂亡仕進心若擢居戎幕
必能出竒吐謀以贊帷幄之論上曰是嘗一二臣爲吾
言之者行用之矣即日制誥池陽郡守給裝錢起生傳
赴京師至則特㫖賜廷對口陳兵家成敗之策邉徼之
利􁀤攻戍之得失諸臣所未能言者悉爲之對可不可
皆合當世之務天子恱之乃以廷尉平命生往參謀陜
西軍事于是公卿相贊於朝廷士相慶於閭巷以謂天
子用處士矣自茲下情得以上通矣主恩得以下逹矣
草澤之賢者得以自進而議時政矣如此而不治者未
之有也或有謂生曰天子所以擢滕公滕公所以薦先
生於天子而幸用之而未聞先生所以論報主恩感遇
知巳之意先生曰吁是言也于我何有哉夫滕公自尚
書散郎陞名曹直書殿職由刺中州而任方鎭要衝兵
屯之地直匈奴之孔道國家倚之猶藩屏焉寵遷之若
是豈天子私其人而授之耶蓋知其才之可任而效之
可責耳天子用公之言而吾自布衣召見不由覆試而
授官蓋國家擇人而委任耳豈私于我一布衣哉彼旣
不以私而荐任豈可以私而言報耶雖然固當早夜思
之籌慮愊億期績用之可成焉某時聞生之言而内喜
且言曰是舉也可謂上下俱適其道耶誠使朝廷爲官
用人推擇信任皆若是之篤則何云上有曠官而下有
遺才乎使當時公卿百吏修職奉上皆若滕公之感遇
主知郭生之盡心公家則何云政事隳墮國聼壅塞耶
上舉之若彼之得下行之如此之善予將見俘匃渠于
藁街旋凱歌于京城休戈息兵拯人罷勞其斯舉矣不
曰美哉生之行也士大夫多以言贈予獨并敘其所嘗
道者以爲其規
　　送施龍圖赴延安序
自陜以西釐其州郡爲四道以建帥府而延安特據其
要隘日者興師被邉又嘗節制四府故其軍政雄重不
與他鎭侔膺推轂之任者非有文武經緯之才莫得以
處之自夏戎欵歸兵實内郡是四帥者各治一道不復
相權然延安之守猶重于他鎭蓋其封境與畨戎交錯
外距羌邑弗十數郵每羌人來請皆先出于是由帥府
覈其事之當否而拒納之方用兵時内謹戰備講肄師
旅正合竒勝以誅弗順勢甚易也今朝廷方以德綏諸
戎不欲生事疆外覊縻之䇿專責方任急之則托辭以
生釁弛之則乗間以爲患則夫措置威懐在柅其㣲一
失所御姦萌滋啟是安平之守不亦難于禦侮之將乎
皇祐壬辰嵗六月天子用前帥爲樞貳扞城之寄構
于後選乃以内閣施公頃者更使三邉又嘗秉安化之
鉞皆有能績聲重闗内俾涖厥政僉曰冝之仍受棨㦸
往護諸將復增美秩以寵其行制下之日士大夫咸以
謂邉藩得人西顧益無虞矣先是朝廷進公卿歴選于
衆多由閫闑之任上意若曰疆隅既寕人復忘戰且慮
夫左右之臣恬于文鋒而怠于武律也是以詳試其能
必先觀以軍旅之事而後付之政柄欲其勞于外而不
廢于内也故公之是行雖抗章懇辭卒不獲請茲所以
見朝廷之于公將有意大任乎惟公莊重淸方剛毅不
撓其臨郡也寛簡而果于斷其刺部也精敏而濟以和
觀是二者可謂周通之賢矣夫以周通之賢加之巳試
之效握節大府坐制一方寓令以治軍師持重以靖邊
警所務逺畧不徼竒功守于平安在公不爲艱矣一日
上思舊勲使者持急宣召登公輔揔衆職附四裔盖練
達已稔聲名暴聞不時日而功業成于時士大夫又可
以慶廟堂之得人也
　　送楊該下第序
取士之柄不專于有司舊矣今天下之爲士而進取者
以萬計爲有司者旣不得素專其任而與察其能否也
一旦當大比間則雜遝羣至有司持尺度糊其名以較
其一日之藝苟用其言合規矩無甚高論者謂之中程
乃留以充選焉雖其素所弗能有司豈得而知之耶士
或持卓越之才不能委曲以盡一日之試小有疵累則
以尺度去之是昔之所恃者有司亦不得而采之也夫
有司所恃取士之柄不專若是將以罄天下之眞儒實
亷而舉之不亦戾乎雖然任其責者豈不欲進賢者而
退不能者耶而所取者非必盡賢所去者非必盡不能
何耶拘于尺度而不得素專其任以與察其能否之謂
也夫璠璵璗璆世皆知其爲難得之貨非䂥石瓦礫比
也及混而置之使皆能知其爲寳者辨而異之則眞僞
㡬判焉雖甚疵釁不足爲累也異于是者必求其渾然
無瑕慝乃以爲眞如此物之果眞者鮮不棄矣又不幸
而以璠璆爲瓦石者有之矣幸而以瓦石爲璠璆者有
之矣彼物之精觕瑩然易别也而人之所取者猶若此
之患況乎英豪跅弛之士雜然並進有司不知其素之
能否其所舉者特一日之藝又求其渾然無累則進退
之間豈無幸不幸乎得明有司焉則于斯亦可幾夫不
失人矣故今士之于進取也不以得失厲于有司蓋知
其得失者係夫幸不幸若然可謂志于道而能自信乎
吾友楊君唐彦豈非斯人之徒歟唐彦前此嘗舉進士
于開封矣是嵗四方之士畢集京師其多不與常比朝
廷選擢有司尤艱其人今紫㣲吳公實任其柄焉而唐
彦與丹楊邵興宗程文初中髙第以疵累不合程式有
司用制格不得留又懼後之弗知者以謂不盡才也于
是首署二君名揭于道曰試考皆第一以聲病不預奏
名方是時試于公所者㡬数千人仰公之鑒裁若龜鑑
焉以謂奏籍未上而是二人者首被優異雖名不在選
中而衆皆以爲必天下之士也其後興宗應詔科奉延
對又言邉兵得失擢居西州幕非所謂天下之士乎而
唐彦再舉進士復不預名當時之知者往往爲之傷惜
以爲有司之失人唐彦處之獨恬然無芥蔕之意復謂
人曰我之不逮邪有司豈不明邪不然則吾時之未至
也吾將泛舟而東游于吳㑹以就閒燕而惇勵吾志操
以俟吾時豈當戚戚於一得失哉士於是益知唐彦爲
志於道而自信者也吳公昔爲明有司而善鑒裁者也
而方今取士之制拘以聲病非爲能得人也後之爲有
司者不必爲不失賢也
　　東山長老語録序
宣城太守史館刁公景純始闢東山寳惠佛寺爲禪居
䟽召海惠師居實以主之徇衆欲也師東陽右姓雙林
淨徒少遊諸方遍參知識最後得法於琅琊惠覺禪師
世所謂臨濟宗門而南院後裔者師其流也自涖叢林
宣揚佛道一音旣演四衆畢臻虚谷洪鍾有來斯應量
根器之深淺隨機縁而引導晨咨夕叩虚往實歸如是
累年大振宗㫖雖道本無體非文字談說之可明而人
亦有言故應對酬酢之不一于是有升堂答問洎入郡
揭榜等語録三巻傳焉其說曰庶品萬形同出一性無
古今逺近之别無髙下細大之殊達其指歸則六合内
外不離乎方寸局於形器則一念起滅巳隔於多生至
人冥觀動與理㑹以爲獨善不若利人以心傳心其來
有自後之學者返本循元一悟眞空無復餘事如深夜
出曉迷塗得歸非敢黙黙不傳此無量善知識所以祖
述於𤣥綱而大資政南陽公所以不吝於言說也公以
文章器業翊亮三朝入輔出藩自蜀移越每經綸制置
之暇教條宣布之餘游心定慧之門得意言象之表於
是禪流輻輳爭望門庭迅機電激動形篇什其在劒南
則有與峨眉中白洎郡僚府佐徃復抑揚及拈提古語
别爲兩集其在鎭東則有與法雲重喜唱和雜述幕府
紀録鑱於豐碑秀句英辭播在人口叢林駕說之盛不
愧於昔賢宰官倡導之風復見於今日某忝隣對境稔
熟傳聞限有帶水之遥末由丈席之侍䝉寄墨本實㑹
初心未幾令姪先軰東来見過因語及此且曰嚮之兩
集有蜀州吴醇史君祕閣文與可作序印行今茲唱和
石刻之外復盈緗帙亦將鏤版見屬冠篇某游公之藩
蓋有年矣聆師之譽固無間然不見異人旣得書而啟
發以爲作者宜序事以著明大凢偈頌賡載揔若干首
其餘覿靣髙談隨機縱辯不立於文字者則不在焉昔
莊生之得惠施喜有忘言之對謝安之與支遁將期塵
外之狎賢德相値今古同風況公夙殖德基明見佛性
入游戯三昧超圎頓一乗闢稽山之道場付慧照之適
裔彼上人者難爲酬對得大檀越共爲證明異時揮麈
之間皆契投針之妙人境不奪照用同時賔主歴然言
語道斷自非渉異境自是巳家消揺以遊造次於是其
於道也不亦廣矣其於言也豈可巳乎門人某等以予
於景純有心照世交之契於實師爲道存目擊之知逺
詣京師見求序述予以謂宣城山水之郡古今故實之
傳賢守髙人往往相値昔唐相裴休爲亷察嘗致黄蘖
運公於開元道場以談性理故有傳心法要休自序之
今景純作鎭又爲實師崇建法席以唱宗風復有茲録
見屬鄙文予師心有年闢道來達披文游目茲見辨才
之不窮覽今懐昔良嘉名德之相遇姑用讃歎思有激
揚夫至理𤣥㣲見於言者巳爲粗迹一時對問序其事
者豈盡端倪兩皆虚談斯亦奚用然而空有互見語嘿
對持非因事而顯發孰見道之著明厠足致泉無用所
以爲用因蹄得兎忘言而後可言强爲摽題巳慙聲綴
黙識之士願姑忘聴焉
　　趙大資與法雲長老唱和集序
見聞覺知出乎性哉而達識之士以之明本心動静語
黙出乎情哉而知言之人以之觀要道自竺乾調御洎
諸方導師接物應機當人答問標揭新理旣有㑹元敷
暢㣲辭遂成章句或一字至于七字以有言對於無言
指事明心莫辯乎此故仲尼目擊於伯雪淨名杜口於
文殊形雖淵渟聲巳雷震給孤四句之偈等善法百千之
妙頌理有未盡言豈憚繁大用現髙蹈於佛祖孰能探
賾於淵源三復牽珠粗見抽緒所期眞友知覺路之司
南聊書卷端爲寳月之標指云耳
　　明義大師集菩薩戒羯磨文序
繹經證義明義大師淸衍旣修正觀行遂杜門蕭寺依
古懴式建立道場晨夕加持歴十餘年未嘗一日廢也
薰修之外嘗閱藏典至菩薩戒案其科條疑有差舛三
復尋繹得其中文害於義者數事焉大槩以戒有大小
乗之别而行持之人有頓漸之異據其宗㫖皆先佛所
說不離於藏教也行法經云古文惟請五師而今文所
引普賢觀經啟請六師藏典不載瑜伽大論本無次序
而今羯磨文依次受戒又唱相結界有内外之限受戒
和合失先後之㫖是皆小乗下根之所持不可與上㡬
解悟之人同日道也其所以混淸參錯若是非作者本
意由末學傳授引據非當故失其歸趣耳衍旣依義刋
削捨其細而從其大復集諸經律以訂正其非謬將令
學者開卷披文反本尋原悉見端緒譬夫觀水于海寧
顧於蹄涔逢嵗有秋奚資于蟻粒宜乎大善知識留心
而不已也一日持書相示見屬叙事予嘗謂為佛者始
于戒而成于慧戒者所以持巳實萬行之本也蓋有能
持巳者外物無以撓其中而純明由是生焉然後逺覽
廣照㧞昏拯迷濟物而不倦此佛之序也今衍之精進
如是吾知其非僻不可入於胷次也讀書求義而能正
數百年之舛訛非純明之效歟不獨明巳又將利於人
使修習之徒䇿入三聚棄凢趨聖共證無生之理蓋迦
文之所存也
　蘇魏公文集巻六十七
欽定四庫全書
　蘇魏公文集巻六十八
　　　　　　　　　　　　　宋　蘇頌　撰
　書
　　與胡恢推官論南唐史書
某伏蒙寵示新著南唐史藁玩讀累日深服才致之敏
雖未獲徧覽全帙然用數篇可以見作者之新意也觀
其發凢起例所記該洽固非小見淺聞之所能造詣竊
於其間有一二事可疑者敢輙條問不知足下以爲如
何也仲尼曰必也正名是古人之凢有所爲必當先正
其名况在史志之作爲後世信書豈不先務其名之正
乎今足下題三主事跡曰南唐書某主載記者得非以
李氏割據江表列於僞閏非有天下者故以載記代紀
之名乎夫所謂紀者蓋摘其事之綱要而繫於嵗月而
屬於時君乃春秋編年之例也史遷始變編年爲本紀
秦莊襄王而上與項羽未嘗有天下而著於本紀班固
而下其書或稱帝紀言帝所以異於諸侯也故非有天
下者不得而列焉而范煜又有皇后紀以繼帝紀之末
以是質之言紀者不足以别正閏也或者謂陳壽三國
志吳蜀不稱紀而著於傳是又非可爲法者也壽以魏
承漢統爲正故稱紀吳蜀各據一方故在諸侯之列而
言傳愚以謂旣以魏爲正統則諸侯宜奉天子之正朔
其書當皆言魏志吳主蜀主傳安得言三國志而於吳
蜀主傳各稱其紀年乎若曰吳蜀不禀魏正各擅制度
則其書自稱紀無害史例也或者又謂仲尼作春秋不
曰周史而曰魯史不稱天王之元年而稱魯公之元年
則吳蜀傳不繫於魏史而自稱其年紀於義無異予曰
仲尼所作者魯史爾故稱其國君之元猶書曰王正月
言王者之正諸侯所當禀奉而行稱魯公之元者是别
其一國之書也又若隋巳受周禪最後代陳并其國地
唐姚璹撰陳書亦稱紀李延壽作南北史二國之君有
閏有正亦各稱紀而古人未有非之者所謂載記者别
載列國之事兼其國君臣而言有正史則可用爲例故
東觀記著公孫述等事迹謂之載記而晉書又有十六
國載記蓋用其法也足下必以南唐爲閏位自當著五
代書後列云李某載記可矣今曰南唐書載記似非所
安也又有國家設官分職因革不同五帝之前有雲紀
之類商周而後名稱益廣尚書之周官周禮之三百六
十官左氏記郯子之言述之詳矣班固始作百官公卿
表歴代各有職官志皆所以見異代更改沿襲之源流
來者安得易而同之乎今足下書有兼納言視秩三司
之類且李氏稱僣不聞有是官得非足下以兼侍中與
儀同三司爲近俗而易以此語乎是不然也若官稱之
可易則仲尼序書當一槩以唐虞之官目之矣而旅獒
曰太保作旅獒蔡仲之命曰周公位冢宰君牙曰君牙
爲大司徒景命曰伯景爲太僕正者盡取當時之官名
以記其行事也左丘明作傳列國之官稱亦未有更之
者如楚之令尹宋之司城晉之三軍大夫如此之比非
可悉數足以爲後世約史之法也又詔令者古左史所
記王者之言發而爲號令其美惡繫時之治亂使後世
有所觀法焉今足下所載李氏詔令皆非當時之言竝
出於足下藻潤之辭美則美矣其可爲史法乎夫載言
之美莫過尚書虞夏之際其辭約而典商周之後其辭
華而悉必若王言之可改則仲尼刪書當使誥誓之文
與典謨一體其所以存而不易者欲見異代文章之盛
也故揚子得以稱之曰虞夏之書渾渾爾商書灝灝爾
周書噩噩爾自漢而下左右史爲一職載述者兼言與
事而書之而太史公班固諸史所記制詔文體類皆不
同盡當時之言也蓋下筆擇其善者則備載之其不足
存者則略其意而書之若以李氏草創典章不偹文獻
不足則其命令之文亦可記其大指而巳不必釐改其
辭也某學無師法未嘗為史但參之以經訓驗之以前
書所見如是非敢以爲得也蒙足下不相外乃敢發其
所疑者亦㡬乎因事述意求益於識者耳可采可擯毋
惜開諭
　　代提刑王綽上宰相
朝廷不用武㡬四十年一旦西羌負固從中命將率師
致討間者帥臣數不料敵犬戎伺間敢窺邉郡我師至
於挫銳雖謀臣議士交陳攻取之計而曠日持乆未聞
决勝之畫夫以朝廷之威天下之大兵革非不堅也軍
旅非不衆也將帥非不擇也然以守則不固以戰則不
克其故何哉得非以承平日乆兵頓卒罷邉遽旣聞未
遑講閱而使之禦戎對敵非百勝百全之道也故逆豎
跳踉得以假息而又雈蒲雜黨乗隙而起嘯聚攘􁒝爲
鄉民患亦旣翦治除滅俘捷繼至尚以道路遮迣桴鼓
未息勵兵訓卒大爲之防郡國武備不為不舉矣其於
師律禁令之間猶或未行故某得以捃摭餘論而詳言
之伏見去歳倫賊狂蹶尋即成禽其所經州縣廵檢使
臣縣尉以選愞黜去者凢數十人相次詔書選除新吏
大抵人自激昂監觀前覆期立來效懲一勸百此爲信
然某竊體當諸處兵士以乆不練習戎戰類多罷軟驕
惰之軰近來雖有訓練之程而未聞習服之效伍符尺
籍之禁旣約束之不行鼓旗耳目之令亦進退之亡節
若即加督責稍或勞苦往往羣軰相語構誹辭出怨
言以動揺衆心前日倫冦之患是也其統領官屬以此
多䘏物議專務姑息故其驕惰之性迄未悛革驅而進
戰至有臨敵而解盭中軍金鼓之指若斯之比皆和輯
不至約束不嚴之過也兵法曰卒不可用是以其將予
敵也又曰卒不習勒百以當一習而用之一以當百是
以古之善用兵者于平居無事之日先示之以恩信威
令士巳親附畏禀然後交兵合刃之際行令立法人服
而衆信我之所指必從而死我之所麾必從而移戰攻
必取此其道焉凢今之爲將帥者旣不得素拊循其士
卒而又統領之間禁令不專勢不能盡其死力姑藉朝
廷厚賞以懐之每一經戰地小有俘獲皆厚賜給若從
而敗散朝廷旣行責帥之罰其卒伍或不問罪至如往
嵗闗外之戰屢失將臣前年京東西羣冦亦曾殺䧟使
臣縣尉初亦下令捕戮旣而虞其竄伏為患遂命招集
一切原宥止於配移下軍耳自此戰士見上令寛大但
有邀賞之心而亡用命之志孫武有言令之以文齊之
以武是謂必取又曰爱之而不能使厚之而不能令亂
而不能治譬若驕子不可用也某以謂國家刑賞之柄
律令具載夫敗軍者抵罪失利者免官將帥之刑也臨
敵而先退背軍而退走失主將亡鼔旗節鉞者皆斬此
部曲之刑也近者邉疆將臣巳得專行師律若廵檢縣
尉不可便令執誅賞之政其所統之衆亦在朝廷爲立
條禁申嚴號令必使畏威禀命而後趣其進戰責其成
功可也某之愚慮欲乞朝廷降指揮舉行軍法應今後
廵檢縣尉遇賊出戰之時其兵士弓手若有不禀號令
及臨陣退走因而亡䧟將領者竝當以軍法從事仍遍
告州縣使衆共知有此條約則統御之際可齊其士心
然予奪之間亦繫乎朝㫖行師之衆此爲先急閤下盍
因論道之隙一爲開陳使愚慮得行則軍旅之下皆知
典憲接戰之時不復敢有逗撓戢兵禁暴此亦一端願
賜詳擇某資材不厚委寄甚隆朝夕省思嘗懼職業不
修上累吾君吾相之責任苟有所聞豈得緘黙伏惟閤
下富彌綸之才處機衡之任巨賢當國四海嚮風誠願
采擇狂愚納用策慮則折衝厭難勝於未形彼羌戎豪
酋將請命之不暇尚何有侵軼之爲虞乎事實言直浼瀆
鈞聽某無任悚懼激切之至
　　謝太傅杜相公
某之從事於南都也伏値相公以功成引年退居民里
朝廷之優寵天下之瞻仰兹固崇絶於一時而士大夫
望其藩牆希一顧之遇者豈容易哉眇爾小子幸得效
官府下時隨衆僚進見風采奉承餘論不見䟽棄巳爲
榮矣一日相公呼坐與語因論文字且索鄙作乃蒙以
文學見稱他日又承誨曰吾常見世之學文者爲吏而
或不事事言吏政者又有脫略細故而不爲文頃聞吾
子之當官嚴上恭下不失中道辨論公事不憚勞力能
爾可謂善政事矣某旣承是言竊退而念之夫相公之
所謂文學者經綸王道表裏聖賢言辭可以繼典墳之
美論議可以明當世之務是豈章句之言誦數之說足
稱於其前乎相公所謂政事者綱紀朝章措置邦體發
一言則號令於天下舉一事則惠澤於生民是豈規規
然謹詔條奉長上者足語於前乎然今猥見稱道者此
特大賢君子好善忘勢不以巳之才髙道尊而忽人之
小善小能故及於斯言而某亦未敢私之以爲恩也如
是益乆而相公奬進之意益加於前或賛之於當塗或
譽之於仕進作爲文章乃使之評視奏䟽章草又使之
執筆間旬月不及門則恨相見之䟽隔每見之必推古
人所爲相期於乆逺姁姁乎其言之彌勤愉愉乎其意
之彌親某于是又自念曰夫以相公之道徳名位豈有
待於一後進生而過相稱譽哉然而垂意若是者是必
其中有所取而云爾也顧某之所有何足副其所稱邪
雖然不得不謂之知巳者也某嘗謂知人聖哲以爲難
嚮非視其行藝之可嘉而察其操履之能固彼大賢君
子孰肯徒然許之於心而譽之於口也然其所以受知
於人也者亦不得爲易何哉士嘗患無知已旣有知巳
矣則於其稱道也且厚而其責望也亦深彼以文學見
知也後將責以文學之用於時矣一不至焉足爲知巳
者累也彼以政事見知也後將責以政事之效於時矣
一不至焉足爲知巳者累也得不審巳之道與彼言之
相當然後可以無慊自視或餒焉當彼之厚望而貿然
無媿者彼將以何人見待乎某是以每一承相公之言
未嘗不退而自省所趣嚮與所作爲懼有不至必將以
聖人之法言爲規凖勉勉焉以不戾於道爲至也如是
者非唯力儒行巳其義當爾亦將求免爲無聞之人庻
㡬不負知巳者之責望也近者官滿獲代廹于從調不
得留侍杖屨違去門下忽復一月言念恩紀無有涯量
中心之懇固非筆墨所能究悉然而相公之期某也甚
逺而某之思報德門下寧當如常人之用心故於書尺
之間不復以屑屑小禮爲務今偶使人行敢布腹心之
萬一庶乎相公察某感知巳之心不爲淺也依戀門館
下情無任
　　上中丞諫議
某向以備幕府之僚吏司縣邑之政令伏江干而望門
庭者凡㡬年矣私自爲計進不能奮起卓絶之技以收
顯名退不能累異績立竒效以躐榮仕徒取絶于知巳
之門以不得見役爲恨近者將外臺之命獲至于都門
寅縁素舊始一拜堂下未逮從容而廹于簡書不得再
見風采少敘懇懇中心尚有所願達者蓄之滋乆將黙
而不陳是重恐慄而忘厚徳也將輸而布之是率爾而
瀆于尊嚴也與其黙而有忘徳之罪孰若輸而受瀆尊
之誚與其退而有自絶之悔孰若進而就妄言之責執
事其亦察而憐之使得悉其愚慮幸甚某竊念昔之未
仕也家府與執事有同朝之好故某得日趨侍于前居
則聆執事之法言行則觀執事之儀範如是者累年矣
執事矜其所爲不見謂不可及其舉于有司也其予奪
柄則執事操之程其言不以後於衆是執事之于某也
愛亦甚矣恩亦厚矣某固巳銘之中心誓之旦暮期於
後日有以報見異之重矣今者道途趨走進退皇皇然
而無所適㥏黙而歸其舊局事卑冗之役趨期㑹之務
其所以戚戚焉者非敢憚煩辭賤而云然也且金陵大
邦江寧爲劇邑以某臨之實非其任雖然亦未嘗以不
肖而不盡其心爲之謹疆場之政則明其比詳簡其廹
胥爲之辨閭里之訟則㧞其豪猾安其罷軟除敝起廢
足以紓甿籍之艱懲煩禁慝足以清貪暴之源有所不
及未嘗捨也揣分摩巳豈當過有所求今猶有所未釋
者蓋夙昔之願未遂爲恧耳念某生而承父師之訓以
簡編自娯故嘗得幸於選擢力有所困終委下流至
于今無以自奮束于簿書窘于刀筆不得卒素業成美
名上累明哲之知爲恨巳甚矣是以鬱鬱而不能止也
非憚煩辭賤而云然也其欲試諸卿以求息肩之便邪
惟是筋力之疲曾未暇伺候進退尚安能飾語言以附
㑹志意乗人顔色以求賞愛哉其欲静而湏命邪則其
蓄藏之未大名譽之未光恐遂汩没於泥塗而不能成
就其志願怵惕永慮未知所安非持而叩執事者殆無
以起之何也執事以文雅偉量服海内以讜言碩德輔
天子稱一人天下莫不以爲當逹一善天下莫不以爲
然至於樂育英才教誨不倦固常以此自任矣某故曰
非持而叩于執事則無以起之若某之所爲執事旣巳
發而始之矣儻幸而終其賜不屑教誨開導誘進使得
獲就藝業則某雖不佞猶能竭夙昔之愚志勉前修之
徽猷毋以固陋自棄毋以卑賤自放不爲詭激之行以
希當世之名不踐苟容之利以違一切之難讀書為文
期適于中道而後巳斯某之所以自爲也顧持其所自
爲勉而徇其所見取則又以爲非獨亡悔而巳亦將庻
㡬晞日月之末光喣江海之餘潤繇此而始矣不知執
事所以處之者將如何耳仰干台嚴卑情無任
　　上時相
八月日承奉郎守大理寺丞蘇某惶恐百拜頓首上書
贄文于昭文相公閤下某竊聞天下安注意於相天下
危注意于將天子之事也遂萬物之宜使卿大夫各得
任其職宰相之事也天子任宰相宰相治百官上下交
相得然後百官熈而萬事理古所以臻夫至治之極者
以此其原歟方今天下治定王澤流洽聖主淵嘿于巖
廊之上萬幾之政仰成于丞輔以相公富經邦緯俗之
才世載勲烈爲士民之所瞻仰爰立作相俾乂本朝紀
年之間三秉大政再冠鈞軸此誠天下安而天子注意
之時也自朝廷之百官下逮于州邑邉圉之吏量能隨
器皆得其用居臺閣者謀謨于内分職守者幹裕于外
事之細大靡有遺諝此誠賢相在位而卿大夫得任其
職之效于斯之時天下之士負道藝者思發其志業以
效于治懷勇略者願竭其智力而施于用羣軰率籲雜
遝而前以睎光榮蓋無虚日矧若某者有志於斯道爲
日乆矣然而以材質駑下不能自奮以趨時汩没下吏
逮十餘年惟其榮進之階非跂望之可及也嚮者朝廷
用禁林之奏以先君子甞繇文章顯于時謂小子某能
克其家而世于學故委之有司俾覆實以視其能否某
重惟朝廷進人之路莫尚于文學之選其所以甄待之
異者非特貴其藝能而巳必也觀乎趣于道非特取其
言詞而巳必也要其有所用顧某之樸學鄙文誠無以
稱明詔下采之實因念昔者承父師之訓嘗謂文以表
其志學者先所行苟遭時遇知奮發藴慮見於事業不
爲難耳幸今朝廷推恩記其姓名嚮不能䇿厲以成雅
志斯亦爲學者之所恥也兹者獲罷外官聽命闕下伏
遇相公當國任政方且慎擇人才責成衆職而某之所
學專在文字輒敢裒采舊著離爲五軸恭贄庭下蕪累
之作固不足以紆台衡之鍳抑用古之將意見誠之義
以章乎物也伏惟㡬務之暇少賜屬目或謂其志意之
有守而憐其爲先大夫之後而未有所成特均化工振
起滯跡銷丱璞使成器育陵莪爲良材則某雖甚愚豈
忘樹立儻其展四體之效以立於軍師使百姓加勇焉
此誠非所長也若其相公以治平之旦務在奉行故事
發揮典章俾之紬次前聞論譔當世雖曰未學尚可勉
而任職載述聖主賢相之功德使與謨訓均美此其志
也干冐鈞聽
　　代人上樞密龐太尉
某聞崔祐甫之相唐也在位方逾嵗而除吏㡬八百貟
其間多舉用親識故人當時寒滯進擢略盡德宗初亦
以爲言且問其故祐甫對以爲薦延士類湏諳其實行
非渉曩舊何縁而知其能否仲尼云舉爾所知正謂是
爾以茲衆論伏其知言天下稱爲賢相書美竹帛光華
至今何其盛也某發巻至于此未甞不重複嘆詠想見
其風采耳念生不逢若斯人之推㧞使沉滯之跡何階
之望進豈賦命竒蹇之使然邪抑遭賢遇知自有其時
乎某持是說乆之未有際遇今將直貢于左右不知太
尉以爲何如哉竊念某才質駑下于時無所用偶以薄
技得綴仕版故自䇿名于茲且二紀矣三從事于州幕
始脫銓選再效役于嶺江乃得近官碌碌常調以至于
衰暮未甞有知巳特逹之薦仕宦若此非所以賦命之
竒蹇歟雖然猶未甘心于廢棄者誠念頃游名場即獲
拜接太尉之後塵爾來出入京師甞蒙以一面之舊未
之間擯今者幸遇太尉奮臯䕫事業佐佑唐虞之君得
時行道天下蒙福士之干時希進者多見稱録于顯塗
門下之士獨不可納說而望知乎且三府之上公位至
重也五品之散郎官至卑也以至卑之官望至重之位
其勢豈特霄壤相遼之限也其應豈特門庭萬里之逺
也果以英哲之懐不替一日之雅俯聽愚陋容而納之
則困躓之人未必無升進之望也以斯言之信乎遭遇
之有時爾夫楚郊之踦履名㣲而數賤蓋可棄之物也
然而昭王還顧而取之者得非以昔與之俱出而不忍
以弊故而忘之也今某實蕞陋無取然游太尉之門可
謂有年矣太尉果以疇昔之故記其姓名以備役使某
誠未敢覬在崔公除吏八百人之中竊將自比楚昭之
墜履尚睎收采使預平時一物之數獲在左右不勝懇
懇之至冒凟鈞嚴譴斥惟命
　　與劉原父
某白劉君十兄足下曩者竊不自謂得㕘文翰之游内
省寅縁固爲厚遇而足下不謂愚陋無議首蒙相示唱
和詩一巻并賢弟所著漢官儀一編俾得榮觀時僕竊
私歎劉氏有賢明兄弟如此而吾幸辱從游苟不能孜
孜磨勵以及百分是亦交游之深恥也他日又蒙出新
文一通周還伏讀未盡通曉大率皆明理亂根本之所
由辭高而㫖逺深得古文之遺風伸辯一篇終始理道
有以知足下之識通古今其言辭之美亦不下司馬子
長之敘事設使足下生當其時彼辯說之士豈得馳其
詭詐哉先德三銘足見孝子善述人之事垂之不朽在
斯文也解木偶語其義切于譏誡昔春秋成而亂臣賊
子懼今足下此文苟流行于世則竊位尸禄者得無悚
勸乎榖熟橋銘言略而事詳蓋出于符命之體而理或
過之逺矣彼司馬相如班固軰紀封禪之事不過藻飾
詞采賛揚君美而巳今足下所作皆彷彿誥誓之義而
成文上可以形容盛德下可以申勸將來豈徒與馬班
爭能哉僕藝能淺薄不足稱道然自得友于足下始知
學道之階漸及見足下之文又識爲文之大體且世之
爲文者甚衆率皆好丹非素誇競一時苟求其繇理道
者十無一二焉又求其醇而不疵者百無一二焉足下
所爲之文皆依約六經之㫖而爲之辭縱横虚誕之說
無得而入焉故讀之者知聖人之道尊而易行信足下
之深於文者也其文前日値他客在坐不得詳覽居無
何家公移治省局廹于改館日以忽遽尋又以尊公有
荆北之命恐足下趣裝無暇終未得再見前所相示之
文今輒欲抄寫一本以爲巾笥之秘儻一賜借惠庶孤
陋之學有所模範則爲幸之甚莫出于是惟足下終始
之也又承見索寵行詩雖作之巳乆自以學不經師匠
不足汙大賢君子之耳目故但欲藏密而巳又竊惟念
沐足下奬進之益勤至如古之朋友相成之義則又有
大于是者蓋始則以文章論議開導其志意終則以德
行道義成就其器業故其所樹立必有可觀焉異日與
足下翺翔盛世勉跂聖賢之餘風而不中道畫乃所望
於足下者也
　
　
　
　
　
　
　
　蘇魏公文集巻六十八
欽定四庫全書
　蘇魏公文集巻六十九
　　　　　　　　　　　　　宋　蘇頌　撰
　劄子
　　辭免知河陽府
臣今月二十一日准閤門告報奉勑差臣知河陽軍府
事臣禀賦拙艱自取罪戾聖恩寛宥復委要藩殫竭愚
駑無以報塞伏念臣先臣翰林侍讀學士某慶厯中曽
知河陽在任亡殁臣今被命復忝臨州得繼世官雖爲
榮幸追念往昔實不遑安欲望聖慈持許别換近南一
州所兾少安愚分臣惟以軀命上答生成
　　辭免侍讀
臣准閤門告報伏䝉聖慈除臣兼侍讀聞命彷徨不知
所措伏念臣齒髪衰瘁學殖荒蕪方且充位省曹典領
衆職常懼不曁朝廷更令參侍經幄進讀羣書實恐寡
聞難備顧問伏惟皇帝陛下誠性天至登延俊哲敢期
衰朽預在選掄不待人言自知非稱伏望聖慈特矜至
懇追寢異恩庶使賤愚免貽罪戾干冒天聴
　　辭免承㫖
臣今月三十日准閤門告報伏䝉聖慈特授臣翰林學
士承㫖知制誥者聞命震驚不知所措竊以學士之職
朝選甚高非惟取文章翰墨之工盖亦有應對顧問之
責而況專承密命首冠近班寵待固異于常貟事任尤
艱于虚授伏念臣短才極陋樸學甚迂遭遇四朝奬㧞
之私叨塵六職銓衡之任嵗月逾邁齒髪巳衰居常閱
簿領之書猶有不逮將使司典冊之任實謂非長自省
甚明實難堪處伏望皇帝陛下太皇太后陛下如天飬
物以器使人閔察丹誠許還成命庻安駑蹇之分不孤
覆幬之恩臣無任祈天俟命激切屏營之至所有告命
未敢祗受
　　辭免左丞
臣今月初八日准閤門告報巳降告命特受臣守尚書
左丞者聞命惴恐如蹈氷淵揣分揆能誠非所據竊以
出納王命本自天臺糾正治綱必由丞轄内則預聞于
朝政外則振舉于條章事任非輕簡注尤慎伏念臣孤
學無知自知甚明本惟議郎博士之才非有納言鳴玉
之望遭遇聖世仕階顯塗洎登翰墨之司寖廹桑榆之
景在禮固宜于謝事荷恩猶許于備官巳積厚顔敢希
妄進豈謂伏䝉皇帝陛下眷求宿舊收擢滯遺遂致孱
庸誤膺奬㧞豈惟朽質負才不勝任之譏抑慮近司有
官非其人之累實係事體湏控懇誠伏望聖慈垂亮丹
愚收還前詔改授俊傑俾乂政樞庶㡬衰遲獲安分守
所有告命不敢祇受
　　又
臣今月十月伏䝉聖慈特差中使齎降詔書一道以臣
辭免尚書左丞新命未賜俞允者恩出非次靡許避辭
理有未安罔憚僣瀆伏念臣福基甚薄識致無竒遭時
竊禄以尤多忨嵗愒日而巳耄在朝無毫髮之補臨事
苦筋力之衰使之恪守一官尚虞墮敗若乃擢在四輔
益懼顚危況越等夷實踰儀典輒殫愚志上訴天聪伏
望皇帝陛下愼重名器之頒審察才愚之分憫憐不逮巳
合退藏追寢誤恩别除閒職誓勤晩節永戴生成
　　辭免立班
臣昨䝉聖恩除受守尚書左丞續准閤門告報奉聖㫖
令臣立班在韓忠彦之上臣竊見近例同知樞密院與
尚書左右丞以除授先後為立班之序臣叨䝉進擢巳
荷聖眷至於序位躐次恩禮尤異在臣愚分實不遑安
欲望聖慈許依近例令臣立班在韓忠彦之下
　　辭免右僕射
臣伏覩制命授臣左光禄大夫守尚書右僕射兼中書
侍郎聞命震驚不遑寕處伏以宰輔之任海㝢所瞻職
賛萬機位崇三事内附百姓外鎭四夷同王體則況之
心膂股肱論材品則比之棟梁柱石用人當否係國重
輕伏念臣固陋之姿樸野之學詳試巳乆績効無聞向
者太皇太后皇帝陛下㧞自天官寘之詞禁未踰期月
擢列近司揔轄省綱預聞朝政謀謨寡效誅譴是虞敢
料聖知更加褒進陞揆路儀刑之地兼西臺基命之司
禮秩並崇責任罙重伏況臣才非穎特年巳耄荒處于
承助之間尚多曠事據乎端右之要益懼疾顚願寢異
恩俾安愚分所有除命伏望聖慈特賜追寢
　　待罪
臣伏覩内降侍御史楊畏彈奏昨差賈易知蘇州留滯
詔命二十餘日謂臣獨主其事乞施行者臣才識愚闇乆
洿近司論議䟽違致有臺劾案其罪戾宜即嚴誅夙夜
戰兢不遑寕處臣已請朝假見歸私家待罪伏望聖慈
早賜施行
　　又
臣近以侍御史楊畏彈奏差賈易知蘇州留滯詔命私
家待罪伏䝉聖慈特賜詔書所請宜不允者聞命震惕
愈不遑安伏念臣識性至愚迂闊于事預聞㡬政忽渉
三期以樗散之材荷棟隆之任常懼曠職上累清朝昨
議差除初謂奉行于故事未及奏覆遂致稽留于詔書
果取人言盍從吏議雖聖恩天覆察其本欲盡公而輿
論波騰乃謂專任獨見愆尤至此典憲寕逃伏望太皇
太后陛下皇帝陛下案用臺章早賜黜責庶㡬修明法
令有罪必行警肅周行不才知懼
　　又
臣近以侍御史楊畏彈奏差除賈易知蘇州留滯詔命
事再具劄子奏乞早賜黜責伏䝉聖慈特賜詔書所請
宜不允者聖恩深厚仰戴曷勝孤迹兢危彷徨靡所竊
以宰輔大任表率百官人望所歸則議論行而必信物
情不與則名器輕而易揺而臣猥以樸愚誤䝉任使上
不能謨明國體以熈庶工下不能甄别人才以協衆望
誤朝有譴擢髪寕窮致招人言上凟天聽名一註于白
簡罪當寘于丹書雖二聖覆之如天未令投迹于四裔
而羣臣謂其失職豈宜包羞于近班是以屢貢封章冒
塵旒纊再紆中札曲諭宸衷捧詔驚惶重自思省本欲
便祈于歸老屬兹方負于罪辜倘布懇誠懼爲僣越在
臣進退之分敢計重輕于國廢置之間實闗勸阻伏望
太皇太后陛下皇帝陛下矜憐甚戇本無他腸案舉嚴
科亟行幽黜一則安全于介拙尚保餘生一則厭息于
煩言遂淸朝路
　　辭免觀文殿大學士集禧觀使
臣今月初九日准閤門差人賜到官誥伏䝉聖恩特授
依前左光禄大夫充觀文殿大學士集禧觀使者方俟
譴投遽聞寵命跼天蹐地莫敢遑寕臣伏以仁宗皇帝
置大學士寵待師儒之官眞宗皇帝建宮觀使非見執
政未嘗兼領近年雖有除授前宰執之例皆時望宿德
然後授之而臣輔政無狀坐致臺劾聖恩寛大未忍加
誅許其善罷巳爲徼幸而又授以美職處之宴閒雖天
地生成之恩何以過此然念臣早以疲憊屢控懇誠乞
還印章願歸田里乆未獲請深愧强顔反因赦過之私
并有非常之命懼玷名器不厭人言伏望太皇太后陛
下皇帝陛下矜憐戇愚收還新命許遂前請得飬餘齡
所有誥命巳牒閣門未敢祗受伏乞聖慈特賜俞允
　　又
臣今月十三日伏䝉聖慈以臣近上劄子辭免新除觀
文殿大學士集禧觀使恩命特降詔書不允者仁聖保
全非不知幸禮秩優異懼弗克堪伏念臣德薄位髙犬
馬齒耄日積悔吝辜負厚恩自爲吏部尚書後來累曾
引年謝事比期便獲歸休敢謂二聖誤知擢預政事纔
踰再嵗進位宰司雖木石踈頑豈不知報德之所倘可
自效不憚捐糜然以竊位偷安實愧公議受禄過量必
有後災故于春初再露前請重煩睿聖惇諭再三臣内
感眷知猶思强勉不敢固守一介之節以勇退爲髙方
積氷淵之危果貽負乗之誚遽速罪戾招致人言謂當
必寘典刑豈敢復求安便今者伏䝉太皇太后陛下皇
帝陛下察見孤直本無他腸寵以職名使同善罷則臣
之素願尚可重陳伏望聖慈矜臣懇誠追寢新命許令
休退庶可以上全朝廷之大體曲盡寛恩下遂孤愚之
初心竟諧佚老再瀆宸聴伏俟嚴誅
　　又
臣近再具劄子乞追寢新命許令退休伏䝉聖慈再降
詔書不允者露章重叠盖出憂危被命優隆益深罪戾
尚有懇誠之未盡敢殫底裏以上陳屢瀆天聪難逃國
憲伏念臣顓愚一介遭遇四朝仕宦凡五十餘年實懐
止足荷恩非一二可紀未報毫分福過灾生老至耄及
累祈休退巳踰越于禮經尚此磐桓果招来于物論自
惟踈拙㡬至顛隮荷聖造之曲全解政司之重務良懼
所䝉之厚固多徼幸之慚倘不踐于前言是自隳于素
守重念臣禀賦至薄年病交侵冬春以來内感寒壅之
疾朝謁之際常恐遲慢之愆近又失于飬調發則㡬于
委頓雖欲貪冒于崇秩豈不取誚于衆觀況臣本是書
生粗聞義訓若材力猶堪于任使顧重禄而敢辭既精
神巳廹于耗昏雖門官而莫稱義之所激處亦難安伏
望太皇太后陛下皇帝陛下推天地生成之私察臣隣
誠慤之意閔憐孤特曲賜允俞許上印章俾還閭里遂
克完于晩節得涵泳于太平不殞天年莫非帝力
　或恐謂故事以宰臣致政恩禮優異不當自請縁臣
　巳䝉制命罷政事自與見任不同臣乃再三干冒伏
　乞聖慈特賜矜察
　　乞依例赴朝朔望
臣伏奉今月二十一日詔書以臣三上劄子乞追寢新
命許上印章俾還閭里所請宜不允仍除大朝㑹外特
免朝㑹者禮恩優異非昧陋下臣所宜當受然以累辭
朝命屢承詔㫖不敢再有陳乞已准閤門賜到官告即
時祇受訖見擇日入謝次伏念臣誤䝉任使乆積愆尤
以老疾獲解近司荷聖眷尚塵重職雖腠理寒壅未遂
痊平然拜跪伏興尚能勉强居在城闕坐廢朝趨不惟
偃仰棲遲自招物議兼恐宴安酖毒必致天殃進退彷
徨莫敢遑處其免朝㑹指揮欲望聖慈特賜寢罷所兾
少安愚分不至顚危干冒天威不勝戰慄取進止
　臣伏見前馮京任宫使之初猶朝朔望今臣便䝉優
　禮深不遑安伏乞聖察
　　辭免知揚州
臣准閤門告報巳降勅命差臣知揚州軍州事者聞命
震驚不知所圖伏念臣齒髪衰殘智慮昏耗乆玷近序
深負厚顔是以累上封章願歸田里天衷涵育未賜允
俞夙夜彷徨方懼罪戾忽䝉聖眷授以要藩雖朝廷進
退近臣務全事體而老成愒忨晩景常恐顛隮豈可更
冒寵榮不知止足力所不逮義實難安伏望聖慈察臣
欵誠本蘄閒退收還新命特賜哀矜聼用累章許令致
仕保飬餘息實自生成退處衡門敢忘報稱所有勅命
巳牒閤門未敢祇受
　　又
聖恩深厚眷禮敦隆臣雖至愚實知優異便合奔走承
命信次之官縁臣本以暮年懇求致政豈期異渥更授
要藩不惟朽瘁之餘難當寄任兼于進退之際殊失亷
隅反復省思未知所措是以不避僣瀆重布悃誠伏望
聖慈特賜矜察閔臣齒髪衰邁疾病浸淫若或更冒寵
光苟貪禄仕爵非徳報諒譏議之難逃福過災生懼死
亡之無日仰兾聼卑之造俛推從欲之仁霈發德音許
遂前請倘未塡于溝壑敢忘惠于乾坤夙夜彷徨恭俟
俞㫖
　　又
屢奉德音伏深戰兢情有未盡義難自安仰瀆邃旒甘
從顯黜竊以東南都㑹揚爲巨藩平時長臨猶藉重望
豈兹老朽宜竊麾符況臣占数潤州境候相接糾恤親
屬展省松楸在臣之私至為榮幸但以遲暮之景精力
巳衰當此要衝恐不勝任是以内懷止足外懼傾危冒
詬控誠俟命累日彷徨顧慮愧惕兼深伏望聖慈察其
懇欵曲推洪造特賜允俞俾遂退閒免貽譏議稍還晩
節上報天恩
　　乞致仕
臣近以衰病告老累上封章伏䝉聖慈再降批答未賜
允俞仍斷來章進退彷徨不知所措伏念臣生質甚陋
才不踰人仕宦四朝竊禄五紀年加耆艾而無經緯本
末之能位在公台而有棲遲偃仰之誚固宜引分難乆
冐榮加以自冬渉春寒壅遘厲晨夕趨務咳涕弗禁每
侍殿墀常虞委頓頗隳儀範深積諐尤雖二聖包荒務
全大體而萬㡬有責豈可曠官是以叠控危悰上干宸
聼丐還印紱退處田廬待命累辰稽誅有日矧今朝廷
貴徳俊傑在官去惑治煩固多善類守文應變尤藉通
才豈茲羸老之軀猶妨賢者之路伏望陛下矜臣不逮
察臣無它廣天地生成之恩任鳶飛魚躍之性許行前
奏使遂私誠如此則得請以還餘息皆由于上賜没齒
之後營魂猶荷于洪私廹切之誠殫竭于是取進止
　　又
臣近以老疾累上封章乞守本官致仕伏奉三月二十
六日詔書所乞宜不允仍斷來章臣拜捧之際荷戴天
恩貪戀聖辰不敢再有陳請姑欲勉强在官更俟年嵗
懇祈休老不意旬月以來故疾頻發胷脘咳頓腰足拘
攣歩履艱難膚革癯瘠閱視簿領不能勝任接對吏民
益自羞愧實縁衰暮每懐日昃何乆之嗟稽諸訓言亦
有夜行不休之誡以此憂懼益不遑安重念臣今年七
十六嵗仕宦五十四年歴事四朝遭逢五聖積日累乆
遂致公台復忝通班出守藩郡冒榮尸禄又巳踰年陛
下寵待舊臣天覆地載不忍遽見棄遺恩禮稠重可謂
至矣臣愚叨竊可謂極矣所恨疲頓不堪驅䇿若更因
循自取殆辱非惟上負眷寵曉夕靡寕將恐遂至膏肓
漏刻難保是敢罄殫危廹之懇仰冒髙明之聼倘上䝉
矜惻賜以餘齡雖退處草茅敢忘報效伏望特降聖㫖
檢㑹臣前後奏章許守本官致仕臣無任祈天俟命激
切屏營之至取進止
　臣實爲日近故疾頓有發動雖上體眷懷强親職事
　然筋力有所不逮常恐顛仆玷辱近班伏望聖慈特
　賜矜閔許令致仕倘得退就田里輔飬衰疾稍獲安
　痊則朽質餘齡皆出陛下生成之造臣無任廹切之
　至
　　又
臣近者累上封章乞守本官致仕伏䝉聖恩叠賜詔書
不允所請仍斷來章臣具劄子再控懇誠至今未奉朝
㫖伏念臣齒髪衰耗疾病沉綿雖祇奉德音勉親職事
然而精神終是昏短筋力愈覺疲羸日對吏民嘗虞顚
仆非惟自取譏議抑恐上汚朝班伏望聖慈矜憐特降
指揮檢㑹前奏早賜施行所兾退就丘園稍獲安飬保
全終始實荷天恩臣無任旦夕彷徨俟命激切之至伏
取進止
　
　蘇魏公文集巻六十九
欽定四庫全書
　蘇魏公文集巻七十
　　　　　　　　　　　　　宋　蘇頌　撰
　祭文
　　祭濮安㦤王(代宋/相)
伏以國家系本仙源慶叢帝祚累聖積厚洪支益繁漢
家二等之封並崇爵邑唐室百孫之盛咸萃京師盖上
聖敦睦之禮隆故諸侯信厚之風著綿綿流澤永永無
窮惟王以方重之資兼粹和之美居家樂善服東平之
言好古知書得河間之尚向承繼世之典首膺開國之
封位極公侯而無貴倨之失地長邦族而有孝恭之稱
對時寵禄而益謙視古賢王而未愧故能保其富貴享
是壽康為表儀于宗藩方加異禮掃内外于正寢奄謝
明時國邸纒悲宸襟結愴追榮近壤陪𦵏崇陵惟善始
與令終非至徳而奚逮某叨聨右府嘗接近班聆祖軸
之在行空瞻前紼潔奠壺而薦信兾逹幽泉神鑒不遐
丹誠是諒
　　祭王參政
嗚呼天以粹氣畀于格人公享其厚積為懿文帝倚羣
賢登翊王度公被其用時稱哲輔爰初擢秀冠冒俊良
凌厲霄漢羽儀周行書坊紬繹禁複徊翔發于事業見
乎詞章謨誥雅畧詔冊昭莊公備體要訓言汪洋筆端
膚寸利澤多方臺閣規模朝廷憲綱公所典領咸推練
詳奉行故事才宜佐皇進登斗樞遂參時柄悟主以道
矢言必正敝去多門朝無倦令天子謂之匪直也令公
在廟堂于兹八禩四方宣力百為盡瘁密勿軍國寅亮
天地才難善職用未殫志方加寵榮式光大議宜錫難
老示登皇器寢疾浹旬訃音遽至宸扆興嗟輦輿出次
載念忠良軫傷後事歸賵加等冊追端揆蜜印襚章以
告其第恩榮始終是旌遺懿士倫戚嗟相顧隕涕凡我
嘗僚舉同反袂清醑載觴肴羞式備薦以哀辭庶感誠
意
　　祭楊尚書
天以正氣鍾乎賢人公禀其生㧞乎類倫皇鸞儀儀為
瑞聖辰金相玉質内勁外温弱齡馳譽富以髙文躐取
科甲跬歩青雲帝用嘉之擢于紫宸前視卿相進亦逡
廵經綸之志始發復堙萬里之馳半塗而屯遭此大厲
孰訊穹旻乃令士林愴失良臣嗚呼哀哉士以文稱或
窘于用世豈乏才疇克兼衆觀公之為靡施不中其器
無方所利則重鎭亂治煩不撓不縱其在内庭忠言日
彰道宣上命德音鏘洋見于事業作為文章訓辭深厚
詔冊和莊寸毫尺管利澤四方入爲御史百僚端肅出
臨奥藩千里䝉福再尹京都風行輦轂三提計權事著
條目簿牒放紛裁處彌速弊源窒除吏手歛縮平居與
人侃侃樂易遇事果行正色無避外服來朝欲自矜異
扳我官儀徼以殊禮人難其拒公立庭止且謂戎心浸
不可啟抗辭無撓卒正朝體人謂公才效于巳試餘刃
沛然銛若初礪使其且壽何向不濟今亡矣夫孰不揮
涕某䓁嘗以僚契幸茲交從義分之篤心照誠通良友
逝矣齎恨何窮緬慕遺徳徒留清風肴觴薄奠聊寄深
悰平生不忘魂鑒于衷
　　祭楊侍講
嗚呼古之儒者專門明經師學相傳異端不行末流既
敝小辯滋萌衆説譊譊講觧縱横孔鄭諸賢古訓是承
優入聖域闢其閈閎排斥異議傳注乃興由是㣲言皦
如日星後學尊宗視為凖䋲知其説者足以自名懿懿夫
子業專志精守經據傳先儒是程通觧六學早擅厥聲
由兹仕進躐取紫青僕射宣公時之耆英師友兩朝領
袖諸生士㳺其門皆為名卿子以髙第被其薦稱入侍
金華講勸西清惟我哲后好古多能清閒訪道眷于老
成惟子被遇恪恭壹誠專用師説開悟上明陟降二紀
便蕃寵靈陞官瑣闥躋職禁扄朝廷禮待均乎老更稽
古之力何謝桓榮天畀五福貴壽康寕為儒始終茲亦
鮮并今已矣夫歸于杳冥輤帷即路祖奠載庭言還東
國反𦵏故塋凡與嘗僚興言愴情清觴告訣魂兮是聽
　　祭劉丞相
嗚呼江漢氣清廬衡地靈孕奇擢秀良才是生公鍾厥
美逢時奮榮少也穎㧞性若天成倜儻魁壘稔于人聽
挾䇿藝苑來儀帝庭文學髙第名實飛騰其器既利其
發必異立朝勁挺不倚不陂施于有政流為慈惠江湖
之間民謡吏治帝用嘉之召還近次乃尹京轂撥煩無
滯乃貳台鼎預聞朝議中書政本國體攸係任以大柄
非賢孰寄公之登庸上尤注意躬當衆責不疚毁訾剛
果内持由義而濟委寵出藩亦諧雅志二邦偃息風力
彌厲膚體且强歡言自遂如何奄忽頽然長逝嗚呼人
生有涯寓形斯世旋復遷流詎非夢寐道信于時乃生
之貴神歸其本非殁為累惟公通悟固得于是人情怛
化徒懐風義奏訃來上中宸戚傷厚其賵典加以襚章
君恩始終拊存念亡瞻彼輤車言經甸疆精爽如在㳺
好未忘尊酒盈㫖爼羞令芳至誠是薦魂其迪嘗
　　祭王宫保
嗚呼人性之禀異其柔剛或失厥中非愞則强公履其
和外温内方行不詭激道無迎將文雅雍容冠映周行
歴踐世官無忝前良鉛槧職業勤勞不忘臺閣規撫時
推練詳國史善志裁成義例禁林起草乆參嚴秘擅筆
削之三長演絲綸之七制登貳公衮預聞政治啟沃嘉
謨奉行故事進不矜乎重任退亦安乎閒地洎執憲于
中臺復抗論于大議班聨為之􁒍動貴倖從而摧避盖
語黙之適宜亦始卒之無媿方告老以歸休遽委順而
長逝嗚呼吉人為善實獲于天富貴壽考德優祉全其
所痛者不及百年道既行矣夫何憾焉凡我甞僚徒茲
愴然聊陳樽簋之薦告訣帷裳之前冥寞可通神其聽
旃
　　代宋相祭王宫保
夫天下之逹尊者徳爵皇極之享福者壽考是為具美
鮮或兼全公以文藝博通行義修潔躋仕華旦則揚歴
于臺閣預議大政則練逹乎典章踐履髙危之塗優㳺
不競之地惟進退不失其正惟明哲以保其躬出守外
藩入侍清燕用之不侈于權利巳之不易于常操盖守
道能固自信不疑古稱善人在我無媿至于更仕任之
美則掖垣之顯華憲臺之權寄近輔貳公之貴尚書八
座之崇並中朝之要津極一時之清選公皆薦居世職
克紹前烈曁夫年至傳家請懇納致聖主嘉其止足時
論推其恬夷雖不及享期頥之齡遂喬松之志卒以中
壽歸全巨室茲可謂善始令終全名無玷者矣某並逰
榮路仰止才量痛故人之長逝嘆清風之莫追恭薦菲
儀罙傷永訣
　　代杜丞相祭范資政
嗟嗟希文于是已乎哲人巳矣孰不悲吁吾失我友天
乎祝予福善之報意亦何如我思若人才質美粹識通
道廣心和色毅政事文學聖門髙弟蹇蹇匪躬王臣之
義克全厥修以輔天子在天聖間猶為小官屬時無事
法弛禁寛論䟽利病書聞扆前上察其忠擢寘諫垣國
蠧民害造膝極言三黜無愠天下稱賢氐羌負固抗吾
王旅召還逺邦更帥西府令肅而壹士豫以附書責戎
酋虜氣敗沮果入請和復期其故告厥成功登賛台輔
亦既遇時知無不為修明百度更張四維銓度流品經
制邉陲事靡不舉政無闕遺始進以勤竭精宣力俄罷
而休謂冝偃息忠臣惓惓逺不忘國王事一埤為我心
惻寒暑交侵中若結轖東徂不歸大病俄革嗚呼大名
罕兼五福難具人得其薄我享其厚仕歴三公不謂不
偶年過六十不謂不壽所可惜者居位未乆經濟之謀
莫克盡究今亡矣夫餘慶在後某也無似處時寡與辱
爲交㳺聲氣相許契闊晩途南北脩阻不意一别乃成
今古君䘮在徐我居于宋欲往莫得臨風愴慟言念平
生奄忽如夢薄奠寄誠心焉茹痛
　　代張端明祭范資政
元間積粹降爲賢智華我王國居然廟器生都顯榮殁
有徽諡全斯令名在公無媿公之處躬挺特不羣倜儻
大志上干霓雲䇿名從仕英稱動人人皆謂之才宜致
君公為文章㩀經守道時務華淫我尚體要論述古今
發明世教非苟知之亦思允蹈公為諫官慷慨敢言自
下劘上弗屈要權帝用嘉之擢寘禁聨終靡悼害三黜
三遷公殿西陲歴更四帥躬提成師瞻威遐裔羌戎卒
和請降納質我實尸之時爲長利公登廟堂佐佑聖皇
更賛二府弊革維張肅將朝命拊循邉疆務在經逺
煖席未遑公之出藩時乃均逸不詘下遷首公如一詔
條敷宣民隠勤恤身居江海心存王室公適逢辰且更
大用疇不屬之宜夀而寵云胡靡沈摧我時棟人之云
亡士倫所痛某早嵗之幸辱公周旋鄉閭相從日接燕
閒洎登禁闥甞從内班昨麾武林復踵于賢朋好之篤
晩乃益堅議論相直中無間然江干交臂俯仰二年何
言此别遂成終天薄祜多難家遭艱釁廬居睢陽咫尺
徐鎮聞公之䘮百感交進欲往弔之滯留為恨言念平
生聲容未忘設位寢門悲酸盈腸遣使致奠蔬肴絮觴
精誠不泯歆此令芳
　　祭呂侍講
鼎族華裔載德秉誼慿承慶靈是生俊乂顯允惟君挺
竒㧞類亷方閎深華國之器壯志矯矯吉仕登朝考室
肯基有服王僚藹乎令聞卓爾孤標頡頏一世凌厲層
霄渠閣校文義類有條詞垣演誥德音孔昭進階嚴近
出殿藩郡帥鉞抗稜戎穹感信仁風四方歡謡三鎮還
尹日畿并䝉河潤亦既罷煩沓承乃眷進讀金華侍㳺
清燕臺閣規撫素號詳練旋更典領莫非華選爰彰美
才見推諸彦在昔先正佐時積勲勤勞二紀迓衡秉均
英聲未泯餘德在人我踵厥武佩荷紫宸天子命之曰
惟帝臣時亦稱許當繼相輔璠璵之寳始入天府榱棟
之材未陞堂礎康莊方馳崦嵫忽暮彼蒼難問殱良何
遽才志弗就命力誰預仁者有後兹言則然允若而家
積厚于前一門盛美諸季蟬聮奕葉流光有嗣象賢君
子之澤曷窮其源如古所記魯臧漢袁某䓁乆接餘塵
幸偕禁籍官或嘗僚情惟莫逆初聞告歸俄痛疾革詎
期信次乃異今昔素旌翻翻東去都門哀歌咽歇祖翣
愁雲何以致誠挹彼清樽何以洩哀寄乎斯文
　　祭陳侍中(代宋/相)
若夫剛方直清上賢之性温恭誠懇君子之行公實得
之氣全守正積是具美由孚善慶矯矯勁質來儀聖辰
喬梓修榦璠璵粹温爰在初仕藹其令聞逺守一麾抗
䟽天閽幄帷大議極陳本元先帝嘉公峭直敢言越從
遐陬擢寘諫垣皇上謂公朝之懿臣登輔大政弼于一
人顯允先正勤勞王國參預近政時推邦直清風未泯
仍世載德至公益大遂冠樞極公卿不慚父子善職公
爲大臣體貌嚴粹正色于朝不懈于位進惟主知退無
外比兩當鈞衡權任在巳心持公平孰疚毁譽䋲以古
人奚求勝彼公之處躬謙謹畏栗言無易由動以禮率
萬石謹厚博山慎宻既明且哲克保終吉還政之請不
待年至典冊命之三公還第優㳺餘年方諧雅志胡不
遐壽頽然遽逝奏訃初上中朝愴悲趣駕臨奠恩加等
彛衮衣貂冠命以襚之君臣終始千載一時公塋近郊
連岡崔巍築闕道旁再世安兹芻塗即逺龜筮告期徘
徊赤車駟馬載馳凢我甞僚永懐清徽音容邈矣興言
涕隨薦以清觴靈其格斯
　　祭張宮保文定公
嗚呼景德後元協洽紀嵗連珠耀芒鶉火之次鍾秀于
人爲時之瑞矧在九秋天晴氣霽月正下絃光連五緯
公生是時得天精粹金聲玉質渾然國器岳立淵渟出
乎倫類剛則不折柔亦不廢危行危言可止可仕兩䇿
賢科簡在仁帝四入内庭晩登三事並嵗諸公孰不隆貴
或踐亨衢半途而逝惟公始卒德充福備七紀康寕閒
堂遂志一品晏安萬縁泯棄不怛物化考終蟬蛻生禀
純靈没全浩氣騎箕入昴孰知所憩文定之名空遺永
世藐是孤生早縁素契爰自弱齡獲聞教義提擕成就
愛均子弟每侍燕閒兩忘年位名理之談或容難議間
闗雖乆音書杳至昔聞公䘮適拘朝綴臨弔無從荷恩
有地今叨守藩過公里第言瞻松檟交揮洟涕一觴薦
誠百感中萃永懐德音没齒無替
　　又
惟公禀德河嶽王者之輔出而逢時道則靡阻初來公
車晁董首舉言配乎經行應乎古禁垣黄閤雍容歩武
逺猶閎議沛然孰禦公出在外心留帝所惓惓懐忠盡
言不顧剛必摧之非柔則茹惟是全德一代之矩矧我
先公金石之契臺閣同升道義一致伊昔侍側話言在
耳辱登公門垂今四紀出處契闊造請莫繼謂公難老
天錫之祉遘疾未㡬孰云不起訃來慟哭我則何巳薄
奠致誠尚或鑒此
　　代中書祭秦國公主
帝唐之盛女曰娥英爰周郅隆王姬振聲粤我仁祖跨
唐軼周温温太主實茂芳猷惟主之賢慈和柔惠其質
蘭薰其儀玉粹結愛帝后孝恭天至執勤傅保言容日
備徃擇好逑屬在下門恩降下嫁禮視維藩爰開湯沐
爵命再頒成此肅雍車服以蕃寵冠三朝義先近戚帝
錫之祉光華赫奕云何不淑遘疾斯亟捨此明辰歸于
厚穸帝念仁姑曽不永年悲興長樂痛軫慈顔奠䘮制
服追愴親賢邇臣督𦵏卜吉新阡肅肅惟裧嚴嚴鹵簿
神閨啟銘扉斿即路潔此餚羞奠以清醑菲誠是將明
靈斯佇
　　代中書祭唐參政
致祭于故參知政事贈兵部尚書唐公之靈惟公禀江
漢之粹靈挺荆衡之材秀來儀上國自致青雲在仁宗
朝以峻節清規擢踐臺閣登侍禁嚴在英宗朝以重名
逺畧入長風憲出臨藩州今天子綜覈功名寤寐賢畯
召公方面委職計庭不及一時參輔大政惟其彌綸之
藴施設之宜資適逢時而命屈于中壽才可經逺而卷
道于半塗公之云亡國之不幸兹所以甞僚之列周行
之間靡不茹痛于哲人而齎咨于遺直也命龜協吉輤
車云發酹以清觴愴乎永訣
　　祭秦國太夫人
粤若人倫之美惟德及齒婦道之榮在夫與子展如夫
人備于是矣夫人之生禀質柔明始自華胄歸于名卿
宜其室家是鍾慶靈毓我邦傑為時宰衡君臣一徳旦
暮千齡夫人之賢辨通明智酒醴澄潔蘋蘩助祭季姜
通逹行必由義鄒母善導處亦擇藝閨風嬪則流徽當
世夫人之貴圭黻一門子登上台女從大臣衮服承顔
副笄寕親晨羞列鼎昏定重茵階庭獻壽婦孫詵詵惟
先令君徳履有素命不副才位止郎署君子之澤乃詒
厥緒夫人克終享其榮祚朝尊元宰家承異数陪封大
國冠班外婦嵗時入覲特隆眷顧壽歴耄期體彌强固
委化而終伊神之祜夫人之亡哀戚道旁相君摧瘠天
子嗟傷詔加恤典宴輟春觴内嬙視斂王人治䘮旬浹
之間弔使相望婦之貴者前誰比方是亦徳茂乃兹流
長某等並逰相庭恭承母德教義所敦頌嘆無斁今聞
轊車言歸厚穸笳挽盈路羽儀連陌聊停繐帷一奠殽
醳至誠是薦神其來格
　　又(代執/政)
惟靈以淑質異禀克生良奥之家以懿徳令儀作嬪華
顯之室動遵圖史行為楷模蘋蘩事公侯之宫輻軸知
將相之事毓我元輔登于上台千載之聖賢相逢一門
之忠孝兼備雖民心屬望本王佐之髙才而朝寵載加
推母慈之善導是以襲封號者二紀冠嬪班者七年膳
羞㫖甘食萬鍾而無慊康寕夀考享五福以斯全方且
榮鼎茵之在前祝椿靈之難老極是孝飬樂乎盛辰何
生理之有涯遽歸全而委順相君鉅創宸扆驚嗟厚恤
而紆詔函臨宴而罷朝㑹内司賔省其歛服大謁者治
其𦵏儀恩禮之隆本由乎上眷命婦之貴絶比于當時
終始不移哀榮斯極某等備員公府接武相庭早聞積
慶之餘竊増嘆企今愴遷神之逺祗益摧傷望祖紼以
致誠潔壺觴而為酹芳魂不泯嘉薦是歆
　　祭歐陽少師太夫人
彭城郡太夫人之靈挺生徳門作嬪良人閨風閫儀睦
于宗婣淑質懿行宜爾子孫恭則順婦賢則慈母鍾慶
令子爲時良輔立朝汲直出藩召父躬扶板輿尹兹留
都羞飱潔膳昏定晨趨華髪垂堂家人愉愉承顔順色
能竭其力曽未百年遽䘮賢徳徽音巳逺孝慕何極太
夫人之生既福且榮大郡䟽封再加寵名六紀歸全亦
謂遐齡厥日惟吉輤車南出翩彼丹旐挽乎素紼哀動
路人慘變朝日某等咸以備員趨府踰年實事令子有
惠有恩聞夫人䘮孰不澘然哀意難見敢致薄奠聊寄
悲酸非取豐腆靈鑒如存享此誠薦尚享
　　又
惟靈夙禀柔儀内藴懿徳歸我良士是生哲人湯沐啟
封再被絲綸之寵㫖甘為飬奉承晨夕之歡方享輝榮
遽傷殂逝眷留京之諸吏實子舍之嘗僚獲遵尹正之
規素欽賢母之範旌車南邁傷永閟于徽音肴醑致恭
敢少陳于菲禮芳魂不昧歆此至誠
　
　
　
　
　
　
　
　
　
　
　
　
　
　蘇魏公文集巻七十
欽定四庫全書
　蘇魏公文集巻七十一
　　　　　　　　　　　　　宋　蘇頌　撰
　祭文
　　祭杜待制(代歐/陽)
故慶州經畧待制杜公之靈惟公之才時推佐王有文
有武萬夫之望頃自郎署使于南荒夷䝤震讋請命不
遑更鎮北地威懐西羌戎有犯命立寘斧戕邉陲晏然
帝稱其良如公之賢宜壽而臧胡爲不憗今也則亡秋
風蕭蕭汴流湯湯扁舟西來載公之䘮故人守土逆于
河梁一奠致誠我心増傷尚享
　　祭李賔客
故留臺賔客李公之靈若夫三品通班五紀中壽惟公
享之福善之祐聞望在時清白遺後歸全美名殁且不
朽逺日啟塗素旌引柩一奠薦儀哀誠莫剖尚享
　　祭杜監簿
将作監主簿杜君之靈挺生慶門禀服義訓初仕卿屬
方廣家聲灼灼其華秀而不實割慈天性均愴路人薦
以菲儀達乎幽壤尚享
　　祭王秘校
嗚呼予與子直世篤朋契越在稚年㳺從講誼兩家情
親各有兄弟輦寺同館秋闈並試爱子襟懐脫落閎肆
嘉子文章俊雄雅麗謂如子才必用于世吾儕齪齪曽
莫跂至不見数年聲名益熾先後相望並收科第子尉
宛丘予職京師傳聞治聲民歌詠之竊私嘉歎有友如
斯子罷陜官予方忝麾承以疾苦相見無期既來汝隂
子以䘮歸不見神鋒乃見裳帷興言愴慟涕洟交頥念
昔相從情彌眷眷二十餘年流離憂患同輩㡬何㑹而
復散今乃與子生死間斷長年多感動増喟嘆況復懐
感心摧意亂邊城子居鯛陽子藏日月有期吉在仲商
㓜子未立母兄治䘮交友來吊撫事悲傷肴醴奠之詞
以侑觴
　　祭王侍御
惟公德業之茂資歴之美盖有朝廷辭命諸公状誌賛
之詳矣固非晩生末學所能稱述其彷彿也重念曩以
世契獲拜座隅復得與公諸子交㳺義同子姓是以䝉
顧之厚不與他比今兹守郡見公松楸感舊愴懐不能
無慟恭奠薄醴以薦丹誠
　　祭韓殿丞
夫以萬石承家累葉濟美能用優學仕于明朝振鷺在
庭早通于閨藉左魚為郡巳試于吏能方将凌厲亨衢
顯揚先構才用既適志局叵量降年弗長中道而畫相
君動猶子之戚士友傷秀林之摧輤旐将歸豆觴為奠
來歆菲薄用表信誠
　　祭故潁州通判鮮于都官
嗚呼君之立朝淑慎端純君之奄忽哀感路人藐爾諸
孤㷀然老親頼君以生天胡不仁既奪其壽其居則貧
翩翩旌旐潁水之濆酒醪既酌薦爼交陳詞以寄哀聞
乎不聞
　　祭張職方
惟公行實内緼名爲衆聞學以干禄忠而事君孰謂中
道遽䘮仁人公之季弟與余同第今又同官實敦厚契
聞公之亡澘然隕涕徒臨殯柩音容莫際魂其有靈歆
此誠意
　　祭外舅辛駕部
昔公守遼旌斾去國秋郊莽蒼愴離行色昨公罷郡還
朝有期日望西域車音何遲忽見公書情罙眷眷語以
疾革留于南甸初聞驚駭恨莫得見曽未旬朔遽罹禍
變人生契闊固不可量自昔别公膚體方强豈伊三載
乃發公䘮一念及此百憂盈腸嗚呼哀哉公之業履清
方粹美孝稱閨門道信閭里人皆趨時我獨用巳甘節
令名始終無毁公之涖官嚴而不殘䋲吏以簡敺民以
恩柄臣薦之才宜治煩三郡風績遺爱猶存天于善人
慶常在後才不必貴賢不必壽古皆有死磨滅誰究惟
餘徳澤殁在不朽公之世胄義烈相承忠獻之裔雜遝
簪纓晉國諸孫亦既顯榮朝閨郎舍弟聮兄繼公有令
子是詒是似伯也實才自爲良吏仲也多文足致名第
肅肅清風兹焉不墜某早以愚藐獲奉姻逑名非蕭咸
愛同張侯風期相許恩意綢繆追念平昔容音莫留帷
堂在望奠觴遥隔馳兹絮漿貳以肴核禮毋菲廢哀縁
情極魂鍳不忘歆此誠愊嗚呼哀哉
　　祭外姑髙夫人
恭惟夫人之令徳壽考柔聲懿範某巳紀銘于石傳告
來裔非兹詳言而後信也顧惟鄙陋叨預姻列蒙被厚
愛二紀于兹而以薄仕覊縶得侍几席者曽無㡬時恭
聆訃音愴恨何巳又聞巳得吉卜合祔先兆復以匏繫
朝籍不獲躬陪執紼之末追念音容永隔泉壤恭託薄
酹用将㣲誠摧痛在心神其來享嗚呼哀哉
　　漏港灘祭男穎士
三十一郎穎士之靈汝生十年而警慧超特盖有過人
者誦書秉筆志趣已髙承順親顔未嘗譴忤而又奉侍
太夫人朝夕不離左右衆人知汝為孝子矣應接中外
吾方有頼于汝吾遷東陽汝喜其行不幸道途遘迍遂
罹覆溺之患䘮爾淑質時我之辜觸事寃摧痛徹五内
以爾之夙悟早成雖遭横夭必不至于為妖為厲使人
惡忌固宜證無生而入有生應變而現當為賢而為才
光顯将來不然桐山之髙嚴臺之清可以㳺神接靈與
川岳並秀亦汝之素情也寄殯佛舍倍愴吾心拊棺致
誠一慟永訣
　　祭亡妹張氏五縣君
爾生有懿淑之質故先君僕射特鍾爱焉早孤不天予
主宗事為爾擇配乆之始歸呂氏呂大宗也爾能恭順
協睦不失婦道未㡬而䘮其夫予以爾又歸張氏張志
士也爾能淡薄静専克成夫志不幸復失良人以子㓜
未立來還吾家予方謫守東陽奉太夫人之官爾實在
親側晨昏就飬宜無慊于爾心也今者舟過漏灘忽有
覆溺之患實予薄祜致汝無辜寃痛號呼不能止抑爰
以吉日塗厝于新定佛舍惟是窀穸之事則張氏有墓
可以歸𦵏矣呂氏有子可以承祭矣冥識不昧必知所
依臨殯致哀心焉如割
　　祭甥張氏子念二郎獐老
爾父懿行清文士林之傑既不克施于時中道而隕神
理祐善謂宜鍾慶于爾躬未易量也方從母氏歸寧我
家且使就學以成爾善不幸道途罹覆舟之厄遂致不
救寃痛摧切我心如何權厝僧坊又從爾母氏之柩酹
以薄酒用寄悲懐
　　潁州謁廟
刺史奉天子命長臨一郡境内之祠禮當有事必修謁
而後敢治惟神福民祐善一境所依頼奠獻之數不敢
缺也
　　南都謁廟
伏以大火故墟興王奥宅建都立國主社與民明神是
依命祀攸謹致恭謁欵舉有常經某近忝授符爰兹守
鑰初臨署位君命斯䖍越瞻嚴祀望祭惟舊敢用羞幣
祗薦懇誠所兾聰靈歆此菲薄誕格純嘏孚祐兹邦非
惟長人獨受其賜
　　又
某忝被朝命獲守郡疆肅瞻靈祠實奠奥壤適兹臨涖
之始敢薦吉蠲之誠仰欽明神大庇庻士惟時降福俾
民用康祗報鴻休敢怠常典
　　南郊禮畢祭諸廟
此者國家精禋太室配帝圓穹熈禮甫成大賚斯洽眷
靈祠之遺烈飭守吏以備儀祕薦苾芬庻陳昭報諒惟
神鑒歆此德馨儲福祉于生民息沴災于列境和平之
格遐邇願同
　　英宗皇帝即位祭諸廟
此者皇帝祗遹先猷嗣隆丕構霈宣大賚敷告多方
欽修三止之宗祗欵萬靈之奥勅守臣而致禮在祀典
以必䖍爰罄吉蠲用嚴昭報仰祈聰鑒備享徳馨相邦
祚于㤗寕擁神休而錫羨唯誠所格雖逺必通
　　祭雙廟祈雨
唐故張許二公中丞之神自昔至徳之初公以忠果殞
于睢陽後人感慕風誼祠而享之于今且三百載而嚴
奉如存者得非以公生旣有禦災捍患之功殁當有遺
芳餘烈福于生民宜乎嵗時報祈載在祀典不為無益
也今渉秋閔雨将害粢盛某為長人惟兹是恤心雖深
念而力不能救是敢夙夜齋戒致禱于公公既血食此
邦惟民是依固宜享于潔誠應以甘澤使巳稔之稼槁
而復茂将耨之種時其稔登繄公之賜也公其鑒此
　　祭喬太尉廟祈雨
漢太尉喬公之神合宋之境古祠以十數其最為民所
向信者公之神也去嵗冬旱某始齋祓請禱祠下未信
宿而獲雨雪之應于是嵗時報賽未甞懈于禮焉今年
自六月不雨至于仲秋禾菽既秀而将揠來麰巳種而
不入農疇咨閔某實念之不敢不再告于神惟神既嚮
受報于民固當恤此災沴復興雲雨潤澤一方使時無
艱食之嘆然後神享豐盛之祀益無媿也
　　祭喬太尉廟謝雨
惟公特起睢陽逮事漢室威名振于郡邑勲勞顯于朝
廷當官靡憚于權豪外學不懐于仇敵有知人之鑒則
時雄慕其徳有息民之志則夷貉肅其强至于屈邦君
之尊以徇幽人之節可謂通矣割幼子之爱以除質刼
之患可謂果矣其懿績殊勲伯喈之銘見矣其令謨明
訓孟徳之文備矣故去世千禩而英風凛焉梁碭之間
里名未改陵墓之側喬木猶新肇彼京都巍然廟貌春
秋奉享典令具存昨以急景窮冬愆陽為沴天澤差候
而弗作時令當寒而尚温顧惟長人莫遑寕處徧走羣
祀交薦令芳緬瞻故墟黙致精禱以公生而利澤天下
殁而血食此邦必能顯如在之靈動至誠之感曽未經
于累日果獲應于其雱千里王畿畢流于滋液百嘉生
物咸逹于枯荄冥況如斯誠心敢怠是用躬率僚吏潔
滌牲牢咸造閟宮祗陳奠斚少通精意用答神休尚期
嗣嵗之間更頼隂功之助冀風雨之時若俾粢盛之畢
登則夫賢傑之威靈亘古而不泯吏民之祈報以時而
益䖍豈不偉哉
　　祈雪
嵗云暮矣時宜固隂而天澤未臻冬温為沴地爽膏潤
民虞熯災封圻之間神靈斯主是用祗祓殽醴恭陳懇
誠兾隂隲之下通格至和而來應使同雲之瑞邑自府
以皆流則潔粢之心吏與民而敢怠至誠之望神其鑒
茲
　　謝雪
昨以候戒迎冬時愆膏澤爰陳嘉薦致禱嚴祠曽未浹
旬果獲冥應其雱之瑞巳洽于農疇休證之和抑由于
神造敢具芬馨之禮少陳報賽之勤兾與齊民共䝉隂
隲
　　祭喬太尉廟祈雪
向以渉冬愆亢編户愁嗟不遑寕居是有齋禱今兹時
雪猶及天正萌甲稍滋均種不爽敢具嘉薦聿恭誠報
䖍佇丕應嗣滂甘澤兾獲豐楙以康兆民昭事之勤敢
懈常禮
　　祭諸廟祈晴
封圻之境綿數百里生齒且億仰于嘉生今兹嵗成水
潦洊降菽粟被野稔而未穫田萊既汙種將弗入而隂
曀彌月淫霖數來天灾之行實自人召幽有神化主宰
其間夫政事失時咎由守吏粢盛不告職在有司編户
何辜反罹于害長人無狀當被其責敢用䟽瀹祗薦懇
誠惟神聰直為靈惨舒是任宜恤羣望收霽層隂使收
登不害于有秋播殖無妨于嗣嵗豐和期報祲沴畢銷
民獲阜安繄乃有神之賜
　　又
雨之霖淫二麥垂害必有所以戾隂陽乎今天子聖神
恵慈以䖍天命以仁下民宜無是得也傳稱宋大水公
曰孤實不肅天降之災今刺史古諸侯也千里䝉病咎
将誰執潁之人荐饑者累嵗祭祀不豐禮節不舉此即
開霽尚大有年倘刑罰鮮中實歸守吏神其鑒之
　　祭張公龍王廟祈雪
祭于張公龍王之神伏以應龍之徳神化無方静而淵
潜則其用莫見動而天飛則其利尤博故大易之所賛
三聖之所述其至徳盛美豈虚也哉潁之近境地有靈
泉神物所蟠廟貌斯在風俗向信州邑報祈嵗無饑㓙
實頼神貺今亢陽為沴雨雪不時嘉種將枯民用咨怨
某受天子命作吏于兹惟民疾苦之是憂惟時災𤯝之
是恤所以夙夜惶懼將祈于神案俗舊儀挹彼源液惟
神昔嘗應化于是邦今則血食于一境必能奮起利用
隂運化工驅風召雲灑潤流澤使千里浹洽五稼滋茂
時格和平人叶康靖非獨守吏䝉其福釐抑所以延神
休于無窮豈不偉歟
　　祭張公龍王廟謝雪
近以冬暘為厲農畆愆澤徧走羣祀未獲嘉應粤瞻淮
壖盖有龍穴嘗顯異跡奠此一方爰徇民心遵用祠法
靈泉甫曁隂雲遂興雨雪其滂逺近告足恭惟龍徳潛
用利見莫測豈守吏虚薄所能感動因荐肴醳昭報神
休兾無後艱以永賜貺
　　祭諸廟謝雨
向以自秋渉冬旱氣為虐並走羣望嘉應猶虚所以夙
夜祗懼不遑寕處念人事之未盡不敢歸之于天時恐
誠意之未孚不敢慢之于祈禱果蒙神鑒爰降甘澤田
疇稍蘇播種漸入廼㳙吉日用荐嘉牲昭報厚賜以光
靈德尚兾滂沛之惠無為後艱登成之祥亦兾冥助
　　祭張公龍王廟謝雨
向以常暘寖諐歴時不雨農疇罔闢播種後期雖徧請
于近祠尚有遲于嘉應俯因衆欲單竭至誠顧瞻靈湫
實惟龍宅挹兹泉液置彼淨方罄夙夜以致䖍迨浹旬
而非懈隂雲甫集甘澤沛然長人之心少獲寕處千里
之廣頗遂膏蘇因荐醑肴昭報休惠光令名于不朽兾
丕祐于無窮
　　春祈嶽廟
惟帝作鎮岱宗奠居震位眷言兹土夙奉嚴祠仰慿威
神大庇生聚春陽戒序精意告䖍式竚善祥普安氓俗
俾嵗時之有獲庻瘥癘之潜銷遵奉鴻休益䖍大報
　　春賽諸廟
伏以壤地千里畫為封疆必有神鑒隂為主宰惟是春
秋嵗時祈報之事載于禮式守臣奉詔豈敢怠常惟神
歆此馨香賜以冥祐使嵗時無水旱之沴疾疫之灾繄
乃有神之貺也
　　秋賽諸廟
伏以州壤千里山川之神禮有常祀為守土者當奉事
焉夫神者惟民是依民者惟神是庇今嵗事登稔時無
凶災實由神之賜潔粢豐盛薦享不匱亦為民而報也
聰直之靈庶㡬其聽之介以景福使無後艱實守吏之
幸矣
　　祭勾芒
惟神體配乾坤功施先稼條風啟發脉土震渝俶載有
期早晩宜示庶禳疵𤯝將獲豐登
　　祭土牛
爰出土牛示農早晩因兹肇序恭薦令芳教民有初抑
用敦本神其昭監佑以善祥災沴不生蠶稼登茂敢忘
毖祀用答純禧
　　又
條風解凍陽律兹始土牛著象以示農耕惟神協輔帝
功發育生類用是昭荐黙祈純祐宵雪屡降壠苖既滋
庻蒙善祥克遂豐衍民食無害蕃禧所臨敢忘禋祀祗
答靈貺
　　祭魏武帝
帝肇興王業大庇生人血食此邦威靈如在式臨春序
䖍奉祀儀冀錫繁禧垂祐羣品民所仰止神其格思
　　祭窮后
神官有世功廟食此土方春發育潔祀神靈䖍奉國章
載陳牢醴冀蒙丕祐普及黎元以時降康慰民望嵗報
功之典吏職敢忘
　　祭城隍
神奠守封疆實司水土惟城郭溝池之固頼聰明正直
之依式届仲春聿陳嚴祀冀曲垂于靈貺期永庇于民
居
　　祭牛龍
神以坤順之體協乾剛之靈瞻彼城隅奉兹廟貌仲春
戒序薄祭致䖍冀霈澤之時行慰庶民之望嵗
　　祭五龍
神四靈之長五方是司肇興風雲繁育稼穡適當春仲
用展祭儀冀時澤之不愆俾嵗功而有獲
　　祭土地
神施生庶品大庇羣倫式瞻靈祀近奠公宇仲春戒
序薄具告䖍敢祈及物之功曲降順時之祐
　　祭天王
神佐命上穹奠居北落䕶連營之勝氣夙仰威靈鎮堅
壁之嚴闉式遵䖍奉仲春届序薄具致詞敢冀神聰洊
降時祉
　
　
　
　
　
　
　
　
　
　蘇魏公文集巻七十一
欽定四庫全書
　蘇魏公文集巻七十二
　　　　　　　　　　　　　宋　蘇頌　撰
　雜著
　　厯者天地之大紀賦(聖人以通/天地之數)
昔聖王建官司地因象知天推厯用明于大紀考星咸
自于初躔合三體以為元成書最宻舉二篇之定䇿備
数無愆古有善談載于前志因太初創厯之首述往聖
知時之義莫不䆒極象數精窮天地有時以紀夫啟閉
有日以紀乎分至躔離弦望也于此而為正晦朔昏明
也于此而攸示下可辨乎斗建上靡差于辰次惟君審
璣衡之運所以緒正于元功使民知寒暑之來然後順
修于時利況夫厯為一嵗之本紀明太極之基惟精祲
之至妙豈深思之與知必也迎辰以䇿定晷于儀帝舜
則羲和而分命顓頊則重黎而是司皆所以凖厥二氣
乗于四時聖有作也人皆度之制自清臺得舉正履端
之要職由太史盡觀文察理之宜若乃辰集于房日窮
于紀孟陬既協于月建攝提亦隨乎杓指國將頒正朔
以為令王乃觀情性而順理章蔀元之書兮著于彼子
丑寅之正兮見于此可以察發斂于未然定慘舒之所
以推其生律子陽午隂而互分治以明時春作秋成而
是擬且夫天之運也日與星而代逢地之道也柔與剛
而莫窮非乃聖無以探其賾非立法無以舉其中我乃
錯綜氣候參稽變通起建星而運算故積嵗以成功考
連珠合璧之辰得名尤邃應大呂黄鍾之統立道斯同
用能鉤校舊儀審觀新度成敗因之而遂紀氣節于焉
而可歩于以極隂陽之大端于以備五六之中數亦何
異魯經比事舉二中以嵗成羲易窮神合五位而象布
後王以是知厯象不可不審經紀不可不循或立元而
謹其始或節事而授于民馮相則致乎日月保章則志
夫星辰以定五十五數以通三百六旬所謂見道而知
治何患以天而占人彼為刻漏以考中星但紀曉昏之
度處璇璣而觀大運盖明氣候之因猶未若測運動于
二儀齊往來于七政建乃星紀先夫算命吾皇所以監
古厯之尤䟽頒新書而考正天人之際因以明焉乃知
夫作者謂聖
　　省題詩(象載/瑜)
一人敦至化象載效嘉祥美澤昭仁感皇華顯道光再
馳聞檻檻無外表洋洋華轂初彰瑞椎輪異服箱器車
雖比美泉露豈同方荐廟歌休徳神靈祉式揚
　　南廟䇿問
問周制王畿千里其外則九服諸侯之地也而周禮所
載六卿之屬三百六十皆王朝之官其名氏之繁密典
掌之閒冗若司市校人賤者之事皆命大夫僅乎數百
隣長比長才治五家皆命士故至于萬人夫以千里之
畿四郊郷遂園㕓場圃之外為田十有一等官府之給
六軍之衆封賞之地皆在其中其餘以食萬官宜若不
足而當時行之為便凡九正之歛致財賄之入亦寡矣
而大祭祀大賔客大軍旅大田役四者之勞無有虚月
度其經費盖不訾焉而當時不言其乏我國家統一海
内四鄉萬里皆為郡縣一毫之賦悉歸縣官司㑹核入
宜若有餘然其設官自省寺至于州縣不過萬数比周
亦簡矣而議者猶病吏員之冗勞于供億至于郊廟祭
享数簡而禮畧朝㑹宴飲嵗不過二三師田講武稀闊
而不行軍興調發不聞于警急方古無事矣而財用未
嘗羨盈昔周以千里用而足今以天下用而無餘其故
何也豈今之經制不得其道耶将周官之載為虚文耶
願陳所以異同之說以輔當世之宜
　　又
問孔子曰如有王者必世而後仁又曰善人為邦百年
亦可以勝殘去殺若周至成康漢至文景唐至貞觀皆
有國未数十年而仁政洽或刑厝不用或斷獄数百或
報囚十九古稱至治之極何以尚兹宋興百餘年矣祖
宗之休徳主上之仁聖未嘗不以恤刑慎罰為意獄一
有疑縱以予民吏或用法深故則廢而不錄如此刑冝
省矣然而天下嵗報重辟常不下二千其間忿爭賊害
剽盜陵奪甚者骨肉相殘甘心仇怨皆法不可緩者習
俗流敝而至是耶且必世之仁于周漢唐見矣以我朝
之隆盛獨不見其成效歟至于善人不入于室猶能止
惡而歸善以累聖之求治反未能致茲其故何也夫移
風易俗使天下囘心向道盖儒者之所願言也盍陳古
所以致治而今所以未能省刑革敝興仁必有本末幸
悉言之
　　又
問孔子曰如有用我者期月而巳可也三年有成孟子
曰師文王大國五年小國七年必為政于天下矣此言
為政者導民有漸非累乆則不能成功故周公相成王
六年然後制禮作樂以致太平是也而伯禽封魯三年
而報政周公曰魯後世北面事齊矣又公孫𢎞報漢武
曰周公期年而化臣尚竊遲之此則為政尚乎速也彼
大聖賢且猶期年而為政必三年至于七年而後成功
伯禽三年乃以為遲何也太公五月信未洽于民周公
何以知後世齊强而魯弱公孫𢎞才不及古人而以周
公為遲然其相漢之迹其效何若此學古者所悉也試
講論之
　　李惟㡬改字說
李君名惟㡬字景純問于予曰吾幼而名壮而始字夫
字所以識其名而稱表之古人又從而有規誡之說今
惟㡬之字景純既無以識惟㡬之義又非所以稱表規
誡之道吾將易之乆矣願吾子擇其宜稱者為惟㡬之
字焉非特以其所表然亦將蘄所謂自誡者于吾子耳
予始重違其請又推朋友相字之說在禮則然而况李
君才具優敏心志通逹䇿名從宦有文而能政斯足稱
道者又予頃年與之舉進士以里中子論交甚篤則正
名為字之說今不得而辭也夫所謂㡬者在事隠㣲而
與知之之詞也故易曰㡬者動之㣲吉之先見者也書
載大禹之謨曰惟㡬惟康云爾者盖禹戒舜念慮㡬㣲
然後保其安康之謂也又舜作歌自戒亦曰惟時惟㡬
者舜以庶工既諧事之當戒者惟在知時㡬㣲而巳而
仲尼稱顔子之善曰其殆庶㡬謂其舉動言行能慮之
于㣲則其著也蔑有過事之謂也是則㡬之為義逺矣
淵乎古之聖賢之治天下也事君也修身也未有不念
于是焉而臻其極致也且聖人之㡬緼乎誠明賢人之
㡬發乎思慮緼乎誠明則不思而適乎中不勉而同其
道所謂知㡬其神者也發乎思慮者由勉焉而後得戒
焉而後弗失其顔氏之庶㡬乎在易則曰不逺復在禮
則曰擇善而固執之夫行之而弗思何曰能復復之而
弗慎何云固執盖顔子拳拳于斯未嘗少過故謂之殆
庶㡬者豈其思之詳而慎之至也歟噫事之未彰横乎
思慮是雖聖人賢人且猶念之戒之勤勤若是況衆人
而不慎哉李君既求字于予因以求其自誡是不忘乎
立身之道也予又以朋友之義不得而讓故原其說兼
舉易與書之事以告之而命其字曰仲思庶乎李君早
夜念焉逺慝而就正由是而之道云爾
　　題鄴侯家傳後
相國鄴侯家傳唐亳州刺史李蘩撰述其父泌之事迹
起天寳被召中間遷謫迄貞元中終于相位其所論著
甚悉然與唐史小異文字亦有不倫次者盖蘩以罪繫
獄謂其將死則先人之嘉謀宻議遂不得傳因得廢紙
敗筆于獄吏以成其藁且戒家人令求大手筆别加潤
色後亦不果今崇文本第一至第五揔五巻尤為踈畧
大類抄節臣以私本校正凡增補数萬言以充定云
　　題枯木賦
枮樹賦故龍閣壽春魏公家傳云褚河南書其巻末題
識止云貞觀四年為燕國公書而無書人姓名予按
徐浩書品云中宗時中書令宗楚客恩幸用事嘗賜二
王眞跡二十軸因製為十二屏以褚遂良枯樹賦為脚
大㑹羣賢張以示之薛稷崔湜輩見之皆廢食嘆息騐
此賦河南書明矣然既用作屏而今本乃横巻豈非後
之好事者重装背以便緘藏耶抑河南書此賦自有别
本耶不可復知也觀其筆力遒媚頗逼二王非河南不
能為也而學者多云燕公于志寕也按志寕曾祖謹仕
周開國封燕志寕貞觀末始襲祖封而此賦乃在未封
前豈當時公卿自有封燕者而史失其傳耶或志寕嗣
封當在前而書傳記之誤耶又不可得而詳也予愛玩
其書因究其本末而誌于後
　　題維摩像
張彦逺古今名畫記所載顧長康傳云興寕中瓦棺寺
初置僧衆設刹㑹請朝賢鳴刹注其䟽時士大夫莫有
過十萬者長康素貧打刹獨注百萬衆以為大言後請
勾䟽長康曰宜備一壁遂閉户往來一月餘日畫維摩
詰一軀工畢將㸃眸子乃謂僧曰第一日觀者請施十
萬第二日可五萬第三日任例責施及開户光照一寺
施者塡咽俄而得錢百萬又論畫體工用云顧生首創
維摩詰像有清羸示病之容隠几忘言之狀陸探㣲張
僧繇效之終不及至唐寺廢杜紫薇牧之為池州刺史
過金陵嘆其将圯募工搨寫十餘本以遺好事者其一
乃汝隂太守某人也不敢擕去至今置于州廨丞相晏
臨淄公鎮潁日嘗語從事鑱石以記其始末嘉祐壬寅
予領郡事暇日数取以觀之案長康晉人故所畫服飾
器用皆當時所尚其意態位置固非常畫之比也或云
杜本巳為後人竊取今所存者盖再經謄搨矣然而氣
象超逺彷彿如見當時之人物巳可愛也況牧之所傳
乎況長康之真跡乎想慕不足因命工人即其本移冩
藏之家楮又題于像旁丹陽蘇子容記
　　題右軍帖
予向見二王書帖多矣疑非真跡應是響搨然筆勢圎
勁無毫釐之差都莫能辨其是否所可辨者一紙数帖
及用硬黄耳昔唐文皇好二王書天下訪求遺跡殆盡
彼時巳患嵗乆恐遂磨滅因命搨書手趙模輩傳搨数
百本藏之禁中或分賜王公得之者巳為秘寳矣故當
時語云趙模一紙尚直数萬錢今觀說之所收一軸凡
四紙一十帖實竒跡也巻末題蕭祐者元和人起處士
仕至桂筦觀察使書畫皆妙嘗敘鍾王遺法蕭張筆勢
編集真偽為二十巻上之又題凝式正臣則楊少師也
每紙皆有正臣字應是其家舊物也丹陽蘇某題
　　題御前厯子
左光禄大夫守尚書左丞蘇某恭覧太宗皇帝淳化中
賜知州御前厯子親書三十一字迨今八十餘年筆勢
飛動翰墨如新對之歆然孰不悚厲昔漢光武以手迹
賜郡國一札十行細書成文故自臨邦宰邑者競能其
官唐明皇除令長亦以勅書訓厲謂之令長新戒當時
郡縣號為得人其猶載于金石之刻或見于詩人之咏
歌以為太平之源由此其致猶未若神功恤民之勤為
之精擇守長親書翰墨以遣之得其賜者超越前代規
橅閎逺垂于無窮守臣奉之以為大訓不其偉歟
　　題胡考甫書華嚴經
大方廣佛華嚴經本敘云佛為大心衆生說一乗道純
眞境界超絶權假當念相應即成正覺名雖十㑹指歸
一貫通利者刹那見性泥文者多刼迷塗自晉至唐三
經繙演其書乃完凢十萬正字揔百千妙頌要言奥義
包括萬殊前代名流留心探索則有論鈔賛圖開示末
學入法界門大行于時予熈寕中赴東陽守道桐江失
舟弟息及甥三人不救追悼不巳因作毗盧文殊普賢
三像以薦夭横通經義者以為正合教意今考父大夫
服太夫人之䘮三年齋潔書此經全部八十巻字皆端
楷功巳圓成仰報劬勞隂助冥福其勤至矣非特見孝
子精誠之意抑可示導門誘掖之勸因覽巨軸賛嘆不
巳因假翰墨題于入法界品之篇末云元祐七年二月
初七日丹陽蘇某謹誌
　　題青溪圖
予慶厯四年領邑江寧六月馳漕牒之貴池適遇天章
滕公過郡磐桓新居都官曽公退居州第相期為弄水
之㳺者数四臨青溪望諸山以琴碁銷暑笑言甚適迨
今五十年矣而未嘗再到公詡畫圖曲盡幽致言念嵗
月推遷二賢墓木巳拱而老朽巋然覩物思人不覺感
懐因識巻末
　　題送𧦬光序
𧦬光論書法猶釋氏心印發于心源成于了悟非口手
可傳此誠知書者然當時名稱如此而獨不聞于後世
筆跡絶少傳者豈唐人能書者多如光輩湮没無聞不
知㡬何人耶觀諸公稱譽之言盖非常常僧流也
　　題灘院記
唐人多善書者題楷行草往往各盡其妙渉五代而字
體衰矣獨楊公凝式號得筆法洛中碑誌石刻官寺僧
舍多其題識至今尚存校之一時墨迹固不類矣伯鎮
所臨中灘浴室記是其書撰文格雖不甚髙而詞氣宏
贍猶有唐人之風範亦可嘉也
　　題應之詩
應之江表名僧能文章善楷𨽻南唐昇元保大間為内
供奉中主後主書體與之相類當時碑刻多其冩者至
今盡存惟江寕府保寕寺四注金剛經兼備衆體尤為
精筆此詩乃其眞迹也蘇某題
　　題張籍墨跡
張籍書世罕傳者予頃游歴陽見僧寺有收得其墨蹟
與詩刻今覽此帖疑昔所見者唐人大率能書籍雖非
以書名然其用筆皆有法尤可佳也丹陽蘇某子容題
　　題名茶記
齊巳詩人不以書稱在唐季二道既衰然此詩脫洒不
俗筆札亦善信乎名稱于人必有可尚者子容題
　　題巨然山水
巨然山水擅名江表歸朝尤為當時貴重然而亦靳其
筆故今傳者甚少惟學士院北壁特為傑作前賢詩記
中多稱之煙嵐曉景是其措意者嚮見好事家一二小
圖皆題此名說之所收特佳也子容題
　　題君謨草書
唐明皇有飛白散𨽻賜上巳曲水宴大字今尚存巳為
竒迹矣而君謨又作飛草盡風雲龍蛇之變態非曲江
字可比也少有得其眞迹者說之此巻遂為竒寳矣丹
陽蘇某題
　　又
說之與予皆連君謨姻家情好亦均予嚮恃欵宻未嘗
求其書而說之所得飛草二軸其他眞草又過是非夫
好事之篤何能致其多也如此君謨今亡矣其書不可
復求故因披巻益増悵恨耳子容題
　　題授經圖
後漢永平七年明帝夢金人既寤以問羣臣通人傅毅
對曰臣聞西方有神其名曰佛陛下所夢將必是乎因
詔使者秦景等十四人如天竺至月支遇沙門攝摩騰
竺法蘭等傳其經像載以白馬還洛陽譯所得經為四
十二章緘於蘭臺石室遂流東夏右攝摩騰竺法蘭入
漢獻經像圖人物十有一治平丁未在山陽傳史中煇
家藏本云其本搨成都佛寺右殿畫壁相傳漢魏間
筆觀其衣冠服用若後魏周隋制度疑彼時畫工剏意
所造耳蘇某子容燕寢北軒題記
　　硯銘
延平溪石硯前此未聞熈寧丙辰建守李侯立之得于
劒津遂以相寄云石出水底數十仭温潤而明瑩縝宻
而條逹其堅不折其廉不劌蓋有玉之徳焉琢而研之
復益墨色端巖龍尾不足多也予試之信然因銘其背
云
其質則石其徳如玉既漬既研利用縑牘毫端可濡麋
九匪渝功施萬世四者相須
　　又
子容硯銘石出延平兩涯涘矩而琢之中厥器面如坳
堂引㳙水背如青圭去鋒銳比徳于玉磨不磷罷龜而
食文以治啓土建安邑丹陽世世寳用斯盡意
　　書帙銘
惟蘇氏世宦學以儒何以遺後其在此書
　　誡
非學何立非書何習終以不倦聖賢可及
　
　
　
　
　
　
　
　
　
　
　蘇魏公文集巻七十二
