#+TITLE: 白雲稿-明-朱右
#+DATE: 2016-06-11 12:25:19
#+SOURCE: github.com/kanripo/KR4e0020 master 18162df1                
欽定四庫全書　　　　集部六
　白雲稿　　　　　　　别集類五(明/)
　　提要
　　　　(臣/)等謹案白雲稿五卷明朱右撰右字伯賢
　　　　臨海人自號鄒陽子元至正二十一年嘗詣
　　　　闕獻河清頌不遇而歸洪武三年召修元史
　　　　六年修日厯除翰林院編修七年修洪武正
　　　　韻尋遷晉府右長史卒於官明史文苑傳附
　　　　載趙壎傳中所著白雲稿本十卷今世所傳
　　　　僅存五巻雜文之後僅有琴操而無詩檢勘
　　　　諸本並同無可校補朱彛尊靜志居詩話謂
　　　　後五巻嘗得内閣本一過眼恨未鈔成足本
　　　　則彛尊家所藏亦非完帙也右為文不矯語
　　　　秦漢惟以唐宋為宗嘗選韓栁歐陽曾王三
　　　　蘇為八先生文集八家之目實權輿於此其
　　　　格律淵源悉出於是故所作類多修潔自好
　　　　不為支蔓之詞亦不為艱深之語雖謹守䂓
　　　　程罕䏸變化未免意言並盡而較諸野調蕪
　　　　詞馳騁自喜終不知先民矩矱為何物者有
　　　　上下牀之别矣乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
白雲稿原序
古之人無時而不學而猶以為不足自其覊貫之始教
於校室移於鄊黨少長又去之四方博求賢人師之業
成而入官又即其官以為學盖學焉以終其身而蘄至
於聖人之道今學者㡬成而棄之儢儢然自以為足惡
可與言哉臨海朱伯賢好學而敏嘗從吾甥叔夏游又
從於林景和氏三年二氏之徒皆稱之今年過余錢塘
出其所著白雲稿請於余余謂曰凡民之欲足而止惟
學不可以足而止夫食飲以除渇饑而足衣以適體而
足宫室以禦寒暑風雨而足足則止矣學問異於是足
則㢮不足則進足則損不足則益是故學常不足而明
生焉欲常不足而惑生焉故古之人所為無時而不學
余觀伯賢生真所謂嗜學若不足者吾無以易之然猶
為是瀆告焉者亦以為惟伯賢然後可與言也至元五
年五月一日永嘉李孝光序
白雲稿者朱君伯賢之所作也伯賢天台人名右父母
具在日望親舍白雲託於賦詠故因有所稱焉伯賢幸
臨既坐定出一編授余余盡讀之弔賈生瓌竒類賈生
利澤碑震澤賦雄徤有西漢風讀詩感興當不在魏晉
下至若讀史論議雖當世宿學弗過也乃今得知君之
學有所師皆合乎古之道凡古之道不得以行於今者
亦足以傳於後今信然數稱譽於人曰吾欲以博學識
字求若伯賢者盖鮮況其徳操風裁又孰與伯賢齒竊
為有司惜之知者謂然不知者反相謂曰方今以明經
取士為儒者先字且不暇識何暇工古文辭為朱君明
經士也古之道其果能之乎余曰不然是非而等所知
也昔者周制教民三物三年興其賢與能者漢因之舉
孝亷舉茂才至唐乃有明經進士宏詞等選選寖多而
儒道寖以湮没然而自古聖人賢士教人為為已之學
何嘗教人為學以為廪祿哉吾聞道窮則變物盛則衰
譬猶漢之文章晉之字唐之詩此固其時也顧亦在乎
人之去處何如耳余始居吳見伯賢鄭宗魯所宗魯善
伯賢温雅有持吾已存諸胸中矣是後伯賢復如建業
從李季和游留嵗餘周覧故都名山大江之勝其所與
接盡薦紳先生余益以竒之此二人者吾友也鄭君死
季和歸老其家吾亦將隠矣又及與伯賢友盖亦有所
自歟尚章協洽嵗孟夏清河張天英序
余嘗怪為古文者多用險語以文義句讀異於時為工
非有合於古道者也古之人為言辭少文致又時語不
類故為訓誥等文似難為解大約使通上下之情而已
非故為其辭異於時也然其宣布號令君臣之等天倫
之重性情之懿義理所在炳如日星含蓄萬變無所不
偹後之人雖劇於文辭欲著論其説者不爾過故其傳
久不衰而人宗師之下逮漢唐以至今日文之升降率
與時等即其簡䇿之存而傳者讀之豈故為其辭而為
是異哉又嘗怪業進士者多自稱為時文言古文字異
學不知古文又何乖於今之人也唐因隋法有明經進
士自是取士者必設是科其間達人志士用以自見者
亦甚衆其為經義詞賦果可盡傳於人人耶又其人間
有為史官秉筆為典䇿載國家事盛衰傳後世者其叙
彛典明善惡果外於天人性命仁義道徳之説耶文古
今誠不同不外是理理明辭達今與古不異也予為是
説甚久每欲從事二者之學離其異而大同之獨恨無
才氣不克自勵今年來獲與予友朱君伯賢共言之及
得其所為文若干巻讀盡數日其志傳序記等書詞義
優洽叙事多理趣有兩漢風其五經義皆正大嚴宻不
𠞰取前人之成説不為時俗律拘且曰吾志是久矣通
於古而達於今也子知我盍書為文集序焉至正甲申
夏臨川危素序
先輩稱文章盛衰關乎世運愚竊以為未必然也彼見
歐蘇王曾諸子以文迭興而適當宋祚之隆故因得以
為説至若唐貞觀開元之治豈下於慶厯元豐間哉然
文習弊陋未聞有能掘起之者及韓桞軰出辭章始復
於古而唐室之政日就衰亂何在其能關世運哉我朝
政化之𢎞逺過前代延祐以降可謂極治者矣是以選
舉法行得人為盛然數十年中名公鉅人往往由科目
而進其能作為文章以上尊孔孟而下襲揚馬者顧多
在於窮賤之士吁是又不可詰矣傳曰豪傑之民雖無
文王猶興豈文章之出尤無所待於人歟天台朱君伯
賢清慎好學志專而才贍當羣士進取之日獨能致力
於空言之文非六經之道不傳非史漢之書不取斤斤
然惟古是法其所撰著誠可謂髙潔博茂有足喜者而
不知朱君之志果何所為而為之是又為可歎矣然愚
聞之君子修學以立已纘言以明道己立而道明豈復
有待於外哉其視舎此而就彼者得之多寡亦既較然
著矣况朱君之才天之所厚其能終困之乎近讀其所
謂白雲稿見數公之序論甚詳故獨推其可喜而可歎
者為朱君言之庻或以慰其志云至正十四年嵗在甲
午二月既望稾城俔中序
昔聞諸先子曰近世淛水之東以文章顯名於時者恒
欻然而起殆其山川風氣使然哉翮嘗服膺斯言頃識
臨海朱君伯賢氏於武林得其所著詩文而讀之方讃
其能不一二年復見其近作曰白雲稿者則楙長迅騫
倐瞠乎其不可及竊以為是不獨山川風氣之使然將
亦其精顓所繇致不然何其騰進之驟若此也盖伯賢
之先奕葉通貴而其祖父粹得儒先之傳伯賢自其蚤
年思纘世業心沈潛於經史壯則行四方從先生長者
遊既卓焉有所見聞復歸而杜門力學夙夜以古人自
期未嘗暫弛伯賢從事於外日久所交友皆天下鴻碩
儒士大夫而凡見之製述必與其人論長較勝直相頡
頏不肯出其下繇其學務師古且嘗經承作者講畫是以
詞氣光㷔流麗可觀而其奔逸跌蕩合散起伏之態象
物成形有莫能名狀其妙者故人稱伯賢之文章為善
於變化惟物之變化不常者莫如龍幽也而能顯小也而
能大潛見飛躍也而能神至其全體妙用曾不可得而
測識雲從龍者也其善變化亦然然則伯賢之所著號
白雲稿不以其變化之出於自然而無待乎藻繪以為
餙誠有類夫白雲之在天者乎今夫白雲之英英自然
成文孰不瞻望而玩悦之以伯賢氏之文章欻然而顯
名於時固宜矣而況乘山川風氣之昌秀於淛水之東
耶至正庚子嵗三月既望上元楊翮序
鄊友朱君伯賢少頴㧞不羣尚志氣好學讀書徴師問
道能自樹以承其家業居臨海金鼇山之陽山多白雲
常連接海氣晨夕出没君覧其蓬茀悠揚欎暢巻舒若
竒峰流水變態萬狀端俔莫測又蜿蜒若龍蛇鸞鵠縹
緲神化俛仰嘘吸怡悦性情以成其文章也既而上㑹
稽過金陵浮洞庭彭蠡弔古今名山大川靈文勝跡而
白雲之聚散又常在目睫别余去㡬㡬十載遭時多故
遂遯棲於越古姚虞之區至正十九年予以師旅事過
其地訪得之既相見出示所著白雲稿累十數巻且曰
吾於金鼇白雲不能一日忘也雖逺遊四方而親舎之
望寧或嫌於狄公乎故當操觚命牘時白雲之幽思遐
情固已勃於胷臆發於頴端矣因之以名編可與余聞
其語斐然興懌然喻盡日讀之識其氣體渾厚有西京
裁制而辭章嚴宻典雅不務險怪艱深以求古不為綺
靡繢麗以徇時若此者宜其不利於有司而可馳騁於
賈董班揚之疆場以垂美於後觀也危太史序得其㫖
矣予不能釋然忘情故又為之引説焉是嵗庚子冬十
有一月望日同郡劉仁本序
劉勰論文有云論説辭序則易統其首詔䇿章奏則書
發其源賦頌歌讚則詩立其本銘誄箴祝則禮縂其端
紀傳文檄則春秋為其根嗚呼為此説者固知文本乎
經而濓猶謂其有未盡焉何也易之彖象文言有韻者
即詩之属周頌敷陳而不協音者非近於書歟書之禹
貢顧命即序紀之宗禮之檀弓樂記非論説之極精者
歟况春秋謹嚴諸經之體又無所不兼之歟錯綜而推
則五經各備文之衆法非可以一事而指名也盖蒼然
在上者天也天不能言而聖人代之經乃聖人所定實
猶天然日月星辰之昭布山川草木之森列莫不繫焉
覆焉皆一氣周流而融通之茍欲强索而分配非愚則
惑矣夫經之所包廣大如斯世之學文者其可不遵之
以為法乎吾友朱先生伯賢以純篤之資而留意於辭
章先秦兩漢以至近代諸文無不周覧用功之久灼見
其是非之真復取近正無疵者聚而為書蠅頭細字動
至數十大册時出而諷咏之已而嘆曰學文不本諸經
其猶玩培塿之卑而忽嵩華之髙乎乃復致力於經功
益倍於前時越數嵗胷中浩然若有所得操觚書之凡
隂陽盈虚之運民物倫品之理萬彚屈伸之變皆隨事
而著源源乎罔知其所窮且其為體多而不冗簡而有
度神氣流動而精魄蒼勁誠可謂粲然藻火之章矣濓
之有志為文不下於伯賢古今諸文章大家亦多究心
乃游黄文獻公門公誨之曰學文以六經為根本遷固
二史為波瀾二史姑遲遲盍先從事於經乎濓遂取而
温繹之不知有寒暑晝夜今已四十春秋矣用心之苦
雖與伯賢同而伯賢之所造詣濓固不能窺見其髣髴
也然而太上立徳其次即立言立言甚非易也自孟子
以來致力於是者非不多求其可與經並傳者舂陵周
元公一人而已元公之言曰文所以載道也輪轅餙而
人弗庸徒餙也况虚車乎是則文者非道不立非道不
充非道不行由其心與道一道與天一故出言無非經
也元公豈嘗拘拘學為文哉濓與伯賢又當共朂之可
也伯賢以白雲稿若干巻請予序濓故具論之使知伯
賢之文盖以經為本而蹈襲近代以為美者其尚有所
發也哉伯賢名右天台人著書甚多所謂書傳發揮春
秋傳類編三史鈎𤣥秦漢文衡深衣考邾子世家元史
補遺皆不在集中金華宋濓序
欽定四庫全書
　白雲稿巻一　　　　　　　明　朱右　撰
　　騷賦
　　　廣琴操十首(并序/)
　操者操也君子操守有常雖窮阨猶不失其操也其
　音節固古詩騷辭之體然詩以興騷以怨操以操作
　廣琴操廣云者題義因韓子之舊也
　　將歸操孔子之趙聞殺鳴犢作
河之深兮誰將厲之河之淺兮誰將掲之河洋洋兮不
我濟之竭澤以漁兮蛟龍辟之覆巢殀胎兮鳯凰去之
夫人有知兮予實類之九州博大兮將予遂之
　　猗蘭操孔子傷不逢時作
習習谷風以隂以雨巖穴幽阻誰其晤語猗蘭之芳煜
煜其光不我珮服昊天孔明子如好修維我之求子如
不好於我何郵
　　龜山操孔子以季桓子受女樂諫不從望龜山而
　　　作
維龜有山造初鴻濛自龜之東淮夷來從膏澤既施草
木實多周公上天奈龜山何
　　越裳操周公作
天之聰兮瞶瞶其音天之明兮窅窅其深天之仁兮實
臨下民文王在上兮於穆不已浩浩其天兮時暘時雨
越裳來臣兮萬物斯覩
　　拘幽操文王羑里作
羑之隂兮罘罘羑之室兮幽幽嗟室之人兮為死為囚
匪維伊愆兮實我之郵日月有明兮容光勿留
　　岐山操周公為太王作
自邰有家於夏之先克承勿怠𤓰瓞綿綿開我邠宇衍
我宗禋嗟狄之人敢乘以奸彼岨矣岐將遂於遷既有
我土勿戕我民
　　履霜操尹伯竒無罪為後母譖而見逐自傷作
驅車驅車車行無遲兒在中野父寧不悲驅車驅車車
行無違兒當有母孰使兒饑天生衆民罔不同仁風雨
霜露實活我人民生有知以順天賦
　　雉朝飛操牧犢子七十無妻見雉䨇飛感之而作
雉于飛山之陲孤雄啄羣雌隨雉于飛音下上隂陽和
鳴聲暢胡我人朝出薪入無家徂嵗年
　　别鵠操商陵穆子娶妻五年無子父母欲其改娶
　　　其妻聞之中夜悲嘯穆子感之而作
黄鵠䨇飛朝隨莫歸山川悠邈不女乖離今當乖違且
復徘徊女啄女飲毋使女悲
　　殘形操曾子夢見一狸不見其首作
狸維獸不見其首我夢之形吉凶曷究式協于占載觀
其繇曰修爾躬自天之佑
　古琴操十有二韓子去其二而取蔡中郎琴操事跡
　作十操予嘗讀而悲之見韓子有志周孔而惜夫時
　不值也特著其辭以自表見觀其托意命言實邁徃
　代比讀朱君伯賢廣琴操其所見又出人意表非徒
　擬而作也將歸操曰九州博大兮將予遂之聖人待
　天下之心也猗蘭操曰子如好修維我之求道在躬
　也子如不好於我何郵安於命也用行舎藏誠在人
　而不在已矣龜山操曰周公上天奈龜山何則國家
　之治否實存乎其人拘幽操曰日月有明容光弗留
　輔相之蔽也岐山操曰既有我土毋戕我民太王之
　志也履霜操曰民生有知以順天賦天下之為父子
　者定矣殘形操曰曰修爾躬自天之佑君子唯自修
　而已爾吁兹非有以廣韓子之意與先民有言文章
　不關世教不作可也伯賢讀書力行垂三十載著述
　甚盛若廣琴操作於韓子之後立言尤難其宜與古
　人並傳哉自予嗜學好修每恨不得友天下善士况
　上論世而友之乎然予亦悲其志之不達也操成嘗
　過予歌之嗚嗚感慨不能禁而辭則止乎義命者也
　因志末簡俾來者有考焉汾陽郭公葵識
　　讀廣琴操　　　　　　天台劉仁本羽庭
朝陽有異士曾造重華庭一鼓南風曲萬物為和平東
姬及漢晉秦楚無餘聲彼或怨以怒又或淫而傾素絃
不為理千載懷幽貞美哉昌黎伯掇拾風雅英頎然作
十操擬托周孔名辭情或微隠古意誰能徴抱琴適東
海乃遇鄒陽生廣操一紬繹援琴為我聼三嘆有遺音
始足擴其情天地既寥廓日月行清明夜忽夢聖哲吾
衰感精靈起謝抱琴士伐木何丁丁長揖出門去幽思
秋冥冥
　　九規
　九規者鄒陽生朱右之所述也生居貧學道篤志力
　行雖窶乏不以動於心每披閲圖籍即研精覃思不
　得不饜日有腴味則接物寓言必於爾發之自謂樂
　之終身何自信之深也嘗擬離騷九篇以規已誨友
　教盖未敢與知道者言抑祇以規警云爾其辭曰
惜逝日之無因兮悵發憤而抒情帝賦予其不薄兮曰
降𠂻之至靈何人生之長勤兮不保神明之所居走一
市而三丫兮甘蕪穢而弗治下喬木入幽谷兮紛雜揉
乎薰蕕不自知其為黄鵠兮廼與鷄鶩而沉浮殷太甲
之不悟兮宗社將就於顚危秦穆拂諌出師兮終噬臍
以害追春秋儵儵逓序兮忽朝曦之向夕往者余弗及
兮庻㡬乎來者之可復願蘧瑗之寡過兮覺今是而昨
非也顏氏子之克已兮惟日進乎善㡬也軼埃風以邁
流俗兮庶幾修吾之初服絶斧斤滋萌􁅠兮願依往聖
之遺則
　　右惜逝
鼂秣車於崑崙之墟兮余將造乎南華厯沅湘登九疑
兮竊怪夫楚平之不化精誠悃悃竭以忠兮何君父之
不予聼江渾浩以無極兮山崚嶒而晦冥蒼松夭矯以
冬楙兮上㧞直而参天置梁柱而雧萊蒿兮謂厦屋之
已安菉葹薋以盈要兮棄椒蘭而不服膏沭為誰施兮
恬羣醜之碌碌白日昭昭西南馳兮豈容光之不及繄
予生其何惜兮危余行之岌岌小丈夫其何知兮竟悻
悻而弗顧託巽言以怨慕兮兾君心之一悟也誠反予
於皇度兮抑宗禩之永固也子胥忠以䜛黜兮關逢正
而葅醢比干直以㤀身兮終然剖心而弗悔余豈不察
以駭俗兮帝詔予其敢違也茍予行之一迷兮雖九死
亦奚爲也終欝悒而不伸兮廼怊怳而逺逰保天地之
清真兮與造化以為儔弔曰夫子之生兮日月為光不
容其奚傷夫子之死兮江海為東不化其曷從夫子之
去兮㡬年於兹頹波靡靡兮日以滋吾將起子兮以為
之師
　　右弔郢
倚櫂歌兮丹丘隔塵凡於下土上寥廓兮無聞下嵺栗
兮無語朱衣絳節兮金莖清路漫漫兮夜氣平羣動息
兮神生六鑿天游兮百體以寧埜閴寂兮無人山蕭條
兮無獸載霛魄而遐舉兮魂熒熒以宿留丹丘人兮告
予無晝夜兮常自虚出兊入坎兮升明都嘉炎徳兮烹
飪以時精氣入兮麤穢除質銷鑠兮神胡居超天駟兮
河之渚濯七香兮縣圃辛夷丹兮桂户抱白玉兮拊天
鼓洎帝鄊兮達君父充塞天地兮爰得我所
　　右倚櫂
騎箕尾兮乘𤣥雲援北斗兮扣天門九重邃兮不可㠯
達厯析木兮問津河西兮帝子河東兮天孫進退五緯
兮扶兩輪搜𤣥抉微兮擘混淪導予共躡天地根靈衣
兮被被皇剡剡兮陸離挾天風兮邁往高駝翔兮安驅
東方杓携兮蒼龍開明堂兮與天通䇿右驂兮抵閣道
祝融勾芒兮景從文昌兮致予敬令謁者兮為予傳命
紫宫卿輔兮迎予龍旂央央兮十二乘天威兮咫尺拜
玉墀兮道予臆皇風敭兮達下國躋斯民兮惟皇之極
　　右騎箕
予嘗探至幽以自見兮莫惟此之著也藐至賾而無聞
兮亦惟顯之故也予不知其理之𤣥逺兮問大微之所
自也帝昭昭其弗祕兮遂告予以類也曰鬼神可見而
不可名兮無微不入無幽不明兮予善體物究其精兮
日監在兹用其誠兮直養爾神勿自欺兮焄蒿悽愴自
不可以遺之兮亂曰春溶溶兮浩蕩秋蕭蕭兮寥廓陽
煦兮花開風動兮木落百里兮震驚九臯兮鳴鶴無往
兮不存又無幽兮不灼嗚呼神之格思兮不可以度
　　右探幽
襲祖徳之義方兮言至近而弗欺仰先哲之𤣥訓兮道
彌高而弗遺處仁里之安宅兮敢顚沛於湏臾灊服膺
於不忘兮廼較計其錙銖得行藏於用舍兮羗焉與乎
已為莘摯畊於大漠之野兮樂堯舜以自資五就湯五
就桀兮匪𤣥聖其誰能起天乙湯而放太甲兮又何損
益乎後來傳説之托辰星兮將胥靡以終老託幽夢之
斯須兮又中興乎帝造山有木兮木有枝樂有瞽兮瞽
有相天民寄兮君師微斯人兮奚所尚太公望之鼓刀
兮遭周文而遂舉殷宗豈無賢箕兮忍囚奴而棄予顧
用舍之在人兮於吾道兮何與生民兮無辜塗炭兮水
火仁者兮疚心欲援之兮不可徒皇皇欲何之兮抑天
命之有在退自修以立言兮廼垂範乎萬載誶曰君子
出則咎䕫兮入則簟瓢以自安縱小試而遽舍兮吾將
擬乎顔淵
　　右擬淵
天之何為建杓携而行秋兮司令於清商木揺揺兮變
衰風嫋嫋兮飛揚試登山而臨水將歸問兮西皇魂一去
兮欲神心忡忡兮倍思君倚秋櫂而濯滄海懷三湘之
故人感余心之縹緲兮與秋氣而溶與念佳期兮莫由
思無限兮凝竚鳥何萃於林中魚何逰兮水澨哀人生
之須臾廼無知而逺逝龍蟄霛兮江潭水流寒兮歸海
何逆旅之不聞廼委心而不改日慘澹兮愁人雲横秋
兮迎予問王子於江臯弔帝妃於湘渚悲宋玉之髙唐
抒衛情乎淇水燕翩翩兮高辭蟬寂寞兮無語曷申旦而
不寐與蟋蟀兮為伍春不留兮時不停暑既徂矣夏氣
平秋不歸兮可奈何馳波東逝兮何時盈獨不悟而自
憐兮羈旅廓落無友生思故鄊之君父增悵怳以懐憂
歸去來兮世路不可以久託些行當攬清秋採藥於丹
丘
　　右歸來
青陽開闢萬物遂只根荄畢達濡雨露只發榮敷華盡
純粹只神無離舍生邪惡只神兮歸來神無東東夷東
頭海作市魚龍覆舟不可止只盛夏楙豫靡所傷只就
實登成百靈饗只離宫赫奕神無行只神兮徠歸神無
南南方朱鳥赤潑血腥風炎熾不可歇只西顥沆碭秋
氣愴只隂凝冰堅漸不可長只閉門息旅絶行幸只神
無出舍遇象罔只神兮徠歸神無西西谷流沙水又弱
豺虎咬人馬得却只凌隂盖藏天地萌只草木盡脱仁
心生只幽都寒龜多黨與只神兮歸來入室處只白日
西馳旦將暮只神兮徠歸毋使謬迷失故路只東方大
星將啓明只牛羊盡斃逺在旁只清氣漫漫帝與語只
神兮無出遇斧斤只中夜中夜神毋行只神既歸來守
玉房只反吾㤗初復其常只敬直無害五性光只虚明
洞達徳乃臧只神兮歸來坐明堂只日飲沆瀣餐正陽
只赫輝五采爛天章只聲律身度尺寸良只部伍卒徒
大以剛只何適非路恬無方只本乎自然道乃昌只千
秋萬嵗天下王只
　　右小招
逑道統本庖犧滎馬示象天所基聖人以畫如指諸掌
何熈熈迨有熊道乃公舟車利器民肇通衣裳棟宇律
厯度數垂無窮放勲立民皥皥上朞周運釐人道鴻水
墊害鯀功弗就殛羽堡堯授姚舉衆賢禹咎在廷信任
專萬民乃粒九韶來鳯三苗陖舜禅禹啓續似繼志傳
業保孫子帝降王天下之勢日趨下桀不軌敺民去愚
闇愚闇棄爾祖天乙相時應天順人有慙懼阿衡輔帝
太甲敗度縱禮聼藐藐未逺亟反改過處仁斯道廓聖
賢作武丁興胥靡出相治化成一時㑹遇誥命以正聖
學明世之灾棄賢父姜夷逺辟西伯圉武王赫怒八百
軍師㑹牧野世之塞往而復大易重明闌皇極姬旦繼
之制禮作樂民懐德述道統而已矣已而不墜在下士
鳯鳥不至洛不出書麟乃死麟既死假魯史春秋茟削
視天子尊王黜覇命徳討罪亂賊弭刪書詩繫十翼窮
而在下道逾直儀範百王教化萬世流罔極顏氏夭軻
不時立言軌物綱常持君子由之百姓日用而不知千
載下六經明君子有作百姓寧眀徳慎罰國家大治四
海平
　　右述統
　　弔賈生賦
　賈生遇而復毁卒不見用有大志不得盡施於時竟
　憂懣哭泣以殁為文弔之
恭承間氣兮大賢天縱明王不作兮怠棄三統文章經
國兮痛哭規諷獨倡寡和兮不能從衆材大無偶兮世
莫為用嗚呼夫子兮何獨使余之悲慟世溷濁而不分
兮螭龍蝘蜓御濮便姢兮九韶博衍鸞鳯髙逝兮鷃雀
堂壇羣愚滿庭兮賢良日逺大儒逆斥兮嗇夫佼善謂
䕫無能兮微蚿婉娩卞薛無知兮懷塊自衒於乎夫子
兮竟罹此變嗚呼哀哉行或尼沮兮何為亡故用而毁
兮天馬振迅渥洼之渚兮鯤鵬搏揺瀚海風雨兮驪龍
遺珠照耀天下兮神龜負文九疇攸叙兮嗟若夫子三
代該輔兮摯旦上天世莫與伍兮於乎哀哉杞梓連抱
兮執斧䄂手良璞萬鎰兮玉人卻走騏驥逸羣兮轡御
徒後巨舟乘風兮楫者坐受命世大材兮履昌是就夏
殷忽沒兮時非吾有吁嗟蹭蹬兮孰為此醜有大志而
不伸兮千載誰偶誶曰已矣世其莫吾知兮子獨欝悒
其誰尤時之不吾遇兮志之不盡施用行舍藏兮嗟憂
泣其欲奚為獨不見夫黄鵠之高舉兮遭矰繳而羅之
麒麟之不羈兮鉏商獲以糜之謂仁者之必信兮世無
伯夷賢正之必容兮孔孟以治傅説列星兮巖築胥靡
寗越疾歌兮牛下單衣吕望之鼓刀兮非熊非羆將老
死於渭磻兮殷民曷懐箕子之忠諌兮終於囚累洪範
之不陳兮吾將曷歸嗚呼噫􁃣物固各有遇兮遇固各
有時吾道之在人兮俟天定而弗違出則棄咎兮入而
莘野之夫楚萊之廬達固大行兮窮獨離居樂天知命
兮顏氏庶㡬吁嗟夫子兮曷獨為爾之憂悲彼尋常之
詭遇兮孰為之範我馳驅也循狗茍而未遑兮夫何抑
爾之逺思也生民之不幸兮堯舜遠而遂使夫子兮汨
没逢灾匪皇天之憗遺兮實人事之弗基若夫人之有
知兮吾將指三代以為期
　　豫齋賦
　上虞王先生萬石闢室白馬湖上扁曰豫齋日寄傲
　其中端介自守和易近人深有得處豫之道鄒陽生
　過而賦之其詞曰
繄予生之有涯兮恒和懌而豫如言誾誾其彌章兮行
抑抑乎容儀構清齋以啟處兮澹怡神而自得匪雕榱
而藻棁兮匪翬飛而鳥革楹不踰於尋尺兮高不加於
簾登睇噲噲其虚明兮庶君子之攸寧時方春之熈煦
兮萬類繽其並毓木欣欣以滋榮兮禽鳥喈喈於林麓
風與日之妍媚兮上浩渺其無際妙中和之同流兮激
予𠂻而夙契顏氏子之克已兮樂簞瓢而不改曾㸃舞
雩而詠歸兮志亦於焉而有在嵗儵儵其逓序兮老冉
冉而將至何人生之長勤兮終幽憂而煩瘁卬羲文之
𤣥淵兮發矇瞶而先覺垂豫象之昭昭兮玩卦辭以求
索維六二之貞吉兮介如石而不昧初以鳴而窮㐫兮
三以盱而遲悔守志節之中正兮豈矜肆之敢持也逸
則怠而行虧兮徒猶豫而狐疑也明得失於動静兮將
居易而俟命内兢兢而自省兮日愉怡乎性情或曵杖
於南山之陲兮或息耕於西疇松栢蔚其葰楙兮秔稌
芃芃而有秋等富貴於鴻毛兮視外物猶敝屣也聲色
不蠱於吾中兮貨利毋累吾志也既上交而不諂兮又
下交而不凟庶先㡬之明决兮願依往哲之遺則誶曰
鼂釣於湖兮維鬵有魚莫采於山兮維肴有𬞞左圖與
書兮右琴與壺悦親朋之攸叙聊卒嵗而戲娛容與兮
徜羊幸人世兮夀而康安吾分之有定隨所遇而行藏
　　震澤賦
　按禹貢震澤底定在揚州之域説者謂太湖也國語
　太湖韋昭注即五湖也書謂之震澤爾雅謂之具區
　周官職方揚州藪曰具區浸曰五湖又似與之不同
　吳越春秋又名笠澤吳地記云五湖者菱湖游湖莫
　湖貢湖置湖漢貨殖傳吳有三江五湖之利太史公
　自序亦云登姑蘇望五湖愚意震澤以其震蕩不定
　而名具區以其既定而草木藪聚為義而五湖者又
　太湖東岸五灣瀦水之别溆今已連属已春秋時以
　為笠澤漢傳吳志指為五湖皆即今之太湖是也于
　是推本作震澤賦以極庻類之繁衍明禹德於不㤀
　其辭曰
客有鄒陽生號逺逰公子俶儻玫瑰超竒㧞偉依白雲
之翩翩峩危冠之韡韡神怳怳以欲逸風飄飄而凝佇
於是上㑹稽探禹穴訪遺踪超洞壑軺車前驅輜重紛
錯王子進之以笙鶴江令贈之以芍藥遂乃揚颿錢塘
鼓檝中吳將欲窮覧山川壯逰江湖造松陵主人而驩
然從予主人曰子號厯覧亦嘗聞澤薮之大有三萬六
千頃者乎生曰未也可得而聞與主人曰唯唯夏后震
澤周曰具區下属三江實為五湖右接天目宣領出谿
之原左通松婁中江入海之洳衆流之委羣利之儲苕
谿出其南溧水經其西五灣瀦其東埀虹界其隄流甘
泉之清液隠雪灘於北隈洞庭中起林屋天開渺彭蠡
吞雲夢駕雷夏軼孟豬杳不知其㡬千里之為逺疇能
計之三萬頃而有餘其澤則汪洋灝汗洶湧奫潾瀰漫
涬溟渙渙沄沄流飇吹波結絡龍鱗日光玉潔澄泫氤
氲清瀾凝漪錦花成文浪濤噴濆澎湃汯𥻘出雷騰蛟
蒸雨生雲呼吸隂陽吞吐乾坤如潮汐之不測或蚤莫
而異觀飛揚蕩薄迅澓汨淪千態萬狀不可殫論其薮
則碧沙曼衍黄石平鋪萑葦蒹葭白蘋青蒲荇芹蕰藻
茭菰荻蘆蔓菁杜若江蘺蘼蕪芡實鷄頭草長龍須芰
荷翠沃蓮藕芬敷衆物居之何可勝圗其土埂則塗泥
微露埤濕就乾葴菥藨蒿茝芷蘅蘭昌蒲馬千荃蓀射
干堤楊絮白水桞葉丹蘋蓼早緑榆楓菓殷朱橘火齊
黄甘金丸連枝並秀駢集乎其間爾乃周流梗㮣溥覧
斕斑兩兩相峙欝乎崇山其山則層巒崐崘叠嶂嶙峋
岑嶔叅差如陵如墳崔嵬􁁉崒陂陁紏紛上㧞仞岡下
臨湄濆控地軸以磅礴逐水曲而折旋馬跡屹立以嶷
嶷翠峰峻㧞以盤桓戞浮雲之流景俯蛟龍之深淵空
谷谽谺以無底磴道宛蜒而相連其中乃有奉真之祠
供佛之堂琳宫道館梵宇禪房煙雲緲繞金碧焜煌黄
冠緇衣往來而徜徉談𤣥讚空學幻言哤或高堂以演
𤣥或擊鮮而稱觴駕白魚之飛艎泝重洑之流光水產
則粘蠔旋螺土蛤石花􁌌鱧鯽鯉鱖鱮鱨鯋縮項之鯿
頳尾之魴細鱗之鱸紫甲之蝦稲蟹盈尺巨黿專車長
鮫潛䲔穹龜靈鼉周游涵泳其樂無涯羽禽則晨鵠莊
雞鶄鸛鳧鷖鵁鶼鴇鶂鸂䳵鶬鷀羣鴻來賓陽鳥攸居
鴐鵞逺舉鷗鷺忘機王雎並騖屬玉交飛振翮刷羽以
敖以嬉來如雲集去如煙晞若乃絶岸之濱漸水之石
或伏或倚或卧或立或方如珪或圓如璧或矗如峰巒
或平如几席或滑若胠肪或亷若劒㦸或赭而赤或蒼
而碧或縞如玉或黝如漆為中流之砥柱若逆河之碣
石怪怪竒竒熒熒礫礫斯又天造之神工而出於兹水
之蕩激也思昔夫差競覇圗勲鏖戰於此勝負未分旌
旗蔽空舴艋如雲始魚鼈以為樂終麋鹿而成羣廼若
歸釣之徒著書之士去國鴟夷汎舟西子亦復渺渺滄
波茫茫白水主人之辭未終鄒陽生肅乎改容喟然嘆
曰甚矣世道逾下而人心之不古也吾子好學頗識典
䇿不求職方之經邦而盛稱兹澤之庶殖不思禹蹟之
胼胝而徒嘆英賢于戰國皆非所以極遊覧之願望而
擴夫五性之至德也遐思往古擊節太息請即主人所
聞而陳予所得嗚呼噫嘻浩蕩方盛懐襄未平九域混
而莫辨百潦壅而不行支祁崛强於淮甸天吳披猖於海
滇時維兹水震蕩靡寧浡浡洶洶砉砉轟轟疑撼天而
動地猶駕雷而鞭霆類不周觸而天柱折若巨鼇抃而
洲島傾斯震之澤所以錫名也迨夫九載既南庻土交
正波神受職川后奉令應龍畫地以效功庚辰持㦸而
制命導吳淞以安流别淮海而表境於時澤安其所水
順其性鳴者自停動者自静斯震之澤所以底定也千
載而下美哉禹功昏墊之害既逺灌輸之利無窮故漁
人舟子之出入豪商薄宦之經從擊檝鼓浪引㠶隨風
莫不連檣接舳往來乎其中斯又具區之藪以萬民惟
上之供也方今海㝢清明朝廷寧謐内宣教化外修貢
職農安其耕女效其織工業其習商估其直士守遺經
民食餘力風不揚波水不濫泆方鎮以寧土地墾辟開
禹之疆廣禹之績是以九州之外咸仰聖育沾濡乎仁
義涵泳乎道徳浹洽恩波沐浴膏澤漸摩浸潤流衍洋
溢天無亢燥之灾人樂沃土之俗試言其故則辟雝湯
湯聖化行矣靈沼洋洋聖澤汪矣御溝溶溶生意茫矣
溥徳川流達要荒矣下視一隅寧不隘杯水於㘭堂矣
主人於是聳乎樂聞憮然自失仰神功之長存慨餘子
其何益相與鼓枻乎滄浪曽不蒂芥於胸臆乃起為詩
歌以頌徳詩曰
　於赫禹功配天比隆生我遺氓宅我土中原隰畇畇
　江漢為東萬世永賴維禹功是崇於皇禹徳立我民
　極手胼足胝救焚拯溺鑿井而飲耕田而食靡謝天
　功焉知帝力於昭太上示民以應眷佑我皇與民立
　命開禹疆土繼禹作聖其混合四大維民之正於穆
　聖皇維上帝不常敬哉有土亹亹弗敢康五嶽四凟
　七澤九岡罔不修其職來享來王來享來王受天之
　祐於萬斯年睠我有土有土有民有子有孫有引勿
　替以頌兹文
　　麒麟閣賦
　大漢甘露二年海宇静謐國家無事邊鄙四裔罔不
　賓服臣順於朝上乃思股肱之美贊翊惟勤詔繪一
　十一臣於麒麟閣仍署官爵姓名曰大司馬大將軍
　博陸侯霍氏大司馬衛將軍富平侯張安世車騎將
　軍顔頟侯韓增後將軍營平侯趙充國丞相高平侯
　魏相博陽侯丙吉御史大夫趙平侯杜延年宗正陽
　城侯劉徳少府梁丘賀太子太傅蕭望之典屬國蘇
　武用旌忠良昭乃勲烈俾垂型世世臣幸際昌期仰
　瞻盛舉抃躍之餘謹拜手稽首而獻賦曰
客有鄒陽生覧四極放東瀛道出褒斜憇於西亰造司
馬大夫而問曰盖聞聖王之統御也道徳以為澤禮義
以為輿動不謀身侈靡是規土木不作丹堊弗施今年
命左馮翊右扶風即麒麟而繪像而粉餙乎儀容擾庶
役鳩衆工務美麗壯觀而為是不急之功恐非所以示
外夷宣皇風䝉竊惑焉大夫莞而笑盱衡而言曰何客
惑之滋甚耶客不逺千里觀光上國覧宏規之博大而
終莫之所得將君臣以自私而不知報功以崇徳敢述
一二請留更僕主曰唯唯大夫曰在昔季世生民無主
暴秦吞噬土殖封豕窫窳其人民桎梏其疆宇鼎沸四
海磔裂同氣元元為之不起於是下民哀籲以呌號上
天降監而眷顧致命於我高祖高祖乃順天威奉帝勅
叱咤生風揮霍斗極雷動電發機觸焱疾提劒而大呼
民用以息遂度𢎞基恢帝業尊中國埀累葉鄼侯址基
而經營奉春夾輔以贊協廼披廣路建宫闕倣太微之
紫垣象隂陽以開闔乃詔考工遴瓌材畫堵成制天漢
昭囬楩楠豫章水陸而並徠廼植砥柱搆桷榱樹梗桴
之高驤軼風雨於飛埃抗驪龍之雄吻凌雲烟於紫霓
架虹梁於天半殷九堫而出雷逼星辰而欲近目炫轉
而意迷繚以周圍之崇墉承以墄平之三堦石渠通其
傍金馬峙其西天禄接其右白虎縁其隈環列乎未央
之宫隠映乎昆明之沱聫属乎建章嶻嶪乎崇臺接宣
温俯清涼睇金華控玉堂儼神明之所居覲咫尺之天
光世宗孝武重熈累洽錫嘉名之孔彰昭靈瑞之既獲
斯閣之剏於國初而麒麟之名實元狩而有作維我皇
上聰明天啓𠂻斷如神思廣漢道以昌後人於時腹心
千城股肱臣隣殫謀竭慮效忠致身顯功名於當世咸
際㑹於風雲有如博陸侯仗義秉節定萬世䇿豐功盛
烈宜尊之而不名俾冠羣列張以忠勤韓以有守充國
之制敵振威魏丙之亷貞忠厚同心輔治埀裕不朽劉
杜之材智梁蕭之經術蘇武之節不辱炳炳乎嘉績其
命繢事乃審厥像著其爵秩具爾瞻仰示之以勸功因
之以昭賞率爾後昆表表相尚誠曠古之未舉而漢世
之人望也猗歟盛哉且以形旁求良弼是賚太常之紀崇
勲惟勵大享先王功宗厥配使黄河如帯㤗山如礪金
匱石室之藏昭貽後裔孰若儀刑赫赫照人耳目凛凛
英風炤爛若燭殊渥寵榮莫維此之極也豈鯫生俗士
所能測識哉客乃樂乎有聞如得而嘻撫手扼腕願起
而頌之頌曰
　維天恵民篤生聖神承之以良弼統臨萬民爾公爾
　侯維大夫庶士罔俾不順媚於天子明明天子民之
　父母以君以師以教以撫廼資爾弼以長育其下總
　總爾氓莫知所依彼饑欲食彼寒欲衣奸邪罔聞知
　以毒害殘糜維天降康廼致命於聖皇克生明良定
　爾下土方左右先後奔走帝傍帝業是將維漢室載
　昌帝思臣節不顯忠烈匪私有其功用臧羣哲有閣
　斯傑載岌載嶪麒麟效靈繢事孔列高風以不㓕
　
　
　
　
　
　
　
　
　
　
　白雲稿巻一
欽定四庫全書
　白雲稿巻二　　　　　　　明　朱右　撰
　　襍著
　　　孫孝子傳
孫孝子名德性其先順寧人自其父厚齋君遊宦江南
往來吳楚間徳性嘗侍其父母適武昌之嘉魚依其内
姐以居至正十一年正月紅巾陥武昌三月䧟嘉魚徳
性甫十有三嵗倉卒出逃辟相失父所獨依其母趙乘
船遁去不三十里將至赤壁山石頭口趙度追者及廼
即利􁎎舟人獲抵岸走依山谷草莾間匿其身不見搜
者至趙䝉頭垢面為痿腓人垂死徳性號泣其傍甚悲
賊憫之退不犯絶粒者浹旬徳性上山麓間拾樹子下
則采水實以食母賊去掠他縣徳性出行村落稍近人
遇羅仲玉者其父之故人也識之留子母其家人之知
徳性者咸來饋之徳性躬執㸑為食以奉母早夜不少
離其側凡三厯寒暑如一日已而王師克武昌徳性訪
知父還浙間遂謀於母曰天幸有以全吾母不幸不得
以見吾父茍活奚為十四年五月與母俱往武昌九月
得從官軍自武昌下十二月至浙復見父錢塘遂與父
子如初人皆以為徳性孝感所致云
　人有言國有忠臣國之至不幸也苐觀孫孝子亦家
　之至不幸歟昔赤眉入關蔡順取葚供母賊感其孝
　新莾之亂江次翁負母逃難備經險阻天下稱其賢
　孫徳性以年少能行之其天性然與
　　釋交
或問交有道乎釋之者曰有禮與情而已矣其接也以
禮其親也以情古今不易也古者君臣守覲諸侯聘㑹
大夫盟好士相見莫不有禮亦莫不有情焉禮則能敬
情則能親敬則乆而不衰親則附而益信交之道不貴
乎易曰天地交而萬物通上下交而其志同又曰君子
上交不諂下交不凟交之道不既尊乎朋友居人倫之
一實貫乎四者之中交之道不亦重乎然則交友之道
詎不以禮與情而行與或曰淮隂與沛公為金石交卒
為漢擒張耳陳餘為刎頸交終復搆怨則交可恃乎釋
之者曰是棄夫禮與情者也尚奚以言交與今有人焉
不面識而深相得者是謂神交不數見而實相孚者是
謂心交慕聲威以附從者是謂勢交旦暮同游見利即
棄者是謂市交寧舍生而不忘信義者是謂死交神交
者合心交者親死交者全市交者離勢交者敗子将為
神交者乎將為心交而至死不渝者乎將為市交與附
勢者乎其必有以自命矣或曰何謂神交曰商宗形夢
於胥靡箕子授範於周武尚父兆祥於渭獵齊寗漫歌
於通衢非神交者乎何謂死交曰史鰌尸諫於衛主延
陵掛劒於徐君豫譲弗臣而吞炭非死交者乎何謂心
交曰鬷明之於叔向伍舉之於聲子重耳之於舅犯昭
烈之於孔明管氏之於鮑叔雷義之於陳重非心交者
乎若齊之田文魏之無忌趙之平原楚之春申勢交之
尤者也商鞅强秦主死即殉李斯覇國身隨以亡穰侯
操威范睢以代則勢交之不能久者他如韓非設難以
徼君不韋行詐以賈國酈寄沽名以賣友則市交之尤
者尚可勝數哉或曰交道既聞命矣然貴賤殊勢少長
異宜得無等夷乎釋之者曰嘻哉衛融爾汝陸張忘年
夫庸計其生之先後位之崇卑也與雖然世衰道微習
移易化伐木之廢久矣人固有居同里族戚聫姻婭學
共術業出處同厯憂患同事者至臨小利害即忌嫉以
相加訿毁以相牴牾甚者設阱以擠之瀕死亡而不顧
獨何心哉是不知禮與情之貴且重也夫禮本乎天情
因乎人天人之道也子奚惑焉問者唯唯而退有周君
宗姓者與予同登孟氏之門别既久旅遇越之上虞予
適遭先母䘮變周君昆弟匍匐供事不啻懿親盖有禮
而有情者予固不能㤀於心也居嵗餘將去予歸因叙
或人問答之語作釋交且以敦久要之誼
　　豢龍觧
龍非可豢也可豢非龍也夫龍淵潛而天飛能小大致
雲雷澤下土神變莫測豢養何加焉豢養得加之則非
龍矣畨舟入貢由南海入廣有物蜿蜒長七尺魚身牛
首繭角鱗甲爪牙鬚鬛具如龍舟人以木穽窊其中置
海水以豢養之將獻京師且曰初為漁網得之若黿鼉
魚鼈然吾固知其為非龍也天下大獸五鱗之長為龍
而龍有神不神不可以長物也臝之長為人而人有聖
不聖不足以長人也或以人為人非也聖斯全人矣以
龍為龍非也神斯全龍矣人將不以聲利惑則龍不可
以豢養得故曰人無慾猶龍然作豢龍觧
　　柯遂卿叙論
或問於予曰富人有日散千金於市可以謂之惠乎曰
未也大夫有弊車馬於朝可以謂之儉乎曰未也士有
活百人於有司可以謂之仁乎曰未也夫天下之事皆
吾分内顧有所為而為之而以徳色於人夫乃不可乎
天台隠君子柯遂卿居耕以自食慕聖賢之道學之不
厭未始求知於人一日行市上見械繫三人將送有司
君察識其一為張萬也詰知萬三人同負米販城郭得
錢若干緡出城一舍逺惡少年追及之利其所有且執
誣為賊富人遇諸塗更賂少年掩為已獲以要官賞嗚
呼彼獨何心哉柯君聞之毅然為陳其狀於府上官得
其情三人免於死嗚呼若柯君其仁矣乎當是時冦竊
發海上著令有能擒獲五名以上爵賞有差富豪子弟
往往誣執平民致取官爵上官不以察公論不以聞嗚
呼民獨何辜哉今柯君行義事聞鄊里賢士大夫又著
為文章若詩歌以稱道之柯君固賢矣亦何容心於其
間耶予聞聖賢論陳仲子之不食不為亷微生之諒不
為直孝已之守不為信子産之濟人不為惠晏平仲之
敝裘不為儉以其求知於世而為之也柯君情發於中
義形於言行信於鄊黨夫豈有所為而為之者哉諸君
道揚稱述與人為善又豈特為柯君發耶將以使長民
者知所以戒故為之論著以系諸君末簡云
　　尚德説
宗陽祝釐之宫杜氏之真舘在焉杜氏傳其子而及其
孫曾有胡君常楙者名其居曰尚德問説於予予曰嘻
哉而惡夫尚力而為暴者抑亦行古之道也昔者南宫
敬叔舍權力而尚徳孔子予之不容以弗論也譬之薫
蕕焉不可以同噐騶虞豺狼焉不可以同羣爾誠愛夫
仁而不成其生義而不戾於衆清静而不争於天下與
殘暴凌厲而尚力者奚其同故君子之於其身也道義
則尊之孝弟則服之過之者抑而就之拂戾者不譏焉
朝於斯夕於斯君子之尚徳也庸有一日息於已乎吾
聞諸子思子思聞諸夫子曰尊德性而道問學子識之
不忘其庶幾乎知所以尚矣或曰今之人曷慕夫高勢
近利也曰畏之而弗親凛乎其敬也愛之而弗舍確乎
其順也二者之間吾從其順者
　　復氏説
上虞馬初之復氏也鄊人惑焉趨而就鄒陽子右而問
曰馬初舍其父而從其祖姓古有之乎鄒陽曰馬初亦
猶行古之道也往者因生賜姓錫土而命氏子孫因之
不易也不易則不復易之而復猶古也成周盛時凡冠
昏䘮饋饗禮必本於其宗重宗所以尊祖也叙族所以
親同姓也尊尊親親示民有生矣况敢易其氏姓乎吾
聞之范公仲淹少孤依其母鞠於朱長而氏朱迨筮仕
以其故鳴有司而復之范君子以為知禮馬生其亦有
故與則無惑乎其復之為非古也世降道汚民彛物則
棼棼冺冺則人之惑之也固宜人心之天不遂以熄則
復之也又豈必有所授而然耶雖然慎終追逺民徳歸
厚殆見聞風而起則世教之助豈復小補哉詩云夙興
夜寐無忝爾所生馬初之謂乎
　　梓宇説
材莫良於梓用莫廣於梓梓果足為世用與吾觀之深
山大壑多梓材大者圍數尋高袤靡測匠石睨弗視也
萬牛挽弗出也或枯翳自斃委草莾間人争趨之斵度
斤鋸雕刻剔鏤為筍簴為杯棬為登為勺為觶為觚為
侯為琴瑟底為轅軾為木偶像樂者食者飲者射者行
者致逺者莫不資之為用則非復全材已惜哉苐觀平
陸梓僅圍咫高倍尋丈叩之斵之盡其材未周也匠石
顧之勿舍也十夫舉之易致也則以之為梁為棟為柱
為栱棁為桷榱而圜者直者方者高者大者小者或不
勝任荷人且鄙材夫豈其情哉凡度材欲大而實欲長
而直欲勁而理欲結而澤大而實則用裕長而直則力
足勁而理則撓不屈結而澤則潤而宻斯全材與吾友
張君梓宇蓄材既良深藏而不市長大既堅矣處井里
守道而不變撓既不屈矣有良梓人肯終置之吾知其
用大為説以貽之
　　守拙辯
鄒陽子過守拙先生燕坐清齋客有長揖而進顧鄒陽
子而問曰先生富於春秋道誼日修智勇莫敵手握兵
符分督重鎮顧乃謙抑自持樸拙是守無乃不取夫巧
遟而務拙速者乎鄒陽曰是非先生之志也大樸既散
人偽滋興結䋲莫施世道寖下惟機械巧詐之是務媮
薄矯餙之相師政網愈宻而民弗親刑法日加而下益
倍豈為拙者之過與甚至作聰明以亂舊章以側言而
改厥度豈為拙者之過與是故世方煌煌吾將韜其光
世方營營吾將守其誠世方溷溷吾寧悃悃世方役役
吾寧黙黙故曰大圭不琢大羮不和先生所守豈子之
所知乎客曰陶靖節守拙歸田園不戚戚於貧賤不汲
汲於富貴亦明哲保身者先生殆有取於是也夫鄒陽
子曰子非知道者獨不見夫大鈞之播物乎物物賦形
巧孰大焉而所以造化發育者妙於無形而已又不見
夫聖人之齊民乎酬酢萬變智莫甚焉而所以致㤗和
雍熈者埀拱無為而已孟軻氏曰所惡於智者為其鑿
也又曰行其所無事則先生守拙之義明矣問者唯唯
而退遂書於編
　　深衣刋誤
惟昔邃古之初天造草昧肇有民人穴處而臝居間者
衣鳥獸之皮以自蔽上衣下裳之制未聞也軒轅氏作
取諸乾坤制衣裳以示象公侯有數等威以明虞夏因
之人文自是彬彬矣自成康没而王澤熄上亂下僣人
偽滋起古制不存吾其左袵孔子㡬於不免况後世乎
嬴劉迭興四代禮樂旋復廢壞曲臺講禮僅存深衣一
篇鄭氏箋註且誤謬若此安在其能存什一於千百也
耶嗚呼惜哉同郡牟君仲裴以文獻之裔習聞詩禮講
貫精宻著為深衣刋誤且欲與縫掖之士共之其間尺
寸裳幅之誤裁制之謬一皆刋正無遺至於名義之𢎞
著圖之精短長廣狹規矩䋲衡之度如視諸掌殆有擴
涑水紫陽二先生之所未發而足為後世法程牟君之
篤志於古也亦勤矣好事者將鋟梓以廣其傳端無媿
也古道其復興乎似此而往必合訂正者尚多有焉何
日得與君圖之
　　物初論
或問天地果有初乎曰有人物果有初乎曰有然則有
初必有終曰惡乎無方噫氣之大息也混混沌沌冲漠
無始一氣既復隂陽遂判清濁以分高下以形非天地
之初乎於時萬象森羅已具有初而迹未形也天地一
隂陽而已人物固囿於隂陽以生者也陽生有六是謂
之乾隂生有六是謂之坤陽生子中極於午中乾道立
矣隂生午中極於子中坤道成矣乾坤者萬物之父母
也當一陽初復二陽既臨陽在地中草木生焉故草木
之本皆居下而末反居上陽在下也三陽既交四陽漸
壯鱗介羣生羽蟲次之故魚鼈横身飛鳥兩足而昻首
陽未足也五陽徤而决膏脂生焉故獸形近人至於六
陽既全乾道始偹人斯立矣故人首居上足固在下得
天地之全氣以生者也陽以生之隂以成之自午至子為
六隂成物之氣故能全乾坤之徳者為聖人聖人得天
地之全氣而盡性踐形者也詎非人物之初乎然則曷
而終曰生長歛藏一嵗之終滋育消㓕一物之終非吾
所謂終也若夫生物屏息天地無有斯有終矣曰終當
奈何曰有終必有初作物初論
　　雷説
或問雷鳴曰氣使之然曰有神乎曰有曰然則氣為之
神惡乎在神尸之氣惡乎乘二者必居一於是矣曰二
氣之良能也行乎亭毒之表茫然無朕窅爾神運其端
倪若不可測審也方天氣下降地氣上騰造化萬物山
川出雲蒸潤為澤隂氛凝搆陽氣轉旋故摶擊轟騰馳
驟下上氣之所聚形儵成焉故神物恍惚與之偕行此
理之常何足怪者曰然則世傳雷澤有神鼓腹則鳴果
有之乎曰無之也方氣之至也神則有之氣之消也神
與俱亡且人之生受胎父母滋為形骸血肉既成形於
有迹故不能自化神之著也得氣隂陽妙而成始陽氣
聚散來去無迹亦其理之常爾子奚惑焉問者躍然以
喜曰子昭然發矇矣請書以告來者
　　九州説
或問黄帝分九州夏書序九貢虞舜肇十有二州封十
有二山至商周又止列於九果何時而復合與曰亦因
地勢之使然非有意於其間也地理志云昔黄帝畫壄
分州堯遭洪水天下分絶為十二州使禹治之水土既
平更制九州列五服左傳宣公三年亦云夏之方有德
也貢金九牧愚謂九州之别天文地理區域各定風氣
不通民生異俗固有截然而不可易者禹治水作貢錫
𤣥圭而告成功舜安得無所自而遽分之乎恐唐虞時
洪水為患道里隔絶有不通者舜初即位始分冀東恒
山之地為并州其東北醫無閭之地為幽州又分青之
東北遼東等處為營州亦因其地勢然爾禹功既成復
仍舊制舜貴無為故終虞世而十二牧固自若也夏有
天下以禹貢為一代大典孔子定為夏書首得無意乎
殷因於夏有曰帝命式于九圍曰以有九有之師即九
州也周克殷監二代而損益之改禹徐梁合之雍青分
兾地以為幽并而無徐梁營爾雅又有幽營而無青梁
皆一時少損益之而亦止列於九也盖地里有古今或
廣狹不齊亦因其勢而為之耳雖然又烏知禹别九州
不在肇有十有二州之後乎因取左氏漢志之言為之
説
　　讀禹貢
愚讀禹貢而知聖人之書法謹而有辨也其載九州山
川地理曲折及貢賦封域之事言簡義密詞嚴意周一
字之間含蓄無盡如書山川廣平曰原下濕曰隰山南
曰陽水北曰汭地髙曰丘再成曰陶髙平曰陸瀦水曰
澤其土色無塊曰壤土黏曰埴脉起曰墳青黒曰黎𤣥
而䟽曰壚其草木少長曰夭上竦曰喬繇言其茂條言
其長叢生而稹曰包其水道因水入水曰達循行水涯曰
沿舟行水上曰浮絶水而渡曰逾曰亂大水合小水謂
之過小水合大水謂之入二水勢均相入謂之㑹㑹而
合於一謂之同其治功除木曰刋祭山曰旅致功曰績
可種曰藝可治曰乂順其道曰從得其正曰殷經始治
之謂之載已盡平治謂之既其賦法最薄曰貞襍出曰
錯其貢法常獻曰貢器盛曰篚包裹曰包待命曰錫非
一物曰錯凡例不過四十而千萬世之豐功盛徳盡在
是矣因銓次之以便覧者
　　讀洪範
洪範一篇聖人傳道之書所以治天下之大經大法也
昔禹治水功成洛龜呈瑞世傳戴九履一左三右七二
四為肩六八為足洛書之數也禹則洛書法而陳之洪
範是也周武王十有三祀訪箕子以天道箕子以洪範
陳之自初一曰五行至威用六極九疇之綱自一五行
至五曰土九疇之目禹則洛書之經也自水曰潤下至
稼穡作甘則箕子衍疇之傳義爾其餘八疇莫不皆然
綱目有緒詳略相因昭昭可見自今讀之不無舛闕盖
自伏生口授時已然固有不敢妄議者宋横渠張子已
嘗疑之而不及正至蘓東坡張無垢葉石林洪容齋黄
東發皆以王省惟嵗至則以風雨為五紀傳文傅子駿
王文憲以無偏無黨至歸其有極為皇極經文當上接
皇建其有極之下金仁山始以歛時五福而下為五福
傳惟辟作福而下為福極總傳嘗正錯誤見於表註先
正許魯齋又衍福極一疇著為圖説然後文從字順上
下明白有不待講解而洪範之義昭然於簡䇿矣惜乎
三八政一疇於八曰師之下不無闕文當有一脱簡今
叅考定讀如此以俟後之君子
　　圗書經緯説
圖書之數出於河洛圖書之理本乎天地而氣行乎萬
物也何謂數一二三四六七八九之竒耦也何謂氣隂
陽升降闔闢也何謂理太極之本體也伏羲則圖以畫
卦萬象偹焉神禹則書以衍疇萬法立焉初若未嘗相
與也殊不知天下之理一而無二變動不居周流六虚
而聖人闡眀發揮體用相資豈有二乎哉故先儒有言
河圖洛書相為經緯八卦九章相為表裏其有見也夫
予試申其説曰河圖一始於北洛書亦始於北子之中
天之心動之端也河圖以生統成洛書以竒統耦竒天
之數耦地之數天道左旋地道右轉河圖一左旋東升
而生三三轉西而生九九左旋南升而生二十七為七
二右轉西降而生四四復東而生八八右轉北降而生
十六為六洛書一左旋於東而生三再旋於南而生九
再旋於西而生七七生二十一而復為一二右轉東南
而生四四再轉東北而生八八再轉西北而生六六生
十二而復為二自氣言之河圖左旋以五行相生為序
洛書右轉以五行相克為序水木同宫而金火易位生
者為體而克者為用竒耦之乘升降闔闢之機不窮也
圖書虚中用函太極之體河圖具十洛書合十同具太
極之用而天地之至理存焉曰理曰氣曰數固未始相
離而氣數與理亦一而二二而一者也以圖為書之經
則書為圗之緯以書為圗之經則圗為書之緯盖殊塗
而同歸也若夫圗以畫卦書以衍疇則易與範昭然兹
不必論
　　後天圗説
世傳先天畫於伏羲後天定於文王先天體也後天用
也體莫大於天地故乾坤居正中焉用莫切於水火故
離坎居正中焉大傳所謂天地定位山澤通氣雷風相
薄水火不相射先天之學也帝出乎震齊乎巽相見乎
離致役乎坤説言乎兊戰乎乾勞乎坎成言乎艮後天
之學也殊不知八卦未畫先天已具先天既運後天已
位造化變動自然而然文王盖知之非能位之也自今
觀之乾道下交陽入於坤而為坎於北坤道上交隂入
於乾而為離於南坎就下一陽流於其根而成兑於西
離炎上一隂浮於其表而成震於東艮陽上得位則變
下二隂而為乾於西北巽隂下得位則化上二陽而為
坤於西南兑以一隂居二陽之上而隂難為上則反旋
於下而成巽於東南震以一陽居重隂之下而陽難為
下則反旋於上而成艮於東北變動不居周流六虚上
下無常剛柔相易而消長盈虚進退存亡動静行藏天
下之理偹於是矣因推其説以俟君子
　　五宗説
或問宗法曰别子為祖繼别為宗繼禰為小宗别子者
公侯之庶子别為後世為始祖也繼别之所自出族人
尊之謂之大宗此百世不遷之宗也如周公為周宗國
而伯禽庶子為魯大宗其餘庶子之子又各為禰為宗
謂之小宗小宗有四或繼髙或繼曾或繼祖或繼禰其
初則皆自繼禰始此五世則遷之宗也大宗者尊之統
收族者也小宗者統兄弟者也故宗有五自夫宗法不
講昭穆混淆仁孝既乖族義愈缺報本追逺之意漫不
加省而尊尊親親之道不明甚至以異姓為後使祖宗
不為若敖之鬼幾希矣因著其説以俟守禮君子焉
　　王秘丞畫像贊
故秘書監丞𢎞毅先生王君中夫為國子師凡十年出
提舉江浙儒學文行道術沾丐後人既歿之六載其子
同安出示畵像前軰典型氣象如在式瞻企歎同寓仰
止乃為之贊曰
儒而迂冠而冔綦絇而婁于于而趍文之樞道之腴維
後進之模生而寓殁而愉以眎夫故吾
　　河清頌
皇元至正二十一年辛丑冬十有二月戊辰黄河清七
日自平陸三門磧下至孟津凡五百餘里朝廷遣秘書
少監程徐致祭刻石志祥自古嘉瑞靈應未有若此之
盛也臣右謹按易乾鑿度曰天降嘉應河水先清亰房
傳曰河水清天下平王子年拾遺記黄河一千年一清
皆至聖之君以為大瑞春秋二百四十年凡異屡書未
聞河清之紀秦漢以降白麟赤雁芝房寳鼎歌於郊廟
神雀五鳯甘露黄龍表為年紀未聞河清之瑞也宋元
嘉中河清濟北齊武成以大寧二年改河清唐肅宗中
興河清四日至三十里亦未嘗有七日之久五百里之
逺也惟我國朝太宗皇帝丙子之嵗黄河清距今一百
四十六年河水載清廼至七日帝皇受命符瑞未有若
此之著者也夫天一生水為數之元氣鍾於子居方為
北皇朝啟運建國號元得天一之數肇造朔方符水德
之瑞今天子聖神文武皇太子睿知仁孝河之呈祥實
應於此矧水之為物清乃本性河濁而清又返本還元
之徴也臣右跧伏草野竊聞盛事曠古所無不勝抃躍
之至謹拜手稽首而獻頌曰
維河降靈發源崑崙下合葱嶺度越龍門㴞㴞萬里沸
騰駿奔介江達海嶽配川尊經雍冀兖爰奠中原流衝
湍激汨汨其渾既渾何清既激何温温潤而清千載罕
聞聖神御極握乾闡坤河伯呈祥神后效珍肇自平陸
至於孟津亘五百里七日弗淪其澄如淵其氣如餴日
光玉潔風瀾澱沄龍鱗結絡虹彩繽紛洌比甘醴瑞同
景雲動由地脉原本天根上符水德載昭帝閽帝嘉瑞
應錫之璠璵沈璧藉繅祼酒炙膰率土胥慶詞臣致言
㤗運中興民阜物蕃車書文軌登虞邁軒於萬千嵗永
祚皇元
　　進河清頌表
右伏聞至正二十一年十二月戊辰黄河清七日自平
陸三門磧下至孟津五百餘里實聖朝希世之瑞臣右
謹撰河清頌一通并序上表進呈者伏以河流萬里帯
神州而為淵清以千年符昌期而效瑞光騰七日聲動
八方恭惟陛下握榮圖之靈建用皇極乘水徳之運處
於𤣥宫濬哲文明善鍳萬類沉潛睿知克清四維纘列
聖之丕基沛如天之洪澤人心願治㤗運中興虞廷弗
遏於苗征夏后用修於扈伐出師命將快覩義旗之雲
從罰罪賞功大震天兵之雷動一麾而齊魯克定再討
而晉綘底平信乎川嶽之昭融宜爾乾坤之訢合導崑
崘積石厯中原入東海已非一日之渾自平陸三門過
垣曲至孟津凡見五百餘里汪然光蒼然色雖黿鼉蛟
龍魚鼈之無不形黯然隂炳然陽實水火雷霆霹靂之
所由出涇渭既别汾濟同流酌元化於樞機昭回光於
雲漢龍門久拓於禹蹟山奠川殷葱嶺逺越於堯封星
馳土貢克符嘉應爰睹休徴然清明不忘槃水之箴而
黄流尚傳旱麓之詠宫官染翰上接三古之寳文柱史
操觚下陋雙川之彤管臣右草茅賤士田野鯫生感帝
力涵育之恩年逾五十被聖朝沐浴之化報無一分謹
撰頌言用申愚悃涓埃何補敢稱黼黻於皇猷海嶽有容
少修贊敭之謬體干冐天威不勝戰栗之至謹奉表以
聞
　　原塟
塟者藏也上古之俗厚衣之以薪不封不樹中古聖人
易之以棺槨地理之説未聞也公劉遷豳相隂陽觀流
泉周公宅洛卜澗水東瀍水西則擇地以處生人矣公
孫文子曰樂哉斯丘也死則我欲塟焉孔子曰卜其宅
兆而安厝之則亦擇地以處喪者矣初未始以吉凶休
咎論也後世隂陽家乃曰順之者昌逆之者不死則亡於
是世之人類以吉凶休咎禍福為從違拘而多忌其泥
也滋甚今之言隂陽地理者宗郭氏予嘗考郭氏書曰
塟者乘生氣也又曰氣乘風則散界水則止至哉言乎
夫太極既判二五妙合在天成象在地成形何莫非生
氣之融聚也乘其生氣則神靈安子孫盛辟猶培壅其
根而枝葉茂理固然也故其為術也塟其所㑹乘其所
來擇其所相避其所害外藏八風内閟五行聚之使不
散行之使有止如斯而已矣郭氏既沒學者罕得其㫖
隋僧令遷傳其術於華山行有左騐唐太宗收其圖經
入鎮内庫禁天下不得傳及黄巢破長安國師楊筠松
竊奔江西江西術遂宗楊氏楊授弟子三人曰曾智曰
鍾可期曰僧文通曾授廖禹與其甥賴文進廖授胡矮
仙胡授劉七椀王六道上牢劉子先得之於王世守其
業至唐卿者而學始昌丹山蕭才清與王敬叔又得之
劉唐卿焉自是江以南之業地理者得其學為真傳其
不得者妄焉耳予嘗聞其略曰生氣所㑹地脉所歸察
其來脉審其隂陽辨其逆順䆒其分合别其明暗得其
淺深為之饒减正折為剥花如接木不前不後不左不
右高而不抗低而不窪急而不傷緩而不脱止其所止
是謂至善如不由此舛錯繆戾盖有不得其安者矣故
曰差之毫釐失之千里可不慎歟臨海毛徳齋氏世為
龍奥大家代以儒顯徳齋聰慧有識讀書燭理嘗侍其
尊平逺翁遊湖海間得地理秘傳其龍穴圖經與郭氏
之説若持左劵而合符節視他術者不啻相什伯千萬
矣暇日過予寓地相與劇論所得指畫口授亹亹弗輟
信源委之有自也於其别序其説作原塟以贈之世固
有知音者矣
　　瑞芝頌
南行臺御史中丞月公之官之明年政肅徳孚時和民
輯廼八月初度芝產於庭者二連葉如雲勁質䨇植咸
睹嘉瑞謂公徳馨發聞感召所致此𤣥氣之精厚祗之
靈而世徳之禎也御史大夫普公首紀述其事縉紳逢
掖之士詩歌以極盛徳之形容天台朱右為之頌曰
濯濯神芝煜煜靈華九苞輪囷五采芬敷金莖䨇立華
盖齊驅產由坤媪德應貞符神芝奕奕朱柯煌煌瞻彼
庭陛絢乎有光指佞並榮執法争芒不觧於位發此禎
祥繄德之符世不常有邦家之光譽埀不朽丹桂聨芳
玉樹同久列於階庭以介眉夀矧公徳馨維人之瑞振
肅百司維國重器南服輯寧君子攸塈爰考休徴蕃殖
庶類昔漢黄覇治最潁川鳯凰神爵式彰自天唐有九
齡亦顯醴泉俱相天子以徴臣賢洵美明公世有勲徳
盟府是藏百僚是式濬發其祥入相王國左右天子民
靡有忒睠兹嘉瑞應自天地傳紀無窮世世罔墜康衢
有言太史有署右作頌詞以永終譽
　　古樵隠者傳
古者賢人志士辟名山澤隠約於耕樵漁釣之間是耶
非耶若伊摯耕莘吕望釣渭錢若水樵於華山將終身
焉及其興殷周佐宋功業赫赫垂譽無窮是耶非耶余
登委羽山得古樵隠者其庶㡬乎因傳其事隠者系出
髙辛有娀氏子姓有娀生卨為虞司徒教天下以五品
十二世至湯履為夏諸侯修徳行義考之於天以有九
有傳世二十有八更六百五十祀子孫臣服於周頗有
分地周亡散落秦漢以商為氏代以儒顯至飛卿者為
宋侍郎隠者七世祖也侍郎居台功業具見國史三傳
至夢弼知寧海縣文行益著更化以來俱有隠德姑未
暇論隠者生有夙質少頴悟不凡敦尚志節積學纘言
孳孳亡倦見縉紳長者委身師事之延致懽與樂善不
厭遭天下多故奉二親挈妻子隠居委羽之陽鶡冠鶉
衣采樵以給樹藝以食朝夕候親左右無違教弟子以
孝悌或勸之仕則曰物各有適吾因天乘地日取其材
而受其實又何慕焉性曠達不覊燭事明决與人論不
多譲商略古今上下事後當成敗靡不中其言慮風晨
月夕率子弟走林麓間藉地而坐長嘯而歌歌曰上山
采樵木丁丁兮求我友生鳥嚶嚶兮出薪入爨食飲有
常兮不忮不求何用不臧兮兹非泊然世慮晲傲物表
者乎其耽愛榮名溺嗜聲利唯恐或失之視隠者則有
媿矣鄒陽氏曰嘗聞王質樵於深山至爛柯不歸盖神
仙寓説荒誕甚矣若朱翁子董邵南之事天下共賢之
亦士君子隠於下位所宜然耳其古樵隠者之謂乎隠
者名復古樵其自號云
　
　
　
　
　
　
　
　
　
　
　
　
　　白雲稿巻二
欽定四庫全書
　白雲稿卷三　　　　　　　明　朱右　撰
　　雜著
　　　文統
文與三才並貫三才而一之者文也日月星漢天文也
川嶽草木地文也民彛典章人文也顯三才之道文莫
大焉羲軒之文見諸圖畫唐虞稽諸典謨三代具諸書
詩禮春秋遭秦燔㓕其幸存者猶章章可睹故易以闡
象其文奥書道政事其文雅詩發性情其文婉禮辨等
威其文理春秋斷以義其文嚴然皆言近而指逺辭約
而義周固千萬世之常經不可尚已孔思得其宗言醇
以至孟軻識其大言正以辯若左氏多誇莊周多誕荀卿
多襍屈宋多怨其文猶近古世稱作者漢興賈誼董仲
舒劉向窺見圖經兾闡其道相如揚雄大昌厥辭然皆
有志於斯文者獨司馬遷父子頗采經傳國史集羣哲
之大成紬一家言載諸簡編為史氏宗其文雄深多竒
班固繼作頗就雅馴以倡來學二氏之文遂足為後世
之凖程也魏晉日流委靡唐韓愈上窺姚姒馳騁馬班
本經参史制為文章追配古作宋歐陽修又起而繼之
文統於是乎有在其間桞宗元王安石曾鞏蘇軾亦皆
逺追秦漢羽翼韓歐然未免互有優劣嗚呼文豈易言
哉餘姚景徳輝氏明經稽史有志於斯嘗與予劇論文
章家體裁及諸子造詣淺深且欲求其宗緒作文統以
復之當有知言者正焉
　　　史槩
古者伏犧氏作造書契制文字軒轅之世倉頡主書史
唐虞置史官三墳五典八索九丘即古史也夏終古商
髙勢皆太史也周官有大史小史内史皆掌志事至於
列國亦然如晉之乘楚之檮杌魯之春秋是也吾夫子
因魯史修春秋二百四十二年行事始加筆削垂鍳將
來漢司馬遷父子頗紬金匱石室之藏兼采書詩國語
世本戰國䇿楚漢春秋作史記自五帝訖漢武為本紀
十二表十書八世家三十傳七十共一百三十篇成一
家言其文雄深多竒卓然為史氏宗百代史官不能易
其法後漢班固續父彪作西漢書起髙帝終孝平凡二
百一十年為本紀十二表八志十列傳七十無世家而
有外戚傳自武帝以前頗本於遷其文雅馴後人亦以
為法宋范曄作後漢書起光武凡九紀别為皇后紀二
傳則增立黨錮宦者文苑獨行方術逸民列女等篇但
文氣萎下紀述膚陋不免識者之議東晉陳夀集三國
舊史撰三國志以魏接漢統蜀吳為偏安大失春秋㫖
矣習鑿齒嘗著晉漢春秋起光武至晉文平蜀乃為漢
亡惜其書今不傳也唐貞觀中太宗以晉史何法盛等
一十八家制作未善乃勅史官房𤣥齡禇遂良許敬宗
更加纂修為紀十志二十列傳七十載紀三十又命李
淳風敬播等十三人分掌著述類例多出敬播天文律
厯則淳風為之當時作者有江左遺風文多駢儷非作
史之體故太宗親撰四贊以息浮議齊沈約撰宋書梁
蕭子顯撰齊書貞觀姚思亷受詔續父察撰梁陳書魏
徴裁其總論北齊魏收撰北魏書唐李百藥撰北齊書
唐初令狐徳棻岑文本撰北周書顏師古孔頴達魏徴
撰隋書房𤣥齡總之六朝以來天下參隔互相抵牾唐
李延夀續父業論撰南史起宋盡陳又撰北史起魏盡
隋共一百八十篇今行於世司馬文正公謂延夀書亦
近世佳史陳夀之後可以亞之五代晋劉昫嘗撰唐史
今謂之舊唐書宋仁宗詔歐陽修宋祁刪修紀志表歐
陽主之列傳宋祁主之凡十有七年始成天文律厯五
行志則劉羲叟方鎮百官則梅堯臣禮儀兵志則王景
羲故其成書不無差異古之修史多出一家司馬遷班
固姚思亷李延夀皆父子相繼論撰積數十年然後成
書是以通知本末事實貫穿不相抵牾其他則未能兔
也唯五代史宋仁宗以盧多遜所修失實命歐陽修復
加刪述為本紀五改后妃為家人傳五臣傳五又别立
死節死事一行義兒伶官宦者雜傳七考三世家十一
四夷附録三其立例皆寓褒貶為法甚精書减舊史之
半而事蹟稍增議者以為功不下馬遷而筆力馳騁反
無駁襍之病紀例精宻則不及耳公亦自謂伶官傳豈
下於滑稽哉誠無憾矣宋鄭樵博雅多聞留心史學謂
班固不能繼述父志以續馬遷斷漢為書無復因承古
人損益㑹通之道自此失矣於是總十七史作通志刪
其繁文去其重複存華取實自成一家學者便之此史
家之大略也若宋司馬光通鑑朱熹綱目則又資治道
存鍳戒之書然紀載事實則全史不可廢也予嘗纂輯
馬班歐陽論贊為三史鈎𤣥若干巻學者傳之又頗欲
知諸史大要姑稽所聞作史概
　　　原習
舜孝文仁性也氣不得以乘之也武仲知季路勇氣也
卒不能以反性也成湯周武變氣反性者也若燕之慷
慨趙之冶容越之勾猝胡之騎射鄭之音齊之歌杞華
之哭習也受變於流俗者也農之子恒為農商之子恒
為南工之子恒為工習也受變於父兄者也於乎習之
移人也久矣今有人焉生同時居同里業同事一或作
曰是非吾事也非吾職也吾戴天履地具五性居五倫
盡性吾事也明倫吾職也約情以知義擴仁以充道人
將曰是天下善士非一鄊一國人也又將曰是古之哲
人非今常人也其不累於習不疚於氣者也有願學予
告之曰爾毋為習移毋為氣拘思變而反之可也作原
習
　　　原志
志也者心之主氣之帥萬事之樞機也非志心不自立
氣不自行事不自成是志者又主乎心而造就萬事之
柄也故君子莫先於立志志壹則心不貳志定則氣以
從志堅則事乃濟志其可不尚乎伊尹志在致君卒肇
商祀張良志在報韓卒成漢業鄧禹志垂竹帛卒興南
陽狄仁傑志復唐室卒摧僭周之數子者志立於事為
之先志遂乎功成之後非志前定其孰能成盖天之功
以信天下後世乎予聞志仁義者其徳著志功名者其
業崇志富貴者其勢廣唯視夫所志何如爾志驕侈則
心肆志吝嗇則心鄙志盤佚則心馳志昏惰則心弛亦
視夫所志何如爾志趨一定物莫能動道莫得入唐虞
之譲弗易也晋楚之富弗移也賁育之勇弗奪也甚矣
哉志之繫於人也大矣故古君子之觀人先視其志之
所存則其所就小大逺近斷可識矣作原志
　　　讀周頌
頌者郊廟祭祀之樂歌所以美盛徳告成功也周頌三
十二篇朱子為之集傳一洗千古之惑學者宗之中間
如思文臣工噫嘻訪落小毖敬之載芟良耜般九篇未
有所定姑觧其辭而不詳所用愚嘗因而考之思文明
言后稷功徳當是配稷於郊獻享之樂無疑臣工噫嘻
敬之是祀成王之詩追述成王戒農官及求助羣臣之
意於以形容其顯徳成功也若曰專戒農官與受羣臣
戒則受釐陳戒之辭安得為頌載芟良耜亦報賽田事
之詩與豐年同小序亦以為春秋祈報社稷也盖周家
以農事開國重穀務本初周公以成王未知稼穡艱難
厯陳無逸之戒豳土之俗至成王開悟孜孜不怠在位
之日每形勸戒卒以成功及其没也盛徳不忘見諸歌
頌亦舉其盛而言爾故曰樂以成象此之謂也至於訪
落小毖當與閔予小子同時同義皆成王多難之後免
䘮朝廟之詩且訪落云紹庭上下陟降厥家是言武王
陟降也閔予言文王陟降敬之言天之陟降而此乃言
武王爾如大雅文王篇曰一陟一降在帝左右語意皆
同家猶庭也國也言家則益親矣成王遭家多難兾休
明之皇考陟降上下以保明其身若曰成王陟降則與
諸詩意不相類般雖未詳當與時邁皆巡守祭告之詩
也姑記所聞以俟正焉
　　　讀中庸
予幼讀中庸朱子章句至首章人之所以為人及則為
外物而非道竊嘗惑其辭之未純也後数年得觀今定
本云云始犁然有當於心比讀二十章曰有弗學學之
弗能弗措也又有惑焉竊意子思子盖曰人有弗學者
學之弗問者問之盖必其學之問之也弗得弗措則為
必要其成五者皆朱子以學字為句章句且曰弗為
則已則人有弗學弗問者矣與下文人一已百人十已
千雖愚必明雖柔必强恐不相貫姑著之以俟君子
　　　識畫
宋李公麟畫葛洪仙翁移居圖人物四十有五主僕從侍
男女三十五貌人人殊鹿牛驢騾犬豕十態物物異乘
者有五一人頎而美髯戴芙蓉冠朱衣皂履騎黄鹿僊
翁也一嫗白頭緑衣騎狰獰一翁傴僂騎騾僊翁之父
母也一女婦騎牛一女婦騎驢抱嬰孩僊翁之嬪媵也
一人冠而步行一人舉函一人執羽扇並導鹿前二人
從而後仰聆僊翁顧語其侍弟子也手執持或荷或負
二十二人巾而履者十有八丱而跣者四一人杖而前
指二人持擔擔末有巻索一童引以馳一人挑包而顧
一人力挽猙獰上溪岸一人扶老嫗傍驢以渡一人挑
竹篚遂而後一人荷礱磨一人背負冠而履者一人背
負少年紅衣者一人挑小缶又囬盼負者一人左杖右
指皆行水中一童牽老翁乘下溪滸一人㚄驢尾一人
杕而䋲驅二豕黄犬追之一人執杈杈末挂藥瓢一童
持抓草具右手提酒壺一人荷纔鍤一人荷籃籃實雜
什器一童肩楷具右牽驢駞木箱亦實雜什器按葛洪
在晉為勾漏令勾漏𨽻交州去亰師數千百里或者奉
親携孥以行日用器具牲畜悉偹長塗修岨古木蕭踈
渡溪上坂登頓驅馳而僊翁丰采翛然顧盼自若飄飄
神僊中人也好事者繪而為圖其有以夫龍眠生後翁
七百載模冩其衣冠意態執持什具行視盼睞如親睹
當時事何巧思妙筆若是真名畫也胡尚徳氏珍閟既
久出俾題之於是乎作識畫
　　　静淵祝辭
會稽錢濬冠見陳叔子叔子曰予爾師也冠必有字字
爾静淵茍用力於學以深其量名斯稱矣見汪侯璟侯
璟曰動静交養以反諸身善哉見徐参軍觀叅軍曰澄
深之體具流行之用著子其朂諸見宇文公諒宇文曰
涓涓不息延而成川止而為淵深不可測有本之謂乎
濬退進徳不倦無惰容無驕志交友稱賢已而見鄒陽
子右鄒陽子起為祝規曰其本也静其涵也淵有養弗
餒内直以專資之既深取必逢原濬濬不已廼全其天
辭既濬曰子言約而至將終身受誨焉
　　　題脈緒
昔人有論脈曰天地之元人得氣之始也盖以二五妙
合凝而為精神定而為魂魄積而為形骸融而為血髓
布而為經絡滋而為毛髪乃至動静噓吸行止作息必
有得氣之始者尸之也迨夫七情之搶攘六氣之鼓擊
又必自其得氣之始者窺闖之是可謂知探本矣比觀
吕先生元膺脈緒一篇則其本原端緒灼見切實尤非
汎論誠醫之指南也試因考之十二經皆有動脈取喉
傍五會為人迎魚際太淵為氣口人迎氣口胥應比協
則無關格之偏此古人定隂陽於喉手法也後世人趨
簡便古法廢而弗傳逓相循襲而今手足六部五藏所
屬與夫尺寸所關亦未能㑹歸於一烏可與論天地之
元人得氣之始者哉吕先生之言曰以三部之隂陽言
之則尺寸處夫兩端而關為之界以一部之隂陽言之
則浮沉别其表裏而胃氣存乎其中合三材而三之則
九候也九候之法其得切脈之緒矣辟之詩然風雅頌
各一其體必賦興比行乎其中而詩始作辟之樂然八
音獨奏自為始終必金玉相宣兼統條貫而樂始成其
切脈之喻乎是故不知天地之元不足以論脈之本不
知隂陽之㑹不足以識脈之緒善學者必合而觀之斯
為得矣因誌末簡以俟君子
　　　戒子箴
求而必得舍之自失是求我有仁義道徳求之有道得
失由命矧求在外曷勝天定日用常行飲食男女有正
有邪審幾精取夙興夜寐入孝出恭動静作息靡不有
中情欲利害民日浸滛戕仁賊義淪胥獸禽於乎小子
物莫人貴知性知天不䙝不棄改過遷善懲忿窒慾先
哲有言是用凟告
　　　杜南谷真人傳
杜道堅字處逸號南谷子太平當塗人生而神異性頴
敏年十四得異書於異人即嗜老氏學十七寄跡郡之
天慶觀師䝉庵葛師中宋淳祐為御前道士䝉庵師虛
白陳元實是為陸静修裔孫道堅繼入茅山閲道藏宗
師蔣玉海見而噐之授大洞經法侍郎趙與訔漕金陵
延致賓館知遇最厚復來錢塘楊和武恭王孫頴祖延
主吳興計籌山昇元報徳觀興𤣥學飭軌範舉廢墜觀
之東北山頂多白石越大夫計然子嘗隠其上漢葛洪
丹井在焉道堅剷蓁穢修除道建披雲庵將逸老焉至
元十三年元兵南渡所至震懾道堅慨然冐矢而出叩
軍門謁太傅淮安王巴延曰宋祚當終厯數有在王誠
不殺則民歸有賴王悦其言禁將士下未附者毋刼掠
江南既平有詔命太傅選用人才明年太傅朝上都偕
道堅入覲道堅首陳當世之務大要有三曰求賢曰養
賢曰用賢䟽上帝嘉納之屢召對便殿敷奏詳明議論
宏逹舉將相之才莫不稱㫖後皆為名臣時帝欲委道
堅以執政力辭不拜詔乘傳江南求有道之士竣事還
京奉璽書提㸃道教領宗陽宫仍兼昇元觀大德七年
授杭州道録教門髙士復有㫖改披雲庵為通𤣥觀聼
其徒甲乙主之皇慶元年授隆道冲真崇正真人其徒
以次領昇元事上卿張留孫疏請主四聖延祥觀所至
創立制度修飭宫宇咸為改觀又即昇元宗陽兩山築
二真舘儲書數萬巻嵗時往來其間晚著道徳經原㫖
數萬言其書益原老子之意諄諄以皇道帝徳為當世
告者正以王覇襍出功力相尚慮其所終民罔攸措故
欲挽破碎於渾全囬澆漓於淳樸縱不能使是民為九
皇之民獨不得少窺唐虞雍熈之化乎故曰為無為又
曰無為而無不為誠以人君無為於上人臣有為於下
君臣有恒分則民有恒業太古天下一道羲黄四海一
徳無為之為其大有為於天下者乎尊聖人所以尊時
君世主夀斯道所以夀斯世也如曰伸而不屈動而愈
出多言數窮不如守中其堯舜允執厥中之要也曰居
善地心善淵政善治事善能動善時夫惟不爭故無尤
其大禹不矜不伐而天下莫與争也又曰自勝者强知足
者富强行者有志不失其守者乆其文王之至徳也後
人不䆒其㫖著述雖多各隨所尚故言清虚無為者有
之言吐納導引者有之言性命禍福兵刑權術者有之
紛紜多歧家自為法曾不知道徳本㫖内聖外王之為
要盖漢文曹参開漢室隆平之治是善用老子之道者
此原㫖所由作也書成又以老子之㫖不惟有極以來
已然之世代可徴而無極以前未然之朕兆庸可推矣
復准皇極經世嵗年著原㫖發揮一十二章以證之又
以關令尹喜辛釰文子所著述頗得師㫖故復著關令
闡𤣥三巷文子纘義十二巻朝廷嘗以其書頒行於世
平生詩文若干巻藏於白石山中卒年八十二度弟子
四十餘人姚志恭趙嗣祺袁徳逵皆有道行又奉㫖授
真人主領教事道堅器識𢎞逺有道淑人且篤於孝友
達官貴卿多執弟子禮趙孟頫有言曰真人際遇世皇
乘風雲之㑹日月之光於以輔世興邦立言設教知進
退存亡而不失其正者其若人之儔歟張翥亦曰真人
以邁古之才經世之略身雖游於方外其志之所存犖
犖古之人安期生黄石公徐鴻客或見或隠髙風逺致
使人企仰於千載之下世以為知言
贊曰三代而下以功力相雄尚道德罕聞已老聃氏著
書尊皇道帝徳賤功利黜權力有㫖哉漢文曹参盖善
用其道者後人特指兵刑謀術抑逺矣若杜道堅原㫖
之作亦有志於斯世者與
　　　唐李泌傳贊
贊曰予觀唐人材出處從容有三代王佐器唯李泌陸
贄而已泌自贊復兩亰功成身去代宗再徴權臣間忌
浮湛外任徳宗以春宫之知委心聼用泌亦竭智盡忠
展布政體謀慮計畫洞燭物情故治效聿著迹其安馬
燧取懷光相李勉保韓滉單騎以來抱暉設伏以擒叛
卒開三門運路屯關中荒田國用日充邉鎮懾服其績
章章可紀至於辯太子寃則曰天子以四海為家宰相
當豫帝贈白起則曰國將興聼於人帝言有命則曰君
相造命不可言命其言又足徴者唐傳迺謂其隨時俯
仰無足可稱取媚以求相位豈信史哉因采舊聞参諸
記録别著泌傳以表見之使善不没實為後世鑑若趣
尚太清未免惑於隠怪亦其質之未純者與
　　　隠石生喻
珠湛於淵金藏於鑛梓產於林玉隠於石類也賢人之
處世亦類也方其襍稠衆之中長蓬蒿之里退自沈晦
不矜長不眩能猶淵之珠鑛之金石之玉也人奚羡焉
一遇知已則出類㧞萃人皆知其為良材器斯隠石生
之喻與生媯姓出自有虞為胡公滿之胄世為臨海大
族幼有異質性警悟不羣讀書蓄德有年已值時多艱
隠於銅谷之陽肥遯辟地甘自晦藏於閭閻下里人之
知生者咸以玉之隠石期之故自號曰隠石生予進而
喻之曰物生兩間孕清淑之氣鍾純粹之德質之美者
莫如玉器之貴者莫如玉其蒼者白者黄者赤者矩而
為圭規而為璧肉之為羡判之為璋藉鏁以享天地登
廟以盛黍稷其用靡不周也使追琢之未工鑚磨之未
至則抱璞而已爾具體而已爾尚奚羡其為有用之器
也哉温潤而滋腴縝栗而堅確受於天者厚矣有其具
而抱其璞矣將未受於人與受之於人器斯成矣茍徒
羡其隠於石者不思其出於石者是棄天也思不出其
石而獨隠於石者是不受人也棄天不義不受人不祥
子將為受人者乎將終棄其天乎則吾不能知也作隠
石生喻生名栢字能正陳其氏云
　　　楊孝婦傳
楊孝婦黄丑字集義台之黄巖人其先宋工部尚書懋
名著國史代以儒顯至其父荀龍登咸淳進士第調廸
功郎安慶府宿松縣尉國事既非遂隠弗耀孝婦生警
悟性端重八嵗閑於女紅諸昆弟皆習業家塾廸功俾
授内則孝經論語不期月終巻皆成誦且語兄姊曰孝
天之經也地之義也民之行也徳孰有大於此於是在
父母側先意承順服勤不怠迪功頗鍾愛之既笄慎擇
所配時奉化知縣楊中甫有子曰載至居同里閈頴慧
過人遂聘丑為知縣冡婦比大歸舅姑已即世惟知縣
之父朝奉君在以大耋之年馭下嚴肅孝婦事之益謹
晨昏定省無違躬親炊㸑調烹飪饋飴瀡日奉上堂羮
胾脯羞隨所需以進食已乃退或思異味則雖百十里
必為致之夏葛冬裘中外衣服預為縫綴十載如一日
朝奉或有愠色必怡聲善辭俟復常而後去朝奉君曰
吾家新婦行淑性顓能善事我真孝婦也由是鄊里皆
稱為孝婦云朝奉以天年終孝婦佐其夫治䘮塟皆盡
禮嘗曰吾不幸不逮事舅姑惟嵗時修祀稍可致力為
酒醴豢牲牢祀物必精專豐腯雖賓客至不易用也載
至以才諝薦為衢州清獻書院山長中嵗宦游惟經紀
大務至於理田園建堂第延師教子一切皆孝婦力也
值山長捐舘舍居䘮哀毁率子女茹蔬素者三年節序
忌日追慕悲泣人為之不堪導諸子理家事内外整整
處族序睦以和貧無資者賑䘏之無徳色親戚死無所
歸為具棺殮嵗歉發所積賤糶以濟之孝婦之推仁䘏
衆率類此子六人文昌文治文賢文言文㑹文淑皆有
學行惟文㑹以校官起身且與予有姻㜕好嘗獲升堂
拜孝婦而徳容康夀動止可度時孫男女三十餘人森
森侍側宛然瓊瑰玉樹有足起人敬慕誠德人也享年
七十有九嗟乎女婦人之行不出閨門惟主中饋事舅
姑而已孝婦始終一致愈久彌篤有非恒人所可企及
使一州一鄊有若人必能率徳勵行以移風俗王教盖
有賴焉因著之
贊曰漢陳孝婦善養其姑志不少貳無違夫子之教卒
垂令名若楊孝婦之事大舅尤人之所難固其天性淳
篤而經訓之力不為無助也至於子孫昌大終其身逮
見之善人之報顧不厚歟天經地義誠不可冺孝婦至
行若是宜與陳孝婦並傳無媿也
　
　
　
　
　
　
　
　
　
　
　白雲稿巻三
欽定四庫全書
　白雲稿巻四　　　　　　　明　朱右　撰
　　序
　　　忠孝事實序
古君子之生斯世也居則積其學以著於言出則推夫
學以行其道言以載道行以徴其言夫豈有二乎哉禹
稷咎䕫得行其道而不必見諸言者也間見之亦道之
寓也孔氏孟軻左丘明賈誼班固之流不得行其道而
見諸言者也間行之亦其言之徴也然則立事立功豈
不尤愈於立言者乎盖有不得已焉者耳青田留君若
愚讀書纘言積學知道嘗客遊吳楚間蓄其才將充其
用人固不能知之而若愚亦不求知於人守其道而不
變值時多艱講授於越之上求凡古今人之忠孝友義
者而叙述之積而成編為若干巻將以傳於人其用心
亦勤矣夫忠與孝性也人所宜服行者也其何關於務
名哉世降道汚民彛泯泯茍不表紀其能行者為不能
行者之戒㡬何其不淪於禽獸之歸矣乎此忠孝事實
之所以作也雖然述其孝為有親者之勸叙其忠為得
君者之箴一善之不遺一行之必録留君所以隂相天
常扶助世教者豈小補哉其為用心亦仁矣帝王建極
凡所以扶樹綱紀匡維世道者此也舍是書何以哉或
曰今之執史筆與國家載興亡紀賢否職也留君無乃
非其職與是殆不然古人立言至公無私所以傳後世
而能久也不患不職患不公耳茍公無私猶職也昔左
丘眀班固之徒何嘗職史館署官曹而為如是之言顧
其言足徴何如耳况忠孝之人世固不少其間隠顯亦
各不同必待史官書之其没人善而無聞者或多矣設
因是編得不沒人善使隠顯皆有聞則留君之惠大矣
編成留君属予序予知其言與道不悖行與事不違有
志而嗇於用盖亦不得已焉者故書以歸之
　　　羽庭稿序
古詩三百篇以風雅頌為三經賦比興為三緯其音節
體製概可考也後之作者固蔑以復加而後之作者舍
是亦無以為法自夫王澤下衰雅頌不繼王官失職廵
狩不陳而詩樂之教不行於天下尚矣東周以還郢騷
之怨慕楊馬之浸衍晉宋之蕩靡古意彌失而音節體
製亦與時下烏在其能復古乎唐興以詩文鳴者千餘
家其間足以名後世而表見者惟李白杜甫韓愈而已
詩其可易言哉何則李近於風杜近於雅韓雖以文顯
而其詩正大從容亦彷彿古頌之遺意以故傳誦後世
而人宗師之予為是説久矣顧材氣不足充其見聞學
問不足闡其微藴不敢以聞諸世人今年來獲觀劉君
徳𤣥所著羽庭稿若干巻讀之而有感焉其性情所發
指意所歸皆有唐人法律長詩宗韓短律師杜樂府歌
曲有李風度而四言詩又當不在魏晉下等而上之則
三百篇風雅頌之遺音將無所失其有不傳也哉劉君
世以儒顯少習經術嘗以進士業中乙科憲府舉其材
試吏於閩所至佐上官有政蹟今為浙江省左右司郎
中公退之暇手不釋巻旁及諸史百氏隂陽卜技名法
靡不研通而尤工於詩歌積而成編其徒將鋟梓以傳
以予知最久囑弁其篇端因次第其説為序引
　　　檜亭後集序
至元重紀戊寅之嵗予如金陵游從縉紳名人間考徳
而問業時丁先生仲容父以同里閈徃還既數情好益
深故予與先生所著詩歌及他所見必手鈔而心識之
積若干巻藏之篋笥將俟知者以傳不朽後十四年當
至正辛邜客有携檜亭稿來示予於錢塘始知御史張
公維逺命刋昇學廼李君謹之所編視饒君介之舊本
為增多矣予喜而不寐讀盡日夜惜其間如瓊花瑞竹
送常憲史題長江萬里圖等作皆膾炙人口而不能盡
傳因類摭未刋之詩以補續其所未偹得一百四十七
首名曰後集又十年予以憂制守墓上虞一日王君克
惠自閩海憲府赴行御史臺事集南還過予山中抵掌
劇談感今念昔慨然興懷遂盡取予所藏先生遺稿將
鋟梓以傳予二十年之耿耿渙然釋矣尚敢自愛乎哉
嘗記在昔先生有言曰學患不成不患不逹業患不精
不患不傳茍精而成達與傳不計也淵乎斯言其正誼
明道之奥乎今先生往矣時值多難經生學子無依歸
而克惠猶能起斯文於未墜思以淑人而傳後則先生
之言信有騐矣因書以歸之
　　　送浩遵道序
國朝混一區宇立經陳紀内外百職罔不祗承以相統
属故中書總治於内而斷事官為治事之法曹若理問
所者殆行中書治事之法曹與江浙為東南巨藩治吳
粤閩地方數千里丞相而下務存大體以貳𢎞化寅亮
之功於細故則不親親之亦不得甚察悉属之理問官
而聼其用違而已大梁浩君遵道敦厚雅重少習吏事
文法通籍省署有年已兹始獲食禄與丞相掾相可否
事於幕下上考轉理問所令史其禄視昔有加錢塘大
夫士朋遊者咸詩以張之俾予序其編予知浩君寛簡
人也固有大而可以揆細者而予試言之在漢時丙少
卿為御史大夫事無不察至為相智明於大史傳稱之
其政豈先後異耶其所處宜然爾遵道向從丞相掾事
上官知識治體不煩不迂唯寛簡宜也理問官上承丞
相命以任法為事以詰姦慝察邪枉則不徒寛簡為稱
職也已故予嘗論天下士其柔順戇直寛簡深察類出
乎氣質之蔽必其能各適於可而不相病者周於徳而
氣不得以乘之也是以君子務勉徳焉遵道尚事其事
以修其職而有成則予將謂君進於徳矣其孰不宜哉
　　　送趙教諭序
至正十年秋九月永嘉趙君某為新昌縣文學既受代
諸生遮留不可則謁予而言曰趙先生為文學六年矣
其始至時宫墻頹圮弗治生徒弗居廪食朝夕弗給齋
廡絃誦弗作逢掖旦望集往往去弗問先生曰是非吾
志也非吾職也召耆艾與計事議所以興舉之籍學之
田㑹其嵗之入白於縣盡徴民之不輸者以充其用延
有學之師以貳教其間選材幹之士使任其役於是治
者以完居者以廣給者以繼而作者以聞向之弗問者
亦皆徘徊顧瞻嘆服而不已焉吾黨徳其恵未艾也而
以代去卒不得留願求一言以系吾思予曰甚矣久於
事者之有成也學校王教之先先王所以明天道正彛
倫致至治之成法在焉趙君久於其事以行其志盡其
職而有以得人之懽心可尚也已昔陽城為國子司業
當調官諸生挽留至伏闕下上書願得卒業於今之世
去古道逺甚而猶或一見之使予不得不為之興懐焉
彼居官理民者賢否混殽唯事超遷以度越日月未能
周知其民情與其所宜行則思以調他職是烏能知乆
於職者之有成也耶諸君盍亦請諸聞人道敭趙君之
能而詩歌之書予言於首簡叙焉
　　　贈醫者序
至正十二年某月括蒼葉仲剛氏居台郡為府史且二
嵗一日病肢體不隨衆醫皆以為迵風謂風洞徹四肢
也療之不瘉請於施君敬仲敬仲至胗其脈曰病積於
身有日已為火齊飲之不旬日遂瘉人咸神異其故
敬仲曰某所以知仲剛病者切其脈大而來徐是積熱
盤欝於内乆不得發卒與風遇其病當作吾以脈法治
之而瘉何神異為葉君具以告且徴言為贈予聞之上
古醫則通神盡見五藏癥結中古以還切脈望色聼聲
冩形其著效亦章章矣近代之業是學者往往不知病
之所在而投之齊甚非所以為養生助也嗟乎通神者
吾不得而見若切脈究源庸非世人之所尚乎脈者天
地之元人得氣之始也自夫二五之精妙合而凝滋而
為精神定而為魂魄積而為形骸融而為血髓布而為
經絡竅而為毛髪至呼吸運動行止作息榮顇者盖必
有得氣之始者為之也至夫七情之中傷六氣之交感
又各有所受焉治之者原其始求其本要其端則病可
理矣病理則氣充氣充則體固古聖人為醫藥以濟人
夭死夫豈無其道耶是以善醫人猶善治國知國本之
所在則所以提挈綱維而振作之者有在矣予觀敬仲
之業醫誠本諸脈法者歟本脈法以治人病其應如桴
鼓影響斯可與論天地之元人所以得氣之始者矣予
故推葉君之意以叙之且以識别庸妄之不知本者
　　　送因禪師序
物有類同而氣不合者矣均之衆草也薰蕕不可以同
器均之百獸也騶虞豺狼不可以同羣亦有類不同而
氣合者矣磁之於針膠之於漆琥珀之於芥物惟固然
而况於人乎傳曰人受天地之中以生是以有動作禮
義威儀之則自夫大道之衰聖賢不作衆學滋起儒墨
異塗小大之人各相範就使天與我相類者遂釐而二
之嗚呼是豈人之情也哉今之為浮屠老氏者往往皆
是能不拘其法總其異而大同之亦幾何人善因友石
禪師與予結交方外且十年自師之入浮屠氏既二十
年已予知其聰明積學仁義之懿釋然於胷臆間是以
承上接下出恭入友禮儀之則莫不有度而施得其宜
雖拘於法限於勢而其心悠然無有物我之累至正十
二年秋臨海龍華寺闕主席寺之耆老多有能名顧難
其選一日請於有司致書幣自精進延師補之台之士
友及嘗所徃來咸置酒為别又摭少陵題已上人詩分
韻相率為詩以道其離思人情之交好氣味之忻合莫
過於此者夫豈偽為也哉詩既成属予序其編予不得
辭乃為之言曰友道之廢久矣世之人有居同里學同
術業同門猶或相訾毁以自髙相牴牾以求異何但類不
同氣不合者耶甚可為世道惜也萇𢎞老𥅆師㐮沮溺
楚狂之徒豈復有賢於孔子者而孔子猶惓惓然不相
遺棄豈無其故與友石知識造詣動則有文而獲乎朋
友者若此豈特浮屠氏之不易得者哉嗟夫世衰道微
賢否易處苟得吾同類而氣味忻合如友石師者其能
自已於言乎故樂推物性之説以為贈
　　　贈崔元初序(原闕/)
　
　
　
　
　
　
　
　
　
　
　
　　　　　　　　之所存何如耳元初非為異於時
也求合乎道者也茍合乎道天下將不可載况後世乎
用書以為贈
　　　西齋和陶詩序
詩者發乎情也情則無偽故莫不適於正焉古詩三百
篇其間邪正憂喜隠顯雖不同而温柔敦厚之教無惑
乎後人聖人删正之且曰雅頌各得其所豈欺我哉自
夫王澤既息大雅不作郢騷之怨慕長門之幽思李陵
蘇子卿之離别曹劉鮑謝之風諭亦足以傳誦者各適
其情而已爾陶淵明當晉祚將衰欲仕則出一不獲志
則幡然隠去夫豈有患得失之意與故其發於言也清
而不肆澹而不枯後之人雖竭力倣效而不可得趣不
同也蘇子瞻方得志為政固未始尚友淵明逮其失意
廼有和陶之作豈其情也耶予嘗竊有憾焉比客海昌
得琦禪師詩一編曰西齋和陶集讀盡數日愛其命意
措言妥而不危雋而不膚若弗經思慮得者有陶之風
哉盖師少從名人績學知道凡四主大刹未嘗容心於
出十年以來恬退自處居海鹽天寧寺之西齋日討索
佛書聖典每有得必忻愉竟夕道益精詣不以榮辱得
䘮撓其天其為可尚也已為其徒將鋟梓以傳予因論
次其説為之序禪師名琦梵字楚石
　　　韓侯覈田事實序
或問為政何先曰莫先於正經界經界既正分田制禄
可坐而定其有關於王政也尚矣成周盛時體國經野
以為民極至孟子時已不得聞其詳則諸侯惡其害已
而去籍者有之矧阡陌之法變兼并之患滋先王田制
固不可得而稽矣漢魏唐宋隨時制宜不過計田定賦
以馭民尚何望其能復古也哉傳曰制而用之謂之法
神而明之存乎人先王良法美意豈終不可復舉耶此
韓侯所以用心而卒底於有成矣上虞為縣並湖濱海
賦歛倍於他州國朝至元以來雖累行理田之令而迄
無成式者非法之過不得人以任法者之過也比年鄰
境騷繹民力益殚天台韓侯自行來為令深為此懼乃
議履畆以計田定賦而差役思以均齊其民其法每田
一區畆至百十隨其廣哀高下形勢標其號若干畫為
之圖曰魚鱗以魚鱗條號第載簡册曰流水每號署圖
一紙具四至業佃姓名俾執為劵曰烏由集各號所載
得畆若干曰保總集各保所積得畆若干曰都總又自
各都流水攢類戸第計其實管田數曰鼠尾小大相承
多寡分合有條而不紊其為法可謂宻矣乃選鄊之大
姓有文行足為人表者司一都之事曰監踏統一縣之
事曰總覈又分掌簿書計算曰執事賢智竭慮材力効
能各輸乃心以禆侯之政亦可謂得人矣侯則躬為指
授訓其用違稽章程以作勤怠官出廩膳筆札以給日
費及朞而事始完上成牘於省府吁斯亦難能也已由
是積弊以革民瘼以甦貧富適均徴差有則民輸惟期
嵗入用足而一縣之民室家相慶咸戴侯恵無已既刻
諸貞石以紀侯徳復以其播告訓言行事次第執事名
氏繕緝成編名曰覈田事實將鋟梓以傳請予為序予
嘉侯設施有法信任得人深識古者為政之要以能有
成功遂書首簡以慰民父兄之繫思侯名諫字自行宋
魏國忠獻王琦十世孫前翰林待制陳某甥家學有自
故為政知所本云
　　　送戸部主事李宗道還京序
今之六部官分掌天下凡治教禮樂刑政以佐中書為
大子六曹若有虞九官成周六典漢之九卿皆其職也
國朝稽古建官仍置六部分列尚書以贊朝政為生民
計至深至偹百有餘年文恬武嬉内外無事一或儆戒
不至則治道日弛諸凡漕運鹽𣙜楮幣之法窒而不通
民用告病聖天子慮仁澤之不溥宵旰求賢以務博濟
廼命戸部尚書二員輔以主事官分治江浙僚属史胥
聼其慎簡先務流通楮法於時李侯希顏自翰林編修
為部主事承命以行沙海東下奉職惟勤間關險阻偹
厯嘗之比至浙尚書則以他事弗來如期侯惴惴小心
夙夜不遑寧處俟命於外者兹三年矣朝廷尚念逺役
復召以還侯即日持其簡書印章將乘大舶浮洪濤遵
海而北以旋京師江浙行中書省丞相以便宜有㫖謂
侯涉厯之艱虚左司員外職請固留之侯乃謝曰受命
來南實某聼詔既弗能敬敭休命而又留以為已圗若
之何其可也昔孫叔敖如京師未畢事而之莒春秋譏
之况君命而不復安敢與王人齒願終辭以還君子謂
李侯之舉有三善焉見禄而不茍取義也奉使而必復
命禮也三年有役拳拳不忘乎君忠也忠以盡已義以
制宜禮以事上於為國乎何有嗟乎大道既隠先王之政
下移民生日蹙亷恥道䘮居官守職者莫知國體之攸
繫而靦然為私便之是圗外以欺其人内以欺其心雖
九錫之榮萬鍾之富於我何加焉李侯毅然為人所難
不憚風濤之險復為萬里之行下以盡諸已上以副吾
君豈不真知輕重大丈夫哉傳曰富貴不能移其若人
之謂乎且侯以明經之胄學嘗居翰林詞章政事講之
有素入而立朝嘉與諸賢力扶未墜以助元氣則中興
可期是予之望也蒼生之願也侯其行矣遂書以餞之
　　　送上虞胡總督詩序
行樞宻院架閣胡君師徳以省檄督戍上虞之三年及
代當還諸將帥士卒民耄倪與吏胥之在官者争挽留
不忍舍去勢不可得則傾城相送供帳祖道東門外至
三十里遮拜執爵各以言進為將帥者曰自吾奉檄聼
總督節制凡得以承令藩省扞患庇民者總督之教也
又有進者曰􁂵我甲胄修我弓戈維總督之庸率先我
將校訓練我士卒維總督之律為軍旅者曰我饑食我
我寒衣我我食我衣維侯之需侯其去矣我將奚依民
父老曰我耕我織侯不我役冦來侯攻冦去侯䘏士則
操戈農則服穡弗奪我力維侯之徳儒士大夫曰既治
乃武復修乃文衣冠繽繽禮讓敦敦旅賁詵詵維縫掖
是尊方外交者曰衛我宗教安我山林力則我助疚則
我鍼病我者去利我者任朝唄愔愔以報侯心為有司
者曰錢穀甲兵供億日糜簿書支離侯其我除期㑹之
逋侯其我紓民樂其趨官程弗逾侯今去矣吾告其誰
侯各為飲卒爵而復曰聖明天子監兹下土奠我東南
大藩有府桓桓省臣節鉞威武奉命唯謹承宣弗怠維大
夫士民其相予不侮走也何修獲致於此遂相視泣下
以别予乃喟然而嘆曰嗟乎甚矣久於其事者之有成
也今之督戍畨更受代率月一易未能周知人情而思
還其職雖有惠利曷由以施顧欲人得其心也難矣胡
君領事日久及兹兩朞凡將帥之勇怯旅卒之强弱官
吏之勤怠人材之賢否賦役之重輕民庶之勞佚悉能
知之周而處之當故人之從已也皆心悦而誠服矣得
其心有道亦不過所欲與聚所惡勿施而已爾尚何有
古今之異耶胡君非求異於今也得其心焉耳處之久
而得其心則成效章章若是豈不為居官長民者之勸
哉時之朋從名能文者又分韻歌詩為餞予因序人人
之言而論之
　　　白沙餞别詩序
至正十九年戸部尚書貢公師㤗奉㫖督漕閩廣是年
十月度錢塘將浮東鄞遵海而南道過上虞時朱右洎
王霖叔雨各出所著文辭累數十篇讀盡日夜更僕不
饜公曰予承命逺役得與子傾倒喜幸過望惜不及待
陳白雲徐季章爾舟次餘姚白雲季章繼見而季章偕
叔兩自行同送鄞城候潮汎白沙島上且越旬朔臨别
又與鄭䝉泉舒汝臨僧貴朽石十餘人款餞舟中殽核
維旅酒行無算情好益洽公醉而卧諸君相與聫句皆
戀戀不忍舍明日始别去公顧季章謂曰人生聚散無
常事每不偶辱諸君愛厚兹遂盍簮之樂獨不得與伯
賢同行為憾他日諸君遲我東海之上把酒臨風庶吾
黨交義非世俗所能知也季章歸致公言於予且録諸
聫句及公留别詩以示予嘅然嘆曰詩不云乎寧適不
來微我弗顧人情豈相逺哉伐木廢而朋友缺矣古道
之復乃於公見之公以詩書世胄敭厯中外文行卓然
經生學子瞻企弗及思見容儀有如景星鳯凰咸以争
先得覩為快况及親炙以依歸者乎况既别而致思以
齒記乎顧予駑鈍下材而公猶拳拳不相遺棄接引來
學之盛心詎易量也耶比年國家多難碩儒鉅公淪謝
殆盡斯文不絶如錢寧不重有感於公焉序以識之
　　　交山文集序
或問立言曰言以理帥以氣行不由此者妄也氣與理
相㑹渾渾乎發乎聲文深於言者也故曰言之無文行
而不逺言其可易忽哉言者心之著非言無以知其中
之存者言者事之樞非言無以知其政之尚言其可誣
哉是故言正以懇知其忠見於政也義而固言祥以和
知其孝見於政也仁而洽言清以要知其静於政也無
為而不争言大以醇知其聖於政也王而治言深以確
知其疆於政也覇而不久言勤而不怨知其基於政也
興言思而不懼知其離於政也降此古昔先民之所以
垂教盖殊途而同歸也立言不既難乎一日括蒼王君
熈陽出示其所著交山文稿相與論立言之㫖予三復
之觀其序君臣之等明彛倫之懿闡性命道術之藴考
家國起廢之故古今得失之幾引物連喻道揚規諷貫
穿經史百氏之言一本諸至理而氣以行之故其發於
中也誠充於言也廣要其至也近而指逺該而不汎語
人子以孝語人弟以順語人臣以義約情以和其志比
類以振其行匡直輔翼俾各歸其分而知所鄊方以造
成其徳業藹然仁義之言也可謂得立言之遺意歟王
君動則有禮敏而好修夙慕聖賢之道學之不厭未見
施用退與其徒著言纂辭積而成集其徒鋟梓傳以淑
人為利漙矣抑予嘗聞古有納言觀風之職於今之世
去古未逺將見采而納之承而庸之知其政之成也用
休矣傳曰我欲託之空言不如載諸行事之深切著明
也予志此久矣尚與君楙明之
　　　送戸部尚書劉公督漕還京詩序
士君子道徳積於躬功業著於世廣博深厚有足以濟
時而裕逺自非持正不阿𢎞毅有守者弗能也余觀於
戸部尚書劉公師魯而有徴焉公自胄學以文藝擢高
科敭厯臺省所至皆有卓政曩由端本堂司經拜西臺
監察御史糾劾不避忤時貴左遷公處之㤗如夷險一
致至今天下謂公此舉國家元氣繋之出入政府正色
立朝中外属望廼至正二十三年朝廷命公以東南漕
事浮海而出至則敷廣徳心驅馳上下開誠布公大慰
人望職貢既修舟師戒具四明大夫士以公有斯文契
供帳祖道賦詩執爵追餞鄞江之滸推右序之洪維我
朝廣輪之大自古所無天覆地載仁涵義育承平日乆
玩忽或生致使荆襄俶擾淮海繹騷上貽宵旰之憂思
得賢才汲汲圗治如轉漕一事昔為甚易今則動煩重
臣曲折調䕶僅廼得之十無一二有志之士寧不重為
扼腕而憤嘅也尚書藴𢎞大之學攄經綸之志轉危疑
為坦途化姦䜛為忠藎君命不辱常賦逺輸俾海隅蒼
生之民咸知所以尊君親上而皇極之福有永弗替則
公之助豈小補哉雖然此其一爾使公歸廟堂執朝政
擇正大剛明之士文武經濟之才布百司執事之烈嘉
與諸賢力扶元氣則宗社深有頼焉昔郭子儀李光弼
忠武有為足佐中興之業陸贄文辭感切李泌識量過
人足延晉陽之祚百十年間唐室不遂隳棄今寰宇未
寧必有如郭李贄泌等軰出以著事功以濟時艱此予
惓惓有望於明公也詩既成因書為序引
　　　送河南都事張君之官序
皇帝改至正之十一年䇿天下士於廷真定張守正以
忠登上第賜進士出身授越之諸暨州同知豈弟近民
公勤獲上朞年而政成郡復檄攝他縣治蹟益張秩滿
上考中書属時多艱奔走避地時藩垣大臣便宜有㫖
束帛屡加羅致旁午張君毅然弗就或勸之出則曰物
各有適唯其所能蘧除不可使俛戚施不可使仰僮昏
不可使謀矇􁄚不可使視矯性不可使正直道不可使
枉吾待命於朝而茍焉竊禄豈人情哉遂退遯句章山
水間益終舊業講授子弟員以給衣食守志不囬自分
澹泊者十餘年處之如一日當路知君者莫不歆羡而
敬遇焉既而朝廷有河南行省都事之命君幡然即起
問舟東鄞告行於嘗所來往鄒陽生執爵而言曰善哉
張君之出處為有道也夫志固有素定而善逹者矣事
固有約操於廣施者矣定志以撡約大要有三時行者
與天因利者與地致力者與人有行吾志言聼計從賢
智協能扶樹元氣民社熈熈以復中統至元之盛此與
天也有盡吾心竭忠所事禄不茍得事不倖成誾誾侃
侃以贊廟堂之治此與地也不行吾志不得吾心守道
不阿弗事容悦食力計功遯世無悔此與人也與天者
順與地者通與人者常順者以昌通者以濟常者以臧
張君志素定而知之習擇斯三者以是而出以是而處
進退從容其道不失庶幾乎古之君子歟生交君也久
知君為深於其行寧無一言乎遂書以識别
　　　春秋傳類編序
愚讀春秋三傳國語愛其文煥然有倫理該而事核秦
漢以下無加焉因采摭其尤粹者得若干巻題曰春秋
類編而為之序曰圖書出而人文宣光嶽分而人材降
是人材者人文之所寄也孔子曰天之未喪斯文也匡
人其如予何其亦謂是也夫自周轍既東聖賢道否孔
孟之教不行於天下春秋戰國之際功利日興權謀是
尚固不足以上窺天人之奥而布其致君澤民之心矣
幸而天理不冺斯文未墜經生學士器識卓絶不無人
焉求其能輔翼聖經埀型世範者愚於左氏公羊穀梁
而深有望也雖然三傳國語之文不能無辨左氏則無
間然矣國語之書前輩亦未定為何人詳其詞氣要非
左氏之筆盖亦倣左氏而自為一家者世以為春秋外
傳得無意乎公羊穀梁為經而作典禮詳實詞㫖簡嚴
有非他能言之士可及也愚試評之譬之良工之繪水
與木也藝有專精則所就有深淺然自心巧發之則各
得其一端之妙左氏之文煥然有章小大成紋猶水之
波瀾也蘖蘤敷腴英華暢發猶木之滋榮也公穀之文
源委有自派脈分明猶水之淵泉也根據得實柯條森
挺猶木之枝幹也要之繪者雖意匠所得不同然其心
術之微神巧之妙變化無窮皆工之良而無迹之可指
也若國語則未免有迹矣既未足以翼春秋之經不過
戰國間能言之士太史公頗采其説因附於編俾學者
知作文立言之有法也語云文勝質則史是編也亦史
氏之宗匠文章家之筌蹄歟
　　　送彭思貫憲史北上序
吉安彭氏世以儒顯思貫少有大志敦尚氣節讀書纘
言起校官廣東部使者亷其賢轉憲府史佐上官有道
每大事輙咨之多倚以辨思貫無徳色至正二十二年
壬寅冬贛州冦熊侵韶及英徳廣東震懾憲司委思貫
持檄徃行招諭賊勢猖獗弗聼强思貫降思貫大罵曰
蠢爾無知誤觸刑憲罪在不宥憲使大臣念國家一視
同仁皆吾臣子俾開諭爾氓復安爾生理爾反拘執我
寧死不為爾屈賊怒移赴韶州賊酋長時王師義兵討
山東國威大振賊舍不殺留滯二年思貫數以大義導
賊二十四年甲辰冬賊酋長熊率衆來降閩省思貫始
獲免以歸平章燕公義之慰賚甚至明年乙已春正月
還廣五月赴南行臺計事而秩滿已臺臣舉於廷思貫
將自山東入亰師以平日藴蓄之富抱負之素言於朝
省以靖難安民其志可謂大矣兹問舟鄞海大夫士共
嘉之争賦詩為餞復請予言予曰嘻哉彭君之志將以
有言也然不得其人徒言也今之為朝廷倚注係天下
安危者左丞相李河南其人也丞相向事先王忠襄統
領中原師一舉而平山東逆賊授首再舉而安京闕亂
臣伏誅皇太子入朝侍膳如初天人欣戴其功不為不
大矣入相中書出總兵柄加爵王封吾聖天子待遇不
為不隆矣逺方下士瞻望威光如睹星鳯竊以今之丞
相總兵非昔日之可比昔者選士練卒命偏禆復疆土
特一事耳今之丞相四方萬國賴以為安百官庻府視
以進退為吾丞相當以天下為心蚤夜以思曰郡縣守
令未盡選舉翰林館閣未盡儲材省臺未盡得人宫掖
侍從未盡慎簡皆丞相所宜究心者誠非復昔日總兵
之事矣夫任之重者負必力功之大者心愈勞吾知丞
相之力之勞不輕且重也昔大禹不矜不伐天下莫與
之争功况今之百司執事未盡如虞廷者乎此丞相念
慮之不可以少暇逸也故在知人在安民君相功業無
以加此彭君往矣舍是而不言是徒為萬里行也君言
之吾知丞相之必用其言也言用而身不用猶用也彭
君勉乎哉予將彈冠而為子慶矣坐客有景德輝者與
彭君友善聞予言躍以喜曰微子不足以發思貫之志
請書以冠諸詩之首
　
　
　
　
　
　
　
　
　白雲稿巻四
欽定四庫全書
　白雲稿巷五　　　　　　　明　朱右　撰
　　序
　　　書集傳發揮序
愚讀孔子所刪述易書詩春秋而深嘆夫聖人之道不
行及觀漢唐儒傳䟽又以痛聖人之道不能明也道不
行猶得以明其理義布諸方䇿以淑夫後之人道之不
眀天下貿貿焉棄本而遂末趨偽而厭真幾何不為異
端功利之歸矣乎竊以君臣父子之道尊尊親親之懿
莫詳於書自成康王澤一熄五百年而吾夫子者出雖
不得司其典禮命討之權猶能修其典禮命討之具奈
何遭焚㓕之禍千數百年大義泯絶至宋程朱諸儒始
能因遺經以闡其教其功固不在漢唐下也天相元徳
崇信五經詔取士科書以朱子訂傳為主經生學士尤
知嚮方則孔氏刪定之書將行於今矣噫世固有明經
而不得以行道者未有經不明而能行道者也固有通
其辭而不得其心者未有不察其辭而能知其心者也
然則道之行當自明經始經之通當自逹辭始達其辭
以知其心即其心以行夫道奚可以二觀哉右生也晚
於道未聞信習是經積有年矣集傳之作非後學所敢
妄議嘗参諸當代名儒質以所聞父師之教則不無所
相發明者於是謹述集傳發揮六巻綱領始末一巻指
掌圖一巻通證二巻凡一十巻藏之於家以詒子孫盖
以世有古今時有先後人心之所同然一爾心之所同
然者何也謂理也義也聖人先得我心之所同然爾茍
得其所同然雖越天地亘古今猶一日也嗟夫君心之
要王政之綱具在是經安敢以覬其萬一初學之士尋
繹之繁或庶免於紛紜眩惑之病云
　　　三史鈎𤣥序
史倉作而文字始虞夏興而紀載明左氏傳春秋䇿語
叙列國史學之來逺矣司馬遷父子集羣哲之大成紬
一家言雄深雅健為太史氏宗彪固繼出以足漢紀典
贍優洽采摭無遺於是先秦西亰之文章炳炳焉與三
代同風信可謂萬世法則也自後漢荀悦服䖍應劭伏
儼劉徳魏之鄧展文頴張晏如淳吳之韋昭晉之徐廣
臣瓚郭璞蔡謨宋之裴駰後魏崔浩南齊鄒誕生皆留
心史漢為之音解唐司馬貞又為史記索隠述贊顏師
古為漢書集註叙例而折𠂻諸家學者於班馬二書固
瞭然於心目矣而簡䇿浩繁紀事詳偹盖有不能周覧
而習識也予㸔讀之餘愛其辭簡而意至因取叙贊論
説緝而成帙復以歐陽修五代史附焉總若干巻題曰
三史鈎𤣥俾子弟日習而記憶之庶為文學之助客或
難之曰諸史凡十八代何獨取於三史耶予曰馬班誠
不可尚也至范曄陳夀以來考索不足文氣愈下君子
既嘗病之歐陽公當一代文章宗匠而尤著意於筆削
庻幾乎馬班之亞歟傳曰文勝質則史是編也殆為作
文者設爾若夫紀述始末治道鑑戒則固學者所當偹
覧而不遺也客唯而退遂書為序
　　　杜氏族譜序
氏族之來尚矣三代以前姓氏分為二若姜姬已祁為
姓有熊髙辛為氏是也姓以别婚姻氏以明貴賤三代
以後姓氏合為一而族與譜行焉子孫或以號諡爵國
官宇居職為氏者有矣傳曰天子建徳因生以賜姓胙
之土而命之氏諸侯以字為謚因以為族周人有功徳
宜世享祀則賜之族按杜族出於堯後厯夏商為列國
諸侯周成王封弟叔虞於唐而故唐子孫徙封杜為唐杜
氏後有杜洩者適魯為大夫避季平子之難出奔楚生大
夫綽綽生叚叚生赫佐秦并天下為大將軍食邑南陽
衍邑稱大衍三世至周為漢御史大夫徙茂陵周少子
延年為霍光定册封建平侯陪𦵏杜陵子孫復居京兆
杜縣九世至當陽侯預為征南將軍顯於晉又四世至
池陽侯標為魏中書侍郎子安平公顒為侍中贈太尉
安平子思寧公景秀為渭州刺史思寧之孫甘棠公懿
三司禮部侍郎則唐修文館學士審言之曾祖也甘棠
少子行敏荆益大都督長史封南陽公南陽子崇慤尚
書左司員外郎生希望西河隴西節度使節度生岐國
公佑司徒門下平章事顯於唐又六世至鴻臚卿叔詹
追封吳國公吳國生尚書度支員外郎遂良封韓國公
韓國生祁公衍太子太師致仕顯於宋居越之山隂今
子孫世為越人予始居越之上虞祁公之十一世孫肅
修其世譜補其缺略序厯官爵諡旁考國史傳誌繕冩
成帙自岐國以前則太子賓客信所修者信岐國之長
兄也祁公以下九世則肅之髙曾所遺舊譜也有元更
化以來世殊事遷或弗能襲而益之則肅為之補也肅
出示予請題於首簡予喟然而歎曰嗟乎世禄之家鮮
克由禮子孫不能守其先澤者衆矣杜氏自春秋諸侯
之子孫厯秦漢千有餘年得不絶其世裔代有顯人唐
之盛時公卿家能守家法而至於宋猶有存者亦惟杜
氏焉况祁公之興世以孝謹亷潔稱鄊里比祁公為大
臣忠信不欺動静有則歐陽氏以其始終大節雖古君
子有不能及者猗歟盛哉是宜後世子孫尚能襲詩書
守遺澤而弗替吾見其將有復興而大顯者矣詩云干
禄百福子孫千億又曰文王孫子本支百世信有徳者
之必有後也氏族云乎哉因書以歸之俾修諸在己者
　　　天夀聖節慶賀詩序
皇帝踐祚之三十一年至正癸邜四月十有七日天夀
節前南臺監察御史臣圗烈圖河南行省都事臣守正
浙東元帥府照磨臣昭文偕文武士祝釐於上虞雲麓
教寺禮也國朝常典凡正旦天夀節慶賀禮内之大臣
宰執百司行於朝外而省臺郡縣行於治所其寓公出
使官及居家需次大夫士則於近地寺觀行之今御史
諸君率循舊章恪恭廼事禮既成復以其心之不能已
者播之聲詩以贊揚國家之懿其用心亦忠矣夫臣子
之於君猶衆星之拱辰也萬水之朝宗也蜂蟻之附長
而葵藿之傾陽也鄊慕之情曷嘗有一息之或間也耶
其職分所在官守有常固各宜致身而盡力也然報謝
之心無復有加唯祝君之夀考而已邇者鄰境多故邉
鄙繹騷俗殊政異御史君當波頽風靡之餘嘗以振起
綱常為已任兹舉也於草野畎畆之中不忘慶賀之禮
多士雲從緇黄衆集田夫野老翕然來觀咸知所以尊
君親上之義是亦繫人心之一機也皇極之福有永而
弗替顧不韙歟况所賦諸作典雅清麗足以黼黻太平
之盛或者采詩以觀民風尚於此有考焉
　　　送郭囉洛易之赴國史編修序
至正二十二年三月七日中書省臣上奏以處士布達
等四人為翰林國史院編修官郭囉洛氏納新易之寔
在第三命既下唯納新逺居大江以南僻阻淮襄越明
年治装告行於嘗所交友天台朱右為之言曰自昔唐
虞有史官夏商有太史成周太史則掌建邦之六典小
史志邦國内史詔王治外史掌四方之志列國亦各掌
記時事其職盖不輕且重也漢有太史令司馬談父子
嘗繼為之孝宣來文書修撰領以他官而太史唯掌占
候唐貞觀中建史官於門下省專掌國史編修四員起
居郎二員録天子起居法度以授史官宋制監修國史
宰相為之凡國史則藏之編修院其編修官以三館秘
閣校理以上及京官充之非有常職國朝翰林國史院
署編修官若干員則皆有常職矣是非賢正洽聞篤志
守道之士曷能堪斯任以稱是職哉易之之行吾固知
其報稱於上也已易之少小楙學强記憶與其伯氏從
鄊儒先游伯氏既登進士第為時名賢易之泊然於進
取退遯句章山水間壯則遊京師厯燕薊上雲代所至
擇天下善士為之交際求天下碩儒為之師友日以詩
歌自娛遇可喜可諤必昌於辭則有金臺集渉厯南北
覧古今靈文秘跡必志於編則有河朔訪古記至於朝
廷之典禮臺閣之儀章靡不習聞而精究之其游厯益
廣聞見益充踐履益宻好尚益篤自謂樂之終身而弗
厭斁何自信之深也平居安貧自守有道淑人雖屢空
乏不以動於中國家多故以來處一室教子弟習禮讀
書其家朋友有急則挺然為觧紛無徳色達官貴人咸
信重之時劉公羽庭居行省左司知易之賢而貧也禮
致之主東湖書院兾得升禄以為養易之既領事所入
一不歸諸已盡以修治廟宇建先賢先師祠延有學行
者訓導其鄊之弟子旦望聚堂上親為講肄不輟鄊邦
嚮方而易之有逺役其父兄學徒至泣下相送企羡不
釋古之人一介取予千駟萬鍾則可知吾固信易之稱
職而報上也不難矣夫人幼而學於宫長而試於政推
此以往將何施而不可也耶况乎積中之厚則發乎外
也大用功之深則收名也逺今聖天子賢宰執方急於
求賢以圖至治易之之用當不止於一史官而已也昔
王陽為刺史貢禹弹冠而起亦各以類應也大山長谷
尚當有賢於人者接踵而出矣易之往矣盡乃心以
興儒者之效毋俾後之人諉曰朝廷用賢其效僅若是
則樂毅之材不得顯於燕賈誼之學終不施於漢矣咎
將誰執焉予交易之也久知易之也深故不以頌而以
規
　　　新編六先生文集序
鄒陽子右編六先生文集總一十六巻唐韓昌黎文三
巻六十一篇桞河東文二巻四十三篇宋歐陽子文二
巻五十五篇見五代史者不與曾南豐文三巻六十四
篇王荆公文三巻四十篇三蘇文三巻五十七篇編成
廼為之序曰文所以載道也立言不本於道其所謂文
者妄焉耳夫日星昭布雲霞絢麗天文也川嶽流峙草
木華實地文也名物典章禮樂教化人文也三才之道
備文莫大焉惟六先生之文備三才之道適萬彚之宜
彛倫之懿鬼神之情性命之奥上下數千百年國家之
興壞人物之臧否彰善刺惡褒是去非探賾索隠鈎𤣥
提要或婉而章或顯而微或閎而肆或峻極而瓌竒要
約而嚴簡高曠深逺豐贍博洽動静隠見變化出沒炳
炳焉煥煥焉千態萬狀盖有不可殫論者矣然載道之
文莫大於六經孔孟既沒遭秦虐燄斯文或幾乎墜矣
漢興賈誼董仲舒劉向窺見涯涘不用於世徒載空言
若司馬遷相如荀揚班固之文雖傑然為後學之宗猶
未免於戾道之議自是而降三國晋宋齊梁陳隋以逮
於唐未聞有能振起斯道而奮乎百世之下者獨韓文
公上接孟氏之緒而又翼之以桞子厚至宋慶厯且二
百五十年歐陽子出始表章韓氏而繼響之若曾子固
王介甫及蘇氏父子皆一時師友淵源切偲資益其所
成就實有出於千百世之上故唐稱韓桞宋稱歐曾王
蘇六先生之文斷斷乎足為世凖䋲而不可尚矣予幼
讀之未知也壯而知之未好也年將五十始知好之未
能樂而不厭也邇以課子之餘取六先生所著全集徧
閲而編輯之妄意去取僭踰莫逃竊惟君子立言之際
接事措辭􁎎觚命牘隨物賦形初不計大小精粗淺深
也世人景慕日至片言隻字罔敢逸遺積集以傳靡暇
致擇况乎篇帙浩繁未能徧讀遺珠棄玉或所不免則
鹵莾之病生而妄作之患成矣此予所以惓惓於編次
而不釋將以俟後之君子
　　　元朝文頴序
鄒陽子右既輯春秋傳類編三史鈎𤣥及唐宋六先生
文集復摭本朝名人文章頴㧞者録之積若干巻題曰
元朝文頴編成乃序之曰氣化流行之謂道道之顯著
之謂文道有升降故文有盛衰而國家之氣化繫焉有
元啟運肇造朔漠著作之家名世之士所以禆治化代
王言垂世範者固已產於金宋未亡之前風雲類從萬
物咸覩混一雄厚之氣見諸言辭豈偶然哉竊惟三代
聖賢吐辭為經動舉合道名實並存傳之萬世固未亡
也世降俗下道學無傳經生博士專門師師史氏詞官
務相矜眩實不稱名道烏乎在天開濓洛聖道重明詞
章體裁尚結習氣固未暇論也方南北未通江漢趙氏
黙記朱子四書集註及各經傳身載以北許文正公私
淑有聞以身任道大闡其秘上啟君心下饜人望天下
後世知所嚮方無或有間興文開化之功豈小補哉此
編自江漢而下成一家言者得六十餘人傳誦之盛有
足以禆三代而軼漢唐詎不盛歟試嘗讀而評之文者
英華之外見者也文采外見莫花木若也國初之文猶
花木之蓓蘤蕤鄂未分藹然碩楙之氣殆闚見其精華
至大延祐間則葩敷葰鬯芬芳殊妍風日滋榮猶未露
其夭巧天厯以來春氣畢達百卉競冶竒態媚姿光燄
發越則極其著見矣夫物生而滋滋而盛盛而極固亦
氣化之使然尤於是可以觀世變也嗟夫人物囿形氣
化亦豈得容心於其間耶右生也晚既不及國初之淳
龎又不得觀休運之盛大區區呫嗶餘暇乃得厯考諸
作徧察情文而僭輯次於其間其亦不思之已甚是編
也各取人人之長而㧞其尤萃者非相與較是非論短
長也有志君子嘗用心於修辭立言將不以予為妄也
　　　諤軒詩集序
詩以言志也志之所向言亦隨之古今不易也三百篇
自刪定以後體裁屢變而道揚規諷猶有三代遺意俚
喭誕謾之辭不與焉是故屈宋之貞其言也懇李蘇之
别其言也恨揚馬多材其言也雄曹劉多思其言也麗
六朝志靡則言蕩而去古逺矣唐人以詩名家不下千
數其間憂喜懷思放情感興或清而婉或麗而葩或跌
宕而瓌竒艱深而刻苦亦皆各極其志而致其辭焉姑
未可以世之嗜好論優劣也天台郭公葵少負才氣積
學纘言篤志不倦予弱冠時辱托交好相與刮劘切偲
上下言論於河洛卦範之原無極性命之藴悉指授剖
析所得為多元統乙亥同貢有司而罷舉之令適下予
行四方求天下士而師友之君復家錢塘徃還尤宻凡
天文秘奥疆域圖籍家國興廢之故史記傳志諸子百
氏之言日鈔夜誦考見得失思所以措諸事業其志可
謂勤矣暇時登臨眺嘯肆情山水吟咏陶寫以樂天真
遇喜愕憂思題贈諷詠一發於詩自標曰諤軒集時至
酣醉則對客長歌泠泠餘韻人争喜前聼君之詩古雅
和婉悠揚清越一唱三嘆而有遺音誠可尚也君每抽
思騁辭不為庸常語較之世習好尚殆相什伯故獨為
知音者傳語云千人諾諾不如一士之諤諤豈其然歟
翰林承㫖張公蜕闇嘗評君之文整宻高古君之詩雅
趣絶俗有風人深致進士唐肅謂君詩清若𤣥酒雅若
朱絃當時以為知言戊申之嵗予同以前朝故官寓臨
濠旦暮共出處得君所為詩三百八十餘首門分戸類
廼君之友柴季通詮次手鈔其命題往往多與予同賦
者今予稿以兵燹不存慨然興懷俛仰四十年已君以
疾卒濠上予毎閲其編即揮涙不忍讀而又不忍舍去
嗟乎人莫不飲食也鮮能知味也予於詩也雖非知味
而君之英華精粹雋永有餘尤使人咀嚼弗能釋傅之
後人沾丐未巳予知君之志不盡施君之言尤足可法
遂序其編云
　　　理性本原序
道之大原出於天而天亦氣化中一物爾然其所以為
造化必有尸之者理而已矣故曰天生烝民有物有則
又曰體物而不可遺則理者又天地萬物之本原也是
故君子即物以察理未嘗有無理之物即理以觀物未
嘗有物外之理子程子曰冲漠無朕萬象森羅已具殆
難以迹求之也自夫河洛出圖神聖闡閟所以立萬世
人極者固已昭然於簡䇿矣孔孟既沒道學不傳世之
言治皆茍而已幸天未䘮斯文濓洛間出無極有圖東西
有銘與夫定性好學之論百世不惑掲日月於中天昭
矇瞶於既昧真來學之指南後世之衡鑑也右生也晚
於道靡聞父師有訓敢不祗承熟讀詳味恍然有覺安
敢自私故録其尤要而切近者輯而為編名曰理性本
原且以河圖洛書掲之首本諸天以示乎人次序太極
圖説定性書好學論西東二銘擴諸人以復乎天盖異
世而同符者理性之本原至矣復以通書一巻感興詩
一巻附於後若正䝉諸書或有未純兹不復輯學者茍
能於是書讀之習而講之精知之明而行之力氣化之
流行人心之妙用有不待他求而能知天人之藴奥聖
學之淵源亦可指頋而得豈不為得其要乎至於盡心
知性以知天存心養性以事天殀夀不貳修身以俟生
順死安無復遺憾於出治乎何有學者其毋忽焉
　　　厯代統紀要覧序
自古帝王建國子民徳位並隆天命人心於是乎在禮
樂征伐於是乎出君臣之分既定天下宗之故曰天子
是以天子統三公三公率諸侯諸侯制卿大夫卿大夫
治士庻人貴以臨賤賤以承貴尊卑大小之分正則君
君臣臣父父子子之道立矣君臣父子之道立又何有
悖上簒逆之禍耶五帝以前薦紳先生難言之學者不
得而傳自唐堯甲辰以後統緒可考紀録有稽遷固而
下載見典籍厯代是宗惜乎簡帙浩繁不能徧識正統
雜紀勸懲弗彰朱子辯魏尊蜀黜周宗唐上承孔子絶
學卓乎千萬世之凖的也右伏讀之餘叅考衆史摭其
大略名曰厯代統紀要覧盖統以正其緒紀以載其年
統以經之紀以緯之若戰國秦楚南北朝五代遼金不
得正統者則間見於編悉取皇極經世甲子以表其嵗
自堯甲辰迄元戊申凡三千七百二十五年又以諸侯
及僣國事别為譜略一巻附之上下數千年間國家之
離合年祚之久近世系禪繼之由成敗興亡之故瞭然
可見識者毋誚其簡易也易曰易則易知簡則易從或
者由易以入難自簡以盡詳則又予之望也
　　　通鑑綱目考證序
上虞徐昭文考朱子通鑑綱目凡例以證刋本脱誤及
補朱子之未偹凡若干巻名曰考證有以淑後之人其
功不細矣予乃為之序曰大道之世典禮命討皆原於
天禮樂征伐自天子出書不作可也大道既隠禮樂征
伐出自陪臣刑爵不咨於衆吾夫子盖不得已而托二
百四十二年典禮命討之權此春秋之所由作也自時
明王不興治教靡著姦臣女后擅政滋甚司馬氏述左
氏為編年而發原於韓趙魏亦以王綱所繫典禮所存
而天下之大經大法在焉子朱子又祖春秋以修綱目其
嵗年之久近國統之離合政刑之得失人材之賢否大
書以提其要分註以偹其辭誠有得於筆削遺意後世
之鍳誡昭矣近代尹起莘發明既相依附汪克寛考異
又多未精比以朱子凢例叅㑹今本未免致疑兹讀徐
君考證則渙然氷釋矣其大者如莾之弑帝必加進毒
操懿進爵必加自為劉裕朱冕稱帝必著其姓君臣之
義凛不可犯漢昭烈章武三年分註建興晉武大康十
一年分註永熈父子之倫有叙不紊如漢景尊太后則
加薄氏帝禪立張后則加貴人於以别嫡庶貴賤之分
竇憲曰舅梁冀曰后兄楊堅曰后父楊釗曰貴妃兄於
以懲外戚僭竊之禍髙力士李輔國程元振軰皆書宦
者於以防寺人干政之患拓䟦禄官南詔酋龍之卒皆
以死書於以戒蕃將用事之漸李從珂必書養子又以
明異姓絶嗣之危他如髙后廢少帝則改曰主霍光輔
少主則改曰帝至若臨視如幸攻討誅弑莫不注意而
備書之一字褒貶善惡靡逃然後朱子立言之㫖無毫
髪爽其君臣賢否之實治亂盛衰之機已瞭然於心目
間學者自是無缺略牴牾之患徐君之用心可謂公且
勤矣使朱子復生必將有起予之嘆是書之行詎不有
關於世教也哉其徒將鋟梓以傳遂書於首簡
　　　秦漢文衡序
文莫古於六經莫偹於史漢六經蔑以尚矣史漢之文
庸非後世之凖衡也歟予既輯春秋三傳國語為之類
編復取戰國先秦西漢之文摭其醇正者萃於三巻凡
二十八萹標曰秦漢文衡將與同志共學之士正之乃
為之序曰道有升降氣有盛衰而文運亦為之髙下其
來久矣史漢之文世既近古雄深雅健典實該洽炳焉
與三代同風為可法也馬班以後體裁屢變文氣日靡
獨唐韓子起八代之衰運一返諸古其他作者往往與
時上下寥寥二千年間不為世尚所移者亦幾何人若
然史漢之文誠後世之凖衡也况又采其醇正者乎予
嘗竊觀古人制作一發乎情情見乎辭氣與理㑹文從
字順各職其職秦漢以上皆若此後之作者不浮則俚
不膚則嗇甚至事與理悖辭與意違競相師師悉趨世
尚求其可為文章家凖衡百無二三吁文章可謂難矣
學者誠能於是編熟讀玩思流動充足心融理契正如
持衡以較物低昻不爽輕重適當其或􁎎觚命牘考文
選言悉皆有以應之不惑於世好不堕於氣習文衡之
枋又在我矣語云取法於上僅得其中學者取法有道
知所嚮方則庶幾乎可與論文矣
　　　上巳燕集補蘭亭詩序
事有曠古今而相符者其趨同也故君子視其所遭而
適其所趨焉爾晉王右軍當永和中以暮春修稧事於
㑹稽山隂之蘭亭儀觀風度千載而下尚可想見獨未
有能繼其躅而補其遺者何哉人物之殊科風習之異
尚不可必其同也至正二十年春江浙行省郎中劉君
德𤣥督戍餘姚暇日常以文事從容尊爼慨流光之易
邁思往古之不可復乃三月初吉會文武士四十二人
於秘圖湖上衣冠畢集羽觴流波殽羞惟旅談笑有容
追王謝之風流想浴沂之咏嘆充然若有得也遂取前
人詩考其闕四言者十有二闕五言者三而全不就者
十有六偕坐客次第補之刻諸堅石吁顧兹多艱所遭
若彼所適若此何其黙契有如是耶祕圖湖在州治北
百歩舊志為禹藏圖經之地巖石坡陁其上多嘉木美
竹下窪成坻泉水自石出盤旋廽折因芟闢修治甃為
曲渠覆以軒亭而景益稱是舉也發神禹之秘蹤續蘭
亭之盛集補昔人之遺典上下二三千年使故蹟不泯
而復顯誠可紀也作後序
　　　南堂録序
古之尊宿道徳充乎已功業融乎時吐辭立言又能昭
著表暴於天下後世而傳誦不衰其為道一而已予於
了菴禪師南堂録而有徴焉師諱清欲世居台之臨海
北嵗入徑山十六依虎巖伏得度繼往姑蘇謁古林茂
往復聞問羣疑冰釋語黙動止無非妙用所至諸方碩
師咸加企敬自是出世主溧水之開福嘉興之本覺平
江之靈巖三坐道塲踰二十載四方緇素逺近依歸提
唱激揚贈贊諷詠言近而指逺事該而理約隨意所向
靡有留碍昭乎白日之行天容光洞燭即之者如煦春
温膏乎時雨之潤物品彚沾被得之者如飲甘露引之
自高則人益尊降之自卑則人益附根器鋭鈍悉得見
觧可謂仁人之言其利溥矣往予遊嘉禾識師於本覺
得接言論留宿方丈見師孤燈危坐了無世相予亦喜
就坐側來學有請即援筆措辭不經思慮而温潤敷腴
光采著見嘗喜讀之而未知其指歸之有在也自風塵
俶擾音問益踈而師即世矣兹來金陵師之門人祖潛
與予講里族好出斯録示予其上堂舉古贊䟽偈頌凡
若干巻予披讀之乃媿向者之喜正非知師者潛俾予
序予謂曰文所以載道也文為藝而道為實篤其實藝
者書之美則愛愛則傳焉故曰言之無文行而不逺予
觀僧家者流能傳其道以淑夫人者亦未嘗不資藉文
章以發之也師業勤而行修道全而徳劭有徳者之言
也其有不行逺也哉後之人即其言以入道得其道以
傳心是又斯録之不可無也
　　　洎川文集序
昔人謂禪門尊宿之出世叱咤縱横去來無碍其發乎
心聲著之言論要不可以迹求之也真嬾禪師俊公用
章世居番易之洎川為董文靖公之從孫有慧性從浮
屠氏習通内外典徧叅大方機語不契即弗為之下既
而入龍翔廣智之室而有得焉故留吳最久所至名卿
鉅儒咸與交際著為言辭踔厲前輩當時寺㙮祠墓紀
功告成必致禮造請師下筆亹亹不靳至於贈送序記
積而成集名以洎川示不忘所自也五坐道塲具有成
績世之稱師者莫不以為能言之士師固豈在是哉比
居浄慈入覲亰闕未幾示疾嗒然化去闍維燄燼舍利
如菽塟日天雨飛花人人瞻贊則師之去來生歿顯嘿
無方且不可測其涯涘詎可以迹求之乎要不待文章
顯名也較然矣其徒紹智萃集遺稿將鋟諸梓介中竺
季潭公嘱予詮次而論列之潭於師為法門兄弟而予
與師交好殆三十年義不得辭乃復之曰師之文叙事
似桞河東議論似曾子固立言扶教似嵩仲靈淵源緒
餘本於其師廣智若連類引物從容譬喻又上窺王褒
劉向之倫情思泉湧藴蓄山輝灝灝渢渢茫無畔際則
又自成一家言矣傳之後人沾丐未艾庸不可以行後
也耶雖然文章固禪門餘事而載道之器又未嘗不資
之以傳也予嘗觀近代僧家者流以文鳴者固多要其
不失軌範充然有餘在元貞則天隱至公天厯則廣智
訢公也天隱之文雅正舒暢廣智之文雄徤超邁然皆
無林下習氣師於廣智為大弟子宜與之並傳也用書
於首簡
　　　潛溪大全集序
客有語予者曰吾性嗜山水嘗偹觀其狀矣長溪曲澗
湍激流清波瀾澄瑩照燿日月莫不愛而玩之至江海
之大蛟龍光怪晴雨變更則有不得以窺其涯涘矣窈
谷幽林泉甘木楙竒勝競發風日逞妍莫不悦而即之
至大山絶壑峻極千仞百靈閟藏則有不得以窮其形
勢矣予信其説以觀夫世之能為文章者亦莫不然也
金華宋先生景濓素負材氣積學纘言以文章名世往
予承乏蕭山縣庠辱寄示所著潛溪集若干巻抽思騁
辭循蹈規矩法度森嚴而光燄自著後數年扺武林獲
睹其後集續集若辨諸子三十八篇燕書四十篇演連
珠五十首問對四十二條襍傳數十至紀功表墓談𤣥
讚空題咏贈送隨物賦形入無出有浩乎江海之淵深
巍乎山岳之峻㧞固有非管窺蠡測可得而彷彿也今
天子詔修元史先生實總論裁予獲與編纂日讀制作
時接緒論知其藴乎中者富發乎外者高厚而該博其
筆削之嚴是非之公褒貶勸懲凡前代興衰之故善惡
之實甲兵錢榖軍馬之數天文地紀災祥豐凶之變瞭
然簡册以垂傳將來則又若山川之出雲雨澤被萬物
有非向者所見髙廣靡測而已是宜為當代所宗也雖
然文章氣運與道汚隆物生而盛盛而衰衰而復盛勢
之必至也况文章有統自古稱西漢為宗而賈董馬班
之儔實可師法晉宋日流委靡唐韓子起八代之衰運
一復諸古五季浸衰歐陽子又從而振之當時若曾子
固王介甫蘇子瞻皆有所依賴濓洛以來聖學未眀文
愈難治工辭章者或昧於理務直述者或少文致二者
胥失之也要之辭嚴而理闡氣壯而文腴什無二三嗟
乎文章可謂難矣先生當文運肇開褎然司文衡之枋
盛衰之機其在先生乎是用書為潛溪大全集序
　　　全室集序
往予客金陵今中竺季潭禪師泐公從龍翔廣智業與
予同里閈情誼歡合且以逺大相期待日切劘於文事
遊從薦紳宿德間往復聞問為甚盛也師嘗厭世之為
文辭者識性不高則見地膚陋體裁無度則鋪叙失倫
且曰學固弗如是已也乃杜門坐一室取古人載籍矻
矻讀之至忘寢食將求制作之體與所以立言之要其
志可謂大矣既而師上徑山掌記室元叟端公會下復
歸龍翔予還留吳中斆學廣業比載晤金陵而師之學
已充然有得沛然不可禦矣自是遭時多故予避地姚
虞間師出主宣之水西寺風塵修阻俛仰二十餘年兹
獲遇西湖之上握手道舊因出其平日所著全室集若
古詩樂府歌行唐律凡若干巻讀之累日不厭惟見其
高古温厚風度悠揚煜然若翔空之孤鳯覧德來儀欲
快睹而不可得也昻然若霜晨之老鶴聲聞九臯欲近
之而不可即也追乎黄流之玉瓚縝栗而有章也澹乎
清廟之朱絃一唱三嘆而有遺音也是非其識之高工
之精而趣之妙能若是乎置之古人未易甄别詎不可
以行後也哉固足以副予夙昔之望矣抑予嘗觀晉唐
來高僧以詩名者概不少也若支遁之冲淡恵休之高
明貫休齊已之清麗靈徹皎然之潔峻道標無本之超
絶惠勤道潛之滋腴雖造詣不同要適於情性寓意深
逺至於今傳誦不衰季潭師識地高邁調趣清古導揚
規詠有風人托物之思得三百篇傳之將來豈居徹休
軰下尚當有知音者矣
　　　贈弟伯良赴隴西縣丞序
皇上即位之六年詔六科取天下士吾弟伯良以明經
試天官廷授鞏昌隴西縣丞自予去鄊井乆不得叙情
話兹亦以被召至亰方喜遂㑹合即有數千里之别其
情為何如哉雖然君命不可緩也夙志不可負也乃為
之言曰吾朱氏世居偃師先諌議承光禄之澤傳道學
之懿立朝治郡卓卓可紀程子謂其在邦在家臨民臨
事造次必由至誠在吾子孫當世守弗替者也再傳至
先樞宻扈從南徙臨海今六世矣先祖春江府君又親
受業魯齋王文憲公先子克紹家學教養彌篤而吾兄
弟遭世多故濩落無似深懼弗荷先徳恒疚於𠂻幸際
昌時網羅遺佚一才一藝之士咸萃京師量材論爵固
士大夫願用之時是行也宜思盡其職分則為丞之道
稱矣且丞為一邑之佐貳有令焉所資以共理斯民者
大府焉所稟命以奉公上者然貳於令則不敢擅專承
命大府則事功或不逮澤民之志未伸而黜辱之責至
矣守是職者寧可不亷慎而勤敏也耶夫亷慎以勤敏
莫過乎誠未有誠而不能動者也吾弟往哉事大府如
事父事令如事兄獲上之道得矣愛民以惠待吏以嚴
馭下之道得矣若然則報國家而昭世徳者庸可以他
求哉詩云夙興夜寐無忝爾所生吾弟思所以無忝則
逺近之情不足惜也吾弟勉乎哉
　　　西閣集序
西閣集者四明阜法師之詩集也法師清謹博雅温厚
有持傳天台㫖於息菴孜公兼通内外典有能詩名往
主錢塘之廣惠予嘗訪之師坐予雪堂談論詩篇體裁
清古詞意冲粹有風人之思心竊愛之比僑居上虞師
移幢餘姚之明真相去一近舍時得往還聞問以相資
倡和以相酬㫪容乎大篇幽悠乎短章唯見其温柔不
廹流麗和平風度閒整志趣深長為可喜也未幾以行
業高等被命入覲竟以疾終於南京人莫不為之嗟悼
一日友生趙撝謙詮次其平日所為詩凡若干巻來嘱
予序予惟天地間光嶽之氣融而為清淑鍾而為仁賢至
發乎聲聞著之事業皆其秀也為釋為道往往又得其
秀而最清者胸次悠然飄飄物外不為世尚俗累牽引
風朝月夕吟嘯嘲咏出人意表有非經生學子所能及者
如晉唐以來諸名僧稱譽當時傳誦來世雖所得各有
造詣然要其適乎情性寓意幽逺則同歸也自予所見
冲澹如支遁麗藻如湯休深粹如靈徹清婉如皎然高
逺如貫休沉識如齊已超絶如無本思致如希晝滋腴
如道潛槩不可企矣今法師以清粹之姿寄跡釋氏且
閒雅温潤宜其陶冩哦諷之間追古作者其詩有不傳
者乎予非知言重以撝謙不忘所受姑為之序法師名
如阜字物元
　白雲稿巻五
