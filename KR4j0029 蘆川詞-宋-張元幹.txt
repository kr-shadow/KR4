#+TITLE: 蘆川詞-宋-張元幹
#+DATE: 2016-06-11 12:26:42
#+SOURCE: github.com/kanripo/KR4j0029 master 0742d001                
欽定四庫全書　　　　　集部十
　蘆川詞　　　　　　　　詞曲類一(詞集之屬/)
　　提要
　　　　(臣/)等謹案蘆川詞一巻宋張元幹撰元幹有
　　　　蘆川歸来集別著録宋史藝文志載其詞二
　　　　巻陳振孫書録解題又載蘆川詞止一巻與
　　　　此本合元幹以忠義自許因待制胡銓謫新
　　　　州作賀新郎詞以送坐是除名考宋史胡銓
　　　　傳其上書乞斬秦檜在戊午十一月則元幹
　　　　除名自屬此時毛晉跋以為辛酉者誤也又
　　　　李綱疏諌和議亦在是年十一月綱斯時巳
　　　　提舉洞霄宫元幹又有寄詞一闋此集以此
　　　　二闋壓巻葢有深意其詞慷慨悲涼數百年
　　　　後尚想其抑塞磊落之氣然其他作則多清
　　　　麗婉轉與秦觀周邦彦可以肩隨毛晉跋曰
　　　　人稱其長于悲憤及讀花庵草堂所選又極
　　　　嫵秀之致可謂知言至稱其洒窓間惟稷雪
　　　　句引毛詩疏為証謂用字多有出處則其説
　　　　似是而實非詞曲以本色為最難不尚新僻
　　　　之字亦不尚典重之字稷雪二字拈以入詞
　　　　究為別格未可以之立制也又巻内鶴冲天
　　　　調本當作喜遷鶯晉乃注云向作喜遷鸎誤
　　　　今改作鶴冲天不知喜遷鶯之亦稱鶴冲天
　　　　乃後人因韋莊喜遷鶯詞有爭看鶴冲天句
　　　　而名調止四十七字元幹正用其體晉乃執
　　　　後起之新名反以原名為誤尤疏于考證矣
　　　　今削去此注而附辨其舛謬于此乾隆四十
　　　　六年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　蘆川詞
　　　　　　　　　　　　宋　張元幹　撰
　　賀新郎(送胡邦衡待/制赴新州)
夢繞神州路悵秋風連營畫角故宮離黍底事崑崙傾
砥柱九地黄流亂注聚萬落千村狐兎天意從來髙難
問况人情老易悲難訴更南浦送君去　涼生岸柳催
殘暑耿斜河疎星淡月斷雲微度(一作/雨)萬里江山知何
處囘首對床夜語雁不到書成誰與目盡青天懷今古
肯兒曹恩怨相爾汝舉大白聽金縷
　　又(寄李伯/紀丞相)
曵杖危樓去斗垂天滄波萬頃月流煙渚埽盡浮雲風
不定未放扁舟夜渡宿雁落寒蘆深處悵望闗河空弔
影正人間鼻息鳴鼉鼓誰伴我醉中舞　十年一夢揚
州路倚高寒愁生故國氣淩風雨要斬樓蘭三尺劎遺
恨琵琶舊語謾暗澀銅華(澀一/作拭)塵土喚取謫仙平章看
過苕溪尚許垂綸否風浩蕩欲飛(一作/輕)舉
　　滿江紅(自豫章阻風吳城山作玉或/作春暮誤  或誤入片  集)
春水迷天桃花浪幾番風惡雲乍起遠山遮盡晩風還
作綠遍芳洲生杜若楚帆帶雨烟中落傍向來沙嘴共
停橈傷飄泊　寒猶在衾偏薄腸欲斷愁難著倚篷窗
無寐引盃孤酌寒食清明都過却最憐輕負年時約想
小樓終日望歸舟人如削
　　蘭陵王(春/恨)
巻珠箔朝雨輕隂乍閣闌干外煙柳弄晴芳草侵堦映
紅藥東風妬花惡吹落梢頭嫩萼屏山掩沉水倦熏中
酒心情怕盃勺　尋思舊京洛正年少疎狂歌笑迷著
障泥油壁催梳掠曾馳道同載上林攜手燈夜初過早
共約又爭信漂泊　寂寞念行樂甚粉淡衣襟音斷絃
索瓊枝璧月春如昨悵别後華表那囘雙鶴相思除是
向醉裏蹔忘却
　　又
綺霞散空碧留晴向晚東風裏天氣困人時節鞦韆閉
深院簾旌翠波颭窗影殘紅一線春光巧花臉柳腰勾
引芳菲閙鸎燕　閒愁費消遣想蛾綠輕暈鸞鑑新怨
單衣欲試寒猶淺羞衾鳳空展塞鴻難託誰問潛寛舊
帶眼念人似天遠　迷戀畫堂宴看最樂王孫濃豔爭
勸蘭膏寳篆春宵短擁檀板低唱玉盃重煗衆中先醉
謾倚檻早夢見
　　念奴嬌
江天雨霽正露荷擎翠風槐搖綠試問秦樓今夜裏愁
到䦨干幾曲笑撚黄花重題紅葉無奈歸期促暮雲千
里桂花初綻寒玉　有誰伴我凄凉除非分付與盃中
醽醁水本無情山又逺囘首烟波雲朩夢繞西園魂飛
南浦自古情難足舊遊何處落霞空映孤鶩
　　又(丁卯上已燕集葉尚書蕊/香堂賞海棠即席賦之)
蕋香深處逢上已生怕花飛紅雨萬㸃臙脂遮翠袖誰
識黄昏凝佇燒燭呈粧傳盃繞檻莫放春歸去垂絲無
語見人却似羞妒　修禊當時今日羣賢絃管裏英姿
如許寳靨羅衣應未有許多陽臺神女氣湧三山醉聽
五鼓休更分今古壺中天地大家著意留住
　　又(代洛濱次/石林韵)
吳淞初冷記垂虹南望殘日西沉秋入青㝠三萬頃蟾
影吞盡湖隂玉斧爲誰氷輪如許宮闕想寒深人間竒
觀古今豪士悲吟　蒼弁丹頰仙翁淮山風露底曾賦
幽尋老去專城仍好客時擁歌吹登臨坐揖龍江舉盃
相屬桂子落波心一聲猿嘯醉來虛籟千林
　　又(題徐明叔海/月吟笛圖)
秋風萬里湛銀潢清影氷輪寒色八月靈槎乘興去織
女機邊爲客山擁雞林江澄鴨綠四顧滄溟窄醉來横
吹數聲悲憤誰測　飄蕩貝闕珠宮羣龍驚睡起馮夷
波激雲氣蒼茫吟歗處鼉吼鯨奔天黑囘首當時蓬萊
方丈好箇歸消息而今圖畫謾教千甲傳得
　　又
寒綃素壁露華濃羣玉峯巒如洗明鏡池開秋水淨泠
浸一天空翠荷芰波生菰蒲風動驚起魚龍戲山河影
裏十分光照人世　誰似老子癡頑胡床欹坐自引壺
觴醉醉裏悲歌歌未徹屋角烏飛星墜對影三人停盃
一問誰解騎鯨意玉京何處翠樓空鏁十二
　　又(己卯中秋和/陳丈少卿韵)
垂虹望極埽太虛纖翳明河翻雪一碧天光波萬頃湧
出廣寒宮闕好事浮家不辭百里俱載如花頰琴高雙
鯉鼎來同醉孤絶　浩蕩今夕風煙人間天上别似尋
常月陶冶三髙千古恨賞我中秋清節八十仙翁雅宜
圖畫寫取横江檝平生竒觀夢囘猶竦毛髪
　　石州慢
寒水依痕春意漸囘沙際煙闊溪梅晴照生香冷蕋數
枝爭發天涯舊恨試看幾許消魂長亭門外山重叠不
盡眼中青是愁來時節　情切畫樓深閉想見東風暗
銷肌雪孤負枕前雲雨樽前花月心期切處更有多少
凄凉殷勤留與歸時説到得再相逢恰經年離别
　　又(己酉秋吳/興舟中)
雨急雲飛瞥然驚散暮天涼月誰家疎柳低迷幾㸃流
螢明滅夜帆風駛滿湖煙水蒼茫菰蒲零亂秋聲咽夢
斷酒醒時倚危檣清絶　心折長庚光怒羣盗縱横逆
人猖獗欲挽天河一洗中原膏血兩宮何處塞垣祗隔
長江唾壺空擊悲歌缺萬里想龍沙泣孤臣吳越
　　永遇樂(宿鷗/盟軒)
月仄金盆江縈羅帶涼飈天際摩詰丹青營丘平遠一
望窮千里白鷗盟在黄粱夢破投老此心如水耿無眠
披衣顧影乍聞遶堦絡緯　百年倦客三生習氣今古
到頭誰是夜色蒼茫浮雲滅没舉世方熟寐誰人著眼
放神八極逸想寄塵寰外獨凭䦨雞鳴日上海山霧起
　　又(爲洛濱/横山作)
飛觀横空衆山繞甸江面相照曲檻披風虛簷挂月據
盡登臨要有時巾屨訪公良夜坐我半天林杪攬浮丘
飄飄衣袂相與似遊蓬島　主人勝度文章英妙合住
北扉西沼何事十年風灑露沐不厭江山好曲屏端有
吹簫人在同倚暮雲清曉乗除了人間寵辱付之一笑
　　八聲甘州(陪筠翁小/酌横山閣)
倚凌空飛觀展營丘臥軸恍移時漸微雲點綴參横斗
轉野闊天垂草樹縈迴島嶼杳靄數峰低共一樽明月
顧影爲誰　俛仰乾坤今古正嫰涼生處濃露初霏據
胡床殘夜唯我與公知念老去風流未減見向來人物
幾興衰身常健何妨遊戲莫問棲遲
　　又(西湖有感/寄劉晞顔)
記當年共飲醉畫船搖碧罥花釵問蒼顔華髪煙簑雨
笠何事重來看盡人情物態冷眼只堪咍頼有西湖在
洗我塵埃　夜久波光山色間淡粧濃抹氷鑑雲開東
湖頭千丈江海兩崔嵬曉涼生荷香撲面洒天邊風露
逼襟懷誰同賞通宵無寐斜月低囘
　　水調歌頭(同徐師川泛/太湖舟中作)
落景下青嶂髙浪巻滄洲平生頗慣江海掀舞朩蘭舟
百二山河空壯底事中原塵漲䘮亂幾時休澤畔行吟
處天地一沙鷗　想元龍猶髙臥百尺樓臨風酹酒堪
笑談話覓封侯老去英雄不見惟與漁樵爲伴囘首得
無憂莫道三伏熱便是五湖秋
　　又(和薌林居/士中秋)
閏餘有何好一歲兩中秋滕王髙閣曾醉月湧大江流
今夜釣龍臺上還是當時逢閏佳句記英遊看山兼看
月登閣復登樓　别離久今古恨大刀頭老來常是清
夢宛在舊神州遐想薌林風味甕裏自傾春色不用貰
貂裘笑我成何事搔首謾私憂
　　又(陪福帥讌集口/占以授官奴)
縹緲九重閣壯觀在人間涼飈乍起四圍晴黛入䦨干
已過中秋時候便是菊花重九爲壽一樽歡今古登髙
意玉帳正清閒　引三巴連五嶺控百蠻元戎小隊舊
遊曾記竝龍山閩嶠尤寛南顧聞道天邊雨露持橐詔
新頒且擁笙歌醉廊廟更徐還
　　又
平日幾經過重到更留連黄塵烏帽覺來眼界忽醒然
坐見如雲秋稼莫問雞蟲得失鴻鵠下翩翩四海九州
大何地著飛仙　吸湖光吞蟾影倚天圓胸中萬頃空
曠清夜炯無眠要識世間閒處自有樽前深趣且唱釣
魚船調鼎他年事妙手看烹鮮
　　又
雨斷翻驚浪山暝擁歸雲麥秋天氣聊泛征棹泊江村
不羨腰間金印却愛吾廬髙枕無事閉柴門搔首煙波
上老去任乾坤　白綸巾玉麈尾一盃春性靈陶冶我
輩猶要箇中人莫變姓名吳市且向漁樵爭席與世共
浮沉目送飛鴻去何用畫麒麟
　　又
露下菱歌遠螢傍藕花流臨溪堂上望中依舊柳邊洲
晚暑氷肌沾汗新浴香綿撲粉湘簟月華浮長記開朱
戸不寐待歸舟　恍重來思往事攪離愁天涯何處未
應容易此生休莫問吳霜點鬢細與蠻牋封恨相見轉
綢繆雲雨陽臺夢河漢鵲橋秋
　　又(癸酉虎/丘中秋)
萬里氷輪滿千丈玉盤浮廣寒宮殿西望湖海冷光流
埽盡長空纖翳散亂疎林清影風露迫人愁徐歩行歌
去危坐夜眠休　問孤蓬緣底事苦淹留倦遊囘首向
來雲臥兩星周此夜此生長好明月明年何處歸興在
南州老境一傖父異縣四中秋
　　又(贈汪/秀才)
袖手看飛雪高臥過殘冬飄然底事春到先我逐孤鴻
挾取筆端風雨快寫胸中丘壑不肻下樊籠大笑了今
古乘興便西東　一樽酒知何處又相逢奴星結柳與
君同送五家窮好是橘封千戶正恐樓高百尺湖海有
元龍目光在牛背馬耳射東風
　　又
今夕定何夕秋水滿東甌悲涼懷抱何事還倍去年愁
萬里碧空如洗寒浸十分明月簾捲玉波流非是經年
别一歲兩中秋　坐中庭風露下冷颼颼素娥無語相
對樽酒且遲留琴罷不堪幽怨遙想三山影外人倚夜
深樓矯首望霄漢雲海路悠悠
　　又(爲趙端/禮作)
最樂賢王子今歲好中秋夜深珠履舉盃相屬盡名流
宿雨乍開銀漢洗出玉蟾秋色人在廣寒遊浩蕩山河
影偏照岳陽樓　露華濃君恩重判扶頭霓旌星節已
隨絲管下皇州滿座燭光花豔笑罥烏巾同醉誰問負
薪裘月轉簷牙曉高枕更無憂
　　又(追/和)
舉手釣鼇客削迹種𤓰侯重來吳㑹三伏行見五湖秋
耳畔風波揺蕩身外功名飄忽何路射旄頭孤負男兒
志悵望故園愁　夢中原揮老淚遍南州元龍湖海豪
氣百尺臥高樓短髪霜黏兩鬢清夜盆傾一雨喜聽瓦
鳴溝猶有壯心在付與百川流
　　又
放浪形骸外顦顇山澤癯倒冠落佩此心不待白髭鬚
聊復脫身鵷鷺未暇先尋水竹矯首漢庭疏長夏啖丹
荔兩紀傲閒居　忽風飄連雨打向西湖藕花深處尚
能同載麴生無聽子談天舌本澆我書空胸次醉臥踏
氷壺畢竟凌煙像何似輞川圖
　　又(丁丑春與鍾離少/翁張元鑒登垂虹)
拄策松江上舉酒酹三高此生飄蕩往來身世兩徒勞
長羨五湖煙艇好是秋風鱸鱠笠澤久蓬蒿想像英靈
在千古傲雲濤　俯滄波吞空曠恍神交解衣盤礴政
須一笑屬竒曹洗盡人間塵土埽去胸中氷炭痛飲讀
離騷縱有垂天翼何用釣連鼇
　　又(送呂居仁召/赴行在所)
喪亂何時定星厯一周天干戈未戢悲咤河洛尚迍邅
萬里兩宮無路政仰君王神武願數中興年吾道尊洙
泗何暇議伊川　呂公子三世相在凌煙詩名獨歩焉
用兒輩更毛箋好去承明讜論照映金狨帶穩恩與荔
枝偏囘首東山路池閣醉雙蓮
　　風流子(政和間遇延平雙/谿閣落成席上賦)
飛觀揷彫梁慿虛起縹緲五雲鄉對山滴翠嵐兩睂濃
黛水分雙派滿眼波光曲闌外汀煙輕冉冉莎草細茫
茫無數釣舟最宜煙雨有如圖畫渾似瀟湘　使君行
樂處秦箏弄哀怨雲鬢分行心醉一缸春色滿座凝香
有天涯倦客樽前囘首聽徹伊州惱損柔腸不似碧潭
雙劎猶解相將
　　魚遊春水
芳洲生蘋芷宿雨收晴浮煗翠煙光如洗幾片花飛點
淚清鏡空餘白髪添新恨誰傳紅綾寄溪漲岸痕浪吞
沙尾　老去情懷易醉十二闌干慵遍倚雙鳬人慣風
流功名萬里夢想濃粧碧雲邊目斷孤帆夕陽裏何時
送客更臨春水
　寳鼎現(筠翁李似之作此詞見招因賦其/事使歌之者想像風味如到山中)
山莊圖畫錦囊吟詠胸中丘壑年少日如虹豪氣吐鳳
詞華渾忘却便袖手向巖前溪畔種滿煙梢霧籜想别
墅平泉當時草朩風流如昨　瘦藤閒倚看鉏藥雙芒
鞵雨後常著目送處飛鴻滅没誰問蓬蒿爭燕雀乍霽
月望松雲南渡短艇欹沙夜泊正萬里青㝠千林虛籟
從渠繒繳　攜幼尚有筠丁誰㑹得人生行樂岸幘綸
巾歸去深戸香迷翠幕恐未免上凌煙閣好在秋天鶚
念小山叢桂今宵狂客不勝盃勺
　祝英臺近
枕霞紅釵燕墜花露殢雲髻粉淡香殘猶帶宿酲睡畫
簷紅日三竿慵窺鸞鑑長是倚春風無力　又經歲玉
腕條脫輕鬆羞郎見顦顇何事秋來容易又分袂可堪
疎雨梧桐空堦絡緯背人處偷彈珠淚
　　朝中措(次聰/父䪨)
花隂如坐朩蘭船風露正娟娟翠蓋匝庭芳影青蛟平
地飛涎　春撩狂興香迷痛飲中聖中賢攜取一枝同
夢從他五夜如年
　蝶戀花
窗暗窗明昏又曉百歲光隂老去難重少四十歸來猶
賴早浮名浮利都經了　時把青銅閒自照華髪蒼顔
一任傍人笑不㑹參禪并學道但知心下無煩惱
　　又
燕去鶯來春又到花落花開幾度池塘草歌舞筵中人
易老閉門打坐安閒好　敗意常多如意少著甚來由
入鬧尋煩惱千古是非渾忘了有時獨自掀髯笑
　　沁園春(紹興丁巳五月六夜夢與一/道人對歌數曲遂成此詞)
神水華池汞鉛凝結虎龍往來問子前午後陽銷隂長
自然爐鼎何用安排靈寳𤣥門煙蘿眞境三日庚生兌
戶開泥丸透盡周天火候平歩仙堦　蓬萊直上瑤臺
看海變桑田飛暮埃念塵勞良苦流光易度明珠誰得
白骨成堆位極人臣功高今古總蹈危機吞禍胎爭如
我辦青鞵布襪雁蕩天台
　　又
欹枕深軒散帙虛堂畏景屢移漸披襟臨水搘床就月
蓮香拂靣竹色侵衣壓玉爲醪折荷爲醆臥看銀潢星
四垂人歸後任飢蟬自嘯宿鳥相依　癡兒莫蹈危機
悟三十九年都盡非任紆朱拖紫圍金珮玉青錢流地
白璧如坻富貴浮雲身名零露事事無心歸便歸秋風
動正吳松月冷蓴長鱸肥
　臨江仙(送王/叔濟)
玉立清標消晩暑胸中一段氷壺畫船歸去醉歌姝微
雲收未盡殘月炯如初　鴛鷺行間催闊歩秋來乘興
鳬趨煩君爲我問西湖不知疎影畔許我結茅無
　　又(荼䕷/有感)
鶯喚屏山驚睡起嬌多須要郎扶荼䕷斗帳罷熏爐翠
穿珠絡索香泛玉流蘇　長記枕痕銷醉色日高猶倦
粧梳一枝春瘦想如初夢迷芳草路望斷素鱗書
　　又(趙端禮重陽後/日置酒坐上賦)
十日籬邊猶袖手天教冷地藏香王孫風味最難忘逃
禪留坐客度曲出宮粧　判却爲花今夜醉大家且泛
鵝黄人心休更問炎涼從渠簮髪短還我引盃長
　　又(送宇文德和被/召赴行在所)
露坐榕隂須痛飲從渠叠鼓頻催暮山新月兩徘徊離
愁秋水遠醉眼曉帆開　泛宅浮家遊戲去流行坎止
忘懷江邊鷗鷺莫相猜上林消息好鴻雁已歸來
　　醉落魄
浮家泛宅舊遊記霅溪蹤跡此生已是天涯隔投老誰
知還作三吳客　故人怪我疎髯黑醉來猶似丁年日
光隂未肯成虛擲蜀魄聲中著處有春色
　　又
綠枝紅萼江南芳信年年約竹轝路轉溪橋角晴日烘
香的皪疎籬落　玉臺粉面鉛花薄畫堂長記深羅幕
惜花老去情猶著客裏驚春生怕東風惡
　又
一枝氷萼鬢雲低度横波約醉扶曾罥烏巾角長是春
來腸斷寳釵落　羅衣乍怯春風薄夜深花困遮垂幙
不堪往事尋思著休問尊前客惡主人惡
　　又
雲鴻影落風吹小般欹沙泊津亭古朩濃隂合一枕灘
聲客睡何曾著　天涯萬里情懷惡年華垂暮猶離索
佳人想見猜疑錯莫數歸期已負當時約
　　南歌子(中/秋)
涼月今宵滿晴空萬里寛素娥應念老夫閒特地中秋
著意照人間　香霧雲鬟溼清輝玉臂寒休教凝佇向
更闌飄下桂花開早大家看
　　又
遠樹留殘雪寒江照晚晴分明江上數峯青倚檻舊愁
新恨一時生　春意來無際歸舟去有程道人元自没
心情楚夢只因沈醉等閒成
　　又
玉露團寒菊秋風入敗荷繚墻南畔曲池渦天迥遙岑
倒影落層波　月轉簷牙短更傳漏箭多醉來歸去意
如何只爲地偏心遠慣絃歌
　　又
桂魄芬餘暈檀香破紫心高鬟鬆綰鬢雲侵又被蘭膏
香染色沈沈　指印纖纖粉釵横隱隱金更闌雲雨鳳
帷深長是枕前不見殢人尋
　　卜算子(梅/)
的皪數枝斜氷雪縈餘態燭外尊前滿眼春風味年年
在　老去惜花深醉裏愁多曬冷蕊孤芳底處愁少箇
人人戴
　　又
涼氣入熏籠暗影欹花砌紫玉誰人三弄寒吹斷江梅
意　花底溼春衣隔坐風輕遞却笑笙簫緱嶺人明月
偷垂淚
　　又
風露濕行雲沙水迷歸艇臥看明河月滿空斗挂蒼山
頂　萬古只青天多事悲人境起舞聞雞酒未醒潮落
秋江冷
　　又
芳信看寒梢影入花光畫玉立風前萬里春雪豔江天
夜　誰折暗香來故把新篘瀉記得偎人並照時鬢亂
斜枝惹
　　浣溪沙
曲室明牕燭吐光瓦爐灰煖炷飄香夜闌茗椀間飛觴
　坐穩蒲團憑棐几熏餘紙帳掩藜床箇中風味更難
忘
　　又
一枕秋風兩處涼雨聲初歇漏聲長池塘零落藕花香
　歸夢等閒歸燕去斷腸分付斷雲行畫屏今夜更思
量
　　又(王仲時席/上賦木犀)
翡翠釵頭綴玉蟲秋蟾飄下廣寒宮數枝金粟露華濃
　花底清歌生皓齒燭邊疎影映酥胸惱人風味冷香
中
　又(武林送/李似表)
燕掠風檣款款飛艷桃穠李鬧長堤騎鯨人去曉鶯啼
　可意湖山留我住斷腸煙水送君歸三春不是别離
時
　　又
雲氣吞江巻夕陽白頭波浪電飛忙奔雷驚雨濺胡床
　玉節故人同壯觀錦囊公子更平章榕隂歸夢十分
涼
　　又
山繞平湖波撼城湖光倒影浸山青水晶樓下欲三更
　霧柳暗時雲度月露荷翻處水流螢蕭蕭散髪到天
明
　　又
目送歸舟鐵甕城隔江想見蜀山青風前團扇僕頻更
　夢裏有時身化鶴人間無數草爲螢此時山月下樓
明
　　又(薔薇/水)
月轉花枝清影疎露華濃處滴眞珠天香遺恨罥花鬚
　沐出烏雲多態度暈成蛾綠費工夫歸時分付與粧
梳
　　又(篤耨/香)
花氣天然百和芬仙風吹過海中春龍涎沈水總銷魂
　清潤巧縈金縷細氤氳偏傍玉肌溫别來長是惜餘
熏
　　又(范才元自釀色香玉如直與綠萼梅同調宛然/京洛氣味也因名曰萼綠春且作一首諺以竊)
　　　(嘗爲吹/笙云)
萼綠華家萼綠春山瓶何處下青雲濃香氣味已醺人
　竹葉傳盃驚老眼松醪題賦倒綸巾須防銀字㬉朱
唇
　　又(戲簡宇文德/和求拈香)
花氣蒸濃古鼎煙水沉春透露華鮮心清無暇數龍涎
　乞與病夫僧帳坐不妨公子醉茵眠普熏三界埽腥
羶
　　又(求年例/貢餘香)
花氣熏人百和香少陵佳句是仙方空教蜂蝶為花忙
　和露摘來輕換骨傍懷聞處惱廻腸去年時候入思
量
　　又
殘臘晴寒出衆芳風流勾引破春光年年長為此花忙
　夜久莫教銀燭炧酒邊何似玉臺粧氷肌溫處覓餘
香
　　又
棐几明窗樂未央熏爐茗椀是家常客來長揖對胡床
　蟹眼湯深輕泛乳龍涎灰煗細烘香為君行草寫秋
陽
　　又(書大同/驛壁)
榕葉桄榔驛枕谿海風吹斷瘴雲低薄寒初覺到征衣
　歲晚可堪歸夢遠愁深偏恨得書稀荒庭日脚又垂
西
　　柳梢青
海山浮碧細風絲雨新愁如織慵試春衫不禁宿酒天
涯寒食　歸期莫數芳辰誤幾度囘廊夜色入戸飛花
隔簾雙燕有誰知得
　　又
小樓南陌翠軿金勒誰家春色冷雨吹花禁煙怯柳傷
心行客　少年百萬呼盧擁越女吳姬共擲被底香濃
樽前燭滅如今消得
　　醉花隂
紫樞澤笏趨龍尾平入鈞衡位春殿聽宣麻爭喜登庸
何似今番喜　崑臺宜有神仙裔奕世貂蟬貴玉砌長
蘭芽好擁笙歌長向花前醉
　　又
翠箔隂隂籠畫閣昨夜東風惡芳徑滿香泥南陌東郊
惆悵妨行樂　傷春比似年時惡潘鬢新來薄何處不
禁愁雨滴花腮和淚臙脂落
　　長相思令
香煗幃玉煗肌嬌臥嗔人來睡遲印殘雙黛睂　蟲聲
低漏聲稀驚枕初醒燈暗時夢人歸未歸
　　又
花下愁月下愁花落月明人在樓斷腸春復秋　從他
休任他休如今青鸞不自由看看天盡頭
　　如夢令(七/夕)
雨洗青㝠風露雲外雙星初度乞巧夜樓空月妒囘廊
私語凝佇凝竚不似去年情緒
　　又
潮退江南晩渡山闇水西煙雨天氣十分涼斷送一年
殘暑歸去歸去香霧曲屏深處
　　又
臥看西湖烟渚綠葢紅粧無數簾捲曲欄風拂面荷香
吹雨歸去歸去笑損花邊鷗鷺
　　春光好
踈雨洗細風吹淡黄時不分小亭芳草綠映簷低　樓
下十二層梯日長影裏鶯啼倚遍䦨干看盡柳憶腰肢
　　又
吳綾窄藕絲重一鈎紅翠被眠時要人煗著懷中　六
幅裙窣輕風見人遮盡行蹤正是踏青天氣好憶弓弓
　　虞美人
開殘桃李春方到誰送東風早搘藜幽徑踏餘花却對
綠隂青子問年華　迢迢雲水横清淺不遣愁睂展數
竿脩竹自横斜猶有小窗朱戸似儂家
　　青玉案(讌趙端/禮堂成)
華裾玉轡青絲鞚記年少金吾從花底朝囘珠翠擁曉
鐘初斷宿酲猶帶綠鏁窗中夢　天涯相遇鞭鸞鳳老
去堂成更情重月轉簷牙雲遶棟涼吹香霧酒迷歌扇
春笋傳盃送
　　又(再/和)
王孫陌上春風鞚蕊珠宴雲軿從歸去笙歌常醉擁蠟
殘花炬月侵氷簟慣作涼堂夢　玉人勸客釵斜鳳條
脱擎盃腕嫌重燕子入簾飛畫棟雨餘深院漏催清夜
更軋秦箏送
　　又(生/朝)
花王獨占春風遠看百卉芳菲遍五福長隨今日宴粉
光生豔寳香飄霧方響流蘇顫　壽祺堂上脩篁畔乳
燕雙雙賀新院玉斚明年何處勸旌幢滿路貂蟬宜面
歸覲黄金殿
　　又(筠翁/生朝)
水芝香遠搖紅影泛瑞靄横山頂縹緲笙歌雲不定玉
鉤斜挂素蟾初滿醉愜浮𤓰冷　庭蘭戲彩傳金鼎小
袖青衫更輝映誰道筠溪歸計近秋風催去鳳池難老
長把中書印
　　又(生/朝)
銀潢露洗氷輪皎謫仙下蓬萊島簾捲横山珠翠繞生
朝香霧玳筵絲管長醉壺天曉　金鑾夜鏁麻新草入
輔明光拜元老看取明年人總道中興賢相太平時世
分外風光好
　　又
月華冷沁花梢露芳意戀香肌住心字龍涎饒濟楚素
馨風味碎瓊流品别有天然處　圍爐屈曲宜深炷留
取春光向朱戸綠綺聲中誰暗許小窗歸去夢囘猶記
金鼎分雲縷
　　又(賀方囘所作世間和韵者多矣余經行松江何/啻百囘念欲下一轉語了無好懷此來偶有得)
　　　(當與吾宗椿老子載酒浩歌西湖南/山間寫我滯思二公不可不入社也)
平生百繞垂虹路看萬頃翻雲去山澹夕暉帆影度菱
歌風斷襪羅塵散總是關情處　少年陳迹今遲暮走
筆猶能醉詩句花底目成心暗許舊家春事覺來客恨
分付疎篷雨
　　點絳唇(丙寅秋社前一日/溪光亭大雨作)
山暗秋雲暝鴉接翅啼榕樹故人何處一夜溪亭雨
夢入新涼只道消殘暑還知否燕將雛去又是流年度
　　又
水驛凝霜夜帆風駛潮生曉酒醒寒悄枕底波聲小
好去歸舟有箇人風調君行了此歡應少索共梅花笑
　　又
春曉輕雷采蘋洲上清明雨亂雲遮樹暗澹江村路
今夜歸舟綠潤紅香處遙山暮畫樓何許喚取潮回去
　　又
畫閣深圍煗紅光裏芳林影暗香成陣上下花相映
倒挂疎枝月落參横冷休裝景要人酒醒除是花枝並
　　又(生/朝)
嵩洛雲烟間生眞相耆英裔要知鮐背難老中和氣
報道玉堂巳草調元制明良喜繡裳貂珥便向東山起
　　又(皇洛濱筠/谿二老)
清夜沈沈暗蛩啼處簷花落乍涼簾幙香遶屏山角
堪恨歸鴻情似秋雲薄書難託儘教寂莫忘了前時約
　　又
醉泛吳松小舟誰怕東風大舊時經過曾向垂虹臥
月淡霜天今夜空清坐還知麽滿斟高和只有君知我
　　又
減塑冠兒寳釵金縷雙緌結怎教寧帖眼兒惱裏劣
韵底人人天與多磨折休分説放燈時節閒了花和月
　　又
水鷁風帆兩睂只解相思皺悄然難受教我怎唧𠺕
待得書來不管歸時瘦嬌癡後是事撋就只這難依口
　　虞美人
廣寒蟾影開雲路目斷愁來處菊花輕泛玉盃空醉後
不知星斗亂西東　今宵入夢陽臺雨誰忍先歸去酒
醒長是五更鐘休念舊遊吹帽幾秋風
　　又
西郊追賞尋芳處聞道衝寒去雨肥紅綻向南枝歲晩
纔開應是恨春遲　天涯樂事王孫貴花底還君醉有
人風味勝疎梅醉裏折花歸去更傳盃
　　又
菊坡九日登髙路往事知何處陵遷谷變總成空囘首
十年秋思吹臺東　西窗一夜蕭蕭雨夢遶中原去覺
來依舊畫樓鐘不道朩樨香撼海山風
　　漁家傲(題𤣥眞/子圖)
釣笠披雲青障繞橛頭雨細春江𣺌白鳥飛來風滿棹
收綸了漁童拍手樵青笑　明月太虛同一照浮家泛
宅忘昏曉醉眼冷看城市鬧烟波老誰能惹得閒煩惱
(苕溪漁隱云張仲宗有漁家傲詞余往歲在錢塘與仲/宗從遊甚久仲宗手冩此詞相示云舊所作也其詞第)
(二句原是橛頭雨細春江𣺌余謂仲宗曰橛頭雖是船/名今以雨觀之語晦而病因爲改作綠蓑雨細仲宗笑)
(以爲/然)
　　又
樓外天寒山欲暮溪邊雪靄藏雲樹小艇風斜沙嘴露
流年度春光己向梅梢住　短夢今宵還到否葦村四
望知何處客裏從來無意緒催歸去故園正要鶯花主
　　又(奉陪富公季/申探梅有作)
寒食西郊湖畔路天低野闊山無數路轉岡斜花滿樹
絲吹雨南枝占得春光住　藉草攜壺花底去花飛酒
面香浮處老手調羮當獨步須記取坐中都是芳菲侶
　　謁金門(或刻秦/處度)
鴛鴦渚春漲一江花雨别岸數聲初過櫓晚風生碧樹
　艇子相呼相語載取暮愁歸去寒食烟村芳草路愁
來無著處
　　又(道山亭餞張/椿老赴行在)
風露底石上岸巾愁起月到房心天似水亂峯清影裏
　此去登瀛須記今夕道山同醉春殿明年人共指玉
皇香案吏
　　又(送康/伯檜)
清光溢影轉畫簷涼入風露一天星斗溼無雲天更碧
　滿引送君何惜記取吾曹今夕目斷秋江君到日潮
來風正急
　　瑞鷓鴣
雛鶯初囀鬭尖新雙蕋花嬌掌上身總觧滿斟偏勸客
多生俱是綺羅人　囘波偷顧輕招拍方響低敲更合
箏荳蔲梢頭春欲透情知巫峽待爲雲
　　又(彭德噐出示胡/邦衡新句次韵)
白衣蒼狗變浮雲千古功名一聚塵好是悲歌將進酒
不妨同賦惜餘春　風光全似中原日臭味要須我軰
人雨後飛花知底數醉來贏取自由身
　　好事近
老去更思歸芳草正薰南陌上已又逢寒食歎三年爲
客　吹花小雨溼鞦韆閒却好春色天甚不憐人老早
教人歸得
　　又
梅潤乍晴天簾捲畫堂風月珠翠共迷香霧是長年時
節　瑤池清夜宴羣仙鸞笙未吹徹西母醉中微笑看
蟠桃初結
　　又
春色到花房芳信一枝偏好勾引萬紅千翠爲化工呈
巧　花姑玉貌笑東風今朝放春早看取鬢邊幡勝永
宜春難老
　　又
斗帳炷爐熏花露裛成薌澤縈透雪兒金縷醉玉壺春
色　非烟非霧鏁窻中王孫倦遊客不道粉墻南畔也
有人聞得
　　怨王孫
小院春晝晴窻霞透著雨胭脂倚風翠袖芳意惱亂人
多煗金荷　多情不分羣葩後傷春瘦淺黛睂尖秀紅
潮醉臉半掩花底重門怨黄昏
　　又(紹興乙丑春二月既望季文中置酒溪閣日暮/雨過盡得雲烟變態如對營丘著色山座客有)
　　　(歌怨王孫者請予賦其情抱葉子謙爲作三弄/吹雲裂石旁若無人永福前此所未見也老子)
　　　(於此興/復不淺)
霽雨天迥平林烟暝燈閃沙汀水生釣艇樓外柳暗誰
家亂昏鴉　相思怪得今番甚寒食近小研魚牋信屏
山半掩微醉獨倚闌干恨春寒
　　喜遷鶯令(送何晉之大著兄/趨朝歌以侑酒)
文倚馬筆如椽桂殿蚤登仙舊遊册府記當年衮繡合
貂蟬　慶天申瞻玉座鵷鷺正陪班看君穩步過花甎
歸院引金蓮
　　鶴冲天(呈富/樞密)
雲葉亂月華光羅幕捲新涼玉醅初泛嫩鵞黄花露滴
秋香　地行仙天上相風度世間人様懸知洗盞徑開
嘗誰醉伴禪床
　　喜遷鶯慢(鹿鳴/宴作)
雁塔題名寳津頒宴盛事簮紳常説文物昭融聖代搜
羅千里爭趨丹闕元侯勸駕鄉老獻書發軔龜前列山
川秀圜觀衆多無如閩越　豪傑姓標紅紙帖報泥金
喜信歸來俱㨗驕馬蘆鞭醉垂藍綬吹雪芳(闕/)　月素
娥情厚桂花一任郎君折須滿引南臺又是合沙時節
　　鷓鴣天
不怕微霜㸃玉肌恨無流水照氷姿與君著意從頭看
初見東南第一枝　人散後雪晴時隴頭春色寄來遲
使君本是花前客莫怪殷勤爲賦詩
　　憶秦娥
桃花萼雨肥紅綻東風惡東風惡長亭無寐短書難託
　征衫孤負深閨約禁烟時候春羅薄春羅薄多應消
瘦可忺梳掠
　　明月逐人來(燈夕趙端/禮席上)
花迷珠翠香飄羅綺簾旌外月華如水煗紅影裏誰㑹
王孫意最樂昇平景致　長記宮中五夜春風皷吹遊
仙夢輕寒半醉鳳幃未煖歸去熏濃被更問隂晴天氣
　　小重山
誰向晴窻伴素馨蘭芽初秀發紫檀心國香幽艷最情
深歌白雪祗少一張琴　新月冷光侵醉時花近眼莫
頻斟薛濤箋上楚妃吟空凝睇歸去夢中尋
　　上西平(一作金人/捧露盤)
臥扁舟聞寒雨數佳期又還是輕誤仙姿小樓夢冷覺
來應恨我歸遲鬢雲鬆處枕檀斜露泣花枝　名與利
空縈繫添顦顇謾孤恓得見了説與教知偎香倚煗夜
爐圍定酒溫時任他飛雪洒江天莫下層梯
　　春光好(爲楊聰父侍/兒切鱠作)
花恨雨柳嫌風客愁濃坐久霜刀飛碎雪一樽同　勞
煩玉指春蔥未放筯金盤已空更與箇中尋尺素兩情
通
　　又
寒食近踏青時畫堂西可是春來偏倦繡乍生兒　香
綿輕拂臙脂加文褓初試斑衣悄没工夫存問我且憐
伊
　　清平樂
亂山深處雪擁溪橋路曉日乍明催客去驚起玉鴉翻
樹　翠衾香煗檀灰一枝想見疎梅憑仗東風説與畫
睂人共春囘
　　又
明珠翠羽小綰同心縷好去吳松江上路寄與雙魚尺
素　蘭橈飛取歸來愁睂待得伊開相見嫣然一笑眼
波先入郎懷
　　菩薩蠻
天涯客裏秋容晚妖紅聊戲思鄉眼一朶醉深粧羞渠
照鬢霜　開時誰斷送不待司花共有脚號陽春芳菲
屬主人
　　又(戲呈周/介卿)
拍堤綠漲桃花水畫船穩泛東風裏絲雨溼苔錢淺寒
生禁烟　江山留不住却載笙歌去醉倚玉搔頭㡬曾
知旅愁
　　又(三月晦送春有/集坐中偶書)
春來春去催人老老夫爭肯輸年少醉後少年狂白髭
殊未妨　挿花還起舞管領風光處把酒共留春莫教
花笑人
　　又
雨餘翠袖瓊膚潤一枝想像傷春困老眼見花時惜花
心未衰　釀成誰與醉應把流蘇綴淚沁枕嚢香惱儂
歸夢長
　　又(政和壬辰/東都作)
黄鶯啼破紗窗曉蘭釭一㸃窺人小春淺錦屏寒麝煤
金博山　夢囘無處覓細雨梨花溼正是踏青時眼前
偏少伊
　　又
甘林玉蘂生香霧遊蜂爭採清晨露芳意著人濃微烘
曲室中　春來瀛海外沈水迎風碎好事付餘熏頻分
幾縷雲
　　樓上曲
樓外夕陽明遠水樓中人倚東風裏何事有情怨别離
低鬟背立君應知　東望雲山君去路斷腸迢迢盡愁
處明朝不忍見雲山從今休傍曲闌干
　　又
清夜燈前花報喜心隨社燕涼風起雲路修成寳月時
東樓悵望君先期　沆瀣秋香生玉井畫檐深轉梧桐
影看君西去侍明光盃中丹桂一枝芳
　荳葉黄(唐腔也爲伯南/賦早梅復和韵)
氷溪疎影竹邊春翠岫天寒炯暮雲雪裏精神澹佇人
隔重門寳粟生香玉半溫
　　又
疎枝冷蘂忽驚春一點芳心入鬢雲風韵情知似玉人
笑迎門香煗紅爐酒未溫
　　又(見草堂/别集)
輕羅團扇掩微羞酒滿玻瓈花滿頭小板齊聲唱石州
月如鈎一寸横波入鬢流
　　滿庭芳(夀/)
梁苑春歸章街雪霽柳梢花萼初萌非烟非霧新歲樂
昇平京兆雍容報政金狨過九陌塵輕朝囘處青霄路
穩黄色起天庭　東風吹綠鬢薄羅翦綵小綰流鶯比
渭濱甲子尚父難兄滿泛椒觴獻壽斑衣侍雲母分屏
明年㑹雙衣對引談笑秉鈞衡
　　又(夀富/樞密)
韓國殊勛洛都西内名園甲第相連當年綠鬢獨占地
行仙文彩風流瑞世延朱履絲竹喧闐人皆仰一門相
業心許子孫賢　中興方慶㑹再逢甲子重數天元問
千齡誰比五福俱全此去沙隄歩穩調金鼎七葉貂蟬
香檀緩盃傳鸚鵡新月正娟娟
　　又(爲趙西/宗外夀)
玉葉聨芳天潢分潤壽筵長對薫風間平襟度濮邸行
尊崇忠孝家傳大雅無喜恨一種寬容芝蘭盛綵衣嬉
戲親睦冠西宗　絲綸膺重寄遙防遷美本鎮恩隆應
萱堂齊福誕月仍同花蘂香濃氣煗凝瑞露滿酌金鍾
龍光近星飛驛馬宣入嗣王封
　　又
三十年來雲游行化草鞵踏破塵沙徧參尊宿曾記到
京華衲子如麻似粟誰(闕/)笑瞿老拈花經離亂青山盡
處海角又天涯　今宵閒打睡明朝粥飰隨分僧家把
朩佛燒却除是丹霞撞著門徒施主驀然箇喜捨由他
廬陵米還知價例毫髪更無差
　　瑞鶴仙(壽/)
倚格天峻閣舞庭槐隂轉盆榴紅爍香風泛簾幙擁霞
裾瓊珮眞珠瓔珞華陽慶渥誕蘭房流芳秀萼有赤繩
繫足從來相問自然媒妁　遊戲人間榮貴道要元微
水源清濁長生大樂彩鸞韵鳳簫鶴對朩公金母子孫
三世婦姑爲壽滿酌看千齡舉家飛昇玉京更樂
　　又(壽/)
喜西園放鑰對燕寢香潤棠隂寒薄東風夜來惡禁烟
時天氣鶯啼花落新晴共約怕韶光容易過却把銅壺
緩泛金盃祓禊嬉遊行樂　絃索笙簧聲裏還記蘭房
正垂羅幕初眠栁弱梅如荳玉如琢向鳳皇池上鴛鴦
影裏他年何啻紫橐看流芳繼踵韋平盛傳鞏洛
　　瑤臺第一層(夀/)
寳厯祥開飛練上青㝠萬里光石城形勝秦淮風景威
鳳來翔臘餘春色早兆釣璜賢佐興王對熙旦正格天
同德全魏分疆　熒煌五雲深處化鈞獨運斗魁旁繡
裳龍尾千官師表萬事平章景鍾文瑞世醉尚方難老
金漿慶垂裳看雲屏閒坐象笏堆床
　　又
江左風流鍾間氣洲分二水長鳳凰臺畔投懷玉燕照
社神光荳花初秀雨散暑空洗出秋涼慶生旦正圓蟾
呈瑞仙桂飄香　肝腸掞文摛錦駕雲乘鶴下鵷行紫
樞將命紫微如綍常近君王舊山同梓里荷月旦久已
平章九霞觴薦刀圭丹餌衮繡朝裳
　　望海潮(癸卯冬爲建守趙/季西賦碧雲樓)
蒼山烟澹寒谿風定玉簮羅帶綢繆輕靄暮飛青㝠遠
淨珠星璧月光浮城際涌層樓正翠簾高捲綠瑣低鈎
影落尊罍氣和歌管共清遊　史君冠世風流擁香鬟
凭檻霧鬢凝眸銀燭煗宵花光照席譙門莫報更籌逸
興醉無休賦探梅芳信翻曲新謳想見疎枝冷蕊春意
到沙洲
　　又(爲富樞宻/生朝夀)
麒麟圖畫貂蟬冠冕青氊自屬元勲綠野舊遊平泉雅
詠霞舒烟巻朝昏風月小陽春照玳筵珠履公子王孫
雪度崧髙影横伊水慶生申　早梅長醉芳樽況中興
盛際宥密宗臣琳館奉祠金甌覆字和羮妙手還新光
射紫微垣看五雲朝斗千載逢辰開取八荒壽域一氣
轉洪鈞
　　十月桃
年華催晩聽樽前偏唱衝煗欺寒樂府誰知分付點化
金丹中原舊遊何在頻入夢老眼空潸撩人冷蕋渾似
當時無語低鬟　有多情多病文園向雪後尋春醉裏
凭闌獨步羣芳此花風度天然羅浮淡粧素質呼翠鳳
飛舞斕斑參横月落留恨醒來滿地香殘
　　又(爲富/樞宻)
蟠桃三熟正清霜吹冷愛日烘香小試芳菲時候無限
風光洛濱老人星見喜少室雲物開祥丹青萬彚熊兆
崑臺鳳舉朝陽　向元樞曽輔巖廊記名著金甌位入
中堂夢熟鈞天屢驚顚倒衣裳黄髪更宜補衮歸去定
軍國平章筦絃珠翠蘭玉簮纓歲歲稱觴
　　感皇恩(夀/)
綠髪照魁星平康爭看錦繡肝腸五千巻出逢熙運蚤
侍玉皇香案禁塗揚歴遍紆宸眷　安飬老成十年蕭
散天要中興相公健生朝開宴長是通宵絃筦藕花香
不㫁南風遠
　　又(夀/)
年少太平時名園甲第談笑雍容萬鍾貴姚黄重綻長
對小春天氣綺羅叢裏慣今朝醉　台衮象賢元樞虛
位壯歲青雲自曽致流霞麟脯難老洛濱風味謝公須
再爲蒼生起
　　又(壽/)
荔子著花繁清微庭院賀厦雙飛畫梁燕綺羅叢裏百
和爐煙祝願願從今日去身長健　檀板競催榕隂初
轉舞袖風前翠翹顫明年開府錫宴金鍾宣勸壽星朝
北斗君王眷
　　又(壽/)
豹尾引黄旛宣麻金殿雨露恩濃自天遣搢紳交譽最
樂至誠爲善信知宗姓喜君王眷　寳炬密香玉巵波
灧醉擁笙歌夜深院西清班近雅稱元戎同燕要看茅
土相貂蟬面
　　夏雲峯(丙寅六月/爲筠翁夀)
湧氷輪飛沆瀣霄漢萬里雲開南極瑞占象緯壽應三
台錦腸珠唾鍾間氣卓犖天才正暑有祥光照社玉燕
投懷　新堂深處捧盃乍香泛水芝空翠風廻涼送豔
歌緩舞醉墮瑤釵長生難老都道是柏葉仙階笑傲且
山中宰相平地蓬萊
　　千秋歲(夀/)
相門出相和氣濃春釀傳家冠佩雲臺上龎睂扶壽杖
綠髪披仙氅星兩兩泰階已應昇平象　玉砌蘭芽長
定向東風賞添綵袖褰羅幌絲簧俱妙手珠翠爭宮様
江海量年年醉裏翻新唱
　　水龍吟(周總領/生朝)
水晶宮映長城藕花萬頃開浮蘂紅粧翠蓋生朝時候
湖山搖曵珠露爭圓香風不斷普熏沈水似瑤池侍女
霞裾緩步壽煙光裏　霖雨已沾千里兆豐年十分和
氣星郎綠鬢錦波春釀碧筩宜醉荷橐還朝青氊奕世
除書將至看巢龜戲葉蟠桃著子祝三千歲
　　南鄉子(壽/)
山寺輞川圖霜葉雲林錦繡居壽斚浮春珠翠擁歡娛
滿院流泉繞綺疏　道氣自膚腴几席輕塵一㸃無天
要耆英修相業清都已有泥書降玉除
　　捲珠簾(壽/)
祥景飛光盈衮繡流慶崐臺自是神仙胄誰遣陽和放
春透化工重入丹青手　雲璈錦瑟争爲壽玉帯金魚
共願人長久偷取蟠桃薦芳酒更看南極星朝斗
　　醉蓬萊(夀/)
對小春桃豔曲室爐紅乍寒天氣七葉蓂開應金章通
貴夢草池生燦花珠唾是素來風味滿腹經綸囘天議
論崑臺仙裔　秘殿陞華紫樞勛舊退步眞祠簡心端
扆迎日天元聽正衙宣制盡洗中原徧爲霖雨宴後堂
歌吹柏子千秋丹砂九轉今宵長醉
　　隴頭泉
少年時壯懷誰與重論視文章眞成小技要知吾道稱
尊奏公車治安秘計樂油幕談笑從軍百鎰黄金一雙
白璧坐看同輩上青雲事大謬轉頭流落徒走出修門
三十載黄粱未熟滄海揚塵　念向來浩歌獨往故園
松菊猶存送飛鴻五絃寓目望爽氣西山忘言整頓乾
坤廓清宇宙男兒此志㑹須伸更有幾渭川垂釣投老
策竒勛天難問何妨袖手且作閒人
　　天仙子(三月十二日奉同蘇子陪富文訪筠翁於/舊居遂爲杏花留飲懽甚命賦長短句乃)
　　　(得天仙子寫呈雨/公末章併發一笑)
樓外輕隂春澹佇數點杏梢寒食雨少年油壁記尋芳
梁苑路今何處千樹紅雲空夢去　驚見此花須折取
明日滿城傳侍女情知醉裏惜花深留春住聽鶯語一
段風流天付與
　　鵲橋仙
靚粧豔態嬌波流眄雙靨横渦半笑樽前燭畔粉生光
更低唱新翻轉調　花房結子氷枝清瘦醉依香濃寒
峭雛鶯新囀上林聲驚夢斷池塘春草
　　漁父家風
八年不見荔枝紅腸斷故園東風枝露葉誰新採悵望
冷香濃　氷透骨玉開容想筠籠今宵歸夢滿頰天漿
更御泠風
　　生查子
天生幾種香風味因花見旖旎透香肌髣髴飛花片
雨潤惜餘熏煙斷猶相戀不似薄情人濃淡分深淺
　　減字朩蘭花
客亭小㑹可惜無歡容易醉歸去更䦨細雨鳴窗一夜
寒　昏然獨坐舉世疎狂誰似我强撥爐煙也道今宵
是上元
　　眼兒媚
蕭蕭疎雨滴梧桐人在綺窗中離愁遍遶天涯不盡却
在眉峰　嬌波暗落相思淚流破臉邊紅可憐瘦似一
枝春柳不禁東風
　　昭君怨
春院深深鶯語花愁一簾煙雨禁火已消魂更黄昏
衾煗麝燈落地雨過重門深夜枕上百般猜未歸來
　　夜遊宮
半吐寒梅未折雙魚洗氷凘初結戶外明簾風任掲擁
紅爐洒窗間惟稷雪　比去年時節這心事有人忻説
斗帳重熏鴛被叠酒微醺管燈花今夜别(稷一作霰比/去一作此日)
　　楊柳枝(席上次韵/曾頴王)
深院今宵枕簟涼燭花光更籌何事促行觴惱剛腸
老去一蓑煙雨裏釣滄浪看君鳴鳳向朝陽且腰黄
　　綵鸞歸令(爲張子安/舞姬作)
珠履爭圍小立春風趂拍低態閒不管樂催伊整朱衣
　粉融香潤隨人勸玉困花嬌越様宜鳳城燈夜舊家
時數他誰
　　江神子
夢中北去又南來飽風埃鬢華衰浮水飛蓬踪跡爲誰
催自笑自悲還自語一盃酒鼻如雷　曉輿行處覺春
囘屑瓊瑰糝莓苔病眼衝寒欲閉又還開水近人家籬
落畔遙認得一枝梅
　　西江月(和蘇/庭藻)
小閣劣容老子北窗仍遞南風維摩丈室久空空不與
散花同夢　且作太眞遊戲未甘金粟龍鍾憐君病後
頰顴隆識取小兒戲弄
　　訴衷情(余兒時不知有茘枝自呼爲紅蕋父母賞/其名新昔所未聞殊盡形似之美久欲記)
　　　(之而因循比與諸公和長短句故及之以訴衷/情盖里中推星毬紅鶴頂紅皆佳品海舫便風)
　　　(數日/可到)
兒時初未識方紅學語問西東對客呼爲紅蕋此興已
偏濃　嗟白首抗塵容費牢籠星毬何在鶴頂長丹誰
寄南風
　　採桑子(奉和秦楚村/史君荔枝詞)
華堂清暑榕隂重夢裏江寒火齊星繁興在氷壺玉井
䦨　風枝露葉誰新採欲飽防慳遺恨空槃留取香紅
滿地看
　　菩薩蠻(送友人/還富沙)
山城何歲無風雨樓臺底事隨波去歸棹望譙門沙痕
炯斷雲　詩成空弔古想像經行處陵谷有餘悲舉觴
澆别離
　　又
微雲紅襯餘霞綺明星碧浸銀河水欹枕畫簷風愁生
草際蛩　雁行離塞晚不道衡陽遠歸恨隔重山樓髙
莫凭䦨
　　浣溪沙(詠朩/香)
睡起中庭月未蹉繁香隨影上輕羅多情肯放一春過
　比似雪時猶帶韵不如梅處却緣多酒邊枕畔奈愁
何
　　好事近
華燭炯離觴山吐四更寒月公子唾花枝玉盡一時豪
傑　三冬蘭若讀書燈想見太清絕紙帳地爐香煗傲
一窗風月
　　南歌子
玉斧修圓了氷輪分外清共看星向繡衣明元是生朝
爲壽對難兄　鴻雁翻秋影塤篪和笑聲他年中令綵
衣榮記取今宵丹荔醉瑤觥
　　醉花隂(詠朩/犀)
紫菊紅茰開犯早獨占秋光老醞造一般清比著芝蘭
猶自爭多少　霜刀翦葉呈纖巧手撚迎人笑雲鬢一
枝斜小閣幽窗是處都香了
　　點絳脣
小雨忺晴坐來池上荷珠碎掉眉濃翠怎不教人醉
美眄流觴白鷺窺秋水天然媚大家休睡笑倚西風裏
　　花心動(七/夕)
水館風亭晩香濃一番芰荷新雨簟枕乍閒襟裾初試
散盡滿天殘暑斷雲却送輕雷去疎林外玉鈎微吐夜
漸永秋驚敗葉涼生庭戸　天上佳期久阻銀河畔仙
車縹緲雲路舊怨未平幽懽難駐恨入半天風露綺羅
人散金猊冷醉魂到華胥深處洞戸悄南樓畫角自語
　　驀山溪
一番小雨陡覺添秋色桐葉下銀床又送箇淒涼消息
故鄉何處搔首對西風衣線斷帶圍寛衰鬢添新白
錢塘江上冠盖如雲積騎馬傍朱門誰肯念塵埃墨客
佳人信杳日暮碧雲深樓獨倚鏡頻看此意無人識
　　踏莎行(別意見草/堂别選)
芳草平沙斜陽遠樹無情桃葉江頭渡醉來扶上朩蘭
舟將愁不去將人去　薄劣東風夭斜飛絮明朝重覓
吹笙路碧雲香雨小樓空春光已到銷魂處
蘆川詞䟦
仲宗别號蘆川居士三山人平生忠義自矢不屑與奸
佞同朝飄然挂冠紹興戊午胡澹菴上書乞斬秦檜被
謫作賀新郎一闋送之坐是與作詩王民瞻同除名茲
集以此詞壓巻其旨微矣人稱其長於悲憤及讀花菴
草堂所選又極嫵秀之致真堪與片玉白石並垂不朽
凡用字多有出處如洒窗間惟稷雪云云見毛詩疏稷雪
霰也形如米粒能穿窗透瓦今本改作霰雪又如薄劣
東風夭斜飛絮云云見白香山詩錢塘蘇小小人道最
夭斜自注夭音歪時刻改作顛斜便無韵味姑記之以
為妄改古人字句之戒云古虞毛晉識
　
　
　
　
　
　
　
　
　
　蘆川詞
