#+TITLE: 月泉吟社詩-宋-吳渭
#+DATE: 2018-05-12 10:20:48
#+SOURCE: github.com/kanripo/KR4h0060 master 466ba8c5                
欽定四庫全書　　　　　集部八
　月泉吟社詩　　　　　　總集類
　　提要
　　　　臣等謹案月泉吟社詩一巻宋呉渭編渭字
　　　　清翁號潛齋浦江人嘗官義烏令入元後退
　　　　居呉溪立月泉吟社至元丙戌丁亥間徴賦
　　　　春日田園襍興詩限五七言律體以嵗前十
　　　　月分題次嵗上元収巻凡収二千七百三十
　　　　五巻延致方鳯謝翺呉思齊評其甲乙凡選
　　　　二百八十人以三月三日揭榜此本僅載前
　　　　六十人共詩七十四首又附録句圖三十二
　　　　聨而第十八聨佚其名盖後人節録之本非
　　　　完書也其人皆用寓名而别註本名於其下
　　　　如第一名連文鳯改稱羅公福之類未詳其
　　　　意豈鳯等校閲之時欲示公論以此代糊名
　　　　耶首載社約題意誓文詩評次列六十人之
　　　　詩各有評論次為摘句次為賞格及送賞啟
　　　　次為諸人覆啟亦皆節文其人大抵宋之遺
　　　　老故多寓遯世之意及聴杜鵑餐薇蕨語王
　　　　士禎池北偶談稱其清新尖刻别自一家而
　　　　怪所品髙下未當為移第六名子進為第一
　　　　第十三名魏子大為第二第九名全泉翁為
　　　　第三第五名山南隠逸為第四第十五名躡
　　　　雲為第五第四名仙村人為第六第十一名
　　　　方賞為第七第三名髙寜為第八第四十二
　　　　名俞自得為第九第二十五名槐空居士為
　　　　第十第四十三名東湖散人為十一第三十
　　　　七名徐端甫為十二第四十四名仇近村為
　　　　十三第三十一名陳希邵為十四第五十三
　　　　名子直為十五第二名司馬澄翁為十六第
　　　　四十五名陳緯孫為十七第五十一名聞人
　　　　仲伯為十八第五十九名君瑞為十九第十
　　　　七名田起東為二十第一名羅公福為二十
　　　　一然諸詩風格相近無大優劣士禎所移與
　　　　鳯等所定均各隨一時之興未見此之必是
　　　　彼之必非也李東陽懐麓堂詩話曰元季國
　　　　初東南人士重詩社每一有力者為主聘詩
　　　　人為考官隔嵗封題於諸郡之能詩者期以
　　　　明春集巻私試開榜次名仍刻其優者畧如
　　　　科舉之法今世所傳惟浦江呉氏月泉吟社
　　　　取羅公福為首其所刻詩以和平温厚為主
　　　　無甚警㧞而巻中亦無能過之者云云則鳯
　　　　等所定東陽固以為允矣乾隆四十六年九
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
月泉吟社詩原序
月泉吟社者浦江呉子之所作也吳子名渭字清翁其
號潛齋按重本有邑人黄灝首序序渭故宋時嘗為義
烏令元初退食于吳溪延致鄉遺老方韶父與閩謝臯
羽括吳思齊主于家始作月泉吟社四方吟士從之三
子者乃為其評較掲賞云據録有刻本迨從于集賢學
士直方并其子貞文公萊及諸孫元帥輩相嗣傳焉中
更兵燹是本泯没其裔孫克文㑹金華錢世淵獲舊所
刻本復重刻焉蓋正統十年春月之日也有長史義門
鄭楷教諭文江張用並叙諸末云石洲王子攜至江右
間以授予其詩多律五七言四韻近體其詞婉㣲其氣
平澹其音清翕雖不逮唐制若曰元初
月泉吟社詩
　本社預於小春月望命題至正月望日收巻月終結
　局請諸處吟社用好紙楷書以便謄副而免於差舛
　明書州里姓號以便供賞而不致浮湛切望如期差
　人來問浦江縣西地名前呉呉知縣位對面交巻守
　回標照應俟評校畢三月三日掲曉賞隨詩冊分送
　此固非足凂我同志亦姑以講前好求新益云
　　春日田園題意
　所謂田園雜興者凡是田園間景物皆可用但不要
　抛却田園全然汎言化物耳
　歸去來辭全是賦體其中木欣欣以向榮泉涓涓而
　始流善萬物之得時感吾生之行休四句正屬興
　此題要就春日田園上做出雜興却不是要將雜興
　二字體貼只為時文氣習未除故多不體認得此題
　之趣識者當自知之
　　誓詩壇文
　月泉舊社久褰詩錦之華季子後人獨倣禮羅之意
　遂從昨嵗徧致新題春日田園頗多雜興東風桃李
　又是一畨鄉邦之勝友雲如湖海之英㳺雷動古囊
　交集鉅軸横陳誰掲青銅尚詢黄髮無舎女學何至
　教琢玉哉不用道謀是在主為室者俾得臣而寓目
　與舅犯以同心睠惟騷吟良出工苦所貴相觀而善
　亦多自負所長能雄萬夫定羞與絳灌等伍如降一
　等乃待以季孟之間欲辛甘燥濕之俱齊固甚難以
　曲直輕重而見欺亦不可念偉事或偶成於戯劇彼
　䜛言特借譽而揄揚我詩如鄶曹何幸縱觀於諸老
　此聲得梁楚誓將不負於齊盟一㸃無他三辰在上
　　詩評
　詩有六義興居其一凡隂陽寒暑草木鳥獸山川風
　景得於適然之感而為詩者皆興也風雅多起興而
　楚騷多賦與比漢魏至唐傑然如老杜秋興八首深
　詣詩人閫奥興之入律者宗焉春日田園雜興此蓋
　借題於石湖作者固不可舎田園而汎言亦不可泥
　田園而他及舎之則非此詩之題泥之則失此題之
　趣有因春日田園間景物感動性情意與景融辭與
　意㑹一吟風頃悠然自見其為雜興者此真雜興也
　不明此義而為此詩他未暇悉論往往敘實者多入
　於賦稱美者多近于頌甚者將雜興二字體貼而相
　去益逺矣諸公長者惠頋是盟而屑之教形容模冩
　盡情極態使人誦之如逰輞川如遇桃源如共柴桑
　墟里撫榮木觀流泉種東臯之苖摘中園之蔬與義
　熈人相爾汝也如入豳風國耜者桑者競載陽之光
　景而倉庚之載好其音也如夢寐時雍之世出而作
　入而息優㳺乎耕鑿食飲而壤歌之起吾後先也其
　餘瓌辤藻思粲然畢陳應接有所不暇姑次第其篇
　什附以管見俟覽者細訂之若曰拆衷則渭豈敢嵗
　彊圉大淵獻脩禊節婺月泉吳渭拜手書(時元之前/至元二十)
　(四年/也)
欽定四庫全書
　月泉吟社詩
　　　　　　　　　　　　　宋　吳渭　編
　春日田園雜興(律五七言四韻餘體不取/)
　第一名羅公福(杭清吟社三山連文鳳伯正號應山/)
　　　評曰衆傑作中求其粹然無疵極整齊而不窘
　　　邊幅者此為冠
老我無心出市朝東風林壑自逍遥一犂好雨秧初種
幾道寒泉藥旋澆放犢曉登雲外壟聽鶯時立栁邊橋
池塘見説生新草已許吟魂入夢招
　第二名司馬澄翁(義烏馮澄字澄翁號來青/)
　　　起善包括兩聨説田園的而雜興寓其中末語
　　　亦不汎
編闌春思倩吟鞭著面和風軟似綿黄犢烏犍秧榖候
雄蜂雌蝶菜花天把鉏健婦踏煙壟抱甕丈人分野泉
忙事闗心在何處流鶯不聽聽啼鵑
　第三名髙宇(杭州西塾梁相字必大/)
　　　前聨妙於紐合後聨引陶范不為事縛句法更
　　　髙末借言雜興的是老手
膏雨初晴布榖啼村村景物正熈熈誰知農圃無窮樂
自與鶯花有舊期彭澤歸來惟種栁石湖老去最能詩
桃紅李白新秧緑問著東風總不知
　第四名仙村人(古杭白雲社/)
　　　頷聨十字一毫不費力自與粘泥體者不同餘
　　　見雜興
芳草東郊外疎籬野老家平疇一尺水小圃百般花青
箬閒畊雨紅裙鬬采茶村村寒食近挿栁遍檐牙
　第五名山南隠逸(義烏劉應龜字元益號山南/)
　　　此巻七言凡六首律細韻髙如畊餘樹有牛磨
　　　癢税足溪無人照瘢青春却付鳴鳩管白日全
　　　輸卧犢門此等語夐未易及鼎嘗一臠餘可㮣
　　　知
獨犬寥寥晝護門是間也自有桃源梅藏竹掩無多路
人語雞聲又一村屋角枯藤粘樹活田頭野水入溪渾
我來拾得春風句分付沙鷗莫浪言
　第六名子進(分水魏石川先生名新之字德夫/)
　　　起有頓挫二聨善琢句善鍊字末意尤永
農圃誰言與世違韶華正恐屬柴扉天機花外聞幽哢
野色牛邊睨落暉膏雨平分秧水白光風小聚藥苗肥
行歌隠隠前村暖忽省深山有蕨薇
　第七名栗里(金華楊龍溪名本然舜舉/)
　　　起叙石湖出處善粘綴本題頷聨引淵明為對
　　　語有斟酌頸聨就范詩狀田園結有悠揚不盡
　　　之興此詩若止如前半篇則於義當屬賦矣
春風建業馬如飛誰肯田園拂袖歸栗里乆無彭澤賦
松江僅有石湖詩踏歌槌鼓麥秧緑沽酒裹鹽菘芥肥
吳下風流今莫續杜鵑啼處草離離
　第八名倪梓(義烏陳堯道字景傳號山堂/)
　　　起聨有力五六亦新傍花隨栁人多正説此乃
　　　翻用之意新
化日邨田樂春風畊織圖秧肥蝌斗動桑暗鵓鳩呼罷
社翁分胙占蠶媪得符傍花隨栁處此事不闗吾
　第九名全泉翁(孤山社名璧字君玉號遯初子/)
　　　見趣髙格調别觀前聨八字及末句語可想其
　　　人
倦逰歸隠白雲鄉芳草庭閒晝日長晉世衣冠門外栁
豳人風俗屋邊桑青林伐鼓村村社緑水平疇處處秧
未分東風欺老眼一編牛背卧斜陽
　第十名吕澹翁(東陽名文老/)
　　　引用田園事全與諸作不同覃思一致於此末
　　　句亦縝密
月筩紀閏附青煒民野陶然化日熈祀備枌榆祈稔嵗
宴酣花栁樂清時洛中富貴斜陽恨緜上勛勞千古思
浩興歸來吟不盡陶詩和後和豳詩
　第十一名方賞(桐江徙居新城方德麟號藏六/)
繞畦晴綠弄潺湲倚杖東風却黯然往夢更誰憐秀麥
閒愁空自託啼鶻犂鉏相踵地力盡花栁無私春色偏
白髮老農猶健在一蓑牛背聽鳴泉
　第十二名鄧草逕(三山劉汝鈞君鼎號䝉山寓杭/)
　　　意圓語妥五六善冩物態用韻尢工
年來夢斷百花場安分農桑萬慮降為喜麥青行暖逕
因看蠶出倚晴忩草坪間見烏犍㸃畬水飛來白鷺雙
滿飲茅柴拚爛醉踏歌社下自成腔
　第十三名魏子大(武林九友㑹梁必大/)
　　　前四句詠題後乃述意末二句亦不離春興格
　　　韻甚髙五言中未易多得
麥疇連草色蔬逕帶蕪痕布榖叫殘雨杏花開半村吾
生老農圃世事付兒孫但遇芳菲景髙歌酒滿尊
　第十四名喻似之(分水何教名鳴鳳字逢原/)
　　　語健意深雖首句疊字微欠推敲後聨與末韻
　　　過人矣
東風轉矚又東臯久賦將蕪力未薅古木隂深巢燕弱
荒陂水淺怒蛙豪兒癡方擬半栽秫身隠尚嫌全種桃
何許蕨薇君欲采飢眠堪羡華山髙(木一/作屋)
　第十五名躡雲(建德梓州翁合老仲嘉/)
　　　春日雜興意已具首句二聨工緻後聨句更髙
　　　結句所引與興字相闗尤有深味
韶華到處入㝠搜郭外人家事更幽土脈正融催觳觫
林隂微合聽鈎輈誰家酒熟社公醉明日桑空蠶妾愁
祇恐春工忙裏度又吟風雨滿城秋(春工一作東風又/吟風雨一作催租)
(又/迫)
　第十六名玉華吟客(分水林東岡名子明/)
　　　前聨細翫見田園次聨較分曉結意尤有含蓄
一㸃陽和薰萬宇最饒佳致是山莊雞豚祝罷成長席
鶯燕聽來隔短牆嗜酒不嫌多種秫無襦長恨少栽桑
東郊勸相何煩爾農圃吾生自合忙
　第十七名田起東(崑山劉䝉山/)
　　　此真雜興二聨組織甚工
桑風吹緑滿原頭西崦東臯暖氣浮村婦祈蠶分麪絸
老農占嵗説泥牛田烏飛逐畊烟犢桑扈鳴隨喚雨鳩
鄰叟相邀同社飲旋將新酒向花篘(叟一/作曲)
　第十八名唐楚友(孤山社白湛淵名珽字廷玉/)
　　　前聨不束於題而栁處蛙時一聨題意俱足格
　　　調甚髙結亦不浮
雨後散幽步村村社鼓鳴隂晴雖不定天地自分明栁
處風無力蛙時水有聲幾朝寒食近吾事及躬畊
　第十九名識字畊夫(武林社泰州周暕字伯陽號方/山)
　　　不事排奡而意語新妥自是佳作
蛙聲似吹雨初足桑椹欲紅風始和少婦每憂蠶利薄
老夫惟喜秫苗多舊栽花木山鶯識新買陂塘野鷺過
此境東風元自好當年金谷事如何
　第二十名學古翁(桐江趙必范號古一/)
　　　此巻八詩一起一結中六篇分詠三春節序曲
　　　盡田園間景態如元日云卜嵗聊慿六壬課有
　　　生未識五辛盤元夕云幸有漁樵同此樂苦無
　　　車馬自相諠社日云幾㸃飛花芳徑雨一雙新
　　　燕荻簾風清明云茭白生苗藏蛤地桑黄含椹
　　　浴蠶天皆佳句也今全録其首篇
一嵗農功只在春夫夫婦婦幾艱辛青門舊有種瓜地
緑埜新添躬稼人早把牛衣教諸子欲修蠶具問良辰
夜來谷口東風過只恐逢人問子真
　第二十一名社翁(釣臺姚潼翔/)
壁冩新年百事昌春盤次第蓼芽香燒燈過了爭挑菜
祭社歸來便撒秧布榖幾聲催耜畆吳蠶三伏正條桑
一春忙過無多日又聽鸝鶊報麥黄
　第二十二名騎牛翁(前婺教三山髙鎔聲玉號悦雲/)
　　　五六作意就雜字上形容畧似為氣格之累然
　　　而不可少也第二句頴拔末用淵明意尤佳
已學淵明早賦歸東風吹醒夢中非鶯聲睍睆來談舊
牛背安閒勝䇿肥時聽樵歌時牧笛間披道氅間農衣
篇詩那可形容盡何似忘言對夕暉
　第二十三名天目山人(義烏吳天祐姪㻦字貴叔/)
　　　全篇是雜興本色而田園叅貫其中且無一語
　　　塵腐
野水渾邉戱乳鵞疎籬缺處晒耕蓑草青隨意牛羊卧
門靜無人燕雀多夫倦倚犂需婦饁翁歡擊壤和孫歌
新來别有營生計又喜巡檐住蜜窠
　第二十四名安定書隠(義烏胡南字景山號比心/)
　　　二聨俱入細末意尤永
世數有遷革田園無古今鳥喧爭樹暖牛倦憇牆隂水
活土膏動風㣲花氣深淵明千古士佇立此時心
　第二十五名槐忩居士(浦陽長塘黄景昌/)
　　　細潤中見雜興若知田園俜亭則有當進盧前
　　　矣
野色搖春麥正肥烟村閒寂往還稀未多桑葉蠶初浴
更小茅茨燕亦飛行市綠蛆花潑眼卧依黄犢草侵衣
數聲桐角歸來晚楊栁移隂月半扉
　第二十六名姜仲澤(金華名霖/)
　　　頷聨妥帖五六語尤勝末不雷同
老盆傾酒試新嘗社鼓村村閙夕陽麥壟風㣲牛睡穏
芹塘泥滑燕歸忙半村飛雨斷煙濕一逕落花流水香
鼎貴安知此中意徒能學犬吠村莊
　第二十七名陳柔著(武林社三村陳必曽字孝先號/潮原)
　　　終篇可謂清新之作三四尤有味
噀緑郊原春事深治生幽趣豁塵襟聲聲禽語畊人意
種種花開老圃心桑葉漸舒梯欲整麥苗暗長路難尋
日長雖有荷鉏倦薄莫歸來常醉唫
　第二十八名方尚老(桐江/)　(雲村方子静/)
　　　頷聨停當五六有感觸結三四字尤警
東皋雨後土膏肥夙駕烏犍出短扉秧水平疇蛙閤閤
菜花滿稜蝶飛飛比鄰社酒歡猶在牆壁農書事已非
獨喜桑麻今正長淵明歸去最知幾
　第二十九名朱孟翁(東陽/)
　　　平妥中用字有工二聨不拘體貼而題自見末
　　　感興深
餖飣蔬槃已竹萌如何布榖未催畊牧兒懶散騎牛過
逰子牽連信馬行秧際窺魚翹白鷺花間捎蝶下黄鶯
東風嵗嵗添新緑獨我霜髯多幾莖
　第三十名愛雲仙友(杭白雲社趙必拆/)
一段佳山水芳時事正妍犢畊青燒雨鶴卧碧桃煙社
老邀甞煮鄰僧伴摘鮮莫嫌陶令拙農圃得餘年(事正/作事)
(事/)
　第三十一名陳希邵(義烏陳舜道/)
　　　此巻首尾吟十篇題上生題摹寫各盡其妙與
　　　其他畫蛇添足者不同姑寘諸此以為手抄之
　　　冠紙價當為髙矣
春來非是愛吟詩詩是田園漫興時無事花邉繙兔冊
有時桑下課牛醫乍隨父老看秧去還共兒童闘草嬉
偶物興懷渾不奈春來非是愛吟詩
　　又
春來非是愛吟詩詩是田園樂興時清入吟懷花月照
紅生笑面栁風吹村聲盪耳烏鹽角社酒柔情玉練槌
閒悶閒愁儂不省春來非是愛吟詩
　　又
春來非是愛吟詩詩是田園飲興時草酌乍舒情眊矂
花生陡覺眼迷離才呼枌社人同醉又問杏邨家有誰
長日作勞無不得春來非是愛吟詩
　　又
春來非是愛吟詩詩是田園懶興時放草地牛眠易熟
聽花村鴂起來遲蠶桑辛苦從渠婦稼穡勤勞任我兒
疎散情懷收不起春來非是愛吟詩
　　又
春來非是愛吟詩詩是田園引興時聞布榖聲驚緑野
聽提壺語憶青旗曽因鬪草爭心起每為看花樂意隨
景物撩人禁不定春來非是愛吟詩
　　又
春來非是愛吟詩詩是田園寄興時稼穡但慿牛犢健
隂晴每付鵓鴣知託尋花去將予樂借卷桐吹寫所思
撫景寓言良不淺春來非是愛吟詩
　　又
春來非是愛吟詩詩是田園乘興時得暇分畦秧韭菜
趂晴樊圃樹棠梨山煙青笠等閒去沙地烏犍和醉騎
一片野情羈不住春來非是愛吟詩
　　又
春來非是愛吟詩詩是田園遣興時行傍山翁驅犢父
坐觀鄰嫗試鵞兒看秧時測水深淺行菜閒占春早遲
白日漸長消不去春來非是愛吟詩
　　又
春來非是愛吟詩詩是田園盡興時蓐食出門天欲曙
荷鉏歸路月相隨踏青漫有心情在畊緑寧甘體力疲
箇段工夫償不足春來非是愛吟詩
　　又
春來非是愛吟詩詩是田園感興時草地畊牛才有犢
花村吠犬那生氂麥青未必三時粥桑緑其如二月絲
觸物興懷言不盡春來非是愛吟詩
　第三十二名劉時可(雙溪/)
　　　前聨語圓味永後四句婉順而有結束
土膏初動雨初收草逕茅亭趣最幽坐睡略無朝市夢
踏歌時有里閭遊半丘秧秫醉堪酒五畝樹桑寒可裘
老圃老農誠足學不成吾道付滄洲
　第三十三名岳重(武林九友㑹寳覺寺僧了慧字岳/重)
　　　田園對起已占地步頷聨得闔闢之妙餘佳
平疇水繞徑㣲分小圃雲深景不繁此處農桑雖是僻
多情鶯燕不嫌村倦眠芳草閒黄犢靜對幽花倒綠樽
見説弓旌方四出欲更名姓掩衡門
　第三十四名雲東老吟(義烏許元發/)
　　　起善摹冩五六用淵明摩詰語却以第七句承
　　　之可謂得格
片雲豈是出山時曽被東風誤一吹歸意不煩啼鴂勸
閒情只許落花知桑麻窮巷扉長掩烟火空林秫自炊
栗里輞川非謬計晴忩子細味渠詩
　第三十五名避世翁(義烏洪貴叔/)
　　　全傚坡體
棄官杜甫罹天寳辤令陶潛歎義熈暖日浣溪仍舊迹
春風栗里只前時苗生阡陌培嘉種花繞林塘發故枝
佳興二公能領㑹可能胸次太多詩
　第三十六名觀我(金華楊舜舉/)
　　　有㸃檢無疎漏二聨能以俗為雅和根帶葉雖
　　　只舊對却轉移得好末押和陶更佳
露畦煙陌裏名利等秋毫引犢隨牛放祈蠶望繭繰和
根挑薺菜帶葉摘櫻桃讀罷歸來賦臨風欲和陶
　第三十七名徐端甫(義烏居禪定/)
　　　如是而後為雜興詩中二聨尤得趣末無奇
曉出東郊跨蹇驢弄晴㣲雨潤如酥犬依桑下烏犍卧
鳩雜花間黄鳥呼楊栁嫩搖風氣力稻秧新著雨工夫
農家滋味誰知得飽飫豚蹄酒一盂
　第三十八名龜潭朱釋老(金華孝順鎮/)
　　　前聨説田園輕快第二句體貼興字五六帶春
　　　景體貼雜興二字更工然而氣格不甚髙亦坐
　　　此
家山萬象春歸好詩筆拈來感物情泉脈動時毋待灌
土膏起處正宜畊無窮懷抱風和暢不盡形容雨發生
試問封侯萬里客何如守拙晉淵明
　第三十九名樵逸山人(桐江李蕚/)
　　　全篇辭氣雍容末韻哀不傷怨不怒深得詩人
　　　之㫖
村居只是舊衣冠北墅南園熟往還雨外泥深牛觳觫
花邉風暖鳥間闗躬耕自得莘郊樂日涉誰知陶逕閒
只説桑麻元自好不須釋耒歎時艱
　第四十名栁圃(月泉竹臞陳君用/)
　　　詠雜興甚工但失之刻露然其好處亦在此
春風冗我田園務野思芳情約不齊檢㸃瓜丘仍芋壟
按行桑野更秧畦偶陪靈運山前屐或學東坡雨外犂
薄莫倦歸專一事旋誅生菜甕黄虀
　第四十一名冷泉僧志寧(杭人熈山蔡潭託名/)
　　　詩人詩韻度自别起聨甚工
雲過催花雨風收困麥煙一鋤天地裏三月翠紅邉朝
市雖無夢郊墟似有緣種瓜何代叟豈識趣熈然
　第四十二名吟隠俞自得(金華孝順鎮/)
　　　語新而對巧所謂多識於鳥獸草木之名但末
　　　二句不過敷演起句耳
暄和春景好供詩日暖風輕土脈肥白鷺時窺秧刺刺
黄鶯頻説栁依依幾回野水聞姑惡數樹春英呌姊歸
物態滿前看不足等閒吟詠對斜暉
　第四十三名東湖散人(古杭/)
　　　前聨得詠物之工後聨句法亦好末見雜興
物色天成畫不如東風又到野人廬蜜蠭辛苦供常課
科斗縱横學古書小雨杏花村問酒澹煙楊栁巷巾車
汀洲水暖蘆芽長更買扁舟伴老漁
　第四十四名仇近村(古杭山村仇逺字仁近/)
　　　社酒農書一聨厥有深意不但全篇清婉而已
一灣新綠護茒廬草細泥鬆已可鉏野老但知分社酒
地官寧復進農書鶯花眼界人煙外蠶麥生涯榖雨餘
我愛賦歸陶令尹栁邉時見小籃輿
　第四十五名陳緯孫(分水何/)教(名鳴鳯/)
　　　雋味寓於細律中㣲作者不及此
星明天駟兆興農稼圃犂鉏處處同播榖競趍新禹甸
條桑猶記舊豳風草緣疆畎縱横綠花隔藩籬深淺紅
自笑偷生勞種植西山輸與采薇翁
　第四十六名陳鶴皋(月泉竹臞陳君用/)
　　　前聨平後聨有思索
世事不挂眼寄情農圃中鉏犂衝曉雨杖屨立東風芽
榖驗仁脉澆花趲化工獨餘真意味濁酒自燒菘
　第四十七名臨清(建德王進之/)
　　　有悠長味無艱澁語後半篇視前畧不及
桑田滄海幾興亡嵗嵗東風自扇揚細麥新秧隨意長
閒花幽草為誰芳午橋蕭散名千古金谷繁華夢一場
滿眼春愁禁不得數聲啼鳥在斜陽
　第四十八名感興吟(桐江/)
　　　此詩無一字不佳末語雖似過直若使采詩觀
　　　風亦足以戒聞者
兒結蓑衣婦浣紗暖風疎雨趲桑麻金桃接種連花蕋
紫竹移根帶笋芽椎鼓踏歌朝祭社賣薪挑菜晚回家
前村犬吠無他事不是􁄭鹽定𣙜茶
　第四十九名王進之(建德/)
　　　以雅健語寫髙潔操悠然之興見於篇末
東風私我此身輕脱却青衫野服更桑可以絲麻可績
麥宜續食韭宜羮分甘壟上畊雲隠夢不湖邉拾翠行
物意豈知滄海變曉風依舊語流鶯
　第五十名元長卿(義烏陳希聲/)
　　　回文二首俱妥順亦出苦心
香紅眩眼纈㽔英竹杖扶吟縱步行桑眼蟇含青蕾小
麥鬚蝦磔翠芒輕黄花菜圃午風軟緑水秧畦春野平
芳樹幾聲鳩雨過蒼蒼栁色弄煙晴
　　又
犂鉏徧野沸畊農血吻鵑聲一樹紅畦矗秧針青刺刺
隴翻麥浪翠芃芃雞鳴晝寂花村雨蛤吠朝寒草岸風
溪外雲過横笛亂微煙野色樹籠葱
　第五十一名聞人仲伯(義烏陳希聲/)
　　　三春分作三首曲盡變態非苟為敷演者所能
　　　及
田園興在早春時眼纈生紅喜上眉門巷日髙人埽雪
池塘煙漲水流澌杯柈新歳歡同社燈火元宵閙古祠
野老告余春事及夜來小雨過前陂
　　又
田園興在半春天春事闗心夜不眠護撒秧畦須擁水
闢栽蔬圃更隄川青囊子粒鄉風舊翠箬靈芽社雨前
獨立斜陽無限意一聲撥榖野橋邉
　　又
田園興在晚春頭且説田蠶兩事休榆莢雨酣新水滑
楝花風軟薄寒收青楓蛾子催桑月緑樹鸝鶊報麥秋
但願花村無吠犬時呼薄酒背眠牛
　第五十二名戴東老(月泉/)
　　　三詩狀三春之景得處亦多起頭一句欠嚴重
飲了椒盤收了燈翁擕稚子步新晴茅柴初熟勝臘醖
萊菔乆虀宜晚羮伏卵雞留上春種出欄牛試吉辰畊
去年官賦今年罷寂甚門前犬吠聲
　　又
昨夜西郊雷隠鳴金穰檢厯兆秋成槍旗味向茶畦蓄
餅餌香從麥隴生拂去梁塵招燕乳撥開檐網看蜂營
誰家子女羣喧笑競學賣花吟呌聲
　　又
野花村醖賞清明挑菜踏青魚隊行禊水戯浮觴白羽
厨煙不禁飯黄精田功宜早秧勤挿桑價方髙繭告成
莫道犂鉏忘學問讀書聲間織機聲
　第五十三名子直(分水魏石川/)
　　　起句快便結意深逺兩聨亦髙不得已屈寘諸
　　　此
野景入時務東風劚滿鋤笛聲牛出後酒味燕來初榖
種天心在桑枝帝澤餘紅塵幾飛鞚肯信有農書
　第五十四名襲慶陳文増(苕水/)
　　　起見題意兩聨中五六尤工
熙熙壠畆扇和風簇簇人煙野意濃培溉桑麻沿汲路
經行薺麥省畊農飲牛澗暖山搖影接果枝青蘚拆封
酒熟花香村欲社芒鞵藤杖儘從容
　第五十五名九山人(寓杭/)
　　　前聨就事映帶田園次聨韻度逈别末尤有趣
軒裳一夢斷塵寰桑柘隂隂靜掩闗種秫已非彭澤縣
采薇何必首陽山因憐社鼓剛催老轉覺儒冠不負閒
君看浣花堂上燕芹泥雖好亦知還
　第五十六名桑柘區(金華/)
　　　起四字絶佳二聨分明見田園惜尾句弔字太
　　　過
粟爵瓜官懶覬覦生涯雲水與煙腴晚風一笛麥秧隴
春雨半鉏桑柘區可是樊遲宜請學肯教陶亮歎將蕪
斜陽芳草闗情處更把新詩弔石湖
　第五十七名栁州(月泉/)
　　　二聨見田園分明第四句最好曬字欠工
東風生意閙農圃正宜勤稻種開包曬菊苗依譜分疇
西曉畊雨舎北莫鉏雲莫待荒三徑歸歟陶令居
　第五十八名草堂後人(古杭/)
　　　第二句入田園快便前聨絶好後半篇意順
桑眼已開芳晝長西疇東墅足相羊麥風初暖燕爭壘
林雨忽晴蛙滿塘野老新衣逢社喜山妻椎髻為蠶忙
紛紛逰騎踏花去誰識吾家舊草堂
　第五十九名君瑞(桐江/)
　　　此真雜興詩起頭便見作手
白粉牆頭紅杏花竹槍籬下種絲瓜厨煙乍熟抽心菜
篝火新乾捲葉茶草地雨長應易墾秧田水足不須車
白頭翁嫗閒無事對坐花隂到日斜
　第六十名青山白雲人(居杭/)
　　　頷聨語意深頸聨尤儁
昨夜東風雨一犂曉晴隣巷共熙熙遮門賸喜有桑柘
輸國不憂無繭絲小婦餉耕因廢織老夫觀社忽成詩
眼前物物是生意却恨淵明歸計遲
　　摘句圖
　起句
名利有危機老於農圃宜(無機老農/)
驅却餘寒碎土牛田園生計又從頭(子問/)
桃李場中已免參只將農圃繋頭銜(田農夫/)
風暖柴荆鳥語幽麥髙麻矮野桑柔(唐人機軸/)
　聨句
寸地不可棄東風何處無(忘懷老人/)
種瓜思夏實分菊待秋花(五雲山人/)
幸存畊雨地况值養花時(老農/)
麥苗花下綠犢子草邉黄(劉存行/)
水暖眠秧珥風香竪茗旗(石姥寄客/)
雨露桑麻清夜話晴明花栁少年心(雙澗/)
晴雨花時逰子意寒暄秧信老農心(雲水/)
犢外醉分芳草卧鶯邉吟踏落花行(白雲人/)
生意滿腔秧出榖飛花有思栁飄綿(傅宣山/)
耕鉏曉雨有餘地應接東風無暇時(自家意思/)
野犢正忙犂曉雨谷鶯纔出管東風(栁耆/)
鳥隨牛後窺秧榖蜨趂蜂來戀菜花(俞如山/)
有酒便嘗烹笋蕨無花聊自賞桑麻(跨犢者/)
社近記穿黄蠒子雨前趲摘紫槍旗
鶯藏楊栁金歌舞蝶宿棃花雪夢魂(山野人/)
桃林我憶放牛日葵圃誰思逸馬時(盤隠末子/)
一生甘作扶犂手萬變寧移抱甕心(扶杖夫/)
蛙鳴莫夜官何為蝶戀芳菲夢不知(廷雲/)
鴉趂犂翻爭啄食蜂粘絮落苦貪香(翁自適/)
煙連草色迷平野雨趂鳩聲過别村(郭建德/)
烹罷籜龍新上筯修來秧馬尚依牆(駱儒賔/)
清曉蛙聲引啼鴂夕陽牛背立歸鴉(陳帝臣/)
牛飲芳陂鴉立背馬過秀野蝶隨蹄(晚靜/)
蠶一二眠催出伏秧三四葉尚憂風(竹簑笠翁/)
郎罷耕歸呼囝牧阿翁眠起問姑蠶(俞埜處/)
　結句
晴原望新麥一片緑雲香(藍田道人/)
桃李公門者將蕪胡不歸(林泉生/)
笑他思著蓴鱸者却感秋風始去官(傅九萬/)
山翁不識時宜甚猶學淵明裹葛巾(才人/)
　　送詩賞小劄
　月泉社吳清翁盟詩預於丙戌小春望日以春日田
　園雜興為題至丁亥正月望日收巻月終結局收二
　千七百三十五巻選中二百八十名三月三日掲榜
　　第一名公服羅一縑七丈筆五貼墨五笏
　　第二名公服羅一縑六丈筆四貼墨四笏
　　第三名公服羅一縑五丈筆三貼墨三笏
　　第四名止第十名各春衫羅一縑筆二貼墨二笏
　　第十一名止二十名各深衣布一縑筆一貼墨一
　　　笏
　　第二十一名止三十名各深衣布一縑筆一貼
　　第三十一名止五十名各筆一貼墨一笏吟箋二
　　　沓
　　　以上所送並就縑端筆貼墨銘用月泉詩賞潛
　　　齋記號通榜仍各送本社新詩一冊
　　羅公福
伏以月泉舊社乆盟湖海之交春日新題賸冩田園之
興得周南而正始可冀北之空羣執事振響武林舒翹
文苑種秧澆藥已朝市之無心放犢聽鶯更池塘之入
夢杼機自别冠冕為宜某心所甚欣手之不釋詩成奪
錦誦珠玉者翕然禮以為羅愧瓊瑤則多矣餘如𤣥穎
并致篚筐
　　司馬澄翁
執事清涵繡湖香並班史菜花天秧榖候偶迎著面之
風野泉甕煙隴犂總是闗心之事雖居蕭次猶占盧前
　　高宇
伏以交連湖海夙聞詩錦之名題借田園尚媿禮羅之
意有來匡鼎豈遜盧前執事文陣稱雄武林擢秀四時
春始成石湖老去之吟三徑人閒得彭澤歸來之趣襟
期樂只囊頴宜哉某得是髙吟從而深刻問巢父之珊
瑚安在此則長留縱衛人之瓊玖可將終然匪報
　　仙村人
　　山南野逸
月泉里社夙儌繡水之齊盟春日田園誰繼石湖之雜
興新篇吟就舊夢喚醒執事嘉遯山南大觀物表追前
哲而尚友不肯同今雨之交呼市人如使兒可但拾春
風之句能多益善實罕其儔某見之心降傳者腕脱自
非三昧難誇得奪錦之華欲効七襄終愧禮為羅之厚
　　子進
執事皇著分陽選髙無氏牢籠物態成天機野色之聨
玩弄韶華得膏雨光風之句塵外之柴荆自適山中之
薇蕨尤香
　　栗里
執事秀氣桐簷髙情栗里想建業當年之飛馬深羨勇
歸聽吳淞今日之啼䳌益増永嘅試提一律幾壓同盟
　　倪梓
田園雜興偶儌舊社之同盟湖海俊游為賦長城之五
字(云云/)執事假富春山為通德里耕織圖村田樂放開
塵外之懷社翁胙蠶媪符道盡眼前之景以俗為雅此
詩可羣
　　全泉翁
執事東晉衣冠西豳風俗閒庭芳草倦遊甘隠於白雲
緑水新秧歸牧穏眠於斜日卓爾有立異乎所聞
　　吕澹齋
月泉里社分來隣燭之光春日田園攪動奚囊之興翩
其寄驛幸甚盟鷗執事駿極峴峰淵源麗澤洛中富貴
斜陽追恨於繁華緜上勛勞終古慨思於羈絏寓吟不
盡覃思何深某飽觀瑰竒祗覺雋永(云云/)
　　方賞
執事望聳東安羣稱北冀晴畦自遶鵑聲謾寄於閒愁
春色雖偏牛背獨誇於老健細觀妙格知出清芬某一
諷一吟起敬起慕珠投甚寵愧無玉案之酬紵獻雖微
尚篤緇衣之好餘遵元式併奉新編
　　鄧草逕
執事鄧林秀出呉㑹倦遊麥逕蠶忩安分斷花場之夢
草坪畬水踏歌成社下之腔意境俱融辭翰具美某手
之不釋心則為降金玉其相豈勝集珍之喜紵絺厥篚
第難贈繡之酬餘若頴𤣥并登几格
　　魏子大
湖海俊逰九友自聨於芳社田園雜興五言難敵於長
城壯哉齊盟昭然逺耀執事居吳都㑹得魏大名吟自
在詩無脂粉氣遇芳菲景適農圃情先生髙哉弟子服
矣某識韓雖未説項良勤縱欲酬金難答愔愔之韻敢
因獻苧先陳戀戀之情
　　喻似之
執事如合浦珍為汾陽望將蕪已賦頗思舒嘯於東臯
采蕨無從且欲飢眠於西華若栽秫種桃之句與怒蛙
巢燕之聨允矣清新加之蒼勁某咀華不厭刻梓以傳
縱有瓊琚莫報投桃之意可無筐篚以昭獻苧之誠
　　躡雲
月泉壤地宻依鄰燭之光春日田園賸喜奚囊之興翩
其傑製壯我齊盟執事絲瀨清風爐峰瑞氣土脈融林
隂合􁄭吟不赦於韶華社公醉蠶妾愁敗意直憂於秋
雨誠為蒼勁可但清新
　　玉華吟客
執事(云云/)某快覩吟篇恍陪逰屐式如金玉庸起敬於
席珍篚厥紵絺第難酬於囊錦
　　田起東
執事崐玉無瑕壺氷徹底詩材抉剔麵繭泥牛物態牢
籠田烏桑扈總是清新之句足覘灑落之懷某識韓雖
賖説項不置贈我以繡段所愧報瓊好賢如緇衣敢忘
獻苧餘如頴輩并致籖房
　　唐楚友
田園春日偶爾分題湖海名流翩其入社長城自屹前
敵無勍執事塵厭軟紅節存清白其楚波之及於晉有
堯風而謂之唐雜興悠然社村耕事一聨佳甚栁處蛙時
意復寓於隂晴誰敢言其非是
　　識字耕夫
農圃餘生結同盟之吟友湖山佳處有識字之畊夫所
謂伊人夫豈卑我執事語無排奡體不效崑野鷺山鶯
動金谷當年之感婦蠶夫秫逼石湖春日之吟和易所
形清奇可愛(云云/)
　　學古翁
執事秀毓蒼泱奥探眇忽謂衆作追隨世好非愚則諛
而八詩模冩農時以俗為雅一臠固知於鼎味寸莛猶
咽於鐘音某(云云/)無青玉案徒慚玖珮之貽有古錦囊
應笑紵衣之獻
　　社翁
執事氣孕蒼泱學宗葩正以俗為雅一年先百事之書
因險出奇八句盡三春之景真成巧中奚取多為(云云/)
式如金玉庸起敬於席珍貢厥紵絺亦難酬於段繡束
毫不腆鏤本云初奉以敷陳尚惟鑒在
　　騎牛翁
伏以月泉舊社乆依文字之輝春日新題洊寫田園之
興如五雜組敵雙南金執事刺手鯨牙射光牛背覺東
風之吹夢寧不委心對夕暉而忘言還有真意埽空俗
韻増重齊盟某披吟以還起敬無斁觚不觚而堪歎乃
令識良梓之斧斤布不布則已微所願應深衣之繩矩
束毫匪腆鏤板再供
　　天目山人
月泉社友爰㰱舊盟天目山人為題春興不勝佳甚豈
果逺而執事望邑鄰輝平齋宗派詠牛羊茁壯仍觀戯
水之乳鵞知燕雀生成又喜巡簷之窠蜜有嗿其饁或
拊而歌
　　安定書隠
執事昔者中庸今之安定趣雄物表牛倦鳥喧景入用
中風微水滑且能慕義熙之士豈欲追正始之音
　　槐忩居士
執事名稱東國越之雄句比西家施之麗浴蠶飛燕野
色搖春依犢市蛆扉隂移月摹成小景曲盡巧心
　　姜仲澤
月泉里社竊雙溪明月之餘輝春日田園動白雪陽春
之絶唱(云云/)執事採摭羣言牢籠百態歸燕忙睡牛穏
頗歡顔社酒之甞斷煙濕流水香更切齒村莊之吠髙
標聳若秀句宜哉
　　陳柔著
月泉舊社惠儌湖海之同盟春日新題駿發田園之雜
興
　　方尚老
執事(云云/)秧疇麥稜畫圗巧寄於聲中社酒農書詩史
隠存于言外烏龍嶺之地靈尚矣白雲村之宗派依然
某薄云苧獻并以頴歸
　　朱孟翁
　　愛雲仙友
農圃餘年惠儌同社江湖偉士駿發髙吟此五言詩可
萬人敵執亊愛雲自命與世相違卧碧畊青慣尋幽趣
摘鮮甞煮閒對芳時宛如驢上風雪詩不帶人間煙火
氣某未及識面已相知心縱有紫磨難荅綺琴之逺贈雖
微白㲲敢隨毛穎以前陳輶凟悚然鑒存幸甚
　回送詩賞劄
　　羅公福
讀淵明詩久識田園之趣從夫子學願為農圃之民未
敢望其下風胡遽延之上座執事雅懷月霽清思泉寒
撫景興思慨唐科之不復以詩為試覬同雅之可追竊
知扶植之盛心正欲主維乎公是某羨珠玉之在側忝
糠粃之播前舊擬秋聲曽占桐江之風景新題春日又
分婺女之星輝豈好為朱公之變姓易名深恐蹈栁子
之召閙取怒慙非重寳俾獲與錦囊之榮賜侈香羅復
喚起青衫之夢受絲毫而皆感與筆墨以忘言謹述謝
私伏祈鑒在
　　司馬澄翁
品題得佳士公方司風月之盟塗抹如阿㜑自笑得田
園之樂寘諸榜眼壯此詩脾執事襟韻石湖標儀栗里
腰嫌束帶寸榮不入於夢中酒無燥尊諸公要出我門
下某濁慙繡水清傍月泉借來青之矮屋三間閒鑽故
紙想環翠之卧樓百尺分合下牀有來駢四儷六之文
濫中拔十得五之選錄其善者願為吟社之門生羅而
致之景仰騷壇之座主恩欲酬於奪錦敬少俟於摳衣
　　髙宇
賦月泉之雜興問一得三觀詩社之題名吾十有五鑒
明攸在雨射奚工恭惟先輩墨綬銅章綸巾羽扇樓髙
風月清標逺邁於隠矦春滿田園佳趣適同於陶令吟
盟是宰公道以明某信手推敲何心得失誤入品題之
列有何格調之髙愧甚少年的非老手衮褒匪稱鼎貺
謂何苧細羅香寔過鄭僑之縞帶筆精墨妙粲垂郇氏
之綵箋三復以還一忱兼謝參前未卜能照是祈
　　山南埜逸
横山有呉佚老著名東萊太史之文南塘稱劉潛夫留
意盛唐諸公之作頃因月泉之續社分示石湖之舊題
有栗里輞川之風老子興復不淺無魏野林逋之句吾
黨斐然成章詎意惡詩亦占前列旣不迷五色而失方
叔抑且出一頭而放子瞻狎墜華緘過勤褒衮裂絹喜
朶雲之到手唘匳駭疊雪之浮香兼有煙翰之珍逺賁
柴荆之陋旌儀侈甚刋册粲然勉用拜嘉豈勝銜感美
人贈繡段心匪吝於巻還小奚背錦囊句尚慙於拾得
未涯申謝并冀丙融
　　子進
牛邉寫景敢言琢句之工龜列標名似直賞音之誤無
心得此有目榮之恭惟某春滿河陽趣髙彭澤謂六義
之中有興風雅則然豈三代之後無詩田園故在胡取
蕨薇之采不令葑菲之遺札墜飛雲香分疊雪某靦顔
褒寵拜手登嘉當春服之成時既竭兩端之教窺潛齋
之深處敢忘一字之師
　　栗里
騷壇元帥獨主夏盟里社晚生謾吟春興媿無好語誤
辱賞音敬惟執事吳下華宗洛中耆德因詩取友髙拍
方𤣥英之肩下筆如神叅透范石湖之體吟哦不輟鑒
裁尤精某自顧濫竽敢當褒衮香羅委貺更兼𤣥頴之
珎繡段雖華愧乏瓊瑤之報
　　倪梓
山堂隠廬未醒白木鑱之夢月泉詩社許沾青玉案之
榮名殿七賢才空八斗恭惟執事吟髯似㦸笑面如靴
彭澤歸去來遂尋壑經丘之趣廬峰老其下拓買田築
室之規某曾借屐於東山且叨尊於北海篆銘未已褒
賞謂何纎縞勤渠既出吳延陵之賜瓣香皈向當如陳
師道之言
　　全泉翁
田園將蕪穹節羨陶翁之賦池塘生草浪吟慙靈運之
才品題侈甚於衮華愧靦凛乎其甲厚自大雅不作乆
矣歎絶響以無聞然小子何莫學夫覺用心之徒苦謾
爾警一鳴於楚豈期次八米之盧敬惟執事心醉六經
眼空四海學探月窟吐老桂之秋芬詞湧泉源障狂瀾
之東倒小退青雲之步甘為緑野之逰隨栁傍花舞雩
風於春莫裁雲剪霧主吟社之夏盟妙選穿楊亦兼采
菲如某者麄工蟲刻頗學蚓鳴其聲嗚嗚然安知格調
之别所言平平耳何有見趣之髙誰歟㸃朱衣之頭幸
矣殿龜頭之目人謂採珠之偶得我慚奪錦之罔功試
擲地當作金聲難造興公之妙如舊識與之縞帶敢忘
季子之知或承之羞未知所報
　　吕澹齋
夏盟有主池塘之舊夢喚醒春興無邊田園之新吟閱
遍自愧非壇場之作手亦浪叨鄉黨之榮名(云云/)
　　方賞
仲尼刪後誰明雅頌之遺音元亮歸來自得田園之真
趣廼作成於後進爰宗主於芳盟敢圗樸􁂶之林誤玷
鈞陶之選恭惟(云云/)如某者偶捐農圃強就檠忩讀豳
什者半生僅知諷詠拜劉公之一紙過辱品題有來厚
賞之逺貽頓覺窮櫩之暴富輕衫裁白紵敢忘今日之
恩方冊對青燈庶亦他時之報
　　喻似之
學吟農圃政欠推敲布武壇場誤䝉鑒賞寵榮殊甚登
領赧然恭惟執事陶徑春融宓琴調古植月泉之赤幟
足張吾軍續風雅之清音旁招同社士每難於知已公
獨譽其過人顧此斗筲曷當筐篚某栖遲分水企仰仙
華詩可以興幸囊封於古錦服之無斁敬紳佩於深衣
　　躡雲
君詩大國難為入社之才吾學老農頗識歸田之趣居
慙出醜浪被褒嘉恭惟執事遺蛻浮榮潛心大雅以六
義之中曰興能感性情而一年之計在春盍知稼穡旣
率芸子蕘夫而分其席且招騷人墨客而與之盟刻在
新編傳為佳話某學嗟晚士思苦㝠搜奪延靖之錦袍
愧無傑句分延陵之衣苧徒佩盛心得此何脩服之無
斁使毛頴陳𤣥同傳尚欲發揚與長沮桀溺耦畊終甘
隠逸謝言不足宥鑒是祈
　　玉華吟客
大將登壇孰匪當家之作偏師失律敢希醲賞之頒兹
誤辱於搜羅第倍增於慙悚適情聊爾於畦逕以未知
寄興謂何亦田園之謾慰豈料暗中之摸索猶為望後
之嬋娟寫白紵詞就命文房之二益酬絲箋寄難同筆
法之雙鈎語謝渠渠占辭草草
　　唐楚友
大鐸采詩喜三百篇之典型復見達圖結社數十八賢
之地位偶同豈湖海之乏人寔菲葑之下體香浮雲朶
光挾星躔得之若驚愧無以稱顧苦吟寫閒中之情性
而躬畊亦分内之生涯題命田園興尋筆硯有以自樂
頗慙九首之俱前無非至公敢恥八名之在後若曰廷
玉良笑冶金流水桃花誰其具眼蛙時栁處已是知音
瓦礫多辱於品題篚筐例承於頒寵寳之遺子期在傳
家誦雪鬢四袠之詩别才頻減評煙草六朝之句良晤
匪遙謹此申酬伏祈丙在
　　鄧草逕
月下分泉清甚詩翁之致逕中藉草淒其田父之儔離
奇方有愧於鄧林品題乃獲班於崑玉恭惟執事胄髙
姬長派接唐英秋風歸栗里之田乆灰官夢春日動石
湖之興載㰱騷盟雅道有賴扶持類句亦䝉甄錄某愧
非范蠡旣名鴟夷又名陶朱大類燕人先誑國城復誑
里社驢馬亦直戲耳熊魚乃兩得之覆瓿増慙擊轅獻
笑青山白紵荷見眷之不涼烏玉紫毫姑即施以為報
草兹布復莫旣謝私
　　識字畊夫
留心大雅聿追三百篇之遺僂指同盟辱寘十九人之
列視前茅而有靦感下菲之居多敬惟執事文思湧泉
書眼如月唐英嗣響擅歌詩之芳名彭澤賦歸得田園
之真樂尚友湖海之士相期文字之交許後進以言詩
凡先登者有賞敢期庸下亦預選中某識字畊夫學詩
小子客邊夜雨惟海陽二頃之田湖上春風續𤣥都再
來之句豈真得意誤䝉賞音榮哉華衮之褒感甚白紵
之賜貳以𤣥頴銘之肺肝小好小慙固已在羣譏之數
曰比曰興所願聞六義之言
　　學古翁
效休文之八詠知類農歌拔毛遂於衆中允髙匠目矧
謝池僅止五字而魯語尤戒多為首而録全思則過半
恭惟執事雙桐政美五栁門深續雅道於一綫之餘亦
言其興尋吟盟於千里之外夫豈無人乃采艱辛之辭
特置次癸之列月泉分貺雲壑懷慚某夢斷鈞天心逰
樂地視𤣥穎可為至寳奚有于今裁白紵而製深衣於
焉學古
　　社翁
雲岫無心夙羨淵明之先見月泉入社偶居毛遂之後
塵(云云/)
　　騎牛翁
彭澤賦歸飽田園之真樂廣文坐冷瀕溝壑以猶歌適
騷伯之建壇縱吟翁之劘壘不知技癢聊遣旅懷牛從
陳舜舉之騎頗諳幽興魚效韓昌黎之釣良用自悲過
眼之日無迷在手之月可掬雖愧於萬選萬中幸列之
二十二人迺厪寵翰之臨過沐賞音之賁將之禮幣感
此誼襟紅帛弗施且見頒於綵筆青衫無用尚托庇於
深衣僕僕拜嘉惓惓言謝
　　天目山人
枯腸索句未除石氏之村褒筆過情為揜徐凝之惡俾
陪前列以勸後生恭惟執事温詩社盟嗣騷壇響獨得
田園之興掲以為題遍行郡邑之間聞者皆作至令猥
瑣亦強精神某(云云/)負才非夷簡麄無慙叔父之薦揚
典試得歐陽幸不遇主人之黜落
　　安定書隠
田園動興得專風月之盟湖海倦逰未接雲霄之武辱
招吟社敢詫長城敬惟執事氣㮣雄豪襟期光霽種花
多暇賸留潘縣之濃隂夢草生春拈起謝池之舊話比
司文之有在咸賈勇以先登某非其人而居此選侈白絹
斜封之寵敬用珍藏慕深衣獨樂之風益深銘佩
　　槐忩居士
執事(云云/)彭澤琴書歸去不孤長嘯石湖風月邇來轉
入清吟
　　姜仲澤
某(云云/)范詩凡廿四首之多我甘落後戴席半五十人
之數何敢爭先誤辱衮褒特勤旌勸麻衣如雪逺勝牛
背之蓑筆陣掃雲好寫兎園之册
　　陳柔著
仰止潛翁酌水夙稱於處黙慙非著姓求田自笑於元
龍曾謂推敲猥䝉品藻恭惟執事以義熙人物續呉下
風流七步成詩一變至道石湖有作雖聞託興於田家
月泉以前幾見盟詩於春日力扶大雅誤采陳言某豈
無異聞於鯉庭亦有一經於牛角即老圃寒花之句還
以祝君歌青山白紵之章惠而好我永言感著曷既揄
傳
　　方尚老
泉流明月獨分詩派之清村隠白雲逺借騷盟之重誰
為堊斵忽拜衮褒恭惟執事富貴故鄉風流别墅念寥
寥大雅乆亡山川草木之風而勉勉後生俾識榖粟桑
麻之理載舉石湖之雜興稍舒彭澤之閒情不鄙互鄉
亦為同社某章逢晚學句律新知無二十八宿之奇胸
曷膺厥選作數千百年之佳話端在斯編誇之老農有
此盛事天吳翻短褐頓更白紵之華霜兎禿長毫難寫
青琅之報函脩謝幅伏冀照原
　　朱孟翁
某子産惠人也紵頒奚啻衮榮毛君中書耶頴秃曷殫
瓊報
　　愛雲仙友
田園歸隠夙欽彭澤之髙風筆硯乆荒難得石湖之秀
句不慙鄙劣冒爾擬騷誤入甄收敢言奔殿敬惟執事
山林富貴軒冕錙銖釣月畊雲詎輸製錦傍花随栁雅
稱調琴可見知幾之老成居然逺世而肥遯遹憑佳興
用拂清人餌絲枲釣江湖貨𤣥頴貿珠璧此意古矣其
利溥哉某溝壑餘生泥塗下役有懷農圃靡就犂鉏兹
效顰唐士之五言恰輳足周耼之一轂僅逃孫外免愧
盧前自謂狂吟思復青氊而逺矣或云駝榜㑹歌白紵
以誇之
　
　
　
　
　
　
　
　
　
　
　
　
　
　
　月泉吟社詩
