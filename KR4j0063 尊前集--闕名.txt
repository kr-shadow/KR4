#+TITLE: 尊前集--闕名
#+DATE: 2016-06-11 12:26:42
#+SOURCE: github.com/kanripo/KR4j0063 master db998f38                
欽定四庫全書　　　　　集部十
　尊前集　　　　　　　　詞曲類二(詞選之屬/)
　　提要
　　　　(臣/)等謹案尊前集二巻原本不著撰人名氏
　　　　前有萬厯間嘉興顧梧芳序云余愛花間集
　　　　欲播傳之而余斯編第有類焉似即梧芳所
　　　　輯故毛晉亦謂梧芳採録名篇釐為二巻而
　　　　朱彞尊跋則謂於吳下得吳寛手抄本取顧
　　　　本勘之詞人之先後樂章之次第靡有不同
　　　　因定為宋初人編輯考宋張炎樂府指迷曰
　　　　粤自隋唐以来聲詩間為長短句至唐人則
　　　　有尊前花間集似乎此書與花間集皆為五
　　　　代舊本然陳振孫書録解題歌詞類以花間
　　　　集為首注曰此近世倚聲填詞之祖而無尊
　　　　前集之名不應張炎見之而陳振孫不見彞
　　　　尊定為宋本亦未可盡憑疑以傳疑無庸強
　　　　指且就詞而論原不失為花間之驂乗玩其
　　　　情采足資沾溉亦不必定求其人以實之也
　　　　乾隆四十六年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　尊前集巻上
　　明皇(一首/)
　　　好時光
寶髻偏宜宫様蓮臉嫩體紅香眉黛不須張敞畫天教
入鬢長　莫倚傾國貎嫁取箇有情郎彼此當年少莫
負好時光
　　昭宗(二首/)
　　　巫山一叚雲(上幸蜀宮人留題寶鷄驛壁/)
縹緲雲間質盈盈波上身袖羅斜舉動埃塵明豔不勝
春　翠髩晚粧煙重寂寂陽臺一夢冰眸蓮臉見長新
巫峽更何人
蝶舞梨園雪鶯啼柳帶煙小池殘日豔陽天苧羅山又
山　青鳥不来愁絶忍看鴛鴦䨇結春風一等少年心
閒情恨不禁
　　莊宗(四首/)
　　　一葉落
一葉落褰朱箔此時景物正蕭索畫樓月影寒西風吹
羅幕吹羅幕徃事思量着
　　　陽臺夢
薄羅衫子金泥縫困纎腰怯銖衣重笑迎移步小蘭叢
嚲金翹玉鳳　嬌多情脉脉羞把同心撚弄楚天雲雨
却相和又入陽臺夢
　　　歌頭(大石調/)
賞芳春暖風飄箔鶯啼綠樹輕煙籠晩閣杏桃紅開繁
蕚靈和殿禁柳千行斜金絲絡夏雲多竒峯如削紈扇
動微涼輕綃薄梅雨霽火雲爍臨水檻永日逃繁暑泛
􁀙酌　露華濃冷高梧彫萬葉一霎晩風蟬聲新雨歇
惜惜此光陰如流水東籬菊殘時嘆蕭索繁陰積歲時
莫景難留不覺朱顔失却好容光且且須呼賔朋西園
長宵讌雲謡歌皓齒且行樂
　　　憶仙姿(卽如夢令之祖也/)
曾宴桃源深洞一曲清歌舞鳳長記欲别時和淚出門
相送如夢如夢殘月落花煙重
　　李王(五首/)
　　　一斛珠(商調/)
曉粧初過沉檀輕注些兒箇向人微露丁香顆一曲清
歌暫引櫻桃破　羅袖裛殘殷色可盃深旋被香醪涴
綉床斜凭嬌無那爛嚼紅茸笑向檀郎唾
　　　子夜(卽菩薩蠻/)
人生愁恨何能免消魂獨我情何限故國夢重歸覺来
䨇淚垂　高樓誰與上長記秋晴望徃事巳成空還如
一夢中
　　　更漏子(大石調/)
金雀釵紅粉靣花裏暫時相見知我意感君憐此情須
問天　香作穗蠟成淚還是兩人心意山枕膩錦衾寒
夜来更漏殘
　　　山花子
手捲眞珠上玉鈎依前春恨鎻重樓風裏落花誰是主
思悠悠　青鳥不傳雲外信丁香空結雨中愁囘首綠
波三楚暮接天流
　　　虞美人影(中吕調/)
春花秋葉何時了徃事知多少小樓昨夜又東風故國
不堪囘首月明中　雕欄玉砌依然在只是朱顔改問
君能有幾多愁恰是一江春水向東流
　　李白(十二首/)
　　　連理枝(黃鍾宫/)
雪葢宫樓閉羅幕昏金翠鬬壓欄杆香心淡薄梅梢輕
倚噴寶猊香燼麝煙濃馥紅綃翠被
淺畫雲垂帔㸃滴昭陽淚只尺宸居君恩斷絶似遥千
里望水晶簾外竹枝寒守羊車未至
　　　清平樂
禁庭春晝鶯羽披新綉百草巧求花下鬬祗賭珠璣滿
斗　日晩却理殘粧御前閒舞霓裳誰道腰肢窈窕折
旋笑得君王
禁闈清夜月探金牕罅玉帳鴛鴦噴蘭麝時落銀燈香
炧　女伴莫話孤眠六宫羅綺三千一笑皆生百媚宸
衷教在誰邊
煙深水濶音信無由達帷有碧天雲外月偏照懸懸離
别　盡日感事傷懐愁眉似鎻難開夜夜長留半被待
君魂夢歸来
鸞衾鳳褥夜夜常孤宿更被銀臺紅蠟燭學妾淚珠相
續　花貎些子時光抛人遠泛瀟湘欹枕悔聽寒漏聲
聲滴斷愁腸
畫堂晨起来報雪花墜髙捲簾櫳看佳瑞皓色遠迷庭
砌　盛氣光引爐煙素草寒生玉佩應是天仙狂醉亂
把白雲揉碎
　　　菩薩蠻(中宫吕/)
遊人盡道江南好遊人只合江南老未老莫還鄉還鄉
空斷腸　繡屏金屈曲醉入花叢宿春水碧于天畫船
聽雨眠
平林漠漠煙如織寒山一帶傷心碧瞑色入高樓有人
樓上愁　玉堦空佇立宿鳥歸飛急何處是囘程長亭
接短亭
舉頭忽見衡陽鴈千聲萬字情何限尀耐薄情夫一行
書也無　泣歸香閣恨和淚淹紅粉待鴈却囘時也無
書寄伊
　　　清平調
雲想衣裳花想容春風拂檻露華濃若非羣玉山頭見
㑹向瑶臺月下逢
一枝紅豔露凝香雲雨巫山枉斷腸借問漢宫誰得似
可憐飛燕倚新粧
名花傾國兩相懽常得君王帶笑看解釋春風無限恨
沉香亭北倚欄杆
　　韋應物(四首/)
　　　調笑
戎馬戎馬遠放燕支山下跑沙跑雪獨嘶東望西望路
迷迷路迷路邊草無窮日暮
河漢河漢曉掛秋城漫漫愁人起望相思江南塞北别
離離别離别河漢雖同路絶
　　　三臺
一年一年老去来日後日花開未報長安平定萬國豈
得啣盃
冰泮寒塘水綠雨餘百草皆生朝来衡門無事晩下高
齋有情
　　王建(十首/)
　　　宫中三臺(亦名翠華引/)
魚藻池邊射鴨芙蓉苑裏看花日色赭袍相似不着紅
鸞扇遮
池北池南草綠殿前殿後花紅天子千秋萬歲未央明
月清風
　　　江南三臺
揚州池邊少婦長干市裏商人三年不得消息各自拜
鬼求神
青草臺邊草色飛猿嶺上猿聲萬里三湘客到有風有
雨人行
樹頭花落花開道上人去人来朝愁暮愁即老百年幾
度三臺
鬬身强徤且為頭白齒落難追准擬百年千歲能得幾
許多時
　　　宫中調笑
團扇團扇美人病来遮靣玉顔憔悴三年誰復商量管
絃絃管絃管春草昭陽路斷
胡蝶胡蝶飛上金枝玉葉君前對舞春風百葉桃花樹
紅紅樹紅樹燕語鶯啼日暮
羅袖羅袖暗舞春風已舊遥看歌舞玉樓好日新粧坐
愁愁坐愁坐一世虚生虚過
楊柳楊柳日暮向沙渡口船頭江水茫茫商人少婦斷
腸腸斷腸斷鷓鴣夜飛失伴
　　杜牧(一首/)
　　　八六子
洞房深畫屏燈照山色凝翠沉沉聽夜雨冷滴芭蕉驚
斷紅牕好夢龍煙細飄綉衾辭恩久歸長信鳳帳蕭疎
椒殿閒扃　輦路苔侵綉簾垂遲遲漏傳丹禁蕣華偷
悴翠鬟羞整愁坐望處金輿漸遠何時綵仗重臨正銷
魂梧桐又移翠陰
　　劉禹錫(三十八首/)
　　　楊柳枝
塞北梅花羌笛吹淮南桂樹小山詞請君莫奏前朝曲
聽唱新翻楊柳枝
南陌東城春草時相逢何處不依依桃紅李白皆誇好
須得垂楊相發揮
鳳闕輕遮翡翠幃龍墀遥望麴塵絲御溝春水相輝映
狂殺長安年少兒
金谷園中鶯亂飛銅駝陌上好風吹城東桃李須臾盡
爭似垂楊無限時
花蕚樓前初種時美人樓上鬬腰肢如今抛擲長街裏
露葉如啼欲恨誰
煬帝行宫汴水濱數株殘柳不勝春晩来風起花如雪
飛入宫牆不見人
御陌青門拂地垂千條金縷萬條絲如今綰作同心結
將贈行人知不知
城外春風吹酒旗行人揮袂日西時長安陌上無窮樹
唯有垂楊管别離
輕盈嫋娜占年華舞榭粧樓處處遮春盡絮飛留不得
隨風好去落人家
楊子江頭煙景迷隋家宫樹拂金堤嵯峩猶有當時色
半蘸波中水鳥棲
　　　竹枝
白帝城頭春草生白鹽山下蜀江清南人上来歌一曲
北人莫上動鄉情
山桃紅花滿上頭蜀江春水拍山流花紅易衰似郎意
水流無限似儂愁
溪上春来新雨晴瀼西春水縠紋生橋東橋西好楊柳
人来人去唱歌行
日出三竿春霧消江頭蜀客駐蘭橈憑寄狂夫書一紙
住在成都萬里橋
兩岸山花似雪開家家春酒滿銀杯昭君坊中多女伴
永安宫外踏青来
瞿塘嘈嘈十二灘此中道路古来難長恨人心不如水
等閒平地起波瀾
巫峽蒼蒼煙雨時清猿啼在最高枝箇裏愁人腸自斷
由来不是此聲悲
城西門前灎澦堆年年波浪不能摧懊惱人心不如石
少時東去復西来
楊柳青青江水平聞郎江上唱歌聲東邊日出西邊雨
道是無晴還有晴
楚水巴山江雨多巴人能唱本鄉歌今朝北客思歸去
囘入紇那披綠羅
　　　紇那曲(二首/)
楊柳鬱青青竹枝無限情同郎一囘顧聽唱(一作/徹)紇那
聲
踏曲興無窮調同辭不同願郎千萬壽長作主人翁
　　　憶江南
春去也多謝洛城人弱柳從風疑舉袂叢蘭裛露似沾
巾獨坐亦含嚬
　　　浪淘沙
九曲黃河萬里沙浪淘風簸自天涯如今直上銀河去
同到牽牛織女家
洛水橋邊春日斜碧流輕淺見瓊沙無端陌上狂風急
驚起鴛鴦出浪花
汴水東流虎眼紋清淮曉色鴨頭春君看渡口淘沙處
渡却人間多少人
鸚鵡洲頭浪颭沙青樓春望日將斜啣泥燕子爭歸舍
獨自狂夫不憶家
濯錦江邊兩岸花春風吹浪正淘沙女郎剪下鴛鴦錦
將向中流定晩霞
日照澄洲江霧開淘金女伴滿江隈美人首餙侯王印
盡是沙中浪底来
八月濤聲吼地来頭高數丈觸山囘須臾却入海門去
捲起沙堆似雪堆
莫道讒言如浪深莫言遷客似沙沉千淘萬漉雖辛苦
吹盡寒沙始到金
流水淘沙不暫停前波未滅後波生令人忽憶瀟湘渚
囘唱迎神三兩聲
　　　瀟湘神
湘水流湘水流九疑雲物至今秋若問二妃何處所零
陵芳草露中愁
班竹枝班竹枝淚㾗㸃㸃寄相思楚客欲聽瑶琴怨瀟
湘深夜月明時
　　　抛毬樂
五色繡團圓登君玳瑁筵最宜紅燭下偏稱落花前上
客如先起應須贈一船
春早見花枝朝朝恨發遲及看花落後却憶未開時幸
有抛毬樂一盃君莫違
　　　楊柳枝
迎得春光先到来淺黃輕綠映樓臺只緣嫋娜多情思
便被春風長請挼
巫峽巫山楊柳多朝雲暮雨遠相和因想陽臺無限事
為君囘唱竹枝歌
　　白居易(二十六首/)
　　　楊柳枝
六么水調家家唱白雪梅花處處吹古歌舊曲君休聽
聽取新翻楊柳枝
陶令門前四五樹亞夫營裏百千條何似東都正二月
黃金枝映洛陽橋
依依嫋嫋復青青勾引春風無限情白雪花繁空撲地
綠絲條弱不勝鶯
紅版江橋青酒旗館娃宫煖日斜時可憐雨歇東風定
萬樹千條各自垂
蘇州楊柳任君誇更有錢塘勝館娃若解多情尋小小
綠楊深處是蘇家
蘇家小女舊知名楊柳風前别有情剝條盤作銀環様
巻葉吹為玉笛聲
葉含濃露如啼眼枝嫋輕風似舞腰小樹不禁攀折苦
乞君留取兩三條
人言柳葉似愁眉更有愁腸似柳絲柳絲挽斷腸牽斷
彼此應無續得時
一樹春風萬萬枝嫩于金色軟于絲永豐南角荒園裏
盡日無人屬阿誰
一樹衰殘委泥土䨇林榮曜植天庭定知此後天文裏
柳宿光中添兩星
　　　竹枝
瞿塘峽口水煙低白帝城頭月向西唱得竹枝聲咽處
寒猿闇鳥一時啼
竹枝苦怨怨何人夜靜山空歇又聞蠻兒巴女聲聲唱
怨殺江南病使君
巴東船舫上巴西波靣風生雨脚齊水冷蓼花紅簇簇
江蘺碧葉濕凄凄
江畔誰人唱竹枝前聲斷咽後聲遲怪来調苦緣詞苦
多是通州司馬詩
　　　浪淘沙
一泊沙来一泊去一重浪滅一重生相攪相淘無歇日
㑹教山海一時平
白浪茫茫與海連平沙浩浩四無邊暮去朝来淘不住
遂令東海變桑田
青草湖中萬里程黃梅雨裏一人行愁見灘頭夜泊處
風翻暗浪打船聲
借問江潮與海水何似君情與妾心相恨不如潮有信
相思始覺海非深
海底飛塵終有日山頭化石豈無時誰道小郎抛小婦
船頭一去没回期
隨波逐浪到天涯遷客西還有幾家却到帝都重富貴
請君莫忘浪淘沙
　　　憶江南(一名謝秋娘/)
江南好風景舊曽諳日出江花紅勝火春来江水綠如
藍能不憶江南
江南憶最憶是杭州山寺月中尋桂子郡亭枕上看潮
頭何日更重遊
江南憶其次憶呉宫呉酒一杯春竹葉呉娃䨇舞醉芙
蓉早晩復相逢
　　　宴桃源
前渡小花靜院不比尋常時見見了又還休愁却等閒
分散腸斷腸斷記取釵橫髩亂
落月西牕驚起好箇怱怱些子鬒髩嚲輕鬆凝了一䨇
秋水告你告你休向人間整理
頻日雅懽幽㑹打得来来越㬠説着暫分飛蹙損一䨇
眉黛無奈無奈兩箇心兒總待
　　盧貞(一首/)
　　　楊柳枝
一樹依依在永豐兩枝飛去杳無踪玉皇曾採人間曲
應逐歌聲入九重
　　張志和(五首/)
　　　漁父
西塞山邊白鷺飛桃花流水鱖魚肥青箬笠綠蓑衣斜
風細雨不須歸
釣臺漁父褐為裘兩兩三三舴艋舟能縱棹慣乘流長
江白浪不曾憂
雲溪灣裏釣漁翁舴艋為家西復東江上雪浦邊風笑
着荷衣不嘆窮
松江蟹舍主人懽菰飰蓴羮亦共飱楓葉落荻花乾醉
宿漁舟不覺寒
青草湖中月正圓巴陵漁父棹歌連釣車子撅頭船樂
在風波不覺寒
　　司空圖(一首/)
　　　酒泉子
買得杏花十載歸来方始拆假山西伴藥欄東滿枝紅
　旋開旋落旋成空白髪多情人便惜黃昏把酒祝東
風且從容
　　韓偓(二首/)
　　　浣溪沙
櫳髩新收玉歩揺背燈初解繡裙腰枕寒衾冷異香焦
　深院不關春寂寂落花和雨夜迢迢恨情殘醉却無
聊
宿醉離愁慢髻鬟六銖衣薄惹輕寒慵紅悶翠掩青鸞
　羅襪況兼金菡萏雪肌仍是玉琅玕骨香腰細更沉
檀
　　薛能(十八首/)
　　　楊柳枝
華清高樹出深宫南陌柔條帶暖風誰見輕陰是良夜
瀑泉聲伴月明中
洛陽晴景覆江船羌笛秋聲濕塞煙閒想習池公宴罷
水蒲風絮夕陽天
嫩綠輕懸似綴旒路人遥見隔宫樓誰能更近丹墀種
解播皇風入九州
暖風晴日斷浮埃廢路新條發釣臺處處輕輕可惆悵
後人攀折古人栽
潭上江邊嫋嫋垂日高風靜絮相隨青樓一樹無人見
正是女郎眠覺時
汴水高懸百萬條風清兩岸一時揺隋家力盡虚哉得
無限春風屬聖朝
和花煙樹九重城夾路春隂十萬營惟向邊頭不堪望
一株顦顇少人行
牕外齊垂曉日初樓邊輕好暖風徐遊人莫道栽無益
桃李清隂却不如
衆木猶寒獨早青御溝橋畔曲江亭陶家舊日應如此
一院春條綠透㕔
帳偃纓垂細復繁人心想在石家園風條月影皆堪重
何事侯門愛樹萱(一作令人心想石家園/)
數首新詞帶恨成柳絲牽我我傷情柔娥幸有腰肢穩
試踏吹聲作唱聲
高出軍營遠映橋賊兵曾斫火曾燒風流性在終難改
依舊春来萬萬條
縣依陶令想嫌迂營伴將軍却太麤此日與君除萬恨
數篇風調更應無
朝陽晴照綠楊煙一别通波十七年應有舊枝無處覔
萬條風裏卓旌旃
晴垂芳態吐牙新雨擺輕條濕面春别有出墻高數尺
不知搖動是何人
暖梳簪朶事登樓困掛垂楊立地愁牽斷綠絲攀不及
半空懸着玉搔頭
西園高樹後庭根處處尋芳有折㾗終憶舊時桃葉合
一株斜映竹籬門
劉白蘇臺總近時當時章句是誰推纎腰舞盡春楊柳
未有儂家一首詩
　　成文幹(十首/)
　　　楊柳枝
欲趂寒梅趂得麽雪中偷眼望陽和陽和若不先留意
這箇柔條爭奈何
輕籠小逕近誰家玉馬追風翠影斜愛把長條惱公子
惹他頭上海棠花
鵞黃剪出小花鈿綴上芳枝色轉鮮飲散無人收拾得
月明階下伴秋千
東君愛惜與先春草澤無人處也新委囑露華併細雨
莫教遲日苦風塵
勾踐初迎西子年琉璃為帚掃溪煙至今不改當時色
留與王孫繫酒船
綠楊移傍小亭栽便擁濃煙撥不開誰把金刀為刪掠
放教明月入牕来
遠接關河高接雲雨餘洗出半天春牡丹不用相輕薄
自有清陰覆得人
掩映鶯花媚有餘風流才調比應無朝朝奉御龍池上
不羨青松拜大夫
王孫宴罷曲江池折得春光伴酒歸怪得美人爭鬬乞
要他穠翠染羅衣
殘照林梢裊數枝能招醉客上金堤馬驕如練纓如火
瑟瑟陰中歩歩嘶
　　馮延已(三首/)
　　　搗練子
深院靜小庭空斷續寒砧斷續風好是夜長人不寐數
聲和月到簾櫳
　　　謁金門
風乍起吹皺一池春水閒引鴛鴦花逕裏手挼紅杏蘂
　鬬鴨欄杆獨倚碧玉瓏璁斜墜終日望君君不至舉
頭聞鵲喜
　　　玉樓春
雪雲乍變春雲簇漸覺年華堪縱目北枝梅蘂犯寒開
南浦波紋如酒綠　芳菲次第長相續自是情多無處
足罇前百計得春歸莫為傷春眉黛蹙
　　温飛卿(五首/)
　　　菩薩蠻
玉纎彈處眞珠落流多暗濕鉛華薄春露浥朝花秋波
浸晩霞　風流心上物本為風流出看取薄情人羅衣
無此㾗(一作袁國傳/)
南園滿地堆輕絮愁聞一霎清明雨雨後却斜陽杏花
零落香　無言彈睡臉枕上屏山掩時節欲黃昏無憀
獨倚門
夜来皓月才當午重簾悄悄無人語深處麝煙長臥時
留薄粧　當年還自惜徃事那堪憶花露月明殘錦衾
知曉寒
雨晴夜合玲瓏月萬枝香嫋紅絲拂閒夢憶金堂滿庭
萱草長　繡簾垂􁁉􁮚眉黛遠山綠春水渡溪橋凭欄
魂欲消
竹風輕動庭除冷珠簾月上玲瓏影山枕隱穠粧綠檀
金鳳凰　兩娥愁黛淺故國呉宫遠春恨正關情畫樓
殘㸃聲
　　皇甫松(十首/)
　　　怨囘紇
白首南朝女愁聽異域歌收兵頡利國飲馬胡盧河
毳布腥膻乆穹廬歲月多雕窠城上宿吹笛淚滂沱
祖席駐征棹開帆候信潮隔筵桃葉泣吹管杏花飄
船去鷗飛閣人歸塵上橋别離惆悵淚江路濕紅蕉
　　　竹枝
㯽榔花發(竹/枝)鷓鴣啼(女/兒)雄飛煙瘴(竹/枝)雌亦飛(女/兒)
木棉花盡(竹/枝)荔枝垂(女/兒)千花萬花(竹/枝)待郎歸(女/兒)
芙蓉並蔕(竹/枝)一心連(女/兒)花侵槅子(竹/枝)眼應穿(女/兒)
筵中蠟燭(竹/枝)淚珠紅(女/兒)合懽桃核(竹/枝)兩人同(女/兒)
斜江風起(竹/枝)動橫波(女/兒)劈開蓮子(竹/枝)苦心多(女/兒)
山頭桃花(竹/枝)谷底杏(女/兒)兩花窈窕(竹/枝)遙相映(女/兒)
　　　抛毬樂
紅撥一聲飄輕裘墜越綃帶翻金孔雀香滿綉蜂腰少
少抛分數花枝正索饒
金蹙花毬小眞珠繡帶垂幾廻衝蠟燭千度入香懐上
客終須醉觥盂且亂排
　　韋莊(五首/)
　　　怨王孫
錦里蠶市滿街珠翠千萬紅粧玉蟬金雀寶髻花簇鳴
璫綉衣長　日斜歸去人難見青樓遠隊隊行雲散不
知今夜何處深鎻蘭房隔仙鄉
　　　定西番
挑盡金燈紅燼人灼灼漏遲遲未眠時斜倚銀屏無語
閒愁上翠眉悶殺梧桐殘雨滴相思
芳草叢生縷結花豔豔雨濛濛曉庭中塞遠乆無音問
愁消鏡裏紅紫燕黃鸝猶生恨何窮
　　　清平樂
𤨏牕春暮滿地梨花雨君不歸来情又去紅淚散沾金
縷　夢魂飛斷煙波傷心不奈春何空把金針獨坐鴛
鴦愁綉䨇窠
綠楊春雨金線飄千縷花拆香枝黃鸝語玉勒雕鞍何
處　碧牕望斷燕鴻翠簾睡眼溟濛寶瑟誰家彈罷含
悲斜倚屏風
　　張泌(一首/)
　　　江城子
窄羅衫子薄羅裙小腰身晩粧新每到花時長是不宜
春蚤是自家無氣力更被伊惡憐人
　
　
　
　
　
　
　
　
　
　
　
　
　尊前集巻上
欽定四庫全書
　尊前集巻下
　　毛文錫(一首/)
　　　巫山一叚雲
貎掩巫山色才過濯錦波阿誰提筆上銀河月裏寫嫦
娥　薄薄施鉛粉盈盈掛綺羅菖蒲花後夢魂多年代
屬元和
　　歐陽烱(三十一首/)
　　　南歌子
錦帳銀燈影紗牕玉漏聲迢迢永夜夢難成愁對小庭
秋色月空明
　　　漁父
擺脱塵機上釣船免教榮辱有流年無繫絆没愁煎須
信船中有散仙
風浩寒溪照膽明小君山上玉蟾生荷露墜翠煙輕撥
刺遊魚幾箇驚
　　　巫山一叚雲
綘闕登眞子飄飄御綵鸞碧虛風雨珮光寒歛袂下雲
端　月帳朝霞薄星冠玉蘂攅遠遊蓬島降人間特地
拜龍顔
春去秋来也愁心似醉醺去時邀約蚤囘輪及去又何
曾　歌扇花光黦衣珠滴淚新恨身翻不作車塵萬里
得隨君
　　　春光好
天初煖日初長好春光萬彚此時皆得意競芬芳　筍
迸苔錢嫩綠花隈雪塢濃香誰把金絲裁剪却掛斜陽
花滴露柳揺煙豔陽天雨霽山櫻紅欲爛谷鶯遷　飲
處交飛玉斚遊時倒把金鞭風颭九衢榆葉動簇青錢
胸鋪雪臉分蓮理繁絃纎指飛翻金鳳語轉嬋娟　嘈
囋如敲玉佩清泠似滴香泉曲罷問郎名箇甚想夫憐
磧香散渚冰融暖空濛飛絮悠揚遍虛空惹輕風　柳
眼煙来㸃綠花心日與粧紅黃雀錦鸞相對舞近簾櫳
鷄樹綠鳳池清滿神京玉兎宫前金榜出列仙名　疊
雪羅袍接武團花駿馬驕行開宴錦江遊爛漫柳煙輕
芳叢繡綠筵張兩心狂空遣橫波傳意緒對笙簧　雖
似安仁擲果未聞韓壽分香流水桃花情不巳待劉郎
垂繡幔掩雲屏思盈盈䨇枕珊瑚無限情翠釵橫　幾
見纎纎動處時聞欵欵嬌聲却出錦屏妝靣了理秦箏
金轡響玉鞭長映垂楊堤上採花筵上醉滿衣香　無
處不擕絃管直應占斷春光年少王孫何處好競尋芳
蘋葉嫩杏花明畫船輕䨇浴鴛鴦出綠汀棹歌聲　春
水無風無浪春来半雨半晴紅粉相隨南浦晩莫辭行
　　　西江月
月映長江秋水分明泠浸星河淺沙汀上白雲多雪散
幾叢蘆葦　扁舟倒影寒潭煙光遠罩輕波笛聲何處
響漁歌兩岸蘋香暗起
水上鴛鴦比翼巧將綉作羅衣鏡中重畫遠山眉春睡
起来無力　細雀穩簪雲髻含羞時想佳期臉邊紅豔
對花枝猶占鳳樓春色
　　　赤棗子
夜悄悄燭熒熒金罏香盡酒初醒春睡起来囘雪靣含
羞不語倚雲幈
蓮臉薄柳眉長等閒無事莫思量每一見時明月夜損
人情思斷人腸
　　　女冠子
薄粧桃臉滿靣縱橫花靨豔情多綬帶盤金縷輕裙透
碧羅　含羞眉作歛微語笑相和不㑹頻偷眼意如何
秋宵秋月一朶荷花初發照前池揺曵薰香夜嬋娟對
鏡時　蕊中千㸃淚心裏萬條絲恰似輕盈女好風姿
　　　玉樓春
日照玉樓花似錦樓上醉和春色寢綠楊風送小鶯聲
殘夢不成離玉枕　堪愛晩来韶景甚寶柱秦箏方再
品青蛾紅臉笑来迎又向海棠花下飲
春蚤玉樓煙雨夜簾外櫻桃花半謝錦屏香冷綉衾寒
怊悵憶君無計捨　侵曉鵲聲来砌下鸞鏡殘粧紅粉
罷黛眉䨇㸃不能描留待玉郎歸日畫
　　　更漏子
玉闌干金甃井月照碧梧桐影獨自箇立多時露華濃
濕衣　一向凝情望待得不成模様雖叵耐又尋思怎
生嗔得伊
三十六宫秋夜永露華㸃滴高梧丁丁玉漏咽銅壺明
月上金鋪　紅線毯愽山罏香風暗觸流蘇羊車一去
長青蕪鏡塵鸞綵孤
　　　定風波
暖日閒牕映碧紗小池春水浸晴霞數樹海棠紅欲盡
爭忍玉閨深掩過年華　獨凭綉牀方寸亂腸斷淚珠
穿破臉邊花隣舍女郎相借問音信教人羞道未還家
　　　木蘭花
兒家夫壻心容易身又不来書不寄閒庭獨坐鳥關關
爭忍抛奴深院裏　悶向綠紗牕下睡睡又不成愁已
至今年却憶去年春同在木蘭花下醉
　　　清平樂
春来街砌春雨如絲細春地滿飄紅杏蒂春燕舞隨風
勢　春幡細縷春繒春閨一㸃春燈自是春心撩亂非
干春夢無憑
　　　菩薩蠻
曉来中酒和春睡四支無力雲鬟墜斜臥臉波春玉郎
休惱人　日高猶未起為戀鴛鴦被鸚鵡語金籠道兒
還是慵
紅爐煖閣佳人睡隔簾飛雪添寒氣小院奏笙歌香風
簇綺羅　酒傾金盞滿蘭燭重開宴公子醉如泥天街
聞馬嘶
翠眉䨇臉新粧薄幽閨斜捲青羅幙寒食百花時紅繁
香滿枝　䨇䨇梁燕語蝶舞相隨去腸斷正思君閒眠
冷繡茵
畫屏綉閣三秋雨香唇膩臉偎人語語罷欲天明嬌多
夢不成　曉街鐘鼓絶嗔道如今别特地氣長吁倚屏
彈淚珠
　　和凝(七首/)
　　　江城子
初夜含嬌入洞房理殘粧柳眉長翡翠屏中親爇玉爐
香整頓金鈿呼小玉排紅燭待潘郎
竹裏風生月上門理秦箏對雲屏輕撥朱絃恐亂馬嘶
聲含恨含嬌獨自語今夜約太遲生
斗轉星移玉漏頻巳三更對棲鶯歴歴花間似有馬蹄
聲含笑整衣開綉户斜歛手下階迎
迎得郎来入綉闈語相思連理枝髩亂釵垂梳墮印山
眉婭姹含情嬌不語纎玉手撫郎衣
帳裏鴛鴦交頸情恨鷄聲天巳明愁見街前還是説歸
程臨上馬時期後㑹待梅綻月初生
　　　喜遷鶯
曉月墜宿煙披銀燭錦屏欹建章欲曉玉繩低宫漏出
花遲　春態淺来䨇燕紅日漸長一線嚴妝鐘罷囀黃
鸝飛上萬年枝
　　　麥秀兩岐
涼簟鋪斑竹鴛枕並紅玉臉邊紅眉柳綠胷雪宜新浴
淡黃衫子裁春縠異香芬馥　羞道交囘燭未慣䨇䨇
宿樹連枝魚比目掌上腰如束嬌嬈不爭人拳跼黛眉
微蹙
　　孫光憲
　　　浣溪沙
風撼芳菲滿院香珠簾慵巻日初長髩雲垂枕響微鍠
　春夢未成愁寂寂佳期難㑹信茫茫萬般心千㸃淚
泣蘭堂
碧玉衣裳白玉人翠眉紅臉小腰身瑞雲飛雨逐行雲
　除却弄珠兼解佩便隨西子與東鄰是誰容易比眞
眞
何事相逢不展眉苦將情分惡猜疑眼前行止想應知
　半恨半嗔囘靣處和嬌和淚泥人時萬般饒得為憐
伊
落絮飛花滿帝城看看春盡又傷情歲華頻度想堪驚
　風月豈惟今日恨煙霄終待此身榮未甘虚老負平
生
靜想離愁暗淚零欲棲雲雨計難成少年多是薄情人
　萬種保持圖永遠一般模様負神明到頭何處問平
生
試問於誰分最多便隨人意轉橫波縷金衣上小䨇鵞
　醉後愛稱嬌姐姐夜来留得好哥哥不知情事乆長
麽
葉墜空階折早秋細煙輕霧鎻粧樓寸心䨇淚慘嬌羞
　風月但牽魂夢苦歲華偏感别離愁恨和相憶兩難
酬
月淡風和畫閣深露桃煙柳影相侵歛眉凝緒夜沉沉
　長有夢魂迷别浦豈無春病入離心少年何處戀虛
襟
自入春来月夜稀今宵蟾彩倍凝暉强開襟抱出簾帷
　囓指暗思花下約凭欄羞覩淚㾗衣薄情狂蕩幾時
歸
十五年来錦岸遊未曾行處不風流好花長與萬金酬
　滿眼利名渾信運一生狂蕩恐難休且陪煙月醉紅
樓
　　　定風波
簾拂疎香斷碧絲淚衫還滴繡黃鸝上國獻書人不在
凝黛晩庭又是落紅時　春日自長心自促翻覆年来
年去負前期應是秦雲兼楚雨留住向花枝誇説月中
枝
　　　南歌子
豔冶青樓女風流似楚眞驪珠美玉未為珍窈窕一枝
芳柳入腰身　舞袖頻囘雪歌聲幾動塵慢凝秋水顧
情人祗緣傾國着處覺生春
映月論心處偎花見靣時倚郎和袖撫香肌遥指畫堂
深院許相期　解佩君非晩虚襟我未遲願如連理合
歡枝不似五陵狂蕩薄情兒
　　　應天長
翠凝仙豔非凡有窈窕年華方十九鬢如雲腰似柳妙
對綺絃歌醁酒　醉瑶臺擕玉手共燕此宵相偶魂斷
晩牕分首淚沾金縷袖
　　　生查子
春病與春愁何事年年有半為枕前人半為花間酒
醉金尊擕玉手共作鴛鴦偶倒載臥雲屏雪靣腰如柳
為惜美人嬌長有如花笑半醉倚紅粧轉語傳青鳥
眷方深憐恰好惟恐相逢少似這一般情肯信春光老
清曉牡丹芳紅豔凝金蕊乍占錦江春永認笙歌地
感人心為物瑞爛熳煙花裏戴上玉釵時逈與凡花異
密雨阻佳期盡日顒然坐簾外正淋漓不覺愁如鎻
夢難裁心欲破淚逐簷聲墮想得玉人情也合思量我
　　　遐方怨
紅綬帶錦香囊為表花前意慇懃贈玉郎此時更役心
腸轉添秋夜夢魂狂　思豔質想嬌粧願蚤傳金盞同
歡臥醉鄉任人猜妬惡猜防到頭須使似鴛鴦
　　　更漏子
燭熒煌香旖旎閒放一堆鴛被慵就寢獨無憀相思魂
欲銷　不㑹得這心力判了依前還憶空自怨奈伊何
别来情更多
掌中珠心上氣愛惜豈將容易花下月枕前人此生誰
更親　交頸語合歡身便同比目金鱗連繡枕臥紅茵
霜天似煖春
對秋深離恨苦數夜滿庭風雨凝想坐歛愁眉孤心似
有違　紅牕靜畫簾垂魂消地角天涯和淚聽斷腸窺
漏移燈暗時
求君心風韻别渾似一團煙月歌皓齒舞紅籌花時醉
上樓　能婉媚解嬌羞王孫忍不攀留惟我恨未綢繆
相思魂夢愁
　　魏承斑(六首/)
　　　生查子
離别又經年獨對芳菲景嫁得薄情夫長抱相思病
花紅柳綠間晴空蝶弄䨇䨇影羞看綉羅衣為有金鸞
並
　　　滿宫花
寒夜長更漏永愁見透簾月影王孫何處不歸来應在
倡樓酩酊　金鴨無香羅帳冷羞更䨇鸞交頸夢中幾
度見兒夫不忍罵伊薄倖
　　　菩薩蠻
玉容光照菱花影沉沉臉上秋波冷白雪一聲新雕梁
起暗塵　寶釵揺翡翠香惹芙蓉醉㩦手入鴛衾誰人
知此心
　　　謁金門
煙水濶人値清明時節雨細花零鸚語切愁腸千萬結
　鴈去音徽斷絶有恨欲憑誰説無事傷心猶不徹春
時容易别
春欲半堆砌落花千片早是潘郎長不見忍聽䨇語燕
　飛絮晴空颺逺風送誰家絃筦愁倚畫屏凡事懶淚
沾金縷線
長思憶思憶佳人輕擲霜月透簾澄夜色小屏山凝碧
　恨恨君何太極記得嬌嬈無力獨坐思量愁似織斷
腸煙水隔
　　閻選(二首/)
　　　謁金門
美人浴碧沼蓮開芬馥䨇髻綰雲顔似玉素娥輝淡綠
　雅態芳姿閒淑雪映鈿裝金斛水濺青絲珠斷續酥
融香透肉
　　　定風波
江水沉沉帆影過遊魚到晩透寒波渡口䨇䨇飛白鳥
煙裊蘆花深處隱漁歌　扁舟短棹歸蘭浦人去蕭蕭
竹徑透青莎深夜無風新雨歇涼月露迎珠顆入圓荷
　　尹鶚(十一首/)
　　　江城子
裙拖碧歩飄香纎腰束素長髩雲光拂靣瓏璁膩玉碎
凝粧寶柱秦箏彈向晩絃促鴈更思量
　　　河滿子
雲雨常陪勝㑹笙歌慣逐閒遊錦里風光應占玉鞭金
勒驊騮戴月潛穿深曲和香醉脱輕裘　方喜正同鴛
帳又言將徃皇州每憶良宵公子伴夢魂長掛紅樓欲
表傷離情味丁香結在心頭
　　　女冠子
䨇成伴侶去去不知何處有佳期霞帔金絲薄花冠玉
葉危　懶乘丹鳳子學跨小龍兒叵耐天風𦂳挫腰肢
　　　菩薩蠻
嗚嗚曉角調如語畫樓三㑹喧䨓鼓枕上夢方殘月光
鋪水寒　蛾眉應歛翠咫尺同千里宿酒未全消滿懐
離恨饒
錦裀閒襯丁香枕銀缸燼落猶慵寢顒坐遍紅爐誰知
情緒孤　少年狂蕩慣花曲長牽絆去便不歸来空教
駿馬廻
　　　撥棹子
丹臉膩䨇靨媚冠子縷金裝翡翠將一朶瓊花堪比窠
窠繡鸞鳳衣裳香窣地　銀臺蠟燭滴紅淚醁酒勸人
教半醉簾幙外月華如水特地向寶帳顛狂不肯睡
風切切深秋月十朶芙蓉繁豔歇小檻細腰無力空嬴
得目斷魂飛何處説　寸心恰似丁香結看看瘦盡胸
前雪偏掛恨少年抛擲羞覩見繡被堆紅閒不徹
　　　金浮圖
繁華地王孫富貴玳瑁筵開下朝無事壓紅裀鳳舞黃
金翅玉立纎腰一片掲天歌吹滿目綺羅珠翠和風淡
蕩偷散沉檀氣　堪判醉韶光正媚折盡牡丹豔迷人
意金張許史應難比貪戀歡娯不覺金烏墜還惜㑹難
别易金船更勸勒住花驄轡
　　　秋夜月
三秋佳節罩晴空凝碎露茱萸千結菊蕊和煙輕撚酒
浮金屑徴雲雨調絲竹此時難輟歡極一片豔歌聲掲
　黃昏慵别炷沉煙熏綉被翠帷同歇醉並鴛鴦䨇枕
暖偎春雪語叮寧情委曲論心正切夜深牕透數條斜
月
　　　清平樂
偎紅歛翠盡日思閒事髻滑鳳凰釵欲墜雨打梨花滿
地　繡衣獨倚闌干玉容似怯春寒應待少年公子鴛
幃深處同歡
芳年妙伎淡拂鉛華翠輕笑自然生百媚爭那尊前人
意　酒傾琥珀盃時更堪能唱新詞賺得王孫狂處斷
腸一搦腰肢
　　李珣(十八首/)
　　　中興樂
後庭寂寂日初長翩翩蝶舞紅芳綉簾垂地金鴨無香
誰知春思如狂憶蕭郎等閒一去程遥信斷五嶺三湘
　休開鸞鏡學宫粧可能更理笙簧倚屏凝睇淚落成
行手尋裙帶鴛鴦暗思量忍孤前約教人花貎虚老風
光
　　　漁父(三首/)
水接衡門十里餘信船歸去臥看書輕爵祿慕𤣥虚莫
道漁人只為魚
避世垂綸不記年官高爭得似君閒傾白酒對青山笑
指柴門待月還
棹警鷗飛水濺袍影隨潭靣柳垂縚終日醉絶塵勞曾
見錢塘八月濤
　　　南鄉子
㩦籠去采菱歸碧波風起雨霏霏趂岸小船齊棹急羅
衣濕出向桄榔樹下立
雲髻重葛衣輕見人微笑亦多情拾翠採珠能幾許来
還去爭及村居織機女
登畫舸泛清波採蓮時唱採蓮歌欄棹聲齊羅袖歛池
光颭驚起沙鷗八九㸃
䨇髻墜小眉彎笑隨女伴下春山玉纎遥指花深處爭
囘顧孔雀䨇雙迎日舞
紅豈蔲紫玫瑰謝娘家接越王臺一曲鄉歌齊撫掌堪
遊賞酒酌螺杯流水上
山果熟水花香家家風景有池塘木蘭舟上珠簾捲歌
聲遠椰子酒傾鸚鵡盞
新月上遠煙開慣隨潮水採珠来棹穿花過歸溪口沽
春酒小艇䌫牽垂岸柳
　　　定風波
志在煙霞慕隱淪功成歸看五湖春一葉舟中吟復醉
雲水此時方認自由身　花島為隣鷗作侣深處經年
不見市朝人巳得希夷微妙旨潛喜荷衣蕙帶絶纎塵
十載逍遥物外居白雲流水似相於乘興有時㩦短棹
江島誰知求道不求魚　到處等閒邀鶴伴春岸野花
香氣撲琴書更飲一杯紅霞酒囘首半鈎新月貼清虛
又見辭巢歸燕子阮郎何事絶音徽簾外西風黃葉落
池閣隱莎蛩呌雨霏霏　愁坐算程千萬里頻跂等閒
經歲兩心違聽鵲憑龜無定處不知淚㾗流在畫羅衣
鴈過秋空夜未央隔牕煙月鎻蓮塘徃事豈堪容易想
惆悵故人迢逓在瀟湘　縱有囘文重叠意誰寄解鬟
臨鏡泣殘粧沉水香消金鴨冷愁永候蟲聲接杵聲長
簾外煙和月滿庭此時閒坐若為情小閣擁爐殘酒醒
愁聽寒風葉落一聲聲　唯恨玉人芳信阻雲雨幈帷
寂寞夢難成斗轉更闌心杳杳將曉銀缸斜照綺琴橫
　　　西溪子
馬上見時如夢認得臉波相送柳堤長無限意夕陽裏
醉把金鞭欲墜歸去想嬌嬈暗魂銷
金縷翠鈿浮動粧罷倚牕圓夢日高時春已老人未到
滿地落花慵掃離思正難緘燕喃喃
　　李王(八首/)
　　　望江南
多少恨昨夜夢魂中還似舊時遊上苑車如流水馬如
龍花月正春風
多少淚斷臉復橫頥心事莫將和淚説鳳笙休向淚時
吹腸斷更無疑
　　　更漏子(大石調金荃集作温飛卿/)
柳絲長春雨細花外漏聲迢逓驚寒鴈起寒烏畫屏金
鷓鴣　香霧薄透重幙惆悵謝家池閣紅燭背繡帷垂
夢長君不知
　　　蝶戀花
遥夜亭臯閒信歩乍過清明蚤覺傷春暮數㸃雨聲風
約住䑃朧淡月雲来去　桃杏依依風暗度誰在秋千
影裏低低語一片芳心千萬緒人間没箇安排處
　　　清平樂
别来春半觸目愁腸斷砌半落梅如雪亂拂了一身還
滿　鴈来音信無憑路遥歸夢難成離恨怯如春草更
行更遠還生
　　　採桑子(羽詞/)
亭前春逐紅英盡舞態徘徊細雨霏霏不放䨇眉時暫
開　綠牕冷靜芳音斷香印成灰可奈情懐欲睡朦朧
入夢来
　　　喜遷鶯
曉月墜宿煙微無語枕頻欹夢囘芳草依依天遠鴈聲
稀　啼鶯散餘花亂寂寞畫堂深院片紅休掃儘從伊
留待舞人歸
　　　山花子(一作浣溪沙/)
菡萏香銷翠葉殘西風愁起綠波間還與韶光共憔悴
不堪看　細雨夢囘鷄塞遠小樓吹徹玉笙寒多少淚
珠何限恨倚䦨干
　　　子夜啼(一本别見或作菩薩蠻/)
花明月暗籠輕霧今宵好向郎邊去剗襪歩香階手提
金縷鞋　畫堂南畔見一向偎人顫好為出来難教君
恣意憐
　　馮延已(七首/)
　　　羅敷豔歌(一名採桑子/)
小庭雨過春將盡片片花飛獨折殘枝不語凭欄只自
知　玉堂春煖珠簾捲䨇燕来歸舊約難期肯信韶華
得幾時
馬嘶人語春風岸芳草綿綿楊柳橋邊落日高樓酒斾
懸　舊愁新恨知多少目斷遥天獨立花前更聽笙歌
滿畫船
　　　更漏子(商調/)
夜初長人近别夢覺一牕殘月鸚鵡臥蟪蛄鳴西風寒
未成　紅臘燭彈棊局牀上畫屏山綠搴繡幌倚瑶琴
前懽淚滴襟
玉罏煙紅燭淚偏對畫堂秋思眉翠薄髩雲殘夜長衾
枕寒　梧桐樹三更雨不道離情最苦一葉葉一聲聲
空堦滴到明
　　　臨江仙
冷紅飄起桃花片青春意緒闌珊高樓簾幙巻輕寒酒
餘人散獨自倚闌杆　夕陽千里連芳草風光愁殺王
孫徘徊飛盡碧天雲鳳城何處明月照黃昏
　　　虞美人
畫簾新霽情蕭索深夜垂珠箔洞房人睡月嬋娟梧桐
䨇影上珠軒立堦前　高樓何處連宵宴塞管聲幽怨
一聲巳斷别離心舊懽抛棄杳難尋恨沉沉
碧波朱户垂簾暮簾下鶯鶯語薄羅衣舊泣青春野花
芳草逐年新事難論　鳳笙何處高樓月幽怨憑誰説
亭亭殘照上梧桐一時彈淚與東風恨重重
　　庾傳素(一首/)
　　　木蘭花
木蘭紅豔多情態不似凡花人不愛移来孔雀檻邊栽
折向鳳凰釵上戴　是何芍藥爭風彩自共牡丹長作
對若教為女嫁東風除却黃鶯難匹配
　　劉侍讀(一首/)
　　　生查子(䨇調/)
深秋更漏長滴盡銀臺燭獨歩出幽閨月晃波澄綠
菱荷風乍觸一對鴛鴦宿虚棹玉釵驚驚起還相續
　　歐陽彬左丞(一首/)
　　　生查子
竟日畫堂懽入夜重開宴剪燭䗶煙香促席花光顫
待得月華来滿院如鋪練門外簇驊騮直待更深散
　　許岷(二首/)
　　　木蘭花(大石調/)
小庭日晩花零落倚户無聊粧臉薄寶箏金鴨任生塵
綉畫工夫全放却　有時覷著同心結萬恨千愁無處
説當初不合儘饒伊贏得如今長恨别
江南日煖芭蕉展美人折得親裁剪書成小簡寄情人
臨行更把輕輕撚　其中撚破相思字却恐郎疑蹤不
似若還猜妾倩人書誤了平生多少事
　　林楚翹(一首/)
　　　菩薩蠻(中吕調/)
畫堂春晝垂珠箔臥来揉惹金釵落簟滑枕頭移鬢蟬
狂欲飛　笑拖嬌眼慢羅袖籠花靣重道好郎君人前
莫惱人
　　薛昭藴(一首/)
　　　謁金門
春滿院疊損羅衣金線睡覺水晶簾未捲簾前䨇語燕
　斜捲金鋪一扇滿地落花千片早是相思腸欲斷忍
教頻夢見
　　徐昌圖(三首/)
　　　木蘭花(䨇調/)
沉檀煙起盤紅霧一箭霜風吹綉户漢宫花靣學梅粧
謝女雪詩裁柳絮　長埀夹幕孤鸞舞旋炙銀笙䨇鳳
語紅牕酒病嚼寒冰冰損相思無夢處
　　　臨江仙
飲散離亭西去浮生常恨飄蓬囘頭煙柳漸重重淡雲
孤鴈遠寒日暮天紅　今夜畫船何處潮平淮月朦朧
酒醒人靜奈愁濃殘燈孤枕夢輕浪五更風
　　　河傳
秋光滿目風清露白蓮紅水綠何處夢囘弄珠拾翠盈
盈倚蘭橈眉黛蹙　採蓮調穩呉侣聲相續倚棹呉江
曲鷺起莫天幾䨇交頸鴛鴦入蘆花深處宿
　
　
　
　
　
　
　
　尊前集巻下
