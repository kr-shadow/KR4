#+TITLE: 山谷外集詩注-宋-史容
#+DATE: 2016-06-11 12:24:41
#+SOURCE: github.com/kanripo/KR4d0086 master 4f8974e4                
山谷外集詩注目録
　　　　　　　　　　青　神　史　容　撰注
　卷之一
　　賦
　　　劉明仲墨竹賦
　　　放目亭賦
　　古詩
　　　溪上吟(并序)
　　　清江引
　　　還家呈伯氏
　　　流民歎
　　　次韻答張沙河
　　　次時進叔二十六韻
　　　二月丁卯喜雨爲北門留守文潞公作
　　　古風次韻贈答𥘉和甫(二首)
　　　次韻答和甫盧泉水(三首并序)
　　　招子髙二十二韻兼簡常甫丗弼
　　　林爲之送筆戯贈
　　　再和答爲之
　　　再和答爲之
　　　贈趙言
　　　次韻晁𥙷之廖正一贈答詩
　　　再次韻呈明略
　　　走答明略適堯民來相約奉謁故篇末及之
　　　答明略并寄无咎
　　　再次韻呈明略并寄无咎
　　　再答明略(二首)
　　　次韻感春(五首)
　　　聖東將寓于衛再次韻感春五首贈之
　卷之二
　古詩
　　　謝張㤗伯惠黄雀鮓
　　　次韻謝子髙讀淵明傳
　　　奉答子髙見贈十韻
　　　次韻孔著作早行
　　　次韻晁无咎閻子常携琴入村
　　　贈答晁次膺
　　　春遊
　　　同堯民遊靈源廟用馬陵二字賦詩(二首)
　　　奉和王丗弼寄上元兄先生用其韻贈張仲謀
　　　送薛樂道知鄖郷
　　　送張沙河遊齊魯諸邦
　　　送吳彦㱕番陽
　　　薛樂道自南陽來入都作詩餞行
　　　次韻奉送公定
　　　種决明
　　　都下喜見八叔父
　　　次韻答叔原
　　　同王稚川飯寂照房
　　　次韻叔原
　　　次韻稚川
　　　竹軒詠雪
　　　丙寅十四首效韋蘇州(并序)
　　　對酒歌答謝公静
　　　戲贈李彦深
　　　寄南陽謝外舅
　　　次韻正仲三丈
　卷之三
　　古詩
　　　次韻謝外舅病不能拜復官
　　　次韻師厚視田悼李彦深
　　　次韻師厚食蟹
　　　次韻謝外舅食驢腸
　　　次韻師厚答馬著作
　　　次韻師厚黃連橋
　　　次韻外舅謝師厚病間(十首)
　　　和謝公定征南謡
　　　寄耿令幾父過新堂邑作
　　　放言(十首)
　　　送伯氏入都
　　　次韻孔四著作北行滹沱
　　　渡河
　　　次韻李六弟濟南郡城橋亭之詩
　　　和甫得竹数本於周翰喜而作詩和之
　卷之四
　　古詩
　　　送劉道純
　　　次韻子瞻春菜
　　　六舅以詩來覔銅犀用長句持送
　　　次韻子瞻與舒堯文禱雪霧猪泉唱和
　　　見子瞻粲字韻詩和答三人四返不困而愈崛
　　　　竒輙次舊韻寄彭門(三首)
　　　次韻答堯民
　　　再和寄子瞻聞得湖州
　　　用明發不寐有懷二人爲韻寄李秉彛
　　　賦未見君子憂心靡樂八韻寄李師載
　　　以同心之言其臭如蘭爲韻寄李子先
　　　次韻晁元忠西歸(十首)
　卷之五
　　古詩
　　　答王道濟寺丞觀許道寕山水圖
　　　過家
　　　上冡
　　　明叔知縣和示過家上冡二篇輙復次韻
　　　次韻叔父聖謨詠鸎迁谷
　　　說清水若呈郭明叔(并序)
　　　　次韻淸水岩
　　　　次韻章禹直開元寺觀畫壁兼簡李德素
　　　　聽崇德君鼓琴
　　　　次韻答楊子聞見贈
　　　　食笋十韻
　　　　蕭巽葛敏修二學子和予食笋詩次韻答之
　　　　胡朝請見和食笋詩輙復次韻
　　　　寄李次翁
　　　　題髙君正適軒
　　　　奉送周元翁鏁吉州司法片赴礼部試
　　　　寄晁元忠(十首)
　　　　次韻周法曹游青原山寺
　　　答永新宗令寄石耳
　　　喜知命弟自青原歸
　　　寄張宜父
　　　髙至言築亭於家圃以奉親揔其觀覽之富命
　　　　曰溪亭乞余賦詩
　　　彫陂
　　　幾復寄檳榔且答詩勸予同種復次韻寄之
　　　元翁見次元寄到和孔四飲王䕫玉家長韻
　　　再次孔四韻
　卷之六
　　古詩
　　　三月乙已來賦塩萬歲郷(二首)
　　　四月戊申賦塩萬歲山中仰懷外舅謝師厚
　　　上權郡孫承議
　　　寄懷元翁
　　　對酒次前韻寄懷元翁
　　　奉答茂衡恵𥿄長句
　　　雜言贈羅茂衡
　　　長句謝陳適用恵送吳南雄所贈𥿄
　　　次韻吉老遊青原將㱕
　　　次韻知命永和道中
　　　飲潤父家
　　　次前韻寄潤父
　　　送酒與周法曹用贈潤父韻
　　　　癸丑宿早禾渡僧舎
　　　　宿觀山
　　　　上大蒙籠
　　　　勞坑入前城
　　　　乙卯宿淸泉寺
　　　　丙辰仍宿清泉寺
　　　　丁巳宿寳石寺
　　　　已未過太湖僧寺得宗汝爲書
　　　　庚申宿觀音院
　　　　辛酉憩刀坑口
　　　　金刀坑迎將家待追漿坑十餘户山農不至因
　　　　　題其壁
　　　追憶予泊舟西江事次韻
　　　以十扇送徐天隱
　　　聞致政胡朝請多藏書以詩借書目
　　　次韻郭明叔長歌
　卷之七
　　古詩
　　　和答魏道輔寄懷(十首)
　　　代書
　　　寄陳適用
　　　奉送時中攝東曹獄掾
　　　次韻和答孔毅甫
　　　再用舊韻寄孔毅甫
　　　寄題安福李令適軒
　　　寄題安福李令先春閣
　　　和孫公善李仲同金櫻餌唱酬(二首)
　　　寄題安福李令愛竹堂
　　　二月二日曉夢會於廬陵西齋作寄陳適用
　　　次韻周德夫經行不相見之詩
　　　寄傳君倚同年
　　　次韻張禹直魏道輔贈答之詩
　　　次韻道輔雙嶺見寄三疊
　　　次韻道輔旅懷見寄
　　　寄餘干徐隱甫
　　　次韻秋郊晚望
　　　八月十四日夜刀坑口對月奉寄王子難子聞
　　　　適用
　　　贈王環中
　　　戲和于寺丞乞王醇老米
　　　贈朱方李道人
　　　戯題曽處善尉片(二首)
　　　寄上髙李令懷道
　　　謝文灝元豐上文藁
　　　讀方言
　卷之八
　　古詩
　　　送昌上座歸成都
　　　送彦孚主簿
　　　寄朱樂仲
　　　從王都尉覔千葉梅云巳落盡戲作嘲吹笛侍
　　　　兒
　　　次韻子瞻書黄庭經尾付蹇道士
　　　次韻叔父夷仲送夏君玉赴零陵主簿
　　　謝曹子方恵二物(二首)
　　　送曹子方福建路運判兼簡運使張仲謀
　　　戲贈曹子方家鳯兒
　　　題老鶴萬里心
　　　題韋偃馬
　　　子瞻題狄引進雪林石屏要同作
　　　　和曹子方
　　　　送張材翁
　　　　摩詰畫
　　　　和劉景文
　　　　寄忠玉
　　　　送吕知常
　　　　和答莘老
　　　　老杜浣花谿圖引
　　　　奉謝劉景文送茶
　　　　謝景文恵墨
　　　　奉和公擇舅氏送吕道人研
　　　　再和公擇
　　　次韻答王四
　　　題畫鵝鴈(二首)
　　　送六十五弟賁南歸
　　　贈陳師道
　　　十四弟歸洪州賦莫如兄弟四章
　　　題李夫人偃竹
　　　贈呉道士
　　　戲答仇夢得
　　　和任夫人悟道
　卷之九
　　古詩
　　　題落星寺(四首)
　　　　玉京軒
　　　　過致政屯田劉公隱廬
　　　　題杜槃澗叟冥鴻亭
　　　　宮亭湖
　　　　泊大孤山作
　　　　貴池
　　　　大雷口阻風
　　　　庚寅乙未猶泊大雷口
　　　　乙未移舟出口
　　　　丙申泊東流縣
　　　　阻風銅陵
　　　　阻水泊舟竹山下
　　　金陵
　　　十月十三日泊舟白沙江口
　　　發白沙口次長蘆
　　　阻風入長蘆寺
　　　次韻伯氏長蘆寺下
　　　別蔣頴叔
　　　贈別李端叔
　　　汴岸置酒贈黄十七
　　　曉放汴舟
　　　次盱眙
　　　外舅孫華老守蘇州留詩斗野亭
　　　題大雲倉逹觀臺(二首)
　卷之十
　　古詩
　　　庭堅得邑太和六舅按節岀同安邂逅於皖
　　　　溪口(十首)
　　　同蘇子平李德叟登擢秀閣
　　　書石牛溪
　　　題山谷大石
　　　靈龜泉上
　　　發舒州道中作寄李德叟
　　　豐城
　　　與胡彦明處道飲
　　　何氏恱亭詠栢
　　　薄薄酒(并序)
　　　放言(七首)
　　　定交詩
　　　碾建溪第一奉邀徐天隱奉議并效建除体
　　　再作答徐天隱
　　　重贈徐天隱
　　　八音歌贈晁堯民(二首)
　　　古意贈鄭彦能
　　　贈无咎
　　　二十八宿歌贈別无咎
　　　壽聖觀小隱
　　　銅官縣望五松山
　　　荆州即事藥名詩(八首)
　卷十一
　　律詩
　　　徐孺子祠堂
　　　送徐隱父(二首)
　　　答德甫弟
　　　何造誠浩然詞
　　　題前定録贈李伯牖(二首)
　　　駐輿遣人尋訪後山陳德方家
　　　池口風雨留三日
　　　思親汝州作
　　　次韻戯答彦和
　　　　衝雪宿新寨
　　　　郭明父西齋(二首)
　　　　睡起
　　　　戯詠江南土風
　　　　和答孫不愚
　　　　次韻裴仲謀
　　　　次韻寄滑州舅氏
　　　　病起次韻和稚川進叔
　　　　稚川約晚過進叔
　　　　和答登封王晦之
　　　　伯氏到濟南寄詩
　　　　同丗弼韻作寄伯氏
　　　丗弼恵詩求舜泉
　　　伯父祖善放隱齋
　　　倉後酒正片昔唐林夫謪官所作十一月巳卯余
　　　　納秋租隔墻芙蓉盛開
　　　自咸平至太康鞍馬間得十小詩
　　　次韻蓋郎中率郭郎中休官(二首)
　　　和張沙河
　　　閏月訪同年李夷伯
　　　乞猫
　　　書扇
　　　次韻郭右曹
　　　次韻元日
　　　和答李子眞
　　　次韻答柳通叟
　　　催公静碾茶
　　　用前韻戯公静
　　　和謝公定(八首)
　　　武陵
　　　過平輿懷李子先
　　　謝曉純送衲韈
　　　避暑李氏園(二首)
　　　戯題大年防禦蘆鴈
　　　平原宴坐(二首)
　　　次韻舎弟題牛氏園(二首)
　　謝送宣城筆
　　王彦祖恵其祖黄州制草書其後
　　寄懷公壽
　　　以金沙酴醾送公壽
　　　同劉景文遊郭氏西園因留宿
　　　張仲謀家堂前酴醾委地
　　　贈陳元輿祠部
　　和陳君儀讀楊太眞外傳(五首)
　卷十二
　律詩
　　　讀曹公傳(并序)
　　　雜詩
　　　同謝公定攜書浴室汶師置飯作此
　　　謝人恵茶
　　　萶到張氏園和壁間舊題
　　　從人求花
　　　懋宗奉議有佳句詠冷庭叟野居
　　　李濠州挽詞(二首)
　　　寄家
　　　衛南
　　　酒
　　　急雪寄王立之問梅花
　　　又寄王立之
　　　歲寒知松栢
　　　效進士作觀成都石經詩
　　　送徐景道尉武寕(二首)
　　　杜似吟院(二首)
　　　奉送劉君昆仲
　　　勸交代張和父酒
　　　楊朴墓
　　　次韻李士雄(二首)
　　　戲和舎弟舩場探春(二首)
　　　戲答李子眞
　　　同景文丈詠蓮
　　　從丘十四借韓文(二首)
　　　次韻題粹老客亭
　　　次韻寅菴(四首)
　　　送楊􁁱鴈門省親(二首)
　　　次韻謝公定王丗弼贈答二絶句
　　　次韻公定丗弼登北都東楼(四首)
　　　李右司以詩送梅花至潞公
　　　次韻張祕校喜雪(三首)
　　　呻吟齋(五首)
　　　送蛤䖽與李明叔
　　　戯贈丗弼
　　　丗弼病方家不善論蛤䖽之功戯答
　　　次韻萱草
　　　次韻雨中晝寢
　　　和師厚郊居
　　　和師厚秋半時復官分司西都
　　　和外舅夙興(三首)
　　　陪謝師厚遊百花洲(十首)
　　　和師厚接花
　　　和師厚栽竹
　　　次韻外舅(三首)
　　　百花洲雜題
　　　竹下把酒
　　　砌臺晚思
　卷十三
　　律詩
　　　　叔父釣亭
　　　　夜發分寕寄杜澗叟
　　　　元豐癸亥經行石潭寺見舊和栖蟾詩甚可笑因
　　　　　别和一章
　　　　題馬當山魯望亭(四首)
　　　　次韻胡彦明同年羇旅京師寄李飛三章
　　　　上蕭家峽
　　　　何蕭二族
　　　　魏夫人壇
　　　　隱梅福處
　　　　蕭子雲宅
　　　　避秦十人
　　　　黄雀
　　　　到官歸志浩然二絶句
　　　　迎客質明放舡自瓦窰歸
　　　　送酒與畢大夫
　　　　次韻奉寄子由
　　　　再次韻奉答子由
　　　　再次韻寄子由
　　　　次韻寄上七兄
　　　　吉老受秋租輙成長句
　　　　再次韻和吉老
　　　　招吉老子範觀梅花
　　　　寄黄從善
　　　　登快閣
　　　　題息軒
　　　　從時中乞蒲團
　　　　答余洪範(二首)
　　　　題安福李令朝華亭
　　　　寄舒申之
　　　　次韻吉老十小詩
　　　　歐陽從道許寄金橘
　　　　黄幾復自海上寄恵金液
　　　　和七兄山蕷湯
　　　　奕棊二首呈任公漸
　　　　次韻幾復答子所贈三物(三首)
　　　静居寺上方南入一徑有釣臺氣象
　　　侯尉之吉水覆按未歸三日泥雨戯成寄之
　　　侯尉家聽琵琶
　　　次韻吉老寄君庸
　　　寄袁州廖獻卿
　　　廖袁州次韻見答并寄黄靖國再生傳次韻以寄
　　　　之
　　　袁州劉司法亦和予摩字詩因次韻寄之
　　　次韻奉答吉老
　　　聞吉老縣丞按田在萬安山中
　　　次韻喜陳吉老還家二絶
　　　再次韻和答吉老(二首)
　　　雙澗寺(二首)
　　　酴醾
　　　奉答李和甫代簡二絶
　　　次韻奉答廖袁州
　　　觀王主簿家酴醾花
　　　社日奉寄君庸
　　　北䆫
　　　洪範以不合俗人題片壁二絶句次韻和之
　　　次韻答杜仲觀二絶
　　　再次韻杜仲觀二絶
　卷十四
　律詩
　　　次韻元翁
　　　奉和孫承議
　　　學元翁作浦口詩
　　　和元翁
　　　次韻知命
　　　次韻吉老知命(二首)
　　　次韻答十九叔父臺源
　　　次韻曾都曹喜雨
　　　和李才甫先輩快閣(五首)
　　　幾道復覔㯽榔
　　　發贑上寄余洪範
　　　同韻和元明兄知命弟
　　　題吉州承天院
　　　題槐安閣
　　　太和奉呈吉老
　　　立春
　　　子範徼廵諸郷捕逐羣盗幾盡輙作長句勞苦行
　　　　李
　　　喜太守畢朝散致政
　　　戯贈南安栁倅
　　　睡起
　　　次韻君庸寓慈雲寺
　　　次韻奉答存道
　　　題神移仁壽㙮
　　題海首座壁
　　題仁上座畫松
　　次韻漢公招七兄
　　送髙士敦赴成都鈐轄(二首)
　　次韻子瞻送穆父(二首)
　　和子瞻内翰題公擇舅中丞山房
　　以潞公所恵揀芽送公擇次舊韻
　　承吏部蘇尚書右選胡侍郎皆和鄙句次韻道
　　　謝
　　奉同公擇作揀芽詠
　　今歲官茶極妙而難爲賞音者戲作兩詩用前
　　　韻
　　公擇用前韻嘲戯雙井
　　又戯爲雙井解嘲
　　奉同六舅尚書詠茶碾煎烹(三首)
　　王立之以小詩送並蔕牡丹戯答
　　題子瞻書詩後
　　戯贈髙述
　　與李公擇道中見兩客布衣班荆而坐對戲奕
　　　秋因作一絶
　　題歸去來圗(二首)
　　題陽関圗(二首)
　　次韻答少章聞鴈聽雞(二首)
　　題王居士所藏王友畫桃杏花(二首)
　　　戯答仇夢得承制(二首)
　　　題李十八知常軒
　　　次韻奉答吉鄰機宜
　　　送曹黔南口號
　　　題劉氏所藏展子䖍感應觀音(二首)
　　　以虎臂杖送李任道(二首)
　　　謝周文之送猫
　　　戯呈田子平
　　　太平州作(二首)
　　　長沙留別
　　　贈花光老
　　　題花光老爲曽公卷作水邊梅
　　清明
山谷外集詩注目録終
山谷外集詩注卷之一
　　　　　　　　　青　神　史　容　撰注
　賦
　　　劉明仲墨竹賦
子劉山山川之英骨毛粹清
　晉元帝紀嵇紹曰琅邪王毛骨非常老杜詩衆中見毛
　骨猶是麒麟兒
用意風塵之表
　晉王戎傳王衍自然是風塵表物
如秋髙月明
　文選謝靈運詩野曠沙岸净天髙秋月明
游戯翰墨龍虵起陸
　隂符經曰天發殺機龍虵起陸
嘗其餘巧
　檀弓云爾以人之母嘗巧
顧作二竹其一枝葉條逹
　莊子至樂篇此之謂條逹而福持戰國䇿張儀說魏王
　云魏地四平諸侯四通條逹輻湊東坡嘗以是語記文
　與可畫云與可之於竹石枯木眞可謂得其理者矣如
　是而生如是而死如是而攣拳瘠蹙如是而條逹遂茂
惠風舉之
　蘭亭序惠風和暢
瘦地筍笴(古我反)
　箭莖也杜詩瘦地飜宜粟
夏篁解衣三河少年
　史記貨殖傳昔唐都河東殷人都河内周人都河南夫
　三河在天下之中若鼎足
禀生勦剛
　退之詩禀生肖勦剛勦輕捷也(鋤交切)
春服楚楚
　語春服旣成詩衣裳楚楚
俠游專塲
　史記有游俠傳選詩京華游俠客東都賦云秦政利觜
　長距終得擅塲注云擅專也鮑明逺雉朝飛云專塲挾
　兩恃強力
王謝子弟生長見聞文献不足猶超人羣
　梁武帝評書云王僧䖍書如揚州王謝家子弟縱復不
　端正皆有一種風氣文献岀語莊子以馭人羣老杜云
　殊俗自人羣
其一折幹偃蹇斫頭不屈
　蜀志張飛傳飛破巴郡生獲太守嚴顔飛呵顔曰大軍
　至何不降而敢拒戦顔曰我州但有断頭將軍无降將
　軍也飛怒令左右牽去斫頭顔色不変曰斫頭便斫頭
　何爲怒耶飛壯而釋之
拔老葉硬強項風雪
　後漢董宣傳宣爲洛陽令時湖陽公主蒼頭白日殺人
　因匿主家吏不能得及主出以奴驂乗宣大言数主罪
　叱奴下車格殺之主訴帝帝召宣使叩頭謝主宣不從
　強使頓之宣兩手據地終不肯俯帝笑因勑強項令出
　賜錢三十萬
廉藺之骨成塵凛凜猶有生氣
　丗說庾道季曰廉頗藺相如之骨雖千載尚凛凜有生
　氣曹蜍李志雖在厭厭如九泉下人鮑明逺云彭韓及
　廉藺疇昔巳成灰
雖汲黯之不斈挫淮南之鋒於千里之外
　汲黯傳上曰人果不可以無斈觀黯之言日益甚矣又
　曰淮南王謀反惮黯曰黯好直諌至說公孫弘等如發
　蒙耳
子劉子陵雲自許
　司馬相如傳飄飄有陵雲氣
按劒者多
　鄒陽傳明月之珠夜光之璧以暗投人於道衆莫不按
　劒相眄者
故以㱕我請觀謂何黄庭坚曰吾子於此可謂能矣猶有
脩篁之歳晚枯枿之發春
　枿(牙葛切)西漢叙傳三枿之起注詩云苞有三枿木斫
　而枿生也亦作蘖孟子云非无萌蘖之生焉
少者骨梗
　梗(當作鯁)陳平傳項王骨鯁之臣杜周傳朝骨骾之臣
　注骾即鯁字
老而日新附之以傾崖礜石
　謝靈運云崖傾光難留丘希範云崖傾嶼難傍唐李白
　云崖傾月難圎
摧之以冰霜斧斤第其曾髙昭穆至于來昆仍雲
　尓雅玄孫之子爲來孫來孫之子爲晜孫晜孫之子爲
　仍孫(仍孫)之子爲雲孫
組練十幅
　左㐮三年帥組甲三百𬒳練三千此借用其字文選謝
　玄暉詩西戡収組練
煙寒雨昏廼爲能尽之盖陽虎有若之似夫子市人識之
　陽虎見孔子丗家有若見仲尼弟子傳
顔回之具体門人不知
　孟子云子夏子游子張皆有聖人之一体冉牛閔子顔
　渊則具体而微
蘇子曰丗之工人或能曲尽其形至於其理非髙人逸才
不能辨
　此語見東坡集中浄因院畫記
意其在斯故藉外論之梓人不以慶賞成虚
　莊子云梓慶削木爲鐻鐻成見者驚猶鬼神魯侯問焉
　對曰臣將爲鐻必齋三日而不敢懷慶賞爵禄齋七日
　忘吾有四肢形体也
痀偻不以萬物易蜩
　莊子云仲尼見痀偻者承蜩猶掇之也仲尼曰子巧乎
　有道邪曰吾處身也若橛株拘雖万物之多而唯蜩之
　知吾不反不仄不以万物易蜩之翼何爲而不得
及其至也禹之喻於水仲尼之妙於韶
　禹行水行其所無事孔子聞韶不知肉味盖得其妙也
盖因物而不用吾私焉若夫燕荆南之無俗氣
　山谷作道臻師墨竹序云往時天章閣待制燕粛始作
　生竹超然免於流俗近丗集䝨校理文同遂能極其変
　態郭若虚圗畫見聞録云燕粛字穆之位龍圗閣直斈
　士以尚書礼部侍郎致仕善畫山水寒林大堂寺有畫
　屏風玉堂刑部景寕坊居第及許洛佛寺皆有畫壁所
　畫近百軸皆取入禁中故丗所傳无幾
庖丁之解牛進技以道者也
　莊子庖丁爲文恵君解牛奏刀騞然莫不中音文恵君
　曰技盖至此乎庖丁釋刀而對曰臣之所好者道也進
　乎技矣
文湖州之得成竹於胷中
坡集文與可畫偃竹記其略云畫竹必先得成竹於胸
中執筆熟視乃見其所欲畫者急起從之振筆直遂以
追其所見如兎起鶻落少縱則逝矣
王㑹稽之用筆如印印泥者也
書訣墨薮載顔魯公記張長史筆法云長史日聞於禇
　河南云用筆當如印印泥錐畫沙𥘉不言出於會稽内
史王逸少也當考
詩云鶴鳴于九皐声聞于天妙万物以成象
　繫辝曰神也者妙万物而爲言也
必其胸中洞然好斈者天不能掣其肘刘子勉旃
家語云宓子賤爲單父宰辝去請近史二人與俱二史
書子賤掣肘書不善則怒之楊惲傳勉旃无多談
　　　放目亭賦
走馬承受丁君作亭於其廨東北吾友宋楙宗以爲尽表
裏江山之勝名其亭曰放目而黔江居士爲之賦
　山谷以紹聖二年安置黔州歴三歲以黔江自号丁君
　廨當在䕫州按前集附載知命詩有行次巫山宋楙宗
　送折花厨醖詩云喚得巫山強項令揷花傾酒對陽䑓
　又有宋楙宗寄䕫州五十詩三首盖楙宗時宰巫山爲
　丁君求作此賦楙宗名肇
放心者逐指而䘮背
　孟子放心而不知求又云养其一指而失其肩背
放口者招尤而速累
　退之感二鳥賦祗以招尤而速累
自作訿訿
　詩翕翕訿訿注毀也
自増憒憒
莊子彼又悪能憒憒然丗說王丞相末年不復省事自
嘆曰人言我憒憒後人當思此憒憒
登髙臨逺唯放目可以无悔防心以守國之械
　墨子曰公輸般爲雲梯之械以攻宋墨子解帶爲城以
牒爲械公輸般之攻械尽墨子之守固有餘
防口以挈瓶之智
左傳雖有挈瓶之智守不假器山谷與一僧簡云持心
如城守口如瓶必有相應者
以此放目焉墨丈尋常而見万里之外
　國語其察色也不過墨丈尋常之間注五尺爲墨倍墨
　爲丈八尺爲㝷倍㝷爲常後漢竇融傳天子明見万里
　之外
　　古詩
　　　溪上吟(并序)
　　　　山谷生於慶暦五年乙酉至嘉祐六年辛丑年
　　　　十七
春山鳥啼新雨天霽汀草怒長竹篠交隂黄子觀漁於塘
下㝷春于小桃源從以溪童稚子畦丁三四輩茶鼎酒瓢
渊明詩編雖不命戒未甞不取諸左右臨滄波拂白石詠
渊明詩数篇清風爲我吹衣好鳥爲我勸飲當其漻然无
所拘係而依依規矩凖䋲之間自有佳処乃知白蓮社中
人不逹渊明詩意者多矣過酒肆則飲亦无量也然未始
甚醉盖其所遇與畢卓刘伶輩同而自謂所得與二子異
人亦殊未能知之也酒酣得紙書之爲溪上吟
短生无長期
靈運豫章行短生旅長丗恒斍白日欹天台賦嗟人生
之短期孰長年之能執
聊暇日婆娑
王粲登楼賦聊假日以消憂李善本作暇注云暇或作
假離騷經聊假日以偷楽𥙷注云顔師古曰日中心愁
悶假延目月苟爲娛楽耳今俗猶言借時度日言暇者
非國風宛丘云婆娑其下
出門望髙丘拱木漫春蘿
　左秦繆謂蹇叔尓墓之木拱矣
試爲省鬼録
　魏文帝與呉質書云觀其姓名巳爲鬼録
不飲死者多安能如南山千歲保不磨
送窮文吾立子名百丗不磨
在丗崇名節飄如赴燭蛾
漢婁護傳論議常依名節選詩努力崇名徳南史傳亮
傳直宿禁中睹夜蛾赴燭作感物賦以寄意
及汝知悔時万事蓬一窠
　太白詩昔日万乗墳今成一科蓬又蓬科馬鬛今巳平
青青陵陂麥妍暖亦巳花
　莊子儒以詩礼發冢小儒曰詩固有之青青之麥生於
　陵陂
長煙淡平川
　孟浩然詩㣲雲淡河漢
輕風不爲波无人按律吕好鳥自和歌杖藜山中㱕
　莊子原憲杖黎而出
牛羊在坡陀本自无廊庿
　王羲之傳報殷浩書曰吾素无廊庿
政尓楽澗阿
渊明詩御冬足大布麁絺以應陽政尓不能得哀哉亦
　可傷洪駒父詩話称山谷云渊明詩云政頼古人書政
　尓不能得政冝委運去皆當時語而或者改作上頼古
人書止尓不能得甚失句法詩考槃在澗考槃在阿
念昔揚子雲刻意師孟軻狂夫移九鼎深巷考四科亦有
好事人時能載酒過无疑㪯尓酒定知我爲何
　揚雄字子雲其賛云雄三丗不徙官及王莽篡位談說
　之士用符命称功徳獲封爵者甚衆雄復不侯人希至
其門時有好事者載酒肴從㳺斈四科謂徳行言語政
事文斈而四科字見論語正義退之詩遇(酒/即)酩酊君知
我爲誰莊子云刻意尚行離丗異俗
　　　清江引(時年十七)
江鴎揺蕩荻花秋
　老杜詩揺蕩菊花期楽天詩楓葉荻花秋索索
八十漁翁百不憂
　杜詩吾知徐公百不憂
清曉采蓮來盪槳
　楽府有采蓮曲老杜詩不有小舟能盪槳百壷那送酒
　如泉
夕陽収䋄更横舟羣児斈漁亦不悪
　晉謝道藴傳王郎逸少子不悪
老妻白頭從此楽全家醉着蓬底眠
　唐韓渥詩漁翁醉着无人喚過午醒來雪滿舡南唐近
　事史虚白詩風雨掲却屋渾家醉不知
舟在寒沙夜潮落
　　　還家呈伯氏(元注云葉縣作)
　　　　山谷年二十三治平四年丁未登進士第授汝
　州葉縣尉明年改元熈寕
去日櫻桃𥘉破花㱕來着子如紅豆四時驅迫少須臾兩
鬢飄零成老醜
　老杜云親故傷老醜
永懷往在江南日原上急難風雨後私田苦薄王稅多諸
弟號寒諸妺痩
　退之云冬暖而児號寒
扶將白髮渡江來
　漢孝景王皇后傳云女逃匿扶將出拜楽府木蘭歌爺
　嬢聞女來出郭相扶將
吾二人如左右手
　韓信傳如失左右手晉邵續傳續諫成都王討長沙王
　云兄弟如左右手
苟從禄仕我邅田
　屈原九歌云邅吾兮洞庭注邅轉也陟連切惜誦云欲
　儃佪以干傺兮注儃知然切
且慰家貧兄孝友強趍手板汝陽城
　晉輿服志古者貴賤皆執笏主書君上之教令後惟八
　座執笏其餘卿士但執手板示非記事官也退之贈張
　籍詩上馬揷手板和盧郎中詩行抽手板付丞相祭文
云朱衣象板盖唐人以笏爲板𥘉无分別也
更責愆期𬒳訶詬
詩匪我愆期
法官毒螫草自揺
　西都賦蕩亡秦之毒螫螫舒亦切
丞相霜威人避走
　丞相謂冨文忠公也按實録熈寕元年二月判河陽冨
　弼判汝州明年二月冨公復拜相山谷之官當是熈寕
　元年戊申盖外集有詩其序云巳酉二月按闘死者於
　舞陽壁間得往歲書拂塵落筆之時觀者左右去歳即
　戊申也
賤貧孤逺盖如此此事端於我何有一嚢粟麥七千錢
東方朔傳侏儒長三尺余奉一嚢粟錢二百四十臣朔
　長九尺余亦奉一囊粟錢二百四十
五人兄弟二十口官如元亮且折腰
　晉書云陶潜字元亮宋書云陶潜字渊明或云渊明字
　元亮南史云陶潜字渊明或云字深明名元亮昭明大
　子作傳云陶渊明字元亮或云潜字渊明諸書皆云爲
　彭澤令郡遣督郵至縣吏白應束帶見之潜嘆曰吾不
　能爲五斗米折腰事郷里小人解印去縣
心似次山羞曲肘
　元結次山集有悪曲一篇古人有悪曲者不曲臂以取
　物不曲膝以便坐
北䆫書冊乆不開筐篋黄塵生鏁鈕
　賈誼䟽云俗吏之所務在於刀筆筐篋而不知大体師
　古筐篋所以盛書
何當略得共討論
論語丗叔討論之
况乃雍容把盃酒意氣敷腴貴壯年
鮑昭行路難云意氣敷腴在盛時老杜兩公壯藻思得
　我色敷腴
不早計之且衰朽安得短舡万里隨江風养魚去作陶朱
公斑衣奉親伯與儂
　陶朱公养魚法見齊民要術其略云以六畒地爲池池
中有九洲六谷求鯉魚納池中列女傳老萊子养二親
　行年七十着五色采衣爲小児啼大業拾遺記帝嘲羅
　娘云幸好留儂伴成夢不留儂住意如何帝自逹廣陵
　多效呉語故称儂云
四方上下相依從
　退之詩四方上下逐東野雖有離別无由逄
用舎由人不由己
　語爲仁由己而由人乎哉
乃是伏轅駒犢耳
　田蚡傳今日廷論局趣効轅下駒
　　　流民嘆
　　　　按實録熈寕二年正月判汝州冨弼言唐鄧㐮
　　　　汝地廣不耕河北流民至者日衆若尽給以閑
　　　　田使獲生养實兩得其便云云此詩言河北灾
　　　　傷流民至襄葉間可見在葉縣作
朔方頻年无好雨
　杜好雨知時節
五種不入虛春秋
　漢伍𬒳傳秦時徐福入海多齎五種而行注五谷之種
　也月令首種不入
迩來后土中夜震有似巨鰲復戴三山逰
　列子五山之根不得暫峙帝使巨鰲十五㪯首而戴之
　二山流於北極
傾墙摧棟壓老弱冤声未定随洪流地文劃劙水觱沸
　退之祭神文劃劙隂雲卷日月也劙力支切詩觱沸檻
　泉沸音弗
十戸八九生魚頭
　南史康絢傳淮水暴漲堰壞奔流于海殺数万人恠物
　随流而下或人頭魚身或龍形馬首退之月蝕詩堯呼
　大水浸十日不惜万國赤(子/生)魚頭盖効玉川子詩天髙
　日走沃不及但見万國赤子　生魚頭也
稍聞澶渊渡河日数万河北不知虚幾州纍纍襁負㐮葉
間問舎无所耕无牛
　三國志刘備謂許汜云君求田問舎言无可采此借使
　其字
𥘉來猶自得曠土嗟尓後至將何怙
　退之桃源詩𥘉來猶自念郷邑歳乆此地還成家詩无
　父何怙
刺史守令真分憂
　老杜同元使君春陵詩序曰當天子分憂之地
明詔哀痛如父母
　前漢西域傳武帝末年遂弃輪䑓之地而下哀痛之詔
廟堂已用伊周徒
　謂冨公巳拜相也
何時眼前見安堵
　杜詩何時眼前突兀見此屋田單傳即墨即降願無虜
　掠吾族家妻子令安堵漢髙祖紀吏民皆安堵如故
踈逺之謀未易陳市上三言或成虎
　韓非子云魏使龐葱與太子質於邯郸謂魏王曰今一
　人言市有虎王信之乎曰否兩人言王信之乎王曰寡
　人疑之矣三人言王信之乎王曰寡人信之矣葱曰市
　亦無虎明矣然三人言而成虎今邯郸去大梁也逺於
　市而議臣者過於三人願王察之
禍災流行固無時堯湯水旱人不知
　左傳天灾流行國家代有漢食貨志堯有九年之水湯
　有七年之旱
桓侯之疾𥘉無證扁鵲入秦始治病
　史記扁鵲傳鵲過齊謂桓侯曰君有疾在腠理不治將
深桓侯曰寡人無疾後五日復見曰疾在血脉桓侯不
　應後五日復見望見桓侯而走
投膠盈匊俟河淸
　抱朴子云寸膠不能理黄河之濁左傳曰周詩有之俟
河之清人壽幾何
一簞豈能續民命
　南史劉懷珍族弟善明靑州饑善明有積粟開倉以賑
郷里多獲全濟百姓呼其家田爲續命田
雖然猶願及此春略講周公十二政
　周禮地官司徒以荒政十有二聚萬民云云詩意謂扁
　鵲巳去而始治病固無及矣以一簞食一瓢飲而欲救
　民死言賑濟無益也雖如此而及今春講荒政猶庻幾
風生羣口方出竒
　史記白起賛料敵合変出竒無窮
老生常談幸聽之
　三國志𬋩輅傳鄧颺曰此老生常談
　　　次韻荅張沙河(知邢州沙河縣)
　　　　此以下皆北京教授時作此詩云古人已悲銅
　　　　雀上銅雀䑓在相州相魏鄰境也葉縣詩多刪
　　　　去僅存兩首及律詩数篇餘見内集十四卷盖
　　　　刪去也
張侯堂堂身八尺老大無機如漢隂
　莊子曰子貢過漢隂見一丈人方將爲圃畦鑿隧而入
　井抱甕而出灌子貢曰有械於此鑿木爲機後重前輕
　挈水若抽其名爲槹夫子不欲乎爲圃者曰吾聞有機
　械者必有機事有機事者必有機心吾非不知羞而不
　爲也
猛摩虎牙取吞噬
　法言云茅焦雖辯摩虎牙矣此語必有謂
自嘆日月不照臨
　詩日居月諸照臨下土
策名日已汙軒冕
　左傳策名委質莊子繕性篇非軒冕之謂也
逃去未必焚山林
　琴操曰介子推作龍蛇之歌而隠文公求之不肯出乃
　燔木子推抱木而死魏志太祖聞阮瑀名辟之不應逃
　入山中太祖使人焚山得之
我評君才甚髙妙孤竹截管空桑琴
　漢律暦志黄帝使伶倫自太夏之西昆侖之隂取竹之
　解谷生其竅厚均者断兩莭間而吹之以爲黄鍾之宮
周禮曰孤竹之管雲和之琴瑟雲門之舞又曰孫竹之
　管空桑之琴瑟咸池之舞
四十未曽成老翁
　文選魏文帝與呉質書曰已成老翁但未白頭耳老杜
　丈夫盖棺事如定君今幸未成老翁
紫髯垂頥鬱森森
献帝春秋曰張遼問呉降人向有紫髯將軍是誰降人
荅曰是孫會稽
眉宇之間見風雅
文選枚叔七發云陽氣見於眉宇之間侵淫而上杜詩
眉宇真天人
藍田煙霧生球琳
李商隠詩藍田日暖玉生煙司空圗集云詩家之景如
藍田日暖良玉生煙禹貢云厥貢惟球琳琅玕
胷中碨磊政須酒
　丗說阮籍胸中礨隗故須澆之
東海可攬北斗斟
詩維北有斗不可以挹酒漿楚詞九歌云援北斗兮酌
桂漿
古人巳悲銅雀上不聞向時清吹音
文選弔魏武帝文曰吾婕好妓人着銅雀䑓月朝十五
　日輙向帳作妓文選謝玄暉銅雀䑓詩云欎欎西陵樹
　詎聞歌吹聲鮑明逺集行路難云不見栢梁銅雀上寕
聞古時清吹音
百年毀譽付誰定取醉自可結舌瘖
　杜詩乘舟取醉非難事退之詩三盃取醉不復論晉叚
　灼傳云智直之不用皆杜口結舌
使公繫腰印如斗
晉周顗傳顧左右曰今年殺諸賊奴取金印如斗大(繫/肘)
駟馬髙盖驅駸駸
漢于定囯傳少髙大閭門令容駟馬髙盖車詩載驟(駸/駸)
親朋改觀婢僕敬成都男子寕異今
　孟郊詩云親賔改舊觀僮僕生新敬漢䔥望之傳䔥育
　杜陵男子何詣曹也
又言屋底甚懸罄
　屋底見上左傳室如垂罄
兒婚女嫁取千金
　後漢向長傳男女娶嫁
古來聖賢多不飽誰能獨無父母心
　白樂天詩遂令天下父母心不重生男重生女
衆鶵墯地各有命強爲百草憂春霖
　佛書云朝生王子一日墮地便勝凡人傳玄楽府云男
　兒當門戸墯地自生神前集書贈俞清老其略云男女
　婚嫁渠儂墮地自有衣食分斉今蹙眉終日者正爲百
　草憂春雨耳
艾封人子暗目睫與王同床悔沾襟
　莊子曰麗之姫艾封人之子也晉國之始得之也涕泣
　沾襟及其至於王所與王同床食蒭豢而後悔其泣也
　史記齊使者至越日幸也越之不亡也吾不責其智之
　如目見毫毛而不見其睫也
隴鳥入籠左右啄
　文選鷦鷯賦鸚鵡恵而入籠鸚鵡賦命虞人於隴抵南
　方異物志廣管雷羅等州多鸚鵡但稍小不及隴山者
終日思歸碧山岑
　韓詩遥岑出寸碧
一生能幾開口笑
　莊子盗跖篇其中開口而笑者一月之中不過四五日
何忍更遣百慮侵
　昜云一致而百慮
忽投雄篇冩逸興仰占乾文動奎參
孝經援神契云奎主文章詳見第四卷答莘老詩注參
　與奎皆西万七宿故云
自陳使酒甞罵坐
　漢書季布使酒難近灌夫罵坐不敬
惜予不與朋合簪君材蜀錦三千丈要在刀尺成衣衾
　文選郭㤗機詩衣工秉刀尺棄我忽若遺
南朝例有風流癖楚地俗多詞賦淫
　用晉書杜預左傳癖皇甫謐書淫之義言耽惑也
屈原離騷豈不好只今漂骨滄江潯
　屈原作懷沙之賦於是懷石自投汨羅以死見(史/記)本傳
正令夷甫開三窟
　晉王衍傳衍字夷甫雖居宰輔而爲自全之計乃以弟
　澄爲荆州族弟敦爲青州謂曰卿二人在外而吾留此
　足爲三窟矣
獵以我道皆成禽
　楊子云獵德而得德前集有詩云安得八紘罝以道獵
　衆智文選張平子思玄賦績典藉以爲罟兮驅儒墨以
　爲禽取此意也
温恭忠厚神所勞於魚得計豈厭深
　莊子云於蟻弃智於魚得計又云魚鱉不厭深
丈夫身在要勉力
　退之詩身在則有餘
豈有吾子終陸沉
　莊子云方且與丗違而不屑與之俱是陸沉者也
鄙人相士盖多矣
　漢髙紀臣少好相人相人多矣無如季相
勿作蔡澤笑噤吟
楊雄解嘲云蔡澤雖噤吟而笑唐㪯噤音巨錦反吟魚
　錦反史記蔡澤傳澤從唐舉相曰吾聞先生相李兊曰
　百日之内當持國秉政有之乎唐舉熟視而笑曰先生
　曷鼻巨肩魋顔蹙齃膝攣吾聞聖人不相殆先生乎
　　　次韻時進叔二十六韻
時子河上園竹間開棟宇
　繫辭云上棟下宇
大兒勝衣冠小兒豐頰輔
　後漢禰衡傳大兒孔文舉小兒楊德祖史記三王丗家
　皇子頼天能勝衣趍拜檀弓云如不勝衣万石君傳云
　子孫勝冠者韓文始任戴冠易咸其輔頰舌左傳糓也
　豐下必有後於魯國
嫁女與朱公伏臘可稱舉
　謂稱觴舉酒也漢楊惲傳歳時伏臘烹羊炮羔斗酒(自/勞)
髮踈雖蒼浪
　張鷟僉載𥙷遺云王熊爲洛陽令判婦人阿孟狀云阿
　孟身年八十鬢髮早巳滄浪
齒嚼未齟齬
楚詞云吾固知其齟齬而難入
雞棲牛羊下
　見國風詩
各自有室處四墙規摹小易守若滕莒舎前花木深
唐常建詩竹徑通幽處禆房花木深
春物麗觀覩舎後曲池蛙
楚詞坐堂伏檻臨曲池
齋堂風月苦
　盧仝詩使君池亭風月苦
此豈不足歟
　退之詩擺頭笑且言我豈不足欤
歎歳不我與(見論語)客宦孤雲耳未知秦呉楚向來千駟
公果愧一丘土
　千駟見論語選詩昔爲萬乘君今爲丘山土
寕當損軒昂
退之聽琴詩劃然変軒昻
聊欲效俯傴
　左傳正考父三命兹益共故其鼎銘曰一命而偻再命
　而傴三命而俯
時子听然笑
　子虚賦亡是公听然而笑
吾巳悟倉䑕
　史記李斯傳斯年少時爲郡小吏見吏舎厠中䑕食不
　㓗近人大数驚恐之斯入倉觀倉中䑕食積粟居大廡
　之下不見人犬之憂斯嘆曰人之賢不肖如䑕矣在所
自處耳乃從荀卿斈帝王之術
少猶守章句晚實爱農圃
農圃見論語
鵲巢最知風蟻穴識隂雨
漢翼奉傳巢居知風穴處知雨文選張茂先詩巢居知
風寒穴處識隂雨
丗網事諳委
　文選詩丗網嬰我身退之與桞中丞書與賊不相諳委
醉郷俗淳古
　唐王績醉郷記末云醉郷之俗豈古華胥之囯乎何其
　淳寂也
坐忘两家說肉堅與腸腐
　晋孔羣傳羣嗜酒王導戒之曰卿不見酒家覆瓿布日
　月乆糜爛耶答曰公不見肉糟淹更堪乆耶
酒至即使傾
　杜詩毎過得酒傾
客來敢辝窭
　曲礼客歠醢主人辝以窭
時邀五桞陶
陶潜有五桞先生傳
共過三徑詡
漢書鮑宣傳後載自成帝至王莽時清名之士十二人
蔣詡元卿爲兖州刺史以廉直爲名王莽居攝以病免
官歸郷里卧不出户渊明有聖賢集録云求仲羊仲皆
挫廉逃名蔣元卿之去兖州還杜陵荆棘塞門舎中有
　三逕惟二人從之游時人謂之二仲見嵇康髙士傳
徃在少年場
漢尹賞傳賞守長安令雜㪯輕薄少年悪子殺数百人
瘞寺門桓東長安中歌之曰安所求子死桓東少年場
生時諒不謹枯骨後何葬
豪氣壓頴汝
晋周顗傳汝頴固多竒士祖納傳汝頴之士利如錐
借令今尚爾眞復難共語
晋石勒傳勒笑曰胡人正自難與言
稍知憐麴蘖
退之詩髙士例湏憐麹蘖丈夫終莫生畦畛字本出書
說命云云
漸解等灉濋
元注云水自河出爲灉自濟出爲濋〇見爾雅釋水
朋友半山阿光隂共行旅人故義當親衣故義當𥙷
古艶歌曰焭焭白兎東走西顧衣不如新人不如故
飛鳬至令尹
後漢王喬傳爲葉令有神術毎月朔望常自縣詣䑓朝
顕宗恠其來数而不見車騎宻令伺之言其臨至輒有
双鳬從東南來於是候鳬至舉羅張之但得一隻舄乃
詔尚方侯視則四年中所賜官属履也
期我向君所君爲拂眠床
南史魚弘傳有眠床一張皆是蹙栢
淹留莫城阻
唐歐陽詹𥘉發太原途中寄太原所思云高城巳不見
况復城中人
　　二月丁卯喜雨呉体爲北門留守文潞公作
　　　按實録熈寕七年判河陽文彦博判大名府
乘輿齋祭甘泉宮
甘泉本秦離宮漢武帝増廣之自武帝至西漢末皆上
甘泉祠祭
遣使駿奔河岳中
書武成云丁未祀于周庿邦甸侯衛駿奔走執边豆
誰與至尊分旰食
　仲舒傳制曰朕承至尊休德左傳伍奢曰楚君(大/夫)其旰
食乎
北門卧鎮司徒公
　唐裴度傳度節度河東帝諭意曰爲朕卧護北門可也
微風不動天如醉
　庾信哀江南賦云天何爲而此醉元注云時聞太母閔
　雨勤甚故有微風不動之句盖言憂勤如此而天不聞
　有若醉焉
潤物無聲春有功
　老杜詩云潤物細無聲
三十餘年霖雨手
　見書說命
淹留河外作時豐
　　　古風次韻答𥘉和甫
飢思河鯉與河魴
　並見毛詩
渴思蔗漿玉盌凉
　楚詞招䰟云胹鼈炮羔有柘漿
冬願純綿對隂雪
　王褒頌云荷㫋𬒳毳者難與道純綿之䴡宻
夏願縐絺度盛陽
　囯風蒙彼縐絺
萬端作計身愁苦
　王莽傳所以誑事大后下至旁測方故萬端
一事不諧鬢蒼浪
　後漢宋弘傳帝顧謂主曰事不諧矣蒼浪見上
調笑天街吟海燕
　文選詩調笑輒酬荅嘲謔無慙沮晋天文志昴畢之
　間謂之天街梁呉筠燕詩一燕海上來一燕髙堂息
藜羮脫粟非公狂
　王褒頌云羮藜􁀼糗者不足與論大牢之滋味脫粟
見孫洪傳
君吟春風花草香
　杜詩春風花草香
我爱春夜璧月凉
陳書后妃傳其曲云璧月夜夜滿
美人美人隔湘水
　杜詩美人胡爲隔秋水
其雨其雨怨朝陽
阮藉其雨怨朝陽
蘭荃盈懷報瓊玖
左聲伯夢渉河或與巳瓊玖食之泣而爲瓊瑰盈其
懷歌曰済洹之水贈我以瓊瑰歸乎歸乎瓊瑰盈吾懷
乎又見毛詩
冠纓自㓗非滄浪
　見孟子及楚詞
道人四十心如水
　孟子我四十不動心漢鄭崇傳臣門如市臣心如水
那得夢爲蝴蝶狂
莊子齊物篇莊周夢爲胡蝶栩栩然胡蝶也自喻適志
　與不知周也俄而覺則蘧蘧然周也不知周之夢爲胡
　蝶與胡蝶之夢爲周與
　　　次韻荅和甫盧泉三首(并序)
　　　　𥘉虞丗字和甫善醫有必用方行於丗盧其所
　　　　居也時在河北
和甫作盧泉之水不求於古楽府而規摹暗合余爲和成
三疊自余官河外罕得逆耳之言於朋交和甫爱我也居
有薬言吾不欲其思盧泉也故作其一父母之邦有如仲
尼桞下恵而懷安之以吾之楽双井知和甫之不忘盧泉
也故作其二坐進此道者於物无擇清漳之波濁河之流
盧泉之水求其異味而不得也親楽之身安之斯可矣故
作其三夫三言者雖不同唯知言者領其不異也
𥘉侯不能六尺長
史記晏氏傳云其御之妻謂其爲之晏子長不滿六尺
身相齊囯顕名諸侯
少日結交皆老蒼
杜詩脫略小時輩結交皆老蒼
勢利不可更炎凉
漢張耳陳餘賛勢利之交古人羞之老杜詩且復過炎
　凉大白詩榮枯異炎凉
解纓從我濯滄浪
　解纓見上
與君論心松栢香
　取後凋之義
何爲獨憶盧泉之上多緑楊盧泉如練照秋陽
　謝玄暉詩澄江净如練
泉上之人猶謗傷
　退之詩不知羣児愚那用故謗傷
此邦雖陋有佳士勿厭風沙吹茫茫願君不負上池水
史記扁鵲傳長桑君呼扁鵲與語曰我有禁方年老欲
傳與公乃出其懷中薬子扁鵲曰飲是以上池之水三
　十日當知物矣其後扁鵲過虢虢太子死扁鵲能生之
故天下盡以扁鵲爲能生死人扁鵲曰越人非能生死
人也此自當生者越人能使之起耳
囊中探丸起人死
漢尹賞傳長安閭里少年相與探丸爲弹得赤丸者斫
武吏得黒者斫文吏借此以言丸薬詩意謂薬石(之/言)也
盧泉之木百尺長下䕃泉色如木蒼蘋風荷雨洒面凉倒
影揺蕩天滄浪
杜詩影動倒景揺瀟湘
網登錦鱗蒲荇香
杜詩渚蒲牙白水荇青
何以貫之桞與楊
　石皷文其魚維何維鱮維鯉何以貫之維楊與桞
古來希價入咸陽
　史記吕不韋傳不韋著呂氏春秋布咸陽市門懸
　千金其上有能増損一字者子千金
貪功害能相中傷
　文選李陵答蘇武書妨功害能之臣盡爲萬戸侯
　白楽天詩自賢誇智慧相紏闘功能
君今巳出紛争外但思煙波春淼茫奉親安楽(一/杯)水
　李白詩萬言不直一杯水此摘其字
盧泉之濵可忘死
　說苑楚昭王欲之荆䑓司馬子棊諌曰荆䑓之遊
　左洞庭右彭蠡其楽使人遺老而忘死
舎後鍾𣑽爐煙長
　杜詩𣑽放時出寺鍾殘仍殷床
舎前簾影竹蒼蒼事親煗席扇枕凉
　東觀漢記曰黄香躬勤苦盡心供飬冬無𬒳袴而
　親極滋味暑即扇枕寒即以身温席陶渊明黄香
　賛其序云九歳失母思慕骨立事父竭力以致飬
　暑則扇床枕寒即以身温席本傳不載
中有一士鬢蒼浪(見上)同心之言蘭麝香
　繫辝同心之言其臭如蘭
與游者誰似姓楊朝發枉渚夕辰陽
屈原九章云朝發枉渚兮夕宿辰陽
懷瑾握瑜祗自傷
　九章又云懷瑾握瑜兮窮不知所示
東有濁河西清漳
漢髙祖紀田肯曰夫齊西有濁河之限
胡爲搔頭盧泉思茫茫
　李固傳搔頭弄姿注引西漢雜記武帝過李夫人
就取玉簮搔頭
清明在躬不在水
礼清明在躬志氣如神
此曹狡獪可心死
　神仙傳王逺謂麻姑曰吾老矣不復作此狡獪変
　化也列子云心死形廢
　　　招子髙二十二韻兼簡常甫丗弼
我行向厭次
　厭次棣州所治縣也
夏扇日在揺甘瓜未除壟髙桞尚鳴蜩
　詩小弁菀彼桞斯鳴蜩嘒嘒
駕言聊攝歸
　詩駕言出游聊攝博州所治聊城縣也即左傳所
　謂聊攝以東
飛霜曉封條
　文選雜擬詩嘉樹生朝陽凝霜封其條
負薪泣裘褐公子御狐貂
　王孫子曰昔衞君重裘累䄄而坐見路有負薪而哭
者問其故對曰雪下衣薄是以哭也見藝文類聚王
　褒頌云襲狐裘之煗者不憂至寒之悽惨法言云舉
　丗寒貂狐不亦燠乎
歳月坐晼晚
　選詩思君令人老歳月忽已晚宋玉九卞曰日晼晚
　其將入兮
鬢顔颯然凋道德千古事斯文非一朝
　杜詩文章千古事得失寸心知
徃者我不及
　離騷云徃者不可及兮來者猶可待
後生多見超
退之詩只見有不如不見有所超
吾黨二三子士林聳孤標小謝抱周易忘言獨參寥
莊子玄冥聞之參寥參寥聞之疑始
崔郎楚左史
楚左史倚相
二典考舜堯王生風雅斈談辯秋江潮
　釋氏所謂海潮音也
洒筆驚有(司/小)敵謂可驕
　光武紀諸部喜曰刘將軍平生見小敵怯今見大敵
勇可怪也
安知樗蒱局臨開敗三梟
李翶有五木經云樗蒱五木玄白判又云王采四甿
采六白二玄三曰梟又曰馬出𥘉開疊行非王采(不/出)閞
二生数歩隔屡赴茗埦邀
陸羽茶經四之器曰盌越州上明州次婺州次岳州次
小謝殊未來
選詩日暮碧雲合佳人殊未來
我斍百里遥問之憂菽水(見孟子)心慮極無聊
賈誼傳一二指慉心慮無聊
父憐母不訶日以濁酒澆
　酒澆見上
此道如鼎實念子羮未調
　文選潘安仁詩王生和鼎實書曰若作和羮爾惟塩梅
古來有親飬回也楽一瓢不田鶉生宎在物乃爲妖
莊子曰吾未嘗爲牧而羊生於奥未嘗好田而鶉(生/於)宎
吾言有師承
後漢儒林傳序師資所承
可信如斗杓
斗杓招遥星也
詩以解子憂亦以當子招
此詩言三子者㪯進士不中選謝治易崔習書王習詩
不爲不至而譬之於博有勝負也小謝懟而不出自言
無以奉菽水之歡故爲言顔子事親一簞食一瓢飲不
改其楽以解其憂也王純亮字丗弼山谷妺婿山谷至
自厭次盖以檄考試進士也外集刪去詩中有一詩其
叙云次韻荅常甫丗弼二君不利秋官鬱欝不平故予
詩多及君子處得失事與此篇同時
　　　林爲之送筆戯贈
閻生作三副規畫宣城葛
　三副栗尾棗核散卓皆筆名東坡云宣城諸葛氏筆擅
　天下其間不甚佳者終有家法如北苑茶内庫酒教坊
楽雖弊精神欲強斈之而草野氣終不可脫
外貌雖銑澤毫心或麄糲
　尓雅絶澤謂之銑注云美金光澤也蜀志張裔傳張府
君如瓠壷外雖澤而内實麄杜詩百年麄糲腐儒餐
功將希栗尾拙乃成棗核李慶縳散卓
　東坡云散卓筆惟諸葛能之他人斈者皆得其形似而
　无其法反不如常筆
含墨能不洩
退之毛頴傳頴爲人強記無不愛重又善隨人意後雖
見廢弃終黙不洩
病在惜白毫徃徃半巧拙小字亦周旋大字難曲折時時
一毛乱乃似逆梳髮張鼎徒有表
明皇雜録上欲相蘇頲夜艾召直宿舎人䔥嵩草詔旣
成其詞曰囯之瓌寳上曰頲瓌之子不欲斥其父名當
爲刋削乆之復進唯改曰囯之珍寳上擲其草曰虚有
其表耳此借喻也
徐偃元無骨
後漢東夷傳注云徐君宮人娠而生卵弃之有犬名鵠
蒼衘卵以歸遂生小児生而偃因以名尸子曰偃生而
　有筋無骨故曰偃東坡云魯直出衆工筆使僕歴試筆
　鋒如着塩曲蟮詰曲𥿄上魯直云此徐偃筆也有筋無
骨可謂名不虚得如東坡之言則徐偃有筋無骨非獨
　山谷借喻亦當時固有此語耶
模畫記姓名
　項籍傳書足記姓名而已
亦可應倉卒爲之街南居時通鈴下謁
　晋羊祐傳鈴閣之下侍衛不過数人楊方傳𥘉爲郡鈴
　下威儀
晴軒坐風凉怪我把枯筆開囊撲蠧魚遣奴送一束洗硯
磨松煤揮􁤤至日没蚤年斈屠龍
　莊子朱泙漫斈屠龍於支離益弹千金之家技成無所
　用其巧
適用固踈闊
自言所斈不同流俗若屠龍之技無所用之如退之書
　云凢所辛苦而僅有之者皆符於空言而不適於實用
故斈成而道益窮年老而身愈困也
廣文困虀塩
唐増囯子斈置廣文舘以鄭䖍爲博士山谷時爲大名
府囯子監教授故以自况退之送窮文云太斈四年朝
虀暮塩
烹茶對秋月略無人問字况有客投轄
楊雄傳刘棻常從雄斈作竒字陳遵傳遵嗜酒毎大飲
賔客滿堂輙閞門取客車(轄/投)井中雖有急不得去
文章寄呻吟講授費頰舌閑無用心處雌黄到筆墨
　晋王衍傳丗號口中雌黄
時不與人遊
　即歳不我與意也(巳見上)
孔子尚爱日
　楊子法言或曰孔子之道不可小欤曰小則敗聖如
　何曰若是則何爲去乎曰爱日曰爱日而去何也曰
　由羣婢之故也
作詩當鳴鼔聊自攻短闕
　用論語鳴鼔而攻之自攻其短也退之詩還家雖闕
　短指日親晨飡此摘其字
　　　　再和答爲之
君莫嘲廣文沍寒𬒳絺葛
　左傳其藏冰也深山窮谷固隂沍寒北史袁充傳年
　十餘歳父黨至門時冬𥘉充尚求葛衫客戯曰絺兮
葛兮凄兮以風充應聲曰唯絺唯綌服之无斁杜詩
　焉知南鄰客九月猶絺綌
君勿嘲廣文窮年飯粢糲
　列子云食則粢糲居則蓬室
常恐爼豆子與丗充肴核
　莊子云老𥅆之役有庚桑楚者居畏壘之山三年而
　畏壘大壌畏壘之民相與言曰胡不尸而祝之社而
稷之庚桑子聞之曰畏壘之細民而竊竊然欲爼豆
子於賢人之間小雅边豆有楚殽核惟旅
凡木不願材
退之祭子厚文凡木之生不願爲材
大折小枝洩檪依曲轅社聊用神其拙
莊子曰匠石之齊至于曲轅見檪社樹其大蔽牛觀
　者如市匠石頋曰散木也無所可用故能若是之壽
　匠石歸櫟社見夢曰汝將烏乎比予哉若將比予於
　文木耶夫柤黎橘柚果蓏之属實熟則剥則辱大枝
折小枝洩
吾家本江南一丘藏曲折
杜詩一丘藏曲折緩歩有躋攀
瀕溪䕃蒼筤
　係辝震爲蒼筤竹
䔥􁤤可散髮
　文選嵇叔夜詩散髮岩岫
旣無使鬼錢
　晋魯褒錢神論云錢無耳可使鬼
又無封侯骨
漢翟方進傳從蔡父相蔡父大竒其形皃謂曰小史
有封侯骨當以經術進
薄禄庇閑曹且免受逼卒爲此懶出門徒弊懷中謁
漢髙祖紀乃紿爲謁曰賀錢萬師古曰爲謁者書刺
自言爵里若今參見通名也後漢禰衡傳隂懷一刺
旣無所之至於刺字漫㓕
直齋賔客退風物供落筆詩成着牀頭
　晋王湛傳牀頭有周易
不知今幾束君何向予勤見詩歎埋没嗣宗湏酒澆
見上
未信胷懷闊自狀一片心
　唐裴度自賛曰一片靈䑓丹青莫狀
碧潭浸寒月
　寒山子詩我心似秋月碧潭清皎㓗
令德感來教爲君賦車轄
　小雅門閞車之轄兮此篇又云令德來教
君思揚雄吒
　吒當爲吃本傳口吃不能劇談
何似張儀舌
　史記張儀傳儀云視吾舌尚在否
此意恐太狂願爲引繩墨
　此語盖荅其和章之意望其規正如木従繩也
政使此道非改過從今日報章望瓊琚
　見毛詩
勿使音塵闕
　文選月賦美人邁兮音塵闕謝靈運詩各勉日新志音
　塵慰寂㓕
　　再和答爲之
林君維閩英数面成瓜葛
渊明集答龐參軍詩序云俗諺曰数面成親况情過此
者乎晋王導傳導與其子恱弈碁争道導笑曰相與有
　瓜葛那得爲尓耶
鄰居接扙藜過飯厭踈粝
　漢鮑宣傳俱過宣一飯去後漢苐五倫傳不過従兄飯
　杖藜見上大雅云彼䟽斯稗箋云䟽麄也謂糲米也退
　之詩䟽糲亦足飽我饑
讀書飽工夫論事極精核
　南史王僧䖍傳文帝書天然勝羊欣工夫少於欣漢書
　孝宣之治綜核名實政亊文學法理之士咸精其能
奮身君子場勇若怒未洩
　東都賦云馬踠餘足士怒未渫
窮年棲旅巢
　易旅卦鳥焚其巢
由命非由拙王良驅八駿
　左傳哀二年郵無䘏御簡子注王良也左傳又稱子良
　又曰郵良穆天子傳云八駿之乘盗􁏿赤驥曰義渠黄
　　騮緑耳
方駕度九折
　九折阪在漢蜀郡嚴道縣王尊叱馭處
學堂踈雨餘
　退之秋懷詩斈堂日無事
石砌長苔髮
　尓雅藫石衣注云水荅也一名石髪
弟子肥如瓠
　漢張蒼傳肥白如瓠
先生痩唯骨
　元注云林君在朱氏講授朱氏児皆面白豊肥林君如
刻削
北門一都會
　一都㑹也史記貨殖傳多有此語
塵埃人卒卒
　司馬迁書卒卒無湏臾之間霍光傳見雲家卒卒
髙盖如秋荷势利相奔謁
勢利之交見上
惟君尚寂寞來觀草玄筆
揚雄傳雄作大玄自言寂寞爲尸
斯文未易陳政當高閣束
　退之詩春秋五傳束髙閣字本出庾翼傳
金馬事陸沉
　史記滑稽傳東方朔歌曰陸沉於俗避丗金馬門
市門逐乾没
貨殖傳刺綉文不如倚市門張湯傳始爲小吏乾没
未湏相賢愚
退之别趙子云冝各從所務詎用相賢愚
聊自嘲迂濶憶昨戯贈詩迺辱報明月
　邹陽傳明月之珠夜光之璧
極知推挽意
　左傳或推之或挽之
我車君欲轄
見前篇車轄注
屠龍真狂言
　屠龍見前篇
奔馬不及舌
　語駟不及舌自悔出屠龍之語也第二篇固云此意恐
　大狂頋爲引䋲墨
賜書盈五車
　莊子曰惠施多方其書五車
直舎方二墨(見上)㑹意便欣然
　渊明集五桞先生傳云好讀書不求甚解毎有㑹意便
　欣然忘食
餘事過窗日尚恐素飡錢諸生在城闕
　詩不素飡兮又云挑兮逹兮在城闕兮髙祖紀賜餐錢
　奉邑
　　　贈趙言
饒陽趙方士眼如九秋鷹
　釋氏書云舎利弗此言鶖鷺子以其母眼如鶖鷺也此
　用其意
斈書不成不斈劒
　項籍傳斈書不成去斈剱又不成去
心術妙解通神明醫如府身拾地芥
夏侯勝傳取青紫如俯拾地芥耳
相如仰面觀天星
劉向傳夜觀天星
自言方術雜鬼怪萬種一貫皆天成
　一貫見語
大梁卜肆傾賔客二十餘年聲籍籍得錢滿屋不経營
寒山子詩丈夫莫守困無錢即經營
散與市人還寄食
　韓信寄食於漂母
北門塵土滿衣襟廣文直舎官槐隂
　杜詩廣文到官舎
白雲勸酒終日醉紅燭圍碁清夜深大車駟馬不囬首
　史記范騅傳湏賈曰吾非大車駟馬不出
強項老翁來見㝷
強項見上
向人忠信去表襮
　詩素衣朱襮尓雅黼領謂之襮退之云襮順而裏方
可喜正在無機心
　機心見上
軽談禍福邀重糈
　史記貨殖傳諸食技術之人爲重糈也司馬季主傳卜
　而有不審不見奪糈注云騷経曰懷椒糈以要之王逸
　云糈精米所以享神
所在多於竹葦林
　維摩經云譬如甘蔗竹葦稲麻叢林
翁言此軰無足聽見葉知根論才性飛騰九天沉九泉
漢郊祀志九天巫祠九天師古曰九天謂中央鈞天東
　方蒼天東北旻天北方玄天西北幽天西方造天西南
朱天南方炎天東南陽天其說見淮南子九渊有九名
見莊子應帝王篇晋胡奮傳聞女爲貴人哭曰老奴不
　死唯有二児男入九地之下女上九天之上
自種自収皆在行
　班固奕㫖曰博懸於投不必在行
先期出語駭傳聞事至十九中時病輪囷離竒惜老大成
器本可千萬乘
　邹陽傳蟠木根柢輪囷離竒而爲萬乘器
自歎輕霜白髮新又去驚動都城人都城逹官老於事
　退之詩中朝大官老於亊
嫌翁出言不娬媚
唐魏徴傳帝曰人言徴㪯止踈慢我但見其娬媚耳前
集元師此君軒詩云神人傳書道人命死生禍福如㸔
鏡晚知直語觸憎嫌深藏幽寺聽鍾磬與此同意
有手莫炙權門火
杜詩炙手可热势絶倫唐崔鉉傳曰鄭楊叚薛炙(手/可)热
有口莫辯荆山玉
新序曰荆人卞和得玉璞而献之荆厲王王使玉尹相
之曰石也以和爲謾而断其左足武王即位和復奉璞
而献之武王使玉尹相之曰石也又断其右足共王即
位和乃奉璞而哭於荆山三日三夜泣盡而継之以血
共王使人問之對曰寳玉而名之以石貞士而戮之以
謾此臣之所以悲也王乃使人理其璞而得寳玉焉名
之曰和氏之璧
吴宫火起燕焚巢
　此語謂上句權門火越絶書吴西宫在長秋門秦始皇
　十一年守宮者照燕失火燒也鮑照空城雀云猶勝吴
(宫/燕)無罪得焚巢李白野田黄雀行遊莫逐炎洲翠棲莫
　近吴宮燕吴宮火起焚尓巢炎洲逐翠遭網羅
當時卞和斮两足
　此語謂上句荆山玉
千里辝家却入門
　韓詩二十辝家來射䇿
三春榮木會歸根
　歸去來詞木欣欣以向榮老子云夫物芸芸各復歸其
　根歸根曰静
我有江南黄篾舫
隋書煬帝紀上御龍舟幸江都文武官五品以上給楼
船九品以上給黄篾
與公長入白鷗羣
莊子曰入獸不乱羣入烏不乱行
　　　次韻晁𥙷之廖正一贈答詩
　　　　按晁无咎集云及第東歸將赴調寄李成季又
　　　　云復用前篇韻答明略并呈魯直按登科記巳
　　　　未元豐二年晁𥙷之廖正一同榜晁字无咎廖
　　　　字明略无咎集中又有建除体詩荅魯直教授
　　　　時教授北京也
晁子抱材耕谷口
楊子曰谷口鄭子真耕乎岩石之下
丗有髙賢踐台斗
杜詩及乎貞觀𥘉尚書踐台斗
頃入計吏西入閞
漢朱買臣隨上計吏爲卒將重車至長安
閞夫数日傳車還
漢終軍傳𥘉軍從済南當詣博士歩入閞閞吏予軍繻
　曰爲復傳軍曰大丈夫西遊終不復傳還退之詩屈指
数日怜嬰孩字本左傳行則数日而返
封侯半属妄校尉射虎猛將猶行間
李廣傳廣與王朔語曰自漢擊匈奴廣未嘗不在其中
　而妄校尉以下材能不及中以軍功取侯者数十人廣
不爲後人然終無尺寸功以得封邑何也廣出獵見草
中石以爲虎而射之中石没矢視之石也老杜贈司空
　王思礼云未甚拔行間犬戎大充斥字本出漢吴王濞
傳諸客皆得爲將校尉行間候司馬
無因自致青雲上
史記范睢傳湏賈曰不意君能自致於青雲之上
浪說諸公見嗟賞
張文潜誌无咎之墓云年十三從王安囯於常州斈官
安囯名重天下一見公大竒之公從皇考於杭之新城
作七迷今端明蘇公試通判杭州讀之嘆曰吾可以閣
筆矣延譽公如不及由此名籍甚
驥伏塩車不稱情
賈誼弔屈原賦口驥垂两耳服塩車兮
輕裘肥馬鳯凰城
裘馬見論語鳯凰城謂汴京也刘夢得詩南山宿雨晴
　春入鳯凰城此言長安也建中靖囯𥘉陳無巳在館中
　和謝公定雨行逢賣花云得知春入鳯凰城可見指帝
　城矣盖兩人方賜第歸來也臨安雖有鳯凰山趙清献
　詩云老來重守鳯凰城然與此不相渉前集詩亦借長
　安以言汴京
歸來作詩謝同列句與桃李争春榮十年山林廖居士今
隨詔書稱㪯子文章宏䴡斈西京新有詩聲似侯喜
退之石鼎聮句序云侯喜新有能詩聲
君不見古來良爲知音難絶弦不爲時人弹
　後漢景丹傳何意二郡良爲我來此摘其字揚雄傳觧
嘲云鍾期死伯牙絶絃破琴而不肯與衆鼔
巳喜瓊枝在我側
楚詞折瓊枝以継佩晋衛玠傳珠玉在側斍我形穢
更恨桂樹無由攀
淮南小山云桂樹叢生兮山之幽偃蹇連蜷兮枝相繚
攀援桂枝兮聊淹留
千里風期𥘉不隔
杜詩風期終破浪
獨怜形迹滯河山
　　　再次韻呈廖明略
吾觀三江五湖口
周礼聀方氏揚州其川三江其浸五湖
湯湯誰能議升斗
湯湯見書莊子外物篇鮒魚對曰君豈有斗升之水而
活我耶
物誠有之士則然
司馬相如諌書曰人誠有之士亦冝然
晩得廖子喜往還斈如雲夢吞八九
　子虚賦吞若雲夢者八九
文如壯士開黄間
李廣傳廣以大黄射其禆將注黄肩弩也黄肩即黄間
　大黄其大者也
十年呻吟江湖上青楓由鷗付心賞
選詩心賞猶難恃又懷人去心賞
未减北郭漢先生五府交書不到城
元注云漢汝南廖扶按本傳州郡公府辟召皆不應時
人號爲北郭先生
相者㪯肥驥空老
　宋玉九辯云今之相者兮㪯肥史記滑稽傳諺曰相馬
　失之瘐相士失之貧
山中無人桂自榮
楚詞䴡桂樹之冬榮
君旣不能如鍾丗美匭凾上書動天子
按實録元豐元年十一月乙酉大斈生鍾丗美爲試校
　書郎睦州軍事推官大斈正以内舎生上書稱首故也
　又按續通鑑長編云或刻丗美書印賣上批丗美所論
　有經制四夷等事傳播非便令開封禁之又按九朝通
　略云元豐二年先是大斈生宣城鍾丗美欲上辟雍圗
　㑹得假歸寕旣還而新斈已成因再上書論斈校(云云)
　又言前二府大臣見於政事其德弥邵而道藝足爲後
　斈之師者孰若以提㪯大斈今乃使之退託於山林無
　用之地良爲可惜丗美所謂大臣盖指王安石也其後
　擢丗美爲中書習斈公事又按黨事始末云建中靖囯
　元年九月乙未詔中書省開具元符三年臣僚姓名正
　上六人丗美爲首又云庚子中書省検㑹元符三年宣
　德郎提㪯福建路常平鍾丗美應詔上書當復熈寕元
豐紹聖政事以銷天変可贈諌議大夫與一子郊社斎
郎鍾丗美何足言山谷盖戯語也正堪一笑耳而當時
用亊者之所升黜實係囯之㒷替不可不記也羣書所
　紀始末皆不詳故具列於此按唐武后垂拱二年三月
鑄銅爲匭置之朝堂以受天下表䟽退之詩匭凾朝出
開明光
且向華隂郡下作參軍要令公怒令公喜
晋郄超傳桓温辟爲掾時王珣爲温主簿皆爲温所重
府中語曰髯參軍短主簿能令公喜能令公怒超髯珣
短故也
君不見晁家楽府可𬋩弦
前集詩云晁子庿中雅歌自注云无咎楽府於今第一
惜無傾城爲一弹
　漢李夫人傳歌曰北方有佳人絶丗而獨立一顧傾人
城再顧傾人囯
從軍𥙷掾百僚底
　老杜詩有材無命百僚底
九閞虎豹何由攀
　楚詞招䰟云虎豹九閞啄害下人
男児身徤事未定且莫著書藏名山
　杜詩男児功名遂亦在老大時又云丈夫盖棺事始定
　司馬迁書云著書藏之名山傳之其人
　　　走答明略適堯民來相約奉謁故篇末及之
君不見生不頋爲牛後寕爲雞口
　囯策蘇素說韓王云鄙語曰寕爲雞口不爲牛後今西
　面交臂而事秦何異牛後乎
吾聞向來得道人終古不忒如維斗
　莊子云維斗得之終古不忒終古猶言常也
希價咸陽諸少年
　見盧泉詩註
可推令往挽令還
　異乎汲黯招之不來麾之不去也管子書云推之而往
　引之而來
俗學風波能自拔
莊子云俗斈以求復其𥘉
我識廖侯眉宇間
唐元德秀傳見紫芝眉宇使人名利之心都盡莊子云
老子謂南榮趎曰吾見汝眉睫之間吾固以得汝矣
省庭無人與争長
　左隱十一年滕侯薛侯來朝爭長
主司得之如受賞
大白送人赴選詩云夫子有盛材主司得球琳䔥何傳
進賢受上賞
東家一笑市盡傾略无下蔡與陽城
　文選宋玉賦登徒子云臣里之美者莫若臣東家之子
　嫣然一笑惑陽城迷下蔡傾城見上漢司馬相如傳一
　坐盡傾
生珠之水砂䃯潤生玉之山草木榮
荀子曰玉在山而木潤渊生珠而崖不枯陸機文賦云
石韞玉而山輝水懷珠而川媚
觀君詞章亦如此諒知躬行有君子
論語躬行君子則吾未之有得
更約探囊閱旧文
莊子云胠篋探囊
蛛絲燈花助我喜
西京雜記蜘蛛集而百亊喜杜詩燈花何大喜退之燈
花詩更頌將喜亊來報主人翁盧仝詩一片新茶破鼻
香請君速來助我喜
賢楽堂前竹影斑好鳥自語莫令弹
退之竹徑詩無塵從不掃有鳥莫令弹
北鄰著作相勞苦
　漢張耳傳勞苦如平生歡
整駕謁子邀同攀
　漢王式傳歌􁏿駒注云逸詩篇名客欲去歌之其詞曰
　􁏿駒在路僕夫整駕
應煩下榻煮茶薬
　文選沈休文詩賔至下塵榻王勃滕王閣記云徐穉下
　陳蕃之榻
坐待月輪衘屋山
　退之詩每騎屋山下窺瞰
　　　答明畧併寄无咎
可以忘憂唯有酒
　漢東方朔傳銷憂者莫如酒晋顧榮傳嘗縱酒酣暢曰
惟酒可以忘憂但無如作病何耳
清聖濁賢皆可口
　三囯徐邈傳平時醉客謂酒清者爲聖人濁者爲賢人
　莊子曰其猶柤棃橘柚邪其味相反而皆可於口
前日過君飲不多明日解酲無五斗
　晋劉伶傳一飲一石五斗解酲
古木清隂丹井欄
　大白詩絡緯秋帝金井欄
夜來凉月屋頭還論交撥置形骸外
　渊明詩撥置且莫念一觴聊可揮莊子云申屠嘉兀者
也而與鄭子産同師於伯昏無人申屠嘉曰今子与我
遊於形骸之内而子索我於形骸之外不亦過乎
得意相忘樽爼間氷壷不可與夏虫饗
莊子秋水篇夏虫不可以語於氷者篤於時也
秋月不可與俗士賞已得樽前两友生更思一士済陽城
雖無四至九卿之規畫
　汲黯傳姊子司馬安善䆠四至九卿
猶有千秋萬歳之真榮
渊明挽詩千秋萬歳後誰知榮與辱杜詩千秋萬歳名
寂寞身後亊
空名未食大倉米
　史記平凖書大倉之粟陳陳
今作斑衣老萊子
斑衣見上
卿家嗣宗望尓來不獨我聞足音喜
晋阮籍字嗣宗以况堯民尭民盖无咎諸父行如嗣宗
之於阮咸也故其詩云巳得樽前两友生更思一士済
陽城两生謂尭民明畧而无咎時在済州済州其所居
也號済陽郡莊子逃空谷者聞足音跫然而喜
西風索寞葉新乾
退之秋懷詩霜風侵梧桐衆葉著樹乾
長鋏歸來亦罷弹
史記孟嘗君傳馮　弹其剱而歌曰長鋏歸來乎(食/无)魚
窮巷蓬蒿深一丈
　三輔决録張仲蔚所居蓬蒿没人
朱門廉陛髙難攀
賈誼傳故陛九級上廉逺地則堂髙陛亡級亷近地則
堂卑
吾儕相逢置是亊可丗之下仰髙山
　毛詩髙山仰止
　　　再次韻呈明略并寄无咎
夏雲凉生土嚢口
陶潜詩夏雲多竒峯宋玉風賦盛怒於土囊之口
周鼎湯盤見科斗
　礼記有湯之盤銘衛孔悝之鼎銘左傳有正考父鼎銘
　尚書序云皆科斗文字
清風古氣滿眼前乃是户曹報章還只今書生無此語巳
　在貞元元和間
　韓愈賛正元和間愈遂以六經之文爲諸儒唱
一夫鄂鄂獨無望千夫唯唯皆論賞
　啇鞅傳趙良曰千羊之皮不如一狐之腋千夫之諾諾
　不如一士之諤諤趙丗家簡子曰吾聞千羊之皮不如
　一狐之腋諸大夫朝徒聞唯唯不聞周舎之鄂鄂是以
憂也
野人泣血漫相明和氏之璧無連城
和璧見上連城見藺相如傳
參軍拄笏㸔雲氣
　晋王徽之傳爲車騎桓冲騎兵參軍冲謂曰卿在府日
乆比當相料理徽之髙視以手板拄頰云西山朝來致
有爽氣耳
此中安知枯與榮我夢浮天波萬里扁舟去作䲭夷子
　史記范蠡浮海自謂䲭夷子
兩士風流對酒樽四無人聲鳥聲喜
　退之履霜操云四無人聲誰與児語
夢囬優優仍丗間心如傷弓怯虚弹
　囯䇿曰有雁從東方來更嬴虚發而雁下魏王曰射可
　至此乎更嬴曰其飛徐其鳴悲飛徐者故瘡痛也鳴悲
　者失羣也故聞弦音而下
不堪市井逐乾没
乾没見張湯傳
且頋朋舊相追攀寄聲小掾篤行李落日東面空雲山
趙廣漢傳云亭長寄聲謝我鮑照詩頋尓篤行李
　　　再荅明略二首
挾䇿讀書計糊口
莊子問臧奚事則挾冊讀書左傳使糊其口於(四/方)
故人南箕與北斗
　詩維南有箕維北有斗言離别
江南江北萬重山
　文選謝靈運詩江南倦歴覧江北曠周旋
千里寄書聲不還當時朱弦冩心曲果在髙山深水間
礼記清庿之瑟朱弦而䟽越秦囯風乱我心曲說苑曰
伯牙子鼔琴鍾子期听之方鼔而志在太山子期曰巍
　二乎若太山少選之間而志在流水子期復曰湯湯乎
苦流水子期死伯牙破琴絶弦終身不復鼔琴
枯桐滿腹生蛛網忍向時人覔清賞
　七卷律詩有云忍向時人覓賞音
廖侯文字得我驚五岳縱横守嚴城萬夫之下不稱屈
䔥何傳能詘於一人之下而信於萬乘之上此借使(其/字)
定知名滿四海非真榮冨於春秋巳如此
曹參傳悼恵王冨於春秋髙五王傳皇帝春秋冨
它日卜鄰長児子一丘各自有林泉扶將白頭親宴喜
　扶將見上詩稱宴喜者再山谷所引盖魯頌所謂魯侯
　宴喜令妻壽豈也
秋風日暮衣裳单
　楽天詩如何爲不念馬痩衣裳单
深巷落葉巳如弹数來㑹面復能幾六龍去人不可攀
　文選郭景純遊仙詩六龍安可頓運流有代謝注曰六
　龍日駕也李善曰楚詞云貫鴻以東朅兮維六龍於扶
　桑王逸曰結轡於扶桑以留日曹子建與吴季重書云
思抑六龍之首頓羲和之轡
短歌溷公更一和聊乞淮南作小山
　楚詞有刘安招隠士一首王逸云淮南小山之所作也
廖侯言如不岀口
　礼檀弓趙文子其言呐呐然如不出諸其口
銓量古今膽如斗
莊子銓才諷說之士音義云輇七全切輇量人也蜀志
　姜維膽大如斗
度越崔張與二班
　崔張謂崔瑗張衡二班謂彪與固也楊雄賛則必度越
　諸子矣
古風蕭蕭筆追還前日辝家來射䇿
　退之短檠歌大斈儒生東魯客二十辝家來射䇿
聲名籍甚諸公間
　陸賈傳名聲籍甚晁錯傳後鄧公其子章顕諸公間
華隂白雲鎻千嶂勝日一談誰能賞
　晋衞玠傳遇有勝日親友時請一言無不咨嗟以(爲/入)微
君不見曩時子産識然明
　左㐮二十五年晋程鄭卒子産始知然明注前年然明
　謂程鄭將卒
知音鬱鬱閉佳城
　西漢雜記滕公駕至東都門馬以足跑地得石槨銘曰
　佳城鬱鬱三千年見白日吁嗟滕公居此室
勿以匣中之明月計較糞上之朝榮
　漢邹陽傳明月之珠夜光之璧朝榮謂朝菌也莊子音
　義云朝菌天隂生糞上見日則死文選楽府王明君辝
　昔爲匣中玉今爲糞上英
我去丘園十年矣種桑可蠶犢生子使年七十今中半
　山谷年二十三治平四年擢進士第至熈寕丁巳七十
　將半矣寒山子詩飬得一牸牛生得五犢子犢子又生
　児積数无窮巳
安能朝四暮三浪憂喜
莊子狙公賦芧曰朝三而暮四衆狙皆怒曰然則朝四
　而暮三衆狙皆恱
據席談經只強顔不安時論取譏弹
　文選曹子建與楊德祖書僕嘗好人譏弹其文有不善
　者應時改定
爱君草木同臭味頗似瓜葛相依攀
　左㐮八年李武子曰今譬於草木寡君在君君之臭味
　也又二十二年鄭公孫僑對曰謂我敝邑迩在晋囯譬
　諸吾臭味也瓜葛見上注
我有仙方煮白石何時期君藍田山
　神仙傳白石(先/生)常煮白石爲粮杜詩云未試囊中湌玉法
明朝且入藍田山李預居長安每羡古人飡玉之法躬往
　藍田掘得若環璧雜器者百餘椎爲屑日服食之見魏
　書李先傳後
　　　次韻感春五首
我與子桑友旣往雨弥旬
　莊子曰子輿子桑友而淋雨十日子輿曰子桑殆病矣
　褁飯而往食之
交情未曽改
　用漢書翟公書門之語而反其意所謂一死一生乃知
　交情一貴一賤交情乃見
天地忽趍新東風無行迹佳氣滿城闉
鮑明逺詩嚴車臨逈陌延瞰歴城闉
麥苗生陂隴歎息不食陳
　麥生陵陂見上注左傳不食新矣今巳及麥故(云/不)食陳
誰能褁飯來定是寂寞人一曲古流水
　志在流水見上註
試拂絃上塵古木少生意輪囷卧河濵慙愧桃與李相隨
見陽春
張侯脫朝衣児褐多純緑
　礼記深衣具父母衣純以青
聞道無米㫪煮术斈辟榖
　神仙傳㳙子齊人也好餌术張良傳即導引不食谷注
服辟谷薬
官吏但索錢
退之嗟哉董生行云門外惟有吏日來徴租更索錢
詔書哀惸獨
　小雅苛矣冨人哀此惸獨
東方九尺長不得侏儒禄
東方朔亊見上
屋中聲鵝鴈日暮攪心曲
　退日酬崔十云云有時未朝飡得米日巳晏隔墻聞讙
　呼衆口極鵝鴈心曲見上注
窮巷無桃李緼𫀆非春服
　見論語
我吟白駒詩知君在空谷祁寒不可怨天道自平分
　書冬祁寒小民亦惟曰怨咨宋玉九辨云皇天平分四
　時兮切獨悲此凛秋退之詩云皇天平分成四時春風
　誕謾最可悲
及爾春風來四肢有餘温丈夫力如虎
　詩簡兮有力如虎
爲人行灌園
　邹陽書於陵仲子辝三公爲人灌園
椒蘭工壅蔽未可怨芳蓀
　離騷經云余以䔵爲可恃兮羌無實而容長椒專侒以
　慢慆兮榝又欲充夫佩愇又云覧椒蘭其若兹兮又况
　揭車與江離注云蘭懷王少弟司馬子蘭也椒楚大夫
　子椒也
寒魚守窮轍蒙呴一沬恩
　莊子泉涸魚相與處於陸相呴以湿相濡以沫窮轍見
後篇枯魚注
一朝𬒳湔祓吹毛見瘢痕
　囯䇿汙明說春申君曰君獨無湔祓僕也文選廣絶交
　論云剪拂使其長鳴注云與湔祓同吹毛求疵見前漢
　中山靖王勝　傳君面有瘢美玉可以㓕瘢注云瘢瘡
　痕也見王莽傳
鳥聲春漸長煙雨春薄暮風光不長妍如客暫時寓芸芸
物爭時
　老子曰大物芸芸各復歸其根
天地有常度
東方朔客難曰天有常度地有常形君子有常行
我行覩大河黄流日東騖
　退之感二鳥賦出囯門而東鶩
喟然欲乘桴(見語)莽不見洲渚張侯但飲酒無用恨覉旅
十年冨貴子今作一丘土
　文選七哀詩昔爲萬乘君今爲丘山土
茶如鷹瓜拳湯作蟹眼煎時邀草玄客
　北苑修貢録茶有小芽有中芽小芽者其小如鷹瓜蔡
君模茶録云候湯最難未熟則沫浮過熟則茶沉前丗
謂之蟹眼者過熟湯也揚雄傳云時雄方草大玄有以
自守泊如也
晴明坐南軒笑談非丗故
嵇康書云丗故繁其慮七不堪也
獨立萬物先春風引車馬隠隠何闐闐
蜀都賦車馬雷駭轟轟闐闐
髙盖相磨戞騎奴爭道喧
史記田仁任安傳曰平陽主家令两人與騎奴同席而
食漢霍光傳两家奴爭道杜詩瑶池氣鬱律羽林相(摩/戞)
吾人撫榮觀宴處自超然
老子曰雖有榮觀燕處超然
城中百年木有鵲巣其㒹鳲鳩來相宅日暮更謀迁
書洛誥云召公旣相宅詩維鵲有巣維鳩居之
　　　聖柬將寓于衛行乞食於齊有可怜之色再次韻
　　感春五首贈之
温氣冰底歸忽忽六過旬
易曰過旬災也
園林改柯葉
礼器云如竹葥之有筠也如松栢之有心也故貫四時
　而不改柯易葉
鳥聲日日新耕稼百年外四郊無短闉
　曲礼四郊多壘此卿大夫之辱也
髙丘試顧望俯仰迹巳陳
蘭亭禊飲序云俛仰之間巳爲陳迹
信陵松鬱鬱不見曩時人
史記魏公子无忌封爲信陵君大名府即魏也
空懷負暄賞
列子宋囯有田夫謂其妻曰負日之暄人莫知者以献
　吾君將有重賞
莫望屬車塵
司馬相如諌獵書云犯屬車之清塵詩意言雖不忘君
而无因自進也
腹中書萬卷阽死溝壑濵
　騷經云阽余身而危死兮漢文紀云阽於危亡注云近
边欲墮之意音簷一音反坫之坫東方朔傳先狗馬填
溝壑
投壷與射覆一笑物皆春
東方朔傳上嘗使諸数家射覆置守宮盂下射之皆不
能中朔自賛曰臣嘗受易請射之迺别蓍布封而對曰
臣以爲龍又無角謂之爲蛇又有足跋跋脉脉善縁壁
是非守宮即蜥蝪上曰善賜帛十疋復使射他物連中
　輒賜帛朔平原厭次人厭次今棣州所治縣也與大名
　相近神異經曰王女投壷天爲之笑則爲電
種萱欲遣憂叢薄空自緑
　嵇康飬生論云合歡蠲忿萱草忘憂
洗心日三省
易聖人以此洗心語吾日三省吾身
人亦不我穀
詩此邦之人不我肯榖
誰能書䆫下草玄抱幽獨
　太白詩誰能書閣下白首大玄經抱獨見陶詩
白首官不迁校書漢天禄
　三丗不徙官校書天禄閣見雄傳
身當萬户侯
　見此篇上谷注
皷吹擁部曲解佩着犀渠
　吴都賦家有鶴膝户有犀渠注鶴膝矛也犀渠楯也
張弓揷彫服
周礼司弓中秋献矢菔韓文弓韔服矢揷房
何時李將軍射獵出上谷
　李廣傳数從射獵文帝曰令當髙祖時萬户侯何足道
　哉景帝時爲上谷太守
春風鳴布榖
　尓雅鳲鳩鴶鵴注今布谷也杜詩云布谷處處催春種
天道似勸分
左僖二十一年務穡勸分
持飢望路人誰能顔色温笑憶枯魚說詼諧老􁇀園
莊子曰莊周貸粟於監河侯監河侯曰我將得邑金貸
　子三百金可乎周曰周昨來有中道而呼者周顧視車
轍中有鮒魚焉周問之對曰我東海之波臣君豈有斗
升之水而活我哉周曰我且南遊呉越之王激西江之
　水而迎子可乎鮒魚忿然作色曰吾得斗升之水然活
　耳君乃言此曽不如索我於枯魚之肆詼諧見東方朔
賛􁇀園見上注
湘纍不得禄哀怨冩荃蓀
楊雄弔屈原文曰因江潭而淮記兮敬弔楚之湘纍
千年澗谷松慚愧兩露恩思爲萬乘器
萬乘器見上注
頋掩斧鑿㾗
　退之詩徒觀斧鑿痕
風雨桃李華佳人來何暮
　後漢廉范傳廉叔度來何暮詩日暮碧雲合佳人殊(未/耒)
安齊果未安寓衛豈所寓
　庾信集中詠懷詩云寓衛非所寓安齊獨未安按左傳
　晋公子重耳出奔及齊齊桓公妻之有馬二十乘公子
　安之從者以爲不可囯風式微黎侯寓于衛
張侯室縣磬
　見上注
得酒美無度
　詩彼其之子美無度
常憂腐腸死
　三囯陳思王傳注云丁儀父冲過諸將飲醉爛腸死文
　選枚乘七發云命曰腐腸之薬
湏我嫁阿騖
　三囯朱建平傳𥘉荀攸鍾繇相親善攸先亡子㓜繇與
　人書曰吾與公逹曽共使朱建平相建平曰荀君雖少
　然當以後亊付鍾君吾時啁之曰惟當嫁卿阿騖耳何
　意戯言遂験乎今欲嫁阿騖使得善處
䨇魚傳尺素何處迷春渚
　文選詩客從逺方來遺我双鯉魚呼童烹鯉魚中有尺
　素書
啼鳥勸不歸暁鞍逐行旅遥知登楼興信美非吾土
　王粲登楼賦雖信美而非吾土兮曽何足以少留
魯公但食粥百口常憂煎
顔魯公帖云拙於生亊㪯家食粥巳数月今又罄竭秪
　益憂煎恵及少米實済艱勤
金張貴席寵
　張安丗傳功臣之丗惟有張氏親近貴顕比於外戚刘
　向傳産禄席大后之寵注席因也
奴􁑗乘朱軒
　鮑照詩奕奕朱軒馳
丈夫例寒餓萬丗无後先風霾天作悪
　詩終風且霾羲之傳輒作数日悪
雷亦怒闐闐俄傾花桞静煙暖谷鳥喧
　司空圗集戴容州云詩家之景如藍田日暖良玉生煙
人事毎如此飜覆不常然
　杜萬亊反覆何所無
下流多謗議
司馬迁荅任安書貧下未易居下流多謗議
髙位又疾㒹
　囯語髙位實疾僨厚味實醋毒
空餘壯士志不逐四時迁
選詩賞逐四時移
山谷外集詩註卷一
山谷外集詩註卷第二
　古詩
　　　謝張㤗伯恵黄雀鮓
去家十二年黄雀慳下筯
　晋何曾傳日食萬錢猶曰無下筯處
笑開張侯盤湯餅始有助
　束晳餅賦云湯餅爲最
蜀王煎藙法醢以羊彘兎
　自注云俗謂亥夘未餛飩内則三牲用藙注云藙煎茱
　茰也正義曰賀氏云今蜀郡作之三牲牛羊豕
麥餅薄於紙􁀼漿和醎(俗鹹字)酢秋霜落埸糓
　詩云食我埸糓
一一挾蠒絮
　東坡詩披綿黄雀謾多脂
飛飛蒿艾間入網輙萬數烹煎冝老稚罌(缶/煩)爱護南包解
京師
　老杜北征詩粉黛亦解包
至尊所珍御
　文選西京賦侈靡踰乎至尊退之李花詩冰盤夏薦碧
　實脆斥去不御慙其花此御字之意
玉盤登百十睥睨輕桂蠧
　漢陸賈傳尉佗獻桂蠧二器注桂蠧桂樹蠧虫
五侯噦豢豹
　西漢雜記婁護傳㑹五侯間競致竒膳護合以爲鯖丗
稱五侯鯖文選枚叔七發云山梁之餐豢豹之胎退之
　南山詩思想甚􁀼噦
見謂羙無度
　見詩
瀕河飯食漿瓜𦵔巳佳茹
　漢食貨(志/菜)茹有畦
誰言風沙中郷味入供具
漢荆王刘澤傳請張卿臨親脩具注曰具供具也又叙
　傳云迎延滿堂日爲供具
坐令親饌甘更使客得與
　郭林宗傳茅容殺雞爲饌林宗謂爲巳設旣而以供母
　自以草𬞞與客同飯山谷用此意而反其詞
蒲隂雖窮僻
　蒲隂祁州所治縣也張㤗伯官於此
勉作三年住願公且安樂分寄尚能屢
　　　次韻謝子髙讀淵明傳
枯木嵌空微暗淡
　老杜詩云嵌空大始雪嵌丘衘切
古器雖在無古絃
　晋陶潜傳蓄素琴一張弦徽不具每朋酒之㑹則撫而
　和之曰但識琴中趣何勞弦上聲
䄂中政有南風手誰爲聽(之/難)爲傳
南風手謂舜作五弦之琴以歌南風司馬迁答任安書
　云諺曰誰爲爲之孰爲听之盖鍾子期死伯牙終(身/不)鼔
風流豈落正始後
　晋衛玠傳不意永嘉之末復聞正始之音
甲子不數義熈前
　南史陶潜傳所著文章義熈以前明書年號永𥘉以來
　惟云甲子
一軒黄菊平生事無酒令人意缺然
　渊明九日時序云秋菊盈園而時醪靡至莊子吾自視
　缺然
　　　奉答子髙見贈十韻
桞徑雨着綿竹齋風隕籜
　詩十月隕籜
屏處人事少
　漢竇嬰傳謝病屏居南山下
晴餘鳥聲楽
　左傳鳥烏之聲楽
詩卷墯我前謂從天上落君有古人風詩如古人作
　魏志毛玠傳云大祖以素屏風素慿几賜玠曰君有古
　人之風故賜君以古人之服
簞瓢謝膏梁
　簞飄見語孟子云所以不願人之膏梁之味也注膏梁
　細粱如膏者也
翰墨化糟粕
　莊子曰桓公讀書於堂上輪扁斵輪於堂下問桓公曰
　敢問公之所讀者何言耶公曰聖人之言也曰聖人在
　乎公曰巳死矣曰然則孔之所讀者古人之糟粕而已
誤蒙東海觀吾淺乃可酌真成聞道百自謂莫巳若
　杜詩真成浪岀遊莊子云秋水時至兩涘渚涯之間不
　辨牛馬河伯欣然自喜順流而行至于北海東面而望
　不見水端河伯歎曰野語有之聞道百以爲莫巳若者
　我之謂也
謝生石藴玉
　陸機文賦云石韞玉而山輝
志尚本丘壑雖無首陽粟飲水亦不悪
　史記伯夷叔齊傳二人義不食周粟餓死於首陽山晋
　謝道藴傳王郎逸少子不悪
跫然何時來爲我一發薬
　莊子曰列子謂伯昏瞀人曰先生旣來曽不發薬乎跫
　然見上
　　　次韻孔著作早行
棄置鉏犂就車馬
　選詩棄置勿重陳退之詩起身自犂鉏
從來計出古人下
　退之詩之罘别我去計出栢馬下
塵埃好在三尺桐不疑萬丗期子野
　琴操曰琴長三尺六寸六分象三百六十六日左傳昭
　八年石言于晋魏榆晋侯問於師曠對曰云云叔向曰
　子野之言君子哉注云子野師曠字晋成公綏琴賦云
　伯牙彈而駟馬仰秣子野揮而玄鶴鳴
明經使者著書郎風雨乘馹忘夙夜
左傳昭五年楚子以馹至於羅汭注馹傳也
囬車過門問無恙
退之書云問無恙外不睱出一言
何意深巷勤長者
陳平傳家乃負郭窮巷以席爲門然門多長者車轍
聖師之後蓋多賢
　左昭七年吾聞將有逹者曰孔丘聖人之後也
領畧丗故有餘暇
　選詩領畧歸一致又云丗故尚未夷
白而長身雖不見好古發憤尚類也
　韓文孔戣墓誌曰孔丗三十八吾見其孫白而長身寡
　笑與言其尚類也語信而好古又發憤忘食
自然身好警露鶴
　李義山詩鶴應聞露(警/蜂)亦爲花忙
每先鳴雞整𥘉駕
　選詩整駕粛時命
北行河決所至郡
　此詩先言明經使者又言北行河決盖比之漢平當也
　平當傳云以明經爲博士又云以經明禹貢使行河行
　下更反
粛粛王命哀鰥寡
　詩粛粛王命仲山甫將之
力排滹沱避城郭
　後漢王覇傳光武南馳至下曲傳聞王郎兵在後及至
　呼沱河令覇徃視之覇詭曰冰堅可渡下曲陽漢属鉅
　鹿郡今入祁州北城縣呼沱所在於此可見
深澤疲民且田舎賈生三䇿藏胸中
　漢溝洫志賈譲奏言治河有上中下三䇿
羿矢百中不虚捨
　羿射官也南宫适云羿善射孟子云逢蒙學射於羿此
尭以前羿也寒浞虞羿于田殺而烹之此有窮后羿也
　詩云捨矢如破周紀飬由基去桞葉百歩而射之百發
　而百中
行歸定拜閞内侯但賜黄金恐非價
　平當傳又云至丞相以冬月賜爵閞内侯注云以冬月
　非封侯時且先賜爵也非價謂功大賞輕如市物(之不/當價)
　　　次韻无咎閻子常携琴入村
士寒餓古猶今
　列子曰五情好悪古猶今也四躰安危古猶今也丗事
　苦楽古猶今也変易治乱古猶今也
向來亦有子桑琴
　莊子云子輿與子桑友而淋雨十日子輿曰子桑殆病
　矣褁飯而徃食之至子桑門則若歌若哭鼔琴曰父耶
　母耶天乎人乎有不任其聲
倚楹嘨歌非寓淫
　列女傳曰魯􁇀室女倚柱而嘨隣人婦曰子欲嫁乎女
　曰吾憂魯君老而大子少也
伯牙山髙水深深(見上)萬丗丘壟一知音
即前篇不疑萬丗期子野
閻君七絃抱幽獨(見上)晁子爲之梁父吟
　粱父吟云歩出城東門遥望蕩隂里里中有三墳纍纍
　正相似問是誰家墳田疆古冶氏力能排南山文可絶
地紀一朝𬒳䜛言二桃殺三士誰能爲此謀相國齊晏
子嘗見山谷冩此詩且䟦云陳壽叙武侯躬耕隴畒好
爲梁父吟語势旣不盡其意　又失載此詩此盖好簡
　之過余觀武侯此詩乃以曹公專囯殺楊脩孔融荀彧
　耳旣作此詩時時爲客歌之故云尓乎
天寒絡緯悲向壁
　謂蟋蟀居壁也蟋蟀一名絡緯見炙轂子雜録
秋髙風露聲入林冷絲枯木拂蛛網十指乃能冩人心村
村擊鼔如鳴鼉
　李斯書云建翠鳯之旗樹靈鼉之鼔
豆田見角糓成螺
　晋石崇及衛􁁱傳皆言飯化爲螺此借用以言糓成殻
歳豐寒士亦把酒滿眼飣餖梨棗多
　退之詩飣餖魚菜贍
晁家公子屢經過笑談與丗殊臼科
退之石鼔歌爲我度量掘臼科
文章落落映晁董詩句徃徃妙隂何
隂鏗何遜也杜詩頗學隂何苦用心
閻夫子勿謂知人難使琴抑怨乆不和明光晝開九門肅
　漢武帝大𥘉四年起明光宫師古曰三輔黄圖云在城
　中老杜詩汝翁草明光
不令髙才牛下歌
　琴操曰寗戚飯牛車下叩牛角而啇歌曰南山粲白石
　爛生不􁅢尭與舜禅短布單衣纔至骭長夜漫漫何時
　旦齊桓公聞之㪯以爲相
　　　贈答晁次膺
次膺豪健如霜鶻空拳誤掛田犬牙
漢李陵傳士張空拳(音絭)杜詩霜鶻不空拳山谷用少
　陵語當音權
果輸司空城旦作
　漢轅固傳大后怒曰安得司空城旦書乎按刑法志云
　安爲城旦舂
付與歩兵厨人家
　晋阮籍傳籍聞歩兵厨營人善醸酒
野馬横郊作疑水
　莊子野馬也
牽牛引竹上寒花無酒醉公不甚惜誦公五字使人嗟
　　　春遊
終日桃李蹊
　李廣賛桃李不言下自成蹊
春風不相識
　大白詩春風不相識何事入羅愇
同我二三子承我作意力把酒忘味着㸔花了香寂
楞嚴經云香嚴童子白佛言見諸比丘燒沉水香香氣
寂然來入鼻中
晴雲散長空曠蕩無限隔
杜詩是身如浮雲安可限南北南都賦上平衍而曠蕩
身爲胡蝶夢(見上)本自不漁色
　礼坊記諸侯不下漁色
春蟲勸人歸(謂杜䳌)今我誠是客
　渊明詩家爲逆旅舎我如當去客文選詩人生天地間
　忽如逺行客歎逝賦云託末契於後生余將老而爲客
歸來翻故𥿄書尾見麟獲
　傳燈録古靈禅師傳其師在䆫下㸔經蜂子投䆫紙求
　出師曰丗界如許廣闊不肯出鑚他故紙驢年去此用
　其字左哀十有四年春西狩獲麟注云春秋絶筆於獲
　麟之一句
文字非我名聊取二三䇿
　楽天詩黄𥿄除書非我名孟子武城取二三䇿
　　　同尭民游靈源廖獻臣置酒用馬陵二字賦詩
靈源廟前木我昔見拱把
　外集刪去詩中有㑹靈源廟下池亭詩云繫馬著桞堤
　置酒臨魏城魏即北京也孟子拱把之桐梓注拱合两
　手也把以手把之也
七年身屢到􁚞鬰䕃簷瓦
　退之聮句云紅皺曬簷瓦
春風響馬衘
文選海賦云海童邀路馬衘當蹊此借用以言馬口衘
　勒也
並轡客瀟洒更願少尹賢置酒意傾冩齋堂有佳處花柳
輕婭姹
樽前集和凝詞云婭姹含情嬌不語
蓮塘想舊葉稲畦識枯苴
　莊子曰其土苴以治天下釋文云土苴如糞草也
開閞抚洪河黄流極天㵼憶昔武皇來繫璧沉白馬從官
親土石襁負至鰥寡空餘瓠子詩哀怨逼騷雅
　漢溝洫志云孝武元光中河决於瓠子東南注鉅野發
　卒數万人塞瓠子决河於是上以用事万里沙還自臨
　决河湛白馬玉璧令群臣從官自將軍以下皆負薪寘
　决河上旣臨河決悼功之不成迺作歌曰瓠子决兮將
　奈何(云云)
白圭自聖禹今誰定真假
　孟子云白圭曰丹之治水也愈於禹孟子曰子過矣禹
　之治水(云云)退之詩古聲乆埋㓕無由見真濫
晁子發讜言
　文選東都賦讜言引說注羙言也音黨漢書叙傳上曰
吾乆不見班生今日復聞讜言注善言也
聖功諒難亜排河著地中势必千里下移民就寛閑何地
不耕稼此論似太髙
張釋之傳卑之無甚髙論
吾亦茫取舎有器可深川吾未之斈也
　溝■志云賈讓奏言治河有上中下三策今行上策徙
　兾州之民當水衝者决黎陽遮害亭放河入海河西簿
　太山東薄金堤埶不能逺泛濫朞月自定今瀕河十郡
　治堤歲費且萬萬及其大决所殘無數如岀數年治河
　之費以業所徙之民且以大漢方制萬里豈其與水争
　咫尺之地哉此功一立河定民安千載無患故謂之上
　策禹貢隨山濬川注謂深其流此語盖指時事按實録
　且叅以諸書其大要云元豐元年知制誥熊本分司西
　京判大名府文彦博放罪𥘉選人李公義請爲鐡龍瓜
　内侍黄懷信以爲未盡更作濬川把謂禹所用濬川者
　也時王安石爲相信其說乃置爲濬川司以都水監丞
　范子淵制之旣而子淵奏功未賞乃言䟽導水勢悉歸
故道岀民田數萬頃朝廷下大名府保奏文彦愽言小
臣興利誣罔詔本行視坐附㑹彦博報不以實故謫
洪河壯觀遊
桞子厚天說云築爲墻垣城郭臺謝觀游又(槖/郭)駞傳云
長安豪冨人爲遊觀又永州新堂記云乃作棟宇以爲
觀遊
太府佳友朋春色挽我出東風如引繩
退之張中丞傳後叙云引繩而絶之其絶必有處
昏昏版築氣
退之詩海氣昏昏水拍天孟子傳說舉於版築
王事始繁興大堤如連山
退之詩花艶大堤倡
小堤如岡陵
　詩如岡如陵
増卑更培薄
　賈讓又云若乃繕完故堤增卑培薄勞費無巳此最下
　䇿也
萬杵何登登(見詩)憶昨河失道平原魚可罾
　漢陳勝傳置人所罾魚腹中退之詩有蛟寒可罾
田萊人未復
　詩楚茨序田萊多荒注云田廢生草曰萊
瘡大國方懲忽念耒耜閑爲民保丘塍百縣伐鼛出
　周禮鼔人以鼛鼔鼔役事
夜半廢曲肱(見語)吾儕愧禄廪游衍事鞍乗
　詩昊天曰旦及尓游衍
晁子漢公孫新去司馬丞岀幹大農部
　漢食貨志桑弘羊請置大農部丞數十人分部主郡國
才術見嗟稱
　鮑明逺白頭吟云周王日淪惑漢帝益嗟稱
我㘴廣文舎七年讀書燈結髮入埸屋肯謂河難慿
　語暴虎慿河
尓來觸事短癡甚霜前蠅
退之詩癡如遇寒蠅
丗味極淡薄
　退之詩我老丗味薄
不了人􁆰憎唯得一巵酒尚能别淄澠
淮南子曰淄澠之水合易牙嘗而知之列子亦云水經
　曰淄水岀㤗山萊蕪縣原山澠水岀營丘城東丗謂之
漢湊水入于時水
所以對樽爼未曽問斗升
杜詩仍嗔問升斗
酌我良巳多狂言恐侵陵
漢盖寛饒傳許伯入第丞相御史將軍中二千石皆賀
寛饒不行許伯請之廼徃許伯自酌曰盖君後至寛饒
　曰無多酌我我廼酒狂丞相魏侯笑曰次公醒而狂何
必酒也禮記經解倍畔侵陵之敗起矣漢李廣傳廣三
　子曰當戸椒敢敢男禹與侍中貴人飲侵陵之莫敢應
暮雲吞落日歸鳥求其朋
　詩嚶其鳴矣求其友聲
冷官僕馬瘦及門皷騰騰
　杜詩廣文先生官獨冷退之詩擊鼔騰騰樹赤旗
　　　奉和王丗弼寄上七兄先生用其韻
宫槐弄黄黄
退之詩黄黄蕪菁花
蓮葉緑婉婉
退之元和聖德詩婉婉弱子今以新荷嫰緑也
時同二三友竹軒涼夏晚駕言都城南
太名府北京也故言都城
以望征車返何知苦淹囬及此秋景短愁思令人瘦
文選古詩思君令人瘦杜逺遊令人瘦
舉目道路逺西風脫一葉
　文選月賦洞庭始波木葉微脫杜詩風雨秋一葉
薦士聞郷選
𬒳檄試郷舉進士也
簡書催渡河
　詩畏此簡書
賔客不得展
　檀弓展墓而入注云展省視之
親憂對萱叢
　詩焉得諼草言樹之背毛云諼草令人忘憂背北堂也
　釋音云諼本作萱嵇康飬生論合歡蠲忿萱草忘憂
婦病廢巾盥
　内則婦事舅姑進盥少者奉槃長者奉水請沃盥盥卒
授巾
言趍厭次城
厭次見上
鞭馬倦長阪
文選曹子建詩秋蘭𬒳長坂又陸韓郷詩駿足思長阪
棗林蔽天日交隂不容繖仰㸔實離離憶見花纂纂
文選笙賦云詠園桃之夭夭歌棗下之纂纂歌曰棗下
纂纂朱實離離宛其落矣化爲枯枝注云古咄喑歌曰
棗下何攅攅榮華各有時棗𥘉欲赤時人從四边來棗
適今日賜誰當仰視之
異郷懷節物不共斟酒盞舉埸下馬入深鎻嚴鑰𬋩諸生
所程書捃束若稭稈
後漢范丹傳捃拾自資禹貢三百里納秸服注秸藁也
釋文秸本作稭工八反
蜜燈坐囬環
庾信集中有燈賦云香燈燃蜜氣雜燒蘭桞子厚詩囬
環駈萬象
丹硯精料柬披榛拔芝蘭
　文選趙景珍書披榛覔路
断石収琰琬
　上林賦朝采琬琰和氏出焉
紛爭一日亊聲实溷端窽
　六家指要其实中其聲者謂之端實不中其聲者謂(之/窽)
天球或棄遺
顧命曰天球河圗在東序
斗筲尚何算
見論語
西歸到官舎塵上昏案板寒窗穿碧䟽
文選天台賦􁂍雲斐舋於翼櫺皦日烱晃於綺䟽注櫺
窗間子也刻爲綺文謂之綺䟽鮑明逺詩朱雀文窗韜
碧䟽
潤礎閙蒼蘚
淮南子云山雲蒸柱礎潤
詩書鵲巢翻帷幔蛛絲罥果知兄未來光隂坐晼晚
宋玉九辯日晼晚其將入
昨蒙叔父報亦歎音書簡
叔父謂黄廉字夷仲也王介甫薦爲司農寺幹當公事
　命同司農正程之才体量河北河東災傷道除知司農
　寺丞以荒政十二爲科條自昨蒙叔父報至貂狐無余
暖皆言体量賑済辛勤之狀詳見山谷遺文夷仲行狀
薄言使亊重激切𬒳天遣
　髙僧傳僧嵬戒行嚴㓗有一女子寄宿自稱天女以上
　人有德天遣我來嵬曰無以革囊見試此摘其字北史
　李元忠傳孫騰曰此君天遣來不可違也李長吉詩天
　遣裁詩作花骨
逋流一方病責任嫓和扁
　左昭晋侯求醫於秦秦使醫和視之史記扁鵲姓秦名
　越人
咨詢懷靡及
詩皇華周爰咨諏又每懷靡及
不皇暇息偃
詩采薇不遑啓処北山或息偃在牀
嚼冰進糜飡衝雪踏層巘嚴霜八月飛貂狐無餘煗
　見上
念嗟叔母劉窮年寄甥館
　行狀又云娶刘氏屯田貟外郎致仕渙之女夷仲往河
　也而刘氏終年留其父母家也孟子曰帝舘甥於弍室
　注謂妻父曰外舅謂我舅者吾謂之甥尭以女妻舜故
　謂舜甥也
尚怜公初黠誘掖到昭宛
公𥘉昭宛疑是夷仲子姪小字如前集稱阿巽及相與
睦也
庭堅薄才資行又出畦町
莊子彼且爲無町畦亦與之爲無町畦
浮雲與丗踈短綆及道淺
莊子褚小者不可以懷大綆短者不可以汲深退之詩
　級古得脩綆
匠伯首蹔囬大樗終偃蹇
意謂雖受知諸公終無心進取莊子匠石之齊至乎曲
轅見檪社樹其大蔽牛匠伯不顧遂行釋音曰匠伯石
　字也
斈宫尸廪入奉飬闕豐腆斈徒日新聞孤陋猶旧典
斈記孤陋而寡聞時用王氏經斈取士也
小材時困我持斵問輪扁
　元注云復用此一韻事異似不害輪扁見上
大材我屈渠越雞當蜀卵
莊子奔蜂不能化藿蠋越雞不能伏鵠卵
未能引分去恋禄幸苟免
退之瀧吏詩官不自謹慎冝即引分徃
平生報一飽從事極黽勉
老杜云常擬報一飯小雅云黽勉從事
豈如不見収放身就閑散
退之進斈解云投閑置散
思伯卧江南
　伯即七兄也
无心趣軒冕
　軒冕見上
龐公跡頗親黄蘖門屡欵
　居士黄蘖龐藴希運禅師傳燈録皆有傳
齋餘佛飯香
　維摩經云有囯名衆香佛号香積維摩詰問衆菩薩誰
　能致彼佛飯維摩詰不起于座化作菩薩到衆香界礼
　彼佛足於是香積如來以衆香鉢盛滿香飯與化菩薩
　化菩薩以滿鉢香飯與維摩詰
茶沸甘露滿
　陸羽顧渚山記云豫章王子尚訪曇済道人於八公山
　道人設茶茗子尚味之曰此甘露也何言茶茗
􁅢人問進退餘事寄一莞
　論語夫子莞尓而笑
仲父挾髙材甘為溝中断
　元注云音短莊子云百年之木破爲犠樽而文之其断
　在溝中比犧樽於溝中之断則羙悪有間矣其於失性
　一也退之木居士詩爲神詎比溝中断遇賞還同㸑(下/餘)
青黄可犧樽
　退之犧樽青黄乃木之災
薦廟配瑚璉
　語曰何器也曰瑚璉也注云黍稷之器
季父有逸㒷未嘗入都輦
　文選潘安仁詩自我違京輦
臨流呼釣船拂石弄琴阮
唐元行冲傳有人破古冡得銅器似琵琶身正元行冲
　曰此阮咸所作器也命易以木絃之其聲清亮楽家謂
　之阮咸
雍容從朋友林下追游衍(見上)田園雖足楽及時思還返
隂寒木嗚條
　論衡五日一風風不鳴條
望損倚門眼
　囯䇿王孫賈事閔王閔王岀走失王之處其母曰汝朝
　出而晚來則吾倚門而望汝暮岀而不還則吾倚庐而
　望汝今事王王出走汝不知其處汝尚何歸
南枝喜鳴鵲
　魏武短歌行月明星稀烏鵲南飛繞樹三匝無枝可依
尺素託黄犬
　晋陸機傳機有駿犬名曰黄耳覊寓京師乆無家問笑
　語犬曰我家絶無書信汝能齎書取消息否犬摇尾作
　聲機乃為書以竹筩盛之而繫其頸犬尋路南走遂至
　其家得報還洛歳以爲常文選楽府云呼童烹鯉魚中
　有尺素書
又以窀穸留
　左㐮十三春秋窀穸之事
歸期指姑洗
月令季春之月律中姑洗
寄聲問僧護
僧護當是子姪小字
兒髮可以綰妙言對賔客稱渠万金産
退之贈張籍詩云有兒雖甚憐教示不免簡君來好呼
　出踉蹡越門限惧其無所知見則先愧報昨因有縁事
上馬挿手版留君住厅食使立侍盤醆薄暮歸見君迎
我笑而莞指渠相賀言此是万金産
尔來弄筆硯墨水悪翻建大字如栖鵶巳不作肥軟
刘禹錫詩小兒弄筆不能瞋涴筆書窗且賞勤盧仝詩
忽來案上翻墨汁塗抹詩書如老鵶漢髙紀云秦形勝
之囯也地势便利其以下兵於諸侯譬猶居髙屋之上
建瓴水也注云翻瓴水言其向下之势易也
魯論未徹章正苦諸叔懶新詩開累𥿄
自此以下皆言王丗弼詩如月明如柘漿如砧聲筧水
聲也
欲罷不能卷(見語)逺懷託孤髙别思盈繾綣
詩以謹繾綣
秋月明夜潮柘漿凍金椀(見上)踈杵韻寒砧幽泉流翠筧
韻書云筧古典反以竹通水
吟哦口垂涎
杜詩道􁅢麴車口流涎
嚼味有餘雋
漢蒯通傳論戦囯說士亦自序其說号雋永注肥肉也
傳示同好人我家東床坦
東床坦腹見羲之傳
風煙意氣生揮毫冩藤繭
唐朝舒元輿傳有悲剡溪古藤文言以剡藤爲𥿄也法
書要録王羲之蘭亭序用蚕蠒𥿄䑕鬚筆北户録云晋
　宋間有一種𥿄長丈余就船抄之丗謂蠒𥿄
獵山窮鶉鴽
鴽女居切鴿也月令田䑕化爲鴽
罩海極蝦蜆
苐四卷代書云文章六經來汗漫十牛車譬如觀滄海
　細大極龍蝦即此詩之意也
銀鈎乱眼膜
　晋索靖傳作草書狀曰草書之爲狀也婉若銀鈎老杜
　云是時良醫即以金錍刮其眼膜
嘉句濯肺脘且言伯在野
　書君子在野
朋友必推挽五㤗列清庿
荀子蚕賦臣愚而不識請占之五㤗注云五㤗五帝也
　詩意以五帝比囯朝列聖周(云/頌)清庿祀文王也
聖緒今皇纉真儒運斗樞
　言神宗継統而荆公爲相也法言云魯不用真儒後漢
　梁啇賛宰相運動樞機
道化迪天顕
　書迪畏天顕小民注謂湯蹈道畏天明著小民
朝論惜村難逸民大蒐狝
　左隠五年春蒐夏苗秋狝冬狩
豈聞任方物
　書任土作貢又無有逺迩畢献方物
包貢遺羽簳
　書厥貢羽毛歯革又惟􁄸輅楛注楛牛矢幹
招車必翹翹
　左莊二十二年敬仲曰詩云翹翹車乘招我以弓豈不
欲往畏我友朋注逸詩也
前席思謇謇
易王臣謇謇
王甥欲好懷
王純字丗弼山谷妺壻也前云我家東牀坦亦指丗弼
　尓雅云姊妹之夫爲甥
髙意恐難轉
　詩我心匪石不可轉也自且言伯在野以下皆謂丗弼
詩中稱伯兄雖在田野間而朋舊在朝必能援引㪯逸
　民也丗弼此懷雖好而七兄之意不可轉也
長篇題逺筒封寄淚空澘遥知雲際開灰飛黄鍾管
　大玄經曰調律者度竹爲管蘆莩爲灰漠然無動寂然
　無聲冬至夜半黄鍾以應
　　　贈張仲謀
車如雞栖馬如狗
後漢陳蕃傳陳留朱震字伯厚三府諺曰車如雞栖馬
　如狗疾悪如風朱伯厚
閉門常多出門少去天尺五張公子
老杜贈韋七賛善詩時論同歸尺五天自注曰俚語云
城南韋杜去天尺五前漢外戚傳云童謡曰燕燕尾涏
　涏張公子時相見
官居城南池館好
　杜詩宋公旧池館
徤児快馬紫游韁
杜詩朔方健児好身手洛陽伽藍記快馬健児不如老
　婢吹箎杜詩右持腰間刀左牽紫游韁自注云昔鄴下
　童謡曰青青御路楊白馬紫游韁
迎我不知沙路長髙榆老栁媚寒日枯荷小鴨凍野航津
人刺船起應客
陳平傳解衣臝而佐刺船
遥知故人一水隔下馬索酒呼三遲
　杜詩馬上誰家白面郎當堦下馬坐人牀不通姓字麁
豪甚指點銀瓶索酒嘗盧仝詩䓁閑對酒呼三遲屠羊
殺牛皆自在
騎奴笑言客竟癡
晋王述傳栢温欲爲子求婚子坦之言温意述大怒曰
汝竟癡耶
向來情義比瓜葛萬亊略不置町畦
騎奴瓜葛町畦並見上
追数存亡異憂楽燭如白虹貫酒巵
白虹貫日見邹陽傳
開軒臨水弄長笛
笛稱弄用晋栢温傳三調弄也
吹落殘月風凄凄城頭漏下四十刻破魔驚睡听新詩
楞嚴經云親見如來降伏諸魔今言睡魔也
君詩清壯悲節物政與秋䖝同一律
韓文由漢至今用一律
尓來更斍苦語工思婦霜碪擣寒月
曹子建七哀詩曰明月照髙樓流光正徘徊上有愁思
婦悲歎有餘哀沈休文云髙樓切思婦蓋用子建語也
謝玄暉有搗衣詩
朱顔緑髮深誤人
孟郊詩酒人皆倚春髮緑病叟獨藏秋髮白
不似草木長青春
　文選潘尼詩予渉素秋子登青春注云素秋謂老青春
謂少
㓗身好䝨君自有今日相㸔進於旧以兹敢傾一盃酒為
大夫人千万壽
後漢岑彭傳以朔望問大夫人起居注云漢法列侯之
母方稱太夫人
　　送薛楽道知鄖郷
　　　此詩云謝公巳葬而與謝師厚和答詩乃在其
　　　後尤不倫當别詮次
黄山葉縣連墻居
　汝州葉縣有黄成山山谷爲葉尉同官也
謝公席上對樗蒲䨇鬟女弟知桃李蚤許歸我舎中雛
　詩何彼禯矣華如桃李箋云㒷王姬與斉侯之子顔色
　俱盛也漢張耳傳舎中人皆笑此摘其字
平生同憂共安楽
　史記范蠡曰越王可與共患難不可與共楽
歳晚相望青雲衢去年樽酒輦轂下
司馬迁書云待罪輦轂下
各喜身爲反哺烏
文選𥙷亡詩嗷嗷林爲受哺於子注尓雅純黒而反哺
者烏也
城頭歸烏尾畢逋
　漢霊帝紀注云桓帝之𥘉京城童謡曰城上烏尾畢逋
　杜詩城頭烏尾訛
春寒啄雪送行車解佩我無明月珠
　列仙傳二女歩游江濵鄭交甫挑之女解佩與之數十
歩空懷无珮女亦不見詩曰何以贈之瓊瑰王佩漢邹
陽書曰明月之珠
折桞不對千里駒
折桞贈行也古歌曲有折楊桞无玉佩以贈送而徒折
　桞與千里馬不相稱也千里駒見前漢宗室刘德傳
念君胸中極了了作吏辦事猶詩書濁酒挽人作年少開
防心地亦時湏
楞嚴經當平心地則丗界地一切皆平杜詩延州秦北
　户閞防猶未巳
鄖郷縣古民少訟但問自巳不閞渠
　民之治否在長吏之邪正尓
登臨一笑雙白髮冝城凍笋供行厨
　鄖郷属均州冝城属㐮陽府
人生此楽他事无行李道岀漢南都寄聲諸謝今何如
　文選張平子南都賦李善曰南陽郡治宛在京之南故
　曰南都翰曰南都在南陽光武旧里以置都焉桓帝時
議欲廢之故衡作是賦漢之南都今鄧州也山谷継室
　南陽謝景𥘉師厚之女也自㐮陽至鄖郷必取道南陽
故詩云尓左㐮八亦不使一介行李告于寡君
謝公書堂迷竹塢
　莊子云桓公讀書堂上
手種竹今青青否我思謝公淚成雨屬公去􁤤壌下土
　鄧州治壌縣
　　　送張沙河逰薺魯諸邦
張侯去沙河三食鄴下麥
　沙河屬邢州鄴今相州也
筆力望晁董頗遭俗眼白
　晋阮籍溥能為青白眼見礼俗之士以白眼對之
平生斈經綸胸中負竒畫未論功活人
　後漢長沙大守張機仲景有南陽活人書
飽飯不常得
老杜但使殘年飽喫飯
妻寒尚賔敬
左傳𥘉曰季使過兾見兾鈌耨其妻饁之敬相待如賔
兒餓猶筆墨側聞共伯城
　共城縣属衛州
魚稻頗冝客又持(塵/生)甑
　後漢范丹字史雲里歌之曰甑中生塵范史雲釡中生
　魚范萊芜
欲徃立四壁
　馬相如傳家徒四璧立
平生貸米家十軰來簿責
　漢婁敬傳使者十軰來周亞夫傳吏簿責亜夫
囊无孔方兄
　晋魯褒錢神論曰親爱如兄字曰孔方
面有在陳色
　語在陳絶糧
守株伺投兔
　韓非子曰宋人有耕者田中有株兎走觸折頭而死因
　釋耕守株兾復得兎為宋人笑
歳晚將何獲廣道无人行春風轉沙石栖栖馬如狗
　語丘何為是栖栖者欤馬如狗見上
去謁東侯伯布衣未可量蒼髯身八尺魚乾要斗水
　得斗升之水然活矣見上注
士困易為德
孟子飢者易為食渴者易為飲史記平原君傳士方其
危困之時易德耳
譬之舉大木人借一臂力
　吕氏春秋云今㪯大木者前呼輿謣後亦應之此其於
㪯大木者善矣豈無鄭衛之音哉然不若此其冝也淮
　南子曰㪯大木者前呼邪許後亦應之余同吕覧莊子
　曰吾終身與汝交一臂而失之此摘其字
諸公感意氣
鮑明逺詩意氣相傾死何有
豈待故相識吾窮乏祖餞折桞當馬䇿
　左文十三繞朝贈之以䇿注䇿馬檛此詩盖以張沙河
　徃作遊士山谷以詩先焉庻幾諸人合力資之意氣相
感不必旧相識也
　　　送吴彦歸番陽
學省困齏塩
　文選沈休文有直斈省愁卧詩退之送窮文大斈四年
　朝韲莫塩
人材任尊奬倥侗祝螟蛉
　楊子斈行篇天降生民倥侗顓蒙又曰螟蛉之子殪而
　逢蜾臝祝之曰類我類我乆則肖之矣
小大器罌旊
　退之詩旊大缾罌小
諸生厭晚成
　老子云大器晚成
躐學要儈駔
學記曰學不躐等　貨殖傳曰莭儈駔
摹書說偏旁
林罕有字源偏旁小說三卷其序云漢大尉祭酒許子
取其形類作偏旁條例十五卷名之說文
破義析名象
　此譏王氏字觧
九鼎奏簫韶爰居端不饗
臧文仲祀爰居亊見左傳莊子逹生篇云有鳥止於魯
郊魯君恱之爲具大牢以饗之奏九韶以楽之烏乃眩
　視憂悲不敢飲食今休欵啓寡聞之人吾告以至人之
德譬之若載鼷以車馬楽鷃以鍾鼔也彼又烏能无驚
乎此亦譏王氏之斈前篇和王丗弼詩云斈徒日新聞
孤陋猶旧典亦此意
青衿少到門庭除晝閑敞
　詩子衿刺斈校廢也青青子衿悠悠我心言斈子競趍
　新斈不至公堂也文選南都賦体爽塏以閑敞
竹風交槐隂三見秋氣爽時賴觧亊人載酒直心賞
楊雄傳好亊者載酒肴從之鮑昭詩心賞猶難恃謝玄
　暉詩懷人去心賞
呉即楚囯材
　左傳聲子說楚云雖楚有材晋實用之
幽蘭秀榛莾彦囯吐嘉言
　晋胡母輔之傳王澄曰彦囯吐嘉言霏霏不絶輔之字
　彦囯
子將喜標榜
　後漢許劭字子將覈論郷黨人物每月輙更其品題故
　汝南俗有月旦評
平生欽豪俊乆客慕郷黨
　文選不曽逺離别安知慕儔侣
虚齋延洒掃薄飯薦腒鮝
　礼内則夏冝腒鱐注腒乾雉鱐乾魚唐韻鮝乾魚腊也
　音息两反
詩句唾成珠
　文選詩咳唾自成珠老杜詩汝身巳見唾成珠
笑嘲愜爬蛘
　杜牧詩云杜詩韓筆忙時讀似倩麻姑􁄏処􁕒
春夏頻謝除曽未厭來徃歸鴈多喜聲寒蝉停哀響黄花
滿籬落白蟻閙甕盎
　杜詩蟻浮仍臘味韓詩喧聒鳴甕盎
留君待佳節忽忽戒徂两
　文選謝玄暉詩優優整夜裝粛粛戒徂两
親戚傷離居
　檀弓吾離群而索居
交游念疇曩
　文選盧子諒詩借曰如昨忽爲疇曩(疇曩/伊何)逝者弥踈
碁局無對曹樗蒲失朋長問君去爲何雲物愁莾蒼
　莊子云適莾蒼者三飡而返莾莫浪反蒼七蕩反白樂
　天春雪詩寒消春莾蒼自注云二字上聲又翼城北原
　作云野色何莾蒼自注云去聲
壽親髮斑斑千里勞夢想家雞藁頭肥
藁禾稈也頭有餘粒雞食之而肥藁頭用禾頭生耳字
　又云史斉本紀曰時有童謡云一束藁两頭然藁頭云
　者山谷摘字多此類
寒魚受􁉞網甘㫖蔌中厨
　内則云㫖甘柔滑
伊唖弄文襁
東方朔傳伊優亜者辝未定也優一侯反亜烏加反刘
夢得詩咿唖轉井車宣紀在襁褓注云褓小兒𬒳也襁
小兒繃𥙷耕反史記趙丗家程嬰杵臼匿趙孤取他人
嬰兒負之衣以文褓
此行樂未央
詩夜未央
安知川塗廣
　渊明詩目倦川塗異
深秋上滄江逺水平如掌
　杜詩秦川對月平如掌
人生要得意壯士多曠蕩野鶴疲籠樊江鷗恋孤蔣
　子虚賦東蘠彫胡蓮藕觚盧張揖曰彫胡菰米也郭璞
　曰菰蔣也
朱來丘壑姿不著芻豢飬
　孟子芻豢之恱我口
寄聲謝郷鄰爲我具两槳(見上)有路即歸田君其信非誑
韓詩臨分不汝誑有路即歸田
　　　薛樂道自南陽來入都留宿㑹飮作詩餞行
　　　　入都謂至北京京即都也後漢有五都明皇幸
　　　　蜀改成都爲南京杜詩云城闕秋生畫角哀自
　　　　注云南京同两都得云城闕
薛侯本貴胄射䇿一矢中
　漢書儒林傳賛曰設科射策勸以官禄易旅之六五曰
　射雉一矢亡此倣其語左傳王召飬由基與之兩矢使
射吕錡中項伏弢以一矢復命注云一發而中
金蘭託平生
　易大傳二人同心其利断金同心之言其臭如蘭
瓜葛比諸從數囬尚成親(見上)况乃居連棟交游乃父子
講學連伯仲奴人通(使/令)孩稚接戯弄相憐負米勤
　家語子路見於孔子曰昔者由也事二親之時常食藜
　藿之實爲親負米百里之外親殁之後南遊於楚從車
　百乘積粟萬鍾累茵而坐列鼎而食願欲食藜藿爲親
　負米不可復得也
同力采蘭供
文選束廣微𥙷亡詩南陔孝子相戒以飬也偱彼南陔
言採其蘭眷恋庭闈心不遑安退之作孟先生詩云採
蘭超幽念亦用此事盖孟郊有母也供謂供飬其父母
苐三卷過家上冡云保身以爲供
每持君家書平安覷欵縫
顔師古匡俗正謬云今官曹文案於𥿄縫上記之曰欵
縫何也答曰此語出魏晋律令字林本作　刻也古
者簿領皆用簡牘其編連之處於縫上刻記之呼爲
縫今𥿄縫上書名猶取旧語呼爲
秦人與吾炙憂樂一體共
　孟子曰耆秦人之炙無以異於耆吾炙
釋之廷尉曹微過成繫訟從此張長公不肯爲時用
張釋之傳釋之爲公車令劾太子不下司馬門不敬後
拜廷尉景帝立釋之恐用王生計景帝不過也歳餘爲
淮南相猶以前過也其子摯字長公官至大夫免以不
能取容當丗故終身不仕陶渊明集有張長公詩云逺
哉長公䔥然何事
丘阿無梧桐曲直不在鳯
大雅卷阿云鳯皇鳴矣于彼髙岡梧桐生矣于彼朝陽
生涯谷口耕
鄭子真見上
丗事邯郸夢
異聞集道者吕翁經邯戦道上邸舎中有少年盧生自
歎其貧困言訖思寐時主人方炊黄梁爲饌翁乃探其
懷中枕以授生枕兩端有竅生夢中自竅入其家見其
身冨貴五十年老病而卒　欠伸而寤頋吕翁在傍主
人炊黄梁尚未熟
自君抱憂端
杜詩憂端斉終南澒洞不可掇
酒椀未忍齅
自注云借用
髙秋自南歸意氣稍寛縱黄花尚滿籬白蟻方浮甕
文選謝玄睴詩緑蟻方獨持注云釋名曰酒有汎斉浮
　蟻在上汎汎然
私言助燕喜
　魯頌公魯侯燕喜令妻壽母詩意謂助其娱親之樂也
且莫戒輜重
漢李陵傳召陵欲使爲貳師將輜重
霜風獵帷幕銀燭吐螮蝀
　郭璞山海經序云案汲郡竹書及穆天子傳穆王見西
　王母取其玉石珍瑰之器金膏銀燭之宝今考之穆王
　傳則云天子之宝玉果璿珠燭銀注云有精光如燭鮑
　明逺芙蓉賦潤蓬山之瓊膏輝葱河之銀燭鄘囯風蝃
　蝀在東莫之敢指注虹也
宻坐幸頗歡
　文選曹子建書云得爲宻㘴李善曰曹大家欹器頌曰
　倚帝主之宻㘴
劇飲寕辝痛
　杜詩痛飲真吾師
踈鍾嗚曉撞小雨作寒霿廐馬䔥䔥鳴
　詩乘馬在廐又䔥䔥馬鳴
征人稍稍動九衢槐桞中縱緩青絲鞚
杜詩不反青絲鞚虚燒夜燭花
朱楼豪士集
謝玄暉詩迢遞起朱樓
紅䄂清歌送
　退之詩清歌緩送感行人
河鯉献鱠材江澄解包貢
　禹貢楊州厥包橘柚錫貢
蟹擘鵝子黄
　老杜鵝兒黄似酒此借用
酒傾琥珀凍
杜詩春酒盃濃琥珀薄
㪯觴遥酌我發嚏知見頌
　邶囯風云寤言不寐願言則嚔箋云今俗人嚏云人道
我此古之遺語也盖寛饒云母多酌我
行行鞕箠倦短句煩屡諷
　　　次韻奉送公定
　　　　謝師厚二子愔字公静悰字公定
去年君渡河
　君无渡河楽府篇名亦曰箜篌引
棗下实離離今年君渡河剥棗詠豳詩
　文選笙賦歌曰棗下纂纂朱实離離豳七月八月剥棗
直縁恩義重不惮鞍馬疲
南史衛敬瑜妻詩故人恩義重不忍復双飛
詩書半行李道路費歳時親交歎存亡斈問訪闕遺
　司馬迁書又不能拾遺𥙷闕故唐有𥙷闕拾遺之官
我多後時悔君亦見亊遲
史記范雎傳云穣侯智士(也而見/亊遲)
定非児女知
漢髙紀吕公曰此非児女子所知
虚名無用處北斗與南箕
　小雅大東維南有箕不可以簸揚維北有斗不可以挹
　酒漿文選古詩南箕北有斗牽牛不負軛民無盤石固
　虚名復何益
燕趙游俠子
文選曹子建楽府云借問誰家子幽并游俠児郭景純
　詩京華游俠客
長安輕薄児
沈休文詩洛陽繁華子長安輕薄児後漢書曰李宝勸
　刘嘉且觀成敗光武聞告鄧禹曰孝孫素謹當是長安
　輕薄児誤之耳嘉字孝孫
狂掉三寸舌
　張良傳良迺称曰今以三寸舌爲帝者師
躐登九級墀
　杜詩飜手作雲覆手雨紛紛輕薄何湏数
立談光隂移歃血盟父子
　左陳五父及鄭伯盟歃如忘注志不在於歃血
指天出肝脾
　退之作子厚墓誌云握手出肺肝相示指天日泣涕誓
　生死不相背負真若可信
從來囯器重
韓安囯傳唯天子以爲囯器
見謂骨相竒
児寛傳見謂不習事
築岩發夢寐
書云說築傳岩之野
獵渭非熊螭
史記齊大公丗家周西伯將出獵卜之曰所獲非龍非
彲非虎非羆所獲覇王之符注彲勑知反索隠曰余本
亦作螭字
百工改䋲墨一丗擅文詞全人脰肩肩甕盎嫵且冝
莊子德充符篇云闉跋支離無脤說衛靈公靈公恱之
而視全人其脰肩肩甕盎大癭說齊桓公桓公恱之而
視全人其脰肩肩注云偏情一􁱓則醜者更好而好者
更醜也山谷詩意謂熈寕用人非賢而謂之賢賢則指
爲不肖也所謂游俠子輕薄児盖言當時新進少年趍
時苟合以口舌捷給躐等進用雖歃血而盟自謂披腹
而出肝脾其言皆不足信也王介甫素有重名稱爲囯
器其遇主得時如起於築岩釣渭而改制立法自眩文
詞附已者超迁之語不合意輒擯斥不用所謂恱闉跋
攴離甕盎大癭而視全人无疾者乃詆爲醜悪也前集
神宗挽詞固云築釣収賢輔此詩含譏諷非一過可了
故詳言之
大槐隂黄庭女蘿綿絡之
莊子水中有火乃焚大槐大槐以喻用亊者黄庭經注云
黄庭以中得名今本云中庭詩云蔦與女蘿施于松桓
　以喻小人附離而進也
昭陽两兄弟還自妬娥眉工顰又冝笑
楚詞九歌云旣含睇兮又冝笑
百軰來茹咨
　周頌王釐尓成來咨來茹義云咨謀茹度汝有事當來
　謀之來度之
班姫輕鴻毛更合衆口吹
　漢成帝班倢伃傳始為少使俄而大幸後趙飛燕姊弟
　自微賤㒷寢盛於前譛告許皇后班倢伃挾媚道祝詛
　許后坐廢倢伃求供飬大后長信宫趙皇后傳云召入
　宫大幸有女弟復召入后旣立後寵少哀而弟絶幸為
　昭儀居昭陽舎飛燕外傳云后怒以杯抵昭儀裙昭儀
　泣曰娣忘共𬒳苦寒時邪今幸貴其忍相搏乎此事以
喻王吕𥘉爲黨而後乖争班姬以喻當時逐客也按实
録熈寕七年三月王安石知江寕軍府八年正月秘閣
校理王安囯追毀出身以來文字放歸田里汀州編𬋩
人鄭俠改英州𥘉王安石將罷相引吕恵卿執政恵卿
素與安囯有隙因俠獄抵安囯罪是年二月安石復相
自後王吕之交遂絶山谷時在北京韓非子云齊景公
曰去仲尼如吹毛耳乃遺哀公女楽哀公怠於政仲尼
之齊
引繩痛排根
自注云音㾗漢書灌夫傳竇嬰失埶亦欲倚夫引繩排
根生平慕之後棄者
蒙蔽枉成帷唯恐岀巳上殺之如弈碁
左傳㐮二十八寗子視君不如弈碁
塵埃百年琴絶絃為鍾期
　見上注
落落虎豹文義難𬋩中窺
晋王獻之傳𬋩中窺豹時見一斑
至今楊子雲不與俗諧嬉歳晚草玄經覃思冩天維
書序研精覃思退之詩(白/日)座上傾天維
脫身天禄閣危於剱頭炊
　晉顧愷之傳桓玄與愷之同在殷仲堪㘴共作危語玄
　曰矛頭浙米剱頭炊
卧聞䇿董賢閉門甘忍飢
摭言載秦韜玉貴公子行云却笑儒生把書卷斈得顏
　囬忍飢面
五侯盛賔客騶轡交横馳
楼護傳云王氏方盛賔客滿門五侯兄弟争名其客不
　得左右文選阮嗣宗詩走獸交横馳
時通問字人得酒未曽辝
楊雄賛云為郎與王莽刘歆並又與董賢同官云云又
云王莽時刘歆甄豐皆為上公莽旣以符命自立欲絶
其原以神前事而豐子尋歆子棻復献之莽誅豐父子
投棻四裔辝所連及便収不請時雄校書天禄閣上治
獄使者來欲収雄雄從閣上自投下幾苑莽聞之問其故
　廼棻從雄斈作竒字雄不知情有詔不問問字見上注
　董賢見倿幸傳
近者君家翁天與脫馵鞿
　荘子馬蹄篇連之以覊􁁌丁立陟立两切左傳云韓厥
　執􁁌離騷云余雖好脩姱以鞿羈兮注韁在口曰韁革
　絡頭曰覊退之祭子厚文云子之中棄天脫􁁌覊
巳爲冥冥鴻矰􁀯尚安施
　楊子法言鴻飛冥冥弋人何篡焉張良傳戚夫人泣涕
　上曰爲我楚舞吾爲若楚歌歌曰鴻鵠髙飛一㪯千里
　羽翼巳就横(絶/四)海横絶四海又可奈何雖有矰􁀯尚安
　所施
飬蘭尋僧圃爱竹到水湄北闕免朝請西都分保釐
　書畢命康王命作冊畢以成周之衆命畢公保釐東郊
　律詩中有和師厚復官分司西京詩
文章九鼎重
　史記平原君傳毛先生一至楚而使趙重於九鼎大吕
冨貴一黍累
漢書律曆志度長短者不失豪釐量多少者不失圭撮
權輕重者不失黍累注云豪兎豪也十豪爲釐六十黍
　爲圭四圭爲撮音倉括反十黍爲絫十絫爲一銖絫來
　戈反亦音纍継之纍沈存中筆談云唐開元錢重二銖
　四絫今蜀中亦以十參爲一銖參乃古絫字相傳誤耳
趙良請灌園但爲啇君嗤
史記啇君鞅傳趙良見啇君曰君之危若朝露尚欲延
　年益壽乎則何不歸十五都灌園於鄙啇君弗從五月
　而秦孝公卒太子立公子䖍之徒告啇君反發吏捕(啇/君)
弃甲尚文過兕多牛有皮
　左宣二年宋城華元爲植廵功城者謳曰睅其目皤其
　腹弃甲而復于思于思弃甲復來使其驂乘謂之曰牛
　則有皮犀兕尚多弃甲則那役人曰從其有皮丹􁇀若
　何華元曰去之夫其口衆我寡
出仕書掣肘
　見墨竹賦注
歸來菊荒籬
　渊明歸去來詞云三徑就荒松菊猶存
不爲五斗折自無三徑資
　昭明太子作渊明傳云謂親朋曰聊欲絃歌以爲三徑
　之資乎執事者聞之以爲彭澤令歳餘郡遣督郵至縣
　吏請曰應束帶見之渊明嘆曰我豈能爲五斗米折腰
　向郷里小兒即日解印綬去聀
勝箭洗蹀血
　老杜悲陳陶云群胡歸來血洗箭蹀血字見前漢書
歸鞍懸月支
　漢張騫傳匈奴破月氏王以其頭爲飲器王摩詰燕攴
　行云拔剱巳断天驕臂歸鞍共飲月支頭文選曹子建
　詩控弦破左的右發摧月支注云月支射帖也邯郸淳
　蓻經曰馬射左边爲月支三枚馬蹄二枚二說疑不能
　决故併列之
斯人万户侯造物付鑪錘
莊子大宗師篇皆在鑪錘之間耳
我觀史臣篇䟽略記糟醨
史記屈原傳何不餔其糟而啜其醨借其字以言糟粕
譬如官池蛙誰能問公私
　晋惠帝紀帝嘗在華林園聞蝦蟆聲謂左右曰此嗚者
　為官乎私乎或對曰在官地為官在私地為私
君懷明月珠簸弄滄海涯
　退之詩婆娑海水南簸弄明月珠
深房珮芳蘭固是王所姬
　退之詩処子窈窕王所妃苟有令德隠不腓
南貢尚包橘
包橘見前篇
漢濵莫大隨
左傳漢濵之囯隨爲大
每來促談麈
鹿之大者曰麈群鹿隨之視麈尾所轉故談者揮之見
祖庭亊宛
風生庭竹枝骯髒得家法伊優不能爲
　漢趙壹傳有秦客者爲詩曰文籍雖滿腹不如一囊錢
　伊優北堂上骯髒倚門边
但聽呼樗蒲便足解人頥
　漢康衡傳康說詩解人頥
功成在漏刻
漢光武紀王尋王邑圍昆陽城自以為功在漏刻意氣
甚逸
頴利處囊錐
史記平原君傳平原君謂毛遂曰夫賢士之處丗也譬
若錐之處囊中其末立見今先生處勝之門下三年於
此矣左右未有所稱勝未有所聞是先生无所有也毛
遂曰臣乃今日請處囊中耳使遂早得處囊中乃脫頴
　而出非特其末見而已
失势落坑穽
　退之詩失势一落千丈強
寒窀如愁䲭得馬折足禍
　淮南子曰近塞上之人有善術(者)馬无故亡入胡人皆
弔之其父曰此何遽不為福平居數月其馬將胡駿馬
而歸人皆賀之其父曰何遽不為禍乎家冨馬良其子
好騎墮而折其髀人皆弔之其父曰何遽不為福乎居
　一年胡人入塞丁壯死者十九此獨以跛之故(父/子)相保
亡羊多歧悲
列子云楊子之鄰人亡羊旣率其黨又請楊子之竪追
之楊子曰嘻亡一羊何追者之衆鄰人曰多歧路旣反
問獲羊乎曰亡之矣歧路之中又有歧焉吾不知所之
　所以反也心都子曰大道以多歧亡羊斈者以多方
喪生
屡敵因心計
屡當作慮食貨志桑私羊以心計
伏兵幾面欺
漢季布傳今噲面謾史記作面欺
長戈仰閞來
過秦論云仰閞而攻秦
吐欵受羇縻
南史范曄傳曄與孔熈先謀逆熈先望風吐欵辝(氣/不)撓
萬事只如此畢竟誰成虧
莊子曰有成與虧故昭氏之鼓琴也無成與虧故昭氏
之不鼔琴也自但听呼樗蒲至誰成虧皆言樗蒲也援
李翺集中有五木經其略云樗蒲五木玄白判厥二作
雉背雉作牛王采四盧白雉牛甿采六開塞今秃撅
全爲王駁爲甿又曰設閞二馬𥘉出閞疊行非王采不
出閞不越坑入坑有謫行不擇筴馬外一矢爲坑
爱君方寸間醇朴乃器師
　器師疑是吾師
安得擺俗纏東崗並鉏犂由來在隂鶴不必振羽儀
　易中孚之九二鳴鶴在隂其子和之漸之上九鴻漸于
陸其羽可用爲儀
送行傾車盖載酒滿䲭夷
　漢陳遵傳自用如此不如䲭夷鴟夷滑稽腹大如壷
天髙木葉下
楚詞洞庭波兮木葉下
潦退河流卑屯雲搴六幕
退之詩夏槐作雲屯前漢礼楽志云紛云六幕浮大海
師古曰六幕猶言六合
新月吐半規
韓詩前夕雖十五月圎未滿規
人生㑹面難取醉听狂癡
杜詩主稱㑹面難一㪯累十觴取醉見上南史沈昭略
謂張約曰汝張約耶何乃肥而癡約曰汝沈昭畧耶何
乃瘦而狂昭略大笑曰瘦巳勝肥狂又勝癡
語穽發欺笑
退之詩詰屈避語穽
詩鋒犯嘲譏縣知履霜來
易履霜堅冰至
少别爲不怡天津媚河漢
　尔雅析木謂之津箕斗之間津也注漢津也天漢(之/津)梁
闕角掛秋霓
　闕角見餞薛楽道詩題下注
中有鬼與神赤舌弄隂機
太玄云赤舌燒城吐水于缾測曰赤舌吐水君子以解
　崇也王延壽夢鬼物賦云劓尖鼻踏赤舌退之雪詩譁
　譁弄隂機
夜光但十襲
闞子云宋之愚不汝瑕疵
去去善逆旅凍醪約重持山薬倒藤架紅棃帶寒㬢坐湏
騎奴還淹留歳恐朞
騎奴見上
无為出門念牽衣嬰孺啼
李曰詩兒女歡笑牽人衣
短韻願成誦時時寄相思
文選陸士衡文賦或托言於短韻退之祭文投义魚之
　短韻唐陸羽傳得南都賦不能讀危坐効羣兒囁嚅若
　成誦狀韓詩願寄相思字
　　　種决明
后皇冨嘉種
楚詞橘頌云后皇嘉樹橘來服兮
决明著方術
　本草决明子注云俗方惟以療眼也道術時湏
耘鋤一席地
　老杜種蒿苣詩序云理小畦種一两席許詩云破塊数
　席間荷鋤功易止
時至觀茂宻縹葉資芼羮
内則芼羮注云芼菜也又云雉免皆有芼注云謂菜釀
緗花馬蹄实
緗謂淺黄色本草注云生子作角实似馬蹄俗名馬蹄
决明
霜叢風雨餘簸簸塲功畢
囯語单㐮子過陳川不梁野有庾積埸功未畢
枕囊代曲肱甘寢听芬苾
莊子云孫叔敖甘寢秉羽而郢人投兵詩苾芬載祀
老眼願力餘
囯策趙王曰秦之攻我也不遺餘力矣
讀書真成癖
晋杜預傳時王済有馬癖和嶠有錢癖武帝謂預曰卿
有何癖對曰臣有左傳癖
　　　都下喜見八叔父
　　　　自此皆北京解官後所作雖編次稍失先後之
　　　　序觀其大略可也
一別七冬夏
　山谷官北京留守文潞公留再任遂跨七年故前詩云
我㘴廣文舎七年讀書燈又云七年身屡到欎欎䕃(簷/瓦)
幾書通置郵
孟速於置郵
冥鴻難借問江鯉多沉浮
冥鴻用蘇武亊江鯉用尺素亊又晋殷羡所致書
　皆投水中曰沉者自沉浮者自浮殷洪喬不作書郵
心因夢想去迹為山川留叔趍丹鳯闕身向卧龍洲
詩意謂叔先入京而身徃南陽巳乃㑹都下也閞中記
云建章宫元闕臨北道鳯在上故曰鳯闕也卧龍州當
在南陽謝師厚南陽人今鄧州也苐二卷次韻師厚五
月十六日視田悼李彦深詩云南鴈傳尺素飛來卧龍
城彦深亦南陽人時同在郷里可見龍洲為南陽
邂逅入閞馬同時解轡鞦
考工記必緧其牛注閞東謂紂為緧緧亦作鞦
別後亊万端
後漢吴漢傳帝責漢曰比勑公千條萬端
向來身百憂咨嗟舊田園慟哭新松楸
　退之詩畢命依松楸
稍詢耆舊間太半歸山丘小児携婦子襁褓皆褁頭
漢衛青傳臣子在襁褓中杜詩去時里正與褁頭
青燈照逆旅呼酒濯乱愁破啼爲笑語
　文選刘越石答盧諶詩并序曰相與㪯觴對膝破(啼爲/笑)
霜夜盡更籌歳寒叔舊莭况又髙春秋
　漢蘇武傳陛下春秋髙
老松心梗槩緑竹氣和柔
　霍去病傳去病以和柔自媚於上張釋之傳馬頼和柔
言如不出口體若不勝裘
　檀弓云趙文子其中退然如不勝衣其言呐呐然如不
　出諸其口
徳音潤九里
　河潤九里本出莊子後漢郭伋傳帝勞之曰河潤九里
政亊無全牛
莊子云庖丁爲文惠君解牛惠君曰技盖至此乎庖丁
　曰始臣解牛之時所見無非全牛者三年之後未嘗見
　全牛也
詩成戯筆墨清甚韋蘇州
　唐韋應物爲蘇州刺史有詩集
篆籕有志氣當於古人求
漢藝文志史籕十五篇注云周宣王大史作大篆十五
　篇晋王戎傳當從古人中求耳杜詩似君湏向古人求
自悲聞道晚渉丗如(虚/無)舟雖無觸物意倘亦遭罵咻
莊子云方舟而濟於河有虚船來觸舟雖有扁心之人
　不怒孟子衆楚人咻之
稍窺性命斈未窮言行尤
　語言寡尤行寡悔
息心待自信渺如大河流堤防小不宻一决敗数州
　此言防心之難也傳燈録有僧亡名息心銘山谷嘗(手/冩)
安得心服礼不見爲瘡疣
退之隨亊生瘡疣
荆雞変化材鵠卵滯隂幽
莊子曰奔蜂不能化藿蠋越雞不能伏鵠卵吾材小不
　能以化子
願因啄抱力浩蕩碧雲游
退之詩鶴翎不天生変化在啄菢杜詩白鷗没浩蕩萬
里誰能馴
　　　次韻答叔原㑹寂照房呈稚川
客愁非一種歴乱如蜜房
杜詩天寒割蜜房
食甘念慈母衣綻懷孟光
内則云衣裳裂紉箴請𥙷綴孟光乃後漢梁鴻妻
我家猶北門
時解北京教授至京師其家猶在北京母夫人無恙𥘉
在北京喪偶殯於北京者十一年
王子渺湖湘寄書无鴈來衰草漫寒塘故人哀王孫
韓信傳哀王孫而進食
交味耐乆長
唐魏元同與裴炎締交能保終始号耐乆交
置酒相暖热
元稹苦樂相倚曲猶得半年伴暖熱王荆公次程公闢
韻云清明若覩蘭亭月暖热應忘蕙帳秋
吾儕癡絶処不减顧長康
晋顧愷之俗傳愷之有三絶才絶畫絶癡絶長康其字
得閑枯木坐
長沙石霜山釋慶諸衆議延請諸聞之更入深山无人
之境長坐不卧屹若枯株天下謂之石霜枯木衆見僧
宝傳
冷日下牛羊(見詩)坐有稲田衲
北山録曰稲畦爲衣陶土爲器稲畦袈裟也陶土(瓦鉢/也)
頗薰知見香
釋氏書有解脫知見香
勝談𥘉亹亹
晋阮脩傳王衍談易有所未了敦曰阮宣子可與言衍
　曰未知其亹亹之処定何如耳又謝安傳安弱冠詣王
𪷟清言良乆旣去濛子脩曰向客何如大人濛曰此客
亹亹爲來逼人
脩綆汲銀牀
用退之汲古得脩綆之意古詩後園鑿井銀作牀金瓶
素綆汲寒漿杜詩露井凍銀牀太白詩梧桐落金井一
葉飛銀牀
聲名九鼎重
　見上文章九鼎重注
冠盖万夫望
礼記君子知微知彰知柔知剛万夫之望
老禅不掛眼
　退之詩餘事不掛眼
㸔蝸書屋梁
　酉陽雜爼云睿宗爲兾王時寢齋壁上蝸跡成天字上
　遽掃之經數日如𥘉及即位鑄金爲蝸分寘道釋像前
韻與境俱勝意將言两忘
　係辝子曰書不尽言言不尽意莊子云不若两忘而化
　其道
出門事衮衮斗柄莫昂昂月色䴡双闕
　三輔黄圗古歌詞云長安城西有双闕
雪雲浮建章
文選謝玄暉詩金波䴡鳷鵲玉䋲低建章
苦寒无処避唯欲酒中藏
　　　同王稚川晏叔原飯寂照房(得房字)
髙人住宝坊
華嚴論云安立宝坊集諸人天
重客欵齋房
漢髙帝紀豪傑聞令有重客又礼樂忘有齋房之歌元
　封二年芝生甘泉齋房作此借用其字
市聲猶在耳
　左言猶在耳
虚静生白光
　莊子虚室生白
幽子遺淡墨
　退之別趙子詩海中諸山中幽子頗不无
䆫間見瀟湘蒹葭落鳬鴈
詩蒹葭蒼蒼
秋色媚横塘博山沉水煙淡與人意長
　西京雜記有五層金博山鑪古詩云博山鑪中百和香
自携鷹爪芽來試魚眼湯
鷹爪魚眼見上
寒浴得温湢
　内則云外内不共井不共湢浴釋音彼力切注湢浴堂
體静心凱康
宋玉神女賦心凱康以楽歡尓雅釋詁第一云愷康楽
盤飡取近市
杜詩盤飡市逺无兼味
厭飫謝羶羊
莊子羊肉不慕蟻蟻慕羊肉羊肉羶也
裂餅羞豚膾
老杜詩浮瓜供老病裂餅常所爱
包魚芰荷香平生所懷人
詩嗟我懷人
忽言共榻牀常恐風雨散
韋蘇州詩何時風雨夜復此對床眠
千里鬱𥘉望斯游豈易得渊對妙濠梁
莊子与恵子游於濠梁之上詳見上
雅雅王稚川
晋刘惔傳洛中雅雅有三嘏
易親復難忘
　右楽府君家甚易知易知復難忘
晏子与人交風義盛激昂两公盛才力宫錦䴡文章鄙夫
得秀句
　杜詩最傳秀句寰區　滿
成誦更懷藏
成誦見次韻送公定詩註
　　　次韻叔原㑹寂照房(得照字)
風雨思斉詩
齊囯風風雨思君子也
草木怨楚調
渊明有怨詩楚調一篇
本无心擊排
賈誼䟽云所排擊剥割皆衆理解也
勝日用歌嘨
　勝日見上
僧䆫茶煙底
杜牧詩今日鬢絲禅榻畔茶煙輕颺落花風
清絶對二妙
　晋衛􁁱傳一䑓二妙
俱含萬里情雪梅開嶺徼
　謂大庾嶺頭梅也
我慙風味淺砌莎慕松蔦
詩蔦與女蘿施于松栢
中朝盛人物
退之詩云囯朝盛文物
誰與開顔笑一公老諳亊
　退之詩中朝大官老於亊
似解寂寞釣
　退之答崔立之書耕於寛閑之野釣於寂寞之濱
對之空歎嗟楼閣重晚照
　杜詩上方重閣晚百里見秋毫
　　　次韻稚川得寂字
平生萬里興㰸退著寸尺
　退之詩㰸退就新懦趍營悼前猛
向來類竊鈇
列子曰人有亡鈇者意其鄰之子視其行歩竊鈇也顔
色竊鈇也言語竊鈇也動作態度無爲而不竊鈇也俄
而搜其谷而得其鈇他日復見其鄰人之子動作態度
无似切鈇也鈇音斧
少日巳爭席
莊子曰其往也舎者避席其反也舎者與之爭席矣
曩過招提飯
老杜遊奉先寺詩巳從招提遊更宿招提境按僧輝記
云招提者𣑽言拓闘提奢唐言四方僧物後人傳冩之
　誤以拓爲招又省去闘奢二字止稱招提則今十方住
持寺院也涅槃經云造僧招提則生不動囯
愜當易爲適
杜詩愜當乆忘筌盖用渊明詩人亦有言稱心易足也
　又云稱心固爲好
食鮭如舉士
　南史庾杲之傳任昉戯曰誰謂庾郎貧食鮭常有二十
　七種鮭户佳反
名下無遺索
閻立本見張僧繇畫曰名下定無虚士
談餘天雨花
　楞嚴經云即時天雨百寳蓮花間錯紛糅
茶罷風生腋
　盧仝謝孟諌議寄新茶詩云七椀喫不得也唯斍两腋
習習清風生
誰言塵土中有此坐上客
謝安傳安旣出桓温問左右頗嘗見我有此客不
言前傾許可
後漢宣秉䓁傳語曰同言而信則信在言前
胷次開堛塞
　退之南山詩逼塞生怐愗
同是蠧魚癡
　退之詩豈殊蠧書䖝生死文字間癡謂書癡
還歸理編冊長安千門雪
　借長安以言汴京可見此四詩自北京解官至京師作
蟹黄熊有白更約載酒行无爲守岑寂
　　　竹軒詠雪呈外舅謝師厚并調李彦深
　　　　此篇至卷終皆自汴京囬至南陽作
破臘春未融
　杜詩臘破思端綺
土膏寒不發
　囯語云自今至于𥘉吉土膏其動
数聲鳴條風
　論衡五日一風風不鳴條
一夜洒窗雪
　退之詠雪云洒急听窗知
開軒万物曉落势良未歇
　退之歯落詩俄然落六七势落殊未巳
鏗鏗青琅玕閱此歳凛冽
　退之詩豈如秋霜雖凛冽
摧埋頭槍地
　司馬迁書見獄吏則頭槍地千羊反
意氣終自㓗
大白詩眼花耳热後意氣素霓生
君子謂此君全身斯明哲
詩旣明且哲以保其身
屋頭維(女/貞)顔色少澤恱
琅玕此君皆謂竹以比師厚女貞木名以比李彦深
稍能窺藩籬亦有固窮節
語君子固窮渊明詩不頼固窮節百丗當誰傳又云深
　得固窮節
佳興冉冉生門外無車轍
漢書陳平以席爲門然門外多長者車轍
冩之朱絲絃清坐待明月
　文選詩直如朱絲絃清如玉壷氷
　　　丙寅十四首効韋蘇州(并序)
二月丙寅率李原彦深謝愔公静游百花洲適爲游人所
擅見拒於晨門因賦何人有酒身無事誰家多竹門可欵
之句行係馬李氏園歩至廣済僧舎謁冦忠愍萊囯公祠
堂用吏部詩韻作
雪霽草木動
　月令草木萌動
春融煙景和嘉辰掩閞坐如此節物何同游得二子晤對
不在多
詩彼羙淑姬可與晤言箋云晤對也
不知鞍馬倦想見洲渚春淸畫鎻芳園誰家停畫輪
　晋輿服志畫輪車駕牛以綵添畫輪轂故名曰畫輪車
髙桞極有思向風招遊人
退之詩楊花榆莢无才思此反而用之
漸嘉楼外花嘉賞亭边栁作者歸山丘
曹子建詩生存華屋處零落歸丘山
今春為誰有千秋万歳後還復來游否
元注云漸嘉楼陽夏謝希深作嘉賞亭范文正公作桓
子新論云雍門周說孟嘗君曰千秋万歳後高䑓既巳
傾曲池又巳平
城南有佳園
王逸少帖云㒒近修小園子殊佳致山簡傳諸習氏荆
土豪族有佳園池
風物迎馬首
左惟予馬首是瞻
但賞主人竹不飲主人酒
王徽之傳呉中一士大夫家有好竹欲觀之便出坐輿
造竹下諷嘨主人洒掃請坐徽之不顧將出主人乃閉
門徽之便以此賞之
紅日媚紫苔
沈休文詩賔堦緑錢滿客位紫苔生
輕風泛春桞
楚詞光風轉蕙泛崇蘭
三公末白髮
三公謂冦萊公范文正公謝希聲也
十軰乘朱輪
楊惲家方隆盛乘朱輪者十人
只取人看好何益百年身
　杜詩長為万里客有愧百年身
但願長今日清樽對故人
　渊明詩但願長如此躬耕非所歎
江梅香冷淡開遍未全踈巳有耐寒蝶双飛上花湏今夜
嚴城角肯留花在无
　楽府詩集云漢横曲有梅花落本笛中曲也按唐大角
　曲亦有大梅花小梅花等曲今其聲猶有存者
我思五桞翁解作一生亊得錢送酒家便静㝷山寺念我
還如此翁應㑹人意
渊明傳云嘗著五桞先生傳以自况又云顔延之為始
安郡過潯陽造渊明每徃必酣飲致醉臨去留錢二万
　與渊明渊明悉送酒家稍就取酒謝靈運詩還得静
　者便杜詩老來苦便静
庭空日色静楼逈鍾聲遲
　李義山詩地寛楼巳逈人更逈於楼
褐叟巳爭席
　左㫖酒一盛兮余與褐之父晲之爭席見上
馴鴉更不疑同來復同去竟別我為誰
退之詩遇酒即酩酊君知我為誰
謝甥有逸㒷李髯非不嘉
　蜀志閞羽傳馬超來降羽書與諸葛亮問超人村可誰
　比類亮知羽護前答之曰孟起當與益德並驅爭先猶
未及髯之絶倫逸群也羽羙髯故亮謂之髯
苦思夢春草
　南史謝惠連傳族兄靈運嘗思詩竟日不就忽夢見惠
　連即得池塘生春草大以爲工
醉狂眠酒家
　杜詩李白斗酒詩百篇長安市上酒家眠
斯游無俗物傲睨至昏鴉
　晋王戎傳戎与阮籍爲竹林之遊戎嘗後至籍曰俗物
　巳復來敗人意杜詩曰眼前無俗物又云有待至昏鴉
寺古老僧静亭隂脩竹多萊公作州日部曲屢經過衆推
識公面蒼石眠緑莎
　寇凖平仲贈萊囯公謚忠愍始爲参知政事罷知鄧州
盛時衆吹嘘謫去衆毀辱不爲公存亡幽蘭春自緑欲書
名相傳安得南山竹
前漢公孫賀傳云南山之竹不足受我詞
昔公調鼎实(見上)指頋九廟尊郡囯冨士馬于今開塞垣
　杜詩一寄塞垣深
誰能起公死爲囯守北門
　守比門見第一卷上注
出身丗䘮道
莊子曰丗喪道矣道喪丗矣丗与道交相喪也
解綬飢驅我
　渊明乞食詩云飢來驅我去不知竟何之
杯中得醉郷
　唐王績有醉郷記
去就不復果豈爲俗人言
司馬迁書可爲智者道難爲俗人言
逹人儻余可
賈誼鵬烏賦逹人大觀物無不可百花洲萊公祠堂皆
在鄧州此詩云解綬飢驅我可見北京解官至汴京囬
過鄧也
少小尚狷介
退之詩少小聚嘻戯
與人常不欵
後漢光武幸章陵置酒作楽宗室諸母因酣恱相與語
　曰文叔少時謹信與人不欵曲唯直柔耳今乃能如此
置身稍雍容遇酒輙引滿
　漢書序傳引滿㪯白
自是鶴足長難齊鳬脛短
莊子鳬脛雖短續之則憂鶴脛雖長断之則悲
　　　對酒歌答謝公静
我爲北海飲
　後漢書孔北海云坐上客常滿樽中酒不空
君作東武吟(見上注)㸔君平生用意処䔥洒定自知人心
定自晋人語也丗說王敦曰家兄在郡定嘉又謝太傳
　曰定自佳定自佳
南陽城边雪三日愁隂不能分皂白
　晋天文志庾翼書云此天公憒憒無皂白之徴也
摧輪踠蹄泥数尺
退之朝賀歸詩緑槐十二街渙散馳輪蹄又贈元十八
何人識章甫而知駿蹄踠魏武苦寒行曰車輪爲之摧
城門晝開眠賈客移人僵尸在旦夕誰能忍飢待食麥
左成十年晋侯夢大厲斍召桑田巫巫言如夢公曰何
如曰不食新矣又曰晋侯欲麥使甸人献麥將食張如
厠䧟而卒此借使
身憂天下自有人寒士何者愁填臆民生政自不願材
晋謝安傳正自不能不尓退之祭子厚文凡木之生不
頋爲材
可乘以車可鞭䇿
列女傳老萊子妻云可食以酒肉者可隨以鞭捶可授
　以官禄者可隨以斧鉞
君不見海南水流紫旃檀碎身百錬金愽山
本草沉香門白檀樹出海南又云真紫檀旧在下品又
云扶南囯人言衆香共是一木根是旃檀莭是沉水葉
是藿香膠是薫陸選詩昔爲百錬剛
豈如不蒙斧斤賞老大絶崖霜雪間投身有用禍所集
莊子匠石歸檪社見夢曰云云且子求無所可用乆矣
幾死乃今得之爲予大用使子也而有用且得有此大
也邪
何况四逹之衢井先汲
尓雅四逹謂之衢莊子直木先伐甘井先竭
昨日青童天上囬手捧玉帝除書來
列仙傳有青童君王莽傳是時爭爲符命封侯其不爲者
　相戯曰獨无天帝除書乎此借用
一番通籍清都闕
　列子穆王以為清都紫微帝王　之居楽天詩
　只恐長生湏有籍仙䑓試為檢名看
百身書名赤城臺
　苑君傳云治赤城山
飛昇度丗无虚日恠我短褐趍塵埃顧謂彼童子
　退之秋懷詩顧謂汝童子置書且安眠
此何預人亊
晋謝玄傳子弟亦何預人亊而正欲使其佳
但對淸樽即眼開一杯引人着勝地
　丗說新語曰王衛軍云酒正自引人着勝地
傳聞官酒亦自清徑湏沽取續吾瓶南山朝來似有意今
夜倘放春月明
　　　戯贈彦深
　　　　元注云李原字彦深厚之弟居南陽
斈髯家徒立四壁
　李髯見上漢司馬相如傳家徒四立壁
未嘗一飯能留客
　老杜云一飯未曽留俗客
春寒茅屋交相風
渊明飲酒詩弊庐交悲風荒草没前庭
倚墻捫虱讀書䇿
　晋王猛傳桓温入閞猛𬒳褐詣之捫虱而言傍若无人
曲礼曰先坐書策琴瑟在前坐而迁之戒勿越
老妻甘貧能飬姑寕剪髻鬟不典書
　晋陶侃傳侃早孤貧為縣吏鄱陽孝廉范逵嘗過侃時
倉卒无以待賔其母乃截髮得双髲以易酒肴楽飲極
歡杜詩長者來在門荒年自糊口家貧无供給客位但
　箕箒俄傾羞頗珍寂寥人散後入恠鬢髮空吁嗟為之
　乆自陳剪髻髮鬻市充杯酒
大兒得飡不索魚小兒得禈不索𥜗
　晋韓康伯傳伯数歳母為作𥜗令捉熨斗而謂之曰且
　着𥜗㝷當作複禈伯曰不復湏火在斗中而柄尚热今
　旣着𥜗下亦當暖
庾郎鮭菜二十七
食鮭二十七種見上
太常齋日三百餘
後漢周澤傳為太常嘗卧疾齋宫其妻哀澤老病闚問
所苦澤大怒以妻干犯齋禁遂収送詔獄謝罪時人為
之語曰生丗不諧作太常妻一歳三百六十日三百五
十九日齋一日不齋醉如泥
上丁分膰一飽飯藏神夢訴羊蹵𬞞
周礼大宗伯以脤膰之礼親兄弟之囯左傳天子有亊膰
焉又云与执膰焉此言釋奠分胙也啓顔録云有人常食
𬞞忽食羊肉夢五藏神曰羊踏破菜薗
丗傳寒士有食籍一生當飯百甕𦵔
詩疆埸有瓜是剥是𦵔(新/序)楚恵王食寒𦵔而得蛭𦵔若
今虀甕也又摘礼記醯醢百甕字以相謔也食籍見第
　六卷
冥冥主張審如此
莊子孰主張是
附郭小圃冝勤鉏
摘蘇秦傳附郭田二頃字
葱秧青青葵甲緑早韭晚菘羮糝熟
南史斉周顒隠鍾山文思太子問菜食何味最勝曰春
𥘉早韭秋末晚松莊子藜羮不糝
充虚解戦頼湯餅
晋束晢餅賦曰玄冬猛寒清晨之㑹涕凍鼻中霜(凝/口)外
充虚解戦湯餅爲最
芼以䓑虀與甘菊
内則云雉免皆有芼注云菜釀也晋石崇傳云韭蓱虀
是擣韭根雜以麥苗耳
幾日怜槐巳着花一心呪笋莫成竹
白樂天食笋詩且食勿踟蹰南風吹作竹
群兒笑髯窮百巧我謂勝人飯重肉
漢朱家傳食不重味公孫弘傳汲黯曰弘位在三公奉
禄甚多然爲布𬒳詐也上問弘弘曰有之臣聞管仲相
齊有三歸侈擬於君桓公以覇晏嬰相景公食不重肉
齊囯亦治云云弘身食一肉脫粟飯
群兒笑髯不若人我獨爱髯無亊貧君不見猛虎即人厭
麋鹿
　易曰則鹿无虞
人還寢皮食其内
　左㐮二十一年州綽曰二子者譬於禽獸臣食其肉而
　寢處其皮矣
濡需終与豕俱焦
　莊子徐无鬼萹有暖姝者有濡需者濡需者豕虱是也
　擇䟽鬛自以為廣宫大囿奎蹄曲隈乳間股脚自以為
　安室利處不知屠者之一旦鼔臂布草操煙火而巳与
　豕俱焦也
飫肥擇甘果非福虫蟻无知不足驚横目之民万物靈
　莊子天地篇夫子无意於横目之民乎書惟人万(物/之)虚
請食熊蹯楚千乘
左文元年楚大子啇臣以宫甲圍成王王請食熊蹯而
　死弗听
立死山壁漢公卿
　後漢献帝紀建安元年車駕至洛陽是時宫室燒尽百
　官披荆棘依牆壁間州郡各擁強兵而委輸不至群僚
　飢乏尚書郎以下自岀採稆或飢死牆壁間或為兵士
　所殺
李髯作人有佳處
　韓文諱卞云作人得如周公孔子亦可以止矣
李髯作詩有佳句雖无厚禄故人書
　杜詩厚禄故人書断絶長飢稚子色凄凉
門外猶多長者車
陳平亊見上
我讀楊雄逐貧賦斯人用意未全踈
　逐貧賦見雄傳兹不及注
　　　寄南陽謝外舅
謝公遂偃蹇
　後漢蔡邕傳董卓聞邕名髙辟之稱疾不就卓大怒曰
　我力能族人蔡邕遂偃蹇者不旋踵矣
南陽无舊庐天与解纓紱元非傲當塗
　老杜獨酌詩本无軒冕意不是傲當時
庖丁釋牛刀衆手斫大觚
　莊子曰庖丁為文惠君解牛砉然嚮然奏刀騞然莫不
　中音文惠君曰技盖至此乎庖丁釋刀對曰臣之所好
　者道也進乎技矣批大郤導大窽因其固然技經肯綮
　之未嘗而况大觚乎
白雲曲肱卧青山滿牀書
　寒山子詩家中何所有惟見一牀書
妙質落川澤
　莊子郢人堊漫其鼻端使匠石斵之宋元君召匠石曰
　嘗試爲寡人爲之匠石曰臣之質死乆矣自夫子之死
　也吾無以爲質矣
果然天網踈
　老子云天網恢恢踈而不失
故知今人巧未斍古人迂築塲歳功休
　囯語云埸功未畢詩云九月築埸囿
夜泉鳴竹渠胸懐鬰磊隗
丗說阮籍胸中磊隗故湏澆之
此物諒時湏
此物謂酒先言夜泉鳴竹渠謂糟床也
児能了翁亊
晋傳咸傳云生子癡了官亊官亊未易了了亊正自癡
復爲快耳此借用
安用府中趍
古楽府詩三十侍中郎四十專城居盈盈公府歩冉冉
府中趍
孫能誦翁詩
　老杜驥子詩云問知人客妵誦得老人詩
乃是千里駒
　漢楚元王傳云德有智畧武帝謂之千里駒
人生行楽耳
漢楊惲傳其詩云人生行楽耳湏冨貴何時
用舎要自如我方神其拙社檪官道樗
莊子逍遥游篇云惠子謂莊子曰吾有大樹人謂之樗
其大本擁腫而不中繩墨其小枝絭曲而不中䂓矩立
　之塗匠石不顧又人間丗云匠石之齊至乎曲轅見檪
　社樹云云第一卷上再和荅爲之詩云檪依曲轅社聊
　用神其拙巳注其詳
公猶憂斧斤睥睨斵樽壷
莊子云百年之木破爲犠樽
萬古身後前芭蕉秋雨余少年喜狡獪叱化粒成珠
　神仙傳王逺字方平過蔡經家麻姑亦至即求少許米
　撤地視米皆成真珠方平笑曰姑固少年吾老矣不復
　作此狡獪変化也
謨功可歌舞
　書矢厥謨禹成厥功左九功之德皆可歌也又襄三十
　一文王之功天下誦而歌舞之
斈古則暖姝
莊子徐無鬼篇云有暖姝者斈一先生之言則暖暖姝
姝而自恱也
所好果不同未可一理驅眇思忘言對
前所注臣之質死乆矣郭象注云非夫不動之質忘言
　之對則雖至言妙斵無所用之
安得南飛鳬
　飛鳬見上注
鄙心生蔓草萌芽望耘鉏
　後漢黄憲傳陳蕃周㪯曰時月之間不見黄生則鄙吝
　之萌復存乎心左傳蔓草猶不可除
離筵如昨日
　杜詩離筵何大頻
春桞見霜枯未辱錦繍段時蒙双鯉魚
文選張平子四愁詩云羙人贈我錦繍段古楽府詩云
　客從逺方來遺我双鯉魚
憶昔参凡杖旌容覷規模引接開藻鍳
杜詩持衡留藻鍳
髙明通亊樞門生五七軰寂寞半白鬚談經落麈尾
　晋孫盛傳善言明理時殷浩擅名一時惟盛与抗論嘗
　談論對食擲麈尾毛悉落飯中
行楽從藍輿
　晋陶潜傳向乘藍輿亦足自返
看竹辟強宅
　徽之觀竹見上王献之傳云嘗經吴郡聞顧辟強有名
　園先不相識乘平肩輿徑入時辟強方集賔友而献之
　游歴旣畢傍若无(辟/人)強勃然便驅出門献之傲如也
閱士黄公壚
　晋王戎傳戎嘗經黄公酒壚下過顧謂後車曰吾昔与
嵇叔夜阮嗣宗酣暢於此竹林之下亦預其末自嵇阮
　云亡吾便為時之所覊紲今日視之雖近邈若山河
雪屋煑茶薬晴簷張畫圖幽寺促燈火青氊置樗蒲遶牀
呌一擲十白九雉盧
　晋刘毅傳於東府聚樗蒲大擲一判應至数百万餘人
　並黒犢以還惟刘𥙿及毅在後毅次擲得雉大喜褰衣
繞床呌謂同坐曰非不能盧不亊此耳𥙿悪之因挼五
木乆之曰老兄試為卿　答旣而四子俱黒其一子轉
　躍未定𥙿厉聲喝之即成盧焉毅意殊不快
蔡澤來分功
　史記蔡澤傳蔡澤謂應侯曰君獨不觀夫博者乎或欲
大投或欲分功
袁耽必上都
晋袁耽傳耽字彦道桓温少時遊於博徒資産俱尽尚
有負進欲永済於耽而耽在艱試以告焉耽略无難色
遂変服懷布㡌隨温与債主戯耽素有藝名債者聞之
　而不相識謂之曰卿當不辦作袁彦道也遂就局十万
　一擲直上百万耽投馬絶呌探布帽擲地曰竟識袁彦
道不
開旗縱七歩破竹一群胡
諸葛亮傳注引漢晋春秋曰亮至南中所在戦捷聞孟
獲者為夷漢所服募生致之旣得使觀於營陣之間獲
對曰向者不知虚实故敗若秪如此即易勝耳亮笑縱
使更戦七縱七禽而亮猶遣獲獲曰公天威也南人不
復反矣晋杜預傳預曰今兵威已振譬如破竹数節之
間皆迎刃而解詩意盖以兵喻樗蒱也
成梟燭為明挾長朋佐呼終飲見温克
詩飲酒温克
所爭匪錙銖
礼儒行曰雖分囯如錙銖注八兩曰錙(釋/音)說文云六銖
誰令運甓翁見謂牧豬奴
晋陶侃傳諸参佐或以談戯廢亊者乃命取其酒器蒲
博之具悉投之江曰摴蒲者牧豬奴戯耳侃在廣州无
亊輙朝運百甓於齋外暮運於齋内人問其故答曰吾
方致力中原過尓優逸恐不堪亊見謂見上
亊託丈人重乃爱屋上烏
老杜云丈人屋上烏人好烏亦好尚書大傳曰武王登
夏䑓以臨殷民周公旦曰臣聞之爱其人者爱其屋上
烏憎其人者憎其徒胥韓詩外傳曰武王至于邢丘天
雨三日不休問大公對曰爱其人及屋上烏悪其人憎
其胥餘
舊言如對面形迹滯舟車
　礼舟車所至
風簾想隠几天籟嗚寒梧
隠几天籟見莊子
尚喜讀書否還能把酒無鄴城渺塵沙冠盖若秋蕖
詩山有扶蘇注曰荷華扶蕖也
相過問寒温
杜詩虚名但蒙寒温問泛爱不救溝壑辱
意氣馳九衢楚客雖工瑟齊人本好竽
　退之答陳啇書云斉王好竽
永懷溟海量北斗不可㪺
詩維比有斗不可以挹酒漿韻書云㪺挹也
勝夜親筆墨因來明月珠
肇法師答刘遺民書云君與法師當数有文集因來何
　少此篇題云寄南陽謝外舅而後人編類誤雜之南陽
詩中其詩云鄴城渺塵沙鄴城謂大名也大名本魏州
後唐建鄴都山谷自大名寄詩南陽也
　　　次韻正仲三文自衡山返命舎驛過外舅師(厚贈/荅)
　　　　正仲三丈謂王存字正仲元豐間修起居注元
祐𥘉自右丞迁左丞陳無巳詩話云謝師厚廢居於鄧
　王右丞存其妺壻也奉使荆湖枉道過之夜至其家師
　厚有詩云倒着衣裳迎户外尽呼兒女拜燈前
昏昏市井氣
　楊子雲市井相與言則以財與利昏昏見上
呫呫兒女語
前漢灌夫傳平生毀程不識不直一錢今日長者爲壽
　廼效女兒曹呫囁耳語退之詩呢呢兒女語
禽喧聲百種春作亊萬緒
列子云優優萬緒起矣
人間雞黍期
文選范雲詩恨不具雞黍注引謝承後漢書山陽范式
　字巨卿與汝南張元伯爲友春别京師以秋爲期至九
　月十五日殺雞作黍二親笑曰山陽去此幾千里何必
至元伯曰巨卿信士不失期言未絶而巨卿至
天上德星聚
丗說新■語註云續晋陽秋曰陳仲弓從諸子姪造荀郎
　父子于時德星聚太史奏五百里賢人聚
乖離畧十年
　文選詩乖離即長衢王逸少帖多有乖離字
髮白歯齟齬(見上)太史禱衡丘佐王用貔虎子雲免大夫
　楊雄傳雄以病免復召爲大夫以言師厚
草玄空自苦
　刘歆觀太玄謂雄曰空自苦
人生只尓是付與罋頭謂
法書要録江東云堈面猶河比称罋頭謂𥘉熟酒也
山谷外集詩註卷之二
山谷外集詩註卷第三
　　　次韻謝外舅病不能拜復官夏雨眠起之什
　　　　復官盖熈寕十年
丈人　痾卧
　兹漢高彪傳公今飬痾傲士固其冝也文選謝靈運詩
　飬痾血園中又云卧痾對空林
此道取衆弃
　史記白圭傳人弃我取人取我弃引此以言取捨與衆
　異耳山谷祭劉凝之文云執盈虚以化物取衆弃而致
　夥此乃言用白圭之術
強飯尚可飽
　漢貢禹傳生其強飯慎疾以自輔
力田苦常匱
　言力學而不遇時如力田而不逢年也
欲從群児嬉出語不娬媚
　退之詩又不媚笑語不能伴児嬉戯娬媚見上
軒窗㘴風凉編簡堪遺墜
　漢劉歆傳經或脫簡傳或間編
自安井無禽
　昜井卦𥘉六井泥不食舊井無禽注謂井不渫治禽所
　不向而况人乎一時所共弃師厚能安之焉
未歎旅焚次
　旅卦九三旅焚其次喪其僕注謂次焚僕喪而身危也
　師厚幸未至此
夏暑極陽功
　舒策陽常居大夏以主歳功
時霖作隂事
　記昏義月食則后素服蕩天下之隂事
呼児䟽藥畦植杖按瓜地
　植杖岀語杜詩青門瓜地新凍裂
南山雲氣佳北極冕旒邃
　爾雅北極謂之北辰礼天子冕十有二旒前後邃延
自欣鬚髮白得見衣裳治
　係辝垂衣裳而天下治
山林収枯槁草木洗憔悴砥痔以車來
　詩以爾車來莊子禦㓂篇秦王有病召醫破癰潰瘡者
　得車一乘䑛痔者得車五乘
探珠遭龍睡
　禦㓂篇又云河上有家貧恃緯䔥而食者其子没於淵
　得千金之珠其父曰千金之珠必在九重之淵而􁏿龍
　頷下子能得珠者必遭其睡也
腹便時蒙嘲
　後漢边韶晝卧弟子私嘲之曰边孝先腹便便懶讀書
　但欲眠
身退得自恣
　莊周傳云其言汪洋自恣以適已
伊憂無下僚骯髒謝髙位
　伊憂骯髒見上選詩英俊沉下僚
誰能領斯㑹
　文選向秀思舊賦託運遇於領㑹注云領㑹冥理相㑹
好在漆園吏
　選詩􁇀園有傲吏史記莊子蒙人也甞爲蒙􁇀園吏杜
　詩因君問消息好在阮元瑜桞子厚再上湘江詩好在
　湘江水今朝又上來
　　　次韻師厚五月十六日視田悼李彦深
　　　　元注云去年五月十三日與遊西郊
南鴈傳尺素
　古樂府中有尺素書
飛來卧龍城
　見上
頗知髙卧乆忽作田野行湛湛陂水滿欣欣原草榮
　歸去來詞木欣欣以向榮泉㳙㳙而始流
日華麗山川
　杜詩遲日江山麗
秀色奪目精
　髙唐賦煌煌熒熒奪人目精
對酒不滿懷攬物有餘清
　文選陸士衡詩安寢北堂上明月入我牖照之有餘輝
　攬之不盈手謝靈運詩宻林含餘清
念昔讀書客逺人遺丗情南畒道觀餉西郊留勸耕共遊
如昨日笑語絶平生此事今巳矣賔筵老無成
　退之祭文甔石之儲常空於私室方丈之食毎盛於(賔/進)
猶倚謝安石深心撫􁁪惸
　以安石比師厚􁁪謂無夫也左傳􁁪不恤其緯􁁪也何
　害巳爲􁁪婦韻書惸憂也
　　　次韻師厚食蟹
海饌糖蟹肥
　南史何㣧傳㣧侈於味食白魚䱉脯糖蟹使門人議之
　斈生鍾岏曰䱉之就脯驟於屈伸蟹之將糖躁優彌甚
江醪白蟻醇毎恨腹未厭
　左昭二十八年願以小人之腹爲君子之心属厭而巳
誇說齒生津三歳在河外霜臍常食新
　左成十年不食新矣
朝泥㸔郭索
　大玄云蟹之郭索後矧黄泉林逋詩云草泥行郭索雲
　木呌鈎周
暮鼎調酸辛
　戰國䇿楚語云黄雀晝遊乎茂樹夕調乎酸辛
趨蹌雖入笑
　齊國風云巧趨蹌兮退之詩點綴簿上字趨蹌閤前鈴
風味極可人憶觀淮南夜火攻不及晨
　借用晉周顗傳阿奴火攻固岀下䇿
横行葭葦中
　雲溪友議曰皮日休螃蟹詩云海龍王處也横行
不自貴其身誰怜一網盡
　蘇子美监進奏院用市故𥿄錢祠神㑹客以自盗除(名/所)
㑹客皆一時賢俊悉㘴貶逐中之者喜曰吾一舉網尽
之矣此借用其字
大去河伯民
　晏子春秋曰齊景公時大旱欲祀靈山及河晏子曰山
　以石爲身草木爲毛髪今不雨毛髪且焦身且熱山豈
　不欲雨乎河伯以水爲國以魚鱉爲民彼獨不欲雨乎
　祀之何益君冝避殿暴露公從之果大雨
鼎司費萬錢
漢彭宣云三公鼎足承君而鼎司字見於文選勸進表
　云臣等荷寵三丗位厠鼎司又陳琳爲袁紹檄曹䂊州
　云竊盗鼎司傾覆神噐晉何曽爲大傳日食萬錢
玉食羅常珍
　法言云弃常珍而嗜異饌
吾評楊州貢此物真絶倫
　楊雄􁆒以爲絶倫
　　　次韻謝外舅食驢膓
垂頭畏庖丁
　見上
趍死尚能鳴
　退之秋懷詩浮生雖多途趍死惟一軌晉書王武子好
　馿鳴丗說王仲宣好馿鳴
說以雕爼樂甘言果非誠
　莊子逹生篇祝宗人臨牢筴說彘曰汝奚悪死吾將三
　月勝汝十日戒三日斎藉白茅加汝肩􁐁乎彫爼之上
　則汝爲之乎左傳云幣重而言丼誘我也
生無千金轡
　老杜後出塞云千金買馬鞍樂府木蘭歌云南市買轡
　頭馿安得有此哉
死得五鼎烹
　主父偃傳大丈夫生不五鼎食死則五鼎烹耳
禍胎無膓胃
　枚乗書云福生有基禍生有胎
殺身和椒橙春風都門道貫魚百十并
　昜剥卦貫魚以宫人寵魏志鄧艾傳魚貫而進
騎奴吹一吷
　史記任安傳與騎奴同食莊子則陽篇吹劒首者吷而
　巳道堯舜於戴晋人之前譬猶一吷也
駔駿不敢争
　文選魏都賦曰兾馬填廐而駔駿馬賦云於時駔駿充
　階街兮注云說文曰駔壯也
物材苟當用
　左傳隠五年凡物不足以講大事其材不足以備噐用
　則君不舉又云取材以章物采謂之物
何必渥洼生
　漢書礼楽志楽章有元狩三年馬生渥洼水中作
忽思麒麟楦突兀使人驚
　朝野僉載云唐衢州盈川縣令楊烱恃才簡傲目朝官
　爲麒麟楦人問之曰今假弄麒麟者刻畫頭角修飾皮
　毛覆之馿上及脫去皮楬還是馿耳無徳而衣朱紫与
　此何異
　　　次韻師厚答馬著作屢贈詩
嘗聞馬南郡
　後漢馬融傳爲南郡太守
少有技俗韻
　陶詩少無適俗韻性本愛丘山
寒灰幾見溺
　韓安國傳安國㘴法抵罪䝉獄吏田甲辱安囯安國曰
　死灰當不復然乎甲曰然即溺之
鎩翮常思奮
　文選五君詠詠嵇康云鸞翮有時鎩龍性誰能馴
桐薪鳴竈間
　後漢蔡邕傳呉人有燒桐以㸑者邕聞火烈之聲知其
　良木因請而裁爲琴果有羙音而其尾猶焦故時人名
　焦尾琴
劒氣吐呉分
　晋張華傳吴之未㓕也斗牛之間常有紫氣呉平之後
　紫氣愈明華問雷煥是何祥也喚曰寳劒之精上徹於
　天耳
多言丗益蚩
　老子多言數窮
當律心自隠
莊子言而當物則終日言而不盡自隠謂隠度也漢元
　帝紀自度曲應劭曰自隠度在新曲文選崔子玉座右
　銘云隠心而後動謗議庸何傷注云隠度也
家雖四立壁(見上)仕要三無愠
　語三巳之無愠色
㑹將漁父意徃就莊生問
　莊子有漁父篇
　　　和答師厚黄連橋壞大木亦爲秋雹所損
溪橋喬木下徃歳記經過居人指神社不敢㝷柯
　用莊子檪社樹意也晋阮脩伐杜樹或止之脩曰若社
　而爲樹伐樹則社移樹而爲社伐樹則社亡矣左傳文
　七年此諺所謂庇焉而縱㝷斧焉者也
青隂百尺蔽白日烏鵲取意占作窠
　隋五行志童謡云可怜青雀子作窠猶未成
黄泉浸根雨長葉造物着意固巳多風摧電打掃地盡
　太白詩春光掃地盡字本出楊雄羽獵賦軍驚師駭刮
　野掃地師古曰皆盡無遺餘也
竟莫知爲何譴訶
　漢薛宣傳云譴訶及細微
獨山冷落城東路不見指名終不磨
　項羽傳非丗所指名也韓文吾立子名百丗不磨
　　　次韻師厚病間十首
具錦不足歌
　詩巷伯萋兮斐兮成是具錦按實録熈寕五年五月追
　前提點成都府路刑獄司封郎中謝景𥘉两官都官郎
　中李杲卿一官並勒停㘴在成都府路踰滥故也今觀
　此詩盖必有織成其罪者前集和邢惇夫秋懷云謝公
　藴風流詩作鮑照語絲蟲縈諌草筆力挾風雨萬里投
　諌書石交化豺虎石交不如謂何人
請陳江漢詩
　江漢乃大雅篇名荀子賦篇天下不治請陳詭詩
羙人岀江漢窈窕丗未窺
　文選張平子四愁詩序云依屈原以羙人爲君子以珍
　寳爲仁義以水深雪雰爲小人
折蘭不肯佩告我以蠶飢
　温飛卿詩云蠶飢使君馬鴈避將君箭玉臺新詠其略
　云秦氏有好女自言名羅敷羅敷善蠶桑採桑城南隅
　使君從南來五馬立踟蹰使君遣吏問寕可共載不羅
　敷前置詞使君一何愚云云
獨歸豈憚逺三危路如飴
　吕氏春秋本味篇云水之美者三危之露崑崙之井大
　雅綿詩堇荼如飴
德人更疢􁀣術智益灑落
　孟子曰人之有德慧術知者恒存乎疢􁀣
反身見萬古
　孟子曰萬物皆備於我反身而誠樂莫大焉
道不在卜度胸中有鏌鎁老境要志弱
　言内剛外柔也吴越春秋干將吴人也闔閭使作剱二
　曰干將曰莫耶莫耶(干將/之妻)也道德經云實其腹弱其志
　注云和柔謙譲不處權也
謝公賦逹生逹生眞可託
　莊子有逹生篇
引鏡照青骨驚非曩時人
　肇法師物不遷論云𣑽志出家白首而歸鄰人曰昔人
　尚存乎志曰吾猶昔人非昔人也
天地入喻指
　莊子齊物篇以指喻指之非指不若以非指喻指之非
　指也以馬喻馬之非馬不若以非馬喻馬之非馬也天
　地一指也萬物一馬也
芭蕉自觀身
　維摩經是身如芭蕉中無有堅
程力則已病征財又室貧古來支離䟽粟帛王所仁
　莊子人間丗篇支離䟽者頥隠於齊肩髙於項上有大
　役則支離以有常疾不受功上與病者粟則受三鍾與
　十束薪
𦵔寒知園秋
　賈誼新書曰楚惠王食寒𦵔而得蛭遂吞之
飯白問米賤
　老杜云與奴白飯馬青蒭又云爲問淮南米貴賤
婦孫勸(甘/㫖)霜兎頗冝麵
　内則云慈以甘㫖又云牛冝稌羊冝黍豕冝稷犬冝粱
　鴈冝麥
黄花不舉酒佳句餘嫪戀
　嫪郎到切退之薦士詩念將决焉去感物増戀嫪
經行宴坐堂
　維摩經曽於林中宴坐
䑕跡書几硯
語林曰簡文爲撫軍時所坐牀上生塵不聽左右掃去
　見䑕行跡視以爲佳
桃李一春期松栢千歲永經玄事寂寞
楊雄有解嘲云意者玄得無尚白乎又云惟寂惟寞守
　德之宅
髪白官閑冷草緑艾如張
艾如張樂府篇名
波淸􁉃司影
春秋莊十八年秋有􁉃注短狐也􁀼沙射人爲灾音或
官韻域或兩音博物志江南溪水中有射工蟲長一寸
　口中有努形氣射人影不治則殺人
東里與無趾渠有幸不幸
莊子德充符篇申屠嘉兀者也而與鄭子産同師於伯
昏無人子産謂申屠嘉曰我先岀則子止子先出則我
止又云魯有兀者叔山無趾踵見仲尼仲尼曰子不謹
前旣犯患若是矣雖今來何及矣两人皆兀者故誤以
申屠嘉爲無趾東里子産也
病餘兒廢鋤門巷草芊眠
楚詞云逺望兮阡眠陸士衡云林薄草阡眠謝元暉云
阡眠起雜樹
來者何所聞披草足跫然
　晉稽康傳康居貧鍜於大樹之下以自贍給鍾㑹往造
　焉康不爲之礼而鍜不輟良乆㑹去康謂曰何所聞而
　來何所見而去㑹曰聞所聞而來見所見而去㑹以此
　憾之言於文帝遂害之文選趙景珍書云披榛覔路蛩
　然見上
封侯謝骨相
　李廣傳豈吾相不當封耶班超傳此萬里侯相也翟方
　進傳小史有封侯骨
使鬼無金錢(見上)夢作白鷗去江湖水黏天
　退之祭張貟外文云洞庭漫汗黏天無壁前集有詩云
　夢作白鷗去江湖水如天莊子曰且汝夢爲鳥而厲乎
　天夢爲魚而没於渊南史梁丗子方傳嘗著論曰吾嘗
　夢爲魚因化爲鳥方其夢也何樂如之
民生自煎熬
　杜詩置膏烈火上哀哀自煎熬太白詩名利徒煎熬
煑豆以其㸑
　丗說魏文帝使東阿王七歩作詩不成當行大法王應
　声曰萁在釡下燃豆在釡中泣本是同根生相煎何(太/急)
居然忘本根
　文子云形之與名居然別矣
光隂不供翫
　桞子厚與李翰林書云悠悠人丗不過爲四十年客耳
前過三十七年與瞬息無異後所得者其不足把翫亦
　巳審矣
藏山夜半失
　莊子大宗師篇云藏舟於壑藏山於澤謂之固矣然而
　夜半有力者負之而走
烏合歸星散
　文選晉紀緫論云新起之㓂烏合之衆註引𬋩子書云
　烏合之衆𥘉雖相歡後必相噬蜀志姜維傳曰星散流
　離死者甚衆
因病見不生逹人果大觀
　維摩經云我不任詣彼問疾云云諸法畢竟不生不㓕
　又云法本不生今則無㓕逹人大觀見上
開田種白玉
　搜神記曰羊公雍伯性篤孝父母亡葬無終山遂家焉
　山髙無水公作義漿有一人就飲以一斗石子與種之
　云玉當生其中種之得白璧五双
飽牛事耕犂雨露非無澤得秋常苦遲猛虎擅文章
　語虎豹之鞟猶犬羊之鞟正義曰此章貴尚文章
斑斑𬒳諸児
上林賦曰𬒳班文文選七命云拉虎摧斑
長松抱勁莭唯有歳寒知
　見論語
謝公蒔蘭苕
文選陸士衡詩翡翠係蘭苕容色更相鮮
真意付此物惠然風肯來
詩惠然肯來
香爲一披拂
莊子天運篇孰居無事而披拂是
遥知醉吟姿黽勉向朱紱
　詩黽勉求之昜困卦朱紱方來杜詩朱紱負平生師厚
　𥘉復官得㐮陽倅
榰笻橘柚黄僧屋對像佛
身病心輕安道肥體癯瘦
　韓非子云子夏見曽子曽子曰何肥也曰戦勝故肥吾
　入見先王之義則榮之出見冨貴之樂則又榮之两者
　交戦於胸中未知勝負故癯今先王之義勝故肥
好懷當告誰四墻棗紅皺
　退之聮句紅皺曬簷瓦黄團繫門衡
負暄不可献
　列子楊朱篇云宋國有田父常衣緼黂僅以過冬曁春
東作自曝於日不知天下之有廣厦隩室綿纊狐狢頋
　謂其妻曰負日之暄人莫知者以献吾君將有重賞
捫虱坐清晝(見上)端有真冨貴
樂天詩爲報髙盖車恐非真冨貴
千秋萬年後
　杜詩千秋萬歳名寂寞身後事以上與師厚贈荅凡十
　八篇非同時作後人類聚於此
　　　和謝公定征南謡
　　　　漢武平南粤分其地爲儋耳朱崖南海蒼梧鬰
　　　　林合浦交趾九真日南凡九郡置交州刺史以
　　　　領之唐改交州緫𬋩又改安南都護國朝封其
　　　　主爲交趾郡王進南平王神宗王安石秉政献
　　　　言者謂交趾可取乃以蕭注知桂州有献䇿平
　　　　交州者輙火其書沈起獨言交州小醜無不可
　　　　取之理安石喜乃罷注以起知桂州不能懷輯
　　　　又禁交趾與州縣貿昜熈寕八年交趾入㓂䧟
　　　　欽廉二州遂圍邕州城䧟大守蘇緘死之　神
　　　　宗以趙卨爲招討使緫九將軍進討旣又以郭
　　　　逵爲宣撫使而卨副之逹至長沙督諸將進兵
　　　　復邕州遣將拔永安州溪洞悉降交趾乘船迎
　　　　戦達破之賊勢蹙乃乞降凡費錢帛金銀粮草
　　　　五百一十九萬貫疋两石二廣之民大困此其
　　　　大略也李乾德降盖熈寕十年二月時山谷猶
　　　　在北京然此詩未必是此時作
傳聞交州𥘉陸梁
　楊雄甘泉賦云飛蒙茸而走陸梁
東連五溪西氐差
　後漢馬援傳擊武陵五谿蛮夷注云􁉋元注水經曰武
　陵有五溪謂雄溪㨺(溪/西)溪潕溪辰溪悉是蛮夷所居皆
　槃瓠子孫在今辰州界南史河南宕昌鄧至武興並爲
　氐羌之地
軍行不断蛮標盾
　曽子固集中政要䇿論南蛮云南蛮於四夷爲類最微
然動輙一方受其患大中咸通之間安南之變是也宋
興嘗設廣捷之兵習標牌之器皆以備蛮之爲患也狄
武㐮平儂智髙記云賊執大盾標搶又云賊皆翳大盾
翼两標
謀主皆収漢畔亡合浦譙門腥血沸
　合浦郡廉州也漢陳勝傳戦譙門中註楼一名譙門上
爲楼以望也
晉興城下白骨荒
　晉興郡晉元帝置漢属鬱林郡隋廢爲宣化縣今邕州
　也盖㓂䧟欽廉邕三州也
謀臣異時坐致㓂守臣今日愧包桑
　昜負且乘致㓂至又云其亡其亡繫于包桑
巳遣戈船下灕水更分楼船浮豫章
　漢南粤王傳主爵都尉楊僕爲楼船將軍出豫章下横
　浦故歸義粤侯二人爲戈船下瀬將軍出零陵或灕水
　或抵蒼梧
頗聞師出三鵶路
　通典板楯蠻篇云荆郢蠻大優動断三鵶路注云今南
　陽郡向城縣北至臨汝縣
盡是中屯六郡良
漢武帝選天水隴西安定北地上郡西河凡六郡良家
　子𥙷羽林以材力爲官名將多岀焉見地理志
漢南食麥如食玉
戦國䇿蘇秦曰使臣食玉炊桂
湖南驅人如驅羊
文選晉紀緫論云優天下如驅群羊注引淮南子云兵
　略者避實就虚若驅群羊
營平請榖三百萬
趙充國封營平侯本傳云金城湟中榖斛八錢吾謂耿
中丞籴三百萬斛羗人不敢動矣耿中丞請籴百萬斛
　迺得四十萬斛耳
祁連引兵九千里
　田廣明爲祁連將軍事見匈奴傳
少府私錢不可知大農計歲今餘幾
漢賈捐之傳論弃朱崖云臣竊以徃昔差軍言之暴師
　曽未一年兵出不踰千里費四十餘萬大農錢盡又以
少府禁錢續之注云少府主供天子故日禁錢
土兵畨馬貔虎同蝮蛇毒草篁竹中
漢嚴助傳發兵誅南粤淮南王安上書諌曰越非有城
郭邑里也處豀谷之間篁竹之中習於水闘又云林中
多蝮蛇猛獸
未論芻粟捐金費直愁瘴癘連營宫我思荆州李太守欲
募蛮夷令自攻至今民歌尹殺我州郡擇人誠見功張喬
祝良不難得誰借前筯開天聦
後漢南蛮傳順帝永和二年日南象林徼外蛮夷攻象
林縣殺長吏交趾刺史發交趾九真二郡兵萬餘人救
　之兵士惮逺役反攻其府二郡雖擊破反者而賊勢愈
盛歲餘兵榖不継帝以爲憂明年召公卿百官問方畧
　皆議遣大將發荆楊兖豫四萬人赴之大將軍從事中
　郎李固駮曰云云其不可七也前中郎將尹就討益州
　諺曰虜來尚可尹來殺我後就召還以兵付刺史張喬
　喬因其將吏旬日之間破殄㓂虜此發將無益之効州
　郡可任之驗也冝更選有勇略仁惠任將帥者以爲刺
　史大守悉使共住交阯募蛮夷使自相攻故并州刺史
　長沙祝良性多勇决又南陽張喬前在益州有破虜之
　功皆可任用冝即拜良等便道之守四府悉從固議即
　拜祝良爲九真大守張喬爲交阯刺史喬至開示慰誘
　並皆降散良到九真單車入賊中設方畧招以威信降
　者数萬人皆爲良築起府寺由是嶺外悉平參同契云
　竭力勞精神終年無見功張良傳願借前筯而籌之書
　天聦明
詔書哀痛言語切
　前漢西域賛遂弃輪䑓之地而下哀痛之詔
爲民一洗横尸血椎鋒䧟堅賞萬户
　南粤王傳南粤巳平伏波將軍益封楼船將軍以椎鋒
　䧟堅爲將
塹山堙谷窮三穴
　史記蒙恬傳始皇使蒙恬通道自九原抵甘泉塹山堙
　谷千八百里春秋後語馮煖謂孟嘗君曰狡兔有三窟
南平舊時頗臣順欲献封疆請旄節廟謨猶計病中原豈
知一朝更屠㓕天道從來不爭勝
　莊子曰天之道不爭而善勝
功臣好爲可喜說交州雞肋安足貪
　後漢楊脩傳脩爲曹操主簿操平漢中出教曰雞肋而
　巳外曹莫能曉脩獨曰雞肋食之無所得棄之則可惜
　公歸計决矣
漢開九郡勞臣監吕嘉不肯佩銀印
　漢南粤王趙佗傳大子興嗣立其母爲大后元鼎四年
　漢使安國少季喻王王太后入朝賜其丞相吕嘉銀印
　嘉反攻殺太后王盡殺漢使者元鼎五年路博得爲伏
　波將軍平南粤以其地爲九郡
徴側持戈敵百男
　後漢馬援傳交阯女子徴側及女弟徴弍反攻没其郡
　拜援伏波將軍與賊戦破之斬徴側徴貳詩則百斯男
君不見往年瀕海未郡縣趙佗閉閞罷朝献老翁竊帝聊
自娱白頭抱孫思事漢孝文親遣勞苦書稽首請去黄屋
車得一忘十終不忍大宗之仁千古無
　趙佗傳髙帝十一年遣陸賈立佗爲南粤王與剖符通
　使髙后時有司請禁粤閞市鐡器佗乃自尊号爲南粤
　武帝乘黄屋左纛文帝元年使陸賈使粤賜佗書(云云)
　聞王發兵於邊爲㓂長沙苦之雖王庸獨利乎必多殺
　士卒得一亡十朕不忍爲也又云王之号爲帝两帝並
　立亡一乘之使是爭也願與王分弃前悪通使如故陸
　賈至南粤王恐乃頓首謝願奉詔下令國中去帝制黄
　屋左纛因上書云妄竊帝号聊以自娱又云處粤四十
　九年于今抱孫焉文帝廟号太宗漢两粤賛云追懷太
宗鎮撫尉佗豈古所謂懷逺以德者哉
　　　寄耿令幾父過新堂邑作
　　　　堂邑乃幾父舊治之地􁑗博州當是大名解官
　　　　經行此地解官是元豐二年歳巳未
呼船凌大河驅馬踏平沙
　退之詩遂凌大江極東陬
道傍開新邑千户有生涯四衢平且直
　尓雅四逹謂之衢
緑槐隂縣衙問誰作此邑耆舊對予嗟前日耿令君遷民
出拗窊
　退之聮句採日漉拗泓
始遷民懷土異端極紛拏
旣遷人氣和草(木/茂)萌芽桃李雖不言春風滿城花陵陂青
青麥煙雨潤桑麻自非耿令君大澤荒兼葭
　髙帝嘗息大澤之陂詩兼葭蒼蒼毛云蒹薕葭蘆也
白頭晏起飯襁褓語嘔啞
　見前卷送呉彦詩云伊啞弄文襁
自非耿令君漂轉隨魚鰕豈弟民父母不專司㰸賖
　周禮泉府歛市之不售貨之滯於民用者以其賈買之
　凡賖者祭祀無過旬日
令君两男兒有得必丗家問令今安在解官駕柴車當時
舞文吏
　漢張湯傳舞文巧詆
白璧強生瑕
相如傳曰璧有瑕請指示王
令君䄂手去不忍試虎牙
見上猛摩虎牙注
人徃惜事廢感深知政嘉我聞耆舊語歎息至昏鴉(見上)
定知循吏傳來者不能加今爲將軍客軒盖湛光華幕府
省文書
　漢李廣傳幕府省文書
醉歸接籬斜
　晉山簡傳童児歌曰山公出何許徃至髙陽池日夕倒
戴歸茗艼無所知時時能騎馬倒着白接籬北史獨孤
信在秦州嘗因獵日暮馳馬入城其㡌微側旦而吏人
戴㡌者亦咸慕而側㡌焉
懷寳仁者病
　語懷寳迷邦可謂仁乎
偷安道之邪
　左傳宴安酖毒不可懷也又懷與安實敗名
勉哉思爱日贈言同馬檛
　見第一卷折桞當馬䇿注文選馬融笛賦云剡其上孔
　通洞之裁以當簻使昜符注云簻馬䇿也爱日見上
　　　放言十首
　　　　語虞仲夷逸隱居放言
廢興冝有命
　語道之將行也與命也道之將廢也與命也
得失但自知踽踽衆所忌悠悠誰與歸
　檀弓死者如可作也吾誰与歸
吾義苟不存豈更月攘雞
　攘雞見孟子
風清聞鶴唳想見南山棲
　晋謝玄傳符堅餘衆弃甲宵遁聞風聲鶴唳皆以為王
　師至此借風
匣中緑綺琴
　文選張孟陽詩云佳人遺我緑綺琴注云傳玄琴賦序
　曰齊桓公有琴曰號鍾楚莊王有琴曰繞梁司馬相如
　有焦尾蔡邕有緑綺皆名器也
欲抚巳絶絃何時絶鍾謝丗年(見上)正聲不可聞千載寂
寞間未有顔叔子安知桞下賢
昔者顔叔子獨處于室鄰之􁁪婦又獨處于室夜暴風
雨至而室壞婦人趍而至顔叔子納之而使執燭放乎
旦而蒸尽縮屋而継之自以為避慊之不審矣若其審
者冝若鲁人然魯人有男子獨處于室鄰之􁁪婦又獨
處于室夜暴風雨至而室壞婦人趍而托之男子閉户
而不納婦人自牖与之言曰子何為不納我乎男子曰
吾聞之也男子不六十不間居今子㓜吾亦㓜不可以
納子婦人曰子何不若桞下惠然嫗不逮門之女囯人
不称其乱男子日桞下惠固可吾固不可吾將以吾不
可斈桞下惠之可孔子曰欲斈桞下恵者未有似於是
輕肥馬上郎
語乘肥馬衣輕裘杜云馬上誰家白面郎
枯槁林下士
　屈原漁父篇顔色憔悴形容枯槁
聲名斵自然
自然見此章華胥注
勢利焚和氣
　莊子外物篇利害相摩生火甚多衆人焚和
智人不駭俗同朝皆用亊(物/外)有華胥時時夢中至
　列子黄帝晝寢而夢遊於華胥氏之囯盖非舟車之所
　及神遊而巳其囯无帥長自然而巳其民无嗜慾自然
　而巳云云
蘭楫桂為舟
　九歌云沛吾乘兮桂舟又云桂櫂兮蘭枻
大江可逺遊堅車无良馬岀門敗吾輈
　子厚愚溪對云吾盪而趍不知太山之異乎九衢以敗
　吾車吾放而游不知吕梁之異乎安流以没吾舟
一身交万物用我未昜周安得桞下惠窮年与之遊
微雲起膚寸大䕃弥九州
　公羊春秋云觸石而岀膚寸而合不崇朝而徧雨乎天
　下者惟㤗山尓弥字取弥天之意晋習鑿齒傳時桑門
　釋道安与鑿齒相見道安曰弥天釋道安鑿齒曰四海
　習鑿齒石林詩話曰舊不解四海弥天為何等語因讀
　梁慧皎髙僧傳載鑿齒与道安書云夫不終朝而雨六
合者弥天之雲也引渊源而潤八極者四海之流也因
摘其語以為戯耳
至仁雖爱物用捨如春秋晴空不成雨逺岫行歸休
淵明云雲無心而出岫曹子建詩云朝雲不歸山暮雨
成川澤此反其意
何疑陶淵明一去如驚鷗
淵明去官如海上之狎鷗人欲取而玩之則舞而不下
事見列子
黄鵠送黄鵠中道言别離
漢西域傳烏孫公主作歌曰頋爲黄鵠兮歸故郷文選
蘇子卿答李少卿云黄鵠一别逺千里顧徘徊又云頋
爲双黄鵠送汝俱逺飛
送君不惮逺愁見獨歸時
退之送李貟外云飲中相頋色送後獨歸情
羅網翳稲粱
杜詩君㸔隨陽雁亦有稲粱謀
江湖水㳽㳽行行不相見勉哉冥冥飛
楊子雲鴻飛冥冥弋人何篡焉
蝉聲巳紓遲秋日行晼晚
宋玉九辯云白日晼晚其將入兮
長年困道路驅馬方更逺從事常厭煩
詩黽勉從事後漢書閔仲叔丗稱節士注引髙士傳云
周黨遺之生蒜仲叔曰我欲省煩尓今更作煩耶
歸心自如卷㫖甘良未豐安得懷息偃
詩我心匪席不可卷也又云或偃息在床
月滿不踰望日中爲之傾
蔡澤傳語曰日中則移月滿則傾
天地尚乃尔萬物能乆盈明德忌曄曄髙才貴冥冥
顔延年祭屈原文云物忌堅芳人諱明㓗冥冥見上
忽解扁舟去懷哉張(季/鷹)
晉張翰傳字季鷹齊王囧辟爲大司馬東曹椽因見秋
　風起乃思吴中菰菜蓴羮鱸魚鱠曰人生貴得適志何
能覊官数千里以要名爵乎遂命駕而歸謝玄暉詩懷
哉謝歡宴又毛詩懷哉懷哉
榨床在東壁
榨玉篇作醡又作􁢚仄射反切韻云壓酒具也
病起繞壁行新醅浮白蟻渇見解朝酲
劉伶傳五斗解酲
小槽垂玉筯
　李賀云小槽滴酒真珠紅
音響有餘清疾風春雨作静夜山泉鳴
　雨作泉鳴以喻槽床滴聲也
安得朱絲絃爲我冩此聲
　禮記朱絃䟽越一唱而三歎有遺音者矣史記樂書衛
　靈公將之晉至於濮水之上夜半聞鼔琴聲召師㳙曰
　爲我聽而冩之
想知舜南風正爾可人情
禮記舜作五弦之琴以歌南風正爾見上
弄水清江曲采薇南山隅
史記伯夷傳隠於首陽山采薇而食之及餓且死作歌
曰登彼西山采其薇矣
當吾無事時此豈不可娱喬木好鳥音
見伐木詩
天風韻虚徐
詩其虚其邪音徐
遐心遊四海
詩而有􁫋心陸機　文賦精騖八區心游萬仞
萬里不湏臾回首古衣冠荆樊老丘墟
　文選月賦曰臣東鄙幽介長自丘樊注引爾雅樊藩也
　郭璞曰藩籬也囬視古之衣冠者皆老於荆棘之籬丘
　壑墟落之間古衣冠謂背時也不隨時俯仰在熈寕間
皆斥逐也
欲付此中意歸翻䖝蠧書
退之詩豈殊蠧書䖝生死文字間
短生(見上)憂不足此道楽有餘
　　　送伯氏入都
貧賤難安處别離更增悲
老杜云乃知貧賤别更苦
經營動北征慈母待春衣
　言母欲令待縫衣就乃行孟郊詩慈母手中線游子身
　上衣臨行宻宻縫意恐遲遲歸
短箠驅瘦馬青草牧中嘶送行不知逺可忍獨㱕時
見前篇送君不惮逺愁見獨㱕時注
大華物華春街桞囀黄鸝
　王維詩隂隂夏木囀黄鸝
九衢生紫煙
　退之詩子雲祗自守奚事九衢塵三輔舊事云長安城
　中八街九陌
到家使人迷知音者誰子
　老杜詩伐木者誰子退之詩訏謀者誰子
倦客無光輝王侯不可謁
　昜蠱上九不事王侯戦囯䇿蘇秦之楚三日乃得見乎
　王談卒辝而行曰楚囯之食貴於玉薪貴於桂謁者難
　得見如鬼王難得見如天帝今令臣食玉炊桂因鬼(見/帝)
秣馬興言㱕
　詩之子于㱕言秣其馬又云興言出宿又云言旋言㱕
豈無他人遊不如我塤箎
　詩豈無他人不如我同姓又伯氏吹塤仲氏吹箎
陳書北䆫下此自有餘師
　孟子㱕而求之有餘師
　　　次韻孔四著作北行滹沱
駝褐蒙風霜雞聲渺墟里
　渊明詩暧暧逺人甘依依墟里煙
青燈進豆粥
　後漢馮異傳光武自薊東南馳時天寒異上豆粥因復
　渡滹河
落月踏氷水平生不龜薬纔可衛十指持比千户封誰能
優劣此
莊子逍遥篇宋人有善爲不龜手之薬者丗丗以洴澼
　絖爲事客聞之買其方百金以說呉王呉王使之將冬
　與越人水戦大敗越人裂地而封之能不龜手一也或
　以封或不免於洴澼絖則所用之異也
　　　渡河
客行歳晚非逺遊河水無情日夜流去年排堤注東郡
　漢東郡治濮陽今澶州所治縣也
詔使奪河還此州憶昔冬行河梁上
　文選李少卿詩携手上河梁遊子暮何之
飛雪千里層冰壯
　杜詩交河幾蹴層冰裂又云安得赤脚踏曽冰盖取東
　方朔神異經云北方有層氷萬里
人言河源凍徹天氷底猶聞沸驚浪
　漢書賛張騫窮河源
　　　次韻寄李六弟濟南郡城橋亭之詩(得叟)
客心如頭垢日欲撩千箟聞人說江南喜氣吐晴霓
　大白詩意氣素蜺生
伏枕夢歸路子規吟翠微
　杜䳌一名子規一名鷤䳏爾雅山未及上翠微
濟南似江南
　済南今齊州濟南郡也後又升爲済南府
舊見今不疑洗心欲成游王事相奪移
　文選曹顔逺詩田竇相奪移
駑馬恋棧豆
　干寳晉紀曰桓範出赴曹爽宣王謂蔣済曰智囊徃矣
　済曰智則智矣駑馬恋芻豆爽不能用也
豈能辭縶縲
　詩絷之維之以永今朝
本無封侯骨(見上)見事又重遲
　史記范睢傳穰侯智士也其見事遲漢杜周傳周少言
　重遲
徒能多着酒大腹如鴟夷
楊雄酒箴曰䲭夷滑稽腹如大壷盡日盛酒人復借酤
惟思一漁舟載網横渺瀰
　退之詩擺掉出渺瀰
矯首歴下亭
　矯貢當是矯首諸本皆誤老杜有陪李北海宴歴下亭
　詩云海内此亭古済南名士多
朱欄轉清溪春風吹桃李三月自成蹊(見上)翠葉張日幄
　文選陸士衡詩云宻葉成翠幄
紅英鋪地衣
　紅錦地衣隨地縐此南唐李氏宫中歌詞也歐公稱之
此中有佳興不醉定自非
　定自見上
况當郡政成野蠒麥两歧
漢光武紀建武二年野蠶成蠒𬒳於山阜張堪爲漁陽
　大守百姓歌曰桑無附枝麥穗兩歧見後漢書
與民同觀游
韓文汴州水門記云因而飾之匪爲觀游
永夜不闔扉女墻上金樞
　文選海賦大明鑣轡於金樞之穴注云月也金西方也
　杜詩云缺月壞金樞
天如青琉璃想子果下歸馬飽生芻嘶
後漢書􁏳囯出果下馬注云髙三尺乘之可以果下行
　杜詩云生芻適馬性
　　　和甫得竹数本於周翰喜而和之
𥘉侯一畒宮
　記儒行儒有一畒之宮環堵之室
風雨到卧席前日築短垣
　囯語晉人謂呉曰君有短垣而自踰之
昨日始封植平生歲寒心楽見歳寒色翩翩佳公子
　史記曰平原君翩翩濁丗之佳公子也
爲致一䆫碧憶公來相居筮吉龜墨食
　洛誥云召公旣相宅又云惟洛食注云卜必先畫(龜/然)
後灼之兆湏食墨
人言陋如何我自適其適
　莊子云適人之適而不自適其適陋如何見論語
白眼見俗徒
　晋阮籍傳見礼法之士以白眼對之
醉㡌坐欹側(見上)人知爱酒耳不解心得得
莊子不自見而見彼不自得而得彼是謂得人之得而
　不自得其得者也
阿堵絶往還
　晋王衍傳衍口未嘗言錢晨起見錢謂婢曰舉阿堵物
　却盖言將此物去耳後人遂以錢爲阿堵顧愷之傳云
　傳神冩照正在阿堵中盖謂目睛也然則目睛亦可稱
　阿堵乎盖相傳承誤耳
此君是賔客
　徽之傳指竹曰何可一日無此君
清風吹月來􁁅甚齒折屐
　謝安傳破堅驛書過户限心喜甚不斍屐齒之折
有節似見聖
　書君陳凡人未見聖若不克見
無言諒知黙
　楊雄觧嘲云知玄知黙守道之極
数囬長者車猶恨地未僻
　杜詩地僻懶衣裳
隂雨打葉時曲肱自夏息心游萬物𥘉
莊子田子方篇老子曰吾游於物之𥘉
何處㝷轍迹
　老子云善行無轍迹劉伶酒得頌云行無轍迹居無(窒/庐)
從來脩竹林乃是逸民囯
　晋阮咸傳與叔父籍爲竹林之游論語逸民乃夷齊之
属後漢逸民傳盖隠士耳
　　　寄題傳欽之草堂
　　　　此詩見秦少游集非山谷所作今不録
　戯荅伯充勸莫斈書及爲席子澤觧嘲
　　此詩見前集巳有注更不録
︻山谷外集詩註卷之三
山谷外集詩註卷之四
　　送劉道純
　　　　東坡與鮮于子駿簡云故人劉格字道純劉恕
　　　　道原之親弟讀書強記辯博文詞粲然而立莭
　　　　強鯁吏事亦徤君實頗知之而餘人未識也欲
　　　　告子駿與一差遣収置門下敢保稱職也旦夕
　　　歸南康軍待闕軾非私之爲時惜才耳
五松山下古銅官
大白逰五松山詩自註云山在南陵銅井西五里按南
陵縣今爲銅陵縣隷池州在唐亦嘗爲銅官縣
邑居褊小水府寛
文選四都賦名都對郭邑居相承杜詩吴吞水府寛
民安蒲魚少嚚訟
　周禮聀方氏兖州其利蒲魚
簿領未减一丘槃
　文選劉公幹雜詩云沉迷薄領書李善曰簿領謂文簿而記
　録之道純是銅陵簿
胸中峥嶸書萬卷簸弄日月江湖間
　退之詩婆娑海水南簸弄明月珠
稠人廣衆自神王
　灌夫傳云稠人廣衆薦寵後軰莊子飬生主篇神雖王
　不善也丗說新語司馬太傳多名士一時雋異庾文康
　云見子蒿在其中常自神王
按剱之眼白相看
按剱相眄白眼視之並見上
老身風波諳丗味
退之詩吾老丗味薄
如食橘柚知甘酸麒麟圗畫偶然耳
　漢書甘露三年單于始入朝上思股肱之美圗畫其人
於麒麟閣後漢劉昆傳帝問前在江陵反風㓕火後守
弘農虎北渡河何以致之昆對曰偶然耳
半枕百年夢邯郸
見第一卷餞薛楽道詩註
平生樽爼宮亭上
　宫亭湖屬江州及南康軍荆州記曰宫亭湖即彭蠡澤
渉丗忘味皆朱顔此時阿翁尚無恙
何翁謂劉渙凝之也庐山記云凝之筠州人天聖八年
擢進士第居官有直氣不屑輙弃去卜居落星渚常乗
黄犢徃來庐山中
追琢秀句酬江山堂堂今爲蝉蛻去
史記屈原傳蝉蛻於穢濁
五老偃蹇無往還
寰宇記五老峯在江州德化縣懸崖突出如五人相對
大梁城中笏柱頰
大梁城汴京也笏柱頰用王徽之頋西山言爽氣事
頷髭今成雪點斑
退之云若摘頷底髭
青雲何必出公右
漢田叔傳上召見與語漢廷臣無能出其右者
亨衢在天無由攀椎皷轉舡如病已
杜詩打皷發舡何郡郎
夢想楼臺落星湾
寰宇記落星石在江州庐山東周廽一百五歩髙文許
圗經云昔有星墜水化爲石當彭蠡湾中故云落星湾
子政諸兒喜文史阿秤亦聞有筆端
子政謂劉恕道原也外集第五卷有過致政屯田劉公
隱庐山詩亦云憶昔子政在爲翁数解顔元祐八年改
葬道原山谷誌之曰𥘉凝之忿丗不容弃官老於庐山
　至道原而莭愈髙又自以源出歆向務追配前人則子
政云者比道原於劉向也其誌又云生三男羲仲和叔
秤才器皆過人和叔以文鳴而秤篤行不幸相継死韓
詩外傳君子避三端避文士之筆端
丹徒布衣未可量
南史劉穆之傳謂所親曰貧賤常思冨貴冨貴必踐危
機今日思爲丹徒布衣不可得也此亦用劉家事
詩書且對藜藿盤穴中生涯識隂雨木末牖户知風寒(見/上)
我今四壁恋微禄知公未能長掛冠
後漢逢萌傳王莽殺其子萌即解冠掛東城門㱕將家
浮海
　　　次韻子瞻春菜
　　　　按實録熈寕十年二月軾知徐州又按頴濵集
　　　　詩序云熈寕十年二月始㑹于澶渊相從赴彭
　　　城山谷時在北京始通書并二詩書云竊食於
　　　　魏㑹閤下開幕府在彭門魏即北京彭門徐州
　　　　也按東坡集次韻魯直見贈古風二首乃在春
　　　菜之後盖未通問時先和此詩也
北方春𬞞嚼氷雪
　北方地寒春𥘉猶食淹菜及寒𦵔
妍暖思采南山蕨
詩陟彼南山言采其蕨
韭苗水餅姑置之
南史何尚之傳帝好水引餅史記趙奢傳王曰母置之
苦菜黄雞羮糝滑(見上)蓴絲色紫菰首白
齊民要術云四月蓴生莖而未葉名曰稚尾蓴第一肥
美葉舒長足名絲蓴五六月用絲蓴周礼魚冝苽注彫
胡也内則蝸醢而苽食注彫胡也苽亦菰
蒌蒿芽甜蔊頭辢
齊民要術蔊菜味辛音罕盱江志云蔊菜生麻姑山及
　麻源
生𦵔入湯飜手成芼以姜橙誇縷抹
　文選枚乘七發云肥狗之和芼以山膚注引礼記注云
芼菜也謂以菜調和之也
驚雷菌子出萬釘
傳燈録百文問黄蘖甚麽處來曰大雄山下采菌子來
此摘其字隋楊素傳賜萬釘寳帯借使其字
白鵝截掌鱉解甲琅玕森深未飄蘀軟炊香粇煨短茁
禹貢球琳琅玕今以喻竹召南騶虞云彼茁者葭注茁
出也今言笋𥘉出土老杜云軟炊香飯縁老翁飯一(作/粳)
萬錢自是宰相事
日食萬錢見上注
一飯且從吾黨說公如端爲苦笋歸明日青衫誠可脫
　　六舅以詩來覔銅犀用長短句持送舅氏斈古之
　　餘復味禅說故篇末及之
海牛壓𥿄冩銀鈎
海牛犀也前集有詩云海牛壓簾風不開盖用張君房
脞說䔥斈士夢中賦曉寒歌云海牛壓薕風不入前注
偶不及此晋索靖傳作草書狀曰婉若銀鈎
阿雅(元注師奴僧号)守之索自収長防玩物敗児性
書玩物䘮志
得歸老成散百憂先生古心治金鐡
退之孟先生詩云孟生江海士古貌又古心皮日休云
余常慕宋廣平鐡腸石心
堂堂一角誰能折
犀一角獸也漢朱雲傳云五鹿嶽嶽朱雲折其角
兒言觳觫持贈誰外家子雲乃翁師
子雲盖比之楊雄也
不着鼻繩䄂两手古犀牛兒好看取
傳燈録撫州石鞏慧藏禅師一日在厨下作務馬祖問
曰作什麽曰牧牛祖曰作麽生牧曰一回入草去便把
鼻孔拽來福州大安禅師曰安在潙山三十年只看一
　頭水牛牯若落路入草便牽出若犯人苗稼即鞭撻
　調伏旣乆可憐生如今変作露地白牛常在面前露逈
逈地趕亦不去也
　　　次韻子瞻與舒堯文禱雪霧豬泉唱和
老農年饑望人腹
莊子無聚禄以望人之腹
想見四溟森雨足
　文選張景陽雜詩雲根臨八極雨足􁤤四溟李善曰四
　溟四海也又詩森森散雨足
林回投壁負嬰兒
　莊子林回弃千金之璧負赤子而趨
豈聞烹兒翁不哭未論萬户無炊煙蛛絲蝸涎經杼軸
詩杼軸其空
使君閔雪無肉味煮餅青蒿下􁇏菽豈云剪瓜冝侵肌
　文選應休璉與廣川長書言禱雨不應其略云昔夏禹
　之解陽肝殷湯之禱桑林辭未卒而澤滂沛今者雲積
　而復散得無割髮冝及膚剪爪冝侵肌乎李善注云吕
氏春秋曰湯克夏而大旱五年乃身禱於桑林剪其髮
􁶼其手自以爲牲雨乃大至􁶼音􁉋
霜不殺草仍故緑
春秋隕霜不殺草
幽靈奰贔西山霧
文選西京賦臣靈贔屓髙掌逺蹠呉都賦巨鼇贔屓首
冠靈山贔音備屓音虚器切奰字乃詩所謂内奰於中
　國盖誤冩耳贔字又倒冩當改正
牲肥酒香神未瀆
退之南海神碑云牲肥酒香樽爵净㓗
得微徃從董父飡
　左昭二十九年蔡墨對魏献子曰昔有飂叔安有裔子
　曰董父實甚好龍能求其嗜欲以飲食之龍多㱕之乃
　畜龍以服事舜
寕當罪繫葛陂渊
後漢費長房傳東海君見葛陂君淫其夫人長房劾繫
　之三年東海大旱長房曰東海君有罪吾前繫於葛陂
　今出之使作雨於是雨立注
卜擇祠官齊博士
漢武紀其令祠官修山川之祠漢儒林傳五經博士多
　是齊人舒堯文時爲教授故云
暴露致告蒼崖顚請天行澤不汲汲爾亦枯魚過河泣
楽府古詞云枯魚過河泣何時悔復及作書與魴鱮相
　教謹出入
生鵝斬頸血未乾
　莊子說剱篇上斬頸領下决肝肺退之詩一夫斬頸群
　雛枯
風馬雲車坐相及
漢礼楽志房中歌云靈之車結玄雲靈之下若風馬
百里旌旗􁤤玉花
唐舒元輿序重雪終日玉花攪空
使君義動龍蛇蛰
　老杜云意鍾老栢青義動脩蛇蛰
老農歡喜有春事呼児飯牛理蓑笠
　吕氏春秋百里奚未遇時飯牛於秦
博士勿歎從公疲明年麥飯滑流匙
　老杜云嘗稲雪翻匙又云滑憶彫胡飯香聞錦帯羮溜
　匙兼暖腹誰欲致盃甖
　　　見子瞻粲字韻詩和答三人四返不困而愈竒
　　　輒次韻寄彭門
　　　　按東坡集乃熈寕七年冬除夜病中贈叚屯田
　　　　時在宻州山谷和章乃元豐𥘉
公材如洪河灌注天下半
　文選呉都賦䃢碒乎数州之間灌注乎天下之半
風月未嘗攖
終上句洪河之義莊子徐無鬼篇故曰風之過河也有
損焉日之過河也有損焉請只風與日相與守河而河
　以爲未始有攖也
晝夜聖所歎
　見論語
名丗二十年窮無歌舞玩入宮又見妬
　女無美惡入宫見妬見邹陽傳
徒友飛鳥散
莊子山木篇孔子問於子桑雩曰吾再逐於魯伐樹於
　宋削迹於衛窮於啇周圍於陳蔡之間吾犯此数患親
　親交益䟽徒友益散何歟李陵傳各鳥獸散猶有得脫
一飽事難諧
　亊不諧矣見宋弘傳
五車書作伴
莊子恵施多方其書五車
風雨暗楼䑓雞鳴自昏旦
　詩風雨如晦雞鳴不巳
雖非錦繍贈欲報青玉案
　文選張平子四愁詩美人贈我錦繍叚何以報之青(玉/案)
文似離騷經詩窺関雎乱
　語師摯之始関雎之乱
賤生恨斈晚曽未奉巾盥
　内則盥卒授巾
昨蒙双鯉魚
　双鯉事見東坡在彭門答山谷書見集中
逺託鄭人緩
莊子列禦㓂篇鄭人緩也呻吟裘氏之地三年而緩(爲/儒)
風義薄秋天
　謝靈運傳論云髙義薄雲天老杜云髙義薄曽雲
神明還舊貫
　法書要録庾兾與羲之書云忽見足下答家兄書煥若
神明頓還旧貫
更磨薦禰墨
後漢孔融上䟽薦禰衡
推挽起疲懦忽忽未嗣音微陽㱕候炭
漢天文志冬至短極縣土炭孟康曰先冬至三日懸土
　炭於衡兩端輕重適均冬至日陽氣至則炭重夏至日
隂氣至則土重
仁風從東來拭目望齋舘鳥聲日日春桞色弄晴暖漫有
酒盈樽何因見此粲
歸去來詞云携㓜入室有酒盈樽詩子兮子兮　此粲
　者何
人生等尺捶豈耐日取半
莊子篇末云一尺之捶日取其半萬丗不竭辯者以此
與恵施相應終身無窮
誰能如秋䖝長夜向壁嘆朝四與暮三適爲狙公玩臭腐
蹔神竒
　莊子知北篇臭腐復化爲神竒神竒復化爲臭腐
喑噫即飄散我觀萬丗中獨立無介伴小黠而大癡
　退之送窮文曰子知我名凡我所爲驅使令去小黠(大/薿)
夜氣不及旦
　孟子云云
低首甘豢飬尻脽登爼案
　見前食驢膓詩注
所以終日飲醉眠朱碧乱
　醉眠當是醉眠玉䑓新詠夜愁詩云誰知心眼亂㸔朱
　忽成碧
仰㸔朱飛雲只使衣帯緩
文選古詩相去日巳逺衣帯日巳緩
先生古人斈百氏一以貫見義勇必爲少作衰俗懦忠言
願囬天
唐張玄素傳魏徴歎曰張公論事有回天之力
不忍斆吞炭
　譲吞炭
還從股肱郡
漢季布傳上曰河東吾股肱郡故特召君耳
待詔圗書館
東壁二星天子圗書之秘府也東坡爲郡仍直史館
投壷得賜金
　杜詩能畫毛廷壽投壷郭舎人西京雜記郭舎人善投
壷毎爲武帝投壷輒賜金帛
侏儒餘飽暖寕令東方公但索長安粲
東方朔傳上召問朔何恐侏儒爲對曰侏儒飽欲死臣
朔(飢/欲)死臣言可用幸異其礼不可用罷之無令但索長
　安米恵帝紀曰爲鬼薪白粲注取薪給宗廟爲鬼薪坐
擇米使正白爲白粲郭舎人及侏儒以比當時附㑹而
　進者東方朔比東坡
元龍湖海士毀譽略相半下床卧許君上床自永嘆
魏志季布傳陳登者字元龍卒後許汜與劉備並在荆
州牧劉表坐與表共論天下人汜曰陳元龍湖海之士
豪氣不除備謂表曰許君論是非表曰欲言非此君爲
善士不冝虚言欲言是元龍名重天下備問汜君言豪
寕有事耶汜曰昔遭乱過下邳見元龍元龍無客主之
意乆不相與語自上大床卧使客卧下床備曰君有囯
士之名今天下大乱帝王失所望君憂國忘家有救丗
　之意而君求田問舎言無可采是元龍所諱也表大笑
丈夫屬有念
鮑明逺集中詩云幽居屬有念含意未連詞退之秋懷
詩丈夫属有念事業无窮年
人物非所玩
書玩人䘮得玩物䘮志
坐令結歡客化爲煙霧散武功有大略
　元和姓纂蘇氏自武功徙焉
亦復寡朋伴詠歌思見之長夜鳴渴旦
　礼坊記詩云相彼盍旦尚猶惡之注夜鳴求旦之鳥人
猶惡其反晝夜盍音渴
東南望彭門官道平如案
　老杜云東屯大江北百頃平若案
簡書束縳人一水不能乱
詩公劉渉渭爲乱注正絶流曰乱
斯文螕秬鬯可用圭瓉盥
　書平王錫晋文侯秬鬯圭瓉作文侯之命盥即灌論語
　注酌鬱鬯於大廟以降神也東坡和此篇云於我如旣
盥古字通用
誠求活囯醫何忍棄和緩
左成十年晋侯有疾求醫於秦秦使醫緩視之昭元年
　晋侯求醫於秦秦使醫和視之文子曰醫及囯家乎對
　曰上醫醫囯其次醫人
開疆日百里
　詩日闢囯百里
都内錢(朽/貫)
史記平凖書云京師之錢累巨萬貫朽而不可校
銘功甚俊偉迺見儒生懦且當置是事勿使氷作炭
　熈寕五年収復熈州十年交阯納欵銘功當是此等事
　塩鐡論氷炭不可以同器渊明詩孰若當丗士氷炭滿
懷抱退之聽潁師琴云潁乎尓誠能无以氷炭寘我腸
上帝群玉府
穆天子傳群玉之山先王之所謂䇿府
道家蓬萊舘
後漢書斈者稱東觀爲老氏藏室道家蓬萊
曲肱夏簟寒炙背冬屋暖
嵇康絶交書野人有快炙背而美芹子者欲献之至尊
只令文字垂萬丗星斗粲
　　次韻答堯民
君開蘇公詩疾讀思過半譬如聞韶耳三月忘味歎
見論語班孟堅幽通賦云虞韶美而鳯儀兮孔忘味於
千載
我詩豈其朋組䴡䓁俳玩
楊子霧榖之組䴡女工之蠧矣司馬迁書云文史星曆
近乎卜祝之間固主上所戯弄倡優畜之漢書枚皐言
　爲賦廼俳見視如倡
不聞南風絃
　礼記舜作五弦之琴以歌南風
同調廣陵散
　嵇康傳康將刑東市索琴弹之曰昔袁孝尼嘗從吾斈
　廣陵吾毎靳固之廣陵散於今絶矣
鶴鳴九天上肯作家雞伴
　詩鶴鳴于九皐南史王僧䖍傳小児軰賤家雞借用之
晁子但爱我品藻私月旦
　後漢許劭傳劭與兄靖好覈論郷黨人物毎月輒更其
　品題故汝南有月旦評焉
官閑楽相從棃栗供杯案
　渊明責子詩但覔棃與栗前漢貢禹傳見賜杯案盡文
　畫金(銀/飾)後漢董卓傳偃轉杯案間
門静鳥雀嬉花深蜂蝶乱忽蒙加礼貌齋戒亊搢盥問大
心更小
　杜詩成王功大心轉小此摘其字
意督辭反緩君材於用多舞選弓矢貫
　齊囯風舞則選兮射則貫兮
聦明囬自照
　傳燈録靈居義能曰廻光返照㸔身心是何物
勝巳果非懦我如相繪亊素質施朽炭
見論語
古來得道人非獨大庭館
　列子黄帝篇退而間居大庭之館齋心服形晝寢而夢
　遊於華胥氏之囯
晁子巳不疑冬寒春自暖繫表知薬言擇友得荀粲
　魏志荀彧傳注云粲字奉倩諸兄並儒術論議而粲獨
　好言道常以爲子貢稱夫子之言性與天道不可得聞
　然則六藉雖存固聖人之糠粃粲兄侯難曰易亦曰聖
　人立象以盡意繫辭爲以盡言則微言胡爲不可得而
　聞見哉粲曰盖理之微者非物象之所舉也今稱立象
　以盡意此非通乎意外者也繫辭焉以盡意此非言乎
繫表者也斯則象外之意繫表之言固藴而不出矣當
　時能言者不能屈也
　　　再和寄子瞻聞得湖州
天下無相知得一巳當半桃僵李爲仆
古歌詩曰桃生露井上李樹生桃傍䖝來囓桃根李樹
代桃僵見藝文類聚
芝焚蕙増歎
　文選歎逝賦云信松茂而栢恱嗟芝焚而蕙歎
佳人在江湖照影自娱玩一朝入漢宮掃除備冗散
漢申屠嘉傳冗官居其中注云冗謂散軰也如今散官
何如終流落長作朝雲伴
　文選髙唐賦妾在巫山之陽髙丘之阻旦爲朝雲暮爲
　行雨
相思欲靣論坐起雞五旦身慙尸廩禄有罪未見案
　後漢孔融傳丁零盗蘇武牛羊可并案也
公文雄萬夫皦皦不自乱藏榖皆亡羊
莊子駢拇篇臧與榖二人相與牧羊而俱亡其羊問臧
　奚事則挾筴讀書問榖奚事則博塞以遊二人者事業
　不同其於亡羊均也
要以道湔盥傳聲向東南王事不可緩
　孟子民事不可緩也
春波下数州快若七札貫
　左傳成十六年鄢陵之戦飬由基蹲甲而射之徹枇焉
椎皷張風㠶相見激衰懦空文不傳心千古付煨炭安得
垂天雲
莊子翼若垂天之雲
飛就呉興舘
　呉興郡湖州也
魚饜桞絮肥
孔毅甫雜記云永叔稱聖俞河豚詩云春洲生荻牙春
岸飛楊花河豚於是時貴不数魚蝦以謂河豚食桞絮
　而肥聖俞破題两句便說盡河豚好處乃永叔褒譽之
詞也其實不尓此魚盛於二月至桞絮時魚巳過矣石
　林詩話所言略同
筍煮溪沙暖解歌使君詞撙前有三粲
　囯語周語曰三女奔宻康公公母曰必致之王夫粲美
物也衆以美物臨而何得以堪之
　　　用明發不寐有懷二人爲韻寄李秉彛得叟
　　　　秦少游作李公擇行狀云兄布早卒拊其子秉
　彛如巳子秉彛盖山谷伯舅之子
竹貫四時清
　一作竹節晚逾緑
月通雲氣明
　一作月華寒更明
外弟有佳質
　一作處
妙年推老成後凋對霜雪
　一作到氷霜
不昧處隂晴盛德當如此
　一作觀物憶相見
古人畏後生
　一作契闊難為情礼器云如竹箭之有筠也如松栢之
　有心也二者居天下之大端矣故貫四時而不改柯昜
　葉文選石季倫詩傳語後丗人逺嫁難為情通典代稱
　姑子為外兄弟舅子為内兄弟非典言也異姓之親通
　謂之外
在昔授子書髧彼垂两髮
　詩髧彼两髦注髦者髮至眉子亊父母之飾
乖離今十年樹立映先逹
　退之詩乖離坐難慿丗說云共啇略先徃名逹
清燈哦妙句
　一作誦佳句
如酌春酒滑把書念携手惆悵至明發
李陵詩携手上河梁
人生不如意十亊恒八九
　晋羊祐傳祐上䟽乞伐呉而議者不同祐曰天下亊不
　如意恒十居七八
未見歴下人徒傾歴城酒
秉彛南康軍建昌人時仕於濟南前有寄李六弟詩即
　此人也巳見前注
從來親骨肉不免相可不
　退之寄岳鄂李大夫詩云少年楽新知衰暮思故友譬
　如親骨肉寕免相可否
但願崇亊实虚名等箕斗(見上)
蚤知鵲山亭李杜發佳思彌年听傳誇登覧通夢寐遥憐
坐淸曠落筆冨新製尚因賔客集瀝酒使我醉
徃在舅氏旁獲拚堂上箒
　記汜埽曰埽埽席前曰拚拚席不以鬛執箕膺擖
六經觀聖人明如夜占斗索居廢舊聞獨斈无新有羡子
𣏌梓材
　左傳聲子說楚曰如𣏌梓皮革自楚徃也雖楚有材晋
　实用之
未曽離矯揉
　昜說卦云坎為矯輮釋音云輮如九反又如又反宋忠
　王廙本作揉宋云使曲者直直者曲為揉荀子勸斈篇
　木直中繩輮以為輪
安詩无恙時斈行超軰㑪
　山谷集中有李攄字說云予旣字舅弟李攄曰安詩而
　安詩請其說云云
華屋落丘山
　文選曹子建箜篌引云生存華屋處零落歸丘山
百憂滿人懷此士如不亡仲子抱竒材不獨典刑在
　仲一作叔詩雖無老成人尚有典刑
神明還觀來
　集中又有評李得叟詩云孫莘老嘗以得叟詩一軸示
　予曰子試爲我評之予曰再過普恵七言石人道中表
　字韻囯朝以來能者不過一二人而巳退之所謂横空
　蟠硬語妥帖力排奡惟此詩足以當之神明還觀見上
少時誦詩書貫穿数萬字
　司馬迁貫穿經傳
爾來窺陳編記一忘三二
　桞子厚寄許京兆書云往時讀書自以不至抵滯今皆
　頑然無復省録毎讀古人一傳数𥿄以後則再三伸卷
　復觀姓氏旋又廢失山谷盖用此意
光隂如可玩老境翻手至良醫曽折足說病廼真意
　左傳齊髙彊曰三折肱知爲良醫
桃李春成徑(見上)本自不期人
　桃李成蹊非與人期而人自至耳
歴下两寒士簞飄能恱親恥蒙伐囯問
董仲舒傳爲江都事易王王問曰粤王勾踐與大夫泄
庸種蠡謀伐呉遂㓕之孔子稱殷有三仁寡人亦以爲
越有三仁桓公决疑於𬋩仲寡人决疑於君舒對曰昔
魯君問桞下惠吾欲伐齊何如恵曰不可歸而有憂色
　曰吾聞伐囯不問仁人此言何爲至於我哉徒見問耳
且猶羞之况設詐以伐吴乎王曰善
肯卧覆車塵子旣得此友從之日求新
　　　賦未見君子憂心靡楽八韻寄李師載
同陞吏部(曹/徃)在紀丁未
　山谷治平四年登第歳在丁未
别離感寒暑歳星行十二
　歳星十二歳一周天丁未至戊午十二年盖熈寕元年
也山谷時在北京
我慚雞藎榖
　大玄第四卷雞藎榖注藎榖進也進食其谷也
子歎天且劓
易睽六三其人天且劓䆁文天剠也剠鑿其額曰天
空餘山梁期
　山梁見語
尚不昧𥘉志
㑹合良難期繫匏各異縣
上見語文選楽府云他郷各異縣展轉不相見
千里共明月
文選月賦歌曰美人邁兮音塵濶隔千里兮共明月
如披故人面
晋楽廣傳衛􁁱見廣曰此人之水鏡見之瑩然若披雲
霧而覩青天
浮雲蔽髙秋此豈中心願霧重豹成文
古列女傳陶答子治陶三年名譽不聞家冨三倍其妻
諌曰南山有玄霧雨七日而不下食欲以澤其毛成文
章也犬彘不擇食以肥其身坐而湏死耳
水清魚自見
古楽府艶歌行曰語卿且勿眄水清石自見
齊地榖翔貴
前漢食貸志云榖價翔貴
排門无爨饙
詩浻酌可以饙饎
二仲有甘㫖奉親亦良勤原田水洸洸
韻書云洸水涌光也
何時稼如雲无民願歳豐政自不忘君
无民无字誤疑是庻民劉向傳忠臣雖在畎畒猶不(忘/君)
古人有成言歳暮於吾子
真誥愕緑華贈羊權詩云所期豈朝華歳暮於吾子
斧揮郢人鼻
莊子徐无鬼篇莊子送葬過恵子之墓顧謂從者曰郢
人堊漫其鼻端若蝇翼使匠石斵之匠石運斤成風聽
而斵之盡堊而鼻不傷郢人立不失容宋元臣聞之召
匠石曰嘗試爲我爲之匠石曰臣則嘗能斵之雖然臣
之質死乆矣自夫子之死也吾无以爲質矣吾无與之
言矣
琴即鍾期耳(見上)新詩凌建安
　魏志王粲傳粲卒於建安二十二年始文帝爲五官將
　及平原侯植皆好文斈粲與徐幹偉長陳琳孔章阮瑀
　元瑜應瑒得璉劉楨公幹並見友善
髙論到正始
　晋衛玠傳大將軍鎮豫章長史謝鯤雅重玠相見欣然
　言論弥日大將軍謂鯤曰昔王輔嗣吐金聲於中朝此
　子復玉振於江表微言之緒絶而復續不意永嘉之末
　復聞正始之音
徒言參隔辰
　楊子吾不覩參辰之相比也左傳昭元年子産曰昔髙
　辛氏有二子伯曰閼伯季曰實沈居于曠林不相能也
日㝷干戈以相征討后帝不臧遷閼伯於啇丘主辰啇
人是因故辰爲啇星遷實沈于大夏主參唐人是因以
服亊夏啇故參爲晋星
未負石投水
吕氏春秋精喻篇白公問於孔子曰人可微言乎孔子
不應白公曰若以石投水奚若孔子曰没人能取之白
公曰若以水投石奚若孔子曰淄澠之合易牙能知之
白雪非衆聽
文選宋玉答楚王問云客有歌於郢中者其始曰下里
巴人囯中属而和者数千人其爲陽阿薤露囯中属而
和者数百人其爲陽春白雪属而和者数十人而巳其
曲弥髙其和弥寡
夜光忌暗投(見上)古來不識察
　文選古詩一心抱區區惧君不識察
浪自生百憂三月楚囯淚
　卞和巳見上注以言夜光之璧
千年郢中楼
　以言陽春白雪
無因杭一葦
　詩一葦杭之
濁水拍天流
　退之詩海氣昏昏水拍天
河南李茂彦内藴邁俗心濬冲有涇渭一顧重千金
　文選任彦昇詩濬冲得茂彦注云傳暢賛曰王戎宇濬
　沖爲選官時江夏李重字茂曽汝南李毅字茂彦二人
俱處要職戎以識㑹待之各得其用彦昇此詩又云伊
　人有涇渭非余揚濁清向秀别傳云秀與嵇康吕安爲
　支康傲丗不覊安放逸邁俗而秀雅好讀書
亊親知色難勝巳又勇沉(見上)外物旣難必求之首陽岑
莊子外物篇外物不可必故龍逢誅比干戮論語夷齊
　餓于首陽之下
飄風從東來雨足盡西靡
說苑上之化下猶風之靡草東風則草靡而西西風則
草靡而東老杜云雨聲巳先風散足盡西靡
萬物逐波流金石終自止
說苑叢談云水浮萬物玉石留止
渭因涇使濁菲以葑故毀
並見毛詩
智所無奈何誰能爲樗里
史記樗里子傳滑稽多智号曰智囊秦人諺曰力則任
鄙智則樗里
紛紛車馬客如集市人博彼雖有求來我但快一噱
文選陳孔璋書必大噱也
忽逢媚學子
退之詩蹮蹮媚斈子墻屏日有徒
時亦撼關鑰何當携手期濠上得魚楽(見上)
　　　以同心之言其臭如蘭爲韻寄李子先
徃日三語掾解道將無同我觀李校書超邁有古風
　晋阮瞻傳見司徒王戎戎問曰聖人貴名教老莊明自
　然其旨同異瞻曰將無同戎咨嗟良乆即命辟之人謂
　之三語掾
談道屡入微
　衛玠傳勝日親友時請一言莫不咨嗟以爲入微又云
　衛玠談道平子絶倒
閉門長(蒿/蓬)
蓬蒿繞宅見上注
誰能賞逺韻大守似安豐
　晋庾凱雅有逺韻王戎傳進爵安豐縣侯
流水鳴無意白雲出無心
　歸去來詞雲无心而出岫
水得平淡處渺渺不厭深雲行不能雨還㱕碧山岑斯人
似雲水廊廟等山林
　文選曹子建詩朝雲不㱕山霖雨成川澤前漢賛山林
之士徃而不能反朝廷之士入而不能出
俗士得失重舎龜觀朶頥
　昜舎尓靈龜觀我朶頥
六經成市道駔儈以爲師
　史記廉頗傳客曰天下以市道交漢貨殖傳莭駔儈漢
　書吏道以法令爲師
吾學淡如水載行欲安之
莊子君子之交淡如水左傳㐮二十四年子産寓書告
　范宣子曰夫令名德之輿也恕思以明徳則令名載而
　行之楊子法言或問孔子知其道之不用也則載而悪
乎之曰之後丗君子
惟有無心子白雲相與期
摧藏裭冠冕
　文選扶風歌抱膝獨摧藏昜訟卦或錫之鞶帯終朝三
　裭之後漢鄧禹賛裭龍章於終朝左昭九年伯父裂冠
　毀冕
寂寞㱕丘園一瓢俱好斈伯仲吹箎壎政以此易彼
韓文桞子厚墓志以彼易此孰得孰失
髙車擇朱門得失固有在難爲俗人言
司馬迁書云悲夫亊未易一二與俗人言也又云此可
與智者道難與俗人言也
携手力不足七年坐乖離
此詩乃元豐二年歳巳未北京解官後作也在北京首
尾跨七年選詩乖離即長衢
愁思不能眠起視夜何其殘月掛破鏡
古楽府云破鏡飛上天謂月半也
寒星滿天垂明明故人心維斗終不移(見上)窮閻蒿蔓羶
冨屋酒肉臭
礼記冨潤屋漢霍去病傳重車餘弃粱肉而士有飢肉
　杜詩朱門酒肉臭路有凍死骨
酒肉令人肥蒿蔓令人瘐欲從鍾鼎食
　家語子路曰親没之後累茵而坐列鼎而食史記貨殖
　傳洗削薄投也而郅氏鼎食馬醫淺方張里擊鍾鮑照
詩擊鍾陳鼎食方駕自相求
復恐憂患構秦時千户侯寂寞種瓜後
肖何傳召平者故秦東陵侯秦破爲布衣貧種瓜長安
　城東瓜美故丗稱東陵瓜
客從濟南來
　李子先及前篇李得叟皆在濟南山谷母黨也
遺我故人書墨淡字踈行
　杜詩墨淡字欹傾
故人情有餘上言猶健否次問意何如只今意何有思食
故溪魚
古楽府詩云客從逺方來遺我双鯉魚呼児烹鯉魚中
有尺素書長跪讀素書(書/中)意何如上言加餐飯下(言長/相思)
吾子有嘉得譬如含薫蘭清風不來過歳晚蒿文間
渊明飲酒詩云幽蘭生前庭含薫待清風清風脫然至
見别蒿艾中
古來百夫雄白首在澗槃
　詩百夫之特又考槃在澗
非閞自取重
　杜詩云非閞足无力又云非閞故安排
直爲知人難
書在知人惟帝其難之
　　　次韻晁元忠西㱕十首
我田失耕耘歳暮拾枯其枯其不可食日晏抱長飢
漢楊惲傳其詩曰田彼南山蕪穢不治種一頃豆落而
爲其
猛虎依山林眼有百歩威
　退之猛虎行正晝當谷眠眼有百歩威
一從梁鴦食風月何時㱕
　列子云周宣王之牧正有役人梁鴦能飬禽獸虎狼无
不柔馴者梁鴦曰飬虎之法順之則喜逆之則怒夫食
　虎者不敢以生物與之爲其殺之之怒也虎與人異而
媚飬已者
聖莫如東家長年困行路公飬爲淹留豈不以食故
　邴原别傳曰原逰斈詣孫崧崧曰君捨鄭君所謂以鄭
君爲東家丘也原曰君謂僕以鄭爲東家丘必以僕爲
　西家愚夫耶孟子万章下云孔子有公飬之仕
林薄鳥遷巢水寒魚不聚
　老杜詩林茂鳥有㱕水深魚知聚
孤士似無家轉蓬何由住
　說苑魯哀侯弃囯而走齊對齊侯曰是猶秋蓬悪其本
　根而美其枝葉秋風一起根且抜矣曹子建詩轉蓬離
　本根飄飄隨長風老杜云飄零似轉蓬
前有熊羆咆後有虎豹號
　文選劉安招隠士云虎豹闘兮熊羆咆杜詩空荒咆(熊/羆)
巳出澗谷底更陟山板髙五日一併食
　儒行云儒有昜衣而出并日而食
十年一緼𫀆
　語衣弊緼𫀆兼用檀弓所云晏子一狐裘三十年之意
未知㱕宿處豈惮鞍馬勞
　退之病中贈張藉詩言籍之詞云從此識㱕處東流水
淙淙
䴡姬封人子弄影爱朝日
　文選疊霜毛而弄影
晋囯始得之涕泣甘首疾
詩甘心首疾
憂危與安楽一生誰能必同床食芻豢廼悔沾襟失
　䴡姬亊見上
怨句識之推
史記晋丗家文公賞從亡者介子推不言禄禄亦不及
隠不復見子推從者懸書宫門曰龍欲上天五蛇爲輔
龍巳升雲四蛇各入其宇一蛇獨怨終不見處所文公
見之曰此介子推也
啇歌知寗戚
　琴操曰寗戚飯牛車下叩牛角而啇歌曰南山粲白石
　爛生不逢堯與舜禅短布单衣裁至骭長夜冥冥何時
　旦齊桓公聞之舉以爲相
我占(晁/氏)賢乃在賦行役
　詩父曰嗟予子行役
同遊羿彀中
　莊子得充符篇云遊於羿之彀中
儻免非爾力
　孟子其中非爾力也
㴞㴞今如此去邦將安適
　論語桀溺曰㴞㴞者天下皆是也退之古風云一邑之
　水可走而違天下㴞㴞曷其而㱕
熱避悪木隂渴辭盗泉水
　文選陸士衡詩渴不飲盗泉水熱不息悪木隂悪木豈
　木隂志士多苦心
曽囬勝母車
鄒陽書里名勝母曽子不入邑号朝歌墨子囬車
不落抱玉淚
　鄒陽書玉人献寳楚王誅之注云卞和抱其璞哭於郊
詳見上註大白詩抱玊入楚囯
晁氏猛虎行繳繳壯士意人生髙唐觀
　髙唐之觀見文選宋玉賦
有情何能已腰垂九井璜
　文選顔延年詩有懷誰能已元注云晁詩云安得龍山
　潮駕回實河水水從樓前來中有羙人淚尚書中候曰
　吕尚釣于磻溪得玉璜云云見文選注山谷琴銘云釣
　魚而得九井之璜盖用山海經事經云海内崑崙墟在
　西北帝之下都高九仭有九井以玉爲檻
耳著明月璫
　文選洛神賦贈江南之明璫注云耳珠曰璫
蘭蓀結襟帶芰荷製衣裳
　沈休文和謝宣城詩昔賢侔時雨今守馥蘭蓀離騷經
　製芰荷以爲衣兮集芙蓉以爲裳
其人雖甚逺其室大道傍當身不著意千載永相望
　鄭國風其室則邇其人甚逺古語築室道旁三年不成
　太白詩遮莫親姻連帝城不如當身自簪纓(當字作/去聲讀)
風雨去家行手龜面黧黒屠龍非丗賢
　莊子宋人有善不龜手之藥者韓非子晋文公反國及
　河令籩豆捐之席蓐捐之手足胼胝面目黧黒者後之
　列子年老力弱面目黧黒杜詩㑹面嗟黧黒屠龍見上
學問求自得
　孟子君子深造之以道欲其自得之也
我思脊令詩同飛復同息兄弟無相逺急難要羽翼
　小雅常棣云脊令在原兄弟急難角弓云兄弟昏姻無
　胥逺矣唐元宗賜讓皇帝兄弟天生之羽翼
人言貧在家殊勝冨作客
楽天詩始知爲客苦不及在家貧唐戎昱詩逺客㱕去
來在家貧亦好
雞棲牛羊下(見上)君子亦安息千里求明師營糧從亊役
莊子胠篋篇延頸㪯踵曰某所有賢者贏糧而趣之南
溪始泛云誰謂非亊役
學問非物外室虚生純白
見上前集贈桞某詩云歸來坐虚室夕陽在吾西與此
同意盖謂道在迩而求諸逺也
開田望食麥春隴無秀色深耕不償勤牛耳徒濕濕(見詩)
豐㐫誰主張坐令愁煎迫河清㑹有時
　左傳周詩有之涘河之清人壽幾何注逸詩也
得酒洒胸臆
　集中有答晁元忠書云未識足下之面因諸昆弟得足
　下之詩興托深逺不犯丗之鋒永懷善怨鬰然類騷故
　追韻冩意於无能之詞又云南來拘窘吏事雖江山映
　發心不在焉又云十詩聊報盛意又云承去歳不利秋
　官可見詩中之意矣其言南來拘窘吏亊可見在大和
作追韻冩意即此詩也十詩聊報盛意見第三卷
山谷外集詩註卷之四
山谷外集詩註卷第五
　　　答王道濟寺丞觀許道寕山水圗
徃逢醉許在長安
郭若虚圖畫見聞録云許道寕河間人學李成山水筆
墨簡快峯峦峭拔自成一家
蠻溪大硯磨松煙
　山谷有帖云嘉州峨眉縣中正寨之蛮溪出研石青緑
　宻緻而冝筆墨
忽呼絹素翻硯水
　杜詩詔謂將軍拂絹素
乆不下筆或經年異時踏門闖白首
　退之詩闖然入其户又聮句云儒門雖大啓姦首不敢
　闖注馬出門貌
巾冠欹斜更索酒
　杜詩指點銀瓶索酒嘗
舉盃意氣欲翻盆倒卧虚樽將八九
　張籍詩酒盡卧空瓶
醉眠枯筆墨淋浪
　杜詩戯拈秃筆掃驊騮
勢若山崩不停手數尺江山萬里遥
　南史竟陵王傳其孫賁字文煥善畫於扇上圗山水咫
　尺之内便斍萬里爲遥杜詩咫尺應湏論萬里
滿堂風物冷䔥蕭
杜詩滿堂動色嗟神妙退之詩䔥蕭風景寒
山僧歸寺童子後
杜詩貌得山僧及童子
漁伯欲渡行人招
莊子漁父篇孔子鼓琴奏曲未半有漁父下船而來曲
終而招子貢此反而用之
先君笑指溪上宅盧鷀白鷺如相識許生再拜謝不能
　項籍傳陳嬰謝不能
元是天機非筆力
老杜山水障歌云刘侯天機精爱畫入骨髓
自言年少眼明時手揮八幅錦江絲贈行卷送張京兆
京兆不知謂誰而言錦江絲疑是乖崖盖比之張敞云
心知李成是我師
圗昼見聞録云李成字咸熈家營丘志尚冲寂博渉經
史尤善昼山水寒林開寳中都下貴人王公貴戚争馳
書延請成多不答子斍職踐館閣贈光禄丞
張公身逐銘旌去流落不知今主誰大梁畫肆閱水墨我
君槃礴忘揖客
槃礴見下注
蛛絲煤尾意昏昏
集中有答郭英發書云蛛絲所謂蠨蛸在戸者煤尾屋
塵屋塵合墨醫方謂之烏龍尾杜詩頭白昏昏足醉眠
幾年風動人家壁雨雪涔涔滿寺庭
老杜秦州雜詩涔涔塞雨繁
四圗冷落譲丹青笑詶肆翁十萬錢卷付騎奴(見/上)市盡傾
司馬相如傳一坐盡傾
王丞來觀皆失席指點如見𥘉畫日四時風物入句圗
　楊大年談苑云李昉以司空致仕畜五禽皆以客爲名
各爲詩一章畫爲圗傳於好事者句圗盖此類也
信知君家有摩詰
　王維字摩詰唐書有傳
我持此圗二十年眼見緑髮皆華㒹
緑髮見上後漢崖駰傳駰作逹旨云唐且華㒹以悟秦
甘羅童牙而報趙
許生縮手入黄泉衆史弄筆摩青天
莊子田子方傳宋元君將畫圗衆史皆至受揖而立䑛
筆和墨有一史後至者儃儃然不趍受揖不立因之舎
公使人視之則解衣槃礴臝君曰可矣是真昼者也
君家枯松岀老翟
圗昼見聞録云翟院深北海人斈李成山水但自創意
者格下臨摹者奪真
風煙枯枝倚崩石蠧穿風物君爱惜不誣方將有人識
言此昼雖蠧而他日有識之者按文選謝靈運擬鄴中
詩其序言建安末在鄴宮䆒􁁅愉之極古无此娛何者
楚襄王有宋玉唐景梁孝王有邹枚嚴馬其主不文漢
武時徐楽諸才備應對之能而雄猜多忌豈獲晤言之
適不誣方將庶必賢扵今日耳靈運之意謂他日人必
　以今日之楽爲賢扵昔人不誣之義如嵇叔夜飬生論
　云一漑之益不可誣也五臣注詞不逹故爲箋云
　　過家
　　　自此以下皆吉州大和所作有寄李公擇詩序
　　　云元豊庚申得邑大和庚申元豊三年也泊舟
　　　大孤山詩自注云庚申十二月則到官當是四
　　　年春
絡緯声轉急
炙轂子雜録云莎雞古今注一名促織一名絡緯一名
蟋蟀促織謂其声鳴如急織也絡緯謂其鳴如紡績織
緯也
田車寒不運兒時手種栁上与雲雨近舎傍舊傭保
司馬相如傳与庸保雜作
少換老欲尽宰木鬰倉倉
公羊春秋秦伯謂蹇叔曰若尓之年者宰上之木拱矣
田園変畦畛
周礼遂人溝上有畛
招延屈父黨劳問走婚親歸來飜作客
唐刘長卿詩旧業今巳无還郷反爲客
顧影良自哂一生苹託水
刘伶酒德頌俯觀万物擾擾焉如江海之載浮萍
萬事雪侵鬢夜䦨風隕霜
隕霜見上
乾葉落成陣燈花何故喜
杜詩燈花何大喜酒渌正相親
大是報書信親年當喜惧(見語)兒齒欲毀齓
周礼未齓者不爲奴注毀齒也男八歳女七歳𥘉覲反
繫船三百里去夢無一寸
　當是謁告獨歸不及將母分寕至大和水道三百里也
　　　上冢
自公返蓬蓽
　詩自公退食礼記篳門圭竇蓬户甕牖
稅駕上丘壟
李斯傳吾未知所稅駕也
霜露此日悲
　祭義曰霜露旣降君子履之必有悽愴之心
松楸十年拱
　退之詩深思罷官去畢命依松楸
飬雛數毛羽𥘉不及承奉康州断腸猿風枝割永痛
　山谷父庻字亜夫甞攝康州丗說新語桓公至三峽有
得猿子者其母縁號遂跳上船即絶破視其腹腸寸寸
断李白贈武諤云余爱子伯禽在魯許爲冐胡兵致之
　其詩云爱子隔東魯空悲断腸猿
少年不如人
　左僖三十年燭之武曰臣之壯也猶不如人今老矣無
能爲也巳
登仕無前勇髪踈齒牙揺
韓文而髪蒼蒼而齒牙動摇
鯨波怒號洶願爲保家子
左昭二年非保家之主也
敢　議丗輕重稱觴太夫人魚菜贍庖供
　岑彭傳大長秋以朔望問太夫人起居退之詩呼(奴/具)盤
飡飣餖魚菜贍
　　　明叔知縣和示過家上冡二篇復次韻
敝邑荷佳政
　文選曹子建書在彼自有佳政
耕桑及時運
　渊明有時運詩
令君平生歡逺別喜親近
　漢邹陽傳而求親近於左右
吾友徐光禄死戦萬事盡
　徐禧熈寕五年與沈括等建議城永樂城北騎圍之禧
　及李舜舉李稷闔城俱没
不見東陵侯唯見瓜連畛
　文選阮嗣宗詩昔聞東陵瓜近在青門外連畛距阡陌
　子母相鉤帯東陵事見上
且當置是事椎牛㑹賔親百年共如此破涕作嘲哂
文選刘越石詩序云破涕爲笑
枯荷野塘水照影驚顔鬢功名黃梁炊成敗白蟻陣
吕公邯郸道上炊黄糧事巳見上第一卷餞楽道詩注
此事與南柯事相類皆出異聞集大槩言淳于棼夢入
槐安國其王妻以女使爲南柯大守十年有檀蘿囯來
伐王命棼征之敗績及覺見蟻穴云山谷多以此二事
爲一事事雖不同其義一也南柯事詳見卷末注又按
古今五行記後魏顕宗時有黒蟻與赤蟻戦赤蟻断頭
　而死東魏孝靖時鄴下有黃蟻與黒蟻闘黄盡死
少時無老境身到乃盡信
　曲礼六十曰耆指使音義曰耆至也至老境也渊明詩
嘗聞長者言掩耳不願听奈何五十年忽巳親此事盖
用此意
此來見抱子
詩云亦旣抱子
别日多未齓夜䦨如夢寐寒燭泣餘寸
杜詩夜䦨更秉燭相對如夢寐
女蘿上杉松
　尓雅唐蒙女蘿女蘿兔絲詩蔦與女蘿施于松栢文選
古詩與君爲新婚菟絲附女蘿注引詩傳云女蘿松蘿
　也草木䟽曰今松蘿蔓松而生菟絲蔓聮草上與松蘿
殊異
野葛蔓畦壟
詩葛生蒙楚蘝蔓于野
蛛絲網祠屋芝菌生畫拱去囯二十年雪涕夙嚴奉更歴
飽艱難
左僖二十八楚子曰晋侯在外十九年矣而果得晋囯
險阻艱難備嘗之矣
抑搔知蛘痛
内則問衣燠寒疾痛痒痾而敬抑搔之
聞道下士笑
老子云下士聞道大笑之
轉物大人勇
楞嚴經一切衆生從無始來迷巳爲物失於本心爲物
所轉若能轉物即同如來
平生隨風波歸來夢猶洶持此寸草心
孟郊詩(誰言/寸草)心報得三春暉
負荷九鼎重
史記平原君傳使趙重於九鼎大吕
柔嘉無牛羊保身以爲供
詩柔嘉維則又云旣明且哲以保其身供謂供飬其母
也漢班倢伃傳求供飬大后長信宫退之作歐陽詹哀
辝云以志爲飬兮何有牛羊又按晋周顗母絡秀傅嘗
置酒舉觴賜三子曰吾本渡江託足無所不謂尓等並
貴列吾目前嵩起曰恐不如尊㫖伯仁志大而才短非
自全之道嵩性抗直不容於丗唯阿奴碌禄當在母目
下耳保身蓋用此事
　　　次韻叔父聖謨詠鸎迁谷
鴉舅頗強䀨
莊子天下篇強䀨而不舎者也陸龜蒙挑菜詩云行歇
毎依鴉舅影挑頻時見䑕姑心按牡丹一名䑕姑用之
去心以類推之則鴉舅亦當是一種草木之名山谷特
借鴉舅字以名鴉耳
僕姑嘗勃磎
歐公詩云病識隂晴似勃姑又云天雨止鳩呼婦還鳴
且喜勃姑僕姑皆鳩也米元章畫史又稱勃鳩莊子曰
室無空虚則婦姑勃磎
黄鳥懷好音
詩黄鳥于飛注搏黍也陸機䟽云黄鳥黄鸝留也或謂
　之黄栗留幽州人謂之黄鸎一名倉庚一名啇庚一名
黧黄一名楚雀齊人謂之搏黍匪風云懷之好音
秋菊染春衣
　西漢雜記黄鵠下太液池上爲歌曰黄鵠飛兮下建章
　金爲衣兮菊爲裳
嚶嚶求朋友
　詩伐木丁丁鳥鳴嚶嚶又曰嚶其鳴矣求其友聲
憂患同一枝
　莊子逍遥篇鷦鷯巢於深林不過一枝
提壷要酤我杜宇賦式微
　梅聖俞四禽言子規云不如歸去春山云暮提壷云提
壷蘆沽羙酒子規一名杜䳌蜀王本紀杜宇爲望帝亡
去化爲此鳥伐木云有酒湑我無酒沽我衛囯風式微
式微胡不歸
黄鳥在幽谷(見上)韜光飬羽儀
易曰鴻漸于飛其羽可用爲儀
晴風曜桃李
退之寄盧仝詩云偶逢明月曜桃李
言語自知時先生丘中隠喬木見雄雌引子迁緑隂相戒
防禍機
　文選鮑明逺苦熱行生軀蹈死地昌志登禍機李善注
引莊子曰其發若機括司馬彪曰禍敗之來若機栝之
　發班固漢書述曰禍如發機
李杜死刀鋸
　後漢李固杜喬皆爲梁兾所害死獄中李膺杜宻死於
　黨錮時人亦稱李杜焉
陳張怨棄遺
　前漢張耳陳餘相與爲刎頸交後有隙餘相趙漢遣耳
　與韓信破趙斬餘詩將安將樂汝轉棄予
不如听黄鳥永晝客爭棋
　　　說清水岩呈郭明叔(并序)
清水岩號爲天下勝處去縣庭才二十里一山空洞如覆
青玉盎也寒泉在其間甚壯急至岩口伏流入石鼻中岩
下有石鍾鼔磬其聲清越不敞衮衮跑跑能警動人丗間
金革聲不足道也岩前平衍略可坐千人不審旌斾嘗因
公事一游否
　山海經河水其源渾渾泡泡注云水濆湧之聲交泡(两/音)
嘗聞清水岩空洞極明好虎狼僲部曲
　仙傳拾遺郭文字文舉隠餘杭天柱山虎常馴優於左
　右亦可撫而牽之文出山虎必随焉梚首隨行如羊犬
　耳晋書有傳事亦略同李廣傳行無部曲行陳
鍾鼔天擊考
　唐囯風子有鍾鼔弗鼔弗考注考擊也釋文鼔本或(作/擊)
雲生卧龍石水入煉丹竈有意携𬋩弦山祇應洒掃
䨇鳬謂郭令也事見上詩豈弟君子來游來歌老杜雨
　過蘇端云諸家憶所歴一飯跡便掃
　　　次韻章禹直開元寺觀畫壁兼簡李德素
丹素古藏壁風雨飽侵食拂塵開藻鍳
老杜云持衡留藻鍳
志士淚霑臆
　老杜云人生有情淚沾臆
靈山逺飛來不可以智測
　臨安靈隠山有飛來峯晏元献輿地志云晋咸和元年
　西天僧慧理曰此是中天竺囯靈鷲山之小嶺不知何
年飛來
龍神湛囬向
　楞嚴經有十囬向
擁衛立剱㦸依稀呉生手旌斾略可識
　老杜云畫手㸔前軰呉生逺擅塲又曰冕旒俱秀發旌
斾尽飛楊又云依稀橘奴跡
鴻濛揷楼殿
　老杜靈湫作云東山氣蒙鴻宮殿近上頭又嶽麓山道
　林二寺行云殿脚揷入赤沙湖
毫髪数動植
　周礼大司徒其動物冝毛物其植物冝皁物
廣牀瞻二聖有衆拱萬億
　詩云萬億及秭
飛行湊六合
莊子六合之内聖人論而不議六合之外聖人存而(不/論)
攬取着一席人人開生面
　老杜丹青引凌雲功臣少顔色將軍下筆開生面
絶妙推心得
　丗說曹娥碑題云絶妙好辝
李侯天機淺
荘子大宗師篇其嗜欲深者其天機淺
指點目所及
　杜詩指點虚無是征路
三生石上夢
甘澤謡記圎澤事云圎澤歌曰三生石上旧精䰟賞月
　吟風不要論慙愧情人逺相訪此身雖異性長存
天楽鳴我側
大白登瓦官閣詩漫漫雨花落嘈嘈天楽鳴
齒㝷前日事
退之詩幽㝷事隨去
晦明忽復易章生南溟鵬
莊子北溟有魚化而爲鳥其名爲鵬海運則將徙於南
　溟也
籠檻鎻六翮
　韓詩外傳鴻鵠一㪯千里所恃者六翮耳
能同寂寞遊濁酒聊放適
　文選嵇叔夜書濁酒一盃弹琴一曲志願畢矣
西風葉䔥䔥蟋蟀依墻壁
月令季夏蟋蟀居壁
家無萬金産
　退之詩指渠相賀言此是萬金産
四鄰碪声急藜羮傲鼎食
　見上退之送恵師云囊无一金資飜謂冨者貧
藍縷亦山立
左宣十二篳路藍縷楽記㧾干而山立玉藻山立時行
言雖貧而不動如山也
並船有歌姝粉白眉黛黒
　淮南子云粉白黛黒韓文云粉白黛緑
期公開顔笑醉語雜翰墨不湏談俗事祇令人氣塞
　淳化帖王羲之書云而艱疾若此令人短氣此言熈豊
之政
　　　听崇德君鼔琴
　　　　前集有姨母李夫人墨竹詩外集十一卷有觀
　　　　崇德墨竹歌其序云姨母崇德君贈新墨竹圗
　　　　且令作歌米元章畫史云朝議大夫王之才妻
　　　　南昌縣君李氏尚書公擇之妹能臨松竹木石
　　　　等畫見本即爲之卒難辨
月明江静寂寥中大家歛𬒮抚孤桐
　後漢列女傳扶風曹丗叔妻同郡班彪之女数召入宫
令皇后諸貴人師事焉號曰大家禹貢嶧陽孤桐
古人巳矣古楽在
孟子云今楽猶古楽
彷彿雅頌之遺風妙手不昜得
杜詩畫師亦無数好手不可遇
善听艮独難猶如優曇華時一出丗間
法華經云如是妙法諸佛如來時乃說之如優曇鉢花
時一現耳䟽云優曇鉢花名瑞應現則金輪王岀
两忘琴意與巳意迺似不著十指弹
孟郊妾薄命云不惜十指弦爲君千萬弹
禅心黙默三渊静
莊子應帝王篇鯢桓之審爲渊止水之審爲渊流水之
審爲渊渊有九名此處三焉注云渊者静黙之謂耳
幽谷清風淡相應絲声誰道不如竹
晋孟嘉傳絲不如竹
　竹不如肉
我巳忘言得真性罷琴窗外月沉江万籟俱空七絃定
杜詩罷琴惆悵月照席
　　　次韻答楊子聞見贈
金盤厭飫五侯鯖(見上注)玉壷澆潑郎官清
　囯史𥙷云酒則郢之冨水烏程之若下滎陽之土窟春
　剱南之燒春京城之蝦蟇陵郎官清
長安市上醉不起
　老杜云李白一㪷詩百篇長安市上酒家眠
左右明粧奪目精
退之李花詩云静濯明粧有所奉目精見上
結交賢豪多杜陵
　班孟堅西都賦云郷曲豪舉遊俠之雄連交合衆馳騖
　乎其中若乃觀其四郊浮游近縣則南望杜覇北眺五
陵英俊之域紱冕所興注云宣帝葬杜陵文帝葬覇陵
挑李成蹊(見上)卧落英
上林賦垂條扶䟽落英憣纚
黄綬今爲白下令
　元注云大和縣古白下漢朱博傳云刺史不察黄綬師
古曰丞尉聀卑皆黄綬
蒼顔只使故人驚督郵小吏皆趍版
　晋陶潜傳潜爲彭澤令素簡貴不私亊上官郡郵至邑
吏白應束帶見之潜嘆曰吾不能爲五斗米折腰拳拳
亊郷里小人解印去縣趍版謂執手版而趍手版見上
退之詩勿慊法官未登朝猶勝赤縣長趍尹趍字盖取
此義
陽春白雪分吞聲
　江淹恨賦莫不飲恨而吞聲杜詩吞聲躑躅涕淚零
楊君青雲貴公子
刘伶酒德頌云貴介公子
歎嗟簿領困書生贈我新詩甚髙妙淚斑枯笛月边横
述異記舜葬蒼梧之野二妃淚下沾竹文悉爲之斑
文章不直一杯水
大白云吟詩作賦北窗裏萬言不直一杯水
老矣忍與時人爭江城歌舞聊得醉但願数有美酒傾莫
要朱金纏縛我陸沉丗上貴無名
楊子法言紆朱懷金之楽老子曰無名萬物之始又曰
道常無名
　　食笋十韻
　　　前集上子瞻書云聞燕坐東坡心醉六經又云
　　　比以聀事在山中食笋得小詩輙上寄一笑旁
　　　州士大夫和詩時有佳句要自不滿人意莫如
　　　公待我厚願爲落筆思得申紙疾讀如老杜所
　　　　謂一洗萬古凡馬空者按坡集和篇乃將去黄
　　　州時作山谷至太和盖元豐四年春庚申歳七
　　　年甲子歳春移監德平鎮坡亦以七年春移汝
　　　州此詩當是六年作
洛下斑竹笋花時壓鮭菜
庾郎貧食鮭巳見上注杜詩云自愧無鮭菜空煩卸馬
鞍鮭戸佳切韻曰魚名岀吴志
一束酬千金掉頭不肯賣
杜詩巢父掉頭不肯住
我來白下聚此族冨庖宰
退之闘雞詩義肉恥庖宰
蠒栗戴地翻觳觫觸墻壞
退之詠笋云見角牛羊没又云穣穰疑翻地天地之牛
　角蠒栗見記觳觫見孟
􁣙􁣙入中厨
詩尓羊來思其角濈濈
如償食竹債
楞嚴經云身爲畜生酬其宿債詩意謂牛羊食竹及死
爲笋爲人所食若償債然又用傳燈録死爲菌令人食
　之之意按第十五祖那提婆傳尊者旣得法後至毗羅
　囯有長者園樹生大耳如菌味甚羙惟長者與第二子
　羅㬋羅取而食之尽而復生餘皆不得見時尊者知其
宿因長者問其故尊者曰汝家昔供飬一比丘然此比
丘道眼未明以虚霑信施故報爲木菌惟汝與子得享
甘𦵔和菌耳
𦵔酢菜也菌耳即上注
辛膳胹姜芥
左宣二年使宰夫胹熊蹯
烹鵝雜股掌炮鱉乱群介
　江南别録云僧謙明好詩酒烈祖問其所求曰惟願鵝
生四个腿鱉生两重裙陶岳五代史𥙷亦云詩韓奕云
　炰鱉鮮魚
小児哇不羙
孟子出而哇之注吐也
䑕壌有餘嘬
莊子䑕壌有餘𬞞孟蝇蚋蛄嘬之
可貴生於少古來食共噫尚想髙將軍五溪無人采
明皇雜録髙力士謫黔州山谷多薺而人不食力士作
詩曰两京作斤賣五溪無人采夷夏雖有殊氣味都(不/改)
　　　蕭巽葛敏修二斈子和予食笋詩次韻答之
　　　　吴氏漫録云山谷南還至南葉竹軒令侍史誦
詩板戒勿言姓名一絶句云不用山僧供帳迎丗間無
　此竹風凊獨拳一手支頥卧偷眼㸔雲生未生徐視姓
名曰果吾斈子葛敏修也此篇言二妙各能詩果不誣
北饌厭羊酪南庖豐笋菜自北初落南幾爲児所賣
史記越丗家陶朱公中男殺人事莊生羞爲児子所賣
習知價廉平
史記吴起傳起廉平能得士心此摘其字
百態事烹宰􁇏晞枯腊瘦蜜漬真味壞就根煨茁羙
茁出也見上
豈念炮烙債
史記周紀西伯請紂去炮烙之刑
咀吞千畒餘
退之南食詩咀吞面汗騂史記貨殖傳渭川千畒竹
胷次不蠆芥
　子虚賦其於胸次曽不蠆芥
二妙各能詩才名動江介
楚詞長江介之遺風魏都賦與江介之湫湄注云韓詩
　章句曰介界也
詩論多佳句膾灸甘我嘬
孟膾炙與羊棗孰羙言其詩膾炙人口也曲礼母嘬灸
　註嘬謂一㪯尽脔
因君思飬竹萬籟听秋噫
莊子齊物篇汝聞地籟而未聞天籟又云大塊噫氣其
　名爲風
從此繕藩籬下令禁漁菜
韭黄照春盤菰白媚秋菜
　本草菰根蔣草也江南人呼為茭草圗經云又名茭白
惟此蒼竹苗市上三時賣江南家家竹剪伐誰主宰
　詩勿剪勿伐
半以苦見踈不言甘昜壞
表記君子之接如水小人之接如醴君子淡以成小人
甘以壞莊子山木篇亦云云
葛陂雕龍睡未索兒孫債
後漢費長房傳長房辝歸翁与一竹杖曰騎此任所之
　則自至矣旣至可以杖投葛陂中也房乘扙湏臾來歸
　即以扙投陂顧視則龍也莊子千金之珠必在驪龍頷
　下子能得之必遭其睡也
獺膽能分杯虎魄妙拾芥
本草序例云礠石引針虎珀拾芥戎塩累卵獺膽分杯
此物於食殽如客得儐介
　漎食貨志夫塩食肴之將
思入帝鼎烹忍遭飢涎嘬懶林供翰墨碪杵風號噫每下
歎枯株焚如落樵采
　懶林疑字誤詩意謂其始也思入大烹以享上帝之鼎
其次為筆以供翰墨最下枯槁而為樵夫所采頗合箴
　規之意焚如見昜离卦每下愈况見莊子知北遊篇
　　　胡朝請見和復次韻
人笑庾郎貧滿胸飯寒菜(見上)春盤食指動
左宣上云子公之食指動曰他日我如此必嘗異味
笋茁入市賣囬首万錢厨不羡廊廟宰
　晋何曽日食万錢文選李陵答蘇武書聞子之歸无尺
　士之封而親戚貪佞之類悉為廊廟宰
民生暫神竒(見上)胞雋伐性壊
枚叔七發云皓齒蛾眉命曰伐性之斧甘脆肥醲命曰
腐膓之薬盖取呂氏春秋靡曼皓齒命曰伐性之斧肥
肉厚酒命曰爛膓之食雋永見上注謂肥肉胞當作肥
　又疑是庖字東方朔傳館陶公主胞人師古曰胞与(庖/同)
忍持芭蕉身(見上)多負牛羊債
楞嚴經云以人食羊羊死爲人人死爲羊死死生生互
來相取汝負我命我還汝債
籜龍不稱冤
　盧仝寄男抱孫詩云竹林吾㝡惜新笋好㸔守万籜包
　龍兒攅迸溢林薮又云籜龍正稱冤莫殺入汝口丁寕
　嘱託汝汝活籜龍否
昜致等拾芥
夏侯勝傳如俯拾地芥
䔥䔥煙雨姿壯士持戈介駢頭沸鼎烹
易貫魚以宫人寵注云貫魚謂五隂駢頭相次似貫魚
也退之义魚詩駢首類同條
可口垂涎嘬
莊子云其味相反而皆可於口杜道逢麴車口流涎
霜叢負後凋玉食香餘噫
　書惟辟玉食晋王濬玉食錦服
續詩无全功
　列子天地无全功
葑菲倘可采
　詩采葑采菲
　　　寄李次翁
雨断山川明
　老杜詩楚天不断四時雨
花深鳥烏楽(見上)枯骨不霑名
　列子曰死後餘名豈足潤枯骨
古今同一壑
　漢楊惲傳古与今如一丘之壑注云言其同類也
惟有在丗時聊厚不為薄
　文選古詩斗酒聊相娱聊厚不為薄
南箕与北斗親友多離索
南箕北斗見一卷注記檀弓離羣而索居
斯文如舊歡李侯極磊落頗似元魯山用心抚疲弱
　元德秀字紫芝為魯山令有德政天下髙其行不名謂
　之元魯山詳見唐書卓行傳前集有贈別李次翁四言
　詩其畧云觀物慈哀蒞民爱莊而此詩又比之元魯山
此人當是作邑張方囬家本編四言詩於太和詩中此
詩亦在太和作
不以民為梯俯仰无所作胸中種妙斍
圜斍經由彼妙斍性徧滿故根性塵性无壞无雜
歳晚期必穫然膏夜讀書見聖冝有作
　書君陳未見聖若不克見聖
文字寄我來官郵逺飛橐
橐謂置筒也白楽天云与徽之唱和來去常以竹筒貯
丗縁心巳死倘得万金薬
　万金良薬見灌夫傳
　　　題髙君正適軒
至静在平氣至神惟順心道非貴与賤逹者古猶今(見上)
功名屬廊廟間暇歸山林
巳見廊廟等山林注
畜魚觀群嬉籠鳥听好音
詩晛晥黄鳥載好其音文選潘岳秋㒷賦曰池魚籠鳥
有江湖山薮之思
不如一丘壑隨願得飛沉
　前漎叙傳云漁釣於一壑則万物不奸其志栖遲於一
　丘則天下不昜其楽
開門納日月
　選詩璇題納明月
呼客解纓簪詩書抚塵迹歌舞送光隂妖􁋯傾囯笑
　上林賦妖治間都史記作妖治􁋯都陽城下蔡傾城傾
　囯見上
絲竹感人深
　楽記曰物之感人无窮而人之好悪无節
豁然開胸次風至獨披襟
　宋玉風賦楚襄王有風颯然而至者王乃披襟而當之
　曰快哉此風
樊籠鎻形質物外有幽㝷
退之詩幽㝷亊隨去孰能量近逺又云物外日月本(不/忙)
　　奉送周元翁鎻吉州司法厅赴礼部試
　　　　按山谷跋尾元翁名壽
江南江北木葉黄
楚詞洞庭波兮木葉下
五湖歸鷹天雨霜
後漢隗囂傳范蠡乘扁舟於五湖杜詩青楓葉赤(天雨/霜)
繫船湓城秣髙馬
　湓城江州也言自此陸行文選馬賦旦刷幽燕晝秣荆
　越退之云膏吾車兮秣吾馬
客丁結束女縫裳
　詩可以縫裳
貢書登名徹未央
　退之復志賦豈不登名於一科兮曽不補其遺餘髙帝
　紀蕭何治未央宫
不此長卿薄游梁
司馬長卿病免客游梁見本傳梁即汴京也
南山霧豹出文章(見上)去取公卿昜驅羊
杜牧示阿冝云願汝出門去取官如驅羊
與君𥘉無一日雅
漎谷永傳永奏書謝王鳯曰永無一日之雅左古之介
傾盖許子如班楊
家語孔子之郯遭程子於塗傾盖而語邹陽傳語曰白
頭如新傾盖如故班謂固楊謂雄也
囚拘官曹少相見
服鳥賦愚士繫俗僒若囚拘
忽忽嵗晚稼滌埸
詩十月滌埸
一盃僚友喜多在謝守不見空澄江澄江如練明橘柚
謝朓元暉詩云餘霞散成綺澄江浄如練元暉爲宣城
守南中榮橘柚亦元暉詩也
萬峯相倚摩清蒼莫堂醺醺客𬒳酒
漎髙祖𬒳酒夜徑宅中
艶歌䀨醉燭生光
　前集听宋宗儒摘阮歌云促弦䀨醉驚客起两用此字
　按春明退朝録云大宗嘗謂侍臣曰後唐莊宗湛飲以
　鄭聲與胡部合奏謂之䀨帳自昏逹旦不息山谷盖取
　此意
椎皷發船星斗白
杜詩負塩出井此溪女打鼔發船何郡郎
明日各在天一方
杜云我行山川異各在天一方
寒鴉滿枝二橋宅樽前顧曲憶周郎
吴志周瑜傳時年二十四吴中皆呼爲周郎從孫䇿攻
皖城㧞之得橋公二女囯色䇿自納大橋瑜納小橋瑜
少精意於音楽雖三爵之後其有闕誤瑜必知之知之
必頋故時人謡曰曲有誤周郎頋寰宇記云橋公亭在
舒州懷寕縣北隔皖水一里同安志有橋公亭記云聞
　之耆耋橋公之旧居也
鱸魚斫膾蔗爲漿
後漢左慈在曹操坐操曰今日髙㑹珍羞略備所欠吴
　松江鱸魚耳元放曰此可得也因求銅盤貯水以竹竿
　餌釣於盤中湏臾引出一鱸魚又餌釣沉之湏臾復引
　出皆長三尺餘操使目前鱠之周浹㑹者蔗漿見上
恨君不留誰與嘗殿前春風君射䇿漢庭諸公必動色
杜詩滿堂動色嗟神妙射䇿見上
故人若問黄𥘉平將作金華牧羊客
　大白詩金華牧羊迺是紫煙客葛洪神仙傳黄𥘉平年
　十五家使牧羊有道士將至金華山四十餘年其兄初
　起求得之問羊何在𥘉平言叱叱羊起於是白石皆起
成羊数萬頭
　　　寄晁元忠十首
囯工裁白璧
考工記輪人曰可規可矩謂之囯工
巧冶鑄干將
　王褒云巧冶鑄千將之璞吴越春秋云千將吴人也能
爲剱作二枚一曰干將二曰莫耶莫耶干將之妻
成爲萬乘器白日吐寒光
漢邹陽傳云荆軻慕燕丹之義白虹貫日又云蟠木根
　柢而爲萬乘器
其誰湔沸汝歳月海生桑
神仙傳王逺字方平過蔡經家麻姑亦至麻姑自說接
待以來見東海三爲桑田
蛛網連城玉
史記藺相如傳趙得和氏璧秦頋以十五城請易璧
苔生百錬剛
　文選刘越石詩何意百練剛化爲繞指柔
子雲賦逐貧
楊雄逐貧賦見本傳
退之文送窮
退之此文盖擬逐貧而筆力逺過之
二作雖類俳
　漢枚乘傳其孽子皐詼笑類俳倡又云皐賦辝中自言
　爲賦不如相如又言爲賦迺俳見視如倡自悔類倡也
頗見壯士胸晁子行問津
　語使子路問津
欲濟無山窮
　山窮事見左宣下
著書蓬蒿底端有古人風
　古人風見上文選雜擬詩顧念張仲蔚蓬蒿滿中園注
　引三輔決録云張仲蔚隠身不仕明天官博物所居蓬
　蒿没人
沙擁大江水
　韓信傳龍且与信夾維水陳信乃夜令人為万餘囊盛
　沙以壅水上流引兵半度擊龍且陽不勝還走龍且追
　度水信使决壅囊水大至龍且軍大半不得度即急擊
　殺龍且
泥封函谷閞
　隗囂傳囂將王元說囂曰臣請以一丸泥為大王封凾
　谷閞此万丗一時也
古來丗上雄宰木風雨寒(見上)魯儒守一經亦有澗谷槃
　漎韋賢傳遺子黄金滿籝不如一經賢號稱邹魯大儒
　詩考槃在澗
何亊窮愁極江南庾子山
史記虞卿傳云虞郷非窮愁亦不能著書以自見於後
丗云庾信字子山作哀江南賦後周書具載其詞
河清无人待(見上)蘭芳无人采
　退之琴操云蘭之猗猗揚揚其香不採而佩於蘭何傷
山空露團團
詩零露團兮團作漙
葛蔓石磊磊
　楚詞石磊磊葛蔓蔓
丗有傾囯媒一笑珠百琲
　吴都賦金溢珠琲注金二十四兩為溢珠十貫為一琲
　傾囯見上
徃時祢處士㒹倒孔北海
見後漢祢衡傳
楚宮細腰死長安眉半額
馬援傳子廖上䟽長楽宫云傳曰吴王好剱客百姓多
創瘢楚王好細腰宮中多餓死長安語曰城中好髙髻
　四方髙一尺城中好廣眉四方且半額城中好大䄂四
　方全匹帛斯言如戯有切亊实
比來翰墨埸
　文選謝宣逺詩粲粲翰墨埸
爛熳多此色文章本心術万古无轍迹
　老子善行章善行无轍迹
吾嘗期斯人隠若一敵囯
漎劇孟傳大將軍得之若一敵囯云後漎吴漎傳帝歎
　曰吴公差強人意隠若一敵囯矣
北書來无期鴈不到梅嶺
　杜詩短日行梅嶺盖謂大庾嶺上梅也衡山有囬鴈峯
　子厚過衡山詩云正是峯前囬鴈時
欲之双鯉魚
　之字誤遺我双鯉魚見上
楓葉江路永平生中心願𥚹短不獲騁冨貴安可為吾亦
有岑鼎
　韓非子云齊伐魯索讒鼎魯以其鴈徃齊人曰鴈也魯
　人曰真也齊人曰使楽正子春來吾將听子魯君請楽
　正子春子春曰胡不以其真徃君曰吾爱之答曰臣亦
　爱臣之信又按新序云齊攻魯求岑鼎魯載鼎徃齊不
　信而反之使人告魯君桞下恵以為是則請受之魯君
請於下恵對曰君之欲以爲岑鼎也以免囯也臣亦有
囯於此破臣之囯以免君之囯此臣所難也魯君乃以
真岑鼎往桞下恵可謂守信矣信之於人重矣言不可
　以冨貴而易其素守也
濟岱有佳人
　漢外戚北方有佳人絶丗而獨立
肌膚若氷雪
莊子逍遥篇藐姑射之山有神人焉肌膚若氷雪婥約
若處子
我願從之遊𥙷我黥與刖
　莊子大宗師篇庸詎知夫造物之不息我黥而𥙷我刖
了不解人嗔真成一癡絶(見上)櫟社定頽然聊用神吾拙
神拙見上
山公懷涇渭濬冲遭鍳賞
　山濤傳濤所奏甄拔人物各爲題目時稱山公啓事王
戎傳戎有人倫鍳識常目山濤如渾金璞玉人皆欽其
　寳莫知名其器弟敦有髙名戎悪之後果逆乱其鍳賞
類如此濬冲戎字也
代豈無若人吹嘘青雲上念君如済水抱清伏泉壌
　文選謝泉暉詩濁河穢凊済注引戦囯䇿張儀說秦王
　曰清済濁河足以爲阻尚注曰済水入河並流数十里
而南截河又並流数里溢爲榮澤
行潦酌尊彜吾猶恃源往
大雅浻酌彼行潦書作㑹宗彛注宗庿彛樽
蛾眉在蒿萊
　衛囯風云螓首蛾眉以羙人比君子也
金玉千里音
　詩無金玉尓音
遥思甑生塵
　後漢范丹傳丹字史雲閭里歌之曰甑中生塵范史雲
　釡中生魚范萊蕪
汗漫觀古今沉冥驚人句
　楊子法言蜀莊沉冥老杜詩句不驚人死不休
摹寫詠時禽無爲愁肝腎君子要刳心
　元稹作老杜墓誌云擺去拘束摹冩勸象退之贈崔立
　之云勸君韜飬待徴招不用彫琢愁肝腎莊子天地篇
　君子不可以不刳心焉
臨川往長懷神交可心晤
論語子罕篇子在川上曰逝者如斯夫不舎晝夜此段
　說者不一獨景迂講義云江熈曰人非山立俛仰而過
　臨川興懷能不慨然山谷意恐或近此
文章不經丗
　文選應休璉百一詩云文章不經囯筐篋無尺書
風期南山霧(見上)化䖝哦四時
　退之詩化䖝枯挶莖
悲喜各有故吾獨無間然子規勸歸去
　子規云不如歸去苐二卷有次韻晁元忠十詩與此詩
　同是元豐己未作巳注其詳
　　　次韻周法曹游青原寺(即周元翁)
市聲故在耳
說苑孔子謂弟子曰違山千里蟪蛄之聲猶在耳
一原謝塵埃乳竇響鍾磬
選詩南鄰擊鍾磬
翠峯麗昭囬
詩倬彼雲漢昭囬于天
俯㸔行磨蟻
晋天文志日月實東行而天牽之以西没如蟻行磨石
　之上磨左旋而蟻右去
車馬度城隈水猶曹溪味山自思公開
傳燈録行思禅師傳吉州安城人聞曹溪法席乃徃參
礼問曰當作何所務即不落階級云云祖深器之師旣
得法住吉州清源山净居寺有沙弥希迁問曰曹溪大
　師還識和尚否師曰汝今識吾否曰識又爭能識得師
曰衆角雖多一麟足矣
浮圗湧金碧
浮圗塔也杜詩潤聚金碧氣文選陸機連珠曰金碧之
岩必辱鳯舉之使
廣廈構瓌材蝉蛻三百年
　史記屈原傳蝉蛻於穢濁
至今猿鳥哀祖印平如水
　傳燈録𥘉祖逹磨傳師曰肉傳法印以契證心外付袈
　裟以定宗旨
有句非險崖心花照十方
圜斍經丗尊告普斍菩薩云心花發明照十方利
𥘉不落梯堦
　不落階級見此篇注歩歩踏佛階梯見傳燈録法融禅
　師傳
我行暝託宿夜雨滴華榱殘僧四五軰法筵歎塵埋石頭
麒一角
見上本傳云師付法石頭
道價直九垓
相如封禅書云上暢九垓
庐陵米貴賤傳與後人猜
本傳云僧問如何是佛法大意師曰庐陵米作麽價
暁躋上方上
上方見維摩經杜詩上方楼閣晚
秋塍乱箕荄寒藤上老木龍蛇委筋骸
　記礼運元肌膚之㑹筋骸之束
魯公大字石筆势欲崩摧德人曩來游頗有嘉客陪憶當
擁旌旗千騎相排豗且復(歌/舞)隨絲竹冩煩哇亊如飛鴻去
名與南斗偕松竹吟髙丘何時更能來
　顔真卿貶吉州司馬大字當是紀遊也
囬首翠微合
　尓雅山未及上翠微
于役王亊催
詩君子于役又王亊靡盬
猿鶴一日雅重來尚徘徊
　孔德璋北山移文云蕙帳空兮夜鶴怨山人去兮暁猿
　驚詩意謂猿鶴旣有一日之雅再來尚可從容也一日
　之雅見漢書谷永傳
　　　答永新宗令寄石耳
　　　　永新与太和皆吉州屬邑
飢欲食首山薇
　史記伯夷傳義不食周粟隠於首陽山采薇而食之
渴欲飲頴川水
　莊子譲王篇故許由娯於頴陽後漢逸民傳序云尭稱
　則天不屈頴陽之髙注云頴陽謂巢許陸士衡猛虎行
　渴不飲盗泉水热不息悪木隂太白詩有耳莫洗頴川
　水有口莫食首陽蕨
嘉禾令尹清如氷
　文選白頭吟清如玉壷氷寰宇記永新縣西北有禾山
寄我南山石上耳筠籠動浮煙雨姿
　杜詩西蜀櫻桃也自紅野人相贈滿筠籠
瀹湯磨沙光陸離
莊子䟽瀹而心澡雪而精神上林賦牢落陸離爛漫(逺/迁)
竹萌粉餌相發揮
尓雅笋竹萌礼記内則糗餌粉酏刘夢得楊桞枝詞云
桃紅李白皆誇好湏得垂楊相發揮
芥薑作辛和味冝
礼記王制中囯夷蛮戎狄皆有安居和味冝服
公庭退食飽下筯
詩退食自公晋書無下筯処
杞菊避席遺萍虀
陸亀蒙有𣏌菊賦韭萍虀見石崇傳借使孝經避席字
鴈門天花不復憶
代州鴈門郡五臺山有天花蕈
沉乃桑鵝與猪雞
桑鵝未詳東坡和陶詩云老豬生樹雞當是黄耳菌屬
小人藜羹亦易足嘉𬞞遣餉荷眷私吾聞石耳之生常在
蒼崖之絶壁
老杜桂君髙堂之絶壁此用其句律
苔衣石腴風日炙
苔衣石髮見上注
捫蘿挽葛採萬仞
文選謝靈運詩薜蘿若在眼又云葛弱豈可捫
仄足委骨豺虎宅
莊子側足而墊之及黄泉
佩刀買犢剱買牛
漎龔遂傳民有帯持刀剱者使賣剱買牛賣刀買犢曰
何爲帯牛佩犢
作民父母今得聀
漎趙廣漎傳盛制豪強小民得聀注云聀常也
閔仲叔不以口腹累安邑
後漎書太原閔仲叔丗稱節士客居安邑日買豬肝一
　片屠者或不肯與安邑令聞敕吏常給焉仲叔曰閔叔
　豈以口腹累安邑耶
我其敢用鮭菜煩嘉禾
　鮭菜見上
願公不復甘此鼎免使射利登嵯峨
　文選呉都賦冨中之䇇貨殖之選乗時射利財豐巨万
　司馬相如賦分工入曽宫之嵳峩
　　　喜知命弟自青原歸
爲吏困米􁇏
漎黄伯傳米塩靡宻𥘉若煩碎注米塩言雜而且細
曲肱夢靈泉諒非調鼎手正斍荷鋤便
選詩王生和鼎實渊明詩帯月荷鋤歸
　在公雖勤苦
　詩夙夜在公
歸喜叔山禅
　莊子德充符篇魯有兀者叔山無趾踵見仲尼知命山
　谷弟也足蹇故比之叔山
去我忽数日草䖝傍牀煎
　詩十月蟋蟀入我牀下
屋角鳥烏楽(見上)行輿響檐肩
　退之聮句刘熟檐肩頳
包解分柿栗
　老杜北征詩粉黛亦解包
兒女閙樽前白紵繞祖塔
知命布衣也故稱白紵鮑照集有白紵歌沈約有四時
白紵歌青原山思公塔詳見上注
香携青原煙玄珠一百八
莊子象罔得玄珠以言数珠也
夜紉湘縷穿
　内則紉箴請𥙷綴紉女陳反湘當作緗按說文緗帛淺
　黄色也
髙林風落子老僧選霜堅
　杜詩葉裏松子僧前落
䄂中岀新詩山水含碧鮮五言吾老矣佳句付惠連
　謝靈運詩山水含清暉恵連靈運弟也亊見南史本傳
　　　寄張冝父
建德之囯有佳人
　莊子山木篇市南冝僚謂魯君曰南越有邑名為建德
　之囯云云文選江文通雜擬詩云幸逰建德郷亦用此
　亊而池州有建德縣冝父乃此縣人耶
明珠為佩玉為衣去囯三歳阻音徽
　詩思齊大姒嗣徽音箋徽羙也
所種桃李民爱之
　說苑簡子謂陽虎曰樹桃李者夏得休息秋得食焉樹
　蒺藜者夏不得休息秋得其刺焉
射陽城边春爛熳
　楚州山陽縣本漢射陽縣地張冝父當是建德人而仕
　於山陽時巳解去
桞暗斈宫鳥相喚追隨裘馬多少年
　老杜壯遊詩放蕩斉趙間裘馬頗清狂退之云從兹冨
裘馬寕復茹蔾蕨肥馬輕裘本出論語
獨忍長飢把書卷讀書萬卷不直錢
　一作筆有神杜詩讀書破萬卷下筆如有神漢灌夫傳
　夫曰平生毀程不識不直一錢此用其字太白詩吟詩
　作賦北牎裏萬言不直一杯水此用其意
逐貧不去與忘年
　一作交親逐貧賦見上莊子忘年忘義南史江揔傳輿
　張纉䓁爲忘年友
虎豹文章𬒳禽縛
　易大人虎変其文炳也君子豹変其文蔚也
何如逹生自娱楽
　莊子有逹生篇
　　　髙至言築亭於家圃以奉親㧾其觀覧之冨(退之)
(南山詩﨑嶇上軒昴始得觀覧冨)命曰溪亭乞余
　　賦詩余先君之弊庐望髙子所築不過十牛鳴耳
(釋氏書五里爲一牛鳴)故余未嘗登臨而得麒処
逸人生長在林泉更築亭皐名意在
上林賦亭皐千里靡不𬒳築
明月清風共一家
傳燈録張拙頌云凡聖含靈共我家南史謝譓傳入吾
室者但有淸風對吾飲者惟當明月
全以山川爲眼界
　多心經无眼界无意識界
鳥度雲行閱古今
　太白詩人行明鏡中鳥度屏風裏昜雲行雨施
溪濵木末听竽籟
　杜詩万籟真笙竽本出髙唐賦纎條悲鳴聲似竽籟
老夫平生行楽處只今許公分一派
　東坡集中文与可畫竹記云余為徐州与可以書遺余
　曰近語士大夫吾墨竹一派近在彭城可徃求之
　　　彫陂
彫陂之水清且泚
老杜云蛟之横岀清泚
屈為印文三百里呼船載過七十餘褰裳乱流初不記■
　鄭風子恵思我蹇裳渉溱彫亦作雕韻書云琢文也乘
　舟七十餘渡徒渉者不可復記
竹輿嘔唖(見上)山徑凉僕姑呼婦聲相倚(見上)篁中(見上)
猶道泥滑滑
　泥滑滑蜀中號雞頭鶻
僕夫惨惨耕夫喜窮山為吏如漫郎
　漫郞唐元結自謂也見本傳
安能為人作嚆矢
　莊子在宥篇知曽史之不為桀跖之嚆史也
老僧迎謁喜我來吾以王亊篤行李
鮑明逺詩手迹可傳心願尓篤行李
知民虚实應縣官我寕信目不信耳
霍光傳縣官非我家將軍不得至是如淳曰縣宮謂天
　子東平王宇傳縣官年少張晏曰不敢指斥成帝謂之
縣官髙士傳孔子曰吾之信顔囬非獨今日所信者目
　目猶不可信
僧言生長八十餘縣令未曽身到此
　　　幾復寄㯽榔且答詩勸予同種次韻寄之
少來不食蟻丘漿
莊子則陽篇孔子之楚舎於蟻丘之漿詞多不録
老去得意􁇀園方(見上)鑑中巳失児時靣忍能乞與賔(作/郎)
傳燈録云認奴作郎此摘其字獨未知其意所指也
　　　元翁坐中見次元寄到和孔四飲王䕫玉家長韻
　　　因次韻率元翁同作寄湓城
雨罷山澤明日長花桞困
　老杜春光懶困倚㣲風
游絲上天衢
　老杜落花游絲白日静
觀物得無悶
　易遯丗無悶酒德頌云俯觀萬物
時從顧曲人
　周瑜傳曲有誤周郎顧以言周元翁
笋饌酌春醖季子未識面想見眉目俊新詩如鳴絃快讀
開鄙吝
後漢黄憲傳時月之間不見黄生鄙吝之萌復存乎心
銅官魯諸生事道三無愠
語三巳無愠色
比來工五字句法妙何遜
梁記室兼水部郎何遜字仲言有詩集
枯棊覆吴圗
　王逢云別後竹窗風雪夜一燈明㓕覆吴圖齊書曰能
棊人琅邪王抗爲苐一品关郡禇思荘㑹稽夏赤松第
　二品宋文帝丗羊玄保戯因製局圗還於帝前覆之
青簡玩秦烬
　後漢吴祐傳殺青簡以冩書
葉暗黄鳥時(見上)風號報花信
東皐雜録云江南自初春至初夏有二十四風信梅花
　風最先㨂花風最後唐人詩曰棟花開後風光老梅子
　黄時雨意濃晏元献詩亦曰二十四畨花信風是也
遥仰吟思若江錦割向盡
　南史江淹傳夢一人自稱張景陽謂曰前以一疋錦相
　借今可見還探懷中得数尺與之此人大恚曰那得割
　截都尽頋見丘遲曰餘此数尺無所用以遺君自是淹
　文章躓矣
應煩王公子又破黄封印
　宫酒以黄羅帕封之
　　　再次孔四韻寄懷元翁兄弟并致問毅甫
書帙蠧魚乾
退之云豈殊蠧書䖝生死文字間
爐香眠鴨困
李義山云舞鸞鏡匣収殘黛睡鴨香(爐換/夕薫)
佳人來无期
　選詩佳人殊未來
詩句且排悶
　杜詩排悶強裁詩
遥知烏衣游
　刘夢得金陵五題云朱雀橋边野草花烏衣巷口夕陽
斜舊時王謝堂前燕飛入㝷常百姓家盖江左諸王多
居烏衣巷建康圗經云在上元縣東南四里
㭟局具肴醖爭道嘲不恭
漎吴王濞傳吴太子入見得侍皇太子飲博呉太子素
驕博争道不巷
鏖兵勞得俊
漎霍去病傳合短兵鏖皐蘭下師古曰鏖謂苦擊而多
殺也左傳云得雋曰克
頗㝷文獻盟
　文獻見論語
不落市井吝
楊子云市井相与言則以財与利
四月明朱夏南風解人愠
帝王丗紀曰舜弹五絃琴歌南風曰南風之薫兮可以
解吾民之愠兮
風前懷二陸家法窺抗遜
晋陸機傳祖遜吴丞相父抗呉大司馬太康未与弟雲
　俱入洛范陽盧志於衆中問機曰陸遜陸抗於君近逺
　機曰如君於盧毓盧班志黙然
身有三尺桐㸑下得餘烬
　焦尾琴見上
端可張洞庭
　莊子黄帝張楽於洞庭之野
家闊丗未信為我謝孔君㪯酒取快盡丗故安足存
　文選潘正叔詩丗故尚未夷
青天飛鳥印
　退之聮句云沙篆印廻平盖言鳥跡印沙今言印青天
山谷外集詩註卷之五
山谷外集詩注卷之六
　　　三月乙巳來賦塩萬歲郷且蒐狝匿賦之家晏飯
　　　此舍遂留宿是日大風自採菊苗薦湯餅二首
飛廉快雲開白日
　離騷云前望舒使先驅兮後飛廉使奔属注飛廉風伯
　也
頓撼天地萬竅号
　退之女拏壙銘云輿致走道撼頓莊子齊物篇云大塊
　噫氣其名爲風是唯無作作則萬竅怒呺
挼莏桃李欲浄盡
　曲礼云共飯不澤手注澤謂挼莎也刘禹錫玄都觀詩
　桃花浄盡菜花開
乞與游絲百尺髙
　退之同冠峽詩落英千尺墯游絲百丈飄
幽叢秀色可欖擷
　大業拾遺帝曰古人云秀色若可餐杜牧之云光潔疑
　可攬欲以襟懐貯晋志隆安中民作懊惱歌有草生可
　攬結之言
煑餅菊苗深注湯
　崔氏四民月令曰立秋無食煑餅及氷溲餅
飲氷食蘖浪自苦
　白楽天詩三年爲刺史飲氷復食蘖
摩挲滿懷春草香
　後漢薊子訓傳摩莎金狄
　　　四月戊申賦塩万歳山中仰懷外舅謝師厚
　　　　山谷銘胥夫人謝氏墓云嘗任司封郎中提點
　　　　成都府路刑獄公事或以疑似中之坐失官数
　　　　年巳而有大臣冤其獄天子直之今爲屯田郎
　　　　中通判㐮州名景𥘉者父也景𥘉字師厚
只今漢龐公白髮佐州郡
　後漢書龐公者南郡㐮陽人也用㐮陽事因以龐比師
　厚
窮通視寒暑
　莊子譲王篇古之得道者窮亦楽通亦楽所楽非窮通
　也道得於此則窮通爲寒暑風雨之序矣
仕巳誰喜愠
　見上
長松卧澗底
　文選詩欎欎澗底松離離山上苗以彼徑寸葉䕃此百
　尺條丗胄漸髙位英俊沉下寮
桴霤多裂璺
　方言器破而未離謂之璺
未須論才難
　栁子厚詩才難不其然字本出論語
丗人無此韵
　晋庾敳傳雅有逺韵
禅恱称性深
　維摩經云雖復飲食而以禅恱爲味
語端入理近渙若開春氷
左傳序云渙然氷釋
超然听年運
　老子燕処超然莊子年運而往
臨民秉三尺
　漎杜周傳客有謂周曰君爲天下平不循三尺法注云
　以三尺竹簡書法律也左傳魯秉周礼
朱墨不可紊
　後周書蘇綽傳始制文案程式朱岀墨入
傳聞但言㱕心許手自隠
　自隠見第二卷次韵師厚注
欲知南陂稲得幾就収捃
　後漎范丹傳捃拾自資注引它書云捃拾麥得五斛
胥䟽江湖濵
　莊子山木篇猶且胥䟽於江湖之上
不迩金玉訓
　詩云母金玉尓音
濡需且肉食
　莊子徐无鬼篇濡需者豕蝨是也擇䟽鬣自以爲廣宫
　大囿不知屠者之一旦皷臂布草操煙火而巳与豕俱
　焦也
觳觫恐鍾釁
　孟子對斉宣王曰王坐於堂上有牽牛而過堂下者王
　曰牛何之對曰將以釁鍾王曰舎之吾不忍其觳觫
龍移山發洪虎乳月生暈
　淮南子虎嘨而谷風至龍㪯而景雲屬月生暈謂月暈
　而風也
竹声寒夏簟輟寢中夜听寄声向鹿門倘賜勞苦問
　龐公傳云遂携妻子登鹿門山因采薬不反劳苦見漎
　張耳傳
　　　上權郡孫承議
公家簿領如雞棲
　簿領見上車如雞棲馬如狗見陳蕃傳後
私家田園无置錐
　荀子无置錐之地而明於爲社稷之大義
真成忍罵加飡飯
　杜詩真成浪岀游文選古詩弩力加餐飯
不如江西之水可楽飢
詩泌之洋洋可以楽飢
它人勤拙猶相𥙷
楽天詩救煩无若静𥙷拙莫如勤列子云恩過不相𥙷
　矣漎何武傳垩王有計功除過故云无功狀
身无功狀堪上府
漎朱博傳齎伐閱詣府注伐功勞也于定囯傳具獄上
府
公誠遣騎束縛㱕
　文選魏文帝書今遣騎到鄴老杜云大官喜我来遣騎
問所須山谷在太和閱郡守三人按集中所誌墓云
　吉州姚公元豐辛酉卒又一誌云知吉州畢公元豐五
　年十一月卒又按吉州西峯院三秀亭記云廬陵比缺
　守輒以他吏攝承託宿傳舍胥視民爲俎豆執鞭者衆
　羊失其牧元豐六年春詔用夀春魏矦以此觀之則孫
　權郡者必能病諸邑故詩有忿語
長隨白鷗卧煙雨
　　　寄懷元翁
嵗年豐稻秔井邑盛煙火
　選詩井邑自相循注引周禮九夫爲井四井爲邑史記
　律書煙火萬里
北園曾未窺
　董仲舒傳三年不窺園
王事方勤我
　詩王事適我
花枝互低昂
　韓文公詩道旁草木花紅紫相低昂歐陽公詩薫風入
　花骨花枝互低昂
鳥語相許可觀物見歸根撫時終宴坐
　漢蕭何傳上奏許可師古曰可其所奏許其所請老子
　云萬物並作吾以觀其復夫物芸芸各復歸其根歸根
　曰静是謂復命宴坐見上
搔首望四鄰諸賢皆最課極工簿領書甚辨米塩顆
　班固叙傳云奏課運最韓詩寄鄒刺史初如遺宦情終
　乃最郡課史記天官書其占驗淩雜米塩漢書咸宣傳
其治米塩
平生矩朱墨
　見上
吏考仰丞佐𥘉无公侯心骨相本寒餓
　退之詩自歎虞飜骨相屯
明䆫懷王友清絶吟楚些
　見楚詞招魂南史王琳傳時謂銓錫二王玉昆金友
念君方坐曹
薛宣傳日至休吏賊曹掾独不肯休坐曹治事
无因奉虚左
史記魏公子无忌傳公子從車騎虚左自迎夷門侯生
　魏勃願見相君无因見斉悼恵王傳
　　　對酒次前韻寄懷元翁
花光漸寒食木燧催囯火
　鄴中記并州一百五日爲介子推断火冷食三日内則
　云大䥴木燧注云木燧鑚火也周礼司灌掌行火之政
　令四時変囯火以救時疾
沽酒鳥勸人
　見上
懷䝨吾忘我
莊子斉物論云今者吾䘮我注云我自忘矣
事往墯甑休
孟敏荷甑墯地不頋而去林宗見而問其意對曰甑巳
破矣視之何益林宗異之勸令游斈十年知名見後漎
　郭太傅
心知求田可
刘備謂許汜曰君求田問舎言無可采附吕布傳後
可人不在眼
　礼記管仲遇盗取二人焉上以爲公臣曰其所與游辟
　也可人也
樽爼思促坐有生常倥偬
　後漢卓茂傳斯固倥偬不暇給之日
無暇天所課不解聞健飲
　白楽天詩聞健偷閑且勤飲
俄成一蓬顆
　賈山傳曽不得蓬顆蔽冢而託宿焉
泥鈞埏萬物
　董仲舒䇿云猶泥之在鈞唯甄者之所爲老子云埏埴
　以爲器注云埏和也埴土也
寒暑勤五佐
　史記天官書云天神貴者太一太一佐曰五帝按月令
　四時皆有帝而土王四季
豈其懷爱憎私使我窮餓
　莊子太宗師篇云父母豈欲吾貧哉天無私覆地無私
　載天地豈私貧我哉
醉魂招不來浪下巫陽些
　退之詩愁狖酸骨死恠花醉䰟馨招䰟云帝告巫陽曰
　有人在下我欲輔之䰟魄離散汝筮與之
夢成少年嬉走馬章臺左
　漢張敞傳走馬章臺街太白詩靑雲少年子挾弹章䑓
　左
　　　奉荅茂衡惠紙長句
陽山老藤截玉肪
　文選魏文帝論玉玦書云白如截肪唐舒元輿弔剡藤
　文剡溪上多古藤溪中多帋工斬伐無時
烏田翠竹避寒光
　蘇昜簡紙譜今江浙間有以嫰竹爲紙者作宻書隨手
　裂烏田地名
羅侯包贈室生白
　莊子虚室生白
明於機上之流黃
　楽府詩長安有狹邪行大婦織綺羅中婦織流黄又文
　選別賦注間色有五紺紅縹紫流黄
愧無征南蠆尾手
　法書要録載宋羊欣古来能書人名云燉煌索靖張芝
　姊之孫晋征南司馬亦善革書又載王僧䖍論書云索
　氏自謂其書具銀鈎蠆尾晋書不言曽爲征南司馬
爲冩黄門急就章
　急就章漢黄門令史游撰
羅侯相見無雜語
　陶詩相見無雜言但道桑麻長
苦問潙山有無句春草肥牛脫鼻繩
潙山露地白牛石鞏禅師牧牛入草便拽鼻孔來並見
第二卷覔銅犀注
菰蒲野鴨還飛去
傳燈録百丈与馬祖遊山見野鴨子祖問曰是甚麽丈
曰野鴨子又曰甚麽処去丈曰飛過去祖遂引手掐百
丈鼻丈作痛声祖曰何曽飛過去丈於是大悟山谷嘗
草書一偈云野鴨子知何許馬祖見来相共語話尽山
空水月清依前不㑹還飛去還飛去却把住
故將藤靣乞伽佗
𣑽語伽佗此言諷誦楞嚴經祕密伽陁微妙章句
願草驚虵起風雨
法書要録王羲之自叙草書势云疾若驚虵之失道遟
若録水之徘徊
長詩說𥿄落秋河要知溪工下手処
　溪多𥿄工見上
却將氷幅展似君震旦花開第一祖
　梵語震旦此云漢地第一祖謂迦葉也二十八傳而至
逹磨達磨天竺囯人告尊者曰我旣得法當往何囯而
作佛事尊者曰待吾㓕後當往震旦後寓止嵩山少林
寺以法傳慧可告之曰昔如来以正法眼付迦葉大士
展轉嘱付累而至於我我今付汝听吾偈曰吾本来兹
　土傳法救迷情一花開五葉結果自然成證道歌曰第
　一迦葉百傳燈二十八代西天記入此土菩提逹磨爲
　𥘉祖
　　　雜言贈羅茂衡
嗟来茂衡
　莊子嗟来桑戸乎
學道如登
　囯語云諺曰從善如登從悪如崩淳化帖有何氏書云
　道大難俗情見善從善如登
欲與天地爲友欲與日月並行万物峥嶸本由心生去子
之取舎與爱憎
　莊子去子之態色與淫志
惟人自縛非天黥
　傳燈録僧璨傳有沙弥礼師曰乞與解脫法門師曰誰
　縛汝又曰律師持律自縛莊子天刑之安可解又曰庸
　詎知造物之不息我黥而𥙷我劓
墮子䈥骨
　莊子墮汝形躰吐尓聦明又云忘汝神氣墮汝形骸
堂堂法窟九丘四溟
　書序曰九州之志謂之九丘丘聚也左傳曰楚左史倚
　相能讀三墳五典八索九丘四溟見上
同一眼精不改五官之用而透聲色
荀子天論篇耳目鼻口形能各有接而不相能也夫是
　之謂天官心居中虚以治五官夫是之謂天君
常爲萬物之宰而無死生念子坐幽室爐香思靑冥是謂
蛰蟲欲作吾驚之以雷霆
　莊子天運篇蛰虫始作吾驚之以雷霆
　　　長句謝陳適用恵送呉南雄所贈紙
廬陵政事無全牛
吉州治庐陵縣適用與山谷同時作邑莊子庖丁對文
恵君曰始臣之解牛之時所見无非全牛者三年之後
　未嘗見全牛也
恐是漢時陳太丘
　後漢陳寔傳除太丘長修德淸浄百姓以安
書記姓名不肯斈
　項籍傳少時斈書不成去斈劒又不成去籍曰書足記
　姓名而巳
得紙无異夏得裘琢詩包紙送贈我自狀明月非暗投
　見上
詩句縱横剪宫錦惜无阿買書銀鈎
　退之詩阿買不識字頗知書八分詩成使之冩亦足張
　吾軍銀鈎見上
蠻溪功藤卷盈百側厘羞滑蠒羞白
　拾遺記南越献側理帋南人以海苔爲之其理縱横斜
　側因以爲名蘇易簡帋譜云張華造博物志成晉武帝
　賜側理帋万畨南越所貢也本草陟厘陶隱居云此即
　南人所用作帋者唐本注云此物乃水中苔今取爲帋
　音陟厘陟厘与側黎相近側黎又与側理相近也又云
　即石髮也蠒帋見上
想當鳴杵砧面平桄榔葉風溪水碧
桄榔木廣南所岀此帋吴南雄所贈南雄州隷廣南東
路
千里鵝毛意不輕
復斎謾録云諺曰是人眼裏有西施又曰千里寄鵝毛
物輕人意重皆鄙語也山谷取以爲詩荅公益春思云
西施逐人眼称心最爲得謝陳適用恵紙云千里鵝毛
意不輕
瘴衣腥膩北㱕客君侯謙虚不自供胡不贈丗文章伯
老杜詩同心不减骨肉親每語見許文章伯
一涔之水容牛蹄
淮南子曰牛蹄之涔无尺之鯉
識字有数我自知
　楊文公談苑云晋開運中詔令两制各作詩賦一篇付
礼部爲考試之式獨斈士李懌不肯曰李懌識字有数
因人成亊使令衣白𫀆入貢部下第必矣胡能作文章
爲丗模楷時論美之
小時双鈎斈楷法
山谷論斈字云先當双鈎用两指相疊蹙筆壓无名指
髙捉筆令腕随巳左右然後觀人字格則不患其難矣
至今兒子憎家雞
南史王僧䖍傳論書云征西庾翼書少時与右軍斉名
右軍後進庾猶不分在荆州与都下人書云小兒軰賤
家雞皆斈逸少書
雖然嘉恵敢虚辱
　賈誼賦恭承嘉恵兮
煑泥續尾成大軸
後漢鄧訓傳注云東觀記曰訓故吏最貧嬴者念訓常
所服薬北州所乏又知訓好青泥封書從黎陽步推鹿
車於洛陽市薬還過趙囯易陽并載青泥一襆至上谷
遺訓其得人心如此
冩心與君心莫傳平生落魄不問天
　􁉋食其傳家貧落魄(又)音薄杜詩自断此生休問天
樽前花底幸好戲
　杜詩退朝花底散
爲君絶筆謝風煙巳无商頌猗那手
　商頌以那爲首其辝曰猗与那与
請續南華内外篇
　莊子號南華真經内萹七外萹三十三
　　　次韻吉老遊青原將歸
欣欣林皐楽
　莊子知北萹山林与皐瀼与使我欣欣然而楽与
賞心天際翔
　文選謝靈運詩序賞心楽事
淸樽鱠魴鯉
　詩六月云炰鼈膾鯉采緑云其釣維何維魴及鱮
朱果灾圎方
　文選南都賦珍羞琅玕充溢圎方王仲宣詩嘉肴充圎
　方
醉罷聽踈雨
　孟浩然詩踈雨滴梧桐
衾寒夢囯香
　左傳宣三年𥘉鄭文公有賤妾曰燕姞夢天使与巳蘭
　曰余爲伯儵余而祖也以是爲而子以蘭有囯香人服
　媚之如是旣而文公見之与之蘭而御之生穆公名之
　曰蘭
雨餘山吐月
　杜詩四更山吐月
的皪滿簾霜
　上林賦明月珠子的皪江靡
展轉復展轉
　詩云輾轉反側張籍宛轉行云宛轉復宛轉憶憶更未
　央
鍾魚暁瑯瑯思㱕笑迎門児女相扶將
　扶將岀拜見上
　　　次韻知命永和道中
靈骨閟金鏁
　續玄恠録延州有婦人少年子悉与之狎昵数歳而殁
　葬於道左大暦中有胡僧敬礼其墓曰此乃大慈悲喜
　捨即鏁骨菩薩也衆開墓視其骨鈎結如鏁狀丗傳觀
　音化身所謂金沙灘頭馬郎婦類此
梵宫超玉繩
　選詩玉繩低建章玉繩星名言超岀星辰之上
道人往香火獨先開静行
　栁子厚詩始悟三空門華堂開浄域東坡云酌茗開浄
　筵山谷云獨先開浄行其意一也
呼船乆无人月沉河漢傾
　杜詩七星在北戸河漢声西流謂天河也
虚舟不受怒故在蓼灘横
莊子山木篇方舟而済於河有虚舟来觸舟雖有𥚹心
　之人不怒
　　　飲潤父家
斎閤寒麝薰書帙映斜景
　老杜詠竹云色侵書帙晚
偶来樽爼同延此笑言頃宫線添尺餘
　荆楚歳時記云宫中以紅線量日影至日日添一線杜
　詩何人錯認窮愁日愁日愁隨一線長
朝市日未永一醉解語花
　開元天宝遺事太液池千葉白蓮開帝与貴戚燕賞指
　貴妃曰争如我解語花
萬事畫地餅
　魏志盧毓傳詔曰選㪯莫取有名名如畫地作餅不可
啖也
要似虎頭癡何湏樗里癭
　虎頭顧愷之也晋書本傳云愷之才絶畫絶癡絶史記
　樗里子傳滑稽多智秦人号曰智囊愷之傳无虎頭之
　称按張彦逺名畫記愷之小字虎頭樗里傳不言癭豈
　謂智囊爲癭乎
　　　次韻寄潤父
昏昏迷簿領
　韓詩海氣昏昏水拍天
勿勿貴晷景
　顔氏家訓丗中書翰多称勿勿相承如此莫知其由或
　有妄言此忽忽之殘缺耳案說文勿者州里所建之旗
　也象其柄及三游之形所以促民事故怱遽者称勿勿
　說文又曰晷日影也周礼地官曰大司徒以士圭之法
　測土深正日景以求地中退之秋懷詩憂愁費晷景日
　月如跳丸貴字疑是費
嘗尽身百憂
　左傳称晋侯險阻艱難備嘗之矣
訖无田二頃
　蘇秦傳使我有雒陽負郭田二頃吾豈能佩六囯相印
　乎
喜從吾宗游九里河潤永
　見上
呼児跪酒樽戒婦饌湯餅
　杜詩喚婦出房親自饌刘夢得云我作坐上客引著㪯
　湯餅
老夫何取焉君恱甕盎癭
　莊子徳充符萹甕盎大癭說斉桓公公恱之而視全人
　其脰肩肩
　　　送酒与周法曹用前韻
　　　　吉州司法周元翁也
遥知謝法曹
　南史謝惠連爲彭城王義康法曹行參軍
詩句多夏景聞道斈書勤墨池方一頃
　王羲之傳曽与人書云張芝臨池斈書池水尽黒法書
　要録所載一同唯石刻孫過庭書譜云張精熟池水尽
　墨當以碑板爲正臨川有王逸少墨池曽子固作記見
　本集
大字苦未道小字逼智永
　法書要録陳永欣寺僧智永㑹稽人逺祖逸少歴紀專
　精真草唯命
我有何郎樽清江醖玉餅還書及斗数与君酌南癭
　玉餅謂麯也司馬迁傳云媒孽其短師古曰孽如鞠孽
之孽斉人謂鞠餅爲媒還書及斗数疑有舛誤東坡賦
酌以癭藤之紋樽
　　　癸丑宿早禾渡僧舎
城頭渡可涉早禾渡可㪺
　詩大東云維北有斗不可以挹酒漿注云挹㪺也釋音
　云廣雅曰酌也
試問安用舟春水三丈餘是維一都㑹
　史記貨殖傳邯郸一都㑹也凡言一都㑹者八一
駔儈權征輸
　漢貨殖傳節駔儈注儈者合二家交易者也駔者其首
　率也駔子黨切征輸即賦輸也史記平準書天下賦輸
　或不償其僦費
欝欎多大姓儒冠頗詩書
　漢趙廣漢傳潁川豪傑大姓
以武断郷曲
　食貨与眺錯奏言并兼豪黨之徒以武断郷曲
舊俗小未除厭囂謝近市
　左傳昭三年景公謂晏子曰子之宅近市湫隘囂塵又
　云賈而𣣔贏而悪囂乎
斬絶得僧區
　韓文鄭群墓誌云不爲崖岸斬絶之行
此地美水竹林明見浴鳬
　杜詩沙暖低風蝶天晴喜浴鳬
相追啑蓤藻
　楚詞鳬鴈皆唼梁藻兮鳯飄翔而髙㪯子虚賦唼喋菁
　藻咀嚼蓤藕唼亦作啑
天楽非丗娯
　莊子黄帝張楽於洞庭之野其卒无尾其始无首此之
　謂天楽
憶在田園日放浪友禽魚
　蘭亭禊飲序云放浪形骸之外
今来長山邑忍飢抚惸孤岀入部曲隨
　漢光武紀云各領部曲注引續漢志曰大將軍營有五
　部部三校尉部下有曲曲有軍候一人
咳唾吏史趨
　法書要録羲之帖云頃因小差欲極遊娯而吏卒守之
　可歎耳
形骸束簮笏可意一事无
　杜詩咸陽客舎一事无
謀生理未拙仰愧擁腫樗
　莊子道遥遊萹恵子謂莊子曰吾有大樹人謂之樗其
　大本擁腫而不中繩墨
曲肱晴簷厎結網看蜘蛛
　　　宿觀山
莫發白下地
　白下見上
暝投觀山宿横溪赤欄橋
　温飛卿楽府云一渠春水赤欄橋
一徑入松竹野僧如驚麏
　文選沈休文詩驚麏去不息
避堂具燈燭
　曹參傳避正堂舎盖公
我眠㒷視夜
　詩子㒷視夜
部曲始炊熟筧水煙際鳴
　以竹通水曰筧古典切
万籟入秋木
　莊子斉物論敢問天籟子綦曰吹万不同而使其自巳
　也
平生䔥洒興本願終澗谷
　杜詩非无江海志䔥洒送日月
丗累漸逼人
　晋謝安傳亹亹爲来逼人
如垢不靧沐
　礼内則五日則燂湯請浴三日具沭其間靣垢燂潘請
　靧釋文曰靧音悔
巳成老翁爲作吏長碌碌
　杜詩顔狀老翁爲文選魏文帝書巳成老翁但未白頭
　耳史記平原君傳公等碌碌因人成事
　　　上大蒙籠
　　　　乙卯晨起
黄霧冥冥小石門苔衣草路无人迹
　尓雅藫石衣注水苔也
苦竹參天大石門
　杜詩喬木上參天
虎迒兎蹊聊倚息
　尓雅麋其跡躔兎其跡迒注跡脚所踐處迒户郎切
隂風搜林山鬼嘨
　宋玉風賦梢殺林莽屈原九歌有山鬼萹
千丈寒藤繞崩石清風源裏有人家牛羊在山亦桑麻向
来陸梁嫚官府
　陸梁見上莊子官天地府万物
試呼使前問其故衣冠漢儀民父子
　光武紀復見漢官威儀
吏曹優之至如此窮郷有米无食塩今日有田无米食
　當作今日有塩无食米
但願官清不爱錢
　太白贈崔秋浦云見客但傾酒爲官不愛錢縣古槐根
　岀官清馬骨髙見歐陽公詩話
長飬児孫聽驅使
　退之贈盧仝云有力未免遭驅使
　　　勞坑入前城
　　　　乙卯飯後
刀坑石如刀勞坑人馬勞窈窕篁竹隂
　退之送區冊序云夾江荒茅篁竹之間本出漢書
是常主逋逃
　武成云爲天下逋逃主
白狐跳梁去
　甘泉賦注云陸梁跳也
豪猪森怒嘷雲黄斍日瘦
　杜詩乆行見空巷日瘦氣慘悽
木落知風饕
　退之祭文云雪虐風號號一作饕
輕軒息源口飯羮煑溪毛
　左傳澗溪沼沚之毛
山農驚長吏
　退之詩山農驚見之
岀拜家騷騷
　檀弓騷騷耳則野
借問淡食民祖孫甘餔糟
　退之徐偃王碑祖孫相望楚詞餔其糟而啜其醨
頼官得塩喫正苦无錢刀
　契布刀皆錢也食貨志王莽造契刀錯刀
　　　乙卯宿清泉寺
稅輿陟髙岡
　詩卷耳云陟彼髙岡
却立倚尺壁
　宋玉大言賦長剱耿介倚天外東坡詩倚天无数開靑
壁
就輿乱清溪轉石爲霹靂
　太白詩崩崖轉石万壑雷
十歩一沮洳
　魏囯風彼汾沮洳
五歩一枳棘上方未言返
　上方見上
豁見平土宅
　書是降丘宅土孟子然後人得平土而居之
田家雞犬㱕佛廟檀栾碧
　枚乗菟園賦脩竹檀栾夾池水旋菟園
蓮蕩落紅衣
　趙嘏詩紅衣落尽渚蓮愁
泉泓数白石人如安巢鳥稍就一枝息
莊子鷦鷯巢於深林不過一枝
鍾魚各知時吾亦自得力
　杜詩生我不得力
　　　丙辰仍宿清泉寺
山農居負山呼集來苦遟旣來授政役
　文選東京賦賦政任役常畏人力之尽也
謡詠謂余欺按省其家貲可忍鞭抶之
　元結春陵行悉使索其家而又无生資左傳一抶女庸
　何傷注抶擊洲敕擊切
恩言諭公家疑阻乆廼随滕口終自愧
　易咸之上六滕口說也
吾敢乏王師官寕惮淹留
官字盖用韓退之瀧吏詩云瀧吏垂手笑官何問之愚
譬官居京邑何由知東呉
職在拊􁉑􁁪所將部曲多溷汝父老爲
漢陸賈傳母乆溷汝爲也
西山失半壁
　太白詩靑山猶衘半边日又云半壁見海日
且復下嚢輜
漢王古傳所載不過囊衣左傳㐮十二年楚重至于泌
注云輜重也正義曰輜一名軿前後蔽以載物
啼鴉散篇帙
　靈運詩散帙問所知詩意謂日暮罷休文書也
休吏(見上)稅巾衣石泉皷坎坎
　詩坎坎皷我言泉鳴如皷声
竹風吹參差
　楚詞吹參差兮誰思注參差洞簘也𥙷注曰風俗通云
　舜作簘其形參差此聮雖以箫皷爲喻然亦取栁子厚
　南澗詩迴風一簘瑟林影乆參差也
書怜行熠燿
　詩熠燿宵行注熠燿燐也燐萤火也詩盖取車㣧聚萤
　之意
壁虫催杼機
　古今注促織一名投機謂其声如急織也
昏缸夜未央
　缸燈也西都賦金釭衘壁夜未央見詩
髙枕夢登巇
　　　丁巳宿宝石寺
鍾磬秋山静
　栁子厚詩鶴鸣楚山静
炉香沉水寒
　楞嚴経云見諸比丘燒沉水香
晴風蕩濛雨
　詩東山零雨其濛
雲物尚盤桓
　帰去来詞云抚孤松而盤桓注云尓雅曰盤桓不進也
瀹茗赤銅椀筧泉蒼煙竿紅榴罅玉房
　吴都賦云榛栗罅發文選六士衡弔魏武文云陪窈窕
　於玉房注引漢書郊祀歌曰神之出排五房栁子厚詩
　侯家熾炭雕玉房此摘其字
么橘委金丸
　西京雜記韓嫣好弹以金爲丸
枕簟巳思燠飯羹可加飡
　翟方進傳飯我豆食羮芋魁加飡見上
觀巳自得力談玄舌本乾
　晋殷仲堪傳毎云三日不讀道徳經斍舌本間強
理窟乃塊然
晋張慿傳簡文帝召慿与語嘆曰張慿勃窣爲理窟
丗故浪万端
杜詩丗故莽相仍王莽傳云方故万端
牛刀經肯綮
莊子庖丁解牛技經肯綮之未嘗
古人貴守官
　左傳守道不如守官
摩挲發硎手考此一丘槃
　摩挲見上刀刃若新發於硎亦庖丁亊衛囯風考槃在
　澗注去考成槃楽也
　　　己未過太湖僧寺得宗汝爲書寄山蕷白酒長韻
　　　寄荅
従斈晚聞道
莊子曰孔子行年五十有一而不聞道
謀官无見功
　魏伯陽參同契云竭力勞精神終身无見功
早衰觀水鉴
　酒誥云人无於水监當於民监注視水見巳形
内热愧鄰邦
　莊子人間丗萹今吾朝受命而夕飲氷我其内热欤
北鄰有宗侯治劇乃雍容摩手抚鰥寡藁碪磔強梁
　莊子從其強梁随其曲轉楽府詩云藁碪今何在藁碪
　鈇也項籍傳身伏斧質師古曰質謂鍖也古者斬人加
　於鍖上而斫之鍖竹林反景帝紀云改磔曰棄市師古
　曰磔謂張其尸也棄市殺之市也磔竹客反
挑李与荆棘
　見此卷寄張冝父詩注
称物施露霜
　言恩威兼用如雨露霜雪也詩云蒹葭蒼蒼白露爲霜
　此摘其字
政經甚稹密私不蚍蜉通
　韓文无蚍蜉蟻子之援比言无一蟻之私也
吏舎无請賕
　曹參傳後園近吏舎吏舎日飲歌呼趙廣漢傳吏受取
請求銖兩之姦皆知之尹賞傳受賕报仇
家有侯在堂府符下塩䇿
　𬋩子曰海王之囯謹正塩筴十口之家十人食塩百口
　之家百人食塩
縣官勸和羮
書若作和羮
作民敏風雨令先諸邑行我居万夫上闒惰世无双此邑
宅岩岩
　魯頌太山岩岩
里中頗秦風翁媪无恙時出分如蜂房
　賈誼書秦人家冨子壯則出分家貧子壯則出贅
一錢氣不直白挺及父兄簮筆懐三尺揖我謂我臧
　山谷江西道院賦序其略云江西之俗其細民険而健
　以終訟爲能名曰珥筆之民惟筠爲州独不嚚於訟然
　与南康庐陵冝春三郡並蒙悪声庐陵即吉州也斉囯
　風還云揖我謂我臧兮三尺見上
向來豪傑吏治之以牛羊我不忍敵民教养如児甥荆雞
伏鵠卵乆望羽翼成
　莊子庚桑楚萹越雞不能伏鵠卵鲁雞固能矣音義曰
　小雞也或云荆雞魯雞大雞也今蜀雞張良傳上召戚
　夫人指視曰羽翼巳成不可動矣
訟端洶洶來諭去稍听從尚餘租庸調
　見唐書
歳歳稽法程
　漢賈誼䇿云立經陳紀可以爲万丗法程
按圖索家資四壁逹牖䆫揜目鞭朴之
　檀弓毎斃一人揜其目
桁楊相推掁
莊子云桁楊接槢音義云械夾頸及脛者
身𣣔免官去駑馬戀豆糠
　桓範出赴曹爽蔣済曰駑馬恋栈豆爽必不能用也見
　魏志
所以積廪塩未使户得烹八月釃杜酒公私楽年登遣徒
与㑹稽
　史記夏紀太史公曰禺㑹諸侯江南計功而崩因葬焉
　命曰㑹稽會稽者㑹計也
而悉走荻篁吾惟不足遣
　張良傳上曰吾惟之豎子固不足遣乃公自行耳
夙駕略我疆邑西軱戾地
　􁉨當作軱音孤莊子庖丁解牛技経肯綮之未嘗而况
　大軱乎注云軱戾大骨也音義云盤結骨
是嘗嬰吾鋒齦齕其強宗
　齦齧也口狼切退之曹成王碑齦其姦猖漎田儋傳云
　秦復得志於天下則齮齕首用事者墳墓矣注云齮側
齧也音蟻齕齩也音紇
彼乃可使令夙夜于逺郊草露沾帷裳
詩漸車惟裳
入磴履虎尾
　用易履卦語
捫蘿觸虿芒
　杜詩捫蘿澁先登
借問夕何宿煙边数峰横松竹不見天
　楚詞山鬼余處幽篁兮終不見天漢書廣川王歌曰内
　茀欝憂哀積上不見天生何益
蟠空作秋聲谷鳥與溪瀬合絃琵琶筝
　楚詞石瀬兮濺濺張籍祭退之詩云乃出二侍女合弹
　琵琶筝
稅駕乱石間岩寺鳴踈鍾山農頗来服見其父孫翁
　退之銘馬少監云吾未耄老而哭其祖子孫三丗
苦辝王賦遲戸戸无積藏民病我亦病呻吟逹五更韻爲
誦書語
　一作書生語
行歌類楚狂
　論語楚狂接輿歌而過孔子
舉鞭問嘉禾秣馬可及城
　嘉禾謂吉州永新縣也縣有禾山故號嘉禾此卷先有
　荅永新宗令寄石耳詩云嘉禾令尹淸如冰宗令即汝
　爲也
惜哉憂城旦
　漢儒林傳竇太后好黄老轅固曰此家人言矣太后怒
　曰安得司空城旦書乎恵帝紀當爲城旦舂者皆耐爲
　鬼薪白粲注云城旦者旦起行治城舂作米皆四歳刑
　也
不得對榻床􁤤筆付飛鳥北風吹報章書回銀鈎壯
　見上
句與麝煤香
　李建中題楊凝式大字壁後云枯衫倒檜霜天老松煙
　麝煤風雨寒山谷喜書此詩
浮蛆撥官醅
　太白詩恰似蒲桃新撥醅
傾壷嫰鵝黄
　杜詩鵝児黄似酒對酒爱新鵝
山氣常蓊㔩
　杜詩蓊匌川氣黄
此物可屡觴蕷薬割紫藤開籠喜手封味温頗宜人
　杜詩踈快頗宜人
芼以石飴薑㪯盃引薬糜詠詩對寒江寄声甚劳苦
　寄声勞苦並見上
相思秋月明我邑萬戸郷其民資嚚凶欲割以夀公使之
承化光反以来壽我中有吞舟鯨
　杜詩中有掉尾鯨
銅墨俱王命
　文選䇿秀才文深汰珪符妙筒銅墨注云珪符謂刺史
　銅墨謂縣令漢書曰縣令長皆秦官秩六百石銅印墨
　綬
職思慰孤惸
詩職思其憂
何時賭一擲燒燭呪明瓊
　晋劉毅傳樗蒱大擲一判至数百萬列子說符萹射者
射明瓊注云齒五白也此卷先有三月乙已来賦塩萬
　歳山中一首今觀此詩可見塩之優民甚矣司馬温公
　記聞載皮公弼言官賣塩无利實録載皮公弼言官賣
　塩不得不罷今觀此詩盖官賣不售而賦之民也前三
首有月日後十一首止稱甲子自癸丑至辛酉凡浹旬
　歴尽﨑嶇雖不能无怨而詞甚宛
　　　庚申宿觀音院
谷底一墟落
　文選范彦龍詩軒盖照墟落李善曰說苑云師曠謂晋
　平公曰五鼎不當生墟落
地形如盎盆榱題相照耀
　孟子榱題数尺釋文云尓雅曰桷謂之榱題頭也
其民頗家温
　董仲舒傳家温而食厚禄
土風甚於秦不可借釡甗
　音言賈誼言秦俗云借父耰鉏慮有徳色母取箕箒立
　而誶語
僧屋无陶瓦剪茅蒼竹樊
　眺錯傳茆茨不剪詩東方未明折栁樊圃注樊藩也
借問僧安在乞飯走諸門人閧鳥烏語
　法言云一閧之市
簟凉風水文
　退之詩水文浮枕簟
旁有蜂蜜庐
　山海経云是惟螫虫寔惟蜂蜜之庐
頗聞衙集喧
　禆雅蜂有两衙應潮錢昭度村居云黄蜂衙退海潮上
　白蟻戦酣山再来見談苑
將两蟻争丘鏖兵復追奔
　異聞集淳于棼夢人扶入宅南古槐穴中有大城門楼
　題曰大槐安囯其王以女瑶芳妻之使爲南柯郡守二
　十年有檀蘿囯来伐王命生征之敗績其妻病死王謂
　生可暫帰生上車出一穴見本里閭巷入其門見巳身
卧堂廡下發悟如𥘉夢中倐忽若度一丗矣遂㝷古槐
　下穴見大穴洞然積土壌爲城郭䑓殿之狀有蟻数斛
中有小䑓二大蟻処之即槐安囯也又窮一穴直上南
　枝亦有土城小楼即南柯郡也宅東一里澗側有大檀
樹藤蘿擁織旁有蟻穴意其爲檀蘿囯也合短兵鏖皐
蘭下見霍去病傳追奔逐北見文選李陵書
紅英委鳯翼赤幘峩雞冠
老杜樹雞柵詩云終日憎赤幘今以言雞冠花
汲烹寒泉窟伐竹古松根相戒莫浪出月黒虎䕫藩
老杜課伐木詩序云我有藩籬是缺是𥙷有虎知禁若
恃爪牙之利必昏黒摚突䕫人屋壁山谷盖用此語而
杜詩作於䕫州所謂䕫人盖䕫州之人也老杜有䕫府
詠懷詩云市暨瀼西巓自注云市暨䕫人語也䕫人屋
壁即此類文選靈光殿賦頷𣣔動而躨跜䕫藩盖誤以
䕫人爲躨跜之義也躨跜動也
　　　辛酉憇刀坑口
群山黛新染蒙氣寒欝欎
漢京房傳上封事曰辛酉以來蒙氣衰去太陽精明辛
　巳蒙氣復乗卦太陽侵色復上封事曰乃丙戍小雨丁
　亥蒙氣去
掃除迎將家
　莊子寓言萹其往也舎者迎將其家公執席釋文曰家
　公主人公也■讀舎者迎將其家爲句此亊本出列子
　列子云舎者迎將家注云客舎家也山谷本用此語而
　莊子云迎將其家多一其字轉冩誤耳釋文又承誤也
下簟脫巾韈
　退之送文暢詩詭制恒巾韈
南北舎小棠
　詩蔽芾甘棠勿翦勿伐召伯所茇毛云蔽芾小皃箋云
　舎小棠之下
况可清煩暍
　文選西京賦此焉清暑史記禹扇暍暍暑病也
鳥声廢書眠聊以休吏卒竹雞苦喚人
　北夢瑣言醫工云竹雞食半夏陶岳零陵記云竹雞狀
　如鶉尾少長大率皆鳩也方言各異耳喚謂喚雨
斍坐觀法窟无外同一家
　見上
惟巳非万物清波两鴛鴦善游且能没
　莊子逹生萹顔渊問仲尼曰吾嘗済乎觴深之渊津人
　操舟若神吾問焉曰操舟可斈邪曰可善游者数能若
　乃夫没人則未嘗見舟而便操之也
驚人相追飛甚念失其匹
　文選刘安招隠士云禽獸駭兮亡其曹
春鉏貌間暇
　尓雅鷺春鉏鵬鳥賦止於坐隅皃甚間暇
羡魚情至骨
　董仲舒云臨川羡魚不如退而結網杜周傳内深次骨
　注云深刻至骨也
廣道䇿坚良
　漢食貨志乗坚䇿良
熈熙集於苑
　囯語晋施優謂李克妻曰主孟啗我我教兹暇豫事君
　乃歌曰暇豫之吾吾不如鳥烏人皆集於苑巳獨集於
　枯里克曰何謂苑何謂枯曰其母爲夫人其子爲君可
　不謂苑乎其母旣死其子又有謗可不謂枯乎詩苑彼
　栁斯鳴蜩嘒嘒苑音欎今叶韵當用此音
爛額始論功倘能謀曲突
漢霍光傳𥘉霍氏奢侈茂陵徐生曰霍氏必亡廼上䟽
　言霍氏㤗盛冝以時抑制无使至亡書三上輒报聞其
　後霍氏誅滅而告霍氏者皆封人爲徐生上書曰臣聞
　客有過主人者見其竈直突傍有積薪客謂主人更爲
　曲突逺徙其薪不者且有火患主人黙然不應俄而家
　果失火鄰里共救之幸而得息於是殺牛置酒謝其鄰
　人灼爛者在於上行餘各以功次坐而不録言曲突者
人謂主人曰向使听客之言不費牛酒終亡灾悉今論
功而曲突徙薪亡恩澤燋頭爛額爲上客耶主人寤而
請之今茂陵徐福数上書言霍氏且有変冝防絶之使
福說得行則囯亡裂土出爵之費臣亡逆乱誅滅之敗
往亊旣巳而福不蒙其功唯陛下察之此詩萹末盖有
所諷也
　　　金刀坑迎將家待追漿坑十餘戸山農不至因題
　　　其壁
窮郷阻地險篁竹嘨䕫魖
篁竹見上囯語云木石之恠䕫水之恠龍文選東京賦
　殘䕫魖与罔象注云䕫木石之恠說文曰魖耗鬼也甘
　泉賦亦云梢䕫魖而抶獝狂
悪少擅三窟
　見上
不承吏追呼老翁燕无凶
　此句疑舛誤
偃蹇坐里閭後生集聞見官不禁權輿
　尓雅權輿始也
懷書斥長吏持杖鏖公徒
　鏖見上魯頌公徒三萬
遂令五百里化爲豺豕墟古来沉牛羊檄水臣鱷魚
　韓退之告鱷魚文云以羊一猪一投悪溪之潭水以与
　鱷魚食而告之曰云云
猛虎剥文章矧而民髪膚
孝經身躰髮膚
哀哉奉其身曽不如鳥烏
　注見前萹
破家縣令手南面天子除要能伐強梁然後活惸孤屬爲
民父母未教忍先誅
　孟子曰悪在其爲民父母也又曰其教之不改而後誅
　之乎
山川甚秀拔人物亦詩書十室有忠信此郷何独无
　見論語
　　　江西泊舟後作(太和小舫板上塵土中得此詩)莆
　　　田李才甫
江水冥冥沙石隂一舸行尽春巳深浪花緑蔓曵錦帶短
芦刺水抽玉簮飢魚未沉波面筒小舫正横溪上風清輝
濯浄逺山碧白鳥飛入蒼煙叢
　　　追憶子泊舟西江事次韻
老大无機如漢隂
苐一卷次韻荅張沙河亦有此句巳詳注
白鳥不去相知深
　文選江文通詩亹亹玄思清胸中去機巧物我俱忘懷
　可以狎鷗鳥李太白鳴皐歌云白鷗兮飛来与君兮相
　親
往事刻舟求墜剱
　吕氏春秋察令萹楚人有渉江者其剱自舟中墜於水
　遽契其舟曰是吾剱之所從墜舟止從其契者入水求
　之舟巳行矣而剱不可求
懐人揮淚著(直略反)亡簮
　韓詩外傳孔子出遊少源之野有婦人中澤而哭甚哀
　使弟子問焉婦人曰向者刈新亡吾蓍簮是以哀也弟
　子曰亡蓍簮有何悲焉婦人曰非傷亡簮也盖不忘故
　也
城南皷罷吹(去)畫筒城北㱕帆落晚風人煙犬吠西山麓
鬼火狐鳴春竹叢
　杜詩隂房鬼火青漢陳勝傳叢祠中夜篝火狐鳴
　　　以十扇送徐天隠
人貧鵝鴈聒鄰墻
　退之詩有时未朝飡得米日巳晏隔墻聞讙呼衆口極
　鵝鴈
公貧琢詩声繞梁
　列子湯問萹昔韓娥東之斉匱粮過雍門鬻歌假食既
　去而余音繞梁欐三日不絶
坐客有氊吾不爱
　杜詩坐客寒无氊
暑榻无扇公自凉黨錮諸生尊孺子
　后漢徐稺字孺子
建安七人先偉長
　建安七人孔融自有傳余皆附魏志王􁇪傳後徐幹字
偉長取同姓也詳見苐二卷新詩淩建安注又按文選
　典論曰今之文人魯囯孔融廣陵陳琳山陽王粲北海
徐幹陳留阮瑀汝南應瑒東平刘楨斯七子者於斈无
　所遺於辝无所假退之詩建安能者七卓犖変風操
遣奴送箑非爲好恐有佳客或升堂
　　　聞致政胡朝請多蔵書以詩借書目
万事不理問伯始
　万事不理問伯始天下中庸有胡公見後漢胡廣字伯
始傳
藉甚声名南郡胡
　名声藉甚見陸賈傳胡廣南郡華容人
逺孫白頭坐郎省
　蔡質漢官典聀云尚書郎省中以胡粉塗壁
乞身㱕来尤好書手抄万卷未閣茟
　唐刘知幾傳云閣茟相視含毫不断
心醉六經還荷鉏
列子見之而心醉見列子中說云心若醉六經目若营
　四海
願公借我藏書目時送一鴟開鏁魚
古語借書一癡還書一癡或謂癡當作瓻說文云瓻音
絺注酒器按集韵瓻字注云古以借書借書餽酒一瓻
還書亦餽酒一瓻独蘇黄詩乃作鴟東坡云不持两鴟
酒肯借一車書山谷又有詩云莫惜借行千里他日還
君一鴟秦少游亦云知續春明退朝録借觀當奉一鴟
還盖用揚雄酒葴鴟夷滑稽腹大如壷尽日盛酒人復
借酤師古曰韋囊盛酒即今鴟夷滕也芝田緑云門鑰
　必以魚者取其不瞑目守夜之義
　　　次韵郭明叔長歌
君不見懸車刘屯田騎牛㵎壑弄潺湲八十唇紅眼點􁇀
金鐘㪯酒不留殘
　謂刘渙凝之也詳見苐二卷注晋杜乂傳眼如點􁇀庾
　信詩飲酒那得留殘
君不見征西徐尚書爲囯捐軀矢石間
　徐禧字德占洪州分寕人与山谷同郷死於永楽之禍
　巳見此卷過家上冡詩注贈吏部尚書謚忠愍文選曹
　子建詩云誰言捐軀昜殺身良独􁚢
龍章鳯姿委秋草
　晋嵆康傳人以爲龍章鳯姿天質自然唐李機傳龍章
　鳯姿士不見用麞頭䑕目子乃求官耶
天馬長辝十二閑
周礼校人曰天子十有二閑馬六種
何如髙陽􁉋生醉落魄長揖輟洗驚龍顔
􁉋食其傳陳留髙陽人落魄无衣食業爲里监門沛公
　略地陳留麾下騎士適食其里中子從容言食其食其
　入謁沛公方踞床令兩女子洗食其長揖不拜沛公輟
洗起衣謝之
丈夫當年傾意氣
　太白豪士歌意氣相傾山可移
安用蚓食而蝎跧
　孟子夫蚓上食槁壌
古人巳作泉下土風義可想尤班班
　後漢五行志童謡曰車班班入河間
郭侯忠信如古人薦書飛名上九関
　楚詞虎豹九関啄害下人
詩書自可老斵輪
　輪扁行年七十而老斵輪見莊子
智略足以解連環
　莊子言恵施之辯曰連環可解也
銅章屈宰山水縣
漢官儀縣令秩六百石銅章墨綬退之詩出宰山水縣
　讀書松桂林
友声相求不我頑
　詩求其友声
鵬翼垂天公直起
　莊子其名爲鵬翼若垂天之雲
燕巢見社身思還文思舜禹開言路
　杜牧詩文思天子復河湟字本出堯典思息嗣反又如
　字
即看承詔著豸冠
　漢官仪御史四人持書皆法冠一名柱後一名獬豸冠
尚趍手板事直指
　手板見苐一卷注雋不疑傳暴勝之爲直指使者
少忍吏道之多艱
　漢薛宣傳吏道以法令爲师
黄花零落一尊酒别有天地非人寰
　太白詩問君何事栖碧山笑而不荅心自閑桃花㳅水
　窅然去别有天地非人間
山谷外集詩注卷六
山谷外集詩注卷之七
　　　和荅魏道輔寄懐十首
　　　　魏㤗字道輔㐮陽人曽子宣婦弟有東軒録
堂堂陽元公人物妙晋東
　晋魏舒字陽元太白詩能成五宅相不减魏陽元
魏侯多能事髣髴見家風長魚无波濤坐與蝦蜆同
　後漢隗囂傳魚不可脫於渊神龍失势與蚯蚓同
諸山摇落尽旅食歳時窮
　杜詩旅食京華春
平生弄翰墨客事半九州天末逢故人
　老杜天末懐李白云凉風起天末君子意何如
園𬞞當肴羞酒䦨豪氣在尚欲椎肥牛
　漢髙祖紀酒䦨注云飮酒者半罷半在謂之䦨魏志季
　布傳許汎曰陳元龍湖海之士豪氣不除桐江詩話云
　魏道輔與王介甫兄弟最相厚試院中因上請恃才豪
　縱敺主文幾死坐是不許取應
虞卿不窮愁後丗无春秋
　史記虞卿傳不重万戸侯卿相之印與魏斉間行卒去
　趙困於梁不得意乃著書丗傳之曰虞氏春秋太史公
　曰虞卿非窮愁亦不能著書以自見於後丗云
雷行万物春
　易无妄天下雷行物與无妄
天震而地撼閉塞成冬冰
　月令孟冬之月天地不通閉塞而成冬
楚越自肝膽
　莊子德充符篇自其異者視之則肝膽楚越也
貂狐諒柔温
　貂狐見上温柔卿見趙飛燕外傳
藜藿自羮糝
　藜羮不糝見上六家人要云墨氏粝梁之食藜藿之羮
相思牛羊下
　詩牛羊下來
城皷寒紞紞
　晋鄧攸傳呉人歌曰紞如打五皷雞鳴天欲曙
劒埋豊城獄氣與牛斗平
　見上
皇明燭九幽
　文選西都賦云散皇明以燭幽山海經曰赤水之北有
神其瞑乃晦其視乃明是燭九隂是謂燭龍黄庭經九
　幽日月洞虚无
湔祓用神兵
　周亞夫傳兵事上神宻南史沈慶之傳文帝北侵慶之
　処分旬日内外整辦時皆謂神兵杜詩近賀中㒷主神
　兵動朔方
誰言黄沙磧
　張籍関山月云胡児夜度黄龍磧唐人出塞曲云黄沙
　直上白雲間
矢尽皷不鳴
李陵傳一日五十万矢皆尽夜半時擊鼔起士皷不鳴
至今門下士落涕爲荆卿
荆軻傳荆軻衛人也衛人謂之慶卿軻為燕太子丹使
秦左手把秦王之䄂而右手持匕首揕之秦王自引而
　起左右前殺軻此語為徐徳占也永楽之禍案实録乃
　元豊五年九月時山谷在太和与前萹不見征西徐尚
書同時作德占娶山谷從妹潘子眞詩話云道輔少与
徐忠愍及山谷老人友善
别時燕辤屋草黄秋半分今来冬日至稍添刺繍文
　添一線見上史記貨殖傳刺繍文不如倚市門
百年幾㑹合美酒不屡醺犀牛可乞角窮士難薦論
　文選蜀都賦拔象歯戾犀角戾立結反拔犀之角擢象
　之齒見唐舒元輿傳山谷帖有戯荅宝勝云易拔蒼龍
角難叅宝勝禅語意与此同
排江鬼瞰室
　楊雄解嘲髙明之家鬼瞰其室
貫朽粟紅陳
　漢食貨志京師之錢累百鉅万貫朽而不可校太倉之
　粟陳陳相因紅腐而不可食
君行誰爲容
邹陽傳蟠木根柢輪囷离竒而為万乗噐者以左右先
為之容也
欵門定生嗔
漢宣紀欵塞来享注云叩塞門也退之詩剥剥啄啄有
客至門我不出應客去而嗔今言主人嗔也
諒无綈𫀆故
　史記范雎傳綈𫀆恋恋有故人之意
尽是白頭新
邹陽傳白頭如新傾蓋如故
天涯阿介老有鼻可揮斤
　阿介老疑是黄介字幾復元豊末為端州四㑹縣令山
　谷誌其墓前集和謝公定秋懷云四㑹有黄令斈古著
　勲多白頭對紅葉奈此揺落何雖懷斵鼻巧有斧且无
　柯与斵鼻可揮斤語意同阿介云者如晋人以王平子
　為阿平也斵鼻見上
赤豹負文章
　楚詞乗赤豹兮從文貍
歳晚智剞􁁕
　楚詞握剞劂而不用兮操規矩而无所施注剞劂刻􁏫
　刀也􁁕亦作劂退之詩先生閟窮巷未得窺剞劂上居
蟻切下音厥
渴飮南山霧
　見上
飢食西山蕨
　張翰傳与子採南山蕨見春菜詩注
封狐託脂澤
　封狐文豹見莊子等書离騒經又好射夫封狐注云封
　大也郭氏玄中記曰千歳之狐為淫婦百歳之狐為美
女白楽天古塚狐云狐假女妖害猶淺一朝一夕迷人
　眼女爲狐媚害即深日長月長溺人心
眉頰頗秀發
唐司空圖山居記云中條距虞卿百里亦猶人之秀發
　必見於眉宇之間
時時一罇酒
　老杜何時一罇酒
婆娑弄風月
　退之詩我今官閑得婆娑
猛虎倚山号強梁不敢前失身槛穽間搖尾乞人憐
　司馬迁書猛虎処深山百獸震恐及其在穽槛之中揺
　尾而求食積威約之漸也
男子要身在
　退之詩斈問藏之身身在則有餘史記魏豹䓁賛曰智
　略絶人獨患无身耳得攝尺寸之柄雲蒸龍変
万金自保全
　老拉王孫善保千金軀
雲黄雉兎伏霜鶻莫空拳
　杜詩霜鶻不空拳
生涯共七十去日良巳半
　山谷生於乙酉至庚申作邑太和時年三十六
短長相觖望
　漢盧綰傳羣臣觖望觖音决
面(一作向)尽酒可断大道体甚寛
　老子云大道甚夷而民好徑
窘束非逹觀
　賈誼傳鵩賦曰逹人大觀物亡不可又曰愚士繫俗僒
　若囚抅
莫問夜如何
　詩庭燎夜如何其
醉從雞号旦
明駝思千里
　楊妃外傳貴妃私發明駝以瑞龍腦遺安禄山明駞者
　眼下有毛夜明日行五百里酉陽雜爼云古楽府木蘭
　萹願馳明駞千里足多誤作鳴駞駞卧腹不帖地屈足
　漏明則行千里
駑馬怯負荷
　智度論云今以負荷大法者比龍象
小人蠧詩書
　韓詩古史散左右詩書置後前豈殊蠧書䖝生死文字
　間
安楽北葱卧
　囯語人生安楽孰知其它
瓢空且乞飯
　渊明有乞食詩
兒寒教𥙷破
　山谷冩衲襖歌其略云𥙷破遮寒過一生豈問人言妙
　不妙
機巧主五兵
　周礼夏官司兵掌五兵五盾杜詩所歴厭機巧
百拙可用過
　傳灯録宣州栢巖明哲禅師傳薬山云跛跛挈挈百醜
　千拙且恁麽過時
　　　代書
阿熊去我時
　山谷有非熊墓銘云仲熊其名非熊其字先大夫之㓜
　子漢外戚傳竇廣徳曰姊去我西時与我訣傳舎中
秋暑削甘瓜
　魏文帝与吳質書浮甘瓜於清泉
离别日月除
　詩日月其除
蓮房倒箭靫
　靫箭室也
得書報平安肥字如栖鵶
　玉川子添丁詩忽来案上飜墨汁塗抹詩書如老鵶
汝才躍鈩金自必為鏌鎁
莊子大宗師萹今大冶鑄金金踊躍曰我且必為莫耶
　大冶必以為不祥之金
窮年抱新書
新書謂王氏經斈
挽條咀春葩
　退之進斈解含英咀華又詩云東野動驚俗天葩吐竒
芬
弄筆不能休
　文選典論云傳毅之於班固伯仲之間也而固小之與
弟超書曰武仲下筆不能自休
屈宋欲作衙
　唐杜審言傳常語人曰吾文章當傳屈宋作衙官
屈指推日星
　屈指計其日見陳湯傳
許身上雲霞
　杜詩許身一何愚墓銘云先大天以歳月日時參伍以
　暦象爲吉祥非熊亦自恃其命曰我生日在申辰在卯
　歳庚午天地令終冨貴
安知九天関虎豹守夜义
　虎豹九関見上盧仝詩云天門九重髙崔嵬淸空鑿出
　黄金堆夜义守門昼不啓夜半醮祭夜半開
視田操豚蹄持狹所欲奢
史記淳于髠傳臣從東方來見道傍有穰田者操一豚
　蹄酒一盖而祝曰甌窭滿㝤汙邪滿車五榖蕃熟穰穰
　滿家臣見其所持者狹而所欲者奢故笑之
文章六經来汗漫十牛車
　漢児寛傳大家牛車小家檐負
譬如觀滄海細大極龍蝦
　退之鰐魚文云潮之州大海在其南鯨鵬之大蝦蟹之
　細無不容歸
古人以聖學未肯廢百家舊山木十圍齋堂緑隂遮紅稻
香盂飯
　維摩經化菩薩以滿鉢香飯與維摩詰
黃雞厭食鮭
　食鮭見上鮭魚也音鞋不在此韻疑是食蛙按圖經本
　草蛙有背作黄文者又云一名水雞
摩挲垂腴腹
　韓詩外傳魚之侈口垂腴者魚畏之凡言腹腴皆魚也
　獨王充論衡云堯若腊舜若腒桀紂之君垂腴尺餘
頗復讀書耶念汝齒壯矣無婦助烹茶父兄亦憐汝須児
牧犬豭
　左傳使卒出豭行出犬雞鮑明逺詩倚杖牧雞豚
且伐千章木
　漢貨殖傳木千章
贈行當馬檛
　見上
贏糧果後時
　史記李斯傳躍馬贏糧唯恐後時
定隨八月槎
　張華博物志云舊說天河與海通近丗有人居海渚年
　年八月有浮槎去來不失期人有竒　立飛閣於槎上
　多齎粮乗槎而去十餘日中猶見星月日辰自後茫茫
　忽忽亦不斍晝夜十餘日奄至一處有城郭狀屋舎甚
　嚴遥望宫中多織婦見一丈夫牽牛渚次飲之牽牛人
驚問曰何由至此此人具說来意并問此是何処荅曰
　君還至蜀郡訪嚴君平則知之及㱕問君平對曰某年
　月日有客星犯牽牛宿計其年月正此人到天河時也
斍民在中林
集中字說云弟仲堪温恭而文庭堅字之曰斍民
丁丁聞兎罝
　詩粛粛兎罝椓之丁丁又云粛粛兎罝施于中林
奉身甚和友幹父辦咄嗟
　易云幹父之蠱晋石崇傳為客作豆粥咄嗟便辦按文
　選曹子建詩自顧非金石咄唶令心悲注引說文云咄
　叱也唶大呼也言人命在叱呼之間咄丁兀切唶子夜
　切漢末有此語至晋而訛爲咄嗟也
臺源吟松籟
　苐七卷有次韻十九叔䑓源詩云聞道䑓源境鉏荒三
　徑通
先生岸巾紗留客醉風月槃筯供柔嘉
　退之詩野𬞞拾新柔詩柔嘉維則此摘其字
仍工朱絲絃
　文選陸士行詩直如朱絲絃
洗心拂竒邪
　礼記祭義雖有竒邪而不治者則㣲矣
孤臣發楚調
　謂屈原楚詞
傾囯怨胡笳
　丗傳胡茄十八拍蔡琰所作傾囯見漢書李夫人傳
把茟斈周鼔
　鳯翔石鼔文丗傳周宣王時作
字形錐畫沙
　見上
詩書乃宿好
　渊明詩詩書敦宿好林園无俗情
不爲蓬生麻
　說苑蓬生麻中不扶自直
元明祖師禅
　山谷兄大臨字元明
妙手發琵琶巳无冨貴心鼔吹一池蛙
　南史孔珪傳門庭之内草莱不剪中有蛙鳴或問之曰
　欲爲陳蕃乎荅曰我以此當两部鼔吹何必効蕃
天民服農圃頗復秋㰸賖
　周礼泉府歛市之不售貨之滯於民用者以其賈買之
　凡賖者祭祀无過旬日
下田督未耘入嶺按新畬
　周頌臣工云亦又何求如何新畬注云田二歳曰新三
　歳曰畬
悉力輸王賦至今困生涯
　莊子吾生也有涯
知命叔山徒
　莊子德充苻篇魯有兀者叔山无趾知命山谷弟名叔
　逹足蹇故以為喻
炉香嚴佛花
　圜斍經云心花發明巳見上
唯思苾蒭園
　梵語比丘或曰苾蒭尊勝經号僧曰苾蒭此物草也而
　有五義一生不背日二冬夏常靑三体性柔軟四香氣
　逺騰五引蔓傍布爲佛徒弟亦然故以為名
脫冠著袈裟
　梵語袈裟此云不正色即壞色染衣也
起家望两季
　漢儒林傳孔氏有古文尚書孔安囯以今文讀之因以
　起其家
佩金蹋朝鞾嘉魚在南囯
　小雅南有嘉魚楽与賢也
宗廟薦鱨鯊
　小雅魚䴡美万物盛多可以告於神明矣魚䴡于罶鱨
鯊
我為万夫長
　書咸有一徳万夫之長可以觀政言為万户縣也
朝論不齒牙
　南史謝朓傳朓好獎人才曰士子声名未立應共獎成
　无惜齒牙余論退之詩顧我未肯置齒牙
刺頭簿領中蚤虱廢搔􁅥
　栁子厚詩中散虱空爬蓋用文選嵆康絶交書性復多
　蝨􁅥搔无巳而當裹以章服
丗累巳纒縛官箴昜疪瑕
　左傳㐮四年魏絳論和戎云昔周辛甲之為大史也命
　百官官箴王闕僖七年楚文王謂申侯曰子取予求不
　女疵瑕
何時煙雨裏驅羊入金華
　黄𥘉平牧羊金華山見上
遣奴迫王事不暇斈驚虵
　晋衛恒傳張伯英臨池斈書池水尽黒下茟必為楷則
　号怱怱不暇草書法書要録羲之自叙草書云疾若驚
　虵之失道
　　　寄陳適用
日月如驚鴻㱕燕不及社
　杜牧之㱕燕詩畫堂歌舞喧喧地社去社来人不看
清明氣妍暖亹亹向朱夏
　杜詩人生幾何春巳夏
輕衣頗宜人
　杜詩宜人独桂林又云踈快頗冝人
裘褐就椸架
　曲礼男女不同椸架
巳非紅紫時春事㱕桑柘空余車馬跡顛倒桃李下新晴
百鸟語各自有匹亜
　選詩春鸟飜南飛翩翩独翶翔悲声命儔匹哀鳴傷我
　膓
林中僕姑㱕苦遭拙婦罵
　見上
氣候使之然光隂促晨夜解甲号清風即有幽蟲化
　言蝉也退之聮句化蟲枯挶莖
朱墨本非工
　見上
王事少閑暇幸蒙余波及
　左傳重耳云其波及晋囯者君之余也
治郡得黄覇
　黄覇傳及為相功名損於治郡时
巴鄰陳太丘
　后漢陳寔為太丘長
威徳可資借决事不遟疑敏手擘㤗華
　西京賦綴以二華巨靈贔屓髙掌逺蹠以流河曲厥跡
　尤存善曰古語云此本一山當河水遇之而曲行河之
　神以手擘開其上足蹋離其下中分為二以通河流手
　足之跡今尚在也
頗復集紅衣呼僚飲休假
　退之詩兩府変炎凉三年就休假
歌梁韻金石
　歌声繞梁見上
舞池委蘭麝寄我五字詩句法窺鮑(明逺)謝(靈運)亦歎簿
領劳行欲問田舎
　求田問舎見上
相期黄公壚
　晋王戎傳嘗經黄公酒壚下過頋謂后車客曰吾昔与
　嵆叔夜阮嗣宗酣暢於此自嵆阮云亡吾遂為時之所
　覊紲今日視之錐近邈若山河
不異秦人炙
　孟子告子萹耆秦人之炙无以異於耆吾炙
我𥘉无廊廟
　王羲之傳吾素无廊廟
身願執耕稼今將荷鋤㱕區芋畦甘蔗
　文選蜀都賦瓜疇芋區
觀君氣如虹
　礼記聘義君子於玉比徳焉氣如白虹天也
千軰可陵跨自當出懷壁往取連城價
　趙得和氏璧秦願以十五城昜之藺相如使従者衣褐
　懐璧㱕趙詳見相如傳
賜地買歌僮珠翠羅廣厦
　杜詩安得廣厦千万間
冨貴不相忘寄声相慰藉
　苟冨貴无相忘見陳勝傳界上亭長寄声謝我見趙廣
　漢傳所以慰薦走卒師古曰薦者㪯藉也見胡建傳所
　以慰藉之良厚見后漢隗囂傳
　　　奉送時中攝東曹獄掾
公退蒲團坐后亭
　詩羔羊自公退食傳灯録龍牙禅師傳師在翠微時問
如何是祖師意翠微曰與我過禅板来又問臨濟如何
　是祖師意臨濟曰與我過蒲團来
短日松風吟萬籟
　見上
黄葵紫菊委榛叢雪梅靚粧欲無對
　上林賦靚粧刻飾丗說習鑿齒曰楽令無對於晋丗
遣騎相呼近酒樽
　文選魏文帝書今遣騎到鄴
言君曉皷前征斾蒼崖按轡虎豹號
　周亞夫傳天子廼按轡徐行
野水呼船風兩晦
　詩風雨如晦
昨日歸来有行色
　莊子盗跖篇車馬有行色
未曾從容解冠帶府中奪我同官良
　老杜送長孫侍御赴武威判官云奪我同官良飄飄按
　城堡
簡書趣行將数軰
　詩出車云豈不懷㱕畏此簡書
王事君今困馬鞍田園我亦思牛背
　晋王衍傳尔看吾目光乃在牛背上矣唐陸羽傳又使
　牧牛羽潜以竹畫牛背爲字
安得㱕舟載月明
　滿船空載月明㱕船子和尚偈也
盧鶿白鷗爲友生
　詩雖有凡弟不如友生
一身不是百年物五湖無边万里行欲招蓑笠同雲水念
君未可及吾盟
　春秋公及邾儀父盟於蔑
冨於春秋(西漢語也見上)貌突兀
　杜詩夜深殿突兀
睥睨滿世収功名
　睥睨視也左傳子産授兵登陴注陴城上睥睨也好功
　名者睨視一丗城上短垣亦於此睨視因以爲名
參軍雖卑獄司命多由隂德至公卿
　于定囯傳我治獄多隂德
顉頥折額秦相囯
　楊雄解嘲云蔡澤山東之匹夫顉頥折額注顉曲也
不滿六尺齊晏嬰
　史記晏平仲嬰傳晏子長不滿六尺身相齊囯名顕諸
　侯
丈夫身在形骸外
　莊子德充符篇索我於形骸之外
俗眼那能致重輕
　　　次韻和答孔毅甫
鵬飛鯤化未即逍遥游
　見莊子第一篇
龍章鳯姿終作廣陵散
嵇康傳人以爲龍章鳯姿康將刑東市顧視日影索琴
弹之曰昔袁孝尼嘗從吾斈廣陵散吾毎靳固之廣陵
散於今絶矣
湓浦鑪边督数錢
　平仲字毅甫元祐入館時監江州錢监按潯陽志廣寕
　监歳鑄錢二十万東坡帖云数日前孔毅甫見過此人
　錢监得替欲入京注擬中路思家而還後漢志童謡曰
　何間姹女工数錢
故人陸沉心可見
　莊子則陽篇方且与丗違而心不屑与之俱是陸沉者
　也
氣与神兵上斗牛
　神兵見上斗牛之間常有紫氣宝劔之精上徹於天耳
　詳見張華傳
詩如晴雪濯江漢
　孟子江漢以濯之
把詠公詩闔且開旁無知音面墻歎我今廢書迷簿領
　楽毅傳未嘗不廢書而泣
魚蠹筆鋒蛛網硯
　選詩五車摧筆鋒
六年囯子無寸功
　退之詩三年囯子師膓肚集藜莧李廣傳終无尺寸功
猶得江南万家縣客来欲語誰与同令人熟寐觸屏風
　三囯𬋩輅傳嘗謂人曰吾与刘潁川兄弟語使人神思
清發自此之外殆白日欲寢矣漢陳万年傳子咸有異
材万年嘗病召咸教戒於牀下語至夜半咸睡頭觸屏
風
切食仰愧冥冥鴻
　楊子云鴻飛冥冥弋人何簒焉
少年所期如夢中江頭酒賤樽屡空
　孔融傳撙中酒不空
南山有田歳不逢
　漢楊惲傳其詩曰田彼南山蕪穢不治種豆一頃落而
　為萁人生行楽耳湏冨貴何時
相思夜半涕无從
　檀弓上吾悪夫涕之无從也
千金公亦費屠龍
　屠龍見上
　　　再用旧韻寄孔毅甫
鉴中之髮蒲桞望秋衰
　晋書顧恱之与簡文同年而髮早白帝問之曰松栢之
　姿經霜尤茂蒲桞常質望秋先零
眼中之人風雨俱星散
　杜詩青眼髙歌望吾子眼中之人吾老矣言熈豊門諸
　人皆斥逐三囯志姜維傳星散流离
往者話躰同青山徤者漂零不相見庾公楼上有詩人
　楼在江州
平生落茟㵼河漢
　莊子逍遥遊篇其言猶河漢而無極也
置驛勤来索我詩自說中郎識元歎
　吳志顧雍傳雍字元歎呉郡呉人蔡伯喈避怨於呉雍
　從斈琴書江表傳云伯喈謂曰今以吾名與卿故雍與
　伯喈同名呉録曰雍字元歎言爲蔡雍所歎也
我方凍坐酒官曹爲公然薪炙冰硯
　西漢雜記以酒爲書滴以玊爲硯皆取其不冰
不解窮愁著一書
　見上
豈有文章名九縣
　漢光武賛九縣飈囬
奴星結桞送文窮
　退之送窮文云主人使奴星結桞作車
退倚北䆫睡松風太阿耿耿截㱕鴻
　張華傳雷煥掘豊城獄得一石函中有奴剱一曰龍泉
　一曰太阿退之詩利剱光耿耿
夜思龍泉號匣中斗柄垂天霜雨空獨鴈叫群雲萬重
退之詩一一叫群猿杜詩孤鴈不飲啄飛鳴聲念群誰
　憐一片影相失萬重雲
何時握手香爐峯
香爐峯􁑗江州
下看寒泉濯卧龍
　　　寄題安福李令適軒
　　　　安福縣隷吉州
琳宫接叢霄
　此軒當在道觀故云道人勤洒掃
渌水連翠微
　爾雅山未及上翠微
凼花露林薄
　甘泉賦列新夷於林薄
好鳥娛淸輝
　謝靈運詩淸輝能娯人游子淡忘㱕
道人勤洒掃令尹每忘㱕孝慈民父母虎去蝗退飛
　後漢劉昆傳守弘農虎北渡河卓茂傳時天下大蝗獨
　不入宻縣界魯恭傳郡囯螟傷稼犬牙縁界不入中牟
　左傳六蠲退飛
來恵僚友同
　小雅爾羊来思爾牧来思
歌舞醉紅衣定知與民楽
　孟子云與民同楽
吏瘦吾民肥
　唐韓休傳帝曰吾雖瘠天下肥矣
　　　寄題安福李令先春閣
宫殿繞風煙
　此句與前篇琳宫同意
江山壯城郭令君蓺桃李面春築飛閣春至最先知雨露
徧花薬
　渊明詩言息其廬花薬分列鮑明逺詩乳燕拾草蟲巢
　蜂拾花薬
是日勸農桑冰銷土膏作
　囯語周語云土乃脉發又曰士膏其動
弦歌出縣齋
　子之武城聞弦歌之聲見論語退之有縣齋讀書詩
裴回問民瘼
　後漢循吏傳序廣求民瘼
雞犬聲相聞
　莊子胠篋篇鄰邑相望雞狗之聲相聞老子亦云
嬰此簿領縛
　簿領見上
安得携手嬉烹茶煨鴨脚
　歐陽公和梅聖俞鴨脚子詩絳囊因入貢銀杏貴中州
　　　和孫公善李仲同金櫻餌唱酬二首
人生欲長存日月不肯遲百年風吹過忽成甘蔗滓
　寒山子詩更足三十年還如甘蔗滓
傳聞上丗士烹餌草木滋千秋垂緑髮
　李賀詩緑鬢少年金釵客緑髮見上
每恨不同時
　司馬相如傳朕獨不得與此人同時哉
李侯好方術
　方術見下注
肘後探神竒
　莊子臭腐化爲神竒南史陶洪景傳著肘後方
金櫻出皇墳
　本草金櫻子味酸澁乆服令人耐寒輕身方術多用云
　是今之刺棃子色黄有刺本草序云丗所傳曰神農氏
　本草三卷尚書序云伏犧神農黄帝之書謂之三墳
刺橐覽霜枝寒䆫司火候古鼎凍膠飴
　内則棗栗飴蜜釋文飴餳也圗經本草云金櫻子蜀中
　人熬作煎
𥘉嘗不可口
　見上
醇酒和味宜
　和味宜見前第三卷石耳詩芥薑作辛和味宜注
至今身七十孺子色不衰
　莊子逹生篇单豹行年七十而猶有嬰兒之色
田中按耘鉏孫息親抱持却笑鄰舎公未老須杖藜
　見上
假守冨春公
　漢南粤王傳誅秦所置吏以其黨爲守假注云令爲郡
　縣之職或守或假弟三卷有上權郡孫丞議詩即此人
　也廬陵比缺守孫攝州事
秋毫聽民詞夙夜臨公廳㱕卧酸體肢
　枚乗七發云恣支體之安桞子厚讀書詩云欠伸展肢
　體
李侯来饋薬
　論語康子饋薬
期以十日知
　史記扁鵲傳長桑君出懷中薬予扁鵲曰飲是以上池
　之水三十日當知物矣古方書云以知爲度未知再服
深中護靈根
　黄庭經玉池淸水灌靈根
金鏁祕玉􁭦
黄庭經玉􁭦金籥常完堅
不須許斧子辛勤采玉芝
　真誥英夫人吟云有心許斧子言當采玉芝芝草不必
　得汝亦不能来汝来當可得芝草與汝食許斧子許玉
　斧也一本作五芝天台山賦云五芝含秀而晨敷見文
選
我方困徤訟撾翁爭一錐
魏武紀第五伯魚三娶孤女謂之撾婦翁此􁆾其字争
　錐見左傳昭六年錐刀之末將尽争之注云錐刀末喻
　小事
不能鳴弦坐頗似巫馬期
　韓詩外傳子賤治单父弹鳴琴身不下堂而单父治巫
　馬期以星出以星入日夜不処以身親之而单父亦治
　巫馬期問於子賤子賤曰我任人子任力任人者佚任
　力者勞亦見說苑
敢乞刀圭餘
　本草序例云刀圭者十分方寸七之一准如梧桐子大
　也退之詩云乞取刀圭救病身
㱕和夘飲巵儻令憂民病從此得囯醫
　晋語云上醫醫囯
　　　寄題安福李令爱竹堂
淵明喜種菊
　見陶潜詩集
子猷喜種竹
　晋王徽之字子猷寄居空宅便令種竹曰何可一日無
　此君邪
託物雖自殊心期俱不俗
　文選任彦昇詩中道遇心期
千載得李侯異丗等風流
　風流見第一卷荅張沙河詩注
爲官恐是陶彭澤爱竹最知王子猷寒䆫對酒聽雨雪夏
簟烹茶卧風月小僧知令不凡材
　老杜鷹詩金眸玉瓜不凡材
自掃竹根培老節冨貴於我如浮雲
　見論語
安可一日無此君
　見上
人言爱竹有何好此中難爲俗人道
　晋孟嘉傳桓温問嘉酒有何好而卿嗜之嘉曰公未得
　酒中趣耳司馬迁任安書曰此可爲智者道難爲俗人
言也
我於此物更不踈一官窘束何由到
　賈誼賦僒若囚拘文選呉都賦􁁌籠　束退之詩人生
　如此自可楽豈必局束爲人鞿
　　　二月二日曉夢㑹於庐陵西斎作寄陳適用
燕寢著炉香
　韋蘇州詩燕寢凝清香
愔愔閑䆫闥
　左傳祈招之愔愔注云安和皃
因到郡城東笑談西斎月行楽未渠央
　詩庭燎夜未央注夜未渠央渠音遽
苦遭晴鳩聒
杜詩苦遭此物聒孰謂吾庐幽
江郡梅李白士女嬉城闕
鄭囯風在城闕兮
聞道潘河陽滿城花秀發
潘岳為河陽令樹桃李花人号曰河陽一縣花庾信集
中有春賦云河陽一縣併是花金谷從來滿園樹文選
蜀都賦君平王褒曄曄而秀發
頗留載酒車
楊雄傳時有好事者載酒肴從游斈
共醉生麈襪
　文選洛神賦凌波微歩羅襪生麈
想見舞余姿風枝斜蠆髮
詩都人士云彼君子女卷髮如蠆
鄙夫不㪯酒春亊亦可恱
老杜北征詩幽事亦可恱
雨足肥􁑚芝沙暄饒笋蕨海牛壓風簾
　見上
野飯薫僧鉢
　維摩經以滿鉢香飯普薫毗耶城
飽食愧公家曽無助毫末勸塩惟新令王欲惸獨活
　尚書無虐惸獨
此邦淡食傖
　賈誼傳囯制搶攘注搶音傖吳人罵楚人曰傖傖攘乱
　皃也音仕庚切晉周處傳處子玘將卒謂子勰曰殺我
　者諸傖子能復之乃吾子也呉人謂中州人曰傖故云
　耳南史宋孝武狎侮群臣各有称目桞元景桓護之並
北人而王玄謨獨受老傖之目南史杜坦曰臣本中華
髙族直以南渡不早便以傖荒見隔丗說雅量門云昨
　有一傖父来寄亭中注云晉陽秋曰吴人以中州人爲
傖桞子厚詩我今誤落千萬山身同傖人不思還以上
所說不同故具列之山谷豫章人也而詆吉州人爲傖
盖取傖荒之義無分於南北也勸塩巳見前詩盖官塩
　不售而抑配焉婉其詞曰勸耳
儉陋深刺骨
漢杜周傳内深次骨
公囷積丘山賈豎但圭撮
漢律曆志量多少者不失圭撮注四圭曰撮三指撮之
也又曰六十四黍爲圭撮倉括反
縣官恩乳哺
　縣官見上南史梁宗室始㒷王憺傳行荆州事人歌曰
　始㒷王人之爹赴人急如水火何時復來哺乳我荆土
　方言謂父爲爹徒我反
下吏用鞭撻政恐利一源
　隂符經云絶利一源用師十倍
未塞兎三窟
　戦囯策馮諼爲孟嘗君収債於薛燒劵而還孟嘗君不
　恱後就囯於薛老㓜迎於道孟嘗君乃喜馮諼曰狡兎
　三窟免其死耳今君有一未得高枕而卧請復鑿二窟
　云云謂孟嘗君曰三窟巳成請君髙枕矣晉王衍傳以
　弟澄爲荆州族弟　爲青州因謂曰荆州有江漢之固
　青州有輔海之險卿二人在外而吾留此足爲三窟矣
　盖舉馮諼語也
寄聲賢令尹何道𥙷黥刖
　莊子太宗師篇息我黥而𥙷我劓
從來無斫桑
　班固賔戲斫桑心計於無垠注云史記勾踐用范蠡計
　然斫計然之名也漢書桑弘羊以心計爲侍中
顧影愧簮笏
　退之詩峨峨進賢冠耿耿水蒼佩服章豈不好不與德
　相對顧影听其声頳顔汗漸背
何顔殿課上解綬行采葛
　漢児寛傳寛迁左内史以負租課殿當免民聞當免皆
　恐失之大家牛車小家擔負輸租繦属課更以最上王
　囯風采葛懼䜛也
　　　次韻周德夫經行不相見之詩
春風倚樽俎緑髮少年時
　緑髪見上
酒贍大如斗
　蜀志姜維膽大如斗
當時淮海知醉眼槩九州何嘗識憂悲看雲飛翰墨
　老杜詩明日看雲還杖藜
秀句詠蛛絲
　杜詩最傳秀句寰區滿
楽如同隊魚
　退之詩少小聚嬉戲不殊同隊魚
游泳清水湄波濤倐相失歳月秣馬馳
　李斯傳時乎時乎贏粮躍馬唯恐後時
客亊走京洛郷貢趍礼闈艱難思一臂
　唐薛元超傳帝幸東都留輔太子曰朕留卿若失一臂
講斈抱群疑
　易睽卦群疑亡也
邂逅無因得
　詩邂逅相遇適我願兮
君居天南陲誰言井厎坐
　後漢馬援傳子陽井厎蛙也韓文坐井觀天
忽枉故人詩清如秋露蝉
李白詩白若白鷺鮮清如清唳蝉
髙栁噫衰遲
　大塊噫氣見上注子虚賦榜人歌声流喝郭璞曰言悲
　嘶也一介切退之聮句云騰口甚蝉喝又云蝉煩鳴轉
　喝意喝音義同
感歎各頭白民生竟自癡
　晋王述排其子坦之曰汝竟癡耶見本傳
過門不我見寕復論前期
　文選沈休文詩平生少年日分手昜前期注謂春秋冨
　前期非逺分手之際輕而易之及年衰則􁚢别今過門
　不相見豈論此耶
杯酒良􁚢必况望功名垂吉守郷丈人政成犬生氂
　後漢岑熈爲魏郡太守人歌曰狗卧不驚足下生氂
緑栁隂鈴閤
　晋羊祜傳祜都督荆州諸軍亊鈴閤之下侍衛不過十
　数人
紅蓮媚官池
　老杜有官池春鴈詩媚字盖用謝霊運詩緑篠媚清漣
　又云孤屿媚中川山谷多用此字
開軒納日月
　見上
髙㑹无使譏琵琶二十四
　此後又有詩言庐陵郡燕游寄郡僚云今夕傳杯定何
　処應无二十四琵琶當是言吉州官妓琵琶之数如東
　坡云琵琶一秣四十絃也
明粧百騎隨
　鮑明逺詩明粧帶綺羅退之詩浄濯明粧有所奉頋我
　未肯寘齒牙
爲公置楽飮纔可慰路岐
　列子岐路又有岐焉詩言分携也
矧公妙顧曲
　周瑜傳曲有誤周郎頋取同姓也
調笑才不覊
　玉䑓新詠馮子都詩調笑酒家胡鄒陽傳不覊之士司
　馬迁傳僕少負不覊之才
幕中佳少年多欲從汝嬉人事喜乖捂
　渊明集人事好乖㑹當語離班固賔戲乖忤而不可通
曽莫把一巵朝雲髙唐觀
　髙唐賦㐮王望髙唐之觀又云妾在巫山之陽髙唐之
　阻旦爲朝雲暮爲行雨
客枕勞夢思
　杜詩雲雨荒䑓豈夢思
主翁悲琴瑟
　周與吉守同郷不知官於何郡主翁盖指其郡將以悼
　亡不聽音楽也
生僧見蛾眉
　杜詩生憎栁絮白於綿
君亦晩坎坷
楚辝七諌云年旣過半百兮愁轗軻而滯留古詩坎軻
　常苦辛
有句怨棄遺
　退之詩頻蒙怨句刺棄遺
夜光暗投人
　見上
所向蒙詆嗤相思秋日黄西嶺含半規
　謝靈運詩逺峯隠半規
老矣失少味尚能詩酒爲悪解扁舟下何年復来兹寄声
緩行李
　鮑明逺詩願尓篤行李此反其意
激箭无由追
　賈誼傳矢激則逺白楽天詩年光同激箭
　　　寄傅君倚同年
有情清江水東下投豫章故人江上居不寄書一行
　杜詩相看過半百不寄一行書
相思對明月談笑如淸光向風長歎息孤鴈起寒塘
　杜詩鳥影度寒塘
傾冩欝結懷
　楚辝遭沉濁而汙穢兮獨欝結其誰語
因之東南翔
　文選休上人詩桂水日千里因之平生懷太白嘗用此
　語寄魯中二子云裂素冩逺意因之汶陽川
姑氏有淑質幽林蘭静芳願因奉箕箒
　漢髙紀願爲箕箒妾
蘋藻羞蒸嘗
　采蘋采藻見詩召南凡祀如殺而嘗閉蟄而烝見左傳
念君方策名
　退之感二鳥賦况萊名於薦書
要津邁騰驤
　選詩何不策髙足先據要路津西京賦乃奮翅而騰驤
　杜詩此豈有意仍騰驤
引車入里門
　万石君傳諸子入里門趍至家
觀者塞路傍
　玉䑓新詠詩云兄弟兩三人中子爲侍郎五日一来㱕
道上自生光黄金絡馬頭𫀆者滿路傍
邕邕求匹好羔鴈委潘楊
詩邕邕鳴鴈注邕邕鴈声和也納采用鴈文選潘安仁
作楊武仲誄云潘楊之穆有自来矣
顧惟蓬茅陋
礼記儒行篳門圭竇蓬户甕牖
豈能屈東床
見上
眷言南鳴鴈七子伊在桑
曹囯風鳴鳩在桑其子七兮
幸縁一日雅結好永不忘
谷永傳无一日之雅左右之介
　　　次韻章禹直魏道輔贈荅之詩
我老倦多故心期馬少游
　渊明詩實欣心期方從我游後漢馬援傳援謂官屬曰
　吾弟少游常哀吾慷慨多大志曰士生一丗但取衣食
　才足乘下澤車御欵叚馬爲郡掾吏守墳墓郷里称善
　人斯可矣
願爲春眠蠶吐絲自綢繆
　詩綢繆束薪
翩翩魏公子
　史記平原君翩翩濁丗之佳公子也
閱丗無全牛
　莊子庖丁解牛三年之後未嘗見全牛也
吹嘘皷萬物
說卦云動万物者莫疾乎雷撓万物者莫疾乎風
領䄂傾九流
晋裴秀傳時人爲之語曰後進領䄂有裴秀後漢班固
傳博貫載籍九流百家之言無不窮究注云九流謂道
　儒墨名法隂陽農雜縱横
昨來懷白璧往撼西諸侯
史記藺相如奉璧入秦使其從者衣褐懷其璧亡㱕退
　之王適墓誌云聞金吾李將軍年少喜士可撼乃踳門
　告曰天下竒男子王適願見將軍白事
中丞文武將
　徐德占自布衣爲中書户房習斈公事召對除太子中
　允館閣較勘權監察御史裏行拜中丞致永洛之敗巳
　見上注
良非衛霍侔
　靑去病
誓開河源地畫作禹貢州壯士捐軀死
　文選曹子建詩捐軀遠從戎
鯨鯢尚吞舟
　莊子吞舟之魚蕩而失水則蟻能苦之左傳宣十二取
　其鯨鯢而封之
客心無一寸
　老杜心折此時無一寸
草食隨百憂
　木食草衣見傳燈録
故人道舊語
　漢髙祖紀諸母故人日楽飲極歡道舊故爲笑楽
末路非前籌
　鄒陽傳至其晚節末路張良傳請借前箸籌之
重来滕王閣
　閣在洪州德占洪州人今爲隆興府
楓葉上江秋章子飽經術賦行如曹劉
　曹植子建劉楨公幹
太斈得虚名
　文選古詩南箕北有斗牽牛不負軛良無磬石固虚名
　復何益
權勢殊未尤禍機發尤妄
　易无妄之灾禍機見上
對吏抵搶頭
　司馬迁書見獄吏則頭搶地
遇逢椎皷赦帝澤萬邦休
　退之詩昨日州前椎大皷嗣皇継聖登䕫皐赦書一日
　行萬里罪從大辟皆除死
章江三年拘解裝買莫愁
　文選馬賦輟駕回慮息徒解裝退之詩解裝具盤筵唐
　書楽志曰莫愁楽者出於石城楽石城有女子名莫愁
　善歌謡
䴡姬泣又悔
　見上
生故難豫謀邂逅識靣晚困窮理相収夜語倒樽酒參旌
偃風旒
文選景福殿賦叄旗九旒從風飄掦注云参三也旗上
　畫日月星今言夜語見星耳
两公但取醉古今共髙丘
取醉見上漢楊惲傳古與今如一丘之貉注云言同類
也
　　　次韻道輔双嶺見寄三疊
明如九井璜
見上
美如三危露
　吕氏春秋水之美者三危之露崑崙之井
正觀魏公孫
　魏證也
今來功名誤
　杜詩従來禦魑魅多𬒳才名誤
兒時漢南栁揺客傷歳暮時不与我謀
　論語日月逝矣歳不我与
羲和促天歩
　离騷經云吾令羲和弭莭兮望崦嵫而勿迫注云羲和
　日御也詩云天歩艱難
生涯魚吹沫
莊子大宗師萹泉涸魚相与処於陸相呴以􁉡相濡以
沫不如相忘於江湖
文彩豹藏霧
列女傳陶荅子妻曰南山有玄豹霧兩七日而不下食
欲以澤其毛而成文章也文選謝玄暉詩雖无玄豹姿
終隱南山霧
人言壷中老渠但未得趣
晋孟嘉傳公未得酒中趣耳
飲酒入壷中茫然失巾屦
后漢費長房傳市有老翁賣薬挂一壷市罷輒跳入壷
中唯長房覩之因往奉酒脯翁与俱入壷中唯見玉堂
嚴䴡旨酒甘肴共飲畢而出老杜詩松下丈人巾屦同
偶坐似是商山翁
時不与我謀今君向何処蓮塘倒箭靫
　此卷有代書一萹亦云蓮房倒箭靫
桂影凉(一作落)霜兎平生知音地地下无尺素
　楽府詩云中有尺素書
十夜九作夢虜乗驚沙度
　李華弔古戦埸文驚沙入面又云河冰夜度
時不与我謀征西枕戈去
　自平生知音地至此皆言徐徳占也晋刘琨傳吾枕戈
　待旦志梟逆虜
　　　次韻道輔旅懐見寄
歳華其將晚霜葉不可風
　孟子王曰有寒疾不可以風此借使漢韓安囯傳草木
　經霜者不可以風過
生理魚乞水
　轍中鮒魚見上
歸心鳥飛空風塵化衣黒
　陸士行詩京洛多風塵素衣化為緇謝玄暉詩誰能乆
　京洛緇塵染素衣皆見文選
旅宿夢裙紅
　退之詩孤游懐耿介旅宿夢婉娩又云不解文字飲唯
能醉紅裙
人言家无壁
　司馬相如家徒四壁立
自倚茟有鋒
　退之詩題詩尚倚筆鋒勁盖用鮑明逺詩两說窮舌端
　五車催筆鋒
轉蓬且半歳
　曹子建詩轉蓬离本根飄飄隨長風歩里客談云古人
　多用轉蓬不知何物外祖林公使遼見蓬花枝葉相属
　團栾在地遇風即轉問之云轉蓬也
交臂各衰翁
　莊子吾終身与汝交一臂而失之
扁舟去日逺明月与君同
　文選月賦美人邁兮音塵闕鬲千里兮共明月
露晞百年駛
　詩湛湛露斯匪陽不晞言人生如朝露也駛音史疾也
　圎斍經雲駛月運
麟獲万亊窮
　春秋絶筆於獲麟
裝懐酒澹(菼)淡
　琰二字元注也上林賦云隨風澹淡与波揺蕩師古曰
　澹大覧反淡音琰北山移文云牒訴倥偬裝其懐
塞意霧空濛諸公尚无恙
　賈誼書六七貴人皆无恙
不見陳元龍
　此語亦指徐德占按魏志陳登字元龍許汜曰陳元龍
　湖海之士豪氣不除
　　　寄余干徐隠甫
　　　　余干縣屬饒州
江行吾邅回
　楚詞邅吾道兮洞庭又云固邅囘而不息
風水■索米
　東方朔傳无令但索長安米
相逢解人頥
　匡行傳匡說時解人頥
豪士徐孺子
　后漢徐穉字孺子
鸕鷀葭葦間煑茗當酌醴
　詩以御賔客且以酌醴
夜船餉蒸鵝白髮厭甘㫖
　礼記内則慈以旨甘
東江始分風
　庐山廟有神分風送客舟見神仙傳
苔網饋百紙
　后漢蔡倫傳造意用樹膚麻頭及敝布魚網以為𥿄
遣兵夜賦詩月冷石齒齒
　退之羅池廟碑桂樹團團兮白石齒齒
别來星環天
　左傳㐮九年是謂一終一星終也注歳星十二歳一周
　天
再見艶桃李
　退之詩偶逢明月曜桃李選詩艶陽桃李莭
寄声良勞勤
　第三卷荅宗汝爲詩寄声甚勞苦即良勞勤也趙廣漢
　傳寄声謝我張耳傳勞苦如平生歡師古曰勞苦相劳
　問其勤苦也
報我缼双鯉
　並見上
但聞佳邑政杻械生􁑚耳
　蓮經普門品云或囚禁枷鎻手足𬒳杻械
頗聞延諸儒破訟作詩礼頋予白下邑
　山谷先有詩黄綬今爲白下令自注云太和縣古白下
　按寰宇記太和漢爲庐陵縣地隋改爲太和唐貞元三
　年移帰白下驛西置即今理也
庭聚雨前蟻
李義山詩閙若雨前蟻多於秋後蝇義山以言洞庭魚
　山谷以言縣庭人聚
珥筆通文章錐刀争未巳
　珥筆之民詳見第三卷注錐刀見此卷上注
𥘉無得民具
　周礼太宰一曰牧以地得民二曰長以貴得民言得民
者九
名實正尓尓
　尓尓魏晋間語也崔琰傳生女耳耳阮咸傳聊復耳耳
願間庖丁方江湖天到水遥知解千牛
庖丁解牛見上
䄂手笑血指
　退之祭栁子厚云不善為斵血指汗顔巧匠旁觀縮手
　䄂間
書来倘垂教改事從此始
　左傳宣十二年不泯其社稷使改亊君退之詩君其務
　貰過我亦請改亊
　　　次韻秋郊晩望
通同一指馬
　莊子斉物萹以指喻指之非指不若以非指喻指之非
　指也以馬喻馬之非馬不若以非馬喻馬之非馬也天
　地一指也万物一馬也
心解廢耳目短生行長謝
　文運謝霊運詩短生旅長丗
黄落看草木
　漢武秋風詞秋風起兮白雲飛草木黄落兮鴈南飛見
武帝故亊月令季秋之月草木黄落
无懐丗不知有酒客可速
　昜蒙不速之客来
誰能縛詩書
　用老杜身猶縛禅寂之意
閉門抱覊独披襟臨江皐
　宋玉風賦王乃披襟當之
万籟發空谷風力斜鴈行山光森雨足
　選詩森森散雨足杜詩雨声先巳風散足尽西靡
壁蟲先知寒機織日夜促
　尓雅蟋蟀蛬注云促織也
居人思行人裘褐誰結束
　文選古詩何爲自結束
行人喜㱕来邂逅天從欲
　左傳人之所欲天必從之
可柰甑生塵
　後漢范丹傳甑中生塵范史雲
嚴霜凍𣏌菊
　陸亀蒙有𣏌菊賦
　　　八月十四日夜刀坑口對月奉寄王子難子聞適
　　　用
　　　　元注云聞郡中数月未嘗有燕游
去年對月廬陵郡
　吉州曰庐陵郡治庐陵縣
醉留歌舞蹋金沙
　老杜陪王使君晦日泛江詩云有徑金沙軟無人碧草
芳
今年今夕千峰下新磨古鑒動菱花
　魏武帝有菱花鏡趙飛燕外傳有七出菱花鏡一奩史
　信詩鏡失菱花影釵除却月梁
寒藤老木𬒳光景深山大澤皆龍虵
　左傳㐮二十一年深山大澤實生龍虵杜詩深山大澤
　龍虵逺春寒野隂風景暮
西風爲我奏萬籟落葉起舞驚棲鴉遥憐城中二三友風
流慣醉玉釵斜
　退之詩金釵半醉座添春
今夕傳杯定何処
　老杜詩舊日重陽日傳杯不放杯
應無二十四琵琶
　見上
　　　贈王環中
丹霞不蹋長安道
　傳燈録丹霞天然禅師𥘉習儒斈將入長安應舉方宿
　逆旅偶一禅客問曰仁者何往曰選官去客曰選官何
如選佛遂直造江西見馬大師
生涯䔥條破席㡌囊中収得劫𥘉鈴
　宝積經云善順菩薩得劫𥘉時閻浮金鈴於四衢中髙
聲言此舎衛中誰最貧窮當以此鈴而施與時有耆舊
　最勝長者云我於此城最爲貧窮可施於我菩薩云汝
非貧者有波斯匿王最爲貧者而施與之今齎此鈴願
以相奉復說偈言若人多貪求積財無厭足如是狂乱
者名爲最貧人王聞斯語内懷慙愧曰仁者汝雖善勸
我猶未信爲汝自說爲有證乎荅曰汝不聞耶如来至
真等正斍當證大王是貧窮人王言我願相與往見如
来於是善順菩薩說偈遥請如来從地涌出尓時丗尊
告言六王當知或有於法善順貧窮王當冨貴或有於
法王爲貧窮善順冨貴所以者何身登王位於丗自在
王爲冨貴善順貧窮勤持𣑽行楽持尸羅善順冨貴王
爲貧窮
夜静月明獅子吼
傳燈録釋迦牟尼佛生兠率天分手指天地作師子吼
聲
那伽定後一爐香
　譯梵曰那伽此云龍也
牛没馬回觀六道
　牛頭没馬頭回曹溪鏡裏絶塵埃山谷喜書此偈傳燈
　録宝誌十讃云輪廻六道不停結
耆域㱕来日未西一鉏識尽婆娑草
　髙僧傳耆域天竺人神竒任性迹行不常且善醫見(本/傳)
　　　戲和于寺丞乞王醇老米
君不見公車待詔老詼諧幾年索米長安街
謂東方朔並見上
君不見杜陵白頭在同谷夜提長鑱掘黄獨
老杜集云乾元中寓居同谷縣作歌七首其一云長鑱
長鑱白术柄我生託子以爲命黄獨無苗山雪盛短衣
数挽不掩脛山谷云往時儒者不解黄獨義改爲黄精
斈者承之以予考之盖黄獨是也本草赭魁肉白皮黄
巴漢人蒸食之江東謂之土芋江西謂之士卵蒸煮食
之類芋魁
文人古来例寒餓安得野蠶成蠒天雨粟
漢光武紀野蠶成蠒𬒳於山阜史記天雨粟鬼夜哭
王家圭田登幾斛
　孟子卿以下必有圭田圭田五十畒
于家買桂炊白玉
　蘇秦曰使臣食玉炊桂見戦囯策山谷前集又有詩云
　薪桂炊白玉
　　　贈朱方李道人
顴骨横穿夀門過年比数珠剰三顆
　傳灯録趙州從諗禅師傳俗夀一百二十歳嘗有人問
　師年多少師云一穿数珠数不足
橫吹鉄笛如怒雷囯𥘉旧人唯有我
　刘禹錫与歌者米嘉荣云旧人唯有米嘉荣
　　　戯題曽処善尉厅二首
雞塒啄鴈如鴐鵝
　詩雞栖于塒子虚賦弋白鵠連鴐鵝
万里天衢且一波宫錦絡衫弓石八与人同狀不同科
　論語為力不同科
　　　右超然䑓
茅茨中安一牀寂
　退之送張道士云臣有膽与氣不能死茅茨維摩經
　摩詰即以神力空其室内唯置一床以疾而卧
天女元非丗間色道人今日八関齋
　南史袁粲傳宋孝武即位迁侍中文帝諱日群臣並於
　中㒷寺八関齋中食竟粲别与黄門郎張淹更進魚肉
　食何尚之宻以白孝武並免官南史又云呉㒷有項羽
神太守到必須祀以跪下牛李安人不与又於厅上設
八関齋俄而牛死道人山谷自謂也按釋氏書戒有八
　一不殺二不偷盗三不邪婬四不妄語五不飲酒六不
坐髙廣大牀七不着花鬘瓔珞不用香油塗身熏衣八
　不自歌舞不得輒往聽不過中食此八戒名八関齋戒
関者閉也森也
莫散花来染衣裓
　天女散花見维摩經裓古得切衣前襟也弥陀經曰西
　方垩衆以衣裓盛花奉諸佛
　　　　右不動菴
　　　寄上髙李令懐道
　　　　上髙隷筠州
李侯湖海士
　魏志陳登傳元龍湖海之士
瓜葛附婚友
　晋王導傳相与有瓜葛書盤庚至于婚友
平生各轉蓬
　轉蓬見上
未曾接樽酒
　司馬迁报任安書云未嘗衘杯酒接殷勤之歡
寄声維劳勤
　見上
江路常永乆莭物居然秋
　莊子山木篇居然不免於患
蛻䖝悲髙栁
　謂蝉也
傳聞闢斈館皷士薦豚韭
　礼内則豚春用韭秋用蓼
能使珥筆黔
　黔謂黔首也史記秦紀更名民曰黔首珥筆見上
稍知忠信有
　論語十室之邑必有忠信
驕虎縮瓜距詩礼開戸牖事勝感邦人
　渊明感二踈云餘荣何足頋事勝感行人
伐山謀不朽
　漢地理志以漁獵山伐爲業左傳㐮二十四年春穆叔
　如晋范宣子逆之問焉曰古人有言曰死而不朽何謂
　也穆叔曰鲁有先大夫曰臧文仲旣没其言立其是之
　謂乎豹聞之太上有立德其次有立功其次有立言雖
　乆不廢此之謂不朽
武功筆如椽
　晋王珉傳夢人以大筆如椽与之
文字爛瓊玖謂予有書癖
瓊玖書癖見第一卷注
摹篆冩科斗不珍金石刻要我一揮肘安知乃児戲
　漢周亞夫傳郷者覇上棘門如児戲耳
敢傳万丗後摩拂㓜婦篇
　後漢蔡邕題曹娥碑云黄絹㓜婦外孫虀臼
慙非換鵝手
　見王羲之傳
公其勤勞來
　小雅鴻鴈万民離散而能勞來還定安集之
嘉政民父母不用琢蒼崖豊碑在人口
　礼公室視豊碑詩意謂姓蘇人作碑山谷爲書末章言
　但能勞來安定則民事之如父母所謂道上行人口似
　碑无用此也
　　　謝文灝元豊上文藁
虎豹文章非一斑
　見上
乳雉五色蜃胎寒
　書山龍華䖝䟽云華䖝雉也雉五色象草華也楊雄賦
　剖明月之珠胎呉都賦蚌蛤珠胎尔雅蚌􁀼漿注蚌即
　蜃也
天生材器各有用
　太白將進酒云天生我材必有用千金散尽還復來
相如名独重太山
藺相如傳退而譲頗名重太山
風流小謝宣城後
　南斉書云謝朓字玄暉轉中書郎出爲宣城太守而南
　史不載太白宣州謝朓楼餞别詩蓬萊文章建安骨中
　間小謝又清發
少年如春膽如斗
　見上
𥙿陵書藁公不朽
　永𥙿乃神宗陵
持心鉄石要長乆
　魏武帝令長史王必曰忠能勤亊心如鉄石囯之良吏
　也
　　　讀方言
　　　　楊雄著此書名曰輶軒使者絶代語釋别囯方
　　　　言其荅刘歆書云成帝時天下上計孝廉及内
　　　　郡衛卒㑹者雄常把三寸弱翰賫油素四尺以
　　　　問其異方語㱕即以鈆擿次之於槧云云
八月棃棗紅
　杜詩庭前八月棃棗熟
繞墻風自落江南風雨餘末斍衣衾薄壁䖝憂寒來催婦
織衣(去声)著
　斫音二字元注也
荒畦𣏌菊花猶用充羮臛
　招䰟云露雞臛觹注云有菜曰羮无菜曰臛斉民要術
　有羮臛法一門大率以肉作羮臛耳促織𣏌菊見上
連日无酒飮令人風味悪頗似楊子雲家貧官落魄
　楊雄傳何爲官之拓落也􁉋食其傳家貧落魄魄音薄
忽開輶軒書澁讀勞輔齶虚堂漏刻間九土可領略
　宋玉登徒子賦云少曽逺逰周覧九土李善曰九土九
　州之土也
願多載酒人喜我識字愽
渊明詩云子雲性嗜酒家貧无由得時頼好亊人載醪
祛所惑觴來為之尽是諮无不塞
設心更自笑欲過屠門嚼
文選曹子建書過屠門而大嚼雖不得肉貴且快意注
　云桓子新論人聞長安楽則出門向西而笑知肉味羙
對屠門而大嚼
徃時抱經綸待價一丘壑
　論語云待價見語班固叙傳漁釣於一壑栖遲於一丘
　一丘
卜師非熊羆
　史記齊太公丗家云吕尚以漁釣干周西伯西伯將出
　獵卜之曰所獲非龍非鱺非虎非羆所獲伯王之輔西
伯獵果遇太公立為師
夢相解靡索
書髙宗夢得說㑭以形旁求于天下說築傳岩之野惟
肖爰立作相䟽曰皇甫謐云髙宗夢天賜賢人胥靡之
衣使百工冩其形旁求于天下果見築岩者胥靡其衣
帯索執役于虞􁄹之間
所欲吾未奢
史記淳于髠傳所欲者奢
倘使耕可穫
楊子法言耕不穫獵不享耕穫乎
今年羙牟麥㕑饌豐餅拓
歐陽公㱕田録湯餅唐人謂之不托今俗謂之餺飥矣
束晳餅賦有饅頭薄持起溲牢九惟饅頭至今存余
曉何物
摩莎腹中書妥知非糟粕
丗說郝隆曬腹中書莊子所讀者古人之糟粕巳見上
注此萹言索寞无酒因讀方言願多有好事者載酒肴
来問竒字因得大嚼耳古者固有抱經綸之術而隠於
築釣後爲師爲相我則異於此所望不奢也若使麥田
豐而冨湯餅足矣
山谷外集詩注卷之七
山谷外集詩註卷之八
　　　送昌上座㱕成都
昭斍堂中有道人
昭覺寺在成都道人當是圜悟禅師克勤也崇寕𥘉㱕
　蜀住昭斍一時叢林之盛无与爲此山谷崇寕元年夏
　罷太平州寓居鄂州二年冬謫冝州此詩當在鄂渚作
龍吟虎嘯隨風雨花經席冷如鐡雲
　杜詩布衾多年冷似鐡
一縢日轉十二輪
　法華經化城品丗尊轉法輪尓時大通智勝如來受十
　方諸𣑽天王及十六王子請即時三轉十二行法輪
宝勝蓬蒿荒小院
　按成都記宝勝院在成都盖大悲寺諸院之数元豊間
　改作十方昌上座必住此院也
埋没醯羅三隻眼
傳燈録鄂州岩頭全豁禅師曰吾教意如摩醯首羅劈
開靣門豎亞一隻眼梵語摩醯首羅此云大自在又威
靈帝魔王按本行經云太子𥘉生西囯之法合礼天神
其名摩醯首羅極悪而有靈抱太子至神所神自離坐
下階先礼太子盖禅家以此惜喻也
箇是江南五味禅
廣語云有僧辝㱕宗云諸方斈五味禅去宗云我這裏
　有一味禅爲甚不斈僧云如何是一味禅宗便打
更往叅㝷莫擔板
　傳燈録趙州從諗傳云只是箇擔板漢
　　　送彦孚主簿
斯文當两都江夏丗无双
　後漢黄香傳京師号曰天下无双江夏黄童
叔度𥘉不言漢庭望風降
　黄憲傳憲字叔度論曰黄憲言論風旨无所傳聞然士
　君子見之者靡不服深逺去玼吝
中間眇人物
　王逸少帖云當今人物眇然而艱疾若此令人短氣
潜伏老崆谾
　元注云許江切
本朝開典礼
　易係辝云觀其㑹通以行其典礼
棫樸作株椿
　大雅棫樸文王能官人也芃芃棫樸薪之槱之詩人謂
　小木可爲薪山谷以爲可作株樁皆言无弃材也莊子
　吾処也若橜株拘退之詩窙豁􁜤株橜又云斬伐枿与
　椿
丗父盛文藻
　第五卷豊城詩自注云有丗父長善石隄記韓退之薦
　士詩云囯朝盛文章本出宋玉神女賦其盛飾也則羅
　紈綺績盛文章
如陸海潘江
　鍾嵘詩品云陸才如海潘才如江
三戦士皆北韔弓錦轁杠
　檀弓下射之斃一人韔弓詩采緑云之子于狩言韔其
　弓尓雅素錦綢杠注旗之竿
白衣受傳詔短命終螢䆫
論語顔回不幸短命晋車胤傳家貧不常得油綀囊盛
　数十螢火以照書退之詩安居守䆫螢
夢升卧南陽耆旧无兩龐
　謂龐德公及其從子士元也見後漢徳公傳及蜀志龐
統傳
空鑱歐陽銘松風悲隴瀧(双)
　韓退之詩藉乃隴頭瀧又有瀧吏詩亦音閭江切歐
陽文忠集有黄夢升墓誌銘云諱注
四海群從問尔來頗琤(士耕切)淙
　士江切退之聮句泉音玉淙琤淙两音
主簿吾宗秀其能任爲邦軀幹雖眇小勇沉鼎可扛
　項籍傳力扛鼎
擇師别陳許
孟子云陳相見許行而大恱尽弃其斈而斈焉
取友觀羿逢
孟子離婁下逢蒙斈射於羿尽羿之道思天下惟羿爲
愈巳於是殺羿孟子曰是亦羿有罪焉云云其取友必
端矣
折腰佐髯令
　陶潜傳不能爲五斗米折腰
邑訟銷吠尨
　詩无使尨也吠
時邀府中飲下箔蠟燒釭
　杜詩銅盤燒蠟光吐日
紅裳笑千金
　異聞实録楊績於昭應寺讀書毎見一紅裳女子験之
　乃經幢中燈列女傳楚成王夫人鄭瞀𥘉成王登䑓瞀
　直行不頋王曰頋吾与汝千金瞀不一頋鮑明逺詩千
　金雇笑買芳年太白詩美人一笑千黄金
淸夜酒百釭同僚有悪少嘲謔語乱哤
　𬋩子曰四民雜処則其言哤注哤乱也退之詩子言得
　无哤
君但隱几笑
莊子隠几而坐
諸老嘆敦厖
　左傳成十六年傳曰民生敦厖
况乃工朱墨(見上)氣和信甚矼
莊子德厚信矼注云慤实貌
持此應時湏
　杜詩竇氏檢察應時湏
十年擁麾幢
　退之詩不令見麾幢
相逢常鞅掌
詩北山或王事鞅掌
衙鼔趍
　詩靈䑓鼉皷逢逢
簿書敗清談
　王戎傳阮籍曰俗物巳復來敗人意此摘其字
汗顔吏摐摐
　子虚賦摐金皷退之詩扶机導之言曲莭𥘉摐音䆫
臨分何以贈
　退之云臨分不汝誑有路即歸田
要我賦蘭茫
　子虚賦茳蘺蘪蕪
黄華雖衆笑
　莊子天地篇大声不入於里耳折揚皇華則嗑然而笑
白雪不同腔
　文選宋玉對楚王問曰客有歌於郢中者其始曰下里
　巴人囯人属而和者數千人其爲陽阿薤露属而和者
　數百人其爲陽春白雪属而和者數十人而巳引商刻
　羽雜以流徴属而和者不過數人其曲弥髙其和弥寡
野人甘芹味
　文選嵇叔夜絶交書云野人有快炙背而羙芹子者欲
　献之至尊亦巳䟽矣事見列子
敢饋厭羊羫
退之云酒壷綴羊羫
頋予百短拙
　百出見此卷首答魏道輔詩注
飽腹戇胮(音龐)肛
　許江切退之詩連日挾所有形軀頓胮肛
唯思解官去一丘事耕䎫
　音䆫集韻云不耕而種
君當取冨貴鍾皷羅擊撞
　漢田蚡傳前堂羅鍾皷立曲旃退之詩金石日擊撞
伏藏鼪鼯徑
　莊子徐无鬼篇逃虚空者藜藋柱乎鼪鼬之徑聞人足
　音跫然而喜矣
猶想足音跫
　莊子音義云跫巨恭曲恭反又苦江反
　　　寄朱樂仲
故人昔在囯北門鄰舎杖藜(見上)對樽酒十五餘年乃一
逢黄塵急流語馬首
　文選恨賦云黄塵匝地注引山陽公載記云鳴皷雷震
　黄塵蔽天急流盖用後漢馬后紀車如流水馬如龍也
　左傳唯予馬首是瞻
懶書愧見南飛鴻君居三十六峯東
　李太白贈嵩山焦練師序云余訪道少室尽登三十六
峯按河南志河南府永安縣少室山在縣西南七十里
有三十六峯具列其名
我心想見故人靣曉雨垂虹到望崧
　洛陽嵩山嵩亦作崧
　　　從王都尉覔千葉梅云巳落尽戯作嘲吹笛侍児
若爲可耐昭華得
　駙馬都尉王晋卿家吹笛妓名昭華
脫帽看髮巳微霜
　杜詩脫帽露頂王公前
催尽落梅春巳半
　楽府詩集漢横吹曲有梅花落其序云梅花落本笛中
曲唐大角曲亦有大梅花小梅花等曲今其声猶有存
更吹三弄乞風光
晋桓伊傳王徽之泊舟靑溪側伊於岸上過令人謂伊
曰聞君善吹笛爲我一奏伊鋸胡床爲作三調弄杜詩
　風光草際浮又云傳語風光共流轉此詩乃元祐中在
　史局時作此篇巳前皆太和所作也
　　　次韻子瞻書黄庭經尾付蹇道士
　　　　東坡書黄庭經跋云成都道士蹇拱辰翊之葆
　　　　光法師將㱕廬山東坡居士蘇軾子瞻爲書黄
　　　　庭内景經一卷龍眠居士李公麟伯時爲畫經
　　　　相贈之元祐三年九月二十二日時山谷正在
　　　　史局山谷和篇其序云十月四日
琅凾絳簡蘂珠篇
　黄庭經云玉書絳簡赤丹文又云閑居蘂珠作七言注
　曰秘要經云仙宫中有陽廖之殿蘂珠之闕
寸田尺宅可蘄仙
　經云寸田尺宅可理生注謂三丹田之宅各方一寸尺
宅謂靣也
髙真接手玉宸前
　經云燒香接手玉華前又云太上大道玉宸君
女丁來謁粲六妍
　經云神華执巾六丁謁注云六丁隂神玉女也又引六
　甲苻圗言六丁名
金鑰閉欲形完坚
　經云結珠固精奍神根玉􁭦金籥常完坚
万物蕩尽正秋天使形如是何塵縁
　楞嚴經有六塵謂地火水風空見又有三縁謂丗界衆
　生業果也
蘇李筆墨妙自然万靈拱手書巳傳
　漢郊祀志黄帝接万靈於明庭
傳非其人恐飛騫當付􁏿龍藏九渊
　賈誼賦襲九渊之神龍
蹇侯奉告請周旋緯䔥探手我不眠
　左傳奉以周旋莊子河上有家貧恃緯䔥而食者其子
　没於渊得千金之珠其父謂其子曰取石來鍜之夫千
金之珠必在九重之渊而驪龍頷下子能得之必遭其
睡也莊子釋音緯織也䔥萩蒿也織䔥以爲畚而賣之
　　　次韻叔父夷仲送夏君玉赴零陵主簿
　　　　黄廉字夷仲終於給事中
田竇堂上酒未醉巳変態
　太白詩田竇相傾奪賔客云盈虧竇嬰田蚡事見漢書
本傳子虚賦覧將帥之変態又云殚覩衆物之変態
何如東陵瓜子母相鈎帶
　阮嗣宗詩巳見上注
冨賞席未暖
　班固賔戯孔席不暖
珠玉作災怪
　文選阮嗣宗詩多財爲患害
茅茨雖長貧終有懿親在
　左傳封建親戚以藩屏周不廢懿親也
文人困州縣短髮餘㑹撮
　莊子曰支離䟽者頥隠於斉肩髙於頂㑹撮指天㑹古
　外反撮子外反詩言髮脫僅餘髻耳
居然枳棘棲
居然見上後漢仇覧傳一名香考城令王渙署爲主薄
　謝遣曰枳棘非鵉鳯所捿
坐閱歳月代青雲巳迷津
　太白詩迷津斍路失託势随風翻
濁酒未割爱
　杜詩割爱酒如黽自注云平生所爱消渇止之
簿領能无休飣餖喚魚菜
退之云呼奴具槃飱飣餖魚菜贍
羈旅䒷地偏
淵明詩心逺地自偏
江湖見天大万里一㠶檣長風可倚頼
楽府詩云象牙作㠶檣南史宗慤云願乗長風破万里浪
因行訪幽禅頭陀煙雨外
　王立之詩話云山谷有送零陵主簿夏君玉詩末云因
　行訪幽禅頭陀煙雨外盖君玉頭甚大故以此戯之梵
　語頭陀此言斗薮斗薮惱頭也
　　　謝曹子方惠二物二首
飛來海上峯
　地理書云錢塘縣郭下有靈隠山昔梵僧云自天竺鷲
　山飛來
琢出華隂碧
　華岳三峯也
注香上褭(又)映我鼻端白
　楞嚴經丗尊教我觀鼻端白我𥘉諦觀經三七日見鼻
中氣出入如煙身心内明圎洞丗界偏成虚浄猶如琉
璃煙相漸銷鼻息成白心開漏尽諸出入息化爲光明
　照十方界得阿羅漢
聽公談昨夢沙暗雨矢石今此非夢耶煙寒巳无迹
　博山爐
短喙可候煎枵腹不停塵
莊子言魏王大瓠非不呺然大也注云呺然虚大貌嵇
康飬生論終朝未餐則囂然思食呺囂皆言空腹山谷
　屢用此皆作枵字桞子厚祭裴令文云枵然其量廓尓
其宇
蟹眼時探穴龍文巳碎身
茶録云候湯最難未熟則沬浮過熟則茶沉前世謂之
　蟹眼者過熟湯也龍又謂龍團
茗椀有何好
　孟嘉傳酒有何好而卿嗜之此摘其字
煑缾𬒳寵珎
茶録又云缾中煑之不可辯故曰候湯難文選刘公幹
詩北靣自寵珎言茶缾亦爲人所貴也
石交諒如此湔祓長日新
煎茶缾蘇秦曰此所謂弃仇讎而得石交者也湔袚(見上)
　　　送曹子方福建路運判兼簡運使張仲謀
　　　　此詩及前雨詩後四五詩皆是元祐三年作案
　　　　实録元祐三年九月太僕寺丞曹輔權發遣福
　　　　建路轉運判官輔字子方
曹侯黄湏便弓馬
　魏志任城王彰太祖之子大破烏桓㱕功諸將太祖喜
　持彰鬚曰黄鬚兒竟大竒也
從軍賦詩横槊間
南史垣荣祖傳荣祖曰曹操曹丕上馬横槊下馬談論
此可不負飲食矣元稹作老杜墓誌云曹氏父子往往
横槊賦詩
阿瞞文武如兕虎
魏志帝紀注云太祖一名吉利小字阿瞞詩云匪兕匪
虎弈彼曠野
逺孫風氣猶斑斑
上林賦𬒳斑文
昨解弓刀
　退之送鄭尚書序大帥府或道過其府府帥必戎服左
　握刀右属弓矢迎于郊
丞太僕坐看収駒十二閑
　杜詩伊昔太僕張景順监牧収駒閱清峻一作考牧攻
　駒周礼校人天子十有二閑邦囯六閑
逺方不異輦轂下
　司馬迁傳待罪輦轂下
詔遣中使哀恫鰥
　康誥王曰嗚呼小子封恫鰥乃身注恫痛瘝病
吾聞斯民病塩䇿(見上)
天有雨露東南乾謝君論河秉禹貢
　用左傳魯秉周礼之義平當以明禹貢行河詳見上注
詰難蠭起安如山老郎不作患失計
　論語苟患失之无所不至矣
凛然冝着侍臣冠願公不落謝君後江湖以南尚少寛百
城閱人如閱馬泛駕亦要知才難
　漢武紀五年詔曰泛駕之馬跅㢮之士亦在御之而巳
　泛方勇切
塩車之下有絶足
　戦囯策云汗明見春申君曰驥之齒長矣服塩車上大
　行中坂迁延負轅不能上伯楽遭之下車攀而哭之解
　紵衣而羃之於是俯而噴仰而鳴欣伯楽之知巳也魏
　文帝与孫權書中囯虽多馬其知名絶足亦少
敗群勿縱爲民殘
卜式傳式言牧羊曰非独羊也治民亦猶是矣以時起
居悪者輙去母令敗群左傳政寛則民慢猛則民殘
官焙薦壁天解顔
官焙謂建安北苑所造茶也
瀹湯試春聊加飡
楽府詩上言加飡食下言長相憶
子魚通印蠔破山
遁齋閑覧云莆陽通印子魚名天下盖有通印侯庿庿
前有港其魚㝡佳今人必求其大可容印者謂之通印
子魚荆公云長魚爼上涌三印此傳聞之誤也退之𥘉
南食云蠔相粘爲山百十各自生嶺表録異云蠔即牡
蛎也𥘉生海島边如拳石漸長有髙一二丈者雜爼云
介虫中惟牡蛎是鹹水結成
不但蕉黄茘子丹
退之羅池庿碑茘子丹兮蕉葉黄雜肴𬞞兮進侯堂
道􁅢使者漢郎官
謂張仲謀
清溪弭節問平安
屈原九歌云朝騁騖兮江皐夕弭莭兮北渚
天子命我参卿事
晋孫楚傳爲石苞参軍𥘉至曰天子命我参卿軍事
奮髯相對亦可歡回波一酔嘲栲栳
本亊詩中宗朝裴談爲御史大夫妻悍妬談畏之内宴
玄唱廻波詞有優人唱云廻波尓時栲栳怕婦也是大
　好外間只有裴談内裏无過李老韋后意色自得此句
　當有爲
山驛官梅破小寒
　杜詩梅蘂臘前破又云東閣官梅動詩㒷
　　　戯贈曹子方家鳯兒
柬芽入湯師子吼
　按北苑貢茶録一槍一旗号柬芽上品柬芽䗶茶名也
　維摩經云演法无畏猶師子吼此借用
茘子新剥女兒頰鳯郎但喜風土楽不解生愁山疊疊目
如點􁇀射清揚
　晋杜乂傳王羲之目之曰膚若凝脂眼如點􁇀此神仙
　人也詩云子之清揚正義曰眉之上下皆曰楊目之上
　下皆曰清
㱕時定自能文章莫隨閩嶺三年語轉却中原万籟簧
　閩嶺一作阿囝通典楽門凡簫一名籟礼明堂位女媧
　之笙簧閩人謂父爲郎罷謂子爲囝唐頋况囝哀閩曰
　郎罷别囝吾悔生汝囝别郎罷心摧血下隔地絶天及
　至黄泉不得在郎罷前
　　　題老鸖万里心
　　　　老杜遣㒷云蛰龍三冬卧老鶴万里心
仙人駕飛騎朝㑹白雲衢
文選别賦駕鶴上漢莊子乗彼白雲至于帝郷
老驥不服乗
曹孟徳楽府云老驥伏櫪志在万里係辝服牛乗馬引
重致逺
清唳徹九虚
太白詩淸如淸唳蝉
野田篁竹底
淮南王書云越処溪谷之間篁竹之中
毰毸伴雞鳬
文選射雉賦敷藻翰之陪鰓
時因長風起尤欲試南啚
莊子而後乃今將啚南
　　　題韋偃馬
韋侯常喜作群馬杜陵詩中如見畫
老杜戲爲壁畫馬歌自注云韋偃畫
忽開短卷六馬啚想見詩老醉騎驢
杜詩騎驢三十載
龍眠作馬晚更妙
謂李伯時
至今似斍韋偃少
老杜双松啚歌天下幾人畫古松畢宏巳老韋偃少言
晚歳茟畫老蒼視韋偃如少年也
一洗万古凢馬空句法如此今誰工
老杜丹青引湏臾九重真龍出一洗万古凢馬空
　　子曕題狄引進雪林石屏要同作
　　　東坡集有狄詠石屏考其歲月盖元祐元年作
　　　　時山谷在館中
翠屏臨研滴
　西漢雜記廣川王發晋靈公冡唯玉蟾蜍腹空容五合
　水取以成書滴
明䆫翫寸隂
　帝王丗紀禹不重徑尺之璧而爱日之寸隂呉都賦責
　千里於寸隂
意境可千里
　意境如刘夢得詩腰斧上髙山意行无曰路也
揺落江上林百醉歌舞罷四郊風雪深將軍貂狐暖(見上)
士卒多苦心
　選詩志士多苦心
　　　和曹子方雜言
　　　　前集有次韵荅曹子方雜言此萹亦次韵也而
　　　　不言次韵詩意畧同不應再出又不称再和疑
　　　　是先作此萹後復竄昜故两存耳
正月尾垂雲如覆盂鴈作斜行書三十六陂浸煙水想對
西江彭蠡湖
　三十六陂在揚州天長縣此據实録蔣之竒傳天長今
　属盰眙軍彭蠡湖在江州
人言春色濃如酒
　楊文公談苑載鄭文宝詩杜曲花光濃似酒㶚陵春色
　老於人
不見挿秧呉女手
　老杜𥙷稻畦水詩云挿秧適云巳
令卿小塢頗藏春
　前集雜言云往時尽醉冷卿酒旧注謂冷卿如冰听之
　類恐未必然外集第六卷有冷庭叟詩其序云庭坚於
　庭叟有十八年之旧庭叟有佳侍兒因早朝而逸去前
　集詩云往時尽醉冷卿酒侍兒琵琶春風手又云誰憐
　相逢十載後其事跡及歳月皆相似疑庭叟即冷卿也
張侯官居桞對門
　張侯謂閩漕張仲謀見上注
當風横笛留三弄(見上)燒蠋圍棊覆九軍
　莊子德充苻篇舅士一人雄入於九軍
尽是向來行楽事每見琵琶憶朝雲
　洛陽伽蓝記言河間王有婢名朝雲善吹箎諸羗叛令
　朝雲假爲老嫗吹箎羗皆流涕復降語曰快馬徤兒不
　如老婢吹箎
只今不㪯蛾眉酒紅牙捍撥網蛛塵曹侯束書丞太僕(見上)
試說相馬猶可人
　莊子徐无鬼見魏文侯曰甞語君吾相狗也吾相狗又
若吾相馬也武侯大恱而笑徐无　鬼出女啇曰先生
　何以說吾君使吾君恱若此呼日吾直告之吾相狗馬耳
照夜白真乗黄
老杜觀曹將軍畫馬啚云將軍得名三十載人間又見
真乗黄曽皃先帝照夜白龍池十日飛霹靂
万馬同秣隨低昂一矢射落皂鵰双
杜詩皂鵰寒始急漢李廣傳是必射鵰者也北斉書斛
律光傳甞從丗宗校獵見一大鳥雲表飛颺光引弓射
之形如車輪旋轉而下乃大鵰也
張侯猶思在戎行横山虎北開漢疆
横山隷西夏虎北隷契丹御史中丞吕誨上奏云种丗
衡有復横山之意而後保安軍宋迪言招横山之居执
政深信其說歐陽文忠公集中有論塞垣云晋髙祖得
戎主爲援乃以幽薊山後爲耶律之壽故契丹有幽陵
遂絶虎北之隘
冷卿智多髮蒼浪牛刀發硎思一邦(並見上)
政成十綴舞紅粧
楽記云其治民逸者其舞行綴逺
两侯不如曹子方朶頥論詩蝟毛張
昜頥卦觀我朶頥魏志蘇則傳則鬚髯悉張欲正論以
對傳巽搯則乃止退之書張廵傳後云廵怒鬚髯輒張
亀藏六用中有光
　祖庭事苑曰雜阿含云有亀𬒳野干所得藏六不出野
干怒而捨去佛告諸比丘汝當如亀藏六自藏六根魔
不得便楞嚴經云塵旣不縁根无所偶反流全一六用
不行
何時端能俱過我掃除北寺讀書堂
北寺即前集雜言所謂酺池寺也山谷入館後寓居於
此讀書堂上見莊子
菊苗煮餅深注湯更碾盤龍不入香
蔡君謨茶録云茶有真香而入貢者㣲以龍腦和膏欲
助其香建安民間試茶皆不入香恐奪其真
　　　送張材翁赴秦簽
金沙酴醾春縱横
　荆公詩云酴醾一架最先來夾水金沙次第㘽又有詩
云故作酴醾架金沙秪謾裁似矜顔色好飛度雪前開
提壷栗留催酒行
歐陽公啼鳥詩云獨有花上提壷蘆勸我酤酒花前傾
　詩兼義陸璣䟽云黄烏黄鸝留也或謂之黄栗留
公家諸父酌我醉横笛送晩延月明此時諸兒皆秀發
　杜詩平公今詩伯秀發吾所羡
酒門乞書藤𥿄滑北門相見後十年
　謂北京教授時
醉語十不省七八吏事衮衮談趙張(廣漢敞)
乃是樽前緑髮郎(緑髮見上)
風悲松丘忽三歳(言其居憂也)
更斍緑竹能風霜
　前漢嚴助傳不能其水土師古曰能堪也
去作將軍幕下士
　退之云水北山人得声名去年去作幕下士
猶聞防秋屯虎兕
　唐陸贄傳西北边歳調河南江淮兵謂之防秋杜詩聞
　道君牙帳防秋近赤霄虎兕見上
只今陛下思保民所要边頭不生事
　此語可見元祐𥘉作
短長不登四万日
　如太白云百年三万六千日人壽短長多不及此数也
　南史袁峻傳抄書自課日五十𥿄𥿄数不登則不止此
　摘其字
愚智相去三十里
　丗說云魏武過曹娥碑下楊脩見碑背上題作黄絹㓜
　婦外孫虀臼八字魏武謂脩曰解否荅曰解魏武曰卿
　未可言侍我思之行三十里曰吾已得之令脩别記所
　知脩曰黄絹色絲也於字爲絶㓜婦少女也於字爲妙
　外孫女子也於字爲好虀臼受辛也於字爲辝所謂絶
　妙好辝也魏武亦記之与脩同乃歎曰我才不及卿乃
　較三十里
百分㪯酒更若爲
　古楽府隔谷歌食粮乏尽若爲活太白詩桃李今若爲
　當䆫發光采
千户封侯倘來尓
莊子繕性扁軒冕在身非性命也物之倘來寄也寄之
　其來不可圉其去不可止
　　　摩詰畫
丹青王右轄詩句妙九州
唐王維傳維字摩詰迁尚書右丞畫思入神至山水平
逺雲势石色繪工以爲天機所到斈者不及也别墅在
輞川賦詩爲楽
物外常独往
　物外見上淮南子江海之上山谷之人輕天地細万物
　而独往
人間无所求䄂手南山雨輞川桑柘秋胸中有佳処涇渭
看同流
　詩谷風注云涇渭相入而有清濁杜詩濁涇清渭(何/當)分
　　　和劉景文
　　　　劉季孫字景文父平与西夏戦於三川口死焉
　　　　景文篤斈能詩文爲两浙兵馬都监東坡知杭
　　　　州薦其才除知湿州
追隨城西園殘暑欲退席
　傳燈録云六祖慧能荅洪州法逹云若不肯信者從它
　退席借使此二字
夜凉雨新休城譙掛蒼璧
　譙楼見陳勝傳譙門注
佳人携手嬉調笑忘日夕
　楽天詩打嫌調笑易飲訝卷波遟自注云抛打曲有調
　笑飲酒有卷白波
劉侯本將家今爲讀書客詩名二十年風雅自推激
　杜詩陶謝不枝梧風騷共推激
牛鐸調黄鍾
　晋荀勗傳𥘉勗於路􁅢趙賈人牛鐸識其声及掌楽音
　韵未調乃曰得趙之牛鐸則諧矣遂下邵囯悉送牛鐸
　果得諧者
薪餘合琴瑟
　蔡邕傳呉人燒桐以㸑邕聞火烈之声因而裁爲琴果
　有美音而尾猶焦故時人名曰焦尾琴
食无千戸封
　漢貨殖傳此其人皆与千户侯等
句有万人敵
　項羽傳斈万人敵耳兼用老杜白也詩无敵之意
頗類鄴侯家連墻架書冊
　退之詩鄴侯家多書挿架三万軸退之送石洪序云戒
　行李載書冊
殘編汲縣冡
　杜預經傳集解後序云太康元年汲縣有發其界内臼
　冡者大得古書皆柬編科斗文字
半隷鴻都壁
　漢靈帝元和元年二月始置鴻都門斈法書要録載王
　逸少筆陣啚云蔡尚書入鴻都觀碣十旬不反嗟其出
　群退之石皷歌云觀經鴻都尚填咽盖熹平四年三月
　詔諸儒正五經文字命議郎蔡邕爲古文篆隷三体書
　之刻石于太斈門外使後生晩斈咸取正焉碑始立其
觀覧及摹冩者車乗日千两填塞街陌退之所云盖出
於此按漢書𥘉无鴻都字山谷所引用又出於韓詩也
半隷謂三体書隷居其半
渠成亦秦利
漢溝洫志韓聞秦之好㒷事欲罷之无令東伐使水工
鄭囯間說秦令鑿涇水以漑田中作而斍秦欲殺鄭囯
鄭囯曰始臣爲間然渠成亦秦之利也秦以爲然卒使
就渠
願公多購獲意湏卜比鄰
　左傳匪宅是卜唯鄰是卜漢孫宝傳祭竈請比鄰
劳苦相飲食身有小醜女
　諸葛亮擇婦得阿承醜女
巳自喜翰墨要傳未見書(見上)
遮眼差有益
　傳燈録僧問薬山爲什麽香經師曰只啚遮眼
人生但安楽
　囯語云人生安楽孰知其他
劵外豈吾力
　莊子劵内者行乎无名劵外者志乎期費注云劵分也
分鹿誰斍夢
　列子曰鄭人有薪於野者遇駭鹿御而擊之斃之恐人
　見之也遽而藏諸隍中覆之以蕉俄而遗其所藏之処
遂以爲夢焉順詠其事傍人有聞者用其言而取之薪
者之歸不厭失鹿其夜真夢藏之之処又夢得之之主
爽旦案所夢而㝷得之遂訟而争之歸之士師士師請
二分之
亡羊路南北
列子曰楊子之鄰人亡羊既率其黨又請楊子之豎追
　之楊子曰嘻亡一羊何追者之衆鄰人曰多𡵨路既反
　問獲羊乎曰亡之矣𡵨路之中又有𡵨焉吾不知所之
　所以反也
公今百寮底
　杜詩有才无命百寮底
雪髮不勝幘爱公欲湔拂頋我巳頭白
　文選絶交論剪拂使其長鳴注云与湔祓同
　　　寄忠王提刑
市骨蘄千里
　戦囯䇿郭隗對燕昭王曰古之人君有以千金求千里
　馬者三年不能得㳙人言於君曰請求之君遣之三月
　得千里馬馬巳死買其首五百金反以報君君大怒曰
　安用死馬而捐五百金㳙人對曰死馬且買之况生者
　乎馬今至矣於是不能期年千里之馬至者三
量珠買娉婷
　朝野僉載喬知之有婢碧玉武承嗣借而不還知之作
　緑珠怨曰百家金谷重新声明珠十斛買娉婷嶺表録
　異梁氏女有容皃石季倫爲交阯採訪使以真珠三斛
　買之即緑珠也
駑駘參逸駕西子泣深屏
杜牧詩西子下姑蘇一舸逐鴟夷
吾人材髙秀胷次列渭涇嚴能喜劇部持莭按祥刑
書监于兹祥刑
萑蒲稍衰息
左傳昭二十年鄭子産卒子太叔爲政不忍猛而寛鄭
　囯多盗取人於萑苻之澤太叔悔之㒷徒兵以攻萑苻
之盗尽殺之盗少止
郡縣或空囹
　王褒得䝨臣頌故有圉空之隆
讀書頭愈白見士眼終青
　杜詩别來頭併白相對眼終青王立之詩話云讀書頭
欲白見士眼終靑身更万事巳頭白相對百年終眼青
　看鏡白頭知我老平生青眼爲君明故人相見尚青眼
　新貴如今多白頭江山万里將頭白骨肉十年終眼靑
此東坡詩也用靑眼對白頭非一而工拙有差
今時斤斧地虚次待發硎
莊子刀刃若新發於硎漢賈誼傳上䟽云屠牛坦一朝
解十二牛而芒刃不頓者所排擊剥割皆衆理解也至
於髖髀之所非斤即斧夫仁義恩厚人主之芒刃也權
势法制人主之斤斧也今諸侯王皆衆髖　也釋斤斧
之用而欲嬰以芒刃臣以爲不缺則折
早晚紫㣲禁占來有使星
唐中書省開元中改曰紫㣲省禁即省也蔡邕独断云
門户有森故曰禁中孝元皇后父名禁當時避之故曰
省中詩意謂省中人占星而知其召㱕也使星盖後漢
李郃傳郃漢中南鄭人爲幕門候吏和帝分遣使者㣲
服单行觀采風謡使者二人到益部投郃候舎郃問曰
二君發京師時寕知朝廷遣二使耶二人驚相視問何
以知之郃指星示云有二使星向益部分野故知之
　　　送吕知常赴太和丞
我去太和𣣔朞矣
　山谷在太和三年至元豊七年移监德州德平鎮是
年三月過泗州僧伽塔有發願文八年四月以校書
　郎召今言去太和欲朞猶在徳平也
吕君𥘉得太和官邑中亦有文字楽
　韓詩不解文字飲惟能醉紅裙此反其意
惜不同君澗谷槃(見上)
觀山千尺夜泉落快閣六月江風寒
　第七卷有登快閣詩在太和作
往㝷佳境不知処掃壁覔我題詩㸔
　退之詩曲江山水聞來乆恐不知名訪倍難願借啚
　經將入境亦逢佳処便開看漸入佳境見晋書頋愷
　之傳
　　　和荅莘老見贈
往歳在辛丑
　嘉祐六年辛丑山谷時年十七有溪上呤春江引二詩
從師海瀕州外家有行役
　外家謂母家見漢書
拜公古䢴溝
　䢴溝謂楊州也唐曰䢴州左傳呉城䢴溝以通江淮
　取此義也
兒曹𬒳鉴賞
　晋王戎傳鉴賞先見如此
許以綜九流(見上)仍許㱕息女采蘋助春秋
　後集黄氏二室墓銘云庭坚之𥘉室曰蘭溪縣君孫
　氏故龍啚閣直斈士孫公斍莘老之女初庭坚年十
　七從舅氏李公擇斈於淮南始識孫公孫公憐其少
　立以蘭溪㱕之息女見漢髙祖紀采蘋見詩
斯文開津梁
　丗說庾公見卧佛曰此子疲於津梁
盛徳見虚舟
　莊子山木萹方舟而済於河有虚船來觸舟雖𥚹心
　之人不怒杜詩對君疑是泛虚舟
離合畧十年
　文選陸士衡詩離合非有常譬彼弦与栝杜詩人生
　有離合豈擇貴賤端
毎見仰清脩
　魏志陳登曰清脩疾悪有識有義吾敬趙元逹
乆次不進迁
　楊雄賛以耆老乆次轉爲大夫此言莘老
天禄勤校讐文武脩衮聀諌垣始登収
　实錄治平四年正月丙子秘書丞館閣校勘孫斍直
集䝨院爲昌王府記室参軍熈寕元年四月癸亥太
常博士直集䝨院孫斍爲右正言楊雄賛雄校書天
　禄閣上詩衮聀有缺唯仲山甫𥙷之
身趍鄴公城
鄴當作葉轉冩誤耳山谷𥘉仕爲汝州葉縣尉葉本
楚地楚恵王以封沈諸梁謂之葉公
逐臣旣南浮
　实録熈寕元年入月癸夘以太子中允直集䝨院同
　知諌院孫斍通判越州以言事得罪也詩意自言方
　之葉縣而莘老巳爲逐臣南征矣到官与莘老竄逐
　同是元年辨其到官歳月詩見第一卷注漢髙祖紀
云南浮江漢以下
娈彼丞中饋
　詩泉水云娈彼諸姬昜家人无攸遂在中饋
家庭供百羞
　周礼天官内饔選百羞醬物珎物以俟饋
堂堂來問寢忽爲雲霧休遺玩猶在篋汝水遶墳丘
　二室墓誌云孫氏年二十而卒殯於葉縣者二十二
　年文選潘安仁悼亡云流芳未及歇遺掛猶在壁
南箕与北斗日月行置郵
　速於置郵見孟子
相􁅢輦轂下存没可言愁
　元豊八年四月山谷以校書郎召時莘老爲秘监
當年小兒女
　杜詩遥憐小兒女未解憶長安
生子欲勝裘(勝衣見上)
甌越委琴瑟江湖拱松楸
　文選謝靈運游方山詩云指期憇甌越越州春秋時
　爲越囯所都史記東甌王徐廣曰今之永寕也當是
　莘老在越州悼亡返葬於江南墓木拱矣故有存没
　可言愁之句詩云妻子好合如鼔琴瑟按秦少游集
　中与参寥簡云莘老壽安君竟不起子实遂丁憂逺
　方罹此禍故殊可傷也莘老悼亡於此可見越州今
　爲紹㒷府
持莭轉七郡
　莘老自越倅徙知通州召還修起居注又以言事黜
　知廣德軍踰年徙湖州又徙廬州持祖母䘮服除知
　蘇州徙福州徐州又南京召爲太常少卿昜秘書少
　监　哲宗即位兼侍講迁右諌議大夫故言七郡
治功无全牛(見上)還朝蒙嗟識明月豈暗投(見上)
抱𬒳直延閣
　刘歆七畧云武帝廣献書之路書積如丘山外有太
　常博士之藏内則延閣廣内秘室之府退之送殷侑
　序云持𬒳入直三省丁寕
踈簾近奎鈎
書断曰蒼頡仰觀奎星圎曲之势合而爲字孝經援
　神契云奎主文章蒼頡文字㧾而爲言晋天文志鈎
陳後宫也大帝之正妃也時宣仁后御簾
三生石上夢
葛洪川畔牧童扣牛角而歌曰三生石上旧精魂賞
月吟風不要論慙愧情人逺相訪此身雖異性長存
此乃僧圎澤事見於甘澤謡東坡刪改作圎澤傳見
遺文
記是復疑不隠几付天籟
莊子斉物篇南郭子綦隠几而坐仰天而嘘云云又曰
　汝聞地籟而未聞天籟
閱人如海鷗
　列子云海上之人有好鷗鳥者毎旦之海上從鷗鳥游
鷗鳥之至者以百数而不止其父曰吾聞鷗鳥從汝游
　取來吾玩之明日之海上鷗鳥舞而不下
襟懷俯万物顔鬢与百憂長歌可當泣短生等蜉蝣
　古楽府王融悲歌云悲歌可以當泣逺望可以當㱕短
生見第一卷注詩蜉蝣之羽毛云渠略也朝生夕死
悲歡令人老
　文選任彦昇詩悲歡不自持
万丗畧同流
　書畢命万丗同流
軒冕來逼身(軒冕見上)
白蘋晚滄洲履拂知道肥
　杜詩巾拂香餘搗薬塵階除灰死燒丹火詩意言斈道
　䔥散也子夏戦勝故肥見上渊明詩貧冨常交戦道勝
　无慼顔
淨室見天游
　莊子外物萹室无空虚則婦姑勃豀心无天游則六鑿
　相攘
小人楽蛙井
莊子井蛙不可以語於道
癡甚頋虎頭
晋書頋愷之癡絶才絶畫絶或曰小字虎頭或曰虎頭
將軍
丗縁真嚼蠟
　楞嚴經於横陳時味如嚼蠟
骨相謝封侯
　後漢班超傳相曰此万里侯相也
松根养伏苓
　杜詩知子松根养伏苓遟暮有意來同煑
歳晏望華輈
考工記輈人爲輈注車轅也謝玄暉詩疊鼔送華輈
　　　老杜浣花谿啚引
拾遺流落錦宫城
杜詩花重錦宫城
故人作尹眼爲青
故人嚴武也眼青見上
碧雞坊西結茅屋
　杜詩時出碧雞坊坊名取碧雞金馬之義
百花潭水濯冠纓
杜詩万里橋西宅百花潭北㽵百花潭事盖莭度使崔
寕妻兾囯夫人家于浣花溪上夫人𥘉爲兒童有異僧
過其家徧身瘡穢夫人奉之甚謹僧持弊衣謂曰爲我
濯此夫人即就溪浣之蓮花随出潭中及貴俗呼百花潭
故衣未𥙷新衣綻
礼記内則衣裳綻裂綛箴請𥙷綴
空蟠胷中書万卷
杜詩讀書破万卷
探道欲度羲皇前
陶渊明与子􁃽等䟽云五六月中北䆫下卧遇凉風至
自謂羲皇上人南史王僧䖍傳駸駸常欲度驊驑前摘
此二字
論詩未斍囯風遠干戈崢嵘(一作終風霾)暗㝢縣
文選謝玄暉詩覇功㒷㝢縣注引說文曰㝢籕文宇字
　杜詩宇縣復小康
杜陵韋曲无雞犬
　老杜贈韋七詩云時論同㱕尺五天自注云俚語云城
南韋杜去天尺五
老妻稚子且眼前
　杜詩老妻畫𥿄爲棊局稚子敲針作釣鈎
弟妹飄零不相見
　杜詩干戈猶未定弟妹各何之又云喪乱聞吾弟飢寒
傍済州人稀吾不到兵在見何由
此公楽易真可人
蜀志費禕傳君信可人字本出礼記
園翁溪友肯卜鄰
杜詩溪友得錢留白魚又園人送瓜詩共少及溪老
鄰家有酒邀皆去
杜詩田父要皆去鄰家問不違要邀義同
得意魚鳥來相親
　丗說簡文入華林園頋謂左右曰㑹心処不必在逺翳
　然林水不斍鳥獸禽魚自來親人
浣花酒船散車騎野墙无主看桃李
　杜詩手種桃李非无主野老墻低還是家又云桃花一
　簇開无主
宗文守家宗武扶
　老杜云熊兒幸无恙驥子最憐渠又有示宗文宗武两
　詩宗武生日詩注云宗武小字驥子陳无巳和饒莭詠
　周昉畫李白真詩云君不見浣花老翁醉騎馿熊児捉
轡驥子扶金華仙伯哦七字好亊不復千金摸謂此詩
　也金華謂山谷
落日蹇馿䭾醉起願聞解鞍脫兠鍪
　書太甲惟甲胄起戎注甲鎧胄兠鍪也漢韓延壽傳𬒳
　甲鞮鞪注即兠鍪也退之詩边封脫兠鍪
老儒不用千户侯
　老杜憶昔云老儒不用尚書郎楽府木蘭歌木蘭不用
尚書郎
中原未得平安報
杜詩夕烽來不近毎日報平安
醉裏眉攅万囯愁
　一作清揚之間庐阜雜記逺法師結白蓮社以書招渊
明渊明造焉逺因勉以入社陶攅眉而去
生銷鋪墙粉墨落平生忠義今寂寞兒呼不蘇馿失脚尤
恐醒來有新作常使詩人拜畫啚煎膠續絃千古无
東万朔十洲記煑鳯喙麟角合煎作膠名爲續絃膠博
物志漢武時西海囯献膠五两以付外庫余半两使者
　佩以自隨後從帝射於甘泉帝弓絃断西使乞以所余
　膠續之絃遂相着使力士各引一頭終不相离因名續
　弦膠杜詩麟角鳯觜丗莫卞煎膠續絃竒自見杜牧之
　讀韓杜云杜詩韓茟愁來續似倩麻姑癢処抓天外鳯
　凰誰得髓无人解合續絃膠
　　奉謝刘景文送團茶
刘侯惠我大玄璧上有雌雄双鳯跡鵝溪水練落春雪
蔡君謨茶録云茶羅以絶細爲佳羅底用蜀東川鵝溪
畫絹之宻者投湯中揉洗以羃之詩意謂以白練爲羅
茶如雪落也
粟靣一杯増目力
　粟靣蓋茗花也
刘侯惠我小玄璧自裁半璧煑瓊糜
　離騷經云精瓊靡以爲粻爢音糜借此以喻點茶如茶
　録所謂湯少茶多則粥靣聚
収藏殘月惜未碾直待阿衡來說詩
匡衡傳无說詩匡鼎來
絳囊團團余幾璧因來送我公莫惜
　因來見苐一卷末注
箇中渴羗飽湯餅
　拾遺記晋有羗人姚馥字丗芬充圉人但言渇於酒群
　軰呼爲渇羌湯餅見上
雞蘇胡麻煑同喫
　本草水蘇一名雞蘇胡麻一名巨勝今油麻
　　　謝景文恵浩然所作廷珪墨
廷珪贗墨出蘇家
　韓非子云斉伐魯索谗鼎魯人以其鴈往斉人曰鴈也
　魯人曰真也
麝煤􁇀澤紋烏鞾桞枝瘦龍印香字十襲(見上)一日三摩
莏劉侯爱我如桃李揮贈要我書万𥿄不意神禹治水圭
　禹貢禹錫玄圭
忽然入我懐䄂裏吾不能手抄五車書
　杜詩男兒湏讀五車書
亦不能冩論付官奴
　周越法書苑云王献之字子敬羲之第七子五六歳時
斈書右軍從後掣其筆不脫歎曰此兒後當有大名遂
書楽毅論一篇与之後題云書賜官奴官奴子敬小字也
便當閉門斈水墨􁤤作江南驟雨啚
李成有驟雨啚山谷跋郭熈山水云熈因爲蘇才翁家
摹六幅李成驟雨從此筆法大進按名畫記李成营丘人
　　　奉和公擇舅氏送吕道人研長韵
奉身玉壷冰立朝朱絲絃
文選白頭呤云直如朱絲絃清如玉壷冰
妙質寄郢匠
郢人堊漫其鼻端使匠石斵之見莊子巳見上注
素心乃林泉力耕不罪歳
孟子王无罪歳
嘉榖有􁅢年
史記侫奉傳力田不如逢年善仕不如遇合
校書天禄閣
　見楊雄傳
蓺竹老風煙携提寒泉泓
　退之毛頴傳謂硯爲淘泓
松媒厭磨研
　後漢蘇竟傳以磨研編削之才
籍甚在䑓省六經勤傳箋
　毛氏注詩曰詁訓傳鄭氏曰箋公擇有詩傳十卷
諌草蠧穿穴江湖渺㱕船
　公擇熈寕𥘉爲右正言論新法謫通判滑州元豊六年
　召爲太常少卿迁礼部侍郎哲宗立進吏侍
春官酌典礼(典礼見上)
日月䴡秋天
　昜離卦日月䴡乎天按实録元豊八年四月黄庭坚爲
　秘書省校書郎是年十二月礼部侍郎李常爲吏部侍
　郎此時未迁吏侍也
少也長母家斈海頗㝷㳂
　楊子斈行萹百川斈海而至于海丘陵斈山而不至于
　山是故悪夫畫也
諸公許似舅
　晋何无忌傳桓玄曰何无忌劉牢之之甥酷似其舅
賤子豈能䝨
　杜詩賤子請具陳左傳云豈曰能䝨
轅駒蒙推挽
　漢竇嬰田蚡傳云今日廷論局趣若轅下駒山谷除校
　書郎時孫莘老李公擇皆在朝故最先諸公収召信推
　挽之力也及元祐五年二月丁酉公擇卒戊戍莘老卒
　六年三月山谷除右史中書舎人韓川有言至六月遂
　居母憂自此不復振矣山谷遺文有祭莘老文云二月
　丁酉公擇去化厥明戊戍公亦命駕
官次奉丹鈆
　退之秋懐詩丹鈆事點勘言作校書也左傳㐮二十三
　閔子馬謂公鉏曰若能孝敬冨倍季氏可也公鉏然之
　敬共朝夕恪居官次
新詩先旧物包送比靑氊
　晋王献之傳青氊我家臼物言以詩先研也左傳僖末
　年弦髙以乗韋先牛十二犒師注云古者將献遺於人
　必有以先之㐮十九年享晋六卿于蒲圃贈荀偃束錦
　加璧先呉壽夢之鼎注古之献物必有以先之桞子厚
　送濬上人序云古之贈礼必以輕先重故鄭啇之犒先
　乗韋魯侯之贈後呉鼎
繆傳黄梅鉢未印少林禅
　少林謂逹磨也自南天竺囯來寓止干嵩山少林寺靣
璧而坐終日黙然後傳法与慧可且付袈裟慧可傳僧
璨僧璨傳弘忍弘忍大師靳州黄梅人也黄梅傳盧行
者慧能有道明者聞五祖宻付衣法与盧行者即率同
意数十人追逐至大庾嶺盧行者擲衣鉢於盤石曰(此/衣)
表信可力争耶任君將去道明㪯之如山不動乃曰我
來求法非爲衣也願行者開示祖曰不思善不思悪正
恁麽時阿那个是明上坐本來靣目明當下大悟徧体
汗流
汲井滌敗墨
謝靈運詩激澗待汲井
蒼珪謝磨鐫
盖以所送研比衣鉢以墨比蒼珪也
玉蟾㵼明滴(玉蟾蜍見上)
要湏筆如椽(見上)
眷求尽耆徳
元祐𥘉多用故老
舅氏且進迁山龍用𥙷衮
書益稷帝曰子欲觀古人之象日月星辰山龍華蟲作
㑹𥙷衮見上注
舟楫功済川
說命云若済巨川用汝作舟楫
當身任百世(當字去声見上注)
舊斈不虚捐私持殺青簡(見上)緝綴報餐錢
漢髙后紀列侯幸得賜餐錢奉邑
屡書願无愧倘継麟趾篇
詩麟之趾関雎之應也退之荅元稹書云嗣德有継將
大書特書屡書不一書而巳也自當身任百世至篇末
皆言身爲史官書傳百世殺青屡書皆史官事而関雎
之應言宣仁后也後漢郭太傳林宗卒同志者共刻石
立碑蔡邕爲其文曰吾爲碑銘多矣皆有慙徳唯郭有
道无愧耳
　　　再和公擇舅氏雜言
外家有金玉我躬之道術
莊子天下篇道術將爲天下裂又云古之道術有在於
是者
有衣食我家之徳心使我蟬蛻俗斈之市
後漢竇融傳論蟬蛻王侯之尊莊子繕性篇俗斈而求
復其𥘉
烏哺仁人之林
尓雅純黒而反哺者烏也文選𥙷亡詩嗷嗷林烏受哺
於子山谷有母在也
飬生事親汔師古炊玉㸑桂能至今(見上)
歳莫三十裘食口三百指寒不緝江南之落毛
昭明太子作淵明集序云或貨海東之薬草或紡江南
之落毛盖用列女傳楚老萊妻曰烏獸之解毛可緝而
衣之其遺粒可食也庾信詩云蒙史觀秋水萊妻紡落毛
飢不拾徂公之橡子
莊子斉物篇狙公賦芧音義云芧音序橡子也
平生荆雞化黄鵠
　莊子庚桑楚篇奔蜂不能化藿蠋越雞不能伏鵠卵
今日江鷗作樊雉
　江鷗見上莊子飬生生篇澤雉十歩一啄百步一飲不
　鄿畜乎樊中
人言无忌似牢之(見上)挽入書林覷文字
　長楊賦并包書林退之詩文字覷天巧又云不如覷文字
更蒙著鞭翰墨埸
　選詩粲粲翰墨埸晋祖逖傳先我著鞭
贈研水蒼珪玉方
　玉藻云大夫佩水蒼玉
蓬門係馬晚色淨
　拉詩水花晚色净
茅簷垂虹秋氣凉湔拂(見上)垢靣生寒光漢隷書吕規其陽
東坡云吕道人沉泥硯其首有吕字非刻非書堅緻可
　以試金
吕翁之冶与天通不但澄埿燒鈆黄𥘉疑蛮溪水中骨
蛮溪見上
不見鸜鵒目突兀
端石有鸜鵒眼
但見受墨无声松花發頗似龍尾琢紫煙
歐陽公硯譜歙石出於龍尾溪端溪以北品爲上龍尾
　以深溪爲上
不見羅縠紋𥻘𥻘
　唐積歙硯圗譜有羅紋石出羅紋山
但見含羅不泄如寒渊往在海瀕時
　前篇云從師海瀕州
晨夕親几杖恪居有官次(恪居官次見前萹)
遣吏問无恙
　戦囯䇿斉語云斉王使使者問趙威后書未發問使者
　歳无恙耶民无恙耶王无恙耶
抚摩宝泓置道山
　宝泓謂陶泓也見前篇注後漢竇章傳是时斈者称東
　觀爲老氏藏室道家蓬萊山遂薦章入東觀爲校書郎
􁚞􁚞秀氣似舅眉宇間
　唐元徳秀傳見紫芝眉宇使人名利之心都尽
其重可以回進躁之首其温可以解横逆之顔
　横逆見孟子
烏虖端是万乗器
　漢鄒陽傳蟠木根柢輪囷離竒而爲万乗器
紅絲潭石之際知才難
　歐陽硯譜云紅絲石硯君謨贈余云此青州石也得之
　唐彦猷云湏飲以水使足乃可用
　　　次韻荅王四
病懶百事廢不惟書問踈新詩苦招喚是日鎻直庐
　文選陸士衡詩朝游游曽城夕息旋直庐
潢汙深一尺
　左傳潢汙行潦之水
大道覆行車
　賈誼書前車覆後車戒枚乗七發車覆能起之
晴夜遥相似秋堂對望舒
　離騷前望舒使先軀兮注月御也
　　　題畫鵝鴈
鴐鵝引頸回
　子虚賦弋白鵠連鴐鵝
似我胸中字右軍数能來
　杜詩鄰家送魚鼈問我数能來
不爲口腹事
　王立之詩話云古人有詩鴐鵝引頸回似我胸中字右
　軍数能來不爲口腹事或曰山谷詩非也王羲之傳性
　爱鹅㑹稽有孤居姥养一鵝善鳴携親臼就觀姥聞羲
　之將至烹以待之羲之歎惜弥日後漢書閔仲叔豈以
　口腹累安邑哉
水囯鴻鴈秋煙沙風日䴡莫遣角弓鳴驚飛不成字
　　　送六十五弟賁南㱕
風驚鴻鴈行吹落秋江上爲掃碧岩边問叔今无恙
　史記范雎傳湏賈曰范叔固无恙乎
　　　贈陳師道
　　　　元祐元年二年陳无巳在京師寓居陳州門按
　　　　实録二年四月乙巳徐州布衣陳師道充徐州
　　　　州斈教授贈此詩時未得官也
陳侯斈詩如斈道
　王立之詩話称潘邠老云陳三斈詩如斈仙時至骨自
　換自謂此語得意然山谷有斈詩如斈道之句陳三所
　得豈其苗裔耶今按張良傳乃斈道欲輕㪯斈道即斈
　仙也陳无巳此語乃印山谷之言此篇論詩固非王立
　之所及苟非陳无巳山谷亦未甞向人說此也故云十
　度欲言九度休万人叢中一人曉
又似秋䖝噫寒草
　如蟋蟀俟秋吟也噫見上
日晏膓鳴不俛眉
　盧仝月蝕詩飢膓徹死无由鳴楊雄解嘲云群卿不揖
　客將相不俛眉
得意古人便忘老君不見向來河伯負两河觀海乃知身
一蠡
　莊子秋水篇秋水時至百川灌河两涘渚涯之間不辨
　牛馬河伯欣然自喜順流而東行至于北海不見水端
　河北望洋向若而歎曰野語有之聞道百以爲莫巳若
　者我之謂也吾非至於子之門則殆矣長見笑於大方
　之家按東方朔傳語曰以𬋩窺天以蠡測海注云蠡瓠
　瓢也來奚切今作河字韵乃蚌属也疑别有所出然山
　谷集中又有詩云在公毎懷㱕安得借明駞畏塗失无
　郷酌海持一蠡則是用東方朔語也盖文選以蠡測海
　音力禾切
旅床爭席方㱕去
莊子寓言萹其往也舎者避席其反也与之爭席也
秋水黏天不自多
　退之祭文洞庭汗漫粘天无壁秋水萹又云北海若曰
　天下之水莫大於海吾末甞以此自多
春風吹園動化鳥霜月入户寒皎皎十度欲言九度休
　雲居膺示衆云知有底人終不取次十度擬發言九度
　却休去見祖庭事苑
万人叢中一人曉貧无置錐人所憐窮到无錐不属天
　莊子云堯舜有天下子孫无置錐之地張良傳无立錐
　之地傳燈録潙山傳香嚴頌曰去年貧未是貧今年貧
　始是貧去年貧尚有卓錐之地今年錐也无
呻吟成声可𬋩絃能与不能安足言
　莊子呻吟裘氏之地檀弓云弹琴而不成声詩意謂吟
　詠之際而自成声音可𬒳之𬋩絃不復有能否之念如
　東坡南行集叙夫昔之爲文者非能爲之爲工乃不能
　不爲之爲工也
　　　松下渊明
　　　　此詩在前集巳有注畫本今藏眉山陳氏与板
　　　　本小異今録於此南渡誠草草長沙済艱難夜
　　　　半舟移岸今无晋衣冠松風自度曲我絃不湏
　　　　弹恵逺香火社遺民文字禅雖非老翁事幽尚
　　　　亦可歡客來欲開說觴至不得言
　　　十四弟㱕洪州賦莫如兄弟四章贈行
惱人自作楽休休莫莫莫
　司空圗集休休亭記謂其才一冝休揣其分二冝休且
　耆而瞶三冝休因爲耐辱居士歌咄諾休休莫莫伎俩
　雖多性靈悪頼是長教閑処着
相看將白頭止有不如昨
　楽天詩今旣不如昔後當不如今
北來哺慈烏南㱕護尓雛
　束晢𥙷亡詩云嗷嗷林烏受哺於子注尓雅純黒而返
　哺者烏也退之詩那暇更護雞窠雛
昨夜雲飛鴈相隨我不如
　退之詩青青水中蒲長在水中居寄語浮萍草相随我
　不如
志欲収九族
　莊子列禦㓂萹澤及九族本出堯典
别離乃同生
　同生謂親弟兄渊明送從弟詩礼服名群從恩爱若同
　生淳化帖王逸少書云吾有七兒一女皆同生
誰能成此意惟有孔方兄
　言以貧而仕兄弟相别也晋魯褒傳著錢神論云云親
　之如兄字曰孔方
大夫无恙時刻意教子弟
　莊子刻意篇云刻意尚行離丗異俗
㱕掃松楸下洒我万里涕
　退之詩深思罷官去畢命依松楸
　　　題李夫人偃竹
　　　　李夫人山谷之姨母公擇之妹善臨松竹木石
　　　　見米芾畫史
孤根偃蹇非傲丗
　唐杜審言傳恃才髙以傲丗
勁莭癯枝万壑風閨中白髮翰墨手落筆乃与天同功
　唐李賀詩筆𥙷造化天无功
　　　贈呉道士
呉仙十二棊一擊玄関應探人懷中事如月入清鏡
　刘存事始云丗本曰烏曹作六博說文曰十二棊也御
　覧方術部異苑曰十二棊卜出自張文成受法於黄石
　公行師用兵万不失一至東方朔宻以占衆事後秘不
　傳晋寕康中㐮城寺法味道人遇一老公着黄皮衣竹
　筒盛此以授法味无何失所在遂復傳於丗山谷称十
　二棊盖異苑所言者非博也張文成盖張良謚文成侯
　文選王簡栖碑云玄関幽鍵陸亀蒙詩幽憂拂長剱憔
　悴慙清鏡
　　　戯荅仇夢得承制
仇侯能騎矍鑠馬
　後漢馬援傳武威將軍刘向擊武陵五溪蛮夷深入軍
　没援因請代時年六十二帝愍其老未許援自請曰臣
　尚能𬒳甲上馬帝令試之援據鞍頋眄以示可用帝笑
　曰矍鑠哉是翁也
席上亦賦競病詩
　南史曹景宗傳梁武帝宴連句令沈約賦韵唯景宗不
　得韵意色不平詔約与韵時韵巳尽唯有競病二字景
　宗操茟便成曰去時兒女悲㱕來笳皷競借問行路人
　何如霍去病
玄冬未雷蒼虵卧玉山无年天馬饑
　山海經崑崙亦名玉山上有玉禾其脩百㝷退之詩称
　騏驥云飢食玉山禾鮑明逺詩誠不及青鳥逺食玉山禾
三年荷戈對揺落十倍乞弟亦可縛
　乞弟事見秦少游所作任師中墓表甚詳其大畧云元
　豊中朝廷治西南乞弟之罪至於斬將帥絀监司两蜀
　騷然四年而後定实部使者爲之裔夷何足責也
何如万騎出河西捕取弄兵黄口兒
　西夏自䧟永楽城後爲边患及秉常卒子乾順立元祐
　二年遣使冊乾順夏人以地界爲詞不入謝且犯涇原
　鎮戎軍又侵德靖砦又犯塞門砦黄口兒謂乾順也家
　語孔子見羅雀者所得皆黄口小雀弄兵潢池見龔遂傳
　　　和任夫人悟道
夫亡子㓜如月魄
　書武成旁死魄䟽云魄形也月之輪郭無光之処朔後
　明生而魄死望後明死而魄生退之詩維時月魄死冬
　日朝在房
摧尽蛾眉作詩客二十餘年刮地寒見兒成人乃禅寂
　杜詩予亦師粲可身猶縛禅寂
万事新新不留故瘦藤六尺持門户
　玉䑓新詠健婦持門戸勝一大丈夫
煩惱林中即是禅更向何門覔重悟
山谷外集詩註卷之八
山谷外集詩注卷第九
　　　題落星寺四首
　　　　四詩非同時作後人類聚於此故詩語有重複
　　　　不可指其歳月
星宫游空何時落
　寰宇記落星石在江州廬山東周廻一百五歩髙丈許
着地亦化爲寳坊
華嚴合論云安立寳坊集諸天人落星寺在彭蠡湖中
詩人昼吟山入座醉客夜愕江撼牀蜂房各自開牖戸
　魏志管輅射覆卦成曰家室倒縣門戸衆多此蠭窠也
蟻穴或夢封侯王
　用異聞集淳于棼夢入大槐安囯事見上注
不知靑雲梯幾級
　文選謝靈運詩共登靑雲梯
更借痩藤㝷上方(見上)
岩岩正俗先生廬
　後漢郡囯志廬江郡㝷陽注云釋慧逺廬山記曰㝷陽
　南濵宫亭湖有匡俗先生者岀殷周之際隠遁潜居時
　人謂其所止爲仙人之廬而命焉匡俗字君平潯陽記
　匡俗先生廬在德化縣南三十里
其下宫亭水所都
　荆州記宫亭即彭蠡澤也
北辰九関隔雲雨
　尓雅北極謂之北辰九関見楚詞
南極一星在江湖
　杜詩南極一星朝北斗
相粘蠔山作居室
　蠔相粘爲山見上注
竅鑿混沌無完膚
　莊子應帝王篇儵與忽謀報渾沌之德曰人皆有七竅
　以視聽食息此獨無有甞試鑿之日鑿一竅七日而渾
　沌死
萬皷舂撞夜濤湧
　退之瀧吏詩險惡不可狀船石相舂撞
􁏿龍莫睡夫明珠
　見上
落星開士深結屋
　楞嚴經云并其同伴十六開士杜詩獨在深崖結茅屋
龍閣老翁來賦詩
　元注云寺僧擇隆作宴坐小軒爲落星之勝處龍閣老
　翁當謂李公擇公擇南康軍建昌人廬山亦在南康境
　内必有賦詠按元祐三年八月丙子御史中丞李常充
　龍圗直斈士其賦詩當在此前而山谷詩當在元祐以
後作
小雨藏山客坐乆
莊子大宗師篇藏舟於壑藏山於澤
長江接天帆到遟宴寢清香與丗隔
韋應物詩宴寢凝清香
畫圖妙絶(一作絶筆)無人知
　元注云僧隆畫甚冨而寒山拾得畫最妙
蜂房各自開户牗處處煑茶藤一枝
北風吹倒落星寺吾與伯倫俱醉眠
　晋劉伶字伯倫以况劉道純
螟蛉蜾蠃但癡坐
　劉伶酒德頌云二豪侍側焉如蜾蠃之與螟蛉
夜寒南北斗垂天
　元注云戯題落星寺壁時與劉道純俱在
　　　玉京軒
　　　　元注云玉京山在爐峯下落星寺僧開軒對之
蒼山其下白玉京五城十二楼
　史記封禅書方士有言黄帝時爲五城十二楼以候神
　人命曰迎年太白詩云天上白玉京十二楼五城
欎儀結鄰常杲杲
　黄庭經云欎儀結鄰善相保注云欎儀奔日之仙結鄰
　奔月之仙
紫雲黄霧鏁玄関
　文選王簡栖碑云玄関幽鍵
雷驅不祥電揮掃
　韓文鬼神守護兮呵禁不祥杜詩去秋群胡反不得無
　電掃
上有千年來㱕之白鶴
　續搜神記遼東華表柱有鶴歌曰有鳥有鳥丁令威去
　家千歳今來㱕城郭猶是人民非何不斈仙冢纍纍
下有萬丗不凋之瑶草
　江淹香爐峯詩瑶草正翕赩注云玉芝也老杜詩方期
　拾瑶草
野僧雲卧對開軒
　杜詩雲卧衣裳冷
一鉢安巢若飛鳥
　傳燈録有道吾和尚一鉢歌
北風卷沙過夜䆫枕底鯨波撼蓬島
　太白詩白波連山倒蓬壺又云海鯨東蹙百川囬
箇中即是地行仙但使心閑自難老
　楞嚴經第八卷有十仙種名地行仙其一也
　　　過致政屯田劉公隱廬
　　　　劉煥字凝之筠州人㪯進士爲潁上令以剛直
　　　　不屈棄官家于廬山之陽時年五十歐陽公爲
　　　　作廬山髙崇寕元年山谷自荆南經岳鄂㱕洪
　　　　之分寕遂往袁州萍郷省其兄元明見於萍郷
　　　　㕔壁記還至江州與其家相會此詩當是自萍
　　　　郷往江州經塗所作蓋凝之家於南康軍也題
　　　　落星寺四詩必有同此時作者
兒時拜公牀
　後漢馬援傳甞有疾梁松來候之獨拜牀下又龐公傳
　注諸葛孔明毎至德公家獨拜牀下
眼碧眉紫煙
　祖庭事苑𥘉祖逹磨眼有紺青之色故称祖曰碧眼
舍前架茅茨妒香坐僧禅女奴煑甖粟石盆㵼機泉
　退之聮句云機㫪潺湲力莊子天地篇鑿木爲機後重
　前輕挈水若抽其名爲槹
今来掃門巷
　杜詩三年門巷空
竹門翁蛻蝉
　退之謝自然詩入門无所見冠屦同蝉蛻
堂空列五老
　寰宇記云五老峯在庐山東髙崖突出如五人相逐羅
　列之狀
勝氣失江山石盆爛黄土茅齋薪壞椽女奴爲民妻
蒿里園
　漢武五子傳廣陵厉王歌曰蒿里召兮郭門閱注云死
　人里也
當年笑語地華屋轉朱欄
　曹子建詩生存華屋処
課児種松子傘盖上參天
　文選曹子建詩荆棘上叅天
投䇿数去日木行天再環
　尚書考靈耀云歳星木精也歳星十二歳一周天自児
　時拜公寐至是二十四年矣
先生古人風鉄膽石肺肝
　皮日休称宋廣平鉄腸石心見日休桃花付序文選曹
　子建三良詩哀哉傷肺肝
眼前不可意壯日掛其冠解衣庐君峯
　按丗說言逺公在庐山事引豫章旧志曰庐俗字君孝
　本姓匡夏禹苗裔野王助漢定天下野王亡軍中漢封
　俗鄢　男食邑於兹印曰庐君故丗謂庐山又引逺法
　師庐山記有匡俗先生庐云云見下注
洗耳瀑布源
　莊子堯譲天下於許由巢父聞之而洗其耳李白庐山
　瀑布詩云日照香妒生紫㷑遥㸔瀑布掛長川飛流直
　下三千尺疑是銀河落九天
霧豹藏文章驚丗時一斑
　注見上
衆人𥘉昜之乆逺乃見難
　退之荅李翶書及之而後知履之而後難耳
憶昔子政在爲翁数解顔
刘向字子政次比道原也道原名恕凝之子列子云老
啇始一解顏而笑
五兵森武庫
晋杜預傳號曰杜武庫言其無所不有也道原愽斈強
　記裴楷傳目鍾㑹云如觀武庫森森但見矛㦸在前
河漢落舌端
莊子第一篇肩吾問於連叔曰吾聞言於接輿吾驚怖
其言猶河漢而无極也韓詩外篇君子避三端避文士
之筆端避武士之鋒端避辯士之舌端
王陽巳冨貴塵冠不肯彈
　漢書王吉字子陽與貢禹爲友丗稱王陽在位貢禹弹
　冠道原與王介甫有舊介甫欲引道原修三司條例辝
　不就因言冝恢張尭舜之道不應以財利爲先介甫不
　能用亦未之怒也及吕誨得罪知鄧州道原見介甫曰
　公所以致人言盖亦有所未思因爲條陳所更法令不
　合衆心者冝復其舊則議論自息介甫怒遂與之絶道
　原以親老遂告歸南康乞監酒稅以就飬
呻吟刋十史凡例墨新乾
　道原著十國紀年四十二卷杜預春秋經傳集觧序云
　其發凡以言例皆經國之常制又云修丘明之傳以釋
　經經之條貫必出於傳傳之義例揔歸諸凡老杜八哀
　詩贈李邕云各滿深望還森然起凡例
宰木忽拱把
　莊子人間世云宋有荆氏者冝楸栢桑其拱把而上者
　求狙猴之杙者斬之宰木見上
相望風隧寒
　左傳隠元年頴考叔曰若闕地及泉隧而相見其誰曰
　不然注云隧若今延道
百楹書萬卷少子似翁賢
　少子謂道純也
　　　題杜槃澗叟冥鴻亭
　　　　按詩中語亭在廬山
少陵杜鴻漸頗薫知見香
唐杜鴻漸傳以宰相兼成都尹性畏法無他逺畧而溺
　浮啚道畏殺戮釋氏書有解脫知見香
風流有諸孫結屋庐山陽藉交游俠窟獵少年場
漢㳺俠傳郭解以驅藉友報仇尹賞傳安所求子死桓
　東少年場
光恠驚鄰里収身反摧藏
　退之詩収身歸關東期不到死迷選詩扶風歌云抱膝
　獨摧藏
江湖拍天流
　退之詩海氣昏昏水拍天
羅網盖稻梁安能衎衎飽
　昜漸卦飲食衎衎不素飽也
遂欲冥冥翔
　鴻鴈冥冥見上
畏影走萬里不如就隂凉
　莊子漁父篇人有畏影惡跡而去之走者㪯足愈数而
　跡愈多走愈疾而影不離身不知處隂以休影愚甚矣
亭東亭西渺煙水稲田衲子交行李
　稲田衲見上又按僧祗律云佛住王舎城帝釋石窟前
　経行見稲田畦畔分明語阿難言過去諸佛衣相如是
　從今依此作衣相王摩詰詩乞飯從香積裁衣斈水田
古靈庵下倚寒藤莫向明䆫鑚故𥿄
　古靈禅師云鑚他故𥿄見上注
　　　宫亭湖
　　　　㝷陽志江州德化縣東四十五里有彭蠡湖荆
　　　　州記曰宮亭湖即彭蠡澤又謂之彭澤匯澤
左手作圎右手方
　史記龜策傳人雖賢不能左畫方右畫圎韓非子功名
　篇右手畫圎左手畫方不能兩成北史儒林傳劉炫少
　以聦敏見稱強記愽識莫與爲儔左畫圎右畫方口誦
　目数耳聽二事同㪯无所遺失
丗人機敏便可爾一風分送南北舟斟酌鬼神冝有此江
津留同済僧它日求我於宫亭吁嗟人盖自有口獨爲栾
公不㪯酒
　神仙傳曰時廬山廟有神於帳中與人言語飲酒能令
　宫亭湖中分風船行者㪯帆相逢栾巴未到数日廟有
神不復作聲髙僧傳安清字丗髙自言前身巳經出家
　有一同斈多嗔髙與訣云卿命過當受惡形我若得道
　必當相度靈帝末行過宫亭湖廟廟甚靈能分風送客
　商旅三十餘船奉牲求福乃降祝曰船有沙門可呼上
　髙入廟請神岀形乃岀大蟒頭不知尾之長短髙向之
　胡語蟒悲淚如雨須臾還隠後人於山西澤中見一死
　蟒頭尾数里今潯陽郡虵村名曰虵岡山兩事相類故
　摘其大㮣两存之
栾公千歳湖冥冥白茅縮酒巫送迎
　左傳爾貢包茅不入王祭不供無以縮酒
朱􁚫皂盖來託宿
　杜詩東藩駐皂盖後漢輿服志中二千石二千石皆皂
蓋朱兩􁚫
不聽靈吾專此屋雄鴨去隨鷗鳥飛
　㝷陽記曰周訪與商人共入宫亭廟宿明起如厠見一
　白頭翁訪逐之化爲雄鴨還船欲煑之商人争奪遂飛
　去
老巫莫歌望翁㱕貝闕珠宫開水府
　九歌云紫貝闕兮珠宮靈何爲兮水中文選海賦水府
　之内極深之處
雨棟風簾豈來處平生來往湖上舟一官四十巳包羞
　山谷自言平生來往於此故經行詩難辨其歳月惟一
　官四十粗可考見山谷生於乙酉至元豊七年甲子恰
　四十歳時移監德平鎮易比卦六三包羞
靈君如願倘可乞
　録異傳廬陵歐明從賈客道經彭澤湖每以舟中所有
　投湖中後忽見一人來候明云靑洪君感君前後有礼
　故要君必有重遺君勿取獨求如願爾明見靑洪君求
　如願使逐明去如願者青洪君婢也明將㱕所願輒得
　数十年大冨
収此桑榆老故丘
　後漢馮異傳云失之東隅収之桑榆
　　　泊大孤山作
　　　　元注云庚申十二月作庚申盖元豊三年也是
　　　　年赴太和有寄李公擇詩序云元豊庚申得邑
　　　　太和此詩當在宫亭湖詩之前大孤山在德化
　　　　縣東四十五里大江中
匯澤爲彭蠡
　書禹貢東匯澤爲彭蠡
其容化鯤鵬
　見莊子第一篇
中流擢寒山正色且無朋
　莊子天之蒼蒼其色正耶詩椒聊碩大無朋退之詩汝
　豈無朋匹
其下蛟龍卧宫譙珠貝層
　屈原九歌紫貝闕兮珠宫譙城也見上
朝雲與莫雨何處㑹髙陵
　髙唐賦旦爲朝雲莫爲行雨
不見凌波韈
　洛神賦凌波微歩羅韈生塵
靚粧照澄凝
　上林賦靚粧刻飾退之詩凝澄閟隂嘼
空餘血食地猨嘯枯楠藤髙帆駕天來
　退之詩髙浪駕天輸不尽
落葉聚秋蠅幽明異禮楽忠信豈其慿風波浩平陸何况
非履氷
　詩如履薄氷
安得曠逹士霜晴甞一登
　老杜登慈恩寺塔詩自非曠士懷登慈翻百憂
　　　貴池
　　　　貴池池州所治縣也元注云池人祀昭明爲郭
　　　　西九郎時新覆大舟水死者十二人以爲神之
　　　　威也
橫雲𥘉沫􁇀
　盧仝月蝕詩云𥘉旣猶朦朧旣乆如抹􁇀
爛漫南紀黑
　詩滔滔江漢南國之紀老杜八哀詩相國生南紀
不見九華峰如與親友隔
　池州青陽縣有九華山太白改九子山爲九華山聮句
　其序云青陽縣南有九子山山髙數十丈上有九峰按
　圖徴名無所依據予乃削其舊號加以九華之目
憶當秋景明九老對几席何曽閉蓬䆫卧聽寒雨滴不食
貴池魚喜㝷昭明宅
　寰宇記貴池在縣北七里按顧野王輿地志云梁昭明
　太子食此魚美遂立名焉
筆硯䑕行塵
　丗說晋簡文爲撫軍時所坐床上塵不聽拂見䑕行迹
　視以爲佳
芝菌生銅鬲
　史記蔡澤傳遇奪釡鬲於塗郭璞曰鼎曲脚音歴詩意
　謂無祀賽也
思成佳句夢貽我錦數尺
　江淹夢人索錦見上注
属者浪吞舟
漢李㝷傳屬者頗有変注云近時也莊子云吞舟之魚
　退之詩黒沙白浪相吞屠
風雹更附益
　論語而附益之
老翁哭婦兒相將難再得
　漢外戚傳佳人難再得此摘其字
存亡如日月薄蝕行道失流俗暗本原謂神吐其食
　左傳僖五年若晋取虞而明德以薦馨香神其吐之乎
神理倘有私丘禱乆以黙
　見論語
　　　大雷口阻風(庚寅)
　　　　按同安志大雷口屬舒州望江縣去縣三十里
號艣下滄江避風大雷口天與水模糊
　杜詩子章髑髅血模糊摘此二字
不復知地厚
　杜詩坡陁因地厚
誰家上江船
　杜詩百丈誰家上水船
狂追雪山走孤村無十室
　杜詩孤村春水生論語十室之邑
旅飯困三韭
　見上
黄蘆麋鹿場
　豳風東山云町疃鹿場
此地廣千肘
　譯梵云二尺成一肘四肘成一弓
得离多文章
　當謂雉也
肯顧魚貫桞
　石皷文云其魚維何維鱮與鯉何以貫之維楊與栁
莽蒼天物悲
　莊子適莽蒼者三飡而反音義云莽蒼皆平上二音
彫弓故在手鹿鳴猶念群
　小雅􁇔􁇔鹿鳴食野之苹注云鹿得萍􁇔􁇔然鳴而相
　呼家語夫子云関睢興於鳥而君子美之取其雌雄之
　有别鹿鳴興於獸而君子大之取其得食而相呼
雉媒竟賣友
　文選潘安仁射雉賦序云習媒翳之事注曰媒者少飬
　雉子至長狎人能招引野雉也賣友見漢書酈啇傳賛
　曰當孝文時天下以酈寄爲賣友夫賣友者謂見利而
　忘義也若寄父爲功臣而又執劫雖摧吕禄以安社稷
　誼存君親可也
啇人萬斛船挂席上牛斗
　杜詩挂席上南斗
横笛倚柁樓
　晋王廙倚柁樓長嘯神氣甚逸
波深蒼龍吼失水不能神
　楚詞神龍失水而陸居爲螻蟻之所裁退之三星行嗟
　汝牛與斗汝獨不能神
伐葭作城守
　漢髙祖紀閉城城守注謂守其城也龍之自衛亦若守
　城焉
欲寄大雷書
　鮑明遠文集中有登大雷岸與妹書即此地也太白秋
　浦寄内云結荷見水宿却寄大雷書
往問長干婦
　古樂府有長干曲李太白有四首其間云十四爲君婦
　羞顔未嘗開文選呉都賦長干延属注云江東謂崗間
　爲干池州隷江東
何當楫迎汝
　玉臺新詠王獻之桃葉歌桃華復桃葉渡江不用楫但
　渡無所苦我自迎接汝一作楫迎汝
秦淮緑如酒
　杜牧詩煙籠寒水月籠沙夜泊秦淮寄酒家劉禹錫詩
　淮水東邊舊時月夜深還過女墻來此金陵五題也按
　寰宇記秦淮乃秦所鑿在丹陽湖姑孰之界西北流經
　建康綿亘三百里
　　　庚寅乙未猶泊大雷口
廣原嘷終風
　詩終風且霾
發怒土囊口
　宋玉風賦盛怒於土囊之口
萬艘萍無根
　文選呉都賦渾萬艘而旣同杜詩舟楫無根蔕
乃知積水厚
　莊子逍遥篇水之積也不厚則負大舟也無力
龍鱗火熒熒
　子虚賦照爛龍鱗
鞭笞雷霆走
　退之詩不如散仙鞭笞鸞鳯終日相追陪杜詩安得鞭
　雷公
公私連檣休森如束春韭倚笻蒹葭灣垂楊欲生肘
　莊子至樂篇俄而栁生其左肘
雄文酬江山惜無韓與栁
　退之子厚
五言呻吟内
　杜詩作詩呻吟内墨淡字欹傾
慚愧陶謝手
　杜詩焉得思如陶謝手令渠述作與同遊
送菜煩鄰船
　杜詩園官送菜把
買魚熟溪友
　杜詩溪友得錢留白魚
兒童報晦冥正晝見箕斗
　杜詩兒童報急流易豐之九三日中見斗
吾方廢書眠
　史記樂毅賛未嘗不廢書而泣也杜詩老困撥書眠
鼻鼾韛囊吼
　韛韋囊吹火歩拜切亦作排魏志韓曁作水排說文云
　鼾鼻息也音旱退之外集有嘲鼾睡詩二首
猶防盗窺家嚴皷申夜守冶城謝公墩
　寰宇記昇州江寕縣開皇移於冶城唐武德移白下貞
　觀移還冶城六朝事迹謝安墩在半山報寕寺之後基
　址尚存太白詩冶城訪古迹猶有謝安墩介甫詩我名
　公字偶然同我屋公墩在眼中公去我來墩屬我不應
　墩姓尚隨公人言王介甫性好争退居猶與謝安争墩
　見詩話
牛渚蕩子婦
　寰宇記太平州當塗縣有牛渚山望夫山皆在縣北昔
　人往楚累歳不還其妻登此山望夫乃化爲石文選古
　詩昔爲倡家女今爲蕩子婦蕩子遊不歸空牀難獨守
何時快登臨篙師分牛酒
　文選呉都賦篙工楫師杜詩稽留篙師怒後漢耿弇傳
　擊牛釃酒
　　　乙未移舟岀
　　　　元注云畏風濤復入遂宿焉同行有劉三班善
　　　　射沙夾遇盗劉手殺三人
江湖吞天胷
　杜牧之詩大江吞天去一練横坤抹今言江之吞天如
　人之胷量闊也子虚賦吞若雲夢者八九其於胸中曽
　不芥蔕呉都賦或吞江而納漢
蛟龍垂涎口
　歐陽公乞致仕表上頼至仁脫臣於蛟鰐垂涎之口
飬軀無千金
　沈約雜詩坐䘮千金軀杜詩王孫善保千金軀
特爲親故厚
　自言此身不足惜而臨危憂恐爲母在故耳
本心非華軒
　選詩金張服貂冕許史乗華軒
而與馬争走
　荀子云郡子力如馬而不與馬争走
聘婦緝落毛
　見第四卷再和公擇雜言注
教兒耨葱韭
　莊子徐無鬼篇食芧栗厭葱韭
衣食端須幾
　淵明詩衣食當須幾
將老猶掣肘
　此言作邑之難可見自太和移德平經行所作也家語
　宓子賤爲單父宰辭行請君之近史二人與之俱至官
　令二史書輒掣其肘書不善則怒之二史辭歸魯報於
　君君太息曰寡人亂宓子之政而責其善者數矣遽發
使告宓子曰自今單父非吾有也從子之制宓子得行
　其志於是單父治焉
安能詭隨人曲折作𣏌栁
　詩民勞云無縱詭隨孟子云以𣏌栁爲桮棬
桓公甕盎癭
　見上
楚國不龜手
　莊子第一篇宋人有善爲不龜手之薬者客得其方以
　說呉王越有難吳王使之將冬与越人水戦大敗越人
　裂地而封之今曰楚國恐誤
生涯但如此那用託婚友
　婚友見上
乆隂快夜晴天文若科斗村南鬼火寒
　杜詩隂房鬼火青壞道哀湍㵼
村北風虎吼野人驅雞豚縛落堅纒守刘郎弓石八猛氣
壓馮婦
　孟子曰晋人有馮婦者善搏虎虎負嵎莫之敢攖望見
　馮婦趣而迎之馮婦攘臂下車衆皆恱之其爲士者笑
　之
一試金僕姑
　左傳莊十一年公以金僕姑射南宫長万注矢石
㱕飲軟臂酒
　大唐稽疑云郭子儀自同州㱕代宗詔大臣就宅作軟
　脚局今挽弓故曰軟臂
　　　丙申泊東流縣
　　　　東流建德二邑皆隷池州元注云語曰東流速
　　　　客驚動建德
前日發大雷眞成料虎頭
　莊子盗跖篇孔子曰丘所謂料虎頭編虎須幾不免虎
　口哉
今日伐皷岀
　詩采芭伐皷淵淵
棹歌傲陽侯
　戰國策塞漏舟而輕陽侯之波則舟覆矣屈原哀郢云
　陵陽侯之汜濫兮忽翶翔之焉薄
滄江百折來及此始東流東流㑹賔客建德椎羊牛野語
尚信然小市黃蘆洲唯有采薪翁經營往來舟櫧櫪盡斤
斧
　上林賦沙棠櫟櫧音歴諸
山童煙雨愁
　　　阻風銅陵
　　　　銅陵縣亦隷池州唐爲銅官縣五代改銅陵
頓舟古銅官晝夜風雨黒洪波崩奔去天地無限隔
　文選魏都賦巖崗潭淵限蠻隔夷
船人謹維笮
　唐韻笮竹索也
何暇思掛席
　見上
慿江裂嵌空
　嵌口衘切太白詠山樽云擁腫寒山木嵌空成酒樽
中有暗水滴洞視不敢前潭渾蛟龍宅網師登長鱣賈我
腥釜鬲
　賈誼弔屈賦横江潭之鱣鯨釡鬲見上
斑斑𬒳文章突兀
　老杜畫鶻行𥘉驚無拘攣何得立突兀
喙三尺
　見莊子
言語竟不通噞喁亦何益
　呉都賦云噞喁浮沉
魁梧類長者
　魁梧竒偉見張良賛杜詩泉出巨魚長比人
卒以筌餌得
　莊子得魚而忘筌注積柴水中使魚依而食一云魚笱
　莊子魚鼈以江湖爲淺而穴其中卒所以得之者餌也
浮沉江湖中波友永相失有生甚苦相細大更噉食
　楞嚴經以人食羊羊死爲人人死爲羊死死生生互來
　相噉
安得無垢稱對榻忘語黙
　譯梵云維摩羅詰此云淨名又淨無垢稱按維摩經時
　維摩詰黙無言文殊師利歎曰善哉乃至無有文字語
　言是眞入不二法門
　　　阻水泊舟竹山下
竹山虫鳥朋友語
　朋友語如漢衡山王傳乃昆弟語除前隙也
討論隂晴怕風雨
　論語丗叔討論之
丁寕相教防禍機
　杜詩便覺鸎語太丁寕禍機見上
草動塵驚忽飛去提壷歸去意甚真
　提壷見上
栁暗花濃亦半春北風幾日銅官縣欲過五松無主人
　五松山在銅陵西五里
　　　金陵
　　　　今建康府也治上元江寕二縣本楚邑楚威王
　　　　以其地有王氣埋金以鎮之故曰金陵秦改曰
　　　　秣陵呉改建業
豪士阻江海瓜分域中權
　戰國策趙語云乗趙之弊而瓜分之唐書瓜分河北地
　老子域中有四大
眞人開関梁曽不費一弦
　開寳七年十月詔曹彬潘美等伐江南所至尅捷十一
　月以龍船數千艘爲浮梁自采石磯以濟大軍八年十
　一月攻拔昇州擒唐國主李煜江南平
六朝妙人物
　吳都秣陵晋元帝渡江復都焉宋齊梁陳皆因之
蔓草縈寒煙至今哀江南
　後周書庾信有哀江南賦一首宋玉招魂篇末云魂兮
　歸來哀江南庾信蓋取諸此
詠歌在漁船窮山虎豹穴磨衲擁髙年
　謂法秀也按僧寳傳秀住法雲寺神宗遣中使賜香并
　磨衲
青天行日月坐看磨蟻旋
　見上
身將時共晚道與丗相捐
　莊子繕性篇丗䘮道矣道䘮丗矣丗與道交相䘮也
猶能攬壯觀
　史記封禅書云皇皇哉斯事天下之壯觀
巨浸朝百川
　元注云時秀禅師在鍾山寺秀乃圜通禅師法秀也吕
　汲公銘其塔云元豐二年王荆公居金陵以禮邀師居
　鍾山之興國寺興國者公捐私財以治者也寺之事一
　聽於公而後行師至之日告於衆曰以財營寺則冝歸
　王氏以寺聽命則冝歸老僧一日公以所著佛書解義
　示師師曰文章之妙所不敢議然不可以智知殆非義
　學所能盡也公滋不恱師遂弃去按元豐二年歳巳未
　而山谷此行蓋三年庚申歲時秀師正在金陵莊子大
　浸稽天而不溺元祐間和東坡送李方叔詩又用此語
　云君看巨浸朝百川
　　　十月十三日泊舟白沙江口
　　　　元注云眞州唐永正縣之白沙鎭
岸江倚帆檣
　見
已專北風權飛霜挾月下
　西京雜記淮南王著鴻烈自云字中皆挾風霜
百笮直如絃
　後漢末謡言直如弦死道邊摘其字以言引竹索䌫船
　如弦直退之聮句云浮橋交萬笮
渌水去清夜黄蘆揺白煙篙人持更柝
　易重門擊拆
相語聞並船平生濯纓心
　滄浪之水清兮可以濯我纓滄浪之水濁兮可以濯我
　足見於孟子離婁篇又見於文選屈原所作漁父篇
鷗鳥共忘年
　言與鷗鳥爲忘年之友也南史江揔傳張纉等雅相推
　重爲忘年交
風次落塵網歳星奔囬旋
　歳星十二歳一周天
險艱自得力
　左傳言晋文公險阻艱難備嘗之矣此其所以霸也故
　云得力孟子所謂生於憂患死於安樂也
細故可棄捐
　漢文帝與匈奴書朕與單于皆捐細故俱蹈大道
至令夢洶洶呼禹濟黄川
　元注云河出崑崙墟色白所渠并千七百一川黄色
　見爾雅釋水
　　　登白沙口次長蘆
篙師救首尾
　孫子善用兵者如常山之虵擊其首則尾至擊其尾則
　首至擊其中則首尾俱至
我爲制中權
　左傳宣十二年中權後勁
挂席滿風力
　杜詩挂席窮海島
如椎強弩絃暁放白沙口長蘆見炊煙一葉託秋雨滄江
百尺船反觀丗風波誰能保長年
　杜詩冉冉征塗間誰是長年者
念昔聲利區
　鮑明逺詩三川飬聲利
與丗闕周旋大道甚間暇
　大道甚夷見上
百物不廢捐
　易繫辭下云其道甚大百物不廢懼以終始其要无咎
　此之謂易之道也
誰知目力浄改觀舊山川
　維摩經目浄脩廣如青蓮孟郊詩親賔改舊觀
　　　阻風入長蘆寺
　　　　長蘆寺屬眞州
福公開百室
　周頌云以開百窒按續燈録眞州長蘆崇福禅院祖印
　禅師諱智福江州人四處住持勝縁畢集三十年間衆
　盈五百
不借鄰國權法筵森龍象
　傳燈録逹磨傳云波羅提法中龍象智度論曰龍象言
　力大龍水中行力大象陸中行力大負荷大法者比之
　龍象
天樂下管絃
　老杜道林嶽麓二寺詩云六時天樂朝香煙
我來雨花地
　楞嚴經云即時天雨百寳蓮華青黄赤白間錯紛糅
依舊薰爐煙金碧動江水
　子虚賦其土則錫碧金銀注云碧謂玉之青白色者也
　杜詩云潤聚金碧氣
鍾魚到客船茗椀洗昏著
　退之詩茗椀鑯鑯捧
經行數徂年歳寒風落山故郷喜言旋
　左傳昭元年風落山謂之蠱小雅黄鳥云言旋言歸
林囬負赤子白璧乃可捐
　見上
侍親如履氷
　意取孝經第三章云如臨深淵如履薄氷
風雨淼暗川
　　　次韻伯氏長蘆寺下
風從落帆休天與大江平僧坊晝亦静鍾磬寒逾清淹留
屬暇日植杖數連甍
　歸去來詞云或植杖而耘耔字本出論語
頗與幽子逢
　退之詩幽子頗不無
煑茗當酒傾携手霜木末朱欄見潮生檣移永正縣
　見泊舟白沙口題下注
鳥度建康城薪者得樹雞
　退之有荅道士寄樹雞詩云軟濕青黄狀可猜欲烹還
　喚木盤廻煩君自入華陽洞直割乖龍左耳來東坡和
　陶詩黄崧飬士羔者楮生樹雞未忍便烹煑繞觀日百
　回
羮盂味南烹
　退之𥘉南食詩自冝味南烹
香秔炊白玉
　退之聮句庖霜鱠玄鯽白玉次香粳
飽飯愧閑行叢祠思歸樂吟弄夕陽明思歸誠獨樂薇蕨
漸春榮
　漢陳勝傳注叢祠謂草木岑蔚者元稹謫江陵有思歸
　樂詩云山中思歸樂盡作思歸鳴應縁此山路自古離
　人征云云白居易和云山中不棲鳥夜半聲嚶嚶似道
　東歸樂行人掩泣聽陶岳零陵記云思歸樂狀如鳩而
慘色三月則鳴其音云不如歸去
　　　别蔣頴叔
　　　　蔣之竒字頴叔新法行爲福建運判遷淮東運
　　　　副母䘮服除爲江西運副改河北入奏計神宗
　　　　奬喻之移陜西官制行移淮南轉運使擢江淮
　　　　荆浙等路發運副使元豐六年五月奏計神宗
　　　　勞問甚備賜三品服此據實録也此詩云三品
　　　　衣魚人仰首當是六年以後作山谷移監德平
　　　　鎮過泗州僧伽塔作發願文時元豐七年三月
　　　　也别將頴叔當是此時
金城千里要人豪
　張良傳此所謂金城千里天府之國
理君亂絲須孟勞
　北史齊文宣帝紀神武嘗使諸子各理亂絲文宣獨抽
　刀斬之曰亂者當斬老杜大食刀歌云得君亂絲與君
　理孟勞者魯之寳刀也見穀梁僖元年
文星合在天東壁
　杜詩北斗避文星晋天文志東壁二星主文章天子圖
書之祕府也
清都紫微醉雲璈
　列子曰穆王以爲清都紫微鈞天廣樂帝之所居漢武
　帝内傳上元夫人自彈雲琳之璈
荆溪居士傲軒冕胸吞雲夢如秋毫
　見上
三品衣魚人仰首
　見題下注
不見全牛可下刀
　見上
秦川渭水森長㦸
　言爲陜西轉運也續本事詩韋蟾題驛亭云渭水秦川
　豁眼明
方壷蓬萊冠巨鼇
　列子無底之谷有五山曰岱輿貟嶠方壷瀛洲蓬萊五
　山之根無所連著帝使巨鼇十五舉首而戴之五山始
　峙而不動詩意言其負荷重也
萬釘寳帶琱狨席
　隋楊素傳賜萬釘寳帶國朝侍從跨狨鞍
献納論思近赭𫀆
　文選兩都賦序云朝夕論思日月獻納唐王建詩曰日
　色赭𫀆相似不着紅鸞扇遮
連營貔虎湛如水開盡西河擁節旄
　謂移陜西漕也時巳復河湟
何時岀入諸公間
　漢鼂錯傳云顯諸公間
淮湖閱船今二毛
　左傳不擒二毛
鑿渠决策與天合
　頴叔在淮南始鑿泗州股渠以避長淮之險舟行自是
　無覆溺下詔褒賞
之祈窘束縮怒濤
　異聞集載古嶽瀆經云禹治水至桐柏山獲淮渦水神
　曰巫之祁善應對辨淮之淺深源之逺近禹鏁于龜山
　之足淮乃安流至唐有漁者釣得一古鏁牽出其末有
　猕猴即支祁也
衣食京師看上計
　漢武紀令與計偕注計者上計簿使也
陛下文武収英髦
　退之詩三公盡是知哲人曷不薦賢陛下聖
春風淮月動清鑒白拂羽扇隨輕舠
　詩誰謂河廣曽不容刀注小船曰刀
下榻見賢傾禮數
　陳蕃下榻詳見上王勃滕王閣記云徐孺下陳蕃之榻
後車載士囬風騷
　文選魏文帝與呉質書云從者鳴笳以啓路文學託乗
　於後車
斲鼻於郢
　郢人堊漫其鼻端使匠石斲之巳見上注又按楊子雲
　解難云鍾期死百牙絶紘破琴而不肯與俗人彈􁍉人
　亡則匠石輟斤而不敢妄斲服􁌎曰􁍉古之善塗墍者
也施廣領大䄂以仰塗而領䄂不汙有小飛泥誤著其
　鼻因今匠石揮斤而斲知匠石之善斲也師古曰墍即
　今之仰泥也􁍉抆拭也故謂塗者爲􁍉人􁍉乃髙反又
　音乃囬反此叚與莊子意同而事異又非寓言山谷喜
　用斲鼻事故具列之
觀魚於濠
　濠梁見上
小夫閱人蓋多矣
　唐房玄齡傳髙孝基曰僕觀人多矣未有如此郎者漢
　盖寛饒傳此如傳舎所閱多矣
幾成季咸三見逃
　莊子應帝王篇鄭有神巫曰季咸知人之死生禍福若
　神列子與之見壷子岀曰子之先生死矣列子入涕泣
　以告壷子壷子曰是殆見吾杜德機也嘗又與來明日
　又與之見壷子出曰幸矣子之先生遇我也有瘳矣列
　子入以告壷子壷子曰是殆見吾善者機也嘗又與來
　明日又與之見壷子出曰子之先生不齊吾無得而見
　焉列子入以告壷子壷子曰是殆見吾衡氣機也嘗又
　與來明日又與之見壷子立未定自失而走
　　　贈别李端叔
　　　　李之儀字端叔姑孰人舉進士元祐中爲樞密
　　　　院編修官東坡帥定武辟置幕下
我觀江南山如目不受垢憶食江南薇子獨於我厚在北
思江山如懷冰雪顔
　杜詩試看他時氷雪容
千峯上雲雨
　列子周穆王篇化人之宫出雲雨之上
岑絶何由攀當時喜文章各有兒子氣
　漢髙五王傳朱虛侯章嘗入侍燕飲髙后兒子畜之
爾來頷須白有兒能拜起
　史記三王丗家皇子頼天能勝衣趨拜蜀志伊籍傳一
　拜一起未足爲勞
讀書洗湖海解意開春冰
　老子云渙若冰將釋
成山更崇堀
　論語譬如爲山未成一簣止吾止也
顧我醜丘陵
　醜類也
白玉著石中與物太落落
　老子不欲琭琭如玉落落如石
涇渭相將流丗不名清濁
　文選曹子建詩山峰髙無極涇渭揚濁清注引毛萇詩
　注云涇渭相入而清濁異
乞言旣不易贈言良獨難
　晋桓伊傳爲君旣不易爲臣良獨難
古來得道人挂舌屋壁間牧羊金華道載酒太玄宅
　兩事見上
支頥聽晤語
　陳囯風云可與晤語傳燈録天台丰干禅師傳居囯清
　寺厨中有二苦行寒山拾得二人執㸑終日晤語潜聽
　者都不解獨與師相親
願君喙三尺
　見上
我行風雨夜船䆫聞遠雞故人不可見故人心可知
　　　汴岸置酒贈黃十七
　　　　與後篇曉放汴舟同時作
吾宗端居藂百憂長歌勸之肯出游
　一作百文暮卷篙人休侵星争前猶幾舟
黄流不解涴明月碧樹爲我生凉秋
　杜詩寒蝉碧樹秋
𥘉平群羊置莫問叔度千頃醉即休
　一作詩吟吾黨夜來作酒買田翁社後篘黄𥘉平見上
　後漢黄憲字叔度郭林宗曰叔度汪汪若千頃陂黄𥘉
　平亦作黄山谷多用此事按楊文公談苑金華山乃黄
　𥘉平叱石之地有石如羊形者人爭求以爲玩好有内
　侍掌市征於婺州輟巳俸募人求得耳角尾足皆具如
　眞羊者数枚歸闕獻之　太祖曰此墓田中物也杖其
　内侍神仙之說固多渺茫而黄𥘉平事信而有證此其
　彰彰者也
誰倚柁樓次玉笛
　見上
斗杓寒挂屋山頭
　見上王立之詩話山谷謂洪龜父云甥爱老舅何等篇
　龜父舉蜂房各自開户牗蟻穴或夢封侯王及黄流不
　解涴明月碧樹爲我生凉秋深類老杜退之詩毎騎屋
　山下窺瞰
　　　暁放汴舟
　　　　山谷罷北京教授入京改京官得知吉州太和
　　　　縣其秋自汴京歸江南寔元豐三年
秋聲滿山河行李在梁宋
　梁即汴京宋即南京
川塗事雞鳴
　渊明詩目倦川塗異心念山澤居文選謝靈運詩豈伊
　川塗異注云周礼兩山之間必有川焉大川之間必有
　塗焉
身亦逐羣動
　渊明詩云日入羣動息歸鳥趍林鳴
霜清魚下流橘柚入包貢
　禹貢揚州厥包橘柚錫貢
又持三十口去作江南夢
　杜詩兩京三十口雖在命如絲
　　　次盱眙同前韻
　　　　盱眙泗州所治縣也紹興十二年升盱眙爲軍
　　　　以天長招信属焉
去此二十年持家西過宋起予者白鷗
　論語起予者商也
歸興岌飛動宫殿明宝坊
　見上
山川開禹貢破浪一帆風更占夢中夢
　南史宗慤傳願乗長風破萬里浪莊子齊物篇方其夢
　也不知其夢也夢之中又占夢焉
　　　外舅孫莘老守蘇州留詩斗野亭庚申十月庭堅
　　　和
　　　　庚申元豊三年也
謝公所築埭未歎曲池平
　晋謝安傳至新城築埭於城北後人追思之名爲召伯
　埭在今揚州廣陵縣雍門周以琴見孟嘗君曰君百歳
　之後髙䑓旣巳傾曲池又巳平文選沈休文詩貴賤猶
　如此况乃曲池平
蘇州來賦詩句與秋氣淸僧構擅空闊浮光飛棟甍
　杜詩江闊浮髙棟
維斗天司南
　莊子維斗得之終古不忒漢天文志斗爲帝車古有司
　南車也
其下百瀆傾貝宫産明月含澤遍諸生槃礴淮海間
　解衣槃礴見莊子
風煙侵十城
　屈原九歌云紫貝闕兮珠宫明月謂明月之珠也沈存
　中筆談云嘉祐中楊州有一珠甚大天晦多見𥘉出於
　天長縣陂澤中後轉入甓社湖後又在新開湖中九十
　餘年常常見之又文昌雜録云孫華老㽵居在髙郵新
　開湖边一夕㽵客報湖中珠見因至水際光明如月忽
　見蚌蛤如蘆席大一殻浮水上一殻如張帆狀其疾如
　風飛小艇逐之不可及今以珠比莘老也元祐三年莘
　老丐祠得請山谷贈詩亦以珠為喻云甓社湖中有明
　月淮南草木借光輝
籟簫吹木末
　通典樂門凡簫一名籟杜詩我僕猶木末
浪波沸庖烹
　退之詩還家勑妻兒具此煎炰烹此用其字
我來杪揺落霜清見魚行白鷗逺飛來得我若眼明
　杜詩二月六夜春水生門前小灘渾欲平鸕鷀溪䳵莫
　漫喜吾與汝曹俱眼明
佳人歸何時解衣繞廂榮
　上林賦偓佺之倫暴於南榮注云屋南檐也佳人謂莘
　老也莘老在熈豐間以言事屡黜自蘇州徙福州徐州
　時猶未召還也㱕何時者望其㱕故里也
　　　題大雲倉逹觀䑓二首
　　　　池州泝流四十里至北岸蔣家沙又四十里至
　　　　大雲食按同安志此詩注云大雲倉即今樅陽
　　　　鎮去舒州一百四十里又云逹觀䑓在樅陽鎭
　　　　東永利寺
載郎䑓上鏡面平
　同安志獨無戴郎䑓疑是流俗所呼山谷始昜名取賈
　誼賦逹人大觀也戴郎當是戴將軍將軍名珦仕南唐
　時多㓂盗乃與郷鄰嚴武備盗不敢犯死後郷人祠之
　廟在樅陽鎮石鼎聮句下與鏡面平
逹人大觀因我名
　逹人大觀見上
何時燕爵賀新屋
　淮南子云大厦成而燕雀相賀湯沐具而蟣虱相弔
喚取竹枝歌月明
　刘夢得竹枝詞引云余来建平里中児聮歌竹枝吹短
　笛擊皷以赴莭音中黄鍾之羽
痩藤拄到風煙上乞與遊人眼豁開不知眼界闊多少白
鳥飛尽靑天回
　多心經无眼界无意識界
山谷外集詩注卷之九
山谷外集詩注卷之十
　　　庭堅得邑太和六舅按節岀同安邂逅於皖公溪
　　　口風雨阻留十日對榻夜語因詠誰知風雨夜復
　　　此對床眠别後更覺斯言可念列置十字字爲八
　　　句寄呈十首
　　　　同安郡舒州也有皖公山六舅謂李常字公擇
　　　　也提點淮南西路刑獄提刑司在舒州
鵠白不以烏
　莊子天運篇鵠不日浴而白烏不日黔而黒
蘭香端爲誰
　家語蘭生深林不以無人而不香
外家秉明德晩與丗參差
　退之詩豈敢尚幽獨與丗實參差
乖離歳十二
　乖離見上
㑹面卒卒期
　杜詩主称會面難司馬迁傳卒卒無須史之間
何言灊丘底玉稻同一炊
　舒州有灊山一名天柱
滄江渺無津同済共安危
　書微子云若渉大水其無津涯孫子曰同舟済而遇風
　其相救也如左右手言丗路風波也
四海非不廣舅甥自相知孔鵉在榛梅
　上林賦遒孔鵉促鵕儀退之詩明庭集孔鵉以喻公擇
　言處非其地
鷦鷯亦一枝
　莊子鷦鷯巢於深林不過一枝此以自喻
千里同明月
　月賦見上
相期不磷緇
　杜詩但取不磷緇磷緇字出論語
少小長母家拊憐軰諸童食貧走八方
　衛囯風氓三歳食貧
略巳一老翁
　見上
不能成宅相
　晋魏舒傳少孤爲外家寗氏所養寗氏起宅相宅者云
　當出貴甥外祖母以盛氏甥小而慧意謂應之舒曰當
　爲外氏成此宅相
頗似舅固窮
　論語君子固窮似舅見上
何以報嘉德取琴作南風
　禮記舜作五絃之琴以歌南風一作皷琴歌南風
德人心寂寥立朝寳莊語
　莊子天下篇以天下爲沉濁而不可與莊語公擇熈寕
　𥘉自太常博士改右正言論新法通判滑州知鄂湖斉
　三州徙淮西提刑
虎節坐山城
　周禮地官掌節云凡邦囯之使節山囯用虎節
孤雲猶能兩文章𬒳甥姪孝友諧婦女偃息一畒宫植梅
當歌舞
　儒行云儒有一畒之宫
江都克家才萬卷書揷架
　見上
願言渠岀仕從舅問耕稼誰云瀕老境
　曲禮曰耆指使釋文耆至也至老境也
此子即長夜
　杜詩短褐即長夜
㱕歟淼前期蒔橘鉏甘蔗
　元注云江都尉李攄字安詩
曩窺渉丗方白駒且場榖
　小雅皎皎白駒食我場榖
平生漫歳晩志尚向山木
　莊子有山木篇言山中之木以不材得終其天年
返身觀小醜
　孟子反身而誠樂莫大焉
眞成覆車犢
　晋書石季龍傳快牛爲犢子時多能破車汝當小忍之
否臧太磊磊從此更三復
　漢鄭當時不敢甚斥臧否詩意盖悔其有所評品欲三
　復白圭也
負薪反羊裘爱表只傷裏
魏志明帝破諸葛亮露布曰亮反裘負薪裏尽毛殚事
本出新序其辝曰魏文侯岀游見路人反裘而負芻問
之對曰臣爱其毛文侯曰若不知其裏尽而毛無所恃
　耶明年東陽上計錢布十倍文侯曰此無異夫路人反
裘而負芻也民不加衆而錢十倍必取之民也
𥙷紉雖云工歳晏安可恃洗心如秋天
　易繫辞云聖人以此洗心退藏於密
六合無塵滓
　莊子岀入六合遊乎九州
浮雲風去來在彼不在此
　此篇有所諷
阿髯斈升堂
　德叟
幹母思靡悔
　蠱九二幹母之蠱
文成蓻桃李不言行道兊
　大雅緜曰行道兊矣兊成蹊也此用李廣賛桃李不言
　下自成蹊
阿蘇妙言語機警欲無對
　無對見上
子姪何預人蘭玉要可珮
　阿蘇舅氏㓜子晋謝玄傳叔父安甞戒約子姪因曰子
弟何預人事而正欲其佳玄曰如芝蘭玉樹欲其生於
　堦庭耳
解衣卧相語濤波夜掀床十年身百憂険阻心巳降
　詩我心則降
渉旬風更雨宿昔燭生光衾幬無端冷明月一船霜
　詩小星抱衾與禂注衾𬒳也禂單𬒳也鄭云禂牀帳也
　尓雅幬謂之帳楚詞蒻阿拂壁羅禂張又云翡帷翠幬
　飾髙堂杜詩邂逅無端岀餞遟
親依爲日淺
　左傳僖五年臣聞鬼神非人實親惟德是依
爱不舍我眠
　退之示爽詩座中悉親故誰肯捨汝眠
教我如牧羊更著後者鞭
　莊子逹生篇善飬生者若牧羊然視其後者而鞭之
得邑迩梅嶺開花向春妍
嶺梅見上
碌碌幸苟免称觴大人前
　晋周顗母李氏字絡秀顗等並列顯位甞置酒絡秀㪯
觴曰吾本渡江託足無所不謂爾等並貴列吾目前嵩
　起曰伯仁志大而才短名重而識暗非自全之道嵩性
　抗直亦不容於丗唯阿奴碌碌當在阿母目下耳阿奴
　謨小字也後果如其言大人自言其母也韓文栁子厚
墓誌播非人所居而夢得親在堂吾不忍夢得之窮無
　詞以白其大人漢淮陽王欽傳正遇大人見解注云自
　称其母也
　　　同蘇子平李德叟登擢秀閣
　　　　同安志曰擢秀閣在舒州彰法寺乃陳瑩中讀
　　　　書處自此登第黄魯直名而書之城中楼觀與
　　　　城北山水凭欄尽見
築屋皖公城木末置曲欄歳晚對煙景人家橘柚間獨秀
司命峯
　同安志司命峯至皖山二里有九天司命真君祠
衆丘譲髙寒
　退之作劉統軍碑云仍丗北边楽其髙寒
松竹二橋宅
　同安志孫䇿周瑜得橋公二女今郡城東有佛廬丗傳
　爲公故宅
雪雲三祖山
　山谷寺在懐寕縣西有三祖僧璨大師塔
衰懷造勝境轉斍落筆難蘇李工五字属聮不當慳
　文選李陵蘇武相贈荅詩皆五字句以比二子取其同
　姓
　　　書石牛溪旁大石上
　　　　同安志云石牛洞在三祖山山谷寺之西北其
　　　　石狀若伏牛因以爲名𥘉李伯時畫魯直坐石
　　　　牛上因此号山谷道人題詩石上所謂靑牛駕
　　　　我山谷路也
欎欎窈窈天官宅
　黄庭經云欎欎窈窈真人墟真人即天官也
諸峯排霄帝不隔六時謁天開関鑰我身金華牧羊客
　見上
羊眠野草我丗間髙真衆靈思我還石盆之中有甘露靑
牛駕我山谷路
　劉向列仙傳李耳字伯陽陳人也生於殷時爲周柱下
　史轉爲守藏吏積八十餘年後周德衰乃乗靑牛車去
　入大秦西過䦕関令尹喜知其真人也乃強使著書作
　道德上下經
　　　題山谷大石
畏畏(音委)佳佳(音觜)石谷水
　莊子斉物篇山林之畏佳注云大風之所扇動也釋音
　云畏於鬼反佳醉癸反
鼛鼛隆隆山木風
　楊雄解嘲云炎炎者㓕隆隆者絶注云隆隆雷聲也
炉香四百六十載開山者誰梁寳公
　謂寳誌也同安志云飛錫泉在三祖山後寳公自金陵
　飛錫而至以相山谷寺基泉爲之湧岀遂寓此山今資
　壽殿有寳公遺像
　　　靈龜泉上
　　　　同安志載此詩注云靈龜泉在皖口中路去州
　　　　七十里
大靈壽日月化石皖公陂偶無斧斤㝷
　左傳文七年諺所謂庇焉而縱㝷斧焉者也
不作宰上碑
　王建詩澗厎盤陁石漸稀尽向墳前作羊虎靈龜泉銘
　有序其略云發皖口而西四十里泉淙淙行山徑乱石
　間坎甃清澈頂有大石如龜引氣云云宰上巳見上注
傾首若有謂指泉來自西泉甘崖木老坐笑欲忘㱕風流
裴通直
　一作裴髯喜幽事
商略從我嬉
　丗說商略先往名逹
蒔梅盈百科洗石岀崛竒
　退之詩心跡兩崛奇
更约聘石工鑱我靈龜詩舅弟妙斈古
　元注云舅弟李德叟按韓文桞子厚墓誌云葬子厚於
　万年之墓者舅弟盧遵舅弟之称盖岀於此
亦復古須眉卿家北海公
　謂李邕也
筆法可等夷
　張良傳諸將皆陛下故等夷
爲我書斯文要與斗牛垂
　　　發舒州向皖口道中作寄李德叟
　　　　同安志云皖口鎮去州八十里
黒雲平屋簷
　一作崔嵬雲壓空李賀詩黒雲壓城城欲摧
晨夜隔星月暁裝商旅前冰底泥活活野人譲畔耕
　一作侵畔耕史記帝紀舜耕歴山歴山之人皆譲畔文
　選注云朝子曰歴山農者侵畔舜往而耕者譲河濱漁
　者争坻舜往而漁者譲
蹇馬不能滑駝裘惜蒙茸
　左傳狐裘蒙茸
俱落水塘缺孤村小蝸舎乞火乾履韈
　漢蒯通傳束緼乞火崔浩女儀冬至進履韈於舅姑見
　𥘉斈記
前登極峥嶸
　一作髙寒
他日飛鳥没寒花委乱草耐凍鳴風葉
　一作耐凍風葉間梅莟零乱發
江形篆平沙
　退之聮句沙篆印廻平
分派囬勁筆髯弟不俱來得句漫剞􁁕
　一作謾得句竒崛甘泉賦般倕弃其剞劂注云剞曲刀
　也劂曲鑿也􁁕劂同音居衛切亦見楚詞
却望同安城唯有松欎欎
　選詩欎欎澗底松
遥知浦口晴諸峯見明雪
　一作松雪選詩山明望松雪
　　　豊城
　　　　元注云亭上有李衛公剱池賦丗父長善石隄
　　　　記豊城乃洪州属邑洪今爲隆興府
豊城邑岩岩
　詩云太山岩岩
水種六萬戸石隄眠長虹輟棹日沉霧
　杜詩翳翳月沉霧暉暉星近楼
令君政有聲新亭延客歩淚落丗父碑心傾文饒賦
　李德𥙿字文饒
憶昔兩神兵
　見上
埋玉思武庫
　晋庾亮傳埋玉樹於土中武庫見上
寒光射漢津
　尓雅析木謂之津箕斗之間漢津也
兩賢紆一顧張公拆中台木拱孔章墓不能從兒嬉
　退之送張道士詩又不選笑語不能伴兒嬉
歳晚龍虵去空餘寒泉泓因兩長蛙鮒鈆刃藏寳室万丗
同此度
　張華傳斗牛之間常有紫氣華邀豫章雷煥問之煥曰
　寳剱之精上徹於天在豫章豊城即𥙷煥爲豊城令煥
　到縣掘獄基入地四丈餘得一石函中有双剱並刻題
　一曰龍泉一曰太阿送一與華留一自佩華誅失剱所
　在煥卒子華持剱行經延平津剱忽於腰間躍出墮水
　使人没水㝷之但見两龍各長数丈華少子韙以中合
　星拆勸華遜位華不從而難作雷煥字孔章見水經贛
　水注篇末用賈誼賦莫耶爲鈍鈆刀爲銛之意離騷經
　云何不改此度也
　　　與胡彦明處道飮融師竹軒
井寒茶鼎甘竹宻午隂好
　文選謝靈運詩宻竹使徑迷
瓜嘗邵平種
　見上
酒爲何侯倒
　晋何充字次道能飲酒雅爲劉惔所貴惔每云見次道
　飮令人欲傾家醸言其能温克也
倦須槃礴臝㱕可倒著帽欲去更少留道人談薬草
　槃礴臝見上晋山簡云日夕倒戴㱕茗艼無所知時時
　能騎馬倒著白接籬法華經有薬草喻
　　　何氏恱亭詠栢
澗底長松風雨寒岡頭老栢顔色恱
　澗底松見上文選歎逝賦信松茂而栢悅嘆芝焚而蕙
　歎
天生草木臭味同
　見上
同盛同衰見冰雪君莫爱淸江百尺船刀鋸來謀歳寒節
千林无葉草根黄蒼髯龍吟送日月
　東坡樂府詠松云双龍對起白甲蒼髯煙雨裏
　　　薄薄酒二章(并引)
蘇宻州爲趙明叔作薄薄酒二章憤丗疾邪其言甚髙以
予觀趙君之言近乎知足不辱有馬少游之餘風故代作
二章以終其意
　東坡熈寕七年冬知宻州除夜作半字韻詩山谷和章
乃元豊𥘉作此篇當在半字韻詩以後作也
薄酒可與忘憂
　晋頋榮傳唯酒可以忘憂
醜婦可與白頭徐行不必駟馬稱身不必狐裘无禍不必
受福
　荀子福莫善於無禍
甘餐不必食肉
　文選七發云甘餐毒藥戦囯策王蠋云晚食以當肉安
　歩以當車
冨貴於我如浮雲
　見論語
卜者譴訶大戮辱
賈誼傳聞譴何則白冠氂纓又云𬒳戮辱者不太迫乎
山谷手冩本作譴何俗本誤耳
一身畏首復畏尾
　左傳畏首畏尾身其餘幾
門多賔客飽僮僕美物必甚惡
　左傳昭二十八年叔向之母曰甚美必有甚惡
厚味生五兵
　囯語周語云髙位實疾僨厚味實腊毒五兵見上
匹夫懐璧死
　左傳匹夫無罪懐璧其罪
百鬼瞰髙明
　見上
醜婦千秋万歳同室万金良薬不如无疾
　漢灌夫傳呉楚反時夫馳入呉軍身中大創十餘適有
　万金良薬故得无死
薄酒一談一笑勝茶万里封侯不如還家
　太白詩錦城雖云楽不如早還家後漢班超傳當封侯
　万里之外
薄酒終勝飲茶醜婦不是无家醇醪奍牛等刀鋸深山大
澤生龍虵
　㐮二十一年叔向之母曰深山大澤實生龍虵彼美余
　惧其生龍虵以禍女
秦時東陵千戸食何如青門五色瓜
　見上
傳呼皷吹擁部曲何如春雨一池蛙
傳呼甚寵見䔥望之傳南史孔珪傳云門庭之內草莱
　不剪中有蛙鳴或問之曰欲爲陳蕃乎答曰我以此當
　兩部皷吹王晏嘗鳴皷吹候之聞蛙鳴曰此殊聒人耳
　珪曰我聽皷吹殆不及此晏甚有慙色
性剛太傅促和薬
䔥望之傳天子方倚欲以爲丞相㑹望之子伋上書訟
望之前事弘恭石顯建白望之前欲排退許史專權擅
朝幸得不坐深懐怨望教子上書非頗屈望之於牢獄
塞其怏怏心則圣朝亡以施恩厚上曰䔥太傅素剛安
肯就吏顕等曰望之所坐語言薄罪必亡所憂上乃可
其奏望之欲自殺其夫人止之以問門下生朱雲雲勸
望之自裁望之乃謂雲曰游趣和薬来无乆留我死竟
　飲鴆自殺
何如羊裘釣煙沙
　後漢嚴光傳光武即位光変姓名隠身帝令以物色求
　之後斉囯上言有男子披羊裘釣澤中
綺席象床琱玉枕
　太白詩龍駒琱鐙白玉鞍象牀綺食黄金盤
重門夜皷不停撾何如一身无四壁滿船明月卧蘆花吾
聞食人之肉可隨以鞭朴之戮乗人之車可加以鈇鉞之
誅
　刘向列女傳老萊子妻云妾聞之可食以酒肉者可隨
　以鞭箠可授以官禄者可隨以斧鉞
不如薄酒醉眠牛背上醜婦自能搔背痒
神仙傳王逺字方平過蔡經家麻姑手瓜似鳥瓜蔡經
　心中私言若背癢時得此瓜以爬背當佳否方平巳知
其意即使人牽經鞭之曰吾鞭不可妄得也牛背上見
　上注
　　　岩下放言五首
　　　　文選陸士衡有連珠五十首山谷効其躰而更
　　　　其名曰放言也文選注云連珠者假託衆物以
　　　　諷諭漢章帝時班固賈逵巳有此作
林居野處而貫万事花落鳥啼而成四時物有才德
　木有不材驥称其德若此類也
水爲官師
書云官師相規工執蓺事以諫言水如官師有相規正
之義也荀子曰孔子觀於東流之水子貢問於孔子所
以見大水必觀焉何也孔子曰夫水柔而无爲也似德
其浩浩乎不屈似有道其赴百仭之谷不俱似勇主量
必平似法盈不求槪似正發源必東似志是以君子見
　大水必觀焉大戴礼及家語皆有此叚
空明湛群木之影
　退之祭李使君文航北湖之空明
搏擊下諸峯之巇
　言鷹隼之属
游魚净而知機君子楽而忘㱕
　釣䑓
水嬉者遊魚林楽者啼鳥
　文選西京賦命舟牧爲水嬉莊子天運篇林楽而无形
志士仁人觀其大薪翁笱婦利其小
　詩魚䴡于罶毛云寡婦之笱也
有美一人獨燕居万物之表
　池亭
石生涯於寒藤藤耈造於崖樹鼇挿翼而成鵬
　列子㱕墟中有五山帝使巨鼇十五戴之且用莊子鵾
　化爲鵬之意
隘六合而未翥
　文選曹子建七啓云若狹六合而隘九州
我來兮自東
　豳風東山云我來自東零雨其濛
攀桂枝兮容與
　九歌云聊逍遥兮容與招隠士云攀援桂枝聊淹留
倚嵌岩兮頋同來謂公等其皆去
冠鼇䑓○漢髙紀公等皆去吾亦從此逝矣
石藴嶼嶓山得其來之澤
　文選文賦石韞玉而山輝魏文帝書魯之璠璵其來疑
　字誤
木无犠象天開不材之祥
　莊子曰百年之木破爲犠樽靑黄而文之其断在溝中
　比犠樽於溝中之断則美悪有間矣其於失性一也礼
　記犠象周樽也左傳犧象不岀門不材之木亦見莊子
屹金炉之突兀其山海之來翔
　謂飛來峰也
然以明哲之火熏以忠信之香俯仰一時非智所及付與
万丗其存者長
　博山䑓
蒼苔古木相依澗壑之濱黄葛女蘿
　詩頗弁蔦與女蘿施于松栢尓雅唐蒙女蘿女蘿兎絲
自致風雲之上
　史記范睢傳不意君能自致靑雲之上
人就隂而息迹
　見上
鳥投暮而來㱕水影林光常相助發溪聲斧響直下称提
　靈椿䑓
　　　題章和甫釣亭(放言)
斬木開亭却倚石壁寒灘百雷
　文選西京賦複陸重閣轉石成雷
古木千尺觀魚楽而相忘
　魚楽見莊子
聽鳥啼而自得去而之京洛之間数年猶常夢嶄岩之石
　家語孔子謂弟子曰違山千里蟪蛄之聲猶在耳
　　　贈元發第(放言)
虧功一簣未成丘山
　論語子曰譬如爲山未成一簣止吾止也譬如平地雖
　覆一簣進吾往也
鑿井九階不次水澤
　孟子曰有爲者譬若掘井掘井九軔而不及泉猶為弃
　井也
行百里者半九十
　戦囯䇿詩云行百里者半於九十此言末路之難
小狐汔済濡其尾
　易未済亨小狐汔済濡其尾注云小狐不能渉大川須
　汔然後乃能済釋音汔許訖反說文云水涸也史記春
　申君傳易曰狐渉水濡其尾此言始之易終之難
故曰時乎時不再來終終始始是謂君子
　史記李斯傳趙髙曰時乎時乎間不及謀贏粮躍馬唯
　恐後時囯語范蠡曰得時无怠時不再來淮隂侯傳時
乎時乎不再來
　　　定交詩效鮑明逺躰呈晁无咎
　　　　以建除滿平定執破危成収開閉十二字冠爲
　　　　句首○建除躰八音歌二十八宿歌皆北京教
　　　　授時作巳見第一卷注李淑詩苑類格云鮑照
　　　　爲此躰十二韻
建酉金爲政
　謂八月左傳云今日之事我爲政
揺落草木衰
　宋玉九辯䔥瑟兮草木摇落而変衰
除瓜隴畒浄邵平无米炊
　見上
滿家色藜藿
　春秋外傳云始見夫子有菜色今有芻豢之色
詩書不賙飢平生眺公子政用此時來
　後漢劉玄傳正用此時持事來乎
定交无一物秋月以為期
　詩氓將子无怒秋以爲期
執持荆山璧
　即和氏之玉
要我雕琢之破斧不能柯
　豳風有破斧伐柯二詩
况乃玉无疵危冠論百揆
　舜典纳于百揆百揆時叙
備楽奏四時成功彼有命用舎君自知収身(見上)渺江湖
歳晚白鳥嬉
　列子海上有人從鷗鳥游詳見上
開徑蒲葦中
　江淹擬渊明詩開徑望三益
倚鉏望君㱕閉塞乃非道不才當尓爲
　月令閉塞而成冬詩意謂深閉固拒而不岀非道也頋
　我不才自當如此耳文選王仲宣詩惜哉空尓爲
建皷求亡子
　莊子天道萹又何偈偈乎揭仁義若擊皷而求亡子焉
　天運萹又奚傑然若負建皷而求亡子者耶
元非入耳歌
　李陵荅蘇武書云左右之人見陵如此以爲不入耳之
　歡退之秋懐詩夜半偏入耳
除去緑綺塵
　緑綺琴見第二卷放言注
水深山峩峩
　伯牙鍾期事見上
滿堂恱秦聲
　史記李斯上書曰擊甕叩缻弹筝搏髀而歌呼嗚嗚者
　真秦聲也洪楊惲傳报孫會宗書曰家本秦也能爲秦
　聲仰天拊缶而呼嗚嗚
君獨用此何平分感秋莭
　宋玉九辯云皇天平分四時兮竊獨悲此凜秋
空闊湛金波
　洪礼楽志歌詞云月穆穆以金波
定夜百䖝息髙論聽懸河
　晋郭象傳王衍云聽象語如懸河㵼水注而不竭
執揽北斗柄斟酌四時和
　洪天文志北斗建四時
破屋仰見星
　神仙董奉傳大旱縣令見董君求雨君曰雨易耳貧家
　屋皆見天如何令曰但祈雨當爲架屋乃運竹木起屋
　屋成是夜大雨
得子喜且多危柱无安弦
　栁子厚文云心怦怦若危柱之弦
野水自盈科
　盈科而後進見孟子
成道在礼楽成山在丘阿収此桑榆景
　見上
相從寄琢磨
　詩云如切如磋如琢如磨
開懐溟海闊百怪岀蛟鼉
　杜詩蛟鼉好爲祟
閉藏頋自爱
　月令云以助天地之閉藏
驚人取讉訶
　驚人見史記譴訶及㣲細見洪薛宣傳
　　　碾建溪苐一奉邀徐天隠奉議并效建除体
　　　　与晁无咎贈荅詩雖同是建除体而非同時作
　　　　當是　徽宗𥘉即位時作也見下注天隠不知
　　　　何人苐三卷有以十扇送徐天隱詩乃在太和
　　　　詩中
建溪有靈草能蛻詩人骨
　北苑貢茶録以建溪所産爲靈芽陳无巳云斈詩如斈
　仙時至骨自換
除草開三徑爲君碾玄月滿甌泛春風詩味生牙舌平斗
量珠玉
　刘夢得詩斗量明珠鳥傳意今以比詩句也
以救風雅渴定知胷中有璀璨非外物執虎探虎穴
　呉志吕蒙傳不探虎穴安得虎子
斬蛟入蛟室
　呉氏春秋荆有佽飛者得宝劒還渉江蛟夾繞其舡佽
　飛拔剱赴江斬蛟殺之文選海賦其垠則有天琛水怪
　鮫人之室以鮫爲蛟借使其字耳
破鏡挂西南
　見上
夜䦨清興發危言諸公上殊勝弄翰墨成仁冐鼎鑊
　謂殺身以成仁
聞巳㱕諌列
　此語當謂邹志完按实録元苻三年正月　徽宗即位
　二月巳未上謂輔臣曰邹浩敢言旦夕當与召還癸亥
　除名勒停人鄒浩爲宣德郎三月辛未宣德郎添差袁
　州酒稅鄒浩爲右正言
收汝救月弓蛙腹當拆裂
　周礼庭氏掌射囯中之夭鳥若不見其鳥獸則以救日
　之弓救月之矢夜射之開元遺事長安城中毎當月蝕
　即士女取鑑向日擊之盖云救月退之月食詩臣有一
　寸刃可刳凶蟇腸
開雲照四海黄道行堯日
　晋天文志黄道日之所行
閉門斵車輸岀門同軌轍
　傳燈録潭州鹿苑和尚僧問如何是閉門造車師曰南
　嶽石橋又問如何是出門合轍師曰拄杖頭鞋言時政
　更新不謀於衆而皆合於人心也
　　　再作荅天隠
建德眞楽囯
　建德之囯見第三卷注
万里渺中州除蕩俗氛尽心如九天秋滿船載明月
　見上
乃可与同游平生期斯人共挾風雅輈
　左傳隱十一年潁考叔挾輈以走注輈車轅也
定知詩客來夜虹貫斗牛
　白虹貫日見鄒陽傳
執斧修月輪
　酉陽雜爼大和中有二人遊嵩山迷路見一人布衣枕
　一袱物方眠二人問其所自其人笑曰君知有月七宝
合成乎月势如丸其影日爍其亞処也常有八万二千
戸修之予即一数開幞有斤鑿数事言訖不見
錬石𥙷天陬
　列子曰天地亦物也物有不足故女媧錬五色石以𥙷
　其闕
破的千古下乃可泣曹刘
　子建公幹也老杜寄李白云筆落驚風雨詩成泣鬼神
危柱鳴哀筝知音𥘉見求
　危柱見上注自喻其詩也時以吏部郎召故云𥘉見求
成功在漏刻堯舜去共吺
　共工驩兠也古文尚書驩兠作　吺言去章子厚蔡卞
　也
収此文章戯往作活囯謀
　文選孫楚与孫浩書爱民活囯
開納傾万方皇極運九疇
　見洪範
閉姦有要道新旧隨才収
　王立之詩話云山谷元祐𥘉詩云人材包新旧王度済
　寛猛至建中𥘉復有句云閉姦有要道新旧隨宜収又
　云不須要出我門下实用人材即至公
　　　重贈徐天隠
建極臨万邦
　洪範皇建其有極當謂改元建中靖囯有合前萹新日
　隨才収之意故尤欣然因再賡韻
稽古陛下垩
　退之詩曷不薦䝨殿下垩
除書日日下有耳家相慶
　書攸徂之民室家相慶
滿意見升平
　晋五行志哀帝隆和𥘉童謡曰升平不滿斗隆和那得
　乆此摘其字
父老扶杖听
　洪賈山傳云山東吏布詔令民雖老羸癃疾扶杖而往
　听之
平生所傳聞似　仁祖德性定鼎百丗長
　左傳王孫滿對楚子曰成王定鼎于郟鄏卜丗三十卜
　年七百
櫜弓四夷静
　詩載櫜弓矢
执事當在朝官冷殊未称
　杜詩廣文先生官獨冷
破帽風欹欹簡易不騎乗
　史記商鞅傳趙良曰五羖大夫勞不坐乗暑不張盖
危顛相扶持
　見論語
泉石供嘲詠成楽澗阿中
　衛囯風考槃在澗考槃在阿毛云考成槃楽也
傲丗似未敬収潦下秋船
　楚詞潦収而水淸
期公拜嘉命開元正觀事
　杜詩憶昔開元全盛日又云眇然正觀𥘉
身得見全盛閉門長蓬蒿或許老夫病
　三輔决録張仲蔚隠身不仕所居蓬蒿没人文選詩頋
　念張仲蔚蓬蒿滿中園此詩具言　朝廷進賢黜姦人
　心欣快庶幾復見盛治如咸平景德間不啻唐之正觀
　開元也
　　　八音歌贈眺堯民
　　　　詩苑類格云陳沈烱爲此体秦少游集中與黄
　　　　魯直簡云李端叔過此斗野詩八音二十八舎
　　　　歌皆和了今録其副寄上可見此詩與斗野亭
　　　　同時作斗野詩庚申年和見此卷
金生塞沙中見别㑹有時
　渊明詠蘭云清風脫然至見别䔥艾中
石上千年栢
　退之詩栢生两石間万歳終不大
材髙用苦遲
杜詩古来材大難爲用
絲乱猶可理
　杜詩得君乱絲爲君理
心乱不可治竹斎聞履聲
　漢鄚崇傳我識鄚尚書履聲
廼是故人來匏苦只多葉水深難爲渉
　邶囯風匏有苦葉済有深渉深則厉淺則掲
土床不安席象牀卧燁燁
　戦囯策孟甞君至楚楚献象牀
革與井同功
　井革二卦相連井言不改革言革而當雖若異而實同
　功
守道非関怯
　非関見上左傳守道不如守官
木直常先伐
　莊子山木萹直木先伐甘井先竭子其飾知以驚愚修
　身以明汚昭昭乎如掲日月而行故不免也
樗檪万丗業
　莊子逍遥篇恵子謂莊子曰吾有大樹人謂之樗其大
　本擁腫而不中繩墨其小枝卷曲而不中規矩立之塗
　匠石不頋云云人間丗篇匠石之斉至乎曲轅見檪社
　樹其大蔽牛匠石不頋遂行曰是不材之木也无所可
　用云云
　　　八音歌贈眺堯民
金荷酌美酒
　李適之有酒器九品有慢卷荷金焦葉岀逢原記山谷
　在戎州作長短句云共倒金荷其序云以金荷葉酌客
夫子莫留殘
　庾信詩飲酒那得留殘
石有𥙷天材
　見上
虎豹守九関
　見上
絲窠將栁花
　退之聮句云絲窠掃還成
入户撲衣冠竹風揺永日思與子盤桓
　㱕去來詞抚孤松而盤桓
匏瓜豈无匹
　洛神賦歎匏瓜之无匹詠牽牛之獨処注云史記曰四
　星在危南匏瓜牽牛爲犧牲其北織女阮瑀止欲賦曰
　傷匏瓜之无偶悲織女之獨勤俱有此言然无匹之義
　未詳其始
自古同心難
　繫辝同心之言其臭如蘭
革急而韋緩
韓非子云西門豹之性急故佩韋以緩巳革乃皮之未
　熟者也
只在揉化間
　揉而九反又音柔見考工記
木桃終報汝薬石理予顔
　衛囯風投我以木桃報之以瓊瑶○亡土字一聮
　　　古意贈鄭彦能
金欲百錬剛不欲繞指柔
劉越石詩何意百錬剛化爲繞指柔
石羊卧荒草一丗如蜉蝣
　石羊塚間物也王建詩澗厎盤陁石漸稀尽向墳前作
　羊虎蜉蝣朝生夕死詩云蜉蝣之羽注渠略也
絲成蠶自縛智成龜自囚竹箭天與美
　尓雅東南之美者有㑹稽之竹箭焉
豈頋作蒿矢
　莊子在宥萹不爲桀跖蒿矢
匏枯中笙竽不用繫墻隅
　匏瓜繫而不食見論語
土偶與木偶未用相賢愚
　孟嘗君傳孟嘗君將入秦蘇代謂曰今旦代從外來見
　木偶人與土偶人相與語木偶人曰天雨子將敗矣土
　偶人曰我生於土敗則㱕土今天雨流子而行未知所
　止息也今秦虎狼之囯而君欲往有如不得還君得无
爲土偶人所笑乎乃止未用相賢愚退之語也第一卷
　巳有詩云未須相賢愚
革轍要合道覆車還不好木訥赤子心百巧令人老
　論語剛毅木訥近仁孟子曰大人者不失其赤子之心
者也注謂人能不失其赤子時心則爲貞正大人
　　　贈无咎
金馬避丗客談諧玩漢朝
　史記滑稽傳禇先生曰有東方生名朔酒酣據地歌曰
　陸沉於俗避丗金馬門漢書朔賛云應諧似優又云依
隠玩丗
石門抱関人長往閉寂寥
　論語憲問篇子路宿於石門晨門曰奚自子路曰自孔
　氏曰是知其不可而爲之者與注云晨門閽人後漢逸
　民傳長往之軌未殊杜詩知君此計成長往
絲蟲日夜織勞苦則以食
符子曰公子重耳游於大澤之中見蜘蛛布網曵繩執
　豸而食之頋咎犯曰此蟲也德薄矣而猶役其智
竹生罹斧斤髙林乃其賊匏樽酌吾子雖陋意不淺土德
貴重遟水德貴深逺革能談鯤鵬晚乃得莊周
　列子湯問萹言殷湯問於夏革大槩皆語怪也莊子首
　篇云湯之問棘也是巳窮髮之北有冥海者天池也有
　魚焉其廣数千里其名爲鯤有鳥焉其名爲鵬背若太
　山翼若垂天之雲詩意謂先有夏革之言而後莊周有
　鯤鵬之論棘即革也
木鴈兩不居相期无待游
　莊子曰山中之木以不材得終其天年主人之鴈以不
　材死詳見上莊子逍遥篇列子御風而行冷然善也此
　雖免乎行猶有所待者也若夫乗天地之正而御六氣
　之和彼且悪乎待哉
　　　二十八宿歌贈别无咎
　　　　類格不言二十八宿誰爲此体得非始於山谷
　　　　耶
虎剥文章犀觧角
　文子曰虎豹之文來射猨狖之捷來格犀亦有文戦囯
　䇿張儀說楚云献駭雞之犀
食未下亢竒禍作
　娄敬傳與人闘不搤其亢拊其背注亢喉嚨也音岡
薬材根氐罹斸掘
　蟠木根柢見鄒陽傳
蜜䖝奪房抱飢渇有心无心材慧死人言不如龜曵尾
　莊子秋水篇楚有神龜死巳三千歳矣王巾笥而藏之
　此龜者寕其死爲留骨而貴乎寕其生而曵尾於塗中
　乎
衛平哆口无南箕斗柄指日江使噫
　史記龜策傳江使神龜於河至於泉陽漁者豫且得之
　龜見夢於宋元王曰我爲江使而豫且得我元王召博
　士衛平而問之平曰南風新至江使先來斗柄指日使
　者當囚退之詩我生之辰月宿南斗牛奮其角箕張其
　口言衛平張口如箕也小雅巷伯哆兮哆兮成是南箕
　注哆大貌昌者反
狐腋牛衣同一燠
　趙丗家簡子曰千羊之皮不如一狐之腋漢王章傳疾
　病无𬒳卧牛衣中
髙丘无女甘獨宿
　離騷經忽反頋以流涕兮哀髙丘之无女
虚名挽人受實禍累棊旣危安處我
荀息累十二棊子加九卵于上晋平公曰危哉見魏都
　賦注
室中凝塵散髮坐
　唐楊綰凝塵滿席文選張茂先詩云散髮重隂下注引
　鍾㑹遺榮賦云散髮抽簮
四壁矗矗見天下奎蹄曲隈取脂澤
　莊子徐无鬼篇有濡需者豕虱也奎蹄曲隈乳間股脚
　自以爲安室利処
娄豬艾豭彼何擇
　左傳旣定尓娄豬盍㱕吾艾豭
傾腸倒胃得相知貫日食昴終不疑
　漢鄒陽書昔荆軻慕燕丹之義白虹貫日太子畏之衛
　先生爲秦畫長平之策太白食昴昭王疑之
古來畢命黄金䑓
　曹子建表云量能而受爵者畢命之臣也文選放歌行
　將起黄金䑓注云上谷郡圖經曰黄金䑓易水東南十
　八里燕昭王置千金於䑓上以延天下之士
佩君一言䓁觜觹
　尓雅二曰靈龜注即今觜􁍏龜也
月没參横惜相違
　栁子厚龍城録開皇中趙師雄迁羅浮天寒日暮憇於
　松間酒肆見一女人淡粧素服岀迓師雄与共飲醉寢
　但斍風寒相襲起視乃在大梅花樹下月落參横但惆
　悵而巳
秋風金井梧桐落
　太白詩梧桐落金井一葉飛銀床
故人過半在鬼録
　文選魏文帝書徐陳應利一時俱逝觀其姓名巳爲鬼
　録
栁枝贈君當馬筞
　見上
歳晏星囬觀盛德
　月令星囬於天歳且更始
張弓射雉武且力
　晋陸雲傳荀􁁒字鳴鶴与雲㑹張華坐雲抗手曰雲間
　陸士龍荀曰日下荀鳴鶴雲又曰旣開青雲覩白雉何
　不張尓弓挾尓矢隠曰本謂是雲龍騤騤乃是山鹿野
　麋獸微弩強是以發遟華大笑
白鷗之翼没江波
　杜詩白鷗波浩蕩
抽弦去軫君謂何
　韓詩外傳孔子南遊有処子佩瑱而浣者孔子抽琴去
　其軫以授子貢曰善爲之詞云云
　　　壽垩觀道士黄至明開小隠軒太守徐公爲題曰
　　　快軒庭坚集句詠之
　　　　洪斍範冷斎夜話云山谷在星渚賦道士快軒
　　　　詩點筆立就其略曰吟詩作賦北窗裏万言不
　　　　及一杯水頋得青天化作一張𥿄想見其髙韻
　　　　氣摩雲霄也斍範安知此爲何人語而遽評品
　　　　耶星渚即落星湾巳見上注山谷以集句爲百
　　　　家衣而此萹専取太白一家略間以它人数言
　　　　以成章也太白古風云金華牧羊児乃是紫煙
　　　　客㐮陽歌云鸕鷀杓鸚鵡盃百年三万六千日
　　　　一日須傾三百盃清風明月不用一錢買玉山
　　　　自倒非人推蜀道難云砯崖轉石万壑雷寒夜
　　　　獨酌云吟詩作賦北䆫裏万言不直一杯水山
　　　　中對酌云兩人對酌山花開一杯一杯復一杯
　　　　廬山謡云廬山秀出南斗傍銀河倒挂三石梁
　　　　送竇明府云登髙送逺形神開楽府云有長鯨
　　　　白歯若雪山選詩云挂水日千里因之平生懐
　　　　古楽府羅敷行使君東南来五馬立踟蹰吕洞
　　　　賓詩云一粒粟中藏丗界二升鉎内煑乾坤
金華牧羊児一粒粟中藏丗界使君從南来清風明月不
用一錢買鸕鷀杓鸚鵡杯一杯一杯復一杯玉山自倒非
人推廬山秀岀南斗傍登髙送逺形神開銀河倒挂三石
梁砯崖轉石万壑雷吟詩作賦北䆫裏安得青天化作一
張𥿄有長鯨白歯若雪山我願因之寄千里
　　　銅官縣望五松山
　　　　元注云集句西清詩話云集句自囯𥘉有之至
　　　　石曼卿始大著下第詩云一生不得文章力欲
　　　　上青雲未有因　垩主不勞千里召常娥何惜
　　　　一枝春鳯凰詔下雖霑命豺虎叢中也立身啼
　　　　得血流无用処着朱騎馬是何人至元豊間王
　　　　荆公益工於此人言起自公非也
北風无時休
　退之詩十月隂氣盛北風无時休老杜詩烈風无時休
崩浪聒天響
　渊明詩崩浪聒天響長風无息時
蛟鼉好爲祟
　老杜詩舟楫无根蔕蛟鼉好爲祟
此物俱神王
　老杜詩天寒大羽獵此物俱神王
我來五松下
　太白遊五松詩我来五松下
白髮三千丈
　太白云白髮三千丈縁愁似箇長
松門閉青苔
　太白詩
惜哉不得往
　退之詩惜哉不得往豈謂吾无能
今日天氣佳
　渊明詩今日天氣佳淸吹与鳴弹
清絶心有向
　老杜云殊姿各独立淸絶心有向
子雲性嗜酒
　渊明云子雲性嗜酒家貧无由得
况乃氣淸爽
　老杜八哀詩
此人已成灰
　太白詩吟詠思管楽此人巳成灰
懷賢盈夢想
　太白詩日夕聽猿愁懐賢盈夢想
衣食當須幾
　渊明詩衣食當須幾力耕不吾欺
吾得終踈放
　老杜詩中原未解兵吾得終踈放
弱女雖非男
　渊明詩弱女雖非男慰情良勝無盖山谷時未有男也
　按遺文有乞奏𥙷姪檏狀云今遇明堂大礼臣子相纔
　六歳明堂乃元祐四年逆数至元豊七年歳申子相始
　生前一年十二月自太和移德平集句蓋經塗所作
出處同丗網
　老杜八哀詩
搔背牧雞豚
　太白詩閑時田野中搔背牧雞豚
相見得無恙
　退之詩憐我竄逐㱕相見得無恙
　　　荆州即事薬名詩八首
　　　　類格云王融爲此躰文選沈休文詩即事旣多
　　　　美注即此山中之事
四海無逺志一溪甘遂心牽牛避洗耳卧著桂枝隂
薬名逺志甘遂牽牛子葈耳桂枝丗說桓温問謝安逺
　志又名小草何以一物而有二名郝隆曰処則爲逺志
　岀則為小草蜀志姜維傳但有逺志不在當歸
前湖後湖水𥘉夏半夏凉夜䦨郷夢破一鴈度衡陽
　前胡半夏蘭香杜衡
千里及歸鴻半天河影東家人森戸外笑擁白頭翁
　半天河人參白頭翁
天竺黄卷在人中白髮侵客至獨掃榻自然同此心
　天竹黄人中白自然銅天竺黄卷謂佛書
垂空靑幕六一一排風開石友常思我預知子能来
空靑預知子屈原逺遊云經營四荒兮周流六漠𥙷注
　云漢楽歌作六幕謂六合也漢楽歌見上注
幽澗泉石緑閉門聞啄木運柴胡奴㱕車前挂生鹿
　石緑啄木柴胡車前
雨如覆盆来平地没牛膝回望無夷陵天南星斗濕
　覆盆子牛膝蕪荑天南星峽州治夷陵与江陵接境自
　界首至夷陵七十里言回首不見夷陵也
使君子百姓請雨不旋復守田意飽滿髙壁挂龍骨
　使君子旋復花半夏一名守田龍骨前集詩云壁挂蒼
　龍骨意謂得雨應祈不復車水漑田也東南呼水車爲
　龍骨車
山谷外集詩注卷十
山谷外集詩註卷第十一
　　　徐孺子祠堂
喬木幽人三畒宅
　寰宇記洪州南昌縣徐孺子宅在州東北三里孺子羙
　梅福之德於福宅東立宅
　芻一束向誰論
　後漢徐穉傳郭林宗有母憂穉徃弔之置生芻一束於
　廬前而去
藤蘿得意干雲日
　後漢丁鴻傳干雲蔽日之木起於葱青
蕭皷何心進酒樽白屋可能無孺子
　文選樂府云周公下白屋吐哺不及餐
黄堂不是欠陳蕃
　本傳陳蕃爲大守不接賔客唯穉來特設一榻後漢郭
　丹傳以丹事編署黄堂以爲後法注黄堂大守㕔事
古人冷淡今人笑湖水年年到舊痕
　杜詩江流復舊痕
　　　送徐隱父宰餘干
　　　　餘干隷饒州
地方百里諸侯國飜手氷霜覆手炎
　漢陸賈謂尉佗曰越殺王降漢如反覆手耳老杜詩飜
　手作雲覆手雨
贅壻得牛庭少訟
　舊唐書張允濟傳大業中爲武陽令元武縣鄰接人有
　以牸牛依其婦家者八九年牛孳生十餘頭及將異居
　婦家不與累政不能决其人詣武陽質於允濟允濟令
　左右縳牛主以衫蒙其頭將至村中云捕盗牛賊召村
　中牛悉集問所從來妻家不知其故指其所訴牛曰此
　女婿家牛也非我所知允濟發蒙曰此即女婿以牛歸
　之妻家叩頭伏罪
長官齋馬吏爭廉
　舊唐書馮元淑傳則天時歴浚儀始平二縣令未嘗以
　妻子之官所乗馬午後不蒭云令其作齋身及奴僕日
　一食而已
邑中丞掾隂桃李案上文書略米鹽
　米塩見上
治狀要湏聞豈弟此行端爲霽威嚴
　漢魏相傳爲霽威嚴
天上麒麟來下瑞
　南史徐陵傳陵年數歲釋寳誌摩其頂曰天上石麒麟
　也韓詩黄至行生祥下瑞無時期
江南橘柚間生賢玉臺書在猶騷雅
　玉臺新詠徐陵所編也
孺子亭荒只草煙
　見上
半丗功名𥘉墨綬
　後漢志千石六百石墨綬
同兄文字敵靑錢
　同兄疑舛誤唐張薦傳祖鷟字文成貟半千稱鷟文詞
　猶靑銅錢萬選萬中時号靑錢學士
割雞不合庖丁手
　割雞焉用牛刀也
家傳風流更著鞭
　著鞭見上家傳言其家丗也詩中皆用徐姓事
　　　答德甫弟
鳥啼花發獨愁思
　楊太真傳明皇云鳥啼花落水緑山青
憐子三章怨慕詩
　孟子曰怨慕也
鴻鴈雙飛彈射下脊令同病急難時
　詩常棣鹡鴒在原兄弟急難
功名所在猶爭死意氣相湏尚不移
　文選輕死重氣結黨連群意氣相湏當是相傾大白扶
　風豪上歌意氣相傾山可移
何况極天無以報
　詩欲報之德昊天罔極
林囬投璧負嬰兒
　見上元注云時以父事兄弟俱在縲紲
　　　何造誠作浩然堂陳義甚髙然頗喜度丗飛曻之
　　　說築屋飯方士願乗六氣遊天地間故作浩然詞
　　　二章贈之
公欲輕身上紫霞
　黄庭經上清紫霞虚皇尊
瓊糜玉饌厭豪奢
　瓊糜見上呉都賦珠服玉饌
百年丗路同朝菌
　莊子朝菌不知晦朔
九鑰天関守夜义
　夜义守門見上
霜檜左紉空白鹿
　寰宇記譙縣太淸宫有檜樹鹿跡存焉范文正公太淸
　宫九詠序左紉檜其一也石蔓卿詩引太清記云老子
　手植此檜根株枝幹皆左紉
金鑪同契漫丹砂
　魏伯陽撰參同契其書論丹砂秘訣
要令心地閑如水萬物浮沉共我家
　心地見上
萬物浮沉共我家淸明心水徧河沙
　傳灯録張拙頌云光明寂照徧河沙凡聖含靈共我家
無鈎狂象聽人語
　佛遺教經汝等當好制心心之可畏甚於毒虵悪獸怨
　賊太火越逸未足喻也譬如狂象無鈎猨猴得樹騰躍
　踔躑難可禁制當急挫之無令放逸縱此心者䘮人善
　事
露地白牛㸔月斜
　見第二卷注
小雨呼兒蓻桃李踈簾幃客轉琵琶塵(塵)三昧開門户不
用丹田飬素霞
　華嚴經有刹刹塵塵第十㑹祖庭事苑三昧者三之曰
　正昧之曰定亦云正受謂正定不亂能受諸法黄庭經
　廻紫抱黄入丹田詩意勸以釋氏三昧勿學道家修飬
　之法
　　　題前定録贈李伯牗
五賊追奔十二宮
　維摩經云樂離五欲樂觀五隂如怨賊五隂即　心經
　五藴皆空也色受想行識是爲五隂東坡詩君知五藴
　都是賊十二宮即十二辰也
白頭寒士黒頭公
　晉王珣與謝玄俱爲桓温所重温曰王掾當作黒頭公
明朝一飯先書籍
　前定録韓晉公滉在中書嘗召一吏不時至將撻之吏
　曰某不幸兼属隂司主三品以上食料公曰若然吾明
　日當何食吏請䟽於帋明旦旣對適太官進餻麋上以
　半賜公食之羙又賜焉退而腹脹進橘皮湯夜㗖漿水
　粥及旦視其書皆如其說因問以人間所食皆有籍耶
　對曰然三品以上日支五品旬支六品至九品季支庶
　人歲支
安用研桑作老翁
　班固賔戯研桑心計許見第四卷注
萬般盡𬒳鬼神戯看取人間傀儡棚
樂府雜録傀儡起漢平城之圍陳平訪知閼氏妬忌造
木偶運機関舞墠間閼氏望見謂是生人慮下城冐頓
　必納之遂退軍後飜爲戯舊唐書樂志云又有窟儡子
等戯
煩惱自無安脚處從他鼓笛弄浮生
傳灯録梁寳誌丁讃云衆生身同大虚煩惱何處安脚
　　　駐輿遣人㝷訪後山陳德方家
江雨濛濛作小寒雪飄五老髮毛斑
　五老峯見上
城中咫尺雲横棧獨立前山望後山
　　　池口風雨留三日
孤城三日風吹雨小市人家只菜𬞞水逺山長雙屬玉
　上林賦鴻鷫鵠鴇鴐鵝屬玉注云屬玉似鴨而大長頸
　赤目
身閑心苦一舂鋤
　爾雅鷺舂鋤
翁從旁舍來収網
　漢髙紀髙祖適從旁舎來
我適臨淵不羡魚
　薫仲舒策臨渊羡魚不如退而結網
俛仰之間巳陳迹
　王逸少蘭亭禊飲序向之所斦俛仰之間以爲陳迹
莫䆫歸了讀殘書
　首句盖用杜詩小市常爭米孤城早閉門
　　　楊州戯題
　　　　巳見前集
　　　思親汝州作
　　　　此詩與第一卷還家呈伯氏同意巳注其歲月
歲晚寒侵遊子衣
　遊子身上衣見上
抅留幕府报官移
　呈伯氏詩云強移手板汝陽城更責愆期𬒳訶詬此事
　獨見於此兩詩
五更歸夣三百里一日思親十二時
　復齋謾録云唐朱晝詩曰一别一千日一日十二憶苦
　心無閑時今日見玉色乃知山谷五更歸夣三百里一日
　思親十二時之句取此
車上吐茵元不逐
　漢丙吉傳吉為丞相馭吏嗜酒數歩蕩嘗從吉出醉吐
　丞相車上西曺主吏白欲斥之吉曰以醉飽(失/之)去士使
　此人將復何所容西曺第忍之此不過汙丞相車茵耳
　遂不去也時冨韓公以前宰相判汝州詩意謂丞相𥘉
　不以此爲罪而或讒之三人成虎耳
市中有虎竟成疑
　見第一卷注
秋毫得失関何事揔爲平安書到遟
　　　次韵戯荅彦和
　　　　元注云彦和年四十弃官杜門不出
本不因循老鏡春江湖歸去作閑人天於万物定貧我
莊子大宗師篇子桑曰吾思夫使我至此極者而弗得
　也父母豈欲吾貧哉天無私覆地無私載天地豈貧我
　哉
智効一官全爲親
莊子逍遥篇云知効一官行比一郷後漢毛義家貧以
　孝行稱張奉慕其名徃候之坐定而府檄適至以義守
　令義奉檄喜動顔色奉心賎之辭去及義母死去官行
　服數辟公府公車徴不至奉乃歎曰賢者固不可測徃
　日之喜乃爲親屈也
布袋形骸増碨磊
傳灯録明州奉化縣布袋和尚形裁腲脮蹙額皤腹腲
烏罪反脮奴罪反
錦嚢詩句愧淸新
　李賀小傳毎旦日出常從小奚奴騎距虚背古錦囊遇
　有所得投囊中暮歸足成詩
杜門絶俗无行跡相憶猶當遣化身
　維摩詰經云維摩詰不起于座居衆㑹前化作菩薩时
　化菩薩昇于上方到衆香界礼彼佛足願得丗尊所食
　之余施作佛事彼諸大士見化菩薩歎未曾有即以問
　佛佛告之曰下方有丗界名娑婆佛号釋迦牟尼有菩
　薩名維摩詰爲諸菩薩説法故遣化來釋氏有法身化
　身报身
　　　衝雪宿新寨忽忽不楽
縣北縣南何日了又來新寨觧征鞍山衘斗柄三星沒雪
共月明千里寒小吏有時須束帶
　用渊明應束帶見督郵事巳見上注
故人頗問不休官
　唐僧靈徹詩相逢盡道休官去林下何曾見一人見集
　古録
江南長盡稍雲竹歸及春風斬釣竽
　刪去詩中有新寨餞南歸客詩乃葉縣尉时作
　　郭明甫作西齋于潁尾請于賦詩
食貧自以官爲業
　詩三歲食貧
聞説西齋意凛然万卷藏書冝子弟十年種木長風煙
　史記貨殖傳十歲樹之以木
未嘗終日不思潁
　歐陽公有思頴寄常処士詩
想見先生多好賢安得雍容一樽酒
　杜詩何时一樽酒重与細論文
女郎臺下水如天
　寰宇記頴州治汝隂縣女郎䑓在縣西北一里古老云
　昔胡之女嫁魯昭侯爲夫人築䑓以賔之故俗謂之女
　郎䑓
東京望重兩并州
　郭丹郭伋皆為并州牧後漢書有傳
遂有汾陽整綴旒
　唐郭子儀封汾陽郡王賛曰唐祚若贅斿而能輔太子
　再造王室
翁伯入関傾意氣
　唐郭觧傳解姊曰以翁伯时人殺吾子賊不得師古曰
　翁伯解字也傳又云觧入関関中賢豪聞声爭交驩
林宗異丗想風流
　郭泰字林宗事見後漢書
君家旧事皆靑史今日髙才未白頭莫倚西齋好風月長
隨三逕古人遊
　勸之仕也三逕見上汝頴鄰州此亦葉縣尉时作
　　　睡起
彷拂江南一夢中虚堂尽日轉温風
　月令孟夏之月温風始至
春風稍斍裌衣重
　潘岳秋㒷賦藉莞蒻御祫衣注祫衣无絮也杜詩地一
　𥘉衣裌
昼永不知樽酒空
　孔融云樽中酒不空
　　　戯詠江南十風
十月江南未得霜髙林殘水下寒塘飯香獵户分熊白酒
熟漁家擘蟹黄橘摘金苞隨驛使
　文選笙賦披黄苞以授柑荆州記陸凱与范曄詩折花
　逢驛使
禾㫪玉粒送官倉
洪範惟辟玉食杜牧之阿房宫賦釘頭磷磷多於在庾
　之粟粒
踏歌夜結田神社
踏歌近代曲也張說劉禹錫皆有踏歌行續仙傳藍采
和常醉踏歌云踏踏歌藍采和退之詩麥苗含穟桑生
椹且向田頭樂社神
遊女多隨陌上郎
　劉夢得詩盪舟遊女滿中央採菱不顧馬上郎
　　　和荅孫不愚見贈
詩比淮南似小山
　文選有劉安招隱士一首注云淮南小山之所作也稱
　大山小山猶詩有大雅小雅
酒名麴米岀雲安
　杜詩聞道雲安麹米春纔傾一盞便醺人
且憑詩酒勤春事莫愛児郎作好官
　劉知幾史通云師人有兒郎之稱
簿領侵㝷
　漢郊祀志侵㝷於㤗山矣
台相筆
　台相當謂冨韓公
風埃蓬勃使星鞍
　文選呉都賦歊霧漨浡漨音蓬浡音勃潘安仁笙賦鬱
　蓬勃以氣岀此謂困於將迎使星見後漢李郃傳
小臣才力堪爲掾敢學前人便掛冠
　此數語必有爲
　　　次韻裴仲謀同年
交蓋春風汝水邊客牀相對卧僧氊舞陽去葉纔百里
　裴官于潁昌之舞陽山谷尉汝州葉縣
賤子與公皆少年
　山谷時年二十四
白髮齊生如有種青山好去坐無錢
　唐符戴乞買山錢於于頔見雲溪友議
煙沙篁竹江南岸輸與鸕鶿取自眠
　　　次韻寄滑州舅氏
舫齋聞有小溪山便是壷公謫處天
　後漢費長房傳長房爲市掾市有老翁賣藥縣一壷市
　罷跳入壷中市人莫見唯長房見之因徃再拜翁與俱
　入壷中唯見玉堂嚴麗旨酒甘肴盈衍其中翁後曰我
　神仙之人以過見責事畢當去子能相隨乎
想聽瑣䆫深夜雨
　景福殿賦靑瑣銀鋪注云靑瑣䆫也以青畫爲瑣文
似看葉水上江船瞻想白馬津亭路
　退之讀東方朔雜事詩瞻相北斗柄兩手自相挼滑州
　治白馬縣有黎陽津亦曰白馬津酈食其云守白馬之
　津是也
寂寞雙鳬古縣前
　明帝時王喬爲葉令毎月望乘雙入朝今有墓在汝州
葉縣汝滑皆頴京西北路
舅氏知甥最踈懶
　杜詩舊諳踈懶叔湏汝故相携
折腰塵土解哀憐
　時方作尉故用淵明五斗米折腰事
　　　病起次韻和稚川進叔倡(酬/之)什
池塘夜雨聽明蛙老境侵尋(見上)毎憶家白髮生來驚客
鬢黄粱炊熟又春華
　黄粱見第一卷下注
百年不負膠投􁇀
　後漢陳重雷義同郡爲友郷里爲之語曰膠􁇀自謂堅
　不如雷與陳
萬事相依葛與瓜(見上)勝日(見䘙玠傳)主人如有酒猶堪
扶病見鸎花
　盧仝詩鸎花爛熳君不來
　　　稚川約晚過進叔次前韻贈稚川并呈進叔
人騎一馬鈍如蛙行向城東小隱家
　文選王康琚詩小隠隱陵藪大隱隱朝市
道上風埃迷皂白
　皂白見第一卷下
堂前氷竹湛清華
　文選謝叔源詩水木湛清華
我歸河曲定寒食公到江南應削瓜
　禮記爲天子削瓜者副之
樽酒光隂俱可惜端湏連夜發園花
　明朝遊後苑火急報春知花湏連夜發莫待暁風(吹/武)后
　語也見唐人小說　首句盖用晉祖傳幽兾之士鈍如
　椎
　　　和答登封王晦之登樓見寄
縣樓三十六峯寒
　見第四卷注
王粲登臨獨倚欄
　文選有王仲宣登樓賦
清坐一畨春雨歇相思千里夕陽殘詩來嗟我不同醉别
後喜君能自寛
　列子第一篇善乎能自寛者也杜詩老去悲秋喜自寛
舉目盡妨人作樂
　晉向秀傳欲注莊周書嵇康曰此書詎復湏注正是妨
　人作楽耳
幾時歸得釣鯢桓
　莊子應帝王篇鯢桓之審爲淵止水之審爲渊流水之
　審爲淵淵有九名此處三焉音義云鯢桓二魚名又云
　鯢鯨也桓盤也審處也
　　　伯氏到濟南寄詩頗言太守居有湖山之勝同韻
　　　和
西來黄犬傳佳句知是陸機思陸雲
　陸機傳機寓京師乆無家問有犬名黄耳乃爲書繫其
　頸犬南走至其家得報還洛
歴下樓臺追把酒
済南府治歴城韓信襲破齊歴下軍即此
舅家賔客厭論文
　老杜贈太白云重與細論文
山椒欲雨好雲氣湖靣逆風生水紋
　謝叔源詩悲猿響山椒
想得爭棊飛鳥上行人不見只聽聞
　　　同丗弼韻作寄伯氏在濟南兼呈六舅祠部
山光掃黛水挼藍
　樂天樂府憶江南云春來江水緑如藍
聞說樽前愜笑談伯氏淸修如舅氏濟南蕭灑似江南屡
陪風月乾吟筆
　北史隋文令李德林作詔復鄭譯爵髙熲戯謂譯曰
　筆乾
不解笙篁醉舞衫只恐使君乘傳去拾遺今日是前衘
　漢髙紀云乘傳詣洛陽樂天詩十年不改舊官衘唐陳
　子昻杜甫皆左拾遺豈比之二子耶
　　　丗弼恵詩求舜泉輒欲以長安酥共泛一盃次韻
　　　戲答
　　　　舜泉河北酒名當是北京教授時作
寒韲薄飯留佳客
　杜詩一飯未曾留俗客
蠧簡殘編作近鄰
　簡編見上
避地梁鴻真好學
後漢逸民梁鴻作五噫之歌粛宗聞而非之乃易其名
居斉魯之間
著書楊子未全貧
楊子謂楊雄杜詩園収芋栗未全貧
玉酥錬得三危露(見上)石火燒成一片春
樂天詩石火光中寄此身
沙鼎探湯供夘飲
探湯見論語樂天詩午茶能破睡夘酒善消憂
不憂問字絶無人
見楊雄傳
　　伯父祖善耆老好學於所居紫陽溪後小馬鞍山
　　爲放隠齋逺寄詩句意欲庭堅和之幸師友同賦
　　率尓上呈
樵入千岩靜松􁀼萬籟寒兒童給行李藜篠對衣冠
莊子徐無鬼篇逃空者藜藋拄乎　之徑藋徒弔反
藋蓧同音
小檻聊防虎時來即觧鞍阿翁吹笛罷懷昔淚相㸔
　　倉後酒正㕔昔唐林夫謫官所作十一月己夘余
　　　納秋租隔墻芙蓉盛開
攀檻朱雲頭未白
朱雲請上方斬馬剱斬張禹上大怒御史將雲下獄雲
攀殿㩜折見本傳
不知流落向何州空餘前日學書地小閣紅蕖取意秋
　元注云林夫喜作隷字
　　　自咸平至太康鞍馬間得十小詩寄懷晏叔原并
　　　問王稚川行李鵝兒黄似酒對酒変新鵝此他日
　　　醉時與叔原所詠因以爲韻
　　　　咸平大康二邑皆隷開封府
詩入雞林市
唐白居易傳最工詩時人爭傳雞林行賈售其囯相率
篇易一金
書邀道士鵝
羲之傳山隂道士好飬鵝羲之固求市之道士云爲冩
道德經當舉鵝相贈羲之欣然冩畢籠鵝而歸
雲間晏公子風月興如何
　晋陸雲傳雲間陸士龍荀隠曰日下筍鳴鶴
春風馬上夢樽酒故人持猶作狂時語鄰家乞侍兒
　元注云稚川醉時在傍知狀侍兒婢也見袁盎傳
憶同嵇阮軰醉卧酒家牀今日壚边客𥘉無人姓黄
　王戎傳甞經黄公酒壚下顧謂後車客曰吾昔與嵇叔
　夜阮嗣宗酣暢於此今日視之雖近邈若山河阮藉傳
　婦有羙色當壚沽酒籍嘗私婦飲醉便卧其側
對酒誠獨難論詩良不易人生如草木臭味要相似
並見上
春色挾曙來惱人似官酒酬春無好語懷我文章友
紅梅定自開有酒無人對歸時應好在常恐風雨晦
定自好在並見上
東南萬里江緑凈一盃酒王孫江南去更得消息否
　退之詩水容與天色此処皆緑淨又云瞰臨渺空闊緑
　浄不可唾
獻笑果不情
　莊子大宗師篇造適不及笑獻笑不及排唐魚朝恩傳
　釋菜執易升坐言鼎有覆餗象以侵宰相王縉怒元載
　怡然朝恩曰怒者常情笑者不可惻也
貌親𥘉不愛
　礼記情踈而貌親在小人則穿窬之盗也與
誰言百年交投分一傾蓋
　投分傾蓋並上注
四十垂垂老
　山谷生於慶暦五年乙酉至元豐七年甲子盖四十矣
　時自太和移監德平鎮集中有代其母祭陳氏女云我
　徂江南三年揺摇元豐甲子汝兄還朝可見是歲過汴
　京故在咸平太康之間作此詩
文章豈更新鼻端如可斵猶擬為揮斤
　莊子徐無鬼篇郢人堊漫其鼻端若蠅翼使匠石斵之
　匠石揮斤成風聽而斵之盡堊而鼻不傷郢人立不失
　容
土氣昏風日人囂極鴈鵝
　衆口極鵝鴈見上
㝷河著(斫)繩墨詩思略無多
　　　次韻蓋郎中率郭郎中休官二首
仕路風波雙白髮閑曹笑傲兩詩流故人相見自青眼
見阮籍傳
新貴即今多黑頭
　黒頭見此卷注杜詩舊交新貴音書絶熈豐多擢用新
　進少年
桃葉栁花明暁市荻牙蒲笋上春洲定知聞徤休官去
　楽天詩放慵長飽睡聞徤且聞行文云林園亦要聞閑
　置筯力應湏及徤囬
酒户家園得自由
　元注云郭文時御道中(野/服)過親黨飲頗爲分䑓御史
　所訶故有此句杜詩送客逢花可自由退之詩我云以
　病歸此巳頗自由唐人以酒量為酒户楽天詩户大嫌
　甜酒
丗態巳更千変盡心源不受一塵侵
　一作險阻艱難親得力是非憂患飽經心四十二章經
　断欲去爱識自心源逹佛深理
青春白日無公亊紫鷰黄鸝俱好音
　杜詩隔葉黄鸝空好音
付與兒孫知伏臘聽教魚烏逐飛沉黄公壚下曽知味
前篇巳注
定是逃禅入少林
杜詩醉中徃徃爱逃禅傳燈録菩提逹磨届于洛陽寓
　止嵩山少林寺面壁而坐
　　　和張沙河招飲
張侯耕稼不逢年
　史記侫幸傳諺曰力田不如逢年善仕不如遇合
過午未炊児女煎
　退之詩(有/時)未朝飱得米日巳晏隔墻聞誰呼衆口極
鵝鴈
腹裏雖盈五車讀
　杜詩男児湏讀五車書
囊中能有幾錢穿
　後漢趙壹傳爲詩曰文籍雖滿腹不如一囊錢杜詩囊
　空恐羞􁱧留得一錢㸔
况聞緼素尚黄葛可怕雪花鋪白氊
　大白北風行云燕山雪花大如席老杜詩糝徑揚花鋪
　白氊
誰料丹徒布衣得
　丹徒布衣見上
今朝忽有酒如川
　左昭十二穆子曰有酒如淮齊侯曰有酒如澠
　　　閠月訪同年李夷伯子真於河上子真以詩謝次
　　　其韻
十年不見猶如此
自治平丁未同唱第至熈寕乙夘十年矣山谷時在北
京故稱河上
未斍斯人歎滯留
司馬談六家指要云大史公留滯周南
白璧明珠多按剱
　見墨竹賦注
濁涇清渭要同流
　杜詩濁涇清渭何當分
日晴花色自深淺風軟烏聲相應酬
　唐杜荀鶴詩風暖烏聲碎
談笑一樽非俗物對公無地可言愁
　晉王戎與阮籍為竹林之遊戎嘗後至籍曰俗物復來
　敗人意
　　　乞猫
秋來䑕軰欺猫死
　退之詩立召賊曹與五伯盡取䑕軰尸諸市
窺甕翻盤攪夜眠聞道貍奴將数子
　傳燈録第十卷僧曰狸奴白牯為什麽却有知南史何
　承天云鳯凰將九子此摘其字
買魚穿柳娉衘蟬
　衘蟬用俗語也後山詩話云乞猫詩雖滑稽而可喜千
　歲之下讀者如新
　　　書扇
魯公筆法屋漏雨未减右軍錐畫沙可惜團團新月面(故/教)
零亂黒雲遮
　法書苑云顔魯公與懐素斈草書於鄔兵曹或問曰
　張長史見公孫大娘舞劒得低昻囬翔之狀兵曹有之
　乎懷素以古釵脚為對魯公曰何如屋漏痕懐素曰
　老賊得之矣如印印泥錐畫沙見墨竹賦注
　　　次韻郭右曹
閱丗行將老斵輪
　潘安仁歎逝賦川閱水以成川水滔滔而日度丗閱人
　而爲丗人冉冉而行暮莊子行年七十而老斵輪詳見第
　一卷下注
那能不朽見仍雲
　見墨竹賦注
歲中日月又除盡聖處工夫無半分
　退之感春詩惜哉此子巧言語不到聖處寜非癡
秋水寒沙魚得計(見上)
南山濃霧豹成文(見上)
古心自有著鞭地
　退之詩孟生江海士古貌又古心着鞭見祖逖傳
尺璧分隂未當勤
　文子曰聖人不貴尺璧而重寸隂淮南子曰禹之趍時
掛冠不顧故曰不貴尺璧而重寸隂
　　　次韻元日
㑹朝四海登圖籍
東都賦春王三朝㑹同漢京是日也天子受四海之圖
籍
絳闕清都想盛容
　列子周穆王篇王實以淸都紫微帝之所居
春色巳知囬寸草
　孟郊詩誰言寸草心報得三春輝
霜威從此霽寒松
　霽威見上
飲如嚼蠟𥘉忘味
　楞嚴經云於横陳時味如嚼蠟
事與浮雲去絶蹤
　選詩雨絶無還雲又云風流雲散一别如雨李善曰鸚
　鵡賦云何今以雨絶陳琳檄吴將校曰雨絶于天諸人
　同有此言未詳其始
四十九年蘧伯玉聖人門户見重重
　莊子則陽篇蘧伯玉行年六十而六十化未嘗不始於
　是之而卒詘之以爲非也未知今之所謂是之非五十
　九非也
　　　和荅李子真讀陶庾詩
楽易陶彭澤
　陶潜淵明爲彭澤令
憂思庾義城
　庾信子山封義城公
風流掃地盡
　唐祝欽明授太子經帝與群臣宴欽明自言能八風舞
　帝大笑盧藏用歎曰是舉五經掃地矣杜詩豪傑誰人
　在文章掃地無太白詩春光掃地盡碧葉成黄泥本出
　漢魏豹等賛上古遺烈掃地盡矣
詩句識餘情徃者不可作
　檀弓云趙文子曰死者如可作也吾誰與歸
前賢畏後生
　杜詩庾信文章老更成凌雲健筆意縱横今人嗤點流
　傳賦不斍前賢畏後生
君言得意處此意少人明
　　　次韻答栁通叟求田問舎之詩
少曰心期轉謬悠
　心期見上莊子末篇以謬悠之說荒唐之言
蛾眉見妬且障羞
　離騷經衆女嫉余之娥眉兮謡諑謂余以善滛南史劉
　穆之曽孫祥齊建元中為正貟郎司徒禇彦回入朝以
　腰扇障日祥從側曰作如此㪯止羞見人靣扇障何益
　玉臺新詠云㪯扇且障羞
但令有婦如康子
　列女傳魯黔婁先生之妻先生死曽子徃弔之曰何以
　為謚其妻曰以康為謚曽子曰先生食不充口衣不盖
　躰何楽於此而謚為康乎妻曰昔君嘗欲以為囯相辝
　而不為是有餘貴也君嘗賜之粟三十鍾辝而不受是
　有餘冨也甘天下之淡味安天下之卑位求仁而得仁
　求義而得義其謚為康不亦冝乎曽子曰唯
安用生兒似仲謀
　吴志孫權字仲謀曹公歎曰生子當如孫仲謀劉景升
　兒子若㹠大耳
横笛牛羊歸晩徑
　杜詩牛羊歸徑險鳥雀聚枝深
卷簾瓜芋熟西疇
蜀都賦云瓜疇芋區歸去來詞云將有事於西疇
功名可致猶囬首何况功名不可求
　　　催公靜碾茶
雪裏過門多悪客
　元注不飲者爲悪客出元次山集中有絶句云有時逢
　悪客注非酒徒即爲悪客
春隂只惱有情人睡魔正仰茶料理
徽之傳卿在府日乆比當相料理
急遣溪童碾玉塵
幽恠録(橘/中)四老人云君輸我玉塵九斛楽天詩新茶碾
　玉塵
　　　同前韻戯公静
偶逢携酒便與飲竟别我爲何䓁人
　退之歸彭城詩遇酒即酩酊君知我爲誰
兎月龍團不當惜長卿消渴肺生塵
　司馬相如傳常有消渴病盧仝詩渴心歸去生塵埃
　　　和謝公定河朔謾成八首
急雨長風溢两河欣然河伯順風歌行觀東海方寸少不
以黄流更自多
　注見弟一卷下
直渠殺势煩才吏
　分殺水力穿直渠皆見漢溝洫志
機器爬沙聚水兵
機器謂鐡龍瓜濬川杷也見第一卷下同尭民遊靈源
廟詩注爬沙字見退之月蝕詩爬沙脚手鈍誰使汝解
縁青冥
河面常從天上落金堤千里護都城
溝洫志云史酸棗護金堤
直令南粤還歸帝
漢南越王趙佗傳妄竊帝聊以自娯改号不敢為帝矣
誰謂匈奴不敢王願見推財多卜式未湏筭賦似桑羊
卜式傳時洪方亊匈奴式上書願輸家財半助边上以
　語丞相洪洪曰此非人情不軌之臣乃罷式歳餘㑹渾
　耶等降縣官費衆倉府空式復持錢三十万与河南太
　守食貨志以東郭咸陽孔僅領塩鐡而桑弘羊貴幸弘
　羊賈人之子以心計三人言利亊析秋毫矣
萊公廟畧傳耆傳韓令風流在井疆安用鳴鼛増漢壘不
妨羅拜不諸羗
此皆河朔亊宼萊公力請真宗幸澶州克敵耆旧談之
未巳韓忠献公相州安陽人熈寕八年殁於相州此盖
　八年以後作時教授北京也井疆言其井邑疆畔所在
書殊厥井疆
漢時水占十万頃官寺民居皆濁河
溝洫志成帝時河決於舘陶及東郡凢灌四郡三十二
縣水居也十五万餘頃深者三丈壞敗官庭民居四万
所又按孝元帝紀敗壞官寺民室注凢府庭所在皆謂
　之寺
豈必九渠亡故道直縁穿鑿用功多
溝洫志是歲河水湓溢敗官庭民舎四万許啇以為可
决平原金隄開通大河至海五百餘里又乾三郡水地
　得羙田且二十餘(万/頃)許啇又云古說九河之名自鬲以
北至徒駭相去二百餘今河雖数徙不離此域
膚庭数遣林牙使羗種來窺鴈塞耕壯士看天思上策月
邊鳴笛為誰横
　林牙契丹翰林斈士也見实録江鄰幾雜志云兾州城
南有張耳墓在送客亭北戎使林牙者由翰林斈士出
　使問知州王仲平不知張耳何代人大使耶律防謝曰
契丹家翰林斈士名目而巳
蛛蒙黄畫屏𥘉暗塵澁金門鎻不開六十餘年望琱輦赭
𫀆曽是映宫槐
　此言澶渊行宫也自景德元年歳甲辰与北虜通好息
兵至熈寕元年戊申盖六十五年
百里棄疆王自直
熈寕七年九月契丹遣使來言代北對境有侵地帝以
手詔問故老韓冨文等皆言不可与王荆公再入相曰
將欲取之必固予之以筆畫地圖至八年九月分畫地
界弃地五百餘里此詩盖婉其詞也
万金捐費物皆春
當謂歳幣
湏令牧馬甘踰幕更遣彎弓不射人
　漢匈奴傳云匈奴益北絶幕又云匈奴逺遁南无王庭
詩意謂令北虜絶幕北去不復近塞而引弓之民不相
　射也杜詩云射人莫射馬此反其意
　　　武陵
武陵樵客出桃源自許重遊不作難
　白詩廻山轉海不作難傾情倒意无所惜
却覔洞門煙鎻断歸舟風月夜深寒
　詳見渊明集中桃花源記上巳注其略
　　　過平輿懐李子先時枉并州
　　　　平輿隷蔡州嘉祐四年升并州為太原府
前日幽人佐吏曹我行堤草認青𫀆
庾信哀江南賦云青𫀆如草白馬如練杜詩汀草乱青
𫀆
心隨汝水春波動㒷与并門夜月髙丗上豈无千里馬人
中難得九方臯
列子說符篇秦穆公謂伯楽曰子之年長矣子姓有可
使求馬者乎對曰臣之子皆下材可告以良馬不可告
以天下之馬也臣有所与共檐纆薪菜者有九方皐請
見之公使求馬三月而反報曰巳得之矣牝而黄使人
取之壯而驪公謂伯楽曰敗矣子之所使求馬者色物
牝壯尚不能知又何馬之能知也伯楽曰臯之所觀天
機也云云
酒船魚網帰來是花落故溪深一篙
　　謝暁純送衲韈
剗草曽升馬祖堂
　傳燈録江西一禅師姓馬氏六祖能和尚謂曰向後佛
　法從汝边去馬駒蹋殺天下人厥後江南法嗣布於天
　下時号馬祖又丹霞禅師投南岳石頭和尚石頭告衆
　來日剗佛殿前草至日各備鍬钁剗草獨師以盆盛水
　水浄頭於和尚前胡跪石頭笑為剃髮
暖䆫接膝話還郷贈行百衲兠羅韈
　楞嚴經云我今示汝兠羅綿手摘此二字
處處相隨入道埸
　　　避暑李氏園二首
李侯别舘鎻春隂花徑吹香可細㝷
　杜詩花徑不首縁客掃
迸笋侵堦藤倒架
盧仝詩攅迸溢林薮
主人重為費千金
荷氣竹風冝永日冰壷凉簟不能囬題詩未有驚人句㑹
喚謫仙蘇二來
　主立之詩話曰山谷嘗避暑城西李氏園題两詩其一
　云題詩未有驚人句喚取謫仙蘇二來秦少游言於東
坡曰以先生為蘇二大似相薄少章為予言
　　戯題大年防禦蘆鴈
揮毫不作小池塘蘆荻江村落鴈行雖有珠簾藏翡翠不
忘煙雨罩鴛鴦
詩話又云宗室大年名令穣喜微行而善畫小景山谷
詩云雖有珠簾籠翡翠不忘煙雨罩鴛鴦盖有所譏也
大白詩玉楼巢翡翠金殿鎻鴛鴦
　　　平原宴坐二首
　　　　平原郡德州也山谷元豐七年在大和移
　　　　監德州德平鎮此詩題下注公擇二字詩
　　　　意殊不相渉盖本注於後篇謝送宣城筆
　　　　而後人誤寘於此今去之詳見後注
老作儒生不解事
文選楊德祖牋脩家子雲老不解亊強著一書唐
婁師德傳云解亊僕射
江南有田歸荷鋤北䆫風來㪯書葉猶自勸人(勤讀/書)
謂風吹葉子冊如勸人讀書也
黄落委庭觀九州虫聲日夜戒衣裘
　謂促織
金錢滿地无人費
謂黄落
一斛明珠薏苡秋
以薏苡比明珠盖馬援傳帝方薏苡实大援欲以
為種軍還載一車譛之者以為所載皆明珠文犀
　　　次韻舎弟題牛氏園
春与園林共晚人將蜂蝶俱來樽前鳥歌花舞歸路
星翻漢囬
明月清風良霄㑹同星河易翻歡娱不終此廣記
所載鬼詩也蘇黄皆喜為人書之字本出文選鮑
明逺舞鶴賦云星翻漢囬暁月將落
春事欲了鸎催主人雖貧燕來玉燭傳盃未厭
　尓雅囬氣和謂之玉燭此借使其字杜傳盃不放盃
金吾静夜驚囬
本或作晝夜或作尽夜今定爲静夜唐十六衛有左右
金吾衛盖循漢執金吾之名掌京城廵警杜詩醉歸應
犯夜可怕李金吾
　　謝送宣城筆
　　　　山谷草書此詩又跋云李公擇左宣城令諸葛
　　　生作雞距法題云草玄筆以寄孫莘老
宣城変樣蹲雞距諸葛名家捋䑕鬚一束喜從公處得千
金求買市中无漫投墨客摹科斗勝与朱門飽蠧魚愧我
𥘉非草玄手不將閑寫吏文書
　　　王彦祖恵其祖黄州制草書其後
脫略㸔時軰詣君等發蒙董狐常直筆
　左宣元孔子曰董狐古之良史也書法不隱修
汲黯少居中
　黯傳黯数切諌不得乆留内袁盎傳盎以直諌不得乆
　居中
鵩入遷臣舎
賈誼有鵩鳥賦
烏號厭丗弓
封禅書有烏號弓云云
平生有嘉樹猶起九原風
檀弓趙文子与叔譽觀乎九原云云
　　寄懷公夀
　　　　山谷甞有跋云余與宗室越宫有葭莩故曩时
　　　　與宣州院公壽景珍嘗共文酒之楽
好賦梁王在日边
　司馬相如傳以此言爲郎㑹景帝不好辝賦是时梁孝
　王來朝從游說之士邹陽枚乘之徒相如見而說之因
　病免客游梁
重簾複幕鎻神仙
　退之詩黄簾緑幕朱户閉
莫因病酒踈桃李且把春愁付管絃愚智相懸三十里
　見第四卷注
榮枯同有百余年
　文選曹子建詩積善令余慶榮枯立可湏
及身強健
　及健見上
且行楽
漢陽惲傳人生行楽耳湏冨貴何时
一笑端湏直万錢
太白玉盤玲羞直万錢
　　　以金沙酴醿送公壽
天遺酴醾玉作花紫綿揉色染金沙憑君着意樽前㸔便
与春工立等差
　退之李花詩縞裙練恱无等差金沙見上沈立海棠記
　云唯紫帛者謂之海棠余乃棠棃花耳此摘其字
　　同刘景文逰郭氏西園因留宿
人居塵丗虚華舘秋入園林著晩花落日臨池見科斗必
知清夜有鳴蛙
元符三年七月山谷自戎州至靑神省其姑有和青神
士人蒲志同字㤗亨(詩/其)序云伏承㤗亨仙軰和示東坡
之友刘景文同不肖宿城西郭氏園七言小詩且推不
肖當與嶺南數公同時鵬蹇鳯舉非所擬倫輒用元韻
上答并叙東坡伯仲方來之意其詩云我巳人間無所
用鬢飄霜雪眼生花東坡兄弟来雖晚折箭堪除蝕月
蛙東坡海上無消息想見鶩帆出浪花三十年來丗三
変幾人能不化鶉蛙玉座天開旋北斗清班鳥散落餘
花有人難立百官上不爲廟中羔莵蛙㘽竹飬松人去
　尽空聞道士種桃花昨來一夜驚風雨滿地残紅噪莫
　蛙又謝㤗亨送酒云風掃三峩山外雨霜催五桞宅边
　花非君送酒添秋睡可耐東池到暁蛙此詩真本尚存
　而遺文不載因附見於此城西郭園不知何處案前集
　有次韻刘景文登鄴王䑓見思五首云何時郭池晚照
　影冩閑情時正在德平也按徽宗實録元符三年九月
　上謂輔臣韓忠彦曰章悙求去朕不欲以定䇿貶悙秪
　縁護哲宗靈駕不聀累有弹章悙於是遂出故和章云
　有人難立百官上不爲廟中羔莵蛙霍光傳霍山曰丞
　相擅减宗廟羔莵蛙可以此罪也言章丞相之罪不独
　如此耳
　　　張仲謀家堂前酴醾委地
沉水衣籠白玉笛
　急就章注云篝一名笿亦以爲薫籠玉笛用種玉事
不蒙湔沸苦無聊煩君斫取西莊栁扶起春風十萬條
　　　贈陳元輿詞部
武城園木鎻中秋乆得汀州刺史遊招喚丁寕方邂逅誰
言天網漏吞舟
　實録元祐二年八月祠部郎中陳軒爲主客郎中元輿
　軒字也武城王廟即考試院陳祠部與山谷試幃中同
事前集亦有戯荅陳元與詩云平生所聞陳汀州此詩
　亦同時作漢酷吏傳叙号爲網漏吞舟之魚曹子建牋
　設天網以該之頓八紘以掩之
　　　和陳君儀讀太真外傳五首
朝廷無事君臣樂花柳多情殿閣春
栁公權聮句薫風自南來殿閣生微凉
不覺胡雛心暗動
　一作付與山河買忠義
綺羅飜作墜楼人
外傳云𥘉禄山於上前應對雜以諧謔而妃嘗在坐禄
山心動及聞焉嵬之死数日歎惋晋石崇傳崇有妓緑
珠孫秀(求/之)不與秀勸趙王倫誅崇介士到門緑珠自投
於楼下而死
扶風喬木夏隂合斜谷鈴聲秋夜深
外傳云上至斜谷霖雨渉旬棧道雨中聞鈴聲因採之
爲雨霖鈴曲考之史及諸書明皇自陳倉入散開出河
池𥘉不由斜谷今梓橦有上亭驛古今詩刻皆以爲明
皇聞鈴之地當不妄也
人到愁來無處㑹不関情處揔傷心
大白詩何許最関情
梁州一曲當時事
當時事一作開元夢按開元傳信記凉州獻新曲曰凉
州寕王聞之以爲恐有播越之禍楽府詩集凉州歌序
　亦稱凉州曲云云𥘉無區别
記得曾拈玉笛吹
外傳云妃子竊寕玉笛吹故張祐詩云小花静院无人
　見閑把寕王玉笛吹
端正楼空春昼永小桃猶學淡燕支
華淸宫有端正樓貴妃梳洗之所
髙䴡條脫琱紅玉
條脫釧也髙䴡所貴真誥蕚緑華降羊權家遺以金條
脫一
邏逤琵琶橪緑絲
　一作一双條脫玻瓈玉三尺琵琶緑蠒絲妃子琵琶邏
逤檀也寺人白秀真使蜀還献木潤如玉光可鍳有金
縷紅文蹙成双鳯絃乃末訶弥羅囯所貢緑水蚕絲也
蛛網屋煤昏故物
昏故物一作脂澤歇
此生唯有夢來時
上皇曾御昭儀傳鏡裏觀形只眼前
上賢漢成帝内傳見飛燕身輕欲不勝風帝爲製七寳
避風上曰爾則任吹多少妃曰霓裳一曲可掩千古杜
詩聽說開元亊分明在目前退之詩聽說兩京亊分明
皆眼前
飬得禄兒傾四海
　禄山恩遇最深上及貴妃皆呼以爲兒
千秋更有一伶玄
趙飛燕外傳漢江東都尉伶玄所撰也玄自叙云伶玄
　字子于歴刺史州郡爲淮南相哀帝時老休買妾樊通
　德有才色知書能言飛燕姊弟亊通德曰斯人俱灰㓕
　矣當時疲精力馳􁓮蠱惑寕知終歸荒田野草乎通
　德顧視燭影以手擁䯻悽然泣下於是撰趙后列傳詩
意謂以古為鉴㒷壞在目前而明皇不知戒為可歎也
山谷外集詩注卷十一
山谷外集詩注卷之十二
　　　讀曹公傳(并序)
曹公自以勲髙宰衡文對西伯蟬蛻揖譲之中而用漢室
於家巷
　離騷經云五子用失乎家巷後漢延篤傳䔍以病免歸
　教授家巷
更黨錮之災義士忠臣耘除略盡献靈之間北面朝者拱
而觀變漢魏何擇焉彼見宗廟社稷之無與也執大阿而
用其頴以司一丗之命左右無不得意引後宫於鈇銊如
刈蒲茅
　後漢献帝伏皇后紀政在曹操操求董貴人殺之帝以
　貴人有􁦎累爲請不得后懷懼與父書言操殘逼狀令
　宻圖之事露操逼帝廢后令華歆勒兵入宫收后后閉
　戸藏壁中歆就牽后出時帝在後殿后𬒳髮徒跣行泣
　過訣曰不能復相活耶帝曰我亦不知命在何時遂將
　后下暴室以憂崩
夫匹婦婢使得罪家人猶爲謝過而親北面受命之君自
以爲未知死所嗚呼癘憐王其誰曰過言
　戦國策楚語云或說春申君曰孫子天下賢人也君何
　辭之春申君於是使人請孫子於趙孫子爲書謝曰癘
　人憐王此不恭之語也雖然不可不審察也此爲劫弑
　死亡之主言也夫人主年少而矜材無法術以知姦則
　大臣主断楚王子圍以冠纓絞王殺之因自立也齊崔
　杼攻莊公射中其股遂殺之近代李兊用趙餓主父於
沙丘淖齒用齊擢閔王之筋縣於其廟梁夫癘雖㿈腫
抱疾上比前丗未至絞纓射股下比近代未至擢筋而
餓死也由此觀之癘雖憐王可也注云續韓非子諺曰
癘憐王
雖然終已恭譲腹毒而色取仁任丕以易漢姓者何也漢
之末造雖得罪於社稷骨鯁之臣而猶不得罪於民故猶
爱其名耳余聞曰道揆以上惠不足而明有餘不在社稷
而数有功粢盛殆其不継哉感之作曹公詩一章
南征北伐報功頻劉氏親爲魏國賓畢竟以丕成霸業豈
能於漢作純臣
　献帝紀建安二十五年正月庚子魏王曹操薨三月改
　元延康冬十月乙卯皇帝遜帝魏王丕稱天子奉帝爲
　山陽公公奏事不稱臣左傳君子曰頴考叔純孝也注
　曰純猶篤也傳又云君子曰石碏純臣也
兩都秋色皆喬木二祖恩波在細民
　班固作兩都賦辝曰有西都賓問東都主人云云孟子
　曰所謂故國者非謂有喬木之謂也二祖謂髙祖丗祖
　杜詩莫恠恩波隔又云恩波錦帕舒
駕馭英雄雖有術
　杜詩君王自神武駕馭必英雄又云君王無所措駕馭
　英雄材
力扶宗社可無人
　　　雜詩
古風䔥索不言歸貧賤交情冨貴非
下邽翟公爲廷尉賓客填門及廢門外可設雀羅後復
爲廷尉客欲往翟公大書其門曰一死一生乃知交情
　一貧一冨乃知交態一貴一賤交情乃見見鄭當時傳
丗祖本無天下量子陵何慕釣魚磯
後漢嚴光傳光字子陵與光武同遊學及光武即位変
　姓名隱身不見帝令以物色求之後齊國上言有一男
　子披羊裘釣澤中帝疑其光乃備安車聘之三反而後
　至竟不屈子陵髙抗皆丗祖之量有以客之也若丗祖
　有貧冨交情之異則嚴光豈慕此哉此語必有爲而發
　　　同謝公定携書浴室院汶師置飯作此
竹林風與日俱斜細草猶開一兩花天上歸來對書客(一)
(作卷)愧勤僧飯更煎茶
　　　謝人恵茶
一規蒼玉作蜿蜒
　此言龍團退之南海神碑云蜿蜿蜒蜒來享飲食
藉有佳人錦叚鮮
　張平子四愁詩云美人贈我錦綉叚
莫笑持㱕淮海去爲君重試大明泉
　唐張又新水記云水之與茶冝者凡七品淮南路揚州
　大明寺水第五
　　　暮到張氏園和壁間舊題
邵平不見見園瓜三徑還㝷二仲家莫道暫來無所得未
秋先見碧蓮華
　邵平二仲見上髙僧傳求那跋■於别室入禪累日不
出寺僧遣沙弥候之亘室弥漫生靑蓮花
　　　從人求花
舍南舍北勃姑啼
　桞子厚聞黄鸝詩此時晴煙最深處舎南巷北遥相語
　杜詩舍南舎北皆春水勃姑見上
體中不佳隂雨垂
　晉王湛傳兄子濟嘗詣湛見牀頭有周易問何用此爲
　湛曰體中不佳脫復看耳
欲向黄梅問消息背隂合有兩三枝
　傳燈録慧能大師傳智逺禅師謂曰西域菩提達磨傳
　心印於黄梅汝當往彼參决師辝决直造黄梅之東禅
　詩含此意李白詩聞道春還未相識走傍寒梅訪消息
　祖庭事苑曰經律異相云有噉人鬼捉得一人日方欲
　出人謂鬼曰君何以靣白背黒曰我鬼性畏日也其人
　向日而走旣得脫因說偈言勤學第一道勤問第一方
道逢羅刹難背隂向太陽
　　　懋宗奉議有佳句詠冷庭叟野居庭堅於庭叟有
　　　十八年之舊故次韻贈之
　　　　庭叟有佳侍児因早朝而逸去乃挿藩甚嚴宻
城西冷叟半忙閑
湘山野録云楊大年爲閑忙令丗上何人最好閑丗上
　何人最好忙
人道王陽得早還
漢王吉字子陽爲諫議大夫謝病㱕琅邪
四望楼䑓皆我有一原花竹住中間𥘉无狗盗偷籬落
　史記孟嘗君客最下坐有能爲狗盗者入秦宫藏中取
　狐白裘
底事娥眉失鎻関毎爲朝天三十里時時驚枕夢催班
　杜詩汝陽三斗始朝天
　　　李濠州挽詩
循吏功名两漢中平生風義最雍容魚遊濠上方云楽
　見上
鵩在承塵忽告凶
　西漢雜記云賈誼在長沙鵩鳥集其承塵而鳴長沙俗
　以鵩鳥至人家主人死誼作鵩鳥賦齊死生等榮辱以
　遣憂累焉
掛劒自知吾已許
　吴丗家季扎過徐君徐君好季扎劒口弗敢言季扎心
　知之爲使上囯未献還至徐徐君已死乃解其宝劒繫
　之徐君冡木而去曰始吾心已許之豈以死背吾心哉
脫驂不爲涕無從
　檀弓云孔子之衛遇舊館人之䘮入而哭之哀出使子
　貢脫驂而賻之子貢曰於門人之䘮未有所脫驂脫驂
　於舊館無乃巳重乎夫子曰予向者入而哭之遇於一
　哀而岀涕予惡夫涕之無從也小子行之
百年窮逹都㱕盡淮水空圍墓上松
禮数最優徐孺子
　見上
風流不减謝宣城
　見上
那知此别成千古未信斯言隔九京
　禮記晉献文子曰從先大夫於九京注謂晉卿大夫之
　墓地在九原京盖字之誤
落日松楸隂隧道西風簘鼔送銘旌善人報施今如此隴
水長寒嗚咽聲
　史記伯夷傳或曰天道無親常與善人若伯夷叔齊可
　謂善人者非耶積仁潔行而餓死天之報施善人何如
　哉楽府有隴頭歌古詞云隴頭流水鳴聲幽咽遥望秦
　川心肝断絶
　　　寄家
近别幾日客愁生固知逺别難爲情
　文選王昭君詩傳語後丗人逺嫁難爲情退之詩人間
　有累不可住依然離别難爲情
夢回官燭不盈把
　後漢巴祗與客暗坐不然官燭杜詩浩歌淚盈把又云
　盈把那須滄海珠檀道鵉續晉陽秋曰陶潜九月九日
　無酒於宅边菊叢中摘盈把見白衣人送酒
猶聽嬌兒索乳聲
　退之詩嬌女未絶乳念之不能忘忽如在我前耳若聞
　啼聲
　　　衛南
今年畚鍤棄春耕折葦枯荷繞壞城
　杜詩菱荷枯折隨風濤陸龜蒙鵁鶄詩不似閑棲折葦
秋
白烏自多人自少
　嘗聞東坡知登州有一主簿白事不巳公頗倦謾云晚
　可見過主簿不測其意至晚獨入公強出見之因閱杜
　詩問云江湖多白烏天地足靑蠅白烏鷗鷺之属耶主
　簿曰白烏乃蚊蚋以况贓吏江湖之間去朝廷逺多贓
　吏耳天地之間君子少而小人多公即改觀厚待之按
　月令群烏養羞注云羞謂所食也夏小正曰九月丹烏
　羞白烏說曰丹烏謂丹良也白烏謂閩蚋也又按金楼
　子云白烏蚊也齊桓公卧栢寢謂仲父曰一物失所寡
　人悒悒今白烏營營是必飢耳閩音文人少字蓋用杜
　詩䔥條四海内人少豺虎多也
汙泥終濁水終淸
　杜詩濁河終不汙淸濟退之詩清溝映汙渠
沙埸旗鼔千人集漁戸風煙一笛横唯有鴟鴞古祠栢對
人猶是向時情
　　　酒
江形圜似阮家盆
　丗說阮仲容至宗人間共集以大盆盛酒
山势岺如北海樽
　孔融傳樽中酒不空
戸有浮蛆春盎盎奴松一路醉郷門
　唐王績有醉郷記楞嚴經頌云十方薄伽梵一路涅槃
　　門
　　　急雪寄王立之問梅
紅梅雪裏與蓑衣莫遣寒侵鶴膝枝
　吴都賦家有鶴膝户有犀渠借此以言梅友之瘦也
老子此中殊不淺
　庾亮在武昌諸佐吏乗秋夜共登南楼俄而亮至諸人
　將起避之亮曰老子於此處興復不浅
尚堪何遜作同時
　杜詩東閣觀梅動詩興還如何遜在揚州按三輔决録
　何遜在揚州見官梅乱發賦四言詩人得傳冩司馬相
　如傳朕獨不得與此人同時哉
　　　又寄王立之
南人羇旅不成歸夢遶南枝與北枝安得孤根連夜發要
當雪月並明時
　花湏連夜發南北枝並見上
　　　歳寒知松栢
　　　　此詩效進上躰元祐間作有两篇其一見前集
松栢天生獨青靑貫四時
　禮記曰其在人也如竹箭之有筠也如松栢之有心也
　貫四時而不改柯易葉莊子受命於地唯松栢獨也在
　冬憂靑靑
心藏後凋節歳有大寒知
　論語歳寒然後知松栢之後凋也
慘淡氷霜晚輪囷澗壑姿
輪囷見上
或容蝼蟻穴
老杜古栢行苦心豈免容蝼蟻
未見斧斤遲揺落千秋静婆娑萬籟悲鄭公扶正觀已不
見封彛
　唐魏證傳帝曰此證勸我行仁義旣効矣惜不令封德
　彞見之
　　　效進士作觀成都石經
　　　　成都記孟蜀時僞宰相母昭裔以俸金刻九經
　　　　於石
成都九經石歳乆麝煤寒
　麝煤寒見上
字畫參工拙文章可鍳觀危邦猶勸講
　後漢楊秉傳以明尚書徴入勸講注云猶侍講也
相國校凋刋羣盗煙塵後諸生竹帛殘
　劉向典校書籍皆先書竹改易刋定可繕冩者以上帛
　見御覽簡門
王春尊孔氏
　孔子作春秋首書春王正月
乙夜詔甘盤
　漢官儀中黄門持五夜謂甲夜至戊夜杜陽雜編文宗
　視朝後即閱群書謂左右曰若不甲夜視事乙夜觀書
　則何以爲人君耶說命舊學于甘盤
願比求諸野
　漢蓺文志仲尼有言禮失求諸野
成書學上官
　尚書序悉上送官藏之書府漢文翁爲蜀郡守起
　學官於成都市中學官謂學舍也
　　　送徐景道尉武寕
李苦少人摘
　見上
酒醇無巷深
　古語美酒無曲巷
當官莫避事
　左傳當官而行
爲吏要清心
　淸心見上
葛藟松千尺
　國風綿綿葛藟
寒泉綆百㝷
　莊子綆短者不可以汲深
公朝有汲引
　漢劉向云禹稷皐陶轉相汲引
吾子茂徽音
　詩大姒嗣徽音
黄綬𥙷一尉
　朱博傳刺史不察黄綬注丞尉職卑皆黄綬
還依水竹居身隨南渡馬
退之詩一馬南渡開新主此摘其字
書寄北來魚風俗諳鄰並艱難試事𥘉官閑莫歌舞教子
誦詩書
　鄰並事𥘉使俗語所謂以俗爲雅也
　　　杜似吟院兩首
日長吟院無公事燕入花開必有詩莫道南風吹鴈去春
来亦有北風時
吟院虚明如畫舫想成檻外是長冮杜郎忽作揚州夢雨
帶風沙打夜䆫
　唐杜牧之詩十年一斍揚州夢嬴得靑楼薄行名
　　　奉送劉君昆仲
游子㱕心日夜流
　漢髙祖紀謂沛父兄曰游子悲故郷
南陔香草可晨羞
　束廣微補亡詩云循彼南陔言採其蘭又云馨爾夕饍
　絜爾晨羞
平原曉雨半槐夏汾上午風𥘉麥秋
　歐陽詩話云趙學士師民詩思光精如麥天晨氣潤槐
　夏午隂清前丗名流皆所未到也
鴻鴈要須翔集早脊鴒無憾急難求
　詩鴻鴈于飛集于中澤常棣云脊鴒在原兄弟急難論
　語翔而後集
欲因行李傳家信姑射山前是晉州
　劉君兄弟當自德州㱕晉故稱平原汾上時山谷在德
平也按寰宇記晉州所治臨汾縣有平山一名壷口禹
貢所謂壷口治梁及歧也今名姑射山在縣西八里莊
子藐姑射之山有神人焉即此
　　　勸交代張和父酒
風流五日張京兆
　漢張敞傳敞使賊曹掾絮舜有所按験舜以敞奏當免
　不肯爲敞竟事曰吾爲是公盡力多矣今五日京兆耳
　安能復案事
今日諸孫困小官作尹大都如廣漢
　趙廣漢張敞皆京兆尹所爲大略相似
畫眉仍復近長安
　敞爲婦畫眉長安人傳張京兆眉憮欲得官近長安唐
　人語也
三人成虎事多有
　孔融臨終詩三人成市虎浸漬解膠􁇀
衆口鑠金君自寛
　鄒陽書云衆口鑠金積毁銷骨
酒興情親俱不淺賤生何取罄交歡
　　　楊朴墓
三尺孤墳一布衣人言無復似當時千秋萬歲來還此
　千秋萬歳見第一卷末注
月笛煙莎丗不知
　元注云揚朴喜吹笛嘗作莎詩極工按范文正公詩話
　云楊朴字契玄鄭州人善爲詩不仕少與畢相同學薦
之　大宗召見面賦莎衣詩云狂脫酒家春醉後乱堆
漁舎晩晴時除官不受聽歸山以其子從政爲長水尉
東坡云昔年過洛見李公簡言真宗東封訪天下隠者
聞鄭人楊朴能爲詩召對自言不能上問臨行有人作
詩送卿否朴曰唯臣妻有一首云更休落魄躭盃酒且
莫猖狂愛詠詩今日捉將官裏去這囬断送老頭皮上
大笑放還山
　　　次韻李士雄子飛獨逰西園折牡丹憶弟子竒絶
　　　二首
西園春色才扽李蜂巳成圍蝶作團更欲開花比京洛放
教姚魏接山丹
歐陽公花品云姚黄魏紫以姓著蘇門下種山丹詩云
淮陽千葉花到此三百里城中衆名園㘽接比桃李乗
秋種山丹得兩生可喜山丹非佳花老圃有深意宿根
巳得土絶品皆可寄又種花詩云山丹得春雨艷色照
庭除末品何曽数群芳自不如今秋接千葉試取(洛/人)餘
桃李隂中五兄弟扶將白髪共傳盃風吹一鴈忽南去空
得平安書信囬
　扶將傳盃見上
　　　戯和舍弟船埸探春二首
雨餘禽語摧天曉月上棃花放夜䦨莫聽遊人待妍暖十
分傾酒對春寒
百舌解啼泥滑滑
　梅聖俞禽言四首其一竹雞云泥滑滑苦竹岡雨蕭蕭
馬上郎泥滑滑蜀人号爲雞頭鶻東坡詩泥深厭聽雞
頭鶻
忽成風雨落花天城南一叚春如錦喚取詩人到酒邊
　　　戲荅李子眞河上見招來詩頗誇河上風物聊以
　　　當嘲云
渾渾舊水無新意漫漫黄塵涴白鷗安得江湖忽當眼卧
聽禽語信船流
　　　同景文丈詠蓮塘
塘上鈎簾對晚香半斜紅日已侵床江妃羞出凌波韈長
在髙荷扇影凉
　吴都賦江妃於是往來洛神賦凌波微歩羅韈生塵
　　　從丘十四借韓文二首(六言)
吏部文章萬丗吾求善本徧窺散帙雲䆫棐几同安得見
丘遲
　謝靈運詩散帙問所知太白詩得憇雲䆫眠王羲之傳
　詣門生家見棐几滑浄因書之南史丘靈鞠傳子遲詞
　采麗逸同安今舒州也
中有先君手澤
　禮玉藻父没而不能讀父之書手澤存焉耳
丹鈆點勘書詩
　退之秋懷詩不如覷文字丹鈆事(點/勘)
莫惜借行千里他日還君一鴟
　一鴟見第三卷聞胡朝請多藏書借書目詩注
　　　次韻題粹老客亭詩後
客亭長短路南北
　長亭短亭見哀江南賦
衮衮行人那得知惟有相逢即相别一杯成喜只成悲
　古樂府木蘭歌父母見木蘭喜極成悲傷
　　　次韻寅菴四首
　　　　寅菴山谷兄大臨元明也其詩序云雙井弊廬
　　　　之東得勝地結茅菴居命曰寅菴喜成四詩寄
　　　　魯直可同魏都士人共和之可見山谷時在北
　　　　京也
四詩說盡菴前事寄逺如開水墨圗略有生涯如谷口
　楊子法言云谷口鄭子真耕乎巖石之下而名震于京
　師
非無卜肆在成都
　漢書蜀有嚴君平卜筮於成都市
旁籬榛栗供賓客满眼雲山奉宴居
　禮記仲尼燕居
閑與老農歌帝力
　帝王丗紀帝尭之時天下大和老人擊壌於道觀者歎
　曰大哉帝之德也老人曰吾日岀而作日入而息鑿井
　而飮耕田而食帝何力於我哉
年豐村落罷追胥
　周禮小司徒之職乃㑹萬民之卒伍而用之以比追胥
　注追逐㓂也胥伺捕盗賊也又云凡起徒役毋過家一
　人以其餘爲羡唯田與追胥竭作
兄作新菴接舊居一原風物萃庭隅陸機招隠方傳洛
陸機有招隠詩
張翰思㱕正在吴
　晉張翰呉郡呉人齊王囧辟爲東曹掾見秋風起思
　呉中菰菜蓴羹鱸魚遂命駕而㱕
五斗折腰慚僕妾
　見陶潜傳
幾年合眼夢郷閭
　樂天詩春来夢何處合眼到東川
白雲行處應垂淚
　唐狄仁傑授并州法曹參軍親在河陽仁傑登太行
　山反顧曰白雲孤飛謂左右曰吾親舍其下瞻悵乆
　之雲移乃去
黄犬㱕時早寄書
　見上
大若塘邊擉網魚
　莊子則陽篇冬則擉鼈于江擉𥘉角切
小桃源口帶經鋤
　漢児寛傳帶經而鋤
詩催孺子成雞栅
　老杜有催宗文樹雞柵詩
茶約鄰翁掘芋區
　瓜疇芋區見蜀都賦
苦楝狂風寒徹骨黄梅細雨潤如酥
楝風梅雨並見上注退之詩天街小雨潤如酥
此時睡到日三丈
　南齊天文志永明五年日出三竿盧仝詩日髙丈五睡
　正濃杜牧之詩白頭扶不起三丈日還髙
自起開関招酒徒
　史記酈食其叱使者曰走復入言沛公吾髙陽酒徒耳
未怪窮山寂寞居此中常與丗情踈誰家生計無閑地太
半㱕来已白須不用看雲眠永日
　老杜云看雲莫悵望又云時獨靑雲淚橫臆
㑹思臨水寄雙魚
　見上
公私逋負田園薄未至妨人作楽無
　見上
　　　送楊􁁱鴈門省親二首
　　　　從予學易業未成辝㱕
執㦸老翁年七十人看生理亦無聊草玄事業窺周易作
賦聲名動漢朝
　楊雄事見上本傳無執㦸字文選曹子建與楊得祖書
　云楊子雲先朝執㦸之臣耳注云爲郎皆執㦸
今見逺孫勤翰墨還持遺藁困簞瓢
　見論語
三年郷校趍晨鼓
　入北京郡庠也
一日邊城聽夜刁
李廣傳不擊刀斗自衛邊城謂代州鴈門也
野飯盈盤厭葱韭
莊子徐無鬼篇徐無鬼見武侯武侯曰先生居山林食
　芋栗厭葱韭以賓寡人
春風半道解狐貂
　楊子舉丗寒貂狐不亦燠乎
㱕時定倒迎門屣問鴈安能學度遼
　後漢王符傳度遼將軍皇甫規解官㱕安定郷人有以
　貨得鴈門大守者亦去職還家刺謁規規卧不迎旣入
　而問卿前在郡食鴈美乎有頃又白王符在門規素聞
　符名乃驚遽而起衣不及帶屣履出迎退之後漢三賢
　賛云皇甫度遼聞至乃驚衣不及帶屣履出迎豈若鴈
　門問鴈呼卿
蜀客出衰丗
　蜀客謂楊子雲蜀人也而客於京師
獨升鄒魯堂
　言其學孔孟如論語所言由也升堂矣未入於室也
蚊虻觀得失
　莊子云蚊虻噆膚淮南子云毁譽之於已也猶蚊虻之
　一過也子雲於得失亦然
虎豹擅文章
　易革卦九五大人虎変象曰其文炳也上六君子豹変
　其文蔚也
吾子已強學
儒行云夙夜強學以待問
草玄冝不忘江河須畎澮
書益稷禹曰予决九川距四海濬畎澮距川此言積畎
澮而成江河勸其博學
松栢要氷霜馬䇿路千里鴈門書数行㫖甘君有婦
　内則云慈以㫖甘玉䑓新詠使君自有婦
尺壁爱分光
　見上
　　　次韻謝公定王丗弼贈荅二絶句
何用苦吟肝腎愁
　退之贈崔立之云勸君韜飬待徴招不用雕琢愁肝腎
但知把酒更無憂聲名本不関人事看取青門一故侯
　曹參傳載邵平平東陵瓜事三輔黄圗長安城東門曰
　靑門昔邵平種瓜靑門瓜美云云
酒因咀嚼還知味詩就呻吟不要工王謝風流看二妙病
夫直欲卧墻東
　後漢逸民逄萌傳與同郡王君公相友善君公遭乱儈
　牛自隠時人爲之語曰辟丗墻東王君公
　　　次韻公定丗弼登北都東楼四首
　　　　此詩及前後数詩皆北京作
日著䦨干角風吹濯澣衣
詩葛覃服澣濯之衣
喜同王季哲
文選謝玄暉和王主簿怨情一首注云王主簿名季哲
更得謝玄暉淸興俱不淺
　興復不淺見上注
長吟無用㱕月明南北道猶見驛塵飛
　杜詩使塵来驛道
真皇多廟勝　仁祖用功深
　景德元年契丹舉國來㓂遂䧟德清以犯天雄真宗用
　㓂凖計决䇿親征旣次澶渊兵始接射殺其驍將撻覧
　虜懼請和時諸將皆請以兵㑹界河上邀其㱕以精甲
　躡其後殱之虜懼求哀於上上曰契丹幽薊皆吾民也
　何多以殺爲遂詔諸將按兵勿伐縱契丹㱕國自是通
　好守約三十有九年及元昊叛兵乆不决契丹之臣教
　其主投詞以動我欲得晉髙祖所與関南十縣慶曆二
　年聚重兵境上遣使聘宰相舉知制誥冨弼報聘増幣
　二十萬而契丹平孫子曰夫未戦而廟筭勝者得勝筭
　多也退之書云用功深者其収名也逺
卜宅遷九鼎
　史記太史公曰學者皆稱周伐紂居洛邑綜其實不然
　武王營之成王使召公卜居居九鼎焉而周復都豊鎬
破胡藏萬金
　此卷先有河朔謾成八首其一云萬金捐費物皆春盖
　指歳幣也破胡藏萬金藏疑作捐
百年休戰士當日縱前禽欲断匈奴臂不如留此心
　張騫傳是断匈奴臂也文選沈休文詩命師誅後服授
律緩前禽注云易曰王用三驅失前禽也王弼注易云
三驅之禮禽逆来趣已則舎之背已而走則射之愛於
来而惡於去也故其所施常失前禽
都城礙飛烏軍幕卧貔貅
　曲禮曰前有鷙獸則載貔貅杜詩大城鐡不如小城萬
　丈餘連雲列戦格飛烏不能踰此所謂礙飛烏也
柴葚知蠶老
　衛國風氓云于嗟鳩兮无食桑葚釋音云葚亦作椹音
　甚桑實也柳子厚詩西林紫椹行當熟
黄雲見麥秋接天双闕起伏地九河流耆老深望幸銮輿
不好遊
　司馬相如封禅書云大山梁父設壇埸望幸元稹連昌
　宫辝老翁此意深望幸老杜江陵望幸云望幸歘威神
　相如上林賦乗法駕建華旗鳴玉鵉禮經解云升車則
　有和鵉之音注鵉與和皆鈴也杜詩鵉輿駐鳯翔
漢皇勤逺略晚節相千秋
　見車千秋傳
不足中原地猶思一戦収
　杜詩胡虜三年入乾坤一戦収
聖朝方北頋斜日倚東楼廟筭知無敵寒儒浪自愁
　廟筭見上
　　　李右司以詩送梅花至潞公予雖不接右司想見
　　　其人用老杜和元次山詩例次韻
　　　　潞公時留守北京老杜有和元結舂陵行兼賊
　　　　退示官吏作二首其序云簡知我者不必示之
凡花俗草敗人意
　俗物已復來敗人意見王戎傳
晚見瓊𬎼不恨遲江左風流尚如此春功終到歳寒枝
　　　次韻張祕校喜雪三首
落月煙沙静渺然好風吹雪下平田瓊瑶萬里酒増價桂
玉(見上)一炊人少錢學子已占秋食麥廣文何憾客無氈
　才名四十年坐客寒無氈此老杜贈鄭廣文山谷以自
　况
睡餘強起還詩債臘裏春𥘉未隔年
巷深朋友稀来往日晏兒童不掃除雪裏正當梅臘盡民
飢可待麥秋無
　杜詩梅蘃臘前破月令孟夏麥秋至
寒生短棹誰乗興
　晉王徽之傳嘗居夜雪𥘉霁月色淸㓪忽憶戴逵逵時
　在剡便夜乗小舡詣之經宿方至造門不前而反人問
　其故徽之曰本乗興而来興尽而反何必見安道耶
光入踈櫺我讀書
　宋齊語曰孫康家貧映雪讀書文選曹子建詩流焱激
　　軒注軒䆫間也
官冷無人供美酒
　杜詩廣文先生官獨冷
何時却得歩兵厨
　阮籍聞歩兵厨人善醸求爲歩兵校尉
满城楼觀玉䦨干小雪晴時不共寒潤到竹根肥臘筍
　杜詩宻竹復冬筍
暖開𬞞甲助春盤
　杜詩自鋤稀菜甲
眼前多事觀游少
　觀游見上
胷次無憂酒量寛聞說壓沙棃巳動㑹須鞭馬蹋泥看
　退之詩走馬來看立不正
　　　呻吟齋睡起五首呈丗弼
棐几坐淸晝博山凝妙香
　棐几博山見上杜詩心淸聞妙香
蘭牙依客土栁色過鄰墻巷僻過從少官閑氣味長江南
一枕夢髙卧聽鳴桹
　文選潘安仁西征賦鳴桹厲響
學省非簿領
　文選沈休文學省愁卧一首注云梁書齊明帝即位沈
　約遷國子祭酒學省國子也山谷時爲北京國子監教
　授故得稱學省
卧痾常閉関
　謝靈運詩卧痾對空林
雨餘楼閣静風晩鳥烏還賞逐四時改
　沈休文詩山中咸可恱賞逐四時移
心安一味閑古人雖已往不廢仰髙山
　詩髙山仰止
𬞞食吾猶飽曲肱哦古今
　論語子曰飯𬞞食飮水曲肱而枕之樂亦在其中矣
酒傾因好事
　揚雄傳好事者載酒肴從之
絃絶爲知音
　楊雄解難云鍾期死伯牙絶絃破琴而不肯與衆鼓詳
　見上
妬蘖長春木争巢喧暮禽長懷阮校尉北望首陽岑
　文選阮嗣宗詩歩出上東門北望首陽岑
已把社公酒
　退之憶昨行社公禮罷元侯廻
春寒那得嚴厭聽鵶啄雪喜有燕穿簾璞玉深藏器
　孟子今有璞玉於此易君子藏器於身
嚢錐立見尖
　史記平原君謂毛遂曰賢士之處丗若錐之處囊中其
　末立見先生不能毛遂曰使遂蚤得處囊中乃頴脫而
　出非特其末見而已
兒時爱談道
　衛玠談道見上注
今日口如箝
　退之苦寒云口角如衘箝
墻下蓬蒿地児童課剪除蔓萵隨分種𣏌菊未須鉏河水
傳烽火交州報捷書
　交趾入㓂盖熈寕八年連歳進討至十年乃降時山谷
　未離北京也
無能落閑處
　唐司空圖耐辱居士歌云頼是長交閑處着退之詩如
　今到死得閑處遂有詩賦歌康哉
慙愧飽春𬞞
　　　送蛤䖽與李明叔諸公
雪屋吹燈然豆萁
　煑豆然豆萁用曹子建語詳見上
古来壯士亦長飢廣文不得載酒去且詠大玄庖蛤䖽
　退之聮句庖霜鱠玄鯽摘庖字
　　　戲贈丗弼用前韻
盗跖人肝常自飽
　莊子盗跖篇膾人肝而餔之
首陽薇蕨向来飢
　見史記伯夷傳
誰能著意知許事且爲元長食蛤䖽
　南史王融字元長嘗遇沈昭略昭略曰主人是何年少
　融殊不平謂曰僕(出/於)扶桑入於陽谷照耀天下孰云不
　知而發此問昭略曰不知許亊且食蛤䖽融曰物以羣
　分方以類聚君長隅居然應嗜此族
　　　丗弼病方家不善論蛤䖽之功戲荅
伯樂無傳驥空老
　伯樂見上
重華不見士長飢
　渊明詩重華去我乆賢士丗相㝷
從来萬事乖名實豈但薬翁論蛤䖽
　　　次韻師厚萱草
從来占北堂
　衛國風伯兮云焉得諼草言樹之背毛云諼草令人忘
　憂背北堂也釋音云諼本作萱
雨露借恩光
　文選江淹大王恵以恩光
與菊乱佳色
　渊明詩秋菊有佳色裛露掇其英
共葵傾太陽
　文選曹子建表若葵藿之傾葉太陽雖不爲廻光然向
　之者誠也
人生真苦相物理忌孤芳
　顔延年祭屈原文物忌堅芳人諱明絜退之詩異質忌
　處群孤芳難寄林
不及空庭草榮衰可兩忘
　　　次韻師厚雨中晝寝憶江南餅麹酒
雨砌無車馬風簾洒静便
　老杜詩秋風洒静便字本出謝康樂詩
忽思江外酒凖擬醉時眠
　退之北湖詩凖擬醉時來
隱几唯觀也化
　莊子齊物篇南郭子綦隠几而坐仰天而嘘云云篇末
　言莊周夢爲胡蝶周與胡蝶則必有分矣此之謂物化
開書屡絶編
　漢儒林傳序孔子晚而好易讀之韋編三絶
遥知煙渚夢遣騎唤漁船
　遣騎見上
　　　和師厚郊居示里中諸君
籬邊黄菊関心事
　杜詩幽事頗相関
䆫外靑山不丗情
　羅鄴詩年年點檢人間事唯有春風不丗情施肩吾詩
　冮神也丗情爲我風色好太白詩相看兩不厭只有敬
　亭山
江橘千頭供歳計
　三國志注李衡種橘千株臨終勑其子曰吾有千頭木
　奴可以不貧
秋蛙一部洗朝酲
　兩部鼓吹見上
㱕鴻往燕競時節宿草新墳多友生
　檀弓上曽子曰朋友之墓有宿草而不哭焉
身後功名空自重眼前樽酒未冝輕
　晉張翰傳使我有身後名不如即時一盃酒太白詩且
　楽生前一盃酒何須身後千載名
　　　和師厚秋半時復官分司西都
　　　　實録熈寕十年詔復都官郎中謝景𥘉權藩郡
　　　　通判和師厚　詩皆北京作
遥知得謝分西洛
　曲禮大夫七十而致仕若不得謝注云謝聽也盖師厚
　丐閑故分司西京
無復肯弹冠上塵
　漢王吉傳吉字子陽與貢爲友丗稱王陽在位貢禹弹
　冠
園地除瓜猶入市
　老杜有除架詩又云靑門瓜地皆凍裂
水田収秫未全貧
　陶潜傳在縣公田悉令種秫杜詩錦里先生烏角巾園
　収芋栗未全貧
杜陵白髮垂垂老
　一缾一鉢垂垂老貫休詩也
張翰黄花句句新
　張翰字季鷹晉書有傳文選有雜詩一首云莫春和氣
　應白日照園林靑條若揔翠黄花如散金
還與老農争坐席
　莊子寓言篇其往也舎者避席煬者避竈其反也舍者
　與之争席矣
青林同社賽田神
　退之賽神絶句云麥苗貪穟桑生葚且向田頭楽社神
　又南溪始泛云願爲同社人雞豚燕春秋
　　　和外舅夙興三首
　　　　寓大雲寺作
瓜蔓巳除壟苔痕猶上墻蓬蒿貪雨露松竹見氷霜卷幔
天垂斗披衣日在房
　退之詩惟時月魄死冬日朝在房
無詩歎不遇千古一潜郎
　董仲舒有士不遇賦文選司玄賦云尉厖眉而郎潜兮
　逮三葉而遘武注云漢武故事顔駟漢文時爲郎至武
　帝輦過郎署見駟厖眉皓髪上問曰叟何時爲郎荅曰
　文帝時爲郎文帝好文而臣好武至景帝好美而臣貌
　醜陛下好少而臣已老是以三丗不遇上感其言擢拜
　㑹稽都尉
風烈僧魚響霜嚴郡角悲短童疲洒掃落葉故分披水凍
食鮭少
　食鮭見上
甕寒浮蟻遟
　文選曹子建七啓云盛以翠樽酌以彫觴浮蟻鼎沸酷
　烈馨香李善曰釋名云酒有泥齊浮蟻在上汎汎然
朝陽烏鳥楽安穩記禅枝
　烏鳥聲楽見上杜詩禅枝宿衆鳥漂轉暮㱕愁孟浩然
　東寺詩禅枝悕鴿栖
暑逐池蓮盡寒隨塞鴈来
　月令孟春仲秋皆曰鴻鴈来而孟春注曰鴈自南方来
　將北反其居詩言暑尽當是仲秋也
衣裘雖得暖狐貉正相哀
　論語衣敝緼𫀆與衣狐貉者立而不耻
僧汲轆轤曉車鳴関鏁開不因朝鼓起来帙乱書堆
　杜詩書乱誰能帙杯乾自可添
　　　陪師厚遊百花洲槃礴范文正公祠下道羊曇哭
　　　謝安石事因讀生存華屋處零落㱕山丘爲十詩
　　　　此詩及前篇併後七八篇皆在鄧州作盖百花
　　　　洲萊公范公祠皆在鄧而師厚家南陽山谷自
　　　　北京解罷改官回至南陽見師厚也
憶在昭陵日
　仁宗葬永昭陵
傾心用老成功㱕仁祖廟政得一書生
　謂文正公
羊生但着鞭勿哭西州門故有不亡者南山相與存
　羊曇事在謝安傳着鞭見劉琨傳莊子曰凡之亡也不
　足以䘮吾存
慶州自不惡籍甚載聲華忠義可無憾公今有丗家
　仁宗時元昊反文正公自請守鄜延徙知慶州又以爲
　環慶路經略安抚使决䇿取横山復靈武而元昊稱臣
　請和文正仲子忠宣公純仁字堯夫熈寕七年十月知
　慶州所謂丗家者此也　哲宗即位又自河中徙慶州
　此詩未也不惡見上
公歸未百年􁇓巢荒古屋我吟殄瘁詩悲風韻喬木
　詩人之云亡邦國殄瘁
傷心祠下亭在時公燕處臨水不相猜江鷗㑹人語
公有一杯酒與人同醉醒遺民能記憶欲語涕飄零
委徑問謡俗髙丘省佃作昔游非苟然今花幾開落
在昔實方枘成功見圎機
　離騷經云不量鑿而正枘兮固前修以菹醢九辯云圜
　鑿而方枘兮吾固知其鉏鋙而難入文正平生鉏鋙不
　合多矣參知政事亦以不合出而其臨邊隨宜制变未
　始不圎也文中子曰安得圓機之士與之言九流哉
九原尚友心
　見上
白首要同㱕
　潘安仁詩投分寄石友白首同所㱕文正公岳陽楼記
　其末云其必曰先天下之憂而憂後天下之楽而楽乎
　噫微斯人吾誰與㱕詩意端指此
人去洲渚在春回花草班
　杜詩重岩細菊班又云春風花草香
清談值渊對發興如江山
落日衘城壁
　太白詩靑山猶衘半邊日
祠東更一游
　文正守鄧三年後人祠之
悲来惜酒少安得董糟丘
　南史陳暄與兄子秀書曰速營糟丘吾將老焉
　　　和師厚接花
妙手從心得接花如有神根株穣下土
　鄧州治穣縣
顔色洛陽春雍也本犂子
　史記仲尼弟子傳冉雍字仲弓子曰雍也可使南面仲
　弓父賤人子曰犂牛之子騂且角雖欲勿用山川其舎
　諸
仲由元鄙人
　仲由字子路性鄙好勇力冠雄雞佩貑豚陵暴孔子孔
　子設禮稍誘子路後儒服委質
升堂與入室只在一揮斤
　論語子曰由也升堂矣未入於室也莊子匠石揮斤成
　風見上注言以洛陽牡丹接鄧州所種花如化犂牛子
　鄙人爲良士也
　　　和師厚栽竹
大隱在城市
　文選王康琚詩大隱隱朝市
此君真友生根須辰日斸
　蓺苑雌黄云種竹多用辰日山谷所謂根須辰日斸也
筍要上畨成
　杜詩無数春笋滿林生柴門宻掩断人行㑹須上畨看
　成竹客至從嗔不出迎畨字元注云去聲盖用蜀人方
　言也山谷始作平聲
龍化葛陂去
　用費長房竹化爲龍事見上
鳯吹阿閣鳴
　漢律暦志黄帝伶倫自大夏之西昆侖之隂取竹之解
谷断兩節間而吹之以爲黄鍾之宮制十二筩以聽鳯
之鳴其雄鳴六雌鳴亦六帝王丗紀黄帝時鳯巢阿閣
草荒三徑断歳晚見交情
　用翟公書門事見上
　　　次韻外舅喜王正仲三丈奉詔相南兵回至㐮陽
　　　捨驛馬就舟見過三首
漢上思見龐德公
　龐德公㐮陽人以况師厚王正仲見第一卷末注
别来悲歎事无窮聲名籍甚漫前日湏鬢索然成老翁
　並見上注
家醸已隨刻漏下
　晉何充字次道劉惔云見次道飲令人欲傾家釀
園花更開三四紅相逢不飲未爲得
　唐李敬方詩相逢不飲空㱕去洞口桃花也笑人見復
　齋謾録
聽取百烏啼怱忽
能来問疾
　見維摩經
好音傳蹇歩昏花當日痊烹鯉得書增目力
　烹鯉見上孟子旣竭目力焉
呼兒扶立候門前
師厚首唱云倒着衣裳迎户外尽呼兒女拜燈前見第
　一卷末注㱕去来詞云稚子候門
游談取重慙犀首
　犀首公孫衍也史記有傳
居物多贏昧計然
　史記貨殖傳越王勾踐困於㑹稽乃用范蠡計然注計
　然范蠡師也漢張湯傳居物致冨與湯分之
惟有交情等金石
　金石交見韓信傳
白頭忘義復忘年
　忘年忘義見莊子齊物篇
語言少味無阿堵
　馬援傳過是恐少味矣阿堵見上
冰雪相看有此君燈火詩書如夢寐麒麟圖畫屬浮雲
　漢單于入朝上思肱股之美圖畫功臣於麒麟閣
平章息女能爲婦
　息女見漢髙紀老杜送封主簿詩序余與主簿平章鄭
　氏女子垂欲納采書至女子巳許他族
歡喜兒曹解綴文
　漢劉韻賛綴文之士
憂楽同科唯石友
　見上
别離空復数朝曛
　韓詩吾徒幸無事庻以窮朝曛
　　　百花洲雞題
　　　　文正公集中有荅王源叔憶百花洲見寄云芳
　　　　洲名冠古南都又献百花洲圗上陳州晏相公
　云穣下勝游少此洲聊入詩百花争窈窕一水■漣漪
　鄧州南陽郡東漢爲南都也
范公種竹水边亭漂泊来遊一客星
　老杜上漢中王云西漢親王子成都老客星老杜以自
　喻山谷亦用此意客星本出嚴光傳
神理不應從此尽百年草樹至今青
　用老杜齊魯靑未了之意
　　　竹下把酒
竹下傾春酒愁隂爲我開不知臨水語更得幾回来
　　　砌䑓晚思
目極江南千里春誰今洒筆可招魂
　宋玉有招魂一篇
向人猶作故時面翠竹蒼煙一萬根
　此卷先有衛南詩落句云唯有鳴鴟古祠栢對人猶是
向時倩與此同意晉劉惔傳惔字真長禇裒謂孫悼曰
　真長生平何嘗相比数而卿今日作此面向人耶
山谷外集詩注卷十二
山谷外集詩註卷第十三
　　　叔父釣亭
檻外溪風拂面凉四圍春草自鉏荒
　杜詩草茅無徑欲教鉏又云葵荒欲自鉏
　沉霜髮爲鈎直
　陸沉見上楚詞曰以直針而爲鈎維河魚之能得
柳貫錦鱗縁餌香
　桞貫魚見上吕氏春秋善釣者漁于十仞之下餌香也
影落華亭千尺月
　東坡荅文與可詩云丗間亦有千㝷竹月落亭空影許
　長見集中篔簹谷偃竹記華亭乃秀州屬邑釣亭當(在/此)
夢通歧下六州王
　太公釣於渭濵而遇文王帝王丗紀曰諸侯歸周者六
　州文王不失臣節合六州之諸侯以朝紂史記周紀曰
　自歧下而徙都豊
麒麟卧笑功名骨不道山林日月長
　　　夜發分寕寄杜澗叟
　　　　山谷居双井隷分寕縣
陽關一曲水東流
　渭城微雨浥䡖塵客舎青青栁色新勸君更盡一杯酒
　西岀陽關無故人此王維送元二使安西詩遂爲歌曲
燈火旌陽一釣舟
　寰宇記旌陽山在分寕縣東一里旌陽許君曽逰故名
我自只如常日醉
　歐陽公别滁州云我欲祗如常日醉莫教弦𬋩作離聲
滿川風月替人愁
　杜牧詩蠟燭有心還惜别替人垂淚到天明
　　　元豊癸亥經行石潭寺見舊和栖蟾詩甚可笑因
　　　削柎㓕藁别和一章
　　　　癸亥乃元豊六年是歳十二月自大和移德平
　　　　自此以後皆赴德平經塗所作
千里追犇兩蝸角
　莊子則陽篇有國於蝸之左角者觸氏有國於蝸之右
　角者曰蠻氏時相與争地而戦伏尸数萬逐北旬有五
　日而後反
百年得意大槐宫
　見第三卷宿觀音院詩註
空餘祗夜数行墨
　涅槃經云因本經以偈頌名祇夜譯𣑽祗夜此云重頌
不見伽梨一臂風
　譯𣑽僧伽梨三衣也
俗眼止如當日白我顔非復向來紅
　言俗人猶以白眼相視而吾亦老矣白眼見阮藉傳
浮生不作游絲上即在塵沙逐轉蓬
　游絲轉蓬見上
　　　題馬當山魯望亭四首
　　　　元注云彭澤旧治所
馬當一曲孤煙
　桉㝷陽志馬當山在江州彭澤縣西四十里髙二十丈
　其下無底有廟封爲上元水府陸龜蒙字魯望有馬當
　山銘大槩言太行吕梁馬當合是三險而爲一未敵小
　人方寸之苞藏名亭曰魯望以此故也因晝陶元亮等
　四人欤
人物于今渺然
　當今人物渺然王逸少帖中語也
不見繞籬黄菊
　陶潜詩采菊東籬下
誰収種秫圭田
　一作有地自荒秔稻無人更與酒錢晋書陶潜傳潜字
　元亮爲彭澤令在縣公田悉令種秫谷曰令吾常醉於
　酒足矣妻子固請種秔乃使二頃五十畒種秫五十畒
　種秔圭田見孟子老杜贈鄭䖍云頼有蘇司業時時與
　酒錢
　　　右元亮
鯨波横流砥柱
劉夢得詩丗道劇頽波我心如砥柱禹貢底柱在陜州
　硤石縣熈寕廢縣爲鎮隷陜縣河水分流包山而過若
　柱然唐大宗勒銘於此
虎口活國宗臣
漢叔孫通傳通自言幾不免虎口唐狄仁傑傳力勸武
后迎廬陵王曰立廬陵王則千秋萬歳後常享宗廟三
　思立廟不祔姑后感悟即日迎王於房州漢䔥曹賛爲
　一代之宗臣
小屈弦歌百里
　仁傑甞爲來俊臣所誣捕送制獄巳成反减死貶彭澤
　令人爲置生祠
不誣天下歸仁
　小屈一作少日不誣一作莫言論語一日克巳復禮天
　下歸仁焉
　　　右狄梁公
不見魯公断石誰家爲礎爲杠
　魯公當是貶吉州司馬時經行此地有紀行碑石而不
　存疑其爲礎以薦枉或爲橋梁也孟子云十一月徒杠
　成注䟽引說文云石矼石橋也俗作杠從木
筆法錐沙屋漏
　見第六卷題扇注
心期曉月秋霜
　心期見上
　　　右顔魯公
笠澤道人髙古
　呉郡圗經曰松江一名笠澤陸魯望居甫里號所注書
　曰笠澤叢書
文章白髮蕭條
　一作文章歳寒後凋
欲問勒銘遺墨
　即馬當銘
應書水府蛟綃
　呉都賦泉室潜織而卷綃淵客忼慨而泣珠註云俗傳
　鮫人從水中出曽寓人家積日賣綃綃即孚俞也臨去
　索器泣而出珠滿盤以遺主人
　　　右陸魯望
　　　　次韻胡彦明同年覉旅京師寄李飛三章一章
　　　　道其窮困二章勸之歸三章言我亦欲歸耳胡
　　　　李相甥也故有㯽榔之句
㸔除日月坐中銓
　言坐待銓選閱歳月之除去也唐制三銓選士尚書爲
　尚書銓侍郎二人分爲中銓東銓見德宗實録今銓法
　有尚書左右選侍郎左右選胡彦明隷侍郎左選故曰
　中銓文選禇淵碑云轉吏部郎執銓以平注云韋昭漢
　書注曰銓稱錘也聲類曰銓所以稱物
一歳應無官九遷
　文選任彦升代范雲謝表云千秋之一日九迁荀爽之
　十旬逺至方之微臣未爲速逹注云千秋自寢園郎論
　戾大子事一日超九級至大鴻臚退之上張建封書雖
　日受千金之賜一日九迁其官
葱韮盈盤市門食
　市門見上
詩書滿枕客床氊
　杜詩坐客寒無氊
留連節物孤朋酒
　豳七月朋酒斯饗
惱亂鄰翁謁子錢
　漢貨殖傳呉楚兵之起長安中列侯封君行從軍旅齎
　貸子錢家子錢家以爲関東成敗未决莫肯予唯母塩
　氏出捐千金貸其息予之
誰料丹徒布衣得困窮且忍試新年
　南史劉穆之傳曰今日思爲丹徒布衣不可得也穆之
　少時家貧好往妻兄家乞食食畢求㯽榔江氏兄弟戯
　之按爾雅妻之晜弟爲甥詩序相甥盖謂此
丁未同升郷里賢
　丁未治平四年同登第
别離寒暑未推遷
　賈誼鵬賦萬物变化固無休息斡流而遷或推而還太
　白詩百齡何蕩漾萬化相推遷淵明詩序云日月推迁
蕭條覉旅深窮巷蚤挽聲名上細氊
　漢王吉傳諌昌邑王䟽曰廣厦之下細旃之上注云旃
與氊同
碧嶂清江元有宅白魚黄雀不論錢
　杜詩白魚如切玉朱橘不論錢
㯽榔一斛何湏得李氏弟兄佳少年
　穆之爲丹陽尹召妻兄弟及醉令厨人以金柈貯㯽榔
　一斛進之大白詩何時黄金盤一斛薦㯽榔
畏人重禄難堪忍
　文選魏文帝詩棄置勿復道客子常畏人
閱丗浮雲易变迁徐歩當車飢當肉
戦國䇿斉語云斉宣王見顔蠋云云蠋辭去曰蠋願得
　歸晚食以當肉安歩以當車無罪以當貴東坡答畢仲
　㪯書云偶讀戦國䇿見處士顔蠋之語晩食以當肉欣
　然而笑若蠋者可謂巧於居貧者也菜羮菽黍飢而食
　其味與八珍䓁而旣飽之後芻豢滿前唯恐其不持(去/也)
鋤頭爲枕草爲氊元無馬上封侯骨(見上)
安用人間使鬼錢
　杜恕体論曰可以使鬼者錢魯褒錢神論曰錢無耳可
　以使鬼
不使朱門爭底事清溪白石可忘年
　杜詩爾軰可忘年
　　　上䔥家峽
玉笥峯前幾百家山明松雪水明沙
　文選顔延年詩庭昏見野隂山明望松雪
趂虚人集春𬞞好桑菌竹萌煙蕨芽
　栁子厚桞州詩云青箬褁塩歸峒客緑荷包飯趂虚人
　元注云虚市也寰宇記吉州廬陵縣玉笥山道書福地
詩云此山地肥羙冝榖辟兵桑菌桑椹也詩食我桑椹
　爾雅笋竹萌山谷甞有詩云蕨芽已作小兒拳
　　　何䔥二族
西漢功名相國多南朝人物数諸何
　相國謂䔥何也南史何尚之傳廬江灊人子孫弟姪附
傳者八人
向來冨貴喧天地亦有文章在澗阿
　澗阿見上
　　　魏夫人壇
獨掃娥眉作逺山
　杜詩淡掃娥眉朝至尊
春風瑶草照朱顔我來欲問許玉斧二十四峯如髻鬟
寰宇記撫州臨川縣西北六里二百歩有魏夫人壇神
仙内傳夫人晋司徒舒之女傳法于護軍長史許穆穆
　子玉斧皆昇仙
　　　隱梅福處
呉門不作南昌尉上䟽歸來朝市空
　淵明詩一丗異朝市
笑拂巖花問塵丗故人子是國師公
漢書梅福字子眞九江壽春人寰宇記洪州南昌縣有
梅福池福嘆曰生爲我酷仕爲我梏形爲我辱智爲我
毒於是棄南昌尉去妻子入洪崖山得道爲神仙代代
有人或於玉笥山中逢見詩意謂梅福與刘向皆仕元
成間數上䟽直諌亦略相似而向之子歆改名秀王莽
篡位歆爲國師後事皆在莽傳
　　　蕭子雲宅
郁木坑頭春鳥呼雲迷帝子在時居風流掃地無㝷處只
有寒藤學草書
　南史斉髙帝孫子雲字景喬善草隷自云效鍾元常王
　逸少而微变字体爲東陽太守百済國使人至建鄴求
　書逢子雲爲郡維舟將發望舡三十許步行拜行前子
　雲遣問之答曰侍中尺牘之羙逺流海外今日所求唯
　在名迹子雲停舡三日書三十紙與之獲金貨數百万
　玉笥山記曰蕭子雲來棲止有人謂曰東北有洞曰都
　木坑水自東注可以乆居子雲遂徙家居之後全家隠
　洞中不知所之其地名都木岩也大暦𥘉有道士謝修
　通居此山四十年後遇人引行見宅基遂結庵居之長
　慶𥘉入都木坑見一宅重扉湏臾有青衣童子招修通
　入見一人紫綬峩冠佩剱立堂之左一人碧綬素簡立
　堂之右童子曰左者蕭君右者梅君即梅福也此記詳
　見太平御覧郁木坑頭當作都木坑掃地見上
　　　避秦十人
九真承詔上龍湖
　史記封禅書有龍垂胡髯下迎黄帝黄帝上騎群臣從
　者七十餘人按漢金日䃅傳捽胡投莾何羅殿下注胡
　頸也尚書序云承詔作傳
尽是驪山所送徒唯有鄧公留不去松根榰鼎煑菖蒲
　漢髙紀爲縣送徒􁏿山
　　　黄雀
牛大垂天且烹割
　莊子逍遥篇其翼若垂天之雲以割烹要湯見孟子
細微黄雀莫貪生頭顱雖復行万里
　卿頭顱方行万里見袁紹王荆公甞用此事作二十字
送吕望之赴臨江云黄雀有頭顱長行万里餘想因君
岀守暫得免苞苴
猶和塩梅傳說羮
　　　到官㱕志浩然二絶句
　　　　到官謂𥘉至大和縣也此後皆大和所作
雨洗風吹桃李浄
　劉夢得詩桃花淨尽菜花開
松聲䀨尽鳥聲春滿舡明月從此去本是江湖寂寞人
鳥烏未斍常先曉笋蕨登盤始見春
　曉鵶未鳴而先起因見笋蕨始知春深言作邑之勞如
　此也
㰸手還他能者作從來刀筆不如人
　漢曹參傳起秦刀筆吏師古曰刀所以削書古者用簡
　牒故吏皆以刀筆自隨也陳湯傳挫於刀筆師古曰刀
筆謂吏
　　　岀迎使客質明放舡自瓦窑㱕
皷吹喧江雨不開丹楓落葉放舡囬
　謝靈運詩曉霜楓葉丹杜詩送客蒼溪縣山寒雨不開
　直愁騎馬滑故作泛舟囬
風行水上如雲過
　易風行水上渙
地近嶺南無鴈來
　衡陽有囬鴈峯詳見上注
楼閣人家捲簾幕
杜牧之詩深秋簾幕千家雨落日楼䑓一笛風
菰蒲鷗鳥樂湾洄惜無陶謝揮斤手(見上)
詩句縱橫付酒盃
　　　送酒與畢大夫
淺色官醅昨夜篘一樽聊付卯時投
　卯酒見上
甕邊吏部應歡喜殊勝平原老督郵
　晉畢卓字茂丗爲吏部郎官比舎郎釀熟卓夜至其甕
　間盗飲之爲掌酒者所縛明旦視之乃畢吏部也丗說
　桓公有主簿善别酒好者謂青州從事惡者謂平原督
　郵青州有齊郡言至齊也平原有革縣言至革上住也
　　　次元明韻寄子由
　按當時山谷兄大臨字元明寄子由詩云鍾鼎功名淹
　管庫朝廷翰墨冩風煙管庫謂監筠州塩酒稅也子由
　在筠州有東軒記實元豐三年十二月作是歳庚申山
　谷得邑太和辛酉到官
半丗交親隨逝水
　論語子在川上曰逝者如斯夫
幾人圖畫入凌煙
　唐貞觀功臣圖形凌煙閣
春風春雨花經眼江北江南水拍天
　拍天見上
欲解銅章行問道
　欲解銅章可見太和將滿時作四首同時銅章見第三
　卷末注
定知石友許忘年
　石友忘年並見上
脊令各有思歸恨日月相催雪滿顚
　言彼此皆有兄弟之思如脊令在原也
　　　再次韻奉答子由
蠆尾銀鈎(謂索靖書見上)冩珠玉剡藤蜀繭照松煙
　唐舒元輿有弔剡藤文繭紙見上
似逢海若談秋水
　莊子秋水篇見上
始覺醯雞守甕天
　莊子田子方篇孔子曰丘之於道其猶醯雞歟微夫子
　之發吾覆也吾不知天地之大全也
何日清揚能覿靣
　鄘國風君子偕老云子之清揚揚且之顔也注云清視
　清明也揚廣揚而頭角豐滿魯國風猗嗟云抑若揚兮
　注揚廣揚又云猗嗟名兮美目清兮注上爲名目下爲
　清又云清揚婉兮
只今黃落又凋年
　月令季秋草木黃落漢武帝秋風辭草木黄落兮鴈南歸
　文選舞鶴賦窮隂殺節急景凋年
萬錢買酒從公醉
　杜詩左相日興費萬錢飲如長鯨吸百川
一鉢行歌聽我顚
　傳燈録道吾和尚有一鉢歌
　　　再次韻寄子由
想見蘇耽携手僊
　神仙傳蘇仙公桂陽人漢文帝時得道仙去後有白鶴
　來上郡城東北樓上人或挾弹弹之鶴以爪攫樓板以
　􁇀書云城郭是人民非三百甲子一來歸吾是蘇君弹
　何爲又一說蘇耽者桂陽人也少以至孝著稱𥘉去時
　云今年大疫死者略半家中井水飲之無恙果如所言
　出洞仙傳所載郷里及行事大槩皆同可見仙公即蘇
　耽也
青山桑柘冒寒煙麒麟墮地思千里
　韻書曰麒麟白馬黒脊傳玄豫章行云男兒當門戸墮
　地自生神
虎豹憎人上九天
　宋玉招䰟云歸來君無上天些虎豹九閞啄害下人些
風雨極知雞自曉
　鄭國風風雨凄凄雞鳴喈喈
雪霜寜與菌争年
　莊子逍遥篇朝菌不知晦朔蟪蛄不知春秋此小年也
　詩意謂松栢冒霜雪豈與朝菌較脩短耶
何時確論傾樽酒醫得儒生自聖顚
　元注云岀素問今按難經五十九難曰在顚之病何以
　别之自髙賢也自辯智也自貴倨也妄笑好歌樂也
　　　次韻寄上七兄
學得屠龍長縮手
　屠龍見上
練成五色化蒼煙
　列子湯問篇天地亦物也物有不足故昔者女蝸氏練
　五色石以𥙷其闕
誰言遊刃有餘地
　恢恢乎其於遊刃必有餘地矣此莊子言庖丁解牛今
　以言屠龍
自信無功可𥙷天
　言練石也
啼鳥笑歌追暇日飽牛耕鑿望豐年
　帝王丗紀老人擊壤于道曰吾鑿井而飲耕田而食帝
　何力於我哉
荷鋤端欲相隨去邂逅青雲恐疾顚
　髙位寔疾憤厚味寔醋毒見國語周語下
　　　吉老受秋租輙成長句
　　　　吉老太和丞也後篇云播糠眯眼丞良苦
黄花事了緑叢霜
　黄花事了盖倣退之杶李事巳退也
蟋蟀催寒夜夜牀
　蟋蟀見上
愛日捃収如盗至
　漢食貨志力耕數耘収獲如㓂盗之至
失時鞭扑柰民瘡田夫田婦肩頳檐
　退之聮句刈熟擔肩頳
江北江南稼滌埸
　豳七月云十月納禾稼又云十月滌埸毛云滌掃也埸
　功畢入也
少忍飛糠瞇君眼要令私廪上公倉
　莊子天運篇播糠瞇目則天地易位矣
　　　再次韻和吉老
今日僕姑晴自語
　僕姑見上
愁隂前日雪鋪床三冬一雨禾頭濕
　朝野僉載云秋雨甲子禾頭生耳
百斛幾痕牛領瘡
　白樂天官牛詩云官牛駕官車滻水岸邊般載渉載向
　丑門官道西緑槐隂下鋪沙堤馬蹄踏沙雖淨潔牛領
　牽車欲流血但能濟人治國調隂陽官牛領穿亦無妨
民欲與翁歸作臘
　漢嚴延年傳延年母從東海來欲從延年臘又云母畢
　正臘遂去師古曰建丑之月爲臘祭因㑹飲若今蜡節
公方無事可開埸相勤凍坐眞成惡愧我偷閑飽大倉
　大倉見上
　　　招吉老子範觀梅花
播糠瞇眼丞良苦鳴皷連村尉始歸
　後魏李崇徙兖州刺史兖土舊多劫盗崇命村置一樓
　樓皆縣鼓盗發之處亂擊之聲布百里皆發人守險由
　是盗發無不獲諸州皆効之
及取江梅來一醉明朝花作玉塵飛
　玉塵眯目見上
　　　寄黄從善
故人千里隔談經想見牛刀刃發硎(見上)渴雨芭蕉心不
展
　文選謝靈運詩折麻心莫展此借用
未春楊柳眼先青
　白樂天楊柳枝詞云葉含濃露如啼眼枝嫋䡖風似舞腰
鳬飛葉縣(見上)郎官宰
　後漢書郎官出宰百里
虹貫江南處士星
　晉隱逸謝敷傳𥘉月犯少微少微一名處士星占者以
　隱士當之譙國戴逵有美才或憂之俄而敷死此語不
　知謂誰
天子文思求逆耳
　杜牧詩文思天子復河隍漢張良諌髙祖云忠言逆耳
　利於行
吾宗一爲試雷霆
　漢賈山傳人主之威非特雷霆也
　　　登快閣
　　　　怏閣在太和山谷送吕知常赴太和丞云我去
　　　　太和欲朞矣吕君𥘉得太和官又云快閣六月
　　　　江風寒此篇載在古詩中
癡兒了却公家事
　生子癡了官事官事未易了也了事正作癡爲快耳見
　晋傅咸傳
快閣東西倚晚晴
　唐李渉感興隋氏造宫闕峨峨倚雲煙
落木千山天逺大澄江一道月分明
　老杜天河詩常時任顯晦秋至輙分明
朱弦巳爲佳人絶
　用鍾期伯牙事不知謂誰
青眼聊因美酒横萬里歸舡弄長笛此心吾與白鷗盟
　　　題息軒
僧開小檻籠沙界
　金剛經以恒河沙數三千大千丗界文選頭陀寺碑演
　勿照之明而鍳窮沙界李善注亦引金剛經
欎鬱參天翠竹叢
　老杜古栢行黛色參天二千尺
萬籟參差冩明月一家寥落共淸風
　萬籟一家並見上
蒲團禅板無人付
　過禅板來過蒲團來見上注
茶鼎薫爐與客同
　文選雪賦燎薫爐兮炳明燭
萬水千山㝷祖意歸來笑殺舊時翁
　僧貫休詩萬水千山得得來傳燈録南岳譲禅師問嵩
　山安如何是祖師西來意安曰如何不問自巳意
　　　從時中乞蒲團
撲屋隂風雪作團織蒲投我最冝寒君當自致青雲上(見/上)
快取金狨覆馬鞍
　國朝皆跨狨鞍
　　　答余洪範二首
道在東西祖
　傳燈録天竺有二十七祖逹磨西來爲中華𥘉祖贊寕
　僧史以中國爲東夏僧寳傳玄沙禅師傳云師曰逹磨
　不來東土二祖不往西天又按傳燈録大同禅師傳師
　問僧什麽處來曰東西山禮祖師來師曰祖師不在東
　西山疑或用此意
詩如大小山
　小山巳見上注按許子解淮南鴻烈其叙云安襲封淮
　南山方術之士多往歸焉遂與蘇飛李尚左呉田由雷
　𬒳毛披伍𬒳晉昌等八人及諸儒大山小山之徒共講
　論道徳緫統仁義而著此書
一家同雪月萬事廢機関天上麒麟閣山中虎豹閑何時
得丘壑明鏡失朱顔
　並見上注
懸罄齋厨數米炊
　室如懸罄見左傳簡髮而櫛數米而炊見莊子庚桑楚
篇文
貧中氣味更相思可無昨日黄花酒又是春風栁絮時
　　　題安福李令朝華亭
　安福縣隷吉州
丹楹刻桷上峥嶸
　春秋莊二十三年三(月/丹)桓宫楹二十四年三月刻桓宫桷
表裏江山路(一作略)眼平
　表裏山河必無恙也見左傳僖二十八年晉子犯云
曉日成霞張錦綺
　此卷有快閣詩一張紅錦夕陽斜巳注
青林多露綴珠纓
　謝靈運詩云花上露猶泫法華經普門品云無盡意白
　佛言我當供飬觀丗音菩薩即解頸衆寳珠纓絡以與
　之文選王明君詞云泣淚濕珠纓
人如旋磨觀群蟻(見上)
田似圍碁據一枰
　文選博弈論一枰之上李善本從木音平五臣本作一
　抨𥙷萌切
對案昏昏迷簿領暫來登覧是髙明
　　　寄舒申之户曹
吉州司戸官雖小曽屈詩人杜審言
　唐杜審言傳恃才髙以傲丗見疾嘗語人曰吾文章當
　得屈宋作衙官遷洛陽丞㘴事貶吉州司戸參軍審言
　生子閑閑生甫字子美
今日宣城讀書客還趨手板(見上)傍轅門江山依舊歳時
改桃李欲開煙雨昏公退但呼紅䄂飲
　詩自公退食
剰傳歌曲教新翻
　元稹連昌宫詞云偷得新翻數般曲劉禹錫楊柳枝詞
　聽唱新翻楊柳枝
　　　次韻吉老十小詩
十襲發硎刀(見上)無名自貴髙秋衣猶葛製
　重裘兼味飬大賢氷食葛製神所憐退之苦寒歌也
午飯厭溪毛
　澗溪沼沚之毛(見左傳)
萬木霜揺落(見上)山呈斧鑿痕
　退之詩徒觀斧鑿痕不矚治水航
癡蠅思附尾
　史記伯夷傳顔淵雖篤學附驥尾而行益顯索隠曰蒼
　蠅附驥而致千里
驚鶴畏乘軒
　衛懿公好鶴鶴有乘軒者見左閔二年
日短循除廡溪寒出􁀋科
　爲我量度掘􁀋科見退之石皷歌
官居圖畫裏小鴨睡枯荷
　謂薫爐也李義山詩云睡鴨香爐換夕薫
眼看人換丗
　文選歎逝賦川閱水以成川水滔滔而日度丗閱人而
　爲丗人冉冉而行暮人何丗而弗新丗何人之能故歐
　公夢中詩碁罷不知人換丗
手種木成隂藏拙無三窟(見上)談禅劇七禽
　談禪問答之間譬若孔明之於孟獲七縱七禽也詳見
　第一卷寄謝外舅詩注
寒氷幾㾗落秋山萬竅號
　莊子齊物篇大塊噫氣其名爲風是唯無作作則萬竅
　怒號
紅梨啄烏鵲殘菊掛蠨蛸
　詩東山云蟏蛸在戸
佳人斗南北
　第一卷有詩云故人南箕與北斗言離别也
美酒玉東西
　酒杯名
夢鹿分眞鹿
　事見列子巳見上注
無雞應木雞
　莊子逹生篇紀渻子爲王飬闘雞曰望之似木雞矣異
　雞無敢應者反走矣
斵鼻昔常尓絶弦知者稀無人與争長唯有釣魚磯
　並見上注
茵席絮剪蠒枕囊収决明
　杜詩階下决明顔色鮮
南風入晝夢起坐是松聲
　夢中聞風起及覺乃松聲也如楞嚴經云如重睡人其
　家有人擣練舂米其人夢中聞舂擣聲别作他物或爲
　擊皷或爲撞鍾宋玉髙唐賦云俯視峥嶸不見其底虚
聞松聲
半菽一瓢飲
　項籍傳卒食半菽語顔子一瓢飲
懸鶉百結衣
　荀子曰子夏家貧衣若懸鶉杜詩弊衣何啻聮百結
䔥條鬼不瞰
　楊雄解嘲賦云髙明之家鬼瞰其室
聊可與同歸
　楊雄逐貧賦末云貧遂不去與我遊息此用其意
學似斵輪扁(見上)詩如飯顆山
　李白嘲杜甫詩飯顆山頭逢杜甫頭戴笠子日卓午即
　問年來太瘦生揔爲從前作詩苦見本事詩
室中餘一剱無氣斗牛間(見上)
　　　歐陽從道許寄金橘以詩督之
　　　　元注云從道叅禅常有言句來頗聞數從歌舞
　　　　飲故及之
禅客入秋無氣息想依紅䄂醉毰毸
　射雉賦敷藻翰之陪鰓
霜枝揺落黄金弹許送筠籠殊未來
　西京雜記韓嫣好弹以黄金爲丸筠籠見上
　　　黄幾復自海上寄恵金液三十两且曰唯有德之
　　　士冝享將以排蕩隂邪守衛眞火幸不以凡物畜
　　　之戯答
皺面黄須巳一翁
　楞嚴經迫於衰顔髮白面皺巳成老翁見上
樽前猶發少年紅金丹乞與煩眞友只恐無名帝籍中
禮記月令藏帝籍之収於神倉今借使以言掛名仙籍
　也樂天詩但恐長生須有籍仙䑓試爲檢名看
　　　和七兄山蕷湯
厨人清曉獻瓊糜(見上)正是相如酒渴時
　相如傳常有消渴病杜詩酒渴愛江清
能解飢寒勝湯餅
　束晳餅賦玄冬猛寒淸晨之㑹涕凍鼻中霜凝口外充
　虚解戦湯餅爲最
略無風味笑蹲鴟
　漢貨殖傳下有蹲鴟至死不飢注謂芋也
打䆫急雨知然鼎亂眼晴雲看上匙巳覺塵生双井椀濁
醪從此不須持
　杜詩濁醪有妙理
　　　弈棊二首呈任公漸
偶無公事負朝暄
　韓文丞㕔記云吾方有公事子姑去負暄見列子
三百枯棊共一罇
　枯棊三百見文選博弈論
坐隱不知巖穴樂手談勝與俗人言
　語林曰王中郎以圍棊是坐隱支公以棊爲手談馬子
　長報任少卿云此可與智者道難爲俗人言
簿書堆積塵生案
嵇康書人間多事堆案盈几
車馬淹留客在門戦勝將驕疑必敗果然終取敵兵飜
　羽傳宋義諌曰戦勝而將驕卒惰者敗今少惰矣
偶無公事客休時席上談兵較(一作角)两碁心似珠絲遊
碧落
　樂天詩上窮碧落下黃泉
身如蜩甲化枯枝
　退之聮句化蠱枯梮枝言蟬也蟬亦曰蜩五月鳴蜩
湘東一目誠甘死
　南史王偉爲侯景謀主偉作檄云項羽重瞳尚有烏江
　之敗湘東一目寕爲赤縣所歸
天下中分尚可持
　項與漢王約中分天下割洪溝此謂持碁白黒不可動
誰謂吾徒猶愛日(見法言)參横月落不曽知
　月落參横見子厚龍城録
　　　次韻幾復答予所贈三物三首
誰憐湖海士(見上)白髮夜䆫檠
　退之短檠歌夜書細字綴語言两眼眵昏頭雪白
風雨雞不巳
　見毛詩
詩書眼尚明禪枝安宿鳥
　禪枝見第六卷和外舅夙興詩注
僧粥吼華鯨
　東都賦發鯨魚鏗華鍾以言木魚呼粥也
但滿五車讀(見上)行看一座傾
　一座盡傾見相如傳
　　　右石燈檠
絶域薔薇露
　嶺南有薔薇露楊文公談苑金陵宫中人挼此水染生
　帛言其香也
他山􁰕蓞爐
　西漢雜記丁緩作九層博山香爐鏤爲竒禽恠獸今刻
　蓮花也尓雅荷芙蕖其花􁰕蓞
薫衣作家想伏枕夢閨姝遊子宦蟻穴(見上)謫仙居匏壷
　用費長房傳壷公事
當時有憂楽回首亦成無
　一作稍薫衣一莞似慰客心孤遊子夢蟻穴謫仙居匏
　壷霏霏䴡絲網清興可能無
　　　右石愽山
九原誰復起
　死者可作見上
糟魄未傳心(見上)不取丁儀米
　晋陳壽傳丁儀丁􁄉有盛名於魏壽謂其子曰可覔千
　斛米見與當爲尊公作佳傳丁不與竟不立傳
疑成校尉金
　曹操特置發兵中郎將模金校尉見文選陳琳傳
名從髙位借德有下僚沉
　選詩英俊沉下僚
筆削多瑕點
　孔子丗家筆則筆削則削退之詩指摘困瑕玷
猶希畏友箴
　一本筆從髙位曲陸有德人沉救俗規如此慵踈廢古今
　　　右石刻
　　　　静居寺上方南入一徑有釣䑓氣象甚古而俗
　　　　傳謬妄意嘗有隱君子漁釣其上感之作詩
　　　　　吉州青原山静居寺行思禅師道埸見下注
避丗一丘壑
　漁釣於一壑栖遲於一丘班固叙傳
似漁非丗漁
　子厚饒娥碑丗漁鄱水
獨吟嘉橘頌
　屈原九章有嘉橘頌
不遺子公書
　漢陳咸傳予陳湯書曰即䝉子公力得入帝城死不恨
笋蕨瑶琳晚絲緡歳月除
　詩其釣伊何維絲伊緡
安知冶容子
　昜冶容誨淫
紅䄂泣前魚
　文選阮嗣宗詩昔日繁華子安陵與龍陽主云說苑曰
　安陵纒得幸於楚恭王云云戦國茦云龍陽君釣十余
　魚而泣下王問之對曰臣始得魚甚喜後得益多而不
　欲弃前所得也今臣得拂枕席爵至人君從人於庭避
　人於途四海之内美人甚多矣聞臣得幸於王褰裳而
　趨王臣亦曩之所得魚也亦將弃矣陸韓卿詩云子瑕
　矯後駕安陵泣前魚注云泣魚是龍陽非安陵
　　　侯尉之吉水覆按未歸三日泥雨戯成寄之
歎息侯嬴老
　史記魏公子無忌傳封爲信陵君魏有隱士侯嬴年七
　十家貧爲大梁夷門監者公子往請欲厚遺之不肯受
　乃置酒大㑹賓客坐定公子從車騎虚左自迎侯生(云/云)
尉曹鞍馬疲山花迷部曲江雨壓旌旗越鳥勸沽酒
　謂提壷盧鳥也
竹雞憂蹋泥
　謂泥滑滑鳥也
不知何處醉遥寄解酲詩
　劉伶五斗解酲
　　　侯尉家聽琵琶
舫齋蒼竹雨聲中一曲琵琶酒一鍾恰似潯陽江上聽只
無明月與丹楓
　白樂天琵琶引其略云潯陽江頭夜送客楓葉荻花秋
　索索主人下馬客在舡舉酒欲飲無管弦醉不成歡慘
　將别别時茫茫江浸月云云
　　　次韻吉老寄君庸
何郎生事四立壁(見上)心地髙明百不憂
　杜詩願聞第一義廻向心地𥘉心地本出佛書杜詩又
　云吾知徐公百不憂
白眼醉來思阮籍(見上)碧雲吟罷對湯休
　文選江文通擬休上人詩日暮碧雲合佳人殊未來沙
　門慧丘本妵湯
諸公著力書交上尺璧深藏價未酬空使君如巢幕燕將
雛處處度春秋
　左傳燕巢於幕上樂府有鳯將雛
　　　寄袁守寥獻卿
公移猥甚叢生笋
　退之詩戢戢巳多如束笋集中有符移官移與公移皆
　檄也
訟諜紛如蜜分窠
　訟諜即北山移文所謂諜訴倥偬也
少得曲肱成夢蝶(見上)不堪衙吏報鳴鼉
　詩鼉鼓逢逢
巳荒里社田園了可柰春風桃李何想見冝春賢太守無
書來問病維摩(見上)
　　　廖袁州次韻見答并寄黃靖國再生傳次韻寄之
春去懐賢感物多飛花髙下罥絲窠
　退之聮句絲窠掃還成
傳聞治境無戾虎
　戰國䇿秦語云陳軫曰有兩虎争人而闘者管莊子將
　刺之管與止之曰虎者戾蟲人者甘餌也注云戾貪也
　虎渡江見上
更道豐年鳴白鼉
　唐張籍詩天欲雨有東風南溪白鼉鳴窟中
史筆縱横窺宝鉉
　元注云干宝作搜神記徐鉉作稽神録當時謂宝鬼之
董孤
詩才清壯近隂何
　隂鏗何遜見上
寄聲千萬相勞苦如倚胡床得按摩
　趙廣漢傳界上亭長戯曰至府爲我多謝問趙君師古
　曰多厚也言慇懃若今人言千萬問訊據胡床見晋桓
　伊傳礼記内則問衣燠寒疾痛苛癢而敬抑搔之注云
　抑按搔摩之
　　　袁州劉司法亦和予摩字詩因次韻寄之
袁州司法多兼局日暮歸來印幾窠詩罷春風榮草木
　歸去來詞木欣欣以向榮
書成快劒斫蛟鼉
　退之石皷歌快劒斫断生蛟鼉
遥知吏隱清如此
　杜詩吏隱適情性兹焉其窟宅汝南先賢傳鄭欽吏隱
　於蟻陂之陽
應問卿曹果是何
　王徽之傳爲桓冲騎兵參軍冲問卿署何曹對曰似是
　馬曹
頗憶病餘居士否在家無意食蘿摩
　本草枸𣏌注曰諺云去家千里不食蘿摩枸𣏌
　　　次韻奉答吉老并寄何君庸
傾懷相見開城府
　文選于令昇晋紀緫論云宣皇帝性深阻有如城府而
　能寛綽以容納
取意閑談投􁀋窠
　􁀋窠見上
但使吏曹無狡兎
　春秋後語馮驩謂孟嘗君曰聞狡兎有三窟
任呼舞女伐靈鼉(見上)屢中甕面酒幾聖
　釭面即甕頭見上注魏志徐邈傳時科禁酒而邈私飲
　至沉醉校事趙逹問以曹事邈曰中聖人逹白之太祖
　太祖怒鮮于輔曰平日醉客謂酒清者爲聖人濁者爲
　賢人偶醉言耳坐得免後文帝踐祚問曰頗復中聖人
　不對曰時復中之
苦憶樽前人姓何願得兩公俱助我不維朱墨要漸摩
　非特治簿書朱出墨入亦欲漸仁摩義也
　　　聞吉老縣丞按田在萬安山中
苦雨𥘉聞喚婦鳩
　歐公詩天將隂鳴鳩逐婦鳴中林鳴婦怒啼無好音天
　雨止鳩呼婦歸鳴且喜婦不亟還呼不巳
紅粧滿院木蕖秋
　木蕖即木芙蓉也亦名拒霜花韓桞皆有木芙蓉詩芙
　蓉亦曰芙蕖韓詩又云平鋪紅蕖盖明鏡此言水芙蓉
　即荷花也
樽前不記崔思立應在諸山最上頭
　韓文有藍田縣丞㕔壁記云博陵崔思立黜官再轉而
　爲丞兹邑
　　　次韻喜陳吉老還家二絶
公庭無事吏人休
　日至休吏見上
垂箔寒㕔對弈秋
　弈秋見孟子
催織青籠篘白酒竹炉煨栗煑雞頭
夜寒客枕多歸夢歸得黃柑紫蔗秋小雨對談揮麈尾
　麈尾見上
青燈分坐冩蠅頭
　南史齊衡陽王巾箱五經蠅頭細書
　　　再次韻答吉老二首
水宿風飡甚勞苦
　文選升天行云風餐委松宿雲卧恣天行謝靈運詩客
　遊倦水宿風朝難具論
勉旃吾子冨春秋
　漢楊惲書願勉旃毋多談漢書帝冨春秋又云冨於春
　秋也
我愧疲民欲歸去麥田春雨把鋤頭
　傳燈録傳大士頌云空手把鋤頭歩行騎水牛山谷屢
　冩此頌
賢勞三事一歸休
　見孟子
霜落園林失九秋想得君家烏鵲喜蛛絲縈繞玉搔頭
　玉搔頭見上西漢雜記目瞤得酒食燈火花得錢財乾
　鵲噪而行人至蜘蛛集而百事喜
　　　雙澗寺
二水犇犇鳴屋除
　韓文藍田丞㕔記水㶁㶁循除鳴
松林落日吼烏菟
　左傳楚人謂虎爲烏菟
老僧更有百歳母白髮身爲反哺烏
　爾雅純黒而反哺者烏也杜詩林烏反哺聲
山陿江深屋翠崖夜鍾聲自甕中來長松偃蹇蒼龍卧六
月澗泉轟怒雷
　　　酴醾
漢宫嬌額半塗黃
　後漢馬廖傳城中好廣眉四方且半額幽恠録橘中四
　老一叟曰君輸我智瓊額黃十二枝
入骨濃薫賈女香
　晋賈謐傳母賈午充少女也父韓壽與女通家中莫知
　時西域貢竒香一着人則經月不歇帝以賜充女宻盗
　以遺壽充寮屬與壽燕處聞其芬馥稱之於充云云
日色漸遲風力細倚欄偷舞白霓裳
　楊太眞外傳進見日奏霓裳羽衣曲
　　　奉答李和甫代簡二絶句
山色江聲相與淸卷簾待得月華生
歐公歌曲云欄干倚遍待得月華生
可憐一曲並舡笛說尽故人離别情
夢中往事隨心見醉裏繁華乱眼生
　太白詩不知繁華子優優何所迫
長爲風流惱人病不知天性緫無情
　　　次韻奉答廖袁州懷舊隱之詩
詩題怨鶴與驚猿
　文選北山移文蕙帳空兮夜鶴怨山人去兮曉猿驚
一幅溪藤照麝煙聞道省郎方結綬
　溪藤見上後漢黄香爲尚書郎不離省闥白楽天集有
　賀楊十二新拜省郎詩杜詩省郎京尹必俯拾蕭朱結
　綬見漢䔥育傳
可容名士乞㱕田
　淵明詩云守拙㱕園田文選張子有㱕田賦
嚴安召見天嗟晚
　主父偃傳上書朝奏暮召時徐楽嚴安亦俱上書上召
　見三人謂曰公等何相見之晚也
賈誼㱕來席更前
　誼爲長沙傅帝思誼檄之至入見至夜分文帝前席
何况班家有超固應封定逺勒燕然
　班超封定逺侯班固勒燕然銘各有傳
　　　觀王主簿家酴醾
肌膚冰雪薫沉水
　莊子逍遥篇藐姑射之山有神人居焉肌膚若冰雪
百草千花莫比芳
　楊文公談苑稱鄭文寳詩百草千花路斜風細雨天
露濕何郎試湯餅
　語林曰何平叔美姿儀而絶白魏文帝疑其着粉夏月
　與熱湯餅旣啖大汗出隨以朱衣自拭色轉皎然平叔
　何晏也魏𥘉尚主
日烘荀令炷爐香
　襄陽記劉季和性爱香常如厠還輙過香爐上主簿張
　坦曰人名公作俗人不虚也季和曰荀令君至人家㘴
　席三日香與我如何坦曰醜婦效顰見者必走公欲遁
　走耶季和大笑詩人詠花多比美女山谷賦酴醾獨比
　美丈夫見冷齋夜話
風流徹骨成春酒夢寐宜人入枕囊
　宜人見上前集酴醾詩名字因壷酒風流付枕幃與此
　句意同
輸與能詩王主簿瑶䑓影裏據胡床
　見上
　　　社日奉寄君庸主簿
花發社公雨
　社公見上
隂寒殊未開𥘉聞燕子語似報玉人來
　元稹作張君傳崔氏詩曰待月西廂下迎風戸半開拂
　拂桃花樹疑是故人來
遮眼便書冊
傳燈録僧問藥山爲什麽經師曰只圗遮眼
挑聾欺酒杯
　李氏談録李相濤小字社公爲兵部時文公昉爲翰林
　學士月給内醖兵部因春社寄昉詩云社公今日没心
情爲乏持聾酒一缾俗云社日酒治聾治音持挑當作
　治欺當作欠
傳聲習主簿勤爲撥春醅
　晋習鑿歯傳爲桓温西曹主簿温曰三十年㸔儒書不
　如一詣習主簿大白詩恰似蒲萄新撥醅
　　　北䆫(已見前集)
　　洪範以不合俗人題㕔壁二絶句次韻和之
寂寥吾道付萬丗忍向時人覔賞音
臨博而企竦聞樂而竊抃者或有賞音而識道也見曹
子建求自試表聞弦賞音見呉志周瑜傳第一卷答明
略云枯桐滿腹生蛛網忍向時人覔清賞皆用鍾期伯
牙事
搔首金城西萬里樽前從此嘆人琴
元注云德占最知洪範徐德占死事見上注晋王徽之
傳獻之卒徽之奔䘮不哭直上靈床取獻之琴弹之乆
而不調嘆曰嗚呼子敬人琴俱亡
埋没髙才築釣聞
杜牧詩築釣乗時用言傳說大公也
風雲未㑹要鯢桓南康郡下參軍耳付與紅塵白眼㸔
　鯢桓青白眼見上
　　　次韻杜仲觀二絶
鳥啼花動却春寒雨壓青旗卷畫干多事今年廢詩酒煩
君傳語問平安
重簾複幕和風雨無奈催沽鳥喚人
鳥名提壷蘆見上注
只是樽前欠狂客舞娃􁉚雪酒磷磷
　退之詩黄簾緑幕朱戸閉唐賀知章自號四明狂客莊
　子云肌膚若氷雪詩楊之水白石鄰鄰注淸澈也翻石
　亦作磷
　　　再次韻
矩舞朱裙愜醉㸔
　陶岳零陵記長沙王發於上前自爲短舞人笑其拙
惜公官守隔江干遥憐得句無人賞走馬城東覔道安
　習鑿歯傳時有桑門釋道安俊辯有髙才與習𥘉相見
　道安曰弥天釋道安當爲遊寺
詩家二杜(審言及甫)見仍雲(見上)詩句風流照映人青眼
向來同醉醒白頭相望不緇磷
　杜詩但取不緇磷
山谷外集詩註卷第十三
山谷外集詩註卷第十四
　　　次韻元翁從王䕫玉借書
爲吏三年弄文墨
　文選劉公幹詩職事相塡委文墨紛消散注云漢書功
　臣皆曰蕭何文墨顧居臣上
草萊心徑失耕鋤
　孟子今茅塞子之心矣
常思天下無雙祖得讀人間未見書
　後漢黄香傳京師號曰天下無雙江夏黃童肅宗詔香
　詣東觀讀書所未甞見者
公子藏山眞冨有
　言其藏書如老氏藏室道家蓬萊山也繫辭冨有之謂
　大業
小兒捫腹正空虚
　退之詩詩書勤乃有不勤腹空虚
何時管鑰入吾手爲理籖題撲蠧魚
　杜詩書籖映隙曛蠧魚見上
　　　奉和孫奉議謝送菜
春𬞞照映庾郎貧
　南史庾杲之傳庾郎貧食鮭
遣騎持籠佐茹葷
　杜詩遣騎問所須莊子人間丗篇不飲酒不茹葷
却得齋厨厭滋味白鵝存掌鱉留裙
　江南别録云僧謙明好詩酒烈祖問其所求曰惟願鵝
生四箇腿鱉生兩重裙陶岳五代史𥙷亦云
　　　學元翁作女兒哺口詩
五老峰(見上)前萬頃江女兒哺口鴛鴦雙
　女兒浦隷江州德化
驚飛何處沙上宿夜雨釣船燈照䆫
　　　去歳和元翁重到雙澗寺觀余兄弟題詩之篇揔
　　　忘収録病中記憶成此詩
素琴聲在時能聽
　陶潜傳蓄素琴一張
白鳥盟寒乆末㝷
　左傳盟可㝷也不可寒也
眼見野僧垂雪髮飬親元不顧朱金
　史記聶政傳嚴仲子具酒聶政母前奉黄金百鎰爲母
壽聶政固謝曰家貧飬親親供飬備不敢當仲子之賜
列女傳秋胡子之妻曰妾採桑奉二親不願人之金法
言曰紆朱懷金之樂
開泉浸稻双澗水煨笋充盤春竹林安得一􁇋吾欲老君
聽莊舄病時吟
史記陳軫傳軫至秦恵王曰子去寡人之楚亦思寡人
　否對曰王聞夫越人莊舄乎莊舄仕楚執珪有頃而病
楚王曰舄故越之鄙人也今仕楚執珪貴冨矣亦思越
　不對曰凡人之思故在其病也彼思越則越聲不思越
　則楚聲使人往聽之猶越聲也今臣雖棄逐之楚豈能
　無秦聲哉
　　　次韻知命入青原山口
坑路羊腸繞
　魏武苦寒行羊腸坂詰曲車輪爲之摧注太行羊腸在
　太原
稻田棋局方林間塔餘寸風外竹斜行吠客犬反走驚人
鳥坌忙山形與祖印岑絶兩相當
　傳燈録中華𥘉祖逹磨傳慧可曰諸佛法印可得聞乎
　又云内傳法印以契證心
　　　次韻吉老知命同遊靑原
洗鉢㝷思去
傳燈録行思禪師傳師得法於曹溪住吉州青原山静
　居寺六祖將示滅有沙㳽希遷問曰和尚百年後希遷
　當依附何人祖曰㝷思去及祖順丗遷毎於静處端坐
　第一坐曰汝有師兄行思和尚今住吉州汝因縁在彼
　師言甚直汝自迷耳遷便禮辭去直詣静居
論詩匡鼎來(見上)鵶窺錫處井
　如羅浮山卓錫泉也梁景㤗禪師居此山病無水師卓
　錫於地泉涌数尺自是得井唐子西作記又如舒州三
　祖山飛錫泉寳公自金陵飛錫而至以相山谷寺基泉
　爲之湧岀見同安志
魚泳釣時䑓垂足収親子
　師旣付法希遷垂一足遷禮拜㝷辭往南嶽即南嶽石
　頭和尚也
存身亘劫灰
漢武帝穿昆明池悉是灰有外國胡僧曰此天地劫灰
　之餘見髙僧傳
僧雛手金鑰一爲道人開
　杜詩不寢聽金鑰
至人來有㑹吾道本無家閱丗魚行水遺書鳥印沙
　退之聮句云沙篆印廻平言鳥跡印沙如篆文也
齋盂香佛飯法席雨天花
　並見維摩經
時有清談勝還同歎永嘉
　晋書不意永嘉之末復聞正始之音
　　　次韻十九叔父臺源
聞道桃源境鋤荒三逕通
　杜詩葵荒欲自鋤三徑見上
人曽夢蟻穴(見上)鶴亦怕雞籠
　用晋嵇紹鶴處雞群意
萬壑秋聲别千江月體同(湏知有一路/不在白雲中)
　心珠道埸儀千江同一月萬户盡皆春以言賔頭尊者
　應四天下供
　　　次韻曽都豊喜雨
水旱國代有
　左傳僖十三天災流行國家代有
人神理本通徧雩祠小大
　春秋書大雩
敢指蜺雌雄
南史王筠傳沈約製郊居賦示筠草筠讀雌霓(五的/反)連
蜷約撫掌曰僕恐人呼爲霓(五兮反)
地厭焚惔極
詩如惔如焚
天囬顧盻中蛟龍起乖卧星斗䀲澄空雲挾雷聲走
　西京雜記淮南王著鴻烈自言字中皆挾風霜
江飜電脚紅寵光歸稼穡
老杜江雨詩寵光蕙葉與多碧點注桃花舒小紅
滴瀝在梧桐詖訟猶相及時霖恐未豐㓗齋蘄得歲同病
託諸公
　　　和李才甫先軰快閣五首
山寒江冷丹楓落
唐文蓻傳崔信詩云楓落呉江冷
爭渡行人簇晚沙
庾信詩河橋争渡喧孟浩然詩漁梁渡頭争渡喧
菰葉蘋花飛白鳥一張紅錦夕陽斜
　杜牧之題韋家亭子云蔫紅半落平地晚曲渚飄成錦
　一張
赤欄終日倚西風山色挼藍小雨中
　雪浪齋日記荆公小詞云揉藍一水縈花草寂寞小橋
　千嶂抱人不到柴門自有淸風掃唐人詩但言水如藍
(挼/藍)字始於荆公
將老鬢毛秋着木相思親舊水連空
長江淡淡吞天去甲子隨波日日流萬事轉頭同墮甑
郭林宗傳後孟敏荷甑墯地不顧而去
一身隨丗作虚舟
莊子山木篇方舟而済於河有虚船來觸舟雖有𥚹心
之人不怒人能虚巳以遊丗其孰能害之
雲横章貢(二水)雨飜盆
　杜詩白帝城下雨飜盆
寺下深江水到門落日荷鉏人著本
漢食貨志理民之道地著爲本注謂安土也音直略反
西風滿地葉歸根
　鮑明逺詩别葉早辝風注引翼氏風角云木落歸本水
　流向東
西風嘉氣浮馬祖(山也)東北祥風繞静居
静居寺即青原山
山邑豐年人少訟身來訪道得齋魚
　　　幾道復覔㯽榔
蛮煙雨裏紅千樹逐水排痰肘後方(見/上)莫道忍飢窮縣令
陸龜蒙𣏌菊賦序云我幾年來忍飢誦經豈不知屠沽
　兒有酒肉耶
煩君一斛寄㯽榔
　用劉穆之事巳見上注
　　發贑上寄余洪範
二川來集南康郡
䖍州治贑縣唐武德曰䖍州天寳曰南康郡二川謂章
水貢水皆北流合于贑縣流入大江紹㒷改作贑州
氣味相似相和流木落山明數歸鴈欎孤欄楯繞深秋
􁚞孤臺在䖍州䖍吉鄰郡當是解大和徃德平也
胸中淳于吞一石
　史記淳于髠一石亦醉
塵下庖丁解十牛
莊子音義庖人丁其名也管子有屠牛坦一朝解九牛
　塵下疑是筆下
它日欲言人不解西風散髪掉扁舟
　嵇叔夜詩散髮巗岫
　　　同韻和元明兄知命弟九日相憶
革囊南渡傳詩句摹冩相思意象真九日黃花傾壽酒幾
囬青眼望歸塵蚤爲學問文章誤
杜詩紈絝不餓死儒冠多誤身
晚作東西南北人
　記孔子曰丘也東西南北之人也此亦是徃德平時作
安得田園可温飽長抛簪紱褁頭巾
後漢皇甫規傳退不得温飽以全命
萬里千山厭問津芭蕉林裏自觀身
維摩經是身如芭蕉中無有又云又復觀身身不離病
鄰田雞黍留熊也風雨閞河走阿秦
熊也阿秦當是山谷兄弟小字山谷兄弟五人大臨庭
堅叔獻叔逹仲熊仲熊即墓志所謂非熊代書一篇所
謂阿熊而今詩所謂熊也阿秦盖可類推
鴻鴈池边照双影春令原上憶三人
兄弟中两人相聚而三人别去也
年年献壽湏歡喜白髮黄花映角巾
晋羊祜傳與從弟琇書曰旣定边事當角巾東路歸(故/里)
　　　題吉州承天院清凉軒
菩薩清凉月遊於畢竟空
維磨經法無戯論故楞嚴經若離明暗見畢竟空
我觀諸境盡心與古人同僧髮侵眉白桃花映竹紅倘來
㝷祖意展手似家風
祖師西來意見上
　　　題槐安閣(并序)
東禅僧進文結小閣於寢室東飬生之具取諸左右而足
彼雖聞中天之臺百常之觀盖無慕嫪之心予爲題曰槐
安閣而賦詩夫據功名之㑹以嫭姱一丗其與蟻丘亦有
卞乎雖然陋蟻丘而仰㤗山之崇崛猶未離乎俗觀也
淳于棼夢大槐安囯詳巳見上
曲閣深房古屋頭病僧枯几過春秋垣衣
本草垣衣一名昔邪又云在墻垣謂之垣衣在水中石
上謂之陟釐
蛛網䝉䆫牖萬象縱橫不繫留
賈誼服鳥賦汎乎若不係之舟
白蟻戦酣千里血
檀羅國來伐王命棼征之敗績亦槐安囯事也晋楚戦
　於鄢陵戦酣之時子反渴而求飲見淮南子
黄粱炊熟百年休
炊黄粱未熟見上
功成事遂人間丗
　人間丗莊子篇名
欲夢槐安向此遊
老子功成名遂天之道
　　　　大和奉呈吉老縣丞
山擁鳩民縣
　左隠八年君釋三囯之圗以鳩其民注鳩集也
江橫决事厅土風尊健訟吏道要繁刑觟􁘡今無種
觟胡瓦切􁘡除倚切此兩姓今無人矣按後漢儒林洼
　丹傳時中山觟陽鴻亦以孟氏易教授有名又按姓氏
書裭姓古有善听者􁘡俞汲黯傳公以此無種矣
蒲盧教未形
事詳見中庸
里多斉􁃂氏
　元注云􁃂氏漢書音閑面今済南田家有此姓音諌
材謝宋庖丁
　庖丁莊子不言宋當考
令尹三年課斯人萬物靈
書惟人萬物之靈
吾方師豈弟僚友助丹青
　丹青謂縁飾吏事也
　　　立春
韭苗香煑餅
崔寔四民月令曰立秋無食煑餅
野老不知春㸔鏡道如咫倚楼梅照人
退之春雪間早梅詩寒光助照人趙嘏詩長笛一聲人
倚楼
　　　子範徼廵諸郷捕逐群盗幾盡輙作長句勞行李
白髮尉曹能挽弓著鞭跨馬欲生風乃兄本是文章伯
杜詩每語見許文章伯
此老真成矍鑠翁
　馬援傳矍鑠哉是翁也
枹鼔諸村宵警報
漢張敞傳云枹鼔稀鳴市無偷盗
牛羊幾處暮牢空得公萬户開門卧
萬夫(爭/処)首先処胸中元有不病者
傳燈録德山宣鍳禅師傳師因疾僧問還有不病者無
師曰有如何是不病者師曰阿邪阿邪
記得陶潜歸去來
　山谷誌畢守之墓云吉州大守以元豐五年冬没於理
所其銘云公疾卧牖上章請老
　　　戯贈南安倅桞朝散
桞侯風味晩相見衣𬒮頗薫荀令香
　見此卷酴醾詩注
桃李能言妙歌舞
借使李廣傳桃李不言
樽前一曲断人腸
　刘禹錫於李司空坐上賦詩曰髮􁶽梳頭宫様粧春風
　一曲杜韋娘(司空/見慣)渾閑事断盡江南刺史膓因贈以妓
洞庭歸客有佳句
　玉臺新詠有梁栁惲江南曲云洞庭有歸客瀟湘逢故
　人亦見文選
庾嶺梅花如小棠
　庾嶺見上詩蔽芾甘棠箋云召伯舎小棠之下
乗興髙帆少相待淮湖秋月要傳觴
　文選南都賦儇才斉敏授爵傳觴
　　　睡起
柿葉鋪庭紅顆秋董爐沉水度衣篝
說文曰篝落也可董衣
松風夢與故人遇同駕飛鴻跨九州
　文選郭璞遊仙詩赤松臨上仙駕鴻乗紫煙
　　　次韻君庸寓慈雲寺待韶恵錢不至
主簿㸔梅落雪中閨人應賦首飛蓬
詩伯兮自伯之東首如飛蓬
問安兒女音書少破笑壷觴夢寐同
歸去來詞引壷觴以自酌文選刘越石詩序云破涕爲
笑排終身之積憤求数刻之暫歡
馬祖峰前靑未了鬰孤臺下水如空
馬祖鬰孤見上杜詩斉魯靑未了
江山信羙思歸去
　文選登楼賦雖信羙非吾土兮曽何足以少留
听我勞歌亦欲東
　文選謝叔源詩誤彼蟋蟀唱信此勞者歌注引韓詩曰
朋友之道缺勞者歌其事漢書髙祖曰吾亦欲東耳
　　　次韻奉答存道主簿
主簿朝衣如敗荷髙懷千尺上松蘿
小雅頍弁蔦與女蘿施于松栢毛云蔦寄生也女蘿兔
絲松蘿也
旅人爭席方歸去
莊子寓言篇其徃也舎者避席其返也舎者與之爭席
秋水黏天不自多
莊子秋水篇吾未嘗以此自多退之祭文洞庭汗漫粘
　天無壁
斈到㑹時忘粲可
僧粲恵可傳燈録皆有傳杜詩余亦師粲可身猶縛(禅/寂)
詩留别後見羊何
　文選謝靈運詩序云登臨海嶠𥘉發強中作與恵連可
　見羊何共和之大白詩别後遥傳滄海作可見羊何共
　和之
向來四海習鑿歯今日期君不啻過
　四海習鑿歯弥天釋道安見晋書習鑿歯傳此用(主簿/事)
　　　題神移仁壽塔
十二觀音無正面
僧伽至臨淮嘗卧賀跋氏家現十二面觀音形其家欣
慶遂捨宅焉即今寺也見宋僧傳問十二面觀音阿那
　面正見傳燈録義玄禅師傳
誰令塔户向東開定知四𣑽神通力
　阿含經曰丗尊說四𣑽福若能𥙷理故寺是謂二𣑽之
　福見𥘉斈記
曽借六丁風雨推
　退之詩天官勑六丁雷電下取將
蠅說冰霜如夢寐
　莊子秋水篇井蛙不可以語於海夏虫不可以語於冰
鷃聞鍾鼔亦驚猜
逹生篇譬之若載鼷以車馬楽鷃以鍾鼔也彼又烏能
　無驚乎哉
從今不信維磨詰断取三千丗界來
　維摩經断取三千大千丗界如陶家輪著右掌中擲過
　恒沙丗界之外
　　　題海首座壁
騎虎度諸嶺
　天台豐于禅師居天台山囯清寺嘗誦唱道歌乗虎入
　松門衆僧驚畏見傳燈録
入鷗同一波
　王立之詩話云方時敏言荆公云鷗鳥不驚之類如何
　作語則好故山谷有云入鷗同一波
香寒明鼻觀
　楞嚴經云丗尊教我觀鼻端白
日永稱頭陀
　文選頭陀寺碑李善曰天笁言頭陀此言斗薮盖斗薮
　煩惱也
　　　題仁上座畫松
偃蹇松枝隔煙雨知儂定是歲寒材百年根莭要老硬
　傳燈録岩頭云德山老人一條脊骨硬如鐡
將恐崩崖倒石來
大白詩崩崖轉石萬壑雷
　　　次韻漢公招七兄
白髮霏霏雪點斑朱櫻怱忽鳥衘殘
傳燈録潙山與仰山游行次烏衘一紅柿落前祐將與
仰山仰山接得以水洗了却與祐云云介甫詩云鳥殘
紅柿昔曽分
公庭休吏進湯餅
漢薛宣傳日至休吏
語燕無人窺井欄詩句多傳知有暇道人相見不應難老
郎親屈延処士風味依稀如姓桓
元注云桓冲礼処士刘　之鄭粲甚厚按晋桓冲傳云
命処士南陽刘　之爲長史驎之不屈親徃迎之礼之
甚厚又辟処士長沙鄭粲爲别駕備礼尽恭粲感其好
賢乃起應命
　　　送髙士敦赴成都鈐轄二首
　　　　東坡集中亦有此詩乃元祐三年也自此以前
　　　　皆大和作此後元祐間作
玉鈐金印臨參井
淮南子云通許由之論金縢豹韜廢矣注云金藤豹韜
周公太公隂謀圗王之書也囯朝置功轄曰鈐曰滕曰
韜皆取秘宻之義太白蜀道難云捫參歴井仰歇息
控蜀通秦四十州日下書來望鴻鴈江頭花發醉貔貅
　礼記曲礼前有鷙獸則載貔貅注亦鷙獸也
巴滇有馬駒空老
漢有巴郡治江州今重慶府所治巴縣也後漢末分而
爲三巴西郡治閬中令閬州所治縣也巴東郡治魚復
令䕫州所治奉郎也與巴郡爲三巴蜀馬皆取之西南
夷史記西南夷傳云西南夷君長以什數夜郎爲大其
西靡莫之屬以什數滇爲大如淳曰滇音㒹㒹馬出其
囯駒空老言不用兵也
林箐無人葉自秋能爲將軍歌此曲鳴機割錦與纒頭
開元中冨人王元宝㑹賔客明日或問曰昨來有何髙
談宝曰但費錦纒頭耳杜詩樽前還有錦纏頭
捧日髙宣亊東京四姓候
　後漢紀顕宗九年爲四姓小侯開立學校置五經師注
　外戚樊氏郭氏隂氏馬氏也髙盖宣仁后家
軍中聞爼豆
　語爼豆之亊則常聞之
廟勝脫兠鍪
　退之詩边封脫兠鍪
焼燭海棠夜香衣薬市秋君平識行李
嚴君平見漢書
河漢接天流
　　　次韻子瞻元夕扈從三首
　　　　此詩見秦少游集非山谷語
　　　次韻子瞻送穆父二絶
　　　　錢勰字穆父元社𥘉知開封府迁給亊中復以
　　　　龍圗閣待制知開封以係囚别所迁就圄空岀
　　　　知越州越今爲紹㒷府
渺然今日望人材
　當今人物渺然見上
毎見紫芝眉宇開
　唐元德秀字紫芝房琯毎見歎曰見紫芝眉宇使人名利
　之心都尽
又觸恵文江海去快㠶誰與挽令囬
漢張敞傳弟武拜爲梁相曰梁囯大都吏民凋敝當以
柱後恵又弹治之秦時獄法吏柱後恵文武意欲以刑
法治梁
謫官猶得住蓬萊
越州有蓬萊館
抱牘人稀書卷開
牘謂案牘退之藍田丞㕔記云文書行吏抱成案詣丞
張敞憮眉應急召
此用尹京亊也張敞治京兆爲婦畫眉長安中傳張京
兆眉憮有司以奏上問之云云
董宣強項莫低囬
強項令見墨竹賦
　　和子瞻内翰題公擇舅中丞山房
幽人八座復中䑓
東坡迁端明翰林侍讀二斈士守礼部尚書時公擇爲
御史中丞
想見書堂山杏開四十餘年僧屈指時因秋鴈寄聲來
東坡集有李氏山房藏書記其略云余友李公擇少時
讀書於庐山五老峯下白石庵之僧舎公擇旣去而山
中之人思之指其所居爲李氏山房藏書其後元豐七
年東坡自黃移汝因徃筠自筠遊庐山書李公擇白石
山房云偶尋流水上崔嵬五老蒼顔一笑開若見謫仙
煩寄語匡山頭白早歸來山谷和章乃元祐七年作盖
東坡是年自楊州召爲兵部尚書也屈指字見漢陳湯
傳詘指計其日曰不出五日
　　　以潞公所惠揀芽送公擇次舊韻
　　　前集有謝公擇分賜茶三絶句今次前韻
慶雲十六升龍様
前漢志若煙非煙若雲非雲郁郁紛紛䔥索輪囷是謂
慶雲
囯老元年宻賜來
左傳囯老皆賀子文北苑貢茶録云慶曆中蔡君謨造
小鳯團自小團岀而龍鳯遂爲次元豐有旨造宻雲龍
其品又加於小團之上
披拂龍紋射牛斗外家英鍳似張雷
東坡是年自楊州召爲兵部尚書也屈指字見漢陳湯
傳詘指計其日曰不出五日
　　　以潞公所惠揀芽送公擇次舊韻
　　　前集有謝公擇分賜茶三絶句今次前韻
慶雲十六升龍様
前漢志若煙非煙若雲非雲郁郁紛紛䔥索輪囷是謂
慶雲
囯老元年宻賜來
左傳囯老皆賀子文北苑貢茶録云慶曆中蔡君謨造
小鳯團自小團岀而龍鳯遂爲次元豐有旨造宻雲龍
其品又加於小團之上
披拂龍紋射牛斗外家英鍳似張雷
謂張華雷煥
　　吏部蘇尚書右選胡侍郎皆和鄙句次韻道謝
不待烹茶喚睡囬天官两宰和詩來清如接筧(以竹通水)
通春溜快似揮刀斫怒雷
天官吏部也冡宰以喻尚書其屬有太宰卿一人(比/侍)郎
　　奉同公擇作揀芽詠
　　　　貢茶録云茶芽最上曰小芽如雀舌鷹爪次曰
　　　中芽乃一芽帯一葉者號一槍一旗号揀芽最
　　　爲竒特
赤囊歳上䨇龍壁
　元注云囊貢小團亦单疊唯揀芽双疊
曽見前朝盛亊來想得天香隨御所延春閣道轉輕雷
元注云元豐未作延春閣
　　今歳官茶極妙而難爲賞音者戯作两詩用前韻
雞蘇狗虱難同味
煎茶賦云或済以􁇏勾賊破家滑竅走水又况雞蘇之
與胡麻雞蘇俗呼紫蘇胡麻一名狗虱皆見本草
懷取君恩歸去來青箬湖边㝷顧陸
箬溪在湖州顧陸謂顧野王陸羽按寰宇記湖州長興
縣箬溪在縣南一名顧渚顧野王輿地志云夾溪悉生
箭箬南岸曰上箬北岸曰下箬村人取下箬水醸酒醇
羙俗稱箬下酒陸鴻漸名羽有顧渚山記二篇盛言顧
渚茶之羙爲江左第一張彦逺名畫記有論顧陸張呉
　用筆一篇謂顧愷之陸探微與此詩不相渉山谷特借
使顧陸二字顧野王有傳
白蓮社裏覔宗雷
　白蓮社在江州庐山晋慧逺法師故亊也同社十八人
　宗炳字少文雷次宗字仲倫與焉
乳花飜椀正眉開時苦渴羗衝熱來
拾遺記晋有羗人姚馥但言渴於酒群軰呼爲渴羗𥘉
　斈記程曉伏日詩云今丗褦襶子觸熱到人家揺扇髀
　中疼流汗正滂沱褦襶謂不暁亊渴羗亦此流也
知味者誰心巳許維摩雖黙語如雷
　時維摩詰黙然無言文殊師利嘆曰善哉善哉乃至無
　有文字語言是真入不二法門
　　　公擇用前韻嘲戯双井
萬仞峯前双井塢
山谷所居双井隷洪之分寕
婆娑曽占早春來如今摸索蒼龍壁沉井銅瓶漫斈雷
老杜銅缾詩乱後碧井廢時清瑶泉深銅瓶未失水百
丈有哀音
(又)戯双井解嘲
山芽落磑風囬雪曽爲尚書破睡來勿以姬姜棄鷦􁓞逢
時瓦釡亦鳴雷
左雖有姬姜无棄鷦􁓞文選屈平卜居云黄鍾毀棄瓦
釜雷鳴
　　奉同六舅尚書詠茶碾煎烹三首
要及新香碾一盃不應傳宝到雲來(見上)碎身粉骨方餘
味莫厭聲喧萬壑雷
萬壑雷見上碎身粉骨如老杜詠丁香云晚墮蘭麝中
休懐粉身念也
風炉小鼎不湏催魚眼長隨蟹眼來深注寒泉収第一亦
防􁅤腹爆乾雷
蟹眼􁅤腹並見上
乳粥瓊糜霧脚囬色香味觸映根來
六根眼耳鼻舌身意即色香聲味觸法見楞嚴經茶録
有色香味瓊糜見上
睡魔有耳不及掩
唐李靖傳兵機事以速爲神震霆不及掩耳
直拂䋲宋過疾雷
　　　王立之以小詩送並蔕牲丹戯答
分送香紅惜折殘春隂醉起薄羅寒不如王謝堂前燕曽
見新粧並倚欄
刘夢得詩旧時王謝堂前燕飛入㝷常百姓家
露稀風晚别春叢柫掠殘粧可意紅多病廢詩仍止酒可
憐雖在與誰同
玉臺新詠有歌詞云東飛百勞西飛燕其末云空留可
怜與誰同
　　題子瞻書詩後
詩就金聲玉振書成蠆尾銀鈎(見上)巳作青雲直上何時
散髮滄州
北山移文云干青雲而直上散髮見上註
　　戯贈髙述
江湖心計不淺翰墨風流有餘相期乃千載亊要湏讀五
車書(見上)
　　與李公擇道中見两客布衣班荆而坐對戯弈秋
　　因作一絶
两客班荆覆局圗
左㐮二十六年楚伍舉奔鄭將遂奔晋聲子將如晋遇
之於鄭郊班荆相與食而言復故魏志王粲傳觀人圍
棊局壞粲覆之不誤一道
㸔人車馬溷泥塗文昌八座鄰樞極
唐刘洎䟽云八座比於文昌六曹尚書及令僕爲八座
見晋聀官志後漢梁統傳論宰相運動樞極
天上歸來愧不如
　　　題歸去來圗二首
曰日言歸真得歸迎門兒女笑牽衣
太白詩兒女歌笑牽人衣
宅边猶是旧時桞漫向丗人言昨非
詞云斍今是而昨非
人間処処猶崔子
語猶吾大夫崔子
豈忍更令三徑荒誰與老翁同避丗桃花源裏捕魚郎
桃花源見上注
　　　題陽閞圗二首
断腸聲裏無形影畫出無聲亦断膓想得陽閞更西路北
風低草見牛羊
髙歡玉壁之㑹使斛律金作勑勒歌其詞曰山蒼蒼天
茫茫風吹草低見牛羊歡自和之哀感流涕
人事好乖當語離
渊明答龐参軍詩序云人亊好参便當語離
龍眠皃出断腸時
李伯時畫也杜詩皃得山僧及童子
渭城桞色閞何亊自是離人作許悲
渭城桞色見上漢書陽閞去長安二千五百里唐人送
客西出都門三十里曰渭城今有渭城館刘夢得詩旧
人惟有何戡在更與殷勤唱渭城
　　　次韻答少章聞雁听雞二首
平生絶少分甘処
司馬迁傳与士大夫絶甘分少師古曰自絶旨甘而与
人共其多少
身要從師萬亊忘霜鴈呌群傾半枕
退之詩一一呌群猿
夢囬兄弟綵衣行
礼王制父之歯隨行兄之歯雁行綵衣用老萊子亊
朝士聞雞常半途朱門擁𬒳不閞渠秦郎五起听三唱殘
燭貪傳未見書(見上)
　　題王居士所藏王友畫桃杏花二首
　　　　山谷元符三年五月復宣徳郎自戎泝江省其
　　　　姑於青神尉廨十一月復還戎過加州至楽山
王朴子厚題桃杏花草書超逸今藏於洪雅楊氏戎今
爲叙州
堎雲一笑見桃花三十年來始到家從此春風春雨後乱
隨流水到天涯
傳燈録福州靈雲志勤禅師𥘉在潙山因桃花悟道有
偈曰三十年來㝷剱客幾逢落葉幾抽枝自從一見桃
花後直至如今更不疑
凌雲見桃萬亊無我見杏花心亦如從此華山圗籍上更
添潘浪倒騎驢
潘閬詩髙爱三峰挿大虚囬頭仰望倒騎驢傍人大笑
從他笑終擬移家向此居
　　戯答仇夢得承制二首
結髮從征听皷􁎅
李廣傳謂其麾下曰廣結髮與匈奴大小七十餘戦礼
　君子听皷􁎅之聲則思將帥
未曽一展胸中竒
退之代張籍書開口一吐胸中之竒
彎弓如月落霜雁誰道將軍能賦詩
橫槊(見上)不爲萬騎先傳杯把筆過年年
杜牧之詩自說江湖不歸去阻風中酒過年年
懷中黄石閑三略
　兵書有黃石公三略三卷
道上青旗謾百篇
　青旗謂置筒上加旗也元白號詩筒
　　　題李十八知常軒
身心如一是知常
老子知常曰明
亊不驚人味乆長
史記淳于髠傳斉威王喜隠髠說之以隠曰囯中有大
鳥三年不飛不鳴王知此鳥何也王曰此鳥不鳴則巳
　一鳴驚人
盖丗功名棊一局
幽閑鼔吹云令孤相擬李逺爲杭州宣宗曰李逺云長
　日惟能一局棊豈可臨郡
藏山文字紙千張
司馬迁自序云整齊百家雜語藏之名山副在京師坡
詩云功名半幅紙兒女浪苦辛
無心海燕窺金屋
漢武故事金屋貯阿嬌
有意江鷗傍草堂驚破南柯少時夢
見上
新晴鼔角報斜陽
　　　次韻奉答吉鄰機冝
黠虜乘秋屢合圍
　禮記王制天子不合圍諸侯不掩羣
上書公獨請偏師庭中子弟芝蘭秀
　見上
塞上威名草木知
唐張萬福傳德宗以萬福爲濠州刺史召謂曰先帝改爾
名正朕謂江淮草木亦知爾威名若從所改恐賊不知是
　郷也復賜舊名
千里折衝深寄此
　晏子春秋范昭謂晋平公曰齊未可并吾欲試其君晏子
　知之吾欲犯其樂大師知之於是輟伐齊謀孔子聞之曰
　不出樽爼之間而折衝千里之外晏子之謂也
三衙虚席看除誰
三衙謂殿前都指揮使侍衛馬軍都指揮使侍衛歩軍都
　指揮使
與君相見清班在仁祖重來築舊基
　　　送曹黔南口號
　　　　按實録紹聖元年十二月甲午黄庭堅謫涪州別
　　　　駕黔州安置二年四月二十三日到黔州見謝裴
　　　　寓開元寺寺有摩圍閤黔守曹譜字伯逹
摩圍山色醉今朝試問歸程指斗杓荔子隂成棠棣愛
　詩甘棠羙召伯也蔽芾甘棠勿翦勿伐箋云思其人敬其
　樹今以甘棠爲棠棣
竹枝歌是去思謡
　山谷甞云竹枝歌本出三巴其流在湖湘耳漢何武傳所
　居無赫赫名去後嘗見思
陽関一曲悲紅䄂巫峽千波怨畫橈歸去天心承雨露雙魚
來報舊賔僚
　　　題劉氏所藏展子䖍感應觀音二首
　　　　張彦逺歴代名畫記云展子䖍歴北齊周隋爲朝
　　　　散大夫帳内都督觸物留情悉皆絶妙尤善臺閣
　　　　人馬
人間猶有展生筆佛事蒼茫煙景寒
　退之詩蕭蕭風景寒
常恐花飛蝴蝶散明䆫一日百回㸔
　恐歳乆化爲蝴蝶也杜陽雜編穆宗殿前千葉牡丹始開
　宫中夜有黄白蛺蝶萬數飛集花間輝光照耀逹旦乃去
　上令張密網於空中遂得數百皆金玉也後開寳厨覩金
　屑玉屑錢内將有化爲蝶者廼覺馬杜詩自今以後知人
　意一日須㸔一百回
郡盗挽弓江簸船
　杜詩浪簸船應拆
丹青當在普通前
　普通梁武帝年號時未有侯景之亂也
誰能與作赤挽板
　當是護衛之物赤挽恐是赤欄第三卷有詩云横溪赤欄
　橋晏元獻類要云台州有赤欄橋在州城臨江
老筆猶堪壽百年
　　　以虎臂杖送李任道二首
走送書堂倚絳紗
　後漢馬融傳常坐髙堂施絳紗帳前授生徒後列女樂
瘦藤七尺走驚虵晴沙每要交頭拄㝷徧漁翁野老家
未衰筋力先扶杖
　曲禮云老者不以筋力爲禮漢賈山傳雖老羸癃疾扶杖
　而徃聽之
能救衰年十二三
　漢髙祖紀士卒墯指者十二三注謂十人之中二三墯指
　今以言十分救得二三分也
八百老彭嗟杖晚可憐矍鑠馬征南
神僊傳彭祖姓籛名鏗至殷末已七百六十七歳而不㐮
　論語竊比於我老彭矍鑠見後漢馬援傳
　　　謝周文之送猫兒
飬得狸奴立戰功將軍細柳有家風
　用周亞夫細柳營事
一簞未厭魚餐薄四壁能令䑕穴空
　　　戯呈田子平
　　　　元符三年十二月山谷發戎州明年改建中靖國
　　　　四月至荆南乞知太平州留荆南待命遂踰冬有
　　　　戯簡田子平詩此詩盖同時作
茸割即非茸割肥羊自是肥羊
老杜詩云禮遇宰肥羊愁當置青醥
老夫纔堪一筯諸生賛詠甘香却歎佳人纎手晚來應廢紅
粧
此言田家庖婢或其内子如老杜所云喚婦出房親自撰
也
荆州衣冠千户厚意獨有田郎
　三輔决録云田鳯爲尚書郎容儀端正帝目送之題柱
　云堂堂乎張京兆田郎今以子平比田鳯
　　　太平州作二首
　　　　崇寜元年春自荆南歸洪州分寜因徃袁州萍
　　　　郷省其兄元明還至江州與其家相㑹六月赴
　　　　太平州九日而罷
歐靚腰艾栁一渦小梅催拍大梅歌
　此皆太平州官妓
舞餘片片棃花雨
　言其泣下也樂天詩棃花一枝春帶雨
柰此當途風月何
　太平治當途縣
千古人心指下傳
楊姝煙月過年年
　過年年見上
不知心向誰邊􁂒
彈盡松風欲斷絃
呉氏漫録云䂊章先生守當塗日㑹上作木蘭花贈故
人庾元規曰庾郎三韭常安樂使有萬錢無處着徐熈
小鴨水边花明月清風都占却朱顔老尽心如昨萬亊
休亊休莫莫樽前徤在不饒人歐舞梅歌君更酌自注
云歐梅當時二妓也山谷評書云按欲入木弹欲断絃
此用筆法也
　　長沙留别
　　　　崇寕二年謫冝州三年二月過洞庭歴潭衡永
　　　　桂夏至貶所長沙即潭州也
折脚鐺中同淡粥
傳燈録汾州無業禅師曰古得道人得意之後茅茨石
室向折脚鐺中煮飯喫過三十二十年
曲腰桑下把離杯
大白集中有魯城北郭曲腰桑下送張子還嵩陽一首
小鴨水边花明月清風都占却朱顔老尽心如昨萬亊
休亊休莫莫樽前徤在不饒人歐舞梅歌君更酌自注
云歐梅當時二妓也山谷評書云按欲入木弹欲断絃
此用筆法也
　　長沙留别
　　　　崇寕二年謫冝州三年二月過洞庭歴潭衡永
　　　　桂夏至貶所長沙即潭州也
折脚鐺中同淡粥
傳燈録汾州無業禅師曰古得道人得意之後茅茨石
室向折脚鐺中煮飯喫過三十二十年
曲腰桑下把離杯
大白集中有魯城北郭曲腰桑下送張子還嵩陽一首
知君不是南遷客魑魅無情湏早囬
左文十八舜臣尭流四㓙族投諸四裔以禦魑魅注山
林異氣所生爲人害者
　　　贈花光老
浙江衲子静無塵
衲子見傳燈録
箇箇莊嚴服飾新何似乾明能効古渠知北斗裏藏身
傳燈録慧清禅師傳僧問北斗裏藏身意智如何師曰
九九八十一
　　　題花光爲曽公卷作水边梅
梅蘂觸人意
楽天榴花詩香塵擬觸坐禅人
冐寒開雪花遥憐水風晚片片點汀沙
冷齋夜話衡州花光仁老以墨爲梅魯直觀之曰如嫰
寒春曉行孤山離落間但欠香耳
　　　清明
佳節清明桃李笑
本亊詩博陵崔護清明獨遊都城南得居人莊酒渴扣
門求飲有女子以盂水至倚小桃佇立而意屬殊厚來
歳清明往㝷之門庭如故而扃欽之因題詩曰去年今
日此門中人面桃花相映紅人面不知何処去桃花依
舊笑春風云云
野田荒壠只生愁雷驚天地龍蛇蛰
謂巳過驚蟄莭
雨足郊原草木柔人乞祭餘驕妾婦
孟子所稱斉人乞墦間之祭㱕而驕其妻妾以言清明
上塚
士甘焚死不公侯
陸劌鄴中記寒食断火起於子推據左傳史記無介推
𬒳焚亊周礼司炟仲春以木鐸修火禁則禁火盖周之
　旧制
賢愚千載知誰是滿眼蓬蒿共一丘
漢陽惲傳古与今同一丘之貉師古曰言其同類也
山谷外集詩註卷之十四終
