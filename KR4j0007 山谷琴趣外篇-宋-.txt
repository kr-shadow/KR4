#+TITLE: 山谷琴趣外篇-宋-
#+DATE: 2016-06-11 12:26:41
#+SOURCE: github.com/kanripo/KR4j0007 master ef6b4e18                
山谷琴趣外篇目録
　　　　　　　南　昌黄　魯直　庭堅
○卷之一
　　　念奴嬌(同諸甥待月飲酒賦此)
　　　水調歌頭(遊覽)
　　　水調歌頭
　　　滿庭芳(妓女)
　　　滿庭芳(詠茶)
　　　鼔笛謾(曹供備生日)
　　　洞仙歌(王𥙷之生日)
　　　　雨中花(送彭文思)
　　　　憶帝京(宴飲)
　　　　醉蓬萊
　　　　南歌子
　　　　驀山溪
　　　　轉調醜奴兒
　　　　品令(送曹供備)
　　　　踏莎行
　　　　踏莎行
　　　　定風波
　　　　定風波
　　　　定風波(荔枝)
　　　　定風波
　　　　鵲橋仙(七夕)
　　　　鵲橋仙
　　　　阮郎歸
　　　　阮郎歸
　　　　更漏子(餘甘湯)
　　　　繡帶子(梅)
　　　　撼庭竹(離别)
○卷之二
　　　减字木蘭花(春)
　　　减字木蘭花(寄張仲謀)
　　　减字木蘭花(登巫山縣樓)
　　　减字木蘭花
　　　减字木蘭花(和趙文儀)
　　　减字木蘭花
　　　减字木蘭花(私情)
　　　减字木蘭花(中秋陪曹伯逹翫月)
　　　减字木蘭花
　　　　减字木蘭花
　　　　减字木蘭花(黔守席上戯作)
　　　　减字木蘭花
　　　　减字木蘭花
　　　　木欄花令
　　　　木欄花令
　　　　木欄花令
　　　　木欄花令
　　　　木欄花令
　　　　木欄花令
　　　　淸平樂
　　　　淸平樂(重九)
　　　　淸平樂(同前)
　　　　淸平樂(同前)
　　　　淸平樂(同前)
　　　　淸平樂(飲宴)
　　　　憶帝京(琵琶)
　　　　憶帝京(私情)
　　　　畫堂春
　○卷之三
　　　　南郷子
　　　　南郷子
　　　　南郷子(重九寄懐永康彭使君)
　　　　點絳唇(重九寄嗣直弟)
　　　　謁金門(贈知命弟)
　　　　採桑子(贈黄中行)
　　　　採桑子(送彭道㣲)
　　　　採桑子
　　　　西江月(茶)
　　　　鷓鴣天(茶)
　　　　漁家傲(戯効通襌作頌)
　　　　漁家傲(同前)
　　　　漁家傲(同前)
　　　　漁家傲(同前)
　　　　漁家傲(同前)
　　　　撥掉子(退居)
　　　　訴衷情(漁父)
　　　　浣溪沙(同前)
　　　　菩薩蠻(同前)
　　　　調笑歌(俲李白長恨歌之句)
　　　歩蟾宫(妓女)
　　　南柯子(次東坡携妓見法通韻)
　　　南柯子
　　　醜奴兒
　　　　西江月
山谷琴趣外篇目録
山谷琴趣外篇卷之一
　　　　　南　昌黄　魯直　庭堅
　　　念奴嬌(八月十七日同諸甥待月有客/孫彦立者善吹笛有名酒酌之)
断虹霽雨浄秋空山染脩眉新緑桂影扶踈誰
便道今夕淸輝不足萬里靑天姮娥何處駕此
一輪玉寒光零亂爲誰偏照醽渌
年少從我追遊晚凉幽徑遶張園森木共倒金
荷家萬里難得尊前相属老子平生江南江北
最愛臨風曲孫郎微笑坐來声噴霜竹
　　　水調歌頭(遊覽)
瑶草一何碧春入武陵溪溪上桃花無数花上
有黄鸝我欲穿花㝷路直入白雲深處浩氣展
虹蜺秪恐花深裏紅露濕人衣
坐玉石欹玉枕拂金徽謫仙何處無人伴我白
螺杯我爲霊芝仙草不爲朱唇丹臉長嘯亦何
爲醉舞下山去明月逐人歸
　　　又
落日塞垣路風勁戞貂裘翩翩数騎閑獵深入
黒山頭極目平沙千里唯見琱弓白羽鐵面駭
驊騮隱隱望靑冡特地起閑愁
漢天子方鼎盛四百州玉顔皓齒深鎻三十六
宫秋堂有經綸賢相邊有縱横謀将不減翠蛾
羞戎虜和樂也　聖主永無憂
　　　滿庭芳(妓女)
初綰雲鬟纔勝羅綺便嫌柳陌花堦占春才子
容易託行媒其奈風情債負煙花部不免差排
劉郎恨桃花片片隨水染塵埃
風流賢太守能籠翠羽宜醉金釵且留取垂柳
掩映㕔堦直待朱􁚫去後從伊便窄襪弓鞋知
恩否朝雲暮雨還向夢中來
　　　又(茶)
北苑春風方圭圎璧萬里名動京関碎身粉骨
功合上凌煙樽爼風流戦勝降春睡開拓愁邊
纎纎捧研膏濺乳金縷鷓鴣班
相如雖病渴一觴一詠賔有群賢爲扶起燈前
醉玉頽山搜攬胷中萬卷還傾動三峽詞源㱕
來晩文君未寢相對小䆫前
　　　鼔笛慢(曹供備生日)
早秋明月新圎漢家戚里生飛將靑騘寳勒緑
沉金鎻曾瞻天仗種德江南宣威西夏合宫陪
享况當年定計昭陵與子勲勞在諸公上
千騎風流年少暫淹留莫辜淸賞平坡駐馬虚
弦落鴈思臨虜帳徧舞摩圍逓歌彭水拂雲驚
浪㸔朱顔緑鬢封侯萬里冩凌煙像
　　　洞仙歌(王𥙷之生辰)
月中丹桂自風霜難老閱盡人間盛衰草望中
秋才有幾日十分圎霾風雨雲表常如永晝
不得文章力白首防秋誰念雲中上功守正注
意得人雄静掃河西應難縱五湖歸掉問持節
馮唐幾時來㸔再策勲名印窠如斗
　　　雨中花(送彭文思使君)
政樂中和夷夏宴喜官梅乍傳消息待作新年
歡計断送春色桃李成隂甘棠少訟又移旌㦸
念畫樓朱閣風流髙會頓冷談蓆
西州縱有舞裙歌板誰共茗邀棊敵歸來未得
先霑離䄂管絃催滴樂事賞心易散良辰美景
難得會湏醉別巫山扶起更傾春碧
　　　憶帝京(宴飲)
鳴鳩乳燕春間暇化作緑隂槐夏壽酒舞紅裳
睡鴨飄香麝醉此洛陽人佐郡深儒雅
况坐上玉麟金馬更莫問鶯老花謝萬里相依
千金爲壽未厭玉燭傳淸夜不醉欲言歸笑殺
髙陽社
　　　醉蓬萊
對朝雲靉靆暮雨霏微亂峯相倚巫峽髙唐鎻
楚宫朱翠畫㦸移春靚粧迎馬向一川都㑹萬
里投荒一身弔影成何歡意
盡道黔南去天尺五望極神州萬里煙水樽酒
公堂有中朝佳士荔頰紅深麝臍香滿醉舞䄄
歌𬒮杜宇声声催人到暁不如歸是
　　　南歌子
詩有淵明語歌無子夜声論文思見老弥明坐
想羅浮山下羽衣輕
何處黔中郡遥知隔晚晴雨餘風急断虹横應
夢池塘春草若爲情
　　　驀山溪
鴛鴦翡翠小小思珍偶眉黛歛秋波儘湖南山
明水秀娉娉嫋嫋恰近十三餘春未透花枝瘦
正是愁時候
㝷芳載酒肯落誰人後秪恐逺歸來緑成隂靑
梅如豆心期得處毎自不由人長亭柳君知否
千里猶回首
　　　轉調醜奴兒
得意許多時長醉賞月影花枝暴風狂雨年年
有金籠鎻定鶯鶵燕友不𬒳雞欺
紅斾轉逶迤悔無計千里追隨再來應綰瀘南
印而今目下怎向日永春遟
　　　品令(送曹供備)
敗葉霜天暁漸鼔吹催行掉㘽成桃李未開便
解銀章歸報去取麒麟圖畫要及年少
勸公醉倒別語怎向醒時道楚山千里暮雲正
鎻離人情抱記取江州司馬坐中最老
　　　踏莎行
畫鼓催春蠻歌走餉雨前一焙誰争長低株摘
到髙株株株別是閩溪様
碾破春風香凝午悵銀瓶雪衮翻成浪今宵無
睡酒醒時摩園影在秋江上
　　　又
臨水夭桃倚墙繁李長楊風掉靑騘尾樽中有
酒且酬春更㝷何處無愁地
明日重來落花如綺芭蕉展山公啓欲牋心事
寄天公教人長對花前醉
　　　定風波
自断此生休問天白頭波上泛孤船老去文章
無氣味憔悴不堪駈使菊花前
聞道使君携將吏髙會叅軍吹帽晚風顚千騎
挿花秋色暮歸去翠娥扶入醉時肩
　　　又
萬里黔中一漏天屋居終日似乗船及至重陽
天也霽催醉鬼門関外蜀江前
莫笑老翁猶氣岸君㸔幾人黄菊上華顚戯馬
臺南追兩謝馳射風流猶拍古人肩
　　　又(荔枝)
晚歳監州聞荔枝赤英垂墜壓欄枝萬里來逢
芳意歇愁絶滿盤空憶去年時
澗草山花光照座春過等閑桃李又纍纍辜負
寒泉浸紅皱銷瘦有人花病損香肌
　　　又
准擬堦前摘荔枝今年歇盡去年枝莫是春光
厮料理無比譬如痎瘧有休時
碧甃朱欄情不淺何晚來年枝上報纍纍雨後
園林坐淸影蘇醒紅裳剥盡㸔香肌
　　　鵲橋仙(七夕)
八年不見清都絳闕望河漢溶溶漾漾年年牛
女恨風波拚此事人間天上
野糜豐草江鷗逺水老去唯便踈放百錢端欲
問君平早晚具歸田小舫
　　　又
朱樓彩舫浮瓜沉李報荅風光有處一年樽酒
暫時同別泪作人間暁雨
鴛鴦機綜能令儂巧也待乗槎仙去若逢海上
白頭翁共一訪癡牛騃女
　　　阮郎歸
黔中桃李可㝷芳摘茶人自忙月團犀胯闘圎
方研膏入焙香
靑箬褁絳紗囊品髙聞外江酒䦨傳盌舞紅裳
都餘春味長
　　　又
烹茶留客駐金鞍月斜䆫外山別郎容易見郎
難有人愁逺山
歸去後憶前歡畫屏金博山一盃春露莫留殘
與郎扶玉山
　　　更漏子(餘甘湯)
菴摩勒西土果霜後明珠顆顆慿玉兎搗香塵
稱爲席上珍
號餘甘争奈苦臨馬上時分付管回味却思量
忠言君試甞
　　　繡帶子(梅)
小院一枝梅衝破暁寒開晩到芳園遊戯滿䄂
帶香回
玉酒覆銀盃盡醉去猶待重來東隣何事驚吹
怨笛雪片成堆
　　　撼庭竹(離/別)
嗚咽南樓吹落梅聞鴉樹驚栖夢中相見不多
時隔城今夜也應知
坐乆水空碧山月影沉西買个宅兒住着伊剛
不肯相隨如今果𬒳天嗔作永落雞羣受雞欺
空恁可怜伊風日損花枝
山谷琴趣外篇卷之一
山谷琴趣外篇卷之二
　　　减字木蘭花(春)
餘寒争令雪共臈梅相照影昨夜東風巳出耕
牛勸歳功
隂雲羃羃近覺去天無幾尺休恨春遲桃李梢
頭次第知
　　　又(寄張仲謀)
史君那裏千騎塵中依約是拂我眉頭無處重
㝷庾信愁
山雲㳽漫夾道旌旗聮復断萬事茫茫分付登
波與爛腸
　　　又(登巫山縣樓)
襄王夢裏草緑煙深何處是宋玉擡頭暮雨朝
雲幾許愁
飛花漫漫不管覊人腸欲断春水茫茫欲渡南
陵更断賜
　　　又
巫山古縣老杜淹留情始見撥悶題詩千古神
交丗不知
雲陽䑓下更值清明風雨夜知道愁辛果是當
時作賦人
　　　又(和趙文儀)
詩翁才刃曾䧟文場貔虎陣誰敢當哉况是焚
舟决勝來
三巴春杪客館夢回風雨暁胷次峥嶸欲共濤
頭赤甲平
　　　又
蒼崖萬仞下有奔雷千百陣自古危哉誰遣西
園清麽來
猿啼雲杪破夢一声巫峽曉苦喚愁生不是西
園作麽平
　　　又(私情)
終宵忘寐好事如何由尚未子細沉吟珠泪盈
盈濕䄂襟
與君別也願在郎心莫暫捨記取盟言聞早回
程却再圎
　　　又(中秋奉陪黔陽曹伯逹翫月作)
中秋多雨常是樽罍狼藉去今夜雲開湏道姮
娥得得來
不知雲外還有清光同此㑹笛在層樓声徹摩
圍頂上頭
　　　又
中秋無雨醉送月㗸西嶺去笑口湏開幾度中
秋見月來
前年江外兒女傳盃兄弟㑹此夜登樓小謝清
吟慰白頭
　　　又
濃雲驟雨巫峽有情來又去今夜天開不與姮
娥作伴來
清光無外白髪老人心自㑹何處歌樓貪㸔冰
輪不轉頭
　　　又(黔守席上客有舉岑嘉/州中秋詩曰云云戯作)
舉頭無語家在月明生處住擬上摩圍最上峯
頭試望之
偏怜絡秀苦淡同甘誰更有想見牽衣月到愁
邊揔未知
　　　又
月中笑語萬里同依光景住天水相圍相見無
因夢見之
諸兒姢秀儒學傳家渠自有自作秋衣漸老先
寒人未知
　　　又
常年夜雨頭白相依無去住兒女成圍歡笑樽
前月照之
阿連髙秀千萬里來忠孝有豈謂無衣歳晚先
寒要弟知
　　　木欄花令
風開水面魚紋皺暖入草心犀點透乍㸔晴日
弄柔條憶得章臺人姓柳
心情老大癡成就不復淋浪沾翠䄂早梅獻笑
尚窺鄰小蜜𥘉來如遺壽
　　　又
東君未試雷霆手灑雪開春春鎻透帝臺應點
萬年枝窮巷偏欺三逕柳
風拚群玉森相就中有摩圍爲領䄂凝香䆫下
與誰㸔一曲琵琶千萬壽
　　　又
新年何許春光漏小院閉門風日透酥花入座
頗欺梅雪絮因風全是柳
使君落筆春詞就應喚歌檀催舞䄂得開眉處
且開眉人丗可能金石壽
　　　又
黄金捍破春風手簾幕重重音韻透梅花破落
便春回似有黄鸝鳴翠柳
曉粧未愜梅添就玉笋榛杯離鈿䄂㑹拚千日
笑樽前他日相思空殞夀
　　　又
黔中士女遊晴晝花信輕寒羅綺透争㝷穿石
道宜男更買江魚雙責柳
竹枝歌好移船就依倚風光垂翠䄂满傾蘆酒
指摩圍相守與郎如許壽
　　　又
可憐翡翠隨雞走學綰雙鬟年幾小見來行待
惡怜伊心性嬌癡空解笑
紅蕖照映霜林表楊柳舞腰風嫋嫋衾餘枕剰
儘相容秪是老人難再少
　　　清平樂
春歸何處寂寞無行路若有人知春去處喚取
歸來同住
春無蹤跡誰知除非問取黄鸝百囀無人能解
因風飛過薔薇
　　　又
黄花當戸巳覺秋容暮雲夢南州逢笑句心在
歌邊舞處
使君一笑眉開新晴照酒尊來且樂尊前見在
休思走馬章臺
　　　又
休推小戸㸔即風光暮茰粉菊英浮緑醑照荅
風光有處
幾回笑口能開少年不肯重來借問牛山戯馬
今爲誰姓池臺
　　　又
舞鬟姢好白髪黄花帽醉任傍觀嘲潦倒扶老
偏宜年少
舞回臉玉胸酥纒頭一斛明珠日日梁州薄媚
年年金菊茱茰
　　　又
乍晴秋好黄菊欹烏帽不見清談人絶倒更憶
添丁小小
蜀娘謾點花酥酒槽空滴眞珠兄弟四人別住
他年同挿茱茰
　　　又(飲宴)
冰堂酒好秪恨銀杯小新作金荷工献巧圖要
連臺拗倒
採蓮一曲清歌急檀催卷金荷醉裏香飄睡鴨
更驚羅襪凌波
　　　憶帝京(琵琶)
薄粧小靨閑情素抱着琵琶凝佇慢撚復輕攏
切切如私語轉撥割朱絃一叚驚沙去
萬里嫁烏孫公主易水明妃不渡淚粉行行紅
顔片片指下花㳂江風雨借問本師誰歛撥當
心住
　　　又(私情)
銀燭生花如紅豆占好事而今有醉曲屏深借
寳瑟輕招手一陣白蘋風故滅燭敎相就
花帶雨冰肌香透恨啼烏轆轤声曉岸柳微凉
吹殘酒断腸時至今依舊鏡中銷瘦那人知後
怕夯你來僝僽
　　　畫堂春
東堂西畔有池塘史君棐几明䆫日西人吏散
東廊蒲葦送輕凉
翠筦細通嵓溜小峯重曡山光近池催置琵琶
床衣帶水風香
　　　又
摩圍小隱枕蠻江蛛絲閑瑣晴䆫水風山影上
脩廊不到晚來凉
相伴蝶穿花徑獨飛鷗舞溪光不因送客下繩
床添火炷炉香

山谷琴趣外篇卷之二
山谷琴趣外篇卷之三
　　　鷓鴣天(重九)
萬事令人心骨寒故人墳上土新乾淫坊酒肆
狂居士李下何妨也整冠
金作鼎玉爲飡老來亦失少時歡茱茰菊蘂年
年事十日還將九日㸔
　　　又
黄菊枝頭生暁寒人生莫放酒盃乾風前横笛
斜吹雨醉裏簮花倒着冠
身健在且加飡舞裙歌板尽淸歡黄花白髪相
牽挽付與時人冷眼㸔
　　　又
紫菊黄花風露寒平沙戲馬雨新乾且㸔欲盡
花經眼休說彈冠與挂冠
甘酒病廢朝飡何郷得似醉郷寛十年一覺楊
州夢爲報時人洗眼㸔
　　　又(續成李如箎云玄真子漁父語之意)
西塞山邊白鷺飛桃花流水鱖魚肥朝庭尚覓
玄眞子何處如今更有詩
靑箬笠緑蓑衣斜風細雨不湏歸人間底是無
波處一日風波十二時
　　　醉落魄(醉醒醒醉一曲詞意雖美而語/髙下不甚入律因戲作二篇)
陶陶兀兀樽前是我華胥國争名争利休休莫
雪月風花不醉怎生得
邯鄲一枕誰憂樂新詩因事因閑適東山小妓
携絲竹家裏樂天村裏謝安石(石曼卿云村裏黄/畨綽家中白侍郎)
　　　又
陶陶兀兀人生無累何由得盃中三萬六千日
悶損旁觀自我解落魄
扶頭不起還頽玉日髙春睡平生足誰門可欵
新蒭熟安樂春泉玉醴荔枝醁
　　　又
陶陶兀兀人生夢裏槐安國教公休醉但莫盞
倒垂蓮一笑是羸得
街頭酒賤民声樂㝷常行處㝷歡樂適醉㸔簷
雨森銀竹我欲憂民渠有二千石
　　　又
陶陶兀兀醉郷路逺歸不得心情那似當年日
割愛金荷一椀淡莫托
異郷新桂炊蒼玉摩挲經笥湏知足明年細麥
能黄熟不管輕霜點盡鬢邊緑
　　　南郷子(知命弟去年重九/日在涪陵作此曲)
落帽晚風回又報黄花一畨開扶杖老人心未
老堪咍謾有才情付與誰
芳意正徘徊傳語西風且慢吹明日餘樽還共
倒重來未必秋香一夜衰
　　　又(今年重九知命巳/向成都感之次韻)
招喚欲千回暫得尊前笑口開萬水千山還麽
去悠哉酒面黄花欲醉誰
頋影又徘徊立到斜風細雨吹見我未衰容易
去還來不道年年即漸衰
　　　又
未報賈船回三逕荒鋤菊卧開想得鄰􁊁霜笛
罷沾衣不爲涪公更爲誰
風力嫋茰枝酒面紅鱗愜細吹莫笑揷花何事
老摧頽却向人間耐盛衰
　　　又
黄菊滿東籬與客携壷上翠微巳是有花兼有
酒良期不用(登/臨)恨落睴
满酌不湏辭莫待無花空折枝寂寞酒醒人散
後堪悲節去蜂愁蝶不知
　　　又(重九寄懐永康彭使君用彼舊韻)
卧稻雨餘収處處遊人簇逺洲白髪又扶紅䄂
醉戎州亂折黄花揷满頭
靑眼想風流畫出西樓一幀秋還把去年歡意
舞梁州塞鴈西來特地愁
　　　點絳唇(重九寄嗣直弟)
濁酒黄花畫簷十日無秋燕夢中相見起作南
柯觀
鏡裏朱顔又減年時半江山逺登髙人健應問
西來鴈
　　　謁金門(戯贈知命)
山又水行盡呉頭楚尾兄弟燈前家萬里相㸔
如夢寐
君似成蹊桃李入我草堂松桂莫厭歳寒無氣
味餘生今巳矣
　　　採桑子(贈黄中行)
宗盟有妓能歌舞宜醉樽罍待約新醅車上危
坡儘要推
西鄰三弄争秋月邀勑春回个裏声催鐡樹枝
頭花也開
　　　又(送彭道微)
荔枝灘上留千騎桃李隂繁宴寢香殘畫㦸森
森鎮八蠻
永康又得風流守管領江山少訟多閑煙靄樓
臺舞翠鬟
　　　又
馬湖來舞釵𥘉賜笳鼔声繁賢將開関威竦西
山八詔蠻
南溪地逐名賢重深鎻群山燕喜公閑一斛明
珠兩小鬟
　　　西江月(茶)
龍焙頭綱春早谷簾第一泉香巳醺浮蟻嫰鵝
黄想見翻成雪浪
兔揭金絲寳盌松風蟹眼新湯無因更發次公
狂甘露來從仙掌
　　　鷓鴣天(茶)
湯泛冰甆一坐春長松林下得靈根吉祥老子
親拈出个个教成百歳人
燈熖熖酒醺醺壑源曽未醒酲魂與君更把長
生盌聊爲清歌駐白雲
　　　漁家傲(戯効通禪作頌)
萬水千山來此土夲提心印傳梁武對朕者誰
渾不頋成死語江頭暗折長蘆渡
面壁九年㸔二祖一花五葉親分付隻履西歸
怱嶺去君知不分明忘却來時路
　　　又
三十年來無孔竅幾回得眼還迷照一見桃花
參斈了呈法要無絃琴上彈丁調
摘葉㝷枝虚半老㸔花特地重年少今後水雲
無欲暁非玄妙靈雲合𬒳夭桃笑
　　　又
憶得藥山生一虎華亭船上㝷人渡散却夾山
拈坐具呈見處繫驢撅上合頭語
千尺垂絲君㸔取離鈎三寸無生路驀尸一饒
親子父猶回頋軸轤載我兒孫去
　　　又
百丈峯頭開古鏡馬鉤踏破重蘇醒接得古靈
心眼淚光逈逈歸來藏在袈裟影
好个佛堂佛不聖老師沉醉猶㸔鏡却与斬新
提祖令方猛省無声三昩天皇餅
　　　又(同前)
踏破草鞋叅到了等閑拾得衣中寳遇酒逢花
湏一笑長年少俗人不用嗔貧道
何處青旗誇酒好醉郷路上多芳草提着葫廬
猶未倒風落帽葫廬却纏葫蘆倒
　　　撥掉子(退居)
歸去來歸去來携手舊山歸去來有人共月對
樽罍横一琴甚處不逍遥自在
閑丗界無利害何必向丗間甘幻愛與君釣晚
煙寒瀬蒸白魚稻飯溪童供筍菜
　　　訴衷情(漁父)
一波纔動萬波隨簔笠一鈎絲錦鱗正在深處
千尺也湏垂
吞又吐信還疑上鈎遲水寒江静滿目靑山載
月明歸
　　　浣溪沙
新婦灘頭眉黛愁女兒浦口眼波秋驚魚錯認
月沉鈎
靑箬笠前無限事緑蓑衣底一時休斜風吹雨
轉船頭
　　　菩薩蠻(漁父)
半煙半雨溪橋畔漁翁醉着無人喚踈懶意何
長春風花木香
江山如有待此意陶潜解問我去何之君行到
自知
　　　調笑歌　詩曰
海上神仙字太眞昭陽殿裏稱人心猶思一曲
霓裳舞散作中原胡馬塵方士歸來說風度梨
花一枝春帶雨分花半鈿愁殺人上皇倚欄獨
無語
無語恨如許方士歸時腸断處梨花一枝春帶
雨半鈿分釵親付天長地乆相思苦渺渺鯨波
無路
　　　歩蟾宫(妓女)
虫兒眞个忒靈利惱亂得道人眼起醉歸來恰
似桃源但目送落花流水
何妨隨我歸雲際共做个住山活計照清溪匀
粉面挿山花也湏勝風塵氣味
　　　南柯子(次東坡携妓見法通韻)
夜來酒醒淸無夢愁倚欄干露滴輕寒雨打芙
蓉淚不乾
佳人别後音塵悄消痩難拚明月無端巳過紅
樓十二間
　　　西江月
断近一生唯有破除萬事無過逺山横黛蘸秋
波不飲傍人笑我
花病等閑痩弱春愁没處遮欄杯行到手莫留
殘不道月斜人散
山谷琴趣外篇卷之三
