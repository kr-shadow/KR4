#+TITLE: 靜居集-明-
#+DATE: 2016-06-11 12:25:20
#+SOURCE: github.com/kanripo/KR4e0038 master e2125835                
　静㞐集敘
　詩岀　三百篇變而漢魏書　唐而
　極盛宋　則由理義中來　盛
　有　蘇黄陳梅各成弌家言山
　　我江西詩　無巳聖兪皆江東之
　豪　當時　少　皆稱之不置
　元詩岀入經　貫串事　盛而嘗
　擬杜少陵　亦　家惟楊仲弘　產
　若虞伯生范徳機揭曼碩詎非皆岀
　於西江　我
朝文物　盛　邁　㫺故　之盛尤非
　宋元之可及洪　有鳴於吳中
　　髙季迪氏楊孟載氏　幼文氏間
　有張來儀先生則吾江右之潯陽人
　因父仕呉遂僑焉是　丣人　各成
　一家言說　可方唐之王楊盧駱已
　信於　郷　之天下久吴　道姑
　蘇適東廣憲僉張君企翱　弌編白
　靜㞐集廼先生所　詩也示　属
　之敍三　讀之見　學醇正而渾
　　辭清潤而敷　於凡撫時觸物跌
　宕感慨皆　是　之如旾芲秌月
　良快人目市寰菽帛　時　要之
　草非發乎情㱕　理義三經三緯不
　失古詩人之遺　葢將軼宋元而泝
　　唐雖魏　之􁊶劉陶􁛮能無一二
　嫓美之　囘眎鑿囏㴱㕥　古騁浮
　靡　髙競藻繪刻畵以　芳鮮
　奚啻悋　是　㠯鳴
國家之盛詩而繫　家國則　弌　之
詩而　天下吴豈特限江東西而
　巳企翱以　生　江　先生　郷末
　而　言委叙之啻如此　不足㕥
　　之也企翱圖􁅋㠯行　妤徳尚友
　之勤可嘉故不靳而僭評先生之詩
　先生名羽靜㞐　別號後又遷寓吳
　興仕至太常司丞獲　終云
　弘治改元冬陽月朔
賜進士第通奉大夫廣東承宣布政使
　司右布政使旴江左賛書
　靜居集目録
　　卷之一　五言古體
　　　　雜詩(三首)擬古(十二首)雜言(十一首)
　　　　元夜值雨　春寒　期黄許山人不至
　　　　春日陪諸公　喜遇徐㓜文　春齋紫薇
　　　　春初逰戴山　雨夜　春山瑞靄圖
　　　　山中送悟澹　春晝　春雪
　　　　荅髙記室　雨中試筆　春日郊原
　　　　過田家　暮春值雨　夏曉行苕溪
　　　　夏景山林　山閣夏夜　納凉
　　　　大雷雨　酒醒聞雨　觀稼
　　　　南庄觀耕　晚􁧈放舟　聞蝉
　　　　北窻獨酌　喜雨　立秋言懐
　　　　秋懐　曉起聞雨　聞早砧
　　　　秋荷　秋隂逺望　秋雨歎
　　　　積雨始霽　初晴登望　中秋玩月懐友
　　　　月夜舟行　飲酒桂花下　秋日過許氏園林
　　　　田園秋日　苕溪道中　立秋日早汎舟
　　　　雨中偶成　秋日登戴山　戴山石上聴松
　　　　大雨山中作　荅黄孝㢘　夜坐
　　　　曉起　秋日郊行　秋曉過田庄觀穫
　　　　潭上偶詠　菊窓　望西山懐子文
　　　寄泐季潭　雪中待孝元　雪後
　　　西齋冬曉　送楊儀曹　舟過太湖
　　　吴興雜咏(十八首)次韻徐㓜女　閒齋獨夜
　　　畣吹䑓先生　懐方貟外　赴䑓
　　　題陳長司畫　無寐　聴香亭
　　　張節婦　清晏堂(有引)題歩羽士画
　　　過雲岩　迁居　登銅塢後岩(在吴)
　　　寄題北山堂　娟净軒　得髙吹䑓遺稿
　　　倪雲林画　懐景佺師　寄杰上人
　　　示沈集　寄吴隐君　贈吳道士
　　　舟中　玄覧室　送許師還大滌洞
　　　贈劉醫士　贈莫雲樵　肩上墨萱
　　　采芩子　寄許耕隱　獨夜聞雪
　　　山中荅寄書　暮歸　望佛燈院懐南澗
　　　寓㓜文宅　擬過園隱　石門道中
　　　續懐友(五首有序)送方貟外歸　荅方以常見寄
　　　畣宋天章　送莫翥　讀書圗
　　　山居寄山仲　麯院荷風　和荅童中州掌教
　　　蓼莪堂　岳鄂王墓　絰徳夀宫遺址
　　　望故人不至　送人之官　贈製筆生
　　　過費山人園　雲山圗　舟過西佘漾
　　　徐君左遷　雨中懐　觀髙吹䑓遺稿
　　　苕陽草堂　庭前菊　僧舍看竹
　　　楚江清逺圗　㑹飲戴山　曹程二文學見過
　　　過南荘感舊　徐叅政竹　移寓
　　　宿天寕寺　江浦歸㠶啚　李仲賔墨竹
　　　和金琬　喜金孝元至　陳僉事見訪
　　　過九里山　病起　逰南山
　　　過黄君新居　曉山群山圗　移居
　　　金孝元復至　觀道書　送李文學還郷
　　　晚翠軒　松下曉􁆽　雨中簡金孝元
　　　臨黄庭　謝車明恵葦　萱
　　　送陳憲副　得徐主事書　卧雪啚
　　　漢宫冬詞　寄衣曲　陌上花
　　　鳯兮吟　公無渡河　結客少年塲行
　　　龍馬行　猛虎行　老将行
　　　長千行　白紵舞詞　温泉宫行
　　　咸陽宫行　驛船謡　聴蝉曲
　　　古朴樹歌　踏車謡　戴山迎送神曲
　　　古劍行　葵軒歌　余忠㐮公篆書歌
　　　畫雲山歌　秋桂詞　松隂夢詞
　　　碧桃花歌　南宫雲山歌　魏公竹枝歌
　　　遵道墨竹歌　唐棣雲山歌　長洲行
　　　梅花月樓歌　䀆山水行
　　卷之三　七言古體長短句
　　　元暉雲山圗　彦敬雲山圗　送周以道入監
　　　梁節婦　送人之官　贈李仲賔
　　　山中樂送友　贈袁栁荘　題赤城霞画
　　　天目山房　逰嶧山　望太湖
　　　畫春雲疊嶂　倪元鎮畫竹　王元章墨梅
　　　錢舜舉画　胡廷暉畫　送沈孝㢘入山
　　　贈宣痬醫　杏林　冩扇啚就題
　　　双莭堂　望雲思親　題画梅雪軒
　　　日上人菴　賜倭扇　送金秀才歸侍
　　　趙千里畫　髙尚書画　徐士原畫
　　徐黄門畫　韓介玉畫　陳仲羙夏木圗
　　姚運使溪山　青弁雲林圗　幼文畫蕭山古寺
　　天柱峰啚　陳㫒画馬　再題廷暉山水
　　山泉隱居　送石隱人　臨房山小幅
　卷之四　五言律
　　尋春　尋梅　早春旅懐
　　山中春日　山居　吴城覧古
　　寄王止仲　逰虎丘　蠶婦
　　杜宇　江村夏日　夏夜舟中
　　湖上避暑　蓮花　凉夜
　　閑坐　宿山房　江晚旅懐
　　　次髙季廸寄　秋夜旅懐　客夜有感
　　　池上　歸燕　秋日寄山中隱者
　　　冬日寄友　約徐隱君　耕漁軒
　　　送金文學　送吕道士　逰黄龍洞
　　　吊鶴　寄吴有本　荅劉秀才送竹杖
　　　送人之平江　孫景翔幽居　送劉仲鼎
　　　贈王啇翁　送田丞　越上別苑景文
　　　隱者居　㠯芳卿吟卷　劉國寳隱居
　　　山隂曉發　詩窮　懐王英甫
　　　聞歌妓　吟窩　贈陳逸人
　　　荅髙起敬　天目山　自在廬
　　　文心之見訪　寫懐　􁆰梅
　　　書自真　贈何秀才　荅畫者問詩
　　　塵事　重過楓橋　滕州逢卜徳夫
　　　呈林旦翁　懐李田二友　訪孫伯宇别業
　　　倪隱君歸越　送同行省親　旅懐
　　　梁較理歸杭　永康道中　過瓜洲
　　　浮生　隱者山房　贈唐師善父子
　　　送金子仁　再贈王啇翁　寄劉仲鼎
　　　次李景山韻　送客　藥徑
　　　寄蘭壑　寄大滌道士　逰山寺(以下皆為方外/作)
　　　訪道衍上人　荅祐上人　讀珦師潜山集
　　　重逰净慈　開師道塲　别英僧
　　　徑山夜間鐘　詩禅　與髙禅師
　　　寄一見　讀宗祐詩　寄祖雍
　　　送僧之華田　禮覺菴真塔　呈天目髙峰和尚
　　　贈元講師　贈新雲巖　題海雲真師碑
　　　宿祖師菴　六池菴　勝僧逰廬山
　　　送明本上人　古涪文本心　送僧還天目
　　　　　　五言排律
　　　眠雲軒　綠水園燕集　雪
　　　春寒　立春試筆　題談太守蔵御書
　　　送秦縣丞　送鄭主簿　元夕錢唐懐古
　　　春雨軒　杏隱　從　幸閱武
　　　元日陪　大祀
　　卷之五　七言律
　　　早春逰望　春雪(二首)春逰
　　　寄宋仲温　春日登戴山　過吴即景
　　　首夏　納凉　宿道塲山寺
　　　泛湖　川上暮歸　郊居
　　　寄丁至剛　秋夜宿僧院　秋齋早起
　　　登戴山佛閣　九日登山　歳暮山居
　　　雪意　除夕　送李文學還江右
　　　江舘漫成　贈趙似之　行樂過西崦
　　　贈一初國錄　送徐君輔　殘臈夜書
　　　元日似友　和立春之作　僧居寒夜
　　　寄王髙二公　吳興懐古　送谷克譲侍親
　　　登百僚山　寄述古　九日登道塲
　　　菁山石梯閣　贈僧玘　孺山懐徐孺子
　　　奉西軒看梅　溪居　觀梅
　　　寄梅雪　次髙静學韻　陳氏先壟圗
　　　送胡宗禹　贈袁省翁　故陳哲手抄詩
　　　送張憲史　荅復見心　宿保叔院
　　　同安阻雨　春園漫興　曉過淮隂
　　　鳯陽使還　懐周倬　沅水驛
　　　送人歸隱　送僧省親　寄渭南屏
　　　寄喜性二衲　贈中道立　寄道塲聮上人
　　　初度冩懐　謝髙記室　過何山廢寺
　　　過蜀山隱居　贈傅山人　訪許文學不遇
　　　送人之官　重陽道院　官𪠘雨中
　　　客夜有懐　寄方貟外　夜懐傅生霖
　　　寄徐主事　贈弹筝人　贈鄭邴文
　　　送蕭縣丞　送邴文東歸　金陵道中
　　　楊州道中　燕山客中　喜則堂大叅南歸
　　　閩中春暮　過春申君城　挽徐秋官
　　　燈花　姑蘇䑓懐古　渉丗寄道衍
　　　送越僧住山　送祖僧徃京　寄婺州信長老
　　　送陸道師　寄香山　荅山西楊憲副
　　卷之六　五言絶句
　　　古意　古恨　和孟載刺客四詠
　　　約諸友賞月　石屋　琴䑓
　　　山寺阻雨　贈永中山人　讀周尉月山吟稿
　　　山中二絶　山中四景　題徐㓜文畫
　　　晚晀　偶成　蕉
　　　萱　秋夜卧病　絶句
　　　胡騎圗　重午四詠　觀魏武本紀有感
　　　画(十二首)章舟隱画　趙仲穆着色蘭
　　竹　倭扇　山居七詠
　　寄方貟外　呉興四賢守　月潭試茶
　　寺中書所見　西湖四題　問徐道士病
　　水邉桃花　画　蘭室五詠
　　懐孟載㓜文　贈張思㢘　方園雜咏(十二首)
　　畫　移蕉　客中聞鴈
　　燕山九日　将歸
　　　　　六言律絶
　　廷暉白雲圗　画　雪夜
　　　　　七言絶句
　　元日　早春野望　春夜
　　惜春　隣家杏花　蝶
　　芍藥　飲呉别駕園　雨中憶東園杏
　　雨霽　白鳥　尋花
　　野市　雨中桃花　和孟載花時感事
　　别李寄閑　和看花巳過　和季廸春思
　　送春　暨陽別友　野歩
　　夏日聞鶯　夏日宫詞　夏雨新霽圖
　　池亭夏夜　重午回文　觀競渡
　　荷　晴望　山下晚歩
　　桂開值雨　西村夜歸　秋日薝蔔花
　　霅川舟中　山居　贈琴士
　　山中　白芙蓉　陶靖莭像
　　寄陳處士　秋日郊居　歩月
　　山居秋景　湖上晚歩　九月八日菊
　　山行乍見梅　尋梅　似文性之山長
　　懐方仲容　冬日無題　約友賞梅不至
　　紅白梅　寒夜宿山庵　寄鶴瓢道士
　　張季璉書樓　朱性夫吟卷　画
　　暮過西疃　東園報花　哀宋女阿歸
　　悼髙季廸　挽楊孟載　贈卜者阿歸
　　孟㐮陽雪圗　寄二長老　林下燒笋
　　寫画　聴理琵琶　次孤山
　　　頭陀道者　感舊　海㑹僧舍書
　　　寄友　梅雪軒　贈長興杜典史
　　曉發嘉興　四古人畫　双馭圗
　　　舟中聞歌　題画寄友　贈五河孫驛丞
　　　小逰仙　見亡友詩　題楊孟載画竹
　　　登聴雨軒　宫詞　廢寺
　　　寄雍天目　雲岩古泉　雪竇瀑布
　　　金華道中　維陽春曉　登韓信城
　　　燕山春暮　賜倭扇　将歸
　静居集目錄終
静居集卷之一　潯陽張羽來儀著
　五言古體
　　　雜詩(三首)
后皇有嘉樹受命生南國謬承雨露恩結根非一日如
何㳺閒子攀條摘其實一摘巳自傷况乃再三摘清霜
凋緑葉榮枯良未測
泠泠山下泉汩汩谷中源中有䨇鯉魚浮㳺戯波瀾江
漢豈不深欲徃道無縁風雲諒難遇栖栖守故淵但恐
勺水枯終為漁者憐感此令人悲置身良獨難
生平慕逰俠驅馬適東周周人重千金所遇非我儔撫
劒登太山歴覧魯與鄒小儒事絃歌齪齪安足由北臨
邯郸道平原曠悠悠嘗聞虞卿賢斯人不可求悲哉窮
途士緩急將焉投
　　　擬古(十首)
落落磵底松纎纎路傍柳落落固難合纎纎終易朽感
彼世間人結交當結厚願如膠􁇀堅寄之當永乆生平
長如兹不在接杯酒如何勢利交變態如覆手咫尺不
相知離隔復何有
行行出荒城遥遥見古墓慨彼泉下人千歲永不窹衣
冠日巳朽狐兎穴無數白楊來悲風芳草沒行路人生
若飄塵夀非盤石固隂陽相推遷命如草頭露自古有
生死聖賢亦難度為樂當及時無為惜朝暮
蒼蒼西陵樹欝欝南山芝死者不復還生者徒爾為感
彼人一生光隂如電馳弹琴再三嘆戚戚有餘悲忽念
同門友别去長相思振翮两相忘何當逺來茲但願常
巧笑懽樂能及時踟蹰感節物遇酒詠露斯素心一何
堅棄捐非所期
庭前有佳樹奕奕發春輝豐條長華滋綠葉漸芳菲馨
香逐惠風馥馥飄我衣㳺子逺行邁式㣲胡不歸相去
日巳長豈不念乖違慨彼當今人知音古所稀采此欲
逺寄何由覩容徽
髙樓峻而安巍巍造雲表綺窓四面開華甍覆清沼上
有絃歌聲音響自繚繞瑶琴間寳瑟所弹多佳調不辭
弹者勞但恨知音少清啇凌風翻中情正悄悄愛而能
惠我願為䨇飛鳥
閑夜㑹親友置酒臨髙堂秦筝間趙舞吹笙復鼓簧清
音隨飄風逸響繞脩梁坐客咸同志寜復筭羽觴人生
忽如寄冨貴安可常含情待所懽渺渺天一方譬彼鶡
鴠鳥揚聲待朝陽憂思怨零雨白日何時光且當極歡
宴聊以慰中腸
薄逰上東門南望青山阿松栢欝蒼蒼絶頂亦嵯峨中
有避世者存身養元和我欲求其人年歲空蹉跎驅車
尋歸路延目望三河古来節俠士孤墳蔽蓬科殺身不
成仁倐如飛鳥過宛轉採芝田令人生嘆嗟
出郭慘我顔纍纍北邙墳悽悽挽者歌咽咽䘮車輪旌
竿日日滿碑碣朝朝新昨來送塟人奄忽及其身朝為
席上珍暮為泉下塵唶㢤當路子為樂湏及辰有金不
趣賣當為誰所吝
出門行康衢所見但車馬登髙望太行中原空曠野胡
鴈投南遷白日從西下値此歳年晏無可為懽者馳詠
寄親友孤懐聊用寫布衣可終身爵禄當自舍
少年好繁華所愛惟桃李結交輕薄兒携手日逰戲驅
車洛陽陌風塵為之起繁華在三春芳菲正鮮羙秋霜
若磬折漂零此云始豈知松栢堅冬夏長如是迴轡舍
之去深入南山址富貴多留人且從黄與綺
雝雝池中鴈飲啄得其時夕息藉芳蓀朝逰䕃階基仰
視雲間翼嗷嗷向南飛朔風摧羽翰嚴霜下霏霏辛苦
萬里道可免寒與饑倘垂終養恵豈樂衡陽栖
處世如逆旅生年少至百朱顔易枯槁髩髮終變白一
朝氣息盡奄然歸幽宅衣裳弗復御車馬他人得豈無
爼豆陳滿案不能食所以君子心鼓瑟以永日佳賔時
相過濁酒聊共適况此忘百憂陶然謝形役區區塵俗
中鄙吝深可惜
　　　雜言(十一首)予屏䖏閒黙乆絶篇章維時新春
　　　　偶感歲月慨然興言既復自課成袟輒書以
　　　　見襟抱随事為篇雜出無倫故云
青陽萌始節萬物咸光昭我亦動新懐晞沐起晨朝俯
覧手中鏡仰㸔枝上條枯卉有再榮華髮行已焦緫角
服遺訓老大望逾遥不傷華髮衰但恐志業消學成在
永乆期之扵後凋
右軍懐逸民向平悟易卦如何不决去皆云待婚嫁區
區兒女情逹士何足掛我今履其境此語叵深訝嗟予
䘮郷土舊業廢耕稼連蹇五九年玄髮忽已化一女首
甫笄兩男肩相亞依依向父情欵欵接言話素懐歸衡
廬顧此豈遑暇寒雞翼其雛鳲鳩均上下物性猶有然
人情諒難舍何當携㓜稚盡室騰逺駕
蜀嚴好沉冥日食止百錢卜筮人所輕乆之操彌堅君
子有所貴乃不在當年百世有知音何必鍾期然子雲
大區區譽之公卿間卑㢤益州牧乃欲吏髙賢豈無王
侯貴敢見不敢言斯道誠兩得永為後世傳
此邦非吾土寄跡聊在兹旅食何所營亦復假耘耔玄
冬苦霖潦良苗奄離披至今畎澮間餘波渺相圍行恐
春澤盛耕墾失其時共虞斯人難豈獨念吾私先師有
遺言耕也有時飢且當竭所務天道非我知
昔予居南山樂有同心人形跡不蹔乖棟宇復為鄰有
酒更相呼得粟還我分時時榛曲中相携採荆薪兩賢
不相猜所貴得其真一朝各異路隔渉吳與閩拙宦失
其宜薄責恒苦辛慈母抱沉憂興言涕盈巾昨者訪故
廬松竹稍或存依依親舊跡戚戚感良辰命駕欲相求
風波限通津尚想古人交俯仰愧此身
士有避丗者髙居浙江源王室方横潰斯人獨孤騫抱
瑟倚衡門清風拂朱絃舉丗莫能屈乃獨詣任延掃門
愳為辱尺牘情屢宣意義有相激權位非所先周公下
白屋斯禮自古然區區功曹檄何足致髙賢
生平頗􁆰酒未常自斟酌一與佳賔遇陶然不復却雖
得一醉歡傷生莫能覺况復多謬忘空為俗所薄静言
思利巳一止良不惡東隣有父老頋我忽大噱與子共
秃翁忍棄手中爵酒為榮衞楨多憂正相博呼児漉新
釀且復共酬酢醉罷各相恕誰誠責狂藥
青青女貞樹霜霰不改柯托根一失所罹此霖潦多髙
枝委為薪落葉掩庭阿弱柳對門植秀色一何佳物性
固有常變幻其柰何
伯鸞㫪吴市伉儷乃相之布衣日操作椎結無容輝居
貧敢忘敬舉按與眉齊斯人亦何脩感彼糟糠妻買臣
躬負薪室家請長辭豈惟匹婦醜君子諒有虧周道興
閨房袵席詎為㣲所以郤缺耨重耳任不疑斯道乆寂
寞捃摭為此詩
余生惮逺渉旅寄百里餘自從去家来歳月忽巳除緒
晏人事迫卷秩還故居掦艫發東皐掛席指西隅且從
家私務暫與友愛踈渺渺遵溪渚行行入吾廬依依携
童弱藹藹㑹里閭啓扉玩東園緑葉榮韭𬞞採之侑春
酒數酌忘飢劬但苦遭潦荒羙秫無舊儲猶當望來稔
尊中長不虚空名百歲後此事非我須
抱拙衡門下乆矣忘鳴琴凝塵翳其徽絃絶調亦沉時
還置我膝命酒聊自斟髙歌出金石拂拭趣巳深酣來
枕之卧冥此千古心吾亦忘吾形何事待知音
　　元夜值雨
嚴城弛宵柝逰宴樂芳年焉知向此夕寒雨暗晴川佳
盟坐成阻清觴誰共傳華燈淡無光歌管寂不喧千門
火市散九衢人跡捐弗見心所愛值此獨凄然
　　　春寒
齋居滯積晦餘寒襲春服谷風從東來㣲雨亂相續蘭
心茁還卷蟄户啓仍伏樹冷寂鳴禽庭荒絶來躅此時
重燃火傾觴泛新醁尋芳期自愆懐人思方數㳤景元
易徂掩扉愁獨宿
　　　三月三日期黄許二山人㳺覧不至因寄
曜靈無停機四序互相更唯有暮春節在昔重其名姬
旦城洛邑多士方來并羽觴随流波逸語存遺聲奉王
臨河曲髙㑹列簮纓金人貢長劒夷夏俱來盟偉哉伯
王業小人非所營獨愛晉諸賢流風有餘清亭臯列茂
樹脩竹䕃峥嶸幽蘭交緑坂清湍左右鳴濟濟少長集
鮮鮮春服明中有王與謝文華冠群英沿坻玩流轉列
坐無所争觴来不復停萹翰随意成一醉達天和曠然
遺死生俯仰宇宙間何物累其情我欲效斯人兹晨且
㳺行如何千金諾翻自意所輕歎逝懐方結望来念徒
縈良逰誠難遇黙默掩柴荆
　　　春日陪諸公徃戴山眺集暮入北麓得石床巖
　　　　洞諸勝
張宴凌崇顛返䇿憩澗隂南岑夙厭歴北麓今始臨危
磴絶来衍崩壑瞰空潭幽竇抱虚白哀牝逓清音傍探
闖窈窕側坐倚嶇嶔古苔紋巳駁春蒲茸漸深幽禽語
相續驚䴥竄莫尋扳蘿冑脩袂折蘭芳素衿竒蹤閟自
古勝賞發予心雖㣲舞雩詠敢諧溱洧吟山河永襟帶
㣲生終陸沉愧乏古人操将何視来今
　　　初至西林喜遇徐㓜文
與君三春别成此一㑹期清言羙無度離緒俄相遺况
復在丘園俱無冠帶縻逶迤下澤逰皎㓗艶陽時桃紅
媚墟圃竿綠遍川坻覆觴申宿戀開秩問新知澄懐悟
淵泳脫迹仰冥飛幸同賞心遇白首永無違
　　　春齋紫薇
彼羙掖垣秀遺此荒庭中賦質非有異置身偶不同屢
供樵㸑餘生條幸不窮䝉蘢委榛莽灌溉缺人工謂如
衆艸棄忽見孤花紅枝長不擇地始知無化功褰衣遶
清渠輕香散晨風似感幽士知芳意黙自通一聞清露
翻預恐綵雲空等是榮謝理何待植南宫
　　　春初逰戴山
雲羅横四海田野無遺英尚頼二三子共怡山水情煦
煦新陽動寥寥天宇清昔人稱四羙兹晨遂成并前登
髙丘阻遥睇澄湖明慿林招逺風松檜自成聲俛仰天
地間微驅良不輕安能自覊束坐使衆累縈䖏賤足為
貴抱素詎非榮逍遥觧神慮庻以適吾生
　　　雨夜
寝閣去門逺春雨荒園夕誰謂在人境宛似空山客禽
㱕暗竹喧風㫁踈鐘寂戚戚寡􁁅悰良宵端可惜
　　　春山瑞靄圖
鶯啼山雨歇前川綠正繁人家在深樹雞犬晝無喧澹
澹流水意依依田父言謾鼔木蘭楫徃遡桃花源即此
堪結廬可以傲華軒
　　　山中送陳惟寅
春山有佳趣累日同逰寓我為采薪㽞君先拂衣去竹
翠落閑階鶯聲出髙樹空舘愁獨㱕依然携手處
　　　春晝
人間白日静鳥鳴髙枕餘薜蘿引脩蔓緑覆茆簷虚砌
筠初過雨囱風時弄書已無車馬跡適似田家廬扵焉
何足戀性自樂幽居
　　　春雪
寒雲接春野客衣夜来薄凍雨曉成花隨風散髙閣潤
添栁意重清兼梅片落壓篠亂離披穿林紛淡泊寒雀
下空堦凍泉哽哀壑此時開帷坐遥望青山郭
　　　次韻荅髙記室春日寄懐
幽窓逗春和恵風展殘編注目惜時芳懐人當晝眠雀
乳草漫野芲競䳌啼煙襟期想無背自然情屢牽
　　　雨中試筆
門徑素来静雨中人更稀山禽時一囀田雉每䨇飛客
散罷琴讌心閑清道機南山有佳色相對共依依
　　　春日郊原
陽春氣云晏葱蒨衆卉新芳園新雨罷輕風生綠塵群
山布遐景廣陌見逰人歩階尋蘭逺掩閣㸔花頻佳禽
有餘囀静聴恱心神幸此塵事簡况諧農圃隣一酌芳
樽酒披懐冩悁勤
　　　春日過田家
閑行無所適試欵田間扉稚子出門迎老父荷鋤歸延
客置上坐相見情依依但言開歲來戮力肯復遺桒麻
繞屋長田蚕俱及時且復息所務一壼聊共揮感此意
真淳一醉不復疑躬耕從古然但使願無違
　　　暮春值雨宿陳惟寅園次韻髙季迪見寄
嫣紅送韶華去去不可攀那知鳥啼倦徂春掩柴關扶
藜覔良朋圗觧永晝閒遽堪山園雨來洗殘芳顔趣赴
種韭畦借榻青蘿間通宵話忘眠窓日睡未還
　　　夏日曉行苕溪道中
渺渺孤舟逝寥寥天象明虹霓照川上宿雨朝始晴沿
流玩澄景豁然暢幽情前瞻逺山静旁眺埜田平窈窕
菱荷色幽脩蝉鳥聲覧化心已悟逺俗身自輕值此足
容與無為戀歸程
　　　夏景山林
山中可乆留逰子巳忘歸喬松䕃茅宇奔泉浥荆扉颼
颼谷風􁧈嘲嘲鳴禽飛仰聆伐木逺俯視来踪稀企石
摘蘭茞攀蘿眺嶔﨑玄雲蔽赤日炎光變清輝居安理
自順慮淡願無違欲招同懐客共製青蘿衣
　　　山閣夏夜
茲山何岧嶤飛閣復峥嶸踈松含秋思華月麗層甍開
襟倚懸檻沉抱倐巳清炎歊暫如忘􁧈風四座生翻翻
棲鳥沒依依逺火明仰觀星漢囬俯瞰原埜平景幽世
事絶安居道心精於焉悟澄静逍遥寫中情
　　　納􁧈偶成
埜氣變蒼􁧈華月始東上空庭夜無喧清景自堪賞散
髮乗夕􁧈當軒坐閑敞輕風度荷氣㣲露和松響獨酌
詎成懽髙歌誰當奨憂来攬衣卧舊㳺勞夣想
　　　五月二十四日大雷雨
朱火熾中夏苦熱安可當朝逰倦白羽夕息思匡床暴
雨從何来振風方自揚驚雷破屋柱飛電舒夜光豐注
懸脩霤巨漲溢髙防㳟聞帝舜徳至徳弗迷方小子敢
不畏整冠坐中堂
　　　酒醒聞雨
端居苦炎熱獨卧多早悟㣲醉易成醒起聞山雨度蕭
蕭煩燠觧寂寂􁧈飈舉牀空簟更清漏永天難曙豐霤
落芳塘驚禽起山樹此時一披襟将何慰幽素
　　　觀稼
仲秋積風雨長空夜来晴幽居悶無悰散歩南田行歴
覧周四隅禾稼如雲平嘉穗覆髙壠秀色接遥城斜陽
照阡陌田禽時一鳴預知年糓登行㸔倉廩盈玩景欣
羙物為農喜歲成方同閭里歡佇詠一開情
　　　南庒觀耕田
榮名非素望守拙居東皋所依在稼穡為獲良已饒農
人告及辰相敦樹新苗汙泥畜新水深根發踈條青青
裛露餘欝欎隨風飄婦子俱在野盤飡屢招邀日夕慰
勤劬傾壺具香醪即事誠可喜于焉獨閑謡緬懐沮溺
耦聲名亦寥寥孔席不睱暖問津誠巳勞
　　　晚􁧈放舟
徂暑驚節謝幽煩倦日永翫舟乗夕􁧈沿渚入煙境靄
靄殘陽飛沉沉綠隂静蒼茫水容寂照見歸禽影開襟
招逺風延目認遐嶺偶逰非素期炎氛聊暫屏守拙寡
世用尋幽得澄景清賞猶未愜孤舟當重整
　　　雨餘聞蝉
村園憂雨歇衆綠隂巳成髙齋掩晝寂新蝉今始鳴嘈
嘈㫁更續嘒嘒逺還輕響悲逐凉吹歡謝引離情属耳
念巳集感物襟易盈煩聒方自此稍待秋林清
　　　夏日北窓獨酌
仲夏遘時雨嘉木含餘清北窓偶閑坐臨觴聊自傾數
酌忽巳醉酣歌漫成聲緬懐劉阮徒邈焉起深情百年
亦何為忽如流電驚如何世間人汲汲狥虚名落落何
為者且對芳樽盈
　　　寢齋喜雨
盛夏乆無雨新秋雨亦佳􁧈飈起西北甘澤湏臾來凄
凄逐油雲宻宻兼殷雷絺衣巳傷薄桃笙卷難開倐忽
變氣候炎氛安在㢤田父扣我門良苗天所培預卜豐
年慶開觴散幽懐遥想楚王夢蕭颯巫山䑓
　　　立秋言懐
閑居迷時節颯然驚早秋梧葉下中庭火星向西流寥
寥天界濶蕭蕭林逕幽感此􁑳中懐歳月怱巳週素髮
早垂領前途行未休賴此一觴酒且復慰淹留天運固
有常厲志當自脩先師有遺訓任重道且悠俛焉不知
老吾何苦多憂
　　　秋懐(二首)
我家住南山遂絶咸陽道寵祿詎足言一身當自保况
值三秋時嚴霜悴百草中心常馳憂鬢髮易成皓惜無
雲螭駕騰化愧不早纍纍北邙塚誰能得終少
開秋多凉氣時物忽巳移蟋蟀鳴空庭悲蝉號故枝綠
樹變紅葉悽愴令人悲如何行路子式㣲忘歸期辛苦
求名譽定與黄鵠隨不學首陽士守義寕樂飢
　　　曉起聞雨
新秋多佳雨靄然散清朝幽人寐方起披衣更蕭條靡
靡東郊翳渺渺南山遥曙雲隱晴旭庭樹起凉飈煩衿
值時散道心隨景超感此禾稼長沉憂當自消
　　　始聞早砧
寂寂秋景晏蕭蕭凉吹生閨人感寒至一軫逺人情嘹
亮清砧動紆徐搗杵鳴㣲茫带烟逺蕭踈出林輕此時
離居客單眠夢亦驚披衣一惆悵斜月滿山城
　　　詠秋荷
杪秋霜露重弱質感凉頻衰遲含夕氣牢落凌蕭晨衰
紅巳散雨餘香尚近人翻思盛夏節玩舟渉廣津摘花
贈逰女採綠宴佳賓秋風不少佇感此盡漂淪人道每
如此誰知衰盛因
　　　秋隂逺望
重隂生夕霏隂靄紛如霧乍暏餘霞景已失前山䖏氛
氲迷去鳥杳眇沉踈樹望逺一凄然徘徊獨歸路
　　　秋雨嘆
乾坤積風雨沉淫連夏秋川漲浸百糓行恐交平疇舊
糓巳無儲新糓猶未收苦愁禾生耳淋漓未能休更聞
踏車人疲餒力不周斗米豈易糴家貧乏衾禂安得誅
雨師浴日東海頭吾哀斯民艱豈為稲梁謀
　　　積雨始霽
時雨固可喜雨多反成憂今晨幸褰霽淋漓始云休朝
陽明甕牗景物漸和柔杖藜眺東郊散歩欣自由仰觀
天氣佳俯覧園芳稠芁芁隴上麥隱隱天際舟谷鳥聲
尚澁庭草色巳幽田父有歡顔負耒赴西疇耕種從此
始各有衣食謀但願　天子聖雨晹應所求使彼畎畆
民歲歳得有秋
　　　𥘉晴登望
茲晨氣候佳淫霖始云歇舉目眺西岑青翠連城闕卉
木藹陽和朝霞互興沒野杏花新試谷鶯聲乍發岩壑
晴色歛雲烟夕霏豁遇物感時芳馳思生超忽心勝景
無厭理存情自逹延詠賦新篇聊當慰寂蔑
　　　中秋夜玩月懐王髙徐諸友
隂靄夜來歇華月湛髙秋遥思去年㑹方塘泛蘭舟良
儔幸無恙歳辰忽巳周携手倚懸檻蕭散釋群憂桂輪
今正滿澄規含素流婵姢映華觴何事秉燭逰佳㑹苦
難常清輝愴易収幸此一酌歡逹曙共淹留
　　　月夜舟行入金山(在呉中)
夙志羡山水塵縈乆未遑名峰乆在望兹辰一來翔揚
舲入南渚夕氣倐蒼蒼紆直水無極沿洄路更長皓月
懸髙天廣川散飛霜夜寒人語清烟扉繞迴塘歸樵逓
谷響驚鳥動林光愛此塵境逺敢畏露霑裳
　　　飲酒桂花下
端居無所娯賞心寓草木亭亭岩中桂開花慰幽獨對
月延清芬慿風逓輕馥千林向揺落對此聊自足攀條
懐舊隱玩芳尋徃躅一采黄金花泛此芳樽醁
　　　秋日過許氏園林
清晨理櫛罷一造幽人宅秋園花意謝池静啼禽寂觀
妙愛澄境栖閑絶塵役負䇿獨歸時前山淡將夕
　　　田園秋日
靡靡新秋日零零霜露交貧居從稼穡生事在東皋秋
成今可望四體豈辭勞植耒茅簷下斗酒聊且陶反思
去秋日中田泛洪濤含飢待来稔逋負不能逃幸此農
工畢一飽諒非遥多憂非吾事且復慰今朝
　　　秋目苕溪道中
深秋群物肅灝氣明朝陽方舟蕩清溪良㳺閱㬌光踈
林綴餘綠菰蒲揺晚芳鳴鴻去杳杳遥嶺翳蒼蒼閑行
無物役沿洄自徜徉寂寞欣有得留連豈為荒一理滄
浪調知音非所望
　　　立秋日早汎舟入郭
連霖啔秋期金氣晨巳兆溪雲合餘隂水霞相照耀登
艫泛凉飈乗流駕奔峭廻波蕩塵襟青山列逺眺蒲菼
迷森沉菱荷争窅窕沙明衆女浣潭净孤禽嘯端居積
百憂暫出窺衆妙好爵豈不懐衛士乃其要寄謝滄海
人予亦堪同調
　　　雨中偶成
空齋自瀟洒况復值秋𥘉焚香對㣲雨如在古僧居庭
寒夕鳥下烟澹暝松踈知君寫詩處髙情方似予
　　　秋雨登戴山
積雨限逰歩超然懐逺觀雖㣲千仞岡孤岑且流玩兾
展東山望一寫川上歎如何方此時氛霧欝未散玄隂
蔽白日八表同澷澷郊原近莫覿安能披雲漢耳目旣
罕適沈憂将何緩感兹一以悟滯境中自亂内照苟昭
曠通蔽非所間由来君子道尸居或龍見伏雌乃黙化
何必扶揺翰去矣齊物變卑栖永遺患
　　　戴山石上聴松
溷耳俗諠乆兹晨一清聴長松逓鮮飇哀壑互相應奔
騰駭濤瀬窈眇韵笙磬至音不假器始覺自然勝縁觸
故成聲動極還㱕静此時憩石坐黙然待其定乃知棄
瓢者未悟聞中性
　　　　大雨山中作
重隂翳秋莭霖潦無時作虺虺伏雷震浩浩洪湍落浮
槎懸脩磴湧泉掩髙閣禾黍蕩縦横良疇殫爲壑頽梁
㫁来徃垣閭増蕭索塊坐空堂上展卷莫爲樂雖㣲農
夫憂内顧無儋石先民有遺言君子貴䖏約抱關非吾
事嗟来非吾食去去遵時命南山有藜藿
　　　荅黄孝㢘雨中見寄
飛雨洒幽閣庭溜夕已深涼飈驚幽㡢秋氣薄单衾暝
壑無霽色寒蛩多苦吟室家曠脩者朋知阻遥林離群
易成咎獨䖏難爲心頼此几上書時能袪煩襟念予懐
竄憂豐蔀方滯淫遺我愁霖唱要我西山岑山岑未遂
陟㫖酒思共斟母惮沾衣苦傾耳遲跫音
　　　夜坐
閑門催閉早日落古垣深移床傍秋草對月聞髙砧角
巾清露氣華觴澹夕隂母言恐遥夜幽獨故予心
　　　曉起
新寒人獨臥寝扉風自𨳩向無覊旅念秋思亦佳㢤曙
禽翻暗竹白露㵼青苔欲賦幽居意對景每難裁
　　　秋郊行玩
新秋景物嘉樹緑晝亦凝微雨夜耒歇朗然天宇清幽
蛩倐知候籬荳花間鳴邉鴻未通信樷桂巳含英恰因
文墨暇一遠林間行幽棲寡塵慮散歩寫中情消遥玩
澄景烏知有丗荣
　　　潭上偶詠
回澗曲如月泠然綠樹根雲山自幽寂水石共成喧静
觀因悟性耽聴欲忘言何由駐塵鞅迢逓一尋源
　　　菊窓
種菊南窓下草盛菊苗稀常恐随蕭艾芬芳永無期四
運相推迫嚴霜百卉腓依依三徑中亭亭見髙姿㣲芳
從地起朝露濯其枝銜觴泛九華歡言賦新詩因之感
中懐物理貴及時頋當盛夏月那復知有兹衰榮更代
謝天道不吾欺且當委窮逹一醉不復疑
　　　望西山懐子文
竹色恱朝雨鳥鳴人正閒拄頬信手板遥詠西樓山企
彼巢居士髙眠石林間團團青桂樹歳晏待予攀
　　　寄中竺泐季潭
師從鍾山来遺我故入書一入白雲去相思秋雨餘徒
慙塵土迩来擬竹林居遥想中峰月清𣑽滿空虗
　　　雪中待金孝元不至
舘宿滯窮隂飛雪何綿綿忽感平生友音容間山川仰
嘆飛絮詠復誦瑶華篇良知不在宴尊酒徒盈前想當
髙齋夜獨擁竹壚眠願展耒覿念無待月仍圎
　　　雪後
夕霽衆禽懽殘陽照山雪徒令掃幽逕依然人跡絶緑
尊時自命寳書誰共閱黙默待歸期故園寕乆別
　　　秋曉過漾田庄觀刈穫
移舟過别墅屣歩入平田秋風熟禾黍油油𬒳髙阡三
時良巳勤収穫一欣然力田古所尚躬耕豈非賢不見
沮溺耦千載尚相傳
　　　西齋冬曉
沉沉鐘漏断皎皎窓牗白幽人披衣起坐攬雲霞色况
此文墨地天寒更幽寂臨池盥濯罷淡蕩諸塵息旭日
上髙垣群書爛盈席節謝景潜移居安情自適悠悠天
壤間獨喜無物役
　　　送楊儀曹赴京(孟載)
㑹計屈長才善更乃茲辰馳車赴京國逺送臨通津列
筵俯長郊飲餞感秋晨湏臾别親愛迢逓冐風塵道路
良巳悠誰念行子貧昨逰今巳徃後㑹難豫陳且莫倦
行役　聖朝方用人佇當綰華綬逺報慰悁勤
　　　舟過太湖
具區涵空濶一葦凌風度烟花亂晴天浪色生寒霧遥
山含碧氛青蒲冐孤渚觧帶俯清流開襟散塵慮乍聞
啇婦歌或見渔航聚㣲茫姑蘇城綠葉洞庭樹緬思底
定功䟽鑿有遺䖏懐安諒非賢臨深豈無懼且當趣歸
楫沿洄難可住
　　　呉興山水雜詠
　　　　弁山
呉興富山水弁爲衆峰尊岧嶤壓南嶺杳眇連北門岩
岫互竒絶谿壑欲崩奔上有千丈瀑飛流駭心魂下有
萬頃湖波濤蕩其根絶竇類鑿成蒼石疑虎蹲神龍下
淵潜幽怪不可論捫蘿上絶頂一覧周平原林深自多
風猿鳥暮喧繁陟險尋靈藥登髙問真源聞有避秦人
遺跡今尚存我欲探其穴筋力難攀援夙抱栖隱志素
心懐華崐終當結茅屋來継綺與園
　　　震澤
具區維南澤洪瀦奠呉㑹并包潢汙聚涵育魚龍大崩
浪撼坤樞水氣積隂晦蒼茫神靈遇極目光烱碎中有
两洞庭秀色逈相對峭立根虚無接影浸淡瀩飛鳥去
何窮長垣亘天外風波多險阻舟檣易傾壊𬗟思懐㐮
𥘉洪濤渺無界頼兹神禹功底定永無害呉越何區區
向此角成敗賢哉鴟夷翁臨風發長慨
　　　道塲山
出郭展清眺超然釋塵憂揚艫泛澄陂曠野延㝠捜水
窮始登陸山逺路更幽石林路轍跡千盤到峯頭林深
鳥雀聚飛泉各争流慿髙縦遐覧下瞰城南樓漠漠江
湖逺蒼蒼雲霧浮上有古浮屠建耒㡬春秋自經刼火
餘僧散不復留年来象教興廊殿稍増脩愚氓兾福田
割施如山丘我将祛所惑戸說力不周臨風一惆帳日
莫行歸休
　　　苕霅溪
巍巍天目峯髙大壓南紀崩泉𥘉濫觴奔放成茲水分
流爲苕霅匯此古城裏㴞滔逝不停脉脉来難止極目
更清寒漪漪澄遥滓朝来春雨漲汹湧蛟龍喜舟檣紛
来徃萬斛等一葦翻翻輕鷗逝裊裊漁歌起我欲把釣
竿来問玄真子
　　　碧浪湖
整棹出崇墉平郊眺清逈山表四圍明湖明落天鏡蒼
茫沙鳥逝蕩漾漁舟競洲渚莾迴復蒲荷交隱映中有
浮玉山坡陀泛清塋巳無蛟鯨患自恱魚鳥性芳春士
女繁落日簫皷盛蓮棹曉同逰蘭舟晚相並何慚稽山
秀未數鑑湖净願蒙一曲賜将老愜幽興
　　　魯公祠
聞昔天寳時搆禍始胡羯大駕方䝉塵妖氣暗金闕逆
虜肆長驅州縣皆瓦裂君能嬰其鋒正氣不可奪弟兄
収散卒義師同時發賊勢苦牽制遂成中興烈投老䧟
姦臣萬死能一决元龜乃自棄朝野氣騷屑兹郡昔来
守千載有遺轍登堂拜君像瞻望仰竒節英靈共血食
終古豈磨滅
　　　徐孺子廟
晴明出逰覧南山一登歴上有髙士廟凄凉倚空碧敗
爐篆烟断瓦燈照空壁殘僧散巳乆客至空嘆息憶昔
漢祚衰朝野方奔迫遂辤東湖墅艤棹此山側髙名懸
日月千古留遺跡洪州有髙亭呉楚千里隔側身西南
望悲風起悽惻
　　　何楷讀書堂
整棹泛澄明春物暢我懐前登何山嶺短䇿窮縈迴晋
代有髙人結屋臨澗隈至今讀書地石磴不生苔幽踪
去巳乆遺搆安在哉山僧依勝跡下結蓮芲䑓亂来各
飄蕩龍象亦傾頽乃知興壊理道俗俱可哀清風動岩
壑松聲四山來只疑斯人存遺韻尚徘徊我欲招其魂
舉目但蒿萊臨觴聊一酹惆悵愧髙才
　　　碧瀾堂
藹藹層城隂瀰瀰溪流漫問誰所構堂軒窓傍髙岸畣
云唐刺史文采當時冠華筵勢獨髙賔佐俱才彦吹簫
横落日畫鷁如雲散徤兒簸旌旗永戦逞竒玩臨流賦
新詩意氣共稱歎烽火㡬荒殘城郭多遷換歌聲乆矣
㓕郵亭鎻溪畔䑓傾鳥雀下䦨壊鳬鷖亂惟餘南山青
依然眼中見
　　　叔山
叔山横道傍秀色佳有餘雖㣲千仞岡層巒自縈迂右
軍晉髙士曽此眺郊墟苔逕存遺跡千載沒荒蕪想當
登臨日俯仰凌八區放浪形骸外㳺目多所娯惜無登
髙作儷彼蘭亭書我思見其人臨風一躊蹰
　　　戴山
譙國有髙士寄志在絲琴一聞王門召破琴絶其音傳
昔居斯山井竈邈難尋至今草木間清風肅塵襟余家
依古跡結屋當東林擇里得所安懐賢思難任浮屠巧
眩世廟廊冠其岑䑓殿紛青紅僅足共登臨誰能構茅
宇蘋藻薦所欽相望孺子祠千古同此心
　　　白蘋洲
層城欝迢迢長溪貫雙流喧然闤闠中乃有白蘋洲兹
晨䇿杖徃秀色散我憂窅眇蛟龍窟澄明鷗鷺秋開芲
照白日接葉暗漁舟凉風起其末客衣薄颼飀我欲携
童稚具此双釣鈎髙歌綠水曲散髮洲上頭安能隨世
人負我平生逰
　　　曹孝子祠
前登獵塲西遺廟當路傍長揖問故老云是古曹皇挺
身代父刑斧鑕甘自當至今百世下血食庇一方世降
徳日衰父子如参啇原隰不見収溝壑等尋常安得見
斯人與世扶三綱逥車薦蘋藻涕下沾衣裳
　　　下菰城
迢迢下菰城乃在衡山址卜築自何人云是楚公子連
峯負崇墉重闉抱溪水得非蒸土成詎乃乆不圯衢路
化爲田睥睨猶可指牛羊恣耒牧狐兎穴不起想當豪
貴時賔客盛莫此髙門逰俠窟諸侯交贄禮劍佩紛相
摩雜呇曵珠履榮華不可常零落今如此豈徒雍門琴
獨下田文淚
　　　峴山
蒼山走南門雉堞隱相並明湖渺東匯亂石皆北向勢
如渇虹奔飲首臨巨漲孤亭壓其顛窪石類盆盎十手
可對飲斧鑿自天匠平生愛山水脫身事幽訪落㠶絶
壁下登探俯清曠㝠㝠沙鳥逝泛泛漁舟漾崩崖露黄
膓云是古人葬我聞襄陽山茲名乃相况羊公仁足懐
杜子功可尚當時一躋攀山勢益増壮愧我非古人登
兹獨惆悵且當隨鷗鷺散髮凌浩蕩長嘯天地間身名
两俱妄(並音傍与忘皆/去声)
　　　蘇湾
群山抱髙城明湖湛清秋迴岸曲如月橋横雲木幽聞
昔長㡌翁(東坡/也)曽来守茲州時清吏事簡公暇轍出逰
揚舲度南関振衣臨清流濟濟文翰侣臨觴更獻酬賦
詩属篇章自是謫仙儔斯人沒巳乆遺跡幸未休至今
此䖏地名為蘇湾頭先生天下士直氣如雲浮如何群
小人戚戚方見讎玉堂非吾榮儋耳非吾憂肯将百錬
鋼化作繞指柔我來吊其魂搴芳向長洲舉觴酹明月
日莫風颼飀
　　　陳武帝宅遺址
覇先亦人傑出自太丘陳洗馬𥘉南遷卜宅苕溪津山
川鍾竒秀末運生異人出當梁祚衰殷憂致經綸拯溺
濟横流受禅主生民化家乃為國覇業誰與倫我来吊
遺址四望静無隣狐兎竄古瓦寒烟暮氛氲哀泉瀉幽
壑鬼火明荆榛感此興廢理乗時各有因憂来藉芳草
嘆息淚盈巾
　　　郭璞祠
桓桓呉興城孰𥘉相其宜連山如崇墉二水從中馳乃
扵蛟龍宅奠此民人基定鼎非有道孰能固郊圻昔云
郭參軍青嚢挾幽竒徘徊瞻風氣卜吉實在兹功徳被
生民祭法古不遺遂令千載下血食無窮期撒豆或成
兵義方良巳虧所以日中夀不能兔其危明智不保身
歎息宋元龜悲哉古祠下激洌生寒颸
　　　次韻徐㓜文喜予見過之作
欲聴瑶華言一洗塵慮心㑹文以輔徳聖訓昭古今縁
之不惮遐拏舟事幽尋谷風扇春融紅芳滿髙林黄鳥
求友生嚶嚶多好音握手罄交歡清醑藉留斟忘情即
忘形猶鼓無絃琴腹荆脫未薙郢雪徒為吟箴規慎乃
終三益良可任
　　　閑齋獨夜
藹藹山景夕閑齋淡幽素髙人寂未寢坐聞清漏度良
宵殊未央華月出深樹虚窓響暗接㣲風吹白露感物
悟清景臨風暢神慮幽獨堪自怡何用人来顧
　　　奉畣吹䑓先生送蜀山人見蕳之作
若人辤天階消揺寒江汜言送将歸人復念林中士殷
勤吐芳藻綢繆寓深㫖文虹被林薄簡珠照泥滓子畏
伐檀刺予懐白駒羙道同無殊轍神交有妙理索居序
巳積孤逰情難委寫心酬妍唱怛然慙下里
　　　懐方貟外以常
丹霞散淪隂皓月出東山驚飈鳴髙樹飛烏繞林間攬
衣起徘徊白露浩巳團豈無一尊酒慰此中夜寒良朋
邈已逺獨酌那成懽薫蕕不可知膠涞不可觧自非同
心交誰能乆不改
　　　槎史赴臺
髙䑓闞江山梯航輳城闤佳麗煥夙昔而獨慘我顔逰
者固云樂子去不復還平生五千卷寕救此日艱天網
詎恢恢康荘徧榛菅所恃莫可㓕才名穹壌間
　　　題陳長司畫(是其臨難時作)
若人悟縣觧委蛻順天刑慷慨赴東市一日為千齡李
公悲上蔡陸子喟華亭識機若不豫逹生良可經朱絃
亦易絶仄景不可停從容洒芳翰炳煥若丹青好藝永
傳丗精魄長歸冥披圗懐平素涕淚縁襟零
　　　無寐(時聞吹䑓故)
戚戚多憂思悠悠悲夜長攝衣坐囱間仰睇明月光明
月有盈虧軌度豈無常南箕与北斗萬古不更張人事
有大謬天道信茫茫
　　　聴香亭
粲粲歳寒花幽香静中起人皆待三嗅予獨􁆰以耳揖
彼瓊瑶句長謡自為喜聲中豈無香聞覺無異理更願
息聲間色香同一委無聞亦無聴冥然渾沌始
　　　張節婦
行者不復歸處者長相思昔與君别者乃為大暮期杲
杲白日光其雨在何時惟有明明月可以比容輝兔絲
附女蘿窈窕不相離青青忽巳槁纎纎難自持他山豈
無木林木豈無枝念彼綢繆好甘随秋草萎感兹以終
老鬂髮巳如絲耿耿栢舟誓千載同所㱕
　　　清晏堂
　予扁所寓山堂為清晏盖摘右軍帖中語也蜀山隱
　君為書三大字刻著楣間林壑増勝囙而成詠
少年未識事冠帶逐時流一悟名為妄悠然返林丘假
此精舎居蕭條岩徑幽竹樹共清宻川澗屢環周髙峰
延新旭華棟鳴晨鳩晞髮東軒下群書㪚不収嘉名余
始製妙翰若雲浮况有同心交觴咏接綢繆始来適朱
夏今巳踰素秋謬䖏山水宅慙非仁智儔躭翫昧出䖏
栖泊愧淹㽞誠知非吾廬且得性所求
　　　画為歩羽士題
吾愛陶弘景開囱玩白雲白雲自舒卷青山無垢氛清
耳延松籟齋心閱瓊文問道虗皇老結客古茅君靈藥
青童種名香桂女焚萬乗遥致敬三天乆離群丹成上
鶴去棄俗等帤紛斯人不可見斯丗亦徒聞我獨懐仙
契千載仰清芩
　　　過雲岩
逶迤度前峰到寺行屡歇齋庖竹外煙汲路松間雪覩
水悟真源聞香觧禅恱欲共老僧言相對還無說
　　　迁居懐沈都事
歳晏共依仁孤舟泊烟麓以君吏隱地息我静者躅家
貧乞假多情狎児童熟留滯連冬春繞庭芳草綠開尊
對踈雨懸燈照深竹誰知今夜別獨掩髙樓宿
　　　登銅塢後岩(在吴邑)
牽蘿陟雲崦憩此盤陀石欲去更題名淋漓蘚花碧定
有樵夫来恠是龍蛇跡
　　　寄題北山堂
雨罷寺樓曉曲堂秋樹間暫輟今朝講一玩北湖山仰
瞻上方雲遥見林屋關飛湍盡日雨流禽先暮還即境
知妄迹觀空怡妙顔予乏道門舊阻陪髙坐閑馳咏終
非似當兾一追攀
　　　扵書簏中得髙吹䑓所寄詩遺藁
拂塵啔弊箧忽攬故人詩撫迹疑若存驚逝杳難追憶
昔吴苑逰文采衆所推名談柝妙理華襟吐芳詞予時
僑城北髙齋臨清池焚蘭延佳月對酒弹清絲誰云兹
夕歡乃為千載期冥漠逰魂逺凄凉親翰遺墨塵尚流
馥𥿄弊猶含滋玩此塗洒澤想君哦詠時華章未及報
厚意良已虧収竟一長慟林風響餘悲想當冩寄日兹
感君詎知
　　　娟净軒
綠竹有異質夙著風人萹猗猗瞻淇隈籊籊懐衛泉拾
遺羙形容復有娟净言㣲植被奨飾麗句永流傳若人
同所尚掇辭以名軒攅玉矗森爽編翠欝芊綿鮮標貫
寒日宻葉冐清漣遥想佳雨餘静對罷鳴絃濡翰傅霜
莭搦管題春妍聊探詞詠妙黙寄圗繪宣逝将汎濤江
息駕依名園攀枝掃凉月憩䕃濯寒煙雖㣲求羊髙請
附嵇阮賢緘詩慰所愛纒繫日為年
　　　倪雲林画
南枝有髙士乃在延陵東清時不肯仕㓕跡雲林中拂
石坐蘿月弦琴寫松風焚香誦黄庭望雲送歸鴻門車
常自滿尊酒無時空乗興畫滄洲古人未為工干戈攘
末路白首隨飛蓬名山乖始願覊逰無所終頼有車武
子能哀阮藉窮傾壺醉陶令辟堂延盖公流俗輕髙賢
貧賤困豪雄孤鳯混雞群野鶴摧樊籠豈乏梁伯鸞不
聞皐伯通吾将傳遺逸清芬千載同
　　懐景佺師
旅宿厭煩喧􁆰此僧居静蓮宇已摧頽茅齋自清逈山
光林際来野色雨中浄池水不生瀾袈裟坐相映累日
滯幽尋緑苔應滿􁦭
　　　寄杰上人
相望東西陌共掩林中扉誰言儒道異妙善理同㱕昨
欵精舎㳺歩經園徑㣲髙垣夏木遶綠隂生晝扉振錫
還山去空壁掛禅衣何意幽棲侣佳㑹亦相違離合两
俱妄去来寕有依究空自足遣了此人我機
　　　沈集自錢唐㱕以此示之
錢唐昔所㳺形勝此邦最尚想鳯凰山飛翔落天外胸
吞滄溟寛江水渺如帶海門豈天設屹立両扉對汐潮
類臣妾朝暮屢進退群峰抱明湖浸淫百泉㑹不意玉
女盆居然墮闤闠崔嵬白塔寺零落南宋内荒階與断
礎龍鳯紛破碎昔聞亳社屋厭鎮似可恠豈徒鞭荆尸
戮辱極狼狽僧胡固可醢國相豈無罪雷師秉靈炎焚
蕩意頗快至今遺民過涕泣行且拜邇逰何草草吊古
湏我軰落日望東南臨風發長嘅
　　　寄吴隱君
隱翁藴真趣飄飄懐古仙振衣入逺岳順風祈一言寂
厯㣲妙韻精明天老篇清齋扣玉齒焚香禮岐軒九嚥
華池液七返流珠丹頥性淂天和齊物同化元玉芝非
吾茹聊以蘇丗􁄺神期苟冥㑹飛歩升九天抗迹逰浮
丘麾手招偓佺下視倉扁流永為塵冈牽
　　　贈吴道士秋雲
飄飄三素雲欎欎秀玉標清明合九炁髙㳺冠神霄凝
化淪無迹廓落乗素飈停隂布甘㴻灌溉荣庻苗㝠真
無去㽞靈根永不凋真人保黄寕精錬五濁消控駕浮
玉洞飛裙歘烟飄子英廻黄旂司命讃洞謡澹逰何方
所享此年刼遥
　　　舟中
朝發戴山岑夕逗金溪瀆雲天方慘栗川途屢廻復颿
駛岸疑轉棹奔山似逐鷗鳥隨波汎霜澌孕苔緑依依
浣女影嫋嫋榜人曲采竒忘来乆躭勝成徃速恱生良
可懐徇名非所欲請試孺子歌去矣從我獨
　　　玄覧室
亹亹㳺氣運森森萬有羅窅然玄中求理一非有他存
心㝠靈府洗胎濯百邪衆妙體常寂豈知形迹多譬彼
明月輪緫攬諸山河圑團霄中㣲黙默至幽遐又如大
淵海潜凝韜衆波中有逕寸珠烱烱曜玉葩間黒㱕明
月應感無偏頗髙觀衆彚表不樂将如何
　　　送許尊師還大滌洞
青山九瑣䖏白髮一龕居清齋誦黄老不閱丗間書飡
霞飬真氣對月禮空虗暫来流水地應與孤雲踈遥知
還山日仙壇春草餘
　　　贈醫士劉子中
伯休無二價長房惟一壼真隱不在山何必去京都通
籍逰金閨觀化眺神區搴蘿采五肉潜波攬江珠焚香
降天老稽首黄農書製之軒光　湛然麄穢除金精就
日飬輔丗事其餘超延龜鶴齡髙盻凌桒榆哀㢤倉扁
徒忘已要名譽當年不自保千載聞翳如
　　　由竹溪至梅谿書贈莫雲樵
出門懐清曠入舟苦炎熾皇天從人欲飛雨颯然至風
吹波上寒凄其感秋氣暝投山僧眠復淂清净地舟人
候明發徒侣不得遲泝流多枉渚篙楫頗告瘁雖㣲三
巴險事與五盤異聞昔天目頂靈物乆潜閟一朝赴大
壑怒拆崖谷碎囬頭顧其児首尾屢相值至今此溪水
斗折七十二丗逺衆喧傳茫昧竟誰識但欣秋濤壮水
物俱得志我何惮行役㳂洄領佳致鷗鳬泛澹濫蒲柳
蔚蒼翠人烟亂餘集茅屋若碁置之子住河滣相望劳
夣寐每怨川無梁握手今可跋憶昨訪我𥘉茅齋夜深
閉扣門滿衣雪僵立不淂跪移灯具雞黍濁酒寒不醉
同来鄭廣文清痩凛欲睡絶勝王猷戅返棹何太易兹
行冒暑雨古禮尚報施逝将檥輕橈待子思共濟散髮
乗長流垂竿釣清泚虗舟縦超越萬里誰能繫恐此未
易期臨川一長喟
　　　扇上黒萱
團扇復團扇團團三秋月上有宜男草可翫不可折宜
男何足貴能令憂作悅憂思既可忘為君忘炎熱無障
西風塵汙此皎如雪
　　　題采苓子卷
春山靄衆綠靈苗何處尋孤芳不自掩迢逓入幽襟搴
條繁露散濯根寒澗深持此當朝茹清齋延道心
　　　寄金許二高隱
輕雛始颺幕新篁稍翳隣非關杜来迹苔徑自無塵獨
以静為賞彌懐心所親倘畢東皐務一来存故人
　　　獨夜聞雪
未知雪意就向夕足寒雲茅齋夜自掩孤枕夣回聞暗
飛方瑟瑟誰起看紛紛却憶梁園客既醉復能文
　　　山中荅武康徐髙士寄書
乆別得君書開緘散吾慮不寄山僧来何由知我䖏剪
𥿄荅君書還寄山僧去為問片雲間何時一相遇
　　　暮歸聞許文學枉顧
㽞連東齋飲迢逓獨歸遲忽逢山傔話知枉故人期月
華囱上動禽響竹間移不遇君閒咏悠悠清夜思
　　　舟中望佛燈院懐南澗
蕩舟西陂上望山懐逺公遥知覆衲卧雪屋一燈紅事
殊迹暫曠神交理自通維當待歲杪期子白雲中
　　　寓徐給事中舊宅觀所植竹樹有懐
君為金門彦我向故山來芳樹遶庭綠猶是去時栽寝
閣銷餘馥賔位滿青苔孤賞誰為樂園花空自開
　　　擬過園隱阻雨
在逺每傷離在近還成隔飛雨渺何窮佳期悵難得人
寒市井空天晚江潮白知君掩閣卧終朝遲来客
　　　石門道中
依㣲鳥外村逶迤烟中驛㠶重因沾雨柁轉時驚石遥
岑樹共青淺浪鷗同白離索詎湏愁来徃誰非客
　　　續懐友(五首并序)
　予在吴城圍中作懐友詩廿三首其後題識四人廼
嘉陵楊孟載介休王止仲渤海髙季廸郯郡徐㓜文
　也時予與諸君及永嘉余唐卿者㳺皆落魄不任事
　故得流連詩酒間若不知有風塵之警者及兵後予
　移寓武林向所懐者徃徃不相見而五君者或謫或
　隱又各睽異嘆離合之靡常感㳺從之難得也故云
幽居古垣下共彼嘉樹隂里隣豈無好念子是同心芳
英帶露折清尊向月斟欲徃尋遺躅荒園春草深
　　　　　右余左司
藩翰屈長才蹉跎事文茟賔筵罷醇醲容䑓淹下秩髙
門去復醉孤㠶望中疾少別歳巳華思君無終日
　　　　　右楊典簿
衡廬古卷中髙駕日相頋芳草掩空扉知君㫁幽歩殘
烟北寺鐘暮雨西閶樹携賞邈難期庻望遺緘素
　　　　　右王逸人
予既遷山郡子亦返郊園兩地花俱發離愁春共繁巳
罷臨池賞仍睽傾座言從来作者意寂寞向誰論
　　　　　右髙徴君
常懐稚子悲復洒佳人泣草草從軍旅悠悠去郷邑芳
郊連騎行烟郭同舟入當時苟不樂追懽何由及
　　　　　右徐軍咨
　　　送方貟外力疾歸吴興
終年不出户出戸即相違疾病欣在告田園應暫歸天
寒孤舟發歳莫行人稀棹師遵舊路田翁識故衣望閭
桑􁅋在入里人民非傷㢤展丘墓遽爾辤荆扉居郷如
遇客囘首情依依晴春入舊臈積雪含清暉佳期遲子
還勿愛故山薇
　　　荅方以常見寄
余方臥閑館子亦辤公門念惟名跡同中有素心存昨
暮枉髙駕飄颻寒雨繁觴酌未云洽烟郭遽成昏乖曠
稍經宿巳復長憂煩晨興来芳翰知子憩幽園庭隂綠
始遍時夏鳥無喧感物心獨悟思与静者論披詞想清
景欲徃阻脩轅申章酬佳貺寂寞己忘言
　　　畣宋天章詠懐
良辰誰不樂㳺子獨慨慷慨慷亦何為感物懐故鄉故
郷亂庻已欲徃川無梁安得凌風翼泝彼西南翔出門
遇行客言曽㦄我疆宫室盡為墟城郭從悲凉訪予平
生親白骨委榛荒君子志四海小人懐一方勲名愧逺
圖豈必􁅋与桑㳺子不能荅涕下沾衣裳葉落糞本根
狐死首山岡所生良可樂貧賤乃其常
　　　送莫翥入郭知還谿居
舉世皆如醉何人獨愛才余雖識君者相對亦徒㢤落
日収書卷凉風送酒杯紛紛俗中悶空谷遲重来
蝉鳴山郭晏一棹出烟屝凉風将皓月迢逓送君歸自
識門前樹遥聞窓下機應歎緇塵滿臨流一澣衣
　　　讀書圗
幽棲出塵表脩翠連松竹䄂得碧苔篇閑来石上讀日
暝欲忘還山空人轉獨
　　　山居寄止仲
旅寓難自選幸此竹林栖石苔饒古色山禽多夜啼遺
形暫尓遣望道窅然迷欝欎将誰語申章黙自題
　　　賦麯院風荷贈别
露葉颺漣漪風􁧈水院時翠輕愁欲㫁珠圎不自持低
昻隨妓盖翩翻卷釣絲盤折驚魚逝規蕩宿禽疑為語
蓮舟女聊将贈别離
　　　和荅童中州掌教
皇情眷樂育建官宗聖黌秩㣲道則重人欽化乃行若
人婺女秀經義宿所精辤㱕更楚服持版赴霅城鄭公
論墨守董子著馬庭摳趨仰賢範圜橋聆徳聲赱也跂
望乆覯止願未并誰謂在頖初遽申伐木情偕彼二三
子乗流過柴荆傾盖畧宿昧盍簮慰中誠草具豈為禮
所欣接老榮恭承宴集萹華采粲若英盛徳多自負惟
能下後生問年子先施仰髙余愧盈憶昔避事来乆矣
廢将迎豈不懐旦暮𬗟然限音形神交跡靡間心照欲
自輕斯章擬成報七㐮徒致名
　　　蓼莪堂
種莪圖可茹養児欲奉老莪生化為蒿児大不相保憶
昔児𥘉生長育恐不蚤児羙未及嘗親骨巳枯槁譬彼
種莪人愛此顔色好豈不勤灌溉采擷思一飽寕知不
入口埋没同秋草詩人感茲義哀哀向穹昊堂中有孤
児千載共憂抱我願天下人有食奉翁媪為莪不為蒿
庻免有遺懊
　　　岳鄂王墓
中原千里志西湖四尺墳長城忍自壊神器慿誰分流
血應為碧涅背謾成文覆巣無全卵䜛鋒射元勲英魄
孰相友濤江有伍君
　　　經徳夀宫遺址
廢苑民侵乆故跡理當㣲鳯礎埋将隱鴛瓦墜應飛戽
池逢折珮薙草得遺璣西陵亦如此神逰何䖏歸
　　　望故人不至
登樓一悄望山川浩縦横故人期不至迢逓獨馳情遥
見東西陌不聞車馬聲豈應厭煩暑惮此辛苦行髙齋
掩閣坐玄蝉永日鳴獨對樽中物幽懐欝難平
　　　送人之官河南
驅馬赴河洛致身及休明軒盖滿衢路送君出南京符
竹懸華綬　君恩匪為輕行當樹勲業永為閭里榮睠
兹雄藩地山川冠列城周鼎誰復問殷墟今巳平幸因
政事睱一詢遺老情時攄吊古詠逺寄余當賡
　　　贈製筆人
端居好文墨髙齋清夏時良工有妙製緘封逺見遺纎
毫發香墨玉管淡含滋明窓綠隂净試用冩新詩文飾
雜衆品無如茲製竒如椽歸大手生花勞夢思憐余俗
書拙徒愧右軍池
　　　晚過費山人園居
畏景惜髙駕端居抱煩憂今晨㣲雨餘爲此隣曲逰一
造幽人居蕭然知早秋脩竹滿西墅早稼盈南疇坐對
故人爽復兹庭樹幽開園採夏果進客慰淹留雖乏盃
中物茶瓜當獻酬積喧欣物曠躭賞覺景流共是棲閑
客来去復何求
　　　雲山圖
山氣寂巳晦川寒歛如夕沉沉緑樹多隱隠千峯出碧
嶺藹煙華寒泉散石脉髙閣出林端古逕稀人迹玩圖
心巳澄對景情還適感彼岩棲人終朝自幽寂
　　　舟過西余漾
扁舟泛長溪遥川曠清曙㣲雨夜来晴千山亂秋樹田
舍藹孤烟菰蒲隱洲嶼縈紆水流澤綿延稼盈墅賞心
與誰同時物欣相遇且復駐歸程悠然散幽慮
　　　聞徐使君左降懐慶太守因寄
憶昔同草澤君獨赴京師遥思此時别顔靣乆乖違左
遷仍剖竹品秩未為㣲一黜故無愠忠勤當庶㡬但念
親愛情音容邈難希守郡有餘暇草章當見遺明時重
英彦行當覲丹闈塵垢何足累拂拭還光輝
　　　雨中懐黄逸人
閑居捐俗侣風雨送秋節忽念林棲人如何乆相別坐
閣詠新詩歩庭尋舊轍對景思依依望雲情惙惙遥知
北窓下時将道書閱欣欣慈母情濟濟諸生列泥深徃
欵隔居僻来音絶緬焉不可見沉憂為誰說
　　　觀髙吹䑓遺稿以詩哀之(季迪太史也)
聖朝重英彦草澤無遺逸若人抱竒才獨為泉下客華
章委空篋一覧動餘戚妙詠長傳世精靈巳歸寂幸兹
墨澤存零落篇翰迹當時携手地事徃今成昔永乖盍
簮好緬懐同心益惻愴結長悲音容難再覿
　　　苕陽草堂
閑居守耕作結字臨溪曲林扉畫常扄端居延昏旭髙
荷映窓晚清渠含苔綠逍遥逺塵事澄心對簡牘筆硯
發幽芬琴酌招近局長吟匪求偶冥觀真寡慾羡君棲
閑意於焉保貞獨
　　　詠庭前菊
種菊遶庭檻曉露汎其英隨風散輕馥感此時候榮曖
曖自成妍曄曄綴且明玩賞祛塵慮一酌起深情衆芳
乆巳化淹留欲何成
　　　過觀音院㸔竹
僧齋傍松嶺散歩一來逰蕭洒塵喧少扶踈篁竹秋曲
沼山泉合空庭鳥韻㳅霜清故葉改風動髙林幽愛此
歲寒莭佇詠一淹留
　　　楚江清遠圖為沈倫畫并寓九曲山房作
烟霏亂晴旭遥見西林山憶歸東湖遠人家春樹間荆
屝映水掩應待龐公還
坐愛西山翠手板方支頥白鳥逝如彼孤雲淡若斯誰
能閑料理空滯還山朞
郢水不可極荆門望漸㣲青山将落照偏映酒家扉漁
梁夜争渡知是醉巫歸
潮落寒沙廣蒼然遠山暮何䖏罟師歸自識門前樹披
圖憶所歴彷彿松滋渡
參差綠樹短窈窕花源明白雲若可攬山鳥時一鳴遥
羡中林子遲遲南澗行
猿啼楚山晚雲生冐洲渚返照入澄江風吹半峰雨中
有逺行舟悠悠待徒侣
寒烟引輕素斜日在髙峰但聞猿鳥響更無塵土踪山
僧暝投寺迢逓来清鐘
南山隔秋水秀色空在眼褰裳不可渉臨流思無限孤
舟肯相濟寕辝去人逺
　　　㑹飲戴山僧舍
良㑹在何所僧齋傍林丘共此一酌歡逍遥觧煩憂相
携盡詞客歸依從道流傾觴不復訴延詠可淹留長松
冠岩列脩竹暎林幽澄景自難遇佳辰當共酬况此無
塵土不樂復何求
　　　喜曹程二文學見過
乖曠逾時節兹辰一来顧暫駐清溪棹坐覧前山暮道
心無異流名言自同趣新詠各相陳華觴寕見訴巳倍
髙齋眠復接閑園歩兹㑹良巳殷来期苦難屢預懸別
離思明發勞逺慕
　　　過南庄感舊
清晨少休暇散歩臨南埛茅廬昔所寓暫別歳已盈長
懐秋冬交積潦遶柴荆邑里半流亡鷄犬寂無聲虎迹
滿中逵惕息行路驚斯時掩扉坐蕭條霜氣清頼有案
上書稍寛覊旅情舊景逐時變新歡欣歲成秋禾幸巳
穫宿麥亦巳青且復遂吾性力耕得所榮
　　　徐參政手植竹今歲忽抽笋數十莖森然可愛
　　　　因而成詠
假寓養幽素髙卧掩柴荆愛此姢姢綠時復下階行去
歲土力㣲故叢慘不榮今春少延茂新篁矗巳成空庭
風雨餘遺籜散縦横馥馥清露氣蕭蕭凉吹聲歩隂尋
徃跡對景悵離情重是君子植㣲物何足嬰豈應冨貴
餘便已忘歸耕懐君隔千里憂襟愴巳盈
　　　移寓觀音院讀書
本自東皋居暫假西林寓棲身幽人境依道多妙悟空
門少客来永日絶塵務緑疇嘉禾秀碧井寒泉注果藥
羅新榮松筠䕃㣲路静對古人書開帙得新趣且當篇
翰餘登臨愜清素居閑事無累擇勝心所慕此地一棲
止歲寒聊可度
　　　夜宿天寕禪院
服役趨城府公餘稍登歴暮投陳朝寺廊殿多古跡壊
龕明金像妙畫在髙壁殘碑不可讀零落蒼蘚積老僧
道心熟趺坐守虚寂示我貝葉書清談竟茲夕風鐸入
雲鳴池泉和露滴言契自相同塵紛從此釋
　　　趙仲穆江浦歸㠶圖
蒼山横平沙細浪雜烟霧何䖏逺歸人孤㠶望中度胡
僧渡水来負杖行頗遽隱隠聴踈鐘朱樓起髙樹王孫
當妙年冩此胷中趣晴囱一披玩愜我平生素畫史空
自多妙手不可遇斯人巳云亡遺跡勞逺慕亂来名畫
少真贗毎相誤願君蔵篋笥什襲煩愛護
　　　觀李仲賔侍郎墨竹
妙筆奪天巧冩出碧玉枝焚香靜相對彷彿生清颸桃
李不可儔霜雪那能欺寥寥此君心惟有居士知
　　　和金琬寄張㢘日暮有懐
齋舎翳村巷園林驚早秋忽枉瓊瑶作開緘釋煩憂迢
迢山水隔逺寄何綢繆感兹落日時獨鳥鳴尋儔眺望
多深情摛辭冩心幽寓意欣有托適性亦何求自愧木
桃詠短篇何足酬
　　　喜金孝元至同讀書山齋
駸駸歲年莫漫漫山水隔登山為誰思端令遲佳客凌
晨趣来裝迢遥造虚僻講習樂群居直諒獲三益虚舘
共弦誦髙窓同簡䇿渉史觀古今談詩竟日夕谷口摘
新𬞞林中尋徃跡感此幸有托且當戀儔匹相期樹脩
名莫動歸思戚
　　　喜陳僉憲北歸訪宿山齋
良㳺乆乖闊音塵邈難通偶然罷官歸一舉脫樊籠清
晨来扣関訪宿山齋中具陳險難事各慰離別容寢扉
對嵐嶺髙窓瞰遥空談詩竟日夕揮手送孤鴻覧兹金
玉章綺麗一何工携手且為樂一觴聊可同
　　　過九里山訪陳僉憲
端居彌時節春朝棹輕舟衆芳漸芬菲風日巳和柔沿
洄指逺嶼汎覧度重洲青山淡㣲雨白鳥逐輕漚一遇
素心人超然觧塵憂各免簮組累同欣泉石幽朝衣掛
髙壁埜服對林丘翰墨互貽畣尊酒更獻酬預愁明旦
別囘首雲山稠
　　　病起
齋居抱㣲疴沉迷倐連朝髙眠昧時節局䖏絶朋交幸
孚勿藥占褰昇望林郊扶憊歩春園卉木咸光昭青陽
轉緒風枯枝變榮條萋萋長綠草藹藹發紅桃覧物清
滯懐玩芳動長謡晨䇿一來兹群友相招邀晤言疾徐
遣懽逰心自超對簡問新知披襟蕩喧囂眷言同懐客
終然䖏林臯
　　　南山逰眺
名山亘湖郡岧嶤與雲齊巒巘分秀色䑓殿擁髙基登
眺乗春芳陟降窮丹梯藤蘿髙還下猿鳥飛復啼仰凌
千仞岡俯覧三秀荑長松擢新幹宻竹長舊溪尋源未
云極歸途巳如迷隱淪幸可託終當構林栖
　　　過黄徴君新居
荘生寄漆園子綦蟄南郭逃虚本無迹委蛇聊自託子
欲隱東山常恐負所約幽棲若有期兹焉遂先豁塵心
頓舒捨人事俱濩落開窓泊逈渚啓扉見逺壑田逕莽
縈迂溪流無淹薄編槿代列牗掛席當懸箔釣水臨苔
榭玩山依茵閣安居志巳順相親情自度髙懐既超廣
外慮徒叅錯願焉長如此守道且為樂
　　　題錢舜舉畫曉日照群山圖
朝陽澄霽景麗色散群峰明霞冠其㒹一一金芙蓉烟
樹逺漸辨蒼翠知㡬重幽谷俱光彩卉木生春容茅茨
住溪口桃源疑可通閑觀發佳興清賞復何窮誓将登
日觀一覧披竒胸
　　　移居新齋
素乏經世術自有棲閑情乆假西林居覊寓寡懽聲新
後東齋来棟宇喜新營几案亦羅列簡牘復縦横巳欣
卉木長更愛庭石清隣里各相賀斗酒聊共傾欲䆒先
師教况復獲良朋幸此安蹇拙但愧學無成
　　　喜金孝元復至
別時春始中別後春巳遷思慕日已逺感時情自牽兹
晨束簡䇿擢舟一来旋忽聞扣林扉相見各欣然綢繆
叙間闊芬馥授佳篇嚶鳴念同趣因依學先賢地僻聊
足隠質弱不及宣履運運遄徃循巳巳有愆願蒙箴䂓
益文苑共髙騫
　　　閑齋曉起觀道書
閑居養幽素髙齋閱清晨披衣朝東皇嚥嗽元和津手
披丹䑓書超然滌心神瓊章多奥理妙韵来衆真焚香
盪諸穢存此妙有身理愜意無遺形超志自欣願得升
蓬莱永離萬刼塵
　　　送李文學還郷
奕葉仙李胄遺芳播千年源宗西平系派别福唐阡宅
瞰廬陵邑門對西江田簮纓著芳諜書詩嗣前賢䘮亂
忽無象妖氛方蔓延之子群宗秀抱噐倐東遷竄身淅
河濵匿跡洞庭壖擇里苟可䖏懐居願亦愆今上盪昏
垢脩文偃戈鋋弱䘮俱囘復流離始歸旋暫與新知別
重尋平生縁元辰理輕装捐途念行遄舉觴一飲餞臨
𡵨願留連分𬒮郡城隂發棹驛亭前行行無定端別去
情更牽念當息檐時隣里賀欵然故友半凋落廢宅逺
板纒丘隴即先築池沼非更穿訪林迷新街企澗飲舊
泉荘舄罷越吟鍾儀弛南絃歸根悟妙理衣繡果先言
願因下江使馳寄還山篇
人生悲離別重此骨肉情今君反成懽乃是還郷行驅
舟渉大河命駕西南征雨餘衆江滿天髙夏雲生水鄊
無炎暑客途有常程捨舟玉山涘遥指洪州城惻惻鄊
土念依依父老迎各叙昔亂離且欣今太平兵餘少人
歸君歸獨能成苟存首丘念何待衣錦榮休告亦易滿
朝謁自有盟勿戀父母邦佇待賔天京
　　　題晚翠軒
百卉與時悴遺榮獨含芳葱蘢耀朝日奕葉凌嚴霜啓
牗延清影俯檻抱寒光夕隕謝浮艶後凋保貞常幽人
抱髙節晚歲此徜徉
　　　松下曉櫛
凌晨盥潄罷獨歩南堦行悄然四隣寂暫此息營營散
髮綠隂下一櫛晨風清弹冠塵自散振衣香更輕松露
空中墜荷氣静時生悟脫遂真性俛仰忘憂情
　　　雨中簡金孝元
閑居依僧舍托身事文墨逍遥養道心緬邈絶塵役與
君一夕別恍若千里隔對酒獨難懽理篋尋舊跡遥思
逰詠時山窓正幽寂書帷羅南軒夏衣掛髙壁風驚林
鳥亂雨散野筠碧巳懐趨闈戀仍抱離群戚緘詩復何
為憂傷聊可釋
　　　雨窓臨黄庭經
連朝滯積雨齋居事臨池一展右軍翰千載有餘輝纎
鋒多逸氣妙態無妍姿洒落烟霞起縦横鸞鵠飛遥思
揮毫日心手與神期欣然付道士獨抱白鵝歸模寫意
徒專効顰安可希斯人無復見遡風空自思
　　　謝車叔明惠筆
慙余好文墨模寫自忘疲徒乖入木術詎擬畫沙錐辱
君逺馳念宣毫忽見遺明窓綠隂净搦試臨清池玉堂
表竒製筠管淡華滋揮揺動清興濡染荷遺輝裁詩仰
為報愧無毛頴辭
　　　詠萱草花
南園衆卉罷嘉草獨含芳丹華麗晴日翠葉艶朱光盈
盈列芳挺淡淡發輕香豈獨宜男佩沉憂還可忘願徴
鄭風詠移栽近北堂
　　　送陳憲副之官東廣
少年擢髙科逰宦歴數春并凉返北駕交廣馳南輪過
家從便道謁告瞻髙墳朱衣還故里光榮耀鄊隣兹辰
辱枉顧話舊慰所親王程自有限難為乆逡巡行行當
盛夏何以觧炎氛前登越王䑓仰視羅浮雲清風肅蠻
服善政静黎塵巳遂鵷鴻舉還思麋鹿群願因上國使
緘書慰悁勤
　　　喜得徐主事書
職叅秋官部地近白雲天英才展髙歩恩寵冠群賢茲
辰辱芳札啓玩一欣然頗言官守重公門甚熬煎還憶
苕城時携手歴山川髙駕不可期尊酒徒盈前逺念千
里隔離思自綿延欲徃方自縶将酬未能宣何因觧簮
紱歲晏歸田園
　　　題李唐畫袁安臥雪圖
袁生抱髙節䖏順以安時杜門不出仕自與塵世辭歲
莫多嚴風積雪盈路岐擁爐獨髙卧中心還自怡縣令
何所聞下車扣茅茨問君胡不出畣云恒苦飢慎守固
窮志相干豈其宜此事沒巳乆緬焉獨馳思披圖三嘆
息髙風如在兹嗟彼後之人汲汲狥其私
　　　築室宜春園
人生固有道勞逸常相扵豈云都不營而自求晏如自
從兵燹来第宅無復餘弊宇八九椽守拙依舊墟兹焉
鳩衆工卜築理荒蕪良辰搆髙堂乃此凉秋初燕雀紛
來賀儼然君子居上以奉父母妻孥共娭娯下以㑹賔
親髙車盈門閭池沼引新泉桒竹榮故株念此園林好
塵纓良可除綢繆結石牗禽鳥猶勤劬托身旣得所終
焉守吾廬
　　　翕山僧寄芝草
曄曄紫芝草本是　聖世祥髙僧逺見遺採從南澗傍
生條不復枯秀色映朝陽亭亭銅池種藹藹瓊田芳齋
戒烹金液服食滌中膓當知清净域産此濟頽傷愧非
綺與甪未能遂翶翔緘此拜還使遥望嵐峰長
　　　牧童詞
朝牧出湖田暮牧還山道山路無豺狼湖田多豐草大
牛耳􁉡􁉡小牛角嫋嫋脫笠掛踈籬觧蓑曝　篠有䋲
不妄牽牽多牛易撓有箠不妄施臨閗觧其擾坦腹卧
空林日夕牛自飽歸来吹短笛悠然發長嘯取樂在湏
臾何如南山皓
　　　送陳僉事徃河南舊逰
謝病屢辭秩預告欣免歸投迹歸南山深林歌採薇何
爲逺行邁赴彼千里期河南昔所逰梦想勞心馳茲晨
理行艫觧䌫臨通岐眷言別桑梓令我恨有違人生無
定端聚散紛如絲别時豈知酸別後各相思王鮪思内
穴越鳥懐南枝亰洛毋乆滯淄塵易染衣
　　　送弟瑜赴亰師
何由行邁逺服役向亰師飲餞列長筵簫管清且悲豈
徒兄弟情亦有同門思婉戀辭師傳惆悵別親知朝發
戴山渚夕次呉江湄飄颻冐風塵嚴霜薄征衣索居心
易感懐土念多違願言保令體慰此連理枝王事有更
代歲晏當来歸
　　　送郭伯珵遷葬還郷
廬陵有佳士前代適茲郷結交多賢豪聮句日翱翔懽
逰不知歸一旦阻擾攘徘徊死逆旅藁塟南山岡家有
捴角兒念父結中膓呉楚各緬邈生死安能詳今上盪
妖氛舟車通四方行泣求父所謂存今巳亡匍匐五父
衢撫墓心益傷徂謝巳永乆松栢儼成行殘碑委荒草
壊額遺隧傍戚戚私心悲迢迢返路長倉惶啓幽殯明
發理輕装登艫眺仁山掩泪望九江招魂回故里負骨
還髙堂新塋祔祖禰行樹梓與桑衰原不見求義風日
巳凉感彼純孝人贈言受斯章
　　　侍宴應　制
吾皇弘家慶懽樂殊未央小人叨瓜蔓髙㑹公子堂㳺
目視東園飛盖集路傍皓月照園中群木望蒼蒼靈龜
伏水裔好鳥鳴鏗鏘華燭張髙筵綠酒充羽觴弦歌發
清音聴者焉能詳勸酧未半席明星巳煌煌願志詩人
言爲樂無大荒
　　　題胡玄素畫
我有一區宅寄在匡廬山香爐起户外瀑布落簷間梅
老芲空發草芳人未還惟有藤蘿月夜夜照松關
　　　贈胡若海聶茂先
胡聶兩才子東髮好從戎棄書去學劍聮翩行伍中論
兵舌吐火見敵耳生風連鑣度狭斜接席醉新豐萬里
逐輕車十年無戦功㱕来投文吏相頋各成翁知命固
無怨爲儒豈不通聊復釋裋褐從茲事章逢君㤙仍見
収吾道未終窮乗軺九真界䇿馬三晋衝一身隨簡書
分散如飛蓬嚴秋九月天握手此相逢垂楊欲生肘浩
氣猶填胞却話向来跡恍然醉夢同一賛少昊司出入
蓬莱宮一佐青陽宰絃歌百里封人非鳥獸群焉得長
相從喚酒金陵市分袂新亭東髙歌句驪曲咲拂寳刀
鋒致身貴勲業泣別非英雄石城接秋浦九華映茅峰
欲寄碧雲句中有双飛鴻
　　　松竹軒
曹務局終朝齋居暫休沐松隂生晝寒竹色連砌綠懶
從醉吏喧時對髙僧宿毋将簿領来穢此山林躅
　　　倭扇
賜從天苑秘来渉雲濤逺入握體還蔵向風機自辰豈
無白團扇能舒不能卷洗馬手中持終朝陪鳯輦
　　　晚歸飲衆芳亭
晨登郡峰首良逰紓欝陶褰衣渉蘿磴停䇿眺蘭臯厓
端俯城肆樹杪瞩歸濤江平逺㠶駛天净群山髙曠望
信多羙喧濁暫能逃况值芳樽酒一酌觧疲勞
　　　元日喜雪懐方貟外以常
片片逐年来皎色映樓䑓墜花驚爆竹落素濕香梅遶
林春宴罷撲馬早朝回應知洛中客髙扉徒自開
　　　郭上舎讀書䖏
蟲鳴縣齋晚月滿杏花壇散帙夜方半下帷人獨寒屢
看孤燭換詎聞清漏殘擁衣待申旦雜佩巳珊珊
　　　觀習禮神樂觀㱕而有作
維　皇黍明祀卜郊時再陽指期戒先事習伏誦故章
竹宫儼清閟羽佩溢中堂蕝階羅舞鉞着位表官行升
歌出睿藻妙奏發清啇臚音肅逺響華鐘泛髙張虗罍
待實醲薦璧願承筐想兹天歩臨穆若垂景光駿奔貴
有恪報說永無疆豈同交門享愡怳事神方揆予承人
乏具寮慙奉常兹焉陪群彦㑹此靈時旁執禮素寡術
敕躬何敢忘愧無安丗歌裵褱望齋房
　　　紀行(十首)甲寅臘月奉旨乗驛徃鳯陽祭
皇陵道經目覧爰茟舟中用記其實
　　　龍江灣
玄天無烈風江水日夜清馳波渺東注廽流抱神京至
㢤鍾水徳乃以龍為名舟檣萬方合雄麗殊百城昔云
天塹險今作衣帶縈山川跡不改人理有代更下馬入
官船兹焉始孤征祀事有常期中心念王程俯視萬仞
淵不啻溝澮平渉川古所戒事重軀命輕
　　　觀音山
連山争南馳劃斷滄江曲勢如萬馬奔鞭鐙忽廻復石
角不戴土蒼然四無麓寸草不得榮唯含古苔綠浪波
撞其根岩竇饗琴筑浮圗乃善幻凌虗駕佛屋行人願
利渉望拜各致祝人生貴無事安能慮存覆我欲升其
巔慿髙快心目飛傳不可留一徃如電速
　　　竹篠潭
凍雨不成雪客行利新晴廻睇三山外殘陽靄餘明江
神不揚波㱕流澹且平使者誠寡徳　國家育威靈笳
鼓發中州櫂歌悲且清釃酒凌長風篇翰倐巳成常讀
皇華章征夫任匪輕愧無咨詢効何以荅　聖情
　　　金川門
兩山夾滄江拍浮若無根利石侔劍㦸風濤相吐吞維
天設巨險爲今國東門試将一卒守堅若萬馬屯我来
犯清曉天空霜露緐列宿森在列北斗峭可援江光合
海氣溟涬神攸存俯視不敢唾中有蛟龍蟠浮圗者誰
子髙居凌風旛下見渡口人優擾蜂螘喧愧彼超丗士
去去将何言
　　　䢴溝
衰楊夾髙防北風暮颼飀道逢長老問畣言是䢴溝相
傳開鑿初民勞天為愁至今濁河底時見白髑髏陸通
梁宋郊水漕荆吴舟渠成萬丗利慮始難為謀至今南
北交此土為名州飛閣跨通波張幄如雲浮憶昨少年
日寳馬珊瑚鈎經過劇􁅪軰結托金張儔醉月瓊花觀
徴歌明月樓羅綺朝還暮笙竽春復秋繁華逐逝水一
徃不可留向来歌舞地茫然狐兎丘家老無児孫杖箠
驅羊牛少小心尚爾不知今白頭欲從亂離說恐予増
離憂長揖分袂去零淚如絲流
　　　髙郵城
茫茫髙郵城下有古戦塲當時魚塩子弄兵此跳踉燕
師掃境出供餽走四方長圍匝百里旌甲耀八荒譬如
髙山頽一卵安足當驕将存姑息頓刃待若降兩機不
容髮豈暇慮殺傷一朝謗書行将殞兵亦亡唶㢤三里
城百萬莫與亢鹿走命在庖居然属真王空餘菩薩
䑓落日風吹黄
　　　清口
豁逹兩河口前與黄河通髙㟁忽斗折清淮滙其中甘
羅城在南韓信城在東一為秦人英一為漢家雄人生
有不死所貴在立功方其未遇時鹿鹿何異同時命苟
未㑹丈夫有固窮舎舟登髙防歳暮百草空坡陀隴畒
間一二老弱翁遺跡不可問但見荒榛樷行行重回首
目㫁双飛鴻
　　　龜山
輕舟泝淮流千里不見山披衣起清曉忽覩青孱顔始
覺客愁散頓忘行路艱安得䇿飛笻一造幽人關翻思
在山日午巖厭登攀物少乃足貴不在羙惡間役夫告
我言此下棲神姦噓氣成江河湏臾駕岡巒僧伽大威
力困彼一掬慳石岩下無底繫以千連環至今風濤夕
猶聞響珊珊茫茫淮泗流禹功不可刋傳竒乃由誰此
語當重刪作詩寄崖石庻以開愚頑
　　　歸過白馬湖
沿流信㱕棹漸與青山逺遥見鸊鵜飛蘼蕪春尚淺空
嗟心愛離莫緩愁膓轉不對芳樽酒紛思終難遣
　　　三江口望亰闕
凋年赴陵邑稺景懐京闕引領鳷鵲觀言旋桃李月綠
蕪滿芳甸青山麗佳節沙氣巳含春柳意方辭雪征夫
雖迩近同心仍阻絶逃空庻無遺賞勝聊自恱吾其和
天倪将從荘令說
静居集卷之一
静居集卷之二　潯陽張羽來儀著
　樂府歌行
　　　賈客樂
長年何曽在鄊國心性由来好爲客只将生事寄江湖
利市何愁逺行役燒錢釃酒曉祈風逐侣悠悠西復東
浮家泛宅無牽挂姓名不繫官籍中嵯峩大舶夾雙櫓
大婦能歌小婦舞旗亭羙酒日日沽不識人間離别苦
長江兩岸娼楼多千門萬戸恣經過人生何如賈客樂
除却風波柰若何
　　　長安道
長安城中多大道滿路香塵風不掃三條廣陌草斑斑
十二通衢人浩浩少年結客事遨逰繽紛冠盖如雲浮
朱衣公子金泥障白馬王孫錦帯鈎五公七相稱豪貴
貴里豪家誰得似走馬章㙜柳似絲閗鷄下社人如市
涇川渭水轉依㣲五陵北去望逶迤還有閉門讀書者
長年不出長蒿藜不學城中逰俠児百年身死何人知
　　　行路難
君不見富家翁舊時貧賤不得志平生親戚皆相棄一
朝金多賤還貴百事勝人人莫比子孫成列客滿堂美
人四座回鳴璫躍馬揚鞭㳺洛陽片言出口生輝光由
耒本自一人事人心愛惡不相當季子西㳺窮困歸妻
織自若嫂不炊行路難良可悲不貧賤那得知
　　　将進酒
滄海甞為田泰山可作砥變遷靡有常黒白交鋒起鈎
曲封公侯弦直道邉委賢哲今㡬存不飲将何俟
　　　獨不見
南國有佳人容顔羙無度臨風弄寳瑟其音怨而慕未
奉鏘鸞迎詎肯渉行露小院落花深草生春日暮掩關
獨不見淚下濕紈素
　　　守宫詞
鈿盒和丹食龍子胭脂夜凝神血紫老蟾玉杵寒丁東
鸞尾輕輕飛碎紅靈砂沁透白玉腕細看每将羅袖卷
分明皓雪棲彤霞香㾗咲比蕚綠華還籠半臂縈盤帶
蝶粉蜂黄鎮長在夭桃一點老青春門前魚目深如海
　　　百索詞
越羅窄袖香如雪五色絲茸相闘結看誰結得絲最長
𬋩取自身無口舌火姑巧擘松紋細小姑㕠盤作人字
揎来只依金釧寛剰得㽞将繫郎臂繫郎臂結郎心一
寸絲繩一寸金愛惜莫教容易㫁直到明年與郎換
　　　羽林郎
羽林侍執㦸如霜直入承宣内不防要立竒功静邊釁
長繩生縛左賢王
　　　邯郸才人嫁為厮養卒婦
花顔紅栁眉綠解詩書擅詞曲名動趙州城逺召入漢
京天顔加異眷三千粉黛失光晶才髙色羙易生妬遂
使君心不如故一朝配與厮養卒胞中哀怨從何訴
　　　呉宫春詞擬王建
舘娃宫中百花開西施暁上姑蘇䑓霞裙翠袂當空舉
身輕似展凌風羽遥望三江水一杯兩點㣲茫洞庭樹
轉靣凝眸未肯囘要見君王射麋䖏城頭落日欲栖鴉
下堦戲折棠梨花隔岸行人莫偷盻干将莫邪光粲粲
　　　楚宫夏詞擬張籍
渚宫四靣芙蓉開碧水晴揺氷井䑓玉壷蔗漿光滿滿
當晝君王頻賜来雲綃半幅凉釵滑援琴向風弹白雪
冷玉屏開十指寒輸却鸞篦戲相奪吴綾画扇鎮長新
肯信年年有炎熱不願生入蓬莱峰願妾丗丗居王宫
　　　秦宫秋詞擬李賀
凉波翠濕南山影露滴金人光烱烱君王夜半捲衣回
樓壁斜開蜀雲冷西宫桂熟離離子海童不歸海塵起
蛄啼老石不勝秋小玉採香惜香死胭脂影破澄潭白
菱角尖尖怎堪摘鮮紅皺綠来滿舡樓前􁧈月光團團
　　　漢宫冬詞擬温庭筠
石鯨呿浪揺金池吹盡宫梅如雪枝避風䑓髙風不到
寳帳熟眠人未知象爐紅熾狻猊影氍毹軟翠鴛鴦並
李娘喚春春為回咲却人間求火井椒房小妓起常先
玉缾暖手濯温泉白頭臣朔寒無履待詔金門霜滿天
　　　寄衣曲
家機織得流黄素首尾量来寛尺度象床玉手熨帖平
緩剪輕裁燭芲莫含情暗忖今痩肥着䖏難知宜不宜
再拜征人寄將去邊城寒早莫教遲歸掩雙扉空淚落
舊繡遮身曉寒薄良人早得封侯歸妾身何愁少衣着
　　　陌上花
江南三月芳菲菲雜花生樹鶯亂啼羙人一去㡬斜暉
城郭空在人民非山河滿目草離離留得歌聲落翠微
猶自丁寧緩緩歸
　　　鳯兮吟
碧梧髙髙碧天寥寥隂風四起吹舊巢時㢤時㢤日将
莫兮鳯不耒鳯不耒兮白雲送日空徘徊
　　　公無渡河
東流水無迴波輕生欲渡河勸公不從如之何河水難
渡渡者轉多
　　　結客少年塲行
長安少年重逰俠生平結交盡豪傑聮騎徃耒五陵道
豪雄意氣誰能奪渭城三月非人寰桃李杏花開未䦨
季布郭解爭追攀十二街頭車班班走馬閗鷄過渭北
樗蒱百萬常一擲朝持黒丸斫府吏莫挾青萍投劍客
娼樓夜半張華筵羙人勸酒嬌且妍髙歌妙舞紅燭前
醉耒失却珊瑚鞭此中樂事亦巳偏忽聞天驕渡黒水
天予按劍思開邊願逐嫖姚充役部直上頭谷過祁連
誰佀南隣窮巷子閉門長誦白雲萹
　　　龍馬行
吾聞渥洼之馬一日行千里此馬骨相真無比當時貢
耒赤墀下天子臨軒稱絶美權竒自是天駟精四蹄不
動如雲行奚官黄㡌不敢騎顧影促踏時長鳴宮車曉
幸宜春苑六街雨晴芳草軟翠華冉冉塵不驚西出夾
城如電轉天生此馬非徒為塩車太行吁可悲駑駘駿
骨自有定何待方歅伯樂方能知
　　　猛虎行
兩山猛虎何虓雄飢耒白日出林中咆哮厚地随聲震
萬壑悄悄生悲風今年養子南澗北雄出尋群雌護窟
五陵獵徒不敢射空耒山下㸔行跡射死虎時納虎皮
胥吏索錢還見欺何如縦虎得免費虎自殺人渠不知
昨夜傳聞入南鎮不待三人言已信若殺一虎賞千金
猛虎雖猛應湏盡
　　　老将行
少年十二執金吾一身能擘兩雕弧臨陣堂堂膽氣麄
軍中决勝絶代無祁連山前三日戦疋馬直走南單于
沙塲萬里除殘賊天子臨軒賜顔色當時封侯立功早
今日蹉跎鬂将白凄凉獨守漢西營倚樓閑㸔陣雲生
胡沙不佀當時逺漢月還如舊夜明男児志氣豈終改
膂力已衰心尚在莫言善飯佀廉頗尚堪一戦空青海
　　　長干行
長干人家向江住朱雀橋邊舊衢路叅差碧瓦颺青旗
繫䌫門前有楊樹竹弓射鴨向汀洲家家無井飲江流
女児數錢當酒肆啇人買咲開娼樓謝家子弟如蘭玉
不見當時舊逰躅夜深月滿大堤寒愁聴陳王後庭曲
送君䇿馬此中行秣陵遥接石頭城愁耒滿引金陵酒
莫聼秋風淮水聲
　　　吴宫白苧辭
織成白苧勝白絲恰稱吴娃氷雪肌渚宫金剪製舞衣
白雲一片筵前飛舞衣當筵㓗且輕君王囬盻心已傾
徘徊玉階夜露零桐花拂面微凉生銀燈結穂晃踈櫺
墜簮遣珮滿中庭此時不說紅錦綺得以千秋薦恩喜
璧月團團墜江水姑蘇䑓上烏啼起
　　　温泉宫行
　有客自秦地􁏿山来言温泉宫巳廢唯泉尚未涸上
　池使客所浴下池行人所浴感而賦此
煌煌帝業三百年􁏿山宫殿空雲烟羙人艶骨為黄土
山前不改舊温泉温泉雖在君王去芳草凄凄滿宫路
泉聲如泣日将莫山鷄亂鳴上林樹憶昔玉環賜浴時
紅楼綺閤香風吹頭上寳釵凉欲堕蓮歩輕扶雙侍児
有客今年曽過此宮壊墻傾山色死虎旅知更不復聞
池上玉龍猶噴水當時此水在天上一沐㤙波榮莫比
六宫粉黛不敢唾今日行人閗来洗
　　　咸陽宮行
　客言咸陽宮亦廢有民種瓜其上感而遂賦
百二山河蒙祖力六雄仰関不敢敵金人十二髙峥嶸
天下甲兵従此息天子曉御咸陽宫樓閣髙低複道通
千石之鐘萬石簴遥聞天樂在虚空宫車隱隱春雷起
渭川曉漲胭脂水六宫粉黛謾如雲不救明年祖龍死
榮華奄忽何可論千門萬戸無復存遺墟乆𬒳民家占
四望空餘瓜蔓根行人為問瓜田老地上揮鋤休草草
荆柯昔日猛如狼曽来此地見秦王百夫之勇猶披縻
汝今搪突何敢爾
　　　驛船謡
驛舩来鼓如雷前舩去後舡催前船後舩何敢住鋪陳
悪時逢彼怒畫屏綉褥紅氍毺春夢暫醒過船去棹郎
長跪勸使臣願官莫喜更莫嗔古来天地如郵傳過盡
忽忽無限人
　　　聴蝉曲
黄鶯紫燕寂無喧新聲㝡好是聞蝉栖烟初噪如喧籥
吸露才停佀断絃乍向風前聞杳裊營營嘈嘈鳴不了
断續能牽客夢長凄凉解動羈愁早一畨蛻脫已身輕
㝡是居髙韻更清莫道轉丸穢壌底冠緌還比侍臣榮
長樂宫中百鳥靜十二簾開漏方永忽向上林翻下苑
多少蛾眉倚䦨聴隋堤千樹柳如烟無情偏向夕陽天
切切自将亡國恨凄凄欲共路人言蝉聲到䖏何曽别
人心聴耒有悲恱何如一枕北窓眠喧寂都忘聞見絶
　　　古朴樹歌
山前古木不知年婆娑黛色上叅天霜柯反足閗龍虎
偃盖倒影鳴蜩蝉緑葉叅差有生意中間孔穴萃䖝蟻
上枝杳杳横蒼雲下根落落穿厚地樹傍古廟祀土神
人耒酹酒澆樹根但願神靈長血食樹木與人終古存
村中老人長孫子自言此樹多年紀憶作児童上樹時
今見根柯已如此曾經䘮亂見太平㡬遇斧斤還不死
山僧愛此耒誅茅盤欝蒼翠當􁐺拗待余六月携床至
卧聴南風鳴海濤
　　　踏水車謡
田舎生涯在田裡家家種苗始云已俄驚五月雨沉淫
一夜前溪半篙水苗頭出水青幽幽只恐飄零随水流
不辭踏車朝復莫但願皇天雨即休前年秋夏重漂沒
禾黍紛紜滿阡陌傾家負債償王租卒歲無衣更無食
共君努力莫下車雨聲若止車聲息君不見東家妻前
年換采向湖西至今破屋風兼雨夜夜孤児床下啼
　　　戴山迎送神曲
山蒼蒼兮多木横絶四野兮下無麓􁛵逺望兮登髙神
不耒兮勞予目煦煦兮雅雅靈脩儼兮紛耒御(叶)胡不
耒兮夷猶将誰湏兮逺者芳莫芳兮澗有萍㓗莫㓗兮
卣之清雲爲盖兮霓爲旌神之耒兮山㝠㝠　綘闕兮
朱堂冠余山兮神所宮神之愉兮既䧏(叶)翩龍駕兮雲
中屡舞兮僊僊紛進拜兮庭前靈夭姣兮好服神弗言
兮意巳傳牲不實兮酒不㫖将淹神兮神安止神弗止
兮福遺我事夫君兮長無巳
　　　古劍行
我聞吴王有寳劒其名莫邪與干将此物精靈無乃是
土蝕沙沉寧乆蔵琉璃寳匣生紅光七星皎皎含文章
寒泉三尺人不識𥻘𥻘背負蒼虬色妖血千年今不乾
鸊鵜膏冷秋霜白太平
天子方赫然八方四海無烽烟鳴呼此物無所試慎勿
龍鳴虎吼飛上天慎勿龍鳴虎吼飛上天
　　　余将軍篆書榻本歌(即忠㐮公闕也)
余将軍守舒州舒州之城大如礪長江西耒繞城流賊
舩如雲壓城破将軍提劎城頭坐劍未動虜巳奔鯨鯢
蔽江江為渾孤軍六年二百戦王師不耒城自存無兵
猶足戦無食安可支豈無愛妾與愛馬殺之不解壮士
飢力盡矢竭将奚為倉皇齚舌罵不巳義士千人同日
死秖今還有盡忠池碧血清泠化為水将軍持節東州
時作此篆書形崛竒妙墨已随神物化好事當時臨得
之雖非其真意獨在垂金屈玉蟠蛟螭我拜重是忠臣
跡秦相雖古其人非嗚呼将軍此書配者誰請君摹取
浯溪石上中興碑
　　　葵軒歌
昔君種葵吳門東南風五月花茸茸年年走馬㸔花去
君家有酒如花紅今君種葵荆山下五月開花還繞舎
㸔花對酒豈無人祇憶故人無在者種芲人在未成翁
何事看芲人不同我亦當時㸔花者忽到花前如夢中
握君手為君夀但願長㸔君花酌君酒
　　　畫雲山歌
我昔曽逰廬岳頂欲上青天凌倒景山中白雲如白衣
片片飛落春風影雲皛兮花㝠㝠萬壑盡送洪濤聲恍
然坐我滄海上金銀楼觀空中明上清真人咲迎客夜
然桂枝煑白石手持鳯管呌雲開虎咆龍吟山月白明
發邀我升東峰導以綘節雙青童天鷄先鳴海出日赤
氣照耀金芙蓉屏風九疊花茸茸霧閤雲窗千萬重胡
不置我丘壑中一朝垂翅投樊籠空留萬片雲掛在青溪
千文之寒松愁耒弄翰北窓裡貌得雲山偶相佀遂令殘
夢逐秋風一夜　江水夢亦不可到圖亦不可傳
不如早賦歸来萹仙之人兮待我還安能齷齪塵土間
坐令白雲摧絶無所歸青山咲我凋朱顔
　　　醉樵歌
華盖山髙亘南楚賸産竒材少榛莽山人嗜酒而業樵
背負清樽手持斧丁丁伐木雲之深束薪欲擔力不任
且傾醽醁藉盤石痛飲莫知西日沉白眼望天歌鼓腹
槲衣半染苔花緑頽然俯枕樹根瞑鼻息如雷撼巖谷
起来却咲朱買臣底用金紫纒其身堪羡劉伶行荷鍤
生死無累全天真楩楠豫章䓁枯梗惟取酕醄真樂境
泛觀世士多沉酣誤入牢籠猶未醒(此作時有忌原本逸/去近尋求𥙷之)
　　　　又歌附張仲簡作(又有髙青丘一首見缶鳴集)
　東呉市中逢醉樵鉄冠欹側髮飄蕭兩肩矻矻何所負
青松一枝懸酒瓢自言華盖峰頭住足跡踏遍人間路
　學書學劍緫不成惟有飲酒得真趣管樂本是王覇才
　　松喬自有烟霞具手持崑岡白玉斧曽向月裏斫桂樹
　　月裡仙人不我嗔特令下飲洞庭春興来一吸海水盡
　　却把珊瑚樵作薪醒時邂逅逢王質石上看碁黄鵠立
　　斧柯爛盡不成仙不如一醉三千日于今老去名空在䖏
　　處題詩償酒債淋漓醉墨落人間夜夜風雷起光恠
　　　元季淮南行省叅知政事臨川饒介之分守呉中自
　　　號醉樵求諸作已設宴酬欵以詩工拙是坐仲簡之
　　　歌最協意居首席酬黄金十兩次髙青丘白金三斤
　　　次先生止一鎰盖詩有諷畧不滿快也後饒果不得
　　　其終人皆與其獨知言云故老言如此併録記之
　　　　秋桂詞
何年天闕秋風起滿空吹落離離子茁作庭前碧玉枝
開花無數黄金犀㡬樹亭亭眩朝日踈影玲瓏淡秋碧
花心如麩復如粟能貯古香千萬斛昨夜姮娥開寳鏡
月中地上交相映月中雖長出輪柯阿剛玉斧斫巳踒
何如地上叢生者百尺連蜷小山下小山依舊桂花開
只恨王孫去不来謾聴淮南賦招隱相伴幽人歳華冷
　　　松隂夢詞
陽坡碧草秋芊綿踈影漏衣團緑烟龍枝無聲山日午
仙骨蛻空神悄然氷魂㣲囘海山小泠冷鶴語青林表
俯視黄塵盖九州悠悠凡夢何時曉
　　　寫生碧桃花歌
少年慣作看花客陌上桃花總相識春風似向此中偏
一種花開百般色只愛深紅更淺紅君家此夲更不同
枝上白雲吹不散階前明月照疑空一從一衡根各別
香土斜封愁欲折畫筵紅燭人半醉忽見此花驚是雪
武陵秦人那得知河陽滿縣徒爾為當時東風千樹錦
未比君家璚樹枝翠禽飛来嗟易見粉蝶栖時難可辨
紅粧羙女嬌如花着向花間應掩靣花今正開鶯亂啼
酒醒拈筆為君題羡君兄弟如虹霓豪飲不愁花下迷
玉壷清酒金偏提􁐼筝琵琶羌管齊走覓橋西舊酒伴
莫待風雨花成泥
　　　米南宫雲山歌
古之畫法不復見六朝人物㽞遺譜後来山水出新意
二李三王差可覩洪谷之後有関荆營丘渾雄獨造古
華原處士志竒崛餘子紛紛何足數郭熈平逺疑有神
北苑爛熳皆天真畫院宣和衆史集俗筆姿媚非吾倫
豈知南宫逈不群一掃千古丹青塵神閒茟蕳意自足
窈窕青山行白雲黄矦黄矦安得此元氣淋漓猶滿𥿄
晴囱拂拭對髙秋恍惚神逰華山裏生平画癖柰此何
為子試作雲山歌珍蔵什襲子湏記丗間名畫今無多
　　　趙魏公竹枝歌
趙魏公宋王孫風流白晳更能文丹青自比董北苑書
法兼工王右軍至元詔書徴草澤召見廷中推弟一三
府趨朝賀得人萬乘臨軒賜顔色殿前落筆侍臣驚雞
林象郡總知名夫人通籍宫中宴児子承恩内裏行一
家三人書総好天子頻稱古来少䟽廣歸来有賜金張
芝閑䖏多章草全盛湏臾那可倫百年喬木易成塵凄
凉故宅属官府零落諸孫隨市人空留遺跡傳身後一
𥿄千金爭買售屏風畫絶為誰収團扇書工亦何有唐
生購得墨竹枝一尺中含千尺姿若非松雪齋前見應
是漚波亭下披曲池巳平䑓巳壊露葉烟樷竟何在唯
有双溪水北流至今猶遶空墻外
　　　李遵道墨竹歌
墨竹昉自何人始輞川石刻今餘㡬後来蕭恱稍出群
香山侍郎獨稱羙洋州太守善寫真長㡌先生差可擬
江南謾作金錯刀枝葉離蓗何足齒北方作者誇澹㳺
(大金王淡㳺)房山繼之妙莫比吴興公子最擅名同時
亦數薊丘李薊丘有嗣能傳家茟勢翩翩此其是一筆
玉立無因依風露淋漓猶滿𥿄想當塗洒發幽興静對
山僧北窓裡江湖無人老成盡百藝荒凉今巳矣展圗
三歎墨君堂秋聲滿座悲風起(江南疑即李後主)
　　　唐子華雲山歌
前朝畫品誰弟一房山尚書趙公子二公何以能絶倫
丘壑乃自胞中起由来書画総心畫政自不在丹青裏
當時豈無劉與啇屏障紛紜何足齒唐侯本是霅川秀
愛画彷彿董與李長松平逺早巳工更上歙州看山水
歸来却師郭咸寕㕘以房山勢莫比始知絶藝老更成
庸夫俗軰那知此此圗三尺誰為贈雲氣蒼茫石塊磊
牛羊未歸樵子出户牖寥落蒼厓低寫成不題歳月字
要是頭白居郷里乹坤浩蕩江海空後人未續前人死
為君題詩三歎息丗上好手今餘㡬烏乎尚書公子不
復見得見唐侯斯可矣
　　　長洲行　送黄茂宰之任
昔我掦颿向東海吊古直上姑蘇䑓洞庭水樹净如髮
一片吴江天際来長洲逶迤覆緑水金沙蕩漾波光起
不見夫差蕩漿歸空有荷花似西子閶門大道多酒樓
羙人如花樓上頭争唱吴歌送吴酒玉盤纎手進珍羞
勸人但飲不湏愁請㸔豪傑随東流伍貟吹簫去國成
名鴟夷一去沉恨無聲要離巳矣髙墳崢嶸樵児躑躅
芳草春生何如三譲人孤名如水清亦有掛劍翁生死
見交情薄俗輕然諾乹坤長戦争兩賢不可作令我淚
沾纓君發金陵臘未殘君到吴門春巳還邑人訟少清
且閑還同謝眺翫青山開元寺裡題詩䖏訪我舊墨蒼
苔間倘過臯橋煩借問恐有髙人梁伯鸞
　　　梅花𥘉月樓歌
吾聞仙人好樓居乃在閬風之圃玄洲之墟雲窓霧閣
千仞表青天十二金芙蕖風颿飈馭不可以􁦭度安能
􁨅海騎鯨魚新安先生列仙儒卜居平生茅未誅曉携
青鹿向烟霧一徑𥘉入千縈紆桃源忽向眼底見風物
但是秦人餘五丁何年運斧鑿石樞洞户夾立中平舒
紛紛過客弗敢玩山君守護煩呵噓先生結樓萬木杪
迥若麗譙雄且孤連峯忽断西南隅卷簾看月蛾眉𥘉
梅花千樹雪不如飛觴醉月弄花影爛然身堕白玉壺
亞卿結髮讀父書十年住樓山與娯一朝徴起青雲衢
珮玉日向　君門趨樓前梅花自開落樓頭明月還盈
虚南囱孤燭照歸夢覺来抌席非吾廬且當致身佐
唐虞䕫龍豈容混樵漁長干羙酒熟可酤梅花如雪覆
綠蕪神州月色天下殊何用區區懐故都花間卧月紅
氍毺人生花月何䖏無
　　畫山水行　題趙待制仲穆所画江浦歸㠶秋
　　　　林瀟洒二圗沈才幹所蔵也
古来名画傳父子唐有二李蜀兩黄吴興公子冠當代
雍也繼之早擅塲宋祖子孫畫龍種毛骨固是非尋常
珊瑚寳玦乆零落空有妙藝傳文章至元天子親召見
徒歩便賜中書郎奏圗每得天顔喜盛以金匱白玉堂
遂令丗人争貴重門户雜遝如堵墻雍初騰踔晚一蹶
五陵豪氣無時忘呉姬越娥坐相擁始肎落茟揮縑緗
五日十日一水石屏障彷彿生輝光君家双圖何所得
私印乃出牟陵陽一啚汗漫秋水濶鴈鴻排序投瀟湘
山僧悄尋孤寺逺客子喜甚髙㠶張一圗嵂兀衆峰出
踈林葉赤天雨霜消揺巾舄者誰氏可是啇顔之綺黄
風塵澒洞二十載玉軸錦題多散亡圖書秪應天上有
人間那得千金蔵從来好事遂成癖雲烟過眼如毫芭
君不見王家桓家勢盡時複墻走輬不得将何如城南
佳山水千巖萬壑摩青蒼與君對此飲羙酒雖無南宫
北苑庸何傷
静居集卷之二
静居集卷之三　潯陽張羽來儀著
　七言古體長短句
　　　米元暉雲山圖
前代㡬人畫山水逸品只数南宫米海岳楼前北固山
頃刻雲烟生滿紙古云丘壑起心胷恍愡佀與神靈通
素壁髙懸卧清晝耳邊恍若聞松風怪㡳青山起毫末
森沉緑樹臨溪活仙人道士疑可招芝草琅玕俯堪掇
千里能移方寸間天機揮洒過荆關如今畫史空無数
對此髙踪詎敢攀
　　　髙彦敬雲山圗
房山尚書師小米畫得雲山稱獨步筆精墨妙心更苦
世間畫史空無数羡君平生愛竒古興耒寫此滄洲趣
湏臾丘壑吐心胸髙閤連江動烟霧峭壁喬松静杳冥
森然佀與神靈遇咫尺啚中萬里景慘淡悲風起毫素
髙堂坐對心神融我欲誅茅向何䖏
　　　送周以道入太學
吴興才子生白晢弟子貟中名苐一窮經解說毛公詩
摛文早夢江淹筆入學九年今大成郷書妙選赴神京
廣文惜別将詩送造士聞耒罷講迎杏花壇前拜師傳
芹藻池邊試章句橋門學者如堵墻看君落筆揮三賦
從此飛騰異衆人豈對嚢螢長苦辛聖朝用才不論次
年少逢時當致身離城祖帳紛成列緑栁絲絲正堪折
毗陵道上逢梅雨丹陽城裡經蒲節臨期與子一躊蹰
莫忘草澤共閑居古耒貧交不可棄行到金陵好寄書
　　　梁節婦
赤城曉擁青絲騎玉鏡愁鵉落紅涙氷魂偷逐水仙歸
綺楼一夜靈犀碎六曲䦨空不碍春羅帶盤風輕颺塵
池波不動夜光碧青天影落桃芲雲相思月照楼前水
離離芳樹流紅子無情桃李亂中開不學芙容抱霜死
　　　送人之官河南
羡君罷秩好逰豫舊逰不憶洛京路鴈飛不到吴天遥
千里中原君獨去别離㝡惡莫秋時縦使事歡情亦悲
西風吹寒射馬耳䖏䖏䖝鳴桒葉飛行李匆匆􁂮長道
風波險阻難自保月昏山店起宜遲古道人稀歇常早
单車御風周晋間山川竒勝恣追攀千金厚利亦何有
世間萬事如䓁閑愧我浮沉局閭井遥望嵩山一何永
别耒莫遣寄書稀為㸔南耒鴻鴈影
　　　奉贈李仲賔侍郎
太白醉吟詩百篇龍眠能畫兼能禅二老清風今􁃽然
息齋家法得正傳胸中造化妙斡旋眼髙四海空雲烟
若非天上人定是地上仙数莖白髮籠烏紗學佛未肯
披袈裟長槍大劍不留意脊梁銕豎雙結跏蒲團漏泄
真消息毛錐迸出優曇花有時或賦詩風號雨鳴神鬼
悲䴡如天孫織成雲錦衣竒似波神捧出珊瑚枝有時
或寫竹宻宻踈踈翠新沃三竿兩竿風外斜千葉萬葉
烟中緑清䖏夷齊心透水瘦時郊島肩削玉不然翰墨
淋漓洒黒雨紙上龍蛇欲飛舞法度忽似干禄帖規模
又入蘭亭序或說有或談空龎老維摩立下風龜毛拂
掃乾滄海水兔角杖擊碎湏彌峰君之三昧何從得太
白龍眠疑未識我耒叩君君不言一咲相㸔逺山碧
　　　賦山中樂送友還山
山中自得山中趣卜居近山向山住采山買斧暫離山
憶着青山還復去隂隂夏木緑成帷百尺垂蘿可製衣
清歌自有流鶯囀妙舞時㸔獻鳥飛結友漁樵與麋鹿
豐草長林自相逐穿雲摘果常滿筐入澗採芝易盈掬
朝即對山飲暮即對山吟山古如我貌山清如我心以
此只知山中樂不願市朝與城郭我愛青山亦不薄送
君聊賦還山作碩輸十萬買鄰錢相逐㓜輿住巖壑
　　　贈四明袁生廷玉(儒而善相)
和氏善相玉椘人乃失之後王不深諒空沉沙與泥方
歅善相馬秦穆猶見疑向無孫陽識終與駑駘齊人生
窮逹在用舎吕公許負将何為君不見淮隂餓隷封侯
面沛公不遇仍貧賤又不見新豐孤客人莫頋可憐未
入常何薦英雄不用則為䑕燕頷虎頭何足羡袁生烱
烱雙瞳方走馬䏻識人中王如何不帯食肉相一生奔
走鬚眉蒼由耒目睫不自見何不借取青銅光生云富
貴不足取我欲玩世聊徜徉昔年夏綂在京洛不說姓
名惟賣藥眼中不見賈侍中小海歌䦨風雨作生乎生
乎如其人飄然東歸東海濱倘過鑑湖逢賀監為報山
人行乞身
　　　題赤城霞圗送友歸台
結髮好名山遨逰遍吴楚東逰不到天台路長憶興公
賦中語赤城煥髙霞翩然空中舉靈溪碧草春凄凄瀑
水和風響秋雨我欲振金䇿飄颻凌九垓逰神不死庭
廽光眺瓊臺手招丹丘人共卧石上苔紅顔去人不復
返老大求仙嗟巳晚生今一去愁人心贈生赤城圗聴
我赤城吟勞勞亭下一杯酒離愁萬里生秋隂客車明
日當早發雲颿孤飛度東越國清寺前千尺松嵗晚應
歸望山雪道逢寒山子為寄相思情未絶山人若欲知
我心五界峰頭㸔明月
　　　天目山房
昔卧香爐頂汎觀山海圖東逰擬拂華盖雲下瞰弱水
窺蓬壷天公有目何不在天世傳寄在玆山㒹兩泓碧
水涵霜鏡烱如雙瞳落天邊天髙聽卑視亦宜然云有
十二清虚之洞府珠宫貝闕不可睹靈風颯颯卷飛雨
危石深林人上苦盤渦轉轂若雪山青天隆隆響天鼓
龍蔵其中是耶非但見人魚作人舞慎勿戯之逢彼怒
頃刻滂沱涙下土前年南昌仙邀我望山雪神官玉女
待我耒欲徃従之路超越若人有仙骨居與洞府鄰雙
童耕雲種瑶草石田自熟無冬春卧䖏烟霞飛枕席醉
裏山花落酒巾松風蘿月朝復莫坐見麻姑白髪新我
欲駕白鹿共子攀雲岑請天開天目照我一片氷雪之
清心但恐此目不司視如星有箕斗不可簸與斟且復
臨流漱金碧聴我長歌金石音不然倒却池中水釀作
百斛之春酒共君酣醉卧雲林洪厓舉手或相接更結
丹梯千萬㝷
　　　逰鄒縣嶧山
嶧山山髙數百㝷山下只尺仙凡分紅白花開淺深樹
髙低石架玲瓏雲祖龍虎視啖六國臣斯篆文頌功徳
佞詞謟語勒諸石野火一焚巳無跡亞聖碑紀王祠呵
衛煩靈祗騶衍宅韋賢墓榛莽知何䖏紫烟翠霧鎖空
濛恍疑誤入桃源路洞口仙翁坐芝石双臉凝丹髮垂
素見人長揖無一語松間指看三珠樹左金童右玉女
捧螺杯擘麟脯霓裳曲奏胎禽舞玻瓈盤瀉薔薇露咲
㳺乘興不知醉一覺黄粮天地外啼鳥數聲幽夢醒業
風吹入紅塵境生来結得山縁熟毎見好山如骨肉看
山看水二十年神仙窟樷今拭目不湏更走匡廬間老
死嶧山心亦足何時五花峰頂突結小茆茨自􁜤白雲
種黄獨(或云題首有一夢字)
　　　　望太湖
登髙丘望逺澤蓬莱三山不可測何如具區億萬頃洞
庭連娟向空碧東風吹盡吴天雲玉盤㕠螺翠堪摘我
昔東逰鳯皇䑓嵯峨巨艑如山来白波不動鏡光暁雲
颿千幅争先開中流縮首心茫然怳如乗雲行九天驚
濤忽逐廻風旋砰雷轉轂奔雪山龍伯鬼國見眼前失
勢一落獰蛟涎舟師拍浪呪浪婆我亦再拜不敢言平
時之險且如此何况震蕩洪荒先帝尭咨嗟逾九年黄
能無勲幽羽淵有子大聖與天通一朝出我群魚中試
觀此湖險始知四載功長飬草木華無心謝春風吴越
之事良可鄙虎戦龍争方未巳水犀百萬今安在惟見
夫椒白雲裏鴟夷身退帶蛾眉不直滄波一杯水我欲
臨流呌神禹湘靈鼓瑟馮夷舞盡挽湖波釀作葡萄春
飲醉扁舟臥烟雨
　　　沈氏宜春堂屏徐給事賁所畫春雲疊嶂
休文堂前花滿枝風物四時春更宜前年三月宴客時
坐上才傑皆能詩衆中獨許姑蘇客千里江山貯胸臆
醉耒意氣為傾倒寫出層層好山色素屏十尺粉堊鮮
千巖萬障含春烟客子疑行㶚橋路人家似住武陵源
山僧投寺亂松裏山下鳥啼人未起柴扉日出扄薜蘿
漁網波生撒江水楚水湘雲互蔽虧渚官隔岸遥霏㣲
東崦晴嵐西崦雨何䖏長歌樵子歸亭下流泉春浩浩
上有居人徃耒道相過總是看山来衣冠雖別情皆好
主人愛翫不下堂清晨掃地坐焚香晴看似見孤雲起
莫對疑聞細草芳夫君平生扵我厚記君新吟長在口
長干一去無尺書謾對此圗嗟妙手一從作吏此事廢
從前畫癖今除否遥知紫陌紅塵下毎為雲山一回首
人生適意在杯酒萬事浮雲亦何有君乎何日歸去来
畫裡青山待君乆(此与後三首因題画而㦄叙)
　　　倪元鎮画竹沈御史所蔵
雲林之子有仙骨平生好㓗如好色紛紛濁士等䖝沙
嗚呼瓉也何由得憶昔常登清閟堂鵲尾爐爇龍涎香
紹京妙墨僧繇畫示我不啻千明璫人間萬事如飛電
洗玉池空人不見季子城東土一抔何人為著黔婁傳
繍衣使者騎青騘曽聴竹枝湘水東歸来見此若夢寐
巴陵洞庭生眼中江湖豪翰今零落君得此圗良勿薄
愧我題詩憶故人黄鶴何年下寥廓
　　　王元章墨梅
王郎志竒貌亦竒與丗落落噤莫施一朝騎牛入都市
關吏不識誰何之歸来老作㑹稽客干戈歘起西南陲
青袍白馬風塵裏越州城邊戦不巳雄襟自許魯仲連
一箭無成身巳死丗上空餘寫墨花只将名姓花光比
於乎人生有才不盡用古来埋没皆如此
　　　錢舜舉溪㟁圗
憶昔至元全盛日天子詔下徴遺逸吴興八俊皆竒才
秀邸王孫稱弟一一朝玉馬去朝周諸子聲名緫輝赫
豈知錢郎莭獨苦老作畫師頭雪白江南没骨傳者希
錢也得法誇精竒晴囪點染弄顔色淂錢沽酒不復疑
今人秪知重花鳥豈識此圖奪天巧玄雲抱石雷雨垂
蒼山夾水龍蛇繞岸側溪廻共杳冥蒲稗深況映魚鳥
漁舟乍隨逺烟散客子競渡澄江曉自云布置師北苑
只恐庸工未深了卷餘更有魏公題字擬鍾王差未老
鄭侯得之恐神授使我一見喜絶倒雙溪流水清何極
城外南山空黛色文章翰墨何代無二子儔能躡其迹
為君題詩三歎息扵乎古人難再得
　吴興當元初時有八俊之號盖以子昻為称首而舜
　舉與焉至元間子昻𬒳薦入朝諸公皆相附取官逹
　獨舜舉齟齬不合流連詩畫以終其身故二公之詩
　各言巳志而子昻微有風意覧者當自淂之也
　　　胡廷暉畫
畫師我識吴興胡身長八尺蒼髯湏目光至老烱不枯
藻繪萬象窮錙銖大児十嵗能操觚小児五嵗能含朱
得錢但供酒家需時復縦博為歡娱魏公家蔵摘瓜圖
妙茟奚翅千明珠胡一見之神頓蘇以指畫肚潜臨摹
落茟便與前人俱祝融撑空閣道孤朝雲暮雨相縈紆
中天碧瓦仙人廬下有挑源風景殊雞大似是先秦餘
潯陽野客山澤臞自從䘮亂遭窮途幸逢治丗容微軀
尭舜亦有巣由徒巳辦小艇長鬚奴便欲徃從漁父漁
江湖此境何地無　趙文敏公家蔵小李将軍摘瓜
　圖厯代寳之者常倩廷暉全𥙷暉私記其筆意歸寫
　一幅質公公大驚賞亂真由此名實俱進故詩及之
　　　送沈孝廉讀書天屏山
秋空雨洗千芙蓉霜樹遶谷攅青紅嗟我欲㳺不可得
子徃畢業兹山中念子出身自紈綺秀如青松茁蒿蓬
十年奔走鎩毛翮黄金散盡家巳空懐中一經不敢棄
舎此将恐為昏聾束書上堂告父母雲深獨徃無僕僮
林僧谷叟頗敬客麄茶糲飰意甚忠身閑晝静百事絶
經史左右相研攻􁦭湏跨海踏鯨背且莫瑣屑箋魚蟲
車良路端期不止跬歩自可升華嵩學成静俟時自至
譬彼力穡邅年豐　朝廷懸爵待竒雋掇取五鼎榮三
公古来孝弟神所相未必使子羸其躬蹇予少學壮愈
惰聡明日損髩巳翁丗間有書未盡讀安得返老還為
童跛鱉那由追騄耳贈子以筞情何窮倘有新知逺相
教為我緘寄東飛鴻
　　　贈義興宣瘍毉
長橋下壓蛟龍宮岸上人家如鏡中道人賣藥臨溪水
醫得青蛇是龍子報㤙不受千金珠龍伯親傅海蔵書
門前扶杖人如市妙術何愁三折臂燕支山前白草秋
泠入金瘡淚欲流安得金丹從爾乞提携玉龍還向敵
　　　王醫士杏林
山人種杏白雲中谷口花開千樹紅自惜朦朧帶朝露
莫愁零落向春風春風㡬度花間日煉得丹成應可食
妙年有術濟人多况君自是餐霞客
　　　與徐徳望冩扇啚就題
南州髙士忽相見求我為畫白團扇戲拈秃茟掃雲山
頃刻終南眼中現昨夜西風起天未坐使新凉奪炎熱
勸君此扇莫棄捐不用留取待明年
　　　雙莭堂　奉化李公復祖母沈年二十生子七
　　　　月而寡子既長沈為娶兄女為婦生二子亦
　　　　寡長公逹次即復今皆已老故扁其堂云
鳳嘴鸞膠難續絃双龍鏡破難再圎阿婆二十巳守節
新婦哭夫方少年大児嬌啼母心苦小児十月安知父
破窓風雨来早秋夜績燈前共相語山頭松栢摧為薪
山前翁仲亦成塵紅顔憔悴垂白髮生死不慙泉下人
　　　望雲思親
逰子辤親下江去東逰直到海邊寓水路迢遥難寄書
空望白雲知母䖏駱駝橋下賈船稀算緍日日淂歸遲
舉首見雲低首坐此意傍人那得知焚香再拜雲中君
願㽞阿母待児身
　　　華叔耕畫梅雪軒
好画誰如畢棗強墮馬折肱猶未忘何年寫此寒林趣
精絶未數左手王屋裏何人坐吹笛似是南昌郡中客
曲終朔雪忽飛来開門滿樹梅花白
　　　日上人深居菴
古桃僧在何䖏深居白雲裡禅心怎可擬虚空丗事都
将等流水長年柰足不辤山一日化衣曽入市閒分碧
澗浸楊枝戲採青松為塵尾囪間啼鳥􁒛不聞掌上戒
珠聊復爾尚嫌宿習除詩句况肯勞生為妻子古桃僧
誰得似
　　　賜倭扇
東夷来語嗢咿　聖人當天九有服小臣螻蟻将安歸
萬夫伐竹扶桒涘夜搗氷苔成側理製為鵲尾扇參差
再拜獻入金門裏　君王垂衣坐法官天飈謖謖清秋
同尚方受貢應無用分頒徧與群臣共朝下從容氷井
䑓人人襟䄂南薰動倭扇来東夷平揚　皇風四海清
　　　送金秀才歸侍
風吹厯陽樹石城悲早秋髙堂入逺夢拂䄂登吴舟金
陵官酒如乳香酌君送君朱雀坊前曰同来二三伴此
時望君俱㫁膓科名古来人共羡富貴不如歸故郷年
年随計多辛苦十上風塵竟何𥙷秋卷留将篋内歸彩
衣重看階前舞當時縣令親勸行今日還家父老迎門
外清溪仍可釣山下古田躬自耕子身長健親長在黄
金如山不可買君不見長安城中罷官客欲作布衣那
可得
　　　趙千里畫
宣和天子開畫苑画史當時皆妙選王孫公族緫好此
精絶誰如趙希逺君不見開元之中丗尚文宗室亦有
李将軍希逺師之得其妙思陵寳重逾千鈞松下何人
白練裙蕭散似是華陽君展圖安得從爾去相伴吹笙
卧白雲
　　　髙尚書画
君家此畫何由得峭壁隂森如鐡色髙閣平臨烟霧低
長松總含雷雨黒寒綃七尺半是雲深林窈窕路莫分
幽㝷恐與神明遇静聴唯應猿狖聞海岳有圗絶低小
後来作者何足云主人借問誰能爾定是房山髙使君
　　　徐士原畫
營丘老仙百丗師後来學者有郭熈寒林平逺丗豈有
徃徃贗本傳其疑吴興徐卿好心手貌得郭熈定真否
二三隱人長松下茅屋正對青山口前者迴顧後者恭
抱琴傴僂隨孤童丗間豈復有此軰定是栗里柴桒翁
請君更試虎頭筆為寫我像叅其中
　　　徐黄門畫
黄門給事三十餘面如紅玉少有鬚風骨豈是山澤癯
問着只愛山中居前年版下鶴頭書徴起直上青雲衢
文華堂髙凌紫虗出入侍從陪金輿排方小帶紅羅𥜗
精神宛如馮子都朝下手拈八尺殳左旋右轉風生軀
有時自擘双雕􁀦命中疊發誰争呼歸耒賔客滿直廬
京城酒貴不住酤爛醉坐叱蒼頭奴執燭寫此雲山圖
方今䑓閣多文儒似君才藝衆中無文宜侍中武金吾
不負堂堂羙丈夫山中故人交不踈十年貧賤長相俱
升沉忽如鳥與魚麋鹿敢逐䕫龍趨見君此畫恒嗟吁
關西行李今何如祝君名成歸五湖来㝷髙陽舊酒徒
何辭觧衣貰百壷與君痛醉黄公壚
　　　韓介玉画為童中州掌教題
我識河東老詞客鶴骨伶俜長八尺白頭徒歩拾公卿
人生變化誰能測将軍䟦扈天為傾公持寸管力與争
當時直氣動朝野至今文采傳諸生諸生白靣今巳老
三載儒官空潦倒罷歸百事無所為萬壑千巖恣揮掃
丹丘玄圃落眼前澗水松風鳴浩浩由来絶藝出天機
肉眼紛紛争醜好呉興博士今鄭䖍故山未歸雪滿顛
今年召對席屢前蒙㤙親賜水衡錢歸耒見畫心茫然
拄杖欲問金華船金華之洞小有天下與五嶽相鈎連
初平錬丹去成仙弟兄聮𬒮風翩翩洞前白石如羊眠
我欲訪之何由縁安得与子相周旋飢餐紫霞㭘瑶草
石上一咲三千年(介玉乃張仲舉門人)
　　　陳仲羙夏木圖
董元夏木不復見俗本紛紛何足觀陳郎茟力能扛鼎
冩此千章生畫寒隂森似有神靈㑹偃蹇直作蛟螭蟠
天雞暁鳴清籟發木客夜度雲旂翻林下文人行杖䉫
石根葉落失舊蹊孤童襆𬒳向誰宿山風䔥蕭日薄西
啇岩紫芝自可食武陵桃花原易迷人間澒洞不可䖏
莫畏虎嘯并猿啼
　　　姚運使溪山仙舘圖
去年君為郡文學獨抱遺經憎命薄出門無馬坐無氊
拜迎官長常作惡今年君為轉運使殊㤙親出官家賜
月給太倉三十斛况復官閒少公事人生貴賤反覆間
丗上悠悠那解此憶昨訪我當嚴冬冩此溪山三數重
驊騮一去了無影空有遺跡泥沙中間道河間故城裏
開門遥見滹沱水何時為画古邯郸珎重凾封寄千里
　去年冬姚君繼華過予戴山㑹飲順徳堂為仲倫寫
此圖今年春君遂以文學𬒳徴陞任河間都轉運使
　矣喜而賦之癸丑秋八月望識
　　　青弁雲林圗
前代何人畫山水長安關仝營丘李華原特起范中立
三子相望古莫比亦有北苑與河陽後耒作者誰能當
米家小虎出逸品力挽元氣歸蒼茫房山尚書初事米
晚自名家稱絶羙藝髙一代誰頡頏只數吴興趙公子
當時弭節匡廬峰曽寫太平興國之神宫五峰却立疑
争雄䑓殿突兀紛青紅中有雲氣隨㳺龍我對此啚卧
三日遂令竒氣生心胸亂来學士遭漂蕩文藝草草誰
能工筆精墨妙心更苦那得再有前賢風扵乎乹坤浩
蕩江海濶使我執筆将安從
　　　費景祥索題徐㓜文寫䔥山古寺圗
山人手持酒一巵長跪向我求新詩自言此盡君所識
乃是河南使君之所為砯崖怒瀑形崛竒天門閣道相
因依中有䑓殿横天梯金繩碧瓦光參差使君當年作
此時秪是昻蔵一布衣豪雄意氣今已極圗画應知得
者稀右丞輞川不易致此公名位豈卑微請語丗上悠
悠者人生貧賤安可欺
　　　丘大卿天柱峯圗
昔閒安期生飄颻入秦京上書三月初報罷拂袖去作
蓬莱行却咲叔孫通俯仰咸陽城長生亦何補身後留
空名何似長安少年客天柱峯頭煑白石朝辤猿鶴下
雲中暮逐䕫龍侍君側綉衣乗􁇰馬蹀􁣢䑓城下愛道
心不忘歸来坐清夜太平天子親齋祭新擢祠官捧珪
幣紫壇醮火曉如星獨着衮衣朝上帝翻思舊隱地石
室生青苔来時壁上蒼龍劍七星剥落空塵埃丹砂不
復化蘿衣誰更裁人生窮逹㑹有命何須千歳如嬰孩
草衣木食苦復苦王喬偓佺安在㢤寄語空山舊泉石
不湏為我生悲哀㘦名倘遂乞身願萬里青天騎鶴来
　　　陳昇畫馬
開元之中馬獨盛秦漢以来難及之豈惟監牧效才力
畫史徃徃稱神竒拳毛玉花最難寫秪許曹覇名當時
亦有弟子沙苑丞不解骨法空毛皮近代吴興趙公子
涯洼水應通硯池房星茟底倐躍出雍也其子名相馳
後耒陳昇號入室昇今已老繼者誰青桐颯颯凉風吹
奚官朝出試馬時前者迴顧後者隨精神不動鬃毛垂
唐家四十三萬匹如此駿骨亦恐稀扵乎丗間駑駘方
滿地安淂覩此真龍姿
　　　再題廷暉山水
近代丹青誰弟一精絶獨數呉興胡魏公家傳摘瓜圖
将軍妙茟絶代無年深粉墨紛糢糊公命胡也全其汚
鷗波亭前山滿湖賔客不来人跡踈以手畫肚私傳摹
歸来三日神始甦下茟直與前人俱今人不見古人畫
古画自與今人殊嗚呼眼前不復見此物吾與購之千
明珠
　　　山泉隱居啚(入直回為雲問朱卿題)
日長侍立南薰殿　聖主從容正開卷内臣如鵠擁圖
書詔許近前曽一見玉􁣢金題照眼新三王二李迹未
陳妙筆森芒洞㝠漠乃知今人非古人歸来三歎北窓
下開屏見此新圗畫流淙百折掛石梁古木寒松勢相
亞木末何人一草廬山泉之人昔所居鴻臚寺裏晚朝
下對此髙堂心欎紆華亭􁆢湖眼中見武陵桃源路豈
殊老夫曽住康王谷五老香爐映飛瀑亂来井臼今可
存因爾髙歌望黄鵠
　　　送石隱君還匡廬和車景璵韻
五老峰髙翠烟濕金碧芙蓉半空立香爐絶頂多竒踪
白雲片片圑秋八謫仙昔年登此峰身如神人氣如龍
九江秀色厯攬徧直欲此地巣雲松石公今登此峰抄
奪淂天香滿海島種松巢居雲上頭雲月松風長不老
從此青山欣有主靈鶴琅然作人語掛冠吾亦　歸来
共爾雲深卧煙雨
　　　臨房山小幅感而作
近代丹青誰㝡豪南有趙魏北有髙風流雄混各臻妙
下視劉啇児女曹百年零落作者少丈夫文藝俱草草
山川靈氣何代無我縦有心嗟欲老君不見房山翁曽
寫太平興國之仙宫五峰秀出青芙蓉雲氣欎欎如㳺
龍千金珙壁不可博一朝焚棄隨飄風丗間神物乆已
化紛紛粉墨何由工嗚呼古今鍳賞非具目荆璞淪為
燕石同乹坤浩蕩江海闊使我執茟将安從使我執筆將安從
静居集卷之三
静居集卷之四　潯陽張羽來儀著
　五言律詩
　　　㝷春
朝耒㣲雨罷何䖏可㝷春氷散池容動烟銷桞意新穿
林聴鶯逺度陌問花頻但覺相逢䖏情親似故人
　　　㝷梅
䇿杖度林塘幽㝷犯曉霜臨池疑掩映傍竹畏遮蔵欵
曲𫾣僧舎徘徊繞苑墻好携三弄笛樹㡳為催粧
　　　早春旅懐
逺客歸未得東風冷尚嚴燒㾗山頂秃春色栁眉尖病
乆醫方熟貧深酒債添浮生欲何以朝暮為虀塩
　　　山中春日書懷
温飽非吾志簞瓢樂固窮㸔雲知世變對竹悟心空犬
卧庭花日鶯啼野樹風市㕓榮辱事那得到山中
　　　山居
古書堆滿架柏子當香燒好句無心得閑愁轉眼消野
茶和月煑畦韭帶春挑頼有天知我生耒懶折腰
　　　吴城覧古
故國有荒臺登臨一愴㢤􁣎廊風落蠧香徑雨生苔苑
廢民家占城摧客吊耒伍貟當日語千古尚堪哀
　　　寄王隠君止仲次髙季迪韻
春江念乆違獨掩雨中扉新水添漁網𥘉晴稅蠒衣饌
餘憐笋嫩酒熟惜花稀在客偏相憶韶光去若飛
　　　逰虎丘
春入翠㣲深春風吹客襟相携木上座耒禮石觀音老
樹積古色薄雲生晝隂林僧脩茗供黙坐契禅心
　　　蚕婦
行行及暮春浴子約比隣選地安蚕室燒錢禱社神守
筐臨鏡懶摘葉度溪頻辛苦輸官罷私衣僅蔽身
　　　杜宇
國亡知㡬代啼血轉聲頻爾自無歸䖏何湏苦勸人烟
深青嶂暁花落故城春任是心如鐡聞時亦愴神
　　　江村夏日
江村夏景深蒲稗緑沉沉浣女朝相問漁舟晩共㝷晴
雲飛石燕夜雨閗沙禽一聴滄浪調懸知訝此心
　　　夏夜舟中
畫舫暮耒過風傳子夜歌簞紋涼更净荷氣夕偏多落
月斜筝柱流螢拂扇羅此中無限意其柰曙鐘何
　　　湖上避暑
湖山疊翠螺湖水鏡新磨一夜雨聲歇滿天涼氣多芰
荷香几席風月醉笙歌少壮不行樂人生柰老何
　　　蓮花
似錦覆池塘南風始散芳龜逰盤影净魚聚盖隂涼緑
折含氷縷紅殘露碧房誰家蕩舟女照水閗新粧
　　　涼夜
金氣已呈秋新凉入夣幽閨人砧欲動侍女扇将収玉
露清瑶簟銀河繞畫樓更憐今夜月隠隱樹西頭
　　　聞蛩聲
㣲羽感秋鳴争先似不平輕随殘漏㫁細雜逺鐘清寂
厯催寒意殷勤勸織情遥知孤枕客白髮此時生
　　　夜宿山房
清絶早秋天禅房碧嶂前草虫依定石竹露潤爐烟月
靜蓮花漏風披貝葉編此心無所着應解悟𥘉禅
　　　江晚旅懐
短長亭下景引睇入吟哦踈樹立寒色短烟行夕波山
空秋氣老江逺客愁多忽動匡廬興白雲生薜蘿
　　　次韻髙季迪別後見寄之作
客中原少寐㸔月上林端鴈呌楓江夜人栖野艇寒浮
踪憐㫁梗攪夢怯奔湍不是孤吟懶離群自少歡
　　　秋夜旅懐
命與時相厄勞生空瘦形苦吟詩有債乆病藥無靈夜
雨和愁落郷山入夣清歸心逐孤鴈飛過浙江亭
　　　客夜有感
十載紅塵海漂流嘆此身山川孤舘夜風雨獨眠人嗜
茗真成癖工詩不療貧還家湏及早垂白有雙親
　　　池上
秋水轉庭柯臨池晚興多禽閑栖缺岸魚戯動涼波露
浥将衰桞風欹欲敗荷雖無江海思咫尺得頗過
　　　歸燕
歸夣入烏衣秋風侣漸稀辭巢猶反顧戀主尚低飛海
闊迷烟島楼空鎻落暉㝡憐江上鴈嵗歲每相違
　　　秋日寄山中隠
思君住翠㣲毎與世情違林静猿㸔果山深虎守扉養
生収木餌俻冷製蘿衣遥想新秋日䖝鳴葉始飛
　　　冬日寄友
小雨變輕雪餘寒欺酒巵忽耒千里别又是隔年期世
路誰青眼人生易白髭幽懐禁不得沙上立多時
　　　約徐隠君㓜文同隱吴興
吴興好山水子我盍遷居繞郭群峯列逥波一鏡如蠶
餘即宜稼樵罷亦堪漁結屋雲林下殘年共讀書
　　　耕漁軒題寄徐良夫
之子住銅阬人傳好事名如何同甲子翻遣昧平生野
岸風中釣湖田雨後畊秋天漸凉冷或可赴前盟
　　　送金文學入
移宅近關市里閭相見稀授徒仍自學訪舊暫言歸廢
圃荒秋而空房鎻夕暉好㝷舟楫便耒徃莫相違
　　　送吕道士
石室無人住歸心似鶴輕山君驅虎去童子報丹成玉
竇慿龍守芝田借雨耕懷君明月夜遥聴步虚聲
　　　逰黄龍洞
石路少人行山深草樹平寺荒餘舊額龍去只空名深
洞通雲氣飛泉作雨聲素懐棲遁志到此遂幽情
　　　吊鶴
鹤夀可千年傷身竟莫全羽衣埋石室仙夣返芝田妙
舞何因見清音詎可傳山人空蕙帳夜月照孤眠
　　　寄吴有本
相思不可見萝裏却逢君兩地共明月一方空碧雲江
秋鴻背侣山夜鶴離群記得湖邊寺詩題醉後分
　　　荅劉秀才送竹杖
一枝蒼玉瘦雅稱地行仙不但挑詩卷猶堪挂酒錢㸔
梅𫾣雪落引鶴卓苔穿只恐風雷夜化龍飛上天
　　　送人之平江投刺李守
送君何䖏逰一劍古蘇州螃蠏黄花莭鱸魚碧水秋㝷
碑松塢寺按曲酒家楼况爾多能者膺門必見留
　　　孫景翔幽居
厭踏軟紅塵閑居江上村養魚寛鑿沼愛竹別移門月
色侵書幌山光入酒樽我慚行役擾猶未卜田園
　　　送劉仲鼎歸杭州
欲別又牽衣傷心故舊稀自憐爲客乆不忍送君歸逺
岫明殘雪空江淡落暉東風重囬首一鴈背人飛
　　　贍王啇翁䖏士
家住鏡湖隂龍鍾雪滿簮一生欠詩債半是忍飢呤有
水釣明月無錢脩破琴鷗飛雨下句聲價出鷄林
　　　送暨陽田丞
三載浣花溪松邊日賦詩一官清似水衆口好如碑明
月輕歸棹清風亂綵旗怪耒肌骨瘦為不食民脂
　　　越上別苑景文
君家難弟兄當世結詩盟五字關風雅千年說姓名逺
烟拖栁色薄月㵼灘聲又作耶溪別何時話此情
　　　隱者山房
家住白雲深好山青對門樹肥花結子土暖竹生孫猿
挂枯松折牛行淺水渾自云歸隠後懶與俗人言
　　　讀吕芳卿吟卷
一編纔百首詩好不湏多半世尚清苦五言䏻琢磨淡
中有含蓄平䖏忽巍峨深夜挑燈㸔使人消睡魔
　　　劉國寳隠居
三徑歸耒日生涯付醉鄊自言行路險不似在家強風
撼松聲冷雨蒸花氣香如何閑未得猶為作詩忙
　　　山隂曉發寄暨陽舊友
水漲官河逺西風去棹輕四山猶暝色萬木盡秋聲村
近聞鷄犬天寒憶弟兄故園歸未得漂泊若為情
　　　詩窮
道在何妨拙身安一任貧己知如意事不逐苦吟人瀑
布空山月梅花破屋春奚嚢有佳句未肻寄朝紳
　　　客夜懐王英甫
半生江海上猶未卜莵裘今夜鴈𥘉過他郷人正愁青
燈孤枕夢黄葉一庭秋何日㝷歸掉山隂訪子猷
　　　席上聞歌妓
艶色傾前席髙歌度逺楹羞多時掩面嬌重未成聲淺
按紅牙拍輕和寳鈿筝周郎知誤䖏衆裏㝡多情
　　　王昭素吟窩
一室如斗大半生常忍飢随身無長物到䖏愛吟詩燈
下坐揺膝月中行撚髭不湏将此意輕與俗人知
　　　贈陳逸人
蛾眉山下住貌古骨清竒劒在神應護丹成鶴未知有
錢湏換酒無日不吟詩却訝多人識孤琴到䖏携
　　　山中荅髙彦敬
矮屋兩三間無榮夢自安好山㸔不厭終日坐忘飱書
就松根讀琴耒石上弹浮生閑是寳何必望為官
　　　天目山
東西峯對峙麋鹿日成群四月猶飛雪半山長是雲洞
香仙藥徧天黒聖燈分千古錢塘勝登臨愜素聞
　　　倪遜翁自在廬
居然人境外不為利名移四壁空無物一身閑有誰孔
明髙卧日康莭獨吟時下視塵埃裏勞生易白髭
　　　文心之訪予山中
逺訪孤峯頂凉荒見道情別耒多少事話到二三更燈
影揺空壁茶香出破鐺山中無一物何以贈君行
　　　寫懷
心上無俗事禅餘只好吟命窮甘白屋身徤直黄金世
路劒關險侯門滄海深虚名何必尚吾志在山林
　　　愛梅
我愛梅花好情同骨肉親瘦扵唐島佛清似䠂湘臣折
䖏香浮樹吟時雪滿巾孤山林䖏士應想是前身
　　　書自真
不入君王夢徒勞顧愷工有身皆幻物無相即真空大
莭死不變五行生得窮鬂毛惟欠白好箇住山翁
　　　贍何秀才歸釣臺
雪上鬂㾗新歸耕碧隴春可憐窮作崇空有術如神野
逕多黄葉寒江老白蘋斯文天未䘮将見起陳人
　　　荅畫者問詩
要識詩真趣如君畫不同機超罔象外妙在不言中珠
蚌照滄海玉蟾行碧空安能起摩詰握手話髙風
　　　塵事
春耒秋又去塵事轉茫茫天下若無死人間應更忙燕
㗸泥葺壘蜂醸蜜為房獨有幽棲者眼髙空八荒
　　　重過楓橋
晚泊楓橋市冥捜憶舊逰月明天不夜江冷水先秋岸
曲依漁艇林低出戍楼堪嗟名與利白却㡬人頭
　　　滕州道中逢卜徳夫
相逢同是客清話見真心四海皆兄弟三生一古今冥
鴻思碧落病鶴戀青林蔵器期堪用斯文未陸沉
　　　呈林旦翁
公車徴不起髙枕白雲眠五字詩中妙一名天下傳書
窓分夜月茶竈出晴烟冷淡生涯足梅花繞屋邊
　　　玉泉山中懐李景山田師孟二公
鴈落蒼烟外蝉吟夕照中與誰論古道獨自立秋風逺
岫青無數晴波碧四空故人成乆別不見寄詩筒
　　　訪孫伯宇明府别業
風流如靖莭出䖏自分明昆仲多黄甲交逰少白丁掬
泉揺樹影枕石落松聲不下青山去月髙門尚扄
　　　倪隱君歸越
君歸何䖏所迢逓浙江東千里故人別一尊今夜同鴈
愁燈影外䖝響月明中潮水将離思茫茫逐去篷
　　　送同行省親
送子綠楊堤楊花如雪飛相㸔忍相別同出不同歸鴈
背夕陽逺馬嘶春草肥北堂慰孤寂喜色動斑衣
　　　旅懐
寥落無人問青尊獨自斟思親兩行涙倦客十年心貧
乆難禁病愁多欲癈吟歲寒誰可語莫逆有孤琴
　　　梁校理歸杭
交情方脫畧忽爾話歸期萍水相逢䖏梅花欲寄時蠍
多投店懶馬瘦到家遲去去西湖上西風柳末絲
　　　永康道中
石路多盤折秋陽尚欎蒸矮墻低貼水老樹倒懸藤白
髮腰鎌叟緇衣頂笠僧村醪何䖏問更入亂雲層
　　　過瓜洲
落日瓜洲渡餘寒透薄衣客嚢空薏苡春色自薔薇江
逺水東去天晴鴈北飛故山千里外昨夜夢先歸
　　　浮生
浮生空役役誰肯死前休今日復明日黒頭成白頭百
年身世夢兩字利名愁輸與僧閑好眼雲㸔瀑流
　　　隱者山房
一龕居絶頂門外衆山横池小魚能活庭荒草亂生窓
虚延月色林逺隔鐘聲俗客不得到主人無送迎
　　　贈唐師善父
唐君天目住詩律有唐聲父子同機軸江湖識姓名秋
風吹破屋夜雪洒寒檠自說貧如許儒冠悮一生
　　　送金子仁之桐廬
不必念離群男児㸔䇿勲子能行此道天末䘮斯文雨
氣沉江樹春帆帶海雲慿将無俗句一說向桐君
　　　山隂王啇翁
江湖叅請徧方外又談禅日用工夫到天然句法圓地
爐寒撥火古硯濕生烟清白傳家術靈苗茁石田
　　　寄劉仲鼎山長
我已浮屠隱君仍冷掾逰向人空說項何地可依劉風
雨殘燈夢關河落木秋近聞吟更苦應是雪盈頭
　　　次李景山韻
道人無可愛所嗜特清吟墨㾗沁春雪燈影揺秋霖試
将不龜手用鼓無絃琴此意許誰㑹思君滄海深
　　　送客還山
乍見即言還望雲歸逺山舟行白鳥外路出緑隂間隣
父開松徑家童掃竹關世途方擾擾誰復似君閑
　　　藥徑
藹藹復凄凄新苗緑滿畦蓯蓉移得小枸杞剪䏻齊暁
灌閑塘水春分逺澗泥非因事服食聊此適閑棲
　　　寄蘭壑宗長
同宗同在旅彼此繋㣲官所去無多逺其如相見難連
雲秋樹老卷雪莫濤寒㡬度空江上思君獨凭䦨
　　　寄大滌山道士
思君不可尋幽夢入雲林碧洞千年古青山九鎮深無
粮飱白石有訣化黄金遥想松林下焚香理玉音
　　　逰山寺(以下皆方外作)
紅塵飛不到一寺倚巖隂松老知僧臈潭空悟佛心古
碑蒼蘚合踈磬白雲深坐乆生幽思斜陽下逺岑
　　　訪道衍上人時寓海雲
㝷僧自𥙷屐古寺夏雲中聴鳥明聞姓㸔花悟色空風
傳烟磬逺竹引野泉通便欲捐塵累香燈事逺公
　　　解嘲荅祐上人
世外難為友吟邊僅得君寄将西岳句差似北山文衆
雀争叢棘孤鴻恋舊群誓湏同白社志不在青雲
　　　讀珦師潜山詩集(夜坐)
詩從心悮得字字合宫啇一點梅花髄三千世界香卷
翻燈影断葉堕漏聲長逺想人如玉何時扣竹房
　　　重逰净慈憶沅禅師
慧日峯前閤重来百感増空存黄面老不見白頭僧遺
偈書猶在埋銘刻未曽有詩行巳乆何必上傳燈
　　　杭州護國寺無門開師道塲有龍洞在焉
山脉耒天目名髙甲衆峯安知巖上樹不是洞中龍寺
小多僧住祠靈有敕封無門那得見塔影暮重重
　　　別英上人
話別踟躇甚江亭酒一卮定交元不薄重㑹豈無期坐
乆風生衲吟深雪滿髭明朝相憶䖏山月倚篷時
　　　徑山夜坐聞鍾
涼風生毛骨天髙露滿空二十三年事一百八聲鐘絶
頂人不到此心誰與同凭欄發孤嘆宿鳥起長松
　　　詩禪
詩悟必通禅功深自入玄句非專鍜錬妙只在空圓春
草池塘夢梅花水月天寥寥千載下此意少人傳
　　　與徑山髙禅師
叅禅非易事况復是吟詩妙䖏如何說悟耒方得知天
風吹沆瀣霜月照漣漪頼有師兼善當今一白眉
　　　寄贈一見禅師
名藍不肯住招隱始中年白日無耒客青山獨坐禅磬
𫾣松頂月茶煑澗心泉見說㗸花鹿時耒坐下眠
　　　讀宗祐上人髙僧詩
一集半千首氷花玉屑妍行湏随手看病亦枕頭眠不
作烟火語自成文字禅倘非知道者慎勿易流傳
　　　寄祖雍上人
破衲捲秋雲入山深更深似聞營𣑽刹應不碍禅心寒
瀑㵼蒼壁晚花生石林遥思明月夜誰聽頴師琴
　　　送僧之華由行化
華亭多騰㮣此去㡬時還古寺寒林外荒城野水間地
靈偏有鶴海近絶無山龎老知音者相㸔必破顔
　　　禮覺菴真禅師塔
一死雖無憾生平亦可僯道髙人不識悟妙世空傳舎
利光含日浮屠影接天脩名清似水宜塟太湖邊
　　　呈天目山髙峯和尚
冷坐深雲裏巖扉盡日扄齊眉髪半白信口語多靈入
㝎山神護談禅野鹿聴何時香一片夜立雪中庭
　　　贈凈慈元師
僧中麟一角尊宿遍叅耒詩體得活法禅心如死灰㸔
雲寒坐石踏雪曉㝷梅湖上經行䖏沙鷗見不猜
　　　贈新公雲巖
多年南宕住心事白鷗知懶出因嫌俗無謀自識時老
猶堪入衆貧只好談詩想透靈雲句禅關已不疑
　　　題海雲寺真禅師道行碑後(西菴慧長老令師)
空色俱明了何心􁂮世縁髙名爭共仰頑石底湏鐫笈
笥無遺物衣盂有的傳西菴今跨竈光照海雲邊
　　　宿睦州祖師菴
菴依兠率寺小憇俗心灰竹宻暑不到窓虚風自耒山
昏飛鶴下磬断定僧囬拂拭殘碑㸔年深厚緑苔
　　　六池菴
絶頂菴雖小靈踪逺近聞天将六池水澤及一方民猿
呌蒼崕月龍歸古洞雲山翁頭似雪不識市㕓人
　　　勝禅師逰廬山
飄然廬岳去破衲共枯藤此地山林勝令人肌骨清蓮
開千柄雪瀑挂一條氷五老如相問煩君為寄聲
　　　送明本上人逰方兼寄蔣山申禅師
忽忽離天目遥遥問石頭如何當九夏獨自上孤舟瑞
必乗時出身湏為道謀謝郎今老大月下正垂鈎
　　　古涪文本心
一片白雲心飄飄出世塵禅叅迦葉妙詩逼貫休真倚
竹風生䄂㝷梅月滿身老耒堪慰意林下見閑人
　　　贍僧還日本
杖錫去随縁郷山在日邊遍叅東土法頓悟上乗禅呪
水龍歸鉢翻經浪避舡本耒無去住相別與澘然
(以上二十五首皆為方外作)
　五言排律
　　　眠雲軒
漠漠復依依蘿房晝掩扉凝衾輕學絮拂桁亂成衣未
肎從龍去應同化蝶飛彩文低慢影濕靄和鑪霏觸石
濃兼淡為霖去復歸却憐塵土夢空遶画屏圍
　　　緑水園燕集
芳圃逼江城廽波遶舎清主人擅文學過客總簮纓適
向吴中㑹何殊洛下英唐虞共敷講風雅用和賡矍鑠
攻辭健鏗鏘得句精建安方合體大暦却徒名還展花
前席仍𫾣竹下枰吟餘欹枤杜醉裏聴倉庚徑竹班𥘉
脫庭蕉緑巳呈渾忘在離亂惟𣣔盻承平蝸窟休圗隱
雞壇可負盟從容四美具感激二難并更碩相加勉㽞
傳汗簡聲
　　　詠雪
含羞待暮天六出總匀圎白變山川態威分造化權舞
風呈窈窕拂水闘蹁躚乍積那能乆頻銷不自堅光應
欺楚玉色更勝宫鉛到䖏堆填滿何人剪刻全梅花慚
艶冶柳絮護輕妍入隙寒禁坐穿帷冷逼眠凝祥催餞
臘呈瑞報書年欲擬梁園作抽毫賦短篇
　　　春寒
東風暁作惡漠漠艶陽天緼服収重着紅爐罷復燃魚
濳池未泮鶯困栁空妍冷落張燈雨凄迷拾翠烟愁顔
銷緑酒凍指怯氷絃可惜㝷芳日空成掩閣眠
　　　立春試筆
頌椒方獻歲占斗又逢春萬乗迎新日千官侍宴辰葭
灰𥘉應午木徳以為寅詩進泥金帖釵懸綵勝人銀塘
消宿沍紫陌起香塵行路踏青侣逰賞敢逡廵
　　　題太守談侯蔵御書
閶闔開金殿天官侍禁闈龍旂迎翠輦寳扇隱珠衣天
語親垂問奎星墜若飛　皇威瞻只尺教命及依㣲拜
舞承恩渥歡娱捧詔歸臣僚驚異遇筆硯發光輝展視
人皆羡収蔵衆所稀終當遵　聖訓千里守名畿
静居集卷之四
静居集卷之五　潯陽張羽來儀著
　七言律
　　　早春逰望
燒燈城郭嫩寒天早覺春光滿眼前山翠全輕猶帯雪
柳絲纔長便宜烟佳人挑菜寧辭逺公子㝷芳各闘先
從此陌頭車馬動誰能閑坐負華年
　　　春雪(二首)
不肯呈祥向臘前却来迎瑞入新年闘粧巳落梅花後
學舞還居栁絮先乆積巳迷芳草地易消還避艶陽天
遥知大輅躬行䖏共賀璚瑶滿舜田
亂逐春烟上客衣悠悠颺颺又霏霏随風巳後梅花落
撲地應先柳絮飛闘舞艶陽消復聚乍飄芳草積還稀
無端誤却㝷芳約獨擁寒爐掩竹扉
　　　仲春逰望
春来結伴共閑行此日山川色更明望裡樓臺多見栁
靜中阡陌但聞鶯江䕷色帶王孫恨蜀魄吟傷帝子情
莫道韶華鎮長在落花看已滿東城
　　　寄宋校書仲温
郡泮宫邊對雨吟別懐清裁到于今聴鶯已謝春風夢
種菊應期歲晚心鏡裡流光催白髪床頭舊物罄黄金
大家共仰臨池筆妙逼鍾王趣已深
　　　春日登戴山懐舊
選勝㝷常此地行春日望湖湖更明白浪遥連陽羡樹
青山半掩闔閭城樓臺髙下千家栁阡陌東西㡬䖏鶯
忽憶從前舊㳺伴無端愁思一時生
　　　過吴即景
片㠶迢逓入吴烟竹溆蘆汀㫁復連柳䕃濃遮官道上
蟬聲多傍驛樓前近湖漁舎皆懸網向浦人家盡種蓮
行到吴王夜逰䖏滿川芳草獨堪憐
　　　首夏閑居
門巷開臨曲水濵緑隂悄悄四無隣雨餘髙笋𥘉迎夏
風逗殘花尚駐春倚杖多因聞好鳥𨳩樽毎為愛幽人
踈簾清簟終朝静只有琴書自可親
　　　湖亭納凉
汎舟曉入水雲郷亭子髙髙午更凉白玉柄寒揮麈尾
黄金鴨冷試沉香榜人弄沫翻荷影侍女調氷壓蔗漿
不信長安名利客黄塵赤日㡬多忙
　　　夏夜宿道塲
山僧結夏獨安禪對客談空石作筵架上金經傳白業
庭前翠栢長青年松廊月冷驚棲鳥石室風清滴暗泉
擬就逺公脩净社共持巾拂㫁塵縁
　　　夏晩泛湖
緑柳隂中艤畫船芰荷香裡聳吟肩雷聲驚動雲頭雨
塔影倒揺波底天群鷺逺明殘照外一僧閑立断橋邉
菱欹裊裊知何䖏滿䄂清風快𣣔仙
　　　川上暮歸
此地頻經畫舫過暮歸原不畏風波烟中漁網懸楊栁
浦口船燈照芰荷歸鳥去邉行客少夕陽盡䖏亂山多
此時詩思渾無頼聴得前溪子夜欹
　　　秋日郊居
蕭蕭晴日戸庭幽無數青山枕碧流白露雨餘砧𣣔動
黄花風冷扇𥘉収雲迷征鴈牽秋夣烟引寒蟬急暮愁
此際不堪揺落恨蒹葭如雪滿汀洲
　　　次韻髙季迪寄江上丁至剛
蓽門踈栁近漁家潮落秋江淺露似俗吏催征禾未熟
良朋訪舊酒湏賖霞生前浦天将雨露冷東籬菊未花
却咲年来貧亦樂阿児學寫字如鴉
　　　秋夜宿僧院
古寺昏鐘日巳沉禪房花木自成隂流螢逺度還依草
宿鳥驚飛不出林僧磬和泉清客慮佛香入院净人心
夜深共講楞伽字始識空門義趣深
　　　秋齋早起
髙齋獨宿寝衣輕覆簟餘香似有情門掩青苔秋淡泊
心同白露曉澄清新詩夜得思貽友靈藥朝飡學飬生
但乞閑身長似此已将雲霧等浮名
　　　秋日登戴山佛閣
風物澄明宿靄収登山欲盡更登楼一行白鴈投南下
百道清溪向北流野嶂雲歸𥘉歇雨湖田稼熟始知秋
空門寂寂無塵事騁望端能散客愁
　　　九日登山
人生能得㡬重陽此日携壺引興長白髮巳添今歲色
黄花不改去年香中天雨露開新節下界山河繞上方
正好登臨拚一醉龍山遺跡乆荒凉
　　　歲暮山居
寂寂閑居隱翠㣲蕭蕭寒日暎柴扉葉聲亂響莓苔屐
雲氣時生薜荔衣雪滿石床門閉早草侵碁局客来稀
歲寒正好看書卷不用登髙怨落暉
　　　雪意
六花欲墜尚遲遲應是裁氷未就時人倚髙楼風寂寂
雲連平野柳垂垂飢烏獨噪荒城堞凍雀群棲碎竹枝
遥憶梁園趨宴客抽毫應擬賦新詩
　　　除夕
季冬今夕年華盡開歲明朝節物新時令漸交𥘉換暦
客愁偏動未歸人暗知春入椒觴重坐覺寒催玉漏頻
遥憶鳯城鐘鼓動千官拜舞向楓宸
　　　送李文學還江右
亂後還郷世所稀喜君漂泊獨能歸英雄割據今方定
城郭人民半巳非浮梁渡口衝時雨彭蠡湖中看落暉
聞道宗人相待乆榮華何必錦為衣
　　　江舘漫成
雞犬相聞自一村兵餘禮俗㡬家存蒹葭渚冷哀鴻度
未稼埸空凍雀喧三䇿徒勞懐董子一飡誰復念王孫
江天悲感年将暮雲樹離離欲㫁魂
　　　贈趙似之架閣
萬人叢裡獨知機六六金鱗避釣時靖節歸来多嗜酒
休文瘦損祗耽詩草青湖岸春逰健潮落江城夜卧遲
老去清豪渾未减一驢猶向雪中騎
　　　行樂過西崦
白日都消筆硯間偶因行樂到松關秋聲不盡蕭蕭葉
夕景無多淡淡山蛩響寒齋僧自定苔荒深院客常閑
已知身世俱成幻莫嘆西風鬂易斑
　　　贈一𥘉國録
兩鬂秋深世念踈竟擕琴鶴賦歸歟子期心古金難鑄
韋老詩成錦不如負郭有田都種秫杜門無事飽觀書
胸襟可是容塵俗翠竹千竿繞故廬
　　　送徐君輔歸嚴陵
鏖戰文塲四十年歸来鬚髮巳皤然可憐東魯辭家客
又逐西陵上水船沙漠風髙孤鶴落汀洲春暖白鷗眼
故山一去音書㫁極目遥林起暝烟
　　　殘臈夜書
百年時序渾能㡬眼底推遷亦可哀歲景僅随殘燭盡
春聲還逐曉鐘来烟林衆鳥知更語野舘孤梅應候開
預計明朝好風色與誰乗興一登䑓
　　　元日試筆似吴黄二友
草緑南園裛暁塵水開池色動龍鱗天邊北斗廻今日
江上東風似故人莫憶往時悲往事且将新句荅新春
餘生願見昇平日長對青樽夀老親
　　　立春日吴黄二友有作因和
隣舎蕭踈水竹連共看原野變風煙青春又數從今日
白髮應多似去年丗上浮名都莫愛客中佳莭且相憐
㝷思歲計渾無物只益新詩數百萹
　　　僧居寒夜
上方䑓殿駐餘暉露下烟寒獨掩扉山木蕭條啼鳥歇
道門清凈俗人稀鐘兼逺籟回鄉夢鴈帶新凉到客衣
擬約許詢同下榻自憐幽興每相違
山舘䔥條寝復興經聲遥出最髙層客愁無伴依童子
禅學多難憶古僧堦下鳴蛩沿㝎石竹間棲鴿避懸灯
逺逰亦有幽居志擬絶塵縁愧未能
　　　寄王止仲髙季迪
秪恨孤城未觧圍圍開畨遣別相知夕陽江上怱怱酒
細雨灯前草草詩有萝直従花落後無書空過鴈来時
郭西古寺題名䖏今日重逰却共誰
别後吟成許寄無定知詩境不荒蕪新詞典贍推摩詰
古體優長羡達夫華岳羣峰雲霽出梁園萬縐日晴敷
肯從大暦開元已重擬清談學唾壺
　　　吴興南門懐古
郭門南面似襄州野樹寒山對倚樓公子城空無食客
霸王宅外有荒丘夕陽冉冉仍西下秋水茫茫共北流
只是今時已惆悵不應更為昔人愁
　　　送谷克讓囬南侍親兼柬李中卿貳尹
五兩風生椘客歸夢魂先已到庭闈九疑舜冡蒼梧野
三國周郎赤壁磯天地悠悠人自老江山鬱鬱鳥空飛
若逢李白煩相問别後平安一字稀
　　　登徳清百僚山
湖鄉風景三秋後佛界軒亭四望開碧水番從城裏過
青山直到縣前耒魚商酒市晴偏集釣艇蓮舟晚共囬
自古登髙能作賦坐中誰是昔賢才
　　　寄述古道上人
選佛埸中讓長年愛投静刹寄髙禪法身謾應天人供
丗諦無通内外篇月照袈裟行道徧花飛如意説經圎
聞師剰有藏書在擬借蓮房未有縁
　　　九日登道場山同吴逸人賦
忽驚九日當今日同在他鄉望故鄉百里山河天盡處
萬家城郭水中央帷間風動聞靈語寺裏林踈見佛香
不是避喧来此地無妨覧勝到斜陽
　　菁山石梯閣與方二彛徐七賁周二復夜坐
忽逢晦日驚春盡為倚髙窓到夜分獨鶴萝酣西崦樹
老僧定入上方雲泉聲落磵空中辨花氣穿林暗裡聞
莫道暫時留愛賞移家終擬避塵氛
　　　贈僧玘
辤家譯遍五天書避亂聊㝷廢刹居片月池中觀色相
千花塔下禮空虗行随流水因齋後坐淂新詩是偈餘
聞說到城還不住予生汨汩意何如
　　　檥舟孺山懐徐孺子
登髙懐古重徘徊試薦山泉當酒杯此地不聞懸搨待
當時應吊束芻来鴿棲壊棟殘僧散風動寒燈古殿開
千載南州寥落甚獨㝷遺跡繞蒼苔
　　　奉同西軒先生前丘看梅
最愛前村㡬樹梅千花萬蕚映春開空憐地主能栽淂
却少閑人為看来弱蕋愁風低着水瘦枝嫌雪淺封苔
不因重度溪橋險杖屨應　曰數廻
　　　唐叔良溪居
髙齋每到思無窮門巷玲瓏野望通片雨隔村猶夕照
踈林映水巳秋風藥嚢詩卷閑行後香灺灯光静坐中
為問秪今江海上如君無事㡬人同
　　　逰方山觀梅
尋芳正及上春時㵎道縈紆恨到遟花似西湖先得暖
人如東閣総能詩酒中瘦影依依見席上寒香淡淡垂
日莫醉歸花滿㡌從教大咲鬂如絲
　　　寄梅雪
聞說公亭傍水開黄茆為瓦不湏裁啇舡無數青山遶
書按㝷常白鳥来已信漆園非俗吏誰知關令是仙才
煩君莫抱窮途恨萬事都将付酒杯
　　　次髙静學韻
緼袍無裏食無餘每𬒳傍人咲著書郭泰徒勞誇叔度
揚雄何敢擬相如玉堂天上非吾夢紫極宫前有弊廬
安得故人隣壌住溪頭来往賦閑居
　　　　陳氏先壟圗
　雲山漠漠冡嵬嵬馬鬣封前躑躅開宗子秪緣懐牒去
　路人時爲看碑来松間芻狗埋秋草地底魚燈徹夜䑓
　惆悵年年寒食近白楊風起爲興哀
　　　　送胡宗禹之播州驛丞
　便路之官暫到家九溪窮䖏是天涯夜郎沙軟多龍跡
　盤瓠山迴似犬牙浦口勞歌催畫鷁門前使節詠皇華
　途中定有江行稿好寄東風萬里槎
　　　　贈致仕袁省翁
　棄官歸去學尋真有道何愁白髮新湖上行春靈夀杖
　松間對客華陽巾佛書謾寫縁修静丹藥頻丸爲施人
自愧後生無所事也辤冠盖乞閑身
　　　故陳秀才哲手抄詩
丗間無藥補清羸身没双親却倚誰少婦寫藏長別語
故人収得舊編詩空窓夜漏沾書檢壊壁秋塵落研池
湏信才名天所忌後生休更擅文詞
　　　送張憲史之江西
燕子歸時却離家洪州迢逓隔天涯風㠶落浦朝投驛
江火明隄夜探沙客裡寄書逢驛使幕中提筆待霜衙
来春我亦㝷歸棹約尔南湖看杏花
　　　復見心錄文見寄
空堂晏坐一燈懸僧臘多應倍俗年老去巳除行脚債
悟耒不說㝎心禅千花禮遍諸天降半偈都将萬法傳
每愧塵勞煩見問同郷兼恐更同縁
　　　宿保叔塔院
赤䦨閑倚化人宫湖上春隂望不窮百尺楼䑓空相外
萬家城郭雨聲中齋房漏滴蓮花水講殿經翻貝葉風
自咲丗縁心似石擬焚香炷間生公
　　　同安阻雨
出旬方到同安郭水驛春寒懶放舡白浪翻江風愈壮
黒雲粘樹雨長懸烽頭僧磬惟聞響沙口漁罾巳罷牽
寄語群鷗莫相狎只今無暇与攀縁
　　　春園漫興
水漫芳塘生暖波松林蘭若散鳴珂題詩故欲愁花鳥
避酒還能憶薜蘿烟栁萬條供妙舞風鶯百轉當嬌歌
醉斜烏㡌歸来晚一路花飛擈面多
　　　曉過淮隂
軍城鐡鎖曉開關使節星馳未敢閑淮水東流應到海
瓜洲北去少逢山行人欲断寒烟外逺燒時明亂葦間
却憶帝城風物盛禮成湏及上春還
　　　鳯陽使還
拜陵初罷雪雲晴使者南還荷　聖靈馬上頓更新舊
暦風前重數短長亭逢人問俗諳傖語到䖏㝷源驗水
經却憶長千橋畔栁歸時應待眼青青
　　　　雪中懐周大使倬
　憶君官舎傍苔磯正是天寒雪擁扉堂上客耒公吏散
　山前市罷估舡稀宦情淡泊同流水鄉思蒼茫對夕暉
　嵗晚荒村無可寄擬将詩句托鴻飛
　　　　沅水驛
　憶昨鳴榔出　帝鄉水程五十到南荒地連島屿諸蠻
　雜山入辰沅萬里長翠靄羃林光冉冉玉泉鳴澗韻琅琅
　麓川又在西林外却倚危樓望夕陽
　　　　送人歸隱
　野鶴孤雲無定期閑林棲息本相宜雨荒苔石吟行徧
　月落松忩醉起遲載誦左思招隱賦何慙陶令去来辭
只今我亦從行役愁絶黄花對阿誰
　　　送僧還天台省親
載經東去路迢迢應為寕親到石橋江上中齋㝷午墅
沙邊夜梵雑寒潮宰官問法留三宿慈母焚香製七條
歳晚定知歸本寺待予聴雪坐終宵
　　　寄南屏渭長老
蒲室傳心弟一宗老㝷古刹寄行蹤賛花偈就人争寫
壊色衣穿自懶縫案上梵經皆貝葉手中談麈是青松
何年恵逺重開社来聴東林寺裡鐘
　　　寄紫金院喜性二衲
精藍西畔接城闉野水交流絶四隣過去真僧㽞半偈
　浮来古佛見三身夜深門有聴經虎歲稔厨多施未人
　遥憶兩禅相對䖏儼然無着與天親
　　　　贈景山中道立
　古寺殘僧亂後稀獨来林下掩柴扉化人每轉千聲偈
　辟地惟将一衲衣池上蓮芳辤伴去山中松偃識師歸
　非関碩薄難行道自是群生與道違
　　　　寄道塲聮上人
　聖明新選黒衣巾似共名山有宿因地上布金多長者
　室中傳偈捴門人法身巳應諸天相定力能消萬刼塵
　愧我才華非鑿齒道安何事獨相親
　　　　𥘉度冩懐時寓菁山
清時遁跡見非才茅屋秋深坐草莱貧為無田心獨泰
衰因多病髮先摧江天白鳥留予狎家圃黄花待主開
自愧年来𥘉度日常叨旅次故人杯
　　　髙記室為予題菁山隱居次韻寄謝
幽幽山墅隔江城老大纔思避姓名兩屐苔荒林外迹
一瓢風撼樹間聲僧探住近邀禪坐友慮盟踈折簡行
脫使終南稱捷徑稚圭移到若為情
　　　過何山廢寺
千峰寂寂寺門開石逕春風長緑苔佛閣丹青餘瓦礫
禪房花木變蒿莱翻經室壊僧應散施食臺空鳥自来
誰料空門亦如此獨臨斜日重徘徊
　　　重過蜀山徐㓜文隠居
憐君舊隱此林間一去神京未得還獨客重来多白髮
故人不見只青山岸前古樹曾維艇雪後髙齋㡬扣關
何日能除簮紱繫莫年相約共投閑
　　　贍傅山人(善相似)
知君本性愛雲山浪迹江湖每忘還相氣獨逰飛鳥上
窮源多在亂松間千重巖穴行應遍一片機心乆巳閑
亦欲相從㝷勝地青鞋藜杖共躋攀
　　　訪許文學不遇
杖䇿思尋半日閑偶随流水過前山林中不見童迎客
竹外惟聞犬護関道服自懸虚牖下茶巾空掛夕陽間
到門不遇君携手惆悵荒村暮獨還
　　　送人之官閩中
鄊情寥落宦情牽一片征㠶帶雨懸投驛遥瞻閩嶺樹
問程先下浙江船公庭理訟桄榔外客舎鳴琴荔子邊
聞道武夷山水勝經過湏為一留連
　　　重陽道院
玉磵泉香草自春丹樓南下瞰城闉青衣童子曾来地
白石先生過去身九轉爐寒銷宿火七真堂古暗秋塵
松間道士多凢骨未省誰為出丗人
　　　官𪠘雨中
邑里蕭條民未復齋居卑濕病相牽客愁連月惟聞雨
農事関心擬問天自幸拙耕終歲飽更慚中酒日髙眠
不才如此真堪棄敢負明時費俸錢
　　　客夜有懐
欲洗閑愁把酒傾酒醒愁思又還生青燈背壁客孤坐
黄葉滿堦蛩亂鳴千里有懐頻入夢一身如寄若為情
山長水逺人何䖏兩岸蘆花月自明
　　　寄方貟外
結髪從戎二十年獨揮赤管萬人前新辭禄秩縁思隱
閑學齋居似愛禪病裡頻書賖藥劵愁中乆絶看花筵
懐君不隔天涯逺只在荒城暮雨邉
　　　夜懐傅生森
深夜相思浣水邉情懐堪恨復堪憐雲山千里書不到
風雨一楼人獨眠蛩帶秋聲吟壁下䑕窺燈影出窓前
去年記得西湖上醉倒荷花香滿船
　　　寄徐主事
網羅𥘉觧命如絲一片忠誠結主知戴月暁趨丹鳯闕
移燈暮宿白雲司鄊書無便還家少旅思多驚得夢遲
每到松間并石上懐君愁見舊題詩
　　　贈彈筝人
先軰曾将舊曲傳纎纎銀甲更堪憐清和未数湘靈瑟
哀怨渾同蜀國絃鶯弄晚風啼復歇鴈飛秋水断還連
坐中北客聴来少暗想當時一惘然
　　贈鄭邴文
兩鬂星星小幅巾蒼松氣節鶴精神居常倒屣迎佳客
貧不将詩謁貴人踏雪抱琴梅嶼暁典衣沽酒栁橋春
若非道眼髙明者誰肯甘心寂寞濵
　　　送蕭縣丞朝京
天官妙選待才賢茂宰清名衆所傳漠漠去㠶衝暮雨
蕭蕭行李似當年逶迤客路朝京口迢逓王城在日邉
為說烏程民吏待金陵酒羙莫留連
　　　金華道中送鄭邴文東歸
柳絮飛飛共語離尊前㑹面定何時交情冷淡孤衷在
世味辛酸兩鬂知春水亂灘船下疾暁風殘月酒醒遲
湖邊鷗鷺休相咲破篋無錢只有詩
　　　金陵道中
孤舟暁出古關西江樹蕭踈遶壊堤七里岡前寒雪霽
三茅峰頂暮雲齊酒家寂寞人稀醉車路縱横客易迷
迢逓漸看宮闕近月明時聴夜烏啼
　　　楊州道中
馬頭津口足風波歲晏遥乗一傳過南渡客来多漢語
下江船去半吴歌蕪城緫入新編户瓜歩斜連古漕河
何䖏吹簫明月夜野田茅屋暁烟多
　　　燕山客中
只合山中度歲時𣣔求聞逹豈相宜命輕似絮人争咲
心直如絃鬼亦知怕見是非休看史未忘習業尚耽詩
春風歸去江南路芳草滿汀花滿枝
　　　喜則堂大叅南歸
故國衣冠已變遷靈光此際獨依然一身幽薊二千里
兩鬂風霜十九年歸去午橋非舊日夢飛秋塞隔遥天
江南遺老如公少青史名髙萬古傳
　　　閩中春暮
吴山入夢驛程賖身逐孤忼客海涯九十日春多是雨
三千里路未歸家桄榔土潤蠻烟合楊柳江深瘴霧遮
倚徧䦨干愁似海杜䳌啼過木蘭花
　　　過春申君故城
女墻傾壊雉樓平遺址人傳是楚城遥憶玳簮曾到䖏
閑陪珠履此中行雨餘但見狐狸迹月冷疑聞劍珮聲
今古豪華成底事臨風惆悵不勝情
　　　挽徐秋官先生
榮名堪羡死堪憐遺骨歸来附客船身殁異鄊無子送
名香後世有詩傳丹旌猶寫生時爵白日難開地底天
惟有門生懐舊徳獨臨蕙帳一澘然
　　　燈花
畫堂銀燭暎歌鐘醉眼俄驚火樹紅白玉屏深留晚艶
絳紗籠暖護春叢䦨干清淚非因兩狼藉殘煤総為風
更憶禁垣歸路静金蓮随馬散文虹
　　　登姑蘇臺懐古
荒臺獨上故城西輦路悽凉草樹迷廢塚巳無金虎踞
壊墻時有夜烏啼採香逕断来麋鹿響屧廊空變蒺藜
欲吊伍貟何䖏是淡烟斜日不堪題
　　　渉世寄道衍
渉世情懐冷似氷狂欹醉飲任騰騰随縁即是無心佛
逹理何拘有髪僧但得遺風追賈島不湏虚譽繼盧能
歸山未有謀身計空憶閑雲鎻碧層
　　　送越上人住蔣山
落落晨星耆舊稀奮然一出拯危機石頭路滑有時到
山頂雲深無夢歸㠶葉飽風衝白浪雪花和露濕緇衣
八功徳水談空䖏應有江禽入座飛
　　　送祖上人往京謁本師
載經逺向日邉逰因謁名師上石頭到寺定知衝暁霧
還山應是過殘秋千燈喻法元無盡一鉢随身信自留
大道本来無去住暫時相別莫多愁
　　　寄婺州信長老
軒昻頭角法中龍攫霧拏雲興巳慵見說深山居㡬夏
只披弊衲過三冬鳥㗸臺上出生飯虎避岩前入定松
近日諸方知道價傳燈應可繼南宗
　　　送蓮社陸道師歸鏡湖別業
一錫横飛下鏡湖頭顱老去世縁踈庭栽竹少堪容鸖
池種蓮多不礙魚滿室香雲經盡後半窓明月定囬𥘉
陶潜懶入東林社在在青山可結廬
　　　寄贍香山上人
塵機息盡悟無生日日空山伴鶴行月冷澗泉摇錫影
風傳松籟雜經聲迯虚自了三空法見性全消五藴情
莫學湯休餘習在却来人世競詩名
　　　荅山西楊憲副故舊見寄
晉鄙遥山接太霞十年從仕鬂空華秋来有鴈偏催客
臈盡無梅更憶家私属羊毛皆入稅邊風馬乳代烹茶
畨思共隱江南日每為論詩到晚鴉
静居集卷之五
静居集卷之六　潯陽張羽来儀著
　五言絶句
　　　古意
青松如妾心好花如妾面花好有時衰松死節不變
憶郎去不歸淚向東風落不恨郎恩輕自恨妾命薄
　　　古恨
嗟嗟誰家女汲泉来古井綆短不可深俯首吊孤影
嗟嗟誰家女囱下事機織青蠅適何来一玷黒不白
　　　和楊孟載刺客四詠
　　　　筑
鈆重難抱彈彈皆北鄙聲試手向君側泰山一毫輕
　　　　椎
制秦強晉鄙揮䄂安國家却咲賢公子虗投愽浪沙
　　　　劍
黄河三尺氷常汚(平/声)冤血腥射㓕銀燈影半夜悲風生
　　　　匕首
千丈騰白虹(叶/洚)三寸含秋霜仇報将身許不肯悮徐娘
　　　約髙王諸友賞月
平分秋色夜桂魄正團團最好邀同賞那容静自看
玉露耀金波璇霄逓素娥盍持桒落酒宛和鵲飛欹
　　　石屋(在天平山十二景之一)
山根攅棟宇簷梲勢崚嶒却許誰来住開雲共老僧
　　　琴䑓(在靈岩山夫差鳴琴䖏)
坐鼓朱絃日玉人方入吴于今山月下惟聴夜啼烏
　　　山寺阻雨
㳺子家何許欲去復停佇曉来雷破山門外正風雨
　　　贈永中山人
之子西峰来問我西祖意欲荅還無言風吹花落地
　　　讀周尉月山吟稿
擁毳披新詩寒生坐禪石山空四無人咲看孤月白
　　　山中二絶
一聲山鳥啼幽夣忽喚醒起来開竹扉日上中峯頂
窓前瀑布寒林外夕陽薄清風何䖏来撲撲松花落
　　　山中四景(春夏秋冬各一首)
半啓柴扉曉東風昨夜狂樹頭花落盡滿地白雲香
六月山深䖏松風冷襲衣遥知城市裡撲面火塵飛
獨坐澗邊石林空秋意長夜深山月白松露滴衣凉
山翁苦愛山山中結茅屋夜来風雪深壓折窓前竹
　　　題徐㓜文畫
溪路過橋分晴山自少雲茅堂逺相訪憶似我迎君
　　　晚眺有懷
相思天外人極目倚山閣一鴈不飛来寒汀暮潮落
　　　偶成
正月梅花落二月桃花紅榮枯知有數不必怨東風
　　　蕉
緑綺含風弱芳緘卷露新憶在閑庭院婆娑映玉人
　　　萱
佳人重生男競種冝男草東隣有孀婦對花空自老
酒號忘憂物花名乃相偶憂来對花坐何如飲羙酒
　　　秋夜臥病
清齋夜方寂卧病誰相親秋螢如有意殷勤来照人
　　　絶句
荒村無四鄰茅齋夜深雨田犬時一鳴厨人暗中語
十載湖邊客何人伴杖藜登山臨水興惟有阿通知
　　　胡騎圗
弓劍随身帶閼支細馬䭾天寒水草逺更過白狼河
陳火照紅雲龍廷戦未分金兠上馬去應避李将軍
　　　重午四詠　守宫　艾虎　百索　辟兵符
玉杵搗香酥試来紅入髓抵用苦關防妾身清似水
作偽欲成真狰獰門下掛若教鬼有靈看来應未怕
千絲復萬縷向児臂上纏教児長夀命一寸一年年
四海静無塵干戈化縉紳兵符何用戴聊復應時新
　　　觀魏武本紀
促路蜉蝣短雄心日月長玉床飄繐帳徒自戀餘香
　　　画
江水緑沉沉危峰倒夕隂何人倚髙閣月出聴龍吟
白雲飛不定青山㫁復通澗道多機杼時鳴春樹中
長柗生夏寒野水净人目借得相鶴經持来石上讀
一雨漲新緑雲開四山繞人掩蓽門深斜陽照江鳥
空山無四鄰閑扉映秋水時有負薪人唱歌白雲裏
我掩手中卷尔罷膝上琴相看坐成晚山水有餘音
竿櫂乆隨身情扵白鳥親一蓑江上老閱盡徃来人
岩雲捲輕素紅葉當風隨林亭秋色多誰能来此坐
雲寒鳥歸急落日千峰歛不見暮樵還林扉静中掩
舟隨烟鶴逺行盡碧溪灣歸来小齋裏寫得向来山
　　　章舟隱畫
扁舟小扵葉来徃横塘裡為看青山多畫得青山似
　　　仲穆着色蘭
芳草碧萋萋思君澧水西盈盈葉上露似欲向人啼
鸞輿去不返風雨湘江曲芳草獨無情還如裙帶緑
　　　竹
幸逃斤斧憂獨抱風霜節時有畸禽来枝頭弄明月
　　　倭扇
萬國扶桒外年年貢扇来皇都無酷暑賜與拂塵埃
　　　山居七詠題送周伯暘
盤雲陟危磴十歩五迴坐道傍無虎跡曽有逰仙過
　　　　　　右逰仙頂
秀出衆峰頂㝷常雲霧繞上有萬年松食之人不老
　　　　　　右白石山
負薪閱方筞寕慕軒冕榮至今明月夜猶聞吾伊聲
　　　　　　右樵讀塢
空林無人行下有百年墓洒掃仗何人蕭蕭白楊樹
　　　　　　右古冡巖
竹林路隂隂㝷幽不覺深不比羊腸坂空傷行客心
　　　　　　右九曲嶺
偶逐㣲官去暫掩林間宅手種山茱茰㱕時髙㡬尺
　　　　　　右冷濆
春風試茶䖏潭上葛花開去盡同逰伴傷心獨此来
　　　　　　右月潭
　　　寄方貟外以常
水竹小窓西新詩待我題相過雖不厭只怕踏春泥
清晨眺髙閣積雨春陽晦望望君愈遥青山愁獨對
　　　吴興四賢守
　洪武十一年命天下郡縣脩志書平陽魏公(琦)同知
　湖州府寔輪莅其事舊志府縣官惟守令有題名餘
　皆不得錄至是公命續志自僚佐以下皆得書焉其
　用意忠厚不没人善盖如此他日又摘晋唐以来守
　之已著者四人為勝㳺圗以致尚友千載之意云
勝日罷書經揚舲出逺坰清流兼峻嶺應不减蘭亭
　　　　　　　　王羲之
乍別征南幕神閒務亦間此中可髙卧何必在東山
　　　　　　　謝安石
刺史放衙早輕舟泛碧池秪應官事了来寫放生碑
　　　　　　　顔其卿
聞道蘇灣裡先生舊此逰湖天風物好應勝在儋州
　　　　　　　蘇東坡
　　　月潭試茶
乞火從山婦臨流煑澗芳恠来泉味好併帶落花香
　　　寺中書所見
蕩子秋未還双蛾歛寒翠㣲歩入蓮宫誰知此中意
脩廊徧行却風吹合􁁅帶小立避逰人佯對香爐拜
　　　杭州西湖四題
　　　　　六一泉
醉翁去巳乆廢寺泉流圃朝来春雨凉照見山雞舞
　　　　　蘇公堤
築土捍衝嚙兀障狂瀾乆青眼只依然人那不如柳
　　　　　保公巖
青苔滿石龕隱隱跏趺跡想見夜禅深岩前雨花積
　　　　　蘇小墳
冷落百花朝無人上畫橋東風吹緑草依舊似裙腰
　　　問徐道士病
脩竹閉雲房細路穿亂石如何塵中人耒問仙家疾
　　　水邊桃花
何䖏惜春華夭桃水際花明朝風雨後流落傍誰家
　　　画
嵐深山影寒樵響不知䖏緑樹早鶯時千峰一家住
孤邨翳餘景凉飈洒空谷斜日澹烟蕪坐看千里緑
種菊人未還天香滿林樾孤村雲氣深㣲雨洒𥘉歇
凍樹僵挺挺湖山雪飛吟却有推篷人茶香夢𥘉醒
　　　蘭室五詠　香　根　芽　葉　花
雜麝猶能別兼風更不分静時還自得覓䖏却無聞
秋風凋綠艶芳氣坐来歇但使本根在寕愁蕭艾沒
冒土紅初茁縁地緑漸縈道人偏愛惜不敢下階行
泛露光偏亂含風影自斜俗人那觧此看葉勝看花
能白更兼黄無人亦自芳寸心原不大容得許多香
　　　看菊懐孟載㓜文
有月曽同賞無山不共逰別餘數載後空對一籬秋
　　　贈張思廉韻次余尭臣
子有鬼谷術妙筭握諸掌劇談徹天機不覺稽吾䫙
匣閟双轆轤瑩若黄河氷半夜寒氣吐射㓕床畔燈
未掉下齊舌智士恒欎伊盍從韓吏部去草淮西碑
　　　方園雜咏千二題
抱甕汲晨井灌餘烟景㣲獨坐卷脩綆園芳香滿衣
　　　　　　　憇甕䑓
小坂平如掌春深綠草肥牛羊識家近日夕自能㱕
　　　　　　　牛羊坂
北亭望南隩髙林照薜蘿日暮鳥聲急時聞勞者歌
　　　　　　　南墺
坐愛蘼蕪緑王孫罷逺㳺不似湘江上千里動離愁
　　　　　　　芷畦
故苑金溝断荒園碧草秋南朝多帝澤曽向此中流
　　　　　　　古溝
采采不盈掬幽芳逐㣲歩欲為公子裳敢畏行多露
　　　　　　　采藍逕
杖藜成獨徃青林人跡稀日晏迷㱕路翠實罥秋衣
　　　　　　　蒼耳薄
舉頭見南山相去應㡬里莫言不在山看山如屋裏
　　　　　　　見山坡
隣近到仙居瑶林閟清境夜深明月来送過旛幢影
　　　　　　　道林
結屋連碧篠虗牖抱圓開如何天上月移向壁間来
　　　　　　　月牖
園井汲寒淥當窓煮金屑應有山僧来問君泛春雪
　　　　　　　茶宴堂
一壷兼一杖獨行東墺裏稚子倚柴門孤煙屋頭起
　　　　　　　東垞
　　　畫
髙人自無偶獨向亭中坐日落山風来時聞松子堕
澗路獨行遲閑雲逐杖藜欲㝷泉落䖏應秪野猿知
　　　移蕉
移得山後蕉種傍山前屋扶踈數葉開還如山後緑
　　　客中聞鴈
南地春光老行行向北飛可憐雲水客不及爾知歸
　　　燕山九日
九日燕南客三千里路家無人送酒至一嘯領黄花
　　　将歸
数載客京華無媒苦憶家家人猶念我連夜卜燈花
　六言律絶
　　　題慈感雪峰所蔵胡廷暉白雲出岫圗
舎北舎南流水峰前峰後閑雲漁樵底須相訝麋鹿自
可爲群長松落落朝對清猿啾啾夜聞爲問王孫歸未
桂花如雪紛紛
　　　画
看山却勝看画聴泉何殊聴琴賸得雲林雅趣且慿泉
石清吟
　　　雪夜
清夜無錢沽酒折鐺獨自煎茶門外雪深三尺只愁凍
損梅花
　七言絶句
　　　元日
風綻紅雲消積雪陽囬玉琯動輕灰人生但愛韶華好
不道容顔是此催
　　　早春野望
凍雪初消春水流閑看栁色到溪頭梅花落盡桃花未
如此風光直似秋
　　　春夜
夜静風簾掩復𨳩南園烟月正徘徊此時客夢渾難就
無柰花香枕上来
　　　惜春
重重緑樹掩園扉無柰庭前花亂飛試向鏡中看白髮
能消㡬度送春歸
　　　試題隣家杏花
梅花飛盡杏花開應是春風費剪裁自咲隣翁空愛惜
一枝分送出墻来
　　　蝶
春来到䖏逐芬芳飛過朱樓與畫墻是是佳人偏愛惜
雙雙繡入舞衣裳
　　　芍藥
緑雲藹藹護晴霞自是人間富貴花試問洛陽逰賞地
如今還有㡬豪家
　　　飲吴別駕園次韻髙季迪席上作
旅踪忘却滯天涯闔席斯文喜一家可柰酒䦨清興在
捲簾帶雨咏梨花
　　　雨中想東園杏花
齋居清晝四無隣黄卷中間過半春落盡杏花渾不看
少年人似老年人
　　　雨霽
雨霽垂楊帶暖烟千村草色淡相連殷勤好問桒間女
今日春蚕第㡬眠
　　　白鳥
門前春水下輕鷗来往偏能近釣舟却似南唐圖畫裡
杏花蒲葉滿汀洲
　　　㝷花
朝来陌上試㝷春埜杏溪桃各閗新但恐東風留不久
一時吹逐馬蹄塵
　　　野市
隔籬春筍參差出滿路野花撩亂𨳩屋角布姑啼正急
暖雲分雨過山来
　　　雨中桃花
一樹穠華絶可憐𨳩逢風雨不成妍逰蜂似識人憐惜
㘅得飛紅過檻前
　　　和楊孟載花時感事(三首)
不是春来睡轉濃耐他花鳥怨東風枝頭那觧聲聲巧
徑裏徒憐點㸃紅
開過棠梨春不知鳥聲喚醒少年時謝家庭院秋千下
曾費黄金賞阿誰
雨過香紅委地輕可堪啼鴂迸流鶯一年春色成姑負
不似當時放浪情
　　　别李寄閑
客氊未暖各西東望㫁吴山杳靄中燕子不来春又老
滿襟離思落花風
　　　和季迪看花巳過之作
春来巳辦賞花期奄忽東風緑滿枝囬首紅香巳成夣
一年好景㡬多時
　　　和季迪春思
何故飛花拂鬂絲客愁春老不多時緫慿黄鳥啼留戀
亦懶来聴一賦詩
　　　送春
今朝檢暦知時換落絮飛花各閗輕謾把一杯留別意
夕陽時節更傷情
　　　暨陽別友
渺渺春風生緑波故人離別思如何陽関一曲移船去
飛絮滿前殘照多
　　　野歩即事
村北村南呌鵓鳩山前山後雨𥘉収牧雛不𬋩蓑衣濕
一笛春風倒跨牛
　　　夏日聞鶯
上林花裏亂鶯啼日暖風柔百囀齊何似緑隂清晝永
一聲遥出畫闌西
　　　夏日宫詞
避暑難陪椱道行長門寂寂㫁人聲獨将玉枕雙紋簟
卧對荷花萬種情
翠幙緗簾着地垂分明前歲奉恩時年来不待龍舟宴
菱葉荷花自滿池
　　　夏雨新霽圖
看圖憶得住山阿茅屋深深隱薜蘿風雨過来啼鳥静
白雲更比緑隂多
　　　池亭夏夜
方床岸幘坐来遲拂拂凉風半醉時好句忽圓人拍手
鷺鷥飛起藕花池
　　　重午囬文
輕羅扇試新詞好玉臂雙圍綵縷長清簟晝閑人闘草
午風㣲裊篆爐香
　　　觀競渡
横波争賭木蘭舟多少人看倚綵楼日暮江空簫鼓散
靈均不見水空流
　　　荷
晴波浮影翠浮光欲整還欹柄柄長可愛晚来凉思好
一池風攪碧雲香
　　晴望
夜聞風雨曉無聲湖上青山似染成試倚赤䦨西向望
紅雲多䖏是南京
　　　山下晚歩
獨行松路野橋西山晚凉風逐杖藜知有人家還隔水
烟中聴得夕陽雞
　　　桂花開值雨
桂子誰分月裡枝亭亭𨳩向莫秋時朝来風雨如相妬
花下傳觴謾作期
　　　西村夜歸
月落西林客夜歸前溪烟樹逺依㣲山村寂寂無燈火
惟見驚禽散亂飛
　　　秋日薝蔔花
夏天曾見幽人宅秋日仍開野客家素質惟堪伴丹桂
清香應不愧黄花
　　　霅川舟中
兩岸苕花水一溪白沙浦口放船時斜陽目送南飛鴈
過却好山都不知
　　　山居
翠㣲深䖏結茅廬着我閑身一事無占得白雲三萬頃
年年不用納官租
　　　贈琴士
有客夜半来山中横琴坐石彈松風松風曲罷抱琴去
落月一聲天外鴻
　　　山中作
世事無因到翠㣲禪心詩思共依依白雲為𬒳石為枕
卧看岩前雪瀑飛
　　　詠白芙蓉
早霜時節獨芬芳白雪肌膚織翠裳風弄玉盤持不定
一杯清露瀉銀塘
　　　題陶淵明像
五児長大翟卿賢彭澤歸来只醉眠籬下黄花門外柳
秋光不似義熈前
　　　寄陳麟䖏士
先生九里松間住松下橋横玉一溪想得清吟山月夜
秋雲滿樹白猿啼
　　　秋日郊居
衰草寒烟㫁復連青山漠漠樹綿綿終朝門巷無人過
只有黄花滿眼前
　　　歩月
夜深月上青石闌滿窓明月生蒲團興来出門歩明月
一聲老鸖天風寒
　　　山居秋景
年来懶為利名愁未老先㝷退步休山色滿窓山鳥寂
一床清夣白雲秋
　　　湖上晚歩
畫橈歸去歇笙簫水影山光共寂寥一笑相逢雙鬂雪
向人猶自話前朝
　　　九月八日菊次徐㓜文韻
籬落黄花香吐新一尊預把慰秋晨登髙總為明朝樂
醉舞狂歌特讓人
　　　山行乍見梅花
霜落空林石磴危数枝輕拆早寒時水村溪路㝷常見
自是山中看更竒
　　　㝷梅
杖藜獨冐曉霜来行遍山村與水隈何事南枝𨳩尚晚
花神應是待詩催
　　　舟中似文性之山長
朔風吹浪打篷窓夜静寒威不可降自嘆閑人閑未得
扁舟載雪過呉江
　　　冬夕懐方仲容
鴈聲歴歴起寒沙人住五雲深䖏家魂夣隔江飛不去
依然和月在梅花
　　　冬日無題
雪凍瑶堦翠襪氷錦䄡雖擁粟膚生歸慿粉閣沉香火
暖却纎纎暖玉笙
　　　約友賞梅不至
一樹兩樹花如雪十里五里香不歇玉人未来愁思深
三更立盡孤笻月
　　　紅白梅花
一種春風兩種竒銅瓶並挿更相宜詩人自得花中意
不在深紅淺白時
　　　寒夜宿山庵
榾柮爐頭無主賔蒲團坐乆自生春夜深一片虗櫺月
寫出梅花面目真
　　　寄鶴瓢李士明(時施薬寕真舘甚驗)
聃孫甞熟衛生經咲握仙瓢類鶴形傳得壺天長房術
世人休訝藥偏靈
　　　張季璉書樓
一樓瞰碧石湖隂簾隔黄埃翠竹深月色滿䦨風滿案
分明呈露聖賢心
　　　書朱性夫吟卷後
新編寄我白雲中句法清圎㫖趣空底事畧無烟火氣
吟時和露立松風
　　　畫
玉洞仙桃萬樹花樓䑓彷彿蔡經家神丹煉就何湏服
乞與山童飼白鴉
百道清泉石上流白雲𥘉起亂峰秋此中疑有陶弘景
飽聴柗風臥草樓
丹崖碧嶂杳難攀䑓殿髙低積翠間試遣北人来看着
多應說似洛陽山
踈散元非用丗才日髙林户尚慵開為憐湖上青山好
行到冬青樹㡳来
　　　暮過西疃
白水泱泱繞壊堤隔林遥聴夕陽雞閑行每到東邉少
為有青山在屋西
　　　東園報杏花未開
芳葩未拆避春寒日日煩君遶畫䦨莫是主家曾見慣
含情欲待外人看
　　　悼髙青丘季迪
燈前把卷淚双垂妻子驚看那得知江上故人身巳沒
篋中㝷得寄来詩
消息𥘉傳信又疑君已誰復可言詩中郎㓜女今癡小
遺稿千篇付與誰
生平意氣竟何為無祿無田最可悲賴有聲名消不得
漢家樂府盛唐詩
　　　挽楊憲副孟載
南北雲山賦逺逰白頭終老晉陽秋千萹留得平生稿
半似蘇州半郢州
恨不㝷君未死前湏臾一別便千年慰人幸有仝烏在
他日應能續太玄
　　　哀宋君女阿歸
客来喚出最鍾情暫別誰知便隔生昨日閩州書信到
傷心猶有阿歸名
　　　贈卜者
老依卜市不論錢習静年来白巳玄安淂相逢王輔嗣
垂簾對坐說先天
　　　孟襄陽雪行圖
雪滿秦京欲去遟故人當路謾相知平生多少驚人句
却向君前誦怨詩
　　　寄靈隱良泐二長老
兩禪相對一燈懸鷲嶺龍宮地悄然七百年来無好句
泉聲空繞寺門前
　　　林下燒笋
亂堆黄葉就林邊火力均時味巳金日暮棲禽疑未下
竹根猶自起殘烟
　　　寫画遂題
薜荔花開僧舎閒聞香時到竹窓間朝来小試南唐墨
冩淂溪南數疊山
　　　聴老者理琵琶
老来絃索乆相違心事雖存指力㣲莫更重彈白翎雀
如今座上北人稀
　　　次孤山
水繞荒山路半斜墓園無主属官家我来正是梅開日
滿目蓬蒿不見花
　　　頭陀菴聮道者
苦行能便自小持柗龕寂寂到人稀齋厨日晏孤烟起
童子新将施米歸
　　　取勝亭感舊
綠雨微消紫陌塵湖光冷落似無春朱門記得曽逰䖏
楊栁青青不見人
　　　海㑹僧舎書(時予瘥)
床頭書卷墜牙籖病起名香手自拈氣息未囘禅誦少
猶能弹舌講楞嚴
　　　寄友
客路㝷常怨別離况逄秋色倍堪悲一封書到千山暮
正是思君獨坐時
　　　梅雪軒
山如東郭先生里屋似西湖䖏士家為問軒中清白吏
還應比雪比梅花
　　　画贈長興典史杜濬(𥘉任武昌津射予其所居/里名也)
杜若溪頭山似㦸武昌門外栁如烟何如津射平前去
束帶閑耕墓下田
　　　暁發嘉興似友
城烏啼散驛樓空一舸夷猶曙色中不是故人今日共
定應愁絶雨兼風
　　　謝安王羲之劉伶孟浩然
典午風流數謝公髙標自許伯夷同桓郎䟦扈苻郎健
都在尚書雅量中
白葛為巾不褁頭蘭亭㑹裡最風流老来忘却觀鵝癖
只愛山人許逺㳺
鹿車載酒竹間期不記山妻泣諌時巳識形骸為外物
何湏荷鍤鎮相隨
四門雪滿放朝回油壁金鞍覆地来誰似蹇驢烏㡌客
觧吟花逼艶陽開
　　　㕠馭圖
内官粧束様能齊宛洛春風信馬蹄共說放朝無一事
看花直到夾城西
　　　舟中聞歌
何䖏清歌短更長渚風沙雨共凄凉不湏直向天涯聴
一日辭家巳㫁膓
　　　題畫寄友
舊是雲山自在身誤将書劍逐風塵犢車何日移家去
還作條桒種杏人
　　　贈五河驛丞孫本
驛樓欝欝古河濵日日征㠶送使臣不共燈前一杯酒
那知亭長是詩人
　　　小逰仙
洞口春泉漱碧沙樓䑓彷彿蔡經家赤鸞㗸得金盤子
擲向窓前樹樹花
晞髮扶桒露氣新三花樹底坐調笙到門觧說長生理
只有茅家好弟兄
朝逰碧海不騎魚鳳引霓旌鶴引車吟得歩虗誰觧和
歸来閑倩少霞書
門外南風吹葛花奕碁人散樹隂斜青童睡起渾無事
乞與神丹餧白鴉
　　　逰天界寺見亡友髙啔題壁詩有感
香䑓空想舊逰踪化鶴俄成踏雪鴻賸有好詩㽞壁上
老僧恨欠碧紗籠
詩題敗壁墨猶存苔色微侵屋漏㾗十五年餘舊知巳
来看一度一消魂
　　　題故友楊孟載所画竹
數葉蕭蕭凈俗塵人雖物故墨猶新故人清瘦原如竹
見竹何殊見故人
　　　登盧山甫聴雨軒感懐
華陽洞裏烟霞閟雲石山中草樹荒惟有小樓曾宿䖏
年年春雨滿滄浪
黄冠野服神逾玉畫草詩篇老更竒白首故人無在者
小樓殘燭雨来時
　　　宫詞(二首)
舞衣不着罷熏香金鑰無聲白晝長慿仗玉奴休弄笛
恐驚池底睡鴛鴦
永日深宫鎻翠娥岧嶤丹闕度絃欹羊車乆不行来䖏
竹色苔㾗積漸多
　　　廢寺
白晝閑門一兩僧山房深掩蘚花青西風不𬋩鐘魚破
自在斜陽與塔鈴
　　　寄天目山雍長老
天目之山青岧嶤道人縳屋青山椒白雲出山不歸去
春風吹老黄精苗
　　　雲巖古泉(即虎丘井也)
一脉靈源刼外春蒼苔冉冉石𥻘𥻘老僧咲指庭前栢
曾見開山卓錫人
　　　雪竇瀑布(在寕波)
一道飛来翠竇中喧雷噴雪冷含風老僧月下遥看䖏
千尺玉龍垂半空
　　　金華道中
芳草平鋪山逺近小橋低跨水西東人歸矮屋籬邊去
啼鳥数聲烟雨中
　　　維陽春晚
烟籠柳影亂鶯啼雨濕芹香乳燕飛二十四橋春又盡
江南詞客正思歸
　　　登韓信城望漂母墓
遶城春水緑含漪遥憶沙頭澼絖時若愛當時一盂飯
千年孤塚有誰知
　　　燕山春暮
金水橋邉蜀鳥啼玉泉山下柳花飛江南江北三千里
愁絶春歸客未歸
　　　賜倭扇
小國貢来東海外尚方分給午門前終身永寳　君王
寵總遇秋風莫棄捐
青宫甲觀倚雲開侍從如雲緫俊才昨暮傳宣容握扇
丹墀清曉謝恩来
　　　將歸
歸舟五月發金陵遥見家山喜不勝却憶石頭城上望
白雲何䖏是吳興
靜居集卷之六終
附録
　太常司丞張來儀墓銘
　　　湖州府儒學教授金華童冀譔(字中州)
喟來儀羽其名氏為張始祖戩官刺史家潯陽父諱先
母王氏繼曰楊惟來儀㓜頴悟耽辭章甫弱冠遘俶擾
違故郷克樹立擢科第聲遂揚長一山安定學教有方
迨　熈朝興文運舉賢良首薦鶚甘退鷁返屠羊病末
學騖葩藻淪荒唐益刻厲追逺古還淳厖時休暇逐雲
月酣詠觴分百年老韋布謝軒裳公車徴晨踵門暮趣
裝比　廷對膺　寵命丞太常賦蹇剥㝷罹譴投炎荒
天萬里踰瘴海一葦杭未半道亟　賜環澤汪洋抵
京國僅信宿遽云亡身蚤閼才弗究惟永傷來儀生嵗
癸酉日在房月初吉夀五袠逾三霜殁乙丑實季夏㢤
生明娶徐氏亦蚤逝女已行繼室韓子肖象承烝嘗後
三祀厝宅兆九里岡月建亥日巳酉卜允臧惟來儀配
古作足流芳夀云短言則傳來日長勒斯銘賁泉壤發
幽光百世後石有泐名無忘
　　　静居先生挽詩　南郭吕勉(字功懋吳中/隐士)
僑居吳下自潯陽落筆文詞早擅埸學識逺堪追賈馬
才名近喜並髙楊只宜吟嘯終南服俄見飛騰列太常
幸獲全身優等類龍江渺渺勝沅湘
　静居集後志
　吾呉之詩自唐皮陸唱和為一盛再盛扵元季自王
　元俞鄭元祐張天雨龔子敬陳子平宋子虚錢翼之
　陳敬初顧仲瑛軰各出所長以追匹乎古昔繼而張
　仲簡杜彦正王止仲楊孟載髙季迪宋仲温徐㓜文
　陳惟寅丁遜學王汝器釋道衍軰附和而起故極天
　下之盛數詩之能必指先屈扵吳也維時張來儀先
　生自江右來與髙楊徐相友善聚首之際未嘗不以
　詩為事積之旣盛名為大家輿論比唐之四傑故老
　言不惟文才之似而其攸終亦不相逺眉菴盈川令
　終如一太史存心無疵而斃則同乎賔王北郭雖不
　溺海僅全要領而非首丘先生竄嶺表㝷召還以對
　内政之不恊恐禍及巳遽投龍江以沒又與照鄰無
　異噫詩在天壤間患惟不工耳苟工而名家則凡具
　人心者罔不知好之故不欲其傳而人自無不傳詩
　之存人之存也是知先生之年雖不永扵當世而自有
　以延扵後世未可以彼而易此吳中鈔本所謂静居
　集者什惟二三生自㓜抵老求之靡得其全不免文
　梓垂畢又得吳興本較之雖曰加倍猶未完備亦併
　刋入尚祈博識同志卑足成之尤為幸甚
　弘治辛亥秋八月十二日吳晚生張習謹志
跋
靜居集六卷明弘治辛亥刊本半葉十一行行二十一字黑口
四周雙闌亦企翶張氏所刊明初四家之一也前有弘治元年
盱江左贊序末有張習後志及童冀所譔墓銘鈐有鵝湖世家
顧炯之印玉函山房藏書南齊李子裔孫遂徵私印各印余與
眉菴北郭二集同獲於滬肆曾取豫章新雕本對勘一過是正
極多舉其大者言之如卷一擬古第三首庭前有佳樹以下別
爲一章第五首薄游上東門以下亦別爲一章娟淨軒及倪雲
林畫二詩缺文二十九字賴明本得以補完高郵城詩兩機不
容髮下補豈暇慮殺傷一朝謗書行將殞兵亦亡唶哉三里城
四句至分卷次第尤爲迥異文淵閣著錄爲四卷豫章本因之
此本原編六卷卷一五言古體卷二樂府歌行卷三七言古體
長短句卷四五言律卷五七言律卷六五言六言七言絕句咸
依各體以爲卷第不似後來之但取篇葉齊等任意歸併也明
人刻書往往師心自用不顧義例勇於改編此集之變易舊式
實始於陳邦瞻之覆刻迨張本傳世旣稀後人遂不知原編之
爲六卷良足慨矣丙子三月杪傅增湘識於暘臺淸水院
