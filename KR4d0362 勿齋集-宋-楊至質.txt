#+TITLE: 勿齋集-宋-楊至質
#+DATE: 2016-06-11 12:25:04
#+SOURCE: github.com/kanripo/KR4d0362 master a0c6938b                
欽定四庫全書　　　　　集部四
　勿齋集　　　　　　　　别集類三(宋/)
　　提要
　　　　(臣/)等謹案勿齋集二巻宋楊至質撰至質字
　　　　休文號勿齋閤皁山道士淳祐中勑賜髙士
　　　　右街監儀主管敎門公事是集皆其四六書
　　　　啓多與一時當事酧荅之作其兼領旌徳觀
　　　　都監謝京尹趙節齋啓云觀以道名境隨人
　　　　重知章有學始專鑑曲之煙霞清老能詩故
　　　　奉金陵之香火倘酒甕飯囊之輩徒齋鐘粥
　　　　鼓之羞云云葢亦以文學自負不屑等於黄
　　　　冠者流第二巻中大抵代人之作當由嫻於
　　　　詞翰故士大夫假手者多也宋末啓劄之文
　　　　多喜配經史成語凑泊生硬又喜參文句往
　　　　往冗長萎弱唐以前舊格蕩然至質所作雖
　　　　邊幅少狹而對偶工緻吐屬雅潔猶有樊南
　　　　甲乙集之遺正未可以方外輕之矣乾隆四
　　　　十六年四月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　勿齋集巻上
　　　　　　　　　　　　宋　楊至質　撰
　　太一宫清心齋謝陳提舉
茅洞煙深繆執住山之斧竹宫天近忽頒赴隴之書姓
名誤徹於冕旒行輩輒先於冠褐竊惟祠嚴太一是謂
貴神星應少微故名髙士當建紹乾淳之際多巢由園
綺之臣召對禁中每談經而論道放還物外且錫號以
賜書比年以來此事皆廢何者蹊趍而徑入甚於車載
而斗量一洗而凡馬空咸服明公之能斷數行而彩鳳
詔庶有異人之肯來如某者平凡無竒孤潔自守結習
偶隨於筆硯蹤蹟遂遍於江湖名山大川所到領攬諸
老先輩於時從遊間結屋以聚書將息形而休影濫修
煙霞之長怳驚嵗月之侵二十年不入修門果能此道
五千言束之髙閣未喪斯文俄有命以自天俾陳力而
就列即清夜藜燈之地掃積年鋪席之塵毋若宋人然
借曰薫蕕之殊器猶吾崔子也或疑虎鼠之同宫修文
輔教敢效寸長歸美報上庶伸素志終愧荒唐之學難
酬希濶之恩兹葢恭遇某性稟髙明躬持温恪聖經賢傳
滙玉海於胷中秀句英詞粲錦囊於筆底書畫詣鍾王
之妙談鋒透老釋之微公餘蕭散於園池客至從容於
詩酒如其頴拔樂以甄收某感佩隆私激昂晚節仰祝
聖人之壽常瞻太尉之尊十事囊封切慕愛君之种放
三書袖入仍希望闕之嵩高稍别庸流式詶異遇
　　代失儀降官謝丞相
搢屏弗恭愆儀九陛糾彈曰可貶秩一階戴皇慈寛大
之恩繇廟論優容之賜合誅而貸識感於慚某塵翳性
天津迷學海半世徒勞於韋布一官竊䕃於簮紳愛子
教之以忠僅守過庭之訓事君犯而無隠永懷戀闕之
誠自祇役於簡書毎飾躬於氷蘗蓴湖學製開邊粗給
於軍需蘭渚負丞攝郡嘗疲於荒政洊叨列剡重累洪
鈞分符服領之南矯首泰階之下問民疾苦安得中和
以作詩歌藉國威靈所幸豐登而少公事璧茍全於細
滿玉愛食於長安負扆當陽方披奏牘墜笏於地遽失
朝儀初非天之違顔若有物以掣肘碎牙俯拾敢希前
輩之高風拄頰遊觀空羨西山之爽氣槐綠之羞莫掩
薪粲之刑曷逃負芒以還席藁而待議從忠厚第削籍於
宜敖施及顛隮尚寓形於坱圠頭顱自省骨肉知歸兹
葢恭遇某咸一徳以亨天兼三王而施事聲色不動作
成擊泚之精忠名徳相望保用問謩之故物因待還嚴
之讌曲陳末減之條全此微蹤寘之薄罰某敢不銘藏
厚徳轍戒前非加恐懼以修身期周旋之中禮抽手版
付丞相休閑敢負於明時奉介圭覲我王入對或存於
他日其為摧謝㒺既敷刋
　　代賀丞相除太傅
恭審敡制大廷報功真宰帝怡愉而奉太后載加册玉
之稱公爕理以備周官爰正面槐之席事光典禮慶浹
臣工兹葢恭遇某柱石壯材蓍龜先見五百嵗孕靈於
海岳二十年宅揆於廟堂擁昭立宣不動色而匡天下
平淮縳蔡當戮力而復中原精禋既肇於南郊介福聿
臻於王母集搢紳而歸美寫琬琰以成章法駕東朝肅
領皇儀之盛玉音中出誕躋公傅之榮園田併衍於膏
腴鼎路益隆於體貌坐而論道對不呼名作宋一經見
聖君而賢相封齊四履竚異姓以真王某託命大鈞勞
心小邑捧黄麻而欲舞望赤舄以無階峙芻茭峙糗糧
方備潢池之盜作鹽梅作麴蘖永同巖石之瞻
　　兼領旌徳觀都監謝京尹趙節齋與
歸尋杞菊擬乞閑身領攬湖山迺兼祕宇雖大府體召
搏之意恐先賢懷拜信之疑竊惟觀以道名境隨人重
知章有學始專鑑曲之煙霞清老能詩故奉金陵之香
火倘酒甕飯囊之輩徒齋鐘粥鼓之羞伏念某畧帶書
癡未除劒氣一壑足安於晚節十齋再入於舊巢乏嵩
髙平賊之書漫云詣闕無簔衣通神之術敢望築宫片
文隻字屢送上方敗屋頽墻如在傳舍公即清心而憐
客吏言旌徳之缺人疏檄寵頒緡斛俱至以髙士為
主簿或譏喬木之下鶯從天子作門生焉用小兒之棄
馬維𢎞景居山三營别館而堯夫在洛十置行窩使學
徒有所指歸與耆舊相為款密至若現白鸛者按行於
林屋袖青蛇者飛過於洞庭何得拘攣等是遊戱為節
齋一出不惡向長隄獨步亦佳兹葢某堂堂乎漢宗英
綽綽然京兆尹大而筆槖補衮職之闕細而薪米得都
人之歡間小隊以行春正新亭之出日問坡仙之何在
周旋靖白於一堂唤彌明於此來管領侯劉之二子山
判不移於請囑玉旨特詳其往還某敢不强賦梅花賸
栽楊栁環數十里皆水洗清坐客之俗塵後三百年有
人増入黄圖之新志
　　謝運使江古心萬里請住玉隆
兩街應制竊依藜杖之光十國出符俾轄錦衣之衆溢
榮褒於疏請借壯觀於齋居試言道家之大山莫若旌
陽之故宅冠袍所聚之地領袖必得其人過者垂涎多
買遊談之煩舌從而染指誰惜常住之眼珠此曹自輕
吾道幾墜伏念某江湖漂泊木石㝠頑未能茹商皓之
芝固嘗䕶許君之柏因元戎枉駕以戾止為同列爭席
而翩然識面目於山中屢作天寶翠巖之夢送頭皮於
官裏誤陪甘泉泰畤之祠因内醮以進詩辱上恩而潤
筆俯加訓諭未許言歸望閻公都督之襜政慚素昧設
徐孺高士之榻忽傳好音熊魚雖欲而莫兼猿鶴殆驚
而且怨兹葢伏遇某名高日月威振風霜訪六一翁瀧
岡之居登進郡最創二十士鷺洲之學作成十人洊移
青絲玉節之華併領畫棟珠簾之勝爰披圖而問俗信
拔宅以飛仙頗聞騰勝之區久缺焚修之長群鴉爭鼠
已在吾目獨鶴昂鷄孰當人心左浮丘右洪崖百聞不
如一見近皇甫逺居易三占則從二言某何徳以堪不
求而得價非髙於少室身難出於長安舍已事以勤館
人申誦他日從公之語趂霜天而收柿栗空吟昨宵夢
母之詩未先桑榆尚可桃李
　　謝何漕卿請住玉隆不赴
懐歸得告暫離蘂殿之班領衆修真洊辱星臺之命屬
愆期而卧疾方露奏以祈閒玉音未俞鼎語奚答睠遊
帷之福地虛轄席者許時豈都仙之靈在天故悠悠而
弄印葢大府之明如日不草草以畀人破狺然投骨之
爭俟角者為麟之出果孚輿論必費㝠搜如某者厭江
湖而知休甘草木以俱腐三年去國誤叨命召之榮十
載住山自笑身謀之拙繇剛腸而嫉惡苐洗手以奉公
囊錢雖慳户屨粗滿前使者從而過聽今明公何所取
材置驛傳書示軍將打門之喜送州津路移太守勸駕
之勤維名稱尚隸於帝旁恐職業難共於戱下兩徵不
起初非少室之山人一榻縱懸定有南州之髙士允副
權衡之選庶新鐘鼔之聲兹葢伏遇某為儒者宗真宰
相器當乗軺而問俗亟植纛以臨民令下棘闈無纎譁
於戰螘手摩鐵柱有大造於屠蛟遙瞻井柏之隂森慨
惜香花之牢落孰為主宰謀及國人忘虎符龍節之尊
加鶴氅鹿冠之禮某居憐薄命仰負盛心黒笠垂雲阻
訪洪崖之舊珠簾捲雨尚從滕閣之遊公如遽歸僕則
退聽
　　謝郡守潘户部減漕
烏絛謁郡敢希貨藥之仙白粲送倉特損敷苖之糴即
福地洞天而區别俾齋鐘粥鼔以交鳴一飯知恩雙壇
齊壽嘗攷閤皂授田之籍失於紹興經界之時南曰陽
北曰隂沃壤咸歸於富室髙不旱下不水豐年粗給於
常堂㑹祠牒之日廉致食單之雲集朝廷初行儲畜之
令官吏爭持撡切之權違列聖勅旨而弗蠲與三邑編
氓而均配攫財猶肉㨂粒如珠忍令田里之怨嗟遑恤
山林之饑餓某濫居官轄合轉食輪因衆口之嗷嗷動
我心之戚戚既乏鬼兵之運粟真愁縣令之破家期兒
童迎細侯除道幸先於紫馬定舍館見長者入城爰跨
於青騾冒陳千一之愚樂殺什三之數文移庾氏宛同
魯肅之指囷惠及山人不費真卿之作帖所持者狹其
説無疆兹葢恭遇某秀出坤維望髙乾緯一命落瞿塘
之棹十年參文石之靴有宅占水精宫中自適其適無
書至光範門下時行則行迺剖漢符逺臨蕭渚謂吾年
五十姑守兹土然嵗糴十萬幾倍他州推赤子内溝中
莫救前人之失祭名山在境内務令廣衆之安於招徠
補發之間示委曲代輸之意某敢不謹持杓柄仍卜燈
花飯顆瘦生戴笠已憐於杜甫酒材春乏卧樓更念於
洪崖忘其在陳輒爾望蜀
　　謝句容王宰斷刺盜柏賊
山木千章素嚴樵禁宫牆數仞輒入偷兒斧㾗幾類於
乾陵公事遂干於偃室極懲不貸厚徳何窮竊惟王母
桃紅兒三嘗而啖帝董君杏熟虎四出以啄人神仙幻
化固未易窺寇竊侵漁且不能免而況槎居海上駕乗
或犯於斗牛桂在月中斬伐猶驚於蟾兔吏徙武昌門
西之栁童抱杜陵屋上之茅誰無六根天亦五賊伏念
某液滿曷用盤錯非長許柏葛杉俱曽灑掃交梨火棗
久自栽培來從句曲之三茅擬種𤣥都之千樹月明有
鶴方吟岳頂之松(闕/)響無人俄失庭前之柏雖異乎四
十圍之溜雨本望其八千嵗為春秋不堪鼠輩之欺爰出
羽流之嗾慢藏誨盜非無鎖於洞門悉上送官䝉亟囚
之獄户一辭無隠五聽兼詳幸未爛於樵柯僅半存於
隍鹿見豕遇雨吉慶寛鄰里之呼荷校滅耳凶俾按市
朝之撻山賊寒心於路側樹精快意於城南匪賢令尹
哀丁丁之聲則羣不逞將旦旦而伐兹葢恭遇某名香
仙籍家近旃林苖裔三槐待擎天而作柱襟期五栁試
滿縣以栽花愛人材於拱把之微恐山林有童顛之醜
磔此穿墉之鼠妙於食豆之雞未論檜頂之昇仙足使
桐鄉之愛我某守株知繆採藿懐慚期盡剖於藩籬怕愈
加於刀鋸召賊曹呼五百已銜赤縣之恩效隠者笞羌
夷尚奮嵩髙之勇莫如自治不在多言
　　謝縣宰免伐墓樟
墓木拱矣諸孫均霜露之懐匠石過之令尹赦斧斤之
厄闔宗感涕行路齎嗟葢聞宰有民人一縣常誇於桃
李誰無父祖九原謹護於松楸故法垂穿心禁步之條
而禮著為室斬丘之戒睠言冷族居傍先塋墦間之祭
序以衣冠相承累世江邊之樹狀如車葢其大十圍隂
陽家謂䕃葢之宜子姪輩起科名之望適騃弟呼盧而
罔利致貪夫駔儈以獻官人亡書存操二十七年之白
契神出鬼没輸一萬千數之青銅叵堪刻木之舞文直
為老樟而買命松因丹活縱挈吕仙之墨籃荔以嫗完
儘帶黄巢之劒蹟兹葢恭遇某英標聳壑定力擎天明
堂梁棟有待於相材巖邑絲桐聊尋於寶氣市生柴炊
塵甑初不與百姓交聽大風敗重門何以令衆庶見爰
求鉅檟載立崇閎庸新萬目之觀豈吝千金之費某亭
之豬可祭也固莫逃黄霸之神吾子於虎又死焉決不
墮泰山之猛桃且栽而未去桂雖斫而無痕茍非當家
孰錫爾類某藤蘿息夢葛藟知元思召伯於甘棠之隂
遺愛敢忘於勿剪畫道士於枯木之下深根庶保於長
生
　　謝郡守王監簿
傳食侯門歸休已晚充員主席董率何堪捧郡檄以知
慚造公墀而言謝嘗聞山川以人而輕重鐘鼔隨時而
盛衰維張葛雙壇記寰宇之福地有陳黄二士列政和
之道官後先領袖以俱賢内外䂓模而畢備夫何近世
頓異前修頑嚚之惡滔天清淨之風掃地況秋田之絶
穗致午甑之生塵巾鉢如雲政張頤而待哺犂鋤得雨
須乞糴以瞻耕倉苖未了於半輸縣税早行於預借負
逋山積宿蠧根深必表裏練達之人辨上下煎熬之事
如某者稟資苦薄識字無竒因浪走於四方偶從遊於
諸老柱杖深桂林之洞推篷讀浯水之碑八月觀潮屢
倚樓於江下三更諜冦嘗草檄於淮南謁海陵神翁之
居酹采石謫仙之墓騎驢而訪趙傁招鶴而謁西山泝
清漲而登鬱孤攀赤城而眺桐柏舟泛鑑湖之月觴流
曲水之波卧念平生轍幾環於天下來歸故隠屋方就
於雲邊編排漏架之官書布置繞牆之仙藥自甘終老
無復他求誠知桂館竹宫岧嶤京闕亦有石壇花院錯
落衮鄉由來天上無愚懵仙焉用世間不唧𠺕漢彼以
爵而吾義人皆醉而我醒忽紙巻之探名上之官府辱
筆頭之加㸃付以家山固貪青眼之榮奈破白身之戒
甫涓辰而隸役時拊已以捫𠂻學問未充曷扶持於風
教材猶不敏定敗缺於公私非惟作杞菊之羞又將為
桃李之玷兹葢恭遇某名髙黄甲班在紫宸别駕鐔津
威鎮千村之狐兎專城瀟渚化行三邑之豚魚人妖首
破於黥胥女魃適罹於旱嵗愛民如子移粟於河振貸
而活青州親見富公之隂徳吐哺而延白屋尤推姬旦
之盛心故雖山林下人亦或爼豆間物𤣥裳者鶴誤墨
而蠅某敢不並緣詩書湔沷泉石庶幾我靜而民正萬
一老安而少懷富壽多男從華封而祝帝中和樂職效
益部以歌襄恐趣歸列宿之行使遽失二天之託其於
依戴罔既鋪陳
　　回臨江趙倅
一鶴𤣥裳甫覘泥軾雙魚尺素忽到巖扉粲盈幅以成
文墜多儀而為貺誦藏無斁感耀俱深嘗謂髙尚者不
事王侯神仙者間遊㕓市隠圖南於華頂貴客自來現
洞賓於岳陽時人不識若夫住山應世出郭呈身平生
所喪已多一見安得如故比承某題輿榮上迓騎繽前
臣非黄冠師敢廢郊迎之禮公下白屋士獲瞻山立之
標小詩蚓竅而蠅聲歸夢鹿眠而鷴掛詎期專介寵俾
芳函刻贊(心/經)刻箴(夜/氣)信共西山之臭味授筆授墨焉觧
子雲之覃思織蕉輕過於五銖釀桂香醲於一榼監州
有饋行路皆驚某倦客江湖濫尸泉石幸依劉於此地
知説項者何人文士中朝誰興懷於羽褐樵夫前路果
乗暇於青鞋祗候按行庶幾傾倒(文士樵鞋皆/來劄中語)
　　迓郡守章吏部
銀菟宅牧重境内之名山竹馬迎新唤雲間之孤鶴除
道審買臣之至候闗移尹喜之恭覩以爭先禮云賀上
敬惟某名垂宇宙學貫天人祖笏父衣鴈㙮聮題於數
世卿珪從槖龍門獨擅於一時帝曰象賢官為博士晉
編摩於宥府參綜覈於銓曹因襆被以退休迺剖符而
更治晝錦畧榮於沈井曉帆恰漲於蕭灘五馬不受二
毛方當壯嵗兩劉以及三孔親挹遺風坐令安靜之化
行竚見中和之詩作然念斯民之困僅書去載之豐敷
上産以隨苖幾竭稻梁於南畝指清江而索楮類尋杜
若於芳洲舊新之劵俱輕公私之蓄咸匱不有鞭霆之
手曷施活國之方珥筆一雙首轉移於風俗去天尺五
亟選表於公卿伏念某逃儒自初進道不敏未辦九還
之鼎浪升諸老之堂油幕從軍檄嘗供於盾墨金門應
制杖仍照於藜燈幸得請而號最閒合掩闗而作高卧
誤狥家山之衆洊登主席之虛由外侮以䦧墻忍旁觀
而縮手吾何愛此幘使君實重於挽留人或彎其弓兒
輩輒從而傾軋望旗旄之戾止信衡鑑之瞭然入岳陽
謁子京非敢眩瓢中之藥如全椒遇應物庶容拾澗底
之薪贊倚兼厪鋪刋罔既
　　上提刑蕭大著
聞公子之名有日矣方圖上謁於霜臺謂處士之廬無
人焉頗覺包羞於雲壑亟裁短贄仰凟嚴威葢聞君子
小人有同牛驥深山大澤實生龍蛇雖物情什伯之不
齊豈書䇿二三之無取賢如滅明必不至於偃之室學
如子路亦奚為於丘之門皇華兹賁於林塘王氣倍添
於草木神仙弗逺但消金鎖之掣開車馬曽看未必蘆
花之深入畏褦襶向人之熱笑推敲衝尹之狂刺字縱
漫吾舌儘在忽覩析屋五花之判幾令教門一葉之輕
彼雀角鼠牙聽訟固煩於召伯若龍頭豕腹聮詩寧乏
於彌明不勝懵然與語之慚殆有招之使來之意恭惟
某儒宗學博王佐才高紹唐室之相家瑀將及遘比漢
朝之人傑吾不如何既躋蓬山清切之聮宜掌薇省雄
嚴之制出節肯臨於廣部發倉全活於饑氓就著繡衣
間登席帽翔而後集授代之舉甚高死者復生平反之
徳滋洽詔暑囚而親錄言夙駕以周諏二使星明身俯
趍於寶墠五原雨足手倒挽於銀河毋庸泝皇恐之灘
當徑侍通明之殿某謹身素拙於道無聞傳食四方不
作蠅營而狗茍歸休一壑可堪鶴怨以猿驚正抖搜於
塵編且摩娑於丹竈堅柴扄而麾俗客抱瓦缶以雜畦
丁薄聞攬轡以按行莫敢曳裾而造請春秋之貶猥及
其類左右之容孰為之先異三子者言㸃也倘䝉於殊
顧叩兩端而竭鄙夫恐坐於同科為客解嘲豈予好辯
　　辭岳漕
使臣轡有光將大轉木牛之粟先生飯不足緣新移玉
女之厨嘗聞先之齊家果於此乎觀政其嗟可去惡得
無辭某維其久負郭二頃田不自樂陋巷一簞食故起
單於千里遂傳食於諸侯門外東方何曽飽死山頭杜
甫元自瘦生備嘗殘杯冷炙之悲辛已決早韭晚菘之
歸計公由中而補外客驅去而復還椎鼔擊鮮或詫逢
辰之有幸張頤待哺焉知過午而未餐以塗民之耳目
為令太苛倘累人以口腹於禮孰重借令束十圍篾亦
能插幾張匙忍聽無天殷殷之雷笑行於地亭亭之日
不起筆吏誰哀王孫既豆羮得則生雖草具易為食果
念及門東之索禮貌有虧苐詰之竈下之炊司存自謹
豈期鞭扑反逮輿臺縱投鼠何忌之云然打鴨之驚莫
甚酒不及而公榮無恚猶别親踈醴忘設則穆生竟行
當明就去若尚懐戀豆之念是愈負伐檀之譏恭惟某
稟天英靈有祖風烈為肥甘自足於口每苦樂快同乎
人犒油幢百萬之兵曽趍漣水養珠履三千之客未遜
春申偶然忘由已之饑非不推食我之食曲行懲戒猶
示等差與其挾瑣瑣細故以撓人何患無磊磊竒士以
赴我請從此逝幸聴其歸因黄梁而悟夢魂休説邯鄲之
富貴有青精以好顔色别為梁宋之遨遊懐刺在庭結
裝有路
　　回太一呉都監
太一燈明難陪諸老蘇公堤近因就三賢得之聊當於
行窩議者或譏於幽谷伏承某法參晉猛詩續唐均降
滕六於中宵恩榮象笏挈鬱儀於左手光溢烏輪不惟精
禱祠之書抑且造修煉之妙方賡酬而相樂念離合之
有時華以大篇介之多餽旁出固慚於兎窟暮歸尚借
於燕巢唤真人蓮葉之舟可能訪我續處士梅花之句
定合輸君感在心藏謝容面盡
　　右街監儀謝提舉
身返齋居僅循故步禮成宫謝迺俾初街信名器不可
假人顧富貴何有於我弗容還勅殊覺厚顔伏念某苦
無伎能頗有氣性清心獨處難求師友之親白首重來
不廢君臣之義好賜叠頒於箱篋文詞毎達於冕旒未
報主恩幸逢宗祀萬花簇駕獲觀天仗之儀一札降庭
幸預道官之選論知事則米鹽任責較法師則符水通
靈誰謂柴愚儼同噲伍兹葢某事上畏敬入道慈悲憐
千里之逺來頭銜未改忍一夫之獨泣脚迹同升昔聞
經畧之大師今見焚修之髙士某臂枯欲脱囊澀休看
非錢不行免上貼麻之請有書可讀但願乞骸而歸
　　太一宫宫主謝提舉
心清事簡謹守齋䂓恩重望輕躐參宫務雖奏言之神
速奈材具之荒踈竊惟貴神所宅甲於御前道家者流
仰之天上夫何近嵗頗異前聞非惠非莊莫識濠梁之
趣若臧若穀俱為博塞之遊讀黄庭者誤字固多㸃周
易者研朱能幾習達挑於市井孤涵養於朝廷欲挽頽
波必資定力如某者知身有患於世無營既襆被以還
鄉復招旌而赴闕舍近取逺爭看御筆之新除辭尊居
卑但保青氊之舊物效簞瓢於陋巷憶笋蕨於春山倍
費彌綸使填領袖與人而問所欲掉頭即控於牢詞知
我者謂何求覿面訖承於寵渥曷出諸君之右輒居方
丈之西因閒就冗已失本心欲去翻留真成繆計兹葢
某典刑前輩骨相臞仙丹暖三田不服少年之藥香凝
一室閒看平旦之經佩彤弓玈矢以事君禱桂館竹宫
而報國凡依棲之羽服均披拂之春風某敢不洗手奉
公直躬率下少課焚修之報益權進退之宜
　　謝徐叔寛見訪
解陳蕃之榻夙慕當家訪子雲之亭忽臨吾地惜定交
之不早辱委贄以甚勤伏惟某雙劒産靈五車飽讀體
物瀏亮每义手而賦成摶風扶搖歎摘髭之第晚鼓篋
熟虀鹽之味擔簦攬山川之奇窮當益堅威不能屈曰
恭寛信敏惠(兄弟以此/五字為字)聊相對於紫荆從賢能俊秀升
即齊攀於丹桂某巖棲且老户閴誰來捧駢儷之大篇
識清修之儁客楊氏為我諒無拔毛利天下之譏徐卿
生兒申誦囬頭驚賓客之句永歌不足小住為佳
　　囬鄒元叔謝給飯牌
勸糶及山方隨苖於上產給符自庫迺繼飯於先生非
惟見憐客之心葢亦云隆師之意行供已久言謝何遲
恭惟某富有紙田親𫝊書種怕入長安而炊桂肯從閤
皂以飯𬞞諸弟子事兹有年或笑從徒而安坐大丈夫
不能自食雅應進食以療饑雖殊孟子之養鍾庸免顔
回之執㸑將軍未老從者皆興此日一簞匙漫抄於雲
子他年五鼎柈定進於賓郎某夙負素囷偶開舊店嗟
吾山之豆落羨君谷之黍生母嗜鐺焦歸遂承顔之樂
兄因釡頡毋貽紾臂之嫌去榻即懸新條猶在
　　回茅山白雲觀林管轄
懸榻重來羞見堂前之青草緘書逺至曽分嶺上之白
雲當暑讀之有風清甚恭惟某蚤脱逢掖勇求還丹發
言為詩類不食烟火語得時行道間亦結粥飯緣偶然
值大兵而凶年聊爾依阿姊於明月佇膺一札入踐兩
街某年華向凋世味俱薄斷送未甘於宫裏遊戲只在
乎人間我自倒行徒識子雲之字君如哂笑同尋和靖
之梅
　　回周子魯催詩
比承風馭肯顧雲扃□麈尾之談信無虛士示牛腰之
軸云是鉅公洊貽偶儷之緘猥索平凡之句方乞為寒
水玉何以報緑綺琴詩三百雖多奚為徒累洪崖葛柮
之樸母七十相依為命緬懷嵩高柿栗之居深慚短章
莫究盛事擊唾壺而略讀覆醬瓿以無疑
　　回雷應雷
歸閒一壑為去國之外臣投贄兩章有叩門之熱客問
其甲子生以庚辰正老泉讀書之年亦康節望兒之嵗
高門不讓逺到何疑謂童子出視之試驗雷琴之清濁
與先生並行也少須霞佩之頡頏
　　囬王秀才謝㑹
袖詩過我方嗟識面之遲樽酒延賓乃告墮肱之厄雖
名山非容易可到幸佳客肯聮翩而來本期衡嶽之雲
開不料石頭之路滑葢文章䫫脱腕之敏而官職有折
臂之祥偏袒而露右肩想費良醫之塗抹持螯而用左
手還容老子之周旋
　　囬曽道士求掛㙮
三書詣闕焉用詩囊六驗歸堂合呈飯鈔縱使無心而
出岫豈應空手以入山舊識雖多清䂓難紊學行脚去
恐遭同舍之鵰取告身來便駐横江之鶴願文為惠佩
意良勤
　　囬趙簽判送管轉帖
息爭優老擬變前規求退得遷甚非本志畫幙重千金
之享打門驚雙璧之投古杉欲搖頑石亦駭念鳥飛之
久倦況鼯技以俱窮三义路口已悔迷塗百尺竿頭焉
能進步無阿堵物從而回買非軍資庫可以寄留拆洛
陽耆舊之書幸察堯夫之非傲謝鄉里小兒之米容教
靖節之早歸畧具稟酬切祈矜體
　　囬蕭秀才
緇葛還鄉竊依夜行之錦珠璣擲地誰書晝卧之裙偶
飛夢以遊仙遂愆儀於肅客伏惟某名居天北譽振湖
南秀才三耳憶昔過從觀音千手失今留挽莫遂樽酒
論文之款徒深屋梁落月之懷冠履袈裟俟他時之和
會靴袍手版勉即日之榮登
　　囬張副宫賀封額
鬼蜮混并繆作雙壇之長仙龍幸㑹併䟽九陛之恩未
論吾教之有人聊補此山之缺典伏承某應酬局熟佐
使功深詣闕休上書期挽河而洗甲坐石時得句甘捧
鉢以抄雲鋪張大篇光耀老眼某無他私意利我公家
紫誥黄麻偶成勲於一旦素書青䇿猶借譽於諸方
　　回陳管轄
某松篁嵗晚膠漆年多擊竹而和踏歌髙尋仙侣眠雲
而謝丹詔逺振祖風雜旗鑼迎導之聲思金石鏗鏘之
句某髪俱雪矣筆非椽如老馬為駒殊悔六州之錯後
人收果儘多九府之圜
　　回黄講師
某良心止水講舌生風讀易而至得妻竊比屠蛟之壻
入山而遇頑石親見牧羊之兄吟詩七言夸我二美某
名隨謗得事以志成帝命維新辱權衡於楊子祖風可
振勉衣鉢於譚君
　　回王監宫
某棲心造道餘事談兵續孤鶩落霞之文身慣遊於南
浦授七星斬蛇之劒派親接於癲堂喜曠典之秩神賦
新篇而遺我某偶然集事久矣妨賢張後二王曷發才
難之歎軍中一范尚觀戰陣之功
　　再領宫事回陳溪山
太一天貴神揖别竹宫之香火青氊吾舊物唤醒葛岫
之煙霞羣譏已去而復還誰識放行而把住過勤膠漆之
友寵惠珠璣之篇路摧車峽覆舟固人心之難料水斷
蛟陸剸革惟吾力之猶能毋袖手以旁觀庶開誠而忠
告
　　代上趙憲催春削
繡衣立霄漢之春發生有日寶塔合浮圖之頂望賜如
天洊馳不腆之私拱聽惟新之令竊攷選曹之立法最
嚴憲節之舉賢幾州幾吏率係於部封一獄一訟審觀
其職業縱緣衆剡必出我門䑛淮南鴻寶之丹孰無炙
色得季布黄金之諾諒不食言重念某學淺過庭材非
入幙惟簡書之是畏幸齒髪之方强能勿勞乎未了癡
兒之事與其進也甚知丈人之真當迎候於輕軺即褒
存於敝帚察九仞之泉於棄井約斗升之水於西江辰
來何遲祗候並春之徇鐸仕如此急或虞半夜之負舟
忘喋喋之數窮申拳拳之三請恭惟某營平聞望伊洛
淵源用謀王斷國之規任明刑折獄之寄周原從而歴
按贑石為之安流倚長劒於崆峒之巔鼠子帖服懸明
鏡於方臯之目馬羣遂空繇其許可之不輕是以搜羅
而殆遍某辱屬籍願列師門譬傳神政在阿堵之中如
插羽則便扶搖而上光宗盟而後異姓雖大造之有成
待國士而報衆人非小生之所敢歸依至切敷控奚殫
　　代于制帥史尚書薦舉
擁帥幢開制閫大江均戴於使天攀相衮叙年家小草
輒投於恩地顧下寮之塵土仰熒座之星辰忘其等威
控此悃愊竊攷累朝龍虎之榜號多士則有之若求兩
家鴻鴈之行俱三人者鮮矣鼎立臨江之孔台聮番水
之洪從夸競秀之榮誰篤同登之契維先君而二父託
端殿之一門半刺史攜客而上鬱孤最崇交於繡幙今
丞相省親而道湓浦特枉顧於緹屏書云情猶兄弟而
姓不同意者施及子孫而恩罔替然骨骼龍豬之别故
飛翺鵬鷃之殊可言而言謂進則進伏念某斗筲何筭
寸線無長鎖院厠名僅取踏槐之效棘闈還試尚希賜
笏之傳偶遺霈之霑濡即微官而束縳讀荆國臨川之集
訪蕭洲文選之樓貴人欲出我門猥䝉推挽癡兒待了
公事靡憚勤勞拳拳食蘗以飲氷望望丹雘而塗塈在
脱選莫難於職剡而乞靈嘗叩於采庭躬洒報函慨垂
重諾捧崇垣之疾置増陋廨之榮光與其挾劉公之書
薫蕕同器孰若致伯魚之問桃李成蹊庶困萬石之澣
帬樂以千金而享帚恭惟某稟於天者渾厚輔以學而
髙明身在沙堤習見鳳池之衣鉢量濶溟海平吞蜃氣
之樓臺十年不出於長安八座峻躋於冢宰屬邊頭之
多燧宜江面之無波用鋪敦淮濆之䂓模移彈壓輦轂
之手段指麾羽扇布置樓船軍聲大振於栁營敵衆悉
潛於草地寛九重之憂顧贊百揆之疇庸父愛之子亦
愛之奇士夙延於東閣主賢者客必賢者愚人或請於
西家某託門牆僣瀝其鼠肝類彈者冒求於鴞炙願損
有餘之惠曲矜不肖之孤早簣土以成山免仞泉而棄
井生匠石之園長伯樂之廐奚俯仰於他人侍公休之
屨拜温國之堂誓依歸於此世稍圖植立庸答鈞陶
　　回王監宫賀宣召
處士歸山仍居宰席使人赴隴促返齋廬升轄猶骰子
之選官詣闕類胡孫之入袋偶然洗幽谷之耻或者興
捷徑之嘲寵貽詩篇極佩交誼方移庭而勤俗駕敢犯
座而應客星較八斗一石之才言語浪夸於子建觀九
尺四寸之榦功名宜屬於曹交共載而東當復于上
　
　
　勿齋集巻上
欽定四庫全書
　勿齋集巻下
　　　　　　　　　　　　宋　楊至質　撰
　　代貼職宫觀謝宰執
久閒田舍敢希堂察之招再命著庭訖遂祠官之請職
有華於寓直祿且仰以資貧感激上恩控陳私謝伏念
某生居村僻性稟平常方隆師親友之圖何致君澤民
之有粗償邑債仍負州丞因多病以丐歸坐糜閑廩當
引年而未謝真戀明時聖皇躬攬以改元善類同升而
資治訪諸生之在否冠八士以呼延遜櫝弗俞除書頻
下鵷鴻並集許接武於道山犬馬既衰難觀光於天闕
歴冩由中之懇果䝉從欲之仁寵之東壁之圖書俾以
中茅之香火身不離於鄉曲名輒掛于班行於公朝何
所重輕倍煩造化在老境不啻滿足可謂遭逢若集注
之語言竭平生之精力金籝教子居家聊用於講摩竹
簡送官詔郡誤䝉於宣取預慚膚淺無補光明兹葢恭
遇某名震華夷功存社稷親擁虞淵之日靜排黄道之
雲湯於伊尹學而臣信格天之徳懋舜舉臯陶選於衆見
稽古之謨申勤勞百廢之鼎新指顧庶僚之晉用猥承
衰朽均忝榮光某敢不思見太平力延殘景擬聖主賢
臣之頌共黄童白叟之嬉炙背雖暄徒抱獻君之志掛
冠已晚嗣騰謝事之章
　　代賀趙大資沿海制置
某恭審宸廷作命制閫澄威公衣錦以居鄉四革趨朝
於魏闕士持㦸而失伍一言靖忠於蕭牆海水無波天
顔有喜恭惟某高明而傑特沈厚而䟽通睨天下之英
才孰出其右運胷中之武庫所向無前江淮十年旗鼓
百戰指畫斷匈奴之臂談笑取郅支之頭大勲赫奕於
旂常靜樂婆娑於泉石時方多士吾豈久閒蜀國何茫
然起一琴於清獻鄉鄰有鬬者驚三箭於將軍方按轡
以拊循亟投戈而羅拜匪洛社公台有願疑潢池兵弄
未休吏皆趨庭帝且前席灎堆如象焉用從東呉之船
渭水非熊亟入運西樞之柄息烽烟於邊鄙壯磐石於
邦家某江國晚生天街末至登龍門而未遂運驪駕以
何堪連讀綠綈聳占紫氣晉公之貌孰似庶諧道左之
迎大農之穀幾何庸上闗中之計其於慶倚莫既編刋
　　代賀淛東安撫趙大資
某恭審青㝠授鉞紫殿移珂席之前賈誼所陳緩朝九
陛陜以東周公是主坐鎮千巖誕敷幕府之條密送京
師之福恭惟某海山間氣宗社重臣材氣無雙不數眼
中之餘子威名有赫平吞塞北之匈奴屏江蔽淮井井
其規模足國强兵斑斑乎勲業偶作平泉之興閒尋洛
社之圖王曰遄歸撫猿猱於劒閣士而失伍戢螳蝟於
栁營與其五月以渡瀘未若暮春而禊㑹爰改綸於省
掖迺植纛於帝鄉官殿天基申景命萬年之福樓臺雲
影聚蓬萊三島之仙風流文物全屬遨頭期㑹簿書不
煩老手稍奏保釐之績亟躋宥密之聮某繆聽朝雞遂
供流馬愧咨諏之何有唯曠敗之是虞欣聆歴吉以啟
藩幸甚依鄰而席芘旗旄可望藥石攸資陪元戎出野
亭徒想鏡湖之集觀竒士留東閣尚隨輦路之塵賛傒
俱深敷陳罔究
　　代賀淮東總領兼鎮江呉侍郎
某恭審抗旜領饟持槖專城印何纍纍王人跨諸侯之
序鄂不韡韡兄弟繼馮君之歌臺府鼎新衣冠甚盛恭惟
某紫垣魁宿薄海儁人有天地有君臣造大學中庸之
道言文章言政事登承明侍從之班妙年歴歴於清華
敏手恢恢於繁劇天當平治帝曰疇咨二千石朱兩轓
豈薄江東之道院三十鍾致一斛適多塞上之軍屯心
燈相續於大蘇烽火不驚於細栁以無雙之材氣壓第
一之江山兵食足民信之刀劒盡還於牛犢内外和國
福也干戈佇裹以虎皮遄歸紫槖之聮徑陟黄扉之拜
某蜚芻無補蠧粟滋慚曽遊北固之樓臺自笑東華之
塵土聳聞異數敢敘同寅天下稱呉竊晞蹤於循吏軍
中有范仍拭目於膚公賛抃俱深敷刋罔究
　　代賀淛西提刑魏少監
某恭審遴簡笋班分持繡節曰甸服五百里臣惟命之
東西謂國用三十年楮與時而髙下臨遣授變通之䇿
稱提増舉刺之權星駕有行泉流無壅恭惟某襟期掀
豁風範温凝邇事父逺事君深雅頌四詩之教上治内
下治外洞軍戎萬里之情彯纓歴簉於鵷鸞除器且專
於蘭錡髙折廣寒之桂載賡聞喜之詩白玉為堂演綸
有待黄金如土救幣莫前小煩漢使之咨諏立見周家
之殷富直天子圖書之府未隔清光空庶人刑獄之牢
式符明指亟被膝前之召益崇肺腑之親某疇昨侍朝
於今聮治歴歴遊從之欵依依離索之懷簸揚之粃糠
在前敢憶憩堂之舊臭味也草木於我毋忘誨藥之忠
贊係欲言剪裁莫究
　　代賀史侍郎知平江兼提舉
某恭審䟽榮魏闕移鎮呉門簜節風生繼衮衣之先躅
雕堂晝永賡畫㦸之清吟臺府併新吏民交慶恭惟某
神姿凝粹徳㝢恢洪八葉名家親寶相門之笏一經教
子密傳道學之燈方當文度居膝上之時盡得陳平宰
天下之説論思益峻培養加深水斷蛟陸剸犀出神鋒
於寶匣前鞭鸞後箠鳳騁逸駕於華涂頻分半竹之符
久報嘉禾之政充仁心於父母凜清操於氷霜童子中
和之歌轉聞而上公卿選表之用盍歸乎來帝念姑蘇
之民地大扶風之郡迎送疲於數易撫摩庶其少蘇雙
旌啟藩萬物吐氣摘山煮海不妨拜使者之㕔聽履持
衡即入侍玉皇之案某登畿最晚諏隰何堪夢欲斷於
朝雞技且窮於鼯鼠幸光華之密邇均䕃賴之扶踈同
官為寮敢附甘泉之新法國士待我定從東閣之舊人
贊倚有懷敷謄罔既
　　代喜雪賀宰執
伏以四時成嵗冬且至以陽生一徳享天雲亟同而雨雪
乾坤益瑞海宇均歡恭惟某密運大鈞力凝和氣攷金
穰之占野閔鐵甲之屯邊謂宿麥連雲欲仍驅於厲鬼
則飛花剪水必嚴飭於𤣥㝠凑繡紋一線之添慶瑤陛
六霙之集某繆共漕轉與覩休祥嘉穎歸周端叶豐年
之夢潛枚縳蔡嗣聽捷書之音
　　代冬至節賀秀王
某伏以漢得天統厯方衍於萬年冬亞嵗朝陽果來於
七日偉磐宗之元老庸川至之嘉祥恭惟某徳瑩氷壺
望髙璿柄王曰叔父大開茅土之封天與善人端介椿
松之壽對繡紋之添線奉絲絡之送珍某問俗在原庇
寒知夏木牛流馬曷被軍纊之温玉帶垂魚祇仰御床
之近
　　代冬至賀平江史侍郎
某伏以鳳闕書雲協緹葭而應候虎丘擎雪映麾節以
生光順臨剛長之辰繽集大來之福恭惟某清風肅吏
愛日宜民東閣吟梅猶記調羮之味紫宸鳴玉巍通候
對之班行矣賜環從而問笏某咨諏何補芘覆居多巷
陌張燈憶舊遊於大府殿庭稱慶迎新渥於脩門
　　代回慶元守賀冬
伏謂魯觀書雲動葭灰而應候鄞樓擎雪照茸纛以生
光順臨剛長之辰繽集大來之福恭惟某清風肅吏愛
日宜民東閣梅開續衝寒於山意西湖水合懷倚月於
欄干佇頒黄霸之金歸佩紫宸之玉某咨諏何補芘覆
居多朝路隨君空憶瓊瑤之蹟新堂領客猶聞絲竹之
音賛仰有忱敷刋罔究
　　代回嘉興守賀冬
伏以鳳閣書雲驗微陽於玉琯鴛湖飛雪照瑞彩於牙
旗順臨剛長之辰繽集大來之福恭惟某半符易牧五
袴興歌近尺五之天境因人而増重占丈三之景政與
節以俱新稍陳履襪之儀歸遂塤篪之樂巍登文石密
侍甘泉某諏度無堪芘依有素華㕔聒樂喜聞叶氣之
回異畝産禾更上豐年之奏其於頌賛罔究敷謄
　　代臨安倅章謝宰執
伏以巖邑字民僅逃官謗神臯列倅遽忝恩除惟地近
而格髙愧人微而資淺鴻鈞所播汎軾奚堪竊謂天府
之貳副車號稱小尹錢塘之一都㑹密拱大廷置員或過
於三㕔通決實闗於庶務葢彈壓輦轂以佐而長非平
分風月以夸諸人逺若熙寧坡老居於是席近而嘉定
諌臣出於此涂顧事任之不輕必材能而後稱伏念某
清苕晚進小草微蹤插架書多敢墮綺紈之習堆床笏
少居懷弓冶之羞一同逺試於甌閩三載偶沈於桴鼓
初無政最何有言揚全璧東歸爰索長安之米掃門上
謁冒陳光範之書縱治中六百石猶階而可升如城南
尺五天則夢所不到賴提挈之力大䝉造化之功深日
往月來母多侍從朝登夕至真如便家非惟撫鶺鴒之
原得誨孤而治葬抑少憩雞豚之社容息蹇以磨鉛當
此僥踰若為報塞兹葢恭遇某八荒開域一柱擎天蕭
也䂓曹也隨歴歴奮庸而熙載房之謀杜之斷惓惓修
政以尊王器名每謹於繁纓人物率歸於夾袋有如塊
鑛均沐埏鎔某敢不佩服隆私持循先訓庶題輿而佐
岳稍結綬以登畿展驥何為聽槐街之鞭䇿登龍甚幸
厠材館之簮裾誓畢微生仰詶厚徳
　　代回沿海制置趙都承
某恭審歛謨宥宻進撰凝嚴謀帥誰先漢臣無出誼之
右在師中吉周公其主陜之東辭玉陛而有行合天朝
而交慶恭惟某胸蟠萬巻筆倒三江自其少年早負臺
閣之望安於平進歴更麾節之勞當朝廷救楮之時應
君子拔茅之象宻勿百寮之上周旋二柄之間過政事
堂丞相毎改容而聽用春秋法史臣仍載筆而書方將
登法從簮槖之班相與定匈奴金繒之議若時古鄮有
事春蒐校六步七步之愆士輒譁而失伍膺再命三命
之寵公甚壯而臨藩前茅戒嚴細栁改色親授青㝠之
鉞閒圍别墅之棊昌黎入廷湊之軍信兒郎之帖服光
弼代子儀之將見旗幟之精明亟聽褒嘉歸陪論獻某
侍朝甚幸將漕無堪政依樞柄之餘輝擬預月樓之清
集況朱轓之出鎮欣紫綬之増華羈懐竊感於别離盛
禮敢當於駢儷著鞭先我自憐骨相之屯折栁送君賸
祝功名之㑹襟期所共心畫奚殫
　　代回嚴州衛守
恭審作命典藩簡辰植纛書登金匱密聮東壁之輝車
擁朱旛髙壓客星之次叔度之來何暮文正之宗有光
恭惟某學富鄴籖姿凝崑玉儼若思毋不敬威儀素習
於三千進乎道恢有餘肯綮蚤經於十二振伯仲塤篪
之譽擅春秋蘭菊之芳宜在朝廷乃更州縣遡牙檣於
清瀨森棨㦸於上遊田廬間苦於白催帑廩頗從而赤
立規模自我必易局以置棊手段過人儘無麫而作餅
稍修數月之令亟騰五袴之歌入為公卿净洗兵甲某
使華曷稱王事徒勞鏡中之髪既星江頭之潮如屋政
擬擘牋而賀上遽䝉惠翰之來前憶千騎之過都僅一
觴而臨水觀風幾左長哦結輩參錯之詩假道棠隂行
遂淵明歸來之興報襄弗恪瞻嚮加厪
　　代回安吉州趙監丞
恭審選賢班綴分牧京畿得結輩十數人榮佩銀菟之
印封姬姓八百國清占水精之宫下車有初比屋相慶
恭惟某行髙天揖量大淵渟博洽多聞映太一青藜之
杖風流自命披謫仙紫綺之裘人知直上以干霄我則
徐行而按轡既飛鳬而展驥載騎馬以聽雞禁臠東床
飽觀竒士判花西掖盍列從臣肯槃薄於一麾試招徠
於六客吏事綽然餘地歌謠靄其近天燕寢凝香佇報
龔黄之政都堂並席定追富晏之蹤某漕轉無堪知憐
有素憶從容而叩閣欣振厲以開藩不因過客而飾厨
豈復追胥之打户設施强人意信知於此不凡駢儷遺
我書似亦未能免俗占詶甚率馳仰徒勤
　　代回常州衛寺丞
恭審改符作牧縮戍之官衡嶽雲開勿膏車而秣馬荆
溪月滿真泛宅以浮家條教一孚歌謠四達恭惟某金
籝學富玉海文深不踏丹梯一第特慁子耳爭麾翠轂
萬鍾何有我哉典章淹貫於胷中政事笑談於筆底翩
翩敡歴藹藹聲稱就零陵山水之鄉周爰咨度作平泉
花木之夢蚤賦歸來上篤念於世家公出臨於隣郡山
無貢錫坐凝燕寢之香驛有賜環入試糜丸之墨某星
軺曷稱霜髩堪驚政懐曠敗之虞乃侈寅恭之幸浴乎
沂與曽子賸思石浦之琴書瞻彼淇美衛公勉繼沙堤
之衣鉢貽箋首及報染奚殫
　　代回新嘉興守余監丞
恭審用傳出闗分符作守在春秋為檇李雅推地望之
雄輔京兆曰扶風未覺天光之逺先聲易達生意頓回
恭惟某標致蓬萊兮閬風器質黄鐘而大吕胷中書傳
皆尊主芘民之方堂上精神得富國强兵之要謂升高
而自下既歴外以居中余不負丞君子式嚴於戎器仲
難為弟少公盍列於政涂肯槃薄而佩緺迺怡愉而戲
綵帝念阜陵潜龍之所民罹泰山猛虎之苛出命維新
改轅自近鴛湖棹穩何異探蘇隄之梅鳳沼詩來還勝
夢謝池之草稍報撫摩之最遄歸選表之班某漕轉罔
功芘依知幸銜袖忽貽於駢製襲巾惟謹於珍藏見爾
送人殆取揶揄之笑轉而聞上佇傳宣布之歌賛傒實
厪禀詶莫罄
　　代回江隂王守
伏審分符作守宅甸服以惟良便道之官過帝闗而不
入特厪書素隃想車音恭惟某源流雄奇被服温潔是
父是子早競茁於蘭芽其人其天今獨存於華萼維志
澹而不躁雖徐步而自高既卧黄紬洊憑緹軾柯山棊
散訪一斧之仙蹤申水波澄應三刀之佳夢曷云不敵
於壯縣足堪愛養於細民小試蕃宣急看選表某驅馳
已勌蜚輓何堪律宜黜而乃升身欲歸而復駐鮮于非
駿敢稱一漕之福星益部有襄及聽三章之童子占詶
良率馳仰徒勤
　　代回温州趙少監
恭審塗芝作誥列㦸專城二千石起家分左符於漢殿
八百國同姓輔東屏於周藩來暮有歌和衷甚幸恭惟
某行髙天揖量大淵渟博洽多聞太一下青藜之杖風
流自命謫仙披紫綺之裘恢恢政事之科歴歴功名之
㑹既飛鳬而展驥即騎馬以聽雞學宰相居都司結綬
歴更於二府以君子除戎器褰裳薄近於千巖蘭亭之
樂未央宣室之恩罙切相攸翠簜駕彼朱轓無嘆愁聲
小借慈祥之父母有治理效遄歸選表之公卿某莫稱
班行猥供漕轉厭簿書之塵土夢松菊之田園一鶴隨
公喜流傳於新政雙魚遺我愧先辱於華牋未以罪行
庶其忠告
　　代回知台州李監簿
恭審城專左輔星直中台竹馬填郊除道歡迎於新守
木牛供粟同寮解后於故人想見部封便安條教恭惟
某根蟠仙李響振天鈞論議長江衮衮流而不盡剸裁
游刃恢恢地而有餘惟温良恭遜熟以持身故安靜和
平見諸行事薄味監州之蟹亟聽待漏之雞章滿公車
類朝奏而暮下軍多戎器爰内修而外攘聚精㑹神甫
爾在廷更治考功於焉請郡駕言皂葢陟彼丹丘未庸
庭户之令修頓覺閭閻之疾愈天非難而糓熟城不没
而江平五百茗花聊具石橋之供三千牘草遍歸金馬
之班某將指何堪思歸未遂每憶侍朝之款殊恨定交
之遲俶兹寅恭幸甚䝉賴課民二母彘知賸布於中和
遺我雙鯉魚愧難勝於駢儷為報草草有懷巻巻
　　代回婺州陳中郎
恭審寓直宸奎承流寶婺青氊吾物弄印訖以畀堯紫
馬君來騎竹繽其迎伋鼎傳初令幸獲為寮恭惟某學
博而文宏道醇而徳備一麟獨出士知韓愈之可師三
鳳齊飛人惜劉蕡之不第歴江淮之兩郡安丘壑者累
年何自為郎庶幾謀國菊猶存於苕霅舟輒引於蓬萊
維明月之雙溪冠扶風之三輔桐鄉愛我嘗鳴支邑之
琴渤海勸農聊聽譙樓之角尋麗澤詩書之化訪叱石
神仙之蹤佇擁鋒車徑登荷槖某繆供漕輓何取咨諏
粉省分曹尚憶侍朝之喜黄堂報政側聞樂職之歌方
上日之戒期乃後時而言賀珍函俯逮華施難酬
　　代回建昌張通判
恭審䟽恩漢殿通守江城為氓而逺一㕓阻郊迎於别
駕呼童而獲尺素辱郵置於都門逾占布置之新可卜
康功之效恭惟某詩書正脉名節故家為帝王師談笑
取老人之履得江山助宜時稱大手之詞凡所居官綽
然餘裕髙則建封之授鉞小猶萬福之麾舟當國事之
孔殷盍人材之傑出何其計左聊爾治中作麻源三谷
之遊麒麟擗脯踵文昌八座之美鵷鷺催班某不移其
愚奚適於用馳隰未離於魏闕捍隄良苦於胥濤爰念
母以丐麾迺戴天而閟允維桑梓恭敬止徒懐忡惙之
心存松菊歸來兮終樂寛閑之野偶稽慶幅尚請誨言
　　代回林提管
伏以漢使乗軺猥將隆指郄賓入幕首屈英游糟丘之
職徒以勞人蘋洲之雋迺肯從我瞻言一葦辱此雙魚
恭惟某天材素髙吏業滋敏疊奏種桃之最擬為檇李
之遊謂太微二十五星盍搴華於郎省如長安十千一
斗姑振領於兵厨稍展修能亟躋要列某莫稱觀風之
寄粗有慶賢之心故人斯來何事弗集庶同出袖間之
手豈徒流地上之錢繼西湖賦梅花儘有餘暇比南豐
持香瓣則似過情占報不臻晤言以罄
　　代回臨安劉通判
伏以我來君去莫留畫幕之賢徳舉言揚少見戀袍之
意髙文有貺私謝何為伏惟某丹穴産竒紫荆爭秀雙
鳬遊戲早收墨綬之勲孤鶩登臨曽續珠簾之句簡拔
既居於小尹班聮行趂於大昕某老矣臨戎幸而集事
憶家山之荔子已趣歸裝寄江驛之梅花毋忘宿契暑
宜䕶重日聽褒遷
　　代回興國羅知軍
自天子所用更治以專城與父老言知阻饑於墊水寛
條俶布生意俱回伏惟某綽有父風歴收吏最從軍油
幕慣聮慷慨之詩借地玉階屢吐崢嶸之論睠富川之
為郡匯衆澤以横流未蘇魚鱉之民況宿貔貅之戍上
心所屬敏手攸資人活青州親榷山而輦粟圖開赤縣
同備械以修車某雪去霜還心疲形瘁得結輩參錯部内
何幸䝉成容少游欵段里中巳堅歸計
　　代回蘇參議
帝簡儒纓出自黄間之派官居議幕來看畫棟之雲有
惠書函足占僚契伏惟某温良有守恬暇無營迺奏最
於絃歌肯賦閒於香火郊坰可出屈工部於劒南境土
未還致匈奴於闕下有謀則就不約而同某偶幸旅旋
已堅祠請視小醜以鼠子何謂功多遇少公之桐孫庶
窺文獻解嚴甫定襄報殊踈
　　代謝趙提刑舉狀
五位合乎天數冒干霜斧之威一字華於衮褒亟使露
車之奏取之自逺聞者皆驚極感琢於肺腑畧敷刋於
筆墨竊謂宦路毎拘於選調舉員尤重於職司并四者
難尚鴞炙求而弗獲制一以待猶龍睛㸃則便飛此下
寮切於歸投而崇臺樂於成就伏念某蕞然小子縛以
微官清江碧嶂素號富岡綠水紅蓮今為苦海旱蝗相
踵田間多菜色之民糴餫孔艱庭下少鴈行之吏方孜
孜於職守遑汲汲於身謀箭一失則廢前功姑穿楊而
進步丹九還而換凡骨因砥鼎以垂涎春光纔動於鬱孤
寶相遂圓於窣堵頑㝠坐井何有粹明愚魯面牆若為
闓敏責粗逃於官謗能曷取於民稱奬假過優揣摩増
愧兹葢恭遇某材堪柱石身在江湖以道相傳續千載
聖人之脈得情勿喜盡一成君子之心居禮樂而有光
知賢材而必舉顧如孱瑣莫稱搜揚某敢不勵志公廉
詶恩特達氣象彷杏雩之樂聲華薫桂籍之香庶幾報
座主於門䦨抑以見先君於地下豈他人不如同姓毛
原幸得以宗周毋爾音而有遐心籍湜敢從而叛愈丹
扄所嚮皦日斯臨
　　代謝皮右丞相
慈恩託契上台記夾袋之名模範移書下幙被繡衣之
薦開雲霄於萬里收桃李於一門恩重命輕感深涕集
竊謂選人唯班改是務舉主最職司為嚴并四者難儘
連貫虎侯之札缺一以待必勇奪龍舟之標非金剛杵
有以攝持則玉女盆何緣拄到不先不後如取如攜伏
念某樸􁂶微荄駑駘蹇步泛蓮依水初微畫諾之能食
蘗飲氷苐謹律身之戒望七階而勃窣繞三樹以彷徨
同年豈無情特荷老端明之垂睠他日又獨立仍䝉大
丞相之興憐方紅旗踏報於捷書正綵服親浮於壽斚
念郄氏一枝之桂下郇公五朶之雲何徳以堪其應猶
響兹葢恭遇某上醫扶國鉅棟擎天魏公自督視而歸
君臣相説汾陽居令公之位父母俱存精神㑹于一堂
威稜憺乎四裔堅黄河如帶之約續豐水有芭之詩材
無細大悉以作成官若中外從而器使故令合穎樂以
轉鈞某敢不恪秉素心仰詶大造觀逺臣以所主不離
父子兄弟之間報國士以衆人即受天地鬼神之譴指
縱唯命赴踏奚辭
　　代趙僉判賀宣召
應制非才久斷藜燈之夢趣歸有旨仍霑樺燭之香顧
董轄之方新欲循牆而不可靖惟忝竊實出吹颺未控
謝箳篁車先辱贈錦繡段因儷篇之從㬰重行計之趦
趄非闗人去而山輕寧免林慚而澗愧雖夜對莫分於
蓮炬然春光久泄於栁條朕不棄卿敢誦北闕隠廬之
句公如送客請續南浦綠波之詩更借言於開陳庶以
禮而津遣舉莫廢也愛則助之略此稟酬嗣圖侍罄
　　與趙丞辭漕臺月俸
案畔掌書浪夸仙秩幙中草檄偶繼芳塵槧鉛徒弊於
精魂印綬亟還於肺腑類無耕而用馬敢不獵以懸鶉
遣貺甚勤控免難已葢始因疾諗待來年然後損之若
仍以俸言則今日之受非也寧甘却長者之賜是粗守
頑夫之廉善為我辭無出公右奢華嵗節既沾沽酒之
十千特達𠂻言終覓買山之百萬容聽響卜别拜隆頒
　　回王象先惠詩
髙士不為猥釐官務徳公寡出謹執師喪及兹三退而
强留迺辱兩章而言賀自量衰繆莫稱褒期維其因用
藥而識君臣故不廢伐木以全朋友吾二人在耳想無
下石之言臣百口保之儘有住山之日少安勿躁薄責
尤宜
　　回赤城觀熊書記
效茅仙戲赤城夙窺英躅從子雲問竒字忽枉髙軒袖
銜偶儷之文屐折空虛之喜某厭隨舉子親續宜僚薰
胷中書傳之香領物外烟霞之趣文章一伎漫遊藝於
筆端道徳二經素濡涵於舌本得時則駕而月斯征某
勌矣欲休歸與遂賦金玉有定價慚非識寶之人風雲入
壯懷宜擇立身之地矧當年少政要書多
　　謝聶秀才贄見
虛簷曬日政搔老子之二毛滿座生風喜見秀才之三
耳辱贈我錦繡段知同飲玻璃江久客邊淮干戈未定
乍歸郷井松菊猶存何至遽啼饑而號寒要不害安貧
而守約吾無隠爾難持嶺上之白雲君其圖之自有書
中之金屋居慚地主聊酌鄉人
　
　
　
　
　
　
　
　
　
　
　
　
　
　勿齋集巻下
