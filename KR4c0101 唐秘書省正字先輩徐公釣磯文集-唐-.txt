#+TITLE: 唐秘書省正字先輩徐公釣磯文集-唐-
#+DATE: 2018-05-12 10:19:06
#+SOURCE: github.com/kanripo/KR4c0101 master 86bd7b1d                
唐秘書省正字先輩徐公釣磯文集古序
　　朝請郎編修道史檢察官兼次崇文總目管江
　　州太平觀守秘書省著作佐郎賜紫魚袋族孫
　　師仁撰
正字諱(夤)字昭夢按五代史閩世家稱正字唐時以
進士名依王審知仕宦九國志列傳正字莆田縣人
乾寜𥘉舉進士禮部試止戈爲武賦一燭纔盡已就
有破山加點擬戍無人之句侍郎李擇覧而竒之是
歳釋褐秘書省正字歸寜於閩中屬江淮盗蠭起退
居延壽溪王審知聞之辟居幕下而禮待簡畧内不
能平一旦拂衣去曰丈尺之水前陂後堰安能容萬
斛之舟乎㝷舊隐慨然有長徃之志王廷彬刺泉州
每同遊賞及陳郯倪曙等賦詩酣酒爲樂凡十餘年
求還所居甞被病遣求藥物於廷彬答書曰善自調
護亦可自開豁三皇五帝不死何歸蓋舉賦語以戯
之竟卒於延壽之別墅本朝張丞相齊賢記正字未
第時道汴州進謁梁祖面賦無雲雨篇立就其斷句
云爭表梁王造化功大蒙賞遇及解褐東還祖爲開
宴醉中誤觸諱歸舘了悟憂在不測復製遊大梁賦
以獻其畧曰客有得意還郷遊於大梁遇郊坰之耆
舊問今古之侯王父老曰且說當今休論前古昔時
之功業誰見今日之聲名有覩中一聮云遂使千年
漢將慿吉夢以神符一眼胡奴望英風而膽䘮祖曾
夢韓信授以兵法胡奴指李克用也祖讀至此大恱
令軍士傳冩皆諷誦之敇字酬一縑不復責前事按
崇文總目正字賦五卷探龍集一卷題曰僞唐徐(某)
撰正字實未甞仕僞唐也(師仁)家故有賦五卷探龍
集五卷正字自序其後又於蔡君謨家得雅道機要
一卷又訪於族人及好事者得五言詩并絶句合二
百五十餘首以類相從爲八卷并藏焉正字人生幾
何賦至今膾炙人口兒童婦女往往道徐先輩而集
有贈渤海髙元固詩序云髙見訪於閩中言本國得
斬蛇賦御溝水賦人生幾何賦家家皆以金書列爲
屏障又自詠詩註云温陵使宅有圗障二面張林西
樓書手作廽文八體詩每一首顛倒讀成八首以此
知正字之文不獨行於當時名於後世亦播於異域
也然八體廽文詩㝷討未獲小說載紅綾餅餤絶句
亦不見全其餘碑碣之屬甚衆類皆亡失豈其賦名
特髙故他文遂不俱傳歟今觀牋䟽頗類玉溪而律
詩精練亦不减同時韓致光吳子華諸人也惜乎遭
罹亂世不獲少伸其志其來閩中且有前陂後堰之
歎安有爲朱温所屈哉殆亦遜言避禍不得不爾也
張丞相記頗詳足以附見建炎三年三月序
唐秘書省正字先輩徐公釣磯文集
文集者入莆第五代祖先輩公所撰文也公諱(夤)字
昭夢登唐乾寜進士第試止戈爲武賦魁天下授秘
書省正字先輩時人推尊之稱也釣磯乃歸隱適意
處號也予甞觀舊譜載十二代著作佐郎賜紫魚袋
(師仁)公所著文集序云先輩公文字頗多家故有賦
五卷探龍集五卷又於蔡君謨家得雅道機要一卷
詩二百五十餘首蓋詳論之旣有其序時必有集今
皆亡失故常欝欝不樂凢對族人惟以不得其文爲
憂至延祐丁酉歳叔父司訓公於洛如金橋林必載
家得詩二百六十餘首復於已亥歳族叔祖道真公
遺賦四十篇不勝欣慰合而寳之後則屢求未能再
得泊邇歳塵事稍息謹述世緒聲跡已詳於譜牒復
讀威武軍殿中侍御史劉公山甫撰公墓誌銘謂公
所著詞賦感動鬼神搜括造化又謂悲泣百靈包羅
萬象明珠無價至道不文窮達理性諷誡澆浮合先
聖賢之意矣讀之至是愈有所感今則據其所得詩
賦暫編成卷裝潢類諸譜諜合與族人曁諸君子共
之可以知吾祖先手澤尚存而流衍無窮抑祝厥後
子孫勉而求之以增是卷庻不負吾故家文獻之烜
燿遂書之以爲後之識也玩可珍謹識
　唐祕書省正字先輩徐公釣磯文集目録
　　賦
　　　卷第一
　　　　御溝水　斬蛇劔
　　　　勾踐進西施　人生幾何
　　　　首陽山懷古　薦藺相如使秦
　　　　毛遂請備行
　　　　玄宗御製盧君微草堂銘
　　　　陳後主獻詩　鮫人室
　　　卷第二
　　　　朱虚侯唱田歌　外舉不避讐
　　　　避世金馬門　東陵侯弔蕭何
　　　　貴以賤爲本　義漿得玉
　　　　管仲棄酒　扣寂寞以求其音
　　　　知白守黒爲天下式
　　　　澗底松
　　　卷第三
　　　　太極生二儀　貟半千說三陣
　　　　文王葬枯骨　五王宅
　　　　駕幸華清宫　再幸華清宫
　　　　卞荘子刺虎　鑄百鍊鏡
　　　　玄宗御注孝經　割字刀子
　　　卷第四
　　　　止戈爲武　垂衣裳而天下治
　　　　入國知教　豐年爲上瑞
　　　　福善則虚　歌
　　　　竹箆子　不言錢
　　　　朱雲請斬馬劍　江令歸金陵
　　　卷第五
　　　　過驪山　樊噲入鴻門
　　　　漢武帝求仙(缺)隱居以求志
　　　　山暝孤猿吟　白衣入翰林
　　　　星(缺)雷乃發聲
　　　　寒　伍員知姑蘇臺有遊鹿(缺)
　　詩
　　　卷第六
　　　長律八首
　　　　依御史温飛卿華清宫
　　　　尚書命題瓦硯　尚書㑹仙亭
　　　　和尚書詠泉山瀑布
　　　　自詠　東風解凍
　　　　和僕射二十四丈牡丹
　　　　釣絲竹
　　　五言律詩二十一首
　　　　　旅次寓題　釣臺
　　　　　贈嚴司直　贈東方道士
　　　　　題僧壁　和人經隋唐間戰處
　　　　　追和常建漢王昭君
　　　　　贈董先生　河流
　　　　　題南寺　北山秋晚
　　　　　昔遊　酒胡子
　　　　　弔崔補闕　弔赤水李先生
　　　　　香鴨　雞
　　　　　白鴿　龜
　　　　　銀結條冠子　蜀葵
　　　七言絶詩二十八首
　　　　鏡中覧懷　楚國史
　　　　張儀　薔薇
　　　　大夫松　杏園
　　　　蕉葉　路旁草
　　　　讀漢紀　李夫人二首
　　　　明妃　馬嵬
　　　　依韻贈南安方處士五首
　　　　依韻答黃校書　傷進士謝廷皓
　　　　聞司空侍郎下世　偶題二首
　　　猿　追和賈浪仙古鏡
　　　　蝴蝶二首　新刺襪
　　　卷第七
　　　七言律詩五十二首
　　　　華清宫　再幸華清宫
　　　　鬢髪　喜雨上主人尚書
　　　　廽文詩二首　不把魚竿
　　　　偶書　潤屋
　　　　退居　閑門
　　　　開窓　燈花
　　　　東歸出城留別知己
　　　　詠懷
　　　　郊村獨遊　經故翰林楊左丞池亭
　　　　經故廣平員外舊宅
　　　　潘丞相(丞祐)舊宅
　　　　門外閑田數畆　北園
　　　　溪上要一隻白簟扇
　　　　招隱　憶山友
　　　　溪隱　酒醒
　　　　夢斷　人事
　　　　休說　嘉運
　　　　緑鬢　驕侈
　　　　龍蟄二首　逐臭蒼蠅
　　　　牡丹花二首　尚書座上賦牡丹花
　　　　依韻和尚書再贈牡丹花
　　　　郡庭惜牡丹　追和白舎人詠白牡丹
　　　　憶牡丹　惜牡丹
　　　　覽栁渾汀洲採白頻之什
　　　　司直廵官無諸移到玫瑰花
　　　　梅花　荔枝二首
　　　　菊花　畫松
　　　卷第八
　　　七言律詩五十二首
　　　　草木　松
　　　　竹　郡侯座上觀琉璃瓶中
　　　　　遊魚　尚書打毬
　　　　尚書惠臈面茶　勸酒
　　　　斷酒　憶舊山
　　　　西華　嵐似屏風
　　　　憶潼關　憶潼關早行
　　　　鴻門　憶長安行
　　　　憶長安上省年　長安述懷
　　　　長安即事三首　東京次新安道中
　　　　山隂故事　温陵即事
　　　　温陵殘臘書懷寄崔尚書
　　　　通義里寓居即事　上陽宫詞
　　　　西塞寓居二首　題福州天王閣
　　　　憶薦福寺南宫　塔院小屋四壁
　　　　題琉璃院　寺中偶題
　　　　山寺寓居　寄僧偶題
　　　　遊靈隱天竺二寺　醉題邑宰南塘屋壁
　　　　題泗州塔　東歸題屋壁
　　　　寓題　偶題
　　　　寓題述懷　將入城靈口道中作
　　　　新屋　新葺苑堂二首
　　　　苑亭　客㕔
　　　　詠冩真　放榜日
　　　　曲江宴日呈諸同年
　　　　渤海賔貢髙元固先輩閩中相訪
　　　卷第九
　　　七言律詩五十二首
　　　　偶吟　贈表弟黄校書輅
　　　　輦下贈屯田何貟外
　　　　贈月君　贈垂光同年
　　　　贈楊著作　贈黃校書先輩璞閑居
　　　　尚書榮拜恩命二首
　　　　府主僕射王搏主日
　　　　獻内翰楊侍郎　送劉常侍
　　　　送盧拾遺歸華山　春末送陳先輩之清源
　　　　上盧三拾遺以言見黜
　　　　送王校書往清源
　　　　岳州端午日送人逰郴連
　　　　賀清源太保王延郴二首
　　　　病中春日即事寄主人尚書二首
　　　　寄華山司空侍郎三首
　　　　寄盧端公同年　寄天台陳希畋
　　　　寄兩浙羅書記　邑宰相訪翌日有寄
　　　　白酒兩瓶送崔侍御
　　　　依韵酬常循州　謝主人惠緑酒白魚
　　　　蜀　魏
　　　　吳　兩晋
　　　　宋二首　陳
　　　　讀史　漢宫新寵
　　　　開元即事　李翰林
　　　　聞長安庚午歳事　公子行
　　　　依韵贈嚴司直　傷前翰林楊尤丞
　　　　日月無情　新月
　　　　和尚書詠烟　宫鶯
　　　　雙鷺　鷓鴣
　　　卷第十
　　　七言律詩五十二首
　　　　鷹　蝴蝶二首
　　　　剪刀　𥿄被
　　　　𥿄帳　貢餘秘色茶盞
　　　　蜀鞭　詠簾
　　　　詠燈　詠扇
　　　詠筆二首　詠錢
　　　　尚書筵中詠紅手帕
　　　　尚書新造花牋　釣車
　　　　栁　愁
　　　草　螢
　　　水　苔
　　　曉　別
　　　夜　雨
　　　萍　恨
　　　鴻　鶴
　　　鵲　霜
　　　風　帆
　　　夢　東
　　　西　南
　　　北　雲
　　　燕　蟬
　　　露　霞
　　　蒲　泉
　　　煙　閑
　　　忙　淚
　　　月
唐秘書省正字先輩徐公釣磯文集目録終
唐秘書省正字先輩徐公釣磯文集卷第一
　　　　　　　　　　徐　夤　昭夢　著
　賦
　　　御溝水賦
陸海之中昆明以東御爲溝而有自溝注水以無窮
縈紫閣之千峯清辭玉洞㵼銀河之一泒冷入瑰宫
我西都也地正三秦天連五緯不知此水之出但見
斯溝之貴旣非减㶚以分滻又匪䟽涇而鑿渭是何
飛下霓雲㳂髙走低潺湲乎玄豹里北繚繞乎靈龜
岸西豈因水伯穿地維通來玉甃必是神龍爲天子
吐灌金隄上遶蓬瀛中侔溟渤涵暮景於瓊殿倒晴
光於絳闕色入天池逺不逺兩岸垂楊聲噎金屋眠
不眠六宫明月逈寫岧嶤髙連碧霄朝宗而鳳沼將
近習坎而龍宫不遥潄今古之雄都千門水鏡截東
西之大道幾處虹橋豈不以决泄年長泉源地逺青
蕪濯翠兮霄雨霽紅杏飄英兮春日晚堪歌聖代浮
通其德澤恩波莫問當時流破其秦宫漢苑香徹天
涯先來帝家重輪而瑞蘸紅日五色而光揺彩霞時
時而翡翠隨波飛穿禁栁往往而鴛鴦逐浪􁉅出宫
花其或赫日流金與人望歳或憂地利以將失願假
天涯而下濟分紫禁以餘潤作黔黎之大惠則禹濬
川也不爲己而爲人農擊壤焉不荷天而荷帝玉堂
金殿兮知不知敢進蒭蕘於此際
　　　斬蛇劔賦
磨霜礪雪兮熒煌錯落伊逐鹿之英聖兮有斬蛇之
鋒鍔蓋以麾正乾坤劃分善惡楚國之姦雄徒爾烹
若窮鱗常山之首尾胡爲斷如朽索斯劔也上應石
臨舒陽慘隂有其道則威如身兮靈若心無其道則
鉛其刄兮木其鐔惟上德之在火協紅爐之躍金莫
不龍活三尺霆飛半㝷是何靈貺之異天啓之始而
乃振戎衣受秋水匣辭乎豐沛之邑腰入乎崤凾之
里日月方瞑雲雷未啓有大蟒以橫路礙濳龍之舉
趾上較天意下量地紀視銛鋒而何斯違斯擊怪物
而宛其死矣然後挫七雄削多壘豈惟仗之剪長蛇
而戳封豕蓋將提之令諸侯而禪天子得非秦毒之
奢化作長蛇漢德之儉化爲神劔奢以儉䧟蛇以劔
斬道在晦而須顯事有增而必减果聞哭白帝之亡
符赤帝之昌雖行大義亦􁓀雄鋩莫不龜文龍藻玉
縷金裝世亂將用時清則藏十二年兮加我淬七十
陣兮摧爾剛空山吞象之鱗豈鈋蓮鍔大澤􁉅珠之
血不汚星光然後歴興亡經得䘮漢之滅兮魏之授
魏之衰兮晋之仗晋大起兮髙飛豈混煙煤之狀
　　　勾踐進西施賦
惑人之心兮惟巧惟僣破人之國兮以妖以艶當勾
踐之宻謀進西施而果驗昔者二國相吞凌卑恃尊
殊不知卑則自亡而固存尊則爲明而反昏鳥喙年
年誓啄夫差之肉稽山日日拜聽范蠡之言言曰伍
員之賢東吳之德伯嚭之佞東吳之賊德之盛兮越
可憂賊之興兮吳可殛臣以夙夜而計機謀偶得欲
狂敵國之君須中傾城之色待其聲色内伐君臣外
惑自然紂妲己以亡宗晋􁐻姬而亂國今苧羅之山
越水之彎恐是神仙之化忽生桃李之顔波淺丹臉
鴉深緑鬟顰翠黛兮慘難效浣輕紗兮妖且閑楊栁
羞弱芙蓉恥艶可以變栁惠於貞莊之際恱荆王於
䰟夢之間臣請進焉王今何以王乃豁若而喜矍然
而起曰此蓋神假卿之竒畫天雪越之前恥乃命寳
馬騰龍香車輾風迎織女於銀漢聘姮娥於月宫炫
燿雲外喧闐洞中粧成而瑞玉凝彩麗服而朝霞剪
紅昨日猶賤今晨不同寜期大國之君流恩下及堪
恨鄰家之婦謂妾長窮曉別越溪暮歸吳苑越慮計
失吳嫌進晚歌一聲兮君魄醉笑百媚兮君心卷坐
令佞口因珠翠以興言立遣謀臣棄洪濤而不返勾
踐乃走電驅雷星馳箭催投醪而士卒皆醉甞膽而
胷襟洞開虎噬骨碎山崩卵摧楚腰衛鬂化爲鬼龍
樓鳳閣燒作灰於是命屠蘇之酒上姑蘇之臺伊覇
業以俄去我英風而聿來於戲殺忠賢而受佳麗欲
不敗而難哉
　　　人生幾何賦
葉落辭柯人生幾何六國戰而謾爲流血三神山而
杳隔鯨波任誇百斛明珠豈延遐筭或有一巵芳酒
且共髙歌豈不以天地爲爐日星爲紀雖有聖以有
智不無生而無死生即浮萍死爲流水七十戰爭如
虎豹竟刎烏江三千賔客若鴛鴻難㝷珠履擾擾怱
怱晨鷄暮鐘命難保兮霜與露年不禁兮椿與松問
青天隂慘陽舒拘入否泰嘆白日東生西没奪我顔
容可惜繁華堪驚倚伏有寒暑兮促君壽有鬼神兮
妬君福不覺南陵公子緑鬂改而華髮生北里豪家
昨日歌而今日哭夣幻吞侵朝浮夕沉三光有影遣
誰繫萬事無根何處㝷易伏猛獸難降寸心眼看西
晋之荆榛猶經白刄身屬北邙之狐兎尚惜黃金柰
何荒色嗜音雕墻峻宇君不見息夫人兮悄長黙金
谷園兮閴難　香閤之羅紈未脫別已承恩春風之
桃李方開早聞移主丘塜纍纍金章布衣白楊芳草
正堪恨逐利爭名何太非甞聞蕭史王喬長生孰見
任是三皇五帝不死何歸吾欲挹玄酒於東溟舉嘉
肴於西岳命北帝以指榮辱召南華而講清濁飲大
道以醉平生冀陶陶而反朴
　　　首陽山懷古賦
首陽山兮非秀非隆因其賢而名髙碧空偶巖谷之
逋客問夷齊之古風厚殷紂而薄宗周曷稱仁智棄
三隅而執一向可謂昏蒙且紂以斮脛求歡剖心取
樂空寰瀛不足以充其欲整竹帛不足以編其惡民
驚而萬國崩離天怒而三光舛錯肉爲林也怪山嶽
之非髙酒作池焉笑江湖之易涸姬乃畋於渭濵會
於孟津左白旄而右黃鉞應乎天而順其人莫不洗
塗炭於四海解仇讐於萬民著金縢者乃昆乃仲釣
玉璜者恃衡秉鈞何不弔紂之不德慶周之有國而
乃助於紂以申謙怨於周而不食鴻飛豹隱亡秦於
濁浪之濵蟬腹龜腸化骨於孤峯之側逋客曰夷齊
以讓國無爲求仁去䂓何歴數之不究曷興亡之不
知非不知周之可輔紂之可墮所憂者乃萬紀千齡
所救者非一朝一夕恐後代謂國之可犯謂君之可
廹強者以之而起亂勇者以之而思逆所以激其時
而抗其迹往者勗而來可懲義要行而身不惜余乃
陟彼髙岡遐思眇光嶺上之松筠抱直丘中之黍稷
非香未知靈氣何化身魂曷彰爲聖賢則孔子顔子
作嘉瑞則麒麟鳳凰縱天柱折而地軸摧斯名不冺
任月兎死而日烏銷厥德逾芳於戲鍾其濁則爲佞
爲邪禀其清則爲英爲異垂名之士餓林藪飽食之
人硋天地是冝徴繪事而寫髙山仰止先賢之志
　　　薦藺相如使秦賦
報國憂君無非薦人嘉繆子之匡趙擢相如之使秦
懷寳懷才不是迷邦之士有仁有勇可爲銜命之人
昔者秦以輕諾連城僥求尺璧不從則吾國難保將
與則荆山可惜亷將軍不能陳其畫馬服君不能獻
其策君臣盡日空憂白璧之亡朝野何人可奉皇華
之辱繆子曰下位推先相如是賢騏驥請試於長坂
鸑鷟須觀於逺天欲將伊吕量力臯䕫比肩推心而
皎鏡光動鼓舌而黃河浪懸禍乃爲福媸仍改妍必
能挫西秦而不強不大亦能繼東趙於千年萬年王
乃宣恩渥召英傑劔出匣而齊皇宿松陵空而蔑霜
雪旣佩君命誓傾臣節智爲囊也克藏和氏之珍詞
作鋒焉願刺秦王之血旣而西入君門將朝至尊受
璧而但驕其色還城而頻啞其言藺氏乃詭譎反幣
𥘉終抗論大國封疆旣君王之失信微臣投璧顧柱
石以寜存然後見秦王雖暴不能肆吞噬之力趙寳
雖來卒能歸邯鄲之國國賞其爵人欽其德獻空籠
者固可抱蓋歌易水者誠宜處黙有墨客卿進言以
明且人臣者直以諫主公以取名况先王賤珠玉寳
忠貞是璧也合請投於泉而抵諸谷庶令趙不屈而
秦不爭亦足以致其君於淳朴激其俗於亷平安得
狥不是以爲是枉其行而與行大凡將有國以有家
無玩竒而玩異豈不見匹夫以之而側足王者以之
而䘮志余甞覽趙國史書竊笑相如之事
　　　毛遂請備行賦
上客縱橫毛公不爭旣藏器以待用遵陳辭而請行
幾載和光智刄之深機但秘一朝效勇嚢錐之奥義
斯明當其乆陟朱門長謙末德昆吾韜切玉之鋒丹
丹穴戢凌雲之翼懷材抱器何趙國之足匡日往月
來笑平原之未識俄而羽檄交催秦兵四來邂逅而
君臣就辱逡廵而家國傾頺平原乃入楚求救招賢
共裁列簮纓而議也簡文武以行哉恨同心而同德
求其濫者何貴耳而賤目棄我全才於是奮發雄辭
激求大志今行侣以將闕輙愚夫而敢備常時維縶
驣驤之歩誰知今日彌縫頴脫之鋒可試然後得繼
英豪彌輕爾曹瞻鄢郢以神勵出邯鄲而器髙明明
特立之試斯期必克蠢蠢同行之輩應爲徒勞及其
見楚國之君說秦兵之孽自旭旦以將論至日中而
未决遂乃足玉砌以心動手霜戈而氣折倘一夫之
有惜不肯扶危則五歩之非遥立當汙血故得楚國
君臣來言盡遵師旅大加於東趙干戈日却於西秦
名遂功成辱殺三千之客解紛排難慙生十九之人
則知士也者不可以貧欺馬也者不可以瘦失何待
客以無鑒幾遺賢於此日伊毛生也重於九鼎之功
非狗盗雞鳴之匹
　　　玄宗御製盧徴君草堂銘賦
玄宗以澤浸乾坤惟賢是尊仰盧氏兮晦天爵錫草
堂兮抱節貞　如何旣不臣
於天子勒銘那借爰特降於王言微君以挺操凌霜
維松隱碧弔夷齊爲犯上之士怪園綺爲沽名之客
莫不洞壑窓楹雲霞簟席去隨麋鹿難留傅說鹽梅
居陋茅茨因錫般垂匠石豹霧鴻冥名髙漢青一千
年聖賜梁棟三十六峯擎户庭金馬石衢憶神仙之
降此蓬扉甕牖假綸綍　曰龍得水兮躍天威
雲得風兮出巖洞雲龍兮有時興英賢兮違我夢草
堂兮超垢氛椅桐兮老鸞鳳泉之深兮珠珍石之韜
兮玉貞彼無脛而猶至此有德以難親草堂兮隔烟
水郊陳兮布麒麟御筆揮雲玄文粲錦玉刋乎帝寵
天語迹逸乎雞　晏寢况乎沙室當檻緱山倒枕有
月而簫吹碧洞野鶴同吟無人而澗鏁流泉野猿同
飲色燿琳琅烟凝御香浮丘而録載金籍子晋而歌
聞玉皇塗山之幣帛駢羅誰朝夏禹箕嶺之雲瓢寂
寞敢讓陶唐是何暗室卑棲明廷延佇蓋由抱其才
而冨以德所以鏤君恩而銘帝語則知道不逺人可
以誠而内處
　　　陳後主獻詩賦
國碎金陵寰瀛鼎新非翰墨不能贊洪業非詞章無
以通紫宸億兆服歸被戎衣而創業華夷共指　天
下以爲臣後主以不惜邦家但荒淫之醜不建道德
何歴數之有只貪翠閣留客金壺勸酒寜知其國換
宗祧不覺其身離璽綬秦嬰有志能繫組於沛公孫
浩無歸喜朝天於晋后旣而目注君門心期渥恩體
國風而發詠念王澤以興言麗句今晨翻祝千年之
聖丹墀昨日猶居萬乘之尊莫不技詠巢南星隨拱
北吟搜而律吕相應墨探而珠璣盡得二儀形内徴
日月之光天萬物毫端述山河而壯國豈是迹辱才
髙心傷思勞周文羑里以窮易屈氏瀟湘而賦騷荒
唐之夢將醒才人不見唱和之非以悟狎客何逃然
後冩入瓊編神趍丹陛鵷行驚懷寳之屈鳳扆嘆縁
情之麗太甲改三年之過恨不同時陳思驚七歩之
才嫌當異世且夫心爲志言爲詩志也者可以冩於
今而論於古詩也者可以刺於上而諷於時明不爲
舜禹禪而聖晋魏強而欺豈徒詠風雲草木狥榮辱
興衰家國何之却有登封之議祖宗誰嗣更無恓惋
之詞只聞五字時吟千鍾日醉燕巢堪慓於帷幙鳥
觜先呈於䜟記逡廵煬帝殞江都不及陳宫之故事
　　　鮫人室賦
斯室誰見伊人盡傳浩渺而洪波有象深沉而碧浪
無邉寳柱文軒恍朣朦而曜日前扄後闥通皎皛以
澄天異彼鮫人處乎鯨海將　洪堂之麗不逐桑田
之改儲晶蓄素刮銀兎之秋光矗浪凝波刷金烏之
晝彩露洗霜融涵虚湛空鑿户牖以非匹飾椒蘭而
不同度木何人範環堵於琉璃地上作嬪誰氏織輕
綃於玳瑁窓中鬼瞰終無神功自偶公輸之運斧難
造辛紂之瓊宫何有䨇標百尺岧嶤而貝闕凌前萬
户千門洞達而龍宫在後醒魄凄肌通玄創竒光攅
而琥珀千樹花折而珊瑚萬枝控巨鯉之真人方能
到此泛靈槎之上客莫入於斯電落窮隂雲閑大厦
誰爲欺暗之士盡是泣珠之音霏霏瑞彩凝成蝃蝀
之梁漠漠飛烟化作鴛鴦之瓦鏡瀉奫淪波澄垢氛
瓊窓而鰲頂均岫綺棟而壺中借雲二十四里之漢
宫何曾足數三十六般之仙洞未得相聞則知神化
䂓模天然異質熒煌但想　生白剞劂難明其揆日
吾欲亁北海而涸南溟探􁐻龍於此室
釣磯文集卷第一
釣磯文集補
　賦(據全唐文補)
　　　均田賦
嗟阡陌之開兮肆兼并之不仁古制不可以卒復兮
迺議田之是均鬱林林之黎元兮資稼穡以為生既
敎養之無法兮宜貧富之不平繄口分而畫野兮允
經國之大式必邑地之相參兮限田萊而有極土不
遺利兮人無(闕)力派頃田於單陋兮制强宗之侵陵
獲資生之大利兮免豪右之倍徵此均田之大畧兮
見寫圖之詳悉將損多而益寡兮齊民之歸一相爾
疇之紛紛兮畝為數其秩秩露田之四十兮配桑田
之二十定盈縮於還與受兮各分牛以自給强不敢
於占奪兮弱猶得以播殖圖雖卷之不盈兮備輿地
之所有桀良策於指掌兮念生靈其獨厚懿元魏之
文辟兮獨有志於古制也苓用夏以變易兮昭大和
之康乂也唐有臣曰元稹兮圖均田於德宗幸皇覽
之見收兮路逶迆而不通迄柴周之顯德兮迺留心
於務農頒稹圖於諸鎮兮均境内之租庸雖不能伯
仲於魏之君兮亦拔萃於五季也視貞元之聚歛兮
誠何足與議也慨圗遠而名存兮異索駿之丹青儻
按圖以取則兮吾固知其有誠伊李泌之震書兮與
斯圖其表震當中和而進獻兮務本之深意彼輿地
非元圖兮徒經營乎版籍豳風之亦有圗兮欲勤勞
夫稼穡豈若名田之與限兮猶總總其可行也實醕
儒之良計兮均井田之一平也亂曰均田有圗稹所
作兮厥制初行魏之度兮桑井既復孰諗其故兮索
空圖於實効兮庻幾太平之助兮
　　　衡賦(以儀止泰一無/淺觀業為韻)
捜聖人之垂象伊兹衡之可觀材徑挺以繩直星連
綿而珠攢椎用也甿庻不能以多少隱惟平也輕重
不能以詐偽干故得萬人便於㕓里物或紛競可以
定黍累之圭撮利其分毫可以觀低昂之容止執中
以告無或不喜則夫衡之為物其用甚大四方正而
域中平七政齊而天下泰動而無欲任之故絶私益
而無方行之固不害然能思無不踐應倉舒刻舟之
深淺問無不知表張重度骨之威儀若乃均其神道
形其事業聖人因之以平施邊鄙賴之而不怯豈欲
決其差謬明其有無小人取之以作則君子見之而
交孚則有王臣謇謇宰職秩秩洞鑒人才神無隱質
諒兹衡之攸媲故守之而勿失倘陳平之見知宰州
縣之如一
　詩(據唐音癸籖全唐詩補)
　　　蝴蝶
栩祤無因繫得他野園荒徑一何多不聞絲竹誰教
舞應仗流鶯為唱歌
　　　初夏戯題
長養薫風拂曉吹漸開荷芰落薔薇青蟲也學莊周
夢化作南園蛺蝶飛
　　　春入鯉湖
到來峭壁白雲齊載酒春遊渡九溪鐵嶂有樓霾欲
墮石門無鎖路還迷湖頭鯉去轟雷在樹杪猨啼落
日低囘首浮生真幻夢何如斯地傍幽棲

徐正字譔述見扵崇文總目者賦五卷探龍集一卷今
皆不傳此釣磯集十卷乃其後人可珎所編可珍未
詳何時人其序稱延祐丁酉似是元時然延祐實無
丁酉歳疑傳寫误尔正字名它書多作寅此獨作
夤未详其審唐人集傳扵今者尟矣此確闕其
第五卷校之它本作二卷者為善壬子十月從
蕘圃孝应假讀因記扵卷尾竹汀居士錢大昕
唐秘書省正字先輩徐公釣磯文集卷第二
　　　　　　　　　　徐　夤　昭夢　著
　賦
　　　朱虚侯唱田歌賦
國不危無以見英智智不周何以殄姦詭當漢室之
架亂有劉章之崛起於是謳甫田拍清徴當其吕氏
窺鼎劉宗履氷社稷騫崩邦家替凌咸云吕氏必興
劉氏不勝雖諸將之賈勇終按劔以未能鯨躍海以
須斬狐居城以暫驚旋聞玉殿窮歡瓊筵命酒貂璫
皆戚里豪貴冠蓋盡台階賔友賢愚但委其天命綱
紀定輸於誰手章欲刮其瑕滌其垢摧其凶破其醜
掌握於龍圗鳳暦已㫁前言縱橫其地軸天樞猶歸
太后朱虚乃誓遏頽波平妖剗訛得則赫功名於日
月失則化虀粉於干戈在其誠而不在其衆言於我
而不計於他於時玉爵驟朱顔酡直氣仰按昌言切
磋曾專執采之功多能鄙事粗習貫珠之韻請唱田
歌歌曰舜之耕兮稷之植廓民天而知稼穡踈其苗
而固其帶法於家而象於國又曰沮之耕兮溺之耘
灌粢盛兮除苾芬抉蟊賊兮多稼稔剪榛蕪兮嘉榖
分取厥類兮去非類諭於臣而象於君想其傾海未
竭轉喉未闋衆愉恰而詭譎我憤惋而剛烈怒聲徹
天地託雅調以成聲熱氣煎肺肝瞬明眸而漬血且
以酒不罰無以肅否臧令不正無以决存亡宣酒令
而爲君令假樂章而行國章犯令者誇爾言而鬼爾
族亡酒者肉爾膾而血爾漿我唱也不在深耕淺種
我志也克在乎帝業皇綱俄而烹一吕禁陸梁侍坐
者汗滴膽碎傍觀者心顛魄狂吕之強倐爾而弱劉
之弱歘爾而強不自計之取兵之舉帝諸劉虜諸吕
有若乎摧枯拉朽反似乎平秦破楚故得告功於聖
祖削平乎強禦則知伏於誠者須籍於英傑切於已
者莫先乎子孫安子孫而總英傑故能復宗社而正
乾坤向若口不能唱唱不能言則國豈定而家豈存
者也余欲編田歌於樂府上聞於至尊
　　　外舉不避讐賦
君子之用心也不以親爲親不以讐爲讐惟賢是搜
惟德是求舉於上也可以治國匡主䟽於爵也可使
公主爲侯不可嫉其賢而失公論庇其善而顯私仇
昔者哀公問儒宣尼對曰斯言爭奥於鬼神厥理俱
懸於日月國家或利於親於怨以相推金玉非珍惟
信惟忠而罔闕且君之所任任者在乎哲人人難自
舉自舉者在乎忠臣臣又狥私則君失任君失任則
賢曷親如此則壞洪業而隳大倫者也凡百事君冝
其去已勿以己怒而要衆怒勿以己喜而招衆喜至
如已喜者非賢固難續鳬脛而長焉已怒者誠善固
難掩驪頷於暗然病一身而利四海已於後而物於
先豈可哀者不歌惡鏗鏘於雅樂行人怨雨怪霶霈
於甫田又若建宫室架梁棟在乎繩墨克正而斧斤
克中是冝採匠石之明言不可憾般倕而不用無偏
無黨祈奚不廢於周狐拾短求長齊主寜猜乎管仲
又若秀發閨閫才惟子孫又安得池有龍兮惟蟠惟
蟄巢有鳳而不飛不飜抱其器以須用雖其親而必
言親旣不憚讐何足論蓋將抱君寵酬君恩如是則
慶積髙門垂裕後昆亘此道而天地永播斯聲而寰
宇宣况有其行者皆闡無其瑕者盡見我縱掩而人
詎掩我不薦而人必薦豈若擢英賢於下位贊明君
於南面外無怨而内無親所舉者皆邦華國彦
　　　避世金馬門賦
名利交奔大隱之人兮心還混元晦其迹而寜歸碧
洞避其時而却入金門亦何必野岸垂釣荒村灌園
目其利而我性非利耳其喧而吾心不喧曼倩以骨
本天仙才唯墨客佩紫禁之珪組别丹丘之窟宅三
冬積學明君之玉棗先知千載爲期阿母之仙桃幾
摘口誦詩書身遊紫微滑稽而黃屋頻諌鴛鴦而青
雲共飛雨露恩深列朝廷之百辟風塵不到隔天子
之䨇扉不知我爲我沽寵榮知我者謂我逃薄禄吏
􁈍園而無得無䘮官柱史兮何榮何辱豈異嚴霜降
處難傷夫翠竹青松烈火焚時不損其良金璞玉不
在乎巖谷終身揖飛泉而眠白雲昧其道則身山林
而心垢氛曷若干大國而謁明君顯其道則心無瑕
而身榮動衆炫燿兮我不見衆喧譁而我不聞觀啓
石渠豈異清溪之景宫開白虎寜思玄豹之群且避
世者在乎逺其禍棲蹤者在乎求其道殊不知道也
者不在乎人而在乎我禍也者在乎貪其財而瀆其
貨我今以珠玉而爲瓦礫以希微而通壽考簪裾照
耀誰思箕嶺一瓢閶闔優游堪笑商山四皓一旦武
帝求玄靈姝降天指出三清之侣言非下界之賢自
兹玉石分矣公卿諤然五利文成謾說三山之藥金
櫃鎻闥常居六洞之仙豈不以華夏無虞君臣胥樂
負其才而皆取名位背其理而乃居林壑臣今歌紫
宸誦黃閣庶金門之馬有託
　　　東陵侯弔蕭何賦
弔衰哀戚兮世之常情弔豪貴者人難敢行有秦朝
之俊乂憂漢室之公卿莫不指先兆談未萌人生之
倚伏難逃如形如影天道之盈虚有數暮落朝榮當
其秦楚兵銷君臣義閉江南誅布之後代北平陳之
際彭越先斬淮隂以繼周勃之兵機第一縲紲常拘
鄼侯之相業無䨇豼貅再衛且侯也道赫巖廊權傾
紀綱才吞伊吕道亞皇王欲怒而蚪龍伏慝流恩而
瓦礫輝光人民顧我以無先何憂何懼邦家因吾而
肇造爲棟爲梁邵平則近甸隱淪前朝侯伯叔孫去
國而制禮綺季因時而遁匿於是入青門㝷紫陌波
瀾濟陸海之岸劔㦸列三台之宅朱門赫奕𥘉驚草
澤之人黃閣巍峩乍揖瓜田之客客曰公無冐寵承
恩慿髙恃尊家不善而殃至神害盈而禍翻木必摧
秀葵須衛根賦命而吉凶同域由人而禍福無門當
時豐沛之間差肩並起今日干戈之後屈指誰存鷙
䠞履氷燕巢懸幕兎殘而獵犬誰惜敵盡而謀臣曷
作伍子不省屍漂於叠浪驚濤范蠡能辭身隔乎重
湖逺壑今則瑰寳酬恩兵戈衛君以架欺危於累卵
堪驚冨貴於浮雲侯曰事旣將悟計乎已聞客來悽
愴而諭嗚呼以云良田廣宅擬可用積玉堆金奚不
分漏盡光催魑魅而看將笑聚妖生孽作妻孥而豈
得同群侯乃狥彼英詞師其上德能全終始於當代
果釋猜嫌於大國良哉避陳主而弔漢侯果見東陵
而鍳識
　　　貴以賤爲本賦
貴不可偶貴故託賤以爲本賤不可乆賤故從貴而
顯諸因考貴以由賤乃明終而有𥘉則知失其本而
事不立得其本而義有餘吾甞詢道德之至理知貴
賤之終始當俟其爲龍爲光必先乎藏垢懷恥徴乎
諭也義同乎髙以下爲基驗以誠焉理協乎洪由纎
而起今請䟽當時貴賤書徃代君臣漢得鹿兮始諸
亭長周興龍兮自彼戎人殛鯀帝王雷澤與歴山舊
隱擲盧天子耕衣將農器甞陳此君上之貴也賤爲
本以相因嫓用晦而以明此澄髙而自下太公相國
昔垂釣曲逆封侯曾宰社雞鳴末客終爲輔主之人
燕頷將軍亦是鬻書之　此臣下之貴焉賤爲本以
相假人旣有矣物以冝焉則有寳衒明月珠含媚川
價重千金乃蚌胎而産矣光照午夜亦蛇口而生焉
彼珠璣之貴也賤爲本以相㳂在乎潔於道不在穢
乎跡復有稱連城而趙國瑰璜號垂棘而晋宫煇赫
崑嶽混潤之片不亦沉泥荆山硌碌之英乃聞韞石
此瓊玉之貴焉賤爲本以相易得不以其賤而爲根
爲蔕以其貴而爲華爲英有根有蔕而英華始茂亡
根亡蔕而英華曷榮亦曰天道無形宗淡泊而成道
政聲無朕扣寂寞而致聲愚今察聖人之理探老氏
之言斯見窮其微而知其要頥其隱而從其善所以
明冨貴之本焉又安得乆處於貧賤
　　　義漿得玉賦
義漿殊賤玉惟至珍有楊玄之立德果隂隙以酬仁
豈非惻隱天資不爲恩而恩自感明誠日皎不望報
而報自臻所以悲其逺道長征窮途未達或朔風而
千里遐阻爍火景而四郊空濶堪嗟其自北自南每
想其再飢再渇一瓢白水能頒岐路之人數仭朱門
誰顧風塵之末於是博施無偏壺漿湛然清若玄酒
甘如醴泉旣日日以又日復年年而一年汪以何窮
問東流於巨海浸而無怠瞻北斗於遼天莫不椒桂
飄香雲霞艶色行人欣塞路之羙戰士豁鹽梅之惑
無冬無夏不酌水以酌心暮徃朝來非飲漿而飲德
寒暑相移精神罔虧人不報而神代報世未知而天
己知俄而垂感應降瑰兮被褐懷來五侯之家獲寳
盈疇種罷連城之價驚時倐作瑶璋俄同珪錫凝雪
彩於三逕貫虹光於四壁則知矯其施者恩絶竊其
珍者禍積嗟來與食寧招蒙袂之人再獻爲心謾剖
煇山之石且夫濟人渇者尚報非虚薦人善者厥報
何如渇之濟兮小恩小惠善之報兮開慘開舒可以
慶其國　髙彼門閭克商於簪纓爵禄豈惟瓊玖璠
璵事在何人道歸君子隂其德而德於心陽其報而
報於已昭然貽厥於孫謀不並義漿之理
　　　管仲棄酒賦
酒不可嗜嗜之者必致危顛酒可以誡誡之者其惟
智賢嘉管仲後醒之說當齊侯門宴之年九醒雖珍
盡棄丹墀之上一言可聽將陳綺席之前當其邦國
誰憂樽罍不淺將傾海以爲飲孰懸河而進辨列坐
而腰金拖紫寧問安危終朝而舉日飛觴唯求沉湎
仲乃拜捧瑶巵傾言吐斯縱竹葉以非貴任蘭英而
罔竒不嚥涓滴如無禮儀左右相驚幾謂其棄王以
罪公侯莫測應云其不死胡爲君子爰詢大夫遂說
臣非怠於恭敬臣非輕於麯糵蓋將入口以言失或
者言失而身滅再思敢棄於君所三省得中於臣節
臣聞酒禍難防臣何以當羲和惑以身䘮桀紂躭而
國亡臣今棄其禍而不棄於酒臣願醉於道而不醉
於觴何不規後世鑒前王太康酣而昆仲悲怨大禹
惡而邦家耿光夫如是又何必欣腐脅而候穿腸者
哉公乃擢彼昌言師諸碩德穰苴未可以倫比寗戚
誠冝於緘黙衆人黽勉應慙皆醉之容惟我端莊益
勵獨醒之厄則知立誠者莫溺㫖酒輔主者須申讜
言酒不溺則樞機自正言苟申則忠信常存大計安
邦致一匡而永逸殊勲佐國君五覇以彌尊則管氏
也可與周召同風䕫龍並位能棄酒以無謟表爲臣
之不二昭昭青史見清英克播於千齡萬祀
　　　扣寂寞以求其音賦
寂寞何有聲音内并不扣而基扄自啓能求而律吕
方呈馳神於不宰之郷籠將造化運思於無形之景
剖出清凉豈不以大道將秘正聲無自走六合以何
有歴千門而曷致縱得伶倫之管吟亦徒爲便多子
冶之聽聦將不至我則開寂寂戞戞向無象以取象
無音而索音莫不塞耳目廓胸襟靡在踈而在靜不
由物以由心透恍惚以斯採觸杳冥而獨㝷擊楊雄
吐鳳之門應憐鳳嘯排老氏猶龍之闥別契龍吟是
音也非桑濮之傳者異秦齊之奏也得之則協人神
暢風雅本冲漠而將有豈喧譁而與假考靈臺而入
聽我調斯鳴循樂府以來追我音則啞就黙祈喧稀
其大焉下不在乎地髙不在乎天逺不在乎物外近
不在乎目前以諷諭君德經綸化權以約黃鐘而定
律如依赤水而探玄亦由字本無文究蟲篆而斯文
遂顯木元無火鑽槐樹而厥火俄然在乎拆彼誠明
分諸兆朕拂希夷而瀏亮濳引刳淺薄而滄洋自振
豈比夫宣尼宅在依稀留金石之聲秦女臺空彷彿
有鸞凰之韻寂與寞兮虚更幽聲與音兮深且柔未
甞扣之將扣在勤求之所求豈不以役智而偶凝神
以搜雖蒼蒼之道將授亦軋軋之聲若抽如緑綺之
空濶彈來始應若清泉之阻塞决破方流儒首貴陸
氏之賦成與昭明之道合欲三變之清異陋衆音之
錯雜每慙文藻比蒭蕘願侯王之海納
　　　知白守黒爲天下式賦
白爲象兮皎焉明焉黒爲象兮暗然昧然踞其明而
爲事之賦混其昧而爲道之筌白以將行恐率土之
惡盈患作黒之爲式庶普天之用晦功全昔聖人以
抱玄黙取道德旣溢目以知白復亡形而守黒黒雖
朽而守緇白將變而易色和其光也爲萬有之憲章
同以塵焉作群生之楷式愚甞出知白之藩入守黒
之門就其曜而不曜居其昏而不昏白易玷而式易
立黒無文而式可存豈不見卞和獻荆岫之珍先傷
足脛大禹治北方之水後化乾坤至如佩寵光綏景
福殊不知寵之極兮辱之繼福之多兮禍之速天時
尚有其盈虚人事須防其反覆神龍龜聖嘗聞其醢
肉刳腸象齒蠙珠但見其焚軀剖腹此白也可知庶
思之而自勗則知弱可吞強柔能制剛土之弱兮能
廣載水之柔兮流且長得不暗室自處明誠自彰所
以耕稼歴山果見重華之帝覊纍羑里終歸西伯之
王斯黒兮可守庶存之而不忘其爲知兮不在乎外
其爲守兮不在乎内協上德之不德諒靡明而靡昧
如此則外减浮榮中含利貞功其成而不宰致其勝
而不爭縱泥滓之埋光瓊瑶愈潔任烟霞之蔽影日
月終明老氏所以著此垂言流而設教帝王法之而
自英自聖臣子體之而乃忠乃孝余將優游於玄牝
之郷每勤行而是效
　　　澗底松賦
碧澗千仭青松幾年豈天生之有異蓋地勢以居偏
挺操彌貞雖厄巖巒之下掄材倘鍳合居樗櫟之前
則知植物之近不可用而或用生物之逺其可貢而
誰貢伊彼良木限乎深洞俟時幾慮其樵採抱直屢
思其樑棟神如我化何慙其青竹成龍工未我永且
伴其髙梧宿鳳翠鎻山椒心凌碧霄生風而虎豹吟
嘯拂水而龍蛇動揺安得伴磊磊之石因離離者苗
奚三公之夢猶阻豈萬乘之封尚遥何殊孔明之先
主未迎空懷良策吕望之文王非獵不到終朝今則
希匠斤採溪壑如㧞之於髙岸邃谷可營之於帝宫
仙閣澗底松兮才不才侯般輸之所度

釣磯文集卷第二
唐秘書省正字先輩徐公釣磯文集卷第三
　　　　　　　　　　　徐　夤　昭夢　著
　賦
　　　太極生二儀賦
太極何名其形混成畫一氣以中斷區二儀而始生
厚載者所以凝其濁髙明者所以厚其清吾甞究天
地之𥘉洞肧腪之始本無兆以無朕竟何聽以何視
茫乎大醉之郷寂若無生之理我形影以都秘我音
響而未起混沌將至唯聖乃出隨我聲而發音響逐
我象而設形質於是上泝無邉昭然廓然營空碧而
星辰錯落豁東西而烏兎髙懸漢玉奚水河銀曷泉
無得而踰六律而宗成大化不言而信四時而飛作
流年此一儀者天也上以昭宣復以一撮之多九垓
攸布聳華嶽以西峙洶滄溟以東注蔓延生植滄洋
制度何舟何楫凌開白浪爲程誰馬誰車碾破青山
作路此一儀者地也厚惟固護嗚呼太極故兮二儀
新二儀新兮四象分我目明兮所見耳餘聽兮所聞
五色成章炳煥而光昭朴素八風從律凄凉而吹散
氤氲彼天得一而清地得一而寧秉造化之鈞軸絡
虚無之紀經莫不潤之以風雨鼓之以雷霆掲大象
以垂象鞠無形而有形然後伏羲聖黃帝靈龜龍負
而乾坤定位文籍生而詐僞開扄但見髙極九重下
盤四角日炤朝兮月炤夜融爲川兮結爲嶽旣將入
我死而出我生亦何必剖先天之清濁
　　　員半千說三陣賦
天地人陣者其誰以測惟聖主之嘉問伊賢臣而洞
識莫不陳七德機要叙三才楷式願同尚父干戈永
佐於周朝敢學宣尼爼豆將言於衛國乃曰臣聞天
陣則上考璿樞明孤計虚運星宿而吾君堯舜叱風
雷而敵國丘墟斯蓋出黃石之妙訣又武侯之秘書
臣謂其不然也出兵者在乎信及寒暑義如時雨春
發生兮當養士冬肅殺兮當耀武斯則得天道兮合
天時不可辰天時而逆天取此天陣以明焉微言可
補又聞地陣則察土分疆坤盤艮長隨向背而翼鵝
鸛順山川而羅紀綱所以韓信背水而趙滅孟氏焚
舟而晉藏臣復謂其不然也其用兵者在乎饒金冨
粟兵雄食足先耕而九載思蓄後戰而三軍不分斯
則分地利而得地財豈有兵未征而農不斸此地陣
以明焉微言可録又聞人陣則勇氣生風精神貫虹
夭矯而常山躍地彎環而皎月懸空可與樂毅論將
穰苴比功臣復謂其不然也且爲師者在乎帥師將
肅連營敦睦忠爲甲兮信爲胄身爲弓兮德爲轂指
日烹齊國之牛反掌拾秦原之鹿此則協人意而得
人心豈有人意和而兵不服此人陣以明焉微言可
祝髙宗乃知天陣則不必占彼星躔地陣則不必恃
其山川人陣則不必仗其驍勇唯德義而三軍勝焉
　　　文王葬枯骨賦
因掘地以及泉見窮塵之委骨陳葬禮以外備實仁
心之内發義之克著幽可貫於鬼神德之孔彰明可
爭於日月𥘉其取象茫洋開蕪鑿荒幽宅幾壞遺骨
遂彰伊彼役者奏於文王王乃掩袂而矚興懐而傷
莫不蔓草縈白隂苔染蒼恐是徃古豪傑昔時聖哲
澤物名光忠烈宛是其死誰曰不然骨肉歸土神魂
升天深谷爲陵波可知而蔑爾佳城不見爲我主以
收焉於是召有司其明享賻以衿禭蓋諸泉壤以遐
返邇飛聲走響遂使億兆民庶以來歸八百諸侯之
企仰設若不逄君子倐遇小人必應視同塵土棄若
灰塵旣丘墟而莫問在封樹以無因則烏鳶是啄螻
蟻是親幸將不遇小人獲遭君子而乃覩之而骨驚
感之以心死爰拾之於彼葬之於此蓋將斯骨以喻
我以已不欲而行之於彼可使見之者悲聞之者喜
以至誠賔萬國之臣若滄海走百川之水嗟夫存殁
殊塗幽隂鍳乎爾䰟奚在爾肌以枯何得上測於睿
哲而再向其塗芻則宗周之仁也不獨及於有情而
必軫於觸類祝網之帝不足以言其仁泣辜之君焉
可以叶其義得不啓之十代延之百祀俾後之制禮
垂教將掩骼埋胔者也且王於邦而至大骨於物而
至微我不以大而自貴不以微而有違以仁不足爲
我罪以物失所爲我非是以勞瘁無斁皇寧甚稀骨
尚惻於窮泉下土豈惟於獸走禽飛故得九齡者上
帝所錫九國者西方允歸以孝治天下也亘萬古以
光輝
　　　五王宅賦
明皇以孝悌爲此地宅而宸遊永賖凄凉而境空鏁
悵望而渚已遐鳳去鸞歸秋葉落梧桐之樹年來歳
改春風遺棠棣之華當其龍虎俱來蚪龍並轡觀風
而玉輦停駕選勝而金鰲負地天師魯匠新土木以
宏規月殿雲樓破荆榛之積翠旣而甲第煌煌維城
道　帝子天子肅睦而寧王
薛王綵霧彤霞從仙都之八面風臺水榭引蓬島於
中央不類遷都平分於宅爲星之渚同數比奕之龍
並跡聖主之千聲羯鼓洛水風清岐山之數調胡琴
嵩山月白瑞氣飄空蘭深麝濃連雲之飛閣鏁鳳象
海之清地蟄龍解愠　風帝舜之琴雅奏興歌立德
太康之弟相從莫不以嘉樹𪷟烟崇牖硋日金聲玉
韻以總起夏蕚春叢而剪出虹梁綺棟晐天地以量
功舞態歌容掌神仙而比質一旦衮冕參差外遐紫
微華屋之帳幄蟲蠧深院之欒櫨燕飛時移而玉笛
難㝷清商冺滅事徃而金牌尚在御墨依稀徒令攀
詠皇風追思聖德傷宴御以綿起遶周垣而嘆息王
侯之地宅雖多未若開元之有國
　　　駕幸華清宫
明皇帝號天上來華清宫兮雲際開離紫禁而千官
捧日出清門兮萬騎屯雷巫山之翠珮珠璫皆移雲
雨洞府之霓旌絳節盡去蓬萊當其鯨海澄波驪山
叠翠架瓊宫玉殿之宏絶鎻萬户千門之祕邃上以
我無爲而國無事記一千年之歴數冨有寰瀛起五
十里之烟霞長懸夢寐於是躍馬驂龍烟馭風從從
我者七貴中貴翊我者姚公宋公蒙茸之組繡烟花
香隨輦路錯落之星長日月影射虚空及其鰲負瑶
臺檠生玉蘂翔鴛振鷺以環列九棘三槐而森峙玉
帛駢積梯航萃止隋侯明珠兮飾車馬霧縠雲羅兮
縈歩履飄蘭散麝薫昭應之香落翠遺珠遍鬻新豐
之市鸑鷟麒麟禎祥日臻朱閣拜玄元皇帝金車迎
虢國夫人其有夜光枕貴玉蘂冠新眷五王之燕語
倚六相於陶鈞其或露冷仙掌波出渭津河漢佳期
七夕會牽牛之什雲天勝賞中秋迎顧兎之倫莫不
龜鼎祈年　龍奉職真人羽客兮薦方術朱草靈芝
兮表生殖詩成而玉甕題新雲滿而温泉暖極　霄
可止期驂彩鳳之翔光景難留誰束金烏之翼諫切
雖納思深半惑禄山已變猶期其十月來王林甫旣
　合省其多方蠧國竹語絲喧中元上元葉靖之靈
丹舊得花奴之羯鼓新翻人閒有大貝明珠皆歸戚
里世上無清歌妙舞不屬梨園是何樂極悲來時移
代促燕中之鐡馬俄起環上之羅衣莫贖華清宫觀
兮閴無人山青兮水緑
　　　再幸華清宫
明皇以旣剪漁陽塵清帝郷自蜀郡而𥘉還輦輅幸
華清而幾隔星霜巍峩而紫府洪都重開聖日牢落
而金門玉户幾閉春光是何樂極難期繁華易　時
易而鳯髻成夢歳晚而龍顔皓首嬪嬙零落寧逄舊
日之人耆艾扶携尚獻新豐之酒但見禁栁愁烟宫
槐暮蟬苔昬而鏡落金殿岸改而湯催玉蓮螓首蛾
眉遺跡而空存處處落花流水無言而但送年年足
令左右含悲君王墮睫塵泥漸委於花逕歳月濳更
於蓂莢金沙洞濶凄凉而午夜流泉玉蘂峯髙騷屑
而一宫紅葉榮謝相催心腸似摧天在而俄懸二日
星移而幾别三台金㦸凌霜劔閣而曾悲幸去銀蟾
皎夜月宫而長憶遊來蟬寄花鈿星流笑臉陽䑓之
吉夢𥘉斷岱嶽之香魂已斂解語之珍禽不見琪樹
空髙長生之白鹿空還朱扉半掩象薦塵緇犀屏影
移雪衣籠在霜殿松痿雲母波輕遶岸之清漣自改
相思樹老滿山之紅實空垂已而玉笛休吹霓裳罷
制秦原杳杳以西接渭水悠悠而東逝空吟其刻木
牽絲比人閒世
　　　卞莊子刺虎賦
人雖至靈虎且至猛此靈智以終刺彼猛暴以何騁
固在戮力亦唯三省誰氏之子人爲卞莊有力如虎
提戈若霜爾聞力我則非敵我聞知爾何以當始其
三徑無人二虎遇肉俱貪而送涎豐草不嘯而風停
邃谷我將愛其文而玩其革必冀扼其喉而剖其腹
然而以寡制衆彼䨇我獨雖言肉視詎得心服乃即
客前而言曰貪夫狥利君子俟時且肉之羙者虎乃
啖斯啖飽則鬬鬬極則疲威稜之大應以縮爪牙之
利何以施將一刺矣必兩中之亦猶秦王克韓魏俱
㓕漁父獲鷸蚌相持物之理也君冝念兹不然則虎
非爾所得爾爲虎所資於是拜其言伺其便不躁進
不自衒思曹劌之往畫法李陵之獨戰俄而肉旣盡
勢果爭􁔝牙而龍劔森齒牙騞而雲雷霹聲樹㧞石
裂陵摧谷傾風毛羽血以狼藉地轉天旋而震驚於
是氣衰力怠彼竭我盈巖隂而歸鳥皆散野逈而殘
陽半明負者可以檻勝者可以烹卞莊乃肉袒歘起
持矛迅征足奔而飛箭寧速身㨗而鴻毛未輕爾
將極我時以亨遂一麾而並進如拾芥以將行射絶
塞之石頭胡爲等價去南山之白額未足齊名我則
視若井中料如几上斬蛟奪劔者其心未壯探龍取
珠者其事應誑蓋感人進言神符厥望設若不取善
言而善何以師不待物聞而物何以䘮如此則争雄
負勢之徒冝覧斯而惻愴
　　　鑄百鍊鏡賦
十數鍊者未足爲明一百鍊者方爲至精祝皇帝以
終貢命良工而鑄成威凝碧渚流泉蛟龍欲活折下
青天皎月蟾兎如生淮南王以地産真金天生哲匠
開爐呈造化之術爲鏡照星辰之象可以人閒第一
法軒轅臺上之規天下無䨇掩秦氏宫中之狀匠者
曰金雖精則不鍊不神鍊有數非百之不新又曰火
爲陽晶午爲隂月陽得隂則百工備陽失隂則萬化
闕臣今選五月五日之亨吉爲鍜乃礪之始卒而又
就澄澈革昏沉擬犯烏光於天上乃維鷁首於江心
亦以水能鑒物火能化金念器大以晚成其功乃倍
及人生之不滿厥數方深况乎空斷飛烏人稀碧潯
顧採艾之輪蹄應難竊視縱升天之雞犬莫得遥臨
想其爝火吞光氷壺慘冷幙金而麟鳯相次挂玉而
狐狸難屏陶鈞即數同枝頭赤仄之多炤燭無瑕啓
匣裏青鸞之影王曰吾秦之鏡也可以照肝膽可以
慴奸邪吾將驗彼彼將妄耶且閻樂之奸邪曷隱趙
髙之肝膽誰遮遽至於素車白馬絶國亡家今斯鏡
也用其鍳形容定妍醜比君德之不昧論臣心之無
茍於是持百鍊而獻九重惟拜手稽首
　　　玄宗御註孝經賦
明皇以孝理生靈財修紫庭表後主之新鑒注先王
之舊經立身行道之文昭如繡縟資父事君之要煥
若丹青開元中以儒道風行皇明日皎刪六籍之奥
秘定百家之多少顧老氏經標玄黙義理猶淺豈宣
尼典急君親源流未顯於是鏡豁宸衷天開聖聰由
粗及精刪踳駁於千行之内從無入有縯絲綸於百
日之中可以來者無猜學徒洞識三千罪盡顯天鑒
十八章皆流御墨九門翕集清傳鄒魯之風萬室雍
熈普詠文明之德浩浩沄沄詳言紏紛素言行在而
猶隱聖主躬修以具分髙深如山嶽江河遐開地理
炫燿比星辰日月上燭天文蓋以首毁強秦遥興大
漢歳月頗謂其綿邈傳冩或多其紊亂朕今屬事比
辭飛文染翰冀使爲臣爲子之　自我而行窮經博
古之人從吾屢讃皎皎明明神功坐成甲乙之良宵
不輟曽顔之宻行俱呈揚名後代之人俾傳白社在
上不驕之義自表皇情故得極思九重研精一卷旌
孝悌以爲教剪繁蕪而罔倦然後勒貞石而建髙臺
萬祝千齡兮誰激勸
　　　割字刀子賦
物有至大而無所爲物有至小而功且竒當彩筆臨
文之際見銛鋒入目之時改雕蟲篆刻之非重修麗
藻正垂露崩雲之誤盡在瑕疵觀其寸鐡雖輕尺書
可理磨礱本自於良匠玩愛式歸於君子封章是假
常挑鸞鳯之蹤淬礪非多不損盃盂之水文近倚馬
多參解牛剗弊能新於鳥跡摧剛幾觸於銀鉤削染
翰之繁蕪入行宛定笑磨鈆之濫拙一割何求則知
用自名賢成因在冶剔瓊牋而䟽玉無異映月字而
連環是假通書窓之琴鳥欲謂割雞制遷史之姓名
何慙斬馬起余之思在青雲憶王祥之贈者

釣磯文集卷第三
唐秘書省正字先輩徐公釣磯文集卷第四
　　　　　　　　　　徐　夤　昭夢　著
　賦
　　　止戈爲武賦
書契天設文明日新將究止戈之義式彰爲武之仁
足還太素以壽生靈志肅三軍欲至理而生乎至理
論歸八法見古人兮教以今人昔者楚莊薄諸晉國
小臣請築於京觀厥王乃陳乎道德謂臨戎制勝誠
不在乎干戈示子傳孫事冝規於翰墨且武也者戰
而不陣師克在和考其字以因明所字止其戈而焉
用其戈願劍㦸而棄於農耕賢哉若彼問軍旅而對
以爼豆聖也如何矧乎伏羲畫卦以窮微蒼頡造書
而允中於會意以無怠實臨文而可諷下破山而加
點理絶乗危上擬戍以無人誠難動衆以五兵爲武
者非武之資合兩字爲武者是武之竒當用究言而
不用有爲詎及於無爲鳥跡斯驗人情可窺亦由月
並日而明焉其儀不昧秋懸心而愁矣厥義咸知是
冝遵史籕之文贊昇平之主兩階屢舞以稱聖七德
交修而曰武亦何異威而不猛宥刑而擾　寧施捨
之而藏得象而筌蹄奚睹今我后洞窮經之㫖知爲
君之難功不宰而八蠻自服書同文而萬國咸安列
聖摧凶我則懷逺而柔邇前王伐罪我則去殺而勝
殘故得文物重新妖氛自弭廬人之百鍊寧問吕望
之六韜可委士有偶明試而賦止戈獲贊皇風而之
　　　垂衣裳而天下治賦
大道純素明君御乾垂衣裳而教被率土冺智慮而
恩覃普天端衮冕於九重威儀備矣走車書於萬國
文軌同焉聖人以象合乾坤育涵臣子握金鏡而破
昏黒啓瑶圗而昭福祉温恭允塞損耳目以無營拖
黼垂旒致邦家而自理不出宸居濳孚聖謨虚已而
應乎萬有㓕私而契彼三無引日月之長裾遐蘇品
彚雍星辰之法服自化寰區於是負扆彤闈凝情寳
位播亭毒以無黨表雍熈而自有山龍煥爛映黃屋
於長舒風雨廽旋仰洪猷而克遂豈不以羲頊齊教
臯䕫在官德所至兮天髙地厚信不愆兮春煦冬寒
佩華藻以常閑九章惟麗傾空旻之所覆萬姓皆懽
允紹二皇式孚九野尊　以居上敦協和而在下
飄紫宸而楚楚道泰生靈臨丹陛以襜襜塵清華夏
赫赫巍巍功髙二儀法希微於視聽守玄黙於箴䂓
自然淳朴將至生成罔虧茍人文之未化勞轍跡以
何爲豈若黼黻光中德及於昆蟲草木圭章影裏澤
流於地角天涯士有珪璧常輕光隂是重趨明代以
求試望丹霄而翹踵君同軒后爲臣願讃於求衣才
匪相如獻賦敢歌於垂拱
　　　入國知教賦
天闢區宇人尊帝王國將入於封　教先知於典章
不宰成功乃合乾坤之德無私鑒物能齊日月之光
昔仲尼制禮之則諭君之德爲萬乘之謨猷目六經
之楷式將欲明其教必在遊於國温柔敦厚出風雅
之詠歌比事屬辭本春秋之黜陟協彼典誥諧斯禮
文廣博而樂章具有精微而易象爰分先王所以總
斯御物體彼爲君遂使足歴四門親愛之儀已覩身
由萬户民從之義皆聞莫不周鑒金湯濳量王覇冨
樂和政以攸類陳詩觀風而相亞是以逄耕讓畔得
先人後已之規察鳥安巢驗惡殺好生之化今吾君
以興帝業赫皇明以謙柔而教蠻貊以朴素而教公
卿以節儉而教百姓以農耕而教五兵自然八方走
響六合飛聲豈俟入乎閫閾方能知彼規程其或䟦
扈未殱陸梁未向可使拜天闕而俯德趨帝閽而引
望俾其退而補過警干羽之舞階進以盡忠報聖明
之在上士有負書劔出林巒謁九門而教化斯仰瞻
百辟而威儀可觀則知不上泰山豈覺寰區之大不
浮東流寧知溟渤之寛敢不廣義路擐忠甲開閶闔
以聽聲詩賀仁沾而恩洽
　　　豐年爲上瑞賦
聖祚開國文皇應天以豐登之有歳作祥瑞於當年
重彼粢盛五稼而誠冝在上考諸圗牒四靈而莫待
居先當其衆類呈祥明君建義將垂萬世之範逈出
百王之智爲其三農百榖普爲四海之資鸑鷟騶虞
空表一人之瑞於是别示休徴羲農教行調風雨則
桑田自稔重龜鶴則倉廩寧盈我貴嘉禾朱草之庭
前謾吐我滋甘澤慶雲之天際休呈四序和平三時
播種蓋將何寳以爲寳不以無用而爲用且夫寒暑
相從成歳順風如雲之稼穡千畆擊壤之歌聞四聰
斯則家給人足時和歳豐縱鳯不止於髙梧之際麟
不遊於靈囿之中又豈能損民力虧朕躬至如歴候
不常隂陽反是甫田屢失於刈穫庶物不勝其殘毁
菜色咸若豆分於此縱然出醴泉而浪湧波翻降甘
露而珠英玉蘂然而不濟飢饉何足依倚豈若敬奉
天時從其所冝升合頴秀岐之事冠素雀神烏之爲
罹畢沾濡麗日之重輪在下如茨委積華芝與玉秀
俱卑偉哉以年爲瑞者冨於玉靈以物爲瑞者詭於
耳目欽哉以我后之玄德承太宗之景福士有觀大
國之光輝敢謳謡於邦國
　　　福善則虚賦
聖人曰天本無私福惟佑善曷云鑒之將昧考前言
而盡鮮窮達而烏焉有命莫究慘舒吉凶而未必由
人誰原昧顯善吾將議彼穹蒼其靈不常安得勇力
者或昌進德者或亡忠讜者或罪謟佞者或彰孰云
必有餘慶屢聞反受其殃且聞暴莫暴於殷紂虐無
如於夏桀聖莫大於孔父智莫過於顔氏那令辛御
極以爲君癸承祧而化民孔泣麟而嘆鳯顔命天而
居貧亦何用仰日月祈鬼神胡不沈暴虚生聖智影
響殃咎權衡嘉瑞移辛癸之位於孔顔之才賦孔顔
之才於辛癸之位是何徒濶清明虚垂日星謂其覆
而匪覆驗其靈而不靈在温良道德之家不鍾禄位
於悖逆荒淫之室不震雷霆焉得盡立明誠不欺暗
室非惟禄善以增膠復見禍滛而罔實君或驕而臣
或叛自此而生子不孝而父不慈由斯而失嗟夫利
害相磨殊非一科雖賢愚之異禀竟夭濁以同波然
吾終身而積善不知天道以如何
　　　歌賦
楚襄王　魂𥘉驚髙堂賦成因命酒以將飲遂聽歌
而適情於時白雪音厲陽春調清命宋玉之雄藻賦
貫珠之妙聲玉乃避席而起請陳其志曰臣聞樂以
象其聲歌以陳其事樂也者六律不得不正歌也者
五音不得不備是故宫不亂而爲君商不亂而爲臣
徴不亂而爲事角不亂以爲民羽不亂以爲物五音
備以爲真如此則天地同和隂陽代順一謳而王道
敦化再唱而民心端信逆氣亡象姦聲匿韻三光以
照而不昧萬物以類而相振然後君臣序而父子親
五音隆而四凟濬斯爲治世之音可同休於堯舜至
如宫之亂兮君荒商之亂兮臣亡徴之亂兮事失角
之亂兮民傷羽之亂兮物匱五音怪而改常如此則
寒暑失時邦家自咎唱予而毒慘諸夏和汝則災生
九有鬼神不享社稷非乆乾坤之紀綱濳紊麟鳯之
禎祥莫偶然後孛彗皎而夷狄驕兵革飛而戎車走
斯爲亡國之音可同風於桀紂其爲樂也不在玉管
朱絃其爲歌也不在乎燕娥趙姬隔巴濮採聲詩樂
府陶匏自本黃鐘之律姑蘇麋鹿誰聽白苧之辭王
曰斯賦之盛珠輝玉映可以發昏蒙佐明聖爲前古
之楷式作後來之龜鏡非寡人之所知敢不承天之
命
　　　竹箆子賦
東海生將治巾櫛貧無玩飾劈破烟筠刮殘霜色衰
鬂攸利秋蓬自植乃有繡轂王孫光餘席門嘲謔斯
玩薫蘭厥言曰先生不見南越之絶珍華閒發犀角
磨水象齒披月皎君素手滑君緑髪朱邸豪商持金
買將星流掌握雪瑩巾箱胡爲鬢枯澁㓕髪撩相
東箭催勁緱笙罷吹薤園烟肥霜零葉萎銀床夕醉
橫簟析澤比君之玩代君增愧惟大丈夫籝金斛珠
雕瓊鏤璧錦蔕羅襦幽屑窮巷諭人壯圗東海生曰
余居之窮也風號絶徼山枯鬼嘯黃雞唱午靈鴟末
照槐棟蛇吟寒牀雨深跳跬媚竈舊井無禽又數之
蹇也塞鴻漸陸金隄折軸玄蹄若神敏手如束青雀
㳂流黃洿覆舟麏磨檻虎䑕嚼郊牛君門咫尺獻書
山隔駑馬卧粟龍媒負軛綺語簧言爲犀爲璠衞退
籧瑗堯遺八元天斗虚粟均人之禄隂尺神刀剪人
之福余則朽枿陳蒵呼春不來塊消而土燼盡而灰
焉能搜竒抉望爲玩爲好弓影攻疾菱花照老且聞
箟櫛之功修諸禮容容之在肅禮之在恭容之不肅
奚犀奚玉禮之若恭爲鳯爲龍又聞熒煌易㓕葱蒨
易折知白守黒萬壽不絶旱禱滂沱祥雲若何飯待
嘉谷靈芝孔多列國遺史恨四公子削玳爲簮編珠
爲履冠劔魚鱗爭竒鬬珍寳肆開侈龍宫訴貧信陵
能下止屠門者被褐則真狐裘則假田文二千禽蹄
一馬權移勢改門羅雀懸平原十九毛生最後我有
嘉賔莫孔之醜春申甚寛誰屠李園朱門故人何人
死恩君子中庸奢亡儉存嘲我竹箟酬爾蒭言銘諸
坐隅永貽後昆
　　　不言錢賦
言者三端之本錢者百貨之源反其本以行已杜其
源而不言如逄朽貫之資我辭遽嘿自負不貪之寳
吾道常存昔王衍以東晋季年金陵薄俗恨朝野以
爭競侈緍錢而縱欲化爲糞土填巨壑以難盈湧作
波瀾灌漏巵而不足豈惟紫閣名臣紅窓羙女有私
而盡以藏賄無德而何甞潤身夷甫乃怒於彼以心
誓忿於時而氣振所以麈尾髙談肯說五銖之號鶴
裘換酒同思四壁之貧泉貨寧懷樞機永秘何曽之
十萬休述和嶠之癖多罷議賔階砌下誰云苔點之
圓貨殖傳中諱却金錢之字衆多愛兮積聚奢淫我
所愛兮惟財與金在乎心惡以言寢可以觀言而見
心任同臭以驚時豈論崔烈任雨飛而滿屋靡說黃
㝷且夫百萬奚若仁銷義鑠豈不見一惡而懼百非
口非言而心嫉惡金相馬埒休詢王濟之　爲山積
鹿臺莫問殷辛之禍作蓋傷其濁世澆風貪婪莫充
無茍禄者尤寡終不言而曷同斯時也道德雖盡銷
刀削空斯人則與世垂範端身固窮手近青蚨先納
青黃之口内眼觀榆莢預緘枝葉於胸中則知不立
殊見寧議衆醜他拭目而余　目彼钁金而此金口
異哉不談人過不語亂神與斯人而善偶
　　　朱雲請斬馬劔賦
朱公以紫殿之下明誠洞冩仗心劔而上請神劔非
斬馬而不除害馬則知堂堂者多諤諤者寡是何抗
萬乘而不慴覺千官而盡啞昔張禹以軒冕巍峩爲
王者師攀龍附鳯於層漢隂慘陽舒於片辭不畏神
怒惟專鬼隨中於人兮若酖若蠱漬於物兮如膏如
脂合彈者誰是簮筆合諍者何人措詞雲則早奮忠
貞誓摧邪曲有刄當斬對君必辱於時開九門兮左
日右月朝百揆兮鏘金佩玉鴛鷺方駢雲龍乍矚於
是演折角之雄辯趨逆鱗而上觸乃曰不諫非臣容奸
匪君臣聞上有厥劔利無與羣不爭乎　鍾切玉不
並乎倚天决雲蓋是吹大宛之毛剸渥洼之骨君幸
頒賜臣非僭越旣將伸明代之朝命㫁佞臣於大闕
今太傅以傲抗三公昏蒙九重䧟君子於虬龍伏犬
進小人則蛇虺成龍固請刑於廣肆血被銛鋒帝忽
色怒雲乃氣衝死為屍諌生寕面從將軍匡(闕)以稽
首天子逡巡而改容義匪伏蒲志大而諸侯瑣瑣芳
流折檻名高而四海喁喁胡不淬辭為鋒礪志為刃
拂訛濫以將退麾賢良而與進何必趨劍(闕)將求竟
伊人而莫擯設若寳鍔將授昌言是嘉又何以見仲
尼之紀綱誅正卯之姦邪則王莽之偷宗社又安得
聞邪
　　　江令歸金陵賦
陳祚以世六十年毒奢淫而忘險難運去而蠻奴北
面時來而江總西還傷心而昨是今非三台祿位觸
目而人非物在一片江山初其君但期天(闕)國無盤
石詩成而詠雪嘲風酒惑而迷魂蕩魄昌言直諌朝
朝而惟列七人列蠟燒蘭夜夜而長留十客一旦雷
卷隋軍驚風坐聞龍顔入井以魚伏鳳閣離居而豆
分於是嗟覆轍嘆浮雲抛建業之山河來朝魏闕捧
金陵之日月送與隋文斯人以鳥戀南巢萍流遠道
還吳而喜遂歸骨入境而鞠為茂草心感存沒淚横
襟抱慘淡而煙迷遠渡杏浦波生蕭條而葉散悲風
金檀樹老廢壘蕪城行行復行霜凌夜葉壯心碎屬
國窮歸華髮生中臺將黄閣皆空荀池鳳去甲第與
朱軒不見謝墅狐鳴茂苑濤聲秦淮月色終史溥之
前夢嘆東昏之舊國雖信天命宜慙衮職豈不聞三
秦甲馬已過乎淝水之陽二謝韜鈐克殄於夀山之
北則知翌輔者在乎外撫四夷中扶萬機建其策而
安邊卻敵致其君而端冕垂衣安得三閣天高但縱
殷辛之酒萬兵雲集未知蘧瑗之非果令位失家亡
君移國徙前恩不及於民庻晚歲卻還於舊里金陵
旺氣索然空唯見碧(闕二/字)涵淥水
釣磯文集卷第四
唐秘書省正字先輩徐公釣磯文集卷第五
　　　　　　　　　　徐　夤　昭夢　著
賦
　　　過驪山賦(以陵搉國殁永/紀窮塵為韻)
六國血於秦秦皇還化塵塵驚而為楚為漢路在而
今人古人但見愁雲黯慘曡嶂嶙峋時遷而金石非
固地改而荆榛旋新愚聞周衰則避債登臺秦暴則
焚書建國貴螻蟻於人命法豺狼於帝德兩曜昏翳
九圍傾側扶桑幾里我鞭石以期通溟海幾重我驅
山而要塞慘慘元穹嗷嗷七雄三農百穀以休務淬
鐵磨金而獻功九州病萬室空韓趙魏以交滅楚燕
齊而坐窮家有子兮誰得孝國有臣兮孰効忠九野
分將焉作兆民之主諸侯呑盡方行天子之風星隕
九霄城長萬里血染草木肉肥蛇豕將欲手挂天刃
足挑地紀拙虞舜而短唐堯污殷辛而長夏癸禍從
殃催川揺嶽摧金陵之王氣頓起蓬島之宮娥不來
黔首求主蒼昊降災天漢之龍髯倏斷沙邱之鮑臭
誰猜魑魅諸夏腥羶九垓於是宅彼岡巒兆斯陵闕
猶驅六宮以殉葬豈言蔓草之縈骨嫌示儉於當時
更窮奢於旣殁融銀液雪疏下地之江河帖玉懸珠
皎窮泉之日月嶫嶫層層不騫不崩斯高之喉舌方
滑劉項之雲雷忽興軹道一朝璽獻漢家之主驪山
三月火燒秦帝之陵今則草接平原烟蒙翠嶺想秦
史以神竦弔秦陵而恨永華清宮觀鎖雲霓作皇唐
之勝景
　　　樊噲入鴻門賦
沛中之智兮勇鵬飜舞陽侯兮威曷論冒死而嘗輕
白刃匡君而直入鴻門巵酒彘肩豈讓匹夫之饍朱
輪畫轂能扶萬乘之尊當其秦鹿無主項王赫怒誇
楚將於秋鷹滅沛公於蹇兔天地何少風雲可歩海
蕩山振龍驚虎懼鳳厤誰傳鴻門晝關湯池命酒歐
劍揺環氣隆準以斯挫血重瞳而欲殷鯢浪鯨波呀
呷於斯須之際禽籠獸穽炮燔於咫尺之閒洶洶羣
心雄雄壯士詣閶闔而飛歩怒豺狼而切齒僕視閽
守掌窺戎壘嵩衡蓋數撮之塵溟海乃一泓之水身
輕白羽蹈烈火以非難手擘朱扉信春冰之可履走
電呀雷金樞洞開麋鹿奔而貙虎至燕雀驚而鷹隼
來愚山可徙藺柱須摧引龍躍於洪波豢人徒爾送
鴻飜於碧落弋者何哉(下/闕)
　　　漢武帝求仙賦(闕)
　　隱居以求其志賦(以得志明時賢/人野悦為韻)
小人之見兮見以求利大人之隱兮隱以求志索其
居而弃世捐俗達其義而伺時藏器莫不濯足溪影
掛冠山翠不游徑而得康莊不出户而窮天地上自
英君傍爲哲人偕侔鳳而藏羽盡規龍以蟄鱗恭聞
舜雷澤而遯跡漢芒碭以潛身板築胥靡熊羆渭濱
芝歌商嶺以誰聽瓢掛箕山而曷鄰雷澤之志兮志
於聖也芒碭之志兮志於天下得之則宅乎寰海求
之必通乎巖野所以賓四門而總百揆揖遜皇王斬
白帝而烹楚君巍巍宋社渭濱之志兮國傅王師胥
靡之志兮匡君佐時然後神契畋獵天開夢思三十
八代之承祧韜鈐自有五十六年之救旱霖雨常滋
商嶺之志兮以全真箕山之志兮於髙節逃秦輔漢
以無失友帝朋巢而自悦蓋聞析心以智光乎聖哲
志也者寂與心通隱也者憑乎志成并於心兮故可
以通造化貫幽明成於隱兮或可君兆庻爵公卿志
不立兮吾息則隱志茍通兮吾道斯行君不見西棘
乘風上擊雲霓之路蟠泥得水高驤天漢之程奔塵
競路以彌惑絶跡深扄而有得惑之者惑於澆濁得
之者得於幽黙虱捫西華以持衡龍卧南陽而輔國
珞珞雲林之士方器巖廊攸攸市井之徒誰懷道德
亦由擇梁棟於(闕一/字)山索珠璣而在淵採綠蕙於樊
圃刈嘉禾於於甫田其道要其理元嘗聞降蒲輪於
草澤天子求賢
　　　山暝孤猿吟賦(以吟起殘暉客/顔悄惻為韻)
白日光沈青山影深伊萬籟以俱寂有孤猿而忽吟
隔樹初傳切切而來當暮景隨風更遠聲聲而飛下
煙岑當其曡嶂凌空微陽送晷擁條之響俄發命侶
之音廻起揚清引濁如含莊舄之愁吐怨流哀不為
養由之矢增悵望兮動辛酸建陽小兮凝晚寒踰絶
壑兮度鳴湍悲風颯兮零雨殘澗草凄綠谿花隕丹
此處則臨岸爰笑攀蘿永嘆幾多之去棹來舟驚迷
島嶼無限之離魂别緒飛掛林巒感東西而怨行役
三峽山光峭空碧冒懸流而躋絶壁苦露結兮寒烟
白望帝冤魂萇宏悵魄此處則抱樹驚曉號風向夕
峨嵋高兮劍峰綠愁殺巴人錦江暮兮笻竹秋悲纒
楚客山隱隱水渺渺孤猿吟兮何悄悄野駭麋鹿林
棲羣鳥往往於松蘿谷口嘯得煙昏時時向薜荔峰
前啼摧月皎斷續相催聲長韻微千林之紅葉雖堕
萬里之愁雲不飛嘹嘹噭噭休未休如迎靜夜厯厯
啾啾起又起似送殘暉足令掩耳傍偟呑聲太息何
彼韻之增起欲我聽之暫息則知邊城雁兮高柳蟬
未若聽吟猿而慘惻
　　　白衣入翰林賦(以玉闕承恩速/臣名德為韻)
天寳詞人李謫仙兮誰能論出白屋而謁明主脱布
衣而為侍臣誰誇其麗藻清辭將承寵渥不待乎腰
金拖紫便掌絲綸則知人不英無以動乎邦國主不
聖無以振乎儒墨二美相契千齡所刻愚聞白之始
也宅岷峩鏁羽翼待風雲伸道德金門玉殿兮掛雲
夢乾象坤儀兮羅胸臆雲情鶴態歌劍嶺之秋光月
夜煙朝釣錦江之春色俄而入洛遊京懐珠袖瓊塵
中獨歩酒肆陶情烏棲曲兮金石奏蜀道難兮神鬼
驚小隱乎林壑大隱乎帝城賀祕監兮薦英秀韓荆
州兮誇盛名於是鳳詔搜揚洪名振發長裾似雪兮
出圭竇縫掖如霜兮入禁闕冰姿玉貌别巢許之林
巒醉眼慵心豁唐虞之日月走騎飛軒街談巷言青
雲得路兮肌骨換白日昇天兮朝市喧縞素麻衣朝
雜庻人之伍龍攄虎變夕蒙天子之恩彩筆摛文彤
庭歩玉碧山之傲逸猶在紫禁之繁華乍束往往而
紅筵對酒宦者傳觴時時而後殿操麻宮娥捧燭夫
如是則才德須憑簪纓自勝起布素之卑位陟蓬瀛
之上層白鳳辭高青帝之春華不若金鸞寵異皇王
之密旨先承豈不以天假良時神資景福草元之客
兮進何晚題柱之人兮望何速曷若我不忮不求脱
布衣而食天祿
　　　星賦(闕)
　　　雷發聲賦(以起龍驚蟄天/道式空為韻)
化不可識春之倏生神不可測雷之忽鳴表隂陽之
大信發天地之希聲俄青律之未分寰區曷變俄洪
音之一播品彙須驚豈不以上綰天樞下同地紀隂
之變兮將伏陽之開兮欲起撾雲鼓雨殷南山而過
北山火轂風輪震百里而越千里浩浩闃闐神驚魂
顛冥濛而烏兔將墜動蕩而山河欲遷須臾走電赫
飛霆聯霹靂俄奔八表謂衝開下土轟軿繼作九州
疑裂破青天烈缺威催豐隆令急晴陽照兮凍冰洗
甘澤滂兮衰朽濕幾處脅韶光淑氣振折羣芳數重
呀地户坤維驚醒百蟄燭烻洪濛鼙掀碧空香籠麗
景翠染東風去年之積冷凄寒皆令變暖昨日之枯
株槁木盡使駢紅則知春之榮雷於春而禀德秋之
落雷於秋而授職不然者何以動於此以為準止於
彼而作式聲之發也星辰將厯候咸移聲旣收焉蠢
動與芳菲並息駕電驅風高凌九重日兮月兮還我
化天兮雲兮塗我蹤時時而逺谷隂霾訇崩曡嶂往
往而寒湫煙雨吼拔潛龍則知雷發無遺春光自早
發聲而歲歲長在景光而人人自老不能火僭逆而
霹姦妖攸攸兮天道
　　　寒賦(以色悴顔愁臣/同役也爲韻)
壬子歲大雪濛濛繁雲鏁空白日光沒樵溪脈窮地
洞沍而履不得天颼飀而飛不通庭蘭落翠禁樹摧
紅安處王乃去廣殿即深宮獸炭呀焰狐裘禦風頻
謂左右曰寡人今日之寒斯甚曷與下民而同憑虚
侯進言曰大王自恐嚴凝㒺憂邦國下民將欲凍死
大王未有寒色王曰下民之理聞之可得對曰只如
負禦三邊彌年不還戍遠燕嶺衣單雁山鐵甲兵徹
金刀血殷風刮衰力砂昬少顏大軍之生死頻決上
國之英豪甚閑今則凍平遼水雪滿蕭關此戰士之
寒也王曷知其險艱至若荷鍤田里勞乎農事草荒
而耒耜無力地冷而身心將悴賦役斯迫鋤耰何利
凍體斯露疏蓑莫庇東皋孰閔其耕耘北闕但爭其
祿位今則元律將結元冬已繼此農者之寒焉王曷
知其憂愧復有萬里辭親求名進身韜玉待價燃金
食貧賀清平於四塞冒霜霰於三秦北户無席冬衣
有鶉幸偶乎勛華為主同思乎伊呂稱臣今則顓頊
威至元冥令臻此儒者之寒焉王曷知其苦辛别有
苦寒之者不能殫寫在臣説矣恐王煩也於時陽氣
收隂氣浮火井滅朔風愁千山之凍樹頻折八水之
凝波不流王乃閔征戰之勞命偃乎兵革念耕之苦
命蠲乎徭役知儒者之寒命選於宗伯
　　　伍員知姑蘇臺有遊鹿賦(闕)
釣磯文集卷第五
唐秘書省正字先輩徐公釣磯文集卷第六
　　　　　　　　　　徐　夤　昭夢　著
　詩
　　長律八首
　　　依御史温飛卿華清宫二十二韻
地靈蒸水暖天氣待宸遊嶽拱蓮花秀峯髙玉蘂秋
朝元雕翠閣乞巧繡瓊樓碧海供驪嶺黃金絡馬頭
五王更入帳七貴迭封侯夕雨鳴鴛瓦朝陽曄柘裘
伊臯爭負鼎舜禹讓垂旒堕珥閑應拾遺釵醉不収
飛煙籠劒㦸殘月照旌斿履朔求衣早臨陽解珮羞
宫詞裁錦段御筆落銀鈎帝里新豐縣長安舊雍州
雪衣傳貝葉蟬鬂挿山榴對景瞻瑶兎昇天駕綵虬
(此言遊月宫/後/禄山)書陳北虜玄甲擐犀牛聖誥多屯否
生靈少怨尤穹旻當有輔幃幄豈無籌鳯態傷紅艶
鸞輿暖紫騮樹名端正在人欲夢䰟休䜟悟山旁鬼
塵銷隴畔丘重來芳草恨往事落花愁五十年鴻業
東慿渭水流
　　　尚書命題瓦硯
逺向端溪得皆因郢匠成鑿山青靄斷琢石紫花輕
散墨松香起濡毫藻自清入臺知價重著匣恐塵生
守墨還全器臨池早著名春闈擕就試軍幙載將行
不獨　陣兼能助筆耕莫嫌㳙滴潤深染古今情
洗處無瑕玷添時識滿盈蘭亭如見用敲戞有金聲
　　　尚書㑹仙亭詠薔薇聮句夤坐中聮四韻晚
　　　歸補緝所聮因成一篇
結緑根株翡翠莖勾芒中夜刺猩猩景陽粧赴嚴鐘
出楚峽神教暮雨晴躑躅豈能同日語玫瑰方可一
時呈風吹嫩帶香苞展露灑啼思涙點輕阿母蘂宫
期索去昭君榆塞闕賫行藂髙恐礙含泥燕架隱冝
棲報曙鶯鬪日只憂燒宻葉映階疑　讓䨇旌舎煙
散纈佳人惜落地遺鈿少妓爭丹渥不因輸繡段錢
圎誰把買　聲海棠若要分流品秋菊春蘭兩恰平
　　　和尚書詠泉山瀑布十二韻
名齊火浣溢山椒誰把驚虹掛一條天外倚來秋水
刃海心飛上白龍綃民田鑿斷雲根引僧圃穿通竹
影澆噴石似烟輕漠漠濺崖如雨冷瀟瀟水中𧖟緒
鞔蒼壁日裏虹精　絳霄寒潄緑隂仙桂老碎流紅
艶野桃夭千㝷練㵼年長在六出花開夏日消急恐
劃分青嶂骨乆應䙀裂翠微腰濯纓便可譏漁父洗
耳還冝傲帝堯林際猿猱偏得飯岸邊烏鵲擬爲橋
赤城未到詩先寄廬阜曽遊夢已遥數夜積霖聲更
逺郡樓欹枕聼良宵
　　　自詠十韻
只合滄洲釣與耕忽依螢燭　功成未遊宦路叨卑
宦纔到名塲得大名梁苑二年陪衆客温陵十載佐
䨇旌錢財盡是侯王惠骨肉偕承里巷榮拙賦偏聞
䥴印賣惡詩親見畫圖呈(使宅行夤囬文八體詩圖/兩面庚午秋/樓赴宴親)
(見每一倒翻/讀八韵也)多栽桃李期春色濶鑿池塘許月明寒
益衾裯饒羙寢出乗車馬免徒行粗支菽粟防飢歉
薄有盃盤　送迎僧俗共鄰棲隱樂妻孥同愛水雲
清如今便死還甘分莫更嫌他白髮生
　　　東風解凍省試
暖氣飄蘋末凍㾗銷水中扇沈𥘉覺泮吹海旋成空
入律三春照朝空萬里通岸分天影濶色照日光融
波起輕摇緑鱗遊乍躍紅慇懃排弱羽飛翥趂和風
　　　和僕射二十四丈牡丹八韻
帝王城裏看無故亦無新忍摘都緑借移栽未有因
光隂嫌太促開落一何頻羞殺登墻女饒將解佩人
蘂堪靈鳯啄香許白龍親素練籠霞曉紅粧帶臉春
莫辭終席醉易老少年身買取歸天上寧教逐世塵
　　　釣絲竹
藋藋拂清流堪維舴艋舟野蟲懸作餌溪月曲爲鈎
雨潤揺　長風吹繞指柔若將諸樹比還使緑楊羞
𧖟婦非堯女漁人是子猷湖邊舊栽處長映讀書樓
　　五言律詩二十一首
　　　旅次寓題
胡爲名利役來往老關河白髪隨梳少青山入夢多
途窮憐抱疾世亂恥登科却起漁舟念春風釣緑波
　　　釣臺
金門誰奉詔碧岸獨垂鈎舊友秪樵叟新交惟野鷗
嘉名懸日月深谷化陵丘便可招巢父長川好飲牛
　　　贈嚴司直
承家居闕下避世出關東有酒劉伶醉無兒伯道窮
新詩吟閣賞舊業釣臺空雨雪還相訪心懷與我同
　　　贈東方道士
葫蘆窓畔掛是物在其閒雪色老人鬂桃花童子顔
祭星秋　日採藥曉登山舊放長生鹿時銜瑞草還
　　　題僧壁
香厨流瀑布獨院鎻孤峯紺髮青螺長文茵紫豹重
邜枯皆化燕蜜老却成蜂明月留人宿秋聲夜著松
　　　和人經隋唐閒戰處
孤軍前度戰一敗一成功卷斾早歸國卧屍猶臂弓
草閒腥半在沙上血殘紅傷魄何爲者五湖垂釣翁
　　　追和常建嘆王昭君
紅顔如朔雪日爍忽成空淚盡黃雲雨塵消白草風
君心爭不悔恨思竟何窮願化南飛燕年年入漢宫
　　　贈董先生
壽歳過於百時閒到上京飡松䨇鬂嫩絶粒四支輕
雨雪思中嶽雲霞夢赤城來年期受籙何處待先生
　　　河流
洪流盤砥柱淮濟不同波莫訝清時少都縁曲處多
逺能通玉塞髙復接銀河大禹成門嶮爲龍始得通
　　　題南寺
乆别猿啼寺流年刼逝波舊僧歸塔盡古瓦長松多
壁蘚昏題紀窓螢散薜蘿平生英壯節何故旋消磨
　　　北山秋晩
十載衣裘盡臨寒隱薜蘿心閑縁事少身老愛山多
玉露催収菊金風促剪禾燕秦正戎馬林下好婆娑
　　　昔遊
昔遊紅杏苑今隱刺桐村歳計懸僧債科名負國恩
不書胝漸稳頻鑷鬂無根惟有經邦事年年志尚勤
　　　酒胡子
紅筵絲竹合用爾作歡娛直指寧偏黨無私絶覬覦
當歌誰　袖應節旋輕軀恰與真相似氊裘滿頷鬚
　　　弔崔補闕
近來吾道少慟哭博陵君直節巖前竹孤䰟嶺上雲
搢紳傳確論丞相取遺文廢却中興䇿何由免用軍
　　　弔赤水李先生
三年悲過隙一室類銷氷妻病入仙觀子窮随嶽僧
荒坵寒有雨古屋夜無燈往日清猷著金門幾欲徵
　　　香鴨
不假陶鎔妙誰教羽翼全五金池畔質百和口中煙
觜鈍魚難啄心空火自燃御爐如有闕須進聖君前
　　　鷄
名參十二屬花入羽毛深守信催朝日能鳴送曉隂
峩冠裝瑞璧利爪削黃金徒有稻粱感何田報德音
　　　白鴿
舉翼凌空碧依人到大邦粉翎棲畫閤雪影拂瓊忩
振鷺堪爲侣鳴鳩好作䨇狎鷗歸未得覩爾憶晴江
　　　龜
行止竟何從深溪與古峯青荷巢瑞質緑水返靈蹤
鑚骨神明應酬恩感激重仙翁求一卦何日脫龍鍾
　　　銀結條冠子
日下徴良匠宫中贈阿嬌瑞蓮開二朶瓊縷織千條
蟬翼輕輕結花紋細細挑舞時紅袖舉纎影透龍綃
　　　蜀葵
劔門南面樹移向㑹仙亭錦水饒花艶岷山帶葉青
文君慚婉娩神女讓娉婷爛熳紅兼紫飄香入繡扄
　　七言絶詩二十八首
　　　鏡中覧懷
晨起梳頭忽自悲鏡中親見數莖絲從今休說龍泉
劒世上恩讐報已遲
　　　楚國史
六國商於恨最多良弓休綰劒休磨君王不剪如簧
舌再得張儀欲柰何
　　　張儀
荆楚南來又北歸分明舌在不應違懷王本是無心
者籠得蒼鷹却放飛
　　　薔薇
朝露灑時如濯錦晩風飄處似遺鈿重門剰著黃金
鎻莫被非瓊摘上天
　　　大夫松
五樹旌封許歳寒挽柯攀葉也無端爭如澗底凌霜
節不受秦皇亂世官
　　　杏園
杏蘂簫聲好醉郷春風嘉宴更無䨇慿誰爲謔穆天
子莫把瑶池並曲江
　　　蕉葉
緑綺新裁織女機擺風摇日影離披只應青帝行春
罷閑倚東墻卓翠旗
　　　路旁草
楚甸秦原萬里平誰教根向路旁生輕蹄繡轂長相
蹋合是榮時不得榮
　　　讀漢紀
布衣空手取中原勁卒雄師不足論楚國八千秦百
萬豁開胷臆一時吞
　　　李夫人二首
不望金輿到錦帷人閒樂極即須悲若言要識愁中
貌也似君恩日日衰
　　　又
招得香魂爵少翁九華燈燭曉還空漢王不及呉王
樂且與西施死處同
　　　明妃
不用牽心恨画工帝家無策及邊戎香魂若得昇明
月夜夜還應照漢宫
　　　馬嵬
二百年來事逺聞從龍誰解盡如雲張均兄弟皆何
在却是楊妃死報君
　　　依韻贈南安方處士五首
七貴五侯生肯退利塵名網死當抛黔婁寂寞嚴陵
卧借問何人與結交
　　　又
休　羸蹄踏雪霜書成何處獻君王嵩山好與浮丘
約三十六峯雲外鄊
　　　又
百萬僧中不爲僧比君知道僅誰能無家寄泊南安
縣六月門前也似氷
　　　又
兩鬢當春却似秋僻居誇近野僧樓落花明月皆臨
水明月不流花自流
　　　又
晉楚忙忙起戰塵龔黃門下有髙人一畦雲薤三株
竹席上先生未是貧
　　　依韻答黄校書
慈恩雁塔參差牓杏苑鶯花次第遊白日有愁猶可
散青山髙卧竟無愁
　　　傷進士謝庭皓
獻書猶未達明君何事先遊岱岳雲惟有春風護冤
魄與生青草蓋孤墳
　　　聞司空侍郎下世
園綺生雖逄漢室巢由死不謁堯階(八徴/不起)夫君殁去
何人葬合取夷齊隱處埋
　　　偶題二首
買骨須求騏驥骨愛毛冝採鳯凰毛駑駘燕雀堪何
用仍向人前價例髙
　　　又
賦就長安振大名斬蛇功與樂天爭歸來延壽溪頭
坐終日無人問一聲
　　　猿
宿有喬林飲有溪生來蹤跡逺塵泥不知心更愁何
事每向深山夜夜啼
　　　追和賈浪仙古鏡
誰聞黃帝喬山冡明月飛光出九泉狼籍蘚㾗磨不
盡黒雲殘點汙秋天
　　　蝴蝶二首
不並難飛蠒裏蛾有花芳處定經過天風相送輕飄
去却笑蜘蛛謾結羅
　　　又
苒苒䨇䨇拂画欄佳人偷眼再三看莫欺翼短飛長
近試就花閒撲已難
　　　新刺襪
素手春溪罷浣沙巧裁明月半彎斜齊宫合贈東昏
寵好歩黃金􁶁蓞花
釣磯文集卷第六
唐秘書省正字先輩徐公釣磯文集卷第七
　　　　　　　　　　　徐　夤　昭夢　著
　詩
　　七言律詩五十二首
　　　華清宫
十二瓊樓鎻翠微暮霞遺却六銖衣桐枯丹穴鳯何
去天在鼎湖龍不歸簾影罷添新翡翠露華猶濕舊
珠璣君王魂斷　且向蓬瀛伴貴妃
　　　再幸華清宫
腸斷將軍改葬歸錦囊香在憶當時年來却恨相思
樹春至不生連理枝雪女塚頭瑶草合貴妃池裏玉
蓮衰霓裳舊曲飛霜殿夢破䰟驚絶後期
　　　鬂髪
鬂添華髪數莖新羅雀門前絶故人减食爲縁踈五
味不眠非是守庚申深園竹緑齊抽笋古木蛇青白
脫鱗天地有爐長鑄物濁　遺塊待陶鈞
　　　喜雨上主人尚書
天皇攘袂救神龍雨我公田兆歲豐幾日淋漓侵暮
角數宵滂沛徹晨鐘細如春霧籠平野猛似秋風擊
古松門下十年耕稼者坐來偏憶翠微峯
　　　廽文詩二首
飛書一幅錦紋囬恨冩深情寄雁來機上月殘香閤
掩　霏霏雨罷歌終曲漠漠雲深滿
酒盃歸日幾人行問卜徽音想望倚髙䑓
　　　又
輕航數點千峯碧水接雲山四望遥晴日海霞紅靄
靄曉天江樹緑迢迢清波石眼泉當檻小逕松門寺
對橋明月釣舟漁浦逺傾山雪浪暗隨潮
　　　不把漁竿
不把漁竿不灌園策笻吟遶緑蕪村得爭野老眠雲
樂倍感閩王與善恩鳥趂竹風穿静户魚吹烟浪噴
晴軒何人買我安貧趣百萬黃金未可論
　　　古往今來
古往今來恨莫窮不如沉醉卧春風雀兒無角長穿
屋鸚鵡能言却入籠栁惠豈嫌居下位朱雲直去指
三公閑思郭令長安宅草没匡墻舊事空
　　　十里煙籠
十里烟籠一逕分故人迢逓乆離群白雲明月皆由
我碧水青山忽贈君浮世宦名渾似夢半生勤苦謾
爲文北邙坡上青松下盡是鏘金佩玉墳
　　　偶書
巧者多爲拙者資良籌第一在乗時市門逐利終身
飽谷口躬耕盡日飢瓊玖鬻來中燕石蓬蒿芳處楚
蘭衰髙皇冷笑重瞳客蓋世㧞山何所爲
　　　潤屋
潤屋豐家莫妄求眼看多是與身讐百禽羅得皆黃
口四皓山居始白頭玉爍火光爭肯變草芳﨑岸不
曽秋朱門粉署何由到空寄新詩謝列侯
　　　退居
鶴性松心合在山五侯門舘怯趨旋三年卧病不能
免一日受恩方得還明月送人松驛路白雲隨馬入
柴關笑他范蠡貪惏甚相罷金多始退閑
　　　閑門
閉却閑門卧小窓更何人與療膏盲一生有酒唯和
醉四大無根可預量骨冷欲針先覺痛肉頑頓炙不
成瘡漳濵伏枕文園渴盗跖蹤横似虎狼
　　　開窓
閉户開窓寢又興三更時節也如氷長閑便是忘機
者不出真如過夏僧環堵豈慚蝸作舎布衣寧假鶴
爲翎薔薇花盡薰風起緑葉空隨滿架藤
　　　燈花
黠蠟燒銀却勝栽九華紅艶吐玫瑰獨含冬夜寒光
折不傍春風煖處開難見只因能送喜莫挑唯恐墜
成灰貪膏附熱多相誤爲報飛蛾罷拂來
　　　東歸出城留别知己
常蒙屈指許非才三載長安共酒盃欲别未攀楊栁
贈相留擬待牡丹開寒隨御水波光散暖逐衡陽雁
影來他日因書問衰颯東溪須訪子陵臺
　　　詠懷
愁花變出白髭鬚半世辛勤一事無道在或期君夢
想貧來爭柰鬼椰榆馬卿自愧長嬰疾顔子誰憐不
是愚借取秦宫臺上鏡爲時開照漢妖狐
　　　郊村獨遊
歲閏憐　暦候遲出門惟與野雲期驚魚擲上緑荷
芰棲鳥啄餘紅荔枝未路可能長薄命修途應合有
良時市頭相者休相戯蹙膝先生半自知
　　　經故翰林楊左丞池亭
入角紅亭䕃緑池一朝青草蓋遺基薔薇藤老開花
淺翡翠巢空落羽竒春牓幾昇門下客樂章多取集
中詩平生德義人閒頌身後何勞更立碑
　　　經故廣平貟外舊宅
門巷蕭條引涕洟遺孤三歲著麻衣緑楊樹老垂絲
短翠竹林荒著笋稀杜結僧因秋朔弔買書船近葬
時歸平生欲獻匡君策抱病猶言未息機
　　　潘丞相舊宅
緑樹垂枝䕃四隣春風還是舊時春年年燕是雕梁
主處處花隨落月塵七貴竟爲長逝客五侯㝷作不
歸人秋槐影薄蟬聲盡休謂龍門待化鱗
　　　門外閑田數畆長有泉源因築直堤分爲兩
　　　沼
左右登漪小檻前直堤髙築古平川十分春水䨇簷
影一片秋空兩月圎前岸好山摇細浪夾門嘉樹合
晴烟坐來暗起江湖思速問溪翁買釣船
　　　北園
北園乾葉旋空枝蘭蕙還將衆草衰籠鳥上天猶有
待病龍興雨豈無期身閑不猒頻來客年老偏憐最
小兒生事罷求名與利一窓書䇿是年支
　　　溪上要一隻白簟扇蓋頭垂釣去年就節推
　　　侍御請之蒙惠一柄紫花紋者雖則鱗華具
　　　甚紕薄不及清源所出因就南郡陳常侍請
　　　之遂成拙句
難求珍箑過炎天逺就金貂乞月圎直在引風欹角
枕且圗遮日上魚船但令織取無花簟不用挑爲飲
露蝉莫道如今時較晚也應留得到明年
　　　招隱
齒髪那能敵歳華早知休去避塵沙鬼神只闞髙明
里倚伏不干棲隱家陶景豈全輕組綬留侯非獨愛
烟霞贈君吉語堪銘座看取朝開暮落花
　　　憶山友
憶得當年接善隣苦將閑事強夫君闘開碧沼分明
月各領青山占白雲近日藥方多繕冩舊來詩草半
燒焚金門幾欲言西上惆悵關河正用軍
　　　溪隱
將名將利已無緑深隱清溪擬學仙絶却腥羶勝服
藥斷除盃酒合延年蝸牛殻陋寧同舎榆莢花開不
是錢鸞鶴乆從籠檻閉春風却放𥿄爲鳶
　　　酒醒
酒醒欲得適閑情騎馬那勝䇿杖行天暖天寒三月
暮溪南溪北兩村名沙澄淺水魚知釣花落平田鶴
見耕望斷長安故交逺來書未說九河清
　　　夢斷
夢斷紗窓半夜雷别君花落又花開漁陽路逺書難
寄衡嶽山髙雁不來玄燕有情穿繡户靈龜無應祝
金盃人生若得長相許螢火生烟草化灰
　　　人事
人事飄如一炷烟且須求佛與求仙豐年甲子春無
雨良夜庚申夏足眠顔氏豈嫌瓢裏飲孟光非取鏡
中妍平生生計何爲者三徑蒼苔十畆田
　　　休說
休說人閒有陸沉一樽閑待月明斟時來不怕滄溟
濶道大却憂潢潦深白首釣魚應是分青雲干禄已
無心梓桐賦罷相如隱誰爲君前永夜吟
　　　嘉運
嘉運良時兩阻脩釣竿簔笠樂林丘家無寸白渾閑
事身似浮雲且自由庭際鳥啼花旋落潭心月在水
空流晨炊一筯紅銀粒憶著長安索米秋
　　　緑鬂
緑鬂先生自出林孟光同樂野雲深躬耕爲食古人
操非織不衣賢者心眼衆豈能分瑞璧舌多須信爍
良金君看黃閣南遷客一過瀧州絶好音
　　　驕侈
驕侈阽危儉素牢鏡中形影豈能逃石家恃冨身還
滅顔子非貧道不遭蝙蝠亦能知日月鸞凰那肯啄
腥臊古今人事惟堪醉好脫霜裘換緑醪
　　　龍蟄
龍蟄蛇蟠却待申和光何惜且同塵伍員豈是吹簫
者冀缺非同執耒人神劔觸星當變化良金成器在
陶鈞穰侯休忌關東客張禄先生竟相秦
　　　又
休說雄才閒代生到頭難與運相爭時通有詔徴枚
乘世亂無人薦禰衡逐日莫驚駑馬歩司晨誰要牝
鷄鳴中林且作烟霞侣塵滿關河未可行
　　　逐臭蒼蠅
逐臭蒼蠅豈有爲清蟬吟露最髙竒多藏苟得何名
冨飽食嗟來未勝飢窮寂不妨延壽考貪狂縱待算
毫釐首陽山翠千年在好奠氷壺弔伯夷
　　　牡丹花
看徧花無勝此花剪雲披雪蘸丹砂開當青律二三
月破却長安千萬家天縱穠華刳鄙吝春教妖艶毒
豪奢不隨韓令同時　倍種霜松與辟邪
　　　又
萬萬花中第一流淺霞輕染嫩銀甌能狂綺陌千金
子也惑朱門萬户侯朝日照開携酒看暮風吹落遶
欄収詩書滿架塵埃撲盡日無人畧舉頭
　　　尚書座上賦牡丹花得輕字韻其花自越中
　　　移植
流蘇凝作瑞華精仙閣開時麗日晴霜月冷銷銀燭
熖寳甌圓印綵雲英嬌含嫩臉春粧薄紅蘸香綃艶
色輕早晩有人天上去寄他將贈董䨇成
　　　依韵和尚書再贈牡丹花
爛銀基地薄紅粧羞殺千花百卉芳紫陌昔曾遊寺
看朱門今再遶欄相龍分夜雨資驕態天與春風發
好香多着黃金何處買輕橈挑過鏡湖光
　　　郡庭惜牡丹
腸斷東風落牡丹爲祥爲瑞乆留難青春不駐堪垂
淚紅艶已空猶倚欄積蘚下銷香蘂盡晴陽髙照露
華乾明年萬葉千枝長倍　芳菲借客看
　　　追和白舎人詠白牡丹
蓓蕾抽開素練􁂫瓊葩薫出白龍香裁分楚女朝雲
片剪破姮娥夜月光雪句豈須徴栁絮粉腮應恨帖
梅粧檻邊幾笑東籬菊冷折金風待降霜
　　　憶牡丹
緑樹多和雪霰栽長安一别十年來王侯買得價偏
重桃李落殘花始開宋玉隣邊腮正嫩文君機上錦
𥘉裁滄洲春暮空腸斷盡看猶將勸酒盃
　　　惜牡丹
今日狂風揭錦筵預愁吹落夕陽天閑看紅艶只冝
醉謾惜黃金豈是賢南國好偷誇粉黛漢宫冝摘贈
神仙良時雖作鶯花主白馬王孫恰少年
　　　覧栁渾汀洲採白蘋之什因成一章
採盡汀蘋恨别離鴛鴦鸂鶒總䨇飛月明南浦夢𥘉
斷花落洞庭人未歸天逺有書隨驛使夜長無燭照
寒機年來泣淚知多少重叠成㾗在繡衣
　　　司直廵官無諸移到玫瑰花
芳菲移自越王臺最似薔薇好並栽穠艶盡憐勝綵
繪嘉名誰贈作玫瑰春藏錦繡風吹折天染瓊瑶日
照開爲報朱衣早邀客莫教零落委蒼苔
　　　梅花
瓊瑶𥘉綻嶺頭葩蕋粉新粧姹女家舉世更誰憐潔
白癡心皆盡愛繁華玄冥借與三冬景謝氏輸他六
出花結實和羔知有日肯隨羗笛落天涯
　　　荔枝
朱彈星丸粲日光緑瓊枝散小香􁂫龍綃殻綻紅紋
粟魚目珠涵白膜漿梅熟已過南嶺雨橘酸空待洞
庭霜蠻山蹋曉和烟摘拜捧金盤獻越王
　　　又
日日薫風卷瘴烟南園珍菓荔枝先靈鴉啄破瓊津
滴寳器盛來蚌腹圓錦里只聞銷醉渇蕋宫惟合贈
神仙何人刺出猩猩血深染羅紋遍殻鮮
　　　菊花
桓景登髙事可㝷黃花開處緑畦深消災辟惡君須
採冷露寒霜我自禁　物早榮還早謝澗松同德復
同心陶公豈是居貧者剰有東籬萬朶金
　　　画松
澗底隂森驗筆精筆閑開展覺神清曾當月照還無
影若許風吹合有聲枝偃只應玄鶴識根深冝與茯
苓生天台道士頻來見說似株株倚赤城
釣磯文集卷第七
唐秘書省正字先輩徐公釣磯文集卷第八
　　　　　　　　　　徐　夤　昭夢　著
　詩
　　七言律詩五十二首
　　　草木
草木無情亦可嗟重開明鏡照無涯菊英空折羅含
宅榆莢不生原憲家天命豈慿醫藥石世途還要辟
蟲沙仙翁乞取金盤露洗却蒼蒼兩鬢華
　　　松
澗底青松不染塵未逄良匠競誰分龍盤勁節巖前
見鶴唳翠梢天上聞大厦可營誰擇木女蘿相附欲
凌雲皇王自有増封日修竹徒勞號此君
　　　竹
翠染琅玕粉　開東南移得㑹稽栽遊絲掛處漁竿
去緑水夾時龍影來風觸有聲含六律露霑如洗絶
浮埃王猷舊宅無人到抱却清隂蓋緑苔
　　　郡侯座上觀琉璃瓶中遊魚
寳器一泓銀漢水錦鱗纔動即先知似涵明月波寧
隔欲上輕氷律未移薄霧　來分咫尺碧綃籠處校
毫釐文翁未得沉香餌擬置金盤召左慈
　　　尚書打毬小驄歩驟最竒因有所贈
善價千金未可論燕王新寄小龍孫逐將白日馳青
漢銜得流星入畫門歩驟最能隨手轉性靈多恐會
人言桃花雪點多雖貴全假當塲一顧恩
　　　尚書惠蠟面茶
武夷春暖月𥘉圓採摘新芽獻地仙飛鵲印成香䗶
片啼猿溪走木蘭船金槽和碾沉香末氷椀輕涵翠
緑烟分贈恩深知最異晚鐺冝煮北山泉
　　　勸酒
休向樽前愬羽觥百壷清酌與君傾身同緑樹年年
老事比紅塵日日生六國英雄徒反覆九原松栢甚
分明醉郷路與乹坤隔豈信人閒有利名
　　　斷酒
因論沉湎覺前非便碎金罍與羽巵採茗早馳三蜀
使看花甘負五侯期窓閒近　劉伶傳座右新銘管
仲辭此事十年前已說匡廬山下老僧知
　　　憶舊山
澗竹巖雲有舊期二年頻長鬂邊絲遊魚不愛金杯
水棲鳥敢求瓊樹枝陶景戀深松檜隱留侯抛却帝
王師龍爭虎攫皆閑事數叠山光在夢思
　　　西華
五千仭有餘神秀一一排雲上泬寥叠嶂出關分二
陜殘崗過水作中條巨靈廟破生春草毛女峯髙入
絳霄拜祝金天乞隂德爲民求主降神堯
　　　嵐似屏風
嵐似屏風草似茵草邊時膾錦花鱗山中宰相陶弘
景谷口耕夫鄭子真宦達到頭思野逸才多未必笑
清貧君看東洛平泉宅只有年年百卉春
　　　憶潼關
洞􁒽䨇扉入到𥘉似從深穽覩髙虚天開白日臨軍
國山夾黃河護帝居隋煬逺遊冝不及奉春長策竟
何如須知皇漢能扄鐍延得年四百餘
　　　憶潼關早行
行客豈看仙掌月落星斜照濁河泥故山逺處髙飛
鴈去馬鳴時先早雞關栁不知誰氏種岳碑猶見聖
君題蒭蕘十軸僮三尺豈謂青雲便有梯
　　　鴻門
耨月耕烟水國春薄徒應笑作農人皇王尚法三推
禮白杜寧忘四體勤雨洒簔衣芳草暗鳥啼雲樹小
村貧猶勝墮力求飱者五斗低腰走世塵
　　　憶長安行
舊歴關中憶廢興僭奢須戒儉須慿火光只是燒秦
塜賊眼何曾視㶚陵鐘鼓煎催人自急侯王更換恨
難勝不如坐釣清溪月心共寒潭一片澄
　　　憶長安上省年
忽憶關中逐計車歴坊騎馬信空虚三秋病起　新
　八月夜長思舊居宗伯帳前曾獻賦相君門下再
投書如今說着猶堪泣兩宿都堂過歳除
　　　長安述懷
黃河氷合尚　遊知命知時肯躁求詞賦有名堪自
負春風落第不曽羞風塵色裏凋䨇鬂撃鼓聲中歴
幾州十載公卿早言屈何須課夏更冥捜
　　　長安即事三首
抛擲清溪舊釣鈎長安寒暑再環周便隨鶯羽三春
化只識蟬聲一度愁掃藻自憐窓雪照上天寧愧海
槎流明時則待金門詔肯羡班超萬户侯
　　　又
無酒窮愁結自舒飲河求滿不求餘身登霄漢平時
第家得干戈定後書冨貴敢期蘇季子清貧方見馬
相如明時用即匡君去不用何妨却釣魚
　　　又
拖紫腰金不要論便堪歸隱白雲村更無名籍強金
榜豈有花枝勝杏園綺席促時皆國器羽觥飛處盡
王孫髙眠亦是前賢事爭報春闈莫大恩
　　　東京次新安道中
賊去兵來歲月長野蒿空滿壞墻匡旋從古轍成深
谷幾見金輿過上陽洛水送年催代謝嵩山擎日拂
穹蒼殊時異世爲儒者不見文皇與武皇
　　　山隂故事
坦腹夫君不可逄千年猶在播英風紅鵞化鶴青天
逺綵筆成龍緑水空愛竹只應憐直節書裙多是爲
竒童吹笙　嶺登山後東注清淮豈有窮
　　　温陵即事
早年師友教爲文賣却魚舟網典墳國有安危期日
諫家無儋石暫從軍非才豈合攀丹桂多病猶堪伴
白雲爭得千鍾季孫粟滄洲歸與故人分
　　　温陵殘臘書懷寄崔尚書
濟川無楫擬何爲三傑還從漢祖推心學庭槐空發
火鬂同門栁即垂絲中興未遇先懐䇿除夜相催也
課詩江上年年接君子一盃春酒一枰棊
　　　義通里寓居即事
家住寒梅翠嶺東長安時節詠途窮牡丹窠小春餘
雨楊栁絲踈夏足風愁鬂已還年紀白衰容寧藉酒
盃紅長卿甚有凌雲作誰與清吟遶帝宫
　　　上陽宮詞
點點苔錢上玉墀日斜空望　龍西粧臺塵暗青鸞
掩宫樹月明黃鳥啼庭草可憐分雨露君恩深恨隔
雲泥銀蟾借與金波路得入重輪伴羿妻
　　　西寨寓居
閑讀南華對酒盃醉携笻竹畫蒼苔豪門有利人爭
去陋巷無權客不來解報可能醫病雀重燃誰肯煦
寒灰嚴陵萬古清風在好棹東溪詠釣臺
　　　又
功智爭馳淡薄空猶懷忠信擬何從鴟鳶啄腐疑雛
鳳神鬼欺貧笑伯龍烈日不融霜鬂雪病身全仰竹
枝笻崇侯入輔嚴陵退堪憶啼猿萬仭峯
　　　題福州天王閣
絶境冝棲獨角仙金張到此亦忘還三門裏面千層
閣萬井中心一朶山江抝碧灣盤洞府石排青壁護
禪關有時海上看明月輾出氷輪叠浪閒
　　　憶薦福寺南院
憶昔長安落第春佛宫南院獨遊頻燈前不動惟金
像壁上曽題盡古人鶗鴂聲中䨇闕雨牡丹花際六
街塵啼猿溪上將歸去合問昇平詣秉鈞
　　　塔院小屋四壁皆是卿相題名因成四韻
雁塔攙空映九衢毎看華宇毎踟蹰題名盡是台衡
迹滿壁堪爲宰輔圗鸞鳯豈巢荆棘樹虬龍多蟄帝
王都誰知逺客思歸夢夜夜無船自過湖
　　　題琉璃院(今改名景祥院)
一條溪遶翠巖隈行脚僧言勝五臺(一本作一條溪/碧遶崔嵬餅鉢)
(偏冝向/此隈)農罷樹陰黃犢卧齋時山下白衣來松因徃
日門人種路是前生長老開三卷貝多金粟語可能

　　　寺中偶題
聽話金仙白相毫每來皆得解塵勞鶴棲雲路看方
貴僧倚松門見始髙名利罷燒心内火雪霜偏垢鬂
邊毛銀蟾未出金烏在更上層樓眺海濤
　　　山寺寓居
髙卧東林最上方水聲山翠剔愁腸白雲送雨籠僧
閣黃葉隨風入客堂終去四明成大道暫從䨇鬂許
秋霜披緇學佛應無分鶴􁑵談空亦不妨
　　　寄僧偶題
佛頂抄經憶惠休衆人皆謂我悠悠浮生真箇醉中
夢閑事莫添身外愁百歳付於花暗落四時隨却水
奔流安眠靜笑思何報日夜焚修祝郡侯
　　　遊靈隱天竺二寺
丹井冷泉虚易到兩山真界實難名石和雲霧蓮華
氣月過樓臺桂子青騰踏囬橋廵像設羅穿曲洞出
龍　更憐童子呼猿去颯颯蕭蕭下樹行
　　　醉題邑宰南塘屋壁
萬古清淮照逺天黃河濁浪不相關縣留東道三千
客宅鏁南塘一片山草色淨經秋雨緑燒㾗寒入曉
窓斑閩王羙錦求賢製未許陶公解印還
　　　題泗洲塔
十年前事已悠哉旋被鐘聲早暮催明月似師生又
没白雲如客去還來烟籠瑞閣僧經靜風打虚窓夜
月開惟有南邊山色在重重依舊上髙臺
　　　東歸題屋壁
塵埃歸去五湖東還是衡門一畆宫舊業旋從征賦
失故人多逐亂離空恩悲盡室如懸磬却擬携家學
轉蓬見說武王天上夢無情曾與傅巖通
　　　寓題
酒壺棋局似閑人竹笏藍衫老此身託客買書重得
卷愛山移宅近爲隣鳴蛩閣上風吹病落葉庭中月
照貧見說天池波浪濶也應㳙滴濺窮鱗
　　　偶題
閑補亡書見廢興偶然前古也填膺秦宫猶自拜張
禄楚幕不知留范增大道豈全關暦數雄圖強半屬
賢能燕臺財力知多少　黃金到九層
　　　寓題述懷
大道真風早晚還妖訛成俗汚乾坤宣尼旣没蘇張
起鳯鳥不來雞雀喧蒭少可能供驥子草多誰復訪
蘭蓀堯廷忘却徴元凱天闕重關十二門
　　　將入城靈口道中作
路上長安咫尺閒㶚陵西望接秦源依稀日下分天
闕隱映雲邊是國門錦袖臂鷹河北客青桑鳴雉渭
南村髙風九萬程途近與報滄洲欲化鯤
　　　新屋
耳順何爲土木新叔孫墻屋有前聞縱然一世如紅
葉猶得十年吟白雲性逸且圖稱野客才難非敢傲
明君清甜數尺沙泉井平與隣家晝夜分
　　　新葺苑堂二首
剪竹誅茅就水雲静中還得保天真只聞神鬼害盈
滿不見古今爭賤貧樹影便爲廊廡屋草香權當綺
羅茵堦前一片泓澄水借與汀禽活紫鱗
　　　又
耨水耕山息故林壯圗嘉話負前心素絲鬂上分愁
色絡緯床頭和苦吟筆硯不才當寸火方書多誑罷
燒金同年二十八君子遊楚遊秦斷好音
　　　茒亭
鴛瓦虹梁計已踈織茅編竹稱貧居剪平恰似山僧
笠掃静真同道者廬秋晚捲簾看過雁月明凭檻數
跳魚重門公子應相笑四壁風霜老讀書
　　　客㕔
移却松筠致客堂淨泥環堵貯荷香苑衡只要免風
雨藻梲不須髙棟梁豐蔀仲尼明演易作歌五子恨
雕墻燕臺漢閣王侯事青史千年播耿光
　　　詠冩真
寫得衰容似十全閑開僧舎靜時懸瘦於南國從軍
日老却東堂射策年潭底看身寧有異鏡中引影更
無偏借將前輩真儀比未愧金鑾李謫仙
　　　放榜日
喧喧車馬欲朝天人探東堂榜已懸萬里便隨金鸑
鷟三台仍借玉連錢(南海相公此時在/京䝉借鞍馬人僕)花浮酒影􁂍
霞爛日照衫光瑞色鮮十二街前樓閣上捲簾誰不
看神仙
　　　曲江宴上呈諸同年
鷦鷯驚與鳯凰同忽向中興遇至公金榜連名昇碧
落紫花封敕出瓊宫天知惜日遲遲暮春爲催花旋
旋紅好是慈恩題了望白雲飛盡塔連空
　　　渤海賔貢髙元固先輩閩中相訪云本國人
　　　寫得(夤)斬蛇劒御溝水人生幾何賦家皆以
　　　金書列爲屏障因而有贈
折桂何年下月中閩山來問我雕蟲肯銷金翠書屏
上誰把蒭蕘過日東郯子昔時遭孔聖由余往代諷
秦宫嗟嗟大國金門士幾箇人能振素風
釣磯文集卷第八
唐秘書省正字先輩徐公釣磯文集卷第九
　　　　　　　　　　徐　夤　昭夢　著
　詩
　　七言律詩五十二首
　　　偶吟
　　　贈表弟黃校書輅
産破身窮爲學儒我家諸表愛詩書嚴陵雖說臨溪
隱晏子還聞近市居佳句麗偷紅􁶁蓞吟窓冷落白
蟾蜍閑來共話無生理今古悠悠事總虚
　　　輦下贈屯田何員外
封章頻得帝咨嗟報國惟將直破邪身到西山書幾
達官登南省鬂𥘉華厨非寒食還無火菊待重陽擬
泛茶内翰好才兼好古秋來應數到君家(員外與楊/老丞翰林)
(同年恩/義最深)
　　　贈月君(山妻字月君伏見文選中顧/彦光亦有贈婦因杼此詠)
出水蓮花比性靈三生塵夢一時醒神傳尊勝陁羅
咒佛授金剛般若經懿德好書添女誡素容堪画上
銀屏鳴梭軋軋纎纎手窓户光流織女星
　　　贈垂光同年
丹桂攀來十七春如今始見茜袍新須知紅杏園中
客終作金鑾殿裏臣逸少家風惟筆札玄成世業是
陶鈞他是黃閣朝元處莫忘同年射策人
　　　贈楊著作
藻麗熒煌　士林白華榮養有曽參十年去里君門
故八歲能詩相座吟李廣不侯身漸老子山操賦恨
何深釣魚臺上頻相訪共說長安涙滿襟
　　　贈黃校書先輩璞閑居
取得驪龍第四珠退依僧寺卜貧居青山入眼不干
禄白髪滿頭猶著書東澗野香添碧沼南園夜雨長
秋𬞞月明掃石吟詩坐諱却全無儋石儲
　　　尚書榮拜恩命夤疾中輟課惡詩二首以申
　　　攀讃
明公家鑿鳯凰池弱冠封侯四海推冨貴有期天授
早關河多難敕來遲昴星人傑當王佐黃石仙翁識
帝師昨日詔書猶漏缺未言商也最能詩
　　　又
東郊迎入紫泥封此日天仙下九重三五月明　闞
澤百千人衆看王恭旗傍緑樹遥分影馬踏浮雲不
見蹤借問乘軺何處客相庭雄幕卷芙蓉
　　　府主僕射王搏生日(光化三年己未八月獻)
熊羆先兆慶垂休天地氤氲瑞氣浮李樹影籠周柱
史昴星光照漢鄪侯數鍾亀鶴千年算律正乾坤八
月秋勲業定應歸鼎鼐生靈豈獨化東甌
　　　獻内翰楊侍郎
窓開青瑣見瑶臺冷拂星辰逼上台丹鳯詔成中使
取白龍香近聖君來欲言温署三緘口閑賦宫詞八
斗才莫擬吟雲避榮貴廟堂玉鉉待塩梅
　　　送劉常侍
惜君何計更留連忍送文星上碧天杜預注通三十
卷漢皇枝紹幾千年言端信義如明月筆下篇章似
湧泉也日有書隨雁足東溪無吝訪漁船
　　　送盧拾遺歸華山
紫殿諫多防佞口清秋假滿别明君惟憂急詔歸青
瑣不得經時卧白雲千載茯苓携鶴斸一峯仙掌與
僧分門前舊客期相薦猶望飛書　主文
　　　春末送陳先輩之清源
貧中惟是長年涯每羡君行自嘆嗟歸日捧持明月
寳去時期刻刺桐花春風避酒多遊寺曉騎聽雞早
入衙千乘侯王若相問飛書與報白雲家
　　　上盧三拾遺以言見黜
骨鯁如君道尚存近來人事不須論疾危必厭神明
藥心惑多嫌正直言冷眼靜看真好笑傾懷與說却
爲冤因思周廟當時誡金口三緘示後昆
　　　送王校書徃清源
南國賢侯待德風長途仍借九花驄清歌早貫􁐻龍
頷丹桂曾攀玉兎宫楊栁堤邊梅雨熱鷓鴣聲裏麥
田空吟詩臺上如相問與說磻溪直釣翁
　　　岳州端午日送人遊郴連
五月巴陵值積隂送君千里客於郴北風吹雨黃梅
落西日過湖青草深競渡岸傍人掛錦採羮城上女
遺簮九嶷雲濶蒼梧暗與說重華舊德音
　　　賀清源太保王延郴二首
蕋珠宫裏謫神仙八載温陵萬户閑心地濶於雲夢
澤官資髙却太行山姜牙兆寄熊羆内陶侃文成掌
握閒應笑清溪舊門吏年年扶病掩柴關
　　　又
武榮江畔䕃祥雲寵拜天人慶郡人五色鶴綾花上
勅九霄龍尾道邊臣英雄達處誰言命冨貴來時自
逼身更待春風飛吉語紫泥分付與陶鈞
　　　病中春日即事寄主人尚書二首
身比秋荷覺漸枯致君經國墮前圖層氷照日猶能
暖病骨逄春却未蘇鏡裏白鬚撏又長枝頭黃鳥靜
還呼庾樓恩化通神聖何計教招擲得盧
　　　又
風拍衰肌乆未蠲破窓頻見月團圓更無舊日同人
問只有多情太守憐臘内送將三折股歲隂分與五
銖錢玄穹若假年齡在願捧銅盤爲國賢
　　　寄華山司空侍郎三首
金闕爭權競獻功獨逃徴詔卧三峯雞群未必容於
鶴蛛網何由捕得龍清論盡應書國史靜籌皆可息
邊烽風霜落滿千林木不近青青㵎底松
　　　又
非雲非鶴不從容誰敢輕量傲世蹤紫殿幾徴王佐
業青山未拆詔書封閑吟每待秋空月早起長先野
寺鐘前古負才多爲國滿懷經濟欲何從
　　　又
仙掌林中第一人鶴書時或問眠雲莫言踈野全無
事明月清風肯放君
　　　寄盧端公同年仁烱時遷都洛陽新立㓜主
上陽宫闕翠華歸百辟傷心序漢儀崑嶽有炎瓊玉
碎洛川無竹鳯凰飢須簮白筆匡明主莫許黃瓢博
少師惆悵宸居逺於日長吁空摘鬂邊絲
　　　寄天台陳希畋
隂山氷凍嘗迎夏蟄户雲雷只待春吕望豈嫌垂釣
老西施不恨浣紗貧坐爲羽獵車中相飛作君王掌
上身拍手相思惟大笑我曹寧比等閑人
　　　寄兩浙羅書記
進即堙沉退却升錢塘風月過金陵鴻才入貢無人
喚白首從軍有詔徴博簿集成時輩罵讒書編就薄
徒憎憐君道在名長在不到慈恩最上層
　　　邑宰相訪翼日有寄
淵明深念郄詵貧踏破莓苔看甑塵碧沼共攀紅􁶁
蓞金鞍不缷紫麒麟殘陽妬害催歸客薄酒甘嘗罰
主人夜半夢醒追復想欲長攀接有何因
　　　白酒兩瓶送崔侍御
雪化霜融好潑醅滿壺氷凍向春開求從白石洞中
得擕向百花巖畔來幾夕露珠寒貝齒一泓銀水冷
瓊盃湖邉送與崔夫子誰見稽山盡日頺
　　　依韻酬常循州
早年花縣拜潘郎㝷忝飛鳴出桂堂日走登天長似
箭人同紅樹豈經霜帆分南浦知離别駕在東州更
可傷公論一麾將塞詔且隨徴令過瀟湘
　　　謝主人惠緑酒白魚
早起鵲聲送喜頻白魚芳酒寄來珍馨香乍掲春風
甕撥刺𥘉辭夜雨津樽濶最冝澄桂液網踈殊未損
霜鱗不曽垂釣兼親醖堪愧金臺醉飽身
　　　蜀
雖倚關張敵萬夫豈勝恩信作良圖能均漢祚三分
業不負荆州六尺孤緑水有魚賢已得青桑如蓋瑞
光等君王幸是中山後建國如何號蜀都
　　　魏
伐罪書勲令不常爭教爲帝與爲王十年小怨誅桓
邵一檄深讐怨孔璋在井蟄龍如屈伏食糟驕馬忽
騰驤姦雄事過分明見英識空懷許子將
　　　呉
一主參差六十年父兄猶慶授孫權不迎曹操真長
策終謝張昭見碩賢建業龍盤雖可貴武昌魚味亦
何偏秦嬴謾作東遊計紫氣黃旗豈偶然
　　　兩晋
三世深謀啓帝基可憐孀婦與孤兒罪歸成濟皇天
恨戈犯明君萬古悲巴蜀削平輕似帋勾呉吞却羙
於　多　髙鼻能知數競向中原簸戰旗
　　　宋二首
天爵　將儋石論一身恭儉萬邦尊賭將金帶驚寰
海留得耕衣誡子孫締搆不應饒漢祖姦雄何足數
王敦草中求活非吾事豈啻橫身向廟門
　　　又
百萬人甘一擲輸玄穹惟與道相符豈知紫殿新天
子只是丹徒舊嗇夫五色龍章身早見六終鴻業數
難逾三年未得分明夢却爲蘭陵啓覇圖
　　　陳
三惑昏昏中紫宸萬機抛却醉臨春書中不禮隋文
帝井底尚擕張貴嬪玉樹歌聲移入　金陵天子化
爲臣兵戈半渡前江水狎客猶聞爭酒廵
　　　讀史
亞父凄凉别楚營天留三傑翼龍爭髙才無主不能
用直道有時方始平喜愠子文何頴悟卷藏蘧瑗甚
分明須知飲啄由天命休問黃河早晩清
　　　漢宫新寵
位在嬪妃最上頭笑他長信女悲秋日中月滿可能
乆花落色衰殊未憂公主鏡中爭翠羽君王袖底奪
金鈎妾家兄弟知多少恰要同時拜列侯
　　　開元即事
曲江真宰國忠訛㝷奏漁陽忽荷戈堂上有兵天不
用幄中無策印空多(楊國忠時兼諸/使舘三十二印)塵驚騎透潼關
鎻雲送龍遊錦水波未必蛾眉能破國千秋休恨馬
嵬坡
　　　李翰林
謫下三清列八仙獲調羔鼎侍龍顔吟開瑣闥窺天
近醉卧金銮待詔閑舊隱不歸劉備國旅魂長寄謝
公山遺編往簡應飛去散入祥雲瑞日閒
　　　聞長安庚子歳事
羽檄交馳觸冕旒凾關飛入　兠鍪皇王去國未爲
恨寰海失君方是憂五色火雲凝蜀郡幾般妖氣撲
神州唐堯縱禪乾坤位不是重華莫謾求
　　　公子行
十五轅門學控弦六街騎馬去如烟金多倍著牡丹
價髪白未知章甫賢有耳不聞經國事拜官方買謝
恩牋相如謾說凌雲賦四壁何曽有一錢
　　　依韻贈嚴司直
曾轉霜蓬到玉京宣尼恩奏樂卿名歌殘白石扣牛
角賦換黃金愛馬卿滄海二隅身漸老太行千叠路
難行夫君才大官何小堪恨人閒事不平
　　　傷前翰林楊左丞
飛上鰲頭侍玉皇三台遺耀換餘光人閒搦管窮蒼
頡地上修文待卜商貞魄肯隨金石化真風留伴蕙
蘭香皇天未啓昇平運不使伊臯相禹湯
　　　日月無情
日月無情也有情朝升夕没照均平雖催前代英雄
死還促後來賢聖生三尺靈烏金借耀一輪飛鏡水
饒清慿誰築㫁東溟路龍影蟾光免運行
　　　新月
雲際嬋娟出又藏羙人腸斷拜金方姮娥一隻眉先
掃織女三分鏡未光珠箔寄鈎懸杳靄白龍遺爪印
穹蒼更聞十五圓明夜與破隂霾照八荒
　　　和尚書詠烟
無根無蒂結還融曾觸嵐光徹底空不散幾知離畢
雨欲飛須待落花風玲瓏薄展蛟綃片羃歴輕含鳯
竹叢瓊什捧來思舊隐撲窓穿户曉溟𪷟
　　　宫鶯
領得春光在帝家早從深谷出烟霞閑棲仙禁日邊
栁飢啄御園天上花睍睆只冝陪閣鳯閒關多是問
宫娃可憐鸚鵡矜言語長閉雕籠歲月賖
　　　䨇鷺
䨇鷺雕籠昨夜開月明飛出立庭隈但教緑水池塘
在自有碧天鴻雁來清韻叶霜歸島樹素翎遺雪落
漁臺何人爲我追㝷得重勸溪翁酒一盃
　　　鷓鴣
繡僕梅兼羽翼全楚鷄非瑞莫爭先啼歸明月落邊
樹飛入百花深處烟避燒幾曽移逺岫引雛時見飲
晴川荔枝𥘉熟無人際啄破紅苞墜野田
釣磯文集卷第九
唐秘書省正字先輩徐公釣磯文集卷第十
　　　　　　　　　　徐　夤　昭夢　著
　詩
　　七言律詩五十二首
　　　鷹
害物傷生性豈馴且冝籠罩待知人惟擒燕雀㗖腥
血却笑鸞凰啄翠筠放兎穴多非爾識鳴鳩脰短罰
君身豪門不讀詩書者走馬平原放翫頻
　　　蝴蝶二首
縹緲青蟲脱殻微不堪煙重雨霏霏一枝穠艶留教
住幾處春風借與飛防患毎憂雞雀口憐香偏遶綺
羅衣無情豈解關魂夢莫信莊周說是非
　　　又
拂緑穿紅麗日長一生　事住春光最嫌神女來行
雨愛伴西施去採香風定只應攅蕋粉夜寒長是宿
花房鳴蝉性分殊違濶空解三秋噪夕陽
　　　剪刀
寳持多用繡爲􁂫䨇日交加兩片霜金匣掠平花翡
翠緑窓裁破錦鴛鴦𥘉　連理枝猶短誤綰同心帶
不長欲製緼袍先把看　非紈綺愧銛鋩
　　　𥿄被
文采鴛鴦罷合歡細柔輕綴好魚牋一床明月蓋歸
夢數尺白雲籠冷眠披對勁風温勝酒擁聽寒雨暖
於綿赤眉豪客見皆笑却問儒生直幾錢
　　　𥿄帳
幾笑文園四壁空避寒深入剡藤中誤懸謝守澄江
練自宿嫦娥白兎宫　叠玉山開洞壑半巖春霧結
房櫳針羅截錦饒君侈爭及蒙茸暖避風
　　　貢餘秘色茶盞
捩翠融青瑞色新陶成先得貢吾君巧剜明月染春
水輕旋薄氷盛緑雲古鏡破苔當席上嫩荷涵露别
江濆中山竹葉　𥘉發多病那堪中十分
　　　蜀鞭
笻竹巖邊剔翠苔錦江波泠洗瓊瑰纍纍節展蒼龍
骨寸寸珠聮巨蚌胎須向廣塲驅組駿莫從閑處撻
駑駘寧同晋帝環營日抛賺中途後騎來
　　　詠簾
素節輕盈珠影勻何人巧思閒成文閑垂别殿風應
度半掩行宫麝欲熏繡户逺籠寒熖重玉樓髙掛曙
光分無情幾恨黃昏月纔到如鈎便墜雲
　　　詠燈
分影由來共不同緑窓孤舘兩何窮熒煌短熖長疑
暗零落殘花旋委空幾處隔簾愁夜雨誰家當户怯
秋風莫言明滅無多事曽比人生一世中
　　　詠扇
爲發凉颷滿玉堂每親襟袖便難忘霜濃雪暗知何
在道契時來忽自揚曾伴一樽臨小檻幾遮殘日過
囬廊漢宫如有秋風起誰信班姬淚數行
　　　詠筆二首
秦代將軍欲建功截龍搜兎助英雄用多誰念毛皆
㧞抛却更嫌心不中史氏只應歸道直江淹何獨偶
靈通班超投管不成事投擲翻從萬里戎
　　　又
君子三歸擅一名秋毫無細　非輕軍書羽檄教誰
録帝命王言待我成勢徤豈饒淝水陣鋒銛還學歴
山耕毛乾氏有何人潤盡把燒焚恨始平
　　　詠錢
多蓄多藏豈足論有誰還議濟王孫能於禍處翻爲
福解向讐家買得恩幾怪鄧通難免餓須知夷甫不
曽言朝爭暮競歸何處盡入權門與倖門
　　　尚書筵中詠紅手帕
鶴綾三尺曉霞濃送與東家二八容羅帶綉裙輕好
繋藕絲紅縷細𥘉縫别來拭淚遮桃臉行去包香墜
粉胸無事把將纏皓腕爲君池上折芙蓉
　　　尚書新造花牋
濃染紅桃二月花只冝神筆縱龍蛇淺澄秋水看雲
母碎擘輕苔閒粉霞冩賦好追陳后寵題詩堪送竇
滔家使君即入金銮殿夜直無非草白麻
　　　釣車
荻湾漁客巧粧成硾鑄銀星一點輕抛過碧江鸂鶒
岸軋殘金井轆轤聲軸磨騂角氷光滑輪卷春絲水
面平把向嚴灘㝷轍跡漁臺基在輾難傾
　　　栁
莫漠金條引線微年年先翠報春歸解籠飛靄延芳
景不逐亂花飄夕暉啼鳥噪蝉堪悵望舞烟揺水自
因依五株名顯陶家後見說辭榮種者稀
　　　愁
夜長偏覺漏聲遲往往隨歌慘翠眉黃葉落催砧杵
日子規啼破夢魂時明妃去泣千行淚蔡琰歸梳兩
鬂絲四皓入山招不得無家歸客最堪欺
　　　草
廢苑荒堦伴緑苔恩踈長信恨難開姑蘇麋鹿食思
食楚澤王孫來不來色嫩似将藍汁染葉齊如把剪
刀裁燕昭殁後多卿士千載流芳郭隗䑓
　　　螢
月墜西樓夜影空透簾穿幕達房櫳流光堪在珠璣
列爲火不生榆栁中一一照通黃卷字輕輕化出緑
蕪叢欲知應候何時節六月𥘉迎大暑風
　　　水
火性何如水性柔西來東出幾時休莫言通海能通
漢雖解浮舟也覆舟湘浦暮沉堯女怨汾河秋泛漢
皇愁洪波激湍歸何處二月桃花滿眼流
　　　苔
印留麋鹿野禽蹤巖壁漁磯幾處逄金谷曉凝花影
重章華春映栁隂濃石橋羽客遺前跡陳閤才人没
舊容歸去掃除堦砌下蘚㾗殘黠一重重
　　　曉
水盡銅龍滴漸微景陽鐘動夢魂飛潼關雞唱促歸
騎金殿燭殘求御衣窓下寒機猶自織梁閒棲燕欲
䨇飛羲和暗聳扶桑轡借與寰瀛看早暉
　　　别
酒盡欲終問後期泛萍浮梗不勝悲東門走馬夜歸
處南浦片帆飛去時賦罷江淹吟更苦詩成蘇武思
何遲可憐范陸分襟後空折梅花寄所思
　　　夜
日墜虞淵燭影開沉沉烟霧壓浮埃剡川雪滿子猷
去漢殿月生王母來簷掛蛛絲應漸織風吹螢火不
成灰愁人莫問何時旦自有鐘鳴漏滴催
　　　雨
引電隨龍宻又輕酒杯閑噀得嘉名千山草木如雲
暗陸地波瀾接海平灑竹幾添春睡重滴簷偏遣夜
愁生陰妖冷孽成何怪敢蔽髙天日月明
　　　萍
爲實隨流瑞色新泛風縈草護遊麟宻行碧水澄涵
月澁滯輕橈去採蘋比物何名腰下劔無根堪並鏡
中身平湖春渚知何限撥破閑投獨蠒綸
　　　恨
事與時違不自由如燒如刺寸心頭烏江項籍忍歸
去雁塞李陵長繋留燕國飛霜將破夏漢宫紈扇豈
禁秋須知入骨難銷處莫比人閒取次愁
　　　鴻
行如兄弟影連空春去秋來燕不同紫塞別當秋露
白碧山飛入暮霞紅宣王德羙周詩内蘇武書傳漢
苑中况解􁉅蘆避弓箭無聲歸透雁聞風
　　　鶴
閬苑瑶臺歳月長一歸華表好增傷新聲乍警𥘉零
露折羽閑飛幾片霜要伴神仙歸碧落豈隨龜雁住
方塘三山頂上無人處瓊樹堪巢不死郷
　　　鵲
神化難源瑞即開雕錂毛羽出浮埃香閨報喜行人
至碧漢填河織女囬明月解隨烏繞樹青銅寧愧雀
爲臺瓊枝翠葉庭前植從待翩翩去又來
　　　霜
應節誰窮造化端菊黃豺祭問應難紅窓透出鴛衾
冷白草飛時雁塞寒露結芝蘭瓊屑厚日乾葵藿粉
㾗殘世間無此催摇落松竹何人肯更看
　　　風
城上寒來思莫窮土􁂫蘋末兩難同飄成逺浪江湖
際吹起暮塵京洛中飛雪蕭條殘臘節落花狼籍古
行宫春能和煦秋摇落生殺還同造化功
　　　帆
豈勞孤棹送行舟輕過天涯勢未休斷岸曉看殘月
掛逺湾寒背夕陽収川平直可追飛箭風徤還能泝
急流幸遇濟川恩不淺北溟東海更何愁
　　　夢
月落燈前閉北堂神魂交入杳冥郷文通毫管醒來
異武帝蘅蕪覺後香傅說已徴賢可輔周公不見恨
何長生松十八年方應通塞人間豈合忙
　　　東
紫氣夫元出故關大明光照九垓閒鰲山海上秦娥
去鱸鱠江邊齊椽還青帝郊埛平似砥主人階級峻
如山蟠桃樹在烟濤水解凍風髙未得攀
　　　西
宻雲郊外已囬秋日下崦嵫景懶収秦帝城髙堅似
鐡李斯書上曲如鈎寧惟東嶽凌天秀更有長庚瞰
曙流見說山傍偏出將犬戎降盡復何愁
　　　南
罩罩嘉魚憶北方送君前浦恨難量火山逺照蒼梧
郡銅柱髙標碧海郷陸賈幾時來越島三閭何日濯
滄浪鍾儀冠弊歸心阻蝴蝶飛園萬草芳
　　　北
雪滿胡天日影微李君降虜失良時窮溟駕浪鵾鵬
化極海寄書鴻雁遲　來猶未啓殘兵奔去杳
難追可憐燕谷花開晚鄒律如何爲一吹
　　　雲
漠漠沉沉向夕暉蒼梧巫峽兩相依天心白日空休
蔽海上故山應自歸似蓋好臨千乗載如羅堪剪六
銖衣爲霖須救蒼生旱莫向西郊作雨稀
　　　燕
從待􁉅泥濺客衣百禽靈性比他稀何嫌何恨秋須
去無約無期春自歸鵰鶚不容應不怪棟梁相庇願
相依呉王宫女嬌相襲合整䨇毛預奮飛
　　　蟬
寒鳴寧與衆蟲同翼鬂緌冠豈道窮殻蛻已従今日
化聲愁何似去年中朝催籬菊花開露暮促庭槐葉
墜風從此最能驚賦客計居何處轉飛蓬
　　　露
鶴鳴先驚雁來天洗竹霑花處處鮮散綵幾當蟬飲
際凝光冝對蚌胎前朝垂苑草烟猶重夜滴宫槐月
正圓怵惕與霜同降日蘋蘩思薦獨悽然
　　　霞
天際何人濯錦歸偏冝殘照與晨暉流爲洞府千年
酒化作靈山幾襲衣野燒𦦨連殊赫奕愁雲隂隔乍
依稀勞生願學長生術飡盡紅桃上漢飛
　　　蒲
濯秀盤根在碧流紫茵含露向晴抽編爲細履隨君
歩織作輕帆送客愁踈葉稍違投餌釣宻叢還碍採
蓮舟鴛鴦鸂鶒多情甚日日䨇䨇遶　遊
　　　泉
非鑿非䟽出洞門源深流嶮合還分髙成瀑布潄逋
客清入御溝朝聖君迸滴幾山穿破石迅飛層嶠噴
開雲舊齋一帶連松竹明月窓前枕上聞
　　　烟
燎野焚林見所從惹空橫水展形容能滋甘雨隨車
潤不並行雲逐夢蹤晴鳥廽籠嘉樹薄春亭嬌幕好
花濃有時片片風吹去海碧山青過幾重
　　　閑
不管人閒是與非白雲流水自相依一瓢掛樹傲時
代五栁種門吟落暉江上翠娥遺佩去岸邊紅袖採
蓮歸客星辭得漢光武却坐東江舊蘚磯
　　　忙
䨇競龍舟疾似風一星毬子兩　同平呉破蜀三
裏㓕楚圖秦百戰中春近杜鵑啼不㫁寒催歸雁去
何窮兵還失路旌旗亂驚起紅塵似轉􁯳
　　　涙
發事牽情不自由偶然惆悵即難収已聞抱玉沾衣
濕見說迷途滿目流滴盡綺筵紅燭暗墜殘粧閣曉
花羞世閒何處偏留得兩點分明湘水頭
　　　月
碧落誰分造化權結霜凝雪作嬋娟寒蟬若不開三
冗狡兎何從上九天莫見圑圓明處逺須看彎曲鍳
時偏郄詵樹老堯蓂換惆悵今年似去年
釣磯文集卷第十終
