#+TITLE: 香溪集-宋-范浚
#+DATE: 2016-06-11 12:24:50
#+SOURCE: github.com/kanripo/KR4d0211 master b3c26d23                
香溪先生文集敘
士以志道爲先而志道以
養氣為本氣全則道存氣
喪􁎊衟亾故達而在上任
天下之重安國家利社稷
進贒退不肖收功扵無竆
者氣也竆而在下守聖賢
之道摧古今眀治忽是是
而非非立言扵不朽眘亦
氣也茍氣之不養則達而
在上或充詘扵冨䝿以得
失為患則道不行矣窮而
在下或隕穫扵貧賤以紛
華為恱則道不守矣不守
不行氣䘮而道亾則烏能
收功無窮立言不朽哉是
則氣之在人窮則獨善其
身達則兼譱天下舉不可
以不養也吾之先　香溪
先生以養氣為本而立言
不朽者與先生居香溪之
上自少至老篤學而贍扵
文探道而不以卋故嬰其
慮其家世父祖為名卿賢
刾史昆弟多居　仕而先
生了無仕進意今
天子即位之初詔復制舉
以來天下士當時公卿有
以先生應
詔者先生力辭之余嘗過
香溪之上而訪先生焉先
生危坐一室塵埃　戸牖
而凝几席敗帷故噐人所
不堪而先生貎充軆胖神
宇泰然其言經術如親得
聖人而授其旨其論古成
敗事如目擊而身履之已
而岀示所爲文則辯慱而
峻整正與向所言論者相
表裡終日與之坐而無一
語及卋間事此非志扵道
而全其氣者䏻若是乎是
曰先生謂余曰是間山水
清遠子䏻卜居以從吾㳺
乎余方累扵卋故從官逺
方漂流異鄕及歸而先生
殁已十年方悼若人之不
㳤而吾無與居也一日先
生猶子元卿過余曰叔父
平㫺爲文至多今不欲秘
于家而出與卋共之力有
未辦􁎊先刻其　賦論議
雜著爲二十二卷行扵時
子嘗与叔父厚願敘以冠
其首嗟夫㫺􁂬門子著書
而自敘之曰醉士隱扵􁂬
門不醉則游不逰則息息
于道思其所未至息于文
慙其所未周古聖王旌山
夫谷民之譱者意在斯乎
今先生不醉不㳺直息于
道而寓之文耳平時不以
外慕累其心若求旌于時
亦豈先生著書立言之本
意哉故述其志衟養气之
寔以見素所蘊云先生姓
范氏名浚字茂明而元卿
名端臣今亦以文知名方
有志扵卋者
　　峕
香溪先生文集後序
子朱子集註孟子全載范
浚心箴由是天下莫不聞
其名且與天壤俱敝也浚
字茂眀婺之蘭江人囙其
里居稱香溪先生祠于學
宫舊矣師道㓜即訪其文
集不可得嘗讀黙成潘公
與范賢良書而知其交讀
徐忠壯公徽言傳而知其
所取又得前軰誦傳姑蘇
臺賦雜興諸詩茲欲見其
餘而仁山金氏四書考證
謂范集近亡以金之洽聞
而云然殆無有矣居其鄉
思其人而不誦其詩讀其
書不能不致予恨焉至順
辛未始得先生文七卷于
親友應氏家盖其首編也
陳公巗肖序稱從子端臣
右史所篡凢二十二卷則
逸者尚多一日先生族孫
俊来言家藏缺自一至五
卷惜其無從𥙷也于是忻
然卑之足以成編烏乎百
年之閟一朝而顯兩家之
藏不期而合抑亦有數存
其間耶先生當紹興中舉
賢良方正以秦檜當國不
𧺫大節偉矣其學多本扵
經貫穿精覈諸文皆嶄絶
矯健鑿鑿眀整卓然名家
鄉先生有集盖自先生始
也古之賢者嘗患無子孫
之傳而有子孫者每患其
不知學近時范氏之族豈
乏富貴者恨其不䏻為先
生置祠奉甞至扵斯集之
傳又不過當時一餉費耳
浮榮悖貨倐焉澌盡而不
亡者固自若亦足以有儆
矣今右史裔孫元璹念殘
集之復充懼冺沒之荐至
首刋數卷将率其族人之
力而終之不私其羙又以
右史蒙齋集未及刋則以
其與香溪唱酬諸詩既附
見焉俾予序其事予扵是
編固願有述又嘉元璹之
䏻光昭其先庶㡬賢子孫
已凢與扵此者豈不與有
榮乎
至順壬申春王月
　後學里生吴師道序
重刋香溪先生文集序
進士唐君尚虞之治蘭溪
也用儒飾吏善于其職克
協上下聲稱翕然乃于涖
政之餘閲地志访遺書禮
鄉賢将以興廢舉墜隆化
羙俗扵是香溪先生范公
之後曰永昌者出其家藏
之集二十有二卷盖先生
從子右史蒙齋之所類也
唐君讀而歎曰先生之文
世知诵習者心箴而已他
盖罕有知者今觀其言如
以恥為入道之端以古之
聖賢未有不由悔而成又
谓學者覺也心且不存何
覺之有皆超然自得扵學
者極有警彂不獨心箴為
可取也故朱子有不知從
谁學之语而先軰谓其淂
扵孟子者為多若先生者
豈非所谓豪傑之士㢤幸
此集尚存惡可使之泯没
而弗傳耶爰命鋟梓以恵
學者而俾𢡟識诸其末竊
惟先生之學之文與其立
身大節故侍郎陳公巗肖
禮部吴公正傳序之详矣
懋生也晚弗獲接闻前軰
餘論扵先生所造未能窺
其萬一尚何敢贊一辭㢤
獨是吾鄉聖賢之學前此
未之闻也而濬其源者自
先生始繼而後有東莱兄
弟麗澤之講授又其後何
王金许遂相繼以淂考亭
之統道學之傳扵是為盛
非先生之功而誰功今當
道學不傳之餘而唐君𣸪
以先生之攵倡焉其所望
扵吾黨之士者不淺豈天
意又欲大昌斯道之傳也
耶不然何其閟扵前而顯
于今耶诵其诗讀其書而
遐想其人于數百年之上
能無奮然而興𧺫者耶此
懋于唐君是集之刻所以
重有感云
屠維大淵獻之歲季秋九
　　日里後學章懋拜手
　　谨題
范香溪先生文集序
婺自劉駱兩才人肈興其後迄以
文獻甲宇内惟吾邑㩀甌闽椘粤
水陸之衝山川之秀發林麓之窅
眇巖壑之瑰麗風氣之㳤清逈出
诸邑上而上下數千餘載貫休氏
以浮屠稱诗唐未五代間而著述
遂亡一顕者其以著述顕而遺集
迄今傳扵世實始自范浚先生先
生生宋南渡及考亭朱氏㳺考亭
甞過先生而㑹先生出頋案上淂
所撰心箴讀之大擊節賞歎手録
以歸今附載孟氏書中是也是時
郡人陳同甫以氣豪一代而尤尊
事考亭與同甫論學徃𣸪劄動盈
卷軸縷縷不啻數萬言皆抨駁不
少假同時横浦張九成金谿陸九
淵軰並負海内聲髙位置持其説
不相下考亭一切攘斥為異端弗
遺餘力而獨先生迺虛懷茹納若
此盖自伯恭敬夫二大儒外敻弗
再覩者則先生學術醇然度越餘
子可弗问知也先生生平所著述
甚多多𣪚軼今存者尚二十二卷
余讀之其于道徳天人之際深博
矣其诗攵不甚㮣于古其持論甚
破窽而才藻辭令　奕足以發之
非齷齪守章句椎樸俚儒比尤慷
慨好縦談天下事所上皇帝诸書
及李富兩抦臣唘􁕉掌萬言率引
喻古今洞達彼已鑿鑿可見施行
至傳翟義説李孝逸志徐徽猷雄
辨瑰略百折弗窮而忠義激烈浩
然之氣诵之猶若浡鬰扵简編而
飛動扵翰墨是又足覘先生肩抱
之竒偉匪槁首山澤鋭扵忘丗者
也俾南渡君臣一聴其言而委之
以國必載造式微之宋而𧺫之而
徒以空文托诸異代可悲已乃先
生所陳䇿雖廢弗僖而遺集流傳
自宋迄今行且與劉駱兩公後先
不朽則造物之庇于先生固逺且
大其亦無　悲者矣胡应麟曰余
盖子范浚先生為後學云余嘗及
過其故居即今集所繇名香溪者
范先生聚居溪上兄弟同氣凢十
人九人皆登制科躋膴仕獨范先
生以布衣終其身而獨以著述顕
今去宋南渡紹興僅數十世而九
人之名䘚而问诸范氏之子孫莫
能一對而范先生集爛焉為吾邑
寶玉大弓而九人猶得以科名自
列于後復扵兹集乎頼焉於戯輓
近世夸毗之子徃徃挟腐䑕以嚇
鵷鶵其弗思亦甚矣夫吾邑自范
先生前厯數千百載未始有以著
述顕者而有之實自茲集始而余
猥以後死而淂與于茲也則夫兹
集之序非余序之而誰也
　峕
萬暦十三年歲在乙酉桂月
　　邑後學少宝胡應麟序
　　頒刻心箴制章
　　嘉靖六年十一月十五日
聖諭内閣輔臣楊一清謝遷張璁翟鑾
　朕因十三日聽講官顧鼎臣觧説心箴連日味思
　其意甚爲正心之助昨日自冩一篇幷假爲註釋
　與卿等㸔
　　嘉靖六年十一月十八日
　　　　大學士(臣)張璁謹
　奏是月小至日伏承
賜内閣范浚心箴註一通(臣)稽首對揚乃竊嘆曰
　　　　至哉
聖人之用心乎漢董仲舒有言人君所爲必求其端
　　　　於天今隂極陽生實君子道長小人道消
　　　　之時也在易之卦爲復曰復其見天地之
　　　　心乎自非
聖人心學得之天其能體悉發明如此(臣)愚竊有感
　　　焉(臣)昔讀書山舍嘗揭范浚心箴及程頥
　　　　四箴以自勵盖人心之㣲衆欲攻之者多
　　　　自視聽言動而入程頥四箴實飬心之大
　　　　目也况
人君一心萬化之主而視聽言動尤當加謹者也(臣)
　　　　於
御註心箴敬摹
宸翰付工刻石傳之天下萬世謹復録程頥四箴乞
留神
省覧
聖諭輔臣張璁
　午間得卿録來視聽言動四箴朕甚喜悦朕前日
　因聽講官講心箴囘宫深加愛尚欲釋其義不能
欲已之心未放過只勉强註畧仍咨於卿等欲爲
藻潤以成所作卿何便付工刻石豈不取人笑乎
朕自念上荷
天命爲人君長當務學以致其知待粗有領㑹之時
　再註四箴須卿等賛之故諭
　嘉靖六年十一月二十二日
(臣)張璁謹
奏昨者伏承
聖諭仰見
皇上緝熈聖學之至也宋儒朱熹有言自古聖賢相
　　　　傳只是理㑹一箇心(臣)竊謂范浚心箴舉
　　　　其綱程頥四箴列其目相爲發明者也(臣)
　　　　以此用功餘三十年莫之有得今
聖明啓發一至於此真肓者之日月聾者之雷霆也
(臣)何能賛一辭苐當刻石頒布以覺斯世
　　　　以廣
聖學之傳耳然而人見之莫不曰真
聖人復生非特尭舜之治見於天下而尭舜心法之
　　　　秘道統之傳固有在矣程頥四箴尚願
聖明啓示謹當再摹
宸翰與心箴註並行刻布以
　　　　爲斯民斯道之幸
　　嘉靖六年十二月𥘉三日
(臣)楊一清(臣)謝遷(臣)張璁(臣)翟鑾謹
　題
皇上所註范氏心箴及程頥視聽言動四箴俱已刻
　　　　石乞
勅工部於翰林院後堂空地盖亭𥪡立以垂永乆
　　　　仍
　勅禮部通行两京國子監幷南北直隷十三省提
　　　　學官摹刻於府州縣學使天下人士服􁊅
聖訓有所興起荷䝉
　采納但亭冝有名伏乞
聖明勅定頒示内外一體遵行(臣)又仰思
皇上前所著敬一箴發明心學甚爲親切冝與前五
　　　　箴並傳合令工部將
　敬一箴重刻一通設於亭中五箴幷節奏
聖諭共六道分列左右以成
　一代之制其於風化良有裨益謹題請
㫖
　　嘉靖七年二月二十二日奉
勅㫖卿等所言都依擬行名與做敬一禮工二部知
　道
　　雲峰胡氏註
茫茫堪輿俯仰無垠(音/銀)人於其間眇然有身是身之
微太倉稊(杜兮/反)米參爲三才曰惟心爾(堪輿謂天地/言天地至大)
(而人處天地間此身至小不過如太倉一粒稊米而/已然人之所以可與天地參爲三才者惟在此心心)
(之體豈/不甚大)往古來今孰無此心心爲形役乃獸乃禽(此/言)
(此心之大往古來今人人有之若純乎義理則是從/其大體若役扵形氣則是從其小體彼禽獸之心終)
(日役役不過飲食牝牡而已人之心而爲形所役與/禽獸何異嗚呼人之心其大也本可以參天地而役)
(扵小者不能異乎禽獸亦/獨何哉可以反而思矣)惟口耳目手足動靜投間
(去/聲)抵隙(乞逆/反)爲厥心病(此言口欲味目欲色耳欲聲/四肢欲安佚本心微有間隙)
(彼則乗之/而入矣)一心之微衆欲攻之其與存者嗚呼幾(平/聲)
希(此言此心之發扵義理者甚微而役扵形氣者甚/衆以彼之衆攻我之微如國勢方弱而四面受敵)
(其不亡/者罕矣)君子存誠克念克敬天君泰然百體從令(前/八)
(句是說小人之從其小體此四句是說大人之從其/大體曰誠曰念曰敬念即思之謂而敬即存誠之方)
(也一誠足以消萬僞一敬足以敵千邪所謂先立乎/其大者莫切扵此天君泰然是先立乎其大者百體)
(從令是小者弗能奪朱子曰范氏之箴葢得其旨未/可易之也愚故從而釋之云先師曰苟卿以耳目爲)
(天官心爲天君又日心者形之君也出令而無所受/令即此語以看孟子此章甚切能先立乎其大者則)
(此心卓然能爲耳目之君而從其大體所謂天君泰/然百體從令者也不能先立乎其大者則退然方聽)
(命扵耳目而從其小體所謂心爲形役者也立/之如何亦曰操而存之使得其能思之職而已)
　　朱子小傳
范浚字茂明婺之蘭谿人隱居香溪世號香溪先生
初不知從何學其學甚正近世言浙學者多尚事功
浚獨有志聖賢之心學無少外慕屢辭徵辟不就所
著文辭多本諸經而參諸子史其考易書春秋皆有
傳註以發前儒之所未發於時家居授徒至數百人
吾鄉亦有從其遊者熹嘗屢造其門而不獲見近始
得學行之詳於先友吕伯恭庸述小傳以聞四方學
者
　　香溪范先生傳
先生姓范氏名浚字茂明婺之蘭谿人世居香溪學
者因稱之曰香溪先生曾大父鍔宋神宗時任開封
府尹特進光禄大夫上柱國大府少卿封長社郡公
父筠任承議郎累階金紫光祿大夫上柱國開府儀
同三司少保資政殿大學士封長社郡公再封榮國
公諡文淸母安定胡氏封同安郡夫人再封榮國夫
人以徽宗建平靖國二年壬午實生先生天資髙邁
自少嗜學篤志求道年十八作嘆旱亡詩二十韻姑
蘇臺及述嚴等賦詞古意髙膾炙人口二十一作淮
隂先生說李孝逸辭當時李叔易嘗稱其辨自是益
研窮六經諸子百家歷代國史辨博峻整出人意表
兄弟多居膴仕而先生絶無仕進意讀書之餘時綴
文辭與兄弟子姪輩或遊山玩水弄月吟風長篇短
歌追踪古作互相倡和以舒情懷雖缾儲屢空晏如
也髙宗紹興元年詔舉賢良方正當時名公卿若樞
密富公等咸以先生應詔先生力辭又不忍遺世逺
引嘗撰策略二十餘篇皆當時經國之切務然以秦
檜當國終不屑以干時同郡陳公巖肖嘗訪先生扵
香溪之上見其危坐一室塵埃棲户牖而凝几席敗
帷故器人所不堪而先生貌充體胖神宇泰然謂先
生非知道養氣者不能然也考其學之所自嘗答潘
左司書云末學本無傳承所自喜者徒以師心謀道
尚見古人自得之意不劫劫爲世俗趨慕耳答周侍
郎書云古人之學不越乎窮理理之所存師之所存
也則知先生之學惟在師心自得而已又嘗曰學者
必先存心心存則本立本立而後可以言學葢學者
覺也覺由乎心心且不存何覺之有他如以至靜爲
存心之奥以廉恥爲入道之端謂古之聖賢未有不
由悔而成以愼獨進學名其齋欲深思力去自欺之
弊博求天地人物之理以舜蹠列爲圖欲謹惟狂克
念作聖惟聖罔念作狂之幾心與耳目各爲箴以自
規欲立大者制其小者大抵致力扵存心養性所得
扵孟子者爲多當時從遊學者自逺而至必敎以孝
弟忠信之行物理性命之學其姓名可考者則永豐
柴喆盈川唐虞佐諸曁張龜年壽昌邵恂義烏陳九
言邑人髙栴輩也有遺文二十二卷乃其兄子右史
端臣蒙齋所編紹興三十一年辛巳陳公巖肖爲之
序時先生殁且十年其文迄扵紹興十九年己巳夏
四月而止自是先生葢卒矣時年四十有九葬家南
五里許寶惠寺山之原贊曰於乎先生眞豪傑之士
哉自孔孟旣殁之後聖賢心學不傳寥寥千百餘年
矣至宋仁宗時有若濂溪周子得不傳之學倡道於
前河南二程子及橫渠張子相繼扵後而東南知有
聖賢心學實自先生始嗚呼不由師傳默契道妙先
生眞豪傑之士哉厥後東萊吕氏逺接中原文獻之
傳始與紫陽朱子講道麗澤書院朱子以先生心箴
入孟子集註而先生之學始大顯扵世祠於學宫舊
矣然而宋文不列其傳太常不議其諡尚爲缺典也
先生殁且三百餘年平生實行漫爾無傳品不肖幸
生先生之里閈摭拾遺文得其顚末以爲傳庶使後
之誦其詩讀其書者知先生之爲人得以論世也
　　峕
弘治九年孟春後學童品撰
范香溪先生文集目錄
　卷之一
　　　心箴
　　耳目箴
　　續丹扆六箴
　　舜蹠圖
　　恥說
　　悔說
　　進學齋銘
　　愚齋銘
　　卷之二
　　　　性論上
　　　性論下
　　　　易論
　　　書論
　　　　詩論
　　　　春秋論
　　　　月令論
　　卷之三
　　　堯典論
　　　湯誓仲虺之誥論
　　　伊訓論
　　　太甲三篇論
　　　咸有一德論
　　　說命三篇論
　　　洪範論
　　　大誥康誥酒誥梓材召誥洛誥多士多方論(君/陳)
(附)
　　　君牙冏命吕刑論
　　卷之四
　　　周論
　　　秦論
　　　六國論
　　　楚漢論
　　　唐論
　　　五代論
　　卷之五
　　　孔子聞韶論
　　　夷齊諫武王論
　　　叔孫通知當世要務論
　　　魏鄭公願爲良臣論
　　　房杜不言功論
　　　魏徵勸行仁義論
　　　聖人百世之師論
　　卷之六
　　　愼獨齋記
　　　存心齋記
　　　養正齋記
　　　自牧齋記
　　　訥齋記
　　　拙懶軒記
　　　不欺堂記
　　　三益齋記
　　　平堂記
　　　白泉記
　　　西溪觀魚記
　　　衢州龍游縣學田記
　　　饒州浮梁縣程公生祠記
　　卷之七
　　　姑蘇臺賦
　　　述嚴賦
　　　過莊賦
　　　登八詠樓賦
　　　愼術賦
　　　猩猩賦
　　　甘菊賦
　　　蠏賦
　　卷之八
　　　雜興五首
　　　遣興五首
　　　題八馬圖
　　　寄謝潘舍人贈烏紗㡌
　　　遊蘭谿靈洞
　　　題弟茂通斗齋
　　　寄題錢伯茂致政奉議遥碧軒
　　　寄題何元晉亦樂堂
　　　送春曲
　　　春融融効李長吉體
　　　同姪伯通端杲効盧仝體
　　　同弟茂通効溫飛卿體
　　　送喬民瞻倅武昌
　　　送徐履之倅南昌
　　　六笑
　　　讀楊子雲傳
　　　讀王建射虎行
　　　冬夜有感
　　　送兄茂瞻機宜之官廣東(時年十七)
　　　贈靑城道人
　　　理喻
　　　雜興四首
　　聽琴
　　寓居寶惠寺喜晴登山
　　次韻姪端方過予偕行南村翫月
　　送四兄茂安之任永嘉
　　次韻姪端臣雨晴出郊
　　送袁上人還銅山
　卷之九
　　寄題餘姚嚴公堂
　　歎旱(時年十八)
　　戲贈蜀僧淸鑒(六言)
　　讀長門賦
　　上李舍人
　　送徐彦思倅建安
　　擬李太白笑矣乎
　　龍游吳宰因勸農過寓居
　　龍游王丞相過寓居
　　四月一日偶成三絶句奉勉諸友
　　送李國佐還三衢
　　送趙安伯縣丞之任婺源
　　凌霄花
　　題武康唐伯南掃月軒
　　寄題鄭亨仲可友亭
　　四睡次三兄茂載韻
　　暮春病起絶句二首
　　浦江華藏寺如勝上人欲募施者開田佐僧供
　　　以長老皎公書來求予詩作二十韻奉勉
　　郊行探春得梅林攀玩爲樂因成詩示偕行
　　次韻樓仲輝郎中游天王寺登城晚歸三絶句
　　次韻姪端臣感興
　　次韻婺守林懿成檢正游赤松絶句四首
　　　次韻姪端臣喜雨
　　　送別姚令聲刪定還諸曁
　　　示姪
　　　示友
　　　送張子經撫幹還臨安幕
　　　送葉彦益縣丞之任江寧
　　　對酒分和杜詩
　　　遊赤松觀
　　　次韻弟茂通立春四首
　　　贈淸鑒上人
　　寄題趙叔才秀芝堂
　　苦寒行
　　凄凉行
　　三月二十六日夜同姪端臣端杲觀異書効李
　　　長吉體
　　四月十六日同弟姪効李長吉體分韻得首字
　　偶作二首
　　狂泉
　　次韻六兄茂永論有無之作
　　己巳十二月二十九日同姪端臣端杲觀王右
　　　　軍帖并晉書以白藕薦酒成詩
　　卷之十
　　　池上晚酌
　　　題雙清堂
　　　陶潛詠
　　　次韻六兄茂永首夏新晴
　　　題四兄茂安藏春園
　　　題四兄茂安秀野亭
　　　次韻弟茂通晚晴
　　　歲暮喜晴
　　　初冬郊行
　　　遊嚴州景德寺
　　　雨後出郊二首
　　　登富陽觀山亭
　　　張子經示所得後湖居士詩及書札想見其人
　　　　寄意短韻
　　　次韻姪端臣晚行南溪
　　　課畦丁灌園
　　　春望二首
　　　讀孔北海傳
　　　春雪晚晴出西村
　　　送周西美主簿之任祁門
　　　次韻陳叔永山居二首
　　　西園
　　　戲効白傳體送姚刪定
　　　避盜泊舟武康逺光亭下與同行分和杜工部
　　　　詩傷秋及宿江邊閣二首
　　　遊南山晚歸二首
　　　賀長兄茂寛賜緋
　　　李修撰哀輓二首
　　冬日行蘭谿道中六言二首
　　忘言示曾仲思
　　春日行蘭谿道中六言
　　次韻弟茂通郊行見梅
　　次韻姪端臣七夕
　　贈光上人
　　張生夜載酒相過
　　幽居
　　寓龍􁀫次韻六兄茂永見寄
　　姪端旻示遊花藏寺詩且道皎老相問意因次
　　　　韻併煩爲簡晈公禪師
　　　次韻三兄茂載偶成二首
　　　送歐丈朝請赴闕
　　　春飲分章字韻
　　　次韻富修仲見贈二首
　　　過嚴州烏龍嶺
　　　次韻翁承之見寄二首
　　　懷曹宗臣併寄
　　　次韻姪伯通歲暮即事
　　　悼致政樓少師
　　寓居蘭谿地濕卧病
　　次韻姪端臣同遊藏春園
　　詠東山
　　次韻姪端方喜雪
　　送王大聲
　　三兄茂載燕兄弟預者六友宜盡觴詠之樂長
　　　兄茂寛有詩因次其韻
　卷之十一
　　策略
　　應天
　　　　　逺圖
　　　　　任相
　　　　　更化
　　　卷十二
　　　　廟謨上
　　　　廟謨下
　　　　　用竒
　　　　　揆策上
　　　　　揆策下
　　　卷十三
　　　　廵幸
　　　形勢上
　　　形勢下
　　　用人
　　　朋黨
　　卷十四
　　　封建
　　　御將
　　　賞功
　　　勸武
　　　募兵
　　卷十五
　　　節費
　　　議錢
　　　平糴
　　　實惠
　　　除盜
　　卷十六
　　　寄上李丞相書
　　　寄上富樞密書
　　　答徐提幹書
　　　答胡英彦書
　　　上婺守周侍郎書
　　　答姚令聲書
　　　上潘大著書
　　　代上范丞相書
　　　上致政胡待制書
　　　答羅駿夫書
　　　與潘左司書
　　　答虞夢符書
　　與林權縣書
　卷之十七
　　賀中書張舍人啓
　　賀婺守林給事移鎭紹興府啓
　　賀婺州吳尚書復職再任啓
　　賀鄭侍郎移鎭平江府啓
　　賀樓樞密啓
　　賀徐江州啓
　　代賀詹中丞啓
　　代賀張帥啓
　　　代賀章察院啓
　　　代上太守謝解啓
　　　代謝李提刑薦舉啓
　　　代賀富樞密啓
　　　代賀吳尚書知婺州啓
　　　代賀羅尚書啓
　　　代賀趙丞相畫像啓
　　　回許丞啓
　　　代謝循資啓
　　　代賀許右丞啓
　　　代謝太守薦舉啓
　　　代上太守啓
　　　代邑宰醮太一靑詞
　　卷之十八
　　　讀老子
　　　讀管子
　　　讀周禮
　　　讀曾子
　　　讀鄧析子
　　卷之十九
　　　五帝紀辯
　　　去四凶辯
　　　孟母三徙辯
　　　謝安矯情鎭物辯
　　　琴辯
　　　題史記貨殖傳
　　　題韓愈原道
　　　書曹參傳後
　　　爲周昌對吕后辭
　　　設淮隂先生說李孝逸辭
　　卷之二十
　　　馬喻
　　　水旱說
　　　鐵工問
　　　對秦問
　　卷之二十一
　　　徐忠壯傳
　　　漢忠臣翟義傳
　　　蔡孝子傳
　　卷之二十二
　　祭姪端受文
　　髙府君墓誌銘
　　安人胡氏墓誌銘
　　吳子琳墓誌銘
　　右通直郎范公夫人章氏合祔誌
　　張府君墓誌銘
　　右朝請郎致仕范公墓誌銘(代)
附蒙齋先生遺文
　　秀野亭
　　半山亭
　　　藏春園
　　　題密山寺壁
　　　喜智者華藏二禪老到寶惠
　　　冬日寓寶惠敎寺
　　　此君軒
　　　城南塔院
　　　登釣臺
　　　又仙山行
　　　嶺南鞭春
　　　題靈洞路
　　石磴
　　洞橋
　　下洞
　　怪石
　　天池泉
　　輓龍圖待制徐良能墓
　　新嫁別
　　祭叔香溪先生文
附楊溪先生遺文目錄
　　明復軒箴
　　秀野亭
　　遊寶惠寺山
　　香山塔院
范香溪先生文集目錄
范香溪先生文集卷之一
　　心箴
茫茫堪輿俯仰無垠人於其間眇然有身是身之微
太倉稊米參爲三才曰惟心耳往古來今孰無此心
心爲形役乃獸乃禽惟口耳目手足動靜投間抵隙
爲厥心病一心之微衆欲攻之其與存者嗚呼幾希
君子存誠克念克敬天君泰然百體從令
　　耳目箴
他耳則耳他目則目世儒之學因人碌碌聾盲扵心
聞見淺俗我目吾目我耳吾耳中人之學聞見由已
緣於視聽徵之燭理不目而見不耳而聞上知之學
德性是尊無視無聽昭然者存
　　續丹扆六箴(并序)
　唐李衛公作丹扆六箴獻於寶暦天子分章措意
　雖已篤忠而辭乏剴切或未能竭盡規儆輒不自
　愚猥繼其說極人臣所甚患而難乎言者以發衛
　公之諷指亦古人象箴之義也作續丹扆六箴
　　宵衣箴
髙髙者天昏昕靡忒宵終則明人用不惑惟辟奉天
視朝以明宵向終矣君當遂興宵終不明天謂失度
宵終不興君胡不懼雞人旣􁅭(呌)庭燎旣煇鸞聲將
矣敢告綴衣
　　正服箴
紂曳玉衣焚身之招靈􁛁估服爲服之妖冕兮衮兮
夫豈不美靈胡爲異紂胡爲侈服侈服異商亡漢顚
何如伊祁垂裳百年齊官十笥視古已縟踰斯益愆
敢告三服
　　罷獻箴
配天立極家是九圍一絲一粟王田王機惟王卑民
什一是私旣私什一餘則不有臣何獻爲作君貪醜
杯犀筯象君庖不充輕縑細罽補衮無庸焚裘却蛤
堯禹齊風
　　納誨箴
臣言劘上取喻批逆小斥大誅臣身何益臣匪干利
君奚弗思凡厥鯁言君其聽之愎諫違人君實自暴
人亦有言永矢弗告
　　辯邪箴
謂犬似玃謂玃似狙謂狙似人犬斯人如正視犬人
人實殊逺不推類似犬自爲犬姦邪亂正猶犬人疑
知人則哲辯似而非灼彼似非眞贋兩定邪姦旣明
亦克用正
　　防微箴
貂終危齊莽卒篡漢惟微弗防以及甚亂勿云何害
狎彼濫觴盈科泌溢滔天作殃貂以熏身齊視猶戲
莽憑國戚漢用弗忌流蛆啜鴆臣子攸諱觸瑟薦魚
是眞細事
　　舜蹠圖　心(善/利/舜/蹠/罔念/克念/狂/聖)
孟子曰雞鳴而起孳孳爲善者舜之徒也雞鳴而起
孳孳爲利者蹠之徒也欲知舜與蹠之分無他利與
善之間也夫善利之念間不容髮一髮之差遂分舜
蹠學者可不戒且懼哉利不必謂貨利凡有利心皆
利也今有人焉修身愼行服膺天爵而不倦勤亦至
矣然而其心若曰吾將以是有要焉是爲利非爲善
也必其設心措意惟以自治而不求乎在外然後可
以謂之爲善然則世之孜孜爲善者豈易得哉此所
以爲舜之徒也孔子曰輕絶貧賤而重絶富貴則好
賢不堅而惡惡不著人雖曰不利吾不信也孟子曰
枉尺而直尋者以利言也如以利則枉尋直尺而利
亦可爲與葢聖賢之所謂利者其凡例如此予故發
孟子之意爲舜蹠圖謂夫善利之念起扵心者其始
甚微而其得失之相去也若九地之下與重天之顚
又以謂雖舜也一罔念而狂雖蹠也一克念而聖舜
去狂逺矣在一罔念間與狂同失蹠去聖亦逺矣在
一克念間與聖同體人能扵危微之際而得之則亦
幾矣嗚呼孳孳爲善所以熟吾仁也苟爲善而一罔
念則非孟子所謂孳孳者爲利之心殆將乘間而起
矣故又以克念罔念之說繫扵舜蹠好學之士必有
能知予心者
　　恥說
孟子曰恥之扵人大矣孟子何大乎恥夫恥入道之
端也人之知非而恥焉者必惕然動乎中𧹞然見乎
色瞿然形乎四體是孰使之然哉其必有覺知之者
矣然則無恥則無覺與木石等矣恥之爲義顧不大
哉孔子以行已有恥爲士士宜有恥者也然有是恥
心而能充之者千百有一焉穿窬士之所恥爲也而
所以恥穿窬之心則不能充焉是扵穿窬則耻之扵
穿窬之類則不恥其扵有恥亦寡矣有恥者寡則其
無覺亦甚矣可以爲士乎巧言令色足恭匿怨而友
其人是皆穿窬之心故孔子恥之又曰色厲而内荏
其猶穿窬之盜又曰情疎而貌親在小人則穿窬之
盜也歟孟子亦云士未可以言而言是以言餂之也
可以言而不言是以不言餂之也是皆穿窬之類也
聖賢之扵恥心必使人充之如此此學之要也人能
充是恥心以求入扵聖人之道豈逺哉故曰恥入道
之端也
　　悔說
傳有之曰日悔昨月悔朔至哉古人之善學也夫人
非堯舜不能每事盡善誰無過者惟過而悔悔而改
則所以爲過者亡矣且古之聖賢未有不由悔而成
者成湯悔故改過不吝太甲悔故自怨自艾仲尼悔
故曰扵予與改是顔淵悔故有不善未嘗不知知之
未嘗復行子路悔故人告之以有過則喜子夏悔故
投杖而拜曽子曽子悔故曰我過矣我過矣聖賢未
有不由悔而成者也詩曰聽用我謀庶無大悔易曰
不逺復無祗悔悔非無過者也求寡過者也求寡過
則終無過矣悔其可已乎然予所謂悔者非必失諸
言行而後悔之之爲悔也過生扵心則心悔之勿復
失諸言行而已矣過不知悔命之曰愚悔不能改命
之曰愎改而憚焉命之曰吝愎與吝悔之賊也過益
過者也日月之食或旣或不旣食之所止明卽復焉
悔而改改而不吝天之道也改過而吝者違天而徇
欲者也孟子曰大而化之之謂聖使成湯改過而吝
非化也是故欲寡其過者蘧伯玉之悔至扵行年六
十而六十化亦由悔而化耳悔而改改而不吝化之
道也悔其可已乎
　　進學齋銘
今人之學吾不能知古人之學庶乎可窺進學之義
古人與稽嗚呼今人殊扵古者習相懸也不古不今
者心之所同然也今之學者期乎人古之學者成乎
天也古人逺矣獨聞而知之者得其傳也吾求諸天
地天地有不言之敎吾求諸萬物萬物有不言之益
吾求諸人有善不善無非吾師吾求諸身目視耳聽
手執足行動息言爲無非物則吾求諸心萬理咸備
黙焉而可得吾求諸性性吾天也天可學乎性不自
性能無學乎古之人進乎進知至至之止乎止知終
終之不進不止不止不能不進宜吾勤斯進而止則
無進無學矣且尚何爲嗚呼力吾進所以妄企乎古
人也猶有進焉是吾有愧乎古人也思進以求止庶
或有至乎古人也一􁝙浮空衆微從之成一拳石廣
大之基其積不已􁀫山峩巍有見乎此則巋然崇成
者初已形乎一􁝙之微進學之義扵焉可推嗚呼安
得知幾之士而告之哉
　　愚齋銘
吾弟茂淸築便室而名之曰愚浚爲之銘以戒坐隅
曰人之生初性禀一區惟所習之則智則愚稽彼古
人夫豈子殊厥有過人則不可誣古人之同飲食以
居古人之異執德不渝子其戒之無迷厥初昔者子
淵愚扵道朱穆愚扵書狄山愚扵忠淳于越愚扵儒
北山爲愚公西山爲愚夫子其所謂愚者豈志是歟
不然則昧菽麥迷魯魚守錢而金其穴堅門而鐵其
范香溪先生文集卷之二
　　性論上
天降衷曰命人受之曰性性所存曰心惟心無外有
外非心惟性無僞有僞非性僞而有外者曰意意人
之私也性天之公也心主之也意迷之也迷而不復
者爲愚知而不迷者爲知不迷而止焉者爲仁仁即
心心即性性即命豈有二哉孟子曰盡其心者知其
性也知其性則知天能盡其心則意亡矣意亡則寂
然不動者見焉是之謂性記曰人生而靜天之性也
靜所以強名夫寂然不動者也然而又曰感而遂通
天下之故故必於寂然之中有不可以動靜名者焉
然後爲性孟子所謂必有事焉而勿正心勿亡勿助
長者葢求知性之道也或曰孟軻知性以性爲善善
果性耶後世以軻與荀揚同論於軻不能無譏善果
非性耶曰學者之患在不求其是而爲衆說之惑苟
捨衆說而自求其是則是得而衆說之然否昭昭矣
且夫性不可言而可言者曰靜子姑從其靜者而觀
之將以爲善乎將以爲惡乎必曰善可也然則善雖
不足以盡性而性固可以善名之也彼荀卿者從性
之僞而指以爲性故曰人之性惡性豈本惡也哉且
以古人之不善者無踰桀紂桀紂誠惡矣龍逢比干
言其不善則諱而怒之是知不善之可恥者固自善
也性豈本惡也哉彼揚雄者求性之所謂而不得則
強爲之說曰人之性也善惡混雄不明言性之果善
果不善而以爲善惡混是意之云耳意之而爲不明
之論庶幾後世以我爲知性之深也雄豈眞知性哉
且水之源無不淸性之本無不善謂水之源淸濁混
是未嘗窮源者也謂性之本善惡混是未嘗知本者
也故曰雄意之云耳或曰子以善爲不足以盡性豈
性與善異耶曰善性之用也夫豈有二哉孟子知性
故不動心又以性之用敎人故道性善易繫辭曰一
隂一陽之謂道繼之者善也成之者性也善繼乎道
則非道也性成乎道則與道一矣然則善不足以盡
性明矣且孟子亦豈以善爲足以盡性哉其言曰可
欲之謂善有諸已之謂信充實之謂美充實而有輝
光之謂大大而化之之謂聖聖而不可知之之謂神
使孟子以善爲足以盡性則一言而足矣豈復以信
與美與大與聖與神爲言乎故曰孟子道性善以性
之用敎人也
　　性論下
天下一性也愚與明氣之別也善與惡習之別也賢
與聖至之別也氣習與至雖異而性則同也故曰能
盡其性則能盡人之性能盡人之性則能盡物之性
非天下一性耶孔子曰性相近也習相逺也說者謂
凡人之生性初相近已而或爲善或爲惡則相逺矣
嗚呼是果聖人之意乎人之性果初相近而後相逺
乎是大不然也子之說曰天下一性也其初豈徒相
近而已哉直同焉耳孔子以謂人之或爲善或爲惡
其性未嘗不相近其所以相逺者特善惡之習而已
如是則惡人捨其習而之善不害爲善人善人忘其
習而之惡未免爲惡人也譬之猶水其出同源及派
而別流或淸焉或濁焉雖未清濁之異然濁者澄之
則爲淸清者汨之則爲濁豈不以爲水者實相近耶
性譬則水習譬則淸濁之流是性常相近而習則相
逺也又曰惟上智與下愚不移何也曰上智下愚性
之相近固自若也所謂不移非不可移也上智知惡
之爲惡介然不移而之惡下愚不知善之爲善冥然
不移而之善故曰惟上智與下愚不移或曰堯之聖
不能化丹朱子以爲下愚可移何耶曰可移者丹朱
之性不移者丹朱之愚也愚非性也氣也夫人之稟
生氣濁則愚氣清則明氣清之純則爲上智氣濁之
純則爲下愚淸濁之氣兩受而均則爲中人氣淸不
純則智而非上智也氣濁不純則愚而非下愚也愚
而非下愚者或能移之故曰雖愚必明下愚則冥然
不移矣故曰惟下愚不移丹朱氣濁之純者也雖堯
其能使之移哉故曰可移者丹朱之性不移者丹朱
之愚也且以子路汴之野人性鄙而好勇力冠雄雞
佩猳豚陵暴孔子惟其愚而非下愚也故孔子設禮
稍誘之遂儒服委質移而之善扵其死也結纓而不
亂非所謂雖愚必明者乎嗚呼說者不能知性而妄
釋吾夫子性習與不移之論學者益以惑矣
　　易論
昔者仲尼與羣弟子難疑答問及羣弟子相與論議
而接聞於夫子其言具存凡二十篇曾無一以易爲
問者厥後孟軻以仁義之說倡於戰國其書凡三萬
四千餘言亦無一語及易世儒疑之及觀秦燔典籍
大經大法俱爲寒灰而獨易以卜筮之書得不亡滅
然後知孔門弟子與孟軻之有得扵易也葢當春秋
時有爲易說者皆出於卜筮如周太史爲陳侯筮陳
仲遇觀之否曰風爲天於土上山也有山之材而照
之以天光於是乎居土上故曰觀國之光利用賔于
王畢萬筮仕於晉遇屯之比辛廖占之曰吉屯固比
入吉孰大焉晉獻公筮嫁伯姬於秦遇歸妹之暌史
蘇曰歸妹之暌猶無相也秦伯伐晉卜徒父筮之遇
蠱曰蠱之貞風也其悔山也歲云秋矣我落其實而
取其材所以克也凡此類見於傳記不可縷數未有
不出卜筮而言易者况當秦之時去古益逺士不知
經其獨以易爲卜筮之書固宜然則言易者必出於
卜筮則有得於易者固無待乎必言易也且孔子爲
上彖下彖上象下象上繫下繫與夫文言說卦序卦
雜卦先儒以爲十翼則夫子言易備矣而門人又何
問乎至若孟軻說時君以正道初不爲甚髙難行之
論特出於桑而衣田而食禁數罟以繁魚鼈時斧斤
以足材木育雞豚狗彘以爲老者之旨味使民得以
養生送死無飢寒不給之虞其言雖不越乎日用易
知之淺事要皆百姓所甚急不可一日無有而歷千
萬世所必行者雖聖人復起無能變易而不用是乃
軻之所以深於易也葢包犧神農黃帝堯舜此數聖
人者後世仰望意其道若登天然不可幾及逮者其
取易象而制民用則不過網罟耒耜日中爲市製絲
麻布帛之衣與夫舟楫臼杵服牛乘馬重門擊柝上
棟下宇棺槨書契類皆日用易知之淺事然亦皆不
可一日無有而歷千萬世所必行者葢備物制用立
成器以爲天下利是乃易之所以爲精微深賾而聖
人所以通其變神而化之者也孟軻明乎此故其言
王道不越乎民之日用是雖無一言及易其不爲深
於易乎嗟夫易之卜筮爲用大矣無有逺近幽深遂
知來物而極乎至精至變至神古之人惟知夫卜筮
之用大故知易之廣大而不禦雖用以卜筮不害其
深於易也後世徒以卜筮爲吉凶占驗而已故自軻
之外寡能明易者至漢人別蓍布卦以資射覆而自
謂知易嗚呼其幾以易爲戲哉
　　書論
予嘗讀大誥酒誥與夫多士多方等篇切怪其辭微
義奥雖宿儒老學有疑滯而不能句者當時羣下何
從明其說以知上之旨意哉或者以爲三代盛時家
塾黨庠所以肄業者固已目習耳熟則於上之誥命
夫人而能通其義然抑聞之昔者史佚不斂下殤扵
宫召公問之史佚曰吾敢乎哉召公言於周公周公
曰豈不可史佚行之夫豈者怪拒之辭豈不可云者
周公所以深言不可也史佚不達其旨謂爲許已因
遂行之召公賢相也史佚賢史也以兩賢者而不能
明周公之一言謂當時羣下夫人而能通誥命之說
其可乎意者一時致仕之臣爲州里父師少師坐于
門塾而敎出入之子弟羣下於誥命有不能曉則父
師少師與州長黨正之徒開諭詔告使之心釋意解
知所以敎戒之義則庶乎可也陳壽曰皐陶之謨畧
而雅周公之誥悉而煩皐陶與舜禹共談周公與羣
下矢誓故也夫惟畧而雅故其言渾厚簡直理暢而
旨顯惟悉而煩故其言丁寧反覆必有義奥而難通
者非聖人於作誥故爲是佶屈艱深之辭理勢然也
葢聖人樂與人同欲發一言措一事惟恐少拂天下
之心凡所以曉告羣下者必累千數百言回復委曲
使天下之人煥然皆無疑扵吾言而後已葢其諭之
深則民知之審民知之審則其發命而作事天下靡
然趍之無冘豫不前之惑聖人以爲凡民雖愚要可
以理曉難以強服與其臨事而民心有所未喻相視
前却乃始有紛紛乖異之議孰若先事未發深陳而
力告之使羣下與吾一心無憮然不樂扵吾所爲者
此聖人寛大忠厚之至所以盡人情使天下不難扵
從令故其言不得不悉而煩也多士曰非我小國敢
弋商命惟天不卑允罔固亂弼我我其敢求位惟帝
不卑惟我下民秉爲惟天明畏又曰惟我事不貳適
惟爾王家我適夫當成王時商亡乆矣而頑民嘗與
禄父爲惡翻動周公誅之豈其無罪而必曲爲遜辭
告之如此者意若以謂非我周敢弋取商命惟天不
與商惟民秉心爲我爾王家固已之我不復有變矣
爾商民何爲不服哉葢聖人務使天下樂推不厭故
不以力誅頑民之身而必欲有以深服其心夫惟深
服其心也是以周雖衰猶歷數百年雖無賢聖之君
人心猶歸之不去然則周誥之煩是周公所以服人
心也非其理勢然歟
　　詩論
孔子純取周詩上摭商下著魯凡三百十一篇又總
其義而一言以蔽之曰思無邪至若遺章逸句素以
爲絢偏其反而之類茍有取焉必掇拾誦說不忍棄
去孔子扵詩可謂篤矣然其爲詩之說則不過以明
大義初未嘗深求曲取爲穿鑿遷就之論故其說曰
吾扵柏舟見匹夫執志之不可易扵淇澳見學之可
以爲君子於考槃見遁世之士不悶於緇衣見好賢
之心至扵雞鳴見古之君子不忘欽扵伐檀見賢者
之先事後食髙山仰止景行行止夫子曰詩之好仁
如此天生蒸民有物有則夫子曰爲此詩者其知道
乎凡夫子爲詩之說率不過以明大義故當時從夫
子學如卜商如端木賜其扵爲詩皆能因告往而知
來亦務通乎大義後世無及者嗚呼深求曲取穿鑿
遷就之論興而詩之義始不明矣今世之說詩者必
欲扵是詩求是事故不得不爲穿鑿遷就之論是安
知詩人固有婉其辭而義自見者哉葛生刺晉獻公
好攻戰詩不言攻戰事而曰予美亡此誰與獨處又
四章皆言國人喪亡意獨言國人多喪亡是以知其
君好攻戰也大田刺幽王時矜寡不能自存詩不言
矜寡困窮事而曰彼有不穫稺此有不斂穧彼有遺
秉此有滯穗伊寡婦之利獨言成王時寡婦有遺秉
之利是以知當時矜寡困窮也若必於是詩求是事
豈知詩者哉嗚呼固扵詩則必爲穿鑿遷就之論詩
之義始不明矣抑嘗複熟三百篇而求其大義知詩
之志與春秋不殊旨也讀長發而知桀之亡商之所
以興也讀大明而知周之興紂之所以亡也讀黍離
而知天下之無王也讀下泉而知天下之無賢方伯
也讀兎爰而知王師之敗績也讀苕之華而知夷狄
之凌中國也讀角弓而知中國之爲夷狄也讀揚之
水而知僣臣之漸其變爲簒也讀出其東門而知公
子争立之禍也讀丰而知婚姻之道缺也讀著而知
親迎之禮絶也讀白華而知嫡庶之亂也讀正月而
知女禍之可以滅國也讀十月之交而知災異之並
見也讀文武成王之詩而知太平之盛德之修也讀
幽厲陳靈之詩而知放逆之禍惡之由也孟子曰詩
亡然後春秋作然則詩之志與春秋豈殊旨哉此則
詩之大義無事乎穿鑿遷就而自明者也
　　春秋論
春秋聖人所以書王法也辭嚴義密世之學者皆病
其難明葢未嘗詳味乎經而徒以三傳亂之則筆削
之旨湮鬱而不著小儒陋生往往投編輟誦漫不曉
爲何等語甚者置經不問顧取三傳之說可喜者誦
之是所謂買櫝還珠者也昔者楚人賣珠於鄭爲木
蘭之櫝薫以桂椒綴以玫瑰輯以翡翠鄭人買其櫝
而還其珠嗚呼先聖大經不幸而爲楚人之珠者以
三傳浮辭爲之櫝也唐盧仝善學春秋束三傳於髙
閣而抱遺經以究終始故其作春秋摘微不任傳以
尊經明聖人之旨爲多隱公二年春公㑹戎于潜左
氏曰修惠公之好也夫引夷狄而㑹中國明隱公之
罪豈修好謂哉仝則曰戎非中夏敵公輒㑹之是無
王也桓公三年秋公子翬如齊逆女九月齊侯送姜
氏于讙公㑹齊侯于讙穀粱傳曰爲禮也齊侯來也
公之逆而㑹之可也夫公不親迎但㑹于讙豈禮也
哉仝則曰齊侯逆女非禮公又㑹之皆失禮也莊公
三十一年六月齊侯來獻戎捷公羊曰齊大國也曷
爲親來獻戎捷威我也夫有四夷之功不獻于天子
而獻于魯所以深誅齊侯豈惡其威我哉仝則曰齊
爲霸主反獻捷于魯故謹始末以罪之又責齊侯無
戴天子之意凡仝之說若此類者衆由其知有經而
不知有傳故於聖人之旨獨有得乎心也竊嘗取春
秋之經複熟締玩然後知聖人之辭甚嚴而褒貶之
義甚密也隱公七年冬書曰戎伐凡伯于楚􁀫以歸
凡伯天子使楚􁀫衛地也天子之使而戎伐之以見
夷狄陵中國之甚地以楚􁀫者責衛之不能救稱以
歸而不言執則不與夷狄執天子之使且責凡伯之
不死位而爲戎纍囚也又以責戎所經以歸之國皆
安視凡伯而莫之救天子方伯亦終莫之能討也此
則聖人之微旨其嚴且密如此而左氏乃以謂戎嘗
朝于周發幣扵公卿凡伯弗賔故見伐于楚􁀫公羊
曰執之而言伐之何大之也其地何大之也穀粱曰
戎者衛也戎衛者爲其伐天子之使貶而戎之使學
者讀經而以三傳亂之則戎伐凡伯於楚􁀫以歸之
義果安在哉故夫不任傳以尊經乃可謂善學春秋
者也
　　月令論
月令見今戴記漢賈逵馬融蔡邕魏王肅皆以爲周
公作晉孔晁因曰周公制十二月賦政之法作月令
而鄭康成髙誘等以爲秦吕不韋時集諸儒作唐孔
頴達因曰不韋十二月紀正與月令文同而小異者
纔三數字耳束晳則又以爲夏時之書劉子珪則又
以爲秦諸儒取聖王月令之事記之牛里仁則又以
爲雜有虞夏商周之法不得全稱周書亦未可全稱
秦典然竊考之周三公不稱相至六國時始稱相而
月令孟春日命相布德和令周有大司馬無太尉至
秦官始有太尉而月令孟夏曰命太尉贊桀俊周有
内宰無奄尹而仲冬日命奄尹申宫令周有酒人無
酋人而仲冬日命大酋秫稻必齊周以建子爲正而
季秋曰合諸侯制百縣爲來歲受朔日周以上春釁
龜而孟冬日命太史釁龜周五時迎氣皆前期十日
齊而孟春曰先立春三日天子齊又若孟春言兵戎
不起不可從我始仲冬言農有不收藏積聚者馬牛
畜獸有放佚者取之不詰之類決非周公語也則月
令不出周公時明甚然當吕不韋時秦始王未并天
下尚稱王而月令云天子秦未改周政而月令以孟
冬爲歲首不韋方招致賔客游士欲以并天下食客
至三千人家僮至萬人而月令仲冬云罷官之無事
者凡此又疑不盡爲吕氏時書也若以始皇旣并天
下稱天子而秦人取不韋書增加之爲月令耶則始
皇旣并天下罷侯置守矣而月令孟夏曰行賞封諸
侯始皇置三十六郡矣而季夏曰命四監大合百縣
之牧芻以養犧牲始皇以十月朔爲正矣而季冬曰
天子與公卿大夫共飭國典論時令以待來歲之宜
始皇子弟爲匹夫矣而季冬曰命同姓之邦共寢廟
之芻豢始皇更民名曰黔首矣而孟春曰行慶施惠
下及兆民始皇衣服旄旌節旗皆上黒矣而孟春曰
天子載青旗衣靑衣凡此則又非始皇爲帝時書也
旣非周公時書又非吕不韋書又非始皇旣爲帝時
書則月令果何人作耶予詳求其說葢以爲吕氏使
其客人人著所聞集論以爲十二紀初非出一手也
至漢淮南王安與蘇飛李尚及諸儒大山小山等著
書又取吕氏十二紀附益爲時則訓今見淮南鴻烈
解葢亦諸儒爲之而非出一手也夫十二紀旣非出
一手漢人取而附益之又非出一手已而禮家抄合
於禮紀則月令豈一人之爲哉意不韋賔客著所聞
或取虞夏商周之遺典或據時事以爲說其後漢諸
儒又增加之故月令官名時事雜用虞夏商周秦漢
之制何以知月令雜用虞夏商周之制也葢鸞車有
虞氏之路也而孟春曰天子乘鸞路周之大司寇在
夏爲大理而孟秋曰命理瞻傷察創視折又凡月令
皆本夏時多與夏小正合而車旗衣服皆取於商之
制而有變焉以此知其雜用虞夏商周之制也何以
知月令雜用漢制也按前所論季秋合諸侯制百縣
爲來歲受朔日以爲周則不當謂十月以爲秦則不
當言諸侯葢淮南王安與諸儒著書在文帝時漢猶
以冬十月爲歲首而又有諸侯故合諸侯與爲來歲
受朔日之說惟稽之漢制無齟齬不合者當是漢儒
增加不韋季秋紀中語而漢人傳者因以鴻烈解爲
正併易吕氏季秋本文從時則訓禮家又取以爲月
令故今三書季秋合諸侯與爲來歲受朔日文皆同
以此知其雜用漢制也何以知漢人取十二月紀増
加之也按周禮秋獻龜與凡取龜皆用秋時實夏之
秋耳月令季夏乃曰命漁師伐蛟取鼉登龜取黿葢
作月令者誤以秋獻龜據周秋之也周之八月夏之
六月故妄扵季夏言登龜以其誤妄知漢人增加之
也又按時則訓孟春之月招搖指寅其位東方其日
甲乙盛德在木服八風水㸑箕燧火東方御女靑色
衣青衣鼓琴瑟其兵矛其畜羊朝于靑陽左个以出
春令凡此類皆吕氏書所無則漢人増加亦多矣豈
惟季秋紀哉鄭康成於鴻雁來注云今月令鴻皆爲
候孔頴達謂月令出有先後入禮記者爲古不入禮
記者爲今葢戴聖刪大戴書爲四十六篇謂之小戴
記漢末馬融遂傳小戴之學融又足月令明堂位樂
記合四十九
范香溪先生文集卷之二
范香溪先生文集卷之三
　　堯典論
夫子序書辭嚴旨奥不越數言而終篇大義粲然可
明若序堯典言昔在帝堯聰明文思光宅天下將遜
于位禪于虞舜則堯之廣大同天始能格于上下協
和萬邦終能求賢于側陋授以天下盛德大業已備
見矣後世邪說橫議詆誣大聖謂堯幽囚謂舜臣堯
怪妄百出特考是數言而唐虞禪紹之美昭若白日
紛紛詭論不攻自破葢功成者去天道固然堯將遜
位不以授丹朱而授舜是謂天下爲公之道故曰將
遜于位禪于虞舜聖言折衷堯舜之道益明於是又
曰惟天爲大惟堯則之對宰我之問亦云陶唐其仁
如天孟子推其說則曰爲天下得人者謂之仁葢堯
以天下授丹朱則丹朱利而天下病以天下授舜則
天下利而丹朱病堯曰吾終不以天下之病利一人
卒授舜以天下方其念丹朱與天下利病孰輕孰重
苟懷一毫有我之心則視利天下不足以病其子視
利其子雖病天下不屑也惟堯無我視天下猶吾子
也視利天下猶利吾子也如是則吾子與天下何擇
焉所利者衆則爲之耳且授舜之利公利也授丹朱
之利私利也不以私利易公利此天心也此其所以
能視天下猶吾子而則天之大爲天下得舜而如天
之仁也同天如此故聰無不聞明無不見文無不𬒳
思無不通而其神能光宅天下也夫以堯舜聖德光
明盛大胡可以管窺蠡測妄議涯畛而世儒謂堯行
天道以治人舜行人道以奉天是不惟不知尭舜抑
亦不知道又不知天人也易繫辭曰一隂一陽之謂
道推本而言之也又曰立天之道曰隂與陽立地之
道曰柔與剛立人之道曰仁與義三者一道也在天
則謂之天道在地則謂之地道在人則謂之人道揚
雄曰善言天地者以人事善言人事者以天地故合
天地人而言之其致一也古之王者必承天意以從
事是天理即人事也王者欲有所爲必求端扵天是
人事即天理也又况聖人和同天人之際使之無間
先天而天弗違後天而奉天時聖人所行動無非天
謂堯行天道豈與人事異耶謂舜行人道豈與天道
異耶苟謂堯命羲和欽若昊天暦象日月星辰爲行
天道耶則欽授人時而天與人一矣苟謂以閏月定
四時成歲爲行天道耶則允釐百工庶績咸熙而天
與人一矣苟謂舜納于百揆百揆時敘賔扵四門四
門穆穆爲行人道耶則烈風雷雨弗迷而人與天一
矣苟謂舜咨十有二人各欽其職爲行人道耶則惟
時亮天工而人與天一矣嗟夫世儒之論是不知堯
舜者也是不知道者也是不知天人者也
　　湯誓仲虺之誥論
湯之伐桀爲天下除虐也而商人乃曰我后不恤我
衆舍我穡事而割正夏此豈扵人心有不順哉葢商
人以穡事爲念商人之私心也成湯以正夏爲急天
下之公也商人知安湯之仁而不知天下苦桀之虐
謂克終穡事有食以飽吾商人足矣天下苦桀虐我
其如彼何夏罪雖至極彼其如我何嗟夫知有商人
而不知有天下是商人之私心也惟湯則以爲普天
之下舉歸吾仁率土之衆誰非商民博施濟衆豈非
吾心弔民伐罪豈非吾事苟急吾穡徒能飽吾有衆
而已彼天下之罹桀殘虐割剥者甚溺于塗甚踣于
爐呼天無告急于倒掛吾其坐視而不救歟則吾心
有外矣吾爲不仁矣吾其以天下爲非我矣吾其上
負皇天之眷求下負萬國來蘇之望矣必往之誓胡
可前却而不果哉嗟夫以天下爲商人而不以商人
外天下是天下之公心也然而湯能以天下之公心
伐天下之同害上承天意下協民願宜無不慊而猶
有慚德何哉葢以臣伐君以諸侯爲天子以一國有
天下天下之至難也天下之至疑也聖人行之聖人
之不幸也聖人之不得已也成湯丁所遇之不幸而
處勢之不得已故果扵必往行天下之至難冐天下
之至疑故猶有慚德其必往也以救萬方之禍其有
慚德也以憂萬世之亂救萬方之禍者仁也憂萬世
之亂者仁之至也此成湯所以爲聖人也仲虺以湯
之懷慚雖出扵仁厚而恐或至扵動心以害大有爲
之志故陳義作誥以釋湯意首言天乃錫王勇智表
正萬邦繼言夏王有罪帝用不臧是天意釋桀而眷
湯湯可以仰無愧扵天矣又言商家邦于有夏若莠
秕之必見剪除商人危懼同心患桀又言湯之寛仁
彰信天下攸徂之民相慶傒至是人心去桀而歸湯
湯可以俯無怍扵人矣仰無愧俯無怍何爲猶有慚
德也哉且以常人言之凡所謂貴有天下者爲得便
私適已肆意極情選聲以娛聽選色以從欲積財儲
貨以厚自封殖橫心所念無不自如然後爲快也成
湯乃獨不邇聲色不殖貨利則何利扵有天下也哉
亦興天下所同利而已興天下所同利非利已也又
何慚德之有哉然而仲虺之忠篤扵愛君惟恐成湯
自大或有多心驕志故雖釋湯之懷慚而猶告以昭
德建中制事制心之道又告以自滿自用愼終惟始
之戒也成湯之心不忘戒愼惟恐有侈心驕志忽不
自知故雖無庸懷慚而猶誕告萬方以兹朕未知獲
戾扵上下慄慄危懼若將殞于深淵又告以朕躬有
罪不敢自赦無以萬方也凡湯之能有萬邦實用此
道故荀卿曰湯武非取天下也修其道行其義興天
下同利除天下同害而天下歸之豈不信哉
　　伊訓論
爲人君者必鑒前古然後可以知興替必法先王然
後可以繼統業伊尹訓太甲稱有夏先後禹啓少康
德足以格天地寧鬼神微及扵鳥獸魚鱉咸遂其生
逮桀弗率天降禍灾假手于湯討而伐之是欲太甲
鑒前古而知興替之由也又稱成湯布昭不殺之聖
武以寛政代桀虐用得衆心而兆民允懷又稱湯自
始修人事之紀以至于有萬邦本乎無我以從諫諍
法古以若先民爲君明爲臣忠其恕也與人不求備
其仁也儉身若不及所以能膺天命有天下其難如
此是欲太甲法先王以繼統業之重也鑒前古以知
興替法先王以繼統業爲君之要舉矣至若戒以嗣
德在初欲其愼始戒以立愛爲親立敬爲長欲其務
本言湯之求哲人俾輔後嗣則告以舊人可與圖政
言湯之制官刑有三風十愆則告以一過可以亡國
言作善降祥作不善降殃則告以天之禍福無心唯
人自召言德罔小萬邦惟慶不德罔大墜厥宗則告
以小善足以福天下小惡足以覆宗廟凡其格言善
訓丁寧切至如此可謂忠亮篤誠以道事君者也此
所以營于桐宫而太甲不之疑天下不之議百世之
下言忠臣者必推之也
　　太甲三篇論
太甲旣立不惠扵阿衡伊尹時爲受遺大臣懼其失
道以危基業乃作書以示訓戒太甲上篇是也王能
自艾克終允德伊尹又作書太甲中篇是也伊尹精
忠篤誠喜君悔過丁寧申誥冀其大善故又作書太
甲下篇是也歷考三篇旨義大要以終始欽愼爲戒
夫人靡不有初鮮克有終况太甲不克于厥初悔過
而反善得不以終始爲戒乎人君不欽厥德乃墜厥
命弗愼厥德雖悔可追况太甲嘗以欲敗度縱敗禮
得不以欽愼爲戒乎是故其言有曰惟尹躬先見扵
西邑夏自周有終相亦惟終其後嗣王罔克有終相
亦罔終嗣王戒哉此葢戒以君臣皆當由忠信而有
終也傳曰忠信爲周則自周有終者由忠信而有終
也忠葢言吾無息者也信葢言吾實然者也實然而
無息豈不有終乎使不忠信則無物矣焉能有終乎
大學曰君子有大道必忠信以得之驕泰以失之言
忠信則得道不忠信則失道苟得之而又失之非有
終也在易乾之九三君子終日乾乾夕惕若厲无咎
孔子明之曰君子進德修業忠信所以進德也又曰
知至至之可與幾也知終終之可與存義也是以居
上位而不驕在下位而不憂夫惟君子忠信以進德
故能始而知至至之卒而知終終之非自周有終乎
是道也居上在下莫不由之故有夏先后君臣皆有
克終之美太甲所宜勉也伊尹又曰愼乃儉德惟懷
永圖葢戒以當愼儉德以爲永圖而克終也記曰君
子恭儉以求役仁又曰儉近仁以儉爲求役仁以儉
爲近仁則所謂儉者非特儉以足用之謂苟能守約
而心不恣縱是儉德也是故儉扵聽可以養虛儉扵
視可以養神儉扵言可以養氣凡儉而守約皆可以
悠久而無窮今伊尹告太甲以愼乃儉德是永圖也
知儉爲守約則所以愼者葢有要矣亦曰儉扵心而
戒愼之耳伊尹又曰終始愼厥與葢戒以愼夫與賢
而克終也權輿之詩刺秦康公與賢有始而無終葢
知賢而不能任任而不能信旣信而又使小人參之
皆非與賢有終之謂也惟能待以至誠則是終始愼
厥與之道若所謂至誠樂與賢者共之是也伊尹又
曰愼終于始葢戒以愼終之道在先愼始易曰君子
以作事謀始夫愼始而不终者有矣未有不愼始而
有终者也凡欲愼终當扵始而愼之故曰君子愼始
差若毫釐繆之千里能愼始則終不繆是乃所以爲
愼終也伊尹又曰祗爾厥辟又曰欽厥止率乃祖攸
行欲其敬所以爲君之道而率循湯之所行也夏書
曰予臨兆民懔乎若朽索之馭六馬爲人上者奈何
不敬爲君不敬則有朽索之懼固宜祗厥辟也然苟
不知其所止則安能盡君道故又曰欽厥止葢言所
謂祗爾厥辟者在欽厥止也大學曰爲人君止扵仁
君能止扵仁則心爲仁心心爲仁心則言皆仁言術
皆仁術政皆仁政無所往而不爲仁矣然仁天理也
必敬以直内然後天理存故欲止扵仁不可以不敬
不敬且不可以求仁其况能止扵仁乎觀孔子對仲
弓樊遲問仁必告以出門如見大賔使民如承大祭
居處恭執事敬是必敬而後可以求仁也况欲止扵
仁其可以不敬乎詩稱文王曰穆穆文王於緝熙敬
止亦欽厥止之義也使太甲能知止扵仁而克敬則
可以繼湯之克仁是率乃祖之攸行也伊尹又曰皇
天無親克敬爲親是又告以皇天所以親人君由乎
克敬詩曰敬之敬之天維顯思命不易哉又曰髙髙
在上陟降厥士日監在兹言天道甚明人君不可不
敬敬則天必親之雖髙髙在上而日監在兹也夫惟
敬以直内而天理存是天之所親也詩曰昊天曰明
及爾出王昊天曰旦及爾游衍言天道未嘗不與人
出入往來游行衍溢以天親克敬之義求之則可見
矣伊尹又曰先王惟時懋敬厥德克配上帝今王嗣
有令緒尚鑑兹哉若升髙必自下若陟遐必自邇是
又告以克敬非特爲天所親也而成湯又能勉敬厥
德終至扵不勉而誠誠則天故克配上帝今王亦宜
監湯而勉於敬詩曰湯降不遲聖敬日躋昭假遲遲
上帝是祗帝命式于九圍湯之聖敬所以日躋者以
勉欽厥德故也帝所以命之式于九圍者以其克配
上帝故也
　　咸有一德論
伊尹旣復政太甲將告歸陳戒于德而終篇以一爲
言所以啓廸其君者可謂要矣所以望于其君者可
謂重矣至哉一乎大哉一乎粤自元氣未判混然純
全命之曰太一及其分而爲天地轉而爲隂陽變而
爲四時列而爲鬼神散而爲萬物則是一也無乎不
在故天地以是一而獨化隂陽以是一而不測四時
以是一而變通鬼神以是一而體物不遺萬物以是
一而各正性命其在人也喜怒哀樂未發之先意我
必固舉絶之際混然純全亦人之太一也及夫目得
之而視耳得之而聽口得之而言四體得之而動作
則是一也無乎不在故視以是一而明聽以是一而
聰言以是一而從動作以是一而順由是一而不知
者爲愚知是一者爲智守是一者爲賢性是一者爲
聖至扵聖則無往而不一矣是故會萬物以爲一身
一體之也合萬殊爲一物一同之也洞萬理爲一致
一貫之也冥萬世爲一息一通之也攝萬善于一德
一該之也應萬變于一心一統之也至扵一天人一
有無一死生一情性一内外無往而不一用能與天
地配其體與鬼神即其靈與隂陽擬其化與四時合
其誠天地鬼神隂陽四時吾之一與之爲一矣則扵
治天下何有哉論一至此葢性是一者也則扵聖人
何有哉荀卿載舜之言曰執一如天地行微如日月
忠誠盛扵内賁扵外刑扵四海天下其在一隅耶夫
何足致也荀卿又曰一與一是爲聖人又曰一而不
二爲聖人今伊尹所以告戒其君懇懇以一爲言是
以治天下之本啓廸之也豈不要哉是以聖人之事
望之也豈不重哉
　　說命三篇論
髙宗得傅說言夢帝賚予良弼何也曰人心其神矣
乎苟惟精一則虛明洞達事物之至無不感通故孔
子曰清明在躬志氣如神中庸曰至誠之道可以前
知方髙宗恭默思道葢清明矣至誠矣志氣如神矣
可以前知矣則帝賚良弼形于宵夢又何疑哉世之
議者妄謂髙宗知傅說之賢遽欲引以爲相懼羣臣
不心服天下不以爲宜因假夢以神其事以要信扵
一時嗚呼其誣髙宗乎使誠假夢以用說豈不爲僞
乎彼其三年不言亦已乆矣烏可僞爲乎揚雄曰夫
信周其誠上通于天髙宗誠與天通天以良弼賚之
此甚盛德也議者誣以爲僞豈非所謂邪說橫議乎
春秋外傳曰昔商武丁聳其德至于神明又曰若武
丁之神明也其聖之睿廣也其智之不疾也猶自謂
未乂故三年黙以思道又曰使之象夢旁求四方之
賢得傳說以來升以爲公而使朝夕規諫夫惟髙宗
不以睿知自大精意思道恭黙以聳其德至于神明
故誠格上帝夢得賢輔初非知其爲傅說也以宵夢
所見之象旁求得之然後知其爲傅說也考扵經合
扵傳其說甚明而議者謂爲假夢是不知至誠上通
至于神明之道而妄論如此意必以爲髙宗不能往
夢傅說傅說不能見夢髙宗也殊不知人之誠心殆
猶明鑑鑑明洞徹無物不形雖羣象雜委于前而色
色呈露無得遁者鑑非往照物無來心實感通之理
冥扵自然耳髙宗之誠善必先知則夢得賢人與鑑
燭物何異葢髙宗恭黙所思思得良弼以自輔耳逮
其精誠感通則同焉者合類焉者應乃有良弼見扵
正夢初非彼來亦非此往神交黙契莫知所以然而
然耳從是觀之豈非甚盛耶其可以邪說誣爲僞事
耶然觀髙宗旣得傅說立以爲相命之納誨責以正
已使之作礪責以濟已使之作舟楫責以澤民使之
作霖雨又責以啟沃如藥石又責以爲已明謨如跣
視地又責以作成已德如麴蘖又責以可否相濟如
鹽梅又責以繼美于阿衡其望說之心可謂切至矣
而說之進言勤勤反覆大槪惟以從諫務學任人爲
先何哉葢從諫帝王之大烈而學之爲王者事其已
久矣至扵任人則治亂安危繫焉是三者實人主之
要務又况能從諫則舍已從人無我而爲聖矣能務
學則可以窮理盡性以至扵命而爲聖矣能任人則
得良臣以助而爲聖矣三者皆爲聖之道而傅說乃
以望髙宗則其待髙宗者爲如何哉其所以任髙宗
之責者爲如何哉抑嘗觀成湯改過不吝而從諫弗
咈其扵伊尹則學焉而後臣之其任人也則德懋懋
官功懋懋賞是從諫務學任人三者湯皆力行而盡
之矣髙宗之命說固嘗曰惟曁乃僚罔不同心以匡
乃辟俾率先王廸我髙后以康兆民又曰其爾克紹
乃辟于先王永綏民凡所以望說者皆冀其佐已使
已蹈廸成湯之蹤而繼承之則說以湯所力行者爲
輔導不亦宜乎
　　洪範論
洪範九疇所謂道之大原出扵天者也上天錫之大
禹明之武王訪之箕子申之論其所以爲大法則古
聖人皆得之天下之人共由之百世之王莫不法之
其類雖九而天地人神事物萬殊無不綜貫極其同
歸則一扵皇極而已矣葢皇極者大中也天下之道
至中而極無餘理矣宜乎九疇之叙皇極居中總包
上下爲其至極而無餘可以盡天下之理故也今夫
易有太極是生兩儀是天地之道本乎皇極也人受
天地之中以生是人亦本乎皇極也中庸之道與鬼
神之道相似是神亦本乎皇極也凡所立事無得過
與不及當用大中之道是事亦本乎皇極也春爲陽
中萬物以生秋爲隂中萬物以成是物亦本乎皇極
也天地人神事物萬殊一皆本乎皇極則九疇之義
非皇極則扵其間可乎是故一五行得皇極則水潤
下火炎上木曲直金從革土稼穡無不得其中矣二
五事得皇極則貌恭言從視明聽聰思睿無不得其
中矣三八政得皇極則食貨與祀司徒司空司宼賔
師無不得其中矣四五紀得皇極則歲月日星辰暦
數無不得其中矣六三德得皇極則正直剛克柔克
無不得其中矣七稽疑得皇極則卜五占用二衍忒
無不得其中矣八庶徵得皇極則雨暘燠寒風無不
得其中矣九五福得皇極則壽富康寧攸好德考終
命無不得其中矣然則大法之類雖曰有九而九類
所以能綜貫天地人神事物萬殊之理者實一本乎
皇極也葢五行五紀庶徵之類言天地萬物之中也
五事八政三德五福六極之類言人與事之中也八
政之祀五紀之暦數與夫稽疑命卜筮之類言人與
神之中也天地人神事物莫不有中而九疇該之皇
極一以貫之可不謂大法耶
　　大誥康誥酒誥梓材召誥洛誥多士多方論(君/陳)
(附)
嘗考諸經葢自大誥康誥酒誥梓材召誥洛誥多士
多方八篇雖辭語繁悉指各不同然大要以商人心
未服周而作也說者或以爲商自湯已下七王之德
感人也深方紂肆虐如在膏火中歸周如歸不暇念
先王之德及天下粗定人自膏火中出即念商先王
如父母雖以武王周公之聖相繼撫之而莫能禁也
信如此言則是武王周公不足以服商人也非商人
之頑爲難服也葢嘗以商周論之商代夏周代商其
事則同湯伐桀以救民武王伐紂以遏亂其心則同
湯升陑致天之罰武王渡孟津底天之罸其奉天命
則同湯有萬邦兆民永懷武王定天下萬姓悅服其
得人心則同湯武之道無不同也何爲夏人歸商不
復攜叛而商人歸周屢爲翻動雖以成王之賢周公
之聖又佐以召公同心鎭撫乆猶未服豈無自而然
哉葢桀雖不道得罪人神自取滅亡與紂相似然書
曰紂罪浮于桀則是紂惡視桀爲又甚也觀湯誓衆
之辭曰夏王率遏衆力率割夏邑告萬方之辭曰夏
王滅德作威流毒下國此固足以失天下矣然未若
紂惡之爲大而天下化桀之惡亦未若商人化紂之
惡之深矣觀武王誓衆動數紂之惡踰數十條過桀
逺甚而淫酗肆虐商人化之罔不沈湎于酒草竊姦
宄上而卿士相師爲非度下而小民相與爲敵讎其
凶艶惡德餘風遺毒淪人骨髓溢扵後世庶羣自酒
殆不可禁自作不典殆不可安武庚之惡猶丹朱然
使堯在上未必不傲虐商人之惡猶苗民然使舜在
上未必不逆命然則雖以成王之賢周公之聖又佐
以召公同心鎭撫乆猶未服無足疑者是商人之頑
至難服也非成王周公服之難也又况君子服人之
心不服人之口化人之情不特使之革面其治人而
未治也必皇自祗德不以責諸人其計安天下必爲
百世計不爲目前一切計成王周召之意若以謂商
人難化非商人之罪化紂之惡深也旣曰頑民矣吾
其可忿疾之乎吾不能使風移俗易樂從誠服而惟
禁之以令臨之以威劫之以刑俾莫我敢違則是徒
服其口耳彼將不敢言而敢怒詎能服其心乎是徒
使之革面耳彼將苟免無恥詎能化其情乎是徒責
諸人耳彼將謂我不先自治而非議之詎能無媿扵
祗德乎是徒苟爲目前一切之計耳彼將傾耳戴目
懷異志而幸禍亂矣詎能爲百世計乎且周之得天
下非取之也以德行仁天下自歸之也天下自歸之
又烏可以威令與刑加商人而強服之哉此則成王
周公之心也是故成王周公之扵商人也念之至深
待之至寛處之至厚作成周使之遷庶幾密邇王室
式化厥訓擇康叔爲之君庶幾乃大明服其勅懋和
歷言商之亡以淫泆不明取天罰使知天之所廢非
人力可興又歷言周之王以明愼用德受天命使知
天之所興非人力可勝告康叔有曰今惟民不靜未
戾厥心廸屢未同是欲定商人之心以同心也誥多
方有曰爾乃廸屢不靜爾心未愛是欲使商人之心
愛周而自安也凡此類豈非欲服其心不服其口之
謂乎誥康叔有曰若有疾惟民其畢棄舊又曰作新
民是欲使商人盡去舊惡遷善而自新也告多士有
曰告爾商多士今予惟不爾殺惟予時命有申是欲
使商人誠服于敎命不以刑戮威之也召公告成王
有曰王先服商御事比介于我有周御事節性惟日
其邁是欲節商人之性而使之進于善也凡此類豈
非欲化其情不特使之革面之謂乎扵大誥有曰民
不靜亦惟在王宫邦君室是雖商人爲叛而以過事
爲在已也誥康叔有曰爽惟天其罸殛我我其不怨
惟厥罪無在大亦無在多矧曰其尚顯聞于天是雖
商人不安而以爲天罸已罪也凡此類豈非皇自祗
德不責諸人之謂乎其告康叔有曰聽朕告汝乃以
商民世享是欲使康叔安商人爲世世享國之圖也
扵梓材有曰已若兹鑒惟曰欲至于萬年惟王子子
孫孫永保民是欲康叔安商人爲周家萬年之圖也
扵洛誥有曰王伻商乃承敘萬年其永觀朕子懷德
是欲商人永懷周德爲萬年圖也凡此類豈非欲百
世計不爲目前一切計乎成王周公之治商人必欲
服其心必欲化其情其自治也必皇自祗德必爲百
世計處已處人可謂兩盡矣宜其終能使頑民咸化
也然而周公旣没成王命君陳分正東郊成周猶曰
無依勢作威無倚法以削又曰有弗若于汝政弗化
于汝訓辟以止辟乃辟又曰爾無忿疾于頑又曰必
有忍其乃有濟有容德乃大諄諄訓戒皆欲其不恃
威令刑辟務爲寛容豈非终不欲以力強服商人哉
　　君牙冏命吕刑論
穆王之書見扵經者三篇命君牙爲大司徒命伯冏
爲大僕正命吕侯訓暢夏刑其言皆丁寧告戒以求
助輕刑爲意夫子錄而叙之與典謨並傳自餘無穆
王事見扵經者以三篇爲聖人所取則穆王信亦賢
矣而好議論者掎摭傳記不典之語橫加詆訾謂穆
王征犬戎祭公謀父諫不聽又謂其欲以車轍馬迹
周天下祭公謀父誦祈招之詩以止王心嗟乎信不
典之語如此不幾扵廢經乎世有善爲春秋者以經
考傳之眞僞是學經之法也豈惟春秋哉凡百家傳
記有議論皆當折衷于聖言今遽以傳記廢經遂謂
穆王非賢甚不可也且二說皆出扵左氏左氏浮誇
而失之誣者也竊求諸經穆王命其臣使翼已作股
肱心膂又命左右前後之士正救所不及繩愆糾繆
格其非心又以厥后自聖爲戒輸誠求助切至如此
豈不能聽謀父之諫乎且以祈招一詩猶能止王非
心則欲征犬戎謀父進諫累數百言寧有不能止其
行乎又求諸經穆王能念前人付託之重戒愼恐懼
若涉冰蹈虎怵惕惟厲至中夜以興思免厥愆此其
心與堯舜禹湯文武戰戰慄慄之心何異又慕文武
出入起居罔有弗欽此其志亦髙矣何至扵肆其侈
心周行天下乎吕刑一篇首言蚩尤作亂苗民淫虐
繼言伯夷降典折民惟刑臯陶制百姓于刑之中又
歷言察獄欽刑中正審克之道大要以愼罰不濫宥
過從輕爲意原其設心雖小青薄罪猶將盡心焉况
甲兵大刑其肯輕用以不享責犬戎妄加討伐乎以
君牙冏命吕刑三篇考左氏記穆王事則其僞著矣
范香溪先生文集卷之三
范香溪先生文集卷之四
　　周論
周有天下傳三十七王歷年八百六十有七視夏商
最爲長乆而卒所以失天下者無令主以復興周道
故陵遲而遂亡也或者過周東遷謂爲失計是知周
自東遷而衰不知東遷非所以致衰也周居豐鎬謂
洛邑爲東都葢自武王之遷九鼎固以眷地中有意
乎經營矣周公相成王成武王之志卜洛建邑凡郊
􁀫社壝宗廟市里無一不備是豈無意乎遷哉藉令
當時無意乎遷豈無意乎後世子孫計哉使成王周
公無意乎遷又不爲後世子孫計何利而爲此紛紛
也以書考之周公告王使居新邑爲治王因遂東故
曰戊辰王在新邑烝祭歲雖不留都亦旣有事于烝
祭矣則東遷何尤而以爲失計哉謂洛邑形勢不如
西周之據函崤界襃隴耶則以德致人賢扵負固而
西阻九河東門于旋豁險要阨猶足守也謂洛邑土
地不如西周之爲九州上腴天地奥區耶則隂陽之
所和異扵偏方而泝洛背河左伊右纏交灌沃衍猶
足富也謂東遷不足以朝萬國耶則赤芾金舄宣王
固嘗會諸侯矣謂東遷不足以撫四夷耶則堅車齊
馬宣王固嘗攘夷狄矣謂東遷致王室之陵夷耶則
日蹙國百里周道爲已衰謂東遷致王威之微弱耶
則下堂見諸侯君尊爲已替謂東遷致伯國之盛強
耶則膠舟不復甚於問鼎輕重謂東遷致外侮之慿
陵耶則四夷交侵甚扵戎伐凡伯然則東遷何尤而
以爲失計乎使西周不有宣王吾知板蕩之後不待
東遷而無周矣使遷洛而復有宣王吾知黍離之初
雖移都而周必興矣且堯平陽舜蒲阪禹安邑商自
契至湯八遷盤庚五遷唐虞夏商之都罔有定止漢
世祖宅洛邑延祚二百魏孝文亦宅洛邑太和稱治
使建國必扵西周則前乎周者不都豊鎬何能國乎
使東周必不可國則後乎周者或都洛邑何能國乎
使文武都東周周其有不興乎使平王都西周周其
將不衰乎又况周公營洛以爲天下中諸侯蕃屏乎
四面故立京師議者謂平王東居洛邑其後五霸更
率諸侯以尊王室故周於三代最爲長久然則周遷
于東實資夾輔以永其年謂致衰可乎遷都之義曰
洛邑之地四達而平使有德易以興無德易以衰是
都洛可以興而所由致衰者果在不德東遷豈遽爲
失計哉
　　秦論
秦得兼天下之數而失所以守天下之道阻殽函表
終華擁百二之勝以臨東諸侯則秦旣有兼天下之
勢矣自孝公以來急耕織以務富上首級以勸戰亦
旣有兼天下之資矣扵是據關固守虎視而窺周室
有包舉宇内之心然常自計諸侯之地足以五秦土
諸侯之卒足以十秦兵是我雖有兼天下之勢而天
下之勢且甚強我雖有兼天下之資而天下之資且
甚厚我不以數圖之則天下所謂強且厚者將一合
而謀我雖掃境内出吾兵傾囷廩轉吾粟猶不足以
救敗而自支尚何天下之兼哉惟秦人扵此挾所以
兼天下之數因其數而用其資下勁兵以臨六國常
深懼之而不窮其攻往往拱手以須賂地之入地入
而秦肥秦肥而六國瘠以亡矣此非得兼天下之數
耶彼爲從者曰趙嘗收率天下以擯秦秦兵不敢出
函谷關者十五年夫天下擯秦秦非有畏而兵不出
也計秦之慮以爲六國約從急之則勢愈合交愈締
緩之則曠日而隙生必自相圖可無下兵而從自解
吾且使辨士欺六國而敗其與則我可以得志此秦
所以坐關中之甲十五年不東出也已而犀首之說
用則齊魏趙鬭蘇秦恐而去趙則從約皆解矣秦之
至數如此天下葢不足兼而有也嗟夫權術計數兵
家有之縱橫家有之申商有之八世所不聞聖賢所
不道今秦以數取天下旣甚陋又欲以數守之收天
下鋒鏑鑄之咸陽以虞下叛而不知奮白挺者足以
爲戎首焚滅詩書撥棄古文以愚其民而不知溺儒
冠者足以建大號罷侯置守郡縣六服以銷尾大之
禍而不知乗時蠭起者皆窮巷逋亡之匹夫堅長城
以遮胡宼而不知出七首槌屬車者近起扵肘腋禁
偶語以防民言而不知道旁觀東遊者謂可取而代
此其所以取天下僅再傳而亟失之也嗟夫得兼天
下之數固已與三代之興異矣而又欲以數守之秦
之歷年四十爲幸已甚賈生謂使子嬰以庸王之才
僅得中佐山東雖亂秦之地可全而有是見秦阻之
可負不見任數之速亡也孟子曰三代之得天下也
以仁荀卿曰湯武非取天下也修道行義興天下同
利除天下同害而天下歸之然則三代固嘗得天下
以仁矣未聞取天下以數也誼之言曰并兼者髙詐
力安定者貴順權取與守不同術也是以秦取之爲
不非也班氏過其說宜哉
　　六國論
六國叩關而攻秦秦常延敵無所憚秦兵一窺六國
之境則六國狼顧而不能支何哉六國異心而秦有
一定之計故秦能使齊楚韓魏燕趙自相攻鬭而坐
制其敝也當是時天下稱強國者非秦而楚非楚而
齊韓魏雖天下樞然韓地不過九百里魏地不至千
里至小弱也廹扵敵則勢不能無附故秦攻其西則
南附楚東附齊楚攻其南齊攻其東則西附秦秦之
謀蹙韓魏不遺餘力矣齊楚之攻之固秦所禱祀而
求者也齊楚不知深合韓魏以結從親之要常攻而
驅之入秦以自敝是以秦常間齊楚之攻韓魏也因
得收韓魏以固其與韓魏之與固則秦亦得挾以攻
齊楚而無議其後者焉非徒齊楚也燕趙之地不歲
危而民不歲死者恃韓魏之蔽得無受兵扵秦也無
韓魏之規則秦人輕卒銳兵長驅千里渡河踰潼據
番吾戰於邯鄲之下而趙危踰雲中九原過代上谷
戰於易水之上而燕危燕趙不知深合韓魏以結從
親之要常折而與秦秦因得弱韓魏而攻之韓魏見
攻南不援扵楚東不援扵齊北不援扵燕趙則勢不
得不西面而入秦計韓魏之心亦且搤腕切齒扵齊
楚燕趙思借秦以讎之不耻質子割地以事秦而韓
魏亦且自亡其脣以相侵擾是秦常鬭六國而坐制
其敝也秦所以得鬭六國而坐制其敝者患在六國
異心而秦有一定之計夫惟六國異心故朝聞從人
之說而合爲從暮聞衡人之說而散爲衡從散則離
衡成則疑離則不相爲救而反相圖疑則雖相爲救
而不相安秦將商君嘗詐襲魏公子而破之齊趙因
亦數破魏兵是不相爲救而反相圖也韓公仲曰以
實伐我者秦也以虚名救者楚也是雖相爲救而不
相安也此秦所以得間其異心而攻鬭之也若秦之
爲計則一扵連衡凡其大臣父兄朝謀而夕議與諸
侯客子憑軾結駕西入關而納說者皆所以敗從而
成衡此秦有一定之計也以一定之計且有衡人成
之以鬭六異心之國將不制其敝而兼天下乎向使
六國約從計亦一定而不易歲并力以患秦則秦人
無與爲衡而兵惟無出出必犄角攻之秦亦必自憂
匹馬隻輪之不返也是六國反得以蹙秦于函谷而
制其敝也秦安得而攻鬪之當魏武侯之卒韓趙伐
敗魏師謀曰取魏地而兩分之魏分爲兩不強扵宋
衛則我終無魏患是徒妬魏之不毀而忘毀魏之去
秦疾遺已憂也嗚呼時亦幸其計不和耳使遂分魏
則韓孤而秦患廹其將覆亡之不暇魏分而韓亡則
秦兵之出無限雖燕趙齊楚亦相隨爲秦禽矣尚安
能及始皇之世而後亡哉
　　楚漢論
漢髙祖與項籍俱起叛亡逐秦鹿蚌鷸相持者八年
髙祖之命懸籍手數矣而籍卒以敗滅何哉籍專爲
暴髙祖專爲德也髙祖之入咸陽也秋毫不犯籍至
乃火而屠之予以爲楚漢興亡此已分矣籍特挾用
匹夫小勇劫人以假息故後死耳夫以髙祖權略智
數攬英豪而驅御之葢眞王霸才雖羽百輩不敵也
方韓信爲治粟都尉蕭何數言其竒髙祖故不用欲
以忿信使亡旣亡而追得之信且以爲死矣反遽拜
大將使信以任遇過望必效死力卒用信以滅楚然
而信遂謂漢遇我厚是在其術中而不知也酈食其
爲漢謀撓楚權立六國後髙祖非不知六國後不可
立也而以問張良葢時欲觀良心耳髙祖固知良之
可用然以良始惟爲韓報仇又嘗使項梁立韓諸公
子橫陽君成爲王益樹黨已而爲韓司徒又嘗自襃
中去漢歸韓恐良終爲韓不專爲漢故因食其謀以
嘗良心初非不知六國後不可立也問曰扵子房何
如其嘗良心可見也然而良方力陳八難是在其術
中而不知也蕭何扵漢臣才最髙膺專任守關中旣
獨立萬世大功髙祖懼其脫自驕以取禍故遣卒爲
衛繫之廷尉痛抑折之使自卑畏以保令終非誠疑
何也借誠疑之則必踵韓彭誅矣然而何至自汙以
求免是在其術中而不知也三子皆人豪役扵髙祖
術中而皆不知此漢所以取天下也若籍則無能有
是得范増不能用得陳平不能用得韓信不能用皆
使之怨僨弃去徒以匹夫小勇欲決雄雌扵挑戰間
至力蹙勢窮猶將馳殺一二漢將以見技能此楚所
以失天下也然則籍之亡也又胡望乎天哉
　　唐論
尭有天下不以傳丹朱而授之舜舜有天下不以傳
商均而授之禹夫豈不愛其子哉以爲子不肖而授
以位則天下蒙其害故不敢用一已之私意易天下
之公心夫以聖人不私其子也猶外求賢人而授之
况有賢子不能立而曰必立所愛亦已惑矣此唐太
宗之所以不明也方承乾得罪太宗欲立晉王限以
非次回惑不決至取佩刀自向以要其臣使必已從
繼又欲立吳王恪謂長孫無忌曰公勸我立雉奴雉
奴懦懼不能守社稷吳王英果類我欲立之何如雉
奴即晉王也嗟夫恪誠英果耶則不當以無罪棄晉
王誠懦不可守社稷也則不當越次而立今太宗以
一旦之愛必立晉王豈公心乎且恪雉奴等已子耳
猶以私愛棄英果而立柔懦借使諸王皆朱均也其
肯捨已子而外求賢人授之位乎此其去聖人逺矣
然觀太宗嘗立論譏評晉武以爲知子者賢父知臣
者明君子不肖則家亡臣不忠則國亂國亂不可安
也家亡不可齊也又曰棄一子者忍之小安社稷者
孝之大畏小忍而忘大孝聖賢之道豈若斯乎其詆
訶前古如此而昧扵己子卒使庸昏嗣有大位劫扵
牝晨幾至覆邦豈所謂笑古人之未工忘已事之已
拙耶身屬鞬執銳取天下扵百鬭之餘一舉而委之
孱子豈不自念其國亂不可安之論耶彼以佩刀自
向葢小夫賤婦之爲而謂太宗爲之耶勤勤託孤扵
李勣而卒所以立武亂唐者勣也豈不惟不明於知
子而又不明扵知臣耶且以永業業齊人以府兵強
本幹以租調立常經之法凡太宗之規爲計慮欲以
維持後世者皆億萬年不易之良圖至儲貳之重乃
獨失授如此豈智以愛昏所爲悖繆而不自知耶堯
之時二八未登四凶未去五品不遜民庶艱食皆未
嘗以爲言也惟急扵授位得人今太宗扵儲貳失授
而徒汲汲扵維持後世之法是猶締架巨室塗茨丹
艧髙墉大鐍無所不至已而付于敗家之子其能傳
之久耶然則唐中遭革命宗枝剥喪酷吏日出生人
毒痡者皆太宗立懦子之禍也人君可不戒哉
　　五代論
五代之亂極矣凡八姓十有二君歷四十餘年干戈
戰伐殆無寧歲其間悖逆禍敗自古未有若是其烈
而興滅起廢亦未有若是其亟者也周世宗以英偉
之資爲聖人驅除固無得而議者其餘則皆可以爲
覆轍之戒葢梁由強藩以取唐故梁臣多跋扈末帝
尚姑息將帥相殘賊而梁以亡矣唐莊宗之取梁與
明帝之取汴皆石敬瑭力也其勢不得不忌忌則石
氏兵起而唐以亡矣晉之取唐資契丹爲援虜固貪
惏而無厭則必有所不忍德光入宼而晉以亡矣郭
威之於漢猶石氏之扵唐也則隱帝亦不得不忌忌
則鄴兵渡河而漢以亡矣大抵五代之所以取天下
者皆以兵兵權所在則隨以興兵權所去則隨以亡
而其所以起廢之亟者無忠臣義士以維持之也方
晉之未滅梁也晉大臣多不欲莊宗即尊位而梁臣
蘇循乃先以臣禮謁見蹈舞爲呼萬歲及晉兵入汴
詔赦梁羣臣李振喜曰有詔洗滌將朝新君嗚呼有
臣如此梁安得不亡乎馮道相莊宗又相明帝又相
愍帝及潞王反則迎潞王及晉滅唐則又事晉契丹
滅晉則又事契丹漢髙祖立則又事漢及周滅漢則
又事周方且著書自陳更事四姓與契丹所得階勲
官爵以爲榮嗚呼有臣如此唐與晉漢安得不亡乎
葢自朱溫圖受唐禪士以朋黨見殺者雖未必盡賢
要之不與梁而與唐亦忠節也方昭宗時天下賢士
大夫或殺或去留班列者無幾矣而裴樞陸扆輩與
它縉紳坐貶死凡數百人朝廷爲空則靦顔扵梁扵
唐扵晉漢周者皆傾巧亂人謀身賣國如振循道者
也嗚呼以一旦朋黨之禍使四十餘年遂無一忠臣
義士出於縉紳至扵天下大壞極亂元元塗地而莫
之救是朱溫以朋黨賊虐當時之士豈惟殺數百人
哉實舉天下生民納之塗炭縻爛於數十年間也彼
其洞胷流觴豈足以償白馬之禍哉
范香溪先生文集卷之四
范香溪先生文集卷之五
　　孔子聞韶論
孔子在齊聞韶三月不知肉味曰不圖爲樂之至於
斯也竊嘗疑之深惟夫子資上聖於多能爲天得審
音知樂殆其餘事又嘗求之傳記魯昭公之二十五
年夫子葢年三十五矣頃之魯亂遂適齊則年幾四
十矣始而夫子適周且未冠已訪樂扵萇洪宜不待
至齊而韶始聞也何詳味傾嘆若初未聞者乎予知
之矣春秋之亂子有弑父臣有弑君而不知勲華之
揖遜雖韶音尚存未有明其義者也夫子以將聖之
道爲天下宗邦君柄臣率分庭禮之其有一物之不
辨則走使而問焉以取正是所以尊信吾夫子爲甚
至今夫子翫韶之美至忘味彼將曰孔子聖人也而
美韶音如此韶果何謂哉則又將即韶音以求其義
庶幾知有虞紹禪之美而恥篡奪之亂焉是亦諷而
誡之之義也當春秋之時齊襄公立十二年而公孫
無知弑之無知自立而雍廪弑之小白之薨也五公
子爭立無虧立而齊人殺之昭公之薨也子舍立而
商人弑之商人代立而閻職又弑之商人之子立而
齊人又廢之莊公立六年而崔武子弑之已而孔子
適齊聞韶則景公問政之時也方陳常擅齊政變逆
有萌聖人微見其漸故對以君君臣臣是孔子感齊
之亂意可知也齊於春秋爲亂特甚故美韶音必於
齊旨其微矣乎後之好異嗜竒者昧吾夫子所謂而
徒附益其說曰孔子至齊郭門外遇嬰兒之挈壺者
其視精其行端孔子謂御曰驅之韶樂方作至齊聞
韶不知肉味是豈有識之言哉
　　夷齊諫武王論
或曰武王伐商伯夷叔齊諫之而不用商亂已平天
下宗周夷齊恥之遂去隱乎首陽之山且曰義不食
周粟而终以餓死有諸否乎曰有之曰然則孔子以
夷齊爲賢武王其非耶曰夷齊固賢矣而武王不非
也夫以紂之不道不可不伐者也惟武王能將天命
取而伐之易昏以明使四海赤子得脫虎口而乳慈
母君子稱之曰順乎天而應乎人又曰武盡美矣此
胡可非耶推夷齊之心以爲臣伐君葢甚逆之道使
君非紂不當伐也臣非武王不可伐也後世有亂賊
之臣必將曰武王聖人也而伐紂當年無一人非之
者是則臣伐君乃聖人之敎其於篡奪竊取將多有
之故扵武王杖鉞指商之初叩馬陳諫以明君臣之
分旣不從則又恥而去之雖餓死不悔期扵殺身以
愈後世之亂使後世之人皆曰武王之伐商當也而
夷齊猶非之是則伐君者乃臣子之深罪雖有篡奪
竊取之志將逡巡而不敢發夷齊之心葢如是初不
以武王爲非也不然諫而不入胡不死之以示爭切
之心以開武王之惑以見紂之決不可伐乃扵有商
旣亡之後空自餓死何益耶且學者之所取信不惟
孔孟耶孔子嘗言夷齊之無怨矣使其羞諫君之不
用至扵不食而死且不爲怨乎孟子曰伯夷避紂居
北海之濵以待天下之清其所以避紂而待天下之
清豈無望乎易紂以清者予是以知夷齊之心初不
以武王爲非也而諫之是欲以愈後世之亂也武王
之扵紂不得不伐夷齊之扵武王不得不諫非武王
無以戡亂扵一時非夷齊無以救亂扵萬世予故曰
夷齊賢而武王不非也或曰議者以伯夷之諫無有
也其所不與伐商者葢二老春秋已髙自海濵趍文
王之都逺計數千里自文王之興至武王之世歲亦
不下十數意伯夷欲歸西伯而志不遂乃死扵北海
又意其死扵道路又意其至文王之都不及武王之
世而死此有諸乎曰無之此非折中之言無稽之論
也夫伯夷之與太公俱稱大老年相若也伯夷處北
海而太公處東海地相似也若曰伯夷之志不遂此
固無所徵信若曰死扵道路則太公疑亦不能至文
王之都若曰歲乆而死則太公疑亦不及武王之世
此實無稽之論非折中之言也論語曰伯夷叔齊餓
于首陽之下春秋左氏傳曰武王伐商遷九鼎于洛
邑義士猶或非之噫使二書不出於孔氏之門人其
可也若其書果足傳則或人之言吾不敢聽
　　叔孫通知當世要務論
當草昧多艱之初而爲誕闊難行之事譬欲飲渴而
酌河漢豈人情哉將以救世定亂則莫若當務爲急
知所當務則功立效矣漢髙祖初定天下叔孫通欲
正君臣之儀以尊髙祖諸生稱之曰知當世要務謂
通明所以定亂之道也君臣之禍莫大扵名分不嚴
名分不嚴則君不自知其尊臣不自安其卑君不自
知其尊則不知所以馭臣臣不自安其卑則不知所
以奉君扵是君臣失位慢悖偪僣之患以生至扵逆
叛篡竊者有矣故曰名分定勢治之道名分不定勢
亂之道今夫嬴秦失鹿天下逐之人有自王之心故
陳勝以戍卒王楚楚遣武臣略趙則武臣王趙趙遣
韓廣狥燕則韓廣王燕已而王魏王齊王韓王西楚
號稱滅秦而王者不可勝數率皆自謂特起稱孤無
復北面事人雖使舜禹在上不以名分制之且不能
保其必臣顧區區劉季特以馬上得之苟非以禮法
爲治彼肯低首下心曲拳而遂服哉又况漢之將臣
多出於刑餘盜劫鼓刀市儈之徒非有至智大識通
知天命者一有不快則捧弄逆旗等兒戲耳髙祖其
能盡誅之乎於斯時也求所謂定亂之道則未有先
扵名分者君臣之儀所以正名分也而通乃能爲髙
祖制之是以明其知要務也長樂之會警衛肅飾自
諸侯王以下莫不震恐前日擊柱醉呼之人鉗頰縮
氣無敢譁者使髙帝一旦知爲皇帝之貴此則知所
當務而功立效也其後諸侯雖有反者然名分旣定
天下之人獨知有天子而不知有諸侯故皆偏方獨
叛無有應助而相繼受戮向使通不正君臣之儀則
韓信不入賀彭越不受囚天下之人亦將乍臣乍叛
爲信爲越而髙祖不得獨尊矣通之有功扵漢豈汗
馬比哉雖然諸生謂通知要務則是也謂之聖人則
大不可通挾儀秦捭闔之風且不得爲純儒其去聖
人亦萬萬逺矣是可無辨而明也
　　魏鄭公願爲良臣論
人臣有殺身之義而殺身者每出扵不得已君爲不
道醜行日積不知自悔臣必輸忠而指言之言之不
從則必號泣而苦言之扵是而忤君心逢震怒赴湯
冐越乃有至扵殺身是君之惡至此而極而臣之義
亦至此而窮且凶也豈臣心之所欲哉唐魏鄭公謂
太宗曰願陛下俾臣爲良臣無俾臣爲忠臣葢殺身
而爲忠臣者出於不得已非其心之所欲故也自古
無道之世臣主之名有兩敗無兩立君行惡矣臣不
能以忠死之則臣亦惡矣此有兩敗也君行惡矣臣
以忠死之則君惡愈大而臣獨得忠名扵世此無兩
立也臣主之名兩敗君子固深恥之君名惡而臣獨
善君子亦寧樂哉而或至扵爲忠者不得已也故曰
無俾臣爲忠臣也或曰鄭公之願爲良臣將愛身而
難扵爲忠耶曰不然也鄭公之扵忠臣非不能爲不
願爲也其言雖曰願爲良臣然正欲以示其將必爲
忠臣之心太宗有道則公爲良臣是俾公爲良臣也
太宗無道則公爲忠臣是俾公爲忠臣也鄭公若曰
願陛下爲有道毋爲無道無道則臣將必爲忠臣葢
欲繩其君使不得爲無道云耳且以忠良異稱要皆
美號鄭公亦何擇焉其所以言此非爲身謀正爲太
宗謀耳公爲良臣則太宗爲有道公爲忠臣則太宗
爲無道君以無道見醜扵天下後世而臣獨以忠節
有聞孰若身荷美名君都顯號而臣主之善兩立此
公所以爲太宗謀而願爲良臣也不然與龍逢比干
遊扵地下鄭公寧有貶哉幸太宗能用公計以致正
觀之治是以卒擅良臣之美也雖然公之言可以爲
賢者道彼有庸回之臣苟扵固位坐視君之愚昏而
無所正救不知良臣初未嘗不爲忠焉乃曰魏鄭公
不願爲忠臣君雖無道吾願爲良臣而已脂韋塞黙
卒有臣主兩敗之禍此豈鄭公之謂哉
　　房杜不言功論
君子有心扵濟世無心扵立功功非君子之所當論
也時方輔英主平禍亂則所以經濟大業者不得不
用力焉然其初心豈以邀功爲哉痛生人之荼毒爲
之拯救而已唐太宗取天下房元齡杜如晦力爲多
然二人終不言功爲其有心扵濟世而無心於立功
也竊嘗言之隋季不競魚爛土潰小黠巨姦揭竿蠭
起四海之内鞠爲盜區元元無聊有肝腦塗地之禍
太宗扵是奮布衣提三尺劒剪除羣慝爲萬人請命
于上帝不踰十年遂定天下稽其梟威稚馘老生俘
杲密虜充竇東取河洛西舉汧隴南威蠻荆北走獯
鬻崇功偉烈赫奕盛大疑非手足所能圖者葢房杜
實佐成之也太宗自爲燉煌公時即收元齡自爲秦
王即用如晦二人之佐太宗固有年矣竒謀秘畫陳
之多矣繩違正諫亦已數矣是其有功扵唐殆不可
以算計由常人觀之則必歷自辨數以希髙爵大封
垂榮後裔而不疑矣然而二人方且撝謙貶抑痛自
退遜曽無一言及之豈無謂哉其意必曰吾君之定
禍亂天下之所歸也實爲吾君之德也吾君不作我
何爲哉是雖有功歸之吾君可也又必曰吾君之定
禍亂衆材之所資也實爲諸將之力也不有諸將我
何爲哉是雖有功歸之諸將可也又必曰成功之下
不可居也古所患也自伐以取禍功扵我何有哉是
雖有功持之若無可也歸之扵君則功不可言也歸
之諸將則功不可言也持之若無則功不可言也二
人有功而不言意其有得扵三者之說也雖然是亦
無心扵立功者之所爲也使二人者攘袂用力區區
以功名爲務亦何能不自言耶抑嘗聞之薛萬均盧
祖尚李君羨輩太宗時俱有功受封爵然而萬均坐
清宫不謹下獄憤死祖尚辭交州都督斬之朝堂君
羨以謠䜟見忌下詔誅之是皆非辜小眚不獲保全
則太宗之扵功臣初未嘗加恤也尉遲恭侍宴論功
爭班乃至不懌而深譴之且有韓彭夷戮非漢祖之
愆之語當時大臣類多畏禍李靖闔門稱疾長孫無
忌求解僕射懼有功而終見疑也然元齡如晦之不
言功其亦覆車之戒耶嗚呼㧞劒讙言攘袂指畫競
占豐邑爭據上位者無時無之君子欲明退遜之義
其扵房杜盍亦少懷仰哉
　　魏徵勸太宗行仁義論
人必有是志也然後勉之而益進激之而益勵苟惟
不役志扵是事而以是事勸之則雖予賜聞說挽乎
前儀秦押闔劫乎後吾知其行事不能以寸是故戰
國之君昧夫人道忸忲于剥斂積實攻鬭侵取之說
凡其君臣早朝宴罷諏謀而建白者必功利是圖謂
拓土爲能臣謂豐財爲至計誅求無藝使民剔肌出
髓而未已玩兵嗜殺使民絶脛洞胷而不悔彼其大
欲在圖霸積慮在富強故雖以孟軻游談仁義扵齊
梁鄒魯宋薛之間往往枘鑿不偶蔑有一君行其言
者非軻言不足用葢時君無役志乎仁義者也故夫
人主必有是志然後勸之以是事則深聽而果行昔
大宗致正觀之治天下晏然外薄嶺海户闔不閉蠻
夷君長咸襲衣冠帶刀宿衛扵是帝曰此魏徵勸我
行仁義旣効矣惜不令封德彛見之古今議者因遂
以謂太宗行仁義率由魏徵勸之嗟夫徵排德彝而
勉其君以施化信有助矣然向非太宗有志乎仁義
則德彝言入而莫囬徵徒百說未免爲虛語也徵雖
賢孰與孟軻太宗雖明而貪功勤兵猶未賢逺於齊
梁之君使其素心不在仁義則孟軻復生言猶不聽
况徵其能勸之有行乎觀太宗在正觀初嘗謂侍臣
曰今欲專以仁義誠信爲治庶革近代之澆薄又曰
爲國之道必撫以仁義公等宜共行之惟夫素心在
仁義然後知仁義之可以爲國而責治於臣下者亦
必在扵仁義故又嘗謂仁義之道當存之心使常相
繼斯須懈怠去之已逺譬猶飲食嘗令充飽乃可全
生此其扵仁義固克念而不敢忘則扵徵之說非偶
然聽之所以能有助也或謂文皇芟刈手足安忍無
親此其扵仁義背而馳者也何克念之有乎曰是誠
太宗之慚德也然仁義何嘗之有背之則爲小人蹈
之則爲君子使太宗自艾自克處仁遷義則一洗心
易慮猶可與也况能力行乎孟軻言五霸假之乆假
而不歸烏知其非有春秋惡惡疾其始善善樂其終
然太宗旣乆假矣胡可嫉其始遂終疾之耶
　　聖人百世之師論
聖人備道全美人倫之至也天下之道管是矣百世
之法一是矣是百世之師也若孔子是也至若伯夷
柳下惠以爲百世之師則可以爲聖人則學者疑之
中庸曰君子之道本諸身徵諸庶民考諸三王而不
繆建諸天地而不悖質諸鬼神而無疑百世以俟聖
人而不惑是故君子動而世爲天下道行而世爲天
下法言而世爲天下則此聖人所以爲百世之師也
或問孔子知其道之不用也則載而烏乎之揚雄答
曰之後世君子又曰關百世而不慙蔽天地而不恥
能言之類莫能加也子貢稱夫子曰見其禮而知其
政聞其樂而知其德由百世之後等百世之王莫之
能違是聖人爲百世之師若孔子可以當之也至若
伯夷得聖人之清而已柳下惠得聖人之和而已豈
能盡聖人之道乎孔子曰伯夷古之賢人也又曰臧
文仲知柳下惠之賢而不與立孔子扵夷惠特稱賢
而已以爲聖人學者疑之先儒嘗謂孟軻之書非軻
自著軻旣没萬章公孫丑之徒相與記軻言焉耳信
如是則以夷惠聖之清聖之和眞軻言也直以爲聖
人記軻言者之過也然而聞伯夷之風者頑夫廉懦
夫有立志聞柳下惠之風者鄙夫寛薄夫敦是二子
奮乎百世之上使百世之下聞者莫不興起豈非百
世之師乎葢伯夷雖清而聞文王作興則曰盍歸乎
來柳下惠雖和而不以三公易其介是雖未至扵無
可無不可要亦非滯扵一隅者此所以未可謂之聖
人而可以爲百世之師也

范香溪先生文集卷之五
范香溪先生文集卷之六
　　愼獨齋記
人藏其心至難測也飾冠祍巧進趍騁辭辯誰不欲
使人謂已士君子也然而卒多不免爲常人至或陷
于大惡者患在心違其貌而安於自欺夫人之自欺
殆非一物曉然知善之可好而弃弗爲是自欺曉然
知不善之可惡而姑爲之是自欺實無是善而貪其
名是自欺實有是惡而辭以過是自欺知有是過而
吝不改是自欺實所不知而曰我知之是自欺實不
知行而徒欲有聞焉是自欺色取仁而居之不疑是
自欺言浮於行而言之不怍是自欺求諸人而無諸
已是自欺有諸已而非諸人是自欺其餘所謂自欺
之目殆未可殫言而遽數也而好欺者動欲飾詐以
欺人殊不知一日之間百念紛起所自欺者實多而
欺人者曽不十一又其欺人者心詭譎不惜不情則
未能欺人而實先自欺也彼好欺者終以弗思而安
之得爲常人幸矣幾何其不陷于大惡耶禮記曰所
謂誠其意者無自欺也小人閒居爲不善無所不至
見君子而後厭然揜其不善而著其善人之視已如
見其肺肝然則何益矣此謂誠於中形於外故君子
必愼其獨也夫人有殺心輒形於聲有欲炙心輒形
於色有懼心目動而言肆有異心視逺而足髙其心
一動雖甚微也而形於外者已不可揜如此彼小人
乃欲揜其不善於君子之前當其念已不善而思揜
之則不善之念已誠乎中旣誠乎中則心有自匿不
慊之微情呈露于言意態度之間自以爲人莫我知
也而不知人已得其所謂不可揜者如見其肺肝嗚
呼自欺孰甚焉此予之所爲懼而思戒必以愼獨名
居室也昔者海上之人每旦從漚鳥游漚鳥之至者
以百數其父曰汝取漚鳥來吾玩之明日之海上漚
鳥舞而不下也葢其有取之之心一萌於中雖不自
知態度之異而漚鳥知其異焉心之隱微禽類猶覺
之而謂人不我覺可乎是以古之學者皆知愼獨雖
用心於幽闇無人之地亦必誠其意而未嘗自欺故
季札解劒繫徐君之冢樹而去曰始吾心許之矣豈
以死背吾心哉夫徐君心欲劒季札心許之此誰得
而知之季子乃不以徐君死背其心嗟夫世之面謾
而有諾責者非自欺乎有志于愼獨者不當如季子
乎樂正子春之執喪五日而不食曰吾悔之自吾母
而不得吾情吾惡乎用吾情夫五日不食出於詭僞
而非其情者子春其心知之誰得而知之子春乃以
詭僞自訟若有莫大之悔嗟乎世之矯激盜名者非
自欺乎有志于愼獨者不當如子春乎漢第五倫謂
人曰吾兄子病一夜十往退而安寢吾子有疾雖不
省視而竟夕不眠豈可謂無私乎夫安寢而十往者
倫之詐不視子而不寢者倫之情其用心至微也誰
得而知之倫乃自以爲私而顯言于人無毫髮隱焉
嗟乎世之示人以詐而終匿其情者非自欺乎有志
于愼獨者不當如倫乎宋阮長之爲中書郎直省夜
往鄰省誤着屐出閣依事自列門下以闇夜人不知
不受列長之固遣送曰一生不侮闇室夫着屐旣過
誤又當暮夜長之不自言誰得而知之乃以侮闇室
爲甚負固欲自列嗟乎世之幸人所不睹而肆爲不
義者非自欺乎有志于愼獨者不當如長之乎歷觀
古之學者能愼獨不自欺其人固亦多矣而予獨以
四人稱葢舉其有會於吾心者將書諸座右爲旦暮
起處之戒庶幾於前所謂自欺之目可以深思而力
去也中庸曰君子戒愼乎其所不睹恐懼乎其所不
聞莫見乎隱莫顯乎微故君子愼其獨也夫不睹不
聞所謂獨也不睹則目無與焉不聞則耳無與焉吾
所謂隱微者雖吾耳目猶不得與是獨也是不可須
臾離者也故夫不睹之睹不聞之聞有莫大之聞見
存乎隱微而不可以言言則愼獨之學勉而精之豈
惟不自欺也哉紹興九年六月八日記
　　存心齋記
夀昌邵恂子信與浚舅家有世睦焉因舅氏見予香
溪留學於予居其趍向甚端其植志甚篤一日告予
以將歸且言家之屋南有齋焉名曰存心覲省之餘
當復習業其處敢問何修而可以存心乎予應之曰
善哉問也昔者鄒軻言存心之說甚備予嘗索其指
歸而知學之方試因子而妄言之夫君子之學本諸
心心不在焉則視簡不見聽諷不聞此其於口耳之
學猶莫之入也况窮理致知乎是以學者必先存心
心存則本立本立而後可以言學葢學者覺也覺由
乎心心且不存何覺之有孟子曰人之所以異於禽
獸者幾希庶民去之君子存之是心不存殆將晦昧
僻違觸情從欲不能自別於物尚安所覺哉此君子
所以汲汲於存心也然而人之念慮橫生擾擾萬緒
羨慕耽嗜厭惡憎嫉得喪欣戚觖望狠忿怵廹憂懼
與凢私意妄識交午叢集紛紜于中汨亂變遷無或
寧止雖魂交夢境亦且顚冥迷憒悠揚流遁彼其方
寸蕩搖如疾風振海濤浪洶涌求一息之安且不可
得則存其心者不亦難乎然心雖未嘗不動也而有
所謂至靜彼紛紜于中者浮念耳邪思耳物交而引
之耳雖百慮煩擾而所謂至靜者固自若也君子論
心必曰存亡云者心非誠亡也以操捨言之耳人能
知所以操之則心存矣心存則不物於物不物於物
所以異乎物也孟子曰養心莫善於寡欲其爲人也
寡欲雖有不存焉者寡矣養以寡欲使不誘於外此
存心之權輿也至若藏心於淵則必有事焉而勿正
用能於勿忘勿助長之間黙識乎所謂至靜者此存
心之奥也然則存心可以已乎曰未也凡學始於存
心中於盡心終於盡性惟心之盡是無心也非無心
也無私心也是道心也道心惟微於是而精一之斯
可以盡性矣方其存心也猶有存之者焉非所謂盡
心心未盡焉非所謂無心未能盡心烏能盡性心未
盡焉烏知所謂性孟子曰盡其心者知其性知其性
則知天矣存其心養其性所以事天也葢心旣盡而
空洞清明然後知性之爲性皆天理也然則存心者
所以存天理求盡其心而已顔子拳拳服膺存心之
學也其心三月不違仁顔子之心之存也至於屢空
則嘗盡其心矣然特屢至於空而未能常空爲其不
違仁之心猶存焉耳心不違仁善矣乃爲空之累此
毛猶有倫之謂也揚雄曰人心其神矣乎操則存捨
則亡能常操而存者其惟聖人乎雄徒知存心不知
心存而未盡不足以盡性故以常操而存爲聖人事
聖人者寂然不動縱心而不踰矩尚何有於操存哉
予故曰凢學始於存心中於盡心終於盡性此非予
之說也孟軻之旨也今吾子有志于存心是學之始
而方求所以存之之道是存心之始子其愼所存乎
傳曰差若毫釐繆以千里葢事物莫不然而心爲甚
子其可不愼哉恂聞予言作而曰敢請志是說而習
之予因爲記俾以歸勸之學也紹興十七年四月晦
日香溪范浚記
　　養正齋記
門銘几戒古志士所以示微愼善自修也今人平旦
出門牽事逐食營爲百緒暮必歸居以休其身然方
動作疲劇昏睡寤起起則凌遽如昨彼其心事躁擾
冥迷流浪曽不少自存省是知休其身不知休其心
彼且視一室如傳舍出而入入而出耳豈復以古人
銘戒爲事是大惑也盈川虞唐佐尭卿從浚游㡬十
朔矣顧其中淳而外謹不異一日刻意問學知以領
畧爲務歲季謁歸且言平居定省餘暇立屋貯書以
學名之曰養正義取諸易覬釋厥旨使得持歸旦暮
誦服爲不力不逮之警雖卧興其敢忘乎浚曰子志
如是其知門銘几戒意矣與放心不求而徒休其身
者大異其可無說以遺子夫人生而有知不學則愚
愚則視不明聽不聰思不達雖有知猶無知也旣學
矣不得其正則哆哆則縁目而逐色縁耳而逐聲縁
思而逐欲所以禍其主者殆有甚於不學而愚是以
君子正之爲貴易曰乾道變化各正性命曾子曰吾
得正而斃焉斯已矣夫人受命於天正性本具君子
保是正性斃而後已謂天全而命之人當全而有之
生乎由是死乎由是則可以無愧於天此曽子所以
終其身欲得正也且萬物散殊形生氣化未有無正
性者石可破不可奪堅丹可磨不可奪赤霜雪大摯
松色猶茂風雨晝晦雞鳴自如物一受其正性且不
移奪人其可失正乎仲尼彖易於蒙曰蒙以養正聖
功也於頤曰養正則吉夫頤咀物養道也而蒙爲物
穉欲得其養又蒙互體自二至上有頤象焉故聖人
以養正垂戒異卦而同辭見正之不可不養養之不
可不正也古之人欲見正事聞正言習正人邪室不
坐邪蒿不食行容必直立容不跛不傾聽不睇視皆
所以養正而其要則曰先正其心夫童蒙未發心一
而靜自是養之雖幼而壯壯而老將不失其赤子之
心是可以爲聖之功也水未必遽至于海言水者必
期于海學未必遽至于聖言學者必本于聖葢道無
本末趍進唯諾掬溜播灑幼學也而上達之理存焉
子無謂養正爲淺事其勉之哉紹興十六年十二月
一日記
　　自牧齋記
永豐柴喆吉卿懷鉛束書來香溪從予游與之言物
理性命之學洒然以喜其有志乎治氣養心葢拳拳
也旣累月告歸覲其親且曰喆不佞初不知學然亦
不敢一日忘所欲學他日溫凊之間結茅爲齋以居
名之曰自牧葢所欲學者也願覬一言以歸書之齋
壁用謹不逮是耳善誨于朝夕而門墻不逺也予應
之曰子知自牧之謂乎予將廣子意而遂言之易曰
卑以自牧此豈惟論交當世而已哉善學者尚友古
人於千載而終與之齊用此道也世之空腹自賢者
讀書未能斷句已下視服鄭殆十八九爲庸人彼惟
自處於庸人謂加於庸人足矣故廣已以自髙然則
自髙者廼所以爲卑而卑以自牧者廼所以崇吾德
也今夫登山者處已髙矣仰而左右視則巍然崔崒
者猶在其上焉爲學亦然賢如孟軻亦至矣亦且憂
不如舜葢古人之學不極乎至足不止宜其見已之
卑而未見其髙也子欲無爲庸人乎則宜法古人用
心而思企之然後可以言自牧之道夫人之生固有
物焉混然天成在善養無害而已自牧之道以禮制
之懼其放也戒物之感懼其誘也居之虚靜之地欲
其安也飲天和如甘泉味道腴如薦草懲忿窒欲如
去敗羣致一不二如惡多岐勉之愼之曰自牧之自
牧繁乆體正而肥益力不已充實光輝且將無入而
不自得又豈復有牧之者乎能知此則自牧之學必
以聖賢爲師仰大道之髙邈方積跬而履卑眇已事
之甚陋敢虛張而自欺顧吾子名齋之意豈有取於
斯乎子歸矣持是說爲自牧齋記紹興十六年八月
二十四日記
　　訥齋記
凢人在孩抱未能聲其意咿嚶終日莫喻所欲乳保
敎之語僅名東西則家人雜然歡笑以爲早慧言於
人何尤哉惟夫尚口飾舌夸華背誕譏議訾毀速累
召禍於是有三緘之戒故曰天生人使口可以言不
學其言不若狂然則人固不能無言惟言之愼而已
予兄子伯通家居南偏有齋焉名之曰訥求予言爲
記予多其知愼言也而樂告之曰華不繁者實必碩
流不瀉者源必豐言之不出則積中之宏而深也固
矣惟古之學者用心於内深造自得默識神解冥思
慮於人奥何暇事無益之言哉然則君子欲訥於言
不但區區口擇期無尤違而已今伯通也慈旨甘友
兄弟睦宗戚行身祗畏其於過言亦寡矣而拳拳焉
以訥爲務豈非有志乎用心於内故歟孔子嘗曰予
欲無言道至於無言至矣彼曾子之一唯葢未免乎
贅况多言乎學者欲知無言之旨當自訥始紹興十
七年夏六月晦日香溪居士范浚書
　　拙懶齋記
古之君子其持心也厚故未嘗廣已以自多雖至聖
大賢猶將退然自託扵無能之地非其詭謙飾遜而
貌爲此區區也葢不若是則不足以持盛德而守成
能故曰聰明睿智守以愚多聞博辯守以儉武力毅
勇守以畏富貴廣大守以陋後之君子則不然浮躁
而淺露言華而行伐造大足而好髙著一書便欲得
宰相捉一筆便欲斷大事客氣虚張過自標置至有
大署其門者曰不讀五千卷書無得入此室嗟乎一
何古之君子忠厚退遜而後之人不長者若是其相
懸乎葢嘗竊聞之矣學者之患莫大乎自足而止曰
學如是是亦足矣足而不學則以爲無足學也能無
廣已以自多乎殊不知道之深德之奥學問之大曽
非揭流涉波者所能測知譬猶遡沿上下不出于絶
潢斷港則必以爲天下之水止是而已因又以爲天
下之觀水者舉莫吾若故侈然有輕天下之心試使
之浮滄江並溟渤渺瀰漫汗不見邊靡彼將眩掉縮
忸悵悔自失愧前所見自比扵蹄涔杯坳之不暇然
則世之造大好髙而過自標置者庸非不學之過也
哉歐陽使君我丈人行也守臨江廉以自持寛不苛
小民便其政以病丐閑旣得請來寓吾里之蕭寺闢
髙軒游居其間而名之曰拙懶浚觀使君耆年嗜學
旦暮黃卷手之不釋而又短章大篇哦詠日富此其
勤且巧至矣猶方自托於拙懶將非審所謂學問之
大而内不自足且法古君子所以持盛德欲以矯世
造大好髙之弊乎昔嵇叔夜自謂懶不涉學而博覽
淹該杜子美自謂老大意拙而詩窮天巧崔沔名室
以陋柳子厚名堂以愚今使君自謂拙懶正嵇杜類
也而以名軒又崔柳意也當使君之在臨江也軍書
方急元戎偏師鼎來捷至改轅而弭節者交午相望
凡輦車流馬資糧扉屨革角􁨻秆椎牛刲羊所以征
須百緒而官無儲錢㣥粟庫庾單匱一切仰取於民
不供則乏軍興箕斂則人告病於是而丐閑又使君
所以爲拙懶者歟浚旣登軒賦詩使君又屬以爲記
浚方鄙世俗浮薄而樂使君獨忠厚退然自托於無
能也不能無言遂書之
　　溫州永嘉縣不欺堂記
令之職視它官最爲近民宵興具冠服坐堂上進訟
者而聽其要逮日入或不得休至以燈火臨事凡詭
情僞貌誣衊抵讕之說紛泊于前姦胥惎之舞文法
以佐其嚚加又令與賔客相對答若將迓大官行李
出歸境上無虛日間省熟事則吏抱簿案袂屬以進
涉筆占押至千數百牘非甚競爽不能無勞以昏昏
則罔冐面謾者益乗之令欲使人無欺其艱矣哉吾
兄茂安宰永嘉旣踰年惠洽禁信門庭日靜以無事
致書香溪告其弟浚曰吾爲令不以能聞幸吾邑多
士鄉(句)俗無豪黠使猶竊稍食于此吾即聽事之東
堂置几硯以暇隙棲息其處因名之曰不欺用自警
省是非求人不我欺惟吾心不欺而已子其爲我記
之浚曰吾兄撫千室如環堵治糾紛如寘掌使蠆尾
之吏自新雀角之獄不聞非不欺何以及此抑聞古
人有言誠其意者無自欺也夫誠於此化於彼將不
令而民應之葢有行乎令外者矣嬰兒生三月前軒
冕不知欲後斧鉞不知畏然而慈母之愛諭焉蛟潛
于淵其子迎化于髙陵精微之感殆難以言論吾兄
能無自欺則宴坐虛堂如臨上官如面重客如前民
甿而後胥徒視一克念如諧羣言患一失念如耳道
謗不欺也如是則可以對越鬼神洞開金石况此民
其寧我欺乎昔人論三不欺優民不忍欺者竊嘗評
之民不忍欺謂欲欺之而不忍是猶有欲欺之之心
葢三不欺皆求乎彼不求乎此故雖善治如虙賤民
心之欺猶有萌焉彼其掣二史肘而責之書則已旣
欺矣能使人無欲欺之之心乎嗟夫精誠潛通甚於
呌呼欺不欺存乎中疑若沉阻未易鉤致而諭諸人
者焯焯不可掩昔者齊侯與管仲謀伐衛退見衛姬
而色動足髙而氣強衛姬知其欲伐衛也明日見管
仲言徐而有慚色管仲知其舍衛也夫齊侯匿其情
密矣人則衛姬知之出則管仲知之由是以觀人固
不可欺而欲欺人者其不可尤也况將使人無我欺
又甚不可要在無自欺也審矣吾兄厚重簡廉政先
治已知心不欺不求人不我欺是自慊之學也於以
感人人將自化無萌欺于心者故浚敘所以名堂之
意併論三不欺與夫精誠之諭諸人者以爲記紹興
十有六年五月一日記
　　三益齋記
學未極乎至足而止雖顔子不能無進况方有志而
勉于行者其汲汲扵取友求益也固宜然人知得益
在友不知所以得益者實在我不在彼也昔者孔子
讀易至損益喟然而歎以爲自損者必有益之自益
者必有闕之學者損其自多以虛受人故能成其滿
博自賢則天下之善言不得聞扵耳矣予嘗論之世
固有虛驕傲誕聞見未毛銖而自大如山崖者矣或
指其微累必盛氣艴容辭以僞辯曰我何尤我何尤
則直者將見拒彼惟許身之欺也如是又必以人爲
欺則諒者將見疑其自視甚侈矣如馮夷未東傲睨
秋水必以天下之美爲不越乎已則多聞者將見陋
負是三失烏能受人善言將不得聞扵耳雖得友猶
無友也故曰友者所以相有也然則直諒多聞之益
豈不在我乎哉予同郡陳九言叔永有志而勉于行
者也家居義烏之菱塘養親讀書以三益名齋而求
記扵予九言予昆孫壻且從予學乆因告之曰凡益
之道非能贅夫固有而増多之也惟性至大初無限
量益動而巽日進無疆則凡德之裕皆所固有非僞
爲也故易繫辭曰益長𥙿而不設益豈由人乎哉惟
夫短於自知故友直不足於信故友諒未學寡陋故
友多聞然卒所以得益者皆自得之信乎在我不在
彼也今子和厚而修謹以明已事爲孜孜予期子免
夫三失而得益也用復告子以尚論古人之益葢孔
子所謂直諒多聞者古之所謂直諒多聞者也今人
與居古人與稽則得益愈大孔子嘗論直躬曰吾黨
之直者異於是論管仲曰豈若匹夫匹婦之爲諒也
論多聞曰闕疑而愼言其餘又曰擇善而從孔子所
謂直諒多聞者葢如此而又謂卜商好與賢已者處
端水賜好與不已若者處則曰商也日益賜也日損
今子欲求三益友扵斯世則甚難而尚論古人也又
甚難皆當以孔子之說求之紹興十八年二月十日
香溪范浚記
　　平堂記(代)
法曹於州爲卑官而其責爲最重凡州之屬邑有大
訟舉以上府府有司師聽而成之報具而法曹當其
罪當平則執誅受杖俱無冤人一失其平則有吞恨
而死者此其爲責不已重乎竊嘗念刑者有成無變
君子於是乎盡心苟不用愼而濫爲橫入則豈徒得
罪于不可欺之氓人將必有隂禍鬼誅雖疾走而不
得逃者以災其身而敗其家此古人所以抱具獄而
哭者也漢虞經爲郡縣獄吏案法平恕嘗曰于公髙
門而定國至丞相吾決獄六十年矣雖不及于公其
庶幾乎子孫何必不至九卿經後有孫升卿位果通
顯升卿謂其子曰吾事君直道行已無愧所悔爲朝
歌長時殺賊數百人其中何能不有冤者自爾二十
餘年家門不増一口斯獲罪於天也嗟乎虞經用法
平恕六十年僅得一孫貴耳升卿一殺不辜遂受咎
罰其允如此得不銘丹筆以爲決讞戒耶某不肖來
爲永嘉法叅軍恪居惕慄所以奉三尺者惟謹念將
自飭即便宇而名曰平堂且道所以名之意後之君
子不韙是名則今日修椽大屋易爲馬廐車庫奴婢
室也必矣尚期有以辨予心者庶無廢扵斯堂年月
姓名記
　　白泉記
距吾廬南不能五十步有泉激激出石竇間色乳味
飴與他泉不類因坎竇下鍾其源以供家奴旦暮㪺
挹且釃溢流而渠之與里人同其甘鄰曲來汲日數
百器泉之儲洩常自如雖歲甚旱焦川枯壑而泉不
知也渠之汎灎而走(音/奏)下者與南澗合流以西亂于
香溪汨汨窮晝夜吾知其不至海不已也夫泉之甘
而利人也類有德其不涸也類有本其趍澗溪而期
于海也類有志人之育德有本能日進而期于道則
其淵深閎大也必矣吾扵泉有感於是乎記
　　西溪觀魚記
西溪翁曉致長魚於范子受而羮之以侑晨飯飯竟
捫腹放步于西溪之上時霜清水落風收不波潭光
空明杲日照映下見羣魚游泳殆可尾數差次隨續
東西自如范子顧而曰嘻向侑吾飯者非此溪之魚
乎胡爲困于溪翁自取脂鼎禍乎魚方潛澄淵浮淺
瀨隨至輒適不知身之爲水也水之爲身也魚之樂
亦至矣餌雖美其鉤實銛何乃貪一豆之羶腐遂捐
清冷之適至於刳腹流膓鬐離鬛落糜於沸釡豈與
逐微名細利以失無貲之軀者同其迷乎吾扵魚有
所感矣歸舍記所感將爲知幾者言之
　　衢州龍游縣學田記
今天子紹開中興以至仁神武戢兵靖民億寧區夏
爰建太學風動萬方文治煟然覃布遐闊凡雄州偏
郡壯縣下邑庠校並設生員營宇務爲崇盛守長佐
貳關決學政一或不䖍爲不任職然以銅墨効官者
責專而事叢不與他等自中材處之往往促束于文
符朱墨𫾣朴期會苴鏬𥙷短救過不給其能以養士
爲念信乎必文儒而兼通世務然後能以化治稱也
括蒼吳君彦周爲龍􁀫宰旣蠲民瘼乃行視黌宇問
箸録幾人吏白廩米不繼士至潔腹誦經或不煖席
又負笈挈挈而它前令熟視欲議未遑也令君曰嘻
兹爲敎本予後而弗圖是不知務其何政之能爲即
日按取官廢田請于州以爲邑之學田歲制其收可
食數十士太守待制張公韙其意許之于是髙冠侈
袂而抱方策者相與婆娑乎崇堂邃館商古今引仁
義縱雄辯而極理要終歲賴安令君爲諸儒賜其厚
矣哉令君以論秀登雋科爲文雅健意氣兼勝當官
猶嗜學決事得小間即取插架書吟翫自娛休暇對
客于便坐即之退然如韋布士雖劇談終晷不出文
字間世固有沾沾者朝解褐得名第暮已氣息拂霄
漢視窮巷士如土梗矣令君從官二十年而氣習不
異書生時則胸中所存有過人者宜其注心於學宫
勤如此也某客游邑境見士大夫若市里僑舊道令
君性資剛耿清操如冰雪秩行滿矣而理邑規撫不
變如始至自經賦外一銖一粟不忍横索以彫其民
鋤姦剔蠧吏率懲懼爲脅息股弁盜􁛒頑暴革心掃
跡葢令君文儒而通世務知以養士勸學爲急故化
行孔易如髙屋之建瓴水也邑士徐安節學職徐振
業等相與具敘田事本末謁記于某且曰惟我學子
伊昔羣萃糗糒不贍牽勉肄習百爲勤艱不克卒業
逮令君惠我諸生俾旣厥心惟問學是專修焉而安
以克力乆邑人咸曰休哉我有子弟令君實飲食敎
誨之惟父兄人知銜荷謂不可諼宜有金石刻丕揚
茂猷願爲志之以慰父兄子弟之心某應之曰紀令
君實德使邑人歌詠以無忘厥休其寧可辭惟令君
養士士思所以稱宜觀夫自養者自養正則令君所
養正矣昔孟軻論養心爲大體而賤養口腹葢是心
之大覆穹窿而載旁薄包八荒而函萬殊兼舉有無
一物莫之能外其與天地流通隂陽冥合者曽莫見
其形埓是大體也自養者善養乎此而無事於區區
之小體則令君與士子兩善而咸宜記雖不文亦得
自託於不腐矧龍􁀫爲信安支邑之劇雅稱多儒今
復漸被于美化家修人勵將有秀民魁士比肩接跡
震擢于時以光昭令君之大惠顧不偉歟令君名芭
今爲左宣敎郎紹興十九年夏四月壬申蘭谿范浚
記
　　饒州浮梁程公生祠堂記(代)
饒於江南爲上州撫封廣逺畫疇疎曠且當兵興人
力彫攰逋畝者衆地棄不墾脫小弗稔則市人菜色
越境逐食殆爲常俗紹興九年歲適甚旱粒米翔貴
人不奠處稚耋攜抱流穴大去官庾單覂莫克賑贍
吏視民散無可奈何冬十有二月詔以竹左符命鎭
江師閣學程公進職一等移鎭是邦旣下車條舉荒
政安集攜離噢咻撫字去者得歸居者用蘇招徠商
人艫艘尾銜糓粟坌集園貯市積衍如年登民飽以
嬉破戚爲歡易羸爲充惟屬邑浮梁人獲更生皆曰
程公活我則相與謀繪公像建生祠于寶積佛廬供
僧祈福以報公賜某惟古循吏至行異績若大恩紀
爲百姓慕愛則爲生立祠宇如石相于公輩著在前
史百世稱詠其遺風凛凛可想見也然皆未若公活
千里饑人使不轉溝壑以死則民之戴德銜惠殆無
終窮過石相于公逺矣某扵公爲門下士承乏是邑
樂與編氓均沐仁政且獲挹祠宇盛事敢紀輿人之
詠歎琢諸美石揭于祠下昭示永永咨爾邑人過者
起敬祝以眉壽毋忘公恩

范香溪先生文集卷之六
范香溪先生文集卷之七
　　姑蘇臺賦(辛丑年作)
歲崢嶸其聿遒兮冬隆寒老訪蘇臺之遺址兮遵吳
都之古道日下平林烟橫衰草慨傷時而感往増予
心之慅慅念昔吳王盤游怠荒次陂池兮臺榭宿嬪
妃兮御嬙雖生人巳困於赬尾而土木之工未央於
是越人仇之冬冰是棲蠡也決策種焉建竒葢君臣
鳴鍾而謀于漸臺者窮日夜而吳初不知種有九術
越行其一取文梓楩楠以奉吳王之宫室吳乃營兹
榮臺歷三年兮聚材斧集刃兮疊雪杵攢林兮殷雷
金碧涊橑琳珉墄階巖巍兮嶢􁖒干霄兮切霓佩長
洲兮茂苑帶朝夕兮濬池意將逺眺數百里而下窺
雲海之涯當其虐用吾民骸髗莽暴(蒲木/切)天厭其酷
故啓越之謀而夜生神木人罹其毒故勞愁慘悽而
塗嗟巷哭使臺土未乾兮已羣游乎麋鹿至若朝歌
淫淫夕管愔愔困醪醴之酣沈則有西施蠱其心是
助越人之侵又若姦䜛回沈膏唇鼓舌吠正人而媒
孽則有宰嚭間其說是誨越人之伐嗟乎吳王知西
施之姝而不知宰嚭之諌知歌管之娛而不知吳民
之痛知華其居而不知其國之墟知勾踐之爲奴而
不知身之爲獨夫信兹臺也實亡吳之權輿吁
　　述嚴賦(并序)
　後嚴子陵干有餘歲蘭谿范浚過祠下仰瞻遺像
　惕焉景慕謂先生之不屈于建武非若踰垣閉關
　爲已甚者揆其意而著之作述嚴賦
歲辛丑予東歸兮凌濤江之渺瀰引帆席而朝發兮
夕予次乎嚴君之祠惕仰髙其若存兮揆厥意而明
之曰先生之遭世兮會炎正之中微慘餘分之孽虐
兮方悖道而窮威率誅忠而任殘兮紛赤車之四馳
蕩三綱其弛絶兮誰不裂冠而去之宜先生之髙蹈
兮静游釣於淪漪逮赤伏之膺運兮矯白水之龍飛
彼羣雄之疏附兮猶響臻而應期何故人之雅素兮
飜固拒而牢辭惟先生之髙介兮氣干霄而上躋恥
一毫之或挫兮若撻市之忸怩彼君房獨何人兮將
使我自屈而詭隨荃不察予之口授兮顧狂奴之是
譏視蒲車之來思兮類被毀而遭非謇儒仲之耿耿
兮繄俗黨之貽訾伯况願修於初服兮幾偃蹇而見
擠旣讒巧之孔多兮予又胡爲乎邅廻寧超超以遐
逝兮亦安能依世而突梯意先生之達識兮不降志
其由兹吁嗟器大時難容兮追巢躡由邈儷蹤兮水
之渾渾山崇崇兮遺芳不泯名益隆兮何千萬年激
頽風兮死者如可作惟先生之宗兮
　　過莊賦(并序)
　莊生有言大塊載我以形勞我以生佚我以老息
　我以死世誦其說予獨以爲妄辯作過莊賦
大塊載我以形禀我以性目吾使之視耳吾使之聽
言以捈吾意思以達吾懵我飢我渴與以飲食我作
我息詔以晨瞑使我從容乎事物之間而不失其正
天於人爲至厚稽諸身而可證何生之勞可爲吾病
何必老而後佚何必死而後静苟達觀於一致何在
亡之足評豈有身則爲患豈身殞則爲勝顧眞我之
爲我匪形生而氣孕曽無象以獨立繄常存而靡竟
歷千變與萬化每自如而安定彼從壯而得老此何
衰而何盛彼從老而得死此何損而何賸鑿至理而
妄辯實莊生之未聖若予者則爲如何邈與世其無
競蓬茅一室松菊三徑林嶺泉石娛吾游衍風花雲
月供吾嘯詠無營無欲爰清爰静隨所適而得此生
焉聊樂乎天命
　　登八詠樓賦
憑軒楹而寓目納萬景於遐荒窮烟鴻之滅沒辯雲
樹之微茫羣峰屹乎延連兮疑結根於台嶽兩溪浩
乎奔渾兮將走集於濤江俯萬落與千村鬱春靄之
蒼蒼林廬隱䀹乎郊郭錯彩翠而相望繚蓑城之綿
聨帶碧水之灣汪揺晴陽而蕩漾射藻井而交光攬
山川之壯麗睨棟宇而相羊信兹樓之竒觀甲區中
而少雙山川兮如昨棟宇兮非昔閱古今於百代忽
白駒之過隙引玄酒之一酌弔隱侯之幽魄想悲桐
而憫草悵多違而撫臆豈當時之擯落亦擁節於侯
國顧人壽之幾何胡不怡而慘戚慕太白之來游嘗
坦腹而髙眠雖身世之爛熳獨訪古而留連誇魏萬
之經行邈曠望乎羣川流岧嶤之逸句凛生氣於千
年吁嗟乎懷古人兮眇眇倚飛欄而吟嘯惜此地之
勝賞復徘徊而臨眺見漁子之浮舟正擘餌以投釣
凌驚波之洶涌方危坐而獨笑見田翁之引犢出城
隂之落照雖市聲之合雜獨行歌而荷蓧悟物理之
一致得領略於無言苟吾心其專靜豈世故之能遷
彼沈郎之煩促眞膏火之自煎信謫仙之曠達脫世
故之抅攣試寂黙以冥觀泯萬慮於自然
　　愼術賦
人孰不良惟術也利人之傷則爲豺爲狼人孰不令
惟術也劫其正性則爲梟爲獍彼市矢工懼羽鏃無
庸幸仇敵之交攻彼鬻棺子懼禪傍積委冀市人之
立死歲或大飢足穀者男歡而女怡𧖟不三俯櫝帛
者朝歌而暮舞癘疫興而國工捧腹雩禜用而淫巫
布武推類以言事胡不然習武者思亂好夸者盜權
爭名者不得不賣友以自遂爭利者不得不排人而
取先聚斂用則不得不爲桑羊爲孔僅法律進則不
得不爲張湯爲臧宣子貢不得不亂五國以納說蘇
秦不得不闢七雄而合連故曰術不可不愼也爾其
戒旃
　　猩猩賦
以爲猨而語惠以爲人而意愚嗜屐嗜酒以亡厥軀
終雖亡軀猶戒其初彼世之溺名淫利而不知省者
初寧戒乎噫猩猩之不如
　　甘菊賦
爾英之可藥兮將使人壽而不死因見髠於朱孺子
爾葉之可蔬兮將使人飢而得羮因見戮於天隨生
旣髠旣戮根莖瘁秃爾曽不如不材之木大爲槃癭
細爲卷曲永無濟世拯人之用兮迄天年於窮谷
　　蠏賦
橫行蠹稻雄稱鬭虎貪惏無厭化作田鼠吾將斫爾
螯折爾股以除農殃兮酣我醑
范香溪先生文集卷之七
范香溪先生文集卷之八
　　雜興五首
雉驕有擅澤雞雄亦專栖乘人肆桀傲未異雉與雞
虚張盡客氣不知􁫆危機雉驕或登爼雞雄亦爲犧
嗟爾桀傲子不戒將安之
荆梟昔見惡去楚將巢吳妖音不知革吳豈荆人殊
梟能戒頰舌勿復輕嗚呼雖荆亦容爾何必他邦居
髙蟬䕃嘉木未省螗斧危勇蟲亦何愚不顧黃雀飢
癡癡挾彈子已復露霑衣世事無不然古今同一悲
鵲噪得歡喜烏鳴得憎嗔烏鵲自有口噪鳴何預人
烏飛聲啞啞鵲飛聲嘖嘖凡鳥從紛紛未用置肝鬲
彭亨着冠猪踉蹡上車鶴皇家一清明此輩束髙閣
龍夔雜鵷鷺庶位已叅錯少安眞可待四海得耕鑿
我亦幸豐年從容一􁀫壑
　　遣興五首
商山園綺徒雪髮映松露山間謂終老不踏市朝路
一朝前星匿羽翼起調䕶婆娑古衣冠笑定國儲副
留侯計偶爾曷遽動貞素因知古今士出處自冥數
功名苟不免四老猶一助寧庸巧馳驅失爾邯鄲步
少陵古詩伯未必眞豪人胡爲冷炙辱自分潛悲辛
莫倚善題賦未悟嚴武嗔徒言磊落士不肯異其身
我逢劉頴川竟夕不向枕餘人偶對面白晝輒欲寢
生來不耐俗敢妄作題品猶嫌太分明客至姑與飲
龎眉困郎署白首命不遭猿臂無侯封徒負射虎豪
兩者阨天運材智俱莫逃向來鄧氏子志行劣可褒
藉非逢際會未免椽功曹
翻雲覆忽雨昨火今已冰三塗九州險未似今人情
人言餘耳事令我不忍聽嗟哉泜水上刎頸遂寒盟
　　題八馬圖
何年畫工搦毛錐貌此八馬姿權竒青絲絡頭十二
蹄調柔意態行愉怡五馬放浪無維羈或齕或望仍
廻嘶一牧牽鞚一牧騎製度髣髴唐巾衣不知此馬
生何時昔周穆王逺遊嬉駕跨八駿驅東西髙升崑
崙躡瑤池騮騄驥義勞飛馳日走萬里無停騑興元
唐家危累棊百夷僅脫朱泚圍黃屋進狩懷光追八
馬入谷七馬疲筋攣肉綻行人悲兩者資世皆顚羸
虛名何有千載垂空得傳記流歌詩未如此馬閑猶
夷牧埛不受鞭筴威不踣險逺安無危泉甘草薦足
自肥安用號駿稱雲騅嗟哉畫意誰能知
　　寄謝潘舍人贈烏紗㡌
野人儀矩初無華况復破㡌風簷斜先生有意念衰
醜折簡逺送新烏紗束巾試著出妨户色若露洗凌
晨鵶舍人様好信殊俗朽質得此慚無涯白癡稚子
強解事競道宜稱相讙譁輕寛不但愜當暑掉頭曝
背仍堪誇修容他日奉遊宴便可笑誚参軍嘉從今
旦暮戴公賜閉關無事聊煎茶
　　遊蘭谿靈洞
朝曦杲晴空宿霧開紛披縈紆度墟曲犖确行溪湄
橫橋轉山腰丹堊明招提豁谺覷隂洞欲入愁途迷
流泉暗淙琤噴壑跳珠璣巖根石彩翠映水光參差
窮髙上蒼岑支策行欹危林端出紺宇兀與浮雲齊
曽來念舊事歷歷經行時松長向如人今已老十圍
我尚喜青鬢還年未生絲偕遊數君子意擬探(平/聲)幽
竒諸峰未歷覽寒日還平西同攜下前麓却望蘭隂
歸明年艶陽春更約相追隨當須各努力補屐尋幽
期
　　題弟茂通斗齋
昔人驕豪自髫鬌萬里浪欲乘風破暮年志計轉難
量眼看一州如斗大今君容膝能自安髙館不與身
相關作齋似斗意闊達宇量寧妨廣百間足明居世
惟知足寛窄在心非在屋莫言齋小礙人眉清絶坐
銷愁萬斛奉身那用有餘爲身穩心安君自知軟褥
傍爐時枕肘不須小帳更低垂(釋名小帳/曰斗帳)也知丈室
含無際自有壺公容客地斗齋我巳戲題詩斗酒還
當就君醉
　　寄題錢伯茂致政奉議遥碧軒
君不聞漢時遺榮兩大夫羣公祖道傾京都去塵寂
寞絶繼踵但見畫手空傳圖君今心事能超古早束
衣冠掛神武掉頭不待廹懸車廣受視君知孰愈世
人分著金籠頭或貪微名魚中鈎寧如君脫官海去
飽看遥碧臨清流似聞逺目増明處宛如畫出城南
句款門何日赴幽期坐挹雲岑爲君賦想當遐矚窮
天垠吟憐修眉濃綠新應嗤爭利推車客不惜青山
碾作塵
　　寄題何元晉亦樂堂
士生􁫆塵網窘若囚飛虫思牽黃耳不可得况欲雲
卧聽松風何郎可憐人恥與俗同調不作窮愁懊惱
詩獨抱青山坐長嘯誅茅結屋傍林塘石蘭露菊秋
風香掉頭萬事一不領仰天白眼傾壺觴邈予坐阻
窺幽躅夢到東牕攀綠玉裁詩寄似堂中人爲楷銀
鈎寫髙竹
　　送春曲
春光春光勸汝一盃酒我能爲春作髙歌未解春能
聽歌否春歸有底急落盡桃花紅園蹊漠漠野隂静
兎葵燕麥空搖風風光幾何時背我忽如客殘絲欲
斷感春心語燕勞勞上簾額我有惜芳意一春憐物
華春來雪裏索梅笑春去悵望飛楊花春歸知復來
奈此斷年別揺楊三月暮天愁鶗鴂一聲芳草歇歌
竟我亦醉一掉觥船空明年待春花樹下放歌擎酒
相迎逢
　　春融融效李長吉體
天暄地媚春融融化工點染分花容東風夜半入香
陌雜樹曉繁爭白紅蘭䕺蕙根芳翠滴柳豔明眉輕
羃䍥紅顏綠鬢靑春客壷中新醅鴨頭色殘絲冉惹
愁如織日暮低迷草萋碧
　　同姪伯通端杲效盧仝體
一春癡癖門長扃兩耳不聞鶗鴂聲不知東南風掃
盡紅紫英行行點檢桃李徑但見樹子青冥冥門前
水流渠照灼鬚眉清科斗游其間脚股各已生渠旁
草鬱鬱草底蚯蚓鳴韻如抽繭絲幽咽得我聽念此
瑣細物隨時變音形黃河赤鯉或點額老驥塞默長
羇纓嗟嗟世路眞難行
　　同弟茂通效溫飛卿體
海棠紅歇鶯停歌麥風時候猶清和簾垂箓簌深院
静赤欄細柳隂婆娑池塘正覺幽事好萍葉藻蔓涵
清波一雙胡燕薇叢外銜得芹泥來補窠
　　送喬民瞻倅武昌
春風未綠江南草春信臘前梅蘂早水村着處是南
枝想見君行被花惱如君久合上華途胡爲半刺猶
題輿奉引未騎沙宛馬佐藩且食武昌魚頻年欣接
游從樂忽手别書空作惡江干跋馬望行艫日暮山
寒雲錯莫往聞南紀百戰場腥風殺氣吹湖湘只今
江漢俱練静棹謳雜發行連檣君從鸚鵡洲邊去歷
歷遥看漢陽樹莫言槌碎黃鶴樓準擬書來寄佳句
　　送徐履之倅南昌
春山罨畫春江平江頭春船椎鼓聲鍾陵別乘喚帆
席笑看獵獵風搖旌明朝太末經行處懸愁望斷煙
綿樹勞勞檣燕亦留君且共推蓬話情素鍾陵地雄
古名都美官况復稱題輿看君逸足展夷路逐電追
風萬里餘前知按部勞綏撫箳篂行濕西山雨君家
孺子有遺臺試向東湖聊訊古蘭隂新漉酒吹醅更
折江花勸引盃聖代興廉訪良吏遲君却抱鶴書回
　　六笑
我笑支道林逺移買山書巢由古達士不聞買山居
我笑賀知章欲乞鑑湖水嚴陵釣清江何曽問天子
我笑陶靖節自祭眞忘情胡爲托青鳥乃欲長年齡
我笑王無功琴外無所欲當其戀五斗乃獨不知足
我笑杜子美夙昔具扁舟老大意轉拙欲伴習池遊
我笑韓退之不取萬乘相三黜竟不去觸事得䜛謗
客言莫謾笑古人笑人未必不受嗔螳螂襲蟬雀在
後只恐有人還笑君廻頭生愧不能語嘲評(去/聲)從今
吞不吐譽堯非桀亦何爲訕周譏禹終無取
　　讀楊子雲傳
老不曉事楊子雲綴文譏訶堅逐貧班生曲筆甚假
借謂不戚戚元非眞草玄欲作後人計投閣自迷身
不利王涯筮中好其書寧復逆知甘露事蠅聲紫色
欺昏童義士逺引如冥鴻胡爲顚眩尚執㦸美新屈
首稱臣雄崏山沃野蹲鴟大拓落不歸良已過近危
竟似井眉瓶虚作反騷嗤楚些詭情懷禄遭嘲評但
用筆墨垂聲名文章要亦千古事久矣法言今正行
　　讀王建射虎行
我讀射虎行感槪興長歎官羌射虎得虎難山下逺
立常空還惜留猛虎著山裏射殺顧恐終身閑有如
邊將圖偷安遵飬時賦容其姦翻愁努力盡髙鳥良
弓掛壁無由彎君不見劉巨容髙千里留賊自資媒
富貴恐賊盡誅身不利坐令屈律裹頭人橫暴九州
狂螫噬嗟嗟忠臣心不移受刀摩頸甘如飴紛紛血
刃勇不顧一死未謝君王知官軍壯志吞蠻夷匈奴
不滅寧家爲相公誓欲平淮西慨言賊在歸無期霍
公裴公今已矣我吟射虎徒歔欷
　　冬夜有感
宵長倦觀書掩帙起微歩徘徊簷隙月點綴竹稍露
寒空頑無風寂歷鴈時度不知何處村尚急野塘戽
哀哉當丙夜取水窮沮洳得無空魚羣一舉不復顧
那知今竭澤無復魚可捕天公仁百物暴殄天所怒
褰裳欲從之告以盍長慮浮雲暗林野恐􁫆荆棘路
出門還入門此意定誰喻遣興強微吟凄凉不能句
　　送兄茂瞻機宜之官廣東(時年十七)
黃蘆鬛鬛秋風肥鬼雨灑草南山悲長塗客子動愁
肺往往捫轍多思歸我兄豈不感時節東床卷席將
何之自言南州有元帥摽鑒本是陽秋皮薦紳奔走
欲定價一見許我竒男兒提撕表奏置戎幕使我坐
握官機宜髙生所媿國士知不辭觸熱向武威我今
去路雖千里敢以驅馳負知已南州最盛肩京都昔
人欲語停盃餘地靈孕秀多異産鼊皮蚺蟾如蟲蛆
舊聞民俗蠻頑甚蜂屯蟻雜難爬梳聖朝神化與換
骨詎事草薙髠根株我兄智囊載大腹撫俗自應才
有餘腰間長劍生銅吼可膾蠻王快屠狗後當歸路
持旌麾六印黃金大如斗
　　贈青城道人
道人來自青城巓飄飄逸氣凌雲烟青鞋布襪久遊
世踏盡海宇名山川琴心三疊得妙旨華頂一路通
幽禪自言早歲拾瑤草往往鶴上逢眞仙惜哉食服
只半劑猶與人世相周旋曽期汗漫九垓外決去已
復揮騾鞭伊予此生一念誤遂􁫆塵網嗟拘攣鏡中
華髮已疎索肘後丹經猶弃捐三山銀闕眇何許悵
望碧海波翻天因君告我獨往意伎攁竦踊心茫然
莫言得道兩塵隔蓬島只在柱杖前定知後㑹君刮
眼看我玉練還頽年
　　理喻
郵亭羇客寒無氊夜懷家山情惘然燈前坐感雨蕭
瑟浩歎達曉愁無眠鄰翁不出蓬茨裏聽雨聽風心
似水黃昏鼻息已雷鳴往往簷喧不經耳愁霖一種
聲紛紛鄰翁不聞羇客聞是中轉物有妙理起予暗
契瞿曇旨
我眠鼻息鄰家驚耳不自聞齁䶎聲我耳忽鳴韻清
磬旁人對面那能聽耳鳴如心念鼻息如已過心念
潛萌衆莫知已過自迷人看破歷歷眼前皆要理舉
世何人無鼻耳
　　雜興四首
水毋雖目蝦竟自了無覩如人心苟盲記誦亦何補
當須見精義一覽洞千古可效章句徒冥迷自聾瞽
乞火固得火不如鑽燧多寄汲非無泉鑿井泉盈科
君子貴自得顧豈求之他心焉有餘師奈彼自弃何
飢人嗜敗肉渴者甘腐漿一爲飢渴害食飲俱失常
况兹方寸間邪欲紛難量微哉此心害禍甚飢渴傷
昔人稱水淫好潔若無奈居然一日間洗滌十餘過
君看七尺軀孰與此心大洗心儻亦爾會絶客塵涴
　　聽琴
坐人皆聽琴未必知琴音相知紛滿眼未必相知心
知音如子期知心如鮑叔此道久寥寥誰其踵髙躅
古聲勿復彈古心徒自憐知音惟月露知我其惟天
君不見只今人情如紙薄只今世路如溪惡咄嗟許
事不足論鳥跡微茫度寥廓
　　寓居寶惠寺喜晴登山
喜霽出招提愛山登嶪岌林端已殘照路草猶半濕
丹崖斷雲歸翠竇飛泉入長天沒鳥影逺水動虹吸
塵襟得必瞰爽氣橫來集欲逐野僧還更看空翠立
　　次韻姪端方過予偕行南村翫月
焚魚共酌田家醴歡酣遞嘯凉風起子諳懶籹故相
攜指點村南聊縱履行行林影揺参差柱杖扶我長
過眉幽尋極眺不知倦路轉石角時鈎衣泉聲入耳
淙琤玉何許泠泠砧杵續悠然發興見南山林壑盤
紆如岳麓喧卑逈隔區中縁况復華月升東邊明凝
苔露正皎皎淨映石瀨彌娟娟方欣清景多幽事揚
煇莫遣浮雲蔽絶憐螢影巧自持却厭蛙讙苦無謂
歸來阿朗傍隅趍示我長吟意有餘明宵有月更相
就還看玉輪遊舞雲
　　送四兄茂安之任永嘉
不齊宰單父廩廩德垂久當年誠化洽誰忍輒欺負
能令夜漁人有得棄不取何因政乃爾賢助則多有
東嘉侔洛師雅號士淵藪儒風旣純古俗習自忠厚
兄行試牛刀豈復勞決剖鳴弦會多暇遇事無掣肘
懸知著嘉蹟逺與宓生偶匪謂得聲榮期兄富師友
　　次韻姪端臣雨晴出郊
雨中爛熳睡門徑橫林扉朝暉入甕牗起我聊伸眉
良遊眺江郊攬袂風披披平瀛漲新綠灧漾摇晴陂
雲巒靄空翠煙樹森華滋潭漁下罜䍡隴種行樓犁
貪穿康樂屐更杖原思藜阿宜倦遊還心事嗟多違
新功在琢句非復吳下時淵明賦歸來今是知昨非
君看古賢達茹草甘長飢悠悠身外事凛凛胷中竒
因賡喜霽作用代城南詩
　　送袁上人還銅山
上人眼睛黃游藝出天悟胷中七曜暦掌上九籌數
通醫詔百藥襲氣了三住餘猶窮衆術辨口劇河注
誰云不拘敎心實謹律度提攜木上座白足勤逺歩
丁丁豕郊扉起我曵塵屨髙談翠竹法時覓碧雲句
語以􁀫軻書竦踊知詠慕南山古花界可隱玄豹霧
挽使小淹留懷歸錫難駐長途雪沒脛栗烈正寒沍
披披拂風袖笑話巖中趣巾瓶到銅山鍾梵歲云暮
浮雲亦何意南北自來去遲爾青春深過予碧溪路
范香溪先生文集卷之八
范香溪先生文集卷之九
　　寄題餘姚嚴公堂
漢家蒲車邀客星嚴公髙舉鴻冥冥故人作帝且不
屈肯復俯首趍羣卿姚江知是公卿聚鄉人尚敬陳
山墓(嚴公墓在餘/姚縣陳山)寧須封鬛卧麒麟古隴荒凉名自
著徐侯健令聊弦歌草鞠犴圄庭張羅作堂縣圃得
面勢正見列岫青峩峩堂名不爲遊觀設標榜嚴公
仰前哲令方冰蘖事清修日企陳山思砥節世人慕
貴不足論下馬泣拜汾陽墳令今但望釣翁塚好尚
與俗眞蕕薫往聞范公當守睦嚴瀨奉祠初結屋至
今壓水抗軒楹髙㭬簷牙映喬木此堂徐侯能始基
後來繼者知爲誰堊丹他日儻漫患補理勿廢兹良
規
　　歎旱(時年十八)
我行田間歎且驚田間旱塊絲縱横荆榛惡草亦枯
瘁雖有稷黍何由生田邊老人爲予語欲語先愁淚
知雨老兒百指住山西世業農桑不工賈年年此田
收好穀玉粒長腰春百斛公私取給有贏餘作飯爲
麋肥口腹今年旱種良辛苦抱甕澆畦寧入土囷傾
舊穀已無餘新穀疎蕪復如許年年百指無憂畏今
年百指俱憔悴餓死塡溝自不辭只愁逋負官家稅
即今官税催輸入督吏臨門如火急老兒可是樂徴
呼其奈黍頭無一粒我感翁言情激烈却笑老翁言
太拙爲陳　天子有深仁子惠窮民念民切况今官
府皆時賢會將租青都蠲捐庶幾儉歲亦得飽且與
爾曹圖醉眠
　　戲贈蜀僧清鑒(六言)
西川有一鑒子非銅非鐵非鉛不假江心百鍊自然
本體精堅從來無臺可安瑩磨拂拭都捐歷歷森羅
萬象豈分胡漢蚩妍旁人不敢窮窺照渠肝膽懸懸
東來吳越萬里依舊虚明湛然識者知爲法寶不識
酬之幾錢泥塵埋沒不得光透三千大千
　　讀長門賦
阿嬌負恃顏姝好那知漢帝恩難保一朝秋水落芙
蕖幾歲長門閉春草自憐身世等前魚舊寵全移衞
子夫獨夜不眠香草枕東箱斜月上金鋪曉驚永巷
車音近失喜疑君枉瑤軫臨風望幸立多時却是輕
雷聲隱隱年年織女會牽牛百子池邊侍宴遊自從
一落離宫後無復穿針更上樓長記髫年聘時節愛
深金屋寧衰歇而今遽學冷如冰不解向人佯暖熱
愁看空樹集珍禽孔翠追飛鸞鳳吟顧步深嚬生悵
望伊誰一爲廻天心人言消渴臨卬客天下工文專
大冊黃金取酒奉文君願悟君王賜顏色賦成果得
大家憐鳳觜煎膠續斷絃不似昭君離漢土一生埋
沒犬羊天
　　上李舍人
李侯半天霞絶俗幾千丈平生有勁氣傲岸力髙尚
波濤驅筆底萬里一奔放清風凛鬚眉挺拔舍人樣
蚤以鴛鷺姿簉羽邇天仗拖緩奉朝請論列專靡讓
言辭劇酸灼貶竄辱傷謗官資如馬足曾不興怊悵
宴遊長笑傲忠鯁期自諒江山窮賞目捜抉歸吟唱
于今富篇章態度難悉况精淸極孤髙麗雅略談浪
乘豪騁雄怪句法時跌宕端如撫良琴杳黙變清亮
連篇時諷詠飱寢每輒忘我慚語俗下有類牛鳴鴦
遽耳咸池音吟魂驚沮喪聞之良匠氏侏儒非冗長
醫師兼百藥馬勃用或當微言出堂下挈手煩叔向
倘許揖戈鋌願奉詩壇將
　　送徐彦思倅建安
君不聞詩人一席眠隆窮夜泊建溪微月中猶能即
事慰岑寂隔簾朗詠看瞳矓今君笑擁箳篂去正有
繁花明驛路修程百越渺風烟發興自應多麗句知
君踔越是名流朱紱聊煩佐上州貳政少安郎罷囝
却登要路贊　皇猷西風略略揺征斾過往題詩援
離袂武夷鶴膝杖扶羸寄我他時訪松桂
　　擬李太白笑矣乎
笑矣乎笑矣乎交情貧富古已殊翟公底用門間書
爾眞自爾我自我囂然將奈吾何如笑矣乎笑矣乎
世人那得相賢愚是非正用一理　目光莫着牛背
上但付捧腹聊盧胡笑矣乎笑矣乎是生百歲猶蘧
廬勿謾辛苦愁其軀丁年無事且須醉可恃華髮傷
頭顱笑矣乎笑矣乎馮歡悲歌食無魚少陵老跨東
家驢寧如三髙飽斫鱠坐嘯一舸凌烟湖笑矣乎笑
矣乎相隨出關漢兩疎散資千萬荀隱居彼皆棄置
慕閑逸得閒何乃翻區區君不見向來熱手勢莫俱
側肩羮沸權門朱又不見元家胡椒八百斛石家水
碓三千區只今人骨久已朽空餘古塚號寒狐
　　龍游吳宰因勸農過寓居
令君剖劇久推賢人謂賢如百里天最續已優恩已
洽訟堂無事日鳴絃
夙駕勤民力勸耕肻停車軌訪柴荆誰言羇旅知交
態君似春風不世情
阡陌東西馴雉鳴陌頭父老望前旌爭言字我今三
歲眞是冰清見底清
雲根仙館駐鳬飛倚閣遐觀笏拄頤但賞春山多勝
事不知桃李被恩私
　　龍游王丞相過寓居
邑丞族望邁平韋謙㮣能過白板扉應是德門流慶
逺清芬今復繼烏衣
能事知君不負丞况逢令長著賢聲同心坐了公家
事那肻空書紙尾名
君家丞相世豪英字畫文章不朽名盥手何時披墨
妙烏絲欄上看眞行(王丞欲以其祖/荆公墨蹟相示)
　　四月一日偶成三絶句奉勉諸友
麥風澹蕩氣清和又見隂隂夏木多試問社中同志
士經春舉力竟如何
日正舒長好着鞭㑹須聞早慕髙堅君看少壯荒嬉
子多向衰遲却諱年
讀書意緒戒荒蕪要使心清一事無過眼飛光流水
急莫衿頤頷始生鬚
　　送李國佐還三衢
昔人好與勝已處今世陋學多專愚惜哉計出柏馬
下往往自足令人吁子今年少且競爽徑拂歸袖眞
良圖人言十歩有茂草行矣求益無躊躇
　　送趙安伯縣丞之任婺源
邑丞清操如臞儒人言帝宗千里駒燃膏夜絶學更
苦下筆欲命騷爲奴往年給札試西省堵墻學士紛
驚呼歸來汀草亂袍色上食日向庭闈趍君家先烈
今誰如江州黃州忠義俱綠林豪客爲蒲伏刮腸洗
胃投戈殳我方三歎揖盛事欲紀勁節慚才蕪君其
努力濟世美倘登要路須捐軀春流起柂花芬敷取
別草草如驚鳬君逢後日南來客莫忘書札貽潛夫
　　凌霄花
栽松待成陰種漆擬作器人皆笑艱拙往往後得利
君看植凌霄百尺蔓柔翠新花鬱煌煌照日吐妍媚
風霜忽搖落大木亦彫瘁視爾托根生枯莖無殘蔕
先榮疾蕭瑟物理固難恃凌霄亟芳華衰歇亦容易
　　題武康唐伯南掃月軒
竹影掃秋月乃是仙人詩至今幽隱士想像沙塘陂
開軒笑長風坐看山月吐修篁出清姿會作婆娑舞
莫遣兒輩覺此樂無人知誰家復多竹風月同幽期
幸當語竹弟俗士久暌闕主人倘無嫌爲掃石上月
　　寄題鄭亨仲可友亭
鄭君坐交窮結柳窮不去無朋長獨立老大荒村住
荒村掃人迹取友惟西山當應愛山標可望不可攀
牽蘿架風亭嶻嶭揖髙調修簷入危碧阮眼坐相照
嗟今輕薄子對面生九疑寧如友眞山貞質終無移
憐君意超超愧我勞勿勿未共結交心漫負心脾骨
　　四睡次三兄茂載韻
門外啼鵶暗柳濃華堂翠幕度香風流鶯不識夢魂
逺自向窻前訴落紅(春)
水亭珍簟卧瑠璃日暮凉生小雨催誰刺蓮船過前
渚榜歌聲落枕邊來(夏)
小窻卧冷聽吟蛩半擁輕衾乍怯風清夢不成空有
恨蕭騷疎雨打梧桐(秋)
滿面風霜道上兒箝銜口角甲生肌幽人只有髙眠
興雪擁柴門了不知(冬)
　　暮春病起絶句二首
病起春深白晝閑瓦松花老掩柴關坐調心息無浮
念沉水烟銷古博山
老去長閑百不營推書習靜更眞清西窻日脚籬篩
動時有飛虫撲紙聲
　　浦江華藏寺如勝上人欲募施者開田佐僧供
　　　以長老皎公書來求予詩作二十韻奉勉
浮圖謝朋親屏跡藏巖幽多規脱徭賦豈必皆禪流
自言佛遺經墾土爲愆尤不耕徒穀腹何異鼠雀偷
告之勿浮食當須力鋤耰前修舉鍬事千載垂風猷
奈何啞羊僧百語不頷頭皎公老禪伯雅慕吾孔周
其徒有如勝用意非常儔欲開千畦田更辦兩具牛
率彼枯木衆躬耕食其秋釋門有添丁乃翁坐無憂
與國助耘耔疲甿庶其瘳此志良足嘉感之歎綢繆
昔聞白黒衆十萬俱清修鳩金置千畝給供無時休
于今豈無人勝也當尋求長途觸隆冬一衲寒颼飀
朱門立雪久歡喜無生愁作詩勸勇往以俟歲晩收
　　郊行探春得梅林攀玩爲樂因成詩示偕行
公不見白衣居士春風裏浪走尋芳南澗底要見深
紅躑躅花不辭辛苦行三里吾人風味復不惡異代
幽情敢相擬故穿密竹過山腰却下横橋度沙觜寧
甘著脚踏殘雪正欲搜春訪桃李天寒桃李都未花
只有山梅破紅蘂低欹巖石俯蒼翠倒影方塘照清
泚臨風三嗅忍廻頭細看長吟聊徙倚牽花及此當
作意歸把疎香泛浮蟻莫令摽落亂飛空惆悵殘英
隨隴水
　　次韻樓仲輝郎中游天王寺登城晚歸三絶句
㸌㸌城頭五丈旗萬人輦土事増陴念當拔白俱登
守恨乏驍雄濟一時
春來物色已爭妍梅柳低昂古道邊放歩徑從蓮社
去逃禪要學飲中仙
歸路行吟慘夕風愁煩聊遣酒兵攻也知念國髭鬚
白不忘朝廷醉眼中
　　次韻姪端臣感興
日車走長天劫劫不容息坐令韶稚子面有凍梨色
﨑嶇百年内貴賤俱物役獨往屬幽人膏肓嗜泉石
伊予眞愛山所向留屐跡遥岑難歷脚望望憐寸碧
阿卿昨逺遊厭俗眼常白歸來對家山隨遇有餘適
哦詩洗窮愁感事念今昔婆娑碧溪上俛仰欣自得
應嗤曩行路萬事等兒劇相期從此始幽賞且連夕
　　次韻婺守林懿成檢正游赤松絶句四首
寶積峯前露术香使君行斾照晴陽佳遊會自希髙
躅可是空尋叱石羊
黃堂流化古風還夙駕勤民隴畝間已變呻吟作謠
詠山中那用覓還丹
紫烟仙客古祠堂青士蒼官仡道傍想見隼旟穿翠
帳有人迎路曉騎羊
殿邦政蹟茂堂隂着屐題詩寄意深應有髙人陪皂
葢烟蘿深處得幽尋
　　次韻姪端臣喜雨
初弦落微月草宇夜岑寂追凉拂桃笙伸欠聊偃息
檐榮忽飛雨散亂銀竹白避漏起移牀青燈暈空壁
曉看蛙入户時有燕爲石是節正驕陽𫾣煩火雲赤
煩蒸等坐甑百體勞按抑良苗憂稿暴空有庭樹碧
借免抱龜腸猶應困蔬色炎埃今一洗萬井沐甘澤
望歲即交歡寧容須暇隙相逢如得酒釂飲莫餘瀝
　　送別姚令聲刪定還諸暨
昔嗟九載一相見伊我與君俱賦詩只今又話十年
別襆被可辭同宿期相歡美酒如傾水我歌日暮驚
風起惜君抑塞抱竒才拳跼驊騮垂兩耳漢朝公卿
忌賈生世路古已悲難行如君不入中興用脫㡌直
酒來耦耕君馬欲東還語别細雨黃花正愁絶一尊
不更苦留君後日空嗟共明月
　　示姪
華顚老學似秉燭及壯貴在勤書詩男兒不解事文
筆何異婦女留鬚眉予生早已度弱冠畋漁籍素常
嗟遲爾今年纔十八九着力鑽礪誠當時胡爲講道
率麄滅浪自閑散多盤嬉或時使酒昧撿束怒罵臧
獲驚紛披我旁聞爾作氣勢憐爾放驁如癡兒人生
禀受性不惡鞚馭要使知髙低常時見爾亦遜順頓
以狂藥生尤違便當懲艾悼往失痛戒濡首疎尊巵
專心蓄力玩經筍調䕶氣術循繩規吾言一日可三
復勿謂浪語無資裨
　　示友
忍過事堪喜斯言良不欺當須去鉗忌佩服西門韋
君看朋徒間契濶多暌離胡不事乆要有酒歡樂之
顧於毛髮輕溢惡相嗔嗤平生結情好一旦成乖違
譏呵起交攻醜語剥面皮空貽兩不快呀喘如筒吹
吾聞西山翁棄惡怨用希男子固尚氣何以睚眦爲
請君謝犬尾脫略除嫌疑自然鄰曲交耐久歡相持
儻復不自慰君當讀吾詩
　　送張子經撫幹還臨安幕
一昨暌離五換年相逢道舊各欣然已陪文酒四百
刻更得車斜二十篇君家閣老名能賦蓬萊扈遊方
遇主吞曹奪李杜陵翁句律從來付宗武如君才藻
信踰人着㡌猶爲入幕賔別去當須自珍寵行看策
足出風塵
　　送葉彦益縣丞之任江寧
君不聞赤縣詩人書案牘兩衙苦被官拘束自嫌不
辨世間忙猶得吟看縣墻綠今君器度鼎函牛爲丞
烹鮮餘地優更當淥水吳京邑豪士新亭舊勝遊去
追禮樂羣英盛豈復區區勞貳令兩株松下日長哦
㑹有劉郎五題詠能來取別思依然爲我津頭一繫
船解手看君有知已吹嘘髙翮上青天
　　對酒分和杜詩
桃花朱朱李花白髙柳花邊出多碧雨中物色更芳
鮮未礙劉郎中一石醺酣裁詩角險麗坐人豪逸俱
勍敵但令得醉復長吟山雲從爾生虛壁
　　遊赤松觀
靈祠丹井餘眞跡祠下老松森百尺仙子騎鯨去不
歸癡人猶問山中石
　　次韻弟茂通立春四首
物華俱入發生辰喜見花梢刺眼新便好銜盃嚼紅
蘂不須枝上火燒春
青青覆雉麥畦肥柳線輕黃拂面垂擬贈物華無麗
句徒慚口業未抛詩
春生稚戲我難同聊復題詩方絮紅忽得池塘夢中
語知君句律有新功
富人百屋看錢堆不省東風幾日來報答春光須我
輩要當劇飲縱歡咍
　　贈淸鑒上人
川勤直下生馬駒早追奔電越國都至今不肯著槽
厰蹴蹋萬里浮江湖我來古寺長松下邂逅解包逢
藞䕢尚看秀色帶峨眉墨玉貫珠常在把問今客路
迷風沙得無勞苦行天涯笑言煩惱眞佛事去家千
里猶吾家休公昔生我鄉曲一缾得得遊西蜀鑒今
却自蜀中來好住蘭隂結茅屋
　　寄題趙叔才秀芝堂
君不見邯鄲邑令昔好竒強指金燈花作芝得非美
瑞世罕見遂假凡草相漫欺君家聞有眞三秀近出
髙楹照簷霤不須仙客費耘鋤協氣蒸成自榮茂信
知爲善來嘉祥得此上藥扶年長庭階令子映蘭玉
要使如芝冠衆芳
　　苦寒行
君不見詩人著布裘願得火裘一萬里又不見詩人
歎茅屋願得廣厦千萬間重堂複宇御狐白今世誰
念人多寒我衣穿空垂百結蓬蘿葢頭四壁裂却顧
悲號窮獨人露宿牛衣冷如鐵
　　凄凉行
君不見神羊觸邪世不省舞馬應節披華衣又不見
屈軼指佞沒空草合歡蠲忿生庭墀勲華一去幾千
載神羊屈軼令人悲二物不可見我悲何日忘喧啾
聞反舌炎夏亦凄凉
　　三月廿六日夜同姪端臣端杲觀異書效李長
　　　吉體
楊花亂落青春暮燕拂簾旌傍人語縹壺買酒洗春
愁廻風落日簷花舞赫蹏斷爛千載書青燈照字驚
蟫魚冬烘老生時自哂安用盤盂學田蚡
　　四月十六日同弟姪效李長吉體分韻得首字
黃梅雨歇春歸後摶黍哺雛鳩喚婦紅殘小頰蹊上
花翠刷濃眉陌頭柳籜痕半脫煙篁瘦露裛幽香逗
書牗雲容漠漠曉陰愁麥信風前一搔首
　　偶作二首
晏食聊當肉緩歩聊當車身閑貴莫比心足富有餘
時飲一盃酒歷觀千載書正爾良獨難亦復將何須
飛花拂簾幌亦有關籬墻隨風各偶爾何足較短長
富貴眞傳舍易人豈其常寄語窮巷士少安無自傷
　　狂泉
昔有大荒國水以狂泉名國人皆飲泉狂顚率無寧
一者自穿汲乃獨能常醒國人旣皆狂反見不狂驚
顧謂不狂人無乃鬼物憑不然是狂疾救療當痊輕
施針灼炷艾膚肉無全平而彼不狂者被虐楚不勝
賁然走泉所酌飲不敢停旣飲即亦狂萬慮皆迷冥
其狂與衆一衆始歡相傾世事今亦然嗟哉感詩鳴
安得跨鵬背獨往遊天𬈑寄謝彼狂子酌泉吾不能
　　次韻六兄茂永論有無之作
磨甎不成鏡畫餅不可食談空如畫餅要匪實消息
泥有如磨甎未免見排闢籌量有無中背道費尋覓
先天爲心祖此事冥太易空母􁫆渺茫有勿著聲色
勿同半生滅邪見徒役役萬有齊一虛寥廓鳥無跡
至虛本非無豈謂滯神識佳哉僧肇論妙意眞的的
(僧肇云齊萬有放/虚曉至虚之非無)
　　已已十二月廿九日同姪端臣端杲觀王右軍
　　　帖并晉書以白藕薦酒成詩
星回景急歲聿除更長燭明坐蓬廬東風夜半欲入
律萬木先已爭號呼(除夕薦藕阮/一清所遺)小阮過予足風味
共觀古帖披前志秋蛇綰字右軍書朔馬騰風東晉
記紛紜萬古浩無涯且談白藕傾流霞分甘恨不如
船大空想峰頭十丈花
范香溪先生文集卷之九
范香溪先生文集卷之十
　　池上晚酌
雨餘池上興悠哉坐䕃藤花藉石苔白鳥聨拳相對
立紅蕖粲艶一時開吐吞月色雲濃淡經緯水紋風
去來幽事相關心自樂岸巾獨嘯更銜盃
　　題雙清堂
市合喧華外堂開磊落明大山橫面勢積水帶渟瀠
野靜讙蛙斷林幽獨鳥鳴杜陵詩句在心跡喜雙清
　　陶潛詠
五箇門前柳千年身後名掛冠眞避俗自祭頗忘情
且進杯中物何勞絃上聲詩篇經李杜猶得擅精清
　　次韻六兄茂永首夏新晴
燕落雨知節鳩鳴天欲晴行雲飛斷碧斜日漏微明
筍上竹三徑苗肥田一成野人知得飽索酒坐班荆
　　題四兄茂安藏春園
春入名園何處尋(劉禹錫春有情篇/云春情何處尋)東風引歩上嶇
嶔平凝四面雲嵐合曲折一􁀫花木深碧草華滋迷
絶徑綠蘿隂影䕶芳林韶光向此知歸處長與先生
供醉吟
　　題四兄茂安秀野亭
山作屏風雲作籬岧嶤亭子俯漣漪絶知此地風光
好直爲主人心跡竒側塞亂花紅被徑檀欒髙竹翠
緣陂惠連自喜陪幽賞判却歸時倒接㒿
　　次韻弟茂通晚晴
浮雲捲盡綺霞明藜杖扶行得晚晴斜日水邊鸂鶒
影孤煙林外鵓鳩聲且從樂處安心地可向艱時觸
志兵幽意欲言言不得因君聊復動詩情
　　歲暮喜晴
晴山喜見曉巑岏笑出蓬門不暇冠風掃斷雲齊萬
弩日融殘雪上三竿早黃楊柳漏春信晚翠枇杷凌
歲寒從此林芳入幽賞凍醪新壓味甘酸
　　初冬郊行
空闊野雲疎行行思鬱紆露花啼晚菊風葉舞髙梧
日落牛羊下天寒雁鶩呼却回南澗路暝色擁蓬廬
　　遊嚴州景德寺
出郭雨初霽到山雲欲無老松看偃蹇幽徑上﨑嶇
佛屋藏巖曲天花舞坐隅向來愁絶意此地一醒蘇
　　雨後出郊二首
晴景收林靄春郊賸物華麴塵官道柳粉艶野墙花
竹裏草亭古沙邊苔徑邪遣心知有處發興渺無涯
扶輿穿密竹度彴過前溪霽色煙橫野春聲水繞畦
映山行白鷺遷木韻黃鸝客裏貪幽事歸時日已西
　　登富陽觀山亭
弭棹依寒渚臨亭俯碧川嘶雲征海鴈椎鼓過風船
水闊天低樹山空日瞑煙擬題江似練終愧謝公賢
　　張子經示所得後湖居士詩及書札想見其人
　　　寄意短韻
後湖翰墨眞追古前輩風流獨到今二月書題看六
紙一篇詩律抵千金周郎酒裏君相得韋九花間我
欲尋飯顆山頭如㑹遇殷勤爲道仰髙心
　　次韻姪端臣晩行南溪
幽草轉溪路瘦藤扶我行鯈魚知有樂鷗鳥共忘情
嵂崒望中色軥輈何處聲賞心成朗詠巢鶴不須驚
　　課畦丁灌園
連筒隔竹度流泉約束畦丁灌小園拔薤自須還種
白刈葵輒莫苦傷根瓜疇准擬狸頭大草徑隄防馬
齒繁努力荷鋤當給酒無令菜把乏朝昏
　　春望二首
岑樓上獨園髙檻俯平原野秀風烟合春深草木繁
晴山明歷歷逺水去渾渾興出青冥外心隨獨鶴翻
眺聽不知暮徘徊聊復吟歸雲迷近谷去鳥度前林
長日憑髙目傷春望逺心邊方殺氣在天北慘沉隂
　　讀孔北海傳
歎息東京亂忠推北海豪未容禾女鬼輒代卯金刀
義槪秋霜勁英名白日髙猶應凛生氣遣恨失吞曹
　　春雪晚晴出西村
歩屐尋春犯雪泥村南村北鵓鳩啼􁫆梅殘白猶明
樹着柳暗黃初映堤風景快晴雲擘絮江天未暮日
懸規最憐碧漲侵沙尾更傍橫橋一杖藜
　　送周西美主簿之任祁門
君向祁山去修程幾日期江天梅子雨驛路橘花時
知廹循陔養寧辭糾邑卑美才無不適鸞翮豈棲遲
　　次韻陳叔永山居二首
聞君結屋廬幽意枕山隅􁤹竹開三徑栽桃課百株
眼根長寂廖(音/歷)心地不﨑嶇試問新詩句能窮勝事
無
子方誇小隱我亦愛深居出補登山屐歸攜帶月鋤
旋沽新漉酒聊駐故人車有此幽棲樂雖貧亦晏如
　　西園
路入西園線綠苔我來倚杖一徘徊霜林有樹葉皆
落風榭無人花自開奴橘甘酸千百顆侯梅蕭薄兩
三栽幽人自是便幽勝終日孤吟只費才
　　戲效白傳體送姚刪定
倦客長年嗟久客交游此地喜偕遊後溪水接前溪
碧小響峰連大響幽千里家山千里夢一春風月一
春愁今朝共話明朝別取醉君無不醉休
　　避盜泊舟武康逺光亭下與同行分和杜工部
　　　詩傷秋及宿江邊閣二首
帶郭人烟少通村徑路微水光浮棟宇野色動窻扉
小樹無重數前山不合圍艱危鄰虎窟奔廹詭牛衣
白舫竟何適丹楓看即稀西園小茅屋知復幾時歸
客子舟維岸人家樹作門西風秋慘切南鵲夜飛翻
惻惻驚心折鞺鞺戍鼓喧若爲容足地廣大自乾坤
　　遊南山晚歸二首
樂事愜幽討閑情便舊遊梳風修竹晚掛日老楓秋
一飽桑門飯百忘塵世憂蕭條茅屋下可以縱冥搜
荒荒日已暮廻首興何長𥝧稏紛乾穟森疎嘯折篁
水枯山石露風晚野花香歸卧前簷下詩成小雨凉
　　賀長兄茂寛賜緋
褒功傳紫詔錫服下丹墀朱紱榮書記銀章付拾遺
舄鳬隨歩趾象笏映鬚眉更卜垂三組它年佩陸離
　　李修撰哀輓二首
三朝推舊德四海仰髙名起起方驚夢嗟嗟忽奠楹
木冰傷達宦薤露寄哀情矯首西山下懸河淚已傾
公欲攀琪樹天令􁫆玉棺生前紆白艾身後跨青鸞
令子清規在遺書舊墨乾英靈今已逝千古一長歎
　　冬日行蘭谿道中六言二首
雲頑欲雪不雪梅凍將花未花荒草狹蹊山路斷橋
流水人家
瑟縮鵶栖古樹聨拳鷺立回塘水際風低白葦隔村
時見牛羊
　　忘言示曽仲思
范叔初非辯士曽子本同道人歡伯解兩家難忘言
一笑相親
　　春日行蘭谿道中六言
逺草連雲碧積繁花照日紅酣信馬貪看春意不知
錯過村南
　　次韻弟茂通郊行見梅
好風催冷蘂上番即芳葩春色獨先得年芳誰復加
日邊看暖艶雪後識眞花吟翫歸來晚江村月照沙
　　次韻姪端臣七夕
萬古東西隔女牛停梭期㑹豈悠悠蝦蟇輪破青天
暮烏鵲橋橫碧漢秋莫放癡兒懽徹曙且容老子強
登樓舉瓢更取天漿酌一洗胷中萬斛愁
　　贈光上人
道人工小筆梅瘦竹嬋娟更學有聲畫不叅無眼禪
一枰聊復爾七馬獨超然爲足前年句眞成續斷弦
(上人往者訪予出示李伯時所畫七馬仍求予詩嘗/坐上口占六句今復來求足前篇因續成四韻故云)
　　張生夜載酒相過
夜卷一鈎簾衣寒覺露霑未驚風割面且看月磨鎌
玉椀鵝兒酒花甆虎子鹽張公雞黍舊歡笑了無嫌
　　幽居
幽居長杜户竟日少來人花動蜂兒去簾垂燕子嗔
脫巾慵不整得酒醉仍頻養拙風塵外吾寧愧此身
　　寓龍􁀫次韻六兄茂永見寄
夢想常懷兄弟賢何如合眼到東川客居自幸貧無
事歸計猶須大有年一丈席間方隔闊萬金書意要
頻傳詩筒更喜如飛鳥願乞(去/聲)清新一百篇
　　姪端旻示遊浦江花藏寺詩且道皎老相問意
　　　因次韻併煩爲簡皎公禪師
子到祗陁舍經行幾屐穿想當吟出月不奈思如泉
眞界飛花雨寒山落木天皎公知好在香室夜安禪
　　次韻三兄茂載偶成二首
自笑踆踆走海邊棲遲已與俗相捐誰憐乞米問盧
老懶以無薪告仲連案上三盃朝不飽膝頭一榻夜
驚穿詩人未用生羞澁尚覺囊中有一錢
君看如絃死道邊由來忠骾世人捐劍除佞士朱狂
直笏擊姦臣顧少連莫以古人蘄薄俗空嗟膏軸運
方穿齒牙枉插於菟口見說官家廢料錢
　　送歐丈朝請赴闕
祖道春風外傷懷野水濵親盟丈人行才力棟梁臣
好去鞭髙足榮期據要津人言宣室召未棄賈生貧
　　春飲分章字韻
傳盃行美釀擊鉢課名章月借全窻白花分小樹香
人情歡不盡道術醉相忘雞黍襟期厚渠論漢范張
　　次韻富修仲見贈二首
故人欣面欵令我得眉伸意有千金重詩無一字陳
清規看後裔賢業想前人㑹續安邊策何當謁紫宸
幽棲長懶放野性耻浮沈避俗眞成僻居山恨不深
感君來辱意契我願交心但愧瓊瑤贈才枯欲嗣音
　　過嚴州烏龍嶺
何年龍脅破鱗皴應是風雷役鬼神曲折鑿開南北
路去來老盡利名人秦雲楚樹青天外禹穴胥山滄
海濵下視蓑城如掌大市聲啾唧暗紅塵
　　次韻翁承之見寄二首
人情巇險摧車路世事變遷鳴屐廊自分北宫長糲
食懶從東壁借餘光林廬雪後梅含白籬落天寒橘
孕黃幽意只應君共醉何時拂石對傾觴
伊我索居吟雪屋懷君獨夜歩風廊語離尚憶三春
暮共醉曽分一日光忽喜斜封書絹白更傳妙語色
絲黃遥知發興虬松下白眼看天自舉觴
　　懷曹宗臣併寄
閉關自喜脫愁籠未愧柴桑避俗翁黃嬭引人千里
夢青奴借我一窻風綠葵紫蓼園蔬課白葛朱藤野
歩供尚想故人懷別久論文安得一罇同
　　次韻姪伯通歲暮即事
世情分付與東流含梗徒勞百念浮但使心源長寡
欲便知樂地本無憂處身忌作燕巢幕脫事要如鷹
掣韝節臘好同營一醉幸逢開泰戢戈矛
　　悼致政樓少師
雅望題輿早已賢髙風晚歲更超然笑收劍佩遺榮
路獨往山林事引年行馬正看光梓里卧麟忽歎掩
松阡鄉州耆舊今垂盡忍見山頽重涕漣
身後儲休世或同生前有耀孰踰公班衣五采樞臣
貴寶帶萬釘天眷隆終始哀榮時共羨丕楊寵贈㑹
追崇遥瞻素斾愁雲外慘憺悲歌立晚風
　　寓居蘭谿地濕卧病
病怯簾疎雨到床雨餘山靄上衣裳宵攜冷杖強看
月曉傍暖簷貪向陽禦濕要須謀日飲乏資深恨值
年荒所須藥物眞吾事麥麴山鞠(音/穹)今滿囊
　　次韻姪端臣同遊藏春園
探春着屐犯榛荒更入名園轉曲塘紅認蔬畦憐小
甲白尋梅楥得幽香全同花下迷山簡只欠池頭語
葛強吾土信多行樂地絶勝酒裏到家鄉
　　詠東山
烟嶂巍巍列翠屏松山髙下鬱蔥菁風生萬壑笙竽
觸擬向林間築小亭
　　次韻姪端方喜雪
川原恍若白崖天屑玉輕明瑞有年折竹掀轟宵暗
積欺梅艶溢曉相鮮當知破耳衝風出未似蒙頭正
晝眠杲日能憐有貧者不須更作寄天牋
　　送王大聲
腹藁才名第一流只今偃蹇困吳州牛腰但使詩章
富鶴髮寧論歲月遒恥傍朱門隨掉尾獨尋青篛釣
查頭知君髙勝如松竹不遇猶爲蕭洒侯
　　三兄茂載燕兄弟預者六友宜盡觴詠之樂長
　　　兄茂寛有詩因次其韻
南北東西遇合疎偶然良㑹足歡娛豹胎供饌斥魚
婢雀舌試湯分酪奴花萼成詩多共賦竹根有酒不
須沽借令六逸無人畫也勝當年九老圖(長兄茂寛/有寫作蘭)
(汀六鴈圖/之句故云)
范香溪先生文集卷之十
范香溪先生文集卷之十一
　　策略
臣聞古者天子聽政使公卿列士獻詩以諷近臣盡
規親戚補察下至瞽矇百工商旅庶人皆得以進諫
傳言非議其上而莫之罪葢以爲腹誹之憤甚扵指
斥目語之譏切扵面謗與其壅天下之言以自欺不
若用天下之言以自治傳曰防民之口甚扵防川臣
請借秦以言之始皇不道剛愎自用進導諛斥忠諫
強直者謂之罔上讜論者謂之妖言威之使懼劫之
使嘿天下之人不得一申其喙積忍含怒不勝憤鬱
不平之心戴目傾耳思一快其懟悶而無由及一夫
作難奮臂大呼則靡然響動相與裂憲網壞禁防聚
首族談爭詆秦罪揺吻鼓譟而莫之禁葢其所以壅
天下之言者甚固而無所洩則其發也若大川之決
齧提四走奔湧浩蕩遂至扵横潰而不可制此甚可
懼也惟人君博詢廣聽來衆言以宣下情使無所閉
抑而不通則可以自安扵士民之上是用天下之言
者人主所以自治也仰惟陛下厲精庶政虛心聽納
乃以太陽有異氛氣四合亟下明詔敷求讜言是將
用天下之言以自治故臣扵此先陳人主之說已乃
極言其餘惟陛下財察臣聞主道在先正心正心所
以自治也心不正扵中則過事形扵外天下之人因
得而議之故用人言以自治其要莫切扵正心然而
君臨兆人總御萬機事物之日投扵前衡扵慮者交
午不可計欲心之正豈不難哉唐太宗嘗言人主惟
有一心而攻之者甚衆或以勇力或以辨口或以姦
詐或以嗜欲輻輳攻之各求自售以取寵禄人主少
懈而受其一則危亡隨之此其所以難也嗟夫一心
而攻之者如此其衆可不思所以正之乎昔孟軻三
見齊王而不言事曰我先攻其邪心而其說則以謂
人不足與適政不足與間獨在乎格君心之非而時
君類以爲迂逺闊扵事情不能用漢董仲舒嘗以正
心爲武帝言之唐柳公權又嘗以正心爲穆宗言之
然皆不能用也是豈人主之心果不可正乎亦曰習
與正人居之而已左右前後皆正人也則聞正言見
正事行正道欲其心之不正胡可得耶陛下能正心
矣則判忠邪察賢佞如辨黒之與白如觀髙山之與
深谿扵以聽言洞然不惑然後臣之區區得以上達
臣抑嘗觀仁宗嘉祐中司馬光建言國家本置六科
葢欲以上觀朝政之得失下知元元之疾苦非爲士
人設此以爲進取之階也因請取制舉所試策擇其
言合時務者行之使四方知朝廷求直言之士非以
飾虛名乃取其實用光意若以謂國家扵進士科外
復設六科正欲求言儻略其言不加采用則雖制舉
猶無益也况今時方多艱陛下又以天變詔求直言
使草茅賤士皆得論社稷之至計可不留神審覽哉
夫多言繁稱未必雜而寡要略事陳意未必拙而不
智道往古未必爲誦說論大計未必爲夸浮質言未
必鄙小談未必陋乖扵時未必繆忤扵衆未必非從
宜而言惟歸于當惟陛下擇之而已
　　應天
臣聞天人相與之際其道甚密其應甚捷其成敗甚
可畏方天之仁愛人君也先出灾祥以譴告之不知
自省又出怪異以警懼之猶不知畏有所塞除而輕
忽簡誣傷敗廼至是知非天心之所眷顧則無復變
異以示戒于下此譬猶父之扵子有所甚愛故繩違
糾過丁寧敎告惟恐不爲善人之歸若聽其逋蕩􁫆
游肆行不義子不何斥如塗人然是不外而不戚以
爲不足復子也楚莊王見天不見妖地不出孽則禱
扵山川曰天其忘予乎是以古之興王天所右與必
有妖孽以恐動其心增益其所未至故太戊之桑穀
髙宗之鼎雉宣王之旱虐皆所以轉禍而爲福易亂
而爲治起衰運而治中興然則災異者誠天之深愛
乎人君也臣觀陛下即位以來撫艱難之運霄興求
衣肝不暇食憂勤至矣而變異時見殆天仁愛陛下
昭示至戒以見右與之深夫人情忽不自知失德遺
行出扵戒愼之所不及恐懼之所未至者已或不知
之而天獨知之是故聖人寅畏天戒惕慄震動所以
修省而思愆惟恐不至成湯七年之旱煎炒爛石則
自責曰政不節耶使人疾耶苞苴行耶讒夫昌耶宫
室營耶女謁盛耶何不雨之極也六事皆叔世僻王
悖繆之爲豈成湯所宜有而湯以自責葢懼夫忽不
自知而天獨知之者也夫人之道不可以無畏子無
畏則忘孝父無畏則廢慈臣無畏則勲不立君無畏
則亂不治人主髙居九重蟺蜎蠖濩之中至尊極也
作福作威生殺予奪無不如志茍放情縱慾恣爲不
道如桀紂如幽厲如秦始皇如隋煬帝方其力行無
度長惡勿悛天下之人誰能制之惟其得罪于天加
凶罸而下殃禍故國顚覆身滅亡天下大壞而不救
使後世之君指前車而思危知上天之可畏也然則
人主所不敢放情縱慾恣爲不道者亦惟畏天而已
尭舜之帝三代之王凡其君臣所以動色相戒者未
嘗不以皇天上帝爲言見扵虞夏商周之書可考也
人君其可忽哉臣聞仁宗當慶暦間嘗遇旱蔬食禁
中引咎請禱一夕微聞雷聲遽起冠帶露立廷中至
雨沾衣而不倦仁宗畏天憫民祗懼如此故能享國
乆長號稱盛治陛下誠畏天戒則宜法仁宗之祗畏
慕成湯之自責歷算周思政敎得無僻違刑罸得無
過差舉事得無失當讜言得無未進賢才得無未用
姦邪䜛佞欺負之徒得無未去賦斂得無繁重窮民
得無怨咨凡可以引咎而罪已者無所不慮慮而思
所以施置之宜亟正厥事豈不足以弭天變哉昔唐
文皇正觀中妖灾屢見然而躋世太平治幾成康稱
賢君者惟其用人言以應天塞異故不害其爲至治
當時山東淫雨江淮大水虞世南曰宜録枉繫帝即
申省冤獄多所原赦星孛虚危歴氐百餘日世南曰
願陛下勿以功髙自矜帝即曰此吾之罪也穀洛溢
漂居人魏徴謂無克終之美帝即優納廢明德宫元
圃院賜遭水者旱暵不雨徴疏十漸帝即曰願改之
以終善道今陛下以天變求言苟可用願陛下即施
用之如唐文皇則雖變異不害夫精祲相感災不徒
生動天以誠無事虛文則臣之至願也
　　逺圖
臣聞書曰惟懷永圖孔子曰人無逺慮必有近憂夫
天下之事固有患在數十年之後必豫圖之目前乃
克有濟者譬猶越人適秦度塗計逺必三月乃至苟
惟不先時而即路遽欲一旦求至于三月之後則雖
鹿奔烏舉有所不能此智者之獨見愚者之同昧也
晉武帝每宴見羣臣不聞經國逺圖惟說平生常事
議者謂非貽厥孫謀之道故西晉中否不克乆長自
古英主􁓬君未甞不深謀逺慮爲子孫千百年不可
動搖之計方禍患危機藏扵微隱而潛萌扵衆人之
所不知則已預防而逆爲之所後雖不能盡去其所
可憂要亦不至漫漶而遂不可救世言漢髙祖識吳
王濞必爲亂扵五十年後若聖神然此非有竒術怪
道以知之也葢自秦室土崩海内雲擾如滄海橫流
無不昏墊而江東故地受兵獨希其人皆剽勇多竒
材劍客且未忘項氏易動而喜禍又有鑄山煮海之
利足以富饒髙祖計後五十年東南益盛必至扵亂
而濞適已封拜故因戒之曰愼毋反亦欲子孫聞此
言不忘所以備吳嗟夫髙祖之爲後世深謀逺慮殆
不止此吕后問宰相髙祖曰陳平智有餘難獨任王
陵少戅可以佐之周勃重厚少文然安劉氏者必勃
也可令爲太尉當是時天下未復有患何劉氏之安
哉而其意則實在諸吕諸吕擅權髙祖微見其漸預
爲之圖當付之智者則一陳平亦足矣而猶慮其智
有餘使少戅重厚者共圖之葢智有餘則求成速求
成速則其舉也或先事而失機故濟以少戅之王陵
重厚之周勃相與維持隱忍以待可投之㑹卒能一
動而諸吕之族赤劉氏社稷幾危而復安然則髙祖
爲天下國家之計豈不深且逺哉臣觀方今天下之
事固有宜爲深謀逺慮者民日益困而斂日益繁財
日益乏而兵日益聚官日益多而入仕之門日益廣
穀日益貴而浮食之人日益衆此數者特爲患之細
耳故臣得以遽言之抑又有大扵此在陛下詳求其
故預防而逆爲之所務使謀慮如漢髙之切至則何
後患之有臣聞晉文公將與楚戰謀扵咎犯曰彼衆
我寡奈何對曰戰陣之間不厭詐僞君其詐而已矣
又謀於雍季對曰以詐遇民偷取一時後必無復文
公曰善乃以咎犯之謀與楚人戰及勝而行爵則先
雍季後咎犯曰咎犯言一時之權雍季言萬世之利
也仲尼聞之曰文公之霸也宜哉旣知一時之權又
知萬世之利今陛下撥亂用武事出一切便宜者爲
多而臣所言亦固有不得已而應變者至若從一時
之權又存萬世之利以盡經國逺圖可不念哉
　　任相
天子以萬機之得失百官之進退社稷之安危生民
之休戚近而號令之臧否逺而蠻夷之叛服大而隂
陽之愆和小而錢穀之衍耗凡官有其事事有其名
一皆委任而責成扵宰相故宰相扵天下事無所不
統不以一職名官熙載代工治亂攸繫晷刻之誤或
貽患扵歷年毫釐之差或致弊扵寰海相之爲任顧
不重哉人君扵此貴乎考愼輕用而亟易則不足與
共功葢嘗聞之孔子相魯三月而政成子産相鄭三
年而政成聖如孔子不得而見也賢如子産使之成
政猶須三年况子産不時有乎唐明皇相姚崇相宋
璟開元之治幾致太平希蹤正觀當時輔相率三考
輒去故雖崇璟不能踰使明皇知乆任二人不他相
則迄天寶治安可也惟不知出此故卒以危亂而不
克終然其相李林甫遂至十九年不亟去何哉大抵
君子事上率以正正則君所欽而憚小人事上率以
佞佞則君所狎而安欽而憚則易以疎狎而安則易
以昵疎故崇璟三年而遂去昵故李林甫十九年而
猶處中夫惟惡小人而亟去親君子而乆任者非聰
明睿知之君有所不能李德裕戒武宗以亟進罷宰
相使權在中書誠治本也此言非是觀德裕在相位
以秉權日乆位重有功向使武宗用德裕言遂亟罷
德裕則㑹昌之功亦莫克有就故臣以謂德裕當勸
其君擇宰相不當勸以亟進罷宰相惟能愼擇扵其
始則無庸亟易扵其後此太宗所以用房元齡十有
六年任魏徵十有五年未甞失道也然則何以知其
可相而任之曰相固自有體不動聲氣而危疑以平
相之體也偃息談笑而坐折遐衝相之體也隱然鎭
靜遭變事而不亂相之體也一言足以折姦辯使憸
人奪氣相之體也唐崔祜甫相德宗時王駕鶴典衛
兵乆權震中外帝將代之懼其變祜甫曰是無足慮
即召駕鶴留語移時而代者已入軍中矣此不動聲
氣而危疑以平者也晉謝安相武帝時苻堅率衆百
萬次于淮肥逺近震恐安夷然無懼游奕自如指授
諸將遂淸強宼此偃息談笑而坐折遐衝者也漢王
商相成帝民無故相驚言大水至百姓奔呼長安中
大亂商獨排羣議以爲訛言天子壯其固守此隱然
鎭靜遭變事而不亂者也唐李石相文宗對延英仇
士良等斥李訓以折大臣石徐謂曰亂京師者訓注
也然其進孰爲之先士良等恧縮不得對縉紳賴以
爲強此一言足以折姦辯使憸人奪氣者也即是四
者以擇相其有不得人乎得人矣任之乆而不移信
之專而不貳假之權而不疑此則責成之道也
　　更化
一儀不可以百發一衣不可以出歲儀必應乎髙下
衣必適乎寒暑是故世異則事變時移則俗改夏之
政忠忠之失則野救野莫若恭故商人救以恭恭之
失鬼救鬼莫若文故周人救以文三王聖人也其敎
化不免乎失失則不免乎救之天下後世不以其失
爲悖道不以其救爲反古葢乆則弊弊則變理之自
然非固相戾爲也傳曰爲政不行甚者必解而更化
之乃可理也陛下中興王業修正百度天下之人宜
渙然洗心易慮以承惟新之休德而士大夫奔兢之
風未息州縣苟簡之政尚多民庶逐末之俗愈甚其
故何哉失不更化而已夫作有利扵時制有便扵物
可守也祖宗之成憲是也事有乖扵數法有翫於時
可改也臣所謂宜更化者是也是故士大夫奔兢之
風未息由薦舉之法弊也州縣茍簡之政尚多由考
課之法弊也民庶逐末之俗愈甚由稅賦之法弊也
薦舉之法本以明公道至其弊則薦舉益廣而公道
益以不明夫惟士皆求舉舉者初不求士故以朴素
爲遲鈍以虚僞爲精強以静嘿爲拙訥以捷給爲辯
慧以守節爲固陋以趨附爲疏通以剛介爲偃蹇以
佞媚爲溫良剡章論薦非蟬聨舄奕之緒胄則達官
膴仕之姻戚非依藉權門之援地則苞苴賂遺之交
關非詭隨趨和之姦人則脅肩搖尾之諂士不然則
雖廉若夷齊政若求由愛惠若子産有聲名若子竒
亦未免徒勞州縣誰其稱之用是希遷望進挾岸媚
竈之徒離局捨次狂奔疾走望塵俯伏以伺候扵公
卿權勢之門自非持身秉操毅然不回者孰不伈伈
睍睍撓所守而靡從之臣故曰士大夫奔兢之風未
息由薦舉之法弊也考課之法黜幽陟明揚淸激濁
所以總核名實也國家之制諸道州縣官命漕臣察
訪其能否苐爲三等歲終以聞以臨事簡慢者爲下
職務粗治者爲中政有殊績者爲上吏部給暦書其
勞効愆過秩滿有司詳視而差殿㝡法至良也然行之
歲乆視爲不急漕臣初不精覈州郡據暦書考殆若循
常案牘吏摘紙尾至則占字選部銓擬亦不加察在官
雖或酷若乳虎或貪若石䑕或冥迷鄙昧不辯菽麥或
筋駑肉緩縮手避事或遨遊沈湎不主曹務暦之所書
苟無愆犯即以資格縁手注授欲官之不􁫆窳而勤不
贓墨而廉不暴刻而循良不放敖而謹守不麄滅而精
詳其可得耶臣故曰州縣苟簡之政尚多由考課之法
弊也稅賦之法民因資産而有兩税因兩税而有科率
軍興以來斂取歲増常産之民日以彫窶州縣索一絲
縷市一筋角悉按户等髙下差第敷入無常産者秋
毫不輸葢有囊金珠束縑素時其低昂取贏貲以自
肥者葢有囷藏廩積乗農人之憔悴賤收貴出坐待
穀直之翔踊者葢有擁髙貲行子貸息取倍稱以朘
剥貧民者是等皆飲醲齧肥朝歌夜絃笑視編氓之
困顧有得色是以溫丁髙户剔屋産市犁犢相與捐
隴𤱔而捨本業規脱科斂臣故曰民庶逐末之俗愈
甚由税賦之法弊也此三弊皆風俗之大患宜爲之
變通者而未聞所以革之臣故曰失不更化也
范香溪先生文集卷之十一
范香溪先生文集卷之十二
　　廟謨上
未戰而廟算勝者得算多也未戰而廟算不勝者得
算少也人主議戰於廟堂之上兵形已成然後付之
扵將是謂廟謨夫形兵之極至扵無形無形則深間
不能窺智者不能謀故爲魚鼈者可以網罟取爲鴻
鵠者可以矰繳加惟無形者無可奈何廟謨成算所
以先計取勝出萬全而必無敗葢無形之大者也豈
獨使敵人不能窺雖吾士卒雖吾國人不可使知之
非吾腹心之臣非吾指授之將不可使知之易曰君
不密則失臣臣不密則失身機事不密則害成君臣
相與議戰于廟堂之上安危係焉成敗係焉固所以
躡足附耳而謀者也愼密不至幾何而不害於成葢
聞用兵者常不愛爵祿百金以求知敵之情間人諜
士我固有之而彼亦烏能不用凡彼使之覘我事情
伺我動靜察我虛實固有近在門庭而不及知者我
非故爲誑事於外令吾民知之以欺於敵間則竒謀
至計情實之所在殆未有不密而不害于成者也今
有千金之玉巵通而無當可以盛水乎曰不可有瓦
器而無漏可以盛酒乎曰可也夫瓦器雖甚賤惟無
漏故可以盛酒玉巵雖甚貴惟有漏故不可以盛水
此春秋所以戒寺人貂漏師于多魚者也昔之人固
有欲發天下大事未嘗不獨寢恐夢言而使人知其
謀者固有居髙堂悉去屏障相向坐謀而不言以鐵
筯畫灰爲字隨滅去之故其所謀人無得而知者漢
髙祖以陳平爲腹心或計祕世莫得聞荀攸從魏武
攻討常謀謨帷幄時人及子弟莫知其所言古之君
臣於機事愼密如此其至是以決䇿舉事鮮不有成
今廟堂之上沈機祕畫必如漢髙之與陳平魏武之
與荀攸則何攻之不克何戰之不勝何敵之不摧何
宼之不滅哉儻尚若異時謀未定而計已傳兵未動
而敵已知成算未授于將帥而市人行路已宣言吾
情實之所生則非臣之所敢知也或曰得萬人兵不
如聞一言獨不可以收羣策廣廟謨也曰是不然兼
聽而獨斷者大謀之術也收羣策所以兼聽故白屋
之士皆得以關其說定廟謨所以獨斷故非腹心之
臣非指授之將不可使知魏劉廙言智周扵獨斷者
不恥扵下問故博採衆智于下而愼密勝算于上聖
王所以出萬全也凡臣所陳或妄議兵形則皆發其
端而不敢盡惟畏夫機事之不密而已然猶有不得
已而及之者昔唐元萬塡草檄責髙麗譏其不知守
鴨淥之險莫支離報曰謹聞命徙兵固守鴨淥唐軍
不得入此又機事之所宜密也
　　廟謨下
所謂廟謨者計勝于未戰尚謀之道也夫天下無乆
治亦無乆亂不患亂之不治而患所用以治亂者非
其人苟得其人不患功之不速而患所以圖功者無
其謀昔晉元帝啓基江左出師露次躬擐甲胄移檄
四方刻日北征至以漕餉稽期誅督運令史志非不
速也然終不能成尅復功者惟無圖功之謀而已當
是時祖逖鎭雍􁀫數破石勒之鎭戍歸附逖者甚衆
黃河以南盡爲晉土又營繕虎牢將長驅越河掃淸
冀朔元帝旣得逖宣威于外儻遂能推誠任之俾專
分閫且以王導爲腹心引紀瞻戴若思等爲策士倚
陶侃以爲屏蔽誅王敦以絶内患因溫嶠忠亮之節
復讎之私俾率銳師佐逖進討則剪羣胡如拉枯復
輿地如反手元帝謀不及此故元戎屢動不出江畿
是雖得人而無圖功之謀猶無功也今王師討伐固
將收中原清大憝以悉復祖宗故地然根本所恃實
在江左彼東晉得一祖逖猶能使黃河以南盡爲晉
土况陛下有腹心爪牙之衆乎臣所未知者廟堂所
以圖功之謀爲如何耳陛下雖有腹心之臣籌扵帷
幄然引之爲策士者誰乎倚以爲屏蔽者誰乎俾專
分閫可以破虜如祖逖之當石勒者誰乎可使之率
銳師佐進討者誰乎陛下當與腹心之臣議扵廟堂
之上審我狥地闢國者才爲如何訓兵總衆者才爲
如何彼所出者何策我所出者何策彼所固守者何
地我所固守者何地吾將所以破彼者何人彼所以
當吾將者何人孰賢孰否孰智孰愚孰強孰弱孰勇
孰怯彼已洞見則勝負之勢未戰而已分矣兵法曰
如彼知已百戰不殆漢髙祖深明知彼已之術故伐
魏而知柏直不能當韓信馮欽不能當灌嬰項它不
能當曹参因曰吾無患矣果定魏地是審彼已之將
而知必勝也黥布之反髙祖召薛公問以布計所從
出薛公對以布出上計則山東非漢有出中計則勝
負未可知出下計則可以髙枕而卧漢無事矣布果
出下計髙祖遂破之是審彼已之計而知必勝也陳
豨之反髙祖自往討之至邯鄲喜曰豨不南據邯鄲
而阻漳水吾知其無能爲矣遂破豨是審彼已之地
而知必勝也故夫決勝之策在乎察將之才能審敵
之強弱斷地之形勢觀時之宜利今廟堂之謀能先
審彼已知必勝之道則何患功之不速乎議者或謂
唐肅宗以匹馬起靈武合弱旅鉏強寇師及渭西曽
不踰時而摧堅銳復兩京悉收河南州縣今中興之
功胡爲乎不可以日月冀也臣竊以爲不計事勢之
言夫淸内盜者易爲力攘外患者難爲功安禄山雖
劇寇然内盜也當時回紇請和土蕃結附不惟順服
又藉其用以復土疆則不踰時而淸中原尚爲宿留
且香積之戰新店之戰唐兵爲賊掩幾不能軍使非
回紇相與夾攻則雖郭汾陽李嗣業且將再不勝賊
驚曰回紇至矣因大敗遂收東都是肅宗中興用夷
狄國家中興攘夷狄也不計事勢而欲以至德之功
望今日則過矣然而功不可以速成者事之勢時不
可不趍者人之力苟惟玩日弃時而曰功不可以速
成則亦何功之有禹之治水非一日而有功也然履
遺弗取冠掛弗顧其扵趍時未嘗不急則圖天下之
功可忘所以趨時哉
　　用竒
臣言功難以速成謂中興大功也至扵兵家之策則
又有貴速而不貴乆者臣且將言之夫戰久則兵鈍
攻乆則力屈暴師乆則國用不足此兵所以貴速也
敵有可乘之隙我有決勝之機行之有疑反爲彼利
此兵所以貴速也欲無鈍兵屈力殫財動敵機㑹則
莫若用竒以求速勝之功而用竒者又莫神扵得竒
正之變也使夫用兵者以衆敵衆以強敵強戰勝則
殺傷猶至扵相當不勝則一敗塗地以爲用兵如是
而止耳則雖庸人悍夫皆可以將百萬之師以臨大
敵惟夫用寡以當衆用弱以當強轉危而安轉敗而
勝勝則彼必摧潰而我獨全不勝則不至扵甚亂而
敵無以乘我是豈庸人悍夫所能知哉葢有竒正之
變行乎其間因形制勝神張鬼翕變化莫測雖吾士
卒猶不能窺吾所以勝况敵人乎兵法曰戰勢不過
竒正竒正之變不可勝窮竒正相生如循環無端必
有獨得於心不可以智識不可以情求者爲能盡之
昔唐兵之破霍邑也建成􁫆馬右軍少却而宋老生
乘之太宗自南原馳下斷其軍引兵奮擊遂敗老生
夫建成陣扵城北是謂正及其却而致老生則向之
正變而爲竒太宗自南原馳下是謂竒及其斷老生
軍引兵奮擊則向之竒變而爲正太宗得竒正之變
故戰無不勝攻無不克議者以謂非學而能惟其以
正爲竒以竒爲正吾之正使敵視以爲竒吾之竒使
敵視以爲正是豈可學而能哉必有獨得扵心不可
以智識不可以情求者也歷觀自古善用兵者未嘗
不以竒勝或示羸而用其銳或示怯而用其勇或示
緩而用其急或示近而用其逺或示之敗而致其怠
或示之退而致其追或示以擊東而實攻其西或示
以擊左而實攻其右皆因機應變示敵以可見之形
而不示以不可知之計唐李泌請肅宗詔李光弼守
太原出井陘郭子儀取馮翊入河東則史思明張忠
志不敢離范陽常山安守忠田乾眞不敢離長安是
以三地禁其四將也然後命建寧王北並塞與光弼
相犄角以取范陽賊失巢窟當死河南諸將手肅宗
不能用使慶緒思明挻亂不已其後代宗討史朝義
長孫全緒請休士張勢以綴賊使光弼取陳留李抱
玉擣河北先斷其手足然後縱間賊中彼脅從者相
疑則賊滅可待代宗用其言遂滅朝義平河北臣嘗
謂禁四將而取巢窟張勢綴賊而斷其手足是皆用
竒正之微機不可失者惟有用有不用故或有功或
無功夫先人有奪人之心投機之㑹間不容髮方今
討賊之勢得無與李泌全緒所言有近似者乎惟能
出竒正之變示以可見之形不示以不可知之計以
成速勝則善矣
　　揆策上
兵有不可攻有不可不攻不可攻者敵之鋭也不可
不攻者敵之恃也我以兵進彼以兵逆則猛士精卒
悉銳來拒此不可攻也當用竒以擣其虚彼有所恃
持重自守則餘軍倚以爲強士氣自倍此不可不攻
也當用竒以致其敗日者王師之討賊也數道並進
賊悉以鋭兵分拒諸將諸將攻之勝負未有此攻所
不可攻也法當以大衆謹持其銳選梟勇士少出而
更進時擣壘以撓之備東則擣西備西則擣東使彼
奔走不給雖有猛士精卒且將氣竭而力弊我乗其
弊而攻之可以必克且彼備我扵前者旣衆而強則
其自備扵後者必寡而弱我旣弊其強衆扵前則可
以襲其寡弱扵後彼強而衆者旣弊則寡而弱者自
孤我因以輕兵捷騎投其間而擊其虚倍道疾馳不
三日而叩汴城出其不意則叛衆可以笑俘渠首可
以坐縛彼強衆之在前者還救則戎師夾攻不還救
則腹心已奪此彼之銳不可攻當用竒以擣其虚之
策也且賊之所恃者胡虜也彼宜推以抗我爲兵寇
鋒而方蜂屯蟻結固守不動者葢彼以爲恃則其動
不敢輕輕動而小衂則凶威挫而賊衆疑恐我得以
測其虚實不若固守不動使其衆賴強胡之虚聲挾
以自壯且示所恃以疑我此賊人之情也法當以計
動之使彼雖不欲與我戰而不得不戰夫胡虜之性
貪惏無厭可以利誘我宜未戰而設伏使一裨將率
數千衆鼓行徑進衝其中堅示敗而速去之無愛輜
重寶物且走且棄虜輕我軍之易北又嗜遺利必驕
怠而競爲抄掠則吾伏可起掩其不備虜必反走因
而乘之向之蜂屯蟻結者必亂則吾示敗之師可還
奮擊破彼所恃則餘賊失氣然後諸將席勝四面攻
之大克必矣此彼所恃不可不攻當用竒以致其敗
之策也昔唐兵討蔡吳元濟悉銳卒屯洄曲以抗李
光顔故李愬知元濟之隙可乗潛師夜起出文城柵
馳入垂瓠城駐元濟外宅而蔡人無知者遂以平蔡
時董重質猶守洄曲愬折簡召之重質即弃軍降是
擣其虚而銳自摧也李靖討輔公祏公祏以一軍頓
當塗一軍據當塗南路皆百戰強兵造柵自固蓄力
飬銳以抗唐軍葢公祏所恃也靖苦戰破之二軍悉
潰公祏餘衆雖多不復敢戰遂禽公祏是敗其恃而
衆自破也擣其虛而銳自摧敗其恃而衆自破固有
古事之効矣豈空言哉
　　揆策下
甚哉兵乆之難也千里饋糧内外騷動老師費財從
古患之昔曹操孫權時江淮間不居者數百里或以
爲坼堠之郊非耕牧之地此未得曹孫之情也且操
與權才均智敵將佐亦相甲乙使其對壘抗兵各用
所長以角逐扵江淮之間雖積時累歲徒爲自弊勝
負猶未有分也故各虛數百之地堅壁淸野以相候
望來則應去則守全力繕兵以伺敵釁此則曹孫之
情也然兵固有不得已而相持者以順討逆以義討
不義師出有名士氣自鋭彼不敗走我難自却却則
我勢沮彼勢張進不成攻退不成守古人扵此雖以
弱敵強以寡敵衆猶相持也故以弱而持強者漢髙
之持項籍是也以寡而持衆者曹操之持袁紹是也
漢髙與項籍相距榮陽數歲漢義而籍不義故漢雖
數困而不爲弱然卒所以勝籍者竒也髙祖出軍宛
葉綴籍兵而不戰令榮陽成臯間得休息使韓信等
得輯河北趙地連燕齊因復走榮陽使籍備多而力
分此髙祖之用竒也曹操與袁紹相持官度有餘日
操順而紹逆故操軍雖不敵而不爲寡然卒所以勝
紹者竒也紹遣淳于瓊等將兵萬餘人北迎糧運操
自將夜往攻破瓊等悉斬之此曹操之用竒也今王
師出征以順討逆以義討不義兵衆將強不寡不弱
固有萬全之勢然賊未敗走理必相持不出竒謀未
見其利臣所謂擣其虛敗其銳誠爲至計然苟未可
圖則宜以諸軍綴賊使不得動别遣竒兵萬人由間
道襲取負海諸郡以駭京東賊徹縁淮之備以自救
則震擾可擊使其終不敢動則我遂盡取京東此亦
漢髙之竒也國家得東南漕運故可以都汴京今賊
雖僣據而江淮財用皆爲我有策其暴兵旣乆必至
飢虚儲糧大乏當遣間人用火攻燒其積聚或伺其
積聚所在以輕兵夜出假賊旗幟設詭道襲而燔之
此亦曹操之竒也或謂我以萬人由間道襲取負海
諸郡餉道聲援兩皆阻絶奈何曰是又有竒正之變
焉竒正之變莫妙扵變主爲客變客爲主因糧扵敵
是變客而爲主也投萬人扵死地使自爲戰而後生
是變客而爲主也因京東思國家之心復其租而寛
其徭使還爲我用是變主而爲客也已得負海諸郡
俟彼救至乗其恍駭設伏扵險而迎破之是變主而
爲客也何餉道聲援之虞哉
范香溪先生文集卷之十二
范香溪先生文集卷之十三
　　巡幸
王者觀天地興衰隨時制事故不常厥居黃帝以師
兵爲營衛遷徙往來無常處天下有不順者從而征
之披山通道未嘗寧居周成王撫萬邦巡侯甸四征
弗庭綏厥兆民是豈樂扵勤動爲哉將以一身之勞
易天下之安聖人之心也然臣觀盤庚遷都告其臣
民曰汝不謀長以思乃灾汝誕勸憂則知古之人君
將遷都改邑非徒爲是紛紛葢爲長乆之慮不得已
而議遷而其臣民亦有所僤動也陛下時巡于邁雖
非遷都至若鑾輿天行百官羣司千乗萬騎與臣庶
之景從者不謂無煩亦當爲乆長之慮有不得已然
後移蹕則人有悅心國無徒費故曰天子順動人皆
幸之之謂幸且陛下以決策親征巡幸建康天威所
臨諸軍増氣義士激烈孰不用命甚善舉也然臣愚
慮以爲有可議者建康王者之宅東晉時溫嶠議都
豫章三吳之豪請都會稽而王導獨以建康爲可遂
定都不遷則江左形勝無踰建康者然孫權居之即
城石頭又作濡須塢汙江西繼而權以七萬兵却曹
操四十萬衆扵濡須則地之可以戍守者宜爲之備
也又東晉時巨盜凌擾皆自上流奄至變出不虞故
王敦盧循之徒伺間竊發則上流之可爲藩屏者宜
爲之備也旣修戍守又有上流之防然後翠華可駐
建康以經略中原然臣愚慮又有可言者自古皇居
帝宅未嘗不爲居重馭輕之計其勢若身使臂臂使
指小大適稱而不悖唐太宗列置府兵八百所而關
中五百舉天下不敵關中則其驗也令雖悉師討賊
務揚威武而輦轂之下兵衛亦安可以不強甚非居
重馭輕之道也唐肅宗在靈武衆單寡軍容缺然得
郭子儀李光弼兵故國威大振德宗時段秀實言禁
兵不精其數削少後有猝故何以待之猛虎所以百
獸畏者爲牙爪也若去之則犬彘馬牛皆能爲敵此
欲強本幹備非常之意也昔漢髙祖與楚戰出成臯
至小修武自稱使者晨馳入張耳韓信壁而收其軍
兵遂大振因令耳備守趙地令信廢趙兵未廢者擊
齊髙祖必先取二人兵以自振故能使之俯首聽命
維所指使不然則信耳萬有一驕蹇不受約束且無
以制之此實將將之術安危之機語之扵今宜留聖
慮者也陛下誠即日親御六軍張皇武節則戎卒前
驅千麾萬旟天威震赫國勢隆矣儻尚觀兵俟時以
行天討則環衛禁旅居重馭輕誠不可後
　　形勢上
厥今中興旣有取勝之資矣在所以用之如何耳何
謂取勝之資形勢是矣臣請以三國言之夫孫權劉
備皆一時人豪吳有三江之阻蜀有重險之固合此
二長共爲唇齒其勢足以患魏人地雖廣兵雖強亦
常鰓鰓然恐吳蜀之一合而軋已也故吳蜀和則魏
不敢動吳蜀離則魏思間釁以圖之方權備之交相
伐也魏劉曄乃欲大興師以襲權及吳蜀之使復通
魏賈詡則曰劉備有雄材孫權識虚實據險守要汎
舟江湖難卒謀也以是知吳蜀有勝魏之資權備不
知相與合力而用之非不知也其心則異而勢則有
所不合今吳蜀地皆我有人無異心勢無不合豈非
取勝之資乎苐顧用之如何耳夫江左與蜀雖猶輔
車而川塗回逺聲問往來動以數月或道路壅梗則
音郵曠絶故以重師鎭襄陽通川蜀聲援誠今日所
宜先也襄陽北接宛許西接益梁南阻漢水其險足
固北去河洛不盈千里故吳人欲據之以䠞曹操晉
人欲鎭之以保上流蕩秦宼唐人又謂襄鄧之西夷
漫數百里其東漢輿鳳林爲之關南菊潭環屈而流
屬扵漢西有上洛重山之險北有白崖聨洛乃形勝
之地沃衍之墟若廣浚漕渠運天下之財可使大集
是襄陽亦取勝之資而又可以用吳蜀豈非所謂形
勢者乎晉人有言雖未獲長驅中原馘截凶醜亦不
可以不進據要害思攻取之宜是據形勢以經畧中
原正急務也然吳蜀襄陽可以爲取勝之資而不足
以盡天下之形勢今之議者皆曰長江數千里實天
下之形勢故魏文帝至廣陵臨江見波濤洶涌歎曰
固天所以限南北也苻宏亦云晉君臣戮力阻險長
江未可圖也豈非天下形勢無踰於長江乎臣竊陋
之夫吳之所以不能吞曹氏而據中原晉之所以不
能滅胡醜而復境土者殆無他焉正以其謀陋而無
復逺略區區恃長江之險以爲形勢而止耳吳人之
謀則曰取徐州不如全據長江故當時僅能擅有江
表成鼎峙之業晉人之謀則曰我所以設險而禦寇
者正以長江耳故當時劃淮以北大抵弃之然則爲
今之計詎可恃長江如吳晉之陋乎必將尅復神州
不失舊物則又當縱觀天下形勢爲經畧之宏規而
臣所陳吳蜀襄陽者取勝之資也
　　形勢下
吳蜀襄陽臣旣言之矣雖并凉幽燕扵此有未暇詳
至若歷陳中原之形勢内以固藩翰外以謀攻取者
臣請參古據今而備論之武昌爲江東鎭戍之中非
但捍禦上流而已緩急赴援奔不難故前世都江左
者皆以爲要地使重將鎭之爲内外走援則武昌形
勝之地也夏口在荆江之中與沔口對通接雍梁實
爲要津故周瑜以三萬人據之能破魏武數十萬衆
則夏口亦形勝之地也襟江帶湖北連豫壤西接荆
州則豫章亦形勝之地也夷陵江東關限昔吳人以
爲安危之機如其有虞必傾國爭之則夷陵亦形勝
之地也睢陽爲江淮保鄣唐張巡以千百卒守之能
禦劇賊使不得摶噬東南則睢陽亦形勝之地彭城
地勢陸通驍騎所騁吕蒙嘗謂孫權今日得徐曹操
後旬必爭則彭城亦形勝之地也荀彧謂兖州天下
之要以比關中河内則兖州亦形勝之地也魏武之
破黃巾因爲屯田積穀許都以制四方則許下亦形
勝之地也長安據函崤界襃斜帶洪河爲古金城則
長安亦形勝之地也唐郭子儀以河中居兩京之間
扼賊要衝得河中則兩京可圖則河中亦形勝之地
也我旣鎭襄陽用吳蜀之資矣又當遣良將勁卒戍
夷陵以控引荆吳川蜀之勢又命大師宿重兵鎭武
昌夏口豫章以制上流而備不虞籓翰固矣然後中
原爲可圖凡諸軍所臨因利乘便苟可以進取則形
勝之地皆所宜知我師得利扵西則可以出長安臨
河中得利于東則可以出彭城臨兖州得利于宿泗
則可以取睢陽得利于陳汝則可以取許下數道並
取形勝據之或鼓行勁攻或掎角合勢則太河之北
虜必連營固守所以備我者廣而不暇及逺彼汴城
僣叛知虜援之不力必爲收兵閉壘之計非得帶甲
數十萬且不能守則抗我之衆皆將入汴自保矣此
得形勢之地雖不專扵用竒亦可以圖賊也然而形
勢固有彼我共之者又成敗之機不可失也我得亦
利彼得亦利我知之彼亦知之我能用之彼亦能用
之先人有奪人之心此其時故不知形勢之可用者
敗吕布是也知形勝之可用而不能用者亦敗烏承
恩是也欲用形勢而不能先人者亦敗母􁀫儉是也
曹操曰吕布不能據東平斷亢父泰山之道乗險要
我乃屯濮陽吾知其無能爲也而布卒爲操所克此
非不知形勢之可用以取敗乎有說烏承恩使據常
山以扤賊咽者且曰若捨要害以授人居四通而自
安譬猶倒持劍㦸取敗之道也承恩疑而不決卒守
于信都此非知形勢之可用而不能用以取敗乎毋
􁀫儉從項欲爭據南頓發十餘里聞王基先至已據
之矣儉遂復還保項卒爲基　所破此非欲用形勢
而不能先人以取敗乎今臣所陳形勢固不可不知
然知而不能用用而不能先人又皆非所以取勝也
嗟夫天下形勝之地異時皆吾有也有之而不知守
失之而不知復失一邑則弃一邑失一郡則弃一郡
隨失隨弃以至于今惟異時弃之也甚易故今日收
之也甚難昔漢靈帝時以兵亂不解司徒崔烈欲弃
凉州議者不可曰凉州天下要衝國家藩衛若使左
袵之虜得居此地士勁甲堅因以爲亂此天下至憂
社稷深慮也向令爲國家守土地者以天下至憂社
稷深慮爲念必不輕弃郡邑雖力不足而弃去必思
即復取之惜其弃而不即復取遂使左袵之虜盜據
士勁甲堅之處爲亂迄今而勢尚強嗟夫往者不可
悔而可以爲今之戒也
　　用人
天下之人頑非木石則皆可以意氣動暴非虎狼則
皆可以誠心感善用人者知其然故常用其所不可
用或取於讎或取於盜讎與盜宜若不可用也而吾
能用之是以得其心而致其力讎者曰吾怨也今釋
怨而不吾憾何忍負之盜者曰吾罪也今捨罪而不
吾弃何忍負之彼其意氣之所動誠心之所感可使
之趍深溪可使之蹈白刃可使之赴湯火而不愛其
死昔齊侯念管仲射鈎之讎鮑叔曰夫爲其君動也
君若宥而反之夫猶是也晉樂王鮒謂范宣子曰盍
反州綽邢蒯勇士也宣子曰彼欒氏之勇余何獲焉
王鮒曰子爲彼欒氏則亦子之勇也晉戴若思作劫
自悔卒能事君盡節唐令狐彰從安史自歸卒能忠
義奮發夫人之情孰不欲自盡其才以見扵世不幸
而爲管仲爲州綽爲邢蒯爲戴若思爲令狐彰遽以
其爲讎爲賊而置不用則弃人多矣惟古人越构攣
之見開誠素而用之往往得其用十倍常人何者彼
固有所感動之也臣竊思國家涵養天下仁恩德澤
龎洪汪濊浹人肌骨雖髫童乳子皆不忘歸戴之心
意彼陷賊生靈思我宋德日夜謳吟而望官軍且將
扶攜老弱壺漿載路或殺賊渠酋爲我内應或望旗
歸款挈地來臣不疑也然而逮今猶爲賊用者彼寧
誠爲賊用哉葢亦有疑焉耳且兵興以來豈無士民
自賊中歸我者而未聞有所恤豈無將士自賊中降
我者而未聞有所用此吾赤子之陷于盜區所以猶
有疑心而爲賊用也陛下雖嘗發德音設賞格開其
自新之路使之悔過而效順然人不見利烏能遽勸
彼内有疑心外見廹脅使戰則戰使守則守苟欲免
死不知其他陛下何不命諸將擇來降及俘獲之人
可用者隨才授任命以爵秩一或有功遂加優賞仍
以尺檄廣行誘諭能以邑降者即使宰邑以郡降者
即使守郡以首級降者以兵衆降者各差勞績大小
厚賞之使未効順者望風相告曰某先降而得某賞
不徒釋罪又寵榮焉必相率而俱降此則降者見遇
貳者思奮之說也尚寧爲賊用哉漢韓信敗陳餘令
軍中無斬李左車有生得者賞千金至則解其縳東
鄉坐西鄉對而師事之委心歸計而問攻燕伐齊之
策卒用其謀以平燕齊唐李愬伐蔡獲李祐諸將請
殺之愬不聽以爲客待間召祐屏人語至夜艾軍多
諫以爲祐不可近愬待益厚卒用祐定襲蔡之謀且
韓信李愬皆一時名將扵左車祐必欲生之而問以
計非以其有用故耶今誠得如左車祐輩用之亦勝
算之一助也
　　朋黨
言朋黨不過曰君子曰小人自昔朋黨之興小人未
嘗不得其志以勝取於君子君子不勝而受禍亦未
嘗不酷其故何哉小人姦詐而多才雖欲挾朋類以
擯君子苟其徒不繁而力不足以必勝則包藏禍心
徘徊而不發嘯召挽引多其援助以俟巇隙之可投
故發必竒中而未嘗不取勝於君子者直情徑行不
顧可否必欲引衆小人力與之角而鮮儔寡與勢常
單弱爲難立夫以直情特立之君子抗姦詐羣輩之
小人雖庸夫亦知其必危故一陷禍機蕩無遺類而
受禍未嘗不酷此東漢之黨錮可爲流涕者也人主
必將愼察朋黨之邪正使小人未衆而亟退君子亟
進而益多則不可以不辯於早而戒其漸不辯於早
而戒其漸則君子小人朋進而閧于前將莫明其孰
是孰非而無可奈何昔唐文宗恭儉自喜其區區圖
治之心初非不切然卒至危弱而不復奮原其所自
實猶朋黨亂之每大謀議甲可乙否紛然盈廷迭相
侵詆如市人賈夫相與爭言於闤闠天子顧爲軟語
解釋其人早朝晏罷日惟朋黨之論至謂去河北賊
易去朝廷朋黨難而唐史言其是非排陷朝昇暮黜
天子亦無如之何是君子小人閧于前莫明其孰是
孰非而無可奈何也臣嘗詳求當時朋黨之患葢起
於李德𥙿李宗閔牛僧孺等德𥙿固賢相然宗閔僧
孺初亦竒才有名於時及黨與一分遂相傾賣至爲
小人所不爲者而流波浸滋爲縉紳禍幾四十年若
楊嗣復陳夷行李珏鄭覃輩豈皆小人哉亦爲黨勢
磨軋而已夫其始也皆非小人及爲黨勢磨軋則有
互相魚肉之心是君子與小人分黨者理之常而君
子亦各自以其所親愛爲黨者禍之大也宗閔僧孺
同秉政相唱和去異已者德裕所善悉逐之及德裕
在相位非其黨者皆不容於會昌中使賢如白居易
猶懼斥不自安固求致身散地冀於逺害德裕罷相
則凡德裕所薄皆不次用之至德𥙿之與則雖草制
不盡言亦且貶黜嗟夫宰相之職固將爲天子求人
材而進之士非天子所自識擢則不以宰相進何由
登於朝而用於上苟一相去位門生故吏與所親愛
無論賢不肖率以其類相次廢黜否則自疑而引去
雖天子所自識擢之士於罷相有一日雅亦必見逐
曾不得少留於班列之下夫人材由宰相進雖未必
皆賢亦未必無竒能異士卓然可以資世者類以朋
黨廢不用則人主雖有籲俊之心安得而器使之夫
以一相去位士坐朋黨廢者不知幾人而又鼎軸之
任未幾輒易則人材之沉滯閑散可勝計耶此人材
常患乎乏使之因而牛李所以禍世者也臣故曰君
子與小人分黨者理之常而君子亦各自以其所親
愛爲黨者禍之大然則人主其可不念而爲臣者可
不戒哉
范香溪先生文集卷之十三
范香溪先生文集卷之十四
　　封建
自司馬遷班固曹元首陸士衡迄唐諸儒言建封衆
矣予三代分土者以爲親親賢賢褒表功德關諸盛
衰深根固本不拔之道不予者以爲春秋二百四十
二年亂常干紀畧無寧歲使哀平威靈之時下吏淫
暴必不至此覈其至當俱非通論臣竊因柳宗元之
說而極封建之弊以爲三代不可去後世不可行何
以言之禹會諸侯於塗山執玉帛者萬國湯之興諸
侯歸者三千資以黜夏武王之興會者八百資以勝
商會禹而來臣資湯武而爲用是三代不可去漢鑒
秦孤剖列疆土而七國唱和幾危西都晉矯魏失載
崇藩翰而八王階厲蕩覆東洛是後世不可行且先
王良法歷乆而時不便俗不安莫能復行於後世者
固亦多矣彼肉刑井田冠婚喪祭射鄉食饗皆上世
盛典今其與存者幾何顧獨扵封建必泥古以爲可
行亦過矣方周之衰絶長補短地僅埒扵曹滕以小
白重耳撫封疆大威憺殊俗而不敢睥睨九鼎懷窺
覬心方且糾合諸侯扶其弱與共守封建其可去乎
唐藩鎭本非錫土乆則私以傳其子孫田悅朱滔王
武俊雖飛揚跋扈然比衆度大不能當唐十之一一
旦得逞遽擅相王號如七國故事合從締交旅拒王
師天以威文之強而臣于弱周以三叛之微而僣于
盛唐是苴茅授瑞行扵三代雖大無不庭行扵後世
雖小無不亂且漢封異姓本以建國屏崇王室而委
質下國者率自王其王因不知有天子貫髙趙午相
與謀曰帝辱我王因壁人于柏人封建何利扵漢哉
唐雖時倚鎭兵戡禍亂然擁衆不朝擅賦不貢者相
視並起是無宼而失地不戰而失兵微水旱而失穀
粟田承嗣盜有吳博魏衛相礠洺七州而未嘗北面
天子蔡帥不廷授者五十年環天下之兵僅能縳一
吳元濟藩鎭本非錫土患已如此况以王命命之國
則其爲禍將何以制之臣故曰後世不可行且唐以
鎭將領兵能作威福而刺史失權故強藩得拒朝命
爲僣亂今國家以大帥臨方面而刺史亦得職各主
其兵方鎭雖有禄山思明之姦終不能據一州以叛
是古今郡國之制莫善扵國家而應變則有權馭衆
則有機此又不可不論也髙祖謂張良曰諸侯不從
奈何良曰楚兵且破未有分地其不至固宜君王能
與共天下可立致也髙祖如良計捐睢陽以北至穀
城與彭越捐陳以東傳海與韓信使各自爲戰扵是
信越各引兵來夫髙祖視所捐地猶屈産之乘耳取
之内廐而著之外廐猶垂棘之璧取之内府而藏之
外府捐之扵一時收之扵後日故能應變以濟務馭
衆以成功此髙祖所以取天下而人莫知者也人君
將以應變濟務如髙祖之機權誠所宜知則夫厥今
醜虜與僣叛所盜據地邑尚皆堅守爲虚空之地臣
固欲以守宰爲賞降之資亦權宜也
　　御將
天下乆安兵無素備人不知武卒然一旦有盜賊四
夷之警海内騷動天子與大臣熟視廟堂之上而不
知所爲當饋興歎思得良將用之得一武力鼎士則
解衣推食遇之惟恐不厚操斧授柄任之惟恐不專
握手卧内結之惟恐不至及夫兵連積歲變故習熟
而爲將者寵亦益加權亦益盛金多粟腐錫予盈矣
兼印累節品秩崇矣左朱右紫子孫官矣田多膏腴
資産豐矣髙門華屋第舍侈矣志得意滿偃然自安
頡頏而不爲用扵是廟堂之上思所以御之而不得
其術葢始也遇之惟恐不厚遽薄其禮則怨始也任
之惟恐不專遽奪其權則憤始也結之惟恐不至遽
示以猜則離怨憤以離則其爲患有不可言者或謂
漢髙祖與武帝深見此理而早制之故髙祖之御將
常折其氣扵初結其心扵後武帝之御將常假之權
於外而折其氣於内黥布歸漢髙祖踞床洗而召布
入見布大怒悔來欲自殺及出就舍張御食飲從官
如漢王居布又大喜過望此折其氣於初而結其心
扵後也武帝使使者持方寸之印即軍中拜衛靑爲
大將軍盡以諸將兵付之然常踞厠見靑使靑有天
子切齒之懼動不敢專以和柔自媚扵上此假之權
於外而折其氣扵内也然而折其氣所以制於任用
之始苟以偃然頡頏則暴折之又非所以善御人也
惟當推赤心置其腹中務以誠感俾之用命賞罰明
信並用而必行則御將之長算也臣聞太宗時嘗命
將守代州擊虜有功而邊將多嫉之或潜上謗書斥
言其短太宗一切不問封其奏以付守代者太宗之
扵將帥可謂推赤心矣然當時自牧伯至扵士卒稍
有愆負無或矜恕則臣所謂務以誠感與夫賞罰明
信者眞太宗駕馭之術也李唐用兵有賞厚罰輕之
弊戰輒少勝則張皇其功奔走獻狀以邀上賞或一
日再賜一月累封至多喪兵士顚翻大都則跳身而
來刺邦而去一歲未更旋已立扵壇墀之上故兵不
脆穀不殫而戰必挫北夫賞重罰輕猶致敗况賞獨
厚而罰不行則非御將之道也然人主於將不但駕
御之而已又當審其才而用之將固有忠勇可喜者
常失扵輕敵而寡謀漢李廣才氣無雙與虜确而公
孫昆邪慮其自負賈復輕敵而光武不令別將夏侯
淵戰雖屢勝魏武常戒之曰爲將當有怯弱時不可
但恃勇也然則忠勇而不知怯者又當戒以輕敵亦
使將帥知朝廷知之盡其才也
　　賞功
爵禄天下之公器非人君所私有也是故古者明君
之於爵禄苟不當用則雖微秩輕賜未嘗有所虚授
苟不當靳則雖髙位大官未嘗有所固惜韓昭侯使
人藏弊袴侍者曰君亦不仁甚矣弊袴不以賜左右
而藏之昭侯曰非子所知吾聞明主愛一嚬一笑嚬
有爲嚬笑有爲笑今袴豈特嚬笑哉吾必待有功者
故藏之未有予也漢髙祖擊陳豨封趙壯士四人各
千户以爲將左右諫曰從入蜀漢伐楚賞未徧行今
封此何功上曰非汝所知陳豨反趙代地皆豨吾以
羽檄召天下兵未有至者今計唯獨邯鄲中兵耳吾
何愛四千户不以爲趙子弟故方其不當用則韓昭
侯一弊袴猶須藏之必以待有功方其不當靳則漢
髙祖之四千户雖以封未有功之人扵事爲宜此古
人厲世磨鈍之至術也方今爵禄葢有不當用而虚
授不當靳而固惜者竊以爲有厲世磨鈍之具而不
能用用而不得其當則人心有所不服欲忠之臣有
所未勸爰自軍興以來賞功所司初無稽覈或虚張
首虜或増敘勲績或縁世竄名或行賂冐奏斷筋絶
骨先登陷陣搴旗折馘之人未必見旌異殞身喪元
膏流節離忘私死事之家未必蒙隱䘏凡所補授下
而至扵校尉上而至扵横行車載斗量不可算數未
必皆殊勲異効之人往往僞濫不公十嘗五六彼困
無援貧無資者雖績用章著文據顯白吏方邀索賕
謝難問百緒彌年累歲終不霑賞莫之告語相與怨
歎使義夫節士遲疑扵立功顧慮扵身後每視叨名
冐級者抵賞憤吒爲之不平此天下所以欲忠而未
勸也昔唐孫承景監淸邊軍戰還自面先鋒當矢石
狀擢肅政臺中丞及張仁愿問其破敵曲折而承景
實不行所問皆窮行賞之妄有至扵此向非仁愿窮
訊則承景爲第一功何由知其不實此賞功所以貴
乎精覈也漢趙忠論討黃巾功甄舉謂之曰傳南容
前在東軍有功不侯故天下失望今宜進賢理屈以
副衆心而南容終亦不得封夫以一傳爕之不賞遂
使天下失望今有功而見遺亦多矣將何以慰天下
之望而服其心謂朝廷於爵禄有所愼用耶則濫賞
者不加察有所輕用耶則宜賞者不加恤臣故曰有
不當用而虚授而不當靳而固惜者又若四方之士
詣闕上封或徒步千里奏書百牘越月踰時客食旅
次豈無去故鄉之念豈無懷親愛之心抗直辭觸忌
諱豈無干不測之懼徒以感慨憤發思濟時艱心不
忘忠惓惓爲此彼其所陳借皆荒唐之狂言屑瑣之
常談猶當間一召見時加諮詢捐斗升之禄輕束帛
之賜以來庶言以通治道况夫愚者有千慮之得負
薪有廊廟之言亦豈無一策爲可取一事爲可効拔
十失五猶得其半而曾未聞顯賞嘉謀族甄讜論使
天下聞風增厲爭輸厥誠以收羣策而輔中興此復
何也三歲任子動以千數諸生由科第進動以百數
雜流入仕且不知歲幾何人顧獨於獻言者深吝而
不予此又天下所以欲忠而未勸也臣願明詔有司
精覈功賞俾無濫被與其濫被無補之人不若以報
有勞而末論有屈而未伸者又不若酬善言以勸策
士則厲世磨鈍之至術也
　　勸武
國家之制武臣自借職即斑先文資之六階自餘亦
多右武雖中更承平修官制猶不改也此非勸武功
備後患之深意乎葢時方艱難寵用勇力拔距投石
揭旗引鼎之士皆得取豐禄揖美官天下旣定包戈
歸馬則前侯舊將投閑置散與老校退卒等遇之滅
然若土梗游塵則非所以勸武功備後患也是以多
難之世將士雖或奮身出力往往咸懷後慮而不遂
盡敵謂優游養宼足爲已資使宼不滅則已之取重
扵世不已故常坐甲擁衆安視蛇豕薦食忍而不擊
或破賊垂盡不即芟夷因使困獸跲而復起爲世大
患唐劉巨容敗黃巢于荆門轉鬪一舍捕逐虜獲率
十俘八巢力窮矣諸將欲追斬巢巨容止曰朝家多
負人有危難不愛惜官賞事平即忌之不如留賊爲
富貴作地諸將謂然而吕用之說髙駢亦云公勲業
極矣賊未殄朝廷且有口語况賊平安所稅駕不如
觀釁求福爲不朽資也是皆李唐不能右武扵平時
以備後患故巨容駢等皆縱賊不盡誅使巢得復熾
遂陷兩京毒流天下然則國家官制右武雖更承平
猶不之改眞勸武功備後患之深意也臣竊惟將士
從陛下中興戰伐使間關有年雖出忠義然其計不
能無望扵安平休息仰事俯育爲溫飽計也願陛下
明祖宗右武之意詔諭諸軍約尅復中原日應將士
有功者已差次行賞外各隨官資増給本俸之半以
終其身爲武功勸則皆將相謂曰往當無虞時國家
已尚武今又約我增俸誠能盡敵當安坐取富貴耳
將見人思自奮撫劍慷慨志馳賊庭而心醢之矣又
何其養寇哉臣又觀行軍出師老弱隨之爲戰士累
似未爲得漢李陵提兵入匈奴士卒妻婦隨軍者大
匿車中陵曰吾士氣少衰而鼓不起者何也軍中豈
有女子乎士卒妻婦匿車中猶鼓不起况連營踵其
後兵氣當如何哉唐韓洪以名姝遺李光顔光顔曰
我去室家乆以爲公憂然戰士皆弃妻子蹈白刃奈
何獨以女色爲樂以是知昔人用兵將卒皆去室家
而即行陣也今不若以諸軍家屬分置江浙諸郡使
之安堵是且有四利士卒前戰而後不顧家一利散
處就糧省轉餉之費二利家屬留居人有固志三利
雖名老弱猶可以彈壓諸郡使䑕竊不敢發四利仍
敕所至州郡優加撫存廩給以時無令匱乏則將士
感激思報上賜矣昔唐柳公綽以御史中丞爲鄂岳
觀察使詔發卒五千討蔡軍出公綽數省問其家疾
病死生厚給之軍中感服曰中丞爲我知家事敢不
死戰故鄂軍每戰輒克今誠使諸州郡盡如公綽則
分置諸軍家屬皆將如歸是亦武功之勸也
　　募兵
古者兵法起於井田故有寓兵無募兵後世兵農兩
分則兵不足而募亦其宜也漢髙祖與楚相距五歲
數失軍已衆而蕭何常從關中遣士卒補其處至發
老弱未傳者悉詣榮陽耿弇謂光武曰吏士死亡者
多願居上谷益發精兵以集大計因與吳漢北收幽
州十部兵從光武擊破銅馬等髙光定天下皆益兵
以成功今方克復土宇用兵伊始宜廣召募以備戎
行之闕則其說有二一曰義勇之士二曰死事之孤
且家鶴膝户犀渠江東之習俗也項羽所以雄諸侯
孫權所以破曹公皆東吳兵至扵戈船小瀨蹈輪鼓
水角長技於波濤中又莫如吳人加以閩地山險俗
皆趫捷伉健白挺長鎩操以奮呼焰銳莫當又楚人
剽輕先登陷陣出入若飛募而敎之皆爲勝兵往歲
狂虜乗間犯浙右所過爲鄉社掩格俘斬甚衆此以
見江東之士膽勇有餘使當虜人往往得利臣願明
詔江淮閩浙募敢勇士願効忠者無拘數額發詣行
朝各以路分聚爲一軍勿黥面勿刺手第隨州郡類
結火伍日加訓練此義勇之士也漢取從軍死事之
子孫敎以五兵號羽林孤兒灌夫欲報父仇披甲持
㦸馳入吳軍身中大創十餘鬬志彌厲葢人有復讎
之心雖萬死不顧因而用之必能有功臣願明詔諸
道募欲殺賊報仇者所在州縣厚恤其家與之資糧
遣詣行朝亦聚爲一軍勿黥面勿刺手其人平居抱
憤欲釋憾于賊而力不能一來應募必誓捐軀自無
逋亡但當敎以坐作進退使習熟金皷此死事之孤
也或曰昔吳周祗欲扵鄱陽召募陸遜以鄱陽郡民
易動難安召之恐致賊宼祇固陳取之而吳遽等果
亂今欲召募得無有吳遽之變乎臣謂此殆欲以一
噎而廢食也且彼一時此一時安可同哉陸遜料當
時召募易動難安之民臣亦策今日召募可以安未
難動之寇也何以言之江浙之人傳習妖敎舊矣而
比年尤盛緜村帶落比屋有之爲渠首者家于窮山
僻谷夜則嘯集徒衆以神恠相誑誘遲明散去煙消
鳥沒究之則鬼迹捕之則易以生事根固蔓連勢已
潛熾其人類多姦豪拳勇橫猾不及此時因召募而
收用之以消患扵未萌臣恐吳遽未必跳梁扵今而
張角孫恩決復響動於後也且姦豪橫猾之人居心
好動殆非蒔桑秉耒低首安作爲良民者譬之修蛇
巨蝎取以備藥物或能已疾蠲病苟弃不用日以滋
息則緣墉肖屋螫人而肆其毒必矣故臣願因召募
而收用之亦已時病之細術也

范香溪先生文集卷之十四
范香溪先生文集卷之十五
　　節費
理財之要莫先於節費費不節而欲求財之豐是猶
因風縱火而望山木之叢茂不可得也臣謂方今財
用可省者
　　　　　　　　　　　　　　　　　　　　以
爲文具未深見其害扵事也今興大亂之餘總核名
實正所先務設一職猶欲兼數事况存不急之官以
蠧無涯之費乎且官不必備惟其人豈惟三公哉唐
薛元超爲中書侍郎髙宗謂曰得卿在中書固不藉
多人是中書得一薛元超餘可省也孫處約爲中書
舍人髙宗曰處約一人足辦我事何須多也是舍人
得一孫處約餘可省也北魏汰擇郎官唯辛雄等八
人見留餘悉罷遣游僕射云得如雄者四五人共省
事足矣是郎官得數人如辛雄餘可省也此豈非冗
官可省之明驗耶苟不思愼選其人第欲備官豈徒
無益而爲害實大昔人嘗謂天下財賦耗斁大者唯
二事一兵資二官俸自他費十不當二者一是以由
漢至唐征戰艱難未嘗不省吏貟以救弊今官不少
省顧或益增之棲遲閑曹而坐養資考者不知幾人
非勲舊大臣而安食祠禄者不知幾人取兵書饋檄
游走四方挾劵自資者又不知其幾人也尸素竊位
以官稱行呼唱而不釐職務者又不知其幾人也此
非冗官爲無益之大費耶古者兵交使在其間葢將
以息兩國之患解仇修好而已故有掉三寸舌強扵
百萬之師者末世和親之說用乃　卑辭
重幣奉野心之夷狄
　　　和戎之使益出問遺之貨益多犬羊之貪求
索益不知厭封豕長蛇薦食益不知已朝廷何利而
猶復遣使乎臣觀漢孝文貽匈奴書其辭不過曰皇
帝問匈奴大單于無恙其遺不過繡袷綺衣赤綈緑
繒黃金犀毗等物耳然而賈誼猶曰足反居上首顧
居下又曰何忍以帝王之號爲戎人諸侯墊旣卑辱
而禍不息長此安窮至爲流涕使誼復生今日見吾
中國金繒入虜廷者如此其腆虜人之凌縱如此其
甚殆將痛哭而未已也且朝廷扵虜人往爲屈辱而
今爲怨仇往者遣使所謂運府庫之財以塡廬山之
壑而今爲割剥百姓逺行貨賂以奉寇讎此非遣使
爲無益之大費乎臣願省冗官之大費以益募兵省
遣使之大費以賞戰士則不必商功利而用或幾乎
足矣
　　議錢
錢貨耗乏爲歷世患有救其弊者欲爲重錢而病難
用欲爲輕錢而病盜鑄二者皆非可行扵今者也思
救其弊莫若求錢之所由耗而圖之臣竊惟國家全
盛時諸道冶鑄歲供緡錢入中都官帑民家委積累
百鉅萬又常平儲資大郡無慮四五十萬緡次猶半
之大邑無慮六七萬緡次亦半之府至貫朽府庫充
牣時雖四方民財匱不給用然實藏之官槪以天下
計之錢不乏也方今公帑旣虚私利又窶公私俱匱
不知錢何所積而至扵此臣嘗求其故知錢之所由
耗者有五說焉運艘賈舶絶江浮海濤波覆沒一也
通都大邑火所延燒灼鑠融液二也閭井習俗送終
唅死瘞埋滋多三也幾事不密而泄之疆埸者廣四
也禁令不嚴而破爲銅器者衆五也五者交耗故不
藏之官不積之民而錢日以乏將救其弊則當從其
耗之甚者而爲之禁今王師百萬或列戍或進攻皆
資錢以爲用則泄之疆埸願詔諸軍各加禁察或可
以金若銀帛易錢費者量宜易之至若破銅爲器則
申嚴禁令當責郡縣力行懲絶昔劉秩謂銅之爲兵
不如鐵爲器不如漆禁銅則人無所用盜鑄者少公
錢不破人不犯死錢又日增是一舉而四美兼也陸
贄亦云禁用銅器則錢不乏是皆以禁銅爲利太祖
時有司請行銅禁于江南詔除寺觀先有遺佛像鐘
磬鐸鈸塔輪火珠及民所常用銅鑑自餘銅器限盡
一月悉上送官給直市之敢有匿不聞論如律今儻
遵用是詔申嚴銅禁得銅必多可以廣鑄又自今無
復破錢爲器者錢何患不富乎然臣嘗觀漢章帝時
穀帛價貴縣官經用不足張林言非但穀貴也百物
皆貴此錢賤故耳宜令天下悉以布帛爲租市買皆
用之封錢勿出如此則錢少物皆賤矣又獻帝末不
鑄錢乆貨本不多且無増益故穀賤無已是古以錢
少故物賤也今錢貨旣乏而百物皆翔貴豈今之錢
貨與古之錢貨異哉葢穀甚貴之所致也東南播殖
之利不加扵舊而西北之人寓食于東南者益衆此
穀之所以甚貴而未平也夫人視食爲命其扵穀粟
不可一日不求今也地之殖不加舊而食者益衆且
穀所儲積皆豪民大家乗時徼利閉廩索價價脫不
髙廩終不發則穀不得不甚貴彼市百物者皆非不
飢之人固將量食費以取百物之直則百物亦不得
不甚貴此鑄雖乏而物不爲賤所以與前世異也今
欲百物賤則當平穀直穀直平則民費省矣且官收
私銅以廣冶鑄又平穀直以省民費則錢雖乏未爲
甚患善乎漢劉陶之言曰當今之憂不在扵貨在乎
人饑臣亦以爲當今不病錢乏病乎穀直之不平也
　　平糴
臣所謂平穀直者非欲嚴法密令以抑損之也葢聞
食貨有輕重斂散之權有司失之則姦民得以乘人
急而專其利故曰民有飢餓者穀有所藏也又曰歲
有㐫穰故穀有貴賤令有緩急故物有輕重人君不
理則蓄賈游扵市乗民之不給百倍其本矣然則將
平穀直使無甚貴則輕重斂散之權有司可不制之
乎秦末豪傑爭取金玉而任氏獨窖倉粟楚漢相距
榮陽也民不得耕種米石至萬錢而豪傑金玉盡歸
任氏用以起富使當時斂散之權在公上則任氏雖
有粟安得取貴直乎今莫若依倣李悝之平糴耿壽
昌之常平收斂散之權而制于有司使豪民足穀者
欲索髙價而不可得則臣所謂平穀直之說也悝爲
平糴法觀歲上中下熟而制其收又觀歲大飢中飢
小飢而發其斂故雖遇飢饉水旱糴不貴而民不散
行之魏國國以富強壽昌爲常平法令邊郡皆築倉
以穀賤時增價而糴以利農穀貴時減價而糶民甚
便之臣謂宜酌取悝壽昌之說詔州縣各量所部土
地廣狹出穀多寡參以往歲和糴斛數制爲定額亦
視上中下熟而三分其收每歲西成亟行廣糴必以
時價償民無得虧除及來歲春夏穀直騰躍則少損
時價而出之亦視所收多寡三分而出其二復儲糶
貲以爲當歲糴本其一則以待軍興之須如此則斂
散之權盡歸公上豪奪者不得固閉囷廩挾所蓄以
邀重利穀直豈復甚貴而不平乎臣此所言其大略
也若夫創制作法纎密之條所以周防利病者則在
有司熟講而舉行之或曰官自糴取與民爲市得無
擾乎臣曰民無抑糶官無強糴損價以便民得羨以
供軍上以豐蓄積濟饋運下以撿姦豪惠貧弱誠見
其利未見其擾也方之橫斂不猶愈乎唐德宗時陸
贄以關中穀賤請和糴百餘萬斛可以減轉運又欲
以所減米糶江淮水菑州縣斗減時五十以救乏京
城東渭橋之糴斗增時三十以利農古之人未嘗不
以斂散之權與夫平糴以利人爲意孰謂不可復行
扵今耶臣竊觀世之計利者類以剥下爲言所謂枘
鑿萬端窮朝抵暮千按百牘皆取之民者也殊不知
理財之義固自有不害民而利扵時者唐劉晏制萬
物低昂常操天下贏貲以佐軍興雖拏兵數十年斂
不及民而用度足第五琦當軍興隨事趣辦人不益
賦而國用豐程异使江表調財用所至不剥下不加
斂經用以饒元琇判度支方蝗旱而不増一賦軍興
皆濟是數人者皆不取之民而財自足豈天雨鬼輸
哉亦得夫斂散之權而已然則臣所陳平穀直之說
豈非不害民而利扵時者乎
　　實惠
民者至愚而神者也馭以智則詐示以疑則偷接不
以禮則其徇義輕撫不以情則其効忠薄然則人君
誠欲利民可不加之實惠乎浮文惠之而實不至是
馭以智者也彼烏能無詐是示以疑者也彼烏能無
偷是接不以禮而撫不以情者也彼其徇義烏能不
輕効忠烏能不薄君以浮文罔民民以詐欺應君則
上之澤何由及乎下下之情何由達乎上上下猜阻
日以攜貳亂亡之由也昔唐文皇賢主也常自謂以
誠御天下欲使臣民皆無詐欺裴矩奏民遭突厥侵
暴者請户給一絹文皇曰朕不欲虚有存恤之名而
無其實户有小大豈得雷同給賜乎扵是計口爲率
太宗欲實惠及民用心可謂至矣然而當時詔逋負
官物悉令蠲免旣而負秦府國司物者乃復督索如
故又詔關中免二年租調關外給復一年旣而敕云
已役已輸者以明年爲始散還之後方復更追是欲
惠民而實不至雖用心如文皇亦未免爲浮文也臣
嘗伏讀建炎改元赦書所以勤恤民隱者非止一事
凡逋租負錢倚閣折納之類蠲除至多又備言官吏
削刻良民受弊往往破産所以慰安天下甚厚赦令
所至民皆感激流涕以爲陛下惠顧元元周悉如此
丁寧如此非復異時之虚文徒掛墻壁爲也葢有華
顚耆老扶杖立聽願少須㬰無死以觀中興之盛者
然而事多循習吏不奉行前令未及盡施後令已復
更易不一二歲衆弊紛然仍爲虚文初無實惠雖復
詔赦數下德音至深臣恐斯民有至愚而神者固已
生疑扵前安可冀其必信扵後中興之功尚勤聖慮
未必不由此也凡逋租負錢歲乆不能入者皆貧民
窶户水旱札瘥之餘衣不足以蔽膚食不足以餬口
旣廹於寒飢矣而追胥督吏臨門譴呵責以不可得
之積欠而遂其不可厭之私求攘衣𥜗掠器具雞栖
豚穽無不奪取大吏未去小吏復來朝索夕須剥膚
椎髓償官之實曾未毛銖而吏之所得車載石量矣
朝廷何忍收毛銖之逋負使民抱無涯之疾苦乎彼
其橫𬒳侵辱怨憤嗟呼之聲朝廷不得而聞也蒙頭
避吏潛山竄谷朝廷不得而見也豐年富歲已困扵
追呼矣一有饑饉則操瓢囊流轉爲溝中瘠而已可
勝哀哉臣愚竊謂與其以督欠之虚名爲胥吏漁奪
之因不若捐毛銖之小得爲貧民無窮之利况夫逋
負在十年之外者民顧所責旣多終無可輸破數少
償則懼應盡入因厚以賕謝杵請吏曹雖毛銖無入
官者是又徒爲瘠民以肥吏而公家初無損益者也
臣願申行累下赦詔條列民所逋負可蠲除者自何
年爲率明降德音盡削欠籍官吏不即削籍後復責
償爲姦者重加竄罰庶幾民霑實惠知朝廷赦令誠
以利澤彫瘵非虚文也其爲政効豈不優扵唐文皇
哉
　　除盜
歲適旱蝗民不賴生脫死自救攖金奪餉而不知愧
甚則羣行爲姦依憑狐􁀫棲宿兎穴此其爲盜葢廹
不得已耳固宜綏撫安集之而勿窮其誅若夫豪姦
巨猾乗危投隙弄兵擁衆大而翺翔轉寇噬螫齊人
小而攻據城邑鴟跱觀變此其爲盜又可闊略而不
誅之耶異時官軍討賊扵豪姦巨猾不惟闊略不誅
仍每命以爵秩弄兵擁衆者相視踵起驅掠殘暴無
所不至金粟子女靡衣豐食鮮車怒馬旣鉋其志顧
得厭兵乃始以降約自通差次酋從坐邀官級禮優
者先下爵卑者後服官軍力或不制則屈意順許惟
懼賊心之小忤而不即就降至示以告身誘使投兵
往往朝黃巾暮紫綬斬木揭竿之徒搢笏曳履雁行
于士夫間國威不振無甚扵此是以江湖嶺海跳梁
猖暴攻劫市邑者至今猶時有也臣觀秦漢而下號
中興顯顯爲古今稱詠者三君曰漢光武曰晉元帝
曰唐肅宗然而晉自建都江左姦叛時起唐自安史
後亦大盜繼作獨漢建武遂無強宼何哉葢晉元帝
時王敦驕恣不臣帝畏之而不能制自亡齊斧故其
弊流于後世有遵養時賊之譏唐肅宗時平盧裨將
殺節度之子而推立侯希逸肅宗不能正其罪因授
以旄節故其弊流于後世有姑息之政晉與唐雖稱
中興而威柄撓弱是以強宼不止若光武則不然以
英威雄斷總攬權綱羣盜請降未嘗假以辭色况輕
與之爵秩乎劉恭曰劉盆子將百萬衆降陛下何以
待之光武曰待汝以不死耳杜成爲王郎乞降求萬
户侯光武曰顧得全身可矣光武之御羣盜如此故
當建武時雖狂狡間作而終無強寇然則以爵秩招
慰盜賊誠啓姦之弊政也陛下紹開中興收威柄而
隆國體則宜以晉元帝唐肅宗爲戒而以漢光武爲
法凡盜賊請降者待以不死足矣俾之全身足矣又
烏可復如異時使官軍屈意以踵遵養姑息之陋哉
昔唐僖宗時黃巢已破廣州勢張甚表永天平節度
使宰相盧攜素厚髙駢屬令立功乃固不可巢請及
巢益熾破淮南人皆咎攜始下詔以巢爲天平節度
使詔下賊已破潼關矣臣嘗讀唐史竊以攜固不可
巢請爲是以時人咎攜爲非又罪攜終不當以節度
與巢也何以言之巢雖横行天下不過爲一劇賊耳
寇賊姦宄堯舜之世且不免是歷古所常有也儻以
節度遂其請則是宼賊而秉旄鉞豈不異甚矣哉以
政體言之以名器言之寧使巢益熾而節度終不可
與也且巢之力苟能恣肆則雖得旄鉞猶將轉寇自
如又果足以塞賊夫之貪心乎故凡爲遵養姑息之
陋者皆啓姦之弊政能革啓姦之弊政則除盜之先
務也

范香溪先生文集卷之十五
范香溪先生文集卷之十六
　　寄上李丞相書
浚聞之昔者東周之衰王道雖微然朝廷公卿大夫
表著猶在列爵錫土之柄天子猶得而用之大而齊
晉秦楚小而宋衛陳鄭凡得百里而臣其民者亦莫
不有卿佐列位臺餽廩粟黃金白璧翹車髙旌足以
來天下之賢能然而一時豪傑英偉之士類皆褰裳
提屨鱗集霧會爭先擁篲于孔氏之門而惟恐獨後
若淵騫求由參偃商賜之徒其才皆足以佐天子而
立南面彼不之齊之晉之秦楚宋衛陳鄭以干說其
君又不從仕于周以徼一旦之富貴顧獨甘心棲遲
乎蒿廬壤室飲水捽茹無監門之養以飽其腹被褐
穿結無五兩之綸以華其身菜色當阨困窘顚躓矢
死而不悔何哉葢士非狂惑鄙陋則皆欲有立於時
而流聲光於後世彼七十子者有聖人爲之依歸行
道守義相與樂其樂而忘其窮舉天下之富貴殆無
足與易者故夫七十子之所成就皆足以不朽上焉
者窺見聖域仰髙鑽堅以窮探乎性命道德之微雖
魯喭之資亦皆深造自得終於易簀結纓泰然不動
其心以安於死下焉者猶能取休聲垂無窮千載而
下號曰孔門髙弟想望風采而不可及嗟乎天下之
富貴曾何足以易此哉其後孟軻以仁義之說倡於
戰國干戈之際而告不害公孫丑萬章輩亦皆捨所
謂縱橫捭闔刑名楊墨以求學乎孟氏當是時士之
挾縱橫刑名干說諸侯者無不釋屩而析圭解褐而
懷符一談笑而取客卿封君之貴髙門大屋開第康
莊之衢持梁齕肥心嗛意得朱輪黃屋從徒駕馭馳
驅乎秦楚齊趙燕魏之郊而不害輩獨去榮華就枯
槁捨衆人之所趍以求學乎孟氏其亦以軻爲道之
所在且足以託乎不朽也嗟乎自戰國以至于今千
數百載雖其間不無豪傑英偉之士出於寒素然不
幸而無聖賢爲之依歸要所成就其能如孔門髙弟
孟軻之徒歟然亦幸而時有名人魁士爲一時領袖
者如李膺以節義顯爲世楷模被容接者有登龍之
榮四方翕然莫不奮迅感激波蕩而從之故東漢雖
衰而士多忠義慷慨解衣就鼎鑊摩頸伏刀鑕相牽
連趍死而不懼是雖無益扵漢之存亡然振頽風起
衰俗於卑陋委靡之餘扵名敎亦不可謂無少助也
唐世人物視秦漢而下爲最盛葢其始也隋王通以
儒術興於河汾學者戴經抱籍以從之遊如房元齡
杜如晦魏徵薛收李靖温大雅等舉出其門而皆爲
王佐勲名卓然其後韓愈起文弊於乖微爲諸儒標
的有從愈者號稱韓門弟子扵是唐之文章鬱然有
西漢餘風學古之士肩摩跡接繼愈而作爭以所長
焜燿于時此唐世人物所以視秦漢而下爲最盛實
通愈之力也往國家承平乆天下無事士得沉潛學
問而又有韓富歐陽司馬二蘇諸公落落然踵起爲
儒先生各以所學收率天下之士或博約其人使知
所趍向或借之清談緒論以成其名是以天下之士
得所依歸益自懋勉磨厲以德行文學政術稱者藹
然輩出奮迹立朝咸能偘偘正色以忠節直道逺猷
茂業與夫髙文大冊聲詩雅什爲國光華葢亦有韓
富歐陽司馬二蘇諸公爲之依歸而已厥今世道艱
棘滄海橫流士之脫于犬羊憑陵豺虎噬食若户賦
口斂誅求魚奪寒飢憔悴之餘其能志氣不衰自期
有立於世者葢寡而又公卿不揖客將相不俛眉類
多簡貴自尊非伊優面柔乞憐諂笑則無以辱流睞
而見甄録彼耿介尚氣者使之呼吸折節而得萬鍾
且有所不爲其况攝纓束袵介徒隸而徒墻屏俯僂
偵伺以幸貴人一揖一顧彼且以爲殺身不足滅耻
是以浩然鵠舉惟恐足跡見汙於權門而有志濟時
強聒自任者亦且爲之前卻尤豫欲依世撓節則不
能欲遺世逺引則不忍欲求所依歸則無有遑遑乎
若迷塗冥行而無適從扵斯時也士非信道篤自知
明行藏自我不因人而作輟則其所成就殆未可知
也嗟乎今世之士去孔孟逺矣而曽不得如李膺王
通韓愈者爲之依歸一何不幸至此極耶然扵此有
說焉庶幾有以慰天下士大夫之心葢以爲閣下勲
德甚髙而名塞天壤士之仰英風望餘光者冀一見
有輕萬户之心得一言若九鼎大吕之重誰不願遊
閣下之門以自託扵不朽閣下所賔接固亦多矣儻
復加之意焉而略勢位躬吐握以一變近時公卿簡
貴之風均禮寒素開納後來或博約其人使知所趍
向或借之淸談緒論以成其名將見天下之士褰裳
提屨爭先奔走以閣下爲依歸雖易之以富貴而彼
將有所不願士非狂惑鄙陋孰不捨衆人之所趍而
委心乎閣下者閣下方將復執大柄佐吾君撥衰戡
亂則必有奮忠義立勲名者出爲朝廷用閣下貴隆
槐鼎爲元功宿德文章言語與事相侔實今宗師握
牘秉管者亦得以仰窺標的益其鑽礪之工以收名
於文籙是閣下與一時士大夫皆無媿乎前修也後
世且曰吾宋復有閣下爲士所依歸葢韓富歐陽司
馬二蘇之續不其休歟浚抑嘗聞侯嬴欲就魏公子
之名而故乆立公子車騎市中使人知公子爲長者
能下士漢王生於公卿廷會時使張釋之結韈而曰
張廷尉方天下名臣吾故聊使結韈欲以重之汲黯
與大將軍抗禮或說黯大將軍尊貴誠重君不可以
不拜黯曰夫以大將軍有揖客反不重耶大將軍聞
愈賢黯故夫以貴下賤者古人以成名今人以爲恥
古人以爲取重今人以爲辱今之士未必賤於侯嬴
貴人其能爲之乆立車騎市中乎今之士未必不賢
於王生貴人其能爲之結韈扵廷會時乎使今之士
與貴人抗禮貴人其能賢之如大將軍之賢汲黯乎
必若以謂是非聖賢事爲不足算則周公下白屋固
有執贄而見還贄而見修禮貌而見與欲言而請畢
事者越千人而不倦然則近時公卿簡貴自尊之風
不及古人逺甚誠願閣下矯其失曠然大變之也方
今強虜鴟峙神州陸沉人墜塗炭骸髗僵暴于原野
稚耋流穴于道路聖主嘗膽九重之上卧不安席疆
埸日駭近以江介爲守荷戈挺刃乗鄣望候之士懸
命鋒鏑甲胄孕蟣蝨而不得欠伸于菴廬之下義人
志士傷時激烈酸鼻落涕吟嘯扼腕正聖哲馳騖履
遺弗取之秋公卿不扵此時倒屣走迎國士傾身接
納與共謀所以批患折難廣地強國尊社稷顯宗廟
致主庇民之至計顧獨坐養威重留賔滿廡夷俟踞
見至有盥頮賔興昧旦守門見辭閽人足趑趄而不
得前者悲夫士固蒙耻冐訽極矣而公卿之距人卻
客亦已太甚是何足以傾天下之士哉一旦秉成當
軸坐廟朝進退百官知所謂棟下有柱柱下有石石
下有土求其人而不得則坐誣一世謂爲乏材如李
吉甫之爲相自謂後進人物罕所接識懵然莫知能
否其亦簡貴自尊之過也故曰士不預備而熟講卒
然君有問焉其無以應之則大臣之道或闕故不可
憚煩今天子側席竦意注想閣下甚眷而縉紳君子
逮于窟穴黎庶莫不引頸傾耳望閣下復相如望歲
焉浚故願閣下均禮寒素而加之意益務開納以爲
遄歸鴟閤棟下柱石之用伏惟髙明察浚之所爲拳
拳者皆海内公願而當今主盟吾道之責閣下其實
當之又以浚身賤逺不得走伏墻仭再拜下風以控
此區區之說也而寓其誠扵書進越是懼併祈閣下
恕之
　　寄上富樞密書
浚不肖伏食蓬菣慕仰閣下盛德願望威重有年矣
屬趍行馬之扉僣納里刺屢獲侍仗屨而聆謦欬慰
釋鄙心殆若所謂受敎一言而七日不食如饗太牢
者幸甚幸甚雖然浚固有所慕仰而非敢以求知也
今閣下乃有意欲以小人姓名塵于薦書聞命悸悚
不知所爲旣愧淺昧不足以仰承特達知遇又切歎
詠閣下大雅宏度其將以厚德鎭浮俗移澆風也浚
聞公卿之大任莫若索士而士則以自鬻爲醜抑嘗
怪近時公卿大人不俛眉下士類多簡棄寒素莫之
省録狂生賤儒習爲躁競望髙門而走謁蘧蒢戚施
以期一顧一揖而終不可得是先達者未嘗求士扵
後進而後進者顧獨求知於先達也逆施倒置聞見
稔積漸靡成俗視爲當然此浚所以閉關窮閭無足
跡於通貴之門雖藿食水飲而猶守愚抱拙不之改
也閣下以耆德碩望輔天子中興歷揚華塗入柄斗
樞所以薦賢助國者不可指計今兹均佚琳宫以接
納寒素爲孜孜愈益不倦士之躡履墻屏欲瞻輝光
希獎飾者亦多矣而淸談緒論獨見及於守愚抱拙
之小人此非將以厚德鎭浮俗移澆風故歟昔人謂
救漸靡之弊必俟乎薦紳先生德與位并者揭然建
明之閣下於今其薦紳先生德與位并者也固可以
鎭浮俗移澆風則今日蒙被盛意豈惟小人之幸將
天下寒素實幸也然顧浚材智杇短有所不能爲者
念當仰辭嚴旨而惕焉恐懼不敢遽前謹先緘牘粗
陳其愚繼將走伏鈞屏舒敘微臆以祈大君子幸察
儻閣下不遺鄙賤終以浚爲可敎則庶幾獲偕賔客
後陳時一進見于館下以幸道義之餘誨雖尉薦嘉
命不克謹承於今而寒微之縱固猶出入門下他日
苟可効心畢力以報國士之知者敢不自竭伏惟閣
下原其悃愊非詭辭爲解也曲賜昭亮而容允之冐
瀆鈞嚴無任皇灼俟命之至不宣
　　答徐提幹書
浚昨者拜狀過蒙報貺華翰慰誨勤勤見所以眷知
甚厚欽佩至意感何可言浚愚無知扵世事都不通
解竊獨有志于學嘗以爲士生叔世去聖人千數百
歲雖不復見聖人之儀形而即遺經所傳以求所不
傳之妙尚可以見聖人之心又以爲論語一書記孔
門格言善行最爲本眞誠使夫子復生且有善問者
進乎前而夫子一二詔告之亦不越乎論語所記故
拳拳服膺妄意窺測聖賢旨意譬諸幽蔀窮人穿隙
覩天雖或有見亦已微矣然時時取臆說爲朋友言
之以求是正其失不料輒塵聽覽且蒙曲賜推與皇
愧不敢當然心知左右愛之而欲其至扵是也銘激
之餘竊有感焉葢自大學之道不傳士狃習尚以好
修取譽爲極致以辭章記誦爲要務語以聖經性命
道德之說能知而不嘸然陽應者鮮矣以爲是而洒
然入焉者又加鮮至若可與談微究要領會扵言意
之表者殆得一二扵千百焉是非此道之難知也由
此道而知之者爲難得也昔李翺在唐諸儒中言道
最純然其用心勤甚而時人莫之知後世亦莫之知
翺從韓愈爲文章辭彩雖下愈而議論渾厚如復性
書三篇貫穿羣經根極理要發明聖人微旨良多疑
愈所不逮而愈但稱翺學文頗有得耳翺亦自謂與
人言未有是我者是當時莫之知也近世名儒尚論
古人衆矣曾無以言道與翺者至或指復性書爲中
庸義疏而曰愚者雖讀此不曉也不作可焉是後世
亦莫之知也翺之言曰有問扵我我以吾之所知而
傳焉遂書于書以開誠明之源而缺絶廢棄不揚之
道幾可以傳於時翺之用心如此而當時後世舉莫
之知信乎學此道而難與人言非適今也求之前古
又非特一李翺也凡聖賢皆然惟其莫已知而力行
不惑所以爲聖爲賢耳浚也昧甚不知力之莫可而
竊有志于學不知難與人言而每求夫相與同乎此
道者葢不易得而僅有之也今左右於浚不待數面
屢款遂知其愚貽書累紙立論精切非見見明白不
及此旣深歎仰又自喜相與同乎此道者今復得左
右幸良厚也惟是邈逺墻序不獲時奉名理以慰勤
翹之心居劇傾向謹拜書具謝蒙知之厚因有感爲
繁言以瀆左右悚怍惟深
　　答胡英彦書
英彦足下欽耳妙譽未接姿制逺蒙書貺勤懇荷厚
意至矣雖過相推稱惶愧不敢當然以足下論學問
師友之說求所用心見足下善學與我同志千里相
望歡喜無踰足下引夫子問禮樂事及非韓退之皆
當夫子聖人道大無我視善之在人與在已不異其
下問乎人猶心口相語無分於爲彼爲此也豈復以
禮樂之問爲愧其後答曾子問禮必曰吾聞諸老聃
答賔牟賈問樂必曰丘聞諸萇洪終不掠所聞爲已
有葢其大也若是是宜依歸者衆如百川之宗溟渤
也抑觀夫子始與賈言及武樂虚心款叩若初未聞
者雖知賈言非是猶詳問焉已而訂賈二失且備論
六成皆賈所不知葢聖人不以所已聞者自足而好
問乃爾非以其無我故耶後世學者小識眇然局於
已有敖誕虚張如蝸角自大將以不知爲知其肻下
氣諮事于人乎往往髫年抱惑至華髮墮顚而無與
袪者是雖若好髙而所以自處實甚陋疑退之亦未
免此病也退之固大賢欲自比孟軻然終不至焉者
患在未能克已耳軻願學孔子而乃師子思是善學
孔子者也退之則曰世無孔子不當在弟子之列豈
知得師之義乎孔子學無常師大而師天地故上律
天時下襲水土小而師萬物故扵山樂其髙扵水取
其有本扵易之象詩之比興與所引喻凡物理之見
于經者舉取之上而師古聖賢故祖述堯舜憲章文
武竊比於老彭下而扵人無所不師故曰三人行必
有我師焉善者從不善者改由夫子觀之凡可法可
鑒者皆吾師也豈必弟子云乎哉大抵古人之學不
越乎窮理理之所存師之所存也取諸物理皆可爲
吾法能會萬物之理爲已事之用非得師而何喬梓
俯仰父子之師也棠棣華鄂兄弟之師也鳥嚶其鳴
朋友之師也羔羊跪乳有禮之師也蛾子時術進學
之師也石泉潛流而淸愼獨之師也勁松凌寒而秀
厲操之師也蘭之馨鮑之臭善惡之師也玉之可撓
蒲之可卷剛柔之師也推類言之有是物必有是理
目見耳聞無非吾師况在人乎見舌而知守柔顧影
而知持後扵已身猶得師焉况在人乎使退之明此
義必不爲前言自處於弟子也彼且自忘其師說所
謂無貴無賤無長無少惟道之師與弟子不必不如
師之論試以韓之矛攻韓之盾則敗矣豈其答吕生
書時方欲以髙談自抗未之思耶足下能知退之失
言則自處者必有在故某雖未接姿制而遂知足下
之善學與我同志也足下家學有淵源昆仲又皆多
聞知親師而求友相與諸磨進乎此道未可涯也時
正講寒不審起居何以無階良覿伏冀以時爲器業
自重人還逮其上狀率略悚仄無已因風幸時寄聲
不宣
　　上婺州周侍郎書
浚聞古之人闔户髙枕與被髮救鬬者同道葢君子
出處初無二致用則出不用則處其處也學以爲已
其出也用所以爲已者爲人此豈二致哉自古人之
學不傳士以出處爲異道故凡居蓬衣白閉關屏跡
者自以爲無用於世莫或知之夫人不已知固守道
者所不屑然公卿有位取人失之窮則吾道之不明
豈不益甚矣乎浚也至愚身處賤約自視淺陋無以
偶世俗未嘗忘意人之已知不謂閣下過聽賜之珍
緘奬與問遺禮意甚眷此人必有以浚欺閣下者顧
浚詠慕賢德雖久而未有足跡於賔序乃蒙殊知若
此信閣下取人之道與世之簡棄寒素者大異矣是
用進伏於門墻願望德容以慰區區仰止之心此非
以受知門下爲已私悅也以謂閣下取人之道如此
則凡幽潛逺隱之士益自信其所守且使世之人知
居蓬衣白閉關屏跡者其所守固自有在未爲君子
之棄也吾道之明其庶幾乎恭惟閣下以天子從臣
殿此名鎭仁行如春威行如秋民安田廬門不施吏
席惠化洽矣而又増治學官敎育士類且將使浚預
講說之末此實閣下力振吾道加意甚厚浚雖不獲
承命然益知吾道之明繄閣下是賴則浚之蒙知豈
特爲已私悅乎此浚所爲進見之意也
　　答姚令聲書
得足下去月尾書辭意良勤系念雪釋曠然以喜然
寒温問外首及妄人假僕姓名和元祐賦鋟板散鬻
若欲僕亟圖自辯白者此足下愛之深也僕亦聞諸
道路謂僞和賦集頗已流布僕固陋甚妄人又欲以
此涴衊之是支離寢醜而更蒙不潔也然似聞所和
賦無一語可讀者審爾則不待家至人諭苟一寓目
必洞其妄世言薺苨亂人參蛇牀亂蘼蕪葢惡其似
耳使僞賦誠無與鄙文似則恐未能爲我浼也其又
何辯足下閱古今名人鉅公所爲書若集多矣僞妄
増加者往往有之况僕眇鄙橫𬒳涴衊又胡足多怪
唐元白詩爲時人繕寫模勒衒賣扵市井甚者至有
盜竊姓名苟求自售雜亂間厠無可奈何今僞賦自
爲一集不以僕文參之則無雜亂間厠之患其爲盜
竊姓名甚易見也然傳聞失眞翻轉名實古人所歎
近亦嘗白官司移文建陽破板矣前散鬻者人得之
當即以供瓿覆藥楮有不得其詳者足下以是告之
　　上潘大著書
孔孟云殁乆矣義命之說不見扵世故士之持心日
益以偷持心以偷則屑焉以富貴爲念故其居窮約
則患富貴得富貴則苟富貴有苟富貴之心則必持
保寵位若庸商賤賈之守囊櫝惙然恐或亡之而弗
獲其爲彼其心惟恐君之不昏相之不愚而不已容
也苟朝廷以一束草置之巖廊之上被以公衮翼以
徒胥命之曰相彼亦將曰此賢相也顧非豪英偉特
之士天資鞏固挺然自拔扵頽風靡俗之間灼知義
命無一分富貴心者詎能犯顔正論歷詆時相以警
悟人主之聽耶邇聞閣下進對明天子前指彈柄臣
無所回隱音吐暢厲聳動陛㦸雖遭斥黜且甘心而
不顧意閣下其安行義命視富貴如泥塵者也四方
持忠抱義之士聞風增氣交聲互傳所謂豪英偉特
非閣下其誰歟使薦紳君子上自三揖下極九品盡
如閣下則孔孟所謂命義之說必復大明扵今之世
矣惜閣下之道其無與誰助之雖然古之抗直情伸
鯁論以劘其上者多矣言不用而見黜率爲懟怨狼
戾譏非刺詆述書著論以興讟訕否則自放扵􁀫園
盃酒之間絶口不道世事以示曠達夫以言不用而
興讟訕固小丈夫之事至扵絶口不道世事亦非君
子之心也君子有所謂憂國愛民之心未嘗一日忘
之也有言扵君不恤其用不用也用固君子之願也
如不用特於言弗克伸耳其於憂國愛民之心亦何
損哉昔者孟軻不用扵齊三宿而出晝猶以爲速且
曰王如改諸則必反予又曰予雖然豈舍王哉又曰
王庶幾改之予日望之夫孟軻非重去齊也不用而
猶諄諄以云者其心不忘乎用王爲善而欲以安齊
民是所以爲君子之心也浚固願閣下察孟軻去齊
之言以無忘君子之心益思所以憂國愛民者今天
子夙夜求治他日必悟閣下敷奏之忠翻然起閣下
而置諸左右以詢諮政道浚知閣下之黜不乆矣敢
布諛語閣下其垂觀焉
　　代上范丞相書
某不肖獲隸幕府下亦旣數月矣惟是才朽力綿而
魯于及事夙夜怵惕懼使令之不給用速譴誅爲僚
列羞然今猶坐曹自如而未以劾去者夫豈自以爲
能哉實繄相公厚德宏度包荒容愚不欲以遲鈍之
失去士故某亦得靦然濫吹於羣賔衆屬之末相公
之恩德不旣至矣乎而某於此猶將貢瞽言于鈴下
者葢當可言之時不得而黙也士固恥于自媒淺露
以求知不可之大者然當可言而不言要亦未爲得
也鬷蔑一言而善叔向曰子若無言吾幾失子矣使
古人率不用言以自見則是語也不當紀扵春秋家
此某所以不得而默也厥今薦舉之法至矣然猶有
遺才焉何哉居上位者忽不察沉下僚者介不求焉
耳漢王子師刺豫州未下車即辟荀慈明旣下車又
辟孔文舉此其人皆素譽暴著無事于自進而人雅
知之者也非此族也而獨介介然自同寒蟬雖王公
大人樂人物負鑒裁而猶曰吾弗求吾弗求則固而
已矣誰得而知之古之人固有惴惴焉惟恐不得出
大賢之門下者矣至書亟上足數及門而不愧彼豈
甘冐自媒之醜哉以謂仁人在上位而不一告之是
果於自棄所以自進而不疑也况如某辱肩下吏旦
暮走趍望拜光采進不爲無因退不爲自媒又焉得
自疑而塞默乎方今海内騷動烽舉燧燔甲而兵者
環宇縣百姓罷弊居者困督輸而行者勞轉餉喁然
望治葢思息肩而未得也則所以佐明主圖中興者
非我公其爲誰注意具瞻將扵是乎在一日環賜遽
至當有天子之命曰丞相其亟來覲遂復相予則潭
潭府居若在霄半泥塗賤士曽不得引領矯脰仰望
列㦸之餘光又安能曲躬布武進瞻威重以幸一流
眄乎此某所謂今日爲可言之時也夫以朝夕在門
下備指呼幸亦至矣而不獲定價于一言是某之愚
不足以辱品題也人其謂某何且將曰是固爲丞相
幕府吏得以職事日拜於前者而不見知遇伯樂所
以不顧將不爲凡馬乎如是則某也終不復受知扵
人雖殞身不足以滅恥亦相公所宜甚憐也某抑聞
之橫一木而棟明堂者其力固多然其下有柱柱下
有石石下有土積三物而棟乃成焉相公行當還天
朝任棟梁重則標鑒中人物宜柱石者信不乏矣如
某瑣瑣或冀得與塊土齒爲終身榮雖瞑目可以無
憾小人誠願其敢望乎干冐鈞嚴進越是懼無任皇
灼之劇
　　上致政胡待制書
浚聞之君子分定于所性外物莫之能加亦莫之能
損故未嘗標出處爲二道或三仕三已而了無榮悴
之心葢自有道者言之視千萬世猶俯仰頃豈復於
百寒暑間校用舍得喪爲區區欣戚哉閣下以卓踔
超世之資早聞道扵過庭淵源信有自矣所謂樂天
知命無入而不自得者閣下固已洞達而深造之用
能於強年請老屣簪橐其如脫眇然引身嚻埃之外
非知性純徹養熟而分定不爲外物軒輊能若是乎
浚竊嘗謂近世士大夫勲名塞天地忠義貫日月學
窮千古文髙一代者往往踵武相繼或比肩並出至
於力行所知以聖賢爲度輕蟬冕薄萬鍾遺榮獨往
心亨於寂寞之地者葢幾無而僅有之此浚所以夙
夜願望閣下之德容爲拳拳者也浚生四十有九年
矣顧髮已種種而常自安扵窮巷不敢妄懷求進之
心夫豈以是爲硜硜哉葢斯道也廣之彌宇宙窮日
月約之不出乎身古之人已事未明則不敢以爲人
自任孔子嘗使漆雕開仕對曰吾斯之未能信夫子
大聖其知人也審矣將使開仕必其人有可仕之實
而開方自省乃爾豈非鉤致于已者未能窮深極逺
則不足以通天下之志故耶然而曰斯云者果何謂
哉以開所能言求其所不能言則其心必有事焉而
難以形似道也彼惟用心扵内者猶不能無疑方且
汲汲扵自力而何暇乎求仕是固後學所宜知而浚
將終身勉焉者孟子曰禹稷顔回同道葢閉門造車
推而之四方轍無不合者禹稷之轍周乎天下而回
則造車于陋巷者也豈異道乎夫士雖未必能爲回
而皆可以爲回至以爲已之學造車于陋巷則夫人
而皆然也閣下之轍固嘗周天下矣今浚以造車之
說見其亦有合否乎伏惟閣下察之不宣
　　答羅駿夫書
浦陽之別俯仰五年勤企可知前日遣人以久不聞
動静輒寄意適道書中爲吾友問乃辱專書垂惠愧
荷之餘慰浣多矣吾友邇來爲况如何旣當門户百
爲勤艱良未易處然處人所難處始見學力至與未
至士當以弘毅自期乃能任重而力行不怠居困而
心亨自如今人質旣薄學且不固一落莫則大戚戚
以悶苟可脫寒餓而濟其欲者無不爲也彼不知士
君子所謂窮特其人窮耳其人之天孰能窮之哉是
心如太虚外物如浮雲浮雲有去來太虚無得喪浮
雲有變滅太虚未嘗動也能明此則心廣體胖無入
而不自得雖臨死生如履坦塗况外物乎駿夫資固
頴異然經事尚少鄙意誠恐駿夫習前日裕餘或不
能安今日之勤艱也謹以已所固守而自強者奉勉
惟古之人率困厄勞苦動心忍性而後能光明成就
安知駿夫今日之勤艱不愈於前日之裕餘乎他惟
以時自愛是祝
　　與潘左司書
逺違益誨忽幾兩月瞻仰不可名叙去十二月伏領
貺書感激厚意無有窮已因念不肖且賤膚受末學
本無傳承所自喜者徒以師心謀道尚見古人自得
之意不劫劫爲世俗趍慕耳執事聞道先達用所以
見知者脱畧年輩使玷交游中規約挽引欲遂納諸
成就許與甚篤有子弟之愛乆愈益親每語以林泉
終老示論乆要伏惟此義銘貫心骨口不能言非若
俗中人感恩荷惠喋喋摧謝爲也浚竊嘗恠今世貴
人率以勢位自髙而窮士亦以貧賤自屈自髙者恥
下交爲世俗之羞自屈者竊上交爲一旦之榮貴人
失其德窮士失其守此道之所以不行也道之不行
亦已乆矣起而振之非有當世賢達其將誰能宜乎
執事者之於浚爲是眷眷也浚誠固陋獨未嘗求知
於人未嘗求知於人而辱國士之知最厚焉伏惟此
義當古人中求之乃今得逢扵下執事一何小人之
幸歟伏承晉遷司都方且大用矣願調䕶自重相與
一二賢君子主盟吾道於上使世之窮士如浚者相
與企瞻餘光樂道而自勉於下則道之行也其庶幾
乎區區夙心感於見遇因書如此
　　答虞夢符書
邇便至辱墜書一函發緘疾讀始洒然慰中赧然怍
卒之釋然以喜浚惟違闊繄乆馳仰勤甚忽對誨示
所不如面款者無幾故洒然慰又惟自語離後曽不
克裁尺紙爲君子問頃歲夢符取名髙第宜以書道
欣竦多賀之私乏便因循而復不果今當引牘濡筆
具答來貺負負大難爲辭故赧然怍已而三復敎簡
情義周密則用自慰曰豈其念我如是而以書問不
至爲譴乎人之相知貴相知心夢符其心知我矣尚
我慊故釋然以喜凡夢符與僕相知者皆非世俗之
謂宜勿復縷縷云也茂仁兄云夢符瓜戍期在秋抄
夢符才髙學富志行卓然應即横翔天衢以趍開泰
之會而方將戢翮枳棲側偪乎其不宜也然屈蟄所
以爲伸安知六月息不爲南溟圖歟不卑小官固君
子所以無入而不自得者也夢符存問僕委曲甚悉
佩謝厚意何時可忘僕昧陋甚與世舛馳放跡艽野
荆扉蓬屋竹樹蔽翳讀書之餘時綴小文或微吟短
歌以舒情抱雖瓶儲屢空可忘也自餘皆不足爲左
右道炎暑煩溽伏惟侍次多暇神明相之尊候萬福
不宣
　　與林權縣書
蘭谿地雖小亦萬家邑也徵發期會奉宣詔條與缿
筩所受訟記雜然糾紛葢日不暇給官數易事益不
治弊積蠧深吏皆上下手索瘢出羽直以賕錢多寡
爲罪重輕前令尹熟視䄂手無可奈何要非剛徤精
通令明禁信以紐柅吏奸爲意固亦未易治也執事
不鄙此民辱屈臨而撫字之潔已奉公剛耿疾惡私
請曲謁不得行于户庭決事處法務自我出不以委
吏繩奸發伏有犯無貸小胥老吏跼足縮氣慓如蹈
冰此葢執事政蹟之懿而輿人欣詠以爲幸見者也
然尚有小未至者葢由弊事猥衆翫習積乆蕩無條
綱堆案相仍叢集坌至故雖以髙明處之亦或未暇
千慮之一脫有遺智猶勤精思夫以剸裁繁劇而小
有未至固不遽爲善政累然竊譬之結綠夜光朗耀
晶瑩有瑕焉若毫芒雖未累其珍要不若無之爲美
也頃執事區處曹務俾就程律循類按次剖析無壅
則旁明洞燭事至畢見而無或不詳政旣即敘彼雁
鶩行者且不敢爲讕語敢爲銖兩奸乎退食多餘於
以便坐舒紳靜頤神觀不其休歟浚鄙陋適有名數
在部屬邇嘗納謁進勤館人曲蒙謙虚接揖禮意甚
備不以編户民遇之是宜竭愚少佐髙明之萬一十
餘年來更六七令下邑困于粃政乆矣誠有以蘇息
之其爲愛仰心當如何若曰吾姑攝是邑也無庸爲
率職計則宜非執事之心魯叔孫所館雖一日必葺
其墻屋去之如始至當官而行有不如叔孫之館乎
伏惟加惠此民思所未至而終以無倦將見能名顯
聞部使者交書薦寵𬒳襃擢不逺矣下邑其何幸如
之
范香溪先生文集卷之十六
范香溪先生文集卷之十七
　　賀中書張舍人啓
伏審祗恩宸扆直制掖垣仰宿德之登崇翕輿言之
胥協竊以綸闈近密鳳閣清華職分押於六曹任尤
嚴於四禁必妙文華國斯稱起草之工惟精識硏幾
乃盡判花之美克當盛選允屬元儒恭以某官敦裕
而剛方髙明而肅括偉才名世厚德鎭浮學洞古今
龜千年而五總量恢逺大器百斛而半虛雅髙難進
之風鬱有老成之望簡在睿眷儀于要塗讎天閣之
隱篇正祠曹之缺禮立黝堊下旋綴錄於直書壓角
省中遂通班於邇著居獻納論思之地掌典謨訓誥
之文豈惟使温詔雅辭炳若同風於三代將必有嘉
猷髙韻卓然獨冠於一時注意旣隆秉成可待浚夙
叨鑒遇逺庇庥光聆紫泥黃紙之除徒知増抃望紅
藥蒼苔之省莫遂修容伸慶有䖍陳辭靡究
　　賀婺守林給事移鎭紹興府啓
疇庸疏寵移鎭宣風惟京輔之剖疆非賢不乂冀帝
城之蒙福與國咸休眷求持橐之英誕布出綸之號
蔽自注意諧于僉言恭以某官學洞聖眞道隆師表
以至大至剛之氣濟先知先覺之資夙簡睿衷久儀
禁路邇分重寄來殿名邦惠養編氓道有袴𥜗之詠
誅鋤宿蠧下無銖兩之姦一方甫藉於承流三月已
觀於報政德風追古治等冠時推名世之期至于今
五百歲矣稽共理之効其惟良二千石乎亟上最書
茂膺殊渥爰陞臨於近屏用益著於逺猷留婺境之
愛棠人思卧轍想稽山之騎竹日徯揚旌葢二天覃
布於恩仁故兩地舉同於慕詠魏相楊州之治已被
深知蕭公馮翊之除姑爲詳試旣民瞻之積稔知公
望之彌髙浚竊庇庥光猥蒙顧遇仰快十行之成命
敢伸三賀之微悰易地班條豈獨慶越人之安越佐
王入相又將觀周旦之歸周抃頌有䖍宣陳莫旣
　　賀婺州吳尚書復職再任啓
伏審奏最劇藩被襃康之懋典叅華延閣聨近從之
通班深注眷衷悉還寵數恩庥所暨喜舞惟均恭以
某官夷粹而剛方髙明而敦大德風鎭乎浮競亮節
貫乎險夷久服禁嚴蔚隆公望竹符分寄殿天子之
邦葦杖化情行古人之事至誠不言而信和氣無形
而春令政報成優恩厲勉尊臨千里復借一年兼榮
晉陟於西清共理尚煩於東道帝城并蒙福豈曰小
補哉刺史入爲公方且大用矣浚仰山末學蔭宇寒
生嘗竊幸扵登龍猥蒙知於顧馬逖聆新渥快懌微
悰莫遂隅趨徒䖍厦賀
　　賀鄭侍郎移鎭平江府啓
伏審報政疇庸祗恩移鎭攀轅塞路惠大洽於朱方
換印班條榮逺踰於白傳冀帝城之蒙福示朝廷之
深知詳試近州將加大用凡居庥覆舉劇懽愉恭以
某官學探聖眞望隆師表耆壽俊乆在厥服爲二朝
之從臣直方大不疑所行推一時之傑德屢分藩寄
每上最書結北固之去思臨中吳之舊治郡人相慶
還依外相之恩光童子來迎爭看細侯之風采深惟
吏道貴得人和衆方務草木之知名公獨與隂陽而
合德所居民富易地皆然簡在上心承天寵也旣驟
膺於襃策佇即對於賜環入爲三公永清四海浚久
叨恩紀逖逺台儀企燕寢之凝香莫遑布武仰置郵
之傳命徒切欣心燕賀有誠魚書靡旣
　　賀樓樞密啓
伏審祗奉綸書寵還樞柄任舊人共政黎民職有利
哉頌聖主得賢天下喜樂之矣竊惟一人有慶四方
無虞雖時偃五兵不復折衝而決勝然武有七德葢
欲安民而定功宜用碩臣進司密地恭以某官天付
正氣時推元儒得大學而三月不違乎仁能誠身而
萬物皆備於我勇於義果於德葢自比孟軻以斯道
覺斯民則有若伊尹久更夷險曽靡磷緇外雖恂恂
而寡言中實堂堂而不撓往當晉擢正屬艱虞掌制
北門揮翰應掣鈴之召本兵西府運籌多借箸之竒
衆方不知所爲公獨沛若無事旋將使指逺慰邊氓
撫秦隴之荒殘致關河之懷赴信是兼資於文武宜
膺注意於安危繼丁私艱久鬱公望肆及迓衡之日
起分共理之符班宣暫倚於維藩眷想彌勤於仄席
謂陽城之賢爲刺史美化纔覃於一方使陸公之道
行朝廷大惠可均於四海乃因移鎭載見邃宸遂命
留中寧容乆外復付機廷之舊兼躋政路之崇惟簡
在旣深將勤勞是頼必嘉謀入告于内則膏澤益下
於民同寅協恭和衷克左右厥辟禁暴戢兵保大以
敉寧圖功鎭撫四夷仁壽一世使戰陣之問不至而
道德之威自疆中國皆有安居左袵罔不咸頼浚向
風景慕積日滋多八行罕貢於微悰萬頃尚容於廣
度念逺跡它山之下正邈親承而見公此道之中未
嘗違逖兹仰對揚於大冊無遑進旅於下賔第慶治
朝載陞耆德夙夜基命宥密方觀佐理之勲疇咨若
時登庸佇正儀形之位熙春清淑盛府靖深神其聽
於正人天必錫之純嘏願遵六氣加練四經仰承晝
接之休下副巖瞻之重系頌増懌敷宣莫殫
　　賀徐江州啓
起殿上府榮分左符成命誕頒羣情均愜恭以某官
藴端凝之器負踔越之才悃愊無華如古循吏疏通
知逺爲時聞人累膺重寄於蕃宣所至茂揚於名迹
頻年均佚輿論良淹簡在上心久著書屏之治狀眷
兹外服聊煩擁節以承流矧九江之名城控千里之
勝勢實爲重寄允頼能臣注倚有隆登崇可俟浚雅
蒙知獎逖阻進趨仰慶恩除徒深抃頌
　代賀詹中丞啓
論事諫坡奏囊封而悟意持平憲府拜綸命以祗恩
一堂肅振於紀綱四海聳瞻於風采恭以某官德符
帝賚道覺民彛厚性寛中雖有容而敦大古心勁節
自不撓以端凝進逢華旦之紹開驟歷清途而融顯
通班兩禁冠列七人有嘉謀嘉猷若王魏之善諫皆
正言正事非堯舜則不陳忠實本於愛君志寧期於
揚已純誠上達眷注彌隆膺弄印之簡求已聞晉陟
被覆甌之考愼行慶登庸某乆竊依歸最叨容接仰
聆孚號載䖍賀厦之私倚俟秉成將有在鈞之幸莫
遑望拜徒劇欣愉
　　代賀張帥啓
伏審黒矟臨軍焯著衷戎之伐朱弓錫命懋昭獲狄
之功三捷騰聞萬聲歡動某官威宣漠北望出山西
攀附龍鱗飛揚燕頷銀章粲煥執干謹衛於千廬王
節輝華建纛榮兼於四印屬胡人之射月紛虜馬之
飲江直度胥山橫窺禹穴帝震赫斯而授斧公當率
止以乘騏借箸前籌早揆請纓之策摐金徑進遂成
喋血之勲力銳拔山勢輕破竹兇醜四分而䑕走我
師一皷而鷹騰掃天狗之妖氛拯人魚於沸鼎凱歌
入覲寛九重北顧之憂吉語旁馳抉四海南奔之憤
事曠前昔名髙斯今某濫竊䕃雲嘗叨披霧親仰七
擒之勝算敢忘三賀之歡言
　　代賀章察院啓
祗奉宸俞晉遷臺察丈夫當敢言地㑹屬明時聖君
用不世臣兹爲盛事贊書誕布歡頌交馳恭以某官
夷粹而剛方清明而惇大邁倫竒節凜秋霜崑玉之
姿秀世髙文挾陣馬風檣之氣歷揚膴仕茂著英聲
進當開泰之辰深被簡知之眷謂天子耳目其誰宜
爲顧朝廷羽儀惟公懋德庸膺識校光對寵休驟躋
松廳増重柏府昌言動寤豈特夜加於二階速達登
崇佇即日超於九級遂陞邇列彌發賢猷某昔奉交
承今欣擢拜撫小冠而効職仰大厦以蒙庥肅政靖
深芳春韶淑祈符人望倍䕶天和
　　代上太守謝解啓
右某啓伏覩本州解牓叨與薦名者英遊甚盛俱推
試席之髙流曲藝何爲亦綴薦書之下列靜循忝冐
深劇兢慚竊以於赫皇家敉寧大業治功炳燿文物
葳蕤酌千古之豐規踵累朝之故實立太學敎於國
旣形四方之風論秀士升於鄉又下三歲之詔通經
入選能賦分科名藝無或不容得人於兹爲盛矧鄉
壤之繁庶靄儒風之煟興遂序至列於山樊家書或
充於棟宇珍羣屬袂集廣圍者幾四千人鑒裁提衡
預遴擇者纔三十輩宜有茂異來膺採收如某單微
寒生苦窳陋器拾螢自力數馬猶愚字僅識於一丁
史寧明於三已磨丹漬墨徒勤十紙之書對白抽黃
未辦八吟之課何圖旅進濫與計偕退省寅緣實爲
幸㑹兹葢恭遇某官綜百氏之學倡六經之文追古
風流爲時師表借從禁路殿是名藩身蹈􁀫軻若在
唐之韓愈士侔齊魯由化蜀之文翁開納有容陶成
無類致兹孱瑣亦被甄掄某敢不加礪頑鉛着鞭下
駟儻遂策名之計誓殫酬德之私過此以還未知所
措
　　代謝李提刑薦舉啓
洗手奉公僅免曠􁄺之責需頭剡奏過叨論薦之私
褒重一言價增十倍勒肌感著翻汗兢慚竊以人固
未易知譽或過其實顧僞者繁而眞者寡豈不難哉
惟視所以而察所安斷可識矣彼浮躁衒露者寧享
爵祿必耆厖福艾者可成功名心跡旣呈人流自辨
如某鈍姿不頴朴學無庸偶綴下科漫從薄宦雖不
能蠟言梔貌以欺世而盜名然獨有鐵膓石心每誓
身而秉志衆方嗤點誰復知憐自忝一同曽無三異
惟抱勤拳之意不忘占著之民深絶吏姦懼有索錢
之蠧敢傷農力寧甘腰笏之勞初匪好修姑爲率職
詎謂大賢之容衆俯矜小宰之無他賜以品題有存
撫嚴明之目使之砥礪竭依歸酬稱之誠荷戴無堪
省循奚自兹葢恭遇某官門承鼎鉉材挺梁楹華國
文髙霄漢已觀於自致登車望重嵓廊佇副於人期
博取羣才將資大用因令樗散亦被甄收某敢不益
勉駑行堅持株守自今以始孤蹤遂坫於陶成不顧
其生綿力庶殫於報効
　　代賀富樞密啓
伏審顯躋祕職光輔洪樞渙汗風馳驩聲雷動恭以
某官髙華大閥赫烜英稱士推韋康之淵宏實偉世
器帝謂魏謩之讜切眞名臣孫款奏論於閣中執憲
剛扵轂下亟任本兵之重方膺注意之隆然當猾狄
橫驕頻年大入䖍劉上國燖剝生人掠地覆軍詎伊
攘却絶江並海無或誰何邊閫未有竒勝之兵帷幄
靡聞伐謀之論九重北顧仰貽嘗膽之勤四海南奔
悵切息肩之念正須疏鑿力拯橫流有能竭忠節以
贊皇猷於斯時也將必剛主威而隆王室其在公乎
内除飛揚跋扈之姦外剪暴勃凌縱之虜竦戴上聖
圖回中興正位鼎司勒勲金冊某甫脫巾而筮仕嘗
披霧以修容埏冶旣開竊幸三薫之大賜雲龍胥慶
欣逢一遇之榮觀
　　代賀吳尚書知婺州啓
伏審祗奉渙綸起臨名鎭帝城不逺价藩同三輔之
區民俗相傳良守應百人之䜟仁聲先洽懽頌交騰
恭惟某官道極中庸器凝方重際興朝之開泰被眷
主之簡知華轍踐揚要途密勿廻翔遺補諫行而澤
下於民坐總銓衡吏潔而俗移於下旋聞均佚久鬱
具瞻兹分綰於左符實眷求於上意尚書居八座九
重舊識於履聲刺史爲三公一節當膺於環賜始惟
詳試即徯遄歸某冰氏寒生泥塗孤進名在山公之
啓事心馳夫子之宫墻包荒不遺事先生有年矣知
恩所自當國士以報之况同編列之民將被帡幪之
賜其爲幸㑹曷勝依歸部曲傳呼逺仰驅車而夙駕
道旁伏謁行肩騎竹以前迎三賀惟勤八行莫旣
　　代賀羅尚書啓
伏審祗膺帝制晉長天官總司典選之三銓冠位佐
王之六職士心歸重人論僉諧恭以某官碩德元儒
傑材瓌望際開泰之休運驟踐歷於禁塗仗下抗言
每獻可而替否殿中執法不吐剛而茹柔爲天子知
謂眞宰器曳革履而居八座暫煩藻鑒於九流調玉
燭而陟三台佇俟丹青於萬化某登門下客竊庇寒
蹤涇渭殊流仰平衡之惟允燕雀相賀欣大厦之有
成頌詠惟勤文陳曷旣
　　代賀趙丞相畫像啓
伏審宸心眷注繪鼎鉉之英姿天語褒崇灑奎鉤之
妙畫恩隆當代事掩前聞朝野讙傳華夷詠頌竊稽
簡策間紀明良西平刻圖象之文非時君肆筆馬令
拜白書之賜無宿德大勲必逢上聖之有爲斯見元
臣之被遇恭惟某官佑時生甫同德曁湯先定成規
盡闢異議決驅戎之策登論道之司治格一隆力成
再造長樂溫凊遂明王孝理之心海宇阜豐躋斯民
仁壽之域公功棐廸帝庸作歌畫煥麒麟章騰鸞鳳
式贊股肱之美示嚴體貌之尊列辟具瞻謂相君之
形惟肖睿辭敦獎見王者之制坦明郁郁乎其文哉
皜皜不可尚矣實繄垂休於萬世豈惟示寵於一時
永鎭廟堂敉寧區夏某猥叨知遇乆玷鈞陶銜戴恩
私獲逢榮盛誦聖言之渾灝竊仰昭回慕眞相之威
稜莫遑稱慶馳心欣快矯首瞻依
　　回許丞啓
光膺薦書移宰劇邑仰慶雲之結庇棲倚方深念愛
木之留思攀依曷旣貽緘戒別感篆增情尚期布武
以請違少控搖心之系戀
　　代謝循資啓
叨膺多賞濫躐階資靦墨奚堪吹枯有自伏念某三
羸蹇質一割微才屈首受書本在諸生之下列折腰
爲米猥從末吏之餘塵初不能突梯以詭隨故每遭
圓枘而難合雖廹號寒之念恥求得熱之方迂疎無
庸歷落可笑伊誰許與苐見邪揄身伏沉泥幾十年
而不調心知如水雖萬折而靡廻不逢照膽之明曷
吐揚眉之氣此葢某官轂推士類衡評人材大賢無
所不容小善率皆以錄顧如羇滯亦被播揚昧門間
半面之私遽膺齒識蔑堂下一言之美輒辱鞭驅偶
收薄效於雞鳴例得小伸於蠖屈士爲知已者用愚
請繼今以言益礪齒而堅修慨捐驅而自誓小人願
也國士報之
　　代賀許右丞啓
顯拜綸絲晉躋管轄仰仁人之在髙位慶聖主之得
賢臣華戎聳觀朝野歡動恭以某官伊旦事業夔臯
才猷龍淵早振於聲華經笥雅推於韜藴紫鸞意氣
自騰超許之姿峻峰文詞兼得中和之美三朝耆碩
一節險夷入拜青門論駮數聞於可否進簪白筆按
抨不避於近強簡在帝衷擢登宰貳天欲中興於堂
室公實左右於商王紐綱柅輪可但庾宣之規制爲
霖作楫㑹得傳說之彌綸佇正鼎司式符巖望某叨
膺獎鑒例入陶鈞大厦有成敢忘燕雀之賀神龍垂
䕶願同魚鼈之嬉
　　代謝太守薦舉啓
三歲備員曽蔑割雞之効二天竊廕更叨顧馬之私
過賜挈提曲加論薦省力緜而惕慄戴恩紀以銘銜
竊考舊聞照垂前志惟善能舉其類於人何所不容
擢犀角固貴於精求蓄牛溲或聞於適用類多善誘
初不遐遺去古夐遥取人大異舉六者用其一耳勢
或奪之拔十而至失五焉鑒亦疎矣必旣明而且哲
又以公而滅私乃能盡紆徐卓犖之才亦不棄寒素
卑微之士如某者窮鄉孤進曲學陋生徒懷肝膽之
輪囷殊乏文詞之婉軟麤官拓落末路衰遲審已行
而審已才了無足算非其義而非其道敢妄求知矧
以駑姿猥當劇邑民風厖錯簿領沉迷凡黽勉於事
爲盡遵循於條敎居多逋事已蒙轡策之寬豈有微
能復被品題之重椎魯實慚於誠慤迂愚何有於端
方其秉心而奉公葢本維藩之流化謂或堪於繁要
將有意於生成忝幸惟深寅緣有自兹蓋恭遇某官
挺生名世濟美相門爲人物之依歸膺屏翰之分寄
洞見長吏治迹不待循行樂成士子聲名每形餘論
因令頑鄙曲被采收某敢不勉稱褒言益堅拙守謹
身率職用逃瘝曠之愆効節輸心誓竭糜捐之報
　　代上太守啓
巾褠侍席嘗蒙一日之知銅墨効官將竊二天之庇
靜惟幸㑹深劇依歸敢貢起居併伸悃愊恭以某官
淸明而剛大洞達而端凝氣塞天淵名髙日月言語
妙天下根奥學之紛綸出入冠諸公凛英姿之竒傑
輟從禁路來殿名邦父母撫綏神明發擿姦吏掃蹤
而落膽齊人吐氣而伸眉豈惟草木之知名兼見袴
𥜗之流惠維藩偃息報政推優復借一年已被襃康
之寵使宅百揆佇觀考愼之除某卑鄙賤生衰遲孤
進猥叨吏屬行奉敎條念方隨牒以前趨尚及賜環
之未至天其或者俾將有所遇焉公實收之則宜如
何報也瞻黃堂而仰斗傾丹府以搖旌梅暑在時麥
凉戒序益祈頤衛即慶登崇
　代邑宰醮太一青詞
臣聞道雖不宰妙功用以難名神則無方挺精誠而
可格輒傾下悃冐叩髙靈伏念臣猥以庸才濫當劇
邑屬陽盈之愆候繫旱虐之踰時雖徧走於神祠靜
無證効葢率由於秕政積有咎愆曽微禍罰之加身
顧致枯災之及物民將潔腹臣則何心是用祗祓淨
場䖍延眞侣齊明歷吉懇款求哀恭聞太乙之尊儼
在天神之貴位通帝紀象著極樞豈惟當行次照臨
誕敷五福實亦主風雨水旱上躡三階敢對霄穹嚴
遵科範披洞經於蘂簡薦芳醑於瓊尊憑藉薫焚用
上章而悔罪庶蒙開釋即從欲以流恩伏願肹蠁冥
通飊游紛集上眞昭答列聖哀矜悼平民之非辜拯
多稼之將槁風霆震薄驅左落之神靈膏澤滂沱蘇
中田之焦卷霃隂彌積霮䨴無垠將期爲三日之霖
不特被一雷之地稽首重拜馳心九關

范香溪先生文集卷之十七
范香溪先生文集卷之十八
　　讀老子
萬類莫不共由謂之道在我得之謂之德仁也義也
禮也智也皆得之在我者也故四者異名總而名之
曰道若所謂立人之道曰仁與義之類是也亦總而
名之曰德若所謂君子行此四德之類是也然則在
我得此道矣以止而覺焉者言之則謂之仁以履行
而言之則謂之禮以行得其宜而言之則謂之義以
知仁義禮之用而察焉者言之則謂之智是特其名
異耳豈道與德有二哉豈仁義禮智與道德爲六哉
仁之覺智之知亦非二也智之知知之用也仁之覺
兼知之體而爲言也禮也義也智也雖不可謂之仁
而仁之覺無不在焉猶元氣之發生謂之春至夏也
秋也冬也雖不可謂之春而元氣未嘗不行乎其中
物雖彫落於秋終藏於冬而發生之性未嘗不存焉
此易所以謂仁爲元也然則道德仁義禮智初非有
二也老氏之書乃曰先道而後德先德而後仁先仁
而後義先義而後禮是豈誠老聃之言乎且以老聃
譬之以其姓稱之則曰李氏名稱之則曰耳字稱之
則曰伯陽諡稱之則曰老聃然其人實一人耳謂李
耳與伯陽爲二人可乎謂先李耳而後爲伯陽先伯
陽而後爲聃可乎使老聃誠知道則是言非其言也
豈後人附益之辭耶昔者曽子言孝而曰仁者仁此
者也禮者履此者也義者宜此者也孟子言仁義而
曰智之實知斯二者弗去是也禮之實節文斯二者
是也以參與軻之言求之仁義禮智初非有二謂先
仁而後義先義而後禮奚可哉學者讀老書宜愼所
擇
　讀管子
東周無齊侯東周當如何曰周不國矣齊侯無管仲
齊侯當如何曰將不得與於諸侯之盟管仲相齊侯
九合一匡爲霸雄長威攘夷狄使斯人得不被髮而
左其袵是仲之功與稷植契敎相上下或曰仲不能
王其君而區區佐以霸道故孔子稱其小器葢不其
然齊侯霸則周苟存齊侯王則周必亡齊不亡周復
焉得王王則周必亡矣管仲俾其君尊周者也方俾
其君尊周又焉得王其君乎天王使宰孔致胙於齊
侯命母下拜齊侯遂欲不下拜而謀於管仲仲進不
臣之戒而公猶以三代受命異同爲問仲因詭以三
祥要之公因懼而下拜恐隕越于地是仲俾其君尊
周者也仲痛蒼姬無令主可輔以興東周姑即齊侯
而翼戴之使文武不至不祀責不王其君可乎孔子
薄仲之三歸反坫以爲不先自治故曰小器已而美
其功則又曰民到于今受其賜是非無取乎仲也仲
言強國安民至矣人君苟即其書擇可用用之猶足
以致一匡九合之盛秦漢而下未聞有致君若仲之
相齊者而乃髙爲虚言陋仲不王其君何謂哉
　　讀周禮
周公作六典謂之周禮至於六官之屬瑣細悉備疑
其不盡爲古書也周公驅猛獸謂虫蛇惡物爲民物
害者而蟈氏云掌去鼃龜焚牡蘜以灰洒之則死鼃
龜不過鳴聲聒人初不爲民物害也乃毒死之似非
君子所以愛物者又牡蘜焚灰大類狡獪戲術豈所
以爲經乎司關云凡貨不出於關者舉其貨罰其人
說者謂不出於關從私道出避稅者則沒其財而撻
其人此決非周公法也文王治岐關市譏而不征周
公相成王去文王未逺縱不能不征使凡貨之出於
關者征之足矣何至如叔末世設爲避稅法沒其貨
撻其人劫天下之商必使從關出哉此必漢世刻斂
之臣如桑羊輩欲興榷利故附益是說於周禮託吾
周公以要說其君耳不然亦何異賤丈夫登壟斷而
罔市利其爲周公何如哉
　　讀曽子
世傳曾參書述孝悌仁義隂陽之說甚著雖不皆底
於道要與齊魯論孔子家語禮記等書言相出入亦
宏揚姬孔之一助也班生志儒家書有曾子十八篇
今其存者十篇而已不知餘八篇爲何等語而脫亡
於何時隋書錄曾子兩卷與今本同意其亡於魏晉
之間也
　　讀鄧析子
劉向校除鄧析中外書定爲二篇其言大抵根于刑
名蔓于老嚴而茨棘蕪于聖道謂堯舜爲不厚子謂
周公爲不厚弟謂左右結舌爲明主謂委任臣下爲
亡國謂盜跖不可禁爲聖人之罪邪誣橫異律之王
制可逃誅乎向令駟歂殺析并竹刑而燔滅之則距
詖放淫之功與辭闢等矣効尤遵繆是爲子然之譏
方之甘棠豈其倫乎
范香溪先生文集卷之十八
范香溪先生文集卷之十九
　　五帝紀辯
范子曰孔子定書斷自唐虞以下以爲唐虞而上不
可知也聖人去古未逺猶難言之太史公乃欲爲黃
帝顓頊作紀於千百歲後何耶世傳孔子家語載五
帝德帝繫姓等皆非古書使其說誠詳如之則夫子
著之於書乆矣意遷姑欲攟摭傳記以示洽博非復
考其言之當否夫黃帝神農後也阪泉之戰信亦悖
妄以臣伐君猶有慚德而况爲之後者信或有之則
黃帝賊矣尚得爲聖人乎
　　去四凶辯
或曰堯之時四凶猶在舜即位始去之左氏謂堯不
能去然則何以爲堯乎答曰左氏失言彼四凶惡未
稔天下未盡聞則堯不遽誅至舜而四罪章乃誅之
耳漢人固云唐堯優游四凶厭服海内唐人亦謂使
堯惡四凶不待試用加之誅放天下必以爲戮不辜
此言是也不然以堯大聖去四惡如掇蟣虱耳不能
云乎哉太史公因左氏語而易之曰堯未能去謂未
去之可也以謂未能則亦不可然予抑有疑者洪水
方割萬人昏墊使鯀治之歷九載而績弗成則赤子
之爲魚久且衆矣忍魚其民而不忍乎凶人實忍萬
人而不忍一鯀之身豈堯心哉此固予所疑者其亦
盡信書不如無書謂乎
　　孟母三徙辯
劉向傳列女載孟母舍近墓軻戲爲墓間事孟母曰
此非所以處吾子去舍市旁軻又爲賈鬻母又曰此
非所以處吾子去舍學宫之側軻乃戲設爼豆進退
揖讓後世因曰孟母三徙予疑之夫生而神靈聖人
也弱不好弄賢者也軻禀亞聖之姿抱命世之才固
宜髫年岐嶷與常兒不類寧有戲爲墟冢廛肆事耶
使孟母不徙舍軻豈遂爲庸人耶且聞母之姙軻席
不正不坐割不正不食胎敎之也安有知胎敎之而
不知擇于初者理必不然子思嘗曰孟孺子言稱堯
舜性樂仁義是軻方初歲已卓然絶人逺矣譬之麟
角生肉鳳毛成字天與殊異夫豈人爲而曰由擇鄰
乃賢不亦異乎趙岐知軻生有淑質猶謂幼被三遷
之訓葢因向承誤初弗深考予不可不辯
　　謝安矯情鎭物辯
符堅以百鬭銳師掃國入宼長蛇䝟貐騰突噬食經
亘數千里自謂投鞭大江可使咽流視取東晉如疾
風之掃墮籜葢將指期尅也晉之君臣宜當聞聲榹
駭失色奪氣周謀歷算以爲夙夜之憂而謝安於時
方且燕偃談笑傲然自若遊逸山墅對客劇碁入援
之師却去不用坐示間暇使議者懷左衽之虞然而
終能敗堅此何故哉抑嘗聞之知彼知已百戰百勝
又曰師克在和自昔同役而不同心敗者衆矣然則
安之取勝其知彼乎其以符氏之衆不和而必敗乎
方堅之謀南侵也盈庭羣議皆知晉未可圖故謀之
權翼權翼諫之謀之石越石越又諫之符融其弟也
則又諫之符宏符詵皆其子也則又諫之原紹石勒
所親信也則又諫之符氏君臣異議如此而欲勞師
伐逺不敗何待藉令晉以市兒田丁數十百輩折箠
制挺邪揄當其前堅亦北矣况伊琰玄石皆一時竒
材所將亦精卒且八萬指授得宜安固審知堅之必
敗也則以勝算自逸燕偃談笑未戰而却援師不用
旣戰而得捷書不喜未爲矯情謂不覺屐齒之折其
野人語哉
　　琴辯
友人嗜琴范子作琴辯示之曰維神農觀象制樂刳
鴻梧而絲之亦旣具于五聲實暢天人之和維有周
文王濟厥用益以二弦在後之聖越君子志士罔不
惟琴之尚亦罔不惟正之歸厥今人昧於古聲乃有
不正不極異曲竒弄溺耳而慆心爾曰兹器實古清
角我罔克辨曰不爲鄭衛之濫則不敢知嗚呼古人
即于琴以止淫心今人玩于琴而心以淫心淫而怠
用弃于德之修則惟琴爲學之蠧爾有一日之力二
於書一於琴心用不戾十於琴一於書心用大放爾
時惟不智哉嗚呼琴惟其趣不惟其音趣之不知其
能不淫苟趣之知又何爲於琴嗚呼爾有至樂冥於
爾中其樂也天匪絲匪桐借曰未知亦即于爾心之
油然者觀之其幾矣嗚呼尚念之哉
　　題史記貨殖傳
昔仲尼深防禍原斥喻利者爲小人謂賜貨殖爲不
受命至哉言乎余讀太史公書論魯中習俗盛衰益
知利之能敗人也雖篤行厲志之士猶將狃􁇜浸淫
日入於沓貪卑鄙而不自知宜聖人憂患後世稽其
弊而絶之深也始髙皇帝誅項籍舉兵圍魯魯諸儒
尚講誦習禮樂絃歌不絶當是時魯之老弱被堅介
父子守危蜾飛石流矢雨集於譙樓睥睨之間是宜
人人出力鍛甲摩刃矯箭控弦堅守鏖鬭救死其頸
悸恐之不暇而諸儒乃獨傲然髙冠緩帶歌誦古義
短步罄立拱揖拜起乎几席爼豆之間沛然如無事
時此其於學業可謂信之篤守之固矣逮其後曹邴
氏以鐵冶起富至巨萬貫貸行賈徧郡國魯人於是
多歆慕之遂去文學而趍利嗟乎人之所甚畏者死
也方魯諸儒在圍兵中講道益勤阽於危且不奪顧
天下何物足以移之哉及一怵於利遽弃其學而趍
赴之貪惏冐沒無所不至至使人謂魯國好賈趍利
甚於周人嗚呼利之能敗人也如此可不戒哉予聞
諸前志曰以義爲利夫惟義之所安然後可以爲利
葢義即安矣何利如之孔子厄陳蔡自以爲幸而曰
庸知吾不得之棄落之下是藜羮不糝者孔子之利
也顏子居陋巷聖人正色賢之於德行爲稱首是簞
食瓢飲者顏子之利也伊尹非其義繫馬千駟而不
視孟子以不辯禮義受萬鍾爲恥千駟萬鍾世以爲
利二子以舍千駟萬鍾安於義爲利苟不知此而欲
用積貲潤屋曰此爲吾利卒至或不得名一錢以喪
其身豈不悖哉
　　題韓愈原道
韓愈原道以爲堯傳舜舜傳禹至湯文武周公孔子
孟軻軻之死不得其傳嗚呼愈誠知道者而略子思
耶原道而不知有子思則愚知有子思而不明其傳
則誣愚與誣皆君子所不取愈誠知道者耶自夫子
沒而微言絶七十子終而大義乖至於孟軻道微久
矣軻不得之子思尚誰傳哉夫子思之學見於中庸
又見於孔氏之遺書中庸列於經學者口誦而心惟
章章也其至言奥旨精深髙妙非得孔子之傳能語
是耶孔氏之遺書述子思備矣而後世寡能究其說
宜愈之略之也昔者夫子厄於陳蔡天下之至戚也
以子貢髙弟猶欲夫子少貶焉惟顏淵則曰不容何
病不容然後見君子而夫子亦歌兩柱之間欣然自
喜曰於􁀫其幸乎葢聖賢方以是知自異於流俗而
樂之其寧以不容爲病乎是道也子思親見夫子而
得之故困于樂朔不爲病胡母豹謂之曰子好大世
莫能容子盍亦隨時乎子思曰大非所病所病不大
也凡所以求容於世爲行道也毁大以求容吾何行
焉大不見容命也毀大以求容病也吾弗改矣從是
觀之子思得孔子之傳不疑矣而後世寡能究其說
宜愈之略之也子思嘗曰伋於進瞻亟聞夫子之敎
其對魯穆公亦云臣所記臣祖之言有親聞者故曰
是道也子思親見夫子而得之
　　書曹參傳後
蕭何佐漢功大矣曹參胡足以擬之而時稱蕭曹至
于今無異辭何哉惟參守畫一之法不少變是其所
以與何齊名比功者也秦爲亂政虐刑毒屠無辜百
姓以目人祈死家懼及幸而何輔髙帝拯之塗炭僅
以蘇息知更生矣使參繼何後創設新令改厥舊章
則所以防民者寖密誰不懷畏其異秦虐幾何惟參
以爲已之能旣出何下惠帝之明且不逮髙祖與其
易律改貫過爲草擾孰若習前守舊與民安業坐以
無事已而刑用幾措生人滋殖君髙拱臣垂紳而天
下晏然計成挈効與何等矣曰蕭曹寧少媿哉
　　爲周昌對吕后辭
漢髙祖旣崩孝惠帝立吕太后使使召趙王如意趙
相周昌令王稱疾不行使者三反昌卒不遣趙王太
后怒使召昌至謁太后太后罵曰爾不知我怨戚氏
乎而不遣趙王昌無應辭爲昌對曰臣之不遣趙王
正用太后怨戚氏深也髙皇帝之於趙王也有遺慮
故不以屬太后而以屬庸臣使臣相之臣今順旨遣
王是内王鐵鼎間也臣苟得沒將戴何面目見先帝
地下往當戚姬得幸先帝時王幾代太子數矣臣不
敢愛身出萬死庭爭之東箱之所聞太后之不忘也
(昌庭爭時太后側耳於東箱聽/見昌爲跪謝曰微君太子幾廢)臣其敢誣方臣之爭
太子也非有惡於趙王惟社稷是爲今臣固不奉詔
也亦非有好於趙王惟託孤之忠是力太后即召王
并戚氏殺之臣必以死塞責臣死足以謝先帝矣未
知太后廟見何如容耳今皇帝慈仁孝愛遇趙王有
恩心亦不願太后與戚氏爲冤獨恐得罪故不敢言
今皇帝能忘趙王前日之逼太后顧不能置戚姬於
慮外乎太后始與戚姬角爭宫中俱思後禍太后恐
戚姬圖已故以太子見廢爲憂戚姬亦恐太后圖已
故以王之不立爲憂憂雖殊懼患之心等耳今太后
一得志遂亡已憂而復措人於憂耶后之能無憂也
以臣言今臣之爲戚氏趙王言也亦願使之無憂如
太后也誠能釋前恨棄舊惡撫戚氏母子終全活之
則天下歸仁髙廟慰悅矣
　　設淮隂先生說李孝逸辭(時年二十一)
唐光宅元年柳州司馬李敬業等起兵江都檄數武
后過惡復廬陵王天子位后遣左玉鈴衛大將軍梁
郡公李孝逸將兵往擊之時淮隂先生屏居下鄉澤
中聞梁公兵且至仗策謁麾下孝逸上客遇之先生
間見曰僕非爲將軍乏前馬故來備指呼也竊不自
陋願有謁也孝逸曰何以敎之先生曰僕聞李敬業
起兵維陽將軍以三十萬衆討之有諸乎孝逸曰有
之先生曰師出無名事故不成聞敬業起兵矣未聞
其何名也孝逸曰敬業開三府檄郡縣以復辟爲名
先生曰然則將軍討之何也孝逸曰敬業刺眉州以
墨敗旣左授内鞅鞅觖望嘯羣失職盜弄廣陵庫兵
實自稱亂名復辟耳天后赫怒鐫其先世官爵破􁀫
墓削屬籍命孝逸討之先生曰敬業固亂人然將軍
視敬業罪孰與天后多今武氏貫盈神誘厥衷以三
十萬衆卑將軍是天奪之柄而授李氏使復唐赤武
族也將軍不以此時亟返兵西問罪于僣臨朝者獨
敬業是急僕愚以爲過矣且敬業心雖不然而名爲
復辟將軍以國近屬討之沮天下忠義心昔王莽篡
漢翟文仲唱義東都劉宏以宗室家子將莽兵討義
僕嘗爲漢切齒於宏將軍不幸幾近之恐天下復有
切齒如僕者矣孝逸曰如先生言吾亦私念之然吾
衆非得素拊循者人人心殊未可以口舌說也今吾
欲西脫一夫悍然呌呼不我從則三十萬衆抗手旅
拒吾事敗矣先生將奈何先生曰嘻將軍過計甚矣
天后盜國柄隂忍戾刻殺人如刈菅芥母姊兄姪魚
肉殘之包藏禍心翦剝肺胕耆老元舅身誅族夷羣
臣凛然若兵在頸天子始即位未有愆于厥身后思
肆其額額劫脅幽之雖名立相王實與囚等天下之
人推心搤腕抱憤侵骨戴目傾耳思得扶義者輔以
興唐若旱之望雨故敬業等席人怨謀起事不旬日
兵十餘萬楚州司馬李崇福率所部應之山東梁宋
士被甲蒙胄炊麥爲飯以待敬業此人心戴唐可見
矣况將軍親宗蕃又擁見衆勢足以圖國苟因民欲
建大義誰不附和將軍盍令于衆曰武氏反易天常
縶辱至尊芟薙天枝斵喪王室流毒海内將與士大
夫回旗内向崇奬李氏滅殺諸武以成復辟功若等
尚克一心其庸有濟則大勲大賞當與士大夫共之
如是而衆不從兵不捷諸武不誅神器不正天子不
復御僕請斷頭穴腹以謝將軍僕雖至愚亦安能以
不肖之身試嘗將軍事哉孝逸曰先生言固善然敬
業不可失如先生計姑後圖之先生曰不然智者不
縱敵以自災勇者不背時而失利觀事之㑹間不容
穟行之有疑禍如發矢天后志革命欲南面而行其
意非一日積也盍及其未作也而先之有如因敬業
事遂易副禕襲旒衮剗剔唐號坐移鼎龜必且盡滅
景元子孫而後慊將軍乂手從族之不暇其及圖之
乎且將軍不即返兵又助之討敬業是爲賊抗捕自
剚刃其腹也將軍獨不聞漢灌嬰事乎昔諸吕擅權
危漢齊哀王因之率兵向關以誅祿產爲名祿產遣
灌嬰將而擊齊兵嬰至榮陽謀曰破齊還報此益吕
氏資也乃留屯榮陽與齊連和以待吕氏變共誅之
將軍必欲取敬業得無爲武氏資乎誠能幸聽僕計
命緩頰士持尺檄諭敬業等告以逆順使受約束併
兵鼓而西則灌嬰策也且祿産將南北軍時髙后旣
崩矣朱虚東牟與大臣等猶日夜圖之如坐燒屋之
下今天后在世旣擅廢立事又廟其祖而王之武家
羣兒挾后力日以抗扈謀危社稷勢踰祿産且十倍
乃反翫而不戚竊爲將軍惑之孝逸自以天后遇巳
不能如淮隂言猥曰先生固云云豈以考逸重圖武
氏者使孝逸受命于廟而逸賊于野無乃得罪于先
帝神靈乎淮隂察孝逸終不入其語因摩劫之曰僕
以將軍爲忘先帝遂不念也若猶念之固善往先帝
爲天后鉗勒戚戚未嘗一日歡或仰屋切歎晚歲逾
憤鬱至氣逆不能乘馬其誰之由將軍不念此而廢
命是懼得罪先帝多矣何逸賊如之孝逸竟固謝曰
先生姑休吾將思之淮隂遂不揖拂衣去曰是女子
而髯其頤者何足語天下計因咋其舌至血流襟曰
我失吾言以自譴也旣而孝逸以兵殺敬業武承嗣
忌之卒竄死而天后革命號周
　壬寅歲余與故友潘彪文虎夜讀唐書李孝逸傳
　文虎曰孝逸唐王孫不知有唐何也豈無以大義
　告之者乎余曰是時宗子賢孝逸者不置之地上
　非孝逸不將也彼方見親遇雖辯口百說且不用
　因設淮隂先生說李孝逸辭以袪文虎意今十八
　年矣嘗以示李叔易叔易曰何辯若此與子它文
　不類余告以爲文虎設辭之由叔易曰固吾所疑
　也庚申十月三日偶閱舊文念文虎骨杇乆矣叔
　易近亦下世感歎泣數行下因書此寫余悲且以
　志叔易之知言
范香溪先生文集卷之十九
范香溪先生文集卷之二十
　　馬喻
吳人習水而便舟不熟銜轡事雖畜馬無能名其駑
若駿也有得千里驥者縶之廐秣與下乘等驥固不
羣騰跳槽櫪有追風籋雲意主人矒其氣之逸也而
獰之他日御以適廣野試加策焉驥久曲跼不自快
得騁則半漢而疾馳又輒覂駕奔踶(徒計/切)主人益以
爲獰市諸市而微取直焉更得凡馬以歸頑筋弱骨
短脅薄髀而償資五倍于驥效之途則小歩緩出鈍
不得前主人顧喜曰此眞名馬哉飽以穀粟終其生
范子曰士有庸衆駑散者皆寧餬珍甘斥厭餘以豢
妻子而世又貴之則主人之凡馬也至邁往士意象
豪逸與世俗相齟齬人每賤視之往往側偪長貧草
萊不給其不爲主人之驥者幾希可歎也
　　水旱說
古者聖王之牧天下也以爲土地甚大非國家所能
盡治又非國家所當盡私故悉天下土地授之於民
使播種五穀而什一其税焉聖王又以五穀不能自
實必得天地餘和以滋熟之然後有成而不害故又
爲之立宰相而調隂陽焉旣授以土地又爲之調隂
陽則上之所以爲民者至矣於是而民有不勤田有
不治則非歲時之罪也爲主吏者從而詰曰爾地肥
矣而天時不乖爾田胡不遂乎爾爲稼穡之不勤耘
耔之不力以至若是其荒也爾責其可逃乎是雖穀
不粒登督其稅收之可也是非主吏之虐也其或隂
陽失和炎雨愆節以水以旱而穀粟不登則非人力
之罪葢歲時之不宜也於是而覈其水旱所當稅者
免之可也主吏又從而詰曰爾之田胡爲若是吾不
知有水旱但知稅之入也稅不入從而扑之是非主
吏之虐耶今國家之法若曰民田有水旱不百税者
免之官吏不恤罰及無赦嗚呼其無良法耶其無良
吏耶
　　鐵工問(丁未年作)
予居香溪一日過旁聚落有鐵之工家窶甚視其廬
蓬茨穿漏隘不踰五十弓僅竈而牀焉工手韛而冶
妻燎茅竹以㸑試染指其釡則淡無鹾醯特水與莧
藿沸相泣也一稚兒卧門旁嗚嗚然若啼飢其人皆
黴黧疲曳殆鬼而生者予憫然歎曰人之貧有至此
極耶解囊中錢千乞之工叩頭佩謝如得兼金又五
年再至其處則髙墉華屋朱牖户而藍櫺楣予怪之
以爲工之蓬茨移他人矣問諸其鄰曰猶工居也予
益怪之款門而見工則充然其形博頤大腹被服鮮
好拜揖如禮度延予升堂羅肴陳觴如多錢翁昔之
㸑茅竹者今釧縷臂釵插髮矣昔之啼門旁者今結
帶裹頭厭梨栗矣予愈益怪之問工何遽潤屋及此
工曰小人荷惠者也敢不以實始小人貧時無以自
業恃炭鐵爲命而世乆無事所鍛治必農器適歲荐
饑農不得利率逋畆去爲末業耕者日益落吾爲犂
銚鏄鋤窮一日力僅得一器輒一月十五日不售故
甚窶如昔時已而天下兵興戈㦸載路人欲挾利刃
家欲藏銛鋒以刀劍鏃鏑來謁者日塡吾門吾昏曉
事鑪鎚不得休未半歲而有此屋旣一歲而生生之
資大裕今得擁裘纊安坐而飽吾腹無餘憂矣實小
人之幸予聞工言面而去之蹙然曰嘻工之幸齊人
其眞不幸哉
　　對秦問
或問秦始皇帝焚詩書以愚天下天下其可愚乎對
曰天下不可愚也始皇之愚天下是自愚也愚其子
也非愚天下也其焚詩書非焚詩書也焚其國也使
始皇旣焚詩書矣則今六籍非詩書乎彼散爲寒灰
者特枯竹耳至若經之所以爲經固有不因簡策而
存者矣况夫出於屋壁傳於老生雜出於名山神物
之所守護固自若也其有爲秦焚亡者幾何語哉詩
書旣焚矣而秦之紀綱日以隳敗天下豪俊圜睨並
起皆知擬神器逐走鹿其有爲焚書而愚者幾何人
哉詩書不可焚也始皇焚之天下不可愚也始皇愚
之徒使帝王之道不漸諸心仁義之言不歷諸耳計
能逺築長城以捍邊鄙而不知荆卿七首接於肘腋
博浪之椎近起於屬車之下是非自愚乎始皇旣沒
胡亥嗣世自幽深宫不分馬鹿之異閻樂之禍已侵
肌骨而猶不自知是非愚其子乎亥之愚趙髙劫之
髙之姦子嬰誅之秦君秦臣内相吞噬而國隨以亡
雖有咸陽宫室曽不足以供楚人三月之火是非焚
其國乎自愚其身又愚其子又焚其國此始皇所以
取譏萬世而不已也天下其何愚之有哉問者悚然
悟去所言曰子言然吾今乃知天下之不可愚又知
詩書之不爲秦焚亡矣
范香溪先生文集卷之二十
范香溪先生文集卷之二十一
　　徐忠壯傳
徐徽言字彦猷衢之西安人少爲諸生泛涉書傳負
氣豪舉有竒志大略喜談功名事宣和末知石州㝷
權守晉寧軍時金人大入圍攻大原支兵障嵐石及
瀕河要阨處絶我饋援察訪使張灝以徽言嘗統河
西軍討夏賊爲知名將因奏使率兵掎虜牽掣太原
之圍徽言提選卒三千徑進一戰大克遂通嵐石以
北朝廷竒其功就命知晉寧兼嵐石路安撫使虜再
入攻國都陜西制置使范致虚糾合西諸侯兵赴難
檄徽言鎭守河西㑹詔分遣大臣割兩河地予虜以
紆患同知樞密院事聶昌出河東爲虜劫脅割河西
三州予夏人晉寧民大恐曰弃麟府豐我將不得獨
全奈何徽言曉告父老第母恐此行人失使指耳三
州自河西地藉令割棄事出詔意猶當中覆且建不
可况無尺一書耶尋聞朝命自以麟府豐及晉寧俱
隸陜西徽言遂引兵復三州并取嵐石等郡邑已而
兩京繼覆河東河北名城劇鎭往往陷沒徽言能固
軍飭備穀甲蒐衆田並塞地儲具饒衍士告無衣則
潛兵夜絶河斫柵襲虜數得帛以濟又敎戈船卒乗
羊渾脫亂流度掩虜不儆虜日虞見襲震悸不能軍
乃增兵備克胡寨吳堡津用渠帥爲九州都統結壘
對晉寧以相持徽言出竒兵挑使戰禽之以歸虜衆
大懼相謂曰必是人也爲我患者於是以晉寧爲憂
建炎二年冬虜自蒲津濟入夏陽澄城趣延安綏德
延安帥委守去綏德迎降虜行無累遂薄晉寧先是
徽言移府州約折可求出師夾㢁虜毋坐自困待禍
至可求以虜質其子故與之通虜挾可求招徽言城
下徽言視可求爲外舍親乃登陴以大義譙數之可
求仰曰君於我胡太無情徽言攝弓厲言曰爾於國
家不有情我尚於爾何情寧惟我無情此矢尤無情
一發中之可求走因出兵縱擊大敗虜遂斬婁宿孛
堇之子當是時河東環境爲盜區獨晉寧屹然孤墉
橫當張虜勢相百不亢而徽言堅壁持乆撫靡疲傷
距禦外攻遣沒人泅河嘯王民逃伏山谷者幾萬衆
浮筏西渡與虜鏖河上大小數十戰戰輒俘殺過當
晉寧地勝號天下險徽言廣外城東壓河下壍不測
譙堞雄固備械甚設命諸將畫隅分守敵至則自致
死力其處以勁兵往來爲游援虜進攻數僨負不得
志圖之益急爲堙繚城笮隍陣晉寧俗不井飲寄汲
于河虜驅降人載茭石湮壅股流城中水乏絶資廪
亦浸罄鎧仗亡弊人人惴憂知殞無日徽言能得衆
心奮枵餓殘夷之餘裒折槊斷刃矢死固守旣乆無
援自度不支取　機箆格若凡守具悉火之曰無以
遺虜遣人挾液蜜書儳道走東南告其兄昌言曰徽
言孤國恩死矣兄其勉事聖君一夕内應者繫帛書
飛笴上隂約婁宿啟外郛納虜兵徽言擁帳下士決
命戰門中幾百遇所格殺甚衆左右死傷亦略盡退
嬰牙城以守虜攻不已衆蟻登徽言坐堂上慷慨語
將士我天子守土臣義不見衊賊手因拔佩刀自擬
左右號救持之急不及剄虜兵猥至得挾徽言去然
尚憚其威不敢暴婁宿得徽言所親俾說徽言盍具
冠韍見虜帥徽言叱曰朝章覲君父禮以入穹廬可
乎汝素厚我且華人士類而汚左衽官不即愧死顧
以爲榮欲詫我且爲虜搖吻作說客耶不亟去吾力
猶能搏殺汝婁宿就見徽言語曰二帝北去爾其爲
誰守此徽言曰吾爲建炎天子守婁宿曰我兵南矣
中原事未可知何自苦爲徽言怒答曰吾恨不尸汝
輩歸見天子將以死報太祖太宗地下庸知其他婁
宿又出旁行僞制撼訹徽言曰能小屈當使爾世帥
延安舉關陜地併有之徽言益怒罵曰吾荷國厚恩
死正吾所此膝渠爲虜屈耶爾胡酋當親刃我不可
使餘人見加婁宿舉㦸向之覬其懼伏徽言意象自
若披衽迎忍無小變虜衆知不可屈遂射殺之粘罕
聞徽言死怒婁宿曰爾麄狠何專殺義人以逞爾私
治其罪甚慘婁宿亦自恨悔不已城圍凡五月徽言
以建炎二年二月二十三日死本道使者與宣撫使
相次以聞朝廷嗟悼贈晉州觀察使明年昌言具晉
寧死事本末上之天子加恩賜諡忠壯再贈彰化軍
節度使河西之人思徽言不忘家繪其象又廟祀之
蘭谿范浚曰徽言死封疆於祭法宜祀其得所以易
名者以勸忠也惟我國家受天命臣萬方聖聖繼承
仁涵澤濡海内澹然熙乂怡逸垂二百載民華顚不
目金革戎政垢玩將駘弱不武士卒墮冗耄聵備數
伍符戈甲盬蠧城障夷陁一旦外侮問亹揚埃猾夏
皷行長驅所向降陷大都小邑督帥偏裨捐城跳身
望旗奔遁或除館具炊以遲宼至苟幸脫死不畏不
愧不可指數有如忘身狥國伏節不撓葢千萬僅得
一二可者焉至若忠規義槪魁壘竒傑殆未有如徽
言比者方徽言力保晉寧葢忠虜鴟跱寰甸日夜腐
心疾首欲疸其脅腋而潰亡之及勢蹙力窮猶自厲
作氣齽齘視虜雖見執耿介不少衰彼非不知一屈
首可偷活且得大利而勁節挺挺之死不變其所存
豈偶然哉予聞徽言與劉光世束髮雅故光世爲鄜
延總管被命援太原次吳堡津輒頓不進徽言移書
趣行未聽又喻以太原危不守旦暮望救總管承詔
赴急不宜稽固取方命罪光世猶前却徽言即露章
劾其逗撓封副予之光世惶遽引道又河東人不忍
虜侵虐甚愁惋吟嘯企而望官軍覬得合擊虜徽言
使人潛結汾晉間土豪有能鳩兵收故地即表功隨
所復郡邑世襲守長使還得首領千百人衆四十餘
萬條其事以聞俟報可即欲身率精甲擣太原徑取
鴈門留兵戍守部聚所結土豪并力圖虜且曰定全
晉則形勝爲我有中原當指期平投機一時㑹不可
失奏上㑹詔徽言聽鄜延王庶節制議旣格沮兵不
復出嗟乎守晉寧而急太原又將取全晉以規復中
夏此其意豈特欲引歲月死孤壘以告名哉而卒賫
志以殁義士所爲悼歎者也初光祿卿范寅敷陷虜
中後自拔由河東以歸上書行在述虜曲折且言虜
人稱南朝善戰能堅守惟晉寧徐徽言陜州李彦先
二人道中見汾晉人被驅至晉寧攻城折北創傷歸
者係踵也又盛稱徽言數蹀血窘虜縛九州都統殺
婁宿孛堇子虜方益甲偫粟期必拔晉寧晉寧勢孤
阽不可支朝廷乃遣使撫喻河西諸郡因詔徽言率
所部詣行所使者間關行累月始達鄜延而晉寧城
陷徽言殁乆矣嗚呼惜哉
　　漢忠臣翟義傳
漢忠臣曰翟義字文仲永始丞相方進少子以父任
爲郎稍遷諸曹年二十出爲南陽著都尉宛令劉立
與曲陽侯爲婚又素名州縣輕義年少義行太守事
行縣至宛時丞相史在宛傳舍立載肴酒過謁丞相
史飲未竟而義亦至外吏白立立語自如義内謁徑
入立廼下走義旣還大怒案立主守盜十金賊殺不
辜縛送鄧獄掾夏恢以宛大縣恐見篡奪白義可因
隨後行縣送鄧義曰欲令都尉自送則如勿收邪載
環宛市乃送吏民不敢動威震南陽後爲弘農太守
遷河内太守青州牧所居著名有父風烈而勁正實
過之徙爲東郡太守數歲平帝崩王莽居攝義心惡
之乃謂姊子上蔡陳豐曰莽今攝天子位號令天下
故擇宗室幼稚者以爲孺子依託周公輔成王之義
且以觀望必代漢家其漸可見方今宗室衰弱外無
強藩天下傾首服從莫能亢扞國難吾幸得備宰相
子身守大郡父子受漢厚恩義當爲國討賊以安社
稷欲舉兵西誅不當攝者選宗室子孫輔而立之設
令時命不成死國埋名猶可以不慚於先帝今欲發
之乃肯從我乎豐年十八勇壯許諾義遂與東郡都
尉劉宇嚴鄉侯劉信信弟武平侯璜等結謀舉兵立
信爲天子義自號大司馬大將軍移檄郡國言莽鴆
殺孝平皇帝矯攝尊號今天子已立共行天罰郡國
皆震北至山陽衆十餘萬莽聞之大懼廼遣孫建王
邑等與義㑹戰義敗見殺嗚呼莽之亂漢酷矣弑君
竊國罪貫浮於田閻漢廷羣臣曾無一以忠憤聞者
劉歆劉宏皆宗室至爲莽國師將軍義兵之西歆反
爲莽屯宛宏反爲莽將兵劉氏若此它姓臣復何望
哉莽始聞義起師㑹漢羣臣宣言周公攝政管蔡挾
禄父畔周事以義挾劉信比之漢羣臣皆云不遭此
變不章聖德其佞媚乃爾又豈復有以忠憤興者乎
扵斯時也獨一翟文仲能憑區區東郡建倡大義欲
戴漢宗爲國誅逆功雖不遂其意象爲如何抑又聞
義兵初興三輔人霍鴻輩並起應義謀攻長安衆至
十餘萬亦不可謂無人助也莽方惶懼至不能食日
夜抱孺子告禱髙廟放大誥作策班行天下諭當反
政孺子意使義此時得一戰勝則戮元兇如推枯復
明辟如反手功必成矣不幸至於遽敗猶宜錄其忠
義大節標表而旌明之班氏作史旣不爲義特書而
附見于方進傳後又譏義不量力以隕其宗春秋褒
貶之旨固如是乎義言死國埋名猶可以不慚於先
帝情辭慷慨固以隕宗殉國自期矣不量力而死孰
與事漢賊而生乎固之評於是爲大失因補其遺作
漢忠臣翟義傳
　　蔡孝子傳
蔡定字元應越之㑹稽人家世微貧父革依郡獄吏
傭書以生力使定學身勞苦資之以故定處黌校稍
稍有稱郡獄吏一日坐舞文法被繫革以詿誤例在
劾中革年七十餘矣法當免繫鞫胥任澤削其籍年
而入之罪罪且與獄吏等案具府奏上之方待命于
朝故俱乆囚而革不得獨決定竊痛念父當耆年以
非辜墮圄狴誓將身贖數詣府號訴請代坐獄弗許
請効命于戎行弗許請隸伍符爲兵人弗許定知父
終不可贖也仰而呼曰天乎將使定坐視父纏徽纆
乎父耄耋不應連繫傭書罪不應與獄吏等理明矣
而無所云訴父老而刑定之生其何益乎定圖死矣
庶有司哀憐幸而釋父則雖委身重泉於登天爲不
殊於是預自誌銘其墓又爲狀若詣府者結置袂間
皆叙陳致死之由冀其父之必免也以建炎元年十
二月二十九日自沒河死府帥聞之驚曰眞孝子也
立命出革厚爲定具棺斂事而撫賙其家蘭谿范浚
曰嗚呼大孝吾不得而見也孝若定者亦今世之所
鮮聞也世之人視親若視其妻子之心切焉者無也
彼惟庸愛在妻子而斯須之愛在親親有勞苦不肯
一勤其手足代之其肯殺身以出父於囚牢中乎今
之爲人子者有觴酒豆肉持羞其親則已色然自得
謂爲難能之孝况若定之捐軀活父其爲孝又可究
乎予得定所爲誌銘與狀感其言情哀至至爲泣下
念定孝若是是宜見旌於時而事不上聞定將無以
自見故爲定作傳冀他日萬一獲私於良史氏
范香溪先生文集卷之二十一
范香溪先生文集卷之二十二
　　祭姪端受文
維年月日叔浚等以清酌庶羞之奠祭於物故四十
五姪之靈嗚呼惟我伯父與先兄沈光匿彩再世不
大爾能克紹前人積銖累寸訖于有成女得所歸男
知學問辛勤以有屋廬則爾之料理家生豈不艱哉
以常人視之宜食息不暇而爾能外交士大夫内睦
宗族至閭里姻舊承上以欽撫下以仁各得其心有
緩急扣門惟力是視無毫髮靳色則爾之才可知矣
余與諸父子姪展維桑之欽歲時節臘弔凶賀福舟
車馬跡經于邑下無問晨夜館于爾穀于爾者凡幾
年意有初終亦難能也謂天假之年享爲善之慶而
一病不起子方從學不克俟其有成豈報於身者如
是之淺少而貽其厚於子孫乎我與諸父宗人尚能
撫爾之孤以遂爾之志今爾窆得日率香溪之族祖
奠道周爾其有知庶幾來鑒尚饗
　　髙府君墓誌銘
右修職郎髙府君諱廉字清臣年七十卧病卒於家
旣問龜以窆得日其子栴書來請銘於香溪范浚者
三義不得辭葢栴與予同鄉邑娶予外兄江處州之
女又從予學久故獨求銘於予且其書辭曰栴之積
罪不殞泯而俾先人無祿栴將何聊以生惟終事之
未衰姑綴餘息敢告窆期祈深哀之尚得銘以昭諸
幽則其垂無止豈惟不肖之孤賴之將先人實安于
藏蔑遺恨矣栴惟哀慕其親至無已也而拳拳於得
銘是亦稱親之孝固予他日所以敎夫學子者銘其
可辭又栴族兄宗弼狀府君行實以來屬宗弼里中
艾儒篤厚無華非貌言者予因摭其事書之按府君
婺之蘭谿人曽祖之勝祖全父逢世以貲豪于邑至
府君始爲諸生試有司旣數不利父諭之曰凡人仕
進非一軌能佐國用如漢卜式不亦可乎府君聽令
補太廟齋郎調授右廸功郎主信州弋陽縣簿將赴
丁父憂旣即吉浙部使者以府君有吏才檄攝台州
臨海尉歷五月代歸又辟杭州昌化尉未行㑹靑溪
劇賊張甚陷旁郡邑府君慨然曰先人固命我如漢
卜式式知憂邊吾顧不能衛鄉壤是死吾父而棄誨
言吾不克子矣於是募拳勇合里衆揚兵固壘爲武
守盜不敢犯王師復婺府君以功當超進五階適兄
之仇與在賞中府君泣言曰吾恨不倳刃其人使吾
兄釋憾地下胡顔與共冐榮乎遂不受賞其後防遏
使錄府君他功奏遷右修職郎於時或勸之從仕府
君太息曰吾母抱病日益劇吾方侍牀下不可一刻
輒去尚何仕母尋不起府君終亦不仕葢府君資孝
謹自髫幼時大父喪明能扶侍不倦長而執子職不
遺力親有疾絮藥在膳必躬夜不解衣雖久彌䖍再
遭閔凶欒棘毀瘁當二兄議析産府君推肥美地取
荒頓墝埆者兄殁庀葬具如禮資其孤使妻娶又好
施予凡道路乏絶若親故叩門率賙之不靳歲荒作
糜饘以活餓人或倒廩賑貸有逋租負錢多折劵不
責償鄉人稱之暮年優游家居飾園宇日與客銜觴
髙㑹曠懷取適不以利害得失經意惟篤於訓子作
齋館架羣書其間厚禮致文儒于師席方使栴從予
游身送之予家懇懇謂予栴也材下宜擯不敎幸而
辱收之其將何學惟所命弟覬栴或知行身之萬一
耳世有挾藝射科速化之術非所敢望夫栴也觀府
君責栴之意可謂知本矣而栴亦能持身務學姁姁
謹順爲克家者葢嘗論世人號善治生往往豪暴漁
奪以財力役使小弱雖壤長貲積而爲後人怨府亦
益深矣惟府君修先業而息之未嘗爭利顧獨行惠
赴人艱急使閭里樂其和厚又知以義誨栴則所以
貽厥後者與時俗固殊可尚也已府君卒以紹興十
有七年春三月丁卯窆以十有八年秋九月己酉娶
舒氏先府君九年卒墓在縣之甘棠鄉仁壽原府君
所合葬也有男女四人男長曰才之早夭次即栴女
長適進士徐毅次適右廸功郎江䩚孫女二人銘曰
　盡力于親　行惠于人　其厚也性　兹惟基之
　後人承之　尚嗣其慶
　　安人胡氏墓誌銘
安人胡氏左朝奉郎知處州江公諱惇禔之妻奉議
郎致仕贈朝散大夫諱術之介婦世家嚴之壽昌大
父楚材爲眞州判官以介直争事觸部使者怒拂衣
徑歸父彞提筆試有司不偶取夏課裂去著居士服
立義于州閭尚氣豪舉代有令德是生安人節行純
備方髫稚時淑靜儼雅不習游弄不爲矯笑戲言外
祖太府少卿范公鍔竒之顧謂居士君而女婉懿有
殊姿宜以室良士吾外孫惇禔江氏之秀器度甚偉
行礪而文而女捨是將孰與居士曰唯敢不惟公之
從卒以女于江時婺之蘭谿言令姓者推江范而胡
亦嚴名宗三家族屬各千指舉稱安人賢入門贊見
舅姑上下交賀祗率婦事久益起孝侍疾不脫帶喪
之羸毀類如其夫時節享嘗薦藻納豆必躬視惟謹
承内外尊已者與處敵以下至遇媵侍率中度有宜
稱處州使君歷官久所向號治蠲瘼蘇枯民以永懷
安人實左右警益助爲寛大宣和初山賊來自婺源
攻䧟蘭谿殺官吏以逞窮索不置有逼使君行者使
君方丁大夫公憂纍然麄縗顧慕靈几伏哭不能興
安人攬涕開慰君苐無虞日君令婺源子其人有留
惠彼雖暴桀非有鳥獸心忍忘恩紀加所天耶旣而
如言果不害後使君攝衢州江山丞適叛將苗傅兵
潰涉邑境急王師追之急他官怵廹不知計宜皆輕
遁使君謂義當堅守供億我師去則乏軍興雖即誅
何補安人亦激烈贊勸君抱責于此效死固其所無
以我輩爲私憂將與君俱死使君卒不去人以爲忠
葢安人識通悟動見事㑹於使君克有相云性儉素
不隨俗爲姱華塗澤笄珥𥜗䙱無采翠襐飾一敝衣
雖屢紉濯猶服之不棄𧖟織每身其勞子或諫止則
曰是固婦人事非利之也爾儒家子耕稼勤艱懵不
及知我自力爲此聊亦警而輩耳因命冢婦稚婦汝
有婦職其可一日不䖍始吾歸爾舅奉沃盥拜堂下
威姑訓以先世勤約之規吾日銘于心今用以誨汝
豈惟汝所宜守當奉之爲世世戒也使君旣沒遂屬
其子無以家事關我旦旦取天竺書誦諷沉研不忍
翦生物間却葷血爲伊蒲塞食恬默無營若自得者
平居未嘗遇病髮秀益康瞻聽瞭聰由其居心樂易
致之宜以永年忽得微疾遂不起聞者咨悼實紹興
十有九年正月壬辰也年七十有三生子三人男曰
䩚右廸功郎前䖍州瑞金縣西尉曰􁢈舉進士皆謹
謹自持女適進士髙栴孫六人咸幼其一男也安人
之垂終告䩚等吾自視危惙息且不屬幸及爾壯長
嗣業爾家惟飭已在不怠庶永有就爾克用我戒則
我爲不死我亦念爾父官進勤劇將身不緇越旣棄
爾藐孤吾周視篋衍曾銖縷之不蓄吾惟攻苦以育
爾克至于今彌無餘資死能葬我稱家率禮俾人無
爾非者是爾爲克蕆我終事吾見爾父地下靡有憾
矣二子遵之使來香溪告少卿之孫浚曰吾母將以
十有一月甲申謹安祔于縣之龜坑西原先君之墓
敢請銘浚惟我妣榮國夫人謂居士君實伯兄合中
表言之浚謂處州外兄謂安人外女兄安人且謂浚
外弟銘安人莫如浚宜謹諾爲銘曰
　　芳徽淑行世軌儀　女婦姑母兹其規
　　我撮懿跡聲于詩　珍珉其藏告無期
　　吳子琳墓誌銘
君吳姓諱珪字子琳婺之金華人曽祖藻祖善父權
世隱約君幼謹順壯滋有立父知可倚俾卜別墅理
家生事君亦念世業汨振惕焉遵命度地得靈岳林
泉之勝結廬以居爲裕蠱計常鄙世俗嗜利子沓貪
無藝以子貸豪取牟息倍稱我則不爲第務以信實
得人和賑憫單窮率本業之不立劵牘或負約將剔
田帖屋以償則笑謝曰以逋負利人田廬豈吾心哉
卒棄責弗取凡其意氣闊達類此越四十年儲義甚
富而日積月衍資亦髙矣㑹睦之劇賊充斥不制四
掠比郡婺浸爲盜區君徙家集族壁險自固距所居
十里餘日營支計費恃無仇怨常出歸自如間逢兇
衆方屠剔人皆擲刃斂衽疾言開慰我不敢暴其無
恐他盜過者亦相戒無窺吳氏每望屋引去兄子昺
家烏孝盡室前已歸君久之昺方挺身來自間道爲
惡少遮止問爲誰將安往昺對以實惡少愧謝炊黍
供待護送歸之君時姻舊逃亂相依倚凡數十族經
給資用藥物均惠有終始鄰曲附賊者持米肉來餉
君因以禍福鐫曉其人盍即效順無久迷繆爲此不
祥徒以身膏官軍銳鋒衆感悟釋柴械而還民伍者
十九逮賊平向藉君全濟者多負不知報人謂自是
有以緩急告君當戒門以絶矣後成臯挾潰卒攻婺
郊郭草擾依君者愈衆君益開納厚相勞苦必扵我
乎館意顧倍蓗於昔人始咨歎以爲難及君性和裕
於晜弟友睦方議別籍悉所有均析不名其私一銖
於遊從未嘗以貴勝寒品生輕重心於細人務爲并
容謾欺玩靳一不之詰至或挾豪佩勢臨之則毅然
不受里中人推爲長者皆慕賴或他適往往丁老叢
集候門若待哺然有鬭諍君一言曲直各厭悅解去
葢其平居立然諾故素信喻乎人如此紹興十有八
年六月己未以疾卒年七十有三娶郭氏生男三人
曰昶曰昴曰晟女五人長適進士邵汝能次適進士
何溟次適左奉議郎湖州州學敎授唐堯封次適右
廸功郎宜州河池縣主簿俞允恭次適進士何洌孫
男八人曰三錫三益三畏三省三思三復三俊三英
孫女六人長許嫁唐仲義餘在幼君雅知慕善開館
貯書延良師碩友使子姓稟學故昶等皆競爽尅厲
昴以藝業登名于薦書士友稱之君方疾劇顧昶等
與諸孫戒曰始吾至靈岳未有溫飽計今服食兩餘
非智得也有命焉若等當益殖學無務殖貨力行勤
儉謙厚四者如吾平生示訓足矣言旣奄然以瞑嗟
夫今人愛子男遺之積著恨不百鉅萬失學無敎或
不能記姓名女嫁之甲門右族無復擇對多與凡子
君獨能以詩書儒其子孫將終之言猶婉勉以義其
得壻又皆郡邑彦士可謂知所以愛子矣二十年正
月丙午葬于縣之東溪古寺山之原前期昶使謁銘
于香溪范浚昴且來屬浚顧同鄉壤又得君行實狀
稽所聞爲信或益以狀之遺事諉浚曰是宜傳載因
知君爲人稱思沒且不忘銘其可辭銘曰
　人當畏塗身窘不容君逢艱危克亢厥宗惠于鄉
州長者之風恩或我孤我益有終儒其子孫慶則
　自躬有銘幽墟刻示不窮
　　右通直郎范公夫人章氏合祔誌
夫人章氏開封人故將仕郎諱發之孫贈朝奉大夫
諱志孟之女章氏世爲右姓大夫寛然長者喜以義
紓人急方吾祖少卿舉進士客京師大夫相與厚甚
吾祖仕旣位於朝念大夫雅素不忘而大夫愛夫人
亦欲以與范氏吾祖顧我叔父曰爾筥其納幣以爲
爾相故夫人歸于我章范用益親其後大夫之子震
官陳留遇虜以忠死三子負其母奔俱來南依夫人
夫人除奥室處之供待積年滋有恩意人皆賢夫人
成吾祖念舊之志克有終也夫人明悟靖莊承宗事
謹奉舅姑孝御下惠而嚴凡佐我叔父率順且有助
性素約縮衣嗇食資用無侈長我叔父捐館舍夫人
郤家事聽其子曰清心翫西佛書嗜善喜施濟涉以
梁彴起病以藥石䘏死以葬埋具有孤窶不能嫁者
爲辦裝擇對使有行姻戚鄰曲多蒙其惠年七十有
一得積寒疾卧累日日劇不衰以紹興十有五年冬
十有一月癸卯卒于家遂以十有二月己酉葬自我
叔父墓于勝觀原二十有四年矣於是以夫人治命
更卜兆于塋東十步所用遷窆我叔父越三日夫人
合祔焉夫人生男五人長曰淇故任右承直郎衢州
開化縣令次曰注三與鄉貢次曰汲學該涉有志氣
次曰滂開化令及仲叔季皆先夫人卒其幼曰津女
二人長適右承議郎通判洪州徐端禮次早卒孫男
九人炳燁煒焯煇光炤燾烜津與諸孫皆力學問燁
嘗在國子薦籍中孫女直有二人長適右承直郎張
文之次適右承直郎章著次適進士蔡九齡次適右
廸功郎晏節餘髫孺曽孫四人坦垍􁝙埴曽孫女五
人夫人之祔旣有日津以埋辭屬其從兄浚浚曰叔
妣夫人先世令族父克義兄克忠夫人之賢也固宜
賢而有傳以示後亦宜也顧雖文字蕪鄙其何敢不
力惟我叔父世系爵里與行事自有誌今即葢石書
夫人懿行卒葬月日琢之歸諸墓
　　張府君墓誌銘
諸暨張龜年卜葬其考府君前事之月以行狀走書
謁銘于髙平范浚曰龜年無似日獲擁篲墻屏下竊
自比數於諸生敢告不弔惟身負釁逆上禍慈考欲
養之志終天莫伸顧方當門庀事不敢即死窆有日
矣儻幸而賜之銘使有以告于窀穸是大憫其孤藐
而顧覆之先人有知將不憾扵地下書至浚一再閱
爲之悒然如見龜年稽顙觸地而聲其哀也初龜年
來蘭谿從予學府君以書先之問可不可辭連累數
牘又以予所厚書來言旣又以書道謝懇懇逮龜年
踵門禮恭而辭順授之學服習不懈中易直無岐徑
同舍生舉稱之因知府君力于誨子非一日積又使
之越境來學此其意亦已篤矣今世積居潤屋者所
不足非財也而方命其子若孫倚市門坐賈區頫取
卭垥爭錐刀之末以滋貯儲有讀一紙書則奪取藏
去或擘裂以供覆瓿怒而曰吾將使金柱斗牛馬以
谷計何物癡兒敗我家户事顧欲作忍飢面翻故紙
耶用是大家子多啙窳不勤卒或無以自業故予扵
府君謂知以義方字厥子是異乎末俗者也今得其
行事狀益見逆知府君果不妄矧龜年以嘗請業故
來析銘而叩叩之悲將得辭乎按府君諱緒字端逺
紹興府諸暨人自髫年知勉于學其父居邑屋以氣
槩唯諾聞賔禮善士使子姓從之遊故府君益習業
當宣和初有籍在州校㑹盜發青溪亂挻越部府君
鳩族屬聚落合力保壁衆悉附服貧丁輕猾無敢去
爲椎剽鄉境賴安而貲偫用無遺餘矣繼丁大故生
業益落府君得計研心算以治産累歲遂至饒衍然
奉身菲約知推分自安有薦之戚里要人奏補承信
郎初非其志不求官進乃樊圃沼泉爲游亭閒館蒔
雜花美木置酒流覽以娛客士夫過之嘉其好事自
喜平居賙救鄰曲多趨人急或窶且病遺之珍藥不
以貴靳歲計食粟斥羨積平糶之有所稱貸率薄其
嬴里中子錢家因相視爲率不得多責息嘗大雨雪
寒泫積日府君登樓憑眺有至脯西無炊煙者慨然
發囷分瞻所全活甚衆大抵設心本夫慕善故近厚
如此府君以紹興十有五年夏六月丁酉卒以明年
冬十月甲辰葬于縣之槩浦鄉梅塔原年五十有二
曽祖參祖湜父譽皆不仕娶蔣氏生男二人龜年其
長也次曰椿年孫男三人孫女一人銘曰
勤以厚其生又知義方惟圖之良後之人勿忘卜
　兮食西原之岡坎厥中而藏其安無傷
　　右朝請郎致仕范公墓誌銘(代)
紹興五年夏六月癸亥右朝請郎髙平范公卒以冬
十一月乙酉葬於婺之蘭谿縣北觀後山前事其子
使來乞銘于祕書少監潘良貴曰端疑不天先人倅
鄱陽以疾請老繼即世諸孤念安厝之重姑忍死銜
哀奉喪歸卜襄事旣得日矣圖所以銘埋石爲不朽
者敢以勤執事良貴於公同鄉壤且有好舊銘其可
辭按公諱溶字茂寛世爲蘭谿人始以祖任𥙷郊社
齋郎調授將仕郎開德府司理叅軍歷洪州左司理
濰州士曹左推獄知歷陽武康二縣權通判饒州官
凡九遷至朝請郎章服銀緋公練熟吏事於決獄尤
詳明三爲州刑官再洽邑皆以平恕稱在澶淵囚有
毆婦人傷甚者墨曹以破骨限辜旣四十九日而婦
人死公曰法破骨限日以五十而創傷辜不踰月今
四十九日矣脫不破骨得無冤乎生固不容剔肌以
辨其人死且腐骨可驗也驗之實止創傷遂以踰月
論囚得不死其平反類如是治歷陽有惠政適淮東
西歲大侵米騰貴甚所至發廩舉荒政多乏事獨公
處畫有條略飢羸流冗赴如得歸全活數萬計朝廷
遣訪使察兩道賑濟首薦公能時郡將喜柔佞且悍
刻遇吏屬如束濕一語不合輒文致以罪曹掾輩阿
匼趨和猶惕息不自安公日以職事造請恥苟爲隨
順常引義固爭將不悅因窘公徧捕邑胥史械繫笞
楚推詰百緒迄無纎介事及公者公乆移病卧不出
吹毛洗垢一聽之旣引日將愧無如公何則使人諷
公謝已當置獄公不屑曰我誠有罪謝不可誠不有
罪可無謝吾方投幘須劾去將非吾所任事也遂不
謝而獄無所歸亦尋寢有盜羣輩􁛒攘橫不制公出
竒略縛取之鞫司薄其罪以害公賞公曰是吾心也
以職取盜盜釋弗誅責塞而人無殘何賞如之不復
辨至武康訪邑父老以疾苦咸訴前令尹定物力溢
故數錢千者十餘萬科斂遂煩而輸不前公欲更之
吏白版已上郡須三歲可改定公曰是且困吾民一
日不可可三年乎立告喻父老槩除十之二繼列其
弊白郡追易前版人以爲利而不私錢塘亂卒嬰城
以自固距邑不三舍聲欲樵境上民悉荷擔公列夫
屯扼走集囹圄飭備候邏嚴密闔境恃以無恐方諸
道㑹合之師烏雜環賊不用命戰未接輒潰去所過
因暴抄有犯邑者乘暮夜斫柵譟而入公率衆逆之
曉謂曰爾討賊者而欲爲賊乎王師行即至毋自取
絶頸禍且爾假道不過圖一昔安苟捨仗不吾擾將
館爾于市糧扉茭秆惟爾之須不然吾衆銳不可怒
也其人皆聳聽讋愧合言曰惟公命則褫甲束刃入
就館無敢輕出與市人交語者不信宿徑去以故武
康獨無剽掠患及將代邑人安公政再詣行朝借留
鄱陽號劇繁公以鎭靜佐邦治雖軍書饋檄委沓無
間日每支計得宜能不擾以及事㑹歲旱官平糶以
資餓人公適攝守命吏毋限郊郭隨至畢給又倍稟
之率人日得二日食眡他州流惠爲多旣而旱愈虐
公以爲憂徧走羣祠禱雨甚力因得疾竟以不起人
哀之公自蚤歲懇志嗜讀書入官猶不廢間提筆遊
舉子塲兩與賔貢補太學内舍雖不第而學彌篤該
涉經史綴文裁詩語皆溫粹有典則性宏厚孝友於
兄弟族黨交遊無不善立義甚髙喜趨人急北海工
曹元億當改京秩而薦章危及格且代去去則章不
可得公以已所得章推與之人稱爲難生平恬介未
嘗趨競仕雖累歷而清苦自刻勵又好施予卒而家
罄乏無餘貲享年五十有四曽大父中孚故贈左正
議大夫大父鍔故任左朝議大夫父筠故任左承議
郎累贈左金紫光祿大夫母安定胡氏贈同安郡夫
人娶今右朝散大夫廬陵歐陽中之女先公十四年
卒贈安人生女一人適今右承議郎林元忠男四人
惠州文學端疑其長也次端丞端輔端弼俱力學問
孫女一人孫男三人曰武仲文仲牧仲俱在幼公之
殁凡知識大夫士若州邑朋舊至田里細人無不歎
悼有泣者銘曰
　何中之平不谷不陵而不長厥齡何仕之能又惠
　且淸而不公不卿惟蓄德之贏爲嗣人之承其徵
　斯銘
范香溪先生文集卷之二十二
跋
浚宋史無傳蘭谿縣志范浚傳載朱子兩造其廬皆不遇錄書
屛心箴以去註入孟子集傳明嘉靖初御註心箴與程子四箴
註並頒天下學宮蓋一代大儒也集爲其姪蒙齋所輯初刻於
紹興辛巳陳肖巖爲之序再刻於元至順壬申吳師道爲之序
吳序謂得斷簡七卷與其族孫俊家藏殘本合裔孫元璹率族
人共梓之皆家刻也此萬曆重開弘治蘭谿令唐尙虞刻本有
同邑章懋序童品撰香溪范先生傳按縣志官師表縣令欄唐
韶弘治十二年任宦蹟門唐韶字尙虞鄕賢傳章品初從童姓
與章懋齊名弘治丙戌進士筮仕後奏復宗姓此題童品蓋猶
未第時所作也胡應麟序不言刻者爲誰余嘗別見乾隆四年
印本板刻若一已有裔孫某校梓名氏一行此尙無之疑書亦
家刻其板自明入淸世守未失此其明時初印也後附蒙齋楊
溪兩遺文皆先生猶子爲四庫本所無蒙齋遺文爲至順本增
入見師道序此多楊溪遺文又明代新附矣明時自御註心箴
頒布天下是集之傳寖廣惟所見他元明本板印無一淸朗書
貴家刻此類是也卷十五節費篇闕文三段前明傳本已然無
從校補矣吳縣姜殿揚
范楊溪先生遺文
　先生諱端杲字元章號楊溪官國子監學賔與蒙
齋並學於叔父香溪公有文集數卷失傳今輯得
　數言與蒙齋集並附見焉
　　明復軒箴
予姪友龍讀書尚志以明復命其軒予聞而喜卑之
以箴曰於皇上帝降衷于民民具受之其本也眞彼
昏罔覺如荒斯屯本眞一落日奔以淪惟古聖哲道
修於身爰立爾極後學持循
　　秀野亭
髙着春山最蔚藍截然屹立白雲端小亭爲愛依靑
壁野色當窻指點看
　　遊寶惠寺山
不到兹山乆寒梅又著花白煙藂古木烏鵲倚枯槎
路轉衝危石泉流漲淺沙不堪回首處樵唱起嘔啞
　　香山塔院
招提登覽處野客興偏濃路入千層翠窻涵萬叠峰
溪聲來小院雲影落長松幸對老僧榻焚香話苦空
范蒙齋先生遺文
先生諱端臣字元卿號蒙齋官右史受學於叔父
　香溪公人品文章卓然名世已彪炳誌書矣詩集
　三卷文集二十餘卷世逺無存今輯散見諸書者
　並附於香溪集後以見一班云
　　秀野亭
乞得天公五𤱔春暫抛手板着綸巾搴花露粉頻沾
袖洗竹山光忽傍人金點流鶯田羃羃雪翹幽鷺水
𥻘𥻘尊前無地棲榮辱秀野亭中自在身
不敢尋詩怕雨催須知挈榼爲春來天公未放陽烏
出坐客何妨笑臉開寒食花光猶照眼亂山雲氣欲
侵罍黃昏數點池南雨似惜香塵逐馬回
　　半山亭
窈窕轉巖腹劃然見孤亭橫分樹矗矗下枕溪冷冷
日暮人跡絶猶聞樵斧聲
　藏春園
園徑蕭條草樹荒半山林影淨回塘墻根遶薺春還
近亭角舒梅暖自香兩鬢斜知隨節改百憂差喜得
身強尋詩問酒追豪勝且送殘年入醉鄉
　　題密山寺壁
籬落隣林麓江灣應靄煙烏鴉依野屋獨鹿度平田
孤閣髙竿隔籃櫺綠柳連僧棲心象息游衍亦夤緣
　喜智者華藏二禪老到寶惠
雲牕共盥石潭冷雪屋對吟山葉紅我欲徑尋蓮社
去莫將歸目掛飛鴻
　　冬日寓寶惠敎寺
觀書倦棐几理策開蓬門縈紆竹溪步迤邐僧家園
雲容釀密雪煙景收殘暾人語野橋店鳥鳴桑柘村
山深古殿閟澗曲回流喧松桂不改色梅蕊亦已繁
久厭城市卑愈覺山林尊歸途偶成詠所樂非所言
　此君軒(叔茂通所治傍多植竹故有是名)
主人結屋淸溪側對敞軒扉幽更僻自憐桃李涴塵
泥故植琅玕對叢碧只今俗子紛􁍭　銅臭熏天誇
侈極曲眉皓齒宴華堂嫚綠妖紅醉春色爭如此處
是瀟洒左右牙籖散圖籍暑風韻玉脫豹胎凉月影
金交兎魄我來登軒同賦詩試問何如嚴武宅
　城南塔院
靑天寥廓地輪囷雲海蒼茫萬里春渺渺江風吹不
斷塔中人與太虚隣
　　登釣䑓
此地有天險雙臺千仞崗眼寛知世窄皇極便神傷
慘澹諸峰立縈紆一水長振衣懷古罷新句入斜陽
　　又仙山行
仙山仙山鬱嵳峩紫煙氤氳生綠波飛瓊玉樓不知
處雜佩丁璫隔烟語三靑山鳥去不來六龍落日只
啣哀呼聲嗷嗷動天地老蛟吹涎海波沸
　　嶺南鞭春
一辭湖上月三見嶺南春怪鳥呼如鬼癡猿立似人
蠻商通海舶漁户雜江濵尚有鞭牛扑紛拏起路塵
　　題靈洞路
傍溪多立石逕轉特勾衣雲兼晚色至葉帶秋聲飛
孤鷺忽驚去片雲明殘暉
　　石磴
短策將我影照盡山前溪夤緣入風磴歷覽窮攀躋
不須剪梧桐自倚青冥梯
　　洞橋
橋邊十丈水折幹餘風霆橋下一泓水冷然照吾纓
世故暫如失兹山得深行
　　下洞
孤煙靈洞逺未羨三茅山柏子得妙見梅花有竒攀
雖無金碧麗髙士昔所關
　　怪石
人間足安危頃刻異候狀唯應山中石不受客塵障
捜竒貯元龍飛雲勞魯望
　　天池泉(栖眞院後)
天然水泓洞不涸亦不涌紛披石苔靜掩翳寒茗擁
微風不生波金刹影時動
　　輓龍圖待制徐良能墓
少日蜚聲竦白袍暮年策足上靑霄功名略已追前
輩事業眞堪托後凋諫草半焚烟寂寂瑣窻一夢夜
寥寥古塘原上誰行路只有哀笳引葬簫
　　新嫁別(隣人納婦夜遭偷兒明日婦出爲之作/新嫁別)
隣家新婦誰家女昨日嫁來今日去徘徊欲去呼問
之何乃遽遭姑舅怒婦欲致詞先淚雨妾在村東年
十五長成只待嫁良人不識人間離別苦妾從五歲
遭亂離頻年况逢年凶饑母躬𧖟桑父鉏犁耕無餘
糧織無衣十年辛苦寸粒積倒篋傾囊資女適豈知
薄命嫁良人招得偷兒夜穿壁曉看奩槖無餘遺羅
綺不見空淚垂公姑忌妾遣妾去歡意翻成長別離
公姑遣妾妾難住出門惘失來時路不恨良媒恨妾
身生離不爲夫征戍我聞此語長嗟咨誰知賊遣人
分離撫人捕賊官乃職縱賊不捕官何爲婦言妾去
君莫語偷兒如䑕官如虎
　　祭叔香溪先生文
嗚呼下古之世人誰百年混混生死夫豈足言惟賢
人君子世不可　則人之愛之欲其齒髮膚體乆而
愈堅雖得百年以殁人猶恨其莫贖况中道而奄忽
人惡得而無怨焉彼達人大觀固已齊浩劫扵一瞬
契彭殤扵一轍存亡得喪死生禍福曽何足以累乎
其天其所怨思嗟惜而不能自已者實人情之所以
然故顔淵死以夫子之聖猶哭之慟葢非哭其短命
以死哭其賢者旣死而不能以復還嗚呼今吾叔云
亡凡識面者莫不爲之慟哭亦以夫人之至賢者也
觀其道義有宗學問有源英華其文雄辭大篇浩胸
中之萬頃藐鍾鼎扵浮烟跡雖遯扵林谷名已塞乎
天淵使吾叔生扵闕里則備行絶德必從容乎顔淵
之右使吾叔生扵漢代則大書實錄必轔爍于班馬
之前在河汾則文中子不得爲獨善在唐室則韓文
公未知其孰先吟哦乎詩章則少陵太白若心法之
授受游戲乎翰墨則鍾顔虞禇同筆勢之淸妍有楚
人之騷雅而引義托興不爲湘纍之怨懟有晉人之
風度而動靜語默復與禮法而周旋至若馳驅朋執
黽勉宗親贈必固辭求無不應擔石之儲常空扵私
室方丈之食常盛扵賔筵此其方篤扵古人者又吾
叔孝友仁厚之性行扵無事而世俗以爲絶異而甚
難者也嗚呼天旣文吾叔矣獨不壽吾叔而使大􁀫
軻之所傳也耶豈其捜抉造化雕磔百象出天入神
竒怪恍惚天且厭之而故嗇其年耶抑豈追慕前修
精進不已苦心極力外膄中乾固自有勦其冲氣遂
不以乆而延耶不然福善禍淫之說何天之報施於
人者有時而或愆也嗚呼吾叔兒姪聚指且千如端
臣者曲蒙愛憐謂我之頑可磨可鐫誨我育我若已
子然我有一善叔喜見顔我有一失叔慍形言承聆
謦咳給事丹鉛文俾見藁詩俾屬聨夜必促膝朝必
分飡道尊而嚴可親莫干餘二十載恩意益綿今吾
叔旣已往矣我何益於生前虚堂沉沉兩樹團團研
席窻几圖書委駢思之如在尋之已捐每念之至淚
如迸泉雖死而不亡者在吾叔固無所憾而九原之
不可作顧我族之何冤鬱佳城之旣啓岌飛旐其當
遷撫行棺而慟絶其永訣于終天哀無窮而詞有極
旣殽薄而醪酸
