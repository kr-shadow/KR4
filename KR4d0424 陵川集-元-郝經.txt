#+TITLE: 陵川集-元-郝經
#+DATE: 2016-06-11 12:25:07
#+SOURCE: github.com/kanripo/KR4d0424 master 81bc6d54                
欽定四庫全書　　　　　集部五
　陵川集　　　　　　　　别集類四(元/)
　　提要
　　　　(臣/)等謹案陵川集三十九巻元郝經撰經有
　　　　續後漢書已著錄其生平大節炳耀古今而
　　　　學問文章亦具有根柢如太極先天諸圖説
　　　　辨㣲論數十篇及論學諸書皆深切著明洞
　　　　見閫奥周易春秋諸傳于經術尤深故其文
　　　　雅健雄深無宋末膚廓之習其詩亦神思深
　　　　秀天骨秀拔與其師元好問可以雁行不但
　　　　以忠義著也延祐五年經門人集賢大學士
　　　　郭貫請以是集與所作續後漢書官為刋板
　　　　付待制趙穆編修官蒲道源等詳定得㫖允
　　　　行巻首所載江西中書省劄付咨文盖即其
　　　　事後官板散佚明正徳乙夘沁水李叔淵重
　　　　刻於鄂州陳鳳梧序之康熈乙酉武進陶自
　　　　悦守澤州得李本於州民武氏家欲鋟木未
　　　　果僅為製序弁其首乾隆戊午鳯臺王鏐始
　　　　校刋之今所行者皆鏐此本云乾隆四十六
　　　　年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校官(臣/)陸　費　墀
陵川集序
文所以載道道一也而文則隨時而變焉有唐虞三代
之文有先秦兩漢之文有魏晉之文有唐人之文有宋
人之文有元人之文唐虞三代之文簡古不可尚已秦
漢而下愈變則愈繁至於元而文之變極矣文雖以時
異而道未嘗不寓焉其言比于道者文之粹者也其言
盭于道者文之駁者也若陵川郝公之文其元文中之
傑然者乎公生於冀而仕于元少頴敏有大志自六經
諸子歴代史傳以至天文兵律無不淹貫洞達其學博
其才贍故發而為文也汪洋滂沛如大河東注一瀉千
里抑揚起伏如太行諸峯層見叠出葢積之深而發之
盛理固然也公嘗以元世祖即位奉使輸平于宋適理
宗末季賈似道誤國遣人幽公于真州者十有六年公
處困而裕方且日以著述為事初無抑鬱無聊之態則
其所養又可知己文集凡若干巻板行于元乆而散逸
見者鮮焉吾大憲長李先生叔淵博學好古以公鄉先
哲也景慕之尤深求其集踰二十年始得全帙如獲拱
璧遂手校而刻之梓以傳嗚呼宋開慶間公從元世祖
次師於鄂登髙弔古其詠武昌三節婦詩實載集中則
鄂固公所嘗游覽之地也距今二百餘年而文集迺刻
于兹夫豈偶然也哉抑公之所著有續後漢書及易春
秋内外傳皆卓然自成一家惜乎無傳焉安知是集一
出不有因之而旁求者乎公名經字伯常謚文忠世家
澤之陵川其履歴顛末具在銘誌兹故得而畧云正徳
二年嵗在丁夘春正月吉賜進士出身奉議大夫湖廣
等處提刑按察司僉事奉勑提督學政前翰林院庶吉
士廬陵陳鳯梧謹序
陵川集序
明道立教之謂文何代蔑有其間升降隨乎運㑹而顯
晦因之六經道言無意成文文之至也先秦兩漢下由
文溯道叠更盛衰後或弗逮夫前變而不失其正其人
類皆􁋯經術貫百氏大放厥辭力迴瀾倒中流一壺如
馬班賈董韓李歐曾之徒代興者是情有各深才非相
借雄長一時羣遂奉之為宗而旁出唐子末由竄入正
統則古今一轍援此以定南渡金元之文莫不然矣陵
川郝伯常先生崛起冀南奉使不辱中誠大節載在元
史間嘗取其世論之當干戈俶擾之秋齊盟早渝邾莒
不狎寧復知有通經學古之事先生䝉難艱貞不夷其
明藴釀載籍發為贍博宏肆之言理性得之江漢趙復
法度得之遺山元好問而獨申己見左右逢源固自有
其文以之驂驒前哲何愧嗣後姚氏燧虞氏集揭氏傒
斯戴氏表元黄氏潛栁氏貫歐陽氏𤣥吴氏萊咸以其
文成一家言有名元代非先生導其先路哉葢作者難
識者尤不易歴下李攀龍創論不讀唐以後書貎史漢
皮毛者靡然從之以故近世遺文放失間脫蠧口則烟
煤庋閣者多在昔昌黎起衰八代必俟二百年後六一
居士得舊本韓文為之演繹其學始昌他可知已故明
三百巨儒講求復古不以世限往往掇拾標舉疏通證
明若所稱牧菴道園諸君子之書次第昭布先生所著
續後漢書暨易春秋内外傳太極演等書不下數百巻
俱不傳其文集三十九巻曾一刻於元迨明武宗朝沁
水李司農叔淵官楚復鏤諸板江右陳司空文鳴為之
序其本行於北東南學士罕藏之余願見既乆購不獲
㑹移知澤州嵗乙酉纂修郡志遍搜得李刻全册于陵
大喜逾望惜魯魚漫漶訪他邑又見一前本似初刷者
頗明晰較其可知餘則姑付闕如因歎先生之文宜冠
元儒遭逢不偶至宋被留真州十六年當時其地守臣
請與張䇓吴澄並祀曰三賢祠訖今不可問陵川故里
廟亦頺廢製作迨將澌滅此大闕軼事忝守先生鄉責
不在我乎檄屬鼎新其祠爰舉前集命刋梨以行敢謂
先生異世之桓譚聊志私淑且厭求者心爾然後知處
晦之必有時而顯先生實大聲宏光芒終不可掩曠在
易代一遇於余則表而出之彼雷同剽竊龎無一物者
即汗牛充棟初何異水火之投撫先生集于是乎有感
詩文具在卓為諸大家後勁固也余覽其論兵議及上
宋主萬言書通達國體指陳利害務俾守以持重答天
心惜民命於和議拳拳三致意非空言無實可比其見
超矣經濟専門望洋徒歎孰云文士弗適于用哉發㣲
者當自得之沾沾源流𣲖别又可置弗論焉澤州牧武
進陶自恱譔
陵川集劄付
延祐五年五月初九日奉江西等處行中書省劄付准
中書省咨集賢院呈延祐四年十二月初五日伊克集
賽第二日嘉禧殿内有時分對蘇庫爾齊明里棟阿學
士喜春等有來本院官陳大學士奏郝伯常學士做國
信使入宋講和去時于真州拘留了十六年間做了一
部續後漢書並他平日作来的文章陵川文集這兩部
書中書省交江西行省有管下學校錢糧内開板去了
也奏呵奉聖㫖您與省家文書交疾忙了者麽道聖㫖
了也欽此具呈照詳得此咨請欽依施行准此省府仰
依已行開刋施行奉此
陵川集咨文
中書省移江西行省咨文皇帝聖㫖裡中書省禮部呈
奉省判翰林國史院呈照得先據經歴司呈奉禮部符
文承奉中書省判送本部呈准尚書郭嘉議關竊謂士
遇側致君澤民功被一時不遇則著書立言名垂後世
故翰林侍讀學士國信使贈昭文館大學士資善大夫
文忠郝公以命世之才為世祖皇帝所知潛邸召見置
諸侍從中統御極即命講好使宋拘留十有六年至元
乙亥始得歸國凜然風節逺配古人將被大用以宿瘴
而卒其平日著述如三國志黜曹魏而主劉蜀使正統
有歸脗合朱文公通鑑綱目筆法一洗前書之謬誤是
誠有補於世教又如春秋外傳一王雅陵川文集等書
學者願見而不得似此遺藁家藏尚多不幸其子山南
江北道肅政廉訪使文徵早卒伏慮前書久而散失良
可惜也如䝉朝廷允許于懷州本家取發前來付翰苑
披詳發下板行庶使一代儒宗雄文傑作不至湮没傳
之將來以見聖治文明之盛是則非惟死者之幸實後
學之幸也請轉呈都省照詳施行本部叅詳如准所言
將郝文忠公遺文裒集梓行誠有補於世教具呈照詳
覆奉都堂鈞㫖送禮部依上施行奉此行據懷孟路申
今將陵川文集并三國志申解前去乞照騐事省部仰
照騐議擬施行承此具呈照詳得此除將發到陵川文
集一十八冊三國志三十冊送付編修官蒲道源等考
校去後今據待制趙穆編修官蒲道源等官連呈文忠
公郝經所著文集筆力雄深議論該博忠義之氣藹然
見於言意之表其續漢書得先儒之至論黜晉史之帝
魏使昭烈上繫漢統扶立綱常有補世教其間叙事典
贍核實多前史所未及者若䝉呈達都省行下書坊版
行傳後非惟使斯人生平精苦之志有以表見於世亦
示我國朝之有人焉呈乞照騐得此翰苑議得如准待
制趙穆等所言相應除將前項文集依數發付禮部依
上施行外得此奉都堂鈞㫖送禮部照擬施行奉此本
部叅詳郝文忠公著述三國志陵川文集等書既翰林
國史院考校得堪以板行相應得此南行省所轄儒學
錢糧多處刋行相應得此今將前項文集隨此發去都
省合行移咨請照騐行下合屬依上委官提調如法刋
畢各印二十部裝褙完備咨來
欽定四庫全書
　陵川集卷一
　　　　　　　　　　　　　元　郝經　撰
　　賦
　　　擊蛇笏賦(并引/)
孔公原曾孔子之裔孫也仕宋祥符間嘗以笏擊祅蛇
其事其節則有臨川之誌徂徠之銘王偁之傳在其笏
則歸于今張文彦逺經晩進曲學固不足贅于諸公之
末然義激于中而有不能巳焉者謹賦而廣之其辭曰
昔仲尼之得政也兵裔夷尸姦宄藏甲出大都圯魯宴
而齊沮王道之端于是乎啟柰之何天不假命遽行而
遽止其餘威遺烈鉞于筆而鈇于禮誅十二公之亂臣
二百四十二年之賊子壓之以大經束之以大法莫敢
瀆彞倫而擾天紀孰意其孽魄狃而不散逆靈締而不
弭蟠結乎大塊之阿囚鎻乎九原之底乃卵狠而孕戾
不矜廉而厲恥每間治而為亂輙張慝而掩媺代謝屈
信閲越千祀以及于宋化祅蛇而陸起窟宅乎廟堂馮
附乎神鬼蜿蜿蜒蜒曳曳頍頍伸腹傴脊呀口侈噬呈
露怪状愕目奪視侈大澤之運動常山之勢愚吏蚩氓
崩角蹶趾釃酒血牲匍匐祈祀若新莽盜國而無知之
民共稱符瑞狂巫顛覡踴躍驚喜稱為神龍因縁為市
若賊操竊權而嗜利之士争為役使妖聲異聞鼓舌轟
耳喁訛唱和讙呶呌噪震一郡而駭千里莫之敢詰亦
莫之敢訿聖有賢孫釋褐于是端笏而前山立顧指蓄
鋭俟發韜鋒卒起若子房之睨秦始奮笏而擊顙拆身
弛祅死于心毒揺于尾若太尉之擊朱泚於是惑民雨
解義士風靡天子是嘉用為御史司國之直致國于理
而諫中宮之廢折遼主之誚邁節特操凜乎清霜皦乎
白日雲高而山嶷是仲尼之以直道詒厥子孫俾萬世
如矢者不屈不撓拔邪樹正賞善誅惡無時而已也則
是笏也與誅卯刃脩經筆兵萊人戈叩原壤杖墮三都
鍤異時而同跡仲尼為不死矣嗚呼叔世而下蛇龍混
蟄春雷瘖而不鳴直道僨而不植已刓方而為圓又枉
尋而直尺誣譎誕僞異態百出有蕩俗惑衆乗高而為
姦若兹穴廟之蛇有巧發毒伺中人而不可測若含沙
之􁉃者有之笏也無之人也孰為之擊也
　　　哀三都賦(有序/)
李唐亡長安洛陽遂虚梁簒而汴始建五代荐國日益
殷富逮宋受禪太祖以汴土薄易無四塞之固且非王
者處上游之勢也議遷都長安而太宗與大臣不從太
祖曰今汴所利者近漕江淮之粟耳不及百年民力殫
矣至宣政間民雖繁夥皆游食不本著佻靡相矜益之
以黨禍重之以侈政老姦擅國㸃閹用事敗盟開邊而
宋果亡金源氏都燕掞河朔之勢以雍洛汴為邊鎮既
失河朔始南走汴金亡而汴亦虚迄今二十餘年百王
之制度九州之壮觀寖以蕪替遂無孑遺神州陸沉永
為丘墟可哀也已於是作哀三都賦其辭曰
維帝極之弗建致神器之顛趾德者斃而覆宗力者踣
而沉祀兑鋭缺而兵頓坤靈黑而士死天王之所居衆
大之所止頏野馬而蕩滅走城狐而傾圮噫吁咿嘻伊
誰之始乘厥權輿遐哉邈矣亡國之蹤自西而東吞聲
隕涕原始要終昔明皇之臨御恃開元之駿功抑漢魏
而濶視攀三五以比隆謂天崩與地陷可宴安以無窮
學霓裳於天上養禄兒於宫中侈幾一動姦臣愚弄欲
未足心禍不旋踵割一統以幾絶耨兩河之盜種陵夷
僖昭孽臣姦驕睥睨問鼎倔强不朝巢以饑熾温用盜
帝刼乗輿以入洛血椒蘭而行弑剷咸陽之故基斵萬
世之元氣舍洛邑而弗居陋姬旦之王制噫嘻嗚呼兩
京遂蕪中夏壮觀削于汴都迄用定命蔑為訏謨龍蛇
起陸競為闚𨵦閲五季如傳舍啟二都之永圖戢干戈
以禮樂化殘暴以詩書豈期百年弗堪顧天漢黨復錮
唐閹再權壞法亂紀拔本塞源既崇侈而肆欲復敗盟
而開邊東南朝廷種兩蔓菁花石綱運太湖浪驚祖宗
之澤盡華陽之宮成引金源於海上揭汴底而一傾忘
社稷之實禍慕燕雲之虚名二帝北虜一馬南渡孽不
自天勢成崩土有臣不臣假王張楚有民弗民依國齊
豫靈光巋然幸無一炬䑕寶座以飛嘯燕雕梁而不語
何故新之多變竟不知其誰主粤惟金源國一再傳舉
𤣥莬與肅慎繩遼武而帝燕合九州之制度成一典而
煥然去唐宋惟一間詎元魏之敢先而乃馭失其道潜
朽其索北陸翻沙蕭牆禍作公孫于邾王遷于洛日入
崦嵫寢適冥漠駐汴宮為玉所不甘卑而分弱藉二京
之形勢跨闗中與河朔雖日窘而日蹙猶夭矯以磐礴
俾早為之定鼎不遂至于墜落嗚呼噫嘻商於雪飛車
説其輻火焚其旗一僨塗地三都遂隳彗哲王之偉蹟
剝列聖之丕基俘梁亡之庾信走吳滅之陸機宁區中
以馳矚悵掩袂而興悲碧雲高寒何處長安灃水有芑
涇水有蘭煢不見人慨乎其嘆漢室金莖東移淚澘茂
陵玉盌暴出人間愁虹兮貫天凄風兮射闗覽冠葢兮
弗復蔇(音/忌)帝東游兮何當還維終南之峻極與太華之
孱顔壓九地之王氣鬱千里之秦川雖人亡而事去尚
虎踞以龍蟠北邙坡陀伊洛交波惄焉如擣傷如之何
悲哉白馬之禍舉衣冠而一盡宵人肆忿寧恤乎他鸞
皇胡不冥飛卒莫逃於網羅望清流而揮涕睇濁流而
嘯歌水南有花水北無家荒涼國色慘淡天葩衝風起
兮飄忽蕩愁錦與驚霞湯湯乎汴蔡三徙兮終敗倐鼎
湖之龍去震長平之瓦解曠萬里為一虚疑天地之欲
壞文子文孫青城苦魂風悲白日雨泣黄昏陰燐吐焰
枯血長存宮百王兮何有山萬歳兮不壽石九州兮果
窮巖玉京兮獨秀惡於中原無所歸咎李唐既逺金源
弗受熙豐一黨宣和八賊務快私忿竟亡人國言及此
兮噎吭涕無從兮横臆草木為之不春日月為之改色
小人懷土君子懷德王澤不流下民蕩析狐猶死而首
丘人豈忘乎都邑秦人朝鮮汴人祁連不見鄉園泣涕
漣漣父僕三韓子奴桑乾于嗟闊兮乃無羽翰目愁雲
乎異域淚老目乎荒原漫揺神而振志忽心死而骨寒
苟言還而言歸豈安土而重遷烏兮鵲兮何枝可倚丘
平壠徙碑折松摧鄭不来矣鬼其餒而魂一夕兮九逝
扣𤣥闗而問之彼氣數則已定何侘傺而自私夫亡有
大釁興有嘉運豈九州之神靈無一人而與問王業不
偏安坤極不終僨葢泰生於否而亨始於困國家方尚
帝德推天元飛漢唐之龍馭貶拓拔之鴈臣閲帝王之
窟宅奠天居而覆民吾何為乎怨嗟艱辛以熱中而疾
夏為萬物而憂春也易哀為樂收泣為笑捧葵藿之朝
陽返山河之夕照
　　　渾沌硯賦
賈侯有硯端之異石也温潤堅潔渾然天成而不鎡匠
鑿之力余嘉其能全於樸而致於用也故名之曰渾沌
而賦之辭曰
昔先天氏之一卵全渾沌於太極有心有跡而惟變是
適方其鷇不音而拘龍不蜕而蟄㑹萬殊於一同而納
萬動於一息忽感而化與神俱入秘于重泉贅為老石
而潜風波没泥滓潄沕(音/勿)潏(音/聿)湛清泚哆蟾驚而噴彩
老蛟怒而厲齒既未復于故歩復見遇乎舟子淵九重
而縋出判二氣於太始深固反以誘盜静密反以求徙
割鰲膽而獲翠落鯨肝而得紫一泓鑿而失真六竅存
而不死然衆變之夭忽實大化之所使水無風而不波
心無物而不起但不離不隨不鑿不弭又焉有卵為石
石為硯之異又何疑硯非石石非卵之㫖葢必有是物
以明是理必有是用以明是體一貫而通一宅而止是
渾沌硯也已故其奕輝光登侯堂琰匣貯而色瑩净几
陳而氣張定心存而𤣥穎自役大樸在而儵忽自亡散
跡於墳典䇿勲於文章石渠東觀陵轢秦漢孔壁汲冡
頡頏夏商燼南山之松而不變腐孤竹之管而不傷墨
者自墨而不迎儒者自儒而不將舍中和而雲淰(音/閃)雨
霮摧堅貞而金聲玉相霧縠披于冱氷隂鑑溢于秋陽
色非此色而妄幻滅時非此時而寵辱亡守重厚薄泓
洋不名不毒而其用不可量也辭曰硯之珍石之詭杳
渺光含玉肥水知白守黒兮為石谷知剛守柔兮為水
委是以涸四海而不汔灰萬山而不毁納元氣兮雲之
根化無窮兮神無巳而列諸聖賢之軌固不待䝉莊浮
屠駕言而作訾(時張賈二侯方事/佛老故以是諷焉)
　　　銅雀臺賦
天斷漢紀誕植姦孽董則顛而袁則愒曹氏猖狂銅雀
巍嶪阨崑崙閉孟門嶡三臺見三山截霓斷雲縵重楹
而走六龍折角徙甍頡地頏空碧甃金鎔直外隆中壮
天骨柱天崩激千里而怒長風如此之富如此之雄而
操之心猶未充俾漢之天為曹氏天漢之國為曹氏國
漢之民也曹氏奴漢之臣也曹氏𨽻漢氏之宗廟宮室
燼矣而曹氏之列屋長門美矣漢氏之庭寡婦悲曹氏
之庭嬙與妃聆義聲觀義旗孰知其非而操之心猶未
涯既立海移山分辰斡斗負漢鼎而入魏宫結漢網而
維魏臺則丕也拜表植也拜章權退備隠琮降表亡不
愧漢霍光自比周文王四顧無人虎踞而鬼倀忘赤壁
之辱誦明月之曲笑吳蜀之僻隘鄙桓文之局促乃上
重臺入雙闕慨雄姿鼓高節燕歌兮玉糝塵趙舞兮風
翻雪望二喬而不見怒孫劉之未滅謂我翼莫吾禦我
角莫吾折彼神器入吾手孰敢撤而裂之哉曾不知此
世此年守漢宮者孤兒泣血守魏宫者姦雄倚疊也一
旦懿不忠國昭不義扶濟戈投車龍悲鼎湖則銅雀之
富魏宫之蓄賊規盜模一為晉所居嗚呼天既不有漢
而魏復當有天使魏有天則魏之為魏亦昭然矣奈何
魏反不務可作真帝逼君而生拱北以漢臣欺世而死
征西乎噫欺人者不自見已不欺人人不欺巳魏欺漢
作是臺而不能居晉欺魏獲是臺而不能保臺乎臺乎
果孰居乎不欺人者其永居乎
　　　龍蟠若木山子賦(有序/)
龍蟠若木者禁園之奇石也徳陵狩汴播棄泥壤遂用
崩折有客過而悲之因命僕以為賦其辭曰
天蜕奇骨僵立突兀不斤不鑱而盡諸山之秀鎪造化
之窟力百轉而􁫺崒鬱龍蟠于若木茁元氣乎一拳露
太初之面目潤涸四海幽翻萬谷尺有千仞之峭巋無
一粟之俗葢天鍾美於是備夫三索之藴以終萬物而
始萬物不徒説於人而為眼中之物也故其堅足以不
磷重足以鎮躁止足以閑邪靜足以寡欲使為明堂之
礎而足以柱天使為昆吾之硎而足以剸玉惜乎時也
非時命也非命投閒置散於侈靡之地而為游觀者所
矚故黙黙以自容兀兀以自足三十六宫方爇沉薰麝
争容而戰媚抹朱而綰綠此則煙凄霧慘風呼雨沐踞
長松而倚脩竹盡漢武之雄夸與秦皇之凶獨齊管絃
于天籟等山丘于華屋寄春色於莓苔寓山鳥之一曲
幾雷霆之震怒欲奮飛而起陸媧皇逝而不返懼不周
之再觸是以陸沉而不溺朝隠而不屈巍巍乎將閲千
祀振萬古而不朽不殁也豈意其山移海倒地圯天覆
虎出于柙龜毁于櫝斡神鼎而寶康瓠逐麒麟而囿麋
鹿又崩折于瓦礫復閉滯于溝瀆彼不才之石瑰珂犖
确全其天而碌碌此其将遂沉淪湫底與糞壤同化亦
將有時而出也耶嗚呼一石之奇猶若是矧抱奇之士
乎士已為楚大夫之三刖而石復為奇章公之慟哭也
宜矣
　　　靜華君墨竹賦(君姓張氏行臺公之女元遺/山之姨姪總管喬君之妻也)
甚哉物色之有異也不為丹青不為麗縟不為泉石不
為卉木墨於用而形於竹開太古之元闗寫靈臺之幽
獨儲秀潤於掌握貯氷霜於肺腹足乎心而無待於目
備乎理而不備乎物全乎神而不狥乎俗葢達者之有
天趣而以貞節為寓也若一葉一節施塗粉澤舒焉而
布煙慘焉而綴雪以規規之形似幸他人之目悦是俚
惡之傚顰惡足以知吾物色之説竹有竹外之形墨有
墨外之色故與可有成竹之論坡仙有心識之訣而潁
濱謂解牛斵輪心手俱滅而後至乎超絶詎庸陋固滯
者得厠其列也於乎静華琴書滿家雄侯玉胄振吐天
葩幽閑貞一瑩璧無瑕棄寵光而高蹈緬逸志於雲霞
湛虚室之太素曾不憙乎豪奢故其坐雲軒佇靈宇凡
蹤絶天籟舉吞八九之雲夢小渭川之千畆沛蕭蕭之
神寓植歳寒于毫楮掃胸中之全竹走筆下之風雨忽
穎脱而迸裂怒絶繃而掣去何此君之尚𤣥蔑青翠而
不處恍一夢於藍田幻兩身於湘浦措斧斤兮何地陋
淇園之漢武揮淚涕兮何從媿蒼梧之二女發四座之
清風驅半襟之煩暑欲折枝而不得懼真宰之或怒縱
入横出高森亞舞不步不武不繩不矩百千其状劍拔
㦸踞㑹于嚬呻而得於盼顧豈畫工之屑屑於此焉而
得與神奇忽恍固不與萬物同化将落落兮終古則君
之玩物色寓天趣又豈紛紅縵緑所得同年而語哉辭
曰月府兮雲鄉戲墨兮淋浪震􁀉􁀉兮神蒼筤列數幅
兮森中堂氣颯爽兮来三湘粤惟静華之比德兮秉貞
節兮凌霜
　　　怒雨賦(巳酉五月/十三日)
蟾骨畢而膨脝箕侈口而饞吞帝惡貪兮赫怒氣軒軒
兮不平乃命箕伯召坎師轉隂軸翻陽機鬱抑乎兩儀
藴隆乎四維包并乎八荒充塞乎九圍括一囊而大舉
疆萬里以長吹陣雲移海而起雙霓貫斗而飛肅肅慄
慄泬寥慘戚收兩造之和氣寒凛凛兮来逼忽六合之
破碎迸金光于虚碧震來兮􁀉􁀉迅擊兮霹靂轟萬乗
之空車隕千尋之絶壁勁穿心而裂耳訝踵入而頂出
間剝啄之聲落似沙石而還濕忽抑絶而閉黙等萬籟
之喧寂驟江傾而河沛瀽天瓢為一滴滔滔蕩蕩漭漭
泱泱千里一注瞿塘峽上急浪驚湍沕潏飛蟠從天而
下底柱山間紛秦堅之百萬避晉𤣥之五千怒夫差之
水犀既射潮而矢天少瑟縮而淅瀝復誕漶以連泫蛟
龍奮而不屈走陸梁以高鶱蚯蚓喑而不鳴蛙黽噎而
不喧疑天地之嘉運欲覆世而一湔罔兩驚而轉石罔
象喜而跳淵溢溷中之汚穢没庭下之蘭荃疑天地之
衰運復太古之茫然稚子踣而不蘇畏崩壤而壞垣老
媪伏而不動固局束以攣拳彼胸中兮何主宜外物之
變遷羌獨台兮草堂方偃蹇而高眠為攬衣而徐起正
冠襟而待旃主之乎以忠信彼胡為乎詖偏倐孤電之
長掃賈餘勇而忽還星吐焰而耿耿月流波而娟娟於
是撫牀而下擊藜而歌之歌曰尸居兮龍見淵黙兮雷
殷彼自怒而為幻我惟常而是允存而守之一心而定
推而放之四海而凖又何怒之遷而喜之引也
　　　瓊花島賦(有序/)
歳癸丑夏經入于燕五月初吉由萬寧故宮登瓊花島
徜徉延佇臨風肆矚想見大定之治與有金百年之盛
慨然有懷乃作賦焉其辭曰
楛矢飛燕遼傾宋奔中夏壮觀萃于金源鬱天居之宏
麗開陸地之海山忽陵飛而阜走見虎踞與龍蟠建瓴
水於河朔浩不知其波瀾沉沉覃覃旋坤轉乾赤城紫
府幻出塵寰粤惟瓊花之一島突兀乎其間崑崙之巔
海風怒掀劈濤頭而迸落結水面之青蓮巖巖磐磐僵
立孱顔嶷如鰲頭冠日觀而却走傴如䲔(鯨本/字)背負月
窟而横髙寒(其頂有廣/寒殿故云)瑤光樓起金碧鈎連斷霓飲海
頡地頏天華陽九州之塵雲消露浄遼海百年之藴熢
湧煙填慶雲佳氣郁郁芊芊時屬清夷天下晏然倒淮
南之戈而荆楚帖崩統萬之角而安西安神武不殺而
日趨於平泰信誓既結而無事乎開邊明珠白雉不召
而麇至蒲梢騄耳無用而復還一人高拱於其上無所
為而樂穆清之燕大臣優游於其下無所為而興禮樂
之盛萬物鈞化而無間四海被澤而不偏風俗既厚綱
紀日完財不聚而富刑不用而措政不更張而治士不
作聰明而賢民日遷善而不知其所以然而然嶷嶷乎
魏孝文駸駸乎漢孝宣宜乎於此樂天下之樂軼邁往
而追羲軒收萬方之瑰詭盡九土之纎妍紆青雲之環
佩奏鈞天之管絃御長風於絶頂訪蓬壺之飛仙開八
荒之壽域正一氣之陶甄躋斯民於仁壽而君臣與焉
挈斯民於遂樂而君臣享焉涵浸醲郁上格於天舒愉
粹暢下達于泉濟濟洋洋殆三十年見始終之全倐九
龍之飛去墮神鼎于羽淵宗沉社僨而乃屢遷雖則屢
遷竟不能永其傳功如是德如是不克負荷一舉而棄
捐孰為之司而使之然涸金源于汴蔡臥一島于蒼煙
悲風射闗(謂居/庸也)枯石荒殘瓊花樹死太液池乾游子目
之而興嘆故老思之而淚澘葢餘恩遺烈膏于骨髓著
于肺肝雖死而若生雖亡而若存有與析津同沛箕尾
共鶱者雖曰假山而實德山也彼虐政虐世昏君暴主
以萬人之力肆一巳之欲刳吾乾坤穢吾山川雖曰石
山而實血山民欲與之俱亡卒聚而殱旃寧不愧于兹
焉
　　　泰山賦
粤大荒之播氣肇天一而為水滓沉澄而濁凝柔洞蕩
而剛峙故水載乎地地載乎山抵艮茁震冠海而起為
萬物之始終藏八索之首尾堪輿之骨壮真宰之形似
人皇九頭俶載于祀禹鑿益焚神力是試條而為三別
而為九祀而為四中維岱宗獨尊而雄盤踞萬古莫與
比隆衡固阜麗瘴海極熾融飈赫赫物燬其鋭華固秀
拔金天肅殺一翠横秋萬化搴揠恒亦宏富天地闔户
𤣥都幽府固隂寒沍粤惟兹山首出庶嶽其頂則呀突
乾維其足則亘抐(音/納)坤絡奄東國之全勢孕日出之鴻
爝作帝孫而奕大混天胎而不鑿為有生之司命權天
地之槖籥露太初之面目愠巨靈之獰惡鼇六巻而矯
首龍七襄而奮角障大海使不流俾降丘以東作拒洪
河之奔湍俾回翔而北却三州得以完厚萬民得以土
著瞰臨冀魏軒輊恒趙背左燕遼夾右瀛鄚闢青徐之
疆畛包兖豫之封略壓吳頭而益重捽楚尾而欲割拉
琅邪而横騖控龜䝉而回躍瀹濟漯以為襟帶汶沂以
為約瀦大霈于雷夏洩龎澤于邾漷秦觀可以窺長安
周觀可以窺汴洛合㳫九州之半覆壓數千餘里重覺
魯强不為齊弱豈無他山髙蹈磊落劍門則擅其重閉
石樓則肆其超卓天台則鬱其詭譎太行則亘其磅礴
各據地勢偃蹇岞崿如草昧之崛起據偏方而驕跋恃
區區之險固徼制外之封爵孰如兹山中華正朔建極
啟元衣冠禮樂天宇夷而皥皥王道裕而綽綽豈無羣
山紛紜交錯或繚徑之蛇結或垂巘之鷲啄或刀巖之
櫛疊或斷壁之牙遏或青蓮之天開或蒼屏之玉削如
夸徒與宵民極其力而相較客氣鼓其餘勇冶容盛其
塗抹孰如兹山衮冕黻珽朱絃䟽越純粹中正崇髙溥
博大哉乎聨延九重鬱如深宮巋其中峯見天子之雍
容前列如却後列如剝拱捧旋躩見百工之致恪云云
亭亭衆星北辰石閭社首百鷙一鶚既㷭湧而豐隆復
曠豁而綿邈扶青帝之宮觀締𤣥臺之樓閣瀛州邃其
幽深蓬壺敞其寥廓飛仙飄兮遨遊抱明月而遂樂采
玉芝之芳潤探先天之希濶御絶頂之長風𦕈天地於
目末閲扶桑之菌蠢幻魚龍之轇轕卵長鯨於雲根巢
陽烏於日脚蒼筤分其霽色鑠紅金于碧落羲和起其
龍馭駭萬國以開覺耆貺蓄而奕奕昭靈貯而灼灼豈
徒云乎髙大乃與世而落莫豈呈奇而露異等尋常之
嵓壑哉若夫觸石而雲膚寸而合崇朝一雨暵旱弭虐
巻舒隂陽杳不可度有如是之神儲膏溢澤蒸為桑土
衣被天下民無寒苦播為陽春狐纊天宇發育萬物勾
芒彚庶信屈起伏如嫗如煦有如是之仁既髙而大又
神而仁乃于嶽麓篤生聖人續太皡之統萃奎璧之真
太極再造四時復春藴而為道發而為文膏澤其民堯
舜其君德與山髙名與山尊六經垂天與不死者存則
又與夫育蘭茝囿松椿出器車生皇麟羨金錫之利藴
珠璧之珍者不既大矣乎宜乎唐虞盛典周漢極制巍
巍堂堂殷秩縟事後王後帝崇德報施繼繼承承垂于
萬世
　　　虎文龍馬賦(有序/)
乾陽萃精星列房駟健之至也故飛而在天則為龍行
而在地則為馬雖八卦皆擬其象而獨專於乾坤負圖
而出於河包犧氏按之為畫聖人事業以之張本而文
籍生焉則又用之至也出於乾陽故産於西北陰國金
天往往騰蹋羣龍駔駿特異號稱龍種其蕃息盛大皆
莫若國朝沙漠廣莫地經兩海盡為游牧之所又兼金
源四十萬并西域三十國古之所謂千里者海飲川量
婦人䜿子皆乗御之搜奇拔異始得與御苑下乗今上
所御虎文龍者空西北百千萬羣而未之有伯樂之所
未見書傳之所不載古今之所罕聞又虎變炳然有定
武功彰文德之象焉昔漢武帝得之外國而親為之歌
唐太宗之所御則圖畫凌煙閣而為之賛矧今生于本
國又若是之異乎歌頌不作則與駑駘等為無聞敢犯
齒路馬之罪而獻賦曰
天柱折地維絶東南傾西北揭隠日星為晝夜結陰陽
為氷雪死土銜沙枯山積鐡白草失春黄榆下葉洞澒
幾萬餘里蹴踏幾千萬年藴天馬之剛健混神龍之窟
穴不知其幾萬餘羣幾千萬匹相我薄伐控弦立國不
棧豆而秣粟不棗脯而齧膝盡風呵而雨止恣原皁而
野櫪從横散漫優游閒適全其所天故皆越逸一兵控
百百不介一力有餘裕故皆蕃息瀾翻浪動川盈谷溢
奮威靈以一戰獵諸國而無敵迄今四十有餘年矣我
君中興真龍間生一氣直壮四星曜靈駭西域驚北庭
飛黒水晦青㝠碎崑崙轟雷霆煙雲墮地列缺生獰振
長風而一嘶凡馬喑而不鳴六丁盻瞠而弗執真宰辟
易而弗乗於是飲余吾濯渥洼褪鱗介脱角牙食萬虎
而類駮化一龍而若騧質金火而黑章剺翦刀而互呀
變乾坤之至文散𤣥黄以為花㑹運數以呈用来馴服
于帝家頭骨隠㦸面顴夾璧䜿目日出陽鑑電激膺門
肉闊汗溝血滴垂梢絲齊分鬛髪直露筋藏骨玉蹄鐵
脊前鳳後兔宛轉却顧飛燕掠地輕不著土奔軼滅没
掣去縱步東西有日天地無路倏忽變化匪龍匪虎逍
遙良善遇知得主帝軒之飛黄后唐之赤文周王之騄
駬漢武之天驥魏文之澤馬殆皆不得同年而語矣於
是帝亦惠異登進上廐一品芻秩萬乗之右鉸玦寶錯
鞍勒珍鏤金韉玉鞭服習馳驟建斾西出足力騫張渴
飲洱水怒蹴㸃蒼萬里一息建業興王吸絶江流瞰視
武昌朝楚暮燕載㑹衣裳新宮法駕金蓮正香飛龍在
天遂卻走馬和鑾雍雍垂拱而治天下視彼夸毗盤于
遊畋放心事侈黷武求仙奔貳師走嫖姚志欲無已焉
則又天淵之懸也辭曰嗟異馬兮遇主知虎為龍兮風
雲期奮靈虬兮躍神螭隘萬里兮强一馳乾坤小兮日
月低適時乗兮加馽羈效倜儻兮呈權奇宣皇靈兮耀
主威朝江南兮暮遼西功徳盛兮天人歸飾玉輅兮開
金扉馬在廐兮方無為
　　　冠軍樓賦(有序/)
中統元年庚申夏六月奉命使宋道出宿州潦路霖雨
蒸厲作惡遂為稽留時東平嚴侯之弟開府于是一日
置燕于冠軍樓在城北隅西望平逺盡得東南之勝乃
為賦之其辭曰
庚伏苦雨沴氣中人壞垣毁屋没馬滑輪蒸飈鬱攸巻
局不伸予乃斷羈思振氛翳藏天倪肆棲倚将超超乎
邁往而沛沛乎凌厲為引領而延佇快遐觀而馳睨玉
臺公子金羈列侯立馬却坐起予勝遊越黄泥之坂而
登冠軍之樓清風翛翛火雲四收別入一天曠如三秋
闊歩髙視覺九州之外復有九州欲中天而上征削塵
蔓與隱憂頡汗漫以為友翥逍遥以為儔旁薄乎希闊
徜徉乎燕休既而觴豆粲列吹歌疊發凉入翠綃怨生
瑶瑟邊聲跌宕壮氣激烈卷山河於霞腴駐風雲於玉
節目與天逺萬象入睫夾右齊魯面左楚越海岱連絡
遡東北而去淮甸平逺轉東南而坼聨陂塘而際野𣺌
青山於一抹屹震南之相望嶷鼇頭而岌嶪千麾霜横
萬壘星列皇輿鞏固藩牆不决隠若長城淮海有截惟
威惠之並舉俾姦宄則遯跡雖平衍之一區固形勢如
四塞伊将臣之司邊不在于地而在于人不在于兵而
在于徳所以為冠軍也玉盤醽醁遽一再行吳歈楚謡
激為新聲淋漓參錯飲驥澆鯨酒酣氣張心翼馮馮慨
嘆今昔反有累乎高情顧瞻彭城隠隠垓下想見髙帝
之嫚罵項羽之叱吒騰擲宇宙而競為凌跨白骨蔽野
魚龍戰罷孰得孰失皆為解瓦一時偶然莫驚王霸睢
水復為之流而怒魄邈然而化還望維揚壞堤迆迆土
蛇一脊千有餘里負汴水而依淮猶繚首而曳尾遺長
雲與老樹見窮奢而極侈藐瓊花於天風弔荒淫之帝
子凡以欲而從人乃保宗而延祀将以位而為憂固兢
兢而不恣詎可從耳目之欲血生人而肆一已哉其僨
社沈族身被其戮為萬世笑宜矣登髙而賦樂極生悲
擾擾紛紛將安所之納萬變於一息復駕焉而還歸月
在疎桐步玉馳嘯書而為賦以寓遐眺
　　　瓊花賦(有序/)
中統二年春三月制使李公致瓊花數枝是年冬十月
而夢二客相邀至維揚之后土祠飲于花下嘯歌為樂
既醉而覺乃作賦焉辭曰
江風吹雲枕壓霜月神不棲目軼思超越栩栩曳曳境
與世別天宇闢凡蹤絶歴蘭路開桂闕飄飄乎馮髙御
空不知身之幾何而造乎虚白已而扶揺頡頏恍惚莫
量疑在鈞天亦如巫陽孤鶴飛來縞衣𤣥裳翩然負予
背風翺翔下視淮海雉堞相望貝錯珠瑩接屋連牆繡
簾琱櫳綺疏綠房十里一市金紗煌煌混灝海之魚龍
駭飛埃而陸梁忽丹霄之二仙翥青鳥以相将指仙花
以為言可嚼月而飛觴是閬苑之仙根來瑞世而呈芳
坼膩雪以揺碧刻春氷而帶黄噴蘂蝶於花心引輕絲
而不狂天風收其落英不委地而飄揚彼衆卉則俗死
漫紅祅而綠娼玉陰婆娑徙倚徜徉清香忽來莫知其
方乃誦明月之曲歌窈窕之章倚歌横簫鏘鳯鳴皇挹
芳瀾之浩𣺌傾墜露之淋浪卷瓊瑶於盃盤吸霜露於
肺腸欲折枝而不敢懼真宰之或傷且對花而舉酒澆
遯世之茫茫倐焉玉女隔花而語髣髴花神是為花主
謫自瑶華以臨后土翦氷綃以為裳染麝塵於金縷拂
白霓而下征洩秋霞而輕舉現仙姿於塵寰寓風神於
月府且曰有妹其字飛瓊適来瑶池善為新聲與君佐
酒以薦予誠遽作穿雲振揺瓊英説仙家之幽杳詠蓬
壺與赤城閲花朝以逍遥駐芳姿以輕盈嗟胡為乎斯
世而沉㝠于此生也時予既醉二仙亦去花落尊空歌
殘玉樹斗轉參横脱兔驚寤餘香冉冉月滿窗户乃為
記夢之歌歌曰玉宇春兮花始開與二仙兮飄然而來
花亦喜兮揺揺乎瓊瑰掇飛英兮泛酒盃飛仙為我兮
歌以纍纍亦既醉兮胡不歸花滿袖兮香滿幃謂予是
夢兮予不疑嗟時之人兮孰非夢之為
　　　秋風賦(有序/)
乆在舍館偶因秋風之起一時介佐三節人員皆為感
愴故作是賦以激釋云
駐星麾於江滸歳月㑹于作噩漲老天之黄雨鬱餘蒸
而欲灼忽焉西南天露雲駮槭槭栗栗慘慘邈邈抵罅
吹隙凉冷遽作始則叱􁀉突厲撲蠛抑蚋漸乃蕭瑟披
離衝牖動幕散宿溼于雲梢𦕈新聲于木末觸餘感而
興懷倍陰森而索寞既乃一時介佐塌焉而噓撫髀搏
膺掩面向隅以為行如返如執如棄如相與愴怳怨艾
咎躬責已天實斵余行使尼止方變故之無窮則憂思
其曷已或當饋而三嘆或中夜而九徙歌缺壺而寓哀
痛撫牀而裂眥金石化而色變骨肉悲而心死余乃紓
徐而告之曰士不以一失自沮一得自憙金百鍊而方
精節萬折而逾厲持此心之亢矯奚外變之軒輊今則
暑勇退涼風至困疾蘇淹抑肆我雖連蹇宋猶有禮撫
問仍存德音在耳當凌厲清氛趯然而喜排去鬱攸攝
衣躡履灑然濯熱泠然淬志快側佇於雲霄期翺翔於
帝里乗此風以成行俾照耀於萬世何乃作楚囚對泣
竟不為魯連毛遂而漫為宋玉之悲耶子以秋風為悲
余獨以秋風為樂夫以秋風為悲者非獨子也常情皆
然門巷蕭條良人逺征傷心砧杵掩淚邊城庭樹翛翛
鴉啼栁斷帷薄生寒夢長人逺此怨婦之以為悲者也
弱水雲沉交河日落風急霜清重城擊柝令重身輕黄
雲畫角十年不代有書無衣吞聲飲泣又下邊陲此戍
役之以為悲者也塞北游子江東賈客去國朞年音塵
杳絶行露沾衣風吹曉月草根蛩吟喚愁啼血四顧無
人氣填心拆此羈旅之以為悲者也囊中金盡淚滿貂
裘從横不就報主懷讎葉落尊空心事悠悠知已不見
天髙鴈沉彈鋏風悲長歌短吟白草荒山塵埃滿襟此
不遇之以為悲者也菽粟青黄草肥弓勁瀚海波翻鐵
山塵亘肉飽顔酡控弦馳競一噴生風長林葉下陳合
鞭鳴驍騰萬馬破屋殘城崩沙解瓦此遺黎之以為悲
者也今則仁聖御世霈德施惠下輪臺之詔發輸平之
使二鄙不聳嗇人和㑹麻麥幪幪黍稷穟穟室無怨曠
之婦塗無稽滯之旅朝無不遇之嘆戍無屯謫之苦抄
騎不出烽燧不舉則常情之所悲亦将以為樂也子何
以所樂者重為悲乎於是介佐相與言曰吾等之昧固
如所云吾子之樂可得而聞曰可哉麗金行秋赫輪不
鑠大火西流盲沴不作有風颯然云胡不樂若夫洞庭
波木葉脱陂潦盡山雲薄快萬里以長吹卷餘苴與纎
惡汎六合以澄清展青空而高闊淨蒹葭之洲渚閙芙
蓉之城郭留夕照于飛樓挂殘虹於高閣水落而江淨
天澄林踈而煙横霞抹天㾗虚而見歸鴻露華凉而聽
鳴鶴金莖突兀霜仗光寒銀字聲凄翠綃香著泛新商
於瑶瑟戛清音於珠箔際邁爽以昭曠莫不凌兢而曲
躍是其所以清也紛拂於青蘋之上夷猶於銀漢之間
激怒於土囊之口弄響於松篁之前散驚矗於洪濤發
鏗輷於狂瀾摐生金於曲岫振鳴玉於空山虎嘯而萬
竅裂龍吟而九淵翻是其所以雄也至於蜚霜激沙撇
捩秋草白鷹蒼隼金眸玉𤓰飄飄搏擊氣勁心老沙場
欲雪代漠生雲驊騮紫燕渥洼龍文輕風入足赭沫追
奔朝飲溟渤夕踏崑崙尾閭潮囘天池浪激鯨鬛搘山
鵬背閼日乗化起運扶揺發迹超逸絶塵杳不可及是
皆憑威靈而神變化瑰奇壮浪有不可紀極者余於是
時則將掇蘭搴蕙濯纓結佩翥非煙之冉冉御靈飊之
沛沛相羊逍遥游於萬物之表騖於八極之外聽萬籟
之秋聲轉一元之和氣舒而為春融而為薰騭仁壽於
吾民厝治安於吾君是余所以樂也子其束載秣馬易
悲為樂鴻毛垂翅乗此以飛揚巨魚濡沫快一縱于林
壑也仍作歌以訊之曰茂陵劉郎去不歸秋風起兮白
雲飛余欲翔于帝鄉兮蹇予行兮江之湄南山有荑兮
北山有薇月皜皜兮風淒淒有美人兮天之涯搴桂子
兮今其時執子之佩兮擥子之衣兮與子歸兮從風之
吹兮子毋以為悲兮
　　　牡丹菊賦(有序/)
初入新館客将宋日新致朱砂紅牡丹菊一本秪三四
花慘悴萎暗不以為奇遂植之穿廊西之隙地今歳忽
茂達成叢髙六七尺及秋而放數百花所未見也適正
甫書状生朝而其花尤盛故作賦以寓感其辭曰
西風悄兮幽扄木葉下兮空庭忽異卉之呈芳乃示予
以不情郁霞腴之春姿敷玉瀣之秋英蹙絳綃于青苞
翦翠羅于綠莛拆緗桃與紫微訝鞓紅與鶴翎高層層
以奕奕重梟裊以盈盈結膩黄以為心抹沉粉而含馨
凝夜氣以夸晝姹斜陽而嚲晴仍牡丹之花王强将菊
以為名嗚呼噫嘻時哉匪時造化則奪形色不移雖反
常而似妖顧真宰豈予欺寓國色於羈孤謝凡品之芬
菲掞金氣於西陸吐霜葩於東籬鄙傾城之鄭袖期佩
蘭之湘纍獨超出於羣倫不繫累於等夷特以秋而為
春乃奇花之出奇彼自為一時殆非後時也且持盃而
浥露更嚼句以待月儘吳江之飛霜甚窮海之饕雪與
後凋之姚魏共終全于晩節
　　　幽愬賦(有序/)
上即位之元年詔經更成于宋宋人逆之入置于儀真
姦宄漏國相與構陷誣為欵兵不受書命且僞報異聞
者再遂不令進退自庚申至于甲子凡五年冬十有一
月宋人乃報其國喪而復無縱釋之命幽抑無紀極而
莫適赴愬作幽愬賦以自釋其辭曰
天明監觀弗蔽兮奠表著以誠陳各蹈道以執則兮于
坦夷兮是循惟禮與信為通逵兮俾行李以問津顧率
履之弗越兮何虎尾之咥人棘予裳而柅予車兮竟蠖
屈而莫信滑溟涬以造艱兮胡構台以愆辰習坎而入
于坎窞兮遂䝉羃乎穹旻塊百折而僨于下兮墜沉拗
而無極荐局側于眢井兮重覆盆而擠石鬱憒黙而屯
惽兮觸黝然其若漆蹐泥塗以墊隘兮薄湫壤而滛溼
頓濡滯而壅底兮疾重膇(音/墜)以侵賊混河魚與谷鮒兮
麥麴藭兮焉所得顛連而無扳援兮仰千仞兮無涯涘
責躬而反已兮抑不知其所自粤台宗之權輿兮兆𤣥
鳥以降殷託帝乙之支屬兮分方祊(音/崩)于太原蟬聨而
蔓延兮委落族而紛綸羌台弱植之煢特兮乃繼序乎
其季振迅而自亢兮欲託始以立世襲皇風之氤氲兮
紉幽蘭以為繫冠章甫之巍峩兮錯瓊瑰以為佩握火
齊于天衢兮挽扶桑以載燧造高朗以正大兮灼羣昧
而用晦攄混沌之滓穢兮萃元精之純粹衣堯兮服舜
仁為旗兮義為軔堅窮而石守兮望道囿而日進絶蹤
兮追塵弗以為逺也探神區而挹道真軼乎無極之近
也渴日而不得留兮乃以夜而為晝葺江蘺以為裳兮
搴芙蓉以為袖扈辟芷以掞芳兮濯爛錦而縭繡步驥
騄于康荘兮翥鴻鵠于雲霄越希有而出大荒兮乃度
􁑢而絶遼汎洙泗以揚波兮扇之乎以清飈掇蕙茝而
抔瀼露兮灑旭日而晞蘭苕遘靈脩之際嘉兮下弓旌
以為招謂黎元之無告兮乆遇毒于荼苦方焦縻于鼎
鑊兮又薦之于刀爼俾顛連之赤子兮化白骨而撑拄
血肉膏于原野兮腐棲苴而横宿莾閧貙兕而拏虵虺
兮翳三光而汚九土朕䀌(音/􁀉)焉其傷心兮豈為民之父
母汝其為吾藎臣兮敷余孚于吳楚轉一氣為陽春兮
暴尫魃為靈雨包載干戈兮朕亦願為好生之主越拜
手稽首兮迓續民命則在乎兹舉畀龍節而錫虎符兮
繚霞旌而凛霜仗遺黎若崩厥角兮將慰乎雲霓之望
引餘息而煦之以天吹兮鼓太和之泱泱變時雍而底
定兮鰥孤廢疾者而有養攀三五以反斾兮輅成康而
掉鞅姦宄遽為之閼塞兮憯不知其故也方血人于齒
牙兮盜憎主人而惡也覂(音/捧)余御而不使之行兮斷予
轡于路也衆梟不識夫鸞皇兮謂予日之暮也啅噪而
各為兇聲兮乃遷台以怒也懷照乗與夜光兮適闇擲
而召疑為魚目與瓦礫兮乃翻誠以為欺棄神鼎與和
氏兮以康瓠珷玞而為奇如射工之伺人兮故巧發其
陰機弗為社稷之逺猷兮姑詭遇於一時好逆而㓂来
兮則予焉所知㑹衣裳而衷甲兮執魯連為鍾儀荐棘
而重圍兮隔天日兮江之湄遡洄而迍以邅兮設羅畢
而為之縻錮陰谷而高且深兮入而不使之去也為嚇
逼之千端兮覬予改於歩也柰予心之不移兮屹乎不
周之柱也倐歳月之屢遷兮春與秋其代謝交一臂而
閲之兮身乃為之傳舍方氣數之締兇兮予曷能與之
争天定亦能勝人兮而僞烏能易余之誠戴片天以兀
處兮而豈能拘余之心欲天飛而道游兮曾不知予身
之陸沉㝠搜而坐馳兮迅祥飈而邁往激九萬之扶揺
兮歘(音/忽)上征而遐想将搴瑶芝于𤣥臺兮愬于帝而稱
罔虎豹乃守天門兮列魑魅與魍魎犬詵詵而吠人兮
闔帝閽而弗敞仰天而呼兮孰讎吾民而若是之阻修
台聖非姬昌與𤣥王兮曷為亦在夫夏臺羑里之幽豺
虎縱横兮麟獲而為囚䲔鯤拉其鬐鬛兮乃突梯乎蜃
鰌王瞗喑而不鳴兮蜩鳩肆其啁啾雜芳蓀于薋菉兮
竟不别夫薰蕕日方中而見沫與斗兮蹇予之行孰為
此謀挾李順與苟純兮王驩入室而操矛漏國而倒制
兮委而莫予問也呼天而無與言兮撫予膺而自恨也
蹇予業已如是兮苐不忘乎吾民翩然還歸顧自視兮
面四壁而無聞余節弊而增塵兮眇隻影而無倫漫勞
心而惙惙兮輒申旦而弗寐載命龜而䖍卜兮復端策
而訊筮吉弗食而數奇兮再三瀆而莫契鬼神亦台違
兮予焉得而請於帝登天而不可兮乃益入於地悠悠
靡所薄兮曾不知其為計望燕雲而不見兮聽哀鴻之
嗷嗷靈修不可以有為兮遽違逺而鬱陶懷猷而孰為
矢兮屹魏闕而夢勞繄眇末有以召是兮秪怨艾而自
責必操存之頗僻兮有蒐惡與隠慝無乃不能制欲兮
勝于理而不德亦其饕功而冒進兮任乎重而弗克則
亦遂非而崇侈兮不能執中而過以不及或昧夫幾而
闇以顓兮窒于物而彊以塞孝不能盡親兮忠不能盡
于君信不能及友兮誠不能格夫人是用底于㚄跋兮
則皆自夫予身内咎而不敢誰尤兮中隠畏而酸辛第
予之所奉行兮禮人而篤夫動也縱或有以自取兮何
為至此極也戢兵兮止殺則吾君之仁也輸平兮繼好
非有惡於渠也止予兮將焉求則亦荏禍于渠也前修
與已事兮可以鏡視而新是圖親仁兮善鄰乃為國之
訏謨合則所以福吾民兮阻則為咎之徒繄天誘吾衷
兮吾民之禍庶有豸行人竟何辜兮乃馽覊而反害夫
澶淵與靖康兮于得失之跡則固在和安而戰危兮前
轍宜以為戒謂江南之文物兮可以繼夫三代釋子卿
而俾之歸兮乃曾不如匈奴閼太和而徼倖兮反信用乎
矯誣誤國而不自知兮曾漢唐之不如嗟台身之在天
地兮眇太倉之一粒吾君之命不辱兮死生不足為得
失和龍之赤氣兮釁固有所積也自昔怙私而召亂兮
從顛隕而弗恤也蹇台焉所望兮乃援溺而入于羽淵
時不可以驟合兮竟却走而不前苟非台之所召兮則
壞運其自天顧台所懷之貞珉兮猶未至於玷缺故佩
之杜蘅兮有芳荃以為結擷中庭之霜華兮斾之乎吾
之節擥江雲而綴天星兮噫孤風而抱明月吸素霓與
清氛兮雖闇室而益白㓗已而莫予汚兮挺節而莫予
折截玉而斷鐵兮冽氷而凜雪不欺天而負君兮庶無
愧乎前哲從野馬與塵埃兮溷狐兔而蹀血已地坼而
天傾兮猶不懲予之説在我者亦既盡兮安得復為之
喋喋亂曰與其惡䝉以求明兮曷若靜固以養正兮與
其行險以徼利兮曷若安時而委命兮世固不余知兮
謹獨聖之令也幽所以益吾之修兮屋漏則致予之敬
也非予殄天民之澤兮殃民者固為之穽也
　
　
　
　
　
　
　
　
　
　
　
　
　
　
　
　陵川集卷一
欽定四庫全書
　陵川集卷二
　　　　　　　　　　　　　元　郝經　撰
　　古詩
　　　寓興
弄丸觀古初洞見天地心不外人與物坦白無幽深如
何妄意者肺腑戈矛森亂鑿渾沌竅遂使天機沉世失
鍾氏子孰與傳希音欲言復無言感動為長吟
靈源洞無極混混春泉瀉流為川上波晝夜逝不舍榮
枯遞乗除寒暑相代謝化機一闔闢圓方自陶冶君子
惟乾乾惕夕懼以藉勿謂吾道亡中有不亡者
思慮即鬼神所發不可妄人物或可欺鬼神其可誑山
川鬱其傍日月烜乎上化幾速影響昭晰示情状屋漏
謹操存頃刻不可放重華尚兢業吾儕可浮蕩孶孳持
此心斃已無他望
衆變成大化總萃入神紐渾淪包無外開闔紛參蹂伊
人具斯理往往昧所究湮沉血氣中頓躓牛馬後哀哉
何不淑自棄甘凡陋孰能與湔拂俾見高明囿
世運何無涯質文繫所尚弊政與先務取舍定興䘮嗚
呼周轍東王室歌板蕩虚文不知革實禍國相望區區
八百祀猥處諸侯上
落日下西極仲尼悲死麟王澤乆已熄煽火焦斯人中
原一戰塲戈甲埋驚塵驅車屢途窮處處傷問津歸来
續韋編理窟搜鬼神百流收一源炳烺光日新六經垂
天地一視萬世仁
綿綿河畔柳婉婉成盤匜素絲𤣥復黄織組為裳衣迢
遥門外路客子各所之並行不相悖並成不相夷如何
墨翟氏慟哭為傷悲
聖人無常師師襄又郯子無入不自得豈惟柱下史夸
徒以藉口妄誕為評訾當時五千言洞達窮妙理大出
六合外逺探無極始後人弗克承削繩復破軌流漫源
以湮枝披根以死借問蓬壺仙吾道誠爾爾
明堂一牘書制作本至道折衷六代典密理參𤣥造煥
乎其為文表表垂世教豈惟得時制萬世是則效新莾
何為者剽竊資簒盜大典即委地生民弊殘暴至治何
由興有淚滔蒼昊
潛觀聖人用乃在筆削書矯矯百王法挺挺森天誅立
義本忠恕淳風還唐虞後王政苟且舍此由他途僣逆
尋干戈血肉汙皇居遂世不復古永永沉真儒
鹿門有髙躅彭澤歸去來劉伶醉不知痛飲銜深盃何
如王夫子教育經濟才河汾大澤流唐運實此開彼伊
皆季世此獨何為哉
坎坎咸秦坑下有六經燼後天百代跡泯泯同一盡厲
階仲尼没諸子各啟釁短長互相擊世主孰取信異端
實禍因莫将獨罪秦
中原二十世逈無一漢祖闗中無一民沛下無尺土寛
仁代暴虐麟鳯消豺虎所欠惟學術不得同湯武擾擾
草竊盜紛紛孺兒女局促無逺略屈强何足數獨有唐
文皇僅得為英主
漢鼎既已墜海内必有歸誠能正德業亦足為王基何
必由禪讓以為簒弑資鬼操勿謂鬼百戰得偷兒征西
題墓隧永世将誰欺
太康晉一統中國威幾振天子無逺略宰貳争欺徇清
高機務廢曠達廉節盡往往矜豪奢珠璧家充牣搆成
骨肉禍結起邊陲釁自此中國亡罪莫加石晉
天王不廵狩高居事遊燕侈心自兹啟欲歴寰海遍陋
矣逢惡儒拜䟽請封禪名數聖無徴事典不經見萬乗
壓川谷供具窮寓縣鏤玉以銘德千古示誇衒豈知蕰
藻菜足作王公薦茂陵休著書請讀史鰌傳
周謗尚赤舄孔尼猶弦歌大節窮乃見首陽髙峩峩白
刃義可蹈之死矢靡它子雲漢巨擘問學崇丘軻投閣
遽隕穫劇秦真㛪(音/宴)阿𤣥文與法言辨口徒增多與器
不與節天命其如何
道入王霸雜氣逐山河分有才或不德有武或無文小
智私已甚竊位徒自尊患失以持禄往往植禍根
采采商山芝麌麌秦庭鹿商山白雲深不見秦庭骨乾
坤百戰塲松下纔終局笑殺子雲公幾被髙皇戮
伊尹五就湯嚴陵不臣漢所履元不殊心跡孰與辨濟
時與全節亦各適所願紛紛夸毗子利欲迷生死黄塵
事走趨青山為仕途
昊天有至文倬彼雲漢章秋風波洞庭漪瀾肆汪洋嗟
哉破觚士狥辭刳肝腸執柯以伐柯元氣為凋傷千金
享弊帚魚目誇夜光道䘮實昧昧浮僞方翺翔孰為摭
其華立聖追羲皇
昻昻兩飛鳥不知何許来結巢黄金殿弄語登瑶臺吾
民競奔走恍愡為驚猜或為魯鷄鶋拜祀祈矜哀或為
長沙鵩與世生殃災歳乆卵翼繁百千為朋儕山水割
膏腴搆宇凌天街遂令周孔徒凍餒纒霜埃
天容恒青青日月自昏曉此心本澄淨萬事空紛擾日
月不變天萬事不變心洞觀天人際一理神幾深
草木變榮瘁松栢獨也正一色貫四時閲世還無竟咄
嗟樵蘇子仰視驚盻瞠雖云梁棟姿不免斤斧横顔夭
跖乃年匪道實維命非為桎梏死亦非寒餒病脩身以
事天終自為賢聖
西山有佳色東溟浩淵波區宇仍崢嶸雷風相盪磨借
問先天公吾道其如何麟鳯乆不来西伯安在哉
俯仰天地間吾身𦕈何許百年交一臂竟自為黄土灌
以仁義波植之天人圃握蘭當靈風清芬遍寰宇可與
無極翁乗化遊千古
秋風吹幽蘭明月照寒江戛然一長嘯遺響纒飛霜有
味非蓴鱸齒頰流氷漿逺駕中和車高遊一氣傍濂溪
訪達叟深探先天囊
有飲不滿盃有蓄不盈握牀頭一卷書即是平生樂落
日從昧没浮雲盡輕薄且濯冠纓塵不爽崆峒約
碧海驚蕩潏(音/聿)中無安穴鱗風濤浩無際我來方問津
飛流霑衣裳顧眄潜悲辛扶桑繫孤槎不見同舟人浩
歌登日觀喚起雲中君
𤣥臺上凌虚中有帝子室縱横羅萬家曠蕩含虚碧我
有今借契竭來為扣擊無聲亦無臭黙黙還寂寂時有
清風来颯爽吹江石漠然竟無應真似無知識
瞬目一晝夜寤寐一死生為善尚不及作惡竟何成仲
尼幸知過顔子不復行君看貫盈者果莫逃天刑
皇天分四時庶類能蕃殖聖人定四經萬世扶人極率
經以事天非聖即為賢人事乃天道大經即天言下學
上達理㨗徑餘無先
骯髒一丈夫鼓掌下崆峒嵩高看山色杳杳乗長風悴
然兩頰春不語指西東偶来洛下居舉世忻相從三年
忽成市遂為天地中世人竟不識耳目如矇聾問之皇
極君乃是無名公
朱絃寂無聲太羮淡無味其中還有物磊磊軒天地毫
末晉楚富眇小王公勢孟賁弱其勇離朱暗其智卷舒
穹壤間與化同無際
吾道古有統軻死迷其傳昌黎功甚勤突兀排金僊奎
宮吾星㑹麗天光羣賢太極出面目伊洛開淵泉吾道
本吾心心在道即全但使心不昧吾道長昭然
　　　北風
北風胡為来掣箭飛沙石無乃化樞逆贔負塵昏塞萬
竅怒一吼土口哆一吸噴叱一氣轉大呼天地窄掃平
長城隍卷起黑山磧野馬突空走舊雪来塞北曠宇驚
崢嶸六合危屹岌中原一囊土再逐混沌闢靄靄薄扶
揺黄盡勢轉黑堪輿亦不守慘淡歸岑寂卉木盡揺落
鳥獸皆竄跡斷鴻撲雲去下有退飛鷁神鰲蔽兩目大
鵬摧六翮有物入驅除迅鋒誰與敵惟餘冀北駒驍騰
數萬匹乗此振威靈踏碎中夏國吾民一孔僾攣手重
局脊住時雖不寒口箝復股栗矧此烈烈威露頂裸以
赤破屋簾不閉土挫纔半席鶉懸肘不揜壞褐纔過膝
妻踣子亦仆並日無一食抱臂走道路無奈征賦急肌
裂氷刀刲肉死霜矢射骨槁痺不仁氣竭凜不植心飛靡
所薄指直不能屈十室一無在道左骸岸積箕伯方震
怒横空賈餘力乾坤氣不平更欲吹海立時余亟奔走
欲入蜩殻夕暝排竟不前佇足猶畏偪池氷勁作聲地
底生霹靂雲飛月縮艷日落天失色斗尾垂三星擺蕩
光的皪所遇變於前頓覺所失易眈耽道在樓磨天百
餘尺毳幙重重圍光彩耀金碧氣濛翡翠鎻香潤椒塗
壁上有金貂兒銜冰驅熱疾罇爼快號呼淋灕文錦溼
長歌葉落柯笑擲千金璧四座自三春杳與人間隔俯
思心惄惄幾為吾民泣何此有二天天乎不余恤孰能
以此意沛我蒼生澤且息絲税賦且弭兵戈役四海一
狐纊家家趙衰日此意竟誰㑹歳月逾囘遹黎亦冀休
止虺虺以颲颲黎亦冀霽止曀曀愈不息何日不鳴條
黄鳥鳴習習五絃解吾愠薰兮来帝室
　　　原古上元學士
麟死九鼎淪萬世無孔孟文字糠粃餘扶藉不絶聖伊
昔大觀季天王始失政中聲入哇滛吾道孰不競金源
東北來一洗河海淨斯文甚濫觴幾墜土梗横吳楚割
半天瘡痍僅續命伊洛遽騫騰朱張立朝廷𢎞肆六藝
學俾與日月並中原有奇才詞賦方鬬飣天門黄金榜
赫耀動萬姓君臣此為得父師此為令或者語詩文環
視驚盻瞠孰意元化精不遂入昏暝浚發自蔡黨高步
出遼􁑢墨浸天壤深筆掃風雷勁絲綸帝載熙訓誥王
言瑩諸公繼踵作互執造化柄黄山與黄華雙鳳高蹭
蹬清風玉樹鳴千古一輝映有若閒閒公光彩璧月恒
雲煙恣揮灑乾坤快歌詠亹亹金聲鏗矯矯銀鈎硬楊
馮李雷麻嶷㠋胥倡應五行連麗天四海望而敬偉哉
遺山老青雲動高興文林剗荆棘翰府開蹊徑秋空玉
琴張搏拊分雅鄭三閭一曲歌忽喚劉伶醒哀哀汴蔡
亡六合為懸罄此老獨巍然聲價駭羣聽振袂凌孤霞
珠璧飛欬謦人宗一代文天賦百年盛紛紛夸毗子捆
摭為訾評自謂人勝天詎知天已定行行野史成共為
天下慶作噩建子月投我以照乗蔀屋驚見斗寒熖忽
蟠亘經也生已晩弗及拜先正窮閻一束書十載成墮
甑學問苟有歸貧屢安足病今乃得溟渤問津有龜鏡
挈我登龍門綆我出虎穽揺揺風中旌兹始見依凭緬
思先世澤于今果無竟嗚呼世道䘮欲語寒淚迸何時
倒銀漢與世開䒌靘昂頭冠三山俯瞰旭日晟陸海闢
文源生民共涵泳
　　　明月
明月不自照漫作地上雪不照蒼天心照我多顔色天
下一月明美人何相隔靈波許我浴好花許我折滂沱
淚沾血蹉跎望明月
　　　黄花
有華春不開苦愛風霜節有根風不栽有子霜不結華
開難及時華落難載色睠焉涕泗零桃李肯孤潔西風
一萬里揺蕩幽香歇
　　　古意
行行重囘首日落天風髙擊黎歌正月曳屣吟離騷何
當御六龍醉蹴三山鰲一劒絶坤維灝海無波濤
　　　蒼玉軒
綠玉劒拔起翠龍飛紫煙虚簷生爽氣六合涵幽妍老
露洗珠國秀月涵金天蒼茫太古意蕭䬃長風前
　　　中夜誦書有感
日月猶不死吾道曷其昏天地猶不壞吾道曷隠淪世
我實相違贅蔓徒紛紛有道復無鳯非時亦獲麟為抱
大人器願歸大人門長劒空倚天安得靜風塵藜糗一
鼓腹布褐還生春曠蕩五車書悾恫一幅巾青錢買濁
醪置之老瓦盆一醉南山頺載立元氣根
　　　虚白菴
郭抱大素樸搆菴萬物表不礎亦不楹曠蕩含幽杳中
有無名公獨立何矯矯神存一室固心死萬化了下視
人間世汙溷驚擾擾客氣賈餘勇浩然還自小紋錦裹
血肉珠璣裝偠(音/杳)㒟(同/褭)金宮壓地軸玉觀飛雲杪一朝
等黄土閲世急飛鳥何如此菴中振古一昏曉白雲滿
霜樹老月涵風篠此色與此界昧者恒背遶苟能反身
觀㨗徑明瞭暸無欲觀其妙有欲觀其徼即知此菴中
眼界闊多少
　　　義士
　　燕趙古多豪士其借交報仇排難解紛以義相許
　　固其俗也丁巳春余入燕得義士人一焉曰晉古
　　跌宕於搢紳間聲名籍甚故得其為人尤詳初以
　　蚤失怙恃著道士服杖屨去家觀覽山川交識名
　　右王内翰白樞判魏靖肅元遺山一時名流皆嘗
　　為之先後尤喜周急援難凡孤弱頓躓莫能自致
　　往往賴之以濟一日挈壺酒踵余門而求詩余素
　　喜奇節士聞其槩梗尤有激于中焉乃為之賦詩
嶷嶷一義士能激壮士肝燕市忽相逢布褐春風寒謂
余欲赴難白刃色無難義烈我克舉鴻毛輕泰山嗚呼
世道喪私智忘厚顔狗苟復蠅營青天井中看自救亦
不暇碌碌長辛酸為爾舉一盃萬古髙風攀㑹與魯連
子把臂觀海瀾
　　　鶴媒
胎禽昂藏姿仙家有髙䠱堪輿雪月精凋刻為毛骨金
鼎百鍊丹結為頂中物清秋唳江臯圓吭振哀玉時逐
無心雲閒向天邊出弄月過赤城警露晞暘谷還聞綠
綺琴翻翥舞終曲道人庭户幽滿院苔痕綠春深步落
花天寒倚脩竹每惡鷹鸇忍大笑鸞皇俗誰知藪澤間
甘為獵人畜反藏媒翳機解發刀矢毒翩嬛舞仙裳著
意親麋鹿左右成犄角顧盼爭血肉有如欺世人長往
謝奔逐木食還草衣緘口復瞑目與世若相望白雲繞茅
屋澹然似無心干戈還滿腹當時王夷甫豈勝何平叔
巖廊髙一世危坐翻地軸
　　　鴈媒
雲衢𦕈飛鴻往来解隨陽序當夜有所次進朝有行瀚
海天山西卵育歳為常八月秋風高雝雝共南翔水國
足汀洲江湖多稻粱晻靄帶殘蘆老岸青草長哀鳴洞
庭月亂㸃瀟湘霜太和開冰天北去頏穹蒼信禽法天
運斷不為炎凉偶為篝燈誤縛足離江鄉飲啄養為媒
朋儔總相忘嗷嗷解愁人乃反無愁腸弋人見㝠鴻矰
繳潜施張置媒使號呼投網来搶攘奄忽一舉盡羽毛
皆摧戕厭然束縛去又向雲間望嗟嗟罔民徒詭計不
可防被獲反為用竭力如鬼倀有信復無智終自為身
殃誤已更誤人不悟真可傷
　　　三臺
飲馬清漳曲看山上三臺爾來一千年平地猶崔嵬當
時兩京荒鄴下王業開竊國深規模根基重栽培藻幹
壓太行半空丹碧堆氷井極髙寒金虎何雄哉銅雀中
天飛酖毒澆鬼魁兆已成鼎足浪戰端可哀諱死著死
欺涕泣效嬰孩分香儘遺臭臭腐不肯埋笑殺歌舞人
兩耳生青苔舜禹纔二世漢武尤雄猜公卿皆負士殿
閣磨瓊瑰忍死待仲達痴騃真堪咍誰知簒國臺即是
亡國胎美人為黄土西陵等寒灰把酒憶思王山影青
滿盃高詠朔風詩日夕鴻鴈來
　　　書羑里祠
周德奕世修殷道屬不競陋哉一抔土欲以厄大聖人
衆方勝天故使俟天定聖乃先天作靜斡造化柄六畫
出象數萬世立龜鏡終亦有天下羑里安足病後来僣
僞者視此驚盻瞠為王以不死瞰鼎窮恣横隨得亦隨
失肉薄還骨併何如㑹兹理在德不在命
　　　去三汊見太行
二年大河間胷次洶餘浪身與天根浮泱漭隨下上靈
槎㳫虛舟顛倒泥底樣恍疑渾沌初溟涬天水象揚鞭
得西歸瞠目為一放舉首見太行逸翠蜚萬丈爽朗肝
膽張豁達氣宇曠真宰聳奇骨頓覺天地壮兹山自佳
色何乃氣凋䘮吾家在椒嶢老霧横莾蒼松楸日樵采
山靈亦悽愴何時鶴髪翁攜我蹭疊嶂雖無錦繡裹粗
著文彩狀山河表裏全自古更霸王于今何索然死石
徒映向在人不在山先民語無妄行行重行行落日兩
相忘
　
　
　
　
　
　
　
　
　
　
　
　
　
　
　陵川集卷二
欽定四庫全書
　陵川集卷三
　　　　　　　　　　　　　元　郝經　撰
　　古詩
　　　曲阜懷古
　　　　孔林
泰山元不頺永作聖人墓嶽麓南面馳崛岉勢蟠踞一
從仁瑞亡梁木忽生蠧遂成覆夏屋三千各封樹脩竹
與文楷灌聳擁煙霧森森十里林鬱鬱九原路燕人逺
來觀子貢獨不去秦火卷土焚漢雨横天注本根萬丈
深枝葉四海布斯民賴餘䕃顛沛来比附凡鳥寧敢巢
儀鳳見乃屢緬懷掩袂時重念絶筆句摩挲石麒麟可
惜死不遇
　　　　杏壇
天地一生意孔門儘春風喜聞夫子道歌詠各雍容當
時説春王元化開無窮杏壇仁義香不見花白紅庭中
手植檜霜幹參青空幾囘比歳寒亦指徂徠松有席不
暇暖木鐸揺西東桓魋怒拔樹仗劒邀其窮囘車殺鳴
犢擇木視飛鴻燕居都幾年一世如斷蓬誰知千萬世
遂為吾道宗枝葉今尤多春來花更濃昨朝上丁罷醉
殺守祠翁
　　　　顔巷
顔巷無顔徒荒煙亂榛梗奚復辨崇陋淒然想幽屏應
卜原思鄰不與端木並曲股儘餘樂閉户祗退省自有
正大域直造高明境不違獨得仁無欲乃能靜瓢飲忘
萬鍾簞食同五鼎乃令子慟哭天喪不敢請顔夭未為
短跖壽豈為永不貳乃云命枉生特徼倖黄桑千年道
尚有門前井誰来洗心齋無人照止影西風散禽鳥老
雨溷蛙黽
　　　　周廟
中城繚危基公宫盡禾黍惟餘文憲廟青松䕃寒礎塼
壇冷香火誰復薦籩爼厥初蒼姬王世德繼湯禹一再
幾遂微管蔡惎祿父公旦述聖事攝政輔幼主皇皇赫
東征焰焰顯西土下能開成康上能並文武禮崇七年
制樂備六代舞更比夏商文不替羲軒古公薨葬畢郢
廟食乃在魯宛與大成鄰氣色成龍虎誰知曲阜城即
是文章府
　　　　子思墓
王陵象尼山窒皇擬天闕白石六十四方正相倚疊卿
雲繞龍隧脩竹生馬鬛前却三代祖宛與聖人列乃是
子思子道貫祖孫一顔夭曾始傳心授相世及大學宏
綱舉中庸性理切浩氣有孟軻六經復為七向微三大
賢聖統幾廢絶爾來一千年晦没無人説韓李端緒開
伊洛本根揭萬古唐虞心日月光目睫不必揮金鎚拜
墓即親炙
　　　　奎文閣
新宮拜小寢旋上奎文閣欄蠧紫苔深簷傾青瓦落佇
立思聖人音容儼如昨臨深敢為高犇逸不可學闕里
泰山前洙泗墳林脚道德並流峙鳶魚各飛躍靈光秋
草没泮水清霜涸返照入顔巷無人有餘樂舉手捫天
星絡繹光閃爍何時五曜入晃朗璧府廓歸馬掃欃槍
勝殘沉貫索忽聞金石聲殷殷地中作青天有太陽莫
漫螢火爝
　　　遊靈巖寺(乙卯秋九月十九日登泰山二/十二日下太平頂遂遊靈巖寺)
岱宗西北馳倒卷碧玉環嶽靈秘雄麗勢欲藏三山初
從谷口入兩崦爭孱顔漸疑下地底細路深屈盤仰視
覺天窄石井攢峯巒陸海沙刼開突兀仁主壇桐鯨吼
西風棟宇横高寒石龍噴清泉灑落几案間脩竹掃山
色瑩綠穿雲根丹鳯饑不來寂寞青琅玕上方在天上
下視無塵寰空霏鎻霜樹翠錦䝉朱殷西日囘清輝輕
金滿煙鬟何時脱世網掛席高盤桓靜境求初心滯慮
驅萬端向晩蒼煙合更欲窮躋攀路斷不得前矯首重
一看
　　　贈青社諸公
北風吹海氛雄鯨偃修鰭(音/奇)皇皇擇木鳥落日將安之
清霜摧豐林枯沙没卑枝况復天地閉豈汝飛騰時嗷
嗷復嗷嗷途窮愈多岐寸心增鬱陶拊髀潜生悲蒼茫
欲問津謾使行人嗤賴有魯連子亦在東海湄舉手謝
浮世共欲尋安期扶揺三山巔笑傲雲濤低半夜開扶
桑弄日騰清輝伊昔孔尼父亦欲居九夷世網儻可逃
去去夫何疑
　　　青州山行
薄遊東諸侯致敬多擁篲訖無安巢木歳晏復反鞁飲
馬南洋橋摩玩米芾記蛟龍郁蟠拏劒㦸磔芒刺酌別
表海亭㶑灧吸空翠霜風吹鴻鵠草野簇車騎日斜過
雲門凌跨方半醉垠崿亂葉滑蹭蹬幾欲墜懸嵒半遏
面絶澗黑無地入險難遽止眩運不敢視層崖宿山家
坐乆猶膽悸居民畏馬嘶游子喜犬吠汲逺終夜喧月
斜人未睡紫闗見星稀枕石餘蘚膩酒散身逾困飢透
食有味忽聞炒椒巔虎去失羸㹀隂森木石怪慘冽霜
露氣黎明轉重崦呀互急幽閟繚繞天一線陷日孤光
細嵌隙深且蒼白晝悲魍魅過午纔得水飲潄解鞍憇
却是城西河山間更清駛彎環折䲔腸詰曲亂之字跋
步重踆(音/逡)涉深淺頻揭厲林開見石田數頃牛角鋭淳
俗乆深居見人但驚避農婦帛纒頭應門聳高髻破屋
有村翁無言但流涕舉鞭為撫摩俾説山中事都因七
十堌鹵莽各稱帝實户三百萬食盡猶未弃白骨與山
齊查牙誰與瘞幸得脱齒頰瘡殘餘一臂年來立海州
遺噍更疲弊邊郡増仇敵深山無子弟聞此不忍聞愴
怳復􁀙􁃣海岱稱東秦山河號十二峽口吞穆陵渤澥
卷無棣初從霸國後往往逞兇猘虢公死巖邑恃制殆
非計祗為殘民區每啟姦雄志窟宅多龍蛇桃源難避
世數日出脩阻川途漸平易雲梢見萊蕪孤城隱霾曀
囘視青萬疊乾坤屹軒輊穿出過徂徠背轉逾汶泗泰
山正面看益見崇髙勢目中好全齊蒯生莫兒戲為告
慕容超勿謂燕得歳
　　　界墻雪(不用體物字昌州北/金人所築界墻也)
陰風簸長嶺坤倪忽軒豁嶙蠢生鐵雲黯淡死灰發初
來雜沙石硬顆傾碎雹旋轉迸玉屑一噴勢愈惡勁發
萬弩齊激去掣箭鑿委積皆重搭背左著㸃剟遒𦂳不
暇飛滚滚互團掿蟠空凍相粘連締渾欲閣漫天都一
片奚計席與箔何處覔界墻人間無海嶽顧盼已數尺
氣偃驚駭愕慄慄寒作威稜稜痛如斫模糊半垂面酸
楚欲拆脚我馬不得前我僕指已落重繭頓覺輕透骨
江紙薄挾纊殆兒戲豐貂亦纎弱向晩耦陡黑陰雲肆
饕虐横空怒潮頭壓地塌天角平拉老䑕山倒卷鴛鴦
濼刀槊走柔然金鼓鏖衛霍竟夜遽呼號乾坤碎磨錯
車從谷口没人在氷底罨黎明遞相尋堆阜各挑撥還
聞頓足歌彎弧盡欣躍正好射黄羊何須待消鑠長嘯
蹴踏去天沙蕩寥廓聲繞霹靂絃查牙競禽縛平地深
虎穽更不用矰繳瀝血嚼紫肝流凘飲紅酪雪盛馬尤
肥皇天助幽朔資賦不畏寒自得生處樂可笑嬴秦初
更嘆金源末直将一抔土欲把萬里遏隱墻日避冷手
弄不龜藥救死恐未能奚暇更守捉况乃天道北斗極
重旋斡黑雪是長安飛灑過汴洛突兀無與强萬古入
陰壑為告党家兒惟當守盟約君看銷金帳豈是疆戎
索
　　　獲鹿新居哭元遺山
殘山遶荒城慘淡帶餘雪我来問新居欲語還哽噎揺
揺識風旌掩掩淚隠睫額地升中堂痛激肝膽裂鼻若
閶闔風幽㝠忽穿徹空牀一束書不見文章伯愁馬喑
不鳴老僕頓欲絶嬌兒背面啼高弟展轉説有書未絶
筆有傳未卒業靈輀已西州壯心空北闕緬思從公遊
灝汗飛玉屑振筆青雲開炳烺寒電掣鯨吹濤山囘隼
厲霜鋒撆藴情入軟語婉藹幽更切鶯啼柳陰深百囀
春不歇方張大庭樂誰意成永別徙倚扳庭柯窓户轉
寥寂乾坤入凋喪衣冠少顔色魂来暮山青魂去暮山
黑城頭老畢逋底事悲破月中腸元易感使我心欲折
　　　登昊天寺寶嚴塔
旭日燒銅輪赤氣繞車轂平步登青天陸海一龍窟寶
藏沙刼開突兀翻地軸瑰奇入霄漢締構窮土木高穿
翡翠籠直到蓮心出錯落金鯨鱗蹭蹬木虵腹致身知
幾層但覺重錦束巧碎雕鎪心力盡撐拄骨合㳫三天
神倚疊萬國佛丹青雜珠琲新若手未觸盤盤老風煙
天門鎻寒玉乾坤一柱旁日月互生没六年五入燕空
為眼中物于今始一登頓覺超凡俗曠宇凌高寒飄飄
肆遐矚海卷碣石囘天壓陰山覆瀘溝一衣帶居庸險
何足蒼蒼金臺雲青青薊丘竹昔賢今不見悵望空注
目下視極羽淵黄熊尚盤屈窟宅幾千祀潜姦富凶毒
魑魅不能禦何人與驅逐燕雲割山河神州疆理蹙稱
臣又呼父萬古天王辱一登還百憂慘淡意囘復安得
脱世網對此傾􁘜醁慷慨澆心胷醉向天邊宿
　　　贈劉茂之
　　昔歳余先子避兵淇衛間乆雨壞垣壓其腰股懣
　　絶不知人者數日醫者以良劑飲之而愈甲寅夏
　　故疾復作號呼晝夜殆不能堪全真者劉茂之飲
　　之以藥便血數斗而愈丙辰夏得風疾而小便結
　　塞十餘日臍周左如覆盃狀醫者殫技莫之能瀹
　　茂之視之曰是針不能達藥不能及有一術可愈
　　乃以手按摩自章門至于氣海頃之血溺并出出
　　數斗乃愈先子生平疾病者三而愈於茂之者二
　　是先子數年之命茂之延之也茂之滿城人名至
　　臨嘗遇異人授之方技而不自售遇有疾者哀其
　　苦而閔其窮即為治之無不愈顛連無告者日塞
　　其門而不憚也雖為全真道而喜交遊灑落通敏
　　不滯於物胷次洞豁廓無梗礙而其藴蓄有非凡
　　夫所能見者余嘻先子之事且嘉茂之之為人乃
　　為賦詩
道進物我化技進心手忘飄飄子劉子道技皆所長委
世欲長往顧瞻仍彷徨吾民吾同胞顛頓真可傷以道
引汝年以術藥汝瘍生死且肉骨丁手開膏肓譬如庖
丁牛游刃不折芒舉目皆全人仁壽涵八荒惟天畀先
子兩厄皆再康晏景囘桑榆庭户生輝光我欲借君術
醫國還虞唐彷徨張四維突兀宏三綱緬思何可得謾
自摧肝腸山林有高䠱注目煙霏蒼何當把臂遊深探
先天囊
　　　隨州
山南楚甸拆漢東隨為大盡日涉艱阻極力出險隘川
途落木杪忽覩天宇快長林偃秋色百雉露茫昧疑向
逺水曲隠映脩竹外㨗去不得前横亘斷崖礙煙深梅
欲春石亂水相帶飛鳥不知人投樹聲甚怪探騎隔岸
言轉出西城背火壕削紫土斬絶黑欲墜當時不受攻
例與安陸潰居人盡室去涵養儘一敗荒空二十年繁
夥日蕪穢白堊餘屋壁狐狸窟庭内穿窓棗枝曲倚柱
巖桂壞誰種當道棘亂長侵階菜奥室没蒿萊何處覔
粉黛溼氣雜土腥當晝半暝晦相國來秉鉞下令急翦
拜佇馬開天荒欲復太平代勿謂少師侈今有季良在
　　　石門
霜風赭諸山重崦黄槲映東南漢川盡萬疊複嶺亘甲
士斫前路呀轉崗坂競登天忽落井急注繚一徑翻身
伏馬鬛植立上石磴覆地露葉滑摔面樹枝迸斷木餘
高盤蹶步復拉脛楂竹磔青耳剟刺蹄血凝石梁僅尺
許絶澗陡色暝萬衆急相擠失脚如墮甑前抵雙石門
扼塞兩窟􁧺不虞為申驚傳呼空谷應大洪宿重兵栲
栳相盻􁀙木蘭與白兆左控復前迎漢淮此要害敵人
必來偵部伍各整頓介胄聽将令遇敵毋妄動涉險更
安靜如律以次發不鼓氣益盛崎嶇得隙地稻塍土脊
硬匍匐扳劒刃澒洞下泥穽囘看半天乾却欲上危嶺
日斜布營壘煙起衆已定反思中原好桑麻展平鏡沃
衍少巖邑生民樂王政鬻熊文王師南服始數乗後来
為霸國春秋每譏評一州七千里蓋亦賴形勝六朝據
上流踵武反朝廷吾欲問楚人于今更幾姓
　　　白兆山
旗尾拖澗雲鼓行斷横谷敵人隔林望坐甲不敢出白
兆有居民煙蘿蔽喬木負擔来迎降馬首爭蒲伏為聞
不殺令又復治安陸萬死乞餘生焦土覔舊屋老人翻
白鬛南望吞聲哭松楸却成林到此死亦足載説桃花
嵒醉墨苔蘚綠每於秋月下似有飛僊讀遽令巾其巔
重為賜米肉偏裨好䕶送縱歸不令宿喜氣動江山迢
遥肆遐矚安得與李白雲牕對脩竹
　　　雲夢
羣山避鄢郢霜淨楚天逺秋色浮鴈背風水蘆花滿陂
澤通江湖田岸藏町疃横匯淵藪大散漫稻畦淺積煙
晩翠重老浪虚白卷乾坤入涵混魚龍深宛轉殘嶺土
崖斷餘浸黑壤輭平崗繚中洲濶甸負長坂勁竹密如
簀綠粉封紫笴忽向青楓末半出黄槲峴北人有圖畫
却向此間展選鋒一萬騎掣電鐵滿眼更不顧虜獲直
向腹心翦昨去今飲江埽道草盡偃何處仍三戸踐蹂
殆不免荒莊自池臺寒蔓相挂罥鵝鸛不知家悠悠忘
還返注目浩無際馳想首重俛何時結茅屋老吟寄殘
喘濯纓謝漁父瞑卧汀沙晩
　　　青山磯市
渡江不殺降百姓皆按堵羊羅到武昌相望兩舍許井
邑聨亘長横斜纒水滸青山一聚落中道勢幽阻通衢
萬家市巴商雜越旅背面千檣洲漢陽對鄂渚絶岸斷
鰲立崩濤高觜吐竹樹深且密石頂還戴土傑觀復傑
出層楹瞰全楚薄暮重登臨道者貌甚古開軒具盃酒
江氣滿樽爼萬里西風來飄然若輕舉
　　　壓雲亭
重嶺繚郭峻高亭下臨鄂艨艟斷江流甲騎蹙城脚拒
命始進攻鐵匝長圍合顧已無頭陀徑欲椎黄鶴謁王
登巉巖再拜瞻日角王氣壓江山曠朗天宇豁十月汗
沾裳敷奏初不覺詔賜金叵羅禮酒焉敢嚼絲綸重開
喻滿面春風著撫膺還自頌不負生平學須臾動金鉞
猛士徹虎幄龍起皆雲從青山萬馬落
　　　黄鶴樓
江漢天西傾斷岸蹙寒雪石城踴高樓瞰臨勢縣絶雲
夢吞八九沅湘在眉睫層軒掩石鏡更欲壓大別千帆
落山巔萬檣擁舟楫中天巻晴嵐不與人世接縹緲多
飛僊超揺有遺跡前缶黄鶴來重與添顔色丹梯插青
空萬丈生金碧聞説呂洞賓題詩滿新壁至今起香霧
怪字人不識仙語龍蛇亂醉墨江山溼有時横長笛吹
落漢陽月洞庭與彭蠡一聲勿穿徹我方溷戎馬對面
兵塵隔焉能載酒上雲間覔僊客當年秃髪翁幾囘喚
李白不見狂處士亦為重嗟惜高賢共長往矯矯不可
得落日聽江聲西風冷蕭索
　　　渡江書所見
　　巳未秋奉命宣撫江淮自鄧南入新野蹈宋北鄙
　　渡泌河及湖陽入于舂陵陂塘聨絡畎澮縈屬村
　　墟蓊翳荒空不可行佳木脩竹奇花異卉櫛比林
　　莽間怵然有感於中而取野蓮荒竹秋桐野菊四
　　者姑以寓感焉
　　　　野蓮
陂塘𣺌煙蕪秋波淡浮空蒹葭雜芙蕖依稀見愁紅輕
銷露華涼亭亭倚西風金粉亦自香霞腴為誰容無言
恨最深失偶情更濃揺揺似相招為喜詩人逢翻思彼
桃李反在羅綺中復憶巖下蘭綠葉翳荒叢西子出苧
羅原思老蒿蓬萬物在生處莫漫仇天公
　　　　荒竹
荒竹遶廢宅髙下隨女蘿新梢入林莽迸葉揚條柯玉
骨清且癯埋没還奄阿病綠煙慘悽枯黄雨滂沱劒斷
㦸復折壯士空悲歌伊昔主家安森森氣相摩籜龍起
雲雷平地煙霄過幽香澹庭除靜陰延綺羅一自兵塵
生人去斤斧多寂寞秋不實飢鳳将奈何
　　　　秋桐
高秋江漢波卉木入揺落荒林擁孤桐蔓草重繞縛凄
迷氣日喪憔悴葉自脱黄凋晩風吹青裂饑鳥啄無時
亦無儔幢幢老陰薄儀鳳安所棲宮樹空寂寞謂汝無
自傷植根亦嬌弱豈能持風寒况乃失所託何時此焉
居揚鋤翦荒惡攜幼攀庭柯遂我生聚樂
　　　　野菊
乾坤入消數萬物呈晩節秋晏菊始華荒叢翳林樾野
逈幽姿清岡斷寒艷接絲蟲罥青苞啼螿抱枯葉瀼露
積玉華層層擁金屑我欲摘以杯飲之濯中熱霜栽郁
髙標胡與荒穢列嗟爾夷惠儔玉質難變滅不謂無人
看便使幽香歇安得老瓦盆坐對澆古月
　
　
　
　
　
　陵川集卷三
欽定四庫全書
　陵川集卷四
　　　　　　　　　　　　　元　郝經　撰
　　古詩
　　　渡江書事
朔龍蜚冰天瀚海開日月萬國入尺箠海外迄有截東
南天一隅區宇獨限越我鞭莫及腹我車莫通轍阻山
還據江深逺極亘絶桓桓天策王建斾秉鈇鉞睿衷推
深仁不忍遽翦伐𢎞霈縱俘囚下令明不殺威鋭極晦
蓄龎恩肆霑洽彼乃執信使(謂令㫖所差/張天鐸也)徼鄙閧偷刼
本以禮義期誰知重驕䟦王乃振師徒揚旗禡太白東
西兩距海百道相綰結幹腹出大理上流下開達䕫門
勢扼吭通泰潜擣脅萬里常山蛇首尾勁相接八月馬
首南王氣快軒豁千麾繞清霜萬蹄碎踣鐵髙天四旁
開厚地一道裂西風楚山空豺虎皆遯跡驥怒憑風嘶
一噴飛亂葉羅洑覘江津輕舟詰朝發清波乃舒徐大
浪還妥帖中流笑前人浮梁與荻筏白魚入王舟瑞氣
浮桂楫曾莫一矢遺諸軍報䲔㨗談笑過江東兵刃渾
不血居民盡按堵王師有成法駐軍武昌南威聲轟霹
靂申令仍緩師天衷有餘恤彼昏還犯順投袂安可及
文物三百年衣冠本無敵誤國不知罪虚文猶論列誣
以敗為功負以勝為説欺君還毒民何以救破滅右師
滿湖湘左師溢巴峽江滸連大屯淮南擁驍甲當朝大
冠峩于今有何策外勝常以力内强惟以德乃今并棄
擲本㧞原自塞伊昔澶淵囘信誓始寧謐貽謀燕翼子
海内日富實中年或生虞南北動疆埸鄭公慷慨姿開
心見肝臆遼主亦為動相視指天日竟無海上盟二帝
終失國後来秦太師始悟前王失尋盟息干戈好聘堅
金石百年享安榮而反加罪罰經術日窮奇國論甚迂
濶賢王本寛仁於彼欲存活而乃極擯蔑激怒爾何益
嗚呼天王統紀綱萬世一文物與禮樂百代更累積一
朝遂塗地吾民作何物厲階大江流天地限南北兵爭
無時休血與江水赤混一纔四家千年儘戈㦸何當斷
其流舟車到南極
　　　宿汝南道院
虛庭淡黄昏折梅見新月徙倚為長吟幽香有時發枯
葉鳴衝風花間動殘雪悠然憶故山風塵信音絶矯首
天一方踈星鴈聲噎
　　　浮山堰
斷磧呀石蕝長亘青迆迆蜿蜒繚彊蛇鑿咢横齲齒淮
流從天来撇捩過一矢氣怒猶不平直欲卷遺址蕭郎
真耄期見性不見理日暮乃倒行平地成洚水赤子生
魚頭百萬並一死雖無殺戮名亦與挺刃比麫牲及菜
果小惠徒自喜梁宗不血食餒鬼未報此侯景登明堂
降罰亦天使哀哉無辜民朽骨在餘滓霖潦秋煙深煩
寃掛踈葦淅瀝生悲風慘淡動遊子白圭壑鄰邦遺誚
今未巳水可亡人國斯言厲階始為報移山人愚叟真
愚耳
　　　冬至後在儀真館賦詩以贈三伴使
突兀天壤間洞視及八軌區宇入割裂疆場更彼此閧
怒尋干戈禍亂無期已孰能著手援下石往往是予方
閉闗居不忍安坐視復有弓旌招飈然為時起仁義一
萬言麻鞋見天子天道本好生天顔亦為喜乃曰哀吾
民去殺兵當弭今日踐阼初急務惟爾耳三人奉書行
一信盈尺紙詔下癃老泣春風動田里入境及淮壖肺
臆即開披剷薙撤藩垣羅列倒瑚簋萬變惟悃赤一念
無倖詭白虹晝貫日清江秋見底行人不能行在所輙
頓止一自入儀真改館七牢美坐使庖丁勞徒增魯連
耻空庭重咨嗟闇室還徙倚蹉跎兩朝事慘澹一江水
堂上接玉帛何如四郊壘萬衆七奔命何如一行李新
陽復生意歳律已窮紀節候中易感挺特入骫骳折梅
愧皇華對酒生顙泚蒼生苟能活志士豈惜死願借君
懸河發我弦上矢天下本一氣南北只一理處置一何
難鴻毛扇糠粃中原帝高光遽可遼金比君家祖宗法
親仁載良史可令富鄭公樹立太平址一若泰山安一
若九卵累事幾或一失千載貽詬訾中間樂禍徒沮遏
逞姦宄以為富貴鎡瞰鼎磨血齒高天無風飈側佇羽
翮俟激怒起兵端馮鋒肆蛇豕皇皇仁聖資比復當謹
始發言漫盈庭執咎誰敢爾是非在目前胡為眩紅紫
政如道傍室牽制終誤已區區漫多議紙上何足恃出
門懼垂堂何嘗見邊鄙睽孤還自睽見鬼急張弛一斷
即遇雨羣疑皆披靡天運屬安治何當合離仳不能鷹
脱韝還成肉在几盤飱寧忍食欲斷南八指
　　　儀真館後園感春
深庭日清亮卉木欣東風冉冉蒼翠香過雨溼青紅天
葩擁纎妍膏沐誰為容蛺蝶太放顛百匝遶幽叢自謂
擅春色豈知吾汝同一夜落花深綠苔香錦重我来藉
醉眠仰而聽遊蜂悠然發驚省桃李不如松
繁李夜逾白條楊先時青春深百草長蘼蕪滿空庭生
恨復喚愁况復聞啼鶯心事觸處傷有花還無情朝光
紅露晞暮色紫煙晴新燕嘲春梁歸鴻眇雲深何當理
舟楫麗日清江亭
風花㸃白紵香露滴清晨幽樹靜益鮮虚庭寂無塵亂
草縈階除蒼苔老餘春鳥鳴墮紅英䔩蔌著襟巾翠碧
挂黄棠飛去誰家鄰陰森現畏景綽約逢花神囘首碧
雲重紛紛擾天真
三月花更愁一雨香百和綠英堆狼籍紅蕾愁亦破冉
冉物花暮紛紛蜂蝶過幽事闗心深愁來藉草坐春去
酒樽空尚有餘花墮世路足迍邅人生多坎軻徙倚盼
殘柯吁嗟果奈何
　　　幽蘭三伴使致蘭二本感而賦詩
春山好鳥鳴淑氣扇芳樾林深草野逈窅與人世絶猗
蘭郁幽姿心馨忘目悦薈蘙祗自全荆蒯甘與雜靜深
反致冦輕風逺香發虞羅斷芳根逢諛李桃宂本非華
堂姿衆卉同搴揠不逢汨羅臣又失長沙客上官增青
蠅鄭袖逞顔色薰蕕臭自長瀟灑煙霧質朅來偶相看
慘淡初未識却疑子羽寢三嗅清香泣坐乆忽目成江
雲滿窓白重吟遶雙叢一花還一節青金呀鳯觜紫錦
卷鷲舌我欲紉以佩愛重不忍折呼兒課楚辭諷詠思
比德所貴香不淫時至酷清烈所恨失所来好玩反爾
賊何當煙雨深還山種明月
　　　橄欖(南人謂/之格覽)
南菓足韻勝北人罕為奇銀盤獻青子愛玩驚見之蓮
房飽出􁀙棗滑生下枝翠粉苔𡋯(音/孛)新清烈凝松脂齒
牙噴艱澁苦硬不可持氣韻乆始来靈根瀹天池灑然
凌青飈甘露濡仙芝有如宿瘤妻苦節真可期亦如相
韓休朕瘠天下肥危辭遽逆耳終自為良規先難阻欲
速後得卒莫違黙黙心語口此樂夫誰知始覺衆果俗
橘奴復梨兒海嶺瘴天黑異味翻荼飴雨露存天真颶
霧不可滋島嶼出乳泉造化亦若兹元氣舌本甜酸苦
歸涕洟本來甘受和衆味相假移居然復其源僞妄焉
能欺何當謝世網兀坐忘奔追深山石室空煮石療調
飢破鼎煎春芽嚼此吟湘纍翛然沃肺肝看山坐支頥
物表有真味載歌采薇詩
　　　秋思
星麾重霜露落月窺弊裘乆客心易傷况乃逢暮秋誰
知楚江邊即是窮海頭赤子解虎鬭先拚十二牛太阿
授楚柄濤塗竟拘囚昊天有肅殺未肯休戈矛書生本
迂濶國計無身謀俯仰但不愧萬事從悠悠
燕南二十年閉户鑿混沌先天探首尾立志極悱憤衣
帶歳不解彊勉忘怠困落筆一萬字開卷即立論不知
世代逺但覺聖賢近學問期有用匡濟展底藴徴車賁
丘園蟄窟驚一奮使行還尼止江邊坐孤悶
江聲萬馬來勢欲衝夜枕志士足多感坐起安得寢靜
聽風雨急透骨寒凛凛湖湘凑逺浸巴蜀動餘淰誰令
限南北汹怒欲相諗落落弭兵心于今成貝錦薦玉期
捧盤墮甑如拾瀋樽中有瓊花明朝且轟飲
木葉墮積水西風白鴈來祗應破月底曾過黄金臺昔
年弔荆卿臺邊把酒盃落日督亢陂莽蒼秋雲開浩歌
易水寒晩山青崔嵬誰知坐江館兩見飛鴻囘空庭日
徙倚慘淡生莓苔援溺先墮井計拙良可哀
弱冠燕市游許與皆豪英百匝紅錦圍酒海横長鯨醉
倚薊丘竹長嘯秋風生有時按策坐談天復談兵劃破
天心胷四座一時傾今来閉重門但聽擊柝聲乾坤惡
喧聒竟歳喑不鳴何日九地雷決裂重一轟
昔游東諸侯秋晩登泰山佇立太平頂超然出塵寰日
觀望吳越浩𣺌秋雲閒長風漾江海天末生微瀾今年
坐舍館江聲滿重闗却如在幽陵脩阻不得看好花靜
有色相對婉且閒無由寫哀怨日遶歌幽蘭
　　　儀真館後園海棠兩花于秋因為小酌賦詩
二年海棠秋幽妍對寥索霜後輙載花枯株吐纎弱化
工為詩人故令造物錯木落出奇芬風度亦不惡尖黄
簇短葉膩翠光欲鑠蹙縮包紅栗殷濃入深萼稀踈生
意怯靜麗尤綽約飛絲罥青蟲蠨蛸共聨絡深閨養春
嬌霜花滿珠箔賴得西風輕微薰小陰作盈盈出宫妝
新寒翠綃薄空庭自顔色含恨誰附著息亡楚無言意
婉心不樂琵琶怨昭陽所遇非所托獨有未歸人相看
慰孤酌却似海南時坡仙政漂泊有酒仍有花世事且
高閣後時亦何遲適寓今猶昨香霧霑新橙傾酒兩螯
嚼銀燭更髙燒秋花易零落
　　　甲子歲後園秋色四首
　　　　鷄冠
夷則播新律卉木協秋候綰結流火餘的皪金天宿峩
峩列庭除摘摘儼雄秀炎帝朝火官絳幘軒宇宙植立
竟不拜離披擁青袖奕葉初類莧吐心漸如豆脉絡引
絲起一片珊瑚瘦雲芝茁紅腴紫茵卷翠脰碎顆蹙丹
砂肉綻殷血透怒割赤龍耳勁磔還亂糅麻葉薄且聳
山字缺乃覆查牙欲成角擁腫下連咮生全餘小穗展
盡帶殘皺昂藏偃膺高突兀出羣驟還将早霞映欲向
朝日雊月露終夜棲風雨幾囘鬭再礪復自止交退誰
與救區區閒草花象物與接搆弭兵日觀戰亦是自貽
咎垂簾且相忘高枕臥清晝
　　　　牽牛
野花照天星星中花亦盛長夏蔓草深踈籬掩斜徑幽
庭日無事森寂澹相映繚繞絲亂垂黙綴葉相並金風
一披拂零露光彩競參差碧玉簮綰插滑欲迸霜絲吐
冰同容色好娟浄堂陰青錦張牆背紫苔瑩時方鵲橋
成佳節當秋孟織女能翦裁天河洗尤稱女以秋為期
郎将花作證風雨開雲屏鸞凰鏘月鏡處處乞巧筵家
家喜相慶五年江館客萬事成墮甑不能致龍節空自
悲虎穽永日鏖炎蒸中暑甘臥病對花淚盈目坐起不
覺暝雲漢見雙星囘頭看斗柄遥憐小兒女昏嫁俱未
竟中流虞風波相見何日更
　　　　葡萄
深院荒草長短蔓裂塼縫葡萄本西果南國誰與種插
蘆為扶持灌漑甚珍重瘦骨紫節舒龍頭青線控蟠蟠
上踈籬蒨蒨将逺縱遭遇雖後時取實望秋仲摘露添
爼豆庶間館人供誰知六月旱卉木焦死衆斷秧餘幾
花勉强著土擁竟作纒結枯日遶空悼痛肺渴口重乾
望梅心欲烘忽憶河隴秋滿地無歇空支離半空架串
草十里洞拇乳積城岸澒癑接梁棟一𣲖瑪瑙漿傾注
百千甕往歳見沙陀囘鶻正來貢詔賜琥珀心雪盛瓶
盡凍查牙飲流澌氣壓黑馬湩一旦離魏闕五載猶在
宋見此復何時鳥道目逆送
　　　　野蓼
窞池蓮蒲短乆旱餘淺淤牆隈積餘埃玉鳯秋不翥野
蓼根莖堅幸得侵沮洳節葉瘦且赤蘼蕪交翠箸細蘂
亦鮮潔粉米糅丹素獨窣裊輕穗離披滴清露水花澹
晩色幽杳足真趣忽憶過夢澤千里渺煙樹蘆花與蓼
花露錦蕩雪絮深入芙蕖藪逺映蒹葭渡舉鞭問飛鴻
駐馬嚼佳句乃今四壁中浩渺隔煙霧日斜對幽叢聊
以慰遲暮大似辛苦蟲無復風標鷺來因援沉溺底事
極幽錮屢上刳腸書無地瀝血訴嗟嗟好花草焉用生
此處祗應為詩人故故獨不去嘗膽如啖蔗食蓼猶饍
御仰首但有天志節乆愈著
　　　新館秋懷贈正甫書狀
桂香動幽人秋草滿高牆縞袂臨西風佇立歸興長羈
翼塌卑枝㝠鴻恣翺翔南山豈能移愚叟不自量嗟爾
違慈顔從余使炎方亦欲登雲衢逸足馳康莊誰知成
阻脩按劒看夜光遂生肘腋變梟獍為禍殃顧微仁者
勇臨難志力彊繾綣百折餘奮義肝膽張吾徒其能人
玉石焚崑岡所幸書幣完舌在身不亡老雨洗新屋情
話對空牀從渠讒口壓貝錦生鋒鋩誣善祗自欺謗毁
痛何傷昨宵燈火新月落霜露涼載續所著書静黙窺
天藏槁茗煮黑水數椀澆枯腸楚騷不必歌仰卧看屋
梁行止有天運得失理亦常道能全始終終得拜萱堂
　　　烈士吟贈總領宋琚
薄俗敗風節有志亦中改舉世遂無耻逐利甘鄙猥或
有申棖慾難免市道買幾囘惜魯連重為嘆朱亥襟期
何灑落高義冠千載寥寥復誰繼碌碌等駑駘南北乆
拏兵吾徒著手解救鬭乃搏撠陷穽生蟲豸歳乆或竊
發亂刃期爼醢烈士有宋君王事賴不壞敵中偶拘隔
凛凛畏英采慨然自拔出喜聞官長在館吏誘令降不
語首重擺中宵出儀真五鼓入淮海羈留故箝逼難耐
冀自悔睨柱欲碎首守者盡惶駭大官遽稱謝下拜貌
磊磊遂陳稽遲故勸令更延待方説在諒陰便對有冡
宰彼知辭理屈我乃意氣倍顧盼立功名足以起庸怠
君當持此心吾亦重自罪春風波長江佇看振旅凱請
鉞雪主辱為國清大憝
　　　新館八月三日雨
氛祲積穢沴旁魄宇宙滿驕陽鑠洪爐竪電繞新館輪
囷赬雲擁决驟白雨建迅雷初喑嗚缺裂蟠空逺猛風
忽著人潑目氣即偃光怪入肝膈勢若山壓卵柱天金
塔碎奮地火旗巻連閃復疊擊黑海共旋轉羣龍破壁
飛驚浪拍戸翦大舟千斛翻空車萬乗碾夜乆怒益甚
惴惴懼難免童僕儘顛頓覆面不敢喘牀第等階戺無
復辨深淺記異古未有大變見亦鮮祗應和龍氣突兀
揭幽顯都将生靈恨六合忿一闡蠢爾禍國徒聞此無
愧靦
　　　新館春日書懷
天末聞春鴻梅梢見新月孤影獨徘徊踏破牆陰雪寂
寞未歸人慘澹無家節異域機穽深中原信音絶白璧
一片心青天竟難説誰将萬古恨總付江城客
歳華雖云改突兀祗此心弱質乃重負苐恐力不任走
馬活斯人覆舟成陸沉饔牢耗将竭變故日益深東風
吹江聲曉日晞鳴禽從今桃李花又是夸園林
鶺鴒下空庭飛鳴行且揺飲啄還相呼去去仍相招我
有弟與妹江山鬱迢遥膝上讀書時中堂拜母朝鵷雛
遶竹花翡翠巢蘭苕衝風吹雲衢兩處聲嗷嗷
二親連夜夢慘戚異平日祗應節序改思子不忍食覺
來淚滿枕肝裂刀斧劈爇紙死灰飛酹酒霜階溼遥想
墳前土歳乆深荆棘忠孝兩未盡愧恨空飲泣
怨入江流深恨與春潮上天涯獨昂藏顧盼空俯仰誰
知誤國徒解結漫天網不漏一民命赤子驚攘攘徙薪
重獲戾擲秆乃加賞笑殺伍子胥黄池尚爭長
舉盃對江梅酒面生春香一酌酹上元再酌澆新陽自
勸未歸人一詠復一觴中原帝仁君突兀恢皇綱緬思
好生心此去不可量自昔有天道我本無愁腸
　　　丁卯孟春新館望南極
八年坐江館祗得片天仰厄運運迍邅乖氣纒魍魎白
虹貫黑日彗孛掃穹壤神風忽吹出新屋眼界廣前秋
老雨餘霽色開莽蒼參足玉井東去地都幾丈赬星隠
江氣焰焰光欲長老人慰羈孤驚喜意惚恍都疑夢寐
中恠事非所想誰知今年春更比往歳朗黄閏對天狼
數日見乃兩恨無雙白璧薦幣展覲享中庭望不盡漫
為拜稽顙南海還無波北辰氣尤敞中原帝聖君太平
今有象整頓高世䇿道泰非技癢
　
　
　
　
　
　
　
　
　
　
　
　
　
　
　陵川集卷四
欽定四庫全書
　陵川集卷五
　　　　　　　　　　　　　元　郝經　撰
　　古詩
　　　幽思
江山鬱幽思靜止有天光宛然褰薄帷明月照我牀蟋
蟀鳴孤根鴻鴈頏飛霜惄惄動羈衷耿耿發清狂有萬
來無端百折縈囘腸晤言且伏枕一寐成兩忘
搔首視天宇幄幕四垂碧道窮誰與言逌然坐孤石黙
黙心語口㝠區扣虚寂老鶴翩然來聲帶江臯溼偶與
成唱和玉振動肝臆感寓遂無窮亹亹參元極
性天入無極窅窅觀化初渾淪一活物極盡都無餘乾
坤藏首尾坎離互根株擺拉屑磨齒出入軋户樞遂生
無量人乃有萬巻書總萃成六經所以為吾儒
衆動劇藏葢獨覺還發䝉揭焰開瑩臺赤日凌青空宇
宙一蔀屋至明元無窮但見人物異誰知地天通君看
九泉下景曜皆燭龍昧者烏可言耳目真矇聾
有物與生俱混涵具萬象昭昭為吾天暠暠不可尚妙
合元化精屬底更無上澹然入虚明大惡滋意匠如何
窮奇徒穴蠧肆豪彊胡不觀其生未死先自喪
天幾為身樞轉幹主性情靜定得其正焉用巧與螢化
窟每雕鎪焜燿開萬靈僞妄相冶陶蜾臝為螟蛉反觀
心地初周匝惟一誠莫漫彊作為無本竟何成
吾身眇天地太倉一稊米洞達乗道藴大易乃吾體胡
為生町畦祗自揭底裏戰心作蠻觸鬭物劇角抵並行
本無悖用智私乃爾終令八尺軀𤨏𤨏同螻蟻
爰念算心者愈算愈無數脱兔驚處女不知竟何處豈
如千歳日坐欲窮其故清風翛然来皓月皦然去太虚
自澄湛寂歴降霜露求體與追迹抱甕渾不悟
至神妙無方倐忽驚掣電歸藏豈無所至密周匝遍君
子慎不出與民亦同患念兹即在兹過化復乗變何須
七處徴非必八還見槌碎玉連環總是光明殿
風輪載水輪天地一虚舟歴世千萬年生滅祗幾漚大
吹推濤山組練翻神洲有生當盡壞物類仍自稠漂泊
往何深推盪來亦周安得窮其原神區莾悠悠
化區一洪鑪萬化總銷鑠誰知鎔冶際圍範已附著倐
忽聚散間共是一蜩殻古今都無跡曠蕩歸㝠漠易簡
故不弊悠乆相盤薄若言天地壞大塊何處著
凡物皆抱一太極元有兩厥初無端倪乗化互消長何
人與安排妥帖自來往萬物儘銷沉山川空泱漭秋水
雙芙蓉玉鏡花俯仰並蔕復同根一種誰涵養
地中有晦明天體無晝夜人物互寢興擾擾争傳舍形
器兩疣贅面目更假借化工急轉圜光景速代謝君子
惟立德乾乾擬泰華揭焉與化俱萬古常不化
誰將碧桃核種向虚空天偶然落地上紅雲滿山川秋
風實離離到處桃花然太極禪兩儀萬物相繼傳堯老
舜乃攝伯禹不與賢父父復子子一家三千年
二乃極之儀三為易真數渾然一推背竟不失故步昨
朝遶屋行百匝誦佳句日暮碧雲重褰裳自闔户夢裏
遍天下還向家中住偶奇遂無窮總在相因處
太極易始圖先天乃心法重重自環中井井皆成八一
從孔孟後此幾無人發誰知周與邵千載合符節精窮
無餘塵表裏儘通徹青天碧玉樓影壓秋江月
太虚道之藴太極道之體象滋本太元氣母託太始維
繫復融液有萬皆本此總向此中生㑹向此中死誰作
先天囊顛倒不見底我欲包無窮滿貯本然理
賦予初無私禀受各分定渙汗出大號有物歸一令羣
倫或弗從是乃與天競爾貴非吾心爾富非吾性篤恭
恒自盡慥慥言與行窮通無加損靜俟乃安命
數有本然差參伍行鬼神乾坤互傾壓氣運潜屈伸遂
生無量物乃有不盡人脩短變則殊盛衰化相因向非
冰雪姿安得花栁春或欲一死生苐恐理不純
元陽首庶物蒼蒼豈正色轉圓開化幾剛健乃天德伊
人體其全造命還立極往往欺以誣反復為戕賊還看
仲尼處亦是帝堯則乃謂吾不能自暴烏足責
屈平窮作問栁州怨為對蒼蒼都不聞自致誣罔罪不
周彊為柱杞人漫憂墜無擊復無鏬居然誑茫昧君子
惟脩身屋漏極謹畏吾心即吾天炯炯不在外
道宰藏殺幾天斷運神武剸割與裁制乃為造物主躁
欲生内兵神奇入臭腐撑裂太元體鑽穴成苦窳漫合
神農藥枉費女媧補遂成血肉運萬世一刀爼
盈盈水中荷郁郁畹内蘭娜娜楊栁春挺挺松栢寒資
度與余同生意最可看内恕惟恐傷吁嗟懼凋殘如何
被秦人伐木仍赭山又有跖之徒瀝血還膾肝
人生㑹有為事物各有義苟非吾所取千駟不一視峩
峩君子心磊磊丈夫志泰山輕鴻毛無復顧勢利悲哉
患失徒滿目惟富貴䑛痔復嘗糞甘心同狗彘
道有本然分立世為大節抑抑卑高陳井井貴賤別昭
布作禮經巍峩正人極有位當自守有門誰敢越維世
為大綱少紊王政缺端本必正名大哉春秋法
姿貌争寢揚髑髏無好醜魂氣忽登殂骨肉歸一朽中
心足良好衆美集萬有不與死生俱能同天地乆粲粲
含笑人皎皎當窓牖寧知賈大夫還有射雉手
丹砂雜青空珊瑚映瑶草瑩美絶雕飾物外天然寶元
精赤子心炯炯顔色好淨徹無㸃滓本真當自保光明
天地藏萬象跡如掃藹然一壺春䆳古常不老
鄰里遞歌哭萬古一死生不知道之常擾擾競衰榮都
為利欲驅每被寵辱驚胷中忽成敗堂上生棘荆終朝
飽則已胾肉同藜羮十萬下箸難安用志慮盈
白楊纒悲風萬象總一丘前哭後還嗟相送何時休君
看華堂上幾人能自留為善已無及顧盼驚蜉蝣如何
貪生人作孽謀阻脩腐敗不可埋遺臭徒千秋
形氣有盛衰魂魄共彊弱志師彊心田天地相旁薄苟
為物欲屈消沮不復作精成百鍊鏡躍馬能矍鑠伯有
死猶見陰燐雨中著莫讀無鬼論神全鬼自却
髙山洩雲峯陸物水必具野草茁獸毛林葉開鳥羽剛
柔乗萬變天地一逆數形色毎相因真宰解陶鑄一受
不復易妍蚩總天賦更教影問形陶老端慕顧
嘗觀西伯易兩兩皆反對初從消内長却向進中退止
是一乾坤倍蓰生萬類如何區中人失計即憒憒吉凶
互乗除否泰相嚮背富貴爾欲榮貧賤彼何罪
重險入坎窞心術乃凌跨靈田初坦平底處藏譎詐都
因已弗盡牙角潛締架節節生城府岌岌深罟擭厭然
欺一世巖阻無隙鏬誰知方寸間乃解坑天下
見邇當應逺知前必念後勿謂苟且已天地甚長乆雖
遮一人目難塞萬世口輪囷南箕舌轉幹北辰斗森列
甚可畏洋洋在左右克已與不欺此語宜重守
市賈争錐刀喘汗忘昏曉夸毗角名塲提踵中忿擾復
有欺世徒毎患機穽小易陽反為陰揭本都在杪儘為
僞妄没至死心不了焉知無事人獨立萬物表
大鵬欲南運北溟待天風龍神九地潛雲氣㑹相從有
形皆受制無體方獨通超然謝世塵杳杳遺孤蹤化㝠
復神俱進退何雍容掌握起消息孰能為樊籠
天地無棄物聖人無棄人大澤生龍蛇原田長荆榛載
質遽出疆遑遑告時君有教不擇類善誘皆循循濟衆
已所任謀道豈謀身至哉擊磬心中有堯舜仁
飲水澹無味顔氏何所樂陋巷并日食至今見蕭索當
時一瓢中總是天人學無悔不違仁造道乃獨覺義理
泰山重富貴秋雲薄畏匡不敢死襟度何落落
通逵有大鼎能函十二牛内可膳千夫外足鎮九州䝉
童抱束薪短焰如鬼幽勺水竟不熱誶罵增怒尤力到
功自成適逺匪坐謀未行恐有聞千載一仲由
乾坤廓奥區衆動自紛擾萬世一寒暑往來幾昏曉兹
生顧指間倐忽急飛鳥大人車輪目獨見明瞭瞭斂藏
入化宇夐出造化表道德高無極教化今未了
一理初不殊萬化各所之室中本無車門外元多岐君
子盡在我我盡夫何疑可行吾即行斯乃聖之時屢空
仍自樂途窮安足悲為告處世人勿為世塵欺
開春桃李花川原發艷陽盡室出綺羅嬿婉衘盃觴太
和暢天地晝景方舒長一旦鵙鳥鳴霜露凋衆芳短日
頽崦嵫塞向皆閉藏君子法天運行止亦其常
鸞皇翥丹霜尺鷃搶枯株知止各翺翔卑髙一何殊精
衞苦填海寃憤一何愚鳲鳩不為巢亦自有所居偉哉
衡門士高臥一束書曲肱有餘樂不用長者車
死生由一陽靜陰存大樸卓午見牆影旭日昇海角焰
焰火燎原祗畏水澆潑區區揠苗徒强把混沌鑿黄庭
衣朱衣著意皆假合寧知歇心地自有長生藥
叔世王道缺斯人絶其綱况復異教祛瞢昧皆發狂陋
儒萬口和追逐尤犇忙潤飾借寇兵倒戈蠧天常或者
以邪攻出筥復入筐吾将抱六經鑿室深山藏
悠悠窮原人極上不及下作計入鬼窟有物皆土苴兩
墮歸虚無天地亦僞假終然禍仁義舉世一野馬與物
都無情刻忍恩遂寡至今慕髙逺誰是真識者
梁折入小成僞妄亂本真為我亦為義兼愛同為仁厥
初毫釐差其禍無父君向非大儒辨䘮心幾殺身誰知
寂滅術遂使無人倫巍然文章伯詆斥一何勤
日出開心窓日入潛水府寤寐不在吾晦顯竟誰主槖
籥一往来何處有龍虎癡頑坐徹明瞢暗睡卓午矯揉
徒自勞漫使形神苦君看乗化者徜徉樂終古
昨夢入高寒御風驂兩鸞扶揺青羅界日下看長安烈
烈丹鼎紅紫焰燒肺肝清晨餐玉屑半夜登金壇茂陵
一抔土依舊在人間鼓掌為一笑舉世皆面謾
夜窺古潭月洞徹天心心滉朗色界異焜燿皆黄金旁
有蔚藍叢上有丹桂林倒影下無極湛墜入幽深衝風
颯然至波蕩不可尋始知人間世有動皆陸沉
隱几罷心官塌焉偶皆喪忽在無生前窅處太古上頃
之開内目百骸洞五臟知覺猶有滯尚未都無妄遂加
存養功玉宇森萬象造化皆由吾乃見鬼神狀
濯纓厭世塵入海求夜光貝闕涵珠宮異色森綺芒采
采滿懐袖駕龍登扶桑赤烏驚上天火曜舒乾陽回視
乃瓦礫自愧空犇忙書生莫謾愚弊帚安足藏
聖域每反觀洞達萬物情知盡理自窮祇是本然明恢
廓無滯滛静止不將迎翛然坐乗化皓月滿中庭忽聞
鴻鴈來偶聴風水聲秉燭入暗室驚落東牕螢
有物莫不由萬古長安道區區往來者總向塵中老年
年雨灑清日日風驅掃行人竟無迹涸轍生秋草我欲
謝帝閽離居事幽討束載無良辰幾回問蒼昊
一念游萬仭塊坐不盈尺片席凝塵埃顧盼竟充斥誰
知呼吸間即是一太極有鳥鳴牕䟽唧唧和機織偶然
作聲聽出入幾自適但令無錯應萬類等喧寂
藏舟泰山巔偶值懷襄流忽從歸墟東直向西海頭洗
日復濯月光抱空中樓扶踈散青紅異氣纒九州忽焉
閣寒沙佇立令人愁明朝早潮來欲住不得留
興感思往事邈若不可及觀化推將来遽覺今為昔今
昔本無異至理萬世一不朽惟事業天地共終畢前波
復後波日夜奔注急祗是眼前水源深遂無極
景晏念慮歇支頥坐看山起來復何為結佩紉幽蘭萬
事從悠悠不愧俯仰間舉杯謝塵世月落梅花殘深江
總風波天淡孤鳥閒氣數當閉塞我亦方閉闗
惟時屬屯䝉患難豈能免南北走孤蓬秋風任飄轉五
年一龕燈半世幾詩卷老吟調鬼神深造每懼淺乆為
造物惡今日復洞闡無思重苦思甘心向連蹇
宓犧地中復唐虞天下泰三王當革命五伯極破壞孤
秦龍戰野塗地儘一敗既有昔時寅復到後來亥消長
數相因治亂更萬代無為我生初委順從運㑹
　　　采杞
蕪城古道荒有杞雜荆棘西風結霜腴纍纍綴秋實肥
瑩珊瑚珠朱殷明欲滴長條擁寒葉射日光的礫采采
置傾筐入手火齊溼歸来奉二親煮茗紅脂泣前秋入
新館枯枝倒懸壁冬初半青乳慘淡不忍摘忽憶采杞
時樂事不可得隻身對孤叢片影深暝色王事尚稽遲
何日共子職
　
　
　
　
　
　
　
　
　
　
　
　
　
　
　
　陵川集卷五
欽定四庫全書
　陵川集巻六
　　　　　　　　　　　　　元　郝經　撰
　　古詩(和陶/)
　　　和陶詩序
　𢋫載以來倡和尚矣然而魏晉迄唐和意而不和韻
　自宋迄今和韻而不和意皆一時朋儔相與酬答未
　有追和古人者也獨東坡先生遷謫嶺海盡和淵明
　詩既和其意復和其韻追和之作自此始余自庚申
　年使宋館留儀真至辛未十二年矣毎讀陶詩以自
　釋是歲因復和之得百餘首三百篇之後至漢蘓李
　始為古詩逮建安諸子辭氣相髙潘陸顔謝鼓吹格
　力復加藻澤而古意衰矣陶淵明當晉宋革命之際
　退歸田里浮沈杯酒而天資髙邁思致清逸任真委
　命與物無競故其詩跌宕於性情之表直與造物者
　遊超然屬韻莊周一篇野而不俗澹而不枯華而不
　飾放而不誕優游而不迫切委順而不怨懟忠厚豈
　弟直出屈宋之上庶幾顔氏子之樂曾㸃之適無意
　於詩而獨得古詩之正而古今莫及也顧予頑鈍鄙
　隘躑躅世網豈能追還髙風激揚清音亦出於無聊
　而為之去國幾年見似之者而喜况誦其詩讀其書
　寧無動於中乎前者唱喁而後者和訛風非有異也
　皆自然爾又不知其孰倡孰和也屬和既畢復書此
　於其端云
　　　停雲(思歸也/)
停雲蔽日翳翳弗雨伊余懷傷自詒伊阻展轉拘幽莫
或念撫瞻望中原徙倚凝佇停雲悠悠蒸氛濛濛衝風
入室汹彼大江崩心震魄慨嘆北窻孰因孰極惟道是
從服仁佩義完節為榮之死靡它實余之情寤嘆弗寐
攬衣宵征載思子卿千載如生無媒取妻匪斧伐柯樂
禍深仇焉能為和生民無辜遘凶既多銷兵無期將奈
之何
　　　時運(安命也/)
時運代遷既夕復朝我來幽都尼于江郊側佇風飈載
翔雲霄天澤弗流原田槁苗熱中熬熬孰沃孰濯宻室
隂隂孰眷孰矚仰視俯察無愧則足知命何憂事天乃
樂在昔過魯風雩浴沂爰登岱宗曠然忘歸五夜觀日
神光發輝乃今坐井高蹤曷追太行之巔先人舊廬貞
松鬱林中堂巋如安得燕喜美酒滿壺否弗終傾壊運
屬予
　　　榮木(觀物也/)
榮木青青英華若兹氣至而滋人亦如之變陽化隂物
各有時無莫無適夫道一而翳翳榮木云云歸根多華
早落幾何生存大冶通逵乾坤為門深固有方封植倍
敦升聚退散載美載陋生基死涯信新屈舊大業弗藏
萬有自富造物忘物於焉有疚脩身事天莫敢失墜造
次九思局脊三畏學聖造聖希驥則驥純誠粹精遂入
獨至
　　　贈長沙公族祖(述東軒老人也經之六世祖受/學於明道先生至曾叔大父東)
　　　　(軒老人道益大傳之/先大父思而有作)
世遠學傳道親族踈起宗大家罔不在初淵源益深歲
月聿徂慨我寤嘆載思躊躇於昭東軒棣華新堂心授
口説繡弓白璋習習和風冽冽清霜吾道有宗吾家有
光一世師儒雲從志同洪河北南太行西東潴為湖湘
流為淮江六經百氏包羅旁通邈予小子亦聞格言激
揚餘波瞻仰故山宿草荒阡抱書澘然惠我後世伊余
之先
　　　酬丁柴桑(自警也/)
孰使而行孰尼而止排難兩朝奔命千里終豈能必爰
契厥始稽山濤江覬為一遊墮甑半途十年隠憂豈作
咄咄祗賦休休來之坎坎天命悠悠
　　　答龎㕘軍(始予年十六讀書於保塞鐵佛寺南/堂不解衣帶坐徹明者五年感而思)
　　　　(之為賦/是詩也)
孤燈長明終夜誦書躋深凌髙中心自娛載汲載薪不
遑寧居惟梗伊蓬託處聚廬以道為富以徳為珍勤以
脩身孝以事親師心造聖不資於人静境神㑹伊顔孔
隣窮年掲掲日夕孜孜力探自得何樂如之作為文章
暢為歌詩聲滿天地無為無思渾沌復鑿太極再分警
覺不寐怡然懽忻軼起逺蹈馭風騎雲萬動皆寂博我
以文一席五載黙以道鳴弓旌下招遂成飄零逺奉信
函使于吳京故業委地朔南失寧焰焰古佛依依北風
深窻短檠時見夢中孰令一人乃異初終秪繄其逢載
飭厥躬
　　　勸農(閔農也兵亂以來四民失業農病為/甚因讀淵明勸農之作感而賦此)
植天務本實惟農民力田效勤含淳守真代食惟賢勸
恤相因耒耜之益始活斯人每每原田奕奕黍稷雨暘
若時具來播植惟是穮蓘惟是稼穡倉庾惟盈斯人足
食爰自兵興魚涸處陸汙萊菑畬澆散純穆浚肌刮骨
䝟(音/軋)貐(音/與)塵逐婦役弗蠶夫征弗宿苛政蝟起紛更弗
久饑腸曷充獨耕無耦既空杼軸孰事畎畝流亡異土
隕涕博手食衆農寡安得不匱有年無種豐穫安冀盜
賊羣起餒死並至曾是司牧曾是無愧井地荒空甿俗
頑鄙逐末逞偽無復率履農為匪民犯繩越軌本既凋
傷政何由美
　　　命子(感子也余生三十有五年舉四子而三夭/焉季曰阿壽生四年矣而余使宋十二年)
　　　　(弗克撫育/感而有作)
余家冀方遺風帝唐詩書是傳奕葉有光厥初受氏爰
自殷商由漢迄今載僨載昌金源之亡屯盈禍周百口
九族竟不首丘父獨抱子脱死横流敢望子孫復始公
侯嶽嶽樹立自别猪龍治經立學生人之功鬼抉神搜
天緘地封坦坦正道明明髙蹤瀹苗起宗暢根逹柯乃
嗣乃續庭充府羅天不憗遺未阜而窳宛宛三穉遽委
蟲沙曷敢尤天秪自咎徳阿壽始孩弗子去國川途阻
脩變故揆忒教之誨之於焉可得不成乎終何誕乎始
徒耀松楸漫驚閭里有子無子命數定止未能無情與
物悲喜既已奪去摻(衫上/聲)之弗及亦既生存寧必成立
不孝之罪聖人所急大禹荒度亦憫呱泣物生不齊亦
各有時天弗私爾勿勞爾思魚腹子滿孰繁若兹蜾蠃
類我孰其使而林回棄壁厲衣求火不知其天秪解私
我失惡乎否得惡乎可坼裂啄食屬離是假孤館四隣
擾擾嬰孩一死一生朝去暮來胡肖不肖胡才不才敬
恭脩身曷云悲哉
　　　歸鳥(寓感也/)
歸鳥翩翩集于深林飛雲遥遥反彼髙岑瞻望弗及實
勞我心重門擊柝閟于幽隂歸鳥翩翩深林于飛飛雲
遙遙髙岑是依嗟我征夫曷云還歸瞻彼北辰翰音弗
遺翼翼歸鳥鷱翔徘徊曳曳飛雲巖谷是棲鼓瑟鼓琴
云胡不諧孰為知音伊余孔懷翼翼歸鳥棲于故條曳
曳飛雲鬱其髙標伊余南征輸平内交滔滔弗歸故山
夢勞
　　　形贈影
萬象生道區受形各有時運㑹迭往來寢揚成壞之妙
合我初凝爾亦即在兹隠見隂陽中幻化無了期寤寐
一死生寂然匪為思我勞為有此爾苦勿涕洏請看聲
與嚮相隨復何疑大都本無有相贈徒費辭
　　　影答形
静隂乃道影範圍無巧拙大車轉通逵轍迹豈能絶妍
醜君固有隨君非慕悦日月相代明豈能與君别思君
不如我君沒我不滅生死無加損得失豈内熱因物不遂
物原原靡衰竭君終復隨我兹時見優劣
　　　神釋
出入生死間妙物不自著物物弗為物超然變新故二
子一醯雞羊負相罥附成壞不在已安用相告語元陽
初化時静一是存處在在靡方所悠悠無定住陶老信
逹者得失委命數全神乃遺形種秫脩釀具一醉樂有
餘陶然忘毁譽醉夢曾弗辨町畦都削去既不將不迎
亦何憂何懼能逃世上名豈有身後慮
　　　九日閒居(憶九日/登隗臺)
髙秋登隗臺悵然思樂生君臣灑落契千載稱榮名西
風菊花期日照黄金明青山遶故國白雁遺燕聲佳時
動幽懷晏景催短齡浩歌正激烈樽酒時自傾故鼎反
磨室六雄競光榮督亢一寒蕪酒酣重傷情丈夫遇主
知唾手成功名
　　　歸園田居六首(憶登封盧溪幽居/唐盧鴻故居在焉)
童穉遊鹿豕野逸便深山幽居逺世塵顥顥羲皇年盧
溪鬱巖阿繚壁涵清淵徵君始真隠種玉開石田幽人
競卜隣聯落﨑阻間竹木茅舍邊桑麻橘籬前三春牡
丹雨十月梅花煙(盧溪故居有徵君祠祠前牡丹/甚盛背坐竹木間多古梅故云)孤雲
出遥岑頺日下層巔性與萬化寂身同天地閒一從入
馽羈趨蹶寧復然
區中戰羣倫兩馬復掉鞅樂哉山中人身世無妄想避
世如避仇納履遂長往耕鉏足衣食生聚羅穉長含淳
遂天真體胖心亦廣底事綺里季出山真鹵莽
雨餘山色浄霜降木葉稀南澗拾梨栗帶月吟風歸青
青路邊蘭細細侵裳衣飯飽晦亦足物我兩無違好山
無俗人林泉有真娛種秫足自釀髙下開荒墟清溪侵
古屋况有髙賢居緑竹掃山色竒木近千株隣舍幾父
老話言皆純如相見即痛飲甕盎傾無餘酒酣藉月卧
清興欲凌虚云誰知此樂此樂世間無
攜酒招野人共飲清溪曲蔬䔩總狼藉一醉萬事足苔
痕入窪樽林影上棊局月出盃更深不須更秉燭歸去
静柴扉酣卧日已旭
中天太少室青滿洛陽陌三十六芙蓉舍此將安適嵐
光上晨曦秀色宜日夕攀躋景無窮養生地有隙不聞
車馬喧豈憚耕鋤役奔騰三十年樂事都敗績面目祗
自憎俗死竟何益
　　　問來使(同前/)
朝拾澗底松空翠冷潑目暮歸東籬下自種今秋菊清
泉洗碎月襟裾有清馥髙卧幽夢長不覺黄粱熟
　　　遊斜川(憶西郎/)
江壖坐白頭自分如歸休十年不出户夢憶西郎遊看
花當雷溪水合青山流泓澄潭洞豁容與浮輕鷗回抱
道明莊(魏道/明也)玉翅開林丘(西郎十二峯如/列鳥翅見水經)依依避秦人
桃源闢田疇遺我山中酒殷勤更獻酬花飛好鳥歌塵
世有此不醉踏石上水灑然濯百憂何年結茅屋歸去
便可求
　　　示周掾祖謝(同前/)
勞生役世物萬戚無一欣且拂冠上塵暫作山中人尋
春洞林深賞晤元有因逺嶺絶水登鳴泉隔花聞幽趣
方顧接轉側志劬勤醉歸語山家今年當卜隣便送買
山錢結茅東澗濵
　　　諸人共遊周家墓柏下
淵明柏下飲相與樂吹彈何異燔間乞安足以為懽總
為付任適得酒即開顔自同墓中人未死心已殫
　　　怨詩楚調示龎主簿鄧治中
萬化一大路去來皆茫然孰能不由行踵武億千年委
順出脩阻煩憂尼﨑偏淵明苦避俗中歲歸田園門前
桞生肘更不入市㕓自謂羲皇人翛然北窻眠日月自
運㑹寒暑從代遷逹道久已化宛在伯玉前作詩本無
怨髙興浮雲煙樽酒且逍遥銜盃稱世賢
　　　答龎參軍(釋魏斌/念母)
嗟嗟勿念思諄諄聴吾言孰不欲事親燕安樂鄉園王
事有去留載讀陟岵篇大孝五十慕義止從古然白地
内罟擭賦予有厄緣悠悠無了期鬱鬱安得宣精衛豈
填海愚叟難移山天定自勝人還歸㑹有年
　　　五月五日作和載主簿(重午書懐贈書/狀官苟正甫)
壞運窘天步行人當厄窮兀坐數年華大火復當中盛
陽正發育一氣方盈豐草木各暢茂郊園融凱風我獨
少生意束臂待一終燒醁㸃昌葅强飲心尤冲江静重
門深兵嚴四壁隆何日河陽縣濶步登平嵩(正甫孟州/人州治後)
(有平嵩閣余賜/田亦在是故云)
　　　連雨獨飲(新館/久雨)
悠悠孰主張尼此真偶然早歲喜學道自致雲霄間意
欲凌八表縹緲追飛仙折翼墮江國閉門悲漏天宛在
厄㑹中不自我後先乾坤漬塗泥霑溼何時還異域歲
月速轉首十二年形神與化馳欲辨復無言
　　　移居二首
吾道即吾廬仁義是安宅苟能庇風雨便可度朝夕雞
川十一遷歲有缾缶役僦屋復分庭處處置牀席往年
始定居生聚絶勝昔哭墓遽南來昆親忽崩析
城南初定遷髙架插書詩基構計久常中表塗塈之幽
窻置棐几道妙儼若思訪問復安身作休日四時束帛
賁門閭推挽忽在兹進退已不詳天命豈吾欺
　　　和劉柴桑(釋宋琚/念母)
骯髒宋仲儀倚楹獨躊躇念母望北雲悵然憶家居湯
湯伊祁水想見先人廬為言我與子南來墮幽墟鄉園
入𣺌茫草木荒菑畬母氏倚門望無為執勤劬生男不
若女有子還如無王事靡私盬義别無親疎嶽嶽守一
節乾乾斷百須道在母即存志當金石如
　　　酬劉柴桑
長風動江色俛仰星一周蕭然步空庭葉落凄其秋復
命不事操燕山一田疇我亦慕髙節終能同此不憂心
重鬱陶安得駕言遊
　　　和郭主簿二首(勉馬徳/璘孔進)
周公待昧旦大禹惜寸隂聖學如弗及神道開靈襟嗟
爾氣質成變化更張琴力奪造化幾炳烺異昔今尊徳
始好問卓出衆所欽去就審且精取予酌與斟繫風捕
幽景扣寂求至音講習説麗澤琢磨朋盍簮踐形當自
得好高勿臨深
誠身乃事親行義貴全節清心不滯物月江夜澄徹味
腴須嚌深窮理必詣絶天人一理貫胸次總羅列苟能
一徳全即為萬世傑二子久事余旦旦提耳訣慎勿自
棄捐舍此無歲月
　　　於王撫軍坐送客(秋夕遣懷/以下並同)
雁啼霜江清人與卉木腓舍館極羈留感秋尤思歸包
胥客咸陽孰為賦無衣美人期好合願言遂相違宛轉
萬民命怵惕終夜悲坐起對孤影斜月流寒輝悽風合
酸辛逌然嘆稽遲天道本好生伊何獨予遺
　　　與殷晉安别
昔游翰墨場渇日志尤勤逺探羲農髙近詣周孔親屬
天耿長焰豈惟照四隣尸坐正冠裳暮夜逹旦晨擬從
太極初再使乾坤分經世啟帝運立徳開王春偶别燕
山月忽落吳江雲悵然負初心計拙良有因妄動希時
榮何如安賤貧撫膺秪自責安敢復尤人
　　　贈羊長史
寥廓安得翔沮澤多羅虞蛩吟苦闗心雁足無來書憶
昔少年場結佩遊通都北嶺既再登楚山亦常踰樽酒
生風雲鞍馬走臺輿䲔轉復虎躍一世英豪俱投穽誰
使然竒蹤日踟蹰户外皆告絶跬歩無所如幽明澹窻
星夜氣深庭蕪心折萬緒繁遘閔思舊娛紙上認堯舜
自笑幾何疎起來月中行滯鬱方一舒
　　　歲暮和張常侍
渇中夜尤劇扣闗汲新泉快飲沃肺肝四顧無與言白
髮照寒月素影亦何繁幽窻挽衣坐反責思尤愆胡不
蹈東海胡不餓西山靦然食不義忍辱待生還露氣凄
且清别恨相縈纒殷憂有時窮今夕是何年歲月肯我
與精魄隨化遷嗟哉胡不晨天乎其偶然
　　　和胡西曹示顧賊曹
月出蔓草寒江聲動清颸窻户漸槭槭凄其飄我衣孤
鴻悲遥天寥落片影微蟋蟀不在堂苦傍傷根葵運數
方厄窮氣序亦頺衰羇懷感尤深中宵涕重揮黄虞不
可攀周道何委遲嘯歌和淵明慨嘆有餘悲
　　　悲從弟仲徳
銀沙滿玉河界天清露零孤心正耿耿秋夜何㝠㝠念
我當屯凶不如初無生乃同不周折遽向東南傾猘毒
方弄兵好㑹其能成蕭蕭變齒髮冉冉頺年齡潮生夜
江髙簷間動松聲心魄忽蕩揺攬衣步中庭幽蹤獨往
來慘淡闗山情未信天為人更著影問形我本不欺人
萬折氣益盈
　　　始作鎮軍參軍經曲阿
青苔入室深蝸涎縈素書坐席凝隂塵形骸久塊如臀
困磔株木㝠升躓天衢投膠止河濁自笑真迂疎羈魂
重凌競枯腸漫縈紆一榻不復移轉首十年餘空期汗
漫遊慨想山澤居兀兀几上肉喁喁釡中魚有物皆恣
睢而我獨囚拘安得天地風吹上太行廬
　　　庚子歲五月中從都還阻風於規林二首
逼窄片天月照我江濵居闇然六用絶孤影獨于于屋
漏重反觀面壁復向隅幽明無二道得喪歸一塗康莊
馭軒車豈能適江湖挟山以超海過計元自疎憂違付
順適樂地儘有餘天運誰能逃忿懥將何如
南北信命絶欲行將安之家人歌扊扅遊子無還期門
前大江横潮來不違時日月相代遷我獨何在兹細和
淵明詩載歌歸來辭知命不必憂樂天復何疑
　　　辛丑歲七月赴假還江陵夜行途中
兹心乃活物探頤還搜㝠遂知天地幾洞見古今情樂
禍多下石復故誰班荆嗟嗟何不辰瞢闇誤此生老樹
棲驚烏江静秋月明顧影無匹儔徙倚恨不平空庭步
數周肅肅成宵征河陽有賜田何日得歸耕自顧灑落
姿而乃重纒縈當處不可出誤我祗世名
　　　癸卯歲始春懷古田舍二首
禍隆殺戮運民命殱蹂踐赤手與天争跋㚄其能免更
深不成眠反側懷念緬世路劇翻倒喜惡還病善擾擾
人為多邈邈天道逺寒暑迭代遷潰亂胡不返自與鄉
隣鬭嗟我識慮淺
先君貽詩書繕性安賤貧每戒躁與速重朂敬以勤尤
惡名太早不許交時人守道業惟舊充誠徳自新粟盡
義不渝闔門亦懽欣伊顔遽學步鄒魯頻問津友愛撫
弟昆仁賢是親隣宛若故山家陶唐有遺民
　　　乙巳歲三月為建威㕘軍使都經錢溪(至日/雪)
夜窻宻有聲庭阿遽深積誰知大江頭却似窮海昔鶡
鳥喑不鳴羈鴻歛雲翮乾坤一模糊玉氣皓無隔嗟余
雪國來十年一行役體髮久已變兹心獨難易真宰豈
仇予運數㑹崩折途窮歲亦窮真標見松柏
　　　還舊居(庭草/)
客居久為家十載猶未歸蔓草上階除委碧生恨悲相
看辨時節夢寐荒是非昔時車馬多薙去一無遺今來
㫁行跡愛玩常相依榮瘁雨暘中凋腐寒暑推露緑感
春芳霜黄怨秋衰藉步柔且佳闗心涕長揮
　　　戊申歲六月中遇火(萱/)
南風青鳯尾擁翳當庭軒金觜碧玉莛呀折如焚燔深
叢駐長夏次第開後前北堂昔養母家人欣聚圓對花
舞斑衣暫出轍遽還懽顔每為開太和回一天一從哭
墓後去國十二年年年見新花永日相對閒忘憂却生
憂所賴志義堅夕步拾落英丹蕤滿芳田感創復卧思
蒼茫不成眠故叢誰翦移祗應滿西園
　　　已酉歲九月九日(黄葵/)
清標倚西風零亂七月交天宇始霽肅卉木方瘁凋停
停展嬌黄獨爾風度髙金盌困側露緑莛嫩干霄翛然
對仙花頓覺忘憂勞開樽坐疎影渇飲劇沃焦折來插
愁鬢兀醉從陶陶日上復盛開更須醉明朝
　　　庚戍歲九月中於西田穫早稻(芙蓉/)
久客未還反殷憂徒多端對花復舉盃暫得心田安芙
蓉如美人盛容耐闚觀愁紅漬粉深醉臉傷春還上日
嬌暈滋依風翠綃寒含涕有深思欲言還羞難露重膏
沐新低重淚闌干無情似傷情使我凋朱顔載歌更獻
酬物我何相闗起來拂花舞不復為嗟嘆
　　　丙辰歲八月中於下潠田舍穫(菊/)
霜菊有正色堆積深庭隈綠蘂粲金屑清香動幽懷願
言窮節士氣韻相與諧亦有玉華鳯豈無紫冠雞俗死
委蔓草繞叢日百迴屈子餐落英至今辭賦哀淵明折
滿把嘯傲東籬開余今手自種坐俟星火頺依風日吟
哦天道孰違乖最憐抱露蛩寒夜同幽棲
　
　
　
　
　
　
　
　
　
　
　
　
　
　陵川集巻六
欽定四庫全書
　陵川集巻七
　　　　　　　　　　　　　元　郝經　撰
　　古詩(和陶/)
　　　飲酒
順適皆坦途忘幾信所之天地與化遷焉能獨違時酒
中有深趣真樂良在兹痛飲忘形骸物我兩不疑每笑
蘓學士漫把空盃持
謝安曠逹士攜妓遊東山蒼生如我何勸我真狂言樽
中酒常有縱飲當窮年此樂醉者知難為醒者傳
道在盃杓中有物都無情一醉還天藏豈將飲為名嗟
嗟馽羈人勞勞失此生自著徽墨纒仍因寵辱驚枯腸
歸髙岡渇死竟何成
武帝燒黄金玉殿紫煙飛終下輪臺詔創然徒傷悲侈
心與物競詣絶無所依血氣有壯瘁困憊終還歸醉鄉
萬事和悠悠無盛衰有酒當共飲獻酬莫相違
好酒無惡客合席語喧喧銜盃相爾汝共釂何黨偏秋
月流金樽春風頺玉山便作無懷民坐使唐虞還酒盡
任去留醉眠都無言
詩因酒更多真境發精英爛漫醉後言舉是醒時情百
川飲長鯨千觚都一傾我亦如劉伶終當以酒鳴百年
都幾何不飲安用生
上春東風和百卉呈媚姿家家社甕熟相喚插花枝此
時酒無算盡發胸中竒醉人卧花間陶然亡云為不飲
彼何得祗自强拘羈
西風黄葉落處處菊花開霜螯味滿殻持盃亦開懷正
當劇飲時惟恐與時乖快意傾灧灧無復念栖栖金英
既狼籍人亦醉如泥我順物安忤兀兀靡不諧悠悠反
化初世路都沈迷駕言入醉鄉麴車不可迴
夜醉曉來醒日出東南隅嗟嗟早行人百里巳半途我
秪孰為容彼亦孰為驅飲酒有運數生平酒常餘賜田
總種秫終傍淵明居
屈子重違天陶公乃逹道遥遥隙中駒放盃身已老欺
為畫餅欺遂使腸枯槁君看桃花顔得酒色更好榮名
身後事美酒樽中寳一飲便成仙御風凌八表
我愛李太白醉眼髙一時把盃問明月揮灑多文辭吾
生嗜盃酒感寓實在兹常向醉中醒更飲不復疑載讀
止酒詩陶公亦吾欺安得泛酒海弄月恣所之
壺中别一天飲之造真境有夢渾未覺獨醉勝獨醒忘
物神乃㑹放懷道即領巨壑當藏舟括囊勿脱穎為告
不飲人此理天日炳
好事邀我飲布席我已至散談坐生風引滿即徑醉快
意無町畦縱衡不比次忘情釋重負適巳乃為貴世上
多虚名樽中有真味
種栁復藝菊即是陶潜宅眼中總盃杓門外無轍跡朝
飲仲尼千夕醉季路百不用五斗解豈計東方白熈然
識此生獨醒真可惜
五年一龕燈面壁初治經仇酒恐廢學中歲卒無成晚
悟盃酒樂苦節因自更軍府酒若海浩蕩波門庭十年
醉如醒遂以善飲鳴陶然合天和萬古逹者情
繫舟范丹墓黄流駕長風玉川與金波(宜城二/酒館名)萬甕傾
月中鯤䲔亦霑醉興與江河通醉鄉總直道世路曲如
弓
遍飲天下酒風味我自得南江與北嶺淄澠不能惑兩
海納一樽巨量吞四塞胷次含春元澒洞和萬國熟醉
即無言百世歸一黙
我本醉鄉人弓旌招我仕自此樽俎疎漠然忽喪巳醒
治夸了了枯槁成内恥况復拘厄途不得歸田里十年
猶不字駸駸踰一紀日事雖有酒多病輙自止强飲終
無歡忘力徒自恃
醒眼舉作偽醉時見天真模糊渾沌初大朴還其淳山
中酒初熟烈烈風味新一飲平天淵再飲一齊秦人物
在眉㫸慘淡飛埃塵矻矻含瓦石哀哉為誰勤邃古有
逹者秪與盃酒親陶潜豈乞食有酒即問津門首佳客
至快漉頭上巾君看飲酒詩始知真醉人
　　　止酒
物各有所止惟止止衆止所嗜止盃酒跌宕乾坤裏好
飲即為徒更不顧妻子無酒則酤我得酒即欣喜日在
醉即眠日出醉未起沈酣三十年落魄誤生理赴詔方
始醒曠然便失已南來增殷憂從此酒止矣愁濃亦如
酒苦海浩無涘何當大刀頭一飲醉千祀
　　　蜡日(自釋/)
氣數方構凶我獨其能和幸有樽中酒自種庭前花自
詠還自酌酬適興亦多且笑勿裂眥深衷寄長歌
　　　四時(記夢/)
夢中見西郎緑玉十二峯忽到太行顚故山深長松
　　　擬古九首
陶潜避世士手種門前栁作傳復自序實録傳永久髙
風激余中論世期尚友何當菊花秋共漉山中酒嗟嗟
墮世網願言久已負枯腸充殷憂覽鏡顔益厚㑹有還
歸日再覔無何有
天地相依附吾道同始終經世維皇綱一王辨華戎聖
人鍾神靈樹立何豪雄六經通四時顥顥𢎞宗風王法
奠有生大統垂無窮本原豈多言萬理祗一中
屋漏闚天人炳烺兹一隅掌中握靈幾宇宙從巻舒日
月驅吾輿乾坤廓吾廬有萬叢吾身通途安廣居私知
生町畦坦夷深榛蕪擾擾趨蹶中跬步無所如
十年不歸山衡麓皆榛荒風雨秋草深蕪沒讀書堂鳥
道常矯首天宇青茫茫賜田在河陽經始築圃場黄流
經中天太行面北邙痛飲登平嵩醉眼髙昂昂厄風墮
江濵欲去還無方辱井俗死人顧影徒自傷
和龍蟣蝨流瘡膚不復完節旄久零落破碎十年冠片
天亦愧仰計拙祗厚顔音塵兩國絶江深掩重闗幽思
揺風旌百感來無端亦有絶絃琴挂壁不復彈忍聞雲
間雁祗恨鏡中鸞搥坐惜日月心死骨重寒
鬼神居無鄉一念即在兹欲知得失初當謹未思時静
敬守闗鑰精一辨澠淄理窮性乃盡天命不復疑君看
語孟書皆是直指辭皇皇三百篇舉要無邪思奈何季
末人忘慮先自欺戴盆還揠苗㝠行恣所之楚䖍方詬
天豈悟祈招詩
憶昔山中春谷風扇微和幽人坐孤石好鳥相和歌冷
泉有清音音響一何多迴復步澗芳有時墮林花田家
攜酒來奈此高興何
幽庭抱枯株感槩憶壯遊結交燕趙豪徑欲窮九州岱
崇登日觀赤壁弄江流醉走天山馬叢臺問沙丘中途
軔吾車厯覽猶未周行止不在吾順適安敢求
蓬瀛有竒藥馭風欲載採驚濤忽翻山對面桑田改鯤
化鵬遽起鱗鬛乾半海天池無培風九萬亦有待且搭
垂雲翼運數安得悔
　　　雜詩十二首
縱衡十萬里悠悠總世塵勞生為物役往往失此身對
面皆九疑惟有酒相親花開社甕熟春風滿比隣痛飲
有高矚暮夜逹旦晨君看雞窠中豈有百年人
種豆南山歸放目陟髙嶺雜田似蔬畦繡錯成野景日
夕卧柴荆破屋風露冷牀頭有餘醁渇飲興味永月出
流清輝起舞動孤影呼兒讀離騷載酌幽懷騁醉眠踏
曉日獨樂静中静
天命端可樂物情孰能量開軒受西風明月照我房悠
然中聖人載酌夜未央哀鴻忽遺音底事昔隨陽遂令
不飲人反側斷中腸
三代秪周孔漢末有佛老汨真復翔偽彛性遂不保涇
渭混濁清原隰易溼燥世多喪心人死病不辨早涓滴
成江河豪末遽合抱六合一榛荒浪走無正道
丹山九采鳯有道即游豫阿閣與岐山和鳴復髙翥一
從休徳衰轉翮遽揚去髙賢亦違亂好遯有深慮冒出
犯難行宵人肯爾恕㓜安遼海居龎公鹿門住翛然逺
世塵豈復有憂懼
展禽黜不去子文無愠喜争如卧雲窻逺棄人間事淵
明偶束帶初無仕宦意酒熟遽告歸佳期恐難值散髮
山月清濯足溪流駛把菊見南山物我有廢置
大道初坦平奈此世路迫劫灰到重泉兵塵滿阡陌乾
坤一戰場血盡骨更白何處著此身重覺天宇窄獨立
萬物表秪有雲門客弋人忘冥鴻此中是安宅
道人守化根静境深苞桑單衣不掩骭一食恒糟糠何
心到文繡更不願膏粱真風出樊籠太和藴元陽中襟
既忘幾外物奚能傷矯矯離羣倫宛在天一方尊中有
竒樂一詠復一觴
西北有佳人飄飄碧雲端悠悠與神俱冉冉從化遷偶
來住人境結廬青山顛更不煙火食秪把晨露餐我欲
從之遊路逺縈塵緣逌然歌紫芝重寄歸來篇
聖作尚簡易古道皆若稽叔季私煩苛平地生巖崖生
民入罟擭慘慘傷予懷孰能與蠲除變亂益盈彌神農
設教益庖犧初取離靡不漏吞舟豈能强骨羇謀利困
管商遂使大質虧
夷則弛炎律廓廓髙天涼我作清夜遊步月上河梁蛩
吟煙露根雁翔風水鄉商聲激孤衷銀漢零飛霜向不
酌酒樽奈此秋興長
溪風吹竹花石壁墮松子山氣清入骨雲嶠時猶倚變
變静中趣超超物外理
　　　詠貧士七首
簞瓢豈顔樂大聖徳歸依曠寂無過地髙朗有清暉夸
毗紆金朱志意欲奮飛徼倖行險途跋㚄終安歸道義
我素飽勢利爾恒饑缾空豈足恥心死良可悲
虚室白無塵澹然造羲軒藜糗一鼓腹春風滿丘園久
雨釡生魚上日厨無煙琅然金石聲宻宻道味研七日
無是餒方聞固窮言貧乃士之常安貧乃為賢
家無儋石儲漫撫無絃琴淵明果逹道遯世求希音擾
擾劉寄奴戈矛日相尋豈若一樽酒對菊時自斟饑來
偶乞食當時孰汝欽獨有桃源人乃見髙世心
貧賤人所惡眷眷思黔婁富貴不可居歸來願言酬籃
輿向田園嘯歌行道周俯仰澹無營事事即無憂農人
與野叟欣然作朋儔有子復有酒生平復何求
有名不可求有禄不可干干禄當事人此身即屬官豈
辱八尺軀區區為一飡道義等芻豢足饜無饑寒冠葢
不與賜屢空獨稱顔憂道不憂貧髙賢多閉闗
不食如繫匏無家劇轉蓬尼父道彌髙少陵詩益工閉
門張仲蔚知者獨劉龔求志終隠居龎公竟誰同但有
樽中酒何必慮窮通田父邀我飲步月欣相從
落落田子春不負劉幽州竟辭萬户侯魯連真其儔昔
年過燕山飲馬易水流斯人不復見悵望生隠憂日暮
一樽酒碧雲誰與酬西風薊丘前雁呌疎竹修
　　　詠二疏
趙葢楊韓誅見幾當遽去宣帝亦寡恩二疏知所趣眷
禮方未衰解韍即髙舉未幾太子立果然殺蕭傅嗟嗟
二大夫灼見夷險路鈇鉞已在頸富貴其可顧誠者徤
其决豈惟常人譽歸來事樽俎鄉社屏世務父子懽有
餘忘懷還澹素韋匡多諫章擾擾渾未悟光禹貪身榮
寧為漢室慮髙風獨東海千載道益著
　　　詠荆軻
燕國八百年最為逺秦嬴可作殷周基何乃事荆卿癡
兒彊復讐匕首揕咸京徑刎於期首更圖督亢行倉皇
事不就狼籍斷冠纓寒風死别歌睥睨一世英不若鱄
設諸飲恨復吞聲縱使殺一秦寧無一秦生吕政方忘
燕忽作繞柱驚并呑勢不已舉兵復有名掃平黄金臺
故鼎入秦庭昔我渡易水晚登燕子城投文弔田疇思
賢重屏營舉事本道義不繫敗與成為國恃刺客夫豈
英豪情
　　　讀山海經十三首(寓興/)
江風送夕凉蕭蕭齒髮疎種菊滿秋庭偶似淵明廬澹
然絶慮營静讀窻前書坐馳造聖域氣馬凥為車自得
每厭餘無地容豢蔬重覺洙泗親似與羲皇俱造起幾
天地周身一河圖但恐丁壞運閉物將無如
清泉沃醉面復見桃花顔運甓置齋外尚擬康强年睡
熟如在家詩凡憶歸山偶聞江上鐘忽憶夢中言
伊昔住山時高興薄林丘自許作真逸永結烟霞儔竹
間挂巖月石上鳴溪流不逢塵俗人甘與鹿豕遊
筭心到宻地難藏神與陽付我秪一仁藹藹生意長潜
地復經天炳烺生道光羣龍勿使戰每戰雜𤣥黄
道寳人共傳自棄真可憐片言未能充積惡如丘山一
貫有妙理六經皆天言弗知還弗行人生幾何年
天開萬象春生意滿草木好鳥相和鳴嚶嚶出幽谷旭
日露華滋天地一膏沐人心暢逹時此理宜自燭
當春對花飲酒面浮花隂藉草幽澗邊野色風滿林三
月鶯亂飛睍睆弄好音一醉卧郊原萬事不到心
世無不藥死得已即命長君看行尸人舉步皆失常狂
生莫揠苗癡叟無休糧節食謹作為壽樂元無央
瑣瑣䝉利徒掲掲事奔走自得乃自失甚勝即甚負身
外皆屬人區中竟誰有配極惟大業方保萬世後
淵明忘世士何必讀山海神仙荒有無怪誕豈真在若
有西王母武皇不終悔歸來當痛飲白衣久已待
怪力與亂神不語有深㫖兹生理未窮何暇逺徵死不
須妄云為祗在實踐履過髙皆異端中誠足深恃
道衰多散人體亡有放士受命備萬物稟彛各有止方
士欺凡庸異書寧有爾子瞻號通儒亦重抱朴子
嗟嗟蠧書蟲本無經世才鹵莽欲援時逩走遽南來明
月果暗投按劍還驚猜掇患既違時委順庶優哉
　　　聨句(漫興/)
觀星見天體北辰直南極鵬圖亦有待必以六月息九
萬搏扶揺翺翔豈人力君子有天運俟命祗自飭焉用
熬中腸鰥目重反側時來沛然起㑹矯垂天翼雲逵無
阻修河山改顔色行止各有時作詩為袪惑
　　　桃花源詩
桃花荒有無誰云隔塵世秦人既能往我亦從此逝歸
舟忘津途頺運急興廢緬懷别一天花隂好休憇淳風
無澆誕道種可樹藝凡夫安得到俗駕豈容税君看閭
閻下聒聒形聲吠苛法如牛毛浮偽兢新製髙人肯著
足有山皆可詣隠見須適時淺掲深則厲淵明資好遯
棄官在中歲處身向田野曠逺黜智慧把菊祗見山種
秫自為界盃酒與浮沈林樾重䝉蔽到處桃花源真境
不在外當時避秦人未必識妙契
　
　
　
　
　
　
　
　
　
　陵川集巻七
欽定四庫全書
　陵川集巻八
　　　　　　　　　　　　　元　郝經　撰
　　歌詩
　　　白溝行
西風易水長城道老濘查牙馬頻倒岸淺橋横路欲平
重向荒寒問遺老易水南邊是白溝北人為界海東頭
石郎作帝從珂敗便割燕雲十六州世宗恰得闗南死
㸃檢陳橋作天子漢兒不復見中原當日禍基元在此
溝上殘城有遺堞歲歲遼人來把截酒酣踏背上馬行
彎弧更射溝南月孫男北渡不敢看道君一向何曾還
誰知二百年寃孽移在江淮蜀漢間歲久河乾骨仍滿
流禍無窮都不管晉家日月豈能長當時厯數從頭短
日暮途窮更著鞭百年遺恨入荒煙九原重怨桑維翰
五季那知魯仲連只向河東作留守奉詔移官亦何疚
稱臣呼父古所無石郎至今有遺臭
　　　賢臺行(古黄金臺也土/人稱為賢臺)
髙臺突兀燕山碧黄金泥多土猶溼曉日曈曨赤羽旗
燕王北面親前席費盡黄金臺始成一朝拜隗人盡驚
誰知平地幾層土中有全齊七十城禮賢復讐燕始霸
遂與諸侯雄並駕七百年來不用兵一戰轟然駭天下
二城未了昭王殂火牛突出騎刦誅臺上黄金少顔色
惠王空讀樂毅書古來燕趙多竒士用舍中間定興廢
還聞趙括代廉頗敗國亡家等兒戯燕子城南知幾年
臺平樹老漫荒煙莫言騏驥能千里秪重黄金不重賢
　　　古菱花鏡詞
燧人燒殺太古月化為片銅藏死魄噎光沈曜解反照
黑潭萬丈生虚白蛟龍遯去不敢藏髙秋無波更澄徹
徑圍數尺透膽寒一身忽入空明穴背紐深嵌邊如刀
週圍菱花纒枝葉毫髮縈回印水紋朱砂翡翠編鱗甲
不知世上幾千年依舊團圞無壞缺百煉得道遂不化
又作鑪中一太極寢揚寧陋各成形焉用區區强裝貼
一畧精神隨臭腐眼前脂粉墓中血菱花鏡裏都無物
瑩净圓平本顔色等閒棄擲漬苔蘚未免昏翳人不識
忽為磨洗開玉井孤電繞手明月璧蔀屋褰開有神物
挂向青天照白日皦然盡見不欺人魑魅魍魎焉敢出
壽福蓮花空自名不須倒影尤竒絶
　　　藜杖行(家君/命作)
荒藜一兩青墻隅數莖抝深勢扶疎柯葉張磔忽過墻
赤絲綰結緑珊瑚雨餘霜重凋傷後瑩節髙肥榦枯瘦
斷截為杖勁且堅黄玉壓手光欲透更將月漬晞朝暾
潤滑隠隠分細紋家君垂老添數僕馮藉看月復穿雲
倚牀半夜風雨怒只恐飛騰作龍去乃為作詩重相告
從臾少陵桃杖句天生此杖向吾家再起衰宗振國華
㑹當拄到太行頂指㸃千年墓上花剗除蕪穢重灑掃
横膝琅琅過庭教搘傾拄壞植孔孟永使子孫扶聖道
　　　蔡江月歌
郎山五季稱孫姑兵家洞逹握化樞遂令方諫擁節旄
南振趙魏北燕都爾來燕南道術髙往往卓犖動星閭
晚金乃有蔡江月採桑神授青衣書歸來了髮辭姑嫜
脱去帉帨投釵梳便向牀頭尋紙筆揮灑萬字紛瓊琚
夫婿瞠視不敢詰隣里環矚皆駭吁為言諸人當避兵
西山岡頭是我居未幾雲衆四逺集豪傑望風皆奔趨
指授方畧無不中權謀每笑孫吳踈嘗將勲業論諸將
指示張公都不如名髙兩受紫泥詔道重六屈金虎符
(留道澗賈瑀靖安民張甫武仙今萬户張公/皆嘗師事之金宣宗下詔賜號江月真人)事平笑傲
作天仙綠眉粉面堆翠鈿絳襦青帔玉冠佩插花吟諷
香雲纒繡帷深處説黄庭碧桃隠映燒丹煙篇章不似
婦人語磊落見道參幽𤣥異人異事㑹當傳為學韓公
稱道謝自然誰與刻向西郎巔姑姑堝(音/戈)邊玉劍前
　　　天賜夫人詞
八月十五雙星㑹佳婦佳兒好婚對玉波冷浸芙蓉城
花月揺光照金翠黑風當筵滅紅燭一朶仙桃降天外
梁家有子是新郎芊氏忽從鍾建背負來燈下驚鬼物
雲鬢欹斜倒冠佩四肢紅玉軟無力夢斷春閨半酣醉
須臾舉目視傍人衣服不同言語異自説成都五千里
恍惚不知來此際玉容寂寞小山顰俛首無言兩行淚
甘心與作梁家婦詔起髙門牓天賜幾年夫婿作相公
滿眼兒孫盡朝貴須知伉儷有緣分富者莫求貧莫棄
望夫山頭更賦白頭吟要作夫妻豈天意君看符氏與
薄姬闗繫數朝天子事
　　　緑珠詞
石郎癡騃誇多財三斛明珠買禍胎墜樓獨有一綠珠
緑珠不負三斛珠君不見息媯無言生成王西施歌舞
向五湖水流花落金谷園土花零亂埋花鈿娼女笑殺
真女憐欲著明珠三百斛金谷園中買玉谷
　　　朝雲詞
章惇不愛東坡睡再著罪名投海外骨肉故舊但哭送
朝雲請行了無畏朝為行雲暮為雨朝朝暮暮珠厓下
為憐國士奉巾櫛秃髮無眉都不顧海南又甚大法場
春淺愁深不可當一夜東風掃落花為賦海棠空斷腸
三作埋文盛徳事掩淚無言誌王氏文正清獻及張公
地底雄文還有四君不見世間多少迴頭人舊花摘却
繫新帬癡哥癡哥笑朝雲翻手覆手江上雲
　　　讀鄉先生劉景𤣥碑
太行元氣果不死弊世有此魁傑士胷中羅列世間書
泛異窮竒無不至嘗借莊周十日還成誦未嘗遺一字
萬言黙識殆片時記問區區總餘事詩文清雄簡且髙
濶步不讓坡谷豪散談四座誰敢言横膝揺吻獨滔滔
未見皆如汲冡竹劃開砉若并州刀超遙孤風送行雲
爽朗夜月虚秋濤初欲有為下天井寡鶴遂把霜毛整
時危事去可傍人清露滿天還自警終不一到當塗門
回視俗子徒紛紛洛城西南有佳處竹間水遶梅花村
此中儘可嚼佳句笑傲煙霞有深趣著書藏山不示人
坐看石田生老樹九臯清唳誰不聞海内至今揚清芬
鄉閭晚生不及見掩淚空讀遺山文
　　　讀麻徵君遺文
太初百煉透光鏡突兀心魄無氛埃神姦遯伏徹膽寒
日月分曜乾坤開一詩拈出託怪銅挂向青天白玉臺
陋儒效顰不敢視一世盡服瑰竒才予時髫童誦黄口
似為古人今未有忽從亂後得遺文磊落從横百餘首
就中不獨此篇竒黄金滿籯珠滿斗髙古遠探秦漢前
奥雅要繼詩書後正大初從孟及韓新澁却將韓變栁
金源百年富詩文伊洛一𣲖獨徵君説易不肯坐臯比
公卿大夫日盈門工夫詣理全道技日薄崦嵫終隠淪
嗚呼一鏡􁫆𣺌茫血食肉漬莓苔昏我欲重磨扣帝閽
虎豹呵禦不得聞魑魅魍魎忽成羣
　　　湖水來
枯風怒遏長川迴兩湖五月生黄埃水晶宫碎洲渚出
昆明老火飛狂灰魚龍錯落半生死乾坤枯槁無雲雷
海鯨怒抉海眼破濤頭一箭湖水來新聲汨汨入黑壤
寒虹矯矯收蒼霾鷗鳥静盡波不起澄清無瑕玉鏡開
浮光四動青雲第倒影半浸黄金臺何當乘興呼太白
棹歌長入琉璃堆滿船明月露華冷翠綃銀管飛瓊盃
　　　梨花曲
春風羅綺傾城出踏破一川生恨緑競堆芳樹占春光
海棠癡睡夭桃俗梨花兩株最幽妍姑射風神素娥骨
微光半展兩三葉弱蒂相扶生一簇膩粉攅攅青淡淡
纎纎翡翠輕輕玉開樽徹幕對芳姿一時英俊皆潘陸
辭鋒席上戰珠璣談藪胷中湧川谷肝腸爛漫發天藏
滔滔濯洗澆醽醁虹霓萬丈氣相許削去町畦開窘束
或如磊磊揺孤松或似森森掃秋竹或如赤驥奔長風
或似蒼虬起幽窟歡成氣合花亦喜舞殺微風香蔌蔌
疎隂浮動酒杯中一吸霜魂清滿腹綠鶯飛來隔花語
花間似聴飛瓊曲卑枝拂面不忍折醉眼髙横看不足
所恨此花不解語與説瑶池舊追逐又恨此花不解飲
共醉廣寒宫内宿最憐人散月玲瓏玉容寂寞還幽獨
　　　題琴戚先生畫像
齊人善瑟王好竽逵也豈效伶人趨歸來坐石樓長裾
突兀天地為蘧廬王門有路多塵土封豕磨牙鬭虓虎
何如此曲不須彈風入長松鳴太古
　　　聴角行(贈漢上趙/丈仁甫)
疎星澹不芒破月冷無色千年塞下曲忽向窻中得當
空勁作六龍嘶四海一聲天地寂長呼𣺌𣺌振長風引
起浮雲却無力此聲誰謂非惡聲借問何人有長策漢
家有客北海北節毛落盡頭毛白聴此空令雙淚垂中
原雁斷無消息南枝越鳥莫驚飛牢落天涯永相失江
上舊梅花今夜落誰家樓頭有恨知何事牽住青空幾
縷霞
　　　蜀亡嘆贈眉山唐仲明
子規啼缺峩嵋月嘉陵江中半江血青天蜀道為坦途
馬蹄蹴落隂山雪芙蓉城碎朔風急虓虎磨牙綺羅穴
不識兵戈三百年疊鼔一聲肝膽裂小臣鬭死尚南首
大臣見殺猶望闕漢家陽九厄再逢忽焉王氣西南絶
孔明廟前老柏死四賢堂上英靈滅愁雲深連白帝城
哀湍逺瀉瞿塘峽坡仙玉里子西孫挺身北走來中原
峩􁨉秋色横眉宇骯􁫘獨倚燕市門時望蘓樓一迴首
漠漠萬里煙塵昏古言蜀險甲天下一夫扞禦足成霸
前劉後李王復孟虎視中原雄並駕于今底事谷為陵
錦城萬里趨龍庭當時不與秦塞通一天自可延千齡
吾子莫漫嗟飄零厲階權輿實五丁(仲明初被俘鬻於/燕市自言子西孫)
(且道陳侍郎被執不屈朝服望闕自盡賢王課端為立/祠事安陸趙仁甫作疏鳩貲贖之疏中有云錦江秀色)
(都為巴蜀之蕭條玉壘浮雲盡入峩嵋之悲慘/余讀而傷之故作蜀亡嘆畀仲明為行劵云)
　　　西郎吟(上左副/賈侯)
西郎峩峩秋凌空萬壑秋氣丹霄通翠蟠燕趙一千里
蒼束刀巖十二峯壁立不讓恒山雄顔行欲過東海東
老鷹南來駕黄隼結巢便入山靈宫羽毛不鎩爪距禿
肅雲慘月驚長風巨靈雖為重御䕶湫穴幾為脩蛇訌
(音/洪)相君巖巖西郎秀夀與西郎髙不朽老鷹黄隼正吾
儕亦賴恩靈庇黄口黄金臺上秋風髙㑹當凌風快鴻
毛為公摶擊敺雲䬞
　　　懷素青帘鬭將二帖歌
青布髙垂誇美酒醉僧扶書賖幾斗朝朝挂向長安市
行人看書不飲酒唐家既滅酒家亡青帘草聖千載後
瀚海西邊唐將鬭將軍揮戈虜連彀當時本自説戰功
却使醉僧誇好手筆勢更比青帘雄常山長蛇救尾首
賈侯愛玩看不休不肯挿向萬巻樓壁間一雙岳湛璧
灑落神俊懸清秋見我酒酣使題評快飲數鍾澆枯喉
為説草書秦漢間變出楷𨽻蓋有由但存妙處遺土苴
縱筆自如成鎖鈎大巧既窮出大拙作者每向無心求
所以顛張醉素嗜酒能出竒放浪縱恣隘九州天矯騰
蛟龍峻利森戈矛婀娜春樹花蕭颯秋江鷗兔起復鶻
落雲行溪水流神聚精不散抉怪還撐幽都非有意舉
自然所以超凡入聖直與造化侔陶然以酒寓天趣一
著直在最上頭莫言只作醉僧圖君未得醉方隠憂一
身纒縛萬古愁焉能浩浩復悠悠侯乃大笑言君更飲
數甌壁間又添珠一斛三帖使我子孫收
　　　再飲陵山春
滿城山城好風土土厚人淳樹木古陵山倒壓西南城
山泉白重如鍾乳山家釀作陵山春春波滉瀁紅蓮府
朝朝撾鼓獻大㨗醉殺張公萬貔虎予年甫童監㩁酤
直向山根置官務涸泉為酒酒如泉潮沸雲蒸日傾注
撥開醅面漲霞腴輕膩鵞黄湛玉湖石泥大白不動聲
米脂浮顆泛金酥清香挿腦甚酷烈冷飲頓覺詩腸熱
萬巻强將一斗澆春入四肢紅兩頰詩腸自此為酒海
痛飲髙歌忽千載昨來夜燕秋月堂風味依然渾不改
只無山色與泉聲滿耳笙歌不欲聴何當掲瓮看濁清
一吸春泉快渇鯨不須注金仍注瓦醉卧婆娑古槐下
　　　長歌哀李長吉
元和比出屠龍客三斷韋編兩毛白黄塵草樹徒紛紼
幾人探得神仙格青衣小兒下玉京滿天星斗兩手摘
胷中旁魄銀河湧驅出鱣鯨嗔霜雪逸氣似與秋天杳
辭鋒忽劃青雲裂剸空一劍斷晴霓齊梁妖孽皆泣血
上帝俄驚久不來恐向塵寰覆迷轍赤虬嘶入造化窟
千丈虹光遶明月人間不復見竒才白玉樓頭耿孤潔
自此雄文價益髙翠華灼爍紫霓掣我生不幸不同時
安得從衡騖清絶思君岳岳矯首立扣破𤣥闗天地寂
忽驚鳯鳥入寥廓恍惚渾疑見顔色車聲嘒管縹緲間
亂霞顛倒無蹤跡六龍驤翼夾秋日神鼎俄空鉉華碧
丹霄盤礴冠元精縱有新詩招不得煙凄凄兮鎖瑤臺
望王孫兮去未迴瑛瑛玉樹生瑤階有瑶花兮花不開
仰天三嘆天無語萬里長風酒一盃
　　　壽元内翰
秋風䬃䬃吹庭梧長庚吐焰横太虚遺山先生曳長裾
醉鞭黄鵠來天隅蹴開化窟肆搜取玉斗倒瀉明月珠
九原呼屈原底事為焦枯青雲問李白佳句今何如百
年元氣一盃酒千丈光輝萬巻書髙卧一曲歌聲價百
硨磲雲璈宫徵奏玉宇春鶯花桞鳴天衢惜哉時不與
命偶西周削弱為東都明堂一柱入樵採安得致主為
唐虞遺山山頭有舊廬歸來亦足為歡娛既有墮地風
雲之驪駒又有竹花弄語之鵷雛仰天一笑萬事足倒
騎箕尾遊蓬壺
　　　辨磨甘露碑
國賊反城自為功萬段不足仍推崇勒文訟徳召學士
滹南先生付一死林希更不顧名節兄為起草弟親刻
省前便磨甘露碑書丹即用宰相血百年涵養一塗地
父老來看闇流涕數樽黄封幾斛米賣却家聲都不計
盜據中國責金源吠堯極口無靦顔作詩為告曹聴翁
且莫獨罪元遺山
　
　
　
　
　陵川集巻八
欽定四庫全書
　陵川集巻九
　　　　　　　　　　　　　元　郝經　撰
　　歌詩
　　　讀党承㫖集
一代必有名世人瑰偉特逹為儒宗接續元氣大命脈
主張吾道追軻雄金源文物纂遼宋國初尚有宣政風
世宗大定三十年師干不試信命通藻飾皇度議事典
培植教養王化隆勝殘去殺於乎仁繼以泰和尤昭融
中間承㫖掌絲綸一變至道尤沈雄巋然度越追李唐
誠盡簡質辭雍容斵雕剝爛故為新暢逹明粹理必窮
漢火百煉金源金周制一用中華中混然更比坡仙純
突兀又一文章公自此始為金國文崑崙發源大河東
伊昔避亂洙泗間太平頂隠東䝉峯學書遍寫竹溪葉
琢句逈倚徂徠松古文𨽻篆妙入神風雅韻勝超樊籠
邈然欲作魯兩生放浪海上尋髙蹤中原有主始出仕
白頭射策開天聰進退不苟尤老成蓬累偶爾為蛇龍
先皇實錄似貞觀往往筆補造化功鎬王一詔説帝心
懇惻義與大誥同告歸復擁仙巖節君臣道合全始終
文孺子端拜道左請更指授祛矇聾為言但當多讀書
不求於工應自工嗚呼後學安得知客氣趁俗塗青紅
承㫖有集當重讀官様妥貼腴且豐秋風蕭諷黄金臺
紫氣正遶燕山宫果如公言讀盡世間書必如真龍出
九重一洗萬古凡馬空
　　　書蔡正甫集後
哀哉蕭閒蔡丞相崔浩幸免門房誅文采風流今尚存
筆力矯矯鍾遺孤中朝尚文屬安治儒雅柄用敦詩書
揚厲偉蹟加潤色鋪張鴻休尊典謨共推小蔡燕許手
金石瑰竒近世無森森凡例本六經貫穿百代恢規模
追琢山嶽礱琬琰郊廟祠宇神鬼墟斷鰲立極走四夷
銘功頌徳流八區煎膠續弦復一韓髙古勁欲磨歐蘓
幾回細看聖安碑區别二代張吾儒車輪眼孔斗大膽
突兀正論揺天樞滔滔更辯燕王墓證據古今攄慆誣
瑣屑芥蔕一無遺有似爾雅編蟲魚不肯蹈襲抵自作
建瓴一𣲖雄燕都昨從張公借書讀文府武庫渾不殊
堆山疊岸亂策中煙煤一書纒網蛛為讀忽見文正宗
歸來撫巻為嗟吁規矩凖繩有大匠自視所作何麤疎
乃今政須日一通深探海底尋驪珠更書巻尾記年月
龍集己酉八月初
　　　登龍興閣觀銅像
轉空岌嶪金碧鱗平地突起三百年我來一登秋雨霽
壯氣奕奕排霜天初疑榱桷欲飛動復恐棟宇將騰騫
峩峩鰲頭昂出六合外地軸欲斷還相連鈎心詰屈牛
斗度光景煥爛日月躔髙標樞極森户牖囚鎖造化蟠
風煙上窮九霄下九泉中有十丈植立之金仙焜煌照
曜手眼千提挈萬象歸斡旋把握心印持化權蕩揺幻
海開福田吾徒問學一見亦瞻仰彼伊紛紛無所守宜
乎奔走狂蹶顛天地萬物同一身手眼億兆元無邊各
因私智自閼塞所以一目無所視一手還拘攣周旋慿
欄肆遐矚太行滹水吾山川孤鴻𣺌𣺌入天末逺引幽
思參茫然何當乘化恣所往日馭叱起先著鞭掃除塵
翳快一濣眼界廓廓開坤乾
　　　趙邈齪伏虎圖行
南山射虎曾得名壁上忽見令我驚何物敢爾來户庭
屢叱不動仍生獰畫師前身是山靈胷中有虎無丹青
老槲數筆平掃成殺氣慘淡猛氣横頭顱半妥蹲孤城
怒尾倒插蟠霜旌鐵鬚張磔疑有聲赤吻瀝血猶帶腥
抱石欲卧復欲騰爪入石角瞠不瞑寒電夾鏡騫兩晴
四座凜凜隂風生威稜神采出典刑邈齪乃是金天精
伊昔詩家杜少陵酷愛賦馬并賦鷹為憐神俊故屢稱
我今賦虎亦有徵要得猛士建太平坐令四海皆澄清
吁嗟擲筆還撫膺世間道路多棘荆倀鬼磨牙不可行
　　　跋展子䖍畫齊後主幸晉陽宫圖
盲人歌殺斛律光無愁天子幸晉陽步揺髙翹翥鸞皇
錦韀玉勒羅妃嬙馬後獵豹金琅璫最前海青側翅望
龍旗參差不成行旄頭大纛懸天狼四方雜服異前王
况乃更比文宣狂眼中不覺鄴城荒行樂未足游幸忙
君不見宇文寢苦戈滿霜黄河不氷便著一葦航癡兒
正看新㸃妝浪走更號無上皇狂童之狂真可傷展生
貌此示國亡圖邊好著普六茹并寄江南陳後主門前
便有韓擒虎
　　　山陽橙歌贈緱子玉
太行之陽大河之曲鬱洞庭之秋色結江南之尤物西
風萬里吹吳霜黄入新橙變寒綠河山孕秀渾不異風
味矯矯清亦足緱君遺我秋滿座瘴雨蠻煙遶茅屋黄
龍飛去失新卵壯士熟視不敢觸急呼西施南威一雙
婢便擘輕金染纎玉崆峒酒海入盃盤快作鯨吞香滿
腹齒頰戛戛秋風生浮動霜天穿月窟慿凌喚李白共
酹劉伶骨從渠人間世擾擾還碌碌淋漓傾倒發天藏
傾盡明珠三萬斛
　　　䑕毫筆行贈劉遠
輕風吹衣硯滴乾胷中有思如湧泉此時正賴毛錐子
束縛贈我森戈鋋遼東黄貂徤且圓得法自遠源也傳
巫閭山色來幽燕鴨綠巨浸涵中邊貯雲停霧遵且堅
雞距一米雄於椽宣城必須試誠懸山谷枉道能三錢
雖云好手必利器心手器要三者全近聞清秋十萬騎
長槍濶劍凌霜天如何明窻净几執此對聖賢撼揺風
雨一萬字瑰劘日月三千篇元氣萬象歸斡旋
　　　贈楊伯通
天機奪得探天幽七襄掌上如泉流飄然聲名半九州
倒騎箕尾燕市遊河山壯觀在眉宇總萃萬化摩髙秋
世人擾擾入揮斥公為布衣輕王侯即今鸞鳯與蛟虬
垂翅枳棘蟠囂湫何時風雲各變化白日矯矯登鰲頭
　　　緯亢行
歲臨鶉火斗插子穉陽欲復老隂死朱靈南極元龜首
望舒北至明堂裏乾坤翻覆變已窮氣數朝元將有啟
旄頭日沒正當中五緯將且躔蒼龍羣隂已伏衆星沒
𤣥天變白生清風兩角在南大角北龍頭半妥朝上宫
誰知總向亢中聚同舍參差不同度歲鎮熒惑共光明
金水煌煌俱不怒東西絡繹似連珠色正芒寒共昭布
往年長星掃金源前年孛入紫微垣欃槍妖客不時出
天狗枉矢還驚傳今朝太平有此象不久再見成康年
昔時曾聞入房駟兆啟金商六百祀同來東井漢元年
四百年中稱帝制後來丁卯煥文章二百餘年方季世
曾逢丙午當百六今日重逢又重六五星忽來㑹辰前
不知誰禍誰為福綱紀梁棟兩攝提招揺𤣥弋動光輝
馬祖直欲飲亢池星翁厯史休相欺正是君臣㑹合時
(丙午冬十有一月越十有五日辛未五星㑹于亢太陽/躔斗十九度太隂經心五度木星躔亢二度八十三分)
(十抄在辰前逆行六日行一度土星躔亢宿一度三分/在辰前順疾十日半行一度金星躔亢一度六十四分)
(四十六抄在辰前順疾一日行一度火星在亢東五度/六十二分半在辰前順疾二日行一度水星躔亢三度)
(三十二分三十抄在辰前順疾一日行一/度以其五緯皆躔于亢故謂之緯亢云)
　　　答李淑玉
古稱燕趙多竒士乃今於君還見之襟懷落落絶㸃滓
雲夢湛徹涵天池玉虹千丈青羅天赤驥萬里黄金羈
文章翰墨特餘事宇量藴蓄乾坤竒昔年贈我以長句
靡旌摩壘來致師吾方堅壁養吾鋭十年不戰空相持
昨朝燕王古臺下慷慨懷古傾酒巵一鼔作氣森辭鋒
再鼓建斾開襟期須臾合㳫閧談藪錦囊亂瀉明玉璣
上稽唐虞下周孔推索究竟餘無遺嗚呼吾道甚綴旒
絶無僅有真可悲何當扶義帥衆軍鼓吹六經張四維
縱横闢去異端異突兀振起衰世衰廓清摧陷騖正路
剗除荆棘驅狐狸景星㑹入奎壁府祅祲倒巻蚩尤旗
吾民仁壽吾道行聞望萬古江河馳
　　　唐十臣像歌(魏徵李白郭子儀渾瑊顔真卿韓/愈白居易牛僧孺崔慎由司空圖)
鄭公山立面粟黄袖中隠隠露諫章致君堯舜肩禹湯
太宗一鏡今不亡謫仙翩然來帝鄉淋漓龍巾倚御牀
斗酒百篇錦繡腸光焰至今萬丈長汾陽沈雄異姓王
中興功業冠有唐人臣始終壽且昌深山大澤龍蛇藏
咸寧氣貌慘不揚殺氣凜凜横天狼回天冄造忠且强
功名端不讓汾陽太師魯公日角方挺特不撓百鍊鋼
端笏正朝貌堂堂盧杞藍面不敢望昌黎髙冠何昂昂
泰山北斗元氣傍天衢揺曳雲錦裳斥去老佛擅文章
樂天翛然世相忘江水蕩漾江花香不作房杜庸何傷
歌詩直與日月光竒章重厚國棟梁亂來粗能立紀綱
太平無象稱小康不計黨禍深膏肓崔相憂國眉兩龎
區别流品何太忙天子閉目猶自防曹節侯覽不可量
司空表聖宜賢良清癯不欲游巖廊詩外有味誰肯嘗
寡鶴飛去髙翺翔
　　　樓子白蓮
玉樓一尺千蘂攅綠雲髙擁白玉盤真出清波絶㸃塵
水仙解種水牡丹秋渚亭亭倚妍素氷肌不受煙脂汙
都將金粉抺蘭膏香盡西風一天露洛神漢女回清顧
脈脈溶溶縱微步我將一葉卧為舟載向水晶宫裏住
誰意無心復無子褪雪堆霜委波底空餘潔白漫清高
古來薄命皆如此
　　　宣和内人圖
牡丹横壓搔頭玉眼尾秋江翦寒綠金翠冠梳抹且肩
正是宣和舊妝束腰肢一搦不勝衣當時宜瘦不宜肥
三千想見無顔色偏有親題御製詩蔡攸恢復燕山府
曾索君王不曾許蕭條萬里去中原偶見花枝淚如雨
却將換米向三韓遂令流落在人間道君一顧曾傾國
今人休作等閒看
　　　薛稷舞鶴圖
丹砂入頂開雪翎雙膝半屈𤣥裳輕一天清露月滿庭
浮煙弄影來玉京當時華表曾留形只見翻翥還無聲
畫工姓薛不姓丁前身亦是胎禽精素練忽展江邊亭
長風翛翛筆下生洪流蕩潏排重扄抖擻寒玉凌赤城
我欲援琴鼓湘靈低昂曲折仍有情壁間至今不肯停
灑落一見胷次清請君休讀瘞鶴銘為君更寫舞鶴行
　　　索靖月儀帖
草書初工漢晉末超凡入聖張與索伯英冠軍名貫索
數行一筆鈎鎖活索靖變體作章草草法如真楷為草
出筆似𨽻簡且婉態度益多縈結少一畫大抵皆三變
却把張芝墨帬練包藏飛動為妥貼功夫總向中邊見
昨從中秘得月儀古意逺過王羲之世人草法宗㑹稽
章草自此識者稀二十六幅兼閏餘玉盤亂走明月珠
辭尤簡嚴勢深秀字字出竒世所無如印印泥筆不差
短長肥瘦無損加鈎心鬭角方且停半妥逺山飛小雅
古人下筆不輕易一世功夫成幾字由來絶藝屬髙人
鹵莽焉能作能事當時瓘死岳亦亡一妙不可在洛陽
秋風揮淚指銅駝此生不用尚書郎風度超然如靖􁁉
灑落孤風與明月須知萬古氷雪姿就中自有蛟龍畫
君看顛張醉素雨秃翁半盆墨酒澆心胷世人不識盡
稱工乾坤模糊眼正黑豈知更有月儀帖
　　　跋党承㫖篆字太白琴讃
右軍學書世界黑扶桑蠒盡西海竭竹谿學書無片紙
寫遍千山萬山葉太白琴讃二尺餘丞相小篆承㫖書
端勁妥貼肆雄竒展盡筆力世所無綠綺徽聲絶絃久
嶧陽孤桐至今有知音賴得謫仙詞揮灑又逢天下手
問説琴臺在魯山磨崖深刻亦何難青天二絶一萬古
絶勝區區坐上看
　　　書黄華涿郡先主廟碑隂
稱道孔明獨有杜少陵論著昭烈復見王黄華君臣一
體始無愧蜀相祠望樓桑家昨因應詔過燕南青林一
簇啼鳶鴉簫鼓寂寞村社散廊廡慘淡昏龍蛇西南一
碑刻蒼玉每讀輙止驚咨嗟磊落一片恢復心始終於
仁無少差當陽之言永安命三代聖王何以加仲謀雄
畧秪僣偽阿瞞詭譎空姦邪論議到此真不欺文采絢
縟森芳葩書法二王作真行得意韻勝如時花歌謡慷
慨燕趙義士風但恨不能完漢軍敗崩三巴百匝細讀
立復坐不覺午日傾簷牙徬徨欲去不忍去饑馬更繋
枯荆楂東夷何以得此人日出之圖王氣韜朝霞滅遼
服宋帝諸夏禮樂制度無疵瑕家世章廟布衣臣貴胄
鼎族來幽遐春深徑渡鴨綠江太行山巔髙挂浮海槎
風流儒雅冠當代碧雲玉樹峩烏紗漢魏以來無此作
作詩為向諸生誇
　　　入燕行
南風綠盡燕南草一桁青山翠如掃驪珠晝擘滄海門
王氣夜塞居庸道魚龍萬里入都㑹澒洞合㳫何擾擾
黄金臺邊布衣客拊髀激歎肝胆裂塵埃滿面人不識
骯髒偃蹇虹蜺結九原喚起燕太子一樽快與澆明月
英雄豈以成敗論千古志士推竒節荆卿雖云事不就
氣壓咸陽與俱滅何如石晉割燕雲呼人作父為人臣
偷生一時快一已遂使王氣南北分天王幾度作降虜
禍亂衮衮開其源誰能倒挽析津水與洗當時晉人恥
崑崙直上尋田疇漠漠丹霄跨箕尾
　　　跋魯公送劉太冲序帖
魯公筆法皆正筆出竒獨有劉太冲初從真草入行草
削去畦町尤清雄懸針數筆皆側鋒往往矯矯如飛龍
輪囷權竒恣揮灑瑰偉乃見烈士風觀此好向書家道
末有能真不能草
　　　荆公配享小像碑本
天津月明聞杜鵑愁殺洛下無名公未幾南人果為相
汴梁化作單于宫老泉初作辯姦論舉世盼瞠俱未信
王衍盧杞合一人熙豐末年禍始釁小遷累讓謙萬端
一知制誥不辭官臯䕫稷契髙自稱敢把官家輙面謾
富彊豈是吾儒事王道何嘗利為利却將孔孟作申韓
刻剝生靈壞元氣顛倒乾坤事事新規模偽莽與孤秦
底事當時不便亡祖宗恩澤猶在人西窻更勸殺韓富
所幸不從天且祐恵卿遽已發私書佞人不逺將誰咎
獻可即日彈新參罪狀十事猶叵堪朝臣縮手疑太早
後來君實亦為慙至今宗廟無片瓦學術終然殺天下
燕山竟不得寸土𤓰步江寒飲戎馬當時三黨皆竒才
共成國禍真可哀可能陳竇勝牛李未能朋亡皆禍胎
仲尼日月萬古一顔孟大賢纔入室首惡要伏春秋誅
更可巍峩聖人側倀鬼諛讐死不休更期不朽鑴頑石
世間萬事難盡曉三韓分米買日厯
　　　定武蘭亭帖
㑹稽蘭亭修禊草一世真行此尤好當時信手叙興感
心手兩忘都壓倒法度備具都有神一篇秋水逍遥身
不知孰為鍾太傅何處復有衛夫人有時姿媚似花朶
却向莊嚴生婀娜蕭然自有林下風野逸行間亂塗抹
字字不同數十之清流激湍黜黜竒管絃豈計絲與竹
九方相馬誤黄驪遂使書家推第一昭陵玉匣藏真跡
歐虞褚薛臨硬黄價重兼金與連璧温韜刼墓出人間
縑墨生塵氷水寒中秘緘封貴人手翰林待詔時得看
西蜀初傳刻棗板㸃畫傷硬亦蕭散後來定武刋翠琰
山隂春風還在眼君謨坡谷始盛稱韻勝逺過換鵞經
宋金以來三百年永和規模存典刑昨向燕都得善本
重為摹勒憂墜損雲龕細鑿黄金臺永與諸人作繩凖
當時無意不欲傳只今視昔似偶然君不見浙江變作
黑水源越山筆冡髙摩天運斤斵輪熟乃精從横十萬
方無言初從有意到無意始知前賢道為技試看魯公
座位帖數幅書藁為二絶
　　　望漢樓
漸臺斗折新莽死天下還歸赤帝子漢民恰見漢官儀
又值王郎與更始河北忠貞有耿純舉族徑欲隨官軍
孤城頓爾音信絶誓死不肯為賊臣築臺望漢賊滿目
蒼茫不見劉文叔饒陽一縷燎鬚煙正向蕪蔞食豆粥
滹沱氷合赤幟來犇麕解瓦驅風雷漢家一氣從此迴
域門不閉乾坤開誰知當時望漢臺即是畫像登雲臺
　　　沙丘行
林胡遂出榆林塞滿國騎射衣冠改西游直入咸陽宫
趙王使者秦王駭玉鞭擊斷過函谷夜飲叢臺翻酒海
生前傳位稱主父一切都非三代故座中誰意有潘崇
宫甲盡起商臣怒熊蹯不來事益急雀鷇雖探能幾日
一生英氣頓消散胡服掩面空垂泣祖龍亦向沙丘死
詐殺扶蘓書一紙武皇父子戰京師釁端也是開邊起
古來好殺多子禍浮山堰壞臺城餓至今金陵罵侯景
誰知亂本由臨賀君不見殷湯六百載周武八百年以
殺止殺救民命用兵雖人元自天孝子慈孫相繼傳
　
　
　
　
　
　
　
　
　
　
　陵川集巻九
欽定四庫全書
　陵川集巻十
　　　　　　　　　　　　　元　郝經　撰
　　歌詩
　　　宿鐵塔寺
西風蕭蕭暮煙溼滿袖青攜亂山入枯雲黯慘忽蔽空
未及黄昏陡昏黑行行暝投荒寺宿繫馬階除劍懸壁中
庭一塔揭暝色倔强生獰半生澁鐵龍雷轟不能蟄怒尾
呀天轉張磔須臾蜚雨過前山宻灑牕扉寒淅瀝黄塵萬
事隨雨來壯懐零落憂思集學成書劍兩無用竟作窮途
奔走客短衣著處逐秋蓬誰信胸中有長䇿孤燈照夜耿
不眠老焰憧憧動輕碧寤言欲問復無言抱膝長吟轉蕭索
　　　楷木杖笏行
　金源以來進士登第例授楷笏無則以槐代之今曲
　阜祖庭有孔道輔釋褐時擊蛇笏殷血猶在横絡一
　綫旁迸數砂粒色若棗漆以水濯洗則其色鮮紅如
　新濺著者今此笏乃其尺度故制也孔氏族人又以
　長材為杖以贈好事者乙夘秋九月經拜謁墳林家
　長翁以笏杖各十相貽故為賦此
兩楹夢斷壞梁木天出斯文生宰木翳雲擁霧二十里
虎踞龍蟠泰山足道徳仁義為根株禮樂枝葉光扶疎
芘䕃百代吾道尊户有絃誦家詩書中間楊墨常蠧食
重欲剪伐逢老釋崔嵬柯幹尚生意千古堂堂孟韓力
年來旦旦加斧斤幹為扂楔枝為薪知音抱去甚泣玉
觀者掩面如悲麟大横庚庚紫蛇腹手版霑恩照緋綠
老儒扶藉見聖人豈並枯藤與桃竹斯文將墜吾道亡
不絶一綫甚濫觴豈為區區徇枯木亦如告朔存餼羊
孔氏家庭手植檜楷樹相望閲千世亂來秦火幾番燒
土黑灰寒共憔悴靈光殿基秋草深牧童相喚穿墳林
青蛙亂聒顔氏井饑烏落日啼白禽佩玉長裾新進士
回視詩書等閒事赭袍白馬飛將軍濶劍長槍不識字
中原慘慘無神靈白骨蔽野無蒼生只知下石誰手援
老夫有淚洪河傾皇極厄㑹數流血誰與澄清倒溟渤
摩挲東家扣脛杖拂拭囊中擊蛇笏㑹當立聖蠲祅昏
鞭擊魚龍起春窟
　　　手植檜孔子像
稷降播種生百穀封植積累鍾運木東枝扶桑西昧谷
柯葉薈蔚盛文物七百餘年開世卜子欲代母彗東出
仲尼傷麟掩袂哭手植庭檜鍾遺䠱三代脈絡拱把續
先王遺澤不滅沒歲寒髙隠闕里屋忽遇秦火傷老佛
榱崩棟折不可復民莫芘䕃殃禍酷千年餘根重儲蓄
孔庭家傳深韞匵遺我尺許香馥郁手澤膏潤如紫玉
道徳根株太極骨神雖無方像髣髴刻劃乾儀鏤坤軸
象環綦組殷士服瀾翻海口與河目突兀六經還在腹
梁木可仰天未祝元氣不死生意足不須金身駭氓俗
見者再拜重祗肅文楷十里泰山麓墓前舉是韋編竹
聖世不絶生民福我欲載之告四隩斥去偽邪信抑屈
矯矯更用擊蛇笏(并以楷木及墓/竹緝神室故云)
　　　梁甫吟
南山有芙蕖北山有鯉魚河乾石亦爛海竭桑亦枯于
嗟乎將安歸乎南山有鵷雛北山有蒲蘆蒼梧竹不實
朝陽桐亦枯于嗟乎將安歸乎秋蘭兮青青秋菊兮有
英美人兮不來芳菲兮滿庭望美人兮山之阿褰桂子
兮披綠蘿美人兮不來臨風兮嘯歌荒山陂陁六龍蹉
跎雲雷不從將奈之何
　　　封松行
　始皇登泰山風雨暴至避於五松下已乃爵松為五
　大夫今其處猶有穉松存焉乃為賦此
六國西移周道絶草木盡汙秦兵血泰山山頭五株松
黛色猶㕘周日月文武成湯深雨露八百年來養貞節
祖龍一旦侈心生坑深不用諸儒説千乘萬騎壓山谷
檢玉泥金自銘徳鬼神呵禁不容上振雨凌風力飄蕩
人誅未即即天誅欲使碎骨千年障偶來擇音幸偷生
濫爵斜封重誣謗真松本自如魯連泰山豈不如林放
山東赤帝子已生山靈亦己居芒碭秦王雖云幸余亦
為松悲君不見湘妃祠前風雨夕赭山伐木一無遺
　　　乙卯秋九月十九日登泰山太平頂
窮秋老雨四十日坤軸欲爛隂霾纒我來方作泰山游
玉虹一夜収雲煙山靈奕奕生喜色突兀撑裂青羅天
輕裾飄飄過黄峴乘興直到三峯前霜餘灌木出秋色
萬疊紅錦幪椒巔泓澄寒溜浸太古翠壁細瀉珠璣圓
當時秦漢極侈麗未必如此皆天然天門中斷兩屹立
箭筈一磴蛇蜿蜒凌層絶頂肆崇峻佇立矯首望八埏
長天沉沉入西極九州却在東海邊衝風慘淡萬里來
海窟勁刮鯤鯨涎須臾白雲生嶽麓脚底泱漭無山川
秦壇周觀覺浮動滿地覆冒兠羅綿忽疑山移入海中
白浪四洶虚濤掀山隂瑰詭光怪出赤氣翠暈相鈎連
下從谷底上碧落寳塔萬級髙蟠旋遂登日觀叱日馭
六龍倒著珊瑚鞭玉鱗剝落金甲拆九芒迸綺生血鮮
三山揺蕩海水沸蓬壺縹緲來飛僊為言此色與此界
君自固有非塵縁恍然記悟復無語把手一笑三千年
　　　華不注行
崑崙山巔半峯碧海風吹落猶帶溼意氣不欲隨羣山
獨倚青空逈然立平地拔起驚孱顔劍氣勁插青雲間
濟南名泉七十二㑹為一水來浸山我來方作鯨川遊
玉臺公子邀同舟君山浮嵐洞庭晚小孤滴翠清江秋
酒酣興極煙霏昏魚龍慘淡迴山根少陵不來謫仙死
舉杯更欲招其魂魂兮不來天亦老元氣崔嵬山自好
超超絶頂凌長風注目東溟望蓬島
　　　㟙山陵行
五國興王兵一旅并滅兩家都一鼓燕雲忽使遼作金
汴洛遽令齊代楚乾坤入手肯與人根本未牢難遂取
漢人且使漢人看一旦不須煩再舉當時若欲存中國
只向京師留少主石家父子尚徒勞今次重來渾浪語
邦昌數月又劉豫二子猖狂都不悟誤添鱗角欲為龍
刮盡肌膏送兵賦我為其徳爾為讐百姓囂囂怨嗟聚
君親無將將必誅大寳何人敢叨據臣節便棄真鹵莽
侈然竟致人神怒八年辛苦漫經營兩手歡欣却分付
祖宗天位爾乃奸倉皇被執欲免難㟙山山前齒己冷
道君猶自在三韓當時徼倖學敬塘錯把金源比契丹
地下若逢張孝純赤汗滿面不敢看劉豫何須責邦昌
先己爾莫言從權為社稷争忍便受傳國璽君不見滎
陽紀將軍也曾詐作漢天子漢王既脱不用生鼎鑊談
笑就一死
　　　居庸行
驚風吹沙暮天黄死焰燎日横天狼巉巉鐵穴六十里
塞口一噴來氷霜導騎局脊銜尾前氊車轣轆半側箱
彈筝峽道水復凍居庸闗頭是羊腸横拉恒代西太行
倒巻渤海東扶桑幽都却在南口南截斷北陸萬古强
當時金源帝中華建瓴形勢臨八方誰知末年亂紀綱
不使崇慶如明昌隂山火起飛蟄龍背負斗極開洪荒
直將尺箠定天下匹馬到處皆吾疆百年一僨老虎走
室怒市色還猖狂遽令逆血灑玉殿六宫飲泣無天王
清夷門折黑風吼賊臣一夜掣鎖降北王淀裏骨成山
官軍城上不敢望更獻監牧四十萬舉國南渡尤倉皇
中原無人不足取髙歌曳落歸帝鄉但留一旅時往來
不過數歲終滅亡潼闗不守國無民便作龜兹能久長
汴梁無用築子城試看昌州三道墻
　　　北嶺行
中原南北限兩嶺野狐髙出大庾頂舉頭冠日尾插坤
横亘一脊繚絶境五臺南望如培塿下視九州在深井
上有太古老死氷沙埋土食光炯炯盤磴滑硬草無根
枯石摩天墮生礦南人上來不敢前撲面欲倒風色猛
坡陀白骨與山齊慘澹萬里殺氣冷嶺北乾坤士馬雄
雪滿弓刀霜滿頸稀星如盃斗直上太白似月人有影
寄語漢家守城將莫向沙場浪馳騁
　　　懷來醉歌
胡姬蟠頭臉如玉一撒青金腰線綠當門舉酒喚客嘗
俊入雙䏬聳秋鶻白雲亂巻賔鐵文臘香一噴紅染唇
據鞍側鞚半林鬛春風滿面不肯嗔繋馬門前折殘桞
玉液和林送官酒二十五絃裝百寳一派氷泉落纎手
須臾髙歌半酡顔貂裘潑盡不覺寒誰道雪花大如席
舉鞭已過雞鳴山
　　　雞鳴山行
一峯竒秀髙插空萬馬踏碎青芙蓉桑乾黑浪落絶壁
霜浄天澄更覺雄窮邊絶徼誰曾顧千古行人少詩句
渾如定武看嘉山絶勝齊州華不注
　　　沙陀行
老䑕山隂界墻北隠隠磷磷起沙磧泉腴草薦地髙寒
王氣瑰雄當斗極幾回秦漢儘消沉隔斷中原沒行跡
坡陀瀰漫重復重舊濼新尖宛如一天傾海倒白浪枯
中有生龍千萬匹雲屯霧郁無半岸水灔煙浮川谷溢
騵驒窟宅簸蕩寛騄駮康莊戛磨宻參差不斷動魚文
汹瘇相銜翻蟻隙噴風掣電脱兔疾色别羣分鮮錦織
春迴凍裂怒蹄齧蹋碎氷天轟霹靂分馳茁壯賈餘俊
突兀權竒綰生力角伏踠促口义豁目凸銅毬凹溝脊
鯨鬛瀾飜鳯臆横山字圓平尾梢直飄飄舉是萬里足
往往玉立八九尺雪壓草根脂滿口不解人間有皁櫪
腹腴氣猛穏且馴不喜牽籠喜迎敵隘視河山渾一抹
仰首西風聴鳴鏑古來伯樂未曾見天下更無多馬國
國初西北半天紅房駟光芒遶天策帳前白馬飛下天
青草年年益蕃息開國一戰何所須木鎗五千跨生駒
百萬山崩排堵墻乘勝逐北過燕都更得金源四十萬
大青小青絶世無回戈却取西南夷奄有渥洼與余吾
長鬚巨鼻入監牧大宛空羣王作奴崑崙蹴平飲河源
瑶池月窟皆長驅沙陀拓境數萬里驥騄驍騰古無比
金粟堆空漢月沈馬上真人作天子釁端不在宴賜年
斗尾堆金勢難止西域既定右臂舉皂旗隨風便南指
迅鋒踏破李王城抄騎直入杏花營小闗透漏潼闗
敗嶢峯扶出汴梁驚黄流見底江漢狹我馬正渇方横
行中原無人馬有足殘城破屋不足平風聲鶴唳皆落
膽但言有馬不問兵既平西海復南海馬鳴蕭蕭迴斾
旌歸來罷戰合長圍令如殺敵誰敢違包山絡海數千
里兩稍把手隔年期一朝圍合宻鐵匝馬耳戢戢為藩
籬百獸擁起自衝蹙骨牙挂角傷毛皮先開一面放三
日然後共施弧矢威黄羊野馬不足數躪躐貙兕驅熊
羆赤霧不散肉山赭乾坤模糊血淋漓長楊上林莫大
誇舍長露短彼一時向令見此無復獵相如枉用多文
辭以戰為獵國俗然况乃萬里皆鞭笞馬多地廣兵力
勁將士能將馬為命終身騎射不離鞍辛苦生獰殆天
性毎將饑渇勒狂横一飽一肥無復病俊逸都無水草
態變化自有真龍性鼓鼙聲動便開張人人據鞍皆王
良直入飲血齧頭顱查牙生人潤枯腸所向空濶都無
敵遂令四海皆天王馲駝錦背髙崔嵬玉帛萬國來梯
航琵琶絃急曳落髙酡顔半醉馬乳香玉脂㶑灧玻璃
滑浮動酥顆金粟黄供官大羣肉擁腫揮霍鴻洞如酒
漿馬頭一璞驚孱顔横截數尺琢玉鞍鞗革編珠排碎
錦繁纓小鈴絡金鐶前朝不數大無價九采奪目誰敢
看五花虎文稱裝束踏地恐破驕且閒大官牽來至尊
御馬前拜舞朝百蠻此時息民立紀綱泰山四維萬世
安地無與大兵無强何用更舉秪自殘天生此馬為天
下敵盡兵窮亦當罷五十年來不摘鞍安得瘡疲被王
化但願沙陀馬無數㑹見中原有新户深宫九重不動
塵永使驊騮脱羈馵
　　　化城行
東郊野馬如馬驚依稀隠約還成城參差雉堞雲間横
鰲頭岌嶪擎長鯨壯哉三都與兩京殿閣樓觀頏空明
丹艧峭麗欹且傾煙氣荏苒揺斾旌其中似有百萬兵
是邪非邪寂無聲秦邪漢邪杳難名長風忽來一掃清
赤日如血髙天青霜浄沙乾雁鶩鳴路傍但見棘與荆
秪有慘淡萬古情人間城郭幾廢興一抔聚散皆化城
君不見始皇萬里城長城人土並築頑如氷屈丐按劍
將土蒸堅能礪刀草不生神愁鬼哭枯血腥殺人盈城
著死争只今安在與地平平地深谷為丘陵江南善守
鐵瓮城城外有田不敢耕西北廣莫無一城控弦百萬
長横行身為心城屋身城一朝破壊俱化升佇立感化
參𤣥㝠乾坤翻覆一化城
　　　鐵堠行
漢家窮兵漠南無王庭解甲百萬標北庭髙摩斗尾似
隂山氷埋雪漬生鐵腥殺氣昏昏無白晝行人不識呼
鐵堠北去和林又數千衛霍過此猶窮鬬中原無人益
蕭條僅得呼韓一再朝子卿不來王嬙去平城冒頓仍
自驕長城蹴踏誰遮截千年費盡九州鐵道傍白骨皆
人堠井田廢後無長策
　　　古長城吟
長城萬里長半是秦人骨一從飲河復飲江長城更無
飲馬窟金人又築三道城城南盡是金人骨君不見城
頭落日風沙黄北人長笑南人哭為告後人休築城三
代有道無長城
　　　白山行
鴛鴦濼東白石山一峯峻前尤髙寒金蓮花擁玉芙蓉
竒秀誰教在此間頑氷積雪雕鎪就追琢琳琅露枯瘦
霧披煙染不能青草隠沙昏日依舊當時朱勔若相逢
玉京不運萬歲峯華陽宫中第一山沉水灌洗金泥封
瑰異無緣到華夏歲歲年年聚羊馬幾回重著吟鞭㸃
崔嵬貌作詩中畫曉來雨過無埃塵落月冷浸光更新
就中必有連城璧世間誰過三刖人北山安得移山叟
移向石淙玉溪口太湖烏玉都壓倒更添風月三千首
　　　戊午清明日大城南讀金太祖睿徳神功碑
雜花妝樹燕草緑珠翠重重擁燕玉踏青車騎各一簇
巉天一碑杏梢出軃肩垂袖立馬看穹龜交龍勢崛蟠
四面渾鑴堆字山填金剜盡黑蠟斑冒頭遷史學舜典
序事班書雜文選銘章生民麗且婉太祖帝紀都一巻
初賄肅慎兆已陳日出之圖生聖人周雖舊邦命維新
不事殺戮義與仁海青一翅海西落兩國君臣俱不覺
鷓鴣聲裏降王縛漢民不失生聚樂平地突起金天龍
面如紫玉真英雄化行江漢服羌戎百年以來誇儁功
參用遼宋為帝制文采風流幾學士磊磊髙文辭稱事
卓冠一代誰復似汴亡文物委地壞不收獨有此碑岌
嶪在幽州荒煙莽蒼無人讀使我掩面涕泗流鄭王已
自磨甘露故壠移來立新墓小民世情多心諱更欲去
除誰愛䕶不久拽仆野火焚後人不復見此文攀花冄
讀傾一樽朗詠直過宣陽門
　　　聴姚尚書彈玉磬琴
桐焦漆死聲無木首尾斷裂烏蛇腹江氷絃索玉軫足
瑟瑟音徽明碧綠龍池鳯沼銘山谷髙人爇香一揮拂
氷泉雜弄碎金玉沈著凍雨打疎菊磊落鏗錚不煩促
注坡寳馬急回復峻嶮屹立驚突兀蕭散清越重紆曲
委珮編磬輕撞觸霜秋月夜風萬斛帝子揮淚滿湘竹
大雅一變無塵俗斷絃今乃煎膠續名琴絶藝㑹遇難
頓覺古意生肺肝回視鄭衛何卑凡坐中乃有郝髙山
子牙從今放手彈
　　　趙州石橋
輪囷太古緑玉月半挿水面不挂天一矼一段數十丈
大業至今七百年深銜宻匝無罅隙嵌磨妥貼堅且圓
仰視壓面勢飛動勁欲拔起疑墜顛鬼功神力古未有
地維欲絶還鈎連蛟龍辟易洚水伏細紋參錯如新鐫
晴虹不散結元氣海撁縹緲纒蜚煙衝風倒景鯨背揺
金瀾滉瀁青環偏乾坤壯觀全趙雄幾回笑殺秦人鞭
往來細讀張相碑直與北嶽相輊軒先君有詩不忍看
摩挲華表空泫然
　　　東坡先生畫像(曹州教授王安仁所藏/巳未六月一日敬題)
五精聚奎五季平三朝積累三蘓生東坡一龍獨峥嶸
抉裂西極來承明頓撼日月轟雷霆萬喙蓄縮喑不鳴
顛倒六合江河傾瀾翻奔注汹四溟閎肆捭(音/擺)闔掀鯤
鯨紆餘曲折重闗扄脱兔處女孫吳兵珠璧噴薄光怪
驚嘻笑怒罵似不情卒止禮義歸中聲既竭復鼔氣益
盈轉石決溜方施行變窮出竒伏且騰常山蛇走捩孤
鷹恣睢安閒便且輕鳥鳴花落春山晴根極孔孟據六
經道徳仁義炳日星蹴踏漆園隘蘭陵揮斥戰國跨兩
京睥睨儀秦更縱横毎笑子雲譏長卿屈宋賈馬擷華
英李杜韓栁皆包并諸子百氏歸題評出入老佛雜刑
名雜不越理純粹精融㑹變化集大成更不蹈襲自名
家一張新錦秋江澄巉巉峨眉去天尺倒插崑崙有餘
力雪嶺隠日嘉陵深翻動鸞皇織金碧乾坤都作一錦
城回視前王甚寒乞書法淋漓元氣溼以𨽻為楷尤雄
崛為嫌顛張醉素俗特與魯公添出筆九天九地未曾
見總向篇章揮灑出備具百體窮道技横拈竪出皆第
一竒才本欲濟時了慷慨屢進萬世策王道還疑仲舒
緩時務仍比陸贄切以重自任伊周學貫日巉天天下
節大儒不使為大臣豪傑竟作文章伯區區小技皆游
戲舉是先王等閒事從渠喚作謫仙人恥作翰林直學
士當時不止忌才名凜凜都因有英氣初為子孫得宰
相竹筒吹喘競逐放隂謀毒手必置死禍致詩文厚誣
謗玉堂遽作赤壁磯金蓮却照儋山瘴政足大公無所
損粘天更覺風濤壯不恨不得居廟堂但恨夷甫誤蒼
生遂使諸戎更霸王一網打盡朝廷空八賊揶揄宗國
喪蘓公竟不到中原舒王却在凌煙上昔嘗讀公文今
乃拜公像至神無滯形丹青莫能狀畫工豈有浩然氣
漫著南箕翕舌空㸃痣不如夜寂對江月皜皜見公真
顔色(面間多黒/子故云)
　　　温公畫像(王安/仁藏)
後來三代漢唐宋太師温公絶世無汲黯魏徵與宋璟
馬遷劉向及仲舒問學徳度兼名節純粹骨鯁一大儒
麒麟鳯凰代希有布帛菽粟民所須無心求世篤脩身
正襟危坐三省吾以道事君入官聯循分守信不敢踰
進言格非理必盡渾厚質直辭無餘制禮作樂如成康
漸仁摩義期唐虞不幸熙豐方有為祖宗良法盡剷除
磊磊顯諫章十上不用不可一日居勇退不補樞宻班
分司洛下甘著書論列治亂尤愛君心存魏闕身江湖
鉤深致逺推象數更擬太𤣥作潜虚窮神知化徳亦盛
不忍赤子極焦枯一僮一馬哭裕陵萬民遮擁牽衣裾
有田不敢種青苗司馬相公來活予兩宫下詔登一相
旱火潑雨天下蘓東丹驚喜西夏服中朝突兀尊皇輿
誰知孔明食遽少以死勤事皆駭吁革弊治蠱雖未竟
已定鼎命開規模建炎國脈實在此紹聖姦黨徒厚誣
髙風奕奕今共仰遺像尚可懲姦諛槁木寧有食肉相
隠隠但見金粟膚布衾自可覆蒼生貂蟬不稱山澤臞
泫然想見公薨時鬻衣致奠哭過車不獨此本在人間
一日四海皆畫圖更不負公有子瞻兩碑萬字堆瓊琚
刻石署公為首惡小人私計真區區
　　　閒閒畫像(王安/仁藏)
烏巾鶴髮鳶雙肩丹沙噀面深兩觀存神垂老孰與傳
正大八九天興前金源一代一坡仙金鑾玉堂三十年
泰山北斗斯文權道有師法學有淵中華命脈屹不偏
楚妃正色絶纎妍石光玉潔無腥羶髙文大冊職所専
潤色帝業星霓纒體制妥貼開坤乾官様奥雅舂容篇
筆力壯浪傾源泉草聖肆意揮雲煙晚年游戲西域禪
月江巻盡藤蘿涎清風翛翛易一編每欲杖屨尋伊川
熒惑犯昴光竟天不與亡國天惜賢始終無慊獨巍然
國初學士汴與燕世章蔡党方騰騫宣政佻靡快濯湔
補完大樸無雕鑴卿雲腴霞鳯鸞翩具闕寳府珠璧聯
崇極欲圯龍步遷此老始終元氣全大儒巖廊筆如椽
六鰲一掣三山連紀甗墮地誰續絃破觚頓脰皆沈綿
東塗西抹競取憐夸紅姹紫十百千安得起公重著鞭
萬古一日當天懸(徳陵嘗賜公所服丹潮紅滿面公先/壬辰之變以禮部尚書翰林學士承)
(㫖卒於第人/以為天幸)
　　　髙麗歎
髙麗立國千餘年跨山連海東北偏文物制度慕漢唐
衣冠禮樂如中原曾蹶煬帝困太宗拒險守要尤精雄
瞰臨遼碣飲鴨綠風颿轉出東海東自被天兵都破碎
稱臣納質兵弗退殘滅虜掠五十年窮䠞無聊竟何罪
盡將生口賣幽燕年年探借髙麗錢肌膚玉雪髮雲霧
羅列人肆真可憐前年令公輔太子鈎魚山前見天子
掩面過市衆皆哭哭聲痛入燕人耳幾迴事宋事遼金
不似今畨寃苦深甘心曲股渾不信要把髙麗都殺盡
嗚呼哀哉何時免此殺戮運
　　　曉登昆陽故城
弓刀蹀躞西風鳴慘澹夜入昆陽城疎星牢落楚氛黑
立馬起坐東方明凌晨厯覽增壯觀世祖凜凜猶如生
以寡敵衆古亦有以怯為勇夫誰能始知謹厚是真勇
彼偽不足當吾誠眼中百萬已破碎著手一戰成中興
天定豈容人復勝新莽猶然事符命漢家王氣滿咸陽
空向漸臺看斗柄慿髙落落生壯懷萬里一片青山來
子陵不屈亦堪惜乃使耿鄧升雲臺東都制度遂狹陋
王室陵夷寖傾覆漫將風節與維持終入曹瞞莫能救
巖巖髙節固可竒濟時行道胡不為釣魚臺上秋風老
我欲與子論襟期蕭蕭草木南陽道龍虎舂陵氣仍好
須當策杖向軍門整頓乾坤濟時了
　　　武當道士歌
武當道士數十百亂兵驅來不動色就中一人尤瑰竒
兩頰紅潤鬚髮白怪目深涵漢江水仙骨逈立秋山石
肘後髙懸綠玉符簮頭倒挂丹砂筆傍人為説不記年
上聖親傳官斗極掌上曾教起風雨袖中傾下生霹靂
玉肥嚥𠻳身體輕居無七箸不火食深巖綰縛龍幾潭
逺岫逍遥鶴一隻爇香重與扣𤣥闗為説天道方在北
斂藏形氣更不語我亦無言兩寥閴
　　　巴陵女子行(有序/)
　巳未秋九月王師渡江大帥拔都及萬户解成等自
　鄂渚以一軍覘上流遂圍岳岳潰入於洞庭俘其遺
　民以歸節婦巴陵女子韓希孟誓不辱于兵書詩衣
　帛以見意赴江流以死其詩悲婉激切辭意壯烈有
　古義士未到者今并其詩錄於左方嗚呼宋有天下
　文治三百年其徳澤龎厚膏於肌膚藏於骨髓民知
　以義為守不為偷生一時計其培植也厚故其持藉
　也堅乃知以義為國者人必以義歸之故希孟一女
　子而義烈如是彼振纓束髮曵裾峩冠名曰丈夫而
　誦書學道以天下自任一旦臨死生之際操履云為
　必大有以異於希孟矣余既髙希孟之節且悲其志
　作巴陵女子行以申其志云
北來諸軍飛渡江突騎一夜滿岳陽樓頭火起入閭巷
曹逃偶走如牛羊巴陵女子尚書婦生平不識門前路
亂兵驅出勢倉皇夫婿公姑在何處吞聲掩淚行且啼
啼㾗沾溼越羅衣此身忍使人再辱裂帛暗寫臨終詩
上言社稷安危事下説投江誓天志一回宛轉一悲辛
心折魂飛不成字詩成淚盡赴江流蛾眉蕭颯天為愁
芙蓉零亂入秋水玉骨直葬青海頭古來烈婦纔一二
誰似巴陵更文理名與長江萬里流丞相魏公還不死
　　　巴陵女子赴江詩
　巴陵女子韓希孟魏公五世孫嫁與賈尚書男瓊為
　婦岳州破被虜之明日以衣帛書詩願好事君子相
　傳知吾宋家有守節者
　宋未有天下堅正臣禮秉開國百戰功每陳唯雄整
　及其侍㓜主臣心常炯炯帝曰卿北伐山戎今有警
　殄滅速為之下民待延頸即日陛辭行盡敵心欲逞
　陳橋兵忽變不得守箕潁禪讓法堯舜民亦普安静
　有國三百年仁義道馳騁未改祖宗法天何賜大眚
　細思天地理中有幸不幸天果喪中原大似裂冠袵
　君誠不獨活臣實無魏邴失人與得人垂誡常耿耿
　江南無謝安漠北有王猛所以戎馬來飛渡巴陵境
　大江限南北今此一舴艋本期固封守誰知如畫餅
　裂火燎崑岡不辨金與礦妾本良家子性僻守孤梗
　嫁與尚書兒含香署蘭省直以才徳合不棄宿瘤癭
　初結合歡帶誓比日月昞鴛鴦㑹雙飛比目願長並
　豈期金石節化作桑榆景旄頭勢正然蚩尤氣先屏
　不意風馬牛復此逸鄢郢一方遭虜刼六族死俄頃
　退鷁落迅風孤鸞弔空影簮堅折白玉瓶沈斷青綆
　死路定㝠㝠憂心常炳炳妾心堅不移改邑不改井
　我本瑚璉器安肯作溺皿志節匪轉石氣噎如吞鯁
　不作爝火燃願為死灰冷捨生念麴娥乞憐羞虎穽
　借此清江水𦵏我全首領皇天如有知定許血面請
　願魂化精衛填海使成嶺
　　　武昌詞(三首/)
　王師圍鄂游騎於金牛鎮得一婦人欲侵之厲聲曰
　我夫婿翁姑皆死目前未即死又可受辱邪速與我
　死遂置之自稱梅溪主人張素英作歌詩數篇以見
　志尋以疾卒於湖中得一路分妻一日以無夫選賜
　有功軍人即以掌批其頰對今上大呼曰妾夫將千
　五百人扼敵沅州妾命婦也豈可辱於是乞速賜死
　上矜其志賜之衣糧使有司存恤之以俟其夫亦尋
　以疾卒又有漢陽教授之妻為一兵所掠義不受辱
　投于沙湖三人者僕親見之皆可附希孟之義各為
　賦詞以寓意云
巴陵女子韓希孟梅溪主人張素英解作歌詩還死節
不論傾國與傾城
烏鬼山頭閙鼓鼙武昌恭人攜孺兒黄鬚回鶻便批頰
義感萬乘真英竒
漢陽宣教是妾夫妾身未死緣事姑騎士朝來强擁去
抱石半夜投沙湖
　　　使宋過濟南宴北渚亭
往年薄游宴渚亭髙秋霜落波光清今年持節又來宴
菱葉荷花香半城城南倒插泰山脚城北沈涵海氣横
週圍盡浸樓臺影魚鳥慣聞簫鼔聲錦堂流出珍珠冷
花底漂揺碎光炯名泉多在府第中繡簾深掩胭脂井
推波委濤到北渚滙蓄涵停數十頃虹(去/聲)橋桁栁平分
破巨壑雲莊入燕暝濟南名士多老成行臺突兀皆名
卿樽中政有李北海坐上寧無杜少陵堰頭臘瓮滿船
求歌舞要送行人行江南風景已不殊渚亭即是西湖
亭
　　　古篆行(贈髙松/嵓文舉)
亂來小雅幾盡廢文物典章俱掃地紛紛隨世趨所尚
天下幾人知篆𨽻闗南賴有髙使君書法一世推専門
諸家命脈究終始力探逺蹈工古文倔强鑴金還屈鐵
勁利玉版昆吾切孔壁汲冡都破碎方矩圓規仍妥帖
儀真館中坐老天日看筆陣驅雲煙琴讃一字二尺許
顧盼頃刻還終篇圓熟省力似行草霜月氷泉勢尤好
自言一畫氣一口少為呼吸便傾倒是乃精意能入神
奏刀砉然如運斤文章亦説氣為主巧寓拙外意愈新
金源百年党承㫖明月夜光傳片紙屠龍誰意復有人
元氣堂堂元不死請君閣筆無妄書鐵門自買堆磚磲
他年必到秦丞相今日還逢李大夫
　陵川集巻十
欽定四庫全書
　陵川集巻十一
　　　　　　　　　　　　　元　郝經　撰
　　歌詩
　　　西陵行
漢鼎已移心未巳不肯分明作天子冕旒北面稱警蹕
造偽萬般難免死臨終更不謀禪代竊國規模有丕在
人間解著鬼欺人地下還將縳鬼賣漫言題作征西墓
誰信西陵亦虚墓又説譙都九烏井臭腐掘埋秪幾處
銅雀臺邊閙歌舞兩眼難看滿黄土何須析履更分香
涕淚咿嚶效兒女君不見永安宫中漢昭烈重向孔明
託後主付君一片討賊心嗣子不才君自取天下英雄
只𤣥徳操等區區真溷鼠
　　　書晝錦堂碑後
兩朝定策推元勲君模楷法歐陽文豐碑突兀大字書
目射猶有五色雲徳並汾陽盡終始器如霍光學問美
孔明才具汲黯直社稷大臣無與比西北無事中國安
三十年來只一韓乾坤都著錦繡裏笑殺錢王衣錦山
身安即是蒼生福書錦名堂公所辱君不見萊公眼孔
似車輪美錦裁來便裹足
　　　朝歌行
壯哉兹城冠河山老玉回抱青孱顔建邦立極古有制
何乃獨在河朔間獨夫智力制天下瞰視中原强王霸
誰知天與六州王八百諸侯已從化摘星樓頭醉未醒
酒池一夜蜚血驚成湯髙宗遂不祀珠宫瑶臺為土平
我來感歎重延佇驅車不入朝歌路隂風莽蒼吹短衣
落日投文比干墓
　　　比干墓
斫脛河南比干墓崔嵬尚是武王土一丘直欲壓太行
一死能令重千古國亡突兀見真純龍逄與君冠夏殷
無人語與魏鄭公良臣不幸為忠臣已醢九侯紂猶怒
箕子佯狂微子去三仁一仁獨殺身剖心庶使王心悟
王終不悟國遂亡朝歌無人至今荒行人只拜比干墓
有殷賢臣獨不亡
　　　共山行
吾生嗜竒能討幽足跡徑欲窮九州㑹稽未得探禹穴
太行先作共山遊是時天地方閉塞固隂沍涸山靈愁
誰知真宰為我起蟄窟喜氣奕奕山光浮雲容煙影變
態出脈絡盡露峯巒稠宏富屹天造峭截窮彫鎪峩峩
鼇脊一翠萬里壯綰出元氣直入東海頭中間膏腴甲
天下匵竒孕秀無與侔雲根漲玻璃寳藏劃不收玉鏡
面寒瑩皪皪明珠流泓澄百丈底錦石埋黄虬老蟾噴
彩忽蕩動萬山破碎翻神湫竹間老樹掛山骨綠玉葱
錯風颼飀不見孫公和荒臺等陵丘萬籟喑不鳴邃古
空悠悠何時無名公説破先天由一笑碧山下弄月凌
虚舟舉手謝浮世醉卧三千秋巻藏神紐入化府從渠
菌蠢還蜉蝣
　　　太行望
半天遮斷連青城參差雉堞雲間横當時十歲初渡河
舟中錯崿來相迎今年恰得到蘓門百泉亭上更峥嶸
千嵒萬壑入絶壁落日倒銜山盡赤玉立萬仞磔鯨牙
金翠干層擁鼇脊天沈影重看不足雲浄煙虚晚尤碧
西北兩峯寒云是雙石人不覺淚横臆患難思二親一
從戎馬三十年桑梓慘澹埋荆榛何時突兀過絶頂拜
掃丘園見鄉井黄沙神頭聞有千尺松灑盡苦淚吟長
風注目直向東海東
　　　三汊北城月榭翫月醉歌
大河奔放千里一片黄鼇頭傑觀突起河中央露華漲
冷濯桂窟氛霧洗盡豁四旁濤山隠映生金輪水天不
辨渾金光杳然坐我月宫上星斗錯遌雲錦裳玉虹髙
挂飲酒海黄流倒巻都淋浪兩行美人列嫦娥翠綃深
夜氷肌涼悄然清唱多怨曲攪亂羈思為停觴輕飈忽
來四座覺浮動吹落桂子颯颯生秋香急令撾鼓歌慷
慨驪龍掀舞白鳯翔玉牀插天抱孤月醉卧萬里銀河
長
　　　望京府賞紅梅
汴梁宫中絳綃梅移向汴河堤上栽青條團掿(音/搦)杏花
顆瑣細向陽才半開張公小隊呼我飲風色偃髯寒氣
凜玉銜徑踏黄河氷貂帽颯簷掀紫錦金鞍細馬歌舞
人雪壓小橋不動塵入門下馬簇花宴紅蓮舊府花正
新玉川金波碧香酒折花遍插分素手春透寒梢未全
綻風流正要臙脂瘦賞梅不用歌落梅緩歌却著銀笙
催愛香細擷生霞蘂浮動雲腴嚼一杯本是前村冷澹
花不稱王侯將相家明朝㑹散更向明月底藉雪凍吟
疎影裏
　　　黄山草聖歌
一從蔡党闢文源復有黄山黄華相後先黄山古雅尤
老成迫蔡埒党難重輕為避時名便把黄華放一頭聲
價亦自雄周京澹薄翛然無宦情玉階寡鶴誤一鳴書
法更比詩文精正筆子瞻變真卿擘窠大字嚴重極方
停真行行草至顛草獨步一代真豪英昨嘗中酒觀此
本清風颯颯吹我醒巻軸甚大總是學易詩如如縱筆
自在綰墨繩正是莊生悟道書網破夢覺蝴蝶驚絲綸
不收魚不食湛徹盡見江底星鈆華洗浄出玉骨無意
偶與閑雲行中間態度自闗鏁剪裁不斷還相縈往往
筆不盡㸃綴藏遒𦂳初疑不附著字字相掎角二王沒
後無草書顛張醉素空模糊只除洛陽楊風子認得黄
山趙蹇驢
　　　三峯山行
朔方善為幹腹兵豈肯掠地還攻城北王戰罷馬首迴
十年大軍不南行西域既定殺李王疾雷破桂闗中驚
鷙鳥匿形深且蟠汴梁不悟空椎氷小闗幸勝未足多
舉朝刻日期中興都人盡喜識者懼俄聞遶出西南路
突騎一夜過散闗漢江便著皮船渡襄陽有兵隔岸看
鄧州無人渾不顧縱入腹心將安歸彼騎豈足當吾步
脱兔一去不可及却兵洛澗苻堅誤日日鏖戰深且艱
我帥益忙敵亦閒短兵相擊數百里孤窮轉鬭甲盡殷
直向虎穴探虎子既入重地寧肯還掃境盡至欲一賭
前後百匝相回環就中真人有天命躍馬直上三峯山
黑風吹沙河水竭六合乾坤一片雪萬里投㑹巻土來
鐵水一池聲勢接丞相舉鞭摔䩞(音/帖)言大事己去吾死
節彦章雖難敵五王並命入敵身與決逆風生塹人自
戰氷滿刀頭凍槍折一敗塗地真可哀鈞臺變作髑髏
血二十萬人皆死國至今白骨生青苔壕塹己平不放
箭城門著礮猶自開大臣壅蔽骨肉疎事急又送曹王
來至了不去誤國賊向非汝南死社稷欲為靖康不可
得
　　　青城行
壞山壓城殺氣黑一夜京城忽流血弓刀合沓滿掖庭
妃主喧呼總狼藉驅出宫門不敢哭血涙滿面無人色
戴樓門外是青城匍匐赴死誰敢停百年涵育儘塗地
死霧不散昏青㝠英府親賢端可憐白首隨例亦就刑
最苦愛王家兩族二十餘年不曾出朝朝㸃數到堂前
每向官司求米肉男哥女妺自夫婦靦面相看寃更酷
一旦開門見天日推入行間便誅戮當時築城為郊祀
却與皇家作東市天興初年靖康末國破家亡酷相似
君取他人既如此今朝亦是尋常事君不見二百萬家
族盡赤八十里城皆瓦礫白骨更比青城多遺民獨向
王孫泣禍本骨肉相殘賊大臣蔽君尤壅塞至今行人
不歎承天門行人但嗟濠利宅城荒國滅猶有十仞牆
牆頭宻匝生鐵棘
　　　照碧堂行
熒惑入斗終下殿哭廟背城為一戰怒龍飛去轟霹靂
震碎乾坤掃孤電倉皇不乘破竹勢苟且只與姦臣便
旌旗慘澹入宋州争似全師秪守汴四郊皆壘彈丸城
玩主潜生肘腋變官奴聞茸本駑下輒敢鴟張學韓建
宫中梟獍有小錘宻結兇渠欲為亂公卿誅徙威權去
左右俄空侍衛換開門日日向敵言旦夕須將天子獻
事急壯士能感激决計惟當下手先卿為其易朕為難
傳呼便詔將軍見升堂進謁遽令前太阿倒持仍使看
王敦但覺赤日壓全忠甚駭浹背汗倚門力士驚盼瞠
面無肉色復肉膻(同/袒)膽定徐徐素劍還徑斫逆賊肩膂
斷照碧堂紅血滿壁手刃不覺御衣濺顧盼黨與皆就
禽禁蹕忽清祅霧㪚此時便亡心亦足外敵雖强無内
難臨危突兀翦强臣絶地求生未曾見古來惟有敬宗
奮袂誅爾朱今朝天興拔劍斫官奴壯哉兩君萬古無
嗚呼兩君萬古無
　　　汝南行
將軍死綏君社稷炳烺義所不可惑青衣行酒豈能活
肉袒牽羊秪辱國初從貞祐棄燕雲赤氣半天開斗極
又絶西夏撤藩垣枝葉縱存無本實不問朔漠攻蘄黄
敗盟要利增讐敵區區一道當數面賦税重繁兵役急
宫闈意忌疎骨肉陪貳從諛専壅塞此時久已當破滅
况復奔播何嗟及天興不是亡國主不幸遭逄真可惜
十年嗣位稱小康若比先朝少遺失汴梁不守大事去
黄陵潰散焉敢北險阻艱難氣益振照碧堂中親討賊
孤軍轉戰入汝南作氣蟠鋒轉深壁日夜望有勤王師
以廢為興賴忠力闚𨵦誰意叛武仙感慨從為歎仲徳
雙雞既盡麴屑空重圍益堅負户汲池戰水涸還登陴
城墮斫樹埋巷柵空拳無皮短兵盡戰士嚼齒猶憤激
譙門闢碎鬬尤甚肉薄似牆當劍㦸雖知力竭不可救
氣數儘窮心未畢慨然傳位誓衆死音彩凜凜不動色
一百餘年作天子與國俱亡在今日哀哉雉頸復自楚
將相血視不敢泣互為挐髻相剚刀往往刎頸屍狼藉
須臾衆踣若崩山汝水不流波盡赤黑風裂天灰燼飛
紅雪亂攓深數尺島中自殺五百人義烈只數田横客
何如國君死國臣死君數萬同死死所得還聞露布到
江南城南夾攻平汝南莫言解復九世讐三韓有靈應
益慚
　　　金源十節士歌
　金源氏播遷以來至于國亡得節義之士王剛忠公
　等十人皆死事死國有古烈士之風可以興起末俗
　振作貪懦其名字官階始終行業自有良史其大節
　之嶽嶽磊磊在人耳目雖耕夫販婦牛童馬走共能
　稱道者作歌以歌之庶幾揄揚激烈由其音節見其
　風采云天興諸臣國亡無史不能具官故皆祗以當
　世所稱者如郭哈瑪爾仲徳行院等書之俟國史之出
　當為釐正云
　　　王子明
讀書便學張復之手刃姦髠血寫詩幾回投筆重咨嗟
章句小儒安足為時危始作通州守賊臣遽獻居庸口
千羣鐵騎遶燕都玉輦倉皇下殿走孤城彈丸當畿甸
飲血登陴日酣戰進明逗遛南八回拊髀張拳面迎箭
日暈忽破城無址失守何顔見天子朝服南嚮再拜畢
意色不動握節死詔為立祠謚剛忠稱道更有閒閒公
突兀義與巡逺同千載凜凜烈士風
　　　伊喇都
金源大將重移刺義烈膽勇絶世無渥洼霜蹄誤一蹶
長萬忽中金僕姑思歸不忍遯逃去立功報效同温序
雄猛已取左右忌姦兇叵測憂旦暮曹沫不免刼齊桓
賢王慷慨許送還聯鑣南下三千里義如子反與華元
負鑕梁園見天子猛士來師盡驚喜再賜節鉞還部曲
光彩騰騰滿旗尾獨當一面帥南陽誰知鬼蜮不可防
忽然羅織斬東市市人盡哭斛律光自壞長城撤棟梁
翦殘羽翮速滅亡嗚呼伊喇都可惜烈丈夫擊殺麒麟
跨蹇驢却相布色將官奴
　　　郭哈瑪爾
不援西夏棄燕都本根顛蹶藩籬疎不都長安都汴梁
為愛青屋能久長隴上豪士山西將憂國無言意惆悵
中興不居用武地君臣苟且吾何望郭公堂堂性忠勇
自拒洮河保秦鞏數年尚得建行臺金城堅牢華嶽聳
誰知自報小闗㨗總倚潼闗為守阨渾將梁宋作龜兹
便視秦涼等吳越西州漸孤敵漸多四郊皆壘奈敵何
將軍百戰氣尤壯頭顱擲血為洗戈野無戰地始乘城
城傾堞圯接短兵先將妻子置草圍坐束萬矢著死争
鏃筈相銜如雨注敵人却走不敢顧彎弓入圍始自焚
飛矢出圍渾燎羽灰飛城陷力始竭賢王立祠稱壯烈
王師十萬下馬拜競摔馬鞭聲咄唶黄河都為苦淚流
隴山自此無顔色峩峩大將節凜凜死國名英靈在天
為列星祗應汝南破滅時却從煙熖見天興臣自焚各
得死所古未聞
　　　哈達平章
乗輿已播遷乾坤在孤注維時忠藎有哈達應敵東西
無定住職兼將相為國楨身繋安危如尚父賊國布色
深冒嫉小臣獻讒極諂附飛章誣陷罷兵柄幾把功臣
薦刀鋸子儀召入奉朝請彦章不用大事去事急復起
使迎敵即日上道無喜怒并命鏖戰來報㨗每從中制
肘屢掣嶢闗透漏斡腹出大河絶流兩軍接天欲亡人
不可為六合横傾數丈雪人自為戰身伴僵空拳無皮
凍槍折力竭慷慨赴敵死死恨不能存社稷至今三峯
山白骨盡銜鐵老臣一片憂國心慘澹悲風與寒月
　　　禪華善
禪侯膽勇絶世無也曾深入身陷敵一夕躍馬却南歸
追騎畏威不敢及入朝復使為大將鈴閣蕭然見襟量
征南素有春秋癖禮接士夫尤退讓深知敵情屢獻策
常談不用心怏怏憂國宻坐時拊髀揮淚無言重惆悵
三峯失利還被執植立不拜尤憤激彼此皆帥敗則死
椎碎兩脛終不屈臨終大呼邈吉烈豹死留皮在今日
壯哉國士當代無一死又勝伊喇都
　　　烏克遜道原
金源國士多國人與國俱死皆大臣百年涵育重名義
况復舉是王室親中都失守有福興大梁當亡仲寧道
原尤有聲道原氣比二相直立朝凜凜盡忠赤京師根
本寄天下致力一死乃其職誰知崔立便反城豈能復
作褚淵生都堂一夜血浸屍瞠視國賊目不瞑家中復
有貞義女父死於君女死父蹋户懸梁義不辱罵賊投
繯有餘怒一門忠貞古未有名節俱全義不朽從今莫
把等閒看試問幾人能自守
　　　仲徳行院
士窮見節義國亂出忠勇仲徳帝室冑虎文將家種儼
儼静且深辨事不賴寵帝聞彭城有逆節詔公宻取不
敢泄臨行斬首挂馬鞍萬衆不讙皆妥帖仗鉞東南當
一面冦去看書冦來戰中樞大府無人聲儒將威名滿
淮甸甫臨秦鞏遮長安大軍失利三峯山徑穿敵壘數
千里乗輿己出空淚澘過門不入急赴難犯圍直向黄
河岸照碧堂空幸汝南賊臣新誅衛士散自古未有降
天子君臣血視付一死夫人徒步自拔來命婦般礮自
我始夫婦死國無與侔至今聞者涕泗流
　　　經錫奉御
田横得士大都從死五百人島中悲歌天下聞天興君
臣數萬同日死自古得士誰得似至今汝水澀不流寃
波苦浪漂髑髏髙官厚禄義當死禆將賤卒果誰使乃
知義烈能感激致命竭力無彼此幽蘭軒中自焚日宦
人乃有魏御直慨然正色責承御俱從煙焰火中入尚
衣奉御有經錫殺馬毁玉如袁克撥灰向敵葬主骨敵
人義之亦垂泣君不見漢唐閹豎徒紛紛刦制朝綱紊
宫閫英風突兀惟此君千載凜然應不泯
　　　李豐亭
士為有用學有志終有為先生乃不幸一第當時危腐
儒苟且皆畏避奔走要門求内地趦趄冀得斗升祿靦
面祗為妻子計先生守官聴銓選不避畏途羞自便一
通誥命令城父即駕柴車出畿甸甫能到縣敵已至意
色不動即視事排牆拔樹為守禦馬嘶動地人鼎沸團
兵僅得二千人開門轉戰箭滿身見星鏖出據大林人
蔽一樹氣益振弓折矢盡樹無枝重圍百匝何所依飲
血復鼓更格鬭揮戈慷慨指落暉力竭衆斃付一死以
死報國真烈士君不見汴梁諸生不出門手把遺經皆
餓死
　　　李伯淵
天王出居委社稷城門不開人相食内外音塵俱斷絶
匝合長圍事尤急賊臣一夜忽為變舉城應敵遽傳箭
政事堂中誅二相部曲讙呼上前殿京城提控便稱王
鹵莽欲學張邦昌公然入宫辱妃嬪輒據御座著柘黄
伯淵忠壯賊黨畏飲泣無言重歔欷烏合不久相屠并
討賊誅讐在此際宫前古槐是獨栁馬上便梟崔立首
剖心灑血哭向天義氣凜凜古未有主人已亡國難興
讐恥既雪歸同盟不幸復遇襄陽潰一死兩朝全令名
常聞汴梁父老説當時不受江南節便亡儘可作純臣
金源義士第一人此是春秋責賢意但能殺賊都不計
况復去就死生皆得所英聲自足垂千古
　　　題項王墓
黄公廟西榖城北突兀一丘埋項籍誰知道傍幾抔土
却解銷沈拔山力天下苦秦又一秦天資好殺不好仁
古來鬭將皆莫及當時帝王自有真江東子弟亦良苦
本自亡秦却去楚不渡烏江亦天意免使東南為漢虜
時不利兮可奈何可憐壯士亦悲歌臨亡焉用幾行淚
倉皇灑向漢山河魯人仗節付一死葬王故用魯公禮
規模往往近三代天命宜歸赤帝子往年聞有沙丘士
搥牛致祭重流涕墓前作文哀項籍不知所哀竟何事
漢王入闗無項王不王諸侯不殺降約法開闗各罷兵
一伐大定武與湯漢王纔入項王來天下盡為狼與豺
嗚呼遺民端可哀項王宜怨不宜哀
　　　靈泉行
　乙卯秋八月及行臺嚴公獵于東山遂㑹于鳯山之
　靈泉故賦二詩
赤雲夾日騰清暉太隂殺氣纒海霓元戎小隊數百騎
金鑣玉勒紅牙旗長鞭一㸃陣偃月稍騎兩合前山圍
查牙折角獲鋌鹿模糊生血禽孤羆霜蹄剝落落澗石
饑燕亂掠秋草飛應弦霹靂疊破碎掇拾挂馬皆纍纍
一川錯莫半山赭空穴破冢妖孤悲將軍推仁亦中怛
弛弓服矢收神威力士下馬各數獲從官解劍稱酒巵
山河慘澹生壯觀乾坤突兀增雄竒溶溶喜色動歸路
滿城樓觀重煙霏
蕭蕭弓劍秋山行老玉破碎前相迎石蛇遶徑入煙樹
一天忽在青山層三巖鼎峙勢欲墜元氣突兀强拄撑
相君坐定從官列游子乘興窮其登穿雲石磴上方逺
忽入洞窟行幽㝠黑風吹衣出大隧泉源湛徹光泚清
翛然濺弄胷次豁一匊流盡千年酲慿髙悠悠肆遐矚
天宇曠濶秋毫明泰山西來忽中斷翳翳桑土西南平
須臾撾鼔震虚谷樽酒坐嘯還同傾醉歌扣碎一明月
欲入碧海騎長鯨
　
　
　陵川集巻十一
欽定四庫全書
　陵川集巻十二
　　　　　　　　　　　　　元　郝經　撰
　　歌詩
　　　彭城李師射虎行
偃林風色號驚烏山殘樹老虎負嵎將軍躍馬翻雕弧
飛電一㸃金僕姑赤羽飲肉血滿鬚勁欲一撲垂霜顱
谷神不靈喑且愚山靈僨死悲狸狐十年一逕無樵蘓
一日便使為通衢虐政既革虎害除郡人咄唶為嗟吁
歸來猛氣慘不舒勇無所用將賈餘舉杯側坐紅氍毺
玉鞭擊碎青珊瑚意欲一舉開八區櫜弓却馬還隆儒
作詩問君能從無當路先去入於菟
　　　八月十五夜五河口觀月
去年燕南醉明月黄金臺上秋風發兩行燕玉笑姮娥
直著風神比顔色前年山南醉明月露氣風聲纒玉節
甲士撾鼔邊聲雄漢水波翻峴山裂今年又作江南行
五河河口澆雄䲔(鯨本/字)舉杯對月月浮動酒浪揺碧金
鱗生彷徨四顧天宇豁九州四海一月明誰令此地限
南北閧起禍亂挐甲兵人生大抵隨所遇南北東西無
定住今宵對月傾金尊便可長吟嚼佳句醉時抱月凌
孤風桂苑煙霄快髙步浩歌亂扣白玉盤天上人驚亦
何懼不須槌碎黄鶴樓何必翻倒鸚鵡洲大江江頭呼
李白我欲與汝蓬山游赤城城頭揺曵紫綺裘白雲雲
邊倒巻蒼玉甌雙成佐酒飛瓊唱不解人間更有愁
　　　燭芝行
更長燭明對幽獨紫煙青焰噴赤粟燻為芝菌亂炯碎
莖葉輪囷花篤䔩珊瑚小樹凝霞腴一片金沙襯紅玉
嗟嗟既以明自煎尚有精英結尤物江南江北富貴家
喜氣氤氲滿華屋髙燒深夜照紅妝剪落煙花花更出
余方孤館交一臂兩國愁添兩眉蹙魚龍慘淡湖山昏
風雨飄蕭鬼神哭星芒錯落劒花澀慷慨歌謡動心曲
投戈散地三十年殘姓遺黎儘魚肉子亡其父婦亡夫
淚㾗更甚銀盤燭不知此瑞胡為來奕奕層層生不足
祗應臘盡將回春再立元氣開乾坤發為陽和盟二君
億萬性命從今存金蓮夜對承主恩玉虹千丈纒朱門
照耀萬古光斯文與世作瑞垂後昆
　　　書焦山瘞鶴銘後
江流赴海勢莫遏潮頭推山怒噴薄崩崖倒影浴朝日
金碧萬丈涵石脚右軍將軍筆如椽擘窠大字銘瘞鶴
剸劃造化去畦町六合萬象歸旋斡(烏活/切)意趣宛在結
繩前巧寓拙外無心學氣壓江海争雄深飛動還疑地
軸弱年深石爛水波沸䲔鯢淬齒龍礪角書家元氣老
欲死濺沫掀濤半斑駮華表空存舊年月胎禽竟自翔
寥廓儀真館中三伴使攜來貽我襟宇豁墨粘紙溼帶
江霧神采超超勢沉著忽從滄海得遺珠舉目全牛己
刲割乃知書法盡本此泝流求源各穿鑿惟餘魯公坡
仙得其正永州磨崖中興頌惠州李氏潜珍閣照耀萬
古傳脈絡何時摩挲斷石一樽酒揮灑江山卧煙壑坐
中還有打碑人直待今年秋水落
　　　書磨崖碑後
　書至於顔魯公魯公之書又至於中興頌故為書家
　規矩準繩之大匠河朔嘗見三數本皆完好而森森
　如劒㦸有不可犯之色今得此本頗為殘缺既裝褙
　則反得古中韻勝乃知崖角刓弊本真全露有李白
　所謂秋水出芙蕖天然去雕飾者尤可賞激也乃為
　賦詩云
汝南昔曾謁公祠霜日皜冽森英姿乃今江館坐牢落
奪目忽覩中興碑神明煥若還舊觀義烈凜凜生見之
滯氣激起天宇豁快意發冡揮金鎚生平每為二賢惜
以技掩節公羲之不阿桓温止殷浩遺世脱屣終游嬉
平原突兀杲卿死李唐中僨公能持政令二賢書不工
隻字片楮猶當竒矧於超凡入聖筆冠冕百代書家師
坡仙論書至公止此本於公又其至正筆篆玉藏李斯
出筆存鋒兼漢𨽻古硬陵轢瘞鶴銘韻勝韜抉蘭亭記
離堆雄峻僅能亞畫賛沉深還櫛比書法至此為絶塵
頓覺諸家異端異恢宏正大極遒𦂳馳騖剛方窮壯麗
萬古千秋討賊心二十四城忠義氣惜哉歲久頗殘缺
苔蝕潮舂寖磨滅去國幾年似者希滄海遺珠亦竒絶
酒酣對酌虎賁郎况乃摩挲是明月斷畫嶄嶄屹斷金
倔彊常山筆端舌中間剝泐尚含胡慘淡中丞面餘衊
載看激裂壯士肝意苦時危將泣血置書勿論撫膺嘆
更有何人似公節忠貞端不負巡逺文字尤令重元結
只今誰識段文昌世上焉知李希烈終南太華皆可磨
後人竟莫墮嵯峨惟餘浯溪青天一片石照耀䆳古馳
江河誰能與世見此不朽業蕩攘邪穢蠲祆痾再立元
氣攎澆訛踵武至徳肩元和九原起公吾其歌
　　　江梅行
江城畫角吹吳霜破月著水天昏黄波澄煙妥林影澹
雙梅帶雪横溪塘此時承平風物盛家家種玉栽琳瑯
朝來伴使宴江館銀瓶亂插吹銀管霏微香霧入紅袖
零亂春雲遶金盌都將和氣變荒寒錦瑟愁生燕玉煖
為言儀真梅最多苔花古樹深煙蘿一年十月至二月
紅紅白白盈江沱自從天馬飲江水草根齧盡梅無柯
揚子人家楚三户今年幸有燒殘樹忽聞星使議和來
盡貯筠籠待供具從今江梅好顔色爛醉長吟嚼佳句
　　　江聲行
雁啼月落揚子城東風送潮江有聲乾坤洶洶欲浮動
窻户凜凜隂寒生昆陽百萬力一蹴齊呼合譟接短兵
鐵騎突起觸不周金山無根小孤傾起來看雨天星稀
疑有萬壑霜松鳴又如暴雷鬱未發喑嗚水底號鯤鯨
袛應靈均與子胥沉恨鬱怒猶難平更有萬古戰死骨
銜寃飲泣秋濤驚虚庭徙倚夜向晨重門擊柝無人行
三年江邊不見江聽此感激尤傷情須臾上江帆欲舉
舟子喧豗閙撾鼔江聲漸小聴雞聲慘淡芙蓉落疎雨
　　　花蘂夫人詞
　青城費氏以才色入孟蜀宫後主嬖之效王建作宫
　詞百首國亡入宋備太祖後宫嘗召使誦詩因誦亡
　國詩云君王城上豎降旗妾在深宫那得知十四萬
　人齊解甲寧無一箇是男兒予感其事故為作花蘂
　夫人詞
花蘂夫人似花蘂氷肌玉骨深宫裏等閒蜂蝶那得知
惜殺風流蜀天子芙蓉開滿摩訶池月殿香來動風水
廣寒却有兩姮娥鬢亂釵横飄桂子自作宫詞一百首
學得晚唐王建體六宫寵愛渾一身太真飛燕親曾比
誰知一夜花開了子規啼向汴梁邸始知世上花蘂多
一番春去空紅紫榻上真龍方鼾睡絶語新詞不到耳
向人更誦亡國詩争妍忘盡降王恥十四萬人皆男兒
夫人宜向蜀宫死
　　　二年冬至日湯安撫送梅
風吹雪霰日南至銀瓶又插真州梅塵封蠟顆春欲透
添水細浴清香回去年擬向西湖看今歲猶然揚子岸
燭花相對淡横斜江静天寒聽孤雁
　　　後聴角行
　丁未冬十有一月漢上趙先生仁甫宿于余家之蜩
　殻庵霜清月冷角聲寥亮乃作聴角行以贈其行近
　在儀真每聞角聲因思向來卒章四句江上舊梅花
　今夜落誰家樓頭有恨知何事牽住青空幾縷霞便
　有江城羈留之兆故作後聴角行以自釋云
燕南壯士江城客孤館無眠心已折那堪夜夜聞角聲
怨曲悲凉更幽咽一噴牽殘楊栁風五更吹落梅花月
霜天裂却浮雲散雁行斷盡疎星接餘音𦕈𦕈渡江去
依稀似向愁人説勸君且莫多嘆嗟家人恨殺生離别
可憐辛苦為誰來凋盡朱顔頭半白萬緒千端都上心
一寸肝腸能幾截當時聴角送南人南人吹角不送人
不如睡著東風惡拍枕江聲總不聞
　　　巧蟠梅行
金陵檻梅曲且紆松羔翠箸相倚扶紫鱗强屈蟠桃枝
藤絲繳結費工夫白蘂紅蕚玲瓏層玉錢亂貼青珊瑚
江石細嵌蒼蘚泥百巧直要似西湖盈盈矮矮宻且疎
北客乍見忘羈孤聞説江南富貴家金漆洞房新畫爐
錦簾深垂春自生遶牀羅列十數株清香透骨滿意濃
翠袖捧觴歌貫珠開殘不向前村尋送新易舊常有餘
細思只是兒童計不是詩人與梅意深江古岸三百樹
亂落潮溝遮野渡苔封雪漬硬剟青玉錐半開不開萬
里霜風吹犯寒燒酒傾數杯折殘戴了乗月回一天清
興詩家梅
　　　電白馬行
余方丁年喜鞍馬費却千金總駑下忽從河壖得驥子
躍出驚湍汗流赭逸足追風名電白電掣騰空一片雪
幾回閑蹋汴梁花半生快意燕山月身如膩玉不染塵
面無餘肉腕露筋不驕不惡穏且馴良馬可人如美人
顧盼徘徊㑹人意門巷街衢盡能記繋向垂楊立如睡
逍遥布路方半醉恒山堂北曾躍數丈橋漢東事急一
踴上山椒臨危赴難每索轡兩耳直欲摩雲霄前年渡
江飲血鸚鵡洲今年朝天五千里金蓮花開却飲灤江
流忽從監牧羣中過大青小青盡回頭詔令持節南使
宋黄金臺前始解鞚儀真夜夜來入夢突兀使我心魄
動
　　　長星行(甲子歲七月一日始/見九月十六日沒)
銀槊萬條日沒酉玉虹千丈月合丑雄雞一聲半天赤
太陽欲出星在栁東南勢妥裁氷刀東北迸開驅雪帚
行侵熒惑掩太白直從北斗向南斗上相黯慘忽無色
上將參差都不守明堂帝坐總茫昧房駟王良欲奔走
漸過輿鬼漫兩河渾掃三垣當井口突煙滚滚欲浮動
異事驚人古未有初從暵旱忽風雨拔木轟山聲亂吼
爾後妖芒忽亘天七月初吉又踰九縱横凌犯卧復堅
自暮至朝長更久五年江館戴片天變故紛紜翻覆手
摧心褫魄又見此閉目不敢窺户牖天傾地裂由積釁
敗國亡家皆自取吾聞有道必得壽長星勸汝一杯酒
　　　入奏行贈千户魏斌
天王推恩下寳書龍節玉幣金虎符邊臣喜兵禍二國
隂使竪子來相圖七年姦兇緘髓骨故作狼跧期一撲
朦人救死趨夜發羣起先尸帳下督拔柵登門强斬闗
直入卧内殺長官洶湧逆氣噴信函模糊生血撼帳竿
魏斌慷慨掉臂入舉頭為城令避賊抱書登墉性命存
黑風巻地飛沙石賊徒駭亂各散走館吏嚴兵擁前後
倉皇國士幾委地再活還因此人手人心事急方可見
平日相看祗見面只今歸國俱入見為君草奏黄金殿
整頓腰間大羽箭討賊誅讐為一戰
　　　觱栗行
昔年燕都賢豪宴我百花樓張觜合吹(原/缺)絶藝象花短
管安蘆頭主人捧觴初壽客一聲便作新凉州傾側四
座皆寂黙清冽掲起嘶蒼虬漸為怨曲凄且幽更有珠
帬翠袖揄音赴節囀鶯喉宛如饑鳯來求凰碎挑銀字
眉黛羞有時亂敲檀板忽惆悵渾似薊門桑葉秋軒昂
悲壯多感激有客淚滿紫綺裘幾年南來坐江館但聞
江城畫角聲悠悠昨宵花落啼杜鵑月窗孤影生離憂
誰家夜把觱栗吹一噴新聲喚舊愁窅如深江一葉舟
髙如楊花春不收忽然揜遏成百折低昂頓挫如有求
一絲解將心緒抽掛向燕山新月鈎無情漫激壯士肝
中夜坐起涕泗流
　　　狠牆嘆
危牆濶峻倒插棘四簷抵匝無罅隙東日曬透西日炙
周興鐵瓮熾火逼置予此中不許出虐哉狠牆甚狠石
嗚呼何時見天日
　　　寃鐍嘆
重門重鏁禁不開伴使送入不復來鐵簧生澀深金苔
沴氣纒結埋隂霾竇中進食當門回咬唇閉目猶疑猜
嗚呼寃鐍孰為哀
　　　憶寳刀歌
生平知己壓腕刀借交報仇燕南豪一從濠梁成隔絶
梟獍觸忤狐狸嘷夜夜斗牛多異氣玉虹縈天光燭地
幾回夢裏飛入手痛惜當年都廢棄近來館下遇家賊
空拳無奈徒忿激撼牀一夜寳刀鳴黑風巻地吹霹靂
只今使節猶未回祗應玉琫生青苔何時磊落却在手
為我討賊除氛埃
　　　陽春怨
去年春歸花滿空今年無花酒樽空起來墻頭望歸鴻
却見花落千片紅劉郎劉郎怨東風武陵桃源一夢中
西樓畫角東寺鐘深閨月落昏簾櫳美人美人隔江水
流年暗逐江水東
江頭怕見楊栁春楊花飛來愁殺人紅顔落盡花片新
黄昏無人淚霑巾舊花被疊凝春塵夢中忽見渾未真
隔花半面春山顰恨郎不歸多怨嗔不知兩處同苦辛
同是天涯愁恨人幾年心事向誰説花落鶯啼晝掩門
别時重約頻付書一字不到八年餘死耶生耶漫嗟吁
是耶非耶有還無應言被郎誤殺余豈知郎在空牀居
春風滿簾酒滿壺落紅零亂飄庭除不言不飲愁恨俱
半睡不睡情緒無杜鵑啼落桃花月紅燭無情泣座隅
芳草凄凄春又青階前院後喚愁生隔牆飛花帶鶯聲
都因無情却有情强飲不醉愁難醒欲睡不著夢難成
一簾斜日堆綠英春風澹沲江無聲楊花茫茫揚子城
總是天涯流落情夜來説殺梁間燕一世春愁在此行
　　　長歌行為正甫書狀壽
髯公子聴我歌歌聲苦長奈若何窮天亘地怨不盡顧
視萬古都蹉跎借問怨何事怨我與子久在江之沱嗟
子之才世豈多琮璜縝潤琢且磨圭珽特逹正不頗宜
在巖廊奉璋峩紫霄絳雲白玉珂翠蕤孔葢金錯摩論
建唐虞開太和突兀磊落不㛪婀髙風䬃䬃吹明河秋
天水鑑冷不波六合表裏盡清徹世塵不到更把佳句
哦誰知一旦雜黽蛙翻風豫章蔦女蘿所以歌聲長與
子砭沉痾子居河陽縣我住陵川頂子方丁年我知命
龍文虎氣心炯炯大才自古多抑塞㑹當拔起快馳騁
金樽滿浸太行影黄河倒巻入天井門前大江流幾度
秋風吹我歌聲正長莫嘆猶未歸壯節巉天虹貫日志
士豈作兒女悲
　　　丁卯冬十二月二十八日修易外傳畢記夢
君子道長及夬决聖筆無麟義當絶尋終究尾動精爽
黑日入夢寒滿魄頑氷瑩徹轉車輪隂鑑水深嵌屋壁
山東日月忽分曜一線微光變㾗迹兩手摩挲冷逼心
恍然記悟祗一易韋編斷後二千年故紙紛紛壅南極
却從孤館學蠧魚自笑蚍蜉不量力雕鎪太極百萬言
破碎乾坤裂肝臆大江粘天硯滴乾風雨滿窻真宰泣
邵先生程夫子是聖人能不死平地重成五鳯樓精義
入神還有此
　　補遺
　　　太平頂讀秦碑
岱宗太平頂磨崖與天齊左列則天頌右刻張説辭文
采與書法不離近代規漢封宛在周觀東秦壇夐出絶
頂西壇前圓平值中峰突兀上有始皇碑年深雨漬百
裂餘析作兩峰蹲半規面陽數字仍可辨隙縫重銜苔
蘚皮中間隱約見制可完好可辨惟臣斯拳如釵股直
如筯屈鐵碾玉秀且奇千年瘦勁益飛動迴視諸家肥
更癡當時風雨有餘怒豈容夸石獨在兹秖應神明愛
尤物不肯轟擊常䕶持昔年韓文公曽賦岣嶁詩字青
石赤皆傳聞漫為咨嗟涕連洏何如親登泰山日觀峰
光怪特見絳氣纒金虹摩挲細讀秦相碑天門髙咏來
清風乃知山靈不相負夜宿天邊不忍去醉倚雲窻重
回顧
　
　
　
　
　
　
　陵川集巻十二
欽定四庫全書
　陵川集巻十三
　　　　　　　　　　　　　元　郝經　撰
　　律詩
　　　秋興五首
風振長天秋氣豪幽人興與雪山髙霜纒短褐歌商頌
月滿空庭讀楚騷萬事已應隨弊俗一身寧忍墮塵牢
㑹須散髮滄溟上鞭擊魚龍舞碧濤
世事雖窮道不窮金聲猶振魯王宫看書極探天人理
下筆全侔造化功未灑後塵心有贅忽驚前哲坐生風
六經依舊垂天地千載秦灰散刼空
沙冷雲平塞外天霜風掣箭射幽燕羣狐蹀血濡腥尾
一鶻摶空弄老拳白玉樓成賀安在黄金臺廢隗猶賢
翩翩精衛休填海驅石秦人已斷鞭
永夜澷澷苦飯牛北溟誰下釣鰲鈎拘雲琢句鬼神泣
倚劒長歌天地愁日暖桃源秦世外月明蘭國楚江頭
但能握節終吾事絶食猶輕漢五侯
萬里長風掃陣雲浩歌一曲倒清樽昔人猶有未埋骨
䆳世難招不返魂隂沴豈能昏日月濁河難使貫乾坤
皇天不許中州静夜夜長庚出薊門
　　　寓興
實學湮沉偽學張四科一併入文章詞源更不窮西漢
詩律惟知效晚唐風雅義迷元氣死天人理昩正心亡
何當倒換銀河水净洗雲孫織錦裳
　　　李淑玉送醉梨
李氏家梨㸃漆光蟄龍遺卵結氷霜香中風味爛中得
皮裏陽秋凍裏藏破酒滿盤烏玉顆醒心一掬粉紅漿
燕南竒士共竒果不獨張公擅洛陽
　　　雪意
暘谷初氷冽曉霾瑶花一夕滿瑶臺雲飛海嶽寒難吐
風振堪輿凍不開秀魄暗成氷井月冷魂潜入楚江梅
梁園此日多豪俊濯濯無因展異才
　　　晚晴登西臺
電明雲黑轉驚雷忽送諸山暮雨來萬騎蹴風飈陣駭
六鼇噴海漲天開無情漫作陸地浪有意不洗中心埃
落日明霞照湖水一天爽氣上髙臺
　　　呈王内翰
霜落雲枯秋盡時翰林遺得桂林枝春風久己歸桃李
刼火從渠照虎貔白髮操戈浮世在赤心傾葢幾人知
壺中有酒無天地醉後休歌貝錦詩
　　　送陵川魏夢臣
太行一脊壯中州上有吾家最上頭蓬鬢他鄉淹歲月
錦衣何日拜松楸塵埃滿面將何往羽翼生心漫起愁
聞説棣華堂尚在紫荆花老鶺鴒羞
　　　南樓書懷贈趙丈仁甫
慘澹風雲鸚鵡洲蹉跎歲月仲宣樓從渠得失兩端了
不媿乾坤萬事休往行前言秪自省樂天知命復何憂
此身難著人間世只合長歌老飯牛
　　　送仁甫丈還燕
一鞭天地起孤愁髙戴南冠賦逺遊濟瀆醉探窺海眼
岱宗濶步望吳頭唐虞問學傳千古伊洛波瀾浸九州
七十餘君皆不遇却攜漢月渡盧溝
　　　送髙聖舉之闗西
碧落心期已自通滿襟霜月又相同斯文不墜浮雲外
元氣常存刼火中太華峯頭老秋色銅駝陌上舊春風
終當對此一樽酒豈限秦闗西與東
　　　哀王子正
鹿去中州道不行先生今日死猶生長鯨萬里朔風急
獨鶴一天秋月明擬見斯文還太極(時方作太極/書院未畢)遽收
浩氣反元精世無程邵知音少雲黯燕山恨不平
　　　追挽楊文獻公二首
九龍猶未復金源柱石儒臣不假年社稷隕靈興廢定
圭璋無玷死生全筆頭黼黻能華國掌上星辰解補天
景畧格言今在耳空令有識淚如泉
晚進無由拜搢紳空將行録問前津身兼逹徳智仁勇
學貫三才天地人月落丹山嗟鳯鳥風悲大野哭麒麟
文章從此無公論安得餘波灑後塵
　　　送董巨源
錯落霜華季子裘茫茫何處是西周乾坤破碎無元氣
歲月蹉跎漫客愁舉世横身歸虎口幾人懷策射龍頭
相逢不得從容地空著長歌慰逺遊
　　　挽喬侯
挾槊歸來鬢未霜便如王翦卧頻陽風雲墜地空黄土
劒甲埋光慘白楊壯節固應書北闕英名更好刻西郎
傳家有子無遺恨珠樹蘭花滿玉堂
　　　老馬
百戰歸來力不任消磨神駿老駸駸垂頭自惜千金骨
伏櫪仍存萬里心歲月淹留官路杳風塵荏苒塞垣深
短歌聲斷銀壺缺常記當年烈士吟
　　　詠史
八朝髙祖擅英聲盡以姦雄簒奪成曹魏規模為故事
帝堯禪讓竟虚名貪夫胠篋盜仁義䜿子欺人弄甲兵
天下區區幾千祀誰能端肯為蒼生
　　　壽毛徳義
振落紛華别得天誦詩學道便超然黄花明月琴三弄
緑竹清風易一編本與聖賢相對偶却教塵土强拘攣
他年看取騎鯨去揺曳長裾入紫烟
　　　題楊之美尚書寄王運使守太原書後
憶昔風塵暗兩京北門此日賴真卿乾坤翻覆見忠節
臣子危亡置死生一柱數年支大厦孤軍千里重長城
尺書便是中丞傳讀者猶能感義聲
　　　哭髙監察
問學淵源算畧長中樞近右轉臺郎繡衣春照金宫日
白筆寒生玉殿霜亡國失身雖共苦無兒死客獨堪傷
摩挲翠琰徐河道駐馬西風淚幾行(先生諱嶷字士美/遂州人以才幹精)
(絶拔為樞宻院都事學術純正轉監察御史金亡入燕/喪子感疾而卒居順天嘗語僕以讀書作文法故其卒)
(賦詩以哭之今順天北徐河橋上修橋/碑先生之父都轉運使之文也故及之)
　　　讀昭烈皇帝紀
誓將餘燼熾髙光誰意區區竟蜀亡三顧雄圖起諸葛
一生遺恨逐劉璋吞吳絶援誠無策為羽誅仇義不忘
可惜後人私漢統周文孰與漢中王
　　　南堂即事
長夏禪房絶㸃埃鬱蒸襟袖迥然開半軒流水移天去
滿榻雄風送雨來不記閒愁千萬種有時清唱兩三杯
輕鷗也自知人意浮入驚波却便回
　　　大宛二馬(天廏所育詔/錫張蔡公)
二馬飄飄萬里來玉花蕭颯上金臺風生兩耳雲霄近
電掣雙瞳日月開渥水虎文連殺氣大宛龍種絶氛埃
將軍正欲成勲業看汝驍騰展驥才
　　　落花
彩雲紅雨暗長門翡翠枝餘蕚綠㾗桃李東風蝴蝶夢
闗山明月杜鵑魂玉欄烟冷空千樹金谷香銷漫一樽
狼籍滿庭君莫掃且留春色到黄昏
　　　哭魏先生
臨危正色義巍然曾叱三軍誚武仙赤子共知歸大老
晚生獨喜見先賢鳯鸞重赴丘園詔鬼蜮潜生李郭船
高棟傾摧更誰屋衣冠苦淚欲平天
　　　挽劉善甫
葱葱玉樹照清秋蹭蹬羣倫正黑頭方以孝廉升茂等
便能籌䇿佐賢侯氣凌天宇虹千丈怨入東風土一丘
寂寞神交與英契幾回中夜淚横流
　　　挽賈叔儀
把臂論交氣吐霓青天白日快襟期誰知夜半驚鸞去
漫使秋殘獨鶴悲刼火只燒希世寳惡風偏損出林枝
玉昆新有池塘句夢斷空看墮涙詩
　　　哭祁陽賈侯
萬巻巉雲慘六經三千拊髀惜生靈地維斷絶翻河海
天柱傾摧變日星相印不交虚左揆衮衣忽斂閉幽扄
恩門知己將何報淚洗貞珉刻墓銘
　　　哭蕭侯孟圭
譙都狠蜮致中傷毒手隂謀果扼吭方喜明時見麟鳯
忽驚平地碎圭璋人心甚海誰能測天道如弓不可量
為告遺孤休䑛血玉壺氷鑑有賢王
　　　挽劉房山
節鉞盧龍十令公紫髯如㦸氣如虹半生笑殺春閨月
一夜歌殘玉樹風羲獻典刑存筆外遼金興廢列胸中
飄零竟向梁園死苦淚空隨汴水東
　　　題李轉運碑後
宣政宵人禍搢紳先生道義獨能存恨身不入蘓黄黨
此足可登童蔡門賴有髙文見完節惜無佳語為招魂
屠龍大筆神明䕶滄海遺珠在後昆
　　　次韻答王國範
薄寒孤影澹黄昏步出空齋自掩門霜落池萍清見底
風凋庭樹静歸根天髙雁去人千里江濶烏驚月一㾗
兩國音塵俱斷絶幾年懷抱與誰論
　　　丙寅新館重九
幾度重陽雜溷蛙舟中一夜總仇家半囚半客儀真館
不死不生揚子衙巖桂渾疑是楓葉牡丹誰使作黄花
强將瓊露澆斜日萬里西風萬里霞(是日伴使送木犀/一瓶牡丹菊一本)
(故/云)
　　　丁卯春日夜飲見月
新年新月照愁人白髮新添愁更新擬著長鞭遊海外
豈期孤劍坐江濵醉殘蠟炬前冬酒開盡梅花今夜春
自古行藏有天命不須兒女淚霑巾
　　　雨中飲臘封瓊露
簷溜琅琅戛玉繩隂氛鬱鬱釀炎蒸江湖不見繋書雁
風雨偏驚墮網鷹天道本來愁似海人生安得酒如澠
臘封賴有瓊花在痛飲從渠變谷陵
　　　修易外傳太極演
暮四朝三等賦狙斗升幸得活枯魚深庭寂寂都忘世
長日沉沉且著書根本還將太極演規模直向先天初
興來徑著江濡筆事去從渠雪滿梳
　　　贈馬徳璘
從君躍馬入長途罇酒風雲日便疎白壁暗投皆若此
赤心知己更誰歟不能北闕紆竒策甘向南山守敝廬
抱膝長吟意蕭索半生辜負五車書
　　　静香亭二首
南風吹綠滿庭槐門巷翛然絶㸃埃紅玉生烟塵世隔
錦幃遮日洞天開鶯知好客飛無語蜨為新花去復來
好酌生前無限酒浩歌長醉亂霞堆
小山曲檻映回廊别有一天深處藏人物風流還似晉
衣冠儒雅尚如唐四圍紅錦香風軟滿地綠隂清晝長
坐久杳然忘世味碧雲髙興欲飛揚(燕自兩河之戰遂/非唐有薦罹遼金)
(幾四百年然而不漸宣政佻靡之化豪勁任俠渾厚敦/雅猶有唐之遺風焉故是詩有衣冠儒雅尚如唐之句)
　　　題涿州昭烈皇帝廟
興王百折似髙皇垂老纔能據一方鄴下只知移漢鼎
江東不肯對劉郎千年生長村猶在三代君臣道未忘
涿水都為永安淚子規啼血怨樓桑
　　　衛南感
衛北傳聞巻甲趨衛南誰意却南驅百年厯數雖當盡
孤注乾坤便可輸漢割鴻溝還鬬楚蜀亡江表益征吳
兵家勝敗尋常事萬折彌堅是丈夫
　　　靈巖道中
輕騎長鞭踏老埃蕭靈爽氣動靈臺霜餘落水三秋盡
日照扶桑半夜開袖裏還攜泰山去筆頭又巻東海來
臨風悵望有所憶魯連安期安在哉
　　　金線泉
不著靈犀水自分輕金一縷見天根飛來寒電空留影
消盡春氷尚有㾗亂劃波心還便續醉探泉眼不能渾
㝠㝠化窟呼真宰此理須當與細論
　　　過臨淄
區宇沉雄海岱間漢家曾著此秦闗風煙老樹千年國
金碧斜陽一片山管仲霸圖無謂小魯連髙義孰能攀
半生失意仍漂泊嘆舊懷賢益厚顔
　　　竹溪
竹溪無竹背隂崖澗石參差漬老苔六逸於今竟何往
四賢不復更誰來葉邊重覔懷英畫天末空思太白才
為向居民問遺跡路南秪有看山臺(泰安文廟有羊祜/孫明復石介党世)
(傑四/賢祠)
　　　哀李文甫
亂來嗟嘆子衿風英俊無聊坐死窮數冊舊書塵滿甑
一間空屋淚霑蓬最憐短折抛嫠婦忍見咿嚶哭騃童
収拾同門二三子挽輿權厝草岡東(文甫保州清苑人/其父祖皆第進士)
(為顯宦金亡以孤童歸鄉里教授句讀安于貧窶/年三十一歲疾卒經嘗與之游故賦是詩以哀之)
　　　哭亡友孟振文
簮笏箕裘出鼎腴泥途誰使擲瓊琚負骸千里還墟墓
泣血三年殞敝廬聞説朱衣畏金石豈期白粥亦癰疽羈
孤撩亂號嫠婦淚浸牀頭幾冊書(振文順天軍節度使/某之孫故須城令某)
(之子轉運使李公特立之甥也㓜孤三十年後始于河/南登封求得其父遺襯負歸甫塟於清苑先塋而喪其)
(母母喪適終而/疽發背卒故云)
　　　曉渡溠河
旌旗斷續出林巒部曲喧豗過石灘殘月沒時愁地險
宿雲收處覺天寛自知不武還為將漫使閒身也屬官
落盡黄榆秋色老楚山青曉石樓寒
　　　營獨山谷
秋風獵獵建牙旗月澹昏黄馬不嘶區脱定時林影黑
邏兵行處艸聲低豺狼逺跡終宵遁烏鵲驚飛到曉啼
中夜幾迴還自惜缺壺歌罷意凄迷
　　　徳安道中聞大軍渡江
萬騎吞江勢欲乾江神一夜倒狂瀾縱横竒計山河壯
霹靂先聲艸木寒下令推恩今始見存心不殺古猶難
天將海宇都平蕩休道東南有謝安
　　　公夫人毛氏挽章
雍容二十四城春叶賛元戎作虎臣家法自傳王令尹
流風復見謝夫人種香忽去花辭樹秋月俄空鏡掩塵
最苦一年門下客不能執紼在江濵
　　　孟少保後園四題
　　　　芙蓉
池館無人花正愁仙家城郭楚江頭一簾斜日錦雲晚
萬里西風紅露秋深院周圍情脈脈小山側畔思悠悠
秪應來歲蓬蒿底埋沒兵塵取次休
　　　　木犀
湖玉山前緑玉房靈犀幾㸃透心香麝塵和露花間結
金粟嫌風葉底藏寂寞生情動騷客殷勤通信與春娘
短襟翠袖偏能惜戴了還看意緒長
　　　　山茶
雪塢欹斜緑葉稀梅邊竹底弄嬌姿小山曲檻偏宜著
飛蝶狂蜂總不知秦樹怨離抛翡翠漢宫愁絶冷臙脂
内家最愛常留得生色屏風有數枝
　　　　瑞香
羽葆層層擁細花甲梅斜映隔山茶兩三叢裏氤氲氣
數百年來富貴家雕玉香濃團瑞雪翠翹春暖插輕霞
主人一去無消息庭户蕭疎落晚鴉
　　　題汶陽王太師彦章廟
不許乾坤屬李唐孤軍直與决存亡大梁僅得延三日
匹馬猶能敵五王誰意人間有馮道幸因身後遇歐陽
千年豹死留皮在破冡風雲繞鐵槍
　　　晚登徐州黄樓
人物河山自古雄郡人猶説大蘇公黄樓去後風波惡
赤壁歸來文字工戲馬尚能存壯觀沐猴且莫笑重瞳
我來慷慨懷今昔樽酒超超駐晚風
　　　題留城留侯廟
龍蛇繞亂出氛埃隆凖相逢帝業開三世相韓攜劒起
一言平楚據鞍回掃除亂畧伊周輩駕馭英雄管樂才
崔浩張賔是何者敢將驥􁀙比駑駘
　　　宿州夜雨
飛電穿牕滿室光却從陡黑見昏黄雷霆半夜翻龍窟
風雨終宵撼客牀塞上詩懷尤索莫天涯壯氣獨昂藏
星麾何日平康了兩國長令似一王
　　　震南樓
危樓雄塵楚氛收緩帶輕裘日燕游赤羽萬夫開虎幕
黄流一曲枕鼇頭天髙樹老闗河暮水落雲枯澤國秋
此地誰教限南北蒼茫極目使人愁
　　　以三弟庸將别憶二弟彛
西風木葉下湘潭鄉思離愁兩不堪二弟分襟向河朔
一身持節使江南斷鴻噎噎吹秋别疎雨零零梗夜談
莫為他鄉重懷憶要將忠義麈烟嵐
　　　沙洲夜泊
一來駐泊便淹旬洲渚人家雁鶩村滿地月明疑白晝
半帆烟影易黄昏天連平楚無邊濶河入長淮徹底渾
夷甫諸人慿寄語莫教石勒上東門
　　　九月晦盱眙南為何待制壽
雲國回春事亦難每將和議動龍顔不辭溟北三千里
喜見淮南第一山總謂豚魚知信使誰言虎豹守天闗
先生此舉真豪傑鶴髮遨遊二帝間
　　　奉和詳議叔蠟梅之什
蠟顆含春色更嬌物窮宜著㸃枯條日融蜂翅黄將破
雪壓檀心紫欲消驛使最憐和竹把野人不惜並薪燒
何當走馬燕南道管領東風玉燭調
　　　月丹
小艇移來江漲橋盤盤矮矮格仍嬌丹霞皺月琱紅玉
香霧凝春翦絳綃一種是花偏富貴三冬無物比妖嬈廣
寒記憶曾攀折滿殿光揺照紫霄(王承宣致月丹一本/云山茶大者曰月丹)
(又大者曰照殿/紅故為賦此)
　　　館中書懷
一夜風濤洶客牀覺來無處問行藏頭皮新起粼粼雪
鬢脚潛生短短霜李順包藏情己露王驩朝暮意難量
事成却被庸人擾心緒和梅也不香
　　　劉房山方鏡二首
銅老寒芒欲動揺斬然圭角背鸞翹四邊蝕却月猶在
一段裁成氷不消挂向霜臺空耿耿照來蓬鬢漫蕭蕭
好將物鑑為人鑑圓行圓幾滿市朝
端瑩無塵電影􁁉先生心印見秋毫氷池落手洞庭小
玉井涵天太華髙物外將迎何足數世間妍醜莫能逃
開奩一照還驚掩疑有蒼虬噴雪濤
　　　伴使秦文舉欲入維揚故賦詩以見意
東風吹落瓊花雨南浦潜生荔子烟夜久有懷聞獨鶴
春歸無語怨啼鵑天沉海底涵金鎖日隠鼇頭頓玉鞭
千尺絲綸萬年井文園消渇竟誰憐
　　　芍藥(王承宣送揚/州芍藥數本)
夜來風雨洗殘春芍藥還開春又新入座忽驚持酒客
舉杯先酌送花人烟輕雪􁦼丰容質露重霞香阿娜身
鐵石肝腸總銷鑠都將軟語説風神
　　　瓊花
淮南江北春三月天上人間玉一株有地欲移移不得
見花方落落還無氷蕤􁦼碧開香雪金粟銜黄簇蘂珠
聞説隋家自亡國莫將詩句重相誣
　　　館中書懷
星麾留滯楚江邊葉落樽空又一年兀坐政如游黑海
舉頭時復見青天拘同羑里難重易拙甚揚雄媿草𤣥
聞説長歌猶慟哭慰愁賴得有詩篇
　　　晚步
花落深庭步晚風雨苔生緑上幽叢黄鸝隔葉啼巖桂
翠碧攀枝啄海紅静裏細吟詩有趣閒中遐想事無窮
江雲不定生愁思白疊為鱗散逺空
　　　為劉詳議壽
鶴髮垂肩雪滿鬚故鄉耆徳更誰如風流杜牧心尤壯
湖海元龍氣不除白酒芙蓉秋爛漫青山桑梓日蕭疎
去年淮上今江上安得稱觴向敝廬
　　　曉起
屠龍心事碧雲重卧誦離騷嘆我儂墜甑幾回傷往事
斷蓬何處著孤蹤雁啼揚子江心月風遞金山寺裏鐘
喚起小童添半臂且乘曉露看芙蓉
　　　湯計議生朝
一夜芙蓉著早霜江風吹浪到中堂兩朝和氣回春色
百萬生靈入壽觴傾葢便能知肺腑舉杯時復露衷腸
靈椿未老多丹桂今日燕山竇十郎(湯時年四十餘一/子請舉一知無鍚)
(縣二補太/學上舍)
　　　生朝祭先有感
金橘堆盤荔子丹瓊花滿奠爇沉山風生香案空遥拜
月掩重門尚未還目斷松楸心耿耿氣填胸臆淚澘澘
三冬又盡三年數兩國無成兩鬢斑
　　　先大夫忌日
墨絰歸來艸滿墳擬將還葬奉遺言幾年竟墜蹉跎計
萬里徒勞慘澹魂客裏可堪逢忌日夢中却得見生存
(連夜夢見先/君如平生)遥知今夜佳兒女哭斷寒雲静掩門
　　　為劉郎中壽
翠羽同舟共陸沉蕭條江館歲華深艱危愈識斷金義
險阻尤存底柱心表海亭邊今昔事雲門山下短長吟
幾時拂拭塵埃了尊酒盟寒却重尋
　　　鏡薌亭
薄薄輕雲似霧塵隂隂江氣冷侵人一庭芳草留連客
兩樹夭桃斷送春檻外流鶯仍語巧梁間旅燕又巢新
東城飲伴西湖栁寒食中間入夢頻
　　　望金陵
雲際參差是石頭天浮斜日雁横秋誰將故國千年恨
都付長江萬古流破屋殘城未埋骨焦頭爛額盡封侯
不逢四海為家日獨立蒼茫漫起愁
　　　贈都事苟正甫
接屋連牆受學初嶄嶄頭角氣凌虚将鬚便敢刺雙虎
回首還看總一猪未齧子卿氊上雪且傳黄霸獄中書
天教三士從重耳返國尊王儘有餘
　　　甲子秋懷
江館無家久似家西風院落老天涯黄纒薯蕷猶多葉
緑擁芙蓉尚未花紗幕墜塵歸晚燕窞池生草窟秋蛙
枯腸欲斷誰濡沫擊柝聲中夜煑茶
　　　秋晚後園獨步
孤館年深艸自荒愁來無語立斜陽裂冠毁冕霜雞紫
接屋連牆露菊黄仰視飛鴻腸欲斷佇聞靈鵲恨尤長
中原萬里家何在江氣霏霏水潑裳
　　　壽劉詳議
坐數年華更覺頻今年猶在大江濵却秦但惜侯嬴老
反晉全慿舅犯親把酒相看如夢寐圍碁正急羡精神
丹心不誤蒼生命黑井從渠白髮新
　　　晚步
持節寧知墮甑空政當竭力効公忠鬢毛變白烏元黑
頭角尤髙馬自童日月麗天常轉北江河宗海必朝東
下帷講誦朝還夕玉振金聲道不窮
　　　贈魏斌
我解屠龍推第一君能射虎説無雙乾坤磊落心何愧
歲月蹉跎義不降白刃斬袪離舊館黑風吹血破寒江
競將康瓠欺神鼎正賴孤忠力與扛
　　　戊辰新館守歲贈正甫書狀
坐上春回北斗邊梅花驚落燭花前六人同出今三歲
一夕相看是十年行入玉門持漢節却朝金闕見唐天
不須更作楚囚泣歸馬東風快着鞭
　　　勉孔進學
萬巻撑腸是大夫豈宜冠玉作庸愚學書便得吾家法
開巻願為君子儒十載甘心作蘓武九齡誰意得童烏
天將男子屠龍技著力須探頷下珠
　　　己巳三月二十六日二首
春來渾不見花枝春去蕭條總不知有酒四時難有興
無情三月竟無詩歸鴻恨别排雲逺雙燕嫌孤入户遲
江渇風髙還欲斷魚龍宛轉亦堪悲
夢遊故國人仍獨春到空梁燕自雙雲淡星疎祗見斗
浪平風定不聞江五更鼓角纒孤枕千里闗河入破牕
落盡好花春又老依然塵土暗金杠
　　　庚午夏至夜雨
至日元陽霖甲子中宵隂氣一何豪龍蛇起陸乾坤黑
風雨翻江鼓角髙病骨溼侵寒似水寃腸恨入毒如刀
幾回坐起椎牀語白地南來坐鐵牢
　　　壽正甫書狀
歲晚途窮漢節遙秋髙江濶尉佗驕銀潢雁度五更月
赤岸鯨吹半夜潮世路從來多梗塞雲天無日不風飈
艱危正要胷襟豁磊碨(同/磈)須將斗酒澆(杜少陵王宰山/水圖歌赤岸水)
(與銀河通赤岸在𤓰步山東南連皇天蕩海濤入江衢/激六七百里金陵之至險也在儀真西南故有銀潢赤)
(岸之/句)
江城兀坐聴秋聲羡殺西風雁背輕一紀乃能同患難
數杯聊復慰生平新書總付徐無黨半臂誰添宋子京
昨夜太行還入夢倚天青碧大河横(時余改修三國志/正甫為余集註故)
(有徐無黨宋/子京之句)
　
　
　
　
　
　
　
　
　
　
　
　
　
　
　陵川集巻十三
欽定四庫全書
　陵川集巻十四
　　　　　　　　　　　　　元　郝經　撰
　　律詩
　　　升賢村二首
棗栗荒山脚懸崖石作牆共言長樂老此是讀書莊五
季乾坤黑三綱道義亡誰云不直死更請問歐陽
兩嶺青林夾孤山黑石圍雲攜疎雨過風約斷虹飛為
告奸雄叟難逃筆削譏荒村好終老白首竟忘歸
　　　張燕公讀書臺
石窟煙龕黑懸崖隠斷碑峥嶸大手筆突兀小須彌天
入無邊濶山臨欲盡危袛應秉鈞日憶得讀書時
　　　寓感二首
天運不可測人心空自疑茅廬與耕釣遭遇亦其時火
䑕能為布氷蠶自吐絲區區路傍馬笑殺抱闗兒
前途如闇室長夜老乾坤怪字書衾裂繁雲蔽月昏悠
悠心曷展落落志仍存反側不成寐西風葉打門
　　　過友人故居
不見青雲士唯餘數畝宫斷牆藜藿滿破屋子孫窮肝
膽交游在文章事業空舊時同坐榻閒卧夕陽中
　　　送王國範北上
一别恒陽下雲霄忽羽儀恥為州郡屈直結帝王知歲
月不我與河山空自竒黄塵愧先逹感槩入新詩
　　　送宋和甫從軍
北陸開新運争依日月光一時乗變化萬里快騰驤碧
海轉鯨背青雲列雁行春風吹錦浪好去看三湘
　　　下泰山題真君觀壁
黄峴趨迴馬州人競捧觴忽驚天上夢猶帶日邊光絶
頂秦碑裂隂崖漢柏香行行重回首瞻仰意難忘
　　　開平新宫五十韻
日月旋天葢星辰合斗樞光騰掌内鐵氣繞澤中蒲金
帛羞重賜弓刀奮一呼真人翔灞上天馬出余吾尺箠
初開闢羣雄競走趨無勞為更舉乘勝即長驅蹴踏千
年雪驍騰萬里駒長城衝忽斷弱水飲先枯肅殺威靈
盛驅除運㑹俱寰區塵澒洞天地血模糊地盡諸蕃外
兵窮兩海隅九州皆瓦礫萬國一榛蕪誰與重休息徒
為妄駭吁治平須化日殺伐豈良圖聖子曾當璧神孫
㑹握符鐵山深藴玉瀚海特生珠厯數終當在謳歌信
不誣欲成仁義俗先定帝王都畿甸臨中國河山擁奥
區燕雲雄地勢遼碣壯天衢峻嶺蟠沙磧重門限扼狐
侵滛冠帶近參錯土風殊翠擁和龍栁黄飛盛樂榆岐
山鳴鸑鷟冀野牧騊駼風入松杉勁霜涵水草腴穹廬
罷遷徙區脱省勤劬階土遵堯典卑宫協禹謨既能避
風雨何用飾金朱棟宇雄新造城隍屹力扶建瓴增壯
觀定鼎見規模五讓登皇極羣生賜大酺還聞却走馬
即見弛威弧簡策詢前代弓旌聘老儒恢𢎞回一氣徼
倖絶多途雷雨施龎澤乾坤洗舊汙直為提赤子遂使
出洪鑪逺檄收疲薾(音/你)窮邊罷轉輸江壖遺鄂岳石窟
棄巴渝刀槊存殘骨膏粱换毒痡却令逢有道免使呌
無辜契濶還同室鰥惸得字孤八荒皆壽域六合極歡
娛白叟休垂泣蒼生獲再蘓只知期用夏更擬論平吳
旭日氷天透仁君雪國無終能到周漢亦足致唐虞遇
主得知己逢時合捨軀弭兵通信誓奉詔敢踟蹰頓覺
心田豁還將肝紙刳行行重回首瑞氣滿闉闍
　　　不寐
夜久不成寐蒼茫自詠詩客懐三月老春信野梅遲喜
子垂牕隙燈花落硯池祗應有行色失語問何時
　　　春夜
春雨江湖夜東風花栁寒舉頭不見日何處是長安歲
月纒星節乾坤遶血盤控拳紛愈甚排難古來難
　　　儀真館中暑一百韻
五載淹江館三年錯雨暘熱中蒸滯氣涸轍斷枯腸黑
井鹽煎火紅爐鐵鍊鋼帡幪加誕罔坎窞觸機張直壯
無身慊窮堅著命當鼻煙從燎炬溝汗盡翻漿噎塞難
通七摧頹懶掲裳沾濡粘弊屣毒螫上空牀甑擁輪囷
肉瓶熬觱沸湯噞喁氣尤偃呌吼怒如狂曉瘴煤生柱
晴霾土抹牆片雲遮日薄疎雨灑晴忙熒惑凝青血長
庚迸赤芒槁天高破碎乾月死昏黄翕熇渾無露萎焦
似有霜燕呀棲不壘鳶跕(音/喋)墮難翔雷殷轟蚊塔沙生
闇蜮槍飛螢空自爝戰蟻竟深藏盤礴摧腰脊低垂塌
目眶本來觀化日誰使遇愆陽風土聞南國江山異朔
方豈期惟酷烈無處别炎凉故國包全晉吾家壓太行
髙寒雄地勢瀟灑静雲莊六月衣冠冷千年草木香長
松撼潮海絶壁隠虚堂却到燕山北行歌易水傍雁霜
凋夏木鳩雨潤春桑聘幣輝光重徵車道路長沙陀瞻
帝里雪谷拜天王的皪星銜凍嚴凝日隠光羣雄奮氷
窟六合入氊囊半世無蒸溼于今重禍殃襟裾堆蚤虱
肘腋沸蜩螗豈免泥塗辱還令羽翮戕甘言雖未已毒
手益難量夾柵仍規覘重圍更限防塹門深虎圏擊柝
閙魚榔箝逼罏錘宻枝梧觜吻荒釡鬵烹則易刀俎食
非强氣數俱臻極天人盡反常旱灾綿歲月禍本入膏
盲重怒非長策佳兵甚不祥揶揄肆巖阻鄙外極戎羌
信誓猶然在明徴固未妨但令心匪石儘自口如簧喟
嘆愁仍積吁嗟氣不揚行人竟何罪國體豈無傷反已
私尤責知微實愧惶逢時當際㑹援溺止懷襄自縳懸
難解輸人律否藏恧心煨肺腹畏景急炮煻欲掘隂山
䑕翻思雪窖羊履危從蹇剝挺節不低昂伊昔當崇慶
金源復靖康白虹纒帝座紫電激天狼傅説騎箕尾王
良策駟房一龍轟霹靂萬馬快騰驤厯塊無完國蜚鋒
舉斷吭纔聞過燕趙又已出河湟此際通和好惟時正
擾攘渾如沃薪火大似堰流糠狼籍三峯敗顛連五國
亡濟師攻汴蔡徼節到餘杭海上盟空濶城南事𣺌茫
劍闗開要害淮海失城隍㝢縣餘骸骨乾坤一痏瘡百
年血肉運萬里戰争場邊將徼功賞兵人藉糗糧居然
忘厄㑹但請復侵疆虎怒寧須激鯨吞更請嘗肌膏坐
銷鑠節鉞漫熒煌破屋渾生亂(音/亂)方畦孰插秧蘼蕪沒
洲渚潢潦漫陂塘莽蒼人何在隂森鬼正倀雁兵秋滚
滚魚窟夜遑遑豈忍仍擠石無為更藥瘍欃槍閙三紀
絲枲紊千箱已亂仁明出中興祚𦙍昌勝殘須必世奕
葉始呈芳秦府鳯鱗質周家金玉相河山收殺氣雲漢
煥文章潜邸人皆仰春宫徳益彰厭兵符太母歸馬勸
先皇禮樂尊周孔聲名慕漢唐恢𢎞張治具突兀振乾
綱駿發輸平急鋪敦大命將奉書秪局脊馳驛敢彷徨
加額人皆賀摩肩衆所望只今全父子無復痛孤孀延
入拘營壘周羅匝廡廊只將人桎梏不用鐵銀鐺龍節
埋泥穽狐涎汨土􁋋焚身無取齒避竈豈争煬炎赫惟
加熾風飈不許凉秪愁化灰燼何處薦珪璋天問終無
語㝠搜未易詳艱屯果誰敢壞亂實難匡有賦誇鸚鵡
無媒獻驌驦何當快風雨吹去卧滄浪
　　　二月二十三日猶在儀真館三首
向晚日華紫殷然轟夜雷龍蛇開蟄窟桃李動春臺淚
逐催花雨心同潑火灰何由復龍動百感坐中來
一年淹使節二月駭春雷瘴入江心黑雲銜雨脚灰壯
心還激烈滯氣忽騫開明日誰聊賴鶯花故惱來
二月還如夏炎蒸鬱震驚迅霆侵骨冷飛電透心明海
氣霑衾溼江聲拍枕平從今休禁火一雨萬家生(是月/初二)
(日火二十日丑刻火午刻復火一月凡三/火獨遺舍館及漕臺州治在故有是句)
　　　月夜感懷
去國朞星歲無家阻萬金江山沉苦思花月動哀吟變
故空長䇿蹉跎惜此心遥憐燈火罷兒女夜愁深
　　　江暑
地軸風濤浸吳門江海流四時長似夏一雨便成秋煙
潤青紗幕香濛白㲲裘燕山猶避暑今日向江頭
　　　壽何待制
歲月閑丹竈乾坤坐白頭幾迴看北斗何日見西周盤
谷蘭花老天壇桂葉稠㑹當逃世網共與赤松遊
　　　雨中感懷
舍館年年老江邊日日隂雨聲便熟睡花氣動幽吟樹
宻鶯愁溼庭荒雀畏深晚風吹鼓角慙愧弭兵心
　　　薄莫二首
薄莫秋雲合江聲静裏來無聊空徙倚失志重徘徊細
雨金桃落疎煙玉鳯開相看如夢寐觸物總傷懷
棘柵今年改庭隅展半隂草依斜徑短苔入後墻深歲
逺人空老時危事益沉頻頻問烏鵲何日有佳音
　　　曉起
傍枕衾裯薄還家夢亦難月華終夜白江氣先秋寒心
苦天為碎辭窮海欲乾起來看北斗何日見長安
　　　聖節
六年瞻北闕八月拜西風氷雪天王聖河山帝業雄但
令旄節在焉問酒樽空屬國歸何晚浮江有阿童
　　　壽劉詳議
甲子數盈亥神强志不衰共知憐絳老誰與問鍾儀萍
梗三朝夢乾坤兩鬢絲得年萬事足爛醉復何辭
　　　江雲
江雲似江水𣺌𣺌復粼粼晻靄無窮態紆餘不盡春遮
回斷行雁望殺未歸人何日星軺路馮高更憶親
　　　新館感春四首
東風吹敝褐水氣撲虚簷月窟星河澹江城鼓角嚴年
深愁不醒春至恨猶添為問秦通守何顔説錦簾
行李金昏節腰圍玉樽鞓居然隔天日不許出門庭歲
月侵霜鬢乾坤誤六經誰邊覔春色牆上草還青
佇立無人語巡簷思慘然夜江寒浸月春樹暝生煙計
拙仍持節途窮擬問天難為繞指鐵萬折志彌堅
憶昔清明際昏昏醉裏身吟魂半牕月花影一簾春豈
意傷心别空勞入夢頻漫聞烏與鵲悵望幾迴嗔
　　　丁夘夏六月大雨震電
雨連江表黒電入海東紅川瀆翻㝠漲乾坤破猛風忽
開金碧界幻出水晶宫我欲乘時去長歌向此中
　　　八月九日甲子夜雨
久旱雨亦好還霖甲子秋隂森當月黑黯黮作天愁北
海汹疑落西風浩不收凜然寒入骨鄉思滿牀頭
　　　九月五日念母
思子甚思母秪應淚更多尚無歸國日其奈倚門何江
漢悲温嶠詩書愧孟軻今朝誰獻壽庭户可張羅
　　　戊辰寒食
今歲明寒食梨花月正圓客愁催我老春色向人偏强
飲稽留酒難辭簇送筵杜鵑休浪語歸去更何年
　　　贈魏斌
熊虎無堅對風雲滿義襟每將孤劍説但惜二毛侵貫
日臨危節巉天討賊心中原有期運莫畏歲華深
　　　傳易有感
故國河山表中原斗極邊稽留深失計還反竟何年風
雨纒孤劒塵埃委斷編漫窮西伯易誰好子雲𤣥
　　　壽正甫書狀往歲正甫壽予以詩今歲復用其
　　　　韻以壽之
繾綣心尤壯崔嵬志不遷雖云寃土窄猶有片天圜吾
道艱危久君才賦予偏抗秦完白璧禦冦􁁜青氊遂使
干旄在終當斗印懸物窮寧不返期逝未為愆在我都
無愧從渠遂弗悛風雲纒怒虎霹靂墮寒蟬真玉千燒
冷渾金百折堅十年仍齧雪一念久通天莫信枉能直
誰言典則全㑹將乖頷抉還把怒鬚編得失兩端了安
危一著先㝠區初罔象陸海本忘筌日月圓機轉乾坤
大器埏(音/羶)屈伸成變化來往共回旋困極難移石潜深
可脱淵九原驚奮迅八表㑹飛鶱蘓武終歸漢田疇不
負燕河山生喜色戲綵舊堂前
　　　新館夜聞杜鵑二首
啼落深江月催殘故國春不堪多恨鳥偏聒未歸人血
盡腸應斷哀餘聲更頻闗心尤入耳一枕夜愁新
久客難勝感那聞泣血禽乾坤心緒苦歲月鬢毛深亡
國元多恨催春漫好音館人將赭樹何處沒青林
　　　壬申二月四日二首
庭雨滋春草江煙溼落梅病多剛斷酒席合亦持盃氣
數㝠難測乾坤莽不迴還看仍焰焰未肯著寒灰
戍鼓晚來急春潮夜有聲燭花侵坐落梅影上窻横小
酌歡尤洽孤吟興愈清最憐星散後一枕故山情
　　　病中即事
久客難堪病衰顔倍覺秋空杯仍自舉墮甑復何求兩
度交金火連年犯斗牛道窮還遇此安得見西周
　　　十二月十七日大風雪
海立隂風黑氷牀報雪威紛披平地衮攪擾半天飛牕
隙楊花亂簷前穀穂肥還聞八千騎飽肉飲江歸(俗謂/氷顆)
(為氷牀有則有大雪又謂簷前氷/柱為穀穗長大則豐年之祥也)
　　　癸酉閏六月十三日夜病中聞笛二首
深夜凉風發迢遥送笛聲只愁江月破不放野雲行怨
曲人多感離腸恨易生病中催坐起傾側若為情
斷續誰家笛噫嗚入耳偏燕山記疇昔江館是何年餘
響星河外羈魂月露邊那堪更三弄老淚已如泉
　陵川集巻十四
欽定四庫全書
　陵川集巻十五
　　　　　　　　　　　　　元　郝經　撰
　　七言絶句
　　　滿城道中二首
溪水隨城陡屈伸夕陽亂閃碧金鱗沙堤帶草烏啼健
山色逼人詩句新
十二西郎縹緲中顔行壁立挿晴空欲攜天地諸山去
不遂秦鞭過海東
　　　抱陽寺
孱顔蒼玉抱幽村突兀雙龍窟宅尊回首萬山東盡處
冷煙平逺半乾坤
　　　郎山
晚風吹散樹頭雲斜日燒開水外村十二西郎來馬上
翠鋒蒼㦸倚天門
　　　九日郭外二首
溪上蒼煙一道開誰家日夕採菱回片帆不舉波間過
無限好山波底來
萋萋宿草暗荒丘落日徘徊上上頭一曲悲歌天地窄
怪人獨鳥入長楸
　　　讀張良傳
顛嬴滅項復韓讐便與赤松方外游丞相蕭何功第一
白頭不免漢家囚
　　　讀則天紀
則天未了立韋后武惠纔薨冊太真誰使唐家多女禍
晉陽宫裏舊宫人
　　　讀唐文粹
琅琅玉振粲珠光一代雄文照李唐底事平淮碑一首
文公不載載文昌
　　　醉後二首
何須黑白太分明不必區區話獨醒四海蒼生皆醉飽
我將荷鍤學劉伶
誰將元氣釀春風解潑愁人磊磈胷只是忘憂不忘國
徑當一飲竭千鍾
　　　張侯宅新竹四首
斫盡凡材直幹生脱綳直欲與雲平珊珊戛戛風來去
常有湘江夜雨聲
孤根北地久難生全仗扶持長育成敢借他年數梢力
掃除氛祲見澄清
疎隂杳杳色霑衣恰似瀘溪月下時可恨一枝髙更秀
背人偏被惡風吹
四座清隂上綺羅交青雜翠嫰煙和閒花閒草遥相映
更覺森森逸氣多
　　　讀晉武紀
恰下曹丕受禪臺賊臣女寵競姦回夕陽亭上一杯酒
又喚五胡諸夏來
　　　即事
一簇花枝閙酒巵兩家佳婦與佳兒半生失意元多感
更見男婚女嫁時
　　　獨酌
歌罷長歌酒自傾休嗟屈子愛劉伶如今識破人間事
獨醉從來勝獨醒
　　　蠶
作繭纔成便棄捐可憐辛苦為誰寒不如蛛腹長絲滿
連結朱簷與畫欄
　　　西園姚黄
四圍國色鬬新妝一本當中淡淡黄三十六宫簾盡捲
沉香亭下看明皇
　　　題明皇私語圖
一旦妖姬屬亂兵當時私語竟何成秪應蜀道䝉塵日
悔不終宵問賈生
　　　題芙蓉盆
　戊申秋道士李師於中山治所後堂故基得東坡先
　生雪堂圖書青玉潤瑩𨽻法鍔截四面各五分方停
　無紐葢先生帥定武時所遺也九月五日觀于芙蓉
　盆雪浪碑下因書一絶以寓感云
辭却金鑾到雪堂中朝無復漢文章不須更論青苗户
丈八盆邊醉一場
　　　羽扇
天山雪鶻落霜翎更比氷紈分外輕五丈原頭兵十萬
縱横竒計指麾成
　　　大風
土囊都不辨雄雌直把乾坤怒一吹我欲乗時起鷼運
北溟飛去到天池
　　　三臺懷古二首
衰草遺臺尚幾層荒凉無復艷歌聲西陵儘有千年臭
費盡衡漳洗不清
涕泣吚嚶後事多髙臺空著繐帷歌一時姦偽雖難辨
争奈天長地久何
　　　蘓門八詠
　　　　百泉
碧玉山前玉鏡明亂山倒影睡龍驚蹴翻貝闕光零亂
萬斛明珠儘一傾
　　　　湧金
雲容天影與山光一片飛來浸夕陽萬古婆娑金世界
海神擲向水中央
　　　　梅溪
竹外青山竹裏泉嫰寒風力妥輕煙誰將景與詩人㑹
正是梅花欲雪天
　　　　卓水
竹梢低處見共山一水環流萬竹間饑鳯不來空閬苑
晚風吹碎碧琅玕
　　　　嘯臺
肉薄羣狐尾血腥一天自作鳯凰鳴閬風吹斷無消息
老樹遺臺萬古情
　　　　仙人迹
八表遨遊入太清世塵十萬盡縱横翛然物外誰曾見
無跡無蹤是善行
　　　　安樂窩
不見先生二百年老雲石室鎖荒寒當時一理元無間
何事都將四段看
　　　　月臺
飛仙挾月下崑丘擲向山頭更不收却被巨靈偷桂魄
太行山色照神州
　　　陳橋門
一片黄袍著帝躬六軍謀逆爾何功太平三百年基業
都在當時涕泣中
　　　龍徳故宫懷古一十四首
常怪韓王智數多不從太祖據山河黄流豈是天為塹
青屋誰知是帝羅
國是當時總是非强將商鞅作臯䕫莫言天變渾無畏
不見雷轟黨籍碑
蔡京姦計假荆公紹述雖同事豈同不向嶺南消禍本
更從海上立竒功
禁絶蘓文碑盡磨中原不使見東坡牛童馬走能傳誦
若比燒時數更多
覺察伊川不著書更將偽學重相誣至今江左傳伊洛
依舊堂堂一大儒
銅黨紛紛快老姦敗盟更欲復燕山當時若使無邊釁
不在權臣即宦官
人間未省有金國地底唯知幸鐵樓忽見城頭鷓鴣舞
賣花聲斷不勝愁
萬歲山來窮九州汴堤猶有萬人愁中原自古多亡國
亡宋誰知是石頭
復國誅讐事豈難背城借一據河山汴梁更不回頭望
直送枉黄到浙間
少康一旅便南奔畀付英雄國可存宗澤云亡李綱罷
衣冠不復到中原
却許邦昌為紀信渾將秦檜作程嬰甘心江左為東晉
長使英雄氣不平
金人不敢駐幽燕劉豫猶令帝八年若守汴梁和且戰
闗河一半尚能全
建炎新焰起江東寃血青城尚幾重閩越兩王還有後
天教太祖繼髙宗
帥府雄開不即真宋州躍馬趣曹門只將京國為根本
百戰能令社稷存
　　　宫人斜
椒壁摧頽隠野蒿妖狐篤簌噪空壕美人一夜為黄土
郕國夫人甲第髙
　　　宿邯鄲
青蔬白飯力加餐且慰行人行路難莫向夢中還説夢
世間何處不邯鄲
　　　射雁
驚鴻數㸃亂長空金鏃髙穿帶響雄部曲盡看鞭指處
冷雲一字落秋風
　　　味真庵
世間有味非真味味到無時却是真一食萬錢難下箸
簞瓢陋巷是何人
　　　感興
不得意事十八九可與言人百二三無慮無愁一樽酒
短屏髙枕日東南
　　　帥正堂
秋渚芙蓉澹澹香新亭爽氣釀新凉晚風吹斷溪南雨
一片金煙掛夕陽
　　　曉渡沙河
馬渡潺潺石子灘山頭曉月爛銀盤一天清興重回首
霜露滿鞍風水寒
　　　長蘆舟中遇風四首
海風栗栗刮鯨涎吹裂西南一半天暝色忽開隨酒散
浪花和月上船舷
鏗鏗急雨射狂瀾兩岸隂風蔓草寒雲脚半天拖海氣
斷虹忽落著飛湍
杯盤楚楚下中流風順帆輕暮靄收忽憶黄河轟斂日
翠綃凉月轉船頭
斥鹵誰知草木蕃桑連平野麥連村漁人遥指碧雲際
碣石東邊是海門
　　　贈漁者二首
一尺新魴綠栁穿漁人饋我不論錢斫開細雪銀膏瑩
旋折黄蘆爇晚煙
短短蘆芽小小蒲臨流舉網得嘉魚船頭撥剌猶然活
試問前村有酒無
　　　曹南道中憇闗帝祠書事二首
傳聞哨馬下江陵青草湖南已受兵闗帝祠前重回首
荆州底事到今争
白汗翻瓶馬不前緑隂還得解鞍眠塵容突兀祗何事
六月長途又一年
　　　寓目
錯莫坤靈慘不春搶攘戈㦸閙風塵可憐萬里中原土
一段荆榛愁殺人
　　　秋夕
心事悠悠逐去鴻夢魂𣺌渺入西風無邊木葉無窮恨
一夜秋容滿鏡中
　　　宿黄陂縣南
茅屋欹斜竹逕荒稻畦殘水入方塘營屯未定斜陽下
雁㸃秋煙不著行
稻糯今年分外成家家凖備樂昇平誰知未穫還抛却
天著豐年待北兵
　　　賢王渡江
魚入王舟動日華水天一片紫金霞渡江千古誰能得
恰到中原第四家
　　　渡江中流贈楊宣撫
䇿馬南來便渡江臨流舉酒望賢王舟中賴有婁師徳
無浪無風到滸黄
　　　幽蘭軒
手殺官奴志自强孤軍百折竟夭亡君臣義盡平日死
絶勝迎降軹道傍
　　　太白入斗
聞説長庚是使星近來偏向斗牛明天宫太史無多語
玉帛交馳不用兵
　　　宿舊縣(故盱/眙也)
無風無浪片帆輕總道昇平在此行却向淮南望淮北
斷鴻聲裏斷煙横
　　　勝游
好處相逢是勝㳺兩年霜後到江頭盃盤狼籍西風老
橙橘香中過一秋
　　　邵伯藕
蛟人折向水晶宫却著金刀截玉筒齒頰氷漿流不盡
灑然嚼碎雪玲瓏
　　　霜後芙蓉
憔悴江頭秋牡丹南人棄擲北人看明妃出塞胭脂冷
霜滿琵琶淚滿鞍
　　　燭花
江城深夜作輕寒金粟堆盤蠟炬殘應是燈花憐久客
故隨人意報平安
　　　聞歸鳥
來時隨雁向南來雁北回時人未回至竟行藏豈由已
且添温水浴疎梅
　　　正月三日見月
小雪初晴卵色天虚庭揺曳動江煙忽聞歸雁驚回首
新月梅梢又一年
　　　送江梅還伴使
坐席凝塵晝掩門客懷牢落阻江濵春來不見花消息
却著殘梅送主人
　　　凌晨
凌晨聴鵲暮聴鴉夢裡闗河枕上家應是皇州春色滿
膽瓶昨夜也開花
　　　感興
鞍馬匆匆改館來芙蓉開罷海棠開梁間笑殺新來燕
去了重來尚未回
　　　佛頂橙
玉人解作軟金盃刳盡金犀氣未回滿酌瓊醅歌水調
碧雲髙興一天來
　　　儀真館後園茙葵
開徹茙葵夏景深半牆紅錦卧堂隂雨荒苔老無人跡
傾盡區區向日心
　　　揚子
揚子江邊不見江江聲隨雨入寒牕慿誰載酒尋蘓二
赤壁磯頭白鳥雙
　　　館中春晚
春去春來總不知楊花誰使入簾帷偶然得句還驚悟
却是今宵夢裏詩
花落深庭日正長蜂何撩亂燕何忙匡牀不下凝塵滿
消盡年光一炷香
　　　八月十六日曉起見月
冷雲收盡月當西過却秋宵已失期何事天公太相妬
只教人看不圓時
　　　聞雁
觸處闗心總可傷五年束手坐空堂江深月黑風雨急
一雁飛鳴有底忙
　　　橄欖
半青來子味難誇宜著山僧㸃蠟茶若是党家金帳底
只將金橘送流霞
　　　江静
江静天寒不啟闗梅華開却月丹殘擬將斗柄占星歲
牕隙簷頭細細看
　　　梅
欲吐檀心却倒垂梅花只看半開時折來細嚼還重嗅
歌罷離騷更詠詩
　　　憶酒友
三年獨酌楚江濵醉裏乾坤夢裏身周顗近來添一斗
坐中不見洛陽人
　　　喜雨
過時無雨已為災七月纔聞起怒雷但得山田稻畦滿
不須霶霈入城來
　　　不寐
夢境都非得意時覺來誰與論襟期蠨蛸竟夜不成網
費盡千絲與萬絲
　　　十様小菊
孤根如線耐霜侵浪蘂還開玉與金為問西風縁底事
一枝同氣不同心
　　　館人餼雁
持節江頭久食魚館人供雁意踟蹰呼兒細看雲間足
恐有中原問訊書
　　　芙蓉小酌
輕紗白紵不勝單繚亂江雲作小寒乘興更須傾一斗
芙蓉宜向雨中看
　　　窞池
半池泥水不曾清一撮魚針也自生好雨竟無風日惡
門前空説大江横
　　　二月一日雨中看梅
紫樹青條玉幾叢半開半落不禁風看梅何必前村雪
二月江南煙雨中
　　　示馬徳璘
當年駐馬石牀邊老父相逢已結縁須向桑田最佳處
掛冠神武卜終焉(乙夘秋食于廣平逆旅一老父挾方/書數䇿與之語逹者也及使宋其子)
(徳璘從行似不/偶然故為示此)
　　　示孔晉
十五從戎已自竒更當磊落振襟期咸寧曾建中興業
本是汾陽帳下兒
　　　丁夘歲元日
青春白髮坐相催草草杯盤淺淺梅爆竹煙寒簫鼔噎
隔牆飛過紙錢灰
　　　真州沙瘴
侵曉煙煤半抹牆急燒煑酒嚼鹽薑真州城裏多沙瘴
人道淮東小法場
　　　立秋夜有感
月邊一夜火西流雲白天青萬里秋朔雁今朝離瀚海
定從何日到江頭
　　　丁夘新館寒食無花四首
折殘魏紫戴姚黄香盡河陽與洛陽剛向江頭覔春色
幾年孤館對空牆
四圍擊柝鎖重扉春去春來總不知腸斷東城中酒後
春衫走馬拂花枝
八年寒食總無家三月清明不見花屋角映陽看薺菜
牆隂撥土覔蒿芽
陽和渾不到空齊深院無人長緑苔為報監門暫開鎖
少分春色入門來
　　　館内幽懷
狂花野夢滿疎籬恨殺絲𤓰結子稀獨立無言解蛛網
放他蝴蝶一雙飛
　　　伴使西計議送牛酪
深凝碧椀玉脂香輕結酥皮蠟面黄斫雪徑調傾一椀
大江忽在鐵林傍
　　　新館木犀
欲將金粟插銀壺沉麝看來氣韻麤為問西風能記否
好香曾到故鄉無
　　　觀哺乳燕
黄口嗸嗸競食時一雙忙殺尚嫌遲遥憐待哺諸兒女
更比烏衣分外飢
　　　觀牡丹菊有感
黄花喚作牡丹菊又喚芙蓉秋牡丹幸自拒霜全晚節
强為春色亦應難
　　　戊辰七夕
只見星杓掛月鈎銀河依舊隔牽牛遙憐玉雪佳兒女
淚滿西風乞巧樓
　　　戊午歲作一貫圖戊辰冬十月晦始成
十載方成一貫圖恍然才見未生初仲尼沒後遺言絶
且讀遺書莫著書
　　　讀堯典
闗睢風雅三千首堯典文章第一篇從此聖人都不説
且休便論伏羲前
　　　讀王旦傳
禍本誰知自二王玉清未了又儲祥一瓶珠賣萬人命
剃髮披緇未易償
　　　即事
網羅蚊蚋一蠨蛸終日經營何太勞縱好未能包六合
大鵬依舊九天髙
蒸開栁眼中宵熱落盡桃花半曉霜五月綿衣休便送
江頭天氣不尋常
　　　夢遊木香洞府
月牕青錦麝塵寒夢遶煙條露蘂看但覺身輕似蝴蝶
種香風物異槐安
　　　暮春二首
揚子楊花雪打門運衙花樹緑藏人花開花落年年事
看取人間不盡春
重圍雨久塌蒼苔火鋪喧呼著棘栽唯有東風難禁約
隔牆吹過落花來
　　五言絶句
　　　同闞彦舉南湖晚步四首
月出東南隅湖湧黄金波清風颯然至奈此良夜何
太白吐金氣水樓清霽寒悠悠半滄海月出浮雲端
荷花臨水殿綺月轉簾腰晚吹動銀管暮凉生翠綃
清風凌八極虎豹天門開長虹忽中斷海窟明月來
　　　送闞彦舉
長風吹短褐浪起魚龍腥萬里一樽酒送客東湖亭
　　　促織
亂聒霜前夜忙催機上秋無衣汝何益重作旅人愁
　　　曉寒
列列牕分曙霜雞噤不鳴只疑滄海凍還使日難生
　　　即事
短衣歌永夜長劒倚髙秋近愛東家子無憂樂白頭
　　　大城南
栁拂春煙白花融曉日紅蕭蕭玉銜馬沙上踏輕風
　
　
　
　
　陵川集巻十五
欽定四庫全書
　陵川集巻十六
　　　　　　　　　　　　　元　郝經　撰
　　圖説
　
　
　
　
易大傳曰易有太極是生兩儀兩儀生四象四象生八
卦八卦定吉凶吉凶生大業至宋濓溪先生周茂叔推
廣其義作太極圖而為之説夫大傳之言固自有次第
雖未為圖而圖已具乎其中矣易有太極即此也○是
生兩儀即此也□(隂静/陽動)兩儀生四象即此也
四象生八卦即此也○(坤道成女/乾道成男)八卦定吉凶吉凶生
大業即此也○　茂叔乃為此圈圖指明其次第以太
極本無極為天地人物五行根柢以動陽静隂為太極
妙用分隂分陽為太極體段隂陽既分則兩儀立兩儀
立則二氣五行行乎其中而八卦成列太極之跡著矣
乾統三男坤統三女善惡分而吉凶定太極之功用無
窮而人道立矣是以死生化萬物吉凶生萬事而太極
之大業成故易窮則變變則通通則久此為圖之大㫖
也其説曰○無極而太極□(隂静/陽動)太極動而生陽動極
而静静而生隂静極復動動極復静一動一静互為其
根分隂分陽兩儀立焉　　　　陽變隂合而生水火
木金土五氣順布四時行焉五行一隂陽也隂陽一太
極也太極本無極也(坤道成女/乾道成男)五行之生也各一其性
無極之真二五之精妙合而凝乾道成男坤道成女○
　二氣交感化生萬物萬物生生而變化無窮焉惟人
也得其秀而最靈○形既生矣神發知矣□(隂静/陽動)五性
感動　　　　而善惡分(坤道成女/乾道成男)萬事出矣○　聖
人定之以中正仁義(聖人之道中正/仁義而已矣)而主静(無欲/故静)立人
極焉故聖人與天地合其徳日月合其明四時合其序
鬼神合其吉凶君子修之吉小人悖之凶故曰立天之
道曰隂與陽立地之道曰柔與剛立人之道曰仁與義
又曰原始反終故知死生之説大哉易也斯其至矣無
極而太極者包本末貫隠顯一體用極始終而為言也
屈信消長之幾氣形象數之藴命性心跡之原天地人
物之理造化之樞紐鬼神之情狀道徳之統體無不在
焉其曰無極而太極猶曰莫能極盡而莫不極盡焉爾
故極者極盡無餘之稱也其上則盤薄無顛而不可窮
其下則滙蓄無底而不可測其外則周匝遍滿而不可
出其内則旋𦂳嚴宻而不可入渾淪圓轉而無上下内
外開廓布置而皆上下内外含𢎞天地人物包括鬼神
造化混然一大活物旁行而不流無所不往而未嘗去
居其所而變動無窮焉聖人無以指名故名之曰太極
易之全體大用皆在夫是矣故孔子謂易有太極邵康
節謂畫前有易則太極者易之所固有也庖犧所以畫
其故文王所以演其故周公所以效其故孔子所以説
其故周茂叔所以圖其故也不畫不演不效不説不圖
太極自若也而無所損畫之演之效之説之圖之太極
亦自若也而無所益聖人將明易道必指其故以為法
於是畫演效説圖之爾學者將求其故必自圖以求説
自説以求效自效以求演自演以求畫稽諸天地考諸
萬物本諸聖人反諸吾身混然一太極皆吾所固有而
後可以言易矣六經無無極二字出於老子知其雄章
先儒謂周子得是圖於穆伯長伯長之傳出於陳希夷
希夷初為老氏之學故以無極冠太極雖然作圖之義
本於易不本於老子言太極之本然無聲無臭而無所
不具無所不極雖非六經所有假以明道故謂之無極
而太極非太極之外復有無極也太極動而生陽動極
則静静而生隂静極復動動極復静一動一静互為其
根分隂分陽兩儀立焉者言太極之體以一具兩而本
静也静極則動動極則静所以為兩静者動之根而動
者静之根互為其根如環之無端所以為一造化之幾
生而理具夫是矣動而生陽静而生隂動静為隂陽之
幾隂陽為動静之氣變化相乘流行不已各造其幾於
是分隂分陽一定不易兩儀之象成而氣具夫是矣陽
變隂合而生水火木金土五氣順布四時行焉者天數
五地數五五位相得而各有合隂陽動而倡隂感應而
合陽一變而六隂合則生水隂二合而七陽變則生火
陽三變而八隂合則生木隂四合而九陽變則生金陽
五變而十隂合則生土互變互合迭隂迭陽相生相克
而成五行隂陽氣也五行質也質具乎地而氣行于天
故謂之行也二氣變而為五行之氣布而為四時之行
則人與萬物生而數具夫是矣理入于氣氣形於象象
别為數而太極之統體具矣自無極至此由本及末自
隠至顯一極之終也五行一隂陽也隂陽一太極也太
極本無極也者復自一極之終而反之始也非五行之
外復有一隂陽隂陽之外復有一太極太極之外復有
一無極夫所以為五行者秖一隂陽也所以為隂陽者
秖一太極也太極之所本秖一無極也自其分而言之
則有隂陽五行之别自其本而言之則皆一太極也五
行之生也各一其性者再推本立説也夫動静相根而
隂陽立則命之賦予而不已者也五行變化而隂陽分
則性之付畀而不易者也分隂分陽五氣順布則水火
木金土各一太極而謂之性性命之原著矣性命之原
著則人與萬物自是而出矣無極之真二五之精妙合
而凝者推本人物之始也無極之真則道之本然也二
五之精隂陽五行之精氣也妙合而凝脗合凝聚精氣
為物也於是天地絪緼萬物化醇復具一太極而人物
生矣乾道成男坤道成女者言人物之所以生也二氣
五行凝聚為物得動陽剛之精者為乾道而成男得静
隂柔之精者為坤道而成女乾統三男坤統三女分男
分女八卦成列人與萬物各一太極而三才具美二氣
交感化生萬物萬物生生而變化無窮焉者男女構精
萬物化生人自生人物自生物命流而性正質變而氣
化生生而不窮自無極太極隂陽五行生出人物而人
物以隂陽五行各自相生又一極之終也隂陽分而兩
儀立五氣布而四時行真精凝而男女成乾坤位而八
卦列二氣交而萬物生太極之道於是備矣惟人也得
其秀而最靈形既生矣神發知矣五性感動而善惡分
萬物出矣者此復自萬物推人道之極也夫人於真精
凝聚之處天命流行之際義理付予之時獨得其秀而
為最靈得二氣五行之全而備萬物之理所以配乾道
而為男合坤道而成女而其心之神靈復自為一太極
分隂而形生分陽而神發具水火木金土之氣為仁義
禮智信之性物欲感動或得或失或是或非善惡分而
萬事出如萬物之生而為事業亦自為一極之終也聖
人定之以中正仁義而主静立人極焉者善惡既分萬
事既出非修道立教則人極不立故復以聖人立教為
説也太極之在人其本體則静其標凖則中其位置則
正其發生則仁其行用則義聖人定此五者使人無欲
而主静存夫吉善去夫凶惡以全太極之本然則人極
立矣故聖人與天地合其徳日月合其明四時合其序
鬼神合其吉凶者聖人人極之極也徳合天地明合日
月序合四時行合鬼神則與太極同體而主乎太極矣
君子修之吉小人悖之凶者氣質之不同學問之不至
故自聖人等而下之又有君子有小人而其徳有吉有
凶五者有所不至克已脩身以至之雖不能如聖人之
自然而不假脩為則可以為吉人君子以保人極五者
有所不至惟欲是從而不中不正不仁不義亂而不能
静則為凶徒小人而人極喪矣故曰立天之道曰隂與
陽立地之道曰柔與剛立人之道曰仁與義隂陽既分
兩儀既立五氣既布四時既行八卦既列男女既别人
極既立善惡分而吉凶定隂陽之氣行於天而為天極
剛柔之質具於地而為地極仁義之性充於人而為人
極分一極而立三極則太極之功用顯而三才道備兼
三才而兩之六位時成而太極之全體具易行乎其中
而造化無窮本末具舉始終道著死生之説可知矣故
又曰原始反終故知死生之説自無極太極發而為動
為陽為剛為仁則原其始而生也自無極太極復而為
静為隂為柔為義則反其終而死也終根于始始根于
終死根于生生根于死互為其根迎之而不見其首隨
之而不見其後而天地人物截然而不亂判然而不雜
混然而不昧開闔變動生生而不窮主張維持泯然而
無間自天地觀之則天地各一太極自五行觀之則五
行各一太極自八卦觀之則八卦各一太極自人與萬
物觀之則人與萬物各一太極合天地五行人物觀之
則共一太極一生一死一見一隠而有不生不死不見
不隠者存此所謂無極而太極也易之為道至是極矣
故復賛之曰大哉易也斯其至矣此圖既本於易大傳
而其説皆掇拾大傳之要區以為言以明易之大義大
傳謂生生之謂易故每節皆以生言動而生陽静而生
隂陽變隂合而生水火木金土二氣交感化生萬物萬
物生生而變化無窮於其末始言生死以為結以一生
字貫天地萬物則生者太極之本原也非生則天地萬
物皆莫得而見也故讀其説但見生意一篇塞于天地
溢于肝臆一太極混含流轉無一息之或死而發育萬
物造起天地生生不窮數圈幾字範圍法象自太極内
推出動静自動静内推出隂陽自隂陽内推出五行并
隂陽五行推出人物自萬物内復推出人自人内推出
聖人其次又推出君子小人末乃自始終上推出死生
合而為之易以盡易之道仲尼以來無此作也可謂幾
聖之學矣初宓犧氏畫八易卦而不及五行箕子作洪
範九疇而不及八卦至仲尼贊易説卦之本謂天地定
位山澤通氣雷風相薄水火不相射五行在其間而其
數不備天數五地數五五位相得而各有合其數備而
不舉為行葢八卦成列則五行不復見矣故八卦可以
備五行五行不能兼八卦八卦備三才之道五行則備
二氣而已是以五行僅為洪範之一法而八卦則具易
之全體所以言卦而不言行也洪範本於人故以皇極
言易本於道故以太極言故易能兼洪範而洪範不能
兼易是以此圖上推無極下窮變化中備三才隂陽五
行八卦人物各分四段太極著二氣之本隂陽著二氣
之儀五行合二氣之變乾坤男女備八卦之索八卦備
二氣五行人物之道精粗巨細無不具脗而合之為一
太極非天下之至精其孰能與於此嗚呼按河圖以畫
卦先天之易漸著于人道文王備於宓犧周公備于文
王仲尼備于周公由宋以來邵康節圖先天以盡卦之
理周茂叔圖太極以盡易之道張子厚為西銘合先天
太極之㫖總為人道探於宓犧氏之先繼於仲尼之後
再造一極而天人之事益備始則天出圖以示人末乃
人為圖以契天而始終一圖始則以先天為後天末乃
以後天為先天而先後一天於是太極之道貫萬古而
無弊焉伊洛諸儒承受開闡推尊擬議以為千載不傳
之緒不為妄矣

　　　先天圖説
先儒謂康節先生得是圖於李之才之才得之於穆脩
脩得之於希夷先生陳摶葢自宓犧氏畫卦巳具此圖
而未為之圖其意言象數心傳口授至希夷而傳諸其
徒至康節而遂為之圖示之人而筆之書爾其圖自圓
而方有畫無文其制作本意則具於皇極經世書觀物
諸篇其言論風㫖則凡而不目曰圖雖無文吾終目言
而未嘗離是葢天地萬物之理盡在其中矣曰先天之
學心也後天之學迹也出入有無生死之間道也曰先
天之學主乎誠至誠可以通神不誠不可以得道曰先
天圖者環中也有是數語而已葢引而不發欲學者潛
心究意以求心法知天地萬物不外此心無畫之卦無
體之易無方之神盡在于是則圖亦為筌蹄矣經自束
髮問學即以是圖心觀意㑹迄今二十餘年始則見黑
白于紙上後乃見動静于心中涵茹既久推而放之則
見開闔於天地參錯于萬物變化于鬼神重重相因井
井不紊死生消息莫非自然反之于心㑹為一圖乃申
而為之説以明先生之意云按乾之文言曰大人者與
天地合其徳與日月合其明與四時合其序與鬼神合
其吉凶先天而天弗違後天而奉天時先天之文昉乎
此仲尼以之贊大人也先生之學大人之學也以為能
造天地者太極能先天地者此心也盡心窮理與道不
違黙執左契無往不合我亦一太極亦能造一天地於
是謂畫前有易而以先天名圖先天即太極也故濂溪
先生則圖太極先生則圖先天其原則皆本於河圖昔
者宓犧氏當制作之時將造書契以代結繩開斯文之
統作易以明道面目太極以為萬世用則必假物以示
象於是因河圖而畫卦仲尼曰河不出圖吾已矣夫言
雖無圖亦當制作也故伊川見賣兔者謂此兔亦可作
八卦宓犧見河圖而畫卦孔子感麟而作春秋取神物
之至著者以發端爾故有理而後有象有象而後有數
象數既具理在其中而當其可即物而皆可畫也前乎
宓犧豈無聖人不當其可雖有河圖而弗畫也後乎宓
犧豈無聖人不當其可復有河圖亦弗畫也當其可而
圖出焉則宓犧所不得辭是以畫之以為大經大法之
始雖曰後天其實先天也然不知何以為圖何以為畫
按大傳河出圖洛出書聖人則之而不言其何者為圖
何者為書何以為則書顧命謂天球河圖在東序則河
圖乃一物厯代以為寳然亦不知其為何物與其圖之
所以制作度數孔子又嘗嘆鳯鳥不至河不出圖終不
知其所以為畫所以為卦周官雖有太卜筮人並言三
易而亦不言圖書之所以為卦由漢以來孔安國劉歆
闗朗謂大傳之天一地二天三地四天五地六天七
地八天九地十為河圖去十用九而為洛書遂以
河圖為八卦洛書為九疇而大傳與書皆無明文
亦無㸃誌孔子則並稱河圖洛書聖人則之不别
為八卦九疇然河圖之數凡五十五洛書之數凡四十
五而河圖十位洛書九位不知其何以畫三卦八重而
為六錯綜為六十四若以位言則去九與十而一二三
四五六七八合夫乾兑離震巽坎艮坤之序然不知其
所以為卦所以為畫雖為推衍湊定不免牽合不能合
夫畫三卦八之所以然若以生成之數而言則一六為
水二七為火三八為木四九為金五十為土秖成五行
而無八卦亦無三畫若以五十為衍母一九為衍數則
揲蓍求卦之法非按圖畫卦之本河圖卦之本數蓍策
擬卦之數故謂之衍謂之象謂之參天兩地而擬數衍
則推之象則放之擬則比之也蓍䇿出於卦畫非卦畫
出於蓍䇿也夫神生數數生象象生畫畫生卦而後蓍
贊神神藴象象成數數成畫畫成卦十有八變而成卦
八卦而小成六十四而大成故卦畫非㸃誌之牽合河
圖之象固有之宓犧因而畫之也按大傳曰易者象也
象也者像此者也圖則圖像云耳易之為畫象河圖之
像也夫道有一即有二二者一之耦也至於三四五六
七八九十皆本然之一二至十而終之耳至於百千萬
億皆是也故有静即有動有隂即有陽有竒即有耦死
為生根實為虚形地為天體月為日魄莫不兩兩對待
以成變化而後生生不窮所以為易也故大傳謂天一
地二天三地四天五地六天七地八天九地十天數五
地數五五位相得而各有合天數二十有五地數三十
凡天地之數五十有五此所以成變化而行鬼神也即
河圖本然天地相錯初無㸃誌亦無文字秖如是耳
　
　
　
　
　
　
　
天地象數卦畫蓍策皆具其中太極為道之物主静而
本隂以静生動以隂含陽故此○即太極所謂天地之
中也從中因起以一具兩一竒為陽□三耦為隂○陽
旋轉而上而為天隂翕聚而下而為地相銜相次兩兩
相因各環乎中内則參天兩地而為五外則參地兩天
而為十於是一三五之間而有二四以竒兼耦天中有
地而陽根隂六八十之間而有七九以耦兼竒地中有
天而隂根陽參天兩地則隂從陽參地兩天則陽從隂
於是參伍錯綜互相依附陽伏乎隂隂伏乎陽天依乎
地地依乎天隂陽相為倚伏天地互相依附陽變隂化
天推地盪開闔聚散擺拉旋轉人與萬物莫不各具一
天地以本太極三才兼兩卦畫自成不假作為而莫非
自然故一三五之三天而自為乾二四六之三地而自
為坤一天依二地而自為震一地依二天而自為巽二
天間一地而自為離二地間一天而自為坎二天依一
地而自為兑二地依一天而自為艮太極動而生陽一
變為天自子變而進信而為神繼道成性左旋行徤故
一天為震二天為離兑三天為乾至午則極竒而窮上
静而生隂二化為地自午化而退屈而為鬼歸根復命
右轉處順故一地為巽二地為坎艮三地為坤至子極
耦而窮下故一竒一耦合而為三錯綜天地為易真數
陽卦則天包乎地隂卦則地包乎天三竒三耦自成本
然三畫竒耦相參自成本然六位重卦已在其間矣又
益之以兩而天地各五者所以極數之終著重卦之六
為蓍䇿之本也太極不動而居中則不用之一也非不
用之一無以為有用之兩故五天五地各一太極而為
六太極則成始之一十則成終之一天地之數各五而
不用者各一故一與十如初上其四則中爻也乾知太
始故有一而無十坤作成物故有十而無一分而言之
内各具天地之三因一以生三外各因天地之三加兩
以成三合而言之天無十因地以成十地無一因天以
為一於是乎竒因十以成耦耦因一以成竒始則陽因
陽隂因隂終則陽因隂隂因陽重重相因從中因出如
水之漣漪卵之渾淪而無間斷道之體用備内外合脗
而為一别而為兩畫三卦八重而為六錯綜而為六十
四易於是乎與天地凖矣故大傳復曰參伍以變錯綜
其數通其變遂成天地之文極其數遂定天下之象極
道之變所以為易固無㸃誌之牽合也此則河圖之本
然卦畫之具體具在而未畫未分也故大傳復明畫三
卦八之所以然曰易有太極是生兩儀兩儀生四象
四象生八卦八卦定吉凶吉凶生大業夫太極一也
非一莫能生兩故太極以一具兩為易之樞機天地
萬物之根柢旋轉而生生而又生所以為易而為竒耦
之原也故一分而為二二分為四四分為八别圖定象
其序如此
　
　
　
　
　
　
　
　
其下之如此○者即圖中之太極以一具兩者也所以
動而生陽為此也□静而生隂為此也○□此即為竒
□○此即為耦□故太極生兩儀□乃圖之天一地二
也動静相根隂陽相乗竒耦相因生而又生一陽一隂
生氣而本陽一剛一柔生質而本隂故兩而又兩兩儀
生四象□乃圖之天三地四也隂陽之氣各有太少於
是為太陽太隂少陽少隂剛柔之質亦各有太少於是
為少剛少柔太剛太柔故四而復四四象生八卦□乃
圖之天五地六也祇加一倍分而錯之耳於是分圖立
畫
以天之一二三地之二四六相交相合為兩儀四象八
卦之以次縱加横分分而為三定易之真數别為上中
下以象天地人於是道生一一生二二生三各以兩抱
一成變化行鬼神定吉凶生大業而發育萬物開闔天
地□者如此□為畫而為陽剛□者如此□為畫而為
隂柔自二而四自四而八三變而成竒耦三畫自具八
卦遂盡三天三地之變乃分圖立卦
　(天天天/五三一)　　　　　　　竒　竒　竒　　乾☰
　(地天天/二三一)　　　　　　　竒　竒　耦　　兌☱
　(天地天/三二一)　　　　　　　竒　耦　竒　　離☲
　(地地天/四二一)　　　　　　　竒　耦　耦　　震☳
　(天天地/五三三)　　　　　　　耦　竒　竒　　巽☴
　(地天地/四三二)　　　　　　　耦　竒　耦　　坎☵
　(天地地/五四二)　　　　　　　耦　耦　竒　　艮☶
　(地地地/六四二)　　　　　　　耦　耦　耦　　坤☷
三天純竒曰乾□二天依一地復竒而耦曰兑□二天
間一地竒耦而竒曰離□一天依二地竒而復耦曰震
□一地依二天耦而復竒曰巽□二地間一天耦竒而
耦曰坎□二地依一天復耦而竒曰艮□三地純耦曰
坤□遂畫為䷉䷔䷺䷖之卦卦於是乎小成
復於一卦之上各加之八八卦相錯而為六十四卦於
是乎大成是以小成因大成大成因小成各具天地之
中太極為竒耦之中三為五中五為十中具備天地之
數而成六爻不假作為而莫非自然於是畫三卦八開
闢一天地推出無窮天地藴藏無窮天地小成之八大
成之六十四小衍之十大衍之五十天數二十五合而
為五十地數三十合而為六十五十為蓍數其徳圓如
天六十為卦數其徳方如地六乾之六為三十六為乾
之策四坤之六為二十四為坤之䇿一二三四五為竒
卦之策六七八九十為揲扐之䇿七七四十九為蓍之
用以象天其一為不用之用以象太極八八六十四為
卦之體以象地其四為不易之體以象太極始於竒耦
一天地終于蓍卦一天地故卦畫重卦蓍策無不備於
河圖著乎八卦之中矣此宓犧氏之所以聖也及周文
王一卦之上遂各加八而遂重之因其本然而無我其
間兩兩而重分為上下著其義而為之名繫之辭以明
其理兩兩反對以示其變以連山起艮歸藏起坤皆非
河圖天地之固有乃首乾坤而命之為易易變易也所
以變易宓犧之卦盡道之變而為萬世之用也故為
䷀(乾下/乾上)乾䷁(坤下/坤上)坤䷂(震下/坎上)屯䷃(坎下/艮上)䝉䷄(乾下/坎上)需䷅(坎下/乾上)訟䷆(坎下/坤上)師
䷇(坤下/坎上)比䷈(乾下小/巽上畜)䷑(兑下/乾上)履䷊(乾下/坤上)泰䷋(坤下/乾上)否䷌(離下同/乾上人)䷍(乾下大/離上有)
䷎(艮下/坤上)謙䷏(坤下/震上)豫䷐(震下/兑上)隨䷑(巽下/艮上)蠱䷗(兑下/坤上)臨䷓(坤下/巽上)觀䷔(震下噬/離上嗑)
䷕(離下/艮上)賁䷖(坤下/艮上)剝䷗(震下/坤上)復䷘(震下旡/乾上妄)䷙(乾下大/艮上畜)䷚(震下/艮上)頥䷛(巽下大/兑上過)
䷜(坎下/坎上)坎䷤(離下/離上)離䷛(艮下/兑上)咸䷟(巽下/震上)恒䷠(艮下/乾上)遯䷡(乾下大/震上壯)䷢(坤下/離上)晉
䷣(離下明/坤上夷)䷤(離下家/巽上人)䷥(兑下/離上)睽䷦(艮下/坎上)蹇䷧(坎下/震上)解䷨(兑下/艮上)損䷩(震下/巽上)益
䷪(乾下/兑上)夬䷫(巽下/乾上)姤䷬(坤下/兑上)萃䷭(巽下/坤上)升䷮(坎下/兑上)困䷯(巽下/坎上)井䷾(離下/兑上)革
䷱(巽下/離上)鼎䷲(震下/震上)震䷳(艮下/艮上)艮䷴(艮下/巽上)漸䷵(兑下歸/震上妺)䷶(離下/震上)豐䷷(艮下/離上)旅
䷸(巽下/巽上)巽䷹(兑下/兑上)兑䷺(坎下/巽上)渙䷻(兑下/坎上)節䷼(兑下中/巽上孚)䷽(艮下小/震上過)䷦(離下既/坎上濟)
䷿(坎下未/離上濟)　六十四卦分為二篇上經起於乾坤終於坎
離下經起於咸恒終於未濟雖皆本於八卦由其變動
綜錯故其位置不同仲尼贊易乃於天一地二易有太
極明宓犧畫卦之本而皆倍起一本於數於天地定位
山澤通氣雷風相薄水火不相射明宓犧八卦之位則
乾上坤下離東坎西兑東南艮西北震東北巽西南由
乾而左則乾一兑二離三震四由巽而右則巽五坎六
艮七坤八分而為二而皆反對於序卦有天地然後有
萬物有男女然後有夫婦明文王重卦之序亦分而為
二而皆反對於帝出乎震齊乎巽相見乎離致役乎坤
説言乎兑戰乎乾勞乎坎成言乎艮明文王八卦之位
則乾西北坎正北艮東北震正東巽東南離正南坤西
南兑正西乾統三男坤統三女退位錯處以用為位而
不反對然而自宓犧畫卦而畫前之易始著自文王重
卦而畫後之易始備於是宓犧之卦不復特見而盡為
周易矣葢宓犧之卦即有文王之重文王之重舉是宓
犧之卦故仲尼謂宓犧之罔罟佃漁則取諸離神農之
耒耨之利則取諸益黄帝堯舜之垂衣裳則取諸乾坤
未嘗重卦已有其象故又謂八卦成列象在其中因而
重之爻在其中則易宓犧之先天八卦乃文王之先天
重卦乃周孔之先天故周公為爻辭孔子作十翼以聖
繼聖不敢舍犧文而自為殆天下之理不能外夫是矣
其後揚雄為太𤣥闗朗為洞極司馬光為潛虚皆以凖
易而不由犧文卒皆重複造鑿雖揚雄之太𤣥得數之
理而方州部家一定而不易不能如八卦之可以錯綜
為卦從横成象而不離竒耦二畫之本然是以不免於
屋下架屋牀上疊牀之譏矣至康節先生出此圖脗合
犧文之卦自其重而觀之則皆文王之卦也自其純而
觀之則皆宓犧之卦也自一卦而為八則皆始畫之序
也合八卦而為圖則皆河圖之位也故圓圖其始分河
圖之數未分畫重卦則有此圖
　
　
　
　
　
　
以著固有故易有太極即所謂環中與心也乃圖之中
虚者此也
　
　　　　　　　　　　　一分為二是生兩儀即卦
　　　　　　　　　　　之初畫一隂一陽此也
　
　　　　　　　　　　　二分為四故兩儀生四象
　　　　　　　　　　　即卦之二畫一隂一陽各
　　　　　　　　　　　兩之此也
　
　　　　　　　　　　　四分為八故四象生八卦
　　　　　　　　　　　即卦之二畫二隂二陽又
　　　　　　　　　　　各兩之此也
　
　　　　　　　　　　　八分為十六即重之四畫
　　　　　　　　　　　四隂四陽各兩之此也
　
　
　　　　　　　　　　　十六分為三十二即重之
　　　　　　　　　　　五畫八隂八陽各兩之此
　　　　　　　　　　　也
　　　　　　　　　　　三十二分為六十四即重
　　　　　　　　　　　之六畫十六陽十六隂各
　　　　　　　　　　　兩之此也
　　　　　　　　　　　中分二體各具四卦横列
　　　　　　　　　　　六位分為内外其内秪一
　　　　　　　　　　　隂一陽其外亦皆一隂一
　　　　　　　　　　　陽秪固有之天一地二其
　　　　　　　　　　　序不紊自左而右自陽而
　　　　　　　　　　　隂皆太極固有之兩河圖
　　　　　　　　　　　本然之十故成此圖既分
　　　　　　　　　　　而為重而為卦乃成此圖
左三十二卦自一陽為復至六陽為乾内皆陽畫為乾
兑離震四卦自震向乾左旋其卦外皆各具乾兑離震
巽坎艮坤亦皆自震向乾左旋右三十六卦自一隂為
姤至六隂為坤内皆隂畫為巽坎艮坤四卦自姤背乾
右轉其卦亦皆各具乾兑離震巽坎艮坤亦皆自姤背
乾右轉是圖本以説卦天地定位一節下數往者順知
來者逆是故易逆數也為法故先生謂數往者順知來
者逆若順天而行是左旋也皆已生之卦也故數往也
逆天而行是右行也皆未生之卦也故知來也夫易之
數由逆而成爾此制圖之本意也故其内之一隂一陽
而統夫八者不易之體也外之隂陽相錯而各具夫八
者變易之用也變雖八而不變其序者雖易而不易也
乾直午坤直子隂陽之極也離居東坎居西隂陽之中
也震巽兑艮居於四隅隂陽之偏也乾兑離震在天為
陽在地為剛巽坎艮坤在天為隂在地為柔四象於是
乎具八卦以之分也隂生於午而並乾陽生於子而並
坤隂根陽陽根隂也乾盡午中坤盡子中窮則變也
剝復夾坤夬姤夾乾死生之交變通之本雖盡而不
盡隂陽之幾要造化之原委太極之本然所以易與
天地凖乾坤毁則無以見易者也故先生謂天生於
動者也地生於静者也一動一静交而天地之道盡
矣動之始則陽生焉動之極則隂生焉一隂一陽交
而天之用盡矣静之始則柔生焉静之極則剛生焉
一剛一柔交而地之用盡矣又謂無極之前隂含陽
也有象之後陽分隂也隂為陽之母陽為隂之父故
母孕長男而為復父生長女而為姤是以陽始於復
而隂起於姤也自乾至復隂在陽中則隂逆行自坤
至姤陽在隂中則陽逆行自復至乾則陽在陽中皆
順行自姤至坤則隂在隂中亦皆順行於是天地相
銜隂陽相交晝夜相雜剛柔相生其理自然而其變
無窮其皆本於乾者先生謂陽尊而神尊故役物神
故藏用又謂陽者道之用隂者道之體陽幾於道故
以况道也是以圖自中起而止於中始於乾而終於
坤也乾兑離震居東南為陽而震離為春當丑寅夘
兑乾為夏當辰巳午巽坎艮坤居西北為隂而巽坎
為秋當未申酉艮坤為冬當戍亥子乾知大始坤作
成物也故先生謂乾坤定上下之位坎離列左右之
門天地之所開闔日月之所出入是以春夏秋冬晦
朔弦望晝夜長短行度盈縮莫不由乎此矣此圓圖
之理也圖之既為圓而備之矣又為方以變之者復
推本三聖脗合一易以盡卦畫之變也其在圖之中
者象宓犧變圖畫卦之始也
　
　
　
　
　
　
　
　
按大傳蓍之徳圓而神卦之徳方以知神以知來知以
藏往圓方之文昉乎此仲尼以之贊蓍卦也圖所以盡
蓍卦之理也圓象天天象道信以知來太始之體盡矣
方象地地效法屈以藏往成物之用盡矣故先生謂圓
者河圖之數方者洛書之文圓者徑一圍三重之則六
方者徑一圍四重之則八裁方而為圓天所以運行分
大而為小地所以化生天變方而為圓而常存其一地
分一而為四常執其方圓者尅方以為用方者引圓以
為體天以體為基而隠其基地以用為本而赫其用故既
為之圓而又為之方也圓方相乘八卦相盪天覆地地載
天天地相合天中有地地中有天地下有天天上有地天
體動一氣旁薄運轉而不移窮上而不窮地體静一脈錯
綜迴環而不易極下而不極可謂盡天地之情狀而見天
地之心矣故希夷謂龍圖天散而示之宓犧合而用之仲
尼黙而形之言天以太極兩儀四象八卦之象列而示之
人宓犧則畫為乾兑離震巽坎艮坤用而合諸天仲尼則
為太極兩儀四象八卦之言以形其所以然也故濂溪則
推出太極本然一物而具兩體動静相根隂陽之精互藏
其宅者合一坎離并五行二氣以示之象先生則舉太極
八卦之全具於未畫之前推本宓犧之卦倍而相因具於
已畫之後錯綜文王之重為六十四者合而為之圖既為
之圓又為之方以盡四聖人之意一易之變也故方圖
　　　　　︵字位過密　無法显示︶
　　兑二䷬萃(兑二/䷞)咸䷮困䷛(大/過)䷐隨䷰革(兑二/䷹)兑䷪夬
　　　離三䷢晉䷷旅(離三未/䷿濟)䷱鼎䷔(噬離三/嗑䷍)離䷥睽䷍(大/有)
　　　震四䷏豫䷽(小/過)䷧解(震四/䷟)恒(震四/䷔)震䷶豐䷧(歸/妺)䷡(大/壯)
　　　巽五䷓觀䷴漸䷴渙(巽五/䷸)巽(巽五/䷩)益䷤(家/人)䷼(中/孚)䷈(小/畜)
　　　坎六䷇比䷦蹇(坎六/䷜)坎䷯井䷂屯(坎六既/䷾濟)䷻節䷊需
　　　艮七䷖剝(艮七/䷳)艮䷑䝉䷑蠱䷚頥䷕賁(艮七/䷨)損䷙(大/畜)
　　　　︵字位過密　無法显示︶
從横逆順左右上下其卦皆八以圓圖之左旋者乾兑離
震自下而上横疊之皆四行其下皆純卦其初畫皆陽也
其上各具八卦其序則亦乾兑離震巽坎艮坤順而不紊
也以圓圖之右轉者巽坎艮坤復自下而上横疊之亦四
行置於震之上其下亦皆四純卦其初畫皆隂也其上亦
各具八卦其序亦不紊其乾兑離震巽坎艮坤於是陽下
而隂上乾始於西北坤盡於東南否隔於西南泰交於東
北地南天北地下有天隂南陽北隂中有陽由西北自下
而上觀由西南自上而横觀由東南自上而下觀由西南
自否直泰而斜觀由西北自乾直坤而斜觀隨行而上觀
復隨行而横觀皆不紊其乾兑離震巽坎艮坤之序破圜
為觚反上倒下而充周縝宻停當妥帖一無矯揉造鑿之
私而莫非自然此方圖之理也始則坤下而乾上今乃乾
下坤上以體為用交為一泰始則渾渾沌沌形圓而不可
破終則紛紛紜紜鬭亂而不可亂布散退藏隂陽不測順
而數之則知天地之已然逆而致之則知天地之將然破
壊無窮天地推出無窮天地再造一易而不外乎羲文周
孔圓圖既盡其妙方圖復盡其變一以見其體一以見其
用一則為竒一則為耦一物而具二體亦一太極也前乎
宓犧有易而無畫後乎宓犧有畫而無文至乎文王有文
而無説至乎孔子有文而有説於是不可復加矣由孔子
而來學者忘夫易與畫而不勝其文與説又入于術數而
壞于穿鑿故先生脗合犧文置易畫前裁為圓方藴易畫
後不為辭説一掃秦漢以來千五百年支文蔓語於仲尼
氏之復復立一宓犧氏以著本然之易嗚呼先生之學可
謂幾於聖矣
　
　
　
　
　
　
　
　
道本於一行於二復於一静者一之體也動者一之用
也動所以行夫静二所以終夫一也一動一静道有太
極而理之體具矣極信而長神則生矣極屈而消鬼則
生矣一二生三數則生矣竒耦具兩象則生矣神鬼數
象是生萬變理之用具矣一動生陽一静生隂一隂一
陽太極有天而氣之體具矣陽精焞麗日則生矣隂魄
分曜月則生矣陽暉昭布星則生矣隂體潛構辰則生
矣日月星辰是生萬象氣之用具矣静隂生柔動陽生
剛一剛一柔太極有地而形之體具矣一剛化柔水則
生矣一柔化剛火則生矣剛根於柔木則生矣柔藴於
剛金則生矣水火木金是生萬物形之用具矣動静有
理隂陽有氣剛柔有形五行八卦合為一易乾道成男
坤道成女一男一女太極有人徳之體具矣静隂不易
命則生矣動陽變易性則生矣剛宰不易心則生美柔
見變易情則生矣命性心情是生萬事徳之用具矣道
形而上推而下之貫極而為一理貫天而為一氣貫地
而為一形貫人而為一徳而道之大體具人形而下推
而上之貫已之一徳貫地之一形貫天之一氣貫極之
一理而道之大用具於是道貫天地人理貫氣形徳人
貫地天道徳貫形氣理而上下一道一理貫萬變一氣
貫萬象一形貫萬物一徳貫萬事而從横一道神貫鬼
數象日貫月星辰水貫火木金命貫性心情而始終一
道動貫陽剛男静貫隂柔女變貫象物事事貫物象變
而反復一道故孔子謂吾道一以貫之其理葢如是矣
然而道之功用委之太極著之天地萬物而歸之人人
必一其徳而後可復歸于道故人得其道則謂之徳失
其道則謂之不徳必立命養性存心制情以一其徳而
致諸道人得其道則天地萬物得其道人失其道則天
地萬物悖其道故孔子又謂一日克巳復禮天下歸仁
焉以道觀人則道貫人以人觀道則人貫道人能貫道
然後可以踐形下學上達乘化入聖盡在是矣
　
　
　
　
　
　
　
　
　陵川集巻十六
欽定四庫全書
　陵川集巻十七
　　　　　　　　　　　　　元　郝經　撰
　　論八首
　　　道
道統夫形器形器所以載夫道即是物而是道存即是
事而是道在近而易行明而易見也謂夫虚無惚恍而
不可稽極者非道也謂夫艱深幽阻高逺而難行者非
道也謂夫寂滅空濶而恣為誕妄者非道也道不離乎
萬物不外乎天地而總萃於人焉天地至大萬物至衆
而人至靈非是則道無以見也故動静相根道之幾也
隂陽相乘道之氣也剛柔相錯道之形也消長相尋道
之變也其包綿長貫上下統中外使天地萬物各受其
成守其則而不可易者則謂之太極其迭生死互往來
環始終使天地萬物各全其理新其氣續其形生生而
不已者則謂之造化其湛静方一而不可易變動周流
而不可測者則謂之鬼神其全太極之體乘造化之幾
盡鬼神之情而與道為一者則謂之聖人故天地者道
之區宇也萬物者道之郵傳也聖人者道之主宰也莫
不出乎道莫能離乎道而人為甚焉故道之賦予則謂
之命其得之理則謂之性其制宰之幾則謂之心其發
見酬酢則謂之情其血氣之所嗜則謂之欲其義理之
所得則謂之徳全心之徳則謂之仁盡心之徳則謂之
忠推心之徳則謂之恕實心之徳則謂之誠徳之品節
則謂之禮徳之中和則謂之樂敬者持夫此者也智者
知夫此者也勇者行夫此者也修夫此者賢也盡夫此
者聖也昧夫此者愚也推而行之則天地萬物各得其
所悖而忽之則天地萬物各失其序致而極之則天地
萬物各臻其極奈之何人之心甚易放而其徳甚易亡
也聖人有憂之懼夫不克負荷而道因之以壞也於是
觀其時而佐其極生人之初欽欽顒顒醇而又醇也天
地自若也萬物亦自若也各載夫道而莫有失也聖人
弗言焉見解出矣聰悟開矣於是宓犧氏始泄道之幾
而畫夫卦猶未見夫辭也情欲生矣血氣勝矣流于偏
而入于左也於是陶唐氏始曰中有虞氏曰道心曰人
心偏既勝矣欲日張矣桀侈紂肆禍生人而毒天下也
於是湯曰建中武曰皇極伊尹陳一徳周公制禮樂其
革道之弊可謂至矣厥後陵夷于幽厲争奪于五伯徳
不足而力禮不足而刑先王之制於是大壊人心放紛
而道日敗也於是仲尼氏出作為六經建道之極而俾
與天地並為之男女夫婦父子兄弟君臣朋友而人之
大倫正為之禮樂刑政文物制度而人之大法立為之
士農工賈服食居室而人之生理存根刮推致因仍損
益各底其極道之用盡而其體具矣既而顔子以之言
仁曽子以之言恕子思以之言中庸孟軻以之言浩然
之氣皆所以羽翼夫道也道所以生形器人所以居形
器大聖大賢所以修形器也道之所生聖賢之所修斯
人居之而已矣彼昏無知棄而弗居放心亡徳昏蕩戕
圯血氣肆而道心亡矣嗜慾張而天理滅矣静動相違
則道之幾乖矣隂陽舛悖則道之氣紊矣剛柔失中則
道之形繆矣不能運㑹則太極差不能始終則造化熄
則道之原幾乎塞矣天原于道道原于天萬物原于天
地人原于天地萬物人不蹈道則天地萬物壞天地萬
物壞則道壞矣道具于形器亦壞于形器形器所以載
道亦所以壞道也則天地萬物之中安用夫人乎曾鳥
獸草木之不若也鳥獸草木雖不能純具乎道亦不能
壞道孰謂人而反壞道乎於是高逺者欲遺形器而離
人類遂入于虚無誕妄者欲滅形器而絶人類遂入于
空寂遺者而卒莫能遺滅者而卒莫能滅所以為異端
自以為是而不知其非也盍於吾形器之中求吾之所
不壞乎吾之所固有者道之所不壞者也一形器壞則
有一形器道固無恙也存而居之則道在於是故道一
壞而在聖人再壞而在六經道雖屢壞而固在也天地
萬物者道之形器也六經者聖人之形器也道為天地
萬物以載人聖人著書以載道故易即道之理也書道
之辭也詩道之情也春秋道之政也禮樂道之用也至
中而不過至正而不偏愚夫愚婦可以與知可以能行
非有太高逺以惑世者惟夫未有見夫此也故以為高
逺以為幽深以為艱阻也莊周雄辨過于高荀卿著書
求夫異後世百家衆流力探逺蹈欲出聖人之上卒在
聖人之下曽不知至易者乾至簡者坤聖人所教六經
所載者多人事而罕天道謂盡人之道則可以盡天地
萬物之道能盡天地萬物之道則三才之藴一貫於我
矣嗟夫天地萬物具在聖人之六經日星而昭昭也而
由之者鮮潰亂于嗜欲撐裂於争奪誘瀆于富貴浮靡
于文章沈溺于訓詁破碎于决科支離于穿鑿蕩于高
逺惑于異端窮于詐昧于私而塞于不行悲夫聖人之
形器將遂壞也歟
　　　命
命者道之令居隂行陽主性立心而不易焉者也故有
本然一定之理判然一定之分截然一定之數沛然一
定之氣所以賦予授受窮天地亘萬世化化生生而不
已也故其體則一定而賦予則不定其體則一本而賦
予則萬本由其體而及于用自其殊而反于一則惟齊
非齊參天兩地竒耦錯綜天地萬物皆受之而卒歸之
莫不聴焉莫能易焉出乎道號召天地人物而使用乎
道千變萬化不能離乎道而皆維繫焉是以謂之命也
故其大本著於太極自其為動静為隂陽為剛柔則太
極之賦予而天地受之也為二氣為五行為寒暑晝夜
為生長收藏則天地之賦予而萬物受之也人受太極
天地之全為心性為形體為男女夫婦為父子君臣為
禮樂刑政為生殺與奪而萬事萬物聴焉故道造太極
之命太極造天地之命天地造人物之命人造萬事萬
物之命而且成太極天地之命者也始則受命次則聴
命次則造命終則復命夫道徳仁義孝悌忠信則得之
於天是受命也壽夭窮達貴賤得喪則定之於天是聴
命也宰制施為成已成物則出之於已是造命也全而
受之無所棄全而歸之無所違盡其在我與天為一是
復命也受者修之而弗敢壞聴者順之而弗敢違造者
操之而弗敢失復者終之而弗敢怠則太極天地能造
我而我亦能造太極天地與太極為一與天地為三夫
是之謂聖人仲尼曰窮理盡性以至於命人曰君子居
易以俟命小人行險以徼倖夫窮理盡性學也至于命
則知矣居易以俟則聴也行險徼倖則違矣故又曰不
知命無以為君子嗟夫世之人不能為學以知命又不
能修身以俟命動而棄擲終以違悖至於顛連跋㚄則
曰是吾命也可乎哉凡棄父之命者則曰不孝反君之
命者則曰不忠違師之命者則曰不敬矧於悖天之賦
予而恣為戕伐不返躬責已而曰在天之人也可以謂
之不仁故聖人安命賢人俟命而小人委命安命者道
化俟命者徳全委命者自棄
　　　性
凡物之生莫不有所本而為之性天地本太極則太極
為之性萬物本天地則天地為之性人官天地府萬物
得於賦予之初見於事物之間而復於真是之歸則其
所性根於太極受於天地備於萬物而總萃於人所以
為有生之本衆理之原也故無所不本之謂命無所不
有之謂性無所不統之謂心無所不著之謂情則性也
者命之地心之天而道徳之府也啟道之善體乾之元
發陽之端與生俱生而能生生不與生俱壞而能不壞
與天地周流不入於偽妄萬事萬變莫能外焉其體則
静其用則動其位則中其理則善其氣則生其徳則仁
其藴也充實其積也輝光混然而無間粹然而不雜所
以復太極之本而得本然之全也然而有理而後有氣
有氣而後有情情復于氣氣復於理則能仍全氣徇于
情理昧于氣則用夫修道之教而資於學問之功也夫
氣稟不能移知覺不能奪不待問學安然而化則聖之
事也奪而知所以存移而知所以復盡夫問學以充夫
性則賢者之事也溺於氣稟之偏誘於嗜欲之差不為
問學亡而不復則小人之事也雖然天之賦予者一受
其成而不壞聖自聖賢自賢小人而自小人本然而固
有者無加損焉所以與太極為一為命之地心之天也
大聖大賢立極垂訓必本於是仲尼曰一隂一陽之謂
道繼之者善成之者性又曰成性存存道義之門又曰
利貞者性情則推本然而言也曰性相近習相逺上智
下愚不移則兼生質而言也葢有本然之性則有生質
之氣性統氣氣載性相須而一也故劉康公謂人受天
地之中以生而言其位樂記謂人生而静而言其體子
思子則謂天命之謂性而言其所受孟軻氏道性善而
言其理之本然則無不盡也無不備也其言之差自告
子始告子曰生之謂性生固可謂性矣而所以生之理
則不言也是以差也至荀卿則斷然而謂之惡惡豈性
也哉生質之情則有之其本則非惡也揚雄則為淆亂
之言曰善惡混性之理無不善其惡則情之流也源泉
而滑(汨/同)之以泥其清潔之本在焉而遂謂之濁日月而
蔽之以雲其昭徹之本在焉而遂謂之昏清濁不相入
也昏明不相易也而可混乎哉本然之善蔽而為惡修
而復之則性自在焉源泉清而日月明也烏可謂之混
也至韓愈氏則以五性七情并義理氣質合而為言則
過夫荀揚逺矣苐謂性與情之品三則太拘而有未盡
焉者葢自其同者而言則萬殊一本自其異者而言則
一本萬殊非三品所能限也至乎蘓軾則曰言性之差
自孟子之定名為善也曾不知孟子之言本諸孔子孔
子曰元者善之長繼之者善則性善者孔子言之也向
無定名則人亦無定性哉是亦一偏之言也葢孔孟之
言性也本夫理諸子之言性也本夫氣是以至於謬戾
而不知其非也夫通天下一理㑹萬物一氣無非本然
之全也堯舜幽厲之性同而其生質則異稷契顔曾則
謂之人商均丹朱楊食我子越椒可不謂之人乎堯舜
由之而幽厲不由彼能安全此則恣而不返也語其本
然則人與草木鳥獸異語其生質則人與草木鳥獸同
雖曰人也而不能存則亦草木鳥獸也雖曰草木鳥獸
也如虎狼之父子蜂蟻之君臣豺獺之報本苟能存焉
則亦人也故孟子曰人之異於禽獸也者幾希庶民去
之君子存之嗚呼物欲肆而天理亡能存之者鮮矣自
言性者不一而善惡之説差又非惟不能存而為惑世
蠧道者竊之誘人以善而導人以利懼人以害而驅人
以惡以偽亂真譸張誕妄入於人也深仁義道徳之説
不行使天下之人皆忘其本然之説無復人道子焉而
不父其父臣焉而不君其君遂底于亂而淪于血肉悲
夫
　　　心
命之賦予則謂之性性之發見則謂之情性情之幾則
謂之心命者性之本原情者性之功用心者性之樞紐
性與情為體段充周而無不具命與心為主宰發微而
無不在帝出乎震而成乎艮神則妙萬物而為言人稟
於命而終於情心則妙衆理而為用自動静而為隂陽
自隂陽而為天地其所以然者太極也自命而為性自
性而為情其所以然者心也故太極者天地之心心者
人之太極也其幾則神妙其本則静虚其才則施為其
用則不測而惟正是生惟變是適動以道而裁以時雖
終日動而未嘗動也動以欲而滑以私雖終日存而莫
能存也専而制之則入於錮滯委而任之則入於流放
巧而用之則入於機械悖而行之則入於欺罔思欲静
之乃所以動之也思欲安之乃所以危之也思欲養之
乃所以害之也故以思為用復以思為害不思則妄過
思則妄不應物則妄逐物則妄以意為才復以意為害
踰越則妄虧欠則妄當舉而不舉則妄不當廢而廢則
妄以知為導亦以知為害蔽昧則妄穿鑿則妄當知而
不知則妄不當知而知則妄妄則非心也故命可事也
性可存也情可制也惟心也則難幾微而易昧知覺而
易動出入而易放圓轉而易流光明閃鑠容理必入不
疾而速不行而至無所不體而莫能執其體是以難也
惟仁可以全其徳惟義可以盡其用惟智可以充其才
惟勇可以𢎞其力惟畏敬可以閑其邪惟克治可以去
其害不然則無不傷也無不忘也夫性非氣質無以見
則氣質之害至于惡心非思慮無以見而思慮之差至
于亡所以有學問之道而聖人相與為傳而謹之也堯
傳之舜曰允執厥中中者何心之全體也允執則不放
矣舜傳之禹曰道心曰人心道心則其理人心則其欲
也禹傳之湯曰無間此心則混然而一也湯傳之文武
周公曰建中以吾心之中建於吾民也文武周公傳之
孔子曰純純則一而不二其心無物欲之雜也曰皇極
自太極而為君極皆心之用也曰禮樂心之品節則謂
之禮心之中和則謂之樂也孔子傳之曾顔曰仁言本
心之全徳也曰一貫一心而貫萬事也曾子傳之子思
曰忠恕忠所以盡夫心恕所以行夫心也子思傳之孟
子曰中庸中者心之體庸者心之用也至孟子而著其
所傳曰浩然氣言心之廣大無限量也曰不動心言動
而得其理則本然之静也前聖後聖一心相傳若合符
節所以為道徳為六經為萬世立教為生民立極至于
今而人之類不至為草木鳥獸至於今而知有父子君
臣長幼上下是非邪正善可為惡不可為直可行枉不
可行是為霸是為王是為中國是為夷貊是為君子是
為小人昭昭然不可欺則萬世一心也故不為今之虚
無而自棄不為今之誕幻而自誣不為今之差謬而殺
天下後世則吾之心明白正大如白日之正中猶夫昔
日帝堯之所傳則吾亦一太極有亘萬世而不死者苟
溺於虚無惑於誕幻心術之差流毒締禍雖幸而生吾
見其為行尸矣
　　　情
情也者性之所發本然之實理也其所以至於流而不
返者非情之罪欲勝之也葢有性則有氣有情則有欲
氣勝性則惡欲勝情則偽上智下愚所以不移賢不肖
所以别也故情之生也發於本然之實而去夫人為之
偽惻隠羞惡是非辭讓其理則根於性為仁為義為禮
為智其端則著於心喜怒哀樂好惡其發見則具于情
可喜而喜可怒而怒可哀而哀可樂而樂至於好惡皆
當其可而發則動而不括無非其實得時中之道惻隠
羞惡是非辭讓之端不妄仁義禮智之徳全則能制夫
欲而復于性統夫氣而安於心如喜而溢美怒而遷怒
哀之也而至於傷樂之也而至於滛善者惡之惡者好
之忿懥恐懼憂患好樂皆不得其正忍而至於不仁悖
而至於不義傲狠而至於無禮昧沒而至於無智則不
能制夫欲失則踰閑放僻邪侈一入于偽亡本心之徳
昩本然之實則不能復夫性為下愚為凶人與草木鳥
獸並而絶夫人道所以必加修治斷絶之功而用夫省
責推致之力也修致既切功力既至則欲節而後情定
情定而後心存心存而後性復性復則人之道盡人而
盡夫人之道則可以謂之人矣故曰情也者性之所發
其至於流而不返者非情之罪欲勝之也仲尼曰形而
上謂之道形而下謂之器又曰下學而上達夫性形而
上者也情形而下者也性為命之地情為心之地故學
問之道始於下而終於上始於近而終於逺始於無所
知而終於無所不知所以盡夫心盡夫心所以盡夫性
也是以君子用力於日用之間慥慥於躬行之地非禮
勿視非禮勿聴非禮勿言非禮勿動即灑掃應對進退
以盡夫性與天道則一偽不容無非實理也後世虚空
誕妄之學行務乎上而不務乎下務乎偽而不務乎實
談天説道見性識心斬然而絶念塊然而無為而不及
情其所謂性與心者則安在哉可謂不情之學也造化
之情著于天地天地之情著于萬物人之情則參造化
而通萬物能盡人之情則能盡物之情能盡物之情則
可以見天地之情矣是下學上達之道自流徂源之事
名教有用之學也
　　　氣
道統天地萬物之理氣統天地萬物之形道入于氣則
理入于形氣也者所以用道造形成變化而行鬼神者
也故天地萬物在於屈信消長之間流峙融結之内為
寒暑為晝夜為死生為覆載翕闢為壯穉榮瘁為晦明
剛柔精聚而為物㳺散而為變貫四時閲千歲振古而
不弊焉者也人稟是氣以生而理無不具混涵於性而
斡旋於心發揮於情而著見於事業體於仁用於義撙
節於禮昭徹於智充塞於誠其力則為勇其才則為斷
其油然莫之能雜則為善浩然莫之能禦則為大當於
理則融然而喜悖於義則勃然而怒惻焉而内悲則為
哀懽然而暢豫則為樂委曲於幾微之間而圓轉於變
通之際覆冒於公普之地而挺特於正大之域其為體
也則動容周旋而無不至其為聲也則合比律吕而無
不和其為容也則莊厲温恭而無不正其為色也則睟
然見於面盎於背故能與天地同流而貫萬物為一是
氣也自聖人而至於下愚其稟之也一也自赤子而至
於耄期其用之也一也自生而至於死自死而至於生
其本之也一也然其所以為聖所以為賢所以為君子
為小人者存養之功至與不至也安然而運化不待存
養而莫或傷之者聖也養而存之而莫使傷之則賢也
暴而傷之至於消沮悖逆則下愚而小人也存養之道
積於義理止於分位出處以時動容以中齊莊中正而
有立寛裕温柔而有容發彊剛毅而有執振於餒散之
中收於流蕩之際重警省以作志氣去虚驕以除客氣
㫁嗜慾以安血氣暢冲和以宣滯氣致恬淡以充道氣
去絶人欲之私一以天理之公則雖小人而可以為君
子雖下愚而可以為聖自局脊索盡之中可以至於剛
大矣嗚呼天之賦予者甚大而人往往自為小之氣所
以載道而人往往自為壊之天地兩間無有限量則孰
不當高視濶步而浩然莫之違也或者乃至於無所容
俯仰慚怍手足莫措皇恐戰汗雖或為鴟張誕妄猖狂
恣肆其中則枵然而莫之有一旦臨小利害則屈喪俱
盡皆人也而獨若是獨不知其所自耶
　　　仁
理之統體則謂之道道之功用則謂之徳徳之充全則
謂之仁故仁也者道徳之要所以盡性存心焉者也其
大原則出於天天之體曰乾而乾之徳有四曰元曰亨
曰利曰貞元者萬物之所資始而各一其性其中則亨
利貞具焉而各一其元故為善之長生物之本其於氣
也則為春其於徳也則為仁人稟是徳以生其理則具
于性其用則藴于心其端則為惻隠其情則為愛利其
體則為公普其所宜曰義其品節之分曰禮其真是之
知曰智其充實不妄曰信無非本然之全也在夫充之
而已運㑹變化萬物紛錯天地之間莫不得其所者天
之所充也動容周旋中禮合道天下之人莫不得其所
者人之所充也天而充之則人與萬物皆得其仁人而
充之則亦天之仁也其或不能而至於不充者有害之
者也天之仁而莫大也而或害之則本然之差不齊之
氣也日月之晦食寒暑之舛謬風霆雨雹之陵暴草木
鳥獸之夭折則於天之仁有未既盡焉然非天之罪也
天之仁而猶或未既盡况於人乎人之不仁也嗜欲之
私生質之氣其害之也有甚焉其至於不充咸其自取
也夫理者天之公也欲者人之私也一理之不當一事
之不仁也夫婦之道不盡則夫婦為不仁父子之道不
盡則父子為不仁君臣之道不盡則君臣為不仁至於
酬酢萬變經理萬事宰制萬物私欲一萌則於其理莫
能盡惛惑欺妄放僻邪侈忍鷙殘賊作於其心則戕性
毁已見諸事業則病人害物至於窮極則毒天下禍四
海滋蔓於後世而傷天地之仁噫天之有戾氣而害於
仁也小人之有欲而害仁也若是之酷也是之謂人勝
於天惟克巳制欲庶幾乎復而充之也仲尼賛易曰立
人之道曰仁與義又曰顯諸仁藏諸用則仁也者配三
極而為用如是之至也於其授七十子之徒則各因其
材而篤之與孝與忠與智與勇與仁之一事而不與仁
之全於顔子則僅與其三月不違於堯舜則曰博施濟
衆其猶病諸何若是其重且難也葢人之與仁其受之
也無不全充其所受則雖天地聖人有時而不能是以
難也其傳諸顔氏子也曰克已復禮為仁則教之以學
問之道曰一日克已復禮天下歸仁則勉之以功用之
歸而猶未既盡與不一而足嗚呼以仲尼之為教顔子
之為學而猶若是又矧其下乎如是則仁不可為也仁
者人所固有也一念之合理一念之仁也一事之中節
一事之仁也一物之得所一物之仁也若是其易也豈
不可為哉苟惟欲之從而不復於理則雖賢也而為之
難苟克其私而反之也雖衆人也而為之易故極其所
充則天地聖人有不能盡語其固有則愚夫愚婦可以
能行則非難能也不為也嗟夫去欲則如拔山為惡則
如走壙(古通/曠)反躬則如倒海克巳則如登天語之曰有
仁焉則亦難焉耳矣
　　　教
天地生物本之者道也載以氣而流以形使之各正性
命而不失其本焉者教也故播之以四時推之以六氣
交之以五行照之以日月之明鼓之以風霆之力潤之
以雨露之澤肅之以雪霜之威發揮其精神變化其氣
質無非所以為教以成夫道也人配天地以生其所以
為道為教者莫不備而其所以行道立教者則又有甚
焉故自太極而下教在天地宓犧而下教在聖人仲尼
而下教在六經教之始生也則道之弊也聖人因而修
之人之性始漓而欲漸長也於是有書契以代結繩人
之欲漸長而漸踰分也於是有法度以為刑政人之争
端日興而漸以禍人也於是有師旅以為征伐世變日
下人俗日偷於是過為之防曲為之制因其情而導之
使不塞因其情而遏之使不流於是因其本然之倫而
為夫婦父子兄弟使之親親而不離因其本然之序而
為君臣師友上下使之尊尊而不犯因其本然之禮而
為冠婚喪祭朝聘㑹盟使之節節而各盡其分因其本
然之義而為孝弟忠信睦婣任恤使之沛然而各蹈其
道因其本然之則而為廉恥羞辱好惡使之厭然而各
盡其情而後不愆不忒信如四時升降舒數和如六氣
涵浸浹洽澤如雨露靡然從化速如風霆截焉法令凜
如霜雪五音純八風調兆民樂其生萬物得其所無疵
厲夭殈而共躋仁壽教立道行而天下平天人相通上
下為一神人允協幽顯㒺間而人道始盡矣故教始於
宓犧成於堯舜備於周公定於仲尼易曰黄帝堯舜垂
衣裳而天下治葢取諸乾坤葢宓犧而下至於堯舜聖
聖相承興滯補弊教立而後道備道備而後無為天尊
地卑而乾坤定卑高以陳而貴賤位黄帝堯舜則中天
下而立與乾坤並而為三也黄帝堯舜氏沒繼以夏商
之衰教幾大壞而周公制禮作樂備六代之典使天下
之人遵而行之以為教教復立而周室大治厥後周衰
皇一降而帝帝一降而王王一降而霸所謂道與教者
莫不壞亂之極而仲尼氏出則無黄帝堯舜周公之位
無創法立制之權不能修道立教轍環天下而莫能用
於是制作六經天人之理則寓諸易天人之辭則寓諸
書天人之情則寓諸詩天人之政則寓諸春秋天人之
則則寓諸禮天人之和則寓諸樂性與天道之要立身
行已之實則寓諸七十子問難之間三綱五常大法大
典而無不備先聖人之道具在沛然與天地同流中天
下而立亦與乾坤並而為三也邵子曰春夏秋冬者昊
天之四時也易詩書春秋者聖人之四經也昊天以時
授人聖人以經法天天人之事備矣故曰太極而下教
在天地天地而下教在聖人仲尼而下教在六經則太
極為教之始而仲尼為教之終終而復始則仲尼亦一
太極也立經陳紀建極垂世亭毒甄育範圍裁成其為
教也無窮天地在而六經在也天地不壞而此教不壞
也故自仲尼氏沒雖分裂於戰國火於秦黄老於漢佛
於晉宋魏隋之間而雜于唐宜乎大壊一無所有而天
地自若人之性不易也本然而固有者皆不亡而六經
猶夫日月之昭昭也百姓日用而先王之遺澤猶在也
彼所謂老與佛與凡異端者亦皆假之而奸其間也向
無六經為教則人之類滅而天地或幾乎熄天地熄而
人之類滅則彼所謂老與佛與凡異端者將安所厝哉
大哉乎仲尼之道六經之教君君臣臣父父子子夫夫
婦婦兄兄弟弟其與太極並始終乎彼異端者又焉足
為重輕也哉
　
　
　
　
　
　
　
　
　陵川集巻十七
欽定四庫全書
　陵川集巻十八
　　　　　　　　　　　　　元　郝經　撰
　　論
　　　五經論(并序/)
邵子曰昊天之四時者春夏秋冬之謂也聖人之四經
者易書詩春秋之謂也昊天以時授人聖人以經法天
是則四經也謂之五何哉其一則禮樂也夫論性者言
四端而不及信序五行者土配王於木火水金故易書
詩春秋之間禮樂為之經緯雖五而為四也惟齊非齊
竒耦錯綜所以成變化而行鬼神乃作易書詩春秋禮
樂論
　　　　易
盡天下之情者詩也盡天下之辭者書也盡天下之政
者春秋也易也者盡天下之心者也昔者聖人之於詩
書也刪定之而已矣於春秋也筆焉削焉而已矣其於
易也則上下數千載歴四聖人焉或畫焉或重焉或辭
焉不敢率易而備為之沒齒刳心焉始就于一端而已
何獨如是之艱且逺也葢顯天下之至神必待天下之
至聖探天下之至幽必待天下之至明况於以天下之
至神於天下之至幽而為大經大法也哉非至明者與
至聖者迭興繼作艱且逺而為之則不能也所謂至神
至幽者何也凡天下之物非主不立無精粗巨細大小
皆有主焉者一户之闔闢主之者樞也一裘之裼被主
之者衽也一鐍之啟閉主之者鑰也是物也而猶有所
主夫仰而目之蒼蒼然俯而足之廣且厚者昭然而往
來而為晝夜者粲然而麗天晝隠而夜顯者起於青蘋
之末怒於土囊之口而撓天下者藹然而遍空殷然而
驚世油然而潤物突然而高沛然而就下者薈蔚葱鬱
而夭且茂翼焉飛雲蹄焉走陸者而其中有黔首而横
目衣冠而飲食有男女夫婦之别父子兄弟之親君臣
上下之分化化生生無時而已焉者是至大而至衆也
主之者果何物耶唯其所為者至顯故其所主者至幽
其所造者至妙故其所主者至神索之而不可得也聴
之而不可聞也視之而不可見也浩浩乎其無津涯而
無畔岸也漠乎其無紀極而無朕兆也搏之而無迹語
之而無徵也於是衆人之中有聖人焉曰吾民之性甚
善而其智甚靈也是不可與草木並朽而無知焉乃盡
已之心推而盡天下之心假天地萬物畫而為卦以垂
道之統明夫所以主之者至矣盡矣不可以復加矣衆
人之中又有聖人焉曰吾民之情甚易遷而其智甚易
變也不可與草木並變而同盡乃盡已之心推而盡天
下之心引而信之以盡天下之變而重其卦明夫雖變
而主焉者在也至矣盡矣不可以復加矣衆人之中又
有聖人焉曰吾民之欲甚大而其惡甚易長也懼其淪
於非類而不返也乃盡已之心推而盡天下之心而作
爻象彖繋之辭發理形象數之幾命性心迹之本以明
夫吉凶消長之道進退存亡之理而垂教焉使不失其
所主而至幽者顯至神者著煥乎日月之正中而弗是
也於是而始成夫易故易也者四聖人之所以盡天下
之心而為之者非他經之所得比也詩書春秋如夏冬
各一其時易則一元之氣貫天地而通四時也大哉易
乎在天為神在人為心其在經也則為易合而言之一
也形而上謂之道形而下謂之器合而言之亦一也嘗
觀之於吾心於寂静感通而見無畫之易觀之於書於
竒偶變動而見有畫之易觀之於造化也於至賾至微
而見無體之易觀之於天地萬物也於至大至衆而見
有體之易吁易果何物也大傳曰易與天地凖或曰易
凖天地而已乎天地之外無復有物乎曰天地無外其
有外聖人存而弗論也聖人垂世立教以有徵者傳信
也豈為是忽恍不可測者引而自高以惑世也哉老氏
能言之矣而入于偏釋氏能窮之矣而入于誕二氏之
所以得罪於吾聖人也其曰易與天地凖至矣
　　　　書
孚于中則不徵於言徵於言者皆未孚於中者也故言
之愈簡則其孚愈篤辭之愈繁則其疑愈肆然則無言
可乎不然也言心聲也心有所用則言以宣之雖欲勿
言焉得而勿言夫孚于中者其言自可徵也不孚于中
而苐徵於言誣譎誕妄可勝也哉嘗觀夫書自宓犧至
于帝嚳則泯而不錄唐虞二代之聖也五篇而已而夏
后氏之書四商之書十有七周之書三十有二周踰于
商商踰于夏夏踰于唐虞豈唐虞不及夏夏不及商周
與何唐虞之寡而商周之多也上世聖人之垂統也宜
其多而反寡後世聖人之繼承也宜其寡而反多何也
昔周豐之言曰有虞氏未施敬於民而民敬夏后氏未
施信於民而民信殷人作誓而民始畔周人作㑹而民
始疑謂去古逺而俗日益薄狙詐日益盛馴致而然也
蓋信則不言而喻故其書寡不信則言而不喻故其書
多自伏犧至于帝嚳其俗樸以誠其政簡以一不徵于
言而天下信是以聖人存而弗論也堯禪舜舜禪禹三
聖授受以天下與人而不疑有人之天下而不與然而
授受之際猶懼其不克負荷而始有疑焉故堯之語舜
曰允執厥中一言而已矣及舜之命禹又有疑焉加之
以人心道心之分喻之以惟精惟一之戒三言而已矣
厥後湯武以臣誅君作為誥誓以信天下之信伊尹以
臣放君作太甲三以明已之不篡周公攝政召公不説
羣叔流言於是啟金縢之書作洛召誥命諄諄讙讙以
一已之誠破天下之惑是以彼如是之無如是之寡此
則如是之重且多也雖然是皆孚于中而有徵之言由
疑而發之耳自周室東傾五伯更政刑牲㰱血而愈疑
登壇載書而愈叛交質子而愈弗信骨肉睽為仇讐肝
膽濶為楚越朝執牛耳暮尋干戈不孚于中不徵于辭
惟欲是變聖人傷而憂之乃斷自唐虞訖于周而定有
徵之言以垂教以明夫堯舜三代之世其中甚孚其言
甚信足以傳大道破大惑已大亂立大政不曾是喋喋
虚飾而已也嗚呼日昃而羣隂作聖人沒而異端起曼
衍之言慘刻之論從横不根恐愒之談蝟然而興豈惟
不孚于中而不足徵也哉卒之以言亂天下而莫知適
從激毒發戾一僨而火于秦悲夫
　　　　詩
天下之治亂在於人情之通塞甚矣人之情惡塞而好
通也故天下之亂恒生於塞而其治恒生於通君人者
亦審夫通塞而巳矣激揚疏暢導之而使就于通剔抉
滌蕩達之而使去乎塞葢塞則上不信下下不信上上
下交惡藴賊崇圯反目以相睽憤心以相戾板板憒憒
以及于亂在易則為否通則上孚于下下孚于上上下
相孚郁乎相扶煥乎相輝濟濟洋洋以臻于治在易則
為泰夫人之情猶水也湮其流窒其源則必壅汨而内
潰穴地而突出湍奔而肆行不為疏之而又障之則必
沈沈淪淪洶湧旁魄觱發之而上行愈障之而愈深愈
防之而愈沛久且逺溢而一决則必襄山懷壑放激衝
觸肆其所之其害有不可勝言者故善治水者疏而通
之而已矣瀹而注之而已矣適其性因其勢道之而巳
矣昔者聖人懼民情之塞而弗通也於是乎觀乎詩詩
者述乎人之情者也情由感而動故喜怒哀樂隨所感
而發感之淺也或黙識之而巳或形乎言而已感之深
也言之不足長言之長言之不足詠歌之詩之所由興
也喜而為之美怒而為之刺其哀也為之閔其樂也為
之頌美而不至於諛刺而不至於詈哀之也而不至於
傷樂之也而不至於滛已不能盡而託之於人人不能
盡而託之於物物不能盡而歸之於天上焉公卿大夫
下焉薪翁笱婦有所感而必有所作君而知之天下之
情無不通矣故致治之君觀乎人情也必於此乎取之
於是婦寺言之史書之瞽歌之於其巡狩而采之朝貢
而陳之太師聲之君人者儼然而坐聴之聞其安樂之
音循已而省之曰吾何徳何修而臻此歟乃兢業祗懼
徳日益加修行日益加檢潔齊粢盛作為樂歌薦之郊
廟曰兹先王之致也其聞怨以怒哀以思之音也矍然
而起愀然而變循己而省之曰予得罪于天下矣予負
責于後世矣予其遘天之誅矣前言往行何者之愆禮
樂刑政何者之紊惴惴乎蹈深淵也愬愬乎履虎尾也
徳日益修行日益檢以鎖神人之怒猶可及也其不幸
而萬民怨嗟四海扼腕而君人者無聞知患生而弗之
覺禍至而弗之悟卒僨其社而沈其宗此文武周召之
所以治宣王之所以中興厲之奔幽之死平桓之所以
失政也至矣哉詩之於王政如是之切也於人之情如
是之通也於治亂如是之較且明也故有國君人者不
可以不讀詩
　　　　春秋
六經一理爾自師異傳人異學各窮其所信而遂至于
不一易春秋之學相戾相逺相捍蔽特其甚焉者易載
聖人之心春秋載聖人之迹心迹一也何逺之有彼學
者見易之神妙不測變通無盡範圍天地曲成萬物而
知鬼神之情狀探賾索隠而逆知來物乃臨深以為高
而遺其跡視拘拘於世教法度之間者以為沈於流俗
而不返也而學春秋者於一言一動一事一物必律之
以禮而繩之以法惟恐其弛而不嚴濶畧而不切也而
狹其心不知有變動不拘周流六虚上下無常不可為
典要者故各極其所執相乖相格無有為貫而一之者
葢易窮理之書而春秋盡性之書也易由正以推變春
秋由變以返正者也人之性甚大而其理甚備在於行
而盡之而己一行之不當一性之不盡也於是聖人因
其性之分與夫分之節而制夫禮故人有是性必以禮
行之而後能盡是性雖然行不可必也時得而行行之
于時見于事業而己矣時弗得也行之於身著書立言
垂訓于後而巳矣舜禹湯文時得而行盡性于事業者
也孔子弗得時行盡性於書者也而春秋者盡性之跡
也故即性以觀性莫若即跡以觀性即性以觀性無聲
無臭不可得而觀也即跡以觀性有徵而可觀也故觀
性之書皆莫若春秋孔子之著書也於易則翼於書則
定於詩則刪而其於春秋也則謂之作何哉權天下之
輕重定天下之邪正起王室之衰黜五伯之僭削大夫
之専治亂臣賊子之罪以魯國一儒行天子之事而斷
自聖心書國書爵書人書氏書名書字筆則筆削則削
游夏不能賛一辭非若易詩書之因其舊而加修之也
至矣哉大經大法百王不易萬世永行舜禹湯文盡其
性而行之於一時孔子之作春秋盡其性而行之於無
窮也信乎其生民以來未之有而賢於堯舜逺矣故世
之學者觀於春秋而行之足以盡性而學夫聖葢性盡
而理窮則易在其中易在其中則聖在其中矣嗚呼三
傳之禍興而論説紛紛豈惟不知與易一而各標異議
莫知所從彼以為是而此以為非彼以為非而此復以
為是彼出乎彼則曰余出乎此至於師弟異而父子不
同已之偽是非侈聖人之真是非喪則性烏可盡跡於
是乎泯泯也下此而又有甚焉者誕妄者入于䜟緯馮
藉者入于叛逆深刻者入于刑名有王者起則必削而
去之蹈聖人之跡以求聖人之心用易以窮理用春秋
以致天下則舜禹湯文之功業可指顧而至不然則其
亦已矣
　　　　禮樂
喜怒哀樂之未發性也其既發情也可喜而喜可怒而
怒可哀而哀可樂而樂則情之所以率乎性也喜怒哀
樂不當其可而發則非性情之正而人欲之私也夫人
之有性也而必有情有血氣也而必有欲情欲常相勝
也非情勝欲則欲勝情情勝欲則為君子欲勝情則為
小人情勝欲則治欲勝情則亂故天下之治亂在夫情
欲之相勝也聖人者懼天下之欲勝情也於是因其本
然之分而為之禮以節制之因其本然之和而為之樂
以宣暢之為之禮雖有欲而不能踰為之樂雖有樂而
不能悖天下有僭越之姦狂狡之戾則有禮以折之有
忿疾之亂鬱塞之慝則有樂以釋之洋洋乎發育萬物
峻極于天故禮樂者王政之大綱也得則治否則亂聖
人致治之功必於此乎取之而不敢易也以性情治天
下以天治人非有我之得私也故禮樂之治王者之極
治也自宓犧而上理具而無器宓犧而下器具而無文
至乎唐虞文具矣而未備至乎周公理與器與文於是
乎大備故其中間有堯舜之治有夏后氏之治有殷湯
之治有周文武成康之治夷厲而下欲勝而情亡禮樂
之理寖以昧而其器寖以缺致治之功寖以墮而王政
之大綱寖以不舉繼以幽而周室大壞平王而東禮樂
遂為虚文矣陵夷至于孔子雖欲與之焉得而與之乃
曰夏禮吾能言之杞不足徵也殷禮吾能言之宋不足
徵也我觀周道幽厲傷之舍魯何適矣於是因魯史而
修春秋以明禮就大師而正雅頌以明樂然而無其位
無其權明王不興卒不能復禮樂之實苐存其名而巳
子貢欲去告朔之餼羊子曰爾愛其羊我愛其禮夫告
朔之禮不行是實亡矣羊存而何益而孔子惜之者謂
名存而實亡愈於名實之俱亡也嗟夫禮樂根於性情
而其弊至於虚名之不能存天下之治從何而興乎自
是而下判為十二折為七國并為孤秦燔燒詩書削禮
瘖樂置生民于鈇鉞之上用鞅斯申韓之術一以刑法
繩下而遂至于亡嗚呼禮樂根於性情文與器雖亡而
生民之性情未亡也有明主舉而行之禮樂之治可復
矣
　　　思治論
無意於取而有意於治者殷周也有意於取有意於治
者漢唐也有意於取有意於治而不知所以取與治者
晉隋也取之以道治之以道其統一以逺取不以道治
之以道者次之取與治皆不以道者隨得而隨失也嗚
呼安得知治體者與之共論治道乎治少而亂多也尚
矣所以然者知治體者鮮矣將百萬之衆舉天下如鴻
毛者易得也决䇿制勝慮皆偪臆者易得也平賦役調
糧餉聚如丘山運如風雨者亦易得也至於乘幾挈勢
以仁義道徳厝天下於泰山之安者則難矣故漢知所
以取之者蕭公子房也知所以治之者賈誼董仲舒汲
黯也漢不能盡其用所以僅能為漢而不能三代也漢
季之失天下也知所以取與所以治者孔明也天不盡
其用不能三代而區區庸蜀也晉既盜魏又欲取吳取
所以取與所以治者羊叔子也僅能用其取而不知所
以治是以隨得而隨失也唐有天下因隋之亂名義近
正知所以取貞觀之治魏徵房杜知所以治惜乎衆目
雖舉而大綱不立也是以一治一亂卒僨以亡僅能為
唐而不能三代也三代而下千有餘歲竟不能復其治
何治如是之少而亂如是之多也葢雖有願治之君而
無知治體之臣僅為一時之治而已雖亦或有知治體
之臣而復無願治之君沒沒於世卒不能用一時之治
亦難也嗟夫世變而既下矣可乘之機可挈之勢豈遂
無有哉前世則亦已矣國家奮起朔漠奄有北土一舉
而収燕雲再舉而滅夏又再舉而得闗中又再舉而覆
汴蔡荆襄蜀漢繼踵而破髙麗濊貃日出之國委命下
吏莎車烏孫崑崙虞泉日入之地盡入鞭箠臣漢唐之
所末臣蜚揚突蕩席巻夷夏蹂斥宇内四十餘年矣豈
無意於取乎而不知所以治之者夫得寸而治之國之
寸也得尺而治之國之尺也務取而不知治猶獲石田
也夫致治之道自治為上治人次之自治其本也治人
其末也本固則末盛詩曰枝葉未有害本實先撥言本
既撥則枝葉從而害矣又曰綿綿葛藟施于條枚豈弟
君子求福不回言本根芘則可以求福矣葛藟猶能芘
其本根况於國乎所謂本者不勤逺畧而反自近者始
也修仁義正綱紀立法度辨人材屯戍以息兵務農以
足食時使以存力輕賦以實民設學校以厲風俗敦節
義以立廉恥選守令以宣恩澤完一代之規模開萬世
之基統即此為之不求之於外大總其綱小持其要上
下井井有條不紊蘓潤瘡痍補葺元氣如此數年治體
既定綱紀日張户口增益民物繁夥禮義隆懋心格其
非風俗完厚上下妥安如餒而飫如醉而醒如瘠而肥
本根既固徳威惟畏弱國入朝彊國請服矣葢不屈則
無以信不翕則無以闢不静則無以動不存則無以施
理勢然也苟信而不屈動而不静施而不存馮鋒恃鋭
謂莫已若鮮有不弊者傳曰兵猶火也弗戢將自焚也
言兵以禁暴誅亂不可窮也又曰天下雖强好戰必弱
言兵凶器戰危事不得己而用不可久也夫文止戈為
武詩曰載戢干戈載櫜弓矢肆于時夏允王保之此武
王之所以為武也國家擁百萬之衆衡制夷夏莫敢誰
何雖數年無君無大吠之警豪傑弭耳瞬目奔走奉戴
吏民竭膏血倒倉庾空杼軸罄筐篚以供賦役可謂力
勝矣少霽威蓄鋭固其本根漢唐之舉也焉有用兵四
十年而不已者乎遺民安得不膏鈇鉞糞草莽乎有千
金之璧而不琢執之以擊瓦礫而不以為寳不玷而缺
亦云幸矣曷若琢為琮璜藴之匵而藏之宻與天球河
圖為奕代之寳乎葢不智不勇然後可為大智大勇不
恃其力然後可以大用其力役其智者則必至於闇肆
其勇者則必至於困竭其力者則必至於踣以智力勝
人者人亦以智力勝之矣以義勝人者天下無敵也綱
紀禮義者天下之元氣也或偏或全必有在而不亡天
下雖亡元氣未嘗亡也故能舉綱紀禮義者能一天下
者也不能舉綱紀禮義者安于偏而苟且者也天下嘗
分裂矣昔秦不能舉而漢舉之漢所以一天下也吳不
能舉而晉舉之晉所以一天下也陳不能舉而隋舉之
隋所以一天下也隋不能舉而唐舉之唐所以一天下
也南唐吳越不能舉世宗藝祖能舉之宋所以一天下
也晉隋不足稱也粗立綱紀猶能一天下矧於幅員萬
里巍巍堂堂莫之與京能舉綱紀禮義乎其混一區宇
囊括海内厝天下於泰山之安而四維之也必矣葢天
下之勢必一方之綱紀禮義立天命之人歸之而後天
下一此善於彼而後天下一地醜徳齊莫能相尚欲以
力勝之未之前聞也縱能勝之不能安之無以挫英雄
之氣服天下之心反使乘時徼幸斂羽毛而待風飈者
得以窺其隙而投其間羊祜所謂既平之後方勞聖慮
者也今梁秦之西東既被其澤綱紀既立矣河朔之民
獨非國家之赤子乎書曰無黨無偏王道平平使河朔
之民亦如梁秦復加之以意而致之以理不在於耀武
萬里之外而可以文致太平豈惟生民之幸天下可一
而社稷之福也嗚呼二帝三王不得見之矣舍漢唐何
適也漢唐又無及矣舍今之世何適也詩曰洌彼下泉
浸彼苞稂愾我寤嘆念彼周京經布衣也夫復何言念
之而已居得致之位操可致之勢者幸留意焉
　
　
　
　
　
　
　陵川集巻十八
欽定四庫全書
　陵川集巻十九
　　　　　　　　　　　　　元　郝經　撰
　　論
　　　辨微論
　　　　異端
儒之名立而異端作儒之實亡而異端盛實既亡矣虚
名之儒何益乎是以不競于異端是以天下之人蚩蚩
擾擾復以儒為異而不知異端之為異也夫道行于一
喪于二天下治于一亂于二矧異端之多乎哉昔三代
無儒者而天下皆儒也後世有儒者而天下無儒也三
代之盛莫盛于周周之盛莫盛于禮樂自黄帝至于文
武六代於是乎備有異服異言之典有反常惑衆之誅
居有服章動有儀則出有權衡入有規矩沈涵仁義優
游禮讓咀咏徳澤方此之時人人皆儒而天下無儒之
名也是以成康四十餘年徳著刑措可謂盛矣及周之
衰禮樂廢缺王政下移侯度不謹孔子有天縱之聖而
不位君師六代之典於是大壞吾民日趨於異孔子沒
諸弟子各以其説遊於諸侯而儒之名始立孔子之時
己有過不及之差愚魯喭辟之不一既本掲原分榦摧
枝折異端於是乎作是以子夏之後流而為莊周李斯
出于荀卿之門而周亂其理斯削其跡墮先王之制滅
先王之道萬億之不能一存撤天下之藩籬破天下之
畦町則孰不得鼓舞猖猘于其間哉是以申韓以刑名
孫吳以兵儀秦以辯楊朱為我墨翟兼愛雜然鋒出燦
然星布至于漢氏賈誼以王佐才當孝文致理之時而
猶惑于申韓史遷學名兼綜先黄老而后六經何者儒
之實亡而異端盛莫知所從也遂致後世夷貊肆而老
佛横敗人之國亡人之家傾人之天下塗吾民之耳目
亂吾民之心術斵吾民之天性而不可救藥也悲夫孟
軻氏辨之于微而時人弗知仲舒欲罷黜百家而孝武
不用韓愈氏力為之争而竄逐南海三人者非不為大
儒也而不能遂滅異端措天下于三代之隆躋吾民于
康衢遂吾民於仁壽者衆皆異而已獨儒而欲以一己
之儒一天下之異是猶致寇於室而坐甲于户也力而
禦之死而敵之其為勝也不亦難乎然則天下遂為異
也亦有時而出也邪道與時不可必天欲生斯民也育
斯民也必有大聖人者舉三代之隆以勝之矣不然則
其亦已矣雖有孟軻仲舒韓愈者亦無如之何矣孟軻
仲舒韓愈者猶無如之何觀今日之文章斷今日之事
業吾為無望爾也夫
　　　　禮樂
天下之事有幾有時興喪成敗繫焉爾事有不舉而無
幾與時則巳矣其不舉天也非人也見其幾忽易而不
乘遇其時苟且而不進而遂至於不舉者人也非天也
夫可乘之時可為之事千載一㑹邈乎其難哉故三代
之後禮樂不興非不興也失其幾而違其時也失其幾
而違其時雖有知者亦無如之何矣文中子曰使諸葛
而無死禮樂其可興乎諸葛而無死天假之年誅魏復
漢則有之矣禮樂之興喪何諸葛之足繋哉天下襲訛
踵陋蹈枉興偽五百有餘年矣禮樂之興喪留侯叔孫
通孝文不任其責尚何諸葛之足責哉昔周公攝政逺
焉而管蔡誚邇焉而公奭疑上焉而王不知戎商始革
未洽周化千載之下聞者猶危公公乃雍雍皡皡曾不
芥蔕七年之間収六代之典制禮作樂須之於明堂竊
嘗計之管蔡公奭之禍大而公不懼禮樂之事甚迂而
緩也公汲汲而為之何哉葢幾不可失而時不可違也
苟計一巳之私廢萬世之典公不知也使天下淪于非
類公不仁也故公之不計一已之危而必為萬世之典
此周公之所以聖也留侯佐高帝誅暴秦蹶彊楚平定
天下灞上一言直作伊周借箸之籌便同湯武天下既
平納履而去其邁倫之節亦髙矣保身之知亦明矣而
漢制皆因秦敝不為之革蕭何之圖書皆秦人奮私智
破古法吞噬天下之汙跡也而遂用之使漢之禮樂不
興不能比隆三代雜而不純者留侯誤之也豈留侯言
之而高帝不聴邪詩書之綿邈陸賈稱之使為之著書
矣仁義之迂濶三老言之即為之縞素矣遷都之重婁
敬陳之即日而西駕矣矧留侯腹心之臣禮樂天下之
大事創業垂統子孫之所儀刑也帝有從諫如流之美
豈言之而不聴哉禮樂之興適其幾而㑹其時留侯者
外無管蔡之誚内無公奭之疑上無成王之不知而乃
忽易而不為苟且而不進何哉此留侯之所以能為漢
世佐命之大賢而不能如周公之聖也與葢留侯才知
有餘而學術未備故不足獨任禮樂之責誤之者又有
叔孫通也叔孫通上及遺周之緒仕於秦臣於漢周之
完典嘗見之矣秦漢之事盡知之矣當漢室創制而不
舉三代之懿顧乃剽掠秦餘俯仰隨世使禮樂曀光沈
耀葬于九京冺然無聞於後帝乃謂朕今日知為皇帝
之貴使帝而有知通之罪其容誅乎雖然通以腐儒之
姿乘時徼利觀其徇二世者可知矣當紛紛征伐之衝
士未息肩强梗之將搖蕩疆場謀畫大臣不為之啟禮
樂之事通又何足獨任之故留侯任其責于上通任其
責于下孝文任其責於終而巳矣漢承秦敝至于孝文
天下屬安治賈誼言宜改正朔興禮樂而孝文乃謙讓
未遑遂因常蹈故亡秦之制訖為盛典後王後帝繼繼
承承恬然處之而不以為非也或欲革之而反以為異
也是以後世知者而不能行行者而無其時禮樂終于
無興矣嗚呼漢初之幾一失禮樂之治遂百千祀而不
能復彼二臣一君不得不任其責
　　　　學
智一而不鑿者故學純而不駮一而不鑿則得者精而
成者大純而不駮則守者固而行者正是以建大節處
大變斷大惑紛然而至而不紊儵爾而起而不動以一
身而鎮天下天下與之以一言而率天下天下從之此
大人君子之為學所以安天下也小人之學異乎此所
以亂天下也天下之安危繋夫學而已矣大人君子之
為學也用智之公也公則一故其學純外物不能間入
以相擾也故能御物而不屈夫學純故有器有器故有
節有節故不為私奪所以天下恃之以安也小人非不
學也用智之私也私則有欲有欲則屈于物一心也而
萬物屈之是以中無主而外無正天下因之以亂也學
而因以亂天下曷若不學之愈乎不學則樸魯重厚而
無欲猶足以鎮天下而不至于亂天下也夫人而有智
而資之以學不至于大聖而必至于大姦故周公王莽
皆學也而周公以之安周王莽以之簒漢周勃霍光無
學也而勃能誅諸吕而立太宗光能廢昌邑而立宣帝
臨大節而不奪故學之以亂天下不若不學之為愈也
嗚呼後世之學又異於此矣既不能至于大聖又不能
至于大姦又惡其名而不能為之不學或徇時為骫靡
之文或為人為纎巧之利或射利而為瑣末之業既不
能安天下而亦能亂天下孳孳矻矻學之而無用為之
而無益智分而不一業駁而不純器促而淺無以容節
錯而卑無以立使先聖人正大之道墜而不舉民俗日
偽以偷而曰吾學矣果何學也噫天下其無學者耶則
執筆綴辭者多矣峩大冠襜大裾堯都而舜俞者多矣
其有學者耶未聞有以正大之學安天下者也故道之
不行天下之不治非時君衆人之罪余學者之罪也
　　　　學
天下之無全才也學使之然也古之學者一而要今之
學者雜而偽一而要也故能為巳而其才所以全也雜
而偽也故不能為巳而其才所以不全也嗟夫學而不
能為已不能全其才尚何學之貴也哉葢人之為學所
以致吾之知也一則其智不分而見者博也要則用力
不匱而蓄者厚也雜則其智分而見者寡也偽則用力
勞而蓄者鮮也見者博而蓄者厚此才之所以全也見
者寡而蓄者鮮此才之所以不全也今夫日一而已故
能光臨天下照耀萬物物不能欺星非不衆也的焉而
自照之不暇矧能及於他乎哉何者日一而星雜也雖
然後世之不能古也抑亦有由焉古之為學也道一而
已矣後之為學也異端之多也故古之為學也易今之
為學也難古之為學也幼而灑掃應對長而性與天道
比年三十而必有立焉如此而已後世之為學也何多
乎哉有科舉之學有文章之學有典故之學有經史之
學有星數卜筮之學有地理之學其至者有性理之學
有象數之學其誕者則有老莊之學浮屠之學申韓孫
吳之學至於百家衆流又有不可勝數者其書萬億巻
有終身不能徧觀者是以各以其所習者鳴或以徼名
或以射利或以欺世誤天下或以干仕祿或以全身自
樂是以智不能一而才不能全擾擾紛紛日趨于亂而
卒不能及古也悲夫昔仲舒嘗言之武帝欲罷黜百家
表章六經使道術歸于一而武帝不能用也以漢之懿
仲舒之純賢武帝之雄材大畧而猶不能一道術使天
下遂無全才學者無所歸不入於彼而必入於此後世
其亦巳矣
　　　　學
學者學夫舜而已矣學焉而不至達不失為伊吕窮不
失為顔孟所謂刻鵠不成猶類鶩也下此而何學焉噫
後世功利之説行學顔孟者鮮矣矧於舜乎其以舜為
無功利歟任禹而水土平任稷而烝民粒任契而五品
遜去四凶而天下安則有大功大利及於萬世者矣其
以舜大而難學歟舜人也我亦人也舜性也我亦性也
舜心也我亦心也苟篤力行而有所至則亦不難矣其
以舜非豪傑歟匹夫而為天子則亦豪傑矣何遽而不
為哉夫舜之為舜而所以如是非直有赫赫大過人而
人不可跂及者亦修其本然之徳積而化之也何難之
有顧苐弗學耳彼世之人見小利而忘大利見小功而
忘大功邇者迂之而鶩于逺細者忽之而謀于著悖仁
義中正而直以取富貴聞堯舜之事莫不羣聚笑之而
以為愚且誕自謂翹楚豪邁過之也及計之於終其所
成與其所至乃不能晞伊吕顔孟之末光矧於舜乎故
曰後世如有作者虞舜不可及已嗚呼功利之誤世也
深矣自其説一行而三代之學遂廢聖人亦從而不作
以及于今泯泯也葢天下之人有血氣之性故有利欲
之心有利欲之心故有功名之志有利欲之心必争奪
以充其心有功名之志必争奪以充其志莫有自反而
以本然之分制之者此亂之所由生也是以秦漢而下
詐醉戰酣灑人之血以為池積人之骸以為壘磨牙而争
之力相軋而計相勝以千萬人之命易尺寸之功以千
萬人之生易毫末之利籍籍紛紛魚腐肉胾竭天下倒
四海不足以充利欲之心塞功名之志也又惡知天下
之有舜哉
　　　　經史
古無經史之分孔子定六經而經之名始立未始有史
之分也六經自有史耳故易即史之理也書史之辭也
詩史之政也春秋史之斷也禮樂經緯於其間矣何有
於異哉至馬遷父子為史記而經史始分矣其後遂有
經學有史學學者始二矣經者萬世常行之典非聖人
莫能作史即記人君言動之一書耳經惡可並雖然經
史而既分矣聖人不作不可復合也苐以昔之經而律
今之史可也以今之史而正于經可也若乃治經而不
治史則知理而不知跡治史而不治經則知跡而不知
理苟能一之則無害于分也故學經者不溺于訓詁不
流于穿鑿不惑于議論不泥于高逺而知聖人之常道
則善學者也訓詁之學始于漢而備于唐議論之學始
于唐而備于宋然亦不能無少過焉而訓詁者或至于
穿鑿議論者或至于高逺學者不可不辨也學史者不
昧于邪正不謬于是非不失于予奪不眩于忠佞而知
所以廢興之由不為矯詐欺不為權利誘不為私嗜蔽
不以記問談説為心則善學者也古無史之完書三變
而訖于今左氏始以傳春秋錯諸國而合之馬遷作史
記離厯代而分之温公作通鑑復錯厯代而合之三變
而史之法盡矣古不釋經亦三變而訖于今訓詁于漢
疏釋于唐議論于宋三變而經之法盡矣後世無以加
也但學之而不遺辨之而不誤要約而不繁得其指歸
而不異而終之以力行而已矣嗚呼後世學經者復務
于進取科名徇時之所尚破碎分裂經之法復變矣學
史者務于博記注滋談辯釣聲譽以愛憎好尚為意混
淆蕪偽而史之法復變矣其將變而無窮耶其亦變而
止於是耶其由變而經史之道遂亡也邪九師興而易
道微三傳作而春秋散昔人之議猶若是矧於今之變
乎變而不巳其亦必亡矣
　　　　厲志
與時而奮者衆人也無時而奮者豪傑也士結髮立志
挺身天地間稟天地之正性屬天地之正氣備五行之
秀孕萬物之靈豈偶然也哉彼一草木一花實一鳥獸
魚鼈得五行二氣之一偏而已猶且無無用者或以藉
或以構或以茹以餌而皆有用矧於人乎故天下無無
用之物亦無無用之人人之于世治亦有用亂亦有用
天生斯人豈欲其治而安于享利亂而安于避禍治亦
無用亂亦無用徒樂其生全其身而已乎必有用也巳
必有用故亦必有為必有為故天下無不可為之世亦
無不可為之時雖然嗜常而厭變安逸而惡勞徇苟且
而偷生者衆人之性也與時而進退逐世而俯仰者衆
人之情也知己之有用與己之有為者百千人一焉而
已矣知己之有用與已之有為而必于用必于為者又
萬億人一焉而已矣至治之不興天下之恒于亂也此
故之以夫故士之聰明睿智而達乎此者必以天自處
以生民為己任而不偷也是以禹稷當平世三過其門
而不入伊尹五就湯五就桀一夫不獲若撻于市文王
不遑康寧自朝至于日中昃不遑暇食周公仰而思之
夜以繼日幸而得之坐以待旦孔子去魯奔衛不用于
齊譖于楚畏于匡逼于宋餓于陳蔡之郊而窮于天下
孟子不果於梁不遇于魯臣於齊諄諄於滕薛是數聖
賢者豈不知安逸之為樂哉知己之有用與己之有為
俛焉日以孳孳而不敢自棄而私焉耳或遇或不遇或
窒或亨有所成無所成繫之天而已矣顔子所以安於
陋巷而不動者有仲尼任天下之責而無與于己也嗚
呼季世孰知有此哉公道不立而人人自私也山林之
士往而不返槁其形灰其心以絶兹人自同于麋鹿安
視天民之斃而莫之恤也市朝之士溺而不回狃于利
徇于欲既得而患失自同于孤鬼安視天民之斃而莫
之顧也文章之士華而不實工麗縟衒辭令以沽名而
賈利自同于絺繡安視天民之斃而莫之濟也由是而
言道不喪天下不亂可得乎孟子曰待文王而後興者
凡民也若夫豪傑之士雖無文王猶興今而天下既若
此矣文王其有乎爾亦無有乎爾誦書學道之士將安
坐而待之乎將亦有為乎必有其時而後有為乎
　　　　時務
堯舜邈矣而不可繼也三代曠矣而不可及也二漢寂
矣而不可見也堂堂中夏幅員萬里吾民將安所之乎
堯舜三代二漢之世亦吾民也今而天下亦吾民也吾
民不變則道亦不變道既不變則天下亦不變何遽而
不可繼不可及而不可見也哉抑亦無由焉爾乎亦有
由焉爾乎生民之制至于堯舜古有不平有不備及此
而平矣備矣有不至而有不盡及此而至矣盡矣此二
聖者生民之極也故孔子曰堯舜垂衣裳而天下治葢
取諸乾坤謂生民以來至于堯舜始並乾坤而為三也
三代之君即堯舜之成功而行之以義不激擾不矯造
生民樂生千有餘歲以及于秦秦不蹈道墮功而悖義
堯舜三代之制始大壞使秦多厯年所肆其凶毒吾民
不殱于斧鉞則愚瞽無知昧其天性無異于草木鳥獸
而人之類滅矣天矜吾民二世而斃有漢氏興追蹤前
世結絶理斷補漏塞罅雖王道未純而有三代之遺風
文中子曰二帝三王不得而見舍兩漢將安之乎四百
年天下無二志終之以禮樂三王之舉也故堯舜而下
三代而巳矣三代而下二漢而巳矣後世不可及也二
漢之亡天地無正氣天下無全才及于晉氏狙詐取而
無君臣讒間行而無父子賊妒騁而夫婦廢骨肉逆而
兄弟絶致夷狄兵争而漢之遺澤盡矣中國遂亡也故
禮樂滅于秦而中國亡于晉已矣乎吾民遂不霑三代
二漢之澤矣乎雖然天無必與惟善是與民無必從惟
徳之從中國而既亡矣豈必中國之人而後善治哉聖
人有云夷而進于中國則中國之苟有善者與之可也
從之可也何有于中國于夷故苻秦三十年而天下稱
治元魏數世而四海幾平晉能取吳而不能遂守隋能
混一而不能再世以是知天之所與不在于地而在于
人不在于人而在于道不在于道而在于必行力為之
而巳矣嗚呼後世有三代二漢之地有三代二漢之民
而不能為元魏苻秦之治者悲夫
　　　傳國璽論
上世帝王所以立政傳信考文議禮則有端玉服章符
節左契各為一代之法制别等衰辨上下列貴賤定尊
卑以為名器而不以為傳故唐虞夏殷周之制代各不
同其受命也莫不革故而易新其先代之寳世所共珍
而不忍毁之者如大玉夷玉天球河圖璋判白弓繡質
龜青純等或以為藏或以為分以為寳器而亦不以為
傳故或在王朝或在侯國宗沈社僨則轉而之他爾而
其所以為傳而守之而莫或敢以置者在夫道而己矣
初自道傳而極極傳而天天傳而地地傳而人與萬物
聖主受命為天地人物立主乃復以道為統而以為傳
故堯傳之舜舜傳之禹禹傳之湯湯傳之文武本于天
命根于皇極原于心性仁義謹于存養畏敬明于夫婦
父子君臣上下察于綱紀禮樂文物政事是以為二帝
三王而道高萬世生民之治古今莫及未聞有後世帝
王所謂傳國璽者也及秦始皇并天下奮私智盡滅上
世帝王之制自謂徳高三皇功過五帝乃兼皇帝之號
而為皇帝璽綬以滅趙所得楚和氏璧制詔丞相斯篆
其文刻為傳國其文謂受天之命既壽永昌於是除諡
法謂已為始皇帝其餘以世為號傳之萬世乃二世而
亡子嬰降而漢得之漢之佐命如有意於三代陋秦而
從周以為是物既亡楚又亡趙復亡秦乃滅國所得與
斬白虵劒並藏之武庫傳示無窮如夏后氏之璜封父
之繁弱并為一代寳器取藍田渾璞刻為大漢受命之
璽以示維新可也乃自比秦之子孫遂以為傳國璽如
是重為神器偷國之盜莫不睥睨揶揄欲以為己有綰
于周勃問于霍光而奪于王莽挈于王憲専于更始上
于盆子復歸于光武至使肘後之石誤張豐于死東漢
之亡刼于董卓獲于孫堅拘于袁術卒入曹丕之手魏
傳之晉懷愍之難入于劉石復歸于金陵天下之人遂
以為帝王之統不在于道而在于璽以璽之得失為天
命之絶續或以之紀年或假之建號區區數寸之玉而
為萬世亂階矣厥後晉傳之宋宋傳之齊梁陳陳傳之
隋隋傳之唐而五季更相争奪以得者為正統遂入于
宋靖康之亂為金所有由漢以來始有傳國璽十餘代
千有餘年竟不能復二帝三王之治所謂天命心性仁
義禮樂綱紀法度治世之具而皆不傳始則雜乎王霸
終則盡為苟且其簒弑奪攘蹂躪血肉汚穢皇極者不
可勝言嗚呼傳者而弗傳也弗傳者而傳其治亂相反
也宜哉彼嘗有是而亡其國矣吾今得之其誠為吉祥
也哉昔湯伐桀于三朡俘厥寳玉誼伯仲伯以為非而
作典寳言帝王自有常寳不可以亡國之物為寳也當
新莽奪璽之日元后罵曰若自以為金匱符命為新皇
帝當自更作璽何用此亡國不祥璽為雖一時忿激之
言最為得理者也孰謂後世帝王無是二臣一婦人之
言哉不明堯舜禹湯文武之道竟寳吕政亡國之器襲
訛踵陋莫以為非可為嘆惋也且其制名以為傳國謂
以國傳之人與子孫也如堯傳之舜舜傳之禹可以謂
之傳矣武王傳之成王成王傳之康王可以謂之傳矣
凡不以禮授受者皆不可謂之傳征伐而得則謂之取
簒弑而得則謂之奪攘竊而得則謂之盜仍謂其璽為
傳國何哉或曰然則無璽可乎曰信以傳信既以為典
矣可遂廢而不用乎一代受命自可為一代之璽更其
文為一代之文國亡則藏之秦不傳漢漢不傳魏可也
光武傳之明帝明帝傳之章帝至于建安禪代之際更
為魏璽可也獨以秦璽為厯代傳國之璽不可也近世
金亡而獲秦璽以為亡國不祥之物委而置之不以為
寳一帝一王各為之寳不以為傳雖曰變古乃所以復
古也故著論以推本云
　
　
　
　
　
　
　
　陵川集巻十九
欽定四庫全書
　陵川集巻二十
　　　　　　　　　　　　　元　郝經　撰
　　雜著
　　　内遊
昔人謂漢太史遷之文所以竒所以深所以雄雅健絶
超麗疏越者非區區於文字之間而巳也遷生龍門耕
牧河山之陽南浮江淮上會稽探禹穴窺九嶷浮于沅
湘北渉汶泗講業齊魯之都過梁楚西使巴蜀略邛笮
昆明還于河洛能盡天下之大觀以助其氣然後吐而
為辭筆而為書故爾欲學遷之文先學其遊可也余謂
不然果如是則遷之為遷亦下矣勤於足跡之餘會於
觀覽之末激其志而益其氣僅發於文辭而不能成事
業則其遊也外而所得者小也其遊也外故其得也小
其得也小故其失也大是以史記一書甚多疏略或有
牴牾論大道則先黄老而後六經序游俠則退處士而
進姦雄述貨殖則崇軌利而羞賤貧其於書法也則記
繁而志寡項籍一夫也而述本紀與堯舜並陳涉役徒
也作世家與孔子同其失豈淺淺哉故欲學遷之遊而
求助於外者曷亦内遊乎身不離於衽席之上而遊於
六合之外生乎千古之下而遊於千古之上豈區區於
足跡之餘觀覽之末者所能也持心御氣明正精一遊
於内而不滯於内應於外而不逐於外常止而行常動
而靜常誠而不妄常和而不悖如止水衆止不能易如
明鏡衆形不能逃如平衡之權輕重在我無偏無倚無
汙無滯無撓無蕩每寓於物而遊焉於經也則河圖洛
書剸劃太古掣天地之幾發天地之藴盡天地之變見
鬼神之跡太極出形面目於世萬化萬象張皇其中而
瀰茫洞豁﨑嶇充溢因吾之心見天地鬼神之心因吾
之遊見天地鬼神之遊周誥商盤禹謨舜典諄􁕧忠致
貫日月開金石都俞吁咈咢咢灝灝唐虞三代之治懓
然而見風雅變正諷賛刺美洋洋乎中聲鼓動至化元
經筆削蹂邪直正齊桓晉文霸心方侈而束之以道縛
之以義亂臣賊子禁其欲而不敢肆藩垣屏翰旣周流
而歴覽之乃升正大之堂入髙明之域堯舜禹湯文武
周孔拱宓犧而坐臯䕫伊呂亞風牧而侍孟軻氏辨乎
其間而顔曾導焉荀揚奉焉熙熙乎育物之仁翕翕乎
制物之義位尊卑辨上下治神人之禮和而不流之樂
别嫌疑明是非照燿昭晰之智閑而存之之敬實而守
之之信化而極之之聖死生之說神應之妙大發其閫
而詭言詖行放闢斥除聖路廓清而天宇泰定至矣哉
君君臣臣父父子子夫夫婦婦兄兄弟弟何盛爾也而
後易志賾精而遊乎史廢興之迹邪正之由大君大臣
之所以盛小惠小道之所以蔽禮樂之所以興政刑之
所以紊國勢之所以張國本之所以强姦佞驁孽之所
以逞禍亂崩析之所以致紀綱之所以明風俗之所以
壞教化之所以行見其記註繁而正義鮮也思得仲尼
者而筆削之見其典故廢而法制剝也思得周公者而
振起之既遊矣既得矣而後洗心齊戒退藏於宻視當
其可者時時而出之可以動則動可以止則止可以乆
則乆可以速則速藴而為徳行行而為事業固不以文
辭而已也如是則吾之卓爾之道浩然之氣嶡乎與天
地一固不待於山川之助也彼嶞山喬嶽髙則髙矣於
吾道何有長江大河盛則盛矣於吾氣何有故曰欲遊
乎外者必遊乎内噫以史遷之才果未遊於内邪葢亦
稱之者過矣
　　　敘書
中統元年使宋宋人館留儀真三節人馬徳璘孔晉初
不知書資穎異可教積六七年皆能通書傳作字便有
楷法及被刼殺至新館惟二子事余甚謹乃論定學書
筆法次第使知正筆之所自古之大匠遺跡在而不亡
者古文黄帝命蒼頡制字模寫萬象又號科斗書三代
秦漢以來鍾鼎款識皆是也欲知其所以然則有許愼
說文耳篆周宣王時史籕變古文科斗為大篆今存者
秪有石鼔文數十字至秦李斯刪大篆為小篆今之篆
書是也李斯則有泰山及嶧山碑漢碑中或有之皆可
學也唐以來李陽氷尤精絶今存者庶乎泉銘及新驛
記耳金党懷英陽氷之後號稱獨步世多有之法度尤
備所當學也𨽻秦程邈變古文大小篆漸生楷法以其
佐𨽻謂之𨽻書猶有古篆法八分故又謂之八分書凡
諸漢碑皆是也如蔡邕石經梁鵠鍾繇孔子廟受禪碑
諸石刻唐以來蔡有鄰金党懷英皆當學也凡學書須
學篆𨽻識其筆意然後為楷則字畫自髙古不凡矣楷
東漢王次仲復變𨽻八分為楷書言皆書之楷則也以
其法度謹嚴精盡故又謂之真書其小者謂之小楷魏
晉以來凡為書皆先小楷故為書法之本能小楷則能
真行草擘窠大字扁牓皆自是擴而充之耳魏鍾繇賀
平襄樊表等晉王羲之黄庭經樂毅論東方朔畫賛王
獻之洛神賦智永禪師千文歐陽詢温彦博姚思亷墓
誌九成宮銘化度寺碑虞世南孔子廟碑張旭郎官石
記顔真卿杜濟墓誌皆規矩大匠技極而意無窮者褚
遂良薛稷徐浩柳公權李邕皆唐代名家凡墨蹟硬黄
臨二王書及諸石刻皆當以為程式其次楊凝式千文
蘇軾烏絲闌孝經黄庭堅南康郡太君状米芾金剛經
雖少變楷亦各出竒也其擘窠大字王羲之瘞鶴銘顔
真卿中興頌離堆記東方朔畫贊糺宗碑宋文貞公碑
塔銘井樁碑蔡襄晝錦堂記蘇軾潛珍閣銘黄庭堅楊
震傳趙秉文御史箴皆備極法度窮盡筆力扁牓大字
至丈餘者金王無競燕都諸宮殿寺廟及汴都諸宮殿
門牓古今第一所當學也行魏晉以來又變楷法自圓
熟而趨簡易楷如立行如行故謂之行得真謂之真行
帶草謂之行草晉以來諸公書帖王羲之蘭亭敘智永
禪師千文顔真卿座位帖送劉太沖敘楊凝式千文蘇
黄諸書帖皆是也草漢魏以來盡變真行張芝二王造
微入妙號稱草書晉宋六朝諸書帖唐以來張旭僧懷
素楊凝式宋以來蔡襄蘇軾黄庭堅米芾金源氏趙渢
趙秉文皆稱草聖今見諸石刻者潭帖絳帖閣帖汝帖
百一帖皆當學也以草為楷則又謂之章草或謂漢章
帝制因以為名或謂漢之章奏用此魏晉以來諸書多
有之獨索靖月儀帖為妙絶今有唐貞觀間硬黄臨本
可學也故古文則簡婉存其太樸如面目太極初解繩
約之結者篆𨽻則遏截勁利停穩妥帖中有飛動勢而
意態不窮要之高古遒深而巳小楷則精緻蕭散秀逸
而存風骨傾欹而見正大出竒示變於規矩凖繩之中
太嚴則傷意太放則傷法工而不巧拙而不惡重而不
滯輕而不浮筆死則癡筆緩則弱筆疾則淺筆側則偏
心正則氣定氣定則腕活腕活則筆端筆端則墨注墨
注則神凝神凝則象滋無意而皆意不法而皆法凡行
草之理皆在其中而其鋒不可犯又在夫熟之而巳功
夫到則自造微入妙窮神知化矣擘窠大字莊重雄崛
峻拔秀麗沉著痛快極盡小楷之法而崇深停穩耳行
則行雲流水而遂變楷之草草則縱意所如變態百出
紆餘鉤鎻騰擲翻翥而萬象生焉心手相忘從容中道
長江之波也太虚之雲也輪扁之手也運斤之風也九
方臯之馬也㸃綴批抹莫非自然而不知所以然然後
超凡入聖要之自楷與行又加熟焉則自至是矣非模
寫鬬飣之所能也葢楷則孟子七篇草則莊周十萬言
耳楷則子美之詩草則太白之詩也然既知法又貴知
變也非變法而自為法則不能名家在人足迹之下矣
鍾王變篆𨽻者也顔變鍾王用篆也蘇變顔柳用𨽻也
故古今書學不能踰是四家鍾王則筆意俱盡顔則意
盡筆不盡蘇則筆盡意不盡大抵皆藏鋒隠骨含蓄態
度謂之屋漏雨錐畫沙皆此意也故古文則學先秦篆
則學李斯𨽻則學鍾繇楷則鍾王顔蘇行與草則張芝
索靖二王張旭耳是皆先君子指授生平臨寫以為師
則者汝輩以吾言求之循序而進不躐等妄為庶幾終
能有成熟而自得雖亦名家可也然讀書多造道深老
練世故遺落塵累降去凡俗翛然物外下筆自髙人一
等矣此又以道進技書法之原也其惟勉旃
　　　學難
學之無難也尚矣人而有智而俾之學國家之所以作
成之者厚師友之所以訓誨之者篤苐成之有小大覺
之有先後耳夫何難哉故辟廱于京師庠序于國校于
鄉而塾于家立公議于士夫振綱紀于君相廩祿給而
亷恥厲束縛而涵育之鼔舞而􁀙激之作其氣而振其
弊網羅剔抉匡直輔翼使卑高巨細各遂其所成各盡
其所用則何學而不遂何材而不全哉是以朝稱多士
而野無遺賢矣政治隆平而風俗純粹學之無難也審
矣而謂之難何哉學之無難也前代之無難也學之難
也今日之難也非唯其難也而又無學也曷難乎辟廱
亡而鄉校毁矣公議廢而綱紀墜矣廩祿絶而亷恥缺
矣所餘者天理人心之固有也而又誕幻以拂其性偏
駮以惑其心勢利以脅其志嗜欲以汨其情學王道而
霸術入矣守正理而異端奪矣務實徳而偽妄騁矣一
身之微或誘于其前或驅于其後不入于彼而必陷于
此雖有特立獨行不倚之士不待文王而興捐饑餒戰
寒暑不由師傅不顧流俗不狥虚文卓乎其不撓確乎
其不拔輕勢利斷嗜慾斥誕幻而横騖棄偏駮而高蹈
欲存其所餘而保其固有者猶戛戛乎其難也而又指
訐以為異謗讟以為非排之固而擠之力巧為之機而
毒為之中莫有一煦溼濡沬為接綆引手者下石而溺
灰者皆是也又孰為之作成孰為之訓誨哉必使其顛
踣潰亂箝其口而不言桎其足而不動如是而後已則
所存者幾何其亦必亡矣故為之難也一有學者而琢
喪之如是故謂之無學也嗚呼牛山之木甞美矣而令
濯濯也是豈山之性哉詩曰瞻彼阪田有菀其特天之
扤我如不我克學者之謂矣作學難
　　　瑞麥頌
嵗壬辰王師濟河河南亡釁孽餘猘狡狡蝟興兵鋒遺
黎䖍劉殆盡而又壤地聨宋師出其間突蹂汴洛披轢
亳宋至于徐揚馳亘上下千有餘里姦宄抵隙嘯跨兩
境依險首鼠血人于牙二十餘年矣今上即位宵旰求
瘼詔太弟都督諸軍謂将有事于宋必先事于河南河
南既治本根既固藩牆不穴資糧鎧馬屝屨足而漢淮
可圖也於是詔分陜東河南諸道有金故地置經畧司
于汴命萬户史公行臺趙公及中貴莅焉公等既至乃
議事典約法制鉏桀驁去蟊賊撫單弱出滯淹布屯戍
均賦輸抉索利本搯揠弊萌進用老誠設施比次井井
以進朞年報政帑有餘資庾有餘粟四鄙不警民狎于
野風雨時順嵗乃大穰甲寅夏五月甸人進麥八穗一
莖馳驛上聞洞洞屬屬歡聲四布夫黄龍白麟赤芝朱
草鳥獸草木之異無異於時者猶以為休徵豈若食民
之天有如是之盛乎桑無附枝麥有兩岐猶㷭美於漢
炳耀千古矧如是之多乎哉經越在草莽不能瞻望清
光拜首稱慶歌頌布衣職也乃作瑞麥頌以為四野謳
歌之倡其辭曰
河流湯湯金源故墟朔龍乾飛千麾萬旟蹈厲靡前飲
河長驅河流不洋曾不馬濡汴覆蔡傾遂伐荆呉千里
搶攘鞠為蓁蕪白骨撑拄枯血模糊宛宛赤子鋒鏑之
餘裹創匿影巢狸窟狐殆二十年僨而不蘇皇帝踐阼
丙丙當宁同仁一視廓清天步乃眷曰咨咨汝南方神
州王畿可為寇塲乃命太弟俾長戎行曰史曰趙建爾
旂常爾為朕行藥彼夷傷分陜建臺固吾圉疆汝修汝
戈汝峙汝粻乃拜稽首天子之休不克負任天子之羞
帝曰汝嘉汝違朕憂玉節煌煌奉命南下有澤其車有
濯其馬鉏夷棘荆枝柱壞厦顛强躓嚚崩麕解瓦山通
藪開漸出單寡髫童耉叟傴僂罷亞失喜驚呀悲集淚
寫載申王度載宣王化民具萃止麌麌茂舍乃斧其桑
乃樹其檟乃聚乃育乃室乃嫁務嗇勸分墾荒闢野惟
是帖妥莫敢侈哆惟是信義莫敢狙詐清以益燕簡以
益暇緩帶輕裘投壺歌雅元氣油油眷我中夏我庾既
億我倉既盈雲霓濡來呻吟不聲山河改色乾坤夷清
徳威惟畏徳明惟明皇澤灝灝汪洋濛溟惠風不鳴震
雷不驚雨暘燠寒弗凌弗乗人和天和年穀屢登靈浸
邃達瑞麥乃生岐岐嶷嶷八穗一莖甸人進只幕府嘉
只何以致茲臣當歸美乃藉乃襲獻諸天子以益鴻休
以曄信史經也作頌以告休功匪惟頌功惟以勸終
　　　文弊解
事虚文而棄實用弊亦乆矣自為巳之學不明天下之
人狃於習而啗於利是以背而馳之力衒而為之譟援
筆為辭綴辭為書藉藉紛紛不過夫記誦辭章之末卒
無用於世而謂之文人果何文耶俾佛老二氏蠧於其
間文武之道墜于地而天下淪于非類也宜矣其不幸
而不觀於大庭氏之先而不見夫文之質也不幸而不
遊於孔氏之門而不見夫文之用也不幸而不窮夫六
經之理而不見夫文之實也仰而觀俯而察天地之間
衆形之刻鏤衆色之光絢衆聲之咿喔衆變之錯蹂爛
乎其文而若此也不知孰為之而孰綴之乃規規以為
工切切以為巧斐斐以為麗角勝而相尚為文而無用
何哉三代之先聖君賢臣唯實是務至於誥誓勅戒之
辭賡和之歌皆核於實而曄於華和順積中而英華發
外故史臣賛曰聰明文思孔子稱之曰煥乎其有文章
自其發見者而言不以文為本也天人之道以實為用
有實則有文未有文而無其實者也易之文實理也書
之文實辭也詩之文實情也春秋之文實政也禮文實
法而樂文實音也故六經無虚文三代無文人夫惟無
文人故所以為三代無虛文所以為六經後世莫能及
也余嘗熟讀語孟二書意味無窮感化不巳師弟對問
之間而文若是豈有意於文而後言邪聖賢之膏腴道
徳之精華發而自然耳故所以為孔子所以為孟軻後
世亦莫能及也孔氏之門游夏以文學稱未聞其執筆
命題而作文也則所謂文學者亦異矣後世文士工於
文而拙於實衒於辭章而忘於道義故班馬不免於刑
范曄陸機謝靈運不免於誅陳叔寳楊廣不免於覆宗
社而柳柳州不免於小人文何益耶苟有其實矣何患
無文三代則亦已矣至於後世漢高帝奮起亡秦王有
天下功並湯武未嘗為文也如大風之歌聲震海嶽而
光犯日月諸葛孔明仗義興漢委身事蜀道合伊呂而
他文未見也如出師之表與商周命訓相上下則有實
者有文也必矣方今道喪時弊正氣湮塞生民墜溺志
士振起之秋也可拘於虚文溺於淺淺哉宜嘬六經之
實盡躬行之道精百代之典革虚文之弊斷作為之工
存心養性磨厲以須天下之清其行也其達也必不與
草木並朽而無聞矣
　　　龍首辨
保之野有耕夫抱數節之骨以為龍首者駭於郊鄙郵
傳於道路譟於里巷聲於州庭千里之民釋耒耜休蠶
織輟業吐哺翹翹焉而觀者四合也耕夫遂益以為異
神而珍之複為之襲而固為之秘雖家人莫得而見或
者以百金易之拒而不酬也一日有司懼其惑衆召致
而廷辨之乃鷙食之獐餘跨之隆者以為角髖(音/寛)之凹
者以為目脅下之缺夾脊而脩曲者以為頸穴而涸圜
而寛者以為頂審為偽乃命揭之通逵以定民志而耕
夫猶慟哭于下額地呼曰世無識龍者噫其真無識龍
者邪其真非龍也邪聖人不作豢龍氏殁龍之不常于
世乆矣何據而知之不介鬛不爪不角數節之骨而以
為龍而執之以惑世至于慟哭而不悟何哉葢世之人
非聰明睿智卓而不囘之器苟徇于偽而膠於私則真
知正識蕩然一廢也故燕噲欲以遜子之漢哀欲以與
董賢徳宗以盧杞為忠明皇以祿山為孝衆皆惡之而
獨好之衆皆以為非而獨以為是人之於人猶若是矧
於希世不常之龍乎龍之不常斷首而見亦不足以為
異矧偽妄之枯骨乎嗟夫趙高指鹿為馬以亂秦耕夫
以獐為龍欲何所為乎
　　　二履辨
嵗丙辰王府以城開平之故遍告山川至于濟瀆瀆出
二履以荅之陵川郝經為之辨曰濟瀆之淵應尚矣其
秘物幽其納物悉其出物異瑰詭昭著在人耳目者甚
衆雖巨細不倫而皆與誠合或奨大或戒諭莫不有義
焉葢其神靈槖籥乎其間正真而一幹天地之藏為神
藪理窟為化樞為變通之源無有逺近幽深遂知來物
今二履之見豈無義乎夫履所以行也二帝三王之道
在夫行而已矣天下之大萬民之衆行王道立王政始
而終之而後可始於為而後可以無為故去四凶平水
土而後垂衣裳伐暴亂救焚溺而後包干戈豈有不行
不為而天下自治者乎夫行莫如禮禮所以履也故仲
尼於天澤之象而深明之上天下澤上下定位所以為
禮天行徤而履之以柔行而惠澤建于下下悦而應乎
乾乃為履故剛中正者禮之理也辨上下者禮之分也
和而正者禮之用也履虎尾而不咥人者有禮則危可
以安也故别嫌疑辨猶豫明是非正剛紀立法制厚人
倫美教化定民志屹爾而立而不易道爾而行而必至
炳炳為一王法厝天下於泰山之安而四維之者舍是
將安之乎故禮者國之幹也有國君人者必行行力為
而已矣是以高皇帝食未下噎而命叔孫制禮儀章蒼
定章程陸賈著新書韓信申軍法史臣以為規模宏逺
光武投戈講藝息馬論道而紹開中興太宗親平禍亂
用魏徵房杜化民以禮而文致太平是皆知所光務雖
立國未乆而必於行以創業垂統而使子孫儀刑故漢
祚四百而唐亦幾三百年基圖鞏固有以結民之心其
祖宗所貽之者厚也國家光有天下以土則廣以兵則
强以民則衆以力則大以開國則乆以世傳則逺服聲
教之所不被臣漢唐之所未臣惜乎綱紀未盡立法制
未盡定教化未盡行也今是履之出其亦勉其行歟夫
行者天徳也王者體天治人則自强不息不息則乆乆
則悠逺悠逺則博厚博厚則高明博厚配地高明配天
悠乆無疆夫是之謂皇極嗚呼國家强阜天子神聖諸
王賢明天與之人與之天下莫不與也則皇極之道将
建于世不然何告之明而示之揭也詩曰如匪行邁謀
是用不得於道又曰髙山仰止景行行止行之而不至
焉者有矣未見不行而至者也行歟否歟坐視天民而
莫之恤歟
　　　瘞鶴銘辨
右焦山瘞鶴銘磨崖元本如此大小凡五段共一百十
三字自左方書起而斜正不相屬云瘞鶴銘正書中大
字古今推為第一葢自正書中出竒古意中有韻勝脱
去規格超出畦町而沉著峻麗雄拔莊重有陵厲八極
之氣雖殘闕斷蝕而筆意具在如乾坤破碎元氣自存
雲霧斑駮日月無與争光者所謂一洗萬古凡馬空超
凡入聖筆也其凖繩意匠後世唯顔魯公書中興頌宋
文貞公碑為近之張嘉貞北嶽碑雖極形似特掇拾土
苴耳嘗觀東坡書惠州潛珍閣銘得其氣山谷大字楊
震傳得其骨楊凝式米元章推其變而得其竒者也則
是書也書家之命脉筆勢之宗題也山谷謂瘞鶴銘乃
大字之祖為不誣矣論者徃徃必其名氏苟其書工雖
無名氏庸何傷如其不工雖有名氏江中斷石耳山谷
先生識慮詣極與為右軍書謂其盛處不可名貌反覆
題評稱道不巳而滄浪翁詩直以對黄庭經蓋必有所
據依且潤州圖經以為羲之書廬山陳氏本又有逸少
書字則真是之歸為逸少書無疑近因装背拈綴帖嵌
顧盻囘復意見筆外每相領會甚多蘭亭筆法以書法
論人則其人可知矣而東觀餘論西清詩話斷以為陶
𢎞景書雖曲為左契而書家未嘗題品夫書出一手如
印印泥雖妍醜不同各如其面而一受成形必不可掩
相去萬里相後百年落紙入手知為某人況羲之𢎞景
皆一代偉人其書跡存者固不待辨驪黄分牝牡自可
得天機於滅没之間羲之書甚多皆可考據而𢎞景書
殆未見也若以此銘為𢎞景書必得𢎞景他書會其筆
意必如此銘然後可信巳東觀餘論又謂逸少以晉惠
帝大安二年癸亥嵗生年五十九穆帝升平五年辛酉
嵗卒成帝咸和九年甲午嵗方年三十二永和七年辛
亥嵗年四十八始去會稽閒居不應年三十二已自稱
貞逸以為必非右軍書是大不然其銘之年月作文之
年月也非書之年月也鶴瘞文成之嵗則甲午嵗也書
之之嵗焉知非永和之末升平之初乎不徵于書法而
徵于嵗年殆刻舟求劔之説也矧于銘中書華陽貞逸
撰不書其并書也其次即書上皇山樵則書之人也故
陳氏本於上皇山樵下又有人逸少書四字雖𢎞景嘗
號華陽隠居豈可妄為附會縱使隠居之號與銘中同
則撰文之人也非書之之人也銘中又有仙家仙侣等
語則瘞鶴作文者必道家者流而書之者右軍也不知
勒石之嵗復在何年則瘞鶴作文書字必不能皆出一
人之手共為一時之事又豈可以晉永和而為梁天監
必皆出𢎞景之手乎不徵於銘而徵于號殆亦參母投
杼之感也夫善書者而後能知書作文者而後能論文
彼論者敢為斷然不移豈皆知隠居右軍者邪必有子
房而後知漢高帝必有徐庶而後知諸葛孔明必有劉
𢎞而後知陶士行山谷先生道高一世名冠當時而書
法之善自成一家亦隠居逸少流也其於此銘與為右
軍書而不及隠居則不易之論也聽盤為日姑宜置之
中統元年持節使宋館留儀真伴使潘居之以焦山磨
崖瘞鶴銘見貽而昏剝湮漬漫不可别既而提舉路鈴
王順送焦山寺僧所寄一本及辨證一巻即此本也方
之他本最為完具嚮在河朔時所見數本皆摹榻失真
近嵗鄧州石刻傳布雖多而枯硬剸截絶無韻勝及見
此本氣韻具足矯矯飛動乃知書家亦自有真耳故既
論其書法又辨其名氏又賦詩以答諸伴使云
　　文
　　　手植檜復萌文
丁未春魯客過余言闕里祖庭手植檜復萌為之言曰
木之植也樹藝者之事也聖人曷為為之植生民植道
徳植教化聖人之事也木也曷為為之昔生民嘗厄道
徳嘗廢而教化不施矣窮竒饕餮肆乎上䕫龍熊虎鬱
乎下原圯而堙隰窒而墊獸横而奔天也有聖人曰舜
禹者起而植之疏鬱為通散氛為清剔險為易汔魚為
氓棟處而榖食教行而化靡未聞其植木也厥後道漓
徳涼驁暴蠭作曰桀曰紂網藪為惡炙民為爐沉民為
淵飈煽而石擠焉有聖人曰湯武者起而植之蘇其昏
蹙藥其創夷丘崇其徳川湧其澤未聞其植木也昔人
謂孔子之聖逺於堯舜今而周道絶生民厄而弗之植
檜散木也而手植之庭何若是恢恢者置而屑屑為也
豈不知閲禮之樹見拔於宋而手植之檜能存於魯耶
蓋聖人之意有所在也明王不興巳不用而道不行也
不得如舜禹湯武之親植之也天縱之聖亦不可泯泯
而自棄也故雖不能植之于時庶植之于後不能植之
一世庶植之萬世是以制大訓奠辭命示諄􁕧敷悃赤
則植之書矣明風俗正雅樂述王政表廢興則植之詩
矣發天機結聖統闡幽賾究通變則植之易矣明王道
立王政治亂臣討賊子則植之春秋矣位尊卑辨上下
節天地治神人則植之禮矣宣湮鬱諧政治賛隂陽協
教化則植之樂矣植之之道已具而植之之意未見也
乃檜于名而植于實以道徳為元氣以仁義為株跋以
堯舜禹湯為植幹以文武周召為枝葉以行業崇藴之
以恩澤濡漑之其樹本也堅確乎其不可拔其禀質也
固鬱乎其不可摭其樛布也芘䕃天下其材構也棟宇
六合薈蔚葱鬱而森參膏曄則其植也卓矣有大於舜
禹湯武之親植之者也雖然聖不代興道亦屢喪孔子
没正道微異端作有墨晏莊楊蠧食者矣有申韓蘇張
剽議者矣孟軻氏辨而植之灌以仁義扶以神聖煦枯
為滎蹂邪為正又有鞅斯屠剝者矣有呂政焚灼者矣
高皇帝滅而植之潤以文景晞以武宣牙揭蘖振甫訖
其全自是而下或仆或植根披兩漢枝别三國莽卓操
懿互為蟊賊振落六朝勁霜赤立剜刻夷貊刲殘老釋
梯生于唐韓愈氏立投荒萬里檜也再植嗚呼韓愈氏
已矣後人孰能植之哉朽于塵而燼于兵矣梁木其壞
余無所望也豈意其復萌哉不漑不封茁而自植沐雨
蘇風穎出而激屹乎其庭魯邦周室葢本之大植之固
道徳充而聖功溢也雖廢于人而必植於天矣噫雷霆
鬱而必震卉木寒而必春日月食而必明聖道塞而必
行今檜也自萌既為之兆矣必有其人植之也聖人之
道必行矣經也小子敢不矻矻而進於學歟
　　　邀窮文
館于儀真既歴三年淵獻孟陬又逢嵗元時始五鼔賔
主禮畢坐而假寢窗户嘖嘖忽焉有物若嘯若泣風動
幕開闖然而入橶手呀肩歔歈為言自子之生與子後
先子坐我立子行我前子初為學日鑿混沌我窒其竅
使汝好問子初飭身百務紛紜我乃拂亂使汝多聞汝
初著述造物充斥懼或有傷則閣子筆子初論説天地
決裂懼或泄漏則捫汝舌人方事近我推汝逺適越面
燕迂塗宛轉人方事巧我推汝拙抱甕澆畦匍匐出穴
人方事易我推汝難囘天止日測海移山人或相窘懼
汝不忍我則抑遏使汝憤藴人或汝傲懼汝與校我益
以徳使汝不報譊譊惡言􁋃蝟蜚蜂使汝多敵繕治于
中咄咄怪事撲頭衝面使汝駭懼視所未見險阻備嘗
猶以為未鉏汝客氣斷汝驕志勞汝筋骨亂汝心思搜
抉無有極道之至利汝紛華固汝本根絶汝聲色富汝
詩文增邑不能廓道之門七年徹明不解衣帯我膏汝
燭夜半常在一嵗十徙不蔽風雨我張汝室莫或敢侮
惟子是時與我相隨起居飲食跬步不離今子一旦賁
于丘園安車束帛平地青雲一為執政再授宣撫便欲
相疎憙樂讎苦虎符龍節附翼攀鱗建斾南來棄予于
貧糟糠之妻猶不下堂貧賤之交猶不可忘矧予與子
肝膽肺腸逺涉江淮故來訪汝爆竹書桃儘自呵禦煙
昏霧慘依約門墻棘栅重圍鐵鎻銅簧左闚神荼右望
鬱壘擊柝聲中森羅可畏始吾謂子得志堂堂今乃楚
囚索莫荒涼始吾恨子今為子悲風馬雲旗薄言旋歸
余乃惻然如夢如覺致辭相邀與敘契闊余非棄子子
自棄余世不余知惟子知余生亦由子死亦由子余止
爾尼余行爾使豈惟余哉天地亦然惟子五人翻黄倒
𤣥太極鴻荒爾其為主六合八極爾其居處二氣三才
爾其鼓舞徵為五色發為五聲萃為五味列為五行惟
子五人始得而名惟爾某甲勾芒畢達為棟為梁儘其
戕伐惟爾某丙赫赫炳炳化生為熟鑠鈍為穎惟爾某
戊坤厚載道發生甄陶有物是造惟爾某庚物以西成
鑪錘白鍊利用惟貞惟爾某壬潤物為霖積為淵泉益
乆益深四時代謝萬物化育非子五人則誰自出物窮
則變既變則通非子五人孰能不窮天有五賊見之蕃
昌人有五性修之賢良隨爾不得豈敢遯藏仲尼嘗窮
不窮其聖顔淵嘗窮不窮其行原思嘗窮不窮其性范
丹嘗窮不窮其政一時之窮千載之幸是數聖賢可為
龜鏡求爾不得敢不承命昔者子雲作賦逐汝竟自投
閣漫為章句後來文公作文送汝延之上坐送而不去
余學非揚余徳非韓固窮守道素行憂患安子不得其
敢棄捐余非阮籍又非子路不為慟哭不為愠怒太山
四維安於所遇家徒四壁常為晏然家無儋石其心愈
堅雖屯之遘與蹇之連不㚄不跋與物變遷子嘗許我
可以為賢頃者赴召為時而起失之不懼得之不喜三
十年來赤子創痏鋒鏑之餘化為倀鬼戈甲相尋莫知
其已兩國顛連實如倒懸解而休之兩君一天誰知姦
宄又欲下石從渠捃致我心不忒不作盧昶食豆辱國
不作苟純輸情為賊終合千古照耀簡䇿盡其在我窮
非所恤子其以為失以為得邪於是五人閧然而應曰
若然者吾其與子終其身而周旋者也當箝口縮舌復
不敢為譏評之言倐焉驚悟爇香酌酒欲相勞苦顧盼
莫有有聲無跡觸坐動牖起而觀天赤氣滿斗
　　哀辭
　　　胡先生哀辭
嵗癸夘秋八月二十七日安肅胡先生卒陵川郝經緝
辭以寓哀曰噫天柱折一石何能補天缺國步蹶一士
何能支杌隉况俗弊風頽山移海竭鳯麟梟獍之不分
瑾瑜珷玞之不别俾尼父涕洏楚和泣血離婁視之而
矇公輸造之而拙正道之巳絶孰可結邪而先生獨立
斯世特秉真節不以含垢者為國君納汙者為川澤抵
詖蹴跌信屈扭折挽斡天之斗而揚清流呼立石之風
而巻妖孽熾爾而不滅卓爾而不屑沮之而不縮震之
而不懾善必旌而惡必罰柔則吐而剛則齧世人奔濤
而蕩波先生遡泗而鼓枻世人藉麴以餔糟先生冽氷
而凛雪若治底雍熈堯基舜攝有饕餮死有窮竒裂則
先生之道亦可白也赤何方人衆勝天屈子逐而賈生
責文舉赤而比干厄是先生欲效尤也然於此世保此
業亦可謂堅而不磨白而不湼者也僕嘗謂國猶有楨
而民猶有哲自先生不祿亂益張邪益揭則瞻烏爰止
於誰之屋邪嗚呼人雖云亡道或不滅有子而賢榖或
未闋白楊摩天挺長風而掃秋月聽咿咿之聲猶有烈
烈之色彼姦譎者誦吾辭寧不扼吭而斷舌
　　　渾源劉先生哀辭(幷引先生諱祁字京叔號神/川遯士南山公曽孫蓬門御)
　　　　(史之子也其/弟郁字文季)
嵗庚子經甫踰童獲拜先生于館舍而遽南軔闊越八
九載已酉春先生徃來燕趙間始得奉杖屨格言義訓
雖屢得聞而頑鈍椎魯之資桿棘而不入是以塵心槁
思渴而未沃也庚戌春方負笈南邁以遂摳衣之問而
凶訃掩至繼而其弟文季來以先生易簀時所付一書
四十篇曰處言見示經再拜雪泣讀之其辭汪洋煥爛
高壮廣厚約而不缺肆而不繁其理則詣乎極而窮乎
性命於死生禍福之際尤為明析非世之所謂文章古
所謂立言者也於是感愚志之不卒傷先生之不天憫
吾道之不競恨憤惋激吐辭以哀之嗚唈扼吭不復條
貫其辭曰
濁河絶流大梁亡日入地底隂燐光百年秀孕隳大荒
文源湮汨甚濫觴三五在北輝其芒姑為維持為主張
砭􁀙沉痼開膏肓䕶籍僨踣扶顛殭碧雲雙鳯方翺翔
忽弱一箇危乎姜當年振羽來朝陽竹花蹴落桐花香
岐山山頭喚文王一鳴燕雀驚且狂總角獨步髙昂昂
旁魄瓌竒古錦囊飈然聲價騰且驤飛䝉茸兮走陸梁
挺特温潤直以方有虞圭璋夏琮璜波瀾老成肆汪洋
洞庭萬頃澄秋霜上稽韓栁下蘓黄探道索古追羲皇
一編處言含天章立意造語攀荀揚嗚呼天道其何量
既與之徳不與昌既與之年不與長渾源之山空蒼蒼
相臺臺下天荒涼元氣索莫真宰藏南山家世兩𣺌茫
有弟有弟涕隕裳有識有淚如清漳奠桂酒兮陳椒漿
魂兮來歸摧肝腸魂兮不來空所望嗚呼天道其何量
　
　
　
　
　陵川集巻二十
欽定四庫全書
　陵川集巻二十一
　　　　　　　　　　　　　元　郝經　撰
　　祭文
　　　祭淮瀆文
維中統元年夏四月天子遣臣經奉書使宋告登寳位
布弭兵息民意秋八月二十四日啟行渡淮謹以清酌
之奠致告於淮瀆之神皇綱不𢎞壞運締兇海嶽氣分
迭為長雄千里長淮寔為兵衝屍斷其流幾不能東蜚
血淪天崩濤漲紅征夫力殫居民室空殆三十年莫知
其終皇帝踐阼乃眷南顧釁各有端吾可重怒事當一
新豈論細故一視同仁以廓天步乃命臣經仗節啟行
輸平繼好光允篤行武用不殺徳惟好生南北東西皆
底于平河海江淮有波不興魚龍戰罷天地澄清舟子
掛席置醑于斝四宇熈熈雲旗風馬維神有相安流順
下保合太和共成新化尚饗
　　　禡牙文
維年月日具位将南轅啟行謹以清酌庶羞之奠昭告
于牙旗之神維我國家威定萬國前矛所指莫不頓折
際天之覆海外有截逖爾荆楚邈爾呉越江淮一流而
乃限絶譬彼金甌粤東南缺經備戎行受天之鉞謂余
爪士薄言徃伐載飭王度載申師律蒐乗補卒敦陳固
列茲爾桓桓茲爾烈烈建而斾之王靈赫赫蚩尤竟天
太白掃月以纓扱矢釃酒釁血毋作神羞駐看鯨㨗尚
饗
　　　祭遺山先生文
維年月日陵川郝經謹以清酌之奠致祭於遺山先生
之靈嗚呼氣數之靈靡物不壞或者不淪胥乃造物者
之所在造物之所在宜莫不生而奪于成是理其可明
邪嗚呼先生萃靈蜚英羈丱宦學嶽嶽稜稜碩士鴻儒
莫不震驚以為間世生(閒閒初見公文/曰是間世生者)渡南河而為名
公入京師而為名卿張洞庭之天音引岐山之鳯鳴方
雷厲以風飛掞鴻章而振纓挫萬象於筆端倒河漢而
一傾攄塵言與滯思瀹錮濁以為清闢斯文之洪源俾
灝汗而淵澄而乃汴蔡淪亡蜚血凌城氣數俱盡萬化
崩騰時惟先生獨矯首而行挽崦嵫之日嘒欲曙之星
收有金百年之元氣著衣冠一代之典刑辭林義藪文
模道程獨步于河朔者幾三十年豈非造物者之所在
而斯文殆將興邪去魯西來聿峻有聲天奎不芒遂入
杳𡨕筆未獲麟年未中壽而奪去之遽彼造物者果可
明耶嗚呼先生雅言之高古雜言之豪宕足以繼坡谷
古文之有體金石之有例足以肩蔡党樂章之雄麗情
致之幽婉足以追稼軒其籠罩宇宙之氣撼搖天地之
筆囚鎻造化之才穴洞古今之學則又不可勝言人得
其偏先生得其全天不假之年嗚呼哀哉先生雖死文
或不死是謂亡而不死先生雖可哀吾徒無所仰尤為
可哀也嗚呼哀哉尚饗
　　　祭魏先生文
嵗舍辛亥正月壬戌朔越三日甲子陵川郝經謹以清
酌之奠致祭於故徵君魏先生之靈嗚呼世變風靡滚
滚湍若既莫之遏亦莫之瀹懷山襄陵稽天滅壑真宰
睨而不視元氣湮而索寞榱崩而孰與之支癰潰而孰
與之藥根披而孰與之植蔓滋而孰與之削是以渾訌
龎昧板板蕩蕩道益喪而俗益薄鹵莾熖熾士夫氣鑠
莫不巻舌于咽頓脰于殻既刓方以為圓又琢雕以為
樸則吾誰與歸而於焉是學幸一二遺老挺特而不衂
山立而不却維持䕶藉天旋而斗幹俾夕日與曙星不
遂至乎墜落嗚呼今先生復逝矣天不欲斯民之有活
乎何於遺老之遽奪何為吾道之虐也嗚呼先生學正
而博義理昭著襟宇清廓守不可移嶷如山嶽有經世
之志有佐王之器有已亂之才有致平之略果鋭剛明
百鍊之精肯造次而輕脱巻而藏之束而縛泥而滑之
櫃而鑰嘗一試乎天興之末王孫宗䠞悍臣驕跋坐視
國斃卜所於託磨牙垂涎瞰鼎窺洛先生慨然請符曲
躍責以臣義申以王約萬人震懾一軍駭愕客氣俱盡
心死神怍由是而觀則先生之志與先生之養亦孔之
灼幅巾歸來聲震河朔朝庭載徵安車繹絡方敬之如
蓍龜委之以心膂迓續斯民之命砭􁀙斯民之瘼躋斯
民於仁壽挈斯民於遂樂皇風扇而皥皥吾道裕而綽
綽企仰延佇甚於饑渴忽萬里之悲風遽沉淪于𡨕漠
秘于重泉斯民其無望塟於九京吾道其弗爝世變愈
下志氣愈弱吞聲為辭雪泣于酌嗚呼哀哉尚饗
　　　祭趙敬叔文
年月日陵川郝經謹以清酌之奠致祭於永平趙先生
之靈嗚呼天不勝人人不蹈道禍亂寧有至極邪莫不
惡直醜正翔偽飛佞而福淫佑邪紛紛而蝟起糾糾而
棊布轟闔駭散風霆雨電百千情状可一端而槩邪而
其中人以毒斃人以禍固仁人君子之所不能免其肆
行吞噬耽耽逐逐有如垂涎傅翼之虎而吮血磨牙者
猶可逭也其禍人而人弗覺毒人而人弗悟卒之乎顛
踣壞亂如含沙之蜮隠草之蛇其能免邪嗚呼小人之
乗時如是之烈為君子者宜乎出處之節也宜出而處
辱其自取宜處而出自取其辱嗚呼處而不能存出而
不能遂為時所制而小人所戾憤悒而終者先生也哀
哀先生止于是邪云誰之咎其亦命邪士夫奪氣狡孽
增華有室其苴有子其麻葬于九京去日益賖善人亡
矣小人之幸君子之嗟時則弗偶而徳音不瑕其又何
以加嗚呼哀哉尙饗
　　　祭順天賈侯文
嵗舍乙夘正月十一日門下士郝經等謹以清酌庶饈
之奠致祭於故左副元帥賈公之靈嗚呼石隕有徵山
崩有徵人之云亡社稷隕靈繄公堂堂氣阜而京殆三
十年嶷為國程當金紐之中絶皆狡狡以蝟興公於草
茅撆如孤鷹紫濤怒掀偃如雄鯨瑰珂偉岸突兀骯髒
闢掌中之天地陣胸中之甲兵南直滹沱北薄幽陵魚
龍鬭分河海澄清先後張公建邦成城束裂帛之旗卧
斬木之干鎖沮耰之刃結納茅之産糞輂(音/菊)瓦礫屠夷
棘荆鋒鏑之餘遂底于平民物日夥帑庾日盈截然燕
趙之交與天下爭衡鄭有人焉雪山孰敢輕端序則見
如蘖而萌有撥亂之略有致治之術有不可奪之節與
不可蔽之明未竟其用未成其行未充其器業未終其
勲名而天奪之遽薨于朔庭淚平氷天莫不震驚牛童
馬走涕泗從横葢不為公惜為天下惜不為公悲為天
下悲不為小人之不幸為君子之不幸如是則公雖死
而不死雖不生而亘千古而生也五馬南來萬里悲鳴
不平之志越柩有聲蒲水湯湯西郎青青玉氣萬丈埋
于杳𡨕樹之墓檟必材而榮挽萬牛以囘首終扶危而
柱傾嗚呼哀哉尚饗
　　　祭蕭孟圭文
年月日陵川郝經謹以清酌之奠致祭於故蕭使君之
靈嗟嗟乎君秀拔乎羣東丹之裔嶷若青雲魁梧昂藏
鬛脩而神翩翩揚揚信陵春申粹然天和四時之春琮
璜䧟湼而不滓玉樹臨風而不塵胷中汪洋涇渭自分
芬如蘭薫純如飲醇故莫不以鉅人長者推聞其為人
愛而慕敬而親至止肅肅而來止欣欣射穿札而孔武
書斷編而甚文交天下之豪右友天下之縉紳敬賢下
士倒廪傾囷瑰材偉器為時俯馴故一命而將千軍而
襟度未展志略未信振落殆忽憤不顧身豈人衆勝天
天奪棄人邪嗚呼共子新城莫敖荒谷一則事父一則
自速君何為哉而與若為屬窮當益堅老當益壮百折
不挫志士所尚君何為哉自糞輂以喪恥欲弗弔恨欲
勿哭泣涕無從湧胷溢目始欲責天謂不可測天豈棄
人而反自責始欲尤人人惡自賊盡其在我而反自克
有聲徹天有淚達泉天邪人邪竟莫能言嗚呼哀哉尚
饗
　　　祭成玉文
中統七年三月二十一日國信大使遣人代奠于故國
信使行府提控都管成玉之尸嗚呼哀哉初奉恩詔事
皆汝聞爛額焦頭奔走救焚陛辭而南惟吾與汝横身
為國去兵報主孰謂姦臣並公謀私根柢蟠結二竪夾
持闒茸汚穢脂左糞右腆䏰大彘濟惡營臭汝如一鶚
軒然當關羣鳬噎喑盛暑而寒汝嘗言吾此輩宜備吾
不汝然竟墮賊計日入慝作聲洶氣麤階下尸殘石之
紛如賊遂登門索吾于室乗黒吾出蔽樹而匿賊乃抽
戈吾遽踰墻不知數仭形勢倉皇伴使來救汝死吾脱
血眥塞坑吾恥偷活大事負任義不苟死吾存爾存是
以在此古來義士多死逆徒汝得其死後事在吾一日
還反弭楫淮瀆而父而昆而子而孫吾必提攜以叫帝
閽討賊贈官賁汝寃魂汝則不死仍大而門嗚呼哀哉
尚饗
　　箴
　　　志箴
不學無用學不讀非聖書不為憂患移不為利欲拘不
務邊幅事不作章句儒達必先天下之憂窮必全一巳
之愚賢則顔孟聖則周孔臣則伊吕君則唐虞斃而後
已誰毁誰譽詎如韋如脂趦趄囁嚅為碌碌之徒歟
　　　家人箴
有父母以同其體有兄弟以同其氣有妻子以同其室
有臣妾以同其治父母無非是兄弟惟友悌夫婦則待
以敬而禮以閑臣妾則接以和而荘以蒞必兢兢而處
以誠親親而持以義此焉無虞而天下治此焉有虞是
面墻而立可悖而忍殘而忮以賊天倫滛而侈私而蔽
以䘮有家極二南之原於詩冠昏之本于禮釐二女于書
首乾坤于易由是而言家其可斁
　　　師箴
責善在巳我心即師責善在人善人是師覺有先後年
有長幼智有大小徳有凉厚成已成物用作新于舊其
流之清其源必澄其本之茂其末必榮故䝉者求聖而
闇者求明彼靈不㝠實右我後生如聽如瀆如反如復
授者不明而學者不篤師道淪以没師也是司敢告其
僕
　　　友箴
入門而父兄出門而朋友獲于上說于親者無不在輔
其仁成其徳者無不有棄挾論世必召厥真去益即損
必貽其咎無比周以相阿無面諛以背詬無舍義而即
利無重新而輕舊無輕怒以相絶無私惠以相佑有胥
仵者勿較有忠告者必受無以眤而相狎是構離而結
鬬無狥巳而絶人是起穢以自臭友兮友兮以有徳兮
以有志兮無志而無徳又奚友之為
　　　思箴
粤惟心官必思而得既為必用又為心迹發我天機生
殺語黙勞焉則耗佚焉則溺放焉則侈昧焉則窒惟睿
惟敬乃正而實勿竊我以私勿殉我以必勿愚我以固
勿顛我以逆於焉是去聖神斯立心也是司操之其勿
失
　　　正心四箴(幷引/)
傳曰心有所恐懼則不得其正有所憂患則不得其正
有所忿懥則不得其正有所好樂則不得其正四者皆
本心之固有得其理則雖有而無非其理則不得其正
心亦因之以亡故申而為正心四箴以自警云
　　　恐懼箴
直大而方本然之勇莫我敢遏何懼何恐偽妄自私内
曲而老股栗聲澌氣竭身倒
　　　憂患箴
知命樂天憂患外來在我者盡旡妄之災憂從巳召患
亦自取畏壓巖墻夫孰援汝
　　　忿懥箴
見理不明咸其自恕隕身及親忿然不顧自反而縮横
逆我加修巳以道戮人以瑕
　　　好樂箴
善善惡惡乃其良好宜惡而好好樂非道禮義悦心芻
豢悦口簞食瓢飲樂哉孰有
　　　立箴
惟天行徤萬化斯立君子體之自强不息下學上達與
天為一彼昏不知惑以溺志從其所欲蔽于血氣怠弛
放誕猖狂恣肆自賊自戕自暴自棄自絶於天卒僨而
斃何不反巳何不自思以敬為本以謙為基慮患也深
操心也危所立卓爾嶷嶷岐岐可以盡性可以知天立
事立功立徳立言不朽不撓于千萬年凡百君子其惟
勉旃
　　　自恕箴
自治不嚴而去惡不勇者自恕之心害之也恕以及人
則待人以寛其可也恕以自及則處已以寛不可也已
所不欲勿施於人絜矩之道也巳欲立而立人已欲達
而達人强恕而行也責巳重以周待人輕以約則已可
克而仁可為也以責人之心責已以愛巳之心愛人則
盡道盡仁也責人必以顔閔而不貸恕巳自為桀跖而
不疑則長惡不悛從自反也寡助之至親戚畔之矣
　　銘
　　　樗菴銘
梓孰與材樗孰與惡惡乃得全材乃自斵葢全者天而
斵者人我初無心惡用斧斤故惟散人乃知散木有不
散存散乃自足莫惹蔦蘿莫纒葛藤曠蕩一天逍遙此
生
　　　容齋銘
郭君之才容名其齋以銘為請銘曰偃偃以弗顧藐藐
以弗矚是之謂忽落陷穽而不為之引溺淵水而不為
之拯是之謂忍當於義而弗為事俯仰以狥時是之謂
隨惟茲三者人欲之私凡百君子察而去之剷閼塞以
為通撤藩籬而大同東西其横南北其從浮雲在空馬
牛其風彼横逆而至於我何加焉反之於吾躬弗示人
以不𢎞汪汪洋洋百谷之王俱收竝蓄黿鼉蛟龍而是
非邪正不亂乎其中如明鏡如止水爾不吾欺吾不爾
從是之謂容乃天理之至公凡百君子維始維終
　　　曲肱亭銘(有序/)
昔濓溪先生嘗使二程尋孔顔樂處與所樂者何事葢
孔顔之樂不在夫蔬食水飲陋巷簞瓢也安時處順盡
其在我毋意毋必與物俱化窮達得喪夀夭貴賤非我
性分澹然相忘而其樂有不可量者所謂天下之至樂
也徃嵗靖肅徵士魏君過保下以祥止王氏父子語余
而余未之見也今年春始得入燕祥止先生已僊去其
子惇甫明敏純粹質而不華謙而有守與物無競於别
墅築亭曰曲肱将以全天下之至樂踵聖賢之髙䠱故
為引其端而繫之銘曰
孰不為處處欲其中孰不為樂樂欲無窮彼不義之富
貴詭名與倖功嶷嶷自憙狡狡自雄玉觀金宮胡為乎
其中一時之樂侈然自肆覆巢之禍旋踵而至則其樂
也豈能無窮伊亭中之髙人方擇勝而棲神與時屈伸
與道為鄰知時之不可以苟合乃逍遙乎此身髙卧曲
肱不凂世塵徜徉從容窒不求通從爾卿相盡爾王公
不為伏鳯不為卧龍本無心于求世又何意於非熊惟
軒中之明月與席上之清風翛然而徃翛然而來曾不
知其幾何過耳目如朦聾肘則生柳首則飛蓬其神也
矯矯其樂也融融飲水而眠日自生東乾坤一亭樂在
其中命邪天邪竟莫能窮
　　　日觀銘(有序/)
惟帝出震故東方首庶物在南北西之右而其嶽鎮號
為天帝之孫羣靈之府故泰山視衡華恒為獨尊自嶽
麓而上越黄峴入天門登太平頂又極東南轟出而危
峙者曰日觀視泰山為獨髙故東土為四方之冠泰山
為四嶽之冠而日觀則又冠夫泰山者也以其嶞髙尊
峻下視日出故以為名焉嵗乙夘秋九月癸丑自奉符
登嶽拜謁絶頂神祠遂登日觀光怪自觀北谷底環屬
而上九采聯締入于天心不啻數萬仭百千萬層日入
始滅翌日復瞰觀旭日神光瑰景洞灼精魄異遇靈界
皆所未覩則又日觀之傑觀也觀之巔有危石四削突
起勒銘其上傳示不朽銘曰
巖巖岱宗作鎮大東峙列三州旋拱三峯扼海拒河綰
結蒼龍嶪嶪日觀岱宗獨冠八蠻九夷平視天半石脚
隱日昏曉割判我來一登神光揭摛金環碧繩連虹屬
蜺亘地經天植起不移雄雞忽驚日出峯底火山盪搖
紅海沸起俯瞰愕睨身在天裏蓬萊方壺金闕銀臺赤
城光明照耀洞開鰲頭突兀飛仙飛來囘視秦漢磨崖
鐫石玉檢金泥夸示罔極侈心崔嵬青苔滿壁我來大
書增塵其間記異揭靈揮斥神姦庶答昭休壮觀名山
　　　居庸關銘(有序/)
朔易幹會斗極揭控地勢隘天隱日𤣥冬之氣黄鍾之
律凝結形見聚而不散常為氷雪故號隂區瞰臨懸絶
以建瓴之勢居髙走下毎制諸夏死命故自三代秦漢
至于今號稱彊悍之國營幽幷代之北山嶺隔閡連髙
夾深呀口傴脊數千里巖壑重複扼制出入是天所以
限南北界内外固中原之圉壯天地之勢者也自秦隴
亂大河東抵太和紫荆繞出盧龍之塞列關數十而居
庸關在幽州之北最為深阻號天下四塞之一大山中
斷兩巖峽束石路盤腸縈帶隙鏬南曰南口北曰北口
滴瀝濺漫常為氷霰滑溼濡灑側輪跐(音/此)足殆六十里
石穴及出北口則左轉上谷之右並長嶺而西隂湮枯
沙遺鏃朽骨悽風慘日自為一天中原能守則為陽國
北門中原失守則為隂國南門故自漢唐遼金以來常
宿重兵以謹管鑰中統元年皇帝即位於開平則駐蹕
之南門又將定都于燕都則京師之北門而屯壁之荒
圯恐啟狡焉故作銘畀燕京道宣慰府使勒石關上且
表請置兵以為設險守國之戒云銘曰
國宅天都髙寒之區居庸其樞兮遼右古北隂幽沙磧
控帶阨狐兮山連嶺重鍵閉深雄巍巍帝居兮伊昔掣
鎻金源敗破遂為坦途兮函谷一夫百萬為魚竟執哥
舒兮思啟封疆備不可忘禍生不虞兮寇不可玩機不
可緩實惟永圖兮天險地險莫如人險兵刄相須兮刻
銘巖嵎用告僕夫當戒覆車兮
　　　面銘
大本達徳合坤配乾小智自私面墻蔽前明通公普誠
一静專恭已南面所以事天
　　　背銘
不獲其身與天為一惟欲之從物皆我隔勿欺勿蔽勿
引勿絶室中造車天下合轍
　　　左銘
所惡於左無以交右汝則弗欲人奚汝受反身致曲曲
能有全絜矩之道自人而天
　　　右銘
所惡於右無以交左惟意惟必道惡乎可巳所不欲勿
施於人克巳之要宜書諸紳
　　　竹瓦枕銘
氷深玉肥雷聳石裂架空傾雨迎刄破月斵為髙枕清
風散髮安眠滅念萬古一節
　
　
　
　
　
　
　
　
　
　
　
　
　
　
　
　陵川集巻二十一
欽定四庫全書
　陵川集巻二十二
　　　　　　　　　　　　　元　郝經　撰
　　贊
　　　先天圖贊(并引/)
宓犧氏按圖畫卦以造書契而為民用初不以為易也
歴黄帝堯舜氏而王法大備畫卦之説黙而不傳夏殷
之世乃有連山歸藏以為卜筮亦不知其為易也及紂
囚文王於羑里始以宓犧氏之卦重而制名而謂之易
武王有天下代殷為周於是謂之周易而河圖之文畫
卦之理重卦之義變卦之由其所以然而莫非自然者
則亦未之言也至仲尼氏贊易道於易有太極則言河
圖之本然於天地定位則言畫卦之本然於帝出乎震
則言變卦之本然於有天地然後有萬物則言重卦之
本然制作犧文之後超出犧文之前於是宓犧文王為
後天仲尼為先天矣由仲尼氏以來學者求易於繇彖
文象辭説之間不復探原窮本以造夫宓犧氏至康節
先生因仲尼氏之言推本河圖之文究竟宓犧之畫錯
綜文王之重以復八卦之序為圓方一圖以明仲尼氏
之所以先天者曰先天圖不用辭説再造一易而居宓
犧之前河圖之上矣經潛心玩味踰二十年近以乆在
舍館益得致志故為之説而意味無窮復拜手而為之
贊曰
大易全體渾淪厥初天地萬物本然一圖匝宻充周自
為規模停穩妥帖極盡無餘兩兩生生並為根株當為
書契厯數有在匹馬隻輪上天之載觀象起本不假神
怪太極兩儀更相禪代因而為數倍而為卦竒則有耦
理不獨生一則有二鬼神以行影不離形響即應聲不
作不為自然而成無慮無營本真則誠死生兩原穿徹
一竅動端有幾月窟騰曜變乃不測天門龍跳神定無
方在物則妙君看元陽可以盡道乾兑離震巽坎艮坤
天地列位日月闢門雷風噫氣山川出雲變動錯蹂萬
物糾紛數為之位道為之君重以合兩錯綜旋轉意言
象數由此以見卦交以背畫交以變應違則惡理契則
善本自震出孰使乾戰自犧而文體用具完仲尼探賾
扣其兩端不復為圖祗以文觀梁折山摧喪其本原刻
舟求劍聽日擊盤惟無名公創圖弗説獨造犧皇撑霆
裂月鞭出龍馬再為區别竒耦重復先天一訣顛倒羑
里翻覆乾坤分隂分陽接續韋編自震右轉由巽左旋
一本乎中皆先乎天不假刓削自然而圓不離隂陽皆
本兩畫坎伏于䝉離轉為革隂陽之精互藏其宅復長
剝消姤遇夬決隂陽相根盛衰以别分隂分陽用柔為
剛倒乾為坤旋長為藏天地反覆不失其常八卦相錯
煥乎其章不假裁截自然而方自下而上不紊其序由
左而右不失其故縱入横出緯錯綦布神樞鬼紐消息
散聚地中有天闔闢一戸自竒合耦以方契圓再造一
易自為二篇祗是河圖更無一言道以象示神以方傳
退藏于宻直在畫前内聖外王雜而不越範圍化幾經
界心法層層相呀宛宛互發一本萬殊四面八達都無
轍迹但見黒白造天人際復地天通渾沌破碎太虚玲
瓏却從有限推出無窮惟有數畫纔留幾重天地萬物
盡在其中東堂西樓毁為一閣醉裏跳丸笑傲安樂忽
把地維掛向大角共山雲沉洛陽花落吁嗟先生萬古
絶學
　　　大禹泣囚圖贊
地平天成萬古一治人脱于魚鼔舞聖世稷務播種契
施禮義伯夷降典咎繇作士刑猶弗措豈禹之志號泣
旻天反躬責巳雖得其情哀而弗喜彼伊辟王敢擾天
紀血汙皇極手刃赤子顧瞻茲圖寧無愧恥
　　　元遺山真贊
其才清以新其氣夷以春其中和以仁其志忠以勤不
啻蔡米與坡谷為鄰歌謠慷慨喜氣津津唾玉噴珠看
花飲醇而乃爇香讀易坐席凝塵假邪真邪嗚呼復幾
千年更有茲人也邪
　　　王良臣真贊
嶷如喬松矯如晴虹視其睂宇見其心胷秋隼欲擊頓
超絛籠每遇風飈顧瞻長空安得玉麈助其談鋒倒海
傾江續地天通闢衆枉而歸直彼偽辯則皆窮今乃扣
之不應相視而笑而欲愚我以形氣蔽我以盲聾邪快
呼美酒握手相從外形骸與世累徑一飲而千鍾
　　説
　　　文説送孟駕之
或者嘗曰彼作文不工彼工於作文愚竊聽而惑之葢
文可順而不可作也天地有真實正大之理變而順有
通明純粹不巳之文是其所以為之非矯揉造鑿而然
也唯其變是以有文唯其順是以不巳皆自然也故隂
陽得以文乎天剛柔得以文乎地仁義得以文乎人羽
毛鱗介苞葉根荄得以文乎物清濁髙下得以文乎聲
升降舒綴得以文乎節麗縟華采得以文乎色禮樂射
御書數得以文乎藝徳刑殿最號律得以文乎政城聚
都鄙廬井得以文乎居華蟲藻火山龍黼黻得以文乎
服易其無有利其興革化而新之至至終終為神道之
極致亦得其本然之理而已焉有作為之贅哉大庭氏
而上文有理而無名大庭氏而下文有名而無書陶唐
氏而下文有書而無法仲尼氏而下文有法而無作仲
尼之門游夏以文學稱未聞其執筆命題而作文也物
感於我我應之以理而辭之耳豈校其辭之工拙哉是
以六經之文經天地貫萬世與博厚髙明並而不朽也
仲尼氏没本散而末分源逺而流别文晦於理而文於
辭作之者工於辭而悖於理故莊列以之文虚無儀秦
以之文狙詐申韓以之文慘黷屈宋以之文怨懟卒致
呂政焚書之厄西漢古學文學之分其弊則極于江左
冗矯之談浮屠之法玉樹後庭之曲而苻秦元魏髙齊
而下血漂禹跡寄斯文於霆擊之餘風燼之外邈乎葬
于九原也厥後有唐杜氏文乎詩而風雅復萌韓氏文
乎儒而六經方爝又屬以晩唐弊俗五季繁運而有宋
氏興歐蘇周邵程張之徒始文乎理而復乎本猶不能
比隆三五去殺勝殘致頌聲興禮樂者百千祀之蔽不
可一日而擴也幸其用力之勤俾斯文不遂滅而吾民
不為狐蟲非類爾由是而言天地萬物之文未之或變
而文人如是之窮作之者不工歟工矣然而如是者何
易曰物相雜故曰文文不當故吉凶生焉文何甞不當
作為者之過也不作不為萬理皆備推而順之文在其
中矣故文作於人而窮於人人亦作於文而窮於文嗚
呼文窮人邪人窮文邪
　　　養説
人皆可以為大也唯其忽之而自暴委之而自棄狹之
而自小也是以固滯戕賊窘束流溺卒不能以之大夫
人之性天之理也其氣則一元之氣也其形則五行二
氣萃其精而結之者也其心則官天地府萬物一智周
知泛應無量如是之大也有其大必養之以充其大不
能養之何以充之故古之大聖大賢莫不有以養之者
遵養時晦時純熈矣此武王之所以養其武也公孫碩
膚赤舄几几此周公之所以養其聖也三省其身犯而
不校此顔曾之所以養其賢也至大至剛養而無害浩
然塞於天地間此孟子之所以養其氣也由此觀之聖
之所以為聖賢之所以為賢大之所以為大皆養之使
然也嗟夫吾衆人者去古之大聖大賢也逺矣古之大
聖大賢皆知所以養之者吾衆人者乃不知所以養之
卒為小人而不能大也卒為下愚而不能聖賢也昭昭
矣嘗觀夫蹄涔之水至小也有魚焉而至微也知所以
養之潛溺沉滯㑹雨集而達於溝洫循就因仍自溝洫
而達于川澤圉圉拘拘自川澤而達於江河軒昂踴躍
自江河而達于海由寸而尺由尺而丈以至於為鯨為
鯤拉扶桑翳暘谷激水三千里其大不知其幾千里至
於為神鰲負九地而横騖冠三山而却走如是之大也
何者養之使然也苟不知其所以養倔强於蹄涔跳踉
於泥沙忘其河海淵藪之大使薪翁笱婦動其食指而
墮其機構雖遇子産之愛寧免烹乎豈惟魚哉凡物皆然
故孟子曰苟得其養無物不長苟失其養無物不消物
之至微而賤者猶必得其養而後大也矧人之至貴至
靈乎而可無養也故必明義理以養其性寡嗜欲以養
其心禦奔蕩以養其情致中和以養其氣節飲食以養
其體盡孝友以養其本執堅剛以養其節擴正大以養
其度撤壅蔽以養其智别邪正以養其習慎細微以養
其行欲其養也必先有容也欲其容也必先有勇也欲
其有勇也必先有敬也葢敬則心不散而齊莊中正足
以有執則勇可致也勇則私不犯而發强剛毅足以有
為則容可能也容則物無不受而寛裕温柔足以有養
矣如是則雖小而可以大雖愚而可以智雖凡夫而可
以至于聖而昧者不知也乃輕佻以侮之不忍以傾之
忿激以擲之撑裂分披以壞之滛佚以沈之天地付吾
者大而吾自小可乎哉嗚呼是特不養自小之而已矣
猶無足深憾矣如蔽匿以養其姦文飾以養其過巖深
以養其惡掩覆以養其機樸野以養其詐髙抗以養其
傲締搆以養其黨縱肆以養其淫執錮以養其偏絞切
以養其毒以是而養之小而喪身大而敗國又大而亂
天下不若不養之為愈也故養一也有可者有不可者
可者養之不可者去之不可不慎也
　　　讓説
性純乎義理無非善也而人之多欲役於血氣遂至于
不善葢血氣勝則義理亡義理亡則嗜欲張嗜欲張則
争奪起非簒弑鬭狠不能厭也性於是乎惡矣聖人有
憂之乃尊卑之而制夫禮等殺之而明其分懼其欲勝
而不能自克至於廢禮亂分削繩墨而自肆也乃强勉
而致夫讓使謙抑遜退沮縮椎魯以鑠其剛鋭陵犯果
猛之氣卑以自牧枿去角牙虛而不有推而弗受彼軒
軒堂堂蜚怒騰勇如飄風暴雨蕩忽而至吾則逡廵而
退拱揖而避之耳彼之血氣肆而吾之義理存本然之
分彰彰而著所獲多矣至矣哉讓之於人扶持成就者
甚大而樹立宏廓者甚逺也故堯舜以天下讓而天下
為公矣夷齊以國讓而天下友悌矣稷契以官讓而朝
廷和睦矣子臧守節而季札不受挺特於末流叔世覬
覦僭亂之風少變矣由此觀之天下國家猶且讓矧其
下乎惟此義不行嗜欲張而血氣勝義理亡至有父子
稱兵推刄同氣如魯桓衛出楚商臣宋元凶劭者始而
不讓一至於是誠可畏也雖然是特不讓簒弑奪攘而
巳矣是其跡不可揜人得以凶惡逆類而目之矣讓者
如彼而不讓者如此昭昭然白黑分矣猶無足深憾也
世有讓非所讓而反以取敗者有以讓而濟其姦者紫
之奪朱莠之亂苗賊徳之甚者也燕噲欲以舜子之漢
哀欲以禹董賢唐中宗欲以天下與韋𤣥貞皆致大亂
幾絶其祀是讓非所讓也新莽構偽以欺天下欲重已
勢而彰已善例加恩秩已則遜避當塗盜漢戕滅劉宗
賊弑母后既取之矣而始命其子禪讓司馬懿欲傾魏
溢曹爽之勢而稱疾不出王安石初入仕每遷一小官
輙累表辭讓至知制誥則不復辭官是皆以讓而濟其
姦者也是皆非讓也中義理而無私推其有而不居者
讓也近人情而不欺者讓也非所有而不敢妄有固執
而却之者讓也故讓也者禮之本義之方克巳之要求
仁之術也非以為逆亦非以取敗又非所以濟姦君子
不可不辨亦不可不慎又不可不力行
　
　
　
　
　
　
　
　
　
　陵川集巻二十二
欽定四庫全書
　陵川集巻二十三
　　　　　　　　　　　　　元　郝經　撰
　　書
　　　請舅氏許道士出圜堵書
七月二十有五日外孫郝經謹拜書舅氏巾几走天兵
南下晉臂不舉用蕩析我母家諸父諸兄是用不集保
命于四國訖今四十餘年泯泯也上天降衷俾我舅氏
之子居於祁陽越十祀始獲拜聚抃踊曲百何樂如之
雖然於經也復有甚不樂者焉舅氏之子嘗隕涕而謂
經曰我姑在此我父在彼焉得一㑹面以道前日之事
耶經再拜而問之故曰我父以不羈之姿肆志於輕世
窘於天步之艱迫於勢利之厄於是放心遺形吸孤風
抱明月耿耿自若而逃山林放滄海耳妻孥親友一遺
于世我是用不獲為子者三十年子曷為我致之經曰
噫有是哉斯葢過於用智致逺而泥者也然至誠貫天
地可以動日星開金石况於人乎經敢不罄悃赤飭鄙
隘以盡親親之義乎其是是也其非是也可則行否則
輟實在舅氏之所圖耳經於何有夫道至易而求之者
以難至邇而求之者以邈至同而求之者以異故雖越
籓墻穿穴隙窮髙極逺卒溺於異端而終無所獲矣寂
然不動物潛於極感而遂通極藴於物本其理以動者
天也成其形而静者地也純於天地之間者為人雜於
天地之間者為物隱極之先見極之後合天地之幾通
人物之理消長盈虚變化云為純純而不已者為道若
是其甚易邇而同也故人禀天地之精備萬物之理其
性則精實至善而主静其中則有仁義禮智之四端神
舍於體用之間幾潛於動静之始思慮未發而天巳知
言行未終而人巳見充之則即孝悌可以盡性命即修
身可以治天下謹於存養之漸慎於操舍之微由之而
行無不利亦以見其易反諸吾身而不有闕亦以見其
邇參諸天地質諸鬼神而不違亦以見其同是故堯舜
禹湯文武周孔所守一道未嘗以為難逺而不同也彼
或紐於血氣蔽於物欲故有輕世之心甘志而溺物助
長而揠苖游思横起不知精明之所舍馳突搏躍以喪
其良心昧其明徳内焉而無主足為物誘而致疑故疑
於難者曰天地萬物君臣父子重為我累曷若吾黙於
虚静而有所知覺閟於空明而皆使寂滅以為極樂乎
是以達上而遺下得内而忘外間斷僻陋無所連屬及
欲革其蔽則立偽教以利死生設因緣以引物卻殺身
以濟衆而不知聖人明徳新民之教此西方見性之説
大覺之教所由起愈易而愈難也疑於逺者曰血肉相
愚機穽相覆勢利相逐曷若吾挈先天之器以遺于時
絶蹤遐游杳然為期謂吾本無曷滯於斯使之如槁木
吾心本虛曷用於斯使之如死灰是以絶物棄世悖天
生物之仁無父無君悖人處世之義蔽其用於一身之
小溺其志於虚空之大既未能退藏于宻而又不能齊
戒與民同患此老莊之徒語命談天揭辭矯辯不知聖
人欲無言之理强作形骸虚怪恍惚幽深𤣥妙之説所
由作愈近而愈逺也疑於異者曰人心如面妍醜不同
曷若驅之以律而一之以刑即無異矣是以絶天倫敗
骨肉同胞之民以膏鈇鉞未達聖人端拱之化雍雍顥
顥仁壽隲民而剽慘之刑刻薄之法所由興愈同而愈
異也故申商之法行於秦而秦滅老荘之教盛於晉而
晉衰西方之教興於梁而梁亡故疑吾道之難者卒入
於佛疑吾道之逺者卒入于老疑吾道之異者卒入於
申韓使肆人欲滅天理微言絶而異端横先聖人之正
道王者之大經曠百祀而不收吾民無辜使之服左衽
而言朱離由是而言佛老申韓之為害若是其昭晰也
然而遂行於世倡揭號呼鼓震而風蕩莫之敢何者何
也髙明之士用智之過溺而不返也周道衰孔子没三
代之俗日削月脧佛老乗隙而入申韓繼踵而作申韓
之害也外是以止於滅秦而巳佛老之害也内故能為
千萬世之惑愈髙明之士愈在其中人性善佛即説善
人性静佛即説静人心虚老即説虚人欲大荘即説大
其似是而非非聰明睿知豪傑之士其孰能辨之哉昔
龍門未闢呂梁未鑿河溢孟門之上伯鯀障之愈障之
而愈深愈防之而愈大禹疏通之使由地中行九州以
牧四方以平葢鯀拂其性而用智之過也禹能順其性
以道之爾夫髙明者處心逺大欲直趨髙明之域曾不
知在躬之徳神鬼人天髙明之道盡矣乃矯矯倀倀疊
出私智見吾聖人之書聞吾聖人之教若聆風吮壤然
則反以為迂而幡然他求矣一旦見二氏之書乃如此
是以耳目忽廢天之與我者萬物之備我者皆亡也雖
翳於草莽而卒無悔焉爾嗚呼好髙明而非其道則入
于狂肆矣好齊肅而非其道則局于血氣矣好孤絶而
非其道則入于譎誕矣欲無心者愈有心欲無為者愈
有為則用智之過也顧不大歟雖然苟知其非反身而
觀平氣而待察天理辨人欲視可否使舊染之汙脱然
而盡向之良心可以興向之明徳可以明矣孔子曰顔
氏之子其殆庶乎知不善而未之復行也易曰不逺復
無祗悔詩曰遡洄從之道阻且長遡游從之宛在水中
央今舅氏誠能即不肖經之語辨異端之害求大禹之
智顔子之行詩易之文庶垂裕親舊緝熙宗祀使天下
知許氏之有人矣不然㷀㷀之身陷於不義使孝子不
得盡事親之禮以忍人之心自為計不亦過乎一旦宛
然而長歸譴者誰歟慕者誰歟其為天下之棄人也必
矣雖然髙明之人豈亦至於此乎經不佞輒以鄙辭相
瀆獲罪多矣經載拜(舅氏許徳懐壬辰之亂棄家為道/士於長垣坐死圜者七年矣其子)
(國昌齎是書隔墻投之舅氏遂/排墻以出從之歸父子如初)
　　　答友人論文法書
經白書來惠問作文法度利病何吾子過於巽下以能
問不能猶以工師審繩墨於匠人也何倒置若是之甚
哉然切磋之義不可廢非吾子之言何以發經之䝉覆
動某之狂言哉二帝三王無文人仲尼之門雖曰文學
亦無後世篇題辭章之文故先秦不論文騷人作而辭
賦盛故西漢始論文時則有揚雄之書東漢復論文時
則有蔡邕之書建安以來詩文益盛語三國則有魏文
帝陳思王之論語晉宋則有陸機沈約之作折衷南北
七代則有文中子之説至李唐則韓柳氏為規矩大匠
如韓之答李翊上于襄陽答尉遲生與馮宿柳之與楊
京兆答韋中立報陳秀才答韋珩復杜温夫及與友人
等作加之以李翺之答王載言寄從弟正辭皇甫湜之
答李生復答李生下逮歐王蘇黄之論議則窮原極委
無所不至其極無法復可説百世有餘師矣經何人也
而敢復論文章之法乎顧有一焉不敢告也為文則固
自有法故先儒謂作文體制立而後文勢成雖然理者法
之源法者理之具理致夫道法工夫技明理法之本也
吾子所謂法度利病近世以文為技與求夫法資於人
而作之者也非古之以理為文自為之意也古之為文
也理明義熟辭以達志爾若源泉奮地而出悠然而行
奔注曲折自成態度匯于江而注之海不期於工而自
工無意於法而皆自為法故古之為文法在文成之後
辭由理出文自辭生法以文著相因而成也非與求法
而作之也後世之為文也則不然先求法度然後措辭
以求理若抱杼軸求人之絲枲而織之經營比次絡繹
接續以求端緒未措一辭鈐制夭閼於胷中惟恐其不
工而無法故後之為文法在文成之前以理從辭以辭
從文以文從法一資於人而無我是以愈工而愈不工
愈有法而愈無法秪為近世之文弗逮乎古矣夫理文
之本也法文之末也有理則有法矣未有無理而有法
者也六經理之極文之至法之備也故易有陽隂竒耦
之理然後有卦畫爻象之法書有道徳仁義之理而後
有典謨訓誥之法詩有性情教化之理而後有風賦比
興之法春秋有是非邪正之理而後有褒貶筆削之法
禮有卑髙上下之理然後有隆殺度數之法樂有清濁
盛衰之理而後有律呂舒綴之法始皆法在文中文在
理中聖人制作裁成然後為大法使天下萬世知理之
所在而用之也自孔孟氏没理寖廢文寖彰法寖多於
是左氏釋經而有傳注之法荘荀著書而有辨論之法
屈宋尚辭而有騷賦之法馬遷作史而有序事之法自
賈誼董仲舒劉向揚雄班固至韓柳歐蘇氏作為文章
而有文章之法皆以理為辭而文法自具篇篇有法句
句有法字字有法所以為百世之師也故今之為文者
不必求人之法以為法明夫理而已矣精窮天下之理
而造化在我以是理為是辭作是文成是法皆自我作
志帥行權多多益善標識根據不偏不倚中天下凖四
海以為正輝光照耀炳烈粲發引日星麗霄漢以為明
造微入妙探賾索隠極九地築底裏以為深包括綿長
籠罩遐外塵天地芥太極以為大龍驤虎步瞰眺八極
登風雲厲威震以為雄躋攀倚拔窮原無上棄形器脱
凡邇以為髙莽蒼闊越混涵太樸鬱鴻荒全渾沌以為
古震雷霆開昏塞節八音鳴萬籟有始有卒如律如呂
以為聲通一元貫四時塞天地鼓萬物噴薄動盪生成
化育以為氣挈矩布算撙節量度徑圍天地位置六合
規萬世以為格巍岸磊落欲顛欲立墮疊太華推移日
觀屹萬仭以為形敷布振迅欲斂欲溢排闢孟門疏鑿
灧澦決萬里以為勢為門為庭為堂為殿為樓為閣以
為間架為甲為乙為首為尾為腹為背以為鋪敘為閉
為錮為構為締為聯為屬為槖為鑰以為關鍵為囷為
廩為庾為倉為筐為篚為褁為囊以為含蓄為坐為作
為進為退為折為還為舒為疾以為步驟為荘為嶽為
逵為軌為途為路為縱為横以為馳騁為經為緯為端
為緒為錯為綜為織為紝以為機杼鍊金鎔錫以為精
礱石磨玉以為潔去陳剝爛以為新苴漏塞鏬以為宻
昭布森列以為博旁摉逺紹以為邃依違諱避以為婉
紆餘曲折以為態容與平坦以為易遏塞險澀以為難
澄湛静敞以為清激揚蹈厲以為節優游不迫以為暇
頓放妥帖以為安建置强崛以為固鼎峙山立以為重
持綱挈要以為簡填委充塞以為富穿徹沈著以為快
警䇿峻𦂳以為偉恣睢徜徉以為肆齊荘謹肅以為嚴
翦截裁制以為整超卓頓挫以為壮擁衞倚疊以為厚
脱暢便利以為通一唱三歎以為感剴切訐忤以為激
咀嚼雋永以為味深長奥衍以為趣音節中適以為和
抑揚起伏以為變瑰詭譎怪以為竒雕鎪無跡以為巧
成就而無作為順理而不生事以為化耳目口鼻四體
衣冠具不瘖不痺活而不死以為備不知其所以然而
然莫非自然以為神則法亦不可勝用我亦古之作者
亦可為百世師矣豈規規孑孑求人之法而後為之乎
故先秦之文則稱左氏國語戰國䇿莊荀屈宋二漢之
文則稱賈誼董仲舒司馬遷劉向揚雄班固蔡邕唐之
文則稱韓柳宋之文則稱歐蘇中間千有餘年不啻數
千百人皆弗稱也騷賦之法則本屈宋作史之法則本
馬遷著述之法則本班揚金石之法則本蔡邕古文之
法則本韓柳論議之法則本歐蘇中間千有餘年不啻
數千百文皆弗法也何者能自得理而立法耳故能名
家而為人之法苟志於人之法而為之何以能名家乎
故三國六朝無名家以先秦二漢為法而不敢自為也
五季及今無名家以唐宋為法而不敢自為也韓文公
每語人以力去陳言當自作但識字言從字順識職而
已不當蹈襲故爛謂宏詞詞賦為俳優皆此意也然則
前人不足法歟文有大法無定法觀前人之法而自為
之而自立其法彼為綺我為錦彼為榭我為觀彼為舟
我為車則其法不死文自新而法無窮矣近世以來紛
紛焉求人之法以為法玩物喪志闚竊模寫之不暇一
失步驟則以為狂為惑於是不敢自作不復見古之文
不復有六經之純粹至善孔孟之明白正大左氏之麗
縟荘周之邁徃屈宋之幽婉無復賈馬班揚韓柳歐蘇
之雄竒髙古清新典雅精潔恣肆豪宕之作總為循規
蹈矩決科之程文卑弱日下又甚齊梁五季之際矣嗚
呼文固有法不必志于法法當立諸巳不當尼諸人不
欲為作者則已欲為作者名家而如古之人舍是将安
之乎是經之志也故敢以為復然未知其是且非也吾
子幸復惠教焉某再拜
　　　與北平王子正先生論道學書
經白昨承先生惠顧謂經之質可問津伊洛以闡明道
學經自惟揣涼昧不足以辱惠教又不足負任且復有
惑而未自信者焉敢復諸下執事嘗聞過庭之訓自六
世祖某從明道程先生學一再傳至曾叔大父東軒老
又一再傳及某其學自易詩春秋禮樂之經男女夫婦
父子君臣之倫大而天地細而蟲魚邇而心性逺而事
業無非道也然未嘗以道學為名焉爾夫聖人道之至
也自宓犧神農黄帝至于堯舜氏道之全體著見以為
斯人用天下莫不學之道學之名無有也增修制作自
禹湯文武周公至仲尼氏郁郁乎文洋洋乎盛道之大
用極盡無餘載在方䇿以為後世用天下莫不學之道
學之名無有也仲尼之門自顔曾子思至孟軻氏心傳
口授無非聖人之道相與講明問答無非聖人之學道
學之名亦未有也逮夫戰國之末處士横議各自名家
曰儒曰道曰墨曰刑名曰縱横道之全體始壞大用始
分學者莫知適從吾聖人之學始自為儒家卒致焚戮
之禍由漢以來六家九流三教諸子百氏蝟然雜出喪
心惑世毒天下禍生人至于今而不巳儒之名一立天
下之亂不可勝窮矣矧今復立道學之名哉夫道之大
兼天下之名而不自以為名一物一事自有一道自為
一名分而言之皆事物之名也合而言之皆道之名也
故易為乾坤等六十四卦各自以為名太極天地為人
與萬物各自以為名命性心為三綱五常百行萬事各
自以為名無非道也於是曰易道神道天道地道人道
皆以道為名而道之名自若也道祗一理爾以其莫不
由之以行故名之曰道豈可特以為學而自為一家哉
秦漢而下以吾士夫為儒家故方術之士以黄帝老子
為道家以虛無為本大害夫道又豈可復以儒家又特
謂之道學哉始宋濓溪周先生深於易學謹於操履志
夫三代之際作圖著書以述仲尼孟軻之志繼以明道
伊川二程先生横渠張先生傳繼授受其學遂盛而康
節邵先生推衍象數明伏犧先天之本末始有道學之
名也及其徒欲神其説分宗别派謂之伊川之學康節
之學伊洛之學引而自髙揭然以道學為名謂一世之
人皆不知道又謂漢唐諸儒皆不知道直以為仲尼孟
軻復出論説蜂起黨與交攻投竄貶斥竟成宣政之亂
秦韓當國遂謂之偽學又謂之姦學衣冠之禍古所未
有皆標置立名之激之也周邵程張之學固幾夫聖而
造夫道矣然皆出於大聖大賢孔孟之書未有過夫堯
舜禹湯文武周孔之所傳者獨謂之道學則堯舜禹湯
文武周孔之學不謂之道學皆非邪孟荀揚王韓歐蘇
司馬之學不謂之道學又皆非邪故儒家之名立其禍
學者猶未甚道學之名立禍天下後世深矣豈伊洛諸
先生之罪哉偽妄小人私立名字之罪也其學始盛禍
宋氏者百有餘年今其書自江漢至中國學者徃徃以
道學自名異日禍天下必有甚於宋氏者
　　　移諸生論書法書
夫書一技耳古者與射御並故三代先秦不計夫工拙
而不以為學是以無書法之説焉自包犧氏畫八卦造
書契皇頡製字取天地法象之端人物器皿之狀鳥獸
草木之文日月星辰之章煙雲雨露之態而為之初無
工拙之意於其間也世變日下漸趨簡易故變古文為
篆又變大篆為小篆又變小篆為𨽻為楷為八分為行
為草為真行為行草為章草為正草廢刀用筆廢竹用
帛廢帛用紙皆與世變而下也道不足則技始以書為
工始寓性情襟度風格其中而見其為人專門名家始
有書學矣故古之篆法之存者惟見秦丞相斯斯刻薄
寡恩人也故其書如屈鐵琢玉瘦勁無情其法精盡後
世不可及漢之𨽻法蔡中郎不可得而見矣存者惟魏
太傅繇繇沈鷙威重人也故其書勁利方重如畫劍累
鼎斬絶深險又變而為楷後世亦不可及楷草之法晉
人所尚然至右軍将軍羲之則造其極羲之正直有識
鑒風度髙逺觀其遺殷浩及道子諸人書不附桓温自
放山水間與物無競江左髙人勝士鮮能及之故其書
法韻勝遒婉出竒入神不失其正髙風絶迹邈不可及
為古今第一其後顔魯公以忠義大節極古今之正援
篆入楷蘇東坡以雄文大筆極古今之變以楷用𨽻於
是書法備極無餘藴矣葢皆以人品為本其書法即其
心法也故柳公權謂心正則筆正雖一時諷諫亦書法
之本也苟其人品凡下頗僻側媚縱其書工其中心藴
蓄者亦不能揜有諸内者必形諸外也若二王顔坡之
忠正髙古縱其書不工亦無凡下之筆矣况於工乎先
叔祖謂二王書之經也顔坡書之傳也其餘則諸子百
家耳故今之為書也必先熟讀六經知道之所在尚友
論世學古之人其問學其志節其行義其功烈有諸其
中矣而後為秦篆漢𨽻玩味大篆及古文以求皇頡本
意立筆創法脱去凡俗然後熟臨二王正書熟則筆意
自肆變態自出可臨真行又熟則漸放筆可臨行草收
其放筆以草為楷以求正筆可臨章草超凡入聖盡棄
畦町飛動鼓舞不知其所以然然後臨其正草如是者
有年始可於顔求其正筆於坡求其竒筆以正為竒以
竒為正出入二王之間復漢𨽻秦篆皇頡之初書法始
備矣然猶學之於人非自得之於已也必觀夫天地法
象之端人物器皿之狀鳥獸草木之文日月星辰之章
煙雲雨露之態求制作之所以然則知書法之自然猶
得之於外非自得之於内也必精窮天下之理鍛鍊大下
之事紛拂天下之變客氣妄慮撲滅消弛澹然無欲翛
然無為心手相忘縱意所如不知書之為我我之為書
悠然而化然後技入于道凡有所書神妙不測盡為自
然造化不復有筆墨神在意存而巳則自髙古閒暇恣
睢徜徉直而不倨曲而不屈剛而不亢柔而不惡端荘
而不滯妥娜而不欹易而不俗難而不生輕而不浮重
而不濁拙而不惡巧而不煩揮灑而不狂頓擲而不妄
夭矯而不怪窅𦕈而不僻質樸而不野簡約而不闕增
羡而不多舒而不緩疾而不速沈著痛快圓熟混成萬
象生筆端一畫立太極太虛之雲也大江之波也悠悠
然而來浩浩然而逝邈然無我於其間然後為得巳雖
云一技而可以名家也諸君欲為之者試以吾言求之
經再拜
　　　荅髙雄飛書
經拜手復書雄飛兄執鞭走前辱書示諄諄灌灌諭以
作文意其開示閫奥充斥原委淵如淮矯如嶽昭以粹
如日星誠文人之大匠也顧經何以當之然以文自名
非素志也生今二十有三年矣方其髫齔白騃也適天
步之艱遭萬死之阨累係俘虜梗踣南北烏知有誦書
作文之事哉知有汲薪負擔耳厥後時奉杖屨于家君
且聞搢紳先生之論文談道於是昧於一學既而悔之
曰士生千古之下而處斯世遇斯時豈宜區區於文字
之間而已耶於是求夫有用之學天地之所以覆載聖
賢之所以用心與吾身之所當為者而學之亦庶至其
萬一也於世俗之不免者故一言半字時時而出之豈
敢以文自名哉又豈以所棄者而復為所事哉然吾兄
不以樸􁂶之才反覆勤厚千里致誠甚於面命銘佩之
意永永不朽然未知他日之趨拜下風其許摳衣奉扄
之一問乎二月五日陵川郝經載拜
　
　
　
　
　
　
　
　
　
　陵川集巻二十三
欽定四庫全書
　陵川集巻二十四
　　　　　　　　　　　　　元　郝經　撰
　　書
　　　與漢上趙先生論性書
經頓首再拜啟日幸一拜得聞髙誼望江漢之驚瀾漸
伊洛之餘波晉之鄙人庶幾終用楚材以為堂構造大
成之室求仲尼之意然羽毛齒角其肯傾囷倒廩而遂
畀之乎垂槖而入必梱載而後歸爾靖康之亂吾道遂
南矣自伊洛入于江漢自江漢入于閩越百有餘年之
間蟬聨荆楚蔓衍巴蜀蠭湧旁魄彌亘嶺海如冬之日
至南而極極則復北矣葢天之道也於是近嵗以來呉
楚巴蜀之儒與其書浸淫而北至于秦雍復入于伊洛
泛入三晉齊魯遂至燕雲遼海之間而先生巍然以師
道自處學者雲從景附又為伊洛發揮一書布散天下
使孔孟不傳之緒家至日見則道之復北雖存乎運數
其倡明指示心傳口授則自先生始嗚呼先生之有功
於吾道徳於北方學者抑何厚耶而經牽制於時不能
奉杖屨備弟子之列抑又何不幸耶不能親炙而以書
先生其忍棄之哉經自十有六始知為學今復十有餘
年矣世之科舉文章記問之學强勉為之弗好也非六
經孔孟之書弗讀也富貴利達紛華之事弗志也獨於
性分之内求之甚力體察之甚熟究竟之甚專苐恨諸
儒之説相與雜亂使自信之弗篤也敢以為質乎夫道
之在人謂之性所謂仁義中正而主静焉者也統而言
之則太極之全體也分而言之則命隂而性陽也命静
而性動也天命而人性也人性而物理也合而言之祗
一道焉爾又何有論説之多乎哉道之在人一而静純
粹至善充實之理而巳又焉有異端之多乎哉書曰惟
皇上帝降衷下民若有恒性詩曰天生烝民有物有則
民之秉彛好是懿徳則性之善詩書巳言之矣孔子曰
元者善之長大哉乾元萬物資始又曰一隂一陽之謂
道繼之者善也成之者性也成性存存道義之門則性
之善孔子備言之矣於是孟子道性斷然以為善而不
惑而以巳天下萬世之惑也荀卿大儒也學孔子者也
而謂之惡揚子雲大儒也學孔孟者也而謂之善惡混
始惑于情而以氣質之稟受者為言於是大起天下後
世之惑至于今而不巳也至今先儒謂性非學者所急
又謂顔状未離於嬰孩髙談已及於性命於是不言性
縱或言之不過夫性習之説不辨夫理性與夫氣質之
别遂謂揚子雲之善惡混為最得又謂論性之差自孟
子始孟子不當定名為善復談空説無入于老佛氏皆
自以為是而不知其非又在荀揚之下矣是以人之有
性不能自知自盡而至于命其説不可復聞矣自漢至
唐八九百年得大儒韓子始以仁義為性復乎孔子孟
子之言其原性一篇髙出荀揚之上至其徒李翺為復
性書反復於中庸大學之間以復乎曾子子思之言恨
不得親炙之而問其所以然質心之所素定者自唐至
宋復四五百年得大儒周子邵子程子張子朱子之書
明六經孔孟之旨接續不傳之妙論道論理論才論氣
論質論情又備於韓子之書皆先儒所未道者又恨不
得親炙之而問其所以然質心之所素定者由宋迄今
朔南分裂復二百餘年矣先生及朱子之門而得其傳
裒然傳道於北方之人則亦韓子周子之徒也又不得
親炙之而問其所以然質心之所素定者性理問學之
本也敢以書為請不大鄙外以為可教則幸教焉指其
要歸焉則幸甚矣經雖不佞亦敢為北方學者之倡使
吾道復明于中國兼晉楚之富必不乾没先生之材矣
經再拜
　　　上紫陽先生論學書
十二月五日陵川郝經齋沐拜書大使先生經生今二
十有八年矣自十有六始知問學世有科舉之學學之
無自而入焉蠟乎其無味也有文章之學學之無自而
入焉蠟乎其無味也退而歎曰利祿其心組繡其辭質
日斵偽日翔何區區爾也而狃於俗陷於世有不能已
焉者如是者有年始取六經而讀之雖亦無自而入而
知聖之學道之用二帝三王致治之具在而不亡也真
有用之學也學之今十年矣背馳而左事形示氣露已
聚誚而羣議矣是以箝口重足而不敢言動焉日舍館
一拜幸先生不以鄙騃置之隅坐霽以懌色煦以春言
䑕腹而既果然矣再日而再侍示之以明白純粹之書
揭囊倒篋啟之以開廓正大之論正襟而讀之黙黙而
思之乃知吾道之果不亡學之果有用斯民其有望矣
愚之素所蓄而不敢發可熟數之於前矣夫道貴乎用
非用無以見道也天地之覆載日月之照臨皆有用也
六經之垂訓聖人之立教亦皆有用也故曰顯諸仁藏
諸用盛徳大業至矣士結髪立志誦書學道卒之乎無
用可乎哉㓜而學長而立也邇焉而一身小焉而一家
大焉而一國又大焉而天下必有所用也鳥獸魚鼈屑
屑之物也猶皆有用也蜂蠆虵虺毒世之物也猶皆有
用也靈而為人學而為士夫乃反無用可乎哉世有人
焉之無伏臘之不辨魯魚亥豕之不分乃辦天下之大
事立天下之大節濟天下之大難享天下之大富貴聲
色不動而有餘裕焉吾誦書學道之士試之一職則顚
蹶而不支委之一事則衂撓而不立汲汲遑遑終其身
不能免于凍餒而趨利附勢殞義喪節何也事無用之
學也葢自佛老盛而道之用雜文章工而道之用晦科
舉立而士無自得之學道入于無用惟其無自得也故
内輕而外重外重矣曄乎其曜矣侈於物而衒於人矣
文章之所以工也文章工矣功利急矣義理晦矣道之
所以入于無用也嗟乎不耕鑿不蠶繅而衣食者謂之
游食之民不道徳不仁義而文章者謂之逐末之士甚
哉天下之襲訛踵陋而莫之知也大聖大賢不作而逐
末之紛紛也天下已亂生民巳弊無有為拯而藥之者
之士也方相軋以辭章相髙以韻語相誇以藻麗不知
何以堯舜其君民也道其不行矣夫伏觀先生韓子辨
正統例還山斆學志洋洋灝灝若括元氣而翕闢之其
事其辭其理皆有用者也非世之逐末之文也天其或
者悔禍而自先生發源歟不窒塞不夭閼而遂承其流
推而放之四海則道之用可白而至治可期也不見誚
于江左諸公矣經也小子敢激其流而揚其波乎經載
拜
　　　與撖彦舉論詩書
經白昨得足下詩一巻瑰麗竒偉固非時輩所及然工
於句字而乏風格故有可論者詩文之至精者也所以
歌詠性情以為風雅故攄寫襟素託物寓懐有言外之
意意外之味味外之韻凡喜怒哀樂藴而不盡發託於
江花野草風雲月露之中莫非仁義禮智喜怒哀樂之
理依違而不正言恣睢而不迫切若初無與於巳而讀
之者感歎激發始知己之有罪焉故三代之際於以察
安危觀治亂知人情之好惡風俗之美惡以為王政之
本焉觀聖人之所刪定至于今而不亡詩之所以為詩
所以歌詠性情者祗見三百篇爾秦漢之際騷賦始盛
大抵怨讟煩寃從諛侈靡之文性情之作衰矣至蘇李
贈答下逮建安後世之詩始立根柢簡静髙古不事夫
辭猶有三代之遺風至潘陸顔謝則始事夫辭以及齊
梁辭遂盛矣至李杜氏兼魏晉以追風雅尙辭以詠性
情則後世詩之至也然而髙古不逮夫蘇李之初矣至
蘇黄氏而詩益工其風雅又不逮夫李杜矣葢後世辭
勝儘有作為之工而無復性情不知風雅有沉鬱頓挫
之體有清新警䇿之神有振撼縱恣之力有噴薄雄猛
之氣有髙壮廣厚之格有叶比調適之律有雕鎪織組
之才有縱入横出之變有幽麗静深之姿有紆餘曲折
之態有悲憂愉怢之情有微婉鬱抑之思有駭愕觸忤
之竒有鼓舞豪宕之節若夫言外之意意外之味味外
之韻知之者鮮又孰能為之哉先為辭藻茅塞思竇擾
其興致自趨塵近不能髙古習以成俗昧夫風雅之原
矣嗚呼自李杜蘇黄已不能越蘇李追三代矧其下乎
於是近世又儘為辭勝之詩莫不惜李賀之竒喜盧仝
之怪賞杜牧之警趨元稹之艷又下焉則為温庭筠李
義山許渾王建謂之晩唐轟轟隠隠啅噪喧聒八句一
絶競自為竒推一字之妙擅一聨之工嘔啞嚼拉於齒
牙之間者祗是天地風雷日月星斗龍虎鸞凰金玉珠
翠鶯燕花竹六合四海牛鬼虵神劔㦸綺繡醉酒髙歌
美人壮士等磨切錙銖偶韻較律鬭飣排比而以為工
驚嚇喝喊而以為豪莫不病風喪心不復知有李杜蘇
黄矣又焉知三代蘇李性情風雅之作哉足下之作不
為不工不為不竒殆亦未免近世辭人之詩願熟讀三
百篇及漢魏諸人唐宋以來祗讀李杜蘇黄盡去近世
辭章數年之後髙詠吟臺之上則必非復呉下阿䝉矣
經再拜
　　　荅馮文伯書
十二月十五日陵川郝經謹載拜復書于文伯幕府執
事徃嵗車乗過保氣阜色瑩心咸意孚有古所謂氣焉
相許不待言而喻者近復領書所以賁繢于塵槁者甚
厚諄諄灌灌所以劌厲于茅塞者甚切而明也抑其所
謂俟時而動不至猖蹶於愚志固然而閉滯辟左有猶
未達焉者其以經為有意於冐進耶抑又動作云為不
時乎中形似乎妄吾子得以窺之也經之問學疏蹈道
淺失慮左見理未熟而齒穉動不時乎中則有之矣其
貪冐妄進枉尋直尺昧於一行倖於詭獲葢亦有之矣
而反求之身殆未之見也孰不為動顧其幾何如也君
子見幾而作不俟終日有可乘之幾而不動後時之悔
無及也未見其幾而妄為之動惡足以為有志之士乎
哉君子誦書學道砥節礪行其修已切其植身正固期
有用而不與草木腐埃塵飛安忍視天民之斃而莫之
救也學而有用亦不脅肩謟笑于未同以求試乎用不
以天民為己任而自私也夫有有用之學必有可乘之
幾而後動進退雍容必有可觀巍巍堂堂必有可立其
致君其裕民其行巳其化今其傳後必有建諸天地而
不悖質諸鬼神而不疑百世以俟聖人而不惑者故伊
尹耕于有莘之野湯三聘焉而後起孔明抱膝長吟時
人莫測昭烈三徃焉而後應彼非敢以布衣偃然而傲
萬乗也俟幾與時耳湯仁而漢義是可為之時也夏暴
而魏簒是可乘之幾也於是奮然而起卒之乎有殷配
天庸蜀繼漢閎肆尊顯莫之與京吾子所厭聞而飫道
經亦所竊受教於君子者也經不佞雖不敢望其輝光
而亦不至顚沛妄冐周章失措養之乆而傾之亟遂以
失己而辱吾徒壅吾道虧喪聲實委斯文於地也經自
十有六束髪學道非先秦之書弗讀也非聖人之言弗
好也嘗自誦曰不學無用學不讀非聖書不務邊幅事
不作章句儒以是而行之殆六七年六經既治思有以
奮然而復古也於是作古文不為流俗所為蓋自孔子
没異端作楊墨行而聖人之道衰二漢亡佛老盛而聖
人之道絶文章工語言麗俗學騖而六經之義晦故忘
其菲陋斷然欲有以樹立揭世左馳而不顧僨忤百折
而不衂塞吾道之衝盤桓而不進饑寒迫於身而不恤
合則進否則止苟遂不合則将委世長徃抱明月以孤
騫吸清風而髙蹈續聖賢之墜緒傳之無窮亦不至於
失巳而委斯文於地也奈之何家君戴白而無菽水之
奉為子之職分未盡也二弟幼孱婚娶未畢為兄之義
未盡也為人子而事父未能為人兄而撫幼未能惡在
其為道也是以低睂俛首為人講讀餬其口於四方以
養老以畜幼以俟時之幾而不以為愧恥其自視猶愈
於抱關擊柝者也雖然不為威惕不為利疚不犯非禮
不為不義以業自食亦不至於失巳而委斯文於地也
士信於知巳非髙明而敢為瞽言若是哉惟髙明亮恕
焉經載拜
　　　上趙經畧書
月日陵川郝經謹齋沐載拜獻書于大行臺經畧相公
閣下經自前嵗八月到杞杞屬部内尤宻邇京邑擬額
地一拜而布衣疏逺天淵懸而海山隔進而止者屢矣
於是黙黙以思以為士雖貧賤而傳言之禮不可廢昔
韓文公大儒也三上書宰相以自論薦非戚戚貧賤而
汲汲富貴躁舉妄進自輕而失巳也士束髪學道期於
有用豈坐視天民腐同草木噤不一鳴瘞九原而巳乎
故范仲淹有三年之喪而言事不已或者誚之曰此豈
言事時耶仲淹曰士豈以一身之戚而忘天下之憂其
意以為天與巳者大已不敢私而小之也一身之戚小
而天下之憂大也嫠憂宗周而不恤其緯矧於士乎哉
經自十有六始知問學今幾二十年矣失道左見與時
背馳亦自知其無用也身之弗修學之弗成親之弗能
養家之弗能庇天下於我何有雖然遂欲自棄亦自不
忍明天子賢王公在上區區之言可遂已矣今又以事
将北轅去執事日益逺胷中之藴蓄者日益甚不避僭
越捃摭芻蕘驤首振袂瞻望清光積年耿耿可熟數之
前乎夫見天下之幾者能應天下之時撫幾應時而不
失焉者能成天下之事業見其幾失其時事業弗立也
遇其時失其幾事業弗立也有其幾有其時非其人事
業弗立也故豪傑龎艾而無幾與時雖匵竒抱異瑰竒
偉岸欲不待文王而興而知不可為即退而窮處與物
無競亦不强為以速自弊姦宄驁孽有幾有時不乘之
以正應之以道侈然自肆卒錯天下於禍亂骫骳熟爛
龍斷詭獲見其幾愉愉而弗乘遇其時苟且而弗應解
弛舒緩不能固結人心痿痺國體銷鑠國勢卒之乎天
下寖以滅亡幾乎時乎其惟人乎幾與時未嘗無由漢
唐以來千有餘嵗有百年而一來者有五六十年而一
來者有三四年而一來者有繼日賡月叢㑹而疊來者
惟人也不可知故有百年之治而復有百年之亂有五
六十年之治復有五六十年之亂亂方弭而復興治方
成而遽壊卒不善治生民不免於塗炭有志之士所以
痛哭而流涕也國家光有天下四十餘年矣奮起北土
奄有燕雲據建瓴之勢以强馭弱遂有河朔比之湯亳
周豐髙帝之漢中光武之河内不既大矣乎致治之幾
一來而弗乘也并西夏克遼東服齊魯定關中瞰陜窺
洛張為龍形蟠亘萬里析天下之脊扼天下之吭而撫
其背稍霽威息民足以善治也致治之幾再來而弗乘
也繼而蹂荆襄覆汴蔡滅金逼宋有天下十之八降夀
春破襄陽舉漢中入成都俘西域形勢既定混一有期
棄襟帶而弗固得要害而弗守舍二帝三王之墟而觀
兵海外其小天下以為不足治也歟既徃之幾不可追
巳幾之來無窮因勢成幾如水之有源遇風而為波也
逝者如斯而未嘗徃也後來者如先而未嘗絶也如或
見之又可失之乎徃嵗天子踐阼廓清宇内更革弊政
振舉綱維修明統紀收偽符命汰濫郵傳責已肆赦與
天下更始舉燕雲之南畀之執事湔濯舊汙解釋紛糾
藥其瘡痍新其耳目不期月而報政致治之幾復來而
又太弟開府都督諸軍天下翕然望治巖穴幽隱莫不
彈冠振纓引領拭目將以窺太平之盛也徵車絡繹登
崇俊良冠蓋弓旌相望於道則朝廷有意於斯民至厚
也可謂能乘致治之幾而應致治之時矣惜乎願治之
速進人未盡其選而挾術射利誤蒼生之姦假王之命
成其詐謀天誘其衷隨舉輒敗不念朝廷用人愛民之
意欲欺天下而卒自欺跋胡㚄尾頓躓狼籍宜矣雖然
致治之幾猶在也有如執事之雄剛正大挺不世之資
任天下之重斡斗極之運㑹開吾道之榛塞特立獨行
不流不倚挽囘元氣春我諸華立志而行之以終用人
而加之以審收攬俊乂進用老成張本汴洛為天下倡
至治有期矣天下之士没蒿萊局墊隘有年矣苟遇明
時孰不欲刮磨振厲以自効矧於執事嶷然而為之倡
乎旭日始旦羣隂自伏震雷一驚勾萌盡達嗚呼瞻烏
爰止于誰之屋捨執事其將安歸撫幾應時執事之事
也談王道議國政士夫之職也是以敢為是言而不忌
也異日執事成天下之事業生民樂生雍雍皥皥經又
何敢言哉鼔舞康衢謳吟聖世守太行之敝廬足所願
矣瞽言滋蔓瀆浼髙明惶懼惶懼經載拜
　　　為家君請命書
維丙辰夏五月辛卯朔二十一日辛亥不孝男經等頓
首拜手言惟天降監篤棐于有忱肆經敢誕籲于天時
台郝宗殷庶𦙍罔顯惟曾伯王父及余王父浚源于茲
文而大余宗本支肆羡亦罔顯于世天步惟艱厄于南
河折于析崩又剡于兇殘幾具盡厥類大割余宗惟遺
余孱父俾纘厥緒是天大造不敢不敬是亦天大賚不
敢不應若斷菑孽覬于春有夏以考天惠肆逮余冲愚
以永以遂而天弗弔集疢厥躬恫鰥于厥中乃在牀第
如楚如刈弗克興以寤至于彌留若天斷厥命不宜俾
遺以育俾墜厥宗具盡于南河既遺以育是天弗斷命
乃有大造于余宗若稽考則亦宜引年俾考終命惟天
有明命非台敢私于親越惟余父自時厥立適大艱于
身乃奉王父涉于北河于厥喪復奉于宗塋突于戎兵
逸于寇場罔敢逭死于佚以考其子義既金墜厥命俘
于南河梗踣于邁饑饉喪亂跋涉流亡撫余及弟妹艱
關百至以盡其父義四十有五年而無一日之燕惟天
降監越經之年有斷以引父命畀余以終養余聞曰始
於憂勤終于佚樂若弗引是憂勤以殄獨于余父敢罄
究私昧以迓續父命惟天畀矜閔用宏生生
　
　
　
　
　
　
　
　
　
　
　
　陵川集巻二十四
欽定四庫全書
　陵川集巻二十五
　　　　　　　　　　　　　元　郝經　撰
　　記
　　萬巻樓記
萬巻樓順天賈侯藏書之所也曰萬巻殆不啻萬焉不
啻萬而曰萬者舉成數也金源氏末天造草昧豪傑鬨
起於是擁兵者萬焉建侯者萬焉甲者戈者騎者徒者
各萬焉鳩民者保家者聚而為盗賊者又各萬焉積粟
帛金具子女以為已有者斷阡陌占屋宅跨連州郡以
為已業者又各萬焉侯則獨不然息民保境禮賢聚書
勸學事師而巳於是取衆人之所棄以為已有河朔之
書盡往歸之故侯之萬者獨書焉河南亡衆人之所取
者如金帛子女復各萬侯之書又得萬焉淮南亡衆人
之所取者如初亦復各萬侯之書又得萬焉故南北之
書皆入侯府不啻數萬巻焉始貯于室室則盈貯于堂
堂則溢乃作樓藏之樓既成盡以巻帙置其上而為之
第别而為九六經則居上上尊經也傳注則居上中後
傳也諸子則居上下經之餘也歴代史居中上亞六經
也雜傳記居中中次史也諸儒史論居中下史之餘也
先正文集及諸著述居下上經史之餘也百家衆流隂
陽圖籍山經地志方伎術數則居下中皆書之支流餘
裔也其法書名畫則居下下藝成而下也櫛比鱗次髙
切星漢人之文與天文際私家之藏㡬踰祕監故賈侯
之書甲天下方干戈壊亂經籍委地侯獨力為捆拾吾
道頼以不亡雖孔氏之壁河間之府不是過也彼富貴
者之樓管絃樽爼肴核几席登覽燕集之具充焉侯之
樓則古聖今賢大經格言修身治世之典積焉時順天
之治嘗最諸道推為鉅公偉人而又樂賢下士切切於
收覽遺書為志故天下之人益以此賢侯侯既貯書于
樓謂其将佐曰昔蔡中郎書籍畀之王粲而粲卒名世
今吾之書若是不有所畀適足以為蠧魚之食不免墮
檐之譏矣吾聞郝氏子經嗜書力學吾将畀之鞅掌之
隙亦得竊聽焉時經寓居鐵佛寺之南堂坐徹明者五
年矣以書幣邀致其府於樓之側築堂曰中和盡以樓
之書見付使肆其觀覽侯則時令講解一編輙曰吾之
書有歸矣吾不為書肆矣向吾之書貯於樓中今則貯
子之腹中向者大聖人之道布于方䇿今則布諸子之
心矣子其摛光掲耀俾吾之書用于世以濟斯民則子
之腹乃萬世之府也不然則亦蠧魚之穴墮檐之樓爾
子其勉之經再拜謝其不克負荷每為流涕感刻曰經
舉家之盎缶不能購一經故每區區晨夜叩人之門藉
書以為學今侯以數十年之勤數萬巻之多盡以見畀
雖侯之盛意豈非天邪如怠忽自棄以多書而不能如
無書之初心業不能勤而卒無有成則非負侯是負天
也復何以立於世哉故書侯聚書起樓及畀經為學之
義以為記以明侯之徳且以自警庻㡬終不負侯云樓
成於丙申之秋經之處侯之門則癸卯之冬文成之日
則甲辰之春也三月二十日門下士陵川郝經謹記
　　　趙簡子廟記
滿城故𨽻易州金源氏以保州為燕都畿内節鎮升為
順天軍故復為順天屬邑縣北有古城故縣也城之東
闉獨髙其上有廟廟有像其下大聚落曰城東居民以
廟為簡子廟亦不知簡子為何神歳時祈賽雩告雨澤
昭靈響荅以古廟圮侈易而新之請某辨其故而掲神
之名按易州古燕南之境也古保州趙之北境也當七
國時趙為長城以限燕在易水之南今自遂城安肅亘
出雄鄚之間長城猶呀侈緜絡而滿城在西山之阿長
城之内則為趙地無疑而簡子則晉趙鞅也保州西北
十里許曰亷梁有趙将亷頗廟去滿城三十里而近俱
為趙臣廟于趙邊為有徵矣然而賢若文子雄若武靈
王而不祀千六七百年獨簡子世祀于趙人何哉葢趙
鞅首并邯鄲逐范中行氏遂成三晉則開國之主也故
趙人特祀于邊以旌其功居民因之遂為世祀至宋有
國趙之自出而宣祖則保州人其上世陵寝皆在州城
之東其族緒則布于涿易之間及與契丹疆白溝而保
州宿重兵楊延朗諸将控扼西山而滿城為襟喉且鷄
距一畝二泉泛為溏濼以限突騎又為宋之重邊要害
簡子之廟必崇為明祀載祀典矣故至于今而不廢也
夫用物精多則䰟魄強積千年之誠敬于其故土則其
神必靈宜乎呵禁一方沛澤而禦厲况其常為霸國之
政以為諸侯盟主長吳伐齊誅君側之惡乎其世祀也
宜哉居民父老請書之壁以告後之人使知神之為晉
大夫趙簡子也故書年月日陵川郝經記
　　　醉經記
譎誣詭幻邪辟醉乎異端而不自知者也快殘賊忍殺
戮醉夫凶𡨕而不自知者也役趨走飾壬佞醉夫勢利
而不自知者也汨聲色溺朝市醉乎物欲而不自知者
也噫人知夫酒之醉人也又惡知其醉於此者哉葢義
理之不明性之不率而淪於嗜慾有所不知也人以血
氣而生豈無嗜慾特所嗜者之有差耳是以蔽于是而
不知也欲知嗜慾之差免夫四者之患必先明義理以
率性欲明義理以率性莫先乎經經也者聖人之所盡
心醇乎義理而為言者也知義理之所醇嗜而醉之夫
豈有差哉人受天地之中得至善之性其心之所同然
者義理也苟蔽於物而惑於私則性之善者心之所同
者皆亡也聖人先得人心之所同乃立教以修道布之
方䇿使人人得以自新其哀我人也亦至矣則人可以
自暴自棄乎必當明聖人之經以踐其跡以求其心由
仁義中正之道極純粹至善之理則知吾性之盡焉者
止夫是理是理之盡焉者止夫是經惡得而不嗜哉亦
猶嗜酒者之得酒也是以寤夜而思之篤信而守之造
次而行之卒以脱嗜慾之私造正大髙明之域見於用
者則可致於民而格於天徵於色者則已晬於面而盎
於背川魚雲鳥純純其天而浩浩其淵有不知其然而
然者則又似夫嗜酒者之醉也雖然嗜酒而醉者愈醉
而愈迷嗜經而醉者愈醉而愈明與其醉酒而迷曷若
醉經而明也然醉酒而迷者猶愈夫醉嗜慾之差者也
嗜酒而醉夕醉而旦則醒矣醉夫嗜慾之差者雖老死
而不能止又将害天下與來世也嗚呼自伏犧而下道
在聖人自孔子而下道在六經今之人既不得聖人而
親炙之幸得遺經於千載之後力求而深索巳之本然
之質至善之性猶懼其亡也又可陷於異端而恣於㓙
𡨕溺於勢利而惑於物欲乎故取文中子心若醉六經
之言作醉經記庻使自暴自棄者聞吾風聲收其放心
全其良心亦有志乎堯舜其君民也乙巳秋八月記
　　　鄰野堂記
野之處有二焉有窮於野而道於心者有野於名而市
於心者何以言之討幽而山阻深而泉翦茨而嶠以林
繚垣而阿與磐而笑傲焉偃息焉鬱焉嬉焉而飲食焉
進而獲覆行而獲尼抱道懐材而不遇藴徳匵竒而肥
遯者如是而可也是窮於野而道於心矣故詩曰潛雖
伏矣亦孔之昭又曰生芻一束其人如玉無業以滋於
身無徳以光于行無材以用于世而據名山挾大川擅
髙腴之地鬼蜮其志而麋鹿其形徜徉磐薄以異於時
以髙於天下以動於王公大人由是而言得非為野於
名而市於心者乎安在其為野處也故傳曰素隠行怪
後世有述焉吾弗為之矣余常以是自訟處野之道乙
巳秋魯伯自燕來以孝純張君之書示余云近卜居于
故宫基構一室迥絶塵閧糞甓而開途剗草而植卉雖
在燕城實有野處之趣故名其室曰鄰野言非野而鄰
於野也吾子其志之余嘉其既不在野亦不在市既得
其道而又得其趣也故附自訟之説以為記又為歌曰
堂乎堂乎古則朝而今則野是孰為之必有致之者有
顒張君器則青雲籍荃而佩蘭詩秋而酒春彼人翕翕
兮朝埃而暮塵此堂寂兮而與野鄰又胡為乎生麟而
死麕冬十有一月陵川郝經記
　　　種徳園記
伊人之生耨地耕天何種之多也而小焉者不能以之
大惡焉者不能以之善偏汙弊窒者而不能以之備種
乎此而遺乎彼種乎彼而遺乎此種焉者而不種不種
焉者而種是以擾擾紛紛皆有所種而不知所以種也
堂堂天地命吾民以懿徳含𢎞光大無所不在有公明
純愛之仁有制宰施為之義有别嫌疑辨上下之禮有
照耀昭晰之智實而守之之信如是之大而如是之善
也固宜於闇而屋漏之中顯而廟堂之上紛拂焉而淪
潰之日烜赫焉而權勢之時傾焉掲焉而顛沛流離之
際雖一言一動一政一事皆灌溉封植而有以種之全
天之所畀不芟刈藴崇忽而自暴也故或以之聖或以
之賢或以之有國或以之有天下而昧者惑者則不知
也方種卉木以取材種貨寶以取贏種黍稷以取食而
不知有大者焉種掊克以取利種機穽以取獲種阿諛
謟偽以取容姦宄回邪以取位甚焉者種嗜欲以喪身
種驕滛以喪家種侈肆以喪國種崩析以喪天下而不
知有善焉者俾固有之徳湮没茫昧漠乎𦵏于九泉泯
焉而不間也噫小而惡者已甚矣或者又翹私智尚徳
之名而無其實詭言飾行倖獲而僥利坐而堯都起而
舜俞居之似忠信行之似亷潔惟人是悅而惟獲是務
不能種之而反害焉其愈於小而惡者乎趙氏燕膴仕
之家也汲古先生置園别第繚園而卉木發闢館而泉
石列不務嬉游而不嗇宴樂有意乎推本之而種夫徳
也故名之曰種徳将由名以致實張本乎是園必推而
放之四海而凖而後已搢紳先生皆有詩文以誦之丁
未夏敬君鼎臣自燕致命于僕以為記僕亦冀夫種徳
之慶繁衍之盛集乎趙氏之門而有以徵之為天下倡
使天下之人皆有以知夫種德之目故蔓衍而為是言
夏至日陵川郝經謹記
　　　臨漪亭記
鷄水控常山而東穴保而入激為流疏為渠潴為陂浸
而為溪析而為塘䑓樓亭觀雄列傑峙者巋如也别流
泝布由千户喬侯之第園而出出而東則亭亭則侯之
别第也面水者三右池而左洄屋重而廡列鱗渌漪然
牓曰臨漪茂樹葱鬱異卉芬蒨庚伏冠衣清風戞然迥
不知暑澄瀾蕩漾簾户疏越魚泳而鳥翔城市囂囂而
得三湘七澤之樂可謂勝地矣歳丁未六月朔侯之仲
子徳玉者請余為記余曰火雲燎天山灰海沸而是亭
之上觴豆濟濟李沉𤓰浮琴間而奕危曵絺麾麈隠語
談笑粲然而四列也樂乎哉有敵日横槊被甲而趨者
矣有負耒耜庤錢鎛揮汗而喘者矣翠波漪風緑隂鏁
日蔗漿沉水玉榼金甖枕壓緗文侍兒發扇樂乎哉有
負戴永途肩髙足裂蚊蚋嘬肌者矣有窮閻局脊槁腸
而枯腹者矣如是而可樂哉葢樂乎此不忘乎彼樂乎
身不忘乎人政成而訟理事治而日暇燕兄弟以篤親
親交朋友以講道業親賢下士以崇徳譽已樂矣思吾
民有未樂者已安矣思吾民有未安者其不負于此亭
矣不然則其有負於此亭矣侯既没諸子堂堂皆有超
卓之望特立之姿盛大之業将張本于是亭故不辭而
為之記
　　　含元殿瓦硯記
器有定名有定象而亦有定用鼐鼎不可以濟瀰舟楫
不可以代烹矢欲傷而函欲完定故也雲漢先生至自
晉篋古硯以視形圓而理宻氣阜而色瑩黝而光鬱而
揚金聲而玉徳雲腴凝如月魄黯如星芒突如露泣濡
如非端非歙含元之廢瓦也廢瓦而為硯夫豈定哉瓦
之為名則定名也偃而枵窪而隆則定象也鱗夏屋甃
凌雨兜風胄露烜日溶月庇覆其人則定用也棟折榱
崩物化人去墁坼而壊與朽穢汙冗俱則定理也而友
文章朋典籍役𤣥頴巍乎几案間豈陶氏之所期與居
人之所望哉蓋質堅而工樸雖廢而不廢其用有不可
量者金錫之固其理熯火之煉其精日月之益其堅雨
露之養其潤愈逺而愈固如隂鑑之液如玉肥之秘泓
湛真緻而造夫神焉昔為之瓦今為之硯昔暴露而今
藉襲之昔塵埋而礫並今麟獲而鳯見則似夫器化燼
南山之松瘸孤竹之管盡天下之變而終身墨墨焉則
又似夫尚𤣥也将淋漓元氣含𢎞四海寓先生之天趣
亘千古而不滅豈瓦之為用而已哉苟麤弊苦窳缺裂
浸漏而反害于室瓦之為用而不足其能用於後乎嗚
呼器形而下者一定而必壊質堅而工樸則猶若是矧
人之官天地府萬物一受其成而無壊哉苟堅其質全
其樸如金錫之錬而精如日月之並行而不息也不折
于逆蹂于亂歴夷險迭患難而不挫處富貴享榮映而
不侈其得志其反古又非瓦之為硯區區於文字之間
而巳也如殘其質散其樸飾壬佞而衒巧偽以徇于時
以毒于世又豈瓦之得比哉姑書之以志夫觀硯之所
激云丁未冬十月陵川郝經謹記
　　　庸齋記
昔者聖人之言道也曰中而已兼體用貫本末一理氣
而為言也後世聖人之言道也而益之以庸庸也者平
常之用也豈中之未盡而復益之以庸乎不然也後世
聖人之意謂天下無無用之道亦無非常之用蓋道以
用而見用以常而久所以窮天地亘萬世翕闢而不尼
盪錯而不窮化化生生而不已非虛怪惚恍誕異之所
能也故觀覆載之常而不輟也則知天地之用與天地
之道矣觀飛走動植之不易屈信消長之不忒夀焉而
恤榮焉而悴而各得其常也則知萬物之用與萬物之
道矣觀父子之親君臣之義夫婦之别長㓜之序立身
行已之方處物治人之道亦各有其常也則知人之用
與人之道矣至於日月之照臨寒暑之往來晝夜之明
晦水流而山峙風撓而雨潤亦各有其用而有其常也
則亦各知其所以為道矣一物一道也故道外無物一
道一用也則用外無道一日之常也亦千萬世之常也
千萬世之常亦一日之常也故常外無用嗚呼兹其所
以為道而庸之所以為平常之用後世聖人必益之於
中也歟惟此義不明故有非常道之説有反經合道之
説有異端之説道之所以不行也玉田楊君春卿庸名
其齋可謂知所務矣其欲庸於心庸於言庸於行不然
豈庸於名而已乎必不翹翹以嗜異不囁囁以徇俗不
倀倀以惑衆不為太髙不為太卑不務誕幻以遺實不
索隠行怪以驚世不朝行而夕變俛順而仰違一謦咳
亦庸也一舉武亦庸也一怒一恚一喜一怖亦庸也如
是則一於庸而可以參天地贊化育不負於此齋矣中
庸之徳三代之末民巳鮮乆矧今喪亂百折之餘凋弊
之俗狃於外利欲之誘驅於内喜怒變於須臾而愛憎
移於顧指非卓然特立獨行不倚之士其孰能與於此
君今如是其有所望矣戊申春三月十五日陵川郝經
記
　　　皇極道院記
具乎形器之間者莫大乎天地莫衆乎萬物莫靈乎人
渾淪龎錯並行而不悖豈偶然也各有其極為之主而
制之者如户之有樞如衣之有紐如符節之有左契如
薪槱之有要開闔變化根柢徧布無不在焉夫運日月
而不息播四時而不忒生長收藏而不墜主而制之者
天極也載泰華振河海殖庶類登百榖主而制之者地
極也𦕈天地為一物貫萬物為一理面目恍惚之象脗
合支離之數主而制之者太極也輔相太極之體裁成
太極之用奉天極而不違因地極而不逆五行五事俾
之敘八政五紀俾之修敷五福而去六極置吾民于逸
樂躋吾民於仁夀洋洋乎發育萬物主而制之者皇極
也故天地萬物非太極不立太極非皇極不行由道以
入形器則太極為至由形器以復道則皇極為至焉生
人之初皇極建而格之天再格之地又再格而得伏犧
八卦以之畫又再格而得禹九疇以之敘殷周之際又
再格而易洪範之書成是以萬世之極立而不朽也其
法在乎書其理則根於人心之固有至于今而不少變
也顧建而用之者何如耳趙君才卿以隠徳見徵以隆
儒興學進言以事親奉身求退朝廷推重賜號虚白處
士名所居曰皇極道院嗚呼皇極之不建也久矣天地
失其位萬物失其所生人之被害也甚矣今以是而名
其居其必有其實乎必将推心之極以為身之極推身
之極以為居之極推居于鄉推鄉于國推國于天下使
天地得其位萬物得其所皇極之道建于世如是而後
巳國家之無黨無偏王道平平兆端於兹乎庚戌秋請
余為記處士之事業築院之始末皇極之藴奥有遺山
之銘在故不書姑贅數語為之推本以為天下建極者
之倡云八月日陵川郝經記
　　　休復亭記
孟子謂人皆可以為堯舜其言斬絶髙壮似大而誇其
意則懇切哀矜甚易而明也夫人之性無不善而萬物
之理無不備並天地而為三貫太極而為一初無聖人
賢人下愚之間也唯其氣禀之差嗜欲之誘或存或放
或昧或復等而下之則有焉爾故性焉安焉不思不勉
不待復而自全者則聖修焉習焉反躬克巳而能復者
則賢自暴自棄蕩焉忽焉不能復者則下愚也所以有
堯舜有顔曾有桀跖天淵之懸隔陵谷之髙下邈乎其
不相及也雖然苟能復之循序以進不為威惕不為利
疚省察收斂自下愚而可以至於賢自賢而可以至於
聖逺者可邇而下者可髙也唯其弗為是以卒為下愚
而不能聖也夫道復而巳矣動極則静静極則動動静
相根卒歸于静而道不窮焉理之復也一隂一陽為寒
為暑寒暑相推無過不及卒歸于中而歳成焉氣之復
也榮茂壮穉老瘁衰死骨肉隂于土魂氣登于天卒復
于本萬物生生而變化無窮焉形之復也故其始也理
入于氣氣入于形而其終也形復于氣氣復于理天地
萬物如環之無端惟人亦然生而静性之本也動而常
静性之復也其動之㡬心之體也動而不括心之復也
與物相接情之用也應而不流情之復也故其始也性
入于心心入于情而其終也情復于心心復于性宰制
萬事收藏萬變亦如環之無端聖人謂生生之謂易而
於復之一畫曰見天地之心其語顔氏子也則謂一日
克已復禮天下歸仁易也心也合而言之復也其義廣
矣大矣之人也可自暴自棄忽而不復而使天下被其
不仁矣乎嘗觀夫易乾坤二卦自誠明謂之性聖之事
也不假修為而自復者也復無妄二卦自明誠謂之教
聖之學賢者之事也修為而後能復者也不能復性當
事於教欲事於教必假修為修身復之本也身修則性
復雖不至於聖亦可至於賢而不為下愚也雖不能超
軼至於堯舜顔曾亦不至陷入於桀跖也是至易而至
明也世莫有為之舉而行之者當復而不復可以為堯
舜而不為悲夫賈君仲明先正左丞襄獻公之孫也今
參行䑓幕以仁存心介然有守聲聞四馳藹如也癸丑
春作亭于新居乃取復之六二休復名亭将於退食之
暇思所以復者休復者復之休美者也欲盡復之休美
夫豈易矣乎必好善而惡惡如惡惡臭如好好色誠而
不妄則惡去而善復矣以仁易暴煦枯為榮以天地生
物為心以坤藏震生為法誠而不妄則殺去而仁行矣
遏人欲之私存天理之公剷窒塞而造於髙明廓疏通
而無使闇蔽誠而不妄則可弭亂而致治矣親君子逺
小人則小往大來斥柔佞信鯁直則嘉猷日至剛不屈
于物自强而不息則巳可克而禮可復矣今既名之正
特立獨行用力之秋也一日休復之功成充實光輝仰
視俯察無所愧怍不負於此亭矣經雖愚尚能為君賦
之
　　　恒齋記
道有常體亦有常用體常則久而不變用常則雖變而
久是以振萬古而無弊也夫道常而巳矣天地萬物皆
一受其常而不變髙者覆厚者載溶者流結者峙甲者
拆而蕃鉤者達而茂爪利者搏齒壮者齧翼勁者飛足
輕者躩有定理而有定氣有定形而有定用雖更相錯
蹂而互為磨盪生榮死悴弱斃强食總總林林變動紛
拂而各復其常常故久久故變而不變故天地雖崩震
而未嘗崩震也日月雖虧食而未嘗虧食也山川雖騫
湧而未嘗騫湧也草木鳥獸雖萎殈而未嘗萎殈也風
雖振而不終朝雨雖凌而不終日雖有於變卒不能變
雖失其常卒復於常愈變而愈不變愈異而愈常所以
振萬古而無弊也之人也備常理以成性萃常氣以成
形官天地府萬物可變而失常乎有父子之親雖變而
不可廢有上下之分雖變而不可踰有夫婦之别雖變
而不可紊有交際之信雖變而不可棄有守身之節雖
變而不可失有處物之義與待物之敬雖變而不可悖
顛沛造次之際分崩離析之時寵辱交亂之會正斯人
用力之地也故浚井焚廪至於納大麓總百揆受堯之
天下變而不變所以為舜囚夏䑓征葛伯至于戰鳴條
而有天下變而不變所以為湯拘羑里勝崇侯至於三
分天下有其二變而不變所以為文王被流言誅管蔡
至於制禮作樂朝諸侯於明堂變而不變所以為周公
去魯奔衛削迹于宋畏于匡餓於陳蔡至於誅卯墮都
修經垂世變而不變所以為孔子彼雖大變而吾有常
者存彼雖急遽横逆如決如驟蕩忽而至吾有久者存
挺挺而不撓自強而不息所以振萬古而無弊也嗚呼
叔世而下世道交喪孰知夫此哉任私而好異既不知
夫常又不知夫變一慮未巳萬慮憤興一欲未厭衆欲
蝟起喜怒變於須臾而愛憎移於顧指與接為構日以
心鬬搶壤突蕩為鬼為蜮變詐百出詭譎萬状曾草木
鳥獸之不若亂日益起天下日益病卒至於血肉訌潰
而莫之止極也悲夫昔者聖人懼天下後世之如是也
於是命雷風之象曰恒恒者常久之義也天下之變而
不可測者莫如雷風也剛柔皆應相與而得常者亦莫
如雷風也變而不測乃道之用應而得常乃道之體聖
經具載體用備存道妙昭著天地鬼神隂布明列不可
誣也何斯人之不恒如是之極也哉葢聖人没而天下
無恒教異端起而天下無恒理王迹熄而天下無恒政
風俗壊而天下無恒心井田廢而天下無恒産典籍滅
而天下無恒法庠序毁而天下無恒學四民易而天下
無恒業斯人之不恒如是之極也亦宜哉癸丑夏經入
于燕激水王君良臣一見如故交軒豁開朗内外粹白
自其總角已卓犖超軼登神童第再舉進士連與春官
薦書方聳壑昂霄而汴已亡棲遲偃蹇静以觀化名其
齋曰恒孔子曰善人吾不得而見之矣得見有恒者斯
可矣當周之世已云如是矧其下乎今君掲以為名其
欲使天下恒心恒徳復上世之治與道之常乎世人方
務於彼而君乃務於此是可尚已於是蔓衍其説而為
之記
　　　萬竹堂記
長清杜氏世蓺竹子孫因材而篤焉踣者植栽者培槁
者沃逺以益茂初金盛時有堂曰萬竹蔽冒庭廡冠于
汶篁當世碩士詠歌之富殆與竹等城復于隍俱用蕪
滅善甫先生其仍孫也河南亡走于故居淚堂而悲焉
曰時不與道命不與志此君又可無嗣乎乃刋落塵蔓
聴萬物之春一宅而寓於竹糞甓剷穢身自爬櫛揠穉
抉根蘙青祝翠綰蟄元氣若保赤子蘖與志信萌與誠
達鯨牙犢角隂磔潛露戢戢巋巋奮絶地絡掀掲鰲甲
神毛鬼鬚唐突振迅茁不可遏春雷一擊驚風一吹而
巳數百竿矣歳一再期而復其初又再期而榮軼其初
矣乃構乃堂乃塈乃茨述先志也其風停雨霽乾坤清
夷視其初植也色既蒼然而節則髙矣嶷嶷挺挺邁倫
蓋世掃煙霞於八表之外棲飛鸞而食雛鳯有不與衆
竹等者則其王父之起家浚源張本髙厥閈閎雖巳仙
去遺烈猶在也其中植也蕭然森然枝葉疏布璆琳葱
錯緑玉肥瑩劍㧞㦸列凛不可犯端慤真固不跛不撓
而鏘然有聲斐然有文猗猗簀簀郁乎髙而沛乎下拱
於前而控於後翕焉相扶曄焉相輝則其先子之賁宗
承家立庭垂訓指視此君而勿令翦拜者猶在也昔也
枯荄腐䟦破節蠧葉没于棘荆慘無生意蛇腹馬耳削
裂殘缺淚之而弗斑倚之而弗䕃也今也煙梢彗雲露
葉滴月如𤣥如仍比次相望薈乎林而黝乎藂也則先
生中興此君復萬竹之竟土而益拓大之者在焉樂哉
先生詩秋酒春太古一天也偃息其下静以觀化萬古
一朝也不溺于世不滓于湼夷清惠和千古一符也夫
達者必有所寓也我寓形于天地天地寓理于我我復
寓心于物故康之鍛伯倫之酒竒章公之石今杜氏之
竹委其天趣惟適而已迹雖不同千古一寓也嗚呼彼
弊焉於世不能寓物及役于物汨聲色溺朝市飾壬佞
分趨走脅肩謟笑以役為樂者其視此則寞乎聲而澹
乎味天淵海山未必不以為迂而誚之也安得君家穆
如清風埽是而為之廓清也哉歳甲寅春經客于杞而
先生至自汴為滄浪之歌歌萬竹以見示故引而伸之
為之記杜氏子孫後來繼今登斯堂視斯竹誦斯文其
敬而植之勿替
　　　時中齋記
王子惇甫既考室名之時中經之入燕而請曰室雖鄙
而名之大君其辭而訓諸經曰之名也天之所以為天
聖之所以為聖萬世之所以悠久萬物之所以生生而
不已焉者在可謂大也而經也何敢言也雖然聞之師
曰古之人几杖盤盂鼎鍾敦鬲無不銘以戒居室之於
彛器不既大矣乎敢援銘戒與善禱之例申而為之辭
夫天地一時也邃古一中也聖人繼天立極建極垂世
亦無外於此焉者一二竒耦數之明乎此也動静消長
理之明乎此也隂陽寒暑氣之明乎此也穉壮衰槁形
之明乎此也死生存亡變之明乎此也唯得乎此所以
造物者振古而無弊也之人也數理氣變無不具性情
形體無不備天地萬物之美奄而有焉無甚異而不可
行者無太逺而難行者惟其學問之不力窮理之不盡
故智不足知有其時而弗見所以不能中也血氣勝而
欲肆中無主而揺其天其仁不足以守雖見其時而物
有以移之所以不能中也信道不篤而刓其剛始勇而
終懦勇則或過而懦則不及執則固而遲則撓是以時
不能應而中不能處天地之美不能具萬物交錯於前
而莫適所定倀倀如偶人至其極則戕天地而禍萬物
其流殃遺毒慘於後世有不可勝言者而實則甚易行
也苟理明義精而智足以知天宇泰定而仁足以守制
宰萬物而勇足以行事至而吾有以處物交而吾有以
應可以進則進可以退則退可以久則久可以速則速
可以語則語可以黙則黙輕重並立而中持衡取與相
奪而中見義變動相雜而中有定大變大故而吾裕如
也細節末故而吾肅如也始有意焉而終則忘焉無往
而非時無處而非中也何難之有故堯之授舜曰允執
厥中而初不言時孟軻述仲尼曰孔子聖之時者也而
復不言中葢中則時矣而時則中矣隨時處中而道盡
矣故子思子居其間合而言之曰君子而時中嗚呼上
下數千載歴數聖賢互為發揮黙執左契立教之意其
深矣乎今既掲而名之矣其必有以充之吾子其識焉
乙卯春二月日陵川郝經記
　
　
　
　
　
　
　
　
　
　
　
　
　
　
　
　陵川集巻二十五
欽定四庫全書
　陵川集巻二十六
　　　　　　　　　　　　　元　郝經　撰
　　記
　　　去魯記
歳壬辰北首濟河居燕趙之交者二十有三年局脊墊
隘縻縛塵蔓思有以奮然而新之以為聖人之澤及萬
世天地在而聖人之澤與存焉故将抱六經於洙泗之
間仰髙鑽堅挹聖人之餘澤追顔曾之髙縱(同/蹤)攀游夏
之軼軌徜徉諷誦風乎舞雩亦庶乎其可也而事梗未
得也乙卯秋始得東行由趙魏以適魯八月入于東原
九月由東原而東濟汶泗越十有三日丙午自鹿門入
于曲阜徑公宫而西兩觀稷門巍然雙髙而道出乎其
間泮宫雖廢而泮水猶在又西則靈光故基也遂自顔
巷達于闕里由槐路入于先聖廟廷宫序廊廡頺圯殆
盡乃拜謁先聖于新宫小寝旋自西序由杏壇而南登
奎文閣徘徊徙倚塌然有動于中而莫知其然乃降而
北出出于龍門入于墳林林廣袤十餘里前洙水也涉
洙繚徑以入漸得輦路乃拜先聖及伯魚子思子墓復
自龍門入拜謁周廟及建春門拜謁顔廟栩栩不忍去
又事梗不得留積年耿耿方為釋然而茅塞遽至豈非
命邪既不能久依聖居有以自得又可黙黙而去無以
自鳴乎乃望而嘆曰大哉聖人之道其不與宫廟竝存
殁乎宫廟雖圯而聖人之道嶽嶽也平泰華以為基伐
鄧林以為楹能庇一時而不足以庇萬世葺翠羽以為
宇鏝丹砂以為塗綴以明月之珠繚以崑虚之玉能崇
飾一時而不足以崇飾萬世極天下之侈麗而聖人之
道無所增極天下之卑墊而聖人之道無所損蓋聖人
之道在土木者小而在人心者大也嗚呼太極立於天
地而未名名於宓犧而未備至堯而後天極立至禹而後
地極立至仲尼而後人極立宓犧先天堯禹後天仲尼
則發先天之㡬合後天之統著之書與天地竝而其興
喪則在夫後之人焉推之使如泰山之髙崛若垂天之
章者亦人也混混乎元氣之貫四時巍巍乎天地之造
萬物屹屹乎人倫之奠萬世者亦人也使之壊爛殘缺
支離崩頓晦食而不明萎薾(音/你)而不立壅塞而不行至
於禍天下而害生人者亦人也故曰苟非其人道不虚
行昔道之方衰也楊墨以似是而亂真申韓以刑名而
慘刻儀秦以口給而苟合孫吳以權譎而徼功雜然蝟
出莫敢誰何而孟軻氏折之以仁義之言勝之以剛大
之氣挽人心於既亡故擴充聖人之道者莫如孟軻氏
六經火於秦而士復坑戮漢興髙帝過魯即以太牢祠
孔子使後王後帝北面而師事之開其基統發其淵源
又使陸賈説詩書以明帝王之學啟人心於未然故尊
聖人之道者莫如漢髙帝曹參相齊受教於葢公啟竇
氏黄老之學鼂錯諸人當文景之盛而挾申韓之術戰
國餘習㡬於復振董仲舒出而孝武方隆儒乃請罷黜
百家表章六經尊孔氏明仁義聖人之道復立存人心
於欲亡故明聖人之道者莫如董仲舒厥後分裂於三
國偏駮於兩晉蠧食於南北西方之誕幻盛行南朝之
纎艷相尚人心遂亡天理亦滅而文中子立教河汾推
明義理建立皇極而佐佑六經修飾禮樂開唐之治存
人心於既亡故存聖人之道者莫如文中子唐業中衰
所尚者詩文所尊者佛老學士大夫習以成俗后王君
公竟為崇飾中國将遂為西域矣韓文公起横身而争
之累九鼎而不移觸萬死而不囘收人心於既流然後
聖人之道巍然自立故立聖人之道者莫如韓文公厥
後陵夷於晩唐奪攘於五季宋興歐蘇則為之藻飾周
邵則為之推明司馬則為之經濟程張則為之究竟天
理昭明人心泰定故羽翼聖人之道者莫如宋諸公如
是則聖人之道雖大非諸君則亦委地矣固不在於土
木也嗟夫近世以來以儒為戲放辟邪侈者莫之懲以
儒為名骫骳偷生者莫之振竊孔孟之糠粃掞程張之
糟粕欺世盜名倖獲詭遇以儒自負者莫之正作為文
章衒其儇巧鄙正學為質古目純素為不通規規切切
以儒相譁者莫之辨假我六藝文彼姦囘静固幽深矯
輮造鑿如新莽篡漢以儒為竒貨者莫之發也破裂衝
蹵蕩揺除剗莫知紀極使天下之人以儒為諱復以儒
為異吾道從何而興乎言雖興之而心實訌之聖人之
道其遂不行矣雖然天地自若也日月自若也山川亦
自若也六經俱在而人之類不盡亡也子焉而知父其
父臣焉而知君其君弟焉而知兄其兄婦焉而知夫其
夫樂生哀喪饑食渇飲在人心者豈獨亡乎聖人之道
豈遂不行乎顧瞻遺廟周覽墳林纚纚曳曳泫然而去
年月日郝經記
　　　麗澤堂記
天下有至悦衆人去之君子存焉衆人之去之也非無
所悦也其悦也外是以去而不返君子之悦也内是以
悦而無窮焉聲色之華衒車服之麗縟飲食之鮮腆宫
室之髙塏位天下之至髙爵天下之至貴禄天下之至
重嗜慾恣肆志得意滿衆人之所悦也而不知有命焉
徇而求之至有殺身而不悔者君子則不然反身率性
求其在我者而已在我者盡窮達非我也在我者盡貴
賤非我也在我者未盡必求其所以盡事親吾何以盡
吾仁事君吾何以盡吾義交朋友吾何以盡吾信欲盡
而未之盡則篤夫學問之道求夫義理之明物不能盡
而求之於已已不能盡而求之於人内外交孚物我兩
盡昭徹而無餘雍容而有餘志同而氣合魚川泳而鳥
雲飛也動而不括出而有獲則其悦也不亦大乎是以
仲尼贊易觀兑之象以為水澤之悦物莫若義理之悦
心一巳之獨悦莫若衆人之同悦義理昭著則一巳悦
矣講肄申明則衆皆悦矣推而行之而天下被其澤則
天下悦矣故於大象明悦之道曰麗澤兑君子以朋友
講習夫易聖人所以盡天下之理也而學所以明天下
之理也理有所未明如澤之壅而不行得朋焉而明之
如澤之行而不壅内外浹洽於身有潤如澤之汪洋浸
漬發而為事業而物皆被其仁如澤之膏潤有生而施
及下也故悦萬物者莫悦乎澤君子體之而講習以盡
夫悦之道而存天下之至悦焉歴下姜君文卿才具幹
敏參行䑓事者有年矣春秋鼎富知局日增以為古之
人仕優則學學優則仕乃名其堂曰麗澤将與諸賢講
劘道藝推明義理求天下之至悦以潤其身推天下之
至悦以澤其民去衆人之悦而存君子之悦方落成而
余適至請申其義而為之訓故為推本之嗚呼彼去至
悦而存衆人之悦縱嗜慾以悦心極從諛以悦人盡逢
迎以悦君脅肩謟笑盤辟奔走自同妾婦不以為咎以
容悦為事者間君之風寜無愧乎年月日記
　　　素菴記
素菴淄川先生書室也先生自濟州遷益都既定遷以
素其位而行之之義字其室經之東游也而請記之曰
吾生平連蹇今老矣将一聴於遇而莫之忤焉經應之
曰天地相遇品物咸章剛遇中正天下大行莫非遇也
天地聴遇於道萬物聴遇於天地而人聴遇於天地萬
物焉豈惟先生哉苟遇矣吾欲弗遇焉得而弗遇弗遇
矣吾欲遇之焉得而遇之哉故遇而弗能逺不遇弗能
為命不可以力天不可以人顧吾所以處之者何如也
天地賦余以正大之理委余以剛大之氣俾超出乎萬
物制宰乎衆變挺特嶷㟧不可轉易顧吾所以守之者
何如也能處而守在我者盡不聴之以物而聴之以理
不聴之以心而聴之以氣則獨立而不倚一智而不惑
百折而不挫荷天地之付畀巋乎與天地竝為萬物主
而萬物聴吾之遇開廓昭著而浩然獨存彼或與余遇
則王公失其勢晉楚失其富賁育失其力离朱失其智
以水沃焦以石投卵彼惡我當動而不括出而有獲彼
惡我閼變在物而我不變則正大之理明剛大之器具
無往而不遇也無往而非遇也無入而不自得無往而
非達也苟不能處而又不能守則我不能遇物而物皆
遇我吾欲達而塞已至吾欲利而害已至吾欲得以有
而失與亡已至雖深以極其㡬夸以極其巧險固以極
其姦詭譎以極其誕冶妾婦之容盡揣摩之術宻之以
鈎鉅窘之以刼制智構心鬭墳墳擾擾愈遇而愈不遇
所遇見於前所守易於内變在我而不在物則正大之
理不明而剛大之氣餒矣惡乎可遇故天下莫不遇也
而莫能遇也如其能而各得所遇天下無事矣惟不能
也是以變故相軋而禍亂生焉先生學際天人安於所
遇素患難行乎患難素貧賤行乎貧賤歴萬變而中未
嘗變曵屣擊藜攄泄運化吟詠情性從容自得翛然天
壤之間而寓其天趣其視渭濱之畋傅巖之築陽虎之
誚臧氏之沮塵埃之與野馬蜾蠃之與螟蛉歟遇也弗
遇也又何足為先生道也乙卯冬十月陵川郝經謹記
　　　横翠樓記
易定諸山尾常山而北旁礴嶷迆自北而東挾碣石以
入於海蟠燕亘趙肆其雄麗順天一道連城數十牙錯
棊制突兀乎其間而塘濼諸泉貫城而入縈帶濔漫奫
淪泓澄城市之間遂有江湖之趣腴家鼎族往往築䑓
榭樹樓觀以肆其觀覽焉歳甲寅秋郭君仲偉起樓於
市闤之北敞軼掀翥越塵閧而上坐視諸山瞰臨源泉
雲容天影水光山色峨翠蜚碧獻竒拱異名之曰横翠
言諸山之翠横列于下也仲偉春秋甚富嘗學於薦紳
先生喜交游許與結納皆天下豪右每於是樓之上置
酒燕集而余必在焉其春煙滿簾春雲繪山西郎十二
顔行玉立澄渌澹蕩白鳥容與馮欄撫几觴豆粲如志
得氣許把臂暢飲開露肝臆削去町畦盃沉山影酒激
紋浪呑江南之清風吸燕趙之勁氣亦一快也至於夏
秋之交天虚氣清紅蕖緑芰香滿榱棟諸峯隠隠出没
雲錦白露滴玉霞綺煥月代謳燕歌間起迭作四座淋
漓盃盤錯遏壯懐清怨寫入瑤瑟銀管風生翠綃凉重
開元之舊曲明昌之新聲揄揚縹渺浮動喜氣一樓之
上獨見太平營營之滯思㝠㝠之隠憂擾擾之塵蔓孰
得孰失盡為釋然逺韻髙清脱去凡近超超勝槩莫得
名言嗚呼人寓形於天地而適情於萬物初不為物役
也翛然而往翛然而來不為拘拘不為孑孑邃古一樂
也或浮沉於杯酒或放曠於山林或優游於廊廟用舍
乗化不錮不滯夫是之謂達士今觀仲偉之自處非古
所謂達者歟樓之成四逺英賢往往為之賦詩而請余
為記姑書其所見且以識登覽之所得云丙辰春三月
十五日記
　　　積慶堂記
貫萬物一理通天下一氣耳隨所為而應焉種稂莠則
稂莠興種嘉穀則嘉穀殖枳棘不可以為芝术樗櫟不
可以為松栢斷木含生蒸而為菌腐草伏暑化而為螢
彼物之㣲猶若是矧於人乎是以聖人為斬絶不易之
論曰積善之家必有餘慶積不善之家必有餘殃所以
立人極定天理使天下之人皆至於至善而止其仁天
下後世也至矣一國之興衰一家之隆替一人之通塞
視履考祥昭昭然莫吾欺也博陵田濟民新其居而落
之奉觴以謂余曰先大夫仕於國初遂有深土披荆棘
立城市剷除兇穢蘓潤瘡疲使池壘完固疆塲不警雖
歴大變故而民得生聚安妥免屠夷之患復治平之舊
其徳之施於人者甚厚未嘗日之燕遽没於世母氏時
年二十餘保字其孤一徳不回備極艱苦俾余卒底於
成今始構此室将刮磨以自樹立復先大夫之業報母
氏之徳請名之以自厲焉余謂之曰積徳累功天必報
施不在其身在其子孫故鄧仲華不妄殺而奕葉貴盛
袁安理楚獄而四世五公王祐以百口保彦卿而累世
台輔是其明徵大驗照映千古君之先世既若是矣而
君又能卓卓以自振既受報於天又合徳於人其有餘
慶也必矣可名之積慶雖然先世之善當益之以善益
以自修莫為責報夫造善言於衽席之上目子孫於門
閭之下者是謂揠苖之善徼倖於萬一中誠則無有是
謂詭遇之善包藏禍心象恭貌仁是謂盗賊之善是三
者非惟無慶又足召殃也惟積本然之善務去三者之
善則君之世殆未量也其繁衍盛大昭著崇顯之日又
當為君書之丙辰秋八月日記
　　　北風亭記
壬辰春北首渡河居於保凡十一年僦廬而徙者十最
後徙南里自甲辰至於丁巳凡十有四年於居為最久
夏四月以正陽欝悠崇土為址斵木為楹虚其北而不
置户焉命之曰北風既塈以茨乃偃息其下仰而嘆曰
余生三十有五年而不寜者殆三十年今之偃息者非
疇昔之匍匐者邪乃取荘生齊物論及宋玉辭賦讀之
敞然而樂曰快哉此風凡物莫不如是邪有萬不同而
卒莫不同邪客聞之抱琴而至授琴而歌南風而謂余
曰子之為是也将以寓予之所寓也風之為物也而莫
適所定也之人也東西南北之人也而子生平不寜而
不寜方來獨以北言之何也曰夫子見子之見而不見
余之見知子之知而不知余之知也夫風輪水輪天地
之所以造物也一翕一闢往來不窮所以成變化而行
鬼神也故風起於廣莫之野無何有之鄉衝茸飄䟦吸
忽鴻洞蕩揺振撼轉化樞運神紐推氣機使天地萬物
各盡其變而不與焉固無有東西南北之限也余之以
北為言者亦非自狹而必之於方所也夫乾為萬物之
終艮為萬物之始坎也者北方之卦也所以為始終之
㡬也故天一為水而風輪在焉運於東使萬物各遂其
生運於南使萬物各遂其長運於西使萬物各遂其成
運於北使萬物各歸其本貯於中則冲氣以為和故風
之勢伸於巽而水之澤成於兑余之以北為言者蓋有
取乎此也其以北為言者又有義焉余方為人子北面
所以事父也為人臣北面所以事君也為學問北面所
以事師也且夫元光之元長星彗天赤氣起北方國朝
建武啓運北風長驅肆其威靈而余實生焉天興之末
北風吹雪有金以滅河斷其流萬馬蹀血而余北首焉
故余生於是風而長於是風将從是風以徜徉此生也
從其所吹遇止而止焉從其所吹遇行而行焉委是身
於是風龍虵也蓬累也野馬也塵埃也而各無所忤焉
客曰大哉子之言也吾當改吾絃而更張吾之琴舍吾
之南風而歌子之北風乃命客張其琴而余倚歌而和
之曰北風其凉兮吾中之塞其攄以揚兮雨雪其雱兮
吾物之翕乃所以為張兮吾於此亭處不遑兮委之以
順夀而康兮飄然而行跨六合而凌八荒兮敷仁兮扇
義擴道以疆兮年月日書之以為記
　　　棣華堂記
陵川郝氏世業儒至先曾大父昆季七人皆治經力學
教授州閭有聲張徹郝氏益大中堂數楹聚族歌哭之
所也諸昆皆賢而尤篤友愛乃植棠於庭名堂曰棣華
取詩常棣之華鄂不韡韡凡今之人莫如兄弟之義也
歳時燕集尊卑壮穉比次以序秩然有禮熙然有恩而
粲然有文無䦧墻反目之私於是家人篤於親國人慕
其義道為人師禮為人則焉其季年諸孫繁衍冠娶異
室殆十餘人聚則隘諸堂退則偪諸庭於是有别居之
議而先曾叔父東軒老以季弟弗敢違命扳庭樹涕泣
不寝食者三日諸兄問之曰吾業儒而為是何以為訓
終無數人使子孫為之則吾食矣諸兄從之聚廬同食
以終是歳棣華特盛人以為友愛之瑞焉壬辰之變郝
宗殱於許洛之間獨先君以經北渡居於保以有弟妹
孫子郝氏不絶陵川故居獨棣華堂與庭中之棠存豈
将使蟬聨華冑穰穰簡簡復其初之盛乎已未夏外伯
父牛君視經於曹南言邇年棠華尤為茂異汝兄弟其
興乎故作棣華之詩俾識諸堂且無忘先東軒老之懿
云吾家中堂髙壓太行茁彼本支是生兹棠棠始有華
實大吾家玉昆峩峩徳音莫瑕棠華日馨諸孫盈庭有
光韡韡有衿青青突决棟焚鞠為荒榛棣華弗凋中堂
獨存脊令在原兄弟急難遥遥空堂巋彼髙寒鴻鴈於
飛哀鳴嗸嗸郁彼先棠芬如李桃惟彼桑梓尚當敬恭
况兹庭實祖植父封為告鄉鄰勿翦勿戕庶㡬遺隂本
根不忘經也作頌載歌東軒嗚呼兹堂道徳是傳越千
萬年
　　　太極書院記
書院之名不以地以太極云者推本而謹始也書院所
以學道道之端則著於太極宓犧畫易以之造始文王
重易以之託始孔子賛易以之原始至於濓溪周子之
圖易則又以為動静之幾隂陽之根建極承統開後世
道學始今建書院以明道又伊洛之學傳諸北方之始
也一以為名五始竝見則幽都朔易復一太極也初孔
子賛易以為易有太極一再傳至於孟子後之人不得
其傳焉至宋濓溪周子創圖立説以為道學宗師而傳
之河南二程子及横渠張子繼之以龜山楊氏廣平游
氏以至於晦菴朱氏中間雖為京檜侂冑諸人梗踣而
其學益盛江淮之間粲然洙泗之風矣金源氏之衰其
書浸滛而北趙承㫖秉文麻徵君九疇始聞而知之於
是自稱為道學門弟子及金源氏之亡淮漢巴蜀相繼
破没學士大夫與其書遍於中土於是北方學者始得
見而知之然皆弗得其傳未免臨深以為髙也庚子辛
丑間中令楊公當國議所以傳繼道學之緒必求人而
為之師聚書以求其學如嶽麓白鹿建為書院以為天
下標凖使學者歸往相與講明庶乎其可乃於燕都築
院貯江淮書立周子祠刻太極圖及通書西銘等於壁
請雲夢趙復為師儒右北平王粹佐之選俊秀之有識
度者為道學生推本謹始以太極為名於是伊洛之學
遍天下矣嗚呼公之心一太極也而復建一太極學者
之心各一太極也而復㑹於極畫前之畫先天之易盡
在是矣使不傳之緒不獨續於江淮又續於河朔者豈
不在於是乎是公之心也學者之責也其惟勉㫋年月
日記
　　　鐵佛寺讀書堂記
郝氏始自太原遷澤潞復遷許洛復再遷於燕趙之交
治經業儒者六世百有餘年以及於先君於是有經壬
辰之變始居於保歳戊戍先君官於保之滿城是歳經
始知學喜為詩文適詔試天下士第者復其家驅者為
良遂為决科文其冬至自滿城先君謂先妣言今吾孱
病且老諸子皆㓜吾欲使大男經督家事而懼廢其學
欲令專為學則無以督吾家奈何先妣曰自吾適郝氏
逮事先翁姑聞郝氏之先未有不為學者如楊侍郎士
表元内翰裕之武右司從善輩皆有聲當世吾門自出
可反令吾子未學而廢先世乎不過吾忍窮數年耳政
使餓死亦樂無憾先君曰是吾志也遂决意令經為學
時僦廬託處無以為生業乃假屋於鐵佛寺僧張仲安
得其南堂俾經居之且聚童子數十輩教之句讀以佐
生業夏四月一日始入而從事先君命之曰爾祖所以
命吾者今其命汝學所以為道非為藝能也所以修身
非為禄養也今國家方以武治未遑選舉汝其無為决
科之文今世以詩文事聲譽者記問以事吻頰者皆藝
能之學汝其勿為我先世有學之序焉天人之際道徳
之理性命之原經術之本其先務也諸子史典故所以
考先代之迹也當次之諸先正文集藝能之藪也又當
次之若夫隂陽術數異端雜學無妄費日力慎勿慕人
紛華戚吾之窮也爾祖有言士不能忍窮一事不能立
故忍窮為學之本郝氏之家法也遂以太極先天二圖
通書西銘二書付畀且指授其義曰此爾曾叔父東軒
老得諸程氏之門者爾其勉之經再拜受命退而為學
日誦二千言為課夜則考其傳註始入夜往庀家事舂
粟治菽二鼓入於書堂龕燈隠几不解衣帶閲誦綴録
昏怠則仰就背枕以假寝方五鼓往庀家事負薪汲水
黎明入於書堂以是為常雖盛暑大寒不替也先妣時
來竊視見其殘燈無熖向晨不寐呼經而語曰汝何自
苦如是吾所不忍也經再拜言今二親忍窮使兒讀書
惟恐不篤不為苦也先妣曰汝能如是吾無憾矣初治
六經之時以為感發志意者莫過乎詩於是乎先治詩
二帝三王之心傳口授者莫過乎書於是乎詩而後書
先王治世之具莫大於禮樂於是乎治禮大經大法撥
亂反正莫大於春秋於是乎治春秋窮理盡性以至於
命以際天人之學者莫大於易故以為終身之學其餘
自語孟子史諸書各如先君之命治之不敢少躐其等
殺焉歳癸卯順天道左副元帥祁陽賈侯邀致其府始
去寺堂居寺堂者俶末五年凡當治之書及㡬數焉歳
乙卯被徵而先妣巳僊去巳未與政於王府宣撫江淮
諸道先君亦已亡矣中統元年至自武昌寺僧張仲安
來謁與之俱至讀書之所顧二親而不見庭中之栢已
自參天而仲安霜枿滿頂欲為向之汲薪之事而無為
為矣乃謂仲安曰昔子路思復為親負米而不可得今
余有甚焉於是涕泗横集因為慟號既而仲安請記其
事於屋壁乃揮涕而書此名堂曰讀書堂云仲安保州
人嘗為汴京相國寺提㸃每敕試梵具輙為第一慷慨
尚義喜延接賓客河南亡衣冠流落仲安嘗日飯數十
人無所歸者使之居至於踰年卒無厭色而戒行甚謹
經與久處故尤見其嚴而無罅者焉三月十五日謹記
　
　
　
　
　
　
　
　
　
　
　
　
　
　
　
　陵川集巻二十六
欽定四庫全書
　陵川集巻二十七
　　　　　　　　　　　　　元　郝經　撰
　　記
　　　鏡薌亭記
中統元年夏四月宋維揚火人屋熸盡經適奉使告登
寶位宋人以火餘無以館客乃以儀真即忠勇軍營總
制真州軍馬治所置館鏡薌亭則館外東偏水亭也入
館之初不知有此明年夏伴使潘拱伯輩始邀一至其
後或數日或數月一往焉真州瀕江在老岸下溝渠池
塘皆與朝通東接維揚南對金陵岸在六朝為白沙其
後為迎鑾為永貞為揚子宋大中祥符中升為州自唐
劉晏筦鹽鐵江淮之人仰食海鹽於是置揚子十院漕
鹽以給江淮而運行入於州中宋人因之置淮東運司
行商舶賈逺近畢集故為江壖一都㑹號稱揚一貞二
亭則直古揚子院今運司後其東南垣墉則揚子故縣
城也而館與州治縣衙宣聖廟天慶觀等皆在故縣中
縣即州子城矣館東之池亦與潮通而亭處其中有故
𨽻字牓曰鏡薌亭池中一甬路直亭南北界池為二池
有蓮蒲而桞皆成䕃拘滯之間時得改歩寓目者惟此
焉歳益逺出益希今年春復為一往以暵旱之故荷死
桞折潮不復至而不可復觀矣於是自春踰夏而不復
出焉初朝廷於沁南賜第一區田十頃州吏進牒及圖
則其田在河陽封畛包絡全得揚子一店在黄河老岸
下明年遂入宋每登是亭與古揚子縣城相對江壖河
濱殆無以異恍然而悟曰天下事斷不偶然行使止尼
殆必有主張者河濱之田有以兆此行矣乃書其入館
登亭之事以寓感傷焉他日復到河濱之野而思館中
之亭則必如今見館中之亭而憶河濱之野矣彼且為
是邪此且為非邪彼此之間其一揚子邪中統五年夏
六月謹記
　　　退飛堂記
甲子歳猶在儀真館一日風甚鳶鴉蔽天北飛而不得
前北首南尾遡風直翅飄忽而南其勢不能自止遂過
於舘之上入於江之南因仰而嘆曰春秋所謂六鷁退
飛過宋都者殆此類也夫與余之行使止尼亦此類也
夫余方布衣窮處際遇而北其進於北而用其道於北
也則當然矣乃一命則從役於南再命則拘留於南天
下皆北而吾徒獨南豈非天邪鷁與鳶鴉退飛於風余
則退飛於天天運風行有時而然力不能勝則待其定
而巳風止則鷁與鳶鴉復遂其飛天定則人亦各得其
道嗚呼吾徒在此有年所矣天亦何時而定乎嘗聞之
天地氣數皆退也其迹則皆進也人見其迹則惟知其
進而不知其退故皆務於進而嗇於退夫物有消而
無長有屈而無信有静而無動有隂而無陽非謂其誠
無也謂夫一理一氣互為往來而卒不離其本而不載
也為長者消也為信者屈也為動者静也為陽者陰也
自其變者而觀之則於理與氣有以見夫長信動陽自
其不變者而觀之則於理與氣長而不已必消動而不
已必静信而不已必屈陽而不巳必隂而消與屈與静
與隂嘗在長與信與動與陽則一時之變寄寓之氣爾
故無日不長而未嘗長也無日不信而未嘗信也無日
不動而未嘗動也無日不陽而未嘗陽也自有初之初
迄於今莫不消沈屈喪於静隂之地獨遺天地萬物塵
埃土苴之迹所以世變日下風俗日壊而氣數寖以㣲
薄也則萬古一朝天地人物皆在退數之中豈能獨免
於余乎嘗觀夫天運而取法於日月夏至則日北至月
南至冬至則日南至月北至日月之行則天之行也進
而至於極則不復能北不復能南逡廵而退其進而至
於極北極南則一日一時一刻一杪而止爾其欲北而
不能北欲南而不能南者則自一時一刻一杪之止而
始周旋於數月半嵗百七八十日之内纔得至于極而
不能遽而嵗逺氣積復有自然之差不能必其本然之
度天運尚如此而况于余乎雖然天人大數不免於退
物不能終退退必有進之理以六月息者必以九萬飛
也今日視余之退莫不以為終退彼進而不已者其能
免於退乎嗟夫鷁之退飛也過宋都而余之退飛也入
宋國鳶鴉之退飛也過於江之南余之退飛也止於江
之北則余之退又不及乎鷁與鳶鴉乃退之退者也姑
書所見以致感激之端且以退飛名舍舘之堂而記之
云中統五年夏六月陵川郝經記
　　　蘆臺記
宋人既改圖舘留儀真使之分室聚處余之介佐二人
參貳二人暨余共五位四人者各得後堂屋一楹余則
自中堂穿出得南北棟者二楹各䕃夏蔀反不逮夫四
人者之面陽背隂之正且敞也方秋則江氣凝噤入夏
則鬱熇焚灼局側墊隘凡四易寒暑甲子歳又将入夏
望日而氣先懓焉於是一行共請於寝室之西為逭暑
之所乃喻伴使具役徒即隙地起土樹址翦蘆餐簝下
為䑓者三四尺上為屋者八九尺企步之間别得一天
每於西北隅置榻舒晀近踰舘垣墉逺踰州雉堞自南
而西則平出緑樹之杪建康諸山隔江岈出參差披拂
雲容水影閃鑠蕩漾塊然九地之下忽見九天之外甕
中醯鷄益愧天池之鵬初於州北老岸受郊勞禮坐與
江山一接館門忽闔遂落陷穽鉅姦魁猾共為下石積
四五年日益深重誰意井裏閉目忽焉舉頭而復得江
山勝槩豈非造物者哀其窮而使之然邪凡所厭見乃
不使之見所不可見而遽使之見是天欲變吾目而新
吾觀也是行也道屯剝而變吾之心而新吾思行拂亂
而變吾之體而新吾氣為夭閼而變吾之謀而新吾才
聴乖剌而變吾之耳而新吾聞今又變吾之目而新吾
觀一自拘隔無不變而新之日益其故所無有者則天
不負於余也自今吾目不待金篦之刮車輪之運将萬
古一今天下四海無塵有塵皦然而洞觀矣彼其為䝉
蔽為罔冐而禍余者視其計猶遮日之手覆天之盆徒
自蔽焉爾何傷於余乎屋既葺䑓既平於是與擊柝者
和而為歌曰江山余之故兮劌余目之汙兮適逢彼之
怒兮使余不得顧兮乃今坐以㸔兮山兮山兮會當與
汝去兮彼渠姦兮曷敢改余步兮中統五年夏六月記
　　　窞池記
窞池者坎中之地也久留儀真連歳旱暵不任渇滯甲
子夏将為蘆䑓以障日於寝室西南隅逼近壕柵命僮
僕剡木鍤因窪以下下崇土以髙髙下纔二尺餘土未
覆地細泉雜出乃為刓方却步坎其中而復下之即得
緑沙黎泥走注不止而土不可復出蓋江壖之地其下
皆走沙也於是不復鑿而窪自為池矣其上面徑方丈
餘其中坎窞僅四五尺泥定水止清淺可鑑僮僕輩因
騃嬉置蓮蒲三四本魚栽數十針殆如館人之數既入
夏自二月至於六月不雨池㡬涸者數欲因棄之而蓮
死魚稾不忍也時為汲水注之僅得漫漶而續其生理
既而井益涸天益髙風薰日灼池則為鑪乃命執瓶滴
甃日得斗升以濡蓮蒲魚終不雨則終棄之矣池涸之
夕夢數人文身哆口謁於牀下曰我輩與子相忘江湖
而為子置此子雖勤勤懇懇焦心勞思日以斗升相活
寔足以禍余而不足以為澤也曷若以斗升自活而仍
出我輩於館門之外而置之大江之中則子惠之大圖
報不朽焉用以子之難而難余哉余應之曰嘻我之懐
矣自貽伊慼淪胥而然也用土而坎地坎地而得水見
水而置魚志於活汝而蘄於有用也至於旱暵水泉皆
渇江湖不波則非余所志也子雖屢涸於此庸詎知不
大涸於江湖而為鯤䲔所推拉而埃塵哉幸余能致斗
升之水而潄汝相濡之沫何更噞喁以相誚也夫意慮
之所及而可能者人也意慮之所不及而不可能者天
也余之為此行也解鬬救患援溺弭兵活二國而利天
下則其志也而固滯拘執重怒連禍變與日深片天之
下四壁之内仰食館人亦猶汝之待斗升也夫豈余志
哉嗚呼吾不絶斗升於汝館人不絶斗升於余天雨潮
至則汝必達於江湖難終道泰而余必利於天下則余
非汝讐也館人非余怨也汝毋喋喋誚余之斗升也苐
恐一日館人絶斗升於余余絶斗升於汝濱江之館館
中之池等為一轍一肆而莫如之何矣曷若各安所遇
余居坎中之坎汝潛坎中之池則水荐至而斗升不絶
今日之窞池即他日之天池也衆遂不復言悠然而逝
覺而嘆曰坎中之魚而訴坎中之人弭兵而致師天下
赤子入於坎窞戢戢魚頭如炎如焚将何所訴乎姑書
所夢益為刻厲以盡居坎之道庻㡬剛健不陷其義不
困窮云中統五年夏六月望日郝經記
　　　江石子記
余生平自書札外於物無他嗜及在儀真與山川百物
隔絶每見一花木果實輙持玩不能去手汲汲如不得
見嚮也與物相忘今則遇物輙感有荘生所謂去國朞
年見似之者而喜者葢非為物移也所見者罕也儀真
瀕江土脉秀異或過雨或治地每得石子皆竒潤可愛
諸色備足有脂白含蓄如隠玉者有澹黄敷腴如蠟丸
者有縝黑圓瑩如𤣥珠者有如丹砂剥泐而不純者有
如空青澹沱而類琴瑟者有赤澀而芒角者有白而絡
紅脉者青而黑暈重復者黑漬而土食中邊黄者淺碧
而白暈雜者有如晴虹凝結而不散者有如抹霞返照
而孕其餘者有如拳者焉有如栗者焉有如錢者焉有
窪者平者缺者凸者有蒲背者有鷄卵者焉每得一則
如獲物外之竒寶濯之以清泉薫之以沉煙置之盤盂
之内而簸弄於明月之下方為熱中而忽灑然故尤嗜
於他物而常置諸座右每締顧熟視以為造物之初一
受其成而不易者山石而已有千里者有百里者有萬
仭者有數仭者有數尺者有數寸者至於為礫為砂千
態萬状其變有不可勝窮者何也夫至堅而不易者山
石也至柔而善變者水波也當其造物之初則山在水
中水出山上既而水落山出不知其幾千萬年其湯湯
滔滔漭漭泱泱之内而峯巒崖谷呀突㟔嵌崩塌摧朽
故為崒嵂峭截坡阤巖險之狀其衝觸磨戛奔走轉迸
而崖角刓弊故為圓轉之石而大小不同其海潮之所
舂食江濤之所潄刷煎煉日采透徹月華雲洩露浸膏
腴精粹乆而僅存者則此是也其磨滅而為滓汁復不
可為形者沙礫塵埃而已蓋至堅者之為至柔之所變
者如此嗚呼之石也不知初為幾千萬仞今之㡬千萬
仞焉知他日之不為之石乎凡有形者必變變而必至
於盡水能變石則天地能變水氣復變天地而道復變
氣夫髙且大者不可以為必存小且弱者不可以為必
亡惟在夫形器之内者則無存亡也昔余之行也北踰
嶺南踰恒東則岱宗琅邪西則太行崧少所謂千里百
里萬仞千仞者無不見也今余之止也而乃塌焉耳目
俱喪但與數石子日為周旋余之行彼髙且大者不能
為余增多余之止此小且弱者不能為余小損則今日
之石子亦前日之泰山也天下莫大於秋毫之末泰山
為小彼區區之形器焉能制於余乎姑汲新泉恣為濺
弄坐視諸山之為石子也中統五年夏六月郝經記
　　　是是堂記
中統六年春二月十有三日癸丑作春秋外傳畢有中
節人請見曰聞先生著書絶筆小人有言可進於先生
之前乎曰可哉乃再拜而言曰昔者先生居於保下甫
總丱而名聞四方其學問文章有是者有非者一身之
是非在焉及被徵北上列於官而位於朝贊天子改制
度施教化進退賢不肖則亦有是者有非者一國之是
非在焉既而衘天語奉信函為行人以使宋入國而不
令進退牒省院闗制司為陳請之表上萬言之書以明
誠偽仁暴戰和安危利害之本而皆不報則亦有是者
有非者兩國之是非在焉一身之是非未已加以一國
之是非一國之是非未已加以兩國之是非今先生又
以為未足乃為春秋作外傳上下數千載排斥削没鉤
致詆毁者數十家而自以為説豈皆得之乎則又有是
者有非者而萬世之是非在焉何先生之是非之多而
不憚煩也予應之曰予之是非之多誠如子之言矣然
而有所不得辟焉而受之也孟子曰是非之心智之端
也無是非之心非人也若夫居之似忠信行之似亷㓗
衆皆悦之而謂之是則鄉原之賊也為不善見人而厭
然揜其不善而著其善自以為是則穿窬之盜也為非
而不以為非不善而不以為不善亦自以為是則長惡
之徒也予皆不敢為之十目所視十手所指夫誰欺乎
故居家事親從師交友盡其在我一身之是非人自見
之也事君莅官為政服勤盡其在我一國之是非人自
見之也奉命持節講信修睦盡其在我兩國之是非人
自見之也著書立言公善公惡盡其在我萬世之是非
人自見之也但是其所是不非其所是非其所非而不
是其所非夫是之謂真是非非其所是不是其所是是
其所非不非其所非夫是之謂偽是非予之是非雖大
且多顧自取之不得而辭苐不以真是非自欺而為非
不以偽是非欺人而非人非非是是則皆是是矣又何
憚乎其人乃再拜而謝曰若是則先生皆是而小人之
非敢請罪曰予方自罪而敢罪人乎遂退因名所居之
室曰是是堂書其言於壁郝經記
　　　密齋記
丙寅之變出居於儀真新館位於東齋國事梗而無成
介左叛而無與館吏絶而無交骨肉逺而無親僕御逃
而無儔仰視榱棟塊坐屋漏所偶皆喪有豐屋蔀家無
人自藏之象焉自三食一寝日用之事惟是凝塵危坐
爇香讀易而已至大傳君子慎宻不出聖人洗心退藏
於宻遂以時觀身以身觀心以心觀道而得其義天下
皆動而余獨静天下皆行而余獨止天下皆通而余獨
塞坎然睽絶於衆人之外闇然復襲於萬物之表閤於
九天之上錮於九地之下築底窮原綰結重閉天下莫
能窺莫能見而余自窺獨見於是得身之宻焉方其變
故蝟起思慮周作紛拂而是非雜潰錯而邪正亂角奪
而死生争其事若将無窮焉反而求之則有虚靈洞徹
静固幽深充匝而無缺縝偪而無罅者存雖有萬復萬
之多而余未嘗多於是得心之宻焉推而窮之不見其
首追而迹之不見其後渾淪圜轉一大活物倐焉而有
鍵閉之體忽焉而有開闔之幾廓焉而有歸宿之所造
起葛變互藏其迹化化生生莫知其端萬物一息而莫
不退萬用一本而莫不藏於是得道之宻焉乃仰而觀
天俯而察地夷考萬物徵諸於人皆本一宻故天以宻
而健不宻則墜地以宻而載不宻則陷日月以宻而照
臨不宻則薄蝕星辰以宻而維繫不宻則霣落山川以
宻而融峙不宻則崩竭氣以宻而充不宻則間斷精以
宻而聚不宻則耗散形以宻而壮不宻則衰絶萬物以
宻而育不宻則消歇惟人也有甚焉體道之全為物之
先故當無所不宻方其無事存養謹敬方其有為制宰
發揮握㡬持要實之以誠主之以静雖造物者莫能窺
其際常以已之有餘應彼之不足以已之㤗定應彼之
不定藏舟於壑藏天下於天下無所不用而一無所用
官天地府萬物示微存妙一歸於宻則能馭道之權而
無有害之者矣惟其欲勝而理昧故多逐物而外馳掲
暴振露夸毗耗蠧撑突破裂沉溺困頓違義理以蔽道
恣情欲以蔽心役血氣以蔽身言不宻則妄㡬不宻則
泄事不宻則敗行不宻則乖弛而不張闢而不翕進而
不退散宻為疏鑠剛為柔夷明為闇踣彊為弱𦕈然一
心鑽穴萬竅宛然四體凌落百節來舉世之重萃百物
之攻卒為小人而自屈於物倀倀焉無所歸道之所以
不明也故聖人贊易之際反復為言重以其義告之也
夫易卦繇象之文毎致戒於吉凶悔吝之間蓋吉凶悔
吝皆自夫不宻而出也苟宻矣鬼神皆來舍夫何吉凶
悔吝之有乎濯去物欲潔静精㣲齋戒其心慎而不出
退而藏焉又何失身害成之有乎故易之為教亦皆本
於宻乃道之刑書凛凛哉嚴乎其可畏也嗚呼余因處
宻地而得宻㡬闇而益彰守而益固惟恐其不宻也彼
用智自私蓋覆蔽匿狐鬼其計巖壑其謀城府其心井
穴陷穽其中甓甃塗塞其表﨑嶇隠没其迹者莫不自
以為宻徵之以義則見其肺肝乃小人之術耳其能觀
諸此乎今余堕彼之計彼方以其術宻余余則方望聖
人之門墻以求自宻彼則以為得計不知余之計尤為
得焉孫仲謀方土子布之門子布亦自土其門矣庸何
傷乎乃名齋曰宻書其言於壁因以為記六月十五日
記
　　　宋兩先生祠堂記
國氏而並稱先生何一宋師儒祗程氏二昆焉爾千載
而下聞而知之純誠静厚盡性知天篤恭徽懿形履實
踐含章藴道而立極知㡬乘化而詣聖振霜風而不稿
納萬物於一春隤乎其順淵乎其奥混涵汪洋不露圭
角得顔氏之學學者宗之明道先生也千載而下聞而
知之髙明正大獨造自得窮神知化以道自任憂天下
之不行耻一人之不知舉世非之而學益粹霆碎電折
而志益堅滙源委於六經集大成於一易傳聖之心續
道之統得孟氏之學學者宗之伊川先生也二老歸而
周盛兩生去而漢雜五精緯奎天敷文明兩先生出焉
宋道所以昌也初兩先生師事濓溪周子大其學而倍
蓰十百之泛瀾委浸放乎四海百年以來君相士夫國
庠鄉校莫不知為程氏之學粹然一歸孔孟之正在所
祠為先師尊其道也河東自唐為帝里倚澤潞為重五
季以來屢基王業故其土俗質直尚義武而少文明道
先生令澤之晉城為保伍均役法惠孤惸革姦偽親鄉
閭厚風化立學校語父老以先王之道擇秀俊而親教
導之正其句讀明其義理指授大學之序使格物致知
誠意正心修身齊家篤於治已而不忘仕禄視之以三
代治具觀之以禮樂未幾被儒服者數百人達乎鄰邑
之髙平陵川漸乎晉絳被乎太原擔簦負笈而至者日
夕不絶濟濟洋洋有齊魯之風焉在邑三年百姓愛之
如父母去之日哭聲震野金源氏有國流風遺俗日益
隆茂於是平陽一府冠諸道嵗貢士甲天下大儒輩出
經學尤盛雖為决科文者六經傳注皆能成誦耕夫販
婦亦知愧謡諑道文理帶經而鋤者四野相望雅而不
靡重而不佻矜亷守介莫不推其厚俗猶有先生之純
焉泰和中鶴鳴先生俊民得先生之傳又得邵氏皇極
之學廷試冠多士退而不仕教授鄉曲故先生之學復
盛經之先世髙曾而上亦及先生之門以為家學傳六
世至經奉承緒餘弗敢失墜嗚呼紹興以來先生之道
南矣北方學者惟是河東知有先生焉先生之祠遍於
江淮獨不整食於立政設教之土邪覺其學而不知其
報享焉豈事師之道哉乃移書澤守段君剏祠於州學
以伊川先生配歳時釋菜尊為先師題曰宋兩先生序
其學推本其道使學者知所宗焉祝其澤而泳其淵鬱
之久必發之迅異時先生之道未必不自南而北也
　
　
　
　陵川集巻二十七
欽定四庫全書
　陵川集巻二十八
　　　　　　　　　　　　　元　郝經　撰
　　序
　　　一王雅序
六經具述王道而詩書春秋皆本乎史王者之迹備乎
詩而廢興之端明王者之事備乎書而善惡之理著王
者之政偹乎春秋而褒貶之義見聖人皆因其國史之
舊而加修之為之删定筆削創法立制而王道盡矣孟
子曰王者之迹熄而詩亡詩亡然後春秋作嗚呼麟出
非時而聖人没禮樂征伐專於諸侯移於大夫竊於陪
臣處士横議異端並作拆為六七并為孤秦焚蕩禁絶
而春秋復亡壊亂極矣王道從何而興乎戰國而下逮
乎漢魏國史仍存其見於詞章者如離騷之經傳詞賦
之緒餘至於郊廟樂章民謡歌曲莫不渾厚髙古有三
代遺音而當世之政不備王者之事不完不能纂續正
變大小風雅之後漢魏而下曹劉陶謝之詩豪贍麗縟
壮峻冲澹状物態寓興感激音節固亦不减前世騷人
詞客而述政治者亦鮮齊梁之間日趨浮偽又惡知所
謂王道者哉隋大業間文中子依放六經續為詩書騁
驥騄而追絶軌甚有意於先王之道乃今墜滅而不傳
李唐一代詩文最盛而杜少陵李太白韓吏部柳柳州
白太傳等為之冠如子美諸懐古及北征潼闗石濠洗
兵馬等篇發秦州入成都下巴峽客湖湘八哀九首傷
時詠物等作太白之古風篇什子厚之平淮雅退之之
聖徳詩樂天之諷諫集皆有風人之托物二雅之正言
中聲盛烈止乎禮義抉去汙剥備述王道馳騖於月露
風雲花鳥之外直與三百五篇相上下惜乎著當世之
事而及前代者畧也中統元年今上踐阼詔經持節使
宋館於儀真抑塞之極無所攄泄以為由漢以來千有
餘年聖君英主忠臣義士大儒名賢猛将良吏穢亂篡
逆憸邪姦宄闗國體係治亂本廢興不為振而鼓之摛
光掲耀搜疵指纇則王道從何而明四壁之内無他文
籍乃以素所記憶者取韓杜諸賢義例皆以吾言斷自
漢髙帝終於陳希夷絶筆於五季之末自髙帝至於安
樂公皆為漢如王莽曹操荀彧管寜孫堅孫䇿等皆為
漢臣吳太帝始為吳魏文帝始為魏相錯而書如司馬
懿及師昭等皆為魏臣至武帝始為晉而終於桓𤣥其
劉石諸僭則亦如曹操等書其姓名而雜置於晉君臣
間宋魏南北亦如吳魏相錯而書而髙歡宇文泰等亦
同劉石仍為魏臣至齊文宣周武帝則各為一代隋唐
五代亦各為一代其國初僭偽所并㓕者皆載於本國
開創帝王之下如本史云凡以母后稱制者皆不書得
二百二十一人共二百五十篇小者十餘韻大者六七
十韻名之曰一王雅抑揚刺羙反復諷詠期於大一統
明王道補緝前賢之所未及者而已非敢妄意於大經
大法之後而輒自振暴故不計其工拙焉始於三年秋
閠九月十有九日終於四年春二月十有三日越十有
五日陵川郝經序
　　　春秋制作本原序
春秋以一字為義一句為法雜於數十國之衆綿歴數
百年之逺而其所書雖加筆削不離乎史氏紀事之䇿
而無他辭説是以聖人制作之意難為究竟學者徃徃
以私意觀聖人因其所書而為之説其説愈肆其意愈
逺其例愈繁其法愈亂卒使大經大典昧没而不明蓋
不求其本原而徒用力於支流也夫大匠之作室必先
定規模量其髙卑廣厚間架棟宇有成室於胸中而後
基構則不愆於素聖人制作一經垂訓萬世又非一室
之比豈無所素定之規模乎夫其經天緯地彰往察來
始終先後本末原委有一定不易之理然後為一定不
易之法自隠公至獲麟年雖逺國雖衆事雖多則若網
在綱有條不紊所謂吾道一以貫之者在夫是也學者
乃於條目之外事迹之下求聖人之㫖難矣哉故必挈
其綱持其要探其本原觀其規模遡洄從之而後順流
而下則浩乎其沛然矣今自聖經之外求聖人所以制
作之本原各從其類而為之説始於心法制作次之言
聖人制作之意不在於史氏之迹皆斷自聖心也其次
言託始寓終之意其次言為經立名之意其次言即用
魯史之意春秋之義以王道行王權以王權正名分也
故又次之其法則變周制上以尊王室内以正魯國外
以治諸侯故又次之春秋之中其事則五霸五霸桓公
為盛故以桓公為首晉文次之秦穆楚荘宋襄又次之
晉楚更霸而陳鄭叛服為中國之輕重故陳鄭又次之
中國之衰吳越遂霸故吳越又次之中國之所以㣲由
蠻貊之横也吳越則進於中國而蠻貊則終於蠻貊故
蠻貊又次吳越也諸侯之衰政在大夫而春秋終矣故
大夫又次之而後舉其要義正其名號别其爵命辨其
倫類定其次敘而謹其始聖人始以心法變文制作至
是則王法成矣故終之以王法共三十一篇始為升天
之階望道之門爾或曰聖人制經無一字之辭説但一
章一句纔萬餘言而已而吾子之説未嘗一説聖經而
直於其外為數萬餘言不亦滋蔓乎哉曰説於聖經之
外不敢與經並乃所以尊經也夫聖人不為辭説欲後
人之説之也説者不探其原是以語焉而不詳今探其
原而為之説惟恐其不足而其義不備也夫豈多乎哉
八卦之後重而為六十四而為之辭分而為三百八十
四爻又從而為之辭其後聖人又以為未足又從而為
彖象文言繫辭説卦等書於聖人之心猶以為未足也
以聖人之言説聖人之經猶若是矧於千載之下求之
乎末流餘裔雖欲為之滋蔓而不能滋蔓也故今之説
每援易書詩以經明經庻幾見聖人制作之意云爾亦
未敢謂之詳也中統五年歳舍甲子三月晦陵川郝經
書於儀真館
　　　春秋三傳折衷序
聖人之道大春秋之㫖㣲由一世之事業著萬世之事
業非研覆䆒竟精粗並舉本末具見未易學也在厄處
危以來為春秋作外傳以聖人之㣲意求聖人之大道
不敢躐等循序而進乃自近者始故先定章句音義次
為制作本原比類條目等一本諸經而不及傳尊經也
然傳為經作經以傳著雖曰尊經傳亦不可廢也春秋
以口授而寖失其傳雖大典大法公道正義具於書法
之中各有所見而不没其實原逺末分説者不一而羊
亡於多岐則亦昧夫真是之歸矣六經自絶於秦復於
漢易書詩周禮禮記僅得其本文獨春秋有傳其傳皆
出於聖人而不同非緫萃鈎校備為剖决徵諸大典大
法以求夫真是之歸而定於一則聖人之經終不能明
矣夫傳之不同自夫傳(平/聲)之不同也必推本傳之所自
而後傳可一也仲尼於魯哀公十一年冬自衛反魯删
詩定書繋周易而十四年春西狩獲麟乃作春秋十六
年夏四月卒則其書之成歳月無㡬當是之時聖門髙
弟從聖人在外遷徙往來多歴年所分仕他國札瘥夭
昏漸以凋落蓋口授之際在夫曾參氏而巳何者曾子
少孔子四十六歳於諸弟子年最富而其賢亞於顔氏
故獨得一貫之傳而子貢冉求終不聞性與天道夢奠
之年一王之義必屬之曾矣故曾子之學自顔氏之後
獨為正大以致知格物誠意正心為學之本則春王正
月之義也一貫之道大一統之㫖也推而為忠恕則予
奪之法絜矩之道也以是傳之子思子思傳之孟軻孟
軻氏以其師説遂言制作之本曰春秋天子之事春秋
無義戰詩亡然後春秋作孔子成春秋而亂臣賊子懼
其事則齊桓晉文其文則史其義則某竊取之以是數
語發明春秋之大綱後之言春秋者皆莫出乎此其説
有所自而然也惜乎孟軻氏凡而不目不著其傳而為
之傳而使後之學者紛紛也自孟軻氏發明大綱傳春
秋者三家左氏公羊氏榖梁氏其書皆出於西漢而皆
不著其傳謂左氏學者謂為左丘明與聖同恥親授經
於仲尼為經作傳丘明雖見稱於仲尼而顔曾諸弟子
問答之際一不及焉而不厠於不及門十人者之列豈
大經大法不授之顔曾之徒而獨授之丘明乎且其傳
載易文言詩三頌及孝經等皆仲尼晩年所作而經終
孔丘卒傳終悼公十四年韓趙魏滅智伯事在春秋後
二十有七年其作傳則又在於滅智伯後數年必不甫
滅智伯而書之也如是則傳之成在仲尼没後四五十
年之間爾大率以七十年計之則丘明見稱之日年甫
十六七聖人與之並稱名以為同恥則賢於顔曾逺甚
賢於顔曾而稱顔曾者屢顔曾問答之際相稱道又屢
而不復一及丘明諸弟子記注之書如論語曲禮檀弓
等及孟軻荀况諸子之論説亦不一及焉按太史公十
二諸侯年表謂孔子之作春秋七十子之徒口授其傳
指魯君子左丘明具論其語成左史春秋則口授其傳
指者七十子論其説而成書者丘明也則丘明論七十
子所傳之語耳非親授經於仲尼也先儒謂丘明殆先
賢老彭之流故聖人尊之如此是巳藝文志謂左丘明
魯史也杜預序謂丘明身為國史躬覽載籍亦是巳蓋
左氏魯左史世掌䇿書故以左為氏如漢倉氏庫氏之
類仲尼没傳其經於諸弟子之間而在七十子之列以
其史䇿為經作傳故事見始末而多得其實焉劉向别
録謂丘明授曾申申授吳起此必有所自然亦可見曾
子之傳為不易也申曾子之子起曾子之門弟子也夫
論語曲禮檀弓曾子問大學中庸等皆出於曾子之門
人樂正子春曾元曾申之徒為之記録而子思孟軻傳
之也豈大經大法不傳之於曾子而傳之丘明乎劉向
所録蓋丘明上有曾子字而失之矣春秋所譏多父子
夫婦滛逆之事故不能親授之子使丘明軰轉相傳之
申曾子之子而受春秋於丘明曾子於諸弟子年最少
則丘明又少於曾子其學出於曾子無疑也嚴氏春秋
又引觀周篇云孔子将修春秋與左丘明乗如周觀書
於周史歸而修春秋之經丘明為之傳共為表裏此又
妄焉者也聖人修經不敢公傳道之口授弟子豈與其
徒公然如京師探天子之史而觀之以譏貶當世必不
然矣聖人修經髙弟如曾閔文學如游夏而皆不與豈
獨與丘明共之乎親受傳㫖猶不敢與又况與聖人同
時並修分為經傳乎故此為尤妄焉者也為公榖之學
者以孝經説云春秋屬商孝經屬參閔因序云孔子受
端門之命制春秋之義使子貢等十四人求周史記得
百二十國寶書遂謂公羊髙榖梁淑受經於子夏彼皆
漢興以來䜟緯曲説豈可以為按夫聖人修經子夏以
文學稱使之從周太史請求記録與魯史左驗卒成其
書事或有之謂春秋之義授之商而商傳之公榖二氏
而為之傳則未敢以為然也而公羊氏於昭公二十五
年稱孔子者一文公四年稱髙子者一荘公三十年稱
子司馬子者一閔公元(原本/作二)年稱子女子者一隠公二
年定公元年稱子沈子者二荘公三年二十三年僖公
二十年二十四年二十八年稱魯子者五穀梁氏於桓
公三年十四年僖公十七年成公五年昭公五年哀公
十三年稱孔子者六定公元年稱沈子者一隠公五年
桓公九年稱尸子者二桓公二年稱子貢者一僖公二
十四年稱蘧伯玉者一公羊氏終篇非惟不及子夏但
稱孔子者一而孔門髙弟皆不及焉穀梁氏亦不及子
夏而稱孔子者六稱子貢者一而其餘髙弟亦皆不及
焉夫加子於上者辟聖人直稱子也直稱子尊而師之
也故公羊氏之稱子沈子子司馬子子女子與自稱子
公羊子皆其師友也其稱髙子與穀梁氏之尸子沈子
等皆其師也故尊之與孔子同榖梁氏於隠公五年自
稱曰榖梁子而上不加子榖梁氏之門人尊稱之也其
蘧伯玉則記孔子之時賢大夫之言亦著其師之所授
者也獨公羊氏稱魯子者五與孔子直稱子同則著其
師之所傳故推尊之如孔子亦如孔子既没門弟子之
稱有子師事而尊稱之也既尊之又屢稱之豈非本其
所自而樂道之歟孔門之髙弟一不及焉語孟傳註無
所謂魯子者而屢稱焉故嘗疑魯為曾曾魯之文相近
傳寫之誤遂以曾子為魯子昔人辨古文之差以魚為
魯此豈非誤曾為魯乎且公羊氏於昭公十九年許世
子止殺君之傳以樂正子春為説樂正子春曾子之弟
子則魯子為曾子無疑也左氏則言授之曾申公羊氏
則屢稱曾子榖梁氏言子貢而不及子夏蓋左氏公羊
氏皆出曾子而榖梁氏授之沈子尸子之徒沈子尸子
之徒則受之曾子也二氏之傳出於曾子非出於子夏
明矣三傳之傳皆本諸曾子故其傳正左氏之傳本自
史臣是以序事精博麗縟典贍而約之以制使聖人筆
削之㫖有徵而可按公榖二氏口授其義而為之傳故
其文約其辭切其辨精反復詰折使聖人㣲婉之㫖可
推而見由曾子而來轉相授受其人不能皆如子思是
以不及孟軻氏之醇而其説亦有戾於聖人者故春秋
之㫖由三傳而得者十六七由三傳而惑者十四五西
漢以來專門授受言左氏者黜公榖言公榖者黜左氏
互為短長相與訐擊至於師弟異而父子不同文辭枝
葉户牖穿鑿末流散殊涇渭淆混始則一經而三經末
乃三傳而百傳左氏之學至晉杜預始為集傳而一以
左氏義例典禮為本不雜乎他以遏衆説公羊氏之學
最盛於漢董仲舒發明大㫖至東漢何休為之註以明
所得雖逺探力窮而推演圖䜟反有累夫傳者榖梁之
學亦盛於漢至宋范寗為集解並采何杜且列諸家取
其所長以釋經傳示不敢專三傳之學始定著而紛更
之流少殺矣唐興孔頴逹為六經作疏乃取三家之註
以疏三傳而頴達為左氏經傳作疏而不取公榖氏其
同僚楊士勛疏之遂行於世然其學終莫能通而聖人
之意散一王之統分真是之㫖終惑而莫能解雖然由
三傳以學春秋如岷山導江雖别為沱為九為東為中
北支流餘裔汎入洞庭彭蠡要之發源注海而朝宗者
不外焉三傳之説雖不同要之出於聖人之門而學有
所自終不外聖人之書法自王通為三傳作而春秋散
之言而盧仝輩遂謂三傳當束髙閣而獨抱遺經陸淳
啖助趙匡等因之遂創為之傳自是春秋之學不専於
三傳矣宋興以來諸儒疊出各為作傳以明聖人之㫖
莫不自以為孟軻復出而其義例殆皆不能外乎三傳
而每以三傳為非夫聖人不欺天下後世作為六經確
然如乾隤然如坤易簡示人而天下之理得故本諸易
以求其理本諸書以求其辭本諸詩以求其情本諸禮
以求其制本諸語孟以求其説本諸大學中庸以求其
心本諸左氏以求其跡本諸聖人之經以求其斷則春
秋不吾欺也不吾蔽也聖人之意可見而三傳之傳之
自之本之差得矣今於聖經下各具三家之説以左氏
為按故先之且變其錯經之體各類於本經下使即經
以見傳以公榖二氏為斷故公羊氏次之而榖梁氏又
次之其傳故各附經後因之而不革杜何范之註則或
去或取各見於本傳下從而為之説先辨經之不同者
而次及於傳三家之説同於真是則同真是之皆失其
義則皆是正之一得而二失則一得而二失之二得而
一失則二得而一失之不純任傳而一以經為據使不
相矛盾而脗合於經庻㡬聖人之意因三傳以傳三傳
之學不為諸儒所亂而學者知所從不茫然惑惶以自
亂名曰春秋三傳折衷俾三傳為一傳折之以義理之
至中歸之於義理之至當有萬不同貫而一之俾萬世
之事業不外乎萬六千言之文學者不復竊三傳以自
私名家而復厚誣之也僭妄之罪固無所逭為道受責
亦所甘心焉耳中統六年春二月辛丑朔陵川郝經書
於儀真館
　　　春秋外傳序
天之於人有所窮而後有所不窮窮者其時也不窮者
其道也是以聖人於易每申明窮之理而輙繋之以不
窮於乾則繫之以坤於泰則繋之以否於剥則繫之以
復於既濟則繫之以未濟復為之言曰易窮則變變則
通通則久則道之所以不窮者皆自夫窮而得之也昔
者文王周公孔子孟軻嘗窮矣拘而演易變而制禮老
不用而修六經尼不行而著七篇一時之窮萬世之不
窮也故張籍嘗遺韓文公書勸令著書如孟軻揚雄以
傳後文公謂古之人得其時行其道則無所為書書者
皆所不行乎今而行乎後世者也及貶斥去位始為原
道等以左右六經則古之聖賢之為書皆自夫憂患困
厄窮而無所為而後為不窮之事業以自見於後也金
源氏之亡朔南搆兵㡬三十年上即位之元年始下武
昌之詔詔經持節使宋諭以弭兵息民意而姦宄樂禍
誤為欵兵拘於儀真之揚子院經之始入三十有八年
矣歳在庚申至於甲子猶不見釋經之窮則固同夫古
之聖賢矣而不徳瞢昧以自速戾其敢望於古之聖賢
乎然而宋人以一國窮予天不以道窮於予也豈可以
人之窮而并天之不窮者而棄之以自絶哉河陽荀宗
道嘗受學於予時以書状官從行於是五年之間講肄
不輟甲子春宗道請傳春秋之學且志其説而無書以
為㨿乃以故所記憶者為春秋外傳蓋自三傳之外而
為是不敢自同於三傳也以春秋正經多不同乃為論
次作章句音義八巻求聖人之意者必探其本以為綱
乃作制作本原三十一篇十巻春秋一書義在於事必
比事而觀其義可見乃為比類條目一百三十篇十二
巻三傳之説不同故聖經之㫖不一乃為三傳折衷俾
經之大義定於一凡五十巻巻首又著三傳序論列國
序論一巻嗚呼窮於人而不敢自窮於天是以為是非
敢妄意於古之聖賢之窮而亦為之書也其間訛缺謬
戾者甚衆俟變通之日取諸書以考實之庻㡬有成而
見素患難之志云既具草以授宗道復為書此以冠篇
首中統六年春二月十三日陵川郝經書於儀真館
　
　
　
　
　
　陵川集巻二十八
欽定四庫全書
　陵川集巻二十九
　　　　　　　　　　　　　元　郝經　撰
　　序
　　　甲子集序
中統五年歲舍甲子秋七月有星孛於東方經時猶在
宋之儀真館仰而嘆曰我生之初是星沒焉金源氏滅
而為本朝今四十有二年矣星復出焉而越在他國其
能久於此乎遂束載警備於行槖中得弟彛庸軍史趙
文享書狀官苟宗道等所録雜藁數帙惕焉有感於中
因自誦曰何兹生不辰之甚乎夫學所以為道非志於
文而已也徳業積於内行實加於人而文章以為華爾
如景星慶雲日芒月采瑞太平光天下黼黻一世者也
今乃梗踣跋㚄自南而北自北而南蹂藉穢亂纒結氛
祲鬚髮野變形體道敝無一日之晏功業不建道徳日
愧而徒區區於文字之末混淆於血肉之極輾轉於彗
孛之變入於罟擭陷穽而莫之出可為哀已豈天嗇於
彼祇令就於此乎遂畀宗道令整頓綴緝其詩傳春秋
集傳外傳原古録通鑑書法三國條例等各自為一書
其諸史文雜著則類别為編為詩賦論説辨解書傳志
箴銘贊頌序記碑誌行狀哀辭祭文雜著録宏辭表奏
使宋文移等類總為一集以其集於是年故以其年數
命之曰甲子集云夫甲者造物之始數之所由生也故
黄帝迎日推䇿而使太撓造焉以之統運㑹記歲月書
日時起消息正氣候定律厯故凡言年數者皆本焉絳
縣老人之對晉大夫是已余之生也在甲戌元末癸未
之季數往者順至於甲申又至於甲午又至於甲辰又
至於甲寅今又至於甲子幾一周焉蠱之繇曰先甲三
日後甲三日其彖曰終則有始天行也先夫甲者三焉
所以原其始也後夫甲者亦三焉所以要其終也天之
道如是况於人乎余之事業先夫甲以為始者則具夫
是矣其後夫甲以為終者則將本夫是以為始焉知來
者逆引而伸之則自甲戌之元復至甲子互為始終殆
無窮焉余得俛焉日以孳孳而已矣故自是集之外隨
年增入者皆繋之甲子云且甲者甲坼也物生之始也
子者滋也氣生之始也余今處於絶地天窮而人厄焉
窮則變變則通將如天地解而雷雨作百果草木皆甲
坼迴一氣於地中鼓萬物於天下雖明夷之闇不失箕
子之貞撲滅彗孛搯長庚之光焰以光旭日庶幾終至
於萬丈云六年夏五月陵川郝經序
　　　原古録序
中統七年春王正月猶在宋之儀真館十五日已未原
古録成叙曰昊天有至文聖人有大經所以昭示道奥
發揮神藴經緯天地潤色皇度立我人極者也故自書
契以來載籍所著莫不以文稱天曰天文人曰人文堯
曰文思舜曰文明禹曰文命西伯曰文王周公曰文公
仲尼之以道自任也曰文王既沒文不在兹乎皆言文
而不及道則道即文也觀夫掲日月運寒暑翳雲霓幹
星漢組布綦列煥乎有文覆冒磨盪庶物出焉則天之
道可知矣載太華振河海敷原隰固谿壑涵負崛(音/倔)岉
(音/物)穆若有章發育蕃衍庶物生焉則地之道可知矣家
焉而生聚教肓國焉而經理安定耕鑿疆畛之有限宫
室車服之有數貴賤親疎之有叙爵禄上下之有分典
則采物粲然有法庶事治焉則人之道可知矣非是則
三極之道莫得而見也則文即道也道非文不著文非
道不生自有天地即有斯文所以為道之用而經因之
以立也故文之大端本於太極而經之法制成於聖人
天之文本然而固有矣其推步厯象始於黄帝而成於
堯於是乎履端舉正敬授人時而天之經立矣地之文
亦本然而固有矣其荒度疏治始於后土而成於禹於
是乎地平天成蒸民乃粒而地之經立矣人之文麗乎
兩間畀賦藴畜尤所固有也其裁成制作始於伏羲之
畫卦見於唐虞之傳心備於周公之制禮成於仲尼之
修經於是乎推本四象貫三為一盡兼天地之文元亨
利貞乾有四徳直方大利坤有四體仁義禮智性有四
端易書詩春秋而人有四經萬世有統萬物有紀萬事
有制太極之統體昭著而道之大用無窮是以仲尼氏
沒大經與天地並為至文嶷為名教至於今而不可易
也雖駮雜於戰國火於秦黄老於漢佛於晉宋齊梁魏
周隋唐而大儒傑士相繼而出孟軻韓愈則浚源張本
雄辨力抵廓清禦侮接續正傳荀况董仲舒劉向揚雄
王通則著書立言尊王賤霸修仁明義表章儒學陳摶
周敦頤邵雍程灝程頤張載朱熹則根極致命盡性窮
理比象衍數直造聖地孔安國毛萇鄭𤣥何休王弼杜
預范寗孔穎達則掇拾補綴緯韋撥燼反復訓詁申明
經㫖司馬遷班固荀悦陳壽干寳范曄沈約李延壽宋
祁則罔羅遺文抽閲秘記藻飾言動完具國典以為信
史樂毅張良賈誼汲黯蕭望之丙吉魏相袁安楊震李
固陳蕃孔融諸葛亮羊祜王導劉琨謝安王猛高允房
𤣥齡魏徵禇遂良狄仁傑姚崇宋璟張九齡顔真卿陸
贄權徳輿裴度李徳裕王朴竇儼趙普王旦寇凖吕夷
簡范仲淹韓琦文彦博富弼歐陽修司馬光則挺特瑰
偉神明博達剛大諒直閎肆尊顯佐王經世撥亂反正
以為事業戰國之莊周屈原宋玉商鞅韓非李斯漢之
鄒陽枚臯東方朔司馬相如王褒劉歆張衡崔瑗蔡邕
魏之曹植王粲陳琳阮籍嵇康晉之張華左思潘岳陸
機孫綽袁宏陶潛南北之謝靈運顔延之任昉鮑昭江
淹謝朓温子昇徐陵庾信薛道衡唐之陳子昂張説蘓
頲李白杜甫元結李華賈至楊炎常衮李翺皇甫湜劉
禹錫栁宗元白居易元孺牛僧稹皮日休杜牧陸龜䝉
司空圖宋之楊億王禹偁夏竦蘓洵曾鞏王安石蘓軾
蘓轍吕惠卿李清臣黄庭堅張耒秦觀晁無咎金源之
韓昉蔡珪党世傑趙渢王庭筠趙秉文李純甫雷淵麻
九疇則鼔吹風雅鋪張篇什藻飾綸綍列上書疏敷陳
利害詰竟論議雕繪華采􁀙琢章句搯抉造化窮極筆
力精覈義理照耀竹帛剸刻金石撼揺天地陵轢河山
剴切星斗推盪風雲震疊一世作為文章皆有書有集
有簡有策名家傳後於是大經之枝葉蔽䕃六合其穉
萌孫根籠絡八表源委波瀾放乎四海堯舜禹湯文武
周孔之緒闡焉而不墜道徳仁義大中至正之理皭焉
而不昧男女夫婦父子君臣之倫截然而不亂禮樂刑
政文物聲明之典粲然而不亡中國四方剛柔燥濕之
俗判然而不雜彼異端邪説干時妨政喪心惑志者焉
能行胷臆於其間哉故斯文之大成大經之垂世名教
之立極仲尼之力也斯文之益大名教之不亡異端之
不害衆賢之功也自源徂流以求斯文之本必自大經
始遡流求源以徵斯文之迹衆賢之書不可廢也嗚呼
近世以來夸毗者不務實學骫骳蕪穢纎艷浮侈枵然
恣肆以古為野徼幸者干祿詭獲祇務速售破碎綴緝
無復統紀以正為左穿鑿者窮竒索隠嗜新歆異臨深
為高自以為得以訓傳為膚淺偽妄者談天説命立聖
遺世動闗鬼神言涉造化以文章為末技誕幻者朋扇
異教剽飾虚偽欺世罔利詭譎深阻以吾道為土苴俾
大經淪棄斯文委地此原古之所以作也原古所以正
今也於是斷自先秦以及於今六經之本真子史之幾
衡諸家之要刪衆賢之傑作原於道徳傳於義理合於
典則可以為法於後世者則並録之其所作則各附於
其人其人則各附於其代其叙則各以其代為先後其
體則各附於其類以其皆本於經故各附於經如原序
論評辨説解問對難讀言語命十有四類皆義理之文
易之餘也故為易部國書詔赦冊文(哀諡冊告南郊昊/天上帝封禪册)
制制策令教下記檄書疏表封事奏奏議牋啟狀奏記
彈章露布牒二十有三類皆辭命之文書之餘也故為
書部騷賦詩聯句樂府(樂/章)歌行吟謡篇引詞曲長句雜
言律詩(絶/句)十有五類皆篇什之文詩之餘也故為詩部
碑銘符命頌箴贊記紀傳志録墓表墓銘墓碣墓誌(墳/版)
(墓版權厝志誌文壙銘殯志歸祔誌/遷祔志蓋石文墓塼記墳記葬誌)誄述行狀哀辭雜
文雜著二十類皆紀事之文春秋之餘也故為春秋部
凡四部七十有二類若干篇若干巻部為統論類為序
論目為斷論凡立説之異同命意之得失造道之淺深
致理之醇疵遣辭之工拙用字之當否制作之規模祖
述之宗趣機杼之疎宻闗鍵之開閤音韻之疾徐氣格
之高下章句之聲病麤鑿鉅細逺近鄙雅皆為論次本
之大經以求其原䆳古無上之面目太極造始之樞紐
鴻荒冲漠之兆朕渾淪灝𣺌之津涯死生終始之槖籥
隂陽鬼神之情狀穹象厚垠之端倪倫類事物之條貫
命性心跡之位置政典維綱之軌度治亂安危之運世
山嶽丘陵根柢之所繫江河湖海之所托雷霆風雨變
化之所起蟲魚草木生植之所因雲煙花鳥月露態度
之所極金璧珠貝錦綺光采之所發琴瑟鐘鼔磬管音
節之所契天球河圖大玉琬琰之秘藏布帛菽粟果菜
水火之日用衆人之所未睹天下之所共見搜抉振暴
羅列而進盡在目前非特以正今亦所以正昔庶幾先
賢之用心不為後世所誣仲尼之道家至日見牛童馬
走皆與斯文邪説無自而入大經業萬世名教垂百王
彼偽妄誕幻之徒不復敢以區區藝能視之而忽蔑也
或曰昔王通續經論者以為僭而自聖子是之作得無
似之乎曰夫經不刋之典也易本三皇書本五帝詩本
三王春秋本五伯故皇帝王伯為易之體虞夏商周為
書之體文武周召為詩之體齊楚秦晉為春秋之體前
乎犧炎則不足徵後乎桓文則不足法數千百年離為
四經混然天成不可加損不相參涉而無間斷後世雖
復有仲尼亦不能復為也况王通乎當偏駮之極壊亂
之餘而以私意效聖人贊易道續詩書修元經直以繼
夫經自以為仲尼復出是以謂之僭也今之所録推廣
聖經之餘裔以為斯文之命脈爾古今文章皆經之所
出萬言千論不能有以外而莫能及焉為之羣分類聚
論定區别以稽其變益見經之大聖人不敢覬覦則尊
經也夫豈僭乎哉江淮荆湖南北等路宣撫使入宋國
國信使翰林侍讀學士郝經序
　　　太極演總叙
天下之理一隠一顯而巳矣故其間有開閤之機總萃
之體變動之用布散之迹焉其始焉皆自夫隠而出也
其終也皆自夫顯而反也於是天下之理無滯無弊道
之大用全體旁行而不流確乎其不可拔而不易而易
行乎其間妙萬物而為神翕然而藏天地萬物無不隠
闢焉而生天地萬物無不顯一翕一闢一生一藏一隠
一顯所以為道所以為易所以為神天地萬物至今而
不窮至今而㝠㝠也至今而昭昭也是以聖人作易推
其隠者而為賾為宻為幽為深為幾為微窮原築底而
無上反而為顯於是為太極推其顯者而為圖為畫為
卦為爻為象為數為辭為説亦窮原築底而無上復反
而為隠而止於太極故易之為書本末一隠顯太極則
其開闔之機也總萃之體也變動之用也布散之迹也
故道易神之藴奥皆具於太極而伏犧發之伏犧之圖
文王之卦周公之爻孔子之象皆自太極推出而孔子
獨為言之故易有太極而太極易之本也學易者必先
求其本本得而易道可求矣攝網者必提其綱衣裘者
必挈其領入室者必由其户也由孔子而來言易者衆
矣開巻而便及乾坤直造犧文莫不忽恍茫漠以為高
深幽逺至簡至易者而以為至煩至難夫易成於四聖
人之手莫不先後相因伏犧演河圖文王演伏犧周公
演文王孔子演三聖後世之言易也則在夫孔子之後
矣故當由孔子之易以求三聖之易自流徂源由末及
本也孔子之易其彖象文言説卦序卦雜卦皆所以承
三聖人擴而充之也其繋辭上下探索犧文之前包舉
萬世之業其抉示道本挈舉易鈕轉幹神機推出兩儀
四象造起天地萬物則在夫易有太極之一言固當即
此以為學也知孔子之易則知三聖之易矣嘗聞之師
讀易者當先讀繋辭其次説卦序卦雜卦其次讀乾坤
二卦既精且熟然後讀屯䝉諸卦此學易之序也葢意
言象數之本皆在於是矣故取太極一章以為學易之
標凖類繋辭文言説卦彖象之名義探諸太極之前而
演其隠徵諸太極之後而演其顯問津洙泗以及河洛
遍參諸儒庶幾數年之後可以學易觀道易神之髣髴
不失吾身之極焉故取道易神等二十三條為一類合
為一圖以示其序而各為之説謂為易道藴極演諸太
極之前者也其次取太極等六條為一類合為一圖以
示其序而各為之説謂為易有太極所以演太極也其
次取易書詩春秋論語大學中庸孟子名義人輿皇極
等凡二十四條為一類合為一圖以示其序而各為之
説謂為人道建極合隠顯而立極成易也其次分易為
四為伏犧易文王易周公易孔子易合為四聖易圖以
示其序而各為之説為之圖演太極之後所以成易者
也其次為孔門言易諸儒擬易傳註疏釋等類以為易
之支流餘裔見太極為易之用極盡而無極神而明之
存乎其人焉爾矣凡十類六十篇總謂之太極演云年
月日陵川郝經書於儀真新館
　　　周易外傳序
孔子承三聖之易為之作傳凡道徳之要性命之理幽
明之故死生之説天地人物之在夫意言象數之間者
莫不充周表著推致其極易於是乎集大成聖人大經
大法之原而不可加損焉蓋數聖人之制作孔子復以
聖述聖故也後之人徳未至於聖欲以一已之見求夫
數大人之意雖敝精極神不免於猜揣料量之私不能
造夫真是或有見焉而不能純備斷然自作則違戾逺
甚是以紛紛藉藉至於今而不已也夫易聖人所以用
道之書也伏犧氏按圖畫卦以述道造書契以開斯文
之統厯數千百年至於黄帝堯舜氏而法制始備又厯
夏商千有餘年而文王受命作周重伏犧氏之卦繋之
辭而命之為易聖子周公心傳口授分其文而繋之辭
以斷其吉凶復六百有餘年而孔子出焉晚年讀易而
韋編三絶以求三聖之意於是退而修經推皇帝王伯
之世而本乎伏犧終於五霸列為四經而為易作傳尊
之為經以冠夫詩書春秋使天下萬世共用一道舉畫
前之固有重後之逆數造無窮之形器壊無窮之形器
而一易之用不可勝窮矣則伏犧氏述道文王述伏犧
周公述文王孔子述三聖世代相去若此其甚逺也聖
人之作若此其鮮也以聖述聖若此其恭也至孔子而
僅為成書猶以為書不盡言言不盡意加我數年五十
以學易可以無大過則易之大不能一聖人當一世而
為之必數聖人數十百世而僅成以孔子之聖不敢自
作曲為之述而猶以為未既盡而懼或有過後之人乃
欲以一已之私遽述數千載之徳業四聖人之能事又
輙自作為不亦難矣哉且自孔子沒曾子子思孟子得
其傳而著之書雖皆易道而不及易中一言繼而火於
秦雖幸而以卜筮之故易之書獨存天下之人祇以卜
筮視之而其道不明也漢興言易自田何本其所自謂
孔子授之商瞿子木而授受及何何為傳數篇而不傳
自是學各専門原逺而末益分矣揚雄之學最為深到
凖易作𤣥而不述易道東觀學者雖盛而祇為傳註之
學亦各専門自私而明夫易道者亦鮮魏正始間王弼
以二漢之學為之註唐世以為至當而孔穎達為之疏
學者至今宗之殆亦専門之學也寥寥千載竟無聖人
而述聖人家異傳人異義易道不可復聞矣故王通謂
九師興而易道微三傳作而春秋散惡其私而専専而
分分而異卒使聖人之意不可得而見也宋興大儒輩
出莫不以闡明易道為巳任於是華山陳摶肇開宗統
而濂溪周敦頤西都邵雍逺探羲文周孔之業推演意
言象數之本至侍講程頤大變傳註為易作傳直造先
秦布武聖門其諸師友更唱迭和易道幾明今二百有
餘年矣學者復各擅其師傳立論馳説求新角竒誕夸
而自聖言義理者不及象數象數者不及義理又往往
雜入偏駮小數異端曲學周邵程氏之學復昧沒而不
明其誚王弼蔑正義厚誣妄訾悖理傷道者不可勝紀
又甚於専門之弊矣反復壊爛遂至此極世代如是之
逺聖人不作如是之久蠧食穿鑿如是之衆且多也又
豈一人之専見臆戾所能蔽之哉則聖人之意終不可
得而見矣竊嘗以為後世雖無大聖人兼綜諸聖以述
夫聖如孔子之集大成苟不以一人自私曲學自蔽専
門自聖削去畦町沒夷滋蔓排斥一我開示公道合漢
魏唐宋諸儒之學順考其往逆徵其來積數千百年之
學問數十百人之能事契其所見㑹其所得合天下以
一心通天下以一理貫古今以一易聖一而後世百之
聖十而後世千之遡流求原問津以濟乎道則亦庶乎
其可也故不自揆嘗欲論次孔子以來述易而有合於
聖人者纂為一書而未能也中統元年詔經持節使宋
宋人館於儀真留而不遣五六年間頗得肆意經傳及
被刦殺出居别室益曠寂無事乃據所有書及故所記
憶者自孔子以來迄於今凡訓詁論説諸所註釋覈其
至精去其重複義理象數兼采並載巨細不遺不徵其
人惟是是與各以世代第其先後凡諸經傳子史百氏
易之自出而不謬聖人必當闗渉引用者亦各依世次
編入其流入老佛異端曲説非聖人意者則盡刋黜夫
漢魏傳註之學則至於魏王氏唐宋論議之學則至於
宋程氏故備録二氏以為諸家折衷經有所見聞者則
彌縫其闕而要終之且徵之厯代之得失以為易之事
業窮源極委致諸道易神之本然以為一經之綱領疑
而不可固必者則存而弗論以俟能者積成八十巻旁
搜逺蹈創圖立説為太極演二十巻申明列聖及諸儒
餘意共為一百巻易之成俶落周世謂之周易近世或
單稱易及大易等以為題而不言周有未當言者故仍
稱周易孔子為經作傳既謂之傳矣後之人復為傳註
則皆傳外之傳也故曰為外傳且示不敢自同於聖人
之作也然亦未敢自為成書後來繼今或别有所得當
復增入云九年春正月立春日郝經序
　　　續後漢書序
漢建安末曹氏廢漢自立稱魏孫氏據江左僭號稱吳
昭烈以宗子繼漢即位於蜀討賊恢復卒莫能相一而
折入於晉晉平陽侯相陳壽故漢吏也漢亡仕晉作三
國志以曹氏繼漢而不與昭烈稱之曰蜀鄙為偏霸僭
偽於是統體不正大義不明紊其綱維故稱號論議皆
失其正哀帝時滎陽太守習鑿齒著漢晉春秋謂三國
蜀以宗室為正魏雖受漢禪晉尚為纂逆蜀平而漢始
亡上疏請越魏繼漢以正統體不用宋元嘉中文帝詔
中書侍郎裴松之采三國異同凡數十家以註壽書補
其闕漏辨其舛錯績力雖勤而亦不能更正統體厯南
北隋唐五季七百有餘歲列諸三史之後不復議為也
宋丞相司馬光作通鑑始更蜀曰漢仍以魏紀事而昭
烈為僭偽至晦庵先生朱熹為通鑑作綱目黜魏而以
昭烈章武之元繼漢統體始正矣然而本史正文猶用
壽書經嘗聞縉紳先生餘論謂壽書必當改作竊有志
焉及先人臨終復者遺命斷欲為之事梗不能中統元
年詔經持節使宋告登寳位通好弭兵宋人館留儀真
不令進退束臂抱節無所營為乃破藁發凡起漢終晉
立限斷條目以更壽書乃作表記傳録諸序議贊十二
年夏五月令伴使西珪借書於兩淮制使印應雷得二
漢三國晉書遂作正史以裴註之異同通鑑之去取綱
目之義例參較刋定歸於詳實以昭烈纂承漢統魏吳
為僭偽十三年冬十月書成年表一巻帝紀二巻列傳
七十九巻録八巻共九十巻别為一百三十巻號曰續
後漢書奮昭烈之幽光掲孔明之盛心祛曹丕之鬼蜮
破懿昭之城府明道術闢異端辨姦邪表風節甄義烈
核正偽曲折隠奥傳之義理徵之典則而原於道徳推
本六經之初苴補三史之後千載之蔽一旦廓然矣古
之為書大抵聖賢道否發憤而作屈平離騷馬遷史記
皆是也然皆曀昧一時流光百世故韓愈謂以彼較此
孰得孰失今拘幽之極而集是葢亦失中之得古人之
志也嗚呼安得復於先君而告卒事乎十有五日庚子
具位陵川郝經序
　　　玉衡真觀序
人並天地為三極其為道則一凡義理象數皆所固有
學必周知然後為至已是以聖人仰觀俯察範圍曲成
推步占候以為大法著之詩書六藝謂夫人而所當知
也故自天子至於列國各有官守以世其業其法家至
日見猶夫土田疆理州閭井邑人能道之於是一世之
人莫不知天祇畏奉事恐懼修省通三極為一敬貫萬
變為一誠天命不違人心人事合於天道天與人一純
而無間所以為二帝三王之世也及周之衰如螮蝀巷
伯大東定之方中漸漸之石等作皆細民宦寺役徒之
辭亦能言天以為風其列國名卿賢大夫于變異之際
道其所以然言君而迪畏乎天如禆竈梓慎萇𢎞晏嬰
往往有之仲尼之門顔閔而下七十子三千之徒問學
之際一不及曾子子思孟子著書難疑答問而亦弗及
皆知其法以為常事置而弗論文武之道在人而先王
之澤未斬也至戰國縱横異端並起道厖術雜莫不以
人勝天天人始二視天夢夢于巳無與放辟邪侈無所
顧忌怪異疊出不知警懼益殺人以逞卒皆大亂亡滅
其遺書古法或有知者如子韋唐昧尹臯甘公石申吕
不韋各専門名家無復大聖大賢之能事一世之通學
為隂陽數術之流矣然賴數子傳其緒業漢興學者得
以尋繹於是張蒼司馬談及子遷鄧平唐都落下閎董
仲舒劉向揚雄班固馬續張衡鄭𤣥劉洪譙周皆著書
推衍而翼奉李尋谷永蘓竟郎顗襄楷蔡邕于昏君亂
朝横身論列壓之以天懼之以禍使聞者奪氣流汗謂
之天諫大有功于漢室于是四百年間復知畏天有三
代之風焉南北七代其太史多能占測以言休咎儒者
則猶有崔浩髙允漢氏之遺烈也隋唐以來學者以為
異端謏(音/小)道而恥言之其星翁厯史列于有司備員而
已復設私習天文之禁使天子至於庶民皆戴天而不
知所以為天至有謂天變不足畏者于是三代二漢之
學絶矣經自知讀書即嗜天官學常欲纂古遺法以合
天人求其所以然畏法律禁忌而不敢為今上即位之
元年詔經持節使宋告登寳位通好弭兵宋人館留儀
真積年不遣曠寂無聊乃改修陳承祚三國志至為八
録推本六經三傳諸子史自漢魏晉隋唐諸天官書志
及所齎宋金源氏與本朝燕都臺司秘書為厯象録具
述厯代星厯傳之以理既成書狀官苟宗道為之音註
請别為一書乃更論次復加損益益之以圖象細行厯
變異事應等類凡十二巻名曰玉衡真觀天地之道真
觀者在璿璣玉衡所以觀之也拘幽之中仰視片天十
餘年間凡天地日星之變徵之於書若合符節嗚呼安
得弛習天之禁以是進讀於人君傳之學者使天下後
世復盡知畏天哉中統十四年癸酉六月十五日丙申
具位陵川郝經序
　　　變異事應序
孔子作春秋書日食地震星變議而不辨故不言其事
應至左氏作傳始具載占侯之辭與其事應于是史記
漢書厯代諸志皆宗其法事與變符而象占有徵矣夫
人之善惡兆乎思慮必動乎四體而其憂喜必徵於聲
色見於氣貌藴於内則必發於外而不能掩况事變之
大者乎將有大故隂幾沈潛而鬼神已知其氣焰朕兆
必見於天不能恐懼修省以圖消弭則事必效而無及
矣嚴哉懍懍乎天人之際甚可畏也君子所以懲忿窒
慾慎獨而戒於屋漏絶惡於未萌弭變於幾先也邵康
節曰思慮未發鬼神莫知不由乎我更由乎誰思慮之
先藏宻之地閑邪存誠可不務乎故修省於無變之時
者上也遭變而修省者次也事變尋至而不悟者刑戮
之民也紀變異徵事應布列簡牘以詔以告其扶助道
教至班固漢志曰古厯五星之推亡逆行者至甘氏石
氏經以熒惑太白為有逆行夫厯者正行也古者天下
太平五星循度亡有逆順日不食朔月不食望自周室
衰亂臣賊子師旅數起刑罰失中雖其亡亂臣賊子師
旅之變内臣猶不治四夷猶不服兵革猶不寢刑罰猶
不錯故二星與月為之失度三變常見及有亂臣賊子
伏屍流血之兵大變乃出甘石氏見其常然因以為紀
皆非正行也劉向亦言日月食及五星逆行非太平之
常自周以來人事亂故天文應之遂變耳是殆不然夫
有人事即有天變雖聖王在位極治之世不免於疾病
憂戚死喪誅罰更革廢置予奪征討而天地日星亦不
無崩震鳴裂薄食移徙飛流逆順伏見犯守苐治世鮮
而小亂世多而大耳以黄帝堯舜禹湯文武周公之治
亦有征伐戰鬭流放誅殛拘幽誣誚叛逆崩殂之事其
九年之水七年之旱桑糓共生大風拔木等亦書于策
豈天地無變二星不逆行乎且仰觀俯察推測占稽皆
聖賢之能事其書之必備苐以秦人焚滅典籍二帝三
王之簡策暨西周之行事皆沒而不得聞故其變于事
不可徵也賴孔子作春秋左氏為春秋作内外傳東都
以來纔見一二變應可得而述固向據之遂為周衰日
月始食五星始逆行甘石所紀非正豈通識哉今據春
秋左氏傳國語託始於周幽王據史記二漢書三國志
晉書終於晉恭帝宋高祖之簒上記其變下列其事各
别為章凡一千一百六十九年君臣父子之間中國外
域之際兵戎之起誅殺之行崩薨之象簒弒之端僭叛
之由割裂之勢専擅之故亂亡之本自王而霸自霸而
雜日流日下兆變於上應之於下者亦巳備極姑為占
候之案其占法已各具經星緯曜諸星氣本宫下故皆
畧而不書
　
　
　
　
　
　
　
　陵川集巻二十九
欽定四庫全書
　陵川集巻三十
　　　　　　　　　　　　　元　郝經　撰
　　序
　　　送常山劉道濟序
歲癸夘秋八月道濟兄南歸經為之言曰道之不行也
非謂佛老小人之相害也由君子之自不行耳道之不
競也非止謂君子之不自行也由反倡佛老小人之為
禍耳蟲生於木而蠧其木則木萎而蟲死焉有挫其本
而能振其末者哉已為之已得之已不為之已何得哉
苟君子能審其道而篤行之佛老小人雖盛也殆將何
所至乎苟不能也不反倡之而為禍以竢天之定猶可
也可倡之而為禍拂天理而絶吾道乎則彼將肆行而
莫敢誰何也昔也自宓犧至於舜道傳而天天傳而人
而人自道矣自湯至於文王人傳而天天傳而道而人
亦道矣自周公至於孔子道傳而書書傳而人而人猶
道矣孔氏而下人失其道孟軻猶能道其道天其天人
其人書其書使人不入於楊墨而為非類矣後雖佛老
更興異端並作揚王韓歐之徒衡而争之猶能扼其吭
而斷其舌使人知有此道矣今之君子非不能争之又
特倡之倡佛老而為禍虚無寂滅乃曰此可以致精微
而保吾生也鼓小人而囘天衷蟊賊生靈為鬼而為蜮
乃曰此可以致富貴而充吾欲也侮聖人非聖言繪句
雕章謡東風而咏楊栁乃曰此可以大吾聲名而廣吾
業也故其身愈張而心愈亡欲日彌而道日微此道之
所以不行也於戱吾道也天道也地道也人道也夫如
是將壞天地而絶人類歟誠欲壞天地而絶人類則吾
徒何生也天既使吾徒生則道之將行也歟
　　　唐宋近體詩選序
事有至大物有至多者萬言之文不足以盡其理詩四
句何以畢之所謂至簡而至精粹者也故必平帖精當
切至清新理不晦而語不滯庶幾其至矣五言難於七
言四句難於八句何者言愈簡而義愈精也譬如觀山
諸山掩映中有竒峯一二則諸山皆美矣若一二竒峯
平地而立便有峭拔秀潤氣非樓石劒門少華則不能
此絶句全篇詩人所尤重也今集唐宋諸賢絶句全篇
之可為矜式者與夫傑辭麗句之可以警動精神者條
例而次第之為訂愚發䝉之具雖末學亦窮理之一事
也學者其無忽歲甲辰八月二十五日陵川郝經題
　　　再送常山劉道濟序
中國之勢不振正大之道不明禮樂之治不興天地一
元之氣湮淪茫昧杳然廓然者豈無所自而然乎必有
以也世無昌掲之士故亦無明盛之功而庸鄙樸􁂶乘
漏抵罅私小惠立小道衒規規之文信淺淺之議擅孑
孑之學以愚吾民以誤天下以基禍亂而自謂經綸大
手古莫我若舉世而不能辨比行而不能改此故之以
也是以如是其危且亂久且逺而莫之或止矣噫其猶
是而遂陷吾民為禽犢乎抑亦將遂崩陵而浸以勦絶
乎其亦鬱之久悖之極亂之至將大有以昭晰也否之
上九曰先否後喜剝之上九曰君子得輿小人剝廬盖
為否極而必泰亂極而必治也今而危亂既極矣天亦
將興明盛之功也欲興明盛之功則所謂庸鄙樸􁂶者
必大殄也而儲靈孕秀必芬芬郁郁巍巍昻昻而降昌
掲之士也必學崇髙廣大有用之學必恢宏逺博達有
為之器必施聰明睿知神武不殺之材而使敝者振闇
者明廢者興除百世之害富百世之用享百世之譽任
百世之責奮乎百世之上俾百世之下必仰之如日星
重之如山嶽矣豈堂堂天地幹制萬化欲興明盛之功
而寂寥索莫乃無此人哉必有之矣其興於此時也余
亦必得而見之矣由是則余輩之所以誦書學道修身
立志者乃有所試也天期不愆屬運而㑹則結余髮斂
余衽高山仰止景行行止其無空老矣天而不欲已亂
也則之人也之功也與余輩之所學及余輩之所期者
庸可冀乎其斃而已也必矣若道濟者其誼高學之正
器之逺以大又非余輩之可企也所謂昌掲之士也其
興明盛之功也必矣於其行序而勉之十有一月五日
也
　　　送太原史子桓序
霜風呼沙隂霾帨天拉苴而號枯昏曀曀驚虺虺道殣
裂膚而羸卒墮指者相望也宜乎墐户攣處以充天地
之閉塞贊𤣥㝠之化育史夫子胡為來哉其有驛傳之
急而郵檄之遽歟則宜有貂貉之重狐纊之温而夫子
累乎其單也其有貴俠之游校獵之樂而衝風冒寒而
出也歟則宜夫腰金而戛轡鳴弦而挾矢而夫子氷髯
局脊扶蹇而癯也其欲徒步千里扣閶闔而振長策乎
其欲揺吻於諸侯之上奔厯於權勢之路締從連衡合
鬭而弭兵乎其為龍斷之利而戰寒暑於道路乎其欲
苟富貴務僥倖而以驕妻妾恣嗜欲乎是數者皆世人
之所奔競知愚之所共趨雖外寒暑而必為者也夫子
寧有於是乎夫子之操之志以父之故而越險阻犯霜
雪跋涉山川餓體凍膚而不顧箝口槁腸而不恤窮天
地之所覆載際日月之所照臨汲汲遑遑斃而後巳庶
乎其一遇也嗚呼篤孝哉史夫子乎犯霜雪之志則亦
古人寢氷之志也唯天福善應誠其亦必有遇也巳觀
夫霜雪之塗冒寒而往來者或以勢或以利或以智出
於一塗而志趣之異也如此則夫觀路人者不宜一以
路人觀之也丁未冬太原史子桓索父不獲過保下適
燕都書此以贈
　　　送漢上趙先生序
窮先生者此行也達先生者亦此行也漢淮亡纍俘北
首仵異俗而荏異聲茹腥衣毳而不獲安土敦化振書
閶闔矢謨廊廟致君乎三五赫耀文明之光賁冒草木
樹正大之業宏徽衍之號則此行也窮先生者也雖然
窮乎此而達乎彼果窮也耶先生嘗蹈夫常矣而未蹈
乎變也嘗行夫一國矣而未行乎天下也天其或者欲
由常以達變由一國以達天下歟昔之所覩者江漢荆
衡而己今也仰嵩高瞻太華涉大河之驚流視中原之
雄浸太行恒碣脊横天下昔之所逰者荆吳閩越而已
今也厯汴洛睨闗陜越晉衛觀華夏之故墟覩山川之
形勢見唐虞三代建邦立極之制齊魯聖人禮義之風
接恒岱之曠直激燕趙之雄勁昔之所學者富一身而
巳今也傳正脈於異俗衍正學於異域指吾民心術之
迂開吾民耳目之蔽削蕪漫斷邪枉破昏塞俾六經之
義聖人之道煥如日星沛如河海巍如泰華充溢旁魄
大放於北方如是則先生之道非窮也達也士居中守
正執徳不回明通人物宻格鬼神而大參天地恒達而
不窮素患難達於患難素夷狄達於夷狄時有時而窮
事有時而窮理則達矣噫仲尼窮於行而達於聖孟軻
窮於行而達於賢史遷窮於行而達於史杜甫窮於行
而達於詩韓愈窮於行而達於文果窮也邪此行也人
視先生以為大窮經則以為大達先生可縱軌揚轡沛
胷中之浩浩騖通逵之坦坦勁行而無慮矣鄙辭滋蔓
不足以為贐姑以為繞朝之鞭
　　　送鄉先生宋君還燕序
觀君子之所養不于常于其變變于外而不變于内者
養焉者也變于外而内亦變焉者無所養者也天命我
以徳執之不回守之不易養之無害而巳矣我何加損
焉又何榮落得喪之足變於其間哉故君子無變非無
變也變在物而不在我也大浸稽天而我不溺熯火灰
山而我不熱疾雷破柱而我不動彼則變矣奚事於我
哉此君子之所以有所養而無所變也觀所養則觀所
變而巳矣小有所得侈焉爾小有所失蹙焉爾區區於
銖兩汲汲於毫末倀焉如俑者則其所養可知己鄉先
生宋君經自垂髫識於保下而氣若是言若是行與文
若是己而北歸紛拂而不救窘散而不支厄遷顛躓而
不振殆一紀焉戊申秋復一拜于保下而氣若是言若
是行與文若是不少變焉由此觀之先生之所養亦可
知己於其還也而為之序以識先生之養與余觀變之
所得云
　　　送王之才南遊序
君子之動無苟焉爾矣動為一身則有一身之義也動
為一家則有一家之義也動為天下則有天下之義也
内焉而有所定外焉而有所止動而必中中而必可法
於時人昭於來世而必無所苟焉如是可動矣故伊尹
一動而成殷太公一動而興周子房一動而起漢孔明
一動而王蜀不然則食蔬而衣敝處僻而居陋安時而
守順存心而養性不動而可也彼躍馬揮鞭横金匝玉
被貂厭毳不避燥濕寒暑弊弊焉跌蕩唐突於浩浩之
塗者謂之為身動也則心溺而形枯奔蕩蹶趨不能固
筋骸之束矣謂之為家動也則尊卑倒置疏戚逆處父
子無以親夫婦無以别長幼無以序矣謂之為天下動
也則治亂安危之道戡定寧一之理彼惡足以知之不
過夫苟富貴後趨走奔競夫勢利之間耳是以目途中
觀道左未嘗不為三嘆也友弟之才積精蘊志儲秀孕
靈静而養之有日矣而未見夫動也諺有之三年不蜚
蜚將衝天三年不鳴鳴將驚人今膏車秣馬將有所動
也果為一身歟為一家歟而為天下歟必一夫此以正
大之學著高明之業振起衰俗使天下知余後學之有
人矣而不一夫趨走富貴奔競勢利也余方恬處静以
自存吾子其着鞭前路不失其馳而後有忻慕者矣
　　　括囊圖説序
人肖天地以生者也故有心中之天地有掌中之天地
有書中之天地蓋天地之理在人心而其文在指掌其
象其畫則在乎書是三者人之固有而所當知者也而
俯仰之間舉世而漫不加省與草木共朽而不悟可乎
哉夫知天之所以然則知日月星辰之所以然知地之
所以然則知山河草木之所以然知其然不知其所以
然又舉世之漫不加省與草木共朽而不悟者夫知其
然者知其法也見其象也形而下者也知其所以然者
知其理也見其心也形而上者也故邵子曰今之學者
知厯法而不知厯理能布算者落下閎也能推步者甘
公也二人者知其法而不知其理者也唯揚子雲知厯
法又知厯理故自三代而下以理合數知所以然者揚
子雲一人而已子雲而下以理制形知所以然張平子
一人而已天之高星辰之逺宜乎無有能知者之人也
而知之是根於人心之固有而所當知者也嗚呼仰而
觀俯而察天地自若豈難知哉顧苐弗學爾少陵杜君
叔通博綜問學精於厯數有太史公家傳之秘懼學者
之以為難知而弗學也欲人之即法而知理也於是分
裂天地運行日月森羅星辰鳩為一書曰天地括囊圖
説使人開巻即悟灼然心見上章閹茂之冬與經㑹于
保下命題其端經方憒憒罔無聞知俯仰之間漫不加
省敢妄為滋蔓乎雖然契義之重有不克讓者故疣贅
而書之十月一日既生魄陵川郝經題
　　　送柴梓材序
歲庚戍冬十有二月柴君梓材來先余於王内翰座識
其兄賢之而交未定也及梓材來氣爽而色潤容裕而
禮下與之年年甚富與之語語甚和而節也乃嘆曰不
有其中外其如是乎是必縉紳先生淵源之涵育賢父
兄朝夕之訓誨不移於流俗而有守於中者也將告歸
為之言曰今而天地自若也山川草木亦自若也何獨
至于人而有變也哉人之性自若也其氣其形亦自若
也何獨至於今而有變也哉學校之不興流俗之所移
留而不反仆而不振潰亂而不救顛覆而不支疾日彌
留無有為藥而起之者卒至於元氣死而人道喪也雖
然苟不顧流俗挺然特立誦書以益其智寡欲以全其
仁力行以振其勇明王興而道行矣則可以革弊俗去
弊政苴漏補罅張皇仁義致君乎三五躋民于壽樂掞
鴻譽于無窮建碩業于不朽明王不興而道不行也則
耕于荒閒之野釣于寂寞之濱抱明月而長歌吸孤風
而髙蹈亦可以養天倪而樂天命豈流俗之足移也孟
子曰待文王而後興者凡民也若夫豪傑之士雖無文
王猶興夫若是是無文王而興者也真豪傑之士也嗚
呼彼徇流俗合汙世黄金横帶馳騖於天下者自以為
豪傑也由是觀之果真豪傑也哉今昆仲既志於道卓
然樹立終不為流俗所移則古之豪傑之士何逺之有
於其行書以贈之
　　　送道士申正之序
天地有剛大挺特之氣隨物而賦用宛轉旁薄豐湧曼
羡囊括六合之外充塞六合之内明白輝光引而上也
則為日星巍嶪峻極萃而下也則為山嶽溶而流則江
河鬱而茂則草木翼焉飛雲蹄焉走陸則鳥獸也皆是
氣之用也其在於人則精淑純備溥博淵深剛而不撓
大而不局挺特而不流卓犖而不倚紐而不睽結而不
離宜夫養之而不害振之而不挫擴而充之而不弊瀹
而疏之而不滯以盡其用也而乃冒沒而使之不明委
靡而使之不立狹其大而自小削其剛而自弱峩大冠
襜大裾駢風雲偶月露執筆綴辭而巳未聞有以剛大
之氣正大之學振末俗而障頺波者一有長材偉人出
於其間則蝟起而疾視譁而攻之黙而穽之必使之顛
踣壞亂而后巳悲夫剛大挺特之氣不能自用而卒自
弊道之所以不明士氣之所以昧沒而不振也辛亥春
鄉叔申君正之馳驛至自燕余見其羽衣雲集環列拱
捧曄乎其光鬱乎其氣退而嘆曰盛矣哉是其所以主
盟其道而大行於世歟能全其氣而用之者也衆一而
氣集氣集而用大故離者可合而弱者可强是以犯霜
雪厯夷險而不阻振聲名宏教化而不侈去琳宫度沙
磧吟笑自若御使車奉王命恬然自得宜其光事三師
卓然樹立而不私屹若扶持而不墜也嗚呼彼方自振
如此吾徒自弊如此可若何正月六日陵川郝經序
　　　儒行序
世之所謂儒者文章而已矣父師以之垂訓學者以之
為務有司以之進退多士是以翕然相尚炳然相輝而
儒之為儒不復古矣蓋文章者儒之末而徳行者儒之
本也務其本而末自從有諸内則必形諸外韓之所謂
根之茂者其實盛膏之沃者其光曄仁義之人其言藹
如也則謂之儒者可工於文章而已矣乎文章工矣行
如之何秦君道隆志乎古者也欲學之知所先務乃取
儒行一篇并其傳注鋟木而版行之庶幾天下不獨以
文章為儒以徳行者為儒也人之去浮華植本根革澆
訛尚忠信雍雍皡皥復古之治其張本於兹乎歲辛亥
夏五月甲戍陵川郝經序
　　　刪注刑統賦序
宋真尚書徳秀云金國有天下典章法度文物聲名在
元魏右經嘗以是為不刋之論蓋金有天下席遼宋之
盛監於二代擁八州而征南海威既外振政亦内修立
國安强徙都定鼎至大定間南北盟誓既定好聘往來
甲兵不試四鄙不警天下晏然大禮盛典於是具舉泰
和中律書始成凡在官者一以新法從事國無弊政亦
無寃民粲粲一代之典與唐漢比隆詎元魏高齊之得
厠其列也是時太原李祐之精専新律試吏者皆出其
門臺省寺監藩邸郡國名卿能吏郁然炳然癸丑春其
外孫劉君敬之出祐之刪注刑統賦一篇精約博綜首
尾原委有宗有趣酌人情而歸之中不峭刻不慘激本
之仁恕真蒞政之銓衡也熟之復之然後知真尚書之
言尤信國家今地過于金而民物繁夥龍飛鳯舞殆四
十年改正朔易服色修制度之事謙讓未遑雖然必欲
致治創法立制其先務也昔漢高帝百戰之餘食未下
噎而命蕭何造律令張蒼定章程韓信申軍法叔孫通
制禮儀陸賈著新書史臣以為日不暇給而規模宏逺
今有漢氏之地而加廣有漢氏之民而加多豈不為金
源氏拓跋氏之治乎創法立制此其時矣發源張本必
自是賦始敬之甚秀而文與余游者有年請題其端余
謂之曰文中子居家不暫舍周禮門人問焉曰先師以
王道極是也如有用我則執此以往通也宗周之介子
敢忘其禮乎敬之其執此以往豈不為李氏之介孫乎
年月日郝經序
　　　朱文公詩傳序
古之為詩也誦歌絃舞斷章為賦而已矣傳其義者則
口授傳注之學未有也秦焚詩書以愚黔首三代之學
幾於墜沒漢興諸儒掇拾灰燼墾荒闢原續六經之絶
緒於是傳注之學興焉秦焚詩書尤重故傳之者鮮書
則僅有濟南伏生詩之所見所聞所傳聞者頗為加多
有齊魯毛韓四家而巳而源逺末分師異學異更相矛
盾如闗雎一篇齊魯韓氏以為康王政衰之詩毛氏則
謂后妃之徳風之始蓋毛氏之學規模正大有三代儒
者之風非三家所及也卒之三家之説不行毛詩之詁
訓傳獨行於世惜其濶畧簡古不竟其説使後人得以
紛更之也故滋蔓於鄭氏之箋雖則云勤而義猶未備
總萃於孔氏之疏雖則云備而理猶未明嗚呼詩者聖
人所以泰天下之書也其義大矣性情之正義理之萃
巳發之中中節之和也文武周召之遺烈治亂之本原
王政之大綱中聲之所止也天人相與之際物欲相錯
之間欣應翕合純而無間先王以之審情偽在治忽事
鬼神贊化育奠天位而全天徳者也觀民設教閑邪存
誠聖之功也所過者化所存者神聖之用也正適於變
變適於正易之象也美而稱誦刺而譏貶春秋之義也
故詩之為義根於天道著於人心膏於肌膚藏於骨髓
龎澤渥浸浹於萬世雖火於秦而在人心者未嘗火之
也顧豈﨑嶇訓辭鳥獸蟲魚草木之名拘拘屑屑而得
盡之哉而有司設規父師垂訓莫敢誰何以及于宋歐
陽子始為圖説出二氏之區域蘓氏王氏父子繼踵馳
説河南程氏横渠張氏西都邵氏逺探力窮而張皇之
逮夫東萊吕伯恭父集諸家之説為讀詩記未成而卒
時晦庵先生方收伊洛之横瀾折聖學而歸衷集傳注
之大成乃為詩作傳近出已意逺規漢唐復風雅之正
端刺美之本釐訓詁之弊定章句音韻之短長差舛辨
大小序之重復而三百篇之微意思無邪一言煥乎白
日之正中也其自序則自孔孟及宋諸公格言具載之
毛鄭以下不論其㫖微矣是書行於江漢之間久矣而
北方之學者未之聞也大行臺尚書田侯得善本命工
板行以傳永久書走保下屬經為序經喜於文公之傳
之行與學者之幸且嘉侯用心之仁故推本論著以冠
諸端
　　　率義㑹序
古者井天下之田制鄉飲之禮俾從居綦布守望相助
患難相救疾病相扶持起揖讓於閭閻生友義於里巷
使之睦婣任恤豈弟和侃鑠其倔强悖誕兇悍不馴之
氣銷天下之争端而莫肯為亂後世先王之禮廢而人
道解散無情義以維其心骨肉睽為仇讐肝膽濶為楚
越於是戍卒役徒黔髠盜販敢為亂首厲階而天下被
其禍嗚呼聖人制禮之義其於維世不亦深矣乎順天
當燕趙之衝自昔號多豪傑兵亂以來三十餘年生聚
教育將復治平之舊俊茂輩出往往露頭角以氣相許
而合為君子之朋一日相率過余曰我輩十餘人欲以
古井田鄉飲之義歲時羣聚凡吉凶賓嘉相侑而不相
悖不尚華靡不為驕奢義則相勉而過則相告其有不
如約者則㑹義而合攻是可行乎余應之曰是相率而
為義者其誰曰不可乃名之曰率義㑹而為之叙其意
又為之載其載書曰凡我同盟以義相合毋以利睽過
則靣質母退後言險阻艱厄共為引手始終一心以崇
大義各啟悃臆無或有慝有渝此盟明神殛之俾絀其
禄無以逺到
　　　心庵先生隂符經集解序
大庭軒轅降及叔世道書穰疊往往備言曲論如數山
石如觀海波故大者至數十萬言小者亦不下數千言
至於隂符獨三百餘言而已於是厯為究竟意然後知
至言必簡聖人之意有所靳也夫道幾而巳矣非幾無
以見也天地幾而已矣非幾無以用也故幾之所在不
可周測通圓而神惟妙是用潛於動静之理發於翕闢
之氣見於消長之象伏於存亡之形造起萬變樞泄運
化使天地萬物由之而不窮而天下莫能知莫能窮遂
為天下之至微隂符一書聖人所以發其幾攄其微示
人知而藏之宻者也端緒則見引而不發天地萬物之
幾在我沈沈黙黙如執左契如持權衡無往而不合無
往而不中無往而不應無往而不時其體則静其用則
無窮雖三百言而天下之理無不備故言道術者得之
則可以窮神知化握道之要言治體者得之則可以致
君堯舜隆平天下志士得之則可以籠罩宇宙揮斥風
雲處士得之則可以藏舟于壑遯世無悶養生者得之
則可以精神健羡騎氣御風數家得之則可以竒偶變
化逆知來物兵家得之則可戡定禍亂從横無窮萃而
合之則一言散而推之則萬變其支流餘裔各底於成
有不可勝言者嗚呼禍莫大於發人之幾聖人立經陳
極則發道之幾故其情深其文切其㫖秘以斥其辭約
以要觸造物之忌訐造物之藴不敢備言曲論聖人之
意其深矣乎是書之有傳注尚矣三代而下不啻數十
百家各據其所見而各著其所傳莫有為貫而一之者
丙辰冬余外叔司馬可道來以心庵先生集註三十巻
見示天真皇人而下㑹義三十餘家末以已意為之結
斷汪洋炳烺周悉備至上下數千載始為完書且命經
叙其意先是常識先生於常山皇極道院而為之記今
其可辭於是推本論著而書其端先生姓趙氏名素字
才卿嘗被徵賜號虚白處士云丁巳元日陵川郝經序
　　　送張漢臣序
丁巳夏四月不雨枯風吹塵赤野立塊穡人焦勞額地
祈穀子張子奉其母以行既南轅陵川郝經告之曰之
時也之士也行安用也擢禮闈之桂探驪龍之珠振書
閶闔魁岸炳烺吾子之事也從臾義列紆餘籌策撼搖
王公大人嶷嶷以樹立吾子之材也擴充王澤兼善致
治旱火不光而雨天下吾子之志也是三者吾子之所
固有而所素志也而乃問舍求田下元龍之樓而甘心
許汜與夫初心不既背矣乎張子曰噫吾以子為知已
而莫吾知也孔席不暖墨突不黔而懷土者小人之事
也得其時則駕不得其時則龍虵行使止尼固非我之
得専也紆朱紫步巖廊身名俱榮焜耀一世非吾所惡
也負耒耜溷塵梗窮巷束臂蓬累而行非吾所欲也氣
數使然固非我之得専也在我者盡窮達非我也在我
者盡貴賤非我也可行矣雖無是行其無是行乎不行
矣雖有是行其有是行乎故拔樹接淅微服絶糧聖人
所不免矧其下乎經聞其言以為向者知張子之淺而
見其面乃今知張子之深而見其心也若張子者可謂
速於行而以理自適焉者也於是書其言以贊其行
　
　
　
　
　陵川集卷三十
欽定四庫全書
　陵川集巻三十一
　　　　　　　　　　　　　元　郝經　撰
　　述擬
先人初命經為決科文迷擬宏詞數十首仍命各依厯
代體制立法措辭謂西漢格高辭約有先秦三代遺風
後世辭章不可及已東漢而下至晉宋六朝漸趨近體
駢儷之作李唐以來對屬切律遂為四六謂之官様或
為高古以則先漢依放盤誥則以為野而非制故皆模
寫陳爛謹守程式不遺步驟至於作者如韓栁歐蘓亦
不敢自作强勉為之而世謂之畫葫蘆行之千有餘年
弗可改已然而㸃化詩書六經雜用先秦二漢暢如陸
贄質如吏部富如文饒情如封敖雄如東坡工如彦章
學經作句亦足自為要之典雅古贍情實感激得體而
已故自東漢終於李唐為詔赦制冊檄書露布等述其
事而擬其辭其後専為古文不復記録近在儀真館與
書狀官苟宗道論次詩文雜著裒集追憶得故述擬者
若干首復依世次别為類云
　　　漢淮陽王檄郡國討王莽文
　　　　淮陽王更始元年舂陵戴侯曾孫𤣥即皇帝
　　　　位光武大破尋邑於昆陽遣將破武闗檄諭
　　　　天下使共誅莽
漢更始元年月日某官告郡國宗室父老士庶漢徳休
明天命未改豈容僭偽久肆叨竊俾我高廟神靈無所
馮依億兆之人遂墜塗炭皇帝陛下以近屬懿親不忍
失職坐視夷滅是用奬率宗盟纂承大統恢復漢室誅
讐討賊今月某日類于上帝遍告山川羣神即皇帝位
於淯水之上逆賊王莽椒房餘蘖飾詐搆偽夤緣為姦
適漢統之三絶乘四父而輔政言方色厲谿壑深固謙
遜卑讓象恭滔天遂弑孝平皇帝抱負孺子比徳周公
號曰安漢其實簒漢既受九錫因稱假攝假而不歸遂
謀即真卒盜有我有漢更建位號改易制度變置名器
顛倒六合翻覆海宇弗寧弗令擾弊民物鋪張妄意潤
色虚文自以為新於是黜奪我大漢諸侯王剪滅劉宗
俾為齊民至於金刀錢文亦不行用我高廟十二室遂
不血食聿至於今奮其威詐逞其暴戾窮兇極惡過於
桀紂乃自以為黄虞復出志欲盈溢高視濶步鄙隘漢
家毒流諸夏禍延蠻貊四海囂然猶未足厭今幾二十
年矣故家遺民無不歌謳思漢矧我宗室之人哉惟我
高皇帝肇造區夏伐秦救民軼於湯武孝惠文景武宣
文治幾於三代鴻恩龎惠暢浹穹壤膏於肌膚藏於骨
髓哀平短祚惡不及民豈令姦偽異姓遂盜有之乎紫
色蛙聲餘分閏位秦政楚羽皆為我漢驅除莽又萬一
弗逮慿藉外戚恣偽矯誣豈令遂綰皇帝璽稱説天命
乎且外戚吕霍上官稗我漢道皆伏其辜豈獨釋莽使
遂代漢今漢兵巳斬莽將甄阜梁丘賜取宛又敗嚴尤
陳茂下昆陽定陵郾又殺王尋王邑破莽兵百萬徇潁
川諸郡偏師入武闗攻三輔矣羣龍奮迅大人虎變風
蜚雷厲星馳電邁火徳炎運有光燭天凡我劉氏及故
臣民宜各率先共雪讐恥誅莽爨社訊清郊廟復爵土
為侯王一如漢制如或尚為逆黨則有常刑如律令
　　　漢昭烈帝討吳孫權檄
　　　　獻帝建安二十四年孫權令吕䝉取荆州襲
　　　　殺闗侯稱臣于操昭烈帝章武元年自率諸
　　　　軍伐吳移檄諭權
年月日尚書令某諭孫權及江東將校部曲父老士庶
先王之典負固不服則侵賊賢害民則伐矧于僭竊位
號蔑寡王室屠害方伯黨附叛逆者哉是用興師以致
天罰申明逆順庸示播告夫叛逆之罪小黨逆之罪大
逆而無黨則為惡者孤實繁有徒則為惡者衆故先王
重治賊黨春秋必誅同惡所以湯伐韋顧而夏桀喪齊
桓侵蔡而楚子服我高皇帝虜魏豹以禽項羽光武皇
帝平隗囂而滅公孫皆先治賊黨之義也國家遭陽九
之厄當四百之運漢道弗昌皇綱不振致令羣盜撑裂
於縣曹操父子闚𨵦神器陛下以帝冑皇孫誕膺天命
龍蟠幽朔蠖屈漢南郁神武應運之姿奮撥亂反正之
志一旅復夏百折興漢天方佑賊用武無所顧惟孫氏
有功漢室破虜則訊清河洛討逆則盪定江東畀之孫
權使誅賊操誰知托國竟匪其人操之陷江陵權遽欲
迎降陛下遣丞相亮諭㫖相與拒操遂大破操於赤壁
堅甲利兵盡作灰燼江濤山木總為漢兵權遂不復畏
曹公天下始知有劉氏陛下不矜不伐推功讓能割吳
越以封權奄荆益而復漢操不敢取遂畀之丕孺子童
昏夫豈我敵方為犄角一舉盪平祀漢配天不失舊物
權乃謀為僭竊妄肆姦兇志谿壑之無厭罪丘山而不
顧乃欲如熊繹之陵中國不止子夏之在西河前將軍
督荆州闗羽陛下親同骨肉分則君臣有古義士之風
為漢虓虎之將報効而去操所畏敬所當無前權豈能
敵分權江表置闗羽荆南身出漢中三道並進相與蹙
操討賊之規也陛下已拓定梁洋進攻闗輔羽已威振
許洛懾服河南權祇保據江東不謀進取遂怵隂謀襲
殺闗羽盜有襄漢奉賊稱臣反為掣肘之仇與作輔車
之勢則權復一操漢賊不在丕而在權矣受其王爵南
面稱孤忘父兄之忠義陷臣民為逆虜倔江湖之中經
營子孫之計一操未巳一操復生天下之人不復知有
我漢所以必先誅權而後圖丕今陛下舉梁益之衆連
交廣之師水陸東下順流揚麾星飛電邁哭羽荆楚尸
權秣陵恢張討賊之威益大復讐之義爾皆世服於我
有漢乃二祖之遺民寛仁之所覆育恩澤之所涵浸顧
豈迷復靦面事賊舍衣冠禮樂而斷髮文身以徇蠻夷
之人哉且天道助順不登叛人吳楚之王世為僭偽擯
斥逺外不通中國一時跳踉卒致禽滅故三苗逆命終
於投竄夫差争長自剄幕下老劓驕恣利刃揕胷苟不
以道江湖之險安足慿恃夫權之姦虐桀猾自視與項
籍王莽子陽輩何如哉卒皆覆亡不暇則天祐我漢高
廟之神靈未艾也今爾有衆為權詿誤俾為匪民乃祖
乃父世篤忠貞一時脅從必未丕變陛下總干問罪宜
去逆效順倒戈前行共治賊黨并掃偽蘖還於舊都大
者王小者侯各加賞典如欲與權併命甘為蠻夷逆虜
者則有常刑如律令
　　　漢丞相亮諭偽魏檄
　　　　安樂公建興十二年丞相亮出斜谷伐魏至
　　　　郿屯于五犬原檄諭魏丕朝告以討賊之意
年月日丞相長史楊儀告魏將佐故漢父老士庶及曹
叡中表族屬蓋聞五帝官天下三王家天下故堯舜與
賢禹湯與子苟無桀紂之惡勦絶基命族屬之微斷祝
嗣續則傳序統體在於一姓其或間惎僥倖必干先王
之誅昔后羿簒於有夏少康以一旅之衆起而殺羿王
莽中絶我漢世祖以十世之裔奮而誅莽殆天未厭有
夏皇漢之徳天枝帝冑磐石之宗維持擁衛他姓莫得
而有仁如徐偃賢如齊桓强如楚莊不能易姓改物况
慆滛匪彜豈能盜有之哉是皆天下所共聞古今之大
義也自周室陵夷秦人吞并民受塗炭我高皇帝代虐
以寛易暴以仁除其煩阻置之夷坦受天明命開大漢
萬世無疆之統孝文皇帝繼體守文增修徳政恭簡愛
養滋息涵育刑清政簡開大漢萬世無疆之徳孝武皇
帝南勦勁越北討强胡東置朝鮮西定西域表章六經
制禮作樂開大漢萬世無疆之業光武皇帝剷除祅穢
子惠謳吟恢復境宇懋建社稷投戈講藝息馬論道開
大漢萬世中興之功則我皇漢基圖鞏固神州中嶽不
拔之宗也厯世數十載祀數百本支繁衍九州四海盡
為劉氏雖桓靈失馭漢道中微苐宦戚専胡隳敗王度
非有桀紂自絶之惡也故天命復集於我先皇帝暨皇
帝陛下國賊曹操螟蛉假姓贅閹遺孽自其祖父騰與
左琯徐璜凟紊朝憲父嵩馮藉饕據台鼎弱昧漢道傾
覆帝室職此之由操尤剽狡無賴清議不齒國家之材
授以偏禆穿窬闚覬遂領方州少帝反政使修郊廟倒
持太阿放虎自衛操乃輙行刼遷重為囚執逞其梟獍
之心肆其豺狼之志握皇樞而䠞威柄挾天子以令諸
侯祇將簒竊為謀動以詔㫖行事南征北伐抑并屠滅
植根柢于山東置巢穴于鄴下睚眦以肆狠刑戮以立
威弑母后而帝不敢詰殺皇子而帝不敢怨誅鉏豪傑
剪刈人望族九江太守邊讓殺將作大匠孔融及議郎
趙彦搒掠太尉楊彪殺彪子脩至於荀彧許攸崔琰毛
玠皆中朝茂異衣冠領袖或位常伯或參帷幄天子之
昆百寮之師少有牴牾即加刑害毒螫若蛇虺詭秘如
鬼蜮罾繳遍寰宇機穽盈道路自昔人臣不道貪婪㳫
鄙狠忍暴戾未有如操之甚者也先皇帝孝景皇帝子
中山靖王之後也語宗盟則近於屬籍為尊以仁厚之
資挾英雄之氣慨然以復漢自任收攬豪傑從臾義烈
扶奬王室操尤忌惡必欲誅除託足無所流寓漢南丞
相以伊吕之志為顔孟之學才兼管仲知若子房躬耕
隴畝不應辟召先帝三顧於草廬之中幡然而起為漢
討賊連衡孫權破操赤壁挫其兇鋒折其毒尾於是不
敢遂取既為漢賊又為漢臣狐媚梟伏謂天可欺逮其
將死分香析履不及禪代生平姦偽至此盡露逆丕嗣
立公為簒竊父以趙高為桓文子以浞羿為舜禹厭然
自若居之不疑拘執漢帝降削位號大統幾絶先皇帝
遂跨有荆益立漢社稷期於攘除不幸殂落謂丞相才
十倍於丕畀以討賊之事師保陛下拓定中原於是撫
百姓示儀軌開誠心布公道先盡内治次乃外攘曹丕
遽死逆叡復立乃逞童心窮奢極侈至使公卿百官負
土版築竭我漢民膏血以奉偽妄土木丞相痛心疾首
拜表出師義旗一指闗輔響應遂營五大雜耕渭濱非
不能將五諸侯縞衣問罪直入彭城付信一面轉戰出
竒以舉燕趙但以一民莫非漢臣尺地莫非漢土衣冠
右族皆漢庭公卿之子孫畎畝細民皆漢家風俗之涵
養固未忘於祖宗豈遂違其君父是以不忍蹀血以自
相殘按兵觀釁用敦文告故夫曹氏非有高皇帝寛仁
之統也孝文皇帝恭儉之徳也孝武皇帝盛大之業也
光武皇帝中興之功也特一時偽定簒竊之賊耳雖據
中原漢有奥主威虐逼窄又有孫氏則其篡竊又不若
莽之强也祖孫一再傳以偽承偽刻薄寡恩禁錮骨肉
勢成孤立彼司馬懿者又一操耳其能久乎與其托於
新造危亡之僭偽靦面同賊曷若臣事二十六葉之大
漢天子歸四百餘年之舊主乎則去就取舍之義昭昭
然無疑矣且昔誅滅祿産迎立代王者平勃之臣也盪
逐尋邑臠食新莽者南陽之親也洞刺董卓暴尸燃臍
者王允之謀也矧今漢世之危過於二京曹氏之禍甚
於莽卓豈無一義士相與誅讐討賊哉丞相肅將天威
所嚮克㨗宜共合勢摧拉震蕩張大漢之天聲掃偽庭
之妖孽奉迎鑾軫還於都邑遂使建興復如建武告於
髙廟論功行賞在兹舉矣如律令
　　　隋晉王廣滅陳禽陳叔寳露布
　　　　文帝開皇九年晉王廣為元帥大舉伐陳獲
　　　　陳叔寳露布以聞
臣聞伐罪赦民是謂天討禁暴誅亂乃為義兵所以用
五材而正萬邦奄四海以大一統黄帝戰于涿鹿垂衣
裳以無為大禹征于有苗混車書而致治不享不覲割
據河山稱帝稱王叨竊名器無與覆昏援溺為之推亡
固存紛争惟日以興禍亂何時而已我國家天開至聖
運啟昌期建皇極於中朝纂天王之正朔復見唐虞之
盛揖遜而興乃有高光之才指揮而定粤惟吳楚實古
荆揚詩人刺為蠻夷春秋貶其僭偽逮孫權三分以自
立暨司馬六代以相傳競尋干戈月一易主殘并骨肉
歲幾弑君血淮海之横波魚鰕盡赤汚江湖之隙地草
木皆腥莽卓桀驁於門庭曹馬喧呼於傳舍至陳叔寳
尤極慆滛頸瘡猶帶夫藥刀狎客已行其酒令雜遝女
御倡和詩篇珥貂蟬者百餘曵綺縠者千數肆為凟侮
無復君臣歌玉樹之新聲斷金陵之王氣珠璧飾臨春
之閣光耀半天沈檀構結綺之臺香聞數里祠宗廟則
稱疾拜妃妾而臨軒惟侈是崇蔑天弗畏趙高視事於
武帳妲巳畫可於寳牀以江總為臯䕫任孔範為伊吕
國益告病民不聊生疎斥忠良賊虐諫輔不止二十罪
殆逾三千條衆叛親離而不知神怒人怨而不恤聴謡
言而弗悟卻畫像而自如謂限南北有長江豈能飛渡
比敗周齊有大福皆使不還方幅員共致於雍熙乃東
南獨阻於聲教爰示禮意反致辱書釁乃自生罪底不
赦授臣以鉞致天之誅總統百萬師徒節制八十總管
過庭而奉承筭畧禡牙而昭告神祗布宣雷霆之威將
率熊羆之士申湯武之仁義蕩桀紂之滛昏東西連衡
首尾並進視風濤如平步巻江山而順流舳艫隠天旌
甲耀日忽龍驤之電邁謂楊素為江神賀若弼出廣陵
韓擒虎濟采石甫航一葦即走萬艘乘大霧而縛醉人
當元日而驚睡主正月某日若弼自北擒虎自南㑹於
秦淮以取建業前徒倒戈於朱雀後庭指莽於漸臺禽
虎自南掖門入宫若弼自北掖門登殿陳叔寳啼泣掩
袂猶然詩酒興濃倉皇竄身乃謂衣冠道盡落臺城之
翡翠墮辱井之胭脂不啣璧而出降欲下石而始應授
繩引之叔寳與張麗華孔貴嬪同束而上丙戌臣斬張
麗華施文慶沈容卿等以謝三吳執陳叔寳及偽王公
百司擁衛赴闕下掃數十世之偽朝盡為王士合三百
年之異域皆貫諸華荆舒為中國之人江漢被文王之
化此皆皇帝陛下允文允武聖謨洋洋乃聖乃神帝徳
蕩蕩是以諸將宣力兆民同仇師不踰時役不更舉㑹
三光五嶽之氣安九州四海之人宋齊梁陳以來始復
混一夏殷周漢之際今乃比隆臣無任慶快之至謹遣
某官奉露布以聞年月日
　　　唐太宗即皇帝位赦文
門下朕嗣守丕基獲承休緒厲宫聞之變故致遐邇之
震驚庸釋羣疑肆行大賚敷於心腹告爾神人昔虐政
之毒流致皇靈之壅底朕從太上皇帝糾昌義舉奬率
宗盟稱無辜而籲天為有衆以請命下河東之甲孤隋
自斃於維揚翔霸上之師偽政行平於伊洛化家為國
代虐以寛遂統承於先王乃撫治於方夏維爾萬姓甫
出阽危肆予一人退守藩服執臣子之節推尊榮於父
兄持恭遜之心全始終於孝悌孰意天未厭亂時弗底
寧締構姦兇藴隆讐敵變起蕭牆之内禍生骨肉之間
力百戰以方成忿一舉而自棄社稷大計須行管蔡之
誅宗廟再安遽有唐虞之禪讓焉弗允退亦無從仰順
宸慈肆登大寳處兆人之上可無及天下之恩得四海
之歡庶幾盡天下之養可大赦天下(云云/)於戲遭家不
造幸免於覆亡繼志無能豈堪乎授受施大易雷雨之
澤始潤瘡痍負春秋肆眚之譏重增祇慄無稔怙終之
惡遂生僥倖之心各去舊汚共成新化咨爾有衆體予
至懷
　　　太宗伐高麗班師詔
　　　　貞觀十九年上親征遼東不能成功深惜之
　　　　十月癸未敕班師
制曰止戈為武佳兵不祥爰有弗享則征殆非得已而
用叛而伐服而舍是謂徳攻忘則危好則亡時乃大訓
朕自削平四海奄有多方施教化而不復言兵制禮樂
而惟期于治祇務修文偃武庶幾保大定功裔夷高句
麗逺負海隅自謂日影怙恃河伯之勢矯誣箕子之功
謂隋三往而竟亡夫誰萬里而更舉敢行威虐公肆馮
陵格文祖而苗民弗庭㑹塗山而防風不至朕膺傳禪
姑示涵容乃拒璽書愈失藩禮至蓋蘓文弑君以逞以
莫離支専國而驕連結民夷侵擾遼右蕩搖我疆埸竦
動我諸華命將致討而弗悛致朕親行而問罪舉泰山
而壓卵彼惡敢當傾滄海以沃焦則莫我遏奪命而浪
走絶島棄城而空濶無人兵刃莫支其鋒將士咸賈其
勇蠢兹小虜敢怒大邦不足辱於王師姑增修於徳政
諸軍可即日發還嗚呼聖有謨訓鬼方反憊于殷宗悔
其可追輪臺漫勞於漢帝勝之不武祇以為勤不能自
克而遂非以致貪功而過舉違大臣之强諫蹈亡國之
覆車越朕之愆式愧爾衆布告遐邇咸使聞知
　　　贈魏徵司空制
　　　　貞觀十七年徵薨贈司空諡曰文貞給羽葆
　　　　鼓吹陪葬昭陵
制曰古有社稷之臣力行而濟天下以道為朕帷幄之
佐强諫而格君心之非方垂拱以仰成遽彌留而不起
宜崇優數用䘏忠勤故特進侍中知門下省事兼太子
太傅鄭國公魏徵中誠積真仁義立徳以坤之直方大
用乾之純粹精不二三以釋君篤忠貞而事主恥朕不
及堯舜作佐時之臯陶致朕必如成康為制禮之姬旦
每進藥石輙中膏盲有政事之或遺而諫章則即至爰
自言職遂踐台司施教化者四年俾風俗如三代奪去
之遽天不憖遺忽廟堂之遂空何斯人之不幸雖臨小
斂忍視大還追登平土之司以為下泉之賜庶幾英爽
服我寵休嗚呼在亂臣則十人共期予治亡正身之一
鑑誰弼予違中流而虞風波未濟而失舟楫興言不已
涕泗徒零可特贈司空(云云/)
　　　宋璟右丞相制
　　　　𤣥宗開元十七年以璟為尚書右丞相
制曰共政必圖舊人以篤儀刑之典格君尤賴莊士式
資匡直之忠重徳佐王則朝庭尊元老在位則社稷固
乃眷耆英之宰宜升上相之崇黄門監同平章事開府
儀同三司致仕廣平郡公宋璟𢎞毅而明静肅而勇堅
如鐵石凜若氷霜不阿不撓而行以方至大至剛而養
以直盡心强諫獨配魏徵之忠良正色立朝復見汲黯
之風采夷險一節寅亮三朝共倚賴于袁安匪中庸之
胡廣佑我先后相予冲人既撥亂以有為以中興而自
任革去神龍之弊追還貞觀之隆厚風俗而振紀綱肅
典憲而抑僥倖格天大畧非一旦之救時經國逺圖舉
萬代之長策抗章而去成功弗居宜正位于中台復登
庸于右弼燮和四海表正百寮於戲股肱之寄久已倚
毗體貌之餘敢忘尊禮方詢咨於黄髮以允慰于蒼生
懋建大猷圖惟極治兹朕無斁時乃之休可特授右丞
相(云云/)
　　　贈張巡揚州大都督制
　　　　至徳二載冬十月睢陽陷巡逺死之十二月
　　　　上御丹鳯樓赦天下贈巡逺等官
勅執干戈以衛社稷焉得勿殤聞鼓鼙則思將臣况於
死節挺英靈而不散凜烈氣以如生重為褒崇庶慰精
爽故御史大夫河南節度副使張巡慷慨立志突兀効
忠開誠心而待人委軀命以徇義苟不以道甘餓西山
胡能詭隨欲蹈東海屬逆胡之荏惡熾兇焰以燎天從
臾興師倉皇討賊聲淚俱發而誓衆邀截不暇以乗城
戰百合而氣益振馘萬計而賊乃沮料敵應變出竒無
窮屹承天之不周巋中流之底柱牽制醜虜絆一孤墉
遮蔽江淮全半天下走令狐而矢盡眇子竒而事危罵
賊而嚼齒空齦乏食而殺妾饗士援絶乃陷不復求生
力竭被禽付之以死無負國而奚憾得其所則為榮嗚
呼大節巉天古實罕見精忠貫日今孰可侔實祖宗之
神靈乃國家之元氣有士若此賊不足平無爵以稱人
何以勸巡可特贈揚州大都督其守許逺功與巡同可
特贈荆州大都督其將南霽雲義烈尤著可特贈開府
儀同三司訪求其子孫各加官爵皆立廟睢陽歲時致
祭主者施行
　　　郭子儀賜號尚父制
　　　　建中元年徳宗嗣位詔攝冡宰賜號尚父
制曰朕以𦕈徳獲荷丕基諒隂之中方恭黙以思道嗣
服之始惟垂拱而仰成兹既太公之在朝尚何傅説之
求野宜進異號以崇元勲中書令天下兵馬副元帥汾
陽王郭子儀華嶽炳靈金天傑氣純誠惟一忠勇俱全
沈雄而畧包河山高明而精貫日月早識兵勢嘗甲武
科屬孽胡之慿陵致中原之板蕩舉燕趙而擣巢窟復
雍豫而清京都保乂皇家殄殱逆虜功愈大而心愈小
事益殷而謀益深乃師中之大人實天下之大老方叔
克壯佐周室之中興孔明勤勞期漢家之恢復單騎見
虜壓之以誠孤軍逐戎勝之以義於古人則未有固當
世之罕儔羽翼四朝用舍一節存億萬衆之性命繫三
十年之安危雖位中台久疏王爵琢金石而許宥十世
逮子孫而進用數人賞不酬勞名未稱徳宜俾兼于元
宰仍錫號為父師於戲富貴著社稷之功始終乃人臣
之道范蠡泛舟而去豈曰見幾子房辟穀為辭亦未盡
善豈如今日之繾綣而無曩時之猜嫌極其尊榮永俾
稱頌敬服朕命其代予言可令攝冡宰賜號尚父(云云/)
　　　贈韓愈禮部尚書制
　　　　穆宗長慶四年愈卒贈禮部尚書諡曰文
制曰道復有統乃為百世之師天不憖遺孰謂九原可
作梁木壞而復將安放衮衣斂而庶以為榮故吏部侍
郎韓愈執徳不回以道自任幾聖未達於一間大儒兼
綜於四科傳仲尼心若顔淵曾參之親炙述孟軻志謂
荀况揚雄為未醇明白而皆仁義之歸奥衍而得性命
之正完三光五嶽之氣浩然而獨存承八代百家之微
嶷若而自振力闢二氏申明六經去陳言而新斯文距
邪説而立名教巍巍乎泰山北斗玉潔石光浩浩乎長
江大河龍翻鳯躍置之朝廷之上而不喜斥之嶺海之
外而不憂六軍無譁踰月而清輦轂萬刃注視片言而
折兇鋒以有用之才明佐王之道直造先秦之上豈惟
由漢以來於戲才難其然間生乃爾子房而下有賈誼
卒棄於文景之隆孔明之後生王通不與夫堯舜之運
今甫中壽遽即大還為邦竟無百年致治豈能三代爰
申遺恨進長儀曹庶幾幽冥之中不忘制作之意咨爾
精爽服予寵休可特贈禮部尚書(云云/)
　　　追復李徳裕太子少保衛國公制
　　　　宣宗大中元年貶徳裕崖州司戸卒懿宗咸
　　　　通九年追復太子少保衛國公
制曰朕祇遹先烈爰念英賢每待旦以旁求嘗當饋而
屢歎眷惟㑹昌之政實賴社稷之臣厥徳不回運乃逢
於千載於今為庶道終否於九原䀌焉傷心何以為訓
故太尉同平章事兼太子少保衛國公東都留守貶崖
州司户㕘軍李徳裕𢎞毅軼世挺特邁倫廓達而無町
畦明辨而有風采淵源問學滔滔不窮議論辭章滚滚
可喜以興起斯文自任以經濟天下自為入掌絲綸則
高文大冊動觀聴出為牧伯則深謀逺畧服荒遐遂踐
台司獨専大柄信任之重古今所無政如昭烈之孔明
又甚高宗之傳説當國一相輔政六年威令幾如元和
削平藩鎮風俗頓還三代罷絀僧尼雖逢不世出之君
幸得大有為之佐至先朝遽褫官而退乃權臣快私忿
而行湮沈海島之中淪棄煙瘴之表兆民謗讟四海訟
寃天亦致傷朕胡能忍嗚呼豈意姦邪之黨復見於今
乃令忠直之賢啣恨而死不為昭雪以謝衣冠永使沈
冥終負義烈可追復太子少保衛國公依禮改葬主者
施行
　　　李克用破黄巢露布
　　　　僖宗中和三年雁門節度使李克用為京城
　　　　東北面行營都統破黄巢遂復京師
尚書兵部臣聞兵以禁暴王者所以行天誅徳在除殘
聖人所以運神武故草竊姦宄之構亂非芟夷藴崇而
莫寧惡不去則善何以信伐不張而政何以舉霜露既
墜乃成亭育之功隂沴盡消方定高明之位我國家基
圖鞏固徳澤汪洋高祖太宗除隋亂而軼湯武高宗𤣥
宗致唐治而肩成康植兹鴻休畀我列聖陛下誕膺明
命紹復先王憲章以承天心勵精而張治具十八葉太
平天子徳本好生三百年有道邦家仁而不殺孰謂亂
生於治遂令安底於危逆賊黄巢器實顓庸資乃樂禍
㑹䘲氛以為氣包蛇虺以為心初無偷刼之謀豈有帝
王之意乘仙芝之鼠竊聚亡命以蝟興始則距躍於河
南終乃翻騰於嶺外蜂蜚吳楚蟻結江淮高駢玩寇而
不追王鐸畏寇而不戰或嬰城而固守或擁兵以窺窬
遂致姦兇恣行亂畧䲭張而無所忌憚豕突而莫敢誰
何郡國以之丘墟京師因而覆沒謂已有命乃啟異謀
奸踰王鈌稱建偽號諸陵乏祀可勝抔土之悲萬乘䝉
塵莫雪終天之痛雖神人之共怒而禍亂則方殷猰㺄
血世以無厭豺狼肉人而不置臣克用繆膺旌節逺在
邊陲父子俱受國恩君臣敢忘大義不能先事入衛曲
突徙薪固當投袂即行焦頭爛額乃揮淚而為禡遂㰱
血以成盟掃部内以興師指天心而誓衆下兵嵐石建
斾夏陽義聲振而軍聲揚賊氣沮而士氣倍彼謂鴉兵
已至褫魄喪心我知龍運方興賈勇儲鋭乃屯沙苑以
告師期進及乾坑便禽賊將二月某日遂合臣重榮臣
處存等兵與巢及其將王璠林言趙璋尚讓大戰梁田
師直為壯天棐惟諶雷萬鼔而一枹震三川而皆沸馬
逸不止而横騖衆怒欲洩而長驅激土雨以奮威彗霜
鋒而合勢營頭壓陣二百萬賊衆皆奔積屍横空三十
里僵胔不斷雖巳奪氣尚􁋃游魂襲其餘師再戰于零
口邀其奔路先搤於藍田彼猶釡中之魚乃作几上之
肉四月某日進臨京雉直繋渭橋我七戰而七禽彼一
遇則一敗乘勝以奮勢破竹以無前逐北而攻快建瓴
而孰禦越某日入自光泰門挺身决戰先衆摧鋒呼聲
動天殺氣蔽日彼則建輪擁盾柵巷而排牆我乃投刃
揮戈執俘而斬賊由東内及於西内自外城入於子城
居人擲瓦石以助威偽官裂冠裳而請命萬騎一蹙百
道並攻賊窘相擊人自為戰蕩蜚血於魅穴薄死骨於
貍丘蹂賊於望春宫庭蹴賊於昇陽殿闥賊乃大潰崩
於鉅鹿之沙彼惡敢當碎甚長平之瓦首尾俱斷羽翼
皆殘鳥駭而衝獸窮則躩叱魯陽之日鬬又踰時見鄢
陵之星戰猶未巳巢乃乘其暮夜奪命遁逃其衆巳熸
雖貸息其何濟分師捕討旋授首則有期臣竊念此兇
渠禍踰往昔熾甚樊崇張角慘於朱泚禄山幾頓我皇
綱敢窺吾神器葢皇天所以申警於陛下使陛下以之
寅畏於皇天開萬世無疆之休啟一日中興之運臣今
肅清禁署灑掃神京宸極巍巍罷狐鳴而梟噪雄都嶪
嶪復虎踞以龍蟠伏念臣本裔夷生於沙漠非良平智
謀之士乃統戎行無信布爪牙之材亦承鈇鉞元兇遂
殄菲劣何能此皆皇帝陛下徳並乾坤明侔日月藴英
圖於彀内隲大造於區中以撥亂之才施致平之畧委
任不僭授受是宜兆人所以傾心諸將為之宣力日出
而羣隂伏盜竊發以何為聖作而萬國寧兵一試而即
己櫜弓却馬挈黎庶于雍熙端委垂衣躋瘡疲于仁壽
延我唐祚過彼周期臣無任慶快之至謹遣某奉露布
以聞
　　　諸鎮討朱全忠檄
　　　　哀帝天祐四年蜀王王建岐王李茂貞約晉
　　　　王克用共討梁克用乃傳檄諸鎮告以討梁
　　　　之意
天祐四年夏四月晉王克用致告諸鎮諸侯王及偽梁
臣僚葢聞田横列國之壯士恥臣漢而竟不西朝魯連
縫掖之書生聞帝秦而欲蹈東海葢義烈著于平昔而
死生為之不踰昭昭在天矯矯貫日亂臣賊子所不敢
肆微君弱國賴之以存粤惟皇唐奄有四海踰二十帝
幾三百年雖紀綱寖以陵夷而徳澤尚為龎厚鼎未可
以問其輕重厯惡得而窺其短長故朱泚祿山肆其姦
兇而遂以殄滅黄巢尚讓張其盜竊而繼即誅夷緬維
人心灼見天意偽梁朱全忠資尤兇悍内實姦雄初以
碭山之一夫亡入寃朐之羣盜負跳踉之劇氣稱庸狡
之謏材遂覆京師以毒海内知賊必敗乃謀自歸斂羽
戢毛以待風飈之㑹瞑目弭耳長懷蛇虺之心國家推
寛大之恩致懷柔之道賜之旄節適為養惡之謀分以
土田祇作資賊之計既䝉優渥乃寖騫騰伐叛捕亡收
貳以為已邑厲兵秣馬假義而逞異圖遂踐台司益封
王爵闚□日切意望彌深乃納交于朝權叨求天寵又
激怒于隣壤締起兵端遂連十萬之師并有四鎮之地
國賊崔𦙍知賊熖之方熾惎王室之甚微賣鼎命以外
交持天權而内刼全忠益自恣肆無所憚違中潛犄角
之機遥作輔車之勢力制中外威臨邇遐𦙍以為宦官
天子之腹心非盡去而國不我得百官天子之輔翼非
易置而權不我歸全忠乃效董卓之尤興晉陽之甲京
師因而覆沒乘輿以之播遷進逼鳯翔乃犯行在矢及
君屋血濺御衣兇鋒肆以無前毒尾揺而益怒侯景渡
江而指闕梁帝倉皇晉師遷墓以成圍曹人兇懼乃抄
餽餉而遏惟蘓天子併日而食後宫析骸以爨主父親
探于雀鷇楚王安復得乎熊蹯言之傷心痛如疾首不
能岐託終入梁亡全忠乃泣下沾襟徒行執轡奉龍顔
而効順極狐媚以欺人急於攘竊之私乃定刼遷之計
挈萬乗而不置挾孤注以遂東殺戮諸王賊虐宰輔惡
其名士投畀濁流文物為之一空衣冠為之掃地乃蜚
血于禁禦而薄肉于宫闈天子涕泣求生哀矜請命社
稷已非唐有左右罔匪梁人雖李氏之天王實朱家之
日月甘行禪讓冀免誅夷懼人望之不除竟椒蘭而行
弑大肆殺戮恣為矯誣戕成濟而貸賈充釋羽父而討
蒍氏大器既以入手蘖運遂乃應天賊母后以示威立
幼君而資簒卒移皇祚構建偽朝以鄙㳫之材蹈崇高
之位恃已有命謂秦無人逞其梟獍之心行夫狗彘之
行姦子婦而自肆淫臣家而不歸汚穢我皇綱䙝瀆吾
神器如此不道自昔罕聞禍絶三綱罪踰九法人神之
所共怒天地之所不容惟爾多方乃祖乃父世惟唐臣
有社有人豈非唐祚可坐視而不救乃偷生而自營不
共討平有靦面目彼既盡其東畧必又肆其西封雖欲
不危其可得巳今孤以沙陀之騎契丹之甲建旗麾而
出漠北聲金鼔而下河東瞰臨黄流直抵白馬背引趙
魏横約青齊東西連衡首尾並進岐王則巻三輔而直
擣下二川而旁馳蜀王則舉梁益之衆出江陵楚王則
㑹荆襄之師渡漢沔吳王則跨連淮海蟠亘東南厲三
吳之鋒進圍濠泗淬兩淮之鋭直壓汴梁梟賊首而剖
逆心祭先皇帝掃寇穴而削偽號復唐乾坤立宜臼於
宗周奉世祖而歸漢其為梁臣人比及師臨有能斬全
忠首者王得其支者公侯舉郡國降者超遷仍赦附叛
逆之罪急急如律令
　
　
　
　
　
　
　
　
　
　
　
　
　
　
　陵川集巻三十一
欽定四庫全書
　陵川集巻三十二
　　　　　　　　　　　　　元　郝經　撰
　　奏議
　　　東師議
右臣經自乙夘十一月被㫖北上丙辰正月見於沙陀
不以鄙末問以時事且令便宜條奏於是奏立國規模
治安急務各數十條佩筆束載從扞牧圉遂筦軍國機
務同諸執政奏事凡出師利害未嘗不反復備言及令
論定植齋奏議乃為七道議七八千言愚瞽知識亦已
罄竭近奉命宣撫江淮以先啟行又令有軍旅利害具
文字遣使來上竊惟大軍已出不能中止向所論奏皆
為無用從驛騎而逾逺望君門而日切汲黯不難於淮
陽而眷眷於李息葢激於中而有不能已焉者彼有重
於此也故國家此舉所繋重甚存亡安危於是乎在既
不能善其始必當為全其終故不敢謹黙復為東師議
一篇俾權府官武濟乘驛上進俾諸執政番譯聞奏議
曰經聞圖天下之事於未然則易救天下之事於已然
則難於巳然之中復有未然者使往者不失而來者得
以遂則尤難也國家以一旅之衆奮起朔漠斡斗極以
圖天下馬首所向無不摧破滅金源并西夏蹂荆襄克
成都平大理躪轢諸夷奄征西海有天下十分之八盡
元魏金源故地而加多廓然莫與侔大也惟宋不下未
能混一連兵構禍踰二十年何曩時掇取之易而今日
圖惟之難也夫取天下有可以力并有可以術圖并之
以力則不可久久則頓弊而不可振圖之以術則不可
急急則徼倖而難成故自漢唐以來樹立攻取或五六
年未有踰十年者是以其力不弊而卒能保大定功晉
之取吳隋之取陳宋之取唐皆經營比佽十有餘年是
以其術得成而卒能混一或久或近要之成功各當其
可不妄為而巳國家建極開統垂五十年而一之以兵
遺黎殘姓游氣驚魂䖍劉劘盪殆欲殱盡自古用兵未
有如是之久且多也其力安得不弊乎且括兵率賦朝
下令而夕出師躬擐甲胄跋履山川闔國大舉以之伐
宋而圖混一以志則鋭以力則强以土則大而其術則
末盡也苟於諸國既平之後息師撫民致治成化創法
立制敷布綱條上下井井不撓不紊任老成為輔相起
英特為將帥選賢能為任使鳩智計為機衡平賦以足
用屯農以足食内治既舉外禦亦備如其不服姑以文
誥拒而不從而後伺隙觀釁以正天伐自東海至於襄
鄧重兵數道聯幟接武以為正兵自漢中至於大理輕
兵㨗出批吭抵脅以為竒兵帥臣得人師出以律高拱
九重之内而海外有截矣是而不為乃於間歲遽為大
舉上下震動兵連禍結底安於危是巳然而莫可止者
也東師未出大王仁明則猶有未然者可不議乎國家
用兵一以國俗為制而不師古不計師之衆寡地之險
易敵之强弱必合圍把稍獵取之若禽獸然聚如丘山
散如風雨迅如雷電捷如鷹鶻鞭弭所屬指期約日萬
里不忒得兵家之詭道而長於用竒自㑹河之戰乗勝
下燕雲遂遺兵而去似無意於取者既破回鶻滅西夏
乃下兵闗陜以敗金師然後知所以深取之是長於用
竒也既而為斡腹之舉由金房繞出潼闗之背以攻汴
為擣虚之計自西和逕入石泉威茂以取蜀為示逺之
謀自臨洮吐番穿徹西南以平大理皆用竒也夫攻其
無備出其不意而後可以用竒豈有連萬乗之衆首尾
萬餘里六飛雷動乘輿親出竭天下倒四海騰擲宇宙
軒豁天地大極于遐徼之土細窮于委巷之民撞其鐘
而掩其耳齧其臍而蔽其目如是而用竒乎是執千金
之璧以投瓦石也可不惜哉其初以竒勝也闗隴江淮
之北平原曠野之多而吾長於騎故所向不能禦兵鋒
新鋭民物稠夥擁而擠之郡邑自潰而吾長于攻故所
擊無不破是以用其竒而驟勝今限以大山深谷阨以
重險薦阻迂以危途繚逕我之乗險以用竒則難彼之
因險以制竒則易况于客主勢懸藴蓄情露無虜掠以
為資無俘獲以備役以有限之力冒無限之險雖有竒
謀秘畧無所用之力無所用與無力同勇無所施與不
勇同計不能行與無計同泰山壓卵之勢河海濯熱之
舉擁遏頓滯盤桓而不得進所謂强弩之末不能射魯
縞者也為今之計則宜救巳然之失防未然之變而巳
兩師既搆猝不可解如兩虎相捽入於巖阻見之者辟
易不暇又焉能以理相喻使之逡巡自退彼知其危竭
國以并命我必其取無由以自悔兵連禍結何時而已
大王殿下宜遣人稟明於行在所大軍壓境遣使喻宋
示以大信令降名進幣割地納質彼必受命姑為之和
偃兵息民以全吾力而圖後舉天地人神之福也稟命
而不從殿下之義盡而後盡吾東師重慎詳審不為躁
輕飄忽為前定之謀而一之以正大假西師以為竒而
用吾正北師南轅先示恩信申其文移喻以禍福使知
殿下仁而不殺非好攻戰闢土地不得巳而用兵之意
誠意昭著恩信流行然後閲實精勇别為一軍為帳下
之卒舉老成知兵者俾為將帥更直宿衛以備不虞其
餘師衆各畀侯伯使吾府大官元臣分師總統為戰攻
之卒其新入部曲瞢不知兵雖名為兵其實役徒者使
㳂邊進敵郡邑犬牙相制為屯戍之卒推擇單弱究竟
逃匿編葺部伍使聞望重臣為之撫育總押近裏故屯
為鎮守之卒使掣肘之計不行妄意之徒屏息内外備
禦無有缺綻則制節以進既入其境敦陳固列緩為之
行彼善于守而吾不攻彼恃城壁以不戰老吾吾合長
圍以不攻困彼吾用吾之所長彼不能用其長選出入
便利之地為久駐之基示必取之勢毋焚廬舍毋傷人
民開其生路以攜其心亟肄以疲多方以誤以弊其力
兵勢既振藴蓄既見則以輕兵掠兩淮杜其樵採而遏
其糧路使血脈斷絶各守孤城示不足取即進大兵直
抵于江松江上下列屯萬竈號令明肅部曲嚴整首尾
締構各具舟楫聲言徑渡彼必震疊自起變故葢彼之
精鋭盡在兩淮江面濶越恃其巖阻兵皆柔脆用兵以
來未嘗一戰焉能當我百戰之鋭一處崩壞則望風皆
潰肱髀不續外内限絶勇者不能用而怯者不能敵背
者不能返而面者不能禦水陸相擠必為我乗是兵家
所謂辟堅攻瑕辟實擊虛者也如欲存養兵力漸次以
進以圖萬全則先荆後淮先淮後江彼之素論謂有荆
襄則可以保淮甸有淮甸則可以保江南先是我嘗有
荆襄有淮甸有上流皆自失之今當從彼所保以為吾
攻命一軍出襄鄧直渡漢水造舟為梁水陸濟師以輕
兵掇襄陽絶其糧路重兵皆趨漢陽出其不意以伺江
隙不然則重兵臨襄陽輕兵捷出穿徹均房逺叩歸峽
以應西師如交廣施黔選鋒透出䕫門不守大勢順流
即并兵大出摧拉荆郢横潰潭湘以成犄角一軍出壽
春乗其鋭氣并成取荆山駕淮為梁以通南北輕兵抄
壽春而重兵支布于鍾離合肥之間掇拾湖濼奪取闗
隘據濡須塞皖口南入於舒和西及於蘄黄徜徉恣肆
以覘江口烏江采石廣布戍邏偵江渡之險易測備禦
之疎宻徐為之謀而後進師所謂潰兩淮之腹心抉長
江之襟要也一軍出維揚連楚蟠亘蹈跨長淮隣我强
對通泰海門揚子江面宻彼京畿必皆備禦堅厚若遽
攻擊則必老師費財當以重兵臨維揚合為長圍示以
必取而以輕兵出通泰直塞海門𤓰步金山柴墟河口
游騎上下吞江吸海並著威信遲以月時以觀其變是
所謂圖緩持久之勢也三道並出東西連衡殿下或處
一軍為之節度使我兵力常有餘裕如是則未來之變
或可弭已然之失一日或可救也議者必曰三道並進
則兵分勢弱不若併力一向則莫我當也曾不知取國
之術與争地之術異併敵一向争地之術也諸道並進
取國之勢也昔之混一者皆若是矣晉取吳則六道進
隋取陳則九道進宋之於南唐則三面皆進未聞以一
旅之衆而能克國者或者有之徼倖之舉也豈有堂堂
大國師徒百萬而為徼倖之舉乎况彼渡江立國百有
餘年紀綱修明風俗完厚君臣輯睦内無禍釁東西南
北輸廣萬里亦未可小自敗盟以來無日不討軍實而
申警之彷徨百折當我强對未嘗大敗不可謂弱豈可
蔑視謂秦無人直欲一軍倖而取勝乎昔秦王問王翦
以代荆翦曰非六十萬不可秦王曰將軍老矣命李信
將二十萬往不克卒畀翦以六十萬而後舉楚葢衆有
所必用事勢有不可懸料而倖取者故王者之舉必萬
全其倖舉者無賴崛起之人也嗚呼西師之出已及𤓰
戍而猶未即功國家盛全之力在於東左若亦直前振
迅鋭而圖功一舉而下金陵舉臨安則可也如兵力耗
弊役戍遷延進退不可及為敵人所乘悔可及乎固宜
重慎詳審圖之以術若前所陳以全吾力是所謂坐勝
也雖然猶有可憂者國家掇取諸國飄忽凌厲本以力
勝今乃無故而為大舉若又措置失宜無以挫英雄之
氣服天下之心則荏惡懐姦之流得以窺其隙而投其
間國内空虚易為搖蕩臣愚所以諄諄於東師反復致
論謂不在于已然而在于未然者此也易曰豐其屋蔀
其家闚其戸閴其無人方今之勢也挽回元氣收其放
心守約實内以建皇極實惟殿下之事區區瞽言妄為
干冒無任戰懼之至謹議
　　　班師議
右臣經奉命與諸執政㑹議聴書記帳中所有陳説巳
令身毒和者斯譯奏退而復恐未盡欲更陳説疫癘大
作不能登山以為今日速當退師歸定大事故作班師
議以覼縷前後陳説議曰易文言傳謂亢之為言也知
進而不知退知存而不知亡知得而不知喪知進退存
亡而不失其正者其惟聖人乎葢乾之龍徳體天行徤
六位時成時乘六龍以御天時者何當其可之謂也故
可以潛則潛可以見則見可以惕則惕可以躍則躍可
以飛則飛五位者皆當其可聖王之徳也至於上九則
惟知進與存不知退與亡不當其可而違其時是以至
此極而有悔弗逮乎五位者而猶謂之亢龍徳于是乎
衰不足以為聖王矣故古之聖王莫不以時進退握乾
知幾舜自耕稼陶漁以至為帝知進也以天下與人不
私其子而以與禹知退也文王三分天下有其二以服
事殷知退也武王遂伐殷而有天下知進也漢高帝不
與項羽校蠖屈漢中知退也還定三秦以討羽知進也
光武為更始殺其兄齊武王而不校展轉河朔知退也
一旦自立中興漢室知進也故上世稱聖王者以舜為
首其次則稱文武後世之稱聖王者以高帝為首其次
則稱光武皆知進退存亡之理時乗御天卒以龍徳而
位天位者也至於魏孝文雖不逮于文武高光遷都洛
陽總干問罪辭順而返齊人侵軼報之以兵聞喪而還
進退以禮不隕師徒卒全龍徳為右文復古之賢主亦
其次也彼慿威恃力以逞無疆之欲皆亢龍之師也秦
苻堅金海陵亢而不悔者也漢武帝唐太宗亢而有悔
者也雖皆亢龍悔而知退又其次也大舜不可及已文
武高光魏孝文漢武帝唐太宗後王進退有餘師矣共
惟大王殿下聰明睿智足以有臨發强剛毅足以有斷
進退存亡之正知之久矣嚮在沙陀命經曰時未可也
又曰時之一字最當整理又曰可行之時爾自知之大
哉王言時乘六龍之道知之久矣自出師以來進而不
退經有所未解者故言于真定于曹濮于唐鄧亟言不
己未賜開允乃今事急故復進狂言國家自平金以來
皆亢龍之師也惟務進取不遵養時晦老師費財卒無
成功三十年矣䝉哥罕立政當安静以圖寧謐忽無故
大舉進而不退畀王東師則不當亦進也而遽進以為
有命不敢自逸至于汝南既聞凶訃即當遣使遍告諸
師各以次還修好于宋歸定大事不當復進也而遽進
以有師期㑹於江濱遣使喻宋息兵安民振旅而歸不
當復進也而又進既不宜渡淮又豈宜渡江既不宜妄
進又豈宜攻城若以幾不可失敵不可縱亦既渡江不
能中止便當乗虚取鄂分兵四出直造臨安疾雷不及
掩耳則宋亦可圖如其不可知難而退不失為金兀术
也師不當進而進江不當渡而渡城不當攻而攻當速
退而不退當速進而不進役戍遷延盤桓江渚情見勢
屈舉天下兵力不能取一城則我竭彼盈又何俟乎且
諸軍疾疫已十四五又延引日月冬春之交疫必大作
恐欲遷不能彼既上流無虞吕文徳已并兵拒守知我
國疵鬬氣自倍兩淮之兵盡集白露江西之兵盡集龍
興嶺廣之兵盡集長沙閩越沿海巨舶大艦比次而至
伺隙而進如遏截于江黄津渡邀遮于大城闗口塞漢
東之石門限郢復之湖濼則我將安歸無已則突入江
浙擣其心腹聞臨安海門已具龍舟則亦徒往還抵金
山并命求出豈無韓世忠之儔乎且鄂與漢陽分據大
别中挾巨浸號為活城肉薄骨并而拔之則彼委破壁
空城而去泝流而上則入洞庭保荆襄順流而下精兵
徤櫓突過滸黄未易遏也則亦徒費人命我安所得哉
區區一城勝之不武不勝則大損威望復何俟乎雖然
以王本心不欲渡江既渡不欲攻城既攻城不欲并命
不焚廬舍不傷人民不易其衣冠不毁其墳墓三百里
外不使侵掠或勸徑趨臨安曰其民人稠夥若往雖不
殺戮亦被踐蹂吾所不忍若天與我不必殺人若天弗
與殺人何益而竟不往諸將歸罪士人謂不可用以不
殺人故不得城曰彼守城者祇一士人賈制置汝十萬
衆不能勝殺人數月不能拔汝輩之罪也豈士人之罪
乎益禁殺人巋然一仁上通于天久有歸志不能遂行
爾然今日事急不可不斷也宋人方懼大敵自救之師
雖則畢集未暇謀我苐吾國内空虛塔察國王與李行
省肱脾相依在于背脅西域諸胡窺覘闗隴隔絶旭列
大王病民諸姦各持兩端觀望所立莫不覬覦神器染
指垂涎一有狡焉或啟戎心先人舉事腹背受敵大事
去矣且阿里不哥已行赦令令脱里赤為斷事官行尚
書省據燕都按圖籍號令諸道行皇帝事矣雖大王素
有人望且握重兵獨不見金世宗海陵之事乎若彼果
决稱受遺詔便正位號下詔中原行赦江上欲歸得乎
昨奉命與張仲一觀新月城自西南隅抵東北隅萬人
敵上可並行大車排槎丳樓締構重複必不可攻祇有
許和而歸爾復何俟乎願大王殿下以祖宗為念以社
稷為念以天下生靈為念奮發乾剛不為需下斷然班
師亟定大計銷禍於未然先命勁兵把截江面與宋議
和許割淮南漢上梓䕫兩路定疆界歲幣置輜重以輕
騎歸渡淮乘驛直造都則從天而下彼之姦謀僭志氷
釋瓦解遣一軍逆䝉哥罕靈舁收皇帝璽遣使召旭烈
阿里不哥摩哥及諸王駙馬㑹喪和林差官于汴京京
兆成都西凉東平西京北京撫慰安輯召真金太子鎮
燕都示以形勢則大寳有歸而社稷安失之東隅收之
桑榆以退為進以亡為存飛龍在天利見大人無亢龍
之悔矣十一月二日臣經昧死上進
　　　立政議
臣經言前歲從扞牧圉至于武昌聞先皇帝上僊以為
天命厯數在于陛下至治可期于是欲有所言而遽旋
斾臣經亦以負薪之憂道路匍匐今年三月始達順天
而陛下應天飛龍詔令使宋倉卒入對陛辭而出和者
斯傳聖旨令條奏當今宜行事理倚馬起草便宜新政
畀仲謙和者斯等使譯奏所欲言者猶有未盡今既渡
淮入宋引領北望顧瞻魏闕每為自誦有君如此可遂
無言乎于是作立政議雖尸祝代庖極為僭越有所不
計臣聞所貴乎有天下者謂其能作新樹立列為明聖
徳澤加于人令聞施于後也非謂其志得意滿苟且而
巳也志得意滿苟且一時與草木並朽而無聞是為身
者也于天下何有有志于天下者不貴也為人之所不
能為立人之所不能立變人之所不能變卓然與天地
並沛然與造化同雷厲風飛日星明而江河流天下莫
不貴之而巳不以為貴以為巳所當為之職分也古之
有天下者莫不然後之有天下者亦莫不當然天下一
大器也用之久則必敝窳殘缺甚則至于破碎分裂置
而不修則委而去之耳生民萬物者器之所中者也器
敝而委則其中者亦必壊爛而不收有志于天下者則
為之倡率其羣而修之追琢而俾之完扶持而置之安
藻飾而新之滌蕩而潔之使其中者可以食可以藏可
以積而豐可以饜而飫為器之主而天下王之安富尊
榮而享夫天下彼志得意滿苟且一時者見器之所有
而不見器之殘缺染指垂涎放飯流歠始則枵然終則
哆然既飫而足并其器與其餘舉而棄之不知餒之復
至也至于神器之主中藏盡亡而天下餒者衆於是羣
起而争其餘天下亂矣夫紀綱禮義者天下之元氣也
文物典章者天下之命脈也非是則天下之器不能安
小廢則小壞大廢則大壞小為之修完則小康大為之
修完則太平故有志於天下者必為之修而不棄也以
致治自期以天下自任孳孳汲汲持扶安全必至于成
功而後巳使天下後世稱之曰天下之禍至某君而除
天下之亂至某君而治天下之亡者至某君而存天下
之未作者至某君而作配天立極繼統作帝熙鴻號于
無窮若是則可謂有志于天下矣由漢以來尚志之君
六七作于漢則曰高帝曰文帝曰武帝曰昭帝曰宣帝
曰世祖曰明帝曰章帝凡八帝于三國則曰昭烈一帝
于晉則曰孝武一帝于元魏則曰孝文一帝于宇文周
則曰武帝一帝于唐則曰高祖曰文皇曰𤣥宗曰憲宗
曰武宗曰宣宗凡六帝于後周則曰世宗一帝于宋則
曰太祖曰太宗曰仁宗曰高宗曰孝宗凡五帝于金源
則曰世宗曰章宗凡二帝是皆光大炳烺不辱于君人
之名有功于天下甚大有徳于生民甚厚人之類不至
于盡亡天下不至于皆為草木鳥獸天下之人猶知有
君臣父子夫婦昆弟人倫不至于大亂綱紀禮義典章
文物不至于大壊數君之力也嗚呼上下數千載有志
之君僅是數者何苟且一時者多而致治之君鮮也雖
然是數君者獨能樹立功成治定揄揚于千載之下豈
不為英主也哉其視壊法亂紀斁彛倫毒海内覆宗社
碌碌以偷生孑孑以自蔽甘為庸懦者可為憫笑也國
家光有天下綿厯四紀恢拓疆宇古莫與京惜乎攻取
之計甚切而修完之功弗逮天下之器日益弊而生民
日益憊也葢其幾一失而其弊遂成初下燕雲奄有河
朔便當創法立制而不為既并西域滅金源蹂荆襄國
勢大張兵力崛阜民物稠夥大有為之時也苟于是時
正紀綱立法度改元建號比隆前代使天下一新漢唐
之舉也而不為于是法度廢則綱紀亡官制廢則政事
亡都邑廢則宫室亡學校廢則人材亡廉恥廢則風俗
亡紀律廢則軍政亡守令廢則民政亡材賦廢則國用
亡天下之器雖存而其實則無有賴社稷之靈祖宗之
福兵鋒所向無不摧破穿徹海嶽之鋭跨凌宇宙之氣
騰擲天地之力隆隆殷殷天下莫不慴服當太宗皇帝
臨御之時耶律楚材為相定税賦立造作𣙜宣課分郡
縣籍戸口理獄訟别軍民設科舉推恩肆赦方有志於
天下而一二不逞之人投隙抵罅相與排擯百計攻訐
乗宫闈違豫之際恣為矯誣卒使楚材憤悒以死既而
牽連黨與倚疊締構援進宵人畀之以政相與割剝天
下而天下被其禍荼毒宛轉十有餘年生民顒顒莫不
引領望明君之出先皇帝初踐寳位皆以為致治之主
不世出也既而下令鳩括符璽督察郵傳遣使四出究
核徭賦以求民瘼汚吏濫官黜責殆遍其願治之心亦
切也惜其授任皆前日害民之尤者舊弊未去新弊復
生其為煩擾又益劇甚而致治之幾又失也今皇帝陛
下統承先王聖謨英畧恢廓正大有一天下之勢自金
源以來綱紀禮義文物典章皆已墜沒其緒餘土苴萬
億之能一存若不大為振澡與天下更始以國朝之成
法援唐宋之故典參遼金之遺制設官分職立政安民
成一王法是亦因仍苟且終於不可為使天下後世以
為無志於天下歴代綱紀典制至今而盡前無以貽謀
後無以取法壞天地之元氣愚生民之耳目後世之人
因以竊笑而非之痛惜而歎惋也昔元魏始有代地便
參用漢法至孝文遷都洛陽一以漢法為政典章文物
燦然與前代比隆天下至今稱為賢君王通修元經即
與為正統是可以為鑒也金源氏起東北小夷部曲數
百人渡鴨綠取黄龍便建位號一用遼宋制度取二國
名士置之近要使藻飾王化號十學士至世宗與宋定
盟内外無事天下晏然法制修明風俗完厚真徳秀謂
金源氏典章法度在元魏右天下亦至今稱為賢君燕
都故老語及先皇者必為流涕其徳澤在人之深如此
是又可以為鑒也今有漢唐之地而加大有漢唐之民
而加多雖不能便如漢唐為元魏金源之治亦可也恭
惟皇帝陛下睿稟仁慈天錫智勇喜衣冠崇禮讓愛養
中國有志於為治而為豪傑所歸生民所望久矣但斷
然有為存典章立綱紀以安天下之器不為苟且一時
之計奮揚乾綱應天革命進退黜陟使各厭伏天下不
勞而治也今自踐阼以來下明詔蠲苛煩立新政去舊
汙登進茂異舉用老成緣飾以文附㑹漢法斂江上之
兵先輸平之使一視以仁兼愛兩國天下顒顒莫不思
見徳化之盛至治之美也但恐害民餘蘖扳附姦邪更
相援引比次以進若不辨之于早猶夫前日也以有為
之姿據有為之位乗有為之勢而不為有為之事與前
代英主比隆陛下亦必愧怍而不為書曰罔不在厥初
易曰履霜堅氷至詩曰如彼雨雪先集惟霰春秋書元
年春王正月皆謹之於初辨之於早也有有為之志而
不辨姦邪于早而卻之則鑠剛以柔蔽明以晦終不能
以有為葢彼姦人易合難去誘之以甘言承之以怡色
賂之以重寳便辟迎合無所不至不辨之于早而拒之
皆墮其器授之以柄而隨之耳昔王安石拜㕘政吕獻
可即以十罪章之温公謂之太早獻可曰去天下之害
不可不速異日諸君必受其禍安石得政宋果以亡温
公曰吕獻可之先見范景仁之勇决吾不及也夫月暈
而風礎潤而雨理有所必然雖天地亦可先見况于人
乎方今之勢在于卓然有為斷之而已去舊汙立新政
創法制辨人材綰結皇綱藻飾王化偃戈郤馬文致太
平陛下今日之事也毋以為難而不為毋以為易而不
足為投幾絜㑹比隆前王政在此時毋累于宵人不惑
于羣言兼聴俯納賁若一代號為英主臣之願也臣草
茅愚昧既被知遇而又逺離軒陛日以隔越迫於事幾
故不辟斧鉞冒觸神威庶姦黨少卻綱紀粗立雖萬死
無恨中統元年八月附報入宋奏目上進
　　　河東罪言
竊聞天所畀與而能奉承是謂應天畀與而弗之應是
謂棄天天可棄乎故凡有天下國家者雖一民尺土莫
敢忽而不治非惟應天亦所以奉天也國家光有天下
五十餘年包括綿長亘數萬里尺箠所及莫不臣服惜
乎綱紀未盡立法度未盡舉治道未盡行天之所與者
未盡應人之所望者未盡允也比年以來闗右河南北
之河朔少見治具而河朔之不治者河東河陽為尤甚
近歲河陽三城亦在湔濯分裂頓滯者獨河東而已夫
河東表裏山河形勝之區控引夷夏瞰臨中原古稱冀
州天府南面以涖天下而上黨號稱天下之脊故堯舜
禹三聖更帝迭王互為都邑以固鼎命以臨諸侯為至
治之極降及叔世五伯迭興晉獨為諸侯盟主百有餘
年漢晉以來自劉元海而下李唐後唐石晉劉漢皆由
此以立國金源氏亦以平陽一道甲天下故河東者九
州之冠也可使分裂頓滯極于困弊反居九州之下乎
竊惟國家封建制度不獨私强本榦與親賢共享示以
大公既分本國使諸王世享如殷周諸侯漢地諸道各
使侯伯専制本道如唐藩鎮又使諸侯分食漢地諸道
侯伯各有所屬則又如漢之郡國焉尊卑相維强弱相
制與衆共有進退比次不敢相踰條貫井井如農夫之
畔分撥公賦使為私食則亦一代之新制未為失也平
陽一道𨽻拔都大王又兼真定河間道内鼓城等五處
以屬籍最尊故分土獨大戸數特多使如諸道祇納十
戸四斤絲一戸包銀二兩亦自不困近歲公賦仍舊而
王賦皆使貢金不用銀絹雜色是以獨困于諸道河東
土産菜多于桑而地宜麻専紡績織布故有大布巻布
板布等自衣被外折損價直貿易白銀以供官賦民淳
吏質而一道課銀獨高天下造為器皿萬里輸獻則亦
不負王府也又必使貢黄金始白銀十折再則十五折
復再至二十三十折至白銀二兩得黄金一錢自賣布
至于得白銀又至于得黄金十倍其費空筐篚之紡績
盡妻女之釵釧猶未充數榜掠械繋不勝苦楚不敢逃
命則已極矣今王府又將一道細分使諸妃王子各征
其民一道州郡至分為五七十頭項有得一城或數村
者各差官臨督雖又如漢之分王王子諸侯各衣食官
吏而不足况自貢金之外又誅求無藝乎於是轉徙逃
散帝王之都邑豪傑之淵藪禮樂之風土富豪之人民
荒空蕪沒盡為窮山餓水而人自相食始則視諸道為
獨尊乃今困弊之最也國家血戰數十年以有此土何
獨加意于陜右河南及河陽置河東而不問坐視其顛
連宛轉而不恤獨非國家之赤子乎是天畀此中土之
冠而裂去不受也可乎哉願下一明詔約束王府罷其
貢金止其細分使如諸道選明幹通直者為之總統俾
持其綱維一其號令輕斂薄賦以養民力簡静不繁以
安民心省官吏以去冗食清刑罰以布愛利明賞罰以
奠黜陟設學校以勵風俗敦節義以立廉恥則分裂者
一頓滯者舉九州之冠可正致治之樞可以風四方而
動天下克受天之所畀天復萬萬無窮而畀之也經本
澤人旅食他方二十餘年不得一拜松楸守先世之敝
廬故願治之心比之他人為尤急天庭遼邈漫為瞻臆
太行山色黯然凋瘁引領翹首望之而已居位操勢有
以仁天下者可無意乎此非布衣所當言故援引杜牧
之例名曰罪言干冒鈇鉞謹附使者以聞布衣陵川郝
經言
　　　便宜新政
臣經言臣昨承和者思得聖㫖令臣條奏當今急務付
執政聞奏者臣謹裁新政便宜十六事上進不勝惶恐
戰越之至條例如左一大有為以定基統自古帝王之
興莫不以有為而後可以無為故舜去四凶格有苗成
王伐三監誅管蔡而後致無為埀衣之治刑措頌聲之
美宋太祖初即位未有以厭人心趙普曰陛下新登寳
位必光耀神武有以挫英雄之氣服天下之心於是親
平三叛海内以寧今日之勢不可謂無事政大有為之
時也當大起師徒以討不庭明其逆順使天下知所嚮
如因仍苟且為人所先則釁亂一生不可猝定矣二嚴
備禦以防不虞國家以雄武自勝故厯朝疎于備禦今
日之事尤非前日當宻㑹軍旅嚴為之備以待不虞且
即位之初兵衛不徹警也昔周康王即位當無事之時
齊侯以虎賁逆子釗于南門之外先皇帝有備昔刺木
無備故掩而取之至于他日無虞京師宿衛之兵亦當
留數萬况非平日之勢乎三定都邑以示形勢今日於
此建都固勝前日猶不若都燕之愈也燕都東控遼碣
西連三晉背負闗嶺瞰臨河朔南面以涖天下和林置
一司分鎮禦根本北京豐靖各置一司分以為二輔京
兆南京各置一司分以為藩屏夫燕雲王者之都一日
緩急便可得萬衆雖有不虞不敢越闗嶺踰諸司而出
也形勢既定本根既固則太平可期四置省部以一紀
綱今之執政各各奏事莫相統一皆令陛下親决雖聖
明有餘亦不能處置皆當故姦人得以營惑自私若省
部既立名分既定大總其綱小持其要天下事雖衆猶
無事也五建監司以治諸侯諸鎮諸侯各握兵民不可
猝罷當置監司以收其權制其所為則兵民息肩而政
可立矣六誅兇渠以示勸懲從來亂政害民之人須誅
其尤者不然則懼死逃去必為國生事七親諸王以庇
本根諸王既共推戴當加之以恩而勸之以義使尊榮
過於前日則可八行寛政以結人心從來宿弊可為盪
滌至於今歲絲線包銀宜分數減免一切逋負皆蠲除
之九赦罪戾以去舊汙自來新君即位必赦天下且今
西北疑阻人情反側諸路打算重為紛擾宜行大赦并
罷打算以慰安元元十罷冗官以寛民力諸州縣管民
官員數可為限定小處可合并如樂人打捕鷹房諸科
目名色官吏皆合罷歸分付管民官諸色匠人頭目尤
多有管三五戸者亦稱總管帶金牌皆合罷去只一路
立一頭目總領造作天下百姓及匠人只養官吏亦不
能也此最為急務如罷去此等好家門戸計補添軍民
氣力為益甚大十一總錢穀以濟國用天下差發宣課
交鈔諸色糧可置一大司分以總之無入諸路手不令
買撲則所得皆可為國家用罷諸路宣課鹽鐵官冗員
罷常平倉雖曰常平倉實未嘗有益於民但養無用官
吏數千百人十二减吏員以哀良民諸路及州縣吏員
不限數目把持官府結為黨與苦刻良民縱横為害合
明降一詔旨大小州縣限員數必令保舉尤汚暴者重
罪而黜之十三堅凝果斷以成中興王者初政莫不鋭
意往往不能自堅鮮克有終必凝天衷奮乾剛羣議不
能移斷然必行而莫之沮故能保大定功漢元帝以優
游不斷卒亡漢祚唐憲宗以果斷破蔡中興此其效也
十四擴充誠明以絶猜狙夫逆詐億不信聖人所譏推
誠待物王者之明也一切小數以干聖聴者皆宜罷絶
十五明賞罰以定功過有功不賞有罪不誅雖堯舜不
能以善治天子無他職事只分别君子小人定其功過
而賞罰之此其職也十六定儲貳以塞亂階國家數朝
代立之際皆仰推戴故近世以來幾致於亂不早定儲
貳之失也若儲貳早定上下無所覬覦則一日莫敢争
者且使朝夕視膳或出而撫軍守而監國練達政事此
盛事也庚申年四月十七日臣經上進
　　　備禦奏目
臣經言臣初離闕廷未知朝廷用兵次第雖條奏新政
不敢遽言但舉備預大畧一條而巳今聞西北阻命朝
廷處置自遼東至於豐靖以及河西其闗隘備禦必無
缺綻未知西域回鶻諸國及土波大理繞出西南嘗為
備禦否其土地廣逺兵力豪勁且其酋長多變詐懼乗
虛作變與西北連衡遏截旭烈大王在所蟻聚轉相營
惑使有反顧之憂又西蜀兩川新集或為搖蕩便有意
外之變宜遣一大官知兵者選集回鶻諸國土波大理
一帶軍馬於好水草險要處駐劄與闗西宣撫司肱脾
相應是斷西北右臂且張聲勢以接應旭烈大王軍馬
則國勢日張西北日沮諸國不敢覬覦兩川得以倚重
如不為備或有透漏則數千騎可以突出闗西河南無
結草之拒中原震動矣臣又竊見江上退師以來宋人
頗有輕中國之心葢彼瘡痍未完不敢窺伺然國家不
可不為之備四川河南京東山東當置四總帥四川自
成都至興元接上均州置一帥河南自唐鄧至陳潁置
一帥京東自睢亳至宿泗置一帥山東自邳徐沂海并
東北海口置一帥於陜西河南酌中處置一大行臺總
統東西以壯國家藩垣便使宋人請和邊備亦當如此
臣愚微爝火之見不敢自蔽且即入宋不勝戀闕故又
及此伏取聖裁中統元年六月七日上進
　陵川集巻三十二
欽定四庫全書
　陵川集卷三十三
　　　　　　　　　　　　　元　郝經　撰
　　碑文
　　　唐帝廟碑
道本於皇成於帝降於王終於霸厯數之運㑹帝王之
統紀在焉孔子贊易自伏羲至堯而止黄帝以下不論
曰黄帝堯舜垂衣裳而天下治葢取諸乾坤言生民之
道至堯而後大備始並乾坤而為三則堯為皇之終及
其定書斷自堯典高辛以上不論則堯為帝之首於是
帝堯上兼皇帝下冠王霸獨出乎震而其仁如天也故
揚雄謂法始乎宓犧而成乎堯匪宓匪堯禮義悄悄蓋
三皇以來少昊顓頊非不神聖而堯之在位舜相者二
十有八載以聖相聖久於其道天下化成治厯象以成
天平水土以成地教人倫以成人賞均刑罰以成典去
凶庸善以成政然後以天下授舜以徳為位公天下之
端自是始而命之以中傳其心法以道為統立民之極
亦自是始故為帝者之宗一降而王又一降而霸而後
徳衰故徳莫盛於帝帝莫盛於堯宜乎配天而食也自
三代以來載在祀典世封其後以崇明祀後世帝王其
徳弗逮於王有愧於霸而兼皇帝之號往往崇飾滛昏
以為大祀而帝之祀闕然不舉漢氏自以為堯帝之苗
裔而廟不及焉則亦忘其祖矣唐高祖以内禪法堯號
為神堯稱其代曰唐而亦未嘗享於帝立廟乃推臯陶
老子為帝以本所出則亦虚其號矣於是陶唐之祀忽
諸後之不建而神乏主矣近世惟平陽故帝都有廟存
焉中山之永平帝之所生故有廟焉而今則弗存按地
志伊祈山堯母所居葬於慶都曰慶都陵又曰望都山
一曰靈都山又曰望都堯母之名也故以名山今中山
之永平之西水出伊祈口越蒲隂為祈水而州曰祈永
平之南有故城曰堯城故有廟有碑言堯生於此永平
之東有縣曰慶都而無山永平之西有縣曰唐有碑言
堯初封唐縣其故國也有水出於常山之西北曰唐水
東合於祈水以是徵之蓋堯生於此始受封焉其母殂
落葬之於此及其為帝則都平陽國家不以為命祀帝
王不躬親致享國人與居人不忘其徳厯數千百年獨
能指示其處廟而享之則其徳在人之深者可見也永
平故中山屬縣金源氏升為州曰完今𨽻順天道歲甲
辰監州事蕭侯顒以堯城之廟久廢乃令進士董仲方
規故基復為立廟并督其役朞年廟成侯率州文武及
其故老落而享之經侯之門下士也請碑其事故援李
唐張謂虞帝廟例題曰唐帝廟而不名且贊帝徳而為
之詩庶幾居人識賡載之遺音知為陶唐氏之民焉其
詩曰
伊祈蒼蒼唐水湯湯神母之邦是降生陶唐曰帝之鄉
帝徳是昌纂于有皇唐哉皇哉帝道光哉乃聖乃神於
戲前王其能忘哉載葺茅茨載築土階尊酒簋貳曰烝
嘗哉享于有成曰馨香哉曰雨曰暘帝徳惟常哉民無
殃哉神豈無方哉
　　　廉將軍廟碑
將軍名頗趙之良將也當秦人虎吞諸侯趙獨雄山東
援韓魏蔽燕齊故秦特忌趙屢加兵邯鄲欲斷山東根
柢趙用將軍及上大夫相如秦人畏焉趙重而山東安
一旦被讒秦殺趙括坑降卒四十萬秦遂壓趙韓魏燕
齊皆事秦將軍乃去趙卒于楚今順天之清苑趙之北
邊也西北隅十里而近雞水泛出别為流澮有石梁焉
謂之廉梁梁之北有廟在汭之曲初河南亡經自蒲適
保往來其間見其遺址沒於荆棘以為荒祠畧而不問
一日忽為新廟簫鼔闐溢因問之其人曰趙將廉頗葬
於此古有廟焉廟之北有墓存焉則梁以姓名廟以爵
稱也初將軍以讒去趙適魏趙遣使召之故為健啖以
示可用復廢於讒楚人知趙不用迎以為將戰不勝將
軍思用趙人落莫而卒今墓於是豈將軍終不忘趙楚
人歸之而葬於是耶豈將軍與趙奢自雄北邊有功於
民而將軍獨沒於異域邊人思之為虚墓而廟祀於是
耶然將軍以一人為趙之安危在趙而秦却去趙而秦
肆非止一將亦豪傑之士仲連之儔也觀其勇於為義
折節以下相如負荆詣門而謝罪烈烈風度千古不渝
宜其英靈在天死而為神廟而世祀也廟之獲成本於
權帥府事苑侯終之者其隣並居民也乃書其事俾刻
諸石作楚歌以刺讒告諸神云
黄榆落兮刀滿霜朝中山兮墓光狼甲萬騎兮血染裳
一夕絶漠兮禽代之王趙有人兮主父為不亡將軍虎
步兮國無與强秦人閉闗兮弗敢望高壘堅壁以作氣
兮期一鼓而奮以驤老寇而壯吾兮中權之良孰知君
之信讒兮括為騎刼而貞可傷士卒何辜兮坑死于降
趙豈能國兮折棟而壞梁彼譛人兮尚畢翕而箕張猶
為頓米肉而示可用兮冀其君之不忘竟不召而去兮
巻甲免冑而彷徨客死而莫之歸兮孰為墓于廉之梁
魂兮來歸兮將軍之故鄉御李光兮露𤓰香斟糯醑兮
傾酪漿鼓相如之瑟兮歌慨慷邯鄲無人兮叢臺荒郭
開野馬兮祗何方
　　　漢義勇武安王廟碑
高光以仁義得天下而桓靈失之一時豪傑莫不欲代
漢受命比迹高光而祗事於詐力智計土地甲兵獨昭
烈帝始終守一仁武安王始終守一義盡心於復漢無
心於代漢漢統卒歸之袁氏徒為僣偽曹氏徒為簒竊
孫氏徒為偏霸竟不能以有漢初王及車騎將軍飛與
昭烈為友約為兄弟死生一之及昭烈取益州留王鎮
荆州獨當一面掎角蹙操昭烈進取漢中王威震許洛
幾復漢矣不幸而操權合謀以圖王王死而曹氏簒昭
烈與飛出師伐權以誅讎飛死而帝崩始則王與飛以
死事昭烈終則昭烈與飛以死報王嗚呼仁之至義之
盡也王諱羽字雲長姓闗氏解梁人起義於涿郡戰争
於徐兗犇走於冀豫立功於江淮而殁於荆楚其英靈
義烈遍天下故所在廟祀福善禍惡神威赫然人咸畏
而敬之而燕趙荆楚為尤篤郡國州縣鄉邑閭井皆有
廟夏五月十有三日秋九月十有三日則大為祈賽整
仗盛儀旌甲旗鼓長刀赤驥儼如王生千載之下景仰
嚮慕而猶若是况漢季之遺民乎天假之年誅操復漢
有餘地矣容偽醜正實繁有徒嗚呼哀哉順天當燕趙
之衝而府中之廟二皆庳俯墊偪不稱王之威靈歲丁
酉權帥府事苑徳於雞水南湖之右創為新廟耽耽奕
奕神居巍然初為廟貌並昭烈皇帝車騎將軍及王為
三萬戸張公來享于廟退謂徳曰廟無二主尊無二上
君臣同祀而王侍側如昔享覲不専非制也遂議别為
昭烈皇帝廟而王始正南面之位焉己酉秋大享禮畢
請碑其事故推本君臣之義以昭不朽仍作詩以侑神
其詩曰
漢季草澤生英雄王自蒲坂來山東結交四海皆兒童
燕南壯士忽相逢義氣許與開心胷樓桑五丈即沛豐
破屋半夜噴長虹指天誓日除奸兇萬折不易以死從
瞰如兩虎夾一龍風雷盪天漢火紅誰知京都遽蕪空
盡為曹氏妖狐蹤忽爾陷賊當天窮躍馬斬將萬衆中
侯印賜金還自封横刀拜書去曹公千古凜凜國士風
跨有荆益事戰攻直指許洛期一戎操如喘鼠謀避鋒
權如黥梟示象恭肘腋揜襲有吕䝉遂令大業弗克終
飛死帝崩永安宫三人在天義烈同惟王神威地天通
血食廟祀仍軍容操骨已朽王爵隆操鬼不食王禮崇
作詩頌王興義功願如東坡贊孔融
　　　四賢祠碑
四賢者何燕賢臣郭隗樂毅劇辛鄒衍也辛亥之秋過
督亢至易水投文酌酒弔太子丹聞水汭有祠國士劉
鑾所塑技極精巧不知為何神遂往觀之四像皆南面
列坐一王者拱其側衣冠極古殆皆周制問諸守祠丈
人言祠故有榜曰四賢不知為何代之賢契丹時有題
曰樂將軍者亦不知孰為樂將軍也某乃大悟其列坐
曰郭隗樂毅劇辛鄒衍拱而侍其側者燕昭王也因為
叙其事曰按北燕周文王子召公奭所封至王噲效舜
禹事推國于其相子之燕遂大亂齊人伐燕入其國都
遷其重器虜其民人幾亡其國齊師退國人立故太子
平是為昭王王思得賢臣以雪國恥乃築宫師事郭隗
以招徠四方賢士於是樂毅自魏往劇辛自趙往鄒衍
自齊往遂以樂毅為上將軍并將秦趙韓魏之師以伐
齊下齊七十餘城入臨淄歸大吕反故鼎徙汶篁祀桓
公管仲示之以禮不拔莒即墨示之以義燕幾於霸當
是之時儀秦方以嘴吻傾軋孫吳方以詐力争奪孰知
春秋復讐之義以仁義為王者之師哉而燕天下莫弱
也齊天下莫强也孰知夫仁義之兵能以弱勝强哉獨
孟軻告宣王於前樂毅佐昭王於後天下始知仁義之
無敵燕有國以來七百餘年矣世服事於齊晉今乃一
戰勝齊而以秦晉為屬遂雄七諸侯又知用賢之功有
如是者易曰履信思乎順又以尚賢是以自天祐之吉
無不利昭王有焉其後樂毅父子大顯於燕趙俱為封
君郭隗之事不復見劇辛事業亞於樂毅鄒衍又能著
書以明律吕之本及終始五徳之運漢以來大行於世
嗚呼以昭王之禮賢四賢之不負昭王君臣之義師表
百世世祀於燕宜哉遂作思賢之詩以遺易州守郭公
俾刻諸石仍大署四賢字俾牓諸祠以識之其詩曰
督亢之坡易水之滸臺平樹古昔賢何許有祠遥遥塵
闇香銷廟貌肅然想見燕昭臣乃嚮明君猶北面敬賢
若兹豈惟一戰仁義之師幾及三王世言管樂於仲有
光當時九九今何足數不用如鼠用之如虎冀北多馬
材皆日千世無燕王斷鞭不前人有黄金裝飾子女士
皆餓死可憐黄土燕國之金盡在一臺宜乎諸賢莫逺
具來為告邦人勿乏其祀庶幾永世賤金貴士爰想燕
丹乃用荆卿不得秦城遂傾燕城君臣道合千古是仰
師臣者王視此遺像
　　　羑里周文王廟碑
相之南屬邑曰湯隂去朝歌五十里而逺故殷紂畿内
地也湯隂之北道右有古城圮復之餘猶峻絶屹然以
其隘小而逼故土實其中幾與堞平乃紂拘文王羑里
之庫也前有文王廟祗存數楹一碑斷碎不可讀然過
者望望必披荆棘拜謁咨嗟而去莫不尤紂之兇閔聖
之厄於是屬諸相臺總管蕭侯使新其廟以朂斯民善
善惡惡之心重為序其事曰昔有殷既錯天命受熹毒
逞戾殺九侯醢鄂侯西伯聞而竊嘆怒而拘之羑里西
北乃推天命重卦觀象繋辭設戒恭畏警省益篤臣節
七年諸侯皆從之囚受始歸之於是天下不直受而共
起亡殷嗚呼三分天下有其二以服事殷而不貳七年
拘繋畏罪自責而不校以憂患作易反身修徳而不怠
此文王之所以聖也或謂文王在羑里使閎夭泰顛等
以賂悦受而獲免及受命稱王者皆妄説也若然則其
於天下有意於得失非所以為聖也韓文公作拘幽操
謂為小臣畏罪兮天王聖明可謂知聖人之心矣銘曰
嶪嶪垠土兮至今崔嵬適以彰聖徳兮驅天下之歸易
之多戒辭兮憂世之衰而繩已之違不入于朝歌兮吁
嗟乎羑里之祠周雖舊邦其命維新廟其可不新兮
　　　齊太公廟碑
齊有兩太公姜姓四嶽之後國于吕遂以國氏太公其
後也當殷帝乙及紂虐亂聞西伯善養老而歸之釣于
渭濱以俟天下之清西伯畋而遇之載與俱歸使佐理
其國時年已八十矣武王即位尊為尚父而師事之稱
師尚父遂并將八百諸侯之師誅紂救民周有天下遂
為太師而封之齊五侯九伯得専征伐而在周召之右
及薨葬於周子丁公伋嗣復相成康五世皆葬於周齊
以其始受封之君稱為太公廟為始祖而世祀之至桓
公為五霸首尊周抑楚王室賴以復存是為姜齊之太
公當陳禦寇之亂公子完奔齊其後為田氏又以國氏
稱陳至田常専齊周安王命常之孫和為諸侯滅姜齊
而代之及卒亦稱太公至威王僣號稱王後為秦所滅
是為田齊之太公齊人以姜齊有大功於天下故不祀
太公和而特祀周太師太公由漢迄唐廟享於故齊都
臨淄以故姜齊祖廟尚不絶唐開元間又特立太公廟
于京師以名將留侯等十人為十哲配享其後又進爵
為武成王號為武廟禮秩與孔子廟同宋金以來遂為
大典金亡而臨淄之廟廢今大行臺李公總統山東淮
南道開府于益都東海西河穆陵無棣四履盡在統内
遂於臨淄復立姜齊太公廟請碑其事為之論次云夫
太公聖人也其相武王伐紂救民亦一伊尹也詩曰維
師尚父時維鷹揚亮彼武王肆伐大商㑹朝清明特言
其功烈之美而不言其所以聖至武王既受命進丹書
謂敬勝怠者昌怠勝敬者亡乃見其所以聖者其言舉
於緝熙敬止敬之敬之天惟顯思不顯亦臨無射亦保
相在爾室尚不愧於屋漏等共為周家心傳家法以受
天命而維王統同夫堯舜之允執厥中惟精惟一兢業
之道聖之事也故孟子謂若文王則聞而知之太公則
見而知之知之者何知堯舜禹湯所傳之道也知堯舜
禹湯所傳之道而為文武師臣非聖而何後世兵家者
流乃以六韜書為太公作皆隂謀狙詐功利之説謂以
是佐周取殷而埒於孫吳嗚呼豈知太公者哉後世又
推為武臣之首而與起翦並以一將待聖人則又誣太
公甚矣武成之號公有所不受也故不書繋之詩載揚
公之所以聖以侑神云
渢渢乎大哉齊之風乎表東海者其太公乎顯與西土
而國之東乎不顯惟徳祗稱其功乎敬勝乎怠神道之
充乎心存不忘堯舜之中乎乃武乃文聖徳之同乎於
乎不能忘三代之隆乎
　　　涿郡漢昭烈皇帝廟碑
王統繋於天命天命繋於人心人心之去就即天命之
絶續統體存亡於是乎在觀漢氏之三起三滅民到於
今稱之廟食血祀於興王之地越千歲而不忘者可見
也夫有仁民之誠心上通於天而下固結於民雖欲舍
之而去天與民弗舍焉不篤於仁不誠其心一以暴戾
詭偽驅民而力争之自以其民為已有而民視之為巳
讐縱一時或得則必失之昔秦之暴甚矣髙帝寛仁愛
人聖度豁如而得人心留侯自留從之以為天授義帝
諸將推為長者使之入闗除殘約法秦父老争持牛酒
惟恐不王雖避楚王漢天與民弗舍卒一天下受天命
纂承三代之統莽之偽甚矣光武仁厚英明推赤心置
人腹中而得人心鄧禹仗䇿而求見耿弇倡義而來歸
馬援以為帝王自有真遂留而不去雖避更始留河朔
天與民弗舍卒復漢祚而大一統操之暴則如秦而其
偽則甚於莽復有項籍韓彭之智力盜有漢祚隂畀之
丕偃然自以為無漢矣昭烈以遐冑遺孤有大志尚義
烈與人誠盡堅忍自强一時推為英雄尤得人心闗侯
張飛熊虎之將恩同骨肉諸葛孔明伊吕之佐而為之
用雖逼于操忌于權奔走于二袁身無所歸而所在民
輒歸之尤篤於君臣之契顛沛之際信義愈明掃境以
復闗羽之讐身死而無憾遺命孔明謂孺子不可輔則
自取至於不負劉荆州哭墓而去當陽長坂不忍棄民
勸於座襲劉璋以為當與操如水火及其屬纊自謂徳
薄皆古之賢王所難能髙光之所無有故曹氏雖據中
夏祗為僭偽天命王統卒在昭烈嗚呼高帝光武昭烈
三君傳一誠心歸之於仁作漢命脈以為統體維繫中
國始則造漢中則復漢終則存漢幾五百年涵浸深浹
固結民心至今不忘在所廟祀秦楚莽操之後卒皆無
聞仁與暴誠與偽之徵昭昭矣沛豐邑之高帝南陽之
光武涿郡之昭烈皆為帝里故其廟祀尤甚涿故燕國
也古多豪傑之士歌謡慷慨借交報仇遺風尚存每言
曹魏簒漢之事莫不欷歔流涕想見昭烈君臣父子之
際仁厚灑落藹然三代之風故其祠下拜謁而致奠者
朝夕不絶其歲時祀事合沓走集不逺千里指示樓桑
故居彷徨不忍去故其神靈赫奕又有盛於沛豐南陽
焉廟在涿郡南十里而近自隋唐五季遼金以來皆即
故居代為增葺其正殿當中山靖王之後昭烈之諸父
祖墳園其神室則昭烈像設衮冕南向其佐命將相則
列於兩廡左則諸葛亮龎統法正許靖右則闗羽張飛
趙雲馬超位序崇敞有法制焉廟又有碑金翰林應奉
王庭筠詞推明昭烈之志論義文采近世所無然猶題
為先主名號有末正焉按春秋左氏傳稱先主者大夫
稱其先大夫之辭生則稱主沒則稱先主非帝王之號
也魏晉私計以昭烈父子為僣偽故稱蜀不稱漢以昭
烈為先主安樂為後主至陳壽作國志即以漢統與魏
使昭烈父子與劉璋共為蜀志其後著書者皆以魏為
正統惟宋司馬光更蜀為漢初曰漢中王即位曰漢主
崩則曰漢主殂追稱則曰漢昭烈帝而亦不以正統歸
之至建安朱熹始奪黄初之統以章武繼漢漢亡始為
魏夫高帝以寛仁得人心開漢統光武以謹厚得人心
復漢統昭烈以信義得人心存漢統故魏簒漢之始昭
烈以為天下不可遂無漢傳序在已故即漢中王位及
魏遂代漢廢漢帝而幽之乃即皇帝位于武擔之南正
名定分聲罪致討及崩而畀之孔明使復漢卒事其中興
功烈雖不逮光武其出師誅讐纂承高帝之志掲示漢
家神靈震竦姦偽若天假之年必拓定中原如建武之
際矣且與光武皆漢子孫豈容神器之他歸而獨不與
其統稱大夫之稱乎或者又以為族屬疎逺不能紀其
世數名位猶宋高祖稱楚元王後南唐烈祖稱吳王恪
後此又從而為之辭者也後世之致疑未若孔明之傳
信初昭烈見孔明即曰今漢室頺傾姦臣竊命孤不度
徳量力欲信大義於天下即以復漢自任孔明即曰將
軍既帝室之冑信義著於天下又曰霸業可成漢室可
興為帝胄使興漢室當是之時莫不以昭烈為漢帝曹
氏為漢賊豈至於後世而欲以一已之私反之哉故為
推本漢氏家法心傳統體所在正其名號曰漢昭烈皇
帝牓其殿而碑諸廟再歌義烈系之以詩詞曰
高祖造漢拯民塗炭世祖斟難民適思漢兩都二祖垂
四百年昭烈之興死灰復然難於二祖百折不沮倉皇
奔走衆纔一旅豈弟仁厚民心是歸必得國士乃可有
為既挾熊虎復起卧龍電掃漢南雷震江東蹙操脱吳
據有梁益遂取漢中興王立國高皇之起始實在此拓
定中原貽于孫子漢賊不並顧豈偏安丕豈其敵誅讐
弗難天不假年僨軍崩殂不能致討還于舊都顧命孔
明伊周之事不私其子天下大計琅琅格言朂以為善
三代君臣乃今復見宗臣流涕效死出師游魂倀鬼折
敗不支崦嵫返照有光屬天既絶之統復一再傳三君
一仁三起三滅廟食帝里至今不絶燕山之陽涿水湯
湯篤生異人復一高光杜鵑不來桑猶在寢刻詩廟門
萬世是諗
　　　漢丞相諸葛忠武侯廟碑
以天下自任佐王而行道濟時伊尹也以天下自任無
王而不能行道濟時孟軻也以天下自任佐王行道不
能盡濟斯民不盡其用諸葛孔明也伊尹之佐王而行
道孟軻之無王而道不行皆判一定無復於憾至於孔
明以王佐全才立政於區區庸蜀不能疆理天下完漢
故物制禮作樂比隆三代以節制之師祗平雍闓禽孟
獲馘王雙斃張郃不能汛掃中原討魏黜吳翦操虜懿
方雜耕固壘敦信明義張漢天聲信九伐之法而遽隕
星嘔血與道而不與命與之才而不盡其用是以有志
之士莫不痛哭流涕而致惜焉嗚呼唐虞三代之盛孔
子歎其才難而僅稱九人至孟子則又獨與伊尹一人
為聖之任何哉蓋士不能自重則不能任重不能輕天
下則不能有天下伊尹耕于有莘之野不以道義繋馬
千駟禄之天下不顧三聘而起遂任天下之重一夫不
獲若撻于市放夏桀廢太甲一以天下為計已獨任其
責故為聖之任也孟子為稱道則亦已之志也當其時
中國無王有王者起則必為伊尹之事行道以救天下
故每自謂天未欲平治天下則己如欲平治天下舍我
其誰若齊能用予則豈徒齊民安天下之民舉安以齊
王猶反手也又謂萬鍾於我何加焉富貴不能滛貧賤
不能移威武不能屈乃為大丈夫則亦伊尹之儔也故
伊尹而下以天下自任者孟子一人漢室傾頺羣雄競
起天下之士莫不徼倖功利反復於智數詐力汲汲以
争天下獨孔明高卧南陽抱膝長吟視天下不足為躬
耕隴畝若將終身焉則亦伊尹耕莘之志也及昭烈三
往知其仁誠敬讓可以有為遂起而委質焉則亦伊尹
幡然而改也既從昭烈慨然以興復漢室為己任及永
安顧命則曰臣竭股肱之力加之以忠貞繼之以死則
亦伊尹佐太甲之事也至於内治既修將以外攘以圖
報効臨發上疏精忠懇盡藹然三代君臣復見伊訓太
甲之書其將兵薄伐出入巖阻一以節制不為浪戰申
明賞罰開布公道不規近利恢張逺圖秦漢而下復見
王者之師其駐兵五丈原懿終不敢出則己定勝至其
臨沒懿按視營壘亦歎服以為天下竒才則孟子以來
以天下自任者又祗一人耳論者乃以為自比管樂蕭
曹亞匹將畧非所長又謂不當復漢不可以詐力雜仁
義去中原入巴蜀非其地當如陳平用金間魏君臣或
者又以魏為正統而書伐罪之師為入寇嗟乎孔明其
可若是班乎乃以是竒孔明而又以是責之乎豈真知
孔明者哉初昭烈即漢中王位以孔明為軍師將軍及
繼漢即帝位遂以為丞相安樂公即位封武鄉侯領益
州牧及薨諡曰忠武魏晉以來既以昭烈為蜀先主乃
書孔明為蜀相至於杜甫甄别題評號為精當亦仍蜀
相之名今既正昭烈之號而碑之涿郡樓桑之廟復正
孔明位號曰漢丞相諸葛忠武侯則君臣統體皆得其
正推本論著碑之配享之廟庭作歌以悲其志云
季末汨於功利兮咸跋蹶以顛躋苟無益於已兮則並
其民而棄之士氣日卑兮任天下之重者其誰莫不欲
臣其臣而莫予違兮孰能以臣而為師莫不患失而欲
得其君順而弗違兮而甘妾婦之為治弗逮於古昔兮
皆苟且而詭隨漢室傾於桓靈兮薄崦嵫而日益阽危
姦渠偽魁羣起兮閧為力争而竊窺或豺狼以肆毒兮
或狐鬼而誣欺不以為羞而助桀兮自以為是而不知
其非獨之人高卧而不起兮若太山之四維雖不足以
有為兮胡淟涊以自脂王室乃有遐孤兮逼無所容而
民莫知歸三往乃見而益之以恭兮沛然龍起而夾之
以飛以復漢自任兮吐胷中之竒君臣之契灑落兮相
與撥亂而興衰顧命而托國與子兮涕泣而以死繼之
㐲義而討賊兮雜耕按堵而軍無私反正而抉偽兮還
舊都而有期巍然聖之任兮將越孟而配伊天不假年
兮忽隕星而反旗志士莫不痛惜兮至今以為悲嗚呼
噫嘻使侯不死兮禮樂其可興三代其庶幾兮不侯之
知兮侯其可幾有格天之才兮以造命有佐王之畧兮
以濟衆有不可奪之節兮以輔政有不可窮之智兮以
應變有必信而不可屈之義兮以誅仇而匡時成敗利
鈍畀之天兮一不動於中而死生以之處世而磊磊軒
天地兮其道淳曜而無疵俾萬世之敬仰兮視此麗牲
之碑
　
　
　
　
　
　
　
　
　
　
　
　
　
　
　
　陵川集巻三十三
欽定四庫全書
　陵川集巻三十四
　　　　　　　　　　　　　元　郝經　撰
　　碑文
　　　漢高士管幼安碑
東漢中興二百有餘年處士之盛卓冠前古其整領清
議激揚頺波振起末俗以衛宗社固自有力而其疾惡
荏釁激怒召亂隆譽飈歘虚聲扇盪與宦戚相軋而卒
成黨錮搏國共僨亦皆自夫處士獨建武之初㑹稽嚴
子陵抗志絶俗逺引長往不為漢之三公激成一代風
節建安之末北海管幼安離羣高蹈肥遯居貞不為魏
之三公以全一代名義得處士之道者惟兹二人然而
君子當出而處則失義當處而出則違道子陵之不事
莽得其處矣有君如光武而亦不事當見而飛乃潛以
遯高則高矣於義未盡也幼安生於桓靈之際出於黨
錮之餘董吕袁曹閧起亡漢而社稷卒為操有欺遺孤
殺母后賊義士動以詔㫖行事而終身不受禪代則其
姦有甚於莽其共為簒竊委質而成事者皆患失無恥
不顧名節之人當是之時處而不出可也不受其三公
可也故東漢處士雖盛節高而道全者惟先生一人焉
先生名寧姓管氏避亂適海外公孫氏亦僭擬王者又
偏方一操故和順道徳玩味經術格之以誠卒免於禍
魏既簒以大尉徵不就正始二年卒天下莫不高之迄
今千有餘歲邦人慕其徳化代為祠宇歲時致享禮為
先師乃叙其事書為漢高士作詩以歌詠遺風俾刻之
石云其詩曰
漢鼎破碎天地閉處士一網無噍類妖狐垂涎猛虎噬
失身便為賊睥睨噎喝不敢伸大義少見圭芒即賈忌
文舉徳祖競棄市荀令倉皇亦自斃中原殆無置足地
惟有海外可避世先生振纓從此逝箕子之貞固當繼
逺害全身最得計醫無閭高有餘翠鴨綠江深涵海際
濯足歸來儘和氣紗帽無塵風滿袂東夷尚仁心簡易
土俗厚敬篤無偽遷善從化日純粹華歆見金節自廢
破壁殺后脅漢帝當時割席絶交契更著三公重相穢
回視諸人等兒戲滿朝不識司馬懿吾敢與人家國事
從渠九遷還四至禮樂詩書是吾志孤蹤遥遥謝權勢
蠖屈龍潛當未濟民未忘徳猶世祀遼海千年漢高士
　　　漢義士田疇碑
燕趙控帶朔漠土風雄質其服義尚氣借交報仇奮不
顧死振古以然當漢之季得義士一人曰田疇方董卓
廢立豪傑並起莫不欲盜漢以為已有獨賢宗子虞牧
幽州不受山東尊號誓清國恥而天子䝉塵君臣道絶
乃令疇奉章奔問官守比歸而虞為公孫瓚所殺疇乃
哭墓而去糾合宗黨掃地而盟期於誅瓚無何瓚為袁
紹所滅而紹亦終不勤王隂懷異志尋為曹操所并遂
謀簒代於是袁曹等為一瓚故躬耕不出民夷義之漸
成都邑以烏桓屢殺鄉州冠蓋故假操以誅蹋頓操欲
以五百戸封為亭侯辭不受終身不仕魏世而卒邈乎
高哉古之義士無以尚已嘗謂豫讓荆軻亦燕趙之豪
其感慨許與固有烈士之風然中懷譎計并命于數寸
匕首不免為一刺客如疇之卓犖數千里間闗寇敵不
隕君命以未反報臣主在難竟不拜官斥責去瓚而瓚
不敢害歸於無終撫和民夷約法立制其志不止誅瓚
欲將率燕趙義士并討袁曹興復漢室不幸而遂為操
有故終不臣操仕魏其義烈矯矯非豫讓諸人所能及
也嗚呼漢室傾頺姦臣倚疊惟劉公虞以幽州死漢昭
烈及闗羽張飛起義於涿郡以復漢管寧隠遼海田疇
邑無終終身不仕魏以存漢志節高天下忠義動千古
者惟兹六人皆自夫燕趙古今所稱殆不誣矣宜其沒
而為神各食其土也歲戊午經及易州總管何侯世麟
越易京登黄金臺瞰臨督亢慷慨懷古因論燕趙義士
以疇為首侯謂君欲誅公孫瓚而未卒志此瓚死所也
君之靈豈不烈烈于是乎吾欲祠而祭之以表君義可
乎經曰可哉遂祠于易水之上經為碑其事題曰漢義
士作歌以明君之志云歌曰
君在難兮時多艱士有志兮事無難躍馬去兮踰闗山
明月皎皎兮照刀環奉章遑遑兮入長安見天子兮覩
天顔未報命兮不受官臣節達兮壯士還主君死逆兮
血未乾苦淚徹泉兮骨已寒糾宗盟兮戮兇殘倒渤海
兮摧燕山誰知復有數賊兮瓚已死而操尤姦天下已
無漢兮吾何以立於世間復何面目以見燕趙之士兮
當蹈海而尸狂瀾彼荆卿兮尚不負於燕丹吾寧負劉
幽州兮俛首以事曹瞞死為漢士兮躬耕以盤桓嗚呼
君之義烈兮髙薄乎雲之端應與傅説兮跨箕尾而凌
高寒永為燕之神靈兮俾萬世其仰觀酒滿樽兮殽滿
盤挹靈氛兮佩幽蘭我欲從君兮不可攀魂兮來歸兮
天漫漫吁嗟不可得兮摧心肝
　　　殷烈祖廟碑
大河之陽有廟曰湯王絶去老岸深入故道瞰臨中潭
葢以王伐夏救民光有天下旱乾而無水溢故廟于是
假其神靈以禦河伯懷襄悍猛之患不知其幾千百年
稽天之浸漸入地中迆迆南却逺廟數里益出腴田貽
我來麰歲則大穰於是邦人益知有相之道庇神之休
咸來祈賽禮盛先稷焉歲戊午詔以懷河陽為今上湯
沐邑於是經在藩府得賜第懷賜田河陽河陽吏以田
籍進疆畛之中有店曰楊子楊子之東廟曰湯王即此
廟也廟前有水曰浿(音/𣲖)乃晉浿梁水也盡在賜田内郝
氏之先系出有殷帝乙之支子今啟南陽之田而得烈
祖成湯之廟焉衰門敝族而遇其祖豈將令繼緒不忘
乎時河陽進士苟宗道從余學其家故為大姓在廟之
側桑梓阡陌與賜田接乃命其弟宗禮規廟周之地廓
其神宇令河陽守置戸衛䕶仍為崇飾象設增伊尹仲
虺二相之像以一神徳按祭法能禦大菑則祀之能捍
大患則祀之王拯民于水火之中可謂禦大菑矣廟于
河而河不溢可謂能捍大患矣其世祀也宜哉夫上世
帝王皆以名稱宓犧神農皆是也至堯舜之世始有祖
宗之號曰文祖神宗至夏后之世則以禹為皇祖殷之
世以湯為烈祖其後嗣王亦各有號曰中宗高宗然於
簡䇿則皆以名稱於廟則特以號舉尊之也今既廟矣
而以名稱非制也故更曰殷烈祖廟作頌以畀田畯俾
歲時歌舞以燕神云
惟帝降格先天啟土湯聖不違應天篤祜夏惡盈貫我
伐是舉枿彼三蘖震厥皇武挈民請命脱之砧斧濟以
寛仁瀹其瘡瘉建中立極道繼堯禹盛徳世享于何方
所伊侐斯廟在河之滸民猶戴蘓萬世一雨慝厲不作
重為呵禦河水洋洋莫余敢侮沃壤每每安流順去孰
敢仇餉共饁南畝孰敢不祀競藝稷黍民以有年神不
乏主麰麥如雲際神之戸菽粟如陵隠神之宇民飽而
嬉燕厥父母奉盛以薦㓗登羃俎乃麗白牡乃酌清酟
報本反始在昔自古黄髮婆娑望神屢舞奏鼓坎坎衎
我烈祖𤣥鳥于飛集于河梁迎神語語曰湯是常小子
作頌于以歌商載祀百千神其樂康於乎成湯不亡
　　　新野光武皇帝廟碑
繼秦以楚而無高帝則中國不能復繼莽以操而無光
武則漢統不能纂承三代天下後世不知用儒為學之
有益治道而徳於斯民殘陋蕪穢荼毒宛轉不復見先
王風化之美矣高帝平秦滅楚恢拓綱維帝有中國垂
統二百年光武復汛掃偽妄振踣植僨以帝王之學潤
色皇度賁若草木復垂統二百年粲然二帝三王之治
郁郁乎文繼周而傳萬世髙帝平亂開建大業光武中
興身致太平號稱二祖其有功於中國則一也自成康
而下帝王始不務學陵夷至於東周漸不用儒而中國
不復有先王之治至秦而彗滅除剷専習法律一以殺
人為務漢興將相皆刀筆軍功文景之治本于黄老申
韓孝武雖號稱隆儒相公孫𢎞而擯董仲舒轅固申生
汲黯老死於下國相如枚皋侍從文賦畜以俳優宣帝
厲精為治綜核名實不喜於儒謂漢家制度雜于霸王
元帝好儒昧于識斷貢薛韋匡迭為宰相卒殺蕭望之
而不悟故西漢制度陋于三代帝王不學瞢於大道卒
為孔光張禹所誤而欺于王氏光武起自諸生以謹厚
稱正大之學藴為真勇昆陽一戰破尋邑百萬直壯之
師遂興漢室風雲感㑹鄧馮寇馬皆稱儒將左提右挈
底寧方夏既即位則進卓茂登宋𢎞用孝廉為郎保全
功臣不責以吏事講論經理夜分乃寐閉玉闗謝西域
不勤逺畧推誠御物不尚狙詐躬幸太學修明禮樂優
禮嚴光激成風節始充高帝祠孔子説詩書之規摹緝
熙文武成康帝王之學繼以明章臨雍拜老横經問道
期門羽林之士通經問學有濟濟洋洋之盛於是大儒
輩出維持鼎命袁楊李杜屹然效節終我四百作成政
治保佑民命風化之美同於先王則其功又有大於高
帝者焉且自昔中興之主若夏少康周宣王特一時復
國不失舊物其功烈未有盛于夏后文武者也而宣王
之治又不克終光武之興條理文獻遂軼西京幾於三
代篤實輝光基命以徳温純縝宻服天下以柔道雖則
中興同夫創業傳序十二徳威惟畏使曹操終身染指
垂涎而不敢革命昭烈父子﨑嶇艱阻猶天命人歸復
漢討罪者終曹氏之世幾五十年又非少康宣王之得
比也文徳軼於高帝中興功烈邃古所無於乎盛哉初
帝與其兄齊武王起兵舂陵討莽乘牛而殺新野尉奪
馬以戰其後廟于新野厯代祀之歲已未經奉命宣撫
江淮乃登昆陽故城顧瞻舂陵鬱葱之氣浮動草木英
靈髣髴猶可想像又不能自已推本論著繫之以頌畀
鄧州道總管萬戸史公勒碑于廟垂示不朽足厭景聖
之心焉頌曰
於鑠漢業如火烈烈滅之水兮偽魁懷姦投隙抵間肆
狐鬼兮髙廟有靈翦除棘荆豈遂圯兮白河赤龍羣飛
天紅有孫子兮昆陽一戰長驅百萬天復啟兮羮梟磔
魅糞汚抉穢瀹靈沚兮百秦幾莽撑裂天壤復閧起兮
雷鼓彗鋒指靡羣雄盡寧敉兮帝有聖學沈幾先覺繼
文軌兮投戈講藝夜兮乃寐究經理兮以熙帝載比隆
三代風化美兮享國永久徳懷九有殆三紀兮身為武
湯治復成康孰可比兮廟食世祀代無廢事賁帝里兮
于高有光民猶不忘載揚頌章刻示茫茫漢徳無疆兮
　　　周子祠堂碑
道之統一其傳有二焉尊而王其統在位則其位傳化
而聖其統在心則以心傳位傳者人人得之故常有在
不忘心傳者非其人則不可得是以或絶或續不得而
常也三代而上聖王在位則道以位傳堯舜禹湯文武
周公是已三代而下聖人無位則道以心傳孔子顔曾
子思孟子是已周室東亡秦人西并祗一王位屹為争
奪之具得之者非血戰之豪傑則推刃之子孫其心則
蠱于佛老散于辭章弊于法律瞢于功利壞于智數聖
人不作强有力者挈位而不置不復傳道而道統紊矣
千有餘年之間學士大夫致志用力掇拾殘斷﨑嶇章
句不為不勤其獨造自得力探特悟以道自任者如揚
王韓歐絶無僅有雖競于一時而其學不復傳是以終
不能永聖人之統續而復絶也剝食糜爛之餘僨踣撑
裂之極獲聖人之心紉緝道緒傳諸其徒益久益彰者
有宋舂陵周子而已其學不知其所自不事章句不工
文辭不務決科沛然一致諸道蹭踴孔孟之後瞰視羲
文之前掲振本根浚泐土苴範圍天地窮神知化盡性
至命創為太極一圖申明大易先後天之幾著通書數
十章指陳聖學之極致發前聖之藴奥先儒之所未言
為道學宗傳心之統葢其欲慮静盡極于精一篤于純
誠遂造高明乃能如是故太史黄庭堅稱其為人如光
風霽月其瑩絶洞徹猶可想象一傳而得程顥程頤張
載再傳而得楊時游酢率之集大成于朱熹泛瀾充滙
洋溢旁薄君相服膺師儒鼓篋而學者遍天下六經語
孟各為傳註性理象數各為論説正千載之訛復一貫
之道既傳諸其徒又傳諸後世又傳諸外國迄今二百
餘年莫不知義理之所在各為一太極反諸吾身各有
一易使人人自致聖域而不以為難由漢以來未之有
也祠祀之禮盛於江左而未至于河朔今領中書相國
楊公始嗜其學乃建太極書院於燕都立祠于院以祀
周子以二程張楊游朱六子配食歲時釋菜尊為先師
燕自安史之亂睽隔王化者將四五百年至於孔孟之
祀亦將廢墜一旦祠祀道學宗師而以其徒配禮秩文
采警動幽朔尤近世所未有也嗚呼道統為不亡矣祠
既成適經貳於公而徵銘焉遂序其事而為之銘周子
諱敦頤字茂叔湖南道州人仕至虞部郎廣東提刑分
司南京卒于江州嘗築堂濓溪以自名故門人號為濂
溪先生銘曰
析木之津上扶斗極周子有廟復一太極民不鄙夷㑹
歸有則𣺌𣺌絶緒如絲伊緡聖逺弗續又從而棼祗揚
其波不探其源縱尋斧斤自戕其本舍轍而車血手燥
吻客氣賈勇莫不僨隕過高好竒誘于誕空看鳥應人
自忘其躬不及與過皆失乎中聖心有端聖學有要無
欲而一乃造其妙無極之真根柢兹道道有一極極盡
無餘轉斡化府推激神樞天地人物埏埴貯儲心死不
傳乃載于書六經一易道統之集梁折山頺千載寥閴
無為升堂更孰入室日下有日五星聚奎發原湖南派
流江西肩顔踵孟傳心仲尼伊洛湯湯㑹為一水復生
晦翁又一程子坦坦一道昭昭一理太極有圖通書有
章遂令燕雲亦如荆揚嗚呼盛哉吾道之光
　　　順天府孔子新廟碑
天不言之孔子孔子能言之天天垂象萬物本焉孔子
立徳萬世師焉故天極其神孔子極其聖郊祀天廟祀
孔子禮冠百神宜矣按漢史高皇帝過魯以太牢祠孔
子則孔子之廟祀於戰國先秦尚矣至高帝始以帝王
親祠焉於是孔子之道尊與天同由漢以來載在祀典
以及于今自京師郡國州縣皆為立廟自天子大臣方
伯守令師長皆師而祀之封爵為王象設南面被衮冕
服登龍禮秩一如天子諸弟子爵為公侯各以服章配
享禮秩一如諸侯敷天之下祀事之盛無與侔也夫人
之尊莫尊於帝神之尊莫尊于天帝王受命有天下郊
祀之際則以其祖配天烝嘗禘則於廟然止一代一姓
而已秦不祀周漢不祀秦魏不祀漢孔子無土不王未
嘗受命以一儒者厯代祀之配天不已然後知道之尊
有甚於位乃以萬世為土焉順天故清苑縣置於隋唐
間為鄚州屬邑宋初置保塞軍以其趙氏之故家在焉
故縣比豐沛升為州曰保國朝奄有中夏今萬戸張公
柔自滿城建牙于保開斥土宇西盡常山東出瀛博南
踰滹池北負涿易自為一道統城三十仍兼河南諸道
詔錫名曰順天開大帥府焉初州之廟學在保塞故堙
之北及公開府則夾兩闤闠囂塵坌閧殆非清廟居神
之所且文廟宜在文明之地在辰為已遂於東南得爽
塏地謀遷神居鳩工賦役殿廡一新講肄之舍庖藏之
所游息之地以次具舉高廣其舊幾於倍蓰又為奎文
樓于南鑿璧水于西歲戊午告成迎神于新廟仲春上
丁釋奠以落之公之嗣子𢎞畧攝領帥府而被服如諸
生尊禮先輩向學事師甚謹而文請于某以文其事某
為之言曰觀於海者難為水游于聖人之門者難為言
以孔子而稱堯猶曰大哉蕩蕩乎無能名矧於以衆人
而稱聖人哉且得聖人之道者則有顔淵氏傳聖人之
道者則有子思氏述聖人之道者則有孟軻氏尊聖人
之道者則有韓愈氏贊聖人之道者則有邵雍氏某何
人也敢置言於聖人之前哉姑推本聖人之道所以配
天而廟食之所自以序其事然非經之私言聖人之所
自道也曰天生徳於予桓魋其如予何曰天之未喪斯
文也匡人其如予何每以天自處故生則代天為言沒
則配天廟享堯仁如天孔子道如天昭布森列萬世一
天洋洋乎其上吁可畏也為之詩以歌詠聖人之門云
維天之命於穆不已有開必先是生夫子金口木舌代
天為言六經垂世道同夫天皇帝王霸氣數是㑹集聖
而成所以為大父父子子君君臣臣三綱五常所以為
人祖述堯舜憲章文武以教為位以徳為土彼天吾人
彼君吾師建極立心萬古是資天子北面廟食帝享泰
山梁木萬世是仰燕趙之交保為之衝今同齊魯巋如
新宫矯矯虎臣文武兼備顧視耽耽敢儒為戲小子作
頌敬揚休風刻之廟門道在乎中
　　　豐縣漢祖廟碑
惟天隂騭元命降監下土惟不嗜殺人能一天下聿志
于仁者是與强有力者弗能奪弱且賤者弗能辭故秦
楚之際大統卒集于漢太祖高皇帝在昔帝王受命若
舜若禹皆以大徳大功相其君數十年天命人歸不得
已而後授受弗與弗求弗征弗伐而天下泰定若湯若
武皆積徳累功數十世千有餘年天命人歸不得己而
後征伐一戎一戰不復更舉而天下亦泰定得之如是
之難定之如是之易至於漢祖則不然初無大徳大功
升聞丕顯亦未積徳累功世修長發崛起阡陌之間裂
裳斬竿奮挺大呼滅秦踣楚誅鉏豪傑即受天命而有
天下然而四五年間大小數百戰稱帝之後叛者四起
夷傷呻吟始得粗定得之甚易而定之甚難者堯授舜
舜授禹天下無難即以天下與人即受人之天下非有
大徳大功則不能有大徳大功而有天下故不復有為
恭已正南垂衣裳而天下治湯放桀武王伐紂夏有天
下五百載而造難者一人殷有天下六百祀而造難者
一人徳澤在人賢聖之君六七作一旦暴君虐民啟難
毒世非積徳累功基圖鞏固仁義信於天下則不能遽
起而革命既積徳累功應天順人以濟一時之難而拯
民于水火故亦不復有為倒載干戈包以虎皮垂拱而
天下治是以得之則難定之則易周自幽厲斬先王之
澤滅絶宗國平王東遷僅守虚器號令不出京畿侯甸
采衛撑裂王度霸者五起日以陵遲禮樂征伐専於諸
侯僣以大夫竊於陪臣帝王大統無所歸屬故赧王無
罪孽而西走秦人無功徳而東并八百餘年遂折入秦
虞夏商周之世皆絶而焚燒詩書坑戮學士剷除先王
事首級行刻薄一以殺人為事於是陳吳首難而復事
殺人項羽殘暴而又事殺人秦人之殺未巳而楚人之
殺尤甚獨漢祖寛大長者仁而愛人聖度豁如知人善
任聽納無我見幾成務故雖至賤至弱跌宕里舍不事
生産不以功徳稱無先世之積累而天命人歸有不得
辭扶義而西五星聚井不殺秦降不居秦宫還軍灞上
約法除苛固結人心即受天命是以得之如是之易然
而六七百年殺戮之難積釁荏惡鍾為桀驁布滿天下
不睥睨神器則仍欲分割河山故號令三嬗非大汎掃
不能清夷遺黎之命無與迓續是以連戰劇鬬窮極智
計始一海内而大先王之統故定之如是之難當是之
時中國亡矣向無漢祖之寛仁收擥羣雄而帝之繼之
以文景之恭儉孝武之恢拓孝宣之綜核光武之徳業
明章之問學垂統四百年傳世二十有四公恕利澤簡
厚敦樸愛養元元補完瘡痍則一秦未已一秦復生亂
靡有底矣漢祖之廟食世祀宜哉帝姓劉氏唐堯之後
自秦徙于魏秦滅魏遷魏于豐今徐州豐縣是也故帝
為沛豐邑中陽里人既有天下以為湯沐邑其後即中
陽里故居立廟厯代祀之廟之前後殿各一其前殿則
髙皇帝居中南向為太祖以吕后薄后配于神室留文
成侯張良為佐命配享于右東向其後殿則太上皇帝
居中南向為始祖昭靈后配于神室其左則孝惠皇帝
至孝平皇帝凡十有一帝以次西向其右則世祖光武
皇帝至孝獻皇帝凡十有二帝以次東向皆衮冕黻珽
登龍備章藻火尚赤仍有漢制代為崇飾居民世守恪
恭寅畏尊尊親親如事父祖故其靈貺昭著草木有神
亂兵劇寇不敢樵采海内莫不為墟而廟獨巋然國朝
奄有區夏豐𨽻東平道大行臺嚴公忠濟置官監視給
户灑掃有所廢缺輒為増賁故常煥若一新經嘗以為
漢祖非惟二漢之祖乃三代以來吾中國之祖也而史
臣妄引神怪侈大奇異逺探自出以為授受之符不足
以鋪張耿光蹈厲大烈故序其所以受命而帝者畀行
臺公使刻諸石昭示中國之民用揚漢休乃作頌焉詞
曰
漢承天統奄有四方生民有王中國不亡蠲除兇殘蘇
完瘡瘍代虐以寛視民如傷虎氣龍文屬天有光為民
請命師於咸陽釋縛受璽還軍灞上纔舉孽秦又突
暴項推功弗有銷鑠倔彊曽不芥蔕宇宙在量蠖居梁
漢潛構大象建壇授鉞有相有將縞素百萬討賊誅讐
從天而下扼其襟喉遂宏三綱維繋九州人謀鬼謀轉
圜如流躓强踦頑宛轉寛柔卒活斯民歸涼燠休海内
既平猶不稱帝既得弗名襟度尤異視彼汲汲夸徒兒
戲天命人歸始踐大位圍魯弗誅天下之義親祠聖人
萬世之計大明賞罰讐封恩誅祖述湯武憲章唐虞制
作禮樂稱説詩書興滅繼絶論功剖符盤石之宗匪秦
之孤復見三代大哉規模傳世數十載祀數百七制之
主鴻休龎澤至今稱漢炎炎赫赫廟食世祀中陽之宅
小子作頌大書深刻民未忘漢式吿罔極
　　　留城留侯廟碑
帝王受命以濟斯民天必授之元聖使與勠力謂之佐
命故成湯革夏則舉伊尹武王伐紂則用太公至於漢
髙帝奮起亡秦舉事之際與留侯遇于留留侯説以太
公兵法則輒稱善謂為天授卒滅秦僨楚而有天下髙
帝則比迹湯武留侯之功烈與伊吕並而後世莫及雖
然留侯之事又有重且難者焉伊吕之佐湯武伐一桀
誅一紂拯民一時之難底寧方夏而巳留侯之佐髙帝
當王統綴旒七百餘年血流四海兵黷宇内既為宗國
復韓之讐又為天下復生民之讐又為髙帝復君父之
讐始則始皇為一桀而二世又生一桀既而陳呉六國
項羽英彭又生數十桀皆乗機撫㑹顧盼嚬呻使之自
鬬自斃卒以大義一天下不貪寵利納履而去非惟甚
難而又獨髙且夏殷之季中國未亡而秦楚之際巳無
中國者數百年矣一旦誅鋤滌盪舉二帝三王之綱大
復讐之義以尊君父宏仁義接續中國之命脈使大漢
為後世中國帝者之首嗚呼留侯之功大矣哉髙帝既
定天下剖符封功臣使留侯自擇齊三萬戸留侯曰臣
始起下邳與上㑹留此天以臣授陛下陛下用臣計幸
時而中臣願封留足矣乃封留侯留故沛國屬邑今徐
州沛縣留城是也由漢以來廟祀不絶中統元年夏五
月經持節使宋由泗舟行而留城在泗汭遂頓於廟下
殿廡圮沒荒基遺樹覆茅半椽香火蕭然有斷碑泐蝕
駮不可讀是夕至徐徐邳道總管李侯某言先君嘗駐
兵于留欲修文成侯廟而弗及今鳩工事材將卒先志
而行府適至敢丐文以掲侯之靈故諾其請推本論著
以徴其成而系之詩曰
智貴乎幾用貴乎藏勇貴乎怯義貴乎彰天畀留侯握
兹佐王功並伊吕中國不亡木運告衰僣侯蹠民折并
屠割鍾惡于秦父肉未冷子血復新委積首級仇寃孰
伸申韓鞅斯投稈下石起翦驁恬刳吭斧脊共為倀鬼
不顧宗國盡反先王孰能討賊壯哉子房獨為復讐蹈
揚義烈憲章春秋折節進履遂興炎劉窮神知化掲仁
闡義範圍情狀縱横奇計不怒而笑徬徨辟易總在吾
術卒令漢帝獻璧燒棧借箸躡足兎起鶻落乾旋坤
覆雍容閒暇仇誅寃復紛紛幾秦坐使銷屈功成不居
翛然而往髙風孤雲邈絶天壤偶來濟世不麗世網封
邑有廟宜乎世享
　
　
　
　
　
　
　
　
　
　
　陵川集巻三十四
欽定四庫全書
　陵川集巻三十五
　　　　　　　　　　　　　元　郝經　撰
　　墓誌銘
　　　遺山先生墓銘
歲丁巳秋九月四日遺山先生卒于獲鹿寓舍十日訃
至經走常山三百里已馬舁歸葬爇文酹酒哭于畫像
之前而巳先生與家君同受業于先大父經復逮事先
生者有年義當叙而銘之詩自三百篇以來極于李杜
其後纎靡滛艷怪誕癖澀寖以弛弱遂失其正二百餘
年而至蘓黄振起衰踣益為瑰竒復于李杜氏金源有
國士務决科干禄置詩文不為其或為之則羣聚訕笑
大以為異委墜廢絶百有餘年而先生出焉當徳陵之
末獨以詩鳴上薄風雅中規李杜粹然一出于正直配
蘓黄氏天才清贍邃婉高古沈鬱大和力出意外巧縟
而不見斧鑿新麗而絶去浮靡造微而神采粲發雜弄
金璧糅飾丹素竒芬異秀洞蕩心魄看花把酒歌謡跌
宕挾幽并之氣高視一世以五言雅為正出竒于長句
雜言至千五百餘篇為古樂府不用古題特出新意以
寫怨恩者又百餘篇用今題為樂府揄揚新聲者又數
十百篇皆近古所末有也汴梁亡故老皆盡先生遂為
一代宗匠以文章伯獨步幾三十年銘天下功徳者盡
趨其門有例有法有宗有趣又至百餘首為杜詩學東
坡詩雅錦機詩文自警等集指授學者方吾道壞爛文
曜曀昧先生獨能振而鼔之掲光于天俾學者歸仰識
詩文之正而傳其命脈繋而不絶其有功于世又大也
每以著作自任以金源氏有天下典章法度幾及漢唐
國亡史興已所當為而國史實錄在順天道萬戸張公
府乃言于張公使之聞奏願為撰述奏可方闢館為人
所沮而止先生曰不可遂令一代之美泯而不聞乃為
中州集百餘巻又為金源君臣言行錄往來四方采摭
遺逸有所得輒以寸紙細字親為記錄雖甚醉不忘於
是雜録近世事至百餘萬言棞束委積塞屋數楹名之
曰野史亭書未就而卒嗚呼先生可謂忠矣先生諱好
問字裕之太原定襄人系出柘拔魏故姓元氏曾大父
某大父某父某妣某氏先生七歲能詩太原王湯臣稱
為神童年十一從其叔父官于冀州學士路宣叔賞其
俊爽教之為文年十有四其叔父為陵川令遂從先大
父學先大父即與屬和或者譏其不事舉業先大父言
吾正不欲渠為舉子爾區區一第不足道也遂令肆意
經傳貫穿百家六年而業成下太行渡大河為箕山琴
臺等詩趙禮部見之以為少陵以來無此作也以書招
之於是名震京師目為元才子登興定三年進士第不
就選往來箕潁者數年而大放厥辭於是家累其什人
嚼其句洋溢於里巷吟諷于道塗巍然坡谷復出也正
大中辟鄧州南陽令南陽大縣兵民十餘萬帥府令兼
鎮府甚有威恵以太夫人衰疾辭劇致養轉内鄉令丁
艱憂終喪詔為尚書都省掾天興初入翰林知制誥金
亡不仕而卒春秋六十有八卒之某月日塟于定襄之
先塋前配太原張氏再配臨清毛氏子男三人曰云云
女三人長適進士程端甫次為女冠次適張某銘曰
士子賈技争綴緝僥倖寸祿奔走急以為詩文作無益
糞壤擲棄明月璧先生卓犖有異識振筆便入蘓黄室
開闢文源剪荆棘大聲復完金玉擊爛漫長醉思盈溢
瑞錦秋花亂堆積險妬䕶前喘肝臆羣犬兟兟共讒嫉
塵埃野馬為鬼蜮遺山巖巖倚天璧國史興喪是吾職
義烈不負董狐筆定襄高寒拓拔國馬舁歸來反𤣥宅
有書有傳俱未卒嗚呼先生端可惜嗚呼先生不可得
　　　房山先生墓銘
先生諱伯熙字善甫漢中山靖王之後唐盧龍節度使
伻之裔孫也自伻有幽州傳姓授節數世入契丹為王
公數十人如劉六符等尤其貴顯者也終始契丹二百
餘年入金源氏為燕四大族號劉韓馬趙氏其宗黨在
仕塗者嘗數十百人先生年十六七入國學喜為詩文
卓犖有聲與雷御史希顔齊名號曰雷劉崇慶之變遂
不就舉游公卿間蹶(音/託)弛自肆吟諷為樂視世事若不
足為者貞祐初從乘輿入汴金亡而復歸燕往來燕趙
之間二十餘年歲丙辰復如汴卒于旅次年七十四寓
殯于蘓門丁巳春其子某改葬于燕京梨園頭劉氏先
塋房山其自號也先生資度瑰偉面若頳玉鬚髯奮張
貴氣郁郁每花朝月夕浩歌綿唱音節豪宕聲滿天地
觀者傾側以為異人出於官族而交一時鉅公故王綱
國體大禮經制無不洞練每言唐宋五季遼金以來廢
興因革亹亹有條若所親見如性理象數經學文章皆
能道其柢要其書法出於二王尤善真行小楷嘗謂經
言篆至於李斯𨽻至於鍾繇真行草楷至於王羲之此
書法之本也張長史顔真卿栁誠懸蘓子瞻黄魯直米
元章能盡其變者也然祇當以二王為法學二王不至
不失為顔栁坡谷所謂刻鵠不成猶類鶩也不本二王
便學顔坡不至則遂無正筆所謂畫虎不成反類狗者
也僕初學書先大夫令臨真武樓黄庭者近千紙又令
臨樂毅論者數百紙其大字則令臨魯公畫贊磨崖離
堆更不許他學數年之間始令臨定武蘭亭魯公座位
帖其草書則令臨張芝索靖二王而已今五十年矣不
敢廢也子今嗜書其以是求之嗚呼雖無老成人尚有
典刑學道廢缺如先生者寧可復得耶銘曰
涿郡古廟桑蓋倚幽州大墳近十里龍文虎氣尚未已
笑傲一世還葬此突兀又見筆冡起玉骨清峻有驥子
蘭亭巳臨數百紙嗚呼先生乃不死
　　　須城縣令孟君墓銘
甲寅冬十有一月大雨雪經在杞戍人方警孟君振文
來曰余生而孤今三十有二年矣汲汲遑遑無他樹立
先君子又不克葬何以為人子今將由汴洛以求先君
子遺櫬跋履山川䝉犯霜雪餓體凍膚而不顧箝口槁
腸而不恤也遂去獲于洛之登封以歸而經亦北轅將
㑹葬振文狀其事以請銘予哀其孤而嘉其志叙而銘
之君諱某字升卿世為保州人大父諱興字子昌登大
定十九年進士第立朝莅郡嶷嶷有政績時方右文而
公復長於吏事故遂掇膴仕終振武軍節度使父某業
進士有聲場屋母王氏年甚富而失其天介然有守婺
居以終伯父某登進士第摛藻挺秀再賁天庭鸞凰翻
翥遂為國華終同知順天軍節度事君蚤失怙恃子於
伯父既生鼎腴能落紛華以自振三赴廷試特賜進士
第去不就曰丈夫豈為牛後乎以任子補保州錄事攝
順天軍節度判官貞祐初北鄙用兵乗輿遷汴君為供
具截截有紀律民不擾而備上嘉之賜一官不受曰臣
子養君父分也何以賞為已而北兵屠保尸積數十萬
磔首于城殆與城等君率遺民聚瘞之封十餘塜兵饑
薦至託迹無所猶與州學生數人采稆食椹講肄不輟
也河朔亡奔行在所授滕州司侯辟東平府元帥譏察
徙須城令累官懐逺大將軍知國運日蹙不復中振遂
不仕居偃師之大口志崛氣阜不忍自棄遂感疾正大
元年秋七月辛酉卒得年四十九寓殯于登封龍潭寺
左三十二年乙夘夏四月某日葬于保之西原從先塋
也娶李氏同郡都轉運使李公之女賢明有介操自君
之歿撫其孤襁負寇場艱闗百至卒底于成人以為難
能一子鐸即振文也幼孤自知為學通春秋節節山立
雖落魄不偶而不滓世汙事業雖未見已能挺身數千
里葬其先人以是而推識者知其必復其先矣銘曰
先澤未斬國步已蹶本既顛矣況乃枝葉埋志下泉於
焉可掲君材不墮君節不折氣自杳杳行自曄曄有子
而賢自復先業揺揺新楸偃偃穉柏三尺纍然是為君
宅文或不死萬古斯烈
　　　許鄭總管趙侯述先碑銘
孔子曰可與立未可與權權固處之難去就死生之際
處之尤難乾坤震蕩宗社翻覆去乎就乎骨肉離散宛
轉决命死乎生乎惟識之明而養之素中有主而不惑
乎其外雍容泰定不僨不撓不奪乎志不愆于義去不
苟就不屑生不偷死不傷而後權得而處之盡叔世板
蕩罕得其人於趙侯一門見之大梁亡天命去金乘輿
入蔡侯與其兄從時宗祧失守將夷師熸百司竄伏至
蔡者十一二四郊皆壘孤城彈丸君臣誓死瀝血以戰
池戰而沒則登陴陴墮而圯則柵巷柵拔而燼則負戸
短兵頓則張空拳肉薄骨并背裂齒碎氣數盡矣於是
君臣慟哭以自刃侯之兄謂侯曰吾荷國厚恩叨玷仕
籍十餘年矣義不偷生以自起穢父祖俾我受學非為
祿養為忠義耳如或苟免非惟負君又負父祖汝未服
王命有矻矻之勇足以樹立國難不可不死趙氏不可
無後吾死國汝存趙氏後九原無憾矣言卒而戰以歿
侯號擗突圍遂適宋宋人官之非素志也乃舉族北歸
而仕國朝倅二州將千兵封植松楸糞除墟墓任恤宗
族生聚子孫藹然之譽稱於當世嗚呼去就死生之義
侯之門不既具矣乎歲己酉寓殯者皆舉而葬將碑先
塋以賁下泉謂經曰先兄不以椎魯臨終而畀以後事
受命于危亡之際竄身於兵刃之交自惟凉菲日夕汗
戰懼不負荷今天誘其衷既卒事矣其敢自以為功乎
先世之徳也銘之可乎經拜手曰兄之忠弟之孝先世
之徳之澤其誰曰不可乃推本所自題曰述先叙而銘
之趙以國氏本嬴姓與秦同出于伯益秦滅趙而趙散
故為四方著姓侯之先河間之趙也世業農孝弟力田
稱於州閭宋靖康末遼金搆難曾大父元遷於冀州遂
為冀州人大父榮有志槩爽拓不局時方右文天下靡
然向風掇膴仕綰朱紫顒岸炳燿動炙耳目顧謂其子
曰閭閻皆進士唫唫取富貴吾子不可乎大吾門閭此
其時矣遂執贄求師俾受學即侯父也諱甫字亨叔資
警敏謹於禮而勤於學徳既修明業日精富三與春官
薦書而天嗇厥壽泰和二年卒于家春秋三十有八端
序則見折于未鶱有識興嘆子璧字敏之次子輿字伯
玉即侯也時大父尚康寧以未卒志為恨復命璧受學
振厲穿徹年十九赴廷試聞望軒朗嶄嶄見頭角而大
父得疾援其手而語之曰來吾畀汝以志吾令爾父讀
書欲大吾門閭不幸蚤卒成吾志者惟汝而已其惟勉
之苐不見聳壑昂霄為恨耳言終而逝享年七十有二
璧感奮泣血力學泳今茹古搯抉恣肆蹬踴羣倫登興
定五年進士第釋褐泗州司侯累遷朝列大夫尚書省
掾權尚書戸部主事方駸駸仕路而鼎命已移天興元
年扈蹕入蔡二年春正月城陷死之年四十有七侯靖
深有謀沈鷙老事嗜書力學重然諾耿耿有介操慮事
審而舉必得機故挺身禍亂不跌不頓卒成其志尤高
氣節所交皆天下豪右以義相許故聲名嶷甚其去蔡
適宋也宋以為唐州司法參軍簽判隋州軍事及歸國
朝為許鄭總管行軍千戸銘曰
孰不為死義所則死孰不為生幸偷不生死生以之義
烈則榮趙氏一門嶪嶪言言義存君親死生兩完當地
維之四絶六鼇岌以驚奔宗沈社僨蜚血渾淪莫不失
守遯如荒麕孰如彼二昆臣節既盡先祀亦存一則奉
君以死如奔命之尚一則冒難去國如投吳之貟千載
烈烈有若而人蔡流湯湯宛彼忠魂松柏桓桓䕃其子
孫兄不隕厥分弟不隕厥問先世不虚其教育之勤為
人子為人弟為人臣視兹貞珉其書諸紳
　　　崔氏世徳銘
博陵崔氏由漢魏以來與范陽之盧為河朔右姓門地
世閥更負迭庇高自擬絶當世貴官要族猶恥與聯婚
匹然其家皆能自修飾世守禮義為朝貴為國士為土
豪嶽嶽樹立卒不靡於流俗蓋其先徳先代流風遺範
有以致然故王謝子弟雖文獻不足而猶超人羣高陽
崔仲温博陵之别脊也某嘗與之游其論議粹白容止
雅亮每為敬仰想見世家風采一日狀其世徳而請為
之銘乃為俶落之崔氏世遠族大漫不可考河間與博
陵連壤其先自博陵陟河間故為河間高陽人仲温之
祖某字種徳淹綜經術方以經㫖授鄉曲俊秀而禮部
設經童舉君乃裂篇題銓句讀定闗例童稚甫齔(音/襯)語
言猶啞吒即令明了功近而力捷其師法見稱於一時
娶張氏生某字伯玉業進士有聲場屋方摛藻翥秀郁
為國華而北鄙用兵信安軍帥檄為吏知管尋以才幹
辟按察司議事居無何遷提舉南河漕運時京師戒嚴
河渡梗塞往往沈舟而去君喻以禍福曲為防制糧餉
竟達既而燕都失守河朔郡縣相繼降沒惟信安為金
守四郊皆壘屹如面誌君與其帥誓與國斃以戰多累
授驃騎衛上將軍遥領邢州節度副使卒年六十配温
氏貞孝賢明母儀婦徳中表宗之卒年八十一初君蚤
喪其父終身不茹葷肉事母尤謹及卒信安猶被圍乃
偽為殯竊骸而瘞之家三年與其子某冒重圍葬先塋
人以為難能某即仲温也資純孝篤於天倫弱冠而孤
信安既潰乃負母攜子裹糧闗刃隠垣墉蔽蓬蓽日數
十徙遇寇則戰戰已則食其母而哺其子展轉匍匐完
歸鄉社掃除先人之廬養老撫幼益能托大其家萬戸
張公知其綜實授規運使非所好也去之娶張氏子杲
字晉之業進士卓犖不羣嘗從余授左氏春秋一女適
劉氏男孫一女孫一尚幼銘曰
博陵族藹世閲先澤流代不乏惟種徳經作業惟伯玉
挺完節賢父子孝奕葉惟仲温志烈烈力幹蠱必也竭
負厥母突寇穴忍愈堅厯百折逃威奔患難疊鬱松楸
改顔色子復孫慶弗絶我為銘照阡陌九原光萬古掲
　　　程先生墓銘
惟程氏系出於重黎至伯休父為周宣王司馬見於常
武之詩程之得姓其昉於此晉主夏盟鄭為悼公乘馬
御子華子著書立言稱於仲尼以趙孟殺賢大夫而去
厥後晉滅鼓鼓折入于晉則晉之程先生之先也先生
名良字子美世家于鼓大父滋父革匵徳不仕鄉里以
孝謹稱先生資稟純亮昭曠淵塞振落紛華篤於力行
明昌末舉進士兩與薦書繼而有崇慶之變乃辟地于
河南乘輿遷汴再赴廷試歸而嘆曰上不能匡時下不
能為巳可較尋常以冒進乎於是反身閉闗無復世味
居溵(同/濦)水之上聞望日著遯以益耀從而受學者甚衆
律身既謹尚友論世與魏璠麻九疇王若虚為道義交
常稱先生以為逺之如不可得近之如不能去問學淵
深行業純備粹然一世之師儒轅固申公未足多也壬
辰河南亡逃威于陳州州陷而卒享年六十有八娶室
同邑趙氏子男二人鎮字安卿鑄字伯祿先生嘗語之
曰鎮汝執余之鬯幹余之蠱鑄汝繼余之志述余之事
且禮罰醫藥不可忽禮以閑邪罰以厲行醫以攝生三
者修身之要安卿以先生之故學不為仕而史學淹長
工於詩與北平王鬱唱和甚有時名亦亡於陳伯禄舉
進士有聲場屋才幹通敏嘗為諸侯卿雖艱闗百至益
能托大其家一女適同邑進士宋壽之男孫二曰大章
業進士大有尚幼丙辰春改葬先塋伯禄為經言先君
子墓宜有銘敢以累吾子經拜手曰斐文謏見不以為
辱又何敢辭乃序而系之銘曰
北風吹塵戈矛鬬紛先生胡為乎來不為千仞之鳯而
為大野之麟以道為裳以徳為紳言中乎慮行中乎倫
不争尋常自同于隠淪潜以益振退而益尊不矜于文
惟徳之純雖爾時而屯而以屈以伸業以傳諸人徳以
貽厥孫與化同盡亦異乎無聞淮水湯湯瀹彼厚坤古
聖今賢何皆厄陳吾欲扣帝閽而真宰或嗔壊運構凶
玉石俱焚於乎先生有不死者存區區世塵又何足為
先生云
　　　廣威將軍潞州録事毛君墓誌銘(并序/)
臨清毛氏在宋熙豐間成忠君瑜以力學起家一舉而
三子進士第蟬聯華胄徳業相望郁為鼎族自宋迄金
百有餘年至廣威君而復以名節著終其令聞子孫蕃
衍而毛氏益大君諱某字伯朋曾大父瑜宋成忠郎大
父珣洎二弟評乙同登進士第終泗水令父大壯靖康
之亂徙大名金初仕為永年簿有惠政人以佛稱君資
孝謹介然有守嶷嶷樹立不畏義死不榮幸生每以名
節自期明昌中承父任五為監差而皆以課最聞赴靈
寳簿令有故去攝縣者幾二年髮櫛苗薅愛利浹足憲
司以廉能舉之方終更太夫人李氏訃至遂赴喪老幼
遮道號泣展轉攀送數十里不絶禫服向闋復丁永年
君憂大故疊複哀毁骨立言禮動禮未嘗少替大安初
北鄙用兵選授昌平軍資庫使未幾大敵至庫所貯犒
軍金帛億鉅萬姦人乘我師潰公為攘奪同官亦挾輕
貲以遯從者因以為言君厲聲曰不能守官無所逃責
又可乘君父之難為盜竊計以自利乎悖天負國禍累
子孫吾不為也貞祐初調潞州錄事待次于大名尹知
其才幹檄監漕赴燕都戒嚴乘輿遷汴河朔震蕩游騎
充斥道路阻絶篙工役徒蝟議曹逃君束之以法勉之
以義且戰且前糧饟竟達己亥冬十有二月丙申敵攻
府急尹委君計軍食而城已陷兵人脅君降君不為屈
曰余家世薦食國祿無所圖報國危而死分也又可偷
生耶兵人怒欲兵之君盛氣憤激義不受辱大叫觸牆
立致殞絶得年五十兵退葬之府城北三里吳莊原之
先塋累官廣威將軍夫人涿郡王氏㤗和名臣翛然之
女孫封滎陽縣君與君同日遇害兵退遂祔焉子男四
人居謹明威將軍臨淮簿居政忠顯校尉魏縣五星鎮
酒監居仁進武校尉通許醋監既北渡以名徳被徵參
陜右宣撫司事居喜早卒二女長適宣授千戸喬惟忠
次適順天路軍民萬戸張柔男孫三漸業進士渙澄皆
尚幼母弟二僖字仲和定逺大將軍渭南令儀字敬之
年未及君遲之數年竟同解而仕敬之既仕而數課殿
至於逮繋君每營援必令全釋君昆弟未嘗别籍丁壯
六七輩軍興選募良家子敬之一子被選時征人往往
陷沒其母行坐涕泣君憐之以己子代行人以為難能
二女及笄鄉里名門競求姻對君不許夫人問之故君
曰吾女若而人庸庸之徒何足辱之卒之兩婿皆開國
勲臣鏘鳯乘龍光賁外舍壬辰河南亡毛卒在汴居仁
白之張侯侯力出之䕶送北歸而為之保宥安集本支
滋蔓日益腴茂居仁以徳度直諒與縉紳先生游為時
聘君方須不次之用諸孫嶄然露頭角伯仲祚𦙍曄曄
榮暢其增大門閥軼先徳而霈遺澤也必矣成忠君之
志廣威君之義繼繼綿綿無窮巳乎歲丙辰將改葬公
夫人洎居仁請經為之誌經張侯之門下士也而與居
仁為道義交其敢辭序而誌之銘曰
先徳以為基孝友以為資細謹以自治剛宏以自持突
兀瑰竒頓而欲施孰意其與之材而不與時金風告衰
日入崦嵫塌翼乎卑枝而莫能奮飛于嗟乎君古人與
期國步危而氣不危鼎命移而志不移崔嵬此心死生
以之與國俱死非死之私義烈在天子孫是貽碩大蕃
昌其為報也宜幽墟㝠㝠鑽石埋辭君義不可埋諸孫
其篤之
　　　左副元帥祁陽賈侯神道碑銘(并序/)
昔李廣數竒不侯及其卒識與不識皆為流涕太史公
謂桃李不言下自成蹊及傳大將軍青則以為有天幸
而功烈不與葢論人者不以成敗顧材品之何如其得
失之輕重成就之淺深特係夫用與不用而已近世河
朔豪傑跨州連郡分民専土莫不自以為雄竒至論長
材偉人必以祁陽賈侯為稱首聞其薨噫嗚咄唶痛惜
不已蓋侯以布衣崛起而為一方之侯伯不為不偶位
侯伯者四十年不為不榮但其有戡定禍亂之畧而未
賜以鈇鉞有弼成至治之器而不被以公衮有處劇弭
煩之智而不吏於輦轂有裕國阜民之術而不踐於㑹
府有斡旋造化之手而不典於機宻可以表則一世冠
冕當代而不羽儀於朝廷之上所以有識之士重嘆恨
於英賢也侯諱輔字元徳中山之祁人曾祖某皇祖某
皇考某皇妣李氏侯生六歲而孤養於舅氏佟之家自
知讀書卓犖山立沈鷙善射魁出輩行貞祐初將鄉兵
萬以功授祁之蒲隂尉尋遷為令土豪王知以賂領州
大為民害州人逐之推侯為守聞諸行臺遂授宣武將
軍祁州刺史時諸方州皆事屠并争地殺人不恤其民
且薦饑更相啖噬侯獨保境教之耕戰招徠四方賢士
制事約法故民得安堵兵食足餘而戰有功遷鎮國上
將軍遥領濬州防禦使仍知祁恒山公武仙時鎮真定
而挾智事詐跳梁跋扈憚侯膽畧宻令所親取侯侯挺
身逸州人從之遂歸國朝詔副萬戸張公領州如故居
無何仙窮䠞亦降時金源既棄河朔在所宼敓首鼠反
側侯將本兵畧地所向克捷取慶都攻蠡吾還掇安平
取深州近右諸縣鼓城束鹿等望風降附於是踰滹沱
取冀州兵勢大振武義寧晉衡水饒陽皆下遂逼鎮定
而仙復叛去侯遂有鎮定東南諸郡萬戸張公開都元
帥府于滿城侯行元帥事於祁號南府祁南皆𨽻焉已
而從定山東屢立戰功遷左副元帥副張公開府于保
州築壘以合南北軍兩府諸城并為一道張公將兵在
外侯常居守故無巨細一决于侯乃鳩遺民寛賦租拔
猾梗剔姦蠧資糧日富士馬日盛春施秋殺恩威並著
黠守豪帥帖沮懾服於是有城數十地方千餘里節度
之州二刺史之州五勝兵數萬而戸不啻十餘萬西盡
常山之尾繞出鎮定左轉蜚狐之口東包河間出九河
南入糞野北盡涿易横絡上谷盧龍之塞而跨有燕趙
恒嶽之鎮有滹沱淶易之浸有桑麻魚鹽之利棗栗
五榖之饒金鐵纎纊之産河朔諸道車轍馬足皆出其
間四方之珍充羡而貨泉川流遂為一大都㑹汴梁亡
朝省名士五十餘人㑹于保下侯皆厚為資給盡禮延
待擢其英俊而加任使其耆徳則事之由是四方賢士
翕然來歸冠佩藹然有平原稷下之盛故好賢之譽日
隆事之利病日益聞政化修明人有生賴既富而教駸
駸乎治平之世朝廷嘉之璽書褒贊賜以金符升州為府
錫名曰順天丞相耶律公致書稱述政績之美仍以詩
詠歌焉官制行宣授行軍千戸權順天河南等道軍民
萬戸自是聞望益重每國家有大號令及大更革諸侯
大㑹同必推侯為首俾應受焉侯思致周給嫻於辭令
條析誾誾聳動觀聴故所言無不允諾至於籍戸之式
頒之諸道子錢之蠧一本息止貸逋租薄重賦隂賜及
天下不可枚數朝廷欲使自諸侯入為卿士侯輒辭罷
燕京道最為攘劇號稱難治且與順天境土相呀大行
臺以詔㫖命侯兼治之侯力辭不從遂聞諸朝以所佩
金符授其子文備令襲爵為行軍千戸復授侯金符與
之商處行臺事領順天等道如故歲甲寅諸侯㑹于朔
庭上必欲相侯而侯得疾不起内醫中使問視相望冬
十月戊戌薨于㑹享年六十有三上聞震悼曰朕方用
之而奪去遽邪乃賻廏馬五俾輿歸以葬乙夘春正月
庚辰葬于祁之東原先塋夫人安氏王氏祔焉子男六
人文備襲侯爵文兼襲祁州刺史行軍千戸文逺文進
蚤卒文慶文亮尚幼女五人長適行軍千戸劉克剛次
適參知政事王椅餘皆適名族男孫曰壽孫嗣侯之嫡
子也侯資瑰璋長八尺餘精偪老事志畧深長望之儼
然而其中甚仁初籍戸詔驅掠者私其主侯之所有殆
數千人語之曰普天之下皆天民也吾可奴爾而獨良
吾乎吾若不徳子孫覆亡不暇其能久有若屬乎悉籍
之為民其餘竒孤僮女數十侯一日謂其夫人曰是皆
良家子彼無父母則吾其父母也可辨其族姓比其年
質使各為伉儷乃為築室庀器具妝奩衣物置大㑹而
命之且為訓戒之辭間者皆惻然感泣及疾革又親書
券并其子息與故僕御十餘家皆使為良其仁隠如此
生平喜為學聚書數萬巻每令講讀必爇香北向而聴
之跼踖甚恭或勸之少安曰彼老佛者凡出一言則謂
之説法令人亟拜不巳今聞聖人之道敢不致敬乎尤
喜奬拔後進歲時諸生即賀侯輒先拜或止之曰天下
賤士久矣士不知自重亦久矣吾所以若是者示不敢
以位為貴使為士者知道之在已亦當自貴也常置金
帛於座右曰今河南新破衣冠狼狽吾必有以待遇每
戒門吏有來謁者雖當寢食少報則必倒屣出迎厚為
燕勞而重為資給其好賢如此晚年惟讀語孟曰是聖
賢傳心之要典而世謂之小經吾欲使與六經並為大
可乎又能重自克治嘗曰凡今諸侯馮藉兵亂殺戮之
餘以有今日曾作何等事業既享諸身又欲貽厥子孫
斯民何辜使汝世肆于上乎吾叨玷仕禄五十年矣刑
戮之間豈無過濫沒身而巳敢望其後哉其存心如此
當是之時諸鎮侯伯往往為嚚吏朋民牙角囓猘使長
貳侵官父子奪位而兄弟相吞偪刲剝黎庶行賂傾軋
至於破家赤族而不已故其兵民因以逃散困弊侯雖
嘗䝉讒間苐為隠忍至死不起訟則其惠賚州人甚厚
幸也嗚呼侯在州里則庇䕶惟謹而為良將帥收斥土
宇所當穿徹則為雄方伯撫存遺黎濟之以徳則為循
良吏應變處劇創法立制則為材大夫樂賢下士為善
不倦則為賢諸侯就義棄利不貪寵榮忠於所事致死
不易則有古之遺直徳澤在人益久益深死而不亡則
有古之遺愛方海宇横潰不資於人挺然自致恢宏正
大停滙淵愽非豪傑之資有大過人者能若是乎惜乎
未盡其用而止於是也歲庚申經宣撫江淮至自武昌
嗣後某請碑諸神游之道某應之曰向在許洛聞諸父
師曰河朔兵亂而愛民好士者有祁陽賈帥焉則知侯
於童齔之時及其北渡館于侯門侯一見待以國士盡
以所藏書見付使之誦讀日夕周旋聞其論議見其施
設則知侯於問學之日侯之喪至自朔庭闔境士庶奔
走以逆自涿易抵深冀旁午五百餘里黎老扶杖坌土
衝雪塵壓髽素氷淚滿面崩塌號慟若喪所親嗟隠之
聲道路不絶比襄事凡十有五日奠祭者倚疊而哭之
無不盡哀某為誌文環視而泣者日數十百人有所謂
罷市而往弔鬻衣以致奠巷哭以過車者則又知侯徳
澤之深也故叙其事而為之銘曰
三光五嶽之氣分天下無全材三綱五常之教廢天下
無實徳嗟嗟賢侯元化之一間世炳虚萬夫之特精金
百鍊天下之利器良玉不琢天下之美質巍巍堂堂為
時而出乾坤破碎元氣湮塞溟涬茫昧滑泥沫漆盜販
髠黥蹀血吞食嗟嗟賢侯嶷然而立應龍騰驤捧天開
闢激水轉背垂雲矯翼廓清氛祲剷除荒棘連燕跨趙
大啟封域挈民囂爐置之凉寂我戰我守爾稼爾織瘡
殘痏餘始得蘓息如焦斯濡如槁斯植髮櫛苗薅去其
螟螣濯之以浹旬之雨膏之以三春之露動之以凱樂
之風晞之以陽和之日尋以富教歌謠盈溢桑麻垂䕃
山河改色不有君子其何以國曹子臧之守節孔文舉
之好士卓侯清浄之化寇君愛利之實嗟嗟賢侯乃見
古昔而止於斯莫不痛惜及門慟號行道隕泣大木斯
久中生蠧賊磊落瑰岸長材偉器不害其為明堂太室
矧夫斷金之義寧肯棄於鬼蜮伊祁之南滹沱之北邱
山巖巖豐碑抑抑大書特書萬代是式不朽惟徳不在
兹石
　　　公夫人毛氏墓銘
順天河南等路軍民萬戸宋亳道行軍總管張公其在
國朝樹元勲開帥閫分茅樹社傳之子孫者雖其英畧
有以自致蓋得内外之助焉封之本根隠然啟土别作
一道跨有燕趙則左副元帥祁陽賈侯輔先後禦侮為
虎傅翼夾之以飛則行元帥涿郡喬侯惟忠智謀勇力
腹心爪牙戰功獨多則易州軍民總管何侯伯祥霽威
為和撫摩將校使盡死力屹為内主則公夫人毛氏也
賈侯三人者皆先公卒經皆文其碑經自弱冠館于公
門教授諸子者七年故受公夫人禮遇茂厚知其内行
為悉歲庚申經宣撫江淮至自武昌則公夫人巳薨矣
乃為文奠哭而其子某等致辭請銘經何敢辭按毛氏
周毛伯之𦙍北京臨清人宋熙豐間成忠君瑜以力學
起家一舉而三子進士第以迄于金遂為鼎族公夫人
泗水令珣之曾永平簿大壯之孫廣威將軍潞州録事
伯朋之女大興尹明昌名臣涿郡王翛然之甥也既出
腴閱華胄而其少艾郁有貴氣與其姊皆及笄鄉里名
門競求姻對廣威府君皆不許曰吾二女若而人必配
豪傑靡靡庸壻何足辱之及北京陷張公納以為夫人
而其姊則配喬侯焉公夫人資婉淑明徹沈郁有䇿畧
時門下將校百餘人多與公故等夷或刮金飲血之友
或布衣刎頸之交或擒獲屈膝虓勇之士或反覆變詐
姦宄之人皆方資之以為用而公以蓋世之氣事多濶
畧且日鏖戰不暇存撫公夫人則勞來燠休之毎詰旦
以醇酒數石置大銀甕中設金銀斗盌不置盃杓褰簾
徹幕撾鼔鳴笛命各劇飲置大胾不置挾恣其臠啖嘗
製錦紵絺繡美衣而時以公意賜之其戰而被傷者則
親飲之藥而為良劑傅之又各與膏腴田宅而時以珍
玩慰結其妻子故無不感悦盡力公常出征軍中府中
雖賈侯總統而於機要必取决焉經營比次嘗出資糧
馬仗以給公故公無内顧之憂而攻必獲戰必勝己亥
　(以下闕文依明季本刋惜無善本/補正姑闕疑仍舊以俟博識者)
已出教之書而勉以義故皆有成資喜為學隂陽圖傳
藥石之術老佛之書詩文之藝皆能究竟日讀佛書為
課焚香静坐澹然若與世遺者初自乙亥歲歸公己未
八月某日以疾薨于寢享年六十有二是月某日權厝
于府城東原一子某蚤卒二女長適喬侯之子琚幽閒
執禮有母氏之風賦詩彈琴窈窕物外人元内翰以其
姨女嘗與之號曰静華君次適易州太守郭某竊惟婦
徳以順為正而不在於才故易曰坤道其順乎承天而
時行又曰在中饋無攸遂詩曰無非無儀惟酒食是議
無父母遺罹則不可有為其垂戒如此而春秋謂宋共
姬女而不婦易復謂其動也剛古今載籍殉夫訓子烈
然有為凡著名節者皆著于篇則與其有為以垂訓又
如此蓋以順為正不可有為者常也開國承家贊内叶
外紛拂而不失其操顛沛而不改其度卒能成大事業
有為而静専在焉則變也故正者徳之本變者徳之用
二者兼備公夫人有焉銘曰
高門夏屋兮婉娩周姬玉虹蟬聯兮光生門楣乗龍崛
起兮邦家之基宜爾室兮公之資室有閑兮孰敢嘻子
孫奕葉兮而乃棄而碧梧凋兮鳯于飛春風花落兮百
鳥悲素琴生塵兮褰繐帷老虎飲泣兮霜滿眉百城縞
素兮失壼儀長紼十里兮攀靈輀聲徹天兮淚成池其
徳在人兮兹其可知中堂蕭條兮門慘悽覆玉盌兮反
金巵將士揮涕兮撫我其誰賓客掩袂兮吾將安歸松
揺揺兮栁依依魂一斷兮雞水湄西園月照兮西堂西
星為冠兮霞為衣玉女兩兩兮纒霜霓天外珮響兮鳴
珠璣香霧冉冉兮煙霏霏貞魂之來兮其惟此時
　　　故易州等處軍民總管何侯神道碑銘(有序/)
朔龍起陸真人時乘破蟄窟奮氷天而蜚其翻瀚海之
波濤震雪山之雷霆瑰厲日月推蕩風雲布為時雨轉
為陽春發育萬物作新生人雖曰聖神受命運㑹所屬
俾之立極垂統亦一時豪傑相與比佽基構鳩緝樹立
有以孱就者於燕趙之交崛起雄騖羽翼元臣開拓土
宇共成天功智計則䇿士勇力則名將慷慨服義忠於
所事千戸何侯有焉公諱伯祥字世麟易州淶水季路
里人曾大父泉大父國清世厚于徳為鄉里望族父淵
材武善射智畧沈勇貞祐初起家為義軍都統守清楊
口戍紫荆闗阨上谷諸道濟流民還生口遏寇衝威惠
並著終于易州刺史母鄧氏州里名門以聖善稱侯資
夙成自童丱從其父勇不自制數嘗敵鋒輒執俘折馘
衆皆異之年十五事中都經畧使苗道潤初道潤與其
副賈瑀有隙一日從數騎出瑀伏甲射之顛于道左從
者駭散侯獨下掖之道潤懣絶不能乘伏發前突侯奮
槍大呼殺數人賊乃遯去遂取道潤所佩金虎符以出
令疾足間道聞諸朝乃命易水公靖安民代道潤因事
之初侯之父嘗為山西賊所襲乃言諸靖侯與十二人
俱冒險捷出以復父仇殺掠數百里破靈丘奉聖安水
諸堡寨時年十有六衆以何郎目之是歲靖公薨侯以
符節歸今萬戸張公摧堅陷鋭勇嘗冠軍張公愛其材
常置左右使之先後禦侮每戰輒與之俱侯亦以死力
自效迅厲穿徹所當無前時河朔既定惟保定王子昌
與信安張甫犄角為金守阻水出沒刼掠近右子昌貌
寢善戰軍中號為墓裏鬼為金經畧使尤為驍跋萬戸
張公一日命侯取之侯厲水徑渡薄其城遂門焉格鬭
以入旋戰而出子昌窘甚攜其妾以遯侯追及之子昌
背左以射中侯貫手于槍乃拔矢舍槍縱所乘騎張空
拳而搏之生獲子昌及所佩金虎符偏裨數人束手就
命信安尋亦潰甫出奔河朔遂平西山諸砦餘寇所保
如軍市川姑姑堝紅花谷閃堂白虹野貍郎山等尤險
絶皆攻下之於是闢地千餘里取三十餘城南直滹沱
背盪幽陵西塞蜚狐之口東跳瀛博鷹揚虎踞隠然一
軍跨有燕趙歲壬辰從萬戸張公攻汴京拔洛陽圍歸
徳破蔡滅金第功嘗第一歲甲午宋人畔盟大舉伐宋
從萬戸張公破漢東諸城屯曹武鎮侯將一軍於安陸
郢復沿江上下破三十餘湖得船數萬艘又破芭蕉望
鄉大洪諸寨馘虜萬計宋人出荆鄂選兵二萬救洪山
公逆戰破之獲統制路分等一十六人軍資器械不勝
計瞰臨江口有長驅之勢威震荆楚從攻光州帥拔都
軍二百先登破其外城遂急攻并其子城拔之㑹攻黄
州適有小舟來覘者萬戸張公曰是舟泛泛伺吾隙耳
必暮夜來攻不備必為所乘命侯伏甲赤壁下以待夜
二鼔果水陸俱出侯令其徒按槍箕踞俟其過中衝而
横擊之宋師大敗溺水者不勝計師還又拔張家砦俘
獲數萬大帥口温不花察罕等既厚賞拔且以其功聞
諸朝歲戊戍張公入覲陛奏曰臣之佐何某屢立戰功
宜加旌異乃賜宣命金符充易州等處行軍千戸兼軍
民總管仍賜廏馬錦衣金甲自是萬戸張公常命侯將
行營攝帥府事軍中府中事無大小一取决焉侯既佩
恩遇知無不言有所不合必犯顔以争萬戸張公之樹
元勲開帥閫兼統河南諸道鎮遏江淮侯之力為多歲
壬子將行營㑹諸軍南伐既入敵境而大帥以故自他
道遽還諸軍不之知也錯迕倉皇莫知所適至于江口
侯曰由所來而歸必為敵所遏不若出其不意深入巢
窟彼不我測乃可出也遂突戰旁出直抵司空寨寨宋
重兵所宿衆十餘萬逼寨而壁疏布營壘凌高伐木為
合圍攻取勢既夜命人為五竈火十炬選精鋭設伏于
營之前後先據險要黎明令軍士盡行而後鼔敵下衆
來追伏發敵駭亂且疑其衆盛遂奔追擊大破之摩壘
而還轉鬬千餘里他軍不能歸者并䕶以出上聞之下
詔褒異賜白金五百兩歲巳未方以疾歸第今上南伐
詔侯參與帳前軍國事竒謀秘計多所獻納秋九月王
師渡江冬十月二日侯故疾復作壬寅終于鄂州江上
之滸黄洲春秋五十有七夫人郭氏萬戸張公之甥也
婉淑有禮中表推其賢子男二人長瑛襲行軍千戸先
後卒次瑋卓犖有父風孫徳隆襲行軍千戸二女長適
鎮撫王林之子某次尚幼庚申春正月葬公于易州馬
頭砦麓之貯梁原既卒事其夫人及其孤與其將佐任
某等狀侯行請文諸神游之道某嘗館于萬戸張公之
門與侯游而莫逆故知侯為詳侯偉風儀善辭令膽力
拳勇輩行罕儔沈鷙有幾衡每戰輒先人而奪之心御
下嚴厲束之不少縦雖其同僚至出令臨陣必以聲色
威之渠亦慴服故攻必克而戰必勝疾惡尤甚面數其
姦而不靳通書傳大㫖樂與士夫游謙抑藴藉不知其
為武人渡江之役與某㑹于武昌釃酒臨江跌宕懐古
論當世事從横無窮國家方將奄甸江淮混一區夏而
奪去之遽可哀也已既叙其事又繋之銘以寓哀文或
不死樹不朽云辭曰
大恒東馳直入海涯海山沈雄故其人似之趙韓王之
智曹武惠之賢照曜有宋亦如唐之山西歌謠慷慨借
交報仇流風至今豈惟昔時烈烈何侯乃今見之將門
出將而又過之童穉虎舉露食牛之氣終乘龍運有良
將之規目無全敵而能全師攻無堅對而能堅持握兵
之符發兵之機如脱兎與處女每紛紛而出竒晚節方
隆遽與世辭風蕭蕭兮易水湄壯士一去兮不復歸昔
人送荆卿吾以為侯悲
　　　故中書令江淮京湖南北等路宣撫大使楊公
　　　　神道碑銘
皇朝誕膺天命奄征區夏經武海外既一再傳始究内
治用楊公為相與天下休息公乃恢張規模維繋綱紀
誅鉏兇渠愛養黎獻整領衣冠收藏典籍斯民得以迓
續遺命吾道賴以不亡天下復見中國之治繄公之力
焉公諱惟中字彦誠洪州人曾祖某皇祖某皇考某皆
用武貴金末公以孤童子事太宗自知讀書有膽畧太
宗器之弱冠銜命使西域三十餘國宣暢威靈敷布條
要俾皆籍戸屬吏數年而歸乃有大用意廓出太子伐
宋命公於軍前行中書省克宋棗陽光化等軍光隋郢
復等州及襄陽徳安府得名士數十人收集伊洛諸書
載送燕都立周子廟建太極書院俾師儒趙復等講授
公遂知性理學慨然欲以道濟天下耶律楚材罷遂以
公為中書令領省事太宗崩太后稱制公以一相負任
天下谷幽皇帝即位平陽道斷事官斜徹横恣不法詔
公宣慰公按誅之出一府繩擉莫不健其决金亡恒山
公武仙潰于鄧州其餘黨散入太原真定間據大明川
用金國開興年號衆至數萬出沒刼掠數千里詔會諸
道兵討之不克公仗節開諭降其渠帥其黨悉平憲宗
皇帝即位今上以太弟鎮金蓮川開府承制封拜奏公
為河南道經畧使初滅金以監河橋萬戸劉福為河南
道總管盡有金源故地福貪鄙殘酷害虐遺民二十餘
年公至召福聴約束福畏公稱疾不至公命設大挺於
坐復召之使謂福曰爾不奉詔者吾以軍法行事福以
數千人執挺擁衛下車見公公即握大挺擊踣之方起
又連擊之福匍匐褫魄而去數日福死百姓鼔舞稱快
河南大治遷陜右四川宣撫大使以諸軍帥横侈病民
郭千戸者尤甚殺人之夫而奪其妻其子告公馘之以
徇闗中肅然公語人曰吾非好殺國家綱紀不立致此
輩賊虐良民無所控告不去不仁何以為仁乎歲己未
今上總統東師奏公為江淮京湖南北等路宣撫大使
俾建行臺以先啟行宣布恩信䝉古漢軍諸帥並聴節
制師還冬十有二月某日薨于蔡州春秋五十有五公
相三君厯事四朝出入柄用者三十年天下畏其勇而
懷其仁夫人某氏一子某方為諸生受學以經公之同
僚上介請文其事經曰昔王儉碑褚淵張説碑姚崇同
僚故也矧公之徳於斯民有功於中國甚厚幸哉可無
書乎序而銘之銘曰
赤氣竞天北屬斗尾殺伐用張貞人是啟太祖取之太
宗治之帳前異人去殺有時崑崙虞泉仗節而往飲馬
河源指揮酋長滔滔江漢伊洛淵源北面降敵遂傳中
原試可不違爰立作相始用漢人斯民有望化樞載轉
雷雨一新日出氷天萬象皆春乃宏三綱乃舉八柄噓
枯為生活我遺命天資嫉惡誅去三兇精金百鍊莫當
其鋒斯文不喪衣冠是賴又一太極天地不壞伊予何
人一旦佐公布宣王靈附鳯攀龍振旅凱入際㑹千載
年未中壽遽止于此徳能及人施必在子刻詩貞珉以
召信史於千萬年公乃不死
　　　河陽遯士苟君墓銘(有序/)
中統元年持節使宋館儀貞者二年河陽苟宗道以門
生從行為行府都事治書狀都管二事繾綣淹抑日夕
相從一日書其先人之事以請曰不孝瞢昧不能備述
先徳惟是先人之事所見聞者敢請一言半辭以賁冡
木余之先君子晚年與宗道之父游處里閈相得而甚
相洽也以余父之執且其子受學於余故嘗聞其論議
而見其梗概於治亂情偽靡不洞練而論皆腷臆蓋知
幾之士不犯難行而能遯世以保身者嗚呼乾坤龍戰
海宇横潰能為時而起樹勲名開治泰以濟斯人則可
也如其不能巻懷閉宻不與時角以全其天亦可也不
然則冒難以進而不知止鮮不為暴虎馮河徒糜身於
世者君諱士忠字信之孟州河陽人金源末以貲食豪
鄉土知世將亂乃俠游京都結納豪右以觀時變及歸
而河朔已受兵矣州募民團守號義兵推君為都統保
青龍山時金遷汴限河以國流民南渡為北兵所擠而
阨于河孟津渡尤為要塞而津吏因緣為姦名為守法
而控勒納賄積流民數十萬蹈藉以死君謂其人曰是
不可坐視於是列津吏罪狀請於機察使而聞諸朝即
詔不拘常例命曰海放流民濟以全活歲壬辰河南亡
君知不可為乃散所保各歸鄉里兵鋒方南遂北首以
辟之居燕趙之間宣使老索來莅順天知其材欲引為
參佐力辭不就無何告訐蝟興更相誣陷往往破家惟
君獲免益稱疾不出二十餘年不視戸外以絶辟召或
者又欲相授遂稱疾篤舁歸河陽先世之未葬者皆為
遷祔其諸子昏配亦畢乃曰養生喪死餘無憾矣汝曹
有業足以樹立有田足以衣食我亦瞑於地下戊午春
二月己亥卒于河陽之沇河春秋五十有九從葬先塋
禮也同室劉氏雲中大姓也敬順不違克盡婦道二子
宗道宗禮宗道沈郁力學已為偉器宗禮材勉克家識
者皆謂能大其後矣作詩以告諸幽云
昔曾拔劍倚太行種花釃酒家河陽濡如裘馬年少場
南入鞏洛東汴梁任俠尚氣脩髯張四方有志歌慨慷
大河誰意忽褐裳沇濟一夜水滿箱沸鼎不敢還探湯
長材逸器都巻藏九牛欲挽從爾强欲我妄動君荒唐
落日倒景明榆桑桑梓奕奕生輝光始終全歸計亦良
有子有禄君不亡
　
　
　
　
　
　
　
　
　
　
　
　
　陵川集巻三十五
欽定四庫全書
　陵川集巻三十六
　　　　　　　　　　　　　元　郝經　撰
　　墓誌銘
　　　先曾叔大父東軒老人墓銘
金有天下百餘年澤潞號為多士蓋其形勢表裏山河
而土風敦質氣稟渾厚厯五季而屢基王業而嘗雄視
天下故其為學廣壯高厚質而不華敦本業務實學重
内輕外宋儒程顥嘗令晉城以經㫖授諸士子故澤州
之晉城陵川高平往往以經學名家雖事科舉而六經
傳注皆能成誦耕夫販婦亦恥謠諑而道文理遂與齊
魯共為禮義之俗而加厚焉陵川學者以郝氏為稱首
郝氏之學浚源起本而托大之者自東軒君始君諱震
字子陽系出有殷帝乙封支子太原郝鄉因以為氏始
祖儀自太原遷潞州高祖祚又遷澤州陵川曾祖善祖
從義父璋七子君其季也君資茂異自知讀書不為章
句謏學宦學入京師太學游公卿間久之乃還葢厭棄
凡近不屑就之也既歸徜徉山谷從而學者甚衆講劘
道藝淵滙日邃益有高世意而無復世味以經㫖授學
者折之以天理人情而不専於傳注尤長於理學賦詩
多警句晚年益趨平實淡如也彈琴得古遺音每呻吟
俯仰趨節紆韻超然若有所得逢山水佳處輒為數日
留賦詩彈琴自樂也一日過一道院松竹茂蔽坐於其
下彈琴而歌睡鶴十餘驚起鳴舞珊珊戛戛終曲乃去
從者咸以為異事諸兄甚謹篤于友愛諸兄以族大稱
長兄之命異居君乃涕泣三日不食曰吾業儒而為是
何以為訓不義而生不如死諸兄得欲而生我將服義
而死諸兄懼復聚廬同食以終年四十九配侍某氏子
男三人天祐天祺天貞皆治經為學而天祐尤知名君
初名旦後更今名自號東軒老人銘曰
太行峩峩天地之脊吾家其顛千載寥閴箝以益固噤
以益黙惟君亢亢矯首迅出揮斥鴻荒面目太極搴𤣥
圃之玉芝剷荒除之天棘秋蘭兮青青秋香兮滿庭君
翩翩兮下征掇其實而餐其英乃曳長裾乃抱玉琴明
月清風翛然此心葱葱兮桂隂慕其徳音人累益輕天
趣益深夫復何為付之長吟君其往矣後來繼今
　　　先伯大父墓銘
郝氏世業儒以治經力行為本而篤於齊家之道自曾
伯祖以嫡長涖家已有法制使子孫世守至伯大父復
以嫡長涖家而昆季十餘族長穉百餘口既總家事乃
㑹諸宗戚而告之曰夫衣食足而知廉恥倉廩實而知
禮節士所以忘義失守至於沮氣墮節者殆多逼於饑
凍耳故孟子以農桑為王政之本而其書數及之今某
以次為家督欲諸宗親子弟治生為學二者兼進始則
仰事俯畜終焉立身行道進而得則各大而家退而失
則必有所歸不至於落魄無賴亦足以為善士夫少有
大志不事家人生産雖或成就有過人者而為書傳所
稱亦非教育之良法泛駕破車雖一日千里曷若馴服
以進於道乃相其宗親子弟材器曰畀汝田若干頃畝
汝率田夫而治之桑若干本汝率諸婦而治之錢若干
緡汝率商人而治之書若干帙汝從某師友某人而治
之余則均其有無而治其勤惰於是數年之後貲食豐
餘而學業日進先祖及諸父文譽大振而門下學者日
盛矣其在家也則雞鳴而冠衣杖而立於庭諸房子弟
婦姒皆闢門秉燭盥潄笄總黎明以次省於舅姑父兄
退而各執所業或少有稽緩則旦而問之故責之庭少
廢禮者則加鞭抶焉至于再則㑹宗親中表列其狀而
加之罰飲酒醉者有罰冠衣不正者有罰取友不端者
有罰事師不謹者有罰惰于學者有罰相惎間者有罰
譁于庭者有罰中堂曰棣華歲時燕集上下肅然又以
孝友睦婣任恤等數條書于榜曰有違此者非郝氏子
孫至於鄉隣不法者畏其聞知輒自戢曰勿令大翁知
有訟者則相率而質其曲直行於里巷望者趨而避不
及則揖而拱以待其為人敬畏如此縣令丞每至縣則
輒就門禮謁其諸弟姪必一人教授縣學故門第家法
無不推重君諱源字清卿曾大父昺之長子也卒年六
十四伯祖母王氏二子輿輦輿字正之博學能文三赴
廷試有聲場屋歲壬辰沒于兵士林惜之銘曰
郝宗重承兩世嫡方玉千仞斷鼇立之綱之紀撫其室
支本蔓衍蕃宗戚李廣簡易誠無敵刁斗未若程不識
有身有家衣且食晝吟夜誦簡與筆原田每每日墾闢
繭絲爛爛充以殖孝弟忠信修行實言笑顧步皆紀律
家道既正無敢逸富貴在天吾豈必凛焉高風誰可及
雲白天青太行脊擬將傳聞作家極再拜揮涕書貞石
子孫世守其勿失
　　　先大父墓銘
歲丙辰春經至自沙沱家君得風痺疾遂在牀簀卧以
畀命曰吾齒已過吾父十年矣雖疾病夫何憾惟吾父
之事先有子元子之表在而壙中之文未具且大節之
灼灼者而猶未既載焉吾語汝汝其論次乃再拜受命
叙其事而為之銘惟郝氏繫出有殷世于太原一再遷
于澤之陵川遂為陵川人高曾而下皆學不為仕先大
父諱天挺字晉卿幼開朗卓卓不羣舉進士兩赴廷試
以太學生頡翥縉紳間崇慶之變束載而去曰時事如
此可區區冒進乎遂歸逺近俊茂多從之學其教人以
治經行已為本涖官治人次之决科詩文則末也故經
其指授者往往有成資河東元好問從之最久而得其
傳卒為文章伯震耀一世其餘鉅公碩士出其門者甚
衆則其所學可知巳時有金既棄燕雲河朔隨亦不守
遂往來淇衛間貞祐初人争南渡而阨于河河陽三城
至于淮泗上下千餘里積流民數百萬饑疫薦至死者
十七八先大父曰坐視天民之斃仁者不為乃貽書機
察使范元直使聞諸朝曰昔昭烈當陽之役既窘甚猶
徐其行以俟荆襄遺民曰成大事者必資於衆人歸而
棄之不祥君子謂漢統四百年此一言可以續之今國
家比之昭烈不至於窘河朔之民獨非國家赤子乎夫
人心之去就即天命之絶續也乞詔沿河諸津聚公私
船寛其限約晝夜放渡以渡人多寡第其功過以救遺
民結人心固天命中興之期庶幾可望書奏即日中使
告諭令疾速放渡河朔之民全活者衆於是亦挈家南
渡興定元年冬十一月八日遘疾考終命于北舞寓舍
春秋五十有七臨終浩歌一不及他先祖妣張氏前卒
繼祖妣司馬氏一子即家君也男孫三經彛庸女孫一
歸清苑陳氏初既遘疾謂家君曰郝氏儒業自吾叔父
東軒老人始我死葬其墓側庶得奉杖屨于地下既祥
家君將歸葬諸父兄以河朔兵亂不許家君乃夜啟殯
負其櫬以遯而英靈屢見于其所往輒為警覺以導其
行雖徒步千里渡大河登太行展轉寇穴卒達于陵川
興定四年春二月二十四日葬于先塋東軒老人之墓
側從其志也先大父美風儀冠衣甚偉閑於辭令翛然
物外人而談王道議國政商處吏事甚得體要嶷然公
輔之器而適叔世束背塵閈竟莫能用卒於流寓人憐
其志云銘曰
郝世不競枿其株根赤立擎霜藴華于春一世于邁天
葩吐芬晦以奕世其氣益振氤氲渾淪其屈益信萃于
我祖瀹蘭天津簉其羽翰嶷于青雲巖巖盤盤穹乾厚
坤玉山高寒瑩徹無塵雖事業不少見而道義是存繼
其志有千里負葬之子述其事有萬古遺山之文滄海
遺珠長鯨怒吞匵輝翳光以耀其諸孫嗟余諸孫可汨
其流而湮其源志惟益堅氣惟益完以復九原以慰乎
下泉
　　　先叔祖墓銘
先叔祖諱天祐字賢卿先曾叔大父東軒老人之子先
大父之從昆弟也宇貌瑰托器識高邁日記數千百言
而下筆不能自休初為學即不作决科文務窮性理經
術而汎入佛老者數年以為過高無畔岸復取六經語
孟讀之於是際天人之學瑩如也大安末知世有復隍
之變愈益遯黙貞祐初南渡隠居魯山往來箕潁超然
欲以追巢許也作古文歌詩往往散落世間故雖隠而
名愈顯尤玩意書法嘗以為正書當以篆𨽻意為本而
鍾王書之經也顔坡書之傳也其餘則諸子百家耳故
其筆勢莊重秀勁能作文餘楷草嘗言大字雖大而小
小字雖小而大正書須有草意草書須有正筆其論書
如此趙内翰周臣見君蘓墳詩及書蹟遂遺書欲致之
京師即挈家去於山林幽阻人迹不及者而居然無幾
何雖京都人亦知其處後聞有欲薦諸朝者曰大厦將
傾吾不能為破家人又挈家去元内翰裕之既受學于
先大父又嘗與君周旋文場故特敬畏聞其又遯去乃
以詩相招君復詩絶之而竟不出壬辰之變年四十九
沒于兵先叔祖母宋氏一子思直字繼先亦博學能文
亦皆歿于兵嗚呼郝氏之學大于東軒老而終于君其
嗣𦙍遂不復見而諸父昆季亦皆泯泯焉獨遺家君及
經天乎何於吾郝氏若是之刻也先君既命經論次先
世故書此以列諸東軒老人墓側以示不朽銘曰
文葉班班賁于衆枝道氣顛實于君匱竒初則亡羊幾
惑多岐瑰詭譎怪投瀾抵巇番然而回真是之歸明白
開朗冲融希夷弄月吟風獨樂良知徳充乎身命違于
時收藏天光滑于塵泥每登琴臺望元紫芝千山雲沉
知音者誰濯足于潁振纓于箕庖不治厨何與祝尸棟
折榱崩夫誰可榰我其長往山鹿野麋君無我招亦莫
我追我非絶世不可有為大河絶流商於雪飛天狗墮
地蚩尤出旗嗟嗟乎君既往莫違獨不愍遺諸孫孔悲
伐石鑽辭東軒之西魂其一來與不死期
　　　子阿寳附殯誌
歲壬寅余始醮于滿城徐氏甲辰春正月子阿寳生廣
顙方頤眉目若畫氣阜而聲宏家君以為類先大父日
夕抱弄甚以為慰丙午春先妣委化權厝于府南侯河
之北原術者黙言君家喪氛未殄余在衰絰重以為憂
夏五月三日童稚聚嬉以氷屑置于阿寳之腹觀其溶
滴以咍其騃頃之寒氣入腹暴下數升入夜背弓搐搦
而氣竭生三年矣明日附殯于先妣墓之西側哭而納
銘于壙云
屬余毛離余裏狀乃爾嫡有子而遽死兮吾母之土未
乾而復竁于此兮祗重余之戚豈余之子兮
　　　子阿長附殯誌
歲戊午冬先君告終權厝于府西吳爺灣之北原庚申
春余宣撫江淮至自武昌哭墓而入墓之東足小丘附
焉不知其為誰也銜涕而去及門冡婦哭于室乳媪之
懷空矣乃知向之邱吾子之所也因慟幾絶既而嘆曰
天乎何天虐吾郝氏之酷也母氏之終再踰月而吾子
阿寳卒附殯于墓側吾父之終亦再踰月而阿長復附
焉豈母氏之愛阿寳而攜持之去耶吾父之愛阿長而
抱弄之不忍舍耶故各于其終之後而卒卒而附于其
墓抑吾之不徳不孝致吾子之弗克昌耶秪吾之不徳
而禍吾子耳可無殤乎乃叙而誌之初徐氏不婦歸于
家再娶淇澳張氏是生此子五年而卒生于乙夘春三
月五日卒于己未春三月十二日尤慧而秀發言如成
人以癖疹疾殆將卒謂其母言我死則己奈我母憂何
或問其父則閉目擺手曰我不得見矣聞者皆為泣下
銘曰
不子其父孫于其祖各附于墓共為寃土欲問無所于
嗟天兮
　　行狀
　　　先父行狀
郝氏本貫澤州陵川縣曾祖章祖昇父天挺先父諱思
温字和之資剛潔迥迥不倚不為蘧篨戚施疾故與世
不偶然而人亦不敢以非義屈横逆加儀幹不及中材
而凜凜莫敢犯以亮直自處不億不信中心充實無所
虧欠初成童與河東元好問從先大父學俶落六年洞
達邃滙其所得者有所自其所作者有所徵天端理倪
首尾貫究晦而蓄之靳靳不妄發年二十許奉先大父
下太行往來淇衛間時河朔已受兵有金疆理日蹙慨
然有志於功名居無何得腰股疾志鬱抑不信遂不就
舉貞祐初南渡館而師之者甚衆誠法理意籍籍馳播
所至席不煖先大父卒于舞陽既免(音/問)喪謂諸父兄曰
先君子卒於流寓不克歸葬安用子為子而委父何面
目天下諸父兄以河朔兵亂不許乃與先妣夜啟殯而
負之去渡河至長垣資用皆為盜敓從行者因是亦散
去獨與先妣扶杖負骸步登太行中路賊二人呵止之
曰背負與我不然則死乃啟之賊愕異問故曰是先君
之靈將歸葬鄉里賊慘然曰擾擾如此而欲辦是是癡
子不足道置火餅數枚而去遂葬先大父於陵川之先
塋興定四年也元光元年復渡河河南亡攜經北渡居
于保聚俊秀而教之者十餘年經年十有六命治六經
先傳注疏釋而後唐宋諸儒論議必一經通然後易業
焉壬子館于萬戸張公府教授諸子丙辰經被徵北上
及還議歸鄉里拜謁松楸夏四月十有七日得風疾不
起在牀簀者三年戊午冬十有一月二十六日增劇二
十七日夜忽命經等曰天地之道恒久而不己人惟恒
久乃有前程天下事何嘗不因不恒壊了整衣冠强為
之起咄唶曰發志氣遂瞑不復語二十八日終于寢年
六十有八門生苟宗道趙泰尚文等相與謀曰先生不
苟禄仕困而不撓臨終而猶以志氣為言不亦卓乎可
諡曰静直其未嘗禄仕可稱處士十有二月一日與先
妣神宫同權厝于保城之西呉爺灣之北原三男經彛
庸一女適清苑陳咨男孫二女孫二皆幼先父生平喜
為歌詩徜徉跌宕以自樂而多散逸得遺藁一百二十
篇晚年尤邃性理學手書西銘畀經曰是入徳之幾造
道之階也教人以小學為本以為灑掃應對進退即性
與天道之端致身行道樹立事業性與天道之功用充
實而大大而能化性與天道之成終者人之始生其醇
未醨其樸未散其見解未出其物欲未雜先入者而為
之主終身由之而不能去古之人至於胎教况髫齔之
間乎語言啞咤肝臆緘固神出入而未舍識靄昩而未
明容妥娜而未莊氣閃爍而未定謹其所習政在於是
乃為言坐行立揖拜俯仰之節誦記熟復執筆為書之
制聲音笑貌疏數疾徐之儀一之以敬而不使之惰少
長則為解説義理綴緝章句簡直切律力少而功倍之
成童則以性理經學為本决科詩文為末而寖致之大
學嘗語人曰人見吾之規規孑孑必以為是區區致力
於小者而小之也吾不病也夫事有小大理無小大也
本末先後吾不敢躐而欺之也彼所見者以為小吾所
見者以為大是吾所以積徳而遺吾子孫者世之人好
高慕逺以欺世盜名未能灑掃應對而便説性與天道
紊理踰分枉探速成戕本根壞倫類示不以常而重為
之誑敗徳孰甚焉吾不為也孟子曰大人者不失其赤
子之心赤子之心良心也其為大人保是心而已棄赤
子之心即為大人可乎哉歐陽子謂顔狀未離於嬰孩
高談已及於性命者殆亦為是耶其設心如此故所到
輒見稱學者往往終為成人方卧疾也一日語經曰汝
祖父有言士不能忍窮一事不能立汝曹毋以淺功近
利有速售之心也慕利則敗義欲速則不達汝能勤則
功自至汝能儉則利自來故立身行已在夫堅忍而已
能堅忍則能忍事厯大患難處大富貴决若長河而不
回屹若泰山而不移然後可謂大丈夫凡為亂畧姦宄
不終其身者皆不能忍耳染指垂涎之氣不除負鼎滔
天之心常在一旦肆欲憤不顧義殞身喪元而及其宗
盜侈一時遺臭千載汝曹可戒也過庭之訓類如此嗚
呼先父身無一命之爵史無一字之書其於改葬先塋
壙無一辭之文是大泯泯也立言君子苟為稱述銘佩
之意死且不朽孤子經等謹狀
　　　先妣行狀
先妣姓許氏澤州陵川人與郝氏同里閈世為姻好故
既笄而適家君逮事先大父甫廟見北鄙已用兵遂從
家君奉先大父逃威山谷間推夷就險羞精食疏采薇
蕨汲谿澗樵薪蒸以養備極艱苦而不憚也興定元年
先大父卒既禫家君曰養生不足以當大事惟送死可
以當大事父死而不克葬安用子為遂與先妣决䇿歸
葬諸父兄以河朔兵亂不許乃夜啟殯竊骸以遁時金
國棄河朔限河為守諸津要皆禁自北而南者則渡有
王事于北者則渡非是則不渡也久於河上資糧懸罄
適有受業先大父者為機察使俾偕賜上黨公茶果船
以濟遂至于衛之長垣賊衆單重等行剽掩至人皆入
窟室先妣獨不去守骸以坐曰寧死可棄我翁之靈而
求生乎賊至將兵之不為一動賊厲聲曰若何人獨此
不去若所守者是何寳貨曰此我翁之靈將歸葬先塋
者今幸得濟河有死而已其可去乎賊感愴兇鋒少沮
詰姓居曰陵川許氏也昔舅氏彪嘗為澤掾賊中有澤
逮而得舅氏保宥者因驚悟曰若許某之妺也且語舅
氏之恩且壯其節遺白金數兩而去遂登太行時隆冬
雪盛天地晦㝠官兵盜賊搶攘旁午從行者因長垣之
役皆散去獨家君先妣二人而已而家君復目赤暴發
道滴水場太行之至險也盛雪冒之蹊徑不辨指峯巒
為的攀縁嵌隙循蹭崖磴負骸導家君而進纔半途已
入夜矣黎明始出山再日達于陵川乃克襄事元光元
年復渡河冬十有一月生經於許州臨潁之城皋鎮天
興元年河南亡攜經北渡居于保繼舉彛庸二弟經年
十有六欲以幹蠱自任先妣謂家君曰郝氏儒業四世
矣名士如元遺山者我之自出故家淵源當益浚之可
自我而涸乎今宗族之在河南者皆盡矣惟吾獨在有
三子焉豈非天也使是子也而有成不隊(墜/同)家聲吾儕
凍餒無憾其或不成亦云命矣於吾責何有若以利責
之子而不教是廢先世也先世之靈照之在上質之在
傍將於誰而責也故家君感泣為之賦詩有日月儻隨
天地在詩書終療子孫貧之句於是命經就學欲其先
經也乃命之曰經經亦感奮以夜繼日或冠衣不釋如
是者有年一日雞初鳴經猶凭几伏誦書帙紛紜殘燈
無焰先妣竊視之慨嘆良久呼經語之曰能若是吾有
望矣勿始勤終怠喜而自足半塗而廢吾見進鋭退速
者多矣力學而卒成者鮮也汝自暴棄一身小矣先世
之責之重於汝大也經遂日益激勵蟠錯刮磨肆意經
傳砥礱抉剔鈎昧蹈逺塊乎其若癡茫乎其若迷爝焉
猶未光也而天遽降割歲乙巳冬十月十日遘疾丙午
春三月九日考終命于私室春秋四十有九寓神宫于
保之南原先妣資稟淳懿婉淑有守識慮詣極經所與
游一見之輒曰某當交某當絶經或不如訓輒為小人
所累所居既去隣里思之稱道不容口待人以信不疑
人欺己事家君敬慎不違每勸以義賓客至盡力供具
資用闕必假貸以給經逮事十餘年雖屋漏獨處未嘗
見其惰容束諸子以義嘗語經曰吾忍窮使汝就學非
為利也欲汝知道義負荷祖宗不汙之而已今世子弟
以一時之利敗終身之義者皆是也是豈子弟之罪其
父母不處以義而責以利使之然爾以貨財殺子孫吾
不為也汝其勉之先妣雖終言猶在耳嗚呼旻天弗弔
經未底于成不副母氏之意母氏亦無一日之燕終身
艱厄下壽而卒孰為之司而使之然也一女未笄二弟
尚幼宛然失怙家君戴白坎然而憂何剢吾郝氏之虐
也惟母氏之節之徳固宜昭之金石著之竹帛不可昩
沒也矧昊天罔極之報萬萬無一乎於是録經之所聞
所見者立言君子苟賜矜允為之譔述使遺美不墜光
慰下泉雪終天之痛報罔極之徳銘佩之意死且不朽
謹狀
　　　喬千戸行狀
高祖諱曽祖諱祖諱父諱順公諱惟忠字孝先涿州定
興東王里人世業農為大家母李氏腹公七月而寡公
幼聚嬉異於他兒及長有志畧捷勇善射衛紹王遇弑
北鄙用兵四海有改卜之兆公慨然輟耕長嘆曰時事
如此大丈夫樹立之秋也何區區爾為遂落魄不事生
理俠遊燕趙間貞祐初宣宗南渡河朔大擾公以義軍
從今萬戸張公起於定興保西山之東流堝樹義旗招
叛亡跨山連海威聲大振北兵扼吭盤桓而不得進行
臺聞之便宜授公定逺大將軍恒州刺史受經畧苗道
潤節制從張公鎮撫西山諸保砦張公勇而有謀膽决
善戰燕趙之豪附之者衆毎以方畧授公使戰輒中機
㑹嘗以少擊衆由是威名冠張公之軍國朝悉兵南下
萬戸張公逆戰于狼牙嶺馬跌被執時公居守東流堝
北兵以張公至堝下招諭使降公拒之諸軍既登公猶
拒守自若進攻拔之張公以腹心之舊爪牙之用能全
節守義義而釋之公荷更生之庇以死力自效遂從下
雄易安保諸州宋人乘金之亂使彭義斌將兵襲河朔
至澶魏建斾而北公以一軍蹂其鋒諸軍壯之真定武
仙叛並山諸州縣保砦皆拒守萬戸張公㑹諸軍擊之
令公攝帥將騎兵數百步兵三千人鼓行而西時敵兵
將聚保於狼山砦公召諸軍吏曰彼將歸其巢穴我遏
之必殊死戰歸師勿遏軍志之戒也不若覆諸山下啟
其歸路彼既得歸莫有鬭志是獲獸于穴也衆從之適
兵既過公鼓譟奮擊大破之時有别部將陷敵者公横
戈突陣而入力戰救之乃獲免於是諸叛望風降附遂
入鎮州武仙奔公㑹諸軍追之馘虜甚衆遂㑹攻彰徳
轉戰至齊魯駐軍滕州牙山中夜敵出不意襲壘而入
公獨騎追戰奮戈大呼横衝逆擊諸軍始覺譟以繼之
敵衆駭散填山堙谷而奔於是公名震河朔矣其圍益
都也援兵數萬幾及城公掩擊敗之獲衣糧戰具甚多
遂閉其門㑹内兵闢門突出公嬰其鋒短兵接戰敵敗
走主帥旌公勇以勵諸軍先是萬戸張公開都元帥府
于滿城以公為元帥都監遷副元帥至是帥還仍行二
安州元帥事未幾出鎮唐縣行元帥事復從張公鎮新
衛州辛夘冬渡河㑹戰于鈞州遂㑹諸軍圍汴金義宗
北渡丞相白撒圍衛州力戰郤之追奔至黄龍崗復㑹
諸軍圍蔡河南平張公入覲以公將行營征淮南歲甲
午朝廷論功張公陛奏曰臣馮藉國家威靈所向克捷
臣何力之有亦臣有一二爪牙熊虎之助臣之副將喬
惟忠戰功甚多乞加寵異於是朝廷以璽書金符錫公
仍以千戸世其封自是連年大舉伐宋公感戴恩遇益
自奮勵其破棗陽攻光黄等州功尤多丙午夏寢疾五
月二十七日薨于第春秋五十有五寓殯于順天府城
之東原公美鬚髯沈勇善戰遇大克捷恬無自得之色
其攻黄州也敵兵夜襲諸柵公率鋭卒戰主帥舉火視
之見青甲而黄馬者戰甚力翌日主帥懸賞求之公竟
不自陳其不矜如此雖奮起畎畝藹然有閥閲簮笏之
風事母孝每酣戰而歸必頓整冠服拜而問安及居喪
過於毁瘠遂感疾不起治家有法束諸子以義節於自
奉為千戸候而服食不過于華夫人毛氏子男五人孫
三人女孫一人歲庚戍將改葬先塋文碑墓隧故次第
始終昭灼者于右鴻儒碩筆其諒于兹孤子珪等狀
　
　
　陵川集巻三十六
欽定四庫全書
　陵川集巻三十七
　　　　　　　　　　　　　元　郝經　撰
　　使宋文移
　　　宿州與宋國三省樞密院書
大䝉古國信使翰林侍讀學士郝經等謹再拜奉書於
宋國三省樞宻使相國公閣下經等欽奉聖旨賫擎國
書前徃宋國告登寳位仍布弭兵息民意比及啟行即
還江上兵告諭沿邊萬户俾各守故屯撤去哨騎不得
挑亂生事令山東淮南行省李公遣劉仙等二人入楚
州通報而無來音又令漣州總帥移公文㑹問云不知
所在五月十五日經等一行至邊於是再發關移自漣
州入楚州以復前事仍請入國日期至今不報以節次
靄昧至於差池不能明主上盛意改途㨗出駐劄蘄陽
今副使劉人傑叅議髙翿親徃計議敢布腹心於閣下
竊聞明月之珠夜光之璧以暗投人則必按劍無因而
至前也疾雷破山烈風震海而不懼安於故常也故無
因而至者應之而不失安於常者而知其變惟知者能
之天下之事幾而巳矣顧乗而處之者何如也變故方
殷幾㑹鼎至乗之而不失則無因而至者不疑安於故
常者而知懼處得其當天下無事而生民被其澤不能
乗而失之則無因而至者而為之疑安於故常者而不
知變以至變故紛拂不可救藥而天下被其毒葢天下
之勢治亂相㝷禍釁相紐其幾無窮而變故亦無窮乗
而處之者宜重慎而審之也天下之大亂必出於大治
天下之至危必出於至安天下之大憂虞必出於無虞
戰之負出於勝事之失出於得惟其忽而不審執而自
蔽不知倚伏之幾安於常而不知變是以至於是而不
能復一日雖悔而莫之追也國家光有天下五十餘年
其用兵於江淮者幾三十年兵勢之振莫甚今日取東
海下巴蜀平大理圍武昌克漣水穿徹二廣至於湖湘
縱兵長驅幾至呉㑹有一天下之勢鴻毛衡風似有所
不足舉而一旦斂兵而退又先之以信使是無因而至
前也其飄忽振蕩騰擲宇宙忽去忽來徃年之常而彼
國亦以為常其中有非常者而不知是安於故常也無
因而至而弗之信安於常者而以為常是忽而不乗過
計而不審閣下必不之知也無因而至者果無因乎進
退之常果如常乎幾㑹之來所繋甚大不可因仍苟且
執於一偏而泥於虚文以為我國情狀不可測擯而不
以信義待是幾一失而暴國之禍復起矣當國者宜重
慎而審之也今日斂江上之兵先輸平之使豈師旅不
及曩時歟將帥不及曩時歟甲兵車騎不及曩時歟五
十年之儲蓄不能一朝用歟土地加於舊而賦力倍於
前聨西海者五十萬控東陲者三十萬自大理至於漣
海帶甲百萬兵力崛阜莫之與京無故而斂兵無故而
先信使此無他主上如天之仁曠世之義也徃嵗主上
在潛邸時先皇帝畀以東師俾之東出比師之行其舊
獲俘囚如張都統輩及所在拘繫間探人等皆縱歸之
渡淮而南諸山堡砦所得生口皆撫而安之而去下不
殺之令使宣撫楊惟中出先前茅布宣恩信及其渡江
如滸黄洲青山磯市初未嘗戮一人至於武昌先遣王
一清開喻而彼守臣執而殺之又射殺一肺腑大官於
是始下令具攻具以為肉薄骨并殺人盈城實非本心
故雖合長圍而攻之不急也若彼國當時不殺信使少
加以禮可退師成盟經等侍從左右聖意仁隱好生惡
殺實所具知大官元臣請長驅入臨安主上以為江南
治平三百餘年其民物繁夥居室櫛比吾若徑徃則皆
躪藉矣生靈何辜而吾若是是獨非吾民乎遂不徃聞
先皇帝上僊乃置師而去乗傳北歸徳澤既深天命攸
屬親王四十餘人及藩方侯伯㑹於開平共行推戴既
踐阼謂諸王近臣曰朕欲息兵安民乆矣而弗克為今
在朕矣遂命河南經略使史公徃江上詔諸軍各還故
屯命山東淮南行省李公於楚州通國信而命經等充
國信使副奉國書以徃其書辭一依今國名分未定與
國平交例南北睽裂好聘不通五十餘年天誘其衷幸
而集此而乃不報未知何如必以為如王楫矣王楫挾
兩國而庇一身言于北則以為降使於南則以為和終
於兩國交兵而身以之斃今則不然也以為三十年間
佳兵毒民禮義不通使使先徃欲崇禮義而弭兵兇也
必以為如术速門譚浩矣术速門譚浩逢迎徼倖以不
直之辭要難行之事貪于跋㚄啓釁重怨以其不納歸
而生事辱國而傷來使激萬乗之怒使之投袂而起連
兵數年屍骸委積魚肉生民長惡崇禍今則不然也以
為待人以禮而不以力服人以道而不以勢尊人而後
自尊安人而後巳安先之以敬讓而不以争導迎和氣
天必悔禍至治可期也是皆冀於曩時有為而為非無
因而至也且通好之利不在於北而在於南非惟今日
振古巳然昔孫氏據有江東僅能立國稱臣於魏而乃
敢王殷浩桓温連年北伐終至敗折宋髙祖文帝屢為
大舉亦未嘗得志足以自敝王羲之謂江左立國賴萬
里長江畫而守䕶風寒之處不過數四大抵江北羈縻
而巳此誠至論葢江淮立國以之自守則僅足以之侵
伐則不宜故終之呉為晉平陳為隋平江陵為唐平徃
事則亦巳矣自宋有國以來西北二邊常為祖宗患冦
凖與契丹定盟治平者百有餘年宣靖壞盟終以失國
髙宗渡江善於處變俾秦檜以盟合神聖之子母歸二
帝之客柩治平者二十餘年孝宗㝷盟治平者五十餘
年是其明效大騐閣下所熟復而日省者也孰利孰害
孰得孰失巳事遄徃皆可為監無因而至可不察歟今
主上聖度優宏開白炳烺好儒術喜衣冠崇禮讓踐阼
之初以為創法立制非耆舊英賢則不可乃起宋子貞
於東平王文統於益都劉肅於彰徳許衡於覃懷其餘
茂異特達弓旌相望使之論定統體張布綱維以為善
治必當偃兵如金源大定之初則可矣故特用經等不
以䝉古囘鶻參注其将發命㑹諸王大臣於齊宮蠲日
告天以明誠心令經等乗驛速徃軍囘使入信國家明
信使麾遄出莫不顒顒以為至治之君開兩國之泰也
地廣兵雄戰盛攻取乃能遽爾霽威宿鋭屈巳伸義先
人以禮是曠世之幾不可失也何乃再為通信邈然不
報且彼國邇年以來兩淮殘破四川陷沒二廣透漏江
面綻缺如開達䕫門施黔邕桂巖險之阨塞沿江上下
羊羅采石舟師之出没通泰而下新河料角海道之徑
㨗我之師徒將帥莫不悉知昔以為憚而今不以為憚
曩以為難而今不以為難上流在所可以下江面在所
可以渡斡腹在所可以出如秋髙馬肥再為之舉兵釁
一動未可卒解三百年之文物數十世之累積可為憂
巳若剷去疑阻以承天休弭兵息民申畫疆理通天下
之一氣合南北之太和蘇潤瘡痍補葺傾敗舒釋靈長
締結歡悦明月夜光實為彼國之寳安於夏屋破山之
雷振海之風不作挈倚伏之幾置泰山四維三代可以
四歴年可以過漢而不止於唐閣下亦與先正比隆而
與享安寧之福矣如信矯誣身而不國以負為勝以危
為安以有事為無事以誠為詐以變為常先來之使為
可疑諸軍之囘為不武北方遂可玩南方真可强異日
必有任其責者故是行也非為我國葢為彼國非為我
生靈葢為彼生靈不宜疑貳遷延牽於多議利害明白
一言而决矣尤無以退師為不武而無意於取也彼之
將帥多崇飾虛名以徼爵賞初以復讎攻蔡金源氏滅
我師北還又以收復兩京灑掃山陵而犯河南遂敗盟
約使江淮之民塗炭至今崇虚名而受實禍利歸將帥
禍及生靈茅土相聨節鉞相望而遺民安在抑可哀巳
今師之退又必自以為功而以我無意於取而無能為
也昔國家破金師於澮河遂斂兵而去金人以為無意
於取中興可期恬不為慮既滅西夏平西域旋斾東指
一舉而取之今之師還使入果無意乎倚伏之幾不可
不察也崇明信昭大義乗時挈㑹安民而固社稷成不
世之盛事掞鴻烈於無窮挽囘元氣春動山河離析分
崩幽厄憔悴盡為改色可不為乎經等不佞敢肆騰口
説張布鼓於雷門葢疆理限越區區茅塞不能縷悉故
罄竭狂斐冒於一言惟閣下孚照暑勇方盛萬望永綏
鈞履膺受厚福不宣
　　　宿州再與三省樞宻院書
大䝉古國信使翰林侍讀學士郝經等再拜奉書於宋
國三省樞宻使相國公閣下經等欽奉聖旨賫擎國書
入宋國告登寳位仍布弭兵息民意自四月終至邊漣
楚上下累移文牒至於宿州又具書縷悉寂無來音禮
部郎中劉人傑親徃計議亦不為報使居河麋露宿茇
舎甚非所以待使人之意我以禮義奉辭而徃而彼擯
蔑鄙外一不以禮義荅古者兵交使在其間今退師輸
平墮讎崇好不審髙明何故之以而為若是昔楚晉列
國欲弭兵而安諸侯猶兩釋纍囚鍾儀如楚荀罃如晉
各使求成矧於堂堂兩朝鏖兵聨戰乆無期日今日之
事幸而集此方之晉楚不既大矣乎而乃不報如石投
水如矢搭地藴蓄疑慮必有所在以僕規測殆無藏覆
特遷怒重怨欲為孑孑報復之計夫搖蕩疆埸撑裂藩
垣荼毒生靈互為吞噬皆巳事既徃於今日何有使麾
臨境拒而不納漫為閼塞使得以窺為國淺深而示人
以不廣僕等非汲汲求入亦非貪仕冒進徒為口説者
以為兩國暴骨幾三十年遺黎殘姓殆欲殱盡上天悔
禍主上踐阼首用僕等畀以和議康濟瘡痍於是振衣
束髮慨然啟行副使何道寧本臨安人既入我朝著道
士服主上在潛邸時即以議和為請主上許之曰俟一
日當行既踐阼遂命與僕偕行僕等若知其不可亦非
妄行者近朝廷聞猶未入境有詔北還且言秋髙馬肥
當整六師載為南伐僕即上章以為劉君等既入必不
可行而後旋斾葢以朝廷初發二使一入髙麗一入宋
國使髙麗者未入其境而使者兩輦繼至項背相望一
賀登寳位一請復故疆主上嘉之而許其請且於北京
遼東搜括髙麗人户送還本國於是髙麗遣子入侍僕
等自離輦轂幾踰三月未見次第巳被責問區區之心
以為此幾一失邊釁復動兵連禍結何時而巳寧負稽
緩罪戾堅為之待庶幾有成明主上之意活兩國之人
雖斥逐戮辱死且無恨僕等乆聞髙議是其利害白日
正中不必葢覆牽於多議奉天子之恩命而乆於河上
盤桓而不進豈為僕等之辱亦閣下之所惡不免喋喋
再為具此以重干凟秋暑未艾萬望惠綏鈞履膺受厚
福不宣
　　　與宋國兩淮制置使書
經頓首再拜啓邇者欽承朝命猥備行人荷仁綸奉信
函乗驛而至境上疆埸之吏不時達於是駐泊於五河
朱秦二君至云執事開閫而國信始達且揄揚髙議於
是願見之心益切以為鍧鍧之金聲炳炳之玉光輝映
蕩洞者有日乃今舎舟而騎蹈陸去水徑移儀真天嗇
厥幸而莫之見也雖然義同氣合則楚越肝膽背馳殊
趣則對面九疑胷中之所茹塞將以爼豆於左右者敢
自靳乎嘗以為士之為學期於有用不區區於浮末天
之與巳者大而已自小賦畀者皆有用而巳自棄之也
夫道以用而見天地萬物皆是也其或無用則天地萬
物息人所以裁成輔相使天地萬物各盡其用而不使
之息者也生生而不窮化化而不巳任重道逺而不斃
特立獨行而不搖嶷㟧自致不與草木腐而埃塵蜚為
有用之學待有用之幾行有用之事或遇或不遇或成
焉或否焉命與時不可期故有一時之用有一世之用
有萬世之用不虛生不妄為則建一時之事業建一世
之事業建萬世之事業事業雖殊而期于有用一也學
而有用而終不遇則亦命焉耳矣學而無用與遇而不
能以自用事幾去而功業墮失道左見安視天民之斃
而莫之顧使天地萬物壞而俱不能以用可以為士乎
哉僕始知為學則以是自淬厲憤悱以崛起嘗自誦曰
不學無用學不讀非聖書不務邊幅事不作章句儒以
為不屈則無以信不積則無以用乃束髮頓脰箝以益
宻索太極之藴鑿混沌之竅閉關塞隊絶彼柔道進明
以晦續晝以夜求夫體以致夫用奪造化者有年而無
幾與時不可用也乃剷欲樹志削去世蔓累九鼎以不
移挽萬牛以不囘以天下之至静觀天下之至動必可
行可用也而後起今主上在潛開邸以待天下士徵車
絡繹賁光丘園訪以治道期於湯武嵗乙夘下令來徵
乃慨然啓行以為兵亂四十餘年而孰能用士乎今日
能用士而能行中國之道則中國之主也士於此時而
不自用則吾民將膏鈇鉞糞土野其無孑遺矣故主上
踐阼首有是舉即命僕以行將以彗積年之凶釁頓百
萬之鋒鋭存億兆之性命合三光五嶽之氣一四分五
裂之心推九州四海之仁發萬世一時之機盡天地萬
物無窮之用建天下後世無疆之事業以正人極以迓
天休是以主上以是命僕而不疑僕亦受之而不辭四
月維夏冒暑而南既至邊方為憒憒朱秦二君繼至聞
執事開閫賈公為相乃指天而賀以為有用之學今真
有用矣於是開露肝臆觸忌冒諱作為一書言當世事
達於賈公以其不報又繼以書及再為公移於執事非
敢妄意狂斐以為二公之徳之懿作新政治乗幾與時
其措置云為必大有以異於前日主上踐阼於北二公
登拜於南而僕有是行一世之事業與萬世之事業可
由此而建生民自是而生矣於是忘其固陋不自量揆
蕪辭蔓語勇不自制喜而為之多激而為之切倒廪傾
囷無所藏葢似大而誇其實懇惻昭著至盡而明也凡
辦天下之大事必立天下之大節而一之以誠豈區區
小智孑孑小數掩匿蔽昧而襲取之者所能哉故僕不
敢竭盡也二書既備又屢言於關移關移既切又誓言
於書式越行人之例負僭易之責裯複周悉期於一悟
在僕者亦既盡矣其成與否則在執事於賈公執事顓
面正朝賈公秉鈞當國合符應契中外持衡天開此幾
為二公用治亂安危實此乎在其保合太和使羣生咸
遂濡龎澤於不竭張鴻休於不朽致君於堯舜躋民於
仁夀干戈不試朔南無虞遺黎殘姓復見慶厯大定之
治天地萬物各盡其用者惟所命挑怨興禍使鋒鏑餘
民殘盡而無孑遺者亦惟命僕之事業業巳如是使卒
有用對揚主上知遇不負於初心與所學者惟所命使
之㚄跋顛沛學於有用而卒無用者亦惟命雖然賈公
於執事學際天人為一世元氣致位將相生民休戚之
所係其所負任者亦自重矣又何俟僕淺淺之言哉嗟
夫士之所患無時與不遇故有終身不能立一事者無
時與不遇猶不忍自棄也猶著書垂世託之空言以自
見至於孟軻之距詖行放滛辭以承三聖議者猶以為
功不在禹下矧於得時行道撥亂世反之正厝天下於
治安者哉天道循環無徃不復金亡以來兵亂極矣極
而必治理勢然也故剥之上九稱碩果不食桓公無王
而十年書王變風終陳而繼以豳聖人立經陳紀以為
治極必亂亂極必治也今北朝則主上踐阼急於為治
南朝則二公登拜咸與惟新事幾鼎來和氣荐至則僕
之所學果有用矣自到五河及移沙洲綿歴五月書劄
關移一無所報今始南轅大懼鄙外不能自進於門墻
於是又為喋喋顧瞻江淮風濤滿筆胷次餘波亦為從
臾不知江浄天澄徹去藩垣兩無猜阻竟在何日賈公
望重地絶巳重干凟不敢復陳區區之心惟執事是望
未卜良晤冬律權輿萬望對時綏育膺受厚福不宣
　李制置囘書庭芝頓首拜啟奉使翰讀大學士比勞
　徒御來次淮壖知使指雅在弭兵綣惟我朝以仁立
　國儻信義交孚南北息警此聖主所樂為者一再承
　問備認輸情苐信使以美意而來松夀乃懷姦以逞
　修南城闖北鎮幸我先備得以勝之以此而和殆類
　欵我今閫外方且飭備於行人之事未敢轉聞且令
　潘鎮參具白此意必使松夀無害於成然後執事始
　可啣命造朝也冬寒更兾珍嗇不宣十一月日庭芝
　頓首拜啟奉使翰讀大學士
　　　再與宋國兩淮制置使書
經頓首拜啟自到境内既䝉改館復令幕中名徳致書
置燕敬佩至意茲承朝命宣賜銀絹而加恩禮雖朝廷
推仁實惟執事孱就之自出益為感刻然自陛辭南轅
星窮嵗易束臂舍館坐糜饔牢近過天基節方具劄拜
辭而有是命馮馮翼翼以為便當束載而復寂然益為
踧踖不寧事非難處不知何故之以而淹逺如是前書
以淮安之役相訝今見省劄猶斥而不置淮安之役經
等何與政所為魯酒薄而邯鄲圍者也夫邊將之事行
人之禮初不相干况我輩乃主上之使非李公之使欵
兵之計殆不其然苐恐嵗月淹乆聘使不出中間藴蓄
别起端倪李公素號驍雄而又驟勝一旦折辱不能寸
克則乗驛而上以拘信使平南城激怒廟堂移檄諸鎮
而起忿兵東務方作嗇人在野飄忽而入再為揚塵則
貴朝必起應兵兵端一交禍亂何時而巳使人何日而
歸乎且青齊塔察國王之分土而李公王之妹婿也伯
姬雖殁叔姬復來今王有定策之功而士馬精强必相
率而致怒故宜早令我輩北還經雖不武亦能以理譬
解而抑其鋒其修南城襲北城戰淮安亦得敷奏明其
師之曲直顧惟方今之事無大於此而無急於此者宜
急而反緩何也抑又思之以堂堂大宋而與區區一鎮
將校短量長而屢以為辭得無使人得以窺其淺深而
擬議之乎嗚呼中州遺士鋒鏑之餘收其驚魂引其餘
息營緝鳩贊締和圖安囘生意於寒原泮冰天於雪國
發為陽春再立元氣而有主上斷然行此雖云天意亦
人力也治亂之幾於是乎在後來之英俊一世之豪傑
斂羽毛待風飈伺隙而投間者莫不引領拭目共觀此
舉頓兵鋒之鋭服豪傑之心塞覬覦之意老悍健之師
雖不墮都銷甲使之戢縮自退而無所施厝天下於治
安此其時矣議者必曰北方有故姑留信使吾當收卞
莊之利或以為故境可復中原可圖聽𤣥謨所陳豈無
封狼居胥意以是而稽遲殆必誤國夫南北之事漢晉
以來至于今其成敗皆可考親仁善鄰則治締怨連禍
則亂無出此二者自非大亂滅亡一彼一此徒以斃民
羲之之書蔡謨之議藥石之言也矧於自古易代之際
不無小梗骨肉之間豈皆安和周之管蔡漢之呉楚唐
之巢隠皆是也雖或稱亂終以殘滅詎可以是為利而
墮好崇讎乎今主上應期開運資賦英明喜衣冠崇禮
樂樂賢下士甚得中土之心乆為諸王推戴稽諸氣數
觀其徳度漢髙帝唐太宗魏孝文之流也故宜先於此
復以成歡盟夫内交於牽聨有故之際則易求成於安
强無事之時則難此經所以披露肝臆不避僭易借箸
而為籌者也事至今日處置云為在君相與執事君相
則不敢干瀆以重取罪故又振凌滯氣撼搖枯舌强為
一鳴而復於執事也庶幾與此新嵗共成陽和發育萬
物咸躋仁夀
　　　上宋主請區處書
大䝉古國信使翰林侍讀學士郝經等謹昧死載拜獻
書于大宋皇帝闕下前嵗三月主上踐阼命經等奉書
告登寳位輸平繼好弭兵息民經等草芥固不足以奉
揚明命然亦不敢貪冒行李昧於一來以乆聞陛下仁
聖而主上亦以仁行竊不自揆庶幾兩朝之仁因是以
達於天下於是沛然而行而不忌也六月初至境上于
五河于濠梁于儀真今凡九月夫以兩朝之大兩國之
重生民之事之多敢自以為淹而私憚煩有欲速之心
乎初未入境時見陛下批答王楫等事有云中孚信及
豚魚忠信行乎蠻貊彼以善意而來朕秉至誠若夫成
功則天也以為仁聖如此而主上又先以信使申以忱
辭下臣獲考其無疑矣乃今綿易嵗月糜耗饔牢積委
賚予迄無成命實為不寧顧惟經等鄙外疎逺重以羈
旅宜乎頓滯卒不自露蒭蕘則鬷蔑之面終無異於滅
明竊惟王者王有天下必以天下為度恢𢎞正大不限
中表而有偏駁之意也建極垂統不頗不撓心乎生民
不心乎夷夏而有彼我之私也故能奄有四海長世隆
平包并遍覆如天之大使天下後世推其聖而歸其仁
故孔子贊堯曰大哉民無能名贊禹曰吾無間然言其
君人之度如此其道其徳乃如此也故貴朝髙宗皇帝
有曰國家兵不及漢地不及隋民不及唐所以維持人
心者風俗也風俗者何仁也仁者何愛利而不殺公普
而不偏犯而不校遜而不争不以地以道不以力以徳
不以衆以禮上下薰陶守之如一所以為三百餘年之
命脈也太祖皇帝初受推戴入京師兵不血刃嗚咽流
涕感人心而服天命仁之原也親平三叛置燕雲而不
取授李彛興以節鉞仁之度也創業垂統闊略宏逺立
廣大之規模使聖子神孫儀刑世守至於太宗皇帝剷
拾諸僭平有河東威靈大震益務徳教期於休息真宗
皇帝澶淵之役從綏弗及反窮守約而與其成圖惟安
治仁宗皇帝推明信義再為定盟由是海内乂安隆於
禮義民物滋殖教化盛行遂成風俗髙宗皇帝所以推
本而言為之力行知鞭之長不及馬腹匿瑕藏疾再造
區夏奉安列聖保宥下民積徳累功祈天永命多歴年
數而中興之主也聖聖相承罔有逸徳故能見遼金夏
人之滅以至于今而紀綱正君臣和風俗厚文物盛藹
然仁愛之治逺軼漢唐駸駸乎三代比隆也恭惟陛下
乆御宇内仁聞四塞積徳而化内恕以仁故能遇警不
聳釁禍不鑠今當天人厭亂碩果不食接續元氣迓衡
弭亂之時政陛下恢𢎞正大撤去藩垣親仁善鄰墮讎
崇好張皇一人大明公恕以天下為度之日也夫貴朝
之與本朝初無大故三十年間雖事之殷累承通好而
本朝多故卒無有成葢天方開亂聨戰鏖兵彗撲鼎亨
大有以革其曲直之責亦有自任之者本朝立國五十
餘年天將韜戢鋒鋭而底安治故令聖徳集于主上資
賦仁明樂聞善道喜衣冠躬禮遜樂賢下士自在潛邸
巳符人望於是致之先帝而退守藩服聘起儒生論講
書史究明理學問以治道嘗以為創法立制乃可底平
弭兵息民其先務也先帝嘗為大舉主上力諫諫而不
從致有合州之役受詔東出至于渡江實非本心十餘
年間遵養時晦將以大賚于民者今始得行故即位之
初首命經等奔走致書此亦曠古希闊之遇南北二朝
罕有之幾也以為揚鞭而入挂席而出即見二境玉帛
交馳於是經等握其機汲汲而來豈意貴朝牽於疑置
而不急必有横議以移天聰蝟起事端各陳便利自以
為公私而不國荏釁種禍因為交亂大見鄙外以誤某
等夫較短量長欲圖報復者淺淺之謀也姑留信使坐
以觀變者孑孑之計也交亂輸欵以圖夾攻者良嗣之
徒誤國之人也貴朝以仁立政陛下以仁存心夫豈必
爾為冦讎無容為善自新必爾於擯蔑而絶之無乃亦
有所失非聖人先王維持人心之意乎且某等之來斷
然為之以行夙心者主上也合謀啟廸對揚天衷者欲
親諸王也經營比次計安遺黎者六七儒生也夫狡焉
思啟封疆以亂為利者何國蔑有燕嶺之北河湟之西
姑置勿論藩方侯伯牙錯棊置各土其地各分其民擅
賦專殺父死子没今一再傳年皆未及四十書傳方略
時務情偽莫不明練而各握重兵多者五七萬少者亦
不下二三萬比年以來鏖戰長征山川險易靡不周知
以經觀之其寧甘於束臂坐老嵗月志富貴而已哉以
主上英明統御有方懷服有道故皆雲從景附若今信
使交通相與報聘申畫疆理要結好事講睦修文數年
之間紆餘舒徐鎮壓解弛使其壯健衰猛厲弊干戈朽
鈇鉞鈍强雄之氣潛以消沮殺戮之運庶得少囘貴朝
祖宗仁愛風澤亦得流諸華而濟諸人以引以翼傳之
無窮則自陛下始不然則事幾差繆威武再奮各得信
其藴隆韝鷹柙虎掣去突出際風飈之㑹起雲霄之志
相與牽聨共為飃颺北朝有事則南朝不能無事一塵
河朔載渡江淮則誰復誰何聘而不報使而不入某等
何惜苐恐異日有以歸曲而或傷累朝之仁累聖政之
萬一也昔韓愈述破蔡之功曰凡此蔡功惟斷乃成今
日之事某亦謂在陛下斷之而已夫天為剛徳人君體
之剛故明明故不惑不惑故能斷斷則天下大事無不
行亦無不成天下恃之以安也牽於多議優游不斷漢
祚所以中衰天下亦因以亂也詩曰發言盈庭誰敢執
其咎書曰惟克果斷乃罔後艱陛下聖學髙明英偉夙
著何待疎逺之臣之言哉某等自啟行南轅至於入國
南北之事一無聞知其間變故已與初終錯迕不同兩
朝之事朝夕之間變不可必一日則有一日之變一月
則有一月之變某等之嵗月有限兩朝之變故無窮以
有限之嵗月待無窮之變故某等何辜哉伏望陛下仁
覆矜閔察其螻蟻體太祖一仁之本原太宗一仁之涵
養真宗一仁之要約仁宗一仁之風俗髙宗一仁之命
脈不限中表不為鄙外不心乎南北心乎生民答主上
之盛意允遺黎之傒望乗機趨㑹攄抉潛慝保合太和
使天下後世稱陛下之仁曰五十年之兵亂至是而止
經等亦得因依末光守先世之弊廬涵泳太平感恩佩
徳死且不朽聘而不報使而不入因仍苟且遂成變故
締和圖安反以稱亂陛下之仁不能及天下主上之命
不能達則經不能共職遂墮好事負君負國自怨自艾
永以自責亦死且不朽如申命下吏畀一明命無庸此
輩玷汚壤土姑緩其死俾完守以歸使主上治其無才
無術曠日淹乆卒無有成之罪亦死且不朽自至境内
已嘗致書於執政及制閫又因給賜上表陳謝因以陳
情顧惟經等之技之心亦巳傾盡而猶未白也故有申
飾固陋罄竭悃赤剸劃肝肺觸忌冒諱天威不違顧豈
敢有藉襲而或靳隠貴朝元老碩徳如雲如林陛下聰
明神智幽遐罔蔽其處置云為必大有以允當也何待
經言雖然言之重辭之複其間必有大善惡故春秋有
屢書再書聖人定書則夏之書四商之書十有七周之
書三十有二非故如是之少如是之多也君臣之間信
則言簡而略不信則言重而繁矧於二國之間風俗不
同好使不通信義不孚大兵之後而濟以言又閼塞頓
阻不能成行故鬱於中而有不能巳焉者所以喋喋弊
弊知其獲戾而不顧也陽靈扇和伏願對時育物大庇
生民允屬塵望經等謹昧死載拜以聞
　　　與宋國丞相書
經頓首載拜啟太師丞相國公閣下自啣命造境授館
儀真累䝉燕勞敬佩至意近又傳宣撫問而加給賜不
能隨即裁謝是懼是惶經居燕趙之交在馬牛下風天
淵海山懸邈限越而於是時巳聞執事之議渢渢灝灝
從臾一時私相告語以為必相天子而底南北之平一
日亦槩受其賜及主上踐阼經承乏使人則聞執事果
膺登拜符敉寧之幾㑹隆平之運大允南北之望龎艾
輝炳瑞日祥雲賁增天光於是趯趯而喜而莫之勝也
昔遼主聞相温公乃敇邊吏曰無或生事中國相司馬
矣今執事為相而主上適命輸平之使宛然翕合不無
以司馬公之事業望於執事也夫天之所以賦畀於人
不偶然也有是君則畀是相有是相畀是事業人之所
以荷天之畀亦不易也相是君則行是事所以事天也
政有所未立吾相矣吾當為立也事有所未行吾相矣
吾當為行也以至亂有所未弭民有所未寧君子有所
未用小人有所未去吾君之未遑吾法之未備吾相矣
吾其能已哉及汲汲焉弊弊焉不敢少有暇逸必去必
行而後廢者舉缺者備弊者革然後取古之人相君而
未嘗格之君者舉而行之為一王法增益前人之光而
為日新之政則相業至矣事君盡矣事天謹矣嘗以為
周公相武王有未下車而行者有下車而行者至於仰
而思之夜以繼日幸而得之坐以待旦奚為如是之急
哉一有所未行則民有所未靖也而或自暇自逸豈先
王相我後人日昃不食咸和萬民之意哉葢亦不得已
也故温公作相曾不幾年新法之未便舊典之當舉者
更易殆遍至於憂老以終天下至今稱為賢相不敢以
急遽責去民之虐底民之寧當如是也竊惟方今之勢
禍天下者兵福天下者和相君而宅人者當何如哉去
其所禍就其所福可也夫為禍福者在於北成禍福者
在於南且如北朝不肯休兵夫孰能止之雖南朝欲休
而莫能休也南朝欲和而北朝不從雖欲和而豈能和
也哉故為之計者北人好用兵因其欲止而止之鮮於
和因其欲和而和之則亂可弭而天下被其福也好用
兵而激之以兵鮮於和而拒而不和則亂無期巳而天
下被其禍也故曰為禍福者在乎北成禍福者在乎南
本朝與貴朝初無大故無故而交兵者幾三十年未知
孰主張是而使至此極也天哀遺黎濟剥以復主上踐
阼下止兵之詔發輸平之使導迎嘉貺去天下之禍集
天下之福適執事登拜於南是天贊之使大有以成變
茲福於無窮也以為貴朝几不及布庭不及灑僕等有
以得道路稽遲之罪匍匐一拜啟鑰進書合兩朝之和
為一元之氣洋洋之幾波湊鼎集措天下於萬世一時
出生民於萬死一生使天下後世稱之曰雖北朝仁愛
之心而成之者執事也由是以開維新之務裨益相業
翼明中興而乃館留儀真淹易嵗月宜急而緩實有所
未解也自陛辭入境南北之事一無所聞每與一二介
佐自責自咎無乃主上舉之之失而未見也行之之速
乃宜速也無乃僕等委之之非而不知也命之之違而
弗敢也何至於是也方今之事莫大於此莫急於此而
淹緩如是反而求之既不在於主上又不在於僕等不
知孰為之而孰致之抑其天欲未福於民而猶将以禍
之也抑其為人階禍而不欲其福也推明其故而莫之
知也抑其不無望於執事抑其不敢蔽於執事而敷心
腹而自獻也其或是也與或非也惟執事處也其使進
見以達主上之命而復書遣使以成其好固所望也其
使進見復書於僕等不遣使而命之囘亦可也其不使
進見具書遣使俾與僕等即此而囘亦可也是豈執事
欲為之或其事勢一出於此有不得巳者抑僕等嘗亦
受教於君子固非生事而交亂者也其即此而囘則亦
平心易氣告諸主上以為貴朝與執事非故為此有不
得巳焉者方圖後舉汲汲而至也主上聖度優宏既先
以禮夫豈增忿返以自違亦必恭已而待矣苐恐執事
牽於多故念不及此僕等不能進不能囘而猶在於此
方春疫起或有變故虛其望而失其期莫能追悔僕等
何恨苐恐有以瑕纇於相業也嗚呼僕等兵亂之後束
髪志學期於有用而行之也遭遇主上樂賢下士即受
弓旌之聘及其即位而有是命慨然而行如或藉頼脱
民於兵而底於成使南北少見安治則執事之賜也㚄
跋顛踣水益深火益熱坐視天民之斃而莫之援所學
所志卒無有用貽天下後世之非則僕之責也於執事
何有哉竊觀河朔自金亡之後碩士大老英偉之人流
落殆盡而一二憗遺收緝殘墜致之主上乃有今日其
發詔命使之時莫不扶杖引領惻然沾涕曰不圖今日
復見盛事更須忍死以覩其成厭亂者則如是也後生
晩進無科舉之羈束無學校之礲錯自其童丱便習兵
革其肯如是乎瑰岸突兀隱隠自負莫不自以為王猛
髙允崔浩蘇綽將自致霸王之略姑刮目視此以為進
退也慰老成之望服英俊之心在茲舉矣執事必有以
處之也積日累月乆為茹突感於徳度為一快吐惟亮
其淹抑而加恕蚤賜區决焉有上大宋皇帝一書更望
敷達以白塵悃未遂參覿惟冀惠時珍攝燮和元化光
慰輿望至祝不宣
　
　
　
　
　
　
　
　
　
　
　
　
　陵川集巻三十七
欽定四庫全書
　陵川集巻三十八
　　　　　　　　　　　　　元　郝經　撰
　　使宋文移
　　　再與宋國丞相書
經頓首載拜啟太師丞相國公閣下曩者南北定盟國
有定命使有定辭禮有定數使來如歸徃反之間不過
三數旬無出疆之專無請覿之私無僭易之言周旋禮
律加之以敏而巳矣故禮無不答行李不淹國家安其
利生民被其澤而使人亦擅皇華之美振耀一世而以
為榮也若夫盟好未定約言未成變故相仍梗塞猶在
則大夫出疆有可以安國家利社稷者專之可也請覿
不以為私多言不以為僭故張温使蜀未見而先抗表
鄧芝使呉見拒而即通書論者以為得而不以為失經
等自到境上至於受館如無阻遏即得成禮自視區區
兵亂之餘糠粃土苴之學將觀禮慕儀䊐(音/渾)䊗未見瞻
顧之不暇安敢輒自振暴露短於三百餘年文物禮樂
之朝乎以為疆埸交兵幾三十年宿憾藴隆怒氣旁魄
一旦欲使委餒銷鑠舒徐安緩而底之平非大為剖白
則不能也於是弊弊纚纚忘其固陋不計辭之工拙時
之忌諱而枵然傾盡苟能解鄉閭之鬭則雖被髪纓冠
而亦徃虎害可除則攘臂下車從為士者之笑果可濟
人濡乗輿而不愧於無術也既朝廷不得造執事不得
見制使不得接於是作為表書關移公牒而皆不見答
經等如是之無所靳汲汲切切而誠且盡而貴朝乃鄙
外不急置而不問如是之擯蔑也必議者之不察以為
此輩不識時務大兵之後敢渉吾地而踵王楫譚浩之
故計必爾乎拘之雖執事髙明正大横議之多不能無
揺於中而亦有意乎督過之也不然何錮滯淹抑之如
是經等亦頗受教於君子不畏義死不榮幸生夫豈一
旦臨小利害遽有所惜苐恐傷貴朝積累之仁失遺黎
傒蘇之望啟豪傑覬覦之心種南北殺戮之禍中州遺
士經營啟沃之勤無所濟主上兼愛好生屈已通好之
美意無所成此所以重為之惜懇懇灌灌猶以為言也
夫天下之安危幾而已矣一失猶可不可再也再失猶
可不可復再也主上自在潛邸貴朝奉使王元善等至
朔廷所持書幣實在貴朝皇帝主上以為國家用兵嵗
乆議和通好此其時矣雖前朝事今日猶可行也乃聘
師儒魏璠王鶚以議之及先皇帝踐阼遂命送還貴朝
奉使遣术速門等報聘以不使入見嵗月淹逺姦人藉
以激怒於是有合州之役主上每為咄唶嗟惜當時主
上方御西師南平大理不見處置使人之事向使主上
在先帝左右必不至於是故生此厲階至今為梗是事
幾一失也嵗戊午主上行營至真定之北牛鎮謂經曰
今師之出皇帝所命也一日事定汝為吾使宋講信通
好以安百姓經拜手曰經不佞不能奉承明命弭兵息
民天地人神之福也其何敢辭主上曰一日便當行耳
乃知主上通好弭兵之心有素也及其渡江得合州㓙
聞乃議班師令丞相趙公於鄂州東北隅萬人敵下與
貴朝約言曰如辭順便可許和退師而言者忽略不一
竟不得底要是事幾再失也雖然猶命緩攻退師喻䝉
古漢軍諸師曰我今北定大事汝輩勿復攻擊總攝諸
軍濵江駐劄無得侵掠以俟後命遂乗驛而北不意䝉
古漢軍諸帥不遵約束攻城侵掠備極凶暴大傷和氣
主上既至開平受諸王推戴即下詔於順天起經於病
中畀之書命授以金虎符今奉使貴朝告登寳位布弭
兵息民意命經略史公賫詔徃江上諭旨言有信使仍
還江上兵適䝉古漢軍諸帥棄師北歸而史公不得前
主上即欲治諸帥方命擅囘之罪而值即位大赦雖貸
而未釋也時經等巳在路月餘既至東平而李行省連
三致書言近遣人於淮安報信使之至仍先奉書要結
好事為葉安撫所殺且聞毁都亭驛下詔告喻誓不與
北和公等毋入不測也既而又令一幕官來邀令囘經
等以為主上美意有素今日甫行千載一時不可中止
宋國禮義之邦專務徳化事循典則寧有不測苟盡吾
誠以奉吾君之仁迓續兩朝遺黎既絶之命其成與否
繫之於天且仗節即路之日百姓無不遮馬快覩至有
涕泣者曰不圖今日復見盛事人情如此天意必從吾
輩豈可懐私偷安半途而廢乃移文告諭沿邊守將不
得無故興師揺蕩疆埸西至雲南東傳於海鐫戒諄複
重為約勒遂自蘄宿至於五河貴朝果遷延不納一行
介佐三節人員莫不請囘經等以為事至今日更為少
忍露宿茇舍泥飲糲食蚊蚋之與居狐狸之與伍枕虺
藉蛇暴冐氛霧嘔泄並作瘧癘交攻而不憚也如是者
三月及朱制幹秦通判相邀登舟乃拜表闕廷移文邊
鎮以為順流東下便當成行而復泝流而西置之沙洲
者一月儀真授館以來雖恩禮加厚坐享饔牢而使人
之事竟莫區處今復九月初謂本朝有故請囘而不許
及得蘄宿囘文復無他故而又不放還如稽留我輩有
益貴朝雖老死片天之下不以為憾如其無益徒役人
衆耗縻禀餼箝口束臂塊處株守面四壁而不聞無一
人而與問事勢淹逺人情憚煩多言而必謂之躁催請
而必謂之急不言而必謂之怒喟嘆自艾而必謂之怨
積日累月必得罪於衆左右矣不能成事而反生事此
焉是懼且术速門之事合州之役武昌之舉江上之師
皆先朝之事非主上之所欲為主上之心經等所奉行
者前嵗三月二十四日之事也迄今乃復周嵗其間事
勢與國書所言詔命所授必皆不同貴朝難以處置經
等何由入見惟執事加察曲為聞奏即賜區處如信及
經等成禮遣使保於無虞兼以與蘄宿文字已言貴朝
具禮遣使達之本朝矣如猶有疑必於難處放令歸國
以為後圖不然則寖以生變進退不能李行省之言為
騐經等獨受窒蔽迂闊之責事幾復再失之則南北永
無好合之事天下後世無復有為生民横身負任者主
上必謂汝輩嘗謂此事宜行今乃如是責其偽妄則皆
得罪中州遺士無復孑遺是最可痛也事勢如此關係
重大雖有雷霆之怒斧鉞之威必復再千瀆而不顧也
乆在舍館從臾下風饜聞執事之議善處大事能弭大
變出御藩方入總庶政始則有陶士行之敏而威名則
過中則有謝安石之賢而徳度則優將以導迎和氣𢎞
大信於天下以成其終經等之事所以動天下之幾而
莫有大焉者宜乎執事之謹處之也束裝荷擔拜書鶴
立佇聆明命暑勇方盛萬望對時珍育膺受厚福不宣
　　　復與宋國丞相論本朝兵亂書
經頓首再拜啟太師丞相國公閣下乆在舍館累塵清
聽知以數瀆獲戾而國家利害民生休戚茹塞填梗不
能自制故不復計其煩疊若貴朝疑而不處僕等黙而
不言則差池更端錯迕兩置日益背左暌離乖隔何時
而已使人之事當變故非常之時則竭盡忠赤力為剖
白開陳利害萬折不衂職分然也豈箝口從諛以常自
處靡靡碌碌坐制於時甘為賤丈夫則非為僕等之辱
亦執事之所惡也今日之事固知進退在於執事徙死
在於執事使之榮使之辱皆在於執事固惟所處也抑
其有誤於執事者可靳忍閉宻從其誤而不變乎非惟
誤於執事顧亦誤於僕等非惟誤於僕等顧亦誤於二
國僕等之死徙進退之事小二國之治亂安危之事大
雖不見信尤當論列也昔孟軻去齊三宿而後出畫韓
文公三上書宰相豈去之不勇求之太切乎君子濟世
之心天地生物之心也豈有一不見信則悻悻而去遂
自棄絶哉僕等銜命造境嵗月淹逺言之不為不盡待
之不為不乆初以李行省之事相迓今則不復犯邊復
以訛言變故相動今則萬安無事而猶不放還無乃説
者以西王之梗指擬為辭將以僕等為藉手之具以之
幸災觀變乎是所謂誤於執事者也夫貴朝億料之見
豈若僕等之親見間探不根之説豈若僕等之親説説
者必謂北方有故西王争衡主上之立有可議西王之
勢反可興如此而稽留如此而待變如此而誤執事如
此而誤兩國豈可不為之辨遂使卒有誤乎夫主上之
立固其所也太母有與賢之意先帝無立子之詔主上
雖在潛邸乆符人望而又以親則尊以徳則厚以功則
大以理則順愛養中國寛仁愛人樂賢下士甚得夷夏
之心有漢唐英主之風加以地廣衆盛將猛兵强神斷
威靈風蜚雷厲其為天下主無疑也故屬籍之尊而賢
者合丹大王先帝之終率先推戴摩歌大王主上庶弟
也在諸王中英賢亞於主上嘗處大事不動聲色先帝
臨終畀以後事先歸推戴塔察國王士馬精强嘗代主
上帥東諸侯亦先推戴倐烈大王總統西師奄征西海
鎮壓西域三十餘國主上母弟也去中國三萬餘里亦
遣使勸進言兄亡弟及祖宗法也長兄既歿次兄當立
兄若不立吾誰與歸主上乃集大統應天人也即位之
之初首發信使通好貴朝弭兵息民聘起諸儒更定制
度則賢主也不意一二懼罪不逞之徒糾合奴𨽻間離
骨肉刼立阿里不歌大王締起兵端拒命漠北以次則
㓜以事則逆以衆則寡以地則偏兵食不足素無人望
一時跳踉終就㩉(同摺/音懾)滅夫開平至和林四千餘里彼
所據之地又去和林西北三千餘里在金鐵山外其極
北則骨利幹等西南則火石林牙諸囘鶻也乃漢西突
厥北偏地窮荒徼隂寒少水草薄土瘠大抵皆沙石也
其所從之人惟是西域近左小小部族為所脅制者如
為必死之㓂并命衝突不過乎闖澣海窺河湟揺蕩遐
裔而波斯外五大食安息等皆西域强國與相犬牙亦
足相制矧於倐烈大王統御西土其容大肆僭逼縱使
刼制其子詎肯以兄臣弟且其兵勢足以自帝一方又
詎肯以衆從寡以順從逆以强從弱則彼卒無所成無
所疑也今主上既以正立一時豪傑雲從景附全制本
國奄有中夏挾輔遼右白霫(音/習)樂浪𤣥菟穢貊朝鮮面
左燕雲常代控引西夏秦隴吐蕃雲南則玉燭金甌未
為玷缺藩牆不穴根本强固倍半於金源五倍於契丹
縱彼小有侵軼則塔察國王一旅足以平盪其餘三十
餘王猶巻甲牧馬從容營衞矧於中國諸侯如史如李
如嚴如張如劉如汪等大者五六萬小者不下二三萬
虓將勁卒荏習兵革騎射馳突視䝉古囘鶻尤為猛鷙
則前日北方之强轉而為中國其肯使蠧國害民之尤
者復肆虵豕彼雖死㓂此亦死敵也彼之崛强祗足以
自斃而不足以為害明矣説者豈可以便小本朝謂秦
無人以先遣使便謂怯弱拘留待變夫三百餘年禮義
之朝論議之多當如是乎且先帝即位此輩挑亂起釁
各肆窺窬主上令發囘王元善等因以修好此輩則故
為沮壊以之激怒致令先帝有合州之役武昌之舉交
廣之師南北生靈頓斃數百萬先帝既終意猶未已前
嵗二月復令脱里赤等大起䝉古漢軍十丁内再起兩
名以之西行部籍既定方行㸃數主上乗驛禽縛即罷
其役向使此輩可量也初主上未立中國無備之時此
輩乗之先人奪人或因可入今中國之備日修彼之力
日憊宛轉頓斃寖以脧削何所從入苐恐窘急奪命穿
捽西偏迆迆而南一日或為貴朝之愛則政當講信修
睦通好合勢守衞中國計安元元貴朝備施黔以西交
趾以南塞黎雅之險增嘉定之戍本朝備漠北河右瓜
肅涼隴倐烈大王蟠亘西域扼其吭拊其背不能有為
則中國之禍庶幾乎息何乃羈持信使坐以觀變貴朝
之䇿果安在乎昔朝太祖陳吉思皇帝初并有諸部與
汪罕連戰言者謂金源章宗曰彼之相攻中國之利他
人之事不在已家不為之謀卒以失國本朝烈祖脱鸞
皇帝自金房穿出貴朝襄陽守臣以為是將圖金何與
於我不為之拒四川荆襄隨以陷沒凡守經事而不知
權忽於近幾而無逺慮鮮有不敗者且天下之勢如一
人之身使心廣體胖丰容無故則可共為安泰如一處
受病則舉身不寧焉有斷一臂去半身從其潰腐不為
砭焫(同爇/音屑)謂未至腹心以為無疾可乎使主上萬安中
國無事則貴朝可以安坐説者可以待變姑行讒慝以
昧執事如天未悔禍萬一有梗南北牽連相與鴻洞貴
朝豈能常如今日則説者之誤非為觀變是自待變也
故契丹之滅禍延及於貴朝金源之滅禍復及於貴朝
以及於今其可再令北方有故乎如其有故可以為懼
而不可以為幸也故為貴朝計者急於北復保合太和
亟謀唇齒葺䕶藩籬修理邊防奬率將士却浮揺之議
定堅凝之盟逐生事之人必力行為無所藉惜南北兩
朝庶底安定僕等此言擬於面進既無入見之理亦無
交際之期故規規反復瀝血刳肝又至此極説者又必
以為狂為愚一日或有騐則渠亦必復以為知言也竊
惟執事髙明正大練達事幾慷慨服義必以為此惟説
者之生事小智自私不與利害咸於頰舌恣為營惑指
近利以為功引逺事以為證曲牽合以為辭知常而不
知變見迹而不見理蔽俗而不知權或有誤於執事亦
并誤於僕等惟加亮察幸甚幸甚
　　　過總管囘降與賈丞相書
自接納以來禮意隆茂以國事限越望崇地絶不能屢
通音敬惶愧惶愧然再更冬嵗月深乆累為祈請不見
區處未知何故之以而艱阻如是僕等奉承明命通好
弭兵計安元元以入貴朝其進退可否則定於接納之
初邀之以入不使之出竊惟貴朝必不其然貴朝三百
餘年仁政是行禮義為治不為駮雜之事純務王化以
崇明信豈於通好使人亦既接納無故而不使之見有
故而不使之還固為羈留不與明降大為擯蔑終於不
遣如夏人之拒命契丹之敗盟金源之仇敵使人之來
貴朝處置逆則益推之以恩悖則益加之以禮不校尤
分曲天下莫不稱貴朝之義至於本朝王楫之徃反無
成术速門等要以難行之事貴朝皆置度外不重怒復
怨禮而歸之天下莫不稱貴朝之仁豈獨於僕等而特
有以異乎哉顧僕等之事非有大難處者如事體之不
定變故之不虞横潰之衝隔藴蓄之蠧壊徒重恩禮而
誤於接納别有牽制而疑於發遣事至今日亦宜通情
相告諸所藏葢一皆開剖撤去藩籬掃平畦畛豁堂奥
之深邃敞宮府之洞達使僕等舌茹心服雖賜之鈇鉞
亦含笑入地何用如是之重且難乎委如本朝有故至
於分裂壞亂不能以國貴朝欲圖報復則下一明詔却
還其使命將出師無施不可貴朝酌進退之禮僕等全
所守而歸貴朝得義理之當僕等盡臣子之節則於事
體兩無虧損貴朝建極垂統保衛宗社維持人心忠臣
義士節節山立以至於今名教之力也豈忍使僕等束
臂兀坐失守喪節隕辱君命背棄名教則亦貴朝之所
惡夫復讎者不折莫干矢惟射者之發故交兵亦行其
使使人通好必有何罪而拘留不遣至意貴朝有可乗
之幾又焉用僕等而為疣贅以相梗礙必本朝可與又
焉用僕等淹逺嵗月以稽好事至若貴朝長驅底定捷
奏交馳版圖麏至則自貴朝事僕等亦當復命無遂留
之理必本朝不幸果如貴朝所言復隍之變迄無所歸
則僕等亦當壇帷致使三踊盡哭在我者盡而後事天
待命必不偷生因仍苟且以自穢縱使貴朝不以為戮
復何面目以見中州遺士僕等之事止於是而已而日
益昧沒漭無津涯反復思惟蝟起百端絜天斟海都所
未解而二年之間四壁之外一無聞知塊處株守如幕
上之燕釜中之魚凡諸文移如石投水隻字片紙不與
交關使之局脊無聊號呼宛轉而卒莫之問生平之所
韙韙初心之所熖熖一朝磨滅晦蝕殆盡而竟無矜閔
者則亦命焉耳國事遲稽而家不能恤志力衰塞而親
不能養未知何以獲戾而至此極既言本朝兵亂再報
異聞不接國書却言入見事體違左必不可行今又坐
待數月復及囘降引見之期亦無明降不能復自噤黙
故又一鳴激切之罪有所不避初望執事而來不請於
執事則將焉徃執事方隆相業遂底雍熈恊贊中興巍
然當國政爾駕馭英賢慰允人望豈獨使不幸使人沈
頓於此以傷和氣望賜矜察斷為區處即此發還終貴
朝曠蕩之恩全僕等區區之節幸甚幸甚惠風扇和萬
望對時茂育膺受厚福光慰輿望不宣
　　　與賈丞相書
經頓首再拜啟太師丞相國公閣下一自授館屢易星
嵗竟不獲曕望輝光漫為傾佇爾者牒請亦無囘音不
免再為干瀆經等之事本自易處數年之間不克進退
是用喋喋以重速戾蓋不敢欺貴朝亦不敢負本朝復
不敢自欺亦不敢欺天下後世以誤生靈終不見報且
屢為有司扞格必其陳説不合事體而徒致干聒是以
嵗月益逺變故益深睽離孤隔置而不問夫主上之命
使人而不忌經之奉命而不疑皆以素聞執事之議指
擬而來以為好事必成不知孰為厲階至今為梗一室
之内旁薄抑塞顛連宛轉天所賦予巳所固有平昔之
負任及今之所奉行者沮撓銷鑠漸欲澌盡而復遭遇
貴朝大故墮甑解瓦復無所望是天靳福衽禍未欲天
下平治阻遏之極又重以此非惟貴朝之不幸其於使
人尤大不幸嚮者事勢乖張今復氣數翻覆則經等安
用仍在舍館執事方處伊周之任佐重光之命百官以
聽四海仰成大聲轟磤正氣崛阜興滯補弊革訛飭陋
事有壅而必行釁有積而必彗理有暗而必燭勢有悖
而必囘蕩滌振厲烜赫一世咸與惟新經等之事既乆
且廢屯艱亦極亦望賜一區處如本朝可與不替好事
經雖不佞亦足付畀如其有故終於無成亦望縱遣以
閒館吏經等貪冒不識事幾以入貴朝同夫俘執固所
甘心今既數年新朝肆眚亦兾昭雪昔魏武之於關侯
梁髙祖之於賀拔勝孔明之於徐庶皆謀臣猛将反覆
去就知其無留意猶不固止矧於通好使人斷無不歸
之理而貴朝亦無終止之義區區一介留之不足以為
益去之不足以為損焉用耗糜饔牢幽閉嘆嗟以傷和
氣曩時無故弼成阿衡亦在執事只今有故轉斡剖决
尤在執事執事為之接納執事為之區處保宥終全以
禮進退則更生之賜皆執事之自出銘佩之意永永不
朽太簇布氣惟兾惠綏鈞履膺受厚福不宣
　
　陵川集巻三十八
欽定四庫全書
　陵川集巻三十九
　　　　　　　　　　　　　元　郝經　撰
　　使宋文移
　　　上宋主陳請歸國萬言書
大䝉古國信使翰林侍讀學士郝經等謹齋沐昩死再
拜上書于大宋皇帝闕下竊惟經愚鄙外使人信函未
入天顔未覩而不揆荒蕪輒重塵瀆惶懼惶懼經聞使
人受命不受辭銜命出疆無他事變兩君辭命之外固
不容使人私言銜命出疆遭遇事變則必造命使綸綍
不致綰絶而信義克著雖煩贅稠疊有不敢已焉者經
自入境向使都無閼塞以禮進退則經豈敢踰閑越制
于君命之外復置私言於二國之間哉由其于天下之
至信獲天下之至疑以天下之至利䝉天下之至害本
欲澤加于四海而乃禍叢于一身所以觸雷霆犯鈇鉞
傾蠡于萬尋之底側管于九地之下撞寸莛于洪鍾舉
爝火于太陽覬天日之一見曖昧之一白也於是始踰
年時即上書闕下不報復上書宰相又不報經愚瞢昩
不識忌諱以為奉揚君命負任二國提挈希邈之幾輸
納和平之美當不諱之朝遇聴言之主一有阻絶即依
違顧望自同寒蟬輒遂噤黙則懷姦辱命甚矣雖以為
愚且妄狂且惑不命之進退屏蔽其耳目儘其號呶而
不聴從其狓猖而不顧而不少自沮撓益為刮劘刳肝
瀝血盡智畢慮比佽以進至疎而為至親至離而為至
合乃一表復表再表一書復書再書牒省院闗制府陳
説者非一一皆不報今既綿厯四年薦更寒暑禍變外
鑠中熱自焚抱臂蹙額氣息縷縷必漸以澌盡豈能捫
舌以坐盡又當引領而快吐明天子賢宰相或一感悟
昭降大命終成好事使之歸骨以見主上則銘佩之意
死且不朽至于盡言取怒或賜死于館下則九原不敢
憾夫天下之禍始于天下之不一自兩日並照海宇分
裂各土其地各分其民事乎此者則遺乎彼謀于北者
則不及南一元之氣散而兆人被其害相與争奪并滅
而公天下之義廢必有兼愛無私一視同仁之君復有
保合太和道濟天下之臣視彼猶此視北猶南撤天下
之籓籬破天下之畦町曠然一徳充實無妄卓爾而立
而不惑斷然而處而不疑一以忠恕公普待天下天下
雖不一而其義固自一天下雖不合而其義自脗然而
無間也方乾坤破碎角立𤓰剖而乃對面齊秦肝膽楚
越弊弊焉自營之不暇戕生人禍天下何時而巳乎夫
天下有定理而無定勢聖人馭天下之大柄本夫理而
審夫勢不執于一不失于一而惟理是適是以舉而措
之成天下之事業以天下之至静御天下之至動以天
下之至常應天下之至變以天下之至無為而為天下
之至有為勢莫能定而理無不定推理而行握符持要
以應夫勢天下無不定也賈誼有言湯武之定取舍審
而秦王之定取舍不審審者何審夫勢也定者何定夫
理也取舍者何理勢之間也見夫勢必求夫理輕重可
否不相違戾而後權得而處之定天下之大柄不去而
行夫臨制之道故不以一巳之勢易天下之勢不以天
下之勢易一巳之勢不以已然之勢累本然之勢不以
當然之勢累未然之勢定于中審取舍于外操存其理
而曲盡其勢王者之事備矣夫一巳之勢如是而便利
如是而遂樂而理有未安者寧違于已以徇夫理是不
以一已之勢易天下之勢也天下之勢如此而可以有
為如此而可以得志而理有所不可者必反諸已以求
夫理是不以天下之勢易一已之勢也天下之事業已
如此屹然不可移也判然不可變也而理不可焉必棄
之而不為也是不以已然之勢累本然之勢也方今之
勢當如此也而一時則可異日則不可不為也是不以
當然之勢累未然之勢也如是則審勢求理無不盡矣
故曰天下有定理而無定勢也若夫聖人在位大一統
以安天下際海内外靡不臣屬有天下之全勢行天下
之正道無復有餘事矣不幸而紀綱衰微遂底頺敗則
迹夫所以衰求夫所以興此自一勢也修而安之以復
其初亦自一理也又不幸而豪傑並起割裂河山相與
為敵莫能相尚此又一勢也撫而安之各保其有此又
一理也故大一統以安天下三代漢唐及貴朝之盛時
是也修而復之以安天下周宣王漢世祖之時是也不
能有天下之全而各安其所有六朝五季之際是也南
北並起中分天下以交際之道共求安治貴朝中葉以
後及今日之事是也不計夫勢之强弱兵之勝負時之
利病事之得失一之以和而本之以理此貴朝之所以
為得也抑不知當今之勢當然而理亦當然耶當今
之勢已然而理亦已然耶竊惟貴朝今日之事有似乎
徇夫勢而于可否之間有未盡夫理者貴朝自太祖受
命建極啟運創立規模一本夫理其取淮南平三叛滅
唐蜀校其武功有不逮漢唐之初而革弊政弭兵兇弱
藩鎮强京國意慮深逺貽厥孫謀有盛于漢唐之後者
嘗以為漢氏之治似乎夏李唐之治似乎商而貴朝享
國之久則似夫周可以為後三代然而貴朝國體則以
正為大國勢則以弱為强而維持人心蔓衍國脈鞏固
疆理孱葺基圖則和平舒緩寛柔將就犯而不校不以
力争以惜兵愛民為本故有夏后氏之質而不華有商
人之敬而不肆有周人之文而不蕩有漢氏之公恕而
不疎有李唐之徳義而不雜度徳而處量力而用逡巡
退遜保宥安全無赫赫甚大之名有皥皥治安之實致
力于綱紀文物禮義不侈于甲兵土地人民不為孟施
舍之守氣而一以曽子之守約其勢常屈而其理常信
故能祈天永命踵三代而軼漢唐是以聘契丹交金源
待本朝不愛重幣厚禮而使者冠葢相望于道使顯徳
之民増羡數倍雖靖康之難而資東南之富庶足以立
國安疆徙都定鼎以及于今其勢益屈而其理益信或
者亦嘗棄理而事勢矣圖惟未成而禍變輒至或者又
嘗惡屈而求信矣勢或少信而禍變輒至一再有為徒
為厲階至今為梗一理之定必不可違一時之勢必不
可成者亦可見矣葢自石氏失馭耶律氏入汴天下便
有南北之勢以周世宗之英武僅能取闗南數縣終不
能復有燕雲太祖受禪則姑置北漢使藩翰契丹席周
人之威遂平諸僭終不以燕雲為事但畀邊將以權使
専制生殺捍禦疆場而巳創業垂統保大定功卒安中
國殆深見夫理而不拘夫勢此其所以聖也聖子神孫
繼繼承承世為儀刑與之定盟至于金源信誓愈固是
以南北樂生幾三百年一理之定用之不盡而享之無
窮者又可見矣夫有天下者孰不欲九州四海奄有混
一車同軌書同文行同倫息貫革之射而包干戈以虎
皮徳著刑措幽遐罔間端委垂衣而天下晏然穆清也
哉理有所不能勢有所必不可也亦安夫所遇之理而
已必不悖禮妄動以自速咎故湯以七十里文王以百
里不隘夫地惟篤夫道安于所遇卒王有天下而大其
世至于勾踐之棲㑹稽高祖之王漢中文帝之卻走馬
光武之閉玉闗皆見理審勢安于所遇得動静之幾者
也故能高提霸王之器應時致治功烈著于時而名聲
昭于後貴朝祖宗深見夫此持勤控約不肯少易是以
太祖開建大業國勢方張可以有為而不為太宗丕承
基統國勢益固可以有為而不為真宗親卻大敵國勢
益盛可以有為而不為仁宗治效浹洽國勢益强可以
有為而不為神宗大有以革國勢益新可以有為而不
為高宗坐弭强對國勢不蹙可以有為而不為至徳盛
烈輷輷殷殷在人耳目皆有其勢而弗乘安于理而不
妄者也今乃或者欲于遷徙戰伐之極三百餘年之後
不為扶持安全之計欲斷生民之餘命棄祖宗之良法
不以理以勢不以守以戰不以和以惡以一巳之勢易
天下之勢收竒功取幸勝為詭遇之舉見手指之瑣屑
忘肩背之擁腫輕泰山而重鴻毛不亦誤乎伏惟陛下
之與本朝初欲復前代故事遣使内交越國萬里徑達
一脈天地人神皆知陛下之仁計安生民之意而氣數
未合兵鋒搶攘小人交亂事體不一雖行李往來徒費
道路迄無成命非兩朝之不幸生民之不幸也有繼好
之使而無止戈之君有講信之名而無修睦之實有報
聘之命而無輸平之約是以藉藉紛紛不足以明信而
適足以長亂至渝合交廣之役而禍亂極矣天祚明徳
而有主上轉斗極之氣透氷天之春藴降仁惠以福天
下自謂諸王聖敬日躋即有濟世之心弭兵之意蟠見
藩服延致儒生訪以治道議和止殺期于必行於是語
經于沙陀命經于常山約言于武昌畀書于開平下詔
于江上即位之初過以相與惟恐不及聖度優宏尤為
慈愛樂聞善道篤于濟衆有魏孝文之賢周武帝之義
金世宗之純極其至則三代名君不是過也不知貴朝
何故之以而接納其使拘于邊郡蔽羃䝉覆不使進退
一報兵亂告之以無所歸再報異聞扼之使不能處山
東之事本不相干以為欵兵及其降附底裏進見則又
擯而不問累為文移儘自陳説而皆不報一室之内顛
連宛轉不覩天日綿厯數年主上何罪經等亦何罪而
窘逼至是耶夫重兵鋒以相圖者先朝之事也伺釁隙
而生事者疆埸之吏也推兼愛以弭兵者主上之心也
委身命以奉行者經等之義也必貴朝欲以曩時之事
行之于今以為主上不當通好經等不當妄來始至境
上郤之可也誤于接納逐之可也欲加之罪戮之可也
邊將犯邊指為欵兵徇而後戮可也必欲錮滯窮蹙使
之皇惑自裁不知其罪且有君命亦自不敢也伏惟陛
下聖徳天縱造道立極存神過化銷鑠大變在位今四
十年享國之永與商周聖王貴朝祖宗並世比隆將使
萬物各得其所豈獨于通好使人使至此極乎經等之
來一自入境貴朝即有定處况復耆英滿朝俊徳在列
宰弼陪貳謀之不為不深臺諌侍從議之不為不熟學
館髦異貢之不為不多邊閫將帥察之不為不精交際
之道故典具在上下井井條綱不紊總萃如一觀本朝
之盛衰視本朝之虚實體本朝之强弱酌本朝之可否
則經等之事爛乎其覩亦易處也而乃置之舍館數年
不問或者必以為本朝兵亂有隙可乘小信未孚不足
與録敵有釁不可失也彼之相攻吾之幸也大變之後
是吾大利之日也必有范子語楚子之言以為晉君不
在諸侯而北方可圖祖逖誓江之志擊楫中流以為中
原可定桓温進取之計灑掃山陵以為函夏可有王𤣥
謨北伐之説從入横出以為居胥可封天方祐吾吾可
有為進據山東則河朔可圖檄出闗南則燕雲可復直
扼天壍則故京可收泝江而上則兩川可舉以貴朝積
累之盛蓄養生聚三百餘年恢復故疆固所當為辦此
一事儘有餘力固宜不藉使人鼓行而前以為大舉然
而大河南北秦隴東西海岱表裏名城數百縱使本朝
有故委而不問諸鎮侯伯亦未易取中間或有魏太武
斂戍之計縱令入境一旦抄騎百千為羣則或者之論
適足以病國不足以有成其次則不過乘其有故奪據
要害必守之地進取必取之地方其有釁焉問使人闖
隙攻瑕冒利以進縱使得一城取一寨未能償數世之
所失而徒棄二國之明信墮壞禮義之國體結起邊釁
以為背脅疽根則或者之論又足以病國而不足以有
成明矣蓋惟計天下之勢而不計天下之理故也若燕
雲可復則太祖復之矣舊京可圖則高宗圖之矣淮北
可取則寧宗取之矣山東可收則陛下收之矣又豈直
俟今日之有隙而後乘之耶葢非不能也勢不可也非
惟勢不可也而理固不可也是以祖宗知理之然寧失
之弱而不為强寧失之守而不為戰寧失之棄而不為
取不以地以道不以力以徳撫有人民奉安宗祧至于
今而烈烈也故凡天下之事無有出于理之外者以理
而觀得失自見也以理而處勝負自知也以理而行通
塞自見也苟不計夫一定之理而求夫不定之勢欲以
一已之勢而易天下之勢天下之勢卒不可易而一已
之勢自窮未有不貽禍于天下者故熙豐之間有意于
强國矣而卒莫能强新法之弊遂至黨人之禍宣政之
間有意于恢復矣百年之力漫費于燕山之空府而因
致復隍之變開禧之間有意于進取矣而隨得隨失反
致淮南之師端平之間再事夫收復矣而徒弊師徒漫
為拾瀋遂失蜀漢是皆貴朝之事且陛下所親見者旁
薄横潰至于今日以陛下之徳勝卒自解弛委餒而去
又可復有為耶而議者不規夫古之理惟徇夫今之勢
不懼夫逺禍惟嗜夫近利但顧一巳一時之事不顧天
下後世之事此經所以昧死强僭必言之而不靳也苟
惟徇天下之勢不規天下之理則又必謂遼金夏人吾
見其滅彼今有故氣數可測委如貴朝所報本朝兵亂
異聞等事一皆不妄豈宜遽以為玩本朝立國根據綿
絡包括海宇未易搖蕩太祖皇帝倡義漠北一舉而取
燕遼再舉而取河朔又再舉而滅西夏遂乃掇拾秦雍
傾覆汴蔡穿徹巴蜀繞出大理東西北皆際海而南際
江淮且自周漢以來雄肆勁猛瞰臨中國况又如是之
大且强乎而其風俗淳厚禁網疎畧號令簡肅是以夷
夏之人皆盡死力委如所報豈能一向即無君主有中
國以來纔四十餘年豈能一向便至淪棄金源氏既失
燕秦又棄河朔限河以國僅有河南一道猶作一龜兹
貴朝不與之絶者殆二十年本朝縱有一時之變豈可
遽為輕蔑而遂不與乎無金源氏之世讐有金源氏倍
半之勢殆亦未可輕也况復禍亂之際天所以開聖人
也至如所報本朝骨肉睽䦧諸侯背叛則或有之以主
上之仁聖必能享國而文治太平豈能遽至是耶夫一
時之禍亂天所以啟主上也日將旦則必有隂沴之翳
龍將飛則必有雲雷之鬱將底于極治則必厭以大難
乾坤而後必繋以屯屯而後終之以履萬物各有其道
而後繋之以泰也故晉有里丕之難而文公以興齊有
無知之難而桓公以霸夏有澆羿而少康以王周有管
蔡而成康以治諸吕所以啟文帝巢隠所以啟太宗豈
獨至於主上使即不幸于禍亂之間乎是無天也至于
所報非惟本朝之不幸亦貴朝之不幸也主上萬安必
能弭兵遂成好事使南北之民免殺戮之禍而共躋仁
壽不然則戰争方始而貴朝可憂矣事至今日貴朝不
再為報前日之事未可定也則宜汲汲遑遑以應主上
美意講信修睦計安元元而乃仍自置而不問實有所
未解者抑天未厭亂將由是以締起兵端耶抑由是以
别有所藴蓄耶抑其間有主張是者必不使之成耶皆
不可得而知也竊嘗思之本朝用兵四十餘年亦休息
之時也天畀仁聖而有主上亦治平之世也貴朝受兵
三十餘年亦厭苦之時也保有天命而有陛下亦非生
事之君也即位之初先遣信使輸平繼好弭兵息民置
之舍館綿厯歲月久益不問此尤所未解者抑其間有
不得已焉者耶抑得已而有故欲不已者耶抑天未許
二國之成故令梗踣隔越耶何昧昧如是也必或者之
論以為其勢可乘而不顧夫理有以惑陛下者夫南北
之勢一定之勢也南之不能有于北一定之理也理之
所在非人力之所能强又非一時之勢可以軋葢本然
不易之道也天下之勢始于北而終于南一氣之運建
于子而屈于午動本于静陽本于隂日北至而陽生南
至而隂生屈者信之本也死者生之原也所以死而不
厭而為北方之强寛柔以教則南方之强也故凡立國
者莫不自北而南也是以周自戎狄遷豳去豳國岐而
都豐鎬至于成周則極矣平王東遷于是不能復古葢
自西北而入于東南也秦人自汧渭霸闗中并六國最
後滅楚亦自西北而始也漢自闗中取韓魏梁趙蹙項
氏于彭城亦自西北而至于東南也至世祖都洛而漢
氏極矣昭烈入蜀輔以孔明之英賢闗張之忠勇仗義
復漢攻樊城震許都屢出岐山久駐渭濱終不能有闗
洛一郡孫氏立國江東據三州以虎視天下有陸遜之
沈鷙吕䝉之謀畫出濡須下皖口攻合肥以戰為守終
不能得淮北一民元帝渡江有王導之懿陶侃温嶠謝
安之賢亦嘗經畧中原取河南入闗中出彭城勝淝水
而山桑代陂枋頭折敗相繼終不能救江沱日車之側
當是之時蔡謨之言羲之之論最為見理審勢而竟不
見用宋武帝舉江淮之衆平廣固滅姚秦入長安其勢
甚張竟不敢登大河北岸而其所得棄不旋踵文帝以
元嘉之盛欲恢復河南兩為大舉到彦之敗還而王𤣥
謨退走遂使代馬飲江建康震駭兩淮郡縣赤地無餘
春燕來歸巢于林木至于齊梁出入于彭城懸瓠之間
争奪于雍豫青兗之地錯迕紛拂殆無寧歲陳慶之乘
魏之亂而納元顥未幾而狼狽以歸梁武帝以妖夢之
故思中原牧伯之朝卒自貽侯景之禍祇為掲其本根
而以之召亂是數朝數君者豈不欲帝中華而奄北海
哉理不可也見夫勢而不見夫理欲以東南之衆争衡
于西北頓擲人命違易天常是以卒不能有成而自致
折敗也夫終南劒門在乎西長淮大江在乎東首尾相
呀重險相蔽而天地之形勢定所以隔區宇而限南北
也且其土風不同材技不一河朔之人豪勁猛厲長于
騎射善于馳逐而重厚耐久故能去國而逺鬬江淮之
人剽勇輕疾長于舟楫利于速戰上岸殺敵洗脚入船
故能馮險而善守四海混同南北為一則都無所用苟
為分裂各恃所長好聘不通則卒相折并康節有云自
北而南則治自南而北則亂葢其氣數使之然也如此
則南北之理天下之勢灼然見矣伏惟貴朝肇基王跡
則自夫燕趙之交一時將相皆幽薊常山之豪傑二祖
功徳則著于淮南受命啟土則始于汴宋是以自北而
南也既正皇極平唐蜀滅楚漢自江南至于嶺南則又
自北而南也江淮之間至于閩越戸口滋殖十百諸夏
文物學校盛于上國亦氣數使然應夫萬物相見南方
之卦所以開後王而有今日也是亦自北而南也是以
太祖不取燕雲真宗不戰澶魏仁宗不伐靈夏高宗不
絶金源義理之彊巍巍蕩蕩所以不害其繼三代踰漢
唐致治享國之美禮樂文物之盛仁愛忠厚之俗直壯
克己之道公普便利之澤正大高明之域結人心固天
命非晉宋六朝偏駁雜亂敢望其萬分之一者也葢祖
宗神聖創業垂統深見夫理為一定規模使子孫世守
不敢少有變更踰越一或違之則禍敗輒至是以大本
一定基緒延逺對越上帝光臨大寳至于三百餘年有
漢氏之中微而無漢氏之大亂有李唐之中微而無李
唐之大亂漢氏之有天下四百餘年而唐有天下者幾
三百年自三代以來享國之久不過是也而貴朝則近
踰于唐逺幾于漢漢氏則大綱舉而細目疎故其弊則
禍起于外戚而國竊于大臣李唐則細目舉而大綱頺
靡故其弊則禍起于衽席而位移于藩國貴朝則大綱
正而不頺細目舉而不紊漢唐之所以致亂者一皆無
之而或有漢唐之中微者何也祖宗交隣之義有時而
違之也小違之則小變大違之則大變又大違之則其
變有不可勝言者也所以有遷國違難之事不能全有
中華校其國勢則反有不及漢唐者且承五季之後元
氣蠧蝕契丹西夏已據西北二邊故其國勢頗弱祖宗
神聖而能安靖不致力于兵而致力于禮屈巳交隣計
安中夏故能以弱為强語地語兵則不及漢唐曰禮曰
義則大有以過之故講信修睦弭兵安民不以力為强
弱以禮為强弱者貴朝三百年之命脈也推而行之不
使壅底以玉帛為干戈以使人為將帥行李往來不動
聲氣二國之間迭為賓主其所役不過數十人所費不
過一州之賦一郡之貢而天下帖然是以祖宗以來紆
餘委曲畧其細故而存其大體修飭明信而不敢墜也
非為其勢當然也而理亦固當然也故凡有天下者必
有所事與基圖並立而為一國之盛衰使為國者業業
焉持之而不敢失也奉之而不敢違也修之而不敢怠
也其隆平安治則自夫其事之得亂畧阽危則自夫其
事之失必由之而莫能去為天下者必謹之而不敢忽
也三代以來可以喻貴朝者漢唐而已雖其為治則不
同而其享國則相類經所以援擬之而不置也夫母后
外戚宦官大臣二漢之事也文武昭宣能謹之是以不
能為禍元成桓靈不能謹是以受其禍而莫能違也宫
闈藩鎮李唐之事也自宫闈有故而入于藩鎮相因而
然也天皇以來或謹其始而不謹其終或始終俱不能
謹是以病國家禍生人而莫能已也貴朝之建國也家
法之美體統之正治内者甚備御下者甚嚴唐末五季
之弊一皆革之純乎其一王也故母后之聖號為女中
堯舜而外戚不與政宦官不典兵而不殺大臣此又漢
唐之所不敢望與三代可以比隆者也而其所事則在
于邦交之一事闗國體繋民命本盛衰乃漢唐之所無
而貴朝所獨有是以祖宗以來曲意勉强要結好援斂
戢國勢維持國體不與校量圖惟安静與其忿然而舉
萬衆曷若藹然而馳一介一以和議邦交為國此貴朝
之事也夫邦交之事非惟貴朝振古以然至貴朝而後
盛爾經按小雅鹿鳴之三遣使勞使則使人之事前乎
此已有矣又按周官大行人時聘間問歸脈致禬是天
子所以交諸侯也諸侯間于王事則相聘相朝是諸侯
所以交諸侯也周室之衰齊楚秦晉治大行人之事始
重申其辭命致其曲直邦之安危師之利鈍皆繋焉是
列國所以交列國也至于六國締從連衡奉毛遂之盤
進田文之幣合沓蘓秦之車騎搖撼張儀之脣脗而列
國之交極矣至于漢氏遣使四出陸賈唐䝉張騫蘓武
逺至數萬里久至十餘年中國所以交外國也至于蜀
漢吳魏各據一面自帝一方兵之勝負則繋乎交之離
合故其使人往來皆腹心大臣孔明魯肅鄧芝張温等
皆一時之傑故漢吳一合而勝赤壁漢吳再合而取漢
中吳魏一合而取荆州吳魏再合而勝猇亭當是之時
行人之事益重是敵國所以交敵國也至劉宋元魏裂
天下為南北行人往來兵亦不巳沈範吉常李彪周邵
徐陵庾信等紛紜參錯厯七代二百餘年而離合不一
大抵合則俱安離則俱危合則生民受福離則生民被
禍至于李唐始舉義師首命劉文静使突厥及其季年
内交藩國外聘諸夷疊疊幡幡莫適所定卒僨以亡至
于五季中國微弱耶律氏起于松漠而復有南北之勢
自朱氏簒逆袍笏梅老來聘而髙頎報之南北之交始
通晉高祖受其冠帶而事之甚謹南北之勢始定至貴
朝啟運剗平諸僭有沛然混一之勢乃置燕雲而不取
一再傳後遂肆憑陵真宗不免親屈萬乘以幸澶淵冦
凖高瓊相與勠力以卻大敵而聖慮深逺不為從綏之
計遂與定盟慴之以天威臨之以大信餽之以重幣示
之以明約而南北之交始定好聘往來甲兵不試安天
下者數十年其後盟約寖弛再侵河朔仁宗則又屈巳
信義而富弼遂能負荷復再定盟好聘往來甲兵不試
安天下者百餘年至于宣政盟約遂壊靖康之末因棄
都邑高宗南幸墮讐崇好遂安金源再定盟誓好聘往
來甲兵不試安天下者又數十年而海陵兇虐妄為大
舉以瀆明神而貫盈自斃高宗猶示大信不為追奔遂
與金世宗定盟好聘往來甲兵不試安天下者又數十
年生事之人妄啟邊釁而寧宗増修徳政復與章宗定
盟好聘往來甲兵不試安天下者又數十年由是觀之
以交隣為國而能計安天下者莫盛于貴朝也故曰以
和議邦交為國者貴朝之事也天子之所持守大臣之
所輔相百僚之所論議以為社稷之大經者惟此而已
至于本朝適與陛下相當而陛下使命不一卒無有成
葢本朝方極兵威奄正方國而天未厭亂每為差池是
以陛下之聖意不能達祖宗之成規不能合生民之命
莫與救藥太和之氣將遂殄絶天地設位必有對待陛
下有此意則主上啟此心葢其氣數亦當然也契丹與
貴朝定盟亦數世數十年之後也金源與貴朝定盟亦
數世數十年之後也今主上之世數年數亦金源氏之
世數年數也大定明昌之盛將復見于今即位之初先
遣信使輸平繼好弭兵息民而貴朝置之舍館綿厯數
歲儘自陳説擯而不問故經反復思惟以為必有横議
之人將以弊貴朝誤陛下者必謂此事于經何有于本
朝何有妨經何事害本朝何事所惜者貴朝之國體陛
下之盛徳也此事必行經不過失一身本朝不過失一
臣太倉耗一粒滄海揚一波鄧林飄一葉泰山落一石
于國何損至若貴朝所舉皆中圖惟皆獲返舊京奄山
東取河朔平闗中剗白溝之界上盧龍之塞而本朝亦
不失故物若為之而不成圖之而不獲復欲洗兵江水
掛甲淮壖而遂無事殆恐不能一有所失則不既大矣
乎且貴朝光有天下三百有餘年矣盛治洋溢大業崇
極方當白日之正中不趣羲和之馭可也將安將樂恬
處易守不自搖動可也不棄其輔貟于其輻以固皇輿
可也經聞貴朝廣西帥臣以交趾之變有言曰國家紀
綱正君臣和百姓安若其有故天亂宋也宋不亂而經
每為稱道葢有國者不畏夫有亂畏夫自致其亂自致
其亂則人也横逆而來則天也天欲亂人之國其如彼
何哉盡其在我者而巳巳無所致都所不計也已自致
之覆亂不暇也經嘗以為養生之術足以為壽國之道
人之一身制嗜欲者心志也固筋骸者血氣也為資養
者飲食也為節宣者起居也故起居以時飲食以節血
氣周流無有墊隘心志安强無有沮撓則一身安而可
以有為矣在童穉時則致夫童穉之事壯盛之時則致
夫壯盛之事耆艾之時則致夫耆艾之事矯揉于顓䝉
之際騁騖于方剛之年存養于耆艾之日以引以佚則
可以延出年數之表而無札瘥夭折之患苟怠忽恣肆
不知理身之道拂其心志勞其血氣飲食不以節起居
不以時誑幼子以不常賈餘勇于中年肆侈哆于衰暮
往往損其天年自致中下之壽故省事者養生之本生
事者傷生之源由穉以壯由壯以衰由衰以老由老以
盡理勢然也少不為壯者之事老不為少者之事亦理
勢然也善養生者循夫理而巳夫為國者亦然啟基圖
者道也結人心者義也維持統體者紀綱也培植本根
者風俗也創業之時則為創業之事守成之時則為守
成之事寖明寖昌之時則為寖明寖昌之事寖微寖弱
之時則為寖微寖弱之事闢國創制于建極之初張皇
崇飭于盛明之日擁衛固䕶于微弱之時亦猶人之一
身相其年數而時其所為老不為壯而穉不為老故其
取以治治以安安以久强不為弱弱不為强亦本然之
理也都無所逆而一順夫理則世卜可踰祚𦙍可求而
無覆敗自絶之禍矣苟失道廢義為于不可為之時可
為之時而不為禍敗之事咸其自取可以盛大蕃昌傳
世永久而自致傾覆亦理勢然也故周過其厯秦不及
期善為國者亦循夫理而巳伏惟貴朝道盛徳至無疆
惟休累聖奕葉𤓰瓞綿綿昭宣重光賁若草木然而以
理而推傳世厯年既盛且逺殆如龎厚耆艾之人精通
事變練厯多故義理之强混涵亢矯精神折衝久而益
壯然而血氣則衰矣政爾具膏粱奉酒醴供藥餌湛静
簡黙深居髙拱以壽國脈而固天命之時也或者乃欲
添足于蛇置魚于木委棄廟算經營野謀進廉頗之米
肉觀馬援之矍鑠奬厲充國牽率陶侃與新進少年力
競一時雖方叔元老克壯其猷方之萬全坐勝應時居
易不既背馳左顧有以誤天下國家乎夫往歲交廣之
師渝合之變武昌之役是天所以大警于貴朝深眷于
陛下也備禦嘗疎缺矣因是而申治精緻圖惟嘗簡緩
矣因是而宻勿深切玩易者因是而畏難恣肆者因是
而斂戢怠者激之而于是乎悚以壯懦者逼之而於是
乎强以力如器之方弊且漏因是而湘濯釘錮如事過
之後不為生事以求夫異要結好援蔽之以信蘓潤瘡
痍鎮之以静閉闗息商以待元氣之復求吾之所以未
備者于内不求夫所以不當為者于外本夫理而不徇
夫勢則景定之元乃建隆之初也周漢晉唐之中興者
再貴朝則至是而三也詩所謂周雖舊邦其命維新者
不止與文王復見於陛下而或者乃徇夫一已之勢狃
于一時之利不忌天之所警欲于大變之後抵巇投罅
拘滯使人而别作為舉祖宗三百年之成烈再為博者
之一擲遂以干戈易玉帛殺戮易民命戰争易禮義苟
得志焉而都所不恤果能必無誤乎貴朝有國以來隣
並之間得失之故不為不多矣利病可否不為不熟矣
勢之當然而理之本然不為不久矣不待監之他人皆
可自監也國步萬折一安一危至于今日而復可為是
耶陛下聰明睿智彰往察來周乎萬物而不過濟于天
下而不遺可以進則進可以止則止得聖人之時顧豈
從此以危二國葢有不得已焉者誕妄迂疎之輩徼功
生事之徒偷貳苟且之人自用怙亂之士蝟起横議相
與沮撓經等如鹿衆為犄角雖天子仁聖宰相賢明鑠
金之言不可奪也誕妄迂疎者則無有逺慮不識時務
敢為大言高論視天下之事皆不足為自以為子房孔
明復出也翹然自喜惟欲多事巳不能持寸刃惡人之
不復讐已不能取尺土惡人之不恢復笑夫登牀告病
而勇于背城借一聞其欲和則忿然而怒即指為秦檜
之流必為之梗沮而使之不行徼功生事者則不知國
家長久之利惟以爵賞為志今日一戰可以進某階明
日一出可以掇某職是以以敗為勝以怯為勇不用其
所長振暴其所短倖而俘獲則列上首虜多張其數不
幸而一僨委地使生靈肝腦盈野塗城則恬不為怪若
已無所與聞其欲和則曰巻甲休兵置吾徒于何地必
為之梗沮而使之不行偷貳苟且者則脂韋阿違不與
負荷固陋營寵惟恐其失幸其得爾儘自遷延有少利
害輒遽推避或以為當和則曰姑為接納其使或以為
當戰則曰姑為命將出師至于兩相背戾則曰姑兩廢
置稽誤日深畏難日重則惟恐陛下聞知而益為緘錮
必為之梗沮而使之不行自用怙亂者則喜同惡異樂
為徼倖某等之來倡義拘留始焉觀變中則待變既而
一切差池而無以應變則曰事勢若此與之絶亦戰與
之和亦戰執其使無以已其兵而終當與之戰始可以
和而不為之應自致其禍而歸咎於人再起兵端不自
悔悞棄疾於某益為誣染必為之梗沮而使之不行是
特横議相與沮撓者而巳二國之間誤國欺君又有甚
者焉彼間探造鑿之人反復姦宄之徒是也夫間探造
鑿之人大抵皆為弱彼强此之説以取容悦又惡知夫
國家利害生民休戚哉必曰彼方有故彼必亂彼骨肉
必離彼臣子必叛彼民思吾君彼必慕吾化彼之輸平
也偽彼之命使也詐彼畏吾而為是彼欵兵而為是彼
不足與吾可折箠長驅而取之矣聞之者必喜而必信
夫反復姦宄之徒尤所以誤二國而深禍本也或得罪
於北而逭死於南或得罪於南而逭死於北一旦乘機
投㑹蔽匿以進而重為交亂懷鬼蜮之計扇迎合之辭
苟可以得志而無所不為竒發隂中巧為營惑與夫所
謂誕妄迂疎徼功生事偷貳苟且自用怙亂間探造鑿
者焰焰而飈煽哄應而翕合前者倡于而後者和喁其
勢可以回天轉極挂南斗于天山潑湖湘于瀚海決江
漢之波以洗濯天下雖陛下神聖特立獨行斷然不惑
亦未能有以郤彼經所謂然彼則以為不然經方反復
其辭以自明彼則倍蓰其誣以必壞所以誤經之事至
于今日譸張為幻皆此輩也彼誕妄者大言惑上掇膴
仕擅榮耀而自肆矣徼功者積勞累多位上將綰侯印
而自得矣偷且者容身苟簡逺得失持兩端而自便矣
自用者文過重怒肆强執安殘忍而自若矣造鑿者取
重賞獲厚禄而自營矣姦宄者戢羽翼俟風飈而自憙
矣四海之内被無窮之禍者兵民也二國之間䝉迍邅
之難者某等也九重之内貽社稷之憂者陛下也抑將
終従彼之言而必為乎抑亦將采芻蕘之論舍彼而從
此乎昔富鄭公奉使契丹謂契丹主曰和則利歸國家
福及百姓不和則利歸將帥而禍于國家契丹主大悟
于是定盟葢理到之言不得不從也貴朝祖宗良法美
意一主於和維持宗社以及于今豈可行之外國而不
行之本國使此輩一時得志快意以害二國而種無窮
之憂哉此其所以誤陛下之甚者也非惟誤之於陛下
而又誤之於經等非惟誤之於天下而又誤之於後世
經所以熟數亟論而莫能已也經等布衣教授保塞主
上聘起問以治道即以議和止殺為請其後對揚之間
敷陳不一是以即位之初先遣信使即命經行入境以
來綿厯四年凡有藴蓄無不傾盡經實何人敢如此過
涉猛浪與人家國事葢不敢欺天不敢欺君不敢誤國
家不敢誤天下後世已然之事則既備言矣未然之事
亦既先言矣將然之事亦既亟言矣本朝之事無不盡
言也貴朝之事無不僭言也兩朝之事無不並言也先
朝之事無不兼言也推本一世之利害究竟萬世之利
害無不欲貢之貴朝以成好事也抑之而其氣愈厲挫
之而其志愈堅閼之而其辭愈切經之所以不負於國
而忠於君者惟此焉在經等今日之事止是告登寳位
布弭兵息民意其餘無他蔽匿必貴朝以為不可必不
能從何用置經於此下一明詔數其好事難成之故梗
礙牽制之由稽留使人不為無故或别有葢藏之跡明
白指陳使天下四海知本朝之所以命使臣而欺貴朝
貴朝之所以留使人而責本朝至若貴朝所報本朝兵
亂異聞等事一皆不妄今皆數年長淮以北一切事勢
必皆非曩時通好使人亦宜區處或貴朝終于疑阻巳
别遣使無用經等亦宜賜一明降或欲與本朝校量疇
昔必决勝負一主于戰通好使人尤為無用而乃仍自
拘留擯而不問陳説不答表請不報差官不從告歸不
許老天長日寖以銷鑠必自斃館下經等之辱固自遺
臭通好使人至于如此亦非貴朝美事所以惶惑無聊
而又致夫此也墜乎千仞之下仰天而呼高下疾徐都
所不知過之者睨而不視聞之者掩耳而走彼横議反
復之徒必又瞰臨而下石惟恐其不忠也區區使人不
足忌惡陷誤至今而猶不已必使之死而不出二國之
民靡有孑遺然後為快也夫天下之大忌必出於所不
忌但恐貴朝之事不在於好生之君講信之臣和氣致
祥乖氣致異有意慮之所不及者伏望陛下奮乾綱操
獨斷以大禹之智行其所無事體主上之本心閔經等
之愚昧本夫理而不徇夫勢以天下為度以生民為念
卻夫横議生事反覆誤國之言用夫祖宗導迎和氣愛
利之道畀經以二國之事使經展布四體披露一心有
以不負陛下者今氣數將周甲子改元政二國迓續維
新之日也雖誤之於始不誤之於終主上行之於北陛
下成之於南經等數年之戚一旦得信則事體仍在釁
雖積而可消兵雖交而可弭億萬之性命可存挽回元
氣春動諸華天地人神之福也觸忤聖聴不勝戰懼之
至秋律西成伏願對時育物大庇生民允屬塵望使臣
郝經等昧死再拜上大宋皇帝闕下
　
　
　
　
　
　
　
　
　
　陵川集巻三十九
