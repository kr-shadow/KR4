#+TITLE: 李北海集-唐-李邕
#+DATE: 2018-05-12 10:18:59
#+SOURCE: github.com/kanripo/KR4c0010 master a516addf                
欽定四庫全書　　　　　集部二
　李北海集　　　　　　　别集類一(唐/)
　　提要
　　　　(臣/)等謹案李北海集六巻唐李邕傳邕事迹
　　　　具唐事本傳邕文集本七十巻宋志亦不著
　　　　録此本為明無錫曹銓所刋前有荃序稱紹
　　　　和徵君刻唐人集初得北海集而餘論之不
　　　　言為何人所編大抵皆採摭文苑英華諸書
　　　　裒而成帙非原本矣史稱邕長于碑頌前後
　　　　所製凡數百首今惟賦五首詩四首表十四
　　　　首疏狀各一首碑文八首銘記各一首神道
　　　　碑五首墓記銘一首葢已十不存一舊唐書
　　　　稱其韓公行状洪州放生池碑批韋巨源諡
　　　　議為當時文士所重李白東海有勇婦一篇
　　　　稱北海李使君飛章奏天庭杜甫八哀詩稱
　　　　朗詠六公篇憂来豁䝉蔽趙明誠金石録稱
　　　　稱唐六公詠文詞髙古今皆不見此集中殊
　　　　可惜也劉克莊後村詩話譏其為葉法善祖
　　　　作碑貽千載之笑然唐時名儒碩士為緇黄
　　　　秉筆不以為嫌不似兩宋諸儒視二教如敵
　　　　國此當尚論其世固不容執後而議前且克
　　　　莊與真徳秀㳺徳秀西山集中琳宫梵刹之
　　　　文不可枚舉克壯曾無一詞而獨刻責扵邕
　　　　是尤門户之見不足服邕之心矣巻末附録
　　　　載新舊唐書邕本傳及贈送諸作而别載文
　　　　苑英華所録邕賀赦表六篇題曰糾謬謂考
　　　　其事在代宗徳宗憲宗時邕不及見其論次
　　　　頗為精審然考彭叔夏文苑英華辨證曰賀
　　　　赦表六首類表以為李吉甫作而文苑以為
　　　　李邕案邕天寳初卒而六表乃在代宗憲宗
　　　　時况文苑於三百五十九巻重出一表題曰
　　　　李吉甫又第二表末云謹遣衙前虞候王國
　　　　清奉表陳賀以聞正與吉甫郴州謝上表末
　　　　語同則非邕作也云云是宋人巳經考正編
　　　　是集者用其説而諱所自来亦可謂攘人之
　　　　善矣乾隆四十一年七月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官　(臣/)陸　費　墀
欽定四庫全書　　　　　集部二
　李北海集目錄　　　　　别集類一(唐/)
　　巻一
　　　賦
　　　　日賦
　　　　春賦
　　　　石賦
　　　　鬬雞賦
　　　　鶻賦
　　　　　高適和鶻賦附(并序/)
　　　詩
　　　　銅雀妓
　　　　詠雲
　　　　登歴下古城員外孫新亭(亭對鵲河時李之/芳自尚書郎出為)
　　　　(齊州製/此亭)
　　　　　杜甫同李太守登歴下古城孫員外新亭
　　　　　附
　　　　奉和初春幸太平公主南莊應制
　　　　　韋嗣立和初春幸太平公主南莊附
　　　　　李嶠和初春幸太平公主南莊附
　　　　　李乂和初春幸太平公主南莊附
　　　　　宋之問和初春幸太平公主南莊附
　　　　　沈佺期和初春幸太平公主南莊附
　　　　　邵昇和初春幸太平公主南莊附
　　　　　蘓頲和初春幸太平公主南莊附
　　巻二
　　　表
　　　　賀加天寶尊號表
　　　　賀感夣聖祖表
　　　　賀新殿鐘鳴表
　　　　賀章仇兼瓊克㨗表
　　　　淄州刺史謝上表
　　　　為濠州刺史王弼謝上表
　　　　謝賜遊曲江宴表
　　　　謝入朝表
　　　　謝書上考表
　　　　謝勅書及綵綾表二首
　　　　謝賜慰喻表
　　　　辭官歸滑州表
　　　　進喜雪詩表
　　　　進文馬表
　　　疏
　　　　諫鄭普思以方技得幸疏
　　　狀
　　　　謝恩命遣高將軍出餞疏
　　巻三
　　　碑
　　　　兖州曲阜縣孔子廟碑
　　　　嵩岳寺碑
　　　　五臺山清涼寺碑
　　　　泗州臨淮縣普光王寺碑
　　巻四
　　　碑
　　　　大相國寺碑
　　　　大雲寺禪院碑
　　　　鄭州大雲寺碑
　　　　楚州淮陰縣婆羅樹碑
　　　銘
　　　　越州蕐嚴寺鐘銘(并序/)
　　　記
　　　　石室記
　　巻五
　　　神道碑
　　　　唐贈太子少保劉知柔神道碑
　　　　左羽林大將軍臧公神道碑
　　巻六
　　　神道碑
　　　　贈安州都督王仁忠神道碑
　　　　長安縣尉贈隴州刺史王府君神道碑
　　　　桂州長史程府君神道碑
　　　墓誌銘
　　　　羽林大將軍臧公墓誌銘
　　　附錄
　　　　李邕傳　　　　　　　(石/晉)劉　昫
　　　　李邕傳　　　　　　　宋宋　祁
　　　　送李邕之任滑臺　　　唐𤣥　宗
　　　　同李太守北池泛舟宴髙平鄭太守
　　　　　　　　　　　　　　唐髙　適
　　　　同羣公十月朝宴李太守宅
　　　　　　　　　　　　　　唐髙適
　　　　陪李北海宴歴下亭　　　唐杜　甫
　　　　八哀詩秘書監江夏李公邕
　　　　　　　　　　　　　　　唐杜甫
　　　送李邕　　　　　　　　　唐李嶠
　　遺事
　　集評
　　糾謬
　　　賀赦表六首
李北海集序
紹和徴君刻唐人集未竟而余就其家索其遺書尚存
數十種將竝梓以傳力亦未之逮也初得李北海集而
余論定之為之嚆矢北海豪於文者也終始見嫉於時
相卒以讒死世論惜之然遇崔湜而不竄遇林甫而不
死亦豈得為北海哉而余獨惜姚張猶稱才相乃亦不
能容北海豈非子美所稱獨步四十年階之為厲然則
北海非死於讒盖死於文也然北海自以直節見重當
世屢貶竄而名益彰故當世重其文若此不獨以文也
傳稱邕有集七十巻而今所存僅六巻曩時所為炤四
裔唳九皋者其為湮沒可勝道哉大略邕負氣似長沙
好客似信陵豪侈放縱不拘細行似冦萊公而其志大
才踈實與文舉相類卒之一死於操一死於林甫先後
兩北海若合符節豈不異哉讀孔璋二善之書妻温戍
邊之請吾猶為之流涕崇禎庚辰桂月梁谿曹荃題
欽定四庫全書
　李北海集巻一　　　　　　唐　李邕　撰
　　賦
　　　日賦
惟元氣之播儀式景曜之騰烈倚崇盖而西轉駿流光
之東晣豈盈縮兮彌歲亦畏愛兮異節瞰淑色而布龢
赫炎氛而生熱所謂純精至髙至明燭龍照灼以首事
竣烏奮迅而演成開天地之司目為帝王之我兄文思
以之寅餞神武以之掲行是以節朝有政逮昃未飡揚
暉而四方動色霽景而萬物聳觀豁雲霧之凝暗解雪
霜之沍寒願揮戈兮再晝俟傾藿兮長安至若瑞氣浮
烟休徴抱戴乍出海而融朗忽飛天而光大千里發乎
主明五色見於時㤗將閉閣兮永言豈覆盆兮貽悔則
有懐人惆悵酌醴獻酬𡨕一醉兮千日渇一日兮三秋
昔鼎定兮卜洛彼昇天兮上遊處立觀於溟渤遂測景
於嵩丘借如夸父棄䇿奔走何益夫子重隂道業所欽
嘆遲遲之春日阻悠悠之宿心惜落照於崇木重遥思
於竹林粤若飛箭易及長䋲難駐知息影之未寧喜傾
盖之相遇始曝書兮多暇復炙背兮成趣見蘭蕙之有
暉想桃李之可樹别有晢以期皦至以憂長既中時而
必熭亦後甲而見陽與聖人兮齊朗冝君子兮借光卜
在地而占吉説通夢而㝷昌匪直燭之滅私行之惟則
若御車之有輪豈摶空之無翼固斡運兮誰使諒周行
而不息重光起於一人合璧旋於八極觀乎翠萍生實
赤羽從軍倘一編之欲授曷三餘之敢聞夕没銜於黛
巘朝躋夾於火雲何白駒之激急致華髪之繽紛若乃
江湖積氣霧雨經時莓苔連於枕石泥濘汩於川坻仰
蒼蒼而不見俟杲杲而常欺將遣慰兮安適每沉溟兮
自悲借如謫居海上喟息天間有哀猿兮斷續無飛鳥
兮往還事填膺於瘴癘情滿目於雲山未回光於東闕
猶屈指於南蠻乃舉手而歌曰披雲覩日兮目則明就
日瞻雲兮心若驚日爾一日兮何道時哉幾時兮此生
　　　春賦
肇木德以周仁啟春生而賦質二儀㤗而廣運三正合
而元吉和氣靄兮充宇光風瀏兮被物豈因時而則舒
亦樂道而奚恤我聖君大撫萬國肆覲羣后受天之禧
嘉歲之首文物燦於南宫兵戈森於北斗攬百辟以同
心貢千春之遐夀於是明詔有司攄求時令邁惟一之
德究吹萬之性勦土木之庻功阜稼穡之勤政畋漁止
殺狴牢復命至若固隂往閉蟄户未開虵盤地蓄燕伏
巖猜穴蟻斂翼氷魚鼓鰓蠢蠢宛委戢戢低徊遲擊䝉
兮乆矣耿獻歲兮悠哉謂將死而没代俄作解而驚雷
廓視聽於𤣥壤脱飛騖於焚萊瞰青陽以書物事白日
而登臺觀乎旬時甫田宿昔曾薄驚洪鑄之神用偉元化
之工作巻山河之變衰置天地之和樂律何谷而不暄
光何容而不灼植也知歸動焉咸若爾乃楊廻曲沼李
雜芳園條烟濃而曵地花錦縟而當軒玉顔景照羅袂
風翻惋良人之諐信省賤妾而銜㤙蝶栩栩兮夢感鳥
嚶嚶兮思存戞瑶柱以絙瑟引金斚而浮樽俯候軒而
下泣貽韶物而何言借如老軍追虜逺使窮河宵驅鳥
逝野次星羅氷皚皚而雪下風颯颯而霜過遲日一煦
挾纊甞多遣疇歲之寒栗襲初節之妍和千巖為之動
色萬壑為之流波將迴轡而秦望請舉手而豳歌則有
第髙公族鼎貴侯家丹樓纒於御道畫閣聳於朝霞明
珠買妾黄金擲鼃列行逰衍直視驕奢跨浮雲之寳騎
頓流水之香車漫平郊而藉草縂上苑而觀花飛鞭蹴
鞠旋舞琵琶麾戚里之途逺駐長安之日斜豈知夫東
門在野北渭需沙散歸閒之召父隠養正之姜牙趣下
里之潦倒諠樂土之繁華茍炙背而垂釣但開田而種
𤓰
　　　石賦
代有逺遊子植杖大野周目層巖覩巨石而歎曰兹盤礴
也可用武而轉乎兹峭峙也可騰趠而登乎觀其凌
雲挿峰隱霄横嶂峻削標表汗漫儀狀劃鎮地以周博
崛戴天而雄壯黙𤣥雲之暮起赩丹霞之朝上若使矗
布長城嶷聮髙壁遏西戎而分塞截東胡而度磧張九
州之地險蹙四夷之天隔固可以𦕈絶驕子遐阻勍敵
歸華夏之甲士却邊荒之羽檄别有列在王庭地當文
砌疑貞琬之粉澤艷重錦之光麗承聴政之梁柱納進
賢之階陛匪徒夾植桃李因芳茞蕙降神女之徜徉拂
仙衣之容曵若乃苔蘚剥落雨露淋漓氷碧藻曜繪畫
紛披不邀代之所貴不欲人之見知罔懷金而則異曷
剖玉而方奇至若危堞孤援懸門禦衝出陣摧鶴乘城
起龍砲與矢而飛雨磁當途而列墉金皷為之沮氣戈
矛為之輟鋒借如奕秋沉思蜀相興圖秉節制以全勝
縱刼殺以論都鄙宋緘之謬識嘉禹鑿之神模落五星
而多懵坐千人而不孤惟磨礱之所取任圓方之自殊
支空留於織室編尚想於兵符鳥何恨而填海山何言
而望夫徒以貞者不黷堅者可久臥如羊於山野蹲似
武於林藪知作鼓之希聲信為人之無偶梁架海以東
注鎮臨江而南守庶投水而克成將補天而何有豈獨
砥礪利器盤踞真王鏃來肅慎門通越裳屹特立以興
主架能言以發祥邇開蓮兮表華逺倚劒兮疏梁保兹
城而永固結彼交而不忘何止藏書入室勒篆離經翕
湘川之飛燕伏昆池之駭鯨膏久服而顔駐碑一觀而
涕零豈知扣角匡坐且悲歌於白水尋山小往止危途
於翠屏而巳哉
　　　鬬鴨賦
東吴王孫笑傲閶門魚横玉劒蟻沸金樽賔僚霧進遊
俠星奔桂舟兮錦纜碧澗兮花源爾乃輟輕棹登水閣
絲管逓進獻酬交錯雲欲起而中留塵將飛而遂落既
而酣歌徙座取物為娱徵羽毛之好鳥得渤澥之仙鳬
出籠而振少步而趨唼喋爭食離褷帶雛隨綠波而澹
淡向紅藻而傲愉鳬之為物也説類殊種遷延遲重其
聚則同而不和其鬬則仁而有勇參差聱軋颯沓繽紛
其浮蔽水其旋如雲共洽波而弄吭各求匹而為羣繞
菰蒲而相逐隔洲渚而相聞於是乎㑹合紛泊崩奔鼓
作集如異國之同盟散若諸侯之背約迭為擒縱更相
觸搏或離披以折衝或奮振以前却始戮力兮决勝終
追飛兮襲弱聳謂驚鴻迴疑還鵲逼仄兮掣裔聮翩兮
踴躍忽驚迸以差池倐沉浮而閃鑠號噪兮沸亂傾耳
為之無聞超騰兮往來澄潭為之潰濩排錦石蹴瓊沙
披羽翰簸烟霞避參差之荇菜隨菡萏之荷花駐江妃
之往棹留海客之歸槎而乃擁津塞浦辨觀如堵空里
鄽訇厲天蛙黽兮失穴龜魚兮透泉專塲之雞沮氣傾
市之鶴慙妍其為狀也不一其為態也且千豈筆精之
所擬非意匠之能傳良戒之於在鬬俾聞義而忘筌
　　　鶻賦
伊鷙鳥之雄毅有俊體之超特意凝緩而無營體閒整
而自得隂沉其精慘淡其色固未足以異於衆禽也夫
一指一呼一擊一搏為主之用騁人之樂凜然色動翕
然氣作殞三窟之狡兎斃五里之仙鶴騰霄漢而風巻
透原野而星落萬乘為之顧盻六軍為之揮霍歡聲動
於天地逸氣靄於林薄至若逐鳥舛類射隼殊名獲不
相讓遊不同征何至徳而肯制每恊義而不爭偶坐推
食雙飛和鳴殺敵齊力登樓比形夫其嚴冬沍寒烈風
迅激或上棘林或依危壁身既禀於喬木骨将斷於貞
石營全鳩以自暖罔害利以招益信終夜而懷仁仍詰
旦而見釋矧乃戀主不去狥食猶止豈貪利而永言將
効誠而必死甘閉於籠分從於使寧竭力之利人曷戢
翼以存巳則知負力干勢爭啄奪肉始飛聲而逺引忽
側翅而横蹙遇之者夭當之者覆壯士感之驚歎行人
羨之迴矚故能連擊縱便臨事莫違一超雲以高舉一
隨物以低飛驅逐妙於人智促節合於兵機禽雖小而不
陋獸雖㨗而無依或則九霄擊下萬里接來風行電轉
月上雲開乍差池而不中終棄置而不迴彼俊異之英
决豈凝滯於嫌猜觀夫愛子防嚴惜巢忌物吻戞戞而
雄厲翅翩翩而勁逸觜距者先中而命處綿蠻者異状
而同疾茍精别而棲條同賞心而無失
　　　高適和鶻賦附(并序/)
　天寳初有自滑臺奉太守李公鶻賦以垂示適越在
　草野才無能為尚懷知音遂作鶻賦其詞曰
　夫何鶻之為用置之則巳縱之無匹懷果斷之沉潜
　任情性之敏疾頭小而鋭氣雄而逸邈耿介以凌霜
　目精明而㸃漆想像遼逺孤貞深宻將必取而乃迴
　若受詞而無失當白帝之用事下清霄而委質乃狥
　節而勃然因指縱而挺出嚴冬欲雪蔓草初焚野莽
　蕩而風𦂳天崢嶸而日曛忿顧兎之狡伏恥高鳥之
　成羣始滅没而畧地忽昇騰而參雲翻決裂以電擊
　皆披靡而星分奔走者折脇而絶脰鳴噪者血灑而
　毛紛雖百中之自我終一呼而在君夫其左右更進
　縱横發跡掃窟穴之陵競振荆榛之折瀝翕六翮以
　直上交雙指以迅擊合連弩之應機類鳴□之破的
　豁爾胸臆伊何凌厲以爽朗曽莫蠆介豈虞夷險之
　怵惕觀其獲多不有得用非媒歴閶闔以肅穆翊鈎
　陳以環回幸耀光於蒐狩承剪拂於樓臺望鳯沼而
　輕舉紛羽族以驚猜路杳杳而何向雲茫茫而不開
　鶯出谷而徒爾鶴乘軒而何哉彼懷毅勇轗軻而棄
　置胡不效其間闗而徘徊爾乃顧恩有地戀主多情
　念層空而不去託虚室而無驚雅節表於能讓義心
　激於效誠勢愈髙而下急體彌重而飛輕戢羽翼以
　受命若肝膽之必呈嗟日月之云邁猶覊縻而見嬰
　别有橫大海而徑度順長風而一寫投足𦕈於巖巔
　脫身逸(一作/㝠)於弋者氷落落以凝閉雪皚皚而飄灑
　諒堅鋭之時然寧苦寒以求捨匪聚食以祈滿聊擊
　羣以自假比𤣥豹之潜形同幽人之在野矧其升巢
　絶壁獨立危條心倐忽於萬里思超遥於九霄豈外
　物之能慕曷凡禽之見邀未知鴛鷺之所適孰與夫
　鵬鷃之逍遙云爾哉
　　詩
　　　銅雀妓
西陵望何及絃管徒在兹誰言死者樂但令生者悲丈
夫有餘志兒女焉足私擾擾多俗情投迹互相師直節
豈感激荒淫乃淒其潁水有許由西山有伯夷頌聲何
寥寥惟聞銅雀詩君舉良未易永為後代嗤
　　　詠雲
綵雲驚嵗晩繚繞孤山頭散作五般色凝為一段愁影
雖沈澗底形在天際遊風動必飛去不應長此留
　　　登歴下古城員外孫新亭(亭對鵲河時李之芳/自尚書郎出為齊州)
　　　　(掣此/亭)
吾宗固神秀體物寫謀長形制開古跡曾氷延樂方太
山雄地理巨壑𦕈雲莊高興汩煩促永懷清典常含𢎞
知四大出入見三光負郭喜秔稻安時歌吉祥
　　　　杜甫同李太守登歴下古城孫員外新亭附
　新亭結構罷隱見清湖隂跡藉臺觀舊氣溟海嶽深
　圓荷想自昔遺堞感至今芳宴此時具哀絲千古心
　主稱夀尊客筵秩宴北林不阻蓬蓽興得兼梁甫吟
　　　奉和初春幸太平公主南莊應制
傳聞銀漢石支機復見金輿出紫微織女橋邊烏鵲起
仙人樓上鳯凰飛流風入座飄歌扇瀑水侵堦濺舞衣
今日還同犯牛斗乘槎共逐海潮歸
　　　　韋嗣立和初春幸太平公主南莊附
　主第巖扃架鶴橋天門閶闔降鸞鑣歴亂旌旗轉雲
　樹參差臺榭入烟霄林間花雜平陽舞谷裏鶯和弄
　玉簫巳陪沁水追歡日行奉茅山訪道朝
　　　　李嶠和初春幸太平公主南莊附
　主家山第接雲開天子春遊動地來羽騎參差花外
　轉霓旌揺曵日邊迴還將石溜調琴曲更取峯霞入
　酒杯鸞輅巳辭烏鵲渚簫聲猶繞鳯凰臺
　　　　李乂和初春幸太平公主南莊附
　平陽館外有仙家沁水園中好物華地出東郊迴日
　御城臨南斗度雲車風泉韻繞幽林竹雨霰光搖雜
　樹花巳慶時來千億夀還言日暮九重賒
　　　　宋之問和初春幸太平公主南莊附
　青門路接鳯凰臺素滻宸遊龍騎來澗草自迎香輦
　合巖花應待御筵開文移北斗成天象酒近南山作
　夀杯此日侍臣將石去共歡明主賜金回
　　　　沈佺期和初春幸太平公主南莊附
　主家山第早春歸御輦春遊繞翠微買地鋪金曽作
　埓尋河取石舊支機雲間樹色千花滿竹裏泉聲百
　道飛自有神仙鳴鳯曲併將歌舞報恩暉
　　　　邵昇和初春幸太平公主南莊附
　沁園佳麗奪蓬瀛翠壁紅泉繞上京二聖忽從鸞殿
　幸雙仙正下鳯樓迎花含步輦空間出樹雜帷宫畫
　裏行無路乘槎窺漢渚徒知訪卜就君平
　　　　蘇頲和初春幸太平公主南莊附
　主第山門起灞川宸遊風景入初年鳯凰樓下交天
　仗烏鵲橋頭敞御筵往往花間逢綵石時時竹裏見
　紅泉今朝扈蹕平陽館不羨乘槎雲漢邊
　
　
　
　
　
　
　
　
　
　
　
　
　
　
　李北海集巻一
欽定四庫全書
　李北海集巻二　　　　　　唐　李邕　撰
　　表
　　　賀加天寳尊號表
臣邕言伏奉今月日恩制萬方士庶九土軍戎昭洗宸
波光被聖渥臣誠歡誠喜載欣載躍頓首頓首死罪死
罪臣聞沐雨露者草樹自樂荷陶釣者動植皆春故知
則而象之守而行之所謂則天之明立人之極有慶斯
大無得而名者也伏惟陛下尊崇聖祖肅恭道教子物
天徳序位代工惣三五之妙勲統億兆之全業戈甲謐
息華戎底平故得真容慶應濳通帝夢寳符靈貺允叶
神心加號所以發祥郊天所以昭報大禮盛事光赫旬
時作解周仁廓開宇宙天稟褒稱雲紀變名風物光華
再馳暉於日月河山保界重賦質於乾坤同一氣之逮
初與四時而浸逺天長地久呼萬嵗於太平國泰朝歡
舞九韶於聖主臣忝私守郡常荷戴天空馳就日之誠
未盡歌雲之慶無任欣躍竦忭之至
　　　賀感夢聖祖表
臣邕言伏奉今月日制書至徳感神通夢聖祖告以莫
大之福示以無疆之期上賀國觀下敷人願以抃以躍
且舞且歌臣某中賀臣聞百川所歸者謂之大海萬有所
仰者謂之聖人今四海獲安聖人致夀臣子之願允塞
乾坤之應克諧粤自書籍以來感慶之深福祐之盛未
有如斯者也伏惟陛下道用御天徳心子物事無事以
集休明至明以𤣥悟人天乃接福貺爰臻故得真仙見
靈異相昭應言皆合天心證非外將恢𢎞聖慮照自宸
衷啟之大年授以元祜麻姑觀海歴嵗彌長王母記桃
與時無準則幽明所載宗廟所鍾兆庶子孫百靈齊集
知億年之永託沐萬代之延休草樹自榮魚鼈咸若五
風異色四氣同和鼓天地之大鑪鑄邦家之鴻業八極
猶小不足受其禎符萬物每輕不足答其成造䘏獄宥
死符以再生寵賢達人宴以旬日耆艾衢陌工賈旗亭
髙興太平之時歡言上古之化撫家族以自慰詣州邑
以相誇官不驕人人不畏吏識天之覆熙焉如春惟聖
之慈陶然如醉無任忭躍慶喜之極謹附表陳賀以聞
臣邕誠歡誠喜頓首頓首
　　　賀新殿鐘鳴表
臣邕等言伏見昨宣示於新殿為萬姓祈禱神鐘自鳴
是知聖作昇聞天意下降道開皇極潤及生人臣等中賀
臣聞光覆動植者莫如天臨昭幽遐者莫如日自非齊
聖妙用曷以則而象之𤣥化至徳曷以感而通之伏惟
陛下道心沖叶神教昭宣以四海為家萬人為子常恐
水旱逓有干戈蹔勞所以供祀百神用祈五福徳澤被
物聖靈動天睿情注於一時景鐘鳴於别殿夫衆者萬
有也廣者四維也今陛下惣萬有一四維濳運方寸之
間充塞宇宙之外則何聖不鑒何神不昭豈惟一鐘乎
况南面之位屈陛下之至尊西方之金啟陛下之本命
非無情之應是有由而來自然羣龍扶持九天欣戴保
億兆之元后登千萬之永年時觀雍熙代階仁夀此天
所以告鐘所以鳴臣等幸朝上京欣遭大慶一舞一蹈
未極臣子之心再詠再歌徒知天地之徳無任忭躍之
至
　　　賀章仇兼瓊克㨗表
臣邕等言伏見中書門下章仇兼瓊奏稱吐蕃數萬圍
逼於城皆遵奏九重決勝萬里臣聞雷之震者可以破
山風之威者可以蕩海伏惟陛下允答天地丕應鬼神
吸之而百川却流吹之而萬物倒植是以蹔勞貔武一
掃戎羗髙屋用於建瓴銛戈申於破竹豈云懷縣獨有
獲嘉何止絳城復稱聞喜光風動處草樹為之欣榮晴
天轉時日月為之融朗況臣等分(闕/)寄切報國身輕蹈
舞徘徊恐門庭之地窄詠歌踴躍賀邦家之慶深無任
欣説豁快之至謹詣朝堂奉表陳賀以聞
　　　淄州刺史謝上表
臣某言伏奉某月日恩制除臣淄州刺史以今月日便
道至任自逺江左近守河南收弊死灰建置生路别荷
成造兼冀昇遷三慶集身百齡踰外中謝臣聞天地大徳
含育及於昆蟲雨露深仁霑霈及於蕭艾不限微品有
愧洪鑪職今之謂歟伏惟陛下道總三才在璿齊政運
超四孟與物為春𤣥造加於萬方聖慈周於一物字人
開化議事立權張皇連城勸勉犀岳身同京職承禄賜
之恩榮子預選曹廣門閭之惠澤是以龔黄蓄鋭卓魯
専精竭盡公忠𢎞宣績用但駑駘之力不足以騁長衢
朽木之資不足以施長桷徒遷厚祿無益聖朝撫事捫
躬慙魂跼影伏以東臨巨壑借渤澥之水寛西望京師
就長安之日近
　　　為濠州刺史王弼謝上表
臣某言伏奉某月日制除臣濠州刺史聖澤天臨寵章
霞燠身微草芥地重丘山臣某中謝臣某奉詔字人星言
即路三省不及二過有懷棄短之恩竭力難負悔非之
感瀝血未申以某月日到州上訖臣履氷誓心飲水銘
骨勵精為政刻意求仁實望昭發宿誠宣揚大化上酬
天地之徳下盡臣子之忠臣萬死足矣
　　　謝賜遊曲江宴表
臣邕等言臣聞昔時人君之徳也大撫萬國必親諸侯
是以通下情序賓禮伏惟陛下因遇上已收接下臣順
發生之時𢎞在鎬之宴仙厨和鼎浹洽於廣筵舜瑟歌
風均調於曲水士女車騎充溢山川林薄光華纚連城
闕臣等撫躬何幸報徳無階空慙尸素之名豈適輪轅
之用不任載荷抃躍之至謹詣朝堂奉表以聞
　　　謝入朝表
臣邕言伏奉七月十五日恩勅許臣㑹計京師者止水
一盃忽聞朝海枯查八月更得(一作/覩)浮天臣某中謝臣
以幽遐必察者日月之照明憔悴皆霑者雨露之恩廣
伏惟陛下天徳隂隲神功獨斷咸造吹萬容至於工養
報通三大及於小豈臣微物得預洪鑪在昔全生已承
曲記斯今上計再荷特恩戴盆之心仰天有望出籠之
鳥飛空可期方將蹈舞闕庭慙戴咫尺葉公宿願一覩
真龍岐下遺甿忻逢聖主無任喜躍慙荷之至
　　　謝書上考表
臣某言伏奉今月日聖恩鑒以薄能光賜上考御詞激
物睿奬動時戴天奚勝跼地無所臣某中謝臣聞荷再
造者遍於有情勸庶工者盡於有位莫不宣其力竭乃
誠欣赴前儔恥居後殿者盖以萬數則區區揚化𦕈𦕈
納忠自化彭蠡之魚更是海濵之鴈伏惟陛下太和布
氣巨壑流津宇宙開明既照纎草山河解潤每納昆蟲
豈臣凋枯復霑雨露天漢之上遥記嚴平宣室之中興
言賈誼摧羽挿翼忽飛翥於雲霄暴鰓揵鰭重游泳於
溟渤豈有循吏得預詞林鼷鼠軒墀鶢鶋鐘鼔徒驚奬
飾益用慙惶况乎政術空虛褒述累積文髙日月辰象
法之不逮徳厚嵩華羣岳朝之莫階雖郭隗濫觴明主
有所蓄意然邵信敦本微臣不敢負人慶抃則深憂懼
亦切無所報國空以誓心不任感荷欣惕之至
　　　謝勅書及綵綾表二首
臣邕言内使左立真至伏奉去年五月二十日御禮慰
問并賜綵綾章服跪奉天書勢在龍武仰瞻禮物色映
虹電慙戴汗流戰懼心慄臣某中謝臣聞食曰人天實
生生之厚道稱物母得存存之多伏惟陛下載以坤輿
覆以乾宇排衆口之謗開獨見之明生臣存臣至於數
四寵及問及彌於再三豈魯陽霄人景日迴照荆樹散
木慶雲結隂臣是以坐有所思行冀所得求西山之藥
願補聖躬論東户之人以分帝念識愚不足以廣聴事
躓不足以動忠夫何望焉非所隱也豈謂塵壤見納推
言不遺奬以及誠許以佳士澤深巨海徳重崇丘曷云
家奉賜書光華九族物延世舊褒寵百齡淥水之龜且
能迴首黄華之鳥將以誓心惟報主之末由恐殺身之
無益不任戴荷欣躍之極謹因内使左立真附表(云云/)
　　　又
臣某言伏奉去年月日御札特賜臣章服綵綾等八體
神變迴龍鳯之殊姿五色暈開動雲霞之仙氣臣誠歡
誠喜頓首頓首臣聞礎之潤也是足興雲戈之鋒也或
能照水雖言微物有以上通常未察焉今可期矣伏惟
陛下一武一文廓彌綸之道乃神乃聖疏造化之元盛
業極天鴻休紹古子育庶物臣伏百蠻溟渤不波沙朔
無障太平之律大聖之功不得巳而用之猶且增髙彌
短廣大衆流錄賢傾守内之心捨過求天下之俊所以
喁喁者將百身以效節區區者願一報以瀝肝况臣拔
自九原出於萬死再收骸骨更造衣冠舌在不足以歌
堯命存未能以報國豈謂上仁徳廣澤利無益之臣博
愛理深慈育不才之子天門下詔横筆陣於長山御府
賜衣列錦川於淄水臣道子道何顔受之今恩昔恩曷
云報者戴天知重望日懷慚無任悚惕震惶感戴抃躍
之極謹昧死逓表陳謝以聞
　　　謝賜慰喻表
臣某言伏奉今年某月日恩㫖恕臣重責䕶臣小才日
月之明早曜絲髮雷雨之施振起昆蟲臣某中謝臣二
十餘年數從逺謫流離辛苦契濶死生因陛下興聖謀
行天討救萬人之命解四海之懸臣所以脱於往危保
於今泰者為此頃嵗昌宗執柄三思弄權臣與宋璟同
論桓敬俱奏貶臣為常州司户實荷陛下誅韋氏之後
收正人之餘特拜臣左臺侍御史此陛下活臣之命貸
臣之榮一也頃嵗譙王重福謀立東都臣當留臺與洛
州司户崔日知挫其逆謀收其餘孽東都底定職臣之
功自文林郎拜朝散大夫除户部員外郎岑曦崔湜之
輩以臣再用往還并忌崔隱甫倪若水等恐為陛下之
助與臣同制各貶官仍聨翩左遷為崖州舎城縣丞及
陛下正位紫宸臣又自嶺南九品逺惡官除朝散大夫
户部郎中又荷陛下活臣之命貸臣之榮二也頃嵗陛
下東封將還臣路左謁見猥承聖顧廣錄舊文朝議恐
陛下用臣薛自勤與外生厙狄履温羅織臣至死仍承
陛下免其罪授臣官又荷陛下活臣之命貸臣之榮三
也臣出入嶺南自經一紀自澧州司馬加朝散大夫兼
此州牧解青綬垂彤襜去瘴毒之艱遂江山之性又荷
陛下活臣之命貸臣之榮四也且臣逺覽前書頗聞故
事一食之惠尚可殺身況臣䝉聖主千年之恩救愚臣
萬死之急至若訓誨委積率喻再三蚊力負山不勝其重
螢火向日徒失其晶必當閉户絶交澄心去欲下以安
所部上以報所天豈徒殞軀喪元焚妻夷族而已無任
生死骨肉恐懼感戴之至
　　　辭官歸滑州表
臣邕言臣素無藝能積負訕謗衆多之口自可銷金怨
讐之心每堪殞首伏惟陛下至明大聖察之纎微盛徳
在人洗之瑕穢山川納者不擇薰蕕天地覆之是霑雨
露且人荷惠渥大抵官榮今臣䝉國恩私及軀命事出
涯分之外恩加父母之深已逝之魂復歸朽質既乏安
地尚忝髙班雖欲殺身未能報主彌慙持祿有以保名
但秋燕將辭必徘徊於大厦老馬雖去終顧步於華軒
況臣今兹六十有七光隂荏苒行止欹危就木之時不
知㡬日懸車之嵗僅有三年即以今日歸州不任違逺
涕戀之極謹奉表以聞
　　　進喜雪詩表
臣邕言一昨瑞雪愆期農人阻望陛下以億兆勤慮倉
廩貽憂禋祀𤣥㝠祈禱黑帝固能至誠應物聖徳動天
朔雪下於龍山海神朝於鳳闕是以途歌邑舞野慶朝
歡荷一人之渥恩為四海之膏澤臣仰思揚化伏念輔
時雖力減鴻毛而情殷鶴立無任喜躍慶賀之至謹昧
死詣金闕門陳表貢詩一章臣邕誠惶誠恐
　　　進文馬表
臣邕言聞禽獸殊祥卉木奇狀自古著也必有應焉伏
惟陛下徳合天地道通神明天物所以來神物所以見
且麟者仁獸主仁者則呈馬者文身君文者即降曾是
上叶尊號下報太平也觀夫豹蔚騰文龍章助聖書籍
所未載耳目所未聞即知非常之君必有非常之物臣
不勝忭躍欣慶之至謹遣某官馳表奉進以聞
　　疏
　　　諌鄭普思以方技得幸疏
葢人有感一餐之惠殞七尺之身況臣為陛下官受陛
下祿而目有所見口不言之是負恩矣自陛下親政日
近復在九重所以未聞在外羣下竊議道路籍籍皆云
普思多行詭惑妄説妖祥唯陛下不知尚見驅使此道
若行必撓亂朝政臣至愚至賤不敢以胸臆對揚天威
請以古事為明證孔丘云詩三百一言以蔽之曰思無
邪陛下今若以普思有竒術可致長生久視之道則爽
鳩氏久應得之永有天下非陛下今日可得而求若以
普思可致仙方則秦皇漢武久應得之永有天下亦非
陛下今日可得而求若以普思可致佛法則漢明梁武
久應得之永有天下亦非陛下今日可得而求若以普
思可致鬼道則墨翟于寳各獻於至尊矣而二主得之
永有天下亦非陛下今日可得而求此皆事涉虚妄厯
代無效臣愚不願陛下復行之於明時唯堯舜二帝自
古稱聖臣觀所得故在人事敦睦九族平章百姓不聞
以鬼神之道聽天理下伏願陛下察之則天下幸甚
　　狀
　　　謝恩命遣髙將軍出餞狀
右髙力士奉宣口勅以臣臨政特令賜宴恭承惠渥伏
念庸微天地周仁木石知感不勝惶悚戴荷之極臣死
罪死罪臣歴覩自古君臣凡所際㑹或因緣黨進或收
接功成故未謁而知不言而信豈有地孤援寡毁衆謗
深察蒙蔽之中致昭曠之外逢陛下特達之遇當陛下
明聖之朝事出嘗均恩重今昔誓將瀝血足可竭誠徒
欲殺身豈能報徳至如勵精勤政舉直徇公副陛下憂
人之心行陛下𢎞道之化豈敢失墜以負神明但函闗
路懸長安日逺不任戀主慺慺之至
　
　李北海集巻二
欽定四庫全書
　李北海集巻三　　　　　　唐　李邕　撰
　　碑
　　　兖州曲阜縣孔子廟碑
嘗觀元化隂藏上帝𤣥造雖道逺不際而運行有符揚
𣙜大抵宣考神用逮人統之可復補天秩之將頽其揆
一也昔蚩尤怙賊厥弟驕兵巨力朋徒合緒連禍則黃
帝興聖首出羣龍推下濟以君人儆勤畧以戡亂逮至
橫流方割包山其咨轉死為魚鱻食不粒則堯禹並跡
振㧞殷憂導百川康四國粤若殷禮缺周徳微宋公用
鄫楚子問鼎則夫子卓立燦然成章闢邦家之正門播
今昔之彛憲此天所以不言而成化聖所以有開而必
先其若是者乎故夫子之道消息乎兩儀夫子之道經
營乎三代豈徒小説葢有異聞夫亭之者莫如天藉之
者莫如地敎之者莫如夫子且沐其亭而不識其道則
不如勿生荷其藉而不由其徳則不如勿運故曰消息
乎兩儀者也夫博之者莫如文約之者莫如禮行之者
莫如夫子且㑹其文而不揚其業則不如勿傳經其禮
而不啟其敎則不如勿學上代有以焯序中代有以宗
師後代有以丕訓故曰經營乎三代者也噫唐虞之美
不必至是贊而大者進聖君也夏桀之惡不必至是擠
而毁者激庸主也伊尹之忠不必至是演而數者勉誠
節也趙盾之逆不必至是抑而書者誅賊臣也至若論
慈廣孝輔仁寵義職此之由於是君臣之位序父子之
道明朋友之事興夫婦之倫得雖朗日開覺膏雨潤澤
和風清扇安足喻哉借如九皇繼統而政醇七聖同年
而道合雖事業廣運而理濟一時未有薄遊大夫僻居
下國徳敎既往言滿方來廟食列邦不假手於後續君
長萬乘必歸心於素王若此之盛是以騰跨百辟孤絶
一人曷成名而可稱葢取興而為大者也我國家儒敎
浹宇文思啟天伸吏曹以追尊建禮官而崇祀侯褒聖
於人爵尸奠享於國庠是用大起學流錫類孝行敦悅
施於方國光覆彌於𦙍宗三十五代孫嗣褒聖侯璲芝
字藏暉洎族賢元亨等或專門碩學罔墜於緒或餘波
明哲載揚厥聲乃相與合謀曰夫墟墓之地禮曰自哀
聴訟之樹詩云勿剪一則遇事遺愛一則感物允懷矧
乎大聖烈風吾祖鴻美故國封井舊居川岳歟宜其悚
神馳魄膝行膜拜陳齋祭奠嚴祠樹繚垣以設防刋豐
石以為表兖州牧京兆韋君元珪王國周親人才懿徳
明啟風績休有政敎長史源晉賔字光國賢操孤興清
節特逺納人以禮成俗於師司馬天水狄光昭字子亮
相門開祥雅道踵武聞義必立從事可行録事參軍東
海徐仲連功曹成陽葢寡疑倉曹太原王道淳𢎞農楊
萬石戸曹博陵崔少連𢎞農楊履𤣥兵曹太原王光超
范陽張博望法曹安定皇甫佺東海徐光彦士曹榮陽
鄭璋參軍扶風竇光訓及曲阜縣令鴈門田思昭主簿
吴興施文蔚清河晏𢎞楷等宦緒通徳儒林秀士升堂
覩奥遊聖欽風僉同演成乃共經始其銘曰元天隂隲
大明靈(一作/虛)鏡神不利淫物將與正凡曰投艱在此逢
聖吞沙薦虐軒皇底定襄陵兆災夏禹文命周道失序
夫子應聘刪詩述史盛禮張樂雅頌穆清訓詞昭灼片
言一字勸善懲惡誘進後人啟明先覺六順勃興四敎
皆作元功濟古至道維來首出列聖席巻羣才大名震
耀廣學天開蒸嘗匝㝢誦習窮垓帝念居室以光夀宫
建侯于嗣環封厥中孫謀不冺祖徳斯崇乃刋聖烈用
廣休風
　　　嵩岳寺碑
凡人以塔廟者敬田也執於有為禪寂者慧門也得於
無物今之作者居然異乎至若智常不生玅用不動心
滅法滅性空色空喻是化城竟非住處所以平等之觀
一洗於有無自在之心大通於權實導師假其方便法
雨任其根莖流水盡納於海壖聚沙俱成於佛道大矣
廣矣不可得而談也嵩岳寺者後魏孝明帝之離宫也
正光元年牓閑居士廣大佛刹殫極國財濟濟僧徒彌
七百衆落落堂宇踰一千間藩戚近臣逝將依止碩徳
圓戒作為宗師及後周不祥正法無緒宣皇悔禍道叶
中興明詔兩京光復二所議以此寺為觀古塔為壇八
部扶持一時靈變物將未可事故獲全隋開皇五年𨽻
僧三百人仁夀載改題嵩岳寺又度僧一百五十人逮
豺狼恣睢龍象凋落天宫墜構刼火潜燒唯寺主明藏
等八人莫敢為尸不暇匡輔且王充西拒蟻聚洛師文
武東遷鳯翔巖邑風承羽檄先應義旗輓粟供軍悉心事主
及傅奕進計以元嵩為師凡曰僧坊盡為除削獨兹寶
地尤見褒崇實典殊科明勅洊及不依廢省有録勲庸
特賜田碾四所代有都維那惠果等勤宣法要大壯
經行追思前人髣髴舊貫十五層塔者後魏之所立也
發地四舖而聳陵空八相而圓方丈十二户牖數百加
之六代禪祖同示法牙重寶玅莊就成偉麗豈徒帝力
固以化開其東七佛殿者亦曩時之鳯陽殿也其西定
光佛堂者瑞像之戾止昔有石像故現應身浮於河達
於洛離京轂也萬軰延請天柱不迴惟此寺也一僧香
花日輪俄轉其南古塔者隋仁夀二年置舍利於羣
岳以撫天下兹為極焉其始也亭亭孤興規制一絶今
兹也巖巖對出形影雙美後有無量夀殿者諸師禮懴
誦念之塲也則天太后䕶送鎮國金銅像置焉今知福
利所資演成其廣珠幡寶帳當陽之舖有三金絡花鬘
備物之儀不一皆光滿秋月色陵渥丹窮海縣之國工
得人天之神玅逍遥樓者魏主之所構也引流挿竹上
激登樓菱鏡漾於玉池金虹飛於布水食堂前古鐵鐘者
重千斤函二十石正光年中寺僧之所造也昔兵戎孔
殷㓂攘偕作私邑竊而為寳公府論而作仇後有都維
那惠登發夕通夢遲明獨往以一巳之力抗分衆之徒
轉戰而行踰晷而止雖神靈役鬼風雨移山莫之㨗也
西方禪院者魏八極殿之餘趾也時有逺禪師座必居
山行不出俗四國是仰百福攸歸明凖帝庸光啟象設
南有輔山者古之靈臺也中宗孝和皇帝詔於其頂追
為大通秀禪師造十三級浮圖及有提靈廟極地之峻
因山之雄華夷聞傳時序瞻仰每至獻春仲月諱日齋
辰鴈陣長空雲臨層嶺委鬱貞栢掩映天榆迢進寶階
騰乘星閣作禮者便登師子圍繞者更攝蜂王其所内
焉所以然矣若昔以達摩菩薩傳法於可可付於璨璨
受於信信恣於忍忍遺於秀秀鍾於今和尚寂皆宴坐
林間福潤㝢内其枕倚也隂陽所啟居四岳之宗其津
梁也宻意所傳稱十方之首莫不佛前受記法中出家
湛然觀心了然見性學無學自有證明因非因本末清
淨開頓漸者欲依其根設戒律者將攝乎亂然後微玅
之義深入一如廣大之功遍滿三界則知和雅所訓皆
荷法乘慈悲所加盡為佛子是以無言之敎響之若山
不舍之檀列之如市則有和尚姪寺主堅意者憑信之
力統僧之綱崇現前之因鴻最後之施相與上座崇泰
都維那曇慶等至矣廣矣經之營之身田底平福河流
注今昔紛擾雜事夥多是以功累四朝法崇七代感化
可以函靈應緣起所以廣𤣥成故得尊容赫曦光聮日
月厦屋𢎞敞勢蹙山川回向有足度四生鐘重有足安
萬國豈伊一丘一壑之異一水一石之奇禪林玲瓏曽
深隠見祥河皎潔丹雘澄明而巳哉咸以為表於代者
業以成形藏於宻者法亦無相非文曷以陳大畧非石
曷以示將來乃命道奐禪師千里求䝉一言書事專積
每極臨紙屢空媿迷津之未悟期法主之可通其詞曰
西域傳耆闍山世尊成道于其間南部洲嵩岳寺達摩
傳法於兹地天之柱帝之宫赫奕奕兮飛九空禪之門
覺之徑宻微微兮通衆聖鎮四國定有力開十方惠有
功立豐碑之隠隠表大福之穰穰
　　　五臺山清涼寺碑
上尊王之分䕶大千也甘露以洒之慈雲以覆之香風
以熏之惠日以暖之忽恍乎無相之體通洞乎有形之
類演正法降毒龍在清涼之山苑經行之地其山也左
溟渤右孟津恒岳揭其前隂山屋其後五峯對聳四望
崇崇蓄隂陽之神秀含造化之奇特每至丹霄出日俯
拍雲霞清漢無波下㸔星月可以侔鷲嶺可以闢蓮宫
在炎漢時卜中箭領用肇造我清涼寺在北齊時以八
州租稅食我緇徒焉歴代帝王莫不崇飾洎我唐開元
天寳聖文神武應道皇帝丕𢎞玅敎大闡𤣥宗渥澤浸
而恒河流景福承而鐵山固仍復舊號祇苑以修先是
長安年中勅國師徳威供以幡花文殊應見于代具大
神變法大光明儼兮似或存倐兮無處所凡稽首咸懷
欣懌傍顧此身盡在光影其畢棄咎乃罔不休示立諸
相而無所立廣度羣生而無所度非大聖至神覆䕶其
孰能如此者歟夫其清涼之為狀也壯矣麗矣高矣博
矣靡可得而詳矣赫奕奕而燭地萃巍巍而翊天寒暑
隔閡於簷楣雷風擊薄於軒牖星樓月殿憑林跨谷香
窟花堂枕峯臥嶺尊顔有睟像設無聲觀之者發惠而
興敬居之者應如而合道天花覆地積雪交輝梵響乘
虛逺山相答珍木靈草仰施而紛榮神種異香降祥而
聞聴凄風烈烈詎辨冬春奔溜潺潺不知晨暮經所謂
吉祥之宅豈虛也哉開元二十有八載帝之元女曰永
穆公主銀漢炳靈瓊娥耀質發我上願歸乎大雄爰捨
金錢聿崇玅力奉為皇帝恭造淨土諸像欽鑄銅鐘一
駢之以七寳合之以三金影搖安樂之界聲振閻浮之
國足以滌除煩惱足以開鑒聾盲二沙門清白懷忠置
陳于禪林之院樹法幢以供之聲梵樂以安之惟時孟
秋月望慶雲出山西北圓光五百餘丈有萬菩薩同見
其間前後感應不遽數意者其福我聖君乎天寶七載
貴妃兄銀青光禄大夫𢎞農縣開國男上柱國鴻臚卿
楊銛奉為聖主寫一切五千四十八巻般若四敎天台
疏論二千巻俾鎮寺焉海墨樹筆竹紙花書宻藏玅輪
千重萬品置之以寶案盛之以玉箱上禠祐于君親下
澤潤于黔庶善夫上座曇財寺主神慶都維那智詵入
玅覺海登大空山大徳忠翰智空曇開如岸玉寶先覺
蓮花不染高僧清超淨法雲光庭觀谷䕃禪枝巖栖戒
葉並鸞鳯比徳龍象叶心豈即舊而増修亦惟新而起
構備致靈應昭彰邑郡以為智徳斯遺靡籌稱謂句偈
不忘式圖刋勒敢承前短强述斯文銘曰
天作五山兮實曰五臺山上出泉兮有龍為災大聖喣
嫗兮戢毒徘徊西南其刹赫赫枚枚翠微之上兮崒崫
崔嵬金容月滿兮寶座蓮開祈我聖皇兮其至矣哉以
感為通兮為祉為福前際後際兮無去無來
　　　泗州臨淮縣普光王寺碑
嘻代人以塔廟者即有象也儀像者非有相也邕嘗論
之未始諒矣其或執之於我安住為千刼之塲什之於
空循捨得一如之智皆所以頌其願酌其心必於無作
之時敷𢎞正法之故俾或禮或見能超因因之緣若我
若人盡登果果之業則曷為不應曷道不行豈空寂之
門獨階證入事相之地遂阻圓明者哉普光王寺者僧
伽和尚之所經始焉和尚之姓何何國人得眼入地龍
朔初忽乎西來飄然東化獨步三界遍遊十方烏飛於
空月見於水泥鍵鐵鎻降伏貢高長者錦書散除文字
深以慾為苦器道實法鈞消一無於大常越諸有於真
際豈徒福河貫頂慈雲覆身舉手而安喻四因動足而
興復三見或以沉香作炭有枉言者則誘而進之沙末
求珠不知其量也則呵而責之香象之行雖極水底神
龜之出亦兼陸道因如法如自得定力有作無作冀是
福田嘗縱觀臨淮發念置寺以慈悲眼目信義方寸興
廣濟心儀普照佛光相纔現瞻仰巳多逺近簮裾往來
舟楫一歸聖像再謁真僧作禮祈祥焚香㧞苦觸塵者
庇如來之影牽師子之威信施駢羅建置周布繚垣雲
矗正殿霞開層樓敞其三門飛閣通其兩舖舍利之塔
七寶齊山淨土之堂三光奪景於製造也未綴於手猗
徳名也巳聞於天中宗孝和皇帝逺降綸言特加禮數
延入別殿近益重𤣥徳水五瓶霑濡紫極甘露一斗福
潤蒼生乃請寺名仍依佛號中宗皇帝以照言犯諱光
字從權親覩御書寵題寳額垂露落于天上飛翰傳于
國中其來也廣内慶齊其至也連城歡迓扇憑筆貴獨
屬右軍寺為額高更因天子每名晨大衆瞻禮嬉遊上
昇門臺直視川野巒阜嶾嶙而屏合淮水逶迤而帶長
邑屋助其雄商旅増其大兹為勝也曷以加焉和尚口
雖勿稱緣乃有以知變易之道迴軒少留衆生可悲菩
薩亦病示滅同盡唯識永在嗚呼以景龍三年三月三
日端坐棄代於京薦福寺跡也孝和皇帝申弟子之禮
悼大師之情敬漆色身謹將法供仍造福度門人七僧
賜絹三百疋勅有司造靈輿給傳遞百官四部哀送國
門以五日還至本處當是時也佛像流汗風雨變容鳥
悲於林獸號於野矧伊慈子降及路人乎過去僧惠儼
等主僧道堅弟子木義等並持床有義失劍無追施法
立齋知時明物罔墜舊業克嗣前修攀係儀形建崇塔
院植婆羅樹表蓮花臺宛然坐而不言歘爾感而皆應
懴則殃滅求則福生雖日月巳綿而靈變如在歸依有
衆檀施孔多鯨鐘萬斤震覺六種講筵七架開導四生
清淨之身更疏浴室湼盤之飯别構食堂可謂能事畢
矣喜願并矣宜八部之宅以致諸天迴首自然樹懸宻
語印文地現五風轉柔潤之音千燈焰光明之色構之
者罪花彫落信之者福種萌生雷響發其六牙珠彩澄
其二水州牧杜公惟孝其直如箭其潔如水地壓淮上
城遷泗中民勦於勞物集其利長史宋公司馬盧公或
清節首公文雅形國或禮容虛己堅操動時臨淮宰薛
欽行等或主諾條流庭無置對或子人簡徳邑有歡康
並竪位天車正信超士興二道之敎發一師之音相與
累贊經身長懸覺道樹不朽之徳𢎞未來之功是刻豐
碑以光盛美其詞曰
惟普照之大身兮仗菩薩之右臂粤靈瑞之可聞兮固
昭成之難值期一㑹之來思雄萬軰之善施𢎞住持之
信受廣事相之該備豁川陸之雲龍雄城邑之頳雉辟
天師於九重補人主於十利嘉寺榜之立名寵聖札之
題字追巳滅之化身了見在之文義貯儀形於空塔存
詞偈於金地災無纎而不除福何求而不致副真僧之
貞寶接羣公之雅器播永日於山河刻巨石於淮泗
　
　
　
　
　
　
　
　
　
　
　
　
　
　李北海集巻三
欽定四庫全書
　李北海集巻四　　　　　　唐　李邕　撰
　　碑
　　　大相國寺碑
夫聖不徒作作必有因化不徒開開必有攝故大事所
㑹一法所傳若天若人或賢或達雖萬牙出地而三獸
渡河使不聞者聞未悟者悟豈虚也哉此寺伽藍古廢
建國有濮州之像自安業而來及逝將復歸堅守常住
人至萬且千飛聲殷雷用壯敵國坐如清泰安如須彌
有若部人郭賓者生心起謗雙目失明有若部人陳振
者興言誑徒㗋腫及舌皆追悔自昔痊平在今或没身
為奴或鑄鐘依佛延和初載奉詔改為大相國寺復置
額焉先天中内府降財御書題額睿宗通夢靈應肇發
臨遣碩徳僧真諦載馳載驅乃慰乃止昭宣渥命寵錫
神幡吏人候迎法侣圍繞豁㕓里羅郊原者不可勝計
夫以金仙聖容之表先主感之代邸嘉名之舊先主摽
之筆精池水之玅先主躬之故能鍾乾坤激日月景光
遐燭徳㝢𢎞覆曷云比也我開元神武皇帝受天元禧
祚國傳寶睦九族叶萬邦功濟而業成道光而孝理惠
康父子義結華戎寰瀛之濱大輿之上顒顒而戴欣欣
而懐逮識路于兹寓目于兹者莫不瞻大明欽聖禮仰
天性而泣遺澤荷慈氏而歎堅林形力者㒺告勞檀施
者㒺辭費莊嚴不獨於示相功徳何止於無為碁布黄
金圖擬碧絡雲廓八景雨散四花國土威神塔廟崇麗
此其極也雖五香紫府大息芳馨千燈赤城永懐昭灼
人門天上物外異鄉固可得而言也上座知隠寺主元
深都維那上智儼皆玅覺圓常對境亡境彌入後地因
如得如合之不離混以相濟咸以為他方所至廣法界
惟三虚空所至𢎞度門惟一况乎實相感通之應聖跡
飛動之神安可黙頌聲闕題紀者巳乃作頌曰
佛法住持正教𢎞益真容見寺先帝書額藩邸鴻名建
國前跡我皇孝理我人光澤日月明明家邦赫赫觀玅
追逺懐恩惟昔八部莊嚴四天感激以式永代是紀豐
石
　　　大雲寺禪院碑
天也地也攝生之謂𤣥造日也月也容光之謂神功然
亭育之仁可斡終滅昭明之力未焯昬霾故熱惱積薪
劫燒難鑠驚波巨海沃焦自淵獨有導師空王禪那宴
寂一念首安住之域加行證無為之階密教内修莊嚴
外度雙引相應並照兩忘然後生無生浄名不去照無
照了義能覺爇菩提之炬則枳棘滌除楫般若之航則
横流既濟湛四體於中道超三有以上征精舎攸隮度
門斯盛其此之謂矣粤自有寺之艮背山之前臨有確
師禪房者武徳八年邦守蕭公諱顗護法之所建也周目
環郭澄心際海亦既一味寔無衆生夫憑其髙宅其勝
曽近俗諦或乗法流且水出於冰凡作於聖雖曰醜地
猶是道場矧乃玅有孤標寶相靈變入我室觀我形者
哉施及貞觀嵗有等觀禪師繼前心承後問分之則别
位二事合之則同列大空坐於斯竟於斯嗚戲四益風
驅百為大滅棟宇崩落象設傾低先天中有慧藏禪師
聞之斯行居而不住玅齡彊植勁節老成被甲律儀下
帷經藏方丈之室時歴十年簞瓢之飡日常一食信為
法本悟實如宗簡珠圓明紅蓮清淨剃髮結落亡境受
除生起了於身縁覺被於物是以興補舊塔建置尊容
彌陀當其陽菩薩侍其側四大海水慧眼啓明五須彌
山毫相崇絶有若稽義摭實㳂名討因都極樂之大郊
夀無量之景命借如昔者稱贊觀厥音聲克濟斯艱乃
復於逺則有階地超越自在神通發𢎞願心得大勢用
皆所以濡火宅軔劔輪投地者結業坐開入影者苦趣
以息粤若殫財竭力刻桷雕題積三四年模造化意寶
殿蔚以雲構金山煥其日臨豈徒然哉夫壯麗者將以
重威神儀形者將以攝歸止或離性解脱或見作隨縁
藥草寓其根莖雲雷感其方類即説非説若通不通惟
三獸之渡河庶一子之來學禪師以為黙則絶教言則
牽文茍心事於化人豈迹留於捨法㑹議斵石僉允圓
功邕來守是邦偶聞兹事依僧依佛何日忘之在家出
家惟其常矣頃者下檄湖海申明捕殺鱗羽咸若災疫
以寧救蟻雖尚於沙彌涸魚每憂於釋種祁寒則怨童
子何知率三省於短懐寄一塵於寶地别駕𢎞農楊公
守堅字越石本支鼎貴胄𦙍岳靈直道守公智印觀法
司馬瑯邪王公元朂字固禮髙闈襲吉皇士令名資位
升聞玅意融朗盛矣美矣左之右之時有新羅通禪師
五力上乗一門深入利行攝俗徳水浮天贊而演成恭
而有述其詞曰
覆燾之奬始生終滅昭回之明内昬外徹陰入不斷心
起難折靈海慾深洪爐火爇倬彼大師超然正覺亡境
息想示法流渥絶生死岸破煩惱殻度門光啓住地𤣥
邈傳燈三葉分座一義象設儀形莊嚴地位有為不染
無相能離茍曰法乗莫非種智古者豐石抗之髙山紀
事標社銘勲列班廣兹玅有運彼𤣥闗則百伊昔粤吾
無間
　　　鄭州大雲寺碑
恭惟黄屋者异唐堯之大雅精舍者曷釋迦之廣乗將
以示崇髙𢎞誘進俾夫壯麗加於四海瞻仰攝於羣情
酌言永圖即理一貫矣大雲寺者鄭國慈縁之所建也
觀其肇允枚卜爰適底居所感彌多光靈滋茂固以星
晷上憲人統下稽執天物之大中合𤣥宫之玅相豈止
宅豐壤盤名州厦屋雲陰沙門玉立而巳於是象設巨
麗法供魁殊尊容乃神靈眷所仗則有寶座蓮動現身
金光不同於凡復歸於静至使彌留咸華逺人孔殷香
饌比肩花蓋撃轂一心不起則從願應如二見無物則
隨施逾疾故能飛名勝出福履嘉祥昭升累朝發宏歴
聖粤髙祖神堯皇帝俟時登庸縱觀興感再駕尚軔五
轉欲承鳳集矞雲龍睇霄極馳睿想於幽贊禱法力於
大雄創建漆象一軀植浄根也洎我髙宗天皇大帝纘
祖匡業繼明徳暉萬流澄瀛八風叶律齊致功於造化
將有事於岱宗道繇是邦言念兹者寺中留繡像一禎
實也下厥則天皇太后奉遺托孤與權改物母儀覇迹
閫政神器追惟乾䕃永動皇情明啓度門宣遊覺路乃
降繡像一鋪廣也借如崇建塔宇附麗朝闕憑縣官之
力散王府之財中使相望匠人經始則有之矣未或介
在草澤僻居里閭發皇明於日中落寵錫於天上有如
此之盛者也日者通莊載堙繚垣式遏門途弗敞面勢
匪宏浮雲在天蝦蟆蝕月具瞻者渴髙明之嘆歸止者
憤翳鬱之心寺主俗姓李氏名婆諦隴西姑臧人也發
趣如因彌入禪寂雖獨得斷相而同人有為乃陳詣府
庭移牒省闥引仍舊之直矯易恒之枉申報曠祀奔走
宣勞終於訟真成我道勝是以頽墻埧塹焚萊平場廣
途褰開曽構踴出疑若當陽豁若捷徑洛師之道盪胷
泠然決渠縈波之水所謂形便得莊嚴具行李榮觀郡
邑景矣長史河東栁冲府君道融至和性與元徳從心
絲譜遊刃翰林推轂演成誓言同事是刋厥懿豈伐於
功其詞曰
鄭之法宇兮在城一隅大雄應感兮休徵有殊累聖克
念兮象設三鋪佛身圓對兮神光發圗乃奉靈勝兮至
自彼都面勢推隔兮頽垣朽株南望不及兮鬱然坐拘
觀者佇眙兮願履夷途碩徳感發兮執心匪渝豈用歴
紀兮兹事乃敷刻石傳懿兮表此亨衢
　　　楚州淮陰縣婆羅樹碑
觀厥好徳存樹愛人及烏有情不忘雖小可作此施及
者也則有宗廟加敬墟墓増悲覩物可懐比事斯廣此
觸類者也矧乃通感靈變𤣥符聖迹根柢浄土碩茂佛
時燭金山之秘影聨玉毫之殊相至若渥日法㑹茶毗
應身妙有雙樹之間光覆僧祇之衆安可混曜散木比
列清林議上茅之挺生喻堅固之神造者也婆羅樹者
非中夏物土所宜有者巳婆婆十畝映蔚千人密幄足
以綴飛颷髙葢足以轉流景惡禽翔而不集好鳥止而
不巢有以多矣然深識者雖徘徊仰止而莫知冥識博
物者雖沈吟引稱而莫辨嘉名華葉自竒榮枯常異随
所方面頗徵靈應東瘁則青郊苦而嵗不稔西茂則白
藏泰而秋有成惟南匪他自北嘗爾或季春肇發或仲
夏萌生早光豐隨晩暮儉若且槁莖後吐芬條前秀差
池旬日奄忽齊同無今昔可殊非物理所測古老多怪
時俗每驚巫者占於鬼謀議者感於神樹證聖載有三
藏義淨還自西域逮兹中休宿因依齊戒瞻歎演夫本
處徵之舊聞原其始也榮灼道成之際䆒其末也摧藏
薪盡之餘或森列四方或合併二體常青不壊應現分
榮變白有終示滅同盡昔與釋迦蔭首今為羣生立縁
夫佛病從人大慈感故樹萎因物深悲理然化能分身
半枯即是以有合相後茂還齊宜其表正聖神靈貺品
彚以變見一攝而稱讚十方者也淮陰縣者江海通津
淮楚巨防彌越走蜀㑹閩驛吳七發枚乗之邱三傑楚
王之窟勝引飛轡商旅接艫每至同雲冒山終風振壑
宦子惕息篙工疚懐魚貫迤其萬艘霧集坌於層渚莫
不膜拜圍繞焚香䕶持復悔多尤迴祈景福於是風水
相借物色同和挂帆啓行方舳駿邁浮山崛起而疏巘
慶雲亂飛而比峰雖電影施鞭夸父杖䇿㒺可喻其神
速曷云狀其豁快者哉州牧宗子名仲康廣孝惟家大
忠刑國播清政以主郡議古式以任人知微知彰有禮
有樂别駕扶風竇公名誡盈盛門貴仕懿徳令名利用
以厚生明略以營道上交不諂下交不凟司馬宗子名
曰景虚受賢交幹用柔克退遂中律先後自公且觀麟
趾之詩未𢎞驥子之任邑宰清河張公名松質藐自稚
節忽乎博聞始於能賦而彰中於成器而立牧人通志
徇物合權威肅攝於神明慈惠安其父母豈伊政理自
有才名莫不浄慮一乗追攀八樹歎從植而多感惟化
生而永懐大啓上縁率心檀施碩徳徐道暉寺主道𤣥
上座道約都維那曇一等皆妙覺圓常釋門上首痛金
棺而既往駭堅林而在兹鄉望司徒𤣥簡戴𤣥景王𤣥
珪張仁藝王懐儼劉元隠沈信祥等夙悟大師深入真
際勤行進力䕶供莊嚴揚州東大雲寺法師希𤣥廣派
清流固植徳本戒行有以鎮浮俗利言有以誨䝉求既
憑藉於衆心亦謀明於獨得是標靈跡乃建豐碑其詞
曰
政化之理兮甘棠猶存寶乗之妙兮婆羅是敦欽厥道
成兮八相克尊感乎示跡兮一歸可捫與佛合縁兮榮
落同時歘爾化生兮感變誰思休徵咎徵兮伺察不欺
流俗莫識兮綿曠驚疑上人西還兮覯止增悲發皇靈
貺兮堅固在兹方國傳聞兮想像悽其迴首正信兮頂
禮䕶持優曇千年兮曷足儀之
　　銘
　　　越州華嚴寺鐘銘(并序/)
有同乎源播厥派者夥哉沿之惟輪則終列大輅革以
穴處則崇構厦屋譯梵言於華學象楗槌於景鐘從來
久矣觀其聆玅音奬𢎞誓文苦趣警禪門劒輪在空法
衆斯集鏞之時義大矣哉郡司冦北平楊公沙門師萌
抵浄根保耳界玅有忠為迦維之業堅朴象正之鈞嘗
慨靈越樂郊勾吳通邑雖經行大壮㙮廟藝釋訓乃首
唱羣吏傳聞庶氓合聽悉心聚糧殫幣鑠文馬以庀製
驤羣龍以範鐘撰祥時歴令日傾郛鄙畢緇黄舉帆雲
屯撃轂雷動百身勇施累讚願言者計以萬億然後陶
人事爐火正疏冶風伯鼓槖樂工揚嬉煥乎鼎陳蔚焉
邱峙手舞者翳景稱慶者振林遲明藏功亭午卒業於
是層臺大起雕􁏊懸列鯨魚吒怒以震撃蒲牢跧曲以
駭噭隠天網謍地理刹那昭應一念信心有無識生幽
執鬼物莫不休復浄域貞觀真諦矣有若大者不槬小
者不窕則州鳩之聽曷以臻其間歟其詞曰
大雄立號兮考彼華鐘震發三界兮以覺其聾俾我羣
動兮不罹厥凶君子是象兮載鑠載鎔彌億斯年兮㒺
有天鏞
　　記
　　　石室記
髙要郡北十五里有石室詭怪萬狀崆峒其中發揮靈
蹤盤薄厚地皆神仙之窟宅為區粤之勝概或有巨石
皆似蹲獸之顧疊花仰空的皪瓊脂色如截肪矣傍引
穴竅疑為洞門横聳石牀方次仙座西廂峭壁下有涵
泉漲澄鏡色味輕瑶漿東西倚山之陽二十餘里西通
武林東扺靈羊峽時開元十五年之春正月二十五日
右遷陳州刺史李邕記
　
　
　
　
　
　
　
　
　李北海集巻四
欽定四庫全書
　李北海集巻五　　　　　　唐　李邕　撰
　　神道碑
　　　唐贈太子少保劉知柔神道碑
邕聞古之常銓今之大寶或藉地因勢或經徳自身或
經綸國工或詞學時秀或貴盛終吉或等祀老成或廣
孝聞家或納忠刑國有一於是則百斯慶書於牘大其
聞矧乃總集髙曽備致昆弟悉數以周稱同原而合流
息女擇於賢夫𦙍子訓於良冶首止光寵出入震耀若
此表裏者矣府君姓劉氏諱知柔字某彭城人也其先
府君母弟銀青光禄大夫左常侍崇文館學士修國史
子𤣥按史諜推之楚孝王囂之後粤若伯豫談經景瑜
志學令言頴邁王喬名理迴仁之撫接内使之節義是
以嗣前人食舊徳笙簧史傳柱石邦家其來逺矣髙祖
魏驃騎大將軍北州刺史禕府君諡曰懿曽祖齊散騎
常侍文林館學士岷府君祖朝散大夫陳留縣長𤣥邃
府君考宋州司馬贈徐州刺史藏器府君莫不都雅忠
方簡質貞亮業行優絶政理殊尤府君穉節一成立年
博達典學為海懿文為林鎮重為山幽静為谷情淡事
約言遣理深謙常後身儉不逼下至若儀刑碩偉風神
散逸立若尸祭坐若肅賓認金不爭闕馬引罪公庭絶
於私議虚室造於𤣥門逺遺之觀物得名顔子之聞一
知十無以過也嘗以為權略多亹皦察不詳和令乃私
静勝而立言莫神怨行莫人誅固能陳無兵火無爇變
奪物姓延集福根然後至精啓純全徳居厚崇化務俗
樹徳垂聲可也識者以為張華茂才荀彧逺略雖曰王
佐則無天年今府君二者兼之一言得矣觀藝知巧覩
葉知秋吉禄大來夀考休佑吾無間然矣逮計考甲科
薄逰異迹宅憂殆滅有命從師辭爵廬墳受錫表闕黨
錮光復佐職艱貞歴荆府司馬史氏詳矣自皇運啓聖
清途授徳典國胄司人曹拜司業兼侍讀漸也府君雅
仗忠公固拒權寵恥或趨貴哲不易方出荆府長史復
户部徙同宋二州揚益二府一淮南亷察再山東巡撫
加銀青光禄大夫進爵彭城侯大府有四公居其三要
轄有三公提其兩冡卿有九公自屬國二年尚書有六
公以司空十載分爵有五公當侯伯之榮居守有一公
兼宗祏之寄巡使有十公兼東土之俗凝輔有三公首
儲宫之傅至於仁以養之義以行之慎憲以恤人闢土
以祈穀制曰黄霸之奉法循理錫以髙車郭賀之惠化
仁明加其冕服至於發貯賑施書板賦財巳繫單于且
平水土制曰出膺賢守則郡國循良入侯名臣則衣冠
準的俾遷榮於北斗宜作範於南宫夫如是有足以論
道經邦助天開化増河海之渥澤近日月之景光府君
止足發衷辭滿得地終讓八座還忌三旌聖上録徳序
功養老懐舊就成頥攝留連閒曠制曰乃建儲貳聿求
賓客允兹懋官惟爾崇徳府君固乞骸骨退守田園恩
命如第尚給全禄嗚呼日有昃嵗有除澤藏山風振海
矧伊人也矧伊人也春秋七十有五以開元十一年六
月十五日遇疾薨於東都康俗里之私第皇情震悼追
褒薦及制曰簪纓舊徳楨榦通才清以立身儉而率下
出入三署綢繆兩宫曾不慗遺奄然喪逝言念遺老惻
悼於懐宜寵贈章式旌泉壤可贈太子少保物二百段
米粟各二百石𦵏日官供幔幕手力等太常考行諡曰
文以某年月日𦵏於河南緱氏縣景文山原禮也府君
昔在平日深戒厚𦵏祖載服用子壻黄門侍郎宗子暠
所營奉祠子某官某等追惟先志臨穴長號謹以焚之
殆無遺者尚曰史册者揚乎名碑版者紀於迹今願抒
哀敬却樵蘇發頌聲彰末嗣邕曰唯唯敢不十一千百
焉其詞曰
漢起沛楚封徐代則九慶寔餘惟英秀閲卓犖惣文史
張禮樂諌而尊道而勝集百禄延周稱貴自取樂可榮
弟紫紱壻黄門始孝思後忠烈歴中外備名節嵗彌長
聲更揚典屬國老文昌懐逺圗忌太盛謝人爵委天命
月有虧日有昃皇恩動物情惻猗孝子奉惟訓服用薄
哀榮順布史簡繼碑石名教開幽明激
　　　左羽林大將軍臧公神道碑
夫兵者天之威將者人之命非武功不足以遏虐非智
勣不足以視師故四朝簡才三邊受略百姓拉之如朽
五變轉之若丸横大漢而左迴出髙闕而右去狄虜惟
勷以納質匈奴辟易以破膽數騎深偵解鞍却敵入陣
周迾揺扇坐謀矧乃大誰羽林擁衞宸極蓄志堅石誓
心渥丹捧日廓於九霄戴天旋於四孟千年聖主幸而
逢之一代勲臣鮮哉稀矣公諱某字時明東筦莒人也
其先派於后稷演於周公洎魯孝公臧因而為氏昔僖
伯諫隠觀魚哀伯諫桓納鼎魯多君子視履考祥是以
知其有後矣降自璋漢城陽王太傅暉蜀郡太守混晉
東海内史曾祖滿府君隋銀青光禄大夫海州總管東
海公祖寵府君皇朝請大夫靈州長史襲東海公考徳
府君皇朝散大夫原州司馬贈銀州刺史上柱國莫不
納忠詞光訓彞則大乃嗣種徳在人子孫並於昌時圭
組疊於榮問公濬發卓犖雄舉倜儻風雨之氣凛凛出
徒金玉之聲鏘鏘激物問家以廣孝形國以盡忠朋執
義之昆弟友之雖文忠老成而壯武特立自左衞勲應
穿葉附枝舉登科授左玉鈐翊府長史始足下也尋以
天驕送死勝府纒兵占幕出奇衝突包敵遷鴻州長道
府左果毅仍長上恩奬充平狄軍都虞候總管轉左衞
陜西華州望府左果毅長上屬雜虜侵别將犄角横戈
掉戰匹馬飛行拜游擊將軍本府折衝都尉仍長上公
自任邊事每讀兵書山川之形不勞聚米戰陣之勢有
以成圖驟施交賢博文求巳習明已至用𢎞畧以壯猷
故兵部尚書同中書門下三品平章事韓國公張府君
年位不侔志業相許引之入幕辟以論兵抗禮肅庭握
手密坐嘗謂人曰此子才經文武氣盖華夷逸翮將搏
巨鱗必縱雖趙有李牧漢有衞青練彼朔方勦於獯虜
無以居其右也繇是聲聞于天威震于朔凡欲追討皆
藉率先洎單于紹親間道畧地絶沙漠冰河公乃連馬
拽柴多旗具火詐示遶撃為出分軍虜以表裏驚疑沮
衂奔散轉懐州南陽府折衝都尉仍長上朝議以元功
未塞後命載加遷寧逺將軍左領軍衞懐州景福府折
衝仍長上充大武軍遊奕副使除定逺將軍大衞雍州
通樂府折衝仍長上充大武軍慶加明威將軍本衞左
郎仍充東受降城副使公以虜騎應來備預宜速出敵
不意惟我有謀乃毒以井泉焚以草莽中休㒺以秣馬
夕炊㒺以汲人虜嘆曰可北而不可以南可望而不可
以至公之謀也累加宣威將軍使仍舊載遷忠武將軍
左郎將兼安北副都䕶匃奴以地闕援孤士寡糧絶蟻
附城下雨射城中公乃偃旄麾匿金皷懸門不發衿甲
不陳匃奴旦夕却軍遲明出塞以功遷單于都䕶借紫
金魚袋公以北鄙禦冦中道扼喉生門以攜之死地以
誘之覘其西也將驚其前察其東也將襲其後匈奴進
退岐地迴旋二年議者以為約之不以長繩固之不以
陷阱非公用智全勝按甲養兵安能預於此恩制加銀
青光禄大夫單于副大都䕶兼朔方軍副大總管上蔡
縣開國男公理兵戒嚴撫下勤至感恩挾纊攝威蹈火
匈奴不南牧職公之故也拜靈州都督兼安軍經略大
使兼朔方軍大總管上蔡縣開國子匈奴利於馬牛指
於靈夏嘗以三城分守上將專征議雖畫於河南身竟
潛於漢北轉繕州都督兼河原軍經畧使營田大使上
蔡縣開國伯公曰且耕且戰足食足兵古制也於是闢
屯積穀髙壘止戈轉輸郊勞校卒加勸公之經也恩加
雲麾將軍左武威衞將軍經略營田大使隴西節度副
大使上蔡縣開國侯吐蕃恃衆無名嗇禍有素逺掠邇
牧横掉我軍公乃下以單師張以厚陣惑之以聚散分
之以從横左右夾攻首尾盡殪日公當西守虜蕃南侵
獲其跡人審其陰計咸以投艱在將解控惟材復以本
官兼都督東受降城大使營田大使兼朔方軍大總管
上蔡縣開國公㑹六州九胡洊凶階亂倉卒起於懐袖
雜沓混於賓主虜接塞聨馬肥弓勁甚駭人也公分於
二蕃制於散地持必攻之郡計必死之兇上竒兵以四
征保危堞以内備雖諸軍合勢而殊效特髙恩拜右武
衞大將軍賜物三百段餘如故自頃牧胡殘孽留匿傍
山或求食奪攘或逃死嘯聚猖狂三窟澶漫數州關隴
震驚道路危阻復拜公朔川軍副大使節度河東道諸
軍州兵馬圖是冦也公以教騎雙絶誠難必擒夷險五
岳非使不尅乃傍山釋馬依林去弓接之以銛戈扼之
以武技襲其所短連其所長凶逆鞠窮旬月底定以功
最拜羽林衞大將軍復以本官兼安東大都䕶府都督
攝御史中丞平盧軍節度使支度營田海運大使往者
奚霫諸蕃之詭信也西屬匈奴南冦幽薊乗間每鈔無
虞亟和公以兵數寔多藉用尤費輕舉則外患不解大
舉則内攻更深是以傳隂符移間諜飛言以誤其使重
賞以賣其鄰既伐碩交且斷右臂所謂以武闢武以夷
攻夷雖賈誼計然晁錯䇿得無以尚也朝廷多之拜冠
軍大將軍復本任東筦郡開國公及武神告天有成登
岳展禮白羽日野朱旗霞山臨之以天儀列之以地陣
公以驟奔走驅熊羆智勞促來風疾孔亟詔使累降御
醫洊臻舊疴有痊後命遄拜復起前任無何以本官致
仕聖上以公節不可奪故信臣禁兵畧不可謀故臨遣
武事入為心膂出作爪牙非夫至公如貔如虎焉可逺
符夜拜雅仗邊秋萬里為城四鎮為岳澄北海之濤水
掃西沙之風昏者哉及乎暮律田園庄座枕席壯心不
已餘興未并宿昔㶚陵意將軍之夜獵屏營細栁冀天
子之幸臨去鷰悲鳴疲驂跼顧賓御太息覽對永懐嗚
呼日也者飄入於泉山者也藏歸於澤人謂之遊神謂
之遷其可若何以開元十七年八月二十二日薨于京
師平康里之私第春秋六十有八主上感悼邊人掩泣
羊祜罷市耿恭劈面見於此矣明年秋七月日𦵏於白
鹿原禮也長子敬亷定逺將軍前撿挍左監門衞中郎
將上柱國次子希莊中大夫前安北都䕶上柱國三子
敬之前左金吾衞中侯賜緋魚袋上柱國四子奉忠前
左司禦率府長史賜緋魚袋上柱國五子敬泚前殿中
省進馬上柱國並淳孝濟義昭武懿文撿崇讓以後身
率周仁以集事光備慈訓逺追先塋雖史簡可傳而碑
板尚闕顧予以舊執詢予以小才博殷而札翰未宣體
大而褒揚不際將竭虛薄曾深其詞云爾
惟至聖兮内外無憂任英武兮出入孔休揔戎幕兮四
紀率羽林兮六周樹元勲兮特立隠殿國兮鮮儔救河
曲兮走朔方解遼海兮振漁陽一生一死兮鞍甲卧沙
雪兮疆場横匹馬兮飛將起萬里兮邊防忠則極兮智
亦苦年且髙兮疾不愈事枕席兮忘家瞻日月兮戀主
情遝遲兮怛化魂恍惚兮破虜志何深兮命何促時不
與兮才不贖碑一代兮人英征九原兮鬼籙嘉孝忠兮
題紀貽永載兮陵谷
　
　
　李北海集巻五
欽定四庫全書
　李北海集巻六　　　　　　唐　李邕　撰
　　神道碑
　　　贈安州都督王仁忠神道碑
觀厥君子大司莫盛於禮樂時事大竇莫及於寵榮非
夫周於財厚於行外無鬼怨内無人非將何以享而福
之兼而有之寅亮邦家武衞帝室者也府君諱仁忠字
揖太原祁人也其先系於有周氏於子晉文武不墜子
孫其昌掌兵霸秦為相寧漢累葉交映兩朝相輝梁之
孤鳴司徒匡復於將亂周之龍躍開府扶翼於巳興曾
祖景孝府君隋屯田侍郎祖詮府君皇朝明威將軍歙
縣開國男汾州刺史考文濟府君侍郎御史吏部員外
朝散大夫東臺舍人並典學懿文夷道全徳髙舉時秀
丕承國琛府君至和有純上徳膺茂軌度恬簡品鍳朗
拔篤誠博達英邁竒偉詩書異等容貌出徒飄然清風
藹然顥氣安步名教詠謌典墳虛心以遊不思而得至
於緝熈逺畧繩準嘉言寶匣干將玉臺明鏡未云此也
解褐濮州司法㕘軍要囚有倫亂獄不作泣下丹筆情
深赭衣俄轉湖州司兵㕘軍郵亭利權豪富僦市脂膏
不踐玉帛何階頃開元皇帝之潛春闈也以府君后之
季父時之正人吳札識音周瑜能聽遷太常主簿尋以
地近姻戚望出衣冠仍加朝散大夫試本寺丞屬國家
有事上𤣥張皇大禮沿革舊典節制新儀超上柱國而
即真焉及皇上御極元妃昇后遷太子僕六馬肅若其
僚仰止朱袚皇皇鳴佩載遷鴻臚少卿四極梯航萬酋
匍匐且和戎狄未繫單于轉太常少卿九樂備陳三禮
大舉觀諸侯之㑹知天子之尊除左千牛衞將軍晝巡
盖常夜拜是功上謂府君曰昔太上皇嘗居此職時相
委任是屬親賢府君兢懼滿盈誠懇辭避鴻私屢抑嘉
願莫從霧露不宣腠理成疹詔使旁午御醫崩奔嗚呼
杲日或虧良嵗多謝命莫能續天將謂何春秋六十有
一以開元十年三月癸酉朔捐館宇於京兆興寧里之
私第皇帝震悼椒宫感惻制贈安州都督賜物二百疋
米粟二百石喪𦵏官供加𤣥纁束帛勅萬年縣令韋令
監䕶即以某年八月壬寅朔安厝左翊太原舊塋禮也
長子右衛長史嶷次子尚衣奉御嵩司農主簿崑京兆
府㕘軍崇岧屴㟧等並昭奬光訓憲矩令猷文翰發於
國華禮則隠於人紀追惟廣孝永言孔亟摧心陵谷泣
血松楸是用合謀有成作為不朽直書盛徳曲訪小才
錫類每深注情彌極文章莫及覽對何言其詞曰
千年流慶百代象賢山邱藏澤海水成田文武震耀冠
盖蟬聨業揚史竹名雄鼎鉉(其/一)
施及時英駿發后族體大志𢎞氣和徳淑秀舉清流髙
標雅俗地位雙昇才名兩復(其/二)
太常禮樂儲宫調䕶屬國風偃司戎山固先帝昔官聖
恩今喻匪親曷保惟貞是附(其/三)
三旌未渉六疾爰臻擁福何崇轉禍無神喪𦵏公備哀
榮禮陳寵加黄壤贈及朱輪(其/四)
松栢舊塋𤣥纁今飾詔使頻繁椒宫慘惻河山動容風
雲變色兹焉永懐古之遺直(其/五)
光有𦙍子克荷良弓臣孝家節文章代工推心匍匐泣
血無窮托碑板以題述庶哀敬而永終(其/六)
　　　長安縣尉贈隴州刺史王府君神道碑
邕聞才不必用慶有必鍾盡滯或牽於時首正終㑹於
古故志氣也不謀於食而謀於道生禄也不在其身即
在其子始終備致後起追褒謀翼孔彰前循邁種互體
相發他日同時哀榮大來幽明通感長河一曲所以端
其濬源髙山四成所以極其層阜粤未可測巳府君諱
行果字某太原晉陽人也其先柢於嚳稷榦於季文枝
於剪離條於吉駿代關純史朝弗曠官自古及今令名
不去六代祖叡後魏尚書令封中山王贈太宰諡曰宣
五代祖襲吏部尚書嗣中山王諡曰惠髙祖忻散騎常
侍北肆州刺史諡曰穆曽祖子景徐州别駕北豫州司
馬祖元季府君屬隋政分崩賢人伏匿誓言避地執心
葆光迫以族弟本州逺慮物義辟大中正開府儀同三
司考有方府君皇朝岷州刺史皆寵義從禮尊仁依信
増業以行道兼濟以守官府君間氣茂靈上徳純粹風
度簡曠神清秀接衣冠禮樂超等出徒博達聰明舉衆
敵國無成足乎多藝不器非其一名讀聖人之書閲上
將之畧每及忠公大節孝友至情太息户庭垂涕枕席
憮然有開物致君之意立徳顯親之心皇士目之通才
許之好人方從田蘓之遊巳慕藺生之義至於手畫耳
聽口誦目數覆碑背局答難詩賦公每屑焉人所服者
弱冠以方聞授閏州司兵㕘軍事自頃上官侈求同家
侵欲或專咨儉嗇或懐其安荒一覯禮容載敷先訓不
俟憲矩若對神明信所謂正刺邪徳形物至於此也未
幾宅岷州府君憂七日絶漿三年廬墓泣變青栢祥臻
素烏野老明徵邦牧表異府君泣面而視瀝肝而言曰
所不死者恐貽慈母痛悼豈願居单外買聲名叩頭止
之服除宋州司户㕘軍日者浦無水虎土為凶年奸吏
舞文詭隨畢賦誅求公聚作為賙恤者習為常焉府君
位其農郊什其居室正之以法紏之以詞勿言寛征足
革舊染議者以為平宰社肉武習宫人一葉知秋百為
有典矣總章嵗句麗負海欺天國家汎舟討罰御急宣
之明命濟懸軍之見糧董其轉輸舉於幹職是役也繄
公遷長安尉無何丁太夫人艱禮異於經毁甚於昔且
二尊孝等偏罰事殊徃顧慈親今極真性臨穴號呌仰
天殞絶嗚呼孝歟春秋三十有七夫經徳而夭代人所
悲執喪而滅錫類所痛有一於此則可以束名教感人
倫况兼而極乎夫人中山甄氏父雍州豐崇府左别將
黄陂縣開國男食邑三百户行府君之息女嬪有令言
母有彛則從夫徳貴訓子業崇力遷於山祔同於穴粤
以景龍三年嵗次已酉十一月庚寅朔十三日壬寅合
𦵏於洛陽清風鄉之原禮也長子晙慷慨英達激揚忠
孝誦習文思昭宣幹畧元宰經國上將眎師申通明之
偉才竭寅亮之誠節其志如石其心如丹五間三連少
籍多得空始無所逞其計合散無所用其鋒李牧十年
武侯七縱盡兵聲於河外揚主威於海濱三士列其多
備九原襲其光寵開元十一年九月八日制曰存樹其
名没而不朽緬惟褒飾𢎞是典章贈兵部尚書同中書
門下三品上柱國行果粹靈誕和敏徳成器髙節夙著
盛名有歸雅志未伸促齡永謝象賢之美不展於亨衢
而積善之徵克崇於後嗣嵗紀方邈徽猷自逺宜申寵
贈使持節隴州諸軍事隴州刺史勲如故次子曔故邠
州永夀宰神和體正經明行修有甪無齒惟天之道與
才不夀匪身之辜兄也孔懐緬然增感願述光徳克贊
豐碑髙燥有以壯孝心樵蘇有以敬賢墓其詞曰
徳不孤慶有績迹時晦賢必復名實才尊匪禄博技藝
窮簡竹耳暫聞心以蓄手未止目猶逐碑可背奕能覆
坐嘯委行道朂孝深至滅太蹙奬教義揚雅俗位嘗卑
齡雖促推仁信致戩穀鍾令子發華族振武旃廣文牘
經廟堂掃邊服昭皇考贈丹轂臣道著子道足哀且榮
幽既燭考㒺已性相屬碑乃建神所福
　　　桂州長史程府君神道碑
觀厥品目異等業尚獻臣天與才名神福夀考而中留
官序小徃代艱位不極乎多能績未宣其利用戢駿翮
韜良工悲聲起於絶絃泣涕形於抱玉自傷楚老豈獨
公明而已哉公諱某字某廣宗新安人也其先出自顓
頊重黎之後周之休父入為司馬漢之不識擢居衞尉
至若昱輔魏主嬰立趙孤奉日以納忠殺身以明節精
誠發於寤寐義烈冠於人倫宜其貽謀克家寵光形圖
業與時並名與功諧者也五代祖響府君陳襲重安侯
隋蕭縣宰四代祖育府君隋車騎將軍曽祖皆府君隋
涿郡主簿大父𢎞府君皇朝安陽令考大辨府君泗水
六合二縣宰撰東征記兩巻藏之秘省莫不託宿元徳
從事老成典學積於蓬山能賦秀於詞苑府君令始家
則光有國庠博通全經悉數賢行孝曰曾子文似相如
下筆不休遣言無擇陳平長者把臂每多田蘇好仁引
繩相重解褐徐城尉始足下也旋應五臣昇弟遷宋城
轉櫟城簿王畿政重帝告事先握札雲飛聽訟風靡載
擢來庭長安二赤縣尉樽銜御黠夙駕承天驚暗若神
應封猶響籍聽擢左臺監察御史仁克寛仁無害恥為
誶刻雅欲優閒朝廷許之轉詹事府司直歴城直厯城
門郎長杜武進朝邑曲沃好疇雲陽宰六縣皆代工開
化順時布和慎簡里胥周省條簿其清水鑑其坦砥平
從心術以外形隨手玅以旁發人樂新政俗勸古風載
遷魏州司馬静守憲矩審喻宷寮官師有章人吏不黷
屬右族黜免徹嗣姻連奏引諫書醜詆宰輔選其頗正
其奸贓士寒心明家質首左遷府君饒州焉謫子昕崖
州舎城尉俄轉府君桂府洎島夷干誅天師問罪憑險
毒送死阻兵昕乃不俟檄徵自促鋭陣挺身而當矢石
抆面而覆冦讎馬旋泥中人走巖下憤氣雖作救兵莫
臨劍交於胷戈達於腋其命則殞其目不瞑嗚呼争首
謂忠供養謂勇倉卒歸盡零落無成有感路人愍悼慈
父沈悲生疾積痛傷年猿堪斷腸烏可銜木人非命也
天何問焉以開元十六年五月奄徂化於官舍以某年
月日反𦵏於某原舊塋禮也夫人廣宗潘氏封某縣君
即銀州刺史寶勣之息女柔慈孔嘉貞淑丕訓是佐君
子宜偕永年桃李早零柏松同祔子皓曜曦等並才彦
惟有名教克閒優游翰墨之場造次仁義之域宅憂殆
滅追孝有望匍匐昭親哀迷紀石邕以披顔友道列坐
詞人談笑未終存殁相訣情也有慟涕之無從雖不工
於文將達其義詞曰
曾源積兮流瀰長髙闈慶兮齡亦康命不泰兮時未將
何寵禄之中否從政理之孔臧坐疎屬之嬰累重愛子
之飛章遭一門兮二謫備周嵗兮兩喪寄永懐兮身後
惟没代兮名揚
　　墓誌銘
　　　羽林大將軍臧公墓誌銘
夫纒兵者㝢内所苦用武者朔漠所懸粤若董戎三軍
司帥萬里未易為也是以累戰必勝所謂興國每守必
固所謂扞邊英雄歟忠公歟不然曷以分命山河書勲
竹帛者也公諱某字某莒人也其先周公之祚𦙍自僖
伯哀伯正詞魯史太傅太守埋迹漢朝克揚厥休不泯
於代所從來逺矣公即隋銀青光禄大夫海州總管上
柱國東海公府君之曾孫皇朝請大夫靈州長史上柱
國襲東海公寵府君之孫皇朝散大夫原州司馬贈銀
州刺史上柱國徳府君之子少而習書長而事武特禀
間氣雅持大名暗合孫吳自比管樂移家共國出孝垂
貞公用仁足以子人崇義足以開物弱冠應穿葉附枝
舉擢第授長上再遷果毅都尉三除郎將加銀青光禄
大夫蒞歴單于安北靈勝洮鄯安東七州都督䕶擁麾
豐安河源莫門朔方朔州平虞六軍經畧節度營田大
使三入羽林大將軍加冠軍大將軍上蔡縣開國公至
若設竒兵勦勍敵智出人境事揚天聲經始三邊倐忽
四紀舉無遺䇿動有成功雖李牧十年武侯五月㒺足
以議及乎握禁旅直嚴更遏周墻之禍萌增鈇障之安
國又何加焉自頃卧疾時扶力强飯嘗以匈奴未滅家
國所讎長吟朔風太息秋序嗚呼陵谷者地之險有時
而遷日月者天之光有時而異况於人乎風瘵彌留以
開元十七年八月二十二日薨於平康里之私第時春
秋六十有八親友揮淚朝廷嘆息逝川歸海長城復隍
悲夫以明年七月卜地於白鹿原禮也嗣子定逺將軍
前左驍衛翊府左郎將兼撿挍左監門衛中郎將上柱
國敬亷次子中大夫前安北都尉上柱國希莊三子前
左金吾衛中侯賜紫金魚袋上柱國敬之四子前左司
禦率府長史賜紫金魚袋内供奉上柱國奉忠五子前
殿中省進馬上柱國敬泚等並棘風茹荼薤露泣栢號
天自􁅎負土空寃用紀石銘將符竹簡自承訪舊逺託
馳誠事梗概於豐碑情辛勤於絶筆其詞曰
周公錫𦙍魯國因名矢魚興諌納鼎飛聲家傳禮樂代
有賢英才子間出武功特興提兵北壘救敗西鄙保界
七州彌曠四紀無堅不陷無强不却三邊風清萬里雲
廓謀慮縱横威名昭灼物莫能久運何以長邊也不幸
人之云亡風沙未息松栢巳行哀哀孝思㝠㝠泉壤髙
山或遷其詞爰仰庶石銘之可託或蒿里之無爽
　
　
　
　
　
　
　
　
　
　
　
　李北海集巻六
　附録
　　李邕傳　　　　　　　　　　(石/晉)劉　昫
李邕廣陵江都人父善嘗受文選於同郡人曹憲後為
左侍極賀蘭敏之所薦引為崇賢館學士轉蘭臺郎敏
之敗善坐配流嶺外㑹赦還因寓居汴鄭之間以講文
選為業年老疾卒所注文選六十巻大行於時邕少知
名長安初内史李嶠及監察御史張廷珪並薦邕詞髙
行直堪為諫諍之官繇是召拜左拾遺俄而御史中丞
宋璟奏侍臣張昌宗兄弟有不順之言請付法推斷則
天初不應邕在階下進曰臣觀宋璟之言事闗社稷望
陛下可其奏則天色稍解始允宋璟所請既出或謂邕
曰吾子名位尚卑若不稱㫖禍將不測何為造次如是
邕曰不愿不狂其名不彰若不如此後代何以稱也及
中宗即位以妖人鄭普思為秘書監邕上書諌不納以
與張柬之善出為南和令又貶富州司户唐建隆元年
𤣥宗清内難召拜左臺殿中侍御史改户部員外郎又
貶崖州舎城丞開元三年擢為户部郎中邕素與黄門
侍郎張廷珪友善時姜皎用事與廷珪謀引邕為憲官
事洩中書令姚崇嫉邕險躁因而搆成其罪左遷括州
司馬後徵為陳州刺史十三年𤣥宗車駕東封迴邕於
汴州謁見累獻詞賦甚稱上㫖繇是頗自矜衒自云當
居相位張説為中書令甚惡之俄而陳州贓汙事發下
獄鞫訊罪當死許州人孔璋上書救邕曰臣聞明主御
㝢捨過舉能取材棄行烈士抗節勇不避死見危授命
晉用林父豈念過乎漢用陳平豈念行乎禽息殞身豈
愛死乎向若林父誅陳平死百里不用晏嬰見逐是晉
無赤狄之土漢無皇極之尊秦不并西戎齊不覇東海
矣臣伏見陳州刺史李邕學成師範文堪經國剛毅忠
烈難不茍免往者張易之用權人畏其口而邕折其角
韋氏恃勢言出禍應而邕挫其鋒雖身受屈終奸謀中
損即邕有大造於我邦家也且斯人所能者拯孤恤窮
救乏賑患積而便散家無私聚今聞坐贓下吏鞫訊待
報將至極刑死在朝夕臣聞生無益於國不若殺身以
明賢臣朽賤庸夫輪轅無取獸息禽視雖生何為况賢
為國寶社稷之衛是臣痛惜深矣臣願六尺之軀甘受
膏斧以代邕死臣之死所謂落一毛邕之生有足照千
里然臣與邕生平不欵臣知有邕邕不知有臣臣不逮
邕明矣夫知賢而舉仁也代人任患義也臣獲二善而
死且不朽則又何求陛下若以臣之賤不足以贖邕鴈
門縫掖有効矣伏惟陛下寛邕之生速臣之罪令邕率
徳改行想林父之功使臣得瞑目黄泉附北郭之迹臣
之大願畢矣陛下即以陽和之始難於用鉞俟天成命
敢忘伏劍豈煩大刑然後歸死皇天后土實照臣之心
昔吳楚七國叛因亞夫得劇孟則冦不足憂夫以一賢
之能敵七國之衆伏惟敷􁀼垢之道存棄瑕之義逺思
劇孟近取李邕豈惟成愷悌之澤實亦歸天下之望况
大禮之後天地更新赦而復論人誰無罪惟明主圗之
臣聞士為知巳者死且臣不為死者所知甘於死者豈
獨為惜邕之賢亦成陛下矜能之徳惟明主圗之疏奏
邕以㑹減死貶為欽州遵化縣尉璋亦配流嶺南而死
邕後於嶺南從中官揚思朂討賊有功又累轉括淄滑
三州刺史上計京師邕素負美名頻被貶斥皆以邕能
文養士賈生信陵之流執事忌勝剥落在外人間素有
聲稱後進不識京落阡陌聚觀以為古人或將眉目有
異衣冠望風尋訪門巷又中使臨問索其新文復為人
陰中竟不得進天寶初為汲郡北海二太守邕性豪侈
不拘細行所在縱求財貨馳獵自恣五載奸贓事發又
嘗與左驍衛兵曹栁勣馬一匹及勣下獄吉温令勣引
邕議及休咎厚相賂遺詞狀連引勅刑部員外郎祁順
之監察御史羅希奭馳往就郡决殺之時年七十餘初
邕早擅才名尤長碑頌雖貶職在外中朝衣冠及天下
寺觀多齎持金帛往求其文前後所製凡數百首受納
饋遺亦至鉅萬時議以為自古鬻文獲財未有如邕者
有文集七十巻其韓公行狀洪州放生池碑批韋巨源
諡議文士推重之後因恩例得贈秘書監
　　李邕傳　　　　　　　　　　　宋　祁
李邕字泰和揚州江都人父善有雅行淹貫古今不能
屬辭故人號書簏顯慶中累擢崇賢館直學士兼沛王
侍讀為文選注敷析淵洽表上之賜賚頗渥除潞王府
記室㕘軍為涇城令坐與賀蘭敏之善流姚州遇赦還
居沛鄭間講授諸生四逺至傳其業號文選學邕少知
名始善注文選釋事而忘意書成以問邕邕不敢對善
詰之邕意欲有所更善曰試為我補益之邕附事見義
善以其不可奪故兩書並行既冠見特進李嶠自言讀
書未徧願一見秘書嶠曰祕閣萬巻豈時日能習邪邕
固請乃假直祕書未幾辭去嶠驚試問奥篇隠帙了辯
如響嶠歎曰子且名家嶠為内史與監察御史張廷珪
薦邕文髙氣方直才任諫諍乃召拜左拾遺御史中丞
宋璟劾張昌宗等反狀武后不應邕立階下大言曰璟
所陳社稷大計陛下當聽后色解即可璟奏邕出或讓
曰子位卑一忤㫖禍不測邕曰不如是名亦不傳中宗
立鄭普思以方技幸擢祕書監邕諫不納五王誅坐善
張柬之出為南和令貶富州司户㕘軍事韋氏平召拜
左臺殿中侍御史彈劾任職人頗憚之譙王重福謀反
邕與洛州司馬崔日知捕支黨遷户部員外郎岑羲崔
湜惡日知而邕與之交𤣥宗在東宫邕及崔隠甫倪若
水同被禮遇羲等忌之貶邕舎城丞𤣥宗即位召為户
部郎中張廷珪為黄門侍郎而姜皎方幸共援邕為御
史中丞姚崇疾邕險躁左遷括州司馬起為陳州刺史
帝封泰山還邕見帝汴州詔獻辭賦帝悦然矜肆自謂
宜宰相邕素輕張説與相惡㑹仇人告邕贓貸枉法下
獄當死許昌男子孔璋上書天子曰明主舉能而捨過
取才而棄行烈士抗節勇者不避死故晉用林父不以
過漢任陳平不以行禽息殞身不祈生北郭碎首不愛
死向若林父誅陳平死百里不用晏嬰見逐是晉無赤
狄之土漢無天子之尊秦不彊齊不霸矣伏見陳州刺
史邕剛毅忠烈難不茍免往者折二張之角挫韋氏之
鋒雖身受謫屈而奸謀沮解即邕有功於國且邕所能
者拯孤恤窮救乏明惠家無私聚今聞坐贓下吏死在
旦夕臣聞生無益於國者不若殺身以明賢臣願以六
尺之軀膏鐵鉞以代邕死臣與邕生平不欵曲臣知有
邕邕不知有臣臣不逮邕明矣夫知賢而舉仁也任人
之惠義也獲二善以死臣又何求伏惟陛下寛邕之死
使率徳改行興林父曲逆之功臣待瞑目附禽息北郭
之迹大願畢矣若以陽和方始重行大戮則臣請伏劍
不敢煩有司皇天后土實聞臣言昔吳楚反漢得劇孟
則不憂夫以一賢而敵七國之衆伏惟敷含垢之道棄
瑕之義逺思劇孟近取於邕況告成岱宗天地更新赦
而復論人孰無罪惟明王圖之臣聞士為知已者死臣
不為死者所知而甘之死者非特惜邕賢亦以成陛下
矜能之慈疏奏邕得減死貶遵化尉流璋嶺南邕妻温
復為邕請戍邊自贖曰邕少習文章疾惡如讎不容於
衆邪妄切齒諸儒側目頻謫逺郡削跡朝端不啻十載
嵗時歎戀聞者傷懐屬國家有事㤗山法駕旋路邕獻
牛酒例䝉恩私妾聞正人用則佞人憂邕之禍端故自
此始且邕比任外官卒無一毁天意暫顧罪過旋生諺
曰士無賢不肖入朝見疾惟陛下明察邕初䝉訊責便
繫牢户水不入口者踰五日氣息奄奄惟吏是聽事生
吏日迫邕手書貸人蠶種以為枉法市羅貢奉指為奸
贓于時匭使朝堂守捉嚴固號天訴地誰肯為聞泣血
去國投骨荒裔永無還期妾願使邕得充一卒効力王
事膏塗朔邊骨糞沙壤成邕夙心表入不省邕後從中
人楊思勗討嶺南賊有功徙灃州司馬開元二十三年
起為括州刺史喜興利除害復坐誣枉且得罪天子識
其名詔勿勘後歴淄滑二州刺史上計京師始邕蚤有
名重義愛士久斥外不與士大夫接既入朝人間傳其
眉目瓌異至阡陌聚觀後生望風内謁門巷填隘中人
臨問索所為文章且進上以讒媢不得留出為汲郡北
海太守天寶中左驍衞兵曹㕘軍栁勣有罪下獄邕嘗
遺勣馬故吉温使引邕嘗以休咎相語陰賂遺宰相李
林甫素忌邕因傅以罪詔刑部員外郎祁順之監察御
史羅希奭就郡杖殺之時年七十代宗時贈祕書監邕
之文於碑頌是所長人奉金帛請其文前後所受鉅萬
計邕雖詘不進而文名天下時稱李北海盧藏用嘗謂
邕如干將莫邪難與爭鋒但虞傷缺耳後卒如言杜甫
知邕負謗死作八哀詩讀者傷之邕資豪放不能治細
行所在賄謝畋游自肆終以敗云
　　送李邕之任滑臺　　　　　　　唐𤣥宗
漢家重東郡宛彼白馬津黎庶既蕃殖臨之勞近臣逺
别初首路今行方及春課成應第一良牧爾當仁
　　同李太守北池泛舟宴髙平鄭太守
　　　　　　　　　　　　　　　　唐髙適
每揖龔黄事還陪李郭舟雲從四岳起水向百城流幽
意隨登陟嘉言即獻酬乃知縫掖貴今日對諸侯
　　同群公十月朝宴李太守宅　　　唐髙適
良牧徵髙賞褰帷問考槃嵗時當正月甲子入初寒已
聽甘棠頌欣陪㫖酒歡仍憐門下客不作布衣㸔
　　陪李北海宴歴下亭　　　　　　唐杜甫
東籓駐皁葢北渚凌清河海右此亭古濟南名士多雲
山巳發興玉珮仍當歌修竹不受暑交流空湧波藴真
愜所遇落日將如何貴賤俱物役從公難重過
　　八哀詩秘書監江夏李公邕　　　唐杜甫
長嘯宇宙間髙才日陵替古人不可見前輩復誰繼憶
昔李公存詞林有根柢聲華當健筆灑落富清製風流
散金石追琢山嶽鋭情窮造化理學貫天人際干謁走
其門碑版照四裔各滿深望還森然起凡例蕭蕭白楊
路洞徹寶珠惠龍宮塔廟湧浩劫浮雲衞宗儒俎豆事
故吏去思計眄睞已皆虛跋渉曽不泥向來映當時豈
特(一作/獨)勸後世豐屋珊瑚鈎麒麟織成罽紫騮隨劍几
義取無虛嵗分宅脱驂間感激懐未濟衆歸賙給美擺
落多藏穢獨歩四十年風聽九皋唳嗚呼江夏姿竟掩
宣尼袂昔者武后朝引用多寵嬖否臧太常議面折二
張勢衰俗凛生風排蕩秋旻霽忠貞負寃恨宫闕深旒
綴放逐早聨翩低垂困炎厲日斜鵩鳥入魂斷蒼梧帝
榮枯走不暇星駕無安税幾分漢庭竹夙擁文侯篲終
悲洛陽獄事近小臣斃禍階初負謗易力何深嚌伊昔
臨淄亭酒酣託末契重敘東都别朝陰改軒砌論文到
崔蘓指盡流水逝近伏盈川雄未甘特進麗是非張相
國相扼一危脆争名古豈然鍵揵歘不閉例及吾家詩
曠懐掃氛翳慷慨嗣真作(自注云甫有/和李太守詩)咨嗟玉山桂鐘
律儼髙懸鯨鯢噴迢逓坡陁青州血蕪没汶陽瘞哀贈
竟蕭條恩波延揭厲子孫存(一作/在)如綫舊客舟凝滯君
臣尚論兵將帥接燕薊朗詠六公篇(自注云桓彦範敬/暉崔元暐張柬之)
(袁恕已洎/狄相也)憂來豁䝉蔽
　　送李邕　　　　　　　　　　　唐李嶠
落日荒郊外風景正凄凄離人席上起征馬路傍嘶别
酒傾壺贈行書掩淚題殷勤御溝水從此各東西
　　遺事
李邕聞崔顥名虛舎邀之顥至獻書首章曰十五嫁王
昌邕叱之曰小兒無禮不與接而去(唐/書)
江夏李邕自陳州入計繕録其集詣孫逖託知己之分
李北海書當時便多法之北海笑云學我者拙似我者
死
　　集評
唐六公咏李邕撰余初讀杜子美八哀詩云朗吟六公
篇憂來發䝉蔽恨不見其詩晚得石本其文辭髙古一
代佳作也(趙明誠/金石録)
　紏謬
　　賀赦表六首
臣某言伏奉某月日制大赦天下至徳純茂鴻私普洽
臣聞聖人紹統必建元良王者郊天是崇嚴配伏惟寶
應元聖文武皇帝陛下嗣守鴻業光膺駿命奉先思孝
誠已達於幽明立嫡以長義仍深於燕翼皇猷允塞墜
禮咸甄俯𢎞作解之恩式布惟新之令若乃滌瑕蕩穢
雷雨之施也茂時育物天地之仁也薄征弛力政理之
源也録功念舊敦勸之方也加以躬儉節用捐珠棄玉
執喪者俾從達禮繫獄者咸釋明刑啓進善之門開直
言之路徳殷虞夏義掩羲軒凡在宥刑孰不欣悦
　　又
臣某言伏奉二月二十四日制書大赦天下徳洋恩溥
逺洽邇安億兆欣欣㒺不幸甚臣某誠歡誠喜頓首頓
首伏惟陛下體元聖之姿膺出符之運統理萬事建中
于人躬大禹之菲薄奉𤣥元之慈儉損巳以益下約身
而愛人捐珠玉而不玩斥綺麗而不御事有妨於農業
物有害於女工人力所疲上心攸蕩自此罷黜歸於典
常若乃投荒禦魅之倫觸網嬰羅之類或炎裔淪屈骨
肉相從或囹圄幽囚饋餉不至皆陽和所未煦雨露所
罕霑靡不沐浴天波昭覩白日然後表捐軀之烈所以
勸忠廣自棄之仁所以敦孝䖍奉寢廟輟玉輿之資惠
緩市估發金錢之積異類均懐土之志髙年加挾纊之
恩斟酌泉貨之源變通惠利之弊逋債咸已讜直必容
如天之湛恩廣矣稽古之能事備矣彼鶉衣之徒鮐背
之叟孰不撃中衢之壤共樂於堯年詠太階之符同躋
於夀域況臣謬當共理職在撫循欣抃之誠倍萬恒品
不任踊悦之至謹遣當州軍事衙前虞候王國清奉表
陳賀以聞
　　又
臣某言伏見制書大赦天下以今年正月一日改為元
和元年者臣聞行慶布和允光於獻嵗履端居始實屬
於元正將大有以惠人乃順時而布令法五始之要流
恩而降澤統三微之歴觀象而建元正朔所加遐邇忻
戴伏惟皇帝陛下大孝嗣業鴻猷啓圖順天地而發生
均日月而齊照馴洽飛走煦育生靈既承太宗文武皇
帝之耿光禀保夀天皇之嚴訓百神饗徳萬國宅心敷
作解之澤布維新之典將致和平蠲京畿之逋債言念
水旱薄江淮之征賦開羅網以宥過崇勲秩以賞勞𢎞
褒酬之典澤被幽明旌忠烈之臣賞延於代闡庠序以
勸學愍耆艾而加禮恩覃有截化洽無垠超溢虞夏掩
映軒頊首出千古遐冠百王億萬斯年永荷天禄謬當
任用分鎮藩維不獲查赴闕庭親覩盛禮
　　又
臣某言伏奉某月日恩制大赦天下一人有慶百度惟
新戴天履土㒺不欣抃中賀臣聞天地元功施雨露以
育物帝王繼統昇日月以垂曜羣品資始萬方文明伏
惟皇帝陛下嗣守鴻業光膺駿命淳化均於四序大徳
合於二儀保寧社稷光宅區宇𢎞孝慈以御下崇恭儉
以垂休恩覃浹旬事冠今古況乃順時布政乗春導和
敷作解之恩宣在宥之典九族既睦四門廣闢而又洗
滌幽縶雷雨之施也歸還流竄羅網之釋也移敘貶黜
覆載之仁也蠲除逋債政理之源也褒寵勲賢激勸之
方也廢金寶之貢有以彰儉徳也搜遺逸之士有以表
至公也元勲宿將賞延子孫庶尹卿士榮周存没廣直
言之路啓進善之門徳超虞夏道掩軒頊必將平一殊
俗發揮大猷億萬斯年永荷天緒臣謬當任用述職藩
維不獲奔赴闕庭無任欣躍
　　又
臣某言伏奉今月日赦詔自上下下繇衷尊尊㕘天地
之大名貴聖文之崇號休氣宛秀瀰漫雲天煙景昭華
光融草樹臣誠歡誠踊再舞再蹈者有以副萬國之歡
情増九廟之炳靈矣臣聞孝子事父誠奉其色忠臣事
君將順其美皆殊外奬情實内殷超邁盈耳之言適㑹
因心之義所以然也伏惟陛下道𢎞一徳功盖四時辰
象曷以煥其文雷霆無以雄其武固以業振今昔事溢
名言雖僉臣子之謀莫䆒圓方之廣所謂塞元命起兆
人羣岳騰聲長河變色宜其雷振於地慶蟄户之出幽
日飛於天賀霄極之開朗是以神魚載舞祥鳳載鳴況
於人靈況於榮位乎徒張三寸之舌不足以談聖猷空
捐七尺之軀不足以報明主無任大慶欣抃倍百之至
謹遣所部宣徳郎某奉表陳賀以聞
　　又
臣某言伏奉七月三日册皇太子詔書大赦天下臣聞
元良者宗祀之本枝赦宥者含育之全徳伏惟陛下赫
然光大日昇於天嶷然崇髙岳鎮於地萬齡為夀庶物
咸春東海注百川之朝北辰列衆星之拱笑龜鶴之將
老朝龍鳳之未伸但以禮備儲宫徳刑廣物挺黄沙之
罪再荷生成洗白玉之瑕俱承渙汗中外一命錫無戰
之勲夀考百年賙不耕之粟莫不抃舞帝極頌歌聖慈
萬嵗之聲夷夏合聽九成之樂天地同歡久沐鴻恩竟
無上答悦豫之至倍百恒情
　舊本英華載六表為李邕作後人駁之曰據唐類載
　兹表在代宗徳宗憲宗時所上而邕天寶初已殁其
　非邕筆明矣或云是李吉甫作應屬吉甫良是因誌
　之
