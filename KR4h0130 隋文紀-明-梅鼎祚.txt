#+TITLE: 隋文紀-明-梅鼎祚
#+DATE: 2018-05-12 10:21:02
#+SOURCE: github.com/kanripo/KR4h0130 master b455346e                
欽定四庫全書　　　　集部八
　隋文紀　　　　　　　　總集類
　　提要
　　　　(臣/)等謹案隋文紀八巻明梅鼎祚編隋氏混
　　　　一南北凡齊周之故老梁陳之舊臣咸薈稡
　　　　一朝成文章之總滙而人沿舊習風尚各殊
　　　　故著作之林不名一格四十餘載竟不能自
　　　　為體裁又世傳小説唐代為多而仁夀大業
　　　　去唐最近遺篇瑣語真贋相參不能無所附
　　　　會故鼎祚所録此集又最糅雜其中如隋遺
　　　　録開河記迷樓記海山記大業拾遺記皆出
　　　　依託而王度古鏡記尢為迂怪不經搜神異
　　　　苑之末流暌車夷堅之先路豈可登之總集
　　　　自穢其書又如甲秀堂帖載煬帝跋曹子建
　　　　墨迹唐以来收藏賞鑒皆所未聞詞㫖凡庸
　　　　顯出近代而一概闌入未免失于鑒裁至于
　　　　唐髙祖太宗褚亮李靖陳叔達温大雅魏徵
　　　　諸人不繫于隋無煩擬議乃以其文作于隋
　　　　末遂爾兼收而李徳林代静帝之詔作於周
　　　　時顔之推請考樂之奏上於梁代前則文隨
　　　　人編後則人隨文列揆以斷限厥例安居若
　　　　文帝復姓令之誤采史文李徳林之修定五
　　　　禮詔題為文帝祖君彦移郡縣書與袁子幹
　　　　書魏徵與郇王慶書皆題為李宻孔徳昭遺
　　　　秦王書題為竇建徳以及罪蜀王秀文已見
　　　　一巻復見二巻戴逵皇太子箴已見五巻復
　　　　見七巻又諸集之通病在所不論矣八巻之
　　　　末載梁神洊等十二人葢鼎祚文紀以此集
　　　　為終神洊等時代未詳故統附於此合觀所
　　　　録雖牴牾罅漏巻巻有之然上起古初下窮
　　　　八代旁搜博采薈合成編使唐以前之文章
　　　　源委相承粲然可考斯實萟苑之大觀其功
　　　　亦不為過掩矣鼎祚尚編有釋文紀裒集唐
　　　　以前禪觀之文較𢎞明集𢎞明續集尢為賅
　　　　博別著録子部釋家類中兹不列焉乾隆四
　　　　十五年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　隋文紀卷一　　　　　　明　梅鼎祚　編
　　文帝(姓楊名堅𢎞農華隂人父忠仕西魏有功賜/姓普六茹氏入周封隋國公帝襲爵復姓楊)
　　　(為天丞相進封隋王篡周國號隋都長安在位/二十四年仁壽四年七月為太子廣所弑廟曰)
　　　(髙/祖)
　　　與源雄書(髙祖為丞相尉遲迴作亂時雄檢校/徐州緦管家累相州迥潛以書誘之)
　　　　(雄卒不顧髙祖遺雄書雄遣/擊迥將畢義緒席毗悉平之)
公妻子在鄴城雖言離隔賊徒翦滅聚㑹非難今日已
後不過數旬之別遲能開慰無以累懷徐部大蕃東南
襟帶密邇吴寇特須安撫藉公英畧委以邊謀善建功
名用副朝委也
　　　與賀婁子幹手書(子幹為秦州刺史尉遲迥作/亂子幹與字文述等擊破之)
　　　　(髙祖大恱/與之手書)
逆賊尉迥敢遣蟻衆作寇懷州公受命誅討應機蕩滌
聞以嗟賛不易可言丈夫富貴之秋正在今日善建功
名以副朝望也
　　　復姓令(周大定元年帝時/為相國進封隋王)
以前賜姓皆復其舊
　　　前代品爵依舊詔(開皇/元年)
自古帝王受終革代建侯錫爵多與運遷朕應籙受圖
君臨海内載懷沿革事有不同然則前帝後王俱在兼
濟立功立事爵賞仍行茍利於時其致一揆何謂物我
之異無計今古之殊其前代品爵悉可依舊
　　　議衮冕服色詔(元年/)
宣尼制法云行夏之時乘殷之輅奕葉共遵理無可革
然三代所尚衆論多端或以為所建之時或以為所感
之瑞或當其行色因以従之今雖夏數得天厯代通用
漢尚於赤魏尚於黄驪馬𤣥牲已弗相踵明不可改建
寅嵗首常服於黑朕初受天命赤雀来儀兼姬周已還
於茲六代三正迴復五徳相生總以言之並宜火色垂
衣已降損益可知尚色雖殊常兼前代其郊丘廟社可
依衮冕之儀朝會衣裳宜盡用赤昔丹烏木運姬有大
白之旂黄星土徳曹乘黒首之馬在祀與戎其尚恒異
今之戎服皆可尚黄在外常所著者通用雜色祭祀之
服須合禮經宜集通儒更可詳議
　　　太子庶子攝太常少卿裴正奏
竊見後周制冕加為十二既與前禮數乃不同而色應
五行又非典故謹案三代之冠其名各別六等之冕承
用區分璪玉五采隨班異飾都無迎氣變色之文唯月
令者起於秦代乃有青旂赤玉白駱黑衣與四時而色
變全不言於弁冕五時冕色禮既無文稽於正典難以
經證且後魏已来制度咸闕天興之嵗草創繕修所造
車服多參胡制故魏收論之稱為違古是也周氏因襲
將為故事大象承統咸取用之輿輦衣冠甚多迂怪今
皇隋革命憲章前代其魏周輦輅不合制者已敕有司
盡令除廢然衣冠禮器尚且兼行乃有立夏衮衣以赤
為質迎秋平冕用白成形既越典章須革其謬謹案續
漢書禮儀志云立春之日京都皆著青衣秋夏悉如其
色逮於魏晉迎氣五郊行禮之人皆同此制考尋故事
唯幘從衣色今請冠及冕並用𤣥唯應著幘者任依漢
晉
　　　更定新律詔(元年詔尚書左僕射髙熲/等更定新律奏上頒行)
帝王作法㳂革不同取適於時故有損益夫絞以制斃
斬則殊刑除惡之體於斯已極梟首轘身義無所取不
益懲肅之理徒表安忍之懷鞭之為用殘剝膚體徹骨
侵肌酷均臠切雖云逺古之式事乖仁者之刑梟轘及
鞭並令去也貴礪帶之書不當徒罰廣軒冕之蔭㫄及
諸親流役六年改為五載刑徒五嵗變從三祀其餘以
輕代重化死為生條目甚多備於簡策宜班諸海内為
時軌範雜格嚴科並宜除削先施法令欲人無犯之心
國有常刑誅而不怒之義措而不用庶或非逺萬方百
辟知吾此懷
　　　建都邑詔(二年/六月)
朕祇奉上𤣥君臨萬國屬生人之敝處前代之宫常以
為作之者勞居之者逸改創之事心未遑也而王公大
臣陳謀獻策咸云羲農以降至於姬劉有當代而屢遷
無革命而不徙曹馬之後時見因循乃末代之宴安非
徃聖之宏義此城從漢彫殘日久屢為戰場舊經喪亂
今之宫室事近權宜又非謀筮従龜瞻星揆日不足建
皇王之邑合大衆所聚論變通之數具幽顯之情同心
固請詞情深切然則京師百官之府四海歸向非朕一
人之所獨有茍利於物其可違乎且殷之五遷恐人盡
死是則以吉凶之土制長短之命謀新去故如農望秋
雖暫劬勞其究安宅今區宇寧一陰陽順序安安以遷
勿懷胥怨龍首山川原秀麗卉物滋阜卜食相土宜建
都邑定鼎之基永固無窮之業在斯公私府宅規模逺
近營構資費隨事條奏(代北史並作世死作怨/望作與條奏作修葺)
　　　范臺玫假湘州刺史詔(三年/七月)
行仁蹈義名教所先厲俗敦風宜見褒奬往者山東河
表經此妖亂孤城逺守多不自全濟陰太守杜猷身陷
賊徒命懸寇手郡省事范臺玫傾産營䕶免其戮辱眷
言誠節實有可嘉宜超恒賞用明沮勸臺玫可大都督
假湘州刺史
　　　發使巡省風俗詔(三年/)
朕君臨區宇深思治術欲使生人從化以徳代刑求草
萊之善旌閭里之行民間情偽咸欲備聞已詔使人所
在賑恤揚鑣分路將遍四海必令為朕耳目如有文武
才用未為時知宜以禮發遣朕將銓擢其有志節髙妙
越等超倫亦仰使人就加旌異令一行一善奬勸於人
逺近官司遐邇風俗巨細必紀還日奏聞庶使不出户
庭坐知萬里
　　　施用新厯詔(四年二月華州刺史張賓與儀/同劉暉等議造新厯奏上下詔)
張賔等存心筭數通洽古今每有陳聞多所啓沃畢功
表奏具已披覽使後月復育不出前晦之宵前月之餘
罕留後朔之旦減朓就朒懸殊舊準月行表裏厥途乃
異日交弗食由循陽道驗時轉筭不越纖豪逖聴前修
斯祕未啓有一於此實為精密宜頒天下依法施用
　　　開漕渠詔(四年/)
京邑所居五方輻輳重闗四塞水陸艱難大河之流波
瀾東注百川海瀆萬里交通雖三門之下或有危慮若
發自小平陸運至陜還従河水入於渭川兼及上流控
引汾晉舟車来去為益殊廣而渭川水力大小無常流
淺沙深即成阻閡計其途路數百而已動移氣序不能
徃復汎舟之役人亦勞止朕君臨區宇興利除害公私
之弊情實愍之故東發潼闗西引渭水因藉人力開通
漕渠量事計功易可成就已令工匠巡歴渠道觀地理
之宜審終久之義一得開鑿萬代無毁可使官及私家
方舟巨舫晨昏漕運㳂泝不停旬日之功堪省億萬誠
知時當炎暑動致疲勤然不有暫勞安能永逸宣告人
庶知朕意焉
　　　廢律官詔(五年先置律博士弟子員有律生/舞文陷侍官反坐者帝聞下詔)
人命之重懸在律文刋定科條俾令易曉分官命職恒
選循吏小大之獄理無疑舛而因襲徃代別置律官報
判之人推其為首殺生之柄常委小人刑罰所以未清
威福所以妄作為政之失莫大於斯其大理律博士尚
書刑部曹明法州縣律生並可停廢
　　　伐陳詔(八年/)
昔有苗不賔唐堯薄伐孫皓僭虐晉武行誅有陳竊據
江表逆天暴物朕初受命陳頊尚存思欲教之以道不
以龔行為令往来修睦望其遷善時日無幾舋惡巳聞
厚納叛亡侵犯城戍勾吴閩越肆厥殘忍于時王師大
舉將一車書陳頊反地收兵深懷震懼責躬請約俄而
致殞矜其喪禍仍詔班師叔寳承風因求繼好載佇克
念共敦行李每見珪璪入朝輶軒出使何嘗不殷勤曉
喻戒以惟新而狼子之心出而彌野威侮五行怠棄
三正誅翦骨肉夷滅才良據手掌之地恣溪壑之險劫
奪閭閻資産俱竭驅䠞内外勞役弗已徵責女子擅造
宫室日増月益止足無期帷薄嬪嬙有踰萬數寳衣玉
食窮奢極侈淫聲樂飲俾書作夜斬直言之客滅無罪
之家剖人之肝分人之血欺天造惡祭鬼求恩歌儛衢
路酣醉宫閫盛粉黛而執干戈曳羅綺而呼警蹕躍馬
振䇿從旦至昏無所經營馳走不息負甲持仗隨逐徒
行追而不及即加罪譴自古昏亂罕或能比介士武夫
飢寒力役筋髓罄於土木性命俟於溝渠君子潜逃小
人得志家家隠殺戮各各任聚斂天災地孽物怪人妖
衣冠鉗口道路以目傾心翹足誓告於我日月以冀文
奏相尋重以背徳違言搖蕩疆場巴峽之下海澨已西
江北江南為鬼為􁊋死隴窮發掘之酷生居極攘敓之
苦抄掠人畜斷截樵蘇市井不立農事廢寢厯陽廣陵
窺覦相繼或謀圖城邑或刼剝吏人晝伏夜逰鼠竄狗
盜彼則羸兵敝卒来必就擒此則重門設險有勞藩捍
天之所覆無非朕臣每闗聴覽有懷傷惻有梁之國我
南藩也其君入朝潜相招誘不顧朕恩士女深迫脅之
悲城府致空虚之歎非直朕居人上懷此無忘既而百
辟屢以為言兆庶不堪其請豈容對而不誅忍而不救
近日秋始謀欲弔人益部樓船盡令東騖便有神龍數
十騰躍江流引伐罪之師向金陵之路船住則龍止船
行則龍去四日之内三軍皆覩豈非蒼旻愛人幽明展
事降神先路協賛軍威以上天之靈助戡定之力便可
出師授律應機誅殄在斯舉也永清吳越其將士糧仗
水陸資須期㑹進止一准別敕
　　　平陳後詔(九年/四月)
徃以吳越之野羣黎塗炭干戈方用積習未寧今率土
大同含生遂性太平之法方可流行凡我臣僚澡身浴
徳開通耳目宜從茲始喪亂已来緬將十載君無君徳
臣失臣道父有不慈子有不孝兄弟之情或薄夫婦之
義或違長幼失序尊卑錯亂朕為帝王志存愛養時有
臻道不敢寧息内外職位遐邇黎人家家自修人人克
念使不軌不法蕩然俱盡兵可立威不可不戢刑可助
化不可專行禁衛九重之餘鎮守四方之外戎旅軍器
皆宜停罷伐路既夷羣方無事武力之子皆可學文人
間甲仗悉皆除毁有功之臣降情文藝家門子姪各守
一經今海内翕然髙山仰止京邑庠序爰及州縣生徒
受業升進於朝未有灼然明經高第此則敎訓不篤考
課未精明勒所由隆茲儒訓官府従宦丘園素士心迹
相表寛𢎞為念勿為跼促乖我皇猷朕君臨區宇於兹
九載開直言之路披不諱之心形於顔色勞於興寢自
頃逞藝論功昌言乃衆推誠切諫其事甚疎公卿士庶
非所望也各啓至誠匡茲不逮見善必進有才必舉無
或噤嘿退有後言頒告天下咸悉此意
　　　禁請登封詔(九年六月羣臣以平/陳咸請封禪不許)
豈可命一將軍除一小國遐邇注意便謂太平以薄徳
而封名山用虚言而干上帝非朕攸聞而今以後言及
封禪宜即禁絶
　　　議樂詔(九年/)
朕祗承天命清蕩萬方百王衰敝之後兆庶澆浮之日
聖人遺訓掃地俱盡制禮作樂今也其時朕情存古樂
深思雅道鄭衛淫聲魚龍雜戲樂府之内盡以除之今
欲更調律吕改張琴瑟且妙術精㣲非因敎習工人代
掌止傳糟粕不足達神明之徳論天地之和區域之間
竒才異藝天知神授何代無哉盖晦迹於非時俟昌言
於所好宜可搜訪速以奏聞庶覩一藝之能共就九成
之業
　　　罷神置軍府詔(十年/五月)
魏末喪亂㝢縣𤓰分役車嵗動未遑休息兵士軍人權
置坊府南征北伐居處無定家無完堵地罕包桑恒為
流寓之人竟無鄉里之號朕甚愍之凡是軍人可悉屬
州縣墾田籍帳一與民同軍府統領宜依舊式罷山東
河南及北方縁邊之地新置軍府(一與民同北史/作一同編戸)
　　　減租詔(十二年/)
既富而敎方知㢘恥寧積於人無藏府庫河北河東今
年田租三分減一兵減半功調全免
　　　施用新樂詔(十四年/四月)
在昔聖人作樂崇徳移風易俗於斯為大自晉氏播遷
兵戈不息雅樂流散年代已多四方未一無由辨正頼
上天鑒臨明神降福拯茲塗炭安息蒼生天下大同歸
於治理遺文舊物皆為國有比命所司總令研究正樂
雅聲詳考已訖宜即施用見行者停人間音樂流僻日
久棄其舊體競造繁聲浮宕不歸遂以成俗宜加禁約
務存其本(所司北史作有/司詳考作詳定)
　　　脩三國祀詔(十四年/閏十月)
齊梁陳徃皆創業一方綿厯年代既宗祀廢絶祭奠無
主興言矜念良以愴然莒國公蕭琮及髙仁英陳叔寳
等宜令以時修其祭祀所須器物有司給之
　　　義倉詔(十五年/)
本置義倉止防水旱百姓之徒不思久計輕爾費損於
後乏絶又北境諸州異於餘處雲夏長靈鹽蘭豐鄯涼
甘𤓰等州所有義倉雜種並納本州若人有旱儉少糧
先給雜種及逺年粟
　　　職官決罪詔(十七年/)
分職設官共理時務班位髙下各有等差若所在官人
不相敬憚多自寛縦事難克舉諸有殿失雖備科條或
據律乃輕論情則重不即決罪無以懲肅其諸司論屬
官若有愆犯聴於律外斟酌決杖
　　　省廟樂詔(十七年/十月)
昔五帝異樂三王殊禮皆隨事而有損益因情而立節
文仰惟祭享宗廟瞻敬如在罔極之感情深茲日而禮
畢升路鼓吹發音還入宫門金石振響斯則哀樂同日
心事相違情所不安理實未允宜改茲徃式用𢎞禮敎
自今以後享廟日不須備鼓吹殿庭勿設樂懸在廟内
及諸祭依舊其王公已下祭私廟日不得作音樂
　　　李穆等世禄詔(十七年/)
周厯告終羣凶作亂舋起蕃服毒被生人朕受命上𤣥
廓清區宇聖靈垂祐文武同心申明公穆鄖襄公孝寛
廣平王雄蔣國公睿楚國公勣齊國公熲越國公素魯
國公慶則新寧公長义宜陽公世積趙國公羅雲隴西
公詢廣業公景真昌公振沛國公譯項城公子相鉅鹿
公子幹等登庸納揆之時草昧經綸之日丹誠大節心
盡帝圖茂績殊勲力宣王府宜𢎞其門緒與國同休其
世子世孫未經州任者宜量才升用庶享榮位世禄無
窮
　　　禁大船詔(十八年/正月)
吳越之人徃承敝俗所在之處私造大船因相聚結致
有侵害其江南諸州人間有船長三丈已上悉括入官
　　　戰亡入墓詔(仁壽元/年正月)
君子立身雖云百行唯誠與孝最為其首故投主殉節
自古稱難殞身王事禮加二等而代俗之徒不達大義
至於致命戎旅不入兆域虧孝子之意傷人臣之心興言
念此每深愍歎且入廟祭祀並不廢闕何止墳塋獨在
其外自今已後戰亡之徒宜入墓域(投主北史作/投生代作世)
　　　減省國學胄子詔(元年/)
儒學之道訓敎生人識父子君臣之義知尊卑長幼之
序升之於朝任之以職故能賛理時務𢎞益風範朕撫
臨天下思𢎞徳教延集學徒崇建庠序開進仕之路佇
賢儁之人而國學冑子垂將千數州縣諸生咸亦不少
徒有名録空度嵗時未有徳為代範才任國用良由設
學之理多而未精今宜簡省明加奬勵
　　　修定五禮詔(二年/)　(李徳林撰/)
禮之為用時義大矣黄琮蒼璧降天地之神粢盛牲食
展宗廟之敬正父子君臣之序明婚姻喪紀之節故道
徳仁義非禮不成安上治人莫善於禮自區宇亂離緜
厯年代王道衰而變風作㣲言絶而大義乖與代推移
其弊日甚至於四時郊祀之節文五服麻葛之隆殺是
非異説踳駮殊塗致使聖教凋訛輕重無准朕祗承天
命撫臨生人當洗滌之時屬干戈之代克定禍亂先運
武功刪正彞典日不暇給今四海乂安五戎勿用理宜
𢎞風訓俗導徳齊禮綴徃聖之舊章興先王之茂則尚
書左僕射越國公楊素尚書右僕射邳國公蘇威吏部
尚書竒章公牛𢎞内史侍郎薛道衡祕書丞許善心内
史舎人虞世基著作郎王劭或任居端揆博達古今或
器推令望學綜經史委以裁緝實允僉議可並修定五
禮
　　　喪禮詔(三年/)
禮云至親以朞斷盖以四時之變易萬物之更始故聖
人象之其有三年加隆爾也但家無二尊母為厭降是
以父存喪母還服于朞者服之正也豈容朞内而更小
祥然三年之喪而有小祥者禮云朞祭禮也朞而除喪
道也以是之故雖未再朞而天地一變不可不祭不可
不除故有練焉以存喪祭之本然朞喪有練於理未安
雖云十一月而練乃無所法象非朞非時豈可除祭而
儒者徒擬三年之喪立練禫之節可謂茍存其變而失
其本欲漸於奪乃薄於喪致使子則冠練去絰黄裏縓
縁絰則布葛在躬麤服未改豈非絰衰尚存子情已奪
親疎失倫輕重顛倒乃不順人情豈聖人之意也故知
先聖之禮廢於人邪三年之喪尚有不行之者至於祥
練之節安能不墜者乎禮云父母之喪無貴賤一也而
大夫士之喪父母乃貴賤異服然則禮壞樂崩由来漸
矣所以晏平仲之斬麤縗其老謂之非禮滕文公之服
三年其臣咸所不欲盖由王道既衰諸侯異政將踰越
於法度惡禮制之害已乃滅去篇籍自制其宜遂至骨
肉之恩輕重從俗無易之道隆殺任情況孔子没而㣲
言隠秦滅學而經籍焚者乎有漢之興雖求儒雅人皆
異說義非一貫又近代亂離唯務兵革其於典禮時所
未遑夫禮不從天降不從地出乃人心而已者謂情縁
於恩也故恩厚者其禮隆情輕者其禮殺聖人以是稱
情立文別親疎貴賤之節自臣子道消上下失序莫大
之恩逐情而薄莫重之禮與時而殺此乃服不稱喪容
不稱服非所謂聖人縁恩表情制禮之義也然喪與易
也寧在於戚則禮之本也禮有其餘未若於哀則情之
實也今十一月而練者非禮之本非情之實由是言之
父存喪母不宜有練但依禮十三月而祥中月而禫庶
以合聖人之意達孝子之心(存北史作在隆殺作降殺/莫重之禮作莫重之化)
　　　搜揚賢哲詔(三年/)
日徃月来唯天所以運序山鎮川流唯地所以宣氣運
序則寒暑無差宣氣則雲雨有作故能成天地之大徳
育萬物而為功況一人君於四海睹物欲運獨見致治
不藉羣才未之有也是以唐堯欽明命羲和以居岳虞
舜叡徳升元凱而作相伊尹鼎俎之媵為殷之阿衡吕
望漁釣之夫為周之尚父此則鳴鶴在隂其子必和風
雲之從龍虎賢哲之應聖明君徳不囘臣道以正故能
通天地之和順陰陽之序豈不由元首而有股肱乎自
王道衰人風薄居上莫能公道以御物為下必踵私法
以希時上下相䝉君臣義失義失則政乖政乖則人困
盖同徳之風難嗣離徳之軌易追則任者不休休者不
任則衆口鑠金戮辱之禍不測是以行歌避代辭位灌
園卷而可懷黜而無愠放逐江湖之上沈赴河海之流
所以自潔而不悔者也至於閭閻秀異之士鄉曲博雅
之儒言足以佐時行足以勵俗遺弃於草野堙滅而無
聞豈勝道哉所以覽古而歎息者也方今區宇一家煙
火萬里百姓乂安四夷賔服豈是人功實乃天意朕惟
夙夜祗懼將所以上嗣明靈是以小心勵已日慎一日
以黎元在念憂兆庶未康以庶政為懷慮一物失所雖
求傅巖莫見幽人徒想崆峒未聞至道唯恐商歌於長
夜抱闗於夷門逺跡鹽築之間屈身僮僕之伍其令州
縣搜揚賢哲皆取明知今古通識治亂究政教之本達
禮樂之源不限多少不得不舉限以三旬咸令進路徵
召將送必須以禮
　　　廣平王雄拜司空冊書(雄髙祖族子為右衛大/將軍進封廣平王寛容)
　　　　(得衆髙祖忌之不欲其典/兵馬乃下冊書拜司空)
維開皇九年八月朔壬戌皇帝若曰於戲惟爾上柱國
左衛大將軍宗正卿廣平王風度寛𢎞位望隆顯爰司
禁旅緜厯十載入當心腹外任爪牙驅馳軒陛勤勞著
績念舊庸勲禮秩加等公輔之寄民具爾瞻宜竭迺誠
副茲名實是用命爾為司空徃欽哉光應寵命得不慎
歟
　　　禁朝貢東宫詔(冬至百官朝太子勇勇張樂/受賀髙祖以殊乖禮制下詔)
禮有等差君臣不雜爰自近代聖敎漸虧俯仰逐情因
循成俗皇太子雖居上嗣義兼臣子而諸方岳牧正冬
朝賀任土作貢別上東宫事非典則宜悉停斷
　　　廢太子勇詔(晉王廣欲奪嫡與楊素謀譖太子/廢之髙祖戎服陳兵御武徳殿命)
　　　　(薛道衡宣廢勇之詔下/詔誅責其黨元旻等)
太子之位實為國本茍非其人不可虚立自古儲副或
有不才長惡不悛仍令守器皆由情溺寵愛失於至理
致使宗社傾亡蒼生塗地由此言之天下安危繫乎上
嗣大業傳世豈不重哉皇太子勇地則居長情所鍾愛
初登大位即建春宫冀徳業日新隆茲負荷而性識庸
闇仁孝無聞昵近小人委任姦佞前後愆舋難以具紀
但百姓者天之百姓朕恭膺天命屬當安育雖欲愛子實
畏上靈豈敢以不肖之子而亂天下勇及其男女為王
公主者並可廢為庶人顧惟兆庶事不獲已興言及此
良深愧歎
　　　罪元旻等詔
自古以来朝危國亂皆邪臣佞媚凶黨扇惑致使禍及
宗社毒流兆庶若不標明典憲何以肅清天下左衛大
將軍五原郡公元旻任掌兵衞委以心膂陪侍左右恩
寵隆渥乃包藏姦伏離間君親崇長厲階最為魁首太
子左庶子唐令則策名儲貳位長宫僚諂曲取容音技
自進躬執樂器親教内人賛成驕侈導引非法太子家
令鄒文騰專行左道偏被親眤心腹委付鉅細闗知占
問國家希覬災禍左衛率司馬夏侯福内事諂諛外作
威勢凌侮上下䙝濁宫闈典膳監元淹謬陳愛憎開示
怨隙妄起訕謗潜行離阻進引妖巫營事厭禱前吏部
侍郎蕭子寳徃居省閣舊非宫臣稟性浮躁用懷輕險
進畫姦謀要射榮利經營間構開造禍端前主璽下士
何竦假託𤣥象妄説妖怪志圖禍亂心在速發兼制竒
器異服皆竦規摹増長驕奢糜費百姓凡此七人為害
乃甚並處斬妻妾子孫皆悉没官車騎將軍閻毗東郡
公崔君綽游騎尉沈福寳瀛州民章仇太翼等四人所
為之事皆是悖惡論其狀迹罪合極刑但朕情存好生
未能盡戮可並特免死各決杖一百身及妻子資財田
宅悉可没官副將作大匠髙龍又豫追番丁輒配東宫
使役營造亭舎進入春坊率更令晉文建通直散騎侍
郎判司農少卿事元衡料度之外私自出給虚破丁功
擅割園地並處自盡(兵衛北史作禁/兵乃甚作斯甚)
　　　罪蜀王秀詔(秀鎮蜀奢侈違度又不平太子勇/之廢晉王廣立為太子陰令楊素)
　　　　(求其罪而譖之廢/為庶人髙祖下詔)
汝地居臣子情兼家國庸蜀要重委以鎮之汝乃干紀
亂常懷惡樂禍睥睨二宫佇望災舋容納不逞結構異
端我有不和汝便覘候望我不起便有異心皇太子汝
兄也次當建立汝假託妖言乃云不終其位妄稱鬼怪
又道不得入宫自言骨相非人臣徳業堪承重器妄道
青城出聖欲以已當之詐稱益州龍見託言吉兆重述
木易之姓更治成都之宫妄説禾乃之名以當八千之
運横生京師妖異以證父兄之災妄造蜀地徵祥以符
已身之籙汝豈不欲得國家惡也天下亂也輒造白玉
之珽又為白羽之箭文物服飾豈似有君鳩集左道符
書厭鎮漢王於汝親則弟也乃畫其形像書其姓名縛
手釘心枷鏁杻械仍云請西岳華山慈父聖母神兵九億
萬騎收楊諒魂神閉在華山下勿令散蕩我之於汝親
則父也復云請西岳華山慈父聖母賜為開化楊堅夫
妻迴心歡喜又畫我形像縛首撮頭仍云請西岳神兵
收楊堅魂神如此形狀我今不知楊諒楊堅於汝何親
也包蔵凶慝圖謀不軌逆臣之迹也希父之災以為身
幸賊子之心也懷非分之望肆毒心於兄悖弟之行也
嫉妬於弟無惡不為無孔懷之情也違犯制度壞亂之
極也多殺不辜豺狼之暴也剝削民庶酷虐之甚也唯
求財貨市井之業也專事妖邪頑嚚之性也弗克負荷
不材之器也凡此十者滅天理逆人倫汝皆為之不祥
之甚也欲免禍患長守富貴其可得乎(治北史/作修)
　　　下李穆詔(穆仕周為幷州總管大左輔嘗奉十/三環金帶於髙祖盖天子之服也尋)
　　　　(以天命有在密表勸進/髙祖既受禪乃下詔)
公既舊徳且又父黨敬恵来旨義無有違便以今月十
三日恭膺天命
　　　答李穆乞骸詔(穆拜太師上表乞/骸骨髙祖詔之)
朕初臨㝢内方藉嘉猷養老乞言實懷虚想七十致仕
本為常人至若吕尚以期頥佐周張蒼以華皓相漢髙
才命世不拘恒禮遲得此心留情規訓公年既耆舊筋
力難煩今勒所司敬蠲朝集如有大事須共謀謨別遣
侍臣就第詢訪
　　　褒李穆詔
禮制凡品不拘上智法備小人不防君子太師上柱國
申國公器宇𢎞深風猷遐曠社稷佐命公為稱首位極
帥臣才為人傑萬頃不測百鍊彌精乃無伯玉之非豈
有顔囘之貳故以自居寥廓弗闗憲網然王者作敎惟
旌善人去法𢎞道示崇年徳自今已後雖有愆罪但非
謀逆縱有百死終不推問
　　　報梁睿詔(睿字恃徳安定烏氏人仕周位柱國/入隋為益州總管還京師謝病於家)
　　　　(睿為益州總管以平王謙進上柱國及髙祖/受禪復上平陳之䇿帝下詔答之睿乃止)
公英風震動妙筭縦横清蕩江南宛然可見循環三復
但以欣然公既上才若總戎律一舉大定固在不疑但
朕初臨天下政道未洽恐先窮武事未為盡善昔公孫
述隗囂漢之賊也光武與其通和稱為皇帝尉佗之於
髙祖初猶不臣孫皓之答晉文書尚云白或尋欵服或
即滅亡王者體大義存遵養雖陳國来朝未盡藩節如
公大略誠須責罪尚欲且緩其誅宜知此意淮海未滅
必興師旅若命永襲終當相屈想以身許國無足致辭
也
　　　誅劉昉詔(昉周末仕小御正與鄭譯引髙祖輔/政有佐命之功中被疎逺與梁士彦)
　　　　(宇文忻等忿謀/反下詔誅之)
朕君臨四海慈愛為心加以起自布衣入升皇極公卿
之内非親則友位雖差等情皆舊人護短全長恒思覆
育每殷勤戒約言無不盡天之厯數定於杳冥豈慮包
蔵之心能為國家之害欲使其長守富貴不觸刑書故
也上柱國郕國公梁士彦上柱國杞國公宇文忻柱國
舒國公劉昉等朕受命之初並展勤力酬勲報效榮髙
禄重待之既厚愛之實隆朝夕宴言備知朕意但心如
磎壑志等豺狼不荷朝恩忽謀逆亂士彦爰始幼来恒
自誣㒺稱有相者云其應籙年過六十必據九五初平
尉迥暫臨相州已有反心彰於行路朕即遣人代之不
聲其罪入京之後逆意轉深忻昉之徒言相扶助士彦
許率僮僕尅期不逺欲於蒲州起事即斷河橋捉黎陽
之闗塞河陽之路刼調布以為牟甲募盗賊而為戰士就
食之人亦云易集輕忽朝廷嗤笑官人自謂一朝奮發
無人當者其第二子剛每常苦諫第三子叔諧固深勸
奬朕既聞知猶恐枉濫乃授晉部之任欲驗蒲州之情
士彦得以欣然云是天賛忻及昉等皆賀時来忻徃定
鄴城自矜不已位極人臣猶恨賞薄云我欲反何慮不
成怒色忿言所在流布朕深念其功不計其禮任以武
候授以領軍寄之爪牙委之心腹忻密為異計樹黨宫
闈多奏親友入參宿衛朕推心待物言必依許為而弗
止心迹漸彰仍解禁兵令其改悔而志規不逞愈結於
懷乃與士彦情意偏厚要請神明誓不負約俱營賊逆
逢則交謀委彦河東自許闗右蒲津之事即望從征兩
軍結東西之旅一舉合連横之勢然後北破晉陽還圖
宗社昉入佐相府便為非法三度事發二度其婦自論
常云姓是卯金刀名是一萬日劉氏應王為萬日天子
朕訓之導之示其利害毎加以寛宥望其修改口請自
新志存如舊亦與士彦情好深重逆節姦心盡探肝鬲
嘗共士彦論太白所犯問東井之間思秦地之亂訪軒
轅之裏願宫掖之災唯待蒲坂事興欲在關内應接殘
賊之䇿千端萬緒惟忻及昉名位並髙寧肯北面曲躬
臣於士彦乃是各懷不遜圖成亂階一得擾攘之基方
逞吞并之事人之姦詐一至於此雖國有常刑罪在不
赦朕載思艸創咸著厥誠情用愍然未忍極法士彦忻昉
身為謀首叔諧賛成父意義實難容並巳處盡士彦忻
昉兄弟叔姪特恕其命有官者除名士彦小男女忻母
妻女及小男並放士彦叔諧妻妾及資財田宅忻昉妻
妾及資財田宅悉没官士彦昉兒年十五以上逺配上
儀同薛摩兒是士彥交舊上柱國府户曹㕘軍事裴石
達是士彦府僚反狀逆心巨細皆委薛摩兒聞語仍相
應和俱不申陳宜從大辟問即承引頗是恕心可除名
免死朕握圖當籙六載於斯政事徒勤淳化未洽興言
軫念良深歎憤(親北史作交從/征作從征討)
　　　鄭譯除名詔(譯亦以被疎坐告厭蠱又與母/別居為憲司所劾下詔除名)
譯嘉謀良策寂爾無聞鬻獄賣官沸騰盈耳若留之於
世在人為不道之臣戮之於朝入地為不孝之鬼有累
幽顯無以置之宜賜以孝經令其熟讀
　　　勞豆盧勣詔(勣為利州總管王謙之亂/出竒兵擊之髙祖遣勞)
勣器識優長氣調英逺總馭藩部風化已行巴蜀稱兵
奄来圍逼入守出戰大摧凶醜貞節雄規厥功甚茂可
使持節上柱國賜一子爵中山縣公
　　　豆盧勣加邑封詔
上柱國楚國公勣蜀人寇亂之日稱兵犯順固守金湯
隠如敵國嘉猷大節其勞已多可食始州臨津縣邑千
户
　　　誅郢國公王誼詔(誼前代舊臣髙祖甚加禮/敬後以失意怨望賜死)
誼有周之世早豫人倫朕共遊庠序遂相親好然性懷
險薄巫覡盈門鬼言怪語稱神道聖朕受命之初深存
誠約口云改悔心實不悛乃説四天王神道誼應受命
書有誼䜟天有誼星桃鹿二川岐州之下嵗在辰巳興
帝王之業密令卜問伺殿省之災又說其身是明王信
用左道所在詿誤自言相表當王不疑此而赦之將或
為亂禁暴除惡宜伏國刑
　　　與元諧敕(吐骨渾寇涼州諧為行軍元帥擊之/上敕諧俘斬萬計其名王公侯皆来)
　　　　(降詔加/賞典)
公受朝寄總兵西下本欲自寧疆境保全黎庶非是貪
無用之地害荒服之民王者之師意在仁義渾賊若至
界首者公宜曉示以徳臨之以教誰敢不服也
　　　元諧加賞詔
褒善疇庸有聞前載諧識用明達神情警悟文規武畧
譽流朝野申威拓土功成疆埸深謀大節實簡朕心加
禮延代宜隆賞典可柱國別封一子縣公
　　　賜元孝矩璽書(孝矩拜壽州總/管帝賜璽書)
楊越氛祲侵軼邊鄙争桑興役不識大猷以公志存逺
略今故鎮邊服懷柔以禮稱朕意焉
　　　與元孝矩書(孝矩為壽州總管時陳將任蠻奴/等屢寇江北復以孝矩領行軍總)
　　　　(管屯兵江上後數載以年老不堪軍旅表/乞骸骨轉涇州刺史髙祖下書嵗餘卒官)
知執謙撝請歸初服㳟膺寳命實頼元功方欲委裘寄
以分陜何容便請髙蹈獨為君子者乎若以邊境務煩
即宜徙節涇郡養徳卧治也
　　　徵張羨書(羨仕周雍州刺史儀同三司入為司/成中大夫典國史以年老致仕及高)
　　　　(祖受禪欽其徳望以書徵之與同坐宴語賜/以几杖  羡載張煚傳乃煚父也尺牘竟作)
　　　　(徵煚/書誤)
朕初臨四海思存政術舊齒名賢實懷勤佇儀同昔在
周室徳業有聞雖云致仕猶克壯年即宜入朝用副虚
想
　　　詔答宇文慶(慶字神慶河南洛陽人周上大將/軍加柱國入隋厯涼州總管徵還)
　　　　(慶開皇初拜武衛將軍進上柱國除涼州總/管徵還初上潜龍時嘗從容與慶言及天下)
　　　　(事未幾上言皆驗及此慶恐上遺忘欲/見舊䝉恩顧具録前言上表奏之詔答)
朕之與公本来親密懷抱委曲無所不盡話言嵗久尚
能記憶今覽表奏方悟昔談何謂此言遂成實録古人
之先知禍福明可信也朕言之驗自是偶然公乃不忘
彌表誠節深感至意嘉尚無已
　　　詔蘇威(威字無畏京兆武功人歴光禄大夫封房/公隋亡入唐卒于家髙祖受禪徵威拜太)
　　　　(子少保俄兼納言民部/尚書威上表陳譲詔曰)
舟大者任重馬駿者逺馳以公有兼人之才無辭多務
也
　　　敕蘇威
　　　　(威為尚書右僕射以母憂/去職柴毁骨立上敕之)
公徳行髙人情寄殊重大孝之道盖同俯就必須抑割
為國惜身朕之於公為君為父宜依朕旨以禮自存
　　　敕李徳林(徳林自隋有天下每賛平陳之計開/皇八年車駕幸同州徳林以疾不従)
　　　　(敕書追之書後御筆注云/云及陳平授柱國郡公)
伐陳事意宜自隨也
　　　下源雄伐陳冊書
於戲唯爾上大將軍朔方公雄識悟明允風陳果毅徃
牧徐方時逢寇逆建旟馬邑安撫北蕃嘉謀絶外境之
虞挺劍息韋韝之望沙漠以北俱荷恩威吕梁之間㒺
不懷惠但江淮蕞爾有陳僣逆今將董率戎旅清彼東
南是用命爾為行軍總管徃欽哉
　　　下王長述書(長述京兆霸城人周上大將軍入/隋進位柱國以行軍總管道卒)
　　　　(開皇初長述為行軍總管進位柱國獻平陳/之計脩營戰艦為上流之師上善其能頻加)
　　　　(賞勞乃/下書)
每覽髙䇿深相嘉猷命將之日當以公為元帥也
　　　下史祥詔(史祥/見後)
　　　　(祥拜驃騎將軍伐陳從宜陽公王世積以舟/師出九江道先鋒與陳人合戰破之進拔江)
　　　　(州上聞而大/悅乃下詔)
朕以陳叔寳世為僣逆挻虐生民故命諸軍救彼塗炭
小寇狼狽顧恃江湖之險遂敢汎舟檝擬抗王師公親
率所部應機奮擊沈溺浮獲厥功甚茂又聞師旅進取
江州行軍總管襄邑公賀若弼既獲京口新義公韓擒
虎尋尅姑熟驃騎既渡江岸所在横行晉王兵馬即入
建業清蕩吳越旦夕非逺驃騎髙才壯志是朕所知善
為經略以取大賞使富貴功名永垂竹帛也
　　　下晉王廣詔
　　　　(隋大舉伐陳晉王為行軍元帥以韓擒虎為/先鋒宵濟襲採石進平金陵執陳後主是時)
　　　　(賀若弼為行軍總管亦戰勝從北掖門入髙/祖聞而大悦乃下詔晉王又優詔擒虎若弼)
此二公者深謀大略東南逋寇朕本委之静地恤民悉
如朕意九州不一已數百年以名臣之功成太平之業
天下盛事何用過此聞以欣然實深慶快
　　　優詔韓擒虎賀若弼(擒虎字子通河南東垣人/仕周利州刺史  若弼字)
　　　　(輔伯河陽洛陽人仕周壽州刺史入/隋並位上柱國若弼為煬帝所誅)
申國威於萬里宣朝化於一隅使東南之民俱出湯火
數百年寇旬日廓清專是公之功也髙名塞於宇宙盛
業光於天壤逖聴前古罕聞其匹班師凱入誠知非逺
相思之甚寸隂若嵗
　　　詔髙熲(熲字昭𤣥一名敏渤海蓨人厯尚書/左僕射上柱國煬帝初坐謗訕誅)
　　　　(晉王廣大舉伐陳以熲為元帥長史三軍諮/稟皆取斷於熲及陳平加授上柱國進爵齊)
　　　　(國公人有言熲反者髙祖/命斬之熲又遜位詔曰)
公識鑒通逺器畧優深出參戎律廓清淮海入司禁旅
實委心腹自朕受命常與機衡竭誠陳力心迹俱盡此
則天降良輔翊賛朕躬幸無詞費也
　　　下宇文述詔(述為行軍總管伐陳陳主既擒而/蕭瓛蕭巖據東吴之地擁兵拒守)
　　　　(述討之髙祖下詔述水陸兼進擊/瓛大敗之巖等請降吴㑹悉平)
公鴻勲大業名髙望重奉國之誠久所知悉金陵之寇
既巳清蕩而吳㑹之地東路為遙蕭巖蕭瓛並在其處
公率將戎旅撫慰彼方振揚國威宣布朝化以公明畧
乘勝而徃風行電掃自當稽服若使干戈不用黎庶獲
安方副朕懷公之力也
　　　遺韋洸書(洸伐陳平拜江州總管畧定九江擊/豫章大破之髙梁女子洗氏率衆迎)
　　　　(洸遂進圖嶺南上遺洸書洸至/廣州嶺表皆定拜廣州總管)
公鴻勲大業名髙望重率將戎旅撫慰彼方風行電掃
咸應稽服若使干戈不用兆庶獲安方副朕懷是公之
力
　　　詔韋沖(沖拜石州刺史母憂去職俄起南寧州/總管持節撫慰復遣柱國王長述以兵)
　　　　(繼進沖上表固讓髙祖詔沖暨南寧渠帥爨/震及西爨首領皆詣府參謁下詔褒揚之)
西南夷裔屢有生梗每相殘賊朕甚愍之已命戎徒清
撫邊服以開府器幹堪濟識畧英逺軍旅事重故以相
任知在艱疚日月未多金革奪情盖有通式宜自抑割
即膺往旨
　　　勞李安詔書(安為楊素司馬仍領行軍總管率/蜀兵順流東下大破陳師詔勞之)
陳賊之意自言水戰為長險隘之間彌謂官軍所憚開
府親將所部夜動舟師摧破賊徒生擒虜衆益官軍之
氣破賊人之膽副朕所委聞以欣然
　　　追録李安兄弟詔(髙祖嘗言及作相時事因愍/安兄弟滅親奉國乃下詔)
先王立敎以義斷恩割親愛之情盡事君之道用能𢎞
奬大節體此至公徃者周厯既窮天命將及朕登庸惟
始王業初基承此澆季寔繁姦宄上大將軍寧州刺史
趙郡公李安其叔璋潜結藩枝扇惑猶子包藏不逞禍
機將發安與弟開府儀同三司衛州刺史黄臺縣男悊
深知逆順披露丹心凶謀既彰罪人斯得朕每念誠節
嘉之無已懋庸冊賞宜不踰時但以事涉其親猶有疑
惑欲使安等名敎之方自處有地朕常為思審遂致淹
年今更詳按聖典求諸往事父子天性誠孝猶不並立
況復叔姪恩輕情禮本有差降忘私奉國深得正理
　　　下楊素討賊詔(素平陳封郢國公時江南人多/聚衆為亂以素為行軍總管討)
　　　　(吳越諸賊大破之上以素久勞詔令入/朝素以餘黨未平又自請行乃下詔)
朕憂勞百姓日旰忘食一物失所情深納隍江外狂狡
妄搆妖逆雖經殄除民未安堵猶有賊首凶魁逃亡山
洞恐其聚結重擾蒼生内史令上柱國越國公素識達
古今經謀長逺比曽推轂舊著威名宜任以大兵總為
元帥宣布朝風振揚威武擒剪叛亡慰勞黎庶軍民事
務一以委之
　　　褒楊素詔(獻皇后崩山陵制度多出於素/上善之下詔封其子并賜田宅)
君為元首臣則股肱共治萬姓義同一體上柱國尚書
左僕射仁壽宫大監越國公素志度恢𢎞機鍳明逺懷
佐時之畧包經國之才王業初基霸圖肇建策名委質
受脤出師擒剪凶魁克平虢鄭頻承廟筭揚旍江表每
稟戎律長驅塞隂南指而吳越肅清北臨而獯獫摧服
自居端揆參賛機衡當朝正色直言無隠論文則詞藻
縦横語武則權竒間出既文且武惟朕所命任使之處
夙夜無怠獻皇后奄離六宫逺日云及塋兆安厝委素
經營然葬事依禮唯卜泉石至如吉凶不由於此素義
存奉上情深體國欲使幽明俱㤗寳祚無窮以為陰陽
之書聖人所作禍福之理特須審慎乃徧厯川原親自
占擇纎介不善即更尋求志圖元吉孜孜不已心力備
盡人靈協賛遂得神皋福壤營建山陵論素此心事極
誠孝豈與夫平戎定寇比其公業非唯廊廟之器實是
社稷之臣若不加褒賞何以申茲勸勵可別封一子義
康郡公邑萬户子子孫孫承襲不絶餘如故(治北史作/理塞陰作)
(塞垣經營/作經紀)
　　　敕楊素(素貴寵日隆朝廷靡然畏/附上漸疎忌之因出敕)
僕射國之宰輔不可躬親細務但三五日一度向省評
論大事
　　　褒達奚長儒詔(開皇二年突厥沙鉢略可汗等/南寇秦隴以長儒為行軍總管)
　　　　(拒之殺擄萬計於/是解去髙祖下詔)
突厥猖狂輒犯邊塞不逞之衆彌亘山原而長儒受任
北鄙式遏寇賊所部之内少將百倍以晝通宵四面抗
敵凡十有四戰所向必摧兇徒就戮過半不反鋒刃之
餘亾魂竄迹自非英威奮發奉國情深撫御有方士卒
用命豈能以少破衆若斯之偉言念勲庸宜隆名器可
上柱國餘勲迴授一子其戰亾將士皆贈官三轉子孫
襲之
　　　拜賀婁子幹上大將軍册書(子幹鎮涼州突厥/寇蘭州拒擊大破)
　　　　(之册授為/上大將軍)
於戲敬聴朕命唯爾器量閑明志情強果任經武將勤
績有聞徃嵗凶醜未寧屢經疆場拓土静亂殊有厥勞
是用崇兹賞典加此車服徃欽哉祗承榮册可不慎歟
　　　下賀婁子幹書(子幹拜雲州刺史甚為虜所憚/後數年突厥雍虞閭遣使請降)
　　　　(并獻羊馬詔以子幹為行軍總管應按之還/拜雲州總管以所獻馬百匹羊千口賜之乃)
　　　　(下/詔)
自公守北門風塵不警突厥所獻還以賜公
　　　罪史萬嵗詔(萬嵗屢立戰績拜河州刺史為行/軍總管備胡開皇末大破突厥達)
　　　　(頭可汗於大斤山楊素譖而寢其功及入見/極言為朝廷所抑忤上令左右㩧殺之既悔)
　　　　(追之不及因下/詔天下寃之)
柱國太平公萬嵗拔擢委任毎總戎機徃以南軍逆亂
令其出討而昆州刺史爨翫包藏逆心為民興患朕備
有成敕令將入朝萬嵗乃多受金銀違敕令住致爨翫
尋為反逆更勞師旅方始平定所司檢校罪合極刑捨
過念功恕其性命年月未久即復本官近復總戎進討
蕃裔突厥達頭可汗領其兇衆欲相拒抗既見軍威便
既奔退兵不血刃賊徒瓦解如此稱捷國家盛事朕欲
成其勲庸復加褒賞而萬嵗定和通簿之日乃懷姦詐
妄稱逆面交兵不以實陳懷反覆之方弄國家之法若
竭誠立節心無虚罔者乃為良將至如萬嵗懷詐要功
便是國賊朝憲難虧不可再捨
　　　賜尉義臣姓楊詔(義臣父尉崇與尉遲迥同族/周末鎮恒州尉迥作亂崇自)
　　　　(囚請罪開皇初封秦興縣公/義臣襲爵復下詔賜姓楊)
朕受命之初羣凶未定明識之士有足可懷尉義臣與
尉迥本同骨肉既狂悖作亂鄴城其父崇時在常山典
司兵甲與迥鄰接又是至親知逆順之理識天人之意
即陳丹欵慮染惡徒自執有司請歸相府及北夷内侵
横戈制敵輕生重義馬革言旋操表存亾事貫幽顯雖
髙官大賞延及於世未足表松筠之志彰節義之門義
臣可賜姓楊氏賜錢三萬貫酒三十斛米麥各百斛編
之屬籍為皇太孫
　　　降田徳懋璽書(徳懋以父仁恭功封平原郡公/授太子千牛備身丁父艱哀毁)
　　　　(骨立廬於墓側負土成墳上聞而嘉之遣/使就弔復降璽書并賜縑二百匹米百石)
皇帝問田徳懋知在窮疾哀毁過禮倚廬墓所負土成
墳朕孝理天下思𢎞名敎復與汝通家情義素重有聞
孝感嘉歎兼深春日暄和氣力何似宜自抑割以禮自
存也
　　　祭薛濬冊書(濬以母艱/哀毁卒)
皇帝咨故考功侍郎薛濬於戲惟爾操履貞和器業詳
敏允膺列宿勤謇克彰及遘私艱奄從毁滅嘉爾誠孝
感於朕懷奠酹有加抑惟朝典故遣使人指申徃命魂
而有靈歆茲榮渥嗚呼哀哉
　　　賜梁彦光詔(彦光為岐州刺史有恵政開/皇二年上幸岐州乃下詔)
賞以勸善義兼訓物彦光操履平直識用凝逺布政岐
下威惠在人㢘慎之譽聞於天下三載之後自當遷陟
恐其匱乏且宜旌善可賜粟五百斛物三百段御傘一
枚庶使有感朕心日増其美四海之内凡曰官人慕髙
山而仰止聞清風而自勵
　　　授房恭懿海州刺史詔
徳州司馬房恭懿出宰百里毗賛二藩善政能官標映
倫伍班條按部寔允僉屬委以方岳聲實俱美可使持
節海州諸軍事海州刺史
　　　授公孫景茂伊州刺史詔(景茂為息州刺史徳/化大行上幸洛陽景)
　　　　(茂謁見時年七十賜/物三百段復詔授官)
景茂修身絜已耆宿不虧作牧化人聲績顯著年終考
校獨為稱首宜升戎秩兼進藩條可上儀同三司伊州
刺史
　　　褒王伽詔(伽為齊州行軍㕘軍被州使送流囚/李㕘等例並枷鎖傳送伽令脱去與)
　　　　(期某日當至京師至期一無離叛上驚異召/見并召流人賜宴而赦之乃下詔擢雍令)
凡在有生含靈稟性咸知好惡並識是非若臨以至誠
明加勸導則俗必従化人皆遷善徃以海内亂離徳敎
廢絶官人無慈愛之心兆庻懷姦詐之意所以獄訟不
息澆薄難治朕受命上天安養萬姓思遵聖法以徳化
人朝夕孜孜意在於此而伽深識朕意誠心宣導參等
感悟自赴憲司明是率土之人非為難敎良是官人不
加曉示致令陷罪無由自新若使官盡王伽之儔人皆
李參之輩刑厝不用其何逺哉(勸北史作/訓遵作導)
　　　報趙綽詔(帝常發怒六月棒殺人大理少卿趙/綽固争曰李夏之月天地成長庶類)
　　　(不可以此時誅/殺帝報遂殺之)
六月雖曰生長此時必有雷霆天道既於炎陽之時震
其威怒則天而行有何不可(杜氏/通典)
　　　追贈獨孤信詔(信獻皇后父仕周大/司馬為宇文護所害)
褒徳累行徃代通規追逺慎終前王盛典故柱國信風
宇髙曠獨秀生民叡哲居宗清猷映世宏謀長䇿道著
於弼諧緯義經仁事深於拯濟方當宣風廊廟亮采台
階而運屬艱危功髙弗賞睠言令範事切於心今景運
初開椒闈肅建載懷塗山之義無忘褒紀之典可贈太
師上柱國冀定等十州刺史趙國公邑萬户
　　　贈蕭琮璽書(初梁元帝時岳陽王詧稱臣西魏/周太祖以詧為梁主攻元帝滅之)
　　　　(是為後梁子韓嗣入隋髙祖納巋女為晉王/廣妃又欲以其子瑒尚蘭陵公主及子宗嗣)
　　　　(上賜璽書又賜梁/大臣璽書誡勉之)
負荷堂構其事甚重雖窮憂勞常須自力輯諧内外親
任才良聿遵世業是所望也彼之疆守咫尺陳人水潦
之時特宜警備陳氏比日雖復朝聘相尋疆場之間猶
未清肅唯當持我必不可干勿得輕人而不設備朕與
梁國積世相知重以親姻情義彌厚江陵之地朝寄非
輕為國為民深宜抑割恒加饘粥以禮自存
　　　降譙國夫人洗氏敕書(洗氏髙涼太守寳之妻/能行軍用師梁陳間撫)
　　　　(循部衆及歸隋番禺人王仲宣反其孫暄與/逆黨陳佛智善故遲留不進洗氏執暄繫獄)
　　　　(遣孫盎擊斬佛智嶺表遂定冊拜譙/國夫人仍開幕府置官屬因降敕書)
朕撫育蒼生情均父母欲使率土清浄兆庶安樂而王
仲宣等輒相聚結擾亂彼民所以遣徃誅剪為百姓除
害夫人情在奉國深識正理遂令孫盎斬獲佛智竟破
羣賊甚有大功今賜夫人物五千段暄不進誠合罪責
以夫人立此誠效故特原免夫人宜訓導子孫敦崇禮
敎遵奉朝化以副朕心
　　　矜免陸讓詔(讓本馮孽子為番州刺史坐贓罪/死馮氏上表求哀情辭甚切上愍)
　　　　(然下/詔)
馮氏以嫡母之徳足為世範慈愛之道義感人神特宜
矜免用奬風俗讓可減死除名為民
　　　又賜馮氏詔
馮氏體備仁慈夙閑禮度孽讓非其所生徃犯憲章宜
從極法躬自詣闕為之請命匍匐頓顙朕哀其義特免
死辜使天下婦人皆如馮者豈不閨門雍睦風俗和平
朕每嘉歎不能巳宜標揚優賞用章有徳可賜物五百
段
　　　賜髙麗王璽書(髙祖受禪湯遣使詣闕朝貢不/絶及平陳湯大懼治兵積穀為)
　　　　(守拒之䇿上賜璽書湯得/書惶恐將奉表陳謝病卒)
朕受天命愛育率土委王海隅宣揚朝化欲使圓首方
足各遂其心王每遣使人嵗常朝貢雖稱藩附誠節未
盡王既人臣須同朕徳而乃驅逼靺鞨固禁契丹諸藩
頓顙為我臣妾忿善人之慕義何毒害之情深乎太府
工人其數不少王必須之自可聞奏昔年潜行財貨利
動小人私將弩手逃竄下國豈非修理兵器意欲不臧
恐有外聞故為盜竊時命使者撫慰王藩本欲問彼人
情敎彼政術王乃坐之空館嚴加防守使其閉目塞耳
永無聞見有何陰惡弗欲人知禁制官司畏其訪察又
數遣馬騎殺害邊人屢騁姦謀動作邪説心在不賔朕
於蒼生悉如赤子賜王土宇授王官爵深恩殊澤彰著
遐邇王專懷不信恒自猜疑常遣使人密覘消息純臣
之義豈若是也盖當由朕訓導不明王之愆違一已寛
恕今日以後必須改革守藩臣之節奉朝正之典自化
爾藩勿忤他國則長享富貴實稱朕心彼之一方雖地
狹人少然普天之下皆為朕臣今若黜王不可虚置終
須更選官屬就彼安撫王若洒心易行率由憲章即是
朕之良臣何勞別遣才彦也昔帝王作法仁信為先有
善必賞有惡必罰四海之内具聞朕㫖王若無罪朕或
加兵自餘藩國謂朕何也王必虚心納朕此意慎勿疑
惑更懷異圖徃者陳叔寳代在江陰殘害人庶驚動我
烽候抄掠我邊境朕前後誡敕經厯十年彼則恃長江
之外聚一隅之衆惽狂驕慠不從朕言故命將出師除
彼凶逆来徃不盈旬月兵騎不過數千厯代逋寇一朝
清蕩遐邇乂安人神胥悦聞王歎恨獨致悲傷黜陟幽
明有司是職罪王不為陳滅賞王不為陳存樂禍好亂
何為爾也王謂遼水之廣何如長江髙麗之人多少陳
國朕若不存含育責王前愆命一將軍何待多力慇懃
曉示許王自新耳宜得朕懷自求多福
　　　報百濟國王餘昌詔(平陳之嵗遣使/表賀髙祖下詔)
百濟王既聞平陳逺令奉表徃復至難若逢風浪便致
傷損百濟王心迹淳至朕巳委知相去雖逺事同言面
何必數遣使来相體悉自今以後不須年別入貢朕亦
不遣使徃王宜知之
　　　又詔(屬興遼東之役昌遣使奉/表請為軍導髙祖下詔)
徃嵗為髙麗不供職貢無人臣禮故命將討之髙元君
臣恐懼畏服歸罪朕巳赦之不可致伐
　　　北伐突厥詔(突厥沙鉢畧可汗為北夷歸附及/髙祖受禪待之甚薄遂大怨悉衆)
　　　　(四十萬入寇武威天水諸郡上震怒下/詔以河間王𢎞豆盧績等出塞擊敗之)
徃者魏道衰敝禍難相尋周齊抗衡分割諸夏突厥之
虜俱通二國周人東慮恐齊好之深齊氏西虞懼周交
之厚謂虜意輕重國逐安危非徒並有大敵之憂思減
一邊之防竭生民之力供其来往傾府庫之財棄於沙
漠華夏之地實為勞擾猶復刼剝烽戍殺害吏民無嵗
月而不有也惡積禍盈非止今日朕受天明命子育萬
方愍臣下之勞除既往之弊以為厚歛兆庶多恵豺狼
未嘗感恩資而為賊違天地之意非帝王之道節之以
禮不為虚費省徭薄賦國用有餘因入賊之物加賜將
士息道路之民務於耕織清邊制勝成䇿在心凶醜愚
闇未知深㫖將大定之日比戰國之時乗昔世之驕結
今時之恨近者盡其巢窟俱犯北邊朕分置軍旅所在
邀截望其深入一舉滅之而逺鎮偏師逢而摧翦未及
南上遽已奔北應弦染鍔過半不歸且彼渠帥其數凡
五昆季争長父叔相猜外示彌縫内乖心腹世行暴虐
家法殘忍東夷諸國盡挾私讎西戎羣長皆有宿怨突
厥之北契丹之徒切齒磨牙常伺其便達頭前攻酒泉
其後于闐波斯挹怛三國一時即叛沙鉢畧近趨周槃
其部内薄孤束紇羅尋亦翻動徃年利稽察大為髙麗
靺鞨所破娑毗設又為紇支可汗所殺與其為鄰皆願
誅剿部落之下盡異純民千種萬類仇敵怨偶泣血拊
心銜悲積恨圎首方足皆人類也有一於此更切朕懷
彼地咎徵祅作年將一紀乃獸為人語人作神言云其
國亡訖而不見每冬雷震觸地火生種類資給惟藉水
草去嵗四時竟無雨雪川枯蝗暴卉木燒盡飢疫死亾
人畜相半舊居之所赤地無依遷徙漠南偷存晷刻斯
盖上天所忿驅就齊斧幽明合契今也其時故選將治
兵贏糧聚甲義士奮發壯夫肆憤願取名王之首思撻
單于之背雲歸霧集不可數也東極滄海西盡流沙縦
百勝之兵横萬里之衆亘朔野之追躡望天崖而一掃
此則王恢所說其猶射癰何敵能當何逺不服但皇王
舊迹北止幽都荒遐之表文軌所棄得其地不可以居
得其民不忍皆殺無勞兵革逺規溟海諸將今行義兼
含育有降者納有違者死異域殊方被其擁抑放聴復
舊廣闢邊境嚴治關塞使其不敢南望永服威刑卧鼓
息烽暫勞終逸制御夷狄義在斯乎何用侍子之朝寧
勞渭橋之拜普告海内知朕意焉(因北史作囘在路作/道路便作後所作地)
(赤地作赤土治兵/作練兵服作剋)
　　　遺詔(仁壽/四年)
嗟乎自昔晉室播遷天下喪亂四海不一以至周齊戰
争相尋年將三百故割疆土者非一所稱帝王者非一
人書軌不同生人塗炭上天降鑒爰命于朕用登大位
豈闗人力故得撥亂反正偃武修文天下大同聲敎逺
被此又是天意欲寧區夏所以昧旦臨朝不敢逸豫一
日萬機留心親覽晦明寒暑不憚劬勞匪曰朕躬盖為
百姓故也王公卿士每日闕庭刺史以下三時朝集何
嘗不罄竭心府誡敕殷勤義乃君臣情兼父子庶籍百
寮智力萬國歡心欲令率土之人永得安樂不謂遘疾
彌留至於大漸此乃人生常分何足言及但四海百姓
衣食不豐敎化政刑猶未盡善興言念此唯以留恨朕
今年踰六十不復稱夭但筋力精神一時勞竭如此之
事本非為身止欲安養百姓所以致此人生子孫誰不
愛念既為天下事須割情勇及秀等並懷悖惡既知無
臣子之心所以廢黜古人有言知臣莫若於君知子莫
若於父若令勇秀得志共治家國必當戮辱徧於公卿
酷毒流於人庶今惡子孫已為百姓黜屏好子孫足堪
負荷大業此雖朕家事理不容隠前對文武侍衛具已
論述皇太子廣地居上嗣仁孝著聞以其行業堪成朕
志但令内外羣官同心戮力以此共治天下朕雖瞑目
何所復恨但國家事大不可限以常禮既葬公除行之
自昔今宜遵用不勞改定凶禮所須纔令周事務從節
儉不得勞人諸州總管刺史以下宜各率其職不須奔
赴自古哲王因人作法前帝後帝㳂革隨時律令格式
或有不便於事者宜依前敕修改務當政要嗚呼敬之
哉無墜朕命(爰北史作受三時作/嵗時令作念治作安)
　　　仁壽元年祠南郊板文
維仁壽元年嵗次作噩嗣天子臣諱敢昭告於昊天上
帝璇璣運行大明南至臣䝉上天恩造羣黎之福撫臨
率土安養兆人顧惟虚薄徳化未暢夙夜憂懼不敢荒
怠天地靈祗降錫休瑞鏡發區宇昭彰耳目爰始登極
䝉授龜圖遷都定鼎醴泉出地平陳之嵗龍引舟師省
俗巡方展禮東岳盲者得視瘖者得言復有躄人忽然
能步自開皇已来日近北極行於上道晷度延長天啓
太平獸見一角改元仁壽楊樹生松石魚彰合符之徵
玉龜顯永昌之慶山圖石瑞前後繼出皆載臣姓名褒
紀國祚經典諸緯爰及玉龜文字義理遞相符㑹宫城
之内及在山谷石變為玉不可勝數桃區一嶺盡是琉
璃黃銀出於神山碧玉生於瑞巘多楊山響三稱國興
連雲山聲萬年臨國野鵝降天仍注池沼神鹿入苑頻
賜引導騶虞見質遊驎在野鹿角生於楊樹龍湫出於
荆谷慶雲發彩壽星垂耀宫殿樓閣咸出靈芝山澤川
原多生寳物威香散馥零露凝甘敦煌烏山黒石變白
𢎞禄巖嶺石華逺照𤣥狐𤣥豹白兔白狼赤雀蒼烏野
蠶天豆嘉禾合穗珍木連理神瑞休徵洪恩景福降賜
無疆不可具紀此皆昊天上帝爰降明靈矜愍蒼生寧
静海内故錫茲嘉慶咸使安樂豈臣㣲誠所能上感䖍
心奉謝敬薦玉帛犧齊粢盛庶品燔祀于昊天上帝皇
考太祖武元皇帝配神作主
　
　
　
　
　
　
　
　
　
　隋文紀卷一
欽定四庫全書卷
　隋文紀卷二　　　　　　明　梅鼎祚　編
　　煬帝(名廣小字阿𡡉文帝第二子封晉王立為皇/太子弑父自立在位十四年宇文化及弑之)
　　　遺陳尚書江總等書(開皇八年伐陳晉王廣為/行軍元帥  英華作檄)
南北雖殊風雲在望載懐虚遲寤寐為勞獻歳猶寒比
當清豫匡賛乎國良亦慇懃寡人忝膺朝寄董律專征
䟦涉山川今次江際公等文儒自立器用適時冠盖二
世齒徳兼重孔老殊教名墨異家金匱珠韜銀編玉策
莫不騰於舌杪散在筆端䆳古成敗之機近代安危之
跡照同懸鏡明若觀火無待指南自應神寤猶恐思之
未審差以毫釐聊煩翰墨略申梗槩自穹昊生民樹之
司牧羲軒以降書契可紀咸一姓承立四海無兩帝漢
道云季三方鼎立時惟板蕩世匪休明當塗起而蜀亡
典午興而呉滅永嘉喪亂紫宸曠主劉石苻姚之儔偽
夏僣燕之醜妄塵大寶事乖圖籙魏室乘時兆基朔野
經始嵩洛未暇江湖有周受命敵非齊氏務在兼并不
遑外略蕞爾呉越自相君長竊擬王者之儀妄談天子
之氣偷安假息綿歴世祀我大隋之肇開寶祚光有神
州皇帝感曜魄之靈應太㣲之座千年啓聖萬代一時
深仁至徳寧濟羣品越海窮河東漸西被旄頭之屬歴
代之霸作我臣民匍匐服裳惟彼江表獨隔皇風夫物
極則反否終斯泰郭璞有云年終三百天下大同兹實
𤣥運已定於前聖主膺期而出欲以區區之陳國違上
天之冥數其不可存者一也大必包小天地之常規明
能通暗日月之常理論道徳以唐陶而征有苗語衆寡
舉海内而當羣小在長江舟檝之用矜其積習而山川
共有我據上游鼓棹之能呉楚不異髙艫巨舫東西萬
里扼喉撫背水陸干途彼之兵士不過十萬首尾分布
所在危急加以屯戍邊方淹積歳序風雨以為櫛沐蟣
虱生於甲胄望我寛仁思倒戈㦸通在戎行更成敵
國守以時月則魚爛土崩接以鋒刃則鳥驚鹿走理
在必然不假枚卜此不可存者二也豐侯好酒實喪
厥邦梁伯役民潰其宗社彼之偽主覆車是襲日夜沉
湎曽無節度繕造宫室莫知窮已竭四民之産荒縱其
心歛百姓之哀以為已樂寶衣玉食填積後宫短褐麤
饘不充編户一芥之善蔑爾無聞五子之歌宛然悉備
雖欲勿喪其可得乎此不可存者三也偽主忌能護短
酷法淫刑骨鯁之臣盡見疎斥諫諍之士皆被屠害遐
邇結舌衣冠解體人妖鬼怪觸類呈災稚齒耆年咸知
殘滅此不可存者四也以此小邦攝於大國邊烽夜動
照彼都城戍鼓晨嚴震其宫殿累棊十二方此未危
懸縷千鈞比斯非切而莫知憂恐更自驕矜曽無事大
之心專行犯上之志侵軼我邊鄙招納我叛亡國家爰
自受命毎從含養敦以鄰睦申其聘好冀能守彼宗祊
靜其疆域而長惡益甚縱毒彌深呉㑹雄俊之人湘東
耿介之士乞師請命盈庭滿闕帝乃憫然矜彼黎獻授
鉞推轂弔民伐罪己有别詔惟廢偽主之身自餘士庶
普從肆眚向所陳説咸是格言非曰游談共相欺誤且
劉叔納譙周之計而獲存孫皓用薛瑩之詞而致福此
二于者終有良臣之譽皆無陷君之譏何則所恥者小
所存者大若憲章往彦聿遵前軌則偽主享封侯之業
祖禰延血食之期江東士民實受其賜公等身保榮貴
名垂竹帛豈不美歟若膠柱不移守迷不變率其蟻衆
敢拒王師軍有常刑悔無及矣禍成俄頃宜早圖之使
人今還遲有委曲言不盡意豈復多云楊廣白(開皇平/陳記)
(劉叔疑誤蟻/衆一作蟻聚)
　　　遺史祥書
　　　　(煬帝初為晉王祥從擊突厥於靈武破之遷/右衞將軍屯𢎞化備胡時帝在東宫遺祥書)
將軍摠戎塞表沙磧清塵秣馬休兵猶事校獵足使李
廣慙勇魏尚媿能冠彼二賢獨在吾于昔余濫舉推轂
治兵振皇靈於塞外驅勍敵乎大漠於時同行軍旅契
濶戎旃望龍城而衝冠盻狼居而發憤將軍英圖不世
猛氣無前但物不遂心僶俛從事毎一思此我勞如何
將軍宿心素志早同膠漆久而敬之方成魚水近者陪
隨鑾駕言旋上京本即述職南蕃宣條下國不悟皇鑒
曲發備位少陽戰戰兢兢如臨氷谷至如建節邊境征
伐四方搴帷作牧綏撫百姓上稟成規下盡臣節是所
願也是所甘心仰慕前修庶得自效謬其入守神器元
良萬國身輕負重何以克堪所望故人匡其不逮比監
國多暇養疾閒宫厭北閣之端居罷南皮之馳射博望
之苑既乏名賢飛盖之園理乖終宴親朋逺矣琴書寂
然想望吾賢疢如疾首
　　　史祥答太子書(祥字世休朔方人仕周太/子車右中士隋燕郡太守)
行人戾止奉所賜況恩紀綢繆形於文墨不悟飛雪増
氷之地忽載三陽毳幙韋韝之鄉俄聞九奏精駭思越
莫知啓處祥少不學軍旅長遇升平幸以先人緒餘備
職宿衞懼駑蹇無致逺之用朽薄非折衝之材豈欲追
蹤古人語其優劣曩者王師薄伐天人受脤絶漠揚旌
威震海外當此之時猛將如雲謀夫如雨至如祥者列
於卒伍預聞指蹤之規得免逗遛之責循涯揣分實為
幸甚爰以情喻雷陳事方劉葛信聖人之屈己非庸人
之擬議何則川澤之大汙潦攸歸松栢之髙蔦蘿斯託
㣲心眷眷孟侯所知也仰惟體元良之徳煥重離之暉
三善克修萬邦以正斯固道髙周誦契叶商皓豈在管
蠡所能窺測伏承監國多暇養徳怡神咀嚼六經逍遙
百氏追西園之愛客眷南皮之出游疇昔之恩無忘造
次祥自忝式遏載罹寒暑身在邊隅情馳魏闕毎至清
風夕起朗月孤照想鳴葭之啓路思脱乘於後車塞表
京華山川悠逺瞻望浮雲伏増􁉓結(並隋書斷豈欲英/華作當  受脤作)
(援桴如雲英華作如神至若作至如循涯作循省非庸/人之擬議作非庸夫之可測蔦蘿作葛蘿載罹作載離)
(夕作夜/乘作駕)
　　　請定清廟歌辭奏(髙祖初命李元操盧思道等/列清廟歌辭十二曲以代周)
　　　　(歌仁壽元年煬帝為皇太子從饗太廟聞而/非之乃上言於是制詔奇章公牛𢎞等創制)
　　　　(雅/樂)
清廟歌辭文多浮麗不足以述宣功徳請更議定
　　　秦孝王誄
維開皇二十年六月二十日丁丑上柱國秦孝王薨於
仁壽宫嗚呼哀哉八元八凱濟濟虞則周南召南赫赫
周國於穆孝王紹彼明徳天實喪予殱我剛克嗚呼哀
哉如何上靈降此災否國喪宗臣家亡千里嗚呼哀哉
爰初不豫冕旒視疾乃至大漸停鑾駐蹕親臨屬纊俯
歡徹瑟哀動皇情痛深慈膝一辭明世千秋長羃長羃
如何綿綿終古仲秋卜宅將歸泉户梁山之陽永寧后
土嗚呼哀哉追悼無及永分古今神靈雖翳徽聲靡替
誄王徳音貽千百世乃作誄曰皇隋啓運應天順民保
兹七百靜彼四鄰利建宗子藩屏懿親孝王惟允俾侯
於秦爰自聖章天性誠愿色養烝烝孝立名建恭近於
禮恥辱斯逺嘉之弗忘懼而無怨孝悌之至通於神明
温温居徳肅肅厲精恭敬表志退讓為情韡此棠棣敦
斯鶺鴒仲稱令弟叔曰仁兄猗歟我弟好學無替九
流日修三餘卒歳琴臺夜開書帷晝閉聰敏若神雄辯
無滯妙矣聲律明哉龜筮𤣥象風角於焉及睿允文允
武多才多藝惟善惟樂為仁為恵天挺出羣英圖命世
欽若孝王容止堂堂振鷺將集鳳雛斯翔人之領袖國
之輝光輝光伊何肅肅翼翼義以處身仁以經國明燭
縶符財成淵塞靖恭爾位好是正直令聞令望無反無
側皇枝良幹日富英聲宣風作伯盤古維城東京舊都
河南殷博惟我哲王行臺惟寞飛轡崤函蹇帳伊洛徳
被汝墳仁行鞏亳西秦右地實賴英雄實惟王化乃即
龜䝉恵和布澤易俗移風亹亹孝王仁而能斷徳敷大
國有符公旦移鎮樊征述職江漢地接㓂讎稜威靖難
文徳昭逺懐勞伐叛暫輟外藩入侍天軒典兹戎衞仍
居納言寶劒横曜豐貂尤温周衞清切敷奏便繁獻替
惟允禁旅斯敦偽陳不恭軼我炎鄙王赫斯振將清江
涘圖斯元帥難全其備唯我孝王膺兹無愧恭行天討
受脤建旗申威鄂渚鞫旅江湄軍容赳赳逋醜禗禗雲陳
不布髙城靡持泥首銜璧請命于台兵不血刃野無横
屍善戰不陣我弟于兹金陵戡定飲至京師廣陵淮海
一都之㑹牧彼頑民作相於外時雨隨車棠隂逐盖惟
晉太原寄隆望大表裏山河要衝襟帶東自維揚迴旌
轉斾善政廉平於斯為最强敵畏威氓黎荷賴烽火戎
馬俱清邊界寒暑失御庸衞弗開言旋京邸去彼叢臺
扈駕仁壽撫席巖隈連綿藥餌歳去年來秀而不實禍
極生災天胡不弔木壊山頽嗚呼哀哉至尊廢朝而悼
傷皇后輟膳而摧痛甚秦國之永辭劇梁武之長送昆弟
哀哀而日嗟僚友嗷嗷而悲慟嗚呼哀哉歎日月之不
居何卜逺之詎促旌旐飄颻而從風笳管酸嘶而響谷服
馬顧而不能行挽夫悲而不成曲霜霰落兮山谷寒木葉
下兮丘壟殘風颼飀而吟樹泉幽咽而悲湍離羣之獸
絶跡孤飛之鳥悲酸背離宫而東轉歴山邸而北度去
甲第之樓臺即荒田之丘墓昔時鳴鑾而戒塗今日靈
輀而啓路臨朝謁之平衢永絶兹之一步倘若神而有
靈幾悲傷而留顧嗚呼哀哉棄永日之昭昭襲長夜之悠
悠苦𤣥扃而無曉悲黄泉而永幽湮盛年於萬古阻壯
志於千秋嗚呼哀哉慟反哭於秋季悲復歸於故地尹
形遊而不遷何魂焭之空志嗚呼哀哉酒罇浮塵兮獨
滿琴絃含風兮自斷㝠夜久其何期焉知歳月之長短
孝王與我體宻情親孔懐之篤有踰常倫昊天何酷哀
哉哲人奈何吾弟先我長淪煩寃痛毒悲恨何陳嗚呼
哀哉痛母弟之同胞棄共被之寒郊豈止三荆之變色
非唯四鳥之分巢遽一朝而云逝曷何去而何止形未
捨目言猶在耳彼蒼者天子何甚矣嬛嬛友于哀哀吾
子痛當奈何痛當何巳想髣髴而弗見猶盤柦而佇立
空撫膺而莫追抑飲淚而何及嗚呼哀哉嗟地久而天
長終淪没兮幽方徒春華而秋落不復見我弟兮孝王
何謝安之蔬食豈子路之喪亡獨端憂而無告徒梗塞
而追傷悲莫悲兮長别痛莫痛兮終絶因悽愴以寫情
慟人琴而永訣嗚呼哀哉(神靈雖翳一作神雖虚翳王/化一作匪他禗禗一作纍纍)
(維揚一作揚越永日一作白日/嬛嬛一作惸惸無告一作誰告)
　　　序曹子建帖(甲秀堂/法帖)
陳思王魏宗室子也世傳文章典麗而不言其書仁壽
二年族孫偉持以遺余余觀夫字畫沈快而詞㫖華緻
想像其風儀玩閲不巳因書以冠於褾首
　　　營建東京詔(仁壽四年七月/即位十一月詔)
乾道變化隂陽所以消息㳂創不同生靈所以順叙若
使天意不變施化何以成四時人事不易為政何以釐
萬姓易不云乎通其變使民不倦變則通通則久有徳
則可久有功則可大朕又聞之安安而能遷民用丕變
是故姬邑兩周如武王之意殷人五徙成湯后之業若
不因人順天功業見乎變愛人治國者可不謂然歟雒
邑自古之都王畿之内天地之所合隂陽之所和控以
三河固以四塞水陸通貢賦等故漢祖曰吾行天下多矣
唯見雒陽自古皇王何嘗不留意所不都者盖有由焉
或以九州未一或以困其府庫作雒之制所以未暇也
我有隋之始便欲創兹懐雒日復一日越暨於今念兹
在兹興言感哽朕肅膺寶厯纂臨萬邦遵而不失心奉
先志今者漢王諒悖逆毒被山東遂使州縣或淪非所
由闗河懸逺兵不赴急加以并州移户復在河南周遷
殷人意在於此況復南服遐逺東夏殷大因機順動今
也其時羣司百辟僉諧厥議但成周墟塉弗堪葺宇今
可於伊雒營建東京便即設官分職以為民極也夫宫室
之制本以便生上棟下宇足避風露髙臺廣厦豈曰適
形故傳云儉徳之共侈惡之大宣尼有云與其不遜也
寧儉豈謂瑤臺瓊室方為宫殿者乎土堦采椽而非帝
王者乎是知非天下以奉一人乃一人以主天下也民
惟國本本固邦寧百姓足孰與不足今所營構務從節
儉無令雕牆峻宇復起於當今欲使卑宫菲食將貽於
後世有司明為條格稱朕意焉(釐北史作吏/愛人作愛民)
　　　立蕭皇后詔(大業/元年)
朕祗承丕緒憲章在昔爰建長秋用承饗薦妃蕭氏夙
稟成訓婦道克修宜正位軒闈式𢎞柔教可立為皇后
　　　遣使巡省詔(元年/正月)
昔者哲王之治天下也其在愛民乎既富而教家給人
足故能風淳俗厚逺至邇安治定功成率由斯道朕嗣
膺寶厯撫肓黎獻夙夜戰兢若臨川谷雖則聿遵先緒
弗敢失墜永言政術多有缺然況以四海之逺兆民之
衆未獲親臨問其疾苦毎慮幽仄莫舉寃屈不申一物
失所乃傷和氣萬户有罪責在朕躬所以寤寐増歎而
夕惕載懐者也今既布政惟始宜存寛大可分遣使人
巡省方俗宣揚風化薦㧞淹滯申達幽枉孝悌力田給
以優復鰥寡孤獨不能自存者量加賑濟義夫節婦旌
表門閭髙年之老加其版授並依别條賜以粟帛篤疾
之徒給侍丁者雖有侍養之名曽無賙贍之實明加撿
校使得存養若有名行顯著操履修潔及學業才能一
藝可取咸宜訪採將身入朝所在州縣以禮發遣其有
蠧政害人不便於時者使還之日具錄奏聞(風淳俗厚/北史作風)
(教淳厚嗣膺作恭/嗣乃傷作用傷)
　　　求讜言詔(元年/三月)
聽採輿頌謀及庶民故能審政刑之得失是知昧旦思
治欲使幽枉必達彞倫有章而牧宰任稱朝委茍為徼
幸以求考課虚立殿最不存治實綱紀於是弗理寃屈
所以莫申闗河重阻無由自達朕故建立東京躬親存
問今將巡歴淮海觀省風俗眷求讜言徒繁詞翰而鄉
校之内闕爾無聞恇然夕惕用忘興寢其民下有知州
縣官人政治苛刻侵害百姓背公狥私不便於民者宜
聽詣朝堂封奏庶乎四聰以達天下無寃(庶民北史作/黎庶政治作)
(政/理)
　　　興學詔(元年閏/七月)
君民建國教學為先移風易俗必自兹始而言絶義乖
多歴年代進徳修業其道寖㣲漢採坑焚之餘不絶如
線晉承版蕩之運掃地將盡自時厥後軍國多虞雖復
黌宇時建示同愛禮函文或陳殆為虚器遂使紆青拖
紫非以學優製錦操刀類多牆面上陵下替綱維靡立
雅缺道消實由於此朕纂承洪緒思𢎞大訓將欲尊師
重道用闡厥繇講信修睦敦奬名教方今宇宙平一十
步之内必有芳草四海之中豈無竒秀諸在家及見入
學者若有篤志好古耽悦典墳學行優敏堪膺時務所在
採訪具以名聞即當隨其器能擢以不次若研精經術
未願進仕者可依其藝業深淺門䕃髙卑雖未升朝並
量準給祿庶夫恂恂善誘不日成器濟濟盈朝何逺之
有其國子等學亦宜申明舊制教習生徒具為課試之
法以盡砥礪之道(宇宙北史作區宇竒秀作孝/秀耽悦典墳作耽典悦禮)
　　　修髙廟樂詔(元年/)
古先哲王經國成務莫不因人心而制禮則天明而作
樂昔漢氏諸廟别所樂亦不同至於光武之後始立共
堂之制魏文承運初營廟寢太祖一室獨為别宫自兹
之後兵車交爭制作規模日不暇給伏惟髙祖文皇帝
功侔造物道濟生靈享薦宜殊樂舞須别今若月祭時
饗既與諸祖共庭至於舞功獨於一室交違禮意未合
人情其詳議以聞
　　　崇祀先哲詔(二年/五月)
旌表先哲式存饗祀所以優禮賢能顯彰遺愛朕永鑒
前修尚想名徳何嘗不興歎九原屬懐千載其自古已
來賢人君子有能樹聲立徳佐世匡時博利殊功有益
於人者並宜營立祠宇以時致祭墳壟之處不得侵踐
有司量為條式稱朕意焉(存北史/作在)
　　　給帝王陵户詔(二年十/二月)
前代帝王因時創業君民建國體尊南面而厯運推移
年世永久丘壟殘毁樵牧相趨塋兆堙蕪封樹莫辨興
言淪滅有愴於懐自古已來帝王陵墓可給隨近十户
蠲其雜役以供守視(世北史/作代)
　　　革前制罪坐詔(開皇舊制舋門子弟不得居宿/衞近侍先是蕭巖以叛誅崔君)
　　　　(綽坐連庶人勇家口籍没巖以中宫故/君綽縁女入宫愛幸帝乃下詔革前制)
罪不及嗣既𢎞至孝之道恩由義斷以勸事君之節故
羊鮒從戮彌見叔向之誠季布立勲無預丁公之禍用
能樹聲往代貽範將來朕虚已為政思遵舊典推心待
物每從寛政六位成象美厥含𢎞一眚掩徳甚非謂也
諸犯罪被戮之門期以下親仍令合仕聽預宿衞近侍
之官
　　　巡省詔(三年/三月)
古者帝王觀風問俗皆所以憂勤兆庶安集遐荒自蕃
夷内附未遑親撫山東經亂須加存䘏今欲安集河北
巡省趙魏所司依式
　　　十科舉人詔(三年/三月)
天下之重非獨治所安帝王之功豈一士之略自古明
君哲后立政經邦何嘗不選賢與能收採幽滯周稱多
士漢號得人常想前風載懐欽佇朕負扆夙興冕旒待
旦引領巖谷寘以周行兾與羣才共康庶績而彚茅寂
寞投竿罕至豈美璞韜采未值良工介石在懐確乎難
㧞永鑒前哲憮然興歎凡厥在位譬諸股肱若濟巨川
義同舟楫豈得保兹寵錄晦爾所知優游卒歳甚非謂
也祁大夫之舉善良史以為至公臧文仲之蔽賢尼父
譏其竊位求諸往古非無褒貶宜思進善用匡寡薄夫
孝弟有聞人倫之本徳行敦厚立身之基或節義可稱
或操履清絜所以激貪厲俗有益風化强毅正直執憲
不撓學業優敏文才美秀並為廊廟之用實乃瑚璉之
資才堪將略則拔之以禦侮膂力驍壯則任之以𤓰牙
爰及一藝可取亦宜採錄若衆善畢舉與時無棄以此
求治庶幾非逺文武有職事者五品以上宜依令十科
舉人有一於此不必求備朕當待以不次隨才升擢其
見任九品已上官者不在舉送之限(治北史作理/膂力作力有)
　　　崇建文帝寢廟詔(三年/六月)
聿追孝饗徳莫至焉崇建寢廟理之大者然則質文異
代損益殊時學滅坑焚經典散逸憲章湮墜廟堂制度
師説不同所以世數多少莫能是正連室異宫亦無準
定朕獲奉祖宗欽承景業永惟嚴配思隆大典於是詢
謀在位博訪儒術咸以為髙祖文皇帝受天明命奄有
區夏拯羣飛於四海革凋敝於百王恤獄緩刑生靈皆
遂其性輕徭薄賦比屋各安其業恢夷宇宙混壹車書
東漸西被無思不服南征北怨俱荷來蘇駕毳乘風歴
代所弗至雕題鑿齒聲教所罕及莫不厥角闗塞頓顙
闕庭譯靡絶時書無虚月韜戈偃武天下晏如嘉瑞休
徴表裏禔福猗歟偉歟無得而名者也朕又聞之徳厚
者流光治辨者禮縟是以周之文武漢之髙光其典章
特立諡號斯重豈非縁情稱述即崇顯之義乎髙祖文
皇帝宜别建廟宇以彰巍巍之徳仍遵月祭用表蒸蒸
之懐有司以時創造務合典制又名位既殊禮亦異等
天子七廟事著前經諸侯二昭義有差降故其以多為
貴王者之禮今可依用貽厥後昆(恢夷作芟夷偃武作/偃伯治作理故其作)
(故/知)
　　　為突厥啓民可汗造屋詔(四年/四月)
突厥意利珍豆啓民可汗率領部落保附闗塞遵奉朝
化思改戎俗頻入謁覲屢有陳請以氈牆毳幕事窮荒
陋上棟下宇願同比屋誠心懇切朕之所重宜於萬壽戍
置城造屋其幃帳牀褥巳上隨事量給務從優厚稱朕
意焉
　　　孔子後為紹聖侯詔(四年/十月)
先師尼父聖徳在躬誕發天縱之姿憲章文武之道命
世膺期藴兹素王而頹山之歎忽踰於千祀盛徳之美
不存於百代永惟懿範宜有優崇可立孔子後為紹聖
侯有司求其苗裔録以申上(存北史/作在)
　　　立周漢魏晉後詔(四年/十月)
昔周王下車首封唐虞之𦙍漢帝承厯亦命殷周之後
皆所以褒立先代憲章在昔朕嗣膺景業傍求雅訓有
一𢎞益欽若令典以為周兼夏殷文質大備漢有天下
車書混一魏晉㳂襲風流未逺並宜立後以存繼絶之
義有司可求其胄緒列聞
　　　處置耆老詔(五年/十月)
優徳尚齒載之典訓尊事乞言義彰膠序鬻熊為師取
非筋力方叔元老克壯其猷朕永言稽古用求至治是
以厖眉黄髪更令收敘務簡秩優無虧藥膳庶等卧治
佇其𢎞益今歳耆老附集者可於近郡處置年七十以
上疾患沉滯不堪居職即給賜帛送還本郡其官至七
品以上者量給廩以終厥身(取非北史作無取/治並作理膳作餌)
　　　勲封詔(六年/二月)
夫帝圗草創王業艱難咸仗股肱叶同心徳用能拯厥
頹運克膺大寶然後疇庸茂賞開國承家誓以山河傳
之不朽近代喪亂四海未一茅土妄假名實相乖歴兹
永久莫能懲革皇運之初百度伊始猶循舊貫未暇改
作今天下交泰文軌攸同宜率遵先典永垂大訓自今
已後唯有功勲乃得賜封仍令子孫承襲(仗北史作依/拯作救喪亂)
(作凋/喪)
　　　巡撫涿郡詔(七年/二月)
武有七徳先之以安民政有六本興之以教義髙麗髙
元虧失藩禮將欲問罪遼左恢宣勝略雖懐伐國仍事
省方今往涿郡巡撫民俗其河北諸郡及山西山東年
九十已上者版授太守入十者授縣令
　　　伐髙麗詔(八年/正月)
天地大徳降繁霜於秋令聖哲至仁著甲兵於刑典故
知造化之有肅殺義在無私帝王之用干戈盖非獲已
阪泉丹浦莫匪龔行取亂覆昏咸由順動況乎甘野誓
師夏開承大禹之業商郊問罪周發成文王之志永監
前載當屬朕躬粤我有隋誕膺靈命叅三才而建極一
六合而為家提封所漸細㧕盤桃之外聲教爰暨紫舌
黄枝之域逺至邇安罔不和㑹功成治定於是乎在而
髙麗小醜迷昏不恭崇聚勃碣之間荐食遼獩之境雖
復漢魏誅戮巢窟暫傾亂離多阻種落還集萃川藪於
徃代播實繁以迄今睠彼華壤翦為夷類歴年永久惡
稔既盈天道禍淫亡徴已兆亂常敗徳非可勝圗掩慝
懐姦唯日不足移告之嚴未嘗面受朝覲之禮莫肯躬
親誘納亡叛不知紀極充斥邊垂亟勞烽候闗柝以之
不靜生人為之廢業在昔薄伐已漏天網既緩前禽之
戮未即後服之誅曽不懐恩翻為長惡乃兼契丹之黨
䖍劉海戍習靺鞨之服侵軼遼西又青丘之表咸修職
貢碧海之濵同稟正朔遂復敚攘琛賮遏絶往來虐及
弗辜誠而遇禍輶軒奉使爰暨海東旌節所次途經藩
境而擁塞道路拒絶王人無事君之心豈為臣之禮此
而可忍孰不可容且法令苛酷賦歛煩重强巨豪族咸
執國鈞朋黨比周以之成俗賄貨如市寃枉莫申重以
仍歳災凶比屋饑饉兵戈不息徭役無期力竭轉輸身
填溝壑百姓愁苦爰誰適從境内哀惶不勝其弊迴首
面内各懐性命之圗黄髮稚齒咸興酷毒之嘆省俗觀
風爰屆幽朔弔人問罪無俟再駕於是親總六師用申
九伐拯厥阽危協從天意殄兹逋穢克嗣先謨今宜授
律啓行分麾屆路掩渤澥而雷震歴夫餘以電掃比戈
按甲誓旅而後行三令五申必勝而後戰左第一軍可
鏤方道第二軍可長岑道第三軍可海冥道第四軍可
盖馬道第五軍可建安道第六軍可南蘇道第七
軍可遼東道第八軍可𤣥莵道第九軍可扶餘道第十
軍可朝鮮道第十一軍可沃沮道第十二軍可樂浪道
右第一軍可黏蟬道第二軍可含資道第三軍可渾彌
道第四軍可臨屯道第五軍可候城道第六軍可提奚
道第七軍可踏頓道第八軍可肅慎道第九軍可碣石
道第十軍可東􁀙道第十一軍可帶方道第十二軍可
襄平道凡此衆軍先奉廟畧駱驛引途總集平壤莫非
如豺如貔之勇百戰百勝之雄顧眄則山岳傾頽叱咤
則風雲騰欝心徳攸同爪牙斯在朕躬馭元戎為其節
度涉遼而東循海之右解倒懸於遐裔問疾苦於遺黎
其外輕齎遊闕隨機赴響巻甲銜枚出其不意又滄海
道軍舟艫千里髙颿電逝巨艦雲飛横㫁沮江逕造平
壤島嶼之望斯絶坎井之路已窮其餘被髮左祍之人
控弦待發㣲盧彭濮之旅不謀同辭杖順臨逆人百其
勇以此衆戰勢等摧枯然則王者之師義存止殺聖人
之教必也勝殘天罰有罪本在元惡人之多僻脅從罔
治若髙元泥首轅門自歸司冦即宜解縳焚櫬𢎞之以
恩其餘臣人歸朝奉順咸加慰撫各安生業隨才任用
無隔夷夏營壘所次務在整肅芻蕘有禁秋毫勿犯布
以恩宥喻以禍福若其同惡相濟抗拒官軍國有常刑
俾無遺類明加曉示稱朕意焉(開北史作啓前載作載/籍罔不作㒺弗治定作)
(理定傾作擾翻為作翻其敓作冦迴首内面作迴面/内向歴作及心徳作腹心奉順作奉化官軍作官府)
　　　賑恤行從詔(八年/二月)
朕觀風燕裔問罪遼濵文武協力爪牙思奮莫不執鋭
勤王捨家從役罕蓄倉廩之資兼損播植之務朕所以
夕惕愀然慮其匱乏雖復素飽之衆情在忘私悦使之
人宜從其厚諸行從一品以下佽飛募人以上家口郡
縣存問若有糧食乏少皆宜賑給或雖有田疇貧弱不
能自耕種可於多丁富室勸課相助使夫居者有歛積
之豐行役無顧後之慮
　　　授勲官詔(八年/九月)
軍國異容文武殊用匡危拯難則霸徳攸興化人成俗
則王道斯貴時方撥亂屠販可以登朝世屬隆平經術
然後升仕豐都爰肇儒服無預於周行建武之朝功臣
不參於吏職自三方未一四海交爭不遑文教唯尚武
功設官分職罕以材授班朝治人乃由勲叙莫非抜足
行陣出自勇夫斆學之道既所不習政事之方故亦無
取是非暗於在巳威福專於下吏貪冒貨賄不知紀極
蠧政害民實由於此自今已後諸授勲官者並不得回
授文武職事庶遵彼更張取類於調瑟求諸名製不傷
於美錦若吏部輒擬用者御史即宜糾彈
　　　改博陵郡詔(九年/十月)
博陵昔為定州地居衝要先皇歴試所基王化斯逺故
以道冠豳風義髙姚邑朕巡撫氓庶爰届兹邦瞻望郊
㕓緬懐敬止思所以宣播徳澤覃被下人崇紀顯號式
光令緒可改博陵為髙陽郡赦境内死罪已下給復一
年(徳北史/作慶)
　　　收葬遼海戰亡詔(十年/二月)
竭力王役致身戎事咸由狥義莫匪勤誠委命草澤棄
骸原野興言念之每懐愍惻往年出軍問罪將届遼濵
廟筭勝畧具有進止而諒惛凶罔識成敗髙熲愎很本
無智謀臨三軍猶兒戲視人命如草芥不遵成規坐貽
撓退遂令死亡者衆不及埋藏今宜遣使人分道收葬
設祭於遼西郡立道塲一所恩加泉壤庶弭窮魂之寃
澤及枯骨用𢎞仁者之恵(澤北史作/芥棄作暴)
　　　再伐髙麗詔(十年/二月)
黄帝二十五戰成湯二十七征方乃徳施諸侯令行天
下盧芳小盜漢祖尚且親戎隗囂餘燼光武猶自登隴
豈不欲除暴止戈勞而後逸者哉朕纂承寶業君臨天
下日月所照風雨所沾孰非我臣獨隔聲教蕞爾髙麗
僻居荒表鴟張狼噬侮慢不恭抄竊我邊陲侵軼我城
鎮是以去歳出軍問罪遼碣殪長蛇於𤣥莵戮封豕於
襄平扶餘衆軍風馳電逝追奔逐北徑踰淇水滄海舟
楫衝賊腹心焚其城郭汙其宫室髙元伏鑕泥首送欵
軍門尋請入朝歸罪司冦朕以許其改過乃詔班師而
長惡靡悛宴安鴆毒此而可忍孰不可容便可分命六
師百道俱進朕當親執武節臨御諸軍秣馬九都觀兵
遼水順天誅於海外救窮民於倒懸征伐以正之明徳
以誅之止除元惡餘無所問若有識存亡之分悟安危
之機翻然北首自求多福必其同惡相濟抗拒王師若
火燎原刑兹無赦有司便宜宣布咸使知聞
　　　令人城居詔(十一年/二月)
設險守國著自前經重門禦暴事彰往策所以宅土寧
邦禁邪固本而近代戰爭居人散逸田疇無伍郛郭不
修遂使游惰實繁冦攘未息今天下平一海内晏如宜
令人悉城居田隨近給使强弱相容力役兼濟穿窬無
所厝其姦宄雚符不得聚其逋迯有司具為事條務令
得所
　　　勅齊王暕(煬帝元徳太子薨當立齊王以柳謇/之為長史大業三年帝法服臨軒備)
　　　　(儀衞命齊王立於西朝堂遣吏部尚/書牛𢎞宣勅又勅謇之  此或口勅)
我昔階縁恩寵啓封晉陽出藩之初始年十二先帝立
我於西朝堂乃令髙熲虞慶則元旻等從内送王子相
於我於時誡我曰以汝幼沖未更世事今令子相作輔
於汝事無大小皆可委之無得昵近小人疎逺子相若
從我言者有益於社稷成立汝名行如不用此言唯國
及身敗無日矣吾受勅之後奉以周旋不敢失墜㣲子
相之力吾無今日矣若與謇之從事一如子相也
　　　又勅柳謇之
今以卿作輔於齊善思匡救之理副朕所望若齊王徳
業修備富貴自當鍾卿一門若有不善罪亦相及
　　　追封豆盧毓詔(漢王諒鎮并州毓以妃父為王/府主簿煬帝即位徴諒入朝諒)
　　　　(遂作亂令毓留守毓與司馬皇甫誕等據城/拒諒事敗並見害詔封正義縣公子願師嗣)
　　　　(大業初復下詔/誕亦詔封焉)
褒顯名節有國通規加等飾終抑推令典毓深識大義
不顧姻親出於萬死首建奇策去逆歸順殉義亡身追
加榮命宜優恒禮可贈大將軍正義縣公賜帛二千疋
諡曰愍
　　　又詔
故大將軍正義愍公毓臨節能固捐生殉國成為令典
沒世不忘象賢無墜徳隆必祀改封雍丘愍侯復以願
師承襲
　　　追封皇甫誕詔
褒顯名節有國通規加等飾終抑惟令典并州總管司
馬皇甫誕性理淹通志懐審正効官賛務聲績克宣值
狂悖搆禍凶威孔熾確殉丹誠不從妖逆雖幽縶冦手
而雅志彌厲遂潜興義徒據城抗拒衆寡不敵奄致非
命可贈柱國封𢎞義公諡曰明
　　　贈劉方詔(方仁壽末授驩州總管經畧林邑大/業元年進兵破其國都道遇患卒煬)
　　　　(帝下/詔)
方肅承廟畧恭行天討飲冰遄邁視險若夷摧鋒直指
出其不意鯨鯢盡殪巢穴咸傾役不再勞肅清海外致
身王事誠績可嘉可贈上柱國盧國公
　　　勞楊素手詔(素字處道𢎞農華隂人仕周徐州/總管入隋封越國公尚書令司徒)
　　　　(漢王諒反以素為并州道行軍總管平之煬/帝遣素弟修武公約齎手詔勞素素上表陳)
　　　　(謝/)
我有隋之御天下也於今二十有四年雖復外夷侵叛
而内難不作修文偃武四海晏然朕以不天銜恤在疚
號天叩地無所逮及朕本以藩王謬膺儲兩復以庸虚
纂承洪業天下者先王之天下也所以戰戰兢兢弗敢
失墜況復神器之重生民之大哉賊諒包藏禍心自幼
而長羊質獸心假託名譽不奉國諱先圗叛逆違君父
之命成莫大之罪誑惑良善委任奸回稱兵内侮毒流百
姓私假署置擅相謀戮小加大少陵長民怨神怒衆叛
親離為惡不同同歸於亂朕寡兄弟猶未忍及言是故
開闗門而待冦戢干戈而不發朕聞之天生蒸民為之
置君仰惟先㫖毎以子民為念朕豈得枕伏苫廬顛而
不救也大義滅親春秋髙義周旦以誅二叔漢啓乃戮
七藩義在兹乎事不獲巳是以授公戎律問罪大原且
逆子賊臣何代不有豈意今者近出家國所歎荼毒甫
爾便及此事由朕不能和兄弟不能安蒼生徳澤未𢎞
兵戈先動賊亂者止一人塗炭者乃衆庶非唯寅畏天
威亦乃孤負付囑薄徳厚恥愧乎天下公乃先朝功臣
勲庸克茂至如皇基草創百物惟始便匹馬歸朝誠識
兼至汴部鄭州風巻秋籜荆南塞北若火燎原早建殊
勲夙著誠節及獻替朝端具瞻惟允爰弼朕躬以濟時
難昔周勃霍光何以加也賊乃竊據蒲州闗梁㫁絶公
以少擊衆指期平殄髙壁據險抗拒官軍公以深謀出
不意霧廓雲除氷消瓦解長驅北邁直趨巢窟晉陽之
南蟻徒數萬諒不量力欲猶舉斧公以稜威外討發憤
於内忘身殉義親當矢石兵刃暫交魚潰鳥散僵屍蔽
野積甲若山諒遂守窮城以拒鈇鉞公董率驍勇四面
攻圍使其欲戰不敢求走無路智力俱盡面縳軍門斬
將褰旗伐叛柔服元惡既除東夏清晏嘉庸茂績於是
乎在昔武安平趙淮隂定齊豈若公逺而不勞速而克
捷者也朕殷憂諒闇不得親御六軍未能問道於上庠
遂使劬勞於行陣言念於此無忘寢食公乃建累世之
元勲執一心之確志古人有言曰疾風知勁草世亂有
誠臣公得之矣方乃銘之常鼎豈止書勲竹帛哉功績
克諧哽嘆無已稍冷公如宜軍旅務殷殊當勞慮故遣
公弟指宣往懐迷塞不次
　　　楊素陳謝表
臣自惟虚薄志不及逺州郡之職敢憚劬勞卿相之榮
無階覬望然時逢昌運王業惟始雖涓流赴海誠心屢
竭輕塵積岳功力盖㣲徒以南陽里閭豐沛子弟髙位
重爵榮顯一時遂復入處朝端出總戎律受文武之任
預帷幄之謀豈臣才能實由恩澤欲報之徳義極昊天
伏惟陛下照重離之明養繼天之徳收臣於疎逺照臣
以光輝南服降枉道之書春官奉肅成之㫖然草木無
識尚榮枯候時況臣有心實自効無路晝夜迴徨寢食
慙惕常懼朝露奄至虚負聖慈賊諒包藏禍心有自來
矣因幸國哀便肆凶逆興兵晉代搖蕩山東陛下抜臣
於凡流授臣以戎律䝉心旅之寄稟平亂之規蕭王赤
心人皆以死漢皇大度天下爭歸妖冦廓清豈臣之力
曲䝉使臣弟約齎詔書問勞髙㫖峻筆有若天臨洪恩
大澤便同海運悲欣慙懼五情振越雖百殞㣲軀無以
一報
　　　為楊素立墓碑詔
夫銘功彞器紀徳豐碑所以垂名迹於不朽樹風聲於
沒世故楚景武公素茂績元勛劬勞王室竭盡誠節叶
賛朕躬故以道邁三傑功參十亂未臻遐壽遽戢清徽
春秋遞代方綿歳祀式播彫篆用圗勲徳可立碑宰隧
以彰盛美
　　　降史祥手詔(漢王諒為并州總管以太子勇廢/隂有異圗髙祖崩遂發兵反祥為)
　　　　(行軍總管擊破之進位上大將軍轉太/僕卿帝賜祥詩祥上表辭謝帝降手詔)
昔歳勞公問罪河朔賊爾日塞兩闗之路據倉阻河百
姓脅從人亦衆矣公竭誠奮勇一舉尅定詩不云乎喪
亂既平既安且寧非英才大畧其孰能與於此邪故聊示
所懐亦何謝也(尅定北史/作而剋)
　　　褒樊子盖詔(子盖為武威太守以善政聞入/朝引之内殿特䝉褒美乃下詔)
設官之道必在用賢安人之術莫如善政龔汲振徳化
於前張杜垂清風於後共治天下實資良守子盖幹局
通敏操履清潔自剖符四服愛恵為先撫道有方寛猛
得所處脂膏不潤其質酌貪泉豈渝其性故能治績克彰
課㝡之首凡厥在位莫匪王臣若能人思奉職各展其効
朕將冕旒垂拱何憂不治哉
　　　進樊子盖右光祿大夫詔(車駕西巡/又下詔)
導徳齊禮寔惟共治懲惡勸善用明黜陟朕親巡河右
觀省人風所歴郡縣訪採治績罕遵法度多蹈刑網而
金紫光祿大夫武威太守樊子盖執操清潔處湼不渝
立身雅正臨人以簡威恵兼舉寛猛相資故能畏而愛
之不嚴斯治實字人之盛績有國之良安宜加褒顯以
𢎞奬勵可右光祿大夫太守如故賜縑千匹粟麥二千
斛
　　　報樊子盖詔(大業六年帝避暑隴川宫又欲幸/河西子盖傾望鑾輿願巡郡境帝)
　　　　(下/詔)
卿夙懐恭順深執誠心聞朕西巡欣然望幸丹欵之至
甚有可嘉宜保此純誠克終其美
　　　追贈麥鐵杖詔
鐵杖志氣驍果夙著勲庸陪麾問罪先登陷陣節髙義
烈身殞功存興言至誠追懐傷悼冝賚殊榮用彰飾徳
可贈光祿大夫宿國公諡曰武烈
　　　衞𤣥進右光祿大夫詔(𤣥為京兆内史與代王/侑留守京師拒楊𤣥感)
　　　　(追破之煬/帝下詔)
近者妖氛充斥擾動闗河大昇率勵義勇應機響赴表
裏奮擊摧破兇醜宜升榮命式𢎞賞典可右光祿大夫
　　　降來護兒書(護兒字崇善江都人歴位開府儀/同三司為宇文化及所殺  楊𤣥)
　　　　(感反進攻洛陽護兒時為平壤道行軍總管/進攻髙麗即日迴軍討逆奏聞乃降璽書於)
　　　　(是破𤣥感/於閿鄉)
公旋師之時是朕勅公之日君臣意合逺同符契梟此
元惡期在不遙勒名太常非公而誰也
　　　拜蘇威開府儀同三司手詔(楊𤣥感亂後令威/安撫闗中歳餘下)
　　　　(手/詔)
玉以㓗潤丹紫莫能渝其質松表歳寒霜雪莫能凋其
采可謂温仁勁直性之然乎房公威器懐温裕識量𢎞
雅早居端揆備悉國章先皇舊臣朝之宿齒棟梁社稷
弼諧朕躬守文奉法卑身率禮昔漢之三傑輔恵帝者
蕭何周之十亂佐成王者邵奭國之寶器其在得賢叅
爕台階具瞻斯允雖復事藉論道終期獻替銓衡時務
朝寄為重可開府儀同三司餘並如故
　　　蘇威除名詔(大業末天下大亂煬帝嘗問盜賊/多少及伐遼事威皆諷對帝積不)
　　　　(平裴藴希㫖令人奏威昔在髙陽典選濫授/畏怯突厥請還京師令案其亊獄成下詔除)
　　　　(名為/民)
威立性朋黨好為異端懐挾詭道徼幸名利詆訶律令
謗訕臺省昔歳薄伐奉述先志凡預切問各盡胷臆而
威不以開懐遂無對命啓沃之道其若是乎資敬之義
何其甚薄
　　　贈獨孤陀詔(陀獻皇后異母弟官郢州刺史坐/猫鬼事除名為民卒煬帝即位追)
　　　　(念舅氏聴以/禮葬乃下詔)
外氏衰禍獨孤陀不幸早世遷卜有期言念渭陽之情
追懐傷切宜加禮命允備哀榮可贈正議大夫
　　　又詔
舅氏之尊戚屬斯重而降年弗永凋落相繼緬惟先往
宜崇徽秩復贈銀青光祿大夫
　　　賜突厥啓民可汗詔
徳合天地覆載所以弗遺功格區宇聲教所以咸洎至
於梯山航海請受正朔貢獒獻雉同被臣民是故王㑹
納貢義彰前冊呼韓入臣待以殊禮突厥意利珍寶啓
民可汗志懐沉毅世修藩職往者挺身違難拔足歸仁
先朝嘉此欵誠授以徽號資其甲兵之衆收其破滅之
餘復祀於既亡之國繼絶於不存之地斯固施均膏育澤
漸要荒者矣朕以薄徳秪奉靈命思播逺猷光融令緒
是以親巡朔野撫寧藩服啓民深委誠心入奉朝覲率
其種落拜首軒墀言念丹欵良足嘉尚宜隆榮數式優
恒典可賜路車乘馬鼓吹幡旗賛拜不名位在諸侯之
上
　　　放官奴詔(隋遺錄煬帝在江都直閣裴䖍通虎/賁郎將司馬徳勘等引左右屯衞將)
　　　　(軍宇文化及將謀亂因請放官奴分直/上下帝可奏即宣詔於是有焚草之變)
門下寒暑迭用所以成歳功也日月代明所以均勞逸
也故士子有遊息之談農夫有休勞之節咨爾髠衆服
役甚勤執勞無怠埃壒溢於爪髮蟣虱結於兜鍪朕甚
憫之俾爾休畨從便噫戲無煩方朔滑稽之請而從衞
士遞上之文朕於侍從之間可謂恩矣可依前件事
　　　責内史舍人竇威等勅(隋大業拾遺記煬帝初/勅威及起居舍人崔祖)
　　　　(濬等撰區域圗志奏之又著丹陽郡風俗以/呉人為東夷帝不悦遣内史舍人柳陸宣勅)
　　　　(責威等别勅虞世/基等修十郡志)
昔漢末三方鼎立大呉之國以稱人物故晉武帝云江東
之有呉㑹猶江西之有汝潁衣冠人物千載一時及永
嘉之末華夏衣纓盡過江表此乃天下之名都自平陳
之後碩學通儒文人才子莫非彼至爾等著其風俗
乃為東夷之人度越禮義於爾等可乎然著述之體又
無次序各賜杖一頓
　　　恭帝(名侑元徳太子之子煬帝孫封代王鎮京師/唐義兵入長安尊煬帝為太上皇奉侑即)
　　　　(位二年禪位於唐降/為酅國公薨諡恭帝)
　　　改元義寧赦詔
王道喪亂天步不康古往今來代有其事屬之於朕逢
此百罹彼蒼者天胡寧斯忍襁褓之歳夙遭憫凶孺子之
辰太上播越興言感動實疚於懐太尉唐公膺期作宰
時稱舟楫大拯横流糾合義兵翼戴皇室與國休戚
再匡區夏爰奉明詔弼予幼沖顯命光臨天威咫尺對
揚尊號悼心失圗一人在逺三讓不遂僶俛南面厝身
無所茍利社稷莫敢或違俯從羣議遵聖㫖可大赦
天下改大業十三年為義寧元年十一月十六日昧爽
以前大辟罪巳下皆赦除之常赦所免者不在赦限
　　　唐王相國總機務詔(義寧/元年)
朕惟孺子未出深宫太上逺巡追蹤穆滿時逢多難委
當尊極辭不獲免恭己臨朝若涉大川罔知所濟撫躬
永歎憂心孔棘民之情偽曽未之聞王業艱難載云其
易賴股肱勠力上宰賢良匡佐沖人輔其不逮軍國機
務事無大小文武設官位無貴賤憲章賞罰咸歸相府
庶績其凝責成斯屬逖聴前史兹為典故因循仍舊非
曰徒言所存至公無為讓徳
　　　禪唐詔(義寧/二年)
天禍隋國大行太上皇遇盜江都酷甚望夷舋深驪北
憫予小子奄逮丕諐哀號承感心情靡潰仰惟荼毒仇
復靡申形影相弔罔知啓處相國唐王膺期命世扶危
拯溺自北徂南東征西怨總九合於一匡決百勝於千
里糾率夷夏大庇氓黎保又朕躬繄王是賴徳侔造化
功格蒼旻兆庶歸心厯數斯在屈為人臣載違天命在
昔虞夏揖讓相推茍非重華誰堪命禹當今九服崩離
三靈改卜大運去矣請避賢路兆謀布徳顧已莫能私
僮命駕須歸藩國予本代王及予而代天之所廢豈期
如是庶憑稽古之聖以誅四凶幸值維新之恩預充三
恪雪寃恥於皇祖守禋祀為孝孫朝聞夕隕及泉無恨
今遵故事遜於舊邸庶官羣辟改事唐朝宜依前典趣
上尊號若釋重負感泰兼懐假手真人俾除醜逆濟
濟多士明知朕意
　　觀徳王雄(初名恵文帝族子周末遷右翊衞上大/夫柱國雍州牧入隋歴檢挍右翊衞大)
　　　(將/軍)
　　　讓封觀王表(雄大業中拜京兆尹煬帝征吐谷/渾總管澆河道及還自安徳改封)
　　　　(觀王表/讓不許)
臣早逢興運預班末屬有命有時藉風雲之㑹無才無
徳濫公卿之首䝉先皇不次之賞荷陛下非分之恩久紊
台槐常慮盈滿豈可仍叨匪服重竊鴻名臣實面墻敢
縁往例臣誠昧寵交懼身責昔劉賈封王豈備三階之
任曹洪上將寧超五等之爵況臣衮章踰於帝子京尹
亞於皇枝錫土作藩鈕金開國於臣何以自處在物謂
其乖分是以露欵執愚祈恩固守伏願陛下曲留慈照
特鑒丹誠頻觸宸嚴伏増流汗
　　房陵王勇(字晛地伐文帝長子立為皇太子晉王/廣與楊素謀譛見廢後矯勅賜死追封)
　　　(房陵/王)
　　　諫徙民書(勇為皇太子軍國政亊皆令裁決上/以山東民多流冗遣使按檢又欲徙)
　　　　(民北實邊塞上書諌/上嘉之遂寢其事)
竊以導俗當漸非可頓革戀土懐舊民之本情波迸流
離盖不獲已有齊之末主暗時昏周平東夏繼以威虐
民不堪命致有迯亡非厭家邦願為羈旅加以去年三
方逆亂賴陛下仁聖區宇肅清鋒刃雖屏瘡痍未復若
假以數歳沐浴皇風迯竄之徒自然歸本雖北夷猖獗
嘗犯邊烽今城鎮峻峙所在嚴固何待遷配以致勞擾
臣以庸虚謬當儲貳寸誠管見輒以塵聞(猖獗北史/作犯邊)
　　秦王俊(字阿祗文帝第三子開皇元年立歴并/州總管以奢縱免官疾篤復拜上柱國)
　　　伐陳檄蕭摩訶等文(文苑英華此題為侯莫陳/悦檄蕭摩訶等文校注云)
　　　　(悦西魏永熙三年卒隋伐陳以侯莫陳穎為/行軍總管悦當作穎鼎按隋書穎本傳穎從)
　　　　(秦王俊出魯山道伐陳又秦王傳云俊為山/南道行軍元帥督三十總管屯漢口為上流)
　　　　(節度則此檄稱寡人乃秦王如晉王廣檄陳/江總等稱寡人也亦非為穎矣穎一總管豈)
　　　　(得此稱今以屬秦王/然不曉何人筆耳)
夫文軌未同江湖致阻風雲宻邇良用依然肇歳猶寒
想如宜也經始戎務念以勞懐寡人肅稟天策爰征不
庭懸旌秣馬今次楓岸夫時有盛衰運有興滅積徳必
慶延後嗣長惡則祚不及逺陳氏往因際㑹竊有金陵
蒨頊承立遽相屠害叔寶嗣偽彌復忍虐沉酗日増内
荒愈甚雕牆峻宇加錦綉於土木嚴刑酷法陷人物於
塗炭諫士喪身元良箝口無道之極自古罕聞有一於
此何可不滅斯皆公等所悉素匪寓言我皇誕膺靈命
光臨大寶再闢乾坤重懸日月歴代逋誅之冦曠古不
羈之民感我仁風咸沐至道唯彼呉越猶未革心主上
義存字小含以寛大冀能撫育彼民守其封域而窮兇
極暴日就月將士庶無聊人神共憤乞師繼軌獻欵相
尋愍彼黎元實興我役已有别詔止廢偽主之身此外
士民咸從蕩滌西自巫峽東達滄海巨艦覆波濤樓船
出雲霧𤓰步六合當腹心之衝渚宫漢口據上游之勢
曲江鎮揚據其要津鐵馬介夫千羣萬隊攘袂扼腕唯
所用之彼國兵士多少備見以寡御衆理在非敵救首
救尾將何以及況復士無鬬心人懐二志身雖擐甲情
在倒戈假使穰苴更生孫武猶在亦不能施其智畧況
異昔日者乎往者吕梁之師一舉殱滅淮南之地二旬
悉平彼之將師皆奔走之餘何可用也世公早涉戎旅
備經征行安危之勢如近目前得喪之機若觀掌内以
國家今日之盛偽主若猶可全為其展効容復可爾江
東難立有識同知陳氏必亡賢愚共見天之所廢誰能
興之既無所成徒自傾覆夫毒蛇螫手壯士斷腕豈不
惜其肌骨所存者大也公若轉禍為福因機立功翻然
奮飛共𢎞大業則江東士衆免於鋒刃之苦天下生民
欣然太平之世公當位極台鼎福延子孫爰及宗族咸
加榮寵豈與夫不識天命拒我王師舉死扶傷履渉膏
血同年共日而語哉斯皆肝膈至言成敗大理幸非可
惑宜早圖之
　　蜀王秀(文帝第四子初立為越王徙封蜀/拜柱國益州勅史總管諸州軍事)
　　　幽逼自陳表(晉王廣讒廢太子勇代立秀時鎮/蜀意不平太子隂令楊素求其罪)
　　　　(而譛之仁壽二年徵還京師令素等推治太/子復詭為秀祝詛及檄文以悖逆廢為庶人)
　　　　(幽内侍省不得與妻子相見秀憤懣上表乞/哀瓜子即其愛子也上因下詔數其罪後宇)
　　　　(文化及弑煬/帝并被害)
臣以多幸聮慶皇枝䝉天慈鞠養九歳榮貴唯知富樂
未嘗憂懼輕恣愚心陷兹刑網負深山岳甘心九泉不
謂天恩尚假餘漏至於今者方知愚心不可縱國法不
可犯撫膺念咎自新莫及猶望分身竭命少答慈造但
以靈祗不佑福祿消盡夫婦抱思不相勝致只恐長辭
明世永歸泉壤伏願慈恩賜垂矜愍殘息未盡之間希
與瓜子相見請賜一穴令骸骨有所
　　　文帝罪蜀王詔
汝地居臣子情兼家國庸蜀要重委以鎮之汝乃干紀
亂常懐惡樂禍䁹睨二宫佇望灾舋容納不逞結構異
端我有不和汝便覘候望我不起便有異心皇太子汝
兄也次當建立汝假託妖言乃云不終其位妄稱鬼怪
又道不得入宫自言骨相非人臣徳業堪承重器妄道
清城出聖欲以已當之詐稱益州龍見託言吉兆重述
木易之姓更治成都之宫妄説禾乃之名以當八千之
運横生京師妖異以證父兄之災妄造蜀地徴祥以符
已身之籙汝豈不欲得國家惡也天下亂也輒造白玉
之珽又為白羽之箭文武服飾豈似有君鳩集左道符
書厭鎮漢王於汝親則弟也乃畵其形像書其姓名縛
手釘心枷鏁杻械仍云請西岳華山慈父聖母神兵九
億萬騎收楊諒魂神閉在華山下勿令散蕩我之於汝
親則父也復云請西岳華山慈父聖母賜為開化楊堅
夫妻迴心歡喜又畵我形像縛首撮頭仍云請西岳神
兵收楊堅魂神如此形狀我今不知楊諒楊堅是汝何
親也包藏凶慝圗謀不軌逆臣之迹也希父之災以身
為幸賊子之心也懐非分之望肆毒心於兄悖弟之行也
嫉妬於弟無惡不為無孔懐之情也違犯制度壞亂之
極也多殺不辜豺狼之暴也剥削民庶酷虐之甚也惟
求財貨市井之業也專事妖邪頑嚚之性也弗克負荷
不材之器也凡此十者滅天理逆人倫汝皆為之不祥
之甚也欲免禍患長守富貴其可得乎
　　齊王暕(字世朏煬帝第二子初封豫章王/改封齊幸江都為宇文化及所殺)
　　　遺崔賾書(暕時為/豫章王)
　　　　(賾為河南豫章二王侍讀每更日來往二王/之第及河南為晉王轉記室參軍暕重念不)
　　　　(已遺賾書賾答之王賚/米五十石并衣服錢帛)
昔漢氏西京梁王建國平臺東苑慕義如林馬卿辭武
騎之官枚乘罷𢎞農之守每覽史傳嘗竊怪之何乃脱
畧官榮栖遲藩邸以今望古方知雅志彼二子者豈徒
然哉足下博聞强記鉤深致逺視漢臣之三篋似涉䝉
山對梁相之五車若吞雲夢吾兄欽賢重士敬愛忘疲
先築郭隗之宫常置穆生之醴今者重開土宇更誓山
河地方七百牢寵曲阜城兼七十包舉臨淄天啓南陽
方開東閣想得奉飛盖曳長裾籍玳筵躡珠履歌山桂
之偃蹇賦池竹之檀欒其崇貴也如彼其風流也如此
幸甚幸甚何樂如之髙視上京有懐徳祖才謝天人多
慚子建書不盡意寧俟繁辭(包舉英華作苞/舉玳筵作瑇筵)
　　　崔賾答豫章王書(賾字祖濬博陵安平人能/屬文有口才歴越王長史)
一昨伏奉教書榮貺非恒心靈自失若乃理髙象繫管
輅思而不解事富山海郭璞注而未詳至於五色相宣
八音繁㑹鳳鳴不足喻龍章莫之比呉札之論周頌詎
盡揄揚郢客之奏陽春誰堪赴節伏惟令王殿下稟潤
天潢承輝日觀雅道邁於東平文藝髙於北海漢則馬
遷蕭望晉則裴楷張華鷄樹騰聲鵷池播美望我清塵
悠然路絶祖濬燕南贅客河朔惰游本無意於希顔豈
有心於慕藺未嘗聚螢映雪懸頭刺股讀論惟取一篇
披莊不過盈尺況復桑榆漸暮藜藿屢空舉燭無成穿
楊盡棄但以燕求馬骨薛養鷄鳴謬齒鴻儀虚班驥皁
挾太山而超海比報徳而非難堙崑崙以為池匹酬恩
而反易忽屬周桐錫瑞唐水承家門有將相樹宜桃李
真龍將下誰好有名濫吹先迯何須别聴但慈㫖抑揚
損上益下江海所以稱王丘陵為之不逮曹植儻預聞緒
論則不殞令名揚修若竊在下風亦詎虧淳徳無任荷
戴之至謹奉啓以聞(並隋書貞堪北史作能自賾此/書與王  謝齊王啓並  稱字)
　　　召王貞書(貞見/後)
　　　　(貞好學善屬文嘗舉秀才授縣尉謝病於/家暕為齊王鎮江東聞其名以書召之)
夫山藏美玉光照廊廡之間地藴神劒氣浮星漢之表
是知毛遂穎脱義感平原孫恵文詞來遷東海顧循寡
薄有懐髦彦藉甚清風為日久矣未獲披覿良深佇遲
比髙天流火早應涼飈陵雲仙掌方承清露想攝衞攸
宜與時休適前園後圃從容丘壑之情左琴右書蕭散
煙霞之外茂陵謝病非無封禪之文彭澤遺榮先有歸
來之作優游儒雅何樂如之余屬當藩屏宣條揚越坐
棠聴訟事絶詠歌攀桂摛詞眷言髙遯至於揚旌北渚
飛盖西園託乘乏應劉置醴闕申穆背淮之賔徒聞其
語趨燕之客罕值其人卿道冠鷹揚聲髙鳳舉儒墨泉
海詞章苑囿棲遲衡泌懐寶迷邦徇兹獨善良足於邑
今遣行人具宣往意側望起予甚於飢渇想便輕舉副
此虚心無信投石之談空慕鑿坯之逸書不盡言更慙
詞費(並隋書病孫恵隋書作隋慧佇遲作延注後圃作/後囿謝  作卧病先有作差有聽訟作餘訟  王)
(貞有謝齊王暕/索文集啓在後)
　　越王侗(字仁謹煬帝之孫初立為越王煬帝被/弑即位於東都為王世充所簒鴆死)
　　　與魏公李密書(壺闗錄右司郎盧楚之辭楚與/元文都等立㣚後謀殺王世充)
　　　　(事洩見害北史有傳楚涿郡范/陽人大業中為尚書左司郎)
　　　　(煬帝為宇文化及所弑越王侗留守東都聞/諱即位時密方起兵據洛自號魏公詐欲降)
　　　　(隋猶慮羣臣異議越王詔授密太尉尚書令/兼征討諸校事别與密書密北面拜受)
我大隋之有天下於兹三十八載髙祖文皇帝聖畧神
功載造區夏世祖明皇帝則天法地混一華戎東暨蟠
木西通細柳前踰丹徼後越幽都日月之所臨風雨之
所至圎首方足稟氣食芼莫不盡入提封皆為臣妾加
以寶貺畢集靈瑞咸臻作樂制禮移風易俗智周寰海
萬物咸受其賜道濟天下百姓用而不知世祖往因歴
試統臨南服自居皇極順兹望幸所以往歳省方展禮
肆覲停鑾駐蹕按駕清道八屯如昔七萃不移豈意舋
起非常逮於軒陛災生不意延及冕旒奉諱之日五情
崩隕攀號荼毒不能自勝且聞之自古代有屯剥賊臣
逆子無世無之至如宇文化及世傳庸品其父述往屬
時來早霑厚遇賜以婚媾置之公輔位尊九命祿重萬
鍾禮極人臣榮冠世表徒承海嶽之恩未有㳙塵之益
化及以此下材夙䝉顧盼出入外内奉望堦墀昔陪藩
國統領禁衛及從升皇祚陪列九卿但本性兇狠恣其
貪穢或交結惡黨或侵掠貨財事重刑篇狀盈獄簡在
上不遺簮履恩加草芥應至死辜毎䝉恕免三經除解
尋復本職再徙邊裔仍即追還生成之恩昊天罔極奬
擢之義人事罕聞化及梟獍為心禽獸不若縱毒興禍
傾覆行宫諸王兄弟一時殘酷痛暴行路世不忍言有
窮之在夏時犬戎之於周代舋辱之極亦未是過朕所
以刻骨崩心飲膽嘗血瞻天視地無處容身今王公卿
士庶僚百辟咸以大寶鴻名不可顛墜元兇巨猾須早
夷殄翼戴朕躬嗣守寶位顧惟寡薄志不逮此今者出
黼扆而杖旄鉞釋衰麻而擐甲胄銜寃誓衆忍淚治兵
指日遄征以平大盜且化及偽立秦王之子幽遏比於
囚拘其身自稱霸相專擅擬於九五履踐禁御據有宫
闈昂首揚眉初無慙色衣冠朝望外懼兇威志士誠臣
内皆憤怨以我義師順彼天道梟夷醜族匪夕伊朝太
尉尚書令魏公丹誠内發安畧外舉率勤王之師討違
天之逆果毅爭先熊羆競逐金鼓振讋若火焚毛鋒刃
縱横如湯沃雪魏公志在匡濟投袂前驅朕親御六軍
星言繼進以此衆戰以斯順舉擘山可以動射石可以
入況擁此人徒皆有離徳京都侍衞西憶鄉家江左淳
民南思邦邑比來表書駱驛人信相尋若王師一臨舊
章暫覩自當解甲倒戈氷銷葉散且聞化及自恣天奪
其心殺戮不辜挫辱人士莫不道路側目號天跼地朕
今復讎雪恥梟轘者一人拯溺救焚所哀者士庶唯望天
鑒孔殷祐我宗社億兆感義俱㑹朕心梟戮元兇策勲
飲至四海交泰稱朕意焉兵術軍機並受魏公節度
(隋書周無代北史作何代禁衞作衞兵益作答刑篇作/刑籖  代作周世治兵作臨兵内皆作内懐志在作志)
(存屯法地壺闗録作法祖靈瑞作祥瑞崩作殞自古代/有  剥作自古哲王有此屯剥品作器芥作茅人事罕)
(聞作人間稀有刻骨作殞首王公卿士作公卿士庶寮/作羣寮出作離擅作權違天作逋天果毅作貔虎進作)
(軌入作穿民/作黎書作疏)
　　凡因從駕在賊所者一以原免罪悉不論已詔魏
　　公掃平之日縱受賊官明非本意忽因請計為愆
　　苦戰前自拔赴官軍者量加爵賞表其誠節朕初
　　即大位克在進賢比來擢引勲舊皆縻好爵其從
　　駕朝士雖未至東朝皆遙授官職不為異等父兄
　　子弟咸亦引擢内外朝集一依官品祿廩賜物准
　　舊給之務在哀矜俾無困乏(壺闗録所哀者士庶/後唯望天鑒前有此)
　　(一/叚)
　　　别與李密書
皇帝敬問太尉尚書令東道行軍元帥上柱國魏國公
司農卿李儉等至覽表具知公以厚地鴻林冠冕當世
連城重價領袖一時加以博學令聞雄才上畧縉紳攸
仰雅俗傾心朕昔居藩邸久相欽尚眷言敬愛載勞夢
想常恨以事塗之情未遂神交之望鬱紆何已今屬王
室不造賊臣搆難南征不反蒼梧未歸雖地承丕緒應
此盟命泣血冕旒之下飲膽宫闕之中公孝義為心聞
於逺邇仁恕待物形於内外且卿相之門克昌自久髙
祖撫運之年明聖在藩之日非為義合寔亦家通今公
智足匡時威足夷難奮髙世之畧動勤王之師經綸國家
雪復讎恥此是公之任也更候何人前度公此懐必可
暗寄故馳道一介聊布腹心忽得今表事若符契詞髙
理至義重情深執對循環以悲以慰昔韓信之道合漢
南竇融之功成河右以古譬今萬分非一今日以前咸
共刷蕩使至己後彼此通懐七政之重佇公匡弼九伐
之制委公指麾皇靈在上幽祗在下福謙禍盈天道常
數公率義取殘翦戮兇醜朕與天下共賞之宇文化及
滔天構逆傾覆帷扆朕與天下共誅之且聞元兇初謀
誑惑内外及行大禍殘忍極理偽文霸相據有宫闈文
武官人凡有所職心痛鼻酸聲徹天壤矣今公率有名
之師撫无妄之衆頹山壓卵覆海經營不候終日元功
必建朕亦(闕/)　委公公以衷懐付朕魚水一合金石不
移即是韓彭更生伊周再世公縱欲存髙揖以謝古人
而古往今來彼何人也道髙者不以務俗為累徳厚者
不以名實為心公運此謀猷除彼僭亂匪躬之節出於
世表豈以名秩而挂雅懐但功髙茂賞義𢎞往策屈己
從務亦達者之心故有今授思體之耳既彼此義合觸
類一家公所授官悉依前定承制封拜事有舊章任公
便宜量加除授必若須行詔敕待報即送告身務在機
權勿為形迹知摧破兇徒已大果意於洪達是起舋之
黨擒獲送身非直朕之甘心亦甚表公深意李才蠢
命延刻待公東行事畢返斾西討剋復闗河蹻足可待
司農卿李儉尋既將君意逺來非無勞止所以竝遽授
官以答來貺總戎之處去此稱遙東望風煙情深為劇
秋首猶熱戎晷務殷念保千金慰兹延望隱若敵國非
獨祖賢今與公合圗亦是幽明注意公其勉之嗣天心
也故遣銀青光祿大夫大理卿張權等指宣(壺闗/錄)
　　蘭陵公主(字阿五髙/祖第五女)
　　　臨終上表(主美姿容好讀書初嫁儀同王奉孝/再適柳述述為髙祖所寵遇煬帝惡)
　　　　(之及即位徙述嶺表主願與述同徙/不從憂憤卒臨終上表帝怒竟不哭)
昔共姜自誓著美前詩鄎媯不言傳芳往誥妾雖負罪
竊慕古人生既不得同夫死乞葬於柳氏
　
　
　隋文紀巻二
欽定四庫全書
　隋文紀卷三　　　　　　明　梅鼎祚　編
　　李徳林(字公輔博陵安平人仕齊授儀同三司歴/周御正下大夫入隋授内史令終懐州刺)
　　　(史凡製文章動行/於世有集八十巻)
　　　為周帝授隋文帝大丞相詔(周大象二年宣帝/崩時靜帝幼沖髙)
　　　　(祖以皇后父衆望所歸入總朝政拜左大丞/相其年九月詔授大丞相十二月進封隋王)
　　　　(備九鍚之禮髙祖再讓不許乃受王爵十郡/而已  李徳林傳云髙祖為丞相徳林授丞)
　　　　(相府從事内郎禪代之際協贊居多其相國總/百揆九錫殊禮詔䇿牋表璽書皆徳林之辭也)
假黄鉞使持節左大丞相都督内外諸軍事上柱國大
冡宰隋國公堅感山河之靈應星辰之氣道髙雅俗徳
協幽顯釋巾登仕搢紳傾屬開物成務朝野承風受詔
先皇弼諧寡薄合天地而生萬物順隂陽而撫四夷近
者内有艱虞外聞妖冦以鷹鸇之志運帷帳之謀行兩
觀之誅掃萬里之外遐邇清肅實所賴焉四海之廣百
官之富俱稟大訓咸餐至道治定功成棟梁斯託神猷
盛徳莫二於時可授大丞相罷左右丞相之官餘如故
　　　大丞相進封隋王詔
天大地大合其徳者聖人一隂一陽調其氣者上宰所
以降神載挺陶鑄羣生代蒼蒼之工成巍巍之業假黄
鉞使持節大丞相都督内外諸軍事上柱國大冢宰隋
國公應百代之期當千齡之運家隆台鼎之盛門有翊
賛之勤心同伊尹必致堯舜情類孔丘憲章文武爰初
入仕風流映世公卿仰其軌物搢紳謂為師表入處禁
闈出居藩政芳猷茂績問望彌逺往平東夏人情未安
燕南趙北實為天府擁節杖旄任當連率柔之以徳導
之以禮畏之若神仰之若日芳風美迹歌頌獨存淮海
榛蕪多歴年代作鎮南鄙選衆惟賢威震殊俗化行黔
首任掌鉤陳職司邦政國之大事朝寄更深鑾駕巡遊
留臺務廣周公陜西之任僅可為倫漢臣闗内之重未
足相況及天崩地坼先帝升遐朕以眇年奄經荼毒親
受顧命保乂皇家姦人乘隙潛圗宗社無君之意已成
竊發之期有日英規潛運大畧川迴匡國庇人罪人斯
得兩河遘亂三魏稱兵半天之下洶洶鼎沸祖宗之基
已慮生人之命將殆安陸作釁南通呉越蜂飛蠆聚江
漢騷然巴蜀鴟張飜將問鼎秦塗更阻漢門重閉畫籌
帷帳建出師車諸將稟其謀壯士感其義不違時日咸
得清蕩九功逺被七徳允諧百僚師師四門穆穆光景
炤臨之地風雲去來之所允武允文幽明同徳驟山驟
水遐邇歸心使朕繼踵上皇無為以治聲髙宇宙道格
天壤伊尹輔殷霍光佐漢方之蔑如也昔營丘曲阜地
多諸國重耳小白錫用殊禮蕭何優贊拜之儀畨君越
公侯之爵姬劉以降代有令謨宜崇典禮憲章自昔可
授相國總百揆去都督内外諸軍事大冢宰之號進公
爵為王以隋州之崇業鄖州之安陸城陽温州之宜人
應州之平靖上明順州之淮南士州之永川昌州之廣
昌安昌申州之義陽淮南息州之新蔡建安豫州之汝
南臨穎廣寧初安蔡州之蔡陽郢州之漢東二十郡為
隋國劍履上殿入朝不趨賛拜不名備九錫之禮加璽
綬逺遊冠相國印綠綟綬位在諸侯王上隋國置丞相
已下一依舊式
　　　申命九錫(靜帝大定元年春二月下詔文/武百官詣閣敦勸髙祖乃受)
伊周作輔不辭殊禮之錫柦文為霸允應異物之典所
以表格天之勲彰不代之業相國隋王前加典策式昭
大禮固守謙光絲言未綍宜申顯命一如往㫖王功必
先人賞存後巳退讓為本誠乖朕意宜命百辟盡詣王
宫衆心克感必令允納如有表奏勿復以聞
　　　九錫策文
咨爾假黄鉞使持節大丞相都督内外諸軍事上柱國
大冢宰隋王天覆地載藉人事以財成日往月來由王
道而盈昃五氣陶鑄萬物流形誰代上𤣥之工斯則大
聖而已曰惟先正翊亮皇朝種徳積善載誕上相精
采不代風骨異人匡國濟時除凶撥亂百神奉職萬
國宅心殷相以先知悟人周輔乃𢎞道於代方斯蔑如
也今將授王典禮其敬聴朕命朕以不徳早承丕緒上
靈降禍夙遭愍凶妖醜覬覦密圗社稷宫省之内疑慮
驚心公受命先皇志在匡弼輯諧内外潛運機衡姦人
攝憚謀用丕顯俾贅旒之危為太山之固是公重造皇
室作霸之基也伊我祖考之代任寄巳深入掌禁兵外
司藩政文經武畧久播朝野戎軒大舉長驅晉魏平陽
震熊羆之勢冀部耀貔豹之威初平東夏人情未一叢
臺之北易水之南西距井陘東至滄海比數千里舉袂
如帷委以連城建旌杖節教因其俗刑用輕典如泥從
印猶草隨風此又公之功也呉越不賔多歴年代淮海
之外時非國有爰整其旅出鎮於亳武以威物文以懐
逺羣盜自奔外户不閉人黎慕義襁負而歸自北之風
化行南國此又公之功也宣帝御㝢任重宗臣入典八
屯外司九伐禁衞勤巡警之務治兵得蒐狩之禮此又
公之功也鑾駕遊幸頻委留臺文武注意軍國諮稟萬
事咸理反顧無憂此又公之功也朕在諒闇公實總已
磐石之宗姦回者衆招引無賴連結羣小往者國哀甫
爾已創隂謀積惡數旬昆吾方稔泣誅磬甸宗廟以寧
此又公之功也尉迴猖狂稱兵鄴邑欲長㦸而指北闕
强弩而圍南斗憑陵三魏之間震驚九州之半聚徒百
萬悉成蛇豕淇水洹水一飲而竭人之死生飜繫凶豎
壽之長短不由司命公乃戒彼鷹揚出車練卒誓蒼兕
於河朔建瓴水於東山口授兵書手畫行陣量敵制勝
指日尅期諸將遵其成㫖壯士感其大義輕死忘生轉
鬭千里旗鼓奮發如火燎毛𤣥黄變漳河之水京觀比
爵臺之峻百城氛祲一旦廓清此又公之功也青土連
率跨據東秦藉負海之饒倚連山之險望三輔而將逐
鹿指六國而願連鷄風雨之兵助鬼為虐本根既拔枝
葉自殞屈法申恩示以大信此又公之功也申部殘賊
充斥一隅蠅飛蟻聚攻州畧地播以𤣥澤迷更知反服
而捨之無費遺鏃此又公之功也宇文胄親則宗枝外
藩巖邑影響鄴賊有同就燥廹脅吏人叛換城戍偏師
討䠞遂入網羅束之虎牢有同囹圄事窮將軍如伏國
刑此又公之功也檀讓席毗擁衆河外陳韓梁鄭宋衞
鄒魯村落成梟獍之墟人庶為犲狼之餌强以陵弱大
則吞小城有晝閉巷無行人授律出師隨機掃定讓既
授首毗亦梟懸此又公之功也司馬消難與國親姻作
鎮安陸性多嗜欲意好貪聚屬城子女刼掠靡餘部入
貨財多少且罄擅誅刺舉之使專殺儀台之臣懼罪畏威
動而内奰蠶食郡縣鴆毒華夷聞有王師自投南裔帝
唐崇山之罰僅可方此大漢流禦之刑是亦相匹逋迯
入藪荆郢用安此又公之功也王謙在蜀翻為厲階閉
劍閣之門塞靈闗之宇自謂五丁復起萬夫莫向分閫
推轂嘗不踰時風馳席巻一舉大定擒斬兇惡掃地無
遺此又公之功也陳頊因循偽業自擅金陵屢遣醜徒
趑趄江北公指麾藩鎮無不摧殄方置文淵之柱非止
尉佗之拜此又公之功也公有濟天下之勤重之以明
徳始於辟命屈已登庸素業清徽聲掩廊廟雄規神畧
氣盖朝野序百揆而穆四門恥一匡之舉九合尊賢崇
徳尚齒貴功錄舊旌善興亡繼絶寛猛相濟彛倫攸敘
敦睦帝親崇奬王室星象不折隂陽自調𤣥冥祝融如
奉太公之召雨師風伯似應成王之宰祥風嘉氣觸石
搖林瑞獸異禽遊園鳴閣至功至徳可大可久盡品物
之和究杳冥之極朕又聞之昔者明王設官胙土營丘
四履得征五侯參墟寵章異其禮物故藩屏作固垂拱
責成沉嘿巖廊不下堂席公道髙往烈賞薄前王朕以
眇身託於兆人之上求諸故實甚用懼焉往加大典憲
章在昔謙以自牧未應朝禮日月不居便巳隔歳時談
物議其謂朕何今進授相國總百揆以申州之義陽等
二十郡為隋國今命使持節太傅上柱國杞國公椿大
宗伯大將軍金城公炤朝授相國印綬相國禮絶百辟
任總羣官舊職常典宜與事革昔堯臣大尉舜佐司空
姬旦相周霍光輔漢不居藩國唯在天朝其以相國總
百揆去衆號焉上所假節大丞相大冢宰印綬又加九
錫其敬聴朕後命以公執律修徳慎獄恤刑為其訓範
人無異志是用錫公大輅戎輅各一𤣥牡二駟公勤心
地利所寶人天崇本務農公私殷阜是用錫公衮冕之
服赤舄副焉公樂以移風雅以變俗遐邇胥悦天地咸
和是用錫公軒懸之樂六佾之舞公仁風徳教覃及海
隅荒忽幽遐迴首内向是用錫公朱户以居公水鏡人
倫銓衡庶職能官流詠遺賢必舉是用錫公納陛以登
公執鈞於内正性率下犯義無禮罔不屏黜是用錫公
武賁之士三百人公(元本闕/)是用錫公鈇鉞各一公威
嚴夏日精厲秋霜猾夏必誅顧眄天壤掃清姦宄折衝
無外是用錫公彤弓一彤矢百盧弓十盧矢千惟公孝
通神明肅恭祀典尊嚴如在情切幽明是用錫公秬鬯
一卣珪瓉副焉隋國置丞相以下一遵舊式往欽哉其
敬循往策祗服大典簡恤爾庶功對揚我太祖之休命
　　　禪隋詔
元氣肇闢樹之以君有命不恒所輔惟徳天心人事選
賢與能盡四海而樂推非一人而獨有周徳將盡妖孽
遞生骨肉多虞藩維構釁影響同惡過半區宇或小或
大圗帝圗王則我祖宗之業不絶如線相國隋王叡聖
自天英華獨秀刑法與禮儀同運文徳共武功俱逺愛
萬物其如己任兆庶以為憂手運璣衡躬命將士芟夷
姦宄刷蕩氛祲化通冠帶威震幽遐虞舜之大功二十
未足相比周武之合位三五豈可足論況木行巳謝火
運既興河洛出革命之符星辰表代終之象煙雲改色
笙簧變音獄訟咸歸謳歌盡至且天地合徳日月貞明
故以稱大為王炤臨下土朕雖寡昧未達變通幽顯之
情皎然易識今便祗順天命出遜别宫禪位於隋一依
唐虞漢魏故事
　　　禪冊文
咨爾相國隋王粤若上古之初爰啓清濁降符授聖為
天下君事上帝而理兆人和百靈而利萬物非以區㝢
之冨未以宸極為尊大庭軒轅以前驪連赫胥之日咸
以無為無欲不將不迎遐哉其詳不可聞巳厥有載籍
遺文可觀聖莫逾於堯美未過於舜堯得太尉已作運
衡之篇舜遇司空便敘精華之竭彼褰裳脱屣貳宫設
饗百官歸禹若帝之初斯盖上則天時不敢不授下祗
天命不可不受湯代於夏武革於殷干戈揖讓雖復異
揆應天順人其道靡異自漢迄晉有魏至周天厯逐獄
訟之歸神鼎隨謳歌之去道髙者稱帝祿盡者不王與
夫文祖神宗無以别也周徳將盡禍難頻興宗戚姦回
咸將竊發顧瞻宫闕將圗宗社藩維連率逆亂相尋搖
蕩三方不合如礪蛇行鳥攫投足無所王受天明命叡
徳在躬救頹運之艱匡墜地之業拯大川之溺撲燎原
之火除羣凶於城社廓妖氛於逺服至徳合於造化神
用洽於天壤八極九野萬方四裔圎首方足罔不樂推
往歳長星夜掃經天晝見八風比夏后之作五緯同漢
帝之聚除舊之徴昭然在上近者赤雀降祉𤣥龜効靈
鍾石變音蛟魚出穴布新之貺煥焉在下九區歸往百
靈協賛人神屬望我不獨知仰祗皇靈俯順人願今敬
以帝位禪於爾躬天祚告窮天祿永終於戲王宜允執
厥和儀刑典訓升圎丘而敬蒼昊御皇極而撫黔黎副
率土之心恢無疆之祚可不慎歟
　　　霸朝雜集序(開皇五年髙祖勑令撰錄作相時/文翰勒成五卷謂之霸朝雜集徳)
　　　　(林序其事上省讀訖謂徳林曰帝王之興必/有異人輔佐昨讀霸朝集方知感應之理必)
　　　　(令公貴與/國始終)
竊以陽烏垂曜㣲藿傾心神龍騰舉飛雲觸石聖人在
上幽顯冥符故稱比屋可封萬物斯覩臣皇基草剏便
豫驅馳遂得叅可封之民為萬物之一其為嘉慶固以
多也若夫帝臣王佐應運挺生接踵於朝諒有之矣而
班爾之妙曲木變容朱藍所染素絲改色二十二臣功
成盡美二十八將效力於時種徳積善豈皆比於稷契
計功稱伐非悉類於耿賈書契以還立言立事質非殆
庶何世無之盖上稟睿后旁資羣傑牧商鄙賤屠釣幽
㣲化為侯王皆由此也有教無類童子羞於霸功見徳
思齊狂夫成於聖業治世多士亦因此焉煙霧可依騰
蛇與蛟龍俱逺栖息有所蒼蠅同騏驥之速因人成事
其功不難自此而談雖非上智事受命之主委質為臣
遇髙世之才連官接席皆可以翊亮天地流名鍾鼎何
必蒼頡造書伊尹制命公旦操筆老耼為史方可敘帝
王之事談人鬼之謀乎至若臣者本慙賔實非勲非徳
厠軒冕之流無學無才處藝文之職若不逢休運非遇
天恩光大含𢎞博約文禮萬官百辟才悉兼人收拙里
閭退仕鄉邑不種東陵之𤓰豈過南陽之掾安得出入
閶闔之閫趨走太㣲之庭履天子之階侍聖皇之側樞
機帷幄霑及榮寵者也昔歳木行將季諒闇在辰火運
肇興羣宫總已有周典八柄之所大隋納百揆之日兩
朝文翰臣兼掌之時溥天之下三方構亂軍國多務朝
夕填委簿領紛紜羽書交錯或速均發弩或事大淊天
或日有萬幾或幾有萬事皇帝内明外順經營區宇吐
無窮之術運不測之神幽贊兩儀財成萬類咨謀臺閣
曉喻公卿訓率土之濵責反常之賊三軍奉律戰勝功
取之方萬國承風安上治民之道讓受終之禮報羣臣
之令有憲章古昔者矣有隨事作故者矣千變萬化譬
彼懸河寸隂尺日不棄光景大則天壤不遺小則毫毛
無失逺尋三古未聞者盡聞逖聴百王未見者皆見發
言吐論即成文章臣染翰操牘書記而已昔放勛之化
老人覩而未知孔丘之言弟子聞而不達愚情稟聖多
必乖舛加以奏閤趍墀盈懐滿袖手披目閲堆案積几
心無别慮筆不蹔停或畢景忘餐或連宵不寐以勤補
拙不遑自處其有詞理疎謬遺漏闕疑皆天㫖訓誘神
筆改定運籌建策通幽達冥從命者獲安違命者悉禍
懸測萬里指期來事常如目見固乃神知變大亂而致
太平易可誅而為淳粹化成道洽其在人文盡出聖懐
用成典誥並非臣意所能至此伯禹矢謨成湯陳誓漢
光數行之札魏武接要之書濟時拯物無以加也屬神
器大寶將遷明徳天道人心同謨歸往周靜南面毎詔
褒揚在位諸公各陳本志璽書表奏羣情賜委臣寰海
之内忝曰一民樂趨之誠切於黎獻欣然從命輙不敢
辭比夫潘朂之冊魏王阮藉之勸晉后道髙前世才謝
往人内手捫心夙宵慙愓檄書露板及以諸文有臣所
作之有臣潤色之唯是愚思所奏定者雖詞乖黼藻而
理歸霸徳文有可忽事不可遺前奉勑㫖集納麓巳還
至於受命文筆當時制述條目甚多今日收撰畧為五
巻云爾
　　　天命論(徳林以梁士彦元諧之徒頻有逆意大/江之南抗衡上國乃著天命論上之)
粤若邃古𤣥黄肇闢帝王神器厯數有歸生其徳音者
天應其時承其運命者確乎不變非人力所能為也龍
圗烏篆號諡遺跡疑而難信缺而未詳者靡得而明焉
其在典文煥乎緗素欽明至徳莫盛於唐虞貽謀長世
莫過於文武大隋神功積於文王天命顯於唐叔昔邑
姜方娠夢帝謂巳余命而子曰虞將與之唐而蕃育其
子孫及生有文在其手曰虞遂以名之成王滅唐而封
太叔及唐叔之封也箕子曰其後必大易曰崇髙富貴
莫大於帝王老子謂域内四大王所居一焉此則名虞
與唐美兼二聖將令其後必大終致唐虞之美蕃育子
孫用表無窮之祚逮皇家建國初號大興箕子必大之
言於兹乃驗天之眷命懸屬聖朝重耳區區豈足云也
有娀𤣥烏商以興焉姜嫄巨跡周以興焉邑姜夢帝隋
以興焉古今三代靈命如一本支種徳奕葉丕基佐髙
帝而滅楚立宣皇以定漢東京大尉闗西夫子生感遺
鱣之集殁降巨鳥之奇累仁積善天申休命太祖挺生
庇民匡主立殊勲於魏室建茂績於周朝啓翼軫之國
肇炎精之紀爰受厥命陟配彼天皇帝載誕之始赤光
滿室流於户外上屬蒼旻其後三日紫氣充庭四隣望
之如欝樓觀人物在内色皆成紫㓜在乳保之懐忽覩
為龍懼而失抱帝驚動數旬方始痊復又嘗寢於其室
家人開户正見一龍斯太祖神異也世塗不測竅比丘
尼智先保養智先禪觀靈雅有𤣥䜟云此子方為普天
慈父䕶持正法神佛佑助不須憂也帝體貌多奇其面
有日月河海赤龍自通天角洪大雙上權骨彎迴抱目
口如四字聲若鍾皷手内有王文及受九錫王生文如
㸃乃為主旻天成命於是乎在顧盻閒雅望之如神氣
調精靈括囊宇宙威範也可敬慈愛也可親早任公卿
聲望自重周齊王憲謂晉蕩公曰觀隋公神彩恐不為
人臣晉公徐納其言將加不利賴大將軍侯壽固諫乃
止憲及内史烏九軌各奏周武帝云隋公氣調風流合
散敬服竊聞世議慮不在人下武帝云此人頭額但宜
為將不須異意待之相者來和謂帝曰觀公骨法必為
王者但願保愛聖躬道士張賔亦言公相是帝王名當
圗籙龍飛紫極莫忘臣帝憂懼謙退深自晦跡鄴城内
學人陸揆大象初入長安謂所親曰周徳巳盡楊氏必
興隋公往自定州南行至鄴當時遙望擬為天子昨在
路瞻仰定是不疑但未知如何而得後歳當來觀耳謂
其所親曰爾無輕言為貴人患害揆曰天之所命安可
害也明年帝作相於内大象二年夏五月帝初拜楊州
總管平晝寢息似睡若見數龍繞身其夜又夢一龍來
入被内帝又常出長安城東獵馬上恩懐在濟生民之
相夜夢一長大人素服冠幘謂帝曰時未至及欲作相
夢人云時今至矣天求民主丕顯孳至當晉蕩執國及
建徳之時君異則天臣非佐命猜嫌讒慝何日云忘我
皇外總方面入司文武具興王之表蘊大聖人之能或
氣或雲䕃映於廊廟如天如日臨炤於冕軒内明外順
自險獲安豈非萬福扶持百祿攸集有周之末朝野騷
然降志秉鈞鎮衞宗社明神饗其徳上帝付其民誅姦
逆於九重行神化於四海于斯時也尉迴據舊齊累世
之都乘新國易亂之俗驅馳虵豕連合縱横地則九州
陷三民則十分擁六王謙乘連率之威憑全蜀之險興
兵舉衆震蕩江山鴆毒巴庸蠶食秦楚此二虜也窮凶
極逆欲割鴻溝之地閉劍閣之門皆將長㦸强弩睥睨
宸極窮漳河而逺負海連岱岳而距華陽迫脅荆蠻吐
納江漢佐鬬嫁禍紛若蝟毛曝骨履腸間不容礪爾乃
奉殪戎之命運先天之略不出户庭推轂分閫一麾以
定三方數旬而清萬國蕩滌天壤之速䂓摹指劃之神
造化已來弗之聞也光熙前緒罔有不服煙雲改色鍾
石變音三靈顧望萬物影響木運告盡褰裳克讓天厯
在躬推而弗有百辟庶尹四方岳牧稽圗䜟之文順億
兆之請披肝瀝膽晝歌夜吟方屈箕穎之髙式允幽明
之願基命定命如恒如升唯帝居㰴創業垂統殊徽號
改服色建都邑敘彛倫薄賦輕徭慎刑恤獄除繁苛之
政興清靜之風去無用之官省相監之職竒才間出盛
徳無隱星精雲氣共趨走於階墀山神海靈咸爕理於
臺閣東漸日谷西被月淵教暨北溟之表聲加南海之
外悠悠沙漠區域萬里百蠻之廣莫之與兢五帝所不
化三王所未賔容膝頓顙盡為臣妾殊方異類書契不
傳梯山越海貢賝奉賮欣欣如也巢居穴處化以宫室
不火不粒訓以庖厨禮樂合天地之同律吕節寒暑之
候制作詳垂衣之後淳粹得神農之前遨遊文雅之塲
出入杳㝠之極合神謀鬼通幽洞㣲羣物歳成含生日
用飲和氣以自得沐𤣥澤而不知也丹雀為使𤣥龜載
書甘露自天醴泉出地神禽異獸珍木竒草望雲觀海
應化歸風備休祥於圗牒罄幽遐而戾止猶且父天子
民兢兢翼翼至矣大矣七十四帝曷可同年而語哉若
夫天下之重不可妄據故唐之許由夏之伯益懐道立
事人授而弗可也軒初四帝周餘六王藉勢因基自取
而不得也孟軻稱仲尼之徳過於堯舜著述成帝者之
事弟子備王佐之才黒不代蒼泣麟歎鳳栖栖汲汲雖
聖達而莫許也蚩尤則黄神抗衡共工則黒帝勍敵項
羽誅秦摧漢宰割神州角逐爭驅盡威力而無就也其
餘歘起妖妄何足數乎賊子逆臣所以為亂首皆由不
識天道不悟人謀牽逐鹿之邪説謂飛鳬而為鼎若使
四凶秉八元之誠三監懐九臣之志韓信彭越深明帝
子之符孫述隗囂妙識真人之出尉迴同謳歌之類王
謙比獄訟之民福祿蟬聨胡可窮也而違天逆物獲罪
人神嗚呼此前事之大戒矣誅夷葅醢歴代共尢僭逆
凶邪時煩獄吏其可不戒慎哉盖積惡既稔心自絶於
善道物類相感理必至於誅戮天奪其魄鬼惡其盈故
也大帝聰明羣神正直耳目鑒於率土賞罰參於國朝
輔助一人覆肓兆庶豈有食人之祿受人之榮包藏禍
心而不殱盡者也必當執法未處其罪司命已除其籍
自古明哲慮逺防㣲執一心持一徳立功坐樹上書削
藁位尊而心愈下祿厚而志彌約寵盛思之以懼道髙
守之以恭克念於此則姦回不至事乃畏天豈唯愛禮
謙光滿覆義在知幾吉凶由人妖不自作衆星拱極在
天成象夙沙則主雖愚蔽民盡知歸有苗則始為跋扈
終而大服漢南諸國見一面以從殷河西將軍帶五郡
而臣漢故招信順之助保太山之安彼陳國者盜竊江
外民少一郡地減半州遇受命之主逢太平之日自可
獻土銜璧乞同普天乃復養喪家之疾遵顛覆之軌趦
趄呉越仍為匪民雖時屬大道偃兵舞戚然國家當混
一之運金陵是殄滅之期有命不淊斷可知矣防風之
戮元龜匪遙孫皓之侯守株難得迷而未覺諒可愍焉
斯故未辨𤣥天之心不聞君子之論也(生其徳音四句/隋書作生其徳)
(者天應其時者命文王英華作文武名之書作命之皇/家英華作皇帝始書作初赤作神舊齊作有齊履腸作)
(履復定命作宥密奉賮作奉贄合英華作極勢書作世/黄神作黄帝葅作烹疾作疹滔作蹈  自流於户外至)
(入司文武隋書本傳删/去英華全載亦多譌脱)
　　李穆(字顯慶隴西成紀人仕周并州總/管大佐輔封申國公入隋拜太師)
　　　上文帝請移都表(時太史奏當冇移都之事上/以初受命為難穆上表上初)
　　　　(嫌臺城制小又宫内多鬼妖遇太史奏狀意/乃惑之至是省穆表曰天道聰明已有徴應)
　　　　(太師民望復抗/此請遂從之)
帝王所居隨時興廢天道人事理有存焉始自三皇暨
夫兩漢有一世而屢徙無革命而不遷曹馬同洛水之
陽魏周共長安之内此之四代盖聞之矣曹則三家鼎
立馬則四海尋分有魏及周甫得平定事乃不暇非曰
師古往者周運將窮禍生華裔廟堂冠帶屢覩姦回士
有苞藏人稀柱石四海萬國皆縱豺狼不叛不侵百城
罕一伏惟陞下膺期誕聖秉籙受圗始晦君人之徳俯
從將相之重内翦羣兇崇朝大定外誅巨猾不日肅清
變大亂之民成太平之俗百靈符命兆庶謳歌幽顯樂
推日月填積方屈箕潁之志始順内外之請自受命神
宗𢎞道設教陶冶與隂陽合徳覆育共天地齊㫖萬物
開闢之初八表光華之旦視聴以革風俗且移至若帝
室天居未議經剏非所謂發明大造光賛惟新自漢巳
來為喪亂之地爰從近代累葉所都未嘗謀龜問筮瞻
星定鼎何以副聖主之規表太隋之徳竊以神州之廣
福地之多將為皇家興廟建寢上𤣥之意當别有之伏
願逺順天人取決卜筮時改都邑光宅區夏任子來之
民垂無窮之業應神宫於辰極順和氣於天壤理康物阜
永隆長世臣日薄桑榆位髙軒冕經邦論道自顧缺然
丹赤所懐無容噤嘿
　　　遺令(開皇六年/薨於第)
吾荷國恩年宦已極啓足歸泉無所復恨竟不得陪玉
鑾於岱宗預金泥於梁甫眷眷光景其在斯乎
　　李詢(字孝詢穆兄子/歴隰州總管)
　　　啓髙祖(勛公韋孝寛為東道元帥師次永橋為/沁水泛長兵未得度長史李詢上密啓)
　　　　(髙祖用李徳林計令髙熲/馳驛往軍所為諸將節度)
大將梁士彦宇文忻崔𢎞度並受尉遲迴饟金軍中慅
慅人情大異
　　梁睿(字恃徳安定烏氏人西魏末襲父爵廣平郡/公拜渭州刺史歴周進柱國入隋為益州總)
　　　(管徴還謝/病於家)
　　　請畧定南寧疏(髙祖總百揆睿代王謙為益州/總管謙反攻始州命睿為行軍)
　　　　(元師討平之時夷獠歸附唯南寧酋帥爨震/恃逺不賔睿上疏未報又疏請髙祖以天下)
　　　　(初定故未許後遣史萬/歳畧定並因睿之謀也)
竊以逺撫長駕王者令圗易俗移風有國恒典南寧州
漢世䍧柯之地近代以來分置興古雲南建寧朱提四
郡户口殷衆金寶富饒二河有駿馬明珠益寧出鹽井
犀角晉太始七年以益州曠逺分置寧州至偽梁南寧
州刺史徐文盛被湘東徴赴荆州屬東夏尚阻未遑逺
畧土民爨瓉遂竊據一方國家遙授刺史其子震相承
至今而震臣禮多虧貢賦不入毎年奉獻不過數十匹
馬其處去益路止一千朱提北境即與戎州接界如聞
彼人苦其苛政思被皇風伏惟大丞相匡贊聖朝寧濟
區宇絶後光前方垂萬代闢土服逺今正其時幸因平
蜀士衆不煩重興師旅押獠既訖即請畧定南寧自盧
戎巳來軍糧須給過此即於蠻夷徴税以供兵馬其寧
州朱提雲南西爨並置總管州鎮計彼熟蠻粗調足供
城防倉儲一則以肅蠻夷二則禆益軍國今謹件南寧
州郡縣及事意如别有大都督杜神敬昔曽使彼具所
諳練今并送往
　　　又請
竊以柔逺能邇著自前經拓土開疆王者所務南寧州
漢代䍧柯之郡其地沃壤多是漢人既饒寶物又出名
馬今若往取仍置州郡一則逺振威名二則有益軍國
其處與交廣相接路乃非遙漢代開此本為討越之計
伐陳之曰復是一機以此商量決謂須取
　　　奏備邊患書(髙祖初受禪睿密勸進時見突厥/方彊恐為邊患復陳鎮守之策十)
　　　　(餘事上/書奏之)
竊以戎狄作患其來久矣防遏之道自古為難所以周
無上筭漢收下策以其倐來忽往雲屯霧散彊則騁其
犯塞弱又不可盡除故也今皇祚肇興宇内寧一唯有
突厥種類尚為邊梗此臣所以廢寢與食寤寐思之昔
匈奴未平去病辭老先零尚在充國自劾臣才非古烈
而志追昔士謹件安置北邊城鎮烽候及人馬糧貯戰
守事意如别謹并圗上呈伏惟裁覽
　　盧賁(字子徴涿郡范陽人周襲爵燕郡公為/司武上士入隋歴齊州刺史以罪廢)
　　　論古樂宫懸奏(賁頗解音律除檢校太常卿以/古樂宫懸七八損益不同歴代)
　　　　(通儒議無定準於是上表從/之即改七懸八以黄鍾為宫)
殷人以上通用五音周武克殷得鶉火天駟之應其音
用七漢興加應鍾故十六枚而在一簴鄭𤣥注周禮二
八十六簴此則七八之義其來逺矣然世有㳂革用捨
不同至周武帝復改懸七以林鍾為宫夫樂者治之本
也故移風易俗莫善於樂是以呉札觀而辯興亡然則
樂也者所以動天地感鬼神情發於聲治亂斯應周武
以林鍾為宫盖將亡之徴也且林鍾之管即黄鍾下生
之義黄鍾君也而生於臣明為皇家九五之應又隂者
臣也而居君位更顯國家登極之祥斯實㝠數相符非
闗人事伏惟陛下握圗御㝢道邁前王功成作樂煥乎
曩策臣聞五帝不相㳂樂三王不相襲禮此盖隨時改
制而不失雅正者也
　　于宣敏(字仲達河南雒陽人上柱/國義之子終奉車都尉)
　　　請分封巴蜀疏(髙祖踐阼宣敏拜奉車都尉撫/慰巴蜀及還上疏上納其言遣)
　　　　(越王秀/鎮於蜀)
臣聞開盤石之宗漢室於是惟永建維城之固周祚所
以靈長昔秦皇置牧守而罷諸侯魏后暱謟邪而疎骨
肉遂使宗社移於佗族神器傳於異姓此事之明甚於
觀火然山川設險非親勿居且蜀土沃饒人物殷阜西
通卭僰南屬荆巫周徳之衰兹土遂成戎首炎政失御
此物便為禍先是以明者防於無形治者制其未亂方
可慶隆萬世年逾七百伏惟陛下日角龍顔膺樂推之
運參天貳地居揖讓之期億兆宅心百神受職理須樹
建藩屏封植子孫繼周漢之宏圗改秦魏之覆軌抑近
習之權勢崇公族之本枝但三蜀三齊古稱天險分王
戚屬今正其時若使利建合宜封樹得所巨猾息其非
望姦臣杜其邪謀盛業洪基同天地之長久英聲茂實
齊日月之炤臨臣雖學謝多聞然情深軆國輒申管見
戰灼惟深(物南史作地/三齊作二齊)
　　竇榮定(扶風平陵人周洛州總管/入隋終左武衞大將軍)
　　　辭三公書(榮定除秦州總管為行軍元帥破突/厥有功拜右武衞大將軍俄轉左上)
　　　　(欲以為三公/榮定上書)
臣毎觀西朝衞霍東都梁鄧幸託葭莩位極台鉉寵積
驕盈必致傾覆向使前賢少自貶損逺避權勢推而不
居則天命可保何覆宗之有臣毎覽前修實為畏懼
　　王誼(字宜君河南洛陽人周鄭州總/管入隋封郢國公坐怨望賜死)
　　　減功臣地奏(太常卿蘇威議以戸口滋多民田/不贍欲減功臣之地以給民誼奏)
　　　　(上然/之)
百官者歴世勲賢方䝉爵土一旦削之未見其可如臣
所慮正恐朝臣功徳不建何患人田有不足
　　楊尚希(𢎞農人周東京司憲中/大夫入隋歴蒲州刺史)
　　　省州郡表(開皇初天下州郡過多尚希時為兵/部尚書上表於是逐罷天下諸郡)
自秦并天下罷侯置守漢魏及晉邦邑屢改竊見當今
郡縣倍多於古或地無百里數縣並置或户不滿千二
郡分領具寮以衆資費日多吏卒又倍租調歳減清幹
良才百分無二動須數萬如何可覔所謂民少官多十
羊九牧琴有更張之義瑟無膠柱之理今存要去閒併
小為大國家則不虧粟帛選舉則易得賢才敢陳管見
伏聴裁處(舉北史/作用)
　　長孫平(字處均河南洛陽人為周/小司冦入隋歴太常卿)
　　　上立義倉書(平徴拜度支尚書見天下多罹水/旱令民間每家出粟麥一石儲之)
　　　　(閭巷以備凶年名義倉因上/書自是州里豐衍民多賴焉)
臣聞國以民為本民以食為命勸農重穀先王令軌古
者三年耕而餘一年之積九年作而有三年之儲雖水
旱為災而民無菜色皆由勸導有方蓄積先備者也去
年亢陽闗右饑餒陛下哀愍黎元甚於赤子運山東之
粟置常平之官開發倉廩普加賑賜少食之人莫不豐
足鴻恩大徳前古未比其强宗富室家道有餘者皆競
出私財遞相賙贍此乃風行草偃從化而然但經國之
理須存定式請勒諸州刺史縣令以勸農積穀為務(民/志)
(作人闗右饑餒作闗内不熟前古未比傳作可謂至/矣須存定式志作義資逺筭  志傳並載令合一篇)
　　　諫誅邴紹(平轉工部尚書時有人告大將都督/邴紹非毁朝廷上怒將誅之平進諌)
　　　　(於是/赦紹)
川澤納汙所以成其深山岳藏疾所以就其大臣不勝
至願願陛下𢎞山海之量茂寛裕之徳鄙諺曰不癡不
聾未堪作大家翁此言雖小可以喻大邴紹之言不應
聞奏陛下又復誅之臣恐百代之後有虧聖徳
　　長孫晟(字李晟代人仕周司衞上士入/隋歴相州刺史右驍衞將軍)
　　　上文帝論突厥書(突厥攝圗為周家親以髙祖/自立謀共南侵晟初使突厥)
　　　　(還為奉車都尉知攝圗玷厥阿波突利等叔/姪兄弟俱號可汗内懐猜忌外示和同易可)
　　　　(離間因上書髙祖大悦召與語口陳/形勢手畫山川皆如指掌皆納用焉)
臣聞喪亂之極必致升平是故上天啓其機聖人成其
務伏惟皇帝陛下當百王之末膺千載之期諸夏雖安
戎場尚梗興師致討未是其時棄於度外又復侵擾故
宜密運籌策漸以攘之計失則百姓不寧計得則萬代
之福吉凶所係伏願詳思臣於周末忝充外使匈奴倚
伏實所具知玷厥之於攝圗兵强而位下外名相屬内
隙巳彰鼓動其情必將自戰又處羅侯者攝圗之弟姦
多而勢弱曲取於衆心國人愛之因為攝圗所忌其心
殊不自安迹示彌縫實懐疑懼又阿波首鼠介在其間
頗畏攝圗受其牽率唯强是與未有定心令宜逺交而
近攻離强而合弱通使玷厥説合阿波則攝圗迴兵自
防右地又引處羅遣連奚霫則攝圗分衆還備左方首
尾猜嫌腹心離阻十數年後承舋討之必可一舉而空
其國矣
　　　又奏(上既用晟反間計攝圗與阿波相攻阿波/頻勝初攝圗昏於周千金公主至是遣使)
　　　　(朝貢公主請改姓楊氏封大義公主攝圗死/遣使拜其弟處羅侯為莫何可汗其子雍閭)
　　　　(為葉䕶可汗雍閭不修職貢公主言不遜晟/出使發公主私事殺之雍閭人表請婚晟奏)
　　　　(上善之以宗女封安義/公主妻處羅侯子染干)
臣觀雍閭反復無信特共玷厥有隙所以依倚國家縱
與為婚終當必叛今若得尚公主承籍威靈玷厥染干
必又受其徴發强而更反後恐難圗且染干者處羅侯
之子也素有誠欵于今兩代臣前與相見亦乞通婚不
如許之招令南徙兵少力弱易可撫馴使敵雍閭以為
邊捍
　　　請徙染干奏(染干既尚公主部落歸附為雍閭/抄畧晟奏徙染干處内地已而都)
　　　　(藍為部下所殺晟因/奏遣染干部下招附)
染干部落歸者既衆雖在長城之内猶被雍閭抄畧往
來辛苦不得寧居請徙五原以河為固於夏勝兩州之
間東西至河南北四百里握為横壍令處其内任情放
牧免於抄畧人必自安
　　　請招附都藍部下奏
今王師臨境戰數有功賊内携離其主被殺乘此招誘
必並來降請遣染干部下分頭招慰
　　　請北代表(仁壽元年晟表奏詔楊素為行軍元/帥晟為受降使者送染干北代三年)
　　　　(達頭衆大潰/奔吐骨渾)
臣夜登城樓望見磧北有赤氣長百餘里皆如雨足下
垂被地謹驗兵書此名灑血其下之國必且破亡欲滅
匈奴宜在今日
　　韋世康(京兆杜陵人仕魏為直寢/歴周入隋終荆州總管)
　　　與子弟書(世康仕周歴司㑹中大夫尉遲迴作/亂髙祖授世康綘州刺史以雅望鎮)
　　　　(之性恬素好古不以得喪於懐在州嘗慨然/有止足之志與子弟書諸弟報以事恐難遂)
　　　　(於是遂止奏課連/最擢禮部尚書)
吾生因緒餘夙霑纓弁驅馳不已四紀於兹亟登衮命
頻涖方岳志除三惑心慎四知以不貪而為寶處膏脂
而莫潤如斯之事頗為時悉今耄雖未及壯年已謝霜
早梧楸風先蒲柳眼闇更劇不見細書足疾彌増非可
趨走祿豈須多防滿則退年不待暮有疾便辭況孃春
秋已髙温清宜奉晨昏有闕罪在我躬今世穆世文並
從戎役吾與世沖復嬰逺任陟岵瞻望此情彌切桓山
之悲倍深常戀意欲上聞乞遵養禮未訪汝等故遣此
及興言逺慕感咽難勝(隋書沖世康弟洸字世穆藝字/世文  字世沖  膏脂北史作)
(脂膏戎役作武/役養禮作禮教)
　　柳昂(字千里京兆杜陵人周大/宗伯入隋終潞州刺史)
　　　請勸學行禮表(昂開皇初為潞州刺史見天下/無事可以勸學行禮因上表髙)
　　　　(祖善之因下詔州縣/皆置博士行禮焉)
臣聞帝王受命建學制禮故能移既往之風成惟新之
俗自魏道將謝分割九區闗右山東久為戰國各逞權
詐俱殉干戈賦役繁重刑政嚴急盖救焚拯溺無暇從
容非朝廷之願以至於此晩世因循遂成希慕俗化澆
敝流宕忘反自非天然上哲挺生於時則儒雅之道經
禮之制衣冠民庶莫肯用心世事所以未清軌物由兹
而壞伏惟陛下稟靈上帝受命昊天合三陽之期膺千
祀之運往者周室頹毁區宇沸騰聖策風行神謀電發
端坐廊廟蕩滌萬方俯順幽明君臨四海擇萬古之典
無善不為改百王之弊無惡不盡至若因情縁義為其
節文故以三百三千事髙前代然下土黎獻尚未盡行
臣謬䝉奬策從政藩部人庶軌儀實見多闕儒風以墜
禮教猶㣲是知百姓之心未能頓變仰惟深思逺慮情
念下民漸彼以儉使至於道臣恐業淹事緩動延年世
若行禮勸學道教相催必當靡然向風不逺而就家知
禮節人識義方比屋可封輙謂非逺
　　　文帝詔
建國重道莫先於學尊主庇民莫先於禮自魏氏不競
周齊抗衡分四海之民鬬二邦之力遞為强弱多歴年
所務權詐而薄儒雅重干戈而輕俎豆民不見徳唯爭
是聞朝野以機巧為師文吏用深刻為法風澆俗敝化
之然也雖復建立庠序兼啓黌塾業非時貴道亦不行
其間服膺儒術盖有之矣彼衆我寡未能移俗然其維
持名教奬餙彛倫㣲相𢎞益賴斯而已王者承天休咎
隨化有禮則祥瑞必降無禮則妖孽興起人稟五常性
靈不一有禮則隂陽合徳無禮則禽獸其心治國立身
非禮不可朕受命於天才成萬物去華夷之亂求風化
之宜戒奢崇儉率先百辟輕徭薄賦冀以寛𢎞而積習
生常未能懲革閭閻士庶吉凶之禮動悉乖方不依制
度執憲之職似塞耳而無聞莅民之官猶蔽目而不察
宣揚朝化其若是乎古人之學且耕且養今者民丁非
役之日農畆時候之餘若敦以學業勸以經禮自可家
慕大道人希至徳豈止知禮節識亷恥父慈子孝兄恭
弟順者乎始自京師爰及州郡宜祗朕意勸學行禮
　　顔之推
　　　請考梁樂奏(開皇二年之推奏文帝/以梁樂亡國之音不從)
禮崩樂壞其來自久今太常雅樂並用胡聲請馮梁國
舊事考尋古典
　
　
　
　
　
　
　
　
　
　
　
　
　
　
　隋文紀巻三
欽定四庫全書
　隋文紀巻四　　　　　明　梅鼎祚　編
　　楊素(字處道𢎞農華陰人周徐州總管/進柱國入隋歴尚書令封越國公)
　　　劾郢國公王誼奏(高祖以第五女妻誼子奉孝/奉孝卒踰年誼表言公主少)
　　　　(請除服素時為御史/大夫劾誼有詔勿治)
臣聞喪服有五親疎異節喪制有四降殺殊文王者之
所常行故曰不易之道也是以賢者不得踰不肖者不
得不及而儀同王奉孝既尚蘭陵公主奉孝以去年五
月身喪始經一周而誼便請除釋竊以雖曰王姬終成
下嫁之禮公則主之猶在移天之義况復三年之喪自
上達下及朞釋服在禮未詳然夫婦則人倫攸始喪紀
則人道至大茍不重之取笑君子故鑽燧改火責以居喪
之速朝祥暮歌譏以忘哀之早然誼雖不自彊爵位已
重欲為無禮其可得乎乃薄俗傷教為父則不慈輕禮
易喪致婦於無義若縱而不正恐傷風俗請付法推科
　　　滕王綸罪議(綸為高祖弟瓚之子瓚周末仕歴/大宗伯見高祖執政羣情未一恐)
　　　　(為家禍陰欲圗之及高祖受禪立為滕王綸/嗣位每不自安煬帝時有人告綸厭蠱惡逆)
　　　　(坐當死帝令公卿議其事司徒楊素等議除/名為民再徙朱崖隋亡歸唐為懐化縣公)
綸希冀國災以為身幸原其性惡之由積自家世惟皇
運之始四海同心在於孔懷彌須叶力其先乃離阻大
謀棄同即異父悖於前子逆於後非直覬覦朝廷便是
圖危社稷為惡有狀其罪莫大刑兹無赦抑有舊章請
依前律
　　　衛王集罪議(集襲父爽為衛王爽高祖異母弟/也煬帝時猜防諸王集憂懼乃呼)
　　　　(術者章醮祈福有人告集祝詛罪當死楊素/等議請如律時滕王綸坐與相連帝不忍加)
　　　　(誅乃下詔/逺徙邊郡)
集宻懷左道厭蠱君親公然呪詛無慙幽顯情滅人理
事悖先朝是君父之罪人非臣子之所赦請論如律
　　　煬帝詔
綸集以附萼之華猶子之重縻之好爵匪由徳進正應
與國升降休戚是同乃包藏妖禍誕縱邪僻在三之義
愛敬俱淪急難之情孔懷頓滅公卿議既如此覽以澘
然雖復王法無私恩從義斷但法隱公於禮有親親致
之極辟情所未忍
　　　栁宏誄(宏字匡道河東解人辭采雅贍與素為/莫逆交仕周御正下大夫卒素誄之其)
　　　　(為士友所/痛惜如此)
山陽王弼風流長逝潁川荀粲零落無時修竹夾池永
絶梁園之賦長楊映沼無復川洛之文(北史/)
　　牛宏(字里仁安定鶉觚人周内史下大夫進/儀同三司入隋歴上將軍右光禄大夫)
　　　請開獻書之路表(宏開皇初遷散騎常侍秘書/監以典籍散逸上表請開獻)
　　　　(書之路上納之下詔獻書/一巻賚縑一匹篇籍稍備)
經籍所興由來尚矣爻畫肇於庖羲文字生於蒼頡聖
人所以𢎞宣教導博通古今揚於王庭肆於時夏故堯
稱至聖猶考古道而言舜其大智尚觀古人之象周官
外史掌三皇五帝之書及四方之志武王問黄帝顓頊
之道太公曰在丹書是知握符御厯有國有家者曷嘗
不以詩書而為教因禮樂而成功也昔周徳既衰舊經
紊棄孔子以大聖之才開素王之業憲章祖述制禮刋
詩正五始而修春秋闡十翼而𢎞易道治國立身作範
垂法及秦皇馭宇呑滅諸侯任用威力事不師古始下
焚書之令行偶語之刑先王墳籍掃地皆盡本既先亡
從而顚覆臣以圖䜟言之經典盛衰信有徵數此則書
之一厄也漢興改秦之弊敦尚儒術建藏書之筴置校
書之官屋壁山巖往往間出外有太常太史之藏内有
延閣秘書之府至孝成之世亡逸尚多遣謁者陳農求
遺書於天下詔劉向父子讐校篇籍漢之典文於斯為
盛及王莽之末長安兵起宫室圖書並從焚燼此則書
之二厄也光武嗣興尤重經誥未及下車先求文雅於
是鴻生鉅儒繼踵而集懷經負帙不逺斯至肅宗親臨
講肄和帝數幸書林其蘭臺石室鴻都東觀祕牒塡委
更倍於前及孝獻移都吏民擾亂圖書縑帛皆取為帷
囊所收而西裁七十餘乗屬西京大亂一時燔蕩此則
書之三厄也魏文代漢更集經典皆藏在秘書内外三
閣遣祕書郎鄭黙刪定舊文時之論者美其朱紫有别
晉氏承之文籍尤廣晉秘書監荀勗定魏内經更著親
簿雖古文舊簡猶云有缺新章後録鳩集已多足得恢
𢎞正道訓範當世屬劉石憑陵京華覆滅朝章國典從
而失墜此則書之四厄也永嘉之後㓂竊競興因河據
洛跨秦帶趙論其建國立家雖傳名號憲章禮樂寂滅
無聞劉裕平姚收其圖籍五經子史纔四千巻皆赤軸
青紙文字古拙僣偽之盛莫過二秦以此而論足可明
矣故知衣冠軌物圖畫記注播遷之餘皆歸江左晉宋
之際學藝為多齊梁之間經史彌盛宋祕書丞王儉依
劉氏七畧撰為七志梁人阮孝緒亦為七録總其書數
三萬餘巻及侯景渡江破滅梁室祕省經籍雖從兵火
其文徳殿内書史宛然猶存蕭繹據有江陵遣將破平
侯景收文徳之書及公私典籍重本七萬餘巻悉送荆
州故江表圖書因斯盡萃於繹矣及周師入郢繹悉焚
之於外城所收十纔一二此則書之五厄也後魏爰自
幽方遷宅伊洛日不暇給經籍闕如周氏創基闗右戎
車未息保定之始書止八千後加收集方盈萬巻高氏
據有山東初亦採訪驗其本目殘缺猶多及東夏初平
獲其經史四部重雜三萬餘巻所益舊書五千而已今
御書單本合一萬五千餘巻部帙之間仍有殘缺比梁
之舊目止有其半至於陰陽河洛之篇醫方圖譜之説
彌復為少臣以經書自仲尼已後迄于當今年踰千載
數遭五厄興集之期屬膺聖世伏惟陛下受天明命君
臨區宇功無與二徳冠往初自華夏分離彛倫攸斁其
間雖霸王遞起而世難未夷欲崇儒業時或未可今土
宇邁於三王民黎盛於兩漢有人有時正在今日方當
大𢎞文教納俗升平而天下圖書尚有遺逸非所以仰
協聖情流訓無窮者也臣史籍是司寢興懷懼昔陸賈
奏漢祖云天下不可馬上治之故知經邦立政在於典
謨矣為國之本莫此攸先今祕藏見書亦足披覽但一
時載籍須令大備不可王府所無私家乃有然士民殷
雜求訪難知縱有知者多懷恡惜必須勒之以天威引
之以㣲利若猥發明詔兼開購賞則異典必臻觀閣斯
積重道之風超於前世不亦善乎伏願天監少垂照察
(刋詩北史作刋書後加作復加御書/作御出聖世作聖代必臻作必至)
　　　議修立明堂奏(開皇三年𢎞拜禮部尚書勅修/撰五禮上議請依古制修立明)
　　　　(堂上以時事草/創竟寢不行)
竊謂明堂者所以通神靈感天地出教化崇有徳孝經
曰宗祀文王於明堂以配上帝祭義云祀于明堂教諸
侯孝也黄帝曰合宫堯曰五府舜曰總章布政興治由
來尚矣周官考工記曰夏后氏世室堂修二七廣四修
一鄭𤣥注云修十四步其廣益以四分修之一則堂廣
十七步半也殷人重屋堂修七尋四阿重屋鄭云其修
七尋廣九尋也周人明堂度九尺之筵南北七筵五室
凡室二筵鄭云此三者或舉宗廟或舉王寢或舉明堂
互言之明其同制也馬融王肅干寶所注與鄭亦異今
不具出漢司徒馬宫議云夏后氏世室室顯於堂故命
以室殷人重屋屋顯於堂故命以屋周人明堂堂大於
夏室故命以堂夏后氏益其堂之廣百四十四尺周人
明堂以為兩序間大夏后氏七十二尺若據鄭𤣥之説
則夏室大於周堂如依馬宫之言則周堂大於夏室後
王轉文周大為是但宫之所言未詳其義此皆去聖久
逺禮文殘缺先儒解説家異人殊鄭注玉藻亦云宗廟
路寢與明堂同制王制曰寢不踰廟明大小是同今依
鄭𤣥注每室及室止有一丈八尺四壁之外四尺有餘
若以宗廟論之祫享之時周人旅酬六尸并后稷為七
先公昭穆二尸先王昭穆二尸合十一尸三十六主及
君北面行事於二丈之堂愚不及此若以正寢論之便
須朝宴據燕禮諸侯宴則賔及卿大夫脱履升坐是知
天子宴則三公九卿並須升堂燕義又云席小卿次上
卿言皆侍席止於二筵之間豈得行禮若以明堂論之
總享之時五帝各於其室設青帝之位須於太室之内
少北西面太昊從食坐於其西近南北面祖宗配享者
又於青帝之南稍退西面丈八之室神位有三加以簠
簋籩豆牛羊之俎四海九州美物咸設復須席工升歌
出罇反坫揖讓升降亦以隘矣據兹而説近是不然案
劉向别録及馬宫蔡邕等所見當時有古文明堂禮王
居明堂禮明堂圖明堂大圖明堂陰陽太山通義魏文
侯孝經傳等並説古明堂之事其書皆亡莫得而正今
明堂月令者鄭𤣥云是吕不韋著春秋十二紀之首章
禮家鈔合為記蔡邕王肅云周公所作周禮内有月令
第五十三即此也各有證明文多不載束晳以為夏時
之書劉瓛云不韋鳩集儒者尋于聖王月令之事而記
之不韋安能獨為此記今案不得全稱周書亦未可即
為秦典其内雜有虞夏殷周之法皆聖王仁恕之政也
蔡邕具為章句又論之曰明堂者所以宗配其祖以配
上帝也夏后氏曰世室殷人曰重屋周人曰明堂東曰
青陽南曰明堂西曰總章北曰𤣥堂内曰太室聖人南
面而聽向明而治人君之位莫不正焉故雖有五名而
主以明堂也制度之數各有所依堂方一百四十四尺
巛之䇿也屋圓楣徑二百一十六尺乾之䇿也大廟明
堂方六丈通天屋徑九丈陰陽九六之變且圓蓋方覆
九六之道也八闥以象卦九室以象州十二宫以應日
辰三十六戸七十二牖以四户八牖乗九宫之數也戸
皆外設而不閉示天下以不藏也通天屋髙八十一尺
黄鍾九九之實也二十八柱布四方四方七宿之象也
堂髙三尺以應三統四向五色各象其行水濶二十四
丈象二十四氣於外以象四海王者之大禮也觀其樸
範天地則象陰陽必據古文義不虚出今若直取考工
不參月令青陽總章之號不得而稱九月享帝之禮不
得而用漢代二京所建與此説悉同建安之後海内大
亂京邑焚燒憲章泯絶魏氏三方未平無聞興造晉則
侍中裴頠議曰尊祖配天其義明著而廟宇之制理據
未分宜可直為一殿以崇嚴父之祀其餘雜碎一皆除
之宋齊巳還咸率茲禮此乃世乏通儒時無思術前王
盛事於是不行後魏代都所造出自李沖三三相重合
為九室簷不覆基房間通街穿鑿處多迄無可取及遷
宅洛陽更加營構五九紛競遂至不成宗配之事於焉
靡託今皇猷遐闡化覃海外方建大禮垂之無窮𢎞等
不以庸虚謬當議限今檢明堂必須五室者何尚書帝
命驗曰帝者承天立五府赤曰文祖黄曰神升白曰顯
紀黒曰𤣥矩蒼曰靈府鄭𤣥注曰五府與周之明堂同
矣且三代相沿多有損益至於五室確然不變夫室以
祭天天實有五若立九室四無所用布政視朔自依其
辰鄭司農云十二月分在青陽等左右之位不云居室
鄭𤣥亦言每月於其時之堂而聽政焉禮圖畫个皆在
堂偏是以須為五室明堂必須上圓下方者何孝經援
神契曰明堂者上圓下方八忩四達布政之宫禮記盛
徳篇曰明堂四户八牖上圓下方五經異義稱講學大
夫淳于登亦云上圓下方鄭𤣥同之是以須為圓方明
堂必須重屋者何案考工記夏言九階四旁兩夾忩門
堂三之二室三之一殷周不言者明一同夏制殷言四
阿重屋周承其後不言屋制亦盡同可知也其殷人重
屋之下本無五室之文鄭注云五室者亦據夏以知之
明周不云重屋因殷則有灼然可見禮記明堂位曰太
廟天子明堂言魯為周公之故得用天子禮樂魯之大
廟與周之明堂同又曰複廟重檐刮楹達嚮天子之廟
飾鄭注複廟重屋也據廟既重屋明堂亦不疑矣春秋
文公十三年太室屋壞互行志曰前堂曰太廟中央曰
太室屋其上重者也服䖍亦云太室太廟太室之上屋
也周書作洛篇曰乃立太廟宗宫路寢明堂咸有四阿
反坫重亢重廊孔晁注曰重亢累棟重廊累屋也依黄
圖所載漢之宗廟皆為重屋此去古猶近遺法尚在是
以須為重屋明堂必須為辟廱者何禮記盛徳篇云明
堂者明諸侯尊卑也外水曰辟廱明堂陰陽録曰明堂
之制周圜行水左旋以象天内有太室以象紫宫此明
堂有水之明文也然馬宫王肅以為明堂辟廱太學同
處蔡邕盧植亦以為明堂靈臺辟廱太學同實異名邕
云明堂者取其宗祀之清貌則謂之清廟取其正室則
曰太室取其堂則曰明堂取其四門之學則曰太學取
其周水圜如璧則曰璧廱其實一也其言别者五經通
義曰靈臺以望氣明堂以布政辟廱以養老教學三者
不同袁準鄭𤣥亦以為别歴代所疑豈能輒定今據郊
祀志云欲治明堂未曉其制濟南人公玉帶上黄帝時
明堂圖一殿無壁葢之以茅水圜宫垣天子從之以此
而言其來則久漢中元二年起明堂辟廱靈臺於洛陽
並别處然明堂亦有璧水李尢明堂銘云流水洋洋是
也以此須有辟廱夫帝王作事必師古昔今造明堂須
以禮經為本形制依於周法度數取於月令遺闕之處
參以餘書庶使該詳沿革之理其五室九階上圓下方
四阿重屋四旁兩門依考工記孝經説堂方一百四十
四尺屋圓楣徑二百一十六尺太室方六丈通天屋徑
九丈八闥二十八柱堂高三尺四向五色依周書月令
論殿垣方在内水周如外水内徑三百步依太山盛徳
記覲禮經仰觀俯察皆有則象足以盡誠上帝祗配祖
宗𢎞風布教作範於後矣𢎞等學不稽古輒申所見可
否之宜伏聽裁擇(興治北史作興教二七作七尋度九/尺作廣九尺時作日世室作世代)
　　　定禮儀奏(六年𢎞為太常卿奏詔可𢎞因奏徵/學者撰儀禮百巻悉用東齊儀注亦)
　　　　(㣲採王儉禮/頒行天下)
聖教陵替國章殘缺漢晉為法隨俗因時未足經國庇
人𢎞風施化且制禮作樂事歸元首江南王儉偏隅一
臣私撰儀注多違古法就廬非東階之位凶門豈設重
之禮兩蕭累代舉國遵行後魏及齊風牛本隔殊不尋
究遙相師祖故山東之人浸以成俗西魏已降師旅弗
遑賔嘉之禮盡未詳定今休明啟運憲章伊始請據前
經革茲俗弊
　　　請修緝雅樂奏(開皇九年平陳獲宋齊舊樂置/清商署求陳太樂令蔡子元等)
　　　　(居其職𢎞奏高祖下制晉王廣又表請乃許/𢎞因鄭譯之舊請依古五聲六律旋相為宫)
　　　　(高祖憶何妥言但許作黄鍾一宫而已𢎞及/秘書丞姚察通直散騎常侍許善心儀同三)
　　　　(司劉臻通直郎虞世基更共議/奏上並從之至十四年而樂定)
臣聞周有六代之樂至韶舞而巳秦始皇改周舞曰五
行漢高帝改韶舞曰文始以示不相襲也又造武徳自
表其功故高帝廟奏武徳文始五行之舞又作昭容禮
容増演其意昭容生於武徳蓋猶古之韶也禮容生於
文始矯秦之五行也文帝又作四時之舞故孝景帝立
追述先功采武徳舞作昭徳舞被之管絃薦於太宗之
廟孝宣采昭徳舞為盛徳舞更造新歌薦于武帝之廟
據此而言遞相因襲縱有改作並宗於韶至明帝時東
平獻王采文徳舞為大武之舞薦于光武之廟漢末大
亂樂章淪缺魏武平荆州獲杜䕫以為軍謀祭酒使創
雅樂時散騎侍郎鄧靜善詠雅歌樂師尹胡能習宗祀
之曲舞師馮肅曉知先代諸舞總練研精復於古樂自
䕫始也文帝黄初改昭容之樂為昭業樂武徳之舞為
武頌舞文始之舞為大韶舞五行之舞為大武舞明帝
初公卿奏上太祖武皇帝樂曰武始之舞高祖文皇帝
樂曰咸熈之舞又製樂舞名曰章斌之舞有事於天地
宗廟及臨朝大饗並用之晉武帝泰始二年遣傅𤣥等
造行禮乃上夀食舉歌詩張華表曰按漢魏所用雖詩
章辭異興廢隨時至其韻逗曲折並繫於舊一皆因襲
不敢有所改也九年荀勗典樂使郭夏宋識造王徳大
豫之舞改魏昭武舞曰宣武舞羽籥舞曰宣文舞江左
之初典章堙紊賀循為太常卿始有登歌之樂大寧末
阮孚等又增益之咸和間鳩集遺逸鄴没胡後樂人頗
復南度東晉因之以具鍾律太元間破苻永固又獲樂
工楊蜀等閑練舊樂於是金石始備尋其設懸音調並
與江左是同慕容垂破慕容永於長子盡獲苻氏舊樂
垂息為魏所敗其鍾律令李佛等將大樂細伎奔慕容
徳於鄴徳遷都廣固子超嗣立其母先没姚興超以太
樂伎一百二十人詣興贖母及宋武帝入闗悉收南度
永初元年改正徳舞曰前舞大武舞曰後舞文帝元嘉
九年太樂令鍾宗之更調金石至十四年典書令奚縱
復改定之又有凱容宣業之舞齊代因而用之蕭子顯
齊書志曰宋孝建初朝議以凱容舞為韶舞宣業舞為
武徳舞據韶為言宣業即是古之大武非武徳也故志
有前舞凱容歌辭後舞凱容歌辭者矣至于梁初猶用
凱容宣業之舞後改為大壯大觀焉今人猶喚大觀為
前舞故知樂名雖隨代而改聲韻曲折理應常同前克
荆州得梁家雅曲今平蔣州又得陳氏正樂史傳相承
以為合古且觀其曲體用聲有次請修緝之以備雅樂
其後魏洛陽之曲據魏史云太武平赫連昌所得更無
明證後周所用者皆是新造雜有邊裔之聲皆不可用
者也
　　　文帝制
制禮作樂聖人之事也功成化洽方可議之今宇内初
平正化未洽遽有變革我則未暇
　　　議律吕還相為宫奏(九年詔改定雅樂𢎞上議/上曰不須作旋相為宫且)
　　　　(作黄鍾/一均也)
謹案禮五聲六律十二管還相為宫周禮奏黄鍾歌大
吕奏太蔟歌應鍾皆是旋相為宫之義蔡邕明堂月令
章句曰孟春月則太蔟為宫姑洗為商㽔賔為角南吕
為徵應鍾為羽大吕為變宫夷則為變徵他月倣此故
先王之作律呂也所以辯天地四方陰陽之聲楊子雲
曰聲生於律律生於辰故律吕配五行通八風歴十二
辰行十二月循環轉運義無停止譬如立春木王火相
立夏火王土相季夏餘分土王金相立秋金王水相立
冬水王木相還相為宫者謂當其王月名之為宫今若
十一月不以黄鍾為宫十二月不以太蔟為宫便是春
木不王夏土不相豈不陰陽失度天地不通哉劉歆鍾
律書云春宫秋律百卉必彫秋宫春律萬物必榮夏宫
冬律雨雹必降冬宫夏律雷必發聲以斯而論誠為不
易且律十二今直為黄鍾一均唯用七律以外五律竟
復何施恐失聖人制作本意故須依禮作還相為宫之
法
　　　又六十律不可行論(𢎞又議文帝善之詔/與姚察等正定雅樂)
謹案續漢書律厯志元帝遣韋𤣥成問京房於樂府房
對受學故小黄令焦延夀六十律相生之法以上生下
皆三生二以下生上皆三生四陽下生陰陰上生陽終
於中吕而十二律畢矣中吕上生執始執始下生去滅
上下相生終于南吕六十律畢矣十二律之變至於六
十猶八卦之變至於六十四也冬至之聲以黄鍾為宫
大蔟為商姑洗為角林鍾為徵南吕為羽應鍾為變宫
㽔賔為變徵此聲氣之元五音之正也故各統一日其
餘以次運行宫日者各自為宫而商徵以類從焉房又
曰竹聲不可以度調故作准以定數准之狀如瑟長一
大而十三絃隱間九尺以應黄鍾之律九寸中央一絃
下畫分寸以為六十律清濁之節執始之類皆房自造
房云受法於焦延夀未知延夀所承也至元和年待詔
侯鍾殷肜上言官無曉六十律以准調音者故待詔嚴
嵩具以准法教其子宣願召宣補學官主調樂器大史
丞𢎞試宣十二律其二中其四不中其六不知何律宣
遂罷自此律家莫能為准施絃嘉平年東觀召典律者
太子舎人張光問准意光等不知歸閱舊藏乃得其器
形制如房書猶不能定其絃緩急故史官能辨清濁者
遂絶其可以相傳者唯太𣙜常數及候氣而已據此而
論京房之法漢世已不能行沈約宋志曰詳案古典及
今音家六十律無施於樂禮云十二管還相為宫不言
六十封禪書云大帝使素女鼓五十絃瑟而悲破為二
十五絃假令六十律為樂得成亦所不用取大樂必易
大禮必簡之意也(准北史/作凖)
　　　又議
案周官云大司樂掌成均之法鄭衆注云均調也樂師
主調其音三禮義宗稱周官奏黄鍾者用黄鍾為調歌
大吕者用大吕為調奏者謂堂下四懸歌者謂堂上所
歌但一祭之間皆用二調是知據宫稱調其義一也明
六律六吕迭相為宫各自為調今見行之樂用黄鍾之
宫乃以林鍾為調與古典有違晉内書監荀勗依典記
以五聲十二律還相為宫之法制十二笛黄鍾之笛正
聲應黄鍾下徵應林鍾以姑洗為清角大吕之笛正聲
應大吕下徵應夷則以外諸均例皆如是然今所用林
鍾是勗下徵之調不取其正先用其下於理未通故須
改之
　　　同姚察許善心何妥虞世基等議定新樂宫調
　　　　奏
後周之時以四聲降神雖采周禮而年代深逺其法久
絶不可依用謹案司樂凡樂園鍾為宫黄鍾為角太蔟
為徵姑洗為羽舞雲門以祭天函鍾為宫太蔟為角姑
洗為徵南吕為羽舞咸池以祭地黄鍾為宫大吕為角
大蔟為徵圜鍾為羽舞韶以祀宗廟馬融曰圜鍾應鍾
也賈逵鄭𤣥曰圜鍾夾鍾也鄭𤣥乂云此樂無商聲祭
尚柔剛故不用也干寶云不言商商為臣王者自謂故
置其實而去其名若曰有天地人物無徳以主之謙以
自牧也先儒解釋既莫知適從然此四聲非直無商又
律管乖次以其為樂無克諧之理今古事異不可得而
行也按東觀書馬防傳太子丞鮑鄴等上作樂事下防
防奏言建初二年七月鄴上言天子食飲必順于四時
五味而有食舉之樂所以順天地養神明求福應也今
官雅樂獨有黄鍾而食舉樂但有太族皆不應月律恐
傷氣類可作十二月均各應其月氣公卿朝會得聞月
律乃能感天和氣宜應詔下太常評焉太常上言作樂
器直錢百四十六萬奏寢今明詔復下臣防以為可須
上天之明時因歳首之嘉月發大蔟之律奏雅頌之音
以迎和氣其條貫甚具遂獨施行起於十月為迎氣之
樂矣又順帝紀云陽嘉二年冬十月庚午以春秋為辟
雍𨽻太學隨月律十月作應鍾三月作姑洗元和以來
音戾不調修復黄鍾作樂器如舊典據此而言漢樂宫
懸有黄鍾均食舉太蔟均止有二均不旋相為宫亦以
明矣計從元和至陽嘉二年纔五十嵗用而復止驗黄
帝聽鳯以制律吕尚書曰予欲聞六律五聲周禮有分
樂而祭此聖人制作以合天地陰陽之和自然之理乃
云音戾不調斯言誣之甚也今梁陳雅曲並用宫聲按
禮五聲十二律還相為宫盧植云十二月三管流轉用
事當用事者為宫宫君也鄭𤣥曰五聲宫商角徵羽其
陽管為律陰管為吕布十二辰更相為宫始自黄鍾終
於南吕凡六十也皇偘疏還相為宫者十一月以黄鍾
為宫十二月以大吕為宫正月以大族為宫餘月放此
凡十二管各備五聲合六十聲五聲成一調故十二調
此即釋鄭義之明文無用商角徵羽為别調之法矣樂
稽耀嘉曰東方春其聲角樂當宫於夾鍾餘方各以其
中律為宫若有商角之理不得云宫於夾鍾也又云五
音非宫不調五味非甘不和又動聲儀宫唱而商和是
謂善本太平之樂也周禮奏黄鍾歌大吕以祀天神鄭
𤣥以黄鍾之鍾大吕之聲為均均調也故崔靈恩云六
樂十二調亦不獨論商角徵羽也又云凡六樂者皆文
之以五聲播之以八音故知每曲皆須五聲八音錯綜
而能成也禦㓂子云師文鼓琴命宫而總四聲則慶雲
浮景風翔唯韓詩云聞其宫聲使人温厚而寛大聞其
商聲使人方亷而好義及古有清角清徵之流此則當
聲為曲今以五引為五聲迎氣所用者是也餘曲悉用
宫聲不勞商角徵羽何以得知荀勗論三調為均首者
得正聲之名明知雅樂悉在宫調已外徵羽角自為謠
俗之音耳且西涼龜兹雜伎等曲數既多故得𨽻於衆
調調各别曲至如雅樂少須以宫為本歴十二均而作
不可分配餘調更成雜亂也(杜氏通典又采隋志叙事/之文按周官至之序也一)
(段作𢎞等/詳議誤)
　　　定新樂成奏(十四年樂定秘書監牛𢎞及姚察/許善心虞世基劉臻等共奏于是)
　　　　(并撰樂府歌辭三十首詔/並施用見行者皆停之)
臣聞蕢桴土鼓由來斯尚雷出地奮著自易經邃古帝
王經邦馭物揖讓而臨天下者禮樂之謂也秦焚經典
樂書亡缺爰至漢興始加鳩採祖述增廣緝成朝憲魏
晉相承更加論討沿革之宜備於故實永嘉之後九服
崩離燕石苻姚遞據華土此其戎乎何必伊川之上吾
其左袵無復㣲管之功前言往式於斯而盡金陵建社
朝士南奔帝則皇規粲然更備與内原隔絶三百年於
兹矣伏惟明聖膺期會昌在運今南征所獲梁陳樂人
及晉宋旗章宛然俱至曩代所不服者今悉服之前朝
所未得者今悉得之化洽功成於是乎在臣等伏奉明
詔詳定雅樂博訪知音旁求儒彦研校是非定其去就
取為一代正樂具在本司
　　高熲(字昭𤣥一名敏渤海蓚人仕周位柱國入/隋歴尚書左僕射爵齊國公忤煬帝見誅)
　　　諸州計户徵税奏(開皇八年五/月熲奏從之)
諸州無課調處及課州管戸數少者官人禄力乗前巳
來恒出隨近之州但判官本為牧人役力理出所部請
於所管戸内計户徵税
　　　諫收散樂奏(煬帝初熲拜太常時詔收周齊故/樂人及天下散樂熲奏諫不悦後)
　　　　(坐謗/訕誅)
此樂久廢今若徵之恐無識之徒棄本逐末遞相教習
(並隋/書)
　　蘓威(字無畏京兆武功人綽子仕周開府/入隋歴納言封房公開府儀同三司)
　　　薦栁莊奏(莊為給事黄門侍/郎納言蘇威奏薦)
江南人有學業者多不習世務習世務者又無學業能
兼之者不過栁莊(北史/)
　　宇文慶(字神慶河南洛陽人周上大將/軍入隋位上柱國涼州總管)
　　　奏文帝表(慶周末仕上柱國涼州總管上為丞/相時與慶言及天下事未㡬上言皆)
　　　　(驗及受禪恐上遺忘具録前言/為表奏之上省表大悦詔報)
臣聞智侔造化二儀無以隱其靈明同日月萬象不能
藏其狀先天弗違實聖人之體道未萌見兆諒達節之
神機伏惟陛下特挺生知狥齊誕御懷五岳其猶輕呑
八荒而不梗藴妙見於胷襟運竒謨於掌握臣以㣲賤
早逢天睠不以庸下親蒙推赤所奉成規纎毫弗舛尋
惟聖慮妙出蓍龜驗一人之慶有徵實天子之言無戯
臣親聞見實榮實喜
　　　文帝詔報
朕之與公本來親宻懷抱委曲無所不盡話言嵗久尚
能記憶今覽表奏方悟昔談何謂此言遂成實録古人
之先知禍福明可信也朕言之驗自是偶然公乃不忘
彌表誠節深感至意嘉尚無己
　　賀婁子幹(字萬夀本代人徙闗右仕周/秦州刺史入隋歴營州總管)
　　　論處隴西書(高祖以隴西頻被吐骨渾㓂掠子/幹為行軍總管勅勒民為堡營田)
　　　　(積穀子幹/上書從之)
比者兇冦侵擾蕩滅之期匪朝伊夕伏願聖慮勿以為
懷今臣在此觀機而作不得準詔行事且隴西河右土
曠民稀邊境未寧不可廣為田種比見屯田之所獲少
費多虚役人功卒逢踐暴屯田疎逺者請皆廢省但隴
右之民以畜牧為事若更屯聚彌不獲安只可嚴謹斥
候豈容集人聚畜請要路之所加其防守但使鎭戍連
接烽候相望民雖散居必謂無慮
　　高勱(字敬徳勃海蓚人齊清河王岳子爲侍中/尚書右僕射齊亡歸國周終隋洮州刺史)
　　　上取陳五䇿表(開皇七年勱為光州刺/史上表高祖答以優詔)
臣聞夷凶翦暴王者之懋功取亂侮亡往賢之雅誥是
以苖民逆命爰興兩階之舞有扈不賔終召六師之伐
皆所以寧一㝢内匡濟羣生者也自昔晉氏失馭天網
絶維羣凶於焉蝟起三方因而鼎立陳氏乗其際運拔
起細㣲蒨頊縱其長蛇竊據吳㑹叔寶肆其昏虐毒被
金陵數年已來荒悖滋甚牝雞司旦昵近姦回尚方役
徒積骸千數疆場防守長戍三年或㣲行暴露沈湎王
侯之宅或奔馳駿騎顚墜康衢之首有功不賞無辜獲
戮烽燧日警未以為虞耽淫靡嫚不知紀極天厭亂徳
妖實人興或空裏時有犬聲或行路共傳鬼怪或刳人
肝以祠天狗或自捨身以厭妖訛民神怨憤災異荐發
天時人事昭然可知臣以庸才猥蒙朝寄頻歴藩任與
其鄰接宻邇仇讐知其動靜天討有罪此即其時若戎
車雷動戈船電邁臣雖駑怯請效鷹犬
　　崔仲方(字不齊博陵安平人仕周少内史/入隋歴轉太常卿終信都太守)
　　　論取陳䇿書(仲方時為號州刺史及伐陳以仲/方為行軍總管下陳江州以拜上)
　　　　(開/府)
臣謹案晉太康元年嵗在庚子晉武平吳至今開皇六
年嵗次丙午合三百七載春秋寶乾圖云王者三百年
一蠲法今三百之期可謂備矣陳氏草竊起於丙子至今
丙午又子午為衝陰陽之忌昔史趙有言曰陳顓頊之
族為水故嵗在鶉火以滅又云周武王克商封胡公滿
於陳至魯昭公九年陳災禆竈曰嵗五及鶉火而後陳
亡楚剋之楚祝融之後也為火正故復滅陳陳承舜後
舜承顓頊雖太嵗左行嵗星右轉鶉火之嵗陳族再亡
戊午之年媯虞運盡語迹雖殊考事無别皇朝五運相
承感火徳而王國號為隋與楚同分楚是火正午為鶉
火未為鶉首申為實沈酉為大梁既當周秦晉趙之分
若當此分發兵將得嵗之助以今量古陳滅不疑臣謂
午未申酉並是數極蓋聞天時不如地利地利不如人
和况主聖臣良兵强國富動植迴心人神叶契陳既主
昬於上民讟於下險無百二之固衆非九國之師夏癸
殷辛尚不能立獨此島夷而稽天討伏度朝廷自有宏
謨但芻蕘所見冀申螢爝今唯須武昌已下蘄和滁方
吳海等州更帖精兵宻營渡計益信襄荆基郢等州速
造舟楫多張形勢為水戰之具蜀漢二江是其上流水
路衝要必爭之所賊雖於流頭荆門延洲公安巴陵隱
磯夏首蘄口盆城置船然終聚漢口峽口以水戰大決
若賊必以上流有軍令精兵赴援者下流諸將即須擇
便横渡如擁衆自衛上江水軍鼓行以前雖恃九江五
湖之險非徳無以為固徒有三吳百越之兵無恩不能
自立
　　皇甫績(字功明安定朝那人仕周内史中/大夫大將軍入隋歴信州總管)
　　　遺顧子元書(陳平拜績為蘓州刺史高智慧等/作亂江南州民顧子元發兵應之)
　　　　(因以攻績相持八旬子元素感績恩於冬至/日遣使奉牛酒績遺子元書子元頓首陳謝)
　　　　(楊素兵至/合擊破之)
皇帝握符受籙合極通靈受揖譲于唐虞棄干戈於湯
武東踰蟠木方朔所未窮西盡流沙張騫所不至𤣥漠
黄龍之外交臂來王葱嶺榆闗之表屈膝請吏曩者偽
陳獨阻聲教江東士民困於荼毒皇天輔仁假手朝廷
聊申薄伐應時瓦解金陵百姓死而復生吳會臣民白
骨還肉唯當懷音感徳行歌撃壤豈宜自同吠主翻成
反噬卿非吾民何須酒禮吾是隋將何容外交易子析
骸未能相告况是足食足兵高城深壍坐待强援綽有
餘力何勞踵輕敝之俗作虚偽之辭欲阻誠臣之心徒
惑驍雄之志以此見期必不可得卿宜善思活路曉諭
黎元能早改迷失道非逺
　　令狐熙(字長熙燉煌人周司勲吏/部中大夫終隋桂州總管)
　　　請解任表(熙拜桂州總管十七州諸/軍事在職數年上表不許)
臣忝寄嶺表四載于茲犬馬之年六十有一才輕任重
媿懼兼深常願收拙避賢稍免官謗然所管遐曠綏撫
尤難雖未能頓革夷風頗亦漸識皇化但臣夙患消渇
比更増甚筋力精神轉就衰邁昔在壯齒猶不如人况
今年疾俱侵豈可猶當重寄請解所任
　　于仲文(字次武建平公義之兄子仕周授/儀同開府入隋歴右翊衛大將軍)
　　　獄中上文帝書(仲文以戰功位大將軍領河南/道行軍總管拒尉遲迴諸將大)
　　　　(破之河南悉平拜柱國屬高祖受禪其叔父/太尉翼坐事下獄仲文亦為吏所簿於獄中)
　　　　(上書上并/翼釋之)
臣聞春生夏長天地平分之功子孝臣誠人倫不易之
道曩者尉迥逆亂所在影從臣任處闗河地居衝要甞
膽枕戈誓以必死迥時購臣位大將軍邑萬户臣不顧
妻子不愛身命冒白刃潰重圍三男一女相繼淪没披
露肝膽馳赴闕庭蒙陛下授臣以高官委臣以兵革于
時河南兇寇狼顧鴟張臣以羸兵八千掃除氛䘲摧劉
寛於梁郡破檀讓於蓼隄平曹州復東郡安城武定永
昌解亳州圍殄徐州賊席毗十萬之衆一戰土崩河南
蟻聚之徒應時戡定當羣兇問鼎之際黎元乏主之辰
臣第二叔翼先在幽州總馭燕趙南鄰羣寇北捍旄頭
内外安撫得免罪戾臣第五叔智建旟黒水與王謙為
鄰式遏蠻陬鎭綏蜀道臣兄顗作牧淮南坐制勍敵乗
機勦定傳首京師王謙竊據二江叛渙三蜀臣第三叔
義受脤廟庭龔行天討自外父叔兄弟皆當文武重寄
或銜命危難之間或侍衛鉤陳之側合門誠欵冀有可
明伏願垂泣辜之恩降雲雨之施追草昧之始録涓滴
之功則寒灰更然枯骨生肉不勝區區之至謹冒死以
聞(黎元北史作生靈捍/作掃江作州討作罰)
　　李行之(字義通隴西人仕齊周歴冬官府司寺下/大夫入隋開皇初除下溠郡太守不行)
　　　自撰墓誌銘(行之疾不迎/醫口授墓誌)
隴西李行之以某年某月終於某所年將六紀官歴四
朝道叶希夷事忘可否雖碩徳高風有傾先搆而立身
行已無愧夙心以為氣變則生生化曰死蓋生者物之
用死者人之終有何憂喜於其間哉乃為銘曰人生若
寄視死如歸茫茫大夜何是何非(北史/序傳)
　
　
　隋文紀巻四
欽定四庫全書
　隋文紀巻五　　　　　明　梅鼎祚　編
　　盧思道(字子行范陽人齊黄門侍郎入周歴掌教/上士終隋散騎侍郎才學兼著然不持操)
　　　(行有集/三十卷)
　　　盧記室誄
齊天統二年秋七月司徒記室參軍事永安鄉男范陽
盧詢祖卒先民有言惟徳可久抑又聞之惟名為夀爾
之無禄没而不朽乃援弱翰告哀良友遂作誄曰
皇虚眇邈師緒蟬聮大儒漢世名公魏年司徒藹藹撫
翼沖天尚書亹亹亦稱象賢若人擢秀絶後光前發榮
隨浦韞耀春田爰在弱齡孤根迥立内無怙恃外寡朋
執行有餘力藝無不習善價斯待香名允集下學上達
鑚幽洞㣲九流百氏異軫同歸文成鍾律韻響珠璣麗
詞泉涌壯思雲飛雄州擢第言割其楚我實襃然觀國
而舉自兹不調多歴年所游泳儒𤣥從容嘿語納於大
麓崇建府朝八紘所掩車乗翹翹我有明徳乃應嘉招
超自幕下來儀鳯條應徐並轍潘顧齊鑣聲華簮帶譽
動朋寮逖矣江陰承風請朔莊生喻指季子觀樂立朝
所寄俊才優學懸河自口靈珠在握乃參軍事仍賛中
鉉大沖所縻徳施攸踐同推麗則俱謝蟲篆何才之高
何位之鮮天下士也宜享多福豹變其文鴻漸於陸神
之聽之于何不淑營魄遂往音儀在目嗚呼哀哉昔余
與子分重契深譬諸投漆如彼斷金余慕大隱子惟陸
沈等趨宫閣並綴衣簮春臺共踐秋水偕臨還馬齊轡
出蓋連陰良書濁酒永嘯長吟美言俱賛闕行同箴娛
樂未㡬嶮阻相尋忻既無極憂亦難任云何不弔亡我
知音百年已矣萬物傷心嗚呼哀哉京伯君山並嗟湮
滅荀粲王夀同悲夭折蘭菊無墜鍾皷不絶之子云亡
何愧前烈靈衣襲几奠酒盈杯故庭飛籜虛帳凝埃僕
流離而涕泗驂顧慕以遲迴出南陽之舊道掩北邙之
夜臺趙卿之銘巳勒滕公之隴未開臨象設而不囘詎
幽魂之可來嗚呼哀哉(擢一/作挺)
　　　在齊為百官賀甘露表
竊以河榮洛變授祉於勲華𤣥玉素鱗降靈於湯武其
間㣲禽弱草改狀移形夜宿朝雲星光動色皆以炤臨
下土發揮帝載千祀一致隔代同符伏惟陛下上總天
維傍握河紀持欽翼之小心纂昇平之大業萬靈翹首
應三台以西巡兩儀貞觀乗六氣而東指雲卿既出還
聞百辟之歌河清可俟實得萬人之歎而上𤣥乃顧神
物薦委飛甘灑潤玉散珠連昔魏明仙掌竟無靈液漢
武金盤空望雲表豈若神漿可挹流珠九户之前天酒
自零凝炤三階之下斯實曠代祥符前王罕遇休矣美
矣皇哉唐哉臣等並邀昌運俱沐𤣥造驟聞祕祉亟覩
𡨕貺振鱗撫翼空馳魚鳥之心瘞玉編金方待云亭之
后
　　　孤鴻賦序(思道周末除掌教上士高祖為丞相/思道遷武陽太守非其好也為孤鴻)
　　　　(賦以寄其/情其序曰)
余志學之嵗自鄉里遊京師便見識知音歴受羣公之
眷年登弱冠甫就朝列談者過誤遂竊虚名通人楊令
君邢特進已下皆分庭致禮倒屣相接翦拂吹嘘長其
光價而才本駑拙性實疎嬾勢利貨殖淡然不營雖籠
絆朝市且三十載而獨徃之心未始去懷抱也攝生舛
和有少氣疾分符坐嘯作守東原洪河之湄沃野彌望
囂務既屏魚鳥為鄰有離羣之鴻為羅者所獲野人馴
養貢之於余置諸池庭朝夕賞翫既用銷憂兼以輕疾
大易稱鴻漸於陸羽儀盛也楊子曰鴻飛𡨕𡨕鶱翥高
也淮南云東歸碣石違溽暑也平子賦曰南寓衡陽避
祁寒也若其雅步清音逺心高韻鵷鸞以降罕見其儔
而鎩翮牆陰偶影獨立唼喋粃粺雞鶩為伍不亦傷乎
余五十之年忽焉已至永言身事慨然多緒乃為之賦
聊以自慰云(寓南史/作翔)
　　　勞生論(思道開皇初以母老表請解職自恃才/地多所陵轢由是官塗淪滯既又著勞)
　　　　(生論指切當/時其詞曰)
莊子曰大塊勞我以生誠哉斯言也余年五十羸老云
至追惟疇昔勤矣厥生乃著茲論因言時云爾罷郡屏
居有客造余者少選之頃盱衡而言曰生者天地之大
徳人者有生之最靈所以作配兩儀稱貴羣品妍蚩愚
智之辨天懸壤隔行已立身之異入海登山今吾子生
於右地九葉卿族天授俊才萬夫所仰學綜流畧慕孔
門之游夏辭窮麗則擬漢日之卿雲行藏有節進退以
禮不謟不驕無愠無懌偃仰貴賤之間從容語黙之際
何其裕也下走所欣羨焉余莞爾而笑曰未之思乎何
所言之過也子其清耳請為左右陳之夫人之生也皆
未若無生在余之生勞亦勤止紈綺之年伏膺教義規
行矩步從善而登巾冠之後濯纓受署繮鏁仁義籠絆
朝市失翹陸之本性喪江湖之逺情淪此風波溺於倒
躓憂勞總至事非一緒何則地胄高華既致嫌於管庫
才識美茂亦受嫉於愚庸篤學强記聾瞽於焉側目清
言河㵼木訥所以疚心豈徒蠱惜春漿鴟恡腐鼠相江
都而永歎傅長沙而不歸固亦魯值臧倉楚逢靳尚趙
壹為之哀歌張升於是慟哭有齊之季不遇休明申脰
就鞅屏迹無地段珪張讓金貝是視賈謐郭淮腥臊可
饜淫刑以逞禍近池魚耳聽惡來之讒足踐龍逢之血
周氏末葉仍值辟王歛笏升階汗流浹背莒客之踵躋
焦原匹兹非險齊人之手執馬尾方此未危苦乃羊腸
句注之道據鞍振筴武落雞田之外櫛風沐雨三旬九
食不敢稱弊此之為役蓋其小小者耳今泰運肇開四
門以穆冕旒司契於上䕫龍佐命於下岐伯善卷恥徇
幽憂卞隨務光悔從木石余年在秋方已迫知命情禮
宜退不獲晏安一葉從風無損鄧林之攅植雙鳬退飛
不虧渤澥之游泳耕田鑿井晚息晨興候南山之朝雲
擥北堂之明月汜勝九穀之書觀其節制崔寔四人之
令奉以周旋晨荷蓑笠白屋黄冠之伍夕談穀稼霑體
塗足之倫濁酒盈罇髙歌滿席恍兮惚兮天地一指此
野人之樂也子或以是羨余乎客曰吾子之事既聞之
矣他人有心又請論其梗槩余荅曰雲飛泥沈卑高異
等圓行方止動息殊致是以摩霄運海輕罻羅於藪澤
五衢四炤忽斤斧於山林余晩值昌辰遂其弱尚觀人
事之隕穫覩時路之邅危𤣥冬修夜靜言長想可以累
歎悼心流涕酸鼻人之百年脆促已甚奔駒流電不可
為辭顧慕周章數紀之内窮通榮辱事無足道而有識
者鮮無識者多褊隘凡近輕險躁薄居家則人面獸心
不孝不義出門則謟諛讒佞無愧無恥退身知足忘伯
陽之炯戒陳力就列棄周任之格言悠悠逺古斯患巳
積迄於近代此蠧尤深范卿撝讓之風搢紳不嗣夏書
昬墊之罪報政所安朝露未稀小車盈董石之巷夕陽
且落皂蓋填閻竇之里皆如脂如韋俯僂匍匐噉惡求
媚䑛痔自親美言謟笑助其愉樂詐泣佞哀恤其喪紀
近通㫖酒逺貢文蛇艶姬美女委如脱屣金銑玉華棄
同遺跡及鄧通失路一簮之賄無餘梁冀就誅五侯之
貴將起向之求官買職晚謁晨趨刺促望塵之舊遊伊
優上堂之夜客始則亡魂裭魄若牛兄之遇獸心戰色
沮似葉公之見龍俄而抵掌揚眉高視闊步結侣棄廉
公之第攜手哭聖卿之門華轂生塵來如激矢雀羅蹔
設去等絶絃飴蜜非甘山川未阻千變萬化鬼出神入
為此者皆衣冠士族或有藝能不恥不仁不畏不義靡
愧友朋莫慙妻子外呈厚貌内藴百心繇是則紆青佩
紫牧州典郡冠幘刼人厚自封殖妍歌妙舞列鼎撞鍾
耳倦絲桐口飫珍㫖雖素論以為非而時宰之不𤯝末
俗蚩蚩如此之敝余則違時薄宦屏息窮居甚恥驅馳
深畏乾没心若死灰不營勢利家無儋石不費囊錢偶
影聮官將數十載駑拙致笑輕生所以告勞也眞人御
宇斵雕為樸人知榮辱時反邕熙風力上宰内敷文教
方邵重臣外揚武節被之大道洽以淳風舉必以才爵
無濫授稟斯首鼠不預衣簮阿黨比周掃地俱盡輕薄
之儔滅影竄迹礫石變成瑜瑾莨莠化為芝蘭曩之扇
俗攪時駭耳穢目今悉不聞不見莫余敢侮易曰聖人
作而萬物覩斯之謂乎
　　　北齊興亡論
或問主人曰往者魏人失御六合雲擾河朔闗右剪為
二國永熙西遁天平北巡兩朝先主分陜而霸龍戰虎
爭多歴嵗祀既而水運值竭天禄永終齊室比迹於唐
虞周人踵武於漢魏齊有五常周易四王並纔踰二紀
相繼而滅若其元首膺期股肱命世立極補天之業銘
常鏤鼎之功至於暴君南面孽臣作輔民怨神怒國殄
祀絶易世之由雖傳之耆舊載於史䇿通人雅㫖其詳
可得聞乎主人應之曰吾少仕齊朝晩歸周室因而學
業歴茲永乆雅好博古雖欲擬議近世治亂粤可略陳
在魏正光牝雞司旦爾朱榮乗釁内奰滔天泯夏餘燼
跋扈挻禍王城海内生民若崩厥角齊高祖神武皇帝
天縱英明之畧神挺雄武之才龍攄豹變投袂而起四
明昆弟大會韓陵類蚩尤風雨之兵若新都犀象之陳
彼曲我直天實賛之日未移晷大殱醜族然後拔立宗
枝入纂皇統羣后成務天下晏如但芒刺成災震逼為
梗居鄭流彘去而不入遷鼎舊鄴國命維新朝章國憲
燦然畢舉渭南失律似烏林之喪師洛北先鳴同官渡
之凱入雖天命有歸而盡於北面方之魏武具體而㣲
文襄嗣業始踰弱冠壞傑之氣足稱負荷賔禮時秀驅
駕羣雄内外肅清朝無粃政侯景背恩棄義狼顧汝穎
蕭衍失信幸灾蟻聚彭汴於是謀臣運䇿猛士推鋒渦
陽之役凶渠匹馬南逝寒山之戰吳卒隻輪不反王思
政入據長安淹歴嵗時神旗蹔臨如風掃籜三秦勍敵
閉闗自守五湖之長革音請命魏孝静以天厯有在鼎
祚將遺大禮備物率由舊典允恭克譲推而弗居禍生
非慮匕首竊發爾其夷㓙剪暴剛斷英峙天崩地折堂
搆闕如嗣子幼沖未堪多難文宣雖云外弟少乏令名
人望所歸便見推奉于時政有彛倫朝多俊乂爪牙皆
韓白之伍心腹盡良平之儔外靜方隅内康庶績主之
不才四海弗之覺也洎乎受終文祖燎天改物兵强地
廣國富刑清發號施令必師古始信賞必罰如有四時
年穀屢登災害不作敵人竄迹郊境無虞天保受命迄
於五祀黄初泰始不能逺尚爰及中年誕縱昏徳以萬
乗之貴為長夜之飲散髮視朝肉袒聽政手行刳剔躬
運矛鋋寵狎佞諛親愛凡鄙出入市廛遊走衢路太保
高隆之佐命元功廟廊上宰僕射高徳政龍潛賔友帷
幄重臣衛尉卿杜弼碩學偉才拔萃出類光禄大夫元
景風流儒雅師範縉紳或赤族見誅或丹頸為戮並直
言竊歎斃於讒口自餘名士良臣非罪遭命淫刑以逞
不可殫言劉曹以還逮於僣偽受命稱帝未有若斯之
慘者也賴有尚書令𢎞農楊遵彦魏太傅津之子也含
章秀出希世偉人風鑑俊朗體局貞固學無不縱才靡
不通裴樂謝其清言應劉媿其藻麗温良恭儉譲恕惠
和髙行異才近古無二有齊建國便預經綸軍國政事
一人而巳詰旦坐朝諮請填凑千端萬緒令議如流剖
斷部領選舉人物滿室盈庭永無凝滯虚襟泛愛禮賢
好士聞人之善若巳有之智調有餘尤善當世譛言屢
入時寄無改每乘輿四巡恒守京邑凡有善政皆遵彦
之為是以主昏於上國治於下朝野貴賤至于今稱之
俄而文宣不豫弊于麴蘖儲君繼體纔歴數旬近習預
權小人並進楊公慮有危機引身移疾幼主若喪股肱
固相敦勉乾明之始難起戚藩變成倐忽殞於殿省詩
云人之云亡邦國殄悴君子是以知齊祚之不昌也孝
昭地乃宻親位居元輔有姬公之戚無復子之親亦由
主弱時艱慮深家國當陽正位事出權道身長八尺腰
帶十圍沈深謹厚實有君人之望時甲卒强盛財力殷
阜乃睠西顧恒有呑噬之心兼以天保之後懲其淫縱
不邇聲色不事晏遊孝于太后篤于昆季愼惜名器愛
養黎元後庭嬪嬙皆是藩邸之舊數不盈十竟無私寵
特解吏事尤好禮容但政苛碎暗於聽受降年不永朞
嵗而崩大漸維㡬黜其元子武成母弟之親入主宗祏
而少稟凶徳不孝不仁龍攅在嬪淚不承臉太后之喪
亦不哀哭纔及公除便衣絳裘縱侈荒淫不知紀極甘
酒嗜音夜以繼晝有和士開者素出和氏之庶孽其面
目亦似突厥輕薄凡猥為衣冠所棄武成在田之日引
為㕘將聞好彈胡琵琶亦解歌舞一面之後便大相愛
悦恒在卧内同食共寢淫穢之事無所不為天保之世
文宣知其如此頓鞭二百徙配長城後遇赦得還武成
為右丞相久别得還恩盼愈厚信宿之間賜賞巨萬及
踐大位親顧彌隆爰自黄門漸至端右盡景娛侍略不
休停就令蹔出便追騎相尋士開作威作福略無顧憚
恩寵勢望燻灼朝野恣性貪淫人倫少例心如谿壑行
均犬豕甲第當衢侔擬公室富商大賈朝夕盈門朝士
無賴者亦競相諂媚或送婢妾或進子女筐篚苞苴烟聚
波屬士開葬母傾朝追送諂諛尤甚者至悲不自勝澆
薄邪佞愛踰弟兄名賢素士略不交言其所薦延奏無
不遂榮枯進退定于俄頃于時下陵上替奔競成習士
無貴賤風節頓盡趙彦深阿諛順㫖俛首懷禄元文遙
器能先見不敢措言此外羣官靡衣媮食齊室大壞其
源始于此河清之末長彗為災太史奏言須有攘救武
成便自稱太上傳位後主胡長粲以從舅之親馮子琮
以姨夫之戚俱受寄託並當樞要或性識庸近或意懷
險薄皆不學無術智能淺短及天統末年武成即世和
士開一相處内自擬伊周太尉録尚書事趙郡王叡明
徳茂親聰爽俊悟藩王之内時望隆重以士開凶醜宜
加屏黜入踐青蒲讜言規諫而少主聰察不類成昭母
后才明異於馬鄧士開禮于疎行長粲為其謀主遂使
宻戚賢王絞縊以戮雖遐邇胥怨愚智同憤而依托城
社末如之何數載之間肆其穢行與馮子琮夫婦鬻獄
賣官三家府藏賄貨山積凶愚子弟並處高資更相貨
易擇而後授司徒瑯琊王儼年甫十四兼領憲司憤其
所為切齒忿咤執送南臺異其身首子琮以搆扇兩端
一時依法二凶俱勦朝野晏清京師市里舞蹈成羣梁
董之慶不足斯比瑯琊心實去惡跡乃陵上不容於時
俄而賜盡自兹已後政道彌昏髙阿那以牧圉之勤重
其佞媚韓長鸞以韝紲之能悦其趨走又有女奴陸氏
出自掖庭凶智狡筭舉世無疋以保母之恩特見尊寵
六宫謂之世師人主以為内相舞弄王法掩塞天聽慶
賞刑威出於婢口頑嚚弟姪布於列位帝戚皇支不能
及也陸子駱提婆者出於皂𨽻本是鞾工愚暗庸短僅
辯菽麥與韓高之徒共持國柄宣淫肆暴甚於和氏窮
極富貴轉日迴天愚薄之倫折枝䑛痔輕者進貨賂重
者緒婚婣朝廷混然無復廉恥清貞守道更被嗤怪漢
世張趙不能喻其萬一晉朝賈郭未足比其錙銖斛律
明月屬鏤之錫寃動天地崔季舒龍逢之戮痛切幽明
加以内㕘年少閹官之屬親狎寵私盈滿宫禁干預政
事剽剠生民黔首呼嗟以日為嵗其反道違常速亡趨
滅事非一緒不可勝陳後主自生宫闈長於尼媪不接
端士不見正人朝夕諮諏罕聞調護之客便煩左右莫
匪刀鋸之餘飛鷹走狗蕩其心慮麗色淫聲亂其耳目
論功徳者云羲軒無以尚述欽明者稱堯舜不能踰才
智之士棄而不任假有名級備員而巳憲章綱紀蕩然
無餘魚爛土崩以俟勍寇周武大捷平陽乗虚深入將
有降心士無鬬志前世耿賈之雄俛眉頓顙先朝貔虎
之鋭歛氣重足舉晉陽如拾芥攻鄴宫猶振槁萬里百
城交臂屈膝南極江淮北盡砂塞西界函谷東至滄溟
府帑粟帛之饒兵革士民之衆齊之所畜盡為周有不
亦哀哉
　　　後周興亡論
周太祖文皇帝幼而機警智數過人屬魏末多故召募
闗隴值二將相屠三軍未一見推為主遂握兵符俄而
魏武西巡奉迎車駕挾天子以令諸侯萬世所一時也
撫養荒餘鳩聚兵甲同心之旅不滿萬人齊神武以大
兵數十萬將清灞滻雷動雲移萃於渭曲太祖以數千
敝卒振旅而還遂基王業竇泰以勁兵深入一戰喪元
高敖曹以鋭氣先登臨陣受首兵革嵗動敗鮮勝多高
氏雖怙其衆力莫敢先至邙山之舉我師敗績收合亡
散退守有餘及蕭氏將亡邊服震擾荆郢内附庸蜀來
王器械完整貨財充實帶甲百萬驍將如林晏駕之辰
國與齊人相埓矣閔帝以嫡嗣承基應天納禪弱齡厭
世未及稱皇徒以庶長見立纂我鴻緒從容文雅亦守
文之良主焉二帝景命不融髙祖始登大位于時大冢
宰晉公宇文護太祖之猶子也負圖作宰親受顧命國
柄朝權頓去王室高祖高拱深視彌歴嵗年談議儒𤣥
無所闗預祭則寡人晉公之不忌也但自下裁物其主
不堪累世權强一朝折首其餘黨與咸見夷戮惡禽臰
物掃地無餘爾乃棄奢淫去浮偽施一徳布公道屏重
内之饍躬大布之衣始自六宫被於九服令行禁止内
外肅然以釋氏立教本貴清靜近世以來糜費財力下
詔削除之亦前王所未行也值齊季失徳取亂侮亡親
御戎軒再舉而滅軍令肅然秋毫莫犯數旬而定不戮
一人未及下車革其弊政山東士女欣戴如歸但天性
嚴忍果於殺戮血流盈前無廢飲噉行幸四方尤好田
獵從禽於外非夜不還飛走之類值無免者識者以此
少之雖有武功未遑文徳彛章禮教蓋闕如也練甲治
兵將掃沙漠逺圖不遂暴疾升遐宣帝初在東宫已多
罪失高祖每加嚴訓不能修改嗣位之初飾情自勵踰
年巳後變態轉興躭酒好色常居内寢角抵逸遊不捨
晝夜分命使人徵求子女積之後宫以千萬數此石虎
之淫風也寵姬四人並立為皇后車服節文與内主無
别此劉聰之亂政也少在儲宫頗覽經籍臨朝對衆亦
有精神但稟猜狂特好詭異衣冠形色皆與舊制不同
文武侍臣屏棄遐裔内外門閣皆别令宦者看守出入
去來並録其數殿省以目相視然朋淫於家無所簡擇
乃至長樂亦有醜聲大象之末忽焉慘虐鞭挺朝士動
至數百背及胸腹一時下手楚毒之理不可忍見祖宗
廟號諱不得稱變易官名囘轉姓族車乗輪輻並有貴
賤之殊婦女莊㸃亦有上下之異後庭嬪妾房有數人
自旦至夕恒令危坐相對有不如法便即捶楚内外命
婦朔望朝謁皆令為丈夫拜伏以示肅恭自號為天不
復稱朕此外小事異同不可勝紀狂惑妖僻開闢未之
有也客曰齊武成荒悸庸暗怨結人神厥嗣不昌理則
然矣周祖聰明神武冠世雄竒因愚子以至顚覆豈人
事乎抑天道也蒙有惑焉請聞其説主人曰寒暑晦明
二儀之不同也賢愚治亂五勝之相形也是以酒池肉林
乃周王之締構坑儒滅學亦漢后之驅除齊自天保受
終迄於武平喪國孝昭之外竟無令主河清以後國基
漸墜昏主慢遊於上黎民怨讟於下逮於末葉君弱臣
愚外崩内潰周人取之猶坂上之走丸也周武任數舉
情果敢雄斷擁三秦之鋭屬攻昧之秋削平天下易同
俯拾未及三祀宫車挽駕嗣子披猖肆其㓙慝眞人革
命宗廟為墟此蓋天所以啟大隋非不幸也(兵革一/作兵車)
　　　為隋檄陳文(英華盧思道為北齊檄陳文注云/此檄述吳明徹及司馬消難事以)
　　　　(史考之明徹吕梁之敗在周宣政元年先一/年周巳滅齊後二年消難方奔陳又明年周)
　　　　(禪隋開皇元年伐陳英華既題作北齊又文/有我大齊之語未詳其誤兩齊字疑皆為隋)
　　　　(帝鼎案此檄稱頊者乃陳宣帝也攷陳書宣/  大建十年有明徹吕梁之敗十二年八月)
　　　　(有消難之奔以十四年正月薨則此應十三/年事而宣紀此年並不載北齊見攻且檄云)
　　　　(齊之方季實多涼徳江淮之間蹔為頊有此/正指北齊也檄當張齊豈自言方季涼徳邪)
　　　　(攷陳宣薨之嵗為壬寅次年癸夘隋文帝簒/周為開皇元年是年九月陳將周羅㬋陷胡)
　　　　(墅蕭摩訶攻江北隋以長孫覽等為行軍元/帥伐陳故此檄有受終革命之語則其時也)
　　　　(長孫覽傳開皇二年有事江南徴覽為行軍/元帥出夀陽水陸俱進㑹陳宣帝卒監軍高)
　　　　(熲以禮不伐喪而還固相合第元年/二年小異耳史傳年月錯互多此類)
告三江之表偽署君臣將帥州郡邑落士民等蓋聞上
𤣥垂象列宿拱辰極之中厚載成形百谷指滄滇之大
是以三五以降哲王明后逺覃聲教大燀威靈日月之
所照臨俱荷亭育舟車之所通泊咸附象鞮我大隋積
徳累功開物成務光宅寰海覆幬蒸民虞夏受終顧有
慙徳湯武革命未云盡善滄波巳東九譯請吏玉門之
右萬里無塵諸華冠帶之俗肆勤南畆皮服引弓之渠
頓顙北闕内外禔福區宇懾然皇上垂拱巖廊司契而
已惟夫太伯之後實號勾吳少康之裔是為于越江界
湫湄如掌之陋塗泥所集瘴癘自興自昔皇王列壤班
瑞春秋之義爵不過子在晉永嘉運北數極司馬睿衆
無一旅播越江濵劉蕭已還多歴世祀魏氏奄一神州
置之度外且西吞巴蜀北據淮淝善人君子可以為國
陳霸先下愚小醜品極輿𨽻屬揚部淪胥之日幸梁人
殱敗之秋騁其姦囘妄自尊大等蠻觸之戰爭似鰌魽
之跳躍曇頊昏頑賊忍不義不慈剿厥猶子竊其偽位
蜂蠆非毒谿壑易滿事甚楚圍之纓理切吳光之劒國
小地狹虐用其民坑戮侔於屠伯芟夷過於薙氏加以
沈迷麴糵酣酗終朝澆灌取盡夜以繼晝貨賄公行政
刑不立疎棄良士狎近小人守宰蠶漁子弟荒暴頭㑹
箕歛杼軸其空災異相仍稻蟹不熟江左黎獻戴目而
視齊之季世實多涼徳江淮之間蹔為頊有便謂三眷
易求百年可致違卜愎諫黷武窮兵吳明徹程文秀之
徒並早經行陣粗有風力彼朝上下繫以存立吕梁之
役貫盈惡稔曾未交綏雲卷霧徹組練塞垣艅艎噎水
顧盼之頃隻輪不歸及周宣馭厯將一淮海荆舒之民
奢侈為怨聊命偏禆拯其荼毒長江以北若火焚毛是
則楊越之地為陳孤立卒敝壤蹙邦羸政塞乗奔無轡
譬茲非險坐薪待燃方此為泰司馬消難切荷特私任
居連率猜狂使酒竊地外犇曇頊背恩棄徳是信是使
引盜納姦無媿無畏天奪其魄憑犯不悛縁邊諸城犬
羊薦食聖主以軒開萬國屬盡九州一隅不庭宜置天
討爰詔六軍分閫受鉞西徵秦隴之鋭北引燕代之英
五校雄兒超乗俱起三河猛士援距爭奮虎夫萬隊豹
騎千羣並骨勇肉飛風驤霧合憬彼江黄之衆遏矣彭
濮之民巨艦髙艫順流東指江都夀春之域扼喉撫背
之兵飛龍赤馬絶水南越漢后昆明未足方其訓旅魏
王𤣥武不能比其𨽻師以江湖之泥短衣祝髮輕舠利
舸便習者多陳上迷天意下憑地險所以舉尾支山怒
臂當轍今荆門鋭卒致命前驅淮南義師賈勇競入揚
舲振􁀙兔走鳥飛然則彼之所長我亦兼有我利涉大
川匪旦伊夕江郢運艚吳會裔旅東西遏絶通致無由
偽朝軍旅或陳誠欵密使相尋蕞爾危邦表裏攜二兼
弱攻昧今也其時扛鼎蒙輪之卒事均驅兕三禮四義
之將俛視韓白正正之旗百道俱進並雲移雷動大㑹
金陵牙旗暗山原金皷沸天地呼吸則江漢迴流叱咤
則衡嶷可拔運岱山而壓春卵引渤海而濯秋螢當不
足等其銷滅譬其虀粉猥以不武謬總戎律上稟廟堂
之謀下資素飽之氣使張悌之魂先遊北斗吕嘉之級
逺至新鄉漂櫓溺驂孱然已至亂麻積莽可為寒心偽
主若天誘其誠去危轉禍審青蓋之欲歸知蔣山之應
渡銜璧輿襯拜手轅門則上比吳蜀之君不失公侯之
寵陳之伯辟卿士編戸黔庶有能深識逆順因事立功
亦當服冕乗軒紆青佩紫疏爵酬庸待以不次王者之
師全救為本萬姓毫釐靡所侵軼勉求多福無待噬臍
檄之所到咸共申省(轍一作轅卒一作士/暗一作映遊一作逝)
　　　祭漅湖文
維開皇元年十二月朔甲子具位姓名遣某官以清酌
庶羞之饋敬祭漅湖之靈曰泱漭澄湖南服之紀斜通
海甸旁帶江汜深過百仞潤踰九里彭蠡莫儔具區非
擬揚越不庭多歴年紀王師薄伐六軍戾止戒期止日
馬首欲東常陰作沴零雨其濛水氣朝合天雲夜同申
之苦霧繼以嚴風塗泥已甚軌躅不通有稽天罸用沮
元戎唯夫百神受職水靈為大皇王御宇率土無外當
使日月貞明天地交泰雨師止其淋瀝雲將巻其蔚薈
東渡戈船南聳雕斾收尉佗之黄屋納孫皓之青葢然
後革車旋軫戎卒凱歌楚俘霧集冀馬星羅無徳不報
有酒如河神之聽之斯言匪蹉
　　　為高僕射與司馬消難書
　　　　(消難字道融河内温人妻齊神武女拜駙馬/都尉光禄卿出為北豫州刺史文宣末歸周)
　　　　(歴䢵州總管隋文帝輔政消難舉兵應尉遲/迥復歸於陳為車騎將軍及陳平免死卒于)
　　　　(家按此書乃隋高熲伐陳/時也熲為尚書左僕射)
名白一成雲雨再歴炎涼引領南望勞眷無已嵗暮寒
重想比勝宜羇泊水鄉無乃勤悴公居齊室家實元勲
後入周朝爵窮上等富貴榮名時無與二西征南逝蓋
不獲已且聖主敬於恩舊情期欵到背冰之始曲憲申
恩公之妻孥一無所問行李徃來想宜知悉陳氏背盟
負約事非一緒所以爰詔大將軍龔行天罰靈旗電掃
師次江陽延首金陵但增翹注昔龎萌重獲漢主宥其
深辜魏洽再歸曹王棄其大𤯝惜其才也今古如一醉
飽之過願不自疑兼齊氏王姬宛然在室諸子陸陸如
何易忘門生故吏遍於京輔舊友宻親擊鐘鼎食萬里
飄然音塵不嗣眷言及此伊何可懷今元戎啟行易為
去就承眷有素敢布腹心若使雙舠浮渡三叛獲俘函
首長安悔無及也(英/華)
　　　諫除大理奏(思道為散騎侍郎奏内史侍郎事/于時議置六卿將除大埋思道奏)
省有駕部寺留大僕省有刑部寺除大理斯則重畜産
而賤刑名誠為未可
　　薛道衡(字𤣥卿河東汾陰人齊中書侍郎歴周授/儀同入隋拜司𨽻大夫煬帝忌其才賜死)
　　　(集五/十巻)
　　　使陳奏(道衡除中書舎人兼散騎常侍聘陳髙/祖曰朕且含養置之度外勿以言辭相)
　　　　(折識朕/意焉)
江東蕞爾一隅僣擅遂久實由永嘉巳後華夏分崩劉
石苻姚慕容赫連之輩妄竊名號尋亦滅亡魏氏自北
徂南未遑逺畧周齊兩立務在兼并所以江表逋誅積
有年祀陛下聖徳天挺光膺寶祚比隆三代平一九州
豈容使區區之陳久在天網之外臣今奉使請責以稱藩
　　　祭江文
維開皇元年行軍元帥晉王謹以太牢之奠敬祭南瀆
大江之神仰惟靈性包平智徳擅靈長上膺東井下紀
南國引雙流而分九派長四瀆而約百川自晉永嘉乾
靈落綱蕞爾吳越僣偽相承陳賊叔寶世濟其凶士庶
為其塗炭人神所以怨憤忝司九伐清彼一方分命將
士乘流南渡仰憑靈祐咸蒙利涉今申命蒼兕躬總精
鋭直趨金陵行登石首庶蛟螭竄於洲渚帷蓋靜於波
濤江表克平海内清泰謹申禮薦惟神尚享
　　　祭淮文
元帥晉王謹以清滌制幣太牢之奠敬祭於東瀆大淮
之靈蓋聖徳應期神功宰物上齊七政下括四海自晉
人喪道彛倫攸斁天隔内外地毁東南三吳成危亂之
邦百越為逋逃之藪皇帝肇開鼎業光有神器圖出龜
龍鏡懸金玉憂勞庶績無忘寤寐言念蒼生情深矜養
河源海外莫不來庭􁀙頓呼韓嵗時拜誦偽陳蕞爾尚
阻聲教妖賊叔寶僣竊遺緒毒流江左寃結人神上軫
皇情義申弔伐猥蒙朝寄撫寧淮甸仰惟導源桐栢長
邁蓬萊摽四瀆而引百川擅五材而含七徳庶憑流惡
之靈克成除暴之舉使水陸旌旗所向無前吳會君長
束手歸服謹申薦醴惟神尚饗
　　　高祖文皇帝頌(道衡轉播州刺史表求致仕煬/帝欲以祕書監待之及上高祖)
　　　　(頌不悦謂蘓威曰道衡致美先朝此魚藻/之義也拜司𨽻大夫竟坐議新法賜死)
太始太素荒茫造化之初天皇地皇杳㝠書契之外其
道絶其迹逺言談所不詣耳目所不追至於入穴登巢
鶉居􁊻飲不殊於羽族取類於毛羣亦何貴於人靈何
用於心識羲軒巳降爰暨唐虞則乾象而施法度觀人
文而化天下然後帝王之位可重聖哲之道為尊夏后
殷周之國禹湯文武之主功濟生民聲流雅頌然陵替
於三五慙徳於干戈秦居閏位任刑名為政本漢執陵
圖雜霸道而為業當塗興而三方峙典午末而四海亂
九州封域窟穴鯨鯢之羣五都遺黎蹴踏戎馬之足雖
𤣥行定嵩洛木運據崤函未正滄海之流詎息崑山之
燎叶千齡之旦暮當萬葉之一朝者其在大隋乎粤若
高祖文皇帝誕聖降靈則赤光照室韜神晦迹則紫氣
騰天龍顔日角之竒玉理珠衡之異著在圖籙彰乎儀
表而帝系靈長神基崇峻類邠岐之累徳異豐沛之勃
起俯膺歴試納揆賔門位長六卿望髙百辟猶重華之
為大尉若文命之任司空蒼歴將盡率土糜沸玉弩驚
天金鋩照野姦雄挻禍據河朔而連海岱猾長縱惡杜
白馬而塞成皋庸蜀逆命憑銅梁之險鄖黄背誕引金
陵之寇三川巳震九鼎將飛髙祖龍躍鳯翔濡足授手
應赤伏之符受𤣥狐之籙命百下百勝之將動九天九
地之師平共工而殄蚩尤翦猰窳而戮鑿齒不煩二十
八將無假五十二征曾未踰時妖逆咸殄廓氛霧於區
宇出黎元於塗炭天柱傾而還正地維絶而更紐殊方
稽顙識牛馬之内向樂師伏地懼鍾石之變聲萬姓所
以樂推三靈於是改卜壇場巳備猶𢎞五讓之心億兆
難違方從四海之請光臨寶祚展禮郊丘舞六代而降
天神陳四圭而饗上帝乾坤交泰品物咸亨酌前王之
令典改易徽號因庶萌之子來移創都邑天文上當朱
鳥地理下據黒龍正位辨方揆景於日月内宫外座取
法於辰象懸政教於魏闕朝羣后於明堂除舊布新移
風易俗天街之表地脈之外獯獫孔熾其來自久横行
十萬樊噲於是失辭提步五千李陵所以陷没周齊兩
盛競結旄頭娉狄后于漠北未足息其侵擾傾珍藏於
山東不能止其貪暴炎靈啟祚聖皇馭㝢運天䇿於帷
扆播神威於沙朔柳室氊裘之長皆為臣𨽻瀚海蹛林
之地盡充沙苑三吳百越九江五湖地分南北天隔内
外談黄旗紫蓋之氣恃龍蟠獸據之險恒有僣偽之君
妄竊帝王之號時經五代年移三百爰降皇情永懷大
道愍彼黎獻獨為匪人今上利建在唐則哲居代地憑
宸極天縱神武受脤出車一舉平定於是八荒無外九
服大同四海為家萬里為宅乃休牛散馬偃武修文自
華夏亂離緜積年代人造戰爭之具家習澆偽之風聖
人之遺訓莫存先王之舊典咸墜爰命秩宗刋定五禮
申勅太子改正六樂玉帛鐏俎之儀節文乃備金石匏
革之奏雅俗始分而留心政術垂神聽覽早朝晏罷廢
寢忘飡憂百姓之未安懼一物之失所行先王之道夜
思待旦革百王之弊朝不及夕見一善事喜彰於容㫖
聞一愆犯歎深於在予薄賦輕徭務農重穀倉廩有紅
腐之積黎萌無阻饑之慮天性𢎞慈聖心惻隱恩加禽
獸胎卵於是獲全仁霑草木牛羊所以勿踐至於憲章
重典刑名大辟申法而屈情決斷於俄傾故能彛倫攸
叙上下齊肅左右絶諂諛之路縉紳無勢力之門小心
翼翼敬事於天地終日乾乾誡愼於亢極陶黎萌於徳
化致風俗於太康公卿庶尹遐邇岳牧僉以天平地成
千載之嘉會登封降禪百王之盛典宜其金泥玉檢展
禮介丘飛聲騰實常為稱首天子為而不恃成而不居
沖㫖凝邈固辭弗許而雖休勿休上徳不徳更乃潔誠
岱岳遜謝愆咎方知六十四卦謙撝之道為尊七十二
君告成之義為小巍巍蕩蕩無得以稱焉而深誠至徳感
逺於穹壤和氣薫風充溢於宇宙二儀降福百靈薦祉
日月星象風雲草樹之祥山川玉石鱗介羽毛之瑞嵗
見月彰不可勝紀至於振古所未有圖籍所不載目所
不見耳所未聞古語稱聖人作萬物覩神靈滋百寶用
此其効矣既而遊心姑射脱屣之志巳深鑄鼎荆山升
天之駕遂逺凡在黎獻共惟帝臣慕深考妣哀纒弓劍
塗山幽峻無復玉帛之禮長林寂寞空見衣冠之遊若
乃降精熛怒飛名帝籙開運握圖創業垂統聖徳也撥
亂反正濟國寧人六合八紘同文共範神功也𤣥酒陶
匏雲和孤竹禋祀上帝尊極配天大孝也偃斾戢戈正
禮裁樂納民受域驅俗福林至政也張四維而臨萬㝢
侔三皇而並五帝豈直錙銖周漢么麽魏晉而巳雖五
行之舞每陳於清廟九徳之歌無絶於樂府而𤣥功暢
洽不局於形器懿業逺大豈盡於揄揚臣輕生多幸命
偶興運趨事紫宸驅馳丹陛一辭天闕奄隔鼎湖空有
攀龍之心徒懷蓐蟻之意庶憑毫翰敢希賛述昔堙海
之禽不增於大地泣河之士非益於洪流盡其心之所
存忘其力之所及輒縁斯義不覺斐然乃作頌曰悠哉
邃古邈矣季世四海九州萬王千帝三代之後其道逾
替爰逮金行不勝其弊戎狄猾夏羣凶縱慝竊號淫名
十有餘國怙威逞暴悖禮亂徳五嶽塵飛三象霧塞𤣥
精啟厯發迹幽方并吞寇偽獨擅雄强載祀二百比祚
前王江湖尚阻區域未康勾吳閩越河朔渭涘九縣瓜
分三方鼎跱狙詐不息干戈競起東夏雖平亂離瘼矣
五運叶期千年肇旦赫矣高祖人靈攸贊聖徳迴生神
謀獨斷癉惡彰善夷凶靜難宗伯撰儀太史練日孤竹
之管雲和之瑟展禮上𤣥飛煙太一珪璧朝㑹山川望
秩占揆星景移建邦畿下憑赤壤上叶紫㣲布政衢室
懸法象魏帝宅天府固本崇威匈河瀚海龍荒狼望種
落陸梁時犯亭障皇威逺懾帝徳遐暢稽顙歸誠稱臣
内向吳越提封斗牛星象積有年代自稱君長大風未
繳長鯨漏網授鉞天人豁然清蕩戴日戴斗太平太蒙
禮教周被書軌大同復禹之跡成舜之功禮以安上樂
以移風憂勞庶績矜育黔首三面解羅萬方引咎納民
軌物驅時仁夀神化隆平生靈熙阜䖍心恭己奉天事
地恊氣横流休徵紹至壇場望幸云亭虚位推而不居
聖道彌粹齊跡姬文登發嗣聖道類漢光傳莊寶命知
來藏往𤣥覽幽鏡鼎業靈長洪基隆盛崆峒問道汾射
窅然御辯遐逝乗雲上仙哀纒率土痛感穹𤣥流澤萬
葉用教百年尚想叡圖永惟聖則道洽幽顯仁霑動植
爻象不陳乾坤將息㣲臣作頌用申罔極
　　　考敬肅狀(肅河東蒲坂人仕隋有吏績大業中/遷穎川郡賛務朝東都煬帝令道衡)
　　　　(為天下郡官/之狀稱肅曰)
心如鐡石老而彌篤
　　辛徳源(字孝基隴西狄道人仕齊歴中書舎人周/宣納上士入隋久不調終蜀王諮議㕘軍)
　　　(集二/十巻)
　　　漢姜肱贊
姜肱澹雅昆季遺榮同衾恊好比徳齊聲戰勝而悦嘉
遯以貞孤舟直邁巻跡滄滇
　　　東晉庾統三人讚
運遘屯凶三孤丞立離禽嬰鳴邂逅同集式榖既熟和
響具翕肇彼逺岐泯焉齊入
　　　朱明張臣尉贊
詩詠張仲今也朱明輶財敦友衣不表形寡妻屏穢棠
棣增榮臣尉邈然醜類感誠
　　杜臺卿(字少山博陵曲陽人弼之子仕齊歴中書/黄門侍郎周平齊歸鄉里入隋拜著作郎)
　　　(集十/五巻)
　　　淮賦序(按此序稱追而賦之則齊平後或/入隋所追賦也臺卿本傳在隋書)
古人登高有作臨水必觀焉吟詠比賦可得而言矣詩
周南云漢之廣矣不可泳思江之永矣不可方思弼風
云涇以渭濁湜湜其沚衛風云河水洋洋北流活活小
雅云滔滔江漢南國之紀大雅云豐水東注惟禹之績
周頌云漪與漆沮潜有多魚有鱣有鮪鰷鱨鰋鯉魯頌
云思樂泮水薄采其芹此皆水賦濫觴之源也後漢班
彪有覽海賦魏文帝有滄海賦王粲有遊海賦晉成公
綏有大海賦潘岳有滄海賦木𤣥虚孫綽並有海賦楊
泉有五湖賦郭璞有江賦唯淮未有賦者魏文帝雖有
浮淮賦止陳將卒赫怒至於兼包化産略無所載齊天
統初以教府詞曹出除廣州長史經淮陽赴鎭頻經利
涉壯其淮沸浩蕩且注巨海南通曲江水怪神物于何
不有遂撰聞見追而賦之
　　戴逵(逵有與釋慧命書載廣𢎞/明集見後蓋周隋間人)
　　　皇太子箴(藝文云/隋戴逵)
無謂父子無間江充掘蠱無謂兄弟無攜倡優起舞
　　王孝籍(平原/人)
　　　奏記吏部尚書牛𢎞
　　　　(孝籍好學博覽開皇中召入秘書助王劭修/國史在省數年不免輸税孝籍不得志奏記)
　　　　(于𢎞𢎞亦知其有學業而竟不調/後歸鄉里以教授為業終于家)
竊以毒螫㿊膚則申旦不寐饑寒切體亦卒嵗無聊何
則痛苦難以安貧窮易為慼况懷抱之内氷火鑠脂
膏腠理之間風霜侵骨髓安可齰舌緘唇吞聲飲氣惡
呻吟之響忍酸辛之酷哉伏惟明尚書公動哀矜之色
開寛裕之懷咳唾足以活涸鱗吹嘘可用蜚窮羽芬椒
蘭之氣暖布帛之詞許小人之請聞大君之徳雖復山
川綿逺鬼神在茲信而有徵言無不履猶恐拯溺遲於
援手救跌緩於持足待越人之舟檝求魯匠之雲梯則
必懸於喬樹之枝没於深泉之底夫以一介貧人七年
直省課役不免慶賞不霑賣貢禹之田供釋之之費有
弱子之累乏强兄之産加以慈母在堂光陰遲暮寒暑
違闕闗山超逺齧臂為期前途逾邈倚閭之望朝夕傾
對謝相如之病無官可以免發梅福之狂非仙所能避
愁疾甚乎厲鬼人生異夫金石營魂且散恐筮予無徵
齎恨入𡨕則虚縁恩顧此乃王稽所以致言應侯為之
不樂也潛鬚髮之内居眉睫之間子野未曾聞離朱所
不見久淪東觀留滯南史終無薦引永同埋殯三世不
移雖由寂寞十年不調實乏知已夫不世出者聖明之
君也不萬一者誠賢之臣也以夫不世出而逢不萬一
小人所以為明尚書幸也坐人物之源運銓衡之柄反
被狐白不好緇衣此小人為明尚書不取也昔荆玉未
剖刖卞和之足百里未用碎禽息之首居得言之地有
能用之資憎耳目之明無手足之蹙憚而不為孰知其
其解夫官或不稱其能士或未申其屈一夫竊議語流
天下勞不見圖安能無望儻病未及死狂還克念汗窮
愁之簡屬離憂之辭託志于前修通心於來哲使千載
之下哀其不遇追咎執事有玷清塵則不肖之軀死生
為累小人之罪方且未刋願少加矜愍留心無忽(北史/  跌)
(隋書作經喬作槁底下有矣字慈作老傾對作已勤/鬚作髩玷作㸃同刋北史作刑誤從書矜書作怜)
　　魏澹(字彦深鉅鹿下曲陽人齊中書舎人歴周/納言中士入隋為著作郎有集二十巻)
　　　魏史義例(高祖以魏收所撰書褒貶失實平繪/為中興書事不倫序詔澹别成魏史)
　　　　(澹自道武下及恭帝為十二紀七十八傳别/為史論及例一卷并目録合九十二卷澹之)
　　　　(義例與魏收多所不同所著魏書甚/簡要大矯收繪之失上覽而善之)
其一曰臣聞天子者繼天立極終始絶名故穀梁傳曰
太上不名曲禮曰天子不言出諸侯不生名諸侯尚不
生名况天子乎若為太子必須書名良由子者對父生
稱父前子名禮之意也是以桓公六年九月丁夘子同
生傳曰舉以太子之禮杜預注云桓公子莊公也十二
公唯子同是嫡夫人之長子備用太子之禮故史書之
於䇿即位之日尊成君而不名春秋之義聖人之㣲㫖
也至如馬遷周之太子並皆言名漢之儲兩俱没其諱
以尊漢卑周臣子之意也竊謂雖立此理恐非其義何
者春秋禮記太子必書名天王不言出此仲尼之褒貶
皇王之稱謂非當時與異代遂為優劣也班固范曄陳
夀王隱沈約參差不同尊卑失序至於魏收諱儲君之
名書天子之字過又甚焉今所撰史諱皇帝名書太子
字欲以尊君卑臣依春秋之義也其二曰五帝之聖三
代之英積徳累功乃文乃武賢聖相承莫過周室名器
不及后稷追諡止於三王此即前代之茂實後人之龜
鏡也魏氏平文以前部落之君長耳太祖逺追二十八帝
並極崇高遣堯舜憲章越周公典禮但道武出自結繩
未師典誥當須南董直筆裁而正之反更飾非言是觀
過所謂決渤海之水復去隄防襄陵之災未可免也但
力㣲天女所誕靈異絶世尊為始祖得禮之宜平文昭
成雄據塞表英風漸盛圖南之業基自此始長孫斤之
亂也兵交御坐太子授命昭成獲免道武此時后緍方
娠宗廟復存社稷有主大功大孝實在獻明此之三世
稱諡可也自兹以外未之敢聞其三曰臣以為南巢桀
亡牧野紂滅斬以黄鉞懸首白旗幽王死於驪山厲王
出奔於彘未嘗隱諱直筆書之欲以勸善懲惡貽戒將
來者也而太武獻文並皆非命前史立紀不異天年言
論之間頗露首尾殺主害君莫知名姓逆臣賊子何所
懼哉君子之過如日月之食圓首方足孰不瞻仰况復
兵交御坐矢及王屋而可隱没者乎今所撰史分明直
書不敢迴避且隱桓之死閔昭殺逐丘明據實敘於經
下况復懸隔異代而致依違哉其四曰周道陵遲不勝
其敝楚子親問九鼎吳人來徵百牢無君之心實彰行
路夫子刋經皆書曰卒自晉徳不競宇宙分崩或帝或
王各自署置當其生日聘使往來略如敵國及其終也
書之曰死便同庶人存没頓殊能無懷愧今所撰史諸
國凡處華夏之地者皆書曰卒同之吳楚其五曰壺遂
發問馬遷荅之義已盡矣後之述者仍未領悟董仲舒
司馬遷之意本云尚書者隆平之典春秋者撥亂之法
興衰理異制作亦殊治定則直敘欽明世亂則辭兼顯
晦分路命家不相依放故云周道廢春秋作焉堯舜盛
尚書載之是也漢興以來改正朔易服色臣力誦聖徳
仍不能盡余所謂述故事而君比之春秋謬哉然則紀
傳之體出自尚書不學春秋明矣而范曄云春秋者文
既總畧好失事形今之擬作所以為短紀傳者史班之
所變也網羅一代事義周悉適之後學此焉為優故繼
而述觀曄此言豈直非聖人之無法又失馬遷之意㫖
孫盛自謂鑽仰具體而放之魏收云魯史既修達者貽
則子長自拘紀傳不存師表蓋泉源所由地非企及雖
復遜辭畏聖亦未思紀傳所由來也
　　　又
司馬遷創立紀傳以來述者非一人無善惡皆為立論
計在身行迹具在正書事既無竒不足懲勸再述乍同
銘頌重叙唯覺繁文案丘明亞聖之才發揚聖㫖言君
子曰者無非甚泰其間尋常直書而已今所撰史竊有
慕焉可為勸戒者論其得失其無損益者所不論也
　　　敬奉議(澹聘於陳陳人使潘徽接對澹反命為/啟於陳主云敬奉𢎞慈曲垂餞送徽以)
　　　　(伏奉為重敬奉為輕却而不/奏澹立議徽復難之遂改焉)
曲禮注曰禮主於敬詩曰維桑與梓必恭敬止孝經曰
宗廟致敬又云不敬其親謂之悖禮孔子敬天之怒成
湯聖敬日躋宗廟極重上天極高父極尊君極貴四者
咸同一敬五經未有異文不知以敬為輕竟何所據
　　潘徽(字伯彦吳人陳新蔡王國侍郎入隋歴京兆/郡博士坐交楊𤣥感出為西海郡威定主簿)
　　　難魏澹議(徽時為陳/客館令)
向所論敬字本不全以為輕但施用處殊義成通别禮
主於敬此是通言猶如男子冠而字之注云成人敬其
名也春秋有冀缺夫妻亦云相敬既於子則有敬名之
義在夫亦有敬妻之説此可復並謂極重乎至若敬謝
諸公固非尊地公子敬愛止施賔友敬問敬報彌見雷
同敬聽敬酬何闗貴隔當知敬之為義雖是不輕但敬
之於語則有時混漫今云敬奉所以成疑聊舉一隅未
為深據
　　　韻纂序(徽初歸隋為州博士秦孝王俊召為/學士令撰集字書名為訓纂徽為序)
文字之來尚矣初則羲皇出震觀象緯以法天次則史
頡佐軒察蹄迹而取地於是八卦爰始爻文斯作繩用
既息墳籍生焉至如龍筴授河龜威出洛緑綈白檢述
勛華之運金繩玉字表殷夏之符銜甲示於姬壇吐卷
徵於孔室莫不理包逺邇迹會幽明仰恊神功俯照人
事其制作也如彼其祥瑞也如此故能宣流萬代正名
百物為生民之耳目作後王之模範頌美形容垂芬篆
素暨大隋之受命也追縱三五並曜參辰外振武功内
修文徳飛英聲而勒嵩岱彰大定而銘鍾鼎春干秋羽
盛禮樂於膠庠省俗觀風採歌謠於唐衛我秦王殿下
降靈霄極稟秀天機質潤珪璋文兼黼黻楚詩早習頗
屬懷於言志沛易先通每留神於索隱尊儒好古三雍
之對已遒博物多能百家之工彌洽遨遊必名教漁獵
唯圖史加以降情引汲擇善芻㣲築館招賢攀枝佇異
剖連城於井里賁束帛於丘園薄技無遺片言便賞所
以人加脂粉物競琢磨俱報稻梁各施鳴吠于時嵗次
鶉火月躔夷則驂駕務隙靈光意靜前臨竹沼却倚桂
巖泉石瑩仁智之心煙霞發文彩之致賔僚霧集教義
風靡乃討論羣藝商略衆書以為小學之家尤多舛雜
雖復周禮漢律務在貫通而巧説邪辭遞生同異且文
訛篆𨽻音謬楚夏三蒼急就之流㣲存章句説文字林
之屬唯别體形至於尋聲推韻良為疑混酌古㑹今未
臻功要末有李登聲類吕靜韻集始判清濁纔分宫羽
而全無引據過傷淺局詩賦所須卒難為用遂躬紆睿
㫖摽摘是非撮舉宏綱裁斷篇部總㑹舊轍創立新意
聲别相從即隨注釋詳之詁訓證以經史備包騷雅博
牽子集汗簡云畢題為韻纂凡三十巻勒成一家方可
藏彼名山副諸石室見羣玉之為淺鄙懸金之不定爰
命末學製其都序徽業述巳寡思理彌殫心若死灰文
慙生氣徒以犬馬識養飛走懷仁敢執顚沛之辭遂操
狂簡之筆而齊魯富經學楚鄭多良士西河之彦幸不
誚於索居東里之才請能加於潤色
　　　江都集禮序(晉王廣復引徽為揚州博士令與/諸儒撰江都集禮一部徽為序)
禮之為用至矣大與天地同節明與日月齊照源開三
本體合四端巢居穴處之前即萌其理龜文鳥迹以後
稍顯其事雖情存簡易意非玉帛而夏造殷因可得知
也至如秩宗三禮之職司徒五禮之官邦國以和人神
惟敬道徳仁義非此莫成進退俯仰去兹安適若璽印
塗猶防止水豈直譬彼耕耨均斯粉澤而已哉自世屬
坑焚時移漢魏叔孫通之碩解高堂隆之博識專門者
霧集制作者風馳節文頗備枝條互起皇帝負扆垂旒
辨方正位纂勛華之厯象綴文武之憲章車書之所㑹
通觸境斯應雲雨之所霑潤無思不韙東探石簣之符
西蠧羽陵之䇿鳴鑾太室偃伯靈臺樂備五常禮兼八
代上柱國太尉楊州總管晉王握珪璋之寶履神明之
徳隆化讚傑藏用顯仁地居周邵業冠河楚允文允武
多才多藝戎衣而籠闗塞朝服而掃江湖收杞梓之才
闢康莊之館加以佃漁六學網羅百氏繼稷下之絶軌𢎞
泗上之淪風賾無隱而不探事有難而必綜至於采標
緑錯華垂丹篆刑名長短儒墨是非書圃翰林之域理
窟談叢之内謁者所求之餘侍醫所校之逸莫不澄涇
辨渭拾珠棄蚌以為質文遞改損益不同明堂曲臺之
記南宫東觀之説鄭王徐賀之答崔譙何庾之論簡牒
雖盈菁華蓋鮮乃以宣條暇日聽頌餘晨娛情窺寶之
鄉凝相觀濤之岸總括油素躬披緗縹芟蕪刈楚振領
提綱去其繁雜撮其指要勒成一家名曰江都集禮凡
十二帙一百二十巻取方月數用比星周軍國之義存
焉人倫之紀備矣昔者龜蒙令后雎渙名藩誠復出警
入蹕擬乗輿之制度建韣載旂用天子之禮樂求諸述
作未聞兹典方可韜之頖水副彼名山見刻石之非工
嗤懸金之已陋是知沛王通論不獨擅於前修寧朔新
書更追慙於往册徽幸棲仁岳忝逰聖海謬承恩奬敢
叙該博之致云
　　栁䛒(字顧言河東人仕後梁吏部尚書入隋為晉/王諮議㕘軍厯秘書監以才學為煬帝所親)
　　　(狎有集/十巻)
　　　議增房内樂鍾磬奏(䛒大業初為書秘監煬帝/以禮樂事總付䛒等増多)
　　　　(開皇樂器又増房内/樂益其鍾磬制可)
房内樂者主為王后絃歌諷誦而事君子故以房室為
名燕禮鄉飲酒禮亦取而用也故云用之鄉人焉用之
邦國焉文王之風由近及逺鄉樂以感人須存雅正既
不設鍾鼓義無四懸何以取正於婦道也磬師職云燕
樂之鍾磬鄭𤣥曰燕樂房内樂也所謂陰聲金石備矣
以此而論房内之樂非獨絃歌必有鍾磬也内宰職云
正后服位詔其禮樂之儀鄭𤣥云薦撤之禮當與樂相
應薦撤之言雖施祭祀其入出賔客理亦宜同請以歌
鍾歌磬各設二虡土革絲竹並副之并升歌下管總名房
内之樂女奴肄習朝燕用之
　　虞世基(字茂世㑹稽餘姚人仕陳尚書左丞入隋/為内史侍郎㕘掌朝政唯諾取容宇文化)
　　　(及弑逆/見害)
　　　講武賦序(陳主嘗於幕府山校獵令世基/於坐作講武賦奏之賜馬一匹)
夫翫居常者未可論匡濟之功應變通者然後見帝王
之畧何則化有文質進讓殊風世或澆淳解張累務雖
復順紀合符之后望雲就日之君且修戰於版泉亦治
兵於丹浦是知文徳武功蓋因時而並用經邦創制固
與俗而推移所以樹鴻名垂大訓拱揖百靈包舉六合
其唯聖人乎鶉火之嵗皇上御宇之四年也萬物交泰
九有乂安俗躋仁夀民資日用然而足食足兵猶載懷
於履薄可久可大尚懍乎於御朽至如昆吾逺賮肅眘
竒賝史不絶書府無虚月貝胄雍弧之用犀渠闕鞏之
殷鑄名劍於尚方積琱戈於武庫熊羆百萬貔豹千羣
利盡五材威加四海爰於農隙有事春蒐舎爵䇿勲觀
使臣之以禮沮勸賞罰迺示民以知禁盛矣哉信百王
之不易千載之一時也昔上林從幸相如於是頌徳長
楊校獵子雲退而為賦雖則體物縁情不同年而語矣
英聲茂實蓋可得而言焉
　　　衮冕奏(墨勅曰可/承以單衣)
後周故事升日月於旌旗乃闕三辰而章無十二但有
山龍華蟲作繪宗彛藻火粉米黼黻乃與三公不異開
皇中就裏欲生分别故衣重宗彛裳重黼黻合重二物
以就九章為十二等但每一物上下重行衮服用九鷩
服用七今重此三物乃非典故且周氏執謙不敢負於
日月所以綴此三象唯施太常天王衮衣章乃從九但
天子譬日徳在照臨辰為帝位月主正后負此三物合
徳齊明自古有之理應無惑周執謙道殊未可依重用
宗彛又乖法服今准尚書予欲觀古人之服日月星辰
山龍華蟲作繪宗彛藻火粉米黼黻絺繡具依此於左
右髆上為日月各一當後領下而為星辰又山龍九物
各重行十二又近代故實依尚書大傳山龍純青華蟲
純黄作繪宗彛純黒藻純白火純赤以此相間而為五
采鄭𤣥議已自非之云五采相錯非一色也今並用織
成於繡五色錯文准孔安國衣質以𤣥加山龍華蟲火
宗彛等並織成為五物裳質以纁加藻粉米黼黻之四
衣裳通數此為九章兼上三辰而備十二也衣標領上
各帖升龍漢晉以來率皆如此既是先王法服不可乖
於夏制徵而用之理將為允
　　　元徳太子哀冊文(煬帝長子昭立為皇太子謙/沖仁愛以疾薨詔内史侍郎)
　　　　(虞世基為哀冊文文文/苑英華作虞世南  誤)
維大業二年七月癸丑朔二十三日乙亥皇太子薨于
行宫粤三年五月庚辰朔六日將遷座于莊陵禮也蜄
綍宵載鶴闗曉闢肅文物以具陳儼賔從其如昔皇帝
悼離方之就晦嗟震宫之虧象顧守器以長懷臨登餕
而興想先逺戒日占謀允從庭彛徹祖階戺收重抗銘
旌以啓路動徐輸於振容揆行度名累徳彰諡爰詔史
冊式遵典志俾濬哲之徽猷播長久乎天地其辭曰宸
基峻極帝緒㑹昌體元襲聖儀耀重光氣秀春陸神華
少陽居周軼誦處漢韜莊有縱生知誕膺惟睿性道觿
日㡬深綺嵗降迹大成俯情多藝樹親建國命懿作藩
威㽔先路舄奕渠門庸服有紀分器惟尊風高楚殿雅
盛梁園睿后膺儲天人叶順本茂條逺基崇體峻改王
參墟奄有唐晉在貴能謙居沖益慎封畿千里閶闔九
重神州王化禁旅軍容瞻言偃草髙視折衝帷扆清祕
親賢允屬泛景鳯瀾飛華螭玉揮翰泉湧敷言藻縟式
是便煩思謀啟沃共惟積徳豐衍繁祉粤自天孫光升
元子緑車逮事翠纓奉祀肅穆滿容儀形讓齒禮樂交
暢愛敬兼資優游養徳恭已承儀南山聘隱東序尊師
有粹神儀深穆其度顯顯觀徳温温審諭炯戒齊箴留
連主賦入監出撫日就月將沖情玉裕令問金相宜綏
景福永作元良神理𡨕漠天道難究仁不必夀善或愆
祐遽瑤山之頽壞忽桂宫之毁構痛結幽明悲纒宇宙
慟皇情之深憫摧具僚其如疚嗚呼哀哉迴環氣朔荏
苒居諸沾零露於瑤圃下申霜於玉除夜漏盡兮空階
曙曉月懸兮帷殿虚嗚呼哀哉將寧甫竁長違望苑渡
渭涘於造舟遵長平之修坂望鶴駕而不追顧龍樓而
日逺嗚呼哀哉永隔存没長分古今去榮華於人世即
潛𡑞之幽深霏夕煙而稍起慘落景而將沈聽哀挽之
悽楚雜灌木之悲吟紛徒御而流袂欷纓弁以霑衿嗚
呼哀哉九地黄泉千年白日雖金石之能久終天壤乎
長畢敢圖芳於篆素永飛聲而騰實(文苑英華五月作/二月徐輪作軒轜)
(度作授耀作國煩作蕃養作道儀/作凝申霜作嚴霜樓作驂霏作羅)
　　　隋左屯衛大將軍左光禄大夫姚恭公墓誌銘
　　　　(并序陽虞世基/撰歐  詢正書)
(缺/)　　　諱辯字思辯武威人也導清源於媯汭肇崇
搆於軒丘世(缺/)　斯(缺/)五世祖泓為晉所滅子孫播越
居于武威曽祖讚撫軍(缺/)軍將軍武威太守並以碩量
偉才佐時匡國父寶散騎常侍(缺/)　山川降神象緯幼
而風韻開爽志節通亮弓殫百步之竒劍(缺/)　氣馳名
遂以材官入選周保定四年起家宗侍下士天和二年
(缺/)　虧勝羣帥見囚公頻進竒謀竟弗能用乃以舟師
先濟朝廷(缺/)　統營校公撫養士卒勸課農桑莫不以
家實食廩人知禮節(缺/)　賞五年從周武帝平定晉州
摧殄高壁十二月進屠并州既(缺/)公獨為後距轉戰不
衰皇輿獲安公之力也頻蒙優賞以累(缺/)　六年從定
相州以前後功授大都督封安養縣開國子邑四(缺/)檢
校武侯兵事又命公隋上柱國(缺/)拔崇於武陟合戰又
於野馬(缺/)　相濟實繁有徒公建斾遄征攝弓言邁推
鋒接戰充著竒功大象(缺/)　户開皇元年授上開府儀
同三司進爵為公増邑為一千户(缺/)　所届即事戎車
公誠勇奮發義同閫外屢出竒兵頻摧醜虜(缺/)　天府
凡厥賞賜散之士卒二年匈奴復入涼州詔以公為行
軍(缺/)　前後衝擊晝夜攻圍校尉之井既枯將軍之泉
又竭空有思梅之(缺/)以亡為存䇿勲命賞理在不次五
年授右武侯驃騎將軍霍去病(缺/)蔑如也六年授雲州
道水軍總管戈船掩渚巨艦浮川河涘肅(缺/)匪曰崇墉
棊跱聳堞相望邊柝弗驚控弦逺逝其年授使持節河
(缺/)　化若神明十年檢校疊州總管河州刺史行疊州
刺史事公才畧(缺/)　　𢎞政教安民和衆於是乎在十
二年轉授左武侯將軍尋為涼州(缺/)邊烽寢侯毳幕旃
裘望風歛迹十六年使持節靈州總管諸軍事(缺/)　俗
易風移政成朞月十八年授原州道行軍總管九年授
環州道(缺/)總管公屢總戎律特精邊事每秋風起塞胡
騎揚塵折衝之狂非公(缺/)二年授左武侯大將軍進爵
蔡陽郡開國公食邑一千五百户大啟(缺/)　皇丘欽明
御籙睿聖纂圖特荷天眷恩遇隆重宻勿禁衛知無不
為(缺/)　威等同進位大將軍左武侯大將軍如故三年
以母憂去官其年有(缺/)　自天㡬於毁滅僶俛王事杖
而後起四年以官方草創授金紫光禄大夫(缺/)光禄大
夫如故車駕北巡諸蕃朝朔以舊典糾察整肅軍容乃
令公(缺/)旌門洞張内外肅然事嚴細栁吐谷渾大保五
期尼樂周等率衆歸附(缺/)鑾蹕西幸底定渾國乃以公
為鬱卑道將軍旗鼓所振莫不催殄俘(缺/)右光禄大夫
左屯衛大將軍如故乃獻凱廟庭禮崇備物六軍之長
(缺/)車駕南巡江都以公京師留守職居爪牙任惟心膂
出處崇重朝野榮之大業七年三月遘疾十九日薨於
京兆郡春秋六十有六惟公體量宏達(缺/)興義造次弗
違虚已推賢始終同致加以雄圖恢廓竒略𢎞逺氣有
餘勇莫之與抗善於御撫得士卒之心長於政術致廉
平之美自入統禁旅出(缺/)　所夙夜匪懈簡在帝心至
於敬友穆親輕財貴義家稟誠孝奉以周旋訓不與善
遽此歸全知與不知莫不流涕粤以其年十月癸丑朔
二十一日(缺/)　有詔故左屯衛大將軍右光禄大夫姚
思辯性理和謹秉心恭愼歴任(缺/)式表哀榮可贈左光
禄大夫又蒙賜物八百段粟麥一千石謚曰恭公(缺/)
　　　　　　　　　祀(缺/)長瀾若水逺馥薫風時賢
既及世徳斯隆勤王成務啟羈垂功炳靈不巳(缺/)𡨕炤
落鴈窮能通猨盡妙蹶張選勇期門待詔職分七萃官
聮五營(缺/)陪衛出擁高旌汜水兵略常山陣勢卓犖明
謀沈深節制功有必取筭無遺計(缺/)恩寵顯赫身名執
恭履順守滿持盈方陪紀岳遽掩佳城游魂不歸逝川
(缺/)春秋遞代徽猷永逺(金薤琳瑯跋云志稱辯精於邊/事屢立大功蓋老將也其官至)
(大將軍而死諡恭公爵亦尊矣而隋史不為立傳向非/率更之書後世不復知有辯此古人墟墓之文所以必)
(托之名筆/豈無意耶)
　　虞綽(字士裕㑹稽餘姚人仕陳太學博士永陽王/記室入隋引為學士歴授建節尉坐與楊𤣥)
　　　(感交徙且未至/長安亡捕誅)
　　　大鳥銘(綽累遷著作佐郎與族人世南等常居/禁中以文翰待詔從征遼東煬帝舎臨)
　　　　(海頓見大鳥詔綽為/銘命有司勒於海上)
維大業八年嵗在壬申夏四月丙子皇帝底定遼碣班
師振旅龍駕南轅鸞旗西邁行宫次于栁城縣之臨海
頓焉山川明秀實仙都也旌門外設欵跨重阜帳殿周
施降望大壑息清蹕下輕輿警百靈綏萬福踐素砂步
碧沚同軒皇之襄野邁漢宗於河上想汾射以開襟望
蓬瀛而載佇窅然齊肅藐屬殊庭兼以聖徳遐宣息别
風與淮雨休符潛感表重潤於夷波璧日曬光卿雲舒
采六合開朗十洲澄鏡少選之間儵焉靈感忽有祥禽
皎同鶴鷺出自霄漢翻然雙下高逾一文長乃盈尋靡
霜暉於羽翮激丹華於觜距鸞翔鳯跱鵲起鴻鶱或蹶
或啄載飛載止徘徊馴擾咫尺乗輿不藉揮琴非因拊
石樂我君徳是用來儀斯固類仙人之騏驥冠羽族之
宗長西王青鳥東海赤鴈豈可同年而語哉竊以銘基
華岳事乖靈異紀迹鄒山義非盡美猶方冊不冺遺文
可觀况盛徳成功若斯懿鑠懷眞味道如此感通不鐫
名山安用銘異臣拜稽首敢勒銘云來蘓興怨帝自東
征言復禹績乃御軒營六師薄伐三韓肅清龔行天罰
赫赫明明文徳上暢靈武外薄車徒不擾苛慝靡作凱
歌載路成功允鑠反斾還軒遵林並壑停輿海澨駐驆
巗阯窅想遐凝藐屬千里金臺銀闗雲浮岳峙有感斯
應靈禽效祉飛來清漢俱集華泉好音玉響皓質氷鮮
狎仁馴徳習習翩翩絶迹無泯於萬斯年
　　許善心(字務本高陽北新城人仕陳通直散騎常/侍聘於隋陳亡入隋歴禮部侍郎轉給事)
　　　(郎授通議大夫宇文化/及弑逆江都不屈被害)
　　　神雀頌(善心授虞部侍郎開皇十六年有神雀/飛於含章闧高祖賜讌百官善心於座)
　　　　(請紙筆製神雀/頌賜物二百段)
臣聞觀象則天乾元合其徳觀法審地域大表其尊雨
施雲行四時所以生殺川流岳立萬物於是裁成出震
乗離之君紀鳸司鳯之后玉錘玉斗而降金版金縢以
傳並陶冶性靈含煦動植眇𤣥珠於赤水寂明鏡乎虚
堂莫不景福氤氲嘉貺雥集馳聲南董越響雲韶粤我
皇帝之君臨闡大方抗太極負鳯邸據龍圖不言行焉
攝提建指不肅清焉喉鈴啟閉括地復夏截海翦商就
望軆其尊登減昌其會緜區浹宇遐至邇安騰實飛聲
直暢傍施無體之禮威儀布政之宫無聲之樂綴兆總
章之觀上庠養老躬問百年下土字民心為百姓月棲
日浴熱坂寒門吹鱗没羽之荒赤蛇青馬之裔投戈請
吏削袵承風豈止呼韓北場頫勒狼居之岫熄愼南境
近表不耐之城故使天弗愛道地寧吝寶川嶽展畏幽
明効靈狎素游頳團膏潄醴半景青赤孳歴虧盈足足
懷仁般般擾義祥祐之來若此升隆之化如彼而登封
盛典云亭佇白檢之儀致治成功柴燎靡𤣥珪之告雖
奉常定禮武騎草文天子抑而未行推而不有允恭克
讓其在斯乎七十二君信蔑如也故神禽顯賁𤣥應特
昭白爵主鐡豸之竒赤爵銜丹書之貴班固神爵之頌
履武戴文曹植嘉爵之篇棲庭集牖未若于飛武帳來
賀文㮰刷采清蒲將翺赤罽玉几朝御取翫軒楯之間
金門旦開兼留翬翟之鑒終古曠世末或前聞福召宜
徵得之茲日嵗次上章律諧大吕𤣥枵會節𤣥英統時
至尊未明求衣晨興於含章之殿爰有瑞爵翺翔而下
載行載止當扆宁而徐前來集來儀承軒墀而顧步夫
瑞者符也明主之休徵雀者爵也聖人之大寶謹案考
異郵云軒轅有黄爵赤頭立日傍占云土精之應又禮
稽命徵云祭祀合其宜則黄爵集昔漢集泰畤之殿魏
下文昌之宫一見雍丘之祠三入平東之府並旁觀迴
曯事陋人㣲奚足稱矣抑又聞之不刳胎剖卵則鸞鳯
馴鳴不漉浸焚原則螭龍盤蜿是知陛下止殺故飛走
宅心皇慈好生而浮潛育徳臣面奉綸綍垂示休祥預
承嘉宴不勝藻躍李䖍僻處西土陸機少長東隅㣲臣
慙於往賢逢時盛乎曩代輒竭庸瑣敢獻頌云太素式
肇大徳資生功𤣥不器道要無名質文鼎革沿習因成
祥圖瑞史赫赫明明天保大定於鑠我君武義迺武文
教惟文横塞宇宙旁凝射汾軒物重造姚風再薫煥發
王䇿昭彰帝道御地七神飛天五老山祗吐祕河靈孕
寶黒羽升壇青鱗伏皂丹烏流火白雉從風棲阿徳劭
鳴岐祚隆未如神爵近賀王宫五靈何有百福攸同孔
圖獻赤荀文表白節節竒音行行瑞跡化玉黼扆銜環
陛㦸上天之命明神所格經應在旃伊臣預焉永緝韋
素方流管絃頌歌不足蹈舞無宣臣拜稽首億萬斯年
　　　七廟議(大業元年煬帝入營立七廟詔有司詳/定善心為禮部侍郎攝太常少卿與博)
　　　　(士禇亮等議詔/可未及創制)
謹案禮記天子七廟三昭三穆與太祖之廟而七鄭𤣥
注曰此周制也七者太祖及文王武王之祧與親廟四也
殷則六廟契及湯與二昭二穆也夏則五廟無太祖禹
與二昭二穆而巳𤣥又據王者禘其祖之所自出而立
四廟案鄭𤣥義天子唯立四親廟並始祖而為五周以
文武為受命之祖特立二祧是為七廟王肅注禮記尊
者尊統上卑者尊統下故天子七廟諸侯五廟其有殊
功異徳非太祖而不毁不在七廟之數案王肅以為天
子七廟是通百代之言又據王制之文天子七廟諸侯
五廟大夫三廟降二為差是則天子立四親廟又立高
祖之父高祖之祖并太祖而為七周有文武姜嫄合為
十廟漢諸帝之廟各立無迭毁之義至元帝時貢禹匡
衡之徒始建其禮以高帝為太祖而立四親廟是為五
廟唯劉歆以為天子七廟諸侯五廟降殺以兩之義七
者其正法可常數也宗不在數内有功徳則宗之不可
預毁為數也是以班固稱考論諸儒之議劉歆博而篤
矣光武即位建高廟於雒陽乃立南頓君以上四廟就
祖宗而為七至魏初高堂隆為鄭學議立親廟四太祖
武帝猶在四親之内乃虚置太祖及二祧以待後代至
景初間乃依王肅更立五世六世祖就四親而為六廟
晉武受禪博議宗祀自文帝以上六世祖征西府君而
宣帝亦序於昭穆未升太祖故祭止六也江左中興賀
循知禮至於寢廟之儀皆依魏晉舊事宋武帝初受晉命
為王依諸侯立親廟四即位之後增祠五世祖相國掾
府君六世祖右北平府君止於六廟逮身殁主升從昭
穆循太祖之位也降及齊梁守而弗革加崇迭毁禮無
違舊臣等又案姬周自太祖已下皆别立廟至於禘祫
俱合食於太祖是以炎漢之初諸廟各立嵗時嘗享亦
隨處而祭所用廟樂皆象功徳而歌舞焉至光武乃總
立一堂而羣主異室斯則新承寇亂欲從約省自此以
來因循不變伏惟高祖文皇帝睿哲𤣥覽神武應期受
命開基垂統聖嗣當文明之運定祖宗之禮且損益不
同沿襲異趣時王所制可以垂法自歴代以來雜用王
鄭二義若尋其指歸校以優劣康成止論周代非謂經
通子雍總貫皇王事兼長逺今請依據古典崇建七廟
受命之祖宜别立廟祧百代之後為不毁之法至於鑾
駕親奉申孝享於高廟有司行事竭誠敬於羣王俾夫
規模可則嚴祀易遵表有功而彰明徳大復古而貴能
變臣又案周人立廟亦無處置之文據冢人處職而言
之先王居中以昭穆為左右阮忱撰禮圖亦從此議漢
京諸廟既逺又不序禘祫今若依周制理有未安雜用
漢儀事難全採謹詳立别圖附之議末
　　　皇后屬車奏駮(皇后屬車三十六乗初宇文愷/閻毗奏定請減乗輿之半善心)
　　　　(奏駮/制可)
謹案周禮后備六服并設五輅采章之數並與王同屬
車之制不應獨異又宋孝建時議定與輦天子屬車十
有二乗至大明元年九月有司奏皇后副車未有定式
詔下禮官議正其數博士王燮之議鄭𤣥云后象王立
六宫亦正寢一而燕寢五推其所立每與王同謂十二
乗通闗為允宋帝從之遂為後式今請依乗輿不須差
降
　　　皇太子服衮冕對(牛𢎞奏皇太子冬正大朝請/服衮冕帝問給事郎許善心)
　　　　(曰太子朝謁著逺游冠有何典故善心對帝/曰善竟用開皇舊式  案此似非面對因録)
晉令皇太子給五時朝服逺遊冠至宋泰始六年更議
儀注儀曹郎丘仲起議案周禮公自衮冕已下至卿士
大夫之𤣥冕皆其朝聘之服也伏尋古之公侯尚得服
衮以入朝見况皇太子儲副之尊謂宜式遵盛典服衮
朝賀兼左丞陸澄議服冕以朝實著經典自秦除六冕
之制後漢始備古章魏晉以來非祀宗廟不欲令臣下
服於衮冕位為公者必加侍官故太子入朝因亦不著
但承天作副禮絶羣后宜遵前王之令典革近代之陋
制皇太子朝請服冕自宋以下始定此儀至梁簡文之
為太子嫌於上逼遂冠逺遊下及于陳皆依此法後周
之時亦言服衮入朝至于開皇復遵魏晉故事臣謂衮
冕之服章玉雖差一日而觀頗欲相類臣子之道義無
上逼故晉武帝太始三年詔太宰安平王孚著侍内之
服四年又賜趙燕樂安王等散騎常侍之服自斯以後
台鼎貴臣並加貂璫武弁故皇太子遂著逺遊謙不逼
尊於理為允(隋/書)
　　　宇文述役兵議(左衛大將軍宇文述每旦借本/部兵數十人以供私役攝御史)
　　　　(大夫梁毗奏劾之上方以心腹委述法官乃/推言役不滿日先千餘兵皆稱被役經二十)
　　　　(餘日後更云初不被役上付議虚實皆議/為虚善心議不當免煬帝可免罪之奏)
述於仗衛之所抽兵私役雖不滿日闕於宿衛與常役
斫部情狀乃殊又兵多下番散還本府分道追至不謀
同辭今殆一月方始翻覆姦狀分明此何可捨
　　　梁史叙論(初善心父陳衛尉卿亨撰梁史未就/而殁善心修續成書其序傳末述制)
　　　　(作之/意)
謹案太素將萌洪荒初判乾儀資始辰象所以正時巛
載厚生品物於焉播氣參三才而育徳肖二統而降靈
有人民焉樹之君長有貴賤矣為其宗極保上天之睠
命膺下土之樂推莫不執太方振長䇿感召風雲驅馳
英俊干戈揖讓取之也殊功鼎玉龜符成之也一致革
命剏制竹素之道稍彰紀事記言筆墨之官漸著炎農
以往存其名而漏其迹黄軒以來晦其文而顯其用登
丘納麓具訓誥及典謨貫昴入房傳夏正與殷祀洎辯
方正位論時訓功南北左右兼四名之别檮杌乗車擅
一家之稱國惡雖諱君舉必書故賊子亂臣天下大懼
元龜明鏡昭然可察及三郊遞襲五勝相沿俱稱百谷
之王並以四海自任重光累徳何世無哉逮有梁之興
君臨天下江左建國莫斯為盛受命在於一君繼統傳
乎四主克昌四十八載餘祚五十六年武皇帝出自諸
生爰升寶厯拯百王之弊救萬姓之危反墝季之末流
登上皇之獨道朝多君子野無遺賢禮樂必備憲章咸
舉𢎞深慈於不殺濟大忍於無刑蕩蕩巍巍可為稱首
屬陰戎入穎氐羯侵洛沸騰墋黷三季所未聞掃地滔
天一元之巨厄廊廟有序翦成狐兔之場珪帛有儀
碎夫虎狼之手福善積而身禍仁義在而國亡豈天道
歟豈人事歟嘗别論之在序論之巻先君昔在前代早
懷述作凡撰齊書為五十巻梁書紀傳隨事勒成及闕
而未就者目録注為一百八巻梁室交喪墳籍銷盡冢
壁皆殘不凖無所盜帷囊同毁陳農何以求秦儒既坑
先王之道將墜漢臣徒請口授之文亦絶所撰之書一
時亡散有陳初建詔為史官補闕拾遺心識口誦依舊
目録更加修撰且成百巻巳有六帙五十八巻上祕閣
訖善心早嬰荼蓼弗荷薪構太建之末頻抗表聞至徳
之初蒙授史任方願油素採訪門庭記録俯勵弱才仰
成先志而單宗少强近虚室類原顔退屏無所交遊棲
遲不求進益假班嗣之書徒聞其語給王隱之筆未見
其人加以庸瑣涼能孤陋末學忝職郎署兼撰陳史致
此書延時未即成續禎明二年以臺郎入聘值本邑淪
覆他鄉播遷行人失時將命不復望都亭而長慟遷
别館而懸壺家中舊書在後焚蕩今止有六十八巻在
又並缺落失次自入京已來隨見補葺畧成七十巻四
帝紀八巻后妃一巻三太子録一巻為一帙十巻宗室
王侯列傳一帙十巻具臣列傳二帙二十巻外戚傳一
巻孝徳傳一巻誠臣傳一巻文苑傳二巻儒林傳二巻
逸民傳一巻數術傳一巻藩臣傳一卷合一帙十巻止
足傳一巻列女傳一巻權幸傳一巻羯賊傳二巻逆臣
傳二巻叛臣傳二巻叙傳論述一巻合一帙十卷凡稱
史臣者皆先君所言下稱名案者竝善心補闕别為叙
論一篇託于叙傳之末(仁義在北史作仁義存油素作/緗素焚蕩作蕩盡六十八巻在)
(作六十八巻獲/存巳來作以求)
　
　
　
　
　隋文紀巻五
欽定四庫全書
　隋文紀巻六　　　　　　明　梅鼎祚　編
　　何妥(字栖鳯西城人家鄲縣周太學博士入/隋授國子博士歴國子祭酒有集十巻)
　　　受禪設壇議(周大定元年靜帝禪位于隋司錄/虞慶則白請設壇于東第博士何)
　　　　(妥議就南/郊從之)
受禪登壇以告天也故魏受漢禪設壇於繁昌為在行
旅郊壇乃闕至如漢高在氾光武在鄗盡非京邑所築
壇自晉宋揖讓皆在都下莫不並就南郊更無别築之
義又後魏即位登朱雀觀周帝初立受朝於路門雖自
我作古皆非祖也今即府為壇恐招後誚
　　　諫文帝八事書(高祖受禪妥除國子博士加通/直散騎常侍上八事以諫時訥)
　　　　(言蘇威權兼數司妥嘗奏以不可信任初威/隠武功故妥言自負傅嵓渭水之氣以此激)
　　　　(上威大銜之/更相訶詆)
其一事曰臣聞知人則哲惟帝難之孔子曰舉直錯諸
枉則民服舉枉錯諸直則民不服由此言之政之治亂
必慎所舉故進賢受上賞蔽賢䝉顯戮察今之舉人良
異于此無論謟直莫擇賢愚心欲崇高則起家喉舌之
任意湏抑屈必白首郎署之官人之不服實由於此臣
聞爵人於朝與士共之刑人於市與衆弃之伏見留心
獄訟愛人如子毎應決獄無不詢訪羣公刑之不濫君
之明也刑既如此爵亦宜然若有懋功簡在帝心者便
可擢用自斯以降若選重官必湏參以衆議勿信一人
之舉則上不偏私上無怨望其二事曰孔子云是察阿
黨則罪無掩蔽又曰君子周而不比小人比而不周所
謂比者即阿黨也謂心之所愛既已光華榮顯猶加提
挈心之所惡既已沈滯屈辱薄言必怒提挈既成必相
掩蔽則欺上之心生矣屈辱既加則有怨恨謗讟之言
出矣伏願廣加逖訪勿使朋黨路開威恩自任有國之
患莫大於此其三事曰臣聞舜舉十六族所謂八元八
愷也計其賢明理優今日猶復擇才授任不相侵濫故
得四門雍穆庶績咸熙今官員極多用人甚少有一人
身上乃兼數職為是國無人也為是人不善也今萬乗
大國髦彦不少縱有明哲無由自達東方朔言曰尊之
則為將卑之則為虜斯言信矣今當官之人不度德量
力既無吕望傅説之能自負傅嵓渭水之氣不慮憂深
責重唯畏總領不多安斯寵任輕彼權軸好致顛蹶實
此之由易曰鼎折足覆公餗其形渥凶言不勝其任也
臣聞窮力舉重不能為用伏願更任賢良分才參掌使
各行有餘力則庶事康哉其四事曰臣聞禮云析言破
律亂名改作執左道以亂政者殺孔子曰仍舊貫何必
改作伏見比年以來改作者多矣至如范威漏刻十載
不成趙翊尺稱七年方決公孫濟迂誕醫方費逾巨萬
徐道慶廻互子午靡耗飲食常明破律多歴歲時王渥
亂名曾無紀極張山居未知星位前已蹂藉太常曹魏
祖不識北辰今復轔轢太史莫不用其短見便自夸毗
邀射名譽厚相誣罔請今日以後有如此者若其言不
騐必加重罰庶令有所畏忌不敢輕奏狂簡(隋書云其/餘文多不)
(載察治亂北史作安危逖訪作/訪  行有餘力作各行其力)
　　　考定鍾律表(上令妥考定鍾律妥上表别勑太/常取妥節度作清平瑟三調聲又)
　　　　(作八佾鞞鐸巾拂四舞後蘇威子/䕫在太常叅議鍾律䕫獨不同)
臣聞明則有禮樂幽則有鬼神然則動天地感鬼神莫
近於禮樂又云樂至則無怨禮至則不爭揖讓而治天
下者禮樂之謂也臣聞樂有二一曰姦聲二曰正聲夫
姦聲感人而逆氣應之順氣成象故樂行而倫清耳目
聰明血氣和平移風易俗天下皆寧孔子曰放鄭聲逺
佞人故鄭衛宋趙之聲出内則發疾外則傷人是以官
亂則荒其君驕商亂則陂其官壊角亂則憂其人怨徵
亂則哀其事勤羽亂則危其財匱五者皆亂則國亡無
日矣魏文侯問子夏曰吾端冕而聴古樂則欲寐聴鄭
衛之音而不知倦何也子夏對曰夫古樂者始奏以文
復亂以武修身及家平均天下鄭衛之音者姦聲以亂
溺而不止獶雜子女不知父子今君所問者樂也所愛
者音也夫樂之與音相近而不同為人君者謹審其好
惡案聖人之作樂也非止茍悦耳目而已矣欲使在宗
廟之内君臣同聴之則莫不和敬在鄉里之内長幼同
聴之則莫不和順在閨門之内父子同聴之則莫不和
親此先王立樂之方也故知聲而不知音者禽獸是也
知音而不知樂者衆庶是也故黃鍾大吕弦歌干戚僮
子皆能儛之能知樂者其唯君子不知聲者不可與言
音不知音者不可與言樂知樂則幾於道矣紂為無道
太師抱樂器以奔周晉君徳薄師曠固惜清徵上古之
時未有音樂鼔腹擊壤樂在其間易曰先王作樂崇徳
殷薦之上帝以配祖考至於黃帝作咸池顓頊作六莖
帝嚳作五英堯作大章舜作大韶禹作大夏湯作大濩
武王作大武從夏以來年代久逺唯有名字其聲不可
得聞自殷至周備于詩頌故自聖賢已下多習樂者至
如伏羲減瑟文王足琴仲尼擊磬子路鼓瑟漢高擊筑
元帝吹簫漢高祖之初叔孫通因奏樂人制宗廟之樂
迎神于廟門奏嘉至之樂猶古降神之樂也皇帝入廟
門奏永至之樂以為行步之節猶古采薺肆夏也乾豆
上薦奏登歌之樂猶古清廟之歌也登歌再終奏休成
之樂美神饗也皇帝就東廂坐定奏永安之樂美禮成
也其休成永至二曲叔孫通所制也漢高祖廟奏武徳
文始五行之儛當春秋時陳公子完奔齊陳是舜後故
齊有韶樂孔子在齊聞韶三月不知肉味是也秦始皇
滅齊得齊韶樂漢高祖滅秦韶傳於漢高祖改名文始
以示不相襲也五行儛者本周大武樂也始皇改曰五
行及于孝文復作四時之儛以示天下安和四時順也
孝景采武徳儛以為昭徳孝宣又采昭徳以為盛徳雖
變其名大抵皆因秦舊事至於魏晉皆用古樂魏之三
祖並制樂辭自永嘉播越五都傾蕩樂聲南渡是以大
備江東宋齊以來至于梁代所行樂事猶皆傳古三雍
四始實稱大盛及侯景簒逆樂師分散其四儛三調悉
度偽齊齊氏雖知傳受得曲而不用之於宗廟朝廷也
臣少好音律留意管弦年雖耆老頗皆記憶及東土尅
定樂人悉返訪其逗遛果云是梁人所教今三教四儛
並皆有手雖不能精熟亦頗具雅聲若令教習傳授庶
得流傳古樂然後取其會歸撮其指要因循損益更制
嘉名歌盛徳於當今傳雅正於來葉豈不美歟謹具錄
三調四儛曲名又製歌辭如别其有曲聲流宕不可以
陳於殿廷者亦悉附之於後(始皇北史/作高祖)
　　蘇䕫(字伯尼威之子少有/盛名仕鴻臚少卿)
　　　駮鄭譯七調議(開皇初柱國鄭譯請更正樂詔/牛𢎞何妥等議久不定復詔求)
　　　　(知音之士叅議譯謂考尋樂府鍾石律吕皆/有宫商角徵羽變宫變徵之名因周武帝時)
　　　　(龜兹人蘇祇婆所傳推演其聲五均之外更/立七均合成十二以應十二律律有七音音)
　　　　(立一調旋轉相交作書宣示朝廷䕫亦稱明/樂駁譯七調為非譯答之衆從譯議䕫又與)
　　　　(譯議欲累黍立分正定律吕而妥雅為高祖/所信恥已宿儒不逮譯等欲阻壊其事乃立)
　　　　(議非十二律旋相為宫又非其七調/之議後竞用黄鍾一宫不假餘律)
韓詩外傳所載樂聲感人及月令所載五音所中並皆
有五不言變宫變徵又春秋左氏所云七音六律以奉
五聲准此而言每宫應立五調不聞更加變宫變徵二
調為七調七調之作所出未詳
　　鄭譯(字正義滎陽開封人仕周内史上大夫封/沛國公入隋進上柱國有學識兼知鍾律)
　　　答七調駮
周有七音之律漢書律厯志天地人及四時謂之七始
黃鍾為天始林鍾為地始太蔟為人始是為三始姑洗
為春蕤賔為夏南吕為秋應鍾為冬是為四時四時三
始是以為七今若不以二變為調曲則是冬夏聲闕四
時不備是故毎宫湏立七調
　　　又與蘇䕫議
案今樂府黃鍾乃以林鍾為調首失君臣之義清樂黃
鍾宫以小吕為變徵乖相生之道今請雅樂黃鍾宫以
黃鍾為調首清樂去小吕還用蕤賔為變徵
　　　何妥非十二律旋相為宫議
經文雖道旋相為宫恐是直言其理亦不通隨月用調
是以古來不取若依鄭𤣥及司馬彪湏用六十律方得
和韻今譯唯取黃鍾之正宫兼得七始之妙義非止金
石諧韻亦乃簨虡不繁可以享百神可以合萬舞矣
　　　又非七調之議
近代書記所載縵樂鼓琴吹笛之人多云三調三調之
聲其來久矣請存三調而已
　　毛爽(喜之弟仕陳山/陽太守歸隋)
　　　律譜略(開皇九年平陳後詔爽及陳故太史令/蔡子元等依古律吕製管實葭灰以候)
　　　　(節氣應有早晩乃遣爽等草定其法爽因稽/諸故實著于篇名曰律譜其律大業末於江)
　　　　(都淪/䘮)
臣爽按黃帝遣伶倫氏取竹于嶰谷聴鳳阿閣之下始
造十二律焉乃致天地氣應是則數之始也陽管為律
陰管為吕其氣以候四時其數以紀萬物云𨽻首作數
蓋律之本也夫一十百千萬億兆者引而申焉厯度量
衡出其中矣故有虞氏用律和聲鄒衍改之以定五始
正朔服色亦由斯而別也夏正則人殷正則地周正則
天孔子曰吾得夏時焉謂得氣數之要矣漢初興也而
張蒼定律乃推五勝之法以為水徳寔因戰國官失其
守後秦滅學其道浸微蒼補綴之未獲詳究及孝武創
制乃置恊律之官用李延年以為都尉頗解新聲變曲
未達音律之源故其服色不得而定也至於元帝自曉
音律郎官京房亦達其妙因使韋𤣥成等雜試問房房
自敘云學焦延夀用六十律相生之法以上生下皆三
生二以下生上皆三生四陽下生陰陰上生陽乃還相
為宫之正法也於後劉歆典領條奏著其始末理漸研
精班氏漢志盡歆所出也司馬彪志並房所出也至于
後漢尺度稍長魏氏杜䕫亦制律吕以之候氣灰悉不
飛晉光祿大夫荀朂得古銅管校夔所制長古四分方
知不調事由其誤乃依周禮更造古尺用之定管聲韻
始調左晉之後漸又訛謬至梁武帝時猶有汲冡玉律
宋蒼梧時鑽為横吹然其長短厚薄大體具存臣先人
栖誠學筭於祖暅問律於何承天沈研三紀頗達其妙
後為太常丞典司樂職乃取玉管及宋太史尺並以聞
奏詔付大匠依様制管自斯以後律又飛灰侯景之亂
臣兄喜於太樂得之後陳宣帝詣荆州為質俄遇梁元
帝敗喜没於周適欲上聞陳武帝立遂又以十二管衍
為六十律私候氣序並有徵應至太建時喜為吏部尚書
欲以聞奏會宣帝崩後主嗣立出喜為永嘉内史遂留
家内貽諸子孫陳亡之際竟並遺失今正十二管在太
樂者陽下生陰始於黃鍾陰上生陽終於中吕而一歲
之氣畢於此矣中吕上生執始執始下生去滅終於南
事六十律候畢於此矣仲冬之月律中黃鍾黃鍾者首
於冬至陽之始也應天之數而長九寸十一月氣至則
黃鍾之律應所以宣養六氣緝和九徳也自此之後並
用京房律凖長短宫徵次日而用凡十二律各有所攝
引而申之至於六十亦由八卦衍而重之以為六十四
也相生者相變始黃鍾之管下生林鍾以陽生陰故變
也相攝者相通如中吕之管攝於物應以母權子故相
變者異時而各應相通者同月而繼應應有早晩者非
正律氣乃子律相感寄母中應也
　　劉孝孫
　　　駮張賔厯法(初高祖輔政道士張賔自云洞曉/星相盛言禪代之徵及受禪擢華)
　　　　(州刺史使與儀同劉暉等議造新厯下詔施/用孝孫與冀州秀才劉焯並稱其學無師法)
　　　　(刻食不中所駮六條于時賔方有寵暉附㑹/之遷為太史令共短孝孫焯後賔死何妥言)
　　　　(孝孫於高祖授大都督先是張胄𤣥以筭術/直太史與孝孫共短賔厯開皇十四年上叅)
　　　　(問日食事楊素等奏言胄𤣥孝孫多騐俄孝/孫卒又薦胄𤣥因言日長影短之事十七年)
　　　　(厯成奏之暉與司厯劉宜援據古史駮胄𤣥/迭相駮難會通事舍人顔慜楚上書高祖欲)
　　　　(神其事下詔/暉等並除名)
其一云何承天不知分閏之有失而用十九年之七閏
其二云賔等不解宿度之差改而冬至之日守常度其
三云連珠合璧七曜湏同乃以五星别元其四云賔等
唯知日氣餘分恰盡而為立元之法不知日月不合不
成朔旦冬至其五云賔等但守立元定法不湏明有進
退其六云賔等唯識轉加大餘二十九以為朔不解取
日月合㑹准以為定此六事微妙厯數大綱聖賢之通
術而暉未曉此寔管窺之謂也若乃騐影定氣何氏所
優賔等推測去之彌逺合朔順天何氏所劣賔等依據
循彼迷蹤蓋是失其菁華得其糠粃也
　　　又
魏明帝時有尚書郎楊偉修景初厯乃上表立義駮難
前非云加時後天食不在朔然觀楊偉之意故以食朔
為真未能詳之而制其法至宋元嘉中何承天著厯其
上表云月行不定或有遲疾合朔月食不在朔望亦非
厯之意也然承天本意欲立合朔之術遭皮延宗飾非
致難故事不得行至後魏獻帝時有龍宜弟復修延興
之厯又上表云日食不在朔而習之不廢據春秋書食
乃天之驗朔也此三人者前代善厯皆有其意未正其
書但厯數所重唯在朔氣朔為朝會之首氣為生長之
端朔有告餼之文氣有郊迎之典故孔子命厯而定朔
旦冬至以為將來之範
　　　楊素等奏
太史凡奏日食二十有五唯一晦三朔依尅而食尚不
得其時又不知所起他皆無驗胄𤣥所尅前後妙衷時
起分數合如符契孝孫所尅驗亦過半
　　　劉暉等駮張胄𤣥
命厯序僖公五年天正壬子朔旦日至左氏傳僖公五
年正月辛亥朔日南至張賔厯天正壬子朔冬至合命
厯序差傳一日張胄𤣥厯天正壬子朔合命厯序差傳
一日三日甲寅冬至差命厯序二日差傳三日成公十
二年命厯序天正辛卯朔旦日至張賔厯天正辛卯朔
冬至合命厯序張胄𤣥厯天正辛卯朔合命厯序二日
壬辰冬至差命厯序一日昭公二十年春秋左氏傳二
月己丑朔日南至凖命厯序庚寅朔旦日至張賔厯天
正庚寅朔冬至並合命厯序差傳一日張胄𤣥厯天正
庚寅朔合命厯序差傳一日二日辛卯冬至差命厯序
一曰差傳二日宜案命厯序及春秋左氏傳並閏餘盡之
歲皆湏朔旦冬至若依命厯序勘春秋三十七食合處
至多若依左傳合者至少是以知傳為錯今張胄𤣥信
情置閏命厯序及傳氣朔並差又宋元嘉冬至影有七
張賔厯合者五差者二亦在前一日張胄𤣥厯合者三
差者四在後一日元嘉十二年十一月甲寅朔十五日
戊辰冬至日影長張賔厯合戊辰冬至張胄𤣥厯己巳
冬至差後一日十三年十一月己酉朔二十六日甲戌
冬至日影長張賔厯癸酉冬至差前一日張胄𤣥厯合
甲戌冬至十五年十一月丁卯朔十八日甲申冬至日
影長二厯並合甲申冬至十六年十一月辛酉朔二十
九日己丑冬至日影長張賔厯合己丑冬至張胄𤣥厯
庚寅冬至差後一日十七年十一月乙酉朔十日甲午
冬至日影長張賔厯合甲午冬至張胄𤣥厯乙未冬至
差後一日十八年十一月己卯朔二十一日己亥冬至
日影長張賔厯合己亥冬至張胄𤣥庚子冬至差後一
日十九年十一月癸卯朔三日乙巳冬至日影長張賔厯
甲辰冬至差前一日張胄𤣥厯合乙巳冬至又周從天
和元年丙戌至開皇十五年乙卯合得冬夏至日影一
十四張賔厯合得者十差者四三差前一日一差後一
日張胄𤣥厯合者五差者九八差後一日一差前一日
天和二年十一月戊戌朔三日庚子冬至日影長張賔
合庚子冬至張胄𤣥厯辛丑冬至差後一日三年十一
月壬辰朔十四日乙巳冬至日影長張賔厯合乙巳冬
至張胄𤣥厯丙午冬至差後一日建徳元年十一月己
亥朔二十九日丁卯冬至日影長張賔厯丙寅冬至差
前一日張胄𤣥厯合丁卯冬至二年五月丙寅朔三日
戊辰夏至日影短張賔厯己巳夏至差後一日張胄𤣥
厯庚午夏至差後二日三年十一月戊午朔二十日丁
丑冬至日影長張賔厯合丁丑冬至張胄𤣥厯戊寅冬
至差後一日六年十一月庚午朔二十三日壬辰冬至
日影長張賔厯合壬辰冬至張胄𤣥厯癸巳冬至差後
一日宣政元年十一月甲午朔五日戊戌冬至日影長
兩厯並合戊戌冬至開皇四年十一月己未朔十一日
己巳冬至日影長張賔厯合已巳冬至張胄𤣥厯庚午
冬至差後一日五年十一月甲寅朔二十二日乙亥冬
至日影長張賔厯甲戌冬至差前一日張胄𤣥厯合庚
辰冬至七年五月乙亥朔九日癸未夏至日影短張賔
厯壬午夏至差前一日張胄𤣥厯合癸未夏至十一月
壬申朔十四日乙酉冬至日影長張賔厯合乙酉冬至
張胄𤣥厯丙戌冬至差後一日十一年十一月己卯朔
二十八日丙午冬至日影長張賔厯合丙午冬至張冑
𤣥厯丁未冬至差後一日十四年十一月辛酉朔旦冬
至張賔厯合十一月辛酉朔旦冬至張胄𤣥厯十一月
辛酉朔二日壬戌冬至差後一日建徳四年四月大乙
酉朔三十日甲寅月晨見東方張賔厯四月大乙酉朔
三十日甲寅月晨見東方張胄𤣥厯四月小乙酉朔五
月大甲寅朔月晨見東方宜案影極長為冬至影極短
為夏至二至自古史分可勘者二十四其二十一有影
三有至日無影見行厯合一十八差者六旅騎尉張冑
𤣥厯合者八差者一十六二差後二日一十四差後一
日又開皇四年在洛州測冬至影與京師二處進退絲
毫不差周天和已來案驗並在後更檢得建徳四年晦
朔東見張胄𤣥厯五月朔日月晨見東方今十七年張
賔厯閏七月張胄𤣥厯閏五月又審至以定閏胄𤣥厯
至既不當故知置閏必乖見行厯四月五月頻大張胄
𤣥厯九月十月頻大為胄𤣥朔弱頻大在後晨故朔日
殘月晨見東方宜又案開皇四年十二月十五日癸卯
依厯月行在鬼三度時加酉月在卯上食十五分之九
虧起西北今伺候一更一籌起食東北角十五分之十
至四籌還生至二更一籌復滿五年六月三十日依厯
太陽虧日在七星六度加時在午少强上食十五分之
一半强虧起西南角今伺候日乃在午後六刻上始食
虧起西北角十五分之六至未後一刻還生至五刻復
滿六年六月十五日依厯太陰虧加時酉在卯上食十
五分之九半弱虧起西南當其時陰雲不見月至辰巳
雲裏見月已食三分之二虧從東北即還雲合至已午
間稍生至午後雲裏蹔見已復滿十月三十日丁丑依
厯太陽虧日在斗九度時加在辰少弱上食十五分之
九强虧起東北角今候所見日出山一丈辰二刻始食
虧起正西食三分之二辰後二刻始生入巳時三刻上
復滿十年三月十六日癸卯依厯月行在氐七度時加
戌月在辰太半上食十五分之七半强虧起東北今候
月初出卯南帶半食出至辰初三分可食二分許漸生
辰未己復滿見行厯九月十六日庚子月行在胃四度
時加丑月在未半强上食十分之三半强虧起正東今
伺候月以午後二刻食起正東湏臾如南至未正上食
南畔五分之四漸生入申一刻半復滿十二年七月十
五日己未依厯月行在室七度時加戌月在辰太强上
食十五分之十二半弱虧起西北今伺候一更三籌起
西北上食准三分之二强與厯注同十三年七月十六
日依厯月在申半强上食十五分之半弱虧起西南十
五日夜從四更候月五更一籌起東北上食半强入雲
不見十四年七月一日依厯時加已弱上食食十五分
之十二半强至未後三刻日乃食虧起西北食半許入
雲不見食頃暫見猶未復生因即雲鄣十五年十一月
十六日庚午依厯月行在井十七度時加亥月在已半
上食十五分之九半强虧西北其夜一更四籌後月在
辰上起食虧東南至二更三籌月在已上食三分之二
許漸生至三更一籌月在景上復滿十六年十一月十
六日乙丑依厯月行在井十七度時加丑月在未太弱
上食十五分之十二半弱虧起東南十五日夜伺候至
三更一籌月在景上雲裏見已食十五分之三許虧起
正東至丁上食既後從東南生至四更三籌月在未末
復滿而胄𤣥不能盡中
　　　顔慜楚上書(胄𤣥改定新厯言前厯差一日/内史通事舍人顔慜楚上言)
漢時洛下閎改顓頊厯作太初厯云後當差一日八百
年當有聖者定之計今相去七百一十年術者舉其成
數聖者之謂其在今乎
　　　文帝下詔
朕應運受圖君臨萬㝢思欲興復聖教恢𢎞令典上順
天道下授人時搜揚海内廣延術士旅騎尉張胄𤣥理
思沉敏術藝宏深懷道白首來上歴法令與太史舊厯
並加勘審仰觀𤣥象參驗璿機胄𤣥厯數與七曜符合
太史所行乃多疏舛羣官博議咸以胄𤣥為密太史令
劉暉司厯郭翟劉宜驍騎尉任悦往經修造致此乖謬
通直散騎常侍領太史令庾季才太史丞邢㑺司厯郭
逺厯博士蘇粲厯助教傳㑺成瑜等既是職司湏審疎
密遂虛行此厯無所發明論暉等情狀已合科罪方共
餙非護短不從正法季才等附下罔上義實難容
　　劉焯(字士元信都昌亭人歴雲騎/尉遷太學博士為世通儒)
　　　上皇太子駮正張胄𤣥厯誤六事(初高祖召見/胄𤣥因言日)
　　　　(長影短之事而哀充復上表煬帝立為皇太/子因以厯事付皇太子遣更研詳太子徵集)
　　　　(天下厯筭之士焯復增修其書名曰皇極厯/駮正胄𤣥之短太子頗嘉之焯為太學博士)
　　　　(負其精博志解胄𤣥之印官不滿意稱疾罷/歸至仁夀四年焯言胄𤣥厯誤於皇太子仍)
　　　　(上啓被/駮不用)
其一曰張胄𤣥所上見行厯日月交食星度見留雖未
盡善得其大較官至五品誠無所愧但因人成事非其
實錄就而討論違舛甚衆其二曰胄𤣥弦望晦朔違古
且疎氣節閏候乖天爽命時不從子半晨前别為後日
日躔莫悟緩急月逡妄為兩種月度之轉輙遺盈縮交
會之際意造氣差七曜之行不循其道月星之度行無
出入應黃反赤當近更逺虧食乖凖陰陽無法星端不
協珠璧不同盈縮失倫行度愆序去極晷漏應有而無
食分先後彌為煩碎測今不審考古莫通立術之疎不
可紀極今隨事紏駮凡五百三十六條其三曰胄𤣥以
開皇五年與李文琮於張賔厯行之後本州貢舉即齎
所造厯擬以上應其厯在鄉陽流布散寫甚多今所見
行與焯前厯不異𤣥前擬獻年將六十非是忽廹倉卒
始為何故至京未幾即變同焯厯與舊懸殊焯作於前
𤣥獻於後捨己從人異同暗會且孝孫因焯胄𤣥後附
孝孫厯術之文又皆是孝孫所作則元本偷竊事甚分
明恐胄𤣥推諱故依前厯為駮凡七十五條并前厯本
俱上其四曰𤣥為史官自奏虧食前後所上多與厯違
今筭其乖舛有一十三事又前與太史令劉暉等校其
疎密五十四事云五十三條新計後為厯應密於舊見
用筭推更疎於本今紏發并前凡四十四條其五曰胄
𤣥於厯未為精通然孝孫初造皆有意徵天推步事必
出生不是空文徒為臆斷其六曰焯以開皇三年奉勑
修造顧循記注自許精微秦漢以來無所與讓尋聖人
之迹悟曩哲之心測七曜之行得三光之度正諸氣朔
成一厯象會通今古符允經傳稽於庶類信而有徵胄
𤣥所違焯法皆合胄𤣥所闕今則盡有隱括始終謂為
總備
　　　上皇太子啓
自木鐸寢聲緒言成燼羣生蕩析諸夏沸騰曲技雲浮疇
官雨絶厯紀廢壊千百年矣焯以庸鄙謬荷甄擢専精
藝業耽翫數象自力羣儒之下冀覩聖人之意開皇之
初奉勑修撰性不諧物功不克終猶被胄𤣥竊為已法
未能盡妙恊時多爽尸官亂日實㸃皇猷請徵胄𤣥答
驗其長短
　　　上皇太子論渾天啓(仁夀四年焯造皇極厯上/啓於東宫論渾天不用及)
　　　　(即位大業三年勑諸郡測/影而焯尋卒事遂寢廢)
璿璣玉衡正天之器帝王欽若世傳其象漢之孝武詳
考律厯紏落下閎鮮于妄人等共所營定逮于張衡又
尋述作亦其體制不異閎等雖閎制莫存而衡造有器
至吳時陸績王蕃並要修鑄績小有異蕃乃事同宋有
錢樂之魏初晁崇等摠用銅鐵小大有殊規域經模不
異蕃造觀蔡邕月令章句鄭𤣥注考靈曜勢同衡法迄
今不改焯以愚管留情推測見其數制莫不違爽失之
千里差若毫釐大象一乖餘何可驗况赤黃均度月無
出入至所恒定氣不别衡分刻本差輪迴守故其為踈
謬不可復言亦既由理不明致使異家間出蓋及宣夜
三説並驅平昕安穹四天騰沸至當不二理唯一揆豈
容天體七種殊説又影漏去極就渾可推百骸共體本
非異物此真巳驗彼偽自彰豈朗日未暉爝火不息理
有而闕詎不可悲者也昔蔡邕自朔方上書曰以八尺
之儀度知天地之象古有其器而無其書常欲寢伏儀
下案度成數而為立説邕以負罪朔裔書奏不許邕若
蒙許亦必不能邕才不踰張衡衡本豈有遺思也則有
器無書觀不能悟焯今立術改正舊渾又以二至之影
定去極晷漏并天地高逺星辰運周所宗有本皆有其
率袪今賢之巨惑稽往哲之羣疑豁若雲披朗如霧散
為之錯綜數巻已成待得影差謹更啓送
　　　又
周官夏至日影尺有五寸張衡鄭𤣥王蕃陸績先儒等
皆以為影千里差一寸言南戴日丁萬五千里表影正
同天高乃異考之筭法必為不可寸差千里亦無典説
明為意斷事不可依今交愛之州表北無影計無萬里
南過戴日是千里一寸非其實差焯今説渾以道為率
道里不定得差乃審既大聖之年升平之日釐改羣謬
斯正其時請一水工并解筭術士取河南北平地之所
可量數百里南北使正審時以漏平地以繩隨氣至分
同日度影得其差率里即可知則天地無所匿其形辰
象無所逃其數超前顯聖効象除疑請勿以人廢言
　　張胄𤣥(渤海蓚人博學多通尤精術數/歴拜員外散騎侍郎兼太史令)
　　　駮劉焯稽極厯奏(胄𤣥徵授雲騎尉直太史參/議律厯推步精密高祖異之)
　　　　(遷蒹太史令改定新厯為焯所短焯初造皇/極厯人造厯家同異名曰稽極大業元年帝)
　　　　(下其書與胄𤣥參校胄/𤣥互相駮難竟不施用)
焯厯有歲率月率而立定朔月有三大三小案歲率月
率者平朔之章歲章月也以平朔之率而求定朔值三
小者猶似減三五為十四值三大者增三五為十六也
校其理實並非十五之正故張衡及何承天創有此意
為難者執數以校其率率皆自敗故不克成今焯為定
朔則湏除其平率然後為可
　　袁充(字徳符陳郡陽夏人寓居丹陽仕陳散騎常/侍入隋厯拜秘書令江都弑逆以謟佞并誅)
　　　奏日景漸長表(開皇初大議造厯張胄𤣥兼明/揆測言日長之瑞有司莫能考)
　　　　(决至開皇十九年充為太史令欲成胄𤣥舊/事復上表是時晉王廣初立為太子充奏深)
　　　　(合時冝因改元仁夀取日長之意百/工並加程課皇太子率百官陳賀)
隋興已後日景漸長開皇元年冬至之景長一丈二尺
七寸二分自爾漸短至十七年冬至景一丈二尺六寸
三分四年冬至在洛陽測景長一丈二尺八寸八分二
年夏至景一尺四寸八分自爾漸短至十六年夏至景
一尺四寸五分其十八年冬至陰雲不測元年十七年
十八年夏至亦陰雲不測周官以土圭之法正日景日
至之景尺有五寸鄭𤣥云冬至之景一丈三尺今十六
年夏至之景短於舊五分十七年冬至之景短於舊三
寸七分日去極近則景短而日長去極逺則景長而日
短行内道則去極近行外道則去極逺堯典云日短星
昴以正仲冬據昴星昬中則知堯時仲冬日在湏女十
度以厯數推之開皇以來冬至日在斗十一度與唐堯
之代去極俱近謹案元命包云日月出内道璇璣得其
常天帝崇靈聖王相功京房别對曰太平日行上道升
平日行次道霸代日行下道伏惟大隋啟運上感乾元
景短日長振古稀有(元命包上傳有春秋二字初/作相末句振古未之有也)
　　　上言文帝本命表(仁夀初充言上本命與陰陽/律吕合者六十餘條因上表)
　　　　(奏之賞/賜優崇)
皇帝載誕之初非止神光瑞氣嘉祥應感至於本命行
年生月生日並與天地日月陰陽律吕運轉相符表裏
合會此誕聖之異寶厯之元今與物更新改年仁夀歲
月日子還共誕聖之時並同明合天地之心得仁夀之
理故知洪基長笇永永無窮
　　　冬至日長奏(仁夀四年甲子歲煬帝初即位充/及太史丞高智寶奏言冬至日長)
　　　　(仍諷齊王暕/率百官表賀)
去歲冬至日景逾長今歲皇帝即位與堯受命年合昔
唐堯受命四十九年到上元第一紀甲子天正十一月
庚戌冬至陛下即位其年即當上元第一紀甲子天正
十一月庚戌冬至正與唐堯同自放勲以來凡經八上
元其間緜代未有仁夀甲子之合謹案第一紀甲子太
一在一宫天目居武徳陰陽厯數並得符同唐堯丙辰
生丙子年受命止合三五未若己丑甲子支干並當六
合允一元三綂之期合五紀九章之會共帝堯同其數
與皇唐比其蹤信所謂皇哉唐哉唐哉皇哉者矣
　　　陳嘉瑞表(煬帝初罹鴈門之厄又盗賊益起心/不自安充復假託天文上表陳嘉瑞)
　　　　(以自媚於上/超拜秘書令)
臣聞皇天輔德皇天福謙七政斯齊三辰告應伏惟陛
下握籙圖而馭黔首提萬善而化八紘以百姓為心匪
以一人受慶先天罔違所欲後天必奉其時是以初膺
寶厯正當上元之紀乾之初九又與天命符會斯則聖
人㝠契故能動合天經謹按去年已來𤣥象星瑞毫釐
無爽謹録尤異上天降祥破突厥等狀七事其一去八
月二十八日夜大流星如斗出王良北正落突厥營聲
如崩牆其二八月二十九日夜復有大流星如斗出羽
林向北流正當北方依占頻二夜流星墜賊所賊必敗
散其三九月四日夜頻有兩星大如斗出北斗魁向東
北流依占北斗主殺伐賊必敗其四歲星主福德頻行
京都二處分野依占國家之福其五去七月内熒惑守
羽林九月七日已退舍依占不出三日賊必敗散其六
去年十一月二十日夜有流星赤如火從東北向西南
落賊帥盧明月營破其橦車其七十二月十五日夜通
漢鎮北有赤氣亘北方突厥將亡之應也依勘城録河
南洛陽並當甲子與乾元初九爻及上元甲子符合此
是福地永無所慮旋觀往政側聞前古彼則異時間出
今則一朝總萃豈非天贊有道助殱兇孽方清九夷於
東獩沉五狄於北溟告成岱岳無為汾水(天命南史/作本命)
　　王劭(字君懋太原晉陽人仕齊中書舍人入/周不得調隋授著作佐郎遷秘書少監)
　　　請變火表(劭為員外散騎侍郎修起居注以古/有鑽燧改火之義近代廢絶於是上)
　　　　(表上/從之)
臣謹案周官四時變火以救時疾明火不數變時疾必
興聖人作法豈徒然也在晉時有以洛陽火度江者代
代事之相續不滅火色變青昔師曠食飯云是勞薪所
㸑晉平公使視之果然車輞今温酒及炙肉用石炭柴
火竹火草火蔴荄火氣味各不同以此推之新火舊火
理應有異伏願遠遵先聖於五時取五木以變火用功
甚少救益方大縱使百姓習乆未能頓同尚食内厨及
東宫諸王食厨不可不依古法(代代北史作世世/柴火作木炭火)
　　　上文帝言符命表(劭拜著作郎上/表賜物五百段)
昔周保定二年歲在壬午五月五日青州黃河變清十
里鏡徹齊氏以為已瑞改元曰河清是月至尊以大興
公始作隋州刺史歴年二十隋果大興臣謹案易坤靈
圖曰聖人受命瑞必先見於河河者最濁未能清也竊
以靈貺休祥理無虛發河清啟聖實屬大隋午為鶉火
以明火徳仲夏火王亦明火徳月五日五合天數地數
既得受命之辰允當先見之兆開皇初邵州人楊令悊
近河得青石圖一紫石圖一皆隠起成文有至尊名下
云八方天心永州又得石圖剖為兩叚有楊樹之形黃
根紫葉汝水得神龜腹下有文曰天卜楊興安邑掘地
得古鐵版文曰皇始天年賚楊鐵券王興同州得石龜
文曰天子延千年大吉臣以前之三石不異龍圖何以
用石石體乆固義與上名符合龜腹七字何以著龜龜
亦乆固兼是神靈之物孔子歎河不出圖洛不出書今
於大隋聖世圖書屢出建徳六年亳州大周村有龍闘
白者勝黑者死大象元年夏熒陽汴水北有龍鬪初見
白氣屬天自東方歴陽武而來及至白龍也長十許丈
有黑龍乘雲而至兩相薄乍合乍離自午至申白龍升
天黑龍墜地謹案龍君象也前闘於亳州周村者蓋象
至尊以龍闘之歲為亳州總管遂代周有天下後闘於
熒陽者熒字三火明火徳之盛也白龍從東方來歴陽
武者蓋象至尊將登帝位從東第入自崇陽門也西北
升天者當乾位天門坤靈圖曰聖人殺龍龍不可得而
殺皆盛氣也又曰泰姓商名官黃色長八尺六十世河
龍以正月辰見白龍與五黑龍闘白龍陵故泰人有命
謹案此言皆為大隋而發也聖人殺龍者前後龍死是
也姓商者皇家於五姓為商也名宫者武元皇帝諱於
五聲為宫黃色者隋色尚黃長八尺者武元皇帝身長
八尺河龍以正月辰見者泰正月卦龍見之所於京師
為辰地白龍與黑龍闘者亳州熒陽龍闘是也勝龍所
以白者楊姓納音為商至尊又辛酉歲生位皆在西方
西方色白也死龍所以黑者周色黑所以稱五者周閔
明武宣靖凡五帝趙陳代越當五王一時伏法亦當五
數白龍陵者陵猶勝也鄭𤣥説陵當為除凡闘能去敵
曰除臣以泰人有命者泰之為言通也大也明其人道
通徳大有天命也乾鑿度曰泰表戴干鄭𤣥注曰表者
人形體之彰識也干盾也泰人之表戴干臣伏見至尊
有戴干之表益知泰人之表不爽毫釐坤靈圖所云字
字皆驗緯書又稱漢四百年終如其言則知六十世亦
必然矣昔宗周卜世三十今則倍之稽覽圖云太平時
陰陽和合風雨咸同海内不偏地有阻險故風有遲疾
雖太平之政猶有不能均同唯平均乃不鳴條故欲風
於亳亳者陳留也謹案此言蓋明至尊者為陳留公世
子亳州總管遂受天命海内均同不偏不黨以成太平
之風化也在大統十六年武元皇帝改封陳留公是時
齊國有祕記云天王陳留入并州齊王高洋為是誅陳
留王彭樂其後武元皇帝果將兵入并州周武帝時望
氣者云亳州有天子氣於是殺亳州刺史紇豆陵恭至
尊代為之又陳留老子祠有枯柏世傳云老子將度世
云待枯柏生東南枝廻指當有聖人出吾道復行至齊
枯柏從下生枝東南上指夜有三童子相與歌曰老子
廟前古枯樹東南狀如繖聖主從此去及至尊牧亳州
親至祠樹之下自是柏枝廻抱其枯枝漸指西北道教
果行校考衆事太平主出於亳州陳留之地皆如所言
稽覽圖又云治道得則陰物變為陽物鄭𤣥注云葱變
為韭亦是謹案自六年以來逺近山石多變為玉石為
陰玉為陽又左衛園中葱皆變為韭(咸同北史作會/同治道作政道)
　　　復上書(上以劭為至/誠寵錫日隆)
易乾鑿度曰隨上六拘係之乃從維之王用享于西山
隨者二月卦陽徳施行藩決難解萬物隨陽而出故上
六欲九五拘係之維持之明被陽化而隂隨從之也易稽
覽圖坤六月有子女任政一年傳為復五月貧之從東
北來立大起土邑西北地動星墜陽衛屯十一月神人
從中山出趙地動北方三十日千里馬數至謹案凡此
易緯所言皆是大隋符命隨者二月之卦明大隋以二
月即皇帝位也陽徳施行者明楊氏之徳教施行於天
下也藩決難解者明當時藩鄣皆是通決險難皆解散
也萬物隨陽而出者明天地間萬物盡隨楊氏而出見
也上六欲九五拘係之者五為王六為宗廟明宗廟神
靈欲令登九五之位帝王拘民以禮係民以義也拘民
以禮係民以義此二句亦是乾鑿度之言維持之者明
能以綱維持正天下也被陽化而欲陰隨之者明陰類
被服楊氏之風化莫不隨從陰謂臣下也王用享于西
山者蓋明至尊常以歲二月幸西山仁夀宫也凡四稱
隨三稱陽欲美隋楊丁寧之至也坤六月者坤位在未
六月建未言至尊以六月生也有子女任政者言樂平
公主是皇帝子女而為周后任理内政也一年傳為復
者復是坤之一世卦陽氣初起言周宣帝崩後一年傳
位與楊氏也五月貧之從東北來立者貧之當為真人
字之誤也言周宣帝以五月崩真人革命當在此時至
尊謙讓而逆天意故踰年乃立昔為定州總管在京師
東北本而言之故曰真人從東北來立大起土邑者大
起即大興言營大興城邑也西北地動星墜者蓋天意
去周授隋故變動也陽衛者言楊氏得天衛助屯十一
月神人從中山出者此卦動而大亨作故至尊以十一
月被授亳州總管將從中山而出也趙地動者中山為
趙地以神人將去故變動也北方三十日者蓋至尊從
北方將往亳州之時停留三十日也千里馬者蓋至尊
舊所乘騧騮馬也屯卦震下坎上震于馬作足坎於馬
為美脊是故騧騮馬脊有肉鞍行則先作弄四足也數
至者言厯數至也河圖帝通紀曰形瑞出變矩衡赤應
隨恊靈皇河圖皇叅特曰皇辟出承元訖道無為治率
被遂矩戯作術開皇色握神日投輔提象不絶立皇後
翼不格道終始徳優劣帝任政河典出叶輔嬉爛可述
謹案凡此河圖所言亦是大隋符命形瑞出變矩衡者
矩法也衡北斗星名所謂璿璣玉衡者也大隋受命形
兆之瑞始出天象則為之變動北斗主天之法度故曰
矩衡易緯伏戯矩衡神鄭𤣥注亦以為法玉衡之神與
此河圖矩衡義同赤應隋者言赤帝降精感應而生隋
也故隋以火徳為赤帝天子叶靈皇者叶合也言大隋
徳合上靈天皇大帝也又年號開皇與靈寶經之開皇
年相合故曰叶靈皇皇辟出者皇大也辟君也大君出
蓋謂至尊受命出為天子也承元訖者言承周天元終
訖之運也道無為治率者治下脱一字言大道無為治
定天下率從被遂矩戯作術者矩法也昔遂皇握機矩
伏戯作八卦之術言大隋被服三皇之法術也遂皇機
矩語見易緯開皇色者言開皇年易服色也握神日者
握持羣神明炤如日也又開皇以來日漸長亦其義投
輔提者言投授政事於輔佐使之提挈也象不絶者法
象不廢絶也立皇後翼不格者格至也此言本立太子
以為皇家後嗣而其輔翼之人不能至於善也道終始
徳優劣者言前東宫道終而徳劣今皇太子道始而徳
優也帝任政河典出者言皇帝親任政事而邵州河濵
得石圖也叶輔嬉爛可述者叶合也嬉興也言羣臣合
心輔佐以興政治爛然可紀述也所以於皇叅持帝通
紀二篇陳大隋符命者明皇道帝德盡在隋也(治率北/史作安)
(率/)
　　　請正漢王諒罪書(煬帝嗣位諒作亂帝不忍加/誅劭上書以此求媚帝依違)
　　　　(不/從)
臣聞黃帝滅炎蓋云母弟周公誅管信亦天倫叔向戮
叔魚仲尼謂之遺直石碏殺石厚邱明以為大義此皆
經籍明文帝王常法今陛下置此逆賊度越前聖含𢎞
寛大未有以謝天下謹案賊諒毒被生民者也是知古
者同德則同姓異德則異姓故黃帝有二十五子其得
姓者十有四人唯青陽夷鼓與黃帝同為姬姓諒既自
絶請改其氏
　　　人上玉文奏(時有人於黃鳳泉浴得二白石頗/有文理遂附致其文以為字復言)
　　　　(有諸物象而上奏王劭復廻互其字/作詩二百十八篇奏之賜帛千匹)
其大玉有日月星辰八卦五岳及二麟雙鳳青龍朱雀
騶􁀙𤣥武各當其方位又有五行十日十二辰之名凡
二十七字又有天門地户人門鬼門閉九字又有却非
及二鳥其鳥皆人面則抱朴子所謂千秋萬歲也其小
玉亦有五嶽却非虯犀之象二玉俱有仙人玉女乘雲
控鶴之象别有異狀諸神不可盡識蓋是風伯雨師山
精海若之類又有天皇大帝皇帝及四帝坐鉤陳北斗
三公天將軍土司空老人天倉南河北河五星二十八
宿凡四十五官諸字本無行伍然往往偶對於大玉則
有皇帝姓名並臨南靣與日字正鼎足復有老人星蓋
明南靣象日而長夀也皇后二字在西上有月形蓋明
象月也於次玉則皇帝名與九千字次比兩楊字與萬
年字次比隋與吉字正並蓋明長久吉慶也(姓名北史/作日名)
　　庾季才(字叔奕新野人家南郡江陵善占𤣥象仕/梁遷中書領太史江陵䧟歸周厯太史中)
　　　(大夫終隋通直散騎常/侍撰靈臺祕苑諸書)
　　　上言受命期日(高祖為丞相季才嘗勸禪代大/定元年正月言于高祖從之)
今月戊戌平旦青氣如樓闕見於國城之上俄而變紫
逆風西行氣經云天不能無雲而雨皇王不能無氣而
立今王氣已見湏即應之二月日出卯入酉居天之正
位謂之二八之門日者人君之象人君正位宜用二月
其月十三日甲子甲為六甲之始子為十二辰之初甲
數九子數又九九為天數其日即是驚蟄陽氣壯發之
時昔周武王以二月甲子定天下享年八百漢高帝以
二月甲午即帝位享年四百故知甲子甲午為得天數
今二月甲子宜應天受命
　　　遷都奏(高祖將遷都夜與高熲蘇威二人定議/季才旦奏高祖愕然曰是何神也遂發)
　　　　(詔施/行)
臣仰觀𤣥象俯察圖記龜兆允襲必有遷都且堯都平
陽舜都冀土是知帝王居止世代不同且漢營此城經
今將八百歲水皆鹹鹵不甚宜人願陛下恊天人之心
為遷徙之計
　　來和(字𢎞順京兆長安人周畿伯下/大夫拜儀同入隋進位開府)
　　　上文帝表(帝微時和言相當王有四海開皇/末上表上大悦進開府厚賜之)
臣早奉龍顔自周代天和三年已來數蒙陛下顧問當
時具言至尊膺圖受命光宅區宇此乃天授非由人事
所及臣無勞效坐致五品二十餘年臣是何人敢不慙
愳愚臣不任區區之至謹錄陛下龍潛之時臣有所言
一得書之祕府死無所恨昔陛下在周嘗與永富公竇
榮定語臣曰我聞有行聲即識其人臣當時即言公眼
如曙星無所不照當王有天下願忍誅殺建徳四年五
月周武帝在雲陽官謂臣曰諸公皆汝所識隋公相祿
何如臣報武帝曰隋公止是守節人可鎮一方若為將
領陣無不破臣即於宫東南奏聞陛下謂臣此語不忘
明年烏九軌言於武帝曰隋公非人臣帝尋以問臣臣
知帝有疑臣詭報曰是節臣更無異相于時王誼梁彦
光等知臣此語大象二年五月至尊從永巷東門入臣
在永巷門東北靣立陛下問臣曰我無災障不臣奏陛
下曰公骨法氣色相應天命已有付屬未幾遂總百揆
　　蕭吉(字文休梁長沙王懿之孫精陰陽筭術/歸周為儀同入隋歴太府少卿加開府)
　　　上文帝徵祥書(吉歴拜上儀同性孤峭擯落於/時見上好徵祥之説遂矯其跡)
　　　　(為悦媚焉開皇十四/年上書賜物五百段)
今年歲在甲寅十一月朔旦以辛酉為冬至來年乙卯
正月朔旦以庚申為元日冬至之日即在朔旦樂汁圖
徵云天元十一月朔旦冬至聖王受享祚今聖主在位
居天元之首而朔旦冬至此慶一也辛酉之日即是至
尊本命辛徳在丙此十一月建丙子酉徳在寅正月建
寅為本命與月徳合而居元朔之首此慶二也庚申之
日即是行年乙德在庚卯德在申來年乙卯是行年與
歲合徳而在元旦之朝此慶三也陰陽書云年命與歲
月合徳者必有福慶洪範傳云歲之朝月之朝日之朝
主王者經書並謂三長應之者延年福吉况乃甲寅部
首十一月陽之始朔旦冬至是聖王上元正月是正陽
之月歲之首月之先朔旦是歲之元月之朝日之先嘉
辰之會而本命為九元之先行年為三長之首並與歲
月合徳所以靈寶經云角音龍精其祚日强來歲年命
納音俱角厯之與經如合符契又甲寅乙卯天地合也
甲寅之年以辛酉冬至來年乙卯以甲子夏至冬至陽
始郊天之日即是至尊本命此慶四也夏至陰始祀地
之辰即是皇后本命此慶五也至尊徳並乾之覆育皇
后仁同地之載養所以二儀元氣並會本辰
　　　言獻皇后山陵表(高祖塟獨孤皇后用吉所擇/地吉上表其後上將親臨發)
　　　　(殯吉復奏不納吉告族人曰後四載太子得/天下今山陵氣應上又臨䘮兆益見矣太子)
　　　　(得政隋/其亡乎)
去月十六日皇后山陵西北雞未鳴前有黑雲方圓五
六百步從地屬天東南又有旌旗車馬帳幕布滿七八
里并有人往來檢校部伍甚整日出乃滅同見者十餘
人謹案塟書云氣王與姓相生大吉今黑氣當冬王與
姓相生是大吉利子孫無疆之候也
　　　復奏
至尊本命辛酉今歲斗魁及天岡臨卯酉謹案陰陽書
不得臨䘮
　　劉炫(字光伯河間景城人周末為􁱘/州户曹從事終隋太學博士)
　　　駮上柱國降服議(吏部尚書牛𢎞議以為禮諸/侯絶旁朞大夫降一等今之)
　　　　(上柱國雖不同古諸侯比大夫可也官在/第二品宜降旁親一等炫駮之事遂寢)
古之仕者宗一人而已庶子不能進由是先王重適其
宗子有分祿之義族人與宗子雖疎逺猶服縗三月良
由受其恩也今之仕者位以才升不限適庶與古既異
何降之有今之貴者多忽近親若或降之民德之疎自
此始矣
　　　自狀(炫雖徧直三省竟不得官自陳内史送詣/吏部問其所能炫為狀朝士七十餘人保)
　　　　(明所陳不謬/除殿内將軍)
周禮禮記毛詩尚書公羊左傳孝經論語孔鄭王何服
杜等注凡十三家雖義有精粗並堪講授周易儀禮糓
梁用功差少史子文集嘉言美事咸誦於心天文律厯
窮覈微妙至於公私文翰未甞假手
　　　自贊(炫射䇿高第除太學博士以品卑去任追/詣行在所或言其無行煬帝罷之歸於河)
　　　　(間鬱鬰不得志乃自為贊于時/羣盗蜂起粮餉斷絶凍餒死)
通人司馬相如揚子雲馬季長鄭康成等皆自敘風徽
傳芳來葉余豈敢仰均先達貽笑後昆徒以日廹桑榆
大命將近故友飄零門徒雨散溘死朝露埋魂朔野親
故莫照其心後人不見其迹殆及餘喘薄言胷臆貽及
行邁傳示州里使夫將來俊哲知余鄙志耳余從綰髪
以來迄於白首嬰孩為慈親所恕棰楚未甞加從學為
明師所矜榎楚弗之及暨乎敦叙邦族交結等夷重物
輕身先人後已昔在幼弱樂叅長者爰及耆艾數接後
生學則服而不厭誨則勞而不倦幽情寡適心事方違
内省生平顧循終始其大幸有四其深恨有一性本愚
蔽家業貧窶為父兄所饒厠縉紳之末遂得博覽典誥
窺涉今古小善著於邱園虛名聞於邦國其幸一也隠
顯人間沈浮世俗數忝徒勞之職久執城旦之書名不
挂於白簡事不染於丹筆立身立行慙恧實多啓手啓
足庶幾可免其幸二也以此庸虛屢動神眷以此卑賤
毎升天府齊鑣驥騄比翼鵷鴻整緗素於鳳池記言動
於麟閣參謁宰輔造請羣公厚禮殊恩増榮改價其幸
三也晝漏方盡大耋已嗟退反初服歸骸故里翫文史
以怡神閲魚鳥以散慮觀省野物登臨園沼緩步代車
無罪為貴其幸四也仰休明之盛世慨道教之陵遲蹈
先儒之逸軌傷羣言之蕪穢馳騖墳典釐改僻謬修撰
始畢圖事適成天違人願途不我與世路未夷學校盡
廢道不備於當時業不傳於身後衘恨泉壤實在兹乎
其深恨一也(方違北史作多違神眷/作宸眷緗作紬騖作騁)
　　李士謙(字子約趙郡平棘人魏廣平王/辟為叅軍齊員外郎入隋不仕)
　　　刑罰論(有識者以/為得治體)
帝王制法沿革不同自可損益無為頓改今之贓重者
死是酷而不懲也語曰人不畏死不可以死恐之愚謂
此罪宜從月刑刖其一趾再犯者斷其右腕流刑刖去
右手三指又犯者下其腕小盗宜黥又犯則落其所用
三指又不悛下其腕無不止也無賴之人竄之邊裔職
為亂階適所以召戎矣非求治之道也博奕淫遊盗之
萌也禁而不止黥之則可(右腕北史/作左腕誤)
　　薛濬(字道賾河東汾陰人周納言上/士新豐令入隋歴考功侍郎)
　　　與弟謨書
　　　　(濬渭南太守琰之子歴仕考功侍郎丁母艱/起令視事毁不勝䘮其弟謨時為晉王府兵)
　　　　(曹參軍事在揚州濬/遺之書書成而絶)
吾以不造幼丁艱酷窮遊約處屢絶簞瓢晩生早孤不
聞詩禮賴奉先人貽厥之訓獲稟母氏聖善之規負笈
裹糧不憚艱逺從師就業欲罷不能砥行厲心困而彌
篤服膺教義爰至長成自釋耒登朝于茲二十三年矣
雖官非聞達而禄喜逮親庶保期頤得終色養何圖精
誠無感禍酷荐臻兄弟俱被奪情苫廬靡申哀訴是用
扣心泣血霣氣摧魂者也既而瘡巨舋深不勝荼毒啓
手啓足幸及全歸使夫死而有知得從先人于地下矣
豈非至願哉但念爾伶俜孤宦逺在邊服顧此恨恨如
何可言適已有書冀得與汝靣訣忍死待汝已歴一旬
汝既未來便成今古緬然永别為恨何言勉之哉勉之
哉
　
　
　
　
　
　
　隋文紀巻六
欽定四庫全書
　隋文紀巻七　　　　　　明　梅鼎祚　編
　　柳彧(字㓜文河東解人周司武中士轉鄭令入隋/厯員外散騎常侍為楊素所譖坐漢王事徙)
　　　(燉/煌)
　　　上周武帝論賞功表(武帝平齊大賞從官留京/者不預彧上表並加汎級)
今太平告始信賞宜明酬勲報勞務先有本屠城破邑
出自聖規斬將搴旗必由神畧若負戈擐甲征扞劬勞
至於鎮撫國家宿衛為重俱禀成筭非専已能留從事
同功勞湏等皇太子以下實有守宗廟之功昔蕭何留
守茅土先於平陽穆之居中没後猶蒙優䇿不勝管見
奉表以聞
　　　論武將任刺史表(彧遷治書侍御史百僚敬憚/表論武將任刺史多不稱職)
　　　　(平子/竟免)
方今天下太平四海清謐共治百姓湏任其才昔漢光
武一代明哲起自布衣備知情偽與二十八將披荆棘
定天下及功成之後無所職任伏見詔書以上柱國和
平子為杞州刺史其人年垂八十鍾鳴漏盡前任趙州
闇於職務政由群小賄賂公行百姓吁嗟歌謡滿道乃
云老禾不早殺餘種穢良田古人有云耕當問奴織當
問婢此言各有所能也平子弓馬武用是其所長治民
莅職非其所解至尊思治無忘寢興如謂優老尚年自
可厚賜金帛若令刺舉所損殊大臣死而後巳敢不竭
誠(平子北史作于子一/作甘子治民作臨人)
　　　劾應州刺史唐君明奏(君明居母喪娶雍州長/史庫狄士文之從父妹)
　　　　(彧劾之二/人竟坐罪)
臣聞天地之位既分夫婦之禮斯著君親之義生焉尊
卑之敎攸設是以孝惟行本禮實身基自國刑家率由
斯道竊以愛敬之情因心至切喪紀之重人倫所先君
明鑽燧雖改在文無變忽劬勞之痛成燕爾之親冒此
苴縗命彼䄖翟不義不眤春秋載其將亡無禮無儀詩
人欲其遄死士文贊務神州名位通顯整齊風敎四方
是則弃二姓之重匹違六禮之軌儀請禁錮終身以懲
風俗
　　　諫文帝親細務疏(彧見上勤於聽受百寮奏請/多有煩碎因上疏諌上覽而)
　　　　(嘉/之)
臣聞自古聖帝莫過唐虞象地則天布政施化不為叢
脞是謂欽明語曰天何言哉四時行焉故知人君出令
誡在煩數是以舜任五臣堯咨四岳設官分職各有司
存垂拱無為天下以治所謂勞於求賢逸於任使又云
天子穆穆諸侯皇皇此言君臣上下體裁有别比見四
海一家萬機務廣事無大小咸關聖聽陛下留心治道
無憚疲勞亦由群官懼罪不能自決取判天㫖聞奏過
多乃至營造細小之事出給輕㣲之物一日之内酬答
百司至乃日旰忘食夜分未寢動以文簿憂勞聖躬伏
願思臣至言少减煩務以怡神為意以養性為懐思武
王安樂之義念文王勤憂之理若其經國大事非臣下
裁斷者伏願詳決自餘細務責成所司則聖體盡無疆
之夀臣下䝉覆育之賜也(治道北史/作政道)
　　　請禁絶角抵戯奏(詔/可)
臣聞昔者明主訓民治國率履法度動由禮典非法不
服非道不行道路不同男女有别防其邪僻納諸軌度
竊見京邑爰及外州每以正月望夜充街塞陌聚戯朋
遊鳴鼔聒天燎炬炤地人戴獸靣男爲女服倡優雜技
詭狀異形以穢嫚為歡娯用鄙䙝為笑樂内外共觀曽
不相避髙棚跨路廣幕陵雲袨服靚粧車馬嗔噎肴醑
肆陳絲竹繁㑹竭貲破産競此一時盡室并孥無問貴
賤男女混雜緇素不分穢行因此而生盗賊由斯而起
浸以成俗寔有由來因循敝風曽無先覺非益於化實
損於民請頒行天下並即禁斷康哉雅頌足美盛徳之
形容鼓腹行歌自表無為之至樂敢有犯者請以故違
勅論
　　　判髙宏徳請㦸(彧為屯田侍郎時制三品已上/門皆列㦸左僕射髙熲子宏德)
　　　　(封應國公申牒請㦸/彧判不行熲聞歎伏)
僕射之子更不異居父之㦸槊巳列門外尊有壓卑之
義子有避父之禮豈容外門既設内閤又施
　　栁莊(字思敬河東解人仕後梁/太府卿入隋厯饒州刺史)
　　　刑法奏(莊為給事黄門侍郎尚書省嘗奏犯罪/人依法合科而上處以大辟莊奏由是)
　　　　(忤/㫖)
臣聞張釋之有言法者天子所與天下共也今法如是
更重之是法不信於民心方今海内無事正是示信之
時伏願陛下思釋之之言則天下幸甚
　　劉行本(沛人起家梁武陵國常侍歸周厯河内太/守終隋太子左庶子領大興令以方直稱)
　　　劾羗使表(于時天下大定四夷内附行本為黄/門侍郎以黨項羗宻邇封域最為後)
　　　　(服表髙祖劾其使/者上竒其志焉)
臣聞南蠻遵校尉之綂西域仰都護之威比見西羗䑕
竊狗盗不父不子無君無臣異類殊方於斯為下不悟
覊縻之惠詎知含養之恩狼戾為心獨乖正朔使人近
至請付推科
　　　駮加徒議(雍州别駕元肇言於上曰有一州吏/受人餽錢三百文依律合杖一百然)
　　　　(臣下車之始與其為約此吏故違請/加徒一年行本駮之上賜絹百匹)
律令之行並發明詔與民約束今肇乃敢重其敎命輕
忽憲章欲申巳言之必行忘朝廷之大信虧法取威非
人臣之禮
　　梁毗(字景和安定烏氏人周武藏大夫/入隋厯刑部尚書攝御史大夫)
　　　劾劉昉奏(髙祖受禪昉為佐命元功進位柱國/中被疎逺甚不自安後遇京師饑禁)
　　　　(酒昉使妾賃屋當壚毗以鯁正拜/治書侍御史劾奏昉有詔不治)
臣聞處貴則戒之以奢持滿則守之以約昉既位列群
公秩髙庶尹縻爵稍久厚禄巳淹正當戒滿歸盈鑒斯
止足何乃規麴蘖之潤競錐刀之末身昵酒徒家為逋
藪若不紏繩何以肅厲
　　　劾左僕射楊素封事(毗為大理卿進位上開府/見素貴寵擅權恐為國患)
　　　　(上封事諌上不當專委素髙祖大怒命有司/禁止親詰毗毗又極言乃釋之自後不復専)
　　　　(委/素)
臣聞臣無有作威福臣之作威福其害乎而家凶乎而
國竊見左僕射越國公素幸遇愈重權勢日隆搢紳之
徒屬其視聽忤意者嚴霜夏零阿㫖者膏雨冬澍榮枯
由其脣吻廢興候其指麾所私皆非忠讜所進咸是親
戚子弟布列兼州連縣天下無事容息異圖四海稍虞
必為禍始夫姦臣擅命有漸而來王莽資之於積年桓
𤣥基之於易世而卒殄漢祀終傾晉祚季孫専魯田氏
簒齊皆載典誥非臣臆説陛下若以素為阿衡臣恐其
心未必伊尹也伏願揆鑒古今量為處置俾洪基永固
率土幸甚輕犯天顔伏聽斧鑕(異圖北史作姦圖容息/異圖英華作自可息圖)
(基之作簒之未必伊/尹作未必如伊尹)
　　元夀(字長夀河南洛陽人周儀同三司入/隋厯右光禄大夫兼左翊衛將軍)
　　　劾開府蕭摩訶奏(摩訶自陳歸隋妻患且死奏/請子向江南收其家産御史)
　　　　(見而不言夀奏/劾上嘉納之)
臣聞天道不言功成四序聖皇垂拱任在百司御史之
官義存紏察直繩莫舉憲典誰寄今月五日鑾輿徙蹕
親臨射苑開府儀同三司蕭摩訶幸厠朝行預觀盛禮
奏稱請遣子世畧暫往江南重收家産妻安遇患彌留
有日安若長逝世畧不合此行竊以人倫之義伉儷為
重資愛之道烏鳥弗虧摩訶逺念資財近忘匹好又命
其子捨危惙之母為聚歛之行一言纔發名敎頓盡而
兼殿内侍御史臣韓㣲之等親所聞見竟不彈紏若知
非不舉事渉阿縱如不以為非豈關理識謹按儀同三
司太子左庶子檢校治書侍御史臣劉行本出入宫省
備蒙任遇攝識憲臺時月稍久庶能整肅纓冕澄清風
教而在法司虧失憲體瓶罄罍耻何所逃愆臣謬膺朝
寄忝居左轄無容寢嘿謹以狀聞其行本㣲之等請付
大理(㣲北史/作徵)
　　李諤(字士恢趙郡人齊中書舍人歸周/拜天官都上士終隋通州刺史)
　　　上文帝論風俗書(開皇初禮敎凋敝公卿薨亡/愛妾侍婢子孫輒嫁賣之遂)
　　　　(成風俗諤為治書侍御上書五/品以上妻妾不得改醮始於此)
臣聞追逺慎終民徳歸厚三年無改方稱為孝如聞朝
臣之内有父祖亡没日月未久子孫無頼便分其妓妾
嫁賣取財有一於兹實損風化妾雖㣲賤親承衣履服
斬三年古今通式豈容遽褫縗絰强傅鉛華泣辭靈几
之前送付佗人之室凡在見者猶致傷心況乎人子能
堪斯忍復有朝廷重臣位望通貴平生交舊情若弟兄
及其亡没杳同行路朝聞其死夕規其妾方便求娉以
得為限無亷耻之心棄友朋之義且居家理治可移於
官既不正私何能贊務(朝臣北史作大臣分/作引理治作理務)
　　　論文體書(諤又以時文體輕薄逓相/師効流宕忘反於是上書)
臣聞古先哲王之化民也必變其視聽防其嗜欲塞其
邪敎之心示以淳和之路五敎六行為訓民之本詩書
禮易為道義之門故能家復孝慈人知禮讓正俗調風
莫大於此其有上書獻賦制誄鐫銘皆以褒徳序賢明
勲證理茍非懲勸義不徒然降及後代風敎漸落魏之
三祖更尚文詞忽君人之大道好雕蟲之小藝下之從
上有同影響競騁文華遂成風俗江左齊梁其弊彌甚
貴賤賢愚唯務吟詠遂復遺理存異尋虛逐㣲競一韻
之竒爭一字之巧連篇累牘不出月露之形積案盈箱
唯是風雲之狀世俗以此相髙朝廷據兹擢士禄利之
路既開愛尚之情愈篤於是閭里童昬貴遊總丱未窺
六甲先製五言至如羲皇舜禹之典伊傳周孔之説不
復關心何嘗入耳以傲誕為清虚以縁情為勲績指儒
素為古拙用詞賦為君子故文筆日繁其政日亂良由
棄大聖之軌模構無用以為用也損本逐末流徧華壤
遞相師祖久而愈扇及大隋受命聖道聿興屏出輕浮
遏止華偽自非懐經抱質志道依仁不得引預搢紳叅
厠纓冕開皇四年普詔天下公私文翰並宜實録其年
九月泗州刺史司馬㓜之文表華豔付所司治罪自是
公卿大臣咸知正路莫不鑽仰墳集棄絶華綺擇先王
之令典行大道於玆世如聞外州逺縣仍踵敝風選吏
舉人未遵典則至有宗黨稱孝鄉曲歸仁學必典謨交
不茍合則擯落私門不加收齒其學不稽古逐俗隨時
作輕薄之篇章結朋黨而求譽則選充吏職舉送天朝
葢由縣令刺史未行風敎猶挾私情不存公道臣既忝
憲司職當紏察若聞風即劾恐挂網者多請勒諸司普
加搜訪有如此者具狀送臺(續作業輕浮作浮亂治/罪作推罪諸司作有司)
　　　論當官矜伐奏(上以諤前後所奏頒示天/下四海鄉風深革其弊)
臣聞舜戒禹云汝惟不矜天下莫與汝爭能汝惟不伐
天下莫與汝爭功言偃又云事君數斯辱矣朋友數斯
疏矣此皆先哲之格言後王之軌轍然則人臣之道陳
力濟時雖勤比大禹功如師望亦不得厚自矜伐上要
君父況復功無足紀勤不補過而敢自陳勲績輕干聽
覽世之喪道極於周代下無亷耻上使之然用人唯信
其口取士不觀其行矜誇自大便以幹濟蒙擢謙恭靜
退多以恬嘿見遺是以通表陳誠先論己之功狀承顔
敷奏亦道臣最用心自衒自媒都無慙耻之色強干横
請唯以乾没為能自隋受命此風頓改耕夫販婦無不
革心況乃大臣仍遵敝俗如聞刺史入京朝覲乃有自
陳勾檢之功諠訴堦墀之側言辭不遜髙自稱譽上黷
冕旒特為難恕凡如此輩具狀送臺明加罪黜以懲風
軌
　　髙構(字孝基北海人周許州/司馬入隋厯吏部尚書)
　　　武鄉女子判(構工吏事善判時為戸部侍郎馮/翊武鄉女子既啞又聾嫁之不售)
　　　　(嘗樵采於野為人所犯有孕生/男莫知其姓於是申省構判)
母不能言窮䆒理絶案風俗通姓有九種或氏於爵或
氏所居此而生在武鄉可以武為姓
　　陸知命(字仲通呉郡冨春人仕陳太學博/士南嶽正入隋厯治書侍御史)
　　　請使髙麗表(知命以功拜儀同三司數年不/得調詣朝堂上表髙祖異之)
臣聞聖人當扆物色芻蕘匹夫奔踶或陳狂瞽伏願蹔
輟旒纊覽臣所謁昔軒轅馭厯既緩夙沙之誅虞舜握
圖猶稽有苖之伐陛下當百代之末膺千載之期四海
廓清三邉底定唯髙麗小竪狼顧燕垂王度含宏每懐
遵養者良由惡殺好生欲諭之以徳也臣請以一節宣
示皇風使彼君臣面縳闕下
　　劉子翊(彭城叢亭里人仕齊殿中將軍入隋厯治/書侍御史大業末為丹陽留守不從賊見)
　　　(害/)
　　　永寧令不解任駮(子翊為侍御史時永寜令李/公孝四歳䘮母九嵗外繼其)
　　　　(後父更別娶後妻至是亡河間劉炫以無/撫育之思議不解任子翊駮之從其議)
傳云繼母如母與母同也當以配父之尊居母之位齊
杖之制皆如親母又為人後者為其父母朞服朞者自
以本生非殊親之與繼也父雖自處傍尊之地於子之
情猶須隆其本重是以令云爲人後者爲其父母並解
官申其心䘮父卒母嫁為父後者雖不服亦申心䘮其
繼母嫁不解官此専據嫁者生文耳將如繼母在父之
室則制同親母若謂非有撫育之恩同之行路何服之
有乎服既有之心䘮焉可獨異三省令㫖其義甚明今
言令許不解何其甚謬且後人者為其父母朞未有變
隔以親繼親繼既等故知心䘮不殊服問云母出則為
繼母之黨服豈不以出母族絶推而逺之繼母配父引
而親之乎子思曰為伋也妻是為白也母不為伋也妻
是不為白也母定知服以名重情因父親所以聖人敦
之以孝慈宏之以名義是使子以名服同之親母繼以
義報等之巳生如謂繼母之來在子出之後制有淺深
者考之經傳未見其文譬出後之人所後者初亡後之
者始至此復可以無撫育之恩而不服重乎昔長沙人
至毖漢末爲上計詣京師既而呉魏隔絶毖於内國更
娶生子昌毖死後爲東平相始知呉之母亡便情繫居
重不攝職事于時議者不以爲非然則繼母之與前母
於情無别若要以撫育始生服制王昌復何足云乎又
晉鎮南將軍羊祜無子取弟子伊爲子祜薨伊不服重
祜妻表聞伊辭曰伯生存養巳伊不敢違然無父命故
還本生尚書彭禮議子之出養必由父命無命而出是
爲叛子於是下詔從之然則心服之制不得縁恩而生
也論云禮者稱情而立文仗義而設敎還以此義諭彼
之情稱情者稱如母之情仗義者仗爲子之義名義分
定然後能尊父順名崇禮篤敬茍以母養之恩始成母
子則恩由彼至服自己來則慈母如母何得待父命又
云繼母慈母本實路人臨巳養已同之骨血若如斯言
子不由父縱有恩育得如母乎其慈繼雖在三年之下
而居齊朞之上禮有倫例服以稱情繼母本以名服豈
藉恩之厚薄也至於兄弟之子猶子也私昵之心實殊
禮服之制無二彼言以輕如重自以不同此謂如重之
辭即同重法若使輕重不等何得爲如律云准枉法者
但准其罪以枉法論者即同真法律以弊刑禮以設敎
准者准擬之名以者即真之稱如以二字義用不殊禮
律兩文所防是一將此明彼足見其義取譬伐柯何逺
之有又論云取子爲後者將以供承祧廟奉養巳身不
得使宗子歸其故宅以子道事本父之後妻也然本父
後妻因父而得母稱若如來㫖本父亦可無心䘮乎何
直父之後妻論又云禮言舊君其尊豈復君乎巳去其
位非復純臣須言舊以殊之别有所重非復純孝故言
其己見之目以其父之文是名異也此又非通論何以
言之其舊訓殊所用亦别舊者易新之稱其者因彼之
辭安得以相類哉至如禮云其父析薪其子不克負荷
傳云衛雖小其君在焉若其父而有異其君復有異乎
斯不然矣斯不然矣今炫敢違禮乖令侮聖干法使出
後之子無情於本生名義之分有虧於風俗㣘飾非於
明世彊媒蘖於禮經雖欲揚巳露才不覺言之傷理
　　梁彦光(字修之安定烏氏人周御正/大夫入隋終相州刺史卒官)
　　　請復爲相州(彦光自岐州轉相州刺史鄴人多/詐稱其不能理化坐免歳餘拜趙)
　　　　(州彦光言於上髙/祖從之有政績)
臣前待罪相州百姓呼爲戴㡌餳臣自分廢黜無復衣
冠之望不謂天恩復垂收採請復爲相州改絃易調庶
有以變其風俗上荅隆恩
　　裴政(字徳表河東聞喜人仕梁平越中郎/將歸周厯少司憲終隋襄州總管)
　　　奏太子(政爲左庶子多所匡正時武職更畨通/事舍人趙元愷作辭見帳未及成太子)
　　　　(催促太子右庶子劉榮語愷云但爾口奏不/須造帳及太子以詰榮榮諱無此語付政推)
　　　　(問未及奏狀有言政欲䧟榮者太子召/責之政奏太子亦不罪榮而稱政平直)
凡推事有兩一察情一據證審其曲直以定是非臣察
劉榮位髙任重縱令實語元愷葢是纎介之愆計理而
論不須隱諱又察元愷受制於榮豈敢以無端之言妄
相點累二人之情理正相似元愷引左衛率崔蒨等爲
證蒨等款狀悉與元愷符同察情既敵須以證定臣謂
榮語元愷事必非虚
　　裴肅(字神封河東聞喜人周御/正下大夫終隋永平郡丞)
　　　上文帝書(仁夀中肅爲貝州長史見皇太子勇/蜀王秀左僕射髙熲俱廢黜遣使上)
　　　　(書上謂楊素曰裴肅憂/我家事此亦至誠也)
臣聞事君之道有犯無隱愚情所懐敢不聞奏竊見髙
熲以天挺良才元勲佐命陛下光寵亦巳優隆但鬼瞰
髙明世□俊異側目求其長短者豈可勝道哉願陛下
録其大功忘其小過臣又聞之古先聖帝敎而不誅陛
下至慈度越前聖二庶人得罪己久寧無革心願陛下
宏君父之慈顧天性之義各封小國觀其所爲若能遷
善漸更増益如或不悛貶削非晩今者自新之路永絶
愧悔之心莫見豈不哀哉
　　戴逵(案廣宏明集續髙僧傳逵有貽周仙城慧命/禪師書嘗仕梁元帝入周今據此則又入隋)
　　　(或亦爲/宫臣也)
　　　皇太子箴(藝文/類聚)
無謂父子無間江充掘蠱無謂兄弟無携倡優起舞
　　房彦謙(字孝沖本清河人家於齊仕齊爲齊/州主簿齊亡歸家入隋終臨涇令)
　　　諭黄門侍郎張衡書(衡字建平河内人厯御史/大夫出爲榆林太守以怨)
　　　　(望賜/死)
　　　　(衡與彦謙相善煬帝時營東都窮極侈靡衡/爲督役又漢王諒搆逆罹罪者多彦謙爲鄀)
　　　　(州司馬兼襄州總管見衡當塗不能匡/救以書諭之衡得書歎息而不敢奏聞)
竊聞賞者所以勸善刑者所以懲惡故疏賤之人有善
必賞尊賢之戚犯惡必刑未有罰則避親賞則遺賤者
也今諸州刺史受委宰牧善惡之間上逹本朝懾憚憲
章不敢怠慢國家祗承靈命作民父母刑賞曲直升聞
於天夤畏炤臨亦宐謹肅故文王云我其夙夜畏天之
威以此而論雖州國有殊髙下懸邈然憂民慎法其理
一也至如并州釁逆須有甄明若楊諒實以詔命不通
慮宗社危逼徵兵聚衆非爲干紀則當原其本情議其
刑罰上副聖主友于之意下曉愚民疑惑之心若審知
外内無虞嗣后纂綂而好亂樂禍妄有覬覦則管蔡之
誅當在於諒同惡相濟無所逃罪梟懸孥戮國有常刑
其間乃有情非協同力不自固或被擁逼淪䧟凶威遂
使籍没流移恐爲寃濫恢恢天網豈其然乎罪疑從輕
斯義安在昔叔向寘鬻獄之死晉國所嘉釋之斷犯蹕
之刑漢文稱善羊舌寧不愛弟廷尉非茍違君俱以執
法無私不容輕重且聖人大寳是曰神器茍非天命不
可妄得故蚩尤項藉之驍勇伊尹霍光之權勢李老孔
丘之才智吕望孫武之兵術呉楚連盤石之據産禄承
母弟之基不應厯運之兆終無帝王之位況乎蕞爾一
隅蜂扇螘聚楊諒之愚鄙群小之凶慝而欲慿陵畿甸
覬幸非望者哉開闢以降書契云及帝皇之跡可得而
詳自非積徳累仁豐功厚利孰能道洽幽顯義感靈祗
是以古之哲王昧旦丕顯履氷在念御朽兢懐逮叔世
驕荒曽無戒懼肆於民上騁嗜奔欲不可具載請略陳
之曩者齊陳二國竝居大位自謂與天地合徳日月齊
明罔念憂虞不恤刑政近臣懐寵稱善而隱惡史官曲
筆掩瑕而録美是以民庶呼嗟終閉塞於視聽公卿虞
譽日敷陳於左右法網嚴宻刑辟日多賦役煩興老㓜
疲苦昔鄭有子産齊有晏嬰楚有叔敖晉有士㑹凡此
小國尚足名臣齊陳之强豈無良佐但以執政壅蔽懐
私殉軀忘國憂家外同内忌設有正直之士才堪幹時
於己非宜即加擯壓儻遇謟佞之輩行多穢匿於我有
益遽蒙薦舉以此求賢何從而至夫賢材者非尚膂力
豈繫文華惟須正身負戴確乎不動譬棟之處屋如骨
之在身所謂棟梁骨鯁之材也齊陳不任骨鯁信近讒
諛天髙聽卑監其滛僻故摠收神器歸我大隋向使二
國祗敬上𤣥惠恤鰥寡委任方直斥逺浮華卑菲為心
惻隱是務河朔强富江湖險隔各保其業民不思亂泰
山之固弗可動也然而寢卧積薪晏安鴧毒遂使禾黍
生廟霧露沾衣弔影撫心何嗟及矣故詩云殷之未䘮
師克配上帝冝鑒于殷駿命不易萬機之事何者不須
熟慮哉伏惟皇帝望雲就日仁孝夙彰錫社分珪大成
規矩及摠綂淮海盛徳日新當璧之符遐邇僉屬纉厯
甫爾寛仁已布率土蒼生翹足而喜并州之亂變起倉
卒職由楊諒詭惑詿誤吏人非有搆怨本朝棄徳從賊
者也而有司將帥稱其願反非止誣䧟良善亦恐大點
皇猷足下宿當重寄早預心膂粤自藩邸柱石見知方
當書名竹帛傳芳萬古稷契伊呂彼獨何人既屬明時
須存謇諤立當世之大誡作將來之憲範豈容曲順人
主以愛虧刑又使脅從之徒横貽罪譴忝蒙眷遇輒寫
㣲誠野人愚瞽不知忌諱(隋書○帝王一作帝主壓北/史作葉藏匿作藏慝㸃與玷)
(冋民並/作人)
　　宇文愷(字安樂朔方人徙亰兆杞國公忻之弟與/周族別仕周御正中大夫入隋拜太子左)
　　　(庶子厯金紫/光禄大夫)
　　　上煬帝明堂議表(愷有巧思煬帝遷都洛陽以/愷爲將作大匠制度壯麗上)
　　　　(大悦進位開府拜工部尚書自永嘉之亂明/堂廢絶隋有天下將復古制議者紛然皆不)
　　　　(能决愷博考群籍上表奏明堂議其様以木/爲之下爲方堂堂有五室上爲圓觀觀有四)
　　　　(門帝可其奏㑹遼東之役事/不果行撰明堂圖議二巻)
臣聞在天成象房心爲布政之宫在地成形丙午居正
陽之位觀雲告月順生殺之序五室九宫綂人神之際
金口木舌發令兆民玉瓉黄琮式嚴宗祀何嘗不矜莊
扆宁盡妙思於規摹凝睟冕旒致子來於矩矱伏惟皇
帝陛下提衡握契御宇乗乾咸五登三復上皇之化流
凶去暴丕下武之緒用百姓之異心驅一代以同域康
哉康哉民無能而名矣故使天符地寳吐醴飛甘造物
資生澄源反朴九圍清謐四表削平襲我衣冠齊其文
軌茫茫上𤣥陳珪璧之敬肅肅清廟感霜露之誠正金
奏九韶六莖之樂定石梁五官三雍之禮乃卜瀍西爰
謀洛食辨方面勢仰禀神謀敷土濬川爲民立極兼聿
遵先言表置明堂爰詔下臣占星揆日於是採崧山之
祕簡披汶水之靈圖訪通議於殘亡購冬官於散逸總
集衆論勒成一家昔張衡渾象以三分爲一度裴秀輿
地以一寸爲千里臣之此圖用一分爲一尺推而演之
冀輪奐有序而經構之㫖議者殊途或以綺井爲重屋
或以圓楣爲隆棟各以臆説事不經見今録其疑難爲
之通釋皆出證據以相發明議曰臣愷謹案淮南子曰
昔者神農之治天下也甘雨以時五榖蕃植春生夏長
秋收冬藏月省時考終嵗獻貢以時嘗榖祀于明堂明
堂之制有葢而無四方風雨不能襲燥濕不能傷遷延
而入之臣愷以爲上古朴略剏立典刑尚書帝命驗曰
帝者承天立五府以尊天重象赤曰文祖黄曰神斗白
曰顯紀黑曰𤣥矩蒼曰靈府注云唐虞之天府夏之世
室殷之重屋周之明堂皆同矣尸子曰有虞氏曰總章
周官考工記曰夏后氏世室堂修二七博四修一注云
修南北之深也夏度以歩今堂修十四歩其博益以四
分修之一則明堂博十七歩半也臣愷按三王之世夏
最爲古從質尚文理應漸就寛大何因夏室乃大殷堂
相形爲論理恐不爾記云堂修二七博四修一若夏度
以歩則應修七歩注云今堂修十四歩乃是増益記文
殷周二堂獨無加字便是其義類例不同山東禮本輒
加二七之字何得殷無加尋之文周闕増筵之義研覈
其趣或是不然讐校古書並無二字此乃桑間俗儒信
情加減黄圖議云夏后氏益其堂之大一百四十四尺
周人明堂以爲兩杼間馬宫之言止論堂之一面據此
爲準則三代堂基並方得爲上圓之制諸書所説並云
下方鄭注周官獨爲此義非直與古違異亦乃乖背禮
文尋文求理深恐未愜尸子曰殷人陽館考工記曰殷
人重屋堂修七尋堂崇三尺四阿重屋注云其修七尋
五丈六尺放夏周則其博九尋七丈二尺又曰周人明
堂度九尺之筵東西九筵南北七筵堂崇一筵五室凡
室二筵禮記明堂位曰天子之廟複廟重檐鄭注云複
廟重屋也注玉藻云天子廟及路寢皆如明堂制禮圖
云於内室之上起通天之觀觀八十一尺得宫之數其
聲濁君之象也大戴禮曰明堂者古有之凡九室一室
有四戸八牖以茅蓋上圓下方外水曰璧雝赤綴戸白
綴牖堂髙三尺東西九仞南北七筵其宫方三百歩凡
人民疾六畜疫五榖災生於天道不順天道不順生於
明堂不餙故有天災則飾明堂周書曰明堂堂方百一
十二尺髙四尺階博六尺三寸室居内方百尺室内方
六十尺戸髙八尺博四尺作洛曰明堂太廟路寢咸有
四阿重亢重廊孔氏注云重亢累棟重廊累屋也禮圖
曰秦明堂九室十二階各有所居吕氏春秋曰有十二
堂與月令同並不論尺丈臣愷案十二階雖不與禮合
一月一階非無理思黄圖曰堂方百四十四尺法坤之
策也方象地屋圖楣徑二百一十六尺法乾之䇿也圓
象天室九宫法九州太室方六丈法隂之變數十二堂
法十二月三十六戸法極隂之變數七十二牖法五行
所行日數八逹象八風法八卦通天臺徑九尺法乾以
九覆六髙八十一尺法黄鍾九九之數二十八柱象二
十八宿堂髙三尺土階三等法三綂堂四向五色法四
時五行殿門去殿七十二歩法五行所行門堂長四丈
取大室三之二垣髙無蔽目之照牖六尺其外倍之殿
垣方在水内法地隂也水四周於外象四海圓法陽也
水闊二十四丈象二十四氣水内徑三丈應覲禮經武
帝元封二年立明堂汶上無室其外畧依此制泰山通
議今亡不可得而辨也元始四年八月起明堂辟雍長
安城南門制度如儀一殿垣四門面八觀水外周堤壤
髙四尺和㑹築作三旬五年正月六日辛未始郊太祖
髙皇帝以配天二十二日丁亥宗祀孝文皇帝於明堂
以配上帝及先賢百辟卿士有益者於是秩而祭之親
扶三老五更袒而割牲跪而進之因班時令宣恩澤諸
侯王宗室四夷君長匈奴西國侍子悉奉貢助祭禮圖
曰建武三十年作明堂明堂上圓下方上圓法天下方
法地十二堂法日辰九室法九州室八牕象八風八九
七十二法一時之王室有二戸二九十八戸法土王十
八日内堂正壇髙三尺土階三等胡伯始注漢官云古
清廟葢以茅今葢以瓦瓦下籍茅以存古制東京賦曰
乃營三宫布政頒常複廟重屋八逹九房造舟清池惟
水泱泱薛綜注云複重廇覆謂屋平覆重棟也續漢書
祭祀志云明帝永平二年祀五帝於明堂五帝坐各處
其方黄帝在未皆如南郊之位光武位在青帝之南少
退西面各一犢奏樂如南郊臣愷按詩云我將祀文王
於明堂我將我享維牛維羊據此則備太牢之祭今云
一犢恐與古殊自晉以前未有鵄尾其圓牆壁水一依
本圖晉起居注裴頠議曰尊祖配天其義明著廟宇之
制理據未分直可爲一殿以崇嚴祀其餘雜碎一皆除
之臣愷案天垂象聖人則之辟雍之星既有圖狀晉堂
方構不合天文既闕重樓又無壁水空堂乖五室之義
直殿違九階之文非古欺天一何過甚後魏於北臺城
南造圓牆在壁水外門在水内迥立不與牆相連其堂
上九室三三相重不依古制室間通巷違斘處多其室
皆用墼累極成褊陋後魏樂志曰孝昌二年立明堂議
者或言九室或言五室詔斷從五室後元乂執政復改
爲九室遭亂不成宋起居注曰孝武帝大明五年立明
堂其牆宇規範擬則太廟唯十二間以應朞數依漢汶
上圖儀設五帝位太祖文皇帝對饗鼎俎簠簋一依廟
禮梁武即位之後移宋時太極殿以爲明堂無室十二間
禮疑議云祭用純漆俎瓦樽文於郊質於廟止一獻用
清酒平陳之後臣得目觀遂量歩數記其尺丈猶見基
内有焚燒殘柱毁斫之餘入地一丈儼然如舊柱下以
樟木爲跗長丈餘闊四尺許兩兩相並瓦安數重宫城
處所乃在郭内雖湫隘卑陋未合規摹祖宗之靈得崇
嚴祀周齊二代闕而不修大饗之典於焉靡託自古明
堂圖惟有二本一是宗周劉煕阮諶劉昌宗等作三圖
畧同一是後漢建武三十年作禮圖有本不詳撰人臣
逺尋經傳傍求子史研䆒衆説總撰今圖(硏覈北史作/研窮西面作)
(西南瓦安作凡安○監本/隋書訛缺據北史補正)
　　　與閻毗議皇太子乘金輅奏(皇太子輅古者金/餙宋齊以來並乗)
　　　　(象輅宇文愷閻毗奏制曰可於是太子金輅/赤質制同副車具體而小亦駕四馬馭士二)
　　　　(十人皇嫡孫金輅緑質降太子一等去盤輿/重榖轅上起箱末以金餙旌長七刃七旒駕)
　　　　(用四馬馭士一十八人親王金輅以赤爲質之/餘同於皇嫡孫唯在其國及納妃親迎則給)
　　　　(常朝則乗象輅○閻毗榆林盛樂人有巧性/煬帝嗣位授朝請郎毗立議輦輅車輿多所)
　　　　(増損厯遷殿内少監領將/作少監事從征髙麗卒)
案宋大明六年初備五輅有司奏云秦改周輅創制金
根漢魏因循其形莫改而金玉二輅雕餙略同造次瞻
覩殆無差别若錫於東儲在禮嫌重非所以崇峻陛級
表示等威今皇太子宐乗象輅碧旂九葉進不斥尊退
不逼下酌時㳂古於禮爲中觀宋此義乃無副車新置
五輅金玉同體至象已下即爲差降所以太子不得乗
金輅欲示等威故令給象今取周禮之名依漢家之制
天子五輅形餙並同旒及繁纓例皆十二黄屋左纛金
根重轂無不悉同唯應五方色以爲殊耳若用此輅給
於太子革木盡皆不可何况金象者乎既製副車駕用
四馬至於金輅自有等差春秋之義降下以兩今天子
金輅駕用六馬十二旒太子金輅駕用四馬降龍九旒
制頗同於副車又有旌旗之别并嫡皇孫及親王等輅
並給金輅而減其雕餙合於古典臣謂非嫌
　　宇文述(字伯通代郡武川人仕周英果中大夫拜/上柱國入隋厯左衛大將軍加開府儀同)
　　　(三/司)
　　　處分房陵諸子疏(太子勇廢爲房陵王昭訓父/雲定興除名配少府以煬帝)
　　　　(寵任述謟述欲求官遂令述/奏帝殺房陵諸子及其七弟)
房陵諸子年並成立今欲動兵征討若將從駕則守掌
爲難若留一處又恐不可進退無用請早處分
　　　請誅斛斯政奏(政爲煬帝所委信厯遷兵部侍/郎楊𤣥感之反也政與通謀及)
　　　　(窮治黨與政奔髙麗帝東/征髙麗執送述奏許之)
斛斯政之罪天地所不容人神所同忿若同常刑賊臣
逆子何以懲肅請變常法
　　郎茂(字蔚之恒山新市人齊周間歴爲令入隋/爲尚書左丞晉陽宫留守忤煬帝除名)
　　　劾宇文愷于仲文奏(茂拜尚書左丞工法理爲/世所稱時工部尚書宇文)
　　　　(愷右翊衛大將軍于仲文競河/東銀窟茂奏劾之二人竟坐罪)
臣聞貴賤殊禮士農異業所以人知局分家識亷耻宇
文愷位望已隆禄賜優厚㧞葵去織寂爾無聞求利下
交曽無愧色于仲文大將宿衛近臣趨侍階庭朝夕聞
道虞芮之風抑而不慕分銖之利知而必爭何以貽範
庶寮示民軌物若不紏繩將虧政教
　　叚文振(北海期原人仕周天官都上士/入隋厯左侯衛大將軍征遼卒)
　　　上煬帝論突厥表(髙祖時容納突厥居於塞内/妻以公主大業初恩澤彌厚)
　　　　(文振時爲光禄大夫以狼/子野心恐爲國患乃上表)
臣聞古者逺不間近夷不亂華周宣外攘戎狄秦帝築
城萬里葢逺圖良筭弗可忘也竊見國家容受啟民資
其兵食假以地利如臣愚計竊又未安何則突□之性
無親而貪弱則歸投强則反噬葢其本心也臣學非博
覽不能逺見且聞晉朝劉曜梁代侯景近事之驗衆所
共知以臣量之必爲國患如臣之計以時喻遣令出塞
外然後明設烽候縁邉鎮防務令嚴重此乃萬嵗之長
䇿也
　　　論征遼表(文振授左候衛大將軍/出南蘇道疾篤上表)
臣以庸㣲幸逢聖世濫蒙奬擢榮冠儕伍而智能無取
叨竊己多言念國恩用忘寢食常思効其鳴吠以報萬
分而攝養乖方疾患遂篤抱此深愧永歸泉壤不勝餘
恨輕陳管穴竊見遼東小醜未服嚴刑逺䧏六師親勞
萬乗但夷狄多詐深須防擬口陳降款心懐背叛詭伏
多端勿得便受水潦方降不可淹遲唯願嚴勒諸軍星
馳速發水陸俱前出其不意則平壤孤城勢可㧞也若
傾其本根餘城自剋如不時定脱遇秋霖深爲艱阻兵
糧又竭强敵在前靺鞨出後遲疑不決非上䇿也
　　裴矩(字宏大河東聞喜人仕齊髙平王文學入隋/厯右光禄大夫煬帝被弑歸宇文化及及竇)
　　　(建徳降唐爲/民部尚書)
　　　西域圖記序(矩遷吏部侍郎煬帝即位令掌西/域諸蕃與中國交市事矩知帝方)
　　　　(勤逺畧誘諸商胡言其國俗山川險易撰西/域圖記三巻入朝奏之賜物五百叚其序曰)
臣聞禹定九州導河不踰積石秦兼六國設防止及臨
洮故知西胡雜種僻居遐裔禮敎之所不及書典之所
罕傳自漢氏興基開拓河右始稱名號者有三十六國
其後分立乃五十五王仍置校尉都護以存招撫然叛
服不恒屢經征戰後漢之世頻廢此官雖大宛以來畧
知戸數而諸國山川未有名目至如姓氏風土服章物
産全無纂録世所弗聞復以春秋遞謝年代久逺兼并
誅討互有興亡或地是故邦改從今號或人非舊類因
襲昔名兼復部民交錯封疆移改戎狄音殊事難窮驗
于闐之北葱嶺以東考于前史三十餘國其後更相屠
滅僅有十存自餘淪没掃地俱盡空有丘墟不可記識
皇上膺天育物無隔華夷率土黔黎莫不慕化風行所
及日入以來職貢皆通無逺不至臣既因撫納監知關
市尋討書傳訪採胡人或有所疑即譯衆口依其本國
服餙儀形王及庶人各顯容止即丹青模冩爲西域圖
記共成三巻合四十四國仍别造地圖窮其要害從西
頃以去北海之南縱横所亘將二萬里諒由富商大賈
周遊經渉故諸國之事罔不徧知復有幽荒逺地卒訪
難曉不可慿虚是以致闕而二漢相踵西域爲傳戸民
數十即稱國王徒有名號乃乖其實今者所編皆餘千
戸利盡西海多産珍異其山居之屬非有國名及部落
小者多亦不載發自敦煌至于西海凡爲三道各有襟
帶北道從伊吾經蒲類海鐵勒部突厥可汗庭度北流
河水至拂菻國逹于西海其中道從髙昌焉耆龜兹疏
勒度葱嶺又經鏺汗蘇對沙那國康國曹國何國大小
安國穆國至波斯逹于西海其南道從鄯善于闐朱俱
波唱槃陀度葱嶺又經護宻吐火羅挹怛忛延漕國至
北婆羅門逹于西海其三道諸國亦各自有路南北交
通其東女國南婆羅門國等並隨其所往諸處得逹故
知伊吾髙昌鄯善並西域之門戸也總湊敦煌是其咽
喉之地以國家威徳將士驍雄汎濛汜而揚旌越崐崘
而躍馬易如反掌何往不至但突厥吐渾分領羗胡之
國爲其擁遏故朝貢不通今並因商人密送誠款引領
翹首願爲臣妾聖情含養澤及普天服而撫之務存安
輯故皇華遣使弗動兵車諸蕃既從渾厥可滅混一戎
夏其在兹乎不有所記無以表威化之逺也(止及北史/作止於三)
(十六國作/四十六國)
　　　奏髙麗狀(矩從煬帝巡塞北幸突厥啟民帳時/髙麗遣使通于突厥啟民不敢隱引)
　　　　(見帝矩因奏狀請面詔其使語王令速朝/覲帝納焉髙元不用命始建征遼之䇿)
髙麗之地本孤竹國也周代以之封于箕子漢世分爲
三郡晉氏亦綂遼東今乃不臣别爲外域故先帝疾焉
欲征之久矣但以楊諒不肖師出無功當陛下之時安
得不事使此冠帶之境仍爲蠻貊之鄉乎今其使者朝
於突厥親見啟民合國從化必懼皇靈之逺暢慮後伏
之先亡脅令入朝當可致也
　　衞𤣥(字文昇河南洛陽人仕周太府中大夫/入隋歴刑部尚書唐師入關稱病卒)
　　　祭髙祖文(煬帝幸遼𤣥留守京師拜京兆内史/楊𤣥感反逼東都𤣥率兵援之於軍)
　　　　(中祭/髙祖)
刑部尚書京兆内史臣衛文昇敢昭告于髙祖文皇帝
之靈自皇家啟運三十餘年武功文徳漸被海外楊𤣥
感孤負聖恩躬爲虵豕蜂飛蟻聚犯我王畧臣二世受
恩一心事主董率熊羆志梟兇逆若社稷靈長宜令醜
徒氷碎如或大運去矣幸使老臣先死
　　禇亮(字希明杭州錢塘人仕陳爲尚書殿中侍郎/陳亡歸隋入唐厯宏文館學士拜通直散騎)
　　　(常/侍)
　　　奏宗廟議(亮初爲煬帝東宫學士大業中授太/常博士時帝將改置宗廟亮奏議)
謹按禮記天子七廟三昭三穆與太祖之廟而七鄭𤣥
注曰此周制也七者太祖及文王武王之祧與親廟四
也殷則六廟契及湯與二昭二穆也夏則五廟無太祖
禹與一昭二穆而已𤣥又據禮王者禘其祖之所自出
而立四廟案鄭𤣥義天子唯立四親廟并始祖而爲五
周以文武爲受命之祖特立二祧是爲七廟王肅註禮
記曰尊者尊綂上卑者尊綂下故天子七廟諸侯五廟
其有殊功異徳非太祖而不毁不在七廟之數案肅以
爲天子七廟是百代之言又據王制天子七廟諸侯五
廟大夫三廟降二爲差是則天子立四親廟又立髙祖
之父髙祖之祖父太祖而爲七周有文武姜嫄合爲十
廟漢世諸帝之廟各立無迭毁之義至元帝時貢禹匡
衡之徒始議其禮以髙帝爲太祖而立四親是爲五廟
唯劉歆以爲天子七廟諸侯五廟降殺以兩之義七者
其正法可常數也宗不在此數内有功徳則宗之不可
豫設爲數也是以班固稱考論諸儒之儀劉歆博而舊
矣光武即位建髙廟於洛陽乃立南頓君以上四廟就
祖宗而爲七至魏初髙堂隆爲鄭學議立親廟四太祖
武帝猶在四親之内乃虚置太祖及二祧以待後世至
景初間乃依王肅更立六廟二世祖就四親而爲六廟
晉武受禪博議宗祀自文帝以上至六世親祖征西府
君而宣帝亦序於昭穆未升太祖故祭止六世江左中
興賀循知禮至於寢廟之議皆依魏晉舊事宋武初受
命爲王依諸侯立親廟四即位之後増祠五世祖相國
掾府君六世祖北平府君止於六廟建身没主升亦從
昭穆猶太祖之位也降及齊梁守而勿革加宗迭毁禮
無違舊臣又按姬周自太祖已下皆别立廟至於禘祫
俱合食於太祖是以炎漢之初諸廟各立嵗時常享亦
隨處而祭所用廟樂皆像功徳而歌舞焉至光武乃摠
立一堂而群主異室斯則新承冦亂欲從約省自此已
來因循不變皇隋太祖武元皇帝仁風濳暢至澤傍通
以昆彭之勲開稷契之緒髙祖文皇帝睿哲𤣥覽神武
應期撥亂返正逺肅邇安受命開基垂綂聖嗣鴻名冠
於三代寳祚傳於七百當文明之運定祖宗之禮且損
益不同㳂襲異趣時王所制可以垂法自厯代已來親
用王鄭二義若尋其㫖歸校以優劣康成止論周代非
謂經通子雍總貫皇王事兼長逺今請依據古典崇建
七廟受命之廟宜别立廟祧百世之後不毁之法至於
鑾駕親奉申孝享於髙廟有司行事竭誠敬於群主俾
夫規模可則嚴祀易遵表有功而彰明徳大復古而貴
能變臣又按周人立廟亦無處置之文據冡人職而言
之先王居中以昭穆爲左右阮忱所撰禮圖亦從此義
漢京諸廟既逺又不序禘祫今若依周制理有未安雜
用漢儀事難全採謹詳立别圖附之(舊唐/書)
　　韋雲起(雍州萬年人仕隋司農卿入唐/厯行臺兵部尚書爲竇軌所害)
　　　奏煬帝疏(大業初雲起爲通事謁者奏疏於是/左丞郎蔚之司𨽻别駕郎椘之並坐)
　　　　(朋黨配流/餘免官)
今朝廷之内多山東人而自作門戸更相談薦附下罔
上共爲朋黨不抑其端必傾朝政臣所以痛心扼腕不
能默已謹件朋黨人姓名及姦狀如左
　　　劾虞世基裴蘊奏(煬帝擢雲起爲治書御史上/疏大理卿鄭善果奏劾雲起)
　　　　(左遷大/理司直)
内史侍郎虞世基軄典樞要寄任隆重御史大夫裴藴
特䝉殊寵維持内外今四方告變不爲奏聞賊數實多
或減言少陛下既聞賊少發兵不多衆寡懸殊往皆莫
尅故使官軍失利賊黨日滋此而不繩爲害將大請付
有司結正其罪
　　鄭善果(鄭州滎澤人仕隋右光禄大夫入/唐歴禮刑二部尚書終江州刺史)
　　　劾韋雲起奏
雲起詆訾名臣所言不實非毁朝政妄作威權
　　王義
　　　上煬帝陳成敗書(大業四年道州貢矮民王義/眉目濃秀應對甚敏乃自宫)
　　　　(得出入内寢帝憐愛之及末年幸維揚天下/多叛帝知世祚已去顧義曰卿爲我陳成敗)
　　　　(之理義上書/極言自刎死)
臣本南楚卑薄之地逢聖明爲治之時不愛此身願從
入貢臣本侏儒性尢䝉滯出入左右積存嵗華濃被聖
私皆踰素望侍從乗輿周旋臺閣臣雖至鄙酷好窮經
頗知善惡之本源少識興亡之所以還往民間周知利
害深䝉顧問方敢敷陳自陛下嗣守元符體臨大器聖
神獨斷諫謀莫從獨發睿謀不容人獻大興西苑兩至
遼東龍舟踰於萬艘宫闕徧于天下兵甲常役百萬士
民窮乎山谷征遼者百不存十殁葬者十未有一帑藏
全虚榖粟湧貴乗輿竟往行幸無時兵人侍從常踰萬
人遂令四方失望天下爲墟方今有家之材存者可數
子弟死于兵役老弱困于蓬蒿兵屍如嶽餓莩盈郊狗
彘厭人之肉鳶魚食人之餘臭聞千里骨積髙原膏血
草野狐犬盡肥隂風無人之墟鬼哭寒草之下目斷平
野千里無煙萬民剥落莫保朝昬父遺㓜子妻號故夫
孤苦何多饑荒尤甚亂離方始生死孰知人主愛人一
何如此陛下恒性毅然孰敢上諫或有鯁言又令賜死
臣下相顧箝結自全龍逢復生安敢議奏左右近臣阿
諛順㫖近合帝意造作拒諫皆出此途乃逢富貴陛下
惡過從何得聞方今又敗遼師再幸東土社稷危於春
雪干戈遍於四方生民已入塗炭官吏猶未敢言陛下
自惟若何爲計陛下欲幸永嘉坐延嵗月神武威嚴一
何銷鑠陛下欲興師則兵吏不順欲行幸則侍衛莫從
敵當此時如何自處陛下雖欲發憤修徳特加愛民聖
慈雖切救時天下不可復得大勢已去時不再來巨厦
之崩一木不能支洪河己決匊壤不能救臣本逺人不
知忌諱事忽至此安敢不言臣今不死後必死兵敢獻
此書延頸待盡(海山記○迷樓記云帝日夕沉荒迷樓/力亦多憊矮民王義上奏曰臣田野廢)
(民作事皆不勝人生於遼曠絶逺之域幸因入貢得備/後庭掃除之役陛下特加愛遇臣常自宫以侍陛下自)
(兹出入卧内周旋宫室方今親信無如臣者臣由㫕竊/覽書殿中簡編反覆玩味㣲有所得臣聞精氣爲人之)
(聰明陛下當龍潜日先帝勤儉陛下鮮親聲色日近善/人陛下精實於内神清於外故日夕無寢陛下自數年)
(聲色無數盈滿後宫日夕游晏自非歳節大辰何常臨/御前殿其餘多不受朝設或引見逺人非時慶賀亦日)
(晏坐朝曽未移刻則聖躬起入後宫夫以有限之體而/投無盡之慾臣固知其竭也臣聞古者野叟獨歌舞於)
(磐石之上人詢之曰子何獨樂之多也叟曰吾有三樂/子知之乎何也人生難遇太平世吾今不見兵革此一)
(樂也人生難得支體完備吾身不殘疾此二樂也人生/難得夀吾今年八十矣此三樂也問者歎賞而去陛下)
(享天下之冨貴聖貌軒逸龍顔鳯姿而不自愛重其思/慮固出於野叟之外臣蕞爾㣲軀難圖報効罔知忌諱)
(上逆夭顔因俯伏泣涕帝乃/命引起鼎按此疑是面奏)
　　王貞(字孝逸梁/郡陳留人)
　　　謝齊王暕啟
　　　　(王鎮江都爲書召貞至以客禮待之朝夕問/安又索文集貞啟謝王得所上集賜馬四匹)
　　　　(以疾還鄉/里終于家)
屬賀徳仁宣敎須少來所有拙文昔公旦之才藝能事
鬼神夫子之文章性與天道雅志傳於游夏餘波鼓於
屈宋雕龍之迹具在風騷而前賢後聖代相師祖賞逐
時移出門分路變清音於正始體髙致於元康咸言坐
握虵珠誰許獨爲麟角孝逸生於戰爭之季長於風塵
之世學無半古才不逮人往屬休明寸隂已昃雖居可
封之屋每懐貧賤之耻適鄢郢而迷塗入邯鄲而失歩
歸來反覆心灰遂寒豈謂横議過實虚塵睿覽枉髙車
以載鼷費明珠以彈雀遂得裹糧三月重髙門之餘地
背淮千里望章臺之後塵與懸黎而竝肆將駿驥而同
皁終朝擊缶匪黄鍾之所諧日暮却行何前人之能及
顧想平生觸塗多感但以積年沈痼遺忘日久拙思所
存纔成三十三巻仰而不至方見學仙之逺視而不覩
始知游聖之難咫尺天人周章不暇怖甚真龍之降慙
過白豕之歸伏紙陳情形神悚越(隋書/)
　　仲孝俊
　　　隋大業七年曲阜縣令陳叔毅修廟記
若夫惟道惟徳或仁或義既漸散於英華遂崩淪於禮
樂天生大聖是曰宣尼雖有制作之才而無帝王之位
膺期命世塞厄補空述萬代之典謨爲百王之師表始
於漢魏爰逮周齊厯代追封秉圭不絶我大隋炎靈啟
運翼下降生繼大庭之髙蹤紹唐帝之遐綂憲章古昔
禮樂惟新偃伯修文尊儒重學以孔子三十二世孫前
太子舍入呉郡主簿嗣哲封紹聖侯皇上萬機在慮兆
庶貽憂妙簡才能委之邑宰於此周公餘化惟待一變
之期夫子遺風自爲百王之則禮儀舊俗餘何足云用
能奉天㫖敬先師勸孔宗修靈廟即曲阜陳明府其人
也明府名叔毅字子嚴潁川許昌人昔堯之禪舜實釐
女於有虞周室封陳亦配姬於嬀汭漢右丞相建六竒
之深謀魏大司空開九品之清議明府即陳氏髙祖武
帝之孫髙宗孝宣帝之子至如永嘉分國代歴五朝郭
璞有言年終三百皇朝大綂天下一家為咸陽之布衣
實南國之王子於是遊情庭宇削跡市朝砥礪身心揣
摩道義䇿府蘭臺之秘籍雕蟲刻鵠之文章莫不成誦
在心借書於手金科玉條之刑法桐囚木吏之奸情一
見仍知片言能折所謂江珠匿耀時虧滿月之明越劍
潜光每動衝星之氣爰降詔書乃除曲阜縣令風威逺
至禮敎大行政術始臨奸豪屏息抑强扶弱分冨卹貧
部内清和民無迭苦重以徳之所感霜雹無災化之所
行馬牛不繫鱦魚夜放早彰溉釡之篇乳雉朝馴自入
鳴琴之曲逺嗤龎綂不任百里之才俯笑陶潜忽輕五
斗之俸於是官曹無事囹圄常空接士迎賔登臨遊賞
覩泮水而思歌尋靈光而想賦加以祗䖍聖道敬致明
神粉壁椒塗丹楹刻桷可謂神之所至無所不爲振百
代之家聲作千城之稱首敬鐫金石之文永同天地之
固其詞曰
皇非常道帝實無爲時澆俗薄樸散淳離世道交喪仁
義爭馳書亡詩逸禮壊樂虧降生大聖再修墳史積善
餘徳追崇不已於穆大隋明命天子新開紹聖重光闕
里伊我陳君清徳逺聞溫溫玉潤苾苾蘭芬淵才亮美
㧞類超群時逢上聖以我爲令導之以徳行之以政用
此一心能和百姓子還名賈兒多字鄭奸雄竄伏賦役
平均心居儉素志守清貧魚生入釡雀瑞來臻寢廟孔
碩靈祠赫奕圓淵方井綺忩畫壁因頌成功遂歌美績
共弊穹壤永固金石
隋大業七年辛未嵗七月甲申朔二日乙酉濟州秀才
汝南郡主簿仲孝俊作文(闕里志/)
　
　
　
　
　
　
　
　
　
　隋文紀巻七
欽定四庫全書
　隋文紀巻八　　　　　　明　梅鼎祚　編
　　楊𤣥感(素之子襲封楚國/公遷禮部尚書)
　　　與民部尚書樊子蓋書
　　　　(煬帝征遼東命𤣥感於黎陽督運于時百姓/苦役天下思亂𤣥感因移書旁郡各令發兵)
　　　　(遣徃東都告越王侗子蓋等勒兵備禦𤣥感/於汲郡南渡河入洛屯尚書省時衆詣𤣥感)
　　　　(轅門請自効者日有數千𤣥感與子蓋書遂/進逼都城軍頻北復西圖闗中至閿鄉大敗)
　　　　(自/殺)
夫建忠立義事有多途見機而作蓋非一揆昔伊尹放
太甲於桐宫霍光廢劉賀於昌邑此竝公度内不能一
二披陳高祖文皇帝誕膺天命造兹區宇在璇璣以齊
七政握金鏡以馭六龍無為而至化流垂拱而天下治
今上纂承寶厯宜固洪基乃自絶于天殄民敗徳頻年
肆𤯝盜賊於是滋多所在修營民力為之凋盡荒淫酒
色子女必被其侵躭玩鷹犬禽獸皆離其毒朋黨相扇
貨賄公行納邪佞之言杜正直之口加以轉輸不息徭
役無期士卒填溝壑骸骨蔽原野黄河之北則千里無
煙江淮之間則鞠為茂草𤣥感世荷國恩位居上將先
公奉遺詔曰好子孫為我輔弼之惡子孫為我屏黜之
所以上稟先㫖下順民心廢此淫昏更立明哲四海同
心九州響應士卒用命如赴私讐民庶相趨義形公道
天意人事較然可知公獨守孤城勢何支久願以黔黎
在念社稷為心勿拘小禮自貽伊戚誰謂國家一旦至
此執筆澘泫言無所具(隋書作天下治北史作天下乂/民並  人九州響應作九有咸)
(應澘泫/作澘然)
　　李密(字𤣥邃其先遼東長平人襲父爵蒲山公舉/兵稱魏公歸唐封邢國公拜光祿卿謀反誅)
　　　移郡縣書(英華作檄洛州文/今從舊唐書作書)
　　　　(密起兵討破隋軍東郡翟讓推密為主號魏/公城洛口以居復下迴洛倉而據之大修營)
　　　　(塹以逼東都仍作書移郡縣記室祖君彦之/辭也  君彦齊僕射孝徵子為王世充所戮)
大魏永平元年四月二十七日魏公府上國公元帥府
左長史邴元真大將軍左司馬楊徳方等布告天下人
倫衣冠士庶等(舊唐書及文苑英華並無首叚/其後名爵亦多互異附注于後)自元氣
肇闢厥初生人樹之帝王以為司牧是以羲農軒頊之
後堯舜禹湯之君靡不祗畏上𤣥愛育黔首乾乾終日
翼翼小心馭朽索以同危履薄冰而是懼故一物失所
若納隍而愧之一夫有罪遂下車而泣之謙徳軫於責
躬憂勞切於罪已普天之下率土之濱蟠木距於流沙
瀚海窮於丹穴莫不鼓腹擊壤鑿井耕田致之昇平驅
之仁壽是以愛之若父母敬之若神明固能享國多年
祚延長世未有暴虐臨人克終天位者也隋氏徃因周
末預奉綴衣狐媚而圖聖寶胠篋而取神器及纘戎負
扆狼虎其心始曀明兩之暉終干少陽之位先皇大漸
侍疾禁中遂為梟獍便行鴆毒於是辠深於莒僕釁酷
於商臣天地難容人神嗟憤加以州吁安忍閼伯日尋
劍閣所以懐凶晉陽所以興亂甸人為罄淫刑斯逞夫
九族既睦唐帝闡其欽明百世本支文王表其光大況
乃隳壊磐石勦滅維城唇亡齒寒寧止虞虢欲其長久
其可得乎其罪一也禽獸之行在於聚麀人倫之禮别
於内外而蘭陵公主逼幸告終誰謂敤首之賢翻見齊
襄之耻逮於先皇嬪御竝進銀環諸王子女咸貯金屋
牝雞鳴於詰旦雄雉恣其于飛袒服戲陳侯之朝穹廬
同冐頓之寢爵賞之出女謁遽成公卿宣淫無復紀綱
其罪二也平章百姓一日萬幾未曉求衣昃晷忘食是
以大禹不重於尺璧光武無隔於反支體此憂勤深慮
幽枉而荒湎于酒俾晝作夜式號且呼酣嗜聲伎常居
窟室每籍糟丘朝謁罕見其身羣臣希覩其面斷決自
爾不行敷奏於是停擁中山千日之飲酩酊無知襄陽
三雅之杯留連詎比又廣召良家充選宫掖濳為九市
親駕四驢自比商人見要逆旅殷紂之譴為小漢靈之
罪更輕内外驚心遐邇失望其罪三也上棟下宇著在
易爻茅茨采椽陳諸史籍聖人本意惟避風雨詎待珠
玉之華寧須綈錦之麗故璿室崇構啇辛以之滅亡阿
房崛起秦族以之傾覆而不遵古典不念前車廣立池
臺多營宫觀金鋪玉戸青𤨏丹墀蔽虧日月隔閡寒暑
窮生人之筋力罄天下之資財使鬼尚難為之勞人固
其不可其罪四也公田所藉不過十畆人力所供才止
三日是以輕徭薄賦不奪農時寧積於人無藏於府而
科稅繁猥不知紀極猛火屢燒漏巵難滿頭㑹箕斂逆
折十年之租杼軸其空日損千金之費父母不保其赤
子夫妻相棄於匡床萬邦則城郭空虚千室則煙火斷
絶西蜀王孫之室翻同原憲之貧東海糜竺之家俄成
鄧通之鬼其罪五也古先哲王卜征巡狩唐虞五載周
則一紀本欲親問疾苦觀省方俗乃復廣積薪芻多聚
饔餼年年歴覽處處登臨從臣疲弊供頓辛苦而飄風
凍雨聊竊比於前驅車轍馬跡遂周行於天下秦皇之
心未已周穆之意難窮宴西母以歌雲浮東海以觀日
家苦納秸之勤人阻來蘇之望且夫天下有道守在海
外夷不亂華在徳非險長城之固戰國所為乃是狙詐
之風非闗稽古之法而乃追踪秦代版築更興襲其基
墟延袤萬里遂使屍骸蔽野血流成河積怨比於丘山
號哭動於天地其罪六也遼水之東朝鮮之地禹貢以
為荒服周王棄而不臣示以羈縻達其聲教茍欲愛人
非求拓土又彊弩末矢不能穿於魯縞衝風餘力非敢
動於鴻毛石田得而無堪雞肋食而何用而恃衆怙彊
窮兵黷武惟在并吞不務長策夫兵猶火也不戢將自
焚遂使億兆夷人隻輪莫返夫差喪國寔為黄池之盟
苻堅滅身良由壽陽之役欲捕鳴蟬於前不知黄雀於
後復矢相顧髽弔成行義夫切齒壯士扼腕其罪七也
直言啓沃王臣匪躬惟木從繩若金須礪唐堯建鼓思
聞獻替之言夏禹懸鞞時聽箴規之美而乃愎諫違卜
妬賢嫉能直士正人皆由屠戮左僕射齊國公髙熲上
柱國宋國公賀若弼或文昌上相或細桞功臣暫吐良
藥之言翻加屬鏤之賜龍逢無罪便遭夏癸之誅王子
何辜濫被商辛之戮遂令君子結舌賢人緘口指白日
而為盛射蒼天而敢欺不悟國之將亡不知死之將至
其罪八也設官分職䝿在銓衡察獄問刑無聞賂鬻而
錢神起論銅臭為公梁冀受黄金之虵孟佗薦蒲萄之
酒遂使彛倫攸斁政以賄成君子在野小人在位積薪
居上騐汲黯之言囊錢不如傷趙臺之賦其罪九也宣
尼有言無信不立用命賞祖義豈食言自獨夫嗣位每
嵗行幸南北巡狩東西征伐至如浩釁陪蹕東都守固
閿鄉野戰鴈門解圍自外征夫不可勝記既立功勲
須酬官爵而志懐翻覆言亦浮詭臨危則勲賞懸授克
定則絲綸不行異商鞅之賚金同項王之刓印芳餌之
下必有懸魚惜其重賞求其死力走丸逆坂譬此非難
凡百驍雄莫不讐忿至於匹夫蕞爾宿諾不虧既在乘
輿二三其徳其罪十也有一於此未或不亡況四維不
張三空總萃無小無大愚夫愚婦共識殷亡咸知夏滅
罄南山之竹書罪無窮決東海之波流惡難盡是以窮
竒災於上國猰㺄暴於中原三河縱封豕之貪四海被
長虵之毒百姓殲亡殆無遺類十分之計才一而已蒼
生凜凜咸憂杞國之崩赤縣嗷嗷俱愁厯陽之陷且國
祚將改必有常期六百喪殷之年三十終姬之數故讖
籙皆云隋氏三十六年而滅此則厭徳之象已彰代終
之兆先見皇天無親惟徳是輔況乃攙搶竟天申繻謂
之除舊嵗星入井甘公以為義興兼以朱雀門燒正陽
日食狐鳴鬼哭川竭山崩竝是宗廟為墟之妖荆棘旅庭
之事夏氏則災釁非多殷人則咎徵更少牽牛入漢方知
大亂之期王良策馬始騐兵車之㑹今者順人將革先
天不違大誓孟津陳盟景亳三千列國八百諸侯不謀
而同辭不召而自至轟轟隱隱如霆如靁雕虎嘯而谷
風生應龍驤而景雲起我魏公聰明神武齊聖廣淵備
七徳而在躬包九功而挺出周太保魏國公之孫上柱
國蒲山公之子家傳盛徳武王承季厯之基地啓元勲
世祖嗣元皇之業篤生白水日角之相更彰載誕丹陵
天表之文斯著加以姓符圖緯名恊歌謠六合所以歸
心三靈於焉改卜文王厄於羑里赤雀方來高祖隱於
陽山彤雲自起兵誅不道赤伏至自長安鋒鋭難當黄
星出於梁宋九五龍蜚之始大人豹變之初厯試諸囏
大敵彌勇上柱國司徒東郡公翟讓功宣締搆翼亮經
綸伊尹之贊成湯蕭何之輔高帝上柱國總管厯城公
孟讓上柱國左武侯大將軍單雄信上柱國右武侯大
將軍徐績柱國大將軍左長史邴元真絳國公裴行儼
等竝運籌千里勇冠三軍擊劍則截蛟斷鼇彎弧則啼
猿落鴈韓彭絳灌成沛公之基冦賈吳馮奉蕭王之業
復有䝉輪挾輈之士抜距投石之夫冀馬追風吳戈照
日魏公屬當期運撫玆億兆躬擐甲胄跋渉山川櫛風
沐雨豈辭勞倦遂興西伯之師將問南巢之罪百萬成
旅四七為名呼吸則河渭絶流叱咤則嵩華自拔以此
攻城何城不克以此擊陣何陣不摧譬猶決滄海而濯
殘熒舉崑崙而壓小卵鼓行而西百道俱進以四月二
十一日届於東都而昏朝文武留守段達韋津皇甫無
逸等昆吾惡稔蜚廉姧佞尚迷天數敢拒義師驅率醜
徒衆有十萬自迴洛倉北遂來舉斧於是熊羆角逐貔
虎爭先因爾倒戈之心乗我破竹之勢曽未旋踵瓦解
冰消坑卒則長平未多積甲則熊耳為小達等助桀為
虐嬰城自固梯衝亂舞徒設九拒之謀鼔角濳鳴空凭
百樓之險鷰巢衞幕魚㳺宋池殄滅之期匪朝伊夕然
興洛虎牢國家儲積我竝先據為日久矣又得迴洛復
取黎陽天下倉儲盡非隋有四方赴義萬里如雲足食
足兵無前無敵裴光祿仁基雄才上略受脤專征遐邇
攸慿安危是託乃識機知變遷虞事夏袁謙擒於藍水
張須阤獲在滎陽竇慶戰沒於睢陽郭絢授首於河北
隋之亡候斷可知也清河公房彦藻近秉戎律略地東
南師之所臨風行電擊安陸汝穎隨機蕩定淮安齊陽
俄然送款徐圓朗已平魯郡孟海公久破齊隂於是海
内英雄咸來嚮應封民瞻取平原之境郝孝徳據黎陽
之倉李士雄虎視於長平王徳仁鷹揚於上黨滑郡公
李景考功郎中房孝基發自臨渝劉興祖起於北朔崔
白駒自潁川起房獻伯以譙郡來各擁數萬之兵俱期
牧野之㑹滄溟之右函谷以東牛酒溢於軍前壺漿迎
於道左諸君等並衣冠世胄杞梓良材歆神靈澤之秋
裂土封侯之始豹變鵲起今也其時鼉鳴龜應見機而
作各宜鳩率子弟共建功名耿弇之赴光武蕭宗之奉
高帝當以金章紫綬華蓋朱輪富貴以重當年忠貞以
傳奕葉豈不盛哉若隋代官人同夫桀犬尚荷王莽之
恩仍懷蒯瞶之祿審配死於袁氏不如張郃歸曹范増
困於項王未若陳平從漢魏公推以赤心當加好爵擇
木而處幸不自疑脱其猛虎猶與舟中敵國夙沙之民
共縳其主彭寵之僕自殺其君高官上賞即以相授如
暗於成事守迷不返崑岡縱火玉石俱焚爾等噬臍悔
將何及黄河帶地明余旦旦之言皎日麗天知我勤勤
之志布告天下咸使聞知(隋後畧黔肇闢英華作肇改/黔首作  庶薄氷舊唐書作)
(春氷是懼英華作為懼是以書作所以長世英華作/長久纘戎書作纘承罪深作禍深天地難容人神嗟)
(憤英華作天地之所不容神明之所嗟憤日尋一作尋/戈所以興亂作於焉起亂況乃書作況復禮作體于飛)
(作羣飛之出作不出忘食作不食不重作不貴無隔於/反支作不隔於反體誤自爾書作自此於是英華作於)
(焉飲作酒無知作無名殷受書作殷辛璿室英華作瓊/室秦族以之書作二世是以前車作前章多營英華作)
(多為固其作固知藉作徹無藏於府作不藏府庫科英/華作課日損千金之費作日有萬金之用萬邦書作萬)
(户千室作千里斷絶作㫁滅多聚作多備前驅書作先/驅馬跡英華作馬蹤海外作海内固書作役襲其基墟)
(英華作廣營基趾蔽野成河作遍野成川比於丘山書/作滿於山川不能穿作理無穿非敢作詎能食書作啖)
(怙强窮兵作怙力强兵唯在并呑不務長策英華作務/在吞併不務長䇿將自焚作則自焚夀陽書作夀春黄)
(雀於後作挾弹在後髽弔作髽而成行一作連行鞞作/鞀妬作蠧戮作害便遭英華作遂遭緘口作鉗口比盛)
(作為盛賂鬻書作販鬻驗書作同至如英華作至於守/固作固守解圍作破圍征夫作征伐官爵作爵賞求其)
(書作求人譬此作匹此莫不作誰不既在英華作況在/三空總萃書作三靈摠瘁按三空見後漢陳蕃傳之計)
(作為計凜凜一作慄慄赤縣書作赤子䘮殷終姫作殷/䘮姬終數作世宗廟為墟之妖荆棘旅庭之事英華作)
(宗廟為丘墟之状荆榛是旅庭之事夏氏作夏后陳盟/書作陳命神武英華作文武包九功而挺出作包九有)
(而挺秀元皇英華作皇室更書作便圖緯英華作圖殱/於焉書作所以長安一作安平黄星出於梁宋一作黄)
(屋出於梁苑並非贊書作佐輔英華作奉截蛟斷鼇英/華作斬蛟截鼇啼猿書作吟猿照日作照月撫兹一作)
(拯斯書作伏兹遂興作遂起成旅英華作軍旅不克書/作不陷西書作進進作前四月作今月尚迷作久迷義)
(師作義兵因爾作因其為小作為少助桀作助紂潛鳴/作將鳴虎牢作虎罕我並作我已又徳作既得復取作)
(又取倉儲書作之倉英華作倉廩赴義英華作起義上/畧書作上將受脤専征英華作受命東征遷虞作遷殷)
(雎陽書作淮南亡侯書作亡歿汝潁作汝南淮安濟陽/作淮南濟北久破齊隂作又破齊陽孟海公上有上柱)
(國東平士雄作士才房孝基書作房山基臨榆作臨渝/房獻伯作方獻伯世胄英華作華胄歆神靈澤書作神)
(鼎靈繹今也英華作今正龜應書作鼇應蕭宗作蕭何/華蓋英華作軒蓋忠貞作珪璋同夫桀犬書作同吠堯)
(之犬祿英華作詐張郃作張洽幸不書作令不猛虎作/猛獸爾等作義等帶地英華作帶礪志作意天下書作)
(海内厯敤首舜女弟華唐書東郡公/孟讓  城公孟暢英  讓作齊郡公)
　　　與袁子幹書(子幹仕隋為洺州刺史竇建徳攻/陷洺州為其所虜  祖君彦作)
久藉英風末由披覽其為巻佇夢想増勞寒勢轉嚴比
當清吉久事昏朝無乃勤悴夫福善禍淫實上天之常
道兼弱攻昧迺往哲之成規自昏狂嗣位棄徳崇姦疲苦
生民塗炭天下是以㬥骨滿於原野積惡比於丘山莫
不奮白旄而誅獨夫仗朱旗而勦二世孤為海内豪傑
共推盟主百萬義師大㑹河洛因苦秦之衆乘厭紂之
機共救蒼生大造區夏振兹長策濟此横流義勇如雲
林合響應東窮海岱南徹江淮三分宇宙二為我有公
早發風雲之志獨宣王佐之才理追冦鄧之名當慕韓
彭之氣何乃頓為殘賊迷復成凶竭力昏亂之朝盡節
危亡之國同扶累卵如坐積薪靜言思之可為長嘆秦
則楊熊李由竝從顯戮晉則茍晞王浚悉見殲亡詎若
微子去殷伊生歸亳擅榮寵於當年傳功名於後代知
公素有赤誠思來歸義見機而作不容淹久今授公上
柱國東平公告身隨送至宜檢納脱更遲疑必為人制
王世充自守西洛前後四度摧剪死在朝夕翹足可見
薛雄比從涿郡欲赴黎陽竇建徳逆徃邀擊隻輪無返
公之羸卒其數非多北顧西瞻何所慿頼然白馬之津
諸軍雲合船車下粟艫艦相尋足食足兵如貔如虎四
面攻圍千里援絶地不可入天不可登兵戈一臨何處
迯死吉凶二理幸自圖之故遣使指具宣徳意(文苑/英華)
　　　與郇王慶書
　　　　(慶為高祖從弟河間王𢎞之子初以祖元孫/養於外家因冐姓郭累遷滎陽太守密既屯)
　　　　(鞏洛東得黎陽河南郡縣莫不嚮應惟滎陽/不下密以一城之地不足以動大兵先命行)
　　　　(人開陳禍福于時江都凶問亦至慶得書遂/降後從王世充及敗歸唐  文苑英華作魏)
　　　　(徵為李密檄郇王慶文隋書作書舉舊唐書/魏徵傳大業末武陽郡丞元寶藏  兵應密)
　　　　(召徵使典書記密每見其疏稱善遽使召/之密進説不用因拂衣去密敗隨密歸唐)
早挹芳猷未諧披展甚為翹佇興寢増勞寒勢轉嚴比
得清吉及處危城無乃憂悴自猜狂嗣位多厯歲年剝
削黔黎塗毒天下瓊室瑤臺之麗未極驕奢糟丘酒池
之荒非為淫亂加以違忠臣之諫從婦人之言殺戮忠良
科稅無巳是以蝟毛而起豹變其文共舉義旗同剪凶
虐今者屯營鞏洛開發太倉賑恤饑羸咸從充健吳戈
電照隷首筭而無窮冀馬雲屯𢎞羊計而難盡是以八
方竝凑萬里俱來莫不期入關以亡秦爭渡河而滅紂
東窮海岱南洎江淮凡厥遺黎承風慕義唐公起兵晉
陽軍臨灞㟁三秦父老千里犒師叶義同心共為掎角
元寶藏武陽興義即取黎陽燕趙之郊來蘓成詠惟滎
陽一郡仍獨守迷爰以宗盟尚疑銜璧敬陳鍼藥冀愈
膏肓夫微子紂之元兄親寔為重項伯籍之季父戚乃
非疎然猶去朝歌而處周背西楚而歸漢豈不眷戀宗
祊留連骨肉但為識寶鼎之將移知神氣之先改河決
不可壅樹顚不可維所謂𤣥覽通人明鑒君子者矣而
王之先代家住山東本姓郭氏乃非楊族止為宿與隋
朝頗有勲舊遂得預沾磐石名在葭莩婁敬之與漢高
殊非血𦙍呂布之於董卓良異天親芝焚蕙歎事不同
此又王之昏主心若豺狼讐忿同胞有逾沈閼惟勇及
諒咸罄甸師魏文之毒任城漢武之鴆河獻假使宗祧
是一疎不間親況乃族類為非有何疑阻王之為臣無
所獻納不能曲突徙薪除煩去惑致令四海鼎沸百姓
亂麻高壘深溝自固而已藩屏之寄豈若是乎欲免大
責其可得也為王計者莫若舉城從義開門送款識幾
知變足爲美談乃至子孫長守富貴今王世充屢被摧
破偷存漏刻段逹守東都窘迫自救無聊世充朝亡彼
便夕死又江都荒酣酒色流湎忘歸内外崩離人神怨
憤上江米船皆被抄截士卒饑餒半菽不充事切析骸
義均煑弩舉烽火於驪山諸侯莫至浮膠船於漢水還
日未期近得朱粲啓詞鋭師百萬以破襄陽摠帥熊羆
沿流東下尅期指日定滅江都分項籍於五侯切王莽
於千段王獨守孤城援絶千里餱糧之計僅有月餘弊
卒之多才盈數百有何恃頼欲相抗拒求枯魚於市肆
即事非遙因歸鴈以運糧竞知何日然城中雄傑王之
腹心思殺長吏將為内應只恐禍生匕首釁起蕭墻枉
以七尺之形徒償千金之購可為寒心可為酸鼻者也
今貔豹百萬馬首欲東惟待王世充破了鼓行東邁梯
衝亂舞鼔角潜鳴笑虢叔之死馬悲襄陽之噍類南陽
首齮封侯之事杳然東門逐獵臨行之嘆何晚深相愛
惜裂帛裁書幸可三思自求多福(鄴洛鼎峙記黔猜狂/隋書作昏狂  黎作)
(生民塗毒作塗炭同剪作戡翦並凑作同徳遺黎作遺/人晉陽英華作黎陽誤仍獨書作王獨爰英華作愛誤)
(元兄作長兄親書作族然猶作然其將移作先移頗有/作先有止為作只為名在作遂在豺狼作虎狼讐忿作)
(儲忿有甚作乃逾有何疑阻作何能自保識幾知變至/自救無聊隋書作安若太山髙枕而卧長守富貴足為)
(美談乃至子孫必有餘慶今王世充屢被摧蹙自救無/聊偷存晷漏詎能支久叚逹韋津東都自固何暇圖人)
(逹便夕死英華作彼夕死江都作東都誤荒酣流湎書/作荒湎流宕人神一作人情援絶書作絶援有何一作)
(何以求作飛非遙作未遙雄傑書作豪傑内應作内啓/起作發枉作空形作驅償作懸  先代北史作先世内)
(外作/骨肉)
　　　致唐公李淵書
　　　　(宻大破王世充于洛北修金墉城居之有衆/三十餘萬東至海岱南至江淮郡縣遣使歸)
　　　　(宻宻負其強盛欲自為盟主及高祖為唐公/起義宻致書呼高祖為兄請合從以滅隋欲)
　　　　(與高祖為盟津之㑹大略云其指以弑後主/從代王時高祖方安輯京師未遑東討乃令)
　　　　(記室温大雅報書卑辭推奬以驕其志宻得/書嘉悦示其部下曰唐公見推天下不足可)
　　　　(定矣十壺闗錄云唐高祖屯兵夀陽衆/號五  萬遣仁則賫書至宻作書報之)
頃者皇綱失綂人神雜擾運窮陽九數終百六四海業
業常懷逐鹿之心百姓嗷嗷家有占烏之望故炎帝衰
則軒轅出夏癸亂而成湯起尚勤二十七位終勞五十
三戰大拯横流重安區域及周之季世七雄盗據漢之
末葉三分鼎峙雖由天時亦由人事自大業昏凶年逾
一紀牝雞司晨飛虎擇肉遊畋莫返終傷五子之歌宮
室奢侈寧止百金之費加以巡幸靡極役用無窮筋力
盡於征伐賦税窮於箕斂夫行妻寡父出子孤溝壑如
亂麻之多大陵有積屍之氣兄雄圖早著壯志遠聞白
武安之用兵張文成之用策遂能見機而作觀釁而動
奮臂鵲起拂衣豹變是知一繩所繫寧維大樹之顚阿
膠欲投未止黄河之濁昔項伯亂楚微子去殷非夫明
哲豈能及此與兄𣲖流雖異根系本同俱稟鳯啄之風
共承龍徳之後實願永作維城長為磐石自惟虚薄幸
藉時來㝢内英雄共推盟主鋭師百萬成旅上將四七
成羣牛馬谷量羅紈山積開巨橋之粟襁負攸歸食敖
倉之米人夫斯賚故能長淮之地滄海以西莫不厥篚
𤣥黄爭獻牛酒轟轟隱隱如霆如雷滅周者九鼎知輕
亡秦者三戸雲衆況晉陽之城表裏山川共為唇齒天
下誰敵所望左提右挈戮力同心執子嬰於咸陽殪商
辛於牧野豈不盛哉豈不休哉願遣歩騎數千次於河
内聽待至日即欲㑹盟言時面奉光儀親論進止東都
江都消息來去具知動静今凉風已晉大火將流民略
務殷惟宜動息儻䝉親降玉趾側聽金聲雲霧既披適
願無已(按蒲山公傳宻答書曰使至辱/今月十九日書似非此書也)
　　　　唐公李淵答李宻書
頃者崑山火烈海水羣蜚赤縣邱墟黔黎塗炭布衣戍
卒鋤耰棘矜爭霸圖王狐鳴蜂起翼翼京洛彊弩圍城
膴膴周原僵屍滿路昭王南巡汎膠舟而忘返匈奴北
熾將被髮於伊川輦上無虞羣下結舌大盜移國莫之
敢指忽焉至此自貽伊戚七百之基窮於三世周齊以
徃書契以還邦國淪胥未有如斯之酷者也吾雖庸劣
幸承餘緒出為八使入典八屯雖云位未為高足成非
踐(此上下/有脱誤)素飱當職僶俛叨榮從容平勃之間誰云不
可但顚而不扶通賢所責主憂臣辱無議徒然等袁安
之流涕拯賈生之痛哭所以仗旗投袂大㑹義兵綏撫
河朔親和蕃塞一匡天下志在尊隋以弟見機而作一
日千里鷄鳴起舞豹變先鞭啓宇當塗聿來中土兵臨
郟鄏將觀周鼎屯營敖庾酷似漢王前遣簡書屈為唇
齒今辱來㫖莫我肯顧天生蒸民必有司牧當今為牧
非子而誰老夫年餘知命頋不及此欣戴大弟攀鱗附
翼惟冀早應圖籙以寧兆庶宗盟之長屬藉見容復封
於唐斯榮足矣殪商辛於牧野所不忍言執子嬰於咸
陽非敢聞命汾晉左右尚須安輯盟津之㑹未暇卜期
今日鑾輿南幸恐同永嘉之勢顧此中原鞠為茂草興
言感嘆實疚于懐脱知動静遲數貽報未面虚遲用増
勞軫名利之地鋒謫縱横深愼垂堂勉兹鴻業(壺關錄/  壺關)
(錄無忽焉至此至未有如此之酷者也一叚舊唐書無/吾雖庸劣至莫我肯顧一叚今各増入鋤耰棘矜錄作)
(鋤耨荆棘霸作帝昭王書作/主上民錄作庶兆庶作庶兆)
　　　招道士徐鴻客書
　　　　(宻在洛口得唐高祖報書謂天下無可慮遂/專事隋齊方士徐鴻客上經天緯地策一篇)
　　　　(於宻軍旅揮霍失其本文題其封曰大衆既/聚恐米盡人散師老厭戰難以成功勸宻乘)
　　　　(進取之機因士馬之鋭沿流東指直詣江東/執取獨夫號令天下宻雖未遑遠略心異其)
　　　　(言以書招之鴻客晦/跡林野莫知所之)
齊州長史至得所上竒策一篇理智優長文采宻麗覽
而味之嘉翫無巳夫天地閉賢人隱少微光處士見是
以崆峒之上軒轅問於廣成汾水之陽唐帝從於齧缺
是知肥遁為美齊物攸歸雅節與蘭桂俱芳高風共雲
霞競遠孤門承世胄地藉餘緒平生大志豈圖富貴只
為時逢版蕩代屬艱虞猒海水之羣飛憫蒼生之塗炭
便與二三人傑百萬武旅欲受降于軹道將問罪于商
郊未遇𤣥女思逢黄石詎有啓沃謀猷弼成韜鈐者也
仙師學究本原術苞竒政八風五星之候玉臺金匱之
書莫不洞曉於心若指諸掌今龍戰于野鶴翔寥廓或
出或處且變且更濡足援手是曰仁人除暴静亂方稱
君子贊我興運今也其時師宜躡屩擔簦用虞卿之禮
披榛輓輅襲婁敬之風引領瞻望拂席相待遲聽酈生
之談方聞左車之説桂樹山幽歲云暮矣桃花源穴想
見其人冬首薄寒比如宜也想攝養有方當無勞慮庶
不遠千里早赴六軍孤已勒彼州令以禮相送冀面非
遙遣此不多及(壺關錄作詎英華作誰仙師作尊師書/作形鶴  鵬且變下英華有誤脱援手)
(作授首末句云冀/面披述書不盡言)
　　　房彦藻為李密與竇建徳書(彦藻為魏公府/左長史一作機)
公逸氣縱横鷹揚河朔引蘭山之驍騎驅易水之壯士
跨躡燕齊牢籠趙魏好通戎夷聲振華夏昔隗囂之居
隴上非不險也項籍之據彭城非不強也然而援無所
恃躬違厯數遂使楚徒歔欷於垓下秦泥不封於函谷
故托身得地竇融保西河之功恊契非人劉表䘮漢南
之業魏公英雄電逝類晨風之拂北林率土星奔甚涓
流之赴東海今隋主拘囚於世充身制於朱粲白旗之
首已懸烏江之船未艤去月二十日總管兵馬㑹同黎
陽莫不投蓋蒙輪賈勇求敵逺懐歸義分討不庭公能
觀火鹿臺枉道垂報或以冀方猶梗願協力齊盟南臨
則黄河可清北指則幽雲自捲公之遠度宏規高勲茂
績必將俯盼伊呂吞併韓彭自餘碌碌復何足數絳灌
尚警干戈未戢想軍旅之事各有司存指縱之勞無疲
於明鏡也内懷悃欵形於翰墨情之所寄言不能適(文/苑)
(英/華)
　　竇建徳(貝州漳南人初為盗依東海公高士逹/累破隋軍自稱夏王為唐秦王所滅)
　　　遺唐秦王李世民書
　　　　(初越王侗授王世充相國封鄭王建徳亦舉/兵自稱夏王與世充結好世充廢侗自立乃)
　　　　(絶之齊隂人孟海公據周橋城以掠河南建/徳自渡河擊之時秦王攻世充於洛陽建徳)
　　　　(用劉斌計遣聘世充㑹世充亦自乞師建德/渡河與世充相援水陸並進璧成臯東原築)
　　　　(原板渚使孔徳紹為書遺秦王秦王報之進/逼虎牢戰敗被擒斬于長安市  英華一作)
　　　　(孔徳紹為建徳檄秦王文/徳紹為建徳内史侍郎)
夏王敬問唐秦王彼朝發跡太原奄有關内鄭氏光啓
伊洛崇建宗社予則創基燕趙包舉山東鄭國何辜興
師致討深懐固存不憚濡足方今千乘雷動萬騎雲屯
投石㧞距蒙輪擊劍統三燕之義勇驅六齊之雄傑制勍
敵如拾遺殄高墉若摧朽鄭都鞠旅誓衆雪讐我師躍
馬礪戈克蕩氛祲彼則外無救援内絶軍糧將聽楚歌
之聲方見崤陵之哭若能反鄭國之侵地守秦川之舊
邦更修前好不乖來請
　　　　秦王李世民報竇建徳書
雲霧不披山河在望企余之歎良用興懐鄭息有違齊
楚交絶自遠勞師旅當甚疲弊國家與彼本無仇隙彼
之於我未始猜嫌徃者趙魏諸藩皇風久扇恒衛之地
素為我有足下首為寇亂屢來侵奪但以淮安䘮師責躬
由已公主飄寓歸寧本朝竝得保宥危亡負荷大惠親
鄰之好昭然著明雖則俘若王官翦同羈馬既懐坦蕩
曽無蔕芥庶此冠葢相望輶軒繼軌引弭兵之義敦方
穆之期如何言不由衷翻懐慝怨無名之舉遽發危機
背徳之蹤遂為戎首吁可怪也良深歎息王世充滔天
猾夏自貽伊戚舋毒三川腥聞四國皇情軫慮哀彼黎
元推轂投戈申兹弔伐走以不武奉遵朝寄自揚旌河
洛結壘伊瀍拯弊除凶屢摧羣醜其餘渠魁危䠞獨保
孤城重圍已合自知淪敗茍延朝夕之命空為衒誘之
言其濟惡反善雷同冦逆適所以心同霸楚若非國家
膺圖受籙剪暴除凶亦當并吞東夏自稱西伯足下豈
不屈膝稽首著在前聞餙智詭詞以分謗亂渝盟背惠
職此之由又世充與足下舊稱和好中塗翻覆罕能結
誠遣使頻説匈奴欲令侵伐冀土外欺内忌惟利是圖
居安尚不自存處危何力之有決今糧儲罄竭帑藏空
虚析骸煑弩命懸晷刻足下欲以三軍之衆仰哺他人
千金之資坐求外費理殊畫餅未見其宜足下前者殉
地屠城親至東境孟海公歴時抗禦未即從順頻令告
急請我師救見逼求和義所不取是以案兵辭使恩全
世充又我國家不遑及遠海公援絶方歸執事假我風
雲差無負徳滎下諸州鄰近東鄙以足下風牛罕及停
戍靡戒農居安堵未相猜貳所以曹公兵前竝追足下
乘我無虞之城貪冒尋常之地進無投迹之所退有迷
據之色誰為計者良非上筭比者漳滏䘮没既徃不追
河濟傾淪成事誰咎今乃過相陵侮方深起難所以故
到成臯佇承來㫖昨者前茅警路候騎啓行乃與足下
中途相遇旌麾未列鋒鏑暫交彼之士馬自相騰踐郊
勞之儀遂爽犒師之禮未通雖則為彼禍先能無懷愧
國家夷兇撥亂惟以匡時濟俗不欲窮民極武專任甲
兵故蓄鋭停師冀聞擇善可否之事幸速圖之若不獲
命終為怨府雄夫奮其智勇猛士發其餘怒諸軍霧合
指日風驅屬櫜鞬於中野縱矢鏑之餘費燎原覆醢雖
悔難追必欲繼好息民更敦前況兵交使徃遲覽還音
(大唐創業起居注作翦英華作前左傳剪我羈馬自貽/伊戚舋毒三川一  自貽伊舋毒被三川必欲作必然)
　　蕭銑
　　　報岳州校尉董景珍書
　　　　(銑後梁宣帝曽孫宣帝本梁岳陽王蕭詧子/至明帝巋稱藩於周周亡孫琮朝隋留長安)
　　　　(降為莒公而後梁亡煬帝初銑為羅川令大/業十三年景珍等同謀叛隋衆欲推景珍為)
　　　　(主景珍因推銑遣人諭意景珍大悦報書遂/舉兵自稱梁公及僭帝號封景珍為晉王唐)
　　　　(高祖詔趙郡王孝恭討之景珍遣詣孝恭送/款為其麾下所殺銑力屈遂降斬于都市)
我之本國昔在有隋以小事大朝貢無闕乃貪我土宇
滅我宗祊我是以痛心疾首無忘雪耻今天啓公等(闕/)
恊我心事若合符豈非上𤣥之意也吾當糺率士庶敬
從來請(舊唐/書)
　　　同前(新唐/書)
我先君昔事隋職貢無廢乃貪我土宇滅我宗祊我是
以痛心疾首思刷厥耻今天誘乃𠂻公等降心將大復
梁緒徼福於先帝吾敢不紏厲士衆以從公哉
　　李靖(本名藥師雍州三原人仕隋馬邑郡/丞入唐厯尚書右僕射封衛國公)
　　　獻西嶽書
布衣李靖不揆狂簡獻書西嶽大王閣下靖聞上清下
濁爰分天地之儀晝明夜昏乃著人神之道又聞聰明
正直依人而行至誠感神信不虚矣伏惟大王嵳峩擅
徳肅爽凝威為靈術制百神配位名雄四嶽是以歴像
清廟作鎮金方遐規歴代哲王莫不順時禋祀興雲致
雨天實肯從轉孽為祥何有不頼嗚呼靖者一丈夫爾
何得進不偶用退不獲安呼吸若窮池之魚進退似失
林之鳥憂傷之心不能自己社稷凌遲宇宙傾覆奸雄
競逐郡縣土崩遂欲建横行雲飛電掃斬鯨鯢而清海
岳巻氛祲以闢山河使萬姓昭蘇庶物昌運即應天順
時之作也又大寶不可以妄據欲杖劍竭節未有飛龍
在天捧忠義之心身濟世志吐肝膽於階下惟神鑒之
願告退之機遂得平生之志有賽徳之時終陳擊鼔若
三問不對亦何神之有靈然後即靖斬大王頭焚其廟
建縱横之畧亦未晚也惟神裁之(楊東里䟦曰右李衛/公真蹟蓋厭隋亂已)
(極負濟世之志奮欲有為而咨之神明之辭也士重乎/立志養氣衞公此書志已先定而氣蓋宇内矣是以卒)
(能輔明主而建功業焉其書亦佳石刻在廟西訴鼎按/唐劉餗隋唐嘉話衞公始困貧賤因過華山廟  於神)
(且請告以位䆠所至辭色抗厲觀者異之佇立良久乃/去出廟門百許歩聞後大聲曰李僕射好去顧不見人)
(後竟端揆據此亦不言有書也此書/詞指膚謭恐好事者援嘉話為之耳)
　　陳子良
　　　隋新城郡東曹掾蕭平仲誄
蕭平仲字某蘭陵人也梁文皇帝之𤣥孫鄱陽王之曾
孫也鄱陽嗣王之孫定襄侯之第五子也派清瀾於天
潢分喬枝於若木君降生昴宿挺質珪璋孝友温恭仁
慈亮直其形曲而雅其神俊而明耽思羣書研精衆藝
盡人間之能事極天下之竒才淮江貴遊獨稱領袖故
可以坐覿羔鴈俯拾朱紫至如南山為志不能北面事
人詩書自娛耻與絳灌等列洎有陳失馭西遷於隨而
兄弟十人白睂斯在棠棣之詠事等姜肱君子義之髙
其行也屬皇朝有道咸序搢紳乃拜吏部員外郎東宫
學士冀州司法參軍禮部員外郎新城郡東曹掾從班
列也君莅政能官咸熈庶績所在遺愛置言成範至如
纓紱之士草萊之客莫不聆嘉聲而雲萃飡徳音而風
趨李膺曩號楷模王商昔稱賢智方之蔑如也適應入
踐常伯超補台司如何靈祗殲我明哲春秋五十有五
大業九年二月十五日卒於新城郡之官舍嗚呼哀哉
余與夫子頗有親連少敦莫逆既同羇旅彌篤綢繆非
無陸機之書尚有鍾儀之操誰謂吉士奄逐隙駒嗟乎
盛年何時促之如此也嗚呼哀哉昔之絃絶軫歎聞笛
傷心余雖謝古人寧不悽慟是知身沒名存實由著述
况復故人景行何能冺之敢以聞見乃作誄曰
嗚呼哀哉粤若高祖大造惟梁徳侔五帝道冠百王赤
睂作梗黄屋云亡有嬀之俊應運遐思君之顯考耻為
委質在行既高居賓坦逸篤生夫子如披雲日儀形信
典聲名本寔機神電舉雅調風生還同照乘有類連城
學逾班固才冠劉楨金湯失險天厭有陳幸逢隋徳預
沐堯民青蓋西度紫氣東淪依依去楚悽悽入秦梁亳
之郊忽傾風樹結廬狎鳥穿池慿霧兄弟十人義聲咸
布爰降綸紱特預銓衡龍樓振藻司冦馳名俄居郎署
昇朝擅美含香趨奏事禮承祀抑抑威儀彬彬文史涪
水既臨郪城是面視民如傷事心惟戰周震善政潘岳
能官企彼前哲顧已非難余之室人君之從妺加以篤
欵頗蒙提誨銘之在心沒齒唯佩契濶關隴連翩冀代
余任主簿眉山之川亟㑹琴臺兼遇名賢花朝月夜置
酒題篇近之新城暫申累日謂君積善永保元吉不言
别後忽嬰斯疾如何清輝奄辭蘭室嗚呼哀哉承諱驚
惶聞喪慟泣前悲未盡後哀仍集白馬不追素車安及
悲人世兮太促歎死生兮異路𤣥壤㝠兮難窮黄泉寂
兮易暮客位空而聚塵書臺掩而生蠧嗟古人兮神交
念徃哲兮虚通淚有竭兮心尚感聲有止而哀無窮宿
草衰兮凝秋露白楊慘兮生悲風痛遊魂兮安在徒釃
酒兮招空嗚呼哀哉(文苑/英華)
　　陳叔逹(字子聰陳宣帝第十六子封義陽王/歸隋為絳郡通守歸唐終禮部尚書)
　　　少帝冊唐王九錫文(舊唐書叔逹為唐高祖丞/相主簿與温大雅掌機密)
　　　　(禪代文誥/多其所為)
於戲維爾假黄鉞使持節大都督内外諸軍事錄尚書
大丞相新除相國總百揆唐王夫乾道貞觀四象所以
運行坤德􁀼𢎞萬有馮其載育是以天地交泰資始由
乎聖人隂陽順成總已歸其元輔故能陶甄品物代彼
天工息四海之羣飛迴三靈之掩耀百揆時序五典克
從雖伊尹格于皇天周公光于四表方斯蔑如也今將
授王典冊其敬聽朕命上天不造降禍于我國家高祖
棄盛業而昇龍太上釋寶圖以委御王室如燬喪亂𢎞
多數屬道消時鍾代季郊廟絶主有若綴旒則我祖宗
之業已墜于地矣王應休明之運從兆人之欲奉七璽
於代邸飛六轡於周京此乃綱我絶維有大造於皇家
者也曩者塞表省方羣胡反噬矢流君側圍甚平城淪
䧟指期阽危莫恤王釋位同謀總伐千里晨炊蓐食倍
道兼行匈奴遠跡乘輿反正此則王之功也厯山飛稱
兵燕趙妄假名號河朔響應山西屯結王首啓戎行大
殱醜類此又王之功也夷狄貪婪屬犯闗塞驅迫良善殺
畧吏人王鞠旅理兵巻甲長駕追奔逐北掃地無遺此
又王之功也王威徒黨濳謀逆亂外交邊裔内騁奸囘
實繁有徒傾覆宗社王収戮兇渠罪人斯得此又王之
功也四郊多壘三輔倒懸黄巾示宫闕之名赤睂為園
陵之禍㓙荒仍嵗荆棘旅庭王投袂義舉星言電邁取
霍邑如摧枯舉秦闗如反掌克清河渭志存匡復此又
王之功也北荒獯鬻事藉羇縻比者中原多故龍堆道
絶王式遏有方欵闗請吏更敦鄰睦復我舊藩此又王
之功也汾晉地險逋逃攸聚山藏川量負罪稽誅類馬
騰之乞活同嚴尢之盡赦王懷柔伏叛杖信示威交臂
屈膝申其向化此又王之功也河潼轉漕密邇闗畿京
坻委積由來尚矣羣㓙據竊一鼓而崩此又王之功也
京師危迫奸臣放命異一相之居内同四㓙之扇禍王
大誓師旅興言感慨蕩清上國拯厥贅旒暴市焚屍並
梟元惡此又王之功也上天貽愛莫甚乎人爰祚聖哲
弼予冲幼官守司存社稷有奉濟方割于下墊爍員光
于上㕘此又王之功也唐弼㓙竪草竊岐陽吞噬舊邦
侵逼都鄙王制以衘策觀其携二親離衆叛我盡収之
此又王之功也華陽黑水控接岷嶓山川阻深盡為逋
藪義風所靡化行江漢此又王之功也薛舉崇姦同惡
相濟僭擬輿服滔天泯夏西土遊魂秦山肆毒赫斯授
律咸俘醜類岐隴齊築京觀汧渭為之不流此又王之
功也三蜀奥區一都之㑹夷民紛雜蠻陬荒梗王發一
介之使降咫尺之書而靈闗洞開劔閣無隘此又王之
功也𢎞農甸服襟帶河陜鞠為冦塲連城阻亂長策遠
振不征而服此又王之功也王有濟天下之勲重之以
明徳爰初發跡肇自鴻階峻極比于嵩華清瀾運于㝠
渤體兹將聖道被如仁在物不失其宜含靈咸安其所
春生夏長信及四時地平天成兼得一(闕/)總萬機之務
因百姓之心保乂我皇家𢎞濟乎多難者也是以濟濟
多士庶政緝熈穆穆四時要荒式序激清風以厲俗暢
和氣以調時神功侔於造化積德高於垂象朕又聞之
先王之宰物也尊賢尚徳茂賞酬庸五侯專征九命作
伯周襄光錫桓文是膺大啓南陽以表東海況乃道冠
伊稷功高晉鄭酬勲蔑爾朕甚懼焉今晉授相國以河
内汲郡清河武安魏郡信都高陽平原趙郡襄國通前
三十郡増封唐國錫兹黑土苴以白茅爰定爾邦用建
冢社昔周召分陜咸為保傅毛畢諸侯入作卿士内外
之任禮實攸宜今授相國印綬唐王璽紱茅土金獸符
第一至第五竹使符第一至第十相國禮絶羣后任總所
司朝班彛數宜以事革其以相國總百揆去錄尚書之
號上所假黄鉞内外都督丞相印綬又加王九錫其敬
聽後命以王繩紀禮度哀矜折獄罔不用情無或遷志
是用錫王大輅戎輅各一𤣥牡二駟以王分地敦本人
天是頼疏爵務農所寶惟榖是用錫王衮冕之服赤舄
副焉以王風雅所被獯戎咸格隂陽順理遐邇宅心是
用錫王軒懸之樂六佾之舞以王翼宣皇道義聲遐暢
三才所運四海攸歸是用錫王朱戸以居以王登賢命
秩裒徳升朝思帝所難能官流詠是用錫王納陛以登
以王正色持衡鎔範御下式遏姦宄蕩清華夏是用錫
王武賁之士三百人以王威同夏日志厲秋霜刑措有
期寛而不漏是用錫王鈇鉞各一彤矢百旅弓十旅矢千
以王露霜履踐禋祀恭嚴天地幽通孝思至感是用錫王
秬鬯一卣珪瓚副焉唐國宜置丞相以下一遵舊式往欽
哉祗奉大禮用膺多福以光我高祖之休命可不慎歟
　　王度
　　　古鏡記
隋汾隂侯生天下竒士也王度常以師禮事之臨終贈
度以古鏡曰持此則百邪遠人度受而寶之鏡横徑八
寸鼻作騏驎蹲伏之象遶鼻列四方龜龍鳯虎依方陳
布四方外又設八卦卦外置十二辰位而具畜馬辰畜
之外又置二十四字周遶輪郭文體似𨽻㸃畫無缺而
非字書所有也侯生云二十四氣之象形承日炤之則
背上文畫墨入影内纖毫無失舉而扣之清音徐引竟
日方絶嗟乎此則非凡鏡所得同也宜其見賞高賢是
稱靈物侯生常云昔者吾聞黄帝鑄十五鏡其第一横
徑一尺五寸法滿月之數也以其相差各校一寸此第
八鏡也雖嵗祀攸遠圖書寂寞而高人所述不可誣矣
昔楊氏納環累代延慶張公喪劍其身亦終今度遭世
擾攘居常欝怏王室如燬生涯何地寶鏡復去哀哉今
具其異跡列之如後庶千載之下儻有得者知其所由
耳大業七年五月度自侍御史罷歸河東適遇侯生卒
而得此鏡至其年六月度歸長安至長樂坡宿於主人
程雄家雄新受寄一婢頗甚端麗名曰鸚鵡度既税駕
將白云不敢住度因召主人問其故雄云兩月前有一
客擕此婢從東來時婢病甚客便寄留云還日當取比
不復來不知其婢由也度疑其精魅引鏡逼之便云乞
命即變形度即掩鏡曰汝先自叙然後變形當捨汝命
婢再拜自陳云某是華山府君廟前長松下千嵗老狸
大行變惑罪合至死遂為府君捕逐逃於河渭之間為
下邽陳思恭義女䝉養甚厚嫁鸚鵡與同鄉人柴華鸚
鵡與華意不相愜逃而東出韓城縣為行人李無傲所
執無傲粗暴丈夫也遂將鸚鵡遊行數嵗昨隨至此忽
爾見留不意遭逢天鏡隱形無路度又謂曰汝本老狸
變形為人豈不害人也婢曰變形事人非有害也但逃
匿幻惑神道所惡自當至死耳度又謂曰欲捨汝可乎
鸚鵡曰辱公厚賜豈敢忘徳然天鏡一照不可逃形但
久為人形羞復故體願緘於匣許盡醉而終度又謂曰
緘鏡於匣汝不逃乎鸚鵡笑曰公適有美言尚許相捨
緘鏡而走豈不終恩但天鏡一臨竄跡無路唯希數刻
之命以盡一生之歡耳度登時為匣鏡又為致酒悉召
雄家鄰里與宴謔比婢頃大醉奮衣起舞而歌曰寶鏡
寶鏡哀哉予命自我離形于今幾姓生雖可樂死不必
傷何為眷戀守此一方歌訖再拜化為老狸而死一座
驚歎大業八年四月一日太陽虧度時在臺直晝卧㕔
閣覺日漸昏諸吏告度以日􁃠甚整衣時引鏡出自覺
鏡亦昏昧無復光色度以寶鏡之作合于隂陽光景之
妙不然豈合以太陽失曜而寶鏡亦無光乎歎怪未已
俄而光彩出日亦漸明比及日復鏡亦精朗如故自此
之後每日月薄蝕鏡亦昏昧其年八月十五日友人薛
俠者獲一銅劍長四尺劍連於靶靶盤龍鳯之狀左文
如火燬右文如水波光彩灼爍非常物也俠持過度曰
此劍俠常試之每月十五日天地清朗置之暗室自然
有光傍炤數丈俠持之有日月矣明公好竒愛古如饑
如渴願與君今夕一試度喜甚其夜果遇天地清霽密閉
一室無復脱隙與俠同宿度亦出寶鏡置于座側俄而
鏡上吐光明炤一室相視如晝劍横其側無復光彩俠
大驚曰請内鏡於匣度從其言然後劍乃吐光不過一
二尺耳俠撫劍歎曰天下神物亦有相伏之理也是後
每至月望則出鏡於暗室光常炤數丈若日影入室則
無光也豈太陽太隂之耀不可敵乎其年冬兼著作郎
奉詔撰周史欲為蘇綽立傳度家有奴曰豹生年七十
矣本蘇氏部曲頗渉史傳畧解屬文見度傳草因悲不
自勝度問其故謂度曰豹生常受蘇公厚遇今見蘇公
言驗是以悲耳郎君所有寶鏡是蘇公友河南苖季子
所遺蘇公者蘇公愛之甚蘇公臨亡之嵗戚戚不樂常
召苖生謂曰自度死日不久不知此鏡當入誰手今欲
以蓍筮一斷先生幸觀之也便顧豹生取蓍蘇公自揲
布卦卦訖蘇公曰我死十餘年我家當失此鏡不知所
在然天地神物動静有徵今河洛之間徃徃有寶氣與
卦兆相合鏡其徃彼乎季子曰亦為人所得乎蘇公又
詳其卦云先入侯家復歸王氏過此以徃莫知所之也
豹生言訖涕泣度問蘇氏果云舊有此鏡蘇公薨後亦
失所在如豹生之言故度為蘇公傳亦具言其事於末
篇論蘇公蓍筮絶倫黙而獨用謂此也大業九年正月
朔旦有一胡僧行乞而至度家弟勣出見之覺其神彩
不俗便邀入室而為具食坐語良久胡僧謂勣曰檀越
家似有絶世寶鏡也可得見耶勣曰法師何以得知之
僧曰貧道受明錄秘術頗識寳氣檀越宅上毎日常有碧光
連日絳氣屬月此寶鏡氣也貧道見之兩年矣今擇良
日故欲一觀勣出之僧跪捧欣躍又謂勣曰此鏡有數
種靈相皆當未見但以金膏塗之珠粉拭之舉以炤日
必影徹墻壁僧又歎息曰更作法試應炤見腑臟所恨
卒無藥耳但以金烟薰之玉水洗之復以金膏珠粉如
法拭之藏之泥中亦不晦矣遂留金烟玉水等法行之
無不靈騐而胡僧遂不復見其年秋度出兼芮城令令
㕔前有一棗樹圍可數丈不知幾百年矣前後令至皆
祠謁此樹不則殃禍立及也度以為妖由人興淫祀宜
絶縣吏皆叩頭請度度不得已為之一祀然隂念此樹
當有精魅所託人不能除養成其勢乃密懸此鏡於樹
之間其夜二鼔許聞其㕔前磊落有聲若雷霆者遂起
視之則風雨晦暝纒繞此樹電光晃燿忽上忽下至明
有一大蛇紫鱗赤尾綠頭白角額上有王字身被數鎗
死於樹下度便収鏡命吏出虵焚於縣門外仍掘樹樹
心有一穴於地漸大有巨虵蟠泊之跡既而實之妖怪
遂絶其年冬度以御史帶芮城令持節河北道開倉粮
賑給陜東時天下大饑百姓疾病蒲陜之間癘疫尤甚
有河北人張龍駒為度下小吏其家良賤數十口一時
遇疾度憫之齎此鏡入其家使龍駒持鏡夜炤諸病者
見鏡皆驚起云見龍駒持一月來相炤光隂所及如氷
著體冷徹腑臟即時熱定至曉並愈以為無害於鏡而
所濟衆於是令密持此鏡遍巡百姓其夜鏡如匣中冷
然自鳴聲甚徹遠良久乃止度心獨怪明早龍駒來謂
度曰龍駒昨忽夢一人龍頭虵身朱冠紫服謂龍駒我
即鏡精也名曰紫珍嘗有德於君家故來相託為我謝
王公百姓有罪天與之疾柰何使我反天救物且病至
後月當漸愈無為我苦度感其靈怪因此誌之至後月
病果漸愈如其言也大業十年度弟勣自六合丞棄官
歸又將遍遊山水以為長徃之策度止之曰今天下向
亂盜賊充斥欲安之乎且吾與汝同氣未嘗遠别此行
也似將高蹈昔尚子平遊五嶽不知所之汝若追踵前
賢吾所不堪也便涕泣對勣勣曰意已决矣必不可留
兄今之達人當無所不體孔子曰匹夫不可奪其志矣
人生百年忽同過隙得情則樂失志則悲安遂其欲聖
人之義也度不得已與之决别勣曰此别也亦有所求
兄所寶鏡非塵俗物也勣將抗志雲路棲蹤烟霞欲兄
以此為贈度曰吾何惜於汝也即以與之勣得鏡遂行
不言所適大業十三年夏六月始歸長安以鏡歸謂度
曰此鏡真寶物也勣辭兄之後先遊嵩山少陟石梁坐
玉壇屬日暮遇一嵌巖有一石堂可容三五人勣棲息
止焉月夜二更後有兩人一貌胡鬢眉皓而瘦稱山公
一面濶白鬢睂長黑而矬稱毛生謂勣曰何人斯居也
勣曰尋幽探穴訪竒者二人坐與勣談文徃徃有異義
出於言外勣疑其精怪引手濳後開匣取鏡鏡光出而
二人失聲俯伏矬者化為龜胡者化為猿懸鏡至曉二
身俱殞龜身帶綠毛猿身帶白毛即入箕山渡潁水厯
太華視玊井井傍有池水湛然綠色問樵夫曰此靈湫
耳村閭每八節祭之以祈福祐若一祭有闕即池水出
黒雲大雹傷稼白雨流澍浸堤壊阜勣引鏡照之池水
沸湧有雷如震忽爾池水騰出池中不遺涓滴可行二
百餘歩水落於地有一魚可長丈餘粗髯大於臂首紅
額白身作青黄間色無鱗有涎龍形虵角觜尖狀如鱘
魚動而有光在於泥水困而不能遠去勣謂鮫也失水
而無能為耳刃而為灸甚膏有味以充數朝口腹遂出
於宋汴汴主人張琦家有女子患入夜哀痛之聲實不
堪忍勣問其故病來已經年嵗白日即安夜常如此勣
停一宿及聞女子聲遂開鏡炤之痛者曰戴冠郎被殺
其病者床下有大雄雞死矣乃是主人七八嵗老雞也
遊江南將渡黄楊子江忽暗雲覆水黑風渡湧舟子失
容慮有覆沒勣擕鏡上舟背江中數歩明朗徹底風雲
四斂波濤遠息須臾之間達濟天壍躋攝山趨芳嶺或
攀危頂或入深洞逢其羣鳥環人而噪數熊當路而蹲
以鏡揮之熊鳥奔駭是時利渉浙江遇潮出海濤聲振
吼數百里而聞舟人曰濤既近未可渡南若不迴舟吾
輩必葬魚腹勣出鏡炤江波不進屹如雲立四面江水
豁開五十餘歩水漸清淺黿鼉散走舉帆翩翩直入南
浦然後却視濤波洪湧高數十丈而至所渡之津也遂
登天台周覽洞壑夜行佩之山谷去身百歩四面光徹
纖微皆見林間宿鳥驚而亂飛還履㑹稽逢異人張始
鸞授勣周髀九章及明堂六甲之事與陳永同歸更遊
豫章見道士許藏秘云是旌陽七代孫有况登力履火
之術説妖怪之次便言豐城縣倉督李敬家有三女遭
魅病人莫能識藏秘療之無効勣故人曰趙丹有才器
任豐城縣尉勣因過之丹命祇承人指勣停處勣謂曰
欲得倉督李敬家居止丹遽設榻為主禮勣因問其故
敬曰三女同居堂内閤子每至日晩即靚糚衒服黄昏
後即歸所居閣子每至日滅燭聽之竊與人言笑聲及
至曉眠非喚不覺日日漸瘦不能下食制之不令糚梳
即欲自縊投井無奈之何勣謂敬曰引示閣子之處其
閣東有窓恐其門閉固而難啓遂晝日先刻斷窓櫺四
條却以物支拄之如舊至日暮敬報勣曰糚梳入閣矣
至一更聽之言笑自然勣㧞窓櫺子持鏡入閣炤之三
女呌云殺我壻也初不見一物懸鏡至明有一䑕狼首
尾一尺三四寸身無毛齒有一老䑕亦無毛齒其肥大
可重五斤又有守宫大如人手身披鱗申煥爛五色頭
上有兩角長可半寸尾長五寸以上尾頭一寸色白並
於壁孔前死矣從此疾愈其後尋真至廬山婆娑數月
或棲息長林或露宿草莾虎豹接尾豺狼連跡舉鏡視
之莫不竄伏廬巖處士蘇賓竒識之士也洞明易道藏
徃知來謂勣曰天下神物必不久居人間今宇宙䘮亂
他鄉未必可止吾子此鏡尚在足下衞幸速歸家鄉也
勣然其言即時北歸便遊河北夜夢鏡謂勣曰我䝉卿
兄厚禮今當捨人間遠去欲得一别卿請早歸長安也
勣夢中許之及曉獨居思之恍恍發悸即時西首秦路
今既見兄勣不負諾矣終恐此靈物亦非兄所有數月
勣還河東大業十三年七月十五日匣中悲鳴其聲纖
遠俄而漸大若龍咆虎吼良久乃定開匣視之即失鏡
矣
　　沈瑩(通志藝文畧隋沈瑩臨/海水土異物志一巻)
　　　陵龍賛(楊用修異魚圖賛引臨海水土異/物志本賛太平御覽載不云賛)
陵龍之體黄身四足形短尾長有鱗無角南越嘉羞見
之競逐(楊作南越海/人嘉羞見逐)
　　無名氏
　　　論命名奏(文帝名皇太子曰勇晉王曰英秦王/曰俊蜀王曰秀開皇初有人上書不)
　　　　(省或言楊英反為/羸殃因改名廣)
勇者一夫之用又千人之秀為英萬人之秀為俊斯乃
布衣之美稱非帝王嘉名也
　　　鷄鳴變奏(開皇中有人上言不省其後大/臣多被夷滅太子諸王廢黜)
頻歳已來鷄鳴不鼔趐類腋下有物而妨之翮不得舉
肘腋之臣當為變矣
　　　憲司劾盧愷奏(愷開皇中拜禮部尚書攝吏部/尚書事㑹國子博士何妥與右)
　　　　(僕射蘇威不平奏威隂事愷坐與相連上/以愷屬吏憲司奏愷上大怒除名爲百姓)
房恭懿者尉遲迥之黨不當仕進威愷二人曲相薦達
累轉為海州刺史又吏部預選者甚多愷不即授官皆
注色而遣威之從父弟徹肅二人並以鄉正徵詣吏部
徹文狀後至而先任用肅左足攣蹇才用無筭愷以威
故授朝請郎愷之朋黨事甚明白
　　　選人榜(隋辛亶為吏部侍郎/選人為之牓畧曰)
枉州抑縣屈滯鄉不申里御恨先生問隋吏部侍郎辛
亶曰當今天子聖明羣僚用命外拓四方内齊七政而
子位處權衡職當水鏡居進退之首握褒貶之柄理應
識是識非知滯知㣲使無才者泥伏有用者雲飛柰何屍
祿素餐濫處上官黜陟失所選補傷殘小人在位君子
駮彈莫不代子戰灼而子獨何以安辛亶曰百姓之子
萬國之人不可皆識誰厚誰親為桀賞者不可不喜被
堯責者寧有不嗔得官者見喜失官者見疾細而論之
非亶之失先生曰是何疾歟是何疾歟不識何不訪其
名官少何不簡其精細尋狀跡足識家法細尋判驗足
識文華寧不知石中出玉黄金出沙量子之才度子之
智祇可投之四裔以禦魑魅怨嗟不少實傷和氣辛亶
再拜而謝曰幸䝉先生見責實覺多違謹當割肌貫骨
改過懲非請先生縱亶自修捨亶之罰如更有違甘從
斧鉞先生曰如子之輩車載斗量朝廷多少立須相代
那得久曠天官待子自作急去急去不得久住喚取師
巫却行無處亶掩泣而言曰罪過自招自滅自消豈敢
更將面目來汚聖朝先生曳杖而歌曰辛亶去吏部明
開賢路遇太平今年定知不可得後嵗依期更入京(朝/野)
(僉/載)
　　　鏡銘
有玉辭夏惟金去秦俱隨革故共集鼎新儀天冩質象
日開輪率舞龍鳯奔走鬼神長懸仁壽天子萬春
　　　又
仙山並炤智水齊名花朝艶采月夜流明龍蟠五瑞鸞
舞雙情傳聞仁壽始驗消兵五月五日(東觀/餘論)
　　　又
錬形神冶瑩質良工如珠出匣似月停空當睂冩翠對
臉傳紅綺窓繡戸俱炤秦宫(宋朝類苑/神一作巧)
　　　又
蘭閨宛宛寶鏡團團曽䨥比目經舞孤鸞光流粉黛采
散羅紈可憐無畫嬌羞自看
　　　又
賞得秦王鏡判不惜千金非闗欲炤膽特是自明心
　　　又
隂陽合配日月兩相會白玉芙蓉匣翡翠瓊瑤帶同心
人心相親炤心炤膽保千春
　　　墓石銘(開河記云煬帝大業五年命麻叔謀開/汴渠初穿一古墓得石銘字如蒼頡鳥)
　　　　(跡之篆叔謀/乃移葬之)
我是大金仙死來一千年數滿一千年背下有流泉得
逢麻叔謀葬我在高原髮長至泥丸更候一千年方登
兠率天
　　　又(叔謀開河至睢陽穿一墓相傳為宋司馬華/元得石銘是日夢宋襄公召見託以護城遂)
　　　　(令自睢陽囘曲東行後叔謀/坐罪腰斬二金刀之應也)
雎陽土地高竹木可為壕若也不迴避奉贈二金刀
　　　豐都市塚銘(隋唐嘉話云洛陽南市即隋之豐/都市也初築外垣時掘得一塚棺)
　　　　(中有平上朱衣銘云校/其年月當魏黄初二年)
筮言居朝龜言近市五百年間於斯見矣(嘉話又云東/封之嵗洛陽)
(平御路北市東南隅得銘漢丞相朱買臣墓云龜言水/蓍言市千載之後阿誰是又太平公主於京西掘放生)
(池得墓/銘亦云)
　　突厥沙鉢畧可汗攝圖(號伊利俱盧設莫何始波/羅可汗一號沙鉢畧名攝)
　　　(圖/)
　　　致文帝書(突厥沙鉢畧妻宇文氏周千金公主/從弟地勒察與沙鉢畧有隙叛歸阿)
　　　　(波連兵不已各遣使請和公主上書請為一/子之例高祖遣徐平和使于沙鉢畧沙鉢畧)
　　　　(遣使/致書)
辰年九月十日從天生大突厥天下賢聖天子伊利俱
盧設莫何始波羅可汗致書大隋皇帝使人開府徐平
和至辱告言語具聞也皇帝是婦父即是翁此是女夫
即是兒例兩境雖殊情義是一今重疊親舊子子孫孫
乃至萬世不斷上天為證終不違負此國所有羊馬都
是皇帝畜生彼有繒綵都是此物彼此有何異也
　　　　文帝報書
大隋天子貽書大突厥伊利俱盧設莫何沙鉢畧可汗
得書知大有好心向此也既是沙鉢畧婦翁今日看沙
鉢畧共兒子不異既以親舊厚意常使之外今特别遣
大臣虞慶則徃彼看女復看沙鉢畧也(乙利北史/作伊利)
　　　上文帝表(沙鉢畧西擊阿波破禽之而阿拔國/部落乘虚掠其妻子隋官軍為擊阿)
　　　　(抜敗之乃立約以磧為/界因上表高祖詔答)
大突厥伊利俱盧設始波羅莫何可汗臣攝圖言大使
尚書右僕射虞慶則至伏奉詔書兼宣慈㫖仰惟恩信
之著逾久愈明徒知負荷不能答謝伏惟大隋皇帝之
有四海上契天心下順民望二儀之所覆載七曜之所
炤臨莫不委質來賓囘首面内實萬世之一聖千年之
一期求之古昔未始聞也突厥自天置以來五十餘載
保有沙漠自王蕃隅地過萬里士馬億數恒力兼戎夷
抗禮華夏在於北狄莫與為大頃者氣候清和風雲順
序意以華夏其有大聖興焉况今被霑徳義仁化所及
禮讓之風自朝滿野竊以天無二日土無二王伏惟大
隋皇帝真皇帝也豈敢阻兵恃險偷竊名號今便感慕
淳風歸心有道屈膝稽顙永為藩附雖復南瞻魏闕山
川悠遠北面之禮不敢廢失當今侍子入朝神馬嵗貢
朝夕恭承唯命是視至於削袵解辮革音從律習俗已
久未能改變闔國同心無不衘荷不任下情欣慕之至
謹遣第七兒臣窟含真等奉表以聞
　　　　文帝詔報
沙鉢畧稱雄漠北多厯世年百蠻之大莫過於此徃雖
與和猶是二國今作君臣便成一體情深義厚朕甚嘉
之荷天之休海外有截豈朕薄徳所能致此已勅有司
肅告郊廟宜普頒天下咸使知聞
　　啓民可汗染干(沙鉢畧子尚宗/女義成公主)
　　　謝恩表(染干初號突利可汗隋高祖拜為意利/珍豆啓民可汗華言意智徤也上表謝)
　　　　(恩/)
臣既䝉竪立復改官名昔日姦心今悉除去奉事至尊
不敢違法
　　　又陳謝表(逹頭可汗侵啓民高祖為出兵擊退/之又發兵助守要害啓民上表陳謝)
大隋聖人莫緣可汗憐養百姓如天無不覆也如地無
不載也諸姓䝉威恩赤心歸服並將部落歸投聖人可
汗來也或南入長城或住白道人民羊馬徧滿山谷染
干譬如枯木重起校葉枯骨重生皮肉千世萬世長與
大隋典羊馬也
　　　上煬帝表(大業三年帝幸榆林啓民及義成公/主來朝獻馬三千匹賜物萬三千叚)
　　　　(啓民及義成公主上表乞依華俗帝以為不/可下詔仍璽書答啓民以磧北未靜猶須征)
　　　　(戰但使好心孝順/何必改變衣服也)
巳前聖人先帝莫緣可汗存在之日憐臣賜臣義安公
主種種無少短臣種末為聖人先帝憐養臣兄弟姤惡
相共殺臣臣當時無處去向上看只見天下看只見地
實憶聖人先帝言語投命去來聖人先帝見臣大憐臣
死命養活勝於徃前遣臣作大可汗坐著也其突厥百
姓死者以外還聚集作百姓也至尊今還如聖人先
帝捉天下四方坐也還養活臣及突厥百姓實無少短
臣今憶想聖人及至尊養活事具奏不可盡並至尊聖
心裏在臣今非是舊日邊地突厥可汗臣即是至尊臣
民至尊憐臣時乞依大國服餙法用一同華夏臣今率
部落敢以上聞伏願天慈不違所請
　　　　煬帝詔
先王建國夷夏殊風君子教民不求變俗斷髪文身咸
安其性旃裘卉服各尚所宜因而利之其道𢎞矣何必
化諸削衽縻以長纓豈遂性之至理非包含之遠度衣
服不同既辨要荒之敘庶類區别彌見天地之情
　　昌王麴伯雅(祖麴嘉金城榆中人立/為王隋開皇中雅嗣位)
　　　下國中令(大業五年伯雅來朝尚宗女華容公/主八年歸蕃下令國中煬帝善之下)
　　　　(詔/)
夫經國字人以保存為貴寧邦緝政以全濟為大先者
以國處邊荒境連猛狄同人無咎被髪左衽今大隋統
御宇宙平一普天率土莫不齊向孤既沐浴和風度均
大化其庶人以上皆宜解辮削衽
　　　　煬帝賜高昌王詔
彰徳嘉善聖哲所隆顯誠遂良典謨貽則光祿大夫弁
國公髙昌王伯雅識量經遠器懷温裕丹款夙著亮節
遐宣本自諸華世祚西壤昔因多難淪迫獯戎數窮毁
冕翦為胡服自我皇隋平一宇宙化偃九圍徳加四表
伯雅踰沙忘阻奉貢來庭觀禮容於舊章慕威儀之盛
典於是襲纓解辮削衽曵裙變夷從夏義光前載可賜
衣冠之具仍班製造之式并遣使人部領將送被以采
章復見車服之美棄彼氊毳還為冠帶之國(厯北史作/世賮作貢)
　　梁神洊(以下並有姓名而朝代/及爵里無考總附于後)
　　　芳林園甘露頌(藝文/類聚)
福以徳彰慶沿業皎矧兹嘉露因祥特表翻潤星夕流
甘月曉竒越彫氛珍逾素鳥至道伊融大化其肇惟此
大化實感天眷降液丹墀飛津綺殿九服依風八荒改
面敢述朦詞式旌舞忭
　　謝知
　　　表(北堂/書鈔)
兄頥除員外散騎侍郎顯侍帷幄
　　黄章(字伯仁/魯國人)
　　　龍馬頌(藝文初/學記)
夫龍馬之所出于太䝉之荒域分虞淵之幽濬通天光
之所極稟神祇之純化乃大宛而再育生河海之濱涯
被華文而朱翼資𤣥螭之表像似靈虬之注則奪騕褭
之體勢逸飛兎之高蹤兼驥騄之美質豈驊騮之足雙
耳如剡筩目象明星雙壁似月蘭筋參情(北堂書鈔頌/云掦鸞鑣兮)
(揮紅沐/之幡飄)
　　顧雅
　　　石硯銘序
揚州有石硯一枚是晉張華所用之器後人思念公徳
愛其物年逾百祀儼然玉質也(北堂/書鈔)
　　王綂
　　　司馬穆侯頌(北堂/書鈔)
經綸文武謀畧𢎞深方將網羅鯨鯢掩征江漢誘致勍
敵大戰于絶南之地(又司空穆侯頌云雲/行風動如霆如雷)
　　滕彦
　　　將旗銘
赫赫王靈悠悠斾旌龍旗所指八表澄清
　　朱𤣥微
　　　火不熱論
朱先生遊於河洛之間將舍逆旅遇逆旅之火有主人
翁夷焉先生蹇裳下車環而窺之則喘喘然死矣先生
曰嘻火之盛物一至此哉弟子孔琨進曰異乎先生之
談也夫火之熱在羣形則焚燎消鑠在肌膚則灼爛湮
滅奚言物之盛矣
　　胡虚
　　　刀筆銘
韜管刀墨常相左右
　　𢎞君舉
　　　食檄
大市覆甖之蒜東里獨姥之醯大鹽雜以薑菽叛奴製
之春齊
催厨人作茶䴵熬油煎葱瀝茶以絹當用輕羽拂取飛
麵剛軟中適然後水引細如委綖白如秋練羹杯半在
財得一咽十杯之後顔解體潤(並北堂/書鈔)
又取灄湖獨穴之鯉赤山後陂之蓴伺漉泠豉及熱應
分食畢作躁酒炙宜傳酒便清香肉則豆不㹀麞肶若
披繙急火中炙脂不得薰聞香者躑躅干咽者塞門羅
奠椀子五十有餘牛䐑擣炙鴨䐹魚熊白麞脯糖蟹濡
臺車螯生甜滋味遠來百醉之後淡悶下除應有蔗薑
木𤓰元李楊梅五味橄欖石榴𤣥拘葵美脱煮名下一
杯(太平/御覽)
　　戴良(字文/讓)
　　　失父零丁(太平御覽子零/丁猶今招  也)
敬白諸君路行者敢告重罪自為積惡致災旻天困我
今月七日失阿爹念此酷毒可痛傷當以重幣贈用相賞
請為諸君説事狀我父軀體與衆異脊背傴僂捲如胾
唇吻參差不相值此其庶形何能傋請復重陳其面目
䲻頭鵠鵛猲狗(闕/)眼涙鼻涕相追逐吻中含納無牙齒
食不能嚼左右蹉以西域駱駞請復董陳其形骸為人
雖長甚細材面目芒蒼如死灰眼鴈臼陷如米羹柸
　　薛孝通
　　　烏曹譜序
烏曹作博其所由來尚矣雙箭以象日月之照臨十二
碁以象十二辰之纒次則天地之運動法隂陽之消息
表人事之窮達窮變化之機微履謙謝則知冲和以致
福觀殺罰則知當路而速禍行其道則掎鹿有歸保其
家乃瞻烏爰集隱顯藏用莫不合道龍濳雀起率皆趣
良足以諧暢至娯治恊妙賞者也(太平/御覽)
　　李膺
　　　笮橋賛(益州記作丹鉛總錄兩引一作李膺笮/橋賛一  唐獨孤及招北客辭再詳)
笮複引一索飛絙杙閣其名曰笮人縣半空度彼絶壑
　　　懷夢草贊(郭憲别國洞㝠記鍾火山有夢草似/蒲晝縮夜出懷則知夢之吉凶武帝)
　　　　(思李夫人東方朔獻一枝帝懷/之果夢夫人因改懷夢草附)
帝之季女名曰瑤姬精魂化草實為靈芝媚而服之則
與夢期
　　　贙贊(爾雅贙有力注出西海大秦國有養者似/狗多力獷惡音鉉  楊用修古文韻語引)
　　　　(贊再/詳)
爰有獷獸其名曰贙饑則馴服飽則反眼
　　　三輔黄圖序(隋經籍志鄭氏通志一巻馬端臨/文獻通考三巻晁氏云不著撰人)
　　　　(頗引劉昭漢志則出梁陳間也陳氏云多引/用應邵漢書解如淳顔師古復引此書為據)
　　　　(意漢魏間人作然崇文總日/及國史志不載  今本六巻)
易曰上古穴居而野處後世聖人易之以宫室上棟下
宇以待風雨蓋取諸大壯三代盛時未聞宫室過制秦
穆公居西秦以境地多良材始大宫觀戎使由余適秦
穆公示以宫觀由余曰使鬼為之則勞神矣使人為之
則苦人矣是則穆公時秦之宫室已壯大矣惠文王初
都咸陽取岐雍巨材新作宫室南臨渭北踰涇至於離
宫三百復起阿房未成而亡始皇并滅六國慿藉富強
益為驕侈殫天下財力以事營繕項羽入闗燒宫闕三
月火不滅漢高祖有天下始都長安寔曰西京欲其子
孫長安都於此也至孝武皇帝承文景菲薄之餘恃邦
國阜繁之資土木之役倍秦越舊斤斧之聲畚鍤之勞
嵗月不息蓋騁其邪心以誇天下也昔孔子作春秋築
一臺新一門必書於經謹其廢農時奪民力也今裒采
秦漢以來宫殿門闕樓觀池苑在闗輔者著於篇曰三
輔黄圖云東都不與焉
　
　
　
　
　
　
　
　
　
　
　隋文紀巻八
