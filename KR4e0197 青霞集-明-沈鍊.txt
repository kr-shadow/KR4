#+TITLE: 青霞集-明-沈鍊
#+DATE: 2016-06-11 12:25:36
#+SOURCE: github.com/kanripo/KR4e0197 master 5f6245fa                
欽定四庫全書　　　　　　集部六
　青霞集目録　　　　　　别集類五(明/)
　　巻一
　　　文集(上/)
　　巻二
　　　文集(中/)
　　巻三
　　　文集(下/)
　　巻四
　　　賦
　　巻五
　　　詩集(上/)
　　巻六
　　　詩集(中/)
　　巻七
　　　詩集(下/)
　　巻八
　　　論草
　　巻九
　　　兵說
　　巻十
　　　尺牘(上/)
　　巻十一
　　　尺牘(下/)
　　巻十二
　　　年譜
　　　　臣等謹按青霞集十一巻年譜一巻明沈錬
　　　　撰鍊字純甫㑹稽人嘉靖十七年進士除溧
　　　　陽知縣後官錦衣衛經厯疏論邊事並劾嚴
　　　　嵩廷杖謫戍復為嵩黨路楷搆入蔚州妖人
　　　　閆浩案中棄市天下寃之隆慶初贈光禄少
　　　　卿萬厯中追謚忠愍是編本十六巻前為詩
　　　　文後附年譜事紀祠集鍊子襄有刻集紀原
　　　　言方鍊被禍時籍其家燬其著述又榜禁毋
　　　　許藏匿副本是編葢襄所口誦而心記者然
　　　　僅什之一二後復得武崇文所藏本始編次成
　　　　集其文章勁健有氣詩亦鬰勃磊落肖其為
　　　　人以詞藻論雖不及鈐山堂之工然嵩集至
　　　　使天下不欲讀當時為作序者如湛若水崔
　　　　銑諸人至以為文章之玷而誦鍊集者至今
　　　　肅然起敬此則流芳遺臭視其自為人心是
　　　　非之公有不知然而然者矣今録其原集十
　　　　一巻而以年譜一巻附之至錬之事迹彰彰
　　　　史冊日月争光不假後人之表章其事紀祠
　　　　集所載賛頌諸作則槩從删薙焉乾隆四十
　　　　五年九月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
青霞集原序
青霞沈君由錦衣經厯上書詆宰執宰執深嫉之方力
搆其罪頼明天子仁聖特薄其譴徙之塞上當是時君
之直諌之名滿天下已而君累然携妻子出家塞上㑹
宣大數告警而帥府以下束手閉壘以恣冦之出沒不
及飛一鏃以相抗甚且及冦之退則割中土之戰沒者
野行者之馘以為功而父之哭其子妻之哭其夫兄之
哭其弟者往往而是無所控籲君既上憤疆塲之日弛
而下痛諸將士之日管刈我人民以䝉國家也數嗚咽
欷㱆而以其所飲鬱發之於詩歌文章以泄其懷即集
中所載諸什是也君故以直諌為重於時而其所著為
詩歌文章又多所譏刺稍稍傳播上下震恐始出死力
相煽搆而君之禍作矣君既沒而中朝之士雖不敢訟
言其事而一時閫寄所相與讒君者尋且坐罪罷去又
未㡬故宰執之讎君者亦報罷而君之故人俞君於是
裒輯其平生所著若干巻刻而傳之而其子襄來請余
序之首簡茅子受讀而題之曰若君者非古之志士之
遺乎哉孔子刪詩而小弁之怨親巷伯之刺讒而下其
間忠臣寡婦幽人懟士之什並列之為風疏之為雅不
可勝數豈皆古之中聲也哉然孔子不遽遺之者特憫
其人矜其志猶曰發乎情止乎禮義言之者無罪聞之
者足以為戒焉耳予嘗按次春秋以來屈原之騷疑於
怨伍胥之諫疑於脅賈誼之疏疑於激叔夜之詩疑於
憤劉蕡之對疑於亢然推孔子刪詩之㫖而裒次之當
亦未必無録之者君既沒而海内之薦紳大夫至今言
及君無不酸鼻而流涕嗚呼集中所載鳴劍籌邊諸什
試令後之人讀之其足以寒賊臣之膽而躍塞垣戰士
之馬而作之愾也固矣他日國家采風者之使出而覽
觀焉其能遺之也乎予謹識之至於文詞之工不工及
當古作者之㫖與否非所以論君之大者也予故不著
嘉靖癸亥孟春望日歸安茅坤拜手序
欽定四庫全書
　青霞集巻一
　　　　　　　　　　　　　明　沈錬　撰
　序
　　贈蔣君冠帶序
士民入粟而冠服制也邑之里蔣君實以是官而同黨
咸榮之謂當有詞命所以嘉重事而揚光輝俾余述之
夫冠服者名器之章也一命之爵懸於天憲被而服之
既與韋布異矣不寵榮之可乎知其榮而已矣美衣裳
而菲德義都名器而薄忠信瀆王之章而慢天憲焉是
同黨之所辱也而何榮之有夫𤣥豹不飲而澤文章所
以榮百獸也鳳凰之有羽毛所以異衆禽也無謂其爵
微名器不殊焉負名器於其身則思寵榮知寵榮則思
分守矜莊肅穆儼然而章采之以與忠信並美以重王
官之黼黻以揚士民之德義以對鄉閭之嘉命以光昭
明之法服然後其事嘉其輝長大夫以為能鄉黨以為
榮動容而德尊可以弗辱矣詩曰彼其之子不稱其服
言貴於副之也不然則衣裳弁冕緇素而𤣥黄之獨何
以美焉而被服之為美豈其與童子之餙侏儒之戲等
乎德足以副服則服以益光義足以思寵則寵以益揚
故古之美德者象服以江河文章以雲漢言弗辱也今
之君子服其服而駕焉愼弗辱而已矣
　　贈東沙公拊揗四川序(代作/)
世有名山大川則必有名公鉅卿其光輝符采足以相
映發云記曰陜以東周公主之陜以西召公主之夫陜
之東西與周召之豐跡豈不與日月並明哉海岱之雄
於齊也則有太公管仲函谷之壯於秦也則有由余百
里奚廼其明德茂功聲名之昭灼可以勒鼎彞而垂竹
帛歌金石而舞之羽毛也然後其精氣發於星辰之上
而芳華曜於岳瀆之間施及於當年而横流乎來世無
紀極矣吾蜀古梁益之地而蠶叢魚鳬開自初古岷峩
之崔嵬巴峽之潺湲與夫劍閣之固瞿塘之險而錦城
之垣闕天下稱峻焉夫亦曰沃衍之府而金湯之奥區
也而吾東沙公實秉節鉞往撫揗之公懷溟海之英而
振九牧之表其衣裳之矩度帶珮之鈎衡足以羽儀百
寮而剛柔之質應乎四時文武之材宜乎五土天下人
士聞風聲而景慕談名號而悅者何可勝數以是明德
而發之於文獻其起凋瘵之民而登之又服之地撫全
蜀之衆還至仁之域所以輯綏土宇而震寧其山川延
其永世之澤而不朽之鴻烈不與岷峨巫峽並峙於天
壤不已也事有所感合而理有所相符巨闕莫邪天下
之利器也則以之割犀兕而成威伐明月之珠夜光之
璧世之所謂竒寳也則以之連城而照乘自古稱蜀之
難治非漢之諸葛孔明宋之張忠定公則不能稱治蜀
之功而與蜀並傳公之在今其名德何讓焉其名世之
跡當與周召比隆而以私於吾蜀僕本蜀人也固願書
之以貽從者
　　贈兩松鄭君五十序
歙兩松君彬彬然其可謂有德君子也家於邑之巖鎭
里桑梓翳乎若縈雲烟子姓昆弟聯室而比居於是人
稱鉅族矣挾數千金負劍馳良馬遨遊呉㑹間人且稱
鉅商矣然而兩松君衣冠不殊有文雅之辭而無誇榮
有揖讓温恭之行而無所毗麗處於韋布而不流交於
縉紳先生而不隘又將其子若諸子宦遊而學處弦歌
而吟諷日鏘鏘然盛於詩書矣今年且五十某月某日
為其生之辰諸君子懷其德義樂其登年也則相與奉
觴為壽而屬余辭以祝之余固獲與兩松君遊而兩松
君之諸子則方挾䇿處於余之門余知兩松君之賢昭
明矣余惟琴瑟無求而良工調焉為其有雅音也君子
不言而衆好焉為其有明德也明德之光譬之於星辰
而曜形無有定質故木不必其梁柱而後為良材玉不
必其瑚璉而後為美器君子不必其黼黻也而後為明
徳始余讀貨殖傳余有異於司馬氏之言以為君子服
道而登庸被仁而處義以彼之程工計材豈所施於禮
樂之際哉廼今觀之不然物各足其所受而英華發人
各順其所能而懿美昭故敬仲交能於經國孫武展竒
於論兵王爾奏巧於運斤白圭奮財於居積其為術不
同而用則一也至陶朱公以處國則伯天下以處家則
累千金又超然逺矣乃其盛節令文復不在於材技之
間乎故夫兩松君之壽可以觴之矣夫樂其容止將贈
之髪齒懷其聲音將不忘於其心故進之以㫖酒者所
以俾永久流之以歌詠者所以洽燕和然則江湖之遊
其廊廟之適而五十之齒百年之祥也族姓將日以蕃
昌而子若諸子將日浚明使其衣冠車馬之盛聲華文
物之羙里宅遨遊之樂黄耉鮐背之徴昭然若行日月
而索星辰固明德之光曜也詩曰南山有臺北山有萊
樂只君子邦家之基樂只君子萬壽無期又曰南山有
枸北山有楰樂只君子遐不黃耉樂只君子保艾爾後
諸君子之所以祝兩松君者將無是之言乎
　　贈懷徳陳君六十序
余與懷德君固有通家之誼云昔君之子子仁為邑弟
子員負笈從余遊獨久其意氣恢恢也直欲薄於霄漢
其行義輕金石也余至今懷思之其二季子中子寳亦
因是歲時徃來叙殷勤不廢曩歲余驅車馬過君家飲
酒連日夜樽罍引滿握手相與交歡余見君之顔貌豐
澤風義之敦厚而嘆君之福履未艾也君外家之子戴
子雍亦余之諸生愛且重之不讓子仁而戴生固請余
文辭以為君壽雖然微戴子請余余亦為之矣夫丘壑
之人之與廊廟之士其趣舍殊也韋布之澤之與冠葢
之義不同也然而其德施均焉天之於有德若降嘉穀
然既與之羙質又欲其峻茂而條成也則雨露以滋之
風日以暄之於是種羙者則頴穗全徳厚者則福祕備
詩曰瑟彼玉瓚黄流在中愷悌君子福禄攸降夫惟玉
瓚之麗密而後黄流載之非君子愷悌福禄何以降之
乎曁之流風率多以氣力相凌不因循於本實而惟其
末流之為勝則自以為多智能矣而君獨不然雍容以
寡言斂袵以退讓其容色温然若處子也人以非意見
凌固安受之故君未嘗求勝於人而人亦莫能負之也
君葢質成於自然所謂天之生嘉榖非耶記曰嘉榖之
生則和氣成之矣懿德之鬯則福履盈之矣
　　送鄭梧野序
夫人之遨遊與其周覽也豈非達性命之理然乎世之
齪齪者安土而重思吚嚶兒女之歡睠懷桑户之内至
於老死而不離曁其委頓沉㝠復歸於無有則疇昔之
宛戀而不能已者亦奚啻萬里哉故達人高士恒寄跡
於山水托意魚鳥以攄其無窮之思誠識絶於塵俗而
機見於隱微也廼若莊生濯纓於濠水之上子長振屣
於齊魯之間向平肆武於五岳之巓鄭子抽筆於呉㑹
之際斯可謂異世同遊殊地而合轍者矣始鄭子梧野
自歙來伏讀典記好竒而貴博余一見伏其才氣所謂
奔軼絶塵而不與世同其閫域者也既乃慨然感虎林
龍井與吾㑹稽禹穴雲門若耶之異從其友望洋劉子
海樵陳子上下巖谷徃來洲渚凡山名而水勝者必窮
日而矚眺徘徊徬徨顧懷而不能去又恒必賦詩相與
唱和酣歌以發其感慨而纏綿其悲嘯夫古之大夫取
其登高能賦而懷古之士必於是稽之乃鄭子之賢達
觀於萬物窮源於性命則有出於登高懷古之外者矣
矧足喻其詞翰之羙乎雖然詞翰者所以見志也傳信
者所以砭俗也彼齪齪者得是而詠之又烏覩其不浩
浩者耶
　　慶愼子得子序
愼子之舉子也同黨之俊髦相與悅豫抱熊羆之豐兆
持弧矢之棻器比圭璋之休德以薦幣帛之好以合慶
辭於是沈子載爵而興曰愼子於是乎可以慶矣夫慶
禮之重者三而冠昏不與焉得年而慶所以樂壽考也
得爵而慶所以加志也得子而慶者所以重嗣續也道
莫大乎嗣續簠簋不珍君子燕之故古者男子生而謁
於廟陳俎豆之容歌生民之詩祭用少牢乃以男子升
於席端食以粢盛被以遺衣以為嗣續成則蒸嘗無廢
而以其宗嗣之故也其為宗族也以暨鄉黨朋友亦莫
不宴且樂之宗族之樂者樂其孝也鄉黨之樂者樂其
義也朋友之樂者樂其有仁也孝義而能仁可以有後
矣慎子雍揚夷雅被禮義而佩詩書率以所響足以嫓
是三德而又承以奕世之澤發以方升之光萃以川輿
之秀綿以文理之緒如是而有子宜不廢慶而况嗣續
之道古之所重者哉故慎子之燕不得為靡而諸髦士
之薦不得為渝禮矣諸髦曰君子之言義則毖於鐘鼔
而又奚以熊羆弧矢珪璋幣帛之為然加其始必懿其
終要其福必彚其從揄揚之既卒也斯何以祝之於是
沈子續生民而登歌曰擊鼔湯湯其泣喤喤鞠之育之
其頎其康其頎其康穆哉蒸嘗再歌曰吉月良辰日維
以生君子令德以莫不昌爾福禄之茀相考無疆卒歌
曰吉事維熙其來孔多被羙好爵君子是縻又曰壽考
燕樂如之何詡兮詡兮以莫不庶兮於是歌之三終舞
之三成反爵致辭稱禮而後已焉
　　贈戴將軍漕運序
將軍被甲承胄率校士數十人卒三千餘擢樓船漕運
軍儲粟米十餘萬斛由㑹通河直逹都城數千里而囷
廩無狼戾之粒什伍罄壼漿之歡洋洋乎將協鼔吹而
歌載金石而頌也豈不盛哉於是民部嘉其亷平督府
紀其勞勣既其還也縉紳逢掖之士又相與揖讓而贊
嘆之羙其尚文而服武處乎諏而懷遠猷也沈子曰古
所謂將帥之明畧者豈獨矢石之間乎余於戴將軍徴
之矣昔三代之選其育材也同方其舉士也齊術征伐
禮樂無所分而至於兎罝之徒足以干城采樵之夫足
以謀國豈其習成於妙算更事文墨之際乎其道貫則
其機㑹足以相通其源本一則其枝流無二也余讀漢
任宏所述兵法諸書喟然異之然未嘗不恨其說之延
蔓博而寡要勞而少功夫揚威不在乎擊斷而服逺不
在乎誅討設機不因乎戰陣成功不係乎凱旋折衝樽
俎之間制勝帷幄之内何必梁麗然後攻城洞黄以當
逺哉將軍囊槖典籍不採一錢此與古之將租不入幕
府者併肩矣而威嚴不弛慈惠先之所謂一言被下而
三軍懷挾纊之仁者非耶乃復甲士三千貫魚而受約
樓船百斛駢踵而西馳嘉績茂昭而頌聲大作此其與
將帥之成功又何以異者方今邊境驛騷套冦竊發詔
書且數下求將帥矣夫寳劍以試縷然後可以割犀鳬
矢以穿楊然後可以貫石以將軍之畧如此豈獨稱嘉
米鹽之書紀勞飛輓之地乎二三執政行且運籌發䇿
聖明天子奮斧鉞之誅封狼居之山繫賢王之頸以勒
燕然之石乘時以立勲席運以章德者夫亦有恒軌哉
將使聲名昭於鼎彞光華宣於竹帛固可立而候矣
　　贈祝君新居序
余緬想古巢居之世何寥廓也哉既以人文之交錯棟
宇之制既備而臺榭之室煩興剖劂精於化工彫華縟
於繪事於是土木文繡之譏發而匠作之禁行焉乃若
人倫之揖讓衣冠几筵琴瑟之攸錯惟其欂櫓修而後
登降舉則家室者是禮樂之所以成其何可廢之詩曰
定之方中作于楚宫揆之以日作于楚室夫陰陽之𣺌
而彼泉流也風人何取焉夫衛公之能振其光烈而禮
樂之將興非耶余結姻於鳳山而鳳山暨古峯君為金
石交余以是知古峯君之賢而君之父某君又賢於是
率其諸子新營第宅親交賔黨將修辭令而往頌禱之
此亦古之道也余髙古人之風見四方璠璵瑰瑋之士
則願傾葢交歡之又往往於賔友間聞君倜儻精微容
與於俊髦魁梧逢掖而其文藻之選邁有足稱其意氣
余固時時願往候之而君亦不鄙余之固陋過從里閈
語移日而不厭固知君心之所向往將頡頏雲霄之上
揚厯燕秦之舊壘抽筆過乎三都慿軾經乎許下而不
止於田舍之間也乃若楨幹之壯麗甍飛之崔嵬世之
人猶然羡之而哲人高士亦固日憂俎豆之無所葢藏
車馬之莫旋而不免乎崇飾斧斤恢𢎞其宅宇由是禮
樂載興而玉帛弦頌交辟乎其中然後豪彦争馳於四
域而聲名光昭惠澤逺施德成於天壤功勒於後世然
則室家之修明豈獨在於桑弧蓬矢之後乎故夫君父
子之心有光於衛公而諸君之頌禱亦庻㡬得風人之
義矣余愧夫齪齪者以為懷居安土示熒熒於土木而
不察夫鴻鵠之志者因是著篇焉
　　壽火孺人六十頌并序
余友李直夫客維揚余以是得聞文津君與其從子周
卿元卿之賢余信直夫之重質且多藻才相從過頓丘
直夫出盛大卿所謂火孺人壽篇屬余踵其意重為之
頌火孺人周卿元卿之母氏而文峯君之配文峯君文
津君之弟也余赴選部時道出維揚又間得與周卿元
卿遊余詎能無言哉余讀劉向烈女傳至姜后之脫簮
永巷以諫宣王也為撫巻而太息宣王中興之羙昭明
乎日月至於車攻吉日方叔召虎之徒翺翔皇路而誕
布於四海藹藹乎盛矣原其本始於房闥之間而閨帷
之際也暨春秋以來若冀缺饁田致譽樂羊斷機成業
薛宣挽車耀羙而梁鴻以舉案揚名皆有淑懿之婦愼
修而翊贊之而後數君子之徳誼宣於閭里光輝著乎
方域然後知室家者昭著之原也簮珥者冠纓之範也
綢繆不飾則鞞琫不莊輜軿不矜則輅車不肅婦道之
顯融譬之乎九鼎㡬其重矣而世有鴻筆鉅藻之士多
揚勵乎外庭而率畧乎中饋摽明俊髦而希聲乎燕婉
是以哲婦之風烈鮮聞焉余覽盛大卿之文夷考夫人
之行而知火氏之所以興也其言夙夜兢兢之節昭矣
其相文峯君砥礪文義而克昌乎家道母儀諸子皆明
習詩禮而周卿元卿風義恢恢又能佐其伯父文津君
章明其閥閲而火氏之聲光彌著謂非夫人之賢有以
相助之於其先而表儀之於後其克然乎琴瑟之音不
調則鐘鼔之聲不得宣越蘭蕙之芳不烈則荆棘不除
物性固如此矣夫人踰春秋六十而率履若朝夕福祉
榮乎晩節而華曜結於末路縉紳先生又為之發揚其
盛羙而登諸黼黻將與古之淑妻賢媛克贊君子之義
而章羙其家國者比潔而並傳藉令其德之不備而辭
之不可繼也疇能為之哉然後知婦道之重而夫人之
頌之不可已也頌曰蘭之榮矣其蕙其馨孰云哲婦而
不成城閨閤濳曜庭宇孔芳抱質而老靡雪靡霜瞻彼
日月其烈彌揚下壽臻矣上壽用將德之嬋嫣家室明
光
　　贈王龍山五十序
王先生客遊京師數年既通籍於太醫氏比今年且五
十若某月日是懸弧之辰所與同遊諸君子謀為之舉
觴稱壽而徴言於余余惟王先生之意思忱忱乎賢哉
固宜稱之壽云余固好賢居有才人賢士則聞流風而
太息覩色澤而踟躕不遑飲食寢寐願與翺翔上下其
間誠發於中心而不自知其故余夙知王先生之賢惟
好之與之往來不下數十年既熟覩其為人而聞其論
議彬彬乎是雅達君子也則又重為之太息而踟躕曰
世有若人俾仕不通於其志位不稱於其才而徘徊蹇
連不得脱迹於風雲之上豈獨是命乎哉若古昔賢豪
瑰博之士懷志等於金石噴氣薄於江河精明貫於日
月不遇知己﨑嶇於險阻沉寞於下等斂文抑華與流
俗者伍誠何可勝數也乃於今悲之或曰王先生學不
為章句仕不為榮達其客京師亦將遊觀都邑之羙厯
覽文章之盛頗發其幽沉慷慨之㮣終京去而江海居
何必金馬玉堂然後為適也余曰馬不為千里之馳而
伯樂從之不釋玉不為珪璋之飾而和氏寳之不遺士
不為必聞於人而知已者睠睠不已天之生美才令質
固曰於世用之豈獨有輝光隱於昧奥聲嚮沉於淵泉
已乎王先生非獨其賢之足尚固多材藝暇時流觀於
典籍聆覽於篇圖至其所得與其憤憤之懷各精能於
吟詠翰墨繪畫之間又非獨擅岐氏之業而已若兹者
自當俾之驅馳王路輝飾盛時而一展其能猷既不為
過而一太醫氏之職槩其羙可不太息於知賢好士者
哉故子能發機於衛霍曼倩感慨於儀秦揚雄幽憤於
𤣥經退之羡榮於二鳥是則用不用者才也遇不遇者
命也知不知者人也於王先生誠何憾焉兹足以揚厯
諸君子之雅矣諸君子曰古稱百金以為酬千金以為
壽王先生之賢鬱鬱而子且耀之何以千金為榮吾且
以吾子之言稱焉王先生名萬春字子久世居山陰之
王家湗其尊君名榮字世榮雅尚於鄉邑乃其賢有自
云
　　送常州焦别駕考績歌詩序
常别駕焦公將以考績上天官而郡邑之士大夫為歌
詩贈之宜興進士湯君屬其事於余為序余入境觀常
之風俗又讀諸大夫之歌詩而知公之績遒羙矣昔者
商周之際乗軒車而仕者其時冠裳皆有成紀長貳叅
輔皆有成職金穀師賔皆有成度歲月旬時咸有成要
君子率皆守職因循奉憲掌職無所改轍施令以張羙
姓號於四方以炫爚百氏之耳目以逞竒衺之跡而令
德懿道不言而入於民心者無為而自然如雨露之膏
於萬物也如喬木之蔭久而恩澤布矣於是乎有街衢
之謡輿校之頌於其徃來征行之際又有大夫士贈送
之什於是諸侯陳之天子采之而百官之令績章焉公
之參於常見諸守其攝於宜興也無所改於其令而大
夫士之頌羙咸輯焉知其不言而入於民之心者深也
夫績也者假絲縷為言也考者徴諸其實行也故官師
之績譬如絲縷然日積於民心然後為績乃若稽時日
之程累米塩之數鈎朱墨之故計胥吏之言此具文矣
乎不可以徴焉者也然則何徴徴諸其歌詩已矣夫民
心之藴積動而為咨嗟形而為頌羙發而為歌詩傳而
為金石乃今觀諸士大夫之歌詩洋洋乎濟濟乎皆嘉
樹之咏羔羊之風義聲仁澤流被乎篇籍夫令譽不率
成羙言不虚襲衆好不佞得嘉禮不妄招然則公之令
績不懋著矣乎公為政之年無所受獨受諸大夫之歌
詩嗚呼此其為歌詩徴矣
　　送鍾少府赴黄陂序
曩余令溧陽識未菴君余既改令他邑者再今又以薄
宦遊京師君歲時訊問不絶知君之篤故舊不忘人倫
也君舊以三舍生釋褐為長沙縣簿被服去服闋謁選
補黄陂過從道别索余贈言余詎能無言贈之哉雖然
余何以贈之余自惟束髪讀書以至於今未有聞者徃
徃竊伏而思之以為人之生在義義當於人心則從義
不當於人心則否夫吹竹彈絲敲金戞石非獨其宫商
中音疾徐應節取適於耳也乃其憂苦悲思必有義存
故能令聞者惕然動心而况其大者乎孔子曰君子之
仕也行其義也夫君臣其大焉者乃其細故米鹽簿書
拜迎鞭撻猥𤨏而齷齪又孰非義世之仕者大官則據
高位而為邪小官則靡靡不振效為䑕竊其畏縮甚矣
曷由明義而達道乎君之往為黄陂也無若是靡靡者
君之篤故舊不忘於人倫其於義甚昭昭也其才足任
然欲君之明其大者其在上者有好義者我則盡誠而
事之竭股肱之力而奔走之其有所建立猶諸家之為
之者我則樂之也有悖義而行者我不失其節免禍而
已不能為之使也今之為郡縣者無㡬為上官之役徒
矣為上者居然役之而不讓為下者甘心役之而無所
辭夫為郡縣與之併肩而為王臣安能為之役哉記曰
其驕大人也常以浩浩推此又其細可知矣非君之篤
於義余曷為是推明之若榮華其辭説取適於人之耳
目而不悅於心亦非贈言之義也
　　送沈江村使君入覲序
後世之學士大夫論南面之道者每發憤於古封建之
難而茅土自紆也夫指掌論事至攘臂慷慨徒追軼先
王之遺風若獵雲霧然豈不見謂迂濶不根者哉然世
之守宰奉檄而為政對百姓若賔旅視官府如傳舍莫
有矢心精白為朝廷當事者則以分土之寄不專而典
籍不長也嗟乎使天下之為守宰者皆如使君之在郡
則不封建何害焉夫國家之於官司百吏星區而林立
各有分職焉分職盡而無覬覦之心則功校得而名譽
章矣使君以刑曹郎受命而守兹土始至則延縉紳而
布進於庭而問之繼之以思惟濟之以法令而校逢掖
以文喻介胄以武未明而披衣夜分而解帶操符按牒
日月其靡閒晏焉於是誠心内開而公道外布下車廓
然久而彌昭百物叙其章程四境安其封樹而三農秩
其黍稷天應以時雨地湧以流泉而民動以歌謡此其
竭於職事大昭明顯融者乃若鞭朴之靡峻壼漿之不
入於使君又何稱焉何哉以其心懸百姓而誠著乎國
家也此豈不知分土之不專耶而矢心精白如此雖古
之諸侯何以加之矣故曰天下之為守宰皆如使君則
不封建可也今者入覲之期将束圖籍而就道予㑹之
羣寮曰使君之行余黨不可以無言而屬余序其意如
此嗟乎如使君者可以入覲矣
　　送周橫山大尹考績序
先民之言曰學於古訓所以有獲也至於懸令以從政
葢不能廢典籍焉是以懷志負奇驅馳四方之士未嘗
不枕席六藝衣被於百氏詠歌先王之風發憤經世之
畧而遊覽八極之表蓄積而思微識深而慮逺然後以
臨民出憲也若素錬而夙成取其懷抱而麾以與天下
是故其光猷駿發而鴻業日新者固學術之流裔而德
義之所昭爚也昔者子産布譽於南鄭言偃宣歌於武
城文翁振言於蜀郡韓愈廣校於潮陽皆其英華鉅麗
有以潤色於政事而發藻於元元文敎之大洽耳横山
使君少有英聲奮起於三呉躬覽載籍俯仰宇宙之内
彬彬鴻博之君子也登進士第出宰山陰山陰稱文物
之邑山川之襟帶宇觀之縈組而章縫之士煥然以氣
色相尚惟使君入按符篆董租賦出載圖籍與諸彦揖
讓鬱然風聲之流四境争向其蒞事不煩而獄訟寖息
鞭笞不行夫山陰本號易治而使君又綏之以文敎宣
之以德義與古之賢豪相望於千載之上下豈非海内
之名宰而循良之異等者哉於是知學之於政事要領
矣使君之考績行余黨將屬言以送之然而計使君嘉
績之不勝書也而敘其大意於此
　　鄧玉亭文集前序
玉亭公翩翩綰綬判吾越臨聽之暇則據案諷誦抽筆
而歌詠有古君子之風焉其所著記序論歌詩殆十餘
萬言邑博陳君率諸逢掖之士將摭次之而屬余說其
意余於文辭之道固心嚮徃焉乃古之君子則非獨其
言之崇飾也其心造乎道研究禮樂之精微感慨時事
之得失考覽載記遊冶於風雅日月藴蒸而累積至於
有所遭遇若水之波横流噴薄發揮於毫素之間此豈
曜色澤於羙觀希聲於逖聽哉本夫義博而㫖深情徃
意隨沛乎自然達之乎不得已形之乎論議而宣之乎
詠歌由是著之竹帛則明白而光輝發之管弦則風流
而洞達令聲布昭矣後世之學士詞人要領失據不明
夫禮義之崇本而流連音響之末炫爚榮華之際苟以
漁獵名字縈迴於耳目而已此於道術何取焉乃使篤
厚之流以為比興之謭薄而鉛槧可廢而不知簡書之
用固流並於山河辭命之發越而禮樂之所以興如之
何其廢之故夫文辭非劣也謂其不出於道不可也余
讀玉亭公之文大之泛濫乎千言小之飄揺乎數詞皆
傷今思古生於其不得志而出於其隱憂至其温厚以
為之風和平以為之節有若揖讓古人而㱆欷之者不
煩於繩削而不踰於矩度有漢魏之流風者與流水之
洋洋必有源泉鴻鵠高翔而獨舉其志意逺也謂公之
有得於道非耶詩曰吉甫作頌穆如清風夫惟文武之
吉甫而清風形於歌頌俾公之馳騖於文辭凋傷大雅
而與學士争能則公之志意衰矣余獨以為有合於己
而悲之故余厭世之繁縟葢徃徃思卧而於公之文獨
諄諄焉
　　送許近山使君考績序
方今之時綰符而被綬仕宦為守令累日計時以至於
三歲考績豈亦非難也哉余覽昔之官儀葢燦然可考
焉漢興法制疏濶使者以六條按二千石而二千石得
檢察縣令如是而已而其時風俗渾龎淳厚斵彫為樸
民庶喁喁然有攀車擁道荷戴其官師之意是以為守
宰者秉法以從政率其意而行之文篆不煩而檄書相
諭夏革靡崇而租賦之鏹不絶也乃今不然監臨刺舉
之司並馳而錯發官府煩於次舍法令密於秋荼昨是
而今非甲行而乙改其孰從而信之甚者以屬寮為私
黨以郡邑為下秩繩墨其壼漿道里以程勤惰有拂意
者則曰若為官顧於我獨無禮耳於是憎惡起而謫譴
行傳曰守令者民之師帥也師帥而或撓之可乎百姓
見其然不知守令之尊固與當塗之卿矢心戮力並為
王臣而云實有軒輊遂側目之有拂其意者則曰若為
官顧於我獨無恩耳於是怨讟起而謗毁興矣如此則
守令者不能以朝夕而况於三載乎近山使君射䇿高
等與余為同年友出宰兹邑余一見信而喜之既乃攄
以明哲之心布以忠信之德加之以操履之不貳而才
藻殊倫上下之人喟然而稱服者彬彬矣然而有不信
者若余所云二者之難為公亦無所奪也夫操守官職
在我順辭逆令在人而君之瑰珸廣博處交錯澆漓之
㑹偏迫之中而能自㧞於泥塗之上日月之表不為異
同者之所動揺久而交信之豈非車異之賢軼羣之彦
與古之循良者等耶乃今三載上計車馬陳矣大夫之
艱難䟦履非一朝夕之憂而寮友縉紳韋布之心慨然
其不置也於是㑹稽之士大夫相率送之屬余言贈之
余歎息使君之賢而固重發憤於今之守令之難為也
為之序
　　贈袁節推考績序
定山公之以考績行也總戎戴翔海君過余曰古之人
言富者贈人以財仁者贈人以言如定山公者贈之以
金則辭贈之以言則受余黨之德公也微君之言蔑以
贈之矣嗟乎余之言何以贈之哉余惟公之不忘於兹
土也夫君子之服官從政莫難於其筮仕之日釋褐而
受之操牒而從之簿竹之委積而檄書横至耳目有所
未嘗經與其平生所未嘗渉者固莫不欲中繩而應節
履道而通俗將君子於是觀而小人於是望又况於地
有交錯而時之有險難乎在越之風聲多覬利而自營
縁物而遷轉惠之所及則懷法之所施則畏德之則馨
香發怨之則荆棘生傷夫風俗之移人而私心爛然譬
之於琴瑟必以道如商宫之弦錯置而並發其孰能調
之而公以弱冠之年射䇿高等出掌刑獄之司以弼方
牧之職吏之籍交馳援筆而斷若懸河而注之也靡不
率服焉懸之以純白之守昭之以絶敏之才而公之持
操葢未嘗不兢兢已所以俾圜土無滯囚胥吏無遺令
而閭巷無寃民者豈有他術也哉以精㣲之思投劇難
之中乘初試之時而成是休嘉之績其孰能忘之俾公
之不忘之也其在他日為材御史為名卿為賢相固不
必改弦而移轍奪規矩而易準繩天下之䝉福膺祉者
衆矣何越之難為管敬仲願公之不忘帶鈎臣之不忘
檻車也夫帶鈎之與檻車猶之其不忘而况於服官之
土乎翔海君曰然哉越之不忘而又奚忘於余黨願書
之以贈公從者
　　送袁節推考績序
士大夫剖符從政敡厯日月俾冠葢里巷田野之民争
羡慕之而不忍忘者豈非其惠澤之昭著而明德之徴
曜乎古之君子正襟以端已慎令以行之徒以不失人
心以洋溢其教化光宣其令譽是以望其容儀而敬承
之聞其聲名而歆艷之來則争迓之去則争送之此不
能飾觀矯聽以阿逢其私好由其中心之懿羙而肝膈
之感歟記曰士或遮道而願留攀轅而不釋或留犢以
見愛或操表以從之然後足以軾嘉令而著逺猷否則
嚴威以夏革峻文以鈎鉅非不儼然畏服及其去也若
霜霰之遇風日渙然離析矣余郡推袁使君之蒞吾越
束帶而視事庭宇肅然懷私望幸者股慄而退縮含寃
茹苦者不言而昭露片辭發口而羣噪奪魄垂墨在牒
而舞文之吏束筆也是以不出堂序而亷平之化布於
窮谷使者争薦揚之以為啓事之榮縉紳先生争談頌
之以相慶慰百姓争歌謡之以共嬉遊今使君之以上
計行也莫不愁思争期出送之余親聞之士大夫之言
曰仕宦而離兹土而人心翕然動揺若此者惟袁使君
一人耳以此而比之古之君子是耶非耶余邑令君又
以書來屬余曰余辱使君之清風以無負於兹百姓今
使君之行其能釋然於車轍乎願為我一言以告從者
乃余感於人心而著論之若此云
　　送張石洲入覲序
余邑令石洲使君之將入覲也余姻友胡仕東甫束書
屬余曰使君之戒車馬也縉紳大夫餽玉帛以書致慇
勤不敢達於外庭父老遮道攀援願遺一錢而不受然
則䝉被恩澤不㡬無階以上答乎惟幸為余屬文辭以
獻諸行李余考圖牒將論述徃代之與當今其有卓異
之政德澤傳於遺老故事載於銘碣而名字並於山河
葢如晨星然至㑹稽開邑自唐被組綬臨民者不知其
㡬而循良之名映照千載惟李曾二人然而徃蹟茫然
有如墜霧其所存於簡書者亦又㡬何余不知其德澤
之於民其於今使君之為政何如也余歴五雲諸山棹
出若耶溪上親聞之父老之言曰自生髪以來見惠政
動於山川而仁澤加於愚民者惟今使君一人耳然則
稱卓異之政章明於撰述上功於計府無踰於使君矣
使君之為政非有科條之繁密而禁令之苛察視民如
子援帶而撫摩之民憂之則憂民樂之則樂其心在於
為民其道在於為己如是而已耳詩曰愷悌君子民之
父母夫愷悌者豈人之所不能哉心營夫室家則志遺
乎邦國意篤乎妻妾而恩奪於元元使君惟無私圖於
已是以有誠愛於民羙功盛烈風動於海宇烏得不謂
之卓異乎哉遂以是而復諸仕東甫東甫曰斯言也非
但以獻諸使君之行李而已
　　送周明府入覲序
書之言允恭克讓昭明矣恭言允讓言克言以其篤誠
之心而布光明之德洞達無内外也後世之以守令循
良著聞於史牒者徃徃而是然率多皎皎潤色於廣庭
之中修明簡牘之上而中心不然甚者澆偽日滋亷隅
充斥算計沉密馳騖於利害毁譽之間而體國愛民之
心茫然如渉烟霧飄揺而不切於是蒲鞭涕泣以示寛
和敝車羸馬以徼亷潔薄故捐親以露公道鈎鉅設伏
以見才明昭昭然真若揭日月而行星辰百姓亦莫不
目覩而指數然而有道者恒竊疑之余於是低囘於今
使君之為政軼於古之循良又多也其中心之深切優
於彼文貌之繁縟故也詩曰愷悌君子民之父母管子
曰聖人者貴夜行者也夫操心以自營而飾觀於白晝
欺民如嬰兒而不顧國家之任托者此與盗賊何異焉
使君則誠痛乎彼而快於此此其故何也使君非為爵
禄而仕宦非為聲名而潔修受命以來則若重負之在
肩背也其視百姓則若赤子也視逢掖之士則若其子
弟也視縉紳寮位則若其昆弟朋友也其肫肫朝夕而
圖維者惟其功之是飭而禍之是防惟其罪之是憂而
善之是導若營家室然其勤民夙夜出於其性而行乎
其不得已進不求譽退不避毁出不邀利入不防害其
自為計則疎於秋林矣然而聲名以光昭而福履日崇
所謂寛和而亷潔公道才明使君備之而使君不自知
也風雨調於嘉榖山川效於俊民功烈載於道路而使
君不自以為竒也可謂誠至而道篤矣此其為愷悌君
子者非耶懸法以臨民者不為此而為彼又何也嗟乎
此與古之稱述者殊矣使君將入覲諸生褚効良等屬
於余願為一言以獻使君之行李也余曰子之義則然
而余之言不謬可矣若崇禮以侈觀羙辭以徼衆又非
使君之所樂聞者歟
　　贈峯泉馬大夫還東魯序
余少讀書於世道興衰及士大夫智愚賢不肖之際未
嘗不留意覽觀深思其故云是以稍稍得其梗概雖心
術之密微殆可以得之於千里之外矣今之汚壞世道
者不過二三人而其流風餘習足以鼔盪一世其立心
最薄而其操術為最邪也示之以奉諛之路道之以自
便之私自中人以下少無骨鯁未有不雲從而霧靡者
故其未事之時某人賢可以知其必去某人不肖可以
知其必留以其心之有相違順意之有便不便故也然
則余鄉之諸君子於峯泉大夫之行當以為榮不當以
為辱大夫産中州發賢科魁梧碩大謇謇諤諤視當世
之士鮮足以當其心者其始至郡進諸生而訓之曰若
等為學從仕當以古之賢豪自期無若今之若人今之
若人其所指斥皆當世之顯融宦達者於是當路之人
切齒矣余獨聞而心壯之及為郡專事擊强刓弊以撫
綏疲民不以一毫之財貨徇於當道况可自為其囊槖
者余以為大夫之風誼當以夷齊比論其不能容於今
之時必矣已而人竟擠之而去城守李君鄉大夫及太
學生蘓葛諸生托於弟子李思得以書幣屬余為文贈
之余曰大夫之行光明於日月而僕之文辭竊自比於
春秋微諸君子之言僕且黽勉為之矣而况於嘉命乎
序之如此云
　　送别駕􁑃濵劉君考績序
記曰大司馬辨論官材書曰三載考績夫考績之與論
官異矣論官語其心術之邪正考績記其功庸之多寡
然惟有道者能知之自秦漢而下政理衰而官方敝學
士大夫之出處莫有通於君臣之義其視詩書記載之
言曾不比於絲竹之悦人耳也日夕之所持論皆不過
全軀保妻子奉頭鼠竄者之所為極其所往遂至於欺
君父若嬰兒殺生民如草菅僴然自以為得計而人莫
予知也殊不知自高明者觀之譬若日月心術之壞至
於糜爛天地凋落萬物有何功庸之有耶故夫有豪傑
之士能奮然於百世之下以是而知􁑃濵君之於考績
之為難也余以言事謫邊陲且三載每闔户不欲見長
官及聞􁑃濵君之風烈所願握手論交而恐不得焉班
孟堅曰痛乎風俗之移人也黄金之貴貴於泥沙松栢
之貞貞於桃李言植之不易也君以僉判之官當錢榖
之任而處於邊境驛騷之時固非不知流俗之遷轉而
抱其體國憂民之具融雍而行之屹然如磐石縉紳先
生語亷明之吏者非􁑃濵君無稱云非其心術之正不
可得而亂烏覩其難之若彼易之若此所謂豪傑之士
奮然於百世之下者非耶故聞君之政不言而陰化者
多矣此其為績豈特簿書米鹽之間而已哉叅軍毫水
君與余為金石交因君之將以考績行而屬予文以為
贈余固不辭而序之亦惟毫水君知余言之非諛也
　　贈馮叅軍學道序
青霞子之謫居於保安也進二三子而講學焉青霞子
之言曰二三子之謂道也何居高明而覆者天也故知
人之謂知博厚而載者地也故愛人之謂仁仁固周於
天下而有等知故别於萬物而無方然則闇而不分者
流於愚隘而不溥者陷於不肖其必小人為之也小人
者之於天地逆矣君子順天地而與天地俱昌小人逆
天地而自取滅亡使後世而有作也舍孔孟何之矣二
三子既有聞於是學者日歸焉北橋子於叅軍繘井以
救陷散粥以賑饑有愛人之仁二焉青霞子亟稱之於
是北橋子贄而學道於青霞子二三子曰某子之賢也
夫子之所珍也而又知來學不將揚勵之乎青霞子曰
然今夫仕者之以為無用於學也其於上官也諂諛以
為能其於下官也掊克以為事其聞人之為善也方且
逌然笑之流汚下而習鄙俗聖賢之言益逺而無聞究
其所往將日入於滅亡而不能返也豈不哀哉北橋子
志定而氣和有學道之才質直而好義有學道之器居
官而任職有學道之資故曰君子學道則愛人又曰一
日克己復禮天下歸仁焉充北橋子之志日與就而月
與將由是功立於當年名垂於後世而富貴壽考軼出
於等倫其與今之仕者逺矣烏在其官卑而禄薄哉昔
者老子仕於柱史而學慈儉莊子仕於園吏而學清虛
荀卿仕於邑令而學王道故君子之仕也所以為學也
非以章服也學也所以為仕也非以呫嗶也求仁而得
仁天地照焉萬民服焉克念焉而已矣是故法象莫大
乎天地立極莫大乎聖人垂訓莫明乎孔孟體道莫先
於愛人愛人莫切於從仕從仕莫先於致知致知力行
窮神知化莫大乎克念書曰克念作聖此之謂也
　　陳氏族譜序
余行方域之内見衣冠之士輙考問其世胄云夫昔君
子之造家浚明基緒也莫不欲流布於奕世昭明於四
海然使嗣續之弗振而典法不修聲名文物墜如雲霧
將安所覽觀焉故家之譜牒等於國之記載所以標揚
先業而垂信後裔譬之水道之源委紀之圖經將沿流
而可得曾復漫漶離析之憂乎顧自周以來雖有氏族
之志而其書不傳至唐中葉有之如敘述崔李諸族不
過追其賜姓之源紀其著望之大者若所謂譜牒則往
往又起於後世祖軼而為之其流滅而不傳者亦多矣
豈不惜哉孔子曰文獻不足徴也乃余讀陳氏族譜而
有感焉夫陳氏之先始於虞思而其後流散於天下其
世系豈能具一二疏明之今之譜則自藎齋君據宣德
舊草而增定之者乃其述金紫公療康妃之疾愈承恩
賜宫扇事甚焴爚後世之子孫因遂刻木記之錢塘之
陳氏實權輿於此矣故縉紳韋布里巷之人咸稱之曰
陳木扇云葢以其近世擅專門之業其名譽光照而嗣
續之賢又能修其典記故撰述之如此若自唐以前則
藎齋君雖欲一二具疏明之有不可得也余嘗及見藎
齋君其衣冠言貌彬彬然博雅君子也其醫術能奮九
世之遺烈恢明廓大之著書見於諸家乃又為此譜什
襲而藏之斯亦以竒矣昔子雲述揚侯之績孟氏紀豕
韋之功而馬遷追周室之軼皆發明其先胄俾其姓字
懸諸日月有不滅之光曜然則如藎齋君之推明宫扇
以章鴻藻斯豈獨里黨之賢豪而已哉君以其子􁀙賢
命嗣守之而􁀙從余遊余為序其大較如此
　　刻五花判語序
五花判語者山陰陸君子健之所撰次也觀古典禮於
讀法之際詳矣大者以歲其次以時以日夫先王之心
固昭昭象魏之設而孜孜於族黨之訓者何也非曰疏
文以尚弼捐德義而任刑誅也所以敎導乎百姓者不
可得而置與敎之以禮而俾民知從敎之以刑而俾民
知禁世率疑晉鑄刑書而孔子譏之以為政理之本在
寛而科條之未可廢不知聖人之意徒恐流辟滯於金
石鞭笞束於文字而民不知變也然則學士詞人考覽
於載籍而不通乎法律之意亦㡬於墻面矣隋唐以來
置律學又斷獄者多為判辭以剖析疑獄決定名法而
本朝乃以校士於是陸君採集諸髦俊之所作而撰以
成篇夫學於政而入官習於法而知道余固以為得乎
先王之遺言而有取焉乃若道以博成辭不以寡廢而
况於示民乎故非引類不足以徴大義非比偶不足以
成令辭非章法不足以蔽名罪觀於兹篇而三者備矣
宜刻之以傳學者陸君子健名乾元博綜有才藻其聲
稱著於黌校間暨余有姻連云
　　送朱縣丞赴尤溪序
余表弟北橋朱子候選曹者數年今得除為尤溪縣丞
將行問計於余何以丞尤溪者余詎知尤溪之所以而
告之其道乎哉昔人之言曰一年之計在於樹穀十年
之計在於樹木終身之計在於樹人皆詡張其辭説以
為名言讜論可以服行而有餘播流於無極余以為不
然人皆貴自樹也夫托根蓁莽之間振起山林之表至
於枝葉扶疏參青霄而蔽白日物莫能禦之者草木猶
然而况於人乎故古之君子其生而飲食居處與百姓
同及其久也德澤加於海内功名流於千載豈其夙行
稟受若是哉其所以自樹於人者異也能自樹而後可
以樹人不能自樹者人將仆之矣如之何其樹人也哉
夫自布衣起家而為丞裒衣束帶矜莊堂序之上百里
之民瞿然而望之此其於樹立必非碌碌者矣余知子
之心不以其丞自足也則固不以官府為營家之資而
汲汲於妻孥者國家張設官師以其赤子而付之撫摩
之而人固惟其妻孥之是恤此其於中心忍乎哉然後
上賤而下慢之矣上賤而下慢之則仆之者至矣然則
非人仆之自仆之也君子固懼夫人之賤且慢乎我也
而自尊且貴之自尊且貴之者則莫如不以家自營而
盡其心於民事拒絶苞苴之門而垂意於鞭笞之際上
下之人莫不凜然重之矣然後德澤流而功名章雖欲
以丞自足豈可得乎此其為營家之道固有大於彼者
故能自樹則抱關之徒榮於柱國不能自樹則公卿之
貴不如匹夫朱子少窮經能達於世務者必以余言為
可服也
　　送朱梅泉赴東鄉縣博序
太史公曰余讀功令至廣勵學官之路未嘗不廢書而
嘆也葢余亦然夫學官博士官不至軒輿禄不踰百石
周旋俎豆之際而躡足黌序之間其修明怠弛算効而
計功離於民事遠矣而天子以陳諸詔令學士大夫之
所以搤腕而太息者何哉夫人之薄識淺見謂學校之
疎於郡縣官司之散於守令而章縫之士之不如耒耜
之徒也而不知先王之意微農夫之在猷畝手足之胼
胝而耳目之不精明也何以率導哉故學校者先王之
所以導民之耳目也班固敘述儒林傳其所著記大率
多明於經術居博士之官其時博士如髙堂生夏侯父
子鄭𤣥孔安國之徒弟子率數千人鼔篋而問道用能
至大官名秩建著勲業而諸公亦名聲垂於竹帛赫然
至今可謂光榮矣何則庠序之尊而校官之分置重也
梅泉先生余鄉之篤行有道君子也弱冠明春秋敎授
於鄉四方之來學業者戸外之屨滿焉顧久不第以歲
貢士赴京師迺領鄉薦乞恩為學職於是將赴東鄉也
諸所遨遊縉紳冠帶之流相與出而餞之或為先生不
滿余固惜先生之别而樂先生之有兹行也夫豫章之
材不必以建明堂施宗廟然後能盡其用驊騮緑耳之
馬不必厯險阻馳峻坂然後能致千里也士固有遇不
遇然遇而驕凌不如不遇而震奮况未為非遇者哉弦
琴而諷誦鋒鏑之端消弭於道路揖讓之雍容五官之
政令從之而順序校官分置之重亦以昭明矣先生之
往東鄉也諸弟子釋菜而後見鴈集魚貫朝而升諸堂
序之間相與研六藝之指歸究三墳之大道極天人之
分際顯皇王之正誼令典章而道業煥然光明如日月
之在霄漢由是風敎行於諸俗羣材顯於大庭珪璋令
猷而顯飾王路民事之要領孰大於此則先生之功名
節槩固且與游夏並驅况孔安國之徒哉夫不易時而
進德者志義之士也不越位而成名者通達之材也詩
曰多士克生王國之楨惟先生㡬之矣
　　壽趙孺人七十序
詩言采蘋采蘩其詠婦人之德昭著矣夫蔓草之道不
逺傾筐之職易為而歌謡之不置者風人何取焉淑媛
之德不縟於典禮而閨門之化不出於里巷能勞於祭
祀而勤於家室斯已矣故丈夫之業恒患其不足而婦
人之操則患其有餘何也鐘鼓之音欲其響越而琴瑟
之音不能及於外户令絲聲之踰於金革則聞者不已
怪乎余讀劉向列女傳而疑之向所載如無鹽之事皆
渉浮誕不近於矩度令後世簪珥珮玉者希艷於此是
内外之道已離而王化之基壞也然則趙孺人之賢勤
儉而慈愛與詩書之所稱何以異焉而古之人則傳今
之人則否豈誠婦人之道有所炫爚而瑰琦如劉向之
記述者哉孺人之德不言而喻於家室而黄髪鯢齒安
有髦期之壽鮮衣羙食享其子孫之奉此誠非有竒異
之名而術算之選固自然之徴應福履之所成也乃今
年七十矣而某曰為其誕辰朝値婚姻黨里之家相率
為束帛壽之余同年友禹衡陳君以書屬余曰孺人克
相其夫簡齋君已有簪組於王國能訓其子其伯能飭
其庭宇不墜其家聲其仲發藻儒林被薦為國家髦士
斯以難矣宜托諸簡書以宣揚其光耀與余仲氏思渚
君嘗遨遊余固心異其風標當翔萬里而立偉業於國
家者不辭而為文以祝之如此云
　　送文使君入覲序
秦漢以來罷侯置守矣乃方域而授宰自春秋有之如
宓子巫馬子阿之倫其輝光奕然昭爛於史牒若觀日
月也至後世起官儀始易以令又易以尹名實與古之
稱宰無異然則縣令之官其綰符被組古今不殊而今
之宣猷布化得民甚難者何也兩漢書記敘述循良之
傳率多二千石以令著者自魯恭卓茂之外不能一二指
數豈固階級之未崇聲名散軼耶夫天下之金穀車馬
期㑹簿書皆倚集於鄉里之民而當塗發憲者意恒與
之殊異寧獨意之如此哉將法亦然矣租稅之供與犯
科條者不能不治之鞭笞恩惠未崇而怨咨易集色康
和燕壼漿而使之則威令不樹而姦軌生故曰良劍出
於歐冶以試玉石如斷縷然至盤錯之處不能不紆徐
而後入驥馬日千里追及風電遇羊腸之塗九折之坂
葢垂轡而能進事固有難有易不可得而强也永寧之
開縣自永樂以來至於今其昭明有顯跡者上下數百
年而其人甚稀至使君為政下車不匝月而民風藹然
頌德歌功如出一日夫得民從古難之而永寧處邊境
之際兵荒相繼民悍差煩頗號難馴乃使君如此之易
者又何也以其德意明而誠信著也夫聰明精於衡石
亷潔嚴於干將愷悌温於尺帛不輊於下而亦不軒於
上俾民不怨而又不犯雖欲不畏而懷之其可得乎然
則使君之才利於良劍矣俾夫父老傳之史氏述之以
與古之循良頡頏而上下於使君何愧焉於是使君之
入覲也縉紳先生相率而送諸路岐蘓君與余善屬余
為文以贈之余固序之如此云
　　刻劉揮使詩藳序
沈子曰藝文之與韜鈴豈逺也哉昔曹氏父子驅馳四
方往往於鞍馬間横槊賦詩余嘗壯其氣槩彼雖非德
義君子其才藻殊絶淹通廣騖亦足稱也其後有劉越
石遭晉室倥傯之時慇勤險阨之間猶抽筆據鞍詠歌
以見志乃其意氣博逺横於霄漢其呻吟調笑慷慨悲
歌時時奮發於方簡之上比之書生學士揣摩聲韵之
末流研練於章句者既自不同而後世專名之家亦復
不能過余見今世武胄之士多不習於藝文以為被甲
躍馬無事於鉛槧而不知典籍之不通則精微缺矣雖
有方員牝牡亦安從究哉余友梅野君家世萬户侯生
有雋氣力足以驅虎射足以中命及紓徐委蛇游意於
翰墨工圖梅畫又好吟詠歩驟晉唐之風流余毎披觀
之見其名章纍成而秀句疊出為之嘉歎不置此可謂
超乎今世之俗而軼乎古人之風者令其效節邉塞擊
刁斗珮印綬封侯萬里要亦非天幸耳今其詩且傳余
為序其大意如此
　　贈孫明府考績序
夫豪雋之士處方域之中遨遊四海其所交遊簮紱當
其離别之際嬰情於岐路徘徊眷戀古今豈有殊哉余
見春秋大夫士相贈縞紵或陳詩以詠歌徃徃㱆欷伏
軾而思之夫鄉閭里閈林立而丘聚有連屋比居不相
往來而海内賢豪千里相望至相見則如塤箎之和而
骨肉之好何哉其意氣同也余郡孫明府組綬臨吾土
三歲其所頡頏揖讓珥葢而相接者如雲霞之興鬱然
蒸於海甸而顧於余節齋君暨余之不肖益惓惓焉每
時節過逢臨眺山水之際容與翰墨之間相與超焉寄
言於八表若有㝠契焉者此非意氣之相感然耶夫君
子之意氣非徒兒女之仁又非獨撫劍引觴相然諾而
已懷志之士欲感㑹風雲鞠躬王事斥惡除奸澄清海
宇立忠貞之節成不朽之功以與天壤並存故望旌旗
則壯夫動色聞鐘鼓則義士沉吟而况同儔一志俱懷
萬里者與公蒞政持操若金石而風猷卓然百姓發清
明之謡當塗布亷平之譽逺近齊聲以為異等其所樹
藝昭明矣余黨之所以響往者豈固當世之情而燕好
之私乎然則今之行軒車翳然有離别之色亦非獨戀
儔懷侣依依於色澤而已聚散之際而慷慨之義焉
　
　
　
　
　
　
　
　
　
　
　
　
　
　
　青霞集巻一
欽定四庫全書
　青霞集巻二
　　　　　　　　　　　　　明　沈錬　撰
　文
　　祭楊賔山文
嗚呼公兮昔非嚴青生有異骨今是洪厓歿何超忽嚱
吁嗟乎大化飄凝煙雲蕭瑟來亦非生去亦非歿何羡
長生日月並征何悲長往松楸愴莽公在人間問水尋
山釣筏朝遊行亭夕還方駕廻旋羽服翩躚自非得道
安得超然公有令子奮翮萬里黄鵠之翔讓其睥睨縣
庭擁葢馳驅迅邁澤流若春曰公遺愛御史秉職清風
横軾威行若秋曰公遺直公形則淪道氣長存何必神
仙然後飛鶱余黨差池夙瞻令儀方縁人世那謝凄其
爰潔酒漿以望耿光神既不冺鑒昭萬方尚饗
　　祭翁孺人文
淑靈休哉結褵夫子奉饁在田挽車還里君子馮軾德
音載路豈非和鸞琴瑟則助既閑婦道亦順母儀斷機
靡勞丸膽是貽克成冠葢崔嵬亮節隋珠奉明和玉讓
潔初䇿彤墀再麾粉署簡書靡愆惟訓之故唯有令子
迺昭慈母宫庭之光閨門之甫耿烈初曜雲霧是承嗟
蘭之萎徒有遺馨余等宦遊之子同鑣齊休並戚大義
非遼傷感所生哀實痛余况聞得駕秉紼在衢小子簮
筆爰為此詞以告酒醴臨旐奠之尚饗
　　祭茅封君文
猗歟修靈方駕三呉鄉頌碩彦家傳令模克開懿賢竒
服葢世珥筆大庭䇿名禁地譬如鳳凰羽毛則揚非有
明訓孰宣耿光帝詔里閭朱紱在除布昭鴻藻章采特
殊嘉寵方興降命不登奄忽朝露薤止靡英湖水蕩蕩
明月未央不見夫君蘭棹自將余黨旖旎連麾令子攀
結一時附驥千里爰念世誼亦感生榮禮切同哀情嚴
並承星辰再沒龍車先發蒿里時歌願恭執紼潔此牲
醴瞻望斾旌非獨黍稷以獻芳馨鳴呼哀哉尚饗
　　祭史給舍文
嗚呼處士余未覿其色澤而惟聞其聲光三晉冠裳多
出凌霄之幹五靈甲第居成㧞霧之良爾乃懸弧高引
張葢出遊徘廻關隴揚歴山丘鳴琴楚水之濵心低囘
而思逺擊筑燕山之上氣慷慨而横秋不學向平徒嗟
岱岳言追司馬徂徙方洲詎意龍蛇之興忽成霜露之
愁車横軸而不行馬垂絲而結戀如夸父之渴斃固亦
勞生彼帝子之道亡誰云非變嗚呼人生多感世道早
彫逝者已矣來者煩勞惟是存亡之間重為哀怨之府
蓬斷根而可嗟李不食而懷苦是以聖人嘆逝雖行道
之猶悲而君子哀人於賢者獨無語吾黨瞻望光塵緬
想休度本知僕射重昭内使之賢不見伊人益動羊公
之慕爰有斗酒以折寸心挂劍而行樹之明質炙鷄而
獻靡在芳歆褰雲旐兮惝怳冀靈魄兮監臨嗚呼尚饗
　　祭宋翁文
白日悠悠懸景西征人非金石安得修齡嗟哉君子夙
駕如星傷彼冠葢悲慨並生君子伊昔參轡令丞煇煌
組綬熠耀簮纓今也不御輀車在庭既有淑訓𦙍子榮
成陸離劍服飄揺珮旌今也不覿其經其承人命有時
光耀靡繩譬如囘風殞彼杜蘅薤上之露不得久榮昊
天為之若復令寧吾儕迤麗連袂帝京羌爾令𦙍實我
同登推結分好曰弟與兄情親伊邇岵屺則傾豈不哀
疚涕泗交横念阻山河心懷鬱蒸曖曖泉路翳翳佳城
揺揺方旐穆穆幽靈非有嘉薦孰昭懿誠爰潔㫖酒芳
粢孔明奉兹觴豆侑以瑟笙音響不遐庶㡬是聽嗚呼
尚饗
　　三忠祠上梁文
竊以提真闡敎非神靈無以揚萬物之權為國勤民必
仁義而能作諸賢之氣事非勉强時所宜然表德旌賢
書垂典訓作宫築室詩頌形容周武式商容之閭懦夫
立志仲尼題季札之墓俗士囘風金馬碧鷄空闢蠶叢
之路湘雲翠竹徒燒漢上之祠狄梁布檄於江南恨規
模之猶隘陳勝托靈於土偶知奇譎之未安道貴縁民
心存捄世三忠祠者曰唐曰葛曰周同為髦士於周於
吳於宋並著其名伏闕獻書骨鯁糾厲王之謬臨危制
勝神機授楚子之降國難君憂竭精有勵商資民貺博
濟無私髙義將五岳並峙大忠與三光齊耀士農工商
之胥悦宜謂靈侯南北東西之共尊莫非典祀保安城
郭煙火萬家𤣥武祠宫土基三尺本因民俗式昭金石
之光載以時艱爰顯氷霜之節人心同而貨聚工力鋭
而財輕不日有成爛文章於雲澤永年無斁齊帶礪於
山河因上樑而升歌風和絲竹粤至地而肅拜日映衣
裳敬陳六闋之謡行俟八荒之請
　　祭陣亡張遊擊文
嗚呼哀哉張公之死乎吾安得不慟哭而深悲維天有
柱維地有維而所以柱天維地者舍忠義其奚為姦臣
執柄綱紀大虧邊軍退葸不戰自疲外通貨賂内結
權私社稷之計蕩於霜枝割人為糧奪馬自資報功
欺主曾無愧辭將軍初來意氣恢恢言念國恩流涕滿腮
口諭三軍執挺持椎此行竭力有去無回攘臂渡河奮
呼登岸受刃良多殺傷過半力屈勢窮精靈不散天發
震雷來斥邊患亦有官軍屯聚若雲按兵不動誰為救
焚我亦有生汝亦有死何其忍心睨而無泚張公雖死
神氣長生諸將雖在奄奄無聲汝不忠義知有權貴權
貴行誅汝骨亦碎先死為榮後死為辱死辱生榮其辨
如燭汝不自力欺君誤國荼毒生靈為鬼為蜮不輯其
徒不恭其職所過騷然大為淫慝張公有靈誅此逆賊
逆賊不誅伊何為徳某等流離不在其位敬公哀公有
霰涕淚憂國憂君懷仁慕義醵金為饌選辭為翰臨風
長號痛徹霄漢嗚呼尚饗
　　祭陣亡郭將軍文(郭將軍宣府之副總兵也名都/其時嘉靖三十三年忠烈勇敢)
　　　(亡於陣中其事跡大㮣/有同於前文張遊擊也)
噫吁嘻悲乎哀哉郭侯已矣名實琦瑰在地為岳行天
為雷憤氣英靈薄於軒轅之臺蚩尤雖未滅而姦雄為
之摧矣賊臣中據盜充九垓以敗為捷欺若嬰孩割我
威若冰霜之釋資冦兵若草木之荄積衰成弱助虐為
灾仁人君子所不忍懷郭侯恢恢擁車而來指麾將士
涕淚滿腮知東君之不戰吾西士也其誓死而不回臨
河山立白刃皚皚鋒交血戰隂雲不開手格殺者數十
人士卒相殺傷亦參半而徘徊精衞含寃豈謂能填於
巨海螳螂奮臂誓將立志於不才男兒死即死耳何用
媕婀屈曲俛首折節受文吏之沈埋與使懦夫庸士猶
知奮激振起其摧頺而舞刀筆以襲功賞者不免忸怩
澀縮斂翮而遲迴天理人心賴侯以不滅其有功於天地
社稷蕩蕩乎名髙於九野光曜於泰階矣某萬里孤臣三
邊逐客壯侯節烈震侯恢台驅車匍匐言弔言哀噫吁嘻
悲乎哀哉河水擁兮兵心苦血為川兮肉變土草莽莽兮
鴟鴞夜啼㦸門深沈兮泣如雨天髙兮地垠曠海宇兮無
人豺狼跳兮狐鼠伏嘆白日兮悲陽春將軍之魂兮在霄
漢千秋萬年兮光旦旦奸䛕兮未死骨森森兮若鬼奸諛
死兮强敵滅將軍之寃兮迺昭雪嗚呼哀哉尚饗
　　祭三軍文
嗚呼汝等烈烈為五百義士之從田横乎為三千俠客
之附平原乎奮臂擊賊一旦而死之涿鹿之野漯陽之
墟其懐憤而負寃乎其精靈上浮畢昴之間光氣爛爛
逼於奸權誰可泯其九死之苦百憂之煩吾為若等哀
悼慟哭鐫其名字瘞其骸骨千載而光曜常懸汝等已
為厲鬼為朝廷誅此殘賊不没没於九泉矣嗚呼哀哉
尚饗
　　重修岳王祠募縁文
竊以天地恩深特尚鬼神之典君親義重難忘忠孝之
心孔子大儒端冕而拜周公之廟狄梁高義篆書而存
伍子之祠從來有國之文猶貴人臣之節在蟻蜂而猶
爾何犬馬之不如一飯堪懷誰可負萬鍾之禄千金易
棄何須受五鼎之烹緬思武穆之風雄視寰區之表心
懸社稷手植綱常抗疏賊臣有不共戴天之憤長驅鐵
騎成一匡諸夏之功執鉞争先丹心耿烈盡忠報國四
宇昭囘香案恭迎著聲名之映天日生祠顯建為恩澤
之入人心周三畏棄職遁逃不忍附姦邪之意劉允升
上言辨論直書誅亂賊之詞足徴忠義之在人詎謂感
通之無道敢因其舊復葺其新香火明朝表精忠之一
㸃鐘聲子夜報華衮之中興布告十方廣周千界凡我
賢良之士子與諸文武之官寮切悟善因同歸正果願
超苦海無如結忠義之縁希入賢門只是走光明之路
聞聲解意觸景囘頭助我一錢勝種良田之千頃饒他
百計難逃惡業之三災天理人心不離布施忠臣孝子
即是神仙為普勸於萬人庶共躋於五福須至䟽文者
　
　
　
　
　青霞集巻二
欽定四庫全書
　青霞集巻三
　　　　　　　　　　　　　明　沈鍊　撰
　雜著
　　慎徵君墓誌銘
徵君姓慎氏諱祐字元助自號橘坂居士云其先慎到
為韓大夫著書稱慎子氏族散於人間史牒不經見有
鴻臚卿知禮者顯於宋其子從吉仕天禧中復為光禄
卿家三衢自是世有纓組不絶最後有名鏞者守吳興
郡遂築田舍家於歸安為潞溪慎氏曾大父文總大父
端父經皆以孝弟力田不墜其家世母吳氏生二子長
禎次祥君生有氣槩軼羣束髪事父兄甚謹為藩衞禦
其外侮慎氏遂以豪義長雄於鄉里而君意顧好涉獵
墳典揖讓賢士大夫若余鄉之徐來夫諸子相皆慕其
聲名束帛延致之而余以猥𤨏亦獲交焉時時遣其二
子從逰聿成俊髦此足觀其色澤矣湖之人率稱君為
婦翁償逋負數百金無吝色乃君之輕施已有重積固
郡邑所稀也而此足多嵗戊子羣盜刦其家君從容語
曰若曹利吾財耳非讐我也恣其掠而去之既而盜者
罪暴露顧肆衊於君而君慷慨執辨卒以昭明其强義
洞達固如此至於營先喪棺斂哀毁必崇於禮晩節益
懋方圖斥田宅廣之未及成而卒嘉靖二十二年六月
八日也距生𢎞治元年七月二十六日年享五十有八
配馮氏子長頤縣學生娶某縣令張君之女次復太學
生娶某道御史沈君之女女一適太學張大幅孫男一
名爾樞孫女四某二子卜以某年某月葬於某里某原
遵君之遺命請銘於余余不辭而銘之銘曰
　吁嗟漠漠明有徵士葬於兹原其人特達靡爵而貴
　以有芳芬其先卿胄其後世澤鬱其如雲光於窀穸
　松柏翳之爰秩芝菌千嵗而下陵谷遷改余之斯銘
　久逺而在
　　送洪西淙先生入覲詞并序
伏以玉珮朝天萬里兢營之報朱書獻課三年撫字之
心魏闕雲高虚懐五馬江湖夢邇拜首雙旌嵗暮治行
雲霧動攀龍之想征夫命駕星辰見補衮之期閶闔天
開萬象春回於玉簡瀛洲日麗單車暮集於金門恭惟
大人先生道涵溟海徳粹珪璋流仁成波積異盈石傷
心赤子文移間架之錢接袵青衿化洽宫牆之詠新詞
振俗誰誇北海之能古藝徽猷絶見南山之雅幽巖之
草木咸輝陽春無盡短巷之雞烏盡舞佛子重來風謡
滿野雜史氏之陳詩清白在朝蚤太常之虚佇銓衡報
上上之試幾日政成草莽懐嵗嵗之私一朝侯去良辰
吉日拂衣於清白之泉水逺山遥發軔於西陵之渡楚
屏朝輟秦望雲迷魯酒夕傾蓬萊月迥山僧合掌長留
蘇子之衣父老擕錢莫挽劉公之袂葢别離其既逺雖
惆悵其何從某等稷下諸生彀中新士含恩㒺極受教
彌深翁歸伏地慚非文武之才昌伯在朝兼荷君師之
徳屢數甄陶之典意出瓊瑶提擕啓廸之言情深屺岵
巨鰲磐石自知頂戴之難丹鳯翔雲漸覺瞻依之逺無
地迴車遮留渤海有山作餞逺送荆州積夜雪於行軒
何勝繾綣列春風於祖帳不盡遲迴半生宦轍須懐故
物之憐一夕師門猶有長年之感况兹逺贐豈曰無言
薄展多私總懐南金之贈下情無任少舒北土之思酌
樽罍於越水惟以獻芹企冠葢於燕雲永言傾藿承筐
意倒織錦詞成詞曰
　江上煙波曉玉笛飛聲杳霜花照水錦帆開珠珮繞
　正長風千里幾日長安道看丹心無盡直上芙蓉杪
　容易别三山辭五老不教空賸白雲深明月好聽陽
　闗一曲苦願歸來早恐帝鄉日近駑劣相逢少
　　虚白篇
沈子閒居喟然而嘆曰天下攘攘皆為利往天下孶孳
皆為利來世與道交相喪也久矣呈之以靡曼之色揚
之以窈渺之聲進之以甘脆之味希之以婌媛之名有
不輾然而起霍然而迎者也是以取舍相拏神明内閼
𤣥黄雜見純粹乃裂噫嘻朱襄混沌之不載於斯世也
夫混沌不死七竅未鑿浮華去之復見𤣥樸𤣥之又𤣥
大道之門寥兮廓兮獨立長存故曰内外不闔明之至
也動靜相周公之至也終始無方渾淪之至也視之不
見聽之不聞茫然忽乎大象將往此亦妙道之極也孰
能相與入於無窮之門出於廣漠之野息於泱莽之區
飲於清泠之淵杜子劃然而報曰無窮者無終無情者無
紀泱漭者不來清冷者有泚吾將逰虛白之室以覿於
巢居之始若是者可與乎沈子曰逖哉遊乎此誠道之
所讐而徳之所似也虚白已哉莊周曰虛室生白吉祥
止止老子曰致虚極守靜篤知其白守其黑其吾子之
謂也道一而不分名散而無二幽之為希夷見之為朱
英深之為㒺象合之為𤣥冥昭之為虛白混之為太清
始得之有象而終入於無形其無所析矣是故松喬不
長於殤子龍伯無異於僬僥王公不尊於匹夫堯舜不
賢於桀紂固羣靈之本具而道士之獨昭也心不運於
嗜欲故其精全志不滑於趣舍故其神守意不勞於馳
騖故其氣藏性不離於得喪故其形固顔子得之心齋
軒轅得之華胥禦冦得之以乗風傅說得之以胥靡故
曰其清其覆其寧其載日月與明四敘為泰列星為輿
鬼神為徒朝騁乎流沙之渚夕駕乎崑崙之墟飲沆瀣
於元和之窟舞霓裳於朱陵之居若是者亦虚白之大
觀也由是方駕羣言經緯庶猷揮斥六合秼馬丹丘是
故徳昭乎同趾功及於異域道洽乎當年言垂乎來世
長短相糾身名兩榮此亦豪雋之方而英士之所擇也
乃若挾訓詁之說習披靡之詞躡尺寸之華持廹促之
規拘孿矩矱俯仰一時雖儒雅之常其大於聲色邇矣
杜子曰噫吁戲遐哉吾將索之離朱探之墨楮横觀宇
内仰覿𤣥始馳騁無為之方囁嚅希有之㫖頡頏羣豪
翔翺諸子俾有無同方内外相彰大器中琢宏業表揚
然後棲遲若木頓轡扶桑相與嘘吸乎古今蜉蝣乎天
地
　　贈陶子行樂圖贊(并序/)
陶子少出華胄壯逰江漢明君作宰駕子安之英轍楚
客拏舟騁陸生之殊軌於是經三湘度七澤躡梅嶺過
桂城結旄百貴轉棹千里控金羈於名苑藉草流觴撫
玉環於豪使攀花列綺呈逸足而不爽端致奮俠駕而
兼以雅才故能悲芳華之易歇嘆古往之莫及乃裂豪
素繪采兹圖傳散人之高狀烟霞滿容寫良月之美景
風雲殊態將以披高軒置廣座開豁襟抱流連儀宇可
謂風人之逸想勝士之遐標也已某忝戚里之葭莩兼
式好之塤竹欣覩兹事為之贊篇詞曰
　采色像逰丹青托意寄神洛浦結思湘水八駿非真
　寸楮非偽英英令儀淑體芳致屬筆探微假情道子
　鴻㝠鵠舉轉軸千里逸翮盤迴高蹤徙倚愧余菲辭
　莫綴斯美
　　贈劉處士壽篇
天地流而福格昭神明之紀著矣騶虞惠於不殺而綱
罟辟鸑鷟翔於徳義而年壽長至於杞梓蘭房之性淑
矣羣物之較也不亦粲乎剛柔相獵好慝以分形聲相
靡妍醜以别利害相屈善否離晰善也者民物之衡天
之相弼而百福之宗也日月之所經明以虚水澤之所
射注以下雨露之所膏沐以柔天地之所篤厚以善是
故勤儉者積饒之餘也賢才者顯明之餌也博厚者耄
耋之徵也三者合而介福周與居而不能享則金穀以
為殃榮華而無所守則刺繡以為妄夫善之所招莫大
乎永年矣天紀列星地道嘉養鬼神司度百物奏禎生
於物者物亦生之彭殤之致莫不信然回之於跖也春
秋之衰也耶以今觀於劉處士之賢其執天道也若左
劵然則為善者可以稽矣夫道不貴於雄竒徳不羨於
昭灼名不必於敡厯善不在於博文人情莫不舍近而
獵逺厭平而喜高故往往遺世掉俗高談而絶與不知
古人期忠信於十室之邑覩芝草於百步之内如處士
之積義稱善寛裕而好禮亦觀風者以為屢嘆鄉之所
必選也處士於越為著姓於里為名第而未嘗有泰容
施色以軒舉下上挹其貌循循乎其若璠璵而不厲耳
其言恂恂乎其若磬石而無蹇連覿其行事于于乎其
容與而知所止是故厚積而不爭輕交而靡奪可以觀義
矣宗族相助而無睥眤子孫邕邕習於愷悌可以觀穆
矣義而穆與物安焉是故豪吏莫陵而伍黨交愉可以
觀順矣思噩哉其猶有邃古之質乎何其篤而醇温而
縵比義而不煩也夫山林之有朴茂田野之有夷逸城
郭之有周雅此自古招之矣何必綠衣襲履深文縟藻
以横翔於步武之末然後為士哉故夫處士之善徵矣
處士於今初度而厚餐鶴立渥顔豐頤僅如壯强人内
抱愉穆之性外躡康强之履偕老洽歡以享福厚而宴
子孫自數竒綿祐之人覬其偏薄而不可得而處士并
合之可謂無徵乎援一以訊百者謂之理諧按今以擬
古者謂之時合一觀之處士而天地日月草木昆蟲之
故齊矣是故處士既夀矣於今懸弧之辰合諸黨之好
猶莫不雅願欣欣結儀援祝焉豈非人情也哉某於公
辱姻婭之故將葭莩之未重其徳則思俾其福契其子
孫則思敬其尊人緣衆而祝之亦古之道也祝以效忱
幣以布好酒以介徳歌以合辭吾且往歌矣徳莫一於
善善莫勸於天合天合莫嘉於夀考是故歌南山以贊
義歌棠棣以贊穆歌湛露以贊順歌蓼蕭以頌歌天保
以祝歌用協天歌用愉人歌之春酒以侑稱觴義以揚
之歌以昌之酒以將之祝以成之而福善昭矣夫福善
昭而天人定稽之來者夀考之多而子孫之興在處士
亦無容祝矣祝以備吾黨之禮焉
　　賀陳夫人四十壽篇
余讀詩至雞鳴之際葢撫几而躊躇世有明君必有良
臣為之外世有君子必有哲婦為之内其輔翊宣昭潤
澤而光輝之者若琴瑟然宫唱焉而商不應則單立而
不成音也文亂焉而武不終則寥廓而不成章也君子
環珮衣冠翺翔方域之内容與人倫之表其風聲足以
廣樹而光耀著明此豈偶然哉必有内順而後可以外
成必有陰教而後陽徳布也然而令音嘉色獨藴崇於
君子而懿美不及焉迺其故又何也豈不以閨闥之風
不越輜軿之容靡展綢繆之服自結而方玉之響希與
余與海樵君結髪交逰垂二十載每日月過從談文說
劍則坐為達曙君之夫人潔籩豆精酒殽芬馨動於几
席肪澤充於方圓條置而列成未嘗倦弛余每太息之
君亦每為余言方君弱冠多病纏綿枕簟之際夫人結
衣帶晝夜攬藥石躬視更幾春秋未嘗異一朝一夕也
余葢知海樵君之所以賢君才跌蕩横視一世其交逰
盡海内英賢其意氣薄於霄漢述作滿於山川聲名垂
於金石其内順之相副彬彬也有如家室機杼之憂之
不足而暇於弧矢之間乎柏松之峻茂也非有女蘿之
緣附則秀色不揚園林之芳也非有蘭杜則馨香不達
於逺君得夫人而志氣遂夫人得君而名譽彰今其年
四十其誕辰也君之交逰賓客驅車馬相率而為君壽
君子曰四十非壽也四十而令徳昭成壽考之道也夀
四十非古也因夫子之賢而述其内助之美祝頌之情
也琴瑟相調而曲用成衆聲之和之也豈以四時哉為
歌雞鳴之章令往奉觴焉
　　贈謝雲門迺翁壽言
鬱鬱乎美哉謝大夫之稱夀也被朱而帶𤣥黄揮金而
躍馬此足以稱於賢豪間而迺有令徳寵名嗣子之聲
光足以奮揚其駿烈古之所謂重徽累懿者非耶余昔
與雲門君差池章甫躡逰校庠之上雖非杯酒交歡然
意氣相重已迺君舉於鄉魁多士遂登進士第敡厯内
外其聲稱日以炫爚而大夫亦稍稍離丘園逰帝鄉釋
褐解劍仕宦為執金吾余時初授組在選部往往馳騎
過從親狎其光儀追隨歌舞之樂敘鄉曲之好念離别
之苦敦殷勤之義而不厭也今大夫以逸老還邑里翺
翔桑梓之間容與禽魚之際而雲門君方珮二千石之
印擁朱車盤旋五馬取道覲省奉觴而上壽邑中之縉
紳逢掖相與咨嗟慨嘆大夫之賢雲門君之孝則為結
羔鴈之令文將玉帛以成禮籍鐘鼓之和聲登堦庭而
稱慶也而又屬辭於余余唯芝蘭之秀也不惟其芬芳
而又有馨香足以逺徵大夫之有雲門君也非明徳之
馨耶詩曰瑟彼玉瓚黄流在中愷悌君子福禄攸降然
則忠信者夀考之基也廣裕者昌明之本也不見夫金
石乎劍㦸之利而不可以貫水澤之浸淫而不能入也
然後厯四時之久而不變經乎風雨雪霜而不朽大夫
之忠信而廣裕昭矣余猶得親炙之况里閈之流傳也
不以其道而遇之者幸也所樂文成者天與人之交得
也藉令文成以非道而得寵禄則雖被之晝錦之榮鼓
之以無方之樂薦之以三牲之養進之以萬年之觴將
不得為樂乎而吾黨烏又敢鳴鐘和瑟雝雝裳珮之間
乎
　　重修溧陽縣鳳凰橋記
鳳凰橋者邑大夫史吏部郎之所建也大夫休告還邑
適余同年友王子令溧陽倡其事施行之比余至遂觀
厥成大夫之屬余曰昔者繆先生則嘗記之矣葢碑而
銘之也余惟古昔先王之以道濟天下也固因民而利
通乎本實者也紀綱條章布矣乃有衣服輿馬符璽鞭
扑為之旌别書契號令期㑹約誓為之徵信嵗月朔晦
時日卯酉為之程度宫室城郭道路闗梁為之適居如
此而法制備乃若先王之心則惟濟民以為利無敝廢
而已矣逮乎後世語政理者不通乎本實郊野外荒而
内議軍國閭里之不問而先廟廊之憂則夫匡植黎庶
令出入㳺居得所者謂卑近而不言也而縉紳先生則
又巻而懐之不大行以法其道不知君子以法先王也
順時而澤物措地而安人觀諸其未備凡可以藉力而
為之有所不廢也故嘉謀勝算不登乎廊廟匡時惠衆
不在乎倚衡豐烈茂勲不在乎斧鉞銘功刻徳不必乎
鼎彞道人者道也得人者徳也仁也者人也義也者宜
也勢不存則度權以施澤權不存則因勢以善時權位
奪則隠徳以匡世故君子濟物之心無已也故徳盛而
功積名懐而身榮君子之道廣矣闗梁者固先王之所
以通濟天下者也古者横木為度而闗梁之制興至後
世而法備大夫之創斯橋倣古制而備之瓌然鉅觀固
濟物之博誼也大夫其久隠乎使當時後世之厯斯橋
而懐慕其人之徳不可以無銘已銘曰
　溧澤之里奕其新梁誰與剏者惟邦之英鬱哉山川
　休有耿光千載而下視兹不㤀
　　送菊坡鄧先生致政還河南小詞并序
竊以名高遯世士林揚闔户之光義重歸田宦海曠鑿
阫之度豈不以人情薄於霜葉遇炎燄而輙飄俗慮淺
於涔蹄涉寸分而不察好官須做誰聞笑罵之聲奇貨
可居費盡鑽研之力自佞邪之竊據致蒸庶之流離兩
府鬻官三闗騰價認人作父布兒無亷恥之心賣國營
私檜賊是穿窬之類百寮已半為其黨多士或私附其
風我菊坡先生識高海内笑彼氷山幾炳物先恥聞銅
臭鐵石為姿風霜作骨辭官彭澤堂堂乎烈士之操罵
賊睢陽諤諤乎丈夫之氣作歌詩以喻志何減離騷倡
大義以登城欲追巡逺使奸䛕之黨未死而魂先消謟
偽之徒欲言而容已赧解組而山川失色挂冠而日月
濳光知世道之興衰係賢人之出處羣梟鼔翼而鸞鳯
藏衆豻蹌踉而麒麟隠矣某也托僑札之分贈縞非難
拜巢許之風望瓢知恨一聲長嘯難消許國之誠萬里
題詞最重還鄉之節名留跡去曲短情長詞曰
　世路悲凉朱衣客化為豺虎心毒狠輕財薄道文章
　如土權計濳將羽檄招奸謀暗把衷情吐大丈夫名
　行重丘山當如許　俺心事生的古他意思由來苦
　那有箇蕙蘭香肯共邪蒿為伍豪傑塲中麾劍㦸英
　雄隊裏爭旗鼓謾行來浩氣滿天壤誰能侮(右調滿/江紅)
　　重修徳化寺碑銘
道也者自動自靜自闔自闢孰得而思惟之能思惟其
所不能思惟則通乎道矣故道有盈虚有消息陰陽之
義也儒佛之論興而道益以晦道未嘗晦而人見之晦
也夫道何嘗無儒與佛亦何嘗有儒與佛謂儒為盡道
非也謂佛為非道亦非也世教之盛則道緣於儒世教
之衰則道緣於佛故道無所不緣豈惟緣佛緣於衆庶
緣於小人道也者天也天之將滅小人耶則稔其惡矣
小人之惡不稔則聖人之徳不昌故霜霰積而陽春生
矣西極晦而東方明矣今之時世非耶保安新城東上
徳化寺天順間有僧天然創之其徒圓達繼之而圓達
之徒徳鑛復建天王鐘樓并碑亭三座徳鑛性淳實有
佛行始余謫遷即卧病其中謂余有忠義大節朝夕顧
視為切至而余宗子應璧業儒是燕趙名士率諸弟子
數十人讀書於其精舍因屬余為碑文記其大畧予曰
兹非鑛所思惟者此道將緣佛而興儒者之化使余得
推明聖人之意以警將滅之小人豈不有自然者哉故
不辭而文於其碑而且銘銘曰
　燕趙之際秦郡上谷州為保安漯陽是躅己巳構變
　辛未發足五百之年神貺其輻雞鳴翹首八寳濳育
　山川盤旋㑹於坤腹佛舍曜祥神宫展籙儒行光明
　章甫雲簇寄跡雙林揚聲九牧大悲救難小隠巷曲
　車行彭彭馬亦何跼擒彼六賊惟神之屬吾斯銘斯
　非鑛也獨
　　書沈孝子碑銘
余祖籍浙之麗水然本歸安遷去余以言事謫保安遘
遇别駕君太學上舍兩君者奇雋之士也余既以重之
又詢其先世不啻同鄉遂綢繆為金右交兩君道其先
君子之篤孝余覽其碑記而嗚咽久之觀蘇使君之文
固遒然使天下後世有如余之事其父母不至讀之而
永愧於心者真碩戒也
　　壽氏仙跡傳
余束髪好神仙獲鴻寶袐書之流往往藏枕中竊讀之
世之人不能深思博見以為六籍有所不載列聖有所
不為聞羽化升舉呼吸雲霞服食金丹之事輒撫掌詆
訶見謂迂誕此殆不然矣夫造化陰陽變化而精微披
陳六合之内流浪千載之間懸殊擬於分置工巧近於
削成而精麗疑於夙搆此豈不足怪耶而人情安於日
見習焉而不知獨於神仙怖聞之所謂夏蟲之疑氷陰
禽之怨日者又非耶不察仙人道士非有神奇可以絶
人希有可以超世惟其聰明敏肅窮理之至探𤣥而入
微足以奪造化之機極生生之道飛神馭氣控六龍以
周旋是故塞危亡之險路拒恥辱之禍門據不死之妙機
駕長年之永轍可以翺翔於九有容與於八埏譬如嶺
島秀不凋之木園林植長榮之草龜以息氣能存鶴以
神藻逺舉皆物之自然烏在其為無有哉迺余聞暨陽
壽氏春峯君之事異焉余嘗與春峯君逰知其被服忠
信而率履行善道平生敦義尚禮慷慨竒節可書竹帛
者如數霄星不可指而舉也君過山中知余好神仙為
余道其禱祠吕仙公甚精而仙公翩然降臨於君家者
累日其與君酬酢響應而擬好若有平生者為君作存
心堂之記春峯之賦抽筆對楮素揮豪若飛其他篇什
川湧而雲出風烟之異狀殆不勝諷覽焉然皆語君心
行意造而獨知之善而濳徳之幽光詎可無信哉又為
君先君圖畫遺像已委逝十年而形容肖似不爽於毫
髪至有意象縱横丹青之□曜有智力之所不能窮研
而巧工之所不能濡染者此其故又何也夫傳記所載
如安期㑹於項羽之門洪厓見於旌陽之側伯陽經於
闗君之市麻姑降於蔡經之家故往往有之假令神仙
為浮誕道氣不飛騰而真人不羽化安得感應迅於雷
電踪跡顯於人間若是之昭明暴著哉由春峯君之事
觀之則神仙之必有也明矣雖然君有二子俱甚雋其
伯鄉進士其季尚符篆郎皆與禱兹事此非其禮義之
積習充於室家而馨香達於神明則仙人不降焉夫神
不藻㵸則形骸不修氣不冲虚則真宰不集功積行累
而後變化之道備神仙之有無既以昭晰矣而好善之
家詎非長生之本與
　　金處士傳
余覽古傳記至獨行君子為㱆欷而不已世之道横流
人心噴溢貲賢而屈能鸞鳳見妖而鴟鴞以為祥又烏
覩夫獨行者哉及今世固有屏華茹實履幽貞而不曜
者余得無綣焉處士名通字時中徽之休寧人也其先
居白茅里曽大父琥生吾吾生笛笛生處士遷居璫居
里少博綜墳典習為儒弱冠喪父遂棄去時販鹺於淮
顧平生仗義未嘗與人較錙銖而色於面既壯喪母哭
踊踰節訓其子以經傳朝夕洒掃館舍延禮師賓甚篤
其居身接物樸然其言不華而其衣冠不徇於俗若脂
韋媕婀以求容恱之流其視之如木偶也如飲酒能多
而不醉出入宴見若祭祀賓客未嘗惰慢容體而錯陳
其俎豆至人所贈遺尺帛無苟受者嘗與其子曰吾與
汝母平生未嘗行一不義以累若等若等有不肖者必
毋曰我父母之遺殃也其所以導子若孫語率此類所
謂吐辭馨香而置身矩矱者非此其人耶謂獨行君子
是耶非耶年七十有六卒娶汪氏徳實儷之生子三瑶
珤璜瑶在黌序時已魁然振文藻既乃以選貢於庭授
官為丞操猷並偉而士民懐之至今與余善
　　書章直翁夀圖
余同年友水部君乗傳還邑里几杖儼然日侍其尊君
質直翁而翁且彌壽登齒以七十於是水部君將偵其
初度之辰率内外諸族屬與其懿親厚交聨翩冠葢奉
壺觴以祝之且召良史繪為圖而又屬余說其意余固
嘉翁之惠慈以有訓而又羨君之孝思勤篤也洋洋乎
父子之間非夫令徳之□曜吾何以觀之哉余觀古圖
畫至君臣朋友之相感合未嘗不低回太息之夫堂陛
之都俞樽俎之燕好方其意得氣傾山岳與俱豈值水
魚之相投而膠漆之固哉然賞愛出於須㬰荆棘生於
轉盼及其嫌至隙開胡秦係之矣乃若父與子相安而
且又有福澤壽考衣冠聚於堂室之際鐘鼔鳴於庭闈
之間奉觴而上夀萬舞以承顔九獻以靡厭五色以怡
愉一氣和同而四時交得此亦有生之至樂而人倫之
極歡也故曰廟堂之揖讓不如桑梓之攸宜也氣誼之
相恱不如骨肉之無窮也質直翁享黄耉之年履無疆
之福此不足為難而有水部君翺翔雲漢之上焴爚羔
羊之節馳車旋軾被服輝煌名聲光昭容與於高堂而
獻之酒醴歌聲振於金石恱懌動於山川此世之所謂
難得者非耶詩曰為此春酒以介眉壽言至足也傳之
以繪畫詠之以風詩慈與孝之道昭著矣質直翁平生
無邊幅衣冠樸然有古君子之風葢予往往見之此其
所以生水部君者歟
　　題武穆岳王祠
大哉武穆禀受元極君臣之義萬世不易心懸日月手
扶社稷巍巍堂堂盡忠報國春秋在我矧彼陳跡一劍
霜横嗚呼檜賊
　　化糧施粥勸諭文
竊以天地功深惟仁義可以感格君親徳厚非忠孝不
能報酬故先師孔聖之言必明教化諸佛菩薩之行總
在慈悲人人有路可登仙須積陰功八百日日無縁堪學
道空生世界三千况我等居住邊城遭逢歉嵗兵戈出
沒民不安生大水漂流家無寧室粗飡隔日糠覈難尋
斗米六錢荒村莫買官司幾處誰悲凍餓之人道路相
逢盡是流離之子民納無收之稅日苦催徵軍丢有分
之糧嵗難存活人將相食亂從此生某一介寒儒他鄉
孤客從容啟處難㤀主上之恩勉强修為恐負先人之
訓耳聞東西之冦盜日夜為憂目擊逺近之艱危出入
自懼同居合里共命連根若民生既以不安在身家豈
能相保一行搶奪便有殺傷貧以愈貧富難獨富只今
殘臘已極荒年欲到來秋尚饒半載若不預先救䕶必
知久後難為幸朝廷下令以招徠許富民出粟而旌奨
功借一時者有數保安四境者無窮豐年算本利而還
償通融何害神道計功程而福祐隂隲最多且當轉告
官司具呈闕下或給有名之禄或免應得之差人心既
公天理必報鄉黨稱善碑碣題名化盗賊為良民解干
戈於不闘太平早卜禍亂潛銷誠濟世之良圖救民之
上䇿也為此敢書勸諭共結良緣凡有作善人家積徳
君子共成盛事各發仁心小不計於斗升大不拘於擔
石將多就寡以有濟無存彼一日之殘生勝造千層之寳
塔譬如賊人之刦掠不免棄捐亦有官府之營求空然
費用何如正名正理濟世濟人大丈夫聰明豁達何惜
餘財善男子正直慈祥須行美事天生天化捨去還來
命好官低苦留不得天堂若有為善必登地獄非無造
惡終入豈不見鄧通田連千頃終為餓死之窮夫元振
日施萬錢還作太平之宰相機闗用盡難逃分定之災
大量行來到有無邊之福儻然聽察决不負心須至勸
諭者
　　姜氏像贊
白華鄂不(音/跗)高堂永徂一日難延千金易圖粲粲孝子
姜詩為比明發有懐光儀逺矣攀號莫從刻木難工依
託丹青俎豆有容貌則靡降心則靡雙耿介夙夜靈之
憧憧冠服有翩言臨几筵君恩既昭備物告䖍朱户光
明琴瑟有聲進退周旋儼然若生孝思維新時見二人
詎必形似乃為至親借曰惟育視之藐藐其與他人又
復奚較生而盡孝歿而盡思室逺人邇子孫寳之
　　錦衣衞新置經厯司私宅㕔壁記
聖人之作也其有極深研幾之道乎則自天象始矣故
仰而觀於三垣之際勾陳之外營衞一十五縱列而旋
繞之公師不與焉於是知禁衞之為重也天子之威靈
湛肅如神明之不可測而後海内之人嘿然畏服斂手
而從化故禁衞者百司之首而萬事之管轄也昔者周
公之制禮於宫伯宫正而致意焉士大夫服其職而稽
察竒袤法令尊矣漢之制以北軍為禁衞光祿勲之設
以為經緯也觸瑟之仆其猶有古之防乎乃若七校之
班列愈疎矣唐有執金吾千牛備身之目宋有殿前鶴
駕虞候之數其稱名也雜其取類也猥周公之意其不
可見乎我國家之興也以為錦衣衞府衞之制若踵於
近世而錦衣之名爵等威稱為親軍百司莫先焉至於
次簿鹵刺出入肅禁令察非常與周官之宫正宫伯相
表裏此豈非聖人法天象而為之者與是知我國家之
文章熙熙乎盛矣諸衞皆設經厯司以掌文書之出入
猶近世所謂叅軍主簿記室之官則一衞之喉舌司焉
而錦衣之經厯司與諸司皆無官舍今柱國東湖公蒞
衞事文武忠孝光明服於四海見鍊之至官力不能具
舍也慨然嘆曰隨時而創制者經事之則也因政而安
人者服逺之規也即是而俾若官之有舍也不亦可乎
於是捐府金若干為之命千户趙虎百户王瑀董正之
舍成於紅井里去衞司若干步為屋四重君子曰推公
之心使天下之安居可也鍊也再拜率妻子而入之進
而之於司退而之於舍夙夜惴惴不敢念私焉公命鍊
曰子必記之令後之人過之曰錦衣衞之有經厯司私
宅自沈鍊始也
　　高節堂賦
何兹堂之䆗窱兮標高節以為顔維淑美之淳懿兮麗
光曜於不刋昔三后之鴻化兮有内則之昭宣悲二妃
之越湘川兮繄聞母之映塗山嗟姜氏之脫簮珥兮則
宣王以致中興將玁狁之孔熾兮孰非陰教之夷陵余
覽劉向之述傳兮曾廢書而哀嘆葢念宗國之嶮巇兮
憂民生之多艱彼王氏之擅權兮夫孰非内寵之為患
乃發憤以抽筆兮罄慷慨以陳詞豈徒靡麗之是躭兮
藉雕蟲而見之余昔宦逰於京邑兮逢戴伯之温醇懐
抱瑾瑜廓落其無隅兮造川流而日新余望見顏色而
知敬兮豈云以其冠葢彼得志而猖披兮余直以為蕭
艾伯懐忠而履孝兮哀母氏之劬勞嘅所天之早逝兮
執矩矱而自韜母惟秉輜軿以為車兮恒被服其寳刀
飡荼蘖以充腸兮嚼氷霜以勵操曰女結髪以從夫兮
臣出身而事主孰懐擕而貳心兮曾不念上帝之臨汝
設家道之中零兮又孰云非余之辜余既承夫君之委
托兮曷不蚤夜以儀圖母精白以承令徳兮亦終受夫
之榮華身與心其並愉兮暢嫓美於厥家母何為兮貞
良伊何為兮謬誤譬鴟鴞之啄人兮將先委夫衢路羡
哲人之誠哲兮哀愚人之誠愚洵君子之樂道兮美女
氏之匡廬名有隠而愈光兮節有約而愈高維風人之
攸美兮齊春秋之所褒雖夫人之夙駕兮儼華屋之常
存欂櫨臬之尋丈兮曜□燭於天門雲霓横其氣勢兮
日月並其光明慧孛長星莫不隠而滅兮况敢屬其欃
槍亂曰嫫母載塗兮毛嬙為妍䝟貐食人兮騶虞稱焉
堂與名俱高兮垂千萬年忽伊人兮長自憐羌采風兮
舌以巻
　　贈牛總戎膺御史臺嘉奨歌詞一首并序
竊以職事不分於文武有道則崇聲名靡間於公私稱
情斯美譬之竒蘭樹圃因風而香氣流美玉在庭映日
而光輝發物理非逺人情則那兹惟百川牛總戎介胄
名門箕裘世緒風骨挺竒於燕頷藝材逞異於魚腸説
禮樂而敦詩書有希卻縠之志談孫吳而總韜畧無讓
衞公之能解劍從師將明嵗學投醪養士欲報國恩嗟
髀肉之復生恨匈奴之未滅枕戈待旦何况聞雞按劍
横秋祗須躍馬是以虎林服乂烏臺知名寵踰一字之
褒惠過千金之貺光生逢掖響應轅門載道歡騰專城
耀色羽商競奏遥傳下里之歌鼓吹横陳早作中軍之
凱詞曰
　邊城畫角風沙起鐵騎千羣環列壯士悲歌三爵後
　慷慨徵聲激烈紫閣情深黄金分淺誰敢輕臣節赤
　心為國當今幾箇豪傑　巵酒還勸將軍男兒須不
　負誓心忠潔虎畧龍韜指揮間便把邊塵消滅鼔翻
　海霧旗捲陰山雪麒麟閣上更看名字竒絶(右調念/奴嬌)
　　贈蔣元戎膺奬歌詞一首并序
葢聞軍法以先聲取勝人才以振譽成功譬諸雷鼓而
六氣調鐘鳴而九韻應理固如此人何不然迺者蔣總
戎束髪入官印符早佩專城為將鈐轄兼通連弩雙開
人道射鵰之手輕鑣獨發自多探虎之心所以徳惠日
新令名風動誓清斥堠誰能知奉檄之懐聲達當塗安
識非築壇之兆吾黨相逢異數念切同舟田章以鐵籠
得全人心自附仁貴以白衣威敵國勢攸尊所願仗劍
持忠散金結士匈奴未滅難攄許國之忠邊塞獲寧豈
盡為臣之節孟嘗榮顯籍用諸賓韓信威名詢謀降卒
惟不㤀乎赤子是所望於將軍詞曰
　太平人世笙歌寳劍都向煙花燼羌戎接境諸營按
　壘還憂啟釁我本書生哀憐赤子長歌氣盡算男兒
　忠義心腸總是龍蛇窟堪成陣　聞道將軍驍勇脫
　兜鍪千夫莫近孫郎年少种師警敏一時聲震要秉
　忠良諳通韜畧奮身前進待從頭整頓三邊事了掛
　封侯印(右調水/龍吟)
　　送陳藍田赴贛州幕府序
余固喜功名見人仕宦無小大皆為之盱衡動色樂其
驅馳乎王路而役事於公庭也夫士生斯世豈能人人
䇿足要津而動履乎卿相也哉故不易時而黽勉者憂
勤之士也不擇官而從事者志義之人也古之人樂道
無悶不歆羨於榮華不厭斁於枯槁當闗奉職飲水而
服官然而未嘗不布徳當年揚聲於後世若老𣆀為柱
下之官䝉莊傲漆園之吏而孔子居乗田之職此皆聖
賢而不免奔走於末路沉伏下寮然而其光輝譬若寳
玉之在山林不能掩抑也乃若抗高爵以凌人都大官
以振世組綬眩於雲霞車行若水馬馳若龍可謂赫奕
萬里矣藉令功業無稱焉君子豈肯以此易彼哉故絲
竹之有音聲不必於登歌騏驥之能馳不必峻阪也余
故人胡常伯吳㑹間高士余固伏軾焉時時為余道藍
田君之賢余以是得逢君於京邑察君之氣貌耿然敏
事願䇿功名於當世而不為人後者也始以例充符璽
郎補内庫史時時與中貴人頡頏蒞事不為媕婀徙倚
操管鑰甚嚴監司當路者知其能恒檄以攝諸他事無
不束帶以禀令摳衣而贊職秩既滿猶睠矚焉學士大
夫固交臂而重之談道不置豈亦非古之所謂賢豪君
子起刀筆而隠筦庫者之流耶於是更除贛州府知事
夫能薄者名日隘而事就寡能鉅者位日進而事愈多
贛近五嶺之間東西相距往往有弄兵潢池跳梁而躑
躅者而知事為府幕官葢古叅軍掌記之流其秩崇於
抱闗又不啻有分職而已烽□連雲而起羽檄之交馳
軍書委積而王事鞅掌為幕府者常欲珥筆而綜覽褰
帷而并發以君之能仗䇿而往操之知其俾太守坐嘯
而治郡士卒卷甲而滅賊功名之地不離尺籍而機㑹
不出於庭宇何必羡氣燄於巨寮而嗟彼尋丈哉記曰
秋風之殞木葉也不如入於山林漁者之善釣也不如
臨於藪澤今君之兹行也余且以為遭逢期㑹矣詎得
無黽勉焉
　　保安玉皇閣住持碑記
㑹稽青霞居士在八寳山前白雲精舍究諸聖之精奥
顯本地之𤣥微於一毫端放出相光照滿三千大千世
界上首弟子曹子健五體投地合掌稽首而白佛言宰
官馮北橋氏從玉田縣束帶纓冠仕宦於保安新城一
向焚香頂禮諸佛起慈悲心哀憫衆生是有緣種者當
其時諳逹持戈刃犯城有三四白衣見賊恐怖自投于
井北橋氏聞說即跨馬往捄得去見饑餓者每日粥五
斗米施之往見城北闉闍上有玉皇閣八面瞻仰而閣
居中于是寫金像延禮比丘清朗朝夕焚修誦法華經
保䕶十方善男信女䝉福免禍其比丘年七十餘日持
一齋不食鹽醬諸葷專一化度世人是有道者于是感
動城中信官周海念宰官布施之徳及比丘精䖍無有
文字標識恐後人無聞知乃敢祈佛授記鎸刻碑碣樹
于道旁示不磨滅居士囅然微露玉齒而說法曰善哉
善哉心從法華轉非是轉法華聖賢大士但具慈悲實相
雖一微塵未嘗非心未嘗非法釋家專一談空語寂未
為契道若能於一微塵中生大智慧生大慈悲乃至於
包絡天地光明日月順序四時成就萬物譬如桃杏花
只開一朶結成果實能使流傳充滿普遍八極究其原
始只是一花故未可謂一微塵不具足三千大千世界
也况如弟子稱設宰官比丘善已不細又能充滿豈不
具足今世界浮蕩文武官寮不明因果大起塵勞妄想
一味貪嗔分别人我譬如割肉充腸自殘自害沉入苦
海不肯回頭余念念痛悼衆生業障深重不能超脫每
與吾子襄言其說曹子健使刻諸石此即甚深微妙法
如來真實義者若子健埋胔濟貧是能超三界者歟余
乃次第其言而說偈曰
　　世人修行者　但觀自本身　愛身若寳樹
　　不能愛它人　若人自遮迷　大道明於火
　　貪嗔結禍胎　慈悲生福果　誰有彌天量
　　彌天原屬我　一朶桃杏花　生出千萬朶
　　花實本一體　化生無不可　恒沙世界中
　　天地即果蓏
　青霞集巻三
欽定四庫全書
　青霞集巻四
　　　　　　　　　　　　　明　沈鍊　撰
　賦
　　籌邊賦
粤有五陵遊客懐鳳翼之書挾魚腸之劍南步荆吳北
登燕甸策馬居庸之闗方舟上谷之塹捧心如星營目
若電於是造塞上老翁而問焉曰伊昔髙祖肇造區宇
妥歡歸順縱其北處暨我文皇開拓土疆三犂鼠穴徑
去銅梁此皆驅中土之人搗逺方之衆若六轡之馭馬
孰違余之控縱迺若己巳之變則起侵凌之漸王振貪
而中揺喜寧狡而外炫震驚土木之川彈壓清風之店
然而郕王監國太傅提兵望翠華其既逺飛礟石以長
征遂使驕子狼奔敵人鼠散慟哭成羣殺傷過半三千
里外動覺無人五十年來不能窺漢此豈非今人之著
聞往事之昭爛者哉𢎞治乙丑魚臺不守遊兵六千連
臂而剖駸尋日警狡焉浸猛怍子屍淹沙泉骨冷草垜
縱橫土棚不整誰生厲階至今為梗由此言之憑恃之
勢不殊也昔何其衰而今何其盛戍守之人不削也昔
何雄强而今何退聽願丈人熟慮而籌其宜劇談而究
其竟僕將委心而從命矣老人越席而拜撫膺而嘆曰
嗟乎嗟乎迺者學士束筆笑涉兵鈐縉紳緘口不言邊
患何哉容身之趣卑而憂國之心誕也不知天之生人
一體同氣性命之中萬物皆備是以黎庶有並生之仁
宇宙皆當為之事乾坤等上下之交日月煥君臣之義
普天均照有外有中率土胥歸無巨無細主憂臣辱上
安下利一家則父子之心常齊同舟則胡越之人共濟
故利有所不得獨專而害有所不得獨避唐虞師師九
官交箴成周穆穆三后協心伯益升而夏烈傅說命而
商霖一夫不獲則伊尹以為已罪六羽初獻則宣父書
之至今故告老而請討陳恒之逆作經而數稱小白之
功相魯而重揚夾谷之㑹獲麟而深嘆吾道之窮是以
為生民立命為天地立極合中國於一人通萬古於一
息古之君子曷嘗以閨閤之奉自崇血肉之軀結䇿嗟
忠孝之道衰兮人懐私而自異視君父若途之人兮曾
不滿夫一睇榮寵汝其何為兮蔑秋毫以介意想九重
之皇皇兮念中夜而不寐彼藐藐方自營兮曰非余之
所致冀上帝之察九土兮懐忠藎其有幾人嗟匹夫猶
戀主兮况纓紱之在身幸髙位之難得兮日汲汲以謀
貲感夫人之竭誠兮曾不顧百姓之流離有司斂財以
結納兮三軍救死而不暇自官方之多錯兮雖嬰孺猶
挾詐朝結託之有門兮夕遷轉之如響恒人不以為恥
兮訴親交而欣賞將無心而血戰兮士無力而效死要
豎子之不適謀兮何軍容之能盛客曰子其無論公卿
之議而談將帥之畧無先廊廟之言而定邊陲之畫可
乎老人曰事有本源物有紀綱不先知人何以安民不
有内治何以外攘周公思而白狼貢虞舜讓而河鳳翔
蕭何内調而淮陰之謀展魏相中協而充國之計揚亦
有至難知人之哲齊威檻管仲而未諳五伯之材桓温
遇王猛而猶憶三秦之傑倘忠亮之不行雖巖谷之影
絶彼朝遊而夕叩顧辭卑而禮厚若夫人之髙翔等浮
榮其若臭弓旌招之不來况肯穴其圭竇椒胡有窮黃
河猶漏重益蹇連空增虚謬憑所薦則恩惠不由其門
從所言則功名反出其右故千金而未罄衷情一言而
輒生戮辱得路而組綬蟬嫣失勢而形容踡□寧使生
靈被塗炭之苦無寧使門下隔當衢之軸寧使朝廷負
四海之憂無寧使寒士享一朝之禄此其為病已成而
為慮已熟矣雖有將帥之材邊陲之計何由而矚哉客
曰鹽鐵論興文學議公卿之貴輪輿說成王侯屈野人
之對子之言誠明矣然則今之為公卿者宜何如老人
曰主上明聖承天恭命道極精微德循中正深惟社稷
敬戒時行睠此小民憂心日競方聞備患之烽遂下求
言之勅警爾三公諭爾百辟禁中揮洒雲漢昭回仗下
傳宣雷霆赫奕誠濬發於九重迨風行於八極曰朕夜
分而不寐展中心之規畫俾大小之盡言破羌戎於絶
域孰髙居而端拱實睠戀於幽側臣子而敢欺君父日
視朝其何益天語琅琅雲容厯厯萬姓攄心千官變色
小臣聞之涕淚潛滴有君如此誰忍不力於是誅怙慝
之臣開僨軍之赦搆大將之材較團營之射輸穀粟以
東西選良材以日夜表率神明之風躬行𤣥黙之化恩
不報而常施罪已形而常藉體帝堯之至仁在伯鯀其
猶借暨九載而方殛詎一朝而報罷望庶幾其改之何
螻蟻之足跨欲招俊傑且安韓信之邪志重循良豈昧
王成之詐由此言之陛下不曾負人而人自負於陛下
凡今公卿保傅之臣率彼文武臺郎之士同操厥心各
礪其志夙夜孜孜有死無二苟有利於社稷吾何愛於
髪膚苟有傷於百姓吾何畏於權貴聞一善則同聲而
推見一惡則并力而擊扶持國是有如日月之明摘發
羣邪不讓秋毫之析賢材進而流俗屏公道行而私交
息如此者固陛下之所側席而思而百姓之所延頸而
軾者也以父事君何所不恱以家視國何所不决竊有
一言不踰四字科道者耳目之官吏兵者股肱之寄耳
目達而羣枉昭股肱宣而百為治然後虎豹奔命而入
林狐狸望風而投穴貿遷轉則鑽刺而無門售擠排則
窺伺而無隙故許厯一言而破秦馮讙三計而安薛包
胥慟哭以成名魯連匹夫而仗節豈有五等之風行而
三軍之政闕哉將帥承指授而成功士卒感温醇而激
烈若是而邊陲之地不守烽燧之患不息僕則受妄言
之殛不知者謂其為老生之常談其知者以為聖人不
能易且夫逐世議而衰興隨流風而披靡此其駁乎不
足議已固有豪傑之材高明之調仰屋梁而竊嘆展往
籍而悲嘯人士依其令聲海内望其芳蹈然後徘徊猶
豫長慮却顧欲翺翔而斂翼幾高舉而促步葢黙成以
濳處不顯著其名譽諒深衷之有為但恐年嵗之日去
琴欲調則軫為之回病欲療則藥為之劑事荏苒其日
生法轉展其滋弊强敵沃而不休蒸人渴而思濟此老
人之所拭目以流盻傷心而雪涕者也客曰本源足而
後枝葉生紀綱正而後法令行是則然矣乃若張良著
軍令别為三教任宏校兵畧分為四種豈可以仁義而
無節制恩威而無系統者哉角勇力則先技藝鬬智勇
則尚謀猷與天則陰陽順與地則險阻修故風后撰握
機之文太公垂金匱之鉤李靖演六花之陣趙徳算九
宫之籌此雖近而莫廢又何深之不求老人曰適已言
之詳矣世未嘗無技藝而不聞好技藝之士世未嘗無
謀猷而不聞任謀猷之將迨忠孝之化流各興心而慕
尚安得至公之言推擇有道之士築壇而重其名授鉞
而隆其意有闗閫外之言悉聽將軍之制受命而行仰
天而誓臣之此身既已許國有不竭忠何異為賊然後
合賢豪以詢謀集參伍以宣令既三令而五申復周言
而密訂將有欺於三軍軍有欺於百姓父不得而赦子愚
不得以讓聖賞不負心誅不奉命削成亷礪何殊百鍊
之鋼照破寒邪有若千年之鏡豺狼震疊甲帳星稀烏
雀低回轅門風靜威行秋霜惠流春陽保之如子視之
如傷中心貺之念投醪猶其外飾肝膈是布知挾纊幾
於色莊君禄無窮請謝苞苴之客臣心可鑒那愁萋菲
之郎惟愛人之一德無營已之多方欲得人之死力詎
借生全之厚欲破敵之精微焉辭訓諭之詳法無時而
不練令無往而不張仁至而後智全精專而後巧出矧
神明之有機詎戰攻之無術往軒轅之殷憂感𤣥女之
答述發揮至一之源推明變化之律從五人之初布積
伍伍而漸舒象常山之蛇勢結首尾而同樞由教明而
方定遂心合而志符起一元之精練極億兆而不殊云
此道之非逺順自然以為居雖萬勝之無折亦一戰而
有餘先聖運之而出竒後賢因之而作遁老氏演生三
之文廣成操得一之論計然託越嶠而智恢孫武藉吳
宫而謀奮鬼谷挾押闔而譊譊黄公持牝雌而悶悶雖
孔門焉不學蓋猶存乎冉求之問不見日月之相盪乎
月掩日而近恒以朔日掩月而逺恒以望故小人之攻
君子也恒以力而凌君子之攻小人也恒以智而放君
子之於小人猶鷹鸇之於鳥雀鳥雀之避鷹鸇以智而
鷹鸇之勝鳥雀以力又不見人與虎之相競乎虎噬人
以爪牙人搏虎以陷穽况六合之雄豪制方隅之死命
譬一丸之在掌中誰復得而馳騁惟三代之盡善未嘗
廢夫車戰駕駟牡之彭彭被介甲之彫焕肅先偏以後
伍鬱魚麗而鵞鸛閱衞青之武剛訊馬隆之鹿角載輜
重以不虞嚴周營而難薄相風雲而進退步原隰而前
却隨險易而能驅稱大小而斟酌昔李賢之議戎贊斯
藝之詳曲既揮霍其箭鋒又憑陵其馬足任彼勢之逺
近由我軍之行止藏火器之煌煌鏬神鎗之齒齒縱以
九龍之烟發以百鳥之矢上有無極之將軍下有纏綿
之細子㳺兵翼出若九天之飛下伏兵濳發若九地之
突起本中堅之純一密部伍之經紀納謀士之如雲驅
勝兵之若水渾渾淪淪誰知八陣之門繩繩跿跿莫測
五行之理人人為伍伍伍同行馬則同隊車則同廂步
兵翕散各各為方車馬步以為三經奇正伏以為三緯
星宿陰陽明天之時山水剛柔察地之軌望逺知微有
間牒之所未詳隨機應變有圖書之所未紀此則懸於
一將之權運於一心之妙參神氣之𤣥同齊臂指之相
掉發之為機權之宜存之為仁義之要知二物之不明
而後明先王之至道客曰此足以明戰爭之畧而未極
夫攻守之常從變化之膠轕雖千言其靡央騁辨博則
枉摩乎丘索競文詞則徒切夫宫商子何不於其制禦
之恒理姑畧言其大綱老人曰善哉斯言僕若卷舌復
將誰宣乃今積弊相尋法令不一究其深患則在於入
粟而轉輸調軍而更出公有養軍之費而軍無受恩之
實將有調兵之煩而兵無破敵之質所以致軍與民之
交害而攻與守之兩失何為轉輸之弊飛輓千里憔悴
萬夫出入之際吏緣為徂三十其鍾僅致一石樵蘇後
㸑士有饑色迨臨邊而給散有無方之虧爛屯田子粒
嵗破幾千軍士衣糧月銷過半稽勾則案驗難徵告訐
則株連莫算又有公罰私科前催後呵備邊晨起防邊
夜過賊何時了腹何時飽居為纍囚行為餓莩憂苦日
多歡娯日少借問邊氓幾人能老何為更調之弊生長
東塢驅馳西土一作軍夫長年愁苦恨别妻孥生離父
母敵在何方戰在何所元日出征晦日歸處他鄉之亂
我則何與暨其涉渡闗河經過州縣望門投止竊席休
倦婉轉則主者不容慿凌則閭閻積怨官軍一過雞犬
皆愁客糧支而恨少馬草散而還偷挾少婦而逼辱持
弱肉而强留信地將臨中心愁懼筋力已疲誰不猶豫
官軍正來敵兵正去况其生齒日煩生計日促彼名王
之梟豪挾天驕之遺躅兼狼虎之雄强濟蜂蠆之螫毒
多羅張拳畏吾頓足潛若蛇行突如羝觸結合諸部講
和釋怨勢若風雲烏合鳥散重兵壓境險易偏知細作
乗虚服色難辨東擾遼陽西侵寧夏南寇固靖北犯宣
大而我東勝不收河套遺憂外脫朶顔内殘應州西北
疲於戰鬬東南困於誅求致猖披於九鎮本沿邊之二
仇累嵗築邊一捧可穿山林古木斬伐盡焉欹弓欲折
羸馬不前形勢未合魂魄先捐選鋒向道本用漢兒相
去五尺教使射馳何獨吾民片甲不施倉皇窘廪束手
無為則彼衆何往而不勝我兵何恃而不疲哉為今之
計莫若及今春融墾田勸農縁邊千里荒土無窮聽其
開植任其播舂能興千頃之田者授以千夫之將能均
一境之土者令當一面之衝小大參差逺近齊同效公
瑾之省餽法李絳之置營規晁錯之募民塞下模重華
之列徼西東民不改籍軍不授糧公不起稅私不别倉
器甲自造車馬自將内連堡落外接邊疆漸穿溝洫増
裨垣梁且耕且練行戰行防鄉鄰即其什伍耒耜即其
劍鎗强寇者即其私門之盜邊城者即其私室之牆家
有給足人有樂康妻孥連袂親戚合堂吹笙彈瑟烹牛
庖羊貲産易戀恩義難㤀况有明訓忠孝結腸不同心
而堵絶欲去此而何方人心既籍經制遂密千人合堡
十堡聨柵夾以偃月之垣伏以井欄之宅聨絡不疎聲
援相值魚出遊而並肩鳥將飛而比翼髙山之下隠以
絶壑並土之傍多其閫域棧􁍀石之嶔□培松榆而漸
植既謹屬其烽火又多設其險阨一夫當闗萬夫莫敵
土著成兵屯田成積民無怨嗟官無譴責此謂以子弟
而守盗賊迺有附近之部舊為羈縻之屬欲精心而撫
馭令羈靮之相逐棄其往日之非示以將來之福譬蒐
人之養鷹飲食之而馴熟飽不致其飛揚饑不煩其蹢
躅亦選擇其狡獧頗牢籠其機曲密調遣之差池善語
言之翻覆就我術而不知窺彼奸其如燭散和好之日
銷結怨讐而還讟故陳湯驅烏孫以滅郅支班超假北
庭以凌西域奉世諭諸國以攻莎車耿弇連鄯善以摧
河北彼衆心之易猜終猶豫而狐疑一豪首之或亂即
部落之易離本依人而就食欲去此而難辭其有望風
納欵叩關請和便煩省諭鬱絶來過必欲貢汝所有求
汝所欲不用名馬不煩寳玉但生繫單于之頸反縳郅
支之足臨徼塞而决胷向闗門而刳腹我則計首馘而
給繒因功勞而致禄彼逺來而疾速我近出而遲迴彼
狃勝而小翫我决戰而大摧下馬卸鞍臨風鼓瑟輕車
突圍反幟攻壁金鼓雜聲旌旗亂色機以因生權由變
得鎻鑰不開㳺刃常擊賊徒倒戈鳥巢自拆氣勢濳移
風聲暗易種類凋零誰為我敵此謂以盜賊而攻盜賊
由是天子建中和之極聖人垂參贊之功文章充蔚禮
樂大同聲教訖於四海仁恩洽於九戎越裳之白狼盡
入肅慎之□矢方窮太史作王㑹之圖史氏陳吉日之
風極霜露之所墜放舟車之所通頌率土之浩蕩配麗
天之穹崇太平之業固王者之化隆逰神華胥訪道崆
峒抱元守一體妙思冲與二儀而並夀又何有乎喬松
客乃援琴而歌曰涉塞上兮寒霜河氷流兮中央言連
踡兮有極道杳渺兮無方鴻南飛兮以北鳳凰鳴兮淒
惻睠日月兮行邁為夫君兮太息老人從而和之曰時
不來兮安憂聊偃蹇兮河洲縱心志兮恬愉橫八極兮
遨逰與鸞鶴兮為羣等富貴兮浮雲道之行兮有命寧
惆悵兮夫君於是相與陟眺髙山盱衡積雪酌酒徘徊
既醉而别
　　文賦
竊以綜學無方修文有術一篇既就應知陸子之才千
賦難淹永愧揚雄之筆爾其援題布目託始造端析理
則精微洞達遣詞則毫末俱完展器宣歌似瞽師之奏
樂陳軍出令若大將之登壇運一心之精妙揚萬物之
波瀾源流兼達首尾並攢算無遺䇿思有餘歡然後抽
毫擬議揮翰沉吟循規按矩據律諧音結篇章則如雲
如漢練句字則如玉如金單行如元氣之獨馭雙發如
日月之並臨亦有三分象鼎足之列四通類駟馬之駸
五馳六驟七縱八擒愈出愈竒禀生生以不息有源有
委流渾渾以益深起而承之若珠就貫而不輟轉而合
之若蛇顧首而還尋引援則因文以證義譬喻則即物
以㑹心是以文必有為而作義必有益而箴或慨嘆於
往古或諷切於當今苟不闗於世教曾何貴於詞林亦
如天文以星辰顯象地理以山水成章華實相副名實
並揚故能發揮理義比合宫商悲歌則聞之者凄切警
策則聽之者慨慷剪截則整齊而不亂貫通則流轉而
無疆精明則如四時之順序藻麗則如五色之煇煌沉
雄則萬夫之勇典雅則三代之良稽之於度而長短不
爽較之於量而多寡相當非夫悟出巧心習成妙手曠
耳婁目錦腸繡口總流畧於百家徹精微於萬有徳富
五㕑才踰八斗孰能闡妙理於無窮垂竒名於不朽嗟
夫伏義觀馬圖而畫卦蒼頡察鳥跡以制文神農知醫
於草木軒轅造陣於風雲既興丘索爰有典墳暨周官
之列六職司馬之序三軍雅頌不作禮樂既分時有孔
子大聖不羣亦有孟軻克振舊聞迺上追夫渾噩始一
正乎紛紜三代既往六籍荒蕪雖焚燒於秦火亦淆亂
於漢儒蟲雕虎觀鳥跡鴻都崔蔡才劣班馬道徂文章
正於韓柳道術訂於歐蘇於是諸生斂袵而進張翼而
趨曰聖不可作矣文不在兹乎君子遂撫膺而踧踖還
掩巻而踟蹰
　　𤣥武祠香賦
欲通𤣥理必爇名香原夫兹香秀采結成竒材鑄出緘
藏玉笥已苞雲物之精顯露金爐遂嫓日華之鬱丹心
一㸃火熒熒灝氣千尋烟茀茀辟邪不分何讓通天之
犀抱道自珍竊類河洲之橘但願感通紫極散滿青霄
神垂善祉聖樹清標玉燭光華笑飛蛾之自滅金甌體
正知磐石之難摇萬嵗千秋長祝堯王之夀三經五典
大明軒后之朝
　　祥蓮賦
太嵗壬子𤣥冬季月宫保東湖陸公不遺荒野寄以書
札乃得展和應之圖覩祥蓮之牒感念斯事為之賦列
傳曰人無所不至惟天不容偽假令黄金千鎰能以彼
人工羈致哉粤有鶴駕之圃龍驤之庭滙盆沼之敷采
種荷花以發榮一幹下植三葩上成慨斯祥之殊絶超
往記之醇精故蓮者花中之傑草中之英三者參連之
象台鼎之形想其含和抱中融神㑹氣合日月之光靈
符乾坤之秀異應昌運而挺生托名都以流寄翠質亭
亭丹膚棣棣初發泥中菡萏分垂旋浮水上芙蓉錯麗
仙掌削出其斗標天機織成其品字華嚴淨土尊如大
士之居窈窕清宫粲若諸姬之醉風飄子夜香茀郁其
川迴霞爛辰朝影翩妍其簇峙奇之又竒誰談般若之
天妙而愈妙恐在方壺之地於是五官競覩七校驚傳
相公臨賞寮寀肆筵都人奔而集市文士嘆以操篇考
瑞慶之圖未聞前有索異名之境當作新編唐苑雙頭
良愧合歡之頌華山千葉空慚羽化之仙道子牡丹之
圖未能模其綽約風人芍藥之詠不足喻其芳妍惟古
忠孝皆有美祥心與神合道隨福昌周公還而偃禾起
張君惠而岐穗芳中林化白鵲之印洞室吐紫芝之房
未若斯花驚世絶倫雲霞失艶黼黻非新音聲俱絶色
相難陳造化搆巧𤣥靈吐真天上人間初逢此事桃源
杏塢豈得長春楚客詞中永謝湘川之女陳王賦裏羞
稱洛浦之神葢聞天有三辰人有三老道有三才物有
三寳函三為一統運成元起一生三從子達卯時逢大
雅玉泉發盛徳之華世際中興卉木舒太平之藻迺由
君子禀才文武立節忠孝濳贊聖謨密襄王教精粹内
融光輝外曜接武夔龍追蹤方召轉一心於法華協三
后於同道所以感物而嘉生得天而明照不然禹貢洪
都堯天燕㝢水澤萬方土膏千處雖有金蘂之祥何必
錦衣之署過客投緘野人揮翰意切貞良辭謝雕焕念
往昔之曾逰眩當今之有爛希瞽史之誦言備王臣之
巡翫
　
　
　
　
　
　青霞集巻四
欽定四庫全書
　青霞集卷五
　　　　　　　　　　　　　明　沈鍊　撰
　歌
　　題東方朔圖
我即是東方朔王母蟠桃手曾摘三千年開花結實不
為遲銀箭壺中方一刻黄金白玉夢境迷世間那有偷
桃客
　　偶成
淮陰小兒欺韓信跨出市中不自禁須臾西馳謁相公
築壇拜將生威風千金相召輕薄子膝行蒲伏驚欲死
昔何倨傲今何恭將軍顔色非不同世態悠悠久自知
天下多少淮陰兒
　　長相思
思君祇欲見君面君在天涯那得見可恨東風入畫堂
捲簾惟有雙飛燕愁雲溟溟晝不開孤月娟娟夜長怨
日暮無端飛雪霰消落梅花不盈片對此長題尺素書
何因得借春鴻便
　　題鵞山小像
嗟余本是茹芝客見君芳華婉若蘭石交非因斗酒結
寸心那用尺書殫意氣相歡綰雲霧白日奉以朱絃彈
知音㑹賞陽春曲寡鵠誰舒萬里翰知君四海意相鄰
見君畫像情亦親緗素披觀本遊戲丹青貌出猶風神
龍章鳳姿意夭矯虎頭燕頷生殊倫長康正喜傳瞳子
元亮何妨頂葛巾詎憐風骨比雲霞自羨高才盛五車
手校六經心獨醉神遊八極氣偏賒更將餘事工詞翰
猶使聲名冠永嘉長握明珠歸合浦恨持寶劍隔張華
人生窮達豈能期弦望從來自有時伏櫪應知心不已
封侯那得數偏奇獻策十回曾遇合揚鑣九折在驅馳
莫信今日書生相麟閣圖形未可知
　　送張玉亭慮囚淮陽
今代張衡屬省郎三年粉署盛輝光入曹永日花侵篆
劍佩飄揺坐未央晝習文書承禁漏夜開墳典炷名香
寳刀久久生星宿綵筆時時詠鳳凰既逢鵷鷺承清切
復道芝蘭比芳潔草書寫罷落飛雲奇畫題成舞流雪
聲華世重為八龍藝苑人稱讓三絶當世誰先鄭廣文
生前恐是王摩詰方傳麗藻盛西京又秉旌麾出鳯城
使節從來天上發公車疑自日邊行將垂訊伐先揚命
欲效馳驅敢問程滿月漸隨征葢去海雲正逐鼔鼙生
競識諸卿車馬過共臨祖道振鳴珂十行布席花如錦
百處傾壺酒似河誰羨陽阿為楚舞必宣大雅入驪歌
郎官出按征夫盛才子將行送者多嗟余本是同鄉郡
蜿蜒山河心彌近十年為宰世所嗤累日驅車獨相問
人生所貴心相知斗酒綢繆永投分臨岐不必嘆分飛
赤霄羽翮時能奮
　　送張甌江符卿
張公子佩玉環意氣凌雲體自閒玉環連蜷若明月盈
盈三五無虧缺衣邊結響勝鳴璫劍裏回容輕佩玦半
面初辭鈎弋宫全身正奉咸陽闕婉婉規中度悠悠象
外懸玉以銘文徳環以喻周旋丈夫纓組横九州心似
明珠爛不收璇璣斗宿光常滿鍾鼎江河意欲流九蓬
遼叟乗風轉韋約西門繞指柔非是馳情懐尺璧直因
托意在千秋
　　送吕子出逰宣大
吕子生來有竒氣結髮讀書恒念邊千金覓劍星文動
百金買馬生骨全陰符一卷手自注闗山片月心常懸
五陵豪傑盡傾葢談笑驚座如流泉朅來仗策逰燕京
黄閣鉅公知姓名吐哺走迎談世務指揮如意煙雲生
抵掌伊吾坐揮霍出門擁盾思河朔夢想龍沙白骨迴
黄塵萬里難遥度慷慨登塗若舊逰風沙颯颯近邊秋
弦歌不似聽刁斗飲酒心思血敵酋誰羨今宵意氣雄
明朝走馬學飛鴻隴邊弱草疑天外塞上閒花隔世中
朔漠懸心雲半黒長安迴首日偏紅羽檄曽傳鐵騎多
胡沙連箭入黄河將軍盡日愁披甲戰士經春出荷戈
曹郎度支籌不足指大憂懸在心腹樞臣按籍欲徵兵
天子宵衣願推轂自識中朝有申甫詎言四海無頗牧
余亦滄江學劍人十年為吏在風塵請纓自羨凌雲客
投筆曾無出塞辰聞君將發意婉娩手握軍書夜舒卷
非是羌戎善騎兵自因邊塞無闗鍵道勝魚龍或可馴
令深虎豹猶堪偃奇功正好斬樓蘭名馬行能徵大宛
人將筆硯薄書生世以麒麟驅赤坂去去雙旌已及秋
行行六轡毋令晩男兒㑹自策勲名詎識不為班定逺
　古樂府
　　聖人出
聖人出應運期黄河水清丹鳯儀五星連珠光聚奎鐵
樹璀璨花紛披五雲扶日中天垂山谷發祥金陸離陰
黍不待陽管吹龍蛇夭矯熙盛時熙盛時聖道昌手育
黎庶登泰康仁聲義聞八表揚奸軌震疊濳消藏金石
絲竹調文章聖人出禮樂興櫜弓矢陳六經
　　上之回
上之回馭六龍雲霞布日當中敬日躋予心恫展徳澤
揚仁風穆以愉麗寰區露為馬雷為車林有鳥河無魚
憂與樂惟所須光旦旦玉燭爛常明明禮樂燦上之回
所中閨靡出入亘九垓
　　戰城南
戰城南傷乎悲將軍隻手安可支豺虎當路人饑疲雖
則饑疲朝廷恩安可虧海宇茫茫誰惟思我為忠臣人
不知忠臣死時心轉足力盡筋衰堪瞑目聲名非是身
外傳人心動處神靈宣光明可以耀日月九原何處非
青天血肉之軀何足憐捫心念之安得眠
　　長門怨
玉殿疑天上珠鈿在鏡中怨多偏望月恩斷不隨風細
草留承輦飛花送出宫若心倘回轉妾貌尚丰容
　　天馬歌
天馬權竒禀靈骨横空萬里思超忽赤驃本是房星精
飲水由來經月窟天馬嘶鳴心膽雄山驚虎豹海躍龍
吸風嘘霧不受秣意氣常欲吞溟濛天馬復天馬獨立
襄陵野過都厯塊安足為世間未有齊驅者
　　箜篌引
公乎公乎聽我言河流洶湧波瀾翻斂身收足莫西渡
渡河而死誰煩寃河流何太濁發源高山邊山崩川竭
等閒事渡河死者真狂顛
　　青草歌
草青青兮春意多牛羊下兮思若何哀薄世兮涕滂沱
壯士憤兮摧江河雨不澤兮風不波年嵗逝兮成蹉跎
望夷門兮日來過嘗有客兮居山阿
　　天涯曲
來牛去馬運方興兮天涯草昧誰平定兮盡節盡忠臣
道貞兮一匡天下垂令名兮時哉難得秉元精兮
　　邯鄲少年行
邯鄲城中俠少年從來意氣凌雲烟拂拭琴樽擬文士
飄揚劍珮比神仙交逰洛下三千客詎念城南二頃田
心知象緯時常玩手展龍韜夜自研曾習春秋魚麗陣
兼通風后握機篇未能報國心先許不遇輕生意已捐
黄金祗為酬知已赤驥將來獵酒泉席上弦歌教出塞
室中圖畫盡三邊鳴笳每憤邊戎入折㦸常輕漢將權
安得一懸金印出長驅萬里勒燕然
　　報國吟
長安近兮我所思決壯猷兮日孜孜龍有翼兮鳳有文
驥悲嗚兮思其羣世路隘兮誰當闢撫長劍兮凌青雲
　　火燃曲
火光煌煌從中起烟塵直達重營裏班超奮臂鄯善愁
誰令定逺不封侯
　　將進酒
將進酒一飲千鍾未停手豪華倜儻傲公卿酣歌擊筑
衝牛斗我不是高陽舊酒徒亦不肯買醉黄公壚劉毅
家無卓椎地何用袒跣而呼盧仲尼大聖飲酒無量哺
糟六籍生風雲醉裏乾坤何曠蕩玉壺金爵雅容禮樂
門牆桃李發陽春道上魚龍起瀺灂正君臣序父子萬
世人心原不死絃歌一曲雅鄭分五色文章辨朱紫世
人皆醉我獨醒醉醒詎在樽罍裏君不見董卓專權築
郿塢黄金積多賤於土王允濳謀結布兒一朝事成如
縛虎又不見寵臣禄山入帝閽九齡識相輸忠言直至
天子幸蜀後方有詔令思文園又不見韓家亭榭連天
起賓寮獻納如流水宵分秘計出内庭虎臣拉殺輕如
鬼眼中富貴如春夢萬古綱常華岳重折腰俛眉事權
貴不如美酒當筵送
　　劉生
劉生尚遊俠結束似從軍綠酒通宵飲黃金對客分驅
車遊五岳秉燭讀三墳帷有不平氣時時干白雲
　　出自薊北門行
髙秋宛馬肥鐵騎犯邊陲披甲挽弓矢大半漢中兒擾
田擁雙騎攻堡挾長錐揚言今歲入定欲冦京畿將軍
既傳檄士卒亦聞知李牧急收保從古有良規然聞仁
義士救患不踰時禦强能設險以寡在懸竒亦言將帥
勇不憂行伍疲孫武教宫嬪一朝能死綏何為坐偃蹇
終嵗不出師寶劍匣中泣無乃久精思
　　君子有所思行
匡坐百日晏遨逰風物遷一朝丹疏入六載常在邊中
心不自分生世寧有偏患無經濟才食禄何足專養馬
念馳逐按劍思握權心若醉六籍目若營八埏射書聊
城將問策安期仙推食不充饑解衣難覆寒君子有所
思所思在仁賢
　　五蛇吟
五蛇從龍晉葉昌乗車跨馬逰四方知機決策心所藏
日引月長生明光念兹夙夜不可㤀
　　傷歌行
淡淡浮雲生颯颯秋風來客子坐愁思抱劍久徘徊中
朝授官爵本以恤民災時俗競繁華棄置不復懐朝逰
過上苑夕宴登高臺絃歌滿堂下㫖酒盈樽罍富貴豈
不樂貧賤多渇饑以言推所欲均半育羣黎
　　將苑謡
將苑琅琅編簡多自憂邊塞沒銅駝三闗兩鎮思經過
匡時濟世義不頗金聲玉節流江河
　　升天行
劉郎本是神仙客鍊就金丹生羽翼雲水千重恣逺逰
洞文霞笈流篇籍洪厓拍肩赤松笑𤣥素二女呈窈窕
才輕九宇未足奇道洽三真始為妙不離平地已升天
日月星辰齊照耀
　　白馬篇
白馬青絲轡寳刀束馬頭朱衣錦繡裾意氣若雲浮經
過鬬雞陌出入凌雲樓跨馬意何如男兒舊學書聞說
君臣義仗節欲征誅虎豹蹲九闗豺狼叅兩隅生民何
擾擾諸將復籧籧東方水流血西土還報捷匡世缺雄
才欺君有心訣馬首奮如龍噴沫立竒功馬蹄輕似鳥
八面振威風人馬兩相宜何如八駿馳行空九萬里躍
馬定邉陲
　　寄懐
蛾眉將駿骨總是千金姿難教雙麗絶并取一朝隨躊
蹰心所重慷慨淚横垂歡愛倘再得功名去莫追
　　結客少年場
寄身燕趙間服食駐朱顔琴書室中滿車馬門外還送
客復迎客投壺兼對奕飲酒不論觥看山來着屐葛巾
文六角珠履雲五色論道洽伊周談兵恥韓白門下客
三千一朝去衝敵
　　自君之出矣
自君之出矣不復理容粧思君如寶鏡耿耿照空房
自君之出矣蟾光幾盈缺思君若連環綿綿不可絶
自君之出矣車馬無回聲思君若春草除去復還生
　　射虎行
問君何為好射虎虎能食人人受苦人家積粟養牛羊
牛羊食粟喂虎狼食羊猶尚可食人愁殺我牙爪夾妖
魔貪嗔急於火人失智虎有威說着射虎人驚疑有客
驅車過山麓力高卞孟心機足張弧挾矢設網羅虎亦
聞之生觳觫嗟哉嗟哉虎本愚天帝念之為愁吁虎若
不食人客亦無所嗔
　　古從軍行
從軍本為報國恩跨馬出逰古塞門召募三河忠義士
一日團結如雲屯男兒從來通六藝不分塵沙雜邊騎
劍磨流出射斗光賦成常有凌雲氣軍中多少豪俠徒
相共飲酒歌且呼寳刀金甲披掛就萬里長驅西破胡
　古塞上曲七首
　　其一
胡笳𣺌𣺌度闗門旅鴈飄飄過古村獨有蘇卿愁至骨
一聲哭盡九邊魂
　　其二
土營沙寨半荒塘漠漠平川暗夕陽笑殺公孫為布被
有何繡幕障邊疆
　　其三
漢軍大半懶征行零落軍書不記名昨夜邊人傳鐵騎
依稀又到古龍城
　　其四
都䕶將軍性氣和葡萄美酒奏弦歌折衝樽俎非無謂
遮莫沙村走駱駝
　　其五
紫禁昭君生入胡琵琶千嵗唱蘼蕪向來北去紅顔婦
多少良工作畫圖
　　其六
摩笄山頭烽火紅須臾照見數營空賊來不解傳刁斗
何况雲臺論戰功
　　其七
古來大將運機謀指畫軍符夜未休可怪紅粧連甲隊
欲將歌舞覓封侯
　長安道三首
　　其一
來往都城道探知朝士心若聞身世事定肯却黄金
　　其二
一日再三往奔馳十二時郊原芳草意惟有馬蹄知
　　其三
長安九門路車馬不曾閒借問驅馳者何人謁帝闗
　江南曲二首
　　其一
江南好風物猶似舊時不春雲回塞鴈不帶漢川流
　　其二
一去數千里詎知行逺近道上有征人怕問江南信
　塞下曲五首
　　其一
沙色上侵天匈奴數犯邊將軍好歌舞不肯勒燕然
　　其二
居鄉愁敵騎入郭怕官軍商量何所定愁坐日斜曛
　　其三
無錢難倚市有酒且傾巵邊塞窮通事惟慿天意為
　　其四
昨日聞弦管今朝是土堆人生不如葉猶得趂風回
　　其五
野老談時嵗何時見太平生來知日月不肯暗中行
　五雜俎
　　其一
五雜俎天上雲往復還紅日曛不得已諫周君
　　其二
五雜俎綺繡裳往復還明月光不得已誅王郎
　　其三
五雜俎秋漢星往復還春夜螢不得已脩六經
　　去邪蒿曲
博士邢恃名光北史六經淵源授太子㕑人但知進甘
㫖邪蒿滋味只如此名惡物必賤何用奉玉齒至哉邢
子心弼亮以終始珍饌不進不休邪蒿不去不止
　楊柳枝詞四首
　　其一
楊柳嫋嫋任風吹心要欺風風不知引得塵沙滿堤岸
朝來壓折柳條枝
　　其二
生憎楊柳性柔邪纔見東風舞未涯土長根生何太易
豫章七嵗始萌芽
　　其三
楊柳夾帶杏花開妸娜鮮妍不自裁絮落水中飛不起
烟迷岸上坐徘徊
　　其四
斬楊植柏是生涯列映樓臺帝子家萬嵗千秋垂古色
春風曉日繡雲霞
　　古離别
江月湛清夜皎日當及晨陰暉復陽曜照見離别人借
問逺行客何為輕青春答云有所以邊塞多風塵男兒
急君父時世良苦辛心高悲俗緣義重辭所親佳人收
淚拜脱釵致慇勤功名千古義情昵一日新君行為邦國
何須戀妾身
　　出塞曲
邊塞苦殺傷將軍多怯懦天驕迅電馳宛馬流星過借
問食肉徒何人貽此禍翩翩逰俠子仗劍出閭里忠貞
白日懸機闗當時起挽弓不在强騎馬不在良所貴寸
心白烈烈如秋霜我生知有死生死皆前定何用苦低
徊從人學邪佞
　古風
　詠懐三十首
　　其一
麒麟不踐生鳳凰百鳥依乃知聖人出蒸庶同所歸濟
世寰海服營已妻孥違明徳麗日月燭照通萬微齋居
含淳質九牧生光輝逢饑願推食遇寒思解衣禮周本
由智恩洽還重威有如龍變化一日乗雲飛
　　其二
天地疑彈丸日月烏兎飛一氣渾且噩運轉無停機大
聖觀元化端冕垂裳衣神融通萬方精理識九圍三才
一以貫六合同其歸名教本自然有無兩無依誰哉語
至道釋然分是非
　　其三
淅瀝西風生素秋團白露中天淡輕雲金波皎蟾兔客
子理裳衣循堦旋矩步秉燭開芝房展書闔朱户緬想
百代雄矯首屬欣慕延思緝長懷達觀披廣度精微自
心得談辭非所厝
　　其四
　
　
　
　　其五
浩浩穹壤内一氣常感通山河獻靈秀生有百代雄龍
蟠抱三辰虎踞經八戎風雲隨指顧日月回掌中手提
屬鏤劍目送塞上鴻豈無聲色資慚愧海宇空男兒不
命世何用懸朱弓
　　其六
　
　
　
　　其七
大道運廢興機緘密於網聰明憲天文妙用在指掌正
邪各相勝陰陽互來往炎劉本籍羽光武還資莽陰曀
不晦㝠陽靈何由晃升沉理固然鏡燭非外奬
　　其八
始吾七齡時宴息思天道精慮入窈㝠𤣥夜漫浩浩因
念死生情劃焉動中懆人生既有終神仙詎私好所期
訪真訣煉藥駐玉貌焉知五十秋未得展懐抱彈劒將
逺逰沉憂徹蒼昊
　　其九
伏義畫八卦軒帝調宫商聖心造人倫一日萬世長運
精超無始含思垂未央蕩蕩寰宇内寸衷俱藴藏彼哉
夸毗子營已淆圓方雕琢混沌竅以為食肉腸家國既
坎壈爾身亦淪亾
　　其十
吾在大方内流觀𤣥化初天地本一竅日月雙流珠清
濁分山河五緯不並居大象極虚靈萬物燦焉殊中有
聖人立神明為其徒包絡無内外精明超有無元理所
不釋誓將規輿圖
　　其十一
形成别上下貴賤理自然所以成萬物惟在君臣權大
道既陵夷叔季彞倫愆毫髮一為差倒置躋天淵堯舜
不可作湯武亦已偏大哉管夷吾匡世日月懸仲尼春
秋書秉筆以精研
　　其十二
川流赴東海涓涓無止息君子秉明義夙夜常警惕道
在日用間變化非可測神龍乗雲翔精理亦綿厯顔回
雖生知學履復純密功業道所生聰明心自得
　　其十三
大舜居東夷耕稼承二親傲弟不為咈中心但安仁一
朝遘王厯得之河水濱天命既有赫覃思安萬民四岳
一以舉鳴珮為王臣敷言共光被純徳無緇磷委順同
大化千古稱其真
　　其十四
昔余夢仲尼提耳命我言王道莫蓁蕪行義貴達權河
海儼聖容千載誰可諠謭劣秉遺訓匡坐求其源中嵗
遭嶮巇世道為籠樊淳風倘未凋心意哀元元
　　其十五
大海無擇流春林無委枝明徳包宇宙逆順皆善辭君
子抱宏畧俯仰祈良規責已有餘暇與人無怨思箴銘
古人誼吾獨求輕肥
　　其十六
大言人所怖小言人所嗤所念唇齒劣不能為朱絲蘭
蕙雖馨香因風吹庭幃哲人秉明志啟口多微辭衷情
倘未和誰能沃心脾
　　其十七
玉沉當自見珠去有時還劉曜乃何人隠居管涔山童
子持寶劍再拜揚玉顔致辭且敬獻留珮聲潺潺一嵗
換五色三尺當重闗寄物不虚得亦復排羣蠻
　　其十八
越客逰燕趙嵗久若故鄉被服多氊裘挾彈戎馬行顰
眉憂國難揮涕悲民殃有酒非不飲所適非豆觴展書
自低回撫劍多慨慷終焉奮羽翼六合為鷹揚
　　其十九
浩浩北風起邊聲颯已聞蕭條轉幽谷慘淡生黄雲敵
騎三五輩突至如驚麕豈無塞上卒什伍曾不分王猷
先訓練六籍皆兵文鄰鄰比閭士誰謂非三軍何不作
内政安居已策勲
　　其二十
天道生混沌一氣妙萬方廢興理所定誰能易其常造
化本無言賢聖持天綱孔明不㤀漢仁傑還造唐日月
暫薄蝕倐忽回重光神靈䕶明哲小人物所戕彼哉莽
卓徒澌㓕何由長
　　其二十一
藹藹珪璋士特達懐内方步趨出矩矱蘭蕙生馨香華
心仰芳躅一徳超衆行如何松柏資委質桃李場陽春
不自保嚴霜折其光宛轉入邪徑黽勉遊曲梁哀哉繞
指柔無復百煉剛
　　其二十二
混沌薄元化大道生廢興五運相終始人倫有分并灝
氣迴日月山岳以峙凝大哉天地機乃在一念精伏羲
畫八卦妙契萬物靈聖哲神所啟時俗誰能攖
　　其二十三
人心包天地私意安所容區區營身術咫尺生劍鋒方
其拘攣時一介不可通忤心當路排合意千里逢一人
未成仇萬千憎其風譬如蒸沙粒何由覩成功
　　其二十四
門牆啟尤釁人心生冦仇上下本同根身世非兩謀如
何全軀士肉食㤀所憂黄金充私槖白役破公州徒營
一家計横使萬姓愁羌戎覘人國狐兔經荒丘誰哉召
其侮晨夕空誅求及至謀身日終亦非嘉謀
　　其二十五
時俗藉津梁英雄自依據倘執禮義權縱横有何懼白日
泛陽波六龍誰能御流沙逝西沉扶桑莫東駐天命無
短長人心有來去
　　其二十六
姑射有神人氷骨為其姿被服天機錦玉屑充渴饑窈
窕處金閨蘭蕙方葳蕤孤操凛霜雪抱瑟含微辭獨立
萬物表恥與姬姜隨視世若塵土擇對安足為
　　其二十七
仙子悟長生鍊元積真道一氣含太虛寶鼎手能造衣
裳翳白雲雞犬嗚丹竈玉帝校尺籍紫書方命召韓衆
擕竹冠盧敖奉金誥濟世有丹砂冲舉何足好
　　其二十八
𤣥女蓬其首感悟軒轅辭降世示兵訣精微誰能知糟
粕遺六韜孫子何支離天地有妙畧黄石非吾師冲虚
契真際車馬八極馳大道自底定嘈嘈徒爾為
　　其二十九
伊尹昔幽沉遺世在莘野負犂帶雨耕懸釣垂雲把諷
書味三謨展詩研大雅詠歌合匏弦達觀何瀟灑終焉
膺三聘為世驅六馬左相位不卑先覺道應寡一朝居
阿衡四海憂患寫因知畎畝中詎是㤀情者
　　其三十
孟軻本吾師輔世逰齊梁談辭霏玉屑曠蕩仁義場一
言已有餘千言猶未央借問此何為楊墨充四方邪說
塞皇猷詖行成梯航禽獸食人肉世道兩以喪君子心
不忍齒舌流否臧為道立赤幟照灼日月光是非以析
然邪偽安所藏多言鬼所嫉無言安能詳
　　任節婦吟
白楊多悲風蕭瑟生曲房二十解簪珥白首謝容妝兩
髦若日月矢死抱輝光嗟彼陌上燕嵗嵗棲我梁君子
奉高葢駕言逝何方哀怨比琴箏絃促柱以傷君命一
何短妾命一何長願以妾贖君君在不可望祗因斑采
衣緝君珠珮裳
　　孫同府以不得迎養母夫人為繪像事之因賦白
　　雲篇贈之
白雲何靡靡瞻望在故鄉迢逓越萬里云何别高堂婉
戀慈母歡伊鬱不可㤀歌彼陟岵詩㫖酒盈我觴達道
莫能致沉思迫衷腸托之丹彩箋寫兹明月光日夕承
髙隅髣髴流珮裳庶言結遐思耿耿明徳旁
　　寄岑匡阜山人
蘭舟日行邁河闗多苦辛逺與親交别曠望立風塵是
時春向暮冉冉柔條新余行獨逶迤留滯京洛濱千里
困長道十載為羈臣駑馬厭驅策委葢愁逡巡惟是心
慮煩未能釋朱輪鉛刀雖黽勉豈無一割勤綺琴中自
理詎念知音人寄言同心客屈曲聊以陳
　　送海濱公八十詩
佳日湛清俎北堂弦管多侍子奉鳩杖國老意皤皤冠
葢溢街衢尊俎四座羅列帛等丘山傾酒若江河齊童
三五行挾瑟振安歌流雲轉長袂陳舞屢婆娑俯仰凌
七盤飄揺切陽阿歌舞詎云畢髙宴方嵯峨凉秋白露
垂芳飈動池荷矚此帝城隅甲第馳鳴珂皇路穆清塵
庶僚願如何玉樹齊萬年千秋沐恩波
　　奉和春崗翁怡椿軒韻
朱軒赫𢎞敞珍木鬱葳蕤芳條厯年祀手澤猶未衰緬
想趨庭日冠珮肅容儀文侍陽景邁朝植玉露滋楨榦
方石起柔葉漸雲披端知嵗華改飄揺芝葢移奕世登
榮峻章服正差池清階既克類嘉樹仍在斯徘徊感疇
昔睇盼適今兹物色固常競奇名亦永垂
　　臧烈婦詩
白楊當隴間落葉萎以黄君子弭髙葢中道多徬徨自
悲妾命薄不如鳳與凰雙棲不及年飄揺獨先翔君命
若秋露不能晞初陽妾命非春華安得隨風揚腃懐連
理木並蒂在髙岡但願同心死不願異域芳縱妾愛賤
軀為誰飾容妝及時整衣帶臨逝結鳴璫慷慨就泉路
從容辭曲房身將蔓草萎名與蘭蕙香光明燭八埏日
月為披攘
　五言排律
　四戒示諸生
　　戒博奕
余作四箴言偏攻博奕門人財那可得已禄已先奔一
擲能傾産千呼㑹爽魂嗔痴尋苦業貪欲是迷根外負
鄉閭誚中傷父母恩黄金孤注盡白晝五時昏禮樂妨
綜理詩書廢討論何如謝徒輩吾道凛然尊
　　戒鬬狠
軻書規不孝鬬狠有明條克讓惟堯頌温恭是舜謡負
荆登第宅納履在圯橋遜弟從來有乖離竟所招禮儀
恒不密血氣更難調暴横聞千里危亾起一朝災殃遺
父母喪亂及朋僚自反修仁術爭心早已銷
　　戒逸逰
獨有衣冠士偏宜戒逸遊一朝輕失足終嵗起包羞敗
徳疇人賤傾貲智者憂狎山多餌虎玩水必翻舟妲己
興危亂妺姬結釁讐瓊臺今作市金谷已成丘色相為
空戒歡娛是水漚勸君升孔室無復向秦樓
　　戒飲酒
衞公陳抑戒小子作箴文飲酒無明徳修身有令聞酣
宫猶反道醉市更非羣麯孽偏傷性壺觴不立勲千鍾
王業喪一旦霸圖分阮籍何須羡劉伶不足云清風行
處散白日坐來曛請謝杯中物還圖閣上雲
　　送田叅將
中原持節士誰不識田郎啓口嗔權貴捫心議廟堂復
官新破例出塞舊開疆志吞三峽水氣逼九秋霜五星
占驗熟六甲陣圖詳我亦留濡客聞君意慨慷
　步虚詞二十三章
　　其一
青簡鳥傳來金書花共開悟真融碧落探妙上瑶臺浮
名念裏盡樂意靜中回𤣥漠明如電沉深響若雷春風
行折柳太極坐觀梅遊戲三千界懸知上聖才
　　其二
曾上青天極能驅白日輪目中輕世界足下蹵星辰元
氣回千古真風亘八垠青牛披綠甲白馬滚紅塵待掃
欃槍去方知億萬春
　　其三
瑶天迴不極杲日麗常懸道器知宗本心機㑹轉旋吸
精蟬飲露換骨鶴凌烟空法聲聞悟金心色相宣五神
融五嶽三脉配三川一入長生路慈航理白筌
　　其四
五福宗洪範三靈㑹洛書璿璣迴氣馬華葢轉雲車法
象臻𤣥理神光合太虚陽春生螮蝀陰魄長蟾蜍精衞
知填海奸雄㑹剥盧星官垂劍術按法早行誅
　　其五
大言驚宇宙小隠適山林觀世壺中靜知機象外深洞
文開萬卷絳嶺厯千尋雄心沉白水銳氣煉黄金謁聖
𤣥宫裏尋仙蒼木陰未能揮寶劍聊用撫瑶琴
　　其六
浩浩虚無裏巍巍象帝先玉臺凌萬丈琪樹厯千年已
識龍車邁還逢鶴駕翩凌神逰桂嶺當夕下芝田嘯月
開書坐乗雲抱笛眠歡情饒物外本為世中憐
　　其七
曾跨青霄鶴來聽碧樹雞蓮花從火發桂葉與雲齊目
曠乾坤小身高日月低壺中雙鳯隠劍外六龍迷藥性
因明啓丹功自敬躋崆峒何用訪於此識端倪
　　其八
懺悔從心起修持自道生七籖書日展六甲義時明伏
虎風常寂降龍電自横金箱圖北嶽玉局運南征造化
壺中轉星辰掌上行神仙無所語一曲頌升平
　　其九
道士鍊真文天機隠白雲神兵朱火出聖化玉泉分鑄
鍊昆吾劍驅馳太乙軍四蹄齊馬隊兩翼奮鵝羣靈氣
千秋震威名萬里聞旄頭星氣薄雉尾日華曛祕法叅
𤣥妙誰能獻聖君
　　其十
一法齊王化千靈肅聖筵莊嚴安宇宙變化轉山川𤣥
圃人間闢神洲陸地旋玉麟心出世丹鳯氣冲天藥自
𤣥中得兵從象外傳足摩三島窟手拂五雲鞭八極逰
無碍縱横狎水仙
　　其十一
道自心靈悟機因物象生𤣥風流日用妙理在常行神
氣超無極精微合有情玉藏山自潤珠在水還明松子
非難學王喬本易成何人寄丹訣白日試飛昇
　　其十二
非無金鼎訣自少碧山逰韓生騎白鹿老子跨青牛余
亦邀𤣥鶴相將訪十洲遐哉尋玉洞邈矣度丹丘因笑
陶貞白何須不下樓
　　其十三
大聖摛言密神仙立意高明心神不變知命意先豪要
領叅麟角精微入兔毛三才披道奥六籍悟真韜世泰
登金馬時危命寶刀文章藏石室不必著離騷
　　其十四
軒黄方好道我本列仙才每過蓬萊島曽上凌雲臺非
無逺逰意自多塵世哀眷風迴玉管夜月隠金罍將軍
營細柳宰相調鹽梅丹砂即經濟寳鼎誰能開
　　其十五
將門應學道仙法自通兵寳劍神靈授真符虎豹行仁
風隨後殿浩氣是先聲義動三光合機深五嶽傾本心
期濟世誰羨列侯名
　　其十六
神仙應治世輔弼自須才玉殿重門啟丹宫複道開三
花明户席八桂隠樽罍堯讓夔龍入軒聰后牧來知人
千載備得一萬方回南極星光見遥知接上台
　　其十七
九州通水府八寶麗金華洞門飛紫氣此是上仙家濟
世皆真訣安民即道葩琴書消日月衣帶結烟霞蕭史
堪乗鳯張騫久泛槎年年飡玉粒幾日發三花
　　其十八
龍馭皆英傑麟驂即大賢訪丹先得道問藥可成仙敬
士開雲館迎賓敞日筵二桃非祕術五鼎是長年元聖
寧無徳垂情渭水邊
　　其十九
神藻生常識𤣥機即邇言聽聰通四耳懸解徹三門畫
璧圖仙史彤簫折道論真風平地起妙理匹夫存野鴿
猶傳法遊魚亦訊諠音從萬象起觀世得心源
　　其二十
上界非無事中天亦有人一元通大象萬品不離塵馭世
多龍女璇璣並斗身法華開玉樹心鏡轉金輪何用求
方外惟須念玉真
　　其二十一
誰誦洞靈文朱篇綠字芬龍蛇象外隠科斗畫中分蒼
頡精研得軒轅睿思聞殺機天地發祗用建人羣
　　其二十二
𤣥化垂真訣仙機在席端至人心洞達妙道日盤桓應
世神無碍調身理自安冲虚神氣守澹蕩百靈歡變處
風雲起開來宇宙寛凌霄持一劍誰為辟邪難
　　其二十三
真人怡寢息灝氣日流行萬方心不挂一貫理真明宇
宙機偏合烟霞夢不驚道摩疴自去服食骨先輕寳鼎
風烟正金壺滴漏清華山曾羽化留得五龍名
　
　
　
　
　
　
　
　
　
　
　
　
　青霞集卷五
欽定四庫全書
　青霞集巻六
　　　　　　　　　　　　　明　沈鍊　撰
　七言排律
　　寄奉陸宫保
將相兼權屬上公華夷交臂憶英䧺金吾邸第開新府
虎衛韜鈐邁古風手握綱常為大孝心存社稷是元功
指揮士馬收河北悵望烟塵到海東不分曹瞞為逆賊
耻從魏絳學和戎知時詎怕薰天勢仗義偏懐貫日忠
恩洽彤庭忻附鳯慶過清渭兆非熊淹該誼與探囊並
敏捷機將破竹同氣作星辰長拱極思如流水必朝宗
不辭𤣥葉千莖素秖抱葵花一㸃紅宣父尊周文未䘮
孔明輔漢意無窮道髙日月三靈上名在乾坤萬古中
一劍上方曾借得擎天八柱倚崆峒
　五言律
　　同馮比部集賢膳部草堂得心字
蘭館樽初集金門漏欲沉清風七子賦明月二難心契
好過逢數歡娯燕笑深馬嘶芳草地人醉落花隂
　　闗山月
明月東方出闗山正在西愁聞蟾兎滿偏是照迴溪玉
露含光重金風帶影低詎令秋氣爽翻使戍心迷
　　俠客行
從來好遊俠寳劍不曾離白馬馳長道黄金報所知風
流傾斗酒調笑折花枝唯有燕雲念平生未肯移
　　集賢膳部草堂得荷字
秉燭過逢偶乘閒引興多笛中傳岸栁香外泛池荷道
合簮偏聚時清酒易酡明朝問花事風雨夜如何
　　過謝四溟山房得香字
佳處景難忘相逢再舉觴鳥疑曾識面花已慣聞香送
目烟霞外論心翰墨塲但教歡賞洽隨地有滄浪
　　集孫子長草堂得園字
易遇雙文玉難逢一笑言所嗟人似月千里共黄昏酌
酒依金谷題詩擬兎園深歡不能别翻覺重銷魂
　　飲張水部園中得琴字
靄靄辟疆心言棲五畆隂秋風行倚劍曉月坐調琴啼
鳥歌偏劇飛花舞不禁從來臺館樂未必勝園林
　　同呉膳部諸公㑹集草堂得周字
清人居水曲明徳象分流世事多岐路人心有道周飲
瓢懐耿潔撃楫抱殷憂直恐風波滿誰能傷凛秋
　　又得歌字
春色移庭樹知余繫馬多相逢復不飲其奈落花何曠
達輕歡燕流連發浩欹况同知已在杯到詎蹉跎
　　詠圍碁
自將碁作世誰為世如碁日月枰中轉山河掌上移雁
飛教作陣龍躍引成麾滿席天花墜知余得意時
　　六橋堤上看美人走馬
妖姬馳駿馬佳麗本相同玉腕光揺轡羅衣色映驄汗
流成膩露塵起是香風為借春光去將心送落紅
　　贈鄭一陽太醫
鄭公居谷口煉藥一陽成劍外星辰迥琴中山水生門
多三楚客身在五湖行為解探囊術難逃世上名
　　送陳子先補增
陳琳試髙等章甫共興歌入夜猶吟誦升堂事講磨析
疑觀日月聞善决江河嗟余迷學願因子悟盈科
　　輓劉孺人
孺人懐令徳内助有輝光奕葉青袍貴階庭玉樹芳百
年歸夜室五屬奠春漿積善流餘慶諸孫不可忘
　　寄樂昌王殿下
遷客滯邉州回經萬里秋感時頻仗劍望逺欲登樓露
下芙蓉濕風生桂子浮淮王池館近何日幸同遊
　　從軍行
從軍非必苦遊俠更為雄七寳成雙劍三年造一弓殺
人沉海日走馬逐邉風意氣懐明主誰論萬里功
　　寄萬鹿園總戎二首
玉帳東風入春歸細栁營將軍披羽服揮塵坐談兵旗
定轅門肅香銷燕室清封侯非所願但遣四方平
　　其二
樓船横漢水五月渡天津絶域回龍騎清朝識虎臣營
中時校射帳裏夜邀賔吹出梁州曲還悲塞上人
　　送施武陵之鹽官丞
世皆卑道拙余獨嘆才難珥筆開千巻摳衣博一官戒
行車騎急餞别酒盃寛呉㑹多山水題詩好寄㸔
　　送朱縣博赴武寧
余嘗讀功令知重校官才升堂鳴鷺鼓釋奠洗雲罍獻
賦嗟䧺等明經是鼎來諸生方引領驅馬莫徘徊
　　送馬節推之慶逺
莫以炎荒郡非承明主恩節旄千里重軒葢百城尊飲
氷懐古道仗劍出都門白首心逾壯知君是馬援
　　題楊進士小像
識面尚云易知心良獨難誰能負竒氣長自被儒冠麗
藻凌雲出清光逼斗看虎頭應不偶辛苦且加飡
　　送丘少府之濬縣
綰綬佐専城為郎已不輕但能持節操何懼少聲名折
栁詎勝贈看花在此行憐君是知己相許慰平生
　　息馬論道
誰道驅馳地翻為講授筵解鞍還作席投轡别為弦逺
馭輕千里空行歴九天始知祠闕裏總勝勒燕然
　　賦得澹泉篇贈顧院使
本為金馬客却賞竹林泉共説甘如醴誰知淡是𤣥洗
心懸浩蕩潄齒嚙雲烟世味余方苦逢君意洒然
　　送朱提學赴閩中
選署掄才重維藩典學尊皇文今日麗師道㡬人存正
色登三事髙名著五言知君行萬里不負大夫軒
　　送李直夫還越
知子樂絃誦從余陳蔡間自因萱北發將及雁南還昔
詠杯中月今題馬上山知音已輕别抱曲不須彈
　　昭君怨
賤妾羅衣薄君王寢殿深何須矜艷色不自用黄金馬
上千行淚宮中一片心琵琶彈不盡總向玉闗尋
　　俠客行
北里新名俠門多隐者車問人尋寳劍留客註丹書七
貴空聞姓三公欲造廬寧甘布衣老不肯曵長裾
　　賦得林中啼鳥
幽鳥園林迥飛鳴本自珍天機枝上曉風韻葉邉春日
暖和千㺯霜凄切一嚬感時啼不歇應有解言人
　　初夏同莫膳部過呉比部草堂論詩得中字
二仲既相逢知余馬首東誰望千里外還聚一堂中對
酒邀山月論詩入國風同聲自相和寧復嘆飛蓬
　　五日遊將軍射林莫子良後至以詩嘲之
相約出郊坻兼逢重五時世人皆賞節吾黨屬題詩射
桞逢塲暇看花恨日遲如何張孺子偏後老人期
　　槐隂堂為沈開府賦
幕府近西墉雙槐夾院叢檻垂浮葉外簾捲落花中舞
處猶籠月歌邉不礙風一樽從共飲能折九邉衝
　　送毛比部出守端州
毛公忻奉檄詎是為専城典郡懐明牧分曹本碩卿氷
壺預為政風月餞將行千里䝉恩澤一樽何厭傾
　　送周武選外補廣東大叅
珥筆中郎署知君意氣䧺坐移芳桂月叅馭紫薇風鼓
枻三江外看花百粤中太平官事簡慎勿立竒功
　　送袁客曹定山犒師
鬱鬱三呉彦名髙屬省臣一為持節使多少折梅人行
李圗書出鳴騶譯象陳還將懐逺誼薦作八方珍
　　送張提學赴廣東
虎觀崇文日鴻儒校士年應知百粤地不異五雲天栁
借春風折杯將北斗懸送君臨絳帳吾道已恢然
　　送茌平縣徐幕
我昔為兹縣君今是幕曹相過新劍服猶憶舊旌旄要
路迎逢劇疲民撫字勞但教持節苦不用羡官髙
　　送張少府俵馬還縣
秋風起京國何以送離人最苦衣冠客長驅道路塵出
門車馬敝還縣簿書新莫厭樽中酒明朝潞水濵
　　謝山人呉比部重集草堂得青字
節序驚余老壺樽對客醒鬢看今嵗白眼向㡬人青樂
飲非河朔悲歌是小星揚䧺草𤣥處何日燕然銘
　　送王明府赴靈壁
王子雙鳬舄新辭五鳯城暫迴抽筆興去作綰符行客
路依星署官居學水清泗濵多磬石應和綺琴鳴
　　送鄭郡幕赴興化
山水推名郡清才副幕寮梅花知㡬樹應待朔風飄行
李懸雙劍壺飡奉一瓢為官不厭苦所至有風標
　　送黄博士赴曲江
聞君嶺表去八桂動征鞍迢逓行千里辛勤為一官青
雲流綺席杲日上朱紈奉檄非無喜功名在杏壇
　　送徐縣博赴繁昌
奉檄出河濵行看栁色新一官寧不貴五斗秖因貧絳
帳樽中色青氊馬上塵故鄉雲樹近早晩望慈親
　　端午諸同志集草堂得絲字
帝里風光麗相逢屬令時地除三徑僻人比八龍竒蒲
葉分傾酒榴花對賦詩秖應刻華燭何用續朱絲
　　送陳戸曹赴南部
年少異馮唐風流漢省郎金陵千里道粉署㡬枝香意
氣壺漿集聲名歌吹長黄金知不顧贈子以干將
　　送岑山人出塞
黄雲馬首横仗劍赴邉城雖歌出塞曲詎謂從軍行炎
夏征途壯河山旅望驚從來班定逺曾是一書生
　　宴集南鎮山池
桂席俯雲端山禽舞合歡羽觴流滿月仙館發幽蘭香
醑花能釀清絲水共彈不知歌詠地猶作晋衣冠
　　送張子良歸省
才子趨朝日寧親亦暫還應將宫錦色去作舞衣斑馬
上生歸夢樽中展别顔平生懐獻納未可滯鄉闗
　　遊仙詩三首
乾坤真鼎氣日月自爐錘一得調元手千秋正氣綏褊
心虧曠達小智騁雕追誰識真仙道天然理自隨
　　其二
剛風千刦際妙法九華筵道外應無地心中自有天玉
笙吹引鶴朱果㺯調猿駕馭英䧺畢驂鸞禮上𤣥
　　其三
上仙傳寳訣經世即長生夀域開黄道慈雲麗赤城琴
中調造化奕裏運神兵功行三千滿應知頌太平
　　夜坐觀張博士平邊疏章賦此寄之
遷客不能寐吹簫度夜分因思前席事一讀賈生文豪
士家臨水雄關陣入雲髙歌還達曙何日共垂勲
　　寄劉副將
邉塞一相逢憐君舊總戎名成五軍佐心是萬夫䧺虎
節悲歌裏龍韜歡笑中别來猶感慨耿耿望長虹
　　得應職方書以詩答之
郎署飛符日題書問謫居自因鄉思到翻覺舊交疎塞
月塵沙裏邉風鼓角餘誰知遷客夢夜夜繞鸞輿
　　寄馮敬叔
同作他鄉客嗟余更滯留闗山明月夜邉塞白雲秋漢
闕孤臣夢霜笳萬里愁桑乾河水近知是憶并州
　　賦得夢中携寳劍
烈士壯心驚將過鐵勒城恩從愁裏結勇向夢中生神
物千年隠竒文七字成匈奴猶未滅持此欲横行
　　示襄衮二兒
吾生當國難兩疏謫邉闗思親太行道憶主敬亭山風
急吹𤣥鬢時危損玉顔爾曹俱努力戈㦸正珊珊
　　贈呉仕賢
本為珠履客聊寄玉壺仙經濟懸龍劍雄豪躍馬鞭題
詩五綵筆寫恨七條絃邉塞多風誼因逢呉仕賢
　　仲春㑹諸生賦
羽檄邉聲急將軍出塞遲時危思講武日永笑彈碁白
髪龍堆夢丹心韜畧知諸生各努力仗劍解重圍
　　前山曲為李直夫賦
本懐金馬調言對翠㣲居水竹流詞翰雲霞雜草書幽
探踪跡秘髙卧姓名踈得意在丘壑他年升九衢
　　古别離
非闗岐路多君意自蹉跎拭淚攀楊栁將心托綺羅北
風吹祖帳秋月照離歌斗酒今宵盡明朝奈爾何
　　銅雀臺
西陵鬱何近臺畔綺羅施蕙帳流明月光輝異昔時舞
衣還拭淚歌曲總成悲妾願從君化長為陵樹枝
　　劉生
劉生懐寳劍結束願從戎指顧邉塵上遨遊燕市中淹
留心似石談笑氣成虹斗酒悲知己誰令歡讌同
　　夏日率諸生同遊紫陽洞
朱夏洞天明仙宫敞玉京烟霞通一道歌管並諸生香
氣因風度瑶華是石成從來躭羽化今日共霞征
　　古意一首和童侍御
西閣開羅薦東鄰出艷妝聴歌嬌欲轉看舞意先翔映
日流珠鈿因風落珮香不知臺畔客俱是冶遊郎
　　春晴
白日雲相薄青樓樹作屏石枝零夜雨鶯語恰春晴湖
水明新練山花散錦城可能開杖屨孤眺坐輕盈
　　送袁節推考績
平生識明府為吏郤黄金羅袖迴滄渚香飈出蕙林贈
行嗟寳劍念别悵瑶琴難以一杯酒酌君千載心
　　送周大尹入覲
卻金為漢吏馬首氣何䧺將上河陽計先乘御史驄旌
旗颺古節鼓吹奏民風今日山隂道方知在鏡中
　　送山隂蘭博邑教授湖州
奉檄是儒官驅車出上蘭壺觴追餞處桃李滿城看念
别嗟雙劍隨身只一冠蘇湖得君往古道重波瀾
　　送馮達甫北上
江樹正含情維舟送逺征河梁南鴈起岐路北雲生劍
氣冲牛斗簫聲達鳯城不知離别處斗酒為誰傾
　　贈李寳山將軍
將軍休劍甲日燕寳山居月散千林綺泉流萬壑珠香
雲迷武騎花露滴軍書乘秋還校獵非是樂樵漁
　　為童昌原母夀賦
白髮垂堂日朱筵獻夀時能招萬里客來上百年巵黄
竹歌偏逺斑斕舞未遲余為彤管賦千載列風詩
　　送别南衡童侍御二首
遷客懐文藻應知是謫仙徒云離殿闕猶得覽山川白
簡經霜折丹心共日懸若過楚水上莫賦弔湘篇
　　其二
送别隨征葢那能向水濵共知今日酒不是故園春河
栁驕行色巖花笑謫臣千金裝寳劍可以贈斯人
　　贈望洋劉子
日下劉公幹文成五色霞縱遊春苑馬沉醉夜䦨花寳
劍光頻發瑶琴意獨賒時聞邉騎動往往泣悲笳
　　三江
飛梁跨浦口遥睇海山沉潮落空城暮雲低斷壑隂三
山區外想億刦幻中心試問蓬萊水于今復㡬深
　　寄張司丞
十載為郎吏三時候選曹數竒才愈拙官冷氣偏豪嘆
老持明鏡憂邉看寳刀若逢知己譽置我在臨洮
　　贈張玉亭刑曹
聞道張平子閒居賦四愁行吟過郎署坐嘯在皇州水
石分亭榭烟霞入佩鈎還尋髙詠士騎馬共行遊
　　得茅鹿門别駕廣平消息
故人嗟逺道書是雁傳來不因遷客苦誰為寄江梅驛
路長驅馬官亭獨舉杯懸知漢廷吏當識賈生才
　　送胡二川為長山令
莫厭郎官薄専城氣本奢符分𤣥圃竹綬結上林花啜
水行時政鳴琴坐曉衙他年循吏傳誰數五侯家
　　送宋承山作祁門令
知君五鳯客亦復跨雙鳬宋玉名髙楚郎官宿應呉仁
心琴裏發民事鏡中蘇送别無須酒陽春在路衢
　　潞河作和張司丞二首
近闕山河麗乘春景物明中流波作錦夾岸栁如城雲
動飛帆影風迴雜鼓聲况逢張博望何異泛槎行
　　其二
玉珂知不並蘭棹幸同遊聴鶯堤畔樹送雁驛邉樓歌
外風輕度杯中月暗浮徒知行役乆無復越鄉憂
　　莫中江儀曹見過
懶性妨冠葢君來更作歡聲名堪比鳯意氣重過蘭山
水朱絃裏風雲綵筆端還因竹林賞一遣酒杯寛
　　送朱梅泉赴東鄉博
文學重朱雲傳經楚國聞仕官為博士垂老戀明君禮
樂乘時曙齋宫達夜分丈夫懐氣節隨地䇿功勲
　　擣衣
堦庭木葉下是妾擣衣時秋風度紈素蕭瑟不勝悲淚
垂雙杵落魂向百城馳妾意千重轉君心恐未知
　　悼友父
白首朱門客言從地下遊平生醉羅綺今夕卧松楸月
照泉臺夜風生隴岸秋一嗟流水恨千載共悠悠
　　送陳藍田
藍茝詎為芬言棲隴畝雲色凌秋塢竹香帶曉堂芸霧
捲千山出川迴匹練分琴書足投賞誰羡赤城文
　　送丁君赴宜陽縣令
名士宰方城驅車出漢京贈言多麗藻餞别有諸卿行
李先隨鶴前驅早抗旌看君作循吏不負寳刀横
　　送王龍阜給使廣西宗藩二首
離别自多感况逢知己行黄金耻為贈白羽去何輕惜
别芳樽滿臨岐寳劍横為君彈出塞慷慨獻平生
　　其二
侍臣將使節王命一何尊萬里踰荒徼渾如在掖垣藩
臺應並服漁牧總攀軒珥筆驅皇路歸來獻納繁
　　風雨往三江送鄭梧野還歙
髙士懐名賞偏乘風雨來秋聲清鼓吹霽色映樓臺楊
栁吹將折芙蓉潤欲開送君如浦水臨發更徘徊
　　送章東偁江右憲伯
憲卿持節鉞千里障元元不因飛白簡何以駕朱軒夜
月清征斾秋風壯别樽知君歴荆楚所至有平反
　　東溪曲贈趙大將軍
仗劍事邉塞那言山水間自因心洞達所以樂潺湲日
出蕩舟逺風輕垂釣閒誰知烟霧裏能距玉門闗
　　送葛春谷
我已苦為縣不堪行送君誰令一片月散作兩行雲楊
栁堤邉折葡萄馬上分相思莫相問但遣令名聞
　　蒲厓篇贈葉上舍
本是青雲客言依緑水邉玉堂何用早蒲渚且悠然雨
葉流書草烟花泊釣船棲遲意不淺勲業待施鞭
　　暮夜懐袁定山儀曹
不覺落花盡長懐飲餞時流光徒屈指辛苦有誰知夜
月凄琴曲春風隔酒巵聞君消息到翻重别離悲
　　奉酬王東華使君
春夜抱琴㺯知君調獨髙但從心曲轉不厭指中勞慷
慨揚朱斾低回看寳刀若非馳道路何以念同袍
　　送王東華明府考績五首
持節過魏郡三年氣色多清光如滿月耿耿照漳河馬
瘦征人劇門閒隠者過將歸報明主行矣莫蹉跎
　　其二
行李河橋發清宵一劍懸鈴聲傳大道葢影入長川名
重曾誇鳯官清不異仙誰能持節鉞匹馬去朝天
　　其三
符篆青春發公庭白日開自能輕巧宦何恨乏良媒行
李書三篋壺飡水一杯徒聞薄楊震無復夜金來
　　其四
千里流恩澤應同漳水迴那逢持鉞使偏是牧人才令
發陽春布寃清澍雨來懸知捧明月從此照燕臺
　　其五
揚斾邯鄲道蹁躚多栁條何因不攀折欲贈意先揺義
勝鑾聲逺神清馬鬛驕空情托流水相送出河橋
　　送皇甫水部赴荆州𣙜竹木
使節遥臨楚湘雲上馬鞍客行千里路民愛一分寛𣙜
處平看水閒時靜詠蘭惟應氷雪調持此稱冬官
　　王先生抱道林壑别號養浩一日出巻命余賦之
白首林中客青山物外居無憂仍進酒多靜只觀書枕
石眠山氣飡霞飽太虚浩然忘老去宇宙復焉如
　　偶成
矯矯封侯客能為筆硯羈清狂非幼志浩嘯激幽思下
里聴羣和髙山嘆獨知乆慚韓鄧笑咄咄自驚疑
　　輓葛巵山大叅
家世綰銀黄鳴鑣出建章官隨勲並轉名以節先揚寳
劍人爭識遺弓子獨藏誰能書太史彤管有輝光
　七言律
　　山中寄鄒重文
尋真訪道數經秋今日方成萬里遊玉洞秖疑天上坐
金河不是世中流淵明嗜酒猶逢社徴伯躭書懶下樓
賸欲過溪同一笑移文恐作北山羞
　　送朱進士北上應試
獵獵風吹呉市塵行人更復送行人洛陽三月君先到
正值桃花上苑春酌酒勸歌多慷慨登途跨馬莫逡巡
今宵仗劍遨遊客已是當庭獻納臣
　　送張司丞有功北上
北風吹動寳刀初短别江城念有餘知己不因長㑹面
論心只欲屢題書征帆未及春先到鄉夢須教嵗併除
君若逢人談姓字知余京國舊交踈
　　感懐
沙塞黄花帶雪開謫臣中酒坐徘徊睢陽罵賊心偏壯
上國思君意未灰南北風塵常按劍乾坤氣序笑含杯
醉醒數把春秋看還有程嬰救趙來
　　春日泛湖
春日湖容麗藻揚樓船臨泛在中央泉憐詞客留清響
山對佳人學靚妝栁葉褰衣同作帳桃花過酒併生香
共嗟此地無雙景莫厭堤邉遊冶郎
　　贈李將軍
當年海上揚塵日獨有將軍劍㦸馳刁斗只令諸校集
羽書不使侍臣知時將落葉供書草自遣飛花入酒巵
勳業定知長劍在徒嗟李廣未逢時
　　寄諸生楊子中
碧栁清霄怨暮春沙明水白更傷神娟娟野月當樓靜
冉冉飛花入座頻海畔音書常阻絶山城瘦馬苦逡巡
坐憐物色多惆悵欲覔芳洲綵句新
　　秋懐
風雨揺秋溼不開紛林殘葉逐人來寒雲作陣江闗瞑
粉蝶遥傳鼓角哀直北朱旗真下淚淮隂氷色未登臺
玉堂金閣雙龍管亂落梅花正舉杯
　　夜月
月華宵霽彩雲端天上遥傳白玉盤解道清光千里在
不知今昔㡬人看髙樓自恨闗山逺短笛仍悲道路難
碧水春風俱涕淚舉頭何日見長安
　　春日試諸友偶成
精舍㑹臨蘭若地春城初試管絃時日移雲影過書幌
風送花香入硯池淑氣韶光皆中節幽花竒鳥總成詞
承明正憶長楊賦莫遣揮毫待日遲
　　送鄭明府之維揚
東風初泛木蘭舟南去維揚復勝遊弱栁千條垂岸出
飛泉百道傍河流開樽幸接黄金客鼓棹還經白鷺州
斗酒相逢成一醉烟波莫遣使君愁
　　秋夜感懐
颯颯西風日夜吹將軍出塞又空回不知白骨堆沙岸
猶自紅粧送酒杯諸葛已無籌筆驛李陵偏築望鄉臺
悲歌莫厭傷心曲不是忠臣定不哀
　　送蕭汝行下第南還
遊子驅車出洛城臨岐執手涕俱横如何萬里青雲客
獨把千金寳劍行歌調不能隨水逝酒巵直願與河傾
君看一路垂楊色都是陽闗送别情
　　哭楊椒山
郎官抗䟽最知名玉簡霜毫海内驚氣作山河今即古
光齊日月死猶生忠臣白骨千秋勁烈婦紅顔一旦傾
萬里秖看遷客淚朔風寒雪共吞聲
　　賦得周公握髮圗寄張明府
辛苦中丞鎮五戎建旄傳節日倥偬身騎白馬先諸將
手疏丹書達聖聰坐對桑乾惟飲水行吟紫塞自調弓
清宵耿耿周公夢勲業知存握髪中
　　詠懐二首寄徐太保
中原消息近何如故舊無人問謫居報國惟懐三尺劍
籌邉空作萬言書春秋首止曾題筆南北音塵已食魚
一片苦心懸碧落風烟浩浩獨憐予
　　其二
七年為客在三邉壯志飄颻一劍懸取日虞淵光景切
載書牛斗語言偏丹心種種齊春草白髮絲絲映野烟
侵曉炷香還肅拜誓清寰海答皇天
　　簡莫儀曹中江
雲間才子似君稀文賦題成勝陸機海内著書傳姓字
朝端珥筆讓光輝苦吟坐榻頻辭客多病趨朝只念歸
還過敝廬成一醉不隨流騎繞朱扉
　　送劉明府應詔之京
承詔重欽明盛日出郊初值正陽時風和百曲彤簫發
日從千花翠葢移雲物分明懸祖帳山河窈窕送征旗
今看劍佩趨宫闕實有長楊侍鳯池
　　秋懐
八寳山前精舍開石床泉磴翠㣲隈煉丹自穴烟霞洞
把巻常登草樹臺數夢攀天珠闕近暫歌出塞紫雲迴
承明三疏心偏憶空有皇都白鴈來
　　賦邉詩
九邉烽火四方聞臣子憂勞為國分民部嵗賫供戰士
勑書時下勵將軍莫將和議為籌䇿但以忠誠諭檄文
廊廟訏謨心一定折鞭堪逐虎狼羣
　　題問津圗送趙憲副
憲府清華即近臣况逢邉塞羽旄頻題詩格調多追古
為政風流欲愛人書絶中朝權貴客劍隨四海不羈身
王程正是闗心切好學宣尼早問津
　　送沈憲府赴湖湘
十載専城筋骨疲白頭今得外臺推人生最苦投珠暗
仕宦何妨執㦸遲客路同袍應勸酒江城匹馬好題詩
知君仗劍安三楚不讓功名治郡時
　　送曹明府赴括蒼
相逢斗酒醉花前舞罷那知是别筵客路論心何可罄
故人分手各凄然山城旅鴈時雙度江浦征帆正獨懸
君去嶺梅應併發莫教消息到春傳
　　贈諸生戴子雍還浦陽
十年車葢舊交歡千里旌旗意未䦨往往共遊庭畔竹
時時同賦苑中蘭論心自恨孤蓬轉念别重逢斗酒寛
寳劍平生多所惜獨知貽子不為難
　　送何生遊河南
公子本多遊俠氣經過况是大梁城時時仗劍心先去
往往揮毫意獨横過逢慷慨歌徒發戀别躊蹰酒盡傾
若到夷門尋古道為余拭淚吊侯生
　　贈趙將軍鎮遼篇
遼海長城入塞中虎符單出逺臨戎不因邊騎千重突
誰識將軍百戰功目數黄沙心不分手調白羽氣偏䧺
漢廷復道無名將獨取書生校射宫
　　送王龍阜給事北上
給舍郎官應紫㣲况逢年少有光輝春城曉日頻回馬
秋浦寒花欲照衣蘭棹去從仙里别寳刀翻指帝城歸
即登青瑣時簮筆莫遣清朝諫疏稀
　　送張光祿赴南都
月卿征斾正臨秋祖席清光夜欲流楊栁堤邉三疊唱
芙蓉江上一孤舟南中風物爭新詠北固山河入壯遊
莫向樽前歌逺别鶯聲依舊屬皇州
　　謁楚王祠
祠廟蒼蒼古水濵英魂猶憶舊宫春江山萬里非無楚
城闕千年别有秦戰罷秖令身伏劍歌殘空自淚沾巾
不知夾壘多豪士本是將軍帳下人
　　將軍射林同莫膳部呉比部散步各成一首
羽衛閒花雜帳開香塵遥藉馬蹄來黄鸝迓客啼偏急
綠樹叅雲影亂迴衣拂遊絲穿宻徑樽邀落日上層臺
應知對草三都賦不讓穿楊百步才
　　贈王侍郎乃兄七十夀篇
白頭隠吏住清谿天畔烟霞思欲迷歌舞年華逢七十
綺羅樓閣是雙棲諸賔上夀花當午逺道傳觴月正西
借問長安書記發應從柱史府中題
　　題趙清獻焚香圗送張兵憲
憲府排牙按五兵身留闗輔作長城曾披鐵甲親衝陣
新起青樓欲望京不分疆隅頻戰鬭生憐俠客事横行
夜分細語焚香拜一㸃丹心本自明
　　題張華受劍圗寄朱兵憲
憲卿持節制龍沙萬里懸旌不顧家手捲軍書常出塞
身披法服早開衙籌邉自結平原騎救世難迴下澤車
雷煥不妨為縣令曾將寳劍贈張華
　　答陳鳴野社友
十年赤縣頻為吏一䟽中朝便落官勞寄音書知夢在
細籌世路念歸難馬蹄最識邉沙苦鴈影猶驚塞月寒
詞客幸能憐旅况玉門應為賦生還
　　答朱允中
塞上何人為寄書遷臣一往隔年餘中原不是無臺諫
故國猶聞有敝廬剩水殘山偏入夢迴風積雪苦難居
白頭自愛長沙謫及問蒼生意轉紆
　　題桓公受胙圗寄史司丞
中丞匡合作三軍佐國勤王海内聞家築方城懐擁䕶
手提䧺劍滅妖氛黄金結客麾如土白馬防川去若雲
覇業㑹看圗牒麗人臣萬里不忘君
　　贈劉都憲
大夫持節按元戎千里山河在掌中心似旌懸勞衆庶
身如罄折攬英䧺㦸門夜絶黄金客甲隊秋髙白馬功
擬斷天驕窺漢北時將書疏達天聰
　　攬鏡見白髮
五載邉陲便白頭一生忠義向誰酬老同劉備羞髀肉
貧笑蘇秦嘆敝裘抗疏闕庭身萬死悲歌京國涙雙流
乾坤許大闗心事難聴書生一筆勾
　　秋興四首
秋風曠蕩泛洪波客子悠悠思苦多鄉國别時饒景物
帝閽隔處是闗河中原王氣占牛斗絶塞烟塵數槖駝
憂世向來曾涕淚臨流誰復更滂沱
　　其二
八月西風商吕開玉闗流調切徘徊懐鄉萬里懸明月
去國三秋怨落梅鐵馬金戈南北競珠簾綉闥禁庭迴
石潭芳藻垂綸處應有沉淪濟世才
　　其三
秋髙日見鴈南飛草色猶青宛馬肥朝士㡬時稱北伐
羈人且勿念東歸虎狼得意偏穿徑狐兎成羣正合圍
金馬玉堂多意氣白頭還是擁朱衣
　　其四
荒城莽莽近邉陲道上風塵羽檄遲沙塞自懸千里鎮
漢庭誰賦四愁詩闗心老馬嫌秋早送目征鴻訝夢遲
宇宙漫漫堪一笑纓冠束帶欲何為
　　寄黄縣沈少府
分符花映海東川繋鴈書迴塞北天黄縣郎官清徹骨
白頭遷客懶於仙宗家門第烟霞裏帝里樓臺日月邉
同抱匡時千載恨何時投筆勒燕然
　　遊金河寺賦此二首
􁀙嵂名山洞壑開千年杖屨我重來舊栽松栢今何處
曾跨鸞凰去不回磵底流泉鳴玉磬峯頭落蘂結香臺
為憐寰海多塵土欲訪巖阿濟世才
　　其二
山人學道隠名山來往盤陀水石間拄杖風塵隨地起
講堂香氣共雲閒鉢羅樹老花仍在洞府仙遊鶴正還
應煉丹砂飛九鼎藥成不為駐朱顔
　　和李侍御行邉二首
聖皇馭宇輿圗逺御史乘邉節鉞髙驄馬蹄分千里月
繡衣帶映百城壕朝因獻納留霜簡野為巡行識羽毛
知道赤心懸社稷好令諸將學龍韜
　　其二
匡扶意與東溟潤忠義齊名北斗髙崋岳千尋方設壘
黄河萬里是臨壕盡聞沙草飛戈㦸幸喜山花映節旄
明府若麾三尺劍野人當效六珠韜
　　首夏偕劉望洋同訪傅侍御草堂初成欣然命酌
柱史髙筵並日開仙郎結綺拂塵來穿簾燕子翻棋局
隔岸桃花映酒杯詩就不殊鸚鵡賦樓成何讓鳯凰臺
風光滿座憐長夏不用方宵刻燭催
　　贈傅應臺中丞自江右移鎮闗中二首
中丞仗鉞在荆揚重遣朱旗指朔方人望乖厓長守蜀
帝知充國鋭凌羌先聲震疊凋鼙鼓勝氣飄揺入太常
敬以一杯持逺餞㑹逢多士給壺漿
　　其二
秦中花鳥舊來那比嵗春風半入河陛下宵衣西顧切
諸軍卧甲北征多應知赤舄能分陜不待樓船已伏波
慎勿輕馳太原卒邉人乆唱隴西歌
　　送徐古石考滿
三年為宰在方城今日雙鳬赴北征父老擁庭爭獻納
吏民馳傳願留行壺漿百道知恩在絃管千家是政成
臨發不須懸奏計蜚聲早已動神京
　　送張明府入覲
秦時郡府漢時官珥筆驅車此地難獨有使君飛篆處
不教郎吏竊符還江山直與風猷並魚鳥猶知徳澤寛
能使聲名嫓劉寵千秋再選一錢看
　　送程烟溪赴魯邸
三年佐郡奏聲名今日離歌一劍横呉市門邉飛騎出
若耶溪畔折花行掄材稱作長沙傅綰綬遥臨不夜城
贈别未須傾斗酒寸心長逐片帆征
　　嵋山世夀曲贈少嵋譚憲伯
峨嵋山並極星懸長遣光輝甲第旋四序玉樽歡綵服
一堂華髮映朱筵花邉舞影雙雙起葉畔歌聲疊疊連
解道丹丘即此地何須拔宅羡飛仙
　
　
　
　
　
　
　
　
　
　
　
　
　
　
　
　青霞集巻六
欽定四庫全書
　青霞集巻七
　　　　　　　　　　　　　明　沈鍊　撰
　舊稿
　　感懐
夢闕心猶在懐鄉意已賒月光明萬里空自照京華
　　寄張符卿
别離非不有薄宦更悲辛不共尊中夜徒逢馬上春彈
冠投世務仗節謝交親誰念飄零客無書信最頻
　　遊巖屋
烟霞洞口聴樵歌欲待青春長薜蘿借問長安朱紫客
一生車馬㡬迴過
　　送蕭别駕赴雲中
馬上相逢道别離據鞍抽筆一題詩總令萬里滇南去
只記連鑣薊北時
　　送袁明府北上
冉冉青雲客來驂五馬䧺訟庭懸日月賔館春清風魏
闕非天上青山在鏡中還題羽獵賦馳獻鳯凰宮
　　北上
帝鄉紅日近冠葢白雲遊心似黄河水朝宗日夜流
　　乙巳赴京師留别諸親友
一宵春雨送行舟花滿千秋霽色浮乍解薜蘿趨北闕
試聴簫鼓急中流十年江海逃名地萬里雲霄奮翮秋
欲報君恩輕逺别不勝清涙憶松楸
　　千金裝桂楫
千金裝桂楫來徃五湖濵寄謝長安客空勞車馬塵
　　送蘆洲李君還燕京
無復黄金可贈君但將斗酒叙殷勤天涯故舊知難别
長憶茅亭一片雲
　　其二
薄遊驚見客鄉人一别河橋又隔春那似阿翁扶上馬
揮鞭己望屬車塵
　　次徐時亨贈行韻一首
一杯春酒故情牽江溆花枝照别筵身上紫霄攀日月
語傳黄鳥各風烟栁條欲折韶光暮雨脚初收霽色鮮
慚愧呉山相送逺不知歸棹是何年
　　宫詞
未得䝉恩最苦辛朱顔嵗嵗惜陽春何須乆望鑾輿幸
但看昭陽失寵人
　　春日
春日湖容麗天髙雨氣舂逢時多感慨獨睡萬山中
　　恭聞東宫殿下初冠出閣開講之報書此志喜
鳯輦朝看出紫宸加冠遥慰萬方臣千秋定繼無為治
十葉真稱有道孫春殿氣和雷出震夜廷天皎月重輪
不須祗羡長安近教養應將賈疏陳
　　偶書寄張子中
湖海闗心慵跨馬塵寰失淚暗沾巾誰知終日昏昏者
不是雲臺打睡人
　　輓吕徴君
徴君嗟已老當卜少㣲躔鳯鳥悲人世龍蛇入嵗年清
笳空外咽丹旐夢中懸誰為書彤管風詩永世傳
　　得髙省菴消息
離别向漳臺秋風恨莫裁暫因春夢歇何苦寄書來
　　題鹿圗夀火紹峯
閒花盡與青禽去幽草生憐白鹿來乞取神仙飡玉訣
他年騎爾共徘徊
　　漫興
學道自將周孔擬題詩未許孟髙齊雲裝羽服桃林下
風落綸巾杏塢西
　　為王陽史司丞賦得玉女潭詩七首
　　　盤玉嶺
遥憐盤玉嶺應是玉人行日月旋瑶島雲霞轉赤城劍
含秋浦色琴和石泉聲趺坐蓮花發千年卜道成
　　　玉女潭
澄潭宛輕氷鬱拂凄露重委蛇淑女姿素絲揚五縱下
有青蓮玉容成手能種舒藻鳯鳥回沉精魚龍恐曜日
自光靈為霖本神用明發藉風雲膏流八埏共
　　　玉陽山房
方嶠縁丹壑雲房結綺里户牖隠星辰琴瑟麗文梓披
紛燭六龍朱閤瞻弧矢奉日本懸心枕泉非洗耳朝躋
睇八荒夕宴歌皇矣風光九道生雲霧從中起明月升
簾櫳疊嶂陳朱几方契千載期被髮虛皇裏
　　　梅竹隩
鬱伊北山阿雲木自披朗映日文彌昭因風氣逾爽芳
馨潛金罍重隂幕朱幌鼎實方藉兹佩玉懸和響天桃
徒艷陽文杏那能彷比徳取平觀㑹心成獨往
　　　虬鼉峽
磐磐象石分靈物來稽首陸離潛精英蜿蜒成並偶雲
氣應時生流泉噴其口連巻若九回映帶雙懸瀏日月
并光曜雷霆鞭不走元氣結於斯天地固同朽
　　　玉樹湍
琪樹生澗壑流湍布涯涘芳華繞雲霓朱葉亦繁止百
尺振柯條千齡拓元始先民詠風詩彤管輝太史秀色
飡神仙拍袂洪厓子飛葢相追隨清觴復伊邇謝彼桃
李顔抱琴來就此翺翔以永年振衣崇燕喜
　　　玉陽洞
伊鬱北山阿階庭氣色多畫欄雲物近芳榭月明過搗
藥依巖洞題書䕃薜蘿不須尋石室緱嶺聴笙歌
　　簡友人病起
憶昨藤床抱病幽短籬蕭瑟不勝愁復憐雲樹留青眼
不恨江山對白頭新製道衣仍侣伴舊盟耶水有孤舟
更增藥餌開藜杖春日春風恣逺遊
　　送鮑元英太學北上二首
平生鮑子最相知無奈河梁送别時臨水慇勤説不盡
明朝斗酒共相持
　　其二
北去京華路㡬千憐君獨上木蘭船逢人早寄平安信
莫使離心對月懸
　　題畫贈王太醫
飛花作埒石牀安身在烟霞夢亦閒多少白頭車馬客
不如髙卧駐朱顔
　　贈葛儀封堤成二首
為政一年馴鳥雀築堤千里障魚龍他年傳説儀封令
只有淮陽葛長公
　　其二
鄭國渠成千里完葛公堤就萬人歡魚驚淺浪穿花度
鳥羨㣲波隔葉看
　　送趙少府
莫以才䧺騎從偏驅馳隨地䇿風烟丈夫自要報明主
何用黄金鑄馬鞭
　　呉中春興
江雲漠漠低沙樹山雨霏霏集苑樓入夜圗書看燭坐
逢春尊俎傍花愁
　　孫明府自命有春山之篇屬余次韻
南國名山福地真煙花長發四時春東隅采日方鳴鳯
温谷條風為襲人蘭蕙平林還結珮雲霞滿地即成茵
㑹憐仙客披襟處和氣氤氲拂紫宸
　　送施敬之還武昌
扁舟初發若耶溪歸夢先能到浙西行李惟餘一吟巻
經過山水盡留題
　　昭君怨
琵琶清影月中迴彈盡宫商恨不開漢苑笙歌今夜别
番城車馬㡬時來
　　春夜懐張平山
仲春正值桃花節夜憶仙郎谷口居耿耿明河瞻氣色
悠悠旅鴈隔音書
　　遊五泄山五首
流泉五道吐竒芬秀色遥憐少室雲名境未能逢一賞
何須夜夜隠星文
　　其二
七十二峯雲外重削成片片似芙蓉山靈自愛多標格
容與青山碧漢中
　　其三
巖明島秀並回芳何羨天台有石梁神氣自多懐藴結
白雲悠處發輝光
　　其四
巖壑盤旋萬仭餘金樓玉户並仙居不教俗士迴塵駕
祇借髙人著道書
　　其五
珍木千章與世殊瑶花一半近精廬方今金馬多才雋
好向名山結隠居
　　濟北甄文學有䧺才自題名號數十為書問余余
　　定以一鶴歸之因作一鶴吟二首
山河百道擁亭臺獨對仙禽夜舉杯解説繁音崇縹緲
不如清影共徘徊
　　其二
調鶴鳴琴意出羣此身長自伴孤雲若非騎馬咸陽道
那遣華亭唳不聞
　　題李進士扇圗
千巻自於花下發一尊時向竹邉開門前車馬如流水
别有髙人䇿杖來
　　勸民歌
爾我心髙氣岸浮自誇伎倆舌如流天公早已安排定
用盡機関不到頭
　　子仁子漸兄弟載酒逺來愧以疎庸相廢遂用憮
　　然祗今東還復有日月之别又以旅泊無將以詩
　　贈焉
楊郎鼓棹出江城江日江波紫霧明細雨欲霑行處濕
長風應解别離情
　　其二
孤舟曉向三呉發白㡌宵從五泄分飽浴江山俱是學
坐摛雲霧總成文
　　其三
江鷗沙鷺乆無疑可是談經愧爾師秖説江雲可相贈
白頭青眼對前期
　　其四
青樓細雨玉簫生聞道諸郎下楚城我有憂心憑慰藉
短簑何日更江亭
　　其五
暨陽山水總流傳越女呉姬濯錦邉便從五泄攀竒勝
須向楊家泊酒船
　　班婕妤
莫以容顔麗偏忘明主恩當年不召幸辛苦在長門
　　贈祝古峯新第
城作屏風水作簾更多雲霧結為簷君家第宅佳如此
誰遣停盃日未淹
　　送趙子敷母
芳筵羅綺夜初成山閣逶迤絃管清既是白頭同日老
猶懸髙月照人明
　　送劉子臣
年少披裘隠中野月光正射茅簷下照見懐中五色毫
能圗百戰蒲捎馬
　　送門人鄭子英還浦陽
蘭舟六月蕩南征道上炎風苦未平我有離琴單鳯軫
為君彈出玉壺氷
　　宿浦陽戴氏九靈山房
青樓伊鬱白雲隈曲巘重巒四面開水石自多塵外景
烟霞猶向夢中來
　　遊洞壑山莊
㡬處山川近世中向來車馬不曾通今宵攬轡烟霞裏
何異神仙馭玉龍
　　過茀複嶺
山川歴亂五雲鄉磴道盤旋萬樹行只恐愁來看不得
分明曲似九迴腸
　　春景感遇
碧栁青松並道迴千林桃李一時開熳爛裁成五色錦
春風疑是蜀江來
　　出塞曲五首寄季彭山郡侯
黄雲千里雜邉塵今嵗悲笳更犯春一片菱花猶未結
青青愁殺隴頭人
　　其二
征人刁斗在龍堆校尉初傳瑪瑙杯若遣官軍長結束
何憂不報捷書來
　　其三
獷騎陵城氣若風兵機那取寳刀䧺君看韓信囊沙日
百萬貔貅在掌中
　　其四
朝朝暮暮檄書聞嵗嵗年年度隴雲莫道邉城兵馬怯
懸知只少霍將軍
　　其五
鴈門太守今隠居桃李春風自結廬藩墻㡬處留彤管
那能不著定邉書
　　贈桞文學
只今並棹訪庭闈秋日揚鞭達帝畿遥知早佩黄金印
終然不脱芰荷衣
　　其二
若為楚曲凌辰發猶抱音塵向明月人言窈窕非玉鳬
公自徘徊結羅襪
　　其三
嗟余亦作燕山遊懐公意氣如清秋狂歌未足為公贈
貌出蘆花江上愁
　　其四
遥憶春風數千里祇啜江亭一杯水山隂父老溪畔來
未見使君清若此
　　贈栁文學新居
卜築新城大道邉樓居何必讓神仙知君綵筆充廷宇
莫學楊䧺只草𤣥
　　飲童氏山樓
芳筵歌舞夜徘徊莫厭慇勤勸酒杯滿目江山君試數
㡬家絃管在樓臺
　　和張有功聞馬孟河中禮闈消息
十上封書事始成杏花園裏最馳名還知馬上看春日
應有新詞和鳯鳴
　　賦得著論准過秦作賦擬子虚
芸閣臨芳苑韶光屬令辰三餘珍日月七畧謝風塵鴻
藻能齊漢䧺詞解屈秦含毫方子夜流曜在千春
　　送李使君考績之京
三年佐郡節旄䧺四海聲名在鏡中今日驅車就岐路
何人不奏管絃風
　　渡江
江上春風暖復輕春雲淡淡碧波平海門日湧蛟龍動
城上山連劍㦸明飛鷺巧迎帆影疾鳴鼉遥答棹歌清
中流獨有中原志莫遣勲名愧祖生
　　其二
一卧江東已十年重聴笳鼓泛樓船春潮聲細江流穏
夜雨痕多栁色鮮佛寺午鐘驚鶴起神州逺岫見龍纒
䧺圗王氣俱堪賦釃酒臨風思𣺌然
　　過髙郵
宛轉舟行逐岸斜短篷細雨正思家春湖𣺌𣺌春蒲緑
兩兩鴛鴦戲淺沙
　　送呉刑曹出淮陽
方秋金氣肅主上遣曹郎仗䇿臨䧺郡驅車出漢疆草
承魚蕳白花入隼旟黄祖帳祥雲動兹行憲節光
　　其二
白雲飛皂葢正值帝鄉秋劍珮離郎署驂騑駐陌頭誰
將吏作隠自藉宦為遊弭節蘭臯上還經芳杜洲
　　晩軒詞為蘇山人題
莫厭回軒敞暮雲且將絃管醉斜曛長安甲第青霄客
白首飄揺未及君
　　遇陸竹石御醫父子
燕土三年别相逢楚水潯絲蘿元石友橋梓總蘭心倚
葢春風裏維舟古木隂慇勤不忍去望望夕烟深
　　任節婦歌
古往今來不盡年一人旌節萬人憐曩時孟婦呉中怨
今日任姬越上傳
　　其二
閨中此意誰解知遥憶秋山連理枝孤鸞别鶴雲中操
躡鳯攀龍未是竒
　　其三
獨抱幽蘭八十秋遺孤此日賸孫謀百年清節開藜杖
一寸丹心映白頭
　　其四
舊事連翩接㑹稽他年典録著芳菲身看王母庭花結
名與曹娥廟樹齊
　　沈𤣥齋贈劍以詩酬之
寳劍相持贈闗河意氣多題書懸日月開匣隠星河學
武心先壯談邉色未和因君奉韜畧揚臂願麾戈
　　題青谷巻贈姚道士
谷口青枝縈石雲雜花交綺藹晴芬潯陽道士幽棲處
蘿月松雲長念君
　　又
月閟霞宫綵雲回羽客文谷青蘿樹合沙白澗泉分山
僻欹猿嘯天深下鶴羣遥見春葩結丹成獨有君
　　寄文司徒
京國看揺落芳條此地新非能不折贈但恐坐傷春戀
禄頻飡水懐交强謝鄰自知書斷絶翻覺苦干人
　　和劉春岡侍御怡椿軒
綺榭長榮玉樹春光輝奕世自怡神朝攀濯露枝偏舊
夕對流雲葉併新天上襲香薰委珮日中重采映垂紳
北堂南殿恩俱切莫遣揮毫賦詠頻
　　送張刑曹奉使䘏刑
漢庭鴻藻屬鄒枚丹筆還教握憲臺却見洛陽乗傳出
何如博望泛槎回城邉候氣知流昴馬上題詩問棄灰
若遣河東多覆奏揮毫更展掞天才
　　賦得柳亭篇贈葉内翰
柏梁侍臣花滿纓却向烟霞懐柳亭應憐宫苑千年樹
詎念江湖萬里萍朝回騮馬知曽繫春入黄鸝許縱聽
何懼綵毫無獻納永瞻日月耀光靈
　　送屠直翁赴南都工部尚書
司空冠葢映海濱南望金陵併作春𤣥綬拂林花氣發
隼旟接岸栁條新中朝餞别千官出夾道絃歌九敘陳
珍重留都根本地只今水土是經綸
　　送翁夢山拊循四川
結髪交逰今壯年相逢朱葢只依然並探禹穴非無棹
一眺津亭别有筵歡意自憐花鳥近歸心徒畏簡書傳
使君且莫停車騎蜀國山河已在邉
　　贈答張心厓
江離幽郁滿城阿之子臨風雜佩過寳劍獨懸秋氣肅
綺園時集野芳多不教明月分光采更有清風出詠歌
今日相逢君記取他時勲業在山河
　　送張大綱受職之京
公子文才出將門賦詩長日坐江村青雲曉合三軍策
華月晴開萬里樽長路闗山贍北極壯逰江漢問真源
憐君早佩封侯印玉帳題書入故園
　　簡弟子京
北征冬盡下揚州積雪疎花散石樓此日飄零遥憶汝
長江浩蕩不勝愁倉皇鄉土殊相慰潦倒風塵總未休
安得萬山深隱處披雲倚壑共冥搜
　　寄駱容山
江樹浹辰歡奉覯江簔轉棹逐人哀君今獨嘯王郎宅
我亦長歌伯禹臺世上風雲誰可擬山中物色盡興猜
祇令共結蘭亭社醉倒花前白玉杯
　　山逰㑹周張二大尹同宴飛來山得峯字
交逰時節幸過逢更有仙臺碧樹重地迥不厭傾斗酒
眼眀偏是見髙峯雲移隔浦開千嶂人倚青天似二龍
聞道縣庭公事簡暫教軒葢一從容
　　贈馮子哲五十
仙客看花五十春玳筵星發燕佳辰玉杯斟酌長生酒
錦席昭回上徳珍舞近南山同獻夀歌隨夜月總娛賓
願君手植千章柏記取年年祝頌新
　　賀岑山人新居
匡阜山居卜築新石樓雲館抱陽春南州物色逢徐孺
谷口桃花對子真馭氣乗風元得駕揮金吐玉底言貧
蜀都幸有揚雄賦即遣朱車並日輪
　　贈袁定山明府北上
羽騎登途本抜羣朱絃那用惜離分三秋佐郡懸明月
千里趨庭奉白雲宛戀壺漿陳祖道飄揺劍珮出河濆
祇令草就長楊賦青瑣遥持獻聖君
　　送葉子肅文學遊廣陵
臨分握手且躇躕雪驛寒暉尚未舒君仗才名客吳地
好迎春律向江都斗間氣合雙龍劍夢裏神符五嶽書
别後瑶琴疎古調可堪凉月夜堂虚
　　題越望亭呈篤齋湯郡侯
重巒鬱嵂俯崇城綺榭初依巘道明珠翼依空雙鳯起
玉螭承露九華生上游日月攀將近四面山河削不成
幸得歡遊陪燕賞秖將歌咏頌昇平
　新稿
　　夜坐
冬夜銀河永清光入座頻遥知經絶域不為照離人
　　聞角
寳劍連星礪龍韜帶月尋數聲清角裏多少塞垣心
　　淮隂
哀飢曽進沙邉飯伏跨還輸市上豪舉足重輕因戀漢
區區榮辱等秋毫
　　題孫君月池巻
明月照池邉澄平夕景連山人臨泛處不異鏡中仙
　　詠司馬文正積徳之什兼弔菲泉憲伯
佩符元祐日弭節中興年司馬多竒服攀龍不異天傳
家文未墜省墓劍常懸方駕成俱往臨雲一愴然
　　輓錢子道
仙翁回鶴駕一日馭風歸為息人間轡還忘月上機上
賔冠劍釋郎尹羽旄飛盛徳烏棲樹清光月照扉獨憐
逰子恨還濕老萊衣
　題沃洲吕侍御畫四首
　　江山嵗晩
北風翻送鴈南翔辛苦時時一望鄉莫為無書逺相憶
已將髙節徹氷霜
　　春江垂釣
春渚垂綸日出餘落花流水濺衣裾吕公既入非熊兆
猶向滄江憶釣魚
　　溪塘秋晩
溪水泠泠玉露天笛中聲泛木蘭船莫教吹出陽闗曲
不為悲秋已黯然
　　輞川積雨
王維習静更能詩興在空林積雨時不厭苦吟生白髪
自教隂木囀黄鸝
　　寄張有功十六首
五花騮馬出龍城一葉蘭舟獨自行誰道維揚江上月
清光翻對水波平
　　其二
君今騎鶴上揚州我是從軍出隴頭何異濟川河曲水
一時南北各分流
　　其三
明月娟娟横玉鈎御河西畔不勝秋本因楊栁牽風動
誤遣桃花逐水流
　　其四
支機織女渡河難獨有張騫去復還近日乗槎河漢否
好傳消息到人間
　　其五
朝看玉魄繞枝柔暮對清光傍葉流何事樓頭楊栁月
長年只在保安州
　　其六
何人見謫九江城病裏劉郎入骨驚燈影徘徊心欲折
不堪風雨夜來聲
　　其七
與君同作逐臣行宣室終當召賈生我似夜郎流李白
何時吹笛過江城
　　其八
解道秋風隔岸吹早先吹斷藕中絲不曽看得郎騎馬
何事能題驄馬嘶
　　其九
邉城楊栁路傍垂折取長條欲贈誰不若寄將明鏡去
為曾照我鬢如絲
　　其十
桑乾河曲水潺潺好送征人雙淚還帶葉隨風千里去
又愁隔斷萬重山
　　其十一
五鳯樓邉一疏來含香抱玉夜徘徊自甘書記還題竹
誰道司丞去詠梅
　　其十二
平生膽畧好封侯夜讀隂符曉未休為問張華龍劍在
借余一斬月氐頭
　　其十三
閣老宅中花樹盛㑹同河上酒巵香歡逰已共烟霞謝
意氣知隨山水長
　　其十四
三嵗歡娛曾不足一朝離别己傷多海棠花畔聴絲竹
無奈風光入眼何
　　其十五
自君之出不鳴琴流水髙山萬里心復道思君若流水
隴頭嗚咽到如今
　　其十六
阮籍驅車空放達賈生揺筆已滂沱芙蓉枝上傾珠露
不是仙郎涕淚多
　　書懐二首
山城六月草青青萬里羈人正獨行壯士不歸頭漸白
四方戈㦸㡬時平
秦闗百二岸成池旋轉乾坤在此時方叔壯猷元老卧
何人早賦中興詩
　　送朱子南還
十年辛苦在京華夢裏何時不見家一到若耶溪畔月
始知楊栁隔天涯
　　送張汝道
曽為縣令氣難馴一卧豐城幾樹春今日幸逢張僕射
肯將寳劍贈他人
　　春日
風光二月栁垂絲秖愛簾櫳日影遲寄語海棠休亂發
看花不是少年時
　　賦得濯足萬里流贈謝憲伯
長江淼淼接銀河仙客乘秋濯素波回首風烟如夢裏
只教明月照漁簔
　　聞角
誰將清角月中吹格調分明出塞回莫遣征人聞此曲
翻嫌邉騎不窮追
　　感懐
割生獻馘古來無解道功成萬骨枯白草黄沙風雨夜
寃魂多少覔頭顱
　　邉詞
烽火何曾不暫驚人民安堵太無情鴛鴦繡出全無様
要與他家帖畫屏
　　其二
十面埋兵擒項籍三分割據憤曹操忠臣報國心無盡
肯為家貧賣寳刀
　　其三
塞上烟塵一萬重霍家營陣自從容健兒夜半偷胡馬
留作秋來奪獲功
　　其四
鐵甲將軍奮臂呼一時箭鏃滿頭顱羌戎不是偏梟勇
知道無人捄郭都
　　其五
垂老軍人髪墜肩焚香夜夜告蒼天願留守將多年嵗
省得重科見面錢
　　其六
邉陲本是宰臣庄漫道年年散俸糧但使將軍科罰少
儘留衣食養兒郎
　　休貪百姓錢
世上江河流日下官人索錢勢可怕吏兵二部日夜開
手裏無錢口無話權門賄賂已成渠算來到底為癡愚
削皮喫血人受苦瘦國肥家彼自如聰眀男子不愛錢
天生地化福無邉請君但看燃臍報可是黄金塢内填
　　莫割平人首
邉塵浩浩風吹急塞上遷臣長淚滴毛頭星明太白髙
朝來又報羌兵入羌兵入來猶云可漢兵殺人愁殺我
借問官軍羞不羞口裏誇功心裏憂魂驚魄懼夢像惡
只為貪心强割頭曽不見荆軻義借於期首猶死秦廷
血迸流
　　塞上曲
萬里風雲入虎牙千金生縳夜鳴笳誰知大將輕竒術
只是摳衣一左車
　　其二
匈奴百萬未須憂斬將搴旗在運籌束髪由來憎李廣
不將辛苦覔封侯
　　其三
龍争虎鬭海波翻燕息干戈只一言曹操小兒何足數
敢將輕騎獵中原
　　賦得駕馭必英雄
漢髙神武沛中興大沛風雲欲上蒸劍發赤精蕭相舉
書留黄石子房升
　　送任子入都城
君去逢人在帝京道余辛苦二毛生夢中不覺為遷客
猶抱封書入鳯城
　　漫興三首
雪葉霜花二月天春風知不到三邉寒威直射重裘裏
白髪征人未拆綿
　　其二
彗星夜見卜何祥寳劍磨成雜耿光不分匈奴長犯塞
誓心擒滅左賢王
　　其三
丹心戀主嵗華驚鏡裏飄颻白髪生誰為畫成憂國恨
闗西一片月長明
　　寄陸道菴
雲樹烟花隔水南仙人羽服坐龍龕丹書昨到斜陽裏
正憶衡山陸道菴
　　題金門候對圖贈濟川蔡進士
蔡澤應知晩出身終當躍馬走西秦畫工不是毛延夀
肯遣娥眉錯嫁人
　　憶髙伯函
刀州一夢十年强搔首闗河淚㡬行知已從來無覔處
天涯更欲斷人腸
　　憶于山人
知已難逢最易分朝來一片嶺頭雲雖然書札時常有
猶向衡陽憶鴈羣
　　逰子吟
堂上老親垂白髪天涯逰子淚斑衣何人解道山河險
夢裏猶能夜夜歸
　　憶昔
河洲客夢思氤氲畫角聲中曉色分回首春風將十載
至今啼鴈不堪聞
　　出塞曲
中年曾作羽林郎誰怕横飛塞上霜自羡當年班定逺
能將十騎斬賢王
　　其二
生懸寳劍報君恩自許青萍氣不凡若遣海波清未得
玉顔何用立乾坤
　　逰仙詩
曠世棲靈岳希心躡大羅手中元氣合足下白雲多洞
口留丹色巖深隠薜蘿猶聞塵世上金鼓雜鐃歌
　　其二
好生明帝徳兼濟是丹心辟惡懸軒鏡調風鼓舜琴皇
天憎白髪大地足黄金聖智參𤣥化精研萬古深
　　其三
玉液生真宰金丹本緝熈聖人悲獨往大化有真知寳
劍龍雙合瑶琴鳯九儀髙臺延綺燭恒恐朔風吹
　　其四
時哉聖所寳氣化錯毫釐真訣乾坤應隂符日月隨壺
中元化轉鼎上八風吹惟有修真客精誠永不移
　　其五
采薇西山客即是紫芝仙觀世心不忍入山身自然大
還周八極小隠亦千年誰云饑餓死本以薄閎顛
　　其六
巍巍秋梁子靈氣在人間混世安金鼎和光駐玉顔鳯
驂誰與並龍駕詎能攀擬落周唐際真能煉九還
　　其七
延生非寳鼎濟世是金仙煉就壺中藥遨遊物外天一
身通宇宙萬化合人烟區區龜鶴算何足羡長年
　　其八
寳劍神仙製寰中灝氣多雙飛齊日月一意斬妖魔國
紀乾坤正軍威將士和從來太阿出瀚海湛無波
　　其九
領得真靈訣剛風掃世氛嚴威凌萬仞正氣肅三軍有
道威時鳯無心出岫雲中虚純一徳渺渺似離羣
　　其十
明自虚無谷光生篤實天壺中懸大象鏡外麗長川堯
舜非無術伊周即是仙雍熈調玉燭和氣正芊妍
　　憂懐詩(其間専指嚴氏也/)
北風烈烈動征旗南國悠悠感我思屬玉宫中香氣滿
黄金臺畔漏聲遲舊從丹闕陳書疏憶向金吾别帝畿
遷謫已無王國相薄遊猶有習家池肝腸最苦人難識
名姓空為衆所知馬援去家長作客少陵生已不逢時
近聞邸報頻搔首又遇邉聲早着眉虎帳兜鍪懸未得
栁營笳管夢堪疑將軍掛印空如斗節制談兵正似碁
骯髒征夫心不分凄凉士卒色常飢鐵衣自苦飄揺恨
綵繒誰爭獻納儀馬骨清髙踰水岸弓弦斷絶挂林塒
狼烟已作匈奴堠鳥道斜張漢將旗幕府報功誰氏首
衰衣空泣道旁碑平生所學知何事一日當塗迺爾為
心畏權門蹲谷虎意輕朝命薄霜枝敗兵南詔翻稱捷
失節東隅倒是竒總為人臣輕節義遂令世道缺綱維
懐姦自忍忘恩澤結黨何須及叛離甲第熒煌分苑樹
登歌杳裊雜宫詞南曹北館皆門下東賈西商盡指頥
大内交游親似水禁中消息密於絲心希董卓黄金塢
手受留侯白玉巵尹氏世卿門赫奕田蚡吏禄路逶迤
揣摩㡬事惟林甫竊弄威權傲李斯新進郎君榮曲宴
舊游將帥秉旌麾曹瞞為計如狐豕司馬之心在路歧
曾受清朝三載祿不甘邪黨一毫欺春秋討賊宣尼筆
宋室誅姦石介詩安得當朝忠義士早除君側九層危
　　山遊
石如懸磬四邉成泉似流珠萬壑生若遣孫郎清嘯發
中天併作鳯皇聲
　　明妃曲
平生矜艷色不得侍君王獨為黄金客凋零白玉粧出
宫多夜月上馬盡秋霜一奏琵琶曲征人總斷腸
　　又
愁聞邉塞近不厭馬行遲賤妾徒多怨君王豈得知南
看非寢殿北望是旌旗寄謝丹青使黄金有盡時
　　把劍憶諸生陳松山
陳生贈我劍今復㡬春秋眉目隔河隴恩情在枕頭
　　戲咏鸚鵡
不妨籠檻裏緑羽且蹉跎稍待能言日機闗更覺多
　　送張使君考績之京
嗟余還印組三嵗别方城每憤諸邉動長懐萬里行聞
君將上計愁望不勝情
　青霞集巻七
欽定四庫全書
　青霞集巻八
　　　　　　　　　　　　　明　沈鍊　撰
　論
　　二老
聖人任萬世之綱常始終一而已矣夫聖人皆欲順綱
常以安天下於無事顧其地之所處時之所遇有異而
迂迴不可通故從變以行權然綱常一易萬世何賴故
守經以立節伯夷太公各有趨矣方周之興天下孰不
從者伯夷獨叩馬力諍明天地之大義至於今忿激振
起者誰之功也雖然且始有大謬於終者倡武周之不
臣觀兵而折之何慮之晩耶夫君臣之義不可逃於天
地伯夷豈昧之者顧避之北海是可逃也聞文王作欣
然來歸使天下隨之去商而懷周是不臣之倡也夫終
將責人以事君而始則身避之終將責人以從周而始
則身倡之其與太公之始終於周者異矣豈真志於食
粟而不顧其他乎抑亦不知周之將王乎抑亦不察天
理人心之正矯激以要首陽之名乎且紂之凶徳雖無
武王民必亾之伯夷奚怪焉然天下方戴文王而以事
殷不改武王陳師在父死之明年何天理人心之遽變
耶噫伯夷之非武王也猶其就文王之心也當紂之亂
社稷危在旦夕輔佐之則不可坐視之則不忍覩不可
之勢抱不忍之心我將焉歸故避之北海非忘君也我
避北海矣思天下之民何避天下之民何避而紂亾亟
矣幸而文王修徳西郊天下之民方延頸以圖一朝之
安圖一朝之安則讐紂之心稍解而紂可以圖一朝之
存伯夷以為存殷之計莫善於此故起而西就率天下
之民以事文王而文王率天下之民以事紂民賴文王
以安紂賴文王之安民以存伯夷亦何樂北海哉聖人
之出處必斷之以道義避紂就文王大節所係不可苟
者豈無為哉如以文王善養老而就之如以紂不善養
老而避之舉出處之大區區於身謀之私而不為天下
計至於勢已窮迫乃出危言以駭天下而前此畧不之
顧豈聖人之所為哉信乎伯夷之節不待首陽而後見
立於文王之未沒聲於武王之赫怒也武王豈欲伐殷
哉不得已而從天命順人心而起焉伯夷以西伯望武
王武王不幸而不得為西伯亦未始以伯夷為非我由
是言之武王行仁之功於周博矣伯夷仗義之功於周
遠矣成王立而二叔叛其叛也固有辭而後子孫綿延
不替者不知武王太公之仁深入之抑亦伯夷之義培
植之夷之出處聖矣養老而歸非為身也采薇而死非
為名也義存而身顯節立而名彰尼父稱文王之至徳
曰以服事殷伯夷盍歸之義也稱武王曰未盡善伯夷
叩馬之節也然則太公之在周所以成武王之仁也伯
夷之在殷所以佐文王之節也二老者天下之大老也
　　仲尼稱水何如
人之言道之無形者然乎曰非然也道何為其無形也
哉以言乎遠則不可窮以言乎邇則不可間以言乎天
地之間則無往而不存故形者形焉而無所謂無形者
色者色焉而無所謂無色者蓋形形者有之矣而非曰
無形也色色者有之矣而非曰無色也渾然其有本原
而淺者忘焉燦然其有條貫而瞀者惑焉嗚呼道昭昭
於天下而固曰大道無形吾何以聽之哉仲尼所以亟
稱夫水也夫仲尼之心不忘乎道而其言不離乎道一
語一黙以為學則以道諸已也以為敎則以道諸人也
然則性與道之罕言而水之所以亟稱者何哉余於是
而知子貢之徒之為淺且瞀也聖人之心日孜孜以覺
天下聖人之言日汲汲乎以進學者於道徳也而曰夫
子之言性與天道不可得而聞也其為淺瞀奚疑焉聖
人之不言乎性與道也則曷為亟稱夫水也夫天之覆
於上也人見其穹然而已而孰知其示人以易也地之
載於下也人見其隤然而已而孰知其示人以簡也不
曰仰以觀天乎不曰俯以察地乎是故人能知天之為
天地之為地而道之本原斯昭昭矣夫人之耳目口鼻
置之而至當也物之方圓平直播之而至精也不曰近
取諸身乎不曰遠取諸物乎故人能知人之為人物之
為物而道之條貫斯昭昭已然則斯道也形諸天而形
焉形諸地而形焉形諸人而形焉形諸物而形焉焉往
而非形色之布也焉往而非道哉故道也者天地之所
不能祕諸跡而聖人謂之欲隠諸言乎然則水也者固
天地之所不能祕者也昔者莊周觀於濠上矣其言曰
魚之相忘於江湖猶人之相忘於道術也夫莊周氏之
言則二氏空虚之說謂道為無形者也其諸異乎聖人
之稱水矣夫水之道博濟而無私因形而制象善避而
不爭旁行而不滯内實而不盈迅疾而不留深濳而自
得流播而無窮此八者皆人之善行而水具焉博濟而
無私者仁之澤也因形而制象者義之方也善避而不
爭者禮之讓也旁行而不滯者智之機也内實而不盈
者信之積也迅疾而不留者勇之決也深濳而自得者
徳之容也流播而無窮者道之宗也故夫水者天地之
用而五行之先也君子觀於水而道不可勝用矣仲尼
亟稱之固樂夫道之流形而鼓舞於天下彼不見夫道
之大全謂道為無形者自子貢之徒已然矣而况二氏
之說乎是故天地人物者道之具也俯仰遠近者學之
資也君子知幾而體道因物以取資則焉往不學而獨
於水乎故仲尼之取水取其大者也雖然其亦有所不
得已者也河出圖洛出書天下之所謂瑞也而不知天
地之心有所不得已也蓋天地之道見於天地著於人
物亦昭昭矣而人不能知故不得已而洩於圖書聖人
之一語一黙莫非性道亦已昭昭矣而人不能知故不
得已而亟稱於水故洩於圖書而天地之心窮亟稱於
水而聖人之心亦窮矣
　　四皓
四皓其可謂髙士耶四皓之出有三失焉隠者之髙蹈
而接儲貳之聘失之輕當道徳之名而為迫脅之事失
之詐老而退休不絶世故失之愚輕非所以重節詐非
所以一義愚非所以達道一舉而三失并之此烏得為
髙士也哉據遠位者處義精處義精者逢機當所謂髙
世之士者其於出處辨矣神龍乘六氣以巻舒麒麟鳳
皇之隠見治亂稽焉是故伯夷微子髙逝而深藏不可
謂之枯槁傅說伊尹釋耒耜畚鍤以從事於弼相阿衡
之任不可謂之追隨雷霆以夏出雪霰以冬興鳥雀晝
號而蟋蟀夜吟各當其時而已矣四皓之興當秦之衰
漢之未興也暴強煨燼之餘而起之以寛仁愛育有天
下者非劉季而誰以髙祖之賢而輔之以道徳匡之以
禮義其於三代之英庶幾可及而四皓之志何闕於此
而顧避逃深谷求之不得焉四君子於是乎失時矣謂
髙祖嫚罵輕士抱義而不與非也髙帝非簡賢者也其
所唾溺者直竪儒耳知子房之賢則尊之而不名㧞韓
信之才則拜之為大將世無子房韓信之操宜髙祖輕
之即四皓之名既以傑出二子矣使其得以事之蓋尊
敬不啻焉烏有所謂嫚罵者哉訊其名而不考其實擬
其迹而不覩其心四君子於是乎失人矣由是觀之四
皓非有道徳之實特驕亢為髙之士信斯志也終身竄
伏隠蔽草野茹商山之芝歌採薇之曲雖有聘幣望之
若泥塗輕之如飄舟果而不出以卒遂兹志不亦可乎
持義不明故纖末之情易動抱志不終故功名之念卒
興以百年之遐齡棲遲遠逃進不為帝師退不為王佐
以儲貳一聘而遂出之卒為子房之所舞御區區羽翼
非有竒謀偉議以動天子者可不謂輕乎以隠逸之賢
道徳為謨其所以調䕶者入不能導父以慈出不能導
子以孝但云願為太子死者夫以英豪曠世特起不羣
之士豈以一聘之故而遽為人死哉其鄙謬之語特出
於一時迫脅之策耳可不謂詐乎夫輕其身不足以重
天下就其術不能以成大功四皓於是俱年八十九十
時矣而不能深蟠遠舉以與造物者游乃為此碌碌之
節何其為人者重而自為者薄也可不謂愚乎莊周不
受楚王之聘以非時也孔明不從襲魏之策以非義也
太公晚出而為文王佐卒以鷹揚時義俱也以四皓之
髙而不及乎此亦幾於偽矣或曰四皓不出則隠哲沒
世謀士失策儲君不寧是三者闕一不可子烏得而譏
之曰四皓遯世之士也就其末路操持不堅卒依勢以
取功名夫功名者非四皓有之子房操之矣即有淪隠
之士混沌窈㝠以遊無窮不憂其無名也以子房之智
駕御四君出其指揮即四君不出子房不憂其無策也
夫髙祖之欲易太子也特以寵姬之故婉㜻而不能釋
以髙祖之明吕后之强蕭張叔孫諸賢之諍雖微四皓
其焉能易之四皓之來其得已者耶其不得已者耶君
子之處也與道俱而出也與時合以髙帝而隠其隠也
失時以惠帝而出其出也失道四皓之進退可謂無據
矣内不足以履道外不足以順時大之不足以澤物次
之不足以建功區區出於或者之見而卒不得其一以
余觀之四皓之出為太子耶為子房耶抑自為也耶故
曰四皓不得為髙士也
　　喜怒哀樂未發謂之中
聖人之道先天下而有者也道之於天下也無所不覆
被焉而其所以覆被者不在於顯行之日而常在於黙
具之時充然無不足而渺乎其未形也黎然其各有所
當而渾然内藏也髙明極天博厚際地大包六合富有
四海而泊然無所成所以然者何也先之也先之者非
懸象而待之亦非設形以取之也物備而知至意融而
理得無所將而無所不之焉無所迎而無所不通焉不
必其時至而後動事感而後生豫之至也子思曰喜怒
哀樂之未發謂之中夫未發之時寂焉漠焉則何喜怒
哀樂之云哉無喜怒哀樂之云則何中之謂哉此足以
知聖人之心不息而天下之道不遠也聖人之心何心
哉天地之心也聖人之心與天地同者孰不能知之而
不知所以同也今夫天地見而為陰陽焉流而為四時
焉生而為萬物焉而陰陽之度四時之序萬物之數一
成而不可改易者何也有以豫之也夫理黙定於其先
而物流行於其後則可以知其豫也仁義者聖人之陰
陽也先後緩急者聖人之四時也庶民者聖人之萬物
也聖人非欲取則於天地其道之極固然也道之極固
然則聖人之於天下不得不有以先之矣聖人固非先
之也道固未始不先而亦未嘗不後也聖人之先之者
何也天命之性而萬物以備率性之道而萬物以通萬
物也者生乎其心者也聖人不能以須臾而離其萬物
則豈能以須臾而忘其心之用哉曠乎不覩而形色兆
焉寂然無間而聲音荄焉夫形色方兆而天下之變見
周矣音聲方荄而天下之言議極矣兹其為隠而見微
而顯者非耶是故心之運旋其猶太虚太虚之運無所
積而慘舒開闢之妙存焉人心之運無所積而喜怒哀
樂之故通焉夫性也情也心也政也一也動於其心發
於其政皆不能離乎情之故則喜怒哀樂之端亦豈有
須臾息哉故聖人之心動而天下闢矣爵服施與所以
著喜也誅伐刑威所以容怒也賑恤憂存所以極哀也
鐘鼓羽旄所以宣樂也故一喜而天下以懷一怒而天
下以懼一哀而天下以戚一樂而天下以和聖人之情
其動天下也如此茍不先正其情至於發而求中節焉
不幾於以天下戲乎是故聖人之於其獨也於其未發
也常若天下之人交焉而不敢有所茍也常若喜怒哀
樂之發而不敢有所肆也詩曰君子如喜亂庶遄已君
子如怒亂庶遄沮此其喜怒豈至於已亂而後有哉夫
聖人不能一日忘乎天下則其一念之動非喜則怒非
哀則樂此固常人以為人莫予知而可少肆者而不知
聖人之所以中節者固已審於此矣然則中節者不在
於已發而在於未發未發者當觀之於燦然而不當觀
之於寂然寂之云者則内外之交喪性情之俱泊夫何
喜怒哀樂之有是故道之有中也猶射之有的道之未
發而吾心之中已審猶弓矢之未發而吾心之的已定
也若未發之時而曰寂然泊然沈於泬寥而淪於虚妄
則不慮而求獲不習而求成夫何發而中節之有堯舜
之道髙明而博大深厚而久遠而求其要歸則維曰允
執厥中而已矣夫允執云者若謂其矜持事為之末則
堯舜之智不能徧物也若謂其固守靜虛之道則聖人
一日萬機不能若是恝也故聖人之中以天地為體以
萬物為用以天命為端以人情為極一動一靜而未始
有紀非無非有而未始有跡六通四闢而未始有定千
變萬化而未始有窮衆人之所謂無事之時而聖人之
憂患未始見其無衆人之所謂有事之日而聖人之從
容未始見其有此其道何為哉戒謹恐懼求其未發而
已矣
　　臣事君以忠
論曰君臣之義其天地之極乎吾之所自盡之者而不
自知也是故非有所啟而自不可離非有所為而自不
能已根心根性渺哉微矣夫惟義之不可解而命之不
可逃也是以上下之分貴賤之位綱維體統之制由闔
闢以來未之有改也不然無所因而强合焉相率以偽
相求以利而相制以勢雖居之以君臣烏能一朝守哉
是故君子盡性所以為忠小人自賊所以滅命此義利
之分也吾以義焉吾盡吾職吾盡吾心是則吾不期於
忠而忠自不離於我如以利而已矣又烏忠哉嗚呼君
臣之義不明於天下也久矣孔子曰臣事君以忠此言
人人知之而所以事必以忠之故則天下所未知也况
夫茫茫之初孰為君臣維而立之吾不知其所以始率
而事之吾不知其所以自來也此豈非天機之相感而
不能已者耶蓋嘗因而思之知君臣之義大而萬世不
可窮也天地定位而君臣之義立矣天地合化而君臣
之義行矣乾道主始坤道有終此變化之所興而人極
之所立矣是故君臣立而天地之道成矣仁之所施父
子親焉禮之所立夫婦别焉樂之所成朋友信焉萬事
萬化之所以流行相生相息之所以各利此非君臣之
功乎相須以成天地之化相接以成天地之道此非君
臣之責乎君盡心以委臣臣出身以事君此非君臣之
情乎功之所在而義興矣責之所在而義至矣情之所
在而義不可解矣聖人垂訓而定之君臣有義之一言
何其精切簡當而歴世不朽耶世之事君者亦當隠之
於心而知義否耶知此而行之則雖欲不忠也而有所
不可得不知此而行之要為無君無臣而已矣噫自夫
知者寡而天下之少忠臣也不見臯陶禹稷之所以陳
謨者乎以此而陳也不見伊傅周召之所以輔世者乎
以此而輔也不見龍逢比干之所以殺身者乎以此而
殺也吾義所在而吾心盡之則陳謨者非所以尚言也
輔世者非所以立功也殺身者非所以要名也古之聖
賢其存此之義也昭如日月其執此之義也堅如金石
吾家在天下而孰知有家也吾身在吾君而孰知有身
也一念之精炯然此義之發而不知有他尚安能以不
忠哉嗚呼兹義之不明於天下也久矣相求以利而功
之所以息也相制以勢而責之所以闕也相率以偽而
情之所以疎也是則徒有上下之分而不得其所以協
徒有貴賤之位而不得其所以承徒有綱維體統之制
而不得其所以相須相倚之道而義命離矣是故懷利
祿之私者竭私小之情歆寵榮之感者飭一時之美藏
諂䛕之志者獻淺薄之術持婦寺之愛者致姑息之仁
此亦所謂事君以忠而究其所以皆蕩然而不知大義
之所在徒以自欺其心焉耳而得為忠乎哉此蓋人極
將傾而大義亦幾乎息矣然則小人之所以滅天命者
有二焉忍心而不忠者滅夫義者也私心以為忠者闇
夫義者也兹義之不明而至於天下無忠臣也可勝嘆
哉是故君臣之義不可以不深求之也深求而至於自
得使吾不能以不自盡而不知其所以為忠者則君臣
之義幾矣不然則雖諤諤庭諍激以為言也多多自辨
侈以為功也感慨殺身矯以為名也毫釐之際倘未察
焉蓋不得謂事君以忠也而况其餘也哉此君子之所
以不可不知義也兹義也何義也天之經也地之紀也
人極之所以立也子之所以事父者此也婦之所以事
夫者此也朋友之所以相施者此也父不慈子不可以
不孝夫不義婦不可以不貞朋友不孚吾不可以不誠
而曰君使臣以禮則臣事君以忠此儒者之誤也故君
臣之相係有父子之情焉其相成有夫婦之合焉而其
相與也又有朋友之交焉夫子之言豈獨告哀公哉徳
相修而世道寧矣責相任而天道成矣情相合而人道
貞矣故曰君臣之義其天地之極乎
　　清豐風俗論
清豐為古頓丘蓋衞屬也自春秋以來至於今久為偏
邑不近於都會考覽前世之載籍其卓然篤於道徳稱
循良之吏不可得而見然則倡明敎化令風俗淳美其
道何由風俗者譬人之氣質也敎化者譬人之問學也
變化氣質則莫如道問學變化風俗則莫如明敎化故
為人上者之敎化不可一日不明猶君子之問學不可
以一日而不道清豐之風俗蓋嗜利而畏刑重忿而輕
死是其性過於剛而偏於急記曰人禀五方風氣剛柔
緩急不同清豐據平原無髙山浚川紆迴宛曲水流淺
而土埴燥其急固宜余直以為非獨風氣使然敎化之
不明故也何者後世之治其大者朝廷之法制為守令
者奉行之而已其善者未必有以揚之使直其惡者未
必有以激之使撓間有當其其職者曰是適然相遭吾
固避之安得長守此土哉法制之持人淺矣而法制又
未必盡善敎化安所明乎先王之時仁義之道昭明如
日月而為之憲典為之條目懸之以象魏董之以官師
警之以木鐸其所以導迪斯民者靡有燕暇而孔子猶
曰民可使由之不可使知之以今言之獻拜絃歌禮樂
雍容之道存者若摽梅而獨以法制之芒刃約束而馳
驟之其於移風易俗何以異於釋舟楫而泛江河其不
為風波所溺者寡矣敎化不明則禮義之方不著而人
之慮思也淺故急而多過敎化行則禮義達於上下而
人之慮思也深故緩而寡尤然則風俗之急非獨清豐
一邑而已而敎化之本亦未可徒責之守令耳守令之
道宜如何法制敎化非拆而為二若東西而南北者也
風俗之所以不至大壞者詎非法制之功哉因法制而
敎化之道行焉使之深思而遠慮感發於禮義斯守令
之道已故善為政者以法制為敎化而風俗興不善為
政者以敎化為法制而風俗弊
　
　
　
　
　
　
　
　
　
　
　青霞集巻八
欽定四庫全書
　青霞集巻九
　　　　　　　　　　　　　明　沈鍊　撰
　兵說
　　變化第一
兵之道神乎非聖人孰其能之一剛為龍一柔為蛇蟠
屈翺翔各有其時非獨旌旗之見伏而已也動靜幾之
矣
　　揚舉第二
聖人動於昌行於不得已以道顯明於天下而使之知
所從焉則不可示人以晦矣大義發而日月光昭鳳凰
翔於千仞之上誰得而攀之
　　偃伏第三
大將之偃伏也不獨旗鼓其為善藏喻於九地之下矣
恬乎其無為塊乎其若愚畱侯燒絶棧道而項羽安意
焉其幾於此乎
　　純强第四
聖人達於性命之理與天地同運無有所屈其神蕩蕩
其氣浩浩常以百姓之心為心雖有險惡不能析其義
精之至也
　　順容第五
大將之養其百姓也若諸君子無所不包容之就之以
其利懼之以其害無小大無衆寡若海之納於百川若
山之承於土壤其博厚至矣乎
　　見幾第六
大將之用兵其見於幾也微微故不可知泰山之勢起
於無形雷霆之轟轟於無聲炯目而營之提手而將之
其幾於全勝矣
　　著令第七
將之所以勝者以其典法章也旌旗以明其目金鼓以
聰其耳號令以憲其心如日月之明如星辰之光於是
三軍奮矣
　　軍戒第八
為將之心兢兢然其戒於三軍朝令而夕申之慎之至
也夫國之存亡人之死生懸於一人而弛然忘而戒心
其不仁甚矣
　　審勢第九
三軍之形勢具矣器成而法全然猶審於敵家之動變
生於兩陣之間竒正發於無窮之源知幾之極也
　　大舉第十
正兵既備竒變已立兩軍之交將軍提鼔呼衆鼔鼙交
作萬人齊聲轟然雷電發於域中滅此而後朝食其誰
敢不奮乎
　　知止第十一
聖人功成事定則棄而逃之不見其色巻舒之道也故
曰王者之道如龍首髙居而遠望深視而審聽其知變
化之道乎
　　軍權第十二
兵無形形於機兵不動動於權故不爭而善勝不爭者
常弱善勝者常强吾深溝髙壘而天下之人莫犯焉為
其能權權之又權其全勝之術乎
　　知微第十三
聖人無死地者以其知兵之至也聖人之知燭於㝠㝠
一剛一柔變化無方故莫之能抗聰明睿知神武而不
殺將脫萬物之死而生全之而况其身乎
　　無戰第十四
兵之大機可使不戰而勝於天下以其精於權之至也
微乎又微入於無形純乎其純洽於大常不出樽俎之
間而折衝千里之外至善之道也
　　韜光第十五
聖人察於天地之動蚤知而先識中心蘊藏之鬼祕神
伏迨一朝而光曜發言乎其順時也乃若不蓄積則機
匱不簡練則器鈍雖有時至其能若之何
　　宻機第十六
三軍之士銜枚疾走而無風聲此其令之嚴所以為機
之宻與豈獨三軍大將載輜重而行儼乎其對神明而
無牙齒之失雖有巧諜莫能窺之矣
　　文伐第十七
禮樂者征伐之本也文章者政事之資也揖讓退遜而
强梁梗化之徒濳移而黙奪則勝於刀鋸千萬矣
　　血戰第十八
夫血戰者策謀之下也然而兵家不免焉故忠義激烈
之令行而三軍忘其身輕生敢死之令行而三軍忘其
敵復仇報恥之令行而三軍忘其家盡力竭氣無有内
顧則强梁之勢靡矣
　　尊王第十九
為大將者一舉足而不敢忘君焉則三軍之心知禀令
矣雖在閫外為之主位設環衞而受事焉以君命行則
家不敢私而人亦不敢怨誰謂三軍之不心服乎
　　軍師第二十
三軍之興也雖有上智之將不立之師則無以宣導敎
化故禮義不章士卒驕惰臨敵而遁矣昔禹之誓軍以
益為師湯之誓軍以伊摰為師鑑於明鏡則妍媸别矣
問於蓍龜則吉凶著矣軍師者三軍之明鏡蓍龜也
　　轅門第二十一
設和以為門崇牙巨纛三軍望塵而知畏焉則法令行
矣故雖無仇國敵家之變而威儀以肅然左右前後旌
旐精明啟閉以時金鼓隨之不待夜而柝也皇帝訣曰
轅門嵬嵬若山之崔轅門沈沈若海之深觀諸轅門而
營陣之道舉矣
　　精研第二十二
聖人之心常若圓寂聰明睿知其至矣乎而猶不易然
幾動而精研之其大不皦其細不昧故通乎人心通乎
四海通乎神明無所不通矣
　　兵道第二十三
兵也者道也勘亂之謂兵適治之謂道治勝則亂愈彌
亂息則治愈光故聖人之兵不以戈㦸而寳於法寳法
則消禍於未形矣何謂非兵乎
　　權道第二十四
人主失權而天下之亂生故為大將而不明權則不足
以治衆定亂權也者非威武之謂也舉不失道寡而能
博是操其鍵闗而天下之出入由我矣
　　全勝第二十五
聖人之道以全取勝惟其蚤見而豫待之知幾之至也
譬之於射研於胸臆之間而決於百步之外其不中者
鮮矣
　　射義第二十六
弧矢縣於天將之肆兵莫如射射者人情之所習也而
榮辱生焉擇善射者為之師闢圃而校焉比賞而樂焉
申令而不息焉三軍之心奮矣
　　神會第二十七
山谷之間大山之南四面囘合三川遶之十萬之衆藏
於其中廣地拓為轅門八寳會焉萬物拱焉禺合之徒
化而為羊俯首而横木於以獻王樹以青旗朱為之文
沈沈乎雷電之將發神靈守之矣
　　山髙第二十八
山髙巖巖乎幾於躋天發殺機兆於西華山雖髙崩矣
赤黑之雞其鳴相應將入我疆仲夏莽莽星穿其月雞
之東西無有定處忠臣孝子皇皇夙夜擊楫長歌一朝
恢諸夏也乎
　　大江第二十九
大江洋洋焉納彼百川以宗於海起自北陬及於南服
故能攘臂而運舟航則龍蛇變化波濤百出實超於羣
羊者乎我有朱丹以為腹心秉質恢𢎞何兵之不可摩
乎
　　神兵第三十
英雄之用兵神階乎道炳於幾先乎沈沈乎泯泯乎孰
從而窺其端故非戰而天下黙然從之則神於兵矣神
哉神哉不為物先而無非先不為物後而無非後髙明
之心恐不明於天下及於功成事定則從赤松而遊焉
　　龍馬第三十一
聖人乗龍馬以驅天下非龍無以變化非馬無以流行
爰有大義以扶社稷以為生靈非周公孔子之道而行
之是為逆矣化而裁之變而通之不必功自我出名自
我成故其道尊
　　率義第三十二
恢乎聖人縣權而動則莫大乎以義而率天下君臣父
子之道明天下之兵可得而舉矣率其子弟攻其仇敵
未有不勝者也躬行以帥之訓典以明之物采以彰之
風聲以振蕩之一日克已復禮而天下歸仁焉
　　太公第三十三
昔者太公望釣於磻溪之上八十一而為王者師况於
三軍軍師者敎化之主也上通乎天中通乎人而下察
乎地其智沈深金心木舌提劍而天下定矣
　　道化第三十四
夫兎生於月天下之馬可得而追之聖人以道化天下
陰陽相生日月相合被乎五采之彰而純白也棲棲然
皇皇然襍於牛羊之間擊磬於衞吾固自保而不求於
人不義之富貴於我如浮雲吾其為東家之丘也與哉
　　倚數第三十五
道之生數也九而十八十八而三十六有以哉還復為
一一而合十焉十而分五焉十五而兵道舉五十而伯
道成九合諸侯一匡天下微管仲吾其被髮左袵矣萌
於六甲而福徳會焉乾於乙炳於丙而明於丁至於丁
盛矣茂於戊包於已更於庚新於辛任於壬揆於癸故
癸甲之交犬羊動焉動於彼將以應於我與孳於子紐
於丑演於寅冒於卯振於辰紀於已交於午午也者當
天而應運其猶堯舜之時故以歲以月以日聖人走馬
而定天下非以此哉余是以知堯舜之興會於未重於
申囚於酉折於戌該於亥古之順天時者如此矣
　　權竒第三十六
救危援急以權權者竒也權竒則運天下如轉圜矣聖
人之用權也事要而功博勢奮而理順精研其情若覩
日月力蹈其事若決江河所以通神明神明通危厝而
急解矣
　　英雄第三十七
濟天下之大事莫如延攬英雄矣記曰羅其英雄則敵
國窮英雄之士慮幾於造化識超於四海俗之所不解
而忠震焉一人可以當天下而况其多乎聖人所以倒
屣而迎之
　　獨見第三十八
夫英雄察於海内則知世之所謀與故有獨見獨聞而
人不知並觀於天地博㕘於人之耳目於是延訪道路
而敵人之肝膽覆露矣
　　大義第三十九
揭揚大義而人知所向風則人心可得而通焉夫濟大
事者必以人心為本忠邪之分不明勝敗之數不決天
下之顧望而懷私者多矣故曰精於權而天下之兵可
齊也
　　順天第四十
聖人之動也必順於天天地順矣而四時未順焉不可
得而動也四時順矣而昕夕未順焉不可得而動也察
於星辰卜於干支而徵於風雨晦明聖人之動其有不
吉乎
　　理亂第四十一
理天下之亂者如解亂絲而一分之益以亂古之聖人
其心閑閑其智潭潭從而循其端提其綱領席卷而驅
之
　　行陣第四十二
兵家者流亟乎其言行陣乃亦有之夫陣陳也形生而
陣列原於一分於五究於九九九而八十一而變化備
矣
　　儲財第四十三
國多財而遠者來矣賞當其功予之而取也而財不匱
罰當其罪取之而予也而恩不窮人心歸而財貨流武
有七徳而卒以豐財不亦信乎
　　辟地第四十四
諸侯有善政則草萊不生而五穀登矣故莫如勸農勸
農之實在於均徭均徭則民力不疲得盡於南畝征伐
之上策也
　　鬼神第四十五
庸民之心不以鬼神則不寤故敬於宗廟而民知孝祇
於山川而民知肅享於百姓而民忘其勞矣
　　取予第四十六
知予之為取者政之寳也衆人但見君子之予人甚費
不知其取人甚博從人之所欲而其所欲歸焉故曰聖
人以其無私而能成其私昭昭矣
　　命令第四十七
令順於人心則沛然下之如流水矣故令其所惡而禁
其所欲雖聖人不能行之則愈行不行則愈壞命令之
不精政之大蠧也
　　備患第四十八
惟有道者能備患於未形也則禍不萌故思患而預防
之者治之至也其機深其慮遠害至而不為之備禍生
而不為之防吾末如之何也已矣
　　蛟龍第四十九
蛟龍得水而神可立也喻君子之徳矣君子以天下為
家萬物為體不祈於民而民自歸焉是變化之徵也人
皆曰予智舍其大者而取其小者烏得為智哉
　　虎豹第五十
虎豹托幽而威可載也聖人之惡惡嚴矣孰謂其為威
然豈轟轟然日求惡人而誅之哉聖人之不示人以小
也慮沈而遠機發而當彼為惡者不悛其孰得而逃之
　　名運第五十一
名之運也大哉其轉旋天地猶有餘力也故聖人不愛
寳玉而愛榮名謂其無翼而能飛不謀而自成此豈聲
聞過情也哉
　　抱獨第五十二
夫功名足以震萬世而耀千載者必有獨知之明矣獨
知者獨聞獨見獨出獨入下學而上達知我者惟天至
於道久而化成徳盛而人服猶曰蕩蕩乎民無能名焉
爾
　　分軍第五十三
大將之所以戰勝攻取者謂其能分三軍也不能分三
軍則猶士卒也何以為大將三軍之所愛與畏不能舍
我則雖欲無戰也得乎
　　收羅第五十四
收天下之豪傑羅天下之英雄則不戰而敵國懼矣故
君子必以道勝不以道勝於天下則賢人不來賢人不
來謀議不達而欲驅庸夫俗士以成功名者鮮矣哉
　　布徳第五十五
管子曰夫欲用天下之權者必先布徳諸侯是故先王
有所取有所與有所屈有所信然後能用天下之權夫
布徳者非所以市道交也必先其志義敦其禮節而諸
侯之心并矣
　　勤王第五十六
求諸侯莫如勤王夫鄰國相救援然且聖人重之而况
於勤王夫大義發而天下服故天地如之顧望因循毫
髮不萌生濡其頸血以濺白刃欲無勤可乎
　　火攻第五十七
寡而能為衆弱而能為强則莫如火攻其為力純其為
勢昌無城郭而固無甲胄而完無車馬而驟無斧斤而
利夫惟火之烈故望風而遁焉歲徳在丙月令在夏火
之勝也著明矣
　　陰陽第五十八
夫大將懸賞罰如陰陽二氣然賞者陽之舒也罰者陰
之慘也陽僭則萬物稿陰濫則萬物流而造化匱矣聖
人縣其柄毫髮不爽焉此天下之所以成化也
　　五行第五十九
五行之用不可勝窮故兵家取法焉用木所以破實用
火所以逼衆用水所以浮深用金所以割殘用土所以
伏本然其變化火流而水烈金走而木飛深乎大公其
造化於此乎豈曳裾之流所得而知乎
　　一氣第六十
神兵之動以為一氣一氣者一氣之所化至陽之精貫
於金石何况於人心故非鬼非卜非詐非力大道之轉
流而不息及其感受而陰陽之氣結固矣
　　浸幾第六十一
天地之道一氣不頓盈亦不頓虧其何可貳之聖人與
天地同徳故能成天地之功夫驟進驟退潰濫而決裂
烏得不山崩川竭乎
　　聖言第六十二
夫聖人之言非自言也神為之意而道為之文時至而
言生言行而化流將納天下於軌範之中造化胥賴焉
其何可侮之
　　元惡第六十三
夫天下無元惡大憝則聖人不生焉故不善者善人之
所資也其不善愈烈則其善愈幾聖人之為善也因小
人之情偽而模範出焉有道之將其所以致敵知此其
由矣
　　囘風第六十四
天下之人心不使之囘風向道而欲禁天下之亂有是
哉亂之生也有幾禍之作也有源天下不得已而亂聖
人不得已而出疇知之哉疇知之哉
　　宻機第六十五
天下有明智之士則治亂之機可得而察矣出言行事
惟恐人之不我為者小人之道也出言行事惟恐人之
不為天下者聖人之道也聖人何以異於人小人之所
惡衆人之所疑達者之所信其殆庶幾乎
　　自治第六十六
夫天下攘攘亂而不已其必有由乎未有以亂而能治
亂者以亂治亂則天下將熄萬物將滅未必不由之所
謂人臣者能自治而三軍治矣三軍治而天下之亂可
治矣今三軍之不治而曰我有以樹威制勝何由哉
　　善惡第六十七
天下有曉然為惡而人曰未必其惡之如此也天下有
曉然為善而人曰未必其善之如此也則如之何此其
為治亂之機也與從於惡則亂日作矣從於善則治日
興矣不先辨於善惡之向而欲以除殘去殺者未之有
也
　　通變第六十八
為上者不先養民而先養軍不先節財而先理財此欲
天下之平也亦有期乎調十萬之衆而無期月之食民
日貧軍日惰財日竭而用日繁其至於土崩瓦解非但
朝夕也為人臣者惟人而因循拘滯欲不死也得乎
　　消軍第六十九
屯一萬之衆一日不食可乎奪百姓之財一朝空乏可
乎屯兵無食朝夕不解則内亂作矣軍師無食則雖欲
戰而不可得矣况於奪人之財而養無益之衆誰謂盜
賊之攻人人之自攻自毁也亦已甚矣
　　安民第七十
百姓輸納終年而無一日之恤三軍養給於上終年而
不用一日之力事之倒行而逆施者有如是乎世之為
計者無曰破敵而曰安百姓則百姓之心服而三軍自
可以戰矣
　　決斷第七十一
天下之事有可望而遷焉則未之敢斷也明志之士深
思其故有不可得而遷則已立斷矣夫蝮蛇螫手而壯
士疾於解腕猶可以全軀也解腕猶可天下之事猶不
至於解腕者矣
　　亟疾第七十二
浸潤者化也亟疾者機也寒暑陰陽四時而移焉雷霆
風雨則勃然而發造化之所以神也故聖人精思而立
斷其亦有不得已者矣
　　精解第七十三
聖人之所以通天下之故者為其精解也聖人之心無
所用其用也當無所思其思也睿衆人之心則游於物
夫物自物我自我彼烏得而殽之惟不殽於物而天下
之物為我御矣
　　生殺第七十四
天將以生人之厚則殺人之多矣天何為殺之聖人使
之然聖人不以私智御天下天下不大亂則不求於聖
人天下不求於聖人則聖人不興聖人不興則大亂不
止仁義之道行而天下大治此天地之心乎
　　心服第七十五
惟道義則能使人心服富貴可求吾亦可尚詐而不仁
矣仁不可昧詐不可掩而富貴不可求則將安所從乎
故聖人之權於道義舍道與義而竊權之名天下誰能
心服乎
　　救人第七十六
君子之道惟切於殺人則不能已人之所以仁自其本
心安焉彼不仁者亦皆藉一說以便其自營之私以其
有所藉而後敢肆知其心之仁矣
　　審因第七十七
君子之心雖切於救天下然不察時幾率意而行之未
有能濟者也察於時幾者謂之審因審因而動譬如蛟
龍得水則變化不可測此其為將畧也神矣乎
　　獨立第七十八
其審因在人其獨立在我聖人極深而研幾善於誘人
其不可誘者不能强也其中而孚者不能違也非獨人
不能違天亦不能違之知幾其至矣亦何有獨立之有
殽乎
　　將權第七十九
將機之所以譎者何也夫譎者生於誠者也聖人之待
其百姓如赤子然如物或害之其焉得不為譎乎故聖
人以道事君子以機待小人機也者待小人之道也殺
之而不忍况欺之乎
　　得天第八十
聖人終日乾乾不離乎天道聖人之於人必有不能得
者然未嘗不得天也天有不得乎人而聖人未嘗不得
乎天其斯以為聖人乎
　　補過第八十一
善莫大於補過補過者審機之道也故有道之將轉禍
而為福因敗而為勝所以出之可無窮其勝不喜其敗
不懼以是全勝於天下孔子曰不怨天不尤人自盡其
道而已更何必怨尤乎
　
　青霞集巻九
欽定四庫全書
　青霞集卷十
　　　　　　　　　　　　　明　沈鍊　撰
　塞鴻尺牘
　　與毛侍御書
昨者辱使遠存匆匆修謝不莊且感且愧鍊也竄伏以
來春秋五易經按於兹土者蓋四三公未有如明使君
之賢也頃如羣寮儀物奉將皆麾而不納是知下執事
超越於羣公多矣且今權臣竊弄威柄以其姦邪貪墨
之為風動四方縉紳士大夫皆化而不覺棄置朝廷之
恩澤不啻路人畏懼奸邪之權勢甚於雷電故皆茍且
乾沒與時浮沈若明使君者風義凛凛抑揚予奪具中
紀綱攬轡埋輪之節誠光前而絶後矣乃鍊復有言者
何也誠見世路岌岌在一髮千鈞之際又聞主上求賢
搗穴之心形於詞㫖不知臣子亦有惻然動心思褰裳
而濡足者哉朝廷惠養元元徳澤深厚君臣大義不可
須㬰少解而士大夫内外相黨不怵於權勢之塗則惑
於運數之說甚至有希心於權奸者矣權奸心事暴著
於楊員外之一疏使斯人之言不驗則天下之幸也斯
人之言而驗人臣可但已乎設若人言謂其不為大奸
今南夷北狄交侵并寇主上震驚而權奸之心怡然自
若此其為計何如也今節制諸將之所為又有不可曉
者自秋徂夏閉門不出一戰而坐受賞賚之爵不思報
稱此豈復有廉恥忠義之存於中耶此日犯邊殺掠而
彼日通使求和假以剏制丘富為名而惟暗輸錢幣數
月之間破壤堡寨殺傷人民不可勝數而將校猶以首
功欺執事此寧可復信之耶百姓横罹鋒刃而復使之
身首横分報功幕府有人心者必所不為而懷忠藎者
烏忍見之哉今保安鷄鳴之側埋骨如山皆此類也始
作俑者僅已去職罪豈容赦鍊雖淪落草野而發憤抗
疏之心猶耿耿不能忘焉况使君身任邊郵之寄當此
之時羽檄交馳文武失策下執事其能恝然不為之所
乎敬勒手狀陳露狂瞽鍊也非不知與時俱晦誠感主
上之深恩而戀使君之明徳雖欲無言自不能已耳伏
惟左右亮察之無任懇仄
　　寄華余溪
頃得奉手書知玉體違和時時戀念邇聞傳言者云公
迎醫尚在潞河益増悵望不識近已得髙醫否齋疾君
子所慎然必杜絶世事除却妄想寛意以頤之若藥餌
之投顧乃順陰陽調血脉至於五臟受病之原皆由吾
心而致之也所以病能自養其愈尤速適萬楓潭之便
得附手狀萬惟順時調攝不盡
　　寄張甌江司丞
僕辱左右骨肉之愛未可以指數而札記别來懷抱匆
匆不佳又不能具尺書修布似非人情然衷曲亦未易
為左右告也邑中事亦已粗辦鄙性率易不能結知當
路奉合之期未知何日想戀光儀不任悽愴伏審即日
動履清暢為慰弟此來獨受東華使君之睠顧乃公之
諳練持操真不可及令人嘆服鹿門讀兄含情遍繫長
途柳為政應開滿縣花之句再三擊節傳誦適吕給舍
之便謹修短楮奉訊旦夕遣小吏將行不盡不盡
　　寄周使君
頃在都城得附於軒蓋之末朝夕承侍徳音燕好綢繆
情若琴瑟感服之至良不可言伏想執事以竒才明畧
震迅方域之内兼以體貌魁梧篤生異表直當覩公手
握兵符建侯萬里之外如僕者駑劣之資不足策勵然
亦欲托附以馳驅恐左右不諒僕向慕之誠輙自輸寫
耳如何如何頃知旌麾將詣紫荆謹遣候騎賫手狀馳
上魚腸劍一匣虎鈴經一部奉展區區惟亮之不盡
　　與鮑憲副書
客歲旌騎臨發會匆匆不得遠將至今懷歉伏審按節
江南展攄鴻藻之潤布揚駿明之畧剛柔並建威惠雙
馳風聲所及其在别藩鄰壤之民猶知戀慕况親被其
徳澤者乎欽嘆欽嘆僕自惟謭劣謬辱光輝惟有樸忠
所願以身徇國竭其區區欲無負知已之雅不審采風
之餘肯誨導其不及否耶未緣會晤寸楮布懷耿耿情
私統惟亮察
　　寄吕潭西
不肖未能長往林壑竊禄兹土自念淺薄不足以負荷
庶政惟賴明公開襟誨導使不得罪於百姓磨朽礪鈍
得少追步於循良之末左右之惠我多矣日者京邸辱
賜照察周旋無已徽音淑貺載在肺腑云何能忘雖輙
嘗造門候從者薄致區區然此心耿耿萬千未能一展
也頃因范黄門風便敬勒手狀布謝種種情私嗣當顓
致
　　寄陸宫保書
不肖駑劣承乏下邑有年矣荷被㧞擢得從事於麾下
喜忭欣躍不勝慶幸伏承明徳屈已撝謙親遣使者枉
臨於千里之外更辱盼睞周旋恩勤千萬渥以帡幪之
惠錫以金玉之音禮敎絶於等倫輝光矚於畿甸曷勝
感激昔平原降節於侯生陳思折簡於吳質其在前史
以為美談竊惟明公秉躬明哲兼資文武英才振世盛
徳寡倫擁旌雙闕之間鷹揚百服之表使袨服荷㦸者
魄奪而濳消環列侍衞者交臂而受事海内人士莫不
談誦聲名傾心向往而乃下察簿書之材垂情珥筆之
吏其於平原陳思何啻過之是周公握髮以致白屋之
賢而僕非其人也僕本樗櫟之資自甘委棄沈伏州縣
殆踰十年頃得受命於庭階奔走於末屬已為過望况
復遭逢殊遇感結腑心不勝跼踧所期勵竭駑鈍矢心
精白期報朝廷以贊揚仁風不敢背負謹遣縣屬裴衣
先賫啟記一通伏謝於門下僕已本月二日領劄付所
有倉庫文書即今交代卜於十一日起程赴任伏惟台
慈照原
　　答楊兵憲書
僕辱左右光照踰邁等倫而軒騎之發缺為追送其歉
恨鬱如雲霧何可殫言頃使者來詢問起居知旌干旦
夕有北上之行且辱手書枉存腆惠重疊感激當何如
來諭極切邊務所謂將材之難者今時正苦於此然安
邊保國之道帷選將為急將不得人則法制廢將得其
人則法制行然則選將者固法制之要領也夫將不在
梟勇而在於權謀猶之卒不貴於狡黠而貴於顓愚也
有勇者未必有謀有謀者則必有勇謀而不知勇非能
謀者也夫謀非神祕非有鬼藏得之人心者也盡權謀
之道可以為將矣故上明天時下明地理周知人情兼
曉物故通於古法達於今宜天時者風雨寒暑非孤虚
之謂也地理者山川險阻非生死之謂也至於人情物
故古法今宜又非可以口授而指數今之將知此者其
或寡矣乎然察將之道甚難微權妙道不可以言語而
得髙節宏度不可以細行而知深藏固守不可以聞譽
而取雖然是不可泥也善觀人者亦惟探其端耳是故
訪問者知名之路也延攬者引士之門也論議者呈才
之會也任使者試功之地也其上求之縉紳其次求之
山澤其下求之甲胄夫挽弓試馬不可以為能小道邪
說不可以為畧心疎氣揚者不可與成功襲常蹈故者
不可以言法空談不學者不足以論才嗚呼不重賞而
薄罰之不可也故古者之於將也懸之以髙爵示之以
厚禄其有罪過者詰問之而已夫調度廣者不可禁之
以財志量𢎞者不可抑之以位勞効厚而賞賚薄則功
名之士不勸責任重而禮遇輕則道徳之士不至此又
任將者之所擇也使旋率爾奉布幸惟亮之
　　答戴錦衣書
公篤志於大道沈濳獨往僕心竊慕之然不能時時詣
造奉服琢磨之益此為恨也僕不自量度誠慨然有憂
世之心焉曩為憤懣不平一獻言而抵罪遂竄伏草野
然荷被主上之恩待以不死犬馬圖報之心何能自己
夫濟天下之謂道窮萬物之謂學人心之體何所不包
何所不有而世之人横私其身至於壞天下而不顧背
君父而自忍此僕之所以扼腕而長嘆傷心而雪涕者
也然亦有學道君子周旋容與於其間自負為知幾明
哲黙以取容而不知事日壞而道日喪時已去而義未
伸生民社稷將何賴乎孔子豈不知幾哉然而至於作
春秋討陳恒獨立一世而不顧此又何耶聖人之所知
者義也其所以不憂不懼者命也語曰不知命無以為
君子今之君子所以若此者豈非不知命故耶辱諭守
宣大方畧大發蒙昧然今宣大之邊事非獨士大夫所
不得聞亦有僕之所不忍言者固國不以山谿之險乃
今知孟氏之言不余欺也得其人而守之誠反掌矣何
必宣大哉豚兒過辱枉厚感激不勝昔承命述作奉揚
太夫人之光烈今撰得髙節堂賦一首詞義淺末殊不
足觀幸賜採擇之
　　與長兒襄書
聞南來倭寇消息不祥吾每念祖父墳墓及宗族親友
往往傷心而泣下也汝既在家誠能建立議論但導人
心竭忠致孝以成匡救之策則我願足矣汝等讀書幼
學壯行樹功立業正此時也范仲淹做秀才時即以天
下事自任况今南倭北敵旱魃連年天變人災四方迭
見當此之時不可為無事矣汝等不能出一言道一策
以為朝廷國家只知尋摘章句雍容於禮度之間嘗謂
責任不在於我因循歲月時至而不為事失而胥溺則
汝等平生之所學者更亦何益南方風氣秀㧞豈無雄
俊才傑之士耶吾願汝親之敬之其阿庸無識之徒願
汝疎之遠之天降烈禍殿廷灰燼旬月之内宫厰繼燒
此乃賊臣擅權肆惡以致陰陽失節而禍固起於朝廷
土木大興而害則延於百姓矣宣大臣寮與敵通和私
相納賄無復人理吾以忠心耿鬱每事必直言於當道
彼等亦稍畏縮但廟堂之中欺君之計通行而鬻官之
聲大震不能不動汝父之憂耳外朱雲折檻詞一闋寄
汝視之
　　答田副總兵書
曩者辱賜書貺雅重感不勝也嗣即遣下走問候而軒
斾已北發矣瞻戀之私日月並積有如懸旌何由可忘
頃復承華札遠存乃知朝廷寵渥荐至欣慶如何苐不
穀荒菲無以為賀良用為媿僕居山中旬月縉紳先生
過此咸停車而叩闗屢問左右之動履莫不贊揚將軍
昔日之英畧而言今日麾下之兵甚梟健也遷謫荒鄙
之人深為欣慶雖然善馭勇者不如尚謀之必勝能循
正者不如用竒之多功孔子曰可與立未可與權夫權
之為言天道聖人之妙用而兵家之竒算也後世以詐
術當之豈不謬甚矣哉故夫權者舉一而當百也是故
舜選一臯陶而不仁者遠湯選一伊尹而不仁者遠此
所謂權也伏惟將軍忠亮絶匹議論風生𤣥機遁法人
所不及然一已之智有限而集衆善之功無窮誠肯訪
擇髙賢俊傑任為謀主諮其策而用其竒此蓋致勝之
要務而運籌之大權也昔韓信破趙區區求一亡士李
左車而師之詢之謀議遂下齊七十餘城今左右定之
以謀猷而指縱其勇士運之於帷幄而決勝於千里是
古人竒偉之功必復建於今日矣且宣大之事大壞極
弊將軍操五路之兵懸萬人之命毛舉細故日亦不足
何暇紛紛任大事者舉其所當舉用其所當用一一而
持循之賢傑之士勃然興起而効用於我邊務兵機操
縱之無難矣將軍之卒雖稱雄强不過三千餘人少馬
缺糧動輙有礙此不得深謀遠識之士與之圖之將軍
必不能以寡而敵衆空拳而擊賊也若以僕為迂談今
日條陳而討馬明日上疏以乞糧縱與糧馬而糧無運
輸馬無芻粟將焉用之焦心勞思終無成績憂深而不
可解禍結而不可去將如之何哉使旋布此希亮納之
幸甚
　　寄文衡山書
足下負大雅之才抱至貞之徳退處湖海白首彌尊今
方内人士依附聲名者猶足以激昻青霄之上况親炙
光儀者哉不穀遷謫邊郵深為潦倒雖切睠慕無由會
并瞻望雲樹耿耿無任每以交游中得承翰墨之貺不
勝欣慰古人云寸楮尺璧一字千金惟足下當之矣盥
露而奉對鑿室而珍藏何以喻兹惟足下不惜殘膏餘
馥當有以流潤千里也如何如何不審即辰動履何似
敬遣牛馬賫手狀并馳上小詩一帙幸改敎之
　　答趙總兵書
不佞辱知於麾下有年矣然年愈久情愈篤此與世俗
之交隨聲逐勢者豈可並日而語哉感念知已情何能
忘每側望旌旗聞駐節龍門遣役再三云暫來輒去不
及一致小啟又聞東路之報連綿不絶失去堡寨二十
餘處不審此語的否僕自出闗以來熟思而靜觀邊鄙
之事猶人之有羸病精竭神憊特形面之未仆耳使不
急醫未有能久延歲月者今之宣大財乏而用彌奢民
窮而差愈重軍中所賞者非其功所罰者非其罪或賞
濫而功不勸罰輕而罪不威令下而不循惠施而不感
官肆貪而法廢事取具而實亡將軍操萬隊之權握一
鎮之命僕曩經過麾下不見謀士如雲戰士如雨惟聞
管絃之聲雜奏於廷内當此之時敵侵削而不休兵疲
弱而不振將軍之所處如此僕實莫測執事之竒謀矣
雖然已往者不必追矣執事能轉機以就事因失以為
謀則邊事之壞可復恢也夫古告人之道三積以誠者
要其信也動以容者要其感也示以利害者要其聽而
奮也僕昨聞警報夜乃焚香執筆而就書可謂誠矣每
與左右論事不敢不盡心鞠躬以指陳可謂容矣使人
民安堵而無邊塵之警三軍精練而懷欲戰之心此執
事之利也堡落攻燒而怨恨及於主帥蕃部連轡而一
旦入於京師此執事之害也前敵進青邊口而居民生
縛渠魁將軍反無寸箭之功攻破小榆林而男婦殺傷
巨萬麾下之士卒不出一救今日論功劾罪利害昭昭
又豈待僕之言哉不肖喋喋之言固不足以為經時濟
事之策然執事肯諒區區之意而悟舉焉未必非目前
之利也夫將之用人以才而戰則用人以力執事之士
卒不患無力與技也患不得才智之人而任之耳欲求
全才世固鮮有得一偏一能者俱可酌而用之毋以勢
分限其進毋以浮偽溷其真毋以譛言蔽其實毋以小
失遺其長千而薦之百百而薦之十爾我各舉其能彼
此互陳其屬抑倖用能表强勵怯重其人廣其路不惟
可得軍中之才而四方之士聞風嚮應將畢集於麾下
矣夫本强者能制末技備預者能應卒變用才者本也
訓練者備也三軍領馬給糧必由賄賂而後得行陣守
操多應故事而無補充營備數毫無實績緩急之際孰
可仗乎今將軍閉門而自娛士卒倚戈而不練當燃眉
濡髮之時而惟坐待其憊非計之得也勇不自奮作之
斯興技非自能習之斯熟執事所統之兵非不可用在
選練之不得其道指縱之不得其術耳僕未足以知兵
旅之事但窺今日之勢不盡心力而圖之將不可為矣
又何異羸人之不庸於醫乎伏惟執事當國重任國家
安危繫焉蚤夜圖維以滅此朝食朝廷幸甚生民幸甚
僕辱執事之夙愛不敢以䛕辭奉承激切之言諒必不
深罪也
　　寄莫憲伯書
京國歡娛已成歲月門前横蓋馬首垂鞭光景依依僕
雖潦倒風塵未嘗不夢想於招提之側也况樽俎綢繆
而風詩之凄愴乎感戀意氣泣下霑襟嗟乎嗟乎士遇
知已良為難矣又未得會幷於千里之外悵恨如何僕
自遷謫以來委伏草野日覩邊塞之變大有傷心者債
帥粟官蠧民竊禄哨探至而震驚城堡破而不報欺玩
成風以敗為捷恐泄泄之久將守之無人而避之無地
矣不審髙明何以敎我耶吕君使者還便謹啓奉訊南
望凄然不盡耿耿
　　答揚叅戎書
日者辱軒蓋枉臨於山中執手睠戀厚於金石也匆匆
頓息行李未遑修謝復承仙札飛墜草野之人過承懿
誼奉服感懷益增晤嘆所命丹書旦夕尋録邊鄙多事
之時左右馳驅王事誠能報効朝廷剪滅戎患置國家
於磐石而解蒸黎於倒懸樹功當世而勒名鼎彞此大
藥延年之秘訣也不知髙明以為如何使旋先此奉復
餘情種種續當敬致區區也
　　寄汪啓初書
憶在武林聚首歲時每懷髙雅耿耿不能忘久以南北
馳驅卒不得遇便風缺相問也不審比來進修如何執
事氣質純厚更加精厲何遠不到不敏入京即以言事
投竄於重闗之外言念故人恍在夢中宣大諸邉侵擾
日甚一日法大壞而事日敝不知竟何底止也白鴈飛
鳴黄雲縹緲益動遷客之懷耳頃杜君任貴邑少尹之
便附訊起居舊帙奉覽焉
　　答蘇節制書
鍊也投竄之人躑躅闗河無由持奉菽水一侍老親而
罪亦彌於丘山不自殞滅禍先及之不忠不孝慚負天
地念欲即死以其魂魄匍匐先人之左右而男兒生世
懷抱未攄奄然冺沒上無以報聖主下無以顯老親於
沒世乃復忍哀茹苦延兹喘息詎知下執事恤其流離
垂仁㷀獨珍禮腆貺儼然辱而臨之鍊也俯伏哀感交
并舉聲長號精爽越於霄漢此情此徳何以報之哉稽
顙使塵委謝無已尋復抽念下執事於軍旅倥偬之際
垂矜草莽豈非古人所謂軾怒蛙而買馬骨之意乎鍊
也自許不敢後於常人平居切齒憤後世之為士大夫
者不肯以身殉國周營宻算惟其已私而已今世道日
朘月削以至於壞殊可痛悼頃鄉先生遺書云倭寇舉
國東侵浙之東西俱被其毒今宣大又見告突中原内
虛盜賊縱横齊魯燕趙之際水潦大作都城南北築而
復圯流離餓莩充塞道路嗚呼此其時何時也而為之
臣子者不思褰裳濡足以救之亦太不仁矣昔范文正
公居憂而上宰相之書識者韙之彼其時雖有西夏小
警猶號承平無事而憂世者不得已焉况今日乎鍊聞
欲建非常之功者必有非常之畧欲知非常之畧者必
得非常之人古之君子必盡心於此焉所謂非常者不
謂其立異貴難茍然以矯世絶俗為竒也司馬子長所
謂博學深思通知其意者此固世俗之所稀然而成事
立功非其人不能焉伏惟左右魁梧琦瑋道誼文章巍
然當天下之望又聞幕府清嚴憂切黎庶未明而求衣
當食而慨嘆延訪通於海宇諮諏及於下寮心事同於
古人而與後世之為士大夫者異矣然而功有所未立
事有所未遂者何也凡以時勢難為而下執事之心亦
或有所未盡耳且今之勢可謂倒懸矣然而為臣子者
無坐視之理也今之事可謂掣肘矣然而為臣子者無
稅駕之心也不曰今之事勢難為者非也不曰臣子之
心有所未盡者亦非也書曰后克艱厥后臣克艱厥臣
易曰艱貞吉非今之時乎夫已往者不可得而追矣及
今而猶不為之所天下事尚可道耶孫子曰未戰而廟
算勝者得算多也未戰而廟算不勝者得算少也多算
勝少算不勝而况於無算乎夫算不同有全算有竒算
全算者安身而後動制勝於無形兵穀交足大備無患
若李牧之守代邊趙充國之禦罕羌是也竒算者變生
於倉卒禍起於須㬰而能轉禍為福易危為安若周瑜
之破曹操謝𤣥之敗苻堅是也譬之和扁之於醫彼其
血氣衰微而無異常之疾則以良藥投之參苓昌陽而
見功效若癰痬之發則有刮骨浣腸卒病卒愈之效此
非通於神明者烏能與於此今不得萬全之畧而又不
豫應卒之謀誠未見其可也然則在下執事又安得不
亟求彼有道而無方通微而多算者與之朝議而夕圖
之以救元元之急哉故韓信非不智也而求李左車為
輔田忌非無能也而置孫臏為師若此者誠見利害之
極而審乎取舍之機也故夫多算者能審取舍而已拳
犍梟勇可以充搴旗之卒而非所以為將帥之材也星
辰宫算可以備已疑之術而非所以為通方之畧也且
今時之所患者豈非將不能而兵不足財不充而險不
備乎僕以為將不患其不能貴於能訓迪之而已兵不
患其不足貴於能選練之而已財不患其不充貴於能
斟酌之而已險不患其不備貴於能守禦之而已此固
取舍之道也何者今之債帥粟官非不衆也乃其始也
由於敎化不明風俗敗壞而又本於轉移無術吾於其
賢能自奮者必庸之貪冒不改者必去之若孫武之斬
宫嬪而諸姬肅世宗斬樊何而三軍恐宋太宗之賜劍
於曹彬曰偏裨而下不用命者斬之今雖不可斬獨不
可疏之乎彼城狐社鼠必有所依然我亦安能以其身
名之辱而易權貴之交哉下令諄諄必以忠義節烈國
恩難負為訓且置能吏於兩闗有通書賄者時奪而治
之以示標的彼兩闗者非余之所節制哉故多方為畧
以鼓舞之時下敎令以訓諭之引古名將以激昻之故
古名將必有勝算於心而後臨敵今敵將至其為勝算
幾何矣人之精微則不能宣之於口至於大畧可講而
知何不於開府之日悉延使臣將校陳列時事相與磨
研論議務求長策於以施行夫人不辨難則不足以詰
其短不輸寫不足以形其長故非獨知事亦已知人矣
於衆言之淆亂而折衷之則易為力以一人之聰明而
窮索之則難為功是以夫人皆有偏長之能而不必有
周全之慮惟聖人兼聽博觀而裁之以獨見故其勝算
無窮今欲求勝算而不資於人心此又烏得為知算者
乎試若校官子弟抱材器者有矣而茍以章句不録羈
人巷戸歴變故者多矣而以微賤不容抑如人之抱竒
疾而為草澤之醫恥服其藥寧殺身而不悔也豈不可
惜矣哉今下執事試省其所用之人我求之於人者乎
人求之於我者乎若我求之於人者則十得其六七若
人求之於我者則十不能二三彼為功名之計而來則
所輔於我者皆功名之事矣彼為富貴之計而來則所
輔於我者皆富貴之事矣茍皆富貴之人則忠讜之言
不聞正直之士不至取資於其身而貽禍於我饑而為
用飽而颺去豈可勝道也哉是故人云中原之不勝外
患也非不能勝也是不欲勝也我欲勝而勝矣今公卿
大夫所為之事是欲勝外患者耶欲用三軍之力而上
下交征皆於三軍中給之使三軍者誠皆聖賢之材亦
不堪命欲用其死力而不與之生恩欲取其憂勞而不
與之逸樂世寧有是理乎今或下令令各城守備專求
智謀勇敢之士時以名聞叅伍以其所知召而問之則
草莽之人奮矣故榮辱者治人之大機也擔夫羈婦寧
死而榮毋生而辱立為三等之法而上下之其最者㮄
其名字顯其身家以寵榮之以風示遠近夫此一人也
上之人賞焉下之人稱焉雖有不勇敢者寡矣官府摧
折焉妻孥怨謫焉雖有不退縮者寡矣今進死者無榮
退生者無辱弱强勇怯雷同一律何所為選練乎人或
言財之不足而用不充是尤不然歴年以來但見兵馬
之消而不聞蒭糧之減但見民舍之乏而不見官家之
窮誠得忠力之士如劉宴之流規而理之財且不可勝
用也而况於不足乎故夫兵之用不過乎攻守堅壁清
野所以為守也馳車驟馬所以為攻也今天雨霖潦城
堡傾頺中國之所恃者僅有此耳又復壞而不修一日
敵騎奄至撫掌大笑擇肉而食之豈有既乎禍未至則
因循而不虞禍既至則倉卒而失措此中人之恒患也
何不蚤夜督促亟成之縱無大補猶足壯三軍之氣而
消敵人之心先一日則有一日之益累一分則有一分
之功今天霽以匝月而毁垣如故也夫噬臍而悔何為
哉三軍固以進戰為功退縮為敗而變化之機轉移萬
端故進亦有算退亦有算因敵而動宻於秋毫故減竈
以示怯卸鞍以止來免胄以奪氣舞女以移情誠有以
揣摩敵心而研練物理之至也昔蘇秦發篋得陰符讀
之三年為之簡練揣摩是以游說列國百發而不窮誠
得絶識之士而與揣摩敵人之行止瞭然若觀明燭矣
夫敵强盛者不當迎其鋒而當乗其倦鬬衆大者不當
值其廣平而當邀其險阨蓋藉形容而損其强設精微
而破其銳固有道者之所必為智士之權衡也是以王
顯乗雨而破契丹班超因夜而攻鄯善李愬冒雪而取
元濟張彦澤逆風而戰陽城皆算成而令熟濳運而黙
移無不應也故今不慮克敵之難而切慮用衆之難也
若進而不由其進退而不由其退欲東而不能使之東
欲西而不能使之西衆且不可用而况於克敵乎故節
俠之士必有誓死之交智能之將必有敢死之卒何者
以其恩信結於其心而不可解也今之將帥縻衣解食
得敢死之士幾何人矣三軍之士望風股栗而不敢戰
匹夫匹婦幽憤激烈蹈白刃而不辭此非發於其中心
者然耶其初心未嘗敢戰而强驅之使戰此其敗亡固
不在交綏之際矣故勝敗之數不必占於星緯而卜於
蓍龜將智而士勇勝矣將不智而士不勇敗矣以今言
之固無必勝之形矣無暇遠論即以近日深林之事觀
之亦已明甚記曰前事之約結後事之機權也故忠臣
不變節以徇時賢將不息謀而僨事懲前敗者圖後功
追往失者計來效軍敗矣而處敗有道則勝必生事失
矣而居失不昧則功旋著於今日處變之無道而知來
日致勝之無機也獻䛕者方且以為塗抹之巧錐琢之
能而不知其培禍基而重罪胎也亦已甚矣孟子曰仁
義而已矣何必曰利今為人上者大率曉然示人以趨
利避害之情而一旦責之輕生敢鬬萬萬無是理也古
之名將所以不爐不蓋卻金辭第忘身而損己者豈得
已哉誠以風諭三軍使之囘心向道而訓迪之至也管
子曰龍蛇得水而神可立也虎豹托幽而威可載也風
雨無向而怨怒不及也如或以不附之心而兼之以可
測之勢偏恩所授有之而非無心之感誰在而三軍効
力乎何也士大夫不能以身任天下之重故也夫匹夫
而有憂天下之心若伊尹王通范仲淹之流而海内之
安危本於京師之輕重京師之輕重懸於宣大明府君
雖欲不以天下之重為任豈可得乎昔者劉晏之在江
淮也其言曰見一水不通願荷插以先往見一粒不運
願負米以先趨焦心苦體期報明主彼以運漕為任如
此若下執事之任則比劉晏為重矣今二酋不滅縱使
宣大秋毫無犯而京師有匹馬隻矢之警下執事不得
髙枕而卧也况不必然乎此宜亟宣壯猷展竒畧挽千
鈞於一髮所謂持大兵如擎盤水一致蹉跌求止不可
得矣邇節鉞駐宣府是也東西南北取道適中而將校
諸官麾使良便進可以為京師之聲援退不失兩鎮之
控制使望風而來者得有所向焉今日之事惟在委任
得人若頻數往來亦不無廢時之患下執事之圖惟宜
日之不足而繼之以夜此不可謂之燎眉之時矣乎乃
輒因使人之便敬以書上蓋野人芹曝之心感激而動
者下執事恕其狂察其隠憂而不以書生之言視之則
不勝幸甚矣
　　寄張司丞書
離隔光儀自春徂夏日月不居二毛叢生言念知己顧
我如何伏想君子履道髙明金玉其心不以外補而忘
内憂維揚襟轄之地博㕘廣覽曠焉𢎞度何獨不為美
觀壯遊而置欣戚哉僕本落魄之人竄逐荒野惟有惓
惓舊知每一南望恍然為懷何日會并握手交歡以罄
區區耳諸生任子行托其奉詢起居外奉去海天晴望
圖一卷賦詩廿首聊寄寸心千里雲山與情長佇
　
　
　
　
　
　
　
　
　
　
　
　
　
　青霞集巻十
欽定四庫全書巻
　青霞集巻十一
　　　　　　　　　　　　　明　沈鍊　撰
　　史王陽書
獻歲孫生往遊玉女潭之勝曾奉尺書想達記室矣頃
吳中人過此每頌令徳發倉廩以賑饑窮不獨邑人懐
戴而感烈雖逺方聞者莫不舉手讚翼天生賢哲以濟
斯民如公之徽懿海内豈多見耶
　　答陸宫保書
自包生還被荷手書并以寵錫感服至今然不敢數奉
啟狀者因無可托又不欲以空文冒凟尊嚴也頃承來
諭極切感激但今日時事之急燃眉不足為喻矣鍊雖
竊伏草茅而曠望風塵之末但知邪正之趨一欣一戚
展轉於懷何時云釋鍊惟天下之日壞者只在尋常尺
寸之間而不在於顯融之際尋常尺寸是士大夫以為
當然而不察者而不知天下之事日已趨於壊矣山崩
川竭龍蛇起陸邊疆多故事勢日危薦撫臣用邉將不
聞超㧞傑特謀猷之士猶襲常躡格以狥己私然則必
待天地反覆而後為變耶國家之患莫大於飬兵飬兵
則斂散之際為弊不勝而不知所以愛民故野荒民散
山川易位豈一日之積乎今邊塞討馬乞糧名為軍旅
究其心有一毫為國家實用者哉使歸謹勒手狀奉謝
情悃縷縷未盡展布外連珠一帙幸賜采擇之不勝悚
息
　　連珠(止存七首/)
盖聞花本無心遇陽春而自發仙須有道能不老而長
年是以呼吸玉和導摩金骨黄庭内境待琴心三疊之
調白晝中天因鼎氣八成之運
盖聞仙道通靈誰應無窮之變聖機入玅自生有穆之
光是以河上仙公望青霄而鳳舉關門令尹觀紫氣而
鸞翔超軼九埏嘘呵八極
盖聞道由悟入理絶言筌造化神機顯示金丹之奥旨
乾坤妙用黙流玉液之𤣥符是以得道真仙撫塵寰而
拍手知㣲老子對世景而忘心
盖聞蓬萊隔弱水三千非飛仙不可到𤣥圃在東溟萬
里必羽化始能登是以方朔偷桃終離漢王之席安期
啖棗偶經項籍之宫一舉而黄鵠髙翔冄逰而桑田已
變
盖聞嚴青異骨終合成仙子晉髙才自應學道是以忠
孝本飛㫒之質聰明為羽化之姿林甫欺君最犯道家
之忌嵇康傲世亦無仙客之縁
盖聞身上紫霄自解塵寰之阨骨凝𤣥水定超凡界之
迷光滿福堂香生夀域是以接輿嘆鳳及漢世而未衰
李耳猶龍在堯天而已見
盖聞天上長春花鳥徹四時而并麗山中不夜香燈連
五緯以爭光是以賢聖希𤣥神仙愛道超魔拔難自開
雲笈之書掃惡祛邪常吸日宫之蘂
　　寄袁元峯書
曩歲辱令親攜書劄并以嘉貺慰存遷客於幽谷隂崖
之中道詣懇篤至於今感之然知旌斾往來桑梓翺翔
闕庭其視投荒之人綿邈萬里者何如也僕抱憂憤之
疾已入膏肓而世路晨光又更蹙之往往感慨長號而
不能已也士大夫誨我以譎隐道我以周旋鍊以為丈夫生世
當盡忠伏義置此軀於六尺之外何所不可乃泯泯黙
黙束小人之態以乞哀於人耶况人生所志不同而死
生貴賤之有命乎夫楊李諸公此心無愧於天地特自
其命之所遭如此縉紳先生未可相視為戒而直懐此
凜凜耳人心若可冺滅則天地將已窮乎吾惟竭臣子
之心委順而已他遑慮哉風便附去手狀奉訊起居鴈
翼北來時望徳音闗山愁寂無任戀戀
　　寄張兵憲書
昨因王家堡曽道一言於牛指揮以告下執事然此其
一端僕之區區則望羣公執事於此之時褰裳撟褐運
尺寸之規而恢萬里之度改尋常之轍而就千載之功
也鍊不佞自上疏以來夙夜砥礪未嘗一飯而忘君恩
今邊境洶洶一髪之引千鈞不足為喻矣人言責不在
汝何庸汝言似未足以解區區之憂者何則君父之難
切於肘腋而人臣回翔容與便已而後發其若此心何
哉伏惟下執事敦厚瑰梧秉心忠亮深惟國家之急精
白光明萬夫瞻仰此又僕之所傾心而向往者則區區
之言縱欲不告於下執事而不可得也今天下極弊大
壊仰觀天文俯察人事非獨外患之殷而内憂方切錢
榖甲兵銷鑠己盡人心紀綱敗壊難言當此之時必非
拘攣常調所能轉移之者軍伍壊而後有家丁之設若
家丁之害又有甚於軍伍者倚勢恃强奪人田土侵人
財貨至有白晝淫人之妻女而莫知禁者頃生割百姓
之首以報膚功實此輩為之况今給飬之費數倍於軍
伍則何必虛設此名以重地方之荼毒乎此其弊起於
文臣急功希賞弄機械以欺朝廷所冝亟去早除以寛
生民者去此而欲練兵選士莫如因土著之民行屯田
之政僕常以其說聞於龍崗公此不可不告於下執事
者夫後世之患在於兵農之分今日正坐受其弊矣苟
執常泥故以為成法之不可變則相胥以溺莫有恢復
之時矣可勝嘆哉夫有土則有民無土而民不可使也
有民則有兵無民而兵不可為也莫非民則莫非兵何
有兵少之憂莫非土則莫非民何有兵驕之患易曰君
子以容民畜衆而軒轅之為井田管子之作内政盖皆
此意今不必奪彼與此又取紛紛但有田者捐其租無
田者給與之閑田况百姓之心畏家丁之害甚於强敵
常曰我輩居長邊方且知行伍能去此家丁寧自備衣
糧以為戰守下執事何不於民心之所欲為者下令以
約束之就其中選才力者立為首領各令防守本土惟
鄰近者有應援之義教以金鼓旌旗之節坐作進退之
方一以統十十以統百百以統千此自然之制也有鞍
馬能戰陳者則多増田土以為賞其遷叙也亦千而百
百而十十而一其不忠力者則奪之田土以為罰上之
使下下之事上各循其理而定矣此所謂義兵也或曰
安得若是閑田而與之又有田而勿征其稅此得為義
乎鍊以為邊塞之事與中原不同宣大之牧馬草場其
地以數萬頃計今皆荒蕪不使民得耕耨總副叅遊而
下所占以數萬頃計捐其子粒即為義兵矣宣大連年
所壊堡寨以數千計其所遺田土亦以數萬頃計此皆
可捐而與也且祖宗之法以宣大為邊陲原無上供之
稅胥吏之流專意舞文坐收其利何嘗不捐也况捐租
之法獨行於邊陲而不行於中土曷為非義乎又曰今
敵騎日夕窺伺欲農民運畚鍤收穀粟而復為之兵不
已迂乎余曰民心樂種植而惡催科之擾憤凌蠧而懐
擁䕶之心此其大情也乃若散家丁而不調則無作踐
之苦且省供給之煩又捐其稅糧増以田土償其舊所
借貸必大歡恱寇至而勒兵拒戰彼自為身家計矣奚
俟迫促之乎故令未下而衆恱從兵不勞而食自足何
者先得其心故也昔荀卿論用兵之要莫先於附民趙
充國破先零以屯田為務此人情物理之至聖人復起
而不能易者道在邇而求諸逺事在易而求諸難非此
之謂與富戸買糧納草有官司奪其值而不償者萬口
嗷嗷莫可云喻今任其所便急以閒田償之亦權事之
冝也不然彼等將欲逃匿更何以處之譬如家事為不
肖子弟所共分裂有克家者出而扶植之非獨振其家
聲亦可以䕶持弟兄之過咎也其為徳業豈淺淺哉乃
若沈吟猶豫拘文法而樂因循今日不發明日不行則土
崩之患已在目前矣謹承使便敬勒手狀奉謝髙情伏
惟左右察其悃誠恕其戅直幸甚幸甚
　　寄唐荆川書
憶疇昔辱遊於陽羨之墅省記㣲㫖教以挽弓當其時
不識也别後幾二十年末由一晤而世路坎壈不出公
之所議緬想英槩時時於夢中見之顧僕出闗以來目
覩世變大有傷心者恨不能㑹并於數千里之外與兄
握手傾此緒談也頃燕峯使者之便敬脩手狀奉訊外
鄙作一帙幸賜覽削之
　　寄華鴻山先生書
往歲程侍御曽屬人轉致手書并以腆賜南向肅拜祇
承數千里曠蕩之恩况在師門詎能不感激馳戀時即
具啟委謝不審曾入記室否自頃海宇多故數從人問
訊台居然未有指陳邇聞蕩口舊業己倣北人築為堡
落嗟乎此可以觀世變矣鍊從出塞更為留意覽觀於
治亂興衰之際只在人心人心流轉即天道之所著也
然紆迴而考之天道其有定乎奸邪不乆而覆矣夫子
何憂焉往歲漫為拙稿一帙輒貢上乞賜筆以㣲㫖使
放臣逐客猶得䝉大道之餘將以授北方之學者無任
瞻佇
　　寄馬孟河書
曩歲辱賜手翰龍蛇夭矯暉映山谷此時以邊塞之地
楮素不莊不得即具啟奉謝嗣得發則髙君已行矣三
月間小徒梅天俊應貢入都城曽附致區區不知已達
記室未也昨又聞軒車將還此意云何於潔身之義髙
矣但念為國無人此重可嘆也不肖投荒以來竊憂海
内多故兼以强敵乆覘中原日夕環伺長鈎巨索設計
非細當事之人雖亦吁嗟愁結然束手無為而制禦之
策邈乎其不聞也其在下執事盖必籌之稔矣不識何
以解僕之憂心乎風便附此并馳上鳴劍集一冊碧玉
環一雙引區區諸惟亮原之
　　寄張白河兵憲書
七月十一日敵騎入川離保安不一舍守偹不在掌印
無為城中之人莫不惶怖僕不得已率諸生數十百人
同鄊中父老列行伍執器械巡守城上晝夜不眠者九
日此非宣大諸公之地方耶敵騎方退家丁四出殺人
報功希賞其害生靈傷國體甚矣此所謂有忠邪而無
貴賤之時也今强敵憑陵之後又不聞當路藁𦵏撫揗
而急拘無罪之良民為此施行其知緩急之序乎僕荷
下執事之明徳居常感念之今日之言乃家謀而國計
實不得己耳是故君子作福於未萌銷禍於未形且惡
不可長罪不可縱僕自讀書至今未聞割人首領以報
膚功者僕雖謭薄曩以言事而投竄邊陲䝉朝廷待以
不死縱不欲為社禝之憂而身家之慮殆有不可己者
春首中路攻者四十八堡殺傷男女萬計今新城又壊
十三堡矣敵騎雖為暫退坐謀擇肉環視無己况其鈎
索梯衡之具無所不備而中國無一可恃者又兼有家
丁之内亂切恐禍患不在於外侮而在於蕭墻也伏惟
下執事忠智絶流不為外議之所牽制轉禍以為福因
敗以為功罪其渠魁剪其羽翼更能深謀逺筭以滅此
强敵竒正變化飈舉而電發動於九天之上藏於九地
之下使彼來不得以縱掠去不得以全歸非下執事其
誰望之鍊也懐抱樸忠投荒待罪不能被髪入窮谷採
薇而長往又豈忍坐視斯世哉所以目注視而耳傾聽
無非此念也倘下執事見為迂談加以姑息不重懲此
腹心之害敵若冄來人民不防外患而防家丁地方不
戰而自破矣此所謂助敵以自滅可不為之深慮乎下
執事憂國家而勤社稷者必不憎僕之僭言也千萬亮
察
　　又
僕負罪於下執事乆矣然自維此心以為愛下執事者
莫小子若也疇曩小兒在宣城又過辱盼睞之恩且非
獨小兒也僕雖謭劣非不知隠黙為髙而喋喋取人之
憎惡顧時勢倒置已甚而權臣䝉蔽萬端私結黨羽而
潛消國脉逆惡隱奸人所共覩然依阿者趨其勢容回
者箝其舌紆延時日不惜綱常僕也落職投荒不量其
力指明天地之大義以存民彞不效鮑焦負石投河此
生尚在當烈烈轟轟以盡臣子之心不為依阿腼腆束
兒女子之態以邀富貴者况死生窮達之有命乎今使
君之光明俊譽為門下之所汚染多矣鍊叨年誼之雅
承骨肉之愛實不容以不言之下執事何不如韓延夀
之故事斬邪魔於肘腋決贅疣於項領去舊更新以昭
至誠則日月之光明如故矣頃里中應襲馮世勲一罹
於枉法贓贖不完飲食不接彼其母子兄弟舉家五口
皆溺於井鍊聞而痛悼捐金以救免之使君明照覆盆
之下寧當有此况有僕之所難言者乎今懐來之民被
家丁之害籲天無路寃沈骨髓幸我明使君垂察草野
之言深慮而熟圖之鍊誠癡愚不肯惜一身以為萬民
請命者小兒在雲中旦夕還即令走役於門下疏草初
就筆削之鑒原之無任幸甚
　　寄李兵憲書
曩者軒車出新城不能追送念於今歉然深維明徳盛
誼佩服何已頃知旌麾已到陽和非惟慰答蒼生之望
其不佞彌益忻忭數年以來鍊也不自揆量抱負杞人
之憂語黙動靜頗闗世故以其愚億屢陳當塗反為忤
已然此是過信聖賢之罪實非矯佞至於人不相諒亦
是所見不同時命不與付之自然何所怨尤乎今天人
示譴内外艱危區區之言復稍有驗為今之計惟有鞠
躬盡瘁共圗其後以報效朝廷其諸瑣瑣俱不足談所
望下執事恢𢎞謨畧轉禍為福則鍊雖謭薄願聆徳音
故人之子邵某其父子皆夙有壯猷非獨為椒房紈綺
子弟而已左右試垂察之則知其中之所存非僕之為
佞也邊鄙楮劄不恭伏祈亮察
　　寄周子書
日者辱恵手劄長篇累幅詞㫖緣縟非篤誼至情何以
有此服誦感荷至今靡諠不審即辰起居何似僕之懐
想丰采非得會并不能為慰也僕自三月離保安入五
臺愛其山川景物之勝聊寄跡以娛歲月所望髙明不
遺荒野仗劍來遊言叙夙昔如何如何頃聞諳達窺覦
闗内節鉞諸臣皆駐馬居庸未聞有長驅直搗之計以
安廟社者鍊不勝憂憤風便慢啟附訊即令小僮進京
當顓致悃悰不盡
　　寄蕭柱山書
客歲辱手書慰諭綢繆知念我之不忘也尋具啟答謝
想已入覽觀疇昔與兄之憂於海上者今一一有之良
可為慮也自我朝開拓以來登萊至浙沿海築五十九
城以為守設衛置所間以烽堠大率規模有類九邊之
制今承平日乆應廢而不存矣故倭寇之來竟無阻隔
長驅深入殘害生民為今之計莫若練土著之兵使之
各相戰守然始練不可以應卒而調兵不可以持乆事
急則調之勢緩則練之若調之者終不如練之者可乆
也且調兵一而當練兵之費百飬調兵一而當土著之
兵其費十練愈乆則兵益精在上無調遣之煩調愈簡
則費益省在下無供給之累以其所費者而練兵何弗
强也以其所省者而充費何弗贍也此法僕曽告邊鎮
諸公盖嘗行之至今稱為便益不知江南之縉紳大夫
亦計及此否耶夫地有南北法無定擬因時變通存乎
人焉小兒歸令奉訊起居千里闗山應同戀戀
　　寄歐陽總兵書
日者辱軒車枉臨自顧菲薄無所效尺寸於麾下旦夕
聞東西馳報風塵之警不息未嘗不發憤悲歌仗劍自
誓欲滅此朝食以報朝廷若伏櫪之馬志在千里輒向
風而長鳴也僕以為士大夫見目前世事坎壈動為掣
肘遂惑於運會之說因循畏縮不欲深圗逺算竭忠盡
瘁以先國家之急是豈臣子之心哉伏惟將軍瑰瑋絶
倫忠勇冠世邊塞之士莫不伏軾而讃翼况不肖齒數
於冠裳之末而素被盼睞之光者其思布誠悃於麾下
良以乆矣會僕乆有山中之遊不得勒寸楮以致區區
至於今懐歉也邇來敵人之勢有衝突而無止息士卒
之弊多疲弱而少精强况兵不練而欲其勇敵不制而
欲其怯萬無是理也曩敵進懐來時連絡二百餘里時
守備缺貟城無主者僕因父老之哀告乃率諸生與閭
閻之民列隊守城靜觀於麗譙之上夜至三鼓連營寂
然但見牧馬嘶鳴野燒隠隠彼時誠得勇敢之士數十
百人持鳴笳挾飛砲執器械受約束銜枚疾走潛入其
營四散攻擊之城頭鳴金鼓以震聲勢况賊營布列廣
逺擊首則尾不能顧擊尾則首不能援出其不意砲聲
四起掩伏如令彼必自相蹂殺此不世之竒㨗也諸節
鉞者計不出此拘泥成法不敢掉背而促步按數萬甲
兵坐視此輩連住十餘日曽不發一矢以警之及其槖
載而歸徒爾追送僕不能不憤鬱而扼腕也昔漢景帝
時匈奴冦鴈門上郡李廣為上郡守嘗從百騎出遇匈
奴數千騎衆騎欲馳還廣曰吾去大軍數十里今走匈
奴追射我立盡今我留匈奴必以我為大軍之誘不敢
擊令諸騎前未到匈奴二里陣所皆下馬解鞍以示不
走匈奴有白馬將出䕶其兵廣上馬與十餘騎奔射殺
之而還解鞍令士皆縱馬卧會暮敵兵終恠之不敢擊
夜引而去余觀古名將如李廣亦已竒矣以廣百騎遇
匈奴之數千騎何啻不敵乎廣卒以其謀計令不敢擊
而今之言兵者卒言敵人盛强非中國之師所能抗僕
於李廣固歔欷而太息焉將軍誠肯設計以用竒不在
兵之多寡也究古人之用心察敵人之形勢隨機而變
化之使勲業茂著於當時功名昭爛於簡册僕知今日
之聲稱不獨擅於李廣而擅於將軍矣
　　答髙子俊書
羈旅之人漂泊闗河故人相念如君者海内所存其能
幾何曩時董生出訪曽獲手劄并以腆貺頃季子用來
又勞屬念且道足下髙情懿誼僕何以當之顧濁世風
塵相迫殊甚重辱詢問邊陲之事僕豈忍言之哉今邊
事之壊自人心之壊始矣當事者不能務宣教化倡忠
義以回人心吾不知其危亡之日也縉紳大夫至於市
井黎庻各有成說定論膠固於心不可復解其端起於
不知先王之訓耳目所聞見互相漸習至於如此故世
之人不復論是非而專言利害僕謂其不明於利害之
極也如欲宣敎化倡忠義則莫先於利害之實導之矣
導之以利害之實是矣而棕核太過察見淵魚則近於
刑名操切孔明之所以不能興漢也何者風俗雖薄而
此心之不可冺也故曰君子之徳風小人之徳草草上
之風必偃在上者導之以利在下者必以利而歸之凡
有利於己者何弗為也在上者導之以義在下者必以
義而歸之凡有義於己者何弗至也今為人上而導引
之弗端欲人之回心嚮道也難矣不先根本而務枝葉
具文塞責玩愒時日未見其能澄流而清源者此言雖
見謂迂濶足下其潛思之不特邊鄙之當務而凡存心
於家國者外此不能以致治平之化也風便漫附小啟
遐荒乏物無所逺將外奉去十三經註疏二篋用酬夙
諾如得命駕千里之外一為傾倒此其感激又何殫言
哉
　　答劉㕘將書
日者行李過龍門辱車從枉恵勤篤匆匆據鞍别去不
得一為致謝感愧之私耿耿至今自後即有北路之警
傳言令弟率衆當先奮臂馳擊彼遂遁走僕聞而嘆之
真男子也孰謂敵人猖獗而不可制乎將軍有親兵若
此何慮邊塵之不凈而勳業之不立耶雖然僕所嬰心
蚤夜不能釋然者為敵人環視中原狡詐百出覬覦之
心無時而休今日殺人明日攻堡羽檄交馳歲無寧日
今左右任孤城之險當北面之衝與敵為隣時相戰鬭
不可謂宴安無事矣况邊事敗壊已極不可旦夕理料
當此之時有官守者縱欲解冠裳辭爵位髙飛逺走以
避禍亂殆不可得也况我等蒙荷朝廷曠蕩之恩不容
一日而㤀保䕶家國之計不可一時而怠此盖臣子之
心也伏惟將軍之忠勇追於古人計算超於疇等待人
禮士氣意慨然守領諸校樂於為用誠僕所願為之依
歸傾心而向往者竊恐左右戎事之倥偬不若僕燕觀
之審也又承左右一日之愛苟有區區敢不為將軍陳
之邊鎮之兵素號雄强以宣大而較之獨石今尤稱首
但乆失選練之道大都廢弛原額兵馬一萬有竒及今
逃亡老死者應過其半軍雖缺而糧不除名雖存而實
則廢執事及時汰其老弱取其壯强者以訓練之五人
為伍五伍成行分隊列長時為宣諭使各相練習而為
聫屬之勢至於號令之時一人有功則五人俱賞而欲
其同心一人失事則五人同罰而為之連坐務令其一
心一力以成戰守之功紀律嚴明而賞罰信訓練精當
而調度神勝在我矣老弱者令守城堡俱不可棄以原
額缺貟之糧加於選練之兵㦯為犒賞之費則士卒莫
不奮勇而效戰感恩而樂死矣北路邊廣地荒去京不
逺敵騎旦發而夕至不乘此草枯水涸之時訓練蒐狩
共成堵截之勢一時不戒而入於京師則傾覆之禍悔
無及矣日前僕熟視長城雖有舊址然修補之故事近
已俱廢髙山一眺千里目前敵騎長驅竟無阻隔烽堠
不明邊方大患士卒不練束手難為更不預備早圗雖
有善守而慣戰者恐措置之不及而決勝之無由也然
城壘雖淹溝塹尚在能用竒設伏以計之猶勝長城之
為限耳僕自還至山中每憶邊民之苦時時為之嗚咽
彼中光景淒然蕭條萬狀黄沙連於漢壘弱草入於窮
荒山無所産地無所生十里五里雖存堡落人跡稀少
車馬㫁絶且彍騎成羣隱伏道左乘間而劫殺人民伺
隙而搶掠牛馬經過公役人人自危此盖宣大要衢一
旦若此日侵月削患害何如不肖醉思而夢想不能不深
深憂而長嘆也頃以使旋謹附手狀奉謝髙情并舒此
悃愊幸惟左右採其蒭蕘㕘以謀畫試而為之未必非
勝中之一算濟時之少助也外馳去新詞四首古劍一
匣希麾頓之不盡
　　寄邵大㕘書
日者辱華劄逺存兼以腆貺感念髙誼如何可諠伏審
即辰道履清安為慰頃大同人過此具言西路又喪將
官并失堡落不可勝計世事可謂岌岌矣聞之嗚咽為
之短氣記憶執事疇曩之論時時奉服不榖雖淪於草
野顧此心此義未嘗羮墻忘於朝廷憂時慨世之心展
轉於懐惟有焚香籲天而已所冀髙明賢哲不忘祖宗
百九十年涵濡之恩共竭驅馳之力天下事未必不可
為也矯首雲中有懐鬱結然不知何時奉晤以叙夙昔
備寫野人之懐耳使者行急率爾具狀種種悃私嗣當
顓布
　　答江總制書
鍊也幽憂孤憤之士荷被明徳之光待之以賔御厚幣
卑禮猥屈於衡廬而又温顔和辭延訪再三使草莽之
士遂忘其貧賤吐露情實鍊也謭劣鄙陋何足以知邊
事哉雖然嘗聞諸塞上老人之言也今日時事大壊極
弊若欲一一條貫而施行之如理亂絲未有頭緒况强
敵已盤據内地刦掠城堡危亡旦夕設或秋髙馬肥一
日望風長驅士大夫雖欲優游樽俎之間以飬縉紳之
雅望何可復得危乎哉危乎哉厝火積薪之下曽不足
以喻其急矣當此至急之時而官府有餘閒士卒有餘
力田野有餘智混淆風聲掩飾大害此自斃之道也記
曰議論詳審則利害之機決憲令嚴肅則戰守之道明
今之卒伍非但疲弱貪夫庸將薰染成風其心術大壊
譬如牙胥之不可責其亷潔倡家之不可導以死節也
誠能一朝議成著為憲令舉明忠義之道風於四方示
之以利害道之以悃誠使諸節俠慷慨輕生敢鬭之士
朝至者朝入夕至者夕入投牒於幕府其有富民大賈
能自備衣糧車馬者度其才能假以權職有十家之産
者則為十夫之長有百家之産者則為百家之長用其
人不煩其役量其力不竭其才此所謂土著之兵忠義
之士也義兵者以義救其鄊以義救其國因使明智勇
敢之人朝夕訓練務導以亷恥誘掖奬勸俾貪夫庸將
亦有所奮發而興起若張巡許逺食盡羅雀徒以忠義
激發士卒之心猶能抗强胡於旬月之間况今日百姓
之心皆知邊陲之患猖獗而不可遏士卒之疲疾固而
不可回痛心切齒欲制挺以撻南向之鋒不可得也為
上者誠有以倡率而利導之誰不回心嚮應易趨樂從
然有陳牒願自效者非必盡為忠憤激烈類多狥利而
動不可拒之也稱其才之大小各有所用使之聞風而
希冀焉俟兵成勢洽而後決擇嚴其禁令無使擾害於
地方或有恃强凌弱假勢欺衆者重懲以示標凖否則
復若家丁之為害矣更亦何益乃今不招徠之他䇿無
可議者今日邊陲之事在下執事之指掌向來諸公往
往牽制謂運㑹之衰不得自由也此皆非英豪傑特之
言運㑹非臣子所知惟鞠躬盡瘁而已他復何慮吾懸
權三鎮之中苟明目張膽勵精王國盡臣子之分誰能
訾之者惟忠誠之不烈故邪佞得牽焉每以為不得自
由所以徘徊顧望冀於一朝遷徙而脫其禍此衆人之
心也士大夫相視嗤嗤武夫戰卒不知性命之理顧瞻
利害而躬自蹈之此何理哉假令我六尺之軀當已長
生不死吾自愛之然身履不忠不孝而牽制於權奸未
有能獲福於天者今下執事不鄙於草野之人諄諄下
問知超越於羣公乆矣然此理之不照察亦未有能成
今日之事者不肖之必為此言亦誠有所不得已也不
然今日事之難行我則曰内閣之由他日羌戎内侵邊
事掣肘禍之既及彼則曰總督之罪也張李諸公得以
不免哉彼非慷慨激烈之士而至於此則牽制之道果
不足由矣鄭把總還謹勒手狀奉展區區附上兵說八
十一首下執事不妨燕閒幸賜覽之或者一得之愚可
採焉意切言戅不知狂妄之為罪也
　
　
　
　
　
　
　
　
　
　
　
　青霞集巻十一
欽定四庫全書巻
　青霞集巻十二
　　　　　　　　　　　　　門人王元敬編
　年譜
　沈青霞公諱鍊字純甫先世處州麗水縣人明初祖
　祥二公從太祖起兵遂編籍為紹興衛人曽祖諱伯
　才祖諱慶父素菴公諱璧世居㑹稽之東郭里
正徳二年丁卯(先生始生/)
　初𦵏大父慶有二虎臨窆吼震林木占者主得貴子
　後二年丁卯九月初八日母俞夫人實誕先生先生
　少岐㠜有異質儁悟絶人始齔讀易過目成誦
嘉靖元年壬午(先生十六嵗/)
　是年先生補弟子貟有聲學宫
嘉靖三年甲申(先生十八嵗/)
　是年仲春先生親迎於徐處閨閫相敬如賓
嘉靖五年丙戌(先生二十嵗/)
　時督學汪公文盛閱先生文竒之曰異者是且以氣
　節顯擢第一
嘉靖八年己丑(先生二十三嵗/)
　時漁人獲白龜甚巨獻於守欲殺之疑不決曰沈生
　博物盍問之先生曰是當還於河殺之有水害放之
　後他郡竟殺是龜果驟大水守聞而驚嘆以為先生
　果博物也
嘉靖十年辛卯(先生二十五歲/)
　是年先生舉於鄊素菴公先以不樂家居傾産貿數
　百金賈遊京師落魄陸沈乆不歸先生是嵗得覲父
嘉靖十一年壬辰(先生二十六嵗/)
　先生春闈下第百計哀泣請父歸故園素菴公幡然
　曰吾兒孝如此吾復何憂可以歸矣及歸家窶甚先
　生事之極甘脆内外具得其驩
嘉靖十二年癸巳(先生二十七嵗/)
　是年春俞夫人疾先生晝夜侍湯藥衣不解帶者三
　月焚香籲天願以身代病尋愈鄊黨咸謂孝誠所感
　云
嘉靖十七年戊戌(先生三十二嵗/)
　是年先生成進士授溧陽令溧陽故多豪梗先生政
　尚嚴明事每持正不阿忤臺史意
嘉靖二十二年癸卯(先生三十七嵗/)
　是年論調茌平數月訟簡民和邑人士為之語曰沈
　茌平如鏡明如水清不賞民勸不怒令行居亡何以
　父憂歸
嘉靖二十六年丁未(先生四十一嵗/)
　是年服除補清豐令愈自刻勵勤民有恵愛聲時錦
　衣多疑讞當事者推先生亢直遂請得先生為經歴
　先生三為縣皆得民去之日吏民扳轅慟哭遮留不
　可得所在繪像尸祝之
嘉靖二十八年己酉(先生四十三嵗/)
　先生至京邸一日飲賔於庭有道人因謁者進持一
　利劍贈先生先生把玩喜而問曰劍值當幾何道人
　曰非百金不可得然大人烈丈夫也故攜此贈勿願
　金也遂長揖去出門忽不見盖仙云先生大喜不自
　禁以為得上方斬馬劍君側之奸可除矣既而拔劍
　起舞有黃布如盖從空飛來又有隻鶴來自南長鳴
　數聲北向而飛與劍舞相上下舞罷鶴乃棲於庭畔
　累月迨先生抗疏直詆嚴氏後遂戛然飛鳴而去
嘉靖二十九年庚戌(先生四十四歲/)
　是年十月諳達掠近郊時都門閉村民百萬求入不
　得哭聲震野當事者莫敢發䇿先生急謂陸公勿閉
　門閉門予敵民矣陸公為言於上而許之所入男女
　以巨萬計後數日敵獲御馬監中官牓其背令入報
　曰幸貢不則且肆掠大宗伯徐公階請上臨朝詔文
　武羣臣議檢討毛公起言許之便司業趙公貞吉叱
　起言不許便先生曰諳達犯順至城下許其貢掠不
　許亦掠京營將士乆襲承平兵鈍甲朽難以應卒今
　且令禮部與語汝等逺來求貢未測聖意不敢遽奏
　必欲貢當備列誠欵為汝奏請如是遷延以緩其勢
　隂為戰計乘怠而襲之彼可擒也是時奸相嚴嵩怪
　而問其黨太宰夏邦謨遽承望呵曰若何小吏多談
　乃爾先生目攝之曰大吏噤不言故小吏言胡怪也
　且不曰主辱臣死耶次日上視朝詔有計破敵者得
　盡言先生既上疏請兵萬人一則䕶衛陵寢俾主上
　無北顧憂一則防守通州盧溝以通餉道嚴飭將吏
　奮勇設竒大創强敵詔下兵部議是夕天發震雷大
　雨如注敵乃宵遁未幾仇鸞議馬市嚴氏實主之先
　生廷諍以為不可詞直慨激切衆皆愕然退而氣不
　平者累日一日先生與尚寳司丞張君遜業飲嘆曰
　前日敵在城下使謀國有人豈令蹂躪至此乎綱紀
　大壊賄賂公行四海民窮九邊政廢實嵩父子罪也
　大奸不去他事未有可議者
嘉靖三十年辛亥(先生四十五嵗/)
　是年正月先生遂抗疏言相嵩父子翼虎社鼠誤國
　大計請誅之以謝天下詔下大學士擬上㫖云沈鍊
　去嵗諠譁朝堂無人臣禮今復誣詆大臣以自為名
　廷杖之四十謫田保安州先生當田保安倉卒寄妻
　子廣柳車未有舍而州人賈某者傍睨先生曰公非
　上書請誅嚴氏人耶揖之入徙家而家先生先生始
　有家矣乆之以講授自給諭諸生忠孝大義且目覩
　邊事日壊憂憤至忘寢食往往發之詩歌文章譏切
　當世大抵多歸罪於嚴氏者
嘉靖三十三年甲寅(先生四十八嵗/)
　是年宣府大同諸郡邑大祲斗米六十銖邊民死者
　相枕籍暴骸不掩先生買地而瘞之又傾槖装作粥
　粥饑者復為疏勸富家大賈相繼賑濟活男婦巨萬
　後麥稍收民尤不聊生先生建議鳩工脩濬城濠是
　年秋大水驟至從北山直衝保安新城頽西北隅數
　十丈幸壕深水就其道而民居無恙士庻歡呼感戴
　相率而為生祠祀先生時張逰擊從西入衛遇敵血
　戰全軍覆沒東軍十餘萬屯聚坐視將佐環堵不救
　撫按欲掩其事先生奠哭於沙塲語侵當事者當事
　者聞而憾之又塞上人骯髒多戅時時耳相嵩則爭
　詈嵩以為快其諸生至為偶人三象唐相林甫宋相
　檜及相嵩先生亦時有所扼腕作蹶張狀而射之語
　稍稍聞嚴氏父子銜恨切骨思有以報先生矣
嘉靖三十六年丁巳(先生五十一嵗/)
　嚴相以楊順總督宣大軍務是歳諳達大入破應州
　堡寨四十餘殺傷萬計而帥府以下束手閉壘以恣
　敵之出沒不及飛一鏃以相抗甚且及敵之退則割
　中土之戰沒者野行者之馘以為功而父哭其子妻
　哭其夫兄哭其弟者往往而是無所控籲先生傷之
　作詩曰割生獻馘古來無解道功成萬骨枯白草黄
　沙風雨夜寃魂多少覓頭顱語籍籍布聞一夕隣女
　哭甚哀訪之女母氏寡居垂二十年止一子出郭外
　為順家丁割首去其母訴於督府復被笞斃先生聞
　之不勝憤懣飛書直指其事人㦯謂先生遷人非有
　言責毋為爾先生曰今日割猶少後日割且多縱不
　割我首割民傷如何澘然流涕曰我昔非言官今非
　啞子若輩欺君以要賞吾誓不與共天當舍此身以
　報主上恩救萬民荼毒之苦聞者嘆服自是諳達攻
　掠邊堡無虛日先生復致書順勸出兵奮擊勉以赤
　心為國家計又作籌邊賦以抒方畧且曰必不發兵
　當聞之朝廷順深懼而憾之乃遣心腹指揮羅鎧經
　歴金紹魯宻報嵩子世蕃所曰是夫也結死士擊劍
　習射以間而取若父子世蕃曰吾固知之即以屬巡
　按御史李鳳毛鳳毛謬為謝曰有之竊隂已解散其
　黨矣鳳毛得代歸遷光禄少卿而御史路楷來楷又
　嵩客也世蕃為酒夀楷而使謂順曰幸為我除瘍事
　成大者侯小者卿順乃與楷合䇿捕諸白蓮教通畨
　者連及先生僉事許用中㕘議朱天俸三招皆不及
　先生順凡三駁之既用中天俸以先生名入而獄遂
　成順楷具列先生謀反狀奏遂置先生極刑籍其家
　先生臨難罵曰順楷奸賊賣國殃民無復人理反嫉
　吾言為嚴氏作奴狗搏噬人我肝腦不惜塗地以報
　効朝廷豈無天日鑒照我心宜置我目百尺竿上不
　乆視羣䑕赴西市磔矣乃口自吟曰宋室忠臣死吾
　應是後身誰知今將相還是姓秦人遂就戮為丁巳
　嵗十月十七日也是晨西北有大星光芒射人墮地
　如斗宣鎮士庻至今談及先生事者涕横流不已先
　生既死籍其家而予順一子錦衣千戸楷陞五品京
　堂順尤怏怏曰丞相負我薄我賞猶有所不足乎謀
　之楷取先生二子杖殺之而移檄越逮先生長子諸
　生襄當是時先生門人栗鋐梁子健俱宣府諸生也
　痛先生不得其死號哭於市路楷縛而罵之二子曰
　某等當死但沈氏非董卓某等非蔡邕也兩道為解
　而釋襄初被械至宣府二子潜見襄獄中掩喉以陳
　先生始末嘆曰君此來無生理矣吾當殺此二賊以
　雪萬世之恨時同患難者不可指數若二子者憤激
　於衷不避艱險真義士也順楷既籍沒先生家罄先
　生篋留故帙并燬無遺又恐諸弟子留藏副本復牓
　於市凡匿沈氏遺稿片紙隻字者按捕同罪於是諸
　弟子相錯愕恐怖投諸水火獨武崇文者亦欲火之
　意不決腸若刃刺俄仆地隕絶不知所為頃之見先
　生緋衣而劍叱曰子亦欲燬我遺文以媚若輩乎遂
　驚寤不敢乃於後圃掘地埋之昭雪之後武生引先
　生子襄入後圃出而授之襄初見順順曰汝父今日
　尚能罵人耶榜三十至見楷復痛榜四十逮繫圜中
　煩寃苦渇幾斃矣夢寐恍忽間見武安王闗神衣緑
　袍慿空而下左手持瓜右手持刀呼襄曰爾忠臣子
　也後當必昌遂剖𤓰食襄因得不死及甦口吻猶有
　𤓰涎時盖冬月非𤓰時也楷既榜繫襄命獄吏限三
　日盆死同獄囚皆為襄悲傷襄亦自分必死特恨寃
　亡以白讐亡以伸欲宻冩先生寃事結蒼頭衣帶中
　寄同鄊老人忽筆端有異香須臾遍獄室諸囚驚異
　更相慰曰君死必為神矣爭進酒食生酬之至四鼓
　獄吏馳賀曰沈君生矣朝中官校來收楊路矣是時
　給事中吳公時來劾順楷冒功誤國大罪并白先生
　之寃世宗皇帝詔捕順楷下司寇獄嚴氏援之順戍
　代州楷僅貶官襄在獄歲餘巡按御史欒公尚約知
　其寃欲釋之而畏嚴氏之威發戍遼東
嘉靖四十一年壬戌(先生卒六年/)
　御史鄒公應龍劾世蕃父子奸狀世宗皇帝震怒詔
　放嵩還鄊世蕃戍雷州襄走京師訟父寃詔下廵按
　御史胡公維新申論楊順前曲殺先生罪并上襄無
　他罪狀詔許襄復保安學生得負先生遺骼歸越
嘉靖四十三年甲子(先生卒八年/)
　是年冬御史林公潤亷得世蕃逆跡奏之詔捕世蕃
　下法司論死戮西市
嘉靖四十五年丙寅(先生卒十年/)
　世宗皇帝遺詔録言事諸臣後
隆慶元年丁卯(先生卒十一年/)
　穆宗皇帝改元首詔下諸司議復先生原官加贈奉
　議大夫光禄寺少卿遣官諭祭錄一子入國學襄以
　貢舉上春官伏闕上書極言總督順巡按楷殺人奸
　黨狀而給事中陳公瓚魏公時亮各上疏請正順楷
　曲殺先生之罪詔下法司收捕順楷論扺罪許用中
　朱天俸末減戍邊
萬厯九年辛巳(先生卒二十五年/)
　是年春屯田直指王公國巡歴駐天津晏寢署中夢
　門吏持刺入報曰一道人來拜其人修髯廣額精爽
　不羣自稱沈鍊言其生平及㝠中事甚具既而儀衛
　侍從滿前擬於王者王公怪而問之先生曰吾受上
　帝命主宰北天適㣲服而來者恐見訝耳遂服冕旒
　衣裳乘輿駕空而去鼓吹之聲嫋嫋不絶王公驚寤
　進霸州天津兩道問之相與愕然先一夕俱夢先生
　投刺先生豈神邪王公乃捐俸為先生搆祠津門焉
　嗚呼古今以諫死者多矣未有横及典刑者而焦山
　楊公死於市既而先生死於戍死雖異其為嚴相曲
　殺則一也嚴相之殺先生自謂足以蔽天下之口矣
　抑孰知正所以甚神人之憤而激其怒邪先生生而
　厚重秀目長髯雖燕處必正衣冠坐立不失矩度天
　性忠鯁恒以天下事自任言不違衷行不違道事父
　母兄弟至孝友好學博觀手不釋巻始從新建公游
　一再與語即竒之嘗語人曰吾與沈子論事種種超
　卓真用世之才也先生年五十有一配徐氏誥封太
　宜人子四長襄歴仕姚安知府以太宜人垂白乞歸
　終飬次衮次褒皆死於難中次袠僅以稚免
萬歴三十四年丙午(先生卒五十年/)
　襄子存徳以先生䕃授太僕寺主簿能讀遺書長於
　詞賦盖翩翩鳳毛云是年十二月存徳上疏為先生
　請諡奉㫖下大宗伯議
萬厯三十七年己酉(先生卒五十三年/)
　公擬忠愍上請奉聖㫖依
　
　
　
　
　
　
　
　
　
　
　
　
　青霞集巻十二
