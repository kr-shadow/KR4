#+TITLE: 鶴年詩集-元-丁鶴年
#+DATE: 2016-06-11 12:25:15
#+SOURCE: github.com/kanripo/KR4d0557 master a41a192e                
欽定四庫全書　　　　　集部五
　丁鶴年集　　　　　　　别集類四(元/)
　　提要
　　　　(臣/)等謹案丁鶴年集一卷元丁鶴年撰鶴年
　　　　字亦曰鶴年葢用孟浩然字浩然例也色目
　　　　人本世家子遭亂不求仕宦篤尚志操兼以
　　　　孝聞烏斯道戴良為作撰皆以申屠蟠擬之
　　　　元亡避地四明後歸老武昌山中明史文苑
　　　　傳附見戴良傳末其詩本名海巢集此本題
　　　　丁鶴年先生集不知何人所編末附有鶴年
　　　　長兄淛東僉事都元帥吉雅摩迪音(原作吉/雅謨丁)
　　　　(今改/正)詩九首决兄翰林應奉阿里沙詩三首
　　　　又鶴年表兄樊川呉維善詩五首亦不知何
　　　　人所續入也鶴年既絶意於功名惟覃思吟
　　　　咏故所得頗深尤長于五七言近體往往沈
　　　　鬱頓挫逼近古人無元季纎靡之習至順帝
　　　　北狩以後興亡之感一託於詩悱惻纒綿眷
　　　　眷然不忘故國瞿宗吉歸田詩話所稱行踪
　　　　不異梟東徙心事惟隨雁北飛句及逃禪室
　　　　與蘇生話舊一篇可以知其素志宗吉又稱
　　　　其梧竹軒詩謂其時作者已滿卷此詩一出
　　　　皆為歛祍今考其詩中二聫堆砌無味徒以
　　　　起二句用鳯凰事以栖梧桐食竹實闗合末
　　　　二句用蔡邕事以焦尾桐柯亭竹闗合頗為
　　　　工巧耳以是求鶴年之詩失之逺矣乾隆四
　　　　十三年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
鶴年詩集原序
武昌丁鶴年先生以詩鳴湖湘間膾炙人口久矣余友
四明章琦廷玉典教斯邑以其板廢不存將重刻以興
起之前杭州府學教授唐公仲節於先生爲契家子自
武昌來不惟重先生之詩而且重廷玉之斯舉盖義舉
也徵余序其所以於首簡余聞言之精者謂之文而詩
於文又其精者也必其一字一句瀟灑出塵使人雋永
之不忘斯足謂之詩况先生負俊爽之才加以用心之
專宜其爲詩名擅於時至流落人間人得之以膾炙諸
口則何啻若得𤣥霜紺雪以䟽滌其腸胃哉此先生之
詩固不可不傳也抑孰知修廢舉墜則又爲君子盛德
事大抵天地間前人作之於前者必賴後人述之於後
彼或已成之事無後之人以維持之則幾何不至於泯
沒無聞哉若廷玉於先生之詩能興之於既廢之餘則
其用心之仁誠可謂之不愧爲君子也已且余聞廷玉
蒞教斯邑其造就人才薰陶涵育愚者必欲使之明柔
者必欲使之强致鼓篋而來者無不得其所依歸盖亦
莫非推是心而然也噫廷玉其賢矣哉夫廷玉盖名公
子厥父敬先讀書惇行嘗尹隆平有德及民雖終至今
民猶思之不置厥兄廷璧厥弟廷琰亦皆以明經顯咸
擁師席名隠隠起縉紳間余以昔與廷玉季父沐陽教
諭魯先交故廷玉昆季爲之徃來頗宻每重其一門父
子兄弟之賢方念暌離之久欲一胥晤而不可得適唐
公有是請則余又烏得不喜廷玉之有此義舉而樂爲
序其集之首云蕭山魏驥書
昔者成周之興肇自西北西北之詩見之於國風者僅
自邠秦而止邠秦之外王化之所不及民俗之所不通
固不得繫之列國矣我元受命亦由西北而興西北諸
國若回回吐蕃喀和爾伊囉勒昆唐古爾輝之屬往往
率先臣順奉職稱藩其沐浴休光霑被寵澤與京國内
臣無少異積之既久文軌日同而子若孫遂皆舍弓馬
而事詩書至其以詩名世則貫公雲石馬公伯庸薩公
天錫余公廷心其人也論者以馬公之詩似商隱貫公
薩公之詩似長吉而余公之詩則與隂鏗何遜齊驅而
並駕他如髙公彦敬巙公子山達公兼善雅公正卿聶
公古柏斡公克莊魯公至道王公廷圭輩亦皆清新俊
拔成一家言此數公者皆居西北之逺國其去邠秦蓋
不知其幾千萬里而其爲詩乃有中國古作者之遺風
亦足以見我朝王化之大行民俗之丕變雖成周之盛
莫及也鶴年亦西北人其視數公差後起家世以勲業
著而鶴年兄弟俱業儒伯氏之登進士第者三人鶴年
乃泊然無意於仕遭時兵亂逃隱海上邈不與世接凡
幽憂憤悶悲哀痛苦之情一於詩焉發之觀其古體歌
行諸作要皆清麗可喜而注意之深用工之至尤在於
五七言律但一篇之作一語之出皆所以寓夫憂國愛
君之心愍亂思治之意讀之使人感憤激烈不知涕泗
之横流也蓋其措辭命意多出杜子美而音節格調則
又兼得我朝諸閣老之所長故其入人之深感人之妙
有非他詩人之所可及嗚呼若鶴年者豈向數公之流
亞歟然數公之在當時皆達而在上者也世之士子孰
不膾炙其言辭鶴年遭夫氣運之適衰方獨退處遐陬
而爲所謂窮者之詩以自慰其能知夫注意之深用工
之至者幾何人哉知與不知在鶴年未足輕重第以祖
宗涵煦百年之久致使遐方絶域之詩俱得繫之天子
之國而鶴年之所以著明王化民俗之盛以與數公並
傳於斯世者將遂泯無聞矣不亦重可悲夫故取其吟
藁若干卷序而傳之以竢世之知鶴年者相與諷詠焉
耳鶴年之清節竣行已别有傳兹不著金華戴良序
太學生戴習録其師鶴年先生詩曰海巢集者請題其
後鶴年予友也其詩忠義慷慨有騷雅之遺意焉昔唐
之僧有讀其友盧仝之詩者曰鯨吞海水盡露出珊瑚
枝海神知貴不知價留與人間光照夜吾讀海巢集亦
云生其寶之生其寶之虎丘澹居老人至仁書
欽定四庫全書
　鶴年詩集卷一　　　　　元　丁鶴年　撰
　　五言古詩
　　　採蓮曲
採蓮復採蓮仍唱採蓮曲若欲知苦心須食蓮中肉
採蓮復採蓮踟蹰一何久不愁花妬容惟恐刺傷手
採蓮復採蓮藕亦不可棄申有不斷絲似妾纒綿意
採蓮復採蓮爭如採荷好花謝葉獨存團圓以終老
採蓮復採蓮湖水清且深徒能照妾面不能照妾心
採蓮復採蓮下有孤鴛鴦秋花不結實夜夜守空房
　　　又
蓮開花覆水蓮謝藕在泥不學青萍葉隨波東復西
朝採並蔕蓮暮綰同心結不學緑楊枝含嚬送離别
　　　又
蓮舟何處來同聚南湖口郎憐波上花妾愛泥中藕
藕有青白節花有艶冶容郎心異妾心三歎掩歸蓬
　　五言絶句
　　　題天柱圖
拔翠五雲中擎天不計功誰能凌絶頂看取日升東
　　　畫蟬
飲露身何㓗吟風韻更長斜陽千萬樹無處避螳螂
　　　畫古木幽篁
碧海珊瑚樹清湘翡翠毛無因將寄逺日暮寸心勞
　　　畫葡萄
江海春雷動羣龍悉上天秋來風露冷箇箇抱珠眠
　　　題江亭柳色圖(有懷故人/劉庸道)
昔年釃酒地江漢一茅亭同㑹人何在東風柳又青
　　　次先兄太守題竹韻(先兄死事之十有七年于/故史董文中家見所作因)
　　　　(雪涕謹/次其韻)
玉笋謝朝班西風海國寒無人知苦節落日下長安
　　　題赤壁圖
横槊英聲逺聞簫逸興長至今風月夜鶴夢繞黄岡
　　　題謝安觀山圖
欲爲蒼生起神州未可還籌思保江表安若㑹稽山
　　　題長溪獨釣圖(爲舒/庵作)
溪上釣西風心隨溪水東後車今已載何待兆非熊
　　　題鄭髙士畫竹
鄭君髙節士瀟洒絶人羣獨把青鸞尾山窓掃白雲
　　　題畫梅竹(爲郭志/善作)
姑射下天壇天空鬢影寒雪深歸路逈獨自跨青鸞
　　　畫梅(爲某/翁作)
老向江南住梅花共嵗寒故人清興在踏雪幾回㸔
　　　畫蘭(同/前)
湘皐風日美芳草不勝春欲採紉爲佩慚非楚藎臣
　　　畫菜(爲馬上/舍作)
蔬畦新雨過小摘稱君貧若入君王夢瓊林第一人
　　　畫竹
拂素寫晴窓亭亭玉一雙蒼龍雷喚醒風雨徧湘江
　　　畫蘿蔔
髙氏賢兄弟常將備夕飡如何清列士今作畫圖看
　　　畫菘菜
老圃青青甲平生味飽諳本無食肉相豈是厭肥甘
　　　枯木竹石
青天騰一蛟白日臥雙虎何人歌竹枝遙隔瀟湘浦
　　　小畫
逺水吞天碧危峰拔地青何由雲樹底揮麈坐茅亭
　　　又
翠黛浮晴漢虬枝立暝煙迴舟不用楫江上水吞天
　　　静樂軒(爲修江向/自誠作)
清心如止水一月印當中誰道芭蕉雨瀟瀟解惱公
　　　臨水梅(爲昌長/老作)
疎花清有影止水浄無埃好似菩提樹明明照鏡臺
　　　横忩梅(同/前)
禪忩夜虚明照見臞僊影上人對空花悠然發深省
　　　畫竹(爲天/師題)
夜誦蘂珠經羣真悉下聽僊壇晨自掃拾得鳳凰翎
　　　長江萬里圖(將歸武昌/自賦二首)
長江千萬里何處是儂鄉忽見晴川樹依稀認漢陽
長嘯還江國遲回别海鄉春潮如有意相送過潯陽
　　　畫梅
松筠淹雨雪桃李逐風塵不有梅花樹誰回天地春
　　　又
鐵石挺孤標氷霜抱貞素一笑桃李空嗟哉嵗云暮
　　　詠蟬
蟬性極清髙愁吟類楚騷炎天風露薄度日亦嗷嗷
　　　題落花芳草白頭翁
草長連朝雨花殘一夜風青春留不住啼殺白頭翁
　　五言律詩
　　　汨汨
汨汨在塵埃羈懷不暫開病將顔玉去愁送鬢絲來招
隱慙髙蹈扶顛乏大才行藏成兩失回首有餘哀
　　　送四兄往杭後寄
臨别強言笑獨歸情轉哀離魂悽欲斷孤抱鬱難開太
守堤邊柳徵君宅畔梅過逢如見憶煩寄一枝來
　　　逃禪室卧病東諸禪侶
髙秋多病客古寺寄黄昏野逈常疑虎天寒早閉門離
愁燈下影鄉淚枕邊痕賴有諸禪侶情親似弟昆
　　　次烏繼善先生見寄韻
扶杖日行吟悠然太古心風雲遺壯氣山水効清音大
雅消沉久斯文感慨深幸瞻喬梓在奕葉盡成隂
　　　挽柴吏目
奕世蓮花幙人稱漢吏師都縁參贊重頗覺轉遷遲雅
論非三語清聲是四知猶餘前案牘長作後箴規
　　　挽章處士(定海人晚/年好道)
流年驚逝水世事逐飄風卜築隣蓬島移家類葛洪丹
還金鼎伏劔解玉棺空惟有松壇月通宵貫彩虹
　　　挽修竹處士
種竹人何在鄉鄰久未忘氷霜餘節操雲錦見文章散
帙依朝爽移樽坐夕凉兒孫皆玉立尤足繼遺芳
　　　寄鄉親濟陽公(武昌蔡啓住浙江等處行中書/省參知政事誥贈三代公爵)
身逺鄉情重途窮客病深參苓頻在眼桑梓最關心居
簡便夷俗含凄效越吟自從遭喪亂辛苦到如今
　　　登北固山多景樓
風月無邊地乾坤有此樓城隨山北固潮蹴海西流眼
界寛三島胸襟隘九州階前遺恨石誰復話安劉
　　　幽期
何處赴幽期青林白谷陲谷虚秋氣早林茂曙光遲談
罷風生麈歌䦨月在巵謀身良自足何補國安危
　　　次友人張孟善承贈以詩韻
去去成長往悠悠事逺遊躡雲雙短屐載月一虚舟江
海魚龍夜山林鶴鶴秋誦君佳麗句慰我别離憂
　　　春日海村三首
地僻囂塵逺人稀習俗淳花時恒獨徃隨意踏晴春班
竹過頭杖烏紗折角巾蕭然多古意何愧葛天民
門巷絶輪蹄春深緑草齊風光不相負泉石且幽棲捲
幔通花氣移牀避燕泥時時得佳句自向竹間題
每恨韶華晚仍嗟老病催閉門花落盡隱几鳥飛回引
睡書千卷消愁酒一盃平生志士氣此日孰相恢
　　　寓慈湖僧舍次龍子髙提舉韻
迢逓過蘭若淹留爲竹林疎鐘雲嶠逈孤燭雨忩深長
嘯非懷昔狂歌豈避今秪縁諸漏盡不受一塵侵
　　　慈溪度夏報國寺寄甬東椿上人
一徑野雲深僧關閟緑隂雨腥龍出澗風勁虎過林澹
泊資禪味清涼養道心三生如不昧石上一來尋
　　　涵清軒(爲慈溪懋/上人作)
止水纔盈掬涵空有底寛玉壺秋影凈金鏡曉來寒落
月斜沈白流霞淺浴丹上人方宴坐應向觀中看
　　　贈李仙姑
何年蕚緑華來降地僊家花擁青鸞節香隨白鹿車清
輝迴雪月𤣥想結雲霞不赴瑤池宴桃開幾度花
　　　贈濟古舟
久留句踐國同寓給孤園聊發溪頭笑何殊石上魂臥
雲秋對榻敲月夜過門願奉三乘法常依兩足尊
　　　送二僧往浣花草堂度夏(濟古舟新古銘二/公皆浙東名僧也)
吟遍赤城霞行行入浣花爲人無芥蔕留客有𤓰茶寂
寂先賢宅堂堂古佛家老懷因二妙亦欲製袈裟
　　　題宋貢士袁庸死節傳後(四明/人)
始獲鄉闈薦俄驚國阼傾丹心回日馭赤手抗天兵自
可敦衰薄何煩較死生文山嘉傳在端合附髙名
　　　送定海許縣丞
蛟門佐邑滿南去候庭闈雨露隨花綬雲霞避綵衣賢
聲今已著色養舊無違萬里滄溟月清秋作伴歸
　　　送鄞縣鮑秀才
貧病吾何有深慚鮑叔知可堪遲暮日飜值别離時霜
月栖烏府風雲浴鳳池壯遊如得意音問莫教遲
　　　題湖山獨歩圖(爲葉處/士作)
杖屨湖山外悠然與世違水邊延月上巖際待雲歸隨
鹿過樵徑看鷗到釣磯只今瞻畫像猶想挹清輝
　　　慈溪歸隱(爲馮子木/大尹作)
舊隱慈谿上歸休足自怡水翻琴上曲山送畫中詩叢
菊秋容淡孤松晝景遲依然對猿鶴無愧北山移
　　　題四明倪仲權處士像
松間新雨過清覽出亭皋雲逐青騘馬風生白苧袍幽
懷隨地逺詩興與秋髙囊錦歸時重應知從者勞
　　　題介石齋(爲四明倪/克介作)
介石存中正能爲逸豫防礪金縁最勁攻玉豈徒剛貞
德南山配神機北斗當補天應有待五色爛文章
　　　題筠軒(爲定海胡/處士賦)
種竹繞前楹年深勁節成薄雲通雨氣清夜動秋聲魚
豕空遺簡鸞凰合度笙往來三逕熟不負嵗寒盟
　　　漁村書隱(爲四明李/處士賦)
彼美藏修者爲漁住海鄉傍沙觀鳥跡臨水映螢光舟
楫須經濟絲綸擬對揚得魚供色養綵服日升堂
　　　静樂齋(爲寧都鄧/處士賦)
寂寂幽棲地無營足自怡清泉流道脈白月浄詩脾每
到忘機處翻爲得意時豁然成猛省太極是吾師
　　　勉濟國諸郎
濟國諸公子風標各擅場青陽生玉氣白月隱珠光閥
閱家聲重詩書世澤長直須同素志早爲繼遺芳
　　　挽四明樂仲本先生(被誣寃/死京獄)
斯人嗟已矣吾道轉消沈文物昭前古功名困至今空
山方泣玉同舍忽誣金白首號天處飛霜六月深
　　　又
昔訪幽棲地論文十日還圖書花竹裏忩户水雲間一
别成千載孤魂隔萬山裹鷄吾老矣東望涕長澘
　　　武昌南湖度夏
南浦幽棲地當門罨畫開青山入雲去白雨渡湖來石
潤生龍氣川光媚蚌胎芙蕖三百頃何處著炎埃
　　　題鵠山書堂(爲進士奚/仲英作)
已爲蟾闕彦仍就鵠山居綵服晨供饌青藜夜照書寒
香三徑小清籟四忩虛仕學俱優日承明别有廬
　　　送章彦端赴䕫州太守
春雪徧林皋清寒襲緼袍題詩送賢守呵凍强揮毫别
思巴江永才名蜀嶺髙文翁嘉政在化俗莫辭勞
　　　送儒士伯堅赴㑹試
天子興文治春官策譽髦魚龍爭變化麟鳳並遊遨玉
殿紅雲合金門紫氣髙臚傳稱第一宫柳映恩袍
　　　寄定海縣丞張允達
幽興日相關應知吏事閒哦詩松竹裏問俗水雲間蜃
氣煙中海猿聲月下山蓬萊常五色有待簉仙班
　　　挽繆將軍
大將捐公館哀音徹帝廷殞星芒角赤馭日簡編青禮
賻膺天眷佳城獲地靈唯餘馮異樹寂寞倚園亭
　　　挽唐都事
十年滄海上辛苦贊戎機帷幄籌雖在轅門事已非黄
金從百錬白璧竟全歸生死俱無憾千秋仰德輝
　　　客懷
此生何坎壈終嵗客他鄉病骨驚秋早愁心識夜長文
章非豹隱韜略豈鷹揚磨㓕餘方寸還同百鍊剛
　　　病衰
病骨秋増痛衰容日减華臉霞憐竹葉鬢雪妬菱花往
事嗟何及歸程望轉賖少年歌舞地此日屬誰家
　　五言古選
　　　秋蕖
緑水出紅蕖清麗世無比旭日照新妝盈盈明鏡裏亦
有後時者悽然抱孤蕋欲開風露寒寂寂含香死
　　　梅林書屋(爲四明陸/秀才作)
陸郎好修士讀書梅屋下氷雪共清寒風月同瀟灑彈
琴聊對花調鼎須待實豈無松竹交嵗晚爲三益
　　　題畫竹
天連翠障開雨挾銀河瀉中有澹蕩人於焉結茅舍朝
漁曲水濱暮獵平林下危途策羸驂汨汨胡爲者
　　　又
荒荒野日低漠漠江雲冷喬林延暮光澄波浴秋影髙
人千載懷乾坤一漁艇
　　　奉懷九靈先生就次其留别舊韻二首
晴霞麗層霄淑景媚清曙冉冉草際煙盈盈花上露幽
禽何處來飛鳴入庭樹不見心所親坐待停雲度
攀桂月扶疎撫松雲陸離豈無淡蕩懷亦有幽貞期何
縁對清景孤坐度芳時故人不可見新交非所知
　　　嵗晏百憂集二首
嵗晏百憂集獨坐彈鳴琴琴聲久不諧何以怡我心拂
衣出門去荆棘當道深還歸茅屋底抱膝梁父吟
嵗晏百憂集擊節發商歌商歌未終調淚下如懸河故
鄉渺何許北斗高嵯峨有家不可歸無家將奈何
　　　悼亡
别時如玉人歸來死生隔日暮泣孤墳音容杳難得惟
餘墳上草猶帶羅裙色
　　　湖上二首
鴛鴦湖中飛還向湖中落不比薄情人天涯幷海角
汀鷺映湖波清白兩無愧立盡風雨寒頗爲口腹累
　　五言長篇
　　　長嘯篇
惟逺度可量惟暗燭可照丈夫窮達際安可以逆料區
區井觀天擾擾管窺豹衆論徒沸騰誰能領其要韓信
出袴下市井皆哄笑范雎置厠中醉客更相溺一朝佐
秦漢將相無同調聲名六合馳事業九天耀平生怨與
恩歴歴加顯報以馬飼故人以尉乞惡少是非姑置之
獨立發長嘯
　　　挽倪仲權處士
維鄞有髙士乃居城北門伯叔列茅土弟昆羅搢紳先
生視富貴蔑若行空雲蕭然坐一室詩書日討論忠信
化閭里孝友敦親姻用茲以殁世人亡道彌尊我昔客
東海託交見天真犖犖金石義藹藹骨肉恩豈意隔生
死相思勞夢魂尚憐靈鳳毛符彩備五珍每過話疇昔
相對淚沾巾我悲匪兒女所感在斯文
　　　贈劉全真
峨峨崆峒山去天不盈尺西挹弱水流東掛扶桑日中
有學仙人眉白雙眼碧飡霞衣雲霧凝神鍊精魄獰龍
及猛虎視之如蟣蝨功成朝紫皇名𨽻丹臺籍幡然汗
漫遊飛行隘八極滄海重揚塵蟠桃幾結實天上與地
下俯仰成陳迹歸來斂袵坐倒卷入𡨕寂萬象吾肺腑
四氣吾噓吸乃知大還資不離嬰兒質蚩蚩世間人斵
喪良可惜
　　　觀鄭髙士坐圖
凝身危石踞屏息遊絲搖電光射𤣥關龍虎聲咆哮天
君寂不動萬象俱來朝甘露降瓊田五色發靈苖何必
入青冥然後爲逍遙
　　　風泉清聽(爲文極/禪師賦)
幽棲空谷中石室如懸罄坐閱造化機動静互相勝風
生萬籟隨雨過百泉應蕭蕭亂疎鐘泠泠隱清磬虎嘯
山月昏龍吟海波静上人謝聲塵悠然入深定喧寂兩
俱忘是乃名真聽
　　　白雲精舍(爲諸暨/上人作)
白雲何處來油然在巖岫下有古精藍凌雲起華構吐
吞金碧輝隱見林泉秀常從䕶法龍低接噴香獸覺花
映益明忍草滋逾茂髙僧亦無心怡悅坐清晝安得乘
長風遍界隂凉覆法雨澤羣生普使躋仁壽
　　　贈秋月長老
秋月既虛明禪心亦清凈心月兩無虧炯然大圓鏡流
光燭萬物萬物咸鮮瑩倒影入千江千江悉輝映情塵
苟不掃倐忽迷真性所以學道人于此分凡聖視身等
虛空無得亦無證偉哉寒山翁與汝安心境
　　　戇菴(鄞江張孟善氏貌古性方好直言慕王陵/汲黯之爲人與俗多忤因扁其所居之室)
　　　　(曰戇菴以自况室傍别開小圃圃中無花卉/蔬果之冗唯值藥數畦以資隣里之貧病者)
　　　　(其友西域鶴年取古史苦言藥也之遺/意作戇夫治藥圃詩以貽之其詞曰)
小圃不盈畝偪側背江郭種藥有戇夫庵居甘澹泊參
苓充服食杞菊成帷箔抱甕不辭勞荷鋤寧改樂平生
慕陵黯直道盡謇諤固知逆耳言即是瞑眩藥世無狄
公籠誰收治民瘼何須持方柄齟齬納圓鑿余亦種瓜
人嵗晏同盤礴
　　　送赤土磯廵檢徐白任滿
人生天地間忠孝理最大之子知所先秉之若圭玠小
試弓刀職長懷襁褓恩由來忠藎士多出孝義門便便
善辭令濟濟習容止忠孝苟不立絺繡加犬豕羨子負
才氣玉立當青春一飯不遑暇志在君與親桓桓領壯
夫赫赫廵大邑鴟張悉就擒鼠竊亦屏息耕桑各按堵
老稚春風中瓜期忽已屇入謁蓬萊宮車騎挽莫留别
我大江側臨岐欲贈言老病多慚德青雲賢路開俊乂
俱登庸自此躋膴仕毋忘孝與忠
　　　題碧梧軒(爲胡公/鼎作)
威鳳出羽族乃爲王者瑞飛翔九千仭覽德斯一至和
鳴周室興來儀舜廷治髙軒植北梧萬一幸而致慨然
千載懷孰敢謂不智奈彼積石遙往來良不易先生人
中鳳文章五色備肯作朝陽鳴亦足瑞斯世
　　　贈醫士樂孟傑
越人有至鑑明德以爲基視疾洞表裏談笑驅三尸神
聖不自居託以飲上池今人重勢利晝夜營已私心志
先蠱惑仁術詎能推眀哲有深誡弗治為中醫樂也孝
廉士天錫仁壽資蚤嵗失所怙長懷罔極悲力學岐黄
術百嵗奉慈闈朱顔映華髮和氣春熙熙因推老老意
遂及親與知東隣抱膏肓西里困瘡痍刀圭一入口沈
痼忽若遺樂也無德色賢聲日四馳越人久羽化緖言
百世師今古不二致樂也其勉之
　　五言排律
　　　題竹(太守兄階下新竹數竿秀色鬱然可/愛索予賦詩敬製長律一十八韻)
楚楚新移竹翛翛已出林渭川元接葉淇水本聨隂既
忝軒墀重應蒙雨露深芝蘭方並植荆棘敢相侵有荷
栽培力無慚變化心長身龍夭矯宻羽翠蕭森委砌風
飄錦篩庭日布金奇材仲連箭雅韻伯牙琴欵乃歌頻
度平安問每臨風雲今自飽氷雪舊能任豈獨松梅友
仍多草木欽琅玕擎使節玳瑁合朋簪直可扶衰老貞
堪載古今釣鼇期大用引鳳壓羣音詞客題詩到幽人
載酒尋煙旌朝冉冉月纛夜沈沈展席臨秋水鈎簾對
夕岑清風驅酷暑一爲豁煩襟
　　　逃禪室述懷一十六韻
出處兩茫然低徊每自憐本無經國術仍乏買山錢故
邑三千里他鄉二十年力微歸計杳身逺客心懸桃李
誰家樹禾麻傍舍田鶉衣秋屢結蝸室嵗頻遷逝水終
難復寒灰更不然久要成齟齬多病復沈綿俯仰衷情
倦棲遲野性便延徐誰下榻訪戴獨回船恥洒窮途泣
閒修淨土縁談𤣥分上下味道悉中邊有相皆虛妄無
才幸苟全棲雲同白鹿飲露效𤣥蟬髙蹈慚真隱狂歌
愧昔賢惟餘空念在山寺日逃禪
　　　題西圃卷(爲蕪湖辛/順中作)
坐閲桑田變歸爲菽水謀聊從西圃隱少慰北堂憂汲
月滄江曉鋤雲沃野秋新蔬和雨摘碩果帶霜收嘉樹
巢烏鳥閒庭下白鷗管寧金不顧季路米應求千載誰
同調東陵有故侯
　　　送鐵佛寺盟長老還襄陽(盟居襄陽父死方在/殯遇亂奉母逃難江)
　　　　(南餘三十年嘗典藏鑰於蔣山主武昌鐵佛/寺而重興之及今道路既通乃奉母北歸而)
　　　　(塟其父喪士大夫以爲方外所未有咸作詩/文美之鶴年因製五言排律二十韻附卷末)
襄漢揚波日江湖避地時行行隨老母處處禮名師雲
水元無住風塵信所之睦州勤奉養江革備艱危掌鑰
鍾山下傳燈鄂渚湄剩翻龍藏典幾詠鶴樓詩深嘅叢
林廢真成一木支銅仙頻閲世鐵佛重開基法几雕文
具靈旛刺綵絲雲鐘晨縹緲月殿夜參差已悟無生法
還興罔極悲他鄉流徙逺先壟奉遷遲澒洞今方息旋
歸故可期望雲雙淚瀉計日寸心馳官柳催飛錫曇花
侑奠儀既明埋玉理豈是繫珠癡定應眠牛兆毋生觸
鹿疑春暉憐舊線秋露薦新祠生死俱無憾諸方起孝
思
　　　静樂(靜樂者章貢處士鄧翁之齋號也翁已仙/去其子尚忠尚信不忍死其親求士人詩)
　　　　(文以詠其潛德予重二子之事死如事生/也製五言排律十韻寄之以慰其孝思云)
髙人嗟逝矣静樂尚求詩豈意無爲道翻成罔極悲二
難勤繼述一黙付希夷飲水心愈潔看山意更遲傷烏
營塜日弔鶴造廬時霜露増新感煙霞遂宿期閉門春
事去隱几午隂移未墜青雲志仍工白雪詞每憐司馬
病深忝叔牙知慚愧無佳句緘題慰孝思
　　歌行
　　　送武昌知縣潘公考滿
依依武昌柳灼灼河陽花看花思善政折柳送仙槎樊
川令尹今潘岳下車朝夕詢民瘼三年德化藹如春政
成仍與民同樂值今考績朝玉京雲開天霽飛鳬輕褒
徳曽聞封卓茂自古朝廷重老成河陽花武昌栁勿剪
勿伐公知否邑人愛䕶比甘棠一嵗春風一回首
　
　
　
　
　
　
　
　
　
　
　
　鶴年詩集卷一
欽定四庫全書
　鶴年詩集卷二　　　　　元　丁鶴年　撰
　　七言古詩
　　　黄鶴樓
半空金碧何代樓僊人鶴駕曽一遊雕檻看雲楚山曉
珠簾捲月湘江秋樓前雲月長無恙禰賦崔詩角清壯
西風忽動庾公塵僊人仍歸九天上
　　　植樗軒(為天台吳/處士賦)
徂徠蒼松幹嶧陽孤桐枝矯矯卧龍節娟娟棲鳯姿桐
中琴瑟松棟梁采之斵之生輝光明堂清廟即登用回
首故山雲路長鳯凰不來龍亦去樗散當軒承雨露
　　　贈𤣥溟鍊師
神僊中人毛外史方瞳深碧虬髯紫了知大道本無為
况是谷神元不死偶因救旱驅𤣥溟倒瀉銀河如建瓴
功成不居拂衣去洞庭𣺌𣺌君山青
　　　贈相工(宋忠臣姜才/之孫姜奉先)
徳祐忠臣好孫子爛爛目光巖電紫人間富貴等浮雲
𤨏𤨏何煩掛唇齒灧澦險蜀道難曵裾傍人多厚顔留
取乾坤雙老眼夕陽牛背看青山
　　　紫芝山房(為四明處士夢紫芝/生於别野因置墓廬)
先翁胸中有丘壑豫築園亭向山郭清宵忽夢紫芝生
地靈獻瑞真佳城只今諸孫仍肯構風姿曄曄如芝秀
一門朱紫自此升始知吉夢為休徴始知吉夢為休徴
千載無慚下馬陵
　　　雙溪草堂(為叙南游克成先生作堂之側有/琴盖山雙溪出其下繞堂而來)
曰琴曰盖皆名山雙溪衮衮來其間玉龍齊驅繞地軸
青鸞並翥朝天闗草堂先生足風致擊空明兮攬空翠
英才樂育貢春官始識先生仁且知
　　　贈戴原正
戴生眼如電讀書夜忘眠清晨盥櫛罷起居慈母前母
身康寧子心喜讀書還向書帷裏綴文調饍秋復春鳯
凰符彩騶虞仁天心一回四海平治明堂掄材清廟需
器棟梁瑚璉寧汝棄
　　　離鸞篇(為四明張孟善祖/母祝節婦而作)
孤鳯病且死聘鸞以為偶引頸嗚鳴託其後鸞對以臆
肯以首惡鳥啄其雛飄風撼其巢伏育補葺鸞不辭勞
雛日以長能反哺巢日以廣多牖户天錫夀考既和且
平每一對鏡猶復悲鳴始終徳義俱無愧乃知鸞鳯所
以為世瑞
　　　胡節婦
一自失良人年年不見春常時折花處青苔滿行路即
今垂老百事非篋中惟有嫁時衣姑終養子成立望夫
差勝山頭石
　　　樂節婦
荼蓼未為苦薑桂未為辛纍纍辛苦者無若未亡人欲
隨世苟活生則同室死同槨欲殉夫並殂阿婆方老兒
方孤朝養姑暮教子泉下良人猶不死
　　　送周侍郎定江淛賦稅還大都(代杭城/父老作)
戈甲三邊静車書四海同時平尚文治䇿士明光宫龍
沙公子清且美玉立芙蓉照秋水前席才名賈誼賢出
闗氣槩終軍偉恭捧帝符臨下方卿雲五色分天章星
軺小駐武陵驛炎海六月生清凉宣朝廷徳意問閭閻
疾苦遊民亦占籍編户悉按堵力役均平賦斂輕去者
謳歌來鼔舞觀風采謡乃使之職任賢使能惟帝之徳
目擊盛事豈容緘黙乃歌曰生逢舜日當堯天經營内
外皆英賢八十衰貧百無補茅簷擊壤歌豐年
　　　題餘姚葉敬常州判海堤卷(補先兄太/守遺缺)
隂霓夜吼風雨急坤維震蕩𤣥㝠立桑田變海人為魚
葉侯訴天天為泣侯奉天罰誅妖霓下平水土安羣黎
嶙峋老骨不肯朽化作姚江捍海堤海堤蜿蜒如削壁
横截狂瀾三萬尺堤内畊桑堤外漁民物欣欣始生息
潮頭月落啼早鴉柴門半啓臨漚沙栁根白舫賣魚市
花底青帘沽酒家花栁村村各按堵世變侯仙倐成古
侯雖已矣遺愛存時聽叢祠咽蕭鼔人生何必九鼎榮
廟食貴有千載名君不聞一杯河水决瓠子沈馬親勤
漢皇祀又不聞一帶江波泛蜀都刻犀厭勝秦人愚江
平河塞世猶駭何况堂堂障滄海論功不啻濟川才砥
柱東南千萬載嗚呼只今四海俱横流平地風波沈九
州蒼生引領望援溺州縣有官非葉侯州縣有官非葉
侯禦災誰復憂民憂
　　　書掲秘監所撰李處士墓銘後(為孝子李/思親作)
亭亭髙岡松上有雙棲烏朝出營其巢暮歸哺其雛雌
雄和鳴尾畢逋巢成雛長烏雙殂月明夜静雛影孤南
飛繞樹聲號呼西溪之滸南山之隅啣土為墓口卒瘏
蓬萊老仙憫其慈孝俱錫以五彩鳯凰羽徑寸驪龍珠
光芒晝夜燭墓廬哀哀既慰情始舒振迅羽翮思天衢
故巢嵗晚牖户虚飄颻風雨無時無纒綿補葺良艱劬
君不見秦家桂樹空扶疎髙枝却使䲭梟居
　　　環翠樓歌(為餘姚道/士梁公作)
大山摩穹霄小山飜洪濤或翔丹穴鳯或舞寒江蛟奔
騰起伏竒觀不可狀雲錦屏風金碧障中有仙家太古
壇鳥啼花發春自閒子晉鸞笙乘月過王喬鳬舄凌雲
還環翠樓開紫霞裏更揖雞峯朝舜水千巖秀色傍牕
浮萬壑濤聲從座起煙消日出天溶溶玉壺倒插金芙
蓉鈎簾相對坐長夏洒然氷雪生心胷君不見天台嵯
峨四萬八十丈若非飈車羽輪那得上又不見終南盤
亘中原五百里天梯雲棧懸絶那可履何如羽人髙居
環翠樓調笑日月輕公侯仙韶靈響每坐聽日觀霞城
時卧遊還丹鍊就顔如玉讀書學道日不足琅函金檢
五千言錦帙牙籖三萬軸星為冠兮霓為裳或㕘麒麟
翳鳯凰翩翩上遊白雲鄉手把絳節朝紫皇鈞天九奏
賜霞觴醉乘冷風還下方眼空四海小八荒層樓棲真
夀而昌此名此境孰敢當藍山道士身姓梁
　　　送僧净皓書童正思所作詩序後
童郎豪爽士平生少許可獨於皓上人珠璣發咳唾上
人學法英妙年㕘遍諸方文字禪鐵鞋踏破石頭路教
外方知别有傳童郎我同道上人我同鄉相逢江上折
官栁離思悠悠江水長
　　　送鐵佛寺益公了庵朝京遊浙
世尊出西域教化極東土大道本無為盛徳人所慕只
今滅度二千年授經弟子如親傳我生懶僻苦貪佛或
謂三生有勝縁武昌鐵佛古名刹兵燹荐臻孰承乏益
公崛起振宗風至味㗖人如嚼蠟相逢一笑即相親下
榻東軒忘主賓薫爐茗椀坐清夜從容軟語温如春曉
來别我朝京國短䇿輕包適吳越吳越山水天下竒寳
坊金刹皆人傑公今叅訪必遇人六根一掃無纎塵錢
唐潮音華頂月獨露堂堂見本真從此平生大事畢頓
覺身心樂無極踢翻大海水逆流半夜中天出紅日我
有故人僧中雄不逺千里來詩筒煩公問訊向何處説
法今留兠率宫
　　　送蔡士亷舎人奔訃還四明
公家東海濵我昔共鄉縣今同寓鄂渚十年不一見公
從藩府典禮儀入侍須早出毎遲不將汎愛要鄉譽直
以孤忠結主知雪松貞操寒逾勁氷蘖清聲老更馳府
中諸彦皆人傑政事文章稱二絶重公質朴古人風平
揖下堂腰罄折身名俱泰心獨悲甘㫖親庭千里隔一
朝海鶴寄雲椷阿翁已作蓬萊客仰觀喬木戰飄風五
内分崩面深墨我聞往弔始見公我足蹣跚公髪白相
看話舊重咨嗟少日風流那復得花明春泛越王湖月
皎秋尋賀公宅賞花弄月秋復春詩酒清狂多故人直
倚青年驕白日豈知碧水揚黄塵從此東西各星散我
憶同遊如夢幻秋風江上漫思鱸夜雨闗河愁聽雁公
當大事賜告歸片帆東下孤雲飛里中長老久相待一
見喜極還沾衣儻問題詩者誰子道即遼東丁令威
　　　送奉祠王良佐奔訃還兖城
兖為禮義鄉自昔多名士佐也㳺夏徒力學能崛起三
冬文史富才華萬言入對天王家騎蟾秋折廣寒桂走
馬春看長安花承恩筮仕御史府風生臺閣膺僉舉雅
知嚴敬授祠官奉禮山川來大楚祠宫清暇日有餘焚
香危坐讀父書門外猶維桓典馬釡中屢出萊蕪魚嗟
予老病衡茅下時人棄置如土苴多公髙義數相過茅
塞心胸賴陶瀉霜風一夜吹庭闈椿萱並瘁色養違再
拜天顔零涕出千里看雲匍匐歸佳城已卜牛眠地屏
立泰山帶圍泗種松畚土展孝誠傍水依山礪仁知知
明仁熟政乃攻終䘮還謁蓬萊宫致君堯舜付公等佇
令四海回淳風五風十雨年屢豐吾何幸為田舎翁
　　　送奚仲瑛進士服闋朝京
奚郎健筆凌髙秋排雲直上蟾宫逰一枝丹桂許先折
歸來兩袖天香浮早年掄材服官政百里秋毫歸藻鏡
躬承天語佐夏官幕下清談烽燧静家書忽報丁内艱
讀禮還依孔子山教育英才樂人樂一旦徴書到巖壑
鯤鵬從此徙南溟鳯凰仍舊巢阿閣
　　　望雲思親圖(為王大/使作)
山人愛雲不離山巢居只在雲松間枕泉漱玉弄明月
此心直與雲俱閒逹官愛雲雲作侣平步青雲稱髙舉
天瓢一滴慰蒼生大旱用汝為霖雨王公出處與此二
者殊十年逰宦感離居衣上猶存慈母線手中長把嚴
君書日日看雲不遑暇為有吾親舎其下恨身不得逐
雲飛却寫飛雲入圖畫公餘展翫凝心神見雲如見吾
雙親卷圖仍寄吾親舎永奉髙堂長夀身狄公盛事王
公繼今古孝思同一致
　　　竹林書屋
王郎髙標絶塵俗牽茅自結清風屋屋中充棟積古書
屋外循簷種修竹離離實垂珠森森笋抽玉鸞鳯食有
餘虎豹文亦足時時把書卷自向竹下讀禮義深服膺
聖賢常在目王郎學道今有年半是臞儒半是僊清脩
酷與此君似中通外潤直且堅平生不作桃李媚嵗寒
風節恒凛然不隨沉湎唐六逸不效曠逹晉七賢浄掃
仙石壇焚香究𤣥𤣥客來不交語共坐蔚藍天蒲輪他
日訪幽側以道匡君流惠澤功成太史不一書却汗青
青為簡䇿
　　律詩
　　　兀兀
數莖白髪鏡中新兀兀窮年愧此身萬里雲霄雙倦羽
千尋江漢一窮鱗望鄉薄暮憑西日去國中宵禮北辰
客路漸遥身漸老此生何以報君親
　　　勞勞
閶闔排雲事已休勞勞猶耻為身謀數莖白髪未為老
一寸丹心都是愁燕代地髙山北峙荆揚天濶水東流
英雄已去空形勝劔氣中宵射斗牛
　　　元夕
燈火樓臺錦繡筵誰家簫鼓夜喧闐光移星斗天逾近
影倒山河月正圓金鎻開闗明似晝銅壺傳漏逈如年
五雲不奏霓裳曲空使揚州望眼穿
　　　脫太師
淮海重聞斧鉞臨一時黎庶盡傾心雷霆聲播天威逺
霖雨恩添帝澤深暗室有蠅汚白璧明廷無象鑄黄金
風塵未息英雄死坐對江山慨古今
　　　靳公子
中朝公子多才俊瀟灑風塵獨靳侯白鴈久無天上信
黒貂漸敝雪中裘虛堂簾影遲遲晝别館燈光淡淡秋
到手深盃湏劇飲醉鄉消得古今愁
　　　故宫人
粉愁香怨不勝情強整殘粧對老兵别殿金蓮餘故步
後庭玉樹變新聲眼穿鴈字雲連塞夢斷羊車月滿城
天上桃開王母去世人誰識許飛瓊
　　　别帽
雲様飄蕭月様團百年雄麗壓南冠黄金綴頂攢文羽
白璧垂纓間木難刺繡尚期平敵壘簪花曽夢舞仙壇
一從吹墮西風裏誰念蒙塵白髪寒
　　　雪後泛東湖
雪後湖山玉作圍小舟乘興弄清輝貪看月裏鸞回舞
不覺風前鷁退飛雲母屏空春閴寂水晶宫冷晚霏微
仙家一笑乾坤老誰馭瑶池八駿歸
　　梧竹軒(為鳯浦/方氏作)
鳯鳥曽聞此地過至今梧竹滿丘阿政懐剪葉書周史
却恨翻枝入楚歌金井月明秋影薄石壇風細晚凉多
中郎去後知音少共負竒材奈老何
　　　九靈山房圖(為戴先/生作)
九靈别業何年到聊作新圖寄所思幽谷白雲晴窈窕
髙簷翠樹曉參差輞川已入王維畫韋曲仍傳杜甫詩
咫尺相望成萬里卧游心事許誰知
　　　二靈寺守嵗
守嵗山房逈絶縁燈光香灺共蕭然無人更獻椒花頌
有客同㕘栢子禪已悟化城非樂界不知今夕是何年
憂心悄悄渾忘寐坐待扶桑日麗天
　　　元旦寄朝真宫諸道侣
窮隂殘臘喜全消淑景新正覺倍饒一氣挽春回厚軸
五雲扶日麗層霄媚時久厭銀幡巧卜嵗深期玉燭調
最愛羣仙持綘節朝真不憚九天遥
　　　暮春感懐二首
杜宇聲聲喚客愁故園何處此登樓落花飛絮成春夢
剩水殘山異昔遊歌扇多情明月在舞衣無跡綵雲收
東皇去後韶華盡老圃寒香别有秋
四十無聞懶慢身放情丘壑任天真悠悠往事杯中物
赫赫時名扇外塵短䇿看雲松寺晚疎簾聽雨草堂春
山花水鳥皆知己百遍相過不厭頻
　　　奉寄王宣慰兼呈九靈先生
别館新成足宴逰珊珊環珮總名流獨推南郭為髙士
共識東陵是故侯天上鸎花三月夢人間風雨五更愁
行藏盡付浮雲外爛醉豐年稌黍秋
　　　奉寄九靈先生四首(先生嘗為/予作傳)
挾海懐山謁紫宸擬將忠孝報君親忽從華表聞遼鶴
却抱遺經泣魯麟䘮亂行藏心似鐵蹉跎勲業鬢如銀
萬言椽筆今無用閒向林泉紀逸民
花栁村村接海濱擕家隨處避風塵衣冠栗里猶存晉
雞犬桃源久絶秦對坐青山渾不厭忘機白鳥自相親
也知出處闗時運豈但逃名效隱淪
早將長䇿靖三邊晚抱孤忠守一廛出處久推張翰逹
登臨重覺謝安賢烟霞丘壑龍山屐風月汀洲鳯浦船
東望三神纔咫尺不妨來往挾飛仙(龍山鳯浦皆/海濱地名)
清泉白石兩翛然仙隱何妨日似年頗厭文章妨大道
却從竒耦玩先天雲間犬舐燒丹鼎雨裏龍耕種玉田
終嵗不聞城府事閉門閒著養生篇
　　　寄定海故將軍邵公輔
往事浮雲杳莫攀壯懷未展髩先斑不聞奉使通銀漢
空見將軍老玊闗故壘荒凉千騎盡滄溟浩蕩一鷗閒
風塵隨處嚴訶止愁殺田間野獵還
　　　逃禪室與蘇伊舉話舊有感
不學揚雄事草𤣥且隨蘇晉暫逃禪無錐可卓香嚴地
有柱難擎杞國天謾詫丹霞燒木佛誰憐清露泣銅僊
茫茫東海皆魚鱉何處堪容魯仲連
　　　寄餘姚滑伯仁先生
獨木橋邊薜荔門全家移住水雲村猨聲專夜丹山静
蜃氣横秋碧海昏詩卷自書新甲子藥壺别貯小乾坤
陶漁耕稼遺風在差勝桃源長子孫
　　　寄餘姚宋無逸先生(餘姚有舜江夏山漢/劉使君樊夫人仙跡)
龍泉城外絶囂喧寄傲全勝在漆園獨對江山懐舜禹
每憑風月問劉樊行窩釃酒花圍席野寺題詩竹滿軒
回首崑岡空刼火深期什襲保璵璠
　　　雨中寄楊彦常先生
山中長夏苦淫雨暫爾出門還不能九天馭日力已竭
兩地看雲愁倍増憐君畏途久作客笑我淨舎常依僧
相思倚柱發清嘯旁人不解谷空譍
　　　贈李全真(名止水故威/順王門人也)
𤣥元孫子𤣥都客汗漫長逰宇宙間黄鶴白雲迷鄂渚
青牛紫氣滿函闗袖中寳劔雌雄合鼎内金丹大小還
不見吹笙王子晉秋來幾度候緱山
　　　題太守兄遺藁後二首(太守兄死事之明年于/篋中得遺詩一卷伏讀)
　　　　(之次不知涕泗之横流也敬/題二詩于後以紀哀思云)
海國期年政化成肩輿隨處看春耕正欣雞犬無驚擾
詎意鯨鯢有鬬爭遥島月明虛燕寢故山雲冷失佳城
夢回佳句難重得腸斷池塘草又生
黒風吹海浪如山獨跨長鯨去不還身世雲煙遊物外
文章奎璧照人間彤庭朝朔雙鳬逺緑野行春五馬閒
老我急難餘淚在一回撫卷一潺湲
　　　逃禪室卧病有懐故鄉柬諸友生
謀生失計倍凄凉扶病將歸自激昻那得金丹生羽翼
只將鐵石作肝腸日長獨卧維摩室嵗晚全荒陸氏莊
幸際諸公各當道應思孤客久迷方
　　　兵後還武昌二首
避亂移家大海隈楚雲湘月首頻回歸期實悞王孫草
逺信虛憑驛使梅天地無情時屢改江山有待我重來
白頭哀怨知多少欲賦慙無庾信才
亂定還家兩髩蒼物情人事總堪傷西風古塜逰狐兔
落日荒郊卧虎狼五栁久非陶令宅百花今豈杜陵莊
舊遊回首都成夢獨數殘更坐夜長
　　　夢得先妣墓(己未夏五月還武昌遷葬兵後陵/谷變遷先妣封樹竞迷所在久尋)
　　　　(不得露禱大雪中冬十一月二十日夜忽感/異夢翌日遂得其處賦詩一首以記嵗月云)
慈顔幽翳杳難知風雪孤村遍訪之極浦空江泥滑滑
荒岡斷壠塜纍纍那知恍惚魂歸夜正是呼號淚盡時
孝格皇天吾豈敢聊同烏鳥報恩私
　　　過九江追悼李子威太守
瓣香遥拜九江城太守精神日月明叔姪並歸忠義傳
江山不盡古今情潮回湓浦聲猶怒雲起爐峯氣未平
生死總魁天下士丈夫端不負科名
　　　哭陣亡仲兄烈膽萬户
獨騎鐵馬突重圍斬將搴旗疾似飛金虎分符開幙府
玉龍横劔衞邦畿委身㣘國心方盡裹革還鄉願竟違
病卧滄江憐弱弟看雲徒有淚霑衣
　　　奉懐先師豫章周孝思先生
先生有道負清時經濟何由見設施白水青山聊自適
光風霽月復誰知出塵標格三株樹瑞世文章五色芝
鳴鳯不聞人亦去生芻一束起遐思
　　　題昌國普陀寺二首(寺在浙江寧波府東南海/島問即昌國州之故墟也)
神鼇屹立戴崔嵬俯瞰滄溟水一杯積翠自天開罨畫
布金隨地起樓臺祈靈漢使乘槎到傳法胡僧折葦來
若使祖龍知勝槩豈應驅石訪蓬萊
昆明劫火忽重然宇内名山悉變遷古刹獨存龍伯國
豐碑尤記兔兒年三更日浴咸池水八月潮吞渤海天
雲漢靈槎如可御便應長往問羣仙
　　　寄見心長老二首(時陞住靈隱/號天香老人)
豫章老子最能文禪海詞林總逸羣弧矢機鋒天下避
圭璋聲價日邊聞晝長經閣繙新鈔嵗晚詩壇䇿舊勲
自古靈山名勝地幾多龍象望慈雲
上方借榻動經春道義交情久更親滌器每憐司馬病
卓錐不厭仰山貧茶煙隔座論文夜花雨霑筵聽法晨
一自天香通鼻觀六根無處著纎塵
　　　秋夜宿定水寺天香閣有懐見心長老
寂寂雙峯映澗流重來托宿敞雲樓窻涵虛白三更月
簾捲空青一色秋頗有髙情酬勝賞可無竒句入㝠搜
天風開遍巖前桂誰為烝香寄澹遊
　　　梅南道人讀易圖(為四明陸/都事賦)
畫省歸來謝縉紳傍梅觀易最清真孤根下應先天氣
太極中含大地春傲睨乾坤雙老眼婆娑香影一吟身
嵗寒莫問調羮事且作耆英㑹裏人
　　　方寸室(為甬東故處士盛子/賜以遺其子維學)
道義謀生本自然何煩負郭更求田由來方寸留耕地
即是虛靈不昧天春雨既濡先澤逺秋風肯穫後昆賢
不忘種徳辛勤意餘慶朝朝大有年
　　　南湖漁隱(為故憲史徐/子仁兄弟題)
氷蘖同聲想二難南湖寄傲水雲寛並投清憲飛霜簡
對把滄浪釣月竿蟻夢無憑應易斷鷗盟有待竟長寒
卷中名勝多親舊三復遺文一永歎
　　　瑞草堂(為慈溪孫原/道兄弟賦)
手種叢萱孝感深陽和隨見破窮隂侵凌雪色雙華萼
報答春暉寸草心疎翠近分書帶碧嫰黄遥映夀觴金
忘憂坐對髙堂晚更聽塤篪奏好音
　　　知歸菴(為四明/董氏作)
衮衮紅塵未息機斯人何事獨知歸青山不辨將來計
白髪徒嗟既往非谷日雲霞隨葛屨沙頭魚鳥識荷衣
自慚潦倒江湖表猶對旄丘賦式微
　　　九曲山房(夏母墓/廬也)
九曲園亭結構牢畫圖誰為重揮毫蛟虯起陸巖巒秀
風雨號空樹木髙五夜神光通岳氣三秋明月薦溪毛
瀧岡墓表情何極手把桮棬淚滿袍
　　　樊口隱居(為武昌李/均玉作)
萬里雲霄斂翼回掛冠髙卧大江隈春深門巷先生栁
雪後園林處士梅翠擁樊山邀杖屨緑浮漢水映罇罍
誰能領取坡仙鶴月下吹簫共往來
　　　巽江草堂(為章貢鄧/尚志作)
巽山環拱巽波涵瀟灑茅堂在蔚藍明月倒懸天上下
清風逺播地東南尋盟鷗鷺閒情適坐鎮魚龍老氣酣
最愛行藏兼吏隱詩成應擬百花潭
　　　戱贈劉雲翁
千金不惜買新聲贏得風流老更成銀甕葡萄浮臘蟻
金屏窈窕囀春鶯香凝宴寢頻開席花暗閒房合度笙
夜燕未終賔客醉莫將明燭照華纓
　　　長江萬里圖
右逾越巂左蓬壺萬里提封入壯圖斷石雲屯山擁蜀
驚濤雪立海吞吳蟠桃有實來青鳥若木無枝駐赤烏
秦漢經營人盡去獨留形勝在寰區
　　　錢塘懐古
錢塘佳麗冠南州故國繁華逐水流龍虎已消王覇氣
江山空鎻古今愁吳臣廟冷潮喧夜宋主陵荒塔倚秋
最是西湖歌舞地數聲漁笛散鳬鷗
　　　戱贈應修吉
硯溪居士神仙侣短髪蕭蕭雪滿簪暖老恨無燕趙玉
養生賴有坎離金牀頭酒熟留僧飲席上詩成對客吟
嵗晚山空誰是伴北窻梅月最知心
　　　重到西湖
湧金風月昔追歡一旦狂歌變永歎錦繡湖山兵氣合
金銀樓閣刼灰寒雪晴林野梅何在霜冷蘇堤栁自殘
欲買畫船尋舊約荒煙野水浩漫漫
　　　水光林影圖(為簡/翁作)
知是平泉是輞川水光林影共悠然薜蘿涼映紛紛月
蘋藻清涵湛湛天㣲颭翠旗龍夭矯倒開金鏡鳯翩􁭧
此中真趣誰能辯吏隱雲間一散仙
　　　水光山色齋(為前朝搢紳/張勉夫作)
新構茅齋絶世紛水光山色喜平分四窻涼湧玻□月
一榻晴封紫翠雲鳥度畫屏迷逺黛魚吹清鏡動圓紋
往來半是漁樵侣閒話興亡坐夕曛
　　　假館武當宫承舒菴贈詩次韻奉謝二首
一歸琳館即逍遥無復驅馳混市囂載酒每承文士過
鬬茶頻赴羽人邀三清風露從天下五色雲霞匝地飄
匡坐不眠神益正静聽笙鶴度中宵
去天尺五去人遥地位清髙隔世囂秘閣校書多考索
初筵設醴重招邀每看賦雪才無敵便覺凌雲氣欲飄
枉騎敢煩臨暑夕拏舟或可候寒宵(公約來就/宿時六月)
　　　次凷翁中秋詩韻
西風黄鶴舊磯頭皓月中分此夕秋烏鵲無依頻繞樹
魚龍有喜競乘流煙雲盡捲天逾大河漢低埀地欲浮
擬買桂花陪勝賞老來佳句恐難酬
　　　再用前韻(次年中秋翁在史館僕留鄂/渚悠然興懐復用前韻以寄)
庾公樓上鄂城頭乘月今為第幾秋大地長天俱並照
明河晦海各分流寒光下瀉方諸溢顥氣髙騰沆瀣浮
不見故人吳季子百年清興若為酬
　　　送奉祠康仲謙致仕還陜西
大國祠官致仕歸秋風祖帳足光輝青松黄菊先廬在
白髮蒼顔故老稀久奉山川諳祀典逺迎鄉黨識朝衣
家居重念君恩厚日送南來一鴈飛
　　　送貝惟學武昌省親復還吳淞
黄鶴磯頭捲雪濤孝亷舟稳載時髦故廬先壟歸心切
慈母難兄别思勞千里蓴羮宜具饌三秋菊酒稱題糕
到家正及登髙㑹瀟灑誰同白苧袍
　　　送人使髙麗
文物中朝宰相家聯芳五桂至今誇百年重喜孫枝盛
萬里遥瞻使節華暘谷宵分賔日馭天河秋早候星槎
朝鮮自昔知才辯佇見勲名被邇遐
　　　秋素軒為涂以諒賦
新凉夜透讀書帷瀟灑軒居素景宜黄菊有香風瑟瑟
白蓮無質月遲遲垂綸水檻沙鷗狎步屧柴門野鶴隨
除却天光與雲影更無一物在襟期
　　　次韻陸伯暘梅花詩
小車厭看洛陽花夢想林逋處士家十里湖山春淺淡
一枝雪月夜横斜孤髙不受金尊賞清冷無煩錦帳遮
今日重吟香影裏百年風致未為賖
　　　挽衞知事胡公鼎二首
江海論交四十年故家文物羡君賢燈前夜雨書連屋
花下春風酒滿船舎瑟肯居曽㸃後着鞭寧讓祖生先
他鄉重㑹情歡極俄送輀車一泫然
自構幽軒倚碧梧琴樽時復集名儒一官迢遞來黄鶴
五夜悲凉夢白駒剩有良籌遺細栁可無髙義致生芻
孤兒扶柩歸程逺啼殺林間返哺烏
　　　挽故豫章義士吳復原
挺生英傑百夫防髙義孤忠少頡頏艱食屢分圖共濟
危城百戰誓同亡延津劔去秋無氣合浦珠還夜有光
三復園亭新墓表哀榮寧獨在瀧岡
　　挽吳公祐祭酒母劉夫人二首
淑容玉潤氣氷清擇對仍歸間世英四徳逺從麟趾化
九苞親見鳯毛成正當愛日調珍鼎遽爾乘雲上玉京
回首僊蹤無覔處雙峯雨露倍傷情
母儀婦道重當今共説夫人獨苦心教子遂成雙白璧
救夫不惜萬黄金家庭遺愛留名郡(父嘗為興/國監郡)阡表新
銘出翰林每遇良辰増孝感板輿閒却在花隂
　　　題吳公祐祭酒雙峯雨露亭
春到先塋雨露饒思亭新構報劬勞碧涵一水吞天濶
玉立雙峯㧞地髙每想音容増怵惕還因精氣感薫蒿
通家二世深恩在把筆題詩淚滿袍
　　　挽謝伯昇母王安人
蘭蕙為心玉作姿閨門懿範後人師齊眉致敬過賔禮
和膽資勤冠母儀嵗晚靈椿聯奕葉春深文梓長孫枝
正當琴瑟偕娛老豈意桮棬感孝思
　　　武餘清樂為致仕尹將軍賦
汗馬功成即引年登山臨水小遊仙印紋久秘微生緑
字韻新成盡入𤣥深造煙霞靈運屐浩歌風月鄂君船
貽謀尚有孫吳畧膝下時時課一篇
　　　紫閣山房為史仲魚賦
太華諸峯紫閣竒結茅應不負幽期逺分空翠來函谷
静寫脩蛾入渼陂紅日屋頭臨照近白雲窻外卷舒遲
曳裾自到金門下猿鶴無時惱夢思
　　　送長史管公時敏朝京
黄鶴樓前畫舫開送車千輛動浮埃楚人獨數蘇從諫
齊士誰過管仲才報政每随鵷鷺入覽輝重見鳯凰來
君心東注同江漢一一敷陳對玉臺
　　　次向自誠韻(自誠為予築行窩于所/居以詩見意次韻奉謝)
道究先天太乙初金門大徳復誰如已承丹篆三天籙
還讀青藜午夜書華表忽歸遼海鶴仙庖頻食武昌魚
行窩處處春風裏擬辦堯夫洛下車
　　　春暉堂(江夏雷道夫奉/母吕夫人之所)
羣旉盡待青陽發萱草先侵白雪還蔚矣芳心承麗景
宛然愉色奉慈顔陳王葵藿君臣際謝傅芝蘭伯仲間
忠養無違家慶逺韶光常映舞衣斑
　　　嵗寒書屋(四明俞用吉御史/卑年藏修之所)
學究天人獨下帷嵗寒元自有深期若非文史三冬足
安得功名百世垂臺閣生風當此日軒窻映雪已多時
由來不負澄清志氷蘖聲名草木知
　　　謝劉伯昇愈疾(伯昇起予沉疴合/府諸彦為詩稱謝)
故人素擅岐黄術今我兼承管鮑知髙義百年存古道
沉疴一旦起神醫杏林春早繁花合橘井秋深美實垂
最愛相酬無長物數篇清絶盛唐詩
　　　常秀軒為姻姪唐仲節賦
脩竹疎松一徑存故家徳澤久培根嵗寒並勵氷霜節
春永均霑雨露恩翠盖垂珠知結子錦棚抽玉見生孫
要知奕葉承家慶多在詩書禮義門
　　　送詹光夫之雲南通海校官
儒冠跋涉敢辭勞直以詩書化不毛盛世用文興禮樂
黌宫接武貢英髦密依壇杏登絃誦獨對山茶設醴醪
㑹見毓才功第一歸來宫錦賜新袍
　　　得亡友郭至善醫士哀問二首
不知大夢赴華胥猶向來人問起居藥圃春深餘故植
芸窻日永列遺書獨憐宿草迷荒塜安得生芻致倚廬
咫尺無由親執紼深慚千里巨卿車
俊骨英才孰與儔華星明月照清秋重傷賈誼才無敵
深慟顔淵徳最優過墓自當留寳劔濟河誰復共僊舟
極知脩短俱天命老淚無端似水流
　　　寄鉉宗鼎(時在定水蒲菴閒居定水寺/號雙峯在海濱地名鶴臯)
開士幽棲何處是一菴瀟灑傍雙峯彈琴夜和鳴臯鶴
呪鉢朝降渡海龍萬里思鄉瞻北斗十年學道事西宗
故人海内皆星散憶爾山中氷雪容
　　　夜宿染上人溪舎
雲去禪闗户牖空清溪碧樹有無中倒涵天影魚吞月
逆戰秋聲犬吠風見性本圖先作佛勞形翻愧早成翁
杜陵老去歸無計來往那辭惱贊公
　　　昏瞶一首(録呈靈淵老/師求印方)
老來昏瞶底須嗟聲色雙忘也自嘉秋枕不驚風外葉
春杯長對霧中花海師唱道禪多悟張籍題詩字半斜
幸有靈臺長不昧目觀耳聴總無差
　　　獨松菴
獨撫長松晝掩扉嵗寒髙節想無違茯苓春暖供齋鉢
蘿薜秋清製道衣雲滿碧山龍起蟄月明滄海鶴來歸
淨瓶滿貯菩提水恐有人叅第一機
　　　題建昌王子中橋亭八景
橋亭風景洞天如中有儒仙舊隱廬春漲挼藍涵蝶蝀
(澧陂春漲内/有石梁長橋)曉嵐滴翠濕芙蕖(龍漈朝嵐内/有長山峻嶺)受詩華巘
浮丘館(中華翠巘峯頭/有浮丘伯仙字)說劔香爐許令居(香爐紫煙峯/頭有許旌陽)
(仙/居)雲外懸崖飛屐上(天寳/懸崖)雨中沃壤帶經鋤(田東/暮雨)踈鍾
鯨吼霜華重(聖容/僧鍾)長笛龍吟月色虛(雲原/仙笛)老我塵寰懐
勝景追逰早晚命巾車
　　　送進士都堅巴哈出宰三山
龍沙公子龍頭客錦繡胸襟玉雪顔一日蜚英驚四海
九天承寵宰三山花前封印青春醉槐下鳴琴白晝閒
守令近民勤聖念早須報政五雲間
　　　觀太守兄昌國勸農
東皋風日媚新晴太守躬耕曉出城裊裊雙旌穿栁過
蕭蕭五馬踏花行扶藜父老陪諮訪騎竹兒童主送迎
豈意兵荒南北遍化行滄海獨昇平
　　　頒厯
腐儒避地海東偏鳯厯頒春下九天載拜帝堯新正朔
永懐神禹舊山川廟堂久託君臣契藩閫兼操將相權
只在忠良勤翊戴萬方行覩至元年
　　　勉戴𤣥學
才名籍甚冠時髦愛爾青牛氣獨豪千里共誇騏驥足
九苞爭覩鳯凰毛月中把桂雲生履天上看花日映袍
宦逹每由稽古力夜窻燈火莫辭勞
　　　贈陳章甫
少年仗劔逰京國豪氣崢嶸壓五陵栁緑御溝春飲馬
草黄上苑曉呼鷹日邊冠盖人人識雪後舟航處處乗
白首歸來尋舊隱髙談驚座羡君能
　　　寄西湖林一貞先生
錦繡湖山世絶稀東風不放賞心違芙蓉楊栁臨清淺
佛刹仙宫繞翠微畫舫載春天上坐紫騮䭾醉月中歸
髙情獨有林和靖門掩晴空看鶴飛
　　　送潘允章歸天台定省
從師久客鄞江館重憶庭闈問起居五彩早成萊子服
一經今授伏生書落花芳草春停騎斜日孤雲暮倚閭
暫爾南歸仍北上萬言敷對玉階除
　　　次張撫軍韻二首
先公昔鎮西南日幾拜殊恩出御筵桃李門牆賓客盛
芝蘭庭砌子孫賢百年遺愛齊民服一代鴻勲信史編
最是撫軍能接武桃燈夜讀十三篇
堂堂雄略靖三邊亹亹清談動四筵夜月轅門嚴士卒
春風幕府集才賢詩宗李杜元無敵書法孫吳每自編
白首栖栖江海客逺煩馳寄錦雲篇
　　　寄張廷言
千里闗河阻重兵兩煩書札見深情故人我久知張禄
處士時多忌禰衡閱世正當思豹變出闗何必待雞鳴
莫嗟才大難為用天運行將返治平
　　　送人歸故園
故人休道已休兵客裏那堪送客行老去别懐殊作惡
亂餘歸計倍闗情孤村月落羣雞呌絶塞天清一鴈横
到日所親如見問浪遊江海負平生
　　　次東軒居士韻
珠玉新詩照士林長城寧畏短兵侵春雲有態時時變
秋水無㾗岸岸深洛下才名推獨步越中山水喜重臨
别來嵗晚偏相憶誰折梅花慰渇心
　　　丙午十一月二十四日夜夢回書事
抱病經時不出門存亡一一念諸昆兵戈隨處斷消息
風雨終宵勞夢魂竹下題詩雲起硯花前度曲月當樽
每因舊事増新感獨對寒燈拭淚㾗
　　　寄胡敬文縣尹(胡遂初真人海上漕舟比還得/應奉兄書云湖廣親兵後僅二)
　　　　(公寄/以詩)
湖北衣冠藹士林十年兵革盡消沉崑岡火後餘雙璧
錦里書回扺萬金鳬舄趨朝天闕近霓裳度曲月宫深
誰知海上垂綸者去國長懸萬里心
　　　奉寄表兄白留守兼呈楊亷使
白髮先朝舊從臣懸車徧看五湖春養恬髙節矜持重
優老濃恩奉拜頻每有緇黄談幻化可無朱紫問經綸
座中不遇楊開府肯把平生對客陳
　　　海巢
海上巢居海若降三山眼底小如矼已攀若木為華表
更立榑桑作翠幢蛟室夜光晴燭户蜃樓秋影冷涵窻
鷦鷯夢斷無因到唯有同棲鶴一雙
　　　太守兄遺紙帳仍贈以詩次韻奉謝
湘娥剪水霜刀匀虛室生白無纎氛壺中但覺風雨隔
殻裏豈知天地分蟾光夜明楮葉露蝶夢春逺梨花雲
恍然置我銀世界縱有瓊瑶難報君
　　　渡鄞江後寄陸時敏陳可立
小艇横江㨗似飛故人凝睇送將歸過山殘照明紗帽
渡水浮雲亂苧衣沙鳥水鷗同泛泛岸花汀草各依依
風塵來往慚經濟擬着漁蓑坐釣磯
　　　寄張左瞽
張生脫略今有年食無梁肉眠無氊丈夫既與世不偶
貧賤肯為人所憐齊眉已喜孟光敬剪髪况聞陶母賢
拂衣歸來好共隱與爾並耕沮溺田
　　　别四明親友(烏季善余伯雄諸公携詩載酒/祖道鄞江之上賦此以謝之)
春雨晴時春水生春風摇蕩别離情栁條弄色已堪把
鶯語怯寒猶未明白雪翻聲歸錦軸紫霞流影入瑶觥
當江打鼓放船去長揖同袍好弟兄
　　　遷葬後還四明途中寄武昌親友
浪逰吳越任荆湘來往那辭道路長篋内有書慙歴國
邸中無綬敢誇鄉潮生别浦江雲白塵起征途野日黄
若問離人行役苦十宵九夢在瀧岡
　　九日登定海虎蹲山
東海十年多契濶西風九日獨登臨天髙雲静鴈初度
水碧沙明龍自吟籬下菊花憐我瘦盃中竹葉為誰深
憑髙眺逺無窮恨志國懐鄉一寸心
　　　腐儒
落魄乾坤一腐儒生逢四海日艱虞異邦作客歌黄鳥
空谷懐人詠白駒豈有縱横千七國亦無詞賦擬三都
時危那敢辭貧賤苐恨長年走畏途
　　　避地
避地長年大海東蕭條生事野人同深春耒耜孤村雨
落日帆檣逺浦風那得文章偕隱豹聊將音問託歸鴻
平生自恨無仙骨五色蓬萊咫尺中
　　　異鄉清明
十年澒洞家何在萬里清明客未歸雨僽風僝花亂落
泥融水暖燕交飛煙生榆栁推遷速雲鎻松楸拜掃違
旅鴈盡回音問斷側身長望淚頻揮
　　　卜居二首
木石為交不背盟卜居應得愜幽情雨苔蘸水溪魚上
風葉墮階山犬鳴習懶已成忘盥櫛避喧漸逺絶逢迎
義肥百戰收全勝特為耽詩太瘦生
小村雖僻俗敦龎背負崇山面俯江月冷靈虬潛絶壑
雨晴仙犬吠流淙緼袍御臘辭紈袴瓦甕浮春謝玉缸
偶為清羸聊採藥亦非竊比鹿門龎
　　　寄昌國濟汝舟長老(先兄太守嘗/題詩于方丈)
西江禪伯住東溟境接蓬萊地最靈析木秋濤浮座白
扶桑朝影拂簷青已無鶴近雲間錫祇有龍聽月下經
李白騎鯨天上去題詩誰復扣巖扄
　　　寓奉化寺寄菩提寺主
菩提嶺外空王寺丹磴行穿虎豹羣萬壑濤聲巖下瀑
千峯雨氣屋頭雲海龍送水金瓶貯天女懐香寳鼎焚
慚愧無縁塵土客朝朝鐘鼓下方聞
　　　奉寄恕中韞禪師
曽向名山識異人心如木石氣如春坐禪霜葉秋埋膝
行道天花日繞身有鉢相傳元是幻無錐可着本非貧
惟餘潭㡳中秋月對寫龍峯面目真(時留龍/峯傳燈)
　　　寄龍門海禪師(予自海東初回龍門嘗招予/入社故有還家鶴之喻也)
曽向龍門俯急流泰山如垤海如漚學仙漫比還家鶴
作佛須看露地牛逺岫孤雲歸薄暮澄潭一月印清秋
葛川舊有三生約擬䇿枯藤到上頭
　　　寄東湖濬天淵長老伯仲
平湖一鑑涵空明千鬟照影羣峰晴慈雲或將花雨過
幽泉盡學松濤鳴清猨對户忽長嘯老鶴下階時獨行
何人最得此中趣無着天親好弟兄
　　　送鍠聲外侍者還定水寺(侍者乃見心長/老入室髙弟)
侍者還山修白業何須門外問三車微塵有相皆成幻
大道無岐直到家月滿秋巖收桂子雪消春澗采蒲芽
阿師𢎞教成獅子佇見傳衣後代誇(寺有天香室/蒲菴故云)
　　　送信立菴長老住靈巖寺(寺即吳王避暑宫也/山中古跡有香逕硯)
　　　　(池涵/空閣)
上人駐錫靈巖寺正是諸天聽法時日下幡幢朝旎旎
雲間鐘鼓書遲遲殘紅掩冉迷香逕空翠溟濛落硯池
不盡平生懐古意涵空閣上一題詩
　　　題東湖青山寺古鼎銘長老鍾秀閣
手開樓閣貯羣經面對湖山衛百靈玉鏡夜寒通沆瀣
翠屏秋淨倒空青避煙鶴起簷間樹行雨龍歸几上瓶
我亦逃禪雲水客便應蕭散共松扄
　　　題二靈山房(在東湖為濬/天淵長老作)
寳刹憑虛户牖開羣峰北走水南迴六鼇夜涌金銀闕
九鳯朝翔紫翠堆日靜雲間飛鍚下月明天上渡杯來
談𤣥每就巖房宿最愛三車有辨才
　　　題澹然齋(為慈溪潤/上人賦)
寂寂禪扄掩晝隂阿師道味此中深一塵不涉氷霜操
萬境俱空水月心駐屐寒香生小徑捲簾秋色上踈林
莫愁客至無清供𤣥酒盈樽好共斟
　　　題悠然軒(為慈溪敉/上人賦)
香消靜室定回時真趣忘言祇自知雲淡風輕天蕩蕩
鳶飛魚躍晝遲遲傳來西竺元無法坐對南山或有詩
不是淵明來入社百年誰與共襟期
　　　清勝軒(為姑蘇潤/上人作)
繞屋松杉手自栽重隂長日䕶蒼苔一溪窈窕花間入
三徑參差竹下開夜半霜鍾寧假莛秋深月鏡本無臺
主人定起焚香坐何處扁舟棹雪來
　　　些子景(為平江韞/上人作)
尺樹盆池曲檻前老禪清興擬林泉氣吞渤澥波盈掬
勢壓崆峒石一拳彷彿烟霞生隙地分明日月在壺天
旁人莫訝胸襟隘毫髪從來立大千
　　　半村(為姑蘇信立/菴禪師作)
菴居背郭稱踈慵道韻清孤野趣濃花徑縈回通小市
竹窻窈窕納遥峰五更風遞嚴城角半夜霜清古寺鐘
昨日隣翁告東作四郊春雨起降龍
　　　雲石(為貞長/老作)
坐石看雲絶百非空山終嵗澹相依卧龍春煖潛噓氣
伏虎年深不振威已向諸天陳瑞彩更從歴刼拂銖衣
驀然觸着無拘礙蕩蕩乾坤自在飛
　　　白石(為琦公/宗師作)
雪色雲根出翠㣲堅貞不與道心違塵空自比神仙鏡
路滑誰叅佛祖機豈為礪金希世用都縁韞玉發山輝
㸃頭黙契生公法絶勝商歌歎短衣
　　　寓東湖二靈寺
二靈古稱山水窟興來獨往亦一竒扣舷時聞小海唱
奪卷復覩長江詩月中聽鶴坐不寐煙外盟鷗歸每遲
桃花流水儻得路便應黄髮為漁師
　　　次義上人韻
𡨕棲九隴傍雲松茗盌熏爐取次供月滿長空秋放鶴
雨昏大海晝降龍病中普施諸方食定裏長聞上界鐘
明哲古來多玩世不妨隨處舞三笻
　　　再用前韻贈祖庭興上人
匡廬攬秀昔巢松水色山光左右供日下竒峰金作鳯
雲間飛瀑玉為龍撲簾空翠霑晴几拍枕寒濤隠暮鐘
從此胷中富丘壑乾坤萬里一吟笻
　　　悼湖心寺壁東文上人
祗林一葉隕秋霜回首滄洲淚兩行几上殘經塵已暗
篋中遺稿墨猶香雲迷圓澤三生石月冷維摩十笏房
想像清容何處記寒梅的的竹蒼蒼
　　　山居詩三首呈諸道侣
一榻東軒逈絶縁寒巖枯木共忘年雖非悟道龎居士
豈是耽詩賈閬仙禪定儘教崖石坐法音都付澗湍傳
晴牕終日無他伎只辦飢飡與困眠
日日看山眼倍明更無一事可闗情掃開積雪巖前坐
領取閒雲隴上行不共羽人談太易懶從衲子話無生
劃然時發蘇門嘯遥答風聲及水聲
懶散形骸不自持黄冠聊束髩邊絲頻來猨鶴渾相識
久混龍蛇竟不知養拙最宜情澹泊全生深藉徳支離
看雲本自忘飢渇况有氷泉與石芝
　　　逃禪室解嘲
久慕陶公卧北窻還從馬祖吸西江掃愁那用千金帚
折幔惟瞻七寳幢日晏捲簾延疊嶂雨晴欹枕聽流淙
周妻何肉俱無累祗有詩魔老未降
　　　寄鄭髙士
閉門凝坐學長生七返還丹一息成野服春深裁白苧
山庖日午薦黄精煙中鹿引朝真駕月下鸞隨度曲笙
却笑秦人太癡絶樓船萬里訪蓬瀛
方瞳廣顙古先生氣秉先天獨混成辟榖齋房飡石髓
採苓幽澗役山精星辰夜動龍纒劍風露秋清鶴載笙
别後僊踪杳難覔相思幾度夢登瀛
　　　寄武昌南山白雲老人(姓衞字均執先人時故/舊家居未嘗入城市聞)
　　　　(鶴年辛苦逺還遣子弟問遺不絶鶴年足/疾日劇弗克往拜床下謹奉拙詩少致謝)
故人家住南山下心與白雲共瀟灑芝草遥賡黄綺歌
蓮花近入宗雷社嗟予江海避風塵白首歸來失所親
青眼相看如昔日只有南山與故人
　　　自詠十律
長淮横潰禍非輕坐見中流砥柱傾太守九江先效死
諸公四海尚偷生風雲意氣慚豪傑雨露恩榮負聖明
一望神州一搔首天南天北若為情
腐儒避地海東偏鳯厯頒春下九天再拜帝堯新正朔
永懐神禹舊山川廟堂久託君臣契藩閫兼操將相權
只在忠良勤翊戴萬方行覩至元年
一夜西風到海濵樓船東出海揚塵坐慚黄歇三千客
死慕田横五百人紀嵗自應書甲子朝元誰共守庚申
悲歌撫罷龍泉劔獨立蒼溟望北辰
羲軒道徳久荒唐蕩蕩宏圖起世皇天入清都逾廣大
日臨化國倍舒長渥洼萬里來騏驥阿閣千年下鳯凰
聖子神孫承寳祚長令億兆樂時康
堂堂至正最多材萬國同文夀域開漠北諸生登第去
越南計吏進賢來鳯韶九奏黄金殿鶴駕三朝白玉臺
回首黄塵揚碧海五雲無處覔蓬萊
金銀宫闕五雲鄉曽見羣仙奉玉皇濟濟夔龍興禮樂
桓桓方虎靖封疆自淪碣石滄溟底誰索𤣥珠赤水傍
獨有遺民負悲憤草間忍死待宣光
千官何處扈宸遊回首風塵徧九州黄竹雪深迷玉輦
蒼梧雲斷見珠丘令威不盡去家怨精衛豈勝填海愁
大禹胼胝天所眷肯教綸邑久淹留
六軍遥駐墨河濆故國丘墟詎忍聞露冷金銅應獨泣
火炎玉石竟俱焚虞淵日暮無還景禹穴秋深有斷雲
草澤遺民今白髪憑髙無奈思紛紛
皇天輔徳本無親興復寧論地與民綸有一成終祀夏
楚雖三户竟亡秦昆蟲咸被生成徳草木猶懐化育仁
洪運未移神器在周宣漢武果何人
九鼎神州竟陸沈偷生江海復山林頻繁誰在隆中顧
憔悴唯餘澤畔吟嚙雪心危天日逺看雲淚盡嵗時深
百年家國無窮事可得忘機老漢隂
　　排律
　　　詠雪三十韻
露闕雙開太素天通明殿裏宴羣仙娉婷後隊瓊花簇
瀟灑前班玉笋聯步月霓裳輕冉冉御風鶴氅㨗翩翩
大珠玓瓅遺懸佩碎璧玲瓏委墮鈿掩日韜霞呈絶巧
鏤氷剪水鬬清妍滛池桃熟迎王滿銀漢槎回送使騫
上界乗時誇富貴下方何路告顛連自從宇宙縱横亂
頓使閭閻苦樂偏出塞共愁貂帽重趨朝爭美鵠袍鮮
未春上苑先飛絮不夜邊城正折綿隂窖孤忠蘇武節
空齋獨冷廣文氊羊羔已屬將軍飲鳯髓還歸學士煎
僵卧洛陽晨閉户清狂剡曲夜回船軟裘快馬増朝爽
破屋孤鐺壓暝煙狂走平原丞相犬饑鳴廢壘伏波鳶
梁園作賦頻呵筆㶚岸尋詩懶着鞭入地豈應蝗滅跡
聚沙那辨鷺聯拳謫潮未免啣寃去破蔡終期奏凱還
糞壤眼前蒙暫庇穽坑脚底已虚填盡驅瘴癘南侵越
直逞隂威北犯燕就暖羽毛違絶漠避寒鱗甲蟄深淵
樓臺逺近皆妝飾陵谷髙低悉變遷已詐清宵為白晝
還誣歉嵗作豐年艤灘漁艇愁膠柂失道征鞍畏没韉
隱匿瑕疵稱凈域朦朧磽确號平田聲隨折竹驚欹枕
影逐殘梅亂舞筵助虐驟添風凛烈惡明深妬月嬋娟
蟹行莎盡寧知止蚕食桑空未肯眠欺老虐貧俱實効
呈祥表瑞總訛傳何當紅日升暘谷盡化流凘赴百川
　　　上明州太守荼子俊(還武昌遷葬/告牋而作)
漢江東抱楚山流先壠猶餘土一抔廟冷桐鄉耆舊逝
田荒栗里子孫愁兵戈隔夢三千里霜露傷心二十秋
荒隧天寒烏鳥下空林日落白狐遊碑焚斷石經時變
盌出遺金有夜偷過客尚知來下馬僊翁誰復指眠牛
擬從樊口遷京口遥别沙頭下石頭髙士束芻思致奠
故人惠麥久維舟已知多病垂垂老敢為長貧故故留
為政幸逢宗正恕申情當念子平憂劬勞罔報生何益
存殁沾恩死必酬願及清明三月節一盂麥飯灑松楸
　　　投贈鍾經歴(告牋還武/昌省墓)
潁川家世少㳺車大府從容贊畫餘泛水依蓮饒勝賞
飲氷啖蘖富清譽髙談賔幕風生席退食公庭月照閭
最愛小胥勤吏牘更逢太守重詩書登樓望海吟懐逺
柱笏看山雅度舒藥籠參苓隨選擇花磎桃李藉吹嘘
殊方有客飄零久先壠無人拜掃踈化筆久推公道在
况曽同食武昌魚
　　　上武昌太守傅藻(守墓間/陳情)
蕭蕭五馬駕雙旌太守承恩下玉京氣槩浮雲蒸華嶽
胸襟弱水浸蓬瀛擁經東出辭儲館分竹西來鎮鄂城
地轉陽春蘇赤子天回霖雨濟蒼生掃除積弊文書簡
慰藉羣情賦斂輕每以哀矜存豈弟還從摘發見神明
笑談頓息清河訟指顧潛消渤海兵已喜箕裘傳傅説
行看車馬賜桓榮閭閻有學皆興起畎畝無田不播耕
懸榻每因髙士下清樽多為上賔傾過山問俗雲生屐
出郭勸農雨濕纓月滿南樓揮麈坐花明北榭引車行
題詩每擬招崔顥作賦何曽厭襧衡感化屢聞虓虎渡
忘機不使狎鷗驚滿門桃李新隂暖遍野桑麻曉色晴
汗簡定應書善政口碑先已播賢聲肯憐倦客垂青盼
特為明公寫素誠作縣前人書上考登科後裔厠羣英
亂離一去榮華盡契濶重來坎壈嬰豈為蓴羮思故里
敬將麥飯灑先塋陶潛栁盡家何在潘岳花殘邑屢更
鶴髪遺民供祀事龜趺斷碣載題名獨歸華表叮嚀語
誰顧鹽車俛仰鳴往事易成焦鹿夢舊逰難覔黍雞盟
履殘濡露心逾苦目斷停雲淚更横已幸𤣥堂新改厝
猶慚丙舎未經營名隨版籍遥編越身戀松楸重去荆
存没離魂同慘慘往還孤影復煢煢敢方王粲依劉表
竊冀興宗念子平為政古來先孝弟願伸人子未伸情
　　　過安慶追悼余文貞公
將軍疋馬入舒城擊賊頻煩訓義兵孝以保家忠狥國
聚而出戰散歸耕圍侔月暈全無隙㨗振天威大有聲
游說飛書徒間諜輸誠伏節愈堅貞雲梯屢却妖氛豁
露布交馳殺氣平千里荆揚憑保障七年淮海賴澄清
山深猰㺄殱還出江濶鯨鯢斬更横外援内儲俱斷絕
裹瘡飲血獨支撑天昏苦霧埋營壘日落隂風卷斾旌
甘與張巡為癘鬼肯同王衍悞蒼生三千將士皆從死
百二山河亦繼傾靜對風霆思號令遥從箕尾識精誠
頌碑不愧詞臣色哀詔偏傷聖主情願為執鞭生不遂
臨風三酹重沾纓
　　　讀應奉兄登科記愴然傷懐因成八韻
射䇿彤廷被寵榮遺經三復若為情重傷趙璧經時毁
翻恨隋珠徹夜明洪範有書傳太乙佳城無郭葬長庚
青雲路斷甘淪没碧海塵飛苦變更自信為臣當委質
誰能向賊更求生家貧寡弱遺妻子道逺存亡隔弟兄
一旦音容成永訣十年涕淚鎮交横茫茫原隰無求處
獨立長風送鴈聲
　　絶句
　　　敬書宸翰後
神龍歸卧北溟波愁絶隂山勅勒歌惟有遺珠光奪目
萬年留得照山河
　　　題茀郎天馬圖
春明立仗氣如山顧盼俄空十二閑一去瑶池消息斷
西風吹影落人間
　　　題桃源圖
放舟長怪武陵人強覓桃花洞裏春若使仙源通一線
如何避得虎狼秦
　　　暮春二首
楊花榆莢攪晴空上界春歸下界同蜂蝶紛紛竟何在
獨留杜宇怨殘紅
一夕春歸徧九垓千紅萬紫盡塵埃韶光淑氣逡巡退
暑雨炎風爛熳來
　　　題畫
江樹青紅江草黄好山不斷楚天長雲中樓觀無人住
只有秋聲送夕陽
　　　題萬嵗山玩月圖
金銀樓觀鬱嵯峨琪樹風凉秋漸多徙倚危欄倍惆悵
月中猶見舊山河
　　　題畫葡萄(故人毛/楚哲作)
西域葡萄事已非故人揮灑出天機碧雲凉冷驪龍睡
拾得遺珠月下歸
　　　榮枯
春意方酣紅杏蕋秋聲又戰碧梧枝野人不識春官厯
坐閱榮枯紀嵗時
　　　牡丹
名花傾國不凡材池館春深尚未開風雨一宵桃李盡
異香清曉九天來
　　　梧桐
井梧徹夜下霜風錦繡園林瞬息空老盡秋容何足惜
鳯巢吹墮月明中
　　　聞簫
給喪未必無周勃乞食誰能辨伍員昨日英雄今日恨
洞簫忍向亂中聞
　　　聞鴈
月落江城轉四更旅魂和夢到灤京醒來獨背寒燈坐
風送長空鴈幾聲
　　　讀鄭氏義門傳
每病漢民歌布粟忍聞秦俗徳耰鋤鄭家九葉猶同㸑
風俗如今古不如
　　　題梅花扇面寄五十僉憲
憶向西湖踏早春萬花如玉月如銀一枝照影臨清淺
滿面氷霜似故人
　　　題族兄馬子英進士梅花
池館春深看牡丹五陵車馬隘長安誰知凛凛氷霜際
却是梅花守嵗寒
　　　題前人竹石嘉樹圖
翠實可充丹鳯食喬枝仍待早鶯遷一拳蒼蘚荒秋雨
惆悵無人解補天
　　　題表兄賽景初院中新竹(景初故咸陽王/賽音齊之孫也)
雙玉亭亭出粉墻便添風月入吟觴㑹看直上三千尺
截簡先書異姓王
　　　贈表兄賽景初
蕭條門巷舊王孫旋寫黄庭換緑樽富貴倘來還自去
只留清氣在乾坤
　　　雨窻宴坐與表兄論作詩寫字之法各一首
南窻薄暮雨如絲茗盌熏爐共論詩天趣悠悠人意表
忘言相對坐多時
蠅頭小楷寫烏絲字字鍾王盡可師忽悟庖犧初畫象
工夫元不在臨池
　　　題顧仲贄先生南山遺藁後
𤣥豹無心守九闗日隨霧雨隐南山莫嗟遺鞹同羊犬
猶託文章見一斑
　　　題林泉野趣圖
清江白石帶踈林樊口幽居尚可尋夢裏草堂無恙在
秋風春雨總闗心
　　　題猫
食有溪魚卧有䄄受恩深重更無倫苦將乳鼠誇為瑞
恐負隆冬蜡祭人
　　　題鷹
修翎快劔爪剛鉤自獵平生恥下韝擊盡秋原鴞與獍
却從靈囿鳯麟遊
　　　題鴈
兵戈故國日凋殘野蔓荒烟白骨寒目送飛鴻度闗塞
有書無處報平安
　　　題鶯
當年百囀上林苑身愈髙時韻愈竒兵火十年喬木盡
託棲那敢怨枝卑
　　　元旦與天淵長老雪後泛溪
不將栢葉圍爐飲却為梅花放棹看詩在㶚橋驢子上
阿師空忍雪山寒
　　　迎大年椿上人不值暮歸偶成
東歸間道已浮杯力疾遥迎日幾迴何處晚來成誤認
風簾竹影月窻梅
　　　題椿上人梅花
姢姢凈色雪消餘剪剪寒香月上初標格若教諸佛見
肯教薝蔔譬真如
　　　寄龍門禪師二首(師自號/補衲)
上方樓閣閟煙霞補衲重來嵗月賒拄杖入門如隔世
依然翠竹對黄花
靈山積雪赤城霞咫尺東西路不賒破碎衲衣剛補就
不湏天女散天花
　　　題天師竹
琅玕仙節鬰蕭森知受三天雨露深投老相求訪真訣
獨騎龍杖度千岑
　　　題畫
水榭山牕面面同縠紋波起鯉魚風溪頭艇子林間泛
來往能無避俗翁
　　　題㑹稽王冕翁畫梅
永和筆陣在山隂家法惟君悟最深寓得梅花兼二妙
右軍風致廣平心
　　　紅梅
姑射仙人煉玉砂丹光晴貫洞中霞無端半夜東風起
吹作江南第一花
　　　紅梅翠竹
瓊仙服盡紫金丹不識人間有嵗寒一笑荒村春似海
載歌淇澳報平安
　　　水仙花二首
湘雲冉冉月依依翠袖霓裳作隊歸怪底香風吹不斷
水晶宫裏宴江妃
影娥池上晚凉多羅韈生塵水不波一夜碧雲凝作夢
醒來無奈月明何
　　　竹枝詞二首
竹鷄啼處一聲聲山雨來時郎欲行蜀天恰似離人眼
十日都無一日晴
水上摘蓮青的的泥中採藕白纎纎却笑同根不同味
蓮心清苦藕芽甜
　　　題定海樂節婦劉氏沿江泣尋夫屍卷
怨入江雲結晝隂潮㾗清淺淚㾗深白頭重見黄泉下
方盡寒燈一寸心
　　　題松江梧桐鄉鳴鳯里朱節婦卷
手植梧桐不憚勞朝陽鳴鳯一來遨托棲未穏翻然逝
慰眼惟遺五色毛
　　　重到戴𤣥學齋居
憶坐詩壇棹酒船花枝旖旎月嬋娟一從鳬舄朝天去
月夕花朝兩惘然
　　　題竹間翁白馬圖
誰識驊騮汗血中靜團晴雪動生風一從選入天閑内
不覺人間萬馬空
　　　題唐申王三駿圖
三駿英英出渥洼太平芻粟飽天家誰知百戰平河北
汗血功歸獅子花
　　　戱題明皇照夜白圖
天上麒麟天下稀月中幾送八姨歸君王寓目應追悔
悞看乘鸞度羽衣
　　　題劉伯昇所藏蘭亭
右軍髙致極清真盛集蘭亭詠暮春文彩風流那復見
摩挲遺墨想丰神
　　　蘭蕙軒(為滁陽張景暘/景昭兄弟所作)
八龍天矯同瑶席三鳯聯翩上玉堂爭似髙軒蘭與蕙
光風逺近遞清香
　　　武昌南湖度夏
湖山新雨洗炎埃萬朶清蓮鏡裏開日暮菱歌動南浦
女郎雙槳盪舟來
　　　紅蓮白藕詩二首
紅蓮白藕兩相宜欲採臨流意轉遲蓮子縱甜心獨苦
藕芽雖美腹多絲
採蓮採藕湖水潯阿儂踏歌郎賞音多虚少實如郎意
外甜内苦似儂心
　　　送蔡用嚴還四明二首
四明故舊苦無多死别生離奈若何老淚暗添江漢水
隨人去作海東波
迢遥海國接江鄉一度懐人一斷腸正值西風摇落際
可堪重送蔡中郎
　　　寄四明諸友
海上歸期苦恨遲歸心日與海爭馳故人有待吾衰矣
一寸寒灰萬縷絲
　　　寄武昌嚴靜山賢友
出門便有好湖山對酒當歌莫暫閒不請自來留却去
無情白髪與朱顔
　　　次舒菴見訪韻
退食從容馬首東夕陽斜映栁營紅掃門將帥遥相待
却訝寒齋訪秃翁
　　　哭四明宋廷臣推官
甬東郭外為隣住湖北城中值宦遊直擬千回同一日
那知一别竟千秋
　　　題水竹居卷
夜夢青鸞浴鳯池曉來水竹索題詩涴花吏隐無人繼
老我風塵寫愧辭
　　　寄武昌張尚本
緑鬢朱顔素節新嵗寒風雪苦相侵明堂清廟登庸日
佇聽簫韶奏治音
　
　
　
　
　
　
　
　
　
　
　
　
　鶴年詩集卷二
欽定四庫全書
　鶴年詩集卷三　　　　　元　丁鶴年　撰
　　四言銘
　　　行素軒
　　　　三衢張君師震以清才懿行有守有為而
　　　　久滯下僚不以崇卑為欣戚名其軒曰行
　　　　素西域鶴年深喜其名之稱也迺為之銘
　　　　銘曰
素履所踐王道平平流行坎止一聽于天夏禹之憂顔
淵之樂易地皆然道同天爵忠信篤敬蠻貊行焉戒心
微服孔孟猶然彼美吉士力行其素屈伸利鈍随其所
遇廊廟匪榮闗鐸匪卑居易君子視此銘詩
　　　復淵
　　　　武當高士郭復淵氏讀書學道研覃性命
　　　　之懿西域鶴年為作復淵銘以勉之銘曰
沈沈止水如大圓鏡一波不生萬象交映彼美外史知
止有定觀水之淵復我之性湛然虚明猶水之瑩寂然
不動猶水之靜衆理具存四端隨應操之者仙念之者
聖至道不煩主一持敬
　　　竹隠圖
　　　　江夏奚翁隐居種竹其卒也二子伯瑄仲瑛
　　　　俱以學行顯于時作竹隐圖寓其孝思以予
　　　　與翁有素交之好請題其上敬製四十八字
　　　　以識久要之誼云
昔有君子隐居種竹截簡著書垂竿釣玉委順暮年孰
繼芳躅二子秀發鬱若篬筤文章雲錦節操氷霜圖諸
座右庶幾羮牆
　　　菊泉軒
　　　　鄂渚甘翁引泉種菊以存晚節匡山吳先生
　　　　題其軒曰菊泉西域鶴年乃為之銘銘曰
英英徑菊混混原泉凌霜悅茂挾雨潺湲以香以潔併
作清妍中有靜者于焉周旋采之服之愈疾引年濯之
𠻳之内澄外鮮徳日以新夀日以延深存晚節慨慕先
賢和歸來辭談秋水篇
　　　養素齋
　　　　廣西叅議董元芳之謫戍辰陽也扁其所寓
　　　　曰養素日以詩書自娛請銘于予視其所存
　　　　有非世俗所能者是可無愧於銘齋矣
養浩配義行素順天夙夜孜孜以師聖賢不餒於内不
願乎外無入不得以直無害朂哉董子不舎三餘仕學
兩優得失一如逹不離道窮當益堅終始勿渝子其勉
旃
　附録
　鶴年兄名吉雅斯摩廸音字元徳至正間進士任浙東
　僉都元帥
　　　寄穆爾古蘇院判
將軍辛苦事戎行麾下論兵總俊良沙漠蘇卿多感慨
鑑湖賀老自清狂風塵滿眼青山舊天地無私白髪長
萬里君親俱在念扁舟何日賦滄浪
　　　遊定水寺寄杜堯臣
水紋藤簟竹方牀山閣重隂雨後凉新月梧桐秋已老
孤燈機杼夜初長白魚入饌松醪熟紅稻供炊笋脯香
雲樹芝泉隨處好一時清賞肯相忘
　　　題浙東亷訪知事楊仲儒先生死節卷
危城經百戰幕下得真儒氷蘖存孤操風雲入壯圖竒
功方破敵大節竟捐軀凛凛餘生氣千秋激懦夫
　　　題天童寺朝元閣
海内兵塵已十年上方鐘鼓獨依然史臣錫號承天寵
中使函香出御筵山列九龍蟠紫翠樓開五鳯出雲煙
藍輿亦有登山約擬聽松風借榻眠
　　　贈陳章甫
三十年前鬢未蒼曽陪宰相入鵷行解衣換酒尋常醉
躍馬看花取次忙亂後已非前日夢老來那復少年狂
黄冠野服新妝束稳把長竿釣海鄉
　　　秋過弟鶴年書館夜話
弟兄惟我老宗族有君知萬里尚為客百年能幾時秋
清妨熟寐夜靜話貞期明日匆匆别還生兩地思
　鶴年弟盡棄紈綺故習清心學道特遺楮帳資其澹
　泊之好仍侑以詩
誰搗霜藤萬杵匀製成鶴帳隔塵氛香生盧絮秋將老
夢熟梅花夜未分枕上不迷巫峽雨床頭常對剡溪雲
竹爐松火茶煙煖一段清貞盡屬君
　　　題畫竹為董文中賦
雨過蛟龍起風生翡翠寒無人知苦節落日下長安
　　　假日燕集呈席諸老
半生辛苦獨天知十載鄉闗入夢思作郡正逢多事日
揮毫不及少年時青衫有淚多如雨白髪無情亂若絲
今日一樽諸老共臨風不醉復何辭
　鶴年次兄阿里沙字允中至正間進士仕翰林應奉
　　　題九靈山房圖(戴叔能/讀書處)
夢裏家山十載違丹青咫尺是耶非墨池新水春還滿
書閣浮雲晚更飛張翰見機先引去管寧避亂久忘歸
人生若解幽棲意處處林丘有蕨薇
　　　題餘姚州判官葉敬常海隄遺卷
潮汐東來勢蹴天一隄横捍萬家全陵遷谷變人誰在
海晏河清事獨賢曉日山川神禹跡秋風禾黍有虞田
河渠他日書成績應並宣房與代傳
　　　題鍾秀閣(為東湖古鼎/銘長老作)
檻外澄湖平不流窻間疊嶂屹將浮煙霞五色錦屏曉
風月雙清瑶鏡秋簷蔔濃香吹法席芙蓉涼影蕩仙舟
結巢擬傍雲松住迴首朝簪愧未投
　鶴年表兄吳惟善樊川人
　　　寄武昌諸友
黄鵠山前漢水濆一時英俊總能文金釵佐酒年俱少
銀燭抄書夜每分鴈杳魚沉勞逺思狼貪羊狠絶前聞
兵戈故國知誰在目斷西南日暮雲
　　寄東海鶴年賢弟
鶴臯東望接三山海上羣仙日扣闗虎守月爐丹煉就
龍吟霜匣劍飛還故園松菊餘三逕老屋煙霞恰半間
為問林泉逃世者如公今有幾人閒
　　　題扇寄友
拾得瀛洲月一輪氷紈初剪瑩無塵提攜不用深相憶
滿握清風即故人
　　　小遊仙
桂殿瓊樓露氣清吹簫者是董雙成無端又作人間夢
風雨蕭蕭雞亂鳴
　　　又
河海無聲海月寒長鯨吸浪洞庭乾一聲鐵笛風雲動
人在危樓第幾欄
　
　
　鶴年詩集卷三
鶴年詩集傳
丁孝子名鶴年字鶴年西域人性狷介窮經博史尤工
於詩自其祖阿老丹公入中夏世為顯官父職馬禄丹
官武昌縣最長有善政殁而就葬武昌後兵亂鶴年倉
卒奉母夫人走南徐世父家生母馮先避匿邑之東村
東村首難竟阻絶莫知之也餘十載母夫人殁鶴年又
避地明之定海聞父墓嘗為盜發掘生母亦病死葬洪
道鄉俱不得往省視日夕憂悸且却絶酒肉鹽酪示自
貶又二十載道既通即告牒還武昌至則别竁地樊山
窆父棺卜日襄事日已迫而淋雨十日不止鶴年先一
夕仰天悲泣拜雨中願翌日雨止半日許終事竢至質
明密雲雖四塞雨則強不澍也及發引視窆而返雨傾
瀉如故已而訪生母葬地村聚間村聚自兵不省何所
自秋徂冬徧訊之終莫有知者鶴年無以措意惟作母
主蚤莫拜前祈五旬浹有報拜至七日夜夢母氏出髙
堂中鶴年遽牽衣慟哭以慟而即寤晨起隣老有楊重
者至云吾昨夢子之母氏堂宇間自内出以酒肉見賜
三人内一人勿御也鶴年以夢母氏與鄰老同夢之夕
又同所□母氏堂宇在舊所居廢宅之西又同斯見母
氏葬地朕兆也試即其地與萊荒土物色之因具畚插
偕往徘徊顧視見平陸土有䧟下者鶴年意謂吾聞母
葬時無棺槨下輳土甎上覆舟板人與板朽腐盡乃爾
茲殆可啟而觀歟遂陳酒肉以祭祭畢斸其土骨果見
板尚有松節土甎亦具在良是矣然恐他墓偶有同者
復嚙血骨上以試良久抆去血骨通變茜色可驗母一
齒當正中如漆視之益驗時四人享祭餘鶴年不入口
又與隣老無少爽乃收骨棺斂葬是鄉慈母王墓在寒
溪塘併加封樹鶴年就廬於父墓將終其身
　論曰子盡禮於父母固人所當爾至感夫髙逺幽㝠
　而驗焉者非精誠之心涉至難而罔渝者弗能也予
　考史册方多古少今孰意鶴年傑然處頑薄之中為
　人之所獨也彼髙逺幽㝠且足以感之又豈不能感
　諸人乎嗚呼何其偉哉
　詩曰丁鶴年精誠之心上逹九天丁鶴年精誠之心
　下逹九泉先翁曽長武昌縣死葬山中厄兵變山中
　父老懐甘棠修築堂封自相勸鶴年避亂東海頭年
　深道阻生煩憂亂靖還尋武昌路淚㾗滴滿先翁丘
　彷徨改葬樊山側不惜黄金換沙石此身尚在天地
　間何事能令慰朝夕卜日已定雨漫漫十日不止難
　下棺仰首呼天雨中拜雨為閣住隂雲端葬後倉皇
　下山去大雨依然大如注是時送葬紛如雲祭奠爭
　趨墓邊路母困干戈生别離兒大母死才得歸但聞
　母死葬村落問人葬地俱不知村落蓬蒿暗荒土數
　月走尋心獨苦焚香祝母如有靈為報沉淪在何許
　夢中忽見别時容步上髙堂言未終牽衣慟哭自驚
　覺清晨起接隣家翁翁言昨夜夢而母親出房櫳贈
　尊酒夢間此夕精靈通蚤晚應當見枯朽共披荆棘
　凌風霜平地有坎疑有藏洒飯陳辭屬深土遺骸果
　見生輝光恐認他人心臲􁀜嚙血淋漓試枯骨枯骨
　通紅知可徴一齒當門正如漆重製衣冠新作墳遷
　葬母骨安母魂積恨誰知滿胸臆烈風頓掃空中雲
　丁鶴年病且癯何異常人七尺軀丁鶴年能讀書何
　人不解探𤣥珠一片精誠獨如此回首世人空有子
鶴年詩集後䟦
鶴年其先西域人西域人多名丁既入中國因以為姓
故鶴年亦丁姓其祖父皆仕元二兄皆舉進士為顯官
鶴年獨泊然布素寒士元亡歸四明與戴叔能相善尚
節操有孝行叔能嘗為作傳後隠武昌山中余在武昌
遇之甚相得時已老矣别後數嵗卒此集盖其卒後得
之武昌鄧存誠廬陵楊士竒跋
