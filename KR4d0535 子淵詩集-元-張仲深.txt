#+TITLE: 子淵詩集-元-張仲深
#+DATE: 2018-05-12 10:19:51
#+SOURCE: github.com/kanripo/KR4d0535 master e62283d9                
欽定四庫全書　　　　　集部五
　提要
　　子淵詩集六卷　　　　别集類四(元/)
　　　　(臣/)等謹案子淵詩集六卷案子淵詩集散見
　　　　永樂大典中但題曰元人文淵閣書目載之
　　　　亦不著撰人名氏考集中有嵗盡詩云照我
　　　　鄉關夢相随到鄮城鄮故城在鄞縣東唐時
　　　　析鄮置鄞慈奉鎮四邑𨽻明州元為慶元路
　　　　納新金臺集有懐明州張子淵七律一首又
　　　　有依韻奉答子淵七律二首今唱和詩俱在
　　　　集中韻亦相符則當為慶元路人又鐡釜中
　　　　蓮詩題下自注叙同時並賦諸人有暨仲深
　　　　之語則其名當為仲深又有懐兄子益在横
　　　　浦詩以其兄字推之則子淵當為其字矣集
　　　　久不傳兹分體綴輯得詩六卷多與納新楊
　　　　維楨張雨危素袁華周煥文韓性烏本良斯
　　　　道兄弟唱和之作而納新為尤夥古詩冲澹
　　　　頗具陶韋風格律詩雖頗渉江湖末派格意
　　　　未髙然五言如曉市魚蝦集秋山笋蕨多驛
　　　　路随江盡湖雲類海寛地通江棧濶天入海
　　　　門低明月孤城柝秋風弱客心枯萑晴似雪
　　　　獨鸐夜如人七言如江村夜迥傳金鼓池館
　　　　秋深老芰荷滿面炎塵低客帽一川離思屬
　　　　荷花家僮觧事故携酒野鳥避人低度墻北
　　　　風吹沙弓力勁落日照海旌旗寒秫荒乏釀
　　　　茶為酒魚熟難賖米當錢西江返照連虹影
　　　　南鎮殘山入鴈行亦皆楚楚有致其見重于
　　　　當時名輩亦有以也乾隆四十六年九月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
原序
昔唐杜子美於開元大厯間以詩鳴其忠君愛國之心
一形於言故後以詩史稱焉余識同里張君子淵於童
丱中知其明敏嗜學蚤孤事母以孝聞後十年余教授
徴饒間子淵亦澷逰湖海正諸有道以擴其所藴故其
詩章累帙凡愛親之誠形之于言當代清要轉聞于朝
而旌其門吁子淵可謂共為子職者矣然詩之為詩豈
徒然哉自風雅頌而降楚漢魏晉沿于唐宋體製不同
各言其志莫不有揄揚風刺之道焉今子淵之詩拳拳
不㤀乎親志形于言自有不能已者子淵雖未能拾一
第承一命以榮其親獨能以詩彰其母之志節亦榮矣
然詩之馴駁固未暇論其愛親之誠較子美忠君愛國
之心庸有二哉觀子淵之詩者各能興起其愛親之心
則於名教信不為無補也嗟夫采詩觀風其職已廢他
日有求忠臣於孝子之門者舍子淵其誰歟㑹稽王君
良與鋟梓以廣其傳余既服子淵之孝于親又嘉良與
能樂道人之善故書以弁其篇端至正丙申春三月庚
寅四明安晚後人鄭奕夫景尹父序
昔者楚王之弟鄂君泛舟於新波之中榜枻越人擁棹
而歌朱文公以其自越而楚不學而得其餘韻聲詩古
今共貫四海一家有非人之所能為者雖其義鄙䙝而
君子取焉他日郭囉洛君易之至京師常言張君子淵
之賢出其詩若干首其古意三章託興深逺忠貞之心
盖莫可掩有諸内形于外即是詩可以窺子淵之存矣
子淵越人也由其詩觀之越之為越豈不異乎古昔哉
鄞故越地至于近代遂為文獻之邦宗公大儒前後相望
子淵生于其鄉一掃其鄙䙝之辭所謂魯無君子斯焉
取斯宜乎易之稱之不容口使朱氏見之又將何如其
喜也余往至鄞子淵羣從昆弟數相往來知其嗜學之
䔍張氏其興乎暇日讀子淵之詩輙叙而歸之易之至
正十二年八月丁夘臨川危素書于金䑓坊寓舍
繇百數十載已前北南並尚眉山值建學大興詩人殆
廢永嘉專意肅括姚賈幾中興其失也萎江西諸賢以直
致為工斷續鈎棘自謂無首無尾世復以率嗤之暨車
書混一遡淮而上號呼縱恣啁唧之音不革於南俗文
治益隆天下學士大夫始識正路然惟得其形似而已
至於超然茟墨之外深契自得者盖鮮矣古今評詩蔚
有定論近世未解考究輙事援筆以肆私見譬之工人
規矩不熟於中欲斤斧是馭精巧是期無是理也盖詩
之為詩情興景而已二者之遇不得不形於言而非我
之所能為者此真詩也苟或牽合補綴可以無作豈詩
也哉予近有得於此而年益劭志益落殆不可對人語
而亦莫我信也近獲與張君子淵交片言之間輒悟此
意出示所作百餘篇其意輒深逺與雕琢相謝絶雖天
禀所至亦薰熟有素者夫已有所得而不與知者共非
君子用心也喜而為書於卷首至元己夘九月下澣小
江艾逸單𢎞叙
唐杜甫氏為古今詩人之冠宋黄太史庭堅謂學者宜
讀其詩精其句法毎作必使有意為一篇之主乃能成
家而或者云宜宗商周而祖漢魏晉宋而下可無學也
噫豈黄太史為不知此耶商周之作聖人刪之為經盖
方圓之規矩也奚容言哉然曰必祖漢魏則刪後無詩
獨漢魏何夫世道升降而文氣從之漢稍近古六義未泯
逮鄴下諸子而流風存焉六朝南北非無人也光岳分
裂偏駁萎薾其可取者希矣至唐而後陳子昂首恢雅
道及杜甫出而集百氏之成雖後有作者蔑以尚茲要
之本人情明物理美刺哀樂庶幾三百篇之遺矣非直
以其辭而已是可槩以晉宋而下為可廢哉盖商周之
詩至漢魏而靡漢魏之詩自杜甫而定學者溯流而求
之舍是宜非所先也國朝南北混一宗工繼作以中和
雅正之聲而革金宋之餘習學者非杜詩不觀也然昧
者剽剟近似襲用一律而不知根本道藝其所以來或
者之議豈為過哉四明張君子淵毎與余論及比而觀
之今其友㑹稽王良與編集子淵之詩為若干卷以刻
諸梓子淵盖知讀杜詩而精其句法者也成一家言以
見黄太史之語為不誣兹余之所嘉已故為書其所嘗
與論者而序之至正十六年龍集丙申夏五月辛夘浙
河楊彛序
欽定四庫全書
　子淵詩集卷一　　　　　元　張仲深　撰
　　五言古詩
　　　古意三章
美人擷秋華英英照秋水人好華亦好光輝兩鮮美臨
風悵離居願言寄君子蜚蜚天上鴻圉圉水中鯉浮湛
兩茫茫心懐澹無似石間見明月貞心諒如此
西鄰有處子蛾眉妬陽春見月不敢窺見華不敢顰吉
徴未云卜秉心守天真永保心不渝但恐色易淪它時
事君子白頭宜相親
蠢蠢八育蠶颯颯二葉桑桑飛蠶亦老婦女絲在箱天
寒響機杼嵗暮供衣裳物晚終有成逺為君子將但願
君子心遲莫毋相忘
　　　雲文閣
我家住蓬萊結屋俯翠瀛平生好樓居坐有安期生雲
連香爐峯宛若横江鯨老蜃喣晨氣瑞靄疑縣旌彷彿
王子晉緱嶺調鸞笙光芒貫東壁可翫不可名常恐青
藜烟夜夜連西清
　　　題淞江夏伯和自怡悦齋
髙人税塵鞅嗜此林麓居空翠眩㣲旭石氣陵𤣥虚淑
景秘莫測協風與之俱燕坐澹㤀慮素懐亦自攄外物
豈我嬰内境黙有愉所以君子心廓然彌八區願持濟
時術與雲同卷舒𧺫作邦家霖坐見民物蘇窮固自怡
悦達使俱驩虞作詩慰髙人此意將何如
　　　東臯
踈雨夜來過曉澤澹不波南飈亦時臻我行此婆娑十
日在州郭炎塵漲城阿茲晨入山去崩雲壓藤蘿欣然
酌我酒慷慨發悲歌勲業在少壯老大將如何
　　　題鄞尹許具瞻仁政堂
郎官宰百里列宿昭穹旻自非操至公涖此常邅迍王
臣殊謇謇聖語斯諄諄所以翼流化啟沃需臣鄰許侯
秉純粹積學夙所珍一命倅州邑載命撫字勤睠茲膺
遴擢居然宰東鄞絃歌振庠序治教超等倫一堂雖云
舊景象由兹新草木足生意鳥雀亦自馴向非公明懐
動植焉陶鈞雲霓士民傒雨澤桑麻匀終年去炎凛百
里皆陽春明溥鈞無私細大同一仁願持金石心明當
賛經綸作詩匪誇詡鉅筆行鐫䂥
　　　文昌春祀宴集分韻得文字
璇霄霽靈雨澄波蕩青雲𤣥宫集逢掖稽首宏仁君蘋
蘩春薦羞欝鬯沃芳芬祥光爛昭昭肸蠁來熏熏諶馮
祝嘏致禧藉腥爼分歡悰互酬獻讜議殊紛紜新題席
上命好鳥花間聞此樂誠未央此㑹不可羣先逹固崇
仰後覺心彌勤黽勉答神休千禩昌斯文
　　　又丙申二月祀文昌分韻得忽字
祠宮懸宿靄藏祀肅趨謁飛盖晴雲褰委佩清香發灌
􁃛闡精誠神靈儼飄忽髙堂欽受均行厨富肴核藻景
縁壺觴光氣薄靈樾醉躡青雲梯相期上蟾窟
　　　過太湖
漂漂適他州浩蕩去無所風飄如驚鴻百里已可許天
寒吳江波日落晉陵渚旅懐慘不悦愴悽恨如雨獨夜
維我舟三更有鳴櫓
　　　溪上
晴曦朝可負溪水渇易求值茲艱苦際幸免寒渇憂所
憂楮幣嗇難為稻梁謀紅塵冐川陸挈家往山陬蕨芽
暑可斸溪毛夕可羞渇飢既無慮温凊宜常周團圞坐
初夜題吟散閒愁杜門候時康終期闡皇猷
白雲閟崇岡須臾無定期好風從南來吹渡溪之湄溪
流既靡靡雲影自離離而我造其間偶此相娯嬉坐日
景將夕徘徊澹忘歸烏鴉忽飛來足我山中詩
臨流坐白石少憇聊盤桓隔溪兩黄犢動静天機閒物
我俱夷㳺偶地心自安山中三日留展我平昔顔明朝
出江口孤舟入西山
　　　蛛網落花
繁紅隕晴風欄丝自成聚鮫綃涴紅淚氷蠺貫香雨逝
將流水心縈此愁幾縷日暮燕支寒春深聞杜宇
　　　城南分韻得山字
白日何杲杲浮雲亦盤桓悠然百慮息愛此一日閒放
舟沉幽渚擊楫迴清瀾我性本蕭散茲賞有餘歡水花
自嫵媚烟鳥時一喧吟餘不知暮夕陽度西山
　　　城南分韻得底字
清風吹我舟摇摇河之涘我來憩林塘林塘幽且美竹
踈風冷冷雨足禾靡靡尋詩陟古城醉酒㺯清泚悠然
樂有餘浩歌白雲㡳
　　　余辟地城南友人單孟年項希周相過分韻三
　　　首各次之
　　　　楓字韻
貴㳺不垂堂金屋春融融飫知膏粱味鄙我田舍翁凌
晨轉泥坂薄暮披榛藂種秫秋可釀澆此磊磈胷但憂
貸二税詎知有三公夜歸藩落内曉入州縣中徴求苦
給給奔走常忡忡風塵翳白日江漢號悲風中原戈甲
滿晚嵗霜露濃貴㳺厭膏梁誰復懐宸楓
　　　　晚字韻
幽居邇城郭十往常九嬾林泉有真趣聲利豈吾挽挂
巾松樹枝履屐莎草坂嘉朋忽枉顧頗怪情意坦世途
屬多艱交態常赧赧過從在知巳居敬自行簡青蔬嫩
膏腴瓦爵踰玉瓉相看未白頭且復作青眼道路終坦
夷琴尊當往返歡迎在今日論交未為晚
　　　　林字韻
紅塵𦕈川陸旌旗駐彌深詎為白石歌儗作梁父吟抱
琴謝俗駕清坐懐知音良朋喜簮盍濁酒欣對斟歡言
情眷眷景仰心欽欽世方貴趨勢我儕自論心安得起
山王酣歗坐竹林
　　　西江放船
亭午進我舟西江煩屢渡野盡青山來日落帆影去寄
身江海間俛仰嵗月暮悠悠發孤咏政爾湔百慮萬事
已復然滄江自東注
　　　秋汎分韻得影字
畢景進我舟褰裳渉幽境盈月耿白光長松落踈影菰
蒲晚瀟瀟水天秋冏冏歸來酒興髙歌長夜初静
　　　張徳淵飲予金櫻煎酒作詩乞之
南州産竒卉叢生翳山澤宻葉細如錢修條亂如棘遲
遲青春深粲粲素華發㣲芬嫓崇蘭幽芳媚晴雪繁霜
隕髙秋纍纍綴朱實道人有佳致戒童秉筐笈采擷溪
之湄製煉良有法渠渠杵百過冽冽𤣥霜滑上引瑶池
漿下爇琪樹葉清芬何輪囷百沸嬰執熱有如連金泥
芳鮮敓餳宻置之尊爼旁情親為予出一酌堅𤣥髪再
飲生羽翼乆之澤肌膚矧乃秘精血逺慚銅掌仙清露
粲玉屑願分刀圭餘終朝蜕凡骨
　　　送染上人往永嘉禮源師
人生始提抱孩笑物罕儔三齡䝉始達五齡氣食牛弱
年漸乖張役役各有謀或為工與商騁智窮輪輈或為
士與農讀書事田疇所以嗜名士實與嗜利侔陽輪駛
隙光衮衮無停留朱顔謝韶景白髪生清秋乃知人有
生百年等浮漚生前爵九命死後土一坏阮生悟茲理
離俗仍長逰東嘉宅山水源師道之尤往㕘一小乗智
辯從茲優解此身世紛反為身後憂子今别我去同難
難同流彼此尊所聞茂業期精修永翫平堤瀾源頭自
悠悠
　　　蘭溪
曉發鄉頭灣十里見州治長橋卧秋虹古栢翳寒翠行
行問風俗人烟稍繁麗所産皆可人頗與鄉土異溪魚
帯雨肥紫藥經霜膩一一供盤飱似勝鱸蕨味清醑冽且
芳紅粧冶而媚安得五石尊飲我干日醉囘首終殘年
客程誰復計
　　　石壁寺
俯首見清流仰首見石壁上有蒼茫㾗積此太古色雪
霜摩其肩波瀾濯其足自從有天地即解有此石屹爾
嵗月乆不逐浮世易至今肆頑礦洪濤恣呑蝕央央石
上雲雲開絢晴日中有梵王宫翬甍爛金碧墻垣繚周
遭一覽慰平昔何人手種松苯䔿纔數尺期汝千斯齡
下與蒼石匹但恐陵谷變漂泊兩相失
　　　呈僉帥
明時尚右學髦俊各有造廟堂足旁羅山林極幽討公
家秉懿徳胸次五車飽精神掞空碧符采絢華藻當年
覲宸旒啟沃邦家兆居然宰州邑撫字弗草草棠隂護
晴晝燕香散穹昊滄海一駐盖馳聲被夷島輕車駕熟
路玉帳罥清曉参謀語堂堂籌畫氣矯矯政事刀發硎
温恭圭襲繰烏臺茲振佩七郡盡驚愀賢良頼登庸奸
囘幸㴱勦書生仰星鳯瞻拜苦不早髙堂抱真素白髪
已垂老願提五色筆鈞陶藉吾道俾紓人子心捧撽自
傾倒洪恩曽靡㤀有如日皎皎需公職補衮調燮計非
小他時安黎元撫掌譚笑了
　　　越上九日感懐七首呈韓明善先生
霜横江上秋月照天外海政兹風景遇客子顔色改異
鄉難為情賴此清尊在央央黄金花幽姿自瀟灑世無
彭澤翁千載誰來采
耿耿嵗云莫索索多悲風孰云客窓静亦有床下蛩𧺫
來獨盤桓幸此良景逢油然開我顔清賞誰與同濁醪
有真趣可惜兒女容行吟㑹稽嶺坐嘯蓬萊峯冉冉羣
動息月在山之東
登髙曠𤣥覽寓目銷我愁峰巒滴朝潤蕭條氣含秋客
邉得佳莭慮静境亦幽况乃嵗稔登遺禾彌道周糟床
注新醸已免沽挈憂幸此足斟酌好景庻可酬豈知故
園月今夕在兹樓一笑欲㤀言嵗月何悠悠
越山欝岧岧越水何涓㳙愛此山水區征途滯青年蘭
亭訪陳迹俛仰追昔賢蠒紙匪故墨千載空遺編引流
泛羽觴一醉西風前雅量斟酌之浩歌陶自然
褰衣渉清流興盡足未倦杖藜訪林丘荒塘衰草徧客
中恨寥寥及此情眷眷為采籬東花寄彼山隂彦歸歟
復歸歟浣筆書所見
愛酒古所有我性亦自耽匪為酒作荒奈此風景繁旅
况政索莫庻用除心煩蟹螯薦新醸霜橙壓黄柑心交
可酬酢豈為事盤飱三嘆尊爼傍身在天東南
亹亹圓象運苒苒青嵗闌䇿策西風鳴耿耿客子寒客
子行路難况乃衣裳單萸盤薦重九雅歌和清彈黄華
被幽逕拒霜明空園所樂忘所悲慷慨有餘歡不知烏
㡌欹邈矣追龍山
　　　避暑湖上與吕元膺分韻四首
我行湖之陲浮㳺𣪚腰脚殘陽度西林啼鳥滿東郭褰
衣受㣲風此計良不惡嗟彼灸手徒于焉孰為樂長謡
蹋歸逕流螢滿叢薄
流水本無意歸雲亦無心人生苦多機擾擾懐悲辛何
如命佳侣濯足湖西潯悠然忽㤀言嘉木鳴珍禽𧺫拂
塘上石坐愛雲滿林
行行足力遒少憩湖上松坐拂松下石永嘯生清風嗒
然滿幽聴萬籟真笙鏞欲覔不可得白月當青空揮手
謝時俗去卧東山東但恐屐齒折政茲懐謝公
三伏苦炎熱林塘自蕭幽長松䕃平湖六月如清秋水
花静窈窕烟鳥時唱酬携朋薦桃笙戒僮汲新流盥罷
吟我詩此樂復奚求安得陶元亮于茲共盤逰
　　　題衞明鉉溪山獨歩圖次韻
輕舟艤幽渚載酒欲問竒穹巒浥朝潤老樹含秋暉意
行入寥閴山囘轉參差無琴寫深情有酒一中之覽圖
惬懐素坐翫殊忘疲世途方蹇蹇願我常怡怡俯瞰滄
溪流仰視白日馳安得陶元亮抽簮賦來歸
　　　倪仲權宅城北隅鑿池植蓮環以翠竹友人烏
　　　繼善顔其齋曰花香竹影盖取慈湖楊氏之言
　　　曰花香竹影無非道妙因賦十韻
幽人嗜清謐結廬池南濆生意浮緑野波光蕩青雲竒
葩既嫵媚修篁亦繽紛繁紅藹晨馥翡翠䕶夕曛物雖
一植㣲中有至賾存形色理固顯索隠邈見聞妙契俯
仰間鳶魚亦翔奔乃知動植者至理同絪緼𤣥功諒誰
宰物物均化醇翫此香影妙嗒然難具論
　　　金華洞
金華古洞天丹霞冠其顛上當婺女垣下㩀雙溪壖括
峯盤其股㑹稽摩其肩晨霏䕶瑶草瑞靄縁石田靈宫
嫓上界隂洞通九天黄冠秀玉飄琴心語胎仙駕言極
㳺覽捫蘿重攀縁素心惬清曠探索窮幽𤣥長揮訪松
喬授訣期長年邈焉不可究澄心聴松泉
　　　赤松宫
桃源富山水仙居欝嵯峨穹巒逼象緯紺霞䕶藤蘿羽
流戴星冠方曈照皤皤或時凌紫氣環拱聲相和世傳
平起輩飈輪振瓊珂遐登隕遺迹石羱滿山阿逈與塵
世隔巖罅豁臼科遺兹幻化境伏物皆駢羅我方借筍
輿一覽愈宿疴竟欲從之㳺恐貽來者呵
　　　釣臺
嘉林冐晴碧穹臺薄層霄央央太古雲停隂被山椒炎
薰駐行鷁捫蘿撫岧嶤激烈増慨傷顧盼忘曛朝赤靈
復乾符雲臺紀崇勞至人澹無為寡處窮盤邀未論夷
齊清寜許巢由髙舉世縻聲利驚寵趨市朝黄塵競汨
汨銛口紛囂囂有如車下坂覆折隨所遭仰企臺上雲
清風振林臯我方規出䖏遐瞻送長謡
　　　通濟橋
浮梁駕長虹溪流浩無極睠兹締構功諒哉殫庶力崇
欄䕶滄波修棟走白日巨砥累十尋瓌材逸千尺靈鼇
負屭贔老蜃吸業岌念昔病渉者憧憧今有適浮屠廣
私恩逈踰溱洧蹟期爾千斯齡永永如砥直慨彼巖廊
姿駢列皆柱石顧維通濟功安事作舟楫
　　　宿寳華庸上人房
靡靡日西頽寥寥夜將入我來何所見沙尾白鳥立渚
華㪚幽馨岩月落佳色支笻入招提修廊響吟屐林堂
有餘興危坐忘形跡野鶴投暝囘踈鐘度蘿出朝來借
筍輿去踏清溪石
　　　宿慈湖石上人房
曉鐘度東壑客子酒方醒殘燈耿䟽䆫西月澹孤影偶
地成安居澄心惬幽境風松響簫韶危枕滿清聴餘音
乆囘復鳥啼山更静杲杲日東升歸心又馳騁
　　　過小洋
我行甫三日所厯不絶山隔溪見崔嵬地險心自安五
里逢一洿十里輙一灣篙師欲一上若挽百弩艱有如
嗜名士分寸勞躋扳常恐一失勢隕此千丈湍覽此已
長喟所見恨心酸驛騎轉山腰客舟泝危灘意興各有
適風霜共摶顔去年梗蠻獠炎塵塞閩闗羽書日夜下
已見剔巨姦㑹將鏟疊嶂免使行路難
　　　送王正卿歸隠東湖分題得釣石
蒼巖鬰峩峩滄波靚涓涓水山藴靈秀人物儲清妍歩
尋釣石䖏撫跡心油然逹固登巖廊窮當䖏林泉未論
磻溪髙尚友羊裘賢江海多風霾洪濤政滔天抱懐砥
柱姿容黙思自全嗜此水山嘉盤遨送流年坐拂石上
雲永嘯清風前
　　　贈吕自牧
𤣥機運亭毒冲氣萃厥躬静抽造化秘周流與天通燮
調或少沴刀七毎不供所以鍼砭妙巧于藥石功吕君
吾鄉彦藴奥蟠心胷冥傳越人術訣授長桑翁秉此濟
世誠往往蘇疲癃良時解醫國此理諒擴充明當馳薦
剡籍貫明光宫
　　　送恂上人㳺徑山用銘禪師韻
圓穹運亭毒大塊真浮浮人生於其間有如一虚舟乾
坤鬯清淑可攬亦可收恂師擷其秀南林嘗獻酬竟上
盤陀峯時與金仙游亭亭峯上雲汎汎水中漚雲飛漚
亦散雲在漚還留覽之如㤀言松風奏琳球幡然動飛
錫蹔卓西湖幽我欲往從之離俗真罕儔長揖别師去
同調難同流
　　　感懐
流水清泚泚停雲白英英兀坐翫時物嵗月如奔星芳
草歇柔緑秋花發幽馨悠然上南樓迢遥暮山青凉飈
𧺫木末鬱鬱方含情清晨攬衣起逺林瞰朝暾嚴霜净
天宇碧水收舊㾗愴此景光徂嵗暮驚心魂安得故人
遇聊亦對清尊如何咫尺天令予思徒紛
　　　宿廣夀方丈
澄州漲春濤徒杠晚先登偶携寰中友值此方外僧歡
迎慰平昔邂逅云吾曽杯盤雜蔬果起坐飛籌觥新詩
紛綺麗妙篆焚晶熒糟床夜深注茗碗更餘烹論交意
自惬晤語心先傾竹林振清響梅花為余盟良㑹欣在
兹四美今合并雅興誠難窮共㸔無盡燈
　　　秋夜讀書
西郊風露夕凉風入吾廬焚膏繼晝晷而還讀我書簡
編散芸香探索味道腴翫此聖賢心油然樂有餘四郊
久多壘兵戈政馳驅紅塵障白日積胔填溝渠安得挽
天河為我一蕩除且當􁆅衡門兀兀究聖謨
　　　石塘
霜日浮晴暉溪流眩五色石髪結深翠團團異瓴甓或
似丹與堊或如紺與碧素沙相蕩摩滄波互吞激緬思
瀫溪上五里時一折故為此經行咫尺見懸絶乃知世
途險愈逺勢愈亟行役且勿論尊酒聊自適霜橘大踰
圍溪魚動盈尺勿辭酒味薄庻可澆胷臆酒酣詩眼放
落日半天赤
　　　盆荷
南庭䕃嘉樹日夕生清風幽曠愜懐素繭足三支笻戒
僮斸玉華陶埴空莎藂分此太華根擢蒔茲盆中竒葩
既嫵媚修莖亦玲瓏雖隔土壤脉實假造化功太虚落
景圓凉月光溶溶深夜藹芳氣晨露凄以濃鑑湖千頃
秋茲意亦自同眷言嚮君子百世濓溪翁
　　　送陳子山待制
戒舟滄溟濶挂席北斗囘驛吏候明發夙興具盤罍及
兹陽春杪髙飈正南來蛟亹海色聚秦望霜霧開迢遞
啟城觀縹緲幻方萊玉堂席虚右羣仙乆裵徊冠盖切
五雲環佩振三台直起鈴閣曙臚傳重轟雷
　　　聴姜可玉彈琴用江叔載韻
出門聴松泉塵心一以洗入門聞絲桐又欲洗塵耳幽
人在東齋見之殊可喜悠然太古心静探𤣥精理一㺯
風泠泠再㺯溪泚泚但言少知音振衣張拱起孰知伯
牙心蕩蕩在流水豈若齊王竽僅諧東里鄙
　　　芝蘭室
沅湘翳風霾畹畆荒雲烟芬芳既銷歇蕭艾彌郊原亦
有好修者雅意趨自然結齋僅十笏度地踰九筵房櫳
和煦藹几格生清妍我來承顔宇靚若挹芷荃清言復
同心晤語情便便至今暮髙㓗日夕懐林泉擷芳持贈
逺長空渝嵗年凝思澹無窮寫入琴中絃
　　　秋日海棠
露華曉厭浥草木凌凄風值兹摇落際覽此翡翠叢葩
葩曜秋圃灼灼騰春紅嗜此明媚姿不减睡思容誰當
秉銀燭穠艶欺芙蓉雖憐若質嬌孰御霜華濃永嘆三
逕前盤桓撫孤松
　　　靈源寺
蕭梁崇象教祝髪布中國偉哉樓約師江左闡翻譯宸
旒躬授記龍衮致齋飭胡為且示現大千茲卓錫尖峰
殿其後靈源徑其側精籃欝中峙金刹屹千尺皇畿㑹
蒙塵乗輿㩀傾革尚想瓶中天借爾䕶持力我方眺遺境
慷慨興感惻秋風振祗園荒陵共蕭瑟
　　　用韻酬易之
翳翳景向夕樓䑓結㣲隂凉飈東南來好鳥鳴髙林懐
人𦕈天末跫然想足音
　　　泛舟
出門㸔青山迓此千里客東臯載我舟摇摇入州郭日
暮江流長坐永天宇濶悠然増偉觀變化何倐忽雲度
山尾青雨洒江面白神工不可測片月水中發
　　　九月菊未花
西風落秋杪零雨冐江郭𧺫行眄中庭支笻慰寥寞籬
東菊婆娑欲采未盈握竒英藴黄中清芬含翠萼去年
秫稔登佳朋足斟酌對花發長嘯唫咏殊自樂今年風
塵際干戈滿川岳居甿盡逃亡朋知半零落對花發三
歎撫景恨詩惡何當起淵明吟詩檄華發
　　　䆫間水影鍾仲章見示
小室俯晴渚麴波曉晶熒陽靈濯光景空碧生虚櫺誰
持并州刀剪碎龜甲屏羅韈塵縹緲翠袖春伶俜夜深
煙霧濕常恐埋青萍
欽定四庫全書
　子淵詩集卷二　　　　　元　張仲深　撰
　　七言古詩
　　　負暄行
野人多病卧竹牀新寒中骨飢欲僵呼兒扶傴出門去
窮閻愛日如探湯初疑冬烘可炙手漸若醇酎充枵腸
玉山曉煦釋隂凍已勝狐腋生春陽野人家有一畮宮
女能緝麻婦能桑今年絲枲頗豐牣里胥横斂需官糧
遂令方冬禦單袷至使卒歲無衣裳世間貴㳺多歩障
千金買裘繡鴛鴦羅幃貯嬌厭紈綺尚有文繡蒙宫牆
豈知窮檐有真趣不炎不凛春風長方今戰士苦寒慄
介胄生蝨罹風霜急當持之獻天子願賜被服照恩光
　　　遊武當别峯次姜可玉韻
夜深忽夢雙鶴來夢回但見山容開侵山故故入山去
雪埋老樹深莓苔倚花問鶴鶴無語劈琴刲鶴和花煑
定知一食生羽翰飛去蓬萊聽風雨
　　　疇昔
我生愛山殊有癖日日登山訪幽寂故人江陳三五輩
醉卧青溪掄白石踏霜采杞琲盈把拂曉題詩雲滿壁
文筆峯前動客吟百花嵓底留行跡故人别去動經載
溪山溪水縂相憶今年海口獨棲遲塊爾窮居自紬繹
我家嵓壑明越州看山看水豈終極酒酣秪上知章船
醒後還尋謝安屐我今出門但平原夢欲尋山了無覔
臨風時復一想像致使心脾結沉鬱州縣稻梁雖自足
江海風塵久難息人生得意須勝逰莫使沉吟念疇昔
　　　送危太樸檢討還京(詔修三史求/遺書至四明)
臨川先生富文學願見久矣不可親夜占使星動牛斗
曉聞官軺薄東鄞欣然出門徃見之向者佩誦今始真
才華籍籍三十載積學所至非鬼神銀蜍濯海秋旦旦
淑氣鬯物春津津大朝士流日以盛玉堂掌故俱薦紳
煥章三朝舊文物直與造化同陶甄公行采訪及遺俗
禮繁樂縟皆陳陳忠端奸佞等黄土尚藉竹帛昭瑜珉
董狐馬遷不可作嗚呼千載公其人
　　　我生
我生失怙口尚乳兄弟伶仃母孤撫母年六十子三十
夜共青燈守環堵母言夫死當從子子當讀書樹門戸
治麻貿書欲教汝織絍為衣仍衣汝至今㳺子身上衣
尚帶西䆫夜深雨今年八月拜高堂因上西州歴東土
却聞江南張公子自築岑樓踰峻宇江湖徃徃見詩章
州縣時時有人語已知温凊足滫􁐝雪堇氷鱗日能取
白雲却覆樓前萱綵衣每仆樓上廡貞心儗報三春暉
素懷直與明月伍用勞詎但慕曾仲不匱還當法姚禹
我觀浮俗苦不然輕薄紛紛焉足數豈知孝者乃天常
反以非常事誇詡我因感君悟兹理便欲移家成一聚
非關族譜能相通自愛襟懷同出處我今未解搆數居
千里翻令倚閭苦詩成蚤晚理歸舸免使庸庸等䂥碔
　　　題蒼龍出浪圖
老龍吹浪蒼雲濕萬丈銀潢掛遙碧泰華倒景天柱摇
電母蟠空轟霹靂道人胸次溟渤寛高堂六月生晝寒
墨花濺香夜欲滴晴漦䕶靄秋不乾曉蹴雲衢留步武
上際文明當九五天瓢未可私吾鄉逺近蒼生待霖雨
　　　胡用和聽雪窩
九㝠使者令行肅怒叱剛飈逐滕六驕雲壓地凝不流
萬里寒稜逼人目一齋函丈大於斗四壁生輝瑩如玉
夜深危枕支詩魂衾鐵稜稜似龜縮戰酣凍蟻寂不聞
獨訝春蟲暝中撲是誰碎剪銀潢波亂撒珠璣三萬斛
初疑入幙勢斜斜時復縁窓聲􁎐􁎐夢魂無路覔寒梅
詩思翻驚折危竹長安客舍清於氷亦有羇栖抱幽獨
門前自絶車馬塵釡上曽無肉為粥東隣西里富熏天
細醖羊羔酒初熟酒酣把翫温柔鄉豪竹輕歌貯金屋
但知聲色樂意長豈信齋居清聽足高人胷次無一塵
肯附輪蹄競馳逐政如袁安不出門自儗焦光眇庸俗
囓氊朔窖耳孰聆擊䳱縣弧事誰續從渠簡册紀勲庸
我獨忘榮亦忘辱起呼小姬煑春茗嬾具扁舟汎溪曲
更結心齋聽以心擊壤高歌繼芳躅懸知海上來歲豐
農圃無勞問鷄卜
　　　為蘄縣翼王萬户題
霜落江南凌萬木日夜西風到林屋壁間古劔摇芙蓉
帳底青燈朶紅粟將軍好武復好文一段精神照人目
酒酣舞劔廻電光時復挑燈藹芸馥良弓在檠不動塵
風鐵鏦錚戰櫩曲三軍號令寂無譁萬竈貔貅自清肅
立當要路鎮雄藩不比常途閒食肉公餘息宴動微吟
兩袖驪珠紛可掬瀛洲自此生輝光雞林豈惜千金贖
黄簾不卷秋滿堂分得蟾華夜如玉
　　　山之雲
山之雲白央央陵晨出山作霖雨薄暮栖向巖扄藏山
之雲央央白觸石之勢絪緼不可遏不可遏天下蒼生
待甘澤
　　　菊東山人歌
黄華山下蒼顔翁自云家住東籬東籬根野菊不待種
年年着葉秋滿藂去年花開金纂纂今年花開大如碗
走傍高陽喚酒徒更向南隣覔詩伴對花把酒花欲言
花言爾曹何太顛只今􁅗洞干戈際胡為落魄風霜前
何不臂鎗驟射競奔走笑取金印纍纍大如斗歸來狂
歌痛飲花前酒山翁對花前致辭功名富貴胡足竒世
間豪華熾如火德薄奉厚俱傾危殷勤勸花酒花亦為
予壽忘形到花我臨風但三嗅起來傾倒老瓦盆醉即
長歌時一扣吁嗟乎花開花暗秋復秋人生白髪為花
羞我曹相逢强作開口笑醉歸共揷花滿頭
　　　贈徐仲裕
混沌夜鑿𤣥黄剖書契創錄垂不朽誰將汗簡編湘雲
渥漆濡丹示悠久蒼頡餘製見鳥跡孔壁遺形有蝌蚪
篆籕孰啓氷斯先分𨽻每變鍾王後後來衆體多紛更
幻若浮雲化蒼狗徐君適生千載下體法潜心希八九
妙知化與心神融造化無端落吾手儼如泰否通徃來
解使隂陽成雜揉江南此藝雖云多探賾鈎𤣥只君有
方今四海洽文化儗作般那頌元后摩崖秦嶺空崢嶸
妙手須君鐫岣嶁
　　　贈蕭君佑
人孰無父母蕭君有父生能致其養死能枕塊歠粥終
朞祥人孰無兄弟蕭君有弟有財弗與爭有爵克譲使
之垂休光世人不識蕭君賢蕭君孝友因心然昔年烏
府躬槧牘俸錢散盡兒啼寒七閩蠻瘴遶榕樹驛騎嚼
銜嘶薄暮平生願效王家勞十載曽無致身處世間亦
有輕薄兒紆拖青紫安輕肥豈知孝友因心有秪使骨
肉常乖離皇天不為蕭君私烏臺柏府豈無賢者知己
知天爵修於斯自有人爵來如期嗟哉蕭君慎勿傷暮
遲嗟哉蕭君慎勿傷暮遲
　　　贈朱敬之
葩雲縹緲連三島古堞高懸浙東道七城斗列奠南邦
吹徹梅花海門曉紫陽仙客天上來蹋蹋驕蹄春騕褭
簿書鞫讞自清幽玉帳參謀笑譚了十年省署足優㳺
一日瀛洲事幽討團團薇露滴晴垣濯濯蓮香沉秋沼
遂令胷次飽清腴時復霜毫恣揮掃丹青襍揉絢天葩
破墨淋漓敓華藻書生有母抱孤真素髪蕭蕭已垂老
願持色筆發潜輝解使深恩等鈞造
　　　贈錢善長
士也在世應時需自知忠孝非兩途忠當事君罄𠂻赤
孝當養親服勤劬書生有母已垂白屢易星霜抱氷蘗
朝廷化成多美意肯使孤真竟淪匿惟公素稱長者家
筆端霜氣秋生花柏臺騰譽七郡肅片言折獄曽無譁
書生景慕已有年願持彩筆成陶甄子能盡孝母佩徳
載拜深恩即二天
　　　贈茜涇張伯起
厥初何人鑿混沌一氣周流自融渾秘樞宻運隂陽根
萬化生成靡増損弛張忽有一毫沴峙者不墮流者紊
乃知調爕在宰衡手握乾綱契深懇若人戴履參為三
氣志在躬知黙脗和則榮衛生絪緼戻則疲癃襍憂忿
政如隂陽有驕蹇必假良醫一詳診欲探六脈致調和
曷審三因正標本張君明醫繼五世究心深入岐黄閫
濟生自有神聖功立志豈伊庸俗混窮當衛世康斯民
逹則調元思補衮自知窮逹理一致不管衣巾走塵坌
我生於世竟無補從此因君當發憤致身未斷出處期
尚抱遺經作儒隱
　　　贈鄮山汪彦通
憶昔少小同閭里廿年東西若流水子能掉古侯王門
我得晨昏致親喜是時世道多暌乖風塵澒洞連兩淮
官軍對壘苦死戰守令治劇愁顛崖參政旌旗控三嶺
子䇿端能復侵境不謀駟馬印纍纍坐取一官甘獨冷
鄮山宛在水中央過橋琴珮春風長諸生堂下稍羅列
兩供俱闕同荒凉三倚秋亭弄雲月坐上青氊又思徹
故家只住湖西頭蹋破門前三尺雪
　　　海陵行為秦州袁子英賦
海陵孝子身姓袁弱年䘮父母獨存闔門老稚百十指
怡愉日夕同盤飱前年盜賊掠州縣通州泰州漲煙焰
玉石處處俱蕩焚母子家家不相見袁携妻女負母行
妻流女離難為情未論妻女得相保且負老母逃餘生
女泣父母婦泣姑父覔妻女妻覔夫女妻子母復相見
喜悲交集氣始甦蒼生不解皇天意泰否剥復常相繼
非因袁子有純誠豈使一門全孝義嗟爾袁子孝且慈
世人已識天已知他年驄馬訪民俗海陵為我陳此詩
　　　青松枝
青松枝青丕丕手把青松枝為君酌别離松枝顔色年
年好常恐人生髩毛老願君操比青松枝天寒歲晏終
不移
　　　次沈元晉蓮花韻
方塘過雨新流急高栁𤣥蟬為誰泣故家池館藕生花
萬柄參差水中立亭亭盡作妖冶容粧明不假鈆華濃
碧雲低擁浣紗女花房亂擣紅守宫水晶宮殿開南北
萬頃琉璃湛秋色仙人太乙忽相逢冏冏方曈照空碧
自言家住青溪濵年年種花驚水神華開茜素千萬朶
采之寄贈相思人殷勤為道相思苦眼底風塵暗淮楚
苦心自抱清白姿素質不隨泥垢汙擷芳採緑當製衣
為逃濁世非眩竒他年玉食許同貢只在苕溪與霅溪
詠罷仙人駕蓮葉手把洞簫吹不徹回頭池館起西風
十里煙雲華似雪
　　　白龍洞
地盡東南滄海據龍窟蛟宫自無數客行千里見山髙
却到東州地窮處人傳山有白龍居拄策何辭一徒步
我因好竒細詢之父老無能道其故乃知滄海蛟龍多
天遣行雲作霖雨嬾為翻身歸故窟蹔戢鱗鰭此中住
上連碧巘欲南奔下洩清流自東注老石暗結生雲根
虛谷潜通上天路風雷三月動地來洞口時聞頭角露
常陪白帝行清秋要與塵寰洗炎霧徧施九土商家霖
晝踏天衢自迴去馮夷海若遙相迎歸卧瀛洲紅日暮
　　　羊寳(同郡黄直夫自言嘗至河間武清縣得一/羝既而刲之獲其腸中所蓄如彈而色黒)
　　　　(者六十枚初未之省盡棄之乃㽞一二以視/其土人曰羊寳也世罕得之得之則可以療)
　　　　(腸胃間疾遂藏以歸因/視餘枚作詩紀其實焉)
客舟昔艤武清浦不惜嚢金得肥羜夜間秋月㺯蟾華
晚嚙靈苗卧春雨未知秀異生膟膋已覺輝光澤毛羽
自從割鮮得所見粲若驪珠紛可數寸螺㸃漆墨凝花
一一匀圓訝如許世貪為寳嫓璣琲我媿無知等塵土
蒼龍有珠徒想像青兕生黄互吞吐何如此寳禆世用
解療膏肓安肺腑牛溲馬勃曷足論羚角麋茸諒無補
黄君自此什襲藏價儗連城越珉珷焚香展襲始一見
顧我求之嘗至屢貪㸔掌内紺珠新海上還丹皆妄語
我知此物非世留嘗恐雷公潛竊取自憐把翫晝生輝
只合持之奉明主方今海内多瘡痍願濟黔黎周瘵苦
定知官帑輸千金韞匵深藏勿姑與
　　　舟中荷花(汪即之種荷小瓦盆中花盛開載於/舟面回是夕叔載同宿舟中賦詩就)
　　　　(次/韻)
臨平五月花連岸曽買扁舟月中㸔綵鸞踏空乗夕回
聞有三江名一縣當年眉山草木枯此日源口泉林變
君家早祖筆生花至使文華後人見祗因要結青山縁
致令不上黄金殿大器還期在晚成㑹稽終遂平生願
我家兄弟亦讀書夜夜燈牕事鉛槧兄年四十弟三十
着鞭非敢奔而殿功名已信命使然造物由來不私眷
要知得䘮理一致共鑚吾道其無倦
　　　題陳元昭雪篷
幽人久住湖南隅開門看月雪滿湖團團茅齋小如舸
宛若身世江湖居夜深夢入剡溪曲青簾白舫如吾廬
似嫌清氣生肘腋坐覺寒景横瞳矑夢回但訝夜生白
恍若雪浪摇牕虛起來作詩不可紀呵氷寫作山隂圖
　　　題張小山君子亭
我嘗西湖謀卜居前有水竹後芙蕖羈紅縻翠眩人目
雲錦倒映青珊瑚歸來試問隱者廬嘉葩美植同紛敷
綵鸞蹋空夜不啄文鴛隕粉秋生珠竹秉君子操蓮如
君子清我亭居其中樂以君子名道人寓物不着物豈
唯物美唯德稱滿簾花氣香馥馥一亭翠景風泠泠願
君志如蓮濯淤泥而不染操如竹拍霜雪而不零我今
聞之當乞盟製荷為衣竹為策逈謝濁世全吾生
　　　挾彈圖
輕羅裁衫紅纂纂五明馬蹋春雲暖平康殢酒夜忘歸
曉挾琱弓明月滿栗留多在髙樹枝好音恰恰傷春啼
彈丸落手恣梟磔肯如鷗鷺終忘機嗟爾貴游何為者
豈問長安米増價不思射虎南山邊自逐鷦鷯蓬藋下
　　　題金華莊元善松澗圖
南華老仙骨不朽古屋山深大如斗平生傲晲不出門
屝屨無絇衣露肘長松千章手自植繞屋蛟龍蟠白日
松根老澗石髄浮環佩鏗鏘委寒碧長風撓松松怒號
澗聲廻合驚奔濤莊生聆之發長嘯彷彿相從時數邅
茅簷夢起午忩靜碎攪龍香濯秋頴澗聲繞指松氣浮
一片溪山曉無影我方覧之窺出處黄塵㡌簷汗如雨
期君歲晏斸茯苓共汲清泠帯雲煮
　　　梅邊齋
道人心與太極會結茅直與孤根對捲簾秪在香影中
開户獨當霜雪際我聞老逋湖上宅老樹團團春拍拍
巡檐時復索一笑野月髙標鬬清白何如道人屋如斗
蒲團祗荷南枝右定回但見影滿牕羣咡暗聞香逼肘
嗟予生平懷此癖雪後蹇驢時一策繞花哦作清苦辭
毎欲及騷追楚魄道人心骨如花清歲寒我亦當同盟
擷芳煮鶴作清供竦身端合歸蓬瀛
　　　題張子文耕隱
城市紅塵一千丈轕利膠名騁輪鞅經綸徃徃隱屠釣
自謂勲庸隔霄壌埜人只住城西隅舎南舍北皆菑畬
東家襏襫許借我一犂春雨畊烟蕪婦能曉饁子能讀
一畮桑麻生理足但願登平樂有年肯為馳驅謀食肉
歴山已逺有華杳出處當年計非小君臣各與時際㑹
聖德于今麗穹昊張君隱志非隱身秫香醸得秋風醇
儗續豐年頌元德醉歌願作勲華民
　　　張正卿芷石圖
蓀蘭蕙茝元同譜零落湘纍襍煙雨香聫老樹氷霜姿
靜倚雲根鬬清苦紺葩同幹晴縣縣嶄嶄𤣥璧大比拳
根通九畹自彷彿翠結五岳同連蜷四明張君好事者
求得仙毫一揮冩至今清思滿沅湘夢拾驪珠月中把
芳聲從此如芷香貞心從此如石剛願挹髙標脫凡俗
儗結金蘭共徜徉
　　　嚴景安壁上盡松次韻
天風吹雨來滄溟霹靂下震龍盲驚巨靈怒㧞千兎秃
老龍蜕此槎牙形致身自合倚絶壁底向虚堂寄靈蹟
龍香攪翠秋淋漓老榦摩空天咫尺當年觸石誇共工
天柱夜折嵩髙中大材不作棟梁用秪恐斤斧終難容
遂令根盤多錯節安得吴刀秋斸月㑹須斬伐登廟堂
留取君家壁如雪
　　　白日行簡仲㡬
白日白日復西墮山中客子樓上坐樓西青山曲如拳
樓東青山翠成朶讀書到晚心悠然故人别去今經年
江流到東不百里夜半欲上山隂船故人故人在何許
半間茆屋青楓渚秋天有鴻江有魚胡為使我心獨苦
白日落盡我思君夜凉望斷江東雲
　　　題張惟中翠微圖贈嚴侯
將軍間生東魯質半生雅有愛山癖自從一登泰山上
下眎羣峯如蟣蝨邇來築室鏡水湄萬壑千岩走空碧
躋扳不假山行樏興來毎着登臨屐一自佩符東海上
屢有此癖横胸臆四明張君好事者為寫新圖慰疇昔
寸毫自解藏萬機跬步應須論千尺將軍獵歸卧牕几
數覧斯圖興太息翻思徃事如夢中不覺心神愈滋疾
未容北牕卧淵明政擬東山起安石他時譚笑安黎元
好住翠微恣盤逸方今事業當激昻願䇿崇勲紀新蹟
　　　題㶚橋風雪圖
長安雨雪大如甕馬蹄曉蹴東華凍長安雨雪大如掌
磔磔商車競來徃先生名利兩不干騎驢底事衝風寒
風髯獵獵雪種種三尺蹇驢僵不動自知清骨為詩瘦
不道玉山和雪聳君不見長安有客似龜縮夢魂不到
山隂曲陶家風味党家奢煮茗烹羔總庸俗清標何似
襄陽老一片襟懷自傾倒只因㶚橋覔詩忙非是長安
被花惱豪吟徃徃凌鮑謝長才靡靡壓郊島載披毫素
眼生花悲吒無端動清昊
　　　題陳君適凝翠樓
北山靚窈南山幽山中有地如麟洲道人平生好樓居
㸔山一月不下樓素心肯簉鵷鷺侣雅志自與麋鹿儔
樓頭逺峰曉潑黛樓下急澗晴鏘球紅塵萬丈飛不到
坐覺眼底蒼雲流道人論心亦好客有爵無筭常獻酬
秪今江海事兵革羣縣供給方旁搜何如樓頭􁆅門坐
免使調發窮徵求
　　　歸鴈
商飇鳴秋衆木脱鴈鴻來作南州客不辭雲漢涂路長
要識吴淞水天闊異鄉雖云足稻梁江湖實恐多矰繳
同來兄弟無半存强爾相呼整歸翮東風杳杳吹晴沙
此日一舉天之涯羽毛不犯塞上雪曈曨豈識江南花
洞庭一聲夜漂泊瀟湘倒影春横斜長安故人㫁音信
一去十載忘還家鴈乎鴈乎爾歸何太急使我臨風増
歎息
　　　題諒上人巢雲閣
上人身在虚空住鐵杖芒鞋蹋煙霧歸來塵土二十年
滄海桑田㡬朝暮石林紺氣春浮浮翹然結屋居上頭
鷦鷯一枝亦自足老鶴萬里空相求上人閲世如幻境
空翠滿身凌倒景五更風雨老龍歸至今尚覺袈裟冷
上人是客雲是家雲與上人同一涯手把揮拂上天去
一洗四海無塵沙
　　　送雲上人
孤城秋老萬木隕夜夜秋聲到危枕長㳺政有山中人
振錫時當菊花近紅塵如波渺滄海滄海紅塵㡬更改
上人閲世如浮漚頭顱只有詩瘢在錢塘近可一葦航
鍾陵王氣連鬰蒼鸞翔鳯翥久銷歇龍蟠虎踞今悲凉
上人眎身如電露自謂無來亦無去人間興廢等如之
只合編茅在山住
　　　送全上人
蜀中山水古所聞知有五嶽元非尊上人足跡半天下
錫端髙曵衡湘雲十年掛錫東海上金峨雪竇晴相向
燈分舎利塔畔光鉢共旃檀林下餉上人歲晏將何如
手持徑寸摩尼珠劇談似訥訥不訥外貌如愚愚不愚
上人此理知黙契所以不㑹唯深會二嚴二乗妙熟探
大千小干了無外南還欲鼓湘潭柂天地江山等么麽
自知浮世一化城願結跏趺面牆坐
　　　題姚子章野航
我家雪舫大踰屋君家雪屋寛踰舟四牕團團夜如水
月明滿載無人收道人書聲夜半熟一襟清氣清於秋
我來叩舷歌白雪隔江老樹春浮浮
欽定四庫全書
　子淵詩集卷三　　　　　元　張仲深　撰
　　五言律詩
　　　宿單孟年溪齋次韻
蘇端元有約風雨亦來過曉市魚蝦集深秋笋蕨多交
情今管鮑詩句逼隂何最喜華顛祖孫兒似小坡
　　　題天師畫送人還洞庭
金碧擁層巒歸橈趂急湍人從天際去春在畫中看驛
路隨江盡湖雲類海寛停舟未可别風雨落花寒
　　　答仲幾見柬韻
小室頫江渚晴新愜賞心半年如許别此夕動孤吟書
至燈花落春歸栁葉深懸知明月下獨歩在湖潯
　　　江城襍詠七首
望逺孤城暮村虚樹木稀故山元有約此日未忘歸沙
晚鴈聲起江寒天景微平生蕭散意莫遣寸心違
西風滿天地行子夕陽前南浦人争渡清江夜有船異
鄉孤客淚隔竹小家烟風物今如此登臨一惘然
十月風霜勁長空鴈正愁不辭闗塞逺故作稻梁謀影
落横塘北聲寒古渡頭覉人耿無寐危枕在江樓
原頭數楊栁葉盡晚依依嵗晏北風勁天寒行旅稀江
鱸從網得水鳥逐船飛漁子津西去黄昬得酒歸
方冬氣候變縱目意凄迷千里兼吳越南州帶鼓鼙地
連江棧闊天入海門低歸路何愁寂寒城鴉亂啼
霜空澹孤月此夕十分清烏鵲寒無夢闗河夜自明入
簾微影落開户素華傾萬里還如許姮娥不世情
霜露下林薄江干嵗事闌起來風力惡不放酒杯乾南
土旌旗滿孤城鼓角寒百年如夢寐頭黒好相看
　　　金華襍詠六首
經年困行役鬰欝若為情異縣青山衆新秋白髪生詩
魔降戰壘酒陣破愁城物色今如此漂流不為名
百曲浮梁上滄波午景齊亂山藏四縣一水滙雙溪舟
逐鸕鷀下沙迎草樹低隔橋秋社散歸客醉如泥
佳期天上又星約喜重尋(是嵗閏/七月)明月孤城柝西風獨
客心故鄉千里外歸夢一溪深應想髙堂上新芻亦自
斟
久客經春夏風清尚坐留樓頭延月滯樹杪見星流東
土登平嵗西疇黍稌秋山妻應解事麴蘖已吾謀
客倚南樓上西風月又初紫簫閒度曲茅屋夜溫書風
物吾鄉似人情異縣疎既無升斗絆只合賦歸歟
浴罷披襟坐危欄曲曲凉秋風清枕席客思入江鄉亂
竹疎螢度深林衆鳥藏晚來閒物色風土似荆揚
　　　游承天寺
秋色今朝盡西風落晚紅人心本無隔節序不能同杖
策孤村外齋居亂水中坐看馳騁者行李自忽忽
　　　練川雜詩四首
風物皆遷次因循嵗月過清池黄葉滿落日暮雲多蠻
海横妖祲官軍荷鎧戈故鄉音信斷無路問如何
百年全盛日海角見風波潮勢秋逾惡村舂夜有歌時
豐多黍稌日暮飫駕鵞幸遇登平嵗搴旗聽倒戈
浮世如談夢人情似聚沙一年江海上千里問音賖驛
路通西市江聲入下砂客懷無可遣時復嗅黄花
江深風物異歸計每逡廵有酒愁難破吟詩興自神枯
萑晴似雪獨鶴夜如人遯世當無悶行藏一任真
　　　酬姜朝宗見寄韻三首
山色迎人近西風逐客來隔林松子落徧地菊花開補
衮慙無策論詩屬有才江南多蟹稻相遇且銜盃
霜楓圍别院烟草亂蒼綦久客懷三益論心儗四知浮
生波上梗世事橘中棋坐歎知音少慿誰覔子期
未赴龍門險安知蜀道難勲名懷魏闕身世屬槐安烏
㡌西風側漁村夕照寒黄塵三萬丈無計一彈冠
　　　用韻酬余伯庸三首
西風吹練水凉意襲絺袍擬草張衡賦愁聞楚客騷旅
懷秋更惡歸舸月中操應歎浮生者巢由亦自髙
烏紗籠短髪渾欲不勝簪落景増詩思秋風識客心潮
平江浩浩月上夜深深不道人無寐新蛩四壁吟
短褐勾吳客風流憶晉賢斯文今尚在故墨有誰傳野
寺門如市田家屋似船飛螢偏有意時照筆床前
　　　酬江叔載見寄韻三首
射虎南山側風吹短短衣故人浹旬别今日五雲飛春
動梅爭放霜晴魚正肥懸知賢伯仲醉卧月中扉
異縣無家客惟愁卒嵗衣年餘三日在春入一鳶飛溪
水深如淺梅花瘦不肥扁舟時有興莫掩雪中扉
元日雪如泥山林玉作衣栁梢春尚淺香絮曉先飛顧
我隣無蹇知君廐有肥而還許借我一策到山扉
　　　寄樓仲幾
一日一相見百年如此不已知詩有趣未放酒忘愁鳥
下西隣樹月明今夜樓相看須白首投老共林丘
　　　訪鄮山周致堯時楊彦常烏性善蔣伯威陳子
　　　參軍聨句因次其韻
紅樹風霜重𤣥冬氣候深幽人喜還往好客足期襟酒
陣圍詩壘詞鋒逼羽林江湖千古意今日友朋心
　　　遊越
撫跡悲生事因循作逺遊半生山水願滿眼古今愁木
葉經霜减山雲遇雨稠晚來清興動歩屧到林幽
　　　茜涇莊上人以詩招飲用韻答之
别院圍琪樹風聲起繹騷暝雲連古寺老客擁新貂零
雨妨歸計幽人屢見招西山如有約何必上凌霄
清江三日客風色晚騷騷古寺催嘗酒詩人免解貂永
懷方外友時見雨中招彷彿蓬壺路何須問紫霄
　　　早秋
六月商飈動光隂逝莫留小忩梧葉雨危枕竹床秋逺
浦凉雲薄孤村野水流去年為客日今夜在南州
　　　曉起
曉起坐南牖尋詩可散愁江城三日雨天地一分秋斷
㟁蘋花亂空江鴈影浮西風清興逺倚徧夕陽樓
　　　嚴子廸南宅宴
浦上南陽宅人竒似小坡論交雖未久厚誼許相過江
暖眠鸂鶒霜威振薜蘿齋居具薰茗無夢到南柯
　　　梁湖
孤舟催曉發急水暗前灘行子羇離日𤣥冬樹木乾霜
清天宇闊山盡海門寒回首通明路梅花屬我看
　　　即景
三山何所見衆木集珍禽流水自朝暮青山無古今飢
鳶立檣杪孤客發春深江海多詩思愁人懶獨吟
　　　破寺
破寺依山杪平湖遶四圍霜風吹客鬢水氣濕人衣漁
舸鳴榔急吟篷載酒歸晚來閒物色坐覽嵗華非
　　　行旅
行旅驚秋莫征衣㸃越霜絶葷神氣爽得句客情忘廢
沼枯荷滿空庭碧柚香起來羞把鏡維恐鬢毛蒼
　　　天際
天際殘陽薄南濠水氣寛生涯牢落久江漢别離難明
月漁歌起孤舟客子寒梅花隨地發聊以破愁端
　　　北風
北風振枯木殘葉苦禁持起覽窮冬物因懷生事悲疎
烟澹西舍寒雨響枯池陳酒床頭有題吟飲一巵
　　　嵗盡
無家千里客此日若為情異縣多風雪殘年見甲兵梅
花因我笑山月為誰明照我鄉闗夢相隨到鄮城
　　　懷兄子益
莽莽草根白昬昬林表烟半村猶作客横浦有歸船晚
嵗霜如雪離家日似年何如聚兄弟團坐夜深眠
　　　歸夢
歸夢逐飛鳥修程柰爾何澄江饒浦溆落日亂駕鵞近
市浮圖小還家客艇多裁詩且消遣隨意發髙歌
　　　歸途
歸途纔五日曉起每心驚溪響知灘急霜嚴信日晴漂
流幾半載蹤跡愧吾生先到西湖上時還訪舊盟
　　　行舟
舟行常可計風色苦相違落日酒杯濶清江蘆筍肥壮
懐兹浩蕩畢景自稀微眼底非無見遥空一鳥飛
　　　九日
憶昔殊方客故鄉千里情何如杜員外瞻眺梓州城老
圃黄花在西風白髪生床頭有新酒㳙滴盡餘傾
海角孤城晚驚心嵗月馳小園楓落日老圃菊花時愛
酒陶彭澤能詩杜拾遺百年須强飲頭白莫深悲
欽定四庫全書
　子淵詩集卷四　　　　　元　張仲深　撰
　　七言律詩
　　　寒山寺
姑蘇九月荒城路一水迴環客艇多萬里西風吹落日
五更漁火亂滄波江村夜逈傳鐘鼓池館秋深老芰荷
欲問興亡吳越事道人為我發長歌
　　　曹娥廟(用石上/詩韻)
淑女貞誠貫九霄身隨父櫬入寒潮一江大浪名長在
三尺孤墳骨未銷嚴祀有儀崇令典素麻宣誥屬熙朝
當年莽操皆臣子慚愧賢娥史並標
　　　次烏繼善城南三首
中原克復近來聞鼓角連天起夕曛杜老有詩如國史
賈生無策奉明君櫻桃入夏千株雨牟麥先秋萬頃雲
獨有村南垂白老曉呼婦子餉初耘
故朝城郭盡空基今日增修又一時於越誰人追范蠡
句吳有客似湘纍杏林煮酒心先醉草閣看山手自支
無限閒情動吟思緑楊為我一顰眉
栁絲槐幄䕃澄波十里横塘翠颯娑荏苒風光春事晚
清和天氣雨聲多園廬近逺連桑柘隴坂髙低襍黍禾
鞾㡌入城塵土暗故山回首隔烟蘿
　　　鐡釡中蓮(暇日宴金華祥符方丈了堂悟公以/鐡釡置蓮方著一花關西楊伯玉徵)
　　　　　　　(予賦詩以呈湛菴信公時與/者孟志學蕭君祐暨仲深也)
翠擁柔葩濯素商誰分玉井一莖芳根通金氣秋逾盛
雨裛鉛華晚更香埏埴有功濳土脉凌波無歩到陂塘
自知鼐鼎鈞陶力不受金莖沆瀣凉
　　　楊廉夫月波樓
飲馬橋頭聽鳴珂飲馬橋下雪始波自從道人琴佩至
想得衡門車馬多樓外青山横獨鶴枕邊柔櫓響雙鵝
我來疑是揚雄宅夜燭藜光諷九歌
　　　奉寄易之在京師
憶君日日共吟哦三載懷人可奈何聲價相隨詩價長
新交應似舊交多春連宫樹鸎花合人在瀛洲嵗月過
十里有書如訊問布衣仍舊住城阿
　　　懷嚴侯在廬州
九十春光强半隂蠻風日日振平林海天花栁愁無際
江郭旌旗駐轉深驛騎通宵催調發故人終嵗絶聲音
吾生賴有園廬在吟盡黄昬思不禁
去嵗風狂薄海涯今朝霪雨轉如麻自縁地僻多啼鳥
不管春深又落花千里荒城宵警柝一年征戍日思家
丘山想有棲遲者獨立衡門數瞑鴉
　　　九日與吳君同舟過越
延陵有客上蓬萊九日相逄暢好懷賴有舟中尊酒在
不知籬下菊花開利名異業同奔走山水無情任往回
解得淵明千古意不謀升斗盍歸來
　　　建徳曹徳明存中齋
梅花千樹雪紛紛想得衡門閉夕曛地脉陽和今夜復
天根造化一中分空青暗結崑岡髓神汞連光華嶽雲
養得丹成思蛻骨笑騎黄鶴馭氤氲
　　　次勾曲外史西湖感懷韻
一鞭春入曉蕭蕭長記尋詩過叚橋花底鶯聲閒送客
馬頭山影欲凌霄情懐忽爾思前載風物多應似故朝
蹋盡春光生感慨當年王氣逐虹銷
　　　送周養心檢討
江南六月蠶重熟此日揚舲興倍賖滿面炎塵低客㡌
一川離思屬荷花功名衮衮人千里世路悠悠日自斜
儗駕輕車尋舊約曳裾多在五侯家
　　　題危太樸檢討借船圖次葉敬常編修韻
獨懷十載竹書光今日追遊越水鄉櫂發錢湖情浩浩
夢迴梵宇月凉凉蓴絲入豉春流滑菰米舂雲晚飯香
内翰新詩費題品定應風物引杯長
　　　酬單孟年韻
買得江魚貫栁條欲譚興廢訪漁樵西齋有酒尋常醉
東閤需賢次第招春盡廣湖孤客老月明小皎(山/名)素娥
嬌桃源有路家應近不比天台隔石橋
　　　酬鄭千里見柬韻
碧梧秋入未全飛尚有餘隂䕶客扉半頃風漪天澹澹
一竿晴旭曉暉暉弱軀秪為吟詩瘦强項多應食肉肥
海角書生心自赤伏蒲無計到官闈
　　　酬族兄潤父韻
長記西湖日日晴畫船齊載管絃聲青青草色裙腰緑
白白梅花粉額明舞倦玉纎歌扇重醉揮銀筆帕羅輕
今年海上多岑寂相對籬根郭索行
　　　鴈
翅老西風絶㸃瑕秋江難認宿蘆花雪邊字缺銀鈎斷
月下筝閒玉柱斜影亂飛鷗回逺浦陣横宿鷺落平沙
聲聲喚起蘇卿恨為帶吳霜染鬢華
　　　慈湖感懷
十年不蹋慈湖路湖水湖山總舊遊老樹尚能知客意
白鷗元不識人愁漫需菽粟謀盤斚盡使鉏犂化㦸矛
築得長城為屏蔽也應飛遁住滄州
慈湖三月風物好客子行吟遣日長斷浦草根科斗黒
隔籬櫩下來禽香家童解事故携酒野鳥辟人低度墻
今夜山中有風雨何妨下榻贊公房
　　　贈方榘之
化城盡屬利名場門外三車日日忙自畏簡書為府史
故知文字重經王天華曉雨蒼雲濕貝葉翻風白晝香
江海紅塵一千丈静邊心地自清凉
　　　贈胡一泉
見說君家住翠瀛蓬萊只在眼中青門前弱水三千頃
屋後長松九百齡别墅溪橋宜客渡斷崖石瀨可人聽
一丘一壑平生願老我茅堂煮茯苓
　　　贈吕季亨
華掖雲開接絳霄簿書參贊見英髦姓名曽隠磻溪釣
笥笈今傳左相刀昭代衣冠稱古昔太平禮樂屬賢勞
願將真孝旌天下解使遐蕃俗盡陶
　　　贈姚明齋
繁霜滿天嵗欲單馬鳴蕭蕭百草乾北風吹沙弓膠勁
落日照海旗影寒將軍攝符及𤓰代轅門載戈如錦還
太平未可忘武備不妨横槊吟江闗
　　　贈張子恭
三載懐人嵗月長吾宗神秀鬱相望墻東業在名尤重
(墻東老人乃江隂陸子/芳别名公其門人也)冀北羣空馬獨驤已喜黄堂時
振佩暫留烏府一褰裳後期如艤江隂曲共捲青簾泛
雪香(江隂/酒也)
　　　答天民韻三首
三春風雨似梅天欲過蘇端履錯然阿閣不聞儀彩鳯
郊闗是處有飢鳶秫荒乏釀茶為酒魚熟難賖米當錢
見說卦爻増著述研池滴露費摩編
春歸無路入遥天悵别江雲思惘然蕙帳夜閒悲獨鶴
栁塘水暖浴雙鳶魚供鮭菜難謀酒米比真珠不論錢
海上隂晴猶未卜簷花時復落芸編
朱巖溪上水如天花氣熏人晝欲然山意生成歸草木
春心飛躍見魚鳶酒邊豪句多千首客裏慳囊罄一錢
幾欲携家謀卜築草茅無地得誅編
　　　酬楊彦常韻
霜風日日振平林想有幽人賦藁砧故縣湖山餘瓦磔
異鄉蹤跡歎光隂酒杯擬泛盈盈玉菊蘂還看采采金
䘮亂未知同白首百年莫廢友朋心
　　　酬樊天民詩韻二首
龍壑清凉杳靄中溪迴知有釣璜翁衣冠在昔稱江左
文物斯今數浙東海上家家梅子雨林深日日楝花風
一春何事多惆悵琴佩無由得往從
半椽茆屋緑隂中古道多逢傴僂翁萬疊好山春上下
一犂膏雨畮南東稀微夢澤連雲土隠約蓬壺隔浪風
春服既成沂可浴定知童冠得陪從
　　　奉酬陳子善見柬韻併上王良與
獨上危樓百尺强白沙翠竹逈相望西江返照連虹影
南鎮殘山入鴈行薄暮杖藜詩興濶深秋池館酒尊香
客邊清致慿誰遣賴有王家玉雪郎
　　　酬蔣尚之見寄韻二首
世比空門幻六如我曹漫爾羡三餘設羅自信能罹雉
縁木何由可得魚煮字有方踰辟糓賣文無計勝傭書
神交滄海非冥漠豈論心知㑹數疎
昔年曽記漢相如洛下才名儘自餘尺素毎慿南鄉鴈
寸波難育北溟魚勲庸漫爾昭三史事業端知在七書
想得山齋春雨後一簾花雨晝疎疎
　　　游子
游子十月湖上路天寒水落洲渚長北風蕭蕭草木白
沃野莽莽烟雲黄去年小艇走江海此日晚嵗愁家鄉
故園幸自好消遣茅櫩春動梅花香
　　　懸根白菊
分得籬東白雪叢為扶秋色曉童童數絲獨耐風霜力
一脉濳通造化功翠擁孤笻殊絶土香溥素豔欲浮空
維持自有神明在相對西風意不窮
　　　城鄞(壬辰/夏)
惕勤宵旰每臨軒方面臣隣作屏藩上苑秪知花解語
南州豈信石能言姦雄倔强兵難息郡縣隄防政轉繁
顧我自慙謀用拙坐看株守保元元
　　　題天師畫
空青千仞玉嵯峨㸃染何曽費墨多不是分雲來華岳
也應洗筆到銀河斜陽屋後深深巷積雪林間小小坡
飛溜一枝蒼澗側令人翻憶考槃阿
　　　登仁王寺江上一覽亭
一上錢塘一惘然百年王氣逐晨烟乾坤浩浩春無際
人世悠悠夢未圓吟盡鶯花歸路逺望兼吳越海門偏
明朝載擬登臨日手拍危闌上九天
　　　青林渡
青林渡頭月影㣲舍南鴉陣歸提提澄江入夜客喚渡
短艇翦燭閒裁詩田園每為樂事廢鼓角又起殘年悲
十年蹤跡半江海草草杯盤慰别離
　　　題伍光大春山遇雨圖
柴門竹樹春如沐村北村西半夕陽百里山光浮眼底
滿川華氣接雲長杖藜别墅誰家客理釣晴天何處郎
我欲題詩思無限卷圖還憶在瀟湘
　　　泊大洋
十幅蒲颿挂暮秋一汀烟靄結閒愁客懷有似青山亂
歸思多於落葉稠過眼功名如大夢百年身世等浮漚
髙堂但願豐甘㫖肯為區區食肉謀
　　　謝易之自京回遺余文物七品各賦律詩一首
　　　謝之如左
　　　　危太史撰張節婦傳
操守氷霜四十年豈期恩渥出崇天森嚴史筆千人表
典雅文章衆口傳母子素心今始著友朋髙誼久彌堅
不惟家乘當珍重要與圖經續後賢
　　　　趙子期參政篆光霽扁
古來篆籀數氷斯千載風流想見之當代典刑遺老在
一庭光霽故人知屋梁落月疑顔色翰墨生雲揭宇眉
多謝心交題贈意小齋從此是襟期
　　　　李惟中諭徳書貞節字額
日日春宫教諭回青雲翳鳯下瑶臺文章有熖纒東壁
翰墨生輝貫上台華表恩光同赫奕髙堂節義共昭回
故人驛騎親携送帯得天香輦下來
　　　　宣文閣筆
霜毫抜月出句吳分贈多應進貢餘筵閣校經資檢討
管城錫號自中書九重綸綍曽參贊三輔英雄藉薦除
今日茅齋陪硯席且供鉛槧沐方諸
　　　　九成宫法帖
唐家宫殿重因循銘刻堅珉自法真一代文章超述作
千年翰墨愈精神龍香浸潤駞油滑兎頴分明蠒色新
為向晴窓每臨寫從今不數衞夫人
　　　　至正新銅錢
金工采得首山銅範合全慿橐籥功輪廓迴環函太極
圓方相亞啟鴻濛五銖榆莢非今制隂縵陽文在昔同
母子權行歸至正慳囊已免一錢空
　　　　上京紀行詩一卷
世祖龍飛奠兩圻嵗時巡蹕重依違千官扈從趨黄屋
三子聨鑣總白衣眼底闗山生藻思馬頭楮頴發光輝
詩成京國争傳誦太史遥瞻動少微
　　　題小李將軍金碧山水圖
津塗冉冉湧紅塵何處深山别有春把釣未聞辭漢客
過橋多是避秦人渚蒲短短船頭出雲樹深深眼底新
果使林堂如畫裏千金買宅也為隣
　　　題齊思賢嵗寒雙青圖
霜落溪山萬木零畫圖忽爾見雙青徂徠新甫元同譜
馬鬛龍姿每異形離立勢盤三百尺後凋心傲幾千齡
我家蓬島皆蒼翠歸去茅堂煮茯苓
　　　久雨感懷
閉門十日黄梅雨門外黄流數尺强泥淖載塗深沒馬
蒿萊滿地亂踰墻中原義旅驚倉卒蠻海元凶轉陸梁
安得倚天三尺劒掃除氛祲濟時康
　　　客邊宴友呈張孝廉
吳姬歌盡少年非淚滿西湖舊舞衣亂後有山空樹色
春來無日見晴暉荒凉客館蝸牛集狼籍棃花燕子飛
賴有清樽好消遣相逢共立晚風微
　　　武林韓與玉名璵雅與易之在京師交至宻至
　　　正十五年乙未歸武林病亡六月聞訃余雖未
　　　獲締交以易之之故數有翰墨附余是年冬十
　　　月朔偕易之暨武林楊彦常鄉中蔣伯威葉孔
　　　昭應成立祭於鄞江義塾約賦詩以挽之
渺渺紅塵翳九區交遊零落似星疎斗山未遂荆州識
翰墨長瞻逸少書京國十年奔走後江城六月訃聞初
知心賴有相如在我亦臨風為哭諸
　　　東吳錢可竹挽詩
隠居結屋近滄浪養得身閒八十强當代躬行周禮樂
平居猶著宋冠裳竹忩入夜琴書潤花逕春深杖屨香
一自九原魂夢逺至今遺跡滿林塘
　　　用蔣伯威韻賀馬易之自京回
故人長是别離難今日論交未盡歡客裏舊氊隨地暖
囊中古劍倚天寒反思㫖酒分光禄尚憶和羔給大官
文事固知天未䘮太平丞相政桓桓
十載覉棲劍佩偕幾經新火起榆槐海頭詩苦情懐惡
天上人歸氣勢佳行李壓肩珠玉重平蕪眯眼甲兵排
近聞河朔新成記(易之有河朔訪古記黄政卿/危太樸許可用三先生有序)快覩應
知客滿齋
　　　宿甬東書院簡汪以敬團結并上徐季言
東風裊裊入麾幢詩客行春度石矼齋舍日斜青佩散
酒杯春泛玉瓶雙沿江義旅齊名柝傍竹人家有吠尨
醉裏不知身是客夢回明月滿西忩
　　　簡楊景仁
成真院中楊道士築得危樓百尺强床頭紅酒留三月
匣内玉琴時一張醉歌青天擊靈璧月下歩虚鳴水蒼
草𤣥増注須當問載酒來時竹葉長
　　　雪舫夜坐
埜人雪舫大如斗中有六尺枯藤床一牕燈火夜淡淡
滿園風雨春茫茫杏花已開江草短燕子未來楊葉黄
湖山秀色可攬結明朝歸去聊徜徉
　　　月殻為陳君從先生賦(髙麗石瑠/璃可炙燈)
姮娥吹影濯滄浪彷彿天球出斷岡玉斧割雲秋有暈
銀蜍脫骨夜生光沉沉素魄尋幽夢耿耿空規照畫堂
應想廣寒宫殿小清虚曽貯桂花香
　　　題晴川圖
十年不鼓南游柂忽憶君山在洞庭百頃風漪春澹澹
半岩花氣晝冥冥神姑拾翠遺珠珮仙子吹笙振鶴翎
從此披圖思稅駕敢慿一葦渡滄溟
　　　賦池上落梅呈無文枯厓原道
孤標粲粲傍池臺彷彿含章一鏡開紫竹吹殘香影瘦
玉龍戰罷甲鱗摧魚驚荇帶瓊英綴鷗訝波紋雪片堆
縹緲翠瀛星斗亂肯隨流水出天台
　　　龍泉寺(寺乃荆公王安/石讀書之地)
石磴盤秋上翠微山腰雲氣濕人衣西風黍稷多遺秉
落日樓臺半掩扉歸舸艤潮吟佩逸寒潭貯月老龍依
昔年想得行霖雨安使蒼生議是非
　　　故鄞尹許具瞻挽詩
江城嵗晏露華繁霎擁西風曉戒驂兩縣十年滄海夢
孤墳三尺夕陽魂穹碑紀蹟龜趺重鉅筆題名雁塔存
賴有文章垂不朽五雲日日䕶重原
　　　莫春感懷
草樹林園日夜新清和庭院静無塵一簾晴景遲遲晝
滿眼風烟澹澹春多病漸於詩律廢看花莫惜杖藜頻
望中物色渾無賴漂泊泥塗任此身
半天星月碧雲流滿眼東風獨倚樓燈火西隣人語夜
江城二月客維舟春深草色愁如海寒澹花枝麥未秋
多謝風光共料理黒頭勲業鏡中羞
　　　慈湖阻雨
我來三日無日晴西風吹雨天㝠㝠草蟲切切語床下
庭樹葉葉生秋聲千憂盡付盃中物一醉豈容身後名
澹烟薄暮慈湖路疑是山隂道上行
　　　題王良與白沙翠竹圖
半身生世秪飄零長記扁舟過洞庭隠隠龍堆連楚澤
泠泠鳯吹泣湘靈地偏水落星沉草天濶風髙翠刷翎
從此携家謀卜築疎簾清簟諷騷經
　　　題昌上人浮碧閣
蕭然欄檻俯滄溟逈絶紅塵眼自明江月壓櫩鰲足重
浦雲扶棟蜃樓輕浪摇山影團空翠烟漲林光薄太清
兩袖髙風秋㵿㵿倚欄無語看潮生
　　　竹間見月
琅玕暝立小齋前春老嫦娥此夕圓素魄馭風持節舞
蒼龍入夜抱珠眠妖蟇吐練横林薄翠袖韜光照几筵
彷彿仙遊雲外仗霓裳羽葆下遥天
　　　送僧闡仲猷
雨過經樓翠壁凉散花天女近禪床振衣自入藤蘿去
挂錫貪看水月長碧樹當門𤣥鶴下紫芝滿地白雲香
時還許結廬山社凖擬清尊使客嘗
　　　送僧褒仲美遊金陵
見說鍾陵隔幾塵龍翔殿閣此時新諸天坐挹金銀氣
一錫行看草木春貝葉何妨寅夕諷梅花不厭往來頻
江南江北猶兵革林下栖遲復有人
　　　挽劉東隠
壽考聞君七十過平生事業老城阿無心種玉虹光滿
有子承家瑞氣多華屋連楹新結構青山闢土近蒐羅
明朝載酒墳頭過一酹滄浪發些歌
　　　挽張明逺
三箧傳家夙所承隠君問學徳逾馨才華間世天應賦
人物斯今地尚靈簡册在箱存手澤衣冠入坐想儀刑
平生行業終難閟定有兒孫為乞銘
欽定四庫全書
　子淵詩集卷五　　　　　元　張仲深　撰
　　五言排律
　　　哀通山尹嚴子儀
靈嶽鍾神秀精英集戬祥儀光耿梧竹昭質重圭璋踵
武名尤盛承家徳愈芳澄心嫓氷檗素志厭膏梁鸞鳳
思遐翥驊騮欲逺驤泥塗慚汨没雲路極翺翔旅食京
華舊覊棲嵗月長籍通三府掾鬢染兩都霜劍履星辰
上輪蹄輦轂旁坐分光禄酒膳給大官羊扈從時覃澤
叨陪辱寵光自憐為幕客每得與齋郎秩數優𠂻赤恩
庥降敕黄絳袍從事乆紫誥轉除忙未入河陽縣多思
召伯棠莵裘知有計彭澤自相忘井有髙人轄門無俗
士韁酒尊開研席枕簟薦園堂念昔交游好論心禮意
臧過從踰上客繾綣洽中腸深儗平生契云胡一夕亡
百年空有約千里尚相望嗣有齊家術囊遺種徳方勲
名雖已矣聞譽足揄揚鐫石詩成些澆茅酒作漿佳城
多瑞氣吞哭向斜陽
　　　哀故楊景羲
台州三老宿詞賦獨風流(台州陳剛中施省心/楊景羲三先生齊名)沆瀣漙
清曉鋒稜鑠素秋貫通青𤨏籍文與玉堂侔譜自關西
出名慚閣上投才華唐李賀敏㨗漢楊修濟濟衣冠舊
蒼蒼氣象優肩輿過鴈蕩税駕住麟洲講解通𤣥奥陪
從飫勝遊儗為終嵗計遽作故園謀髙第才騰駿諸郎
氣食牛訃聞三島隔歌斷五雲浮未賦黄金殿先題白
玉樓詞章霑後進徳業嫓前儔慟望巾山碧凄凉土一
坏
　　　哀故程敬叔
甬東百家邑人物萃精英近者翔三鳳(鄞薛景春史駒/甫程時叔三先)
(生同膺鄉薦時人號為江束三鳳教授花桂發/請劄云河東之三鳳重鳴洛下之二程再出)于今數
二程(敬叔時叔兄弟齊/名人稱為後二程)讀書時有法(著讀書紀年工/程刻行于世)講
貫旦能評自謂才名重毋令出處輕徳尊羣老列坐有
五經横徃復皆耆舊藏修盡老成省䑓交剡薦郡國倚
文衡理性程明道文章馬長卿鯫生慚後進熏炙藉先
聲心地茅長塞牛山木自榮趨陪鄉飲席侍立夜窗檠
晤語傳深秘淵源罄發明坐看年甲改竚覽嵗華傾政
喜書三考俄聞夢兩楹昔年堅苦操今日典刑名教授
生前爵郎官死後旌禮存羣弟習樂有一䕫鳴存没俱
無憾修魂慰九京
　　　哀故紀益朋
聖代徵文獻才名即故吾衣冠前古製儀範後人模素
性惟冲淡潛心即典謨妙通皇極奥名貫玉堂儒文采
袁程並(時與袁伯長/程時叔齊名)交遊許鄭俱(與許山心鄭/景尹交至宻)字精當
世趙詩儗近朝蘇庶子趨庭下諸生列坐隅十年承誨
晤合郡盡咨諏鷹隼空摶漢驊騮憶過都勲名終不累
基業足良圖老矣青山樂優哉白髪娛九齡今已邇一
夕遽長徂塜有馴林鹿巢多反哺烏笥藏蛟室錦囊貫
蚌胎珠夢寐常心隕懐思黙嘆吁九原不可作空爾東
生芻
　　　哀故單良能先生
南渡衣冠舊傳家具五經智圓車炙輠機敏隼揚翎訓
奉鄒軻母趨隨孔鯉庭索墳心獨領詩禮耳親聆煆煉
金鎔冶鋒鋩劍發硎行方交自寡居陋轍長停驍勇慚
雄信編修慕士寧妙深楊陸奥頴脫邵程扄秘宻神嘗
授禪𤣥識自靈嗟予新造進講貫舊曾聽煦嫗霑時雨
鈞陶藉笵型哲人寧乆世梁木仆深坰授受多賢弟傳
承有寧馨百年餘手澤千古想儀刑馬鬛封寒玉麟州
隕徳星見知當世少我獨寸心銘
　　　挽大嵩潘子明
徽懿君家秉由来積徳門地饒山水富望重里閭尊禮
貎今宜範仁心夙所敦浮名焉肯絆壯節自髙騫施予
財無靳傳承業愈蕃片言安泰華衆譽越璵璠序塾賢
才萃齋廬聖像存菑畬儲足膳鼎爼胙餘膰茂蹟鎸豐
礦華題照旭暾不惟来逺邇且復育兒孫誼重通家好
情深奕世婚朱脣歌白苧金炬倒清罇繾綣方符轍幽
明忽異轅青山封馬鬛玉井訝猊蹲征旐西風夢靈輿
夜月魂聲華雖已息嗣葉自重繁茅酒㪺三酹蕪詞些
九原涕零滿衰草聲出不能吞
　　七言排律
　　　上淛東僉帥董公孟起
幕府宏開地盡頭微垣星拱列元侯職顓方靣雄諸鎮
位重名藩貫七州盛代文章凌屈宋太平禮樂屬伊周
六韜乆已潛深秘三策于今闡大猷袖帶烏䑓霜氣肅
佩聨鸞閣曉聲浮不辭萬里風沙逺肯為三年吏士留
劔㦸夜明江徼月旌旗晴擁海門秋徳霑荒服謳歌起
威讋遐蕃贊畫優馬繫長楊春裊裊鹿眠閒草午􁈡􁈡
時歌白雪多賡載滿引清香足獻酬賤子素心如寸草
明公洪度似三洲願持色筆濡膏澤解使孤貞達冕旒
華表㑹湏榮里閈深恩何止戴山丘中朝柱石歸元老
竚聽臚傳錫玉鳩
　　　哀烏勒哲圖中奉
將軍忠誼冠當世烈烈雄姿不可降自襲簪纓分貴胄
却屯貔虎鎮南邦射鯨滄海探鼉窟摶猛蠻荒擁豹幢
世謂有名矜張王公云盡瘁效愚憃旌旗暮卷秋頒令
徼漠春閒夜吠尨紫誥近登藩閫貳文犀添重虎符雙
政開玉帳民除瘼遽調南柯俗自龎想見孤貞懸日月
幸留遺像衞矛鏦東風惨惨吹征旐落日翩翩照大江
國士仰風咸戴嶽書生有淚灑飛淙尚方曾錫衣冠襲
内府空頒酒拍缸存没有榮無復憾汗青勲業筆如杠
　　　贈致元長律二十二韻
念昔同袍甫十齡追陪日日看趨庭通家有好因隣近
聨璧多才獨爾馨藏器羡君思射隼讀書憐我苦囊螢
路岐南北隨陽雁踪跡浮沉寄水萍驕馬秋風馳隙電
綵衣春日照屛星未承世禄踰千石最喜傳家有一經
曉起庖烟分别院夜深篝火耿疎櫺材傾國子承天寵
名動京師覺地靈虎豹伏林蒙霧露蛟龍出海挟風霆
每傳箭鏃穿重札已見詞鋒切九冥粉署贊謀縣月鑑
烏䑓賈勇發霜硎雄談亹亹如霏屑妙論時時若建瓴
振佩青雲看鵠舉曵裾華省喜鸞停四年草檄淮夷讋
一日揚麾海㝢寧賤子棲遲頭半白故人相見眼終青
自憐作賦誇鸚鵡長記哦詩感鶺鴒堂上慈闈秋寂寂
門前華表曉亭亭仲連排難慚無策平子歸田學閉扄
盜賊猖狓終殄滅黎甿徵斂重伶仃蚤揚露布傳東淛
行看天書出内廷茂蹟擬藏金匱劵豐功應記太常銘
書生抵掌期歌凱起挽天河洗耳聽
　　　挽松江衞立禮
奕世簪纓夙所嘉隠君徳義愈堪誇赤心益解當忠國
素志兼承且克家蒐獵書林期汗漫棲遲廬圃謝驕奢
名尊二仲馳江右瑞産雙珠照海涯招轄每留賢者轍
脫驂曾賻故人車光隂迅速風前燭事業浮游水上苴
瞑覺華亭無唳鶴窆看宰木有馴雅斧堂深瘞封侯骨
笥箧珍傳拜相麻遺訓自能光嗣業丐銘行見發潛華
淑人千古終胥憶矯首雲間一嘆嗟
欽定四庫全書
　子淵詩集卷六　　　　　元　張仲深　撰
　　五言絶句
　　　題時處恭枯木竹石扇
瀟湘明月夜眼底見蒼雲衆木皆零落空山秪此君
　　　雲山圖
流水雲中響青山樹杪多客行山水外落日聽吳歌
　　七言絶句
　　　次常山鄭明善長至日見柬絶句
團團山郭甫千家地接東南有等差不道山中逢至日
家人應是卜燈花
逺林旭日曉融融六琯初陽一脉通見說衢州賢太守
起觀雲物上華豐(衢州有/華豐樓)
　　　次趙文舉簡沙彦博二首
行路已知難復難客邊翻憶去年歡騎馬出門雨如注
江南江北汎盤盤
渭城風雨别離難春樹江雲盡客歡世上紅塵深似海
屋頭明月大於盤
　　　瑞萱
炎風吹老鳳頭花碧幹秋添翡翠牙移向北堂深處種
自知戲綵屬君家
　　　稚桐
分得靈根自嶧陽亭亭翠榦及人長莫辭拱把當風露
他日終經宿鳳凰
　　　武林感懐四絶句用馬易之韻柬佑聖觀王景
　　　周呈王素岩
湖山風物逐灰飛媿我行吟雪裏歸認得吳姬年十八
從来不减舊腰圍
風摶萬鶴下瑶䑓九市無人夜撥灰可惜西湖歌舞地
春深觸處長蒿莱
紅塵不到老仙家依舊疎櫺幔碧紗(宗陽宫佑/聖觀獨存)兩袖髙
寒吟未穏倚欄和雪㸔梅花
西湖嵗晏雪如波湖上誰人載酒歌眼底甲兵猶未息
可無壯士挽天河
　　　雪峯
西蜀名山乆失尖天風吹隕見嵁巖願君移置軒窗下
要滌人間六月炎
　　　眉文硯詩
誰斸雲根出混淪一區𤣥璧重璵璠龍香秪解供吟筆
不管春山濕黛痕
　　　題王良與捕魚圖
迤南水陸干戈滿直北關山祲霧多船尾斫魚船首飲
人生只合老漁蓑
　　　隠居圖
我来江口氣如蒸今日披圖眼忽青但見林臯發光怪
夜深知有少微星
　　　揷花掛畫圖
髙人杜門不入市只在西郊結草堂清事惱懐眠不得
看花看畫勝公忙
　　　題宗上人畫
江南六月露華繁凉葉紛紛曉不翻自是故宫風物異
至今烟樹滿祗園
　　　題墨畫孔雀圖
桄榔樹老嶺南春雲外歸来翠滿身常恐文章嬰世網
肯將毛羽涴緇塵
　　　壁上小景
半林斜日帶晴霞仿彿柴桑處士家千里田園歸未得
只疑此地有黄花
　　　浦景仁蘭竹圖
素娥孕魄隕微茫散亂寒光石上霜尚憶楚魂環珮冷
至今清思滿瀟湘
　　　松亭圖
一椽茅屋小如舟百尺長松在上頭更得秋風田二頃
底須騎鶴上揚州
　　　題嚴景祥畫
蘚紋碧䕃虵蚹石山意晴函鶴背雲自是蒼松多野趣
未應秪數老髯君(董元善畫美鬚/髯人號髯君)
江海十年奔走地草堂今日友朋心平生乞得清洪願
只結茅齋住緑隂
　　　題天師畫二幅
江上羣峯類九華雲中樓閣是誰家幽人怕有看山者
自起開門掃落花
雨洗枇杷奈翠何白雲如海冩通波小橋分路春烟裏
定有人家住澗阿
　　　春山遊騎圖
淑氣熏人醉似霞子規聲裏欲飛花馬蹄踏徧青山道
底事春深未到家
　　　馮仁夫木石圖
老樹摶風泣瘦螭石稜霜剥玉差差嵗寒雖倚空山底
自是巖廊柱石姿
　　　紫霞几
女媧鍊石補青天文礦無端落海壖舁入小齋供醉隠
夢魂時到五雲邊
　　　垂杞
花隕西風蜀錦香珊瑚蜜貫翠絲長茂陵秋冷牂牁夢
肯信餘芳落海鄉
　　　小桂
根分兎窟翠婆娑秋影團團數尺過自是天香落人世
也將金粟鬬嫦娥
　　　弔葉監城敬常次許且瞻韻
人情盡屬莊周夢世道翻悲墨子絲一日青山瘞寒玉
令人瞻望起遐思
　　　溪上次岸上人五絶句
栁風松雨滿溪漘風雨催殘二分春門外泥塗深馬迹
江海紅塵髙没人
杏梢紅日帶紅酣零落東風浦水南春老王孫歸未得
一川烟雨思何堪
溪南溪北燕交飛溪上人家客未歸翠壁夜間山鳥呌
金爐燼冷水沉微
蒲芽莎草滿沙堤數箇山船繫短籬不去西湖載歌舞
却来溪上載相思
短短疎籬矮矮門溪頭鷗鳥動成羣酒邊詩句空千首
世上兵戈正糾紛
