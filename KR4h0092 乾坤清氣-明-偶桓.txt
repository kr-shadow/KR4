#+TITLE: 乾坤清氣-明-偶桓
#+DATE: 2018-05-12 10:20:51
#+SOURCE: github.com/kanripo/KR4h0092 master 6ec1681b                
欽定四庫全書　　　　　集部八
　乾坤清氣目録　　　　　總集類
　　巻一
　　　五言古詩一
　　　　劉因夢吉六首
　　　　劉祁京叔三首
　　　　盧亘彦威一首
　　　　趙孟頫子昂五首
　　　　貢奎仲章一首
　　　　虞集伯生六首
　　　　范梈徳機四首
　　　　揭徯斯曼碩八首
　　　　楊載仲𢎞二首
　　　　王士熙繼學二首
　　　　袁□伯長五首
　　　　胡寛則大一首
　　　　滕斌玉霄七首
　　　　杜本清碧一首
　　　　雅勒呼正卿二首
　　　　周馳景逺二首
　　　　薛漢宗海四首
　　　　黄溍晉卿六首
　　　　柯九思敬仲三首
　　　　陳旅衆仲四首
　　　　方積叔高二首
　　　　台哈布哈兼善一首
　　　　甘立允從三首
　　　　楊(缺/)信可二首
　　　　傅若金與礪三首
　　　　薩都拉天錫四首
　　　　貢師泰泰甫三首
　　巻二
　　　五言古詩二
　　　　郝經伯常一首
　　　　盧摯處道二首
　　　　閻(缺/)子濟一首
　　　　張翥仲舉九首
　　　　張以寧志道二首
　　　　黄清老子肅三首
　　　　楊維楨㢘夫五首
　　　　李孝光季和四首
　　　　張天英楠渠三首
　　　　薛𤣥曦𤣥卿二首
　　　　楊鑄季子二首
　　　　楊鎰顯民二首
　　　　周權衡之二首
　　　　丁復仲容三首
　　　　陳肅伯將五首
　　　　張率孟循一首
　　　　吳克恭寅夫三首
　　　　倪瓚元鎮四首
　　　　潘純子素二首
　　　　郭翼羲仲一首
　　　　陳基敬初二首
　　　　饒介介之一首
　　　　鄭采季亮一首
　　　　秦約文仲一首
　　　　陸仁良貴一首
　　　　鎦堪子輿一首
　　　　吾衍子行二首
　　巻三
　　　七言古詩一
　　　　元好問裕之一首
　　　　劉因夢吉五首
　　　　吳澄㓜清一首
　　　　趙孟頫子昂一首
　　　　梁曽貢父一首
　　　　張經徳常一首
　　　　虞集伯生六首
　　　　范梈徳機五首
　　　　掲徯斯曼碩五首
　　　　歐陽𤣥元功一首
　　　　楊載仲𢎞四首
　　　　李材子構一首
　　巻四
　　　七言古詩二
　　　　王士熈繼學三首
　　　　李泂溉之一首
　　　　鄧文原善之一首
　　　　胡寛則大一首
　　　　雅勒呼正卿二首
　　　　黄溍晉卿三首
　　　　柯九思敬仲一首
　　　　元明善復初一首
　　　　陳孚剛中三首
　　　　陳旅衆仲四首
　　　　傅若金與礪三首
　　　　薩都拉天錫二首
　　　　貢師泰泰甫四首
　　　　歐陽檢伯恭一首
　　　　張翥仲舉四首
　　　　危素太樸二首
　　巻五
　　　七言古詩三
　　　　鮮于樞伯機一首
　　　　劉銑桂翁四首
　　　　周霆震亨逺七首
　　　　馮子振海粟一首
　　　　吳(缺/)原可一首
　　　　陳(缺/)渙翁一首
　　　　楊(缺/)子承一首
　　　　段天祐吉甫一首
　　　　黄清老子肅四首
　　　　楊維楨亷夫七首
　　　　潘純子素一首
　　巻六
　　　七言古詩四
　　　　李孝光季和九首
　　　　釋大訢笑隠一首
　　　　丁復仲容三首
　　　　鄭元祐明徳二首
　　　　沈存肯堂一首
　　　　鄭基本初一首
　　　　郭翼羲仲三首
　　　　鄭東季明一首
　　　　陳基敬初二首
　　　　楊基孟載一首
　　　　吾衍子行一首
　　　　劉致時中一首
　　　　文質學古一首
　　　　釋宗衍道原一首
　　　　陳志所安一首
　　　　董(缺/)則裕一首
　　巻七
　　　古樂府一
　　　　元好問裕之二首
　　　　劉祁京叔二首
　　　　盧摯處道一首
　　　　趙孟頫子昂一首
　　　　范梈徳機三首
　　　　掲徯斯曼碩五首
　　　　李泂溉之三首
　　　　王士熈繼學四首
　　　　虞集伯生二首
　　　　雅勒呼正卿三首
　　　　柯九思敬仲三首
　　　　劉詵桂翁四首
　　　　趙橚茂先一首
　　　　楊(缺/)子承一首
　　　　孫(缺/)伯善一首
　　　　周霆震亨逺二首
　　　　何(缺/)麟瑞三首
　　　　祝蕃直清一首
　　　　甘(缺/)茂實一首
　　　　彭(缺/)子翔一首
　　　　胡(缺/)尊生一首
　　　　趙文儀可一首
　　　　譚(缺/)見心一首
　　巻八
　　　古樂府二
　　　　陳泰所安三首
　　　　王沂師魯八首
　　　　陳孚剛中二首
　　　　陳旅衆仲四首
　　　　方積叔高三首
　　　　台哈布哈兼善二首
　　　　甘立允從一首
　　　　傅若金與礪九首
　　　　薩都拉天錫七首
　　　　趙頤子期一首
　　　　貢師泰泰甫三首
　　　　羅(缺/)澗谷一首
　　　　林(缺/)羲元一首
　　　　楊夀景熈一首
　　　　張翥仲舉六首
　　巻九
　　　古樂府三
　　　　察伋士安一首
　　　　楊維楨亷夫十四首
　　　　李孝光季和八首
　　　　張天英楠渠四首
　　　　查居廣廣居一首
　　　　張天雨伯雨三首
　　　　釋大訢笑隠一首
　　　　楊鑄季子一首
　　　　胡(缺/)艾山一首
　　　　周權衡之四首
　　　　陳肅伯將二首
　　　　陳樵君采五首
　　　　項炯可立二首
　　　　吳克恭寅夫一首
　　　　陸居仁宅之一首
　　　　鄭元祐明徳一首
　　　　張簡仲簡二首
　　　　夏溥大志二首
　　　　宋无子虚二首
　　　　不知名一首
　　巻十
　　　古樂府四
　　　　鄭洪君舉二首
　　　　張憲思亷一首
　　　　盧昇廷舉一首
　　　　郭翼羲仲九首
　　　　鄭東季明二首
　　　　陳基敬初一首
　　　　郯韶九成二首
　　　　范立叔中一首
　　　　徐孝基立本一首
　　　　鄭采季亮一首
　　　　于立彦成二首
　　　　高啟季迪一首
　　　　袁舉仲徴一首
　　　　鄭基本初一首
　　　　錢惟善思復二首
　　　　徐士榮仁則一首
　　　　張樞夢辰一首
　　　　袁華子英一首
　　　　瞿榮智惠夫二首
　　　　秦約文仲二首
　　　　陸仁良貴二首
　　　　吾衍子行三首
　　　　王逢原吉五首
　　　　熊夢祥自得二首
　　巻十一
　　　五言絶句
　　　　楊奐煥然五首
　　　　虞集伯生二首
　　　　柯九思敬仲三首
　　　　王沂師魯一首
　　　　陳旅衆仲二首
　　　　潘純子素一首
　　　　丁復仲容二首
　　　　郭翼羲仲四首
　　　　鄭東季明一首
　　　五言律詩一
　　　　劉因夢吉二首
　　　　許衡仲平一首
　　　　姚燧端甫三首
　　　　盧摯處道四首
　　　　高克恭彦敬二首
　　　　趙孟頫子昂四首
　　　　李孟道復四首
　　　　虞集伯生十三首
　　　　范梈徳機九首
　　　　馬祖常伯庸五首
　　　　掲徯斯曼碩八首
　　　　王士熈繼學一首
　　　　楊載仲𢎞十六首
　　　　栁貫道傳五首
　　巻十二
　　　五言律詩二
　　　　雅勒呼正卿三首
　　　　黄溍晉卿三首
　　　　王沂師魯六首
　　　　汪元量水雲二首
　　　　陳旅衆仲四首
　　　　方積叔高三首
　　　　台哈布哈兼善三首
　　　　甘立允從一首
　　　　傅若金與礪七首
　　　　張(缺/)蒲澗一首
　　　　蕭(缺/)周逺二首
　　　　劉聞文廷二首
　　　　高(缺/)孤雲一首
　　　　郝(缺/)新齋一首
　　　　高(缺/)志翔一首
　　　　薩都拉天錫六首
　　　　楊(缺/)信可一首
　　　　郭(缺/)君彦三首
　　　　貢師泰泰甫三首
　　　　張翥仲舉七首
　　　　段天祐吉甫三首
　　　　楊維楨亷夫六首
　　　　李孝光季和五首
　　　　薛𤣥曦𤣥卿一首
　　　　張天雨伯雨二首
　　　　釋大訢笑隠三首
　　　　宋无子虚二首
　　巻十三
　　　五言律詩三
　　　　周權衡之一首
　　　　丁復仲容五首
　　　　陳肅伯將六首
　　　　吳克恭寅夫四首
　　　　柯九思敬仲二首
　　　　鄭元祐明徳一首
　　　　潘純子素五首
　　　　陳方子貞一首
　　　　張憲思亷一首
　　　　郭翼羲仲六首
　　　　鄭東季明三首
　　　　郯韶九成二首
　　　　楊基孟載三首
　　　　孫華元實二首
　　　　倪瓚元鎮三首
　　　　于立彦成一首
　　　　邵思文彦文二首
　　　　瞿榮智惠夫一首
　　　　董章士明三首
　　　　屠彛彦徳三首
　　　　王􁆩原吉五首
　　巻十四
　　　五言長律
　　　　趙孟頫子昂一首
　　　　虞集伯生二首
　　　　范梈徳機二首
　　　　掲徯斯曼碩一首
　　　　楊載仲𢎞二首
　　　　栁貫道傳一首
　　　　雅勒呼正卿一首
　　　　黄溍晉卿一首
　　　　柯九思敬仲一首
　　　　王沂師魯二首
　　　　陳旅衆仲二首
　　　台哈布哈兼善一首
　　　　傅若金與礪一首
　　　　薩都拉天錫一首
　　　　貢師泰泰甫一首
　　　　張翥仲舉一首
　　　　李孝光季和一首
　　　　張天雨伯雨一首
　　　　釋大訢笑隠一首
　　　　丁復仲容一首
　　　　陳肅伯將二首
　　　　于立彦成一首
　　　六言
　　　　趙孟頫子昂三首
　　　　虞集伯生六首
　　　　柯九思敬仲一首
　　　　掲徯斯曼碩四首
　　　　張天雨伯雨一首
　　　　郭翼羲仲三首
　　　　瀛國公一首
　　　　臣等謹按乾坤清氣集十四巻明偶桓編桓
　　　　字武孟號海翁因眇一目又自號瞎牛太倉
　　　　人洪武中官荆門州吏目是集録元一代之
　　　　詩分體編次其中如汪元量瀛國公元好問
　　　　等上該金宋之末張以寜危素等亦下涉明
　　　　初朱彛尊静志居詩話稱明初詩人操選政
　　　　者賴直良卿許中麗仲孚劉仔肩汝弼沈㢲
　　　　士偁王偁孟敡皆有所蔽惟瞎牛乾坤清氣
　　　　一編能别開生面惜所鈔闕七言近體絶句
　　　　未得全書恒以為憾此本稱鈔自孫氏蒼雪
　　　　齋所闕與彛尊本同又以厲氏樊榭山房本
　　　　郁氏東嘯軒本參校頗為完善雖巻帙無多
　　　　而去取精審又編在明初多見舊刻如七言
　　　　古詩中陳旅泰定元年八月一首張翥周昉
　　　　按樂圖一首鄭元祐送林彦清一首將還淮
　　　　揚一首古樂府中掲徯斯馬上郎車中女二
　　　　首陳泰漢使謡一首薩都拉秋夜長一首張
　　　　憲飛來孤一首五言律中如馬祖常寄邵允
　　　　文一首南征一首張翥襍臺一首遊石頭城
　　　　清涼寺一首楊基夏夜有懐第二首今本集
　　　　皆佚不載惟賴此集以存又五言律中趙孟
　　　　頫次袁學士上都集韻一首松雪集不載而
　　　　譚氏所刻趙子昻詩集有之當亦從此本摭
　　　　入也他如題金淵集詩山村集竹素山房集
　　　　皆作吾衍此本作屠彛烏夜啼將進酒趙孝
　　　　子歌三首玉山草堂雅集作柯九思此作雅
　　　　勒呼皆足以考異其餘字句互異諸集者不
　　　　一而足甚如倪瓉春日雲林齋居詩凡六韻
　　　　六十字而與本集相同者僅十七字桓受知
　　　　倪瓉最深是必其手授定本為編雲林集者
　　　　所未見元詩選本究當以此本為善也乾隆
　　　　四十一年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　乾坤清氣卷一
　　　　　　　　　　　　　明　偶桓　編
　　五言古詩
　　　有大如天地　　　　　　　劉因夢吉
有大如天地日夜常乾乾有小如螻蟻營營誰使然我
亦形跡中豈得獨安閑萬物相為用錯綜盈兩間如身
百骸具少一為不完有形無虗生豈予獨贅偏森然氣
分内既有不可鐫蝮蛇誰宥之生生亦能延安有人道
尊堙滅獨不傳乾乾以為師餘者一聴天
　　　晨起書事
蒼星彗明河三月麗朱方兩月忽散落一月留中央下
有五星連西近東少張仰靣東北隅流星墜彩芒誰令
月有癭飄揺及吾牕須㬰日東生有星環四旁一星當
日中佇視揺晶光自北忽西旋老陽已榆桑西北雲一
絲翠暈揚清芳嫩雲生碧蘚得句聲琅琅俄見雲有魚
其大丈許長火繩紛繞之昂然欲飛揚呼友與共觀此
境已茫茫靈樞夢為病周官夢為祥寤言札諸闥庸俟
知者詳
　　　燕歌行
薊門來悲風易水生寒波雲物何改色遊子唱燕歌燕
歌在何處盤礴西山阿武陽燕下都歲晚獨經過青丘
遥相連風雨墮嵯峨七十齊郡邑百二秦山河學術有
管樂道義無丘軻蚩蚩魚肉民誰與休干戈往事已如
此後來復如何割地更石郎曲終哀思多
　　　馮瀛王道吟詩臺
林壑少佳色風霜有清秋為問北山靈吟臺何久留時
危亦常事人生足良謀不有撥亂功當乘浮海舟飄飄
扶揺子脫屣雲臺游每聞一朝革尚作數日愁朝廷乃
自樂山林為誰憂視彼昂昂駒奈此汎汎鷗四維既不
張三綱遂横流坐令蚩蚩氓謂此聖與儔蚩蚩尚可恕
儒臣豈無尤不有歐馬筆孰能用萬牛太行千里來瀟
洒横中州今朝此登臨孤懐漲嵒幽何當剗疊嶂一洗
他山羞
　　　翟節婦
兵塵浩無際烈士難自全婦人無九首志欲不二天燕
山翟氏女既嫁夫防邊一朝聞死事健婦増慨然生有
如此夫蚤寡非所憐求尸白刃中負土家山前事去哀
益深義盡身可捐無兒欲何為所依惟黄泉鄉隣救引
决烈日丹衷縣誰辨節孝翁重賦睢陽賢我昨過其鄉
山水猶清妍聞風髪如竹飄蕭動踈煙千年吟詩臺峨
峨太寧巔為招馮太師和我節婦篇
　　　和陶詠荆軻
兩兒戯邯鄲六國朝秦嬴秦王鷙鳥姿得飽肯顧卿燕
丹一何淺結客報咸京當時勢已危竒謀不及行政使
無此舉寧免繫頸纓如丹不足論世豈無豪英天方事
埽除孰禦狂飈聲我欲論成敗高歌呼賈生乾坤有大
義迅若雷霆驚堂堂九國師誰定討罪名一戰固未晚
何為割邊廷區區六孱王山東但空城孟荀豈無術乘
時失經營今雖聖者作不救亂已成酒酣發羽奏亂我
懐古情
　　　古意　　　　　　　　　　劉祁京叔
庭前有佳樹緑葉尚離披秋風動地起飄零將安歸高
飛入青雲下飛落汙泥貴賤既偶爾孰為喜與悲
秋江有芙蓉顔色好鮮潔褰裳欲采折水深不及渉嚴
風下飛霜芳艶空凋歇悵望一長歎臨川無桂楫
　　　懐長源
涼月夜如水秋風吹紫蘭獨立悵無聊佳人阻河山河
山邈千里相望何時已雲横鴈影沉露下蟲聲起烽火
照中州西南殺氣浮君居劉山下果若向時不人生有
離别但惜知音絶匣内卧青蛇光芒射秋月汴水碧參
差葉飛空樹枝如何相憶處還值莫秋時
　　　送雷伯盛
朔風起天末落木鳴空山氷霜正凝沍遊子百里還出
郭送將别徘徊上高原如何暌離情對此芳歲䦨壯士
志四方不須涕汍瀾人生非山海㑹靣亦不難願子崇
明徳餘功振文翰長因東南鴻惠我金玉言
　　　送鄧善之提舉江浙　　　　盧亘彦威
離離天星高皓皓雲月光候鴈過楚澤蟋蟀鳴中堂天
時諒難測徒然多感傷念子去意遠深憂結中腸憶昔
初奉歡露白春蘭芳清尊罷新製妙趣深濠梁飛景急
西匿川流浩湯湯𤣥髪淒歲晚木落天雨霜蔓草豈容
惜松栢在高岡
　　　春思　　　　　　　　　趙孟頫子昂
春柳黄如鵝春江皺緑波美人在何許忽若阻山河攀
條弄白日常恐成蹉跎懐思鬰不舒佳期將奈何良辰
難驟得臨風空浩歌
　　　出都
都邑何雄麗車馬日喧喧雞鳴趍蘭省日夕不遑眠兹
晨奉明詔馳驛東南奔雪積原野白路修煙塵昏馬鳴
朔風起壯士慘無言還顧望帝京更覺勞心魂我今無
家客斷蓬離本根願為雙飛鶴奮翅入青雲
　　　擬古
長夜何漫漫寒雞胡不鳴我行在中野霜露上沾纓虎
豹夾路啼熊羆復縱横我前鬼長嘯我後啼鼯鼪四顧
寂無人北斗高且明天道誠幽逺吾心空屏營
　　　古風
詩亡春秋作仲尼益苦心空言恐難託指事著亦深大
義炳如日萬古仰照臨鳯鳥久不至楚狂乃知音愁來
不得語起坐彈吾琴
絶代有佳人被服綺與紈蛾眉秀聨姢吐詞芬若蘭清
歌啟皓齒瑶琴發哀彈一彈再三歎聴者涕汍瀾借問
誰家子為言本邯鄲
　　　讀伯庸學士止酒詩　　　　貢奎仲章
今晨不可出大風吹我帷陋巷泥沮洳空牆雨淋漓研
硃課兒書㝠思解群疑敲門童子來袖有止酒詩讀之
至再三擊節喜且悲若飲以𤣥酒揖讓陶唐時峩峩古
冠裳執彼璋與珪短褐纔掩脛藜藿空忘飢風雅久已
衰作者微君誰嗟我重景仰老大將何為
　　　月出古城東　　　　　　虞集伯生
月出古城東海氣浮空濛車騎各已息宫闕何穹窿牧
馬草上露吹笳沙際風帳中忽聞雁傳令彀雕弓
　　　出直次韻
月下白玉階露生黄金井疏條棲鵲寒衰蕙流螢冷戀
闕感時康懐歸覺宵永晨鐘禁中來白髪聊自整
　　　寄陳衆仲助教上都作
學省足清晝詞垣驚早秋美人隔河漢落月在高樓持
衣未成曲吹笛不勝愁還趨鳷鵲觀别製鷫鸘裘
　　　茅山道士雲松巢
昔年李太白廬山思結巢褰雲自天上和鶴止松梢道
士潘文遠高居古大茅誦經門卧虎㸔劍石眠蛟飛歩
脫鳬舄長吟吹鳯匏九江攬秀色許爾作神交
　　　送張兵部孟功巡河分題得屋上烏
花發上陽春門開未央曙城柝起羣棲流光散朝羽息
景須近簷結巢願當户轆轤轉金井終日灌嘉樹
　　　送張道士歸上清
白雲旴水上自古多仙人手擕緑玉杖頭戴白綸巾袖
中出風雨天上禮星辰歸來庭户静芳草自生春
　　　送張鍊師歸武當　　　　范梈徳機
張君瀛洲人來作武當客始來武當時祗着謝公屐弟
子百數輩稍稍來服役誅茅立萬柱空中現金碧辛苦
三十年夜卧不側席以之律鬼神故亦如短墨元年踰
冬旱朱火燒四國野谷方焦熬六月畿甸赤朝廷亦不
愛犧牲與圭璧僵巫暨憊史歌舞無消息君時待詔來
公卿初不識一朝傳天語問以濟旱䇿君云臣鄙愚造
化非所測隂陽有開閉此實智者責公卿復致辭物生
今孔棘已敕京兆尹取足輸粟帛此如解倒縣祀事惟
所擇君聞猶固讓心實内憂惕飛章白玉闕瀝膽殫悃
愊臣實才淺尠臣實學迮塞臣有一寸心願輔后皇徳
后皇本愛民民今旱為厄或者罪有由皇亦重開釋祈
謝各有方咒禁各有式上堂薦明水下堂考金石夜分
請命既昧爽大施設為壇東市門經紀法靈册庭中𤣥
武旗飄飄墨黍黑君臨一揮手怒髪上霄直指揮東方
龍巻水東海側指揮西方龍巻水略西極北南暨中央
各以方率職某日某甲子漏下五十刻我在壇上伺不
得忤區畫豐隆與飛亷列缺與辟歴汝將汝風馳汝遣
汝雷擊汝雲馮勿漓汝雨必三尺汝不從誓言不畏上
帝勅至期果響畣動蕩七日澤常時人所難君若不以
力公卿奏天子是必有褒錫可以寵號名可以蕃服裼
君曰天子聖卿從誠所格臣敢貪天功况在歸計迫昨
得山中書至自青溪宅向來百弟子遲歸在朝夕暾時
冬序半霜下木葉積明當課剪伐結搆西巖壁山田晚
報熟芝术及采摘獮猿長如人夜夜盗柹栗隄防茍不
豫六時盡蟊賊公家事既己私事容棄擲方知用世士
遺世等糠籺所過如虚空焉知去留迹我持一杯酒欲
以贈遠色歲暮不見君悵望空山翮
　　　贈馮鍊師歸岳陽
王子吹笙侣精神如九秋蹔擕碧山屐遨歗帝王州江
湖未識靣寄語旋鳴騶夏雲逼幽澗春鳥啼芳洲行色
當及時景氣適惠柔眷眷將歸客勝日懐林丘何時謝
燕闕亦得西南游洞庭木葉下期爾岳陽樓
　　　贈安西王提舉别
車聲何軋軋我去亦翩翩借問車中人幾時到秦川秦
疆數千里西與雲棧連行人秣馬過猿啼上青天長安
古帝州宅土腴不偏聞君畣平昔宦游秪晏眠十齡渉
文史十五懐家氊二十學壯游五十綴朝聨奉常老掌
故今已二十年功業晚何就蕭蕭髪垂肩天子念縫掖
錫官頗静便紫衣綰墨綬此是車中縁飄颻上都門白
馬錦連乾舉案招青山孟光老猶賢大兒坐車軒小兒
調馬鞭中兒又絶好國語荷珠圓旦夕俟君至買舎清
渭壖此皆足慰意日食官俸錢俸錢足養親親自有圭
田人生慕富貴富貴翻受憐不有鍾鼎食亦無膏火煎
前日三市事目擊心凛然當時氣凌人不得呵烏鳶觀
君浩蕩去萬事當棄捐孔子不西行及河軌再旋今君
渉河流西路方綿綿終南與嵩華是中多神仙仙掌出
浮雲上有三峰蓮真人玉柱杖掛在明月弦便當往從
之吸月升太𤣥金鼎交龍虎使我神貎堅奈何二三月
百憂集離筵空花如錦機野色相交鮮楊花亂愁思萬
條散青煙我不酌美酒敬讓故人先椎碎琥珀盃獨洒
春風前春風澹無言徒以别慮牽别亦無所慮所慮應
當宣願及相思時中腸鬱紏纒為吹雙紫燕銜書到君
邊矯矯蕭徴君珠貝藏龍淵一别如列星隨天夜移躔
鳯有五色瑞時下岐山巔請君問起居歸來定何年
　　　順昌道中
冉冉秋序高勞勞客程促如何霜霰交不見原野肅顛
崖絢夕紅古澗漾寒緑非惟藤蔓敷亦復芳氣馥物生
固有常氣候殊過續以兹羸疾身動往居瘴毒念彼閩
村人田稀口如粟耕種上青雲妻孥力寒燠吁嗟公私
弊羣需待其熟安得㢘恥吏俾之食常足上以承恩光
下以厚風俗丹心映皓首我何自拘束
　　　麻姑壇　　　　　　　　掲徯斯曼碩
嵯峨仙都觀遥望丹霞天後有千歲松前有百頃田風
日夏颯□煙雲晝葱芊羣彦一時集安知非列仙持觴
起相酬罷琴抗高言天道信悠邈人情何拘牽靈君不
可致落景詎少延仰雖慚𠖇𠖇俯亦憂元元主人顧座
客此中可忘年
　　　春日薄書
朝出西城門孤墳何穹窿雄狐竄其西修蛇出其東云
昔有狂士七尺才且雄平生無所頼屠狗渉春冬一朝
際風塵身貴位益崇死生好悪間咄唶生秋風氣驕日
憑陵家國兩蒿蓬子孫分散盡空有牛羊蹤
　　　奉同柯博士甘内掾下直賦
暮出閶闔門解鞍坐前庭泠泠草露白華月隔林生蟋
蟀奮哀響鴻鴈流遺聲常恐芳景晏不知寒節并萬物
肅將歛孤懐徒自盈捉襟激長嘯棲泊諒難徴
　　　題江道士清虚觀
遺紛極𤣥覽宴坐白玉京日月朗朝夕河漢流無聲冉
冉兩玉童雙吹紫鸞笙下視九九州浮以四大瀛萬刼
猶一瞬逍遥樂太清
　　　贈淳真子
蕩蕩白玉京超超淳真子十一求神仙服事丘與李嵩
洛二十載結茅白雲裏飡是晹谷霞飲是玉池水鬼神
莫能識百念吹不起一朝忽騰化徑去不可遮飛駟服
五龍角巾揺三花朝發扶桑國莫宿河漢槎朝食千歲
桃莫食五色𤓰長揖青牛君高歌渡流沙還憇金陵邸
調笑許史家日食五侯鯖安得厭胡麻春風長安陌落
日邯鄲道迎人上青天送人入秋草竦身八極外天地
忽亦老寄謝區中人全真以為寳
　　　過江州
遥瞻九江樹已踏西江土落日照庾樓驚風滿湓浦寒
鷗迎棹起遠岫依城吐悵然感覊游澹爾成賔主白頭
釣魚叟赤脚浣紗女未識居者歡安知行者苦
　　　春日雜言
羃歴楊栁枝蒙茸春草齊天天誰家婦采桑臨路岐零
露沾其裳蛛絲罥其衣樹高身苦弱蠺饑行復遲辛苦
事姑嫜宿夕减容輝見者皆嘆息此心知獨誰良人日
莫至醉問爾何為
我有琅玕草欲贈江東客出門道路長巻袂空嘆息靈
苖世所尚良士予所惜神仙無千年耿耿誰復識
　　　雪軒　　　　　　　　　　楊載仲𢎞
北風海上來大雪何壯哉上下九萬里洗浄無纎埃君
家十二樓軒忩洞然開吹笙擊鳴鼓呼賓與銜杯名言
落四座大笑聲如雷舉頭望長空高興驚㝠鴻仙人五
六輩飛下白雲中粲粲明珠袍相從萬玉童問君何所
事未就丹鼎功翩然却擕手共入蓬萊宫
　　　太古雪為楊友直賦
往時天大風能吹華山裂墜此一巻石或云太古雪粤
自開闢初雲氣所凝結已經六萬歲變化同􁋥嶫望之
色正白表裏共澄澈塵土不能涴光彩耀日月願君勿
愛此持以獻金闕回中避暑時特用消毒熱
　　　江上竹　　　　　　　　王士熈繼學
蕭蕭江上竹依依徧山麓晨霞屑明金夕月擁寒玉梢
梢緑鳯翼葉葉青鸞足深叢疑立壁高節折垂纛荒凉
含雨露歴亂同草木不求笋煑羮不求椽架屋褰條作
長笛吹我平調曲
　　　青青河畔草
青青河畔草江上春來早春來不見人思君千里道千
里君當還夙昔奉容顔青樓獨居妾含情山上山白鴈
歸塞北一行千萬羣團團月出雲却使妾見君
　　　次韻呈周儀之虞伯生　　　袁桷伯長
英英雲中君含思歌太乙迴鸞舞天葩流粲曉莫述報
之不成章玉雪耿素質臨風發長謡庸以永今日
道逢學仙人御氣不飲酒我笑初無言彼已嗔我否哀
哉守其愚繫石猶在肘㝠化隨悲風淪淪骨不朽
竒樹生南薫清坐彈五絃凉風邈永古白雲赴蒼煙世
故日已偷俯仰隨嵗年折腰倘為酒猶足青簡編
少年恣青雲歡至無復戀一為闗河行常恐不得見新
鴈雲中來飛飛落南遠歸心耿未寐寒更促浮箭
　　　送邵元道
梅生一尉微喋喋正天紀洗心洞元化削跡無妻子龍
變孰為馴蟬蛻乃真止松迴風泠泠水落石齒齒
　　　大明宫早朝　　　　　　　胡寛則大
蓬萊拂曙色曄煜舒祥光九儀肅清蹕日月開旂常聖
人握金鏡繡衮臨玉堂咸英偹雅奏圭璧輯羣方懽宴
洽湛露敷恩奐龍章謳歌罄率土豈樂逢時康典文極
藻繪聲烈昭前王巍巍纘鴻緒萬年斯無疆
　　　感寓　　　　　　　　　　滕斌玉霄
宇宙忽空闊飲馬萬里流平生負兩眼及此行寓州天
清健鶻運木脫饑鷹投長風吹海雨濯我紫綺裘相逢
半游俠把酒髯如虬慷慨說史記歴歴山川秋向來衣
帶水目斷河無舟
吾愛李太白玩世如游龍自知天上謫何必人間容海
風吹緑髪蕭蕭卧雲松我昔夢見之遺以金芙蓉清輝
恍在眼月落蛾眉峯
西風桂花落我上天台山仙子扶我手泠然蒼水環乘
鸞者誰子飛煙渺難攀三生此游戲弄影銀河灣空山
忽風瀑四顧鳴潺湲長揖馬子微此豈非人間
春風吹緑波淡蕩洛陽栁高樓語錦瑟落花泛緑酒何
人白鼻騧蒙茸紫貂袖一字或未識銀菟縣兩肘煌煌
貝宫珠迺落緯蕭手爰居偶鐘鼓犧牛竟文繡終然同
一盡豈復論好醜誰知草𤣥者窮巷閉白首
步出湧金門所見土花碧徘徊衣上月感此美人夕美
人胡不歸月落江水白寒潮已復去海馬曉無迹萬弩
射鯨魚駭浪接天赤空聞魯仲連孤感横八極哀哀精
衛石填海竟何益
贈客黄金覊勸客白玉巵昔我亦為客得此慨不辭小
草戲其出檳郎笑其饑相識何所無所樂心相知平生
數公子腰下珊瑚枝㝠㝠或相隔寤寐恍見之無絲繡
平原無金鑄鍾期秋風山陽笛淚落不自持
贈我火浣布報君吉光裘一笑結意氣呼酒黄鶴樓神
交豈待語與子為天游擕手閬風觀濯髪扶桑洲下視
俠少年笑嬉藏怨尤世無羊左烈風雪且自謀東井不
可酌天駟豈服輈
　　　送李茂叔以酒字為韻　　　杜本清碧
樟江水逵逵民俗多雜揉李君専檄來號令肅廵棷遂
令萬家邑安集日豐厚春風有歌姬夜月無吠狗築堤
捍水災皆自將軍手至今此邦人稱謂常在口我來自
京師始得一聚首經過日以數言論竟開剖有如濟世
方乃爾困升斗孰云勞積多反使歲月久方今天子聖
賢知在左右銓曹每推擇往往雜瓊玖此行㸔薦進直
入紆組綬莫負平生心要使斯民夀豈敢為贈言裁詩
侑杯酒
　　　擬古寄京師諸知已　　　雅勒呼正卿
中天縣高臺上有仙人家雲忩織流月石磴凌飛霞簾
縈翡翠絲壁粲芙蓉砂羣仙恣遨游青鸞驂羽車左擕
若木枝右折蟠桃花斡旋雨露功吞吐日月華願蘇顛
崖氓天瓢浩无涯草木悉沾濡遂及蒹與葭
閬風接𤣥圃紫禁連西清扶桑浴朝暾縹緲見層城海
水幾萬里誰能計修程東皇司造命廣庭延羣英中有
三五君生平想儀形賡歌諧都俞論思贊高明菲菲藹
春華翕如鏘鳯笙而我抱幽獨㡬年適蠻荆瘴癘肌肉
消盗賊夢寐驚種種履憂患誰能念伶仃願假刀圭妙
白日羽翰生微眇得攀附相將還帝京
　　　畊雲鋤月寄貞居　　　　　周馳景逺
買山靈山下石多如羊羣造物為我畊種之皆白雲洶
湧初鬱勃散漫還氤氲收歸方寸間吐作五色文一笑
顧妻子未用愁空囷
石田不生禾何以養吾拙中宵披白雲自起鋤明月明
月無根株滿地散霜雪吾鋤不妄揮要使蕭艾别惜無
植杖翁相對同此潔
　　　送馬伯庸南祀嵩衡淮瀆　　薛漢宗海
總章盛金徳齋明赫當宁皇皇遣天使肅肅承詔語三
熏禮岳瀆萬里涉梁楚祀釐歸堯舜降神出申甫南斗
迎文星西風起儀羽樂張洞庭月斾濕湘岸雨壯吟鄙
騷怨高談洗儒腐過家猿鶴喜攬轡鴻鴈聚青闈閔賢
勞黄屋深記注歸騎慎勿徐席虚玉堂署
　　　和鄭應奉雜詩
淳風散已久青黄陋窪樽婉孌争媚好役智空自昏豈
知葛天民無言道彌敦我有白雲操泠泠寄桐孫調古
識者寡幽探萬化源
驅車涉逺道日晏不知疲一見嵩華高始覺培塿卑吾
道麗天壤昭昭匪難知千金買刀圭但為方士欺贏糧
往問道去結汗漫期
志士方盛時危冠怒衝髪猛心石為開壯氣山可拔安
知横江鯨中路螻蟻狎所以巢居子商歌竟不輟歌竟
寂無言坐聴天籟發
　　　發大都　　　　　　　　　黄溍晉卿
辭親獨行邁遥遥抵京國胡為突不黔驅馬更逺適至
尊有時巡樹羽隠阡陌宿衛必近臣顧問須耆徳陋臣
亦何知冗從同執㦸草深原野青雨暗闗塞黑寥寥盛
年意眷眷游子色一身萬人中敢不思努力
　　　同王待制校文上京八月十五日宿龍門驛
凉風墮黄榆萬馬皆南馳而我方北首度闗及鳴雞石
路幽且阻僕夫慘不怡徐驅待明發泱漭窮烟扉貂裘
者誰子怪我縫掖衣為言霜露多皇皇獨何之我非不
自愛簡書今有期憶昔州縣間折腰向小兒荏苒二十
年白首初登畿同袍如燕鴻去住常相違悠然慨平生
與世何參差暗投龍門驛高館臨迴溪青崖拱白月水
木含餘暉秋色故瀟洒我行殊未遲相從况魁彦炯若
珊瑚枝衰莫奚足云一觴聊共持
　　　浮雲蔽白日
浮雲蔽白日羣動何喧喧嗚呼麒麟兒化為猴與猿登
高望四荒但見黄河奔誰哉泝其流與我歸崑崙葳㽔
青林花霜霰日已繁歎息復奚道山中桃可餐
　　　古詩
悲聞臨廣路南北何多岐躑躅顧所從吾今信安之故
山豈不佳亦有平生期且復回吾車勿受塵世欺
清晨掩書坐忽忽有所思所思非親故千載多異時南
山何峩峩上有青桂枝吾將折其榮歲晚庶自怡
　　　居庸闗
連山東北趨中斷忽如鑿萬古争一門天險不可薄聖
人大無外善閉非楗鑰車行已方軌闗吏迭擊柝居民
動成市廬井互聨絡幽龕白雲聚石磑清泉落地雖臨
要衝俗乃近淳朴政須記桃源不必銘劍閣僕夫跪謂
我無為久淹泊山川豈不好但恐風雨惡
　　　送林彦清歸永嘉　　　　柯九思敬仲
鴈蕩接銀漢翠湧生高寒芙蓉散秋錦飛落秋雲端我
昔造絶頂天濶路漫漫遥瞻廣寒殿素娥正憑䦨白兔
𢷬月魄指顧成神丹因招宋成公吹簫乗紫鸞俯視九
萬里元氣清團團别來知幾時弱水如平灘忽遇鴈山
客霞佩青蓮冠還入鴈山去玉髓供晨餐報我舊遊者
久待凌煙巒吾患為有身南望空長歎
　　　春日病起㸔花走筆呈座上諸友
幾日不出門花開已如許錦繡薄流霞胭脂透疎雨煖
生蝴蝶夢風淡鴛鴦浦底事逺游人鷗邊蕩柔櫓
　　　秦長城
驅車出長城飲馬長城窟翔雲黄浩浩萬里見秋鶻白
骨渺何處腥風巻寒沙䝉恬劍下血化作川上花祖龍
一何愚社稷付征杵長城土未乾秦宫已焦土千載不
可問似聞鬼夜哭矯首武陵原紅霞滿川谷
　　　次韻答京師友人　　　　　陳旅衆仲
百金買駿馬千金買紅妝長安畫樓上飲酒吹笙簧夭
夭園中桃鬱鬱陌上桑美人越山下白髪生雕房
涼風振高梧繁露集幽菊攬衣起徘徊殘月照我屋曽
襟鬱孤清日日塵眯目銀河在天上手短不可掬
　　　哭陳元麟
阿麟能讀書八歲貢京國翺翔公卿間聲譽頗藉藉我
家越山南汝家越山北及我官橋門見汝長五尺翩翩
丹穴雛五彩作毛翮昆侖有瑶樹上有實可食汝胡不
此留而去不可即乃翁擕汝來為汝頭盡白辛苦擕骨
歸江蘺黯愁夕可憐東門吳任達乃强釋
　　　鄭子經下貺名篇勉强續貂
秋山何稜稜秋樹亦莽莽游子中夜吟凉風在林户予
將薊北行與子同歲莫誰能客荆州登樓悵非土功名
果何物我欲取而撫酣歌弄吳鉤破屋虹氣吐
　　　潭上花　　　　　　　　　方積叔高
幽潭太古色上有千樹華深根溉甘泉衆實結丹砂食
之可長生千秋顔若花縹緲潭上仙種此遺其家安期
日徃來時乘紫雲車
　　　田中爵
家爵不入山埜䑕不戀屋爵來食我苗䑕來食我粟一
日食一斗十日食一斛斗斛日空虚䑕爵焉得足
　　　衡門有餘樂　　　　　台哈布哈兼善
衡門有餘樂初日照屋梁晨起冠我幘亦復理我裳雖
無車馬喧草木日夜長朝食園中葵莫擷澗底芳所願
不在飽頷顑亦何傷
　　　八月十一日夜直省中　　　甘立允從
凉風生廣除白露墮銀漢沉沉夜氣集皎皎月光爛門
深棨㦸嚴庭寂兵吏散柝鳴棲雀起堦濕吟蛩亂俳徊
久不寐感慨輙興歎非才直承明弱冠弄柔翰遭逢愧
終賈漂泊類王粲名臣鎮大藩從事乏良筭
　　　晚出西掖共柯博士賦
薄莫出重門逶迤望雙闕輦路猶輕塵上林已初月悠
悠文書静去去車馬絶小草慚長松承恩亦無别
　　　瓊林臺為薛𤣥卿賦
西山有崇䑓上與雲氣通仙人紫霞珮導以青雙童逍
遥琪樹林盤礴瑶華宫積石象𤣥圃連岑搆崆峒纚纚
駐遥景泠泠度天風丹鳯刷羽儀絳節飄曈曨矯首不
可及滅沒凌飛鴻願言采靈藥與世終無窮
　　　和揭曼碩兼懐武昌名勝　　楊(缺/)信可
親友日以疏江漢日已深孤雲懐海嶠倦翮思長林終
然念所知沿流動悲吟豈無後日期邈若隔千岑安得
好風來泠然入中襟日與親友㑹微言自規箴
　　　和盧子儀寄懐盧肅政上巴陵王侯
人生有知遇永懐不可忘俯視萬丈淵仰睇千仞崗青
山何其高江水空自長忽憶石潨叟别我半載强昨者
從湘中歲晏歸朔方孤舟渡淮水遺歌滿滄浪迢迢天
際雲青青陌上桑
　　　用謝𤣥暉入朝曲分韻得收字送馬中丞赴南
　　　臺　　　　　　　　　傅若金與礪
金陵鬱迢逓行斾曖悠悠蘭臺清露集松庭積靄收白
鷺迴脩渚朱鳯矯崇丘離離曵青綬曄曄振彤騶遠甸
芳風散神都旭景浮臨軒結沖想還車寧久留
　　　雪中送宋上舎仲敏歸滑州省親
北風何烈烈雨雪亦雱雱游子去成均將往古靈昌詩
書豈不樂歲晏懐我鄉我鄉伊可懐父母在中堂休告
亦有時定省焉可忘浮雲踰大伾白日照宣防子行日
以至送者各盡觴當歌念逺游令我愧中腸
　　　四月十日發京
六龍西北馳羣鳥東南翔感我客游志心神隨飛揚迢
迢踰大河恍若越崇岡已驚時序易復念道路長驅車
出東門浩歌慨以慷燕薊豈不樂吳楚為我鄉父母久
違離兄弟不在旁當兹遂歸去聊可慰中腸
　　　送吳寅可之揚州　　　　薩都拉天錫
青楊吹白花銀魚跳碧藻落日上江船三月淮南道渺
𣺌春水涯悠悠雲樹杪安得快剪刀江頭剪芳草
　　　同幕府楊子承李伯貞避暑烏石山晚酌
晚凉上烏石置酒天章臺日夕下山去海風吹月來豪
氣吐千丈朗吟動三台白露洒仙掌銀河瀉金杯誰識
芙蓉仙飛身在蓬萊
高臺在層霄肩輿上絶壁露下酒尊涼月出海門白坐
拂衣上雲醉卧林下石西風吹鬢毛南斗在肘腋題詩
向天閽奎光射瑶席
　　　寄鉛山别駕完顔子忠
我識顔别駕風度修且閑近持五色筆輝光動南蠻甘
飲石井水卧治鵝湖山玉峰露洒洒風林佩珊珊表表
臺閣姿豈久州郡間相思不相見可望不可攀海風吹
夜月飛度七閩闗
　　　河上納凉有懐吳子彦　　貢師泰泰甫
天風吹海樹瑟瑟秋氣凉河漢西北流衆星耿微光昔
我同袍友逺在水一方相思不可見展轉清夜長遥聞
鳴笳發攬衣月蒼蒼
　　　贈蒼梧縣尹
朝觀扶桑日莫望蒼梧雲重華去已逺神氣猶氤氲遺
黎在山下飲食而畊耘懐哉賢大夫彈琴詠南薫胡為
不我即使我心殷殷秋風洞庭水緑竹愁湘君
　　　古意
黄金本何物舉世相紛争賤者可以貴死者可以生既
解平城圍亦散六國衡神用信莫測萬寳孰敢嬰亦有
髙世士唾視瓦礫輕寧為凍餓殍不受汚辱名斯人倘
可見吾將與同盟嗟哉首陽薇千載有餘清
　
　
　乾坤清氣巻一
欽定四庫全書
　乾坤清氣巻二
　　　　　　　　　　　　　明　偶桓　編
　　五言古詩
　　　和陶詠荆軻　　　　　　　郝經伯常
燕國八百里最為逺秦嬴可作殷周基何乃事荆卿痴
兒强復讎七首揕咸京徑刎于期首更圖督亢行倉皇
事不就狼藉斷冠纓寒風死别歌睥睨一世英不若専
設諸飲恨復吞聲縱使殺一秦寧無一秦生呂政方忘
燕忽作繞柱驚并吞勢不已舉兵復有名埽平黄金臺
故鼎入秦庭昔我渡易水晚登燕子城投文弔田疇思
賢重屏營舉事本道義不係敗與成為國恃刺客夫豈
豪英情
　　　湖南憲幕牡丹　　　　　　盧摯處道
仙人何許來絳衣翠為裾朝霞映樓居瑞日臨綺疏韶
容託植物神竒昇豐腴豈無瓊華枝亦有珊瑚株國風
芍藥贈騷客芙蓉襦媿爾顔色好媿爾芳菲殊誰云風
霜地亦復雨露濡猗猗緑竹抽絢絢羣芳餘公餘文墨
暇嘉賓此虛邪時清景逾勝不樂將何如
　　　送李㢘使西歸洛陽
靡靡歲年晚肅肅霜露霏君子不遑處四牡來騑騑月
出方皎皎我心恒依依今夕復何夕山中仰容輝惠然
有深契使我心悦夷北風日已凉行役乃無期言邁未
可留淒然送將歸永懐金玉音時得慰渇飢
　　　宿汝墳　　　　　　　　　閻(缺/)子濟
朝發長社城薄莫汝墳陌秋風吹汗馬為我駐逺客主
人指見聞書劒事行役悵然失所對芒刺去未獲蔬食
亦自飽微月在枕席紅塵三尺塗清境初不隔疎疎岸
樹直㶑㶑沙水白晨鷄未須鳴吾意方自適
　　　雜詩　　　　　　　　　　張翥仲舉
寒夜何皛皛中庭積繁霜天風下河漢萬里流玉光羽
衣四三人各乗白鳯凰笙響發空際游雲高馳翔無縁
執霞珮擥結雙鳴璫願託月中桂終古有遺芳
隴坂何﨑嶇行人且復止直上望秦川遥遥憶鄉里流
離肝腸斷悲歌不能已一身已遐征永念同室子何殊
轉蓬科隨風四散起雖得同根生不得同根死吾恐古
今涙多于隴頭水
春江采芳草將以伸繾綣初期拾翠洲復道滋蘭畹美
人隔花深歌竟瑶瑟偃臨流不可見忽恍心未稳佳時
難驟得鶗鴂鳴已晚秖有千古思綿綿楚波逺
　　　前出軍
前軍紅衲袍朱絲繫彭排後軍細鎧甲白羽攅鞲靫輜
車左右馳萬馬擁長街送行動城郭斗酒飲同儕壯士
當報國毋為鄉故懐
昨日發萬軍今日發萬軍明日發萬軍梟騎來羣羣馬
蹄所經過黄埃蕩成雲堆糧與作儲倒樹與作薪道途
行者絶那得有居人
京師少年子膽氣乃粗豪傾金售寳劒厚價買名刀白
氊作行帳紅綾製戰袍結束往從軍談笑取功勞當時
霍嫖姚豈在學戎韜
　　　後出軍
步卒傖楚健長刀短甲衣大呌前搏敵跳蕩如鳥飛左
提血髑髏右奪賊馬歸黄金得重賞顧盻生光輝爾輩
疾歸命將軍是天威
先鋒纔攻門後軍已登陴拔都不怕死直上搴賊旗馬
前獻逆首脚下踏死屍長河走敗船疾遣飛將追幙中
作露板應有傅修期
行行銕兠鍪隊隊金駱駝嗚嗚吹銅角來來齊唱歌總
戎靣如虎指顧揮琱戈馬蹄無賊壘手箠可填河王師
本無敵安用戰圖多
　　　題蛾眉亭　　　　　　　張以寧志道
緑酒白玉瓶獨酌蛾眉亭不見李太白但見三山青秋
色淮上來蒼然滿雲汀安得十五絃彈與蛟龍聴
　　　送友歸古田
君家重峯下我家大溪頭君家門前水我家門前流我
行久别家思憶故鄉水何况故鄉人相見六千里十年
在揚州五年在京城不見故鄉人見君難為情見君情
尚爾别君奈何許送君遽不堪憶君良獨苦君歸過溪
上為問水中魚别時魚尾赤别後今何如
　　　古意呈仲章貢侍御　　　黄清老子肅
娉婷二入女絶色妙難畫新妝薄鉛華照影修竹下盛
年事夫壻錦玉耀精舎雖非伯鸞妻惓然惜長夜琴餘
月當軒黙黙倚風榭寄語東家兒紅顔莫輕嫁
梧桐生髙岡雲氣涵空清南枝挂孤月上有蒼鸞鳴大
匠揮玉斧渾然合天成寘之白玉堂被之絃歌聲一彈
松風來再鼓溪月明子期人已往青山為誰情
　　　送僧定觀歸
詩僧百丈來復作五臺别丁然振金錫桂子落秋雪山
空白雲間風息萬籟滅相思何處無江湖一明月
　　　孤憤一章和夢菴韻　　　楊維楨亷夫
楊子哭停雲厯數死生友首哭台州帥再哭江州守三
哭天水頭四哭淮渦口五哭六哭餘英風復何有確山
截罵舌宛湖沉斫首嗟嗟徇國臣培養百年久猛去晉
終背彧死魏何咎而況鳴吠才蠢蠢小雞狗弋鴻羽既
怯釣魚餌滋誘根撥那望實蔕分尚懐藕珠雀既失彈
火䑕重被垢長包中土心相詫模稜手外壼宜倒戈中
薄肯敝笱祝宗祈未死循墻駭還走長涕未上書窮辭
空還酒驚見夢菴詩一首洒百醜大義掲日月孤忠縣
畎畝亂厭出下泉戹極還易(缺/)懐君郭泰交夜柈飣春
韭和君孤憤章澆致酒一斗
　　　芝雪堂分韻得對字
窮冬積繁隂快雨不破塊問途玉山下繫船桃溪匯主人聞
客來把酒欣相徠窈窕雙歌聲嬋娟兩眉黛談笑方云云
妍嗤各成態憶昔獻䇿時日炯重瞳對下馬宴瓊林宫花
出西内俯仰三十年同袍幾人在明當理行舟天逺征鴻
背那能事煩劇曉出星猶戴行當謝冠冕歸荷山陽耒
　　　三叟者訣
道逢三叟者高夀比神仙問叟何以夀夀訣倘予傳上
叟前致辭大道抱天全中叟前致辭寒暑順節宣下叟
前致辭百歲半單眠是為三夀訣所以能長年
　　　南婦還
今日是何日慟返南州岐汩汩東逝水一日有西歸長
别二十年休戚不相知去時鬢髪青歸來靣眉黧昔人
今則是故家今則非脫胎有父母結髪有夫妻驚呼問
閭里共指冡纍纍訪死欲穿隧泣血不復疑白首滿丘
山我逝其從誰
　　　書邵節判事
潭州李刺史劊手驅妻兒松江邵節判劊手屬氷夷闔
門十八口一死殉無遺鮫人為泣泪龍伯為負屍姓名
照濁世信史録吾詩同堂老僚友開門竪降旗
　　　蕭蕭飢馬鳴　　　　　　李孝光季和
蕭蕭飢馬鳴隔林見落月游子慕父母豈復畏脫别負
書或在船津吏已催發臨觴不能持惆悵生白髪況是
江海永歲晏多風雪風雪塞中路不隔遊子轍平生四
方志念此心欲折男兒各有願君子保明哲上思娛尊
親下以浣悁潔
　　　送僧朴菴用柯敬仲韻
月行天中央天高如屋極中有雪色兔世人不能識我
曽摩其鬚仙吏睨我側衆仙乞秋毫密如霧雨塞蹴踏
河漢翻洶湧若秋汐是誰致此竒南有彌天釋仙吏今
上天令人涙沾臆
　　　題梅巷
北風吹倒山三日雪塞門愔愔巖谷裏萬木命在根天
翁粲然笑洗出明月魂春如鼎中香已覺火力温
　　　秋夜同張仲舉訢笑隠龍翔寺聨句
先皇日潛邸梵宫冠東南金碧麗紺宇(張/)旌幢覆瓊㮀
六龍駐神馭李百靈䕶鸞驂地蟠龍虎氣(訢/)殿擁貂蟬
簮文石露篆古(張/)化城天樂酣杏梁虹飲渚(李/)壁甃蟾
生潭複道星辰直(訢/)觚稜煙霧含浮圖琅璫語(張/)藻井
罘罳函曽暉􁞘銕鳯(李/)清旭眩氷蠶望氣芒碭逺(訢/)問
道崆峒嵁御床塵宛宛(張/)仙仗華毿毿珠襦鎻玉柙(李/)猊
座湧寳龕遺弓泣父老(訢/)執豆奔侯男衣冠閟原廟(張/)矛
㦸圜精籃凴几敡末訓(李/)銘鼎紀𤣥談聖祚萬世啟(訢/)法
筵諸佛參貝翻譯經六(張/)圖繪笑像三華鬘衆唄作(李/)象
教一嘿諳猿鶴驚此客(訢/)林澗洗餘慚齊厨飯香靄(張/)瞑
閣鍾聲韽錦蔫渇獸抉(李/)礎踞雕虎眈洒掃愧無補(訢/)倡
酬知匪堪燥吻茗屢沃(張/)苦心䇿頻探焚膏續遷晷(李/)巻
簾納霏嵐氍毺月采浄(訢/)鑿落雲液甘風籟摐古柏(張/)秋
隂挾髙柟户牖蜂脾矗(李/)丹青海波涵袖中合陶謝(訢/)方
外師瞿曇息影了虚寂(張/)枯禪屏痴貪苾蒭交折堲(李/)伊
蒲不盈甔心同略形迹(訢/)累遣忘憂惔錦雉絡羽扇(張/)赤
螭御劒鐔㕙毫走奰屓(李/)麈尾揮䰐鬖堅壘避屈賈(訢/)
陋邦敵吳郯韻劇魔膽落句雄神力擔擁鼻極營度(張/)
刺手勞鉤撏椷筒逓銀鹿蠧葉剔白蟫幢燈粟蠢蠢(李/)
鼎香穗馣馣山河入帝綱天人繞優曇(訢/)境勝情自曠
理超思彌覃(李/)雲卧委巾舄雨歸借箯籃(張/)投章媿木
李留怡踰黄柑(訢/)話言諒所慕治醉詎可妉(李/)捧席白
足慧(張/)觸屏蒼頭憨(訢/)偏袒鳯肩聳(李/)鏤匡鐻耳儋(張/)
吾我涉誕謾(訢/)爾汝忘詀諵(張/)罅發栗穰厚色滃醪味
醰(李/)剪韭差可芼食魚更須泔(張/)青溪渙以瀏蔣陵聞
其􁫟訢兹事付千載相期結廬菴(張/)
　　　宴集分韻得落字　　　　張天英楠渠
東家白雲翁載酒青山郭相招竹林彦坐對春風酌一
花飛入樓泛我銀鑿落醉步松月歸令人夢孤鶴
　　　松門翫月
徘徊青松門鑒我古明月露零沐青髯𤣥珠燭寒髪願
言駕雲螭飛步上天闕微雨中夜來北風巻成雪
　　　春夜酬李五峰
酣歌惜春夜起向月中立北斗挂長松風摧翠蛟泣山
花如美人飛香染衣濕青天落吾手大白不滿吸推山
出門去秀氣還復入
　　　次韻歐陽檢閱濠池觀荷　　薛羲𤣥卿
行行濠池上亭亭見長荷瓊葩耀初日碧芰巻輕波深
蒲曉色亂微雨晚香多方舟時自移高軒或來過豈無
河朔飲那復發商歌商歌一慷慨此物奈君何
　　　野宿山簡虞博士王待制
迢迢野宿山峯巒何崔嵬朝登猛虎嘯莫宿𤣥猿哀高
風四靣發花草為誰開傳聞章皇帝此地昔徘徊龍駕
竟不還浮雲空往來秀色九天外巨靈不敢摧飄揺散
襟帶覽結何悠哉
　　　題宋氏南軒　　　　　　　楊鑄季子
脫洒謝塵喧棲神在巖户殘雲床下起昨日山中雨縁
澗弄驚流攀林翫芳樹非闗薄時榮逍遥自成趣
　　　晚憇澗北亭
我性喜蕭散東園時獨行高亭俯絶澗下有流泉聲秀
木翳繁隂朱華散微馨踟蹰淡忘歸夕露沾我纓人生
忽如寄何乃苦營營優游在空谷飲水有餘情
　　　贈石維秀才　　　　　　　楊鎰顯民
石子山中來衣上白雲濕俯仰時自謡鏗鏘溢篇什註
書空林間花落常自拾明晨城南去相望空悒悒
　　　雨至
維南有崇山山上多浮雲静聞㣲雨至寂寂在西軒曠
然無所懐端坐復何言不知春向深况知賤與貧
　　　春暮　　　　　　　　　　周權衡之
春暮適川上意與流水長時有白雲至逺帶松翠香手
擕淵明詩倦坐㩀胡床悠然宇宙間是非兩亡羊
　　　次韻張徳甫
朝緍北澗鮮莫采南山樵貴則食五鼎賤則飲一瓢妍
醜莫自校用舎隨所遭為我揮緑綺鴻飛楚天高
　　　瀛海篇贈吕鍊師　　　　　丁復仲容
我本瀛海人瓠落九州土三山不得歸六鰲竞何所凝
精耿宵寐往往呼安期跂予紫霞想感此白日馳客有
金庭仙玉霄住雲月近從爵溪來霜紈巻溟渤褰衣拂
天姥跣踞青芙蓉羲和擢僵指夜寒笞六龍金烏飛上
天露草忽已晞奈何閟靈景忍此人民非朝褰四明霞
夕涉㑹稽道鄭𢎞招不來賀監亦已老胥濤吼奔雷逆
折生回風鸞乘桂子府鶴語梅花宫清湖自歌舞顔髮
凋青紅壺丹碧光瀉劍影洞庭水霜落山橘寒還至吳
王里吳王湎不醒館娃骨已氷迺爾憶張果亦復尋茅
盈玉妃發春哂手折雙瓊花寄語雙女兒相逢學丹砂
翩然不肯留浪迹金陵市長歌六帝秋嫋嫋聞夢耳青
裾曵明月問我丹井南揮手緑雲表語别愁何堪往年
去天台蕖草徑香滿彼之溪上人泣向西風斷瑶臺天
上遥銀橋霧中沒葛陂一丈竹鱗鬛生倐忽颷車劃雷
近輪轅不相將尺地不可縮况兹道路長故人衡湖居
舊約赤城下縁崖履靈跡㺯瀑潄清瀉今聞綰漢綬好
作常州牧興公賦金聲名山阻高躅東行即相討自稱
回道人榴皮醉香墨曉過東林春海圖慎勿視但恐馳
其神
　　　東海有蟠桃
東海有蟠桃結根何歲年花開不闗春霜露不繫天仙
種固靈異未知樹所縁我欲往問之代無絶世賢適來
王母至遂奉武皇筵驕主好自誕後來信謂然愚者諒
多惑智者當不傳
　　　同永嘉李孝光望鍾山聫句
鍾山日在望匏繫未成往我本忘世人(李/)誰能久塵鞅
窮猿尚擇木(丁/)𠖇鴻不離網納蕞升斗縻(李/)迺此尺尋
枉川江互迢逓(丁/)天地一莽㝗霸氣遂終陳(李/)山名猶
姓蔣䇿羸結幽躋(丁/)㧞茹傾勝賞踡林萬虬伏(李/)獰石
羣獸仰雨晴虹蜺裂(丁/)雲熱鸛鶴響靈骨瘞浮屠(李/)癯
趺踞方丈陟閣鷹巢危(丁/)窺户蜂房敞禪林舊稱一(李/)
梵刹新闡兩苾蒭化城喻(丁/)獬豸嚴駕上一人㪺小月(李/)
七佛築峻壤狻猊睥玉除(丁/)科虯罥銀榜庸超謝膻葷
(李/)媚禱懐肹蠁俗子空卑棲(丁/)至人廓遐想相期訪龍
盤(李/)何如游鴈宕牕明誦楞嚴(丁/)林昏過魍魉終然千
仞顛(李/)極彼九州廣圓龕坐覔心(丁/)方具跪合掌攬秀
目顒顒(李/)討幽心養養沈綿阻客游(丁/)爽塏令人奬境
虚雲壓䦨(李/)江逺浪浮槳揮清宜麈尾(丁/)翳静便鶴氅
城分三國鼎(李/)淮湊百川輞喜彈青綺冠(丁/)倦曵緑玉
杖朝晴竟﨑嶔(李/)夜夢猶彿彷祝酒遣詩魔(丁/)搜句搔
技癢深推衆壑宗(李/)雄據諸峰長碧眼覽益逺(丁/)白髯
聨苦強地籟息箕簸(李/)天孫遺女紡金聲調危鐸(丁/)石
華繡卑磉騎驢約兹後(李/)驚猿記疇曩資罄恐支離(丁/)
腹果歸莽蒼閒休㓜安席(李/)敏奪雲門棒竹露曉衾濕
(丁/)松飈秋髪爽玉樹異風標(李/)珠林列星朗躡屐去後
齒(丁/)早炊囊宿滰弔古重追尋(李/)披荒増慨慷(丁/)
　　　雜興　　　　　　　　　　陳肅伯將
黄帝作弓劍一戰擒蚩尤張樂洞庭野煉玉昆侖丘白
日乘紫雲飄颻謝諸侯如何橋山下高塚悲千秋
長安有高第云是金張家朱門映緑水弱栁啼春鴉曉
合列侯馬莫多名主車可憐歌舞月空照玉梁斜
驅車洛東北遥望首陽山昔有兩兄弟采薇於其間我
願從之游孰云不可攀躊躇日將莫感此空忘還
生長宛葉間廓落不事家結託劉文叔調笑隂麗華還
沽舂陵酒更賞河陽花興䦨聊騁望紛紛龍虎霞
妾住雕隂東君去漁陽北惟有别時草依依滿行迹不
忍行迹沒埽盡還更碧君情如妾意纒綿無終極
　　　寄薛鶴齋　　　　　　　　張率孟循
東海有一鶴翩翩好容儀翻飛上林苑照影昆明池雞
鶩與争食鳯凰亦低垂吳山碧玉樹自有摩雲枝
　　　客廣陵答天錫見貽韻　　吳克恭寅夫
泛舟春風生江光颺雲藻人生杜牧遊栁色淮南道幸
欣韶芳媚孰云春事杪逺思極綿綿無縁是芳草
　　　短衣
短衣荷長鑱晨起斸黄獨歸來讀道書日晏飢我腹羽
入丹砂床遥知在澗谷松膏滴雲腴山房酒應熟
　　　友人仕掾曹為上官所迫促賦此送歸
采蘭復采蘭緑葉何參差馨香滿懐袖特以遺所思恩
情中道絶此心當告誰願結青林佩悠哉白雲期石間
攬三秀學道倘因之
　　　送徐元慶歸江西　　　　　倪瓉元鎮
悠悠西江水綿綿江上山借問離羣鶴孤飛幾時還白
雲亦忌潔青雲安可攀時時王子晉吹笙向人間
　　　春日雲林齋居
臨池春流駃埽地夕隂滿正襟味道言超遥坐溪館嵐
嶺當書榻煩襟一舒散靡靡松花黄逐逐雲氣暖石梁
青苔合于焉人跡斷故非與世踈㝠棲遂忘返
　　　聴袁子方彈琴
蕙帳凝夕清高堂流月明芳琴發綺席列坐散繁纓迴
翔别鵠意縹緲孤鸞鳴一寫氷霜操掩抑寄餘情
　　　秋夜
空林溥露氣疎鐘時獨聞清夜息羣動高居無俗氛恬
淡誠吾事榮名非所欣樂哉詠王風忘年棲白雲
　　　題巾子山僧房　　　　　　潘純子素
清江抱禪棲山頂在屋下朝霞生庭户老樹立石罅日
出漁舟集日入市賈罷僧子獨何為逍遥事閒暇
　　　秋日陪杜微君李先生遊金華山
輕雲澹秋色凉日静琳宫水落白石上人行深樹中悠
悠坐長嘯肅肅來清風仙人不可見芳草碧叢叢
　　　松泉圖　　　　　　　　　郭翼羲仲
迢迢澗上松㶁㶁松下泉微飈散晴雪飛琴瀉寒絃懐
哉山中人眇予墮塵縁九江秀可攬山色青於蓮浩歌
招黄鵠重賦雲巢篇
　　　貞女慎行露　　　　　　　陳基敬初
貞女慎行露君子戒履霜歲莫懐百憂離居増慨慷方
舟豈無楫河水亦可杭臨流不能渡佇立以旁皇
　　　夜坐懐二君子
良夜殊未央明星一何爛懐人阻層城邈若河與漢棲
鶴驚露叢落葉依井幹據梧不成彈惻惻空浩歎
　　　醉贈秦文仲還三洲　　　　饒介介之
東望大瀛海影落扶桑弓三洲直如矢正射三山中三
山負朝日日日波浪紅仙人不騎鶴所適多御風秦君
家三洲長與仙人通即之不可見忽爾能相靣翩翩頭
上巾舉舉塵中扇高談清溽暑知子不貧賤聞君寡良
儔有酒不自薦此日足可醉况得邦之彦小醉須觧酲
大醉不用醒生平慎許可祇有一劉伶太湖三萬頃七
十二峯青凝竚山水秀開堂修酒經白雲生研石疎雨
洒牕櫺子上三洲去吾杯猶未停
　　　出門膏吾車　　　　　　鄭采季亮
出門膏吾車欲登昆侖丘昆侖在西極我家東海頭十
步若九輟隣巷亦阻修况茲幾萬里而乃復悠悠但當
努其力歲晏非所憂聞道夕可死聖謨寔吾舟
　　　畊雲釣月送林彦清　　　秦約文仲
朝畊南蕩雲莫釣蓀湖月湖月只自好焉知有圓缺放
歌擊空明欲往愁桂楫世無任公子誰與同此潔睠言
凌風去逍遥白銀闕
　　　宴梧竹堂分韻得鳯字　　　陸仁良貴
張宴池館夕酥凝酒微凍明月流綺疎華燈照隂洞翠
琯裊遺音朱絃細成弄倚徙桐花源相期聴鳴鳯
　　　擬古　　　　　　　　　　鎦堪子輿
千金買明珠百寳裝帶鉤寳帶綰同心明珠垂兩頭美
人結新歡託體相綢繆再拜稱主夀持以奉千秋
　　　龍吟軒　　　　　　　　　吾衍子行
四山若龍盤精廬剡溪曲中有不蟄龍長吟破幽緑道
人宴坐起拂袖牕牖開手持碧琅玕聴此風雨來
　　　張伯雨贈黄精
山中有靈草乃云太陽精况聞天老言餌之可長生故
人赤松意分贈慰我情玉津比靈芝采采三秀英我願
服此久飄然出蓬瀛緑髪無秋霜身如羽翰輕舉臂入
霄漢丹臺列高名手把金芙蓉與君遊太清
　
　
　
　
　
　
　
　
　
　
　
　
　
　
　
　乾坤清氣巻二
欽定四庫全書
　乾坤清氣巻三
　　　　　　　　　　　　　明　偶桓　編
　　七言古詩
　　　鄧州城樓　　　　　　　元好問裕之
鄧州城下湍水流鄧州城隅多古丘隆中布衣不復見
浮雲西北空悠悠長鯨駕空海波立老鶴呌月蒼煙愁
自古江山感遊子今人誰觧賦登樓
　　　金太子允恭墨竹　　　　　劉因夢吉
黒龍江頭氣鬱蔥武皇射龍江水中江聲怒號久不瀉
破墨揮洒餘神功天人與竹皆真龍墨竹以來凡馬空
人間只有墨君堂何曽夢到瓊華宫瑶光樓前月如練
倒影自有河山雄金源大定始全盛時以漢文當世宗
興陵為父明昌子樂事孰與東宫同文采不隨焦土盡
風節直與幽蘭崇百年圖籍有蕭相一代英雄惟蔡公
䇿書紛紛少顔色空山夜哭遺山翁我亦飄零感白髪
哀歌對此吟雙蓬秋聲蕭蕭來晚風極目海角天無窮
　　　宋理宗書宫扇
　　　　杭州宫扇二好事者得之燕市一畫雪夜泛
　　　　舟一畫二色菊理宗題其背有興盡為期及
　　　　晚節寒香之句諸公賦詩予亦同作
天津月明啼杜鵑梁園春色凝寒煙傷心莫説靖康前
吳山又到繁華年繁華幾時春已換千秋萬古合歡扇
銅雀香消見墨痕秋去秋來幾恩怨一聲白鴈更西風
冠葢散為煙霧空百錢襪錦天留在禍胎更鑑驪山宫
當時夢裏金銀闕百子樓前無六月瓊枝秀發後庭春
珠簾晴巻天門雪棹歌一曲白雲秋不覺金人淚暗流
乾坤幾度青城月扇影無情也觧愁五雲回首燕山北
燕山雪花大如席雪花漫漫氷峩峩大風起兮奈爾何
　　　西山
西山龍蟠幾千里力盡西風吹不起夜來赤脚踏蒼鱗
一著神鞭上箕尾天風泠泠清入肌醉抱明月人閒歸
嫦娥洒淚不敢語銀河鼓浪霑人衣寄謝君平莫饒舌
袖中此物無人知
　　　觀雷溪
飛狐天下脊老氣盤互回三江瀉天怒合為一水東南
來此勢不殺令人愁石門喜見西山開未補青天裂誰
鑿混沌胎竒聲猛狀萬萬古山根幾許猶崔巍兩山倒
傾瀾百文逢顛崖先聲動毛髪餘爽開襟懐初疑萬壑
轉奔石意像彷彿地軸摧又疑鼓角鳴地中百歩未到
仍徘徊荒祠下石磴駭目何雄哉春風不到太古雪今
日乃得胸中雷穿石誰能窮窟宅流沬勢欲浮蓬萊平
生芥蔕今寒灰兩耳到骨無纎埃酈元筆頭天下水石
頭之竒猶見推乃知兹游亦竒絶快弄素霓噴瓊瑰東
崖一片石坐拂千年苔為招郎山君共巻長鯨杯江妃
為撾靈鼓催赤鯶躍出銀山堆先生醉來泉洒靣狂歌
一和湍聲哀
　　　遊郎山
昨日山東州馬耳索御凌風嘶今日軍市中不覺已落
山之西山之靣背一無異不待風煙變化神已迷危闗
度雪嶺亂石通荒蹊林間小草不識風日自太古我行
終日仰羡木杪幽禽啼但見雨色來雲物颯以凄忽然
長嘯得石頂痛快如御駿馬蹄萬里來長風五色開晴
霓長劍倚天立皎潔瑩鷿鵜平地拔起不傾側物外想
有神物提詩家舊品嵩少同畫圖省見巫山低誰令九
華名獨與八柱齊千態萬狀天不知敢以兩目窮端倪
騫騰誰避若飛隼側瞰何屈如怒猊千年落窮邊煙草
寒萋萋若非酈亭書生此鄉國物色誰省曽分題乾坤
至寳㑹有待豈有江山如此不著幽人棲頗聞山中人
雲間時聞犬與鷄只疑名山别有靈境在不許塵世窮
攀躋不是先生南游有成約徑欲共把白雲犁九疑窺
衡湘禹穴探㑹稽玉井爛賞金芙蕖日觀倒巻青玻璃
風煙回首莫瀟洒南㳺凖擬相招擕
　　　書李伯時九歌圖後　　　　吳澄㓜清
李家畫手入神品楚賢流風清凛凛誰遣巫陽呌帝閽
為招江上歸來魂音紛紛音紛紛柱高辰逺聰不聞扶
桑初暾海横雲司命播物泥在鈞洪纎厚薄無齊雲公
無渡公無渡衝風起螭黿怒夜猿啾啾天欲雨天欲雨
迷歸路歲晏山中采蘭杜靈修顧顧復去莫怨瑶臺神
女妬坎坎鼓進芳醑耻作蠻巫小腰舞千年往事今如
新摩挲舊畫空愴神騰身輕舉一回首楚天萬里江湖
春
　　　送孟仲則游荆湖兼往襄漢　趙孟頫子昂
行路方難子何往瀟湘洞庭天一方長江風來浪如雪
荆門木落天雨霜千金養客不復見萬里訪舊庸何傷
子才有用未得試牛刀愛惜藏鋒芒似聞逺遊未渠央
更欲攬轡趨襄陽昔年戰鬭且休息白骨已瘞愁雲黄
伏龍鳯雛在何處鹿門山色還蒼蒼登高弔古一長嘯
萬事慘淡悲衷腸人生聚散安可常為君起舞君舉觴
明朝帆影拂浮玉寄言客居思故鄉
　　　小孤山阻風　　　　　　　梁曽貢父
江上青山一劍孤氣虹夜貫斗牛墟寒藤古祠神所居
謾説彭郎迎小姑此言不經聴者愚舉世孰謂明言誣
山下長江通蜀吳飛亷怒鎖千軸艫乾坤變色慘不舒
竿摧櫓折愁萬夫初疑破虜遇老狐又訝伏波留賈胡
陽侯負弩雄前驅馮夷擊鼓嚴後車六鰲掣釣軒蓬壺
八駿按轡鞭龍魚神靈怪駭千萬殊縱有健筆難窮書
一官長沙賦歸歟三年卧病南陽廬故交新貴一字無
扁舟薄泛松江鱸行或止之不可虞呼童取酒聊自娛
短歌激烈驚樵漁掀髯一笑誰和予隣商去住依祝巫
盤飡拜飼檣上烏百錢之利從所趨浪走不待晨鷄呼
進鋭退速中乗除未要冐險争前途江山政自不我疎
我亦樂與江山俱安得匹素百尺餘他年寫與東游圗
　　　岳陽樓　　　　　　　　　張經徳常
洞庭一水七百里煙朝月夕皆經過豈知斜陽萬里更
有一佳處君山十二盤青螺乾坤有此樓萬古高嵯峨
憶昨長江咫尺限南北風煙畫本一日千摩挲今朝快
一登恍若驅沉疴生平所羡鑑湖請乃今更覺君恩多
湘靈也似知我至時令白鳥來婆娑銕笛紫荆曲春草
黄陵歌江山一醉謾不省悲風落日生白波愛山愛水
亦非癖奈此日月如飛梭彭蠡銀山堆碧海青銅磨武
昌雲間歎黄鶴采石天外愁青蛾詩家割據幾今古元
氣發泄天不訶扁舟歸來月一蓑仙槎已候三山阿吾
欲乘興觀銀河
　　　金人出塞圖　　　　　　　虞集伯生
海風吹沙如巻濤高為陁磧深為壕築壘其上嚴周遭
名王専居氣振豪肉食湩飲田為遨八月草白風颼颾
馬食草實輕骨毛加弦試弓復置櫜今日不樂心慅慅
什什伍伍呼其曹銀黄兔鶻明繡袍鷓鴣小管隨鳴鞉
背孤向虚出北臯海東之鷙王不驕錦鞲金鏃紅絨絛
按習久蓄思一超是時皛清天翳絶鴐鵞東來雲帖帖
去地萬仞天一瞥離婁屬望目力竭微如聞音鷙一掣
束身直上不回折遂使孤飛一片雪頃刻平蕪洒毛血
争誇得雋頓足悦挂兔縣狼何足説旌旗先歸向城闕
落日悲風起蕭屑煙塵滿城鼓微咽大豪要王具甘歠
王亦欣然沃焦熱閼支出迎騎小銕琵琶兩姬紅顴頬
舞歌迭進醉燭㓕穹廬斜轉氍毹月
　　　三鳯行贈海東之下第南歸
海東之兄弟三人如鳯皇胷臆羽翮皆文章九年三入
天門翔仲沖天季驚人一日四海皆知名東之之文五
色雲見者眩晃生眵昏三進三已之了若耳不聞二人
得之喜未足云東之不愠乃可尊束書江上歸見親君
子之樂樂最真君不見匡廬之山􁦛崒而嵯峨左界乎
豫章諸川匯為蠡番其隂千源浩浩尊岷經潜沱山氣
東鬱不得去上衝為紫盖直與天相摩為雲覆八極為
雨漲九河海東之子能觀山以成徳其進盖未易量也
偶爾小詘奈爾何偶爾小詘奈爾何
　　　送戴真人歸越
戴先生日飲五斗醉不得再飲一石不肯眠昨從桃源
來兩袖擕風煙長安市上小兒女拍手攔道呼神仙馬
如游龍花如雨蹴蹋春秋作朝莫東方不作牕間戲上
帝還令海邊去海邊玉虹夜不收貝宫珠闕皆蛟虬芝
田玉樹久相待天上老仙那許留戴先生鑑湖之水三
千丈不可以鑑可以釀明朝亦脱錦袍去與爾酣歌釣
船上
　　　家兄孟修父輸賦京師南還
大兄五月來作客十年不見頭搃白五人兄弟四人在
每憶中郎淚沾臆我家蜀西忠孝門無田無宅惟書存
兄雖管庫寔父䕃弟竊微禄承君恩文章不如仲氏好
叔氏最少今亦老五郎十歲未知學嗟我胡為長逺道
諸兒讀書苦不多又不力耕將奈何憂來每得二三友
㸔花把酒臨風歌蜀山嵯峨歸未得盤盤先壠臨川側
碧梧翠竹手自移應與青松各千尺南風吹雪河始氷
兄歸烏㡌何煢煢明年乞身向天子共讀父書歌太平
　　　題張令鹿門圖
張侯襄陽人深知襄陽樂十年宦學懷襄陽故託豪縑
寫山郭老我不樂思蜀郡人言嵩陽好隠居三十六峯
常對靣水竹田廬還可圖欲往不能心懆懆忽見新圖
被山惱沙禽浦樹俱可人金澗石床為誰好向來耆舊
皆英雄駕言從之道焉從㺯珠夜冷識游女沉劍潭深
知卧龍八月霜晴水清淺聞道扁舟足回轉何時古寺
傍檀溪幾度殘碑在江峴呼鷹臺高秋草多飬魚池中
蓮芡波蜀嵩未必不如此我今不游奈老何張侯張侯
早結屋莫待史詹為君卜要看壟上課兒畊好在魚梁
白沙曲
　　　題楊友直檢校所藏李營丘枯木圖
老龍出海蒼髯鬚營丘枯木天下無回枝屈銕墮厓雪
澗底應拾青珊瑚明堂清廟要梁棟朔風吹沙澤腹凍
老身不用歎衰遲按圖來求萬鈞重
　　　已未行　　　　　　　　　范梈徳機
二年六月已未朔京城五更大地作卧者顛衣起若吹
起者環庭眩相愕室宇無波上下揺乾坤有位東西却
自我南來覩再震初震依微不今若昨朝展席坐堂上
躭翫圖書静無覺堂下羣兒又驚報方饌饔人喪盃勺
櫛者倉皇下床榻門屋鏗鏘震鈴鐸祗今猶自騰妖譌
旦莫殊言共郛郭大家夜卧張廬穹小家露坐瞻星落
焉知怪變不可屢安巢盡有南飛鵲昔聞上帝憂瀛洲
親勅巨鰲十二頭特為羣臣舉首戴萬古不與水東流
豈其九州亦類此此事或誕或有由上帝甚神吾甚愚
戴者勿動心優游
　　　孟先生
孟先生愛青山㸔山累月出不還蹇驢長笑天地間杖
頭酒壺時取酌身雖飢病多容顔往時佳句動明主富
有聲名無比數先生遇之亦不驚去卧南山紫蘿雨嗟
吾豈是先生徒朝朝飽飯謁禁廬莫歸却向衡門趨刻
畫造化論錙銖但有千載名衆人不知而已獨信非其
愚未知吾師先生先生師吾孔子不師周公吾亦聊自
以娛嗟哉先生獨不得相與于同世雲龍上下游八區
　　　題先天觀圖
學仙之人與仙為徒住在匡廬之奥湖江之區張公煉
丹作龍虎丹成御氣游六虚後來出者絶代無何不學
仙住𤣥都𤣥都之壇角井孤上摩萬里之黄鵠下伏千
尺之飢鼯隂森檜筠自太古斬種力與開闢俱扶桑朝
日挂絶壁坐見樓觀青糢糊擘崖控石瀉哀湍春秋雲
露芝田腴我亦人間山澤癯偶陪䕫龍賓唐虞有時一
醉黄公壚震風三日撼不蘇折花未得渡弱水揮手始
識仙凡殊玉堂學士元與吳遺我兹山之畫圖尋牕數
户久嘆息無因致我雙摴蒱獨行幽人不受呼掃葉青
澗聴啼烏日暮蘿徑相縈紆相縈紆向何處明朝為借
麻姑鵬我亦騎之上天去
　　　奉和翰林侍講學士鄧善之韻
曩承持節江之東騎鯨再上蓬萊宫蓬萊仙人歌白鶴
聲落五湖煙雨中世間爵禄不易致何獨去就如飄風
朝廷禮樂須制作六經隠義資發䝉論思廟堂集耆碩
啟沃寧讓前諸公閉門讀書古都市四輦冠盖方隆隆
我生生長在空谷那有文字争人雄謬䝉引譽百寮上
負禄府署慚無功一别十年還又五昔者少壯今成翁
誰知復客七閩下隔二千里來詩筒羸軀頓醒瘴癘惡
頼此以慰心忡忡越王城南浪自白越王城西花正紅
　　　搗練圖
深宫佳人白日長夜感蟋蟀鳴中堂起視河漢心回徨
雲鬢籠鬆分作行清水如天收素練翠娥帶月杵𤣥霜
轆轤無繩金井悄邊頭不見梧桐黄裁縫熨帖坐在床
載𤣥載黄公子裳製成不逺煩寄將但見寒暑凋三光
身體甚適時平康君不見古來邊庭士雪壓闗河征戰
多折盡衣裘淚如水
　　　夏五月武昌舟中觸目　　掲傒斯曼碩
兩髯背立鳴雙櫓短蓑開合滄江雨青山如龍入雲去
白髪何人並沙語船頭放歌船尾和篷上雨鳴篷下坐
推篷不省是何鄉但見雙雙白鷗過
　　　送趙履道虞叔常還江左
趙子我同里虞郎我同年手折武昌栁送上西江船買
魚沽酒燒荻鞭夜下西塞寒山前西塞山碧如苔君今
去幾時來東風花開春水漲待君黄鶴磯頭望君庾公
樓上
　　　夢兩雛
阿英十二能辟纑阿牛五歲貪讀書辟纑成縷無人織
讀書有志令人惜汝父飄零汝母休吾親雖健俱白頭
雨聲斷道風驚屋阿婆獨抱諸孫哭
　　　大信晚泊呈舟中諸公
千家楊栁江當門東梁西梁兩岸蹲連檣大船集日昏
摐金伐鼓海上聞小江更出采石後前人立功後人守
大信花采石酒陌上相逄莫回首
　　　題陳所翁雙龍圖
愛龍畫擘𤣥淵開萬物顛倒隨雲雷龍公被髮向空下
身是真龍非畫者銕作鬚鬛玉作鱗電出兩目雲繞身
偶然㑹合此何處仰靣向天天不嗔世間眩轉空形影
倐然變化那能省高僧説法夜來聴誰道相逢非夢境
斗牛蒼蒼風雨莫泉阿豈識延平路當時縱無雷煥與
張華未必終藏不飛去
　　　題捕魚圖　　　　　　　歐陽𤣥元功
太湖三萬六千頃靈槎倒壓青天影大魚吹浪高如山
小魚巻鬛為龍盤羣漁聫艘伐桴鼓勢同三軍戰彊虜
長網大罟三百尺欄截中流若環堵吳王宫中宴未䦨
銀絲斫膾飛龍鸞大官八珍奉公子猩猩頳唇鯉魚尾
洞庭木落天南秋黄蘆滿天飛白鷗江頭吹笛喚漁舟
與君大醉岳陽樓
　　　送時中兄入京　　　　　　楊載仲𢎞
先生意氣非常流有如鵰鶚厲九秋讀書不肯守章句
經濟可許斯人儔懐抱利器將逺游直往上國交公侯
王侯位高不下士如以蛟龍視螻蟻為君莫獻光範書
以氣撼揺差可耳功名倘來不足為丈夫須作逺大期
君不見麒麟閣上圖英俊當時或自閭閻奮
　　　次韻虞彦高游陽明洞
憶昔神禹奠九州兹山㑹計功始休諸侯玉帛渺何許
但見萬水從東流衣冠永閉陽明洞夜聞鬼哭巖之幽
珠宫貝闕號龍瑞天造地設非人謀义牙怪樹凍不死
化作千丈蒼玉虬丹洞呀然仙掌裂翠峯巧笑蛾眉修
梅梁飛去銕鎖斷往往雷雨生靈湫軒轅候神極秘怪
海上笙鶴時相投平生閉門讀史記子乃探穴先吾游
明當挾子期汗漫題詩更上最上頭不妨山水樂吾樂
豈有飢渴憂民憂故家喬木尚可求有子有孫百世留
卧横玉簫泛歸舟吹散萬斛江南愁
　　　吳真人古劍歌
閒閒真人藏古劒敬之如神不敢忽賓客時來求一觀
輒有悲風起倉卒人言此是金鐵精良工煅煉久始成
動揺天地含變化摩蕩日月含光精昔年有蛟起江中
口吐烈熖燒長空下民昏溺上帝怒雷電往擊皆無功
常持此劒斬蛟首流血滔滔侵廬阜傳記傳聞時既久
不意世間今尚有吾過下里多惡氛魍魎魑魅能食人
請君為我絶此怪一洗宇宙長清新
　　　題華岳江城圖
華岳能詩世有名學畫丹青亦豪放此圖似寫安慶城
雉堞樓臺儼相向北風將至江靣黑千艘萬艘争避匿
滄溟湧溢水倒流南岳動揺天柱側蛟龍戲落秋潭底
素練平鋪八千里時清好作釣魚翁閒弄輕舟煙霧裏
　　　過黄陵廟　　　　　　　　李材子構
黄陵廟前湘水緑天寒漁郎唱巴曲沙棠舟上月蒼蒼
翠蛟白蜃江茫茫似聞清怨五十柱萬里鴻飛楓葉暮
神雅翻舞洞門開珠裳玉袖霑莓苔𤣥猿晝啼薜蘿影
赤鱗夜去芙蓉冷北渚淚痕斑竹紋南風哀思蒼梧雲
山頭古桂秋露碧山下江流豈終極荒凉掲車雜杜蘅
靈風自吹煙霧旌輕帆晚向芳洲泊聊薦蘋羞奠蘭酌
沅有汜兮湘有沱洞庭木落生層波徘徊獨詠騷人歌
　
　
　
　
　
　
　
　
　
　
　
　
　
　乾坤清氣巻三
欽定四庫全書
　乾坤清氣巻四
　　　　　　　　　　　　　明　偶桓　編
　　七言古詩
　　　送華山隠歸西湖　　　　王士熈繼學
方士求仙入滄海十二城樓定何在金銅移盤露滿天
琪樹離離人不采軒轅高拱聖明居羣仙真人左右趨
青牛谷口迎紫氣白鶴洞中傳素書珊珊鳴珮星辰逺
寂寂珠庭雲霧虚修髯如漆古仙子玉林芙容染秋水
九闗高塞不可留歸去江湖種蘭芷山頭宫殿風玲瓏
𤣥猱飛來千尺松閒房誦經鐘磬響石壁題詩苔蘚封
欲向君王乞祠禄安排杖履來相從
　　　送蘇公赴嶺北行省郎中
居庸闗頭亂山積李陵臺西白沙磧畫省郎中貂㡌側
飛雪皚皚馬韁濕馬蹄雪深遲遲行冷月凄雲塞垣明
銕甲無光烽不驚萬營角聲如水清明年四月新草生
征人賣劒隴頭畊思君遥遥隔高城南風城頭來鴈鳴
　　　贈廣東憲史張漢英之南臺掾
生平不願為傭書亦不願作章句儒酒酣詩成吐素霓
意氣凛凛吞千夫前年排雲呌閶闔出門一夜車四角
去年海嶠席未温一舸乘潮又催發大江之西日本東
廬陵文物常稱雄决科歲占十八九君當努力提詞鋒
才高不用長嘆息四海彌天豈無識壯年懐居亦何有
著眼帶礪開胸臆巖巖柏府凌高寒豪士傾葢宜交歡
我知屠龍不屠豨食馬政欲食馬肝吳姬壓酒飄香絮
謫仙神游歌白紵敬亭惟有孤雲閒欲雨人間亦飛去
　　　離京夜抵潞陽賦詩遥慰匡廬隠者併以寄金
　　　門諸公為一噱云　　　　　李泂溉之
野馬脱覊鞅倐疑天地寛臨風一長鳴風吹散入青𠖇
間頗如魯仲連蹈海不復還又如安期生長留一舄令
人㸔江南浩蕩忽如海落日照耀浮雲闗既不能低眉
伏氣摧心顔詭遇特達驚𠖇頑又不能抱書挾䇿干萬
乘調笑日月相回盤匡廬迢迢接仙山仙翁泛若秋雲
閒長松之隂引孤鶴望我不見空長歎采鉛天池津飲
醁桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑難人間之樂兮誠不足恃何
如歸卧棲巖巒棲巖巒卧巖穴夜半天風吹酒醒猶有
青溪萬年月
　　　題丁氏松磵圖　　　　　鄧文原善之
天目之峰凌紫煙下周林壑紆長川清池斗絶涵倒影
神運直自疏鑿先彼美幽貞廬閑房曲奥辛夷荃蒼松
手植經幾年靈虬夭嬌今參天門前朝流莫流水但聞
激石瀉瀬鳴濺濺山人養真衡茅下有書可讀琴可絃
意行清澗曲長嘯松風前山月出林高山花弄春妍仙
人歌來夜將半天空鶴唳山淒然飈塵大笑狂馳子口
誦丹訣傳真𤣥我欲從之結隣屋待疏藥圃謀芝田
　　　送友之官江西　　　　　　胡寛則大
花間乳鶯啼曙色送客驅車上南陌陌頭芳草緑萋萋
今人古人滅行跡明發吳儂燕尾船江巻寒潮飛練白
鸞童乘月吹紫笙不似琵琶怨秋瑟滕王閣中歌舞䦨
一望雲林謝公宅
　　　題周晹明皇水中射鹿圖　雅勒呼正卿
開元天子奮神武一矢成功定寰宇飛騎營中墮牝雞
妖星散落紛如雨邇來校獵渭城東姚崇發蹤指顧中
馬前十論効驅䇿君王已賀獲雋功波濤澒洞真龍立
應見波間老蛟泣畫師盤礴筆有神千載英姿如昨日
君不見天寳年來事事非宫中行樂晝游稀可憐野鹿
銜花去猶向樽前按舞衣
　　　送御史王伯循之南臺
京華歲晏饒風雪況復知交逺相别金貂貰酒燕市傍
官栁殘條未堪折客心戀戀不忍發離歌莫唱陽闗叠
羡君年少蚤致身文章徳業追古人繡衣驄馬向南去
江湖草木含青春
　　　杭州送兒姪歸里　　　　　黄溍晉卿
空江月滿潮聲怒二兒勇踏潮頭去故園天末渺予懐
夢中識汝歸來路起向江樓遥望汝江上青楓正霜露
凉風䬃䬃吹汝急櫓揺背指龍山渡翩然一葉舞中流
嗟汝童心得無懼自我西游歴三紀舉目交游半新故
下車相揖何紛紛白頭朝士猶徒步𤣥都觀裏舊桃花
見我重來能幾度緬思疇昔仍念汝徙倚䦨干日將莫
前潮將斷後潮續層波複浪無重數魚龍出沒相後先
疾雷槌山雨如注隔岸巒峰空復多沙際𠖇濛但煙霧
計程知汝已登陸息肩弛擔今何處明朝過我三釜山
能勿徘徊起哀慕近聞旱魃肆為虐殺吾手植千株樹
且須為我語比隣莫遣牛羊上丘墓
　　　贈俞觀光
東牕讀書吻正悲坐聞剶啄走啟扉衝風踏凍至者誰
俞子訪我由剡溪相逢把臂語移時婦人驚笑羣兒痴
俗物疾我不可鑒眼明求此珊瑚枝朝來贈我天馬詩
忽然掉頭去莫覊鼻頭氣息干虹霓詎能折腰向小兒
文章技痒聊娛嬉䇿勲聖處今毋遲繄我愛子莫助之
臨岐躑躅徒嗟咨
　　　題李坦之學道齋詩文
神仙中人世莫識政以文章為戲劇李生也復可憐人
手種蟠桃待春色山空歲寒誰念汝青楓墮影霜露白
逺游賦成一朝去翠盖雲旗莫可適蓬萊煙霧秋𠖇𠖇
鄧君白鹿無消息袖中驪珠三百顆夜深勿近蛟龍宅
金華山高青矗天山人㸔山忘歲年黄精芝草幸可食
安得與子巢其顛石床醉聴松風眠無為長歌怨如哭
使汝惻愴凋朱顔
　　　半月樓　　　　　　　　柯九思敬仲
峨眉山色凝秋碧山下雲連鏡湖濕萬里青天月半規
十二樓頭夜吹笛滿庭桂樹仙人家玉兔𢷬藥來紅霞
青蓮居士下東海祗在蓬萊掃落花
　　　跋南岳夀寧觀碑後　　　元明善復初
朱陵靈臺天柱巍太虛空洞緑煙扉上館赤帝朱鳥飛
祝融宅南參與旗羲娥兩曜愁蔽虧象緯冷逼嗟位迷
四觀燕吳與秦齊恒嵩泰華孰崇卑五氣順布百志熈
流祥阜物宣后祗雨風露雷豈其私惠爾下土尸者誰
中有異人餐玉芝夜眠秋霞晝天倪衣以青雲裳白霓
風車八極参兩螭七十二峯足幽棲琳宫貝闕輝陸離
潛光煉魄如嬰兒大丹入咽無渇飢誰其思之吳宗師
神變倐忽方張施泠然御風渺何之太君歲晏嘉予期
千秋萬歲受鴻釐皇圖景運永以丕手持芙蓉朝紫微
旋飈天闔此來歸彰靈荅貺達爾垂磨崖䥴我瑶華碑
　　　出門别親友　　　　　　　陳孚剛中
停君漢水浮鴨之翠杓聴我嶧陽棲鸞之緑桐男兒拂
衣出門去龍泉三尺光如虹君不見磻溪鶴髪釣魚者
偶擲漁竿來收野白旄揮開炮烙煙桓圭朱芾侯青社
又不見南陽卧龍人不識一朝佐漢□狠石羽扇輕揺
蛇鳥驚火精熖熖天西極旗亭四月栁如藍紫騮嘶風
黄金驂豈無扣牛歌亦有捫蝨談天生巉巖崒嵂骨蒿
萊槁死誰能甘我欲登泰山扶笻欵天闗東溟若木如
可攀手弄日月青雲間我欲渡黄河赤脚凌秋波水仙
樓閣銀嵯峨徑叱海若笞蛟鼉停君翠杓聴我緑桐真
人開天六合同風騶虞鳯凰飛舞鎬宫有線五色獻於
重瞳補舜衣裳山龍華蟲虎豹九闗兮不可以達吾則
脱冠歸來兮丹丘之青峯長揖二三子目送西征鴻
　　　常州
毗陵城西漁火紅家家夜香燒碧空荻花離離季子塜
楓葉索索春申宫鷄聲人語三十里大船小船浪相倚
鸂鶒一雙飛上天人在柂樓弄秋水
　　　居庸闗
車稜稜石确确車聲彭彭鬭石角馬蹄蹴石石欲落不
知何年鬼斧鑿僅與青天通一握上有藤束萬仞之崖
下有泉噴千尺之壑大行羊腸蜀劍閣身熱頭痛懸度
索一夫當闗萬夫却未必有此竒巘崿吾皇神聖混地
絡烽火不紅停夜柝但有地險今猶昨我扶瘦笻息倦
脚欲扣往事雲漠漠平沙風起鳴凍雀
　　　送鄭子經游霞城　　　　　陳旅衆仲
子經與我真弟兄海風十二吹青萍桐花影裏忽相見
美人為奏青樓笙酒酣氣盛欲飛起謂可戻契圖功名
樓前雪惡鴈欲墮寳鞭笑指丹霞城人生聚散亦何有
歲月與子相峥嶸金臺有約不可爽春船擬破滹沱氷
　　　泰定元年秋八月七日書於龍溪校宫時劉能
　　　静亦在坐
去年送君歌此詩今年我亦同覊棲年年離合誰所使
握手一指秋雲低我今歸矣子勿遲桐花落盡青樓西
　　　題天台桃源圖
天台一溪緑周遭溪南溪北都種桃東風吹花開復落
游人不來春水高錢塘道士張彦輔畫圖送得劉郎去
昨夜神雀海上來洞裏胡麻欲成樹
　　　和蕭秀才歌風臺
歌風臺前埜水長王媪賣酒茅屋凉酒邊父老説劉季
頭戴竹冠歸故鄉山河霸氣已消歇颯颯老栁吹斜陽
臺前小兒更擊筑筑聲更似三侯章
　　　太𤣥子祈雪歌　　　　　傅若金與礪
至元二年冬不雪天子夙夜憂黎民宫庭擇日詔方士
臺觀通天求百神留侯之孫住龍虎世領祠官列圭組
鳬舄經時謁紫微鳯章半夜飛𤣥武皇天憂民祈可必
臘雪依微應三日望拜還聞在竹宫受釐忽報臨宣室
天地杳然韜𤣥功賜予紛紜恩數隆請和六氣輔元化
常使九州歌歲豐
　　　憶昔行送雅勒呼歸武昌待高郵闕廣亦除静江
　　　同知皆未任
憶昔文皇御天厯知君已是青𠖇客寳氣經年動斗牛
璇光徹夜通奎壁比來蹇剥人所歎當路宣昭氣斯直
忽聞除書雙及門老親白髪生顔色秦郵近水足秔稻
桂林只今多盗賊待次且食武昌魚擕家不過湘南驛
王祥舊來驅别乘賈誼未久遭前席此時父老怨來遲
他日攀轅忽霑臆麒驥那愁九州大鳯凰早恨三山隔
秋浮江漢雲木清夜過淮河月波白新詩屢成知自誦
逺道即見何由得黄鶴樓前遇故人因君為致長相憶
　　　邯鄲行
邯鄲城高下白日邯鄲市上風蕭瑟故壘空餘鳥雀悲
荒垣只見狐狸出何王墳墓對山阿尚憶諸侯争戰多
趙客歸來重毛遂㤗軍老去畏亷頗黄塵白草宫前道
鬼火如燈夜相照公子秋來不見過美人月下那聞笑
當時冠盖激浮雲撾鐘考鼓宴青春只今惟有郵亭樹
還送年年行路人
　　　和題吳閒閒京館王本中醉作竹石壁
　　　　　　　　　　　　　　薩都拉天錫
硯池花落丹水香步虚白日聲琅琅江西道士愛瀟洒
新粉素壁如秋霜王郎酒酣衫袖濕醉眼朦朧電光急
𤣥龍雲重雨脚斜白兔秋髙月中泣倦游借榻日觀東
恍惚夜夢三湘中鷓鴣啼斷江路逺青林雨暗春濛濛
　　　題喜夀里客㕔雪山壁圖
一年在京口雪片深冬大如手獨騎瘦馬入誰家四靣
雲山如户牖大江東去流無聲金焦二山如水晶瓜州
江口人不渡時有蓑笠漁舟横一年在建業臘月梅花
滿城雪五更凍合石頭城霜風號寒氷柱裂秦淮酒樓
高十層鍾山對靣如銀屏鷺洲不見二水白天外失却
三山青一年在鎮陽燕山積雪飛太行滹沱氷合斷人
跡井陘路失迷羊腸長空萬里絶飛鳥巻地朔風吹馬
倒狐裘公子獵城南茅店酒帘縣樹杪今年入閩闗馬
蹄出入千萬山瘴煙朝莫氣藹藹石泉日夜聲潺潺雪
花半落不到地但見晴空湧流翠海頭鼓角動邊城木
末樓臺出僧寺何人蹇驢踏軟沙出門何處不梅花江
潮入市海船集水煖游魚不用义良工寫此雪山壁過
眼令人憶南北玉京銀闕五雲端待漏何年鳯池側
　　　送左祥卿之香山縣尹　　貢師泰泰甫
九星排玉雙門開抱旗石鼓青嵬嵬帝子城邊跨龍去
仙人海上騎羊來禺南燕北天萬里五月河邊青雀起
鸊鵜膏煖射晴虹海月光寒烱明水宓子琴中化已成
吟得新詩字字清立馬街前待衙退刺桐花裏鷓鴣鳴
　　　分題得姑蘇臺送吳元振赴江浙省左丞
姑蘇城外江水緑姑蘇臺是吳王築吳王宴罷越王來
館娃夜冷宫門開落花飛去春無跡江邊却起姑蘇驛
馬頭旌節何皇皇候吏傳呼謁道傍孤山梅白堤栁黄
相君入坐中書堂
　　　送涇王府蒲司馬西還
重弓滿引鳴鏑和翻身躍馬渡長河日高射獵王半醉
軍中司馬功最多白狼西來獻天子腰間玉龍鱗甲紫
寳書緘奏動宸京黄封御酒貺邊城弦蒲汭鞠幾千里
芳草萋萋春似水鳥聲山色不勝情枚生作賦才難比
　　　送張介臣伴讀歸省濟南
白天迷濛日脚消雪花散落風飄蕭重裘著體如壓鐵
呼酒不來寒正驕東風匹馬去千里仰視王屋當雲霄
到家方慰母心喜入門更聴兒啼嬌華燈夜照舞衣熱
彷彿鳴鳯和笙簫暗黄著栁垂長條虎闈春信趣還鑣
一杯遲子城南橋
　　　題蘓武李陵泣别圖　　　歐陽檢伯恭
浚稽山前箭如雨渤海岸邊羝不乳同是肝腸十九年
白髪君歸朝故主臣心有血一斗許亦欲隨君歸釁鼓
五千健兒五千母臣若獨歸魂魄苦空將老涙寄君歸
歸洒茂陵墳上土
　　　題金宣孝太子墨竹　　　　張翥仲舉
少海神光射天起中有蟠龍龍有子混同江聲何處來
巻作琳琅墨池水蜿蜒歘起鱗甲張蛻骨立化千篔簹
一朝侍臣抱髯泣鶴駕不歸雲路長百年梁苑陵谷變
流落人間能幾見明昌内府應秘藏小字親題保成殿
吁嗟帝子真天人此君亦作天人真君不見洋州老太
守揮洒雖工無此神
　　　題李白觀泉圖
玻瓈杯中春酒緑醉墨淋漓牡丹曲平生合置七寳床
白苧烏紗美如玉阿瞞荒宴百不理寧計宫花衘野鹿
何物老嫗生此兒偷向金鷄帳中宿高將軍纔奴𨽻耳
誤使脱靴吾所辱要留汗襪踏鯨魚鼠子何堪煩一蹴
尋常溝瀆不可濯何處容伸遭汚足翩然却下匡廬雲
五老峰前㸔飛瀑
　　　周昉按樂圖
美人按樂春晝長緑鬟翠袖雙鳴璫玉簫高吹銀管笛
二十三弦啼鳯凰後來知是調筝手窈窕傍聴曽誤否
梁州徧徹六么翻此曲惟應天上有行雲不動莫雨生
流鶯瞥目飛鴻驚宫馳羽疾争新聲花月六宫無限情
君不見後庭玉樹棃園譜日日君王醉歌舞一朝鼙鼓
動地來禄兒危似韓擒虎丹青縱復工何益由來嗜音
必亡國田家機杼人不知好寫豳風勸蠶織
　　　緑玉連環歌為邢從周典簿作
于闐河頭夜光發赤髯賈胡采明月中有美璞凝寒晶
惟有鬼工能琢成伊誰得此邢公子示我緑玉雙連環
怳如空碧虹氣垂半隠青瑶蟾一規展之兩環不盈尺
叠作團團小蒼璧縠文錯落映雷文宛是昆吾寳刀刻
廬陵學士癖好竒辨古重以瓊琚詞珊瑚佩鉤詎可數
我疑制自金源時集賢仙公丈人行鳯閣舍人文有様
請君留束錦宫袍待㸔揮毫玉堂上
　　　入京　　　　　　　　　　危素太朴
春風浩蕩吹江南危子行年二十三長謡空谷天蕩蕩
劍倚白日風潭潭氣高却怪星象動身在肯為飢寒貪
宫中聖人朝萬國臣抱犂鋤在山澤中年讀書空自勞
三島求仙豈能得齒牙未落心未摧欲奏長䇿天門開
周公仲尼没已久麒麟鳯凰去不來世無忠臣與孝子
四海風俗何由回
　　　徐人歌
季子有劍秋水色徐君見之惜不得徐君墓上荒草寒
季子解劍挂樹間一生一死見交義嗟哉延陵吳季子
　
　
　
　
　
　
　
　
　
　
　
　
　
　
　
　乾坤清氣巻四
欽定四庫全書
　乾坤清氣巻五
　　　　　　　　　　　　　明　偶桓　編
　　七言古詩
　　　望嶧山　　　　　　　　鮮于樞伯機
東方巨鎮宗岱宗羣山列侍臣妾同西南崛起一萬仞
却立不屈如争雄何年天皇下星宫墮地化作青芙蓉
外如刻削中崆峒閬風𤣥圃遥相通我昔東游訪青童
羣仙招我游中峯悔不絶粒巢雲松失身誤落塵網中
如今可望不可到􁒷舟空羡南飛鴻神仙可學事已晚
安用屑屑悲秋蓬吾聞嶧陽有孤桐鳯凰鳴處朝陽紅
安得斵為寳琴獻天子為民解愠歌南風
　　　木牛歌　　　　　　　　　劉詵桂翁
吾聞景升飬牛千斤肥椎之不了士卒飢王生號牛八
百里徒瑩蹄角將何為此猶虚名乏實用負任毫末了
不支何如武侯象其似獨化枯槁為神竒平生憂人不
自食餉運常飽千里師刳心俯首竭筋骨氣象深穏人
誰疑中多抱負外遲鈍論功猶勝狂犢馳雖無奮勞効
畊種尚以㣲力禆興衰自期中道可不廢雖有捷徑寧
能追惜哉清渭不可渡未得束載四海隨我常讀書論
成敗魏不足控為吳持江陵蹶羽子規衂郿南衰髪秋
風知前謀既輕後過重天意蹉跌長如兹浩歌木牛感
豪傑空有遺恨供人知
　　　天馬歌贈甲寅進士陳所安
房星夜墮滎波中驊騮奮出如飛龍昂頭星宫逐枉矢
振鬛雲闕追天風漢家將軍三十六分道出塞争竒功
當時一耀萬里盡蹴蹋少海霓旌紅韓哀謝輿伯樂去
蹶塊誤落奚官庸十年皁櫪食不飽雖有駿步難争雄
春隨錦韉北陵北秋卧衰草東阡東時從駑駘飲沙澗
未免泥滓沾風鬃夜寒苜蓿山谷逈長嘶落月天地空
時平文軌明蕩蕩萬里穹荒無虎帳交河不用踏層氷
褁足山城學馴象吾聞天子之廐十二閑驥騄並收無
棄放金根雲䍐出都門喚取雍容肅仙仗
　　　送劉玉成之杭
錢塘之景天下無我昔未游知畫圖吳王䦨檻神仙壺
沙河燈火錦繡衢四城翠翹上靈隠萬家畫舫游西湖
孤村梅花白雪廬大堤楊栁黄金株百年風物未盡改
遊子那得聞其初錢王觚稜墮秋蕪趙家宫殿佛鼓喧
朝晡西風吹潮落越嶠夜角呼月沈姑蘇劉郎妙趣世
希有五色粲爛披珊瑚請君一往覽古昔酹以千斛之
酒鵞黄酥寫以文考賦魯城之筆千萬字吹以東坡弔
孟徳之簫聲嗚嗚歸來錦囊壓蹇驢與君共簸明月珠
　　　題文山衡陽躍馬圖和須溪韻
將軍紫綬馳燕然丞相白髪祁山前重瞳悲歌泣虞美
伏波眼穿鳶墮水英雄相望千萬年西風荒草迷五原
延秋王孫折金鞭女墻明月銅駞閑衡山春濃風日好
紫韁電轉人未老豈知蹶塊追海横海天如雪狂瀾倒
玉樓十二春衣妍流雲却月争取憐落花金谷獨一死
蒼旻不語丹心傳劉家的盧空識意金粟龍媒俱久逝
少年相對那得知掩圖醉倚南風睡
　　　銅雀硯　　　　　　　　周霆震亨逺
柏梁仙掌辭深殿西晉銅駞棘中見魏臺片瓦閱興亡
流落人間還作硯無情漳水去不回西陵罷望餘蒿萊
分香賣履俱寂寞獨此微物留餘哀客卿子墨辭滂沛
管城中書鋒課最銷磨不盡建安年照見姦雄心膽碎
按頭拂拭塵土昏幾刼冷灰藏燒痕不足文房收薄用
斷磚殘礫復誰論
　　　杜鵑行
我不暇自哀古帝魂春來却念今王孫王孫馬蹄去何
處但見黄鶴落日故宇煙塵昏我昔蜀帝空名存絶憐
王孫玉牒尊春宫天鵞壓酥酪凝香夕帳貂皮温紫茸
吳姬河西曲白馬怯薛鷹絛捫居民只尺甚天上冠冕
臣僕羣趨奔漢川一炬冦飛度四海寒食如荒村暴骸
泣霜闗月老恨血埋雨江波渾投鞭七寳委道側落花
送客慚春恩勸歸我亦久流落幾欲出口聲復吞莫道
人生歸去好江南無處弔王孫
　　　驥羣空
幽燕之馬毛骨殊龍種肇自崐崘墟百年帝業振長䇿
玉帛萬國同車書明堂大開武庫列白日矯矯升天衢
昨來毫頴吐芒角赤祲光怪干斗樞河流䪺徙渥洼竭
天廐十二駑駘居中原塵起遂鼎沸御者撫轡空長吁
盛衰反覆古來爾誤國致此其誰歟英雄緩急何代無
惠養汗血由攻駒五陵佳氣毓神雋往問伯樂今何如
　　　代北鷹
隂山角鷹距如鐵天壓穹廬飽霜雪御前校獵誇逺揚
海口朔風吹地裂凴陵殺氣隘原野走馬身翻臂韝掣
秋飛鴻鴈春燕鶯分寸躋攀勢縣絶山東一夕塵沙黄
狐兔根深豺虎穴古臺寂寞呼不聞坐使荆榛徧城闕
嗟哉爾曹既不能訴寃口流血又不是造天逢翼折上
林供奉濫君恩架上錦絛長綰結偷生忍恥獨何心天
下滔滔同一轍
　　　哀余淮南
昆侖烈風撼坤軸日車歛轡咸池浴六龍飲渴呼不聞
赤螘𤣥蠭厭人肉荆襄弗支廬夀孤江東埽地如摧枯
忠臣當代誰第一七載舒州天下無東南此地闗形勝
天柱之峯屹千仞當年赤壁走曹瞞天為孫吳産公瑾
我公千載遥相望﨑嶇恒以弱擊强孤城大小二百戰
食盡北拜天無光當闗拔劍蒼龍吼盡室肯汙姦黨手
摧鋒闔郡無生降羣盗言之皆稽首堂堂省憲羅公卿
建官分閫日募兵哀哉坐視無寸䇿遂使流血西江平
向來不曉皇天意大將南征死相繼一時貪暴聚庸才
玩冦偷安饕富貴河流浩浩龍門西燕山萬騎攢霜蹄
英雄暴骨心未死去作海色催朝鷄玉衣飛舞空中見
太息孤忠鏖百戰五陵元氣待天還睢陽誰續中丞傳
　　　哀李潯陽
蜀川㑹漢投匡廬潯陽之厄江西樞李侯伏節忠貫日
存歿誓與城池俱夫何郡將弛練卒世禄忍負私其軀
冦來談笑啟闗遁坐使邑井成丘墟侯時力疾短兵奮
臣首當血心當刳魂歸謁帝慟伏闕塗地肝腦民何辜
臣衷願瀝付渠荅臣首欲飛宜僕姑誓堅洪壁殱衆醜
却埽淮蔡匡全吳黄塵四低黑風淡赤豹騰駕蒼虯呼
山川幾刼鑄英氣上遡古昔誰其徒平原汗馬河北重
江淮安堵睢陽孤顔張凛凛心未死逈立千載誠相孚
况聞有子殊激烈義在從父輕頭顱石頭之袁姑孰卞
兩間忠孝何時無紛紛賣降與棄甲仰視汗喘呀長吁
惟公葢自元氣立顧盻所取皆詩書當年射䇿首多士
已分一念金無渝朂哉謀國慎所託古今大勇惟真儒
　　　哀張千户
貫楊將軍年十九祖父死邊功不朽虎符前月始䕃官
衆議南征推好手奮身萬衆首搴旗偏鋒再進深履危
瘴煙毒霧晦白日飲血拔箭輿尸歸閨中青年美如玉
昨夢夫還兒在腹兒生夫死時日同忠在王家三世哭
隂山之虎出文彪海鷹抱雛霜角遒雄心九死知不悔
散入鼓角邊城秋堂上老姑髪垂縷帳底兒啼淚如雨
淒凉部曲舊營存千里魂歸投幕府幙中大將坐封侯
生平不識青海頭
　　　贈鐵脚劉道人　　　　　馮子振海粟
道人鐵脚更鐵冠山人鐵靣仍鐵肝道人山人兩相值
靣色脚色俱蒼寒道人鋒稜厓骨削山人劍氣星斗干
山空人去夜猿别一葦北渡黄河乾盧溝月濕波蕩潏
太行雲皛峰㠝岏古來豪傑數燕代長轂騕褭榴花鞍
呼鷹射鴈逐鷄狗脱手柘彈排金丸璧門雙闕照燕碣
虎豹蹲踞蛟龍盤布衣一語動萬乘不識宰相為何官
雲飛風起對紫檀血指瀝瀝衷如丹尚方百奉謟骨裂
山人九死聖度寛萬里放還真墮甑回視歲月驚流湍
南山清渭一夢覺但見落葉吹長安道人搥札未棄置
欲刻朽骨為榮觀野麋豈是麟閣具滄海自分終魚竿
窮林尺鷃無處著豈意思想南溟搏人間新貴奪紈綺
曲眉婉孌浮山巒為渠向作白玉盤眼耳鼻舌渾熱瞞
劉郎他日高眼㸔歸來取鋏歌馮驩
　　　送彭丙翁胡復初采詩　　　吳(缺/)原可
君行為我觀海潮淛江亭下風蕭蕭君行為我泛湖月
蘓公堤上楊花雪只今何處不聞詩南音寥寥君得知
海風吹寒翡翠尾秋露滴老珊瑚枝山川光怪豈敢閟
采之采之盡君意願君勿學梁昭明是非未定輕閑情
願君但似吳季子四海之風定誰美馬蹄跌宕輿地開
幽燕浩浩風雲來丈夫西游今可矣前日江南數千里
　　　别廣西憲史張漢英　　　　陳(缺/)渙翁
長吟不了秋堦蛩君飲不盡春江虹涓涓泠泠仙掌露
落落穆穆長松風少年憲幙廣西去意氣倐忽超鴻濛
御史行部玉花驄南度瀚海君與同日出鰲頭指若木
月明鵬背㸔芙蓉有時調笑却蛟鰐赤手得珠龍伯宫
君才一似列蕃貨明犀色射珊瑚紅象牙鶴頂世所有
桂蠧盛以玻瓈鍾歸來老母怪方朔何事紫薇衣袖中
劍光差差不可狎寧教小蟄全其鋒願君此行好自愛
雲氣蓊蓊東崖東
　　　題徽宗織錦圖　　　　　　楊(缺/)子承
君不見文君白頭吟氷絃撥斷鳯皇琴又不見明妃離
漢闕馬上琵琶青塚月争如深宫白晝長美人睡起慵
梳妝能將千條五色線織成一片雲霞光一姬織罷春
纎困香軟東風扶不定雙蛾淡淡逺山横嬌羞未醒梨
花夢一姬辛勤不下機機聲軋軋穿梭遲都來半軸秦
川錦不知補衮當何時行雲隨影肌凝雪斜軃烏絲寳
釵滑桃花瓣脱芳塵中壓碎環兒馬嵬襪道君玩物何
拳拳黄金博得芙蓉仙尚期千秋萬古傳玉書圖記宣
和年金戈南下闞􁫘虎中原白骨埋黄土青城赴約落
姦謀江山如錦誰為主一龍北狩不復還我今聞之心
猶酸豈料人間存此巻相逢依舊春風靣
　　　哭女醜行　　　　　　　叚天祐吉甫
叚家五歲花枝女繡㡌彩衣嬌楚楚全家㸔作掌中珠
不但阿爺憐惜汝阿爺官滿常熟州移家來杭年未周
無心偶得汝懐抱使我䪺解平生愁自從生汝三月後
喚汝醜哥要長久阿爺正因憐汝深命名剛以好為醜
蘭芽玉樹春照映綽約身材好情性易得易養不藉人
最喜生來不知病一年二年長精神三年言語字字真
舉頭四靣候人意識人懽喜知人嗔四年行履輕且便
堂上來徃如春燕阿婆房裏索梨栗大姊床頭覓針線
眼明望汝到成人門楣之秀閨房珍斯須不見情緒惡
逡巡或來顔色新至元戊寅月窮紀江上竒寒寒墮指
家家兒女病痘瘡十家之中九家死阿爺適奉差遣行
臨行顧汝難為情舟中一見九回首道上半旬三寄聲
明年正月初七日忽得家書知汝疾置書案上不忍㸔
便道多㓙還少吉良久殷勤問來者荅言勢惡君當舎
瘡頭黒䧟苦爬搔目瞑口噤如盲啞爾後三朝書再至
知汝繼世即遐棄遡風南望涙䦨干十日如痴復如醉
汝生汝死都在天與汝聰慧不與年含靈蠢動保夀命
造物不能天兩全華亭官舍寒栗烈簷雨淙淙燈暈結
一時往事到心頭誰道阿爺腸似鐵(原缺/)官事得容與
江橋明日風帆舉到家剪紙作金錢桂酒椒漿當酹汝
　　　題胡修撰金華雜興小藳　黄清老子肅
吾聞金華之山東南峯石壁巉絶如飛龍滄溟盤礴幾
萬里但見扶桑日影倒挂金芙蓉山中仙人古愚老青
霞落落雲間松翩然獨去游無窮謁帝西上昆侖宫春
苔染水碧于酒輦路人家挿楊栁金莖露瀉明月珠散
落人間作星斗君不見西山日上紫氣横花下有人調
玉笙太平擬進九成樂五雲樓閣生秋聲
　　　上繼學王公
大風巻地沙塵昏十日不得一出門胷中俗子浩于海
思欲一見雲中君雲中之君玉為節廌冠峩峩照晴雪
振衣驚落琪樹花片片人間作明月有時霹歴生風雷
松聲曉失青崔嵬衆芳收雨作春色瑶草緑徧三蓬萊
有時筆端吐光怪干將生花五龍蛻廣寒天上聞步虚
萬壑千崖度秋籟嗟予困學無所成仙家幸識黄麒麟
願從輞川覔詩法白鷗吟入南山春
　　　丁夘及第歸和揭經歴見賀詩
兒時見月欲上天昆侖獨往三十年山深染得秋水緑
所思忽到梅花邊螢燈照雪心炯炯危坐空齋似禪定
落花啼鳥意不驚澗瀑松風自相應書成上謁天帝君
半夜掣起扶桑雲麒麟峥嶸列萬户虎豹屭贔縣千鈞
翠盤八珍為君薦劍珮鏘鏘揖羣彦木天日上五色雲
知有百靈䕶經傳春城如海花滿園狂吟中有白與元
至今風雨飛動意垂揚起舞花能言銀潢東流幾時了
松下夢回秋又曉蒼蒼此意誰得知蟾闕佳人霜雪皎
　　　送海東之
海東之玉闗之人奈子何一朝趨試當大廷搜竒抉秘
如縣河胸中二三䇿發憤精研磨中山兔毫渴濡染緑
文巨硯出大沱御巻足揮霍如見山之泰華江之番紫
髯長㦸凍不折濁流鼓枻氷峩峩得官固好好東之情
最真遂使吾儂日相親不誇文字雄退與寒士相推尊
滛哇鄭衛非所云闔閭城邊種楊栁栁江栁子子亦聞
我有刻玉書願與窮朝昏子若修之可凌雲不廢世間
功與名況聞子弟功䇿勛一門科第凡五人瓊林之中
翺且翔如此文文而章章所以青城樵者有歌曰海東
之兄弟三人如鳯皇我歌曰二雛亦復鳴朝陽再歌曰
二雛亦復鳴朝陽
　　　王鐵槍像　　　　　　　楊維楨亷夫
鐵槍兒五代傑滑中歸來義尤烈捷聞三日破南城鐵
槍竒兵果竒絶鐵槍折河北裂唐家又移梁日月阿巖
雞狗何足尤虎豹一死皮須留烏乎痴頑老魅老不死
朝梁暮晉復歸周誰復拔劍知相仇
　　　王粲登樓圖
臨洮水涸銅人毁西園青青草千里秦川公子走亂離
瘦馬疲童靣如鬼俊君威命誇漢南虎視走鹿何耽耽
可憐膝下盡豚犬誰復大厦收楩楠落日樓頭髀空拊
目斷神州隔風雨平生不識大耳公座上客歸丞相府
春深銅雀眼中蒿攬涕尚復思登高江山破碎非舊土
版圗何日還金刀荆臺高棲已荆棘丹青寫賦工何益
君不見袁家有客能罵賊將軍頭風重草檄
　　　漁莊
君不見裴家之莊在子午臺池已作張家墅又不見李
家之莊在平泉花石亦入陶家園不如漁莊在崑之所
官不得奪人不得取或言投長竿蹲㑹稽釣嚴灘隠蟠
溪彼數子者逃名而名至孰能索我于東溪之東西山
之西春江𠖇𠖇春水瀰瀰桃花亂流跳魴與鱮㑹稽丈
人本釣徒釣竿手拂珊瑚株浩歌小海入東去大魚鱗
鱗來媵予子知我我知魚濠梁之樂樂有餘
　　　二喬讀書圖
喬家女兒雙芙蓉一代國色江之東亂離惟恐埋百草
豈料一日俱乘龍江東子弟孫郎䇿同住周郎道南宅
弟兄不减骨肉親喜作喬家兩嬌客明年䇿死鏡中妖
銅雀春深愁大喬自是阿瑜能了事黄星一道隨煙消
小喬初嫁有如此天下三分從此始風流顧曲本多才
風雨雞鳴戒君子喬公教女能詩書豈比小姑持刃為
帳中草檄名漢賊已知事屬方頤兒君不見阿瞞晚贖
蔡文姬博學才辨何所施天下羞誦胡笳詩
　　　題錢選畫江山萬里圖
神禹劃天塹横分南北州祗今天不限南北一葦航之
如丈溝洪源發從瞿塘口險峽中擘分黄牛括漢包湘
㑹沅澧二妃風浪兼天浮青山何罪受秦赭翠黛依然
生逺愁洞庭微波木葉脫有客起登黄鶴樓老瞞横槊
處釃酒澆江流江東數豪傑乃是孫與周東風一信江
上發從此鼎國曹孫劉吳南晉北後倐忽開六朝江南
龍虎地山水清相繆渡頭龍馬王氣歇洲邊鸚鵡才名
留新亭風景豈有異長江不洗諸公羞宫中金蓮步方
曉後庭玉樹聲已秋何如一杯酒錦袍仙人月下舟解
道澄江浄如練醉呼小謝開青眸鐵崖散人萬里漚拙
跡今似林中鳩不如大賈舶江山足勝游腰纒只跨揚
州鶴樓船不問蓬萊丘平生此志苦未酬眼明萬里移
蒼洲烏乎楚水尾吳江頭山河一髪瞻神州孰使我户
不出兮囚山囚
　　　題馬文壁弁山圖
七十二弁一弁高而孤兩雷相望有如大小姑我昔攀
蘿上孤弁曽見碧眼胡浮屠生綃一幅在下地三萬六
頃鴟夷湖湖山開圖一嘆息胡僧幾歲寄我空中書
　　　淵明漉酒圖
義熈老人羲上人一生嗜酒見天真山中今日新酒熟
漉酒不知頭上巾酒醒亂髪吹蕭屑架上烏紗洗糟蘖
客來莫怪頭不巾巾冠豈為我輩設故人設具在道南
老人一笑猩猩貪東林法師非酒社攢眉入社吾何堪
家貧不食檀公肉肯食劉家天子禄頽然徑醉卧坦腹
笑爾阿𢎞來奉足
　　　送人之浙省幕官　　　　　潘純子素
東家老人語且悲衰年恰憶垂髫時王師百萬若過客
青葢夜出民不知巷南巷北痴兒女把臂牽衣學蕃語
高樓急管酒旗風小院新聲杏花雨比來官長能相憐
民間蛺蝶飛青錢黄金白璧大宛馬明珠紫貝西洋船
繁華消歇如翻掌官中賦歛年年長里巷蕭條竟不歸
華屋重門結蛛網語中嗚咽不堪聞飢狼餓虎方紛紜
麒麟鳯皇那復得使我益重髯參軍參軍在官僅一考
素髪蕭蕭坐成老上官掣肘下吏罵賴有閭閻獨稱好
杭州公事天下繁大材取决無留難參軍累官日益貴
何術可使斯民安
　
　
　
　
　
　乾坤清氣巻五
欽定四庫全書
　乾坤清氣巻六
　　　　　　　　　　　　　明　偶桓　編
　　七言古詩
　　　送周生　　　　　　　　李孝光季和
二月已莫江水深春風吹折行人心山頭明月落未落
杜鵑夜半莫哀吟泊船上有青楓林
三月欲來花繞陌又唱銅鞮送行客男兒莫爾可憐生
男兒生身好顔色拔劍起舞雞鳴柵
　　　沙頭酒店
江邊楊栁金蟲落雨過桃花香漠漠沙堤小市似新豐
阿姬十五當壚惡縷金半臂雙鴛鴦翠杓銀罌勸客嘗
嘶殺門前五花馬羅敷有夫空斷腸
　　　和陳叔夏章字韻詩送此山師
天孫織錦當朝陽銀梭軋軋回天章麒麟鳯皇映東壁
煌煌珠笈帝所藏分送天人寳花雨紫狐夜泣龍髯塵
袖間明月大如屋老蛟來飲銅盤露天孫何曽辛苦為
春風吹緑雲錦機娉婷盈盈渡河漢世上那有新相知
　　　送達兼善典簽
江頭風多花暗天舟子擊鼓牽官船繡鞍大馬來如煙
學士翠鵰袍領妍袖中三尺軟玉鞭手揮送者日在山
隴西男子更致言東方民力願少寛達官擔橐横索錢
先生歸到明主前上言赤子天哀憐仁人在位如解縣
大臣不讓臯䕫賢天下畫一徽張絃未將鼎爼烹小鮮
如吾但當歸力田眼見霖雨開豐年墻下飯牛薺花圓
　　　送陳君禮之婺女兼寄徐仲禮
陳公子騏驥騊駼一日馳萬里珍怪生從渥洼水不隨
衆馬仰秣芻泛駕亦莫牽鼓車陳公子公起為我舞我
能為爾歌古來豪傑不擇術蕭曹刀筆終身多身為國
士足可惜致主堯舜今何如陳公子努力富貴勉自强
白髪坐見千丈長鄒陽枚乘焉足學去學董子登賢良
讀書未及無伴律脱令貧賤猶馨香陳公子我之故人
柏臺史三年不得一書紙鞭麒笞鳯作官府往往吹笙
碧雲裏芙蓉衣裾雲錦褠手奪天巧天孫愁豈憶故人
在下土夜半短衣行飯牛陳公子我有幽蘭白雪之古
曲不辭為言歌宿宿有使東來即寄書莫學故人忘我
為
　　　舟中為人題青山白雲圖
江氣贔屭如蛟龍曉風吹落金芙蓉神女凌波洗雲去
暮為行雨陽臺東朝來白雲散白石小姑蛾眉翠欲滴
老蛟化為百歲翁彭郎磯頭夜吹笛
　　　送林彦清
有客新自東方來瞳子如月無纎埃言昔東見容成君
接上軒轅張樂之層臺手捫青天冷至骨白榆列宿何
崔嵬軒轅仙成去已久皆騎威鳯驂龍媒珠璫明珮隔
風雨天門晃朗相當開仙家玉女少愁思踏雪雙歌紫
雲迴君嘗教我三洗髓已覺靈氣生根荄我時坐客桂
樹下縱之使言手拄頦客似師横差短耳眼似恨小髯
䯱䰄不見横君三十年眼中見子吾已衰却憶相擕入
鴈谷山中二月如天台風吹桃花行水靣大笑酌我紫
霞杯客今好游自不惡名山往往多竒才倘逢俗子莫
與語世貴瓦缶輕尊罍舟行江中慎濯足磯下乃有鼈
與能更莫然犀照水怪自倚善幻驅霆雷望見九華足
雲氣一上絶頂驅蓬萊
　　　題楊鐵崖琴書安樂窩
舉世之樂無如鼓琴琴可以禁人之邪心易人之哇滛
舉世之樂莫如讀書書可以絶小人之狹邪履君子之
坦途世人為樂千種有不如我樂長可保(叶/)彼有嗜飲
樂飲逢毒若酖艶妻懽娛自令身枯溺(缺/)貨殖為盗賊
積崇勢淩人鬼神斷嗔蚤官驕子疾為禍首或世所樂
自詭神仙累萬人學無一長年有樂放恣毁除鬚髪捐
棄父母終竟不覺有察于獄謂彼不憯性習浸移久而
泰甚凡此衆樂豈不可懐不如我樂無患與菑鐵仙左
琴右書傳終日危坐笑以咍忽見吾詩仰天歌鐵仙豈
不大樂哉
　　　曹伯珪築室曰桂齋戲作俳偕體
　　　　　　　　　　　　　　　釋大訢笑隠
阿仙騎鯨白銀闕醉折秋花餐玉屑霓裳曲散墮清塵
涼夜素娥悲白髪玉輪碾香空翠寒流光萬里君合懽
大星漸低海色白髙齋翠影空團團萬巻芳心期厚地
憔悴秋香忍相棄百年空使富貴覊淮南小山歸不歸
　　　扶桑行送銛仲剛東歸　　　丁復仲容
日出扶桑根日上扶桑頂海色秋茫茫天光何萬頃扶
桑日東出若木日西落日出天始明扶桑人不惡扶桑
有國自鴻荒有國有人天性良亦復有君臣棟宇垂衣裳
自古國有主不知何姓氏聞自周中王世嗣相傳宗揖
讓至今惟一姓不識有興亡君君臣臣父父子子至道
之綱何弛何張且吾聞之扶桑之國人寧殺不受辱豈
不謂死亦何短生亦何長身在義所恥身死義不忘皇
元發仁被六合海服逺來貢大舶凌廣洋陳辭極懇款
器物盡精緻黄金鑄甲白日光大珠徑寸夜發芒利刀
截鐵斷兩旁水玉拾海底湛澈團天漿竒才妙識不及
數一一具獻無詭藏上者國有使下者通販啇年年以
為常奈何漢中葉獨用桑弘羊内府無錢愧張武大官
小吏貪如狼懐金辱明主穢徳腥外邦彼豈侮大國顧
敢為猖狂夜半海水赤南風無回檣十年不遣使東天
遂裂長鯨奮怒火熾揚波濤洶生海中不寧上人何年
來瞳人正碧髮未蒼詞句所發如衆妙香自言讀書在
扶桑慕法五天竺十七來錢唐十八姑蘓住浩歌濯滄
浪問劍虎丘石拄席楓橋霜古臺吟鳯去新寺訪龍翔
振衣香爐顛洗鉢三石梁天上歸來虞閣老留之卄日
埽室置禪床笑謂門生及兒子海國有此圭與璋一一
作歌送彷彿扶桑之故鄉珊瑚樹底龍所宫照之五色
雲錦章龍兒䕶惜不得睡中天夜掉紫玉幢意用慰此
遥相望往年上人去我在霅上不得見前年上人歸我
方僦宅園中央日夕還往雙檜下列榻坐受南薫涼冩
詩不記首把酒無數觴苧袍浮霜踏月色夜未及鼓猶
擕將雙檜先生不及仕抱甕灌園而已矣有家何曽隔
海水有路未即還鄉里園芎二畝差可擬菜本作羮播
其子日日月月逝莫止朝朝莫莫聊爾耳此非天運固
如此扶桑之國邈東溟子其懐歸子所應天之所在子
無能方今天子聖且明子能有道玉帛徴林泉之家從
所營子子孫孫無盡燈子國君臣家父兄一日聞之千
載名子毋扶桑歸聴我歌此扶桑行
　　　月灣釣者歌
月灣釣者天與閒長日釣魚明月灣黄昏坐到月上山
天低月高人未還月圓在天半在水明月灣頭人所喜
先生月灣家密邇坐釣明月那可已波神起笑㺯明月
月滿波心魚撥剌柔緍揺月寒餌没爛月錦鱗魚上出
得魚叩月喚隣家煮魚和月吞香霞舉杯月來金滿花
湮光漾月天無涯杯痕倒㵼月入腹月興惱人清不足
杯空仰天月照目顧影翻憐月孤獨夜深月冷霜滿天
勸月不飲月乃延置杯餽月坐月前月謂汝飲天之縁
呼童就月即更酌月故憐人月不落月在憂來無處著
但恐樽空月相却豈不知曹老瞞明月可掇憂無端豈
不聞嚴家灘漢月不滿羊裘寒非熊辭月就西伯夜夜
渭川空月白未如明月灣頭客釣月取魚賖酒喫忽自
笑把酒問月者何如古人今人月在諸金尊照月長不
虚胡為捉月騎鯨魚青溪好月連江湖迴環九曲月若
鋪我今亦願為月灣釣者徒磯頭展席為月沽酒後耳
熱醉舞明月歌嗚嗚
　　　題長江萬里圖
天不限南北人方樂畊漁承平百年日慷慨萬里圖恍
然舊游地浩蕩清興發放船白帝城下秋載酒黄牛峽
中月明發古夷陵為訪姜詩井披蓁罥修筒寒花汲空
冷湍流激柔櫓崚下荆門灘荒藤漢景廟落日還登攀
霞沈宜都驛夜宿松滋渡水色瑪瑙光繁星粲無數荆
南亦坂郢章華猶故臺壊堤明斷鏃團沙如粟堆雨休
雲夢澤天空洞庭水曹瞞敗軍處殘灰餘故壘仙人白
雲表招手為我留待網嘉魚穴銜華黄鶴樓醉來思禰
衡憤起叱黄祖不見人間來鳯皇何用筵前賦鸚鵡磯
頭若蹲虎江流多怒聲客枕不成寐已在潯陽城飛瀑
瀉銀河匡廬倚天碧遥憶義熙人黄花空好色黄陵二女
廟小姑江上頭舟人問風水幾日到揚州月色過馬當
長風沙在眼鴈投秋浦雲鴉歸戍樓晚蕪湖水東注逆
磯無回波兩山隔江滸倒浸雙青蛾抵掌女媧石浩然
歌白苧太真然犀真自愚謫仙騎鯨竟何去黄鬚天子
七寳鞭曽挂當塗道邊樹一百二十里樹色連長干豪
將多反覆都邑無時安金蓮曉歩㓕玉樹朝歌闌千載
空舊迹令人起長歎天運開昌期地險亦何有年年江
上春東風入楊栁往來白下亭日夕金陵酒𤏡船出金
焦越賈行松維况聞巴人婦半是吳女兒我生亦何幸
白首無亂離所願億萬年永永長如斯
　　　送林彦清歸永嘉　　　　　鄭元祐明徳
玉晨明皇大道君丹霞上宫校瓊文芙蓉製冠珠織裙
並乗緑轝駕飛雲有美一人岸青帉來從東甌東海濆
不笑不語寡戚忻帝驚顧語仙聖羣是能執持神化藴
子昔夢噩帝怒賁拯子于危釋憂慬報崇仙堦秩孔殷
尚念無以章殊勲琳宫紫幄珠流熉靈來乗純去乘雯
影響濁世那由聞神孫飄翩接芳芬烹陽冶隂調夕昕
氣神元精駐不分由能錬之久益賁水浸不溺火不焚
是謂真人非外棼鴈蕩木落溪沄沄子今東歸似驚麇
將與浮脆同氤氲釃之清泠濯垢氛我將學之意則勤
其如衰年日已曛况復歲晏手足皸作詩送子空云云
　　　五峰將還維揚因言沈侍郎在吳賦此以寄
二月桃始花三月客還家階前踈雨落堂上春衣薄為
言沈約在吳中玉壺青絲酒如空春風相過蕙草緑芳
菲滿堂樂未終
　　　懐友人俞伯貞　　　　　　沈存肯堂
去年秋風巻黄埃美人躍馬沙邊來今年秋雨洒白日
美人逺上黄金臺黄金臺下燕山道漠漠寒雲接衰草
鴈飛不斷青天長長使征人路傍老美人美人胡不歸
清霜凋盡珊瑚枝臨風三嘆思欲絶悲莫悲兮生别離
　　　擬梁簡文體送鐵文彬左丞奉召北還
　　　　　　　　　　　　　　　鄭基本初
將軍功葢世揚威浄海隅虵矛縈後騎虎衛促前驅三
門開地甲八陣轉天衢鐃鼓潮頭響竿旗日下趨飛梯
躡暗島合璧示宏圖降醜尋封奉帝廷聖書銜鳯落青
𠖇再召伏波歸闕下南荒銅柱已鐫銘騑騑返駟馬黄
河春始融輕風流碧塞晴日炫彫弓栁折秦山麗氷消
泗水通錦鶻窺長坂白鴈墮春空黄封將法酒羽檄候
元戎麟閣圖形已預知更應設帳㑹瑶池夕劍花光歌
吹歇御帖重頒紀宴詩
　　　美人圖　　　　　　　　　郭翼羲仲
鬱金殿前楊栁新長門草色春復春下堦微微動香步
波影晴光流素塵翠釵蜻蜓彫玉珮攬髻回風舞裙帶
合懽花落無好枝伯勞單飛鶯亂啼玉音夜夜宫車絶
露㸃蒼苔怨明月
　　　送秀石芝上人請龍門禪老住奉聖寺
芝草生秀石野樹含碧姿青山為屏幛白雲為藩籬菩
提山中之人胡不歸乃言要與龍門期龍門吾友僧者
竒爾毋恃力奪去之龍門山高開翠微兩崖峽束雷雨
垂六月隂隂㸔雪飛不肯走熱觸且馳南澗送爾來乞
詩爾速行矣無遲遲交游莫年星亂稀微斯人兮吾將
疇依微斯人兮吾將疇依
　　　雲泉生歌
雲泉生氣如雲其心玉堂氷汪汪萬傾澄不清雲將龍
變化氷與芙蓉青華岳天風動飛鶚朝陽噦噦孤鸞鳴
雲泉生其家亦貧無一錢躬畊何用南陽田諸侯不薦
士朝廷不求賢讀書試吏東海邊君不見漢留侯掉舌
曽為帝者師張鎬窮谷一叟耳丈夫際㑹各有時騏驥
一日千里馳未遇伯樂猶鳴悲荆山之璧亘光彩世無
卞和誰識之君于富貴端可期施之政事無不宜浮雲
漠漠抗高節君之心兮江水知捧檄自甘升斗禄城裏
青山照書屋回首西風𤓰戍秋把酒青天送黄鵠黄鵠
兮高飛啄琅玕兮飲瑶池再飛直上昆侖栖鷄鶩螭龍
豈與尺鷃同藩籬雲泉生錦袍仙人爾之祖步武金鑾
動人主采石江頭秋月高熖熖文章照千古功名事業
在壯年安得與子同飛騫甚矣吾衰也久矣山中早晚
結松屋遲子歸來兮月明爛醉歌雲泉
　　　題畫松壁　　　　　　　　鄭東季明
八月江頭茅屋破日日盲風雨交和眼前安得大厦成
拾遺歸來淚空墮紛紛萬木争出山𤨏碎榱桷非為難
萬牛莫挽楩與楠往往棄置丘壑間獨立風霜二千尺
未識何時逢匠石白頭老樵空嘆息
　　　題趙魏公墨竹　　　　　　陳基敬初
魏公仙者徒清風動千古夢斷江南春飄飄遊帝所鈞
天張樂如洞庭十二參差鸞鳯鳴歸來記得當時曲寫
作湘靈鼓瑟聲高秋素壁含蕭颯彷彿凉風起閶闔滿
天明月浸鷗波嵗晏懐人霜露多
　　　僕嘗夜夢從彦成飲彦成曰此荔枝漿也飲之
　　　令人夀子能為我賦之當贈三百壺予自口占
　　　一詩覺乃夢也及㑹玉山聞彦成釀酒果名荔
　　　枝漿以夢白之不覺大笑玉山曰君當書此詩
　　　吾當與子致酒以質所夢因莞爾書之彦成見
　　　之必更一笑也
凉州莫謾誇蒲萄中山枉詫松為醪仙人自釀真一酒
洞庭春色嗟徒勞瓊漿滴盡生茘枝玉露瀉入黄金巵
一杯入口夀千歲安用火棗并交梨不願青州覔從事
不願步兵為校尉但令喚鶴共呼鸞日日從君花下醉
　　　春衣行送陶栗夫之杭　　　楊基孟載
春衣未著春風起紅白梅花似桃李江頭美人舟欲行
一幅雲帆挂春水吳江二月春水生江漚涓涓江草青
一雙玉壺不忍倒兩個黄鸝差可聴問君東行向何處
云向西湖水邊住蘓小門前野草花傷心不似當時路
當時湖上酒如川吳娃蕩漿歌可憐玉簫嫋裊鳴春雨
珠箔玲瓏巻莫煙百年佳麗空回首獨有參差路傍栁
無奈東風翡翠絲等閑摘向行人手君行先謁貢尚書
北斗之南一鉅儒聞說春闈選多士莫使諸生賦子虛
再謁杭州謝太守聲華已播羣公口豈無美政化蒼生
亦有新詩傳不朽苗軍寨中春草多楊公長騎白馬過
英雄既往行伍散吳兒至今能楚歌歌聲嗚咽悲未已
何趙劉楊相啖餌古來壯士争相妬出乎爾者反乎爾
酒酣江亭望東粤吳郎霸圖今已歇斗牛中間落天星
十月烏臺雨飛血祇今三闗方苦戰羽檄交馳急如箭
不是諸公英武姿嗟我蚩蚩命如線願君勿愁功與名
鄉里竪子咸公卿相逄未尚秦儀辯欲以空言致太平
空言呶呶何足補自有神模定中土世祖洪基億萬年
中興孰謂非光武蹇余一身苦飄泊未甘餓死填溝壑
平生不作兒女悲今日因君淚雙落摩挲淚眼為君舞
舟人為我槌大鼓家貧愧乏黄金贈欲别未别心最苦
陶郎陶郎爾今去後勿我悲我無羽翼相追隨人生窮
達自有命丈夫節義不可虧嗚呼丈夫節義不可虧眼
前富貴孰取為
　　　陳公輔聴雨軒　　　　　　吾衍子行
帝子吟瀟湘瀟湘雲煙竟茫茫楚客歌洞庭洞庭木葉
空秋聲豈如敬亭山前野人宅西風不驚響雲滴燭花
未剪書在床愛爾𤣥音起虚寂忽無復忽有天洒來自
然山中枕流人如聴洗耳泉神融意適有真趣汝南郭
泰來何莫忽憶隴頭水罷我膝上琴旅人動遐思無此
瀟洒心君不聞簷花悲歌杜陵老山雪空回剡溪棹祁
寒暑雨惟怨咨流麥漂衢竟誰道與君歌聴雨秋雨最
可聴明朝雨歇雲亦散月色滿地秋𠖇𠖇
　　　望夫磯　　　　　　　　　劉致時中
望夫山頭日欲頽望夫山下江聲哀山頭日日風雨落
江上不見行人回空山亭亭幾朝莫猶記行人去時路
知君渡河長不歸恨不當年逐君去此身化作千仞磯
石猶可轉心不移長江水涸黄塵飛行人應有歸來時
　　　送李公質之揚州　　　　　文質學古
海風吹秋秋無痕秋風洒落秋無魂樓船萬斛戞明月
怒濤駕空相吐吞隴西才人天上客古劍飛花溜新白
腰纒十萬何足云載詩未許揚州鶴揚州瓊花天下無
為我貰酒提胡盧醉來莫問江南侣豪氣逼人真丈夫
　　　舟中夜歸　　　　　　　釋宗衍道原
夕風蕭蕭雲氣亂篙子移舟頻觸岸溪頭犬吠聲轉獰
沙際人歸暗相喚兩三家村稍已近十五里程纔過半
一星不出雨欲來時復推篷仰天㸔
　　　題趙子昂畫馬歌　　　　　陳泰所安
九原駿骨埋地中一夕盡化霜皮松畫史刳松作神墨
埽出麒麟帶松骨煙沙漠漠披風鬃精氣炯烔房星同
天山無人草木白西極日没黄河東時平使汝困轅軛
不得變化騰為龍黄金擲送燕臺下當日君王惜高價
自從汗血去人間老死英雄空見畫千年只說魏將軍
弟子韓幹終無聞今之畫者趙翰林嗚呼三晉賢子孫
　　　汴京　　　　　　　　　　董(缺/)則裕
仙人一巻石片片民瘡痍皇城一坯土寸寸民膏脂古
人惜之如金珠取之盡銖錙今人視之如沙泥棄之如
蓬茨古人不知今人嗤今人不知古人痴古人今人孰
是非山兮城兮竟何禆城有時而荒隳山有時而崩虧
山崩虧兮塵迷迷城荒隳兮草離離塵迷迷兮飛刼灰
草離離兮化隍池君不見日月爍樵牧移寒暑薄風雨
吹豈無一時好千載有餘悲嗚呼豈無一時好千載有
餘悲
　
　
　
　
　乾坤清氣巻六
欽定四庫全書
　乾坤清氣巻七
　　　　　　　　　　　　　明　偶桓　編
　　古樂府
　　　西樓曲　　　　　　　　元好問裕之
遊絲落絮春漫漫西樓曉晴花作團樓中少婦弄瑤瑟
一曲未終坐長歎去年與郎西入關春風浩蕩隨金鞍
今年匹馬妾東還零落芙蓉秋水寒幷刀不剪東流水
湘竹年年露㾗紫海枯石爛兩鴛鴦只合雙飛便雙死
重城車馬紅塵起乾鵲無端為誰喜鏡中獨語人不知
欲插花枝淚如洗
　　　結楊栁怨
長樂坡前一盃酒鄭重行人結楊栁可憐楊栁千萬枝
㸔㸔盡入行人手輕烟細雨緑相和惱亂春風態度多
路人愛此風流樹無奈朝攀暮折何朝攀暮折何時了
不道行人暗中老素衣今日洛陽塵白髮明朝塞城草
栁色年年嵗嵗青關人何事管離情春風誰向叮寧道
折盡柔條莫再生
　　　留春曲　　　　　　　　　劉祁京叔
絮飛冷屑龍蟠玉花殞香摧鳳銜燭批頰深林叫新緑
倚䦨人唱留春曲春光欲去如死灰明朝煖風吹又來
何如日日長相守典衣共醉花前盃殷勤留春春不住
白日西馳水東去鏡中絲髮奈老何君當持盃我欲歌
　　　征婦詞
青燈熒熒照空壁綺窗月上莎雞泣良人塞上遠從軍
獨妾深閨長太息憶初癡小嫁君時謂君早晚擁旌麾
如何十載尚輿𨽻東屯西戍長奔馳秋風戎馬臨關路
千里持矛關上去公家事急傳令嚴兒女私情那得顧
恨妾不為金鞴靫在君腰下隨風埃恨妾不為龍泉劒
在君手内飛光燄慕君不得逐君行翠袖斕斒空血染
君不見重瞳鳳駕遊九嶷蒼梧望斷猶未歸况今沙塲
征戰地千人同去㡬人回君回不回俱未見妾心如石
那可轉
　　　題子陵釣臺　　　　　　　盧摰處道
雲山蒼蒼兮烟木稠石灘潺潺兮江水流故人兮冕旒
先生兮羊裘使人皆先生兮誰其伊周使人不先生兮
誰其巢由可仕止久速兮舍聖人將焉求清風一絲兮
豈為名鈎蕉黄荔丹兮香火千秋岸下㡬篙兮榮辱之
舟先生一笑兮白雲收
　　　秋夜曲　　　　　　　　趙孟頫子昻
雨聲滴夜清漏長朱簾金幕浮新凉閨中美人動裁剪
故羅衣袂生秋香東鄰剥棗西鄰穫旅館無人念飄泊
餘不潦盡㴠清輝芙蓉壓隄怨不歸墻根草緑隂蛾飛
葡萄架空墮殷玉遙夜露寒生體粟暗蛩棲草鳴不平
無絲絡緯空勞促夢魂苦短道苦長萬山深處非吾鄕
玉蟲搖缸螢入屋去鴈來魚應可卜醒眼熒熒愁萬斛
　　　杏葉黄　　　　　　　　　范梈德機
杏葉黄天雨霜穹窿擕日照八荒回光照見白玉堂堂
中美人雙鳴璫中宵抱被直西廂忠君愛親兩不忘奈
何零露沾衣裳清曉樓頭見征鴈不如謝官歸故鄉
　　　轆轤怨
門前水揚聲似雨幽人當窗碧絃語東里征夫去不歸
一雙蛾睂鏡中舞年年井上攀轆轤勞心只恐秋葵枯
他年種得長生草梅花落盡青青好
　　　掘塚歌
昨日舊塚掘今朝新塚成塚前兩翁仲送舊還迎新舊
魂未出新魂入舊魂還對新魂泣舊魂叮嚀語新魂好
地不用多子孫子孫綿綿如不絶曾孫不掘𤣥孫掘我
今掘矣良可悲不知君掘又何時
　　　楊栁青謠　　　　　　　掲徯斯曼碩
楊栁青青河水黄河流兩岸葦籬長河東女嫁河西郎
河西燒燭河東光日日相迎葦簷下朝朝相送葦籬傍
河邉病叟長回首送兒北去還南走昨日臨清賣葦回
今朝販魚桃花口連年水旱更無蠶丁力夫徭百不堪
惟有河邉守墳墓數株髙樹曉相參
　　　長風沙夜泊
長風沙風沙不斷行人嗟行人嗟奈君何南風正髙北
風起大船初灣小船喜移船更近大船頭不獨風沙夜
可憂但祝行人好心事長河何處是安流茅屋參差數
株栁時平尚置官軍守青裙老嫗詫鮮魚白髮殘兵賣
私酒魚賤可買酒可沽他人心事知何如
　　　漁父辭
夫前撒網如飛輪婦後搖櫓青衣裙全家托命烟波裏
扁舟為屋鷗為鄰生男已解安貧賤生女巳得供炊爨
天生網罟作田園不教衣食㸔人面男大還娶漁家女
女大還作漁家婦朝朝骨肉在眼前年年生計大江邉
但願官司減征賦有錢沽酒醉中眠雖無餘羨無不足
何用世上千鍾禄
　　　馬上郎
馬上郎沙撥浪織金出袖齊膝長花靴蹴踏銀鐙光紅
纓白帽紫絲韁三三兩兩雙鳴璫朝飲吳臺雪夜宿秦
樓月酒酣却抱琵琶撥嬌歌刺刺隨手拍此聲此曲世
罕聞只今天下無南北
　　　車中女
車中女紅罟罛珍珠寶結間珊瑚茜裙盤蹙金鳳雛繡
簾低坐青氍毹十十五五聫鳴駒大姨封吳越小姨贈
秦虢瑤池錫宴日西側紗籠照道髙聲喝君王不愛畫
蛾睂未數昭君好顔色
　　　漢陽郎官湖歌　　　　　　李泂溉之
山翁薄暮醉酒歸杖藜迷却髙陽池清風吹花緑隂倒
我笑謂是秋雲移還乗貫月槎夜過郎官湖峥嶸星斗
入江漢蕩漾槎影如鯨魚九華之真人邀我倒玉壺麒
麟擘脯供行厨依稀仙樂在空際碧山四映寒蟾孤舉
酒酌寒蟾明月下飲嫦娥俱霓裳拂雲錦萬荷㵼露瓊
瑤珠麾􁋌晻靄羅烟空乃有玉皇所授之玉童風前飄
飄曳廣帶對立十二秋芙蓉清香九曲銀河通真人緑
髮披天風錦袍玉雪照天地口說姓字安南公是公多
逸氣畧與古昔賢豪同時能掃月色延我石室烟蘿中
又言昔同張謂所遊地長嘯一覆丹霞鍾風吹仙樂度
溪去我已醉卧香爐峯
　　　舞姬脫鞋吟應制作
吳蠶八繭鴛鴦綺繡擁彩鸞金鳳尾惜時夢斷曉妝慵
滿眼春嬌扶不起侍兒解帶羅韈鬆玉纎微露生春紅
翩翩白練半舒巻筍籜初抽弓様軟三尺春雲入手輕
一彎新月凌波淺象牀舞罷嬌無力鴈沙踏破參差迹
金蓮窄小不堪行自倚東風玉階立
　　　裴公亭吟
朝遊鴻濛津莫出天壇東手把天符書笑逐黄睂翁翁
行宛若飛空龍倐爍萬里生星虹翻然為我一揮霍樓
觀盡入青冥中是中泉石秋玲瓏泉下禹穴滄溟通長
林月色散輕霧潭影下燭玻瓈宫坐來况值青春暮一
日千娥獻歌舞水殿風繙鳳髓香濃緑迢迢出廊廡宫
牆亦有裴公亭溪毛映水連錢青飲酣起舞岸巾嘯太
行落日春𠖇𠖇太行西來幾千里我自南來浙江水浙
江潮回不寄君只憶横空紫烟起岸烟起空氤氲不煩
擊石呼將軍我行慷慨謝公去更欲長揖南溟君會稽
山上落花裏扶擕醉入千峯雲
　　　君莫舞　　　　　　　　王士熈繼學
獸環魚鑰開九門長刀閃月如雲屯軍中置酒毛髮立
楚漢瞋目争乾坤楯上切肉衫血涴白璧入手玉斗破
悲風烈日吹秦聲赤龍將飛沭猴卧項莊項莊君莫舞
以力取人天不與明珠美女棄若遺誰遣驪山作焦土
戰旗髙髙日向曛天空雲散猶待君漢王夜走灞上路
紀信成灰范增去
　　　行路難
請君莫縱珊瑚鞭山髙泥滑馬不前請君莫駕木蘭船
長江大浪髙觸天瞿塘之口鐡鎻絡石棧縈紆木排閣
朝朝日日有人行歇棹停韉驚險惡饑虎坐嘯哀猿啼
林深霧重風又淒罥衣絆足竹刺短潛形射影沙蟲低
昨夜雲月暗今朝烟霧迷青天蕩蕩紅日逺王孫遊兮
草萋萋行路難歸去來振衣滌塵轉淮海故山之雲莫
相猜行路難古猶今翻手覆手由人心江空月落長短
吟
轔轔之車渡黄河汎汎之舟江上波漢使叱馭九折坂
將軍横旗下牂牁君不見長江大道人如蟻漏盡鐘鳴
行不已又不見吳江八月人戯潮赤脚蹴踏潮愈髙男
兒有志在四方憂思坎軻纏風霜不及江南豪富兒一
生足不下中堂烹龍膏薦麟髓千金一笑如花美忽然
對面九疑峯送君千里復萬里生鐡無光劒花紫薄霜
碎碎月在水鷄鳴函谷雲縱横志士長歌中夜起
　　　古意
彈琴罷離聲置酒喜合并奉君藍田之玉巵凉州葡萄
新釀成君醉不肯飲月華為誰明羅襦起舞錦茵動花
落簾前驚乳鳳五更上馬雲滿天馬蹄却厭鳴珂重不
向章臺學鬪雞為通名姓入金閨銅壺滴滴宫漏晚鴛
鴦飛來池水滿
　　　白翎雀歌　　　　　　　　虞集伯生
烏桓城下白翎雀雌䧺相呼以為樂平沙無樹托營巢
八月雪深黄草薄君不見舊時飛燕在昭陽沈沈宫殿
鎻鴛鴦芙蓉露冷秋宵永芍藥風暄春晝長
　　　吳中女子畫花鳥歌
吳中女兒顔色好洗面㸔花花為悄調朱弄粉不自施
寫作花間雪衣鳥緑窗沈沈春晝遲半生心事花鳥知
花殘鳥去人不歸細雨梅酸愁畫睂
　　　秦淮謠　　　　　　　　雅勒呼正卿
天險淮南紀猶隔秦淮水水上石頭城城頭更戍兵如
何愛歌舞坐待韓擒虎璧月委瓊枝歡娛能㡬時
　　　大堤曲
郎家大堤上妾住横塘曲年少結新歡離别豈所欲日
日望郎歸門前春草緑嫁時雙明珠繫妾紅羅襦纂製
逺遊屐願諧比目魚路長不可致搔首空踟蹰
　　　賦得月漉漉送方叔高作尉江南
月漉漉泥在水送君歸㡬千里泥在水月不明執君别
難為情漉漉見月水深泥多飄飄遊子嵗莫如何洞庭
露下木落無波白雲在望鼓枻謳歌念子之來擕書一
束兹焉言歸榮飬以禄雄劒在匣弨弓在箙馳騁千里
毋爾局蹙
　　　烏夜啼　　　　　　　　柯九思敬仲
故宫芳草春日低髙林漠漠烏夜啼烏啼不斷愁深閨
萬里封侯何足道玉顔如花夢中老東方欲曙烏飛去
門外落花紅不掃
　　　將進酒送方叔髙之鄔子洲巡檢
君不見瀟湘之浦蒼梧山虞帝南巡去不還當時揖讓
稱大聖但餘湘竹秋㾗斑又不見汨羅江頭深碧玉屈
原憔悴江頭哭皇天何髙地何厚忠而被讒空放逐將
進酒君莫辭聖賢亦塵土不飲當何為桃花水煖歌聲
度楊栁風輕舞袖垂况是驪駒促行役美人惜别低蛾
睂有肉如陵有酒如海今日盡醉極歡娛莫待重來髩
絲改黄金束寶帶白玉飾雕弓將軍馬上意氣雄賦詩
横槊踰江東
　　　趙孝子歌
愁漠漠歌嗚嗚哀鳴背雪聲相呼中原無書嵗復晏有
父萬里身羈孤兒欲從之重回首闈中有母母有姑側
立乾坤去復住浩浩落日明江湖憶昔方保抱阿爺辭
家去倐忽三十年兒今壯已娶一朝祖母死揮淚青山
濕却辭老母遡江湖風沙何處收親骨燕市逢先友迢
迢指濵州濵州東去二千里城南亂塚那可求號天頓
地淚成血天地為之色慘烈結髮誓死不去此髮解塚
開還見碣兒能褁骨反如慕妻能守志終同穴君不見
泣林冬出筍卧冰寒得魚古來純孝動天地長歌紀事
誠非虚璽書旦暮旌其閭
　　　和東坡四時詞　　　　　　劉詵桂翁
燕子輕寒生院落佳人自捲猩紅幙樓頭風細墮楊花
簾下日長添繡蕚纈紋酒暈透瓊肌雙陸初贏笑問誰
閒綰同心當戸立不知花影滿春衣
幙波微皺迴廊永酒闌手枕珊瑚冷槐影横堦午簟凉
榴花滿地風簾静梅酸未試意先顰倦拂琵琶撥未勻
紈扇半閒冰椀凍翠禽兩兩下窺人
甁浸雙頭蓮顆緑畫闌閒却青奴竹微凉半下水晶簾
坐㸔飛螢度髙屋夜静樓風時動扄隔墻一葉落虚庭
血色鴛羅裁未就月明處處起砧聲
燭暗睡消聞畫角玉盆脂水紅冰薄深戸無風繡幄垂
小瓶一片梅花落轆轤隔屋聲咿啞雲母香猊暈宿霞
報道捲簾寒霧重午妝纔試翠鈿花
　　　曉寒曲　　　　　　　　　趙橚茂先
曲闌廉繊杏花雨博山烟飛裊晴縷夢回錦帳春融融
鸚鵡驚寒隔窗語美人曉妝雲滿梳栁風吹香入氍毹
翠鬟裊裊綰不斷寶釵壓髩紅珊瑚丫鬟捲簾采桃葉
驚起一雙黄蛺蝶
　　　錢塘歌　　　　　　　　　楊(缺/)子承
錢塘女兒十四五鴉髻垂肩學歌舞黛睂染得吳山青
争把琵琶按新譜婚期全不遵禮經典與豪家侑尊俎
數年限滿無相離兒女相逢不相覩妖嬈再入豪家去
臉色論財充阿堵飯抄雲子魚作羮髙捲珠簾鬪睂嫵
色衰嫁作良人妻不事耕蠶願生女徒聞禮樂百年興
吳越之風難復古吳越之風難復古
　　　去妾辭　　　　　　　　　孫(缺/)伯善
妾昔紅顔鮮抱裯十五年阿母云亡主中饋安排翁續
鸞膠絃新歸主婦情未密陡然兩意生荆棘推將怨隙
在妾身教妾彷徨留不得翁今愛妾空有心妾亦知君
愛妾深自古亡家為顔色妾身不當千黄金回頭向翁
語遺子留自乳浮雲有散時人生豈長聚妾去婦肯留
妾留婦應去但願主翁琴瑟調妾身不恨無歸處
　　　銅雀妓　　　　　　　　周霆震亨逺
鄴城臺髙餘夕照陵草萋萋心尚少生前破賊嗔為奴
却視閨門巳傳笑虞淵那得日更東賤妾飲恨何時窮
月朝望罷又十五不堪回首臨新宫宫中日日選歌舞
先帝舊恩金屋貯凄凉銅雀閱年華羞見西陵陵下土
　　　餅師婦
妾生不識分離怨餠師朝暮長相見宫中豈少貌如花
何事王心在微賤洞房清夜懸明珠夢魂睊睊繞故廬
餅師召入雙淚雨放妾偕老歡如初種花道傍貴雙蔕
庸奴包羞輕伉儷王心不惜恩海深一旦翻然悔初意
春風落花香有無明月入水泥不汙歸來鄰媪笑相問
世間亦有秦羅敷
　　　畫角辭　　　　　　　　　何(缺/)麟瑞
莫吹角吹得梅花片片落朝吹暮吹吹不了盤古不知
坐成老童男童女求蓬山何如此器束之髙閣間金盤
擎露仙人掌何如敇斷此聲勿用響不知今日復明日
兩髩常常黑如漆莫吹角天寒嵗晚情更惡
　　　天馬歌
崑崙髙哉二千五百餘里日月相隠避黄河發源下有
渥洼水大宛羣馬飲其澨天馬下與羣馬戯産駒一日
可千里滴汗化作燕支水國人縳藁為人置水際久與
馬習不經意一朝却被人馽繫張騫使還報天子天子
不惜金珠與重幣期以此馬可上致大宛使人欺漢使
致煩浞野樓蘭七百騎攻虜其王馬始至此馬初入天
廐時一十二閑無敢嘶萬乗臨觀動一笑盛氣從此無
四夷君王神武不世出天産神物相追隨髙皇手提三
尺劒蹙秦誅項一指麾天下馬上得不聞取馬外國為
龍如可豢龍亦物馬果龍種豈受羈徒令物故過半不
補失輪臺一詔悔已遲此詩欲學旅獒可光武一牛亦
足嘘漢火
　　　後天馬歌
建元天子不世出天相神武産異物有馬出在月氐窟
寶劒之精乾龍之靈足如奔電目如耀星汗血雨洒駿
肉飇輕渴吻一飲黄河塵生昻首一鳴天雷收聲曾為
伏羲出河負八卦曾隨穆王逺與西母會鸞旂屬車相
後先龍盾虎䩨八寶韉萬乗親臨拜甘泉穩䭾玉輅壇
壝前元鼎勒兵十八萬天子自將孰敢戰駿氣横出立
陣前百萬聞嘶股俱顫天(缺/)此馬神哉沛西極龍媒望
風退天子作歌暢皇明四夷竭蹙咸來庭天馬來帝作
歌漢時此馬今更多
　　　月氐王頭飲器歌　　　　　祝蕃直清
單于寶刀寒映雪月氐髑髏飲寃血泥丸真人辭綘宫
麯生時能醉其骨閼氏夜帳葡萄香拍拍春霞艷秋月
賢王起舞谷蠡歌傳呼歡笑兩耳熱燈前人影半闌殘
燈後青燐已明滅持盃為爾澆嶙峋胡為對此傷精魂
弓蛇猶能致惑疾智瑤豈是無心人頭顱如此當速朽
生擒誤入仇家手忍將鳴鏑射頭曼吁嗟降王爾何有
後來漢使渃水東猶待留犂撓盟酒
　　　碎甆盆歌　　　　　　　　甘(缺/)茂實
河伯捲土歸河水相甆窑没神工廢此盆貢入蓬萊宫
監官篆記開元字中和外澤潔且明滿腹文章徧身碎
初疑明月墜秋波白兔翻身􁁜寒毳又疑花底斷蛛絲
蟬翼蜂鬚巧相綴秀山獨抱荆山輝温姿欲吐藍田氣
當時載酒沈香亭海棠絶艷生精神玉環微醉三郎醒
暖風吹散棃園春白頭拾遺浣花老蹇驢破帽東西村
却羨田家歌老瓦茅簷醉倒卧竹根富貴賤貧同逆旅
地老天荒盆解語茅簷土屋化瓊樓花落𤣥都成菜圃
大家奴僕封公侯蓋世英雄散墟墓銅彞寶鼎不復出
翠釜冰盤竟何去自憐夀考自珍竒玩弄乾坤逃刼數
可以浮醴泉猶勝許由瓢挂樹可以盛羔豚猶勝金銅
人捧露我觀古器思古人古人巳矣難招魂千載興亡
又今日人不識寶天應惜通𤣥道人聞見多君家舊物
重相過後五百年且莫問急呼斗酒為㿽歌
　　　莫養虎　　　　　　　　　彭(缺/)子翔
莫養虎飽則喜兮饑則怒莫養鷹飢則附人飽颺去鷹
去但亡恩虎怒將為寃不如團飯養雞狗狗能吠盜雞
戒曉嗚呼世事反覆不可知狗或反噬雞亂啼
　　　野鷹來　　　　　　　　　胡(缺/)尊生
野鷹來霜風髙山寒鳥死狡􁄄逃我有鮮肉肥爾膏軟
皮為韝絲為絛山中忍飢良獨勞野鷹來髙髙臺側翅
側立何為哉當途猛虎闞我室赤筋細骨皆凡材野鷹
來沔之水昔年種栁今如此巢危雛弱將奈何野鷹歸
來吾望爾
　　　瓊花上天歌　　　　　　　趙文儀可
朔風吹沙堆浪白二十四橋沈冷月顚風夜半撼蕪城
雪蕚瓊絲破空碧金瓶嵗嵗獻君王玉􁂭泛酒蓮花香
明光殿暗沙漠逺人自無情花斷腸落蘂飛天識天路
何如拔樹飛昇去唐昌遊女再歸來城中只賣瓊花露
江南俘客吟如叫想像裁辭不成調天宫夜半按霓裳
玉女擎花紫皇笑
　　　明妃曲　　　　　　　　　譚(缺/)見心
䕫江水千古萬古流漢宫三千畫圖裏䕫江有女何曾
愁邏逤檀槽雙鳳侣彈得孤鴻漢言語妾身薄命蛾睂
誤萬里將軍夜城苦氈車似雪雪似沙淚洒胭脂成塞
花君王見妾辭玉殿不曾見妾訴琵琶絃聲欲斷心相
續自古有愁無此曲世人傳曲不傳心秋草年年漢墳
緑
　
　
　
　
　
　
　
　
　
　乾坤清氣巻七
欽定四庫全書
　乾坤清氣巻八
　　　　　　　　　　　　　明　偶桓　編
　　古樂府
　　　漢使謠　　　　　　　　　陳泰所安
海昬昬雲瑟瑟漢家歸使雲中發千騶萬騎歘如雷蛇
子蛇孫鎻金軛天狼一墮天門開羲和走馬從西來
　　　燕山雪
漢家將軍愁失道燕支半夜雙蛾老祁連千丈酸風髙
日日氈車翻海濤誰憐中郎齒如㦸誰憐明妃髮如漆
　　　秦淮月
沙頭薄暮生林樾烟水茫茫沙雪白女墻夜静潮無聲
惟有中天一片月年年故宫照禾黍年年商舡照歌舞
　　　春愁曲　　　　　　　　　王沂師魯
花房泣露珠滴紅繡屛金鴨香濛濛鸚鵡喚遲梳洗晚
遊絲撲蝶飛燕嬾蕋粉染黄塗額好赤心莫擘庭前棗
虬鬚公子射麋歸望覺雄心醉中老别起髙樓連苑東
鸞絃鳳竹㡬春風一自驊騮思故櫪門前芳草年年碧
　　　送春詞
黄金臺下東西道紫燕矜誇銀勒好長溝漾晴晴不盡
碧草迷人人易老樓上迎春又送春邯鄲女兒嬌翠顰
一聲鶗鴂鳳城曙滿眼芳洲生白蘋柔桑繞舍麥如尾
錦雉將雛梅結子為問歸耕海上田何如但索長安米
　　　陽春曲
楊花濛濛海波白十里香風飄紫陌流蘇寶網金陸離
漢家帝子朝天歸葡萄美酒新勅賜蓬萊宫中緑衣使
道傍縮首觀且避蹀躞玉鞭光照地大堤緑樹啼嬌鴉
知是平陽公主家回首畫橋芳草暮蝴蝶不隨春色去
　　　禽言
婆餅焦徒爾鳴黄雲茫茫與天平去年麥熟苦梅雨東
疇西隴飛蛾生今年麥熟不得割去學精衛填滄溟婆
餅焦無樂聲
蠶筐八隻脚新繭已上箔新繭上箔且莫喜門前催租
吏如鬼小姑繰絲手不停夜畏碩鼠朝畏蠅織成匹素
不中式姑嫂相㸔機杼泣
提葫蘆聲相呼去年賣犢出賦租江村酒賤無錢沽無
錢沽酒莫作惡不到縣門身即樂
泥滑滑江頭路路上行人一回顧古云燮理真謾語却
是山禽管晴雨
　　　李將軍行
隴西將軍年少時雕弓錦帶生光輝捲旗夜斫樓蘭帳
赤鞍晝截雙雕飛曾經百餘戰屢出九重圍横行遼水
上殺敵榆關歸戍樓霧暗烽火滅沙塲雪深救兵絶人
渴斧氷飲馬寒抱鞍歇漢月凍欲死北風利如切魚腸
寶刀斷燕尾蝥孤裂歸來藍田空白首鉄衣換飲新豐
酒酒酣射石没金鏃夢裏鳴笳雜刁斗昔時偏裨皆奏
功侯印佩出甘泉宫客來問著塞垣事時時撚箭送飛
鴻西方太白光墮地中夜悲歌增意氣漢家定起李輕
車未用先誅㶚陵尉
　　　小城南吟　　　　　　　　陳孚剛中
城南三月花亂開花間羯鼓聲如雷蟬衫麟帶誰家子
笑騎白馬穿花來美人如花映碧水榴裙吹舞金鵲尾
手折楊枝擲水中腰裊如弓送窮鬼人言此是上河梁
滿川羅綺春風香年年窮鬼送不去波心驚起雙鴛鴦
蓮莖一寸緑芒短老盡碧桃春不管遊人醉歸夜迢迢
十二天街御烟煖
　　　吳宫子夜歌
紫貝樓闕鬱金香煖雲七十紅鴛鴦玉蟬笑擁霞綃裳
星河不墮宫漏長緑尊灔灔麟髓泣露重花寒秋不濕
歈歌一聲起雪濤海龍夾陛如人立誰知淺顰蛾半掃
中有殘螢滿秋沼越兵曉踏西風來碧波一夜芙蓉老
　　　東歸歌送鄭子經　　　　　陳旅衆仲
北風吹山蕉葉黄長亭野日寒荒荒驅車送子歸故鄉
人生此處堪斷腸舊遊回首秋山下醉帽簮花同走馬
歡娯如此離别何華月芳年不堪把子今去矣來何時
翠壺雲深那可知向來亦有燕山期子今去矣來何時
　　　分題得車遙遙送方叔髙作官江南
車遙遙薊門路髙麗驕馬不受鞭方郎得官上車去薊
門南頭盧水流燕姬十五居酒樓彈筝唱歌折楊栁落
日車前勸郎酒南陌行人往復來㡬人得官似郎回郎
車勿驅傷馬足車中本載連城玉車遙遙鄔子洲賣車
買舡載旗鼓晴湖風輕聞棹謳
　　　三笋吟
　　　　子經家藏三笋圖予作三笋吟以誌之
蜀妓椎蠒如截肪鮫宫夜織青犀裳翰林待詔擅花竹
硯屛春透宫雲香鑱根蔫鮮玉生汗南風入林翠胎綻
牙根寃血㸃㸃紅三鳳聲沈九秋晏太官金錡陳淳熬
㸔圖未必葅爾曹饞夫煮簀政未熟見此豪奪君其弢
　　　海獸蒲萄鏡歌
　　　　予友莆田鄭君子經家藏漢海獸蒲桃鏡乃
　　　　夾漈公故物也予為賦此
尚方老冶收精銅金膏玉水開曈曨未央曉日低青桐
六宫秋井生芙蓉當塗妖鬼弄神器銅人登車數行淚
寶奩偶落長安市來與人間照珠翠凝隂空祭江心龍
海雨夜入閩王宫胡僧合掌西溪翁屋上綘氣吹晴虹
貝丘紫露堪作酒中有騊駼活欲走青絲結鼻莫去手
龍女鮫童俟之久
　　　秋婦詞贈王秀才　　　　　方積叔高
蟋蟀蟋蟀啼我幃明月皎皎當兩扉昨日雙星㑹河渚
今朝秦郎當遠歸郎歸不與妾念彼去時身上衣身上
衣慈母線常恐秋風吹秋風吹楊栁妾但辛勤養慈母
　　　七夕詞
織女女有夫牛郎郎有妻可惜不相守夜夜河東望河
西一嵗纔一會會合一何稀吾聞河西有田郎可犁雲
中織錦女有機胡不一耕一織長相隨長相隨無别離
　　　吳山髙題畫
吳山髙吳水深吳人住宅在山隂吳僧更愛山頂好别
掃白雲種瑤草吳山髙何迢迢吳門日夜出春潮吳兒
作舡住舡裏日日吳門弄潮水
　　　桐花烟為吳國良賦　　台哈布哈兼善
吳郎骨相非食肉朝采桐花洞庭曲洞庭三月桐始花
千枝萬朶搖江緑吳郎采采盈頃筐寶之不啻瓊膏粟
真珠龍腦吹香霧夜夜山房𢷬𤣥玉墨成誰共進蓬萊
天顔一笑金門開河伯噴香飛木葉太守嘘氣成樓臺
龍賔十二吾何有不意龍文入吾手芙蓉粉煖玻瓈匣
雲藍色映彤墀栁玉堂退食春晝長桃花紙透冰油光
筠管時時濡秀石銀鈎歴歴凝𤣥霜君不聞易水仙人
號奇絶落紙三年光不滅又不聞唐生烏玉玦坡老當
年書柿葉惜哉唐李不復見吳郎善保千金訣嗚呼吳
郎善保千金訣
　　　衛將軍玉印歌
武皇䧺畧呑八荒將軍分道出朔方甘泉論功誰第一
將軍金印照白日尚方寳玉將作匠别刻姓名示殊賞
蟠螭交紐古篆文太常鐘鼎旌竒勲君不見祁連山下
戰骨深中原父老淚滿襟衛后廢殂太子死茂陵落日
秋風起天荒地老故物存摩挲斷文弔英魂
　　　分得城上烏送張兵曹　　　甘立允従
月落城上樓烏啼樓上頭一啼海色動再啼朝景浮馬
鳴黄金勒霜滿翠羽裘烏啼在何處人生多去留
　　　歸來三曲送李建中　　　傅若金與礪
月皎皎兮河漢長黄鵠在天兮招我以翺翔天氣涼兮
夜未央援鳴琴兮託宫商商聲作兮風摵摵歸來兮天
路杳渺不可以終極
月皎皎兮夜既寒白露下兮衣裳單南風一去兮何時
還援鳴琴兮曲再彈曲再彈兮天地為秋歸來兮清都
之上不可以久留
月皎皎兮寒風作猿啾啾兮怨鳴鶴常恐秋遂為冬兮
羣物以蕭索援鳴琴兮忽不樂忽不樂兮思吾土歸來
兮山中之人不可以無父
　　　琵琶怨
美人揮哀絃上客嘆蛾睂急響多悲思孰知心所悲感
昔奉綢繆不言生别離誓將桃李顔結君長相思如何
雙栖鳳中路忽乖暌不怨歡會難但恐恩愛虧含情冀
回顧中曲多苦辭君子茍不聽賤妾亦奚為
　　　白苧詞
白苧白白如霜美人玉手親自浣製作春衣宜短長春
衣成有時逺行歸無期願君著衣重愛惜風塵變白能
為黑
　　　秋夜長送方叔髙
秋夜長長如嵗長如嵗尚可夜涼薄人不能寐羣鴈各
南翔一鳬向北飛團團素明月流光照我衣當歌正激
烈慷慨送將歸丈夫成名微亦足烏能終夜悲刺促
秋月皎皎夜何長念君客遊思故鄉當壚美人惜年芳
長夜起舞歌清商歌清商送急管為君酌美酒請君勿
辭滿夜長迢迢漏未終離思比之何時斷離思長夜猶
短
　　　秋夜曲
草木搖落鴈南飛文窗皎潔承月輝凄風入房露沾扉
紅顔含彩垂佩幃簮金鳴玉揚舞衣蘭缸對耀照君帷
逺行胡為未言歸
　　　廣西謠
廣西謠一何悲水泠泠山淒淒寧逢猺賊過莫逢官軍
來猺賊尚可死官軍掠我妻與子
　　　楊花曲　　　　　　　　薩都拉天錫
燕京女兒十六七顔如花紅眼如漆蘭香滿路馬如飛
翠袖籠鞭嬌滴滴春風淡蕩搖春心錦笙銀燭髙堂深
繡衾不煖鴛鴦夢紫烟紅霧天沈沈芳年可惜去如水
春困著人倦梳洗夜來小雨潤天階滿院楊花飛不起
　　　秋夜長
秋夜長青燈半灺玉漏未央雲葉颺影露華凝光老樹
驚鵲枯莎怨螿幽人對景耿不寐西風一叠神凄凉我
欲渡河無梁我欲濟津無航扳鱗附翼愧凡骨化金㸃
石無仙方腰犀秉象兮我貌不揚剸蛟縛虎兮我機弗
張有劒徒爾射斗牛有弓何由挂扶桑夜光明月孰辨
昔鄒子黄河太華誰是今歐陽天髙地大若無礙無處
可著詩人狂西風再叠兮形無爾傷黄鵠可跨兮蒼虬
可驤南箕可播兮北斗可漿庶不可以智力而致者惟
命之常何聖賢亦不能免于厄者或毁于臧或畏于匡
然大人虎變有不可得而測者豈非尋常之中有築巖
之傅釣磻之吕卧廬之亮納履之良者耶西風三叠兮
聲始洋洋黄金滿地岩花香呼童重洗琥珀觴籬菊已
露螯已霜樂天知命兮吾亦從此逝矣相與忘形于無
何有之鄉也歌欲斷夜將半拔劒起舞無人伴却對姮
娥影淩亂君不見芙蓉曉夢晚花酣有人却恨春宵短
　　　芙蓉曲
秋江渺渺芙蓉芳秋江女兒將斷腸絳袍春淺䕶雲暖
翠袖日暮迎風凉鯨魚吹浪江波白霜落洞庭飛木葉
盪舟何處采蓮人愛惜芙蓉好顔色
　　　如夢曲哀燕將軍
芙蓉花為誰好洞房昨夜將軍老將軍老去空鐡衣漆
燈照室人不歸
海子頭誰家樓繡簾半捲風悠悠行人謂是將軍府將
軍不來罷歌舞
將軍容丹砂紅威風凜凜蓋世雄出門千騎塞行路今
日蕭蕭去何處
將軍功世莫比皇都甲第連雲起將軍一去空鎻門上
馬臺邊無一人
　　　折楊栁送方叔髙　　　　　趙頤子期
楊栁青青春水生借問行人行未行雕弓在弢馬騰櫪
家住湓江江上城柔條好拂江頭路千縷萬縷牽情緒
馬上郎君新得官阿誰解使留春住留春住春欲歸江
南江北栁花飛栁花飛渡江水遮莫東風吹不起
　　　楊白花　　　　　　　　貢師泰泰甫
楊白花無定止昨日宫中飛今朝渡江水江水茫茫千
萬里綿輕雪薄春旖旎把臂踏歌歌未巳石頭城邉風
亂起楊花白無定止
　　　采菱女
落日照淮甸中流蕩回光窈窕誰家女采菱在横塘風
吹荷葉低忽見紅粉粧紅粧背人去驚起雙鴛鴦鴛鴦
去復來烟水空茫茫
　　　段節婦吟
河可塞山可移志不可奪義不可虧妾為段家婦年紀
方及筓上堂奉翁姑入室擕兩兒兒死夫亦死此生將
何為昔如雙鴛鴦今日為孤雌昔如三春花今日成枯
枝寒風吹短髮明月照空帷百年在世能㡬何父兮母
兮不我知青天在上將誰欺
　　　㓜輿折齒歌　　　　　　　羅(缺/)澗谷
秋衫未成錦機語棠梨半花鳳一羽象床雪綜小龍梭
細穴銀光吐冰縷西鄰郎君東海歸芙蓉半白杏雨肥
十二闌邉說幽怨勸織南浦鴛鴦飛匿蘭含蕙無消息
春醒丹霞漾玉色小龍呵出風雨聲奔騰觸裂雙白石
白石國城三十六女子軍來兩城覆鸞歌猿嘯强激昻
百戸風來如箭簇章臺公子真豪縱復以微言相感動
郎君切莫更痴心忍作甘心可人痛
　　　海樹歌　　　　　　　　　林(缺/)羲元
江海之東龍君所都火精夜浴海波煖鬼仙催種紅珊
瑚珊瑚枝老愁天呉中有海人長一尺别種雲根烏玉
色卑枝交羅屈生鐡樹寒水鴉栖不得白龍魚服枝上
嬉漁父舉網幷得之動搖光怪龍女知鮫人泣血勞相
思漁家入手不敢㸔沙頭棄之光撩亂老禪(缺/)之挂苔
壁三月坐㸔忘眠食蛾睂鐡樹琪林枝此樹一出空羣
姿驚濤千里漬蒼潤龍筋不受秋風吹禪僧愛客勝愛
樹持以贈客翻得睡青玉案明月璫不如報子露華章
愁來思樹撫石床髙歌一曲雲滿房天台鴈蕩長相望
　　　聽琴歌　　　　　　　　　楊夀景熈
十八年少誰家女綽約容儀衣楚楚秋波瀲灔映春山
暫駐空刀裁白苧輕移蓮歩出重幃玉繊閑理焦桐絲
琳琅婺女不足數前身疑是蔡文姬一鼓天風生再鼓
山月明蒼龍夜啼老蛟泣孤鸞别鶴不敢鳴一絃宫牛
鳴古盎應黄鍾二絃商梧桐葉落𫾣銀床三絃角野猿
暮嘯岩花落四絃徵百囀黄鸝綠隂裏五絃羽洞庭蕭
蕭落寒雨大宫小宫錯雜彈一堂魚水情交懽我聞此
聲重歎息歴代聖賢能作述杏壇千古有遺音何須更
聽湘妃瑟
　　　杏葉黄　　　　　　　　　張翥仲舉
杏葉黄杏葉黄蝴蝶雙飛來飛來東家墻東家女兒繡
衣裳可憐蝴蝶惜流芳粧髩無心蘇合香起彈牀上筝
自歌杏葉黄杏葉青時君去鄉坐見黄落思斷腸安得
致之在我傍君不來天繁霜
　　　寒漏明次韻王子常
寒漏明時一聆夜長不能寐月色明階庭西風落葉争
秋聲鷄啼未啼霜滿城城中有思婦正促征衣成東家
西家砧杵急使我起坐時時驚歸心如廢弓屢折不可
檠寒漏明時一聆
　　　嵗云暮矣三首送李五峯之溫州
嵗云暮矣子將焉之江南木落鴻鴈飛娟娟美人淮水
湄淮水去不止相思日千里
嵗云暮矣子將焉往燕山雪片大如掌娟娟美人淮水
上淮水日夜流相思人白頭
嵗云暮矣子將焉行江空木落天雨霜娟娟美人淮水
旁淮水不回頭行人上蘭舟
　　　青青水中蒲
青青水中蒲水落蒲根見無車可裹輪且織乗牛薦種
蒲水中央夜雨生秋漲青青蒲根萍却居蒲葉上
　
　乾坤清氣巻八
欽定四庫全書
　乾坤清氣巻九
　　　　　　　　　　　　　明　偶桓　編
　　古樂府
　　　送别曲　　　　　　　　　察伋士安
曈曨出扶桑照見大黒洋直升中天上萬國蒙清光三
山樓閣蓬萊東丹霞翠壁金芙蓉鴻濛凝結古元氣我
欲往遊從赤松剡郎朝玉京船開南風生海頭撾鼔人
起舞椎牛釃酒祈神明逺寄平安書十日到直沽阿翁
髮半白莫醉黄公壚
　　　履霜操(并序/)　　　　　　楊維楨廉夫
　　　　琴操有履霜謂尹吉甫子伯竒為後母譖而
　　　　見逐自傷而作也其詞曰朝履霜兮采晨寒
　　　　考不明其心兮信讒言何辜皇天兮遭斯愆
　　　　痛殁不同兮恩有偏誰說碩兮知此寃使是
　　　　詞果其出伯竒則伯竒不得希於舜矣
霜鮮鮮兮草戔戔兒獨履兮兒宿野田荷之葉兮葉易
穿采楟花以為食兮食不下咽嗟兒天父兮天胡有偏
我不父順兮父寧不兒憐履晨霜兮泣吾天
　　　鴻門㑹
天迷闗地迷户東龍白日西龍雨撞鐘飲酒愁海翻碧
火吹巢雙猰㺄(范增/項莊)照天萬古無二烏殘星破月來天
隅座中有客天子氣左股七十二子連明珠軍聲十萬
振屋瓦拔劍當人面如赭將軍下馬力排山氣巻黄河
酒中㵼劒光上天寒彗殘明朝畫地分河山將軍呼龍
將客走石破青天撞玉斗
　　　蕭杖歌(為永嘉璣天則道人賦/)
空心勁草琅玕節瘦如筆枝赤如鐡壺公手中曾擲之
黄公石上飛星裂璣天道人雙眼青見之不减九節藤
神丁未窺混沌竅中有萬壑銅龍聲道人親鑿崆峒玉
九漏玲瓏尺度足黑蛇飛來膝上横道人髯中嘯鸞鵠
自言竒音不敢作寒星墮地風折嶽去年臺山解虎鬭
今年狼山敲豸角鐡崖相見洞庭東腰間笛佩蒼精龍
湘江雨脚吹雌風相呼道人木上座杖陂水拔鬚睂峯
　　　蹋踘篇二首(為劉娘賦/)
江南女兒花娟娟五花繡出葵花圓蹋花上下雙文鴛
雙文鴛玉連𤨏髻斜斜馬初堕
金鞭齊停馬上郎落花旋風掃毬塲繡輪擲過東家墻
東家墻噪雙燕平頭奴揺便面
　　　苦雨謠
去年雨坍鹻土今年雨没竈釜竈釜三月青無烟官家
火程不問雨胥靡移來坐監主旬申虧官走揷户
　　　大風謠
大風起不終朝如何三日夜日日夜夜旋扶搖巻水覆
我舟巻土覆我窕嗚呼太平玉琯將誰調五日一風不
鳴條
　　　五禽言
喚起喚起東方明門前巳如市上林有鳥解司晨苦殺
蕭娘睡方美
提胡盧提胡盧沽酒何處沽烏程與若下美酒髙無價
小姑典金釵勸郎醉即罷君不見城中官長胡盧提十
日九日醉如泥
姑惡姑惡姑不惡妾命苦姑有孝女姑為慈母妾亦甘
為東海婦
子規子規子不歸白頭阿㜷慈且悲子弗歸待何時君
不見西江處士章九華十年去赴丘園科母死妻啼未
還家
行不得哥哥我不行奈我何西山有豺虎西江有風波
風波尚可壺豺虎尚可羅弩兒闗平地多行不得哥哥
　　　地震謠
　　　　至正壬午七月朔地震如雷民屋㐳□上出
　　　　毛如白絲紀詩一章章十三句
四月一日南省火七月一日南地震地積大塊作方載
豈有壞崩憂杞人如何一震白毛茁泰山動搖海水洩
便恐崑崙八柱折赤子啾啾憂地裂唐堯天子居上頭
賢相柱天如不周保國如甌馭民如舟吁嗟赤子爾何
憂
　　　金溪孝女歌
　　　　唐敬宗時撫之金溪有金銀塲銀戸葛佑者
　　　　輸銀不足監官黄慷榜佑垂死佑二女投銀
　　　　冶中化銀二錠事聞遂罷銀塲金溪與二女
　　　　立廟至今血食危太樸有巻求余詩為賦孝
　　　　女歌云
金溪石石生銀鑿石石有盡銀令無時磷昨夜銀官下
山頭㸃銀户葛家父無丁惟二女葛家父苦楚苦椘與死
鄰二女痛父闗一身駢首跳冶烈焰闇烈焰焚二女不
焚二女心天慘慘神森森化作雙白金雙白金盛龍錦
願作萬壽巵以奉天子飲一飲銀鬼泣再飲銀令寢
　　　箕山操為許生作　　　　　李孝光季和
箕之塚兮白雲幽幽箕之陽兮其木樛樛夫世之人兮
孰能遺我以憂雖欲從兮其路無繇朝有人兮來飯其
牛
　　　采蓮曲為魯子翬作
采蓮復采蓮蓮生隔江水不愁無舟楫但恐風浪起
采蓮復采蓮水深不得歸兒饑須母哺當令阿誰飴
　　　茅山謠送證上人
道人兩髩青如蓮大醉上山捫青天青天蕩蕩玉盤出
引手舉盤天上懸銀河顚倒挂桂影長風吹香落丹井
地上小兒沾賸馥玉兎急𢷬𤣥霜熟仙家十二白玉樓
夜半起㸔踆烏浴手招茅君呌列仙帯劒上立紅雲前
茅君騎虎上天去道士乞我明霞篇
　　　吳趨曲送薩天錫
四座竝清聽聽我歌狹邪狹邪不可聽聽我為爾歌吳
趨美人珠衱貂諸于美人寳釵有九雛美人投我明月
珠
　　　采蓮曲送王伯循
采蓮江之南采蓮江之北采蓮何所有但采蓮中薏早
聞别離苦當爾不願從前作相識縱令别離不復相憶
　　　長干行
秋風從西來吹我庭前樹聞歡在揚州却向姑蘇住估
客離長干敎儂寄書去
　　　太乙眞人歌題蓮舟圖
銀河跨西海秋至天為白一片玉芙蓉洗出明月魄太
乙眞人挾兩龍脫巾大笑眠其中鳳麟洲西與天通扶
桑乃在碧海東手把緑雲有兩童掣嬲二鳥開金籠
　　　歙硯歌
渴龍夜飲天池水六丁揮戈斷其尾黑風吹落歙山深
化作𤣥精石中髓山深夜夜飛神光良工盜發天所藏
鑿開蒼崖斸寒玉磨礲秋水歸文房元氣淋漓翠光濕
松花香碎蟾蜍泣醉掃郇公五色雲倒鳳顚鸞秋瑟瑟
誰能持此歸玉堂經天緯地成文章月中老兔吹寒芒
與君同上青雲鄉
　　　浣紗曲　　　　　　　　張天英南渠
溪頭浣紗女素足弄清波緑窗費纎手鳴機不停梭織
成絺與綌貴之如綺羅持此寄逺客思君心緒多
　　　烏夜啼
城頭烏夜啼月白薊門時朝陽借光彩翺翔鳯凰池春
風黄金樹結巢在髙枝中心懷返哺還向故山飛
　　　貞女吟
嘗聞漢宫人恩深妬還重自憐冰雪姿肯戀金屛寵春
風吹倒山妾心初不動羞死王昭君玉顔没青塚
　　　久别離送韶之西安
久别離長相思溪頭楊栁樹十見黄金枝枝長花飛如
白雪心期暗結東風知東風吹花化為萍一夜浮游滿
溪水滿溪水到天池萍亦因之幾千里何時萍實成與
君乗舟泛蓬瀛
　　　胡波斯引為丹陽氏作　　查居廣廣居
紫鳳檀瓢剖鳴玉□斒鏡面蚺蛇腹銀絲四索挂寒冰
中有驪珠三萬斛丹陽老人今樂師當筵一曲胡波斯
太宰新聲變哈失曹綱縮手昭君悲捩軸抽絃彈曳樂
歴亂金盤撒飛雹貝宫月冷泣雌蛟瑤漢秋清呌孤鷟
玉壺水咽銅龍哀繞指忽作盤空雪劒光迸火玉斗碎
馬蹄飛蹴河冰裂洪牙促羽調聲轉壯士氣酣毛髮立
蹋歌起舞勸一觴不惜花袍酒淋濕老人波斯技絶倫出
入侯門三十春銀鸞半臂紫貂㡌光動主翁筵上人繁
華轉眼成今古獨技波斯向誰鼓歸來醉卧錦氍毺髙
樓一夜梨花雨
　　　夜寒怨　　　　　　　　　張天雨伯雨
　　　　貞白眞人擬古樂府夜寒怨山學弟子用末
　　　　語擬一解
夜寒生羣獸驚寂兮寥兮栖遁情隂宫漫漫落葉平岡
頭霜月耿微明寒漏澁寒絃𦂳愁腸斷愁語盡人生異
木石思來誰能忍
　　　奔月巵歌
甓社明珠奔入月脫殻政似風蟬潔漁䋞出之不敢視
滌盡含沙光不滅文昌四星呑在腹一一金晶大如菽
蜃物還來作飲器日夜雄虹亘茅屋一扇桃核寛有餘
半葉蕉心卷未舒飲非其人躍入水怪雨盲風生座隅
置之天上白玉盤斗柄挹酒長闌干李白跳下鯨魚背
持勸我飲相交歡幽宫馮夷為予泣酌盡海水百怪立
還我平生老蚌胎許君醉卧鮫人室
　　　玉笙謠(為鐵門笙伶周竒賦/)
我有紫霞想愛聞白玉笙懸匏比竹無靈氣昆丘采此
十二莖鳳咮銜明珠鳳翼排素翎金華周郎妙宫徴子
晉仙人初教成月下吹參差羣雛亦和鳴緱氏山頭白
雲起七月七日來相迎長謝世人一揮手飄下滿空鸞
鶴聲
　　　月氐王頭飲器歌　　　　釋大訢笑隠
呼韓欵塞稱藩臣已知絶漠無王庭馳突猶誇漢使者
縱馬夜出居延城我有飲器非飲酒開函視之萬鬼走
世世無忘冒頓功月氐强王頭在手帳下朔風吹酒寒
凝酥㸃雪紅斕斑想見長纓繫馬上髑髏濺血如奔湍
手揮欲回斗柄轉河決昆侖注尊滿酒酣劒吼浮雲悲
使者辭歡歸就舘古稱尊俎備獻酬孰知盟誓生戈矛
斬取樓蘭懸漢闕功臣猶數義陽侯
　　　明鏡詞贈傅秀才　　　　　楊鑄季子
亭亭青銅鏡似月雲端缺無復照花顔輝光暗消歇憂
來不欲近坐恐生白髮(時傅方/悼亡)
　　　木綿花歌　　　　　　　　胡(缺/)艾山
吳姫織綾雙鳳花越女製綺五色霞烟熏麝染臙粉氣
落落不到山人家蜀江橦老鵠銜子種我南園趂春雨
淺金花細亞黄葵濃緑苞微壓青李吐成秋繭不用繰
回頭春箔眞徒勞烏鏐笴滑脫茸核角弓絃𦂳翻雲濤
挼挲玉筋光奪雪紡絡冰絲細如髮津津貧女得野蠶
軋軋寒梭緯霜月布成不異白㲲氊價重唾取青銅錢
不須坐卧壚火上便覺挾纊春風前衣無美惡煖則一
木綿裘敵天孫織飲散金山弄玉簫風流未遜揚州客
　　　鴻門宴　　　　　　　　　周權衡之
項王髙宴鴻門北風雲奔走天為黑椎牛刺豹酒三行
談笑戈矛生頃刻豈知天命非人謀玉玦三提事何益
興亡楚漢兩干將開闔乾坤雙白璧喑嗚謾說萬人敵
隆準天人竟誰識玉斗聲中霸業空烏江江水還流東
　　　明妃曲
逝水無逥波去箭無返筈十載昭陽春萬里龍荒月塵
沙滿宫衣慘淡餘香歇哀絃濕絲淚淚盡絃亦絶寄語
漢飛將此計誠太拙蛾眉豈長好不久為枯骨
　　　長相思
髙堂炯菱花鑑貌不鑑心何以寫貞素調彼緑綺琴初
成别鶴操再作離鸞吟悵然邈佳期桃李青春深
　　　湘中吟
離思溢冲抱遊子感年嵗長洲藹芳杜湘雨濕行斾青
林動江色杳杳白鳥逝歌騷佇髙風誰與奠椒桂
　　　輕薄篇　　　　　　　　　陳肅伯將
華駒細犢小香車城南陌上問倡家倡家窈窕可憐妾
石榴帬裾飛蛺蝶零陵酒熟正宜嘗嬌歌一曲雙斷腸
斂笑含顰背花燭眼意拂君君暫宿
　　　相逢行
吳王城上啼春鴉吳王宫前多落花粉翠三千掩佳麗
珠貂十萬歇豪奢昔余好遊錢塘里亦復結客來吳市
炙魚揷匕嗟盜雄下馬投金想公子浩歌長嘯出閶門
逢君意氣在一言解余芙蓉之寶劒勸君葡萄之玉尊
余從山東入燕趙身歴河陽抵豐鎬當時然諾激肺肝
今日還過盡懷抱風塵澒洞生干戈世上英雄本不多
男兒愼勿憂富貴富貴逼人將奈何
　　　夜闌曲　　　　　　　　　陳樵君采
碧宇星回夜漫漫靈蕪烟煖重薫薦冷翠香銷青桂枝
冰荷蓋光光繞帷花樓艶舞金萎㽔呉羮蜀酒精瓊糜
酒闌半解龍綃衣春朝曲渚聞鵾鷄
　　　七夕宫詞
内人拜月金鋪户鳳宿梧枝秋葉下露華入袂玉階寒
織署錦工催祭杼月下金鈿照骨明同心絲繪紅生縷
素瓜碧實上華樓夜闌飈馭下銀州
　　　海人謠
海南蠻奴髮垂身朝朝采寶丹崖裏夜光盈尺出飛魚
柏葉收珠寒蕋蕋幽箔連錢生緑花切玉蠻刀如切水
九譯來朝萬里天北風不動琅玕死
　　　出塞曲(為戍潼關李總管賦/)
鐲鏤夜啼光屬地將軍一出欃槍死行塵不動人歸市
帶甲如雲自天至取君甲兵為君洗分明袖有銀河水
手中遺下泥一丸不封函谷封泰山
　　　長安有狹斜行
長安有狹斜方駕秦中客云自牛丞相來自薄家宅薄
家萬户侯朱門暎椒壁長楸車馬來賔客御瑤席金屋
貯尹邢阿嬌淚沾臆燕燕慵束妝繁華照春色轉蕙光
風翻趙帶徘徊月到班姫牀班姬輟芳翰紈扇從風揚
明妃鬭百草玉環御雲裝向來溫柔地盡入白雲鄉何
以慰王孫琵琶隨驌驦何以奉燕燕罷舞歌慨慷何以
奉明主緑珠奏清商嫫母挾無鹽搔首愛宫粧
　　　公莫舞　　　　　　　　　項炯可立
龍蟠錦帳金奕奕虎旗無際人馬立肉林垂􁀱陵阜赤
萬甕行酒晴虹濕大蛇中斷狂魄滅重瞳無光射寶玦
雷憤風愁三尺鐡河山未必如瓜裂老荒捽珥語公莫
頭上青天懸日月
　　　吳宫怨
繡楣洒黄粉椒壁漲紅青倚檐樹如鬼深草虵夜鳴髑
髏巳無淚古恨埋石扄
　　　鶴臯辭贈張鍊師　　　　呉克恭寅夫
吹笙王子晉鍊鼎茅初成清秋金穴遊白羽雲中行五
烟隨露掌太霞乗火精髙歌落渺茫逸氣凌紫清時飲
玉池水朝餐珠樹英追隨神雀舞低昻威鳳鳴如何九
臯上託子以脩名
　　　楚人弓　　　　　　　　陸居仁宅之
楚人弓懸兩石五十萬矢陷强敵綘人弓箭三隻長歌
入闗成偉績多箭不如少箭力制敵若在弓矢間鳴條
牧野髙如山
　　　春華蛺蝶謠　　　　　　鄭元祐明德
花魂迷春招不歸夣騎胡蝶江南飛碧㽔粉香飛不起
卧帖芳茵唾鉛水痴娥眼嬌錯驚顧解裙撲蝶濕寒露
折釵搔首笑相語何人芳心共栩栩頽雲流光空影寒
冰絃結恨啼闌干
　　　鬻石篇　　　　　　　　　張簡仲簡
山中學仙人斷穀自有方泌水生石精鬻之以為糧候
火中夜起松林襲馨香切以昆吾刀間以瓊華漿長生
尚服食玉體生光芒一朝凡骨換白日淩風翔
　　　周郎玉笙謠
我嘗躡輕鴻浮雲度瑤闕醉㸔碧桃花吹笙弄明月仙
人王喬董雙成為作春水流花聲昆侖十三鳳飛舞相
和鳴曲終飄然上鶴去逸韻散落天風清自從失脚堕
塵世飛夢尚繞芙蓉城浮丘公今不見白玉龜臺走雷
電雲和妙曲杳無閒萬壑松風洗清怨
　　　鴻門歌　　　　　　　　　夏溥大志
大風揚兮赤雲屯楚人望氣皆龍文當時吾甚笑亞父
幸至彭城疽背死誰云沐猴竟遭烹汝乃盛怒咍孺子
嗟㢤㧞山之力不可得扶義而西取天下者以三尺君
㸔項王重瞳舜重瞳天命乃在隆準公
　　　呉山謠和亷夫
中興過江笑諸人二十三表哀老臣倡和國事可斬檜
馬上青衣竟何在采石未靖瓜州驚戰功今乃歸儒生
第一峰前誰立馬夜箭射血來帳下
　　　妾薄命　　　　　　　　　宋无子虛
雲母屏琢春冰鮫女織綃蟬翼輕比妾妾薄命比君君
薄情紅綿拭鏡照膽明還疑妾貌非傾城傾城從來有
人妬况復君心不如故故人心尚峰九疑新妾那能無
故時補天天髙塡海海深不食蓮菂不知妾心
　　　古硯歌
神媧踏雲補天去遺下一團蒼黑天千年萬年乾不得
長帯盤古青紫烟玉工割天天化石石内星精有餘魄
琱光發炯成禹璧海王川后輸𤣥液帝青呵霧坤倪濕
匣月不開太隂泣破天殘缺無人補一穴繰絲漏春雨
空藏老石磨古今補天何時興天語
　　　櫻桃詞　　　　　　　　　　失　名
江南四月春歸早紅紫千枝迹如掃枝頭新綴纓絡珠
一樹櫻桃爛晴昊菱花照見白家娘一顆胭脂相鬪好
青樓逺客迷芳草三食櫻桃送春老鳳凰在何方銜將
飛逺道
　
　
　乾坤清氣巻九
欽定四庫全書
　乾坤清氣巻十
　　　　　　　　　　　　　明　偶桓　編
　　古樂府
　　　大姑謠　　　　　　　　　鄭洪君舉
大姑嫁將軍小姑未有夫小姑兩脚泥大姑滿頭珠前
月小姑去嫁作在家婦釵削爨下荆衣裁機上布大姑
嗔小姑生憎兒女痴多少馬上郎偏愛牧羊兒八月㸃
軍卒將軍玉門出大姑詫夫婿上馬快如鶻昨日邊報
歸大姑淚如揮郎君馬上死無處寄征衣連理與枯枝
雙飛成戢翅都無百夜恩浪作千嵗計小姑庄上來瓦
盆雙鯉鮐上堂拜父母夫婦恣歡諧大姑見小姑珠翠
無顔色低頭怨悵天仰天呼不得人生百年良所無白
頭相送眞良圖東家女郎欲嫁夫切莫猖狂學大姑
　　　城上烏為李僉憲賦
城上烏尾畢逋雄飛啞啞雌者呼下飲九曲之清池上
集百尺之髙梧烏鳥一巢生九雛去年築城興萬夫家
家力役到妻孥使君朂我我力痡烝豚滿筐酒滿壺作
勞耳熱歌嗚嗚今年城堅如鐡石弩臺侵弓土花碧白
雲為藩樹為㦸朱旗星流落日赤馬鳴蕭蕭人寂寂六
門虎賁晨晏食城頭髙髙如屋極烏朝出飛暮來息雌
雄哺雛乳而翼城上烏畢逋尾九雛羽翼成飛去青雲
裏江南無好樹處處烽烟起危枝繞遍不堪栖昨日歸
來舊巢底使君青驄馬繫在垂楊下手中金僕姑不驚
城上烏思情雙飛鳥遺愛在中吳使君去幾時回新城
髙百雉仰德竝崔嵬
　　　飛來孤送奎師住靈鷲　　　張憲思亷
君不是唐林夫我不是睂山蘇如何臨行索我歌驪駒
借君二十四節之龍鬚擊我迎風寒露之玉壺聽我歌
爾飛來孤嵌嵌嶷嶷天下無左擁羅刹江右抱西子湖
靈峰秀出五百尺嘉樹玉立三千株香林冠其顚冷泉
濯其趺晴嵐盡掩西子幔寒月夜上摩尼珠馴麛或堕
猛虎下山鬼戯荅黄猿呼千蹄鐡騎亂戎服五丈大旗
屯梵區方舟子休悒怏龍節杖且載途明年二月春風
裏花外馬蹄知是吾
　　　新嫁娘　　　　　　　　　盧昇廷舉
新婦調羮湯小姑繡衣裳新婦不停手小姑不下床新
婦語小姑爾亦不自量爾年二八餘寧久阿母傍請㸔
繡針底文彩雙鴛鴦春風一朝起持贈畵睂郎爾姑别
我去如我事姑嫜
　　　自君之出矣　　　　　　　郭翼羲仲
自君之出矣花開又花謝思君如日月耿耿復晝夜
自君之出矣徒守零落耳思君如車輪輾轉愁不巳
自君之出矣琴瑟何曾御思君如落葉蕭瑟悲秋暮
　　　五禽言
布穀布穀催布穀去年官軍粮不足里正輸粮車轆轆
六月長枷在牢獄今年穀種未入泥布穀早催須早啼
蘆戞戞蘆戞戞沙塲盡樵伐樵人指秃山無枝枿嗟嗟
鳳凰無處栖鷦鷯何處巢一枝
鍜磨鍜磨麥熟農夫餓家家無麥還租課年年濕麥五
斗租一石晒乾量不過磨子不鍜竈不燒門前誰呼婆
餅焦
秦吉了秦吉了人言汝是能言鳥嘲啁觜舌長賣弄言
語巧野人張羅在林杪富貴一落樊中羈不如兩翅盤
天嬉
快活快活不快活茫茫海洋濶白日槍刀來檢刮風火
轟天滿街殺道傍死屍鴉啄腥汝雖快活何忍鳴
　　　小姑謠
小姑年可十五餘㓜小只依兄嫂居爹娘愛惜不肯嫁
妸娜一朶紅芙蕖大嫂含笑向小姑小姑今年當嫁夫
嫁夫須嫁田家兒莫貪滿屋金與珠不見東家樓上女
去年嫁作軍中婦良人戰没招魂歸日日靈前哭如雨
今年再嫁花娉婷車馬滿街相送迎寧為守義泉下鬼
如何失節須臾生田家種田雖苦辛百年貧賤可終身
荆釵布裙灰土面小姑歸來好相見
　　　今日行　　　　　　　　　鄭東季明
昨日去今日來明日忽忽復相催百川赴海何時迴思
之竟不令人哀傳開三神山海水青如苔五雲淩亂聞
樓臺中有長生不死藥仙人青髮紅玉腮此事不許人
間有籛鏗古人骨亦朽骨亦朽勸君酒長使金盃在君
手
　　　昆城吳歌
昆城吳水三萬頃吳兒招我入溟涬舉頭㸔月月在頂
手弄荷花落天影酒酣起舞船底眠青天作衾毛骨冷
龍女欲出聽我歌扇以凉飈吹夢醒初歌音簇含清勻
忽然疾走銜枚軍百􁁣髮立皆驚奔龍女舞翻巫峽雲
再歌壯以悲鳳凰背泣麟洲啼六月雪壓昆侖低我歌
三發滄海裂緑水欲變黄塵熱龍女聞之悲哽咽旌旗
忽動龍女歸金烏飛上若木枝暑炎如火炙我肌嗟我
老病力莫支千金莫致南海犀沈書問龍女遺我蒼水
璧與君乞取半湖白歸向髙堂挂空壁
　　　君住耶溪南　　　　　　　陳基敬初
君住耶溪南我住耶溪北咫尺不知名采蓮始相識君
愛蓮有花我愛蓮有實花實本同根君心勿相失
　　　望潮曲　　　　　　　　　郯韶九成
夕風吹白波江樹揺緑烟行人望潮水心與滄溟連扶
桑東來三萬里曉㸔浴日重淵底乃知碧海與天通只
隔銀河一絲水美人住在東海頭身輕嫁與千户侯頻
年轉粟直沽口檣頭夜夜望牽牛
　　　春江曲送唐閔之入閩
二月春草青三月春水肥楊栁蕩洲渚蝴蝶作團飛美
人向何處望望隔烟霧迢遞越王城青山海中樹海水
髙入天上與銀河連相思瘴雲合目送南飛鳶
　　　賦三色梅花吟　　　　　　范立叔中
姑射肌膚白于雪夜出瑤臺㸔明月羅浮仙人醉臉丹
笑跨彩鸞下銀闕相逢同過金母家金母小玉名凌華
一色羅衫染蜜褐仍帶絲囊盛紫霞珊瑚鉤起眞珠箔
玉笛吹殘風色惡羣仙齊怨老容華斑斑淚向鮫綃落
　　　見羣龍歌(辛丑夏至日作/)　徐孝基立本
𤣥雲崔嵬半空黑大龍蜿蜒小龍直天瓢倒瀉銀河懸
海氣空濛海波立須臾復有三四龍威稜氣勢如羣雄
雷公擊鼓玉女笑飛烟烈焰飄長風維時一隂凝下土
六龍在天啓坤户陽剛奮發無停機久旱終當沛甘雨
我方扁舟湖上行見之頓覺雙眼明茫茫眞宰不可詰
乃知龍物能通靈君不見葉公好龍妙圖畫一朝忽有
眞龍下可憐辟易走且驚不識眞龍足悲咤
　　　去婦詞　　　　　　　　　鄭采季亮
敝衣尚可澣古鏡尚可磨郎心一昏蔽反復將奈何緬
懷初嫁時同心指江河江河固上流郎恩中道休娟娟
芙蓉花託根在芳洲驅妾出門去妾身將焉求安得明
月珠置之郎心頭
　　　龍王嫁女辭　　　　　　　于立彦成
東方龍王嫁龍女雷車彭彭載風雨神奸夜邀髑髏語
碧草無光愁露渚幽宫沉沉精爽入鸞裾行烟翠㾗濕
阿鬟嬌小不成粧帝與桑田作湯邑胭脂紫玉吹海腥
陽侯擊浪玻瓈聲湖邉地皮薄如紙長堤巻作長河水
　　　短歌行
白日苦易短百嵗良非長今日花間露明朝葉上霜黄
河無停波浩浩東入海弱水隔神山靈藥何由采羲和
摠六轡蒼龍挾其輈回車謁王母蛾睂生素秋虞淵沈
莫景忽在扶桑顚孰知青天上年年塟神仙尊中有美
酒瀲灔浮春香調笑青霞侣娟娟紫雲娘今日不飲酒
奈此白日何來者日益少去者日以多太極那能窮混
沌不可補不如醉鄉人一息同千古誰云刀圭藥可以
飬神骨天運未可期且盡杯中物
　　　病駞行　　　　　　　　　高啟季迪
駞峰黄駞茸紫曾䭾黄金獻天子燕山雪深没駞耳錦
韀糢糊駞不死去年從軍下南粤粤江水渾沙草熱毛
焦肉枯骨欲折回頭却憶燕山雪燕山雪不得歸駞饑
駞渴誰與知伶仃反被牛馬欺嗚呼駞兮爾勿悲爾峰
可食茸可衣利爾衣食孰爾醫
　　　乙巳寒食吟　　　　　　　袁舉仲徵
香風吹面東方來櫻桃花發栁眼開鸞簫聲歇幽蘭笑
十二樓前青雀呌王母騎龍愁莫雲碧桃過眼三千春
北山佳城久無主寒食心摧淚如雨自驚髮薄不勝梳
心事波搖為誰語
　　　白苧詞送謝叔久　　　　　鄭基本初
征鴻至征斾舉花發芙蓉滿江渚吳姬約雲歌白苧凝
為朝雲向君舞牽絲鳴玉張宴遲稱觴聽曲心自怡君
之别會有期
　　　折楊栁　　　　　　　　錢惟善思復
何處好楊栁攀條送逺行花飛渡江水客醉踏歌聲秋
色悽榆塞春隂接鳳城一枝不敢折為近亞夫營
　　　洛陽陌
驅車洛陽陌周道何逶遲玉帛走侯甸金湯固城池潘
令好桃李阮生多路岐銅駞卧荆棘索靖獨先知
　　　新街曲　　　　　　　　徐士榮仁則
東街南曲聲婉揚西街北曲聲激昻佳人唱曲不下樓
樓下白馬青絲韁昨日開筵擊鼉鼓今夜合席調笙簧
樂聲一似曲聲雜人意豈如物意長秪恐樓上人春光
不長好寧知馬上郎金璧非重寶向來恩愛江水深一
旦殘花與衰草
　　　將軍歌　　　　　　　　　張樞夢辰
將軍走馬沙草場獰龍蹀􁮗鷹飛揚狡兔之窟四顧無
所藏罝罿如雲箭如雨滿眼禍機寧脫此將軍一日權
豈直百兎死君不見李斯非相才上蔡東門遊獵子
　　　栁風蓉月亭吟和韻　　　　袁華子英
緑烟紅霧搖蘭塘嬋娟泣露啼秋芳金蟲撲帳花風熱
花底雙歌蹋明月畫橋十二懸妖虹美人香骨胭脂紅
滿眼春嬌小蠻舞雲錦書傳青鳥語亭中主人江左客
春草夢回江月白
　　　從軍行　　　　　　　　瞿榮智惠夫
年少去從軍妻兒生死分弓開孤月影劒動七星文解
識風雲氣能穿虎豹羣不將身許國何以樹功勲
破敵三營外城頭日欲低舉烽連磧遠戰氣接雲齊旌
幟驚烏起鐃簫雜馬嘶秪愁千里月少婦正悲啼
　　　挂劍操　　　　　　　　　秦約文仲
魯邦是聘兮魯彊孔壬王命肅將兮徒御如林徐君覯
止兮話言欽欽顧我劒兮眷愛彌深我歸魯兮徐亡我
諶死生不忘兮鬼神是臨嗚呼我其挂劒兮庶昭我心
　　　鴻鵠操
粤鴻鵠兮舉翮髙飛戾霄漢兮矰􁀯逺而彼河山兮險
阻是依建邦國兮晉實肇基濟夫河兮浮舟以楫治夫
國兮匪士伊說顧鴻鵠兮其言凌厲嗟若人兮我心孔
說
　　　江雨謠題偶武孟江雨軒　　陸仁良貴
白龍祠前江水緑江上何人吹紫竹江妃清怨不能降
散作浮雲滿江曲浮雲忽變江雨來亂撥驪珠三萬斛
天昬地黑若混沌鐡馬交馳龍戰陸初疑巴陵走急湍
復訝匡廬瀉飛瀑鮫人停機那敢織馮夷揚波自起伏
須臾静聽寂無聲嫋嫋如絲成霡霂長江直截東海邉
夕陽照向江頭屋滿村父老起歌謠䆉稏今年秋雨足
幽人開軒舉醽醁正愛晚來凉氣肅我今下榻軒中宿
幾時更剪西窗燭
　　　憶别曲
來時蘼蕪青歸時蘼蕪黄楊栁蕭瑟鳴蜩螳帖帖髙飛
鴈南翔鴈南翔懷故鄉夫君逺在婁之陽玉壺青絲唱
窕窈荷花落日棹相將
　　　玉佩謠　　　　　　　　　吾衍子行
昆吾剪月吹香風鸞絲貫縷聲瓏瓏珠華䦨珊舞回步
宓妃催喚蓬萊宫聨翩鳳帯春風碎曳雨搖雲楚腰醉
仙人琪樹生晚寒洞中敲折青琅玕
　　　古采蓮
濕風吹花生冷香馮夷為舞冰絲裳霏霏粉金飄晚塘
浮蘭舟鼓桂楫歌采蓮為君發遲遲歸來弄明月
　　　洛城曉
洛陽曉氣浮春空花風漾煖香濛濛油車碧鈿金騕裊
染露蹴烟移海紅回廊複宫洞房隔夢入瑤臺買春色
叠栁蛾眉蜀帳昏謾識銅駞錦香陌鸞悲鏡舞秋茫茫
簾移日光春晝長春晝長恨春草蝴蝶飛來髩先老
　　　孔子琹操四首　　　　　　王逄原吉
　　　　去魯作
汶泗交流兮龜䝉相繆兮鬱乎尼丘兮禮樂賜自周兮
大夫好脩兮吾將返吾輈兮
　　　　過匡作
文王徂兮道在予兮天蓋常時則渝兮二三子毋徐徐
兮伊草露之濡兮
　　　　去衛作
我行于衛有淇湯湯彼或知本伊流則長載儃載徊禾
黍芒芒匪邶鄘予傷武公其亡
　　　　厄陳作
天地塞兮日月食兮君子厄兮周公云逺心不知所底
極兮
　　　趙氏二女辭
遊鯉山石髙孱顔遊鯉溪水清洄灣中有峩峩青髻鬟
望如春雲不可攀壬辰仲冬㓂蜂起乳臭將軍先披靡
民人顚連社禝圯我固當為貞白鬼後來小妺復被驅
亦𦵏魚腹全其軀山髙水清幾千載虹月夜貫雙驪珠
夜深鮫宫屛機杼風吹草寒髑髏語何由生長江沱間
及見王睢鼓衣羽願回堯天行化日女子有家男有室
地下甘心燈似漆
　　　笞女臺歌　　　　　　　熊夢祥自得
　　　　在京南城放生池東髙三丈蒿草芃芃鄉老
　　　　俱稱金蕭后笞女於上
荒草堆燕人號為笞女臺金源蕭后飾宫女表正壼範
出聖裁此事庸或有史筆獨不該繁華若流水去者不
復回後人見遺跡孰不興逺懷閒花野草今猶昔當時
美人安在哉
　　　丁都䕶
　　　　樞宻三知院逹爾瑪戩總戎曹州進兵陷陣
　　　　諸將卒士棄其主將而潰於是被害甚慘後
　　　　以十月末旬獲其骨而歸招魂于順承門外
丁督䕶郎上馬將星煌煌干戈戚揚貔貅百萬羽林郎
旌旗所指孰敢當丁督䕶郎下馬穹廬滿野笑言啞啞
良家女兒擎玉斚夜來葉落消長夜丁督䕶郎進兵旗
電鼓霆澤劒流星指麾衛軍歌楚聲主將傾危血刃腥
丁督䕶魂來歸少妻嬌兒涕泗漣洏去時鞍馬何人騎
肘後玉印今歸誰嗚呼猗戯國之梁棟哲人萎萎
　
　乾坤清氣巻十
欽定四庫全書
　乾坤清氣巻十一
　　　　　　　　　　　　　明　偶桓　編
　　五言絶句
　　　錄汴梁宫人語　　　　　　楊奐煥然
一入深宫裏經今十五年長因批帖子呼到御床前
嵗嵗逢元夜金蛾閙簇巾見人心自怯終是女兒身
殿前輪直罷偷去賭金釵怕見黄昏月殷勤上玉堦
翠翹珠䘿臂小殿夜藏鈎驀地羊車至低頭笑不休
人間多棗栗不到九重天長被黄衫吏花攤月賜錢
　　　宣和墨竹寒雀　　　　　　虞集伯生
洒墨寫琅玕深宫春晝閒蕭條數枝雪不似紇干山
　　　上馬
眼昏身手鈍上馬怕風沙秖好扶藜杖循籬看菊花
　　　黄筌畫紅蕉十二紅　　　柯九思敬仲
故國三千里名禽十二紅白頭供奉在揮淚濕東風
　　　題汲水美人圖
汲水立銀床照見紅妝影王孫殊未歸寶釧霜花冷
　　　題緑竹
江南撥鐙法寂寞冷天涯阿誰春雨後貌得翠蛾眉
　　　題王節婦巻　　　　　　　王沂師魯
夫亡姑已塟二子幸成人甚日歸泉下還夫薄命身
　　　題扇上著色竹　　　　　　陳旅衆仲
江上竹枝歌為君顰兩蛾秋風團扇底零落黛㾗多
　　　倪元鎮雨竹
落日楚江深鷓鴣啼逺林相思不可見池上冩春隂
　　　題顧周道濯足圖　　　　　潘純子素
脫屨白石上濯足清泉中悠然天際想木末生微風
　　　飲酒　　　　　　　　　　丁復仲容
北闕諸公貴東門幾客還撇來缸靣酒擕上屋頭山
　　　贈孟通
孟通朔方彦領薦過昇州花發瓊林苑題詩向石
頭
　　　杏花鵝　　　　　　　　　郭翼羲仲
溪上好鵝賔相呼雪一羣栁根春水煖來泛杏花
雲
　　　秋風濯足圖
荆棘銅駞陌桑田碧海波秋風歌濯足歸去白雲
多
　　　絶句
山根秋水落江樹與舡清遮莫歸來晚東頭月未
生
　　　陽春曲
栁色青堪把櫻花雪未乾宫中裁白苧猶怯剪刀
寒
　　　　松下釣魚圖　　　　　　　鄭東季明
皎皎月在樹泠泠風滿衣欲問三江口長歌遂不
歸
　　五言律詩
　　　恒山樓　　　　　　　　　劉因夢吉
萬嶺尊恒岳遺臺枕後潭仰髙慚對坐哭險負竒探影
落滄溟北雲開斗柄南山靈怜野客今夕費烟嵐
　　　登武陽城
朝遊樊子館晚上武陽城潮接滄溟近山連碣石生斷
虹雲淡白返照雨疎明日暮悲吟處樵歌巳慘情
　　　趙氏南庄　　　　　　　　許衡仲平
晚起北窗凉清談戢羽觴入簾花影重落地燕泥香夢
裏青山好吟邉白日長秋風載書籍相對築茅堂
　　　輿病髙崖道中作　　　　　姚燧端甫
役役乾坤逺栖栖道路頻五年三入蜀十夢九歸秦瘧
鬼偏凌客山英定笑人無勞問前渡祇覺白頭新
　　　舟達黄溪
草木隨寒暑殊方榮悴同葦花兼露白檉葉未霜紅日
月雙飛鳥江湖一病翁晚來沙嶼上愁坐獨書空
　　　發舟青神縣
青神開百文江岸轉荒凉薜荔懸松起蒹葭竝竹長深
披豺虎徑毒犯虺蛇鄉何莫非王事牽夫可惋傷
　　　婺源縣齋書事　　　　　　盧摯處道
竹樹映清曉坐聞山鳥鳴瓶花香病骨簷雨挾詩聲客
亦非餘子春無負此生明朝予問俗吟罷却須晴
　　　書梓山寺經室
問俗來山谷擕春到竹溪花香破禪寂林樾受鶯啼欲
和觀音偈聊乗醉墨題閒雲若留客不肯為余栖
　　　青華觀西軒
琳宇夏天曉官曹今日閒深松欲無路疎竹不遮山静
對黄冠語時㸔白鳥還平生林壑趣聊復此窗閒
　　　少林寺贈達禪師
古刹東風裏逢僧一解顔收經出深竹披衲下空山未
要天花墜聊㸔石影閒何妨病居士明日到田間
　　　岳陽樓待渡　　　　　　高克恭彦敬
楚水凝千里湘雲隔萬層城髙秋浦月星雜夜船燈旅
况天誰管年光雁可憑殷勤淡山色相送過巴陵
　　　泊舟湘岸
長沙今在眼青草舊知名二月風檣疾三湘雪浪平藤
深帝子廟花發定王城莫艤江南岸啼鵑處處聲
　　　贈永清曹縣尹　　　　　趙孟頫子昻
赤縣郎官宰清朝學士班雲端雙履冷花裏一琴閒鴻
鵠宜天路麒麟近帝闗會當從此召豈待及瓜還
　　　送李清甫御史出按四川
蜀道青天上繡衣驄馬行霜威御史府春色錦官城萬
里平安報三年菽水清相逢一杯酒似為别離情
　　　次袁學士上都集韻
金城雨露邉河漢歴中天玉殿散青靄瓊樓飄紫烟闗
山誠險固宗社自綿延世祖龍飛地皇綱億萬年
曉日夾雲樹春風吹雪山飛鷹𤣥兔磧飲馬白狼灣寶
帶呉鈎逈金矛漢節閑將軍萬里外不怕二毛斑
　　　贈黄秋江處士　　　　　　李孟道復
君釣秋江月我畊秋谷雲逃名君笑我伴食我慙君老
我素多病壯君髙出羣何時各歸去雲月兩平分
　　　偶成
日午山中道停驂進步難鹻侵苔徑滑風入毳袍寒匡
國終無補全身尚未安一尊茅店酒强飲不成歡
　　　寄東宫
艱危勤扈從俯仰盡周旋小試屠龍技翻成抱虎眠脫
鈎魚縱壑漏網鳥冲天萬事從今始灰心未死前
十年陪顧問一旦決安危自合成功去應慚識事遲長
城徒自壞孤注莫相疑辟穀求仙者髙名百世師
　　　送張尚德　　　　　　　　虞集伯生
六月初聞雨官河潦水生江南歸宋玉樓下謝荀卿鵰
鴞青霄逈兼葭白露盈都留詩興在來聽上林鶯
　　　明皇按樂圖
新度霓裳曲三年敎有成驚鴻渾不下飛燕若為輕芍
藥春亭莫芙蓉野水生梨園多白髮吹笛到天明
　　　送長沙守
白髮長沙守循良又好文近辭金馬去逺有玉魚分對
竹聽湘雨開簾㸔岳雲漢廷思賈誼一飯莫忘君
　　　贈楊友直
雒陽楊友直字擬漢中郎畫若錐穿石垂如雨溜墻舞
花羞女美醉草笑僧狂昨日鴻都學煩君冩數行
　　　錢舜舉畫
一樹花如雪清明客未歸坐㸔黄鳥竝夢作綵雲飛翠
袖寒猶薄羊車過絶稀相如能作賦月下巻春衣
　　　寄段惟德竈副
持節雙溪上寒梅照鬂華臨風懷鳳閣見月憶龍沙夜
訪山隂竹晨飡海上瓜自嗟留滯久欲斷使君車
　　　畫檜
茅山多古樹此檜更長生鸛鶴栖來稳蛟龍化得成雲
深還近户月落似聞笙千載如相見蒼然故舊情
　　　八月八日有感書視草堂壁
載筆趍芸閣探囊索緼袍坐銷秋日静心折夜風髙識
字頭先白謀生計轉勞文園多病渴常想賜葡萄
　　　汪道士草亭
飛白妙娉婷新題照草亭仙遺相鶴法客借換鵝經霧
雨歸縣黍風雲䕶茯苓遥知春晝永深坐讀黄庭
　　　送魯子翬亷使之漢中
封上頌臺禮輕車入漢中節毛吹渭雨木葉動秦風把
酒臺基古馳書嵗事豐朝回倚西閣日日數歸鴻
　　　送朱潛虚之廣東照磨
聖主多清暇臨池愛日長天章垂鳳彩雲氣動龍香進
諌慙簮筆争書敢近床承恩君最早服玉向炎方
　　　寄薩天鍚進士
江上新詩好亦知公事閒投壺深竹裏繫馬古松間夜
月多臨海秋風或在山玉堂蕭爽地思爾珮珊珊
　　　答榮存初參議秋夜見寄
寄館城門夕髙秋雨露開天垂華蓋近月轉紫垣來疎
闊思良㑹淹留到不才深期謝安石揮麈散風埃
　　　晚過孔奉章舍下　　　　　范梈德機
滄江一萬里書信近如何向暮客懷薄及秋鄉夢多故
人相慰藉竝舍數經過但願長無事彤庭接珮珂
　　　哀文集賢時奉使南海道卒
瘴海距天闗道踰千萬山空傳靈雨送不見使星還旌
斾青楓暗樓臺白水閒郡人唯我最逺客淚潺潺
　　　京下思歸
黄落薊門秋飄飄在逺遊不眠聞戍鼓多病憶歸舟甘
雨從昏過繁星達曙流鄉無徐孺子萬口薄南州
　　　貴州
離思久不愜幽情晚更添天宜明月獨山與客雲兼蛩
語通支柱蛛絲映捲簾若無光霽在何以破朱炎
　　　通潮閣
候館駐征騎西風獨夜清閉門聞葉落倚杖㸔潮生有
禮齊蠻俗無歌學楚聲凄凉蘇季子行處足髙名
　　　送鄧慶長從宦吳中
聞說吳中郡青山萬疊開雲霞通井邑水木映樓臺子
去嗟何恨吾生念却迥辛勤官下養書寄合頻來
　　　答李宗明
采江莫采蘋思食莫思蓴間嵗曽為客經時獨夢人林
園花動夕帷帳草留春萬里燕山路空懷涕泗頻
客居惟所適不是逺時人聞喜池臺僻來依第宅新月
涵鍾警夕風引釀生春頗得過從樂相㸔莫厭頻
　　　酬王繼學大參
久客嵗云暮悠悠念異鄉病因詩暫愈愁為酒先降屋
隠疎篁半城依老樹雙晨朝有好鳥命我隔東窗
　　　寄邵允文　　　　　　　馬祖常伯庸
故友經年别如今髮白無清秋江鷺浴長夏野猿呼客
舍栖書冊齋厨具筍蒲知賢不能薦羞澀望東吳
　　　南征
乆雨闗河濕今朝日始晴浮舡下夜瀬覔酒近春城鵝
鴨將雛出牛羊傍母行獨怜無侣客萬里又南征
　　　石田山居
甲子人愁雨河田麥巳丹嵗㐫捐瘠衆天逺禱祠難賈
客還沽酒王孫自飽飡更怜䵩面黑征戍出桑乾
四月淮天雨清林䕃碧池筍香隣甕酒禽聽客窗棋田
鼓春迎社鄉巫夜賽祠漸知飄泊久自覺是農師
　　　郎中蘇公哀挽
墓門翁仲泣秋草九原深身世書盈屋鄉園樹滿林故
人多執紼令子早冠簮曽作陽闗曲今成薤露吟
　　　羅學士奉㫖南祀海岳繇鍾陵相别聞尚宿留
　　　會稽有懷奉寄　　　　　掲傒斯曼碩
鍾陵一分手幾日過錢塘五月山隂路千峰海上凉烟
霞含景氣草木識天香夙昔經行處風流轉不忘
　　　題祝道士龍虎山先天觀圖
聞說先天觀重重絶壁環鳥啼青澗裏花落白雲間樵
子能長嘯居人識大還洞門無處認唯有水潺湲
　　　黄尊師髙軒觀鵝因留宿
開軒南岳下世事未曽聞落葉常疑雨方池半是雲偶
尋騎鶴侣來此㸔鵝羣一夜潺湲裏秋光得細分
　　　送人之淮東
扁舟何處客此去飽經過彭蠡江聲合揚州月色多天
低知近海地濶欲横河自是吾生拙如君定若何
　　　廬阜聞鐘
廬山三百寺何處扣層雲宿鳥月中起歸人湖上聞入
空應更逈近瀑正難分遥想諸僧定香爐上夕熏
　　　送蘇尊師歸茅山
華陽隠居者聞復有蘇仙時向梅花下髙枕石頭眠劒
匣出飛電琴心流暗泉閒來京闕下夜夜夢雲邉
　　　送張漢英之廣西憲幕
候雁幾時到送君今逺遊三湘秋欲老五嶺瘴全收隨
俗調眠食乗時力進脩賢侯開幕府萬一子能留
　　　懷沆姪
蔌蔌黄桑葉蒼蒼白竹峰居人争野碓歸客背林鐘路
暗縁溪濕山寒著霧濃阿咸收稻未辛苦缺相從
　　　象石　　　　　　　　　王士熈繼學
老石何年有江頭閲嵗華蜿蜒龍吸水突兀象蹲沙地
軸資神禹天工付女媧歸來銀漢客好與共空槎
　　　寄友人劉師魯　　　　　　楊載仲𢎞
聞君遊宦處正値洞庭湖落日波濤壯晴天島嶼孤舟
帆通漢沔風物覧衡巫天下文章弊非公孰起予
　　　渡江寄俞仲連
舟濟大江濆中流日欲曛鹵翻沙際雪潮落渡頭雲鯨
躍常知候鴻飛不亂羣頗思論勝槩把酒莫如君
　　　和孟東野題崑山寺
蘭若負崑崗鑿崖安佛床梯雲石磴滑入厨泉水香旦
寒鳥相聚月黑龍放光舟行苦局促幸憇殊勝塲
　　　酬子行初秋風颶之變
暮夜風濤變崩騰怒不休魚龍皆失穴江海欲同流竝
岸漂千舍連檣覆萬艘隂陽知有沴惻愴動深憂
　　　奉題伯父雙峰樵隠
山出雙峰秀溪流一沠清土風存禮讓人事省將迎路
逐髙低過田隨早晚耕家林有如此南望每闗情
童穉離桑梓猶能憶故山雲峯垂白脚蘚石露蒼顔插
架詩書富應門禮義閒緑林遺我恨回首涙䦨珊
石樹盤根瘦沙溪激浪清竹間㸔犢卧木末見人行穡
事常分力樵歌輒和聲從來擕杖處不礙白雲生
山曲兩三家相過路不賒對門開竹徑臨水種梅花酒
熟留人醉詩成任客誇時時談舊事相㸔鬢垂華
　　　蠧簡
往古韋編在何年始汗青蠧蟲深卜宅蝌蚪不成形泯
滅沾秦火搜羅出漢廷斯文天未䘮不敢望全經
　　　敗裘
寂寞牛衣子能無敝緼袍塵埃須浣濯蟣虱費爬搔意
味存鷄肋寒凉視馬毛千金既銷鑠猶聽朔風號
　　　送葉彦中之官行臺
范滂將攬轡周景巳題輿九扈名兼美三鱣兆豈虚都
門愁摻袂江徼喜沿書重有斑衣奉南州摠不如
　　　送張宣撫使嶺南
奉使入蠻烟終軍始妙年抗旌辭朔野擊節渡湘川翠
竹侵岩際黄茅盡海邉狼荒非善地為戒莫留連
　　　送孫大方歸朝元宫
飛構上凌空依稀想故宫金盤凝曉露玉珮振秋風溟
涬那違俗支離更飬䝉大還何日就變化入無窮
　　　送胡汲古之吳中
有客佩蒼精居然得此生山開栖越跡水泝入呉程佚
老悠悠計傷離戀戀情食菲方未巳應不為魚羮
　　　送王元禮歸平城
牧羊怜馬援投筆困班生侯印終兼綰窮愁實飽更大
材當用世小拙亦知名快飲桑乾酒能澆氣不平
　　　酬張宣撫
瀛海無消息冥冥道路長巳驚雙鬢短更待兩瞳方落
日依平嶂洪河入大荒憂來那可得揮涕欲沾裳
　　　和袁集賢上都雜詠　　　　栁貫道傳
出塞行瞻日趨朝喜近天離宫開苑囿馳道絶風烟瑤
水巡非逺峒山厯更綿甘泉多法從獻賦憶當年
雨水漸衣黑雲沙際目黄烟開纔黯淡日出已蒼凉徇
俗髙簷帽清心小篆香端居萬里念蕙草惜微芳
謠俗隨方異溝途隔舍迷醺人唯馬湩勸客有駞蹄殿
角孤花靚城隅雜樹低天涯中夜舞如意昔曽擕
天潢猶白白雲幙故青青積潦摧車軸髙風堕箭翎宫
塗丹赭堊殿户紫金釘女樂蓬萊秘哀簫動杳𠖇
幄殿層雲陣轅門積雪峰竒鷹皆戴角御馬盡飛龍瀚
海將臨幸云亭望陟封青丘大羽獵有事待𤣥冬
　
　乾坤清氣巻十一
欽定四庫全書
　乾坤清氣巻十二
　　　　　　　　　　　　　明　偶桓　編
　　五言律詩
　　　鄢陵經進士李伯昭墓　　雅勒呼正卿
激烈山陽笛淒凉祖逖鞭才髙天不惜命薄世空怜故
里一丘土荒城五畆田雖云有宿草寧忍不澘然
　　　雲溪眞館
眞館雲溪上孤髙逼太清江山環几席星斗拂簷楹樹
古成龍去篁疎作鳳鳴仙遊始可接我欲謝塵纓
　　　送趙宗吉編修代祀西岳
北上函香去西南致禮勤蜀山千丈雪秦嶺萬重雲驛
騎鳴金勒宫袍粲錦丈白頭抱闗吏自羡識終軍
　　　送李唐卿御史　　　　　　黃溍晉卿
去去紅塵外秋風滿華嵩故鄉歸衣錦行路避乗驄未
覺長安逺真成冀北空燕山一枝桂回首正西風
　　　含香道中
殘日亭猶逺輕風帽易斜稻畦低没鶴草徑曲行蛇經
世知無策謀生會有涯殷勤理黄菊留眼待秋花
　　　陪仁父存博登石頭城
談笑逢諸老登臨失故亭薄遊成汗漫髙步覺竛竮江
近通淮碧山遙失楚青平生一盃酒及此慰飄零
　　　送達兼善僉憲河南　　　　王沂師魯
袖有新封事囊無舊賜金兔園司馬賦魏闕子牟心秋
菊誰同来燕鴻好寄音故人如問我為誦白頭吟
　　　送蕭九齡赴淮西
漢將傳華胄蘇卿弊黑貂曳裾非我事置醴逺相招楚
甸春多草淮流日兩潮空吟小山賦叢桂影蕭蕭
　　　越上早行
青鞋三十里草露惹衣斑潮落曹娥渡雲昏夏禹山秋
聲黄葉裏天影白鷗閒欲問錢塘路漁家半掩闗
　　　瓜洲
烟際繫孤舟蘆花滿櫂秋江空雙雁落天濶一星流急
鼓西津渡殘燈北固樓商人茅屋下沽酒話揚州
　　　金陵
六代帝王州宫烟滿石頭星河天北轉江漢水東流步
絶金蓮雨歌殘玉樹秋白頭有漁者猶說景陽樓
　　　度三花嶺
絶壁三千丈荒烟八九家黄茅青草瘴黑質白章蛇橄
欖髙懸子芭蕉倒吐花嶺南一回首何處是京華
　　　杭州　　　　　　　　　汪元量水雲
有客腸迴九無人髮握三闗中新約法江左舊清談鉄
騎來天北樓舡過海南一枝巢越鳥八繭熟呉蠶
天也今如此人乎可奈何臺邉西子去宫裏北人過玉
樹歌方息金銅淚已多旌旗遮御路舟楫滿官河
　　　送項錬師還天台　　　　　陳旅衆仲
不學東方朔歸尋馬子微人間無藥賣海上有雲飛谷
暖金鵝大溪深土鴨肥當年種桃樹髙過石樓扉
　　　張書巢畫圖
萬里青城叟歸尋江上山瀑喧春雨過汀暗暮雲還駐
馬白沙曲懷人緑樹間薊門有巢父幽興最相闗
　　　青漳黄氏北别墅
聞說黄家墅開門入翠嵐細岑依舍北流水出城南雨
煖蘭抽笋霜晴樹落柑千年讀書地更莫乞羊曇
　　　送謝仲連小鹿巡檢
小鹿謝將軍前朝宰相孫故家巳為庶今代得承恩笳
鼓鳴沙月旌旗樹海暾送行車幾兩回首躍龍門
　　　史局懷柯監書　　　　　　方積叔高
每日明光殿傳宣㸔畫圖姓名呼我寫識監古人無賈
傅俄辭漢張生竟入吳遂令風雨夜長憶在江湖
想君滄海上夜夜夢皇州母子三千里君王一萬秋修
書期力盡報國入神遊賴有年光識青春照白頭
　　　閣下鈔書作
待漏趨青閣移書近紫霞竹光翻野草硯影落宫花學
士春承宴中官晚進茶君王思四海朝退欲棲鴉
　　　送友還家　　　　　　台哈布哈兼善
君向天台去煩君過我廬可於山下問只在水邉居門
外梅應老窗前竹巳疎寄聲諸弟姪老健莫愁予
　　　賦得上林鶯送張兵曹二首
春隂花樹合日出見黄鸝圓聲度繁木流羽拂髙枝時
節苦易換况經多别離君子貴求友勿懷幽谷悲
春日陽闗道鶯聲滿上林來從金谷曉飛度玉樓隂栁
嫩難分色歌停稍辨音明朝空解語人去落花深
　　　秋雨夜坐　　　　　　　　甘立允從
風雨夜窗急庭幃秋思多蕭蕭聞落木洶洶度驚波堦
濕吟蛩亂簷深宿鳥過青燈挑不盡無奈客愁何
　　　七夕　　　　　　　　　傅若金與礪
耿耿玉京夜迢迢銀漢流影斜烏鵲樹光隠鳳凰樓雲
錦虚張月星房冷閉秋遙怜天帝子辛苦會牽牛
　　　即事
目斷虞淵日心傷魏闕秋霍光元在漢周勃固安劉廟
社多佳氣公卿足逺猷宸居終不改羈旅莫深憂
　　　詰陳宗道酒不至淹留髙劉諸公坐
酒許今晨送燈從昨夜花遣人聽繫馬留客過栖鴉髙
適邀同坐劉伶興轉賒不成投轄飲悵望隔風沙
　　　賦得天際舟送張孟功治河
日下行人發春晨去鷁催䌫侵斜月解帆向斷雲開度
鳥窺詩巻垂虹映酒杯尋源不可近奉使幾時回
　　　隠居圖
聞說幽栖處遥連郁木天徑開移竹地渠引灌花泉座
客留傾釀隣人訪草𤣥京華逺遊子那得共盤旋
　　　栁先生祠
江抱零陵郡山藏鈷鉧潭古人如水去祠樹與天參述
作籠諸子風騷廹二南後來竊時譽吾軰得無慚
　　　六月二十八日至京
使節違雙闕天書下百蠻雨蒸歸日路雲合去時山嶺
表兵猶動灤陽駕未還安邉數策在不得犯龍顔
　　　仰山寺　　　　　　　　　張(缺/)蒲澗
僅一袈裟地師今第㡬傳寺當初建日國是太平年風
起山如湧佛閒花自妍早遊天竺勝晚及四藤禪
　　　江樓　　　　　　　　　　蕭(缺/)周逺
憑䦨聊望逺天外白雲飛江静沙㽜月樓髙風動扉山
川入夜濶鼓角出城微又報鄉村警兵戈未解圍
　　　寺橋
古刹傳清梵横橋雨歇時年華流水去春事落花知宇
宙遺陳跡江山本後期向來多薄命今日信枯藜
　　　顔子中池亭　　　　　　　劉聞文廷
池浄天容湛窗虚水氣通逺山來戸外飛雨洒亭中薜
荔含朝景蒹葭集晚風平生江海念相對與無窮
種樹年年長開窗面面凉雨苔生砌緑秋葉堕池黄得
句閒拈筆抛書懶近床旅懷隨所至誰復計行藏
　　　蠟燭　　　　　　　　　　高(缺/)孤雲
取質蜂甜後融春火力深直中元有骨明處本無心花
吐燒空日龍盤照夜金剪殘更漏永樓月度髙林
　　　寄李道復平章　　　　　　郝(缺/)新齋
聖主尊賢輔明時仗老臣策勲分二陜錫土列三秦邉
徼風塵息乾坤雨露均遙知黄閣下得句更清新
　　　憶王成之　　　　　　　　高(缺/)志翔
北望烟雲隔東風草又深身安輕客路書到重鄉心自
許寧論晚相知遂有今平生種桃李幾樹不成隂
　　　送石民瞻過呉江訪友　　薩都拉天錫
老友呉江去呉江水正髙一尊斫鱸膾四月過櫻桃矍
鑠緑玉杖風流白苧袍西窗故人夜應是對揮毫
　　　和虞伯生見寄韵
白鬢眉山老玉堂清晝閒聲名滿天下翰墨落人間才
俊賈太傅行髙元魯山獨怜江海客尊酒夜䦨珊
　　　投宿龍潭道林寺
倦遊借禪榻客意稍從容落日江舡鼓孤燈野寺鐘竹
雞啼雨過山臼帶雲舂半夜波濤作長潭起卧龍
　　　鳳凰臺望祭鄭復初録事
巳矣鄭録事功名與願違鬚翹如挿㦸體弱不勝衣白
日長江去青山何處歸崇臺三酹酒目斷雁南飛
　　　夜宿昇龍觀
舊日宸遊地珠簾䕶輦紋龍飛九天雨鶴夢一龕雲神
火丹砂見仙音客枕聞殷勤謝道士深夜禮茅君
　　　秋日雨中登石頭城訪珪白岩不遇
石頭城上去紅葉雨紛紛半日不見路四山都是雲魚
龍隨水上鐘磬滿江聞遙憶南庄叟天寒補衲裙
　　　鹿角站阻風　　　　　　　楊(缺/)信可
風送洞庭沙維舟隠荻花水枯魚上□秋老燕移家日
暮長河急天寒去路賒故鄉三十驛歸夢繞天涯
　　　送泗州同知偰世南赴任　　郭(缺/)君彦
夢喜三刀驗之官正少年龍纒倚天劒虹繞載春舡淮
泗名先振湘潭政可傳門闌多喜氣屢見出英賢
錦衣臨泗水仙境足吟哦烟樹連淮逺雲山入楚多濟
川功不小經世意如何會見沙堤上春風響玉珂
　　　西山道院
幽居絶瀟洒深院鹿成羣山色開窗得泉聲隔竹聞猿
啼臨水樹風送渡溪雲客至渾無事談詩到夜分
　　　贈方外閑人　　　　　　貢師泰泰甫
白日青天外壺中别有春江湖萬里客宇宙一閑人采
藥雲歸袖㸔花月滿身何時重會面醉拂布袍塵
　　　台州寄楊子秀
路轉千峰合溪通一帶斜飯炊黄渡雪酒染赤城霞未
訪仙人宅先尋博士家近聞歸隠處盡種碧桃花
　　　將干嶺
絶頂低南斗重闗壯北門隴雲浮地白谷水帶泥渾宇
宙神功大山河帝業尊小臣叨載筆華髮感深恩
　　　宫中舞隊歌詞　　　　　　張翥仲舉
十六天魔女分行錦繡圍千花織步障百寶貼仙衣回
雪紛難定行雲不肯歸舞心挑轉急一一欲空飛
鑿海行龍舸憑山起鵠臺天池神馬出月殿舞鸞來六
合妖氛净羣生夀域開吾皇樂民樂願上萬年盃
白玉琱釵燕黄金鑿步蓮簫吹鳳臺女花獻蕋宫仙香
霧圍銀燭歌雲撲錦筵請將供奉曲同賀太平年
　　　禖臺
嬪御親弓䪅祠禖有古臺瑤池今寂寞𤣥鳥自歸來鼎
再移支子星俄坼上台興亡闗厯數祇遣後人哀
　　　遊石頭城清凉寺用天錫題壁詩韵
捫蘿上絶頂嵐氣濕繽紛日色不到地樹隂渾似雲僧
歸過嶺見樵唱逆風聞更待詩人醉狂書白練裙
　　　大駕時廵千官𨗳送至大口
萬乗廵行逺三靈佑䕶多旌旄隨大駕鼓鐸襍鳴駝初
日浮黄繖微風送玉珂臣心如草色不斷到灤河
　　　寄雲門僧
聞道耶溪叟髙年出寺遲眉毫長㡬許布衲破多時挂
錫鶴移樹繙經花滿池相望一江水嵗晚赴幽期
　　　發富陽　　　　　　　　段天祐吉甫
逺海初曦動長林積霧開山從呉會起潮向富陽回野
飯松毛火村醪樹癭盃風吹黄葉度偏傍馬鞍來
　　　發嘉興
明發嘉興縣扁舟宜向東天寒待伴雪日暮打頭風逺
寺明霞外孤城練水中等閒作離别不擬見歸鴻
　　　夏夜
向夕南風起開窗散鬱蒸草間車水鼓松下捕魚燈山
壑雲填雪河流月走冰城樓更五鼓車馬逐晨興
　　　題蘇武牧羊圖　　　　　楊維楨亷夫
未入麒麟閣時時望帝鄉寄書元有鴈食雪不離羊旄
盡風霜節心懸日月光李陵何以别涕淚滿河梁
　　　送呉生良之金陵
五月秦淮去南風水接天雨晴梅子後人近鳳臺前雲
樹連春驛星河落夜舡金陵佳麗地遲子廣新篇
　　　送曹生之京
十載辭京國常懷玉笋班鳳麐遊壁水虎豹啟天關海
樹分秦雨江雲隔楚山壯遊須努力况子正紅顔
　　　送李五峰召著作
聖主徴遺逸郎官老謫仙青山蔵古史金馬得時賢吾
道推先路恩光照晚年宣丈忙視草銀燭賜金蓮
　　　送用上人之京陵
東土帝王州髙僧汗漫遊衲衣收夜雨洗鉢度江流草
發金銀穴花飛霹靂溝擕詩見短李應下讀書樓
　　　送楊生琰歸溧陽
之子吾同姓相逢已道南春衣彫白苧佳樹長黄柑雨
淡潛龍寺天清漂女潭蒲公讀書處白石有新庵
　　　留侯廟　　　　　　　　李孝光季和
感慨留侯廟曾聞客下邳手扶仁義主身是帝王師興
漢功居最存韓志可悲如何刼髙后反使夘金危
　　　馮秦卿藏書
榮中富貴傳賔客盡能文屬世方櫜武無人學解紛劒
成猿接水圍合鹿號羣官作清時好長吟坐白雲
　　　送公子趙去疾二首
綿綿萬里道利涉有方舟城郭通吳㑹江源起益州圖
經開白帝祠祭過黄牛他日浣花老猶能作勝遊
辭吳向三楚送遠指秦川髙鴈憂離罟輕鷗不避舡天
青微露下江黑大星懸郢曲長多怨聞歌祇自怜
　　　秋岑
更覺秋岑碧能尋勝日躋樹凉來鸛鶴山斷見虹霓釋
子行相問幽人去不迷雨餘天姥出吾欲涉丹梯
　　　燕粟總管玩芳亭　　　　薛𤣥曦𤣥卿
粟氏林亭好飄飄借馬遊藥闌當户宻花逕近城幽未
許朝參懶聊為逸興留使君行樂處風物為春柔
　　　湖寺湧碧泉　　　　　　張天雨伯雨
喧寂一塵隔湖濵出寶坊荷隂分補衲水氣雜燒香書
勘烏皮几茵敷白㲲床從來已公屋詩客許徜徉
　　　嵗暮
忽忽嵗云暮徒興白首嗟山留待伴雪春禁隔年花把
巻因遮眼分餳且膠牙自縁身懶堕莫遣送窮車
　　　送張仲鼎遊燕南　　　　釋大訢笑隠
天上知名久由來漢客星江湖歌白雪風露滿青冥巴
蜀須傳檄燕山待勒銘壯夫期遠大不獨抱遺經
　　　次韵寗宣慰
將門三葉貴古劒削霜硎霧巻烏蠻浄風生碧海清投
壺驚甲帳飛墨動雲屛未愜清遊興松房聽雨聲
　　　送薩天錫照磨赴燕南憲幕
蕭寺留詩别髙懷不負公江聲元自急山勢古來雄下
榻疎鐘雨登臺落木風重來無幾日除道避乗驄
　　　答王子長　　　　　　　　宋无子虚
病後得書頻情知未立身孤燈風雨夜兩處别離人乙
鳥歸來社辛夷開過春如逢元白問莫說為詩貧
　　　銅陵萬松山中
樵聲聞遠林流水隔雲深茅屋在何處桃花無路尋身
黄松上鼠頭白竹間禽應有仙家住避秦來至今
　
　
　
　
　
　
　
　
　
　
　
　
　
　乾坤清氣巻十二
欽定四庫全書
乾坤清氣巻十三
　　　　　　　　　　　　　明　偶桓　編
　　五言律詩
　　　過山居　　　　　　　　　　周權衡之
數里榕隂合迢迢過客稀烟溪桑子熟山雨藥苗肥窗
冷雲侵座琴清月在扉怡然無俗子我巳早忘機
　　　送楊友直赴刑部主事　　　　丁復仲容
少昊煩司幕先生自此升九重趨玉陛一騎發金陵邉
静龍堆月河清馬頰冰徒慙太平日江海老無能
　　　蘭堂上人之金陵因寄憲府張使君
初平牧羊處白石及秋登挂錫月中到禪房雲上曾使
君持玉節老客望金陵想見雙溪水先霜早已冰
　　　送賈西伯
西風苜蓿花南客又移家此道寧無用吾生未有涯峰
青宜霧日潮白逆江沙猶憶南樓夜吹簫度嵗華
　　　送王伯庸赴石埭校官
先生官已冷地僻冷於官座席嵐歸潤琴壇月過寒竒
峰花作朶幽瀨玉為湍所喜無迎送髙吟倚碧瀾
　　　郭生生子
歌愛誇頭玉怜應過掌珠河東眞小鳳冀北定名駒英
物須啼㸔先生要醉扶老夫無重大折簡便當呼
　　　東華門觀百寮待朝　　　　陳肅伯將
重城流月影飛闕動霞光度栁分龍隊穿花列鴈行珮
連都尉粉衣染令君香忽聽傳呼永催班入建章
　　　恩制寒食賜百僚宴罷遂幸長公主宅
桃花明玉澗栁葉暗金堤緑錦呈調馬朱絲表鬭鷄筵
開同日永樂奏與雲齊更問平陽第還過小苑西
　　　答張翰林扈駕還京
羽林環紫蓋𤣥武颯黄旗大校長楊獵重修好畤祠雲
生三秀草風動萬年枝想得張供奉還多應詔詩
　　　聞康給事禁中寓直因寄
重慚長樂注曲館建章通户裛金仙露窗含玉女風濃
香千緒蠒華燭五文虹顧此清宵興遙怜誰與同
　　　送浦御史往荆南
悵望荆南道飄然忽去羣雲隨驄馬色花學繡衣紋過
峽思神女逢灘問使君王程歸有限應未落春分
　　　寄上元韓少府
借問為仙吏幽懷定若何江聲雲外急山色雨餘多小
市金陵酒遺宫玉樹歌好乗巴馬子閒踏落花過
　　　寄柯博士　　　　　　　呉克恭寅夫
柯侯五雲吏自號丹丘生先皇御宸極髙閣詠文明羽
蓋橋山集彩舟江上行蘇州韋刺史那獨擅才名
　　　三月十日與薩天錫録事遊京口城南小寺忽
　　　虞伯生祕監寄薩詩用韵呈席上
不見祕書久憶公清且閒㸔詩野殿側把酒春林間因
送碧鵝使相過黄鶴山遙怜西閣侍文采映珊珊
　　　寄薩天錫時居福建憲幕
春日江南郡懷人杜若生烏啼建業樹客在福州城桂
酒銀壺重華裾玉珮清題詩幕中罷應得動髙情
　　　寄題剪韭亭
園有幽亭趣題之剪韭名老夫無長物上客總髙情脆
碧含風斷輕黄帶雨烹相過乳餅白還愛酒壺清
　　　題李伯時畫馬　　　　　柯九思敬仲
聞說龍眠畫曽師十二閑桃花晴泛水苜蓿曉連山蹴
月馳周道嘶雲入楚闗驍騰萬里志顧影落人間
　　　送秘書掾李道濟之峽州知事
館閣論交久都門出餞遲同為遊宦客忍賦送行詩蜀
道傳鸚鵡江亭呌子規地偏公事少峽外㸔舟移
　　　送峽州學正　　　　　　鄭元祐明德
夜雨西陵樹春風至喜亭學宫資裁正士類仰儀刑天
際開三峽人心繫六經哀猿月中嘯莫作異鄉聽
　　　送張飬晦　　　　　　　　潘純子素
寂寞麒麟閣浮沉雁鶩行巳聞書上考應不負前王古
井宫槐冷空山海檜長歸心似潮水日日問錢塘
　　　題劉髙州國初運粮文巻後
帝室經營始髙州積運多猶存數紙在巳是百年過勲
業麒麟閣英雄勑勒歌漢廷功第一只合數蕭何
　　　送杜元甫赴南臺掾
故國江山在行臺北望優顧瞻烏亦好却憶鳳曾遊寺
影清河曉蟬聲玉樹秋郎官多古意莫上最髙樓
　　　山行即事
石子路三义居人八九家緑分隣寺竹紅出短籬花野
老能娛客山泉自煮茶茜裙誰氏女赤脚髻雙了
　　　題豫章楊季子水北山房
舊聞楊季子水北在山房竹色長年緑松隂六月凉雨
絲深釣渚風帙亂書床亦欲相從去江波不可航
　　　寄王仲叔　　　　　　　　陳方子貞
陌上誰家子行春竝騎來揮鞭不相問回顧復疑猜二
月初消雪東風尚落梅更尋禪寂地石上翫蒼苔
　　　次許廷佐喜見寺樓詩　　　張憲思亷
髙樓名喜見逺客獨傷心鞍馬思劉備衣冠惜華歆曙
光浮海闊秋色到江深送目闌干久𠖇鴻入窅沈
　　　雪　　　　　　　　　　　郭翼羲仲
漠漠年華晚霏霏夜色分江明非借月樹重或兼雲始
訝花驚陣翻愁鶴失羣梁園詞賦客飄泊獨懷君
　　　和東禪悅堂遣興韵
讀經香滿室燕坐自朝曛鳥啄生臺飯龍呑洗鉢雲心
花幽處現天籟静中聞汩汩紅塵海虚空念不分
　　　寒林
雪落黄泥坂江空采石磯老龍寒卧蟄栖鵲夜驚飛笙
籟無時息漁樵落日稀明年春色裏還此㸔林霏
　　　合溪别業和顧玉山韵
鷄犬秦人宅迢迢隔戰氛桃花浮釣艇草閣散鷗羣碧
樹重溪合斜陽逺笛聞吟詩雲半席遙想與誰分
　　　寄雙徑主者
問信維摩詰山中一錫歸遙瞻雙逕月長照五銖衣寶
樹交珠網香雲䕶碧扉虎溪溪上路來往且忘機
　　　新雁
江上聞新雁秋風第一聲㡬行雲接塞昨夜月臨城萬
里驚烽火羣飛憶弟兄闗山書未寄愁感異鄉情
　　　寄郭羲仲　　　　　　　　鄭東季明
憶君持酒别初月出東城溪艇幾時到春潮日夜生白
沙眠翡翠青竹下鵁鶄遙想汪徴士題詩慰逸情
　　　題余生山居
野水流花澗春雲暎草亭地連桐柏觀人識少微星養
鶴還知相煎茶亦著經卜隣應未晚休勒北山銘
　　　贈吕一相者
男子始堕地百年那可量買臣歸作郡顔駟老為郎得
路青雲裏垂綸野水傍持盃勸君飲吾意正茫茫
　　　谷口　　　　　　　　　　郯韶九成
谷口大星稀蒼茫夜景微草驚知鹿過潭響覺龍歸楚
舞時相狎商歌自攬衣鹿門應有待莫遣壯心違
　　　病起書事
病起秋水上拂衣塵土間鷄鳴帶星出月黑騎馬還旌
節黄龍塞羽書青草灣征人在萬里風雪髩毛斑
　　　寄楊團練君濟　　　　　　楊基孟載
海嶼通村險邉城去敵遙旗燈秋寨雨鈴柝夜溝潮士
飽争投石農閒教舞箾無令廢收穫隴上有枯苖
　　　夏夜有懷二首
重露澄秋色輕風生夜凉碧㸔湖草亂紅愛渚蓮香有
弟徒相憶何人不異鄉悲笳在城上雙淚落衣裳
西月離東井黄雲近紫微秦州今日亂漢使幾時回故
舊皆朱紱風塵只素衣流螢念孤寂相照入踈幃
　　　召命因母老夜宿嘉禾　　　孫華元實
嵗晚離家客更深上水舡犬鳴營柝外漁唱驛燈前逺
役闗慈母孤忠仗老天極知朱紱貴無奈彩衣妍
漢使徴求急潘輿定省貧小人猶有母率土莫非臣嵗
儉盤炊玉家貧酒泛銀自憂縁白髮豈敢逆龍鱗
　　　送李徴君訪王司丞　　　　倪瓚元鎮
何處尋狂客故人王子猷花落庭前樹風吹溪上舟紫
笋生春雨緑蘋滿芳洲心隨酒舡發悵望不能休
　　　贈義興墨生
生住荆溪上桐花收夕烟墨成羣玉秘囊售百金傳孰
謂奚珪勝徒稱潘谷仙老松端愧汝桐法更精研
　　　張心逺訪郯九成因書以寄
州府今為掾風埃多厚顔香芹渾滿澗去鶴未巢山思
逐春雲亂心隨野水閒張君應話我樗散碧岩間
　　　宴聽雪齋分韻得飛字　　　于立彦成
暮雪宻成圍寒侵酒力微度窗聞暗響投隙見斜飛漸
覺明書幌時來近舞衣酣歌過午夜香靄正霏霏
　　　簡報國寺僧清逺　　　　邵思文文彦
聞說招提境空山紫翠中法王新象馭天子舊龍宫愛
酒慙陶令能詩憶逺公欲尋方丈室相續晉賢風
　　　浙江亭
極目錢塘上千峰列畫屛雨晴江樹碧潮落海門青對
景悲王𨗳移家憶管寧臨風一惆悵沽酒慰飄零
　　　和韵送于彦成歸越　　　瞿榮智惠夫
匡山于外史上越有歸舟久負江湖客寧為嵗月留瓊
書天上鶴渌水鏡中鷗一曲真幽絶當追賀老遊
　　　輓穆爾古蘇　　　　　　　董章士明
丈夫寧制敵元帥豈容文白髮難忘母丹心只為君虎
狼千里戰吳越半江分落日孤城在忠良死後聞
　　　次友人韻
唐室何多難詩愁杜拾遺皇天終厭亂聖德本無虧自
比當年事空懷故國悲一般思弟妺不在漢鍾離
　　　秋興
憂國三千里思家五七年白雲南去越黄道北歸燕志
士懷經濟生靈若倒懸邉廷今日將誰畫上凌烟
　　　送丁希元侍母舅北上　　　屠彜彦德
白璧連城價明珠照乗光才名推舅氏文采見諸郎栁
色迷長樂鶯聲滿建章知君能獻賦官硯發天香
　　　暢上人文溪别業
文暢青蓮客回溪别業開南山當驃騎東海極蓬萊空
境思懸錫中流且度盃相尋多法侣冉冉下天台
　　　仇仁父解秩建康有新文曰金淵集
老去陶元亮歸來向子平鄉闗成久别故舊喜相迎卜
宅來江燕移尊笑海鯨新傳浣花句未怪作金聲
　　　憶舊遊　　　　　　　　　王逄原吉
醉酒髙陽里題詩左氏莊碧雲垂草帶紅旭散花房流
水循除活飛絲拂髩長座中誰潦倒遺却紫香囊
　　　簡任子良縣尹
儒雅南陵尹歸吳賦遂初畫傳韓幹馬羮煮季鷹魚栁
暗凝香閣花交織翠裾能令兩童子為我𨗳行車
　　　仙茅塢
夜宿仙茅塢金鰲湧亂山天風來海外烟火落人間白
石思同煮青蘿喜獨攀絺衣弄華月公子亦忘還
　　　韓蘄王墓
道過韓王墓停驂淚滿巾中興無輔相恢復有勲臣碑
冷靈岩月山還古寺春雲礽尚詩禮時薦碧溪蘋
　　　題畢天池道士太霞樓
畢卓太霞樓霜晴錦樹稠天光開日觀海色動昆丘織
女機横夜仙人座對秋時將玉尺八醉擁翠雲裘
　
　
　
　
　
　
　
　
　乾坤清氣巻十三
欽定四庫全書
　乾坤清氣巻十四
　　　　　　　　　　　　　明　偶桓　編
　　五言長律
　　　元日朝賀　　　　　　　趙孟頫子昻
閶闔曙光生觚稜瑞氣横治朝春有象嚴蹕物無聲簮
笏千官列簫韶九奏成彤墀簇仙仗翠樹拂霓旌絶域
梯航至遐方玉帛盈皇圖天逺大聖德日髙明兵息知
仁布民熈見化行耄倪齊鼓舞率土共昇平
　　　正月十一日朝回即事　　　虞集伯生
宫樹春隂合霓旌拂曙來天光臨閣道雲氣轉蓬萊晝
漏沈沈鼓晨尊灔灔盃香霏簾底霧樂殷殿前雷祥瑞
儀曹奏珍淳尚食催舞庭分鷺序効獻過龍媒融雪微
生草輕風不動埃老人南極至王母上方回玉色何多
喜金華得重陪裁詩賀新雨西閣待門開
　　　送南宫舍人趙子期宣詔交趾
三年頒正朔五月向南交將命方離闕陪臣巳在郊衣
裳鴻羽漸干戚虎皮包瘴霧衝風散瀧湍急雨捎朱鳶
窺土室白雉下橧巢夜浦鮫停織陽岡荔拆苞初筵紛
㲲罽後騎列笳鐃諏日修王貢兼時眡客庖方言書仄
理海錯藉菁茅漢柱苔侵篆秦林樹拂旓括囊無薏苡
當户有蟏蛸即見還英節毋煩筮六爻
　　贈李兄提舉之官豫章　　　　范梈德機
公孫閣下士多似魯諸生昨者聞高誼茲行起盛名文
亭南斗近征斾北風輕余亦懷鄉郡今猶滯帝城關河
驚半面霰雪念孤征芳宴絲簧咽新詩錦繡成長途心
果怯令節眼增明渺渺飢鷹度嗸嗸旅鸛鳴露凝秋浦
白雲散夕堂清是物關流動何堦計合并㑹須縈桂楫
相共啜蓴羮徐孺亭前水因之幸寄聲
　　　贈翰林宅山水圖
敏絶丹青手驅馳翰墨塲力能移地軸藝直破天荒素
壁清風起蒼厓旭日光喬林支混沌巨石偃滄浪鶴背
芙蓉影牛頭薜荔香參差殊不謬奔峭亦非常仙去遺
真館人來倚釣航向知萬里近不費一生忙擬乞丹砂
洞長尋碧草鄉松喬如可及結友更何方
　　　題桃源圖龍虎山南者　　　掲徯斯曼碩
桃源非一處龍虎畫難同内外關踰鉄高低石作叢黄
幡青劒北紫蓋白雲東蟾影當霄逈蛾眉抱月弓千重
藏曲折四面削虚空地户吟風黑天池浴日紅雪霜翻濺
瀑雷雨㵼崩洪暗識猿啼遠晴聞鳥語工危龕三井秘絶
澗九橋通江合仙岩怒山連鬼谷雄劉王開闢後秦晉
有無中時見㸔桃侣頻逢採藥翁丹臺寒漠漠琳宇氣
熊熊濟勝非無具緣源恐莫窮烟霞俄變滅草樹杳蘢
䓗四序何勞誌羣愚倘擊蒙誰言武陵近十里上清宫
　　　贈周景遠學士　　　　　　楊載仲𢎞
朔易回元氣人才起俊流聲華當翰苑文彩冠中州振
佩趨臺閣抽毫侍冕旒人傳鸚鵡賦家有鷫鸘裘式覩
黌宫立恭惟祀典修一朝虞或缺六器俾旁求爼豆俄
成列蘋蘩遂可羞中朝方有道下士實同休已及歸鴻
候姑為食蟹謀朋簮多繾綣使節少淹留曉日花間酒
春風栁下舟篇章微品藻山水愧清幽鄭璞曾先辱隋
珠不暗投考槃雖自引闚觀亦吾憂簡册銷長日蓬蒿
憚凜秋論高非縱誕興遠托賡酬尚憶駒千里胡能貉
一丘何當把君袂相逐馭風遊
　　　寄王繼學二十韻
聖主敷皇極元臣建上台虚心求俊乂削跡去奸回拜命
超凡品知君秉大才淳風隨日播公道應時開負鼎資烹飪
操刀貴剸裁銛鋒行肯綮異味合鹽梅廟議常參决朝班復
共陪艱難須佽助豁達遠嫌猜遺佚聞風起英雄接踵來
經綸非董賈詞藻亦鄒枚在野思羅致盈庭想轂推既將
龍作友惡假鴆為媒走也今留此公乎可念哉執竿猶海
上扶耒即岩隈自守幽人意寧虞俗子咍舊遊辭玉府故
事憶金臺落魄江湖阻蒼茫嵗月催丹心徒耿介素髮巳
毰毸勿謂交如水能忘恥及罍飛黄當駕馭猶足異駑駘
　　　贈黄伯中從臨川吳先生卒業因之奉簡
　　　　　　　　　　　　　　　　栁貫道傳
天子祠垣舊巴山闕里門具瞻誰可竝友愛益宜尊往
卒諸生業行穿百谷村亂流黄濁湧迎宿錄隂繁想到
趨函丈承聞服緒言心將經義洽理竝聖詮存藻繢終
迷質條枝實自根須無遵近輓㑹有企前轅伊闕如堪
攬河汾欲併呑道初由巳致舌豈要人捫正要薫陶學
全希笑色温歸裝當捆載館饋且盤飱羨爾方朝旭慙
予未夕昏仰懷駒皎皎深感兔爰爰搖席今承問緘辭莫憚
煩庶幾薦鳳觜兼得嗜熊蹯鯁膳何勞祝因茲寄不諼
　　　上執政四十韻　　　　　　雅勒呼正卿
聖主飛龍日求賢似拾珍典謨皆故老登用必元臣日
月當黄道風雲擁紫宸華封歸帝力夀域囿吾民旭旭
時將旦熙熙物自春唐虞風未遠鄒魯俗還淳往者三
靈墜扶持賴有人斬鯨清海沸煉石補天迍工鯀趨刑
辟臯䕫起隠淪明公辭政久首詔趣裝頻渴慰蒼生望
饑怜赤子貧朝陽先覩鳳春籟正書麟總代天成化俱
為政入神五朝居輔弼三世掌經綸皇眷恩波濶𤣥功
德澤均房謀兼杜斷蕭律繼曹遵厯法羲經秘書文頡
篆新山河由秉筆社稷在垂紳衆水宗南渤諸星拱北
辰濟為舟楫重任託股肱親玉燭調元氣金樞運大鈞
都俞聞密賛諌論喜重陳聲教流沙外謳歌碣石濵烏
臺分繡斧鳳沼繼華茵練達時無匹公忠世絶倫棟梁
支大厦柱石表重闉天下皆桃李人間盡棘榛中台方
正席東閣又延賔有客懷吾道無媒致此身窮經甘寂
寞抱拙忍酸辛虎榜叨前列鴛墀接後塵郎潛嗟咄咄
吏隠嘆逡逡十口長為旅三年屢卜隣稻粱猶不足抱
負豈能伸養母留甘㫖居官守誨諄正言期董賈枉道
恥儀秦草芥難終棄蒭蕘尚可詢修途多駿足沍轍有
潛鱗未遂風雲信猶沾雨露仁天瓢能一滴咫尺是通
津
　　　寄李冉　　　　　　　　　黃溍晉卿
有美維仙李孤標見碧梧髙雲留雨露短褐混泥塗姿
悍寧為小機深或類愚洗心須貝葉游藝及摴蒱政爾
難蔵頴幡然獨(缺/)竽從容觀近效黽勉事難趨稍廢琴
心曲能操犢背書誰將窮罔象莫使避珊瑚他日逢何
暮清談動至晡醉醒勞問我喜怒得今渠契濶江湖逈
飄零嵗月徂青雲悲㨗徑白日仰亨衢秋社枌榆外南
包橘柚初飛騰如借順能勿哭蟾蜍
　　　題趙子昻詩巻三十韻　　柯九思敬仲
江漢龍舡下東南王氣收求賢垂睿畧為治訪嘉猷使
者班纁幣王孫覲冕旒未央凝掌露東序薦天球顥氣
凌風上祥光近日浮㸔花陪雉尾視草近螭頭清曉還
聞履嚴寒或賜裘宋公周有客項伯漢諸侯人仰文章
貴身承禮數優五朝通内籍九命擅清流昔滯京都久
時從几杖遊通家怜我慧對酒慰羈愁妙墨時相贈新
篇不厭酬風流追鮑謝文彩駕枚鄒心慕歸來好官因
老欲休倚闌秋待月擕客煖經丘歌罷聞啼鳥機忘玩
狎鷗苕溪今寂寂松雪自悠悠馬鬛遺封在龍驤待詔
不斷縑人共賞隻字世争售揮翰能兼美評量此莫儔
調髙鏘玉管筆健映銀鉤江海蒼烟暮湖山碧樹秋賈
充能誤國王粲謾登樓花落渾無賴春歸不自由蜀牋
臨别墅英頴勝他州揮洒真成癖吟哦可解憂鍾王多
韵度李杜極深幽入室能攀踐趍隅恨阻修錦標連玉
軸把巻共綢繆
　　　寄王祕書　　　　　　　　王沂師魯
佳士欣相識吾宗不乏賢齋房芝曄曄太液鵠翩翩得
意同濠上論文到漢前偶因諧陸鐸直欲斸龍泉我巳
輕平子君何念伏䖍未成臨鍜竈且復寄漁舡跡忝乗
槎客心疑化鶴仙長歌洞簫賦好寄角弓篇丘壑終忘
返泥塗肯自怜别來南菊再信斷北魚傳豹隠千峰雨
鴻飛一握天吳江元自白燕月㡬回圓阮籍能忘飯揚
雄解草𤣥風標勞夢想秋色正澄鮮欲問支機石空畊
種玉田遙遙望銀浦應與鳳城連
　　　翰苑薦為應奉文字二十韻謝大司徒并呈諸
　　　學士
天上金鑾客人間第一流贄名唐内相禹拜漢光侯鯤
海三千水龜峯十二樓月寒紅燭夜風淡紫微秋鳳誥
窺姚姒麟篇振魯鄒珮隨宫漏逺衣染御烟浮淑氣騰
奎壁祥光射斗牛焜煌青𤨏闥縹緲紫霞洲瑪瑙濡堯
瓮珊瑚耀漢鉤駞蹄中禁釡豹尾尚方騶僕夲師黄巻
生惟伴白鷗親庭雙鶴髮家事一漁舟偶預天官選来
為帝里遊緑章蒙獨薦青史許同修故郡驚王勃新豐
異馬周隊隨魚圉圉角喜鹿呦呦勢似飛三鳳功如挽
萬牛桑榆終有望葑菲未為愁國士恩難報書生志未
酬誓堅冰雪操五色賛皇猷
　　　送葉天根南還　　　　　　陳旅衆仲
我識天根子于今二十年吹簫來翠嶺鼓櫂入丹淵日
出扶桑底雲生建木顚人間方夜半海上得春先老我
江湖逈徵官嵗月遷荒泉流竹里冷雨浸芝田髮短何
為者君歸重惘然飛霞浮夕景定在石林邊
　　　南山詩
　　　　山在龍虎山南張宗師藏劒之地曰丹丘有
　　　　小洞門玉津澗月橋天鑑池金沙井躍雪泉
　　　　潄雲亭山雲閣丹桂塢桃花源云
江左羣山囿仙丘倚太霞上清分亢爽南谷抱谽谺臺
觀黄瓊宅林巒赤虎家天池開寶鑑日井射金沙桂霣
秋岩粟桃烘曉岸葩泉香通美竹雲液潄靈芽俯澗松
偏潤縁崖徑自斜幽亭宜水遶晴閣喜嵐遮神舄丹扄
秘𤣥闗紫氣賒石橋留月色銀浦渺星華願解延陵劒
終乗博望槎臨風一邂逅食我棗如瓜
　　　陪幸西湖　　　　　　台哈布哈兼善
北都冠蓋地西郭水雲鄉珠樹三花放鸞旗五色翔雞
翹翬鳳渚豹尾殿龍驤駕擁千官仗帆開百尺檣屬車
陪後乗清道肅前行河漢元通海湖山遠勝杭經綸屬
姚宋制作從班揚瑞繞金根動聲搖玉珮鏘春隂飛土
雨曉露挹天漿御栁枝枝緑仙葩處處香葵傾惟日向
荷偃借風張寶馬鳴沙路華舟逈石塘金吾分禁籞武
衛四屯箱小大濡深澤仁明發正陽皇皇星斗濶落落
股肱良朝野崇無逸邦家重有光賜租寛下國傳詔出
中堂布政親巡省觀民或怠荒麥禾連野逈桑柘出林
長樂嵗天顔喜回鑾月下廊
　　　送達兼善典僉　　　　　傅若金與礪
聖治尊儒術賢才翼帝躬立朝防觸豸行路避乘驄復
道河南去先愁冀北空激揚元自任出處豈謀同地遠
㸔持節天長惜轉蓬繡衣今日把尺素㡬時通别酒花
開裏征帆木落中薊門懸夜月梁苑度秋風古縣藤蘿
碧霜林菓蓏紅咨詢行每徧閒暇賦能工白日明髙岳
黄河繞故宫登臨興何限題寄北飛鴻
　　　題索士岩詩巻　　　　　薩都拉天錫
憶昔登天府文章萃帝鄉俊才魚貫列多士鴈成行寶
鑑懸秋水驪珠耿夜光三塲如拾芥一箭已穿楊上策
師周孔蜚聲陋漢唐鳳池開御宴虎榜出宫墻賜笏丘
山重恩袍雨露香天花皆剪翠法酒盡封黄冠蓋遊三
日聲名滿四方歴堦趍宰輔捧表謝君王第甲分三級
名碑勒上庠曲江嘉宴㑹合席盡才良契誼同昆弟比
和鼓瑟簧誓辭猶在耳離思各驚腸弟出丹陽郡君登
白玉堂雄文超賈董直筆走班揚臺閣需才器儒林作
棟梁超遷烏府掾輝映繡衣郎廹宴封機事平明出奏
章日披文典舊時念簿書忙檢討趨經幄論思近御床
聖朝稽古道日昃下迴廊羈旅燃薪桂長吟出錦坊弱
妻貧且病羸馬瘦仍僵窮巷迴車轍空厨乏酒漿故人
傳奏日請使促行裝皇極三臺重燕南各道張承恩辭
魏闕攬轡入衡陽曉幕芙蓉露秋空栢樹霜諸司循直
矢羣吏肅宏綱漢水浮神馬岐山出鳳凰行須冠獬豸
巳見走豺狼慚愧蓬蒿翼乗風亦下翔
　　　上京大宴和樊時中韵　　貢師泰泰甫
一元開大統四海會時髦畿甸包幽薊天門啟應臯羣
黎皆屬望百辟盡勤勞蕃國來琛獻邉陲絶驛騷劒韜
龍尾匣弓屬虎皮櫜列聖尊皇極元臣異節旄宗盟存
帶礪世胄出英豪嵗駕嚴先蹕居人望左纛平沙班詐
馬别殿燕宗毛鳳簇珍珠帽龍盤錦繡袍扇分雲母薄
屛晃水晶髙馬湩浮犀碗駝峯落寶刀暖茵攅芍藥涼
甕酌蒲萄舞轉星河影歌騰陸海濤齊聲纔起和頓足
復分曹急管催瑤席繁絃壓紫槽明良真曠遇熙洽喜
重遭化類工成冶聲同士赴鼛隆㤙雖欵洽醉舞敢呼
號拜命榮三錫論功恥二桃重華躋舜禹盛業繼䕫咎
燕饗存寅畏游畋戒逸遨乾坤春拍拍宇宙樂陶陶争
獻公車頌光榮勝衮襃
　　　元日靈臺官以初四日巳酉時享遂以嵗除日
　　　受誓于中書免朝紀詩八韻　張翥仲舉
清廟當春享彤庭放早朝扈鳴更厯正龍集轉寅杓瑞
日開黄道卿雲映絳霄八方周象譯九奏舜簫韶爐煖
香生术杯紅酒泛椒新符鬱壘換候琯女夷調有待寛
書下行㸔戰甲銷衰年今可引歸老故山樵
　　　送廉公亮僉事江西　　　　李孝光季和
除書下北闕使牡指南州暫輟紫霄顧遙瞻畫閣秋官
清持玉節天近見珠旒報政民安作聞謠雨不愁梅花
當路發月影入江流定有登高賦應將勝日酬
　　　吳山清暉亭與坦之仲舉聯句
　　　　　　　　　　　　　　　張天雨伯雨
吳山秋色裏(坦/)倚石望滄江日脚霞侵户濤頭雪濺窗(雨/)浪
奔沙岸叠(翥/)山夾海門雙(坦/)有客愁新隠(雨/)于兹感舊邦(坦/)
憑高乘險絶懷古黜紛龎(翥/)雜㳫書連屋淋漓酒滿缸(雨/)聨
詩搜月窟(坦/)擘阮瀉嵒淙(翥/)龜殻冠將墮(雨/)龍文鼎可扛頗
諧幽事熟(坦/)未覺壯心降(翥/)滿月孤金柱(雨/)叢筠亂碧幢(坦/)
晴峯俄黙黙夕磬巳摐摐(翥/)歸路風塵表酬歌不用腔(雨/)
　　　送鎦文美知事赴燕南　　釋大訢笑隠
江陵初扈蹕忠義可回天代邸朱虛重南陽鄧禹賢揮
毫當白日舞劒動華筵宫錦紅雲暖金盤玉露圓古來
三語掾今代孝廉舡無薄燕南幕相期日九遷
　　　金陵奉餞趙公子去疾理問侍平章魯公世延
　　　入蜀歸秦次龍翔大中韻　　丁復仲容
平章向三峽公子奉雙親祖帳聫裾盛官舩發棹新屋
墩誰較謝宫井自餘陳劒閣當西極刀州逺北辰魯公
加上爵趙氏洊名臣死節褒賢嗣生榮溢老身渚風開
鷁尾江日湧龍鱗夾岸觀如堵中流望若神埋金陵樹
遠濯錦水花勻前纛仍踰蜀先墳宛在秦布帆知到日
繡斧拜新春亦有羅貔虎無非聚鳳麟川將天作限山
入海為濵從騎遥通棧安車緩度輪晨調珍翠釜夕侍
妥文茵雛弄娯依坐鷄鳴服伺隣所期長夀考莫或後
嘉賔倘有星回使惟應日問人
　　　和許集賢春夜寓直　　　　陳肅伯將
通籍趨香署分曹𨽻𤨏闈金泥疏奏簡珠檢藴朝衣竹
静憐鐘迥花深覺漏微絳河低綺綴紺斗入羅帷薄夢
先鷄發閒情信馬歸幸因披艷藻謬用接清輝
　　　送董副樞鎮益都
推轂選才雄分符寄摠戎鐃簫驚海上旌節耀山東百
將乗黄道三軍出絳宫營開知偃月陣轉識偏風龍躍
蓮花劒烏號棘竹弓旄頭天苑斃鑿齒地隅空奏凱青
春外飛書白晝中誰當采金石願紀太平功
　　　送户部員外郎張君師允銓選于立彦成
聖主當陽宁文星冠甲科經綸彌宇宙帶礪誓山河荆
楚藩屛大番禺職貢多銓衡須遴選郎署得逶迤夙拜
天書寵俄聞使節過後塵雲擁騎前隊鼓鳴鼉五領初
消瘴三江漸息波柴桑訪遺逸廬阜入吟哦地逺雲雙
翼天空海一蠡庭闈情最切鼎鼐味應和還直青綾被
重鳴白玉珂歸來宣室夜前席問如何
　　六言
　　　黄清夫秋江釣月圖　　　趙孟頫子昻
塵土染人衣袂烟波著我船窗為問行歌都市何如釣
月秋江
　　　孤山放鶴圖
昔年曾到孤山蒼藤古木髙寒想見先生風致畫圖留
與人㸔
　　　題王子慶所藏大年墨鴈
鴻鴈棲棲遵渚黄蘆索索鳴秋羡殺承平公子筆端萬
里滄洲
　　　題江山烟雨圖　　　　　　虞集伯生
千村春水方生萬里歸帆如羽不知誰在層樓卧㸔江
南烟雨
　　　柯博士竹樹古石
江潭木葉盡落巫峽竹枝更長剪取微風疎雨横吹殘
月清霜
石帶苔而蒼翠竹垂雨以珠璣藉玉五紋之組析旌六
羽之翬
　　　趙承㫖蘭石温日觀葡萄
天人潄凍芳潤野老沉吟屈蟠南國烟生玉煖西凉酒
熟霜寒
　　　趙承㫖畫松
洒霏烟之餘馨見蒼龍之一體森紫髯之如㦸激清風
而直指
　　　題聶空山畫扇
客來山雨鳴澗客去山翁醉眠花外春雲藹藹竹邊秋
月娟娟
　　　題王孤雲界畫山水　　　柯九思敬仲
滿地山河如繡迴巖樓閣淩風㡬度春花秋雨不知秦
苑呉宫
　　　過何得之先生故居　　　掲徯斯曼碩
可憐古井門外依舊鐘樓屋西何處髙吟痛飲黄花翠
竹都迷
心事巢由以上文章陶阮之間千古髙墳保下白雲明
月青山
頭上烏紗分贈篋中縞楮相酬不道别時長别誰知愁
是眞愁
屋上青天未老門前白日常新他日咎夔稷卨安知不
是斯人
　　　題雲林畫　　　　　　　張天雨伯雨
歴歴溪山欲暝離離草樹長春風雨緑蓑歸去苔磯一
向無人
　　　雜咏三首　　　　　　　郭翼羲仲
一巻北窗周易五絃南風舜琴自是無心富貴從教遁
跡山林
仙人杏花滿樹處士楊栁當門白髮烏紗棊局緑水青
山酒尊
朝汲橘泉丹井莫耕蕙圃芝田肘後長生有訣一笑曾
許相傳
　　　鸚鵡　　　　　　　　　　　瀛國公
毛羽自然可數仙禽不受凡籠銜得梧桐一葉中含無
限秋風
　
　
　
　
　
　
　
　
　
　
　
　
　
　
　
　乾坤清氣巻十四
