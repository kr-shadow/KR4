#+TITLE: 燕石集-元-宋褧
#+DATE: 2016-06-11 12:25:14
#+SOURCE: github.com/kanripo/KR4d0512 master 43bc31e4                
欽定四庫全書　　　　　集部五
　燕石集　　　　　　　　别集類四(元/)
　　提要
　　　　(臣/)等謹案燕石集十五卷元宋褧撰褧字顯
　　　　夫大都人㤗定元年進士厯官翰林直學士
　　　　兼經筵講官謚文清褧博覽羣籍與兄本後
　　　　先入舘閣並有集行世時人以大宋小宋擬
　　　　之褧集為其侄太常奉禮郎彍所編凡詩十
　　　　卷文五卷首載至正八年御史臺咨浙江行
　　　　中書省刋行咨呈一道歐陽元蘇天爵許有
　　　　壬吕思誠危素五序末附謚議墓誌祭文輓
　　　　詩又有洪武中何之權吕熒二䟦葢猶舊本
　　　　歐陽元序稱其詩務去陳言燕人凌雲不羈
　　　　之氣慷慨赴節之音一轉而為清新秀偉蘇
　　　　天爵序稱其詩清新飄逸間出竒古若盧仝
　　　　李賀危素序則稱其精深幽麗而長於諷諭
　　　　核其所説亦約畧近之至其詞藻煥發時患
　　　　才多句或不檢韻或牽綴如正獻公墳所寒
　　　　食詩有高墳白打錢句案韋莊詩上相閒分
　　　　白打錢非紙錢也張女輓詩却是真魂埋不
　　　　得句序稱其女工於屬對十歳而夭案李商
　　　　隠詩萬古貞魂倚暮霞非十歳未字之女也
　　　　如斯之類大扺富贍之過貪多務得遂不能
　　　　刮垢磨光然武庫之兵利鈍互陳論其大體
　　　　足為一家固不以字句累之矣其文為作詩
　　　　之餘事然温潤而潔浄亦不失體裁焉乾隆
　　　　四十二年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書　　　　　集部五
　燕石集目録　　　　　　别集類四(元/)
　　卷一
　　　古賦(三首/)
　　　古詩(四言/)　(一首/)
　　卷二
　　　古詩(五言/)　(二十八首/)
　　卷三
　　　古詩(七言/)　(二十二首/)
　　卷四
　　　雜詩(五首/)
　　　古樂府(五十首/)
　　卷五
　　　律詩(五言/)　(六十八首/)
　　　絶句(五言/)　(十五首/)
　　卷六
　　　律詩(七言/)　(六十五首/)
　　卷七
　　　律詩(七言/)　(八十九首/)
　　卷八
　　　絶句(七言/)　(一百六十二首/)
　　卷九
　　　絶句(七言/)　(一百七十二首/)
　　卷十
　　　絶句(六言/)　(十首/)
　　　近體樂府(四十首/)
　　卷十一
　　　表(七首/)
　　　上梁文(一首/)
　　　祝文(三十三首/)
　　卷十二
　　　記(十首/)
　　　序(九首/)
　　卷十三
　　　雜著(十二首/)
　　　祭文(六首/)
　　卷十四
　　　碑誌(十二首/)
　　卷十五
　　　行狀(一首/)
　　　傳(三首/)
　　　跋(十首/)
燕石集原序
漢初詩學方興燕人韓嬰作外傳數萬言史稱其言與
齊魯殊又言嬰嘗傳易燕趙間人喜詩故詩傳而易㣲
余讀是有以知燕之為詩蓋千有餘年於此外傳言竒
詭卓犖而詩之為教本乎山川之風氣人物之性情者
也燕東並遼海通蓬萊西北控并塞自昭王好神仙徃
徃招致畸人方士於其國至若豪俠則易水之歌漸離
之筑楚漢間安期生蒯通兩人者則又嘗合二者之竒
為一矣其風聲氣習嵗月之鬱湮世故之感發不激為
變宫變徴之流則溢出為騷雅歌行之盛一氣機之宣
流耳翰林薊門宋君顯夫眡予詩若干首余讀盡卷求
一言之陳無有也雖大堤之謡出塞之曲時或馳騁乎
江文通劉越石諸賢之間而燕人凌雲不羈之氣慷慨
赴節之音一轉而為清新秀偉之作吾知齊魯老生之
不能及是也奈何猶以燕石自名其集耶顯夫年強仕
所作當日富所造詣未易窺姑序余所睹記如是云至
正元年三月丙子奉政大夫藝文少監長沙歐陽𤣥
序
延祐中朝廷大興文治予友宋顯夫從其兄誠夫自江
南始還莫識其面而大小宋之名隠然傳播於京都未
幾誠夫果魁多士久之顯夫亦賜同進士出身初顯夫
兄弟從親宦遊於江漢之間日益貧窶衣食時或不充
故其為學精深堅苦下至稗官傳記亦無不覽詩尤清
新飄逸間出竒古若盧仝李賀之流益喜其詞以摸擬
之及聞貢舉詔下始習經義策問既擢第遂入館閣為
校書編修修撰待制又嘗為太禧掌故中臺御史山南
僉憲最後由國子司業入翰林為直學士至正丙戌之
春年五十三以卒諡曰文清誠夫累官至禮部尚書國
子祭酒諡曰正獻始者誠夫之卒顯夫屬予序其文後
今顯夫之亡其子國子生籲復彚其稿徴序於予夫宋
氏文學之偉固不待予言而傳也苐念伯仲方以才能
進用不極其至相繼而逝此中外有識之士重悼惜也
昔者仁皇開設貢舉本以敷求賢才作興治化今觀累
舉得人之盛或才識所長禆益國政或文章之工黼黻
皇猷議者不得盡以迂疎巽懦詆訾之也嗚呼去古雖
逺士之卓然能有所見毅然能有所守又豈無其人哉
彼或訹之利害視之以禍福事弗合義言不中度詭隨
而或不能盡識也予以交遊之久故深知之知之深則
哀之也切是則國家昇平百年德澤涵濡而庠序樂育
多士之功豈苐求其文章言語之工而已顯夫家本京
師故題其集曰燕石云至正六年冬十月朔集賢侍講
學士通奉大夫兼國子祭酒趙郡蘇天爵序
予卧病田廬有禁近之擢迫命就道惶汗無措而復竊
自喜幸故人宋君顯夫實直學士協恭侍從自公論文
亦一樂也比予入京前十五日而顯夫卒矣予病亟歸
不得省其孤承詔復來顯夫已贈國子祭酒諡文清思
而不可見惜哉孤籲奉燕石集拜泣且曰此先子所遺
兄彍編次者也世父至治集公實序之敢援例以請予
序誠夫文不一紀又序其弟人之生世其可悲也夫昔
顯夫兄弟入京首與予遊盡眡予所著暌離有作必寄
故知其長蚤且悉也及閲顯夫稿則未相識時歌詩已
嘗及予重以三十年分誼之篤可辭乎國家設貢舉陶
天下以經術餘三十年矣文當日昌而名能著見者何
其指之不多屈也積儲之不厚也造詣之不逺也取而
隨竭發而自柅拘拘規倣而倀倀乎所適者欲昌得乎
惟其有所本也有所㕘也該洽沈潜心有所得濟以定
力而熟之則於文也決淵渟而灌溝澮策堅良而走康
荘庶乎其達矣顯夫登甲子科考其作未有貢舉前已
汨汨矣眡誘利禄而重失得忽於播而急於穫者不有
間乎人知其才而不究其積儲造詣之有素也故予序
其集而原其得俾後之觀者有激焉集凡若干卷文若
干首詩樂府若干首自名燕石然世皆信其為玉也彍由奉
禮郎為丞相東曹掾彚從父之文不使遺逸不媿顯夫
之猶子矣籲甫襄事即謀刻父文宋之後其益昌矣哉
至正六年嵗在丙戌冬十一月既望翰林學士承旨榮
禄大夫知制誥兼修國史知經筵事安陽許有壬序
欽定四庫全書
　燕石集卷一　　　　　　　元　宋褧　撰
　　古賦
　　　朂志賦(延祐己未/)
伊我生之肇始兮荷陶埴於元鈞禀粹質為乾道兮值
中夏之昌辰靈賦余以淑徳兮烏敢昧於持循承啟廸
於兄考兮懼速戾而恒厪矧干戈耒耜之勞兮曽少逮
於吾身苟怠棄於服行兮奚古訓之可親悵中經於囏
窶兮胡筆舌之能矢粤吾降於靈均之故家兮氓㤗擴
而俗鄙逮廵波而東逝兮厪弭節乎南紀何通都大邦
之不能一窺兮獲請業於鉅夫與夫名士守窮廬而矻
矻兮財甘鼃之可齒戀嫪葄枕乎經史兮邈疇探其源
委嘅嵗年之不吾予兮顧總角之深悔力不已於大猷
兮庶免夫自畫之恥荃不察夫余𠂻兮謂盛時之可仕
仰學優之明訓兮患何能而立位抑巖廊之名器兮詎
傝䢆之可覬恧次且而求人兮畏干禄之譏訾将貞素
之全天兮保父書而卒嵗委流行於坎止兮順大命之
所俾及神聖之當宁兮闡斯文乎明昌軼前王之大比
兮攷徳藝而登揚蕭艾摧殄兮蕙蓀匊芳鸞鳯鶱翥兮
鴟鴞不翔羣龍滿朝兮罻羅畢張余惟幸際此休期兮
願踵武於髦英雖青雲之不可以力致兮我父(闕/)之疾
徐然逐禽而充庖兮審徒搏之焉如南囷積牟丘山兮
亦墾菑之力也騁覊靶於天衢兮在駑駘之習也甘賤
貧於有道之世兮匪君子之徳也亶進修之不釋兮茲
人爵之得也豈上求之不篤兮内省以何而應旃紛蛾
眉之競進兮妾獨後夫嬋媛或誚予之衒技求售兮惜
余致身之頗偏曰慎言行俟夫旌幣兮在仰希乎聖賢
遂敶詞以復之兮若獨未徴夫徃古途雖殊而歸則同
兮均貴乎濟時而匡主余忱不足以為則兮豈前修由
之而亦悮彼岐蹊㨗徑固可醜兮胡不遵此先路縦得
喪之少拂兮敢他人之是怒惟敬書而究道兮誠矢死
而弗錯亂曰貴與富兮漠浮雲兮上窺陶虞致我君兮
年與時馳惜寸分兮彼蒼孔昭斯志信兮
　　　溜翠石賦(有序/)
　　　　(濟南張公子惟健得靈壁石方而厚兩峯相/連右高而左不及中微斷不絶腹背有凹痕)
　　　　(修以直若泉溜致然者云類其鄉鵲/山製名溜翠石日示余且徴賦賦曰)
圓穹孕靈品彚賦形有萬不同怪状異名寓至道於隠
頥供撫玩於高明爰即物而究理詎役志而娱情繄珍
禽與瑰葩恒被寵而叨榮矧茲石之有取宜公子之見
稱其始也山英㑹神元氣聚精澗谷獻瑞巖穴奏禎挺
一拳之瑰特結千嵗之堅貞潤含雨雲幽入杳㝠黝暈
蒼容鐵質金聲澹煙霏之紆拂絶文蘚之滋生細逕直
痕嵌翠凹青殆寒泉之引脉積嵗月而滌成恍頺墻之
屹立溜銀竹之勻傾右聳左隤面古背平擬蓮峰底柱
之危鄙蔓壑枝峯之縈竦然若鉅人元夫之襟度凛然
若直臣烈士之儀刑方鵲山而具體於凝雲而友朋(先/畜)
(一石號/凝雲)宜其承以文木錫以華號而㕘諸筆硯之盟彼
平泉誓子米狂呼兄為尤物之所感又何免夫君子之
譏評也邪乃有塵表逸人守素養和即絃誦之宴閒撫
玉立之嗟峨挹松風於清晝援緑綺於庭阿攄情繹思
而為溜翠之歌歌曰嶔崟峭㧞石之質兮凝神正體石
之徳兮伊人剛方與石匹兮敬夀公子服之無斁兮
　　　陽燧賦
　　　　(周禮司烜氏掌以夫燧取明火於日注云夫/燧陽燧也取日之火欲得絜氣明燭以照陳)
　　　　(饌/)
神聖制禮厥氣具張爰備典秩爰著彞章品類實繁有
燧曰陽載鎔載範孔瑩且彰至明比徳於水鍳至圓儷
則於穹蒼湛兮若清氷之凝於元𡨕皎兮若太隂之臨
於素商靡氛垢之汚染乏塵翳之蔽障慨流傳之有自
豈鼓鑄之無方匪稽古之髦士奚制度之能詳及乎燔
柴於圓丘薦祼於明堂大禮将蕆明禋是享天高日晶
霧闢雲藏烜氏敬莅其職業秋卿祗奉其故常持時質
以承絜氣對景曜以受烈光以明照明感天象於高逺
以陽求陽索火徳於𣺌茫倐始焉而耿耿遽愈熾而煌
煌所以灼庭燎於墀陛所以爇墳燭於壇場交輝於簠
簋豆籩之位布焰於牲酒珪幣之行由禮器之妙用昭
祀典之齋荘抑嘗謂火之為象近著於世擊石匪妄鑚
木甚易叩門而無弗與束藴可以立致燧之為物人所
裁製以金之材受火之制仰列隂體俯翕陽氣然而聖
人必逺求於天而近捨諸地於以見致潔清而敬明神
又以見五行之奥理及神聖創物之上智至若燧人之
鑚童子之佩其義雖同而其形又異也嗚呼觀物可以
省身窮理而後知至烱然方寸虚靈不昧推善端而擴
充自微爝而昭晰是則明明之靈臺又乃吾身之陽燧
　　古詩(四言/)
　　　座主學士虞先生眉菴詩
厥初生人感善孕靈竅骸膚髪各踐乃形曰睹曰聞克
持克履効職爾勞不具爾恥唯眉于面既崇且優明明
容觀疎爽潔脩頫瞰羣役靡愆靡(闕/)矧不羸于壯耋亦
靡(闕/)　捐舒泰者喜(闕/)　　憂形則(闕/)矉無矯無俞表
裡天君(闕/)世貴適用我罔或遻之有忽於兹我莫敢與
之允矣君子顧諟斯義小子詩之式告執事
　
　
　
　
　
　
　
　
　
　
　
　
　
　燕石集卷一
欽定四庫全書
　燕石集卷二　　　　　　　元　宋褧　撰
　　古詩(五言/)
　　　日出齊化門(都城東出南頭第一門/)
日出齊化門騰騰開九光四面啟金鑰崇扉闢輝煌都
城萬井烟沃盥整衣裳納履戒車馬出入紛倉皇士者
趨名譽魚佩鏘琳瑯鄙夫競錐刀蟣子羅康荘大明忽
西頽所遇皆不常敗事頭搶地得志驕昂昂擾攘千萬
情四序恒茫茫(闕/)　馭天風弭節白雲鄉左驂碧虹蜺
右駕紫鳯皇俯視塵土海靈臺惄悲傷誓將九轉丹投
之療膏肓巍巍金銀宫境界殊清凉凡骨倘有縁握手
同徜徉
　　　送魏通甫南歸
魏君江海儒孟浪遊天都天都產功名豪俠争奔趨子
雲老太𤣥紫綬金張紆吾儕赤手來抱藝將何如時無
解貂人太白悲窮途晨炊待桂玉惡况那能祛凉風西
北來塵埃與之俱秋清氣寥瑟愁悲塞中區駕言欲南
還感激仍躊躇豈不願君留潜珍俟須臾江南垂白親
日夕恒倚閭袖中出毛檄入室聊歡娛斗食勿羞薄再
舉冲天衢
　　　雪寒書事卄六韻(延祐己未在樂亭縣作/)
幽雲敷曾霄狂吹趣隂霰氛霾互黤黮雨雪事交戰彌
空始糝屑降地旋削片斯須萬彚失頃刻九有遍霏霏
集頽堞皜皜被遐甸危峰冒周圭廣陌曳齊練崇陵受
委積枯枿容挂罥况縞未足多擬絮差可善通逵駭連
璐塊壤訝垂瑱階平惡漫沒谷(闕/)　　　　　煩褰箔
爥幌助披卷氣清華蓋爽光爛銀海眩太素靡汚垢至
樸謝琱瑑人蹤絶徃反野色一更變積隂若膠轕祁寒
病増羨晨衣襲狐貉夜席益莞薦衾重初昏寢薪濕停
午膳嚴威折纊綿凍璺裂盎甗髪森憚去笠指直愁結
袸凌堅萊蕪釡漸瑩歙溪硯羇人畜怨憾狩將坐畏愞
虎士跗趾瘃馬走牙齒顫罷甿歸禁㾕陋邑矧饑荐屋
潤僅自侈室匱疇與唁窮荒覬吹律凝沍需見睍揮翰
書自繁敢以古雅衒
　　　送項鍊師還天台
海岸山岧嶤飛霞凌紫霄中棲錬形子緑髪顔不凋漆
㸃雙瞳人神授養生訣暮乘赤城風晨謁玉京闕振迅
鶴氅浄翺翔鳬舄輕金丹自愛惜緑酒陶性情我慚塵
土姿解后方外友忘形時一見談屑紛在口今朝聞還
山惜别令人嗟相思欲相見難訪碧桃花
　　　松濤齋
華省樹飂飂繁聲發中宵詎非漆園籟謂是廣陵潮羽
葆蕩流月鳯吹激商飈永言託棲息聽此滌煩囂
　　　中秋陪謝敬徳修撰達兼善典籖誠夫兄學士
　　　　㑹飲周子嘉如舟亭交命險韻十二依次詩
　　　　得賞字
秋川澄荇藻凉樾墜栗橡雅集融酒尊緩步阮屐緉華
構故依岸危欄欲飄㼽夕齋滌煩囂時清侈歡賞寒光
掲寳鑑灝氣凝銅掌翔翾仙蜕骨鼓舞兒釋襁初窺祇
開軒久眺還倚杖林鳥驚倦翼莎蛬薦哀響緬懐谷之
盤未卜川若輞典籖雄朔客太史詫川黨交觥罰如讐
探策心遽駔主人畫舫齋坐客龍虎榜
　　　羣玉司崔元方琅然亭
幽人虛白室理琴恒自怡聲兼碧玉調弦是水晶絲凉
飈動脩樾皓月涵清池至音一入耳四座無邪思
　　　送李溉之得請還濟南
髫齔客江漢早聞高士名君居玉沙縣我在渚宫城弱
小知慕君不得覿君面道路播詞章庸俗矜俊彥騏驥
厭庭户鸞鳯悲草萊英標出世表去去黄金臺風塵綺
陌深烟霧玉堂窅浩歌香爐峰巢雲寄木杪朝辭九華
頂暮宿黄鶴樓綸巾紫鳯褐欲去仍或留朅來重翺翔
五十霜鬢秋瀛洲列羣仙蓬山擷蘭芷一登鑾坡峻再
陟阿閣崇牙符雜珂佩通籍金閨中謁帝興聖宫迴車
厯城道矯首凌天風振衣下瑶島東望華不注烟霞齊
魯郊言歸理松楸嘯傲依堂坳緬想共君遊不得恒聚
首叩首屢投刺塵鞅阻文酒雨濯野山色晴飛溪栁花
明發遂長徃憐君離思賖雲漢耀奎文長庚麗其下天
書行召還豈是栖栖者
　　　濬州李氏一門娣姒四人貞節
玉樹摧秋霜繐帳悲夜凉松柏争厲操蘭蕙俱流芳悽
楚僅一子儀刑自見亡共嗟怨毒苦不知年命長(李氏/昆弟)
(五人温良敬讓皆未及二十/嵗卒俱無子惟茂一子今存)
　　　和王師魯哭子詩卄七韻
我識王内翰早嵗賦美質筮仕困州縣處友固膠漆摛
辭若纂組粲爛錦城匹福善宜裕後酬勞當任逸蒼天
不可問得子旋傷失君懐未能慰我恨亦云積孟春䘮
孩女仍唁僕與姪阿申(姪之/子)併官奴兩兒衆所惜方期
及髫齔入學相誘掖亭亭芝芳妍溫溫玉縝栗隨行操
几杖或可弄文筆一以世科第一以嗣臧獲云胡俱夭
折相去不百日孩女不甚痛長不恃其力初疾忍輒棄
命醫恒接迹終焉莫救藥枉負不慈責娟娟競秀爽眉
目猶在覿傷心擲絪褓塵泥汚紅碧父哀猶强飯母悼
不安席適值吕太史為我亦傍泣渠子嵗三䘮鵷鄒勞
卵翼尤嗟中殤女絺繡已能刺吾兒幸存二懐抱若可
釋疲劣不好學稍令誦内則君誠曠達士悲淚莫頻滴
禱神名山顛(都人以嵗月祈/嗣于盧師山)置妾居側室佇作湯餅㑹
人醉酒一石
　　　送張孟功揚州覲省分題得遊絲
東郭暢景韶飛絲蕩晴朝細逐栁綿度狂隨薰風飄燕
郊索去策楚岸罥征橈嗟予顧不及相送共迢遥
　　　江陽毛定甫天光雲影閣
伊人結小隠鑿沼若一鏡澄波涵至明穹昊入俯映初
縁適幽情乃謂契善性考亭或神遊可讓不可競
　　　江東胡士恭嘉樹軒
野人愛嘉樹題作幽軒名顧豈樗櫟散願懐松柏貞深
沈永夏景蕭颯繁秋聲紛紛事遊冶嘖嘖爭春榮
　　　王君冕闗中别墅芳潤亭寄題二十韻
雍壤第上上土厚風氣溫水泉引甘澤卉木滋以蕃興
王作都㑹山川鬱屏藩維周秦漢唐陳蹟猶具存一覽
以娱目矧此長子孫勝境遇名士相值復何言王君長
安人負郭有田園藍田在其左終南高且尊平川豁瞻
眺崇岡如吐吞結搆事幽隠池臺閟重垣植木春茂茂
釃酒夏沄沄(音/渾)晴花炫屋角秋苔黯牆根嵐翠浥圖籍
柯葉䕃壺尊觴咏恊時序起居適寒暄生產付子弟供
具有雞豚好客時過從租吏不叩門談評極宇宙息偃
度朝昏緬懐鶴在隂大笑虱處褌茫然珪組念邈矣車
馬喧兹亭可適意餘事勿復論(君冕為三原縣/令嘗被誣未雪)
　　　早發安平(録囚襄陽/)
露華沐脩叢凉思浩可掬陽光炫遥川熱念洶相續駕
言省民瘼行行涉巖谷詉詉紛聽訟亹亹厪問俗傷哉
無知氓誤向憲網觸伏辜痛呼謈寃者說拲梏于時嗟
稍旱禾黍未豐縟媿無雨隨車潤澤溥川陸皇靈赫臨
照恒負伐檀恧雖非于公仁敢效俊臣酷
　　　山北憲僉丁文苑挽詩(乙夘科哈必齊也/)
使君氣凌雲學劍喜論文生材拔其萃立事張吾軍奕
葉擢高第甘棠䕃孤墳九京不可作頑懦徒紛紜(乃子/慕卨)
(登癸酉科文苑嘗憲/淅西遂葬西湖之側)
　　　送太原房淳德赴上長蘆校官卄四韻
曩嵗在甲子我忝登桂籍君從河東來劘壘肆健筆相
識稠人中神勝鬚髪黒河汾孕靈秀翛然澗松柏文章
豈優劣方晷判得失時運或少乖戰藝不幸北乾龍飛
九五湛恩逮㸃額受職固匪輕笑捧告身勑音問久寥
邈再遇京塵陌或薦諸太常借徑簿領役禮文熟討論
固豈刀筆術鹺司巍學宫儼在漳水側横經属老成弟
子拜講席廣文莫厭冷師道貴名實宦業墮素餐吾黨
有媿色育材登廷珍計功倍千百拏舟載妻子㩦書去
王國别酒借顔紅春衣㸃頭白尚憶韓與許當時同少
詘士宗掾柏臺才氣森崒嵂輝卿莎塞下幕府著勞績
小大無棄捐朝家禮羅密賢路闢榛蕪異才應間出文
運豈偶然因君重太息
　　　蘇伯脩湖廣行省㕘政分題賦詩送行得洞庭
　　　　波
秋風木葉下送目人千里洶湧趨東陵潏蕩混南紀天
垂俱沈浮霜落迺清泚蛟龍怒未平舟檝漫難理蒼梧
雲氣連笙竹磯石磊所恨礙君山仍嗟愁帝子予懐𣺌
不極客思浩然起願令沅湘波安流入江水
　　　禮部侍郎台哈布哈兼善出守㑹稽分題送行得
　　　　讀書堆
昔賢居海陬幽潜有遺址簡編不復存培塿尚堪指三
年不窺園西京稱董子蓬蒿繞宅生仲蔚號高士為學
貴處静業成尚致理用行舎則藏訓詁殆卑猥黄門任
大同朱墨訂文字雖非注魚鰕乃爾彚虎豕夫君系貴
族綴緝淛江涘弱冠登巍科禁省久厯履今此乃作守
出處將肖彼掉策國東行去志疾若矢南州欲訪古不
憚紆道里遥知郡政暇閉閣究經史仕學能兩優豈直
野王止來慕子所歌亦復懦可起(堆梁黄門侍郎兼太/學博士顧野王讀書)
(之所在嘉興之海鹽即今寳雲寺是也分題得此非兼/善所經由之道殆有所謂邪元約賦五言古詩十韻今)
(多六韻詞不能已也兼善至治辛酉科狀/元幼從天周本心學野王撰玉篇若干卷)
　　　草蟲圖(蝗螽斯螳螂蟋蟀圖國子生求䟦/)
羣蟲居草間翾動各有趣或為人所憐或為人所惡憐
惡我豈偏彼乃自致然披圖付一哂不足汨吾天
　　　送高麗進士李仁復東分題得箕子廟
皇矣錫疇衍已焉鼓琴悲列封出異代主教開東陲道
義三仁稱德澤萬世思遺像儼珪衮巍宫肅籩彞頫臨
幘溝漊奔走高句驪宇宙相終窮肸蠁無巳時之子誦
經籍賓興膺爵縻龍光粲冠裳鹿鳴奏謌詩睠此承帝
恩實由文化施歸與下車拜報稱恒念兹
　　　題道者山(多爾濟國王/)
元氣肇融結律兀蟠厚坤蓬瀛詫虚無五嶽名號尊兹
山介平營特與太古存碣石拱其側水巖何足論東北
醫巫閭羅列為弟昆境迴稱曕晀多景移晨昏烟霏雜
草樹海氣時吐吞幽深閟靈怪勝麗難具言謂宜棲隠
淪秋鶴仍春猨叢桂賦騷雅蘿薜相嬋媛顧此緇衣流
結構開祗園陳迹紛惚恍紀載探本原属問賢侯王遊
觀駐朱軒從行樂觴咏風日摇旌旛我昔延祐末東邁
窺其籓望望不得登予懐未能諼於時秋雨霽仰羨思
攀援誰為持此意灑翰題空門
　　　送多爾濟班監憲淮東分題賦詩得豐樂亭
豐山既足玩豐嵗仍可喜太守為築亭日日飲滌水幽
谷環軒楹泉石列階戺藹藹禾稼盛皥皥風俗媺政平
共觴咏民安事田里摛辭述佳致行樂遺舊址使君出
貴裔讀書精治理帝命徂淮南持節長風紀是州處行
部西望才尺咫今兹罹旱暵郡邑多苦餒衣食(并去/聲)賴
賢明庶免溝壑死先(去/聲)憂回天心相業由此始
　　　送王徳常南臺御史分題賦詩得朱雀橋
秣陵古都㑹秦淮實壯哉長波䕶巨鎮危橋横曲隈華
桁何偉麗赤䦨亦縈迴世稱題柱石人是濟川才泛鷁
堪屢徃乘驄經幾回當時王謝宅燕子喜重來(德常由/國子生)
(宰雄之歸信辟掾南行臺繼為/勾管今復拜御史凡三徃馬)
　　　滎陽趙孝子(名璧字君璋/)
孝乃百行本親有罔極恩親恩何以報持報百身論事
生或能盡事亡鮮如存趙君性誠篤能窺曾閔籓親癠
拜醫師既葬廬墓垣身與木石居淚零松柏原動息撫
遺體哀痛傷心䰟讀禮已無媿抱恨終弗諼過車式而
敬朝命表宅門大哉永錫類澆風庶能敦
　　　節婦劉氏(劉氏陽曲民家女早嫁西杜王舜卿/生子甫一嵗王逺遊越十年不歸劉)
　　　　(氏奉舅姑惟謹無怨言子年十四聞父留灤/京徃拜焉至則他娶矣劉若不聞日勉其子)
　　　　(以學又十年王始歸浹日而復去竟死灤水/上劉自奮艱厄中以保其家以成其子有司)
　　　　(上其事旌其門子名/思義劉年七十餘)
生世苦不諧愈甚太常屬藁碪任飄蕩寧馨堪撫育生
無織錦詩死有崩城哭愁雲散晉溪華表照陽曲
　　　送汪臣良編修出知餘姚州題得石鼓
繄昔中(去/聲)興王振武岐陽蒐臣工作歌詩紀蹟庸闡幽
琢石制為鼓深刻將垂休渾堅不少磷文字粲以周古
拙出史籀蟠錯紛蛟虬氈駝䕶轉徙逮閲三千秋天朝
尤寳惜移寘宫牆陬棲息得所託珍祕價莫醻刺史瑚
璉器出守趨東甌敦樸且貴重華采殆罕儔旌麾暫補
外廊廟行見收亦若此鼔然置之崑崙丘
　　　胡震亨家慶堂
三釡及具慶庭闈有餘歡易貴不家食禄養心始安東
隣供滫􁏠西人盛盤飡酒旨餚亦嘉素身興永歎君子
奮逢掖牙緋效王官作堂娱二親上夀羅芝蘭養志既
可尚揚名良獨難錫類動里閈美譽期不刋
　
　
　
　
　燕石集卷二
欽定四庫全書
　燕石集卷三　　　　　　　元　宋褧　撰
　　古詩(七言/)
　　　凉夜吟(十五嵗作/)
雲頭金玦秋意生城南啼烏三四聲漙漙斜露銅鋪濕
闌下幽花香氣清倡樓迢遰咽凝管波底老龍求子鳴
蕭蕭竹樹小山雨驚覺佳人夢中語濕螢寥落階莎寒
拂拭桃笙掩閨戸
　　　朝元宫白牡丹(延祐丙辰在汴作/)
瑤圃廓落崑崙高霓旌豹節凌旋飊東門偷種來塵囂
開雲鏤月百千瓣雪痕氷璺辭鎪琱重臺複榭玉版臼
濕露擁出青霞嬌瓊娥愛春受春足香腴酥膩愁風消
人間洛陽紅紫妖紫霞灧灧吹秦簫青鸞望極何當招
　　　岳陽樓
熱雲滃滃東風死東方春來著蘭芷畵欄十二君山青
北渚南汀礙眸子蒼茫杳靄一千里鬼誕仙妖似湖水
纖阿浴菟出西涯飛上南翁棹歌裡
　　　遺芳蔓(武帝思李夫人卧延凉殿夢夫人遺帝/蘅蕪之香覺而衣枕香三月不歇帝因)
　　　　(製曲名遺芳蔓又/賦落葉哀蟬曲)
龜屏象簟塵凝輝桂枝落盡秋氣悽瓊瑤臺上魂是非
孤鸞照影心含悲離宫别館春茫茫延凉殿上空情傷
却憑鍾火一莖草換得蘅蕪三月香蘭風蕙露怨嬌盡
落葉哀蟬(闕/)鳴嘶嚶嚶囈語誰得知再取玉篸搔素絲
　　　五月寒(延祐丙辰夏江南久雨甚寒/)
朱明避事秋萬里葛溽羅塺索裘綺赤帝藏龍天漏水
白鳥蒼蠅凍縮觜五月雨聲長在耳有虞皇帝拂瑶徽
濕透檿絲彈不起招摇下望白玉京朝天蒼珮寒無晶
馬毛拳蝟坊門閉閒却金盤不賜氷
　　　洗車雨(每七夕有雨俗謂天帝為織女洗車/)
一從去嵗閑油壁塵暗香軿有誰拭瓊娥玉媵莫遲囬
為我飛書呼軫畢雄雷雌電傾河來寳輪濯濯無纎埃
桂香陌上不泥濘虗無指㸃廻蓬萊烏橋銀浦沾濡徹
鳯靷鸞鞭潔如雪猶恐黄姑浄病深更擘濕雲填古轍
　　　北中寒
燭龍吹冷元㝠唾雞子庖從沙(闕/)過羲和呵手馭日車
噤㾕陽烏三足墮驪山温泉徹底氷白地裂文如旱塍
窮隂凍合黄鐘琯緹室葭灰不得升射麋将軍守氊屋
霜結虬須懸䍡􁰯琵琶弦折酒成澌風刀劙破雙顴肉
　　　榮華樂
大明飛光白玉堂花樓網户騰春香鳴鐘饌玉雲母床
堂堂夫壻侍中郎青雲捧車謁漢皇公卿夾轂趨道傍
董賢朝朝(音/潮)眠未央将軍夜穿蹋鞠塲柏梁置酒詩成
章黄金駟馬來徜徉起山引泉大宅張蘭湯洒壁鳴笙
簧女娥􁨦窱聲遶梁廻風飛雪衣飄颺芳年華月温柔
鄉流蘇斗帳垂珠璫紅麩麝枕辟兇殃紫金釵梁懸鳯
皇階前七十二鴛鴦綺䄡羅列生輝光平頭奴子跽擎
觴酒酣調笑邯鄲倡腰横半觧金蛇黄玉池芙蓉簾外
霜(闕/)符如火(闕/)　黄門開将趨宫漏長扶來丹地拜天
子願沐鴻休亘終始
　　　同年程時叔内翰還浙東
玉堂松柏高蕭森老子時時荘舄吟久矣京衢厭塵土
兹焉海浦覔園林西清供事有佳興南浦獨返無留心
著書藏稿名山逺讀易探蓍理窟深春流沄沄敗氷暖
晝日曀曀高天隂離情竟作一發箭交道終期百鍊金
衆賔懐抱付盃酒二子徳色墮衣襟人生㑹合有天命
(闕/)　　　　商參
　　　張武定戰死西南夷
邛竹蒟醬啟邉釁犀甲吴戈成國殤風悲戰鼓惨欲死
日曀戰雲寒不光黷武可憐棄軀命討罪宜用施威強
内符近遣滇海将傳說英聲皆激昂
　　　趙存誠除曲江縣尹将上枉道還長沙為乃父
　　　　平逺公焚黄
曲江大夫故家子白髪蕭騷辭帝里官居嶺表不即上
路指湘中有餘喜乃翁勲業聞紫庭手捧芝書新易名
祥光一夕照宰木芳銜千古榮佳城椎牛上冡歡聲重
石獸無情亦飛動莫怨神道少豐碑聞說新除好祖奉
(踈齋已志墓/神道碑未有)
　　　九日再㑹飲如舟亭分韻得異字約賦廿句
周郎家本住武溪入京暫作公府吏閉門哦詩常撫卷
倒屣迎賔能好事今年中秋偶晴明好友持杯恰三四
時當九日復讌集瀟洒軒楹臨水次檻華錯粲隣舎移
壺醖氤氲内官賜天高氣清萸菊節攘袂奮髪湖海士
風塵悠悠渺芳躅觴咏蘭亭或堪似人生行樂適意爾
局促轅駒老将至酣歌慷慨時自新放達何須較愚智
媿無硬語出磊磈追逐盧仝並馬異
　　　永豐曾明善秀才挽詩
三十未有二十强清門士子堪悲傷讀書矻矻窮晝夜
弄筆徃徃多篇章世人謾歌蒿里曲地下應作修文郎
君不見江城南有客不識字華纓紫綬鬚如霜
　　　宇文子誠出掾河南行省二十韻
至順元年十月初故人舎我将南徙君喜迎親去志速
我惨送君離思起西山雪小陽烏逝北口風高喬木死
吉貝衣消京國塵木蘭舟泝漳河水夷門舊交兄弟若
吴房老父咫尺爾人生百年貴適意戚促何須羨金紫
憶我前年在灤陽千里兵塵四郊壘妻子哀號不得見
乗駝歸來溷悲喜彤庭捧牘負長材烏府珥筆存舊履
磊落不作風塵態宇宙茫茫少知已與君同朝三四年
清苦何嘗設醪醴嵗時相見徒勞問我爾俱貧情曷已
江陵古城多北客我昔與君共閭里君年三十入公府
我髪漆黒政童子邇來蹤跡各星㪚南北東西困泥滓
王城㑹面忽驚電君踰知命我强仕微軀潦倒屬名韁
半世蕭條鮮生理重内輕外古所云媿我謀身敢如此
鳩巢未葺政坐拙菟裘将營何所指因君之行重太息
搔首蒼茫對斜晷
　　　送周子嘉由長秋寺令史出為滁之來安簿暫
　　　　廻武陵覲省二十五韻
周郎十五二十時皎如玉樹階庭芝出門掉臂不揖客
操􁈉作賦猶從師龍駒未騰掣電足松羔早挺凌霜姿
自憐渠儂似明鏡目我傖父為鈍椎論文忽經十寒暑
聚首遂作雙塤篪君留我别迹相逺離羣索居情不怡
流萍適楚復南邁行李趨燕同北馳桑弧蓬矢負夙志
爺孃妻子成逺離黄鶴樓前暑云徂文明門内秋為期
風塵南陌困英銳痴僮羸馬淹孤覊太學諸生曵青衿
長秋小史稱白眉延春閣下晝脩牘崇恩寺中朝侍祠
徃來灤京堂適庭召集閽寺鐵就磁出祖春醉葡萄館
勞還秋宴白蓮池詞林舊交賞清俊公府餘暇陪遨嬉
河濵亭子九日酒座中華筆十韻詩吏役免譴獲書滿
選曹擬官惟據資米珠薪桂脫艱阻青袍文笏将設施
快如海鵬始奮翼逸如天馬初釋羈親庭何勞賦陟岵
子舎那復謌扊扅祗知定省當汲汲奚較赴上猶遲遲
華裾綷䌨别良久大艑峩岢載小姬策名仕版副君願
賦詩河梁勞我思長安落葉路不見洞庭寒波風亂吹
若到來安将舉職莫忘武陵初解維
　　　歐陽原功由藝文少監謁告歸瀏陽
七年不見荼䕷花湘南學士思還家賣馬徑出藝文監
買船便赴潞河沙始隨徴書官璧水北門風月清談爾
兵塵荏苒居庸闗襆被蕭條教忠里奎章閣上進成書
九重知是尹蕪湖腰帶黄金佩蒼玉玉巵賜酒榻前趨
君恩如海誰能報囬首鄉闗動懐抱尚平昏嫁幾時畢
陶令田園何日到槐舒菟目柳如綿浩然歸興南風前
閨人含笑僕夫喜那顧悲歡各異縁西山過雨離筵曉
川途萬里雲繚繞里閈逢迎樽爼歡都城㑹合簮纓少
　　　徐延夀母張節孝(時徐将赴順徳任縣尹/)
良人旅櫬藏故鄉襁中孤兒佩銅章善事尊章不歸寜
(叶/)藁砧泉下無遺恨棹楔門前有耿光
　　　廬江縣尹俞器之妻羅恭人節行(羅漢臣學/士之女)
廬江生前事箴組廬江身後主門户疾時和藥死廬墓
刲肌斷髪事可舉廬江無子誰與處鸞誥騰光照鄉土
共憐令尹得貞妻不道翰林生淑女
　　　金陳州同知孫德政妻高氏貞節(一子名潤孫/五人高氏卒)
　　　　(年八/十八)
三十良人如冠玉領兵當闗(淤/闗)死不復燕趙年饑盜賊
窟㩦兒避難聚衰族鸞鏡塵昏忘膏沐含飴弄孫備五
福巍巍雙桓表門屋杞妻謾作崩城哭(德政卒於至大/年間潤始七嵗)
(高氏旌門/於延祐年)
　　　潘陽胡茂卿善餘堂(茂卿嘗作此堂奉其父/叔嘉今年七十子五人)
老人種善如種田三世力耕無歉年賢為鎡基義為耒
芝蘭玉樹嘉禾然菑畬有術誰能傳沃不以糞激匪泉
井底白金五千兩甕中青錢三百緡(嘗有人避難以白/金五千兩寄茂卿)
(後全付之其人分半以謝茂卿不受又或人負他人債/貧不能償徴者甚急將棄其母溺水茂卿見之與俱還)
(出其家甕中贏餘之錢得三百緡遂以二百緡/償逋一百奉其母其人問姓名茂卿不肯告)
　　　慶元葉謙甫挽詩
維南一士美如玉懷才制行遯空谷子孫詵詵宜厚福
青衿十年易章服翔鳯原頭可瞑目
　　　蘇伯脩右司滋溪書堂
滋溪溪水清如玉堂中藏書高似屋緗縹装潢芸葉馥
逺過李侯三萬軸上世遺安重教督有美令孫克佩服
移書庋几置書腹用之經濟且啟沃尊經纉史雅志篤
屈宋衙官騷則僕堂前山水秀且緑堂中之書兹不辱
愧我四十鬢欲秃文學事功俱鹿鹿悲歡枯落悔不足
欲登君堂借書讀
　　　行路歎書利陽驛壁
冬雨撲面朝不寒驅馬馳逐荆門山麥隴高平稻塍直
竹樹雞豚山兩間少年筆硯為生理耕得虚名纔半紙
道逢良田勝境如麯車老我流涎何日止
　　　李時進僉憲持其考君墓表求詩(受封襄垣縣/男)
襄垣老人志不羣教子岌岌興高門燕山諫議有隂德
陳氏省華多子孫少年孤貧嗟素身策名仕版期後昆
報施之道昭而神蓍布爻象龜灼文老人種善如種樹
老人視財如視土紫衣綵衣事尊俎恩封鄉縣爵第五
七袠告終既夀考(叶/)螭首龜趺賁泉户君不見草間無
聞亂冡何足數却是當時守錢虜
　　　趙侯髪白返黒(後衛千户致仕年八十八吏前/衞時王千户殺西相至今能談)
　　　　(其/事)
日中則必昃百川東之不西流將軍鬚髪白返黒身强
能使元氣周禁軍前衞皆從事少壯馳驅老來貴幕中
文字羽檄飛腰間符節龍章佩功成名遂樂天年矍鑠
何須羨馬援述舊能談鐵鎚將奕棋常對爛柯仙只今
行年垂九十鬢變青絲髪㸃漆高堂明鏡莫空悲學取
將軍養生術
　　　中興萬户愛假山築亭號粹峯亭
元戎生長太平世雨甲苔槍日無事築亭排石示燕閒
比似南塘更清致煙霏晻靄羣峰巒莎隂蘚璺相迴環
天台廬阜入胷次華陽艮岳非塵寰米狂呼兄名不朽
千古高情能尚友我知主人愛山符節然傳付子孫俱
世守
　　　柴舜元𤣥雲石
重隂蔽天濃似墨疾風碎剪不盈尺纍纍靄靄亂抛擲
肖像凝神作竒石松忩竹塢玉立之仙霧為幄煙為衣
米狂拜罷捉不住清潤一卷愁欲飛長安才子惜如寳
䄂中㩦置夷門道當時不見萬態峰只今空望三山島
　　　吉安劉楚竒祕書浮雲道院
桑弧蓬矢男子志溟鯤鼓鬛鵬張翅揭天勲業固垂名
擇地園林須適意夫君家住白鷺洲先世田廬不外求
宗親同居三百嵗卉木素封千户侯桃花源裡山川麗
輞口莊前亭館邃兒孫祗解弦誦聲泉石更無塵土氣
邇來矯首蓬萊山凌風珂珮聲珊珊蕭然三徑兀自若
夢寐衡門時徃還賢豪心事人不識進退卷舒那可必
君不見太平宰相三十餘千駟萬鍾成棄擲
　
　
　燕石集卷三
欽定四庫全書
　燕石集卷四　　　　　　　元　宋褧　撰
　　雜言
　　　太白酒樓(延祐己未初自江南還京途經濟州/所作)
我昔在髫年知有謫仙人少壯讀所作天才氣凌雲潯
陽紫極宮徃嵗聞佳句采石青山頭前月拜荒墓夜宿
簷下雲秋弄江上月何如任城樓狂飲興豪發况有任
城宰具酒復知音酒酣隘八極世事徒駸駸内子香閨
夢伯禽嬌且啼人間火宅謾煎逼政是玉山傾倒時散
披紫綺裘倒著白接㒿銀臺金馬直一唾方瀛絳闕行
將去仙之酒杯失遺基樓觀雄垣表暗題咏石榴海栢
森西東謫仙人今何在汶水鳬山黯蒼靄手揮玉鞭騎
玉鯨應在浮雲九州外仙人䰟魄茫氛氲望之不見矧
可親明朝我至玉京去願謁蓬仙賀季真
　　　三五七言(樂亭縣作/)
寒空高寒鴈號霜氣嚴征柝風威薄錦袍一夜相思心
似海荒城四望愈忉忉
　　　塵泥歎(至元元年乙亥七月乆雨後/)
經涂九軌壯王國岐蹊委巷錯綜若緯織殭車石馬匹
億旦旦躪轢化作深土深數尺汙人衣冠垢人髪膚飄
簸蕩穿入牖漬几席令人生憎心内熱氣鬱悒豐隆裂
缺怒赫赫天雨下土痛濯滌漲空埃壒淨無蹟洒然頓
覺醒胷臆誰謂滿天霖霪數十日塵固無復作􁁐泥淖
乃爾亦可疾輿陷三十輻驕馬至不能援其膝壯夫徒
行循墻僅彳亍弱婦孱子悉魚貫困躓七月中氣處暑
畢隂雲未徹霽未必小夫賤𨽻又恐風高日出塵復作
輾轉皇惑計無所出我為呼天勑鬼工運甓或伐石甃
叠平安妥泥少塵亦息
　　　送翰林編脩成誼叔驛召魯子翬學士於鄧遂
　　　　便覲省成由國子生鄉舉於大都至順四年
　　　　登科今始得歸鄉里
盛時寰區奠金甌四方才子紛來遊郭隗臺荒登不得
李膺門下久難留南陽年少詣闕下氣如鵰鶚文如彪
長松聳壑被斵削大玉作器辭琱□既不能上書謁宰
相又不能投刺干王侯獨抱獲麟經如信渭濱鈎鼓篋
橋門不盈嵗奪標桂苑僅經秋挽彊一中楊葉逺不識
楚人三則愁落落拾地芥肯貽鄉邦羞錚錚破天荒迺
在帝王州泥金帖子附家信上報里中父老驚倒同門
儔玉堂載筆事方始北堂戯彩心難酬書藏石室報天
子遂我拜母三年謀薊門一昔歸心起夢裡阿㜷驚且
喜驛樓佳樹拂狨韉詞館新篇盈蠒紙家園風景有如
此闗吏歡迎棄繻子疾趨慈梱笑稱觴次謁鄉賢忙倒
屣浮雲暫蔽奎躔爾須信斯文難墜地招邀郊藪鳯麟
來菊花潭上從君始西南歸路平如砥太行山色青如
洗我幸君歸且怨别心逐太行山色送君直過黄河水
　　　奎章閣學士院照磨林彥廣代祀嶽鎮海瀆以
　　　　詩送之
天子代天理萬物輔相治明神治幽賛佐化育兩交盡
始得物無疵癘年有秋神有貍沈牲幣封爵位號祈報
古典禮人則公侯卿相秩禄寵數尊且優廟堂燮理未
始有乖戾無乃神失職遂使燕趙旱暵吳越餓莩盈田
疇九重宵旰念民命慎簡清直乗軒輶分詣諸神祠焚
玉塵坌馳突不少留恒嶽奠畿輔濟瀆河内為上流矯
首東南行徑指㑹稽秦望遊衣冠粲庭陛珂珮鏘琳璆
椒漿桂酒感肸蠁竹籩木豆羅脯鱐焚香早致辭盥手
屢叩頭潤澤善利責望水興雲作雨嘑噏燥濕申命林
麓原隰諸林丘我知山靈川后今歳效職致豐稔不負
天子聖慮貽我使者羞
　古樂府
　　　追和何謝銅雀臺妓
寒露泫丘草悲風漳水聲黄腸定何許歌吹徒營營繐
帳守明月佳人情不勝眠中不得近痴絶望西陵
　　　秋絃怨
海風吹凉薄璇宇桂壓鈎欄秋作主銀灣凝月澹游溶
雲彩粼粼鶱鳯羽玉帳懸沙塞夢寒沙淚啼秋山迸泉
哀蛬不解論心素金字空侯挑夜弦大漠沙如雲去京
三萬里弦聲隔秦城無路入君耳七星西横露漫漫金
刀剪衣丁夜眠他日賜金高似屋嫖姚應是(闕/)嬋媛
　　　漢宫怨
趙飛燕漢春如一日色映豹尾竿膏香髮鬈漆掃粉浴
蘭雲帳底三十六宫寒似水天教痴妬擅浮榮緑篋緘
傳還啄矢唯餘擁背人暖夢黄金殿西風長信深塵埋
舊紈扇
　　　兩頭纎纎
兩頭纎纎豪矢鬃半白半黒月蝕空腷腷膞膞叩頭蟲
磊磊落落真英雄
兩頭纎纎針觜魚半白半黒蠒紙書腷腷膊膊雨跳珠
磊磊落落戴石砠
　　　五雜組
五雜組螮蝀掣徃復還寒暑節不獲已新昏别
五雜組眼纈眩徃復還烏衣燕不獲已沙塲戰
五雜組褘翟衣徃復還大明輝不獲己妻兒饑
　　　戰城南(天厯元年秋/)
戰城南戰城北前軍失利勢日迫敵兵過谷彍騎據水
相搤乗間格鬪日薄西陲大車傳饗且噍且戰彼竈不
得晨炊伯兄刺弱小弟父子對射泣涕洏馬踐渠答行
仆躓劍鋒刜落左辮腦骨披厚陳雲霧斂烏烏四面集
高天厚地哀我身死名不立奏凱第功賞持書論首級
皇帝陛下聖夀千萬嵗掩骼埋胔告郡邑
　　　擬古辭寡婦歎
弱質生良家幼嵗聽傅姆訓戒言聞有三從夙夜居常
惕然及年適夫子自意偕老死歸黄泉上戴蒼蒼之天
下有我履之厚地竟不醻我願為婦未十載夫子忽舎
我去魂魄不復還尊嫜哭其兒且哀我少寡居涕泗恒
漣漣我哀曷已恐重傷堂上心茹恨忍死強自寛撫育
三四孤紡織治生供衣服粥􁉸教養幸成人奉夫子祀
事以樹立家門上奉尊嫜甘旨不敢少怠猶夫子生前
華飾不復施衿鞶纓佩置之埃塵有耳不敢聞梱外事
律己逾於未嫁先自分為待命未亡人禮法自防豈敢
愆猶復小郎口語譊譊姻族攟摭相熬煎哀哀欲誰訴
祇苦心内割裂欲死無縁賴是縣官旌宅里里中稱孝
且賢少白我心瞑目無所怨誶曰已矣乎薄軀奚術求
全願言禱大司命生世莫作婦人即復作婦人願死在
藁碪前
　　　流黄引
桂庭月午啼螿閒鸞宫露下氷紈單酥燈毳帳鴈門塞
妾心料此中閨寒流黄縮澀㣲含潤錦石鋪雲瑩相襯
細腰杵急夜如年搗碎商飊不知困春纎易製添光澤
鳯花入眼波紋溢東天皜皜呼侍兒快取衣箱金粟尺
　　　竹枝歌三首(洞庭舟中賦時至治二年二月/)
正月二月不曾晴䕷蕪洲邊春水生黄陵女兒年紀小
學唱竹枝三四聲
菜花一尺籬門開栗留聲斷斑鳩來舎南青苗沒人插
郎在黔中何日迴
東山日赤雲氣昏河姑勸我莫出門持筐採得桑葉滿
直到阻雨溪南村
　　　又二首(自遵化縣還京途中作至治三年春/)
五里河邊修禊時犢車載得細君歸河邊栁色迎草色
山雲結雨行人稀
野春平碧生暖烟虹(去/聲)橋南畔沙漫天潞陽河上見酒
斾直下復有釣魚船(虹橋在通州河東三十里/)
　　　又三首(送余德輝還池州/)
春城客子酒著顔迢迢秋浦是鄉闗江風海月棹歌去
南尋李白何日還
沙渚青青芳草茁梅根潮落蒲帆發江頭少婦卜金錢
行人歸來有華髪
江東酒船可拍浮江東女兒嬌且羞况復春江花月夜
吳儂還向箇中留
　　　又四首(送安慶教授朱仁卿/)
城南城北雪不消城門道東無栁條我儂相别無可贈
學取楚語作歌謡
淮河岸頭春草生淮河舟中客子行春江花月櫂歌發
吴儂伴我過清明
南是長江北是淮中間獨坐吟高齋有書不報朝貴客
有夢不憶長安街
徃年泛舟揚使旌七月八月江水清秋江亭上好風月
莫怪我儂忘寄聲(泰定二年秋予使過郡幕府李廷玉/留宴于秋江亭明日始發李今仍為)
(郡寓/公)
　　　又六首(自溫州抵處州途中作/)
江南十月如春暉不知北土霜霰霏攬嶼亭前橙薦酒
瑶(闕/)嶺上汗沾衣
容城洞口朝雨霾江心寺下早潮迴永嘉山水自好在
永嘉過客不重來
此去京城五千里川途修阻萬山峩好山好水且消遣
欲説離愁將奈何
思逺樓前罷登眺華蓋峰下好吟哦東甌舟子趂潮去
棹謳不似竹枝歌
山頭小雨雲如衣山下白烟是(闕/)炊永嘉上流無驛路
永嘉舟中宜賦詩
石如鵞卵水如玉安溪戈(闕/)清有餘我儂舟中多樂事
坐(闕/)看(闕/)
　　　楊栁詞
齊化門東馳道上鵞黄閃色弄新陽憑誰移向龍池種
摇曳宫花撲面香
　　　又六首(通州道中作至元四年春/)
第一鵞黄映曉烟梢長嬝娜弄暄妍待得濃隂滿夏日
不如春月取人憐
夾道青青到鳯城一般飛絮兩般情離筵見處泣相送
歸鞍撲著喜相迎
玉泉山下緑絲垂曾見先皇駐蹕時翠輦金輿何處去
烟條露葉不勝悲
金鞍曉拂枝頭露珠㡌晴沾苑内塵古來每見人悲樹
如今却見樹悲人
齊化門東醉别時主人折贈最高枝船開酒醒潞河逺
回頭烟樹漫㕘差
北客還鄉二十年來時楊栁故堪憐而今張緒生華髪
手弄柔條一惘然
　　　轆轤曲
漢月轉桐枝羅衣怯嫩颸銀瓶輕墜放驚散乳鴉兒
　　　緑水曲
妾家若耶溪門扉緑水西桂月破烟暝波明楓影低潮
痕暗沙觜浦影空雲飛蘋洲風未起待妾採蓮歸
　　　垂楊曲(唐體和張仲容/)
杏花雨小西曛出紅鴛㣲步芳溪曲垂楊樹暗粉牆高
却上晴樓窺宋玉檀奴不到心茫茫春波一眼無鴛鴦
探花蝶子不解事雙飛直到簾旌傍含嬌倚困愁如許
捧硯輕綃識眉宇柔情書滿紫霞牋教與雕簷緑鸚鵡
　　　春城曲(和馬伯庸/)
孟陽冉冉青年度樂酒踏歌寜計數魏花如斗雲光紅
揚鑣迤邐城南路門前佩馬春泥聲香闈鎖暗銀杯傾
可是卓姬能竊去梁園司馬擅才名
　　　楊花曲
宫鶯百囀花房委燕子日長三月尾玳瑁鈎簾後閣空
殘絲拂度銀塘水白袷春衫俠少年旌旗别恨相縈牽
盧家小孃不閉户低回交舞粧臺前輭風吹香嬌脈脈
西園塢徑東園陌雲蹤雨跡杳難憑身年誤殺金釵客
　　　殘春曲
三月初盡四月始天氣無常每如此雲垂乍占雨脚近
日麗倐驚風勢起宫槐蓊鬱花如洗南園愔愔淨如水
公子王孫醉不歸酒醒一昔芳心死繁華去矣餘塵埃
愁來不飲空持杯歌筵蝶粉頻稀少賓館栁絮猶徘徊
少年但知恣歡賞不道天時有來徃青軒無計駐芳菲
赤帝多情催長養
　　　河淮曲(送桃源縣令簡西碧/)
河水濁淮水清中央置縣樹孤城縣中置令司羣氓官
尊無差遣俗善少鬪争令果仁賢嚴且明能令民衣食
餘饒雞犬不驚恩澤旁浹垂令名圭田租入足代耕鮮
醲飫妻孥饋遺及友生何必黄塵赤日飄纓紆組趨神
京乃始得稱豪英嗚呼簡君官甚美我歌送行不骩骳
願君莫學河水學淮水
　　　杏蠟辭(和馬伯庸泰定元年作時初忝科第/)
霞綃簇春笑紅雨曲江芳情惱遊子郎君焰光高二丈
燒殺杏花三十里觴酣小駐龎姨家鶯歌溜玉鏗紅牙
華裾飄麝鬢毫緑上馬行陪擇婿車
　　　乞巧辭二章(京師里俗以七月七日昏時設祠/乞巧於天星織女蓋閨人處子惑)
　　　　(於荒謬怪誕之說不事箴組覬倖𣺌茫虚無/之效卒無所得予閔其愚遂設為婦禱神答)
　　　　(之意綴成此章假辭託興以譬夫世之學者/昧下學上達之理忽畧遺棄於日用尋常之)
　　　　(事而謂聖人之迶高逺𤣥妙非力行之所可/企及當求之于恍惚有無之域是以終於無)
　　　　(聞漫不知省因以/為戒且自警云爾)
若有人兮炫服嫮容稟慧淑兮思擅女紅邈天媛兮揚
靈資禱祠兮或通明月兮為宫瓊筵兮名供餦餭兮桂
醑蕙炷兮蘭缸紛娣姪兮翾翻儼竦息兮敬恭晞明明
兮嘉惠感欵懇兮弱衷抒絶藝兮告予啟下妾兮昏蒙
竢肸蠁兮(闕/)　極勞心兮忡忡
若有人兮天渚廓憑虛兮容與長褵結兮雲衣鏘琳瑯
兮珩瑀擢翠旍兮前導召星妃兮為侣肅冷風兮高馳
指葯房兮來下哀要眇兮闇昧怳冥冥兮晤語曰婦職
兮實人為懋劬勞兮事纂組諒紉針兮製作將剖毫兮
析縷祇乞靈兮詭秘羌遺誚兮鹵莽女怊悵兮太息𣺌
神君兮遐舉
　　　彭宗建思親堂辭
羌吾有身兮恩孰厚於親兮愛日竭力志猶未信兮生
事不及思之極天兮思兮思兮豈徒勞吾神兮不愧不
辱貽令名於不泯兮孝子錫類推吾仁兮誶語徳色尚
人其人兮
　　　延平葉將軍歌(葉名衡字仲輿/)
鸊鵜膏兮兩刃明箶簶櫜箭雙帶輕將軍意氣紫電騰
竹函龍節闗中行叢巢篟柵妖氛死歐狗餘氛淨如洗
綵幅纒踍事耕耒牲酒晝歡門夜啟有時整隊搜林樾
雞狗不驚笳鼓歇懸刀解箭燒紅帓倚帳酣吟刺桐月
(歐狗至元間福建劇盜黨與甚衆/故平章徐國公徹里討平之)
　　　天台道人歌(贈項子虚/)
天台道人住幽燕相知垂及二十年黄冠羽衣固不與
衆異心脾一片常若氷雪之灑然瞳子㸃漆黒兩頰朝
霞鮮不知世有熊經鳥伸吐納鍊攝之祕訣方寸坦坦
泓渟淵閭閻府署得失已不掛齒頰煉丹蛻骨又不形
語言不曲意諧俗而俗自喜不超然逃名而名自賢不
為壺公左慈之幻眩不為祀竈却老之誕謾病者相謁
徑走馬徃救不屑屑責報歸來燕坐高槐軒藝精時猶
閉户究難素客至大呌拍案治具傾玉船共談南土風
物輒歡笑京衢風沙暑雨亦復不厭能留連我為道人
冩真已太逼何用縑素施丹鉛他年史筆不傳方士傳
方技厯厯為我徴長篇
　　　知足齋歌(東海蔡平甫未七十致仕以知足名/齋其子升卿與予為同舎生江陵郡)
　　　　(庠/)
人生堪輿渺海粟心為形役太愁顣嵗衣十匹適燠寒
日飯兩盂充餒腹口體之奉葢養生蠅營狗苟復功名
軒裳茵鼎遂雅志白頭皺面無歡情四十不作尚書郎
倐忽頭顱已如此淵明那嘆松徑荒季鷹豈謂蓴鱸美
蔡侯静者吾故人老聃名言書諸紳向持白簡肅江漢
今祇牙緋耀里隣幅巾黎杖書連屋孫子田園多厚福
久知薄酒勝茶湯尤惡得隴復望蜀五陵紈袴争紛華
掠剰鬼瞰高明家旂常竹帛𣺌何許雲陽市上令人嗟
左手持肴右持酒酒酣起舞歌擊缶采衣照映酡顔紅
不識門前斷腸栁枌榆鄉社安樂窩靈臺瑩澈恬無波
烟水雲山動高興玉堂金馬奈予何
　
　
　
　
　
　
　
　
　
　
　
　
　
　
　
　燕石集卷四
欽定四庫全書
　燕石集卷五　　　　　　　元　宋褧　撰
　　律詩(五言/)
　　　秋日寄牛農師
别酒記春深秋來少信音出門誰共語策杖祇幽尋晴
葉因風墮寒螀著露吟荆門霜落早離思亦難禁
　　　同十七弟訓南城訪友不遇且聞將有金陵之
　　　　行
芳徑暴橋西徘徊白板扉家人出簾語小季掉鞭歸榆
莢晴將老楊花晚漸稀仍聞欲南棹情思愈依依
　　　送張光道歸洛中
惆悵都門道還家又布衣著書毛頴秃歸隠蕨芽肥南
陌經春雨西(闕/)　　　　　　　聽誰復理金徽
　　　馬伯庸淮南别業號石田山房指韻求詩仍依
　　　　次用
窈曲愚公谷縈旋戴氏池人從西掖召文任北山移畦
稻收新粒巖花艶故枝地因人愈勝心共景相宜户晝
孫常閉園春董不窺紛華忘世變衷素付天知暗篠藏
仙客喬林呌竊脂淮流紆大帶楚岫作修眉輞水堪摩
詰樊川稱牧之山房空蕙帳猿鳥望歸期
　　　太學生劉君定挽詩二首(君定西域人延祐七/年中大都鄉試是嵗)
　　　　(冬客死京師其父母時在浙西蔡思庸字有/道陳可久字宗得皆胄子之翹楚者是嵗并)
　　　　(亡故/及之)
嵗暮當風雪喬松偃澗阿丰儀思藴藉文采失中和前
日陽春曲今朝薤露歌天高鬼神惡此世定如何
蔡子乗虬去陳生跨鹤征人方憐二妙天遂奪三英稚
弟攀輀哭羣公執紼行庭闈四千里悲動浙江城
　　　漢陽拱北樓
世祖開寰宇遐邦寢甲兵賢王違曠僻中國慕升平鳯
詔疏恩(闕/)　　錫命榮白茅分赤土文組耀華纓北極
羣星拱東溟衆水傾五朝嘉篤懿百代述忠貞戎幕招
僚佐書幃下友生堯仁天廣大漢道日昭明德重心逾
小功深寵不輕朱軒臨巨鎮畵㦸照高閎執玉雲霄近
吟詩江漢清蒼穹秋摩鵠碧海夜翻鯨竹帛垂丕績衣
冠播盛名長歌有餘興誰識曳裾情
　　　盧踈齋趙平逺小像
盛德不孤立鉅邦尊二賢盧翁官察訪趙使職旬宣契
分元偕白襟期甫暨虔柏森松競秀珪瑩璧相聮高誼
雲霄外清標几杖邊句枝時絡繹盃筭日纒錦宵候丹
砂竈秋鳴緑綺絃嶽躋同謝屐湘泛共膺船釀酒矜方
妙裁衣鬬品全敖嬉驅騕褭笑詠撫嬋娟密邇通家好
留連對榻眠閉闗常習靜揮麈或談𤣥閒矣山中相翛
然地上仙儀刑人倐逝丰度世爭憐肖貎開光霽垂名
著簡編精神棲落月思致薄凌煙豈直江潭重應齊宇
宙傳長沙多勝境並祀待他年
　　　挽嶺北省郎中蘇子寜(真定人/)
河朔多竒士欒城有令孫策名遊宦海衍慶出儒門兩
府推曺掾羣公聽討論天池鵬逺擊雲路鹤高鶱騰達
初云邁馳驅豈憚煩河汾一白簡江浙兩華軒吏牘機
權密官聯體統尊流亡藉安集詿誤得平反材器楩楠
聳胷襟雲夢吞北藩曾入幕南國復攀轅夙望存臺閣
聲能著塞垣芸編嚴子訓芝檢答親恩顯達逢昭代荒
凉憶故園脩程車騁轍厚福水流源政撫青霄立俄瞻
素斾翻佳城儼新市搔首賦招魂
　　　送楊惟肖(字與似/)
浩浩岷江水循循蜀郡人山川賦清淑弦誦襲真淳毓
秀年華盛(闕/)　學業新金鐘懸彩簴玉樹照青春翰墨
資耆舊才猷怨隠淪前時辭下國指日問通津懷土心
雖切觀光氣遂振鯨魚騰碧海鷙鳥擊蒼旻識鑒滋無
愧因依得可親吾儕陪客次汝伯實儒珍促席襟期密
知音笑語頻悲歌忘宇宙慷慨惜風塵愛爾情俱似而
今意愈真閒門車馬集奥室簡編陳㑹合時難久漸摩
德有隣三年曾刻楮一旦忽思蓴自分燕椎鈍深慙越
女矉贈言申繾綣别酒話酸辛時世文明日詩書少壯
身重來偕計吏何用苦傷神
　　　同年小集探策賦詩得天字
仁廟尊儒術嘉猷匹古先丕承由列聖大比渉三年揀
㧞歸陶冶招徠際幅員文星明似月公道直如弦世運
逢熈洽吾儕屬引延兩班延虎拜多士出臚傳恩重冠
裳賜銜清館閣聫緑章趨畫闕華服曳春筵載酒芳坰外
聞歌小海邊歡娛能幾日去住不同天文省摛辭麗容
臺執禮虔四門崇教育庶府雜周旋桂玉悲妻子塵埃
厭市㕓緬思州縣職恒畏簡書愆苦樂寜非分升沉各
有縁雲隨風力斷萍逐浪花牽幾聽宫鸎囀頻驚海月
圓重來情翕翕復㑹語綿綿問夢觀青鬢遨嬉駐彩韉
但思傾玉斚那復計金錢發興分竒韻抒懷託短篇勤
勞有王事(闕/)　　諸賢
　　　祁真人所居雲州金閣山有異香
真人持玉節高居坐廣霞風度三山杳香聞數里賖氤
氲翠羽葢旖旎斑麟車無縁訪𤣥跡應赴蔡經家
　　　送姚子中參政江浙行省(時浙省平章曹某罷/免)
文學蜚騰早中朝踐履多嘉謀思妥帖直道忍媕婀物
議和(闕/)　鈞陶　嶽峩鳯池春入幕象魏曉鳴珂藴藉
登醇酒輝光厲太阿久勞禆國政暫出省民疴眷注恩
何厚操持行不頗牙旌辭紫禁鷁舫下黄河竹樹供圖
畵江湖入詠謌金山訪蘭若赤岸擊䍧牱館傳雖豐飾
登臨得幾何自公方變魯視事肯隨鄼保障逾閩海征
財及茗鹺民居散鴻鴈水患助蛟鼉恤匱施仁澤搜賢
置禮羅贈言徒感激報政敢蹉跎去國時寜久辭鄉語
漸訛殊方善調御趣召鬢雙皤
　　　從駕觀承天䕶聖寺(至順二年五月/)
陪駕西郊外遐觀倦未還荷深七里泊雲近五華山境
勝嗟來暮官㣲愧不閒憑髙歌夏諺直擬重躋攀
　　　送蘇伯修内翰南臺御史
若人抱竒璞柱史稱高情含霜趨建業踏雪過蕪城奮
彼澄清志違此交友盟相思祝餐飯貞哉保令名
　　　送方公亮揚州教授
莫作蕪城賦長歌藻泮思盤飡陳苜蓿虚座擁皋比彭
蠡家何近漳江櫂不遲春城且氷雪能忘别離時
　　　靳士昌宅前大樹
百丈門前樹多曽閲市人斜梢侵寺塔直榦闞城闉喜
映龍樓日愁栖馬市塵何時濯枝雨老翠尚能新
　　　送江東貢有源分韻得庭字(以著書除學官/)
聞說宣城郡名家聚德星因君詣京闕如我到門屏畎
畆知聞道詩書出過庭歸航有毛檄不負世明經
　　　寄題水木清華亭
僻地開三徑荒山住一翁棲遲瞰澄澈結搆倚葱蘢畵
檻穿黄蝶芳塍散白豵雲湫龍恍惚月砌鹤氋氃破曉
孤村日號秋萬壑風溪流明見底巖樹潤通中曳杖行
霜果褰衣檢露叢稻花香入戸杉葉勢侵櫳穫罷平川
迥樵歸狹路窮嵐迷峰上下泉合澗西東陂養魚千石
秧移地百弓收成防雀鼠種植聚奴童薯蕷登秋課禾
麻驗嵗功要賓如鄭驛遺子似龎公物外心何逺朝中
信不通坐從書帙亂飲拚酒尊空景物樊川似生涯輞
口同嬉遊未可到賦詠或難工
　　　遊崑山慧聚寺和唐人詩二首
碧雲天一方休公具禪牀天女散花近懶殘煨芋香殿
燈耿寒炧波月澄冷光願言謝朝紱托身栖道塲(右孟/東野)
(韻/)
天外山光近峯顛海氣吞潮憑風作陣雲藉石為根鳥
重烟藏樹帆多水遶村凭高暫詩酒回首望脩門
　　　遊虎丘回宴舟中
名郡值佳境良朋諧勝遊閶門暫弭節虎丘同汎舟岸
莎欲佐舞波魚能聽謳對酒冩高興不樂復何求
　　　送張謙受歸天台
客路五千里三年謁帝居新豐空對酒光範不投書高
興蓴鱸外清標翰墨餘臨岐贈詩句惆悵欲何如
　　　崇天門即事
乆綴鵷班底逶迤曉思遲偶因迎冊處却憶唱名時御
水流故道宫花換舊枝自慙無補報四十鬢先衰
　　　兵部侍郎王崇道出守東平
使君朝著久暫出守名城祇羨黄堂貴能忘粉署榮編
民瞻(闕/)履候吏引麾旌早寄高齋咏令人識政成
　　　城南道院即事(六月二十八日/)
三徑草纎纎苔痕過雨粘風光殊不惡凉意復相兼芍
藥斜侵墄蒲桃亂入簷可憐成小憩不得遂幽潜
　　　雄州道中即事
南過新城道田疇逈不同長溝如浙右下壤似淮東塘
濼依依住橋梁處處通道傍遺老說此可治農功
　　　賈恭人哀挽(賈郭氏其夫由征交趾為百夫長/戍杭子某代為之迎養恭人於南)
　　　　(既沒歸/葬中牟)
彼美涵濡厚于歸樹立艱持家夫效勇襲職子承顔海
錯供甘旨河壖返珮環因嗟陳孝婦不見藁砧還
　　　送簡秋碧河源縣尹
文墨終堪奮牙緋亦自豪身留闕下久官入嶺南高兒
子隨行李鄉鄰且濁醪長材能製錦何憚折腰勞
　　　南城天慶寺僧雅致亭
一昔到上方塵慮能相忘鼎水他山茗爐烟異國香雜
芳供春艷佳木通夕凉不有草堂詠那聞賛公房
　　　宛平縣尹李克中號約齋
赤縣徴呼際緇塵浩瀚間事隨紅日出心共白雲閒萬
頃魚龍海重霄虎豹闗人人瞻北極處處看青山
　　　次韻謝敬徳司業冬至夜見念詩二首
厯肇羲和紀雲從太史書寒威儘凜冽陽晷漸舒徐消
息存元氣行藏問太虛茫茫千嵗測坐致欲何如
陶令惟耽飲虞卿漫著書雄文莫弔屈高士不徴徐酒
肉朱門臭塵埃白屋虛古交崇節義時慕藺相如
　　　元夕西門外訪友
信馬出林坰因君得暫停春燈九子殿夕照百官㕔斷
水氷猶白荒陂草未青遥觀陪扈處懐昔意㝠㝠
　　　送明理赴南豐州判官
吴越流亡嵗湖南餽餉時目前堪撫字江右少瘡痍上
佐官何美南行樂不支盛年思報國莫動别離悲
　　　先兄正獻公墳所寒食五首
車馬自駢闐風寒復禁烟野筵惟粔籹村女亦秋千逺
岫清明雨高墳白竹錢乞墦君莫笑攫肉有輕鳶
纔動山林興還增畎畆憂夕隂仍不雨春冷欲如秋撫
舊誰傷悼乘時盡醉遊農家多苦旱啼殺舎南鳩
樹冷杏慳花池乾草勒芽愁吟春自淺樂飲日還斜逺
翼摩霄鶴喧傳得食鴉城中火宅苦吾欲覔仙家
兀坐尋詩句豪吟引酒盃悲歌常激烈暗咏亦徘徊詩
向眼前得興從天外來成章多坦率猶待故人裁
三日春郊宿留連不肯回尋詩乘欵段步屧踏莓苔勝
境僧多占深村客少來明朝入城市那復好懐開
　　　送王君冕歸長安
去國三千里登科二十年盍簮方晤語分袂忽言還書
帙休晨檢詩筒息夜傳更無吟偪側惟有恨纒綿
　　　遵化縣感懐書事二首(廵厯京畿東道/)
驅馬出京華疲民盡怨嗟孤臣難報國老客不思家釀
雪觀雲氣占風看月牙翻思未遇日嘯傲寄烟霞
有疾不飲酒無悰難賦詩豪强妨撫字姦黠玩鞭笞廢
堞羣鴉集荒山雪意垂庭前一曕眺聊爾當遨嬉
　　　宿安平驛(按行河南四道/)
屋西山氣合門外竹光浮總為襟懐敞不知行役愁清
時少詞愬樂嵗美田疇帝力知難報猶須動隠憂
　　　南漳縣留題(録囚襄陽/)
寂寂南漳縣熙熙稍可居水流穿町疃山色瞰階除木
槿能紅白色蕉半卷舒訟庭無判牒聊復冩清虛(窓下/有白)
(槿盛/開)
　　　均州順流之光化縣舟中作
岸濶漸無山波平頓少灘魚來晨艇集穀熟夜廬看野
處民生遂江行旅思歡仍聞囹圄静尤覺老懐寛
　　　襄陽
暫駐襄陽府懐賢一惘然留名墮淚石得計遺安田醉
聽攔街唱饑餐縮項鯿詩人亦痴絶四美欲魚全
　　　江瀆行祠
曉出楚城東叢祠肸蠁通沙高淤象嘴波静閟龍宫吴
蜀源流逺薶沉世代同所祈無潰决相我嵗年豐(象鼻/嘴沙)
(岸之以形/似名者)
　　　四月晦日即事
暝樹俯疎櫺隂濃簇廣庭連綿送月雨厯落照泥星好
友違千里痴兒昧一經近來忘百慮恬淡養遐齡
　　　復迴下外朝山行白浪道中二首
惴惴均房道重來又數程步溪愁石坎苦雨畏雲行履
險神魂散忘私性命輕回車從小憩呼酒賀更生
徑路紆餘出沙灣宛轉流羣山中不合萬竹翠相繆稼
圃何粗鄙桃源豈謬悠境竒詩句拙摹冩媿林丘
　　　李清卿遷掾淮東(時已貢六察掾冄娶奉母登/舟)
將母刋溝上君舟届逺行不須生别恨所重立修名謝
絶山中險方來海上征續絃新井臼讀律古章程夜月
孤舟稳秋風五兩輕中臺辟書蚤便道易趨京
　　　冬雨
十月楚天雨同雲暗八荒前山應是雪此地不成霜氣
混朝嵐重聲兼夜漏長閒庭斷來徃幽思𣺌無方
　　　枝江縣獨坐(按部峽州/)
澤國持龍節蒙恩備使臣簡書時自理燈火夜相親山
雪迷殘臘溪梅借早春所憂無異政何以慰斯民
　　　環翠亭述懐(至正元年正月/)
江縣閭閻合池亭水草交紅梅過年蕊緑竹隔牆梢清
興詩聨集㣲疴酒盞抛何能遺世累雲外結松巢
　　　次前韻寄蘇伯脩韓大雅
園令常多病嵇康欲絶交遊魚躍江浦宿鳥聚松梢逺
志何時遂閒愁一昔抛故人多顯達阿閣鳯皇巢
　　　太古詩(并序/)
　　　　(高昌拜住太古後至元丁丑拜御史㢘直有/令聞汝寜民羣作亂君奉命治其獄無寃濫)
　　　　(久之劾一巨姦忤權臣二年不調庚辰春權/臣敗始遷山南憲副為御史與予同僚嘗為)
　　　　(太古字說今來山南予亦僉憲/事再徴鄙言因紀其事以贈)
宇宙萬年外汙隆百代中時艱崇譎詐世降逞姦雄效
職心如石攻邪氣似虹如君多布列庶可返淳風
　　　商山道中早行
五月商於道驅羸戊夜行萬山分地色千澗混雞聲野
磑乘機置山田冒險耕浮名致萍梗吾亦歎勞生
　　　閿鄉道中
風雨度崤□新晴喜若何雲間瞻太華馬上看黄河心
已為形役身兼抱病多平生逺遊志垂老漸銷磨(商洛/秦陜)
(步步皆陳蹟亦猶山隂道中使人應接不暇長安城中/碑刻亦不能徧覽况近郊乎雁塔梯級久廢曲江在其)
(東而亦久涸一登含元殿故基未央宫在漢城匆遽不/及至但求得一瓦而已興慶池廣袤五七餘里荷菱藻)
(芡彌望岸旁古垂楊甚多東南白鹿坡甚近華蕚相輝/太真梳洗等樓基皆儼然僕始至及還諸公迎送皆在)
(長樂坡灞橋嘗一過滻水嘗一過華清一浴繡嶺一觀/華隂顥靈宫并嶽神題名歸程過藍闗秦嶺宿藍橋觀)
(裴航洞上七盤嶺下瞰輞口莊商山拜四皓墓及廟外/此皆不暇及也予年來行四方見山水頗多然各有可)
(取至於長安城中望終南山天下古今妙絶也惜病多/才劣且奪於宴飲不及富於吟咏)
　　　送王止善廣東市舶提舉(嘗為兩浙運司及海/道府幕官)
送子炎方去臨岐發永嘆如何醫國手祇作理財官海
晏商颿盛風清客枕安番禺天不逺佳譽徹朝端
　　　送馮公厲江浙㕘政分題得揚子江
萬里岷峨水維揚㑹衆流雲濤傾楚尾天塹壮吴頭北
固山光近南泠水品優離亭風笛晚古寺月鐘秋衮舄
承新渥旌麾鎮上游瘡痍煩撫定景物肯淹留瓜步堪
凝眺蕪城動别愁江波深更濶應似廟堂憂
　　　清苑張節婦(遺腹子某今為左衛幕官節婦八/十容城人)
一綫艱危路伊人亦自賢蘭芽始撥雪桂子已㕘天苦
節年齡永衰宗福澤延一時華表柱千古柏舟篇
　　　徐元庸寒泉廬
孝子終天恨寒泉未足云水漿不入口鹿豕與同羣手
綫今何在杯棬豈忍聞素冠曾有刺珍重守孤墳
　　　送張掌儀詩(并序/)
　　　　(先正立國子監學規選伴讀生謹厚練達者/二人充掌儀凡春秋二丁泊吉月釋奠先聖)
　　　　(弟子執䞇見先生旦夕揖拜一切禮節悉隸/之束鹿張中徳被選充是職者三年一日謁)
　　　　(告歸省諸生慕其謹厚練達且近嵗間有不/得善去者咸惜其徃賦詩以道其情司業宋)
　　　　(褧高諸生之誼畧敘/其槩而系之以詩)
之子寧親去橋門忽别離一時分祖餞六館重威儀鄉
國青山近宫牆白日移功名已在望菽水未妨遲
　　　至元三年六月八日史局作休從伯京御史公
　　　　亮太監伯温祕卿伯循待制暫至城西祕卿
　　　　待制别去伯京歸家予遂偕公亮回憩都水
　　　　監雙清亭監掾平伯欽留飲即席賦五言十
　　　　八韻
皇都官曹盛銓衡簿領優公庭臨紫陌賓幕對滄洲樹
影移門暗荷香曲榭幽亭臺分錯繡車馬去如流市迴
塵聲杳山明霽色浮廣寒南聳殿齊政北瞻樓心逺逾
寥廓身高不自由茶瓜延永晝絺綌借清秋翠牖何勞
扇珠簾不下鈎氷盤丹果沈(去/聲)石枕碧苔留浪迸頻跳
鯉萍開緩泛鷗畫船思蕩漾紅粉(闕/)謌謳竹葉生高興
甘棠敘舊遊主人供飲饌勝景得綢繆洗硯惟呼僕移
床屢召騶史才慙忝預詩句費㝠搜聫璧知何在乘騶
計少休詰朝重赴局持此詫同儔(公亮奉定間嘗/丞是監故耳)
　　　贈墨工魏元得
煤麝搗魚胞居然品格高劑傳龍髓記香出豹囊韜詎
可飾昭應唯將録楚騷多君逺持贈詩句少酬勞(宋祥/符中)
(治昭應宫用廷/珪墨為飾染)
　　　送蕭同可之肇慶照磨(吉州萬安人/)
遐方殊不惡幕府獨賢勞客路離鄉近官資過嶺高溪
清石可硯颶息海無濤此去騰芳譽公車薦剡操
　　　送李惟中西臺侍御史分題得長樂坡
秦東有古坂一舎近重城已脫崤函隘仍瞻灞滻清栁
條前嵗别草色蚤春迎舊路平如掌乘驄自不驚
　　絶句(五言/)
　　　友人借書為科舉文檢閲戲書以答之
一笑鶻搦兔終朝獺祭魚秋闈與春試却用郝隆書
　　　公安道中
碌軸如醉翁深春卧晴緑坳徑露不乾下有蚯蚓哭
　　　小景扇
桂楫寒烟浦茅廬老樹枝畫圖嗟嵗暮不及見春時
　　　訪僧不遇題壁
莎草沿階密篔簹繞檻幽禪床太清絶聊待碧雲休
　　　子昂風竹横披
筆意出天機翛然仰復低稍須風勢定應有鳯來棲
　　　採蓮小景
蓮華被君採蓮實被君折相牽俱如絲如何能遽絶
　　　仇雲軒訓其子彥中㢘訪三絶句其孫今御史
　　　　公度持以求詩
栁玭著家法馬援述交情人稱世濟美誰謂公慚卿
　　　三鷺扇頭
欲下勢翩翩對立羽肅肅風標儘瀟洒其奈股無肉
　　　送高句驪僧式上人東歸二首(號無外/)
師從東國來却返東國去能操無外心何不中國住
暮餐城南粥朝踏城東塵道人心似水去住本無因
　　　送國子生吉祥海涯還蘄州覲省
少年住京國思親不暫停豈伊居庸翠不及楚山青
　　　磨石村口號(穀城道中/)
傴栁礙行騎山家少憩時黒雲催上馬不省主人誰
　　　分憲後圃二詠(襄陽路/)
秋桃實纍纍久熟雙頰赤風來墮苔徑取食味如蜜(桃/)
雅潔玉簮花清芬莫與比不得向陽栽植根北窓底(玉/簮)
　　　公安早行
誤聽野雞鳴揚鞭趨驛程平明見茅屋方覺冒霜行
　
　
　
　燕石集卷五
欽定四庫全書
　燕石集卷六　　　　　　　元　宋褧　撰
　　律詩(七言/)
　　　都城雜咏(四首/)
萬户千門氣鬱蔥漢家城闕畫圖中九闗上徹星辰界
三市横陳錦繡叢玉盌金盃丞相府珠幢寳刹梵王宫
逺夷縱睹爭修貢不用雕戈塞徼通
豪傑紛紛白玉京汗顔血指戰功名九重見帝多因鬼
萬里封侯不用兵肥馬塵深心獨苦鮒魚波涸事難平
西山小隠煙霞暗依舊春犁趁雨耕
風物鮮妍飾禁城豪家戚里競留情花圍錦幄清明宴
香擁珠樓乞巧棚叱撥馬摇金轡具帡幪車颺繡簾旌
他年定擬持鉛槧細數繁華紀太平
流珠聲調錦琵琶韋曲池臺似館娃羅袖舞低楊栁月
玉笙吹綻牡丹花龍頭瀉酒紅雲灧象口吹香緑霧斜
却笑西隣蠧書客牙籖緗帙費年華
　　　聞駕幸開平不獲瞻仰悵然有作
雲裘浮翠漾朝暾舜陛雍容引紺轅駝鼓一聲離(闕/)館
龍旗小隊駐花園空聞祝軷西華道不及瞻天建德門
自是承平好行幸薰風無乃聖躬煩(駕出則駝上鳴鼔/謂之駱駝鼔花園)
(在都城之北駕/北上毎駐蹕焉)
　　　明照坊對雨
章臺車馬去如流白雨霏烟拂畫樓九陌平鋪明似練
兩溝急㵼碧於油美人虹見西山霽少女風來北里秋
凉意滿襟簾幙捲宫鴉歸樹夕陽收
　　　璧月
璧月悠悠上女牆六街燈市逺㣲茫隨車徑去柳家婢
走馬獨歸韋氏郎戚里烟塵眩銀海九重宫闕接瑶光
銅駝陌上聽鼕鼓笑殺西樓白玉觴
　　　延祐七年十一月朔小雪既上英宗皇帝入太
　　　　廟祀享致齋萬姓瞻仰喜而賦詩
五夜飛花合御溝鑾輿拂曉建龍斿千官玉珮開黄道
九陌瓊枝照綵旒皓色潜消鳷鵲殿清光欲近鳯凰樓
遥想齋宫祠祀罷天恩應共海波流
　　　上中書張㕘議(至治元年有旨命禁中結燈山/有司具圖已進時濟南張公希)
　　　　(孟㕘議中書省上書諌從之且賜錢/若干辭不受遂賜縑帛各一以旌之)
中官傳敕構鰲山公相披雲犯玉顔紫府騰書天咫尺
彤庭賜帛錦斕斑丹心濟世今能遂白髪歸田未可閒
早晚傳宣催大拜更將霖雨膏塵寰
　　　送高子敬歸彭城
元龍不拜富民侯袖劍囊書苦掉頭李愿有心盤谷去
阮咸無意雒中留春城寒食鶯花静日暮鄉闗汴泗流
我亦拏舟江海去試從沙鳥問黄樓
　　　寒食暫出
一百五日上街頭半晴半雨天悠悠豪家出郭車争道
少婦當壚人上樓輦路暗生芳草逺御溝平瞰碧波流
少年直把春償酒若箇新詩紀勝遊
　　　哭張惟健(惟健濟南張公希孟之子賢而有文/才識通敏丰儀俊秀禮法從容好古)
　　　　(物善草𨽻諸書當/時之名公子也)
天風吹下玉魚符絳節颷輪下玉虛人海渺茫思衛虎
士林憔悴歎曹蜍紛紛故物塵凝座寂寂春魂月滿除
珍重尊翁休痛哭郎君方代少霞書
　　　衛御史(故西臺御史平陽衛弼字良佐延祐初/以列郡守忤貴近意由是有旨罷西臺)
　　　　(良佐遂歸亡何薨後數年識其子靖卿靖/卿席世賞得官亦氣節凜凜有父風云)
御史昔乘青驄馬霜氣横秋烏府門太白終南讓高峻
涇流渭水分清渾神隨丹旐歸全晉名入青編紀大元
欲識當時真鐵面只今猶有鳯皇存
　　　通州晚晴即事(南遊湖湘/)
水榭空明雨脚收凝笳催上驛亭舟紫霞斕剪翔鴻錦
碧草平鋪集翠裘落日闗河初客路浮雲宫闕上神洲
誰憐五色江郎筆真使超然賦逺遊
　　　櫓港夜泊
七月六日立新秋船窓風露凉蕭颼神祠擊鼓鴉集樹
水驛通燈魚傍舟身在江湖頻北顧眼看河漢近西流
逺人爭問京華事為說䕫龍佐冕旒
　　　江上夜泊遇京使囬却寄都下諸公
風氣凉凉水氣清白榆如玉絳津明横江渡口晚潮退
采石磯頭凉月生逺道迢迢蝴蝶夢舊涯厯厯鳯皇城
羣公奮翮青雲上應笑扁舟萬里行
　　　書湘隂謝使君㕔壁
使君㕔事冷於氷使君無家静如僧門樹枕街横暮犬
㦸枝當户照寒芿僮奴伍伯隨陽雁曹佐書司被凍蠅
料得太常齋未足玉珂朝馬去飛騰(湘隂為湖南下州/而謝君敬德三年)
(未嘗挈家/故云爾也)
　　　雪中遊洞庭
楚酒初開臘甕邊湖船遥指暮山前鄉闗迢遞不歸去
身世伶仃時自憐雨雪還須送殘嵗晴明應是入新年
陽和咫尺烟花媚却冩春光被管絃
　　　除夜宿武口驛憶誠夫兄
瓶笙榾柮淡無聊幾度他鄉遇此宵三十男兒尚書劍
尋常意氣自雲霄風燈直下漁歌亂斗柄傍連帝闕遥
懸想銀臺門下客聽雞忙赴紫宸朝
　　　初冬之先壟即事(至治三年作先壟在南/城之東南宜泉村沙垡)
烏鵲相依啄野田白駝對立飲氷泉蒲洲凌薄車旋濘
棘路沙虚馬懼鞭冢上白楊時獵獵苑中紅葉曉翩翩
嗟予謾索長安米願就耕夫受一㕓
　　登第詩五首(泰定元年甲子/)
　　　崇天門唱名
三月吉日當十三紫霧氤氲閶闔南天子龍飛坐霄漢
儒生鵠立耀冠篸黄麾仗上清風細丹鳯樓頭曉日酣
獨愛玉階階下草解将袍色染成藍
　　　恩榮宴(四月二十六日/)
上相傳宣弁(闕/)趨玉堂西北拜鑾輿歌聲縹緲方壺外
酒味氤氲沆瀣餘幕額錦光晴爛漫帽簷花影晝扶疎
君恩誰識深如海獨倚東風咏藻魚
　　　同年㑹(四月二十九日海岸之萬春園/)
臨水亭臺似曲江同年人物宴華堂嬋娟笑弄龍香撥
醽醁深涵鳥羽觴醉後方言頻爾汝座中除目互平章
從來期集輸京雒仍見詩歌播八方
　　　賜章服(自是年始幞頭袍帶靴銀木簡皆具簡/上仍刻御賜字金填之五月一日皆除)
　　　　(書同/授)
承平天子重科名章服分頒出大明袍是涿羅香縷細
笏勝楷木素文横晨趨象魏雲霞粲夕奏龍墀玉雪清
遥想鳴珂朝㑹處鵷行爭訝被恩榮
　　　上表謝恩(五月二十一日時駕已北幸/)
瑞日鮮明射玉題華袍綷䌨近罘罳舎人宣賛瞻丹闕
新進趨蹌詣赤墀黄屋雲行天杳邈緑章風送路逶迤
湛恩豈許須臾報要見他年獻納辭
　　　海㟁春行
越橋西下苑牆高緑染垂楊絳染桃霞擁玉樓晴啟户
風生瑤海暮翻濤官因立馬看花擔漁憶聞鶯罷竹篙
唯有杏園春事好幾人詩興似吾曹
　　　送朱仁卿盱江覲省
晴霞紫陌忽逢君暫託塵衣訪白雲上國離人心草草
北堂慈母夢欣欣波衝海淀漳川合舟入鄱陽楚路分
珍重驛程詩句好不妨馳寄慰離羣
　　　和張仲容雜詩
蓬萊雲彩爛東方魚鑰開門禁漏長萬仞樓臺爭霽色
九重宫闕動秋凉羽林執㦸趨神武騎客彯纓入建章
獨愛芸窓常寂寞六街車馬是誰忙(時予初校/書祕府)
　　　誠夫兄由兵部貟外調選江湘次留别詩韻送
　　　　之
鯨鯢吞餌釣槎閒英簜開承使節函北地闗河摇落後
東吴風物笑談間晴湖泛艇鷗衝槳夜邸懸燈馬卸鞍
莫以遨嬉夸小季春風今在五華山(山在京西四十里/都人四時遊觀)
　　　和趙魯瞻海岸冬日晚歸
白塔高標射紫霞烏棲宫樹客投家燒香人拜彎弓月
穿市兒㩦剪彩花苜蓿地眠朝退馬蒲桃園隔宴迴車
人生要縱長安眼何事能容便面遮
　　　閠月五日即事
皇都萬家欲何徃信馬悠悠成獨行擊纜橋邊春水急
吹笙樓外暮雲平金絲栁弱窓臨道羊角風高塵過城
取次韶華堪寓目詩情飲興一時生
　　　寄題涔河石橋(河在澧州北四十里實徃來孔/道州人謝氏疊石作橋壯麗宏)
　　　　(濶予自延祐以來凡八過其/上慨念行役之苦為之惘然)
灣水溶溶漾碧虛白虹高偃接雲衢深春曲岸栽楊栁
落日(闕/)
　　　　含毫士莫畫寒江待渡圖
　　　秋思書將陵驛(館伴安南國使還鄂/)
斜陽催出鳯皇城津鼔聲沉夜櫓鳴海口風來吹酒醒
漳濱葉落喚愁生望深夕浦蒼烟暗夢入秋閨素月傾
况是潘郎年紀到二毛侵鬢不須驚(時予年三十二/)
　　　秋浦夜泊憶誠夫兵曹兄
悠悠旌斾駐郊亭車馬東門勞送行啣命但知談笑樂
趣裝方動别離情千山萬山風月恨十家五家砧杵聲
惆悵粉闈人下馬碧窓誰與對書檠
　　　送哈必齊文苑僉憲浙西
五雲仙珮厭朝雞抖擻春衣著繡衣陌上好花晴羃䍥
津頭行客路逶迤楊梅佐酒火實粲鱸魚作膾銀絲肥
共道莫教辜負口不知氷檗可充饑
　　　雙清亭春日獨坐(時張為都水經厯雙清幕府/名也)
帝城何處不紅塵小海危亭獨可人笭箵舟航浮上牐
笙歌池館接西津恩波浴鷺連洲暖宫樹啼鶯隔岸春
不用鞭笞了官事笑談容得幕中賓
　　　二月二十二日野寺哭張仲容
身前誰不羨詞華水散淪漪日散霞仙桂無縁空種樹
幽蘭有種自生芽淚飄舊殯棠梨葉酒入荒臺野薺花
最是相知嗚咽處洛中松柏𣺌天涯
　　　送張孟功江淮覲省就赴河南幕
清時郎選重華年英妙如君衆口憐霍霍寳刀新試刅
泠泠瑶瑟舊調絃思親將捧白鳩杖去國還浮畫鷁船
淮浦汴堤俱好在吟詩仍似水雲天
　　　送貢泰甫還江東
河流欲氷燕鴈號僕夫出門具吴舠三年遊子住京國
一日念母還江臯才名豈藉功名重詞氣終隨意氣高
欲識别君情繾綣臨岐持贈紫絲縧
　　　沙垡拜掃(一百五日侍誠夫兄出南城拜掃沙/垡先壟歸循宜泉橋北少東一園内)
　　　　(有金太祖武元皇帝碑扃守嚴祕呼主人開/門讀竞憩園後小亭亭四旁植卉木成列甚)
　　　　(多峙二靈壁石於巽坤隅移時將出主人前/導復由碑前過一柵門旁鎻二猴云畜四五)
　　　　(年矣童有偶懷果戲擲調之亦跳梁可玩已/而要坐外閣茵榻簾几事事皆清致以浙甌)
　　　　(供茗令人洒然少頃風作命僕就懇折花主/人送出且以辛夷花詫獻上馬轉至園後適)
　　　　(李花盛開斥騶者踰牆竊致之遂歸自豐宜/門予偶有詩思至披雲樓成唐律一章白兄)
　　　　(抵海岸兄屬和已就遂君實祗監求紙商/訂錄呈諸公主人周姓亦頗知好客云)
風花寒食舊城陬路指灣磣思致幽沙隴致錢買鼢鼠
郊扉擲果調獮猴辛夷已受園丁獻穠李尤煩步卒偷
自是詞人多樂事繁華那識抱官囚(拜掃時野人獲鼢/醜恠可詫予以錢)
　　　　(七十五文得之/將以歸遺兒子)
　　　春暮雙清亭小酌懐張孟功
吏退公庭鴈鶩行持杯暫對水雲鄉山開罨畫涵晴影
花落胭脂漾晚香酒幟隔津標栁陌漁舟避浪向蒲塘
懐人不得同相賞空賦停雲第二章
　　　曉自宦者門入院馬上口占
繚垣齊拱禁門高别院斜連御水遥芳草有情生廣掖
垂楊無力倚危橋承宣白面風標俊入内華裾意氣驕
么麽詞臣不通籍却疑宫闕在璇霄
　　　病暍柬王君實太博
卧病三日如三秋時見謝程蘇孟儔環堵自疑溟漲外
高居獨在閬山頭醫師胗視投苓术文友過從遺脯脩
獨怪新除齊博士不來相問負薪憂(謝敬德程時叔/蘇伯修孟道原)
　　　送道士李希白還山
洞中流水五芝肥鶴上仙人萬里歸海月伴殘丹竈火
天風吹動繡雲衣焚香祕室招王逺躡屐名山訪子㣲
聞道長生有真訣我從何處叩巖扉
　　　和蘇伯修應奉上都試院夜坐韻
八月簾帷試夜寒諸公文酒度更闌然藜共喜臨天禄
分芋何勞問懶殘誰許桂枝平地折莫将花様近來看
主司不是冬烘者解送宜勝十政官
　　　送誠夫大監兄代祀海神
毳帽貂裘素綺裳明時逺致御封香朝端使者傳天語
海上神君見火光萬弩射潮非計䇿三山湛影漫文章
靈來細祝憂勤念不是求仙漢武皇
　　　送劍州任倅
愛君疇昔賦逺遊志如鵬鶚横霜秋抱才應辟到滇海
挾策赴調趨皇州蜀山秦樹有德色猿聲鳥道無羈愁
里中同舎不俶儻坐守塵編空白頭
　　　詠御溝
決決穿雲出磵初千迴百折到皇居行人不敢來飲馬
稚子時能坐釣魚内史府前晴滉瀁雲巖觀後晚舒徐
波漫略彴通丹禁風颺輜軿映畫裾三月霏烟著楊栁
九秋凉露泣芙蕖荒唐莫說流紅怨自是清漣解起予
　　　送益陽州守額森哈雅(楚武定公阿爾哈雅/之孫由宿衛初官)
龍節光臨澤國遥鳯毛聲振相門高朝辭闕陛香凝袖
暮餞郵亭酒汚袍我愛甘棠留楚甸誰憐楚鴈集江臯
一州如斗君休薄考最猶能張爾曹
　　　送賈孟善閩浙覲省遂奉父之官淮安
浮雲一昔凉風起遊子匆匆買去舟喜奉嚴君辭逺徼
不因作客别神州白蘋漠漠吴江岸紅樹蕭蕭楚驛樓
總是停橈捧觴處知君無復有離愁
　　　次韻誠夫兄麗正門外晚歸
碧霄雲物獻詩題雙闕西邊日馭低弦月彎環城上塔
錦霞鮮麗水南隄仙郎下直辭雞樹獵騎收圍撤兔蹄
爭笑閒身空七尺不因鼕鼓卧幽棲
　　　柏堂(劉母熊氏三十而寡不嫁其子觀作堂名/柏以奉之)
到處慈闈總樹萱君家庭院擁蒼官心非紅紫争春意
人似青蔥耐嵗寒錦帳羅襦秋拆鳯雲窓月户曉棲鸞
堦墀更有芝蘭在掩映濃隂十畆寛
　　　南寧彭使君重建東坡載酒堂(儋州/)
椰葉榔花映祠宇椒漿桂酒蕙肴蒸古人不作千年恨
遺跡猶存百代徴魂魄何須歸玉局是非從此見金陵
使君作室吾儕咏一笑俱成附驥蠅
　　　蘇伯脩脩撰分院灤陽衆仲(陳/)君實(王/)有詩送
　　　　行讀之灑然動人清興走筆擬之
桑乾居庸南北京崤山澗水相送迎羨君於兹三扈從
憐我不得一經行到時文酒度長晝去日車馬奔新晴
鰲峰清語應見念使僕鄙吝心中萌
　　　琴士項崇節還新安其人居京師七年嘗為威
　　　　順王及魯國長主琴
調絃理曲世滔滔百代斜川鑒識高有耳唯聰廣陵散
無生不奏鬱輪袍長安米索塵凝席千里蓴香月滿舠
忍道醉眠卿且去玉徽明日楚江臯
　　　早春馬上即景書懐呈張孟功左司
日日騎馬到西城年來竟無清興生氷潭照影覺形穢
雲岫對人増眼明墨客詞流驚邂逅玉珂香轂惱逢迎
鳯池賴有知音客一曲陽春為寄聲
　　　歐陽南陽還臨江便道之官廬陵幕府(前翰林/檢閲撫)
　　　　(州録/判)
東觀玉堂如積薪十年補外空勞神紅塵赤日能敗興
白鷺滄洲却可人相閣老槐涵墨沼官亭新栁送車輪
扁舟三月桃花浪歸及臨江江上春
　　　送李彥方福建憲副
繡衣乘遽度閩闗回望皇州紫氣間輟直暫勤安赤子
臨岐誰敢嘆蒼顔陛辭此日嚴將指疏奏明年早賜環
自是軺車不游覽徃來多駐武夷山
　　　道士王用亨父母高年作壽慶堂其上世蜀人
　　　　仕宋今居江東
雲錦溪頭小有天崇文宫畔地行仙故家喬木三千里
流水桃花五百年雲液養齡春㶑灧霞衣上壽晚翩躚
山中玉斧傳真訣應向高堂說又𤣥
　　　暇日小集項錬師丹房(鍊師字子虚/)
新秋道院凉如水載酒幽人對緑莎移榻小窓從嘯咏
抄詩别館儘經過勞生不解談丹鼎明日堪憐動玉珂
吟罷自慙題字惡定應無計換羣鵞
　　　和孟景章早秋即事韻
蔥蘢仙桂壓勾欄月下婆娑玉臂寒荷榭有風紈扇歇
醉鄉無暑蔗漿殘銀燈光散填河鵲粉袖香銷舞鏡鸞
惆悵邊衣何日就錦書同附勸加餐
　　　李良臣之睢陽别業為其考平叔公作家廟予
　　　　校書時李為祕卿
憶昔青衫典校時尊翁作監鬢垂絲蓬山風月誰能記
蒿里衣冠我獨悲黒壤禾麻存别墅素帷香火待佳兒
舊僚猶有丹鉛筆試撰麗牲第二碑
　　　送藝文令史宋子與驛召歐陽原功太監湘中
　　　　便道過家覲省兼簡吴彥暉徴君内翰周子
　　　　嘉省郎
風雪閉門貧病嬰開門南去愜我情萬里獨遊舊官長
十年一拜賢父兄征路快馳宛騕褭歸期應及閠清明
梁園楚岸春俱好一訪相知為寄聲
　　　江西袁慶逺由郡博士為幕職再調潮州路經
　　　　厯徴詩送行
長松磥砢出霜林不分儒官久陸沈嶺外官資雲路快
城南祖帳雪泥深紅蓮緑水無多事翡翠明珠肯動心
莫道皇都(闕/)
　　　南岳李煉師所居號盤中
南岳崚嶒倚太空盤中勝地著渠儂烟霞近接朱陵洞
雷雨潜通天柱峯仙境得名符古昔道人無事養疎慵
他年凖擬尋松鶴歸日應能借竹籠
　　　送君則林倅南還辛酉登科今為京尹主文
經笥便便玉價高帝城十載屢遊遨月中前度攀丹桂
天上今年種碧桃燕市風塵情浩浩吴帆烟水興滔滔
仙舟幸有金華客共與哦詩飲濁醪(與胡古愚同行/)
　　　閠三月七日城西訪友不遇馬上口占
寒疾連朝避風雨今晨一出復何如扣門投刺意不愜
上馬逢人情有餘饑鶴啄蟲行廣陌垂楊飄絮汎汚渠
暫經馬市緇塵滿歸去蓬窓理舊書
　
　
　
　
　
　
　
　
　
　燕石集卷六
欽定四庫全書
　燕石集卷七　　　　　　　元　宋褧　撰
　　律詩(七言/)
　　　和杜德常萬嵗山暮春
霧杳雲深日馭西紅稀緑暗閙黄鸝雙娥有淚仍啼竹
四老無情謾採芝遊冶喜逢三月閏芳菲空度一春遲
誰家甲第歌聲咽何處名園舞袖垂祇有情懐似中酒
那能心緒及遊絲少年笑我真痴絶一日閒愁十二時
　　　追賦苑主事南野亭(麗正門外/)
女牆不隔鳯城春栁色危亭枕水濱夜墄松風吹几杖
曉闌花露濕衣巾西隣池館存碑石(清勝/園)東里園林換
主人(萬栁/園)得似夫君能曠達百壺清酒日娱賓
　　　送崔時敏司獄省母汴中兼寄吴彥輝(六月/一日)
萬態峰前望白雲暫因王事問晨昏渡頭横濟瓜蔓水
歸騎直趨酸棗門阿母慈顔深有喜寜馨隂徳果無寃
故人跂脚臨樽俎為説相思入夢魂
　　　端午日雨霽暫出齊化門回入城遥面京西諸
　　　　山及市肆風景追憶延祐六年六月廿有二
　　　　日侍誠夫尚書兄初自江南還都亦經此路
　　　　仍值雨晴今十有五年矣感念疇昔因賦此
　　　　詩
官栁垂隂霽景鮮憶㩦家具過通㕓雕盤粔籹映珠幰
繡陌驊騮輝錦韉上國繁華過陜洛中朝文物勝開天
由來幾度南柯夢惟有青山似昔年
　　　栁人王道原遊吴楚至京師凡二十餘年著春
　　　　秋義成書除韶州路教授
方州一士恥孤陋老大挐舟辭楚鄉萬里周流蹤跡逺
半生著述鬢毛蒼侯門久客公車薦驛路榮歸祖席張
到日里閭爭餽賀儒冠稽古動輝光
　　　直沽夜興(元統癸酉八月南使江浙/)
戍鼔聲催夕照低蒹葭楊栁澹烟㣲偶因海浦聽吹篴
却憶京城聞搗衣戀闕豈無情戚戚别家那有思依依
傳聞大駕還都近怪得寒風凜夕威
　　　東岡崇恩寺晚酌其僧一峯求詩
山門杉檜碧蕭森步屧迴廊一徑深罷酒長風來北渚
按歌明月出東林幽軒晚立雲容濕高閣晴登海氣侵
忽報寒溝潮信到可能重聽頴師琴
　　　過餘姚寄賈治安同知
秋深持節下鑾坡吴越風烟入浩歌溪水通橋松作竇
山雲收雨石為窩避泥驕馬哺寒草過隴饑牛齧早禾
别駕歸來應笑我驛程何事苦吟哦
　　　慶元書事
鶯脰湖平好看山鮚踦亭逺莫憑闌帽沾江雨曉鬚濕
袖舉海風秋臂寒天上仙槎來八月雲邊商舶去三韓
蓬萊更訪長生藥却擬乗桴事不難
　　　台州郡治後山亭留飲席上走筆
孟冬短日到台州勝境喜遇都賢侯眼前丘壑太岑蔚
閣後臺榭仍風流巾子峰高曉色近淨香亭小寒光浮
徜徉儘可留朔客談笑不必存吴謳
　　　永嘉江心寺留題
隔江孤嶼敞空門不似山林不似村雙塔晝深樟樹影
半階寒沁海潮痕連城客到詩常滿别島僧回粥尚溫
欲寄㣲軀恨無策暫時相賞慰羇魂
　　　福建道中
北人不慣住炎方英簜函邊藥褁香鼻到崇安試蘇合
舌過南劍漬梹榔朝寒命酒資調䕶晝暖披襟恐中傷
共喜我來當十月肩輿猶憩午隂凉
　　　贈任大正御史于福州
十月一别太契濶兩月仍得相逢三世事茫茫不可料
交情翕翕誰能諳姑蘇臺前秋草逺浙江亭下寒雲酣
冬深却恐霜威重後㑹不得同清談
　　　馬伯誠(彥恂/)以繕冩經世大典成書授左衛教
　　　　授須次暫還吴興
幾年京國養疎慵詩似朝霞氣似虹天上書藏羣玉府
日邊人訪水晶宫唐朝富麗詞臣盛漢代隆平賦客工
政好清明事鉛槧重來摛藻頌無窮
　　　高麗人李穀字中甫元統元年登乙科為翰林
　　　　檢閲官明年被命使本國宣諭勉厲學校制
　　　　書其行也贈之以詩
蓋蘇文後少武事漬溝樓下有書聲貢士來經鴨緑逺
登科去被牙緋榮中朝分命新詔使東人爭訝舊儒生
德音宣布聲教廣遣子入學同趨京
　　　莆田陳衆仲由國子助教提學江浙
送君有情忘别恨愧我無句攄幽懐固知湖山適吟嘯
乃與館閣成暌乖紫鳯天吴存曲折黄鐘大吕變淫哇
斯文自是專方面猶為峩冠歎不諧
　　　平坡訪謝草池二首
仙家祕館西山隈石磴乘馬能獨來山腰檜柏當晝暝
澗底桃杏爭春開設棋不作空置局貯酒常滿頻銜杯
道士誦詩久成聽不知斜日下荒臺
玉泉西畔昔慣徃盧師東邊今始行山石犖确囓馬足
樹林隂翳藏禽聲座上主人談衆妙壁間圖盡教長生
所嗟祕境禁來徃不敢題詩留姓名(懸畫八幅皆熊/經鳥伸之術)
　　　禮部主事劉文瑞父母慶八十壽
沂州老人八十强寧馨有官居議郎鸞鳯五華恩誥下
魚龍百戲壽筵張西京牛酒春無價南極星辰夜有光
昨日升堂親几杖毫眉三寸㸃秋霜
　　　新城道中雷雨喜晚晴
震霆人馬俱辟易揮鞭不復能掩聰棗葉沉沉過凍雨
栁陌蕭蕭來晚風失馬急追憐從者負薪徒涉念衰翁
驛程亦有馳驅苦猶及殘陽一㸃中
　　　送吕仲實僉憲廣西
得官嶺表衆所惡持憲廣西君獨榮士論翕翕似華衮
祖道粲粲皆簮纓榕葉曉看思禁栁杜鵑晨聽憶宫鶯
歸來鐵面如紅玉不盡論思獻納情
　　　鑑湖水送烏希說(希說以至元丙子夏由史屬/代祀北岳濟瀆南至會稽臘)
　　　　(殘求贈言適牋尾臘文有鑑湖水之語遂為/題賦詩餞之予以至順癸酉使過紹興不得)
　　　　(一至湖上/至今歉然)
鑑湖百頃生凉秋知章陳請太白遊子今乃能五月徃
我昔不得一日留吴娃合曲風度舫越女浣紗雲滿頭
燕趙緇塵都洗盡荷花深處薦瓊舟
　　　送張實夫覲省回漳州
赤嶺坡前春日遲楊栁橋下暮潮低閩中遊子歌相别
天上故人書漫題茉莉吹香來竹户麏䴥作隊過松畦
良田美樹還家樂昨日青林杜宇啼
　　　送安伯寧由大名治中赴上沔陽知府
一違鵷鷺行中去兩度江河補外行吏校逺迎茅步市
旌麾先過漢陽城民間魚稻富生理幕下賓僚多宦情
我亦二毛思五馬臨風常為使君榮
　　　襄陽楊萬户命道士禱雨有應
雨華舊說隨車降天意曾因决獄回鐵甲將軍今禱雨
玉壺方士解呼雷樊城麥穗千家熟峴首秧苗幾處栽
感應𤣥機有如此轅門新政亦佳哉
　　　左司丁貞夫號嵩巖(洛陽人/)
枝峯蔓壑燦烟霞自古神仙就作家天井穴深留石髓
貝多樹老放瑶華山人索價遺蹤杳王子吹笙去路賖
莫向風前賦招隠紫薇花下鬢鬖髿
　　　和王君實户部早秋巡山韻
逺臨遼海近軍都今代神臯異古初萬乘省方嚴禁鑰
千官耀武肅郊居祈年寺塔存唐像利國河渠入漢書
賴是星郎解摸寫吟餘胸次日清虛
　　　送楊子宣尹鄆城
明時作邑重優游我為斯人抱隠憂巨室昂昂張虎翼
姦民濈濈沸魚頭朝衙召集鄉三老幕邸趨承郡督郵
利刃徃年曾一試知君談笑已無牛
　　　七月望日西山即景十二韻
朔土中元展墓辰暫時從俗出重闉秋光蕭颯無餘暑
野色虛明不動塵仙館舊時通輦路(昭廟宫西有/英  别殿)官溝
佳處似江津(通惠廣源牐/風物類南方)郊扉亭榭皆沽酒石岸灣碕
半鬻薪見寺參差多白塔逢僧絡繹盡紅巾鳬茨映草
花輕小鴻芡遮萍大葉匀潔白芙蕖猶是夏淡黄楊栁
不如春偶隨漁艇方遊目忽見龍舟却愴神(英廟文宗/兩朝御舟)
(藏廣源牐/上别港)金水河寛風掠面玉泉山暗雨催人馬蹄不
憚平蕪逺鳥語常因密樹頻可惜痴頑㩦子姪未能放
曠會親賓茫茫世網誰堪約負郭同為學稼民
　　　濟南張侯至大二年奉御香禱旱厯山舜祠雨
　　　　應是年十二月也
武皇齋祓禱重瞳近侍含香解藴隆濼水氣通雲漠漠
繡江波合雨濛濛螟蝗不待逢深雪牧守惟知問太空
自古精誠多感格誰云野語出齊東
　　　送篤烈圖敬夫南臺御史時予居閒
一從桂苑下瀛洲君寵難忘志未酬今戴豸冠辭上國
又分龍節向南州跛鱉應貽騏驥笑飛鴻亦有稻梁謀
道傍楊栁不堪折江上梅花相憶不
　　　先兄正獻公墳所寒食自和氣門歸馬上賦
適野襟懐自豁然入城景物又堪憐御溝春水高於路
海岸風塵暗似烟醉客輕生馳騕褭痴兒薄行調嬋媛
徐驅返顧西山色自笑詩人嗜好偏
　　　送范悦古赴江西憲掾(悦古名亭曲進士不第/掾江西憲久之以誣罷)
　　　　(去又中鄉舉會科塲廢御/史辨其寃復為江西憲掾)
丹桂凋零翠柏高吴船還又泛江濤鷙禽整翮仍堪擊
鷗鳥忘機自不勞曉陌行人折楊栁春城别館酌蒲桃
嬋娟後夜東湖月莫向明時歎馬曹
　　　於潜謝堯章松巢
濁世塵囂如洚水巢居故向萬松間下窺震澤三江浪
高揖錢唐九里山虎魄餱糧應可畜兔絲牖戸若為攀
杏梁桂柱長安陌不直危枝一解顔
　　　臨安劉子簡以至元二年觀光京師明年告歸
　　　　作詩送之
文昌殿古黒雲低光範門深白日迷逢掖有時甘引去
丈夫何事苦分㩦上林春去鶯猶囀南國晨征馬不嘶
多少憂端兼别恨烟江何處覔緘題
　　　李重山都司號梅庭
愛梅大是清絶倫置之庭除尤可人寒影夜移青玉案
暗香晨裛白綸巾隴頭江上徒千里月地雲階少四鄰
更道廣平心鐵石可無新語慰花神
　　　昌平縣廨和解之昂御史時巡厯京畿東道
向來按部指秋期子月登車我獨遲雙塔道傍觀俗處
百泉荘上䘏災時烟昏導騎搖箶簶燈暗痴童下扊扅
不聽謳歌聽愁歎何心工和壁間辭
　　　漷州除夕憶京師諸公奉寄
豈不懐歸畏簡書無人袒跣鬪樗蒲那知年後得春氣
謾向天邊瞻斗樞一榻衾裯明榾柮五更簫鼓蹋氍毺
屠蘇詰旦誰先飲鵷鷺黎明衆共趨纎手菜絲應不送
端門柑宴肯相須鳯城多少藏䰗㑹一様銀燈惜嵗徂
　　　元日又懷諸公自次韻
攬轡寒郊理簿書明時不用伏青蒲喜聞蓂莢頒庭陛
驚見桃符映户樞長樂曉鐘紅叱撥大明春殿紫氍毺
六街車馬魚鱗集百弼衣冠鳥翼趨幕省貴人辭瑣闥
晴窓獨客攬髭鬚暮年勲業歸公等莫歎紅塵急景徂
　　　六日雨中聞詔赦將至復次韻
一札飛來寛大書潞陽歸騎踏菅蒲九天雨露開元化
列宿光芒拱北樞時近春盤傳餅餤雲昏午枕卧氍毺
連朝吏士開尊飲旦日官僚秉笏趨葛亮有言垂徃昔
陽球興嘆失斯須傳聞幾處圜扉静讞獄無勞趁暑徂
　　　淮南潘子素持吴(闕/)唱酬詩一卷見示偶七夕
　　　　久坐書懐次韻寄卷中諸友
悔抛蕙帳下巖阿老鬢飄蕭半(闕/)窩涉世情懐今日薄
立朝勲業古人多静聞珠露零丹桂清愛銀灣漾白波
良夜賞心難寄逺定應同調製吴歌
　　　予以延祐元年從先兄正獻公入汴始識彥輝
　　　　吴徴君是嵗故中丞馬公伯庸今翰林學士
　　　　謝公敬德國子博士王君師魯鄉貢河南行
　　　　省迄今二十五年予再以按行至汴居監察
　　　　行院去徴君所居僅半里猶以公事未畢尚
　　　　遲於請見時馬公亦薨謝王在館閣感念存
　　　　殁賦唐律一首先遣持遺徴君正之(至元四/年戊寅)
二十年前入汴州梵王仙館涉春秋家家庭院森湖玉
處處簾櫳映海榴金馬石渠傷逺别丘山華屋動新愁
誰憐閉著車中婦猶望元龍百尺樓
　　　仲宣樓登眺
國家全盛似金甌江漢澄清控上游帝子幾時臨北渚
庾公何處倚南樓雲來巫峽祠空在霜落荆門樹自稠
持節重來紓四望孤懐别有凭䦨愁
　　　左司李重賢逺清亭
亭下盆池漾緑光紅粧翠蓋似横塘不須玉井十丈藕
自有鑑湖五月凉座上莫聞金鼎篆尊前仍注碧蘭香
主人逸興幽人句多幸俱留百世芳
　　　武昌近城阻風雨三日不得到城下遣興一首
　　　　山南僉憲之行
五月江風多自南停舟滯雨興難堪吕公磯送驚心浪
大别山凝撲面嵐北海酒尊空已久善和書册逺誰探
妻兒不解窮通理看挂明朝十日颿
　　　當陽道中(録囚襄陽/)
路指沮漳散馬蹄園林芳潤稱幽棲淺山有勢藏杉冡
細水無聲過稻畦病暍久忘河朔飲貪眠常惡汝南雞
莫嗟六轡多匆遽猶暇尋詩泚筆題
　　　山中逢武當馮尹景仲入京以詩送之
卓午山頭樹影高豈期多幸此相遭久嗟寒雁迷書問
共訝秋霜㸃鬢毛張緒猶如少年栁劉郎重看舊時桃
故人侍直金鑾密應向明時誦拔茅(景仲與歐陽學/士同年故及之)
　　　過馬嘶山留題寺中
雞鳴山接馬嘶山萬壑晴雲井底看湍澗縈紆五十度
石梯犖确百千盤光華固有周原重險阻其如蜀道難
題罷新詩動高興五湖何處水雲寛(四十八度脚不乾/行人纔到馬嘶山)
(均房山/中人語)
　　　山中漫賦題(闕/)平官舎
繡衣不為吟哦出詩料縱横簇眼前巖鳥雜鳴諸部樂
石苔亂布五銖錢焚香乞水痴求雨刻木通泉巧溉田
尸位空言無所補寓情托物亦猶賢
　　　七月三日喜至鄖縣山行兼旬至此始出
稻花香裡過琳宫一舸斜陽漢水東下馬已辭山嶻嶪
開軒仍見竹蔥蘢畫簷不碍迎霜葉玉宇頻來處暑風
童御無知友朋逺滿襟幽思與誰同
　　　太公遇文王圖
狂王䘮心醉其上老叟避世居渭濱出獵初非取獸意
垂鈎豈是求魚人千年茅土有終始一時際遇無比倫
韓彭烏合成俎醢三顧猶堪繼後塵
　　　愛竹(所寓官舎有竹數叢/)
京華卄載看畫竹今見羣筍森階前錦綳初苞已挺特
筠粉半落尤清妍何人炎歊弄團扇有客風露為華筵
平安不待綱維報軒車未膏日周旋
　　　章臺寺留題
高林過雨曉蒼蒼水木清華古道塲亭子是誰開四五
招提縁此異尋常風聲蕭颯羣松翠日氣醺酣二麥黄
墟墓令人不怡悅何妨却茗進瓊觴(寺後圃有巨松二/三百株中有嵗寒)
(聯翠逺塵無垢諸/亭亭畔古冡甚多)
　　　荆門州治後惠養亭留題(亭在山麓/)
南直江城近可通東連郢樹暗無窮臺高先得瀛洲月
地陿難乘閬苑風雲射晴霞紅爛熳山經凍雨翠溟濛
惟餘蒙惠泉頭路猶在探竒夢寐中(蒙惠泉在州西/姚暢皆有詩)
　　　雨後利陽道中
二年四過山前路三度值雨難攀躋最憐緑水注深堰
不惜青驄汚濁泥澤畔藕花怡旅况隴頭禾穗慰妻啼
豐登已是囊中物易得新詩掃壁題
　　　寄賀徐復初江浙檢校
故人家住黄鶴樓三年不到鸚鵡洲紅塵面目事京局
清夜夢寐思林丘聳壑昂霄今老大唾壺談麈舊風流
傳聞調官赴吴㑹我為終夕喜不休
　　　寄慰翰林謝敬徳學士
故人昔佐湘隂州召赴館閣二十秋高文大冊有清譽
賦詩酌酒無白頭荷槖兩京久勞瘁行年六袠空優游
一官不調竟無愠我為終夕悶不休
　　　夷陵晚望峽口即景感懐十四韻(按部峡州/)
一握青天萬丈崖長江束縛此中來山形連導岷峨脉
水戒明徴灧澦堆疏鑿神功思禹載戰争遺迹歎秦灰
濤翻澎湃朝噴雪灘激砰訇夜吼雷割據每能資霸業
棄捐亦復到奴才乾坤設險華夷判名利輕生肝膽摧
(闕/)匠操篙要厚賂波神賜珓享㝠財兒時夢寐光隂速
客裡登臨懐抱開紅葉黄花為誰好𤣥猿白鴈有餘哀
百川逝水流無極孤鳥長空去不回昨日舟航辭白帝
當年雲雨下陽臺竹枝歌裡堪容與人鮓甕邊難溯洄
千里畫圖真妙甚醉翁文字亦高哉逺遊政到離騷國
賦罷招魂試舉杯
　　　逺安留題
楚邊窮處蜀分疆小邑幾為山所藏放火種畬今得趣
辟兵鑿穴舊堪傷每因巖壑起雲氣少見日月開晴光
我來問俗聊弭節深林不敢久徜徉
　　　目送
目送孤鴻欲滅時幽人懐抱有誰知茫茫徃古青山在
亹亹來今白髪垂陶令忘憂多嗜酒少陵逸興只吟詩
惟餘安樂窩中老笑俯塵寰看大棊
　　　孝感紀異詩(并序/)
　　　　(太原惠思忠信夫由汾州吏薦補山南憲府/從事檄下以父年登七袠難於逺行父趣之)
　　　　(曰吾方徯兒從宦以亢吾宗顧吾方康寜母/他慮其速治裝信夫勉從之至元二年冬至)
　　　　(荆凡再閲月猶未供役復歸省見黄相荔支/諸果類非北土所有買得之襲以衣襥將餽)
　　　　(其父至則父已卒家人問曰若持荔枝來耶/信夫驚其弟告之曰父初殁時衆擗踊環哭)
　　　　(久而復甦止哭者曰我適夢到南中見兒餽/我果名荔枝我噉之風味非常兒今來矣言)
　　　　(既而卒信夫聞其事痛哭頓絶出所包果以/薦蓋信夫山南啟行之時公易簀之夕實三)
　　　　(年二月二十又八日也時人異/其孝感予為紀其事仍系以詩)
河東老父雪盈頭捧檄兒郎事逺遊莫道襟懐如陸績
直疑魂魄似黔婁薦新禮在情相稱陟岵詩成淚莫收
理氣相闗有如此不須身外强推求
　　　逸老堂(九老仙都宫唐真人/)
臨水垂楊遶院松高堂仙客養疎慵道存柱史五千字
心在蓬萊第一峰未可逍遥空看鶴不妨勞動急呼龍
我慚不得金丹術塵滿衣襟抗俗容(時旱設醮/禱兩未應)
　　　江上阻風(自山南還都/)
昨日痴坐庾公樓今晨祇過桑落洲連朝巨浪高似屋
萬斛大舸輕於鷗青山兩岸不可畫緑酒一尊能解憂
行年五十倦頫仰愁見京塵撲馬頭
　　　高麗僧式上人遊兩浙江㑹提學黄晉卿句曲
　　　　外史茅山張伯雨好事者繪為文會圖
文章釋老誰争雄昔人三語將無同已公茅屋見新句
匡廬蓮社追隨風名勝絶憐留翰墨笑談莫謂變虛空
雞林到日傳相詫杖錦歸來未是窮(是詩次黄韻/)
　　　吏部侍郎杜𢎞道號西巖野逸(保下人/)
萬古西巖好地形憑高四望接英靈太行王屋千峰雪
碣石居庸一帶青山徑縁雲通略彴野泉流月度坳陘
王人固有幽栖志同送孤鴻入杳㝠
　　　送錢思復下第還杭州分得秋字
陌上王孫壯氣遒交鋒劘壘在朝頭擬來披腹排閶闔
空使乘槎犯斗牛蟾府丹香應少待鳯梭花様肯旁搜
冬烘却是居停主江上芙蓉莫怨秋(思復來㑹試主禮/部侍郎泰不華兼)
(善家既而兼善考/文故末章及之)
　　　正月二十六日監中習儀即景書懐
椒觴獻嵗暖如蒸收燈前後不復晴風色料峭雪欲落
雲隂晃漾日半明四郊未有花栁意六館但聞絃誦聲
城南三月牡丹發莫遣白頭愁裡生
　　　陽明樓(崇真萬壽宫道士丁元善/)
道士由來不火食仙人况復好樓居鏡湖秋水望不極
禹穴晴嵐濃有餘巖下茯苓供採藥窓前柿葉待臨書
紫鸞𤣥鶴應相遲㑹碾颷輪赴碧虛
　　　初秋苦雨
白潦𤣥雲淨影涵漏天奚止說西南毁垣到處疎籬當
支厦何年大木堪憭慄未須悲宋玉沉吟漫爾憶岑參
無窮世故靈臺小華髪蕭騷不滿簮
　　　濟南張智夫八十詩雲莊有序
聞道仙翁樂事多幾曾衰槁坐雞窩華峰月冷雲横久
趵突泉甘酒熱過少壯争詢三叟夀光隂未盡百年歌
太平生長仍終老笑殺行兵馬伏波
　　　送葉仲輿令尹赴上鹽塲司令
砉砉牛刀新發硎閩中作宰慰編氓石崖鐫頌不盡意
樟木刻祠方稱情丹詔十行求善政玉堂一老有諸生
牢盆又比爰書苦誰為長林歎不平(時天子下詔議舉/守令仲輿已除故)
(不得與仲輿讀書作文且能治民至/大皇慶間皆從承旨姚文公遊故云)
　　　次韻蘇伯修侍御樊川遊春
霄漢春深鬢有華離愁望眼一時賖裁詩不待灞橋雪
醉酒莫嗔韋曲花渭北樹隂晴䨴鬱終南雲氣暮週遮
帝城咫尺居庸翠誰道痴呆不念家
我别長安四見秋當時風景如夢遊含元殿下麥初老
興慶池頭波欲流三春栁䕃北軒井千技柏暗南坊丘
而今祇是成追憶疇昔無因得久留(予以至正改元夏/五備員行臺都事)
(僅長安兩旬赴召禁林而歸寓官舎北窓後井上有三/春栁一枝同官樊時中寓東城南坊舎後古冢時見光)
(怪旁有千枝柏樹之/叢生者秦中多植之)
　　　送孫引進湖州同知
綿蕝何須魯兩生紫髥落落稱華纓泰壇導駕開徐步
文陛催班引大聲一代世官周禮重九重增秩漢恩榮
水晶宫裡蘋風起北望紅雲是帝城
　　　張女挽詩(女諱阿慶汝南忠武王第八女今翰/林待制郝陵川闕    日誦數百言)
　　　　(尤工屬對十嵗而逝元/遺山續夷堅志紀其事)
三生常侍玉宸君想像文姬一様人露氣清凝仙掌夜
天葩秀吐上林春木蘭歌怨征行苦栁絮才高老大身
却是貞魂埋不得綵鸞同與駕颷輪(所属對今畧附於後/如睡思昏昏如醉)
(思閒心寂寂似禪心洗硯黒雲浮水面折花紅雨落牆/頭滿地梨花三月暮隔牆楊栁兩家春秋水芙蓉粧鏡)
(曉暖烟楊栁畫屏春闗山明月子規魂花栁東風蝴蝶/夢江頭鷗鷺不闗名利也風波野水荆榛有底功勛承)
(雨露驟雨翻空滌世間之塵/垢飛虹飲海收天下之風雲)
　　　台州應翁八十號希有齋
老人鬚髪如秋霜深居海濱樂且康夀考何須菊潭水
神仙只在梅林陽五銖衣薄肌骨爽九節杖輕行步彊
我欲相期廣莫野痛飲共到無何鄉(梅林之陽老/人所居也)
　　　告中寒食感事書懐(至正五年作時奉勅纂修/宋史)
少日讀書今白頭半生竊禄不知休講筵深媿程楊學
史稿重遺班馬羞多事愁懐苦於病久寒春意淡如秋
江南烟雨京華月閒倚晴窓憶舊遊
　　　婺源程𢎞道教經堂(其子名允時/)
聖訓行天似日星秦時晦日漢時明半山老人壞正道
紫陽夫子集大成孝經尚欲化遐郡論語還堪致太平
他日兒曹心醉後我知不羨遺金籯
　　　送詩僧泐季潭江南(有清溪稿/)
方外何嘗浪得名士林高處學遷鶯逺公能重陶元亮
老漢常陪石曼卿日暮碧雲追雅致陽春白雪有餘聲
江南烟雨樓臺好儘意推敲不用驚
　　　紀行述懐(扈從上京之行/)
陪扈灤京媿未曾馬瘏兒病苦凌兢龍門湍息山陘雪
偏嶺風凄石瀨氷倐忽雨暘天叵測迂疎道路事難憑
侍臣争笑馮唐老不向明時獻技能
　　　凍雨晚晴自成物門歸院馬上口占
碧山繚繞晝隂垂雲濕宫城雨濕衣芳草逺含春意態
㣲陽閒弄晚光輝灤河委曲經千里魏闕嵯峨壮九圍
滿目鬱蔥佳氣在莫從陳迹訪依稀
　　　送王仲方淮東㢘使
薰風殿閣舜琴張睿念求賢治逺方灤水繡衣朝浥雨
淮壖白簡夏飛霜九天星直三台近六轡路増千里長
拔薤抱兒君素志瓊花開處煮茶香
　　　宣文博士周伯溫世家鄱陽别墅有坡先世樹
　　　　梅千株其郡志載宋時守居多梅有亭名玉
　　　　雪坡伯溫愛之亦以名其亭
薄俗妖妍莫競春萬株清氣照乾坤神仙身在藐姑射
居士夢入羅浮村寫物更無和靖句懐賢宜占謝公墩
久知佳境因人勝何必登亭對酒尊
　　　喜歸大都玉署
玉署蕭然一事無漫陪鑾馭到行都白痴祇對鰲峰石
清供唯觀海月圖野疃有情開紫菊禁園無數列黄榆
輪蹄廹塞通衢隘明日揚鞭出坦途
　　　送趙大本赴西臺御史分得塵字
釋褐由來第幾春綵衣重襲繡衣新地連羌僰民皆幸
天助風霜筆有神驄馬豈期多避路都亭無用苦埋輪
致君勲業争先睹應歎遺賢滿後塵
　　　送王彬叔赴西書吏
廬江憲府昔曾經作掾聞君有此行灊皖諸山倚天峻
淮淝二水得霜清蒼鷹自向秋風擊丹鳯還依曉日鳴
簡牘賢勞好珍重靈臺明處是雲程
　　　宣城黄山汪公仲雲松樓
江東勝士高起樓坐對萬松雲氣浮流水桃花非世外
小山叢桂為誰留繁華競逐移春檻貨殖空名千户侯
唯有清標供撫玩棟梁霖雨付悠悠
　　　早春遣懐
百尺危橋路稍平新年邂逅一經行池臺半入荒殘景
觴咏渾非少壯情祇見晴波羣浴馬未聞芳樹亂啼鶯
相親賴有西山色常似連屏照鳯城
　　　張德謙壽松石
木精山骨舊相親鬼匠臨摹大逼真霜老蒼龍潜委蛻
月明寒玉暗傳神丘園預卜長年兆苔蘚難埋後夜春
信是堅貞同氣類望秋蒲栁謾成塵
　燕石集卷七
欽定四庫全書
　燕石集卷八　　　　　　　元　宋褧　撰
　　絶句(七言/)
　　　呂仙亭
物外煙霞屬勝遊有時長嘯海門秋岳陽樓上題詩了
慚愧人間韓伯休
　　　一絇絲(張昌儀兄弟恃易之昌宗之寵所居奢/溢有人題其門曰一絇絲能得幾日絡)
　　　　(昌儀遽書其下云/一日即足後禍及)
清河桑少蠶拍簇曳雪牽霜不盈握西風吹落紅蓮花
敗籰塵埃棄墻角
　　　書宜都内人傳後(二首/)
痴絶廬陵不保身忽從婦口議天倫鸞臺鳯閣須眉者
誰識當時有内人
繡帷春色久徘徊檀机傍邊說禍胎一笑詩人漫懷古
夢中曾見内人來
　　　朝元宫雜詩三首(延祐丙辰在汴作/)
飛仙堂前深草青葵花榴花紅重輕幽鳥飛來弱枝動
泓泓殘雨夕陽明
七真殿西開小門此中南與書司隣板扉無人蝴蝶亂
細草幽花三月春
鄭州車過雷□□(闕/)墻橋上人已行睡眼羞明忩紙白
驚人又是石魚聲(齊時則擊石/魚聲甚清亮)
　　　送牛農師北上
玉帶河流縁蔚藍君家橋北我橋南一談忽作容易别
便是無情也不堪(武陵城西/有玉帶河)
招屈亭東酒一巵人生最苦逺别離不須更折路傍栁
君家門外青垂垂(招屈亭乃郡/人送别之所)
阿亭學書纔五經阿孫學語纔春鸎乃翁去去莫回目
外有先生内有叔(農師二子長玉亭從予/受學次鼎孫時方二歳)
　　　重過江陵
渚宫春水數經過風物消沉可奈何聞得街頭耆舊說
鯽魚翻比昔年多
南條山色翠㣲茫映帶江城冠楚鄉楊栁兩街多大宅
好教留待段文昌
　　　送陳亨甫如湖南
莫為功名怨别離别離何用送行詩沅江臘月無楊栁
聊折梅花贈一枝
　　　次韻賦春詞三首
象口香消冷瑞煙錦衾羅薦任朝眠一心要續懷春夢
不管啼鶯繞檻前
妝樓淡月轉廊腰晴露和春浸碧桃愛品鳯簫腔未稳
夜天空望彩雲高
嬌春楊栁暗藏鴉掩映文忩一樹花寒食清明多過了
悄無車馬問儂家
　　　澧陽道中春日
隔村山鳥學綿蠻夾路溪泉響珮環晴日烘人透衣暖
不須春酒亦酡顔
　　　别武陵諸友分韻得身字(延祐己未三月晦/日别武陵北歸)
人别江南花别春鶯鶯燕燕總傷神旗亭酒輭歌姬艶
爭奈相如是病人(予是日暴得/腹疾不奈觴)
　　　别後寄友
蘭舟三日屈原亭醉出南門緩轡行栁暗河街新月上
一塲離恨不分明
　　　舟中夜雨竒周子善
雨暗空江夜寂寥打篷聲似打芭蕉故人好在紗忩下
高擁銀燈對小喬
　　　漂母墓
南昌亭長木蘭僧進食英雄豈不能澼絖家資消幾許
阿婆高冡碧崚嶒
　　　沛中
未央宮闕錦輝煌隆凖何心戀故鄉直到中興守家法
年年供頓幸南陽
　　　晚興
紫陌歸來月魄新草深凉院掩柴門絺衣欲挂梧桐上
慚愧緇塵染樹痕
　　　感懷
擾擾紅塵世態殊少年空殢五車書才情縱解吟春草
畢竟京師不易居
　　　初至都書金城坊所僦屋壁
士龍東頭士衡西長沙舞袖難旋轉豪家儘有厦連雲
自是詩人嫌日短(張岷有云京師有兩般月日望月終/請料錢嫌日長到月終房錢嫌日短)
　　　晚出都城(是年八月東之樂亭縣/)
風入秋羅半臂寒紫霞赤氣日光殷西山大是無情思
忍送巾車又出闗
　　　宿錯橋
胡來城下錯橋西神樹棲鴉廹暮啼數騎東來飲河水
一聲𦍑管碧雲低
　　　漁陽(二首/)
萬馬紛紛動鼓鼙三郎束手翠華西向來别有銷兵策
莫恨青闈燕子泥
小醜從渠怨忌多不知和解欲如何萬幾儘有闗心處
却辦城東熱洛河
　　　誠夫兄寄都下雜詩五首次韻奉答(予時在/樂亭縣)
虎豹環宫守日旗䕫龍鵠立捲班遲明良自有賡歌咏
逢掖諸生莫獻詩
鳯吹龍筝樓上頭市中沽酒㑹英遊狂心似火何時遂
定約春風賦御溝
玉皇端拱白雲鄉扣額何時上緑章威鳯祥麟都網盡
後人誰更說昭王
擁被巴童似蝟拳矮忩爐火夜深然風流張緒如楊栁
却向荒寒度半年
碎霜斜舞下遥天透膽寒威折塞綿不似豪兒衣狐白
讀書辛苦謾多年
　　　憶武陵舊事(三首/)
咏歸亭瞰武陵溪隔岸花開雨後齊竹篠庄園春社散
青陵村外目平西
芙蓉如妓繞横塘一段秋容著色粧猶記周郎㑹心處
醒時雙陸醉時狂(周子善别墅水/亭名會心處)
兩袖東風臉似霞滿懷紅刺訪儂家春鶯錯唱清平調
輸却釵頭縹蒂花
　　　通州橋下見訣别者
二月五日風揚沙潞陽河津楊柳芽氊車離人泣紅頰
搖鞭羨我能還家
　　　三月一日雜詩四首(延祐七年/)
仙龍髯墮古混臺碧籞春深花自開踏白馬前雙斧鉞
路人爭喜晉王來
苑樹雲藏紺色鴉綵樓昏鼓促沉霞分明不似鼕鼕韻
寂寞東風十萬家(國有哀則崇天門外結綵為樓别/置鼓角漏壺以司晨昏嚴警備)
柳簇紅橋緑霧匀羽林戈㦸鎻重闉朝陽空照俜仃影
長似東街碧樹身
舊時甕城野櫻桃隈隅弄日晴樹高遊人來徃不能折
爛醉來時玩碧梢
　　　李廷珪墨
神物蟠髹麝溲煤昇元曾是進蓬萊𤣥光依舊能今日
誰信昌言己夜臺
　　　陽闗圖(二首/)
繫馬停車待酒闌驪駒歌斷不成歡憑誰說與圖中客
水逺山長行路難
前春别宴武陵溪候館垂楊暖拂堤忽見畫圖疑是夢
故人回首洞庭西
　　　七月八日曉晴暫出麗正門外(二首/)
團團碧樹壓宫城白鳯門楣淡日明囬首瓊華仙島上
片雲猶欲妬新晴
曉凉門巷柳隂蟬九陌晴泥著錦韉到處簾櫳盡相似
巧棚人靜五生蔫(里俗以七夕前數日種荳麥等於小/瓦器為牽牛星之神謂之五生盆)
　　　冬夜
紙窓如水月如氷天際浮雲罨畫屏漏板闌珊參過午
篝燈猶誦太𤣥經
　　　羣蔬寫生圖
午衙太守杞菊賦朝日先生苜蓿盤翠釡駝峰無限美
畫師何事畫酸寒
　　　元夜偕二友看水燈
緑鬢相攜御輭風珠塵粉霧月朦朧水燈浮過南橋去
卻被殘氷礙(闕/)紅
　　　得周子善書問京師事及賤迹以絶句十首奉
　　　　答
春王朝㑹大明宫祝栗魚蠻四海同至治元年調玉燭
和風甘雨看年豐
曉日雲冠綴綵珠龍顔如玉映康衢大官門外停天駟
羣辟翺翔侍步趨
黄流玉瓚薦馨香九廟神靈降百祥一部雲韶導仙駕
歸來朝賀坐明堂(時皇帝初舉親祭/之禮四方未知)
至公堂下魚鱗屋麗正門前蝸殻居三百英雄來獻賦
是中應有馬相如(至公堂㑹試之所四方進士來/試南宫者率皆僦居麗正門外)
瑶肝玉肺渥注駒𤣥圃崑崙是坦途暫蹶霜蹄未為失
三年奮迅碧雲衢(子善昆季連與鄉/貢皆不利故勉之)
人海茫茫萬仞山健夫爭赴碧巖端躋攀分寸不得上
始信文塲蜀道難(予亦以舊/歳失舉)
一念遺孤一愴然心旌無日不懸懸潞陽二月河氷解
定買吴儂燕尾船(𢎞夫兄殁於武陵姪彍/在彼時予欲往視之)
謝家擇壻得逸少溫嶠先酬玉鏡臺羅帳合歡猶有待
可憐孤鳯意徘徊(時予得婚/家初納采)
邇來吟思濁如泥今日酬君喜賦詩不識心忪并胆怯
犀珠銀液竟何施(予向苦心疾/至今遂不作)
汨沒京塵度嵗華胷中千緒亂如麻南風凖擬揮談麈
賸費君家木杵茶
　　　錢聖舉山茶
丹青筆㸃水晶宫為爾寒葩染淡紅今日北人多見慣
不須和雪上屏風
　　　雪竹白頭翁横披(二首/)
琅玕裊裊碧雲空雪綴斜梢倚北風丹鳯不來年嵗晚
一枝聊借白頭翁
蒼衣雪頸凍難飛寂寞寒梢獨自栖别有春明好風景
緑楊如畫乳鶯啼
　　　出京酬送别者(南遊湖湘/)
臺笠華纓洗暗塵都門官柳送車輪洛陽津吏揶揄我
不是終軍等輩人
　　　阿城
掖庭咫尺失王嬙庫吏奸因鼠糞揚邂逅阿城重懷古
欲從何處弔威王
　　　小姑賢祠(虎丘南地名小姑賢舊時民家有姑/惡新婦欲織羅而去之者其小姑悉)
　　　　(自􁂝取為己過冀以悟/母母悔而止鄉人祠之)
離鸞别鵲兩沉冥腸斷廬江焦仲卿不見虎丘南畔月
至今嘗為小姑明
　　　舟中述懷
飯了從容瞌睡禪詩情澀似急灘船吟成欲附都人賣
又恐明時不值錢
　　　彭澤水驛嘲淵明
循資白髪綰銅章明府何心解綬忙今日公田多十倍
折腰兒輩亦無傷
　　　五王博塞圖
鶺鴒飛滿萬年枝羯鼓聲聞博塞時自是開元太平事
不曾聞有豆萁詩
　　　賈傅祠堂(二首/)
絳灌纔書汗馬功治安策裡事無窮漢家未有停年格
一嵗超遷到大中
天上銀河洗甲兵八方風雨㑹咸京洛陽年少偏多事
强說當時未太平
　　　舟中聞笛(岳陽樓下隣舟一軍将醉而吹笛愛/其音韻清壮命酒賞之旦求予詩遂)
　　　　(賦此/以贈)
虬鬚醉倚木蘭舟不識人間出塞愁吹散碧雲江上去
芳洲斜日自悠悠
　　　毛女圖
終南靈藥可成仙徐福空勞泛酒船七月輼輬鮑魚臭
不知宫女却長年
　　　漫成
日射金堤御水明楊花榆莢出宫城上林如錦春如畵
却怪黄鶯不解鳴
　　　送存初宣慰湖南十首(存初宣慰故相野仙不/花之孫由宦族入侍宿)
　　　　(衞出為湖南宣慰副使秩滿遷湖廣省郎中/至治元年召簽㑹福院事明年拜天官至元)
　　　　(元年春受命湖南宣慰使時天子新政鋭意/治道開經筵留公侍講讀力辭始賜允四月)
　　　　(朔啟行公㓜受學先兄𢎞夫性識聰頴及長/遂知好學涉獵書史作詩臨帖至於筆札硯)
　　　　(墨雅好精緻棊槊射獵擊毬等事雖嘗間作/亦視之泊如也予與之交将十年前年冬公)
　　　　(特闢書室延致數月坐其下公今年三十三/嵗始生子未朞喜詩學唐有海棠曲亦得風)
　　　　(致澧陽别業植梅數百本自號梅月荘主人/厭倦世故時有隠去意以年方壮未遂詩人)
　　　　(沅州校官吴陟字子高公極愛其才調欲辟/署掾属故并及之公名阿榮字存初國人也)
太平天子闢經筵側席金華引舊賢頓首玉皇香案底
旌麾畢竟使飄然
緑暗紅稀出鳯城潞河津上酒雙瓶湘花湘鳥憑誰報
早晚樓船過洞庭
甘棠舊樹幾年餘枝葉蔥蘢拂月衢長沙耆舊如相候
先向軺車看鳯雛
碧湘如鏡嶽如屏賦客騷人聚德星况是蘇仙吟咏處
高名從此競芳馨
金貂門第黑頭公五省三臺指顧中便擬梅花荘上隠
不應解組太匆匆
三載王城接燕談高齋夜坐語喃喃有時共對桓伊曲
一種清禪靜裡㕘
金閨朝退暮歸時指㸃鉛華儘賦詩惆悵海棠花底事
有誰題咏有誰知
青霄持節鎮湖山東閣招賢事不難若用紫薇為幕客
常教街子報平安
花飄禁籞錦機空人别河梁酒暈紅送春已是情懷惡
又向殘春送相公
科名自愧忝君恩未省何曹著此身遥想蓮花門外路
幾時湘水共行春
　　　早出過御溝
殘月欲落日未生樹根交合清水明翠華迢迢沙磧杳
銅駝陌上馬聲少(駕已幸開平/)
　　　唐人兩馬圖
玉山芻秣渭川波振刷驍騰意氣多政好駢趨駕黄屋
臨危踶齧奈君何
　　　少陵春遊圖
山崦樓臺花樹枝杜陵韋曲恣遨嬉畫圖省識春風面
應是開元未亂時
　　　張仲容七夕來徴詩就次韻以答(來詩云雲壓/高城雨散絲)
　　　　(萬家秋氣入羅帷巧棚七夕/喧隣里小宋明朝定有詩)
鈿合紅蛛綴網絲玉兒瓜果設香帷從來天上張公子
解試梧桐一葉詩
　　　聞蟬
昨日流鶯今日蟬無端世故苦相煎長安多少封侯骨
雨打風吹過少年
　　　龔秀才還臨江(二首/)
江上春波烟霧昏江南遊子怨銷魂五侯池館歌鐘沸
爭信麻衣憶故園
烟霞錮疾是誰醫來到都門幾許時莫待蜀禽啼血呌
薜蘿猿鳥怨歸期
　　　送成都何巖亮二首(由提學雲南乘傳過/家為父慶八十壽)
雲頂嵳峩蛇陣長錦江春日淡無光老翁白髪升平世
閒倚東風看海棠
樹迷雲棧路間闗詩禮庭闈夢寐還五色衣裳千嵗酒
馬蹄仍度㸃蒼山
　　　省郎王景星僦居鐘樓之東頗有幽趣遂號市
　　　　荘主人(二首/)
樊川别業輞川荘摩詰才情小杜狂聞說當年多勝事
却憐官職苦相妨
佳樹名花總是春畫簾遥隔輭紅塵池臺政賴閒粧㸃
惟欠林邊學吠人
　　　看雲樓
昨日笙歌今日塵交情反覆世情新山中態度能多少
辛苦長安陌上人
　　　聽雨樓(陳存翁/)
侵窓度竹復臨池絶勝瀟湘夜半時客邸十年聽不足
可能今日重題詩
　　　夜下新安驛竒家(館伴安南國使還鄂/)
河流如箭棹如飛星漢垂光月漸西囬首曲廊微步處
文明門上夜烏啼
　　　晚泊維揚驛(二首/)
驛墻紅樹晚蕭蕭解勸征人駐畫橈擬辦青樓狂載酒
月明何處玉人簫
朱軒翠館􁚞岧嶤幾處笙歌幾處橋怪得隔江人望見
夜深燈火似元宵
　　　江上棹歌五首(采石舟中作以相長年三老且/以慰使云)
日南使人朝貢來東觀校書逺送囬長江無波風伯喜
不須銅鉦苦相催
江邊日出便解舟輕帆經過烈山頭我儂一日還到驛
你儂何日到邕州(邕州與安南接境故南使以到為大/成港之上采石之下江心有山名烈)
(山/)
逺人莫愁行路難故鄉萬里應須還明朝得風到池口
囬首不見蛾眉山
象奴晚泊賣象梳金錢賣得相讙呼大信有肉采石酒
何不多買犒棹夫(大信市猪頭甚佳采石出美酒/舟人有大信猪頭采石酒之語)
荻花蕭蕭江月明十舟齊發棹歌聲但有五兩好風信
莫為離别動鄉情
　　　寄張仲容(四首/)
縠窓昨日君辭婦白駒今朝我别家馬御僕夫都見慣
莫教閨夢到天涯
城南城北𣺌風烟一度論文月再圓腸斷而今更愁絶
蓬萊雲隔楚江天(仲容時以禮曹掾接漕舟在海上先/予一日出都素與予契誼甚厚雖同)
(居京師然各以塵事稀復接見嘗謂小别離欲賦/一詩此篇首二句小别離詩起句也今足成之)
風流多病漢文園玉樹森森瘦可憐夢裡若逢徐福問
仙家何藥得長年(仲容素苦吟清/□别時又病作)
有情誰解不相思羅幌風乾葉落時莫問離愁有多少
君歸猶趂菊花期
　　　書漢津驛(九月十二日/)
凉月滿庭清似水匡牀無寐苦難勝閨人不見羈人况
落葉横窓蛾撲燈
　　　甄氏墳園春露亭(二首/)
白楊如柱草如茵湛玉零珠苦愴神况是清明風雨惡
可能無淚濕衣巾
軒楹錯粲對泉宫菽水庭闈在眼中别有孤丘漆燈滅
寧馨何處哭秋風
　　　鄱陽蕭性淵能鼓琴琴號霜鐘是其曾大父宋
　　　　南渡時所畜者其家上世善琴云(二首/)
池臺腸斷雍門周艮嶽繁華逐水流徃事寥寥君不見
金仙垂泣渭城秋
不似琵琶不似箏鯨音厯厯似秋清龜年流落江潭外
誰識秦聲與楚聲
　　　柯敬仲持其迺尊山齋翁遺訓詩求跋
太傅當年自教兒唾壺談麈亦吾師蓼莪流落𤣥扃下
不見音容只見詩
　　　徐氏致爽齋圖(取拄笏西山之義/)
隂霾蕩盡曉無霞秋氣蕭森山氣佳萬户千門城闕裡
不知空翠落誰家
　　　送章生還江陵(三首/)
六尺身軀二十强長安索米日倉皇多應夢裏還家樂
菜市街頭春酒香
荆門驛路草萋萋郢樹連雲曉色迷因憶兒時賞心處
女貞楊柳夾濠堤
南國相知音信疎暮雲春樹𣺌愁予東風解辦含情句
代作長江雙鯉魚
　　　秋江小景
霜落吴江息暮濤荻蘆花葉冷蕭騷山林真隠今誰在
畫裡漁舟亦自高
　　　趙集賢致政(二首/)
集賢學士鬢雙皤少日軒車意氣多有口惟稱老耼語
向人不曉缺壺歌
酒滿清尊花滿叢高年樂事政無窮近來好語君休報
驚動林間矍鑠翁(時有新令官至/七十不致仕)
　　　送同年王在中編修代祀西行(六首/)
宫雲擁節下青㝠巨岳通川草木榮傳語詞官休祕祝
漢王深意在蒼生
銀盝天香出帝都春衣綷粲馬連􁞼城南闗吏爭來認
曾向當年見棄繻
聮鑣蓆帽杏園春五見宫花照路塵今日分攜重惆悵
順承門外草如茵
嬌兒文褓語初鶯内子閒閨數驛程自是曲江春酒重
不堪芳樾聽鵑聲(在中長安人/)
同年折桂復同官同巷衡門指顧間縱是薄情詩興澀
可能無句到陽闗
蜀山秦樹碧相連鳥道花開三月天馬上從來詩句好
定應多費薛濤箋
　　　街柳為暴風所折謾賦絶句
粧㸃官街能幾春經行常羨緑隂匀隣翁只怪南風惡
不道年來蠧滿身
　　　城南小雨
官街楊柳緑參差花外危亭俯路岐物色宜人總依舊
天隂不似去年時
　　　送曹義省親新淦
親在江南子在都擔簦戲綵事難俱寧馨學業今如此
郎罷還教食肉無
　　　詹事府承宣使方君恕還岳陽(四首/)
銀榜宮前近識君當時悔不早知聞相逢未盡忘形話
又逐燕鴻度㝠雲
古來詞客不勝愁感慨悲歌謾白頭君若到家無事日
等閒莫上岳陽樓
臘酒濃斟白玉巵寒梅香綴碧苔枝知君不作京華夢
睡到山城日出時
江南才子總知名久别煩君為寄聲說道頭顱将四十
髭鬚先白兩三莖
　　　送李文清之官八番宣慰司幕府(三首/)
馬諳舊路不﨑嶇草色新袍是故吾山鳥山花總相識
莫将詩句詠娵隅
西南邊徼𣺌烟霞星土列疆道正賖羈思宦情應等爾
錦城雖樂不如家
武昌門外柳如絲曾見吴儂笑咏時張緒而今漸憔悴
定應不似昔年枝
　　　送謝德潤還澧州(二首/)
通濟橋頭楊柳枝涔陽極浦漾金絲驚見昔年題柱客
歸來白髪照漣漪
征鞍逺過孫王渡稚子迎門喜氣多烟水雲山一杯酒
拂衣歸去興如何
　　　春雲出岫圖
石根騰起氣如饙擘絮成衣布置匀態度不須空藹藹
東臯愁殺耦耕人
　　　大名于景初家屋梁燕巢偶壞以懸匏代之因
　　　　墮雛其中燕竟不他適來徃其家凡六年異
　　　　而求詩(二首/)
春秋來去不相安王謝恩深徃復還盛事他年君看取
蛇啣明月雀啣環
暮宿懸匏晝出飛笑他辛苦杏花泥隣家竈突多炎上
猶自雙雙得意棲
　　　送張尚德還長沙(四首/)
聞君家住古長沙吴楚川途萬里賖九衢夏木皆塵土
歸棹惟應看藕花
江山風露夜凄清散入心脾爽氣生重來寫作金聲賦
莫向時人鳴不平
楓林水驛舊留連小小歌謡四五篇煩君說向沙鷗道
今日才情減昔年(泰定乙丑秋予以館伴安南回使宿/荻港驛賦棹歌數闋題壁上尚徳嘗)
(見之及來京師/徃徃對人傳誦)
洞庭如海山如黛疇昔扁舟數徃還今日因君倍惆悵
功名無味釣槎閒
　　　送劉克讓歸汴中三首(名天秩由河南鄉貢中/第竞以便養辭館閣之)
　　　　(職除濟寧録/事須次覲省)
梁園詞客卯金刀五十人中賦手高却是鄒枚有神授
他州解送敢爭豪(㑹試第二/名授館賦)
苑牆霏雨拂春旌興聖宫前曉唱名聞道明經傳奕葉
寧馨今日被恩榮(時久旱始雨興聖/宫唱名自此舉始)
玉樹瀛洲總列仙徒勞州縣亦堪憐趨庭不羨長安樂
還上河津畫鷁船
　　　送翰林編修趙宗吉秦蜀降香便道覲省(二首/)
九重端拱不時巡宣室齋心禮百神奠璧沉牛唯遣使
東封西祀肯勞民
錦衣玉節照皇都紫陌春風拂傳車行役不須愁萬里
過家能似漢相如
　　　和省郎杜德常清明三絶兼柬王君實藝林
開門景物苦無涯柳拂青絲杏襯霞醖藉仙郎誰得似
官曹常對紫薇花
春閨無事不聞雞睡起朝陽樹影西盡道陌頭寒食好
賣花聲裡有鶯啼
赤闌橋瞰花溪過白板扉臨柳岸開最好苑墻東畔路
可人何事不頻來
　　　送湖州李教授之官(二首/)
輭紅塵裡換青衫彈鋏歌殘策去驂不用臨岐重惆悵
落花迎棹過江南
筆翰超然松雪仙丹青已矣霅溪箋高齋應有横經暇
品畫臨書亦自賢
　　　羣魚龜蟹圖
紫蟹𤣥龜素鬛魚悠揚作隊出菰蒲吴中餓殍須南食
腸斷腥風是畫圖
　　　送新安王元成赴遼陽教官(二首/)
三月邊城未見花榆闗盡處草連沙舉頭只見長安日
忘却江東是故家
聞道東人樂事并舞姬酬錦曲酬綾廣文别有詩書味
自分皋比冷似氷
　　　揆初堂(關中某氏永感之後夀日避客之所/)
二十年前具慶時彩衣歌吹進瓊巵而今亦有如澠酒
自顧微驅欲奉誰
　　　堯民圖
謌謡人物接康衢和氣氤氲溢八區日晷悠悠纔過午
周人酒誥漢人酺
　燕石集卷八
欽定四庫全書
　燕石集卷九　　　　　　　元　宋褧　撰
　　絶句(七言/)
　　　送王君實西臺御史(十首/)
鳯城雪霽收燈後烏府風清奏牘餘道路行人傳好語
藝文學士拜新除
折桂蟾宮近十年品流第一冠羣仙頌臺藏室遨遊遍
御史分司又占先(甲子省元秘書/郎太常博士)
一代才華百事堪祥麟威鳯木楩柟願擕雲閣修書筆
移向惠文冠後篸(預修經/世大典)
樊川韋曲稱閒情卉木林泉畫不成畢竟髙明挂霄漢
終南峻嶺渭流清
魯郭原頭纔拜掃雙清亭上罷吟哦黄塵發軔闗河路
奈此騷人標致何
十二官街踏雪泥歸來門巷晚凄迷故人忽報明朝去
横玉一聲春日低
江東日暮碧雲隂前月緘書錦鯉沉渭北春天多緑樹
又從何處覔喬林(時蘇伯修南/臺方赴上)
同年分袂不通書隴嶠巴川星散居騘馬經行能問訊
定應投刺不躊躇
生長何曾出帝城馬蹄一旦赴咸京子長遊覽文章健
張掖滇池在此行
芙蓉秋水錦生花羲獻風流是故家誰敢持縑叩㕔閣
多應判牒走龍蛇
　　　送王伯修内翰奉母之官南臺御史(六首/)
馮驩時動劍謌聲忽聼乗騘建業行侍御雖然曾識面
臺端共説舊聞名
今代鑾坡匠手閒故教持斧出江闗多應湖海頻移節
敢望君王早賜環
九重天子㤙如海雷雨斯須徧八荒南土不寒多草木
却愁無地著秋霜
無悰莫飲采石酒有耳休聼商女歌攬轡歸來無一事
蔣山髙處看烟蘿
漳河潞河水悠悠夫君去上沙棠舟承顔無復别親苦
分袂但增知已愁
伯修思子馬如飛兼善擕家棹且遲邂逅故人煩寄語
故人揮麈日評詩(時二家皆/召赴内臺)
　　　渡濟河馬上初見近城諸山
華山髙聳鵲山東一帯烟霏翠接空安石從來多雅興
卻如新婦閉車中
　　　中秋與吕仲實清話憶溉之李内翰不見
大明湖上水涵天月色偏宜李謫仙應笑吾曹殺風景
碧桐忩下對燈眠
　　　和州孝子黄鉞父病癰篤孝子醮願减年以益
　　　　父夀果再生十年
上帝髙居虎豹闗塵寰螻蟻敢相干寜馨别有延年術
一寸靈臺九轉丹
　　　冬日雜詩(五首/)
暗塵駑馬夕陽酣凍路凌兢思不堪徥侣徒行知㨗徑
踏氷時過象坊南(時予右臂/疾未愈)
金水橋西沙路低東來翠幰與橋齊不知夫壻何官職
後擁前驅過曲堤
下床指直難結帯出户舌卷深入喉共羡將軍能出獵
党家帳裡不風流
金闕銀宫上帝居緑章封事逹雲衢曉來官吏傳相告
明日放生仍㫁屠(時崇真萬夀宫為兩/朝大行作黄籙醮)
掃除愁恨惟應酒陶寫襟靈僅有詩四十頭顱只如此
可能心事及遊絲
　　　過海子觀浴象
四蹄如柱鼻埀雲踏碎春泥亂水紋鸂鶒鵁鶄好風景
一時驚散不成羣
　　　送趙伯常淮西憲副(六首/)
十年前是紫薇郎伴我書聲隔粉牆今日繡衣持斧去
冲冠毛髪半秋霜(至治三年趙為中書/掾予為童子師其鄰)
元龍湖海舊襟期叔度汪洋萬頃陂知君不作媕娿態
擬見澄清報盛時
天北天南賦逺遊合肥城下理松楸多應夢見還家樂
無復眉攅去國愁(趙先為南臺御史巡歴海南召為左/司都事分司上都今以清貧求出故)
(有是命父母/皆𦵏廬州)
常日相陪散馬蹄官曺同事鳳城西别來應憶太禧白
醉後仍須烏迭泥(趙為太禧宗禋經参議予為照磨太/禧白酒名烏迭泥去疾即孩兒茶酒)
(後嗜/含之)
明月清風赤壁磯八公山色照漣漪軺車使者多清致
攬轡經行合有詩
春來幾度送華輈芳草多情栁亦愁不惜裁詩寫離恨
道傍只恐鬼揶揄
　　　河東郭從讓友于堂
金昆玉季儘優游學似椿津共白頭總為隋家賢吏部
讀書不問駕車牛
　　　萬户侯李通敏祠堂
猿臂将軍金虎符尋常氣壓萬熊貙而今廟貌開生面
猶似轅門按湛盧
　　　李文愿自號寓盤
茂樹清泉樂意深當年祇有一知音却憐千古河陽月
幾照令人慕藺心
　　　送張克寜赴淮東憲掾
讀律由來可致身十年烏府氣無倫明朝奉檄淮南去
多少芳年惜後塵
　　　神鳳琴(太原李公遜所藏唐雷恒製宋建隆重/修)
絶響朝陽瑞世鳴喧啾百鳥謾闗情却憑千古絲桐在
傳得岐山一様聲
　　　浴罷(九月七日平江作南使江浙之行/)
黄華街市雨珊珊磴滑橋危馬足難催喚小胥供祝版
呉歈坊下振衣還
　　　姑蘇即事(二首/)
南北東西畫舫通賣魚輸稻不愁風隣人使北歸來説
車馬京塵十丈紅
娃兒十五瘦腰肢眼角紅粧淺淡施聞道阿孃将典却
掲簾催喚買燕支
　　　平望驛和王伯循芙蓉韻
都門暑雨别匆匆尊酒論文乆不重却憶篷萊雲起處
如舟亭下看芙蓉
　　　曉發皂林驛
萬夀山前旭日鮮琅玕無數映清漣吴兒笑我殺風景
馬上驅馳不坐船
　　　長安驛道中觀芙蓉寄嘲伯循
玉溪橋畔淡朝霞照景紅粧泫露華説似分司才御史
水邉花勝驛中花
　　　一錢太守祠(劉寵/)
山中父老感承宣五馬髙情亦自賢一樣青銅成肉好
後來多是捋鬚錢
　　　上虞山行值雨馬上口占
山腰雲掩翠光微逺見雲濃近見稀對景漫思髙彦敬
懐人常憶米元暉
　　　上虞山行曉霜
略彴凝霜曉不乾竟無人跡白漫漫馬蹄踏破鉛華色
得似鴛鴦瓦上看
　　　嵊縣道中
一徑蜿蜒萬壑遮良田羙樹襯烟霞明時不作秦人避
欲占膏腴别起家
　　　過鴈蕩不見李五峯隱君
鴈蕩山髙不可攀松巢竹塢白雲端題詩爲報經行客
莫作尋常少室看
　　　石溪驛候伯循不至
古來元白似金蘭誰道風標不可攀驛騎飛來問騘馬
計程應是在鉛山
　　　深青早發比明至栁陽橋戲賦
㯽榔嚼罷復含姜月落松明馬首香(闕/)　匆匆聞禁漏
宿酲初解對殘粧
　　　寒食拜掃盤桓南城親友家書所聞見俚歌十
　　　　首
北城繁華撥不開南城盡是廢池臺看花君子頗解事
不笑南城似冷灰
南城宦家有孤兒華裾寳馬日遨嬉羣奴豪酗賣丘木
身在醉鄉猶未知(招賢鄉/劉氏事)
栁村南路百泉涌䧟車躓馬沮洳深煢煢一僧力負土
治(平/聲)道不成徒苦心(宜泉地卑泥濘四時不乾一僧/誓填之功未就旋壊已數年矣)
停驂惆悵聖安寺舊時輪奐想翬飛前朝已落王承福
後堂空祀李宸妃(寺亡金/所建)
街頭父老髪垂肩拄杖支頥話可憐粔籹不甜寒具小
風光那似十年前
貴人池沼多魚鱉好佛經年不殺生惡少家奴苦相負
時時鈎擉恣煎烹(太禧院使圖沁特穆爾别宅在豐宜/門内街東宅有池可十數畝予嘗屢)
(至篇中事得/之於其家人)
故都空有廢殘城天歴人家學避兵今日街衢却依舊
柵門全毁塹填平(天歴戊辰冬北兵迫蘆溝河南/城民家嘗樹柵决塹以自衛)
曉擕兒姪拜先壟常恐重來徑路迷馬上舉鞭頻指示
石碑東畔緑楊西(時兄子彍/将補外)
楊栁蕭條花樹稀風光畢竟屬春時更過幾日來相賞
杜宇聲催緑滿枝
醉人馳驟紫叱撥遊女揺曵雙秋千爭笑書生常蹙頞
不關名利謾華顛
　　　四月晦日早自石橋北度安濟橋入史局馬上
　　　　口號
街樹葱蘢曉雨収官河相近御溝流帝城不是多塵土
直住詩人到白頭(安濟橋頗危俗呼/捨命橋者是也)
　　　台州韓誠之入京赴調教授松江及歸取道彰
　　　　徳展省宋丞相魏公之墓絶句三首送之
巾子峯前(闕/)嵗盟觀光未久去王城匆匆又省安陽墓
不負西風萬里行
前朝譜牒自流傳陵谷那知有變遷晝錦英靈儼千古
多應能喜後人賢
金窠大印押班聨劍履繽紛落九天餐盡萬羊成餒鬼
楸梧何處認曽𤣥
　　　掲曼碩小僕鄒福頗能作詩諸名勝皆有所贈
福也事人甚不切學詩習字欲自别不似南隣守舍兒
輕裘肥馬通關節
　　　送李從善之湖南醫官
衡嶺雲開去路長名山芝术氣芬芳多因採得逢仙子
乞(去/聲)與延年第一方
　　　舞陽劉元亭風漪亭
南薰㣲度曲陂前鴨緑粼粼出自然眼底文章人不識
却教容易入詩篇
　　　調謝敬徳麥敬存二主司口號(同爲東平鄉試/考官)
半生跋渉每獨往今得兩公皆㑓才對榻聨鑣已經夕
如何綉口未曾開
　　　嘲敬徳口號
翰林十載擅才名廷試南宫數與明今日東行倍惆悵
重來投牒赴南城(南城大都毎嵗鄉試之所/敬徳頗重于乗馬故云)
　　　閏十二月二十七日喜雪四首(前二日平章徹/里特穆爾竄南)
　　　　(安/)
趙魏燕齊無麥苗秋冬不雨煖塵飄王城一夜霏春雪
喜氣氤氲疹氣消
昨夜鴟鴞出鳯池同雲如水際天垂誰知六出豐登瑞
不在黄扉燮理時
積禍丘山重莫蠲君恩如海聴南遷品流懸絶昌黎叟
一様藍闗馬不前
姓名何事到金甌滄海横流浩莫收鵠立白袍三百箇
有誰回首望崖州
　　　雨中馬上口號
十二官街底許寛尋常塵土晝漫漫晚來一雨春多少
唯有垂楊最好看
　　　送翰林應奉壽同海涯挈家覲省十首(供奉字/𢎞毅至)
　　　　(順四年進士第二名輝和爾人自號/清氷玉壺登第時寓居蓬萊真境)
翰林供奉三十强前春曾是探花郎年來居京大不易
走向沙頭覔去航
才情如水氣如烟寒露玉壺氷浸天北庭沙草𣺌何許
江南風月故依然
巷南巷北嘆偪側楚山楚水去難留白玉堂深雲霧杳
遲子還應八月秋
徃時折得高枝桂身在蓬萊無處尋今日論交便如故
百年詩酒百年心
攜幼入室藉文褓上堂拜母舞斑衣青綾被冷承明直
憶著餐錢應早歸
妻兒含啼紅腐粥僕夫奈凍吉貝衣到家同作端午節
角黍如玉江魚肥
京華塵土浩漫漫精神百倍是南還楊柳風前梳黒髪
荷花池上洗朱顔
小季讀書飽籠餅同人對榻戲樗蒲君過揚州應北望
相思魂夢繞川途(其弟吉祥哈雅/留京補國子生)
昨朝直院舟先發供奉今晨又趣裝廣陌無人留去騎
前途有幸及歸航(時直學士歐陽/原功先還湖湘)
一日不見如三秋乃今送君作逺遊我儂猶索長安米
你儂指日到蘄州
　　　夜歸即事
九衢塵土夜糢糊欵叚無臕不任驅聞是鳴騶忙避路
誰知惡少詐傳呼
　　　贈長安孝義張周卿三首(世昌/)
堂上家公白髮垂隨陽鴻鴈各分飛當時獨有娱親志
不羨朝衣羨彩衣
幾多豪傑出長安散盡黄金救急難得似夫君有陽報
白頭强健子能官(其子字/克禮)
曾同尊酒話蟬聯君世西秦我世燕慷慨固當歌義俠
流風傳過二千年
　　　無題
秋千架底過清明貴壻除官促逺行收拾春衣單騎去
落花風裡暮砧鳴
　　　三原張氏塋望松亭(張克禮/)
已聞翠柏凝苦淚更道白楊多悲風時時見此霜雪榦
終身哀思何時窮
　　　唐人兩馬圖
出洗當年滿渭川四十(音/忱)萬疋粲雲烟畵圖只見風蹄
八孤負河東晉問篇
　　　山水横披
漁翁袖手空艤棹琴客攢眉欲絶弦惟有羣僧無俗恨
亂山孤寺靜談禪
　　　江浙省段照磨吉甫於予為同年友至順癸酉
　　　㑹於吳門今春書來寄近詩十餘首遂和其
　　　　次韻張伯雨新居四絶句以答時同年呂仲
　　　　實僉浙西憲併以柬之
流水閶門畵舸横姑蘇臺上暮雲平五年一覺吳宫夢
珍重歸鴻肯寄聲
越水吳山未了青越調吳歈儘可聴自恨昔年騎馬過
錢唐佳處不曾停
尋芳緩步玉津園擲果聞呼石洞猿更說公餘多樂事
酒船撑過湧金門
葛嶺躋扳屐齒苔舊遊山鳥不相猜繡衣使者雖同調
不許聯鑣共徃來
　　　又次韻述懐見答
搏桑日出事縱横濁酒能澆磊塊平占籍神州將百歳
晚風空送杜鵑聲
居庸一帶雨餘青厯鹿車聲久厭聴夢到江南舊遊處
釣魚磯畔柳風停
菟裘無地可田園猶是栖栖擇木猿昨夜洛陽風雪甚
袁安依舊卧衡門
虛庭羅雀砌生苔紫燕穿簾似見猜開盡碧桃凝竚久
麻姑書信幾時來
　　　王君冕嘗於長安城東出南頭第一門之北鑿
　　　　牖穴號歸雲洞二首(門即青門廟記又名青/綺門)
青綺門邊有穴居窈無窓户與階除暫時收住為霖氣
不逐狂風謾卷舒
蒼狗白衣多變幻土屋深沉藏不散神龍有時飛汗漫
猶可相從雨霄漢
　　　撫州李氏種桃亭
瑤池阿母杳無蹤結實開花悵望中何似君家亭子上
一年一度看春風
　　　贈辛瑞卿(名居禎嘗質物于某氏私庫誤贖得/玉帶金器不受而返之時人義其事)
之子輕財能好義事如行道不拾遺試從人物觀此世
有似開元貞觀時
　　　夏日家食偶成
曉日荒荒簾影低炊烟浮動孟光衣蒼蠅大是無知物
苜蓿盤邊亦亂飛
　　　順州㑹曹元賓尚書貽詩二絶因和其韻(巡厯/京畿)
　　　　(東/道)
三十昂藏試省闈回思金榜挂名時府公幸遇張京兆
到處逢人說項斯(予忝科名日曹/為禮部侍郎)
王事那能計苦寒客窓燈火夜闌珊誰人解得尚書樂
不戴朝冠戴道冠
　　　十二月十五日香河偶成
朔風初定曉霜晴獨坐寒㕔日轉盈怪得無人來訴訟
羽林獵騎盡還營
　　　檀州之平谷道中口號(賑飢東道/)
村垣兒女可憐生滿髻花枝弄晚晴放下秋千爭見笑
雨中騎馬過清明
　　　豐潤縣賑饑答武孝隆文學
唐坊霖雨怨八座漢庭災異免三公古人爭解言調燮
不識春郊發廩功
　　　武清縣齋遣興
想像規模臨晉帖搜求章句記唐詩緑尊且喜無羣飲
緗帙安能許自隨
　　　三月晦日偶成
十里平原晚色低粉飄紅墜緑凄迷客中無限傷春句
却為乗驄不敢題
　　　病後自嘲
誰使儒冠易豸冠寸心萬慮死灰寒九衢隨例乗驄馬
(闕/)
　　　灊山縣廨和趙伯常憲副韻
霜氣澄清日色明詩情横逐曉霞生前驅負弩休馳驟
自有雲山管送迎
　　　武安堰秦氏山莊留題(録囚襄陽/)
清溪如玉竹如屏門掩苔墻犬不驚怪得軺車嘗小駐
林間時有讀書聲
　　　贈玉泉寺僧天雲
吳山錫杖楚山雲雲染袈裟詣縣門莫怪褰帷不相見
禪機深處付忘言
　　　對月和穀城縣尹楊文載壁間韻
凉月娟娟照滿懐流光如水共徘徊持杯對影非吾事
但許簾櫳徹夜開
　　　夜起
攬衣開户納微凉西北遥山掣電光但願天瓢膏禾黍
莫愁溪水沒津梁
　　　自穀城將徃山中
路入均房千里餘人傳山徑大﨑嶇􁢜崍叱馭真男子
何必屏間看地圖
　　　山行值雨
山雨隨雲徃返飛行時沾濕避時稀須臾馳過前岡去
滿馬斜陽就晒衣
　　　過均州界山宿道院
楚郵燕驛飽經過塵土風濤敗興多澗水繞階雲繞屋
可人今夜好行窝
　　　竹山山中太皇觀小憩道士白劉伯溫御史舊
　　　　所題二絶句即景和寄
雨汗淋漓鬢髮蒼空山無地得蒼凉喬松老鶴聊容與
轉覺仙家氣味長
酒泉才子氣凌雲落落清談久不聞見說松㕔深處坐
簡霜揮洒淨妖氛(伯溫名實喇/卜河西人)
　　　劉阮入天台圖
誰知物外一山川縹緲樓臺小有天不向溪頭遇仙子
桃花流水亦悠然
　　　秋江獨釣圖
林間二客形骸俗江上扁舟波浪愁萬里乾坤少知巳
一竿風月自優游
　　　沙市道中二首
十里沙津緑樹凉長紅小白粲林塘今年分外春光久
四月幽花夾道香
紫椹纍纍桑柘濃野人生計儘從容林間自有催蠶鳥
不用乗騶苦勸農
　　　謝徳潤號月海(二首/)
三山宫闕湛無塵萬古青天白玉輪身世清高能爾許
當年惟有泛槎人
坡仙疇昔賦赤壁萬頃秋江一葦遊更向東溟觀月色
當時襟度復誰儔
　　　寄京師諸公(四首/)
華顛戚戚苦無悰愁絶湘南六一翁採得宜男仍謁告
未應空學顧非熊
白玉堂前一老仙能文善飲量如川官高猶說清貧甚
乞(去/聲)與田租作酒錢
渚宫春好酒如川引領巴江眼欲穿却笑詞人殺風景
瞿塘不敢泛樓船
月露星河共一天無由縮地謾悽然金閨莫羨江湖趣
曾溷京塵二十年(時歐陽原功有失子之悲其子在瀏/陽欲歸不得謝敬德學士書來訴其)
(俸薄無酒資王師魯待制代祀秦蜀由棧道竞還京不/得至京一㑹詩所以慰原功嘲敬德悵然於師魯且述)
(區區鄙/懐云)
　　　次韻王伯循御史
漢江如練畵船開負弩前驅照岸隈却是沙鷗解相識
綵衣人著繡衣來(御史少時常侍親自/漢江泝流歸興元)
　　　宿牛首市陸叟所居二首(再録囚襄陽/)
窓户斜臨鴈汊洲墨雲金電晚風颼西城不用隨車雨
醖釀新凉學立秋
塵染綀衣雨汗流停驂借得半窓秋自憐不及居停主
坐看青山到白頭
　　　穀城縣齋留題(二首/)
城南筑水息波濤城裡青帘間樹梢誰信琴堂太岑寂
承塵低處燕為巢
方沼移栽菡萏茄曲臺培植牡丹芽小山叢桂多清致
不用河陽一縣花
　　　舟下漢臯渡
朝辭光化水無瀧搥鼔揚旌下漢江何事舟人混南北
櫂歌不似竹枝腔
　　　復回至利陽道中
愁見羣峰雲氣隂泥塗溽暑苦難任逢人莫問何時雨
陌上蹄涔尺許深
　　　宜都朝京亭四首(按部峽州/)
烟靄空濛江上山晴時不及雨時看沙鷗笑殺亭前客
有底忙時不倚闌
清江水合濁江流聞說瀰漫燕尾洲想像秋風秋月下
登臨不減岳陽樓
逺近峰巒濃淡姿微茫洲渚畵圖披新詩似與江山約
恰值幽人興到時
九華山聳此山低一様澄清映翠微千載神交誰㑹得
臨風說向謝𤣥暉(西北諸山稍/似秋浦故云)
　　　題民安驛
枯蘆斷岸年年雪古木頽垣夜夜風自是江山入圖畵
可堪華髮道途中(戊寅庚辰皆以/冬月至是驛)
　　　津市留題
烟霏空翠瞰芳洲楊柳依稀古渡頭斜日揚鞭倦行役
自慚不及賈胡留
　　　山南憲副拜珠太古四友亭(二首/)
三友翛然奈嵗寒使君雅趣共盤桓京塵擾擾春遊客
不滿高人一笑看
窓外梅花照雪晴江城松竹更青青宦遊難學宜春檻
好向行窝别築亭
　　　贈相士西湖
淡妝濃抺固相宜風月才情酒共詩欲把芰荷都折盡
只將清泚照鬚眉
　　　贈相士小山
桂樹叢生猿鶴幽薜蘿烟月閟清愁白雲何處吟招隠
我欲因君作少留
　　　贈僧别傳(皇慶初先兄𢎞夫嘗假江陵城東資/福禪院隙宇聚徒授章句主僧蜀人)
　　　　(號無瑕好讀書論文久而情好頗密時别傳/實從兄學至正辛巳秋予由荆南僉憲將趣)
　　　　(召翰林别傳遊兩浙名山方歸以無瑕舊稿/及名勝贈言來見别傳與予生同年𢎞夫兄)
　　　　(卒無瑕圓寂皆已久感今懐昔令人不怡遂/賦詩以贈予嘗以使事經溫台明越故并及)
　　　　(之别傳名首/普燈○三)
鴈行零落禪牀寂回首人間二十年曾見緇衣立函丈
不堪撫卷重悽然
越中海影接山光更著招提著色妝珍重道人多雅致
盡收清氣入詩囊
吳越經過我亦曾溪流夜泛嶺晨登仙巖佛洞遨遊遍
却愧不如行脚僧
　　　淮東縣屬朱子靜乃祖所得松雪困學二帖
兩公墨妙貴莫比一門祖孫世濟美紛紛惡札請托猥
覆瓿無蹤祇愧死
　　　白子芳瓶梅結實(無為君以文獻故家清慎通/貴矣子芳讀書溫裕克承世)
　　　　(澤有引無替此華而實實而復華生生不息/之人象賢之義祥異昭昭假物以顯宜哉豈)
　　　　(直著其孝也始予至順間識無為君京師後/至元戊寅予備位六察按部河南㑹于荆門)
　　　　(去嵗始聞薨逝感念存歿因賦小/詩二首以系之君名湛字季清)
蒙惠泉頭嵗暮時相逢云已及瓜期捐金築埭功難就
嬴得州民死後思(公守荆門嘗鑿河置壩􁣚以通舟楫/會受代不克畢上嵗餘歿于州蒙惠)
(泉在州治/西里許)
詩書門第寧馨兒夢寐音容守繐帷物外春風幾千嵗
瓶花常見子纍纍
　　　墨梅(為李華逺作/)
風香月影雪肌膚朔客晴窓看畵圖江北江南數千里
夢魂何處覔西湖
　　　晨入太學即事口號
攬衣忙趂到齋鐘天際初陽照面紅不是羸驂鞭不進
駝車一行截街東
　　　胄監東㕔口號
北窓桂影對晴空簾幙虛明爽氣通緑樹正宜留永日
黄埃莫遣漲飄風
　　　孫隠居春洲圖(三首/)
河豚初貴荻芽生洲上高人曳杖行誰識静中觀物理
長空淡淡大江横
幅巾野服楚江干胸次雲夢眼界寛久矣忘機對鷗鳥
不須遮日望長安
杜若香中水沒篙沙平草輭恣遊遨江湖真隠今誰在
畵裡衣冠亦自高
　　　贈談三命碧嶠
蓬萊方丈屹相通掀舉神鰲接太空人海不如雲海濶
茫茫誰識李虛中
　　　贈葉仲輿(名衡至大皇慶間嘗從承旨姚文公/游及與先兄正獻公友善)
三月皇都偶遇君袖㩦詩卷見情親玉堂仙去難兄逝
流水殘花亦愴神
　　　送宣城羅教授赴攸州
吞鳯文章老益竒杏壇深處擁臯比湘南山水江東樹
洗盡京塵總是詩
　　　潘雲谷獻所製墨見天子于上京慈仁殿以詩
　　　　贈之歸江南
一寸龍江一寸金布衣持進五雲深文房自幸非常遇
惆悵長楊獻賦心
　　　六月三日寄籲(至正乙酉時在上京/)
窓後紅芳旭日明堂前緑樹晚風清白頭竟被虛名誤
夢見兒曹笑語聲
　　　贈吏部尚書羅羅士安
紫薇花底退朝遲馬上相逢共說詩幾度訪君多不見
北窓開徹晚荼䕷
　　　詐馬宴(上京作/)
寳馬珠衣樂事深只宜晴景不宜隂西僧解禁連朝雨
清曉傳宣趣賜金
　　　寄南臺治書㢘公亮(公亮幼學于金陵登科後/敭厯省臺嘗為南臺幕長)
　　　　(今又拜是職/作詩賀之)
五花驄馬擁旌幢霜氣横秋肅楚江鍾阜秦淮日來徃
光輝應照舊書窓
　　　天香第一亭三首(汪叔志先塋在涇縣方壺村/墓亭有古桂延祐間汪擢乙)
　　　　(科遂名亭/天香第一)
松楸深擁若堂封仙樹婆娑八月風奕葉兒孫高處折
人間别有廣寒宫
世傳佳木姓名偕召伯甘棠王氏槐記取汪墳蒼桂樹
文科應兆不相乖
天上飄香雲外過青㝠風露挹仙柯文章自有流芳理
不用長安郭槖駝
　
　
　
　
　
　
　
　
　燕石集卷九
欽定四庫全書
　燕石集卷十　　　　　　　元　宋褧　撰
　　絶句(六言/)
　　　月夜渡淮
玉局翁赤壁岸錦袍仙采石磯千古詞人髙致一般秋
月清輝
　　　陳南仲幼失母尋至永豐逆旅得見
及泉忍聞誓母厯郡乃見尋親借問永豐逆旅何如頴
谷封人
　　　送校官蕭性淵赴上豐城山市巡徼官二首(和/林)
　　　　(學正能鼔琴/琴號霜鐘)
儒冠暫易武弁漠北徑去江南借問龍庭風雪何如山
市晴嵐
絶句曾聞李涉悲笳常愛劉琨自鼓霜鐘一操羣盜不
怕櫜鞬
　　　山行即事
山雲容易作雨巖瀑取次成川石潤猶開水磑林霏僅
有炊烟
　　　調吳正傳博士吳方為栁道傳撰墓誌
詞苑老臣遺世成均故友知音陳壽何嘗得米劉乂且
欲分金
　　　江叔志司業堪老園(四首/)
先生儘㑹婆娑文苑故老無多去志任思泉石歸夢枉
到松蘿
老子垂止足戒將軍存矍鑠心南山有三徑菊東都無
二疏金
故園之樂何如大勝金馬石渠田頭有秫釀酒朝中無
客通書
老我菟裘何地半世雨梗風萍後日拏舟相訪還須許
作園丁
　　近體樂府
　　　滿庭芳(汴中寒食/)
雨意愔愔養花天氣賣餳何處春簫清明上巳車馬正
連朝對酒唱歸時多忘惜花心醉後偏饒凝雲暮青樓
簾捲幾度對魂銷　無聊空悵望東闌雪賸北郭香飄
夢江南行樂水逺山遥深院宇緑窓啼鳥明寒食寳月
良宵秋千外栁風柔小無力著春嬌
　　　二(寒食傷先兄正獻公/)
魂黯雲山涙零風野轉頭三度清明感今懐舊何事不
傷情文史共梁園書几梟盧對湓浦燈檠經行處洞庭
彭蠡同載赴瑶京　才名人盡羨朝家大宋陸氏難兄
但駑駘小季少後鵬程丹桂樹何論髙下紫荆花早變
枯榮微衷苦亂峰如樹幽恨幾時平(正獻公與予嘗同/寓汴中朝元宮一)
(年又嘗客九江值除夕共博/而守嵗後同歸京師赴舉)
　　　穆䕶砂(燭淚/)
底事蘭心苦便凄然泣下如雨倚金臺獨立揾香無主
腸斷封家相妬亂撲􁍝驪珠愁有許向卜夜銅盤傾注
便不似紅氷綴頰也濕透仙人烟樹羅綺筵前海棠花
下淫淫嘗怕鳯脂枯比雒陽年少江州司馬多少定誰如
　照破别離心緒學人生有情酸楚想洞房佳㑹而今寥
落誰能暗收玉筯算只有金釵曾巧補輕濕盡粉痕如故
愁思減舞腰纎細清血盡媚臉膚腴又恐嬌羞絳紗籠却
緑窓伴我檢詩書更休教隣壁偷窺幽蘭啼曉露
　　　木蘭花慢(題蛾眉亭/)
喚山靈一問螺子黛是誰供畫婉孌雙蛾蟬聨八字雨
淚烟濃澄江嬋娟玉鏡儘朝朝暮暮照嬌容只爲古今
陳迹幾囬愁損渠儂　千年顰蹙謾情鍾惨緑帯雲封
憶賞月天仙然犀老将此恨難窮持杯與山爲夀便展
開修翠恣踈慵要似綘仙嫵媚更須嵐靄空濛(吳綘仙/煬帝宫)
(人鳳舸殿脚/女善作眉嫵)
　　　望海潮(海子岸暮歸金城坊/)
山含烟素波明霞綺西風太液池頭馬似游龍車如流
水歸人何暇夷猶叢薄擁金溝更蕭蕭宫樹調㺯新秋
千里烟波幾雙鷗鷺兩漁舟　暮雲樓閣深幽政砧杵
丁東絃管啁啾淡淡星河熒熒燈火一時清景難酬馬
上試㝠搜填入耆卿譜模寫風流明日重來栁下擕酒
教名謳
　　　人月圓(中秋小酌/)
紅螺香灔金莖露清興溢璇霄玉盤光冷雲鬟霧濕丹
闕烟消　此生此夜明年明月何似今宵西風喚我瑶
階折桂綺檻吹簫
　　　二(誠夫兄生子名京華兒/)
神州佳䴡明光錦生出玉麒麟四筵都愛西山眉翠太
液瞳人　他年應是闘鷄走馬紫陌紅塵這囘休更燕
秦樹栗江浦垂綸
　　　菩薩蠻(送遼西憲孫椽還司延祐己未樂亭縣/作)
紫髯如㦸霜臺掾風生采筆來行縣邂逅海天涯盍簮
能幾時　桞梢春尚冷無物堪持贈爲謝幕中蓮殷勤
寄短篇(許可用時/在憲幕)
　　　二(丹陽道中/)
西風落日丹陽道竹岡松阪相環抱何處最多情練湖
秋水明　驛城那憚逺佳句初開卷寒鴈任相呼羈愁
一㸃無
　　　三(衛州道中至元四年十月與巴爾斯布哈御/史同行按行河南四道)
兩岐流水清如酒草根風蹙氷皮皺雪净太行青聨鑣
看畫屛　按行多雅致解起澄清志囘首五雲天東華
塵似烟
　　　四(偃師道中/)
北邙古塜紛無數崔嵬羅列成山阜何處㫁碑横無人
知姓名　今墳如蟻垤囘首成磨滅今古兩堪哀停驂
酹緑苔
　　　春從天上來(夀張惟徤五月十六日/)
帝勅朱明擁丹穴仙雛表瑞升平天上公子齊岱精英
玉樹照映神京𣺌翩翩紈袴有誰似間氣𤣥成妙才情
擅鍾王筆意韋杜詩聲　薰風黒頭初度笑時世紛紜
舞雪歌鶯燕子簾櫳葵榴庭院天壤至樂難名邈軒裳
奕世青雲歩紫綬華纓八千齡看緇衣父子赤舄公卿
(自號至/樂齋)
　　　二(至元六年庚辰元日立春将為山南僉憲按/部至應城縣作此詞奉寄許可用大参陳景)
　　　　(議憲/副)
旭日暾暾爛春餅堆盤夀酒盈尊玉帛交錯襟佩翩翻
想像虎豹天門靄蓬萊雲氣布淑景漸遍乾坤黯銷魂
杳洋洋韶濩赳赳櫜鞬　升平萬方元㑹念去國孤懐
盛事誰論黄閣儒臣烏臺舊客曽是執法調元望蒲騷
小邑纔咫尺寂寞山村撫嬋娟料梅邉傾倒囬拜天㤙
　　　賀新凉(夀劉時中五月廿又八日/)
繡陌經新雨致升平五絃琴裡薰風吹户夏館深沉晨
容好寳鼎紅雲香霧還又是逋仙初度疇昔驂鸞騎赤
鳳遡西清佳致凌霄歩天壤外快豪舉　遨遊又作湖
山主百千囘笑談詩酒盤桓容與未信星星能侵鬢青
鏡流年如許畢竟到廣寒天府多少文章真事業鶴南
飛自媿無佳語絃寳瑟勸霞醑
　　　二(徐復初池亭聼雨軒至治辛酉時予將之湖/南)
銀竹能宫羽向荷盤跳珠腷膊花奴羯鼓瀏瀏泠泠春
泉瀉滴盡槽頭香醑愛徽外遺音太古暗度松筠時淅
瀝恍吳娃低枕傳私語君試聼有佳趣　主人未解離
愁苦對凉秋芭蕉巨葉梧桐髙樹夢㫁羅裙天如漆一
寸鄉心凄楚㸃㸃是寂寥情緒明日孤舟成獨往更難
堪長夜瀟湘浦慿曲檻且容與
　　　虞羙人(寄夀周子善二月十一日/)
暖風金鼎香醽醁想像人如玉天南地北兩心期爾汝
忘形如願定何時　夫君政似章臺栁夀相人稀有吟
餘時復飲丹砂何必求仙逺訪稚川家(武陵城中有丹/砂井里又相傳)
(飲之者夀周/武陵人也)
　　　二(福州北還雨中觀梅/)
十年乆共梅花别乍見殊佳絶臘前風景雨中天翠竹
青松恰好映清妍　繁枝開遍香成陣觸目忘離恨玉
人誰使似氷肌酒罷歌闌一向又相思
　　　緑頭鴨(送張仲容過維揚復之錢塘結婚正月/二十日出京是其夀日也)
緩摇鞭銷魂橋上留連恰春波鴨頭新緑倉皇便買吳
船就華堂溶溶夀酒作繡陌草草離筵傾葢論交分襟
怨别春風秋月僅經年都門道紛紛輕薄餘子政堪憐
　夫君妙心期湖海意氣雲天便明朝拂衣徑去天涯
幽恨無邉暮維舟沙鷗颺雪春市酒淮栁垂烟緑水迢
迢青山隱隱浙江雲擁洞房仙對西湖烟濃雨淡少少
占芳妍歸來好扶摇九萬水擊三千
　　　婆羅門引(江上晚泊望月/)
短衣烏帽京塵眯目強鑚頭夢中八表神遊今日江山
佳處便欲賈胡留愛峯嵐滴翠天水涵秋　㫁霞漸収
見隱隱兩蛾愁好在九華烟樹秋浦沙鷗相看依舊但
憔悴潘郎俗状羞孤負却笑傲林丘
　　　水調歌頭(寄誠夫兄在江南作時兄在史館校/讐先朝實録)
登車就長路曉日照皇州風吹紫荆花落那更别離憂
咫尺天南地北想像雲窓霧閣人在古瀛洲粉筆校書
罷烏帽拂塵遊　出銀臺心浩浩思悠悠人間萬事姑
置食邑素封侯収拾金鑾遺事記取玉壺清話此外復
何求好看鏡緑鬢不禁秋
　　　蝶戀花(青田舟中/)
無數好山攅碧樹山下郵亭亭下牽舟路山色娱人相
指顧時時又被灘聲妬　寒日光隂容易度雲去雲來
那更商量雨強把羈愁排遣去一尊酒盡青山暮
　　　二(河内王幹臣號竹溪/)
門外紅塵溪上竹竹似琅玕溪水清如玉溪上主人情
不俗多應毎食能無肉　千載髙標成倐忽六逸飄然
君為追遐躅莫向溪邉閒濯足我知孺子歌難續
　　　清平樂(武陵客含小酌與田父相對酬酢聞農/師子嘉諸人方飲他所歡甚)
花臺竹塢對雨羅樽爼邂逅田翁同笑語問訊村墟禾
黍　酒徒咫尺髙陽粉營狎坐飛觴一種麯生風味不
知誰弱誰強
　　　二(車廐道中/)
青松烏桕寒食來車廐滿目山明仍水秀忍聽玉驄馳
驟　紅橋掩映山荘酒旂摇曵林塘好在鶯湖春色笑
人不暇飛觴(村舍酒帘書鶯湖/春色蓋酒名也)
　　　如夢令(題楊補之施蓬墨梅卷中他詩有忍寒/背蓬立之句)
常記剡溪前度坐拓船窗窺覷棹進任舟移行盡粉香
千樹佳趣佳趣篷背詩人何處
　　　浣溪沙(崑山州城西小寺晚憇/)
落日吳江駐畫橈招提佳處暫逍遥海風吹面酒全消
　曲沼芙蓉秋的的小山叢桂晚蕭蕭幾時容我夜吹
簫
　　　二(壽南陽周文卿八十/)
生長升平鶴髮翁兒郎衣彩照方瞳晨昏甘㫖鳳城中
　緩歩不須鳩杖䇿酡顔時藉蟻杯烘嬾将身世應非
熊
　　　三(冬日喜晴/)
萬瓦輕霜愛日明遊絲來往似春晴幽禽弄暖百般聲
　斑竹乍翻經夏籜緑池猶泛過秋萍溪橋誰共探梅
行
　　　風流子(至元四年七月廿又二日蘇伯修侍郎/舉一兒子以予同年乆交且三子名梯)
　　　　(雲拏雲歩雲者方成童就傅迺求倣吾兒制/名遂命之曰乘雲繼徵詞以紀筆賦此以贈)
　　　　(兒已滿彌月矣侍郎作湯/餅㑹併書呈席上諸公)
紺宇瑞烟浮仙童小髙舉覔真游霞絢九光徘徊若木
日宣五色照耀瀛洲人爭睹翺翔絳闕夭矯上崑丘幾
度驂鸞蛾眉東畔有時跨鳳恒嶽南頭　何事暫夷猶
儘青㝠逺攬碧落竒搜不數薰香嫵媚傅粉嬌羞笑襁
褓襜褕人間羊祜桑弧蓬矢地上齊州剩費通家小字
衮衮公侯
　　　行香子(京山道中/)
竹院松庭犬吠鷄鳴被田家畫出升平園林掩映鞍馬
經行悵暮天低寒日淡曉風輕　浮世浮名役使神形
霎時間鬢變星星不憂不懼無辱無榮愛水邊漁林下
隠隴頭耕
　　　二(暮抵應城宿縣齋後園/)
槲葉風乾桕葉霜殷淺坡坨路逕囬環喜投公館暫卸
征鞍對竹蕭森松夭矯菊斕斑　嵗晏天寒誰共清歡
過黄昏愁恨多端燭花漸暗爐火将殘更鴈聲哀砧聲
急雨聲繁
　　　减字木蘭花(憲掾黄君羙弄璋援蘇伯修侍郎/例乞名其子命之曰升雲時二月)
　　　　(六日夀/席醉賦)
春空靄靄兒解飛騰窺五彩我製佳名異姓他年叙弟
兄　我鬚白早亦願兒年如我老緩歩徐行終到蓬萊
近上層
　　　南鄉子(觀雲/)
紺碧峙晴空態度分明巧不同櫑具神君三四軰乗龍
冠珮翺翔赴紫宫　樓觀逺玲瓏舞鳳蹲猊刻鏤工一
笑斜川痴老子竒峯便入南窗詩句中
　　　二(二月廿又八日君羙弄第二雛仍前例名之/曰凌雲賦此以贈)
頭玉太磽磽江夏無雙世胄遥好是三生仙骨重叢霄
曾侍元君絳節朝　咫尺趂扶摇直上鵬程挹斗杓他
日揮毫能作賦飄飄學取成都駟馬橋
　　　三(至元六年九月十四日李重山憲副壽日是/日適臺使齎璽書奨諭風憲至山南遂大宴)
　　　　(合樂重山號梅庭主人所居/官舍即舊木犀亭乆扁香宇)
桂宇㪚秋香咫尺梅庭十月陽紅葉黄花風致好華堂
不比㝷常進夀觴　褒詔燦龍光百丈蒼官百丈霜信
是天㤙寛似海徜徉就趂笙歌入醉鄉
　　　踏莎行(早春景陵道中兼旬隂雨/)
野燒囬青溪梅褪粉路傍新栁鵞黄嫩連隂未放碧波
明峭寒尚阻東風信　咿軋肩輿飄蕭蓬鬢病餘懐抱
無風韻彩牋何暇寫閒情緑尊無分排孤悶
　　　㸃絳唇(沔陽道中/)
澤國春生葑田青接重湖淺鴛鳧弄暖得意烟波逺
隂遇元宵晴望花朝轉和風扇羣芳開遍應過京山縣
　　　鷓鴣天(題應山縣城内渡蟻橋橋東東數歩法/興寺即二宋讀書處)
十萬元駒過雨堤一雙丹鳳上天池科名已向生前定
隂徳仍從暗裡窺　龍虎㮄鶺鴒詩同胞同甲照當時
同宗盛事嗟微異後折蟾宫向下枝(先兄正獻公至治/辛酉状元予則泰)
(定甲子第三/甲十二名)
　　　摸魚兒(至元六年二月望日登安陸白雲樓樓/今爲分憲公廨城中有楚大夫宋玉故)
　　　　(宅與池其井名琉/璃井有蘭臺故基)
屹危闌郢都西北滔滔漢水南去蘭臺陳迹何從訪廢
宅芳池凝竚愁絶處空只有琉璃眢井鼃聲聚千年遺
緒邈白雪宫商雄風襟量恍惚可神遇　英靈在應念
諸孫鹵莽斯文徼福如許蕙肴蘭藉椒漿奠屈景幽魂
同赴驚節序却邂逅春深不識悲秋苦撫今懐古謾醉
墨淋漓狂歌悽惋和者應無數
　　　西江月(王伯修贈别/)
鳥石驛中長夜小金山下新年淮堧蕭寺麥秋天十載
三囬相見　今日漢南官舍光隂不得留連何時文酒
再團圓莫待白頭皺面
　燕石集卷十
欽定四庫全書
　燕石集卷十一　　　　　　元　宋褧　撰
　　表
　　　天夀節賀表(中書省泰定丙寅作/)
日躔析木乾坤凝四序之功電繞神樞閶闔啟千秋之
節河清應運洛誦騰歡(中賀/)元黙無爲恭儉有守廓然
豁達之大度慎哉兢業之小心繩祖武以持盈飭臣工
而求治明徳恤祀聿申假廟之儀愛物仁民誕布蠲租
之詔萬年其永百禄是遒(臣等/)備位台司造班文陛胥
訓誥胥教誨敢陳無逸之圗如松柏如山川願獻天保
之頌
　　　又(翰林國史院泰定丁夘作/)
良月就盈茂啟星虹之瑞自天申命誕膺玉帛之朝九
域尊親羣生鼓舞(中賀/)量恢博大性篤寛仁治世則恒
存兢惕之心保民則善推惻隠之念壇開八陛明禋咸
秩於神祇詔下十行厚澤普施於雷雨降年有永受福
無疆(臣某等/)職忝詞林班趨文石康寜好徳願陳洪範
之疇清净長生敬衍廣成之頌
　　　又(中書省元統甲戌作/)
皇極建中肇應虹流之瑞明堂居左誕膺虎拜之儀慶
洽叢霄歡均廣土(中賀/)忠厚及物勤儉爲心載恢覆幬
之功丕享盈成之祚稱觴長樂恒愉悦而承顔側席金
華毎從容而論道以仁守位有永降年(臣等/)職備賛襄
情深舞蹈歸羙報上常瞻雲近於蓬萊歛福錫民敢頌
夀齊於箕翼
　　　正旦賀皇太后表(至順四年今天子未至京師/百官朝賀興聖宮)
寳位尊安方傒當陽之明辟璇宫嚴邃誕膺獻嵗之多
儀時序履端壺闈交慶(中賀/)仁深慈讓徳備懿純中興
凝輔佐之功内職秉儉勤之訓徽音茂紀羙文母於周
詩神器不摇召漢皇於代邸令圖克舉景貺維新(臣某/)
(等/)忝列外朝祇逢嵗旦羣臣勸進行懽上璽於曽孫正
月始和願侍稱觴於長樂
　　　皇后册寳禮成賀皇帝表(至元元年乙亥作/)
天眷皇圖侈椒宫之縟典星輝帝座享楓陛之多儀吉
禮慶成令辰集福(中賀/)道隆熈代徳契前王原易象以
正家法春秋而謹始寳章玉册肆昭名器之尊褕狄翬
衣允藉憂勤之篤日月恒乆乾坤清夷(臣等/)竊預(闕/)儀
幸陪朝列情深虎拜敬祈福禄於萬年祀謹燕禖益茂
本支於百世
　　　賀皇太后表
養備東朝輔治夙資於定策禮成中壼問安克助於承
顔九御騰懽两宫交賀(中賀/)性全貞懿政布寛慈睿謨
丕祐於後人内教實光於前古明徳之節儉簡約外戚
可稱太任之端一誠荘徽音有嗣茂享愉怡之福肆延
昌大之期(臣某等/)叨玷清班式逢縟典稱觴長樂幸獲
覩於朝儀載筆思齊願大書於家法
　　　賀皇后受册寳箋
天作之配正名位於長秋王化攸基建儀型於中夏禮
成糓旦慶溢椒房(中賀/)徳合徽柔姿凝貞淑蚤毓祥於
勲右式儷羙於古初妃掖維賢夙仰儉勤之性宸居齊
貴允資輔助之功繼以二南申以百福(臣某等/)幸觀縟
典敬祝明時軒轅四星永光輝於臨照螽斯多子符紀
載於歌詩
　　上梁文
　　　肅雍堂上梁文(太禧宗禋院㕔事/)
追逺奉先眷命王家之貴相基視址誕開公府之隆勑
㫖有嚴臣工惟謹繄原廟之制嘗啟於昔故御容之祀
遂崇於今當禴祀蒸嘗之餘舉朔望祥忌之薦黄扉元
老總主張綱維之權烏府名流任左右扶持之職或親
祠則助饋奠或攝祭則肅祼将拭玉座之容衣秘金縢
之陳寳堯眉舜目凛然望聖之恭爼肉鉶羮宛若事生之
敬敢自謂竭忠於臣道顧每慚簡在於帝心倚注彌深
優禮殊至名位配奉常之地望曹署擬中書之規模諸
殿天臨六司星拱風軒月户遥連太液之波光藻井華
榱近接蓬萊之雲氣豈直棲身而娯目於焉養徳以齋
心式相百工載歌六偉東白塔亭亭曉日紅六合混同
思世祖欲從何地報神功南聖考靈來下蔚藍百辟駿
奔供爼豆雲車風馬想停驂西粉筆朱闉與棟齊引領
遥瞻玉泉下升平徼福建招提北欲報之㤙天罔極龍
岡松老白雲深四海於今歌帝力上列聖衮龍依甲帳
嵗時肸蠁爛昭昭宣室齋居承景貺下行幸有時勞法
駕宸衷至孝出天然九域雍容成美化伏願上梁之後
澡身浴徳聚精㑹神夙夜維寅昭祖考之來格康寜以
夀侈福禄之駢臻天命用休民徳歸厚
　　祝文
　　　太廟時享祝文(㤗定三年冬/)
奉先報本秩祀有常陽月式臨嵗功告備遹遵彛典載
蕆大烝赫矣皇靈允其昭假
　　　又(元統二年秋/)
奕奕大宫禮崇祀享時秋維孟蠲吉致䖍報本之誠寓
兹彛典尚其昭假福我後人
　　　太廟奉安祝文(泰定四年四月二十六日/)
祠官弗䖍震驚清閟側躬追咎悚懼靡遑涓吉謀新奉
安惟謹明靈矜宥冀妥以寜
　　　又(元統二年/)
有嚴太室塗塈告完廼差令辰還主於位皇靈垂鑒昭
格妥安
　　　皇太后尊號册寳開玉祝文(元統元年/)
大母尊慈顯膺徽號維册維寳精鏐良玫涓吉庀工追
琢伊始神其隂相克稱縟儀
　　　天妃廟代祀祝文六道(元統癸酉/)
神乆著靈相我國家嗣服云初漕事畢集海波不揚皆
神之力式遵彞典庸荅神休(直沽/)
京師臣民仰食東南轉輸孔艱慄慄巨浸嵗恒無虞神
功實大福我惠我明效昭著漕臣奉祀歴年滋乆初政
命使代祀報神(平江/)
神祐國家食我京邑漕舟嵗發卜吉於兹珓示休咎惟
命是聽毎獲善利千艘奏功祗舉彞章用伸䖍報(周涇/)
神祐國家食我京邑漕舟嵗發起碇於兹利渉無虞神
庇悠乆敬遵彞典庸答明靈(路漕慶元温州台州並同/)
神靈孔昭相我漕事惟閩諸郡列祠有年蒞政之初遣
使代祀式陳菲薦庸答神休(延平福州泉州漳州並同/)
神有大徳捍患禦灾相我漕舟列祠惟舊莆田爲郡靈
蹟所由蒞政云初遣使代祀式陳菲薦庸答神休(興化/湄洲)
(島同但易莆田為郡/一句作湄洲之島)
　　　白浮山龍神祝文(元統二年二月二日/)
靈源北𨗳釃爲河渠以溉以舟實利萬世逮氷斯泮載
通厥流神其相之永祐天府
　　　開鈔版祝文(元統二年二月二日/)
楮幣之作有模有文易故以新與嵗更始範金爲式明
神臨之載祈成功以阜邦用
　　　大行皇帝謚號册寳開字祝文(元統二年二月/四日)
大行有謚升祔禮嚴寳册之成良玉爲質庀工糓旦追
琢其文惟爾有神相兹大典
　　代祀嶽鎮海瀆祝文十九道(元統二年作/)
　　　東嶽
峙形春方實長厚嶽主宰生育協賛兩儀爰命致祠庸
伸望秩尚資靈貺永祐皇圖
　　　南嶽
祝融所居奠兹荆楚爲國屛蔽介我要荒爰命(下同/)
　　　西嶽
磅礴金天雄據直酉俯臨河渭鞏固穹崇(下同/)
　　　北嶽
上主辰星下壓趙境延袤朔土盤固郊圻(下同/)
　　　中嶽
峻極乎天四方環鎮篤生明哲光輔前王(下同/)
　　　東鎮(沂山/)
作鎮青州貳於岱嶽職方是紀望秩攸崇代薦常儀尚
資隂相
　　　南鎮(會稽山/)
作鎮大州奠位東粤職方(下同/)
　　　西鎮(吳嶽山/)
作鎮於秦峙形汧隴(下同/)
　　　北鎮(醫無閭山/)
作鎮艮維産竒毓秀(下同/)
　　　中鎮(霍太山/)
作鎮中州峙形汾晋(下同/)
　　　東海
百川灌注四瀆朝宗波濤不揚餽餫所賴載遵秩祀庸
答明靈尚其晏然利澤萬世
　　　南海
積流無極炎漲稽天蠻島夷邦以限以渉載遵(下同/)
　　　西海
渟波蒲類匯澤鹿渾葱嶺于闐賴此巨浸(下同/)
　　　北海
勃鞮巨澤沙漠通川窮髮之民實賴其福(下同/)
　　　河瀆
源經九曲沠演三門潤澤是資舟楫攸賴将命有使代
薦沉牲尚冀安流福我王國
　　　江瀆
濫觴岷蜀瀠帯荆吳限隔載嚴南國之紀将命(下同/)
　　　淮瀆
源疏桐柏流㑹泗沂與河同趨不撓不洩(下同/)
　　　濟瀆
重源東𨗳伏流下趨隠見不常利澤斯溥(下同/)
　　　后土
博厚載物品類咸亨承天之功萬世永賴式遵彞典遣
使代祀以報以祈錫我繁祉
　
　燕石集卷十一
欽定四庫全書
　燕石集卷十二　　　　　　元　宋褧　撰
　　記
　　　都水監改脩慶豐石牐記
牐於字為閉城門具或曰以板有所蔽近代水工用之
以時畜洩水行船世祖皇帝至元二十九年可昭文館
大學士知太史院領都水監事臣郭守敬圖水為渠曰
通惠河貫京城迤邐出南水門過通州抵髙麗荘之壩
為里二百視地形創牐附崕壁及底皆用木凡二十四
慶豐其一也後二十年當至大四年諸牐浸腐宰相請
以石易為萬世利且請度緩急後先作則工不迫工不
迫則周且固仁廟勅準有司以次第舉由是至順元年
始及慶豐之役都水少監王温臣率其屬分督程作日
役士卒及土木金石之工千有五百五十輸木萬章鐵
以鈞計凡八百有竒石材三千一百瓴甓灰藁他物無
算築基縱長百有二十尺三分長之二為衡廣髙二丈
間容二丈二尺經始於是年三月之朢粤六月十有五
日告成繩榘中度完好緻密公私善之明年春監丞阿
禮張宗顔状是役之為日久近牐之髙深長廣幾何糜
費物如干創始改作之緒庀工之勤成功之利之美求
識以文予復之曰世祖開物成務羣策畢舉仁廟克承
先烈措注宏逺功不百倍不改作也臣下奉行惟謹事
理之著者也記是誠宜然予疑是牐之始命名為何人
與創始之嵗果豐與歉或示微意於後世歟惜莫可得
而知何也牐非侈靡游觀之所國計民庸仰以給者猶
必待嵗豐而後作矧他役乎斯果作於豐年則是役不
敢妄興民不敢苟勞財不敢徒用章章矣因其役并原
其名是為記
　　　平江天妃廟題名記
至順四年七月廿四日皇帝在上都御大洪禧殿丞相
臣奏海道都漕運萬户府嵗以舟若干艘轉輸東南民
租三百萬石有竒由海不旬日達京師者幾數十年颶
風不作斥㝠頑不靈之物以避皆䕶國庇民廣濟福惠
明著天妃之力國有恒典嵗遣使致祭報神今中書省
㫁事官臣綽和爾乗遽以聞伏請進止上可其奏顧問
左右神居何方或以東南對上持香致敬其方授臣床
兀兒偕翰林修撰臣褧奉命代祀迺八月十七日啟行
九月八日昧爽率漕運臣薩迪宻實等行禮竣事僚佐
請遵故常石刻祝辭及與祭諸臣姓名祠下屬筆臣褧
噫齋祓以祀神臣綽和爾臣褧職也捧香致祝辭勞何
有焉嗣服之君蒞政之始所以為民食報神之意則不
敢不書其萬一以厲臣下云若夫顧問之㫖則臣床兀
兒之所面奉者也至順四年九月既望翰林修撰承直
即同知制誥兼國史院編修官臣宋褧謹序
　　　偃師縣尹趙君遺愛記
致和戊辰維秋九月文皇繼統改元天歴陜西諸兵承
命上都過闗東馳俘剽荼毒河南屬邑有曰偃師實直
其衝罹患百倍民嵗旱饑死徙無所睢人趙侯昉宰是
邑侯性豈弟㢘恪剛敏報稱是圖竭蹷民庸綏輯孔寜
撫字篤至明年洊旱府檄且下徵嵗所供鳥羽獸毛鹿
脩石蜜凡若干事祈免再三府大震怒侯即抗言天子
有詔兵荒郡邑蠲賦一年常賦且然矧是微物以小廢
大悖理害仁一切復除庶安赤子其或不然移徵樂土
又曰是邑地居岡阪時雨時暘畝収猶薄旱暵五載莫
甚今嵗來牟槁死秋種不入貧富餓莩疇遏疇甦西兵
之來屯戰閲月刼掠郊野搜捕巖谷服食孳畜掃蕩靡
遺賑恤莫繼租賦安出不大布惠瘡痍曷瘳蠲賦數年
始可還定圭田既荒吏稍亦鮮侯又申請權宜規措官
給粟米吏増料錢計非私巳庶免朘剥侯寜惠民且及
於兵兵實邑民屯戍北南嵗方荐凶兵民均貧兵符卒
徵何以應命侯援故常建言宥密一嵗之中停免調集
凡是數端亹亹至論朝廷悦從功大利博始民轉徙侯
大慟之諭説留止殆什三四走持告身告飢請賑于府
于省感動上官從請發廪倍他屬邑給予絶弊不虚惠
澤侯深慮患復有一則民人流亡家產故在羣不逞徒
乘間抵隙竊毁什器冒貨田廬盜伐桑柘槐榆棗栗民
幸來歸無依何辜迺質嗇夫鄰里保甲理諭法繩視如
己物樂嵗民歸不怒以憾邑廨兵毁無所出治侯命創
爲不病其民大爲飯羮以來餓夫基搆斵塗室完民飽
僚吏同休庖庫具興匪務觀美亦禆荒政侯趨府中公
事謁守守貳僚寀禮敬飲食(闕/)　才侯非他令比解民
倒懸(闕/)　　　民父母之感㤙再造若張恭者爲輩數
百託於太常韓君方平亟來京師屬筆史褧丐文劖石
用報侯徳平亦邑人目擊侯政謂侯之美述一漏百獲
一言焉昭示後來子侯同年固知侯者泰定甲子侯登
乙科貳守鈞州政亦可書再命是邑績懋且超終更之
嵗至順壬申鉅今五年繼嘗遷秩司刑遼西府曰廣夏
用御史薦改尹安陽其名時敏字則可學云
　　　山南察院題名記
世祖皇帝平定海㝢立御史臺畫天下爲二十二道置
提刑按察司後易今名肅政曰亷訪内郡凡八道𨽻御
史臺山南其一也㢘訪實視古刺史職毎道使二治理
所副以下率冬夏巡行郡縣察奸黜貪治獄寃濫愈民
瘼按章程檢吏牘鈎較其乖違怠弛而罪之民病不病
視守令守令治不治視亷訪賢否其職重故其人難列
聖恒下璽書奨諭戒飭猶慮未至嵗定爲故常遣監察
御史員分按各道曰體覆聲蹟示勸懲也亷訪以御史
至無所視事率别剏公宇爲行院至元四年冬予備位
六察分按山南憲長圖魯公洎僚寀合辭謂公署題名
近代盛典御史至行院未有紀載欲泝求歴年姓名又
不可得㫁自至元三年将勒於石而未有文敢請迺爲
之言曰天子命御史大夫擇御史分按各道立經陳紀
宏逺周密蔑以加矣臣下敢怠於奉行哉顧用人何如
爾若褧之竊禄者將爲石羞夫聞諸道路爲聲見於事
爲爲蹟巳德不明而妄黜陟人可乎嗚呼古人有言曰
以身教者從以言教者訟傳曰物有本末事有終始知
所先後則近道矣聲蹟云乎哉予嘉圖魯公洎僚寀之
賢而能遵盛典故以是告是年十二月朔奉直大夫宋
褧記
　　　荆湖北道宣慰使司杞梓堂題名記
世祖皇帝一天下楚武定王阿爾哈雅下江陵捷奏大
喜燕三日置荆湖行省省旋廢以地重控制置宣慰司
即勝國制閫爲理所前堂曰宣化創於大德乙巳北爲
步二十舊有堂扁杞梓宋帥臣孟珙作於淳祐間世異
傾圮殆盡使諤勒哲特穆爾懲前政簡怠曰盍新之請於
河南行省得經費若干緡改爲於後至元四年戊寅大
蕆規制克稱威令亢爽嚴邃藩翰稱首既落成爲聽政
恒所宣布燕享則始臨前堂六年冬西夏瑪南由大鴻
臚出鎮閲月謂其同朝曩視事宣化當樹石紀同列姓
名今屋此而石彼有乖目擊道存之義遂謀更鐫相率
來請文爲之言曰慶賞刑威國之大柄史氏以直筆誅
姦諛發潛德是文字紀載亦能佐刑賞萬一近代寺署
列刻寮寀昭示當世使人目其姓名美刺不已其勸懲
之功較之史氏之於身後似畧而實切然臣也不賢華
衮斧鑕不足榮辱之臣也賢惕而懼慨然而慕於忠詐
囘直石之功顧淺耶昔予過汴見宋進士及開封府題
名碑温國文正公龍圖孝肅公名下觀者指石成痕陷
寸許以彼立國三百年名臣亦夥唯曰司馬家包家名
不可以徒得信夫瑪南之微意深矣諤勒哲居位五年
入為兵部尚書政簡民安瑪南之考伊徳爾威大徳
間常假相銜爲使位終丞轄瑪南端嚴周慎克世濟其美
同知司事都爾蘇質直敦樸副阿爾哈雅武定諸子音
達琿北庭右族參佐率能事協和皆靖共而善爲治殆
克仰體前聖倚注之深罄竭心力於修捍旬宣不特刑
賞爲勸懲張本者是可喜也詩曰上帝臨汝無貳爾心
毋或曰盡瘁以仕寜莫我有庶以厲左方來者而企夫
文正孝肅之遺踵云諤勒哲字伯堅瑪南字元方至正
元年月日宋褧記
　　　吏部主事㕔題名記
吏部在成周爲天官冢宰迨後世謂之選曹世祖皇帝
定官制六部設幕官曰主事實古議郎職視各部事繁
簡爲員多寡吏部設主事員三其曹局職掌無春官司
馬簡静之優視版曹考工若稍逸然選任黜陟擇百工
理人釐務大非金穀營繕所可儕數類其生殺予奪陽
舒隂慘之任若與大司宼對待而立切要之柄有甚重
焉者員雖三其一則四時遞妨職掌考功磨勘是專主
案牘實爲員二賀幸上京一員分曹扈從則獨署者又
居一嵗之半畫諾賛佐調劑均平人法並用使事物各
得其理其心不曰勞矣乎任重心勞固其宜也爲貪墨
曲狥爲刻削矯激者罹邦憲違官箴干物議爲正大平
允爲清通簡要者道行名立華顯臺閣直理欲義利之
分耳可不慎歟長安趙允升由進士出官辟掾中書西
曹擢任是職蓋勞心而稱其重任者初視事将泝求前
政姓名題石以敭歴未乆故皆畧始自至正元年書之
徵記於予敢以慎之之幾告繼至者嗚呼世降俗漓心
不相孚遂信耳目信簿書良法具矣如美意何将有瓌
偉特逹之士乘時變遷以求合乎古道不可謂秦無人
焉至正二年七月翰林待制宋褧記
　　　太平橋記
袁之萬載縣太平里大道西逹湖湘東出閩浙有溪流
其中嵗淋潦汎濫方舟而渡徒跣者涉公私病焉里中
民故新昌貳守敖君遵晦家故富饒乃捐財庀徒樹石
墩作橋凡若干歩屋於上凡若干楹木石載雄藻繪實
麗鑿石□道凡五十里王官估客疾馳徤歩旁午欣悦
利博惠乆創作於至正元年三月其九秋落成後五年
遣介謁記予惟國家武定南服無横徵暴斂所以安養
涵煦其民亦以至矣由其上世攻苦食淡矻矻作勞畫
操籌而夜枕鑰銖積寸累囷衍箱溢往往田連阡陌富
擬封君迨其子孫輿服僣侈驕奢不法好䦧徤訟殘折
奴佃支體甚者殺人而火其廬不蕩其貲產隕身滅族
不已也史傳白圭猗頓殆不若是或以貲爲郎入粟補
官志不過夸里閈驕妻妾而已敖君獨能利物濟人以
助公家之不給又聞其能倣古人置義田作橋曰良溪
鎮江錦江東潭西潭紹溪昌江仙居者凡十餘所其殆
積而能散者視予前所云者不曰賢矣乎彼能慕敖君
之行是則是傚則予是文之功亦豈淺哉至正五年四
月翰林直學士亞中大夫知制誥同脩國史兼經筵官
宋褧記
　　　翰林國史分院題名記
題名記者翰林分院官紀名氏也至正五年四月廿有
五日天子乘輿至上都從幸者則承㫖布達實哩學士
諤勒哲特穆爾直學士諤勒哲布哈及褧經歴兼經筵參賛
官塔海特穆爾也待制則凌懋翁修撰張士堅應奉文
字偰百寮遜編脩官鉅出舉臺也承㫖則自至大間長
院出而復入距今埀四十年不能悉舉其所之嵗兩學
士及經歴雖嘗以宿衛扈蹕其官翰林分院則自是嵗
始也褧以泰定甲子叨科第待制由太學生釋褐脩撰
以下新進士三人皆今一至者也嗚呼職位之清華責
任之重大固不異前説曰報稱曰禮遇不能無愧焉凡
吾數人者繼此以往或數至焉或不復入院徙他官而
至焉斯文所繫者未可知姑以識嵗月也院屬七人則
需次典籍官辟爲掾者任希説譯史伊嚕布哈通事托
克托呼知事納穆丹蒙古書寫尚都布哈接手寫史曄典書
𫝊良臣也乘傳來奏捧香酒祀三朝御容暫至而即歸
者則應奉孫擴也經筵附見者凡十有四人以本職兼
譯文官則宣文閣鑒書畫博士承直郎周伯琦授經郎
儒林郎達爾瑪實哩奉議大夫王時可餘則檢討鄭􁆙
馮本譯史安圖諤勒哲特穆爾達爾瑪實哩書寫王可道
宋誼蒙古書寫王額森宣使扎巴吳鏞牛嘉也七月望
日翰林直學士亞中大夫知制誥同脩國史兼經筵官
宋褧記
　　　上都分省左司掾題名記
天朝幅員倍前代庻事之繁亦然中書爲天下政本悉
綜理裁决之相府受其成宰士提其綱至於究物理審
事情折衷以道徳參酌以典章據案具牘與奪輕重則皆
屬之曹掾爲近制選辟各半咸精其技能往往練達老
成由是敭歴臺閣致位卿相東曹職掌視右司重爲設
掾之數亦倍之天子嵗幸上都則曹十人從宰相治分
省事或以爲簡而優者是大不然蓋天下之政由大都
達之分省或可或否奏白行遣止付之十人顧不尤重
且勞哉故其将歸也咸誌其名氏於壁以爲榮乘輿往
返則内擇二人聴命於行在次舍謂之隨駕無逆旅室
廬之安具帳帟自隨而野處凡汲爨寢興秣飼馬乘舉
不得便適飢食渇飲不時蒙犯風霰霜露馳突泥淖塵
氛中其苦又不可言故併書以慰之於壁記之末是嵗
分省者九人呼爾哈仲桓茂巴爾斯居仁達爾瑪達實可
行斯隆瑪希賢鄭志道士寜華彥方景元李思義仲得
郭徳修從道李沖霄鵬舉隨駕者蘇赫郭李不至而物
故者一人崔克敬允恭至正五年七月廿又七日宋褧
記
　　　司農司題名記
至正五年冬十一月十有七日皇帝御明仁殿大司農
臣約珠卿臣韓元善奏司農之設爰自世祖列聖相承
條制悉舉唯是刻石題志諸臣之名猶未有文謹昧死
請上嘉之勅翰林臣褧爲記臣不文敢不欽承明命欽
惟世祖皇帝以神聖之資中身受命舊勞於外知稼穡
爲治天下之本迺至元七年立大司農司秩正二品官
五人曰大司農曰卿少卿丞農正主農務鄉校水利此
肇端也十八年改農政院二十年更名務農司秩降三
等㝷改爲司農寺後二年復爲大司農秩如七年時又
明年内郡設巡行勸農司爲道凡六廿又七年罷併歸
提刑按察司兼掌其事後改肅政㢘訪亦如之守令以
兼勸農事給銜亷訪總其綱嵗報政於司農以第殿最
迄今遵之迨仁宗朝承平日久家給人足國用富饒天
子益重其事陞秩從一以褒崇之定爲大司農五人卿
二人少卿二人丞二人幕寮經歴一人都事二人照磨
一人管勾一人其屬則若屯田之府供饍之司耤田爲
署營田設官輯要有書樹蓺有法凡所以成功者於兹
備焉皇上厲精求治宵旰憂民慮農政之寖弛思作新
之至正四年命樞宻知院臣約珠爲大司農眷注維篤
奬訓載嚴且擇僚佐以副之諸臣莅事維謹嘗相諗曰
吾輩荷國寵榮尚益思振厲厥職禆賛盛治然事由人
立人以功顯不有紀載曷示勸懲故有是請既得㫖則
以官制之定始於皇慶二年前乎是者著於簡牘後是
者瑑於石焉臣聞古之人有言曰堯舜其君堯舜其民
蓋臣道之能事也昔大禹陳謨於舜曰九功惟叙九叙
惟歌戒之用休董之用威勸之以九歌俾勿壊夫水木
土穀之脩正德厚生之用司農之職九功有其六矣戒
之董之之道其璽書訓勅賞罰勤惰之謂歟勸之俾勿
壊者殆類是石刻之昭示悠久也比嵗不登中土艱食
繼自今膺是選者精白一心恪慎乃職脩六府而治三
事使民衣帛食肉不飢不寒則是堯舜其君堯舜其民
之義也告之司農孰曰不宜或由是而有所儆焉庻幾
乎祖述禹稷萬分之一以上佐聖天子埀無窮之休亦
有無窮之聞矣謹以是題於端而列諸臣名氏其下至
正六年嵗在丙戌正月日記
　　序
　　　同年小集詩序
天歴三年二月八日同年諸生謁座主蔡公於崇基萬
夀宫寓所既退小集前太常博士藝林使王守誠之秋
水軒坐席尚齒酉殽簡潔談詠孔洽探策賦詩右榜則
前許州判官伊嚕布哈前沂州同知庫春前大司農照
磨温都爾奎章閣學士院參書雅勒呼左榜則前翰林編
脩王瓉前翰林修撰張益前富州判官章穀翰林應奉
張彞編修程謙疾不赴者前陳州同知納沁深州同知
王理太常太祝成鼎時鄂囉調官監濠之懐逺縣庫春
監慶元之定海縣穀廣東元帥府都事皆将赴上雅勒
呼舊亦名為雅古云執筆識嵗月者前翰林編修詹事
院照磨宋褧也
　　　宋氏七子名字序
至元丁丑春齊人宋紹明子達由西南兩行臺御史召
拜内臺監察御史與余居相近而未始相識夏六月予
備位六察與之聨事以同宗固相好也久之懇予曰吾
子若諸弟之子凡七未有名字君吾同宗命名與字演
其義以勗之宜莫君若予惟吾宋姓由商微子入周封
國所得遂取以爲類而命之名示不敢忘所自出子達
三子微字微文從字從善循字循理子正三子徽字徽
言得字得一律字律巳子澄一子復字復(闕/)噫宗子法
廢士大夫家往往鮮有譜牒然吾宗均微子之裔非若
他氏族其所自出有不同者七子苟能達蘇明允族譜
引之意篤於人倫焉則庻不負予以類命名之深意矣
時至元戊寅春二月子達出爲燕南道憲副宗人褧序
以貽之
　　　祖道集序
大德壬寅予生九齡侍先府君筦庫江陵延祐巳未始
克還京泰定甲子忝預科名累試館閣聲聞過情至元
乙夘叨被寵榮由御史遷持憲於荆公卿賦詩光華其
行黼黻爲章韶鈞爲聲刻梓流布式昭文明是嵗秋暮
月魄哉生薊丘宋褧自叙可徵
　　　送黄君美序
至元五年予備位山南臬司分治郢復曹屬三人從行
其一黄君美性闓朗易直有才諝律巳嚴治文書綜核
精詳不事苛撓尤長獄事聴㫁察而不刻立心坦夷若
非業吏者明年秋選貢掾六官蓋國家制治體要置肅
政㢘訪司按察郡縣視古司𨽻刺史職專任重掾亦如
之勢然也天下凡廿有二道道設掾十六人參用儒吏
擇㢘慎通敏者掾六官暨察院嵗僅二人既陞朝往往
躋華顯位丞弼亦榮幸矣哉由西南二行臺所𨽻各道
以進者爲資格又迂緩惟内郡八道𨽻中臺與選貢爲
速化其開拓於資稟若習氣之狃豪悍深削挾知術擅
威福敗德隳事萬一致物議之云云則又不得厠名列
亦惟艱哉君美行衆咸歌詩以贈予告之曰孔子曰不
患無位患所以立不患莫已知求爲可知也六官之司
曹局甚夥天下之事實準則焉裁決措置其當否基於
一掾之口君美知所以立舉不足患視一掾難而易上
官臆見不齊怨隙交惡甲是乙非詉詉口語調和將順
使人情不乖戾事事當理視一掾易而難勗哉君美幼
知讀書長觀光京師受御史牒薦補吏濟寜再薦補掾
淮西憲遂遷山南處速化之地向所謂物議之云云者
未嘗及其身由是而履前轍所底之可榮幸者執左契
然是可稱願也聞其上世以鄉里數被河患多藁殯者
是行也市杉柏材以歸治棺槨將舉十餘喪將葬之此
其行又可書君美名秉彞譙郡人後至元庚辰八月奉
直大夫僉司事廣陵宋褧
　　　孫母九十詩序
世言壽徵者曰氣血之稟也曰彼水土宜壽飲其水食
其土所産致然也曰仁者壽也曰隂德也曰勤儉以得
之也由氣血水土天也人爲者仁隂德勤儉也憲掾孫
允暉母夫人馬氏年九十就養於荆聰明康強其壽徵
於所稟若飲食若隂德舉莫可知婦職助祭祀主中饋
循壼儀宜若無事功可暴白其仁與勤儉者蓋允暉始
爲保定人考某君以某年徙居亳夫卒時年若干夫家
素清苦無田園之入金帛之畜食啖厲其家人事蠶桑
織絍爲衣食資教子樹徳讀書遂致身風紀跡是則次
與儉勤享上壽非幸也宜也何也昔者魯大夫公父文
伯退朝見母方績曰以歜之家而主猶績乎其母訓有
曰民勞則思思則善心生勞非勤儉善心非仁與夫夫
人之行敬姜之辭也誠哉夫人之壽宜也非幸也衆歌
詩以爲壽夫奚疑然曽子養曽晢養志曽元養曽子養
口體禮曰將爲善思貽父母令名必果養志貽令名稱
副夫人之壽吾深有望於允暉若甘㫖滫􁏠之奉承言
怡色之禮夫人能行之年月日宋褧序
　　　志勤齋序(有詩/)
燕人楊元卿由其外父單周臣爲予婦翁確齋劉先生
母黨尊丈遂相知今二十年周臣爲帶下醫有聲京師
所與交皆中原耆舊名公卿才大夫士元卿幼孤弱冠
時周臣喜其能卓然自樹立納爲贅壻盡以其術教之
元卿持心堅用力不怠汲汲焉期其業之成有不遑暇
食者周臣殁克世其業且嗜讀書臨帖久之用太常薦
諸天官氏執籩豆之役於宗廟郊社習禮樂名物度數
毎事無不問蓋求效其職以獲譽而進者是役書滿厠
流内銓秩第九品搢紳子往往有自此躋華貫嘗取志
勤顔居室以自勗其學遂求説焉古人有言曰有志者
事竟成天下古今事無鉅細其成也率基於志志立則
勤隨之事功迺集焉聖人責宰予晝寢志氣昏惰教無
所施也爲警枕爲錐刺股手不停披口不絶吟始曰志
勤哉噫元卿之爲學當視醫伎視筮仕則勤可以成其
志矣奚其難抑今之志勤者富貴之謂也學云乎哉敢
以是爲説而系以詩　萬里橋邉江水長貴人駟馬晝
生光是誰能識詩書味長白山頭虀粥香　螢囊雪案
度青年珍重夫君亦自賢鞍馬歸來成内媿眼花頭白
枕書眠
　　　贈慈化寺僧妙愈序
宜春南泉山大慈化寺普庵禪師自宋孝宗乾道間示
寂由能隂佐民物累贈謚曰寂感妙濟真覺昭貺表其
所藏之塔曰定光聖元版圖混一大江之南凡民值水
旱疾疫禱於師輒應尤崇敬之成廟時守臣上其靈蹟
加謚大徳仁宗延祐間再加師號曰慧慶塔名曰靈瑞
仍命詞臣文其磚石以褒美之德至渥也自勝國迄我
朝贈諡爲字凡十有二所以稱頌其盛德妙行亦已極
矣至元五年冰溪張熈祖守袁以師之能福是郡而報
稱猶若有所未至乃援禦災捍患之典載請於朝住山
僧妙愈擇其徒之能幹蠱者曰普沾資遣詣京師致其
牘於宣政既達於帝師迺至正四年夏四月事聞制加
古佛以冠前諡贈扁曰大䕶國慈化禪寺中宫聞之亦
錫纓絡寳旛以華其供仍以金襕袈裟被於愈身明年
冬沾南歸朝之顯者咸嘉愈克副邦侯奏請之意善於
擇人得沾之才上下兩都五閱寒暑竭蹷奔走跋涉艱
苦晨夕懇謁以遂其志宜爲歌詩以賀有成焉嗚呼由
師至愈踰二百年十有餘傳矣世稱其靈彌著故尊信
之者彌甚張侯之心及愈之志不待蓍蔡可以逆計其
必醻也是惟無請請則必從雖然是舉也非張侯啟其
端則無以始非愈能任沾以效其力則無以終尊信之
者易於爲言以相之則又本乎師之感格之神也愈號
藍江沾號澤山云至正五年十月翰林直學士兼經筵
官宋褧序
　　　送宋子與赴官淮南序
臨江宋子與以至治癸亥來京師手書一道介其親友
翰林檢閲歐陽南陽拜先兄正獻公於私家正獻時爲
翰林修撰致其所著詩文於故侍講曽文貞公中丞石
田馬公今翰林承㫖圭齋歐陽公侍書博士虞公伯生
挈而進之皆美其學而器其才且薦之期以文顯泰定
甲子奉宰相命爲太學生時子與親老未獲禄養而定
省曠且監學積分試例未定嘗欲決去正獻苦畱之未
有以處也㑹天歴間開奎章閣藝文監招延天下文士
正獻首爲太監遂擢從事監中未幾正獻薨子與亦丁
内艱服闋復至京曹馬諸公皆相繼仙去識者固少而
子與以親老不欲畱中迺佐幕章貢子與喜人皆惋惜
之迎養赴官不及嵗親又喪今年秋來謁選天官氏悉
其賢將用爲史屬論定矣適病疾瘧頗苦自念雖仕於
朝亦不得挈其室家偕來又力求外補遂授兩淮屯田
府知事公卿大夫士凡識者皆矍然駭曰子與又不在
館閣邪子其行也咸贈以言而屬予序之予惟子與孝
於親敏於事功行美而識明氣髙邁援筆作文不苟詩
句清麗沈着痛快其才可謂全矣自至治迄今凡廿有
三年而仕始至於此謂之不偶可也然國家土字廣逺
願仕於朝者不少間以儒進者雖顯矣而名不稱情若
子與者言乎仕若有歉而其文其行始爲諸公所期中
爲所惋惜且駭之實可以聲音笑貌得之乎名者造物
所靳豈盛於此而劣於彼邪顧子與年強氣壯學業日
宏以肆天将用之人其舍諸予知其長轡逺馭之所至
終可以釋且惜且駭者之疑之憾而副所期者裁鑒之
精又可以實予兄知人之明之左騐也幸無諉曰豈無
他人不如我同父至正五年十月宋褧序
　　　送墨工魏元徳序
至正五年六月庚午皇帝御慈仁殿中書右丞領宣文
閣事臣達實特穆爾進魏景仁所製墨朱户敞晃錦囊
啟封𤣥光溢目芳香襲左右上嘉賞之勅崇文少監臣
明理藏於閣命賜内帑幣帛景仁拜辭下臣褧是日進
講亦與觀焉明年春景仁将南歸别造新墨以獻大夫
賦歌詩贈之予序其事始景仁來京師三年館閣諸臣
方被命修三史開局聞景仁墨善雜出他墨作字列試
之以定優劣其色瑩而凝透繭紙背其品少亞於古今
工皆退舍於是爭售用以畢史事及好古名能鑒裁者
往往市爲文府珍玩嗚呼墨小物也景仁布衣也上被
恩寵下収善價其伎之精有足以動人者如是夫子夏
曰雖小道必有可觀者焉然吾嘗閱比年醫卜百工伎
藝挾其能遊京師者始焉竭其才精其術以覬有所遇
既遇矣志驕心怠怠則業荒驕則譽喪悲夫景仁之行
當益遡考古法叢美劑工製作以報稱際遇而重獻之
則其所獲又不止是彼驕怠者将有所警矣景仁字元
德大名人世其業於上饒之玉山至正六年正月翰林
直學士兼經筵官宋褧序
　
　
　燕石集卷十二
欽定四庫全書
　燕石集卷十三　　　　　　元　宋褧　撰
　　雜著
　　　灾異封事(至元三年丁丑/)
監察御史臣宋褧伏惟天心仁愛人君凡灾異之見所
以示警戒也人君畏懼必修德以答天意然後久安長
治享祚無疆此有國之常經古今之通義也我國家承
平百年有餘列聖臨御未嘗不兢惕畏天故至今日皇
上即位以來埀衣拱手未有過舉然而一嵗之内日月
薄蝕星文埀象洪水爲患闕前火灾又自八月十四日
夜京城地震自夜達旦連日不定太廟前殿一室牆圮
神靈震驚其餘官廨民居閒有毁塌蓋京師天子所居
宗廟社稷所在是以民心皇皇上下憂恐灾異迭見萃
於此時豈國政猶有所未修民瘼猶有所未愈以致然
歟理宜奏聞集議講求弭灾之道務求實惠不尚虚文
然後可以上答天譴下遂民生伏望陛下畱心修省早
囘聖駕不勝甚幸
　　　建言救荒(至元四年戊寅按部京畿東道/)
竊見檀順通薊等處去嵗夏秋霖雨及溪河泛漲渰沒
田禾十損八九巳蒙上司累次查騐卑職亦嘗親詣被
灾鄉村一一體覆除另行外所至之處人民告訴百端
生受情状可傷飢寒藍縷不能存活強壮者猶能趁逐
微細生理日求升合老弱無依之民掃揀稗穀以粥飲
度日未蒙賑恤極被擾害蓋縁鷹坊牧馬并各枝兒怯
憐人口等指稱昔寳赤爲名騎坐馬匹懸帶弓箭器械
動輒三五十人結成羣黨間有㩦帶家小隨處坐住旬
日又復他往須索酒飯鴈食等物州縣官吏不能辨其
真僞畏威懼勢尚被凌虐不能支撑未免齊歛巳是不
堪猶且未能充其所欲故意徧往鄉村店舍害及貧窮
被灾之民自給不暇縱有一二温飽之家百般被其騷
擾雞豬口糧爲所搜奪若從其所欲則無辜之民些小
蓄積不能一一應付稍或推阻訴難輒便弔縛打拷重
者傷殘肢體性命或男子􁐶避逃匿又行凌辱妻女被
害之民亦知州縣官司不能禁治無所申訴往往拆毁
門户抛棄菴廬全家流移逃避寃愁苦楚去住兩難嘗
聞國以民爲本民以食爲天今日嵗且洊饑民將胥斃
爲人臣者理宜深憂痛念有生之民皆吾皇朝赤子性
命衣食無非感戴國恩然果因差發税糧征戍屯衛等
事爲國捐軀碎骨分所當爲今縱此曹竊圍獵之名逞
戕害之事政使善良倒懸黎庻驚駭不能聊生民之疾
苦莫此爲甚致傷和氣實由於斯若復飛放之出百姓
何以支持卑職忝居言路安忍視爲泛常目所親覩不
敢負國即日春首飢民救死不贍如蒙憲臺具呈都省
設法禁治擾民之弊其貧乏之民仍加賑恤俾遂生全
誠國家之大幸
　　　劉静修改封諡陞從祀文
竊惟道之大原出於天宏之則存乎人堯舜禹湯文武
周公孔子心法相授統緒相承自兹以降漢唐歴代名
儒宋九先生我元朝許文正公皆以得其正傳故從祀
孔子廟庭實爲尊崇賢哲啟迪世教之大義也伏見故
集賢學士嘉議大夫贈翰林學士資德大夫上䕶軍追
封容城郡公諡文靖劉因以天挺英邁之姿廓自得正
大之學負浩然之氣真知力行崇髙尚之志清修苦節
其言論則主乎大經大法其念慮則存乎致君澤民傳
注有功出處合義夷考盛德克配前人如蒙上聞從祀
賢廡不惟彰我朝有大賢之才接道統之正抑且表聖
上崇儒重道興起斯文之心又且爵封容城郡公諡曰
文靖容城乃保定一縣即非郡國以靖配文義若未稱
宜從合於部分太常禮官改議封諡相應
　　　宋髙宗帝紀論(時爲國子司業預修宋史/)
史臣曰甚矣髙宗之不幸也君於衰亂之餘時危勢迫
兵弱財匱敵兵嵗擾播越窮僻重以苗劉羣盜之亂其
立國确乎艱哉世美其能法祖宗不妄殺至禁用翠羽
鹿胎澤及物類寛慈仁厚宜若可稱然以李綱趙鼎張
浚終於竄斥岳飛父子寃死於大功埀成良由數窘兵
難魂怵魄駴餌賊檜和議甘不絶口顧崇其功任以威
權刑賞黜陟反聴其命是以忘親忍恥怙墮畏懦境土
不復獲罪當時悲夫
　　　太古字説
監察御史髙昌拜珠字太古日與予聨事諗予曰朋友
命以字舊矣君文人幸衍其義教我予辭曰予不啻不
文且有疑焉太古當泰定初丞秘書監予嘗備員典校
時相先後未始識其人然聞公卿大夫士交口薦譽者
十有五年矣其言曰太古不崖岸不畦畛不陷穽機巧
真淳樸茂洞達樂易今乃識其人服用冠佩車馬屋室
殊非洪荒之世大庭赫胥之民無標枝野鹿之態或者
哂曰子文人也論人以心乎顧以迹乎不崖岸不畦畛
不陷穽機巧真淳樸茂洞達樂易者爲今人乎爲古人
乎予斂袵歎服其言之能釋予疑遂志之爲太古字説
　　　趙宗吉真賛(名承禧至順元年進士由翰林院/編修辟御史臺掾平陽人)
睟然者容屹然者躬縝栗其外淵沉其中負汾晉之勁
氣振章逢之髙風固嘗效編摩著作之力又豈不足建
臺閣廊廟之功此所謂觀其德符而可以體其道充者
耶
　　　酬徳子元豸冠像賛
彼美一人被服惟寅凜氷霜兮中抱若將批兮逆鱗貌
温而恂恂氣肅而誾誾山立兮揚休正笏兮埀紳是蓋
嘗始命而攬轡於秦隴滇蜀再出而按部於楚粤甌閩
者也揚振洪綱趨拜紫宸諫遊幸於春蒐備顧問於時
巡其所以守正持平藴秀含淳者固基於父兄門地培
植之厚仍重以詩書禮樂浸灌之純使人望之足以摧
姦慝化獷驁又何必規規然踣邪觸佞然後稱剛介之
臣徳潤乎身澤加於民臺閣雍容髙步遐振乃知是丹
青之筆所以權輿乎黄髮兒齒之生面於麒麟也
　　　司濟民畫賛(名楫平原人由蓬萊尹爲山南憲/司知事年六十八)
氣充兮色愉神肅兮貌臞表風儀之深靚豁衷素之﨑
嶇是蓋孕靈於濟岱之境務本乎青齊之區然後致臺
閣歴練之明達脱郡縣奔走之勤劬所以埀裕子孫藏
富田廬者乃福澤培養之厚豈屑屑於法令簿書者乎
賛我諮諏強力有餘方將収之桑榆而奮翼遽可以告
老而懸車也邪
　　　御書和齋賛
祫皇出閣世祖命太子贊善臣王頔侍講讀東宫裕皇
所習字書凡六七幅皆如家塾常式署御名髹櫝金縢
中秘嚴謐臣典校時獲欽覩之逮仁廟聖慈毎奨諭臣
下進階官御批付中書手筆莫不錦標玉軸珍藏於家
後至元己夘臣叨恩司臬山南中興守臣阿哈瑪特出示
今天子御書和齋二字筆意雄渾布置端嚴日星炳明
風霆鼓動雖聖學天成祖宗崇文之所自也謹拜手稽
首而述賛曰於赫我皇睿知天資聖明文物時出用之
維昔東陵暫駐六飛貳守陪扈敬恭奉持帝嘉乃心寵
錫宸翰昭囘穆清其光有爛奎耀於躔虹采是貫飛白
鄙唐題劍陋漢聖祖崛起龍朔洪荒列聖尚文中外寳
藏我皇緝熈列聖有光臣褧作賛式叙天章
　　　淮東僉憲耿彦起畫賛(名汝霖京師人/)
目炯兮顴髙氣肅兮神韜有峩者冠有粲其袍所以躋
華顯於昭代實兆乎孕清淑於神臯善澤涵濡文教薰
陶載瞻風儀明監莫逃唯周慎可以立勲業唯峭厲可
以懾貪饕然後允恊乎秋霜烈日之義邈矣夫五佐三
輔之豪謂宜騁羈靶於驍騰歴廊廟而遊遨慨屢持於
憲節殫六轡之賢勞繄刺促乎憂民致駸尋於二毛福
祉之至川流滔滔吾將遲老成之徵用遽可歎其不遭
也耶
　　　特穆爾布哈豸冠像賛(字仲彬今湖南監憲/)
凝然其軀烱然其矑貌古而容舒氣肅而神愉是爲中
朝鐵面御史之圖和粹深潛謹厚安徐坦襟度之無間
恢材器兮有餘知之者識其爲華顯之族不知者以爲
欿然退讓之儒我有夙好翺翔宦途出則並駕坐則聨
裾知之深而敬之篤故能摸寫其萬一庻可以敦乎薄
夫
　　　清敏齋銘(山南憲司經歴散竹仲文之號/)
振振幕賓顔扁昭示儆戒無窮稱述有謂貪墨由濁懦
不立志清心潔身敏以集事猗與休哉顧諟勿替
　　祭文
　　　誠夫兄大殮畢祭文
維元統二年嵗次甲戌十一月二十九日癸丑弟翰林
修撰褧謹以少牢之奠致祭於亡兄集賢直學士國子
祭酒誠夫公之靈於惟顯考生我弟晜同胞五人厥幼
爲褧弱不就傅實受學兄謂材可教變化昏駑十四而
孤俾不廢業流離南土同飢同寒稍長及冠侍客浚都
艱難跋渉靡遑寜處道蔡淮江返覲南中同事筆研爲
舉子業母氏棄養同還京師兄魁文場我戰弗利劘淬
再鼓忝預末科同仕王朝于今十稔妻孥同爨迄無間
言褧生卅年獨共兄久暫違之日十僅二三方期樂康
擬倫春泮皇天后土乃遽奪去生離弗堪遂成死别邈
矣音容不同斯世嗚呼哀哉其痛如何載惟我兄孝親
忠君學古而文剛廉介直之人之德之志之學弗伸弗
究僅止於斯嗚呼哀哉其痛如何今兹之辰斂藏五體
柏棺杉槨敢曰無恔幽㝠異途不可復見割牲陳奠式
薦哀誠嗚呼哀哉同胞五人厥幼爲褧物故者四惟褧
獨存其痛如何尚饗
　　　祭中書左丞王儀伯文
維年月日國子監丞張彞户部員外郎王守誠翰林修
撰宋褧應奉塔布台程詠典籍諳都樂濱州同知巴延
大樂署令巴延謹以牲酒之奠致祭於故中書左丞王
公之靈於惟我公天挺英特氣邁學醇才副厥德剛方
闓朗誠篤淵塞蔚爲儒宗佐我邦國受知明聖崇登峻
陟典郡仁惠賛政忠直善良我知僉壬我堲羣疑衆難
剖辨極力古今事物原委失得毫末洞見陳説不息暫
居侍從讜論肯黙開示士子講問戒飭諄諄面命貌温
可即耽嗜經史樸素服食不矜不逸小心翼翼猷爲述
作器量鑒識靡一不善昭示典則嗚呼哀哉明哲之資
承弼之職瞻仰之重信任之嗇六十而薨畜憾在臆朝
著卿士驚惋愴惻我等小子情曷可抑甲子廷對庸菲
愧㥾公位(闕/)　天子有勅公預讀卷品第無惑載沐教
誨均被培植疾革憂疑訃至痛䀌聚首抆淚阻於匍匐
敬致牲酒託祭墓側式薦哀誠傷悼何極
　　　祭特穆爾布哈大夫文(爲御史時作/)
維至元四年九月壬戌朔越十一日壬申御史中丞某
等謹遣監察御史劉承祖以少牢之奠致祭於故御史
大夫特穆爾布哈公之墓惟公禀靈穆清襲慶忠良臣
隣之資邦家之光德粹而厚貌恭而荘儀型山嶽聞望
珪璋禮義詩書教化綱常遜志於學大業昭彰動止有
法言笑不妄却逺華侈冲虚自將素位富貴驕奢不萌
列聖股肱任重力強式副眷注弼諧謨明僉壬小人我
則力戕直清公忠我則載揚彈壓百僚師表四方主持
國是振舉憲綱功在王室論協賛襄令德令儀不僣以
爽嘉謨嘉猷致君虞唐謂宜耋艾遐福熾昌謂宜紳笏
磐石棟梁云胡遘疾淹延竟亡國誄殄瘁宸衷悼傷矧
在同列痛心惶惶弗克予哭窀穸之藏馳情官次遣祭
墓傍有俎肉崇有酹者觴邈以將意涕泗惟滂嗚呼哀
哉尚饗
　　　省墓祭考妣文
惟至元四年嵗次戊寅十一月辛酉朔越三十日庚寅
孝子監察御史褧謹以牲酒之奠敢昭告於顯考安仁
縣尹贈嘉議大夫户部尚書上輕車都尉范陽郡侯府
君顯妣范陽郡夫人李氏之靈伏以生育之恩昊天罔
極日月不居棄養逾世褧縻宦籍違逖先壟久缺汎掃
負罪幽明展省來兹適值逺祥敬陳菲薦不勝哀慕尚
饗
　　　祭二先兄四先兄文
維年月日弟褧謹以牲酒之奠敢昭告於先兄道州學
正𢎞夫息州税務都監達夫之靈兹以王事來荆展省
先壟祔祭於位不勝哀感尚饗
　　　祭謝榿齋文
維至正元年嵗次辛巳八月丙午朔越四日己酉翰林
待制宋褧謹以柔毛酒酌之奠致祭於翰林直學士贈
國子祭酒文安謝公之靈而言曰惟公之生天性卓然
正學既明多藝且賢聰悟非常聞見實繁讀書則五行
俱下義理隨解作文則縱横岀入倚馬萬言人見其文
章議論之浩瀚孰測其抱負藴蓄之淵源百氏汎覽易
道獨𤣥其知黙守豈徒窮研故始筮仕而佐牧已澤及
乎民物累拜命於館閣闡文教之昭宣數議政於大廷
凜操守之獨堅苟委寄以重任邈官業之可觀何蒼蒼
之莫測倐痛恤於逝川嗚呼哀哉竟不少延始予羈丱
公始加冠從我正獻與公周旋棲遲嘯傲荆楚往還予
壮公老同立朝班交久情密與同悲歡居則席接岀則
轡聨評議則臆見多協辨論則脗合不偏譏謔笑怒肆
其瀾翻不少芥蔕灼其肺肝公之交予序齒則懸尚論
鄉井公蜀我燕始終無間禮義不諐予或畧其兄事之
禮公亦謬以爲才俊而相憐我知公深不苛不煩進退
以義知命樂天汪洋若陂性宜佩弦有所制作厥思綿
綿操觚遣文力追古先辭㫖微直風氣渾全其來也滔
滔江漢之波其成也嶻嶻嵩岱之山流麗乎短章揚侈
乎大篇黼藻典册筆削簡編粲烜赫於當代示來哲於
不刋悼斯文之不幸慨不作於九京嗚呼哀哉竟不少
延前嵗之别予巳惡年命之週於甲子今則薨逝僅加
一年始聞病疽驚怛不安當公壽旦聞訃襄樊由荆而
秦予縻於官一酹臯緩罪莫自寛赴召禁林艤舟江干
割牲釃酒於公新阡宿草不哭禮經有傳朋友大義予
豈無權思公之切晝夜不捐今兹猶寄書於地下未以
爲永訣於重泉公貌莫覩魂庻可還(音/旋)聲淚俱下公其
聞焉尚饗
　燕石集卷十三
欽定四庫全書
　燕石集卷十四　　　　　　元　宋褧　撰
　　碑誌
　　　從仕郎翰林國史院檢閲官姜君墓碣銘(有序/)
君姓姜氏諱天麟國祥其字先世傳自隴徙長沙實居
之曽大父必政大父應期咸戢景没世考時可勤儉樂
施里閈善之贈從仕郎泰州成紀縣尹妣谷氏賀氏並
贈宜人君賀出也生之年爲至元戊子天歴二年四月
廿又八日卒官京師明照里得年四十二其秋從母弟
楊端状君行實懇予曰内兄與君同科甲且交最厚善
今物故銘墓石者宜莫君若敢請予義不得辭遂叙次
之君幼嵗資警㧞端秀成紀君誨之畧不假貸毎期其
興宗未成童成紀君棄世且屬兩宜人以教君爲務君
即服膺先訓勉就外傅稍長惟學由静成也徑去登南
嶽曉霞峯讀書五年不歸家弱冠走京師方求見鉅人
元夫請益以卒業復惴惴貽去親逺遊憂獲罪名教輒
南還時詔舉德行明經科迺屏斥世故痛自刻厲講肄
嶽麓精舍久之二妣繼不幸終喪復入京至治二年故
相東平忠獻王以君嘗遊其門堂帖下胄學補内舍生
明年中大都鄉舉又明年爲泰定改元禮部貢舉廷對
賜同進士岀身授將仕郎翰林國史院檢閱官預修英
廟實録史館屬首待制官下迨典籍凡六等檢閲官次
在五故事僚寀才屬時望者被學士院薦奏不計資給
以次進居上列曰遞陞或移文銓曹再給告身易階官
仍舊職曰勤畱四年君将滿秩法應得七品恒念亟被
恤典則少報罔極㑹學士院勤畱章抵天官遂改從仕
郎復任檢閲官數月封贈命下喜曰鄉叨科名第華吾
身今寵賁考妣庻慰禄不逮養之萬一矣重以近代尚
焚黄展省禮蚤夜嬰念慮不頃步置以官守竟不暇命
端代行毎惋惜不舍娶唐氏封宜人亦能相其夫子者
子男三瑜瑾謹敏知嚮學理尚幼女一在室以年月日
塟君於某州某縣某村某山之原嗚呼予固未始識君
及同登進士第後聨預史屬甫諳其爲人性嚴整雅潔
愛交遊飲酒尚氣後人遇一言合即欲與之終身少不
直意則棄去不復顧見闒䢆懦緩者噤不一談仕翰林
製撰寡尠無可事者獨以才器自許其恒言曰朝家設
科取士士抱負所學貴其用世殆非止札翰詞藻而已
當挺挺自致於曹局有司簿書期㑹力踐華顯暴著儒
效顧可爲人迂邪噫察君之言俾才與壽稱如敭歴幸
願其事功果何如哉予故哀而銘之銘曰士秉淑靈毓
才經德用舎繄天庸心則惑赫赫府怨置散奚慙天實
命之我承我堪嗟若姜君質表亢爽仕品登七亦既優
奨奮欲行已直情毅然天莫予從抑志弗宣惟昔問學
凝於孤苦持循先訓靡輟寒暑力不鹵莽天忱報之慶
賞及親有子書詩江潭之源載崇惟隴地善日協𦙍裔
承寵植石孔堅用鐫我辭我辭不誣式者監兹
　　　大中大夫陜西諸道行御史臺治書侍御史仇
　　　　公墓誌銘(有序/)
至順三年春太中大夫陜西諸道行御史臺治書侍御
史仇公稱疾自免僑滄之長蘆鎮冬十一月廿有八日
竟以疽發背薨明年春子朴格䕶柩來歸将以某月日
祔塟大都宛平縣夏荘先塋状世次行事道公治命泣
拜屬筆銘墓石予不文哀存殁義諾之公諱濬字公哲
上世家臨潢徙京兆金爲燕人金蘭州司法忠源爲髙
祖明威将軍福爲曽祖皇贈集賢直學士亞中大夫輕
車都尉南陽郡侯德明之孫奉議大夫福建閩海道肅
政廉訪副使贈嘉議大夫禮部尚書上輕車都尉南陽
郡侯鍔之第三子至元十八年生長安幼喪母適世兄
鋭尹蒲城縣畱撫育之既而侍尚書公閩中還讀書淮
浙大德四年尚書薨孤苦無依賴然卓有樹立志㑹舅
氏故中書參知政事郝公拜户部尚書挈還京師十一
年武宗即位太保曲岀引見便殿有㫖侍仁宗説書東
宫至大二年授将仕佐郎資國院照磨辟禮部令史轉
掾集賢院延祐間遷從仕郎大都䕶府照磨用爲中書
左司掾郝公薨棄役理喪葬事至治元年進承務郎太
廟署令英宗親享太室百工執事惟謹公密邇薦祼進
退稱㫖改禮部主事泰定元年以奉直大夫拜監察御
史先是他御史劾中書參政楊某贓状得㫖将訊詰宰
相欲逭其罪奏補省臺宗正雜治公抗疏曰御史臺職
專糾劾今宰相欲變亂祖宗法不可誓以死請竟從臺
鞫杖免有貴幸當納伶婦爲側室適奉㫖充太廟時享
獻官公監察即朝堂誓齋所斥其不潔不可事祠祀代
去河東鹽運使吳某盜用官物事覺公馹往案問奏罷
之二年河決雨水百姓流殍疏請㑹集元老大臣講求
致灾之由弭灾之道㑹地震蝗旱灾異逾甚公及二三
同列毅然上封事謂地隂當静今動得非執政有失調
燮乎又兵亦隂象得非掌樞機之臣軍政有所不修乎
宜修實效答天戒俱不報章三上陳缺政併言御史大
夫呼圖克圖奸邪不忠曩附阿宰相曲庇參政楊某自隳
紀綱不勝重任移文上都分臺事聞大夫罷宰相不悦
激天子怒行幸還将羅織罪名逮捕治書侍御史苗某
治書侍御史蔡某等繫詔獄置對公等上印綬待罪於
家衆懼禍不測公泰然以處獄久始釋置公等不問其
他前後列論如額森特穆爾在樞密日嘗受賕今不當
知經筵事太子詹事輔𨗳之職今不當用宦者某爲之
姦臣特們徳爾罪惡無状先朝已籍没今不當囘給貲
產浙西廉訪使王結篤學廉直爲一御史挾私妄論今
當伸雪處士吳炳史約等當召赴館閣内外官文行優
者參政班辰張昇等二十餘人省行當任風紀拾遺補
闕稱職一時久之起爲宣徽院經歴四年升奉政大夫
户部員外郎明年進朝散大夫吏部郎中天歴改元庻
政更始御史臺奏除僉燕南河北道肅政亷訪司事未
上改中憲大夫禮部郎中明年遷右司員外郎旋改刑
部侍郎進階亞中閲月授中政院判官内批階官中大
夫以奨之至順元年復除江北淮東道肅政亷訪副使
再遷吏部侍郎皆不允命參議樞密二年拜西臺命至
則承荐饑之餘方務綏輯而公不可畱矣公性沈亮雅
潔涉獵經史通吏術期待甚重審思慮恒自周防不妄
然諾才祫而稱位可尚也夫享年五十二嵗祖妣王妣
郁娶劉俱封南陽郡夫人子男二朴國子生及格也女
二長女適晉陵張碩次幼銘曰我驥我馴我璧我珍彼
蹶與瑕嗚呼奈何我駿我白何害於昔憾固可以釋銘
告營魄尚安此𤣥宅
　　　國子生杜儉墓誌銘(有序/)
泰定四年秋先兄正獻公時爲禮部郎中訪翰林編修
孟道源語次見少年貌晳身頎然磬折入斂容揖正獻
目其詳緩慎重問孟君曰生誰氏曰中書東曹掾杜宏
道子也歸以語褧明日告故禮部員外郎王景荀曰爲
我語宏道吾長女子年将笄欲與爲婚姻家宏道喜諾
天歴二年醮禮成生子閏郎寜寜皆及朞夭至元元年
春生以力學致疾七月十五日戊午殁年二十五以是
月二十三日丙寅葬保定定興縣先塋之次生資通敏
明坦自兒時沈静寡黙不妄戲笑不憙飲酒嗜讀書年
十七以胄子入國子學晝夜且誦且綴文時國子生以
年及二十五乃積分得貢試年及而生歿矣故公卿大
夫縉紳師友莫不惋惜初國子生員漢人朝官七品以
上之子聽補二百人而他有奉㫖以凡民厠其間或言
其非國子中書令禮部詳定宏道方爲其部郎中同舍
生或嗾生曰吾輩以公卿子弟入學今他入者衆盍白
而父從其言生曰功名有定分吾輩讀書而操心如是
不可且吾父素嚴毅不敢以公事請同舍色沮烏虖即
是可灼生不死他日筮仕無躁進念明矣生慈孝純慤
居家日與里巷浮薄子弟絶不相識僮婢小有過未嘗
怒詈捶撻元統二年冬正獻薨子幼生治喪紀凡五晝
夜不寢息事賴以集生既病兩閲月子寜夭父母懼生
傷悼生則慰父母曰兒病敢以哭子加重貽大人憂乎
彼殤子也大人亦不必傷病革父母問所欲言生曰兒
何言兒何言但不幸爾然兒嘗質衣於人得鈔若干市
書數卷今存篋中幸贖以歸蓋初婚時正獻所賜也生
名儉字景裕生於皇慶壬子二月二日曽祖某贈某官
祖某贈某官父今爲中書左司員外郎正獻則集賢直
學士國子祭酒諱本字誠夫也左司由翰苑進掾中書
歴位華顯樂易豈弟不與物忤生之殁也衆咸深疑父
子皆非獲罪造物者故痛惜之或謂正獻不滿生名欲
更之者左司曰南齊王仲寳唐唐茂素裴守約皆是名
庸何害今竟不壽豈䜟耶予哀正獻妻生之志不終述
衆人之所以疑且惜者爲生銘銘曰天予其俊秀而不
畀以壽且再奪其後是爲無窮之悼
　　　贈鳳翔知府牛公神道碑銘(有序/)
至元二年冬長安牛景衡致書於予曰先父詵仕大德
延祐間以材幹謹敏積官三品援國制應封贈二代嘗
請於朝曽大父順贈中順大夫鳳翔府知府上騎都尉
追封隴西郡伯大父大用贈亞中大夫僉中政院事輕
車都尉追封隴西郡侯上世皆葬髙陵以某年月日改
卜長安縣金光門小郭村之原以鳳翔府君爲新兆初
祖方将謁大人碩儒文潛德劖諸石樹之神道以彰於
世未遂而先父殁矣景衡不肖敢不卒成先志哉君嘗
職太史敢致事状以請按公諱順字某資孝友有器局
系傳出唐相僧孺後世爲關中髙陵人屬兵燹之餘先
世諱字爵行皆逸金季喪亂公挈家避亂關東冒鋒鏑
歴艱險夜竄匿岩壑晝採拾供養父母竟不罹於患皇
元革命息兵關中甫定扶老攜幼還鄉里改籍長安迺
葺田廬務耕織訓頑惰治荒薉勤課業厚衣食節財用
戒佚遊家業日裕養親主致篤樂於教子不肯禄仕終
身年八十有竒某年月日卒於通義坊居第正寢配關
氏追封隴西郡君子男一即大用孝慈婣睦有父風孫
男七敬義詵温敏惠讓敬承諸王教某處長官義陜西
鹽轉運司庫副詵嘉議大夫奉元路總管致仕温雲南
大理宣慰司都事惠從仕郎秦州判官敏讓孝弟恬黙
克家不仕孫女二適劉瑞張某曽孫男九元德克柔景
權景衡從古宏毅永安楊奴楊驢曽孫女十二俱媲名
族噫即公治家觀之顧豈不可用世者壯則時危不可
仕時平而公老矣今其子孫蕃衍列仕版雍睦同爨爲
關中楷範則公之所以種德立教者又從可知於爲政
也何有是應銘銘曰稽古草昧乗時取貴征討謀畫馳
轥餫餽器凶事危悖仁傷義身家不養心體劬瘁徼倖
萬一珪組名位人爵之寵天道迺忌粤盛德者志不在
是天幸免死務本爲計養親修巳力田享利獻羔釃酒
優游卒嵗孝慈忠厚冠婚喪祭規橅長逺禮節密緻用
基作室後嗣是視鄉里善人耆艾昌熾子賢孫顯瓜瓞
承繼積厚發宏影響報施帝制官封國㤙汪濊彼勞生
榮公則逸致全身亂邦起家盛世爲家令祖誕有所遺
創始之業勤儉是自雲礽仰止毋或覆墜
　　　奉元路總管致仕牛公神道碑銘(有序/)
世固有負碩厚博大之器處混一盛時爲天子命吏能
有所云爲不以疵纇少㚄躓致敭歴貴顯其才足以用
世而猶未大攄其藴以殁者予於奉元路總管牛公有
是憾焉公諱詵字晉卿資簡重通敏有幹局幼業吏由
東鹽轉運司幕官久積資歴選掾陜西行省大德七年
授從仕郎尹華州華隂縣中書辟掾東曹十一年陞承
仕郎上都畱守司都事轉承直郎河東山西道宣慰司
都事丁内艱服除延祐二年仁廟遣使者分十道宣撫
天下公預選奏爲甘肅道首領官還朝改户部主事遷
奉訓大夫大都畱守司事至治二年超朝列大夫出爲
甘肅行省郎中天子重民事慎擇司牧詔中外舉堪任
守令者公被薦拜亞中大夫延安路總管居五嵗上疏
告老進嘉議大夫奉元路總管致仕國家政治夭下仕
以吏進者多然他途皆迂入掾中書始官華要又在朝
百執事操履事爲少有可指摘則補外爲左遷今撮公
所居官凡八政自受辟中書六處幕職任皆繁重末守
延安位三品貴顯顧豈齷齪滯固乏才諝者所宜至而
公歴居之可謂曰能矣乎其佐幕則所至平易懇切折
衷衆議卒歸於正不忤物不阿媚利巳尹郡則尚寛簡
務教養旌貞孝訟田宅者諭化之皆引去相讓可謂善
於其職者由是泝探公未嘗以疵纇少㚄躓能有所云
爲而誠負碩厚博大之器矣然猶有所未大攄其用世
之才也公系岀唐相僧孺之後世爲關中髙陵人國初
占籍長安祖順以公貴贈中順大夫鳳翔府知府上騎
都尉追封隴西郡伯考大用贈亞中大夫僉中政院事
輕車都尉追封隴西郡侯皆愿樸仁厚戢景弗耀祖妣
關氏隴西郡君妣李氏隴西郡夫人配劉氏封同其姑
子男二景權蚤卒景衡國子上舍生女一適奉直大夫
監察御史柴肅孫堅兒公生以某年元統二年正月六
日卒於長安通義坊居第享年七十一嵗其年二月十
二日葬長安縣金光門小郭村之原鳳翔府君之穆至
元二年冬景衡以事状走京師介肅乞銘其神道予以
不文辭不獲迺演繹其梗概爲之銘曰士奮於時屬時
有爲孰不效忠慎密之資法令是師猗嗟牛公割裁設
施順理協宜克建事功剛不乖暌柔不詭隨佐幕雍容
贊畫勾稽不怒而嬉材敏且通典郡西陲越五周朞博
哉民庸教育撫綏勸貸賑饑易凶爲豐吏畏不欺耄倪
懐思靡有瘝恫齒髮告衰引年知幾攄藴未窮笑言熙
熙身康神怡福備而終體魄之歸安固于斯馬鬛其封
德業不隳視我銘詩用告臣工
　　　西潭謝君墓碣銘(有序/)
澧陽謝君貴卿既葬之廿又九年爲後至元庚辰其中
子璿來荆請曰先子殁已及世墓道未有碣銘由璿客
京乆是以緩先子雖不試於仕其才使之仕寜後人其
卒不仕命也夫君向職太史敢謹上事状請銘請益厪
且哀遂諾至元十四年江南初降下元帥呼必哩以兵
臨澧陽淮安忠武王族子某别将騎三百由松滋來會
昏暮失道憧憧阡陌間莫知所之君攜酒饌勞問别将
疑不受乃大言曰公毋他慮某請送至軍中酒罷君持
火前導夜半與大軍遇元帥方怪騎失期使卒緣道呼
騎亦呼以應卒見火白元帥元帥喜岀迎别將與俱入
元帥詰所從來别將引君見曰全吾軍者此人也元帥
益喜以國字書及羽箭授君爲賞典徵俾持詣京帥授
官君不敢元帥多之元貞二年郡大旱縣民朱長五聚
黨柵巖險爲亂岀肆焚蕩剽掠無畏忌吏捕輒被害衆
奔還投君乃不敢犯監郡塞甫丁率兵至順林驛召君
問計曰賊與民雜處今欲縱兵恐殃及無辜聞賊畏君
可往説降之否則君能自取可不煩吾兵授戎械俾自
召募君感憤率家僮及里中願從者直入賊穴悉衆與
戰禽長五及黨與餘皆降郡欲援著令賞以一官君不
自居其功且以野人不能官爲辭郡強之不聴朝廷嘗
行履畝法郡欲盡税荒田君言澧爲道要衝曩嘗被兵
民今雖復業凋敝不能治田故多蕪薉且官兵頻嵗擊
五溪六詔日南林邑諸郡餽餉造舟澧民居多良田且
不暇耕矧墾荒乎諸郡被兵者役繁且優免吾郡獨不
當然乎迺投牒列訴郡是君言荒田遂不税君既不仕
敦本力田貲用寖饒作石橋三曰瀽溪曰順林驛獨涔
河當驛道未橋而君疾捐穀萬石屬諸子曰必成之既
成璽書賜名通濟民歌之曰水囓我足謝君出粟伐石
爲橋我行逍遙及迎師教鄉里子弟嵗水旱疾疫輒施
予貧病有喪者嗚呼最君行事其所以趨事應變除害
利民可逆睹也殆有協於勞而不伐積而能散之道歟
君諱安富以所居號西潭資雄毅通敏能自樹立大父
而上逸其諱考文彬妣江氏以宋端平甲午年六月三
日生至大四年十二月二十八日卒享年七十有八娶
黄氏繼盧氏子男四人璧早卒琰某官璿某官琪某官
女二人壻某某孫男七某某皇慶元年正月某日葬於
澧陽縣順林驛之黄屯銘曰謝後申伯光奕葉之人世
逺淪譜牒行爲矯亢非任俠辭避官賞豈萎苶戎伍鄉
導殊不習賊巢馳突勇不怯荒田無税口便捷石梁孔
道利病涉我詩其善賁馬鬛黄屯之阡永熠燁
　　　定軒先生張君墓碣銘(有序/)
澧屬邑安鄉士子張毅持其邑大夫前進士易漢懋所
述考定軒先生行實走荆南介臨功李君英踵門拜泣
曰毅不天先子葬已久墓門未有銘敢以是請按状君
諱疾遷子敏其字上世經喪亂弗可譜其先處江漢間
諱宗政者爲五世祖仕宋末以武功授保義郎知安鄉
縣事駐兵邑之西渡家孱陵里遂占籍邑中君幼聰悟
能卓立生十三年天兵下江南湖北諸郡妄自駴􁋬君
蒙犯艱險奉親避兵天門山㑹父喪山中弟某方幼君
展轉䕶柩歸窆故里喪葬如禮制少不以顛沛損廬舍
燬蕩黽勉葺理卒還定安集式慰母心遂力田厚生讀
書以養德事親教子浮湛里社若将終身者或勸之仕
曰名教中自有樂地竟不出季父痴崖公嘗病篤君薦
粥藥侍之左右無方後喜謂人曰我疾之愈醫師之良
姪子之力也女弟適繡林鄭敬仲闔門遘疫疾親友懼
相染莫有視者君惕然曰同井猶相扶持况同氣乎奮
往省療不顧雖竟不能救仍治其喪擇師教孤子俾有
成姻親家有親喪葬既卜日矣其子惑術士之論聞君
有吉地欲兩易其兆君直畀之不少恡又姻黨孤子女
年及笄君教養具資装嫁遣之鄰里貧病無告賑施不
責報人皆難之嗚呼君之德不既厚矣乎備孝友睦婣
任卹之行於成周大司徒教民之法蓋合云是可銘也
考諱良孫妣秦氏君生於宋景定壬戌卒於我朝後至
元三年丁丑壽七十有六比殁訓飭子孫索所歛棺裳
眎之曰三日後當與汝曹訣至期果逝其明了又如此
明年戊寅某月日葬于中興路石首縣東山之陽配比
干氏合祔宋進士耕道次女貞懿柔淑宜士人妻子男
四長即毅長教澧之溪東書院次某某皆蚤世次敬爲
郡庠師亦先君卒女二王佐金鼎孫壻也孫男五女四
銘曰嗟哉張君德備行醇生不逢辰没齒於鄉里之善
人昭昭不泯猶幸其子之有傳
　　　吉水州監税謝君墓碣銘(有序/)
澧陽逸士謝西潭有子四人曰烏江長官璧順元鎮撫
琰知平江州璿其季即君諱琪字君璋資明達疏敏有
幹局大德間順元蠻作亂朝命行省調兵擊討役湖北
諸郡民饟師黄平府有司計租畝第轉輸糧數多寡西
潭户應輸為石者一百遣烏江督丁夫代行澧去大軍
三千餘里道路舟湍瀨而陸巖谷篁箐艱危險巇大暑
疫癘方作死者什八九枕籍於道君慮辭情慷慨即以
糧如數授君輸之返遇烏江於辰陽盡糶其糧以輕装
歸軍食既給且私有贏利數倍其應變類是西潭老不
預家政皆委於君西潭卒烏江繼亡子幼順元平江仕
於外君家素號郡中多田諸房公賦徭役金穀出納嵗
時冠昏凡瑣屑之務悉賴君以理周致咸有法度内外
無間言尤好賓客暇日則弈碁投壺置酒食為笑樂尤
能憂人之憂周急拯危難施貧民病者藥死者棺槨西
潭遺命作石橋涔河利行人君輔諸兄力成之是謂家
之能子矣初西潭交故湖廣行省辨章靜山程公最善
嘗遣君往謁程竒君應對欲用爲從事以未得命西潭
辭程不能強嘉其孝遣歸之播州楊公薦爲軍民長官
亦以侍親不就大德辛丑嵗大饑出粟若干斛以濟授
江州路平準庫副延祐初改吉水州監税皆不赴曽大
父思武大父文彬宋民兵統制父即西潭君諱安富君
生於至元辛巳卒以延祐己未得年三十有九配吳氏
後君一月殁合葬於澧陽縣順林之原去祖妣江氏墓
百步子一人庭實能自樹立今官漢陽之馬影湖孫男
二基墊尚幼既塟之廿又三年為至正改元庭實持事
状請銘遂銘之曰在易卦蠱曰子幹父承考之吉善繼
用譽一家之政施于孝友豈必居位為政可取侃侃謝
君克協斯道名宦不急惟養是顧惜材弗施仍嗇于壽
上天孔昭克昌厥後
　　　鄉貢進士翰林書寫楊君墓誌銘
至正元年四月褧由陜西行臺都事遷翰林待制中書
命下翰林遣書寫楊君惟肖持璽書馹召褧於山南閠
五月癸夘戒途六月己酉病暍卒于安陽彰徳路總管
王侯仲方哀之帥其屬藁殯城下七月丙子朔訃至澧
君二弟惟紹惟善不敢遽告其母父知之命惟善來山
南問卒故明年夏遣惟紹䕶柩南歸因遂走京師致書
及状乞銘其墓嗚呼不文其忍辭銘哉君生有異兆資
頴悟幼工屬對六七嵗誦諸經不忘即能賦詩稍長補
郡學弟子員月朝十五升堂㑹講進退揖讓有度發明
詳盡衆賞其超㧞弱冠師蜀儒吕仁叔治春秋讀書不
釋卷夜分方寢家務妨奪則頻顣歎怨泰定三年遊京
師從故翰林直學士文安謝公學易文安于君為中表
丈館於家日與之議論君聰敏卓朗且接賢士大夫多
學益恢拓龎肆奎章虞公伯生中丞馬文貞公我先兄
祭酒正獻公俱憐其才薦諸朝不報至順三年以寓士
就試上都名中第二癸酉㑹試京師適文安考文君自
陳避親嫌不試停三年君念親老未獲禄養迺以善楷
書試補翰林書寫中髙等官制書寫歴三考始官七品
時科目暫輟君将有所待比復賓興而君卒矣惜哉君
居家孝友慈厚易直遇事通敏先卒一年文安公薨於
位子搢幼君經理喪紀咸盡其道請於上官得告舟具
喪厯涉囏嶮歸窆於鄂士論多之適權臣當國予備位
臺諫君貽書數百言以忠讜見責觀其行其氣若是豈
後人哉初至元二年君暫歸省已乃挈家北上侍婢溺
死彭城舟中旋至京妻魏以蓐難殂衆固閔其否於前
而期其亨於後也君卒時適大暑奉命南邁將遂過澧
覲省且就試秋闈武昌迤三馹不以疾少緩過鎮陽病
愈熾渡漳水委頓至安陽城北門下馬憩道側氣絶安
陽民以使者旅死紛紜來視將數百人㑹城土半摧狀
若巘觀者駴愕震蕩叵擊嵬磊隤墮壓死者二人壓而
不死目損者一人股折者一人噫是何氣之盩而值之
者暴也君字與似生於大德壬寅卒年四十世為蜀遂
寧青石縣九節鄉人先世避兵難出蜀再徙澧陽之新
安遂家焉曾祖某宋某官妣龎氏祖考震卿宋鄉貢進
士祖妣丁氏父幼學隐於仕母宋氏妻魏也子一人勛
國子外舎生以年月日葬君於某鄉某原先塋之次君
來京師有詩文百餘篇余裒輯傳之餘皆逸銘曰嗟楊
君志不展賢能興備俊選學行懿年命舛生有死疇克
免惟之人憾不淺殞道路親在逺子違養孰免跣賴有
弟輀車遣竁安固時日善文若名流廣衍死因傷生可
唁語若翁淚莫泫勛世學後將顯
　　　桐鄉甘公墓碣銘
進義副尉澧州監稅桐鄉甘天麒以其考梅山居士葬
有日走書京師致里士韓天祥狀丐文其墓銘按狀居
士諱茂源字泉甫邑之蒲村人考澤之妣程氏歿繼程
氏居士配王氏甄氏子男四人霖早世天麒以輸粟再
調今官(闕/)　天驥女三人妻吳某陶某戎某孫男五應
龍某某曾孫男三造某某居士生宋寳祐戊午至正壬
午九月卄有九日卒享年八十有五王氏先卒卄有二
年享年六十有五以某年月日合葬於其邑白雲巖西
倉基山之原銘曰帝元弔伐武南國趙山將燼假喘息
北淮南江兵難棘流播萬死生僅一桐為舒邑當其阨
伊人轉徙困頟頟易代來歸年甫卄孤惸業農卓自植
耕食(去/)織衣(去/)勤勵飭天性儉樸不躁迫孝奉繼母怡
顔色善化里黨弭訟䦧攝鄉三老别淑慝逋復賦集蕪
薉闢都鄙新造事叢棘政理繄賴左右力居家冲約睦
宗戚凶歳發廩損厥直逺道輦負仍給食高年康寧恒
肅客冠衣期集娱暇日程督奴僮事藝穡孫子詩書紛
有秩伏臘羔酒樂孔碩起家之祖理所必憂勤於始老
則佚考終厥命固窀穸易著餘慶由善積我詩衍之琢
貞石後昆構播䕃可席
　　　河内李氏新塋碑銘
中順大夫江西湖東道肅政㢘訪使李君守仁以予昔
僉山南憲事有同寮之好致書一通俾其子本持先世
行實拜請曰吾大父暨吾考葬覃懐城東故市地卑弗
稱改卜兆域襄事將樹石新塋以彰潜德敢蘄子文予
以契誼不得固辭按狀君大父諱承祖字繼先生金泰
和乙丑世為河南大家居鐵器市其先葬洛陽舊城東
二里許瀕伊洛有良田若干畆第宅園圃邸肆之業畢
具金叔世兵亂族屬流亡大父播在草野晝匿夜出采
拾以代食邂逅冦掠隣死者數大兵南渡轉客河内河
南平定還視故里焚毁殆盡田宅入勢家度不能復有
乃返河内時土曠人稀固可厚植恒産而大父猶豫者
猶心於洛也久而始占籍覃懐定居授田數十畆躬勤
儉率下耕作輸公稅粗給衣食仍訪得族子若孫三人
上黨挈還周致俾之成家大父敦篤仁厚鄉里尊敬前
至元二十九年卒壽八十有八以守仁貴贈亞中大夫
懐慶路總管輕車都尉追封隴西郡侯配王氏繼汪氏
壽亦八十並追封隴西郡夫人子男一人諱德字德甫
是為守仁之考以子貴累贈嘉議大夫禮部尚書上輕
車都尉追封隴西郡侯女五妻劉某韓某欒某楊某者
王出也妻田某者汪出也孫男一即守仁曾孫男二本
御史臺察院書吏朴浙東海右道宣慰司照磨𤣥孫男
四士潛士濬國子生士渙士淵就傅肄業女二幼在室
禮部資爽朗磊落美風儀質直簡重不妄戲笑弱冠治
家致殷阜製物尚堅朴不喜華麗儉素自奉待賓客必
豐裕民某氏嘗從貸錢數千緡後貧不能償毁劵以貰
里民王甲貧粥幼子公家十餘年撫養成立甲死其妻
無依公歸其子以養家奴陳興持錢若干逺服賈遂逸
不還公(闕/)公畧不追訪稚耋凍餒者賙恤厪至丁壯行
丐則斥之民有訟或嘗求直輒開曉以理慚服而退其
賢而好義蓋出天性生於我朝辛亥卒以至治三年癸
亥配里氏卒於泰定甲子累封隴西郡夫人俱得年七
十有三河内縣某村某原為新塋大父而下某年月日
從昭穆葬禮也初大父刻意教子孫妣汪氏亦訓之曰
語有之家無讀書子官從何處來大父曰吾聞積善之
家必有餘慶吾家奕世清白未嘗有為不善者吾值罹
艱厄河南北甫定勤苦成立若等能習儒向善後豈無
昌大者耶克繼其志延致郡名士五子有誘掖訓誨故
憲使君為學讀書究法律練政事卓然樹立由郡曹薦
吏山東憲司貢補察院别掾御史臺中書省賛幕漢中
燕南兩道肅政㢘訪司拜陜西行臺御史就遷為其臺
都事擢遷湖南憲司召拜内臺監察御史中書省選為
右司都事超兵部郎中御史臺復奏奪為都事厯山西
浙西淮西三道憲副今為江西憲使最君筮仕迄今所
居官一為宰仕一為兵曹自餘厯風紀之司者内外臺
八道㢘訪司雖清慎積階致然不曰祖禰培植之厚教
督之嚴能若是乎故君于改紀兆石未嘗頃刻外於念
慮亦孝矣哉嗚呼使大父無河南之難洛陽之田宅不
廢後昆未必如此其盛且大父母期待君何敢必其顯
達徴之古今天人之理否泰消長之機不少乖也是應
銘銘曰國有屯否景運斯興家道盛衰亦曰迭乘時古
時今岸谷谷陵蕩析離居生生是承猗嗟大父履危臨
兢燎原幾熄紹於燈燈禮部繼之焰熾以增允矣孫子
仕版載升喬嶽之崇鷙翰之騰揚名顯親孫子之能吉
竁維安體魄依憑天人理微千載可徴
　　　奉元路總管致仕文公神道碑(是篇絶筆/)
公諱如玉字璋甫宋太師潞國公彦博之後五世祖以
仕入蜀家順慶之南充縣曾伯祖而下由科第仕者七
人理宗端平三年丙申闔族避天兵南下君考某獨不
去隱居生二子其長讀書力學倜儻有用世志試吏擢
掾蜀憲以公事至京師上書謁某官王某薦於故丞相
順德忠獻王王器之未及用薨公還補四川行省宣使
右丞㢘安道重其材諝改為掾至大間書滿授承務郎
陜西行省都事省臺交稱其能留之在職凡六年陞奉
議大夫雲南行省郎中擢朝列大夫四川行省理問官
平章囊加䚟剛戾以公不善迎合攟拓細故言於朝置
不問遷湖廣行省郎中未赴囊加䚟阻命弄兵檄為敘
南宣撫使稱疾不行責其遷延顧望公卒不起事定朝
論韙之進中順大夫順慶路總管時榮其典鄉郡以比
漢朱買臣築亭於故里扁曰處鄉以示微意視事後僦
居城北屏僕從杜私謁興學教士禁賭博汰侈靡化民易
俗月餘豪猾斂避皂𨽻蠧政者稍徙去為他業南充闕
令西臺御史張𢎞道時主岳池縣簿公察其人幹敏可
用舉攝令决滯獄五十餘事囹圄遂空貧死者無所於
歸往徃寘骸骨僧舎巖穴間命𢎞道度地瘞之里俗上
元伐柏構燈樹歳數千株小民急迫每盜斫墓中木公
悉禁止不敢犯敬神愛民歳不飢創二亭於東山者曰
大觀果山者曰紫雲與士大夫登覽今為勝槩四年始
代去年未七袠致其仕遂授今官謂所知曰吾願足矣
平居教子侄書不去手歳時偕親友遊晀飲奕自娱以
終天年至正二年二月十六日薨於正寢其生之年則
至元丁夘享年七十六歳祖考某贈中順大夫廣安府
知府上騎都尉追封鴈門郡伯考贈亞中大夫慶元路
總管輕車都尉追封鴈門郡侯祖妣某氏封鴈門郡君
妣某氏封鴈門郡夫人公前配楊氏繼夾谷氏俱封同
其姑子男一人允中楊出也廕某官女孫二長適喬克
誠次幼以其年三月某日祔葬於某之先塋六年春允
中來京介雲南道元帥舒嚕存道持里士馮百藥狀以
予職在太史泣拜請銘其墓道義不得辭今槩觀公行
事豈庸人哉在陜幕也妖僧作亂奉先屬邑省臺聚議
計無所出公意氣閒暇操簡牘布置行遣馳報朝廷檄
郡縣召募丁壯據守要害移文省臺大臣率兵出鳯翔
盩厔分道討捕尋生擒之戮首惡罪餘黨盡釋罣誤者
公之功居多初城中馹吏恃勢頑黠公嚴條治之使者
始獲餼膳供張之奉闗隴大侵公往賑恤有術務活貧
乏富者不得冐給在雲南建言烏撒屯兵不利宜州縣
犬牙制之勢分權削可無後虞事聞命省臺樞府及公
雜議衆是公言未報歳餘果叛屯兵千人盡沒咸服先
見諸侯王王禪孟夏出畋於霑益州省憲祖餞於郊王
飲公酒因言曰天子以王仁愛命鎮撫邊陲今二麥將
登遊獵非時王曰業已出胡不蚤言之然當嚴令約束
不使有所擾翌日罷獵而還賜金酒觥以賞之丞相亦
耳吉尼恣横不法公數諫止不聴由是怨之百計中傷
竟莫能加害移文中書誣以專權廟堂直公奏調理問
以解避嗚呼以公之才之氣儒行吏業倚以治民何有
不可哉顧用之未大故功施於世也淺而復傷或尼之
沮殆命也夫所居仙門鄉相對有碕峰頂石如冕者世
稱石官人山遂以石山為號公薨石亦崩焉其文賦歌
詩號石山集者凡若干卷蔵於家(銘辭逸/)
　
　
　
　
　
　
　
　
　燕石集卷十四
欽定四庫全書
　燕石集卷十五　　　　　　元　宋褧　撰
　　行狀
　　　故集賢直學士大中大夫經筵官兼國子祭酒
　　　　宋公行狀
　　　曾祖逸其諱
　　　祖珪贈中順大夫祕書太監輕車都尉追封范
　　　　陽郡侯
　　　父楨忠翊校尉衡州路安仁縣尹兼勸農事贈
　　　　嘉議大夫户部尚書上輕車都尉追封范陽
　　　　郡侯
公諱本字誠夫初諱克信世燕人至元十八年辛巳生
大都為美坊二十年户部公出為杭州東南隅録事判
官公受句讀於杭士石厓何天麟即聰悟可喜二十六
年户部公遷歸州興山縣主簿公隨侍之官縣荒僻民
頑陋僅百户無師友公閉户讀書學皆自得大德三年
户部公秩滿出寓武昌貧不能謁選五年改江陵路平
凖行用庫提領須次未上公始終其間聚徒獲束修以
養六年侍户部公赴官平凖俸薄公聚徒養親如武昌
時兼教其弟息州都監克敏及褧傳性命理義之學於
慎獨先生王奎文昌甫以俊秀子弟補江陵路儒學弟
子員學業精熟才器通敏為憲使陵川郝采麟文徴所
知將擢為憲掾㑹薨公不能求知他人遂輟薦或勸從
事學宫階是獲職教一縣公亦不答十一年户部公薨
藳殯江陵母范陽夫人年且老户部公厯仕南土雖二
十餘年小心謹畏家素乏蓄積公至是孤益貧苦殆無
以衣食喪祭哀戚之餘教童子七八十人講授紛㳫親
理衣鹽雜務苦心力學不以寒暑晝夜作輟當食亦置
書其傍披覽硏究不覺七箸之及口飯羮數冷溫而後
進始得終餐夜分乃寐幾廢寢食至大二年故易水何
公瑋仲藴平章河南行省經理屯田至江陵公聞何賢
且故太子贊善靜修劉先生之友上書請見何才之憐
其貧親未歸𦵏謂郡守趙嘉郁文卿曰瑋不才備位大
臣素志求賢報國兹行得郡二三人今復得宋乃貧若
是汝盍資之奉父喪挈家易水上讀吾所蓄書苦諸子
學然後薦而用之盛德事也趙諾而助遣之三年服除
單騎北上至南陽聞何薨公曰吾所以行者將謀𦵏與
養為存歿計爾今所依者亡吾孟浪將安之復歸江陵
教授不輟貧益不自振處之益安學益富而德譽日益
隆矣皇慶元年憲使李彧從周熟公才諝薦為河北河
南道肅政㢘訪司掌書客汴久不樂去省母時仁廟詔
以科舉取士公曰朝廷待士如此吾志決矣河南司憲
凡四檄辟之竟不赴延祐三年范陽夫人棄養權合𦵏
江陵六年挈家北還名動京師故西臺中丞張文忠公
希孟文章德業負一代重望時為禮部尚書見公著述
大竒之日與議論如故(闕/)　舊命子惟健從之游録公
著述移文吏部乃騰章上中書薦試館閣之職吏部以
科舉方興不肯官儒士之由他道進者為辭張復三移
文曰科舉所取皆時文宋某所述乃科舉所未有乞移
文翰林考覈用之竟不許張怒曰何天官泥法之如是
宋某豈終不用者邪七年英宗即位大魁大都鄉試至
治元年廷對為天下第一賜進士及第宰相命京尹給
儀衞騶從導至所居實自公始授翰林修撰承務郎同
知制誥兼國史院編修官預修仁廟實録辭直而不俚
時英廟製鹵簿舉親祀禮翰苑製撰紛冗公初由甲科
入館職雅為學士元文敏公復初侍講表文清公伯長
所知命公當筆者十七八公平昔記問該洽才情精敏
行詞務溫雅宏麗不敢苟簡毫髮加以都人士及同年
爭欲公文章公答應筆翰如流故是歳時文極多自是
士論翕然愈歸之明年冬安南國遣陪臣賴輔主等朝
貢囬以本職充館伴使至武昌適重修晉庾亮南樓落
成行省平章某欲公文記之然素不號尊賢禮士挾貴
而重於致辭微使人諷公啗以潤筆錢若干公艴然怒
曰彼縱妄自尊大獨不能遣一僚佐請邪遂不記公時
雖居散地然靜動云為嚴毅方正有識覘其器局非淺
淺者泰定元年春拜監察御史階承德郎公念布衣叨
恩驟進六品秩恒以報効自期至是盡忠論列不事苛
細按劾所言皆王綱國體逆賊特克實等雖伏誅其黨樞
密副使阿薩爾身先弑逆後乃告變朝廷以功掩過恬不
加罪公上疏言其罪絶滅倫理後雖有莫大之功舉不
足贖乞早正天討太廟失仁宗神主盜久不獲公上疏
言在法民間失盜應捕人等違限不獲猶且治罪乞重
罰在京應捕官員及太常禮儀院官中書宰執視事不
常聚散無度日趨禁中有兼旬不至中堂者僚佐曹掾
恒不得同堂議政公上疏言其偷安苟容壅滯機務刑
政差池紀綱紊弛乞戒飭臣僚自非入直宿衞日期須
令日聚公府以决庶政俱未報在位僅閲月改國子監
丞時晉王初即位從來者皆椎埋無知獷悍豪横無所
於歸或百十為羣剽刼殺人恒州道中事覺逮捕右相
旭滅傑奏釋之戍北邊蒙古千夫長使在京邸朱尚醫
妻女偶道過邸門外千夫長及從者自車中白晝奪入
朱泣訴宰相曲庇置不問民間憤怨㑹風烈地震有旨
集百官雜議弭灾之道公卿枚舉他事公獨言特克實餘
黨未盡誅及仁宗神主未得恒州盜不治朱尚醫寃苦
莫伸刑政失度昏弱之甚灾異之見職此之由辭激氣
憤涕淚横集衆俯不能答獨中書平章政事公撫按亟
稱之今朝行間有及見之者是年冬進兵部員外郎奉
議大夫國家幅員視古為廣要荒州縣赴京師動涉萬
里因定制四川雲南福建廣南西五道三歳一遣官㢘
慎有幹局者詣所隸行省偕行臺監察御史注擬三品
以下官比奏聞降制勅先遣赴上是歳適當銓朝堂久
才公俾分典福建銓福建八路瘴癘少地富庶善闕什
六七或可以賄取公一以公道處之向任惡闕今優之
善闕今補以中下稱提銓擇遏絶姦弊人法並用得黜
陟宜二年還朝轉中書左司都司奉政大夫今湖廣行
省㕘知政事段轉由為太常禮儀院判官奉堂帖發粟
賑河間飢飢民多粟少段擅發歳飼官馬駞芻粟鈔五
百餘錠以足之宰相怒欲加罪公力言曰某向由江浙
還都道經河間民禠榆樹膚以食今猶可驗且民七日
不食則死河間去都往返八百餘里比得請無及矣段
能如此是可褒者何罪之有衆善其說迺罷三年當大
比之歳同考試大都鄉貢舉人取士精當汴處士吳炳
彦輝有德業才學望譽甚彰行省奉使司憲雖嘗俱以
名聞至是公力薦奏以翰林編修徴之時天下州郡荐
歳水旱行省及守臣往往不暇稟命於朝擅發廩粟先
賑後聞宰相患之奏自今天下雖飢逺方州郡果見餓
莩方許權宜擅發其他雖飢而未死者不許勅凖議移
咨行省主章掾李彦國英署牘至公公初不知愕然曰
安得有是如此則人皆懼擅發罪遇飢須稟命始賑民
盡死矣不可入覆中堂宰相曰已得旨奈何公蹙額慮
久退謂彦曰兹事必不可行欲覆奏則宰相不肯無已
則有策汝能從乎彦曰謂何公曰毋白宰相但尼是牘
彦徐曰公官彦吏果罪廢格公重彦輕公能負罪活天
下民彦獨不能從乎但堂帖已録是勅付御史臺臺必
已檄各道㢘訪司如此則事必彰露且無益公曰吾思
有以處之退詣治書侍御史王士熙繼學陳其事王曰
吾猶能省臺檄各道㢘訪司公牘已署未用印若論甚
善吾亦為若尼之遂果共尼其牘未幾有赦彦賀公曰
可以免矣公一念忠厚有隂德天其祐之耶公之為民
不避禍也如此先是鬱林州蠻冦作亂嘗命故將家子
李某假兵部尚書從諸主帥兵討之李在道納妾逗遛
不進兵敗歸宰相猶欲巧庇為之改官公力爭止之冬
十二月十九日昏時俄中書遣人召公議事至則已燭
宰執以下皆在公不知何為平章政事諤卜都拉謂左
司員外郎胡某曰適所奉詔藁可令宋都事觀公始知
明日欲降詔赦蓋左相都爾蘇當國得君及右相達實
特穆爾是日同入朝而奉旨作藳命中書奉行者大率
謂自朕即位以來法祖畏天故北藩叛王輯睦通好南
荒酋長諸蠻夷酋長多降附入覲皆天眷也然邇者星
孛地震列郡水潦將由愛民之心未普致上天垂戒耶
抑或獄濫而淹延不决或累朝人嘗中獻諸物而未酬
直或諸嘗有過為憲臺奪官欲復求録用而不得是二
者憤怨致然耶其大赦天下酬累朝獻物之直命中書
省録用自英廟至今為憲臺奪官者其餘前後得罪者
非臺臣不得詰治其實皆都爾蘇姦邪罔上納賄要譽
之計及諤卜都拉私議而共成之者公色變覆於宰執
曰舊制草詔須翰林曾遣召否諤卜都拉曰無事翰林
兹蓋兩相親草已經御覽有旨勿令衆知吾黨不敢文
又不敢增損不過譯為華言而已毋復他論一夜譯成
宰執將起罷公前立抗論曰本雖漢人居末僚然享爵
食禄恒思報効有所管見不敢不陳嘗聞醫者曰人病
脉不病易治脉病人不病難治以人譬國紀綱法度脉
也安有朝廷降詔大臣不知之理此繫紀綱法度紀綱
法度一亂是脉病也失今不治後不可療且即赦文言
之尤有不可今警灾異而畏獻物未酬直者憤怨此有
司細故不宜上撓宸衷是乃王言宣布則必貽笑天下
又云諸嘗有過為臺憲奪官者命中書録用後復有姦
邪贓穢者朝廷將治之耶置不問耶且自即位以來屢
以仰遵世祖皇帝成憲形於詔旨不知世祖朝嘗録用
奪官者否豈非自悖前詔耶又云止録用英廟至今奪
官者既畏憤怨當均蒙録用其在前後者何故不與本
言果可采乞大人詳議明旦同白兩相猶可及也公再
三陳請辭情懇切諸相不能聽起罷明日竟降詔赦數
日公稱疾不出四年春將滿告當㑹試天下進士中書
强起公為考試官勉從之未踰月改禮部郎中朝列大
夫條上文獻事宜凡七曰國史院倣前代制度增撰志
傳曰改試國子生曰選試國子正録等職曰國子助教
各治一經曰各路設儒學愽士用進士為之曰用㑹試
終塲下第進士為儒學教官曰采録天下士人所著之
書分等第而用其人法度周密條目備具時雖未暇舉
行衆莫不歎其言之善天厯元年文宗即位冬十二月
陞吏部侍郎中憲大夫職掌皆銓選録用薦擢封廕等
事比者胥吏弊滋公素所聞知視事月餘條舉十餘弊
嚴禁約之衆稍為肅二年秋當大比而禮部闕官堂帖
以科舉事重不敢失期命公攝禮部事閲月真授禮部
侍郎中議大夫不旬日天子剏置藝文監拜太監兼檢
校書籍事東海餽運舟至選三品清望官祀海神天妃
南方命公函香幣偕翰林直學士布延實哩往使嘗歳
多憚逺涉往往中途歸公徧厯閩浙徃返半歳三年恭
上欽天統聖至德成功大文孝皇帝尊號奉旨同奎章
閣學士院承旨學士李泂書篆玉册寳文禮成改元至
順進奎章閣學士院供奉學士亞中大夫時方修經世
大典撰分書局公纂述夏官政典凡若干卷編摩緻密
事備辭嚴孔子父母已封啓聖王王夫人獨鄆國夫人
亓官氏猶仍舊號由公建言降制加封為大成至聖文
宣王夫人二年冬憲臺以公忠讜向居言路不久且無
圭田之養俸薄清苦奏為河東山西道肅政㢘訪司副
使中大夫方治行改拜禮部尚書公嘗一為其部郎中
一攝行部事仍留為侍郎凡制度典禮之事援引經史
條例揆度事理物情剖决精允無復滯礙命下僚佐胥
吏皆喜其來三年復當大比行省及各處主試官俱致
書幣京師禮請館閣之職為鄉試考文官公隆厚其禮
節敦請餞遣濟寧路總管徐某嗾曲阜孔氏家長元祚
攟摭襲封衍聖公微過上諸禮部公怒躬操符文責之
曰衍聖公國家所重聖者子孫縱有過差亦當百世蒙
宥元祚者正當修己齊家以德率下自然外内睦婣大
小從化且所言之過假有實跡亦係赦前本路輒聽其
訟實傷風教未幾衍聖公薨公告諸省臺館閣咸遣使
致賻奠禮四年正旦時大行皇帝上仙今天子未至將
循故事舉行朝賀禮公曰朝賀為誰然天下不可一日
無主止宜上表皇太后不可朝大明殿朝廷從而廢禮
二月當㑹試天下進士中書命權停以俟新君即位四
方士多貧不能久客以待咸欲舎去公力請曰㑹試乃
常事不奏題不廷對何以俟為且進士一舎去四方將
以為廢科舉矣遂追用三月一日開試公實知貢舉初
科舉條制有云天下選合格者三百人赴㑹試内取中
選者百人槩言之也由前知舉官泥條制之人止憑赴
㑹試數中三取一故累舉中選者恒不及百沿襲至是
舉㑹試進士亦不及三百公持論堅請取中選者百人
實自公舉始六月今上即位上都八月還京九月廷試
進士公又奉命充讀卷官自科舉之興兩榜第一甲只
放一人公舉前代典故白宰執(闕/)放三人亦自公陳請
始㑹試廷試罷皇太后及上聞之皆喜各兩賜金幣寵
勞亡何復降制兼經筵官元統改元拜陜西諸道行御
史臺治書御史疾未赴復留為奎章閣學士院承制學
士仍兼經筵月凡三進講公講解明坦且陳告懇切上
嘉納時降寵賚三年夏改集賢直學士大中大夫經筵
官兼國子祭酒時公氣體已尫弱力疾視事稍閒猶至
監大槩一遵至元所定學規薦補貢試教養之法間有
微弛黽勉繩飭之冬疾有加寖不可救竟以十月二十
五日薨享年五十四歳中書省御史臺率六曹各寺署
及國子監致賻禮給喪𦵏朋舊同年洎兩舉門生國子
諸生哭祭柩前者十餘輩執紼者將二千人以次年四
月十九日壬申葬宛平縣香山鄉撅山原新卜之兆祖
妣張妣李配王俱封范陽郡夫人子男一人誘女二壻
杜儉尚軌皆國子生惟公性高亢孤介尚氣不屈不與
人苟合妄交遇事機警識見超卓幼貧甘苦讀書纉文
務為古學致心悸氣海寒疾事父母孝弱冠以來凡為
童子師者垂二十年獲束脩以養三十猶不能娶不䘏
也操修端潔奪擢巍科敭厯華顯致位三品使天下稱
願不啻不貽羞辱且累奉制書褒贈二代恒以考妣權
葬南土為念幼侍諸兄同筆硯怡怡膝下讓弟克敏席
户部公世賞為征官教褧有成薦補兄子彍為國子生
由侍儀舎人調安慶路桐城縣尉京官俸薄猶時割禄
米遺親族貧者交朋友厚或有干請既諾必誠篤周致
不遂必以誠告之不敢欺誕事不可為則徑情答之當
官處事守正不狥故亦有不悅者人有一節善則極口
稱道居要路汲汲援引同年及名士尤善延用後生才
俊素不善飲然遇讌㑹能談笑歌咏與衆歡洽人多親
慕願交臨事嘗思謹守法度不敢踰越視吏牘往徃親
改竄若嘗練習然法外意間有世俗所不能識者慮事
周密務當理而可行視所當為則勇往不知有推避巧
術左司吏部實權要之地歛怨獲譴甚不易處公㢘貧
自守防閑有道家人恒告不足公處之淡然疾惡之心
重頗好直言正色當公府議大政事及私居朋友辨論
雖勢軋軋其上情牽於左右公嚴厲抗辭略不少怵避
衛道之心甚切凡以儒立身或細行有未至公規戒彌
縫不使世俗非笑孔氏顔孟氏子孫凡為教官隸禮部
銓擬或他事在所司曹局中公見姓名既撫諭成就不
使淹困連蹇一預鄉試一為㑹試考官一知貢舉一充
廷試讀卷官考校精覈不事雷同始終維持勝處家事
恒恐斯文之不崇重也性好著述㑹粹凡四十卷以登
科之年號至治集文章以氣為主貴立論尚微辭辭語
典麗豐碩溫厚峭健各得其宜尤嗜駢儷樂府嘗患二
者絶學規規然必以中繩墨諧律度為念而不失雄渾
寓南中時自號江漢覉傖性樂水及漁又號垂綸亭主
人嗚呼公氣稟清淑學得心傳成立艱辛蘊抱不淺夫
何位沮於壽設施不終奚止私憾於一門實士大夫所
共惜顧其操行履厯立功立言賴同朝公卿所共聞見
然褧在同胞中從之久而知之詳誠不敢溢美竊譽獲
罪公論謹狀公行述率孤哀子誘再拜乞銘惟大手筆
矜念情誼勉副懇託辱賜之文以光幽潜則存歿不勝
哀感元統三年正月日弟翰林修撰褧謹狀
　　傳
　　　王猩子傳
河南王某至元間從鄉人五六輩商於海表始踰嶺遘
疾他商以道路故無良醫藥不即治欲偕行則海俗病
者不得居舶上羣議棄王山谷間遺米斗許洎炊具俾
自飦粥囑曰幸萬一愈即晨夜倍道尚冀追及吾輩故
逗遛以俟若若無憂五日不至期七日計已登舟毋來
追語已舎去山荒惡寥閴無居人平人殆不可一日處
矧王病罷愞不能爨欲扶掖起爨又不得火餓垂絶有
羣猩來數數闚視一牝猩掇果實以進蚤暮存問撫視
如人然自是餘猩皆不顧惟是猩如初閱月王以不火
食得差欲追前商迷失道且過期不能及猶豫久之猩
來挑欲與之交王慮不從恐召其類來加害强從之生
一男子將子同歸猩不許逃又不可後三年他商返曰
必道王病所毋相倍也諒已物故當收骨歸其妻至則
故無恙仍視舊神氣有加各相勞苦流涕嗚咽不自勝
既而喜指猩子示衆且道其由遂設詐避猩挈子取他
道出還至鄉里尋卒無子猩子嗣今居某里世業脂粉
治生形貌體法無異年若干娶某氏又有子至治元年
予來南聞之淮東府史洪濤濤聞之彭城賈氏子且嘗
見之王氏父子名不書諱之也論曰記禮者曰猩猩能
言不離走獸人自人獸自獸可與之偶乎王氏不得已
也彼狂亂之王廹辱姬媵令與羝羊交視其生子何如
者獨何心歟古所謂無外家者猩子殆似之然王族賴
此以祀傷哉
　　劉廷讓傳
廷讓武平人父詳卿典史永平之遷安縣滿秩兄喪遽
去還鄉里留廷讓母子縣中戊辰之變九月六日東兵
奪瑞州遷民鎮將西掠北平漁陽人洶湧逃死無所讓
家素儉無孳畜車牛母王良家子步不喜逺妻姜且病
母弟及一兒皆嬰孺廷讓窘廹惶懼顧念闔門坐視死
出走中途遇兵亦死等死出走猶覬幸萬一免死迺奉
王出走姜狼狽强隨行讓左抱兒右扶持王王負劍其
弟以行久之王困憊曰癡幼為累枉被剽刼盍舎之讓
從而棄兒道側襁負弟王遂獲倍道兼進同伏匿山中
竟與俱免兵退業已無所於詢棄兒存亡始長嶺峰村
民高甲偶見棄兒持去至是訪還縣人感孝義報施之
道白令荆鳯舉以事聞朝廷旌而復之讓字守謙避兵
時年十八論曰人孰不曰讓是舉方之伯道竊有說焉
度不兩全而舎已子固同攸則出已見能自斷待王諭
而始然讓以母故義不容棄弟已死苟狠戾不顧以恩
掩義棄綏存兒世亦末如之何而攸當日興言及彼此
亦攸視讓為難讓雖未達前史徽纆之戒寘諸道路幸
有生理亦顛沛之仁亡存失道天豈負焉此千載而下
愈重攸過也毋王視其子之棄孫亦忍哉
　　　張才子傳
才子諱惟賢字仲容河南鞏縣人江浙行省㕘政效中
之子性超朗俊邁有崖岸孤介寡諧恃才不妄交初名
曾父兄更今諱以廓其量稍知學即苦吟博覽强記百
氏之言悉以為詩知所宗尚泝流晉宋齊梁間富麗清
婉則主唐慕李商隠效之音節風調肖似捜抉研揣曲
盡思致必游心㝠漠湔剔疵纇然後已毫髮不慊不肯
示人故句律意度不凡流輩罕及作字遒勁有法善行
草從親宦遊數往來湖湘浙樂佳山水嗜竒勝師錢唐
金蘭室得名士則不忍舎去所與遊者汴則徴士太史
呉炳江夏則文學博士吳涉延祐末京師太學生六館
生不下四五百才子毎與月試賦有錚錚聲時文治日
熙海内學士大夫雲集輦下才子締交愈不苟篤契誼
者僅數人執政王公繼學儀曹馬公伯庸名鑒裁當世
咸契重才子新製一出嘖嘖不置口才子亦不自矜或
拉其投謁輒蹙額掉臂去不事容悅苟合流俗莫之知
久之應鄉貢進士舉不中游吳中親且老而急其仕屬
河南憲府辟為掾勉從之使以下咸禮敬不以吏待㤗
定元年入補家令司令史未幾轉禮部令史才子素以
清簡自處而寺署曹局猥冗叢脞醻接撓敗人興趣每
忽忽不樂且少讀書致心疾居常羸瘦重以不得志於
科名恥操簡牘事公府恒刺促自憤恚形於篇章竟以
是病卒年二十九實泰定丙寅也嗚呼以斯人而斯壽
斯位天乎惜哉兄惟敏字孟功清慎能官今佐汴省幕
府才名尤工詩弟惟則字季通聰頴亦早世有子娶趙
氏遺腹子某集若干卷蔵於家論曰詩三百篇後極盛
於唐中州江左率昧趨嚮本朝作者固夥而才子能知
所主亦卓越不羣矣前代設草澤文詞清麗等科人才
間由是進使才子生斯時取高等必易易也豈復歎其
不辰彼以綴緝進躐清望授以筆札他無所能徒睢盱
惝怳自失其視才子賢不肖為何如噫古所謂名者在
此而不在彼才子之名其可謂稱情也夫
　　跋
　　　書揮涕集後
揮涕集一帙凡五卷杭於潛謝君堯章録其所自為大
母考妣壙志祝文洎哭二弟詩及一時才大夫士所作
哀辭挽章思親堂罔極庵記若銘詩題咏也觀是編知
其人孝弟且賢矣哉其大母亡於延祐丁已考妣二弟
繼歿於其間距今至元丁丑纔卄一年凡五喪矣予不
幸略與之同予生十四歳當大德丁未先考尚書府君
棄諸孤至大辛亥逺夫兄廕息州監稅客死官所延祐
丙辰先妣范陽郡夫人去世次兄𢎞夫長兄敬夫以庚
申辛酉相踵物故元統甲戍先兄祭酒正獻公又薨皆
同胞也嗚呼堯章之悲之思我則知之矣詩云他人有
心予忖度之苐未能如堯章暴其悲思之心於是編為
可媿也
　　　廷對貼黄引
皇慶二年仁宗皇帝詔天下以科舉取士又明年為延
祐二年乙卯得士五十六人五年戊午得士五十人七
年庚申仁廟賓天英宗即位詔科舉仍舊制時臣先兄
國子祭酒諡正獻臣本洎臣褧預大都鄉貢故陜西行
臺中丞諡文忠臣張養浩時為禮部尚書實受知焉臣
因獲遍閱乙卯戊午兩科進士程文之在掌故者卷牘
委積厯腐將半惟乙卯科進士廷對謄録卷首有讀卷
官考第甲乙語文將竣乙覽所僅存者凡二十九帖䕶
都㳫兒等二十七卷迺集賢直學士臣趙孟頫所批張
起巖許有壬二卷則翰林侍講學士諡文敏元明善筆
也臣私取藏於家二十年矣亞中大夫臣何鏞為之裝
潢成軸臣惟當時之盛典文臣之名筆宜寳惜之昭示
悠久後將有所徴云至元四年秋九月奉直大夫監察
御史臣宋褧惶恐頓首謹識
　　　跋李重山家藏坡帖二幅
凡役事始焉因民之所利而利之既成與民同樂此有
民社者說以使民民忘其勞之善政也借船之帖見之
士大夫立身行已果無媿當世暫被左貶人定勝天付
過之帖惜未免畧露戚戚若夫翰墨之妙當俟識者鑒
諸
　　　書白峩庵記後
近代孝子喪親率廬於墓所朝夕守視不忍舎去亦不
死其親之義皆思亭後塵在大賢何足以臧然文人勝
士徃徃筆之於書用敦薄俗尚有所興起其善善豈小
補哉詩曰孝子不匱永錫爾類其是之謂乎
　　　書進士題名石刻後
潁川趙君伯器典簿國子監日搨七舉進士題名石刻
裝潢各成帙科求一人書其後亦賢者好事之一端也
我國家自仁廟睿謨獨斷力興斯文以科目取士累朝
繼之起延祐乙卯迄元統癸酉凡七科乙亥暫停後至
元庚辰詔復舊制嗚呼興也停也終之復也人乎天耶
伯器殆必有說至正癸未四月跋
　　　跋北山遊記後
國子博士金華吳正傳出詩文一編曰北山遊記蓋其
鄉人處士金履祥吉甫許謙益之故翰林待制柳貫道
傳今江浙提學黄縉晉卿編修胡助履信某官葉某審
言張樞子長釋無一及正傳前後遊金華北山之所作
也諸君子以秀爽之資及宴閒之時騁逰覽之樂播賦
咏之工披誦之餘敬羨不能已且恨予之不能及也予
行天下見山固多始生於歸州之屬邑曰興山興山在
萬山中少長於鄂於荆壯歳遊朗澧湖湘延祐已未自
南中還燕下大江亂淮泝河達京師筮仕後數被命出
使道齊魯趙衛之交次厯㑹稽四明温台括蒼由蘭溪
過衢信踰閩嶺抵漳泉返焉繼而蘄黄同安安隨郢峽
均房諸州郡皆常至赴西臺幕職驛過成臯北芒臨潼
歸途走商鄧間道最所見大則五嶽之華亞焉者居庸
太行終南太白藍田武闗天台鴈蕩廬潜九華武當荆
山南條大别之屬洞庭之君山九江之東陵任城之鳬
繹濟南之鵲華不注也雖然大率匪舟則騎或乗筍輿
皆匆遽造次之頃涉厯經過其形勢姿態雄固峭拔蜿
蜒起伏晦明隱見秀麗明潤者固見矣然未之遊為慨
念跋涉之勞未嘗得以歌詩見於紀述蓋予資庸鈍而
職奔走求如諸君子遊覽之樂賦咏之工則未有也是
愈重予敬羨之念然予身雖勞而所見多諸君子逰雖
止北山固樂較其得失殆若不相懸者歟始予雖不獲
預是遊觀其紀述模寫殆盡厯如在目前是亦預也是
則正傳固未嘗以遊夸予而且以遊之樂見及又幸余
固有以酬之去歳秋天子幸上京還予備員小司成偕
正傳恭迓乗輿於昌平馬上指㸃南口諸峰巒脉絡蟬
聯盤結維軸限隔風氣屏障神臯相與嘖嘖予喜其襟
度目力殊高亢卓朗他日歸以告北山諸君子計必能
如予之想像羨北山之遊之樂至正癸未五月日跋
　　　跋孫履齋周益公二帖
廬陵孫義方以宋相周益公與其高王父履齋論修後
漢三國史徃復翰墨見示蓋履齋之請急於正名分扶
綱常非迂泛强聒者益公辭之篤乃深知其事之不易
而慎重之歟今年夏四月宰相以遼宋金三史未有成
書上聞聖天子命大臣碩儒總裁其事擇文臣四十人
分局纂修褧叨預其一因臆度益公之辭之所以然予
既喜今之平園克負斯文重任又竊自欣幸獲執斧鋸
以聽梓人之指使已乃復媿樸鈍不文若褧者亦冒昧
秉筆豈不畏南董之鬼笑人耶或謂予曰君家錦半臂
安在至正癸未冬十月第四局史官國子司業宋褧書
　　　跋宋上舎李文剛誥勅二道(廬陵人/)
李上舎釋褐乃徽宗罷科目以三舎法取士時也前宋
文舉得人於斯極盛然或有病其濫者上舎由邑簿改
差州學教授其有聲於時者歟迄今二百餘年孫子荐
罹兵燹能保其告身以傳於後亦賢也夫(告身政/和五年)康州
教授李文剛告身以時考之尚書諸臣署銜乃蔡京何
執中侯蒙薛昂也(政和六年太師魯國公蔡/少師太宰何尚書左丞侯)
　　　跋孟天暐擬古卷後
揚侍郎以太𤣥凖易法言凖魯論而劇秦美新君子病
之柳柳州作南睢陽碑用駢儷語紫陽夫子謂子厚非
不能古文特作劇爾河東孟君天暐延祐間為胄監生
明敏英妙質美而行懿由鄉舉得解從事臬司憲部掾
樞府進中書西曹及今典國子監簿二十年間讀書不
廢亦賢矣哉嘗擬先秦西漢諸作摹倣工緻大夫士皆
與之然遊戲翰墨殆若作劇者其志則子雲也嗚呼文
以載道道之大原出於天其傳則由堯舜迄孟軻氏先
儒稱孟子文章不可及道之傳也天暐進道與文其必
學孟子子歸而求之有餘師秦漢云乎哉
　　　跋艾氏策
臨川艾蜚英十策皆正大周密藿食憂世孰不迂之然
士為世慮不為身謀雖扣閽無從是則可尚比者以才
名辟掾公府獲轉而上聞庶行其言不徒罷神苦心也
昔予先兄集賢正獻公識其兄伯蒼於延祐之季嘗題
其文稿曰空言者今予復書是策之末固已美伯仲負
有用之學而尤愧謭劣之辭不能如正獻之序空言之
蘊奥精切也
　
　
　
　燕石集卷十五
