#+TITLE: 抱犢山房集-清-嵇永仁
#+DATE: 2016-06-11 12:25:49
#+SOURCE: github.com/kanripo/KR4f0028 master 53b1f25e                
欽定四庫全書　　　　　集部七
　抱犢山房集　　　　　　别集類六　(國朝/)
　　提要
　　　　(臣/)等謹案抱犢山房集六巻
　　　國朝嵇永仁撰永仁字留山别號抱犢山農無
　　　　錫人康熙十三年耿精忠作亂永仁在總督
　　　　范承謨幕同被拘繫承謨遇害永仁亦死難
　　　　四十一年追贈國子監助教是集前三巻曰
　　　　吉吉吟百苦吟皆其陷獄時與承謨及同諸
　　　　人唱和詩曰和淚譜則為同難諸人所作小
　　　　傳也第四巻曰葭秋集第五巻曰竹林集乃
　　　　其舊刻第六巻附録同難㑹稽王龍光華亭
　　　　沈天成二人之詩文雍正中其子曽筠編次
　　　　付梓永仁以諸生佐幕尚未授官而抗節殞
　　　　身義不從逆其所為詩文皆縷述當時實事
　　　　獄中不得筆墨以炭屑畫於四壁閩人重其
　　　　人品録而傳之得存於世令誦其詞奕奕然
　　　　猶有生氣與范承謨畫壁諸詩同為忠臣孝
　　　　子之言不但以文章論矣乾隆四十六年十
　　　　二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
　　嵇留山先生傳　　　　　　　　姜　垐
　　先生諱永仁字留山别號抱犢山農晉侍中紹之
　　後祖居虞山父中書公以官居金陵先生嘗遊梁
　　谿樂其山水家焉年十六補博士弟子員未幾食
　　餼居家恂恂孝友生平無書不讀制舉而外雅好
　　詩古文詞下筆千言立就顧數竒屢躓塲屋鬱鬱
　　不得志先生以父母年老出就館榖尤精於醫所
　　至活人無算殆將安貧養志藏器以終身矣范忠
　　貞公諱承謨者太傅文肅公仲子也中書公與太
　　傅有舊忠貞公撫浙時雅聞先生名思折節下之
　　先生乃以故人子進謁公一見深許有國士之目
　　適奉命督閩延入記室邑侯吳公置酒為餞酒酣
　　賦踏莎行詞多戚語先生心不欲往中書公曰中
　　丞以國士相待揖汝為上客讀書所學何事顧不
　　為知已用耶且太傅舊誼何可忘促之行先生室
　　楊氏抱二子曾筠右丹送至吳門止外家之紅橋
　　莊外是日天色甫明薄霧漫水面送者佇立河千
　　淚涔涔下若不勝慘切生離之狀先生曰嚴父命
　　敢不往顧念兩大人年過七旬汝歸善事堂上撫
　　吾子吾行思所以報知已無為我戚戚也遂鼓棹
　　而去入閩過仙霞嶺謁關夫子廟禱於神曰余此
　　行佐范公救民也若萌利欲心必奪我嗣聞者震
　　悚咸知先生志不苟矣甲寅春逆藩耿精忠將叛
　　先生請於范公曰事迫矣與為忠臣寜為良臣盍
　　早為備因為公畫策請撥協餉補緑旗額兵安插
　　逃弁酌議屯田冀收拾人心殺賊勢又請假巡海
　　之名提輕兵駐上游制賊方是時㑹城文武大吏
　　及公麾下士皆預中賊餌公號令格不行先生嘆
　　曰吾輩不知死所矣有間賊偽張筵宴公先生誡
　　勿往公曰吾大臣以死報國將安逃乎挺身往賊
　　果誘公閉宻室隨下先生及同事者於獄被逮時
　　獰卒數十張弓矢執白刃驅之若就西市先生了
　　無怖色謂同難王生龍光曰予兩人氣誼頗同死
　　之日願魂魄聚一處王生亦應聲許諾義形於面
　　是刻天光慘淡日氣昏濁先生處亂屍血窪中俄
　　迫至逆邸脅之降不從促草安民檄不從誘以官
　　又不從賊怒甚欲置先生死地乃假章奏事令鞠
　　者窮詰指為禍首先生毫不置辨曰死何足惜但
　　願一見范制府得瞑目耳賊無如何乃命錮之先
　　生在獄蓬首垢面械鎖鋃鐺寒暑燥濕蟣蝨蚊蚋
　　攢嘬之苦靡不徧嘗方之文信國之坐小樓其苦
　　什百也因作百苦吟忠貞公與同難諸君子俱屬
　　而和之先生工詩尤善填詞少所作遊戲三昧一
　　種膾炙人口至是悲思憤鬱所作皆極淋漓沈痛
　　不堪卒讀賊甚惡之防範嚴宻禁絶楮墨乃燒桴
　　存炭圗著作於四壁入夜隂房鬼火照見壊牆字
　　跡熒熒飛舞先生擊節而歌羽聲悽愴聞者唏嘘
　　泣下范公寄語先生曰死吾分也君何自苦為先
　　生曰死於忠與死於義一也各宜努力幸勿為念
　　幽繫凡二年於康熈丙辰九月十七日范公遇害
　　先生聞之仰天痛哭曰所不即死者欲從公有為
　　也今已矣遂自縊死同死者紹興王龍光松江沈
　　天成瀋陽范承譜三人次年
王師進勦福建平制府上其事部議以先生係諸生無
　　贈銜例令所在給優䘏銀若干兩先是賊以殉難
　　諸人屍骨毁棄郊野三山林子能任覓先生骸骨
　　製棺殮之至是先生之僕程治得扶櫬歸方先生
　　之殉節也室楊氏僅二十七嵗聞之水漿不入口
　　誓以身殉後以舅姑老子幼忍死守節仰事俯育
　　茹荼集蓼凡二十八年次子早夭卒撫其長者成
　　立壬午曽筠舉孝廉楊氏以節婦建坊表閭而范
　　公之子時崇開府廣東念先生之忠且義力請於
朝得以諸生
贈官國子助教崇祀范公祠盖異數也丙戍曾筠成進
　　士讀中秘書
天子稔其家世每
禁試咨賞者再丁酉擢置
講帷
特授山右學使者曾筠清廉有守所得皆寒畯晉人士
　　稱祝之人咸謂天之報施忠節不爽云
欽定四庫全書
　抱犢山房集巻一
　　　　　　　　　　　錫山　嵇永仁　撰
　詩
　　吉吉吟(并引/)
　吉吉吟者何東田嵇子於甲寅三月同中丞范公罵
　賊被繫禁錮難所至初冬之夜夢遊東嶽見諸靈異
　都非悼境已而仙吏降階延佇似皆熟識者仙吏身
　後各有一役抱一大硯不知何義想亦掾曹之屬供
　紙筆於殿上天子耶寤後境猶在目知非恍惚之所
　結搆遂倩人齎香楮丐神明之我告神示以籖曰石
　榴花發後此事甚分明至今佩二語於胸臆間耿耿
　如也越一日又夢仙吏執手板於側余叩之曰自何
　所來答曰斗部他無所語再叩之不應但以手板默
　示余凝睇其上有古吉理侯四字其葢包藏余之歸
　期乎人生流浪海中其苦無涯生寄死歸熟計已久
　時至即行無復痛惜所難忘者垂白之老親耳天或
　憐念東田子之死非死於貿貿而欲鬻利危疆也非
　死於懵焉㝠焉而不知速去以逺害也乃死於義也
　死於義則天何忍使義士之老親不得所於家鄉耶
　此又不可必而可必者也余於積病之中著百
　苦吟和淚譜又東田醫補十三巻其餘正欲次
　第闡發奈禁錮已久病患愈深起居之際不能
　支持著書之事從此寢置余之半生苦心血於
　鉛槧者亦徒結來世之緣而已矣誠恐形神一離有
　筆難述尚就可以攤紙吮墨之時隨意所欲吟輒筆
　之於篇總以吉吉弁其首云
　　秋夜次蒙谷韻(范制府在難中筮得/蒙卦别號曰蒙谷)
寒衣何處授徹夜紙窗明節近天香逺人稀鬼火生枕
書多是淚死國亦無名千水千山路捐軀自有情
　　缾蘭次蒙谷韻
嗟哉王者香幽谷紛未静採擷人自喧詎奪山巾性春
風不入帷秋月照孤境賴此數日妍芳馨彌老勁
　　雨夜詠袍次䝉谷韻
蕭蕭風雨落花茵海角天南擲此身泣擁牛衣無少婦
卧虛布被愧平津寒來空自聞敲練冷到方知有結鶉
裘葛與君為故物未能消受總酸辛
　　雨霽即事次蒙谷韻
北馬南轅何所圖麟愁鳯泣為誰拘卧聞嶺上風雲合
棲向籠中羽翼枯腐血錐心魂自黯熬形錬骨氣難蘇
壯年贏得成衰老雨後頽唐酒一壺
　　癸丑秋邑侯吳公餞余於聴梧軒招集秦太史對
　　　巖陳進士椒峰暨詞客殳山夫余澹心諸子同
　　　拈踏莎行調末以憔悴二字限韻詞中有孤城
　　　殘角夢家山亂帆影裏人憔悴之句余心怦怦
　　　動歸述之老父欲不果行老父曰相國舊誼其
　　　忍負之遂促余行至幕府日輒病脅痛號欲絶
　　　恐届不禄之辰歸念頗切舉顛末告之蒙谷蒙
　　　谷為余解憔悴之意亦和一詞詞内有云城郭
　　　無光村煙失翠瞥然一見心如醉停驂暫緩入
　　　山期哀鴻待爾離憔悴余讀之驚愕私謂許子
　　　九日曰言者心之聲也何為作此不祥語許子
　　　亦悚惕相對咨嗟知將不免因決情而去卒脫
　　　於難余緣情勉留遂逮於禍非知幾之暗也情
　　　所感激不忍去也不忍去而去非但薄情抑并
　　　悖義嗟乎嗟乎禍患有因端倪先兆今日憔悴
　　　至於此極余固久知之矣乃作憔悴吟
余本抱犢人東臯有荒田荷鋤將經營課僕耕雲煙天
南節度不肯放聘書早到薜蘿邊薜蘿閒挂處士牆處
士一去令君傷招攜賓客置餞觴吐詞製調魂飛揚有
心負米戀草堂堂上念舊催治裝可憐離别九迴腸陟
嶺逾灘躋險峻一步一望吳天長羇棲伏枕藥罏間海
濱倦鳥思飛還好音慰藉情凄婉勸我停驂遲入山好
友掉臂行病夫銜淚住張羅設網日月昏㝠㝠翔鴻去
無路雨雪從來霰集成蓍龜四體先分明自是愚忠被
束縛休嗤野客迷歸程吟來憔悴看雙鬢只恐秋添宋
玉情
　　被難之日尚挾鈔本秘書數冊恐其窮搜因預探
　　　而出之
秘書幾巻出懐中委向泥沙黯淡同過目雲煙皆幻物
驚心文字亦飄蓬青氊無計偕歸嶺白袷何由再御風
若使上林徴著作茂陵詞賦故園空
　　分啖白石榴
炎方産果物得此朴素質寄來憂患餘分甘口難述結
體大如拳含漿潤同蜜備嘗艱苦人離離飽其實我昔
夢東嶽靈境天剖出殿上瓔珞垂殿下冠裳即明發再
叩神神語生凛慄盼取榴花後便是分明日花發子既
結尚在幽暗室觸景乃迴憶莫非應驗疾禍福不可言上
帝重隂隲我公能格天風雷任飃飃生死皆得所慎勿
懼斧鑕
　　從前相依蒙谷者受其恩辜其德盡為衣冠中之
　　　穿窬及受難日此輩皆不與豈奸狡之徒巧於
　　　攫金者亦善於避禍歟余與林翁能任王翁㓜
　　　譽沈子天成皆落落寒素家無儋石之儲堅守
　　　硜硜之志與公誓同患難不畏刀鋸不豔勢利
　　　逆雖百計挫磨初心不拔彼奸狡者應揶揄呆
　　　漢之捨生取義也為作顛倒歌
顛倒英雄孰是非伯夷餓死盜跖肥太史著書發悲憤
問天不應增歔欷寒儒好古艱遇合牢落科塲遭踐踏
肉眼豈識璞中玉銷魂還逐風前蠟家徒四壁依傍人
巧者致富拙受貧憂讒畏譏嘆維谷猶幸知已愁眉伸
道義相交澹如水金多交深物所鄙小人有母孰養之千
里輕身浪擲死死忠死義原相成惟有罔極魂縈縈山
鬼揶揄誇明哲閭里溫飽翻偷生辜恩報恩君莫計世
上休輕天下士金烏玉兎疾如梭千秋難解顛倒意請
君熟讀顛倒歌英雄英雄可奈何
　　䝉谷每逢
慶辰輒望北再拜詩以紀之
古人每飯不忘君忠孝何曾患難分鐡鏁久嘗心似鐵
雲山難阻氣如雲但求北極星辰拱忍對南冠鬼火焚
那得因風生感悟盡銷壁壘付斜曛
　　王幼譽夢同登金山寺題樓額以開暘二字應之
北固髙樓俯萬尋徃來繋棹一登臨夢中尚作揮毫客
江鳥江花共短吟
　　其二
暘谷開時浴火珠渡江春色栁梅俱樓頭收盡無邊景
記得分明是此圖
　　索藥書
我讀軒岐書平日甚了了自謂此中人心目始分曉雖
無折肱勤亦既窮要渺危病偶一試庸醫顔色悄方知
神聖徒不在萬物表出門攜藥籠男婦輒環繞頗能去
疾苦壺天未嘗小即在禍患餘起疴亦不少誠恐先朝
露著書盈寸杪精力日以衰筆墨覺繁擾方帙散與衆
冀拯枉共夭公裕濟世懐顛沛尚矯矯視人有痛癢酷
似茹荼蓼為我覓殘書痌瘝謝億兆
　　寄養生書囑令鈔存
余家中散公好習養生言才多而識寡不獲終天年鍛
銕栁樹下彈琴竹林邊飲酒好放浪傲睨權貴前其意
薄人世但願為神仙子孫多修逸猶得讀遺篇仙家書
浩瀚精微難以傳所留雖糟粕亦能破拘牽公在蒙難
時几席列瑶詮探討如熟悉寄我意拳拳洲島邈難即
樓居復迍邅静觀聊意㑹恩義等雲煙安能寫黃庭猿
鶴相周旋
　　病中與沈子天成
萬折千磨病體纒秋宵起倒一絲懸勞君燃火炊糜熟
夢阻還家半覺眠
　　其二
藥椀參苓日所須而今伏枕尚躊蹰艱難始識天心好
消受平生粥一盂
　　余輩在難所夜不貼席每晨輒鼾卧難起林翁晨
　　　興料理盥水糜粥為賦辛苦篇
辛苦復辛苦老翁殊太賢鮮衣美食數十年一朝患難
自炊烟我輩頓忘服勞義紅日曝腹猶鼾眠翁本宋代
文昭後淵源理學名家胄蚤歲投筆慕蕭曹繡衣御史
斂容就海隅明末擁唐藩參軍一官且拂袖擾擾塵氛
不可知欲隠山顛與水湄攘臂下車愧馮婦履尾猶幸脫
藩籬裹糧棄家遊方外元戎下士虛左待疆場正值用
兵時牖户綢繆桑梓賴鯨鯢出沒繋安危招徠恢復
知為誰盈庭無如李閣部節制八閩安邊陲運籌決勝
視帷幄大半皆出翁所為樓船勦海紛紛舉請修文德
罷師旅紅毛謀入中國巢疏陳養虎未䝉許臨終遺草
開漁禁欲俾遷黎早得所更是孤兒處危疑老臣有子
淚盈楮防微慮逺翁德髙交情生死敢辭勞至今每讀
樹滋集撫掌歎息人中豪英雄若以成敗論我曹難免
逐泥糞推心置腹伊何流一籌莫展空拳奮鎖聲琅琅
柝聲淒與翁起坐聽寒雞勸翁且復就髙枕明日敲冰
和菜虀
　　蒙谷以炭畫壁自云目之為狴犴聲
孤臣畫壁炭痕香十日熬饑絶水漿叫破帝閽俱是淚
嘔殘心血更何傷留題觸手無斑管得句驚魂對土牆
只恐他年重拂蘚斷章零落泣斜陽
　　冬夜夢迴月照孤影聊以誌感次蒙谷韻
憶公趨神京後車前旄旌祖帳紛絡繹縞紵贈分明握
手盡賢喆登堂叙弟兄所重在道義殊覺意氣橫輦下
久濶絶卿相猶知名輪蹄日滚滚暗觸紅塵驚外吏縱
清貴焉知内峥嶸鴻鵠遭彈射弋者思逺征此鳥薄雲
霄網羅安可擎愧彼髙蹈蹤出處心交怦
聖明未敢負事業殊難成非若太平時張弛無變更
公來當其厄飲恨復吞聲報國惟捐軀延喘待時
清留取嚙雪志無玷丘園情僕本爨下餘亦復同
哀鳴梁溪溪上泉濯足兼濯纓此願不能遂翻身騎長
鯨讀公還家夢英風吹北平
　　燈前梅影次蒙谷韻
凍蕊苞含霜雪痕吹香散影若生根怕隨籬落沾餘土
盡掃鉛華慰斷魂屋角酒杯難一醉天涯紙帳幾同溫
無端飄墮成孤質寒鳥啾啾叫破垣
　　偶成
貧女自村野使君覺姣好不以色事人進退一以道妒
者集如蝟視之若蒿草蒿草有時枯金石不可槁迴視
眉黛人能得幾偕老區區樸陋姿患難實為寶
　　籠中畫眉次䝉谷韻
夙昔隔人境飲啄自静好徘徊郊外山棲止雲際島撫
躬雖渺末氛祲無足惱青鳥傳素書黃雀啣至寶是物
各有奇志豈謀粱稻誤墮虛聲中塵垢不能澡生死屬
他人禍福奚足道閬苑有瓊枝𤣥圃有瑶草舊時嬉戲
場拘墟空在抱此身寄樊籠此心戀野老
　　覽鏡中白髮次蒙谷韻
漫誇龍鳯大夫姿何似山郊祝壽眉用世自然難避世
酬知焉敢效無知三分駿影惟存骨一種顛毛但有絲
不分此生憔悴盡旁人猶道是情癡
　　䝉谷以炭畫紙上書顔杲卿伯夷蘇武三古人相
　　　詢欲擇一為決絶地也但被執大罵求死既不
　　　得十日絶水漿求死又不得是杲卿伯夷天已
　　　不欲令其繼之也無已請學蘇武為作擬古詩
常山舌既乾兩耳了不聞聲留白刃間遲迴遏隂雲首
陽腹已餒薇蕨徒芳芬精氣彌豪放鼎食安足云維彼
蘇屬國持節牧羌羵十年如一日冰雪嚼紛紜求死既
不得堅志豺虎羣從容與激烈大道原無分上林白雁
札終得達
聖君願言勵忠悃天心將罷軍
　　紀異
香煙繚繞壽亭祠千古衣冠繫所思忍使忠良遭陷溺
先教烈火自焚帷(甲寅三月望晨署中闗帝/祠神幔空中舉火自焚)
鳥雀空靈得氣先知幾無復戀簷前人間兵氣猖狂甚
入屋紛紛似避鸇(是月之内簷雀如驚/鼠狀悉避入屋内)
貯水凝空瓦缶盈朝朝挹注藉澄清無端聲剨如冰裂
從此兵厨不問羮(厨堂外有貯水大缶容/數十汲者忽然寸裂)
扃鑰重門霜較嚴下帷童子絶窺覘如何黑夜聞排闥
屋上狐狸影自潛(幕府鎖鑰夜間如有物/出入及平明封閉如故)
官扇迎頭舞向風馬前儀衛去匆匆天清日白迴飇急
五帝祠邊沙蔽空(蒙谷是日馬過五帝祠其掌/扇無風自舞從者竟不能持)
　　秋夜夢回紀舊事次蒙谷韻
尚方賜藥拜恩濃紫禁宵傳出秘封刻刻五雲馳慰病
盤盤大内撤殊供身當逆難堅金石夢到雲霄渥鼎鐘
自是臣心通北極遥知南望淚千重
　　初度自嘲即次蒙谷寄祝原韻
人生四十更何為仗劍天南負所期平世虛生留氣魄
危途迥立見鬚眉闗山涕淚庭幃逺賓主伶仃天地悲
還憶田間農圃舊短衣破帽也相宜
　　其二
一到兵厨滋味忘飱荼茹蘖覺尋常萬千苦盡天心在
九十春深馬齒強鬚鬢星霜前嵗白形骸土木近來蒼
老親倘記兒時事蓬矢桑弧總斷腸
　　其三
野鳥於人何所圖網羅驅迫阻江湖風波匝地身粗健
骨肉全家眼已枯國難到今縫掖重塵埋此日壯懐孤
青春莫恨無花放留取花開向晩途
　　其四
買犢將耕溪上田田荒犢老客迍邅誰能沈醉忘千日
我獨知非早十年仙佛學來塵劫内柏松厯過嵗寒邊
何時重整犂鋤具夢想桑麻已隔緣
　　其五
寄我新詩慰我情遥知義在萬緣輕(蒙谷題抱犢吟見/贈有義在萬縁輕)
(生死遥相/守之句)衣冠文物䝉塵垢襆被琴書付亂兵病裏兩
年神愈旺歌來百感氣俱平人間若不逢霜雪桃李春
風浪得名
　　其六
檢㸃年華次第吟清明纔過雨淋侵儒編盡向風塵誤
醫學新從患難深幼子愚頑留侍祖孤身陷溺賴知心
古來忍詬還强力世上浮名酒漫斟
　　有云蒙谷步履難移起立需杖扶之聞而嗚咽與
　　　林翁掩面揮淚
公年纔四十憂國髪早白况嬰非常變戈㦸相逼迫挺
身蹈鋒刃殺者翻愛惜明知不可屈復恐縱羽翮正在
危急時天地走霹靂電掣金蛇光雨噴神龍液晝夜晦
㝠中燈火慘然碧欲操生死權到此亦無策重牆加禁
錮遂與人世隔勺水粥半㿻精力就枮瘠寸步倚孤笻
艱難在咫尺有時肆訕罵左右皆辟易人生無忠孝何
以持氣魄我與諸同儕忝公座上客聞聲而噓唏淚落
腸崩坼誅孽與扶良天意方顯赫
　　月下松濤次蒙谷韻
皎皎窗櫺月照此衣内珠澹泊類禪寂聲沸心常孤淜
湃如奔濤萬馬争須㬰已在金戈中何暇慮雈苻誠恐
天宇崩袵席無良謨去嵗雷雨震隂陽儼合符今嵗大
風發赤子難藏軀丁男習鼙鼔老弱供役夫十家九出
門隂屋走妖狐境外野狼集境内猛虎驅寜任虎狼食
患難不相扶當其處堂時燕雀笑人迂蕭牆佈荆棘決
裂暗逺圖神龍一露尾豈能顧頭顱我非明哲材頗稱
抱杞徒憂天不䘏身未免死道途夏日猶若此冬夜非
有殊心骨亦以摧遑復問肌膚憔悴二三子兀坐室西
隅寒暑共偪仄何時步通衢死者業速朽生者尚故吾
願天早息兵賊首先伏誅逍遥松風前掉頭洗塵汚
　　䝉谷寄心經說義覽之頓覺身世皆空亦火宅中
　　　之清涼散也系以詩
齊梁佛教入中國翻譯金經重石刻自此黙證西來心
便覺塵網縛羽翼名教大端在君父語言文字黜楊墨
究竟生死是苦海尋津覓岸此為得遭逢劫火性命輕
不空諸有即迷惑鼔山袖子演宗風開堂説義破茅塞
髠翁原屬過來人焚香靜悟手一則大千毫髪照鬚眉
日月經天何可蝕却掃蒲團向上㕘此經化作青蓮色
　　蒙谷見遺雪棃
五内俱煩熱渴飲不得漿雖鄰大道側綆短愁汲長火
雲大如輪炙手如沸湯家居名泉里輕身去故鄉夢寐
九峰下涓滴生清涼如何墮羽翼陷溺摧肝腸握此香
水棃感激意相將平日推食心固結為哀傷曾幾變寒
暑遂致成滄桑入口猶唾餘沁骨誠難忘願與同懐子
甘苦始終嘗
　　餉蜜羅柑
藏柑前嵗寄髙堂三山方物殊清香不得太平同一啖
羈囚異地心徬徨徬徨分食難下咽兩載相思不相見
劈破盈盈似淚珠吞聲還復胷頭戀此柑漫説甘如㫖
天下酸心未若此
　　對顛僧
鎮日向魑魅無如對此僧笑來天際闊癡絶道懐增弄
腕馳風雨忘機掃葛藤不知竒險地偏自踏寒冰
　　䝉谷見示云欲寄微物將意守者不從為之悶絶
　　　敬答
東南鼎沸何物有但願骨肉今速朽求死不死天胡為
欲寄故人遭掣肘鯨鯢作浪風波邊借問幾時安枕眠
夢魂各自能來徃留取寸心明月圓
　　贈王龍泉守備
壯士不負心臨難獨慷慨秋霜寒肌膚百折亦何害飲
酒飽啖肉豈肯就狼狽平生殺人多此身無沾蔕生死
等閒間主恩總難昧偷顔祈苟活名節將焉賴黃金養
健兒大半是狡獪但鼓脣與舌水火成寃㑹希圖保妻
子罔知忠孝大違衆懐抱同君家稱竒最斷葷學佞佛
萬事出天籟
　　侯翁舊將也年已七十矣隨公南來有妾相從(紀/氏)
　　　(處州/人)年未滿四十難作之日自經而死一僕婦
　　　一蒼頭同時并死噫亦烈矣哉
侯翁徐州之賢豪彎弓遼左筋力熬壯嵗馳驅能自立
出入營伍多勤勞致身建節貔貅上衝鋒冒敵邊海瘴
數十戰陣飽經嘗老年氣槩益精旺甘心閒散歸舊里
芒碭有田買耒耜攜家原為報恩來節度當年恩重哉
覆巢生死不可知正是裙釵決絶時臧獲相隨黑夜月
耿耿黃泉淚流血
　　七月二十八夜大風吹瓦自四鼔至次日已時雨
　　　淋淋不止僵立其下冷顫欲死為賦怪風歌
大風吹瓦落葉飛天昏雨急穿四圍蓬頭赤脚如鷺立
毛羽濕盡無所歸淋漓水深積尺許危檣逆浪争幾微
傾山撼嶽森嚴威金戈鐵馬聲依稀人生患難至此極
空羡季女守斯饑季女斯饑巖穴端縱然陋室亦清安
任他拔木牽蘿補即有傾盆當瀑看出門正踏危機内
何止凍餓稱艱難炎蒸寒濕疫癘攢蝱蠅蟣蝨紛成團
戾氣所鍾燄難觸呼盧使酒生波瀾驚魂未罷驚又起
一日恐懼千萬般為公死豈偷生公尚在死無名百年
之内怪風少此風應感天地情
　　漂母吟贈祝子再賡
淮隂窮餓日垂竿遇漂母進食哀王孫此意自千古僕
在瑣尾中蛇鬼混為伍夙昔厮養兒攘臂亦作武唾穢
滿牀頭低聲不敢怒拚此垂盡身輕人若糞土豈知刀
砧餘尚復戀故主上天鑒寸心皮骨未盡腐雖然昏濁
時塵外各有取祝子英雄姿冰雪濯肺腑結交第一流
賢豪屈指數卓立清白軀不肯傍廊廡以此遘奇禍忌
之類猛虎同時受縲絏笑談忘痛苦殷勤識故舊林翁
驚相覩性命須㬰間且復勸酒脯屋烏轉施愛與僕話
縷縷私意竊許可鯫生非狂瞽偪處慰晨昏疾病憐咻
噢僮僕日授飱未嘗間風雨幸免食粗糲充飢安貧窶
我非封侯相欲報君何補只此一飯恩緩死力重努
　　和幼譽早春詩
天時人意想陽春剛到春來笑此身凍雪已消遲暮恨
寒花空憶小園貧炎方霽景推今日多難題詩有故人
漫道彩鞭喧令節也知亂後各傷神
　　䝉谷詠牆角仙人掌詩中垂念余病詩以答之
一枝浪擲土牆根道是仙人掌上痕端為孤臣憔悴裏
天開雙蒂説迎恩
　　其二
不服參苓已兩年每逢入夏痛熬煎憐余間阻殷勤問
多少深情毫素邊
　　訊林翁所覓書
老人覓得幾般書夢蝶乘牛道所居獨有淮南子書好
少年漁獵愧生疎
　　毛子賓留除夕在禁寄饋燭炭
楚冠同戴不同名爾為官來我捨生親在許人憂轉愧
家忘為國辱偏榮蠟消除夜風前淚炭熱寒宵雪内情
善易年來應更進漫持河洛問君平(賓留善/河洛數)
　　有人製新服見遺裂而返之
苦殺王孫不受憐側身狼狽意陶然綈袍氣暖顔凝厚
短褐毛穿骨愈堅挾策驚聞官況好埋憂甘作楚囚顛
升沈異地真懸絶從此雲泥道路邊
　　蒙谷眼力糢糊寄詢方書藥物
眼光豈似漆患難總蒼茫淚染糢糊影愁看戰伐場方
書還自檢藥物仗誰將何日開眸子浮雲掃大荒
　　栁絮行
昨日街頭賣菜傭道是楊花滿城郭落水沾泥舞向風
嘆惜朱顔賤揮霍東家西舍掩空帷别引春光入簾幙
嫁壻莫嫁從軍兒地北天南恩愛薄弓衣箭室壁生塵
物在人非惱閨閣前年跨鞍争出門誓將飲馬黃河源
吳嬌越豔生致取區區糟糠安足論事勢蹉跎嵗月緩
枕戈卧鐵蟣蝨滿天道順逆常分明塞翁得失難預算
藳砧志氣多驕矜自家枕畔不曾暖只道鴛鴦易作鄰
拆夫散子供笑嗔誰識故園飄栁絮顛狂片片㸃芳茵
生死沙場歸未得翻令家雞亂撲人
　　摇尾行
摇尾復摇尾毋乃當年之黃耳可憐走街衢三載不得
肉沾齒低頭宛轉聽人呼路旁老兵將手指此犬當初
遭豢養福寧甲帳曾棲止朝出獵斑馬鳴夕掩圍狡兎
死鷹驕隼怒誇得禽㨗足郊原無若此虎冠鎮將愛殺
商海濱抽刃如屠豕金銀玊帛堆成丘後房子女前箜
篌椎牛未肯厚養士狗欄日食分庖羞春風顛撲白日
變昔時部曲今仇讐旌麾錦絡亦已矣蛾眉皓齒隨波
流珊瑚既碎珍珠泣煎膏焚齒非無由獨餘此犬少著
落蹄寒骨痩聲啾啾殘漿冷炙便苟就何人拉上南山
頭
　　壬子下第後改治春秋未卒業輒遭禍亂念此事
　　　未了仍向友人借書窮研走筆紀謝
鼔篋嘗受書鯉庭重風雅鄉塾所面命埋頭壇坫下窮
年問毛公四始理瀟灑偪側走科塲知稀遇合寡清秋
嘆濩落匏繫傷草野誰遺數巻來同學手鈔寫云是
獲麟篇校定不苟且公榖鑿鴻濛安定設罏冶時乖而
道危此義未嘗假深愧記性拙日夕手重把管窺甫及
半喪亂吞聲啞文章棄如土性命擲如瓦喘息今尚存嗜
好獨牽惹死生固有分讀書志難捨向君借琅函一了
夙業者
　　李生
李生貌不揚下筆能文章鬢秃尚淹滯資身無一長妻
子厭藜藿十日九未嘗寄居市廛中徒手奚所將公來
慰流離收拾附宫牆分俸給月餼骨肉完糟糠此意余
獨解鼓勸誠忠良駑者猶不棄駿者感難忘一朝禍患
作鼎沸如探湯甲帳走鼪鼯朱簾羅刀鎗驅赴殿角門
拷掠先受傷余輩四方客同時遭桁楊維子隸宇下怪
悉行與藏極刑聲痛苦大聲呼彼蒼公也念瘡痍開界
活羣氓棄地多膏腴屯田在墾荒富國兼足食庶幾撐
海疆立談偶相合被録受恩光條陳諸機宜事事皆心
傷訊驗果非謬加罪真豺狼鬼薪楓亭驛血淚灑道旁
黑獄二三子憂汝攖鋒鋩箠楚壞筋骨饑寒鄰死亡近
聞里巷傳形骸尚未僵伶仃舊妻孥行乞共一方我家
幾千里黯然魂飄颺
　　劉紀綱
太傅初入闗紀綱年少小喘息隨鞍韉待漏驚天曉來
往承天門入直五雲表抱裯還進食左右身繚繞從征
絶邊塞冰霜凍飛鳥經月無人烟汲水百里少咄哉黃
頭郎飛騰類騕褭雖多諸健兒不及此竒矯體㑹在意
先忠厚省煩擾馳策三十年老大心憂悄買馬赴危疆
賣價供荼蓼風波赤地起巢傾類俘殍束縛遭窮究宦
槖詎微渺聞言氣激昻口舌休妄掉我主為清官天下
人争眺撫浙四載餘逋累尚環繞東南財賦鄉未嘗愛
寸草況兹閩海窮何忍困億兆請君檢囊槖百金用未
了此乃馬價貲蒼天所皎皎籍者意沮喪白圭色愈皦
道路吞聲哀重閽㝠且杳
　　祝子再賡贈被
地折天摧雲日黃與君同難各踉蹌網羅開後闗心處
襆被攜來穏夢鄉落魄無親空慰藉知音賴爾識佯狂
庭除兒女盤桓足莫憶風波惱斷腸
　　書寄
炎海春三月傾覆梧桐枝疾飇驚鳯凰誤遭羅網羈昔
鳴髙岡上今為羣鳥欺延頸不食粟心記朝陽時生理
既斷絶逺與丹山辭早脫塵埃去免為䕫龍嗤
　　丙辰六月初七日暈
臺上占天禍福端陽烏黑暈盡團團禁中象緯書難覓
大抵還從分野看
　　病中三日不飱矣林翁為余治羮感而賦贈
老翁傴僂向火罏離披榾柮烟糢糊手提五味作湯液
殷勤勸我傾盤盂腸枯腹槁不知餓病中三日還伊吾
生平善病怕伏枕所以形痩肌骨癯蒙谷闗心悉此狀
養神切囑遥相呼也知筆墨耗精氣其如思慮無時無
暫教揮灑吐胷臆猶得遣愁離斯須感翁厚仗翁扶脫
非我翁旁調攝寧待今日歸山隅
　　七夕前二日為内子生辰口占遥寄
銀漢迢迢不動波鍼樓兒女指天河明朝未必牛郎渡
添得年華愁裏多
小院深秋拭淚頻三年三度好青春白頭吟在何曾負
薄倖難為雜亂人
　　范文肅公神影懸舊署被扃婦女嵗時斂錢奉祀
　　　感而紀以詩
太傅遺恩在難忘患難中久疎家廟禮猶帶野芹風釵
珥雖微值香花幸未空帝庭如不逺陟降慰孤忠
　　我僕
我僕去何急㸃兵赴海灘畫旗秋色苦白羽夜光寒問
慰今何賴存亡汝更難未能攔道哭愁逐戰雲端
　　螢火
長夜苦難睡深房飛一螢似猶親故物全愧治專經勢
撲燈檠火光凝屋漏星此身輸羽翼出入破幽㝠
　　聞蛩
蛩吟秋共苦伏枕乍為聽宵柝淒方切鄰砧響未停初
寒驚露白將曉厭燈青榮落籬邊菊三年淚總零
　　多病
秋來復多病何以遣吾情已識形骸累難將寒熱争攤
書頭易眩擁被夢常驚輾轉還需藥持錢付老兵
　　癸丑秋余婦送至吳門止於外家之紅橋莊是日
　　　天色甫明薄霧漫水面乳嫗抱兒輩佇立岸上
　　　若不勝慘切生離之狀人非木石孰能無情每
　　　一迴思腸寸裂矣因作紅橋莊歌行
秋風蕩漾扁舟早雙槳到門攪懐抱薄霧籠煙水氣蒸
鷄鳴桑樹催晨興懷中潔白鵞湖綾眼枯難拭淚痕凝
良人逺遊意飛騰不知前路多寒冰雖然弧矢分所應
臨深履薄生戰兢上有髙堂下乳稚養親教子將何憑
出門兒女愁葛藤欲語不語長撫膺矯情揮袂急解纜
蒹葭摇落鳬雁升野老滌場將打稻漁翁撥刺亦開罾
惟有征夫捨耕釣紅橋莊上畫欄凭
　　丙辰仲秋初旬值怪風雨
自是天心厭顛狂風雨來幾年頻見慣今日更竒哉葉
落飄簷瓦光騰起劫灰由來烽火地昏黒不須哀
　　浪傳
烏鵲何闗喜好音總未知大都天下事還在口頭碑厭
亂人情劇思安
聖澤垂溝渠甘浪擲忍復見瘡痍
　　和幼譽病起原韻時中秋前五日
服食虛良藥蹉跎失意年青氊三載破白髪幾絲鬈痩
骨形尫甚新詩興勃然浪傳天上信桂在月中懸
　　憶曾筠右丹兩兒
恒居憐稚子繞膝自相親紙筆時偷弄詩篇記未真長
貧今累母急難仗何人想到伶仃處天涯倍愴神
　　念别
乳媪抱兒出送我里門首舟子舉布帆云俟河濱久擊
榜衝鳧鴨解纜離煙栁盈盈岸上淚淒淒杯在手豈不
立逡巡業已辭林藪父母促治裝長拜出戸牖丈夫身
許人難與妻子守但恐隔别來骨肉得全否眷懷梁鴻
溪愁雲結巖岫
　　憶許子九日過灘詩有六時信厯三千劫一日真
　　　同數十驚之句宛似難中景象不勝歎息
許子先我歸婁東還家猶幸全髙蹤口稱婚嫁不曾了
更復衰年難從戎記得來時厯灘險驚魂把握溪流中
那似江南鼓棹樂布帆無恙乘秋風似此欲前心反却
回頭錯愕呼篙工垂老性命付一葉千山萬山愁無窮
眈癖愛竒遊亦倦舵樓詩在感微躬徃徃念及神憂慄
謀歸不忍首飛蓬天開地裂遭九死一生未卜將焉終
忽憶我友灘邊句風波如此毋乃同
　　小僮
只有小僮在隨人馬足間經旬看故主信口説時艱甲
帳秋方急芻糧夜未閒可憐渠病起征戍隔千山
　　中秋次幼譽原韻
傷心兒女月明中愁有蠻雲酸有風庭桂露邊頭共白
江楓霜裏淚俱紅悲秋想去飄如葉未老頽然衰作翁
山海戍兵何日罷一杯潦倒菊香叢
　　記夢
髪白雙親尚在堂嬌孫習字列肩行抱書問母緣何哭
道是余魂歸故鄉
　　囑林翁能任為余珍重殘詩
墨瀋荒唐滴淚殘酸風苦雨未曾乾此身若遂沈淪死
留與寒家子弟看
　
　
　
　
　抱犢山房集巻一
欽定四庫全書
　抱犢山房集巻二
　　　　　　　　　　　錫山　嵇永仁　撰
　詩
　　百苦吟(并引/)
　昔人有言蟲生蓼中胞胎悉苦余輩讀聖賢書學經
　濟事不能輝煌騰達自行胷臆依附得志者以行其
　道此亦無聊之極思矣迺復顛危窮迫逼處幽羈身
　體髪膚空乏凍餓心志筋骨勞苦熬煎豈天將有意
　大降之任耶抑人處憂患之地而後善心生耶茫茫
　彼蒼莫能窮詰硜硜一介無惡可為意者我生不辰
　適逢其㑹歟然運數劫火仙佛唾餘悠悠庸妄無可
　奈何援此諉之於命而主持世道者不敢渉也公詩
　曰誤國愧虛名余每讀此低回者久之仁人君子之
　用心誠不因艱難險阻而輟其痌瘝悲憫之素志也
　春來筆墨久廢迴憶兩年親厯諸景啞然而笑漫然
　為之遂成百首用炭屑圖於四壁蓼蟲自語其苦夫
　復何異同難二三子應聲而和真情實境不假思索
　吟者撚鬚未斷讀者觸心即酸聊作患難圖繪可也
　三家村老撲棗打油尚且流傳閭巷士女謳歌矧余
　輩之羽翼忠孝砥礪名節者哉故於詩成而系之以
　引抱犢山農識
　　颶風
海國年年起大風於今風勢撼蛟宫瓦飛木拔人摧仆
驚起羈魂碧落中
　　瘴雨
蠻煙毒霧雨傾盆濕盡炊煙火不存絶食淋漓拚禁錮
何須行乞學王孫
　　積潦
水深三尺釡生萊人在圜中水氣埋野鶩如何飛不起
波濤平地最堪哀
　　炎蒸
解愠南風未可期爍膚如火烈風吹炎方豈乏清凉散
煩惱塲中扇不宜
　　凍雪
六尺飛花是瑞胎三山盈尺作凶猜連年亂灑鵝毛片
僵煞袁安做一堆
　　連隂
積霧沉霾深閉扄窺天不放一痕青無端盆覆竒男子
愁鎖長空日氣㝠
　　霉濕
乍晴乍雨熟梅天江北江南氣候連獨有海隅時序改
四時蒸透破青氊
　　泥濘
閩俗風光著屐紅不教誤踏在泥中餘生汨汨泥塗内
何日登山倚謝公
　　昏黑
惱人無賴值黃昏黯黯愁雲易斷魂晩照桑榆還在目
衡門此際逐雞豚
　　昧旦
毎到雞鳴睡不安五更心事半生難起來怕見狰獰靣
一枕天涯夢已殘
　　瞭燈
半明半滅影蒼黃照盡单衾痩貼牆一卷維摩猶在手
直疑禪舍佛慈光
　　屋漏
滴滴牀頭似淚懸和泥和水浸衣穿平生爾室原無愧
不透天邊透雨邊
　　濕地
避乾就濕似僵魂枕石終宵氣不温左臂至今成痛痺
天留右腕筆空存
　　負暄
幾時曝背向蓉莊别去頻年荆棘長凍結鬚眉同北地
南邊如此盼朝陽
　　旱澡
探湯未熟貯烏盆勺水人多攪易渾去垢未曾偏惹垢
羡他江漢濯冰魂
　　蓬首
短髮和愁共作絲鏡中搔首嘆迷離憑誰櫛沐添憔悴
結髪春閨知不知
　　㻈靣
神瘁形枯霜雪還行年四十笑頽顔何妨靣目䝉塵土
自有光明照世間
　　攣手
誰云醫國補天工盡在凄凉袖手中總怕丹成飛欲去
仙人掌上受牢籠
　　縶足
踏透層冰不怕寒如何寸步一身難却緣愛把滄浪濯
留與風波局内看
　　拘頂
木吏無言虎踞憑相看頑鐵骨模稜書生不是鴛鴦頸
空向星前扣赤繩
　　枯腸
左圖右史校讐年鄴架名山浩若煙此日著書無半部
腹空搜索愧便便
　　涙眼
吞聲飲恨不曾乾漸覺糢糊眼力酸縱有雲山難極望
管中偷把上天看
　　聞柝
閙煞沿門十甲牌柝聲敲斷喚巡街馬蹄猶自頻頻過
攪亂雲山徹夜懷
　　聽砧
年年不見有寒衣刀尺聲中嵗月非戍婦至今猶若此
江南淚濕竇家機
　　鄰哭
白骨如山卧戰塲塵羮土飯悼新亡近來巷哭多如許
只為清明到北邙
　　風鶴
難裏如絲性命㣲驚傳消息是耶非如予聽慣齊東語
鷗鳥真忘禍福機
　　砲警
捲地奔雷響徹天危城氣勢觸蠻煙縱教掩耳偷餘息
鼠穴驚魂已兩年
　　觱栗
城上嗚嗚畫角聲秋殘春老總傷情千家按籍丁男數
一月三迴聽㸃兵
　　鼙鼓
馬上鼕鼕道路悲裲襠拂袖助鐃吹商聲奏入軍中樂
只合漁陽奮幾槌
　　笳吹
蘆管吹來日氣寒邊軍回首望長安海邦也為防邊設
地北天南恨一般
　　吏稽
小吏停軒罪籍呈乾坤無罪此身輕令嚴日日來稽察
認作秋闈夜唱名
　　卒獰
木客山魈結一羣經年耳目鬼紛紜圖將五嶽誰攜佩
白澤空中自䕶君
　　晝詰
圜牆黑霧罩通衢多少行人悲向隅念舊小奚來訊主
毒拳批頰血糢糊
　　夜查
傍晩催人鎖鑰間琅琅震耳套連環龍鍾不似神蛟怒
空費機心鐵樹闗
　　值班
一波一浪送危帆閱盡潮頭踞石巖變態咆哮千百種
直如燕子語呢喃
　　交更
暮鼔晨梆日夜嘈挨時記刻較分毫闗情不似巡更雁
漏盡鐘鳴枉自勞
　　臭蟲
破柱頽垣黑夜游蘭襟臭味不相投圓圓赤暈浮如粟
噬盡頑肌當石頭
　　蟣蝨
王猛雄談定霸圖懷中捫出只些須誰教肉相非王佐
只合供他飽餓夫
　　飛蠅(予耳常苦/夜蠅飛入)
讒言罔極怪青蠅蒙垢生平觸類憎充耳至今聽否慣
飛來掠去有何能
　　遊鼠(鼠曾咬/予足指)
隂房日夜走鼷鼯糞土牀前傾食盂荼味不堪供大嚼
致教蹂踐到寒軀
　　聚蚊
炎鄉瘴海聚成雷毒口趨時撲又來巾幗鬚眉筋尚露
丈夫體勁不須哀
　　鬼啾
盡道隂房鬼火森啾啾叫徹五更心欲求雪痛招魂賦
我正羈囚痛更深
　　疫癘
錯亂隂陽氣候乖網羅百口似枯荄霜飛六月知天意
傳染如何雪上埋
　　碎衣
衣裳薜荔未為貧百結懸鶉耐幾春磨盡生平窮骨健
傲他裘馬少年人
　　破被
買就零星敗絮來遮身此夜凍初回黑甜鄉裏還家夢
不信天涯作死灰
　　砂鍋
甑破何勞顧盼為搏泥鑽火亦成炊庖犧五味從中别
甘苦心脾只自知
　　泥罏
焚檀炙桂夢徒然爇盡寒灰榾柮煙七十老翁愁足冷
三冬夜夜傍他眠
　　瓦盆
盂水盤飱野老風虀鹽啖盡有時空雖然易破猶能買
留作堯衢鼔缶翁
　　草褥
肌骨相侵冰鐵痕芙蓉溫軟不須論印沙彷彿銜蘆雁
偎藉郊原草幾根
　　敝履
厯盡艱難烽火驕三千里外寄蹤遥芒鞋踏破圜扉窟
畫地空思圮上橋
　　木枕
削木如拳卧不安驚心何夢到邯鄲曲肱雖是儒風味
抛却南窗此地難
　　篾筐
蟻攢鼠耗攪塵羮食息需人為掃清賴得竹籮容納便
行厨只此挈提輕
　　竹刀
滅鏑銷鋒傳檄嚴手無寸鐵試虀鹽雖然浪擲庖丁手
抹煞鉛刀削竹籖
　　草珠
山妻囑付早潛修一串牟尼臂上留難裏衣珠抛失去
菩提草粒費搜求
　　油箑
團扇流螢撲幾星冰肌無汗舊園亭年來溽暑蒸人劇
一握芭蕉手未經
　　惡紙
萬緒千愁訴不成傳心端藉楮先生裁箋零落無雲母
刻劃篇章消幾籯
　　臭墨
殘瀋如雲碧作藍鮑魚過肆味中含松煙半鋌能多許
薰透文心命不甘
　　敗筆
管城觸處破愁城吐墨吞毫百萬兵掃盡鋒鋩猶勝劒
誅心斧鉞掌中擎
　　磚硯
端溪鸜鵒眼朦朧信手磨磚骨易鎔莫謂此田耕不得
秋成應報舊山農
　　殘書(余過嶺時有書一擔今盡失之擾攘中/矣童子偶拾得數本見故物為之凄然)
斷簡殘編走蠧魚零星收得當竒書可憐廿載鈔千帙
半付家藏半亂餘
　　炭痕(初被繫時禁絶楮/墨得句以炭畫牆)
得句何嘗不淚垂更兼淚漬手中揮倩人堊掃勞多少
清白流傳幾首詩
　　塵灰
臘月鄉風盡掃塵懸竿縛帚屋梁新兩年度歲仍依舊
不見磨光刮垢人
　　煙眯
丈地泥爐處處燃霧中七里欲遮天炫人五色元黃戰
只道山柴數縷煙
　　乞水
汲綆求人渴欲烹轆轤金井逺無聲問余家在名泉邑
何事虛抛抱甕情
　　覓火
雪浪銀濤邊海城炎炎赤地祖龍坑此間偏乏桑榆火
借取鄰煙煑菜羮
　　摘菜
剔盡根鬚洗盡泥煮來鹽味便成虀飢腸藜藿都相習
心手艱勞不用提
　　執爨
析薪炊火度時艱童子呼來鈍且頑不若親身猶省力
寒暄冷暖各相闗
　　食淡
海國煎鹽價萬尋持籌恨不變黃金一文羞澀無從買
淡飯春來剩苦吟
　　縫綻
鍼線臨岐慈母心誰知破碎到於今未曾乞得天孫巧
偷學縫裳免捉襟
　　浣衣
垢膩成團濯者誰一身兼僕更何辭鯫生齷齪心中少
不藉除煩清淨池
　　滌器
潦倒慚無犢鼻褌飯餘滌器到牆根抛殘剰汁皆愁味
若有文君慘斷魂
　　粉粥
裹腹從軍諸葛糧難途舂粉療飢腸依稀退院山僧粥
豆麥成糜木椀香
　　􁴠飯
義重難為接淅行半盂土飯亦何争嘗來氣味非疇昔
難買香從早稻生
　　栁茶
竹爐煙裏想山家蟹眼烹來榖雨芽一自掉船灘溜外
焙成栁葉當新茶
　　劣酒
盃中斷絶一年無病裏拘牽筋脈枯欲博微酣沽市上
酸漿贏得滿匏壺
　　缺藥
藥椀參苓夢亦虛買來都是草根餘先生莫道盧扁手
嘗然神農味不如
　　書傭
翁啾婦唧作家書道是參軍飽蠧魚月月供他閒紙筆
平安兩字漫躊躇
　　醫匠
口傳病態索醫方虛實難憑氣脈詳總是活人心術在
暗中調劑合岐黃
　　蔽蓆
朔風暗襲土牆頭折葦牽蘿禦冷謀孺子柴門遮片蓆
不須更為杞人憂
　　篐桶
黑漆先生桶破來何勞劈竹作胚胎祗縁要佐缾罍用
肯逐人間廢棄材
　　糞草
掃來積垢又成堆總似閒愁撥不開惟羨焚香郭有道
清風過處少莓苔
　　穢厠
萬石家風滌厠勤顛危濁氣觸妖氛客卿奇辱身投溷
似此何妨捉鼻薰
　　溺器
交臂聨牀水火情撲人溲氣逼檐楹君非沛上真龍種
頭戴儒冠溺不成
　　惡夢
一枕荒唐意奈何樵歌牧唱境蹉跎兒家穏踞風波渡
喚醒全憑春夢婆
　　元旦
天時人意想陽春剛到春來笑此身滿地煙塵昏黒裏
不堪重問嵗華新
　　清明
昨日禁煙風雨聲今朝霽色屬清明南冠有客離鄉井
空憶家中插栁人
　　至日
鐵骨寒梅待雪開朔風六管正飛灰老親白髮雲天外
長憶兒曹去未回
　　除夜
慟哭誰憐阮籍窮空將壯志負桑蓬孤燈此夕更籌永
腸斷東風聽曉鴻
　　撫棺
百計偷生君未能我偏求死死何曾君今先逝魂歸國
死後寒儒尚履冰
　　客俘
繫去牽來盡楚冠向隅飲泣各心酸其間獨有風僧好
笑把圜扉福地安(時華林風/僧亦被繫)
　　老親
斑衣辜負著囚衣白髪親恩報答微未敢許人身固重
孤臣寂寞忍言歸
　　昆弟
秣陵泛宅錫山家一本枝開棠棣花姜被寒溫誰與共
誤人多難滯天涯
　　憶内
抱犢田間夜辟纑於陵偕隠盼征夫堂前怕說南方事
腸斷三年侍舅姑
　　思兒
夢到離家淚欲零大兒五嵗次三齡解余手未停批㸃
曾學攜書到父庭
　　同宗
立命堂中督課嚴讀書心逺地沈潛清修南渡司徒裔
對策多竒愛孝廉
　　　(立命堂謂淑子兄心逺堂謂盤石先/伯余皆課業其中孝廉謂羽斯弟也)
　　受業
招攜琴劒别姑蘇恐類名塲詩酒徒膏火幾年依别業
釣魚臺畔學為儒
　　　(銓部張鞠存夫子見余落拓呉門攜至/東溪令下帷數載耳提靣命成就余學)
　　同社
培園燈火浦雲深江左垂髫便入林吳㑹羣英名久著
梁谿獨繫野鷗心
　　　(培園謂張岵思雲子劉膚士諸子公路浦謂盧/春卿簿其南孫容斯諸子江左謂王惟夏吳何)
　　　(仲程虎文侶匏諸子吳㑹謂蔣曠生傅龍翰申/詔生諸子梁谿謂嚴蓀友秦樂天鄒立三呂香)
　　　(令諸/子)
　　故恩
白門太史作文翁席上重裘解覆躬更有濓溪淝水老
知希為我哭途窮
　　　(白門太史程翼倉夫子出為廣文時新安富人/以譜誼來介壽開筵觴之皆戴貂衣狐獨余單)
　　　(衫横踞首席不勝其寒更酌犀觥來勸余量窄/故作豪飲狀嘔吐狼藉客喧笑余瞋目大呼曰)
　　　(笑某吐酒則可笑寒則不可夫子急呵止之親/解重裘衣我淝水周夫子來為廣文年已七十)
　　　(稔余之窮招而同牀抵足晝則買肉供我或偶/他出則持肉食親置厨中待余下箸始愜意時)
　　　(考校余以首當補餼例有雜費始具牒上呈余/不能措欲他避胥役恐首名不補則誤其後補)
　　　(者羣而逼余周夫子以頭觸諸胥開篋出十餘/金付之始解夫子每至夜披衣而起喚余談遇)
　　　(合之難輒為余淚下今兩夫子/皆作古人余無以報德悲夫)
　　舊遊
巖壑逢迎到㑹稽傖塘花竹最凄迷溫陵煙雨嚴灘月
到處張帆聽鳥啼
　　　(少時同羅周師讀書㑹稽之傖塘束髪知心惟/此一人羅子由中翰出為佐郡余且沈淪為難)
　　　(人矣叔子兄司李温陵爾遐兄司李/嚴陵余皆讀書於其署中故及之)
　　祭墩
頑然塊木本無靈相伴文章奎壁星謝爾忘懷從不語
一杯灑泣奠椒馨
　　告神
灑筆成文念頌髙獄中神主問臯陶
盛朝刑賞天威在莫使看為弁上髦
　
　
　
　
　
　
　
　
　
　
　
　
　抱犢山房集巻二
欽定四庫全書
　抱犢山房集巻三
　　　　　　　　　　　錫山　嵇永仁　撰
　譜
　　和淚譜(并引/)
　和淚譜者中丞公處患難中以炭畫壁所為作也何
　以取諸取諸文信國只恐史臣編不到老夫和淚寫
　新詩之句也閩難之作或者議之謂公粉飾太平則
　有餘戡定禍亂則不足此語似是而非甲寅之難非
　自公始乃軍國醖釀之禍自公而受也公未蒞止先
　有蠢動機及公以孤危之身履盤錯之地文武不相
　熟兵民不相習孤拳隻掌支撑於虎口狼尾之間雖
　謀勇百倍人亦莫能有濟而况牽制功令束縛例條
　安敢輕棄封疆蹈罪履禍而為行事便宜之輕舉哉
　公被執時大罵求死不可得餓十日水漿不入口求
　死又不可得僕輩因勸之堅子卿之節俟天兵聲罪
　致討目擊賊首受誅亦快心事但忠孝節義操之自
　我生死禍福聽之於天一旦依稀冺沒不能如草木
　之留根荄於人間傳聞失真紀載少實非所以砥世
　道回狂瀾也故於公詩互相酬和復撰和淚譜紀同
　難諸顛末以畧存其梗槩云抱犢山農識
　　和淚譜一
耶溪先生姓王名龍光字幼譽七世祖居淝水之柘臯
村明初隨大將湯和經理東南愛㑹稽土地秀美擇而
居之相傳世有讓德至今里名讓簷葢以此也髙祖家
素豐能濟人緩急鄉黨貧乏者多資之曾祖由明經通判
粤中政有惠聲嘗白盜案之寃者却夜金不受其人尸
祝公德於罷官歸里日尚匍匐而謝以故子孫忠厚清
白皆由家訓所致先生降生時其祖母夢見髙曾吉衣
冠來家醒而燈火熒熒視之則坐草矣私卜先生後必貴
勉之讀書補博士弟子屢挫塲屋不得售同胞三人伯
仲早棄世先生中道喪偶生子三長垂謙邑庠生次垂
訓季垂謐悉馴謹工書史數十年以來家漸陵替先生
不樂處蓬巻有四方之志慕秦中山川雄盛古帝王將
相碑塚存焉為驅車遍厯倦而言歸時年已五十餘矣
范公撫浙延置絳帳教其愛子課誦講解之外一室寂
如先生不與人較長短競得失抱璞守琛如木石然所
以儇薄妒害之客多容之而又性甘淡泊不自言其窮
苦於是家道日益窘范公督閩念諸客中惟先生無闕
行敦迫偕徃先生為嚴父春秋髙逡巡膝下父曰范公
有德吾越不可悖之老人筋力粗健桑榆無恐汝第徃
毋内顧也先生在閩視余加厚有故人之誼葢自浙聚
首以至於今耳被難時狰獰者張弓矢荷戈執殳驅之
而行如就西市狀余與先生攜手緩步雖咤叱不之懼
私相謂曰余兩人氣誼頗同死之日願魂魄聚一處先
生曰唯唯公撫吾浙請蠲請賑救活父老子弟億萬口
余以一身代越人報之又何憾焉余壯其言而幸死有
同志泉下不寂寂也是刻天光慘淡日氣昏濁余輩處
亂屍血窪中俄而迫至逆邸擾攘之頃脅余輩草安民
檄不從誘以官爵又不從觸其怒而械繫之俄有李明
經者受逆命説余輩以筆墨從事余輩極口唾詈又堅
拒不之從是以幽囚兩載而至於今先生在獄無憂愠
色日惟歌詠怡情著養花說一帙賦詩五十餘首有岑
嘉州髙達夫丰裁倦即偃卧最喜余所著百苦吟夜則
髙歌一闋已而四壁有嬉笑者有怒罵者有悄然悲而
淚下者以此為常先生雖痩損骨立而無疾病亦由其
懷抱曠逹耳所稱達天知命之君子殆其人歟
　　和淚譜二
林可棟宇能任福州閩縣人宋文昭公裔年六十九寡
母張氏在堂苦節五十年今已九十三矣翁長子入庠
早世繼娶何氏甲午孝廉琛之姊生季子文燾䀻癸卯
孝廉徐允登女未娶先有妾姚氏生仲子文熹已娶鄭
氏女翁少時棄舉子業學吏事厯練敏幹具活人心明
末時由太學生授以職辭不仕翁知天意有在避跡鼓
山欲薙髪從浮屠遊提督楊公開闢閩疆熟悉翁賢寄
以帷幄軍興擾攘之頃翁不得已應之時山海交訌桑
梓鼎沸翁居中多所保全總制李公初下車延翁座上
諮以機宜翁在軍中至誠區畫瞭如指掌李公亦推心
置腹信任不疑讀樹滋堂集其間如却紅夷請居内地
罷勦海無益師旅以及開海復界諸條議皆非經生所
敢捉筆更難者保孤於遺疏之中翁真報知己於存亡
矣翁與遼左侯公善侯公曾宦於閩與翁從事戎行雅
重其人每言於范公公信而禮䀻焉許御史視鹽兩浙
將備舟車迎之侯公謂翁曰范公為救全閩瘡痍而來
翁獨不念鄉黨赤子叩翁聞其言感激淚下堅留不去
余毎見翁條析疾苦事反覆太息嘆為仁人君子之用
心數為公稱述公不以余言為謬有忌之者造為鬼蜮
語亦不敢入公耳也難作之後鞫者窮究章奏事將罪
余余曰死何懼但願得一見范制府死亦瞑目時翁獨
為主者呼入殿中訊之知余不免慷慨相向曰余老矣
死固其分豈忍使目中見殺才士哉願以身代嗟乎嗟
乎鼎鑊在前刀鋸在後此時且有多方卸罪欲苟活其
軀者翁獨奮不顧身如此彼人面狼心險惡排擠之徒
寧不慚聳汗下乎翁於被難夜密謂余曰公死我輩誓
無獨生理不如早相從於地下也隂以鐵鎖捩喉頸舌
吐寸許而手軟不自支遂復甦余以手足拘攣逼摺𦂳
密竟無死法邏者張燈火環而察之乃相對哽咽而已
翁在難中遺囑其家不作一酸鼻語且以今日之死死
於名義為幸翁真達於生死之際者哉
　　和淚譜三
沈子天成與余同幕府但知其為華亭人敦氣節重名
義者也而不知其世澤淵源家聲光大葢沐浴忠厚之
深而負隠痛焉嘗揮淚為余言曰僕本姓俞名積治字
端初先世秀州人居武塘嘉禾里九世祖文莊公諱綱
以諸生從龍與李善長諸公同入閣有謹厚聲自是代
有聞人曾祖諱玊鼎嘉靖朝由明經為大興縣丞遷松
郡司馬防海禦倭有功歿於官留葬城西斜塘橋左郡
人徳之祀名宦祠祖父因家焉祖諱仰谿太學生事母
孝捐貲賑荒收葬飢殍著十生訓愛周易積善之家必
有餘慶尚書慎乃儉徳惟懐永圗四句為子孫命名著
家訓垂戒謂寜愚毋巧寜讓毋爭生八子父行四諱香
林字雲槐重名節寡交遊晩年好種花兼學佛積治生
十二年父見背嫡母王氏沈氏繼亡十三齡遭家難隨生
母徐氏攜幼弟妹居舅氏沈公来家舅氏撫余頂曰他日
成立當繼父兄志因改姓沈更字天成拮据家務完弟
妺婚嫁遊京師思博升斗禄養母氏慰祖父在天之靈
兹従范公罹於難死報知己固其宜豈彼蒼不欲延俞
氏一脈耶言訖又淚下余聞其言而不勝嗚咽也仁人
孝子不自薄其根本而後能急人之難不自墮其家教
而後能成人之徳聞變之日干戈擾攘沈子謂余曰公
生死未卜遽以身試鋒鋩葬亂軍手中無益姑避之余
曰留子在為余輩收骨歸葬故里未為不可沈子避三
日夜俄聞余輩死信禱雷雨中願出踐然諾為悖義者
所縳獻於逆邸時鞠者正窮究章奏事將罪余沈子厲
聲曰范公一生光明正大無隂圗人之念公且無他與
書生何涉此細人卸禍之言也豈可憑信逆見其牴牾
不屈遂并繫之幽羈一處然後知公及余輩尚存也沈
子與余同寢食疾痛闗切相依為命有反噬余者則批
其頰而詈之愧之鬼怪乃逡巡辟易膽落而止余輩毎
聞公起居無恙則私心喜或聞其抱病食息不如常則
吞聲終夜飲泣盖二三子與公為存亡者也沈子著書
一巻名聽鵑集花譜一巻載種植之事甚詳皆在難中
所著述元配朱氏生四子善標善棟善棠善棣讀書於
家皆稱醇謹沈子善周易卜公與余輩終且沈淪難底
嗟乎光前耀後之事不能不有望於其四子也已
　
　
　抱犢山房集卷三
欽定四庫全書
　抱犢山房集巻四
　　　　　　　　　　　錫山　嵇永仁　撰
　雜詩
　　夜泛西湖
日暮歌船歇澄流杳若空倒峰湖氣上孤櫂月明中聴
曲憐司馬題詩憶遠公鄂王墳畔樹一夜起秋風
　　韜光寺次香山原韻
竹路循危磴神仙此是家池流千古雪山放九秋花撥
草尋苔碣支笻觸筍芽因僧聊借憩還試早春茶
　　少年行
年少嫻弓矢從戎久不歸一朝返故里夾道生光輝馬
勒裝金軸魚腸挂鐵衣還看舊相識白首尚寒微
　　渡錢塘
清曉上江船江空細雨懸落潮沙氣暖擊楫鼔聲連鳥
雀衝林起魚蝦出網鮮萬峰纔透色入望忽雲烟
　　越女
越女習勤苦家家盡飼蠶攜筐來道左采葉過城南朝
露常多畏春風獨抱慚趙王殊不識妾意比澄潭
　　石門
落日石門近離懷苦未安人烟爭入浦夕鳥倦啼寒歴
歴吳江盡悠悠歲序闌不知霜月下猶作故鄉看
　　曹秋嶽司農倦圃
愛客司農性花開不閉關搆亭秋水曲把酒夕陽間人
事無心絶嘯歌恒自閒南湖有鷗鳥應識謝東山
　　家爾遐兄招過嚴陵
一自之官去翻令㑹面疎紆迴千里夢驚喜數行書釣
渚空啼鳥青溪淺漾魚憑思好風景行李漫躊蹰
　　春日出睦州城遊北髙峯寺
淺瀨晝鳴榔春風觸緒長雲中連墖舍山半壓城牆野
火明樵路宵鐘下佛堂釣臺何所見烟月晩蒼蒼
　　富春江
春寒三月盡風雨富春江一線分天影千峰赴海幢重
雲飛瀑布巨浪撼蓬窗髣髴精靈過歸心逐此降
　　送徐子能歸芝山
作客爾先歸還家霜雪飛病中搔短髪歲晩惜斜暉想
到梅花日應開處士扉故鄉有耆舊寂寞尚堪依
　　呉江夜發
忽覺夜風至開船夢暗驚漁燈猶未滅江月正初生越
樹崇朝色呉門昨夜情相憐遊子意過雁寂無聲
　　寄家放庵兄
達夫真好學遲暮乃知名莫以户庭累重牽婚嫁情問
年將五十讀易曉生平有子如徇外買田須勸耕
　　凉谷
著書常早起春日隠蒿萊山氣不可觸柴門猶未開落
花摧細雨啼鳥戀空臺且莫斂懷抱餘寒縱酒盃
　　曉發燕子磯
風雨亂雞鳴披衣正五更危磯吞水面疾櫓裂江聲塞
雁一惆悵沙鷗相送行明時羞獻賦誰與念生平
　　野火
薄暮微烟起山家辨火光夜珠時上下神館暗蒼黃谷
口停樵客溪邊掩夕陽王孫莫歎息春草未曽芳
　　虞山省楊子常表伯
鄉居三十里城郭不相聞園内馴禽鳥門前足水雲清
尊邀入夜白髪喜談文若問謀生事春田草未耘
　　秋夜
虛堂復何事入夜但聞鐘送客還茆屋攜琴就古松清
陰生暗壑凉月上髙峰坐覺林香滿巖花開幾重
　　送顧見山河道赴都門
畫舫出雲間閶亭暫取閒離家前夜月對酒故鄉山赴
闕非懷祿乗時欲濟艱長征遥計日秋水正潺潺
　　秋日再過嚴陵
作客易悲歡秋天又早寒雲山常寂寞世道自波瀾暫
住梁鴻里重來嚴子灘風霜羈旅色不敢鏡中看
　　平望
一氣自蒼灝難分呉越天鳥隨楓葉下帆帶夕陽懸古
驛深苔碣横橋鎖暮烟兵戈猶未歇飲馬太湖邉
　　旱
赤日無雲氣長風四野清祇求凉雨過不敢計秋成簷
燕侵晨出山蟬競夜鳴那堪郊外望處處桔橰聲
　　休休庵同梵林暨師巢舍弟
月明須放飲難遣是殘冬有弟知艱苦攜僧共懶慵燈
昏長對佛霜冷不聞鐘遥憶砧聲裏寒衣授幾重
　　髯僧述雲臺名勝
户牖生遐矚登臨說過來兩峰低日觀諸島拜雲臺晝
沐魚龍氣宵聞鸞鶴哀老僧親見後三度碧桃開
　　湖心寺
湖水浮千頃春流沒半篙石屏寒漲汐烟樹障波濤寺
有耕田利門無送客勞山厨薄滋味四序剪溪毛
　　送何大左車還白下(時留/浙署)
湖水沈沈綠煙花泊小船到來春繫馬歸去暮聞蟬親
老難為客心知恨各天也應常送别怕向酒樓前
　　其二
迴憶家園勝山陰道上多扁舟離越館明月滿吳歌舊
事尋桃葉新詩詠芰荷烟雲如落紙換得右軍鵞
　　其三
九龍峰影下逺逺一帆張敝里當溪岸東城有草堂聴
泉還獨過看竹更誰將川陸雲陽便休嗟江路長
　　其四
白髪江南住年年菽水虛歸囊懸負米截竹慣盛魚君
去麥秋節途逢轅犢車平安賴傳達堂上病將除
　　其五
年少應徐輩竒才吐夏雲柯亭知者少鹽櫪歎為羣且
重許身節毋求先達聞柴門秋爽下散帙倚斜曛
　　送唐祖命入閩
烟雨武林秋相逢上酒樓征車無滯跡明日更行舟星
出三山沒雲歸五嶺浮羡君垂白髮物外任遨遊
　　王于一自崇川至又送其過江上
山陽同避亂孤棹過崇川家累移湖上詩窮自海邊空
城千隊馬落日一聲蟬君問江東路曽留幾井烟
　　竹外
驚看盈尺筍翠影到柴門出土雲霄氣瀰天風雨痕鳥
聲如隔澗人跡不成村賴有田間叟乗閒共把樽
　　東園訪張三牧公
延陵船未泊到即叩東園野客不知路蒼頭方候門他
鄉家已破老母齒尤尊艱苦良朋意為言雞黍存
　　琵琶女
養兒不識字教女學琵琶一撥勝越艷再彈過呉娃日
供三斛黛夜買千錢花不願入朱户願從豪富家
　　京口訊潘江如
亂後家園在天留處士貧入城看敗瓦居巷寂無鄰水
活宜栽栁山低好負薪齊門難鼓瑟歸老著書人
　　泊舟太湖是日即解纜
預儲今日酒暫歇雨中船湖氣涵煙草人家傍水田石
衝垂釣路烏沒挂帆天聞道越江好此時應采蓮
　　聞梅杓司歸敬亭
客自白門過知君返故廬鄉關兵火後山色夏秋初雞
犬舊司宅田園重買鋤是非江海上避患學潛魚
　　五更
五更喧市船伐鼓祀靈祠水急星如掣帆開樹欲隨塔
光垂羃䍥漁唱起漣漪獨有滄洲思白鷗知不知
　　晴
閒門多積翠燕雀喜新晴四月榴花滿一天秧水生溪
光圍破寺草色露東城縱有樵人過牛羊不受驚
　　涇溪暮泛至湖口
放船溪水曲引纜問田夫返照上簷瓦秋聲入蟪蛄潮
來袁術墓月動汜光湖誰為捕魚往因人呼釣徒
　　雪霽放舟答雲子見别詩
蹤跡悲浮梗雲山倦采薇離亭一樽酒客路兩重衣雁
字霜中斷梅花道上稀淮南風雪後我獨掛帆歸
　　東臯主人留榻
草堂懸木榻燈照不眠人獨樹聴殘雨寒塘斷比隣静
知交道薄轉覺酒徒眞明日江東路波濤愁問津
　　有贈
白髮牆東叟天明獨灌花豆藤牽爨室苔蘚上漁槎月
落留殘魄雲晴變早霞此時逢客到尤喜斷鳴蛙
　　談長益留楚中未還
江聲寒白日環抱野人扉一自出門去空巢有燕歸依
槎潭影動投館夕陽微不有登臨者天涯誰息機
　　拳石臺
天青入孤望怪石卧層臺樹密朝無雨溪深夜挾雷艤
船驚白鷺掃地落黄梅遥覺峰巒到東南霽色開
　　石塔院哭潛江劉學士
著書期後世夫子竟先徂可嘆黄花節傷心白社孤人
間空手澤地下辨歸途蕭寺秋風裏門生泣向隅
　　買魚
寒月明絲網攜錢買活魚雲歸雙岸出星落一潭虛沽
酒誰為對題詩只贈余風波最安穏湖上可茅居
　　防兵移至石塔介公過白門矣
石門猶古刹戰馬牧迴廊燕子不成壘春風何處翔上
人遊故國錫杖挂空房幾見殘僧在停鐘麥飯香
　　觀獵
青草郊原外黃沙日氣蒸驕風嘶怒馬健臂立飢鷹細
栁將軍過窮崖獵士登槖駝垂野獸鞍上月輪升
　　與寶月庵老僧
三載不來此老僧意尚眞聴鐘無别事沽酒莫相嗔月
亂風前栁溪生雨後蘋入吳傷逆旅不信是呉人
　　家巖若移居峴山
峴山新買宅兒女就桑麻薄日東隣樹寒風處士家力
田餘飲食養母惜年華莫更驅城市南方正鼓笳
　　采葛
何必思公子難忘采葛情宿根在逺澤新蔓過前楹黄
鳥復來喚朱顔空後生鄰家女不解月夜獨調筝
　　周二為荷亭
醉向荷亭宿荷亭荷正妍秋蟬非一處暮栁盡生烟草
藉陳蕃榻門通范蠡船主人邀更酌不敢逞髙眠
　　贈龔半千
江南一老丈破笠伴孤笻䢴水且浮宅鍾山無老松挂
琴聲滿壁待客黍加舂買隠何年事閒圖江上峰
　　野泊
野泊沙堤暮迴風荻港生鳥歸京峴樹山鎖潤州城石
怒潮相狎魚寒夜不驚二更難就枕江月太分明
　　秋思
落葉滿秋林秋聲不可尋髙樓有思婦夜起彈瑶琴越
國海雲變呉江烟水深輪臺千萬里何日罷笳音
　　同孫豹人泛雷塘
沽酒出城外來尋漁父家借船經夏浦帶雨看荷花水
漲蛟涎冷風香燕舞斜美人撤錦帳日暮弄琵琶
　　同友人出郊外
便作揚州客寒濤不可聞有家皆逆旅出郭喜同羣蜀
井前朝蹟隋宫新鬼墳隔江烽火後移駐水犀軍
　　寄張淮山吏部
遥憶釣魚臺園林向水開清風一下榻明月共銜杯野
鶴時相過閒鷗亦往來昔年此風景繫馬獨徘徊
　　屏風山
寺後山光近通明一竇懸陽烏中外景桂魄往來圓孔
雀張雲翼芙蓉列漢天蒼茫靈氣厚知與岱宗連
　　登影翠臺望泰山
嶽氣撼虛空登臺自不同千峰遥枕北羣阜獨朝東雲
落碧霞殿花飛青帝宫還疑霄漢近颯颯御天風
　　羊流店
風流羊太傅故里至今存日暮思三徑天空問九原雲
嶅開逺嶂汶水帶荒村父老談遺事林泉細討論
　　蒙隂
東䝉髙在望我欲采靈芝未得江心汲先憑石火炊名
泉隨杖湧斜日下山遲且喜乗新爽春風已過期
　　聞友人村居之樂
勞車何日已羡爾寄青門桑柘栽千樹漁樵住一村情
閒能狎鳥客到即開樽人事如流水山家總不論
　　青駝寺
津樹影婆娑離亭悲且歌人烟行處少山色路傍多倦
馬渴奔水征車怯上坡夕陽明滅内古寺指青駝
　　半城村
夏霧野㝠㝠瑯琊枕北屏迎眸沂水白迴首魯山青老
婦賣春繭貧農仗雨靈半城村市罷初地讀碑銘
　　懷李青章公車北上
北闕繞燕雲春風獨憶君離憂應共切言笑孰為羣天
路鴻音逺山丘蘭氣芬去年相送處門外駐斜曛
　　宿遷
摇搖心靡定去去路將殘聲入黃河險情隨綠野寛鳩
鳴初下樹魚活未離竿待趁風帆過波濤拂面寒
　　自解
入眼藤花落新詩不禁生登樓當有月聴鳥到無聲年
少難摧折情多變老成舊遊知幾處昨夢石頭城
　　初秋雜詠
葡萄帶雨薦盤時事事驚心遊子悲一㸃螢光秋草外
露濃飛不到書帷
　　其二
一劍空為道左留葛衣寒甚不經秋可憐驟雨狂風夜
浪打湖干避亂舟
　　其三
薄薄雲衣淡淡明一蟬向晩獨留聲池邊綠葉隨風捲
開盡蓮花秋水盈
　　其四
江干有警望飛援羽檄星馳馬足喧二六時辰鐘磬杳
秪林反道是桃源
　　其五
凉風淅淅扇窮途雁未南征少帛書昨問故人家不逺
輕帆兩日射陽湖
　　其六
聞鐘端不是聞笳静裏秋聲反憶家飯罷老僧相對坐
蒲團移近鳯仙花
　　其七
漠漠一望渚田青禾耳叢生泛野萍自到秋來無好日
滿天欲雨亂蜻蜒
　　其八
散盡珠璣輾轉貧新秋早起看垂綸為言姓字同泉石
湖上閒鷗識老臣(為劉阮/仙前輩)
　　其九
病骨逢秋影亦寒鬚眉常借水中看山僧雖樸能供客
親摘園蔬佐曉餐
　　其十
薜蘿繞屋佛幢清幾日纔秋絡緯鳴不是書生空露坐
代籌時事夜談兵
　　其十一
愁苦迎人便解詩禪窗翻覺夕陽遲秋風吹落梧相子
小鳥銜來復上枝
　　其十二
烟火蕭然里巷空人家半借甓湖中凄凉促織喧秋夜
織得愁絲幾萬叢
　
　
　
　
　
　抱犢山房集巻四
欽定四庫全書
　抱犢山房集巻五
　　　　　　　　　　　錫山　嵇永仁　撰
　雜文
　　通濟橋記
金華通逺門外距城一里為通濟橋舊址壞於兵火修
則無基建則費詘每遇霖潦暴發溪湧山髙渡者目駭
耳回䕫魖坐水底待人而食人多死之或曰鬼實禍焉
守憲胡公始至思所以洗民患者獨力未易支也乃捐
金倡募合僚屬紳士商販所輸可得萬緡遂精簡亷幹
經營相度伐木於龍游鑿石於遂安遴匠鳩工築基肇
址時苦春漲人力難施公望洋而嘆俄而風翻水怒如
有神物排銀濤而驅雪浪一時水涸見底徒衆踴躍用
命為立石墩墩成復大雨滂沱水汪洋而盈者如前其
所採買山木皆得順流直下若或航之是一涸一盈適
遭其㑹人心勸而天事宜也往者造橋之役誅求大户
督責富商苛派里夫伐傷墳樹生者不寧死者失所以
故經年不成經數年不成雖或成之經數十年輒敗皆
蓄怨積怒之所歸也豈能久哉公獨不然輸者奬否者
聽力役者給之米薪故其成易易也方橋垂成時有老
人夜聞鬼語曰工竣矣若輩無安身所奈何應者曰俟
諸来日如是啾啾者久而始散老人心惑之次日渡者
六十餘人老人亦附舟俄觸夜来所聞倉皇登岸不敢
渡是日天氣晴風亦恬正渡未半湍激回猋風濤迅發
須㬰舟如敗葉倒景蔽天渡者號哭之聲殷殷雷砰岸
人刺船往救而篙如萬石弩不可動人謂鬼力所憑而
人舟已沈没矣觀者舌橋口張嘆息而已因相與酬酒
奠之曰使公早来安有此患它日橋成吾儕又安復有
此患乎於是樂施者甚多効力者愈猛閱三月而告成
工始知人定勝天鬼終不能為禍也已而予用有歎也
孫樵曰樵嘗為褒城驛記恨所在長吏不肯出毫力以
利民及覩滎陽公以開新江受譴豈立事者亦未易今
幸胡公肯出力利民而不裒於民又樂婺民馴呐與公
相信不至如滎陽公喋喋教令日白其意於郪民且喜
徭役尚省得便宜舉行既不能病民亦不能為官憂三
月落成無事聞之大府與劾之有司也是均不可無記
雖然橋成而記之民意也非公意也
　　七竹軒記
東陽署之右偏為余授書所庭有隙地半畝種竹六竿
余顔其軒曰七竹以余故也竹固樂得余為友而増其
一也然而此君之不宜於世也久矣其心空其節勁其
質古其色蒼然而秀空者無物勁者自強古則守樸不
競蒼然而秀則磊落自好是吾儕不可一日少即流俗
不可一日多也余也其敢望乎空山之中多紛紅駭綠
之品幽素者弗尚也塵埃之内有凌霄蔽日之姿軟媚
者弗樂也我所棄或為人所取我所取或為人所棄是
故此君幸而遇余不至鋤而去焉而又與之為伍投分
結契歴暑踰寒彼既不孤此亦得偶其不幸而余去也
則此軒空存安保後之人有顧名思義者乎於是作記
告之曰凡入此室處者幸善遇我同類
　　蔬枰記
宋子抱幽憂之疾不樂仕於時退隠射陽之濱自號耕
海潛夫名其圃曰蔬枰余謂蔬者治生之細務枰者造
物之爭端何取諸宋子曰人病無事耳有入世之事即
有避世之事避世者耦耕荷蓧荷蕢之類是也余生而
衰孱不任力作寤而蕤蕤寐而魚魚一切勤苦煩毒之
事弗舉於趾而累於手者久矣然獨愛種植出也抱甕
入也灌園不知其志之劬而力之憊也余有老母春秋
頗髙老人健忘余種菖蒲以益其聰老人多思慮余種
萱草以忘其憂老人氣不足余種申椒以延其年老人
愛哺孫余種棗栗以佐其飴老人厭淡薄余種葵種薺
以甘滑其味至於𤓰瓠苴荼則與山妻稚子以為常食
是亦可以終其身乎若夫人世之變幻倐忽千百萬億
固有不忍言者其形容怪誕如鬼魅其肺肝酷慘如刀
劒其言語反覆牴牾支離轇轕呶呶不可聽其朝而駢
肩暮而掉臂陽敦玉帛隂擠下石之情狀如山谷江河
之險阻而洶湧此其勢如枰然黑白紛紜勝敗倐忽角
智鬬能忿爭莫解詩曰憂心奕奕奕者局之無定者也
詩人以憂心擬之余則以鋤刈糞溉治之豈不脱然無
累也哉余曰善存諸心胷七八年偶有所感乃述其言
以為記
　　與曹秋嶽先生書
桑乾風沙之内曽邀先生枉顧拳拳以生事學業為問
誠哀家貧而憂失學也嗣後某隨大㕘胡公復過金婺
偷暇讀漢書一年讀唐宋諸子又一年王子于一更勸
讀尚書於是粗辨古文家數然舉筆臨文則又茫然矣
竊歎古人學問有成類皆牧牛耕犢樵山漁水於窮困
發憤得之未見有寄人籬下温衣飽食而能窺文章堂
奥者也某棄而之閭里思欲究竟此道堅不出門奈老
親弱弟衣食不繼不得已復走風塵為觀察祖公所留
公稔某緣養親而出為預備父母百年事恒馳寄菽水
某感其恩遇條畫治河數䇿時河苦遷徙口決運梗中
外惴惴觀察以䇿上河憲河憲上大府各嘉納報可不
半年功告成某得抽身還吳因念江南文衡客嵗有伯
樂之顧益急圖下帷恐負知已乃還視故鄉無一枝可
棲為養親地又不得不擔簦出遊冀越中當路稍潤巾
缾歸買一畝之宫率妻孥奉髙堂甘㫖再出餘貲俾弱
弟分半耕讀某亦得不憂饑寒則三十年以後之心思
氣力皆可不用之衣食而専精畢慮於文章此某生平
之榮願也某到湖上之日即謁林鐵崖先生始知先生
讀書客中便期趨侍教誨以足痛未果不意先生折節
先枉存我逆旅何前輩愛士急而憐才切也夫軒蓋聲
施之地往往奔走貧士有同雁鶩而士之傴僂屈折於
其門者仰伺奴僕意色求一登堂尚不可得豈敢望大
人先生之就見哉某於今竊自幸矣幸大人先生既不
我鄙棄則必以若人或有一得可節取而造就之故不
憚孜孜汲引是以聊自壯也抑聞先生囑鐵崖先生語
須勸勉嵇子讀書至諄至切則又何相見之暫而相期
之深遂相督之嚴也某思古人學問要皆有得力親切
之人如一瓣香専歸南豐者事非一二某待今人詩文
頗嚴然亦不肯輕恕古人若時賢中大人先生有類先
秦兩漢初唐者則又不啻古人之好好之矣方今海内
名碩輒云子雲多而桓譚少某正謂子雲未必多也不
過往来稱弟子者一二虚聲侯芭耳芭文不見於世乃
以為揚雄之書勝周易殆過諛甚矣某不爾也某於當
今鉅公詩若文顧亦曽手追成書矣然每不自量竊欲
厲掌奮膝以紹禹功獨於先生詩文未獲全本十年之
内或從一箑一箋積纍鈔錄合諸體不滿二三十首以
此為平生憾常擬負笈躡蹻不計道里修阻從先生小
胥私乞縑緗繕寫數帙又苦魏勃無路可効掃門今幸
先生駐此則某可省夢寐之勞與風雨郵置之瘁先生
顧何惜盡傾所藏稍飫調饑使一介鯫生稛載而歸淮
水也乎伏楮待命可勝發憤
　　上嚴灝亭先生書
某少碌碌四方余澹心為字留山梵林圖之越數年秦
淮樊圻謝成吳宏髙岑鄒喆又續為圖合肥公官司寇
時愛而題曰疎林茆屋步步引入山之夢櫟公覲長安
相遇白雲觀中亦有黄塵猶在面辛苦賦留山之句又
題曰樹前石背有著雙不借循書聲而来者非他人乃
櫟下生見山比部更變為五湖操艇之圖詩云我慕鴟
夷潔期来弔五湖自是江以南北莫不知有留山堂留
山堂云然某實無堂也年来方伯袁公廉使金公贈買
山錢始得置屋溪上而四方之熟識某者仍在車塵馬
足間卜之而不知某實有堂矣夫豈惟有堂且得名公
大人如先生者枉存陋巷足辱蓬門使鄉人知有長者
車轍某得稍賢於傭販牧豎之萬一且不至如往日尋
聲覔響索某於東西南北萍水無定之鄉不亦大可幸
哉某今更有望者先生之詩建幟中原吾黨詠歌已久
獨先生畫不多見知先生不為世作畫某竊擬先生畫
當蒼老疎宕全是元人其秀潤圓潔仍本宋人家數夫
元畫非别有源派不過脱胎宋人化整為散化正為竒
化刻畫為髙脱先生蓋真用此意哉間嘗攷之周時禮
明樂備六藝浸淫畫從此始穆王時其臣封膜作畫厥
後帝王之家設立畫苑學士公卿間以繪事應制則畫
亦非尋常山人墨客小伎薄倆而已也某今請先生為
作留山堂圖其間柴門流水破壁頽楹固不足繪願先
生繪其境界峭特者俾某異日短衣犢褌推鹿車載父
母妻子入山當以先生一圖為今日百朋耳舍弟師巢
亦粗學作畫特令齎縑造門長跪以請伏惟教誨不宣
　　與周敷文書
去嵗作書寄足下迫於跂慕誠不能己時觸境造辭中
多感慨失之亢激非所以通殷勤致繾綣也深恐足下
以鄙妄見病用是慚悼積今彌載比得張子書来知足
下意中尚不忘僕幸甚幸甚僕少不自重好詼諧雜劇
譏刺平生不當意者自知獲罪名教復不肯劌心帖括
與二三少年馳騁塲屋獵取聲華長老先生每見余所
為則羣起而嗔責之謂之怪誕比年念髙堂垂老乃始
撏撦章句謂可希世干進然廢日趨時而學終無補於
古人充棟之書又十未見其一二然後悔此事之誤人
而春華秋實之兼隕而落也因遂盡棄其口誦手抄之
文復肆力於長老先生前所嗔責怪誕之事又以學識
未堅探索未廣漫然行文僅取佶屈聱牙艱澀險僻者
以為差異今文不知其大悖於古文也逺矣近益爽然
失惝然思取五經晝夜讀之更取孟子左國遷固史漢
晝夜讀之又取唐宋韓歐兩子晝夜讀之方知聖賢文
章未有言不見道而能傳於千百萬世者也僕今且未
敢言文而先學道道苟一日有成髙可以辨古今治忽
善敗人品邪正真偽如辨九宫黑凶白吉黄平碧毒分
照天下也即次亦可與少年馳騁塲屋獵取聲譽不至
如時文輕脱滑利故多其轉折空其字句令人見之亦
喜然去之竟不思也僕向往来江淮交遊不乏邇以教
授生徒刺促尋丈之地盤旋坐卧顧影兀兀又不獲勝
已之朋進徳之友相與切劘淬勵俾得蚤聞道也可勝
歎哉可勝歎哉僕生二十七年忽忽悠悠汨没殆盡往
者既往来者將来新者未新故者仍故計人生壽考之
年以六十為準如僕輩鉤深致逺勞形敝神又當少活
十年此五十年中已過强半其間進退甘苦行止順逆
天時豐歉人事夷險境遇離合情慾悲歡大抵不過如
此其後二十年中亦不過如此即推之百年寧復有異
誠知生人之趣有盡而見道之日難遲也僕聞足下學
道頗力因求所謂勝已而進徳者舍足下其誰與乎僕
知足下善事老母足不出里閈有嵗時伏臘之樂僕兩
親皆白髮待養於僕之一身又以山川阻隔非可朝發
暮至每見風俗除夜雖傭販牧豎皆知買魚沽酒宰雞
割豚肩羅列五辛跪拜膝下稱觴頌具慶僕士人已蹉
跎承歡者六七年而今年又復蹉跎興言及此便已摧
心傷骨若受鋒刃此誠仁人所共憫惜也今足下只盈
盈一水相見無期僕擬買棹錢塘與足下傾倒數日夜
徧歴窮崖絶谷飲醇過日勿復談文章得失湖山有靈
其并持此書訂之
　　寄林鐵崖先生書
每從放庵家兄處讀先生往来手札深到婉摯如託肺
腑舍姪輩叨侍几席奉教誨有通家之誼某獨不得從
先生遊為可怪也某道經西陵者數數矣食榖於人動
止拘攣身無童僕道路茫昧出不知所之行不知所底
雖生嚮往輒復坐廢某自結髮讀書以家道中落奔走
饑寒學殖荒落無有一是近因老親垂暮竭力不遑私
欲退處井閭業於醫卜一終反哺之願但諸弟孱弱耕
讀兩失若某一人朝夕自奉甘㫖不如督諸弟成立各
能揚名親心懽悦尤甚於養以此怵迫東西手口交瘁
乃直道事人動輒得咎能容於大江南北而不能伸於
咫尺之地為當代賢士大夫所體貌而受讒邪小人之
間沮吾道多窮可勝嘆息自夏徂秋悲傷感憤竊慕古
人窮愁著書之㫖因撰西京雜語三十篇就正有道以
病中書嬾左右又無書之者求教之心逾勃勃今先檢
舊文二十首呈覽幸賜批抹倘狂夫之言不悖於道然
後敢徐出其有以辱斧斲否則養羞藏拙而已昔李翺
之作不經昌黎指授則不能傳蘇軾之文既得歐陽知
已因而大著某之望於先生者豈其㣲乎豈其㣲乎
　　羅舍人入直西清序
癸夘冬余從友人入燕舍舘之次日聞舍人文戰不利
留長安未去急往訪之塵沙蔽天寒風砭骨夾雜牛馬
間輷輷殷殷心目惶惑薄暮始叩舍人扉見其敝帷破
篋几榻蕭條僕多饑色是時舍人他出余詢其僕曰爾
主人何至是乎此地多貴人長者豈不能惟朝夕是謀
乎僕曰主人素自愛每朝懷一刺出門至暮無所投竟
返以是潦倒羈棲罕有知者主人亦不求知也余曰夫
既不求知矣盍歸爾田廬乎僕曰主人慷慨離家與主
母決誓詞謂當肘懸金印紆朱拖紫拜父母堂上已而
拊小主人之頂嗚咽不能聲遂振衣而出挾空囊襆被
孤身寄五千里外今雖下第尚喜
朝廷多途用人儻苟且就一官邀升斗祿免嗤於鄉里
小兒亦平夙心君何輕言歸也余愀然曰今人作别妻
孥歸先計期行先計日擇吉治裝灑酒祖道戀戀不捨
短氣於房幃之中爾主人抑何壯也越一日得晤舍人
舍人沽酒燕市酣嬉淋漓然後别去越數日再晤余將
放舟南下問舍人何所屬舍人無言但曰東望㑹稽煙
樹蒼蒼雲山漠漠為我殷勤致之甲辰嵗秋舍人遂得
官余乙已春復至都門以酒賀之曰子可以上報父母
下慰妻子矣舍人於是具述其由而繼之感泣余知舍
人向非忘情於家也蓋有大不得已焉舍人尊公作宦
淮南士悦民懷久於其職中罹禍變坐逮吏議比法曹
白其寃而已狼狽不遑矣攜家東歸僅敝廬數椽瘠田
數畝家人耕種力作以為饘粥教子弟讀書益勤舍人
慨然興起曰余少年矜氣節慕交遊破費兩大人資産
長為農夫以没世大人何賴有子哉以故發憤而至於
此也今舍人方出入金馬門以左右宰相給筆札戴星
而趨日没而退食凡禁宻之地大臣議事之堂中外不
得與聞者舍人先習聞之以視偏州下里曲士小儒誦
通都大邑條教號令則轉相告語父老以稱道新政者
其相去不既天壤哉又見進士初作吏者類起家縣令
始仕刑官幾經遷次猶不得望承明之門躋清華之選
舍人可用是自壯矣而猶以出身太學為憾毋乃過歟
余與舍人垂髫同學始讀書公路浦舍人年十四已補
弟子員余年十五尚寄籬下舍人學舞劒興發時染翰
濡墨狼籍几案余好吟唐漢人詩歌樂府及宋元詩餘
小説暇則彈碁射覆以成嬉樂繼而讀書傖塘萬山之
中雞犬閴寂水鄉屈折魚稻肥美余常濯足溪流櫂歌
横發舍人入長林豐草張弓射雉兔鳥獸駭然驚大笑
而返夜歸讀書童子瀹茗剝笋動至達旦自是余列庠
吳中隔兩載復往㑹舍人於山陽讀書鏡林署中舍人
折節好學醖釀老成為文宏通典贍期於自然中節而
止舍人素以兄禮事余余得以猶子常拜兄母夫人母
夫人曰爾小子幼年結納願始終不渝窮達一致有如
古管鮑交因各受命唯唯余今逺不逮舍人矣舍人致
身青雲嵗食朝廷廩祿給錢若干榮顯二人光寵閭里
内擢則為部郎外授則為郡佐人生讀書之願至此稍
償其半又况
聖朝用人超軼前代於西掖近侍之臣尤加優異凡有
殊才皆勅禮部應春秋兩闈貢舉登進士髙第猗歟羅
子雖致用未宏而荷榮斯赫矣獨恨鹿鹿如余者四方
餬口舌耕之苦病於夏畦所入不足以養親所得不足
以置産時人非之笑之以為鬚眉長大無資身之䇿有
内顧之憂缺室家之歡絶風塵之望舍人則曰子時不
利也非才不售也然則人生知已寧多得乎哉故於其
入直也作文以序之
　　祭海神廟文(代/)
康熙六年丁未秋九月淮海道某謹以牲醴庶羞之儀
棃園曲部之樂致祭於海神之靈曰維神司幽維官司
明幽明雖殊而治河之職掌則均也神自赫聲濯靈以
来率土之濱靡不儼若而淮為四瀆之一神尤萃聚故
俎豆者更衆浦人祀神匪朝伊夕一旦榱桷不修茅茨
莫翦神即未嘗過問其如下民失瞻仰何某偹員淮海
禮當禋祀廟靈未妥某之罪也爰庀厥工以葺斯宇旦
晩告成神聿寧止是未妥之靈既將飾廟以妥之在監
司可告無罪於神矣至於神之所攝者河若令水失源
流堤仍崩決吏遭嚴譴民困力作此獨非神之過乎伏
祈威奪黄河恩全赤子俾旁流復歸正道突堤蚤賜成
工庶神人交得相安而馨香彌見悠久也否則以數十
萬之窮夫當十一二月之霜候胝胼卒瘏皸瘃狼籍卧
凍吞饑迎風立仆神忍乎不忍及今惟有急挽逆流速
奏安瀾保全萬死之災黎黙䕶千年之疆土使本道無
曠其職業爾神亦自愛其功名毋忽尚饗
　　辨禽言者説
金華衆山中産幽禽好鳥弄新音怡恱人耳好事者致
之盛以雕籠飼以香稻肉食晝貯清水濯之懸洞房邃
閣外以為嘐嘐可聴如笙簧之迭奏絲竹之競響也客
有辨禽言者過而聆焉心駭其聲語主者曰此非愁苦
無聊羈棲怨嘆之聲乎不然何其哀鳴宛轉而頓失山
林之常度也主者曰有是哉子誤也客曰余往者山行
見灌木之上豐草之内青溪曲澗之旁有若禽者載頡
而上載頏而下或飲或啄且鳴且飛其聲曠逸而清逺
疏越而嘹亮幽閒而和平今反是是桎梏之也盍舍諸
主者曰噫是何言也余朝擁衾牀上聴其音則欲起食
不甘㫖聴其音則忘饑暮倦而思休聴其音則節勞而
釋困果其桎梏之而哀鳴宛轉耶則余何為而樂也余
固不忍舍也客曰不然天下有在已為樂在物為苦者
有忘物之苦恣己之樂以為物亦樂者夫人亦然豈獨
禽鳥云爾哉
　　蛇鬼辨
人情之所惡者莫如蛇鬼以其醜而惡之乎以其傷害
人而惡之乎二者兼有之金華郡南城有廢署地頗廣
相傳為宋自公堂荒穢不治叢茨蔓長鬼墟其宅蛇藪
其圃人入於中者輒死不死者出云鬼衣冠壯偉乘黒
蹇驢隂悍剽賊擲泥弄土塞窒生人孔竅以為嬉樂有
蛇昂首引吭縱尾出樹下蜿蜒丈餘目光鑠電䠮踊而
来如欲搏噬人狀長吏聞而驚戒守者扃鑰非乘傳百
人毋縱入余以偪居暑病擇地而逃攜弟子及童僕三
四人就自公堂後灑掃寢處薙蜾蠃除蠨蛸内懸繩
牀外置石鼎鳥行於堦蟬唱於樹焚香讀書晏如也倦
或登危樓陟荒臺經頽廊弔蕪苑選石而坐清風之來
灑濯其心夜則螢火紛如蟲音喧寂幽夢逾清旅懐不
溷廼知向者相傳之謬也抑又思之彼其有託而言歟
鬼之為物隂也蛇亦隂類陽道不勝遂結而凝隂隂氣
太銳復犯而乘陽此君子道消小人道長之象也不然
鬼之毒吾人甚矣蛇又濟之以虐人其尚有噍類乎
　
　
　
　
　
　
　
　
　
　
　
　
　
　抱犢山房集巻五
欽定四庫全書
　抱犢山房集巻六
　　　　　　　　　　　錫山　嵇永仁　撰
　附刻同難二先生詩文
　　次和淚譜　　　　　　　　㑹稽王龍光
江左嵇先生名永仁字留山别號抱犢山農其世系通
顯具載家乗可考而知也先生少負才華奄有聲稱居
恒以救濟民生為己任家於錫山居里近城東講堂自
名其廬曰東田邑侯吳公伯成顔其額曰東田書屋嚴
君中翰公與太傅范公周旋京洛為故舊交比見世多
擾攘棲遲田里性恬淡不事經營先生善養志凡父所
欲為與未及為者皆力為之先生孝友性成而才足以
相濟所由甘㫖自裕而中翰公亦得優游林泉也先生
少為諸生食餼有年噪聲名塲中所為文章往往為人
傳誦輒取科第已獨屢挫塲屋鬱鬱不得志以親老昆
弟未成室出就館榖當世知其具經濟才或聘治河或
諏荒政歴有成效為廟堂所許可先生嫉惡如仇多與
小人齟齬而鬼蜮含沙害之者不少先生固無恙也少
曽受業於鞠存張公之門張公居江淮所稱東溪先生
者是也東溪教先生為詩歌古文詞手授漢書經史諸
編學殖淹博著述日富有葭秋堂詩竹林集留山堂初
刻又好為填詞工北曲其遊戲三昧一種詞壇豔稱之
若珊瑚鞭布袋禪自以為少年筆墨不稱意惟揚州夢
頗自謂略窺臨川堂奥櫟園周先生擊節其妙云與王
漢恭之想當然並傳為序以弁之且謂先生風度彷彿
樊川慷慨有大志而不拘小節者也先生惡文法之徒
叢脞政事出入輕重髙下其手刻集政備考一書便於
仕宦給諌楊公自西序而行之先生尤精於醫蓋其始
祖家本中州石首公諱適為主簿於楚有恵政小民俎
豆之祀名賢祠宋州公諱穎以學士扈從南渡子姓散
居吳越迄今霅川之練市吳門之蓉莊皆有傳派先生
乃蓉莊之宗支也蓉莊祖塋白玉蟾為之卜地云後世
當出名醫以是子孫多習岐黄業先生到處負藥囊活
人疾病著東田醫補四巻江右李孝廉與偕珍於家欲
代為梓行以傳世先生以數竒不偶將欲退耕梁溪之
野賣藥金昌之市隐而不出感范公知遇從事於三山
五嶺間束裝之日錫山邑侯吳公偕諸名流置酒聴梧
軒餞之各賦踏莎行一闋以憔悴二字押韻中有孤城
殘角夢家山亂帆影裏人憔悴之句先生見而憂戚歸
告中翰公曰此行恐不利中翰公曰太傅舊誼何可忘
促之行至署輒病以此意達之公公堅留亦和前韻以
廣其意有停驂暫緩入山期哀鴻待爾離憔悴句先生
勉留焉至仲春先生賦詩曰不知何事春三月剛到清
明又憶還公解其意雖許之歸而未果也先生過仙霞
時謁關夫子廟盟於神前曰余此行惟以救民為務若
萌利欲私心願奪我嗣天地鬼神實聞斯語方逆藩潛
蓄異圖先生知之每告公曰事勢蹙迫宜早隄防與其
為忠臣毋寧為良臣又曰神龍見首不見尾屢以危言
喻之蓋先生實為牽情慕義而至於此非昧於幾先者
也不意遂及於難豈非天哉被難之日先生握手謂余
曰吾輩將從公於地下矣余㸃首以答之先生神氣自
若了無怖懼以一二言懾服諸輩之心同就於繫逆雖
脅以刀鋸誘以爵祿毫不為動在犴狴中先生猶存心
救世晦明寒暑筆未輟手續著東田醫補若干巻求方
索診者不一而足先生嘗嘆息曰死無餘恨但醫統廢
墜學其術而未大展活人之心耳又著詩二巻一巻和
䝉谷作一巻紀變又填雙報應詞三十齣乃為掲公重
熙死難之事其亡友袁參嵐託其表章茲聞林翁談報
應事云掲公已為建寧城隍先生感而為之以報亡友
其於患難中不肯負人之託没人之善如此又在獄有
百苦吟皆囑友人收藏之其囑友人詩曰此身若遂沈
淪死留與寒家子弟看可喻其意矣嗟乎天豈以是限
先生哉先生年甫強壯藴有經濟為世大用子二人長
曰曽筠次曰右丹皆弱稚未成人然英英已露頭角天
之所以報施先生政未有艾也獨是余以暮年同淪難
底朝夕飫聞先生之教敷陳大要闡晰至理悲歌慷慨
具由天性余之受禆益良非淺鮮謹述大畧以見先
生之節義文章並堪不朽誠無負於公亦無負於天
也
　　颶風(和百苦吟原韻/)
澤國秋髙信海風年年飄忽吐龍宫風神若解憐忠義
吹盡寒灰歴劫中
　　瘴雨
淋霪瘴雨勢傾盆涼氣無多熱氣存布被一牀黴爛盡
漫勞東閣報公孫
　　積潦
山城土竈滿蒿萊魚鼈經遊草樹堆莫嘆南天多瘴癘
江河日下盡堪哀
　　炎蒸
揮汗成漿三伏期隂房偏受熱風吹如爐長日從銷鑠
一片冰心覺自宜
　　凍雪
滕六天南説禍胎連年飄散浪疑猜信如今日多争戰
骸骨成丘白作堆
　　連隂
白日經旬長自扃擡頭不放曉天青何時一破重圍怨
海國全消毒霧㝠
　　梅濕
梅雨三山瘴霧天隂晴氣候苦相連爛衣一束供髙枕
淚落殘更透破氊
　　泥濘
著屐東山座上紅游蹤今試雨泥中喜来屐齒何妨折
雙足强為亡是公
　　昏黑
夜偏油火晝偏昏毒霧凄凄斷客魂生死由来同夢覺
自憐棲息遜雞豚
　　昧旦
中宵無寐枕空安輾轉單衾歸夢難唱徹雞聲天欲曙
曉星落落望更殘
　　瞭燈
明滅寒檠影半黄五更餘燄照頽牆獨嗟短夜無歸夢
拭盡啼痕天未光
　　屋漏
沈沈秋夜雨長懸濕盡衣單和淚穿暗室鑒臨形影對
儘教㸃滴到牀邊
　　濕地
賓主塵䝉驟斷魂滿腔悲憤土泥温誰云正氣堪埋滅
徹夜雷霆天意存
　　負暄
當年就業水雲莊今作羈囚閩嶺長歴盡三冬寒徹骨
自教含淚向曦陽
　　旱澡
杯盂貯水即為盆塵垢麤除色便渾惟有成湯解此意
須教日日洗心魂
　　蓬首
老去空驚兩鬢絲蕭蕭對鏡漫披離婆娑猶足髙千丈
長嘆中宵恨自知
　　垢面
消盡儀容老未還愁塵萬斛障頽顔憑教洗出来時面
笑破清光天地間
　　攣手
搦管揮戈事事工鞭雲指日笑談中直教握定擎天手
暫作旁觀兩袖籠
　　縶足
踏盡冰霜歴嵗寒邯鄲學步路偏難名駒一息堪千里
束縛今同凡馬看
　　拘項
連環深鎖欲何憑引領青天骨自稜此法豈為吾輩設
書生强項斷長繩
　　枯腸
筆硯抛殘已數年青緗圖史委烽煙寒儒雖在書遭劫
藉有同心叩腹便
　　淚眼
難裏相憐淚未乾老来無淚但心酸圜扉一入同盆覆
常把青天仔細看
　　聞柝
關吏巡行夜聚牌梆鑼斷續亂長街愁中但覺聲凄絶
總向風波惱客懷
　　聴砧
艱難何處寄征衣未曉家山信是非留得天涯秋意苦
數聲刀尺萬家機
　　隣哭
閩海心傷刀㦸塲家啼巷哭盡離亡填身溝壑埋無土
何用招魂向北邙
　　風鶴
道路驚傳鬬力㣲依形竊響是還非先聲草木皆行陣
螳臂應須早見機
　　砲警
萬火鳴雷聲徹天驚聞消息走狼煙海邦莫道無防禦
刮地煎砂已數年
　　觱栗
腸斷寒宵角數聲天涯凄切倍關情此身不是防邊客
莫認羈囚當戍兵
　　鼙鼓
路鼓喧闐動客悲妖聲相隔暮風吹他時若駕歸舟急
摇曳中流弄幾槌
　　笳吹
凄絶中宵客淚寒傷心笳管夢難安征人莫作回頭望
南北相思苦萬般
　　吏稽
難裏羞將面目呈福堂苦盡羽毛輕吏人不用多稽察
青史將来識姓名
　　卒獰
鬼物三年迭作羣畫圖水陸日紛紜他時若現輪迴相
只恐閻浮我是君
　　晝詰
紛紛邏卒守街衢老廢無聊泣向隅舊僕門邊供菜食
傷心淚眼看糢糊
　　夜查
猙獰燃火到牀間叫應分明上鐵環吾輩不為無義漢
儘教狼籍鬼門關
　　值班
何事同舟趁逆帆往来相對鬼巉巖朝眠暮起多拘束
獸語禽聲口自喃
　　交更
蠻音攪耳夜嚌嘈情面無從假半毫捱得愁中更漏慣
犬鳴雞唱笑徒勞
　　臭蟲
引類潛身浪蕩遊尋香逐臭雜相投已教吸盡人膏血
不放餘情到白頭
　　蟣蝨
捫蝨青山樂可圖談兵定霸亦相須當年壯畧推王猛
蠶食今知飽病夫
　　飛蠅
舊聞沈獄雪飛蠅今見蠅飛倍可憎莫道秋風吹不到
腥膻相逐逞何能
　　遊鼠
唧唧啼饑竄黠鼯虀鹽淡薄罄盤盂誰教白晝爭人食
搗穴難存社屋軀
　　聚蚊
湖傍秦郵草聚雷露筋曾拜廟容来難中莫説今偏苦
耳畔聲聲似訴哀
　　鬼啾
鬼作嚶啼夜氣森難中猶現宰官心蓮花法裏容超劫
不怕沈寃萬丈深
　　疫癘
災氣流行天意乖形如土木命如荄何當請出醫王手
莫學劉伶死後埋
　　碎衣
無分繁華原憲貧身僵半褐幾冬春形骸粗足供顛沛
莫問悠悠衣我人
　　破被
炎方一雨便秋来敗絮䝉茸暖氣回羨却五更清夢裏
還家更熱獸爐灰
　　砂鍋
鑽燧燃薪勉可為晨昏饘粥壁煙炊泥砂亦有調羮用
委棄人前總不知
　　泥爐
老来事事想安然搗土為爐爇作煙被底不愁魂未貼
長宵抵足任髙眠
　　瓦盆
泥缶聊存古朴風殘湯冷飯幾曽空有時擊得嗚嗚響
驚起同牀磕睡翁
　　草褥
肌膚皺疊浪成痕藉草為茵事可論冷暖不知人老去
飄零一似蔓無根
　　敝履
兩足龍鍾力不驕雙鳧家製著来遥多情東郭還相愛
送與先生踏灞橋
　　木枕
一枕羲皇不可安昏昏何日醒邯鄲夜眠莫作繁華想
於我浮雲世路難
　　篾筐
食物無餘饒菜羮紛紜雜貯未能清此筐聊且充香積
方便兒童荷擔輕
　　竹刀
寸鐵難持聲息嚴庖童刮竹製魚鹽叮嚀留與歸途用
當作牙檣驛路籤
　　草珠
維摩方丈昔藏修逺到三山苦滯留何用牟尼珠百粒
菩提方寸内堪求
　　油箑
燈煙土竈爛如星六月朝昏坐火亭聊藉清涼驅溽氣
蠅蚊一一手能經
　　惡紙
著書憂憤事難成欲寫窮愁愁更生何日雲煙供一掃
桑皮剪破兩三籯
　　臭墨
隃麋研透色青藍膠味薰蒸油氣含怕向故人酬白雪
煙煤紙上恐難甘
　　敗筆
羊毛一束價連城信手聊成泣鬼兵拈得新詩同史讀
也知直道腕中擎
　　磚硯
瓦胚作硯墨朦朧煙霧和来泥上鎔鐵石磨穿為廢棄
悔教銅雀代耕農
　　殘書
竹笈藤箱走蠧魚風塵千里爛圖書縱教攫去成何用
覆甕無多灰燼餘
　　炭痕
灰蹤桴跡血絲垂珠玉龍蛇和淚揮親手投来同拜讀
雷風震疊數行詩
　　塵灰
三年怨恨積生塵説與誰行整頓新汚垢寧教都掃盡
不將清白讓他人
　　煙眯
爨火如星旦暮燃難將怨氣達蒼天耳昏目炫等閒事
惟待消除鋒鏑煙
　　乞水
貧来一勺不成烹坐向爐頭作嘆聲掬得半瓢猶徳色
文園到此更傷情
　　覔火
冒突衝煙海國城半天劫火怪秦坑何人為設伊蒲供
重熱爐灰煨蕨羹
　　摘菜
菜株剔淨草連泥葉葉根根釀作虀為想遺黎多此色
焉能一一手中提
　　執爨
求人水火亦維艱疊喚千迴童子頑只當老僧棲破院
煨茶啜粥自相關
　　食淡
年来氣味淡相尋苦菜酸虀亦費金連月併教鹽食斷
嚼然何意作長吟
　　縫綻
臨岐無母倍傷心針線全疎耐至今補得冬来春又破
可憐瘦體不遮襟
　　浣衣
薄澣艱辛訴向誰懷新去故力難辭洗来垢膩湯如漆
錯認烏盆似墨池
　　滌器
圜扉滌器體無褌司馬情多繫木根留得盤罌滋味好
不教塵土咽饑魂
　　粉粥
老性安和粉作糧蔗霜調得熱充腸旁人笑問何方物
彷彿胡麻飯味香
　　􁴠飯
自笑飢軀汗漫行祗今枵腹向誰爭大烹無福堪消受
隔宿餘糧百味生
　　栁茶
垂垂綠樹即為家未到清明摘嫩芽浪説盧仝堪七椀
武彞夢斷雨前茶
　　劣酒
結伴髙陽興不無形骸桎梏酒腸枯故人買得常分飲
一陣酸風透瓦壺
　　缺藥
嘗来藥味總成虚真則無多贋有餘試向懸壺頻盼望
看看愁煞病相如
　　書傭
眼穿三載寸函書那有家鄉舊雁魚童子膝前来問字
寒暄寫就意躊躇
　　醫匠
破帽殘衫海上方此中真假費參詳惟君肘後多仙訣
冷落籬邊菊蕊黄
　　蔽蓆
寒風淅瀝打牀頭桑土聊為蓬户謀折就蘆簾遮半蓆
蝶魂栩栩夜無憂
　　篐桶
器物皆從破裏来竹皮木片有成胎一文不吝還堪用
始信人間無棄材
　　糞草
積汚藏垢日成堆掃到何時掃得開自是亂中羅網宻
獄無青草也無苔
　　穢厠
紫姑夜降掃須勤百畝農夫去惡氛但使生民無穢濁
何妨野老鼻風薰
　　溺器
不禮儒冠舊日情朝昏穢息徧牀楹牛溲馬勃非無用
醫道於今學漸成
　　惡夢
凶吉無憑事若何神思恍惚願蹉跎昨宵夢見風波險
只向髙牆禱孟婆
　　元旦
抱悶窮冬望早春依然䝉難一孤身故園最足傷情處
此際庭梅花影新
　　清明
曉起愁聞杜宇聲傷心節候又清明誰知瘴嶺三年别
猶作他鄉患難人
　　至日
陽九艱逢網未開到今候轉一葭灰循環有序春將至
遥想家山夢幾回
　　除夕
牢落炎荒嵗月窮鬢華狼藉任飄蓬弋人羅網聞猶宻
誰作傳書塞上鴻
　　撫棺
死歸撒手便稱能生寄騰身悵未曽莫向鬼王誇讀律
不知何例脱寒冰
　　客俘
相逢爾汝盡南冠敲骨鞭皮總淚酸何事風波爭入網
翻身隨處可平安
　　老親
八旬窮父病牽衣愁子危方効力㣲囑道老軀猶健飯
三年可待順帆歸
　　昆弟
無兄無弟久離家棠棣關情悵落花子姪偷看堂上健
豈知懸淚望天涯
　　憶内
絲絃未續舊時纑老病天南嘆獨夫同穴細君無念我
殷勤泉下奉慈姑
　　思兒
母亡父逺子孤零爾輩無成及壯齡讀我殘書無散失
待余甦難到家庭
　　同宗
永柏家聲清白嚴詩書聚族學深潛當時記得歸家笑
道我三年幕府亷
　　受業
髫時學古習韓蘇許我潛心出衆徒海國三年成夢寐
空勞老眼識迂儒
　　同社
名流帖括揣摩深願比他山感士林同學少年頭白盡
浪遊辜負下帷心
　　故恩
圖維報徳老成翁落拓天涯患難躬嵗月抛殘無壯志
獨留方寸感無窮
　　舊遊
念舊金陵别㑹稽雨花臺畔曉風迷煙霞到處堪遊賞
莫向三山聴鳥啼
　　祭墩
枯木從来説有靈仰天貫索豈無星滿腔赤血行将灑
答爾椒巵一炷馨
　　告神
不怨青天呼應髙神靈三尺頌臯陶知君直曲無偏枉
何不從公雪俊髦
　　颶風(和百苦吟原韻/)　　　　雲間沈上章
撼海摧山鼓烈風蚩尤似欲拔蛟宫分明天意同人意
好挽危檣黒浪中
　　瘴雨
朝来驟雨已傾盆城郭煙消幾户存最是濕衣烘未得
老天寧不念王孫
　　積潦
連宵風雨長蒿莱隂霧迷離丹嶂埋禾黍漫漫愁望裏
千村煙冷亦堪哀
　　炎蒸
為霖為雨拂前期馬勃紅塵遍地吹心境清涼揮汗少
火雲如葢總相宜
　　凍雪
凍裂肌膚煉玉胎炎方風景費疑猜雨晴寒濕渾無定
怪指兵荒是雪堆
　　連隂
海雲日日鎖幽扃不見三山草木青直待薰風来解愠
笑看皎月破沈㝠
　　梅濕
鄉夢難成怫鬱天頽垣赤體夜牀連隂雲熱氣相鎔結
暗灑花斑漬舊氊
　　泥濘
望斷關山淚雨紅不堪蹂踐夏臺中騰身灑脱塵埃去
屐齒逍遥訪逺公
　　昏黑
暮笳悽咽正黄昏無語空憐杜宇魂鄉國不知身尚在
清明為我買雞豚
　　昧旦
婦子晨興憶問安貧家菽水定艱難鳴雞聲裏空流淚
剰有絲絲鬢髮殘
　　瞭燈
髙懸燈火照昏黄瘦骨稜稜倚短牆一枕覺来空憶舊
紗窻辜負日頭光
　　屋漏
宵来㸃㸃似珠懸濕透鶉衣帶淚穿海國只今多旱槁
如何不灑麥苗邊
　　濕地
子夜誰能貼夢魂如冰似雪卧難温餘生糞土尋常事
贏得伶仃傲骨存
　　負暄
步簷忍凍憶山莊空有春風道路長冰雪久埋憔悴甚
倒扶藜杖試初陽
　　旱澡
簷溜盛將水半盆湔除塵垢不嫌渾泥塗自喜肝腸潔
夜夜清泉濯夢魂
　　蓬首
拂面拖肩鬢已絲短長梳就復支離愁来尚憶同心綰
兒女閨中只自知
　　垢面
癯貌何由得大還丹砂未轉且鳩顔憑他冷暖隨時去
面目重光談笑間
　　攣手
握槊爭如草檄工持籌未展笑談中當塲欲吐賓王志
袖手偏將雙腕籠
　　縶足
立雪棲冰頗耐寒家山何處夢艱難平生未著王喬舄
徽纆何勞著𦂳看
　　拘項
榮辱皆忘義足憑錚錚强項不模稜艱危百折冰心在
留與兒曹作準繩
　　枯腸
半豹徒窺壯盛年肝腸如雪氣如煙苦吟只為消愁病
敢擬邊君話腹便
　　淚眼
滴滿春江淚已乾每逢時序倍心酸隂房未得瞻天日
昨夜家山夢裏看
　　聞柝
刁斗虚張挨號牌兒童徭役也巡街亂敲鈴柝無倫次
慣擾思歸夢裏懷
　　聴砧
誰家夜夜搗征衣夢裏家山醒又非寄語沈郎憔悴甚
腰圍莫織舊時機
　　鄰哭
赤子何辜暴戰塲驅他鋒鏑昧存亡可憐少婦嗚嗚泣
空自招魂向北邙
　　風鶴
寄托乾坤一葉㣲乘風破浪事全非驚魂已作傷弓鳥
悟透人間禍福機
　　砲警
轟雷新試火連天不斷傳烽徧地煙誇盡戰爭雄海國
野人還憶舊豐年
　　觱栗
曉風吹徹枕邊聲動我家山牧笛情滿地干戈愁望裏
問天何日得銷兵
　　鼙鼓
誰辨宫商音律悲鼕鼕聲響競鐃吹正平若使生今日
節奏鏗鏘撾幾槌
　　笳吹
一聲吹徧海天寒南北征夫豈兩般浪説封侯懸印易
萬金難買信平安
　　吏稽
獄吏尊嚴較簿呈此身萍寄羽毛輕吾曹氣節殊周勃
著甚施威髙唱名
　　卒獰
小醜么麽結作羣揶揄惡態故紛紜懸空雖少軒轅鏡
劫火塲中半是君
　　晝詰
網羅麟鳳逼街衢鬼窟南方説海隅草木皆兵防範宻
晴天好日也糢糊
　　夜查
恩仇細數笑談間銜結都忘草共環惟有夜来查鎖鑰
彼呼此應頗相關
　　值班
天南日日盼飛帆未得長風困石巖黑浪頽波顛簸慣
去来鷗鷺枉喃喃
　　交更
擊柝巡風徹夜嘈輪番交代按纖毫夢中我自還家樂
蠢爾蜉蝣何太勞
　　臭蟲
時候昏黄結隊遊瞷人醉夢暗相投覺来抹煞還餘臭
笑爾横行著佛頭
　　蟣蝨
景畧胷中具壯圖笑談當世偶相須傲他混濁同魚目
捫搏誰能識丈夫
　　飛蠅
尋頭撲面笑飛蠅欲玷連城不自憎逐臭營營惟附熱
天涯冷處失君能
　　遊鼠
啼殘丙夜集饑鼯嚙盡黄虀覆粥盂祗顧貪饕供一嚼
跳梁驚夢上人軀
　　聚蚊
結聚成團聲若雷幾回撲散又飛来芳名千載稱筋露
䝉難書生未足哀
　　鬼啾
沈沈殘柝夜蕭森似訴如悲動我心三載為隣頻喚與
慈航度爾黑波深
　　疫癘
調燮非關天意乖福基禍兆有根荄明知瘴雨蠻煙地
多難多愁志未埋
　　碎衣
捉襟露肘道非貧憔悴支離已兩春為憶機中蔴苧婦
裁成白袷待歸人
　　破被
苦雨凄風捲地来摧殘弱質氣難回老翁贈我黄花絮
一綫㣲陽撥凍灰
　　砂鍋
豆粥虀鹽何計為壁間土釡起寒炊家居最慕調羮事
難裏聞韶味不知
　　泥爐
鎔成造化火初然泥竅中含數縷煙一枕乍回猶未冷
五更霜重不成眠
　　瓦盆
朴陋堪追太古風滿盛藜藿不愁空行將攜此江南去
老作田間鼓缶翁
　　草褥
髀肉磨穿破薦痕氍毺翡翠那堪論卧薪待畢前生業
石上三生話宿根
　　敝履
天涯空憶馬蹄驕芳草遲遲歸路遥不逐世情輕敝屣
好留稳步廣陵橋
　　木枕
圓木牀頭卧不安空煩授枕説邯鄲此中若有光明隙
倚傍仙家去不難
　　篾筐
苜蓿盤飱只菜羮愁中滋味亦香清最嫌鼠輩空勞攘
筐筥如城莫視輕
　　竹刀
禁網繁苛獄吏嚴竹刀切菜食無鹽割雞製錦何曽試
信手如抽鄴架籖
　　草珠
恐慚衾影昧身修廿載禁持過少留不是餘生重佞佛
恰如瞻母望中求
　　油箑
赤帝初懸大火星臨風避暑想荷亭元規塵在誰為障
手撲粗紈也慣經
　　惡紙
紆籌脱稿惜無成欲寄牢騷慰此生十萬錦箋書不盡
殺青塗徧已三籯
　　臭墨
金精玉髓結深藍吞吐虹霓彩氣含猶是當年磨鐵手
如何此墨寸心甘
　　敗筆
偏師攻破五言城淪落羞誇筆陣兵定逺當年非浪擲
也因穎秃不堪擎
　　磚硯
案頭銅雀想朦朧滴露研珠墨氣鎔抛向亂軍何處覓
於今瓦礫伴耕農
　　殘書
巻軸芸香辟蠧魚半生鄭重幾行書亂来手澤輕如土
抛盡青緗痛有餘
　　炭痕
彪炳丹心千古垂纔看煤跡淚頻揮此情天地真堪老
報國憂民一首詩
　　塵灰
罡風吹動屋梁塵席地千回拂拭新暫學面牆存故我
不教䝉垢笑旁人
　　煙眯
昧旦寒灰燼復燃不知門外日升天迷離倦眼開難看
認作金爐裊篆烟
　　乞水
解渴思將蟹眼烹西鄰聞有轆轤聲强為顔笑從人乞
不負殷勤一勺情
　　覔火
閩南原係祝融城况復沈淪在火坑夜雨炊煙消歇盡
向人覓取作調羹
　　摘菜
不摘旁枝但剔泥青黄造出兩般虀三飱飽啖聊充腹
滋味深長莫漫提
　　執爨
煮菜烹茶豈憚艱三年習得面皮頑問他冷暖旁觀者
痛癢飢寒竟不關
　　食淡
鑄山煑海計千尋商算全操鹽似金淡味畧嘗天地闊
不留煩惱只行吟
　　縫綻
綵線金針教子心素絲易染佩于今臨行多少牽衣意
補綴年来淚滿巾
　　浣衣
滌垢除汚說與誰萬千艱瘁未嘗辭洗来顔色還清白
勝入蓮花不染池
　　滌器
窮途阮籍一竿褌笑傲安能免俗根我欲臨流濯萬里
幾時白水可招魂
　　粉粥
陳蔡當年病絶糧炎方今日亦空腸一甌漫抵回生藥
始信農家麥飯香
　　􁴠飯
餿酸腐米氣流行撒向庭階鳥不爭耐取飢腸應有日
大官留饌待書生
　　栁茶
千泉泖水足山家柏子初燃試紫芽我愧盧仝耽此癖
難途栁葉作新茶
　　劣酒
破囊羞澀一文無斷酒三年腸已枯昨夜老翁憐我病
沽来村釀未盈壺
　　缺藥
歡少愁多氣脈枯病來藥餌欠贏餘茂陵渴症年年發
説與文君總惄如
　　書傭
老兵出紙倩為書欲寄平安雙鯉魚聞道近来烽火急
從旁搦管也踟躇
　　醫匠
醫國空懷海上方順時調氣易周詳甦民自有清涼散
能起瘡痍菜色黄
　　蔽蓆
甕牖繩樞尚白頭資身清䕃愧無謀三年遮得風多少
步障如斯暫免憂
　　篐桶
貯水煎茶買得来需他完節合胚胎補鍋篐桶皆遺老
藉手周旋有用才
　　糞草
暮暮朝朝積幾堆箐篁縛帚掃難開漫誇一簣能千仞
肯使汚泥覆綠苔
　　穢厠
呼童蕩滌莫辭勤穢氣能招疫癘氛幾載浮沈同混濁
仗誰三沐復三薰
　　溺器
患難淪胥見世情裸裎氣味逼房楹向人穢䙝曽無忌
蝨處禪中慢老成
　　惡夢
鄉國迷漫可奈何黄粱幻境日蹉跎至人清淨雖無夢
指㸃盧生心亦婆
　　元旦
嬌鳥初啼報早春南冠羈客未騰身凌晨覽鏡餘清淚
惟有寒霜白髪新
　　清明
風送啼鵑不斷聲忍看春仲值清明何時返里依宗祖
聊作東郊掃墓人
　　至日
愁懷萬斛鬱難開誰向人間問劫灰白日今朝添線影
履長全擬一陽回
　　除夕
千磨百折五般窮瘴海沈淪類轉蓬此夜悲涼家萬里
夢魂何處返飛鴻
　　撫棺
哭君共事怪君能報徳酬知惜未曾只恐夜臺猶故態
悠悠泉路總寒冰
　　客俘
道路時時是楚冠流離老幼鼻為酸山僧未免充俘數
似我長羈分所安
　　老親
慈母親縫遊子衣臨岐囑付見幾㣲倚門淚眼糢糊望
鱸鱠蓴羹何日歸
　　昆弟
善養髙堂學作家閒時培灌紫荆花更須敬嫂還憐姪
切莫輕提海水涯
　　憶内
菽水艱難藉辟纑不須裁剪寄征夫買書勤與兒曹讀
教子承顔善事姑
　　思兒
想到依依淚暗零汝冠諸弟尚髫齡一經莫把韶華誤
侍祖强於趨父庭
　　同宗
友愛同遵祖訓嚴留餘堂内戒心潛英姿入夢心猶痛
彭澤歸来裝自亷
　　受業
千秋知已説歐蘇愧我才非金馬徒風雨雞鳴情至重
傷心隔世嘆先儒
　　同社
意氣相期河海深九峰初地結文林驪歌共灑臨岐淚
敢負垂髫金石心
　　故恩
鬢髪婆娑念老翁殷勤勉勵佩㣲躬分資餉母敦明發
報答瓊瑶奈困窮
　　舊遊
東泛金陵南㑹稽張帆舊約草萋迷長春宫裏閩王樹
滿地凄涼只鳥啼
　　祭墩
朝看暮守豈無靈也識胷羅斗與星雀角䑕牙收拾去
臨岐為爾薦香馨
　　告神
氣未飛揚足未髙顛危心事付臯陶餘生自分酬知已
一任張羅困俊髦
　
　
　
　
　
　
　
　
　
　
　
　
　抱犢山房集巻六
