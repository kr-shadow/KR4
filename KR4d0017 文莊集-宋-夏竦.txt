#+TITLE: 文莊集-宋-夏竦
#+DATE: 2016-06-11 12:24:32
#+SOURCE: github.com/kanripo/KR4d0017 master 02e31d88                
欽定四庫全書　　　　　集部三
　提要
　　文莊集三十六巻　　　别集類二(宋/)
　　　　(臣/)等謹案文莊集三十六巻宋夏竦撰竦有
　　　　古文四聲韻已著録其集本一百巻宋史藝
　　　　文志著録今已不傳兹據永樂大典所載兼
　　　　以他書附益之尚得詩文三十六巻竦之為
　　　　人無足取其文章則詞藻贍逸風骨髙秀尚
　　　　有燕許軌範歸田録青箱雜記東軒筆録中
　　　　山詩話玉海困學紀聞諸書皆稱引之吕祖
　　　　謙編文鑑亦頗採録葢其文可取不以其人
　　　　廢矣集中多朝廷典冊之文葢所長特在于
　　　　是所載事迹如太宗為京兆尹時召見魏咸
　　　　信事在乾德五年而史以為在開寳中澶淵
　　　　河清見底事在端拱元年而史以為在雍熙
　　　　四年竦之直集賢院以獻文得官而史以為
　　　　自通判召入凡斯之類皆足以訂宋史之訛
　　　　他若李昉之追封韓國公王曾之為兵部郎
　　　　中魯宗道之為給事中任中正之為右諫議
　　　　大夫史皆失書凡斯之類亦足補宋史之缺
　　　　葢托克托等年逺傳聞不及竦紀録時事為
　　　　得其實也集中表奏有代王曾王旦寇準諸
　　　　人作者考之史傳竦在洪州能斷妖巫毁淫
　　　　祠仁宗時增設賢良等六科復百官轉對置
　　　　理檢使亦皆竦所發好水川之事議者歸咎
　　　　韓琦竦於任福衣帶中得琦檄奏之明其非
　　　　罪則竦雖巧忮較之丁謂王欽若輩尚稍稍
　　　　有間故正人尚肯假手歟抑或為所籠絡當
　　　　時尚未遽悟其姦也竦學賅洽百家及二氏
　　　　之書皆能通貫故其文徵引奥博傳寫者不
　　　　得其解往往舛訛今參考諸書為之是正各
　　　　附案語以明之其不可盡考者則姑仍其舊
　　　　從闕疑之義焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
文荘集原序
繇文章取賢科位宰執流風遺烈光華休暢在漢有之
公孫季以慎厚而飾儒雅通于治道在唐有之裴寛中以
峻整而持法度協于柄用在本朝有之鄭國文荘夏公
以哲乂而經文武穆于天縡是皆為當世偉人表的于
後公孕昴之精降崧之靈洞九流之指歸潄六藝之腴
潤年甫及冠業已大成于時章聖皇帝罷兵和戎留好
典籍物色遺逸寤寐畯良始闢六科親䇿多士公試三
千言于政事堂遂敡秘廷對清問天子擢以優等聲光
四馳襃渥有加方朝家擁瑞物興禮文㕘夷丙之御訪
鬼神之本公番直儒館屢賜延見形容上徳時奏賦頌
洎通衡石之擥數夸美于丞輔㑹詔諸儒輯君臣故事
分釐部類公譔别序為多復預編修國書仁廟啟藩在
潜命公傅以經義兼筦牋記極一時之選乃陟詞掖入
禁林鼔動雷風藻澤謨訓朝廷大典册多屬于公公亦
感慨榮遇攄發淵蘊及毗宰政建言復制舉以取宏博
之彦復百官轉對以通下情置理檢使以逹寃滯時論
翕然又以三長之筆克就信史及退釋重任服在大僚
寳元中種羌畔換西鄙不靖公以兼備之材簽揀素定
擁旄推轂付以專閫既而起居兵間以新書李法從事
甞奏議邉十䇿多䝉施用經畧懐来卒柔異俗于是佩
相印冠樞廷荒大國之封峻常伯之秩雖寵靈綢繆而
益懐驚畏學士楊公察草麻制謂仲尼不容周公胥怨
豈得其時而未盡其志耶然烜赫隆盛彌四十年以文
致身稽古之力其極矣哉自公出處中外勤勞王家大
編鉅軸襞積私楮歳月其逝弗皇綴緝紙蠧墨衊頗有
墜逸公既薨而嗣子亦謝世元孫尚書比部郎中伯孫
諉故吏工部郎中張君宗益祕閣校理裴君煜彚次遺
集成百通後數載見俾序之公甞論文以氣骨為主詆
時軰所作如繡屏焉于書無所弗通以至陰陽律歴𨽻
古之學莫不兼總以為天下之樂無如黄巻中也屬思
深湛構詞緻宻泚翰就簡竄塗不已歸于至當乃可尢
善章奏鋪賦顛末言詳意盡盖㑹萃衆説而掇其真粹
包括曩製而豐其條幹如至音純繹金石奏于宗廟華
采煥爛黼黻施于象服後之學者鑚仰之範模之景山
學海可得致歟宋敏求謹序
有宋文荘夏公挺生于祖宗朝其文溫厚謹嚴發乎性
情而動有典則如文靖李公文正王公之在朝一時化
之風聲氣俗訖無叔季澆漓之習其間琢句警聨嘉言
讜議膾炙人口至今不絶而尤工于表章制誥雖使琳
瑀常楊復生未易遽出其右信矣文章之與時俱髙也
邈㳺學時得公牋表一通于都市固已玩之有日常恨
未睹其全比倅江夏遇湖北漕使直閤公之宗支也適
兼郡印盖甞從容語及遂䝉出其家藏凡百巻以示因
付鏤工以廣其傳工既吿畢于是屬邈序之邈常竊笑
文人之裔祕其家集為私淑之計一遭變故已亦不能
有之或覆見有于人甚者灰于刼火靡有孑遺卒之其
先無傳焉使聞兹舉顔其厚矣廼不辭而僣書之紹興
庚申上已左奉議郎權通判鄂州軍州兼管内勸農營
田事江邈謹序
文莊集原序考證
第一頁後八行　按宋史仁宗本紀天聖七年閏月復
　制舉六科復字原本訛作後今改正
第二頁前四行　李字原本訛作季按漢書胡建傳黄
　帝李法注云李者法官之號捴主征伐刑戮之事竦
　傳言治軍尤嚴敢誅殺即序中所云也今改正
欽定四庫全書
　文荘集巻一　　　　　　　宋　夏竦　撰
　　制
　　　兵部侍郎趙安仁可尚書右丞制
勑國家祖功宗徳丕顯於大猷廣記備言允資於實學
屬成書而奏御宜加等以推恩具官趙某性尚淑均儀
操温重有淳正之徳服於搢紳有雅奥之文表於臺閣
自頃參朝政首譔信書屢易歳時備觀良直况宣明於
先烈宜峻異於寵章特進秩於中臺實陞榮於右轄肅
兹六職更勵乃誠可
　　　左諫議大夫充集賢院學士孫僅可給事中餘
　　　如故制
勑國家覃慶汾脽逮兹六稔庶官考績咸叙其勞眷乃
侍臣宜加寵異具官某瓌行眀識成於夙齡麗藻清䂓
冠我時彦而自諫垣引籍僊殿兼榮于彼藩宣奏課而
連最審兹邦憲處法以甚平績用居多歳月滋乆俾擢
居於瑣闥用特聳于朝榮徃踐厥官更圗来效可
　　　樞宻直學士右諫議大夫任中正可給事中餘
　　　依舊制
勑汾脽均慶積有歳時考課最於官司已陟明於羣吏
眷繁劇於京府宜䟽寵於侍臣具官某學識該通器致
宏逺積純粹之性懐幹裕之材而自入直樞廷兼榮諫
省藩宣巨屏恵撫於黎蒸尹正中畿肅清於豪右惟積
勞之滋乆宜信賞之有加特進秩於瑣闈俾增崇於宻
侍荷兹寵異無怠乃誠可
　　　右諫議大夫參知政事魯宗道可給事中餘如
　　　故制
勑朕紹隆景業大庇中區實頼股肱之臣燮和天地之
道務在尊寵式表眷懐具官某神禀嶽靈氣載弦直文
章雅正道藝深眀方重敢言忠厚無間簡自先聖輔予
冲人不吐剛而茹柔常疾非而甄善倡率羣后翊賛正
司洽兹重熈莫匪嘉績宜升勞於瑣闥示嘉寵於黄扉
更頼盡規奉若時命可
　　　翰林學士左司郎中知制誥李維可中書舍人
　　　餘依舊制
勑國家五壇布慶六載于兹庶位陟眀乆從於鈎校近
臣凝績特舉於徽章以爾具官某瑞世眀姿慶門華緒
立言以道無外奨之勤虚已待人有不疲之鑒而自陞
華禁省列職中臺夙夜浚眀得大夫之體訓詞深厚合
王者之言而星火屢改於新陽車服靡登於舊數是用
簡自朕意俾圗爾勞宜正秩於綸闈用增榮於宻侍膺
兹異選更勵乃誠可
　　　祠部郎中李湘可依前祠部郎中充三司度支
　　　副使制
勑度支之職懋遷有無食足貨通具有前訓故其副貳
尤在得人以爾某勤瘁首公端和毓性頻繁事任履厯
歳時朕昨以洙泗名區真靈所降欽修靖館茂集鴻禧
方總均輸罄宣懿力宜副版圗之任庸旌幹裕之材更
勵乃誠以稱朕意可
　　　侍御史黄昭益可刑部員外郎充三司户部副
　　　使制
勑朕觀在昔量能授事地無曠土邑無㳺民今之㑹府
寔領其政為之貳者甚難其人以爾某為學該眀資性
温重而自飛英憲府澡行朝倫擢從金榖之司授以藩
宣之寄思慮深逺政治寛平藹然休聲逹於朕聴是用
寵以郎選俾賛計臣更務竭誠以荅殊奨可
　　　工部郎中兼侍御史知雜事趙積可依前工部
　　　郎中充三司鹽鐵副使制
勑謹正鐵官修舉鹽䇲民不加賦經用益饒必得其人
以貳厥職以爾某操履温肅志尚端平方面均輸勤勞
於漕事憲臺雜治審克於爰書俾佐計臣必有嘉效勉
思盡瘁以稱朕懐可
　　　太子右贊善大夫監通濟粳米第一倉李眀可
　　　殿中丞餘如故制
勑某等國家分命攸司大校羣吏及勞而賞惟恐後焉
以爾等勲蔭起家文辭中選勵精官次率職賓筵善最
有聞考覆斯允或升華中御引籍東朝或述作蘭臺參
丞棘路並為清舉勉稱朝榮可
　　　大理寺丞白波發運判官王直可守殿中丞制
勑某等夫發辰中御畫諾春坊並預通閨尢為妙簡以
爾等藝文秀峙政治寛平連最有聞在勤可紀宜陞朝
著以勵縉紳勉罄乃誠荷兹殊奨可
　　　太子洗馬知陵州軍州事椘用和可殿中丞餘
　　　依舊制
勑某等竭心從政潔已在公積有歳月之勞登於考課
之制中御司衛超進属丞徃欽厥官無忝朝命可
　　　大理寺丞同判永興軍張保雍可殿中丞餘依
　　　舊制
勑某京兆舊區實屏西夏恵綏之政方倚於忠賢倅貳
之材甚艱於選授以爾韻宇淹粹學問該眀自佐于蕃
常聞竭慮宜丞中御之府仍贊司雍之臣更務首公以
荅朝奨可
　　　太子中舎監建州造茶兼買納茶務余良孺可
　　　殿中丞餘如故制
勑某國家以封域之廣命中都官出幹外事三載有成
就加爵秩欲其昭勸之速也爾等早列閨籍閑練國章
徃佐牧民之官或領摘山之務閥閱来上歳月當遷中
臺望曹東序顯秩洎丞属於御府皆仕進之榮塗差賞
爾勞以觀来效可
　　　東頭供奉官閤門祗候王懐忠可内殿崇班依
　　　舊閤門祗候制
勑某早列官常洊經事任歳時滋乆勞効可嘉特䟽寵
於近班仍兼榮於上閤勉思勤瘁以荅甄眀可
　　　翰林院藝學殿中丞同正蔡齊古可依前殿中
　　　丞同正充翰林院待詔制
勑漢金馬有待詔之臣備清問侍從之職唐禁林有執
藝之士陳太古雅正之聲朝廷因之並建其選以爾具
官某早工絶技克暢治音宜書歳月之勞式奨均調之
業徃階顯秩無沗隆恩可
　　　秘書省著作佐郎知蜀州晉源縣事張錫可太
　　　子右贊善大夫餘依舊制
勑某等眀經中選敏學登科竭節効官在公凝績攸司
大校賞典並行是用進秩上臺升華中御或飛榮於鶴
禁或佐局於蘭臺各勵乃誠以荅朝奨可
　　　秘書省著作佐郎知蜀州永康縣兼兵馬監押
　　　任文素可太子右贊善大夫餘如故制
勑某等國家考課績差善最所以辨百工之能求四方
之政者也以爾等早中朝選恪居官次勤宣幹力修奉
彛章歳月貿移職用備舉攸司大校信賞並行引籍外
臺振纓中御洎春坊之畫諾皆仕路之美遷更務夙宵
無忝恩奨可
　　　大理寺丞李象之等可太子中舍餘依舊制
勑某等經術該通吏能幹敏振纓理寺陟状甚眀結綬
賓筵薦章交上或陞華於鶴禁或佐職於棘卿各示甄
陞勉思自效可
　　　大理寺丞充三門發運判官錢智周可太子中
　　　舍餘依舊制
勑某等國家以功詔祿以能奠食申眀善最之格旌辨
勤勞之臣所以勸天下以至公也爾等各負吏能屢分
朝命竭心從政潔已在公美課有聞賞典斯在宜進銅
扉之職或參棘路之榮更務聿修以永終譽可
　　　大理寺丞知絳州翼城縣姜矜等可太子中舍
　　　餘依舊制
勑某早踐官榮克彰幹力及有考覈引對軒墀宜用陟
眀以旌勤效或青闈振藻實踐於朝閨或棘路陞華共
評於李法勉膺甄奨更勵夙宵可
　　　太子中舍張行簡並可舊官制
勑某等早列官榮遽丁艱疚孝惟不匱誠合終身禮有
外除固難過制宜還官秩俾遂資忠可
　　　工部郎中張士遜可户部郎中直昭文館充夀
　　　春郡王府官制
勑朕以愛子膺封建之禮慎選端士以輔導之俾其居
處出入之際聞忠孝方正之言故朕乆思其人未易輕
授自非耆重孰副柬求以爾具官張某資惟淑均理尚
清簡糾彈憲府漕輓外臺端懿之風碩茂斯允以爾具
官崔某業文甚雅守道不廻引籍諫垣勵精史局老成
之徳慰薦良多是用簡自朕心命之王府第進左民之
秩或兼上館之榮爾其祗荷寵章協宣懿效䂓諷禮誼
以臻於道予有望於汝也可(案真宗本紀大中祥符九/年正月壬申以張士遜崔)
(遵度為夀春郡王友故制詞有具官張某具官崔某之/語乃制詞既眀列二人而制題則舉張遺崔殊為踈畧)
(又考遵度本傳真宗祀汾陰之歳命為左司諫七年降/為右正言踰歳復秩九年命與張士遜並為王友改户)
(部員外郎則知遵度之為王友時以左司諫而加/員外郎也但無别本可據姑仍其舊附記於此)
　　　起復雲麾将軍解州刺史本州團練使郭崇仁
　　　可檢校工部尚書加食邑二百户制
勑國家奉帝真之徽稱展郊廟之盛容禔福緜區推恩
有位具官某威英御衆智勇出人學茂兵鈐識通民政
而乂常參宻命乆奉戎昭功著邉陲家傳勲戚其或入
奉朝請分刺藩宣任團結之崇資奉防秋之重寄克宣
懿力綽有休聲方霈純禧宜隆異數或增榮於視秩或
加賦於爰田洎登馭貴之階並示疇庸之典各思况瘁
以荅寵靈可
　　　起復雲麾将軍解州刺史充本州團練使郭崇
　　　仁可落起復授金紫光祿大夫餘依舊制
勑某彛鼎傳勲詩書禀訓早列通侯之貴遽銜陟屺之
哀爰及外除宜加茂寵俾進階於三品仍視秩於六官
益隆團結之榮更勵夙宵之節可
　　　給事中錢惟演可工部侍郎制
勑國家脽壌均恩積年滋乆羣吏大校鮮有陟眀眷惟
邇臣宜用加寵具官某豐規暎古雅望冠時盡瘁夙宵
克宣於幹力周旋清要咸服於懿文况其世有大勲紀
在王府顧乆居於瑣闥宜擢貳於冬卿欽踐厥官以副
朕意可
　　　翰林學士給事中知制誥陳彭年可工部侍郎
　　　餘依舊制
勑朕以頌次先猷總裁大典誕播無彊之美實資命世
之才式慶成書宜加茂寵具官某清徽暎世景行服人
閑練典章周旋要近辨禮樂升降之數敦訓辭深厚之
䂓眀識逺猷藹於時望而自鋪觀注記紬繹信書約五
始之舊文宣兩朝之鴻烈時乃之力朕甚嘉之宜擢貳
於冬卿用增榮於禁省服兹休命更竭乃誠可
　　　翰林學士工部侍郎知制誥晁迥可刑部侍郎
　　　餘依舊制
勑國家頌次祖宗之典允資碩茂之才既紬繹以成書
實精研之備至宜推異渥式奨名儒具官某局致淵通
資氣淳素韞深厚之學藻潤於訓詞敦棲約之風静一
於流競表儀羣士茂聳眀姿而自總緝舊章編研史䇿
歴年滋乆宣力居多宜擢貳於秋卿俾增輝於内禁勉
膺寵眷無怠欽承可
　　　給事中參知政事張知白可工部侍郎加食邑
　　　五百户食實封貳百戸制
勑國家奉天尊道茂集於多儀論徳第功誕均於純錫
眷惟良弼宜聳朝榮具官某宇韻中深志尚棲約總生
人之嘉秀蹈先哲之髙衢内閣陞華竭誠而備問外臺
執憲正色以在公簡自朕心俾參柄用清機足以照理
奥學足以詢謀一徳惟新九功咸序而自薦靈辰之實
號奉真祖之丕稱登徽諡於太宫報繁禧於陽位講求
故實贊相盛容陟降無違聲名允穆時乃之力朕甚頼
之特擢貳於六卿用加崇於四近仍增食賦併示徽章
噫隆器大名務從於褒異宻謀潜慮實佇於将眀勉罄
逺圗共熈至治可
　　　樞宻副使禮部侍郎晏殊可刑部侍郎餘如故
　　　制
勑内樞之重宻命是資允頼忠賢參綜兵要眷惟勲舊
宜峻等威具官某道藝該眀資性方格自懐名教之樂
淡於榮進之塗簡自先朝列於儲宷輔朕初載克暢於
大猷登汝近司愈昭於懿徳宜進天臺之秩用增機軸
之崇更佇訏謨啟廸予志可
　　　起居舍人知制誥判昭文館盛度可工部郎中
　　　餘依舊制
勑國家均慶頌祗之宫多厯年所大校羣吏之治咸叙
其勞在於侍臣宜有殊寵以爾具官某周才敏用奥學
雄文演潤之詞日彰深厚之美銓衡之任時推平允之
材乆次近班彌昭令望宜正名於郎位俾增美於掖垣
更務誠眀副兹甄奨可
　　　刑部員外郎知制誥新知揚州王随可工部郎
　　　中餘依舊制
勑某朕魏睢覃慶多厯歳年中外庶官已從考陟左右
近職宜有褒優以爾早列綸闈出司留籥能以寛政恵
兹蒸人方别寄於藩條宜特隆於郎選佇聞治迹以稱
朕懐可
　　　翰林學士主客郎中知制誥王曽可兵部郎中
　　　餘依舊制
勑均慶隆脽歳時滋乆陟眀羣吏甄奨居多眷惟清近
之臣宜茂褒優之典具官某韻宇宏逺資氣淑均潔已
無瑕早勵懐霜之志當官有守克彰匪石之心自振藻
於禁林實飛英於儁域年華屢改時譽彌芳宜進秩於
中臺俾增輝於内省佩服優寵更務夙宵可
　　　職方員外郎閻仲卿可屯田郎中知耀州制
勑某資性矜嚴當官盡瘁洊更事任屢易歳時将涖近
藩對於便坐俾正握蘭之秩用增分虎之榮善愛吾民
以荅殊寵可
　　　刑部郎中充龍圗閣待制查道可右司郎中餘
　　　依舊制
勑朕自祗薦坤靈洊厯年所考陟載行於庶位甄陞宜
厚於邇辰具官某性本温良識惟清逹回翔近署克遵
慎宻之規典掌攸司允著公勤之績蔚有詞藻頌其聲
眀乆稽茂恩未副朝論特進中臺之秩式增内閣之榮
更勵誠眀表予眷待可
　　　三司鹽鐵副使刑部員外郎段瞱可吏部員外
　　　郎餘如故制
勑國家覃慶汾脽于兹六稔庶官大校咸用陟眀繁劇
宣勞特宜䟽寵具官某等操履端肅器局淹通貳乃計
臣度兹邦賦籠山澤之利公家之用咸充積歳月之勤
鈎考之文未至用特進於賞典俾俯勸於能臣祗荷寵
章更思况瘁可
　　　王旦弟度支員外郎判國子監旭可尚書司封員
　　　外郎餘依舊制
勑某上帝降𠂻賚予良弼交修封祀之典宣臻揖讓之
治佑我鴻業格於皇穹哀哉云亡追悼何已眷乃同氣
素有令名避金榖之要司總膠庠之學館賞延之寵宜
異於常勉繼前修式光華緒可
　　　屯田員外郎同判定州張檝可都官員外郎餘
　　　如故制
勑某朕以郡縣之治責在庶官三年有成急於加賞故
有就進爵秩以勸勤勞者也以爾業文中選厲節首公
闗决郡條熟習吏事有司㑹課善最居多建禮增榮命
數滋重勉思幹裕以荅寵靈可
　　　屯田員外郎監荆南鹽麴商稅務陳易從可都
　　　官員外郎餘如故制
勑某等有虞氏之制三載考績黜陟幽眀朕舉而行之
以勸臣下以爾等服勤官次各有吏能校課最於攸司
上閥閱於宰府宜進文昌之秩或升中御之丞各荷寵
靈更圗来效可
　　　新差荆湖北路提㸃刑獄太常博士江嗣宗可
　　　屯田員外郎餘依舊制
勑勞臣不進材臣不勸故朕宣眀考績甄序流品以爾
具官某等服勤官次引籍朝閨綽有政能多厯年所爰
觀陟状用錫寵章司輿建曹墾田列職臺郎之選於是
為優勉竭乃誠無忝休命可
　　　太常博士知廣徳軍陳覃可屯田員外郎餘依
　　　舊制
勑某等古者以尚書郎主屯田積榖之事以充經用國
家頗重其選未易授人今爾等辭藝該眀吏事周敏任
勞可紀㑹課居多以升厥官更佇来効可
　　　太常博士知眉州劉忠正可屯田員外郎餘依
　　　舊制
勑某等漢魏以尚書郎主墾田虞衡之事分曹建禮職
亦甚重以爾等清潔秉志勤勞首公或守郡坤維或詳
刑嶺表皆以吏課列於有司考覈以聞陟眀斯在第陞
華序用勸朝倫欽踐厥官更思况瘁可
　　　太常博士充秘閣校理韓羲可祠部員外郎餘
　　　如故太常博士胡淳可屯田員外郎制
勑文昌政化之本臺郎要近之官儻非時材曷稱朝選
以爾韓某藝文深厚躬博雅之姿胡某吏理精詳懐清
白之操並處曲臺之秩或叅祕館之榮第課當遷賞勞
斯在宜分曹於建禮俾應宿於太微勉勵清修無忝朕
命可
　　　國子博士侯自成可虞部員外郎制
勑某奥學名家周才幹裕洊更事任克著勤勞宜自成
均俾參郎選分曹建禮實總虞衡足謂美遷勉思盡瘁
可
　　　太常博士朱頔可屯田員外郎制
勑某懿文中選慶胄承芳竭志臨民薦章交上勤心釐
務美課居多考績攸司引對便坐簡自朕意俾圗爾勞
或超踐於天臺或第陞於棘路各欽異渥共勵乃誠可
　　　太常博士盧宗可屯田員外郎制
勑太微積星蔚為郎位選授之際所宜得人以爾某早
業懿文世蹈方榖曲臺引籍列郡班春奏最居多考課
斯允是用擢之省局實掌公田欽踐厥官無忝休命可
　　　比部員外郎通判泉州徐仲翔可駕部員外郎
　　　制
勑汝承榮閨籍通守泉山奏課攸司備觀於幹力疇勞
省局宜進於望曹善撫逺民以稱朕意可
　　　監察御史知陕州軍府事李階可殿中侍御史
　　　餘依舊制
勑某分陕奥區介於司雍控引川陸蕃輔京師共治之
臣甚難其選苟得良牧何吝寵章以爾文藝優深識度
宏逺頻繁事任淹厯歳時潔已臨人在公正色滑鄭之
治民甚便之宜進榮資俾臨劇郡必有嘉効以稱朕知
可
　　　前侍御史吕言並可舊官制
勑某等早通閨籍遽執親䘮欲報之哀固云㒺極免懐
之制蓋亦難踰宜及外除還其舊秩更思移孝以永揚
名可
　　　秘書省著作佐郎鄭随可秘書丞制
勑某中秘属丞右文清選以爾早登榮級屢奉官箴有
司疇勞便殿引對授以斯職實踐朝閨尢為異恩勉圗
来効可
　　　光祿寺丞朱正辭可秘書省著作佐郎制
勑某著作之局頌次信書妙簡清材以佐郎選惟爾先
正頃在禁林奉身自髙朕甚嘉賞果有令嗣克紹清聲
飾吏以文首公為操當其考績是用陟眀徃踐厥官勉
圗来効可
　　　前泰州軍事判官試大理評事趙定可秘書省
　　　著作佐郎制
勑某茂蘊時材勤宣幹力厯年滋乆奏最居多引籍芸
扃陞華月寺第勞而授無怠欽承可
　　　前興州軍事推官桑衍可秘書省著作佐郎制
勑某著作之廷昔為史局佐其郎選必簡賢勞今某早
擢科名當參幕畫勤勞匪懈稱薦居多宜有甄陞以勸
清慎可
　　　前保慶軍節度推官趙應言可秘書省著作佐
　　　郎制
勑某朕博選羣材並建衆職有善可賞未甞遺之以爾
榮名詞科從事戎幕當官有守潔已無瑕擢自羣倫必
有招勸中秘之属選授甚清更勵乃誠以荅休寵可
　　　故司空致仕贈尚書令追封韓國公李昉孫男
　　　昭邈等可試秘書省校書郎制
勑某在昔乃祖克享隆名良規未改於正司茂烈尚藏
於盟府属均鴻慶宜齒後昆勉膺試吏之榮無息亢宗
之志可
　　　秘書省校書郎制(原本闕除/授人姓名)
勑某䇿名桂籍試吏芸扃求歸養於蘭陔已屢遷於圭
籥覽守臣之列奏知爾父之有瘳俾再踐於初筵仍就
趨於近郡用旌孝則以佇忠規可
　　　内殿承制閤門祗候吴元慶可供備庫副使制
勑某軒墀之列諸使為優推選賢能以貳其職以爾生
於鼎族早佩官箴歳月屢遷勤勞匪懈宜有加賞俾預
近班祗荷寵靈勉思况瘁可
　　　南作坊副使錢守吉可供備庫使制
勑内外諸司分置使領軒陛之右秩甚優殊以爾某局
致淵通儀範端肅服勤官次屢易歳時况其世有茂勲
書在盟府宜推恩典俾正職名勉罄乃誠更圗来效可
　　　中允知榮州公孫儀可太常丞餘依舊制
勑某等竭慮首公勤心幹裕有司較其課最宰府詳其
閥閱名在賞格朝命是行或引籍曲臺或發辰中御各
欽茂渥更勵乃誠可
　　　殿中丞新差通判石州和郁可太常博士餘依
　　　舊制
勑某等引籍朝閨服勤官次考其課最時用陟明或命
秩於曲臺或陞華於中御各膺茂典更勵乃誠可
　　　殿中丞知開封府司事參軍楊佶可太常博士
　　　餘依舊制
勑某朕並建衆職分乂中區念勤簡勞惟恐不及以爾
懿文中選亮節首公識度清和操履方雅考其厎績合
預陟明曲臺禮官舉以授爾噫天府浩穰牒訴倥偬糾
繩之重爾方居之勉宣令猷以荅殊奨可
　　　前太常博士任中行可太常博士散官制
勑某懿文中選幹力首公擢倅浩穰徧㳺肯綮方展投
虚之刄遽貽藉藳之愆属兹均禧特從牽復勉圗况瘁
以荅朝榮可
　　　殿中丞通判河南府王正倫可太常博士制
勑具官等虞舜陟眀之典成周鈎考之法朕總而行之
以辨羣治爾等懿文中選茂學承家咸奉官箴並成吏
課宜有甄賞式勸勤勞訓禮曲臺詳刑棘路各欽異渥
共勵乃誠可
　　　太常寺奉禮郎任同可舊官服闋制
勑具官執䘮之禮式及外除掌禮之司所宜復序恪居
乃職無怠資忠可
　
　
　
　
　
　
　
　
　
　
　
　
　
　
　文莊集巻一
欽定四庫全書
　文莊集巻二　　　　　　　宋　夏竦　撰
　　制
　　　衛尉寺丞趙鼎可依前尉寺丞兼宗正寺主簿
　　　制
勑某國家率陶唐先親之典右宗周宫正之任妙選同
姓以備屬僚以爾早著吏能克勤官守俾兼勾稽之闕
更觀夙夜之勤可
　　　故守太尉尚書令王旦男大理評事雍可光禄
　　　寺丞制(案王旦傳旦薨後録其子弟姪外孫門/客常從授官者十數人此制云矧保家)
　　　(之令嗣洎猶子之惟親即傳所云録/子姪事題中舉子遺姪當有脱漏)
勑某等朕得良相登翊大猷擢士以公處身以約四近
之位萬方是毗國之彛章嵗有勲䕃每自謙抑罕欲奏
言及此云亡深用傷悼矧保家之令嗣洎猶子之惟親
咸有懿文並承清徳宜推延世之賞式彰有後之榮各
務進修承茲閥閲可
　　　將作監丞知大寧監張師顔可大理寺丞餘依
　　　舊制
勑某襲慶徳門𨽻官繕監周旋事任緜厯嵗時考績有
聞賞勞斯在參丞棘路更厲乃誠可
　　　前衢州軍事推官范謂可大理寺丞制
勑范謂爾乆列初筵克陳婉畫薦章交上考績攸同棘
路屬丞疇榮而授更思況瘁以答殊榮可
　　　前京兆府觀察推官冉宗元可大理寺丞制
勑某朕每臨便坐親對羣吏至於旰昃以觀其能汝早
列賔筵克明政事宜從簡擢以懋勤勞往丞理官勉副
殊奬可
　　　大理評事祕書校理通判渭州王夷簡可大理
　　　寺丞餘依舊制
勑某隴阪故區西陲要郡汝闗掌其政幹力有聞考秩
將終邉臣奉請俾加榮於棘路仍典校於祕文式遂借
留更觀來效可
　　　前權知單州團練推官㕔公事沈澤秀州録事
　　　參軍鄭知白並可大理寺丞制
勑國家克謹銓筦澄鑒品流妙擇時材分綜羣務以爾
具官鄭某監司慰薦綽有政能具官沈某閥閲具存訖
無痕累簡自朕意俾圗爾勞往丞理官無替厥命可
　　　太常寺奉禮郎監濵州鹽酒税務陳崇徳可大
　　　理評事餘依舊制
勑某等素擅藝文早籍勲䕃並登仕路各著吏能勤勞
有成考較惟允第加寵擢用示陟明勉稱厥官以永休
譽可
　　　太常寺奉禮郎裴徳輿可大理評事制
勑某早承華緒式奉多儀爰考踐揚頗彰勞効宜特陞
於棘路俾共讞於丹書勉荷寵章無忘祗慎可
　　　太常寺太祝董仲容可大理評事制
勑某承榮華緒效職曲臺勤勞在公考課斯允宜備理
官之屬共詳丹筆之文更務矜修以永休寵可
　　　殿中丞熊自成可國子博士制
勑某等朕懋建庶官分乂九域簡其勤勞急於勸賞孜
孜旰食甚於臣下之求爵秩也以爾等屬言治經各中
科級當官釐務並有能稱建禮遷曹上庠引籍陟明之
典於是為優勉罄乃誠以副清選可
　　　知饒州樂平縣楊簡除國子博士制
勑朕方崇長學校所以加惠諸生甚渥也則聮教事其
間宜得名士爾簡蚤有賢譽不求聞達徒勞縣章益務
持養是以不俟滿嵗俾長胄子豈惟諸生又以為善類
勸也可
　　　諸王宫教授兼國子監説書制
勑某朕躬訓宗枝幼皆嚮學思得儒者受之以經以爾
備職均庠勵精弦誦特陞榮於祝史俾善誘於縑緗宜
竭乃誠以答休命可
　　　新除祕書少監致仕胡旦男叔彩可試将作監
　　　主簿制
勅某乃父材名甚茂疾疹乆嬰爰列奏封懇辭榮寵方
遂奉身之請特豐延世之恩試吏起家爾當自勉可
　　　太府卿權西京留守御史臺裴莊孫男令孫可
　　　將仕郎試將作監主簿制
勅某爾父官重月卿任分烏府適屬均恩之際亟陳詒
厥之誠宜升試吏之榮俾遂起家之志慎初之訓爾其
念之可
　　　河東轉運副使太常博士王平弟弁可將作監
　　　主簿制
勑某爾兄往臨大鹵實掌飛芻爰拜露章具陳友愛宜
錫起家之命俾參試吏之榮當慎厥初以永休寵可
　　　故兵部郎中知應天府兼南京留守司王朂男
　　　太廟齋郎晦可將作監主簿制
勅具官某汝父挺生徳門艾服王政近付留籥往釐南
都遽茲淪亡深用嗟悼特宜延賞式燕後昆勉勵厥修
以隆華緒可
　　　故光禄卿沈繼宗次男試將作監主簿惟恭可
　　　守將作監主簿制
勅某世濟徳芬間藉勲䕃乆參試吏方屬均恩俾正職
名更思兢慎可
　　　堂後官主客員外郎提㸃五房公事劉明恕可
　　　朝請大夫加輕車都尉制
勅國家奉天尊祖祼鬯升禋繼畢盛容誕均繁祉眷茲
碩望宜霈渥恩具官某器度清和志尚沖粹博通儒訓
詳練明經而自率職相庭兼榮郎位總轄尤重奉號令
以無違勤舊有聞厯嵗時而滋乆矧在卜郊之始務嚴
置蕝之儀書詔尤多禮文為盛爾並提綱領無爽規程
時乃之功深用嘉賞貴勲榮級併示褒優勉罄乃誠永
荷休寵可
　　　堂後官大理寺丞張仁惠等可加輕車都尉制
勅某等國家薦寳號於帝真集上儀於郊廟誕推異渥
式奨能臣以爾等清慎修身端和毓性該通庶務閑練
舊章自恭事於槐庭常服勤於芝檢詳明率職盡瘁首
公屬茲均慶之辰並進書勲之籍荷茲奬飾更厲乃誠
可
　　　刑部員外郎兼侍御史知雜事呉夷簡可朝奉
　　　郎加上輕車都尉制
勅國家薦靈宸之寳號奉真祖之鴻名登徽諡於太宫
報繁禧於陽位休嘉總至慶賜方行况在能臣特隆異
數具官某儀範清肅性尚淑均昭暎世之豐規萃髙門
之積佑周旋徽序祗慎官箴慰薦之章交於公府敏學
之譽溢於朝閨俾雜治於憲臺實勤宣於令望侍祠之
際率職茲恭宜進階資仍遷勲級勉修懿徳以稱朝榮
可
　　　樞宻直學士河北都轉運使工部侍郎李士衡
　　　可中大夫上輕車都尉制
勅國家薦號宻都欽柴泰畤神歡洽茂大慶方行乃眷
近臣特隆異數具官李士衡秉節髙亮資氣淑均徳茂
芝蘭志懐霜雪竭心披藝奥賾以研幾正色首公雍容
而幹事而自樞庭入直起部升華朔野而南榮河以北
委之漕事克有風聲經用羡饒庶吏清肅方均靈浸併
錫徽章勉罄乃誠以答朝奬可
　　　右千牛衛大將軍致仕蔣文肅可加食邑制
勅某國家奉天尊祖祼鬯升禋誕霈鴻禧周于有位以
爾等資性沉毅茂略淵深祗慎官箴頻繁事任而能覽
止足之分敦避讓之風致政公朝升榮近衛屬此均禧
之始宜推加賦之恩荷此寵靈勉自頥養可
　　　大理評事楊俅可衛尉丞制
勅某早階仕路各奉官常考績攸司勤勞可紀升榮卿
寺禄秩為優更務首公以答明賞可
　　　大理評事唐均可衛尉寺丞餘如故制
勅具官某等夙承勲緒乆踐仕塗吏課有成朝賞斯舉
震維引藉實擬於上臺環衛陞榮最親於中禁勉服休
寵無怠厥官可
　　　利州路轉運使工部郎中吕言可刑部郎中餘
　　　如故殿中丞同判鄧州朱正基殿中丞知華州
　　　華隂縣事楊政化並可國子博士餘如故太子
　　　中舍知越州餘姚縣事韋覺可殿中丞餘如故
　　　制
勅國家引一代之材布四方之政省録勤吏日簡朕懐
以爾某等性蹈謙雍治中寛猛徃監司於郡國或撫養
於黎蒸咸能首公克底成績建禮司刑之重東庠講學
之榮洎中御之屬丞皆上臺之清舉第勞而授惟政是
繄無替厥官以忝予命可
　　　都官郎中知邢州嚴穎可職方郎中餘如故荆
　　　湖南路轉運使職方員外郎康孝基可祠部郎
　　　中餘如故太常丞同判福州王瀆可太常博士
　　　餘如故太子中舍知鄆州平隂縣事陳保和可
　　　殿中丞餘如故制
勅國家尊右文治重愛生民以臺省之要官釐郡國之
衆務疾非甄善唯恐後焉以爾具官某等心識甚明材
用尤備考其官閥各有事功宜舉成科並増顯秩爾其
除煩就約徇公滅私免繼前修無替朕命可
　　　祠部郎中知宣州江嗣宗可度支郎中餘如故
　　　屯田郎中知臨江軍熊同文可都官郎中餘如
　　　故太常博士知岳州張稹可屯田員外郎餘如
　　　故國子博士知榮州趙喻可虞部員外郎餘如
　　　故殿中丞知富順監朱良治可國子博士餘如
　　　故太子中舍同判眉州文可觀可殿中丞餘如
　　　故制
勅郡國朝廷之屏翰牧守生民之父母教化所自選授
惟艱勞之不圗吏將安勸以爾具官某等踐履方格文
劄詳明或處千里之師或貳諸侯之治爰考官閥率如
風謡宜即所居第進榮秩夫清約可以行已寛厚可以
安人勉逮前良無替朕命可
　　　金部郎中知洛州李文著可司勲郎中餘如故
　　　太常博士同判蘇州李意可屯田員外郎餘如
　　　故殿中丞同判汾州馬張可太常博士餘如故
　　　殿中丞同判鼎州甄化基可國子博士餘如故
　　　太子洗馬知汝州襄城縣事乘允恭可殿中丞
　　　餘如故制
勅朕懋建郡吏分幹中區賞以及勞爵以序徳以爾等
矩度修絜文理精詳考閥閲之積勤訖更痕殿量功次
而差授並用甄陞勉圗後勲以永終譽可
　　　唐南東路轉運使司封員外郎李適可工部郎
　　　中職方員外郎知鄂州髙慎交可屯田郎中祕
　　　書丞知岳州臨湘縣事張惟諤可太常博士祕
　　　書丞知洪州豐城縣事孟虚舟可太常博士太
　　　子中舍知信州上饒縣事賈守文可殿中丞太
　　　子中舍同判信州張同文可殿中丞殿中丞知
　　　白州劉宗諒可國子博士大理寺丞知宣州宣
　　　城縣事查慶之可太子中舍衛尉寺丞知湖州
　　　烏程縣事方仲弓可大理寺丞制
勅國家敦厚治本重惜生民以臺省要官長州縣衆職
復柬良儁式備監司勤之可圗寵爾殊等具官某等志
尚清約事任頗繁往幹漕輓之權或分守宰之寄風謡
載舉善最有聞並書厥勞第増乃秩勉遵寛大之詔稱
茲褒異之恩思齊古人以永休譽可
　　　殿中丞田慶餘譚雍並可國子博士太子中舍
　　　畢從善可殿中丞太常博士同判揚州呉待問
　　　可屯田員外郎餘如故太子中舍知汾州平遥
　　　縣事李永世可殿中丞餘如故衛尉寺丞知淄
　　　州淄川縣事李庭堅衛尉寺丞監温州前倉鎮
　　　茶鹽酒税務向約並可大理寺丞餘如故制
勅以禄詔爵以徳懋官順考舊章無尚於此以爾具官
某等政體勤曉風行㓗清宜録乃勲逓増爾秩式旌課
最昭勸官師服此朝榮更當自竭可
　　　屯田員外郎同判池州蕭玠可都官員外郎餘
　　　如故虞部員外郎知蔡州張用可比部員外郎
　　　餘如故虞部員外郎知慈州劉餘慶可比部員
　　　外郎餘如故殿中丞同判鎮戎軍田士亨可國
　　　子博士制
勅國家順天制官敷求民瘼量能授爵崇屬時材具官
某等吏事修明風迹沉厚允懐清約之節不持刻敝之
文及此第勞所宜差賞勉圗堪副無忝朕恩可
　　　國子博士知資州髙繪可虞部員外郎餘如故
　　　太子中舍知福州吉田縣事沈亢可殿中丞餘
　　　如故制
勅具官某等庸蜀奥區甌閩劇縣往釐民政各奉官箴
宜升建禮之曹式丞中御之府或旌美課以勸庶工可
　　　祕書丞同判延州劉訥可太常博士餘如故太
　　　子中舍知揚州天長縣事徐善寳可殿中丞餘
　　　如故殿中丞楚繼芳可國子博士權御史臺推
　　　直官殿中丞戴融可太常博士餘如故著作佐
　　　郎充北宅諸院教授王式可祕書丞餘如故制
勅具官某等或詳曉政經或兼該學術服勤官次第課
可嘉進秩朝閨寵章斯允更圗來効以答茂恩可
　　　殿中丞同判單州竇處約可國子博士餘如故
　　　太子中舍同判夔州李惟寅可殿中丞餘如故
　　　制
勅具官某早引閨籍往貳郡條議法尚寛持心近厚特
書課第並進官榮善撫蒸人以稱朕意可
　　　殿中丞新差同判鄂州令狐頌可國子博士餘
　　　如故太子中舍新差通判灃州魏瓘可殿中丞
　　　餘如故制
敕武昌江漢之衝灃陽邊要之重今得閨彦往貳郡廷
宜簡前勞以勸來效具官令狐頌博文好古踐履方廉
具官魏瓘飾吏首公志尚清約並有名迹洽于風謡東
庠儒雅之遷中御丞佐之選各欽厥職式副朝榮可
　　　殿中丞知河南府王屋縣事吕荀可國子博士
　　　餘如故太子中舍知青州千乘縣事郭長吉可
　　　殿中丞餘如故制
敕具官某等或引籍朝閨或飛榮儲寀出為宰字善撫
黎蒸㑹課當遷推恩頗厚勉懐清約無忝甄陞可
　　　李遵可洮州刺史充保順軍節度使制
敕臨洮奥區河湟近服乆被朝化屏茲西陲乃眷忠臣
俾分邦寄以爾某直方毓性英勇冠人傾金石之心仰
尊於王略勵雪霜之節屢效於忠規是用簡自朕懐擢
居戎閫槐庭視秩賜八柱之貴勲茅土䟽封峻三品之
榮寵兼官憲府頒賦爰田便繁渥恩度越倫等罄竭誠
信保寧塞垣勉守令名副茲旌賞可
　　　侍衛親軍馬軍都虞侯桂州管内觀察使桂州
　　　刺史郝榮可荆州刺史充安國軍節度觀察留
　　　後加食邑五百户食實封二百户制
敕節制兵戎廉察藩翰並司留務允謂隆恩以爾具官
某早著事功乆司兵要威名克著功次當遷宜靡限於
彛章俾特陞於顯秩更宣忠力以副朝榮可
　　　三司户部副使禮部郎中李及可吏部郎中充
　　　淮南轉運使制
敕貨食之府條政實繁乆貳厥官宜有加寵以爾某等
雅尚冲邃茂學兼該各以時材稱茲劇職勤勞斯乆甄
序宜優俾超踐於臺郎仍分總於漕事勉思竭慮以答
異恩可
　　　轉運使並加階勲制
敇國家薦有帝之號奉尊祖之名絜祼玉於太宫展欽
祡於陽位誕均純賜以寵能官以爾具官某等性尚平
夷器能秀峙或振纓學館茂發於懿文或引籍朝閨勤
宣於幹力而自總司漕職恪守官箴慎罰以寛能體好
生之徳籠材有道曽無刻下之煩慶賜方行階勲第進
無忘刺舉以答寵甄可
　　　右諫議大夫分司西京宋惟幹等可中大夫進
　　　封開國伯加食邑制
敕國家薦號帝真展宷郊廟眷惟有位咸霈鴻恩具官
某等亮節清規懿文茂學或早游清貫秩亞於地官或
屢展幹才任隆於諫省或正握蘭之秩或居象月之崇
或分務於西都或奉身於私第皆著老成之徳允昭静
一之風屬此均禧所宜䟽寵増勞勲品益賦圭田暨加
馭貴之階並示優賢之典欽茲朝命更勵乃誠可
　　　故知古州向光瑨男守玢可銀青光禄大夫國
　　　子祭酒兼監察御史武騎尉知古州軍州事制
敕某汝世荷朝榮夙懐忠節特允邊臣之請俾分列郡
之權寵數有加國章斯重益輸丹欵以答隆恩可
　　　殿中丞李周士可太常博士通判秦州軍州事
　　　餘依舊制
敕某官某朕申命攸司鈎考羣治賞之小大必及於榮
以爾清白承家儒雅飾吏厯年滋乆奏最居多奉常禮
官漢唐重選以旌汝效足表異恩可
　　　祕書丞張慎言可太常博士知房州制
敕某房陵舊區其地巖險授之以政尤在得人以爾學
古効官懿文節政屢更年籥克守官箴善最居多考校
惟允宜隆朝序俾奉藩條噫急吏緩民所至皆治正心
潔已不令而從蚩蚩之氓皆朕赤子善加愛育無忝朝
榮可
　　　青州司馬于祐之可青州長史制
敕某等早預官榮式貽公憲屬兹寛宥咸與惟新勉膺
遷予之恩更勵省循之志可
　　　鈞容直製撰應奉文字孫渥可將仕郎守衛州
　　　參軍依舊祗應制
敕某環衛之師實有武樂汝早為其屬造彼優辭頗積
嵗時未預官牒爰加散掾以賞厥勞更務竭心庸資獻
曲可
　　　懐州武陟縣尉張知至可光禄寺丞監西京洛
　　　河抽竹木務制
敕某朕得良弼參秉大鈞宻議賛於帝謨清徳溢於民
聴殊倫之寵予何吝焉宜從一尉之資擢預九卿之屬
仍移近任用表異恩可
　　　隴州團練使知雄州髙繼勲可連州防禦使捧
　　　日天武四廂都指揮使知瀛州軍州事及管内
　　　勸農使充髙陽闗駐泊兵馬鈐轄制
敕三軍之重四貉是威妙柬忠勤總司管府以爾具官
某頻繁事任詳練邊機武節方嚴兵謀沉宻宜正防秋
之任俾司扈蹕之師更務訓齊稱茲選授可
　　　澧州進士王宥孚可守本州助教制
敕某刻心文史勵節邱樊積有嵗時達于聞聴宜遂起
家之望用敦養素之風祗事郡廷無忝朝命可
　　　唐晉國公裴度五代孫坦可鄭州助教制
敕某在昔乃祖實相有唐殱厥兇渠盡力王室嵗月滋
乆功名愈髙朕厯選忠良想見風采爰訪樞近得其後
昆特霈朝恩以勸来者可
　　　河陽中州習學究朱允修可将仕郎守孟州助
　　　教制
敕某等或學校諸生或鄉閭著姓能散私廪賑彼饑民
以財發身亦可嘉也具有賞典今舉而行各荷寵榮無
忘兢畏可
　　　天雄軍習三傳王範可大名府文學制
敕某汝占籍侯藩潜心經業能以私廩佐于公家賑爾
鄉民濟其艱食宜升郡塾以奬能誠更務矜修以永休
寵可
　　　故保平軍節度使同中書門下平章事駙馬都
　　　尉魏咸信可贈中書令制
敕國家褒崇宻戚傷悼茂功中鉉聨榮乆參於眷倚西
臺正位早極於追旌具官某文武兼資箕裘濟美受勲
䕃於懐袵稟命畧於庭闈博通禮樂之原周知教化之
本而自降嬪魯館推轂漢壇出總藩條入陪鼎席勤王
之業紀在太常體國之忠書於甲令方全饗用之福遽
興慗遺之哀特加右相之崇用極惟親之贈英魂不昧
尚服寵靈可
　　　故守司空兼門下侍郎平章事王欽若可贈太
　　　師中書令制
敕國有元老遂階成勲天乎難諶曽不慗遺特稽殊等
之禮用章虧體之哀故具官某峻極降神生民總秀逮
事先帝乆服大僚勒封岱宗偃仆師節輔致鴻業格于
皇穹肆予冲人靈承景命實頼盡䂓之力紹隆累盛之
基及茲云亡深用哀悼尚父維師之重周官内史之崇
並刻宻章以付幽穸死且不朽永賁忠魂可
　　　故贈侍中楚昭輔贈中書令制
敕朕昨者薦玉真區觀風近甸眷興王之舊壤懐佐命
之勲臣存則懋延賞之恩没則峻追榮之典具官某端
介自守沈鷙有謀早事先朝罄輸亮節嘗總司夫樞務
實備竭於忠䂓屬茲均慶之辰宜霈漏泉之澤西臺重
地右相崇資允極哀榮永昭幽穸可
　　　甘州外甥回紇汗王伊嚕格勒可特進懐寧順
　　　化汗王制
敇王者孝治萬方盖重展親之典恩加羣后務昭崇徳
之䂓矧在吾甥乆綏逺略特舉褒優之命用伸眷倚之
懐具官某茂烈傳家英威服衆智慮深邃詳練於武經
志行直方克敦於臣節而自撫臨西夏屏翰中原允彰
保塞之勲特茂勤王之業仍逺修於職貢是愈見於忠
誠實簡朕心特隆朝奨進褒功之懿號兼馭貴之殊榮
夐越等威用旌忠毅噫山河誓寵朕務在於推恩金石
盟心爾無忘於報國終始一志以保令名可
　　　西蕃首領帕克巴可銀青光禄大夫檢校國子
　　　祭酒兼監察御史武騎尉充本族軍主制
勅某性稟忠純志懐剛果來歸徳化達朕聽聞宜霈殊
恩以竢忠效可
　
　
　文莊集巻二
欽定四庫全書
　文莊集巻三　　　　　　宋　夏竦　撰
　　制
　　　李氏可才人制
勅某謙祗率禮端懿傳芳自恪奉於宸闈實洊更於歲
籥久播柔嘉之譽宜推甄奬之恩俾陞嬪侍之榮用勸
肅恭之德欽兹寵渥更勵夙宵可
　　　保大軍節度使同中書門下平章事錢惟演妻
　　　清河郡夫人張氏可追封郇國夫人制
勅良佐奮庸極文武之隆器小君啓國顯山河之盛儀
非疇大功孰預兹典具官某妻方江起詠照史知言珩
璜節於歩容蘋藻恭於祭制生彼勲緒儷予柄臣斗極
樞機嘗對宣於宻命文昌將相實並應於列躔是増石
窌之封益表鵲巢之德永宜象服以稱徽章可
　　　故信都郡王德彞妻東平郡夫人劉氏可追封
　　　蕭國夫人制
勅國家追寵茂親巳䟽於顯爵襃崇内饋特舉於徽章
式推漏壌之恩用正從夫之典具官某妻某氏秘儀景
胄作合懿藩奉蘋藻之多儀體山河之盛德披圗問禮
觀史求箴鷄鳴宣輔佐之勤鵲巢懷均壹之美降年不
永遺範傳芳宜開大國之封俾極小君之貴告於兹穸
尚此寵靈可
　　　樞密副使工部侍郎任中正母萬年縣太君劉
　　　氏可進封太原郡太夫人制
勅朕詢求碩德叅總樞衡庻政實繁方深於倚賴母儀
尤重宜示於褒崇以爾具官母氏端肅成規雍和毓性
擇隣以處著慈訓而有方鳴玉而朝率禮經而無怠誕
生間傑副朕疇咨宜開列郡之封用正小君之位有家
之慶無尚於兹可
　　　贈鎮南軍節度使王中正妻吳興郡君施氏可
　　　特進封渤海郡夫人制
勅追旌懿德已隆兮閫之恩眷乃中闈宜正從夫之典
具官王某妻某氏柔儀祗肅士族輝華動遵鳴珮之音
不失采蘩之職訓内則之禮表式於外姻鑒鷄鳴之詩
儆戒於君子成其髙尚之節享兹存没之榮方銜恤於
帷堂特䟽封於列郡欽膺徽序無怠乃誠可
　　　侍衛親軍馬軍副指揮使保順軍節度使彭睿
　　　妻滎陽郡君鄭氏可進封彭城郡夫人制
勅齋壇進律方増虎旅之權石窌䟽榮宜表鵲巢之德
具官某妻珩璜節歩詩史照言作儷寶臣總司彀騎文
昌著象甲令書忠實開大郡之封用示小君之號勉修
閫則以稱徽章可
　　　樞宻副使禮部侍郎晏殊妻江夏郡君孟氏可
　　　進封鉅鹿郡夫人制
勅洪惟有帝夢賚忠賢式登用於近司宜寵褒於内饋
具官某妻保阿承訓圖史照言法容潤於山河體柔潔
於蘋藻儷予良弼翊我大猷近入奉於中參已載頒於
象服宜舉從夫之典更開列郡之榮勉荷寵章稱兹徽
序可
　　　左諫議大夫參知政事王曾妻江夏郡君李氏
　　　可進封隴西郡夫人制
勅朕詢求人望參掌國鈞垂拱無爲方倚成於萬務疏
封示寵宜特異於中閨具官某妻某氏婉嫕流芳柔嘉
毓性奉蘋繁之職務極於齊莊照圗史之規動遵於法
度儷我良弼茂此嬪風屬兹任德之辰宜舉從夫之典
小君進號近郡䟽榮更肅柔儀副兹異渥可
　　　給事參知政事張知白妻太原郡君王氏可進
　　　封瑯邪郡夫人制
勅朕大庇懷生勤求至治爰得良弼方賛於近司乃眷
中閨宜隆於徽序以爾具官某妻某氏謙祗率禮懿淑
傳芳禀嘉慶於華宗茂嬪風於鼎族克謹采蘩之職不
忘照史之規配我名臣貳此柄用夙夜儆戒諒增内助
之勞湯沐䟽封宜進小君之號更思輔佐以答恩榮可
　　　刑部侍郎參知政事陳彭年妻南陽郡君樊氏可
　　　進封南陽郡夫人制
勅朕穆卜忠賢協宣政治鴻鈞播物方佇於嘉猷石窌
疏榮宜隆於内饋以爾某官某妻某氏承徽令族觀戒
女圖動止有嚴不變珩璜之節肅雍成裕克恭蘋藻之
儀儷我良臣成兹懿範宜正小君之位實開列郡之封
更率謙祗副兹寵飾可
　　　侍衛親軍歩軍副指揮使建武軍節度使夏守
　　　贇妻進封郡夫人制(郡名/原缺)
勅維彼元戎式建靈䑓之節眷兹内饋宜増石􁎜之封
具官某妻鐘鼎傳家山河著德采蘩率職珮玉節音作
儷將臣載司禁旅是舉從夫之典特疏列郡之榮欽奉
寵靈以稱徽序可
　　　河北都轉運使樞宻直學士工部侍郎李士衡
　　　妻安吉縣君雷氏可進封馮翊郡君制
勅國家事天尊祖並薦鴻名祼鬯欽柴繼成大慶方推
恩於宻侍宜流寵於閨門具官某妻某氏率禮公宫奉
嬪冠族采蘩承祭務極於齊莊觀史照言動遵於法度
輔佐君子爲我良臣入直樞庭出司漕事忠規載罄時
譽彌優屬方霈於純禧宜特褒於内饋左馮奥壌進啓
郡封更蹈謙祗以膺徽寵可
　　　侍衛親軍歩軍副都指揮使建雄軍節度觀察
　　　留後管勾歩軍都指揮使公事彭睿妻北海郡
　　　君鄭氏可進封滎陽郡君制
勅禮成陽位澤浹緜區眷惟將帥之臣宜茂閨闈之寵
以爾具官某妻某氏照言圖史率禮保阿承祭公宫時
中於四德作嬪茂族爲憲於六姻宜増列郡之封益表
從夫之貴可
　　　侍衛親軍馬軍副都指揮使彰德軍節度觀察
　　　留後管勾馬軍都指揮使公事楊崇勲亡母京
　　　兆郡太君王氏可特追封廣陵郡太君制
勑穆卜陽郊式展欽柴之報眷惟良帥方深濡露之思
是用追榮俾昭遺範以爾具官某母照言圗史率禮保
阿蹈蘋蘩柔潔之規懷山河容潤之德生兹令嗣爲朕
寶臣勇畧冠於六師威聲震於四貉宜旌慈訓進啓邑
封永賁前窀尚兹休寵可
　　　侍衛親軍歩軍副都指揮使建雄軍節度觀察
　　　留後管勾歩軍都指揮使公事彭睿亡母河間
　　　郡太君劉氏可特追封宣城郡太君制
勑薪槱盛節聿成饗帝之儀介胄純臣宜重顯親之典
具官某母承榮鼎族率治公宫特生材賢爲朕心膂敦
詩書而講藝比金石以輸忠宜進郡封式昭慈範隆恩
不朽永賁重泉可
　　　左騏驥使入内都知澄州刺史張景宗母追封
　　　琅邪縣太君王氏可追封馮翊縣太君制
勅國家事天尊祖祼鬯欽柴鉅典交修繁禧均被眷惟
近職時乃信臣實懷顧復之慈宜峻追旌之典具官某
母某氏祕儀素里垂範通門觀史照言既族姻之爲憲
斷機喻學果似續之其昌生此令人際予亨㑹當腹心
之重委茂忠孝之純誠享斯列鼎之榮每極履霜之感
鴻恩方霈遺範是褒進開大邑之封用極漏泉之寵貞
䰟不昧尚服徽章可
　　誥
　　　前泰寜軍節度副使成昂可太府少卿致仕誥
勅某方州庻務重煩耆年朝命特行則有貳軍之授引
年請老則有致政之榮爾適被寵恩遂陳奏列從人之
欲朕何吝焉俾貳春卿甚優常等荷兹渥縟勉自養頥
可
　　　尚書祠部郎中胡旦可銀青光禄大夫行秘書
　　　少監致仕誥
勅國家大庇中區實右文治思皇多士粉澤時政况夫
披蓺該洽屬言典要之臣故當寵異而優假之以爾具
官某學必傅經文皆約史早冠羣彦聲華籍甚爰在西
掖詔令敏贍久次於外朕常念之而疾疹所嬰封奏來
上辭語懇激覽之依然特遷三品之階仍副中秘之任
服此榮寵勉自養頥可
　　　東染院副使李繼源可左領軍衛將軍致仕誥
勅李繼源自列軒墀屡更事任載觀封奏懇叙髙年特
遷環衛之資俾遂奉身之請服此榮寵勉自養頥可
　　　演州團練使右領軍衛大將軍李延渥可左衛
　　　大將軍致仕誥
勅某宣力軍和分榮使竹洎嬰霜露之疾優以環衛之
資而醫砭未平歲華遽改爰逹誠於封奏願致政於公
家且進秩於鷹揚俾奉身於私第荷茲休寵更務養頥
可
　　詔
　　　賜玉清昭應宫使王曽等詔
勅王曾等省所奏遇朕乾元節集闔宫道衆於明慶殿
開啟朝真禮念道塲一月祝壽録功德疏二道上進事
具悉卿等總司靖館祗率真科以予誕育之辰罄乃齋
明之懇啟清場於琳殿宣秘藴於琅函集福眇躬列誠
封奏載惟忠恪尤切歎嘉故兹詔示想宜知悉
　　　賜四宫觀使王曾等詔
勑王曽等省所奏伏遇天祺節集闔宫道衆就紫微殿
轉念真經聖號祝壽寫録到功德疏二道上進事具悉
卿等恭司靖館肅奉真儀屬首夏之初辰實受符之紀
節祗率焚修之衆廣宣㣲妙之文罄乃精誠祝予凉德
載惟愛戴彌切歎嘉故兹詔示想宜知悉
　　　又
勅王曾等省所奏爲朕本命之辰就夲命殿開啟靈寳
道塲三晝夜設醮二百五十八分位及禮念真經聖號
祝壽録功德疏一道上進事具悉卿等總司靖館循舉
僊科屬予元命之辰祗率棲真之士夙陳醮席刻誦寶
文既善頌以咸周爰露章而列上眷惟忠恪良切歎嘉
故兹詔示想宜知悉
　　　賜諸路節察防團刺史詔(進長寜節/功德疏)
卿素藴忠規早隆朝寄屬母儀之誕節修佛寶之勝因
祇貢䟽文祝延壽紀副予孝愛深用歎嘉
　　　賜河陽三城節度使夏守恩乞上壽不允詔
勅守恩省所奏爲乾元節乞朝覲事具悉卿久陟將壇
式臨邊閫屬朕誕生之日願陪會見之班委師律以方
嚴鎮塞垣而尤重難徇封章之請但嘉愛戴之誠所請
宜不允故兹詔示想宜知悉
　　　賜河陽三城節度使并代州馬歩軍都總管夏
　　　守恩乞歸夲任不允詔
勅守恩省所上表臣齒髪漸衰心誠稍惰乞垂聖念許
覲闕庭儻未允朝天且乞歸本任事具悉卿逮事先朝
素懷方略并護諸將徃鎮邊陲遽請覲於中都洎求還
於夲道倚威名而方重賴屏衛以尤深難徇所陳當體
兹意所請宜不允故兹詔示想宜知悉
　　口宣
　　　賜契丹廻使副至班荆館御筵口宣
有勅卿等逺戒軺車來修鄰好巳成儀於歲聘方引導
於都門宜賜宴筵寵兹行邁
　　　都城門外賜保大軍節度使同中書門下平章
　　　事錢惟演御筵口宣
有勑卿寄重藩垣任兼文武協兹良日將首征途宜賜
餞筵式彰異禮今差某官某賜卿御筵想宜知悉
　　　賜契丹賀乾元節人使至班荆館御筵口宣
有勅卿等肅將聘禮來慶誕辰言渉修涂式臻候館特
頒宴賜用示眷懷今差某官某賜卿等御筵想宜知悉
　　　班荆館賜契丹賀長寜節使副御筵口宣
有勅卿等來奉隣歡肅將信幣適臻都輦將錫宴筵眷
惟渉逺之勤用表示慈之禮
　　　天雄軍賜賀乾元節人使御筵口宣
有勑誕辰斯届隣好彌敦卿等逺奉軺軒來修聘禮宜
頒宴勞式表恩勤今差某官賜卿等御筵想宜知悉
　　　賜宰臣王曽御筵口宣(玉清昭應/宫禮上)
冇勅疇咨台席昭事真祠惟置使以尤崇宜示慈而特
異體兹注意諒洽多歡今差某官某賜卿等御筵想宜
知悉
　　　賜賀乾元節人使廻至班荆館御筵口宣
有勅卿等來修聘禮允備多儀屬軺馭之言旋命都門
而飲餞用申恩禮當體眷懷今差某官某賜卿等御筵
想宜知悉
　　　賜契丹賀乾元節使副廻至雄州白溝驛御筵
　　　仍傳宣撫問口宣
有勅卿等載渉歸途已臻隣境冒兹炎燠諒叶安和特
推慈惠之私用表恩勤之意今差某官某賜卿等御筵
想宜知悉
　　　賜契丹賀乾元節人使廻至天雄軍御筵口宣
有勅卿拭玉成儀展軨戒道屬兹炎律載渉修岐特賜
宴筵用昭厚意今差某官某賜卿等御筵想宜知悉
　　　賜契丹賀乾元節人使至瀛州御筵口宣
有勅卿等來慶誕辰聿成聘禮眷言旋軫將及隣封載
惟戒路之勤宜舉示慈之典今差某官某賜卿等御筵
想宜知悉
　　　就驛賜契丹賀乾元節人使朝辭御筵口宣
有勅卿等恭持信幣已逹隣歡將整軺車言旋驛道宜
申宴賜用表眷懷今差殿頭陳延逹賜卿等御筵仍差
樞宻副使張士遜押伴想宜知悉
　　　玉津園賜契丹賀乾元節人使弓箭御筵口宣
有勅卿等方居候館屬此暇辰特命射侯庻其觀德仍
舉匪頒之式用昭眷異之恩已差樞宻使武寜軍節度
使守司空檢校太師兼侍中魯國公曹利用押伴兼賜
卿等弓箭御筵想宜知悉
　　　賜樞宻副使充祥源觀使張士遜禮上御筵口
　　　宣
有勅卿任崇機軸職奉靈祠爰協良辰式頒公宴膺兹
異禮諒洽多歡今差某官某賜卿等御筵想宜知悉
　　批答
　　　賜樞宻使曹利用等批答
省表具知翼翼名都肇基盛業煌煌靈物擢秀上冬卿
等彌綸大猷感召嘉瑞既考祥於連葉乃稱慶於露章
將順備形嘉歎無已
　　　賜樞宻使曹利用等批答
覽表具知象日南都興王吉壤屬就盈之良月秀彼茁
之靈芝爰示中樞共觀嘉瑞遽傳芳於史諜用稱忭於
宸闈言念恪恭豈忘歎尚
　　　賜宰臣王曾以下批答(賀正月三日壽星見/又於十二日再見)
省表具知履端巧厯淑氣起於東郊觀象靈臺祥星耀
於南極叶長寜之誕節實萬壽之元符載省封章請書
惇史允賴將明之德聿昭孝愛之誠其在歎嘉無忘寤
寐所賀知
　　　賜宰臣王曾以下批答(賀壽/星)
覽表具知木正司方疇人觀象告維南之暉烈昭有極
之常符卿等協輔重雍爕和元化爰陳瑞奏祇逹宸闈
㑹逢誕育之期且獻壽齡之祝深爲愛戴尤切歎嘉所
賀知
　　　賜樞宻使曹利用等批答
省表具知淑氣布和啓夏正之首序祥星垂耀屬文母
之誕辰允爲壽考之符實冠纒離之瑞眷惟樞近祇列
奏封詳觀順美之辭深體愛親之志其於嘉尚寤寐増
勤所賀知
　　　賜樞宻使曹利用等批答
賢表具知青律布和壽星垂象騰烈輝於南極符至治
於中區卿等登翊鴻樞招來上瑞因靈䑓之列奏由車
府以露章援茂實於典經歸美祥於帷幄載嘉忠恪歎
尚寜忘所賀知
　　　賜宰臣王曾以下批答(爲宣示南/京芝草)
省表具知商丘畫壤鴻業肇基忽騰菌蠢之英實總紛
綸之貺歸於布政之府表乃致治之功遽推美於藐躬
請傳芳於惇史載嘉忠恪宜徇奏陳
　　　賜宰臣王曾以下批答
覽表具知維彼名都挺生靈卉詳觀圗牒之記最近天
人之符卿等斟酌化源招來瑞命乃歸功於帝室願垂
裕於圖書恭覽奏封良增愧尚
　
　
　
　
　
　
　
　
　
　
　
　文莊集巻三
欽定四庫全書
　文莊集巻四　　　　　　　宋　夏竦　撰
　　表
　　　賀老人星表
臣某言伏覩司天臺奏老人星見於丙位者虚皇輔徳
垂象著明式瞻有爛之輝允叶無疆之夀照臨所及慶
抃惟深中賀伏惟皇帝陛下恭巳臨人齋居訪道參侔
開闔包舉藝文體虞舜之蒸蒸紹宣於先憲法周文之
翼翼對越於景靈授仙籙於禁門接真游於祕殿擁靈
休而益茂布仁澤以惟寛函夏同文天人交際以是上
穹凝命南極呈祥應春律以騰輝直天弧而絢彩寔睿
算延洪之應及庶民康阜之休臣等幸遇昌期叨塵近
職奉羲和之奏式表於殊祥考甘石之經彌增於率舞
願書青簡永播鴻休懇至欣榮倍百倫等
　　　賀昭應宫成表
臣某言良辰協吉恭館告成凡在照臨率同慶抃中賀
伏惟尊位皇帝陛下寅威體道慈儉時中順乾則以推
仁奉先猷而追孝至誠以臨億兆潔志以奉靈祇由是
景命昭通真圗申錫授太元之神策式集於皇儀侔曲
宻之仙都肇營於祕宇度鴻龎之久制鳩瓌異之偉材
揆日出以辨方候定中而經始尊三清之正位載嚴真
祖之庭範二后之晬儀爰設百靈之象罄欽崇之精意
極神麗之宏規工有技而咸程物有珍而必效式屬仲
冬之序聿成大壯之功灑宸翰於銀題繁禧沓至列榮
班於金戺鴻慶方隆臣限守官曹恭刋帝籙顧莫陪於
著位但俯積於歡心抃蹈之誠夐異倫等
　　　聖駕離京次日上第一表
臣某等言伏以奉祠方澤將奠於黄琮案御清畿初張
於翠盖望徐鑾之效駕歴吉日以布和中謝恭惟尊位
皇帝陛下膺千載之期御元氣之辯總集瑞命巳儀炳
於靈篇咸秩無文遂躬修於毖祀矧省方之伊始諒儲
祉以無疆
　　　第二表
臣某等言伏以百神率職方祀於地祇五輅鳴鸞式遵
於時邁中謝恭惟皇帝陛下紹休聖緒茂建民中蘭葉
獻圖巳勒封於岱岳黄雲覆鼎更昭薦於汾脽竊惟三
辰之祈俯經千里之甸賴一人之有慶固萬祥之畢臻
　　　第三表
臣某等言今月二十六日入内内侍省内侍高品譚元
吉至伏䝉聖慈特傳宣撫問者翠盖時邁將毖祀於汾
陰使者星馳遽側聆於天語俯炳丹青之㫖如親咫尺
之顔中謝伏念臣某等幸遇㑹昌久塵禄位屬省方於
脽壤俾留鎮於都畿雖比屋之民富庻而既教揭法之
地桴鼔而不鳴豈兹檮昧之能治此浩穰之俗縱虔遵
於訓典庸莫副於倚毗恭惟皇帝陛下文致時雍徳膺
天慶静則合宫衢室垂衣裳而嚮明動則温洛榮河授
龜龍之薦瑞巳垂鴻於陽祉遂昭事於柔祇盖致孝於
兩儀亦祈民之百穀垂聖心於覆露軫臣下之勤勞臣
等未效涓塵特邀眷待王言所被與華衮而同褒睿㫖
初聞共陽春而交感誓罄匪躬之節上酬不報之恩
　　　第四表
臣某等言伏以肅若舊典肇禋明神祀方澤之皇祇望
屬車於馳道臣某等恭惟尊位皇帝陛下重光御極上
聖膺圗方展儀於河汾盖推功於天地風后陪乗羽衛
由是纂嚴蒼靈奉塗福禄以之攸降
　　　第五表
臣某等言伏以毖祀高脽星言法駕將展省方之盛禮
式符徯后之羣心中謝恭惟尊位皇帝陛下廣覆堯仁
升聞舜徳答三靈之蕃祉宣二聖之重光伸孝享於鄈
丘奠皇祇於冀壤既集禮神之館佇聞寶鼎之歌王度
之貞式如金而如玉天道下濟固為龍以為光臣等迹
逺陪鑾心馳就列帝車爰止莫參禹㑹之期日馭將施
但效封人之祝
　　　第六表
臣某等言伏以五壇巡祭昭事於汾脽萬國駿奔同趨
於禹㑹方恪居於官次莫親奉於天顔中謝恭惟尊位
皇帝陛下誕受丕圗欽承寶命致美黻冕而九廟儲休
潔粢牲牷而百神薦祉帝徳廣運咸蘓徯后之人皇澤
如春載洽懐生之類
　　　第七表
臣某等言伏以國家振舉闕文講求縟禮順蒲人之望
幸嚴汾水之親祠中謝恭惟尊位皇帝陛下建極臨民
握圗聽政方鳴鸞於軍道將奠玉於嘉壇諒洋溢於謳
歌允飛騰於英茂惟天為大如日之升
　　　第八表
臣某等言恭以國家順河汾之徯后奠牲帛於柔祇諸
侯陳執玉之儀多士結望雲之懇中謝恭惟尊位皇帝
陛下明徳恤祀展儀省方歴覽於圗書之淵齋紱於静
㝠之館大車弭節方嚴穆穆之容祥風繞壇將降穰穰
之福臣某等恪居官次馳戀皇軒除地給薪莫詣侍祠
之列拖紳鳴珮深懐拱極之心
　　　第九表
臣某等言得行在進奏官狀報伏承今月某日皇帝躬
祀汾陰禮畢者無文咸秩表上聖之寅恭明徳惟馨見
至誠之昭薦崇龎鴻之大業舉曠絶之盛儀降及飛沈
率同歡忭中謝臣某等聞乾知太始而坤作成物混元
之大化也父事於天而母事於地聖王之至孝也洪惟
厚載職彼資生配剛健於運行兆隂靈之正位成周之
奠大澤由八變而出地祇炎漢之祠素汾升五壇而集
神貺若時能事屬在昌期恭惟尊位皇帝陛下睿覽穆
清至仁淵静挺克明之睿徳紹累洽之鴻基帝頊依仁
奉若於天道唐堯稽古於變其時雍聲明文物之相宣
雍容揄揚而咸若六府既正九叙惟歌向以穹昊儲休
圖書錫瑞奉符展寀既增喬岳之封勒崇垂鴻聿大丕
天之律己推功於上帝肅昭事於柔祇蘭臺時英稽四
巡而獻頌蒲津黎老願萬乗而啟行丹詔往俞近臣先
置聖心䖍鞏而戒事靈物紛綸而降祥若影響之相隨
明天人之交際及清畿時邁法駕星陳華盖承辰見惠
風之和暢黼帷藻野屬春日之載陽洎升壇薦鬯之辰
受嘉氣矞雲之應百靈效祉豈惟三燭之神光萬祥畢
臻不獨登歌於寶鼎懿鑠度越於千古休烈烜赫於四
方豈鑿井耕田而不知固跂行喙息而遂性巍巍蕩蕩
諒無得而名穆穆皇皇知大事在祀臣等親逢旦暮仰
頌形容酆宫㑹朝莫陪於法從明堂上夀即奉於宸嚴
　　　第十表
臣某等言伏以汾曲禋嚴巳畢奠琮之禮方明朝㑹式
陳班瑞之儀就堯日以馳誠祈舜聰而逖聽中謝恭惟
尊位皇帝陛下體乾立極抱一居尊齊律度於萬殊寶
慈儉於六合聲教所暨盈溢於天區徳澤滂流汪洋於
海外故得薦膺景貺紛委嘉符岱岳增封答三靈之蕃
祉漢脽親祀收百代之闕文擁社稷之神休顯帝王之
能事今者嘉壇襲吉槱燎升煙九壤蒸黎仰太陽之委
照上都耆艾俟鳴蹕以傾心皇猷巳冠於古今令譽更
孚於夷夏伏冀皇帝陛下早廻仙仗歸格神京治庻彚
之由庚俾普天之同慶臣等保釐京邑夙夜公家盡瘁
之心敢忘於丹臆拱辰之列佇望於清光
　　　第十一表
臣某等言伏以禮崇盥鬯既頒賜於汾祠孝享園陵適
親臨於洛邑矧王畿之接畛迎制蹕以傾心中謝恭惟
尊位皇帝陛下懐柔百神同風三代聖徳加乎海内文
教溢於天區遒人采詩巳供於夜誦諸侯執玉率慶於
㑹朝惟象魏之在瞻諒中外之禔福
　　　第十二表
臣某等言伏以齋禮神之館巳升燎於高脽登頌祇之
堂方廽輿於近甸望軒遊而俯邇瞻堯日以歡心中謝
恭惟尊位皇帝陛下精潔明禋講求逸禮素汾奠玉巳
昭魚舞之祥温洛受圗更顯鳳衘之瑞矧休應之紛委
屬詔蹕以言旋式宴清宮洽皇恩於愷樂受釐宣室凝
帝道於穆清
　　　第十三表
臣某等言伏以鳴玉鑾於汾水巳殫報本之誠蔭華盖
於洛都載展奉先之孝仰鴻儀之備舉肅禁衛以言旋
中謝恭惟尊位皇帝陛下敷祐四方交修百祀為人祈
穀騐膏澤於豐年采詩觀風知民耕於帝力日馭方廽
於黄道塗歌先洽於清畿
　　　第十四表
臣某等言伏以禮盛親祠膺三靈之睠命慶成歸格順
萬國之歡心仰日馭以非遥望翠華而竊忭中謝恭惟
尊位皇帝陛下恢崇鴻業宣暢皇猷尚質貴誠巳肇禋
於泰折布徳行惠復統政於明堂授時之令惟新及物
之恩彌廣
　　　第十五表
臣某等言伏以方鼎升庖神既歆於嘉享徐鑾弭馭詔
以示於先期瞻有穆之睟容祝無疆之景福中謝恭惟
尊位皇帝陛下丕承聖緒光闡帝圖唐堯稽古而聰明
高陽潔誠而祭祀察事地之禮嘉生由是均和修頌祇
之書豐澤以之大賚式臻神貺允集天休臣等目注廽
輿心馳迎蹕望六龍之御莫及於前驅率百辟之班竚
朝於近甸
　　　第十六表
臣某等言今月二十五日龍圗閣待制查道至伏䝉聖
慈以車駕還都特賜詔書撫問者伏以方澤奠琮禮成
於嚴祀皇輿復路詔示於先期辱聖睠之便蕃走歡聲
於遐邇中謝恭惟尊位皇帝陛下重光御極執象臨民
懐生被廣育之仁制禮盡大中之道濟河之日堯承刻
玉之文祀汾之初漢膺寶鼎之瑞既協坤靈之薦祉俄
瞻日馭以言旋臣叨荷宸衷俾司留務無涓塵之微效
有葵藿之至誠薦沐鴻慈俯頒芝檢捧媯泉之緑字賁
大帝之寶文聞效駕於和鸞固踴躍之無極藏賜書於
巾篋實榮耀以難偕
　　　第十七表
臣某等言伏以瑞氣宵凝既顯坤靈之薦祉歡聲雷動
式當詔蹕之言旋凡屬照臨悉同歡忭中謝恭惟尊位
皇帝陛下帝徳廣運人文化成順萬物由庚之冝考太
一省方之義撫空桑之瑟巳降於地祇清甸師之畿即
回於雲䍐俯兹青陸更擁鴻休
　　　賀五色雲見表
臣言伏審今月二十日聖駕至真源縣有五色雲見者
徐鑾夙駕總駟於名區卿靄晨敷流暉於紫宙繁禧允
集率舞咸同竊以雲物凝祥簡編攸載帝鴻紀事肇采
於官名虞舜協華賡歌於瑞命盖太和之積粹疇至徳
以呈符仰屬昌期愈彰丕應恭惟尊位皇帝陛下㕘侔
邃古率育黎蒸紹隆累洽之基懋建太寜之化寶圖候
日丕顯於靈猷真祖在天茂昭於道蔭式舉朝修之禮
彌臻顧諟之祥當恭館之齋心有非煙之效祉紛綸絢
采散赤水之餘霞煥衍騰文凝吉雲之曉露聳羣瞻而
慶異垂信史以彌芳昭萬夀之遐齡廸三清之景祐某
限居(原缺/二字)宜從鸞旗仰聽殊尤唯增抃蹈
　　　賀奉祀太清宫禮畢表
臣某言伏覩詔書今月某日奉祀大清宫禮畢者茂典
慶成繁禧允集照臨所暨抃蹈咸同中賀伏惟皇帝陛
下寅畏時中惠和逮下丕承帝籙紹舉於皇儀欽奉真
游躬聞於道誨爰狥黎元之請䖍趨仁聖之祠達精意
於蕭薌薦鴻名於寶册誕受聿懐之福允濟雍熙茂昭
善貸之仁永宣至治
　　　賀尊皇太后表
臣某言伏奉某月日勅尊太上皇后為皇太后恩覃日
下歡動天中中賀伏以皇太后坤徳合符陰靈表慶化
光宫職道贊國風伏惟皇帝陛下仁聖宅心文明恭巳
尊承孝理嚴奉慈顔獻寶綬於内朝宣玉册於中禁彰
明后順知陛下就養之勤表正母儀見陛下歸安之盛
萬國所繫四方是刑台臣之懇願既申品物之歡心斯
洽
　　　乾元節賀表
臣某言伏以鴻明代照累洽於昌辰景貺洊彰親逢於
誕節書文所混歡抃攸同中賀恭以皇帝陛下淵徳日
躋聖猷天縱靈承道蔭祇率貽謀啟箴誦之廣塗游文
章之奥府驅除微蘖分判於忠邪遴柬材臣將明於憲
度總周文之九徳兼虞舜之大功絶俗來同緜區作乂
後天獻祝咸慶於兹辰拂石迎祥永隆於大業臣頃持
荷橐久事龍潛貧賤難工孤寒寡援百城剖竹徒傾就
日之心萬夀稱觴莫預在庭之列精䖍禱願倍百常鈞
　　　又
臣某言伏以燕禖啟慶神告昌期虹渚流光天垂景貺
當真聖挺生之旦乃炎靈累盛之朝罄率土以傾心效
華封而獻夀臣誠歡誠抃頓首頓首伏惟尊位皇帝陛
下躬膺駿命寅御寳圗纂隆三后之基冠映百王之表
屬正陽之紀月廼甲觀之誕辰慶叶千齡歡同萬㝢臣
攀鱗最舊補衮非工方守鑰於留都阻稱觴於秘殿帝
暉有赫遥傾就日之瞻宸算無疆仰極後天之祝
　　　賀立皇后表
臣某言伏覩進奏院狀報今月十八日立皇后准勅十
一月三日行册禮者䄖組撰儀穀圭展禮統宸闈而有
典佐景命以無疆凡在懐生不勝大慶中賀臣聞易贊
坤厚所以配乾元詩詠關睢所以始王化塗山登而翼
夏媯汭降而興虞盖資内助之勤式盡外刑之美恭惟
體天法道仁明孝徳皇帝陛下眇觀振古為憲太寕追
孝祖宗務嚴於祼獻觀象日月用廣於照臨考墜鷰之
美祥卜俔天之異表金螭玉檢載嚴徽册之容瑶爵禕
衣將助太宫之薦臣久違表著逺守封圻委珮在廷莫
陪於鼇抃凝雲入戸但仰於翬儀欣戴之誠倍萬倫等
　　　賀皇子慶誕表
臣某言伏審今月五日皇子慶誕者吹銅御和郊媒毓
粹受震主器宗廟增威凡預􁀼生罔不載躍中賀伏惟
皇帝陛下徳澤滲漉神施丹青軫上仁於九圍襲太和
於萬有時應積累之祚仰寤熾昌之符瑞啟前星祥開
一日華封祝聖協多子之善辭太姒續徽騰百男之嘉
頌臣方司讁戍逺駐邊屯阻陪辨色之趨上慶重輝之
美
　　　賀皇太子授官表
臣某言進奏院狀報伏審皇子授守太尉忠正軍節度
等使封夀國公者宸闈集祉天序飛榮書軌所臻人祇
交慶中賀伏以帝出萬物蒼震效乎長男龍見大辰前
星表乎世子盖知有國之重莫越元良之尊允屬熙辰
宜崇鉅典伏以皇帝陛下眘徽百度為憲太寧忠厚以
布淳風吉蠲以修明祀萬國被澤溥洽於至和三聖在
天日監於盛治以是璿源濬發真蔭誕章羲御吉祥天
枝毓粹洪惟初載之美丕顯徇齊之姿仰尊宗廟之威
頗緩景風之拜是稽禮制肇啟國藩襲惟帝之舊封承
曼夀之遐祚瑞發文象歡震華戎凡在有生率同大賚
臣出司邊警方謹秋防阻詣太微之朝仰慶少陽之徳
望雲載躍倍萬欣榮
　　　留司官吏賀表
臣某等言伏覩進奏院狀報十二月三日册婉容張氏
為貴妃者揚命外朝講儀中禁褒進天妃之貴順承宸
極之尊盛典惟行羣生共慶臣等誠歡誠抃頓首頓首
恭惟尊位皇帝陛下穆清居位濬哲在躬舜治無為禹
功不伐既格太寧之化允資内輔之賢申勅柄臣奉將
册禮分采章於六服冠品列於九嬪彌增軒曜之光實
亞坤儀之位用宣陰教永助帝猷臣等幸預通班獲逢
熙運仰宫闈之多慶傾海㝢以同歡
　
　
　
　
　文莊集巻四
欽定四庫全書
　文莊集巻五　　　　　　　宋　夏竦　撰
　　　謝加承奉郎表
臣某言今月某日進奏院遞到勑牒一道伏䝉聖恩加
臣承奉郎仍放朝謝者告瑞公朝獲三篇之秘牒覃恩
庶品降五色之乾文寵耀踰涯驚惶失次中謝臣聞魏
開宸厯階號爰分唐據帝圖散官攸設所以旁昭等列
下懋勲庸在我良時鬱爲華貫恭惟尊位皇帝陛下元
功無際靈貺薦臻馭萬國以器名勵羣臣以禄位苟非
乆厯年所克荷官常則命不虚行恩無妄受如臣者學
慚多士官沗屬丞素微横草之功獲被如春之澤敢不
盟心白水誓節青松請纓當効於終童求試願希於賈
傅庶傾塵露上答蒼穹
　　　謝直集賢院表
臣某言䝉恩以本官直集賢院者北門禁省給青簡以
試言東觀直廬降紫泥而命職莫逭假人之器(案此語/疑用左)
(傳惟器與名不可以假人之意但與莫逭二字文義乖/隔考宋文鑑器作刺又與假人二字文義不貫疑當作)
(侯人之刺用詩曹風意以自謙則與莫逭二/字文義相屬矣但無别本可証姑仍其舊)式彰遇主
之榮中謝竊以承明設待詔之官實漢朝之芳潤麗正
啓修書之院乃唐氏之英華濬圖書之淵敞龍鳳之署
自非弓裘繼世章句名家通授羲畀姒之靈篇閑書笏
珥彤之故事則何以繼成康之嘉頌考宣武之懿文陪
法從於甘泉奉宸游於屬玉况當聖日允屬簡求如臣
者學不傳經文非近史青青子佩雖見刺於勞心翹翹
錯薪亦濫期於刈楚筮仕勝衣之歲薦名象日之畿方
博帶以觀光遽墨衰而㳂牒尋遇國家誕敷尺詔増廣
六科方棲枳以徒勞遂上封而自薦始交文於鼇苑旋
試可於鼎司亟趨文石之墀遂沗延英之問擊轅度曲
敢望於九成縈帶分墉俄登於百雉陞象河之屬吏佐
分虎之方州爰受代於𤓰時遂歸朝於幄坐典陳陳之
粟閲山委之丘區從九九之車總絲棼之案牘暨還衡
脽壤舍爵太宫既諧引籍於金閨將佐于蕃於熊軾又
慮沉迷簿領廢墜簡編負公朝振舉之科辜聖主詳延
之意遂殺青而奏技果出綍以推恩禁林俾試於雕蟲
書殿遽令其抱槧閲上帝之冊府目眩星辰登道家之
蓬山足踐雲氣奉長者之餘論與先生而並行分直石
渠地接嚴更之宇縱觀金匱門連著作之廷載惟螻螘
之軀莫報乾坤之賜恭惟尊位皇帝陛下事寢廟以至
孝奉靈祗而克誠流鴻藻於絶垠鑠景炎於往號以文
明而行健體柔克以居髙縱觀唐漢之大猷備舉黄虞
之故實睿藻和而六同韻天章麗而五佐飛恢崇務廣
於斯文奬擢不遺於小道遂使至孤之士獲塵非次之
恩東陵遽擬於西山羔裘遂登于狐腋歌衛風而合雅
鬻齊紫而雜良誠當潔節於素絲敢不盟心於白水益
三思而出話彌九復以窮經永氷淵惕勵之心奉日月
照臨之鑒庶逭素餐之謗仰酬明主之知媿懼所深兢
惶不巳
　　　謝賜昭應宫判官兼賜章服表
臣某言伏䝉聖慈賜臣勑牒一道官告一通授臣本官
充玉清昭應宫判官兼靣賜章服者欽承恩渥俯積兢
榮中謝伏念臣幸㑹亨期最爲孤進自先臣之盡節始
㳂牒以效官折腰初佐於縣庭承乏遽參於州幕偶六
科之選士趨三府以試言擿埴索塗誤攀於儁軌以蠡
測海謬對於聖題纔叨上第之榮遂沗屬丞之命佐慿
熊於丹嶠屬撫玉於雲封亟遷秩於芸扃旋侍祠於汾
壤由是升華仙室引籍於朝閨較藝禁林振纓於學館
踐宣猷之近省備太史之後陳紬百氏之格言緝兩朝
之大典兼總金刀之務俄塵諫諍之司顧蹇蹇以無聞
但容容而自愧矧屬舊臣居守特預於賓從元輔朝脩
爰司於奏記念踐敭而無取荷柬擢以尤深書言動於
宸墀總勾稽於㑹府夙宵一志雖堅金石之誠尸素十
年莫著涓塵之效此者伏遇尊位皇帝陛下䖍尊道奥
祗若靈心奉三境之真文紹九重之聖緒體宻都之神
麗擴恭館之穆清地有寳以皆呈山有材而必効聿舉
慶成之典載嚴置使之規皆眷命于公台式尊崇於憲
度仍分衆職肅奉攸司載惟倅事之臣允極當朝之選
尤謂博求鴻碩登用儁良豈意顓䝉誤膺推擇授之綸
綍寵以金章鏘瑶佩於絳臺夐希於仙品奉蘂書于紫
館絶異於慈榮重念臣本以孤平素無伎蓺微近親可
以仰給乏先疇可以取資唯頼鴻私妄階榮路爰從樂
育以跂甄陞未有秋毫不由帝力天髙地厚固報德以
無階恩重命輕誓竭心而有素敢不服勤官次祗事真
庭永堅寅畏之心上副欽崇之㫖
　　　謝知制誥表
臣某言伏奉制命特授臣尚書禮部員外郎知制誥依
舊玉清昭應宫判官同修起居注同管勾景靈宫公事
散官勲賜如故者紫微祕掖獲書命之司丹屏儀曹叨
奏䟽之任仍兼載筆尚贊殊庭恩奬特隆心顔無措中
謝竊惟二帝常典以雅奥成章兩漢訓辭以深厚爲體
上則記言于國史次則視草于臺郎洎當塗應期建通
事之職至天監在御有知誥之名命令攸資選授殊重
李唐之盛良士繼登奉四禁于鎻闈總六曹于畫省在
夫掌畫尤聳殊榮况屬昌辰彌彰異舉自非豐規茂識
瓌質明姿則何以藻潤帝謨暉華時望如臣者文非近
雅材不逮人幸對昌期最爲單緒而自諫科賜問學館
升華抱槧宣猷類芳塵于往躅汗青史閣頌鴻烈于先
朝由是分校錢刀佐司筦籥遂叨書于言動仍遷掌于
勾稽日就月將僅成于注記朱出墨入纔辨于綱條伏
遇國家觀象宻都奉符恭館適慶成而置使俄倅事以
叨榮矧屬夀域歡康飈輿降格廣太微之憲度昭事于
九皇集㶚㑹之威神欽崇于五鎮遽膺明命並預攸司
夫何𤨏微有此榮慶敢不齋心紫府竭慮清場仰體精
𠂻肅祈靈鑒然而顓愚難變震慄倍増未嘗苟悦于人
亦無微忤于物重念臣藝文至陋資地素寒衡門本乏
于官榮先父止供于傳遽在臣所得揣分已多雖白首
以不遷亦甘心而知幸豈謂尊位皇帝陛下仁深昭逺
道極包荒濬發鴻慈主張孤進特預傳于宻㫖俾先示
于試期仍親擇于近題用曲全于懵學拔之羣萃置在
清華玷郎選而甚優㐲王言而斯重暨兼修于衆職實
茂聳于榮觀特逹之恩固無階而可報懇激之意惟刻
骨以自銘誓當更効涓埃倍懐霜雪秦官漢表慱考于
舊儀周誥湯盤鋪觀于大要或奉真之暫暇即温故以
求新庶逃彼巳之譏上答非常之遇
　　　謝授户部員外郎表
臣某官伏䝉聖恩特授臣尚書户部員外郎依前玉清
昭應宫判官知制誥同修起居注同管勾景靈宫㑹靈
觀公事散官勲賜如故者蘭臺約史本無塵霧之勞畫
省分曹遽進版圖之職顧増華於清禁實交悸於營魂
中謝伏念臣胄緒單平藝文淺陋而自父兄早世族屬
無依弱冠自公但冀寒宗之有後遺孤聚首止期寸祿
以代耕豈意逢辰夐踰始望翠繡華組早齒於貴遊秘
掖殊庭繼塵於清選既容容而昧進故碌碌以無聞乃
者伏遇國家頌次先猷總裁大法獲編聮於注記或是
正於疑譌最處後陳莫効覃研之力尤爲未至曽微歲
月之勤詎期金匱之成書將預龍綸之第賞况臣近叨
殊渥葢未踰時猶夕惕之不遑何寵靈之敢覬豈謂雲
雷播澤靡間於寒荄日月分暉遂通於幽隙載循非次
實媿徼榮此葢尊位皇帝陛下昭式孝思俯矜微物察
其遇主本不因人申九重特逹之知開四海孤寒之望
靡拘常牒務表鴻慈敢不更勵疲頑仰承丹采心非木
石固舉族以銜恩命等蜂蛾奈無階而報國唯誓夙宵
之志仰醻燾育之仁
　　　謝授禮部郎中諸宫觀充職表
臣某言伏䝉聖恩特授臣尚書禮部郎中依前知制誥
同修起居注充玉清昭應宫判官同管勾景靈宫㑹靈
觀公事散官勲賜如故者恭館慶成方均于大賚嚴宸
第賞猥及於無功聞命巳還揣躬増惕中謝伏念臣材
質駑下門緒寒微金馬之中乏葭莩之薄援赤墀之右
無蟠木之先容不謂逢辰誤塵清選殊庭倅事巳聳於
榮觀禁掖代言更踰於始望每勵省循之志深懐止足
之風此者伏遇國家挺尊祖之鴻徽載崇於祕宇奉奠
方之明德並進於嚴祠既成大壯之規載洽斯干之詠
爰曲覃於茂典特進秩于中儀揆景僝工既非於巳力
偷榮昧寵實媿於朝倫此葢皇帝陛下樂育羣材主張
公道憐其遇主本不由人曲持特逹之恩用慰單平之
望天高地厚欲報德以何階蘖苦氷寒但誓心而有素
周章感懼倍百常鈞
　　　洪州到任謝上表
臣某言伏奉勑命就差知洪州軍州事巳於今月十三
日到任禮上訖者孤宦沉迷累更於郡組隆恩横貸復
序於藩條惟忖巳還心顔靡措中謝伏念臣天資淺薄
門緒悴寒幸㑹先朝誤階榮次䖍遵孝治冐觸寛科戚
既自詒孽將安逭仰頼天宥尚剖左符繼典五城連更
七祀眩瞀滯疾圈養自安孤苦餘生零丁滋甚徒索累
鍾之奉絶無横草之勤竊自憂惟合從澄汰豈謂伏遇
尊位皇帝陛下哀矜庶品保宥羣生躬奮乾剛肅持威
柄恩豐漏目貰餘黨於銅山禮重齋心登正人於玉鉉
剗除弊杻崇起化樞事無善而不旌材有長而畢錄而
復勤哀舊物澄洗非辜太和洽於萌生廣照鈞於隙穴
豈意傷摧之末猥叨抆拭之私載錫装錢就升州寄矧
兹洪井實表重江襟帶七閩咽喉百粤使驛相係軍府
是司地望頗雄祿廪殊厚敢不重蘇肝膽罷怯於虚絃
再整筋骸漸圖於實效永期糜潰少謝恫矜
　　　辭起復知制誥表
臣某言伏奉制命授臣起復知制誥者私門凶咎餘喘
僅存上聖矜嗟隆恩猥及聞命交悸悼心靡圖臣某誠
哀誠懼頓首頓首伏念臣門地素寒父兄早世而自操
觚學舍結綬仕途唯母與臣更相爲命遽遘靡依之痛
何勝罔極之哀而况宅兆未安杯圈如在䝉慈㓜之育
凢四十一年報免懐之恩止二十七月豈可遽亡(原本/缺二)
(字/)亟襲衣纓自顧餘生彌増鉅痛伏望聖慈念臣執䘮
日短報國日長許事几筵俾終祥禫永將軀命仰答恩
私
　　　謝起復知制誥表
臣某言伏奉制命特授臣起復尚書户部郎中知制誥
散官勲封賜如故者哀紀稱情未報劬勞之德宸慈念
舊忽膺圖任之恩祗(原本缺/一字)靡從拜受増惕中謝伏念
臣如弦謬直伺兔本愚不知巧宦之方但罄樸忠之節
先皇帝憐其若是愍以至孤俾入事于龍潛實乆趨于
鶴禁單平寡援間隙易乗由是出守一麾連更六郡九
年電擊萬里火馳層闕連雲止期于夢到殘骸弔影敢
冀于生還適屬咎積私門悲纒陟屺爰扶旅櫬遠泛重
江四海無家指都畿而歸葬六親聚首顧生計之屢空
毁滅未能饑寒是迫豈謂伏遇尊位皇帝陛下體天育
物愛下延慈記藩邸之舊臣軫穆清之聖慮特頒賻賵
俯恤哀惸方祗奉于几筵且漸營于宅兆冀終䘮制式
罄孝思豈謂皇帝陛下再軫宸𠂻俯矜㣲物特降奪情
之命曲乖牽復之文戴重施以何勝還故棲而増感謹
當書心誓節刻骨銘肌
　　　謝皇太后表
臣某言伏受制命特授臣起復尚書户部郎中知制誥
散官勲封賜如故者寢苫堊室方深在疚之哀書贊紫
垣遽奉奪情之詔仰膺恩典靡措心顔中謝伏念臣冑
緒單平藝文淺陋孤寒寡援唯盡力于公家愚直無謀
但竭忠于臣節果由譴累出守藩條奔走九年既無于
替日艱難六郡敢望于生還爰屬偏親奄終暮齒式遵
治命歸葬近畿繞繚風波偶存于性命零丁賤累共迫
于饑寒命也奈何計將安出豈謂伏遇尊位皇太后陛
下聖謨天縱睿照神資洞察下情勤哀庶物念臣夙懐
忠鯁仰事先朝知臣粗守行藏絶無資計特頒賻布大
濟窮塗方卜葬襄冀終祥禫豈謂皇太后陛下復排羣
議再簡慈𠂻俾起授于前官仍靡容于固讓枯骨復肉
死灰重燃爲恩甚明舉族難報敢不盟心金石勵志雪
霜上酬覆載之私永誓蜂蛾之命
　　　辭加食邑表
終堂之戚卜吉祭於在辰連土之封荷彞章而錫寵拊
哀懐而靡置拜嘉命以不遑臣某誠哀誠懇頓首頓首
伏念臣迹本羈孤噐惟隘薄誤被先朝之眷早陪禁闥
之游更領左符粤在外服比丁釁罸俯就䘮居幸逢繼
照之期曲沛奪情之命復司言之舊職㕘進牘於近庭
仰懿律之惟幾敷邇猷而靡告繼升樞府預贊前籌年
榖既升方及外除之變樹風不止彌懐欲養之悲敢謂
伏䝉尊位皇太后陛下特軫慈襟曲推渥霈因祥事禫
安之始錫采邑陪敦之榮念制爵之匪私矧謝朝之有
典冀獲收於渙汗庶無重於忝踰然念臣猥以芻微甫
參柄任導夙夜之基命雖昧善謀承日月之末光巳驚
榮㑹矧兹名物之設厥有等數之差苟曲澤之薦沾亦
多言之可畏實祈惟睿終賜保全干冐鴻慈臣無任祈
天瀝懇激切之至謹奉表陳謝以聞臣某誠惶誠懇頓
首頓首謹言
　　　潁州到任謝上表
臣某言伏奉勑命差知潁州軍州事已於今月十二日
到任禮上訖親見吏民奉宣温詔因望京闕乍逺邇顔
中謝伏念臣世本孤平業惟文史先臣盡節以忠孝傳
家真廟臨軒以賢良中選涖職數十次效官三十年四
海憲章編研稍備三朝史䇿頌次繼成雖無可紀之勤
頗勵當官之志而自一陪鈞軸再貳樞廷固欲罄述遠
猷極陳時弊不惟事有深隱於衆意之罕同而又職在
叅禆終大議之難立但務愛君竭志率職勵精輯理軍
防裁處邊奏詳言正色䂓檢於武臣潜計宻謀周旋於
兵要恥㨗給口吻以揣摩上心恥結託朋游以自爲身
計七周年籥三奉禋燔顧每速於人言亦屢移於病告
既無顯著之效大妨賢儁之塗頼聖鑒之保全得列城
之息偃陪京匪遠庇族頗優此葢伏遇尊位皇帝陛下
念臣早奉龍姿最爲舊物憐臣逮事先帝本是常材惟
天地之至仁務從善貸記犬馬之前效特出異恩省過
以還感極以泣乍遥旒扆方事米鹽保庇之慈雖君親
之是頼孤危之跡誓寒苦以自彊冀集涓塵少禆海岳
　　　青州到任謝上表
臣某言昨奉勑差知青州充青淄等州軍安撫使已於
今月十四日到任赴上訖中降命書外遷侯服循涯已
過銘骨殊深臣某誠感誠忭頓首頓首伏念臣本以孤
生早塵上祿不自揆度强學古人之爲何意遭逢遂䝉
聖主之眷盡忠圖報無意他防勤勞一事以未成讒嫉
萬端而已搆葢朝倫之共棄獨天造以曲全假以清資
付之近郡始再更於年籥遄就改於州麾素稱表海之
雄乃重撫封之寄事權增大職業夥繁此葢伏遇尊位
皇帝陛下至德兼容大明囬照察臣本由直道知臣不
避衆嫌每聞譛毁之辭常加庇䕶之意矧推異渥復委
要藩臣方知向之所存果非失道死而後已誓不改爲
永堅愚慤之心上答睿明之施
　　　辭刑部尚書表
臣某言今月二十一日三班借職張守珍到州伏䝉聖
慈賜臣勑牒官誥各一道特授臣刑部尚書依舊知青
州軍州事并賜詔書示諭者當官無狀議賞誤加載自
裁循交深震慓臣某中謝伏念臣本惟孤進逮事先
朝分珪組以雖多絶涓塵之可錄昨以東秦舊壤仍歲
阻饑猥奉詔函就分使指既營救之無䇿徒奔走以爲
勞所頼天意照臨聖謨優假漕陜右之粟西下於洪流
汎淮甸之舟東浮於滄海出良縑於御府禱嘉雨于靈
祠經費已充豐潤斯洽至若賑恤貧窶禁止㓂攘靡敢
便宜動皆奏列唯奉行於宸㫖用祗率於列城雖歲榖
之遽登每簡書而是畏豈期誤寵猥及無功儻開多幸
之塗恐滋流競之俗重念臣名品已峻齒髪甚踈毗益
無聞滿盈甚懼豈可暫驅使領便欲僥求貪朝廷之功
以爲吏課掠州郡之効上冐主恩何待人言固當自訟
伏望尊位皇帝陛下俯哀舊物深軫上仁終始大恩保
全孤跡聽輟出綸之命俾安據蒺之憂如此則賞必及
勞有光於國體臣無虚授免凟於朝經斯實至誠固非
文餙言瞻白水可誓丹𠂻隕越戰兢期于得請
　　　謝授刑部尚書表
臣某言今月二十六日進奏院遞到詔書一道賜臣伏
䝉聖慈以臣上表䝉恩授刑部尚書乞輟恩命宜不允
者寵章非次成命不回祗受以還震惶無措中謝伏念
臣人品至下天幸何多先皇初置諫科臣獨膺聖選陛
下未離宫閣臣首事龍潛自以介拙無徒孤寒多難歴
職二十許任效官三十餘年奔走四方周旋二府入朝
見嫉固自古以難逃直道而行信安身之不易非先皇
始終顧遇難立於危蹤非陛下特逹保全豈至於今日
報國絶一毫之效竊祿有五鼎之飱敢以無功更當誤
賞每露章之至懇終睿㫖之靡俞跪啓詔封交流愧汗
此葢伏遇體天法道仁明孝德皇帝陛下識臣靣目察
臣肺膺罔恤人言動由宸斷上則極至公之道昭勸於
勤勞下則推求舊之仁敦厚於風化望九重而正遠恨
萬死以莫醻敢不更勵樸忠俯安疲苶勉圖來效少答
大恩
　　　南京到任謝上表
臣某言祗荷寵私伏増感懼中謝竊念臣孤寒多難惷
直無謀頃事先朝首依東禁當内閤始開之日識太陽
初出之輝抱槧和鈆皆真皇之宻命解衣推食盡陛下
之深恩式屬重熈仰緣前愛猥䝉誤寵擢預近司再貳
樞衡一陪台鼎粗守爲臣之節載傾許國之忠三侍禋
燔七周年籥羣情寡合多咎其非才天鑒察微獨憐于
守拙獲均勞逸盡出保全一昨海表薦饑飛螟肆孽猥
分使指宣布朝恩上頼皇威獲清冦劇道途至遠歎旅
病以無醫歲月屢遷望威顔而莫睹方欲少須凉景䖍
拜露章求換郡於京西冀遵途于闕下一對當陽之法
坐少陳東夏之遠圖退就蕃宣永藏頑鄙豈謂伏遇尊
位皇帝陛下俯憐際遇尚記姓名遽錫詔函俾司留府
惟兹劇地實首庶邦佳氣舂陵夙比真人之里青雲洛
水聿興王者之都漕引江吳控制淮海使驛係路雖駟
馬之畢迎厨膳闕供顧雙鷄之不腆况臣筋骸疲薾蹤
迹單危懼速多言上孤親選願察守株之拙更寛如地
之容永誓糜捐上醻覆露
　
　
　
　
　
　
　
　
　
　文莊集巻五
欽定四庫全書
　文莊集巻六　　　　　　　宋　夏竦　撰
　　表
　　　辭户部尚書表
臣某言今月十九日馬遞到府伏䝉聖恩賜臣誥勑各
一道特授臣行户部尚書散官勲封賜食邑如故者私
悃再傾寵章誤及俯循涯分罔措心顔臣某中謝伏念臣
獲事兩朝僅逾三紀中外更踐微半䇿以堪書閥閱自
闚絶寸長之可録幸尹興王之壌矧兼主籥之司地望
甚髙朝委尤重但以孟諸之澤舊為卑濕之鄉嚮夏載
塗方冬未燥年光若是疾勢可虞是以甫及再朞恭布
危欵冀更爽塏以避鬱蒸蓋仰戀於清宸望苟延於餘
喘豈期天造特改地官載懼鑿墉甚於據蒺若乃慶恩
均霈久次例遷伏限通規所宜祗授而况臣東秦進秩
歲始三周睢水書勞官無一善豈可因求僻左邀取恩
榮倡僥倖之風壞亷恥之俗輿情共駭自訟何安伏惟
尊位皇帝陛下旰食九重勵精百度夢卜得於賢佐物
色訪於良臣方精汰於否臧難誤施於爵賞伏望陛下
識臣面目察臣肺膺念臣稍涉藝文粗知亷恥乞却還
於舊職誓永守於别都庻當責實之朝免累及勞之典
天鑒在上公議盈庭儻不由衷必有餘戮實非矯莭願
賜允俞
　　　謝授户部尚書表
臣某言今月六日進奏院遞到詔書一道伏䝉聖慈以
臣上表為授户部尚書乞且守舊官宜不允者渙汗難
收絲言俯諭仰懼再三之凟實増俯僂之慙中謝伏念臣
本以諸生濫登制舉始踰弱冠即玷清流倅事殊廷代
言禁掖解衣推食辱先帝之深恩抱槧和鉛首東朝之
盛選入奉温文之德實逢初載之先進銳疾顛寵深多
忌一辭雄㦸日傾思幄之心六換魚符孰有賜環之請
伏遇尊位皇帝陛下䖍膺寳命祗擁蘿圖總攬大猷博
尋舊物錫飛毫於神筆推奪禮於墨衰遽還復於故棲
驟參陪於庶政織縑難比對來寵以凌兢垂翅自傷聽
虛弦而隕越曲承大庇得守外藩東夏往綏方搖於冦
竊南都内徙交湊於川涂以婞狠之姿處繁劇之地邇
顔方隔浮議易乗所賴陛下察臣樸忠哀臣孤立委曲
明辨特逹保全非賴此恩豈至今日百生盡莭九族捐
軀細自忖量亦難報塞豈可因祈便郡更冒殊榮載念
滿盈甚於焦灼是以露章車府布欵宸闈出綍已行雖
莫回於成命誓心至確固可質於明祇祗被寵私伏増
感泣此蓋陛下育材示惠圖舊敦風廣真廟之遺恩豐
夀藩之前愛力排羣議特簡聖衷將俯勸於事勞故靡
循於功次敢不竭心文札况瘁米鹽益勵志於桑榆庶
酬恩於螢霧
　　　謝授三司使表
臣某言伏奉制命特授臣依前行户部尚書充三司使
加食邑五百户食實封貳百户散官勲如故者寵章非
次衍食有加載省愚冥實難堪克臣誠惶誠懼頓首頓
首伏念臣本由孤進仰㑹先朝掌右掖之賛書奉西清
之宻議真宗皇帝以臣父沒身報國最為忠義之家以
臣制䇿登科粗識古今之體察臣持循少過知臣憂畏
小心當陛下潜躍之初首東朝陪侍之選解衣推食最
承逮下之私抱槧和鈆日奉重暉之德適屬先皇違豫
邪黨擅權六改郡符十更年籥但盡心於民政已絶望
於朝廷伏遇尊位皇帝陛下出震承祧大明繼照猥思
舊物逺錫飛毫出自宸衷擢階近輔當母后臨朝之際
是權臣惡直之時更互留身婉轉騰謗以漂山之巨力
害如線之寒蹤非仰賴於保全已坐成於糜碎又念全
齊舊壤連歲荐饑賊盗縱横公私困竭臣猥分使指躬
按海壖晝夜兼行鬚鬢皓白未容殫於薄効已先著於
流言此際若非陛下斷自不疑察其非實力垂明辨㡬
至傾危以兹重疊之恩未申分寸之報旋玷南都之寄
式當萬國之衝水陸往還是非藪澤上酬厚禄唯竭節
於公家曽忤柄臣已灰心於榮路止期退伏逺避猜嫌
豈謂陛下深惻上仁力排羣議念臣孤寒多難察臣介
直無徒簡自聖衷擢司邦計破朝端之舊黨極天下之
至公祗受以還感極以泣惟當恭勤夙夜䇿勵疲駑直
剖肺肝少禆聽覽誓畢桑榆之景仰酬天地之仁
　　　永興謝上表
臣某言伏奉制命特授臣奉寧軍節度使知永興軍府
事駐泊馬步軍都總管涇原秦鳯路安撫使已於今月
二十四日於本府上訖齋壇授受拜麗澤以惟優外閫
臨戎望嚴宸而乍逺寄付尤重感懼増深中謝伏念臣
出自孤生誤登制舉既踰弱冠亟掌訓詞抱槧和鉛首
預東朝之選解衣推食獨承先帝之知但以賦性至愚
立身多難權臣共惡衆口爭非自揣單危分甘捐棄伏
遇尊位皇帝陛下睿明繼體仁愍象天軫黄屋之非心
記青宫之舊物擢參台鼎再貳樞衡恥巧宦以依人惟
朴忠而自竭仰䝉聖庇獲守近藩旋以東夏撫寧南郡
居守三腰郡組六換年華毎懷襆被之行敢有賜環之
望豈謂陛下力排輿議召委計司爰當視事之初便主
摘山之議羣情向背宻疏縱横非上賴於辨明已立成
於禍患尋以禋燔下詔賞賚均恩為國盡忠雖明神之可
諒入朝見嫉鑒前世以堪驚嘗因賜對之間曽瀝由衷
之懇候終考秩儻議遷除只祈都省之便安或預譯塲
之潤色庶未從乎外補得時望於邇顔况臣自忝三司
始踰八月惟自勤於本局敢輒預於朝經實無片言偶
侵上位矧傷弓之最甚惟斂翼之是圖豈意羌戎妄為
狂孽不期公論誤及非才遽由端右之資擢授元戎之
寄臣出於將種粗讀兵鈐誓竭素心仰醻異遇其如邊
防務重京闕路遙動繄帷幄之指蹤方遂藩籬之固圉
敢祈睿哲更賜主張俾成横草之功免累知臣之徳
　　　辭忠武軍節度使表
今月臣男都官員外郎安期到州伏䝉聖慈加食邑七
百户實封二百户餘如故者關塞宿兵未殱於冦劇藩
垣進律遽改於旌麾自揣非功豈當虚受臣某中謝伏
念猥承人乏擢總戎昭再徙軍屯連更歲籥千金空費
曾無拙速之謀數級未聞方省不能之請甘從吏議以
避仕途敢謂恩章亟遷土宇虎符龍節韜蔀室以生輝
畫㦸油幢擁和門而増壯然念兵氛尚盛外冦未攘田
井驚騷藩籬震蕩戎亭在望交湊於邊烽齋鉞空存未
塗於釁血豈宜爵號更及庸常此蓋伏遇皇帝陛下任
人不疑虛已求舊鎮以大體責其成功猖獗異謀固非一
日倉皇守備恐失萬全乞更賜於主張庶漸圖於翦滅
南標銅柱素尚於伏波西出玉關敢希於定逺臣無任
感天荷聖激切屏營之至
　　　謝授忠武軍節度使表
臣某言伏奉詔書以臣所上表為䝉恩授忠武軍節度
使乞且守舊官所乞宜不允即斷來奏者西遐叛冦未
即靈誅南夏奥區誤更寵爵恭膺詔版倍積靦顔中謝
臣聞漢疏國封由逺近為别唐制藩郡以雄望為差逮
於本朝參用前典量次舍之遐邇當功伐之重輕非服
大勞豈容妄受如臣者比從省禁出守邊屯雖迺志厲
懷霜力圖盡敵終以不知兵革空騖歳時訖無毫纎稱
報恩效衆訕以之坌涌名論由是頓衰方乞避藏式蔽
蹇短豈謂遽頒制命進改使麾驟加衍食之榮横竊景
風之拜此蓋伏遇皇帝陛下勤哀舊物深惻上仁念戍
役之甚艱愍關防之云逺特訪攸司之議曲推外徙之
恩責實靡聞無功増誚重念保邊之吏再歲以還或換
郡進資或書勞加秩兵衛職重止拜亷車勲戚地尊但
加留務臣獨涓剛日誕告外廷再刻印章重製旌節嚮
則卿省並授是以近而為榮今則邊瑣遞遷矧以逺而
為貴超踰儔匹度越等威不謂孤生冒此殊渥敢不根
心勵下畢力防秋冀效涓埃仰酬覆載
　　　涇州謝上表
臣某言伏奉詔勅就差知涇州充涇原秦鳯路㳂邊經
略安撫使兼涇原路駐泊馬步軍都總管已於今月二
十八日到任上訖祗奉選掄豈容勝任中謝伏念臣孤
寒多難愚拙自持効官三十八年臨民十有一郡盡心
報國竭節首公未嘗自叙勤勞苟求進用亦不濳附朋
黨暗作階縁讒害至多顛危不一上則賴於聖世次則恃
於明神况已及於暮齡誓不移於前節伏遇尊位皇帝
陛下照齊日月道法乾坤辨臣子之忠邪察人情之真
偽念臣逮事先帝早奉東朝知臣静退不爭察臣朴忠
有素向者一離樞府六換年華陛下召自别京俾司邦
計主摘山之議較射䇿之文定賞給之科設禋燔之備
動畏入朝之嫉始踰半歲之期陛下察臣孤危力垂保
庇屬填邊瑣付以戎昭矧關輔之不寧洎邊防之少警
臣兼程到職庶事創圖奏牘實繁蓋欲細聞於聖聽當
官不顧實恐有誤於朝廷所賴陛下逺布宸聰力排羣
議念臣不為身計務答主恩罷陜右之劇繁付回中之
邊要詔函俯降使馹繼臨過賜撫存俾安驚惕惟臨涇
之孤壘控西鄙之要津賊境不遥烽煙在望戎事久廢
樓櫓未完敢不特創規模漸加綏葺又須陳請上凂穆
清乞倍賜於主張庶早平於猖獗皇天后土實鑒丹誠
　　　永興再任謝上表
臣某言伏奉勑命就差充陜西路馬步軍都總管兼經
畧安撫沿邊招討等使知永興軍府事已於六月三十
日到任上訖全秦地重分陜寄隆私竊憂惟實難堪副
中謝臣聞忠臣結綬之始皆欲圖報於本朝義士執巻
之初盡期有濟於當世或則封陲徹警拳勇無自試之
塗或則貴要盈廷寒素絶干進之望鵷鸞困於羈緤琬
琰屈於煨塵𦕈觀舊編代有遺歎如臣者偶承人乏出
守軍屯蠢戾逋誅暄凉改序連營謂之無勇鄰城誚其
不能數級未辰何顔自處方祈退伏式避勞能豈謂㐲
遇尊位皇帝陛下圖制國經召還樞輔盡以虎臣之職
付兹蟲篆之材俾攄轅下之勤得宣闎外之力上可以
建明䇿慮禆宗社之謀下可以進退否臧拯生靈之患
而况并䕶諸道總攝列城要駢組於關中賔從動色陳
賜金於廡下營府相趨漸倚辦於官聫或有成於天幸
是則追芳往躅獲有竹帛之藏沒齒九泉免均糞壤之
朽敢不愈張膽勢益厲忠䂓戎警遂清儻擅三明之猛
恩章盡在豈徒七寶之嚴惟冀廟朝更寛轡䇿察持邊
之至重念善後之為難庶畢銖分上醻覆燾
　　　謝授宣徽使表
臣某言今月某日男開封府推官都官員外郎安期到
府䝉恩賜臣制告勅牒各一道授臣依前官充宣徽南
院使者外廷敷告近禁升榮賞異及勞感深淪髓中謝
伏念臣性慚弦直識本榆瞑列仕籍者四十年貳柄臣
者十五載一昨六周東夏式荷於賜環八月計廷未遑
於温席委朱墨而提劍褫紳珮以屬鞬急騖泰關旋驅
隴道四遷歲景顧蓐寢以何嘗三徙軍屯恨脅疽之猶
滯宿師有日斂䇿未辰豈圖不次之恩誤拜宣猷之寵
入則奉承眷㫖切近中樞出則統率戎昭總臨諸道銖
分罔效名數太優雞忘失旦之愆灰有再然之異此蓋
伏遇尊位皇帝陛下記憐遭遇矜愍孤寒推東禁之舊
恩縁先朝之雅意念臣省闈並命止攀滿歲之郎邊瑣
例遷獨授逺藩之節天心不忍聖造曲成置於五府之
後陳俾參四貴之榮綴武非將表誠乏於雄稜形在目
中誓平於蠢戾庶階塵霧仰謝照臨
　　　宣徽使乞換文資表
臣某言伏以文武設官所以審材用小大制禄所以辨
勤勞仰屬昌辰豈容冒處中謝伏念臣本由孤進幸㑹
先朝以直諒備史官以忠實供言職斥姦邪之黨比减
土木之修營以至外補江湖内遷藩郡剗除疾苦賑濟
困窮累奉詔函繼褒吏課爰遇聖神出震聰哲宣慈靡
替前恩逺頒宸翰旋由起奪入備論思力抗强臣獨持
公議建明國制脩定刑章無一事曲佞宫闈無一言隂
結朋援簾箔之内睿聽熟聞臺閣之間正人具悉而自
出司東夏六換流年救海岱之饑生存之命億計平黄
腄之盗安帖之城十餘爰就改於别都亦粗修於治迹
以是景祐四祀進掌版圖寶元初年召計金穀摘山奏
格齊議論於參差備物成郊均賞賚於豐約適屬羌豪
背惠武旅乏人遽董戎旃出填邊瑣謀皆鑿空事必創
圖躬冒險艱常廢寢食若乃再臨酆霸繼戍涇鄜新斷
川涂肇營樓雉申嚴守備恥較力於干戈禁止交關謀
困賊於歲月圖上之䇿非一采擇之言亦多天地諒臣
盡忠吏民哀臣竭節但以數竒罕偶衆少難分不能飲
馬河源灌烽隴坻徒施固圉之力克謹邊防訖無汗馬
之勲能書竹帛逮終更而罷使叨善止以作藩勤逺至
勞積憂成疢是以懇祈内徙求復故棲雖叨中豫之遷
尚冒西陲之職露章屢上温詔未從坐竊隆名又兹踰
歲惟經費之猶廣享厚禄以何安矧夫四貴之崇實均
三事之重當任英武入宣聖猷至乃六纛啟行萬錢賦
禄自非勇冠行陣功載旂常眇覿前聞未始虚授詎容
鉛槧之士久私玉帳之榮此者幸遇尊位皇帝陛下茂
育時材哀憐舊物責實羣后分治九圍伏乞念臣忝事
兩朝早更二府罄輸忠款恪奉官箴在公四十餘年夙
宵匪懈臨民一十五郡勤拙粗施冀以省闥前資計廷
舊職近司印綬兩鎮節旄改職文資俾安危懇誓竭當
官之效仰酬從欲之恩
　　　再乞換文資表
臣某言伏奉詔書以臣所上表乞換文資宜不允者優
容過分震悸交懷中謝伏以四貴聫華禮次丞弼十連
作長寵冠公侯若乃擢從武人遷自勇爵固當永錫車
服遐佩印章其或素𨽻簡編蚤備臺閣偶縁戎警特假
將麾逮於終更理當罷使而况幅員至廣經費實繁亭
候雖虚租更尚闕在於供擬猶减舊常豈容具臣横叨
大禄矧惟五府實總百工象樞極之運行繫宗社之輕
重端朝體國禮絶地尊詎宜州郡之寮妄厠巖廊之列
伏望尊位皇帝陛下矜憐衰老軫恤孤寒念一介之常
材有千載之榮遇録四方奔走之效記兩朝夙夜之勤
采子方哀馬之言形漢宣求劍之意倍推恩於前奏俾
歸節於上臺幸及桑榆之隂再登鵷鷺之序儻或全於
危仆誓更竭於樸忠俯僂彷徨期於得請
　　　蔡州到任謝上表
臣某言伏奉勑命就差臣判蔡州軍州事仍放朝辭取
便路發赴本任臣已於今月二十七日到任上訖垂死
餘息特許生還陪京近藩仍容臥治再造之賜九殞莫
酬中謝伏念臣謬忝藝文妄干仕進先帝臨軒之際獨
首於六科陛下出閣之初最先於諸傅毎惟際㑹敢不
矜修其如資性庸駑賦分蹇薄雖聖君哀其拙直而多
士嫉其愚狂出入兩朝當官者四十餘載周旋萬里典
民者一十五城夙夜在公固鬼神之可諒進退維谷實
孤孑之無依嚮者纔入三司始踰數月屬河湟旅拒關
輔繹騷首得戎麾往填邊瑣肇謀器備創設䂓模經始
關防召募軍旅居則飲食無暇出則晝夜兼行本先固
圉之謀冀成長轡之馭其如衆議罕合物論易喧朝廷
切於平兇搢紳惜其殫費所以未能出師隴首飲馬河
源盡阬犲狼髙築京觀以致對分將閫逺戍邊屯冒暑
中乾飲泉内冷藥石無效支體將墮惟力疾以臨戎誓
捐生而報主式逢例罷就委藩條方敢自陳仰匄餘喘
伏遇尊位皇帝陛下仁深念舊德務含生察三載之勤
勞辨多言之虛實念臣年光老暮知臣蹤迹單危深惻
上仁俾遷中豫京畿頗近醫診易逢倘或稍駐桑榆未
填溝壑誓竭狗馬之效仰答天地之私
　　　乞守舊官表
右臣昨再上章乞守舊官就移汝蔡養疾今䝉聖恩移
判蔡州已奉表上稱謝訖所有乞守舊官仍奉朝請者
三歲終更方求醫於便郡萬錢賦禄尚均寵於近司深
自憂惟不遑啟處伏念臣出於寒緒幸㑹昌期偶縁歲
月之勞叨塵文武之任向以小羌旅拒西鄙繹騷特換
戎旃往填邊瑣仰貪誤選曽不固辭謂天幸可以横逢
謂戰功可以妄立歲時騖過誅納無聞仰荷寛恩止從
例罷爰以飲泉感疾伏枕踰時形容已枯支體將廢命
輕恩重既報國之未終福過災生固徼榮之可畏以是
懇祈舊職望改近藩冀遂養頤或蘇朽瘁伏遇尊位皇
帝陛下曲矜老暮深愍勤勞中豫名區已更於郡組元
戎重器尚假於戎麾矧乃宣徽使名所以表率諸將節
制禄賜所以宴犒三軍當羌事之未平顧經費之滋廣
若以拓邊之寵猶私卧治之臣深屈至公豈容虚受望
並俞於前請庶克濟於餘年夢寤徬徨仰俟開可
　　　謝詔書不允辭宣徽使表
臣某言今月十八日進奏院遞到詔書一道伏䝉聖慈
以臣三上章乞守舊官不允者愛下并容尚假無功之
寵量能自媿彌増有靦之顔拜受以還跼蹐無地中謝
伏念臣早縁薄技偶預辭林仰際休明寵重文雅以是
沈迷篆刻况瘁簡編寤寐經營止於粉墨出入聞見不
及弓刀豈意誤列將壇謬分閫寄三周歳律四改軍屯
備厯艱危躬踐勞苦悵靡逢於天幸莫少振於軍聲㒺
養終更憂虞成疢薦叨藩衛之便獲遂藥石之求曲被
矜憐已難勝負豈容更參四貴猶長十連隳多士亷退
之風索縣官經給之費以是屢罄肝膽乞上印章仰干
本朝安敢飾避伏遇尊位皇帝陛下記憐舊物勤䘏外
徭不責犬馬之勞務推雨露之施特頒詔檢靡輟使麾
滲漉之恩誠為優絶支離之質何以遑寧敢不勵志米
鹽精心醫砭撫養貧細安聚荒饑冀䇿勵於尫殘用仰
醻於燾育
　　　許州到任謝上表
臣某言伏奉勑命差赴本任已於今月二十五日上訖
出自保全伏増感泣中謝竊念臣人品駑下世緒寒微
事國四十餘年臨民十有五郡言行無取政化靡聞空
度歳時動成嗤鄙䇿勵之心徒切頑闇之禀莫移昨以
守塞終更瀕涯養疾求還使節未奉俞音䝉降侍醫僅
存殘喘日慙厚禄内訟無功安敢萌心更欲希進不圖
驛傳猥賜詔函職尚備於藩侯地又遥於邊瑣敢稽召
節預述無能爰夙駕以載驅將晨趨而瀝款有煩公議
合寘簡書一則臣嘗假戎麾首圖羌事三周歳籥四改
軍屯惟竭慮以保邊靡出師而盡敵一則臣久從外補
罕遇時英或但採於風聞未深諒於衷悃分甘棄置式
儆庸愚伏遇尊位皇帝陛下察臣樸忠念臣孤苦以遽
申於避遜况匪自於干祈力辨羣言聽還本任望宸居
而至邇瞻幄座以無由傷弦之感自多淪髓之恩難叙
都門逥首雨涕交頤敢不深務省循永懷兢畏更勵當
官之節上酬哀老之仁
　　　亳州到任謝上表
臣某言䝉恩就差知亳州軍州事今月十四日到任上
訖辭繁就逸冀保於阽危竭志服勞未醻於再造深自
惟忖詎敢遑寧中謝伏念臣少失父兄長無師友守簡
編之陳迹昧臺閣之逺猷謂委分可以率天真謂直躬
可以成世務獨任蹇短動至顛躋一昨罷使洛郊臥疾
蒲阪懇祈中豫就訪良醫幸殘喘之偶存實榮望之都
絶不圖星使忽降芝函敢稽就日之行仰廢出綸之㫖
豈謂都門始入遽隔中參詔字未乾亟還本任矧惟舊
許實首近藩控亭傳之要途多衣纓之貴胄漂流之際
間隙易乗在渙汗之尚還何飛條之難集式屬近臣致
政便郡瀕淮老物可憎儻知慙而匿迹來寵將授或觀
過以囘心爰布懇私上祈開可伏遇尊位皇帝陛下哀
矜恤下仁愍好生察羣議之忠邪照物情之真偽幽枉
斯逹務昭責實之明窮蹙可憐特徇換州之請載惟渦
渙之下適當湟潦之餘敢不修謹米鹽繕完圖籍勵傷
摧之晩節蘇震悸之羇魂永罄涓誠仰醻大庇
　　　河中府到任謝上表
臣某言伏奉勑命就差判河中軍府事今月二十日到
任上訖十月期歸將終逺戍三年更盡獲改列城仰荷
保全敢忘循省中謝伏念臣本階平進逮事兩朝攀仕
塗者四十春陪時政者十五祀大勞雖闕薄效粗陳嚮
者六載徂東班條蓋久八月主計座席未遑亟自省闈
出分將鉞軍屯屢改年籥四遷徒厯險艱未殱蠢戾又
以謀皆鑿空事或創圖利逺效遲望輕人嫉多言坌涌
沮議叢興每下列章尚寛薄責彌深策厲冀塞矜容由
是寢食外虧精爽中耗毒炭熏目雙瞳斗昏邊風切肌
兩臂將廢懼戎諜之闚間常力疾以治戎夙夜在勤人
神可諒矧惟閫外之得失實繫天下之安危一毫或差
九殞焉贖儻便文而自衞固罔上以非忠况復功名良
繄運命猨臂不耦必難立於乃勳虎頸飛行將有待於來
者是以常布危欵冀解劇權伏遇尊位皇帝陛下從欲
象天寳慈體道䘏繇戍之憂苦察臣下之艱辛因分道
以更張俾班條而得請穿楊善止雖謝於前勞有杕勤
歸差安於衆聽儻逢鍼艾之益稍扶蒲柳之衰誓屬右
櫜重趨絶塞庶成來效仰答大恩
　
　
　
　
　文莊集巻六
欽定四庫全書
　文莊集巻七　　　　　　　宋　夏竦　撰
　　表
　　　辭資政殿大學士表
臣某言某月日三班奉職龎顯到州伏䝉聖慈賜臣勅
牒一道官誥一道特授臣依前本官充資政殿大學士
及准中書劄子奉聖㫖賜臣對衣金帶鞍轡馬恩惟圖
舊詎可妄要賞異及勞豈容虚受䖍瞻出綍愧極無顔
臣某誠惶誠懼頓首頓首伏念臣本以孤生誤攀雋軌
頃由端右出總戎機儒服治兵易騰於衆誹丹誠許國
惟誓於明祇而繼戍涇鄜嘗嬰疾癘晝則力疾備冦夜
則丸艾灼膚矧夫義重於生固知死且不朽委形骸於
馬革等性命於鴻毛初無片言曾匄餘喘終更三嵗罷
守一麾視事踰時中乾卧病累旬不起九殞是濱况迺
萍津計居内地别無戎羌之禦遂祈汝蔡之遷䝉降侍
醫奔捄沈瘵儻未鄰於萬鬼誓復守於三邊昨兹春夏
之交獲逢鍼石之益尚聞外警臨遣輔臣爰拜露章請
陪邊候但以于蕃之僻左未知異俗之懐來遽煩恩私
過極褒寵伏見朝廷待下賞勸從宜臣子立身出處有
禮病不任事則請告營醫疾既有瘳則首公復業顧無
可録是惟厥常又念前春常膺詔召官有擁旄之重禮
無俟駕之行不敢豫拜封章力避賢路洎還舊許方悞
顓䝉職巨寡謀累國傷體尚䝉寛宥特逭簡書而况今
者竊處近城宴安自逸求備邊瑣跬步未前儻不懇辭
更貪異渥固當自訟何待人言此者伏遇尊位皇帝陛
下躬奮乾剛布昭天律濬發明詔洞判忠邪登用正人
昈分枉直陶唐之堲讒說虞舜之察邇言臣方敢備列
危衷乞還成命庶獲全於晩節更免遂於前非詎敢飾
情自昧丹臆
　　　謝授資政殿大學士表
臣某言今月十二日准樞宻院馬逓到詔書一道以臣
所上表為曾乞邊任䝉除資政殿大學士及有恩賜不
敢當受陳乞宜不允者人言可畏實駭虚弦天聽盖髙
靡收渙汗載揆官閥罔措心顔臣某中謝洪惟先朝經
始内殿敞訪對之地謹備問之員擇人甚艱其職多闕
臣齒髮空悴績效靡章遭值聖時叨竊榮禄出入宰屬
塵㸃皇僚豈宜無功更冒清選而况向者邊書挿羽邏
騎具裝秦隴威兵酆雍謀帥本朝以年輩最舊勤拙粗
施擢於計廷付以戎警力小負重自見甚明就約辭危
臣節安在内惟策勵誓首險艱四改師屯三周嵗籥羌
事圖上必深料於安危王師務全敢挑取於功譽終更
罷戍感疾營醫方匄近城以捄沈瘵不圖詔檢促覲宸
居權輿䜟工據崗敢辨季長辭銳飾貌難申省咎歸塗
逃形近邑監司按其粟錯都鄙陳於平條詩㑹餘蚳之
文簡凝含酖之墨寓趾泮水之罅側身攢羽之衝分沈
死灰趣畢殘喘伏遇尊位皇帝陛下宣精百度觀象九
乾剛健博臨髙明廣照深惟累洽之盛宜杜私黨之萌
或宗社阻憑干於衆憤則郊廟對越契於神歡中發
芝函誕吿鵷序開悛止之路戒澆競之風俾棄私於所
天當首公於王室三辰增煥六合頓清人祇阜安道路
鼓舞復我醲化曾不崇朝臣方敢自上疾瘳請還邊候
亟瞻出綍之訓翻詒躍冶之羞况夫媿汗未乾悸膽猶
破苟遂非於覆轍必騰誚於刑章爰叙憂兢祈寢褒進
仰承日月之鑒俯哀螻蟻之心延登正人訪逮公論諒
臣孤立察臣前勞觀靡盬之篇采勤歸之義詔馭幸之
柄圖勸後之恩敦諭至明拜授斯寵忠臣共慰旅魄交
寧期報徳於萬分誓捐生於百世感極惟涕陳叙罔周
　　　河南府到任謝上表
臣某言伏奉制命差判河南府兼西京留守司公事已
於今月九日到任訖偏陪五府歴守三都逢辰之榮曠
古無並臣中謝伏念臣人品至下門緒素寒孤苦一生
迍邅萬狀嵗月邁如郵置筋力困於泥塗謀巳弗臧舉
世詒誚往嵗召於中豫入長近樞昧遜讓於時賢實格
廢於成命間者起自渦曲往帥晉陽嘗面對於邇顔乞
永從於外補懼以危迹復玷清時不圖再嵗之間忽補
鼎司之闕遽遷右府逮越周星掌虎旅之伍符宣龍韜
之聖畧雖矍鑠而自勉終邅坎以難工朝多正人日有
公議煩黄屋之掩蔽辱丹扆之辨明備位無顔謝負何
地而况鉅賢讓爵哲士辭榮晏然自安亦不知避尚賴
伏遇尊位皇帝陛下察臣闇懦止是顓愚愍臣憂勞别
無他累力排時論敷吿外廷進秩師垣均勞洛邑俾其
休逸保乃衰殘息偃無營冀漸生於髀肉責望不及將
永脫於風波誓輸樂職之勤仰酬哀老之惠瞻望闕廷
臣無任戴天荷聖激切屏營之至謹奉表稱謝以聞臣
某誠榮誠感頓首頓首
　　　孟州到任謝上表
臣某言伏奉勅命赴孟州本任於今月二十一日上訖
班寛大之詔存拊吏民歌中和之詩祗見㕘佐勉厲衰
朽少謝矜憐臣某中謝伏念臣蚤以諸生幸逢清世勤
勞四紀險易一生筋力困於泥塗髀骨消於亭隧迄無
纎效紀在本朝昨以竊位樞廷均勞洛宅寵冠九域地
首三都太髙則危暴長将折而况驛傳至逺迎勞尤艱
屬本鎮之缺官爰露章而布欵伏遇尊位皇帝陛下寳
慈體道求舊敦仁老馬力殫靡忘前效傷禽膽破知避
虚弦特允三城之求俾紓四體之責然而據河山之要
控魏晉之衝古多重兵代委名将方今租庾至闕閭里
尤虚浮梁有搴茭之役長隄乏為楗之備生以馭福實
銜佚老之恩職思其憂敢怠匪躬之節唯期夙夜仰答
照臨
　　　辭兼侍中表
臣某言今月十八日姪女壻權國子監主簿髙直温到
西京伏䝉聖慈賜臣制命官誥特授臣依前檢校太師
兼侍中仍加食邑實封者擁旄本鎮已俯遂於厥誠參
乗東臺實迥踰於初望聞命震恐啓處不遑臣某中謝
伏念臣近以衰殘迫於迎勞求還近便之任止避曠殆
之愆向或所鎮並邊郡将無闕稍涉毫芒之幸敢萌遷
徙之求况在前章備陳丹欵實無一字少飾片言其或
外叙衰殘内懐希覬有靦顔面更睹士流設逭典刑當
有陰罰不圖聖眷遽錫制恩若以念舊均慈則臣累官
巳重若以疇勞第賞則臣宣力無成伏况朝廷要官挑
取者難久天下公議巧避者愈彰儻詒有隧之深譏將
累挂車之善止此者伏遇尊位皇帝陛下慎徽百度精
汰庶官賞必計功禄無廢徳矧迺納言之重當圖汗馬
之勞豈容蒲栁之衰更竊金貂之賜伏望陛下哀臣介
拙愍臣憂危特寢異恩聽守前職垂皤皤之髮庶無責
於時賢伐坎坎之輪免有妨於來寵誓堅㢘讓之節仰
醻覆露之仁
　　　謝授兼侍中表
臣某言今月二十二日伏奉詔命以臣所上表䝉恩特
授檢校太師兼侍中乞守舊官不許辭者芝函睿札諭
㫖於十行蟬冕要官升華於一品顧兹非據何但若驚
臣某中謝伏以㕘乘東臺納言内幄訪延宻政出納大
猷制爵至崇兼官尤重或以尊懿戚或以馭戰功近世
儒臣罕得超授如臣者材品至下門地素寒偶階片文
仰會先聖冠制策之親選預東禁之精求夜寐夙興更
中外者四紀興利除害貫險易而一心若乃賑漢右餓
殍四十五萬餘口屏江西巫覡一千三百餘家屢承綸
綍之褒頗首循良之寄伏遇尊位皇帝陛下重暉繼照
求舊推恩擢參垂箔之近班實罄戴君之亮節洎乃海
隅聚冦責以敉寧闗内治兵委之經畫偶無愆素粗得
全師聖念疇勞召長樞府又以并汾帥滿起付戎軺趙
魏卒驕就更邊戍載嚴軍律稍契前籌宸慈記功命亞
台席終以久供外役罕接雋游靡䘏寸長務責全徳一
則以聚羌逺塞是臣盡敵無能一則以雨土中都乃臣
治邊所召乞放還於舊任洎追返於渙恩上賴陛下諒
臣樸忠愍臣窮蹇力排羣議特逭簡書斷自穆清裁於
宥宻傷摧自悼矍鑠何堪尋䝉進秩師垣均勞洛宅而
又宻塗交㑹右族盛强寘法未能廢刑豈敢至有誣其
加箠搆以凭輿復賴保全為臣辯雪再念臣本鎮甚邇
郡將未除爰叙艱危求換繁劇得請之日被賜已深如
脱樊籠頓解韁鎖豈謂洊頒明制誤賞無功補外常儀
靡諧於三讓發中温詔促預於七車敢不策勵羸軀矜
持晩節畢桑榆之暮齒答穹厚之鴻私
　　　謝男安期加職表
臣某言伏䝉聖慈特授臣男安期龍圖閣直學士知渭
州者公朝誤賞私室叨榮言念衰遲豈勝感慰臣某中
謝伏念臣族本寒緒世無顯官闕食采之舊封墜滿籯
之前訓屬公台慎選之日實縉紳精汰之辰黄髮何堪
視維師之隆器賤息無算遷内閣之近僚繼承優假之
私豈殊前後之拜此盖伏遇尊位皇帝陛下睿明稽古
信厚記功以為造武公之衣周王所以旌善職封降戎
之檄漢帝所以顯忠臣斷自上心疏兹寵爵賞延於世
既横被於恩榮義重於生誓共期於報塞
　文莊集巻七
欽定四庫全書
　文莊集巻八　　　　　　　宋　夏竦　撰
　　表
　　　謝天慶節御筵表
臣某言元符紀序恭館示慈仰戴恩榮俯増震慄伏惟
皇帝陛下齊心靈寳結念洞章結真緒之延鴻敞宻都
之神麗順發春之初吉薦有帝之强名奉鏤玉之珍文
秘凝雲之峻閣言旋詔蹕式屬慶辰乃眷攸司爰頒寵
宴挹流霞之醇㫖咀芳茞之馨香雖共遂於屬厭實愈
増於寅畏誓更勤於淬礪用仰答於照臨
　　　謝賜御製真逰頌表
臣某等言伏䝉聖慈賜臣等御製真游頌一首者中禁
延真誕章於寳緒西清繹思濬發於乾文仰荷寵頒伏
増榮感中謝伏惟皇帝陛下淵明天縱睿哲日新達虞
舜之四聰茂周文之九德元符申錫丕顯於眷懷盛節
交脩宣臻於明察是以皇穹報降真祖下臨諭長發之
遐源示聿懷之宻命簡册肇崇於徽稱樵蒸式展於上
儀崇慶節以載嚴肇真宫而克謹洪惟祕殿實佇仙遊
將永紀於鴻禧必載垂於金刻臣等不量淺識竊貢陋
聞願裁雅奥之辭用廣欽崇之意果䝉睿造俯徇至誠
罄欽翼之清𠂻著游揚之嘉頌叙乗雲之妙化述感電
之明靈昭兩儀是輔之祥顯二聖克開之祐將載刋於
穹石爰出賜於下臣日月竝明降鴻輝於聖域河洛開
奥分寳字於私門寵極朝倫榮深望外顧恩私而莫報
惟抃蹈以増榮
　　　謝賜御製真遊殿頌表
臣某等言伏䝉聖慈賜臣等御製真遊殿頌一軸者碧
輦乗風載臨於夙禁寳跗摛藻濬發於雲章仰荷頒宣
俯増榮懼中謝伏惟尊位皇帝陛下多能攸縱典學惟
新法堯帝之安安體周王之翼翼赤文緑字申錫於元
符蒼璧黄琮交脩於盛節虚皇乃眷飇御下臨議積累之
遐源示顧懐之景命協吉肇尊於徽冊升禋式薦於明
誠紀慶莭於令辰肇靈宫於福地洪惟祕殿實降元真
仙衛雖廻天香尚靄亟狥封章之請庸増棟宇之規遂
易鴻名式新題牓躬著游揚之頌誕昭欽翼之心叙駕
羽之至神賛合符之明德宣二聖緝熈之道播兩儀顧
望之祥將再勒於堅珉爰出頒於近列臣等親逢旦暮
曲荷恩私列緯成文方騰於聖域慶雲垂彩忽被於私
門徒瞻倬彼之明莫測煥乎之盛唯珍藏而知幸固圖
報以無階慶抃兢榮倍萬倫等
　　　謝賜御製文表
臣某言雲漢之文肇加於銓次圖書之府遽奉於頒宣
實典守以為榮固寳藏而斯幸中謝伏惟尊位皇帝陛
下靈承乾則欽翼帝圖當四貉之來同顧萬㡬之多暇
叩真樞而訪道闢藝囿以㳺心爰時敏於厥修用克昭
於將聖由是博觀篆素包舉藝文當乙夜之凝嚴遇西
清之閒晏必憲章古昔嘉歎祥祺導勵翼之清𠂻美光
華之時景宏敷睿藻亟發宸章屢移銀箭之聲繼竭金
壺之墨用發揮於九德實經緯於兩儀玉音常溢於絳
臺蘂簡載盈於緑蘊暨合祛魯嶽奠瘞魏脽述祖祐之
鴻猷叙天人之元命紀山川之勝勢賛仙釋之神靈潜
運天材並馳宸翰銀書金刻爛雲景於名區玉籥朱弦
播咸韶於樂府令輔臣之擬議俾史氏以編聮辨六樂
之音容序五辰之躔次公車奏御方載飾於芸籖冊府
爰頒俾分藏於金匱臣等叨塵近職獲備攸司被慈㫖
以知榮啓寳題而竊抃並羲文之象繫永鎮書林冠堯
舜之典謨遐光聖域載惟慶幸倍萬常均
　　　謝和御製詩表
臣某言景亳靈區再登於嘉瑞薰弦妙韻遽播於宸章
叨下濟以知榮奉乃𢋫而増愧中謝伏惟尊號皇帝陛
下寅威宻命誕服慶基祗接眞㳺誕膺於寳誨丕承道
䕃茂集於繁禧眷惟指李之鄉昔搆猶龍之館將㓗誠
而嚴祀爰先置而戒期偉兆有開柔靈獻祉仙檜重芳
於福地嘉苗再實於良田矧兹刈穫之家允叶聖真之
緒載敷神唱恭述靈心煥彼簡編永著自天之祐薦於
郊廟遐宣治世之音臣幸預近司叨頒睿藻私門傳寳
仰欽雲漢之章燥吻微辭謬續柏梁之韻共循荒陋彌
積兢慚
　　　謝宣召觀聖像表
臣某等言真馭俯臨載形於繪事宸慈曲被俾預於榮
觀載瞻章漢之文共積逢辰之幸中謝伏惟尊位皇帝
陛下欽順景靈務昭於翼翼紹宣先烈載極於蒸蒸自
備受於元符實交修於盛節皇穹是輔宻命有開降雲
䙱於中宸諭璿源於太古簡冊肇尊於徽號樵蒸式展
於鴻儀而睿志彌䖍精心允迪爰令哲匠恭寫睟容玉
相金姿凝嚴而如在瑞雲仙衛炳煥而咸分爰形美述
之文祗叙降真之蹟用極形容之妙誕昭積累之祥臣
等獲總樞機親逢旦暮曲荷聖明之睠獲瞻繪素之儀
載仰威靈共増榮感更誓自公之節少酬逮下之仁
　　　謝賜御製册府元龜序表
臣某等言伏䝉聖慈賜臣等御製冊府元龜都序者東
觀紬書用成於國典西清覃思濬發於乾文革舊目以
垂鴻冠羣篇而作範共循榮遇孰可稱言伏惟尊位皇
帝陛下審聽高居繼綂揚業多能天縱仁聖之事既該
嘉言日章帝王之道大備總六經而觀法宗四術而敎
人貴敦學之風右藏書之府補綴漏逸脩起廢遺禮樂
備於朝廷弦誦盈於庠序施溫雅之號令四方唯寧垂
深厚之訓辭百工用乂頃穆清之多暇稽雅故以鋪觀
考邦國之大倫見君臣之往躅紛綸寡要沮勸無章將
區别於源流俾辨明於淑慝爰發聖詔申命下臣陳廣
内之圖書給蘭臺之筆札發凡起例當類聚以羣分原
始要終必備言而廣記旌小善而咸録遏大惡而勿揚
極惟聰垂敎之䂓適太上立言之體而臣等藝能淺陋
頌次顓䝉但祗禀於聖謨莫建明於大義至於舊章參
互衆意異同旌别遺方摧揚乖當皆頼發揮之㫖方成
倫理之丈既歲月以滋多顧簡編而僅就恭惟序引實
總綱條苟非述自宸𠂻加於藝圃則何以炳皇王之軌
範昭臣子之楷模遂列奏於公車願飛英於聖域果䝉
聖造俯徇羣心摛章漢之睿辭振經天之懿律兼條總
貫致遠鉤深紀烈祖之靈圖敘神宗之大訓輯羣元而
精宻敷奥理以昭融典謨立而書敎宣乾坤設而易道
備恭聞睿㫖克暢先猷蓋曩處於震宫爰日趨於幄坐
欽承諄誨丕闡宏規將以考歴代之遺音建一王之茂
範著於編紀昭示勸懲惟聖作之有開屬昌辰之善繼
周武能述式廣於丕圖陶唐乃文彌恢於至徳而乃特
紆宸慮肇建鴻名昭鑒戒之大猷顯欽明之精意首青
編而有耀題緗帙以惟新豈獨翰墨之榮俯加於多士
固乃文思之徳永被於生民凡同側管之闚共積逢辰
之幸歡呼抃蹈倍萬等倫
　　　謝宣赴龍圖閣觀芝草慈烏表
臣某言頼鄉先置並獻於千祥内閣榮觀首私於四近
殊尤夐異歎誦何勝中謝竊以芝産九莖聞彼漢房之
典烏生八子傳諸秦桂之歌詎有時萬凝祥方冬載育
蓋式昭於茂祉實允屬於昌辰伏惟尊位皇帝陛下䖍
鞏臨民寅威順帝法陶唐之稽古專講於舊章體高陽
之㓗誠宣臻於盛節接真㳺而允穆尊妙道以尤崇眷
惟指李之墟昔屬猶龍之館靈心有眹方致於精𠂻黎
首聿臻願修於明祀爰咨近輔經始神區當備物之初
辰變載陽於愛景天和茂暢地寳交騰茁彼靈芳叢生
福地固彌川而億計亦賦象以千名矧返哺之慈禽競
營巢而乳鷇宣昭恊氣茂發鴻禧亟披藝而考祥遽置
郵而承獻肅陳中禁既凝穆而載闚嚴召近司俾周旋
而審覿示休嘉之砰隱彰見象之日昭臣謬備樞衡親
逢旦暮共膺絲㫖仰奉睿祺瞻菌蠢之英如游於台嶺
俯畢逋之狀若對於羲輪蓋盛徳之昈分感殊徵之蠭
涌祗迪天人之際實惟明聖之符抃蹈欣榮倍萬倫等
　　　謝賜大酺詩表
臣某言伏䝉聖慈賜大酺詩者堯酒推恩誕均於純錫
舜絃流韻祗述於繁禧遽叨拜賜之榮實積逢辰之幸
中謝伏惟尊位皇帝陛下惠和洽物恭儉愛民祖武宗
文紹宣於馨烈尊道貴徳丕顯於大猷惟上帝之顧懐
感真㳺之降格示克昌之詒訓諭長發於鴻源陽位升
煙聿修於嚴報中衢置酒務洽扵多歡屬煦日之載臨考
舊章而斯啓玉籥均和珠躔宣麗昭三神之景祐洽萬
國之歡心臣幸豫近司叨頒睿藻聞韶率舞徒欽善美
之音測管仰闚莫達髙明之體惟銘藏而知幸固補報
以無階
　　　謝批答允賜御書表
臣某言玉宸觀像肇啓於殊庭雲漢分暉仰承於俞詔
中謝伏惟尊位皇帝陛下參侔闔闢包舉藝文隂偶陽
竒玩羲文而滌慮天五地六憲周徳以宣英鼓聖域之
芳風騁書林之珍駕流徽金石鋪藻縑緗妙萬化以為
言布羣方而成誦矧清都之載敞惟上士之咸依但瞻
曲宻之規未識昭回之采臣等幸逢嘉㑹誤備攸司再
竭丹情仰祈睿製榮河開奥預降於絲言恭館凝祥將
藏於鳯藴佇導迎而恊吉唯舞詠以知榮
　　　謝賜御書表
伏䝉聖慈以臣所乞御書特䝉頒賜者昭回散彩方謝
於頒宣雅奥垂文載形於敦諭捧窺榮抃循省震惶中
謝恭惟尊位皇帝陛下上德淵冲聖謨光大體雷雨之
甘潤象日月之昭明成兹既富之民被以乃文之化毎
裁制於物力致蕃衍於貨財竊惟内府之興實自先朝
之畫皆以節用於已圖儉於豐收六尚之羡贏為九年
之備預至於優賞降附梟翦冦戎厚慶賜於勲勞廣鴻
儀於祭享國有經費民無暴征允屬昌辰益隆先訓况
復方隅罷警年榖順成貨殖阜通京坻饒衍務省乗輿
之服御愈豐帑藏之資儲爰命増修以登輸委復徇史
臣之請特摛神筆之文述儲峙之通規昭祖宗之懿範
鸞龍奮藻雲漢為章固宜刻石填金並三辰而垂耀經
天緯地冠九德以流芳成湯篆刻於盤盂夏后鏤銘於
簨簴莫擬範圍之妙徒居象繫之先臣叨備攸司誤䝉
殊眷慚對天而測管固游聖以無階自慶遭逢彌増踴
躍遂奏尺牘以陳寸誠豈謂鴻私俯頒優詔穹旻不宰
惟下濟於光明螻蟻無能難上醻於覆露但持頑朽少
效涓塵
　　　謝賜生日羊酒米麵表
臣某言函詔垂文簋羞異數循惟榮㑹内積感悰中謝
竊以宴餼之私飱牢有等本周官五藪之給及漢酎上
尊之良務勸賢庸俾從禮食矧近庭之備列繇誕日以
將恩事出先䂓名存彞範如臣者起於羈藐早竊盛名
以斐章而潤帝言以淺識而參内務不稼而取禾百億
每媿素飱縣弧而有志四方洊逢嘉序感念肯堂之訓
聿深轉轂之悲豈謂伏䝉尊位皇帝陛下曲禮空孱特
延賚及降使璫於禁闥輟膳具於君庖鼎㸑踰豐觴罍
有衍㑹里中相愛之舊共喜屬厭備爼間决勝之謀何
階補職惟誓竭忠之効庶為圖報之期
　　　謝賜衣著銀噐表
臣某言今月二十一日伏䝉聖慈特賜臣衣着五十匹
銀噐五十兩者鴻私俯及蕃錫有加拜賜已還循涯増
愧中謝伏念臣幸逢運㑹誤玷官常自對問於嚴宸洎
備員於諫省最為孤進盡出異恩常感慨以無從冀傾
心而自効服勤夙夜況瘁簡編仰誦睿文䖍遵聖誘顧
顓䝉之有素終篆刻以非工近者法御戒塗真區薦玉
獲掌坤儀之奏謬裁帝子之章屬辭雖極於寅恭足意
莫臻於平徹靜思蕪累靡敢起居豈謂伏䝉皇帝陛下
逮下敦仁包荒著象慮氷淵之積悚頒噐幣以推恩輝
耀里閭榮周族屬敢不竭心竹素誓節松筠更増時螘
之勤仰答菁莪之育兢惶感忭倍萬常均
　　　謝皇太后賜生日禮物表
臣某言星闈遣使芝檢申恩恭拜貺以懐兢仰逢辰而
累抃中謝恭以國家推宴好之式用廣惠慈念臣鄰之
勞克先體貎加禮有陛亷之峻陪餐從壺豆之差務致
便蕃用為旌勸伏念臣本惟材譾夙稟性愚濫竊清階
屢登華貫誤備國樞之選得聞君幄之謀屬中火之在
辰恊左弧之記日温言嗣奬厚餼旅陳芬庖具於七牢
湛桮醇於九醖此蓋伏遇皇太后陛下深矜昧進俯注
神襟謂先聖之舊䂓本於慎守眷邇庭之備位亮乃無
他曲沛褒章實為榮遇坐累茵而不逮但感思親食四
簋以加豐彌銜序舊敢忘盡瘁庶用竭忠
　　　上太皇太后賜生日禮物表
臣某言伏䝉聖慈以臣生日特降詔書賜臣羊酒米麵
者使騑臨涖詔語温純出上賜之便蕃溢家庭而焜燿
中謝伏念臣適時無取擇道不明僅有小忠誤叨大任
濫賦千鍾之禄未施四體之勤敢謂皇慈記其生旦預
頒分於居第俾難老以在庭恩厚不貲命微莫稱此蓋
伏遇太皇太后陛下至誠好禮以道任官顧新政之方
行雖舊儀而不廢因加多物曲示隆恩君賜有餘恐奉
親而莫及公朝無諱誓報國之為先
　　　樞密院謝宣召宴游表
臣某言仰承嚴召乆侍中宸共戴慈榮伏増感抃中謝
伏惟尊位皇帝陛下誕鍾嘉㑹懋建遠圖袛遹詒謨茂
昭於孝徳欽膺秘籙交舉於盛儀既朝曲里之祠繼畢
圜壇之禮蕃禧允茂大慶方均當春日之載陽屬萬㡬
之多暇遽宣慈㫖式詔近司趨廣内之層闈仰先朝之
睿札金縢乍啟畏軒臺如在之靈緗帙載瞻契周鼎卜
年之數加以聖明善繼琬琰垂文列典籍以星繁播
聲詩而玉振亟由亭榭再歴巖巒睇層閣之相望矚羣
芳之鬯遂奉威顔之睟穆從天歩以遲留屢承列席之
觀爰奉流觴之宴餚蔌㳂洄而繼至龜龍刻鏤以載浮
投芳餌於文竿對叢枝於采檻移晷共聆於雅奏洗心
載仰於宸章矧竒石之羣分有睿辭之徧紀或垂金版
或麗翠珉昭回之采交輝清越之音相入而又示慈琳
殿拜賜瓊跗法酒九行奉宸歡而愈洽晝日三接承寵
睠以彌隆洎復私門怳如宵寤昔壺中嚴麗長房但舉
於甘肴帝所樂㳺簡子止聞於廣樂何親逢於旦暮且
事絶於名言共揣庸微曷勝優暇詠鹿鳴之什既誓於
盡忠歌天保之章更祈於報上兢榮感媿倍百常均
　　　謝賜御書并御寳表
臣某言今月五日入内内侍省内侍殿頭楊餘懿到州
伏䝉聖慈賜臣御書文字御寳封全者孤寒際㑹早奉
於龍潜睿哲哀憐遠頒夫寳篆兢榮拜賜感懼交懐中
謝伏惟皇帝陛下典學生知聖能天縱自東華之毓徳
亶先聖之詒謀博貫七經誕彰百行仰屬代明之始彌
隆繼志之心躬决萬㡬兼該六藝矧乃飛毫之妙尤精
拂素之書回鸞鳯於筆端越天人於意表俄成寳字遠
錫舊臣念犬馬之前勞慰江湖之遠宦齋心仰止若對
於威顔舉族自量何勝於聖念
　
　
　文莊集巻八
欽定四庫全書
　文莊集巻九　　　　　　宋　夏竦　撰
　　表
　　　進和御製豐年歌表
臣某等言禁苑登豐於首種薰弦濬發於宸章媿非臣
和之材猥奉帝庸之作中謝伏惟尊位皇帝陛下惠和
布政勤儉化人式昭務本之心克謹授時之教唯豐地
利以厚民天將逺察於農時在近觀於穡事顧金華宥
宻之地有鈎盾宴游之田申命攸司播時宿麥瑞雪屢
滋而吐秀景風潛扇以垂黄乃駐乗輿臨觀刈穫嘉如
坻之倍獲知率土之咸豐爰均賜於近臣遽誕宣於睿
唱昭覆載至仁之意播咸韶盡美之音臣等素乏藝文
誤塵清要幸奉緝熙之德猥叨賡載之榮遊聖無階但
仰昭回之象鏤氷曠日僅成蕪累之辭將凟凝嚴預増
慚㥏
　　　和水清木連理詩表
臣某言嘉瑞荐臻方深於慶抃宸章濬發忽預於賡颺
載省庸虛惟増隕越中謝伏念臣等藝能膚淺性識顓
䝉幸㑹休明誤塵甄奬日奉好文之德親承善教之言
在刻志以彌勤顧遣辭而愈拙此者伏遇尊位皇帝陛
下欽崇六藝顧諟三靈法陶唐之率常稽夏后之象物
欽修聖統昭式天才昨自玉牒上封金枝西祀鴻休四
發瑞命綸紛靈祲下流嘉生茂遂矧兹竒木載擢祥枝
當獻嵗之良時式符於熙盛對清心之秘殿雅契於隆
平用丕顯於景靈遂宏宣於睿唱迴五辰之藻麗綴四
始之芳蕤固將金字銀書遐光於篆素朱干玉籥永被
於聲歌臣等幸預榮班叨聞妙韻遽命巴歈之作載賡
韶濩之音雖牽率而僅成固滔堙而仰止況翔陽之下
久銷螢燐之光豈建木之隂可耀蒿萊之質預増愧恧
尤切兢惶
　　　進和御製占城國貢師子詩表
臣某言瑞獸來庭薰弦發唱獲繼帝庸之作實非臣和
之材載省疎蕪但増慚恧竊念臣叨塵官序際㑹文明
莫勤日益之功徒奉化成之德此者伏遇尊位皇帝陛
下言惟妙物道實通㣲懿文德以經天靡聖風而柔逺
夐兹荒服承獻靈猊用昭式於休光遂敷施於睿藻協
筦弦而振律潤竹素以垂鴻造物之功尋楷模之可究
秉陽之象仰躔次而可觀臣叨奉恩私俾令賡載但覃
研之精爽唯罄竭於頑駑用綴蕪音少醻天奬上塵旒
纊唯積憂兢
　　　進河清賦引表
臣某言竊覩祀汾隂經度制置司陳堯叟奏黄河清於
保平軍者伏以惟德是輔三世其昌俟河之清一旦斯
至光昭宗社之慶煥發天人之符臣某中謝恭惟尊位
皇帝陛下茂大中之功隆太上之德本支百世磐石非
堅夀考萬年南山未永制禮作樂類帝禋宗六龍將幸
於汾祠九曲載清於陜服儒宫獻頌學館陳詩臣雖典
豆區叨親簡諜極言中選曽叨多士之間奏賦歌詩敢
繼大夫之後仰干震耀懼切氷淵
　　　上景德五頌大中祥符頌引表
臣某言准中書劄子奉聖㫖依奏令進景德五頌并大
中祥符頌者下臣有請傾匪石之丹心上帝曰俞降如
絲之睿㫖震惶無所欣愧踰涯臣誠感誠懼頓首頓首
臣聞靈鳥升歌吿湯孫之景貺昊天著頌美周室之成功
被以管絃薦之郊廟振明光於萬世昭茂實於三儀爾
後王道陵遲頌聲彫缺非曠大夫之職豈無博士之官
蓋成命未融則斯文不作我國家圎方右序中外穆清
撥五代之亂離繼三皇之昭夏黼黻冠冕正列采而象
乾坤椌楬壎篪廣德音而事祖考恭惟尊位皇帝陛下
春秋鼎盛聖睿日躋御天球及河圗受元符與黄瑞英
聲蜂涌惠露春流承龍翼於咸平致鴻鈞於景德北戎
震叠泥首幽并左纛雍容朝陵鞏洛著訓農之懿典頌
勸學之彞章澤浸幅員仁翔海外文武際天而接地靈
祇流慶而發祥介瑞星辰告休符籙冠黄虞之故實掩
唐漢之聲明道通九夷執玉萬國考典墳而未有極翰
墨以難名巍乎皇乎廣矣大矣當是時臣工清廟詎可
以美形容金牒玉函豈足以昭姓氏太史珥筆不暇紀
豐功良士在庭未能歌至化豈臣庸昧敢頌清明蓋念
胄緒孤平藝文淺陋遭逢陛下拔擢流中爲萬乘之門
生登六科之丙第𨽻官膳寺將命南州雖竭慮以安民
奈無階而答禄臨文振袂撫劍馳魂幸齒髮之未衰冀
君王之可報以是區分簿領刻念典謨極精爽之再三
頌猷徽之萬一欲輸塵露少擬聲詩遂昧死而獻言方
伏膺而待罪恭惟陛下恢崇至聖敦勸素風無言不讎
無德不報迴曜靈之列景照時藿之至心特降綸言爰
從奏請敢不擬子淵而匠意傚吉甫以裁章飾陋彫頑
間旒凟纊伏願皇帝陛下念臣嘗叨天奬曾近帝暉當
垂拱之餘時遇觀書之暇日曲迴宸鑒少聽蕪音寛椹
斧之嚴誅軫昆蟲之㣲意百世斯幸萬死甘心抑又聞
英主難逢良時罕遇河圗不至宣父興嗟岱岳未封相
如馳恨臣常自慶生實逄辰既踰弱冠之年便遇泥金
之禮在於今日萬世一時苟不能目覩陶匏足升壇墠
以斯爲士曷若無生今陛下丕奉珍符恭行大典適遂
羣生之欲豈違庶品之誠願令臣隨一禮官執一祭器
鳬抃徐鑾之後駿奔緹騎之間瞻雲瑞於封中聽神聲
於岳下伴禽魚而舞躍隨耆幼以謳歌時頌鴻徽上疇
靈澤是則死當不朽生有餘榮永念丹誠有如皦日臣
無任瞻天望聖激切懇禱之至
　　　進王中正神道碑表
臣某言伏奉聖㫖令臣撰贈鎮南軍節度使王中正神
道碑者宻命開先實異人之傑出温珉紀事顧懵學以
非長將仰凟於穆清但預増於震悸中謝伏以王中正
早縁靈契仰對真游通宥宻之嘉言啟龎鴻之聖佑繼
成慎黙稽徃哲以難偕茂實殊尤考前編而未覿蓋邦
家之累盛感竒偉之間生昭紀遺芳合歸鴻筆如臣者
文非約史學不傳經當先臣盡節之初纔霑一命洎制
筞叨榮之後方越十年獲起草於東宫參代言於西掖
雖編研而自勵終駑蹇以難稱每慚菲薄之才孤奉文
思之德在於昧進久已逾涯豈謂伏䝉皇帝陛下不以
疏賤棄遺不以顓愚爲罪過垂慈惻曲記清衷旌彼功
庸憶其姓字是頒慈㫖俾勒瓊趺展一人特達之知固
千載爲儒之幸雖磨鉛而僅就顧刻鵠以非工重念臣
最處孤平加之拙直唯竭心而答禄恥令色以從人夙
夜端憂莫避入朝之嫉聖明大庇獨承如地之容敢不
倍勒箴銘更探油素誓畢蜂蟻之命仰醻天地之仁
　　　進謝恩物引表
臣某言伏以崇眞齒胄雲構相望紀事披文天章益煥
典司知幸榮慶交深中謝恭惟尊位皇帝陛下天縱多
能通㣲作聖鴻猷備舉極孝奏之儀典學日彰布睿明
之德昨以欽崇祕籙肇建殊庭敞神麗之規旁臨東闕
奉馨香之薦仰佇左飈爰以賢王方從外傅肇堂皇而
宻邇庶祉福之來同而皆躬運寶跗親裁宸制叙九清
之道䕃允罄於精衷稽三善之格言但敡於寶訓繼刋
金刻並建龜趺羲舒之彩交暉咸韶之韻相入是知百
靈潛衞永鎮於皇居太一下觀將傳於紫筆臣仰逢亨
㑹早竊殊恩忝預攸司親逢能事雖乾坤惟大固無可
報之階而芹菽至㣲或盡告䖍之懇兢惶抃蹈倍萬常
鈞
　　　乞與修真宗實録表
臣某言伏以緝熙盛節先聖之鴻徽紬繹信書孤臣之
舊職冀殫薄技少謝遺恩仰凟諒隂伏増震悸臣某誠
懇誠懼頓首頓首竊念臣材命竒薄門族悴寒頃事先
朝最承華寵對問軒陛擢自諸科第念庸㣲久陪法從
旋以上封納爵詣理代親事敢自明誼當引罪先皇帝
恫矜孝養昭式禮經抑去空文比用寛典裁令出守趣
使知非臣敢不夢寐惟憂夙宵咎痛使食當去亦冀改
爲儻心可銘不難自剋庶伸尺寸漸積嵗年贖一𤯝於
前辜答萬分於再造何圗慿几遽迫遺弓云補無辰攀
號罔極恭以真宗皇帝躬訓慈儉顓講藝文拓邃古之
皇衢剗叔世之覇軌澤浸九域雨潤而雲游威憚四夷
風翔而電照臨民先悃愊之吏防邉後忿鷙之臣恭黙
道樞偃仆武節長養萬物休息羣生由是瑞命荐臻上
儀交舉紀姓垂鴻之典煥衍於蒼珉候日疇聖之符充
溢於金匱仰對在天之烈莫先垂世之書必當遴簡時
材章叙實録禮文至盛注記尤多誠須博集簡編廣分
巻第宜有冗吏以備後陳重念臣頃在徃年常參史局
太祖皇帝大功美業幸預於編研太宗皇帝盛德嘉猷
繼叨於頌次成書未幾急景難留當時史官迭爲異物
唯臣與晁逈二人尚存臣雖出典五城連更六祀棄置
刀筆奔走泥塗温故無由屬言多廢若乃先聖發明之
類例朝家經濟之規模靡敢暫忘粗能追憶儻使編聨
事實繫叙日時庶能上給英儒廣資鴻筆宣贊風美煥
爍古今式効涓誠仰醻餘烈伏望皇太后陛下布昭宸
鑒祗遹詒謨哀報國之危衷委容輝之末照念臣先聖
寵綏之日振拔爲優皇帝潛躍之初遭逢最舊特垂開
可許以報投詎敢衒鬻非材徼冀誤寵儻俯容於竭力
乞靡預於疇勞纔獲成編即求爲郡永罄樸忠之節仰
醻簡照之私
　　　乞御製君臣事迹序表
臣某等言臣聞易象始備文王作乎繫辭典誥既刪宣
聖制其書序矧發揮於大典實繄賴於睿文將凟凝嚴
預増戰越臣某中謝伏惟皇帝陛下惟聰天縱將聖日
躋圍範二儀博通於機㑹憲章六藝妙達於精㣲崇四
術以化人鑒百王而立制考藏書之閣墜簡咸收頒勸
學之言素風大洽頃以西清多暇乙夜無遺覽篆素之
前編見君臣之徃躅絲綸悉紀懲勸罔分濬發宸衷誕
敷聖諂命近臣而紬繹選多士以刋修類聚羣分各從
於軌範彰善癉惡永别於否臧固懋德之洪規實經天
之至訓臣等誤膺甄擇俾預校讎雖抱槧和鉛共勤於
素業而兼條總貫動稟於睿謨至於衆議之未通舊文
之多誤損益之非當褒貶之失中皆自發明方成義例
顧屢遷於時序將甫就於編聨爲聖代之大謨垂千齡
之彞制竊惟序引實總淵源若冕之在躬爲服章之表
如繭之抽緒開組織之端苟非睿辭豈容輕議其君臣
事迹伏乞聖慈特賜御製總序加於編首式昭下濟之
輝永播化成之教豈獨儒林之榮觀實爲聖域之令猷
願迴從欲之恩特允至誠之請
　　　乞降御製御書於昭應宫表
臣某言竊以殊庭肇啟載嚴曲宻之規上士咸臻未識
昭回之采合仰祈於帝製冀永暢於真風臣誠懇誠願
頓首頓首伏惟尊位皇帝陛下學本生知聖惟天縱布
安安之化率育於羣黎宣郁郁之文紹隆於先志而自
増髙云岱報本河汾朝氣祖之晬儀歴省方之靖館感
鴻禧之茂委敷睿思以誕彰凡屬神明之區徧垂金玉
之刻至若頒宗範於藏書之閣紀元符於錫瑞之門刋
寶訓於東庠叙嘉猷於内府發慈悲之大願著告戒之
宸辭篇溢西清巻盈東壁固以發揮經教疏暢化源激
雅俗以還淳道懐生而底善況靈宫之既就繄羽服之
攸依苟共遂於瞻䖍實倍増於榮慶伏望聖慈特賜御
製御書曽賜臣寮者各一本於玉清昭應宫集禧殿左
右鋪掛收掌許道衆觀仰是冀鈞天祕邃常聆九奏之
音紫府深沉永煥八龍之篆精䖍懇至實倍常鈞
　　　乞依諫官抗議表
臣某言伏奉聖慈賜臣詔書示諭爲諫官上言任福等
陷没臣指蹤不明乞降官序朕方責以後功寢兹抗議
者偏師失律方沮軍聲祕檢延慈猶寛吏議感深淪髓
愧極無顔中謝伏念臣出自書生罔諳羌事誤填邉瑣
再徙軍屯既陳力之不能屢上封而請代不圗宸造靡
訊無功俾旋關輔之故棲盡付邉防之重委主憂臣辱
在寢食以皆忘恩重命輕誓死生而必報以是經營戰
守約束偏禆令極五申心交萬慮適屬犬羊侵境貔虎
聚營十舍相遥雖指蹤之匪及一時極選顧授將以頗
精何期臨敵貪功無謀應變隳我鵝鸛稔兹豺狼職在
於臣咎將誰執爰露章而自劾祈麗事以繩違豈謂伏
遇尊位皇帝陛下深軫上仁恫矜舊物念臣本由誤選
察臣頗厲樸忠特輟簡書式垂詔諭抑諫垣之讜論寢
司敗之成科仰戴寵私交流愧汗餘生再造九殞莫醻
然臣嘗豫近司粗知前禮既有干於公議即難廢於常
刑當保邉捍冦之秋非屈法申恩之際而況軍行三載
日費萬金既未能逐敵踰沙又不能全師守律偶麾手
䇿畧挫羣兇過有若斯理宜無赦矧復士心未振兵勢
尚分逆黨益驕謀將全乏臣五能已竭十駕方疲將何
善後之機更總防秋之算實憂誤國非敢顧身願頒黜
罷之文免累安危之計又慮朝廷以臣職當引咎意在
辭難則街亭喪師孔明削其丞相西陵縱敵羊祜降爲
平南望舉舊章以澄不武俟成來效漸冀功除
　　　明堂乞朝覲陪祀表
臣某言伏以皇王宗祀邦國之大猷陪鬯致恭臣子之
榮願敢殫就望之欵仰祈照臨之私中謝伏念臣早以
諸生寢承顯遇乏涓埃之㣲效冒文武之崇名逮事兩
朝猥叨法從仰此緝熙之禮復遭親祀之期聆詔綍以
馳誠悵藩垣而繫迹阻肩鷺序獲奉天儀伏望尊位皇
帝陛下閔以衰遲矜其愊悃特頒開可之㫖俾瞻稀濶
之容甫訖侍祠即時還任
　　　代謝生辰禮物表
臣某言伏䝉聖慈特差某官某押賜臣生日禮物具謝
上表者鴻私俯逮蕃錫有加拜賜已還揣躬憎惕中謝
伏念臣叨承寶胄仰託皇闈早列郡封靡階功緒顧以
年方蒙稚性異温文周寢問安徒謹雞鳴之候虞庠就
學未通背誦之規豈意宸衷曲記生日特令近職肅將
朝恩鈿器織文榮頒於御府兼衣駿駟寵集於藩房載
省無能曷勝慈奬此蓋伏遇尊位皇帝陛下欽延真䕃
允廸天門廼眷本枝務隆恩典九霄流慶雖無報德之
階億載承顔但罄因心之禮周章感懼倍萬常鈞
　　　代辭兼中書令表
臣某言伏奉制命特授臣某官者上儀交舉方畢於嚴
禋純錫誕均遽叨於茂渥省循所至震慄交深伏念臣
性異生知識慚幼悟但以早承慈奬昭啟郡封已視秩
於三階復兼勞於八舍加以七經初授方勵於愚衷百
行未彰動煩於聖訓豈謂此者國家奉天尊祖祗薦鴻
名類帝禋宗聿成大報祺祥方茂恩奬誤加進左相之
崇資廣爰田之食賦唯仰延於真䕃實俯媿於無功伏
望尊位皇帝陛下察以由衷軫其非據特頒朝㫖追寢
命書是則國體至公靡厚家人之愛材臣知勸免騰鄉
校之言懇激周章期於得請
　　　代謝兼中書令表
臣某言伏奉制命特授臣兼中書令加食邑一千户食
實封六百户者精眞降祐茂集於上儀䝉幼何功首均
於大慶懇章繼上温詔靡俞仍俾斷於來封難重煩於
睿聽拜受祗竦榮懼交深中謝臣聞昔者順天以制官
信賞以懋德所以西臺之重觀象於紫㣲右相之尊比
崇於黄閣在於加邑亦用疇庸自非聞望素髙親賢莫
貳含中履潔積行累功則何以登翊大猷出納明命仰
惟亨㑹彌慎隆名如臣者性本顓䝉才非秀跱夀街著
辯曽未顯於天資甲觀分榮徒早承於聖䕃由是升華
近衞列爵上公爰建節於近藩遂疏封於吉壤量能既
淺昧進尤多而況年甫勝衣禮方就學忠孝惟寶初佩
於格言經籍是娱未通於奥㫖此者伏遇國家講求鉅
典涓選靈辰鏤温玉之祕文薦清都之丕號祗見袥室
拜况陽郊既舍爵以䇿勳遽出綸而錫命俾冠八貂之列
仍加五等之封真食兼増寵章尤茂竊自惟度深積靦
慙繼伏奏於公車願追還於恩制嘉言都穆洊形敦諭
之私渥澤頻繁莫寢已行之命黽勉祗荷啟處無從此
蓋尊位皇帝陛下茂擁天祺博延道䕃寵帝光之寶緒
豐膝下之深仁是推不次之恩用表曲成之造敢不勵
誠夙夜遜志詩書鳴玉内朝永奉問安之禮承顔幄坐
更勤侍膳之心庶漸稱於慈衷用仰醻於宸造感抃之
至倍萬常鈞
　　　上謝恩物引表
臣某言伏奉制命特授臣某官者恩典有加拜受祗慄
伏念臣仰承國慶幸託天枝爰在幼齡夙塵隆寵今者
猥䝉朝命特啟郡封進秩近司肇頒於美號兼榮右相
仍廣於爰田退省何功實繄鴻䕃此盖尊位皇帝陛下
髙明垂裕右饗延恩允彰宣哲之靈丕顯在天之德務
克昌於聖緒用誕降於多祥是致童䝉昧兹優渥唯當
率遵方穀恭載宸慈詒厥之謀敢忘於對越聿懐之福
更賴於寵綏祗報之儀具陳别奏周章懇激倍萬常鈞
　　　代賀水清木連理表
妾言今月某日伏覩後苑奏有兩處水清木各連理者
鳴鸞展采瑞木聨芳仰觀孕禧俯増大慶妾中謝竊以
象輿載育表異於天資平露惟喬效祥於國政盖德風
之醇暢致神物之蕃淵况在平柯尤彰美應伏惟尊位
皇帝陛下紹宣鴻烈懋建逺圗天人之際已交禁園之
芳挺異雲枝内附茂昭混一之符華晷載陽式協中和
之德煥珍圗而有耀宣景鑠以無疆妾限守宫闈莫陪
警蹕仰明休之允穆増率舞以攸深
　　　接駕謝撫問表
妾言今月日某人至伏䝉聖慈特賜傳宣撫問者星軺
爰降絲㫖旋頒仰戴鴻慈俯増丹懇伏念妾獲塵中壼
幸㑹昌期屬法駕之省方已囘鑾而復路爰趨近甸恭
候先驅遽承郁穆之言俯諭眷懐之意荷恩榮而有耀
醻覆育以無階
　　　第二表
妾言星使俯臨絲言載諭祗膺睿造俯積丹誠伏念某
幸托宸闈仰逢亨㑹屬眞區之巡祀詔法御以言旋爰
詣近畿恭迎制蹕遽被出綸之㫖俯推乃眷之恩荷慈
渥以何勝顧兢惶而靡措
　　　謝進奉囘詔表
妾言伏䝉聖慈以妾所進特賜詔諭者皇明通燭帝綍
垂文祗捧已還兢榮失措伏惟尊位皇帝陛下寅威瑞
命顧諟靈謀言瞻景亳之區式效襄城之駕齋心靖館
方菲食以矜莊薦鬯嘉壇將迎真而展宷妾限居椒掖
莫奉玉齍䖍脩貢獻之儀仰凟鴻明之德遽奉發中之
詔茂宣逮下之慈顧曷稱於褒優但俯増於戰越
　　　楚王謝恩表(奉勅/撰)
臣某言伏奉制恩特受臣天䇿上將軍行興元牧賜劍
履上殿書詔不名依前守太師尚書令依舊在宅養疾
餘如故者恩制誕宣徽章載峻仰戴加崇之典俯懐非
據之慙臣聞隆器大名必先於有德殊榮異數豈及於
無功如臣者託體宗枝承暉寶萼乏間平之令譽異周
召之元勳位冠中臺任隆西省總鈎陳之近衞分列軫
之奥區禮徒厚於脤膰效罔階於塵霧唯賴寵私大庇
友愛曲成宴處安安俾階於養素夙興翼翼莫展於在
公常自省循尤爲冒昧豈謂伏遇尊號皇帝陛下德綏
九族惠育羣黎誼常切於展親化方深於教睦繼先猷
之久大丕顯於孝思紹眞緒之延鴻務均於道䕃式稽
良日爰賜命書備褒寵之殊猷極優隆之貴範葭莩至
薄荷敦叙以何勝麟趾實繁顧徽榮而特異未遂内朝
之禮但銜右戚之仁感抃兢榮倍萬倫等
　
　
　
　
　
　
　
　
　
　
　文莊集巻九
欽定四庫全書
　文莊集巻十　　　　　　　宋　夏竦　撰
　　表
　　　代王文正相公辭司空第一表
真館告成方臻於吉日慶霄垂渥首及於具臣慙震所
深周章失次臣某中謝竊以宏父之職邦土是司任惟
其人固難求備坐而論道是謂無官自非宣清重之風
茂冲粹之德將何以㑹通九澤監總百工備四近之班
應三階之曜如臣者材質庸菲性識顓䝉禁省代言㣲
深厚之體近司聞政乏康濟之謀徒以叨逢聖明過賜
丹采巖廊充位華貂有不足之譏武帳承顔前箸無可
籌之事至若慎徽五典懐柔四夷率育黎蒸簡清流品
封崇於恒岱奠瘞於河汾緘祕刻以朝元展欽柴而拜
况宣明禮樂之制布昭巡靖之儀惟仰奉於成謨莫少
陳於末議洎載均諸賞典常首冒於徽章維石巖巖莫
允具瞻之望伐檀坎坎但増素食之譏昨者國家祗若
靈猷欽崇祕宇觀紫㣲之法象侔曲宻之威神官有居
方盖動遵於精意事無愆素則自屬於攸司而臣上領
使名本無職局未嘗面勢親總工庸唯奏格於馨香自
肅祗於齋潔豈謂慶成之日首叨非次之恩俾正位於
公槐極加崇於鼎席況冬卿之望古制攸難本非虛受
之資豈是徼榮之地重念臣聲猷寢昧齒髪甚衰師長
朝猷嵗時滋乆忝居揆務命數非輕尸厚禄以尤多妨
賢路而斯甚早欲露章車府延首帝閽願避寵私用全
散拙屬敦仁之俯逮實布欵之未遑豈可更竊茂恩洊
居隆器縱人言之靡畏抑自訟以何安苟昧進以無厭
必惡盈而有咎循墻傴僂跼地怔忪伏望陛下深測上
仁俯矜丹懇特寢出綸之命俾寛據蒺之憂如此則求
賢審官靡替及功之賞陳力就列式敦知止之風誓更
竭於涓誠用仰醻於大庇兢惶隕越得請是期
　　　辭司空第二表
國恩非據天聽盖髙既未賜於允俞但俯増於惴慄臣
某中謝竊以三公之任庶政是維燮順天和登翊王度
所以無人則闕有徳乃堪况惟度地之資尤重經邦之
寄舜咨伯禹始别九州之封魯任宣尼爰分五土之物
逮兹以降厥制彌艱或寵重於茂勲或旌明於懿行未
有不階人望誤被朝章儻成虚授之私實損至公之道
如臣者素無㣲效幸遇昌期陟降凝嚴周旋機近熈帝
之載既乏於訏謨為儒之榮又踰於素望不能早避賢
路博衍時材荷大庇以雖深顧傷亷之已甚豈可不能
早避更竊㣲榮况琳宫揆日之初梓匠飭材之際上則
䝉成於聖慮次則專達於攸司臣有何功豫兹懋賞苟
廟堂之位可以假人則軒冕之恩不足勸下將何以表
儀羣后弼予一人
　　　代冦相公謝恩表
臣某言今月一日伏䝉聖慈賜臣官誥一通勅牒一道
特授臣前􁓵官者睿造曲成寵章有異載循淺拙不任
兢惶伏念臣本以庸材叨逢慶㑹詎諧人望誤簡帝心
自忝昧於慈榮實頻繁於要近既靡揚於吏職固遑䘏
於人言豈謂伏䝉尊位皇帝陛下俯念顓愚曲推恩庇
授之節制斷自宸衷矧視秩於公槐抑兼營於台鼎雖
竭心而有素實報徳以無階唯更誓於夙宵冀少酬於
臨照
　　　又謝恩表
臣某言奉符仁里式罄於精衷徹饌真場爰及於大慶
播鴻徽之允穆介蕃祉之無疆降及萌生率同抃蹈中
謝竊以混元無象判渙於二儀冲用自然周流於萬化
洪惟教父肇啓真源强分太上之名茂洽有常之徳唯
降臨之勝地有祈福之嚴祠漢崇文石之壇靡昭於儉
素唐制金蓮之舞詎極於誠明允屬昌辰式揚茂典恭
惟尊位皇帝陛下睿明攸縱恭儉式孚祖武宗文昭宣
於馨烈尊道貴徳懋建於大猷受緑字之元符集紫清
之景祐勒封云岱則瑞氣成宫展宷河汾而祥光燭地
遽感通於宵寤爰降格於仙游昭長發之鴻源諭聿懐
之密命上仁愈洽盛事彌敦乃眷靈區俯俞勤請命攸
司而經始酌洪典以時中神物嘉生溢珍圖而繼至殊
庭大室陳告禮而啟行羣后奉儀寳文先道積明誠於
京闕宣睿作於洞章爰恊靈辰首登徽冊百司定列肅
陳薦鬯之儀九奏成文亟備升煙之禮凝蹕於省方之
館受釐於頒瑞之庭萬㝢駿奔百靈交慶英聲無已騰
懿鑠於九圍道䕃彌隆庇羣生於億載叨分畱事幸奉
嚴禋仰丁襲吉之辰共積逢時之幸欣榮抃蹈倍百常
鈞
　　　代冦相公辭官表
雲雷之澤曲播於慶霄旌棨之榮誤加於𤨏質揣循斯
至祗受誠難臣某誠榮誠感頓首頓首伏念臣本以諸
生誤階榮次荷先朝之振擢叅近職以頻繁罔知退食
之規徒益在梁之刺洎偶繼明之際過聼圖任之私召
自藩垣俾釐京室方總貨泉之職遽叨鈞鼎之榮爰外
布於郡條亟入司於畱籥逢辰之幸曠世難名其如家
世素㣲年華漸暮雖竭當官之節終無報國之階況㑹
府分曹已漸於八座陪京出守止望於一麾過䝉帝造
之曲成叨踐樞庭而承乏奉行成算循舉舊章絶無廣
盛之謨但積祗膺之懼豈謂伏遇皇帝陛下矜其不逮
恕以無他特垂踰望之恩用示簡心之澤聞命之始跼
地無從况文武聨榮人臣極致惟聖朝之三葉符茂典
者二人趙普以佐命元勲方兼於將相李至以攀龍舊
徳止擁於旌旄臣也何功妄階兹寵縱造化獨私於淺
拙而鬼神必害於滿盈仰承保庇之仁但銘於骨髓退
思止足之戒實悸於肺懐伏望聖慈俯矜丹懇復七兵
之舊列寢六纛之殊恩儻得束帶金閨紆紳丹陛再拂
桑榆之景重親日月之光更厲夙宵䖍服資忠之訓庶
俾塵霧仰酬任舊之仁
　　　代冦相公謝詔允百官國學觀先皇御書表
臣某言睿辭從欲温詔曰俞祗誦已還兢榮交集中謝
伏惟尊位皇帝陛下寳慈宣化克已敦仁翼翼因心茂
著聿追之孝孜孜典學誕隆載郁之文式眷虞庠肇營
軒閣閟先朝之睿迹緘以金縢昭善繼之聖謨垂之玉
刻俾多方之仰視彰累盛之流徽臣等謬籍金閨未趨
璧水爰祗章而列奏願澡雪以榮觀遽承出綍之言特
允叩門之請交趨動色覩能事而有期誓節盟心報鴻
私而無地兢惶感忭倍萬常鈞
　　　代冦相公謝賜還京謌表
臣某言福壌還衡式臻於中禁薫風流韻爰播於永言
叨仰止以為榮顧乃𢋫而増愧中謝伏惟尊位皇帝陛
下寛仁逮下寅畏時中顧諟明威紹揚先烈自欽承於
道誨彌昭事於真源奉緑錯之符䖍趨於仁里奏紫極
之舞順拜於清壇膺介祉而有融霈鴻慈而允洽亟回
輿於近甸既飲至於太宫陽位欽柴將修於大報睿文
章漢遽發於英聲被六樂以和同鑠三辰而均麗暢聿
懐之景命昭有翼之精衷臣幸遘昌期獲頌聖藻藏家
傳寳顧圭竇以増輝稽首颺言撫么絃而積媿仰塵聼
覽伏切兢惶
　　　謝宣示綿州進彰明縣崇仙觀栢木文彩像道
　　　士七星儀形表
臣某言今月十日崇政殿伏䝉聖慈宣示綿州所進彰
明縣崇仙觀栢木柱上有文彩像道士形儀分明可髙
七尺兼北斗一座者美材薦祉靈像成文祗覿以還慶
榮交至中謝伏惟尊位皇帝陛下紹隆先志懋建民中
罄寅畏以禮神保恵和而育物皇圖候日丕顯于鴻猷
真祖在天誕彰於道䕃播三儀之善氣騰萬物之嘉祥
矧彼左緜素嚴祕宇惟丹楹之有覺挺堅栢以含章乆
佇昌辰適彰瑞理上儼靈仙之體旁分斗極之形審諦
無差周旋悉備清衷載考協開元至盛之符羣后仰瞻
實治世無疆之應臣等濫塵樞近獲遘珍祺忭蹈之誠
倍萬倫品
　　　代冦相公進和御製升祔詩表
臣某言伏以清廟肅雍既嚴於尊祔薫弦和雅遽播於
聲詩叨拜賜以知榮預颺言而匪稱載循淺昧伏積震
惶中謝竊以周美太任聿著思齊之頌魯尊先妣爰歌
有侐之章盖昭布於信辭用形容於盛徳伏惟尊位皇
帝陛下寅威景命嗣服慶基誕彰錫類之仁務極顯親
之禮近以欽崇先后稽考舊章恭升帝母之尊祗侑神
宗之室揆休成而允協薦禋潔以惟馨䖍敷章漢之文
茂述因心之道克諧以孝昭虞舜之大猷煥乎有文宣
陶唐之懿徳臣幸鍾運㑹素乏藝文載𢋫郁穆之音彌
顯滔堙之累仰塵聼覽尤切競慚
　　　代丁相公賀元徳皇后祔廟禮畢表
臣某言鴻儀茂舉至孝允孚凡在照臨咸同慶忭中謝
臣聞魯尊先妣姜嫄始立于閟宫唐重母儀昭后終遷
于太室徽音匪逺彞制具存恭以元徳皇后作合先朝
誕生上聖自别崇于廟享庸未極于禮章伏惟尊位皇
帝陛下錫類推仁追恩著徳體周文之翼翼極虞舜之
烝烝仰惟帝母之尊䖍納輔臣之議用欽崇于尊謚恭
升配于神宗涓選靈辰宣臻熈事百官承式奉徽册以
惟寅萬世不祧致明禋而永穆丕顯奉先之禮茂昭維
則之思先置真祠仰聞大慶趨闕庭而靡及増蹈頌以
攸深
　　　代集賢相公辭官第一表
臣某言真馭下臨式均於大賚寵光遐被首及於具臣
退省何功實為非據臣某竊以漢崇特進實寵於勲賢
魏重右曹用司於樞要典章所載名器甚隆允屬昌辰
尤為大任苟乏當仁之譽必貽虚授之譏如臣者望實
非優藝文素淺當先朝之政治誤膺柬㧞之私遇上聖
之繼明曲荷眷懐之造周全宥宻叅預彌綸唯仰禀於
睿謨莫少裨於帝載爰保釐於洛邑洊居守於神臯曽
㣲扈從之勤再奉疇咨之命鴻鈞播物但繄天地之仁
神鼎調元莫適鹽梅之用昧進固踰於涯分省躬每懼
於顛躋此者伏遇皇帝陛下奉若景靈祗明妙化感上
真之報降昭帝緒之綿長茂對皇穹既嚴於禋饗誕敷
慶渥亟及於近司進二品之崇階正三臺之峻秩乃加
井賦併示寵章雖堂陛惟隆務推於優裕顧斗筲至小
必至於滿盈湏傾若厲之誠仰凟盖髙之聽伏望陛下
俯矜短拙曲示保全濬發宸慈俾收成命如此則公朝
之典克叶於無私鄉校之言免譏於不稱仰干旒扆得
請為期
　　　第二表
臣某言寵私非據誠請未俞載自省循彌増隕越臣某
竊以受爵不譲賢哲之深譏無徳而貪典章之明戒矧
躍池峻秩執璧崇階實真相之華資固公槐之異數自
非勲懿曷副疇咨如臣者素乏藝能誤膺眷倚裁成庶
政但傾將順之誠弼亮大猷莫著彌綸之議唯以幸逢
期運頻歴嵗年仰膺圖任之私不責謨明之効素飱多
媿難逃冒忝之譏榮路乆妨每積滿盈之懼此者伏遇
皇帝陛下齋心體道恭已節神居蠖濩以儲精宅希㣲
而觀妙荐膺秘籙交舉鴻儀逺至邇安恵和胥洽天明
地察報降日彰感真馭之俯臨諭仙源之邃逺克昌厥
後茂奉於景靈永錫無疆誕膺於純嘏式均異寵首被
台司右曹之任尤崇特進之名至重益爰田之公賦皆
推徳之徽章聞命益驚循牆失措遽傾懇悃固避恩榮
而睿聽盖髙未收於渙汗危誠益厲彌積於怔忪苟昧
進而自安必曠官而罹咎况屢干於聼覽期特賜於允
俞伏望陛下深測上仁曲回乆照追寢出綸之命俾寛
跼地之憂如此則求賢審官式叶無私之化陳力就列
免増有靦之慚干犯宸嚴期於得請
　　　代樞宻相公辭官第一表
臣某言真祖肇臨茂昭於純錫寵靈爰被首及於近司
退省踰涯罔知攸措臣某竊以漢崇掌武之秩實典於
樞衡唐設褒功之名用優於勲績矧圭田之厚賦皆懋
徳之徽章允屬昌辰尤為異數功庸夙著聞望素髙式
副僉同仰膺眷倚如臣者藝文淺陋胄緒單平始登射
鵠之科止竊代耕之禄振纓幕府結綬蘭臺夙宵靡造
於官箴尸素遽通於閨籍爰遇繼明之運首膺下濟之
仁踐清切之要司厯凝嚴之近省發揮帝誥莫暢於鴻
猷參貳台衡蔑聞於善政固民瞻之匪邈惟聖造之曲
全載塵侍從之資遽總樞機之務屬元符申錫茂禮交
修奉先置以何功賛上儀而非允暨荐敷於大慶皆首
竊於殊恩憂媿彌深寵光繼及遽升榮於鼎席復正職
於樞庭責實循名固昧和羮之望致逺任重方深顛躋
之憂此者伏遇皇帝陛下恵迪先猷寅威神化自欽承
於寳籙彌尊奉於景靈守慈儉而化人宅中庸而體道
皇穹是輔宻命有開始宵寤以符通逮真游而報降簡
冊䖍尊於徽謚羽髦祗告於太宫欽修茂對之儀用極
齊民之意就陽升燎誕受於繁禧逮下均恩首覃於𤨏
質進台極三公之位兼加懿號之榮益井田五等之封
仍増真食之數寵私繁縟進退周章無徳而貪詩人之
刺斯見知止不殆道家之戒甚明苟昧進而自安必曠
官而負愧上累知臣之鑒下貽覆餗之虞湏瀝丹誠仰
煩宸聽伏望陛下曲回乆照深測上仁俯矜益厲之誠
追寢已行之命如此則公朝賞典克叶於程材鄉校多
言罷譏於竊位上干旒扆得請是期
　　　代東樞相公辭加恩第二表
寵靈非據誠請未俞循省已還周章失次中謝竊以知
止不殆道家之戒甚明以榮為憂先哲之規可覽伏况
臣自叨慎簡尤乏訏謨待罪樞庭莫裁成於大政兼榮
宰府已臻極於隆名屢省妨賢常虞瞰室此者伏遇皇
帝陛下欽承道誨祗遹靈心效駕真區薦明馨而有翼
奉符泰畤嚴陟配以惟寅臣叨賛鴻儀靡詳盛節屬均
恩之云始膺懋賞以夐殊進公府之崇階廣爰田之厚
賦聞命而震惶靡措循涯而盈滿是虞爰瀝肺肝仰聞
旒纊若厲之誠徒切盖髙之聽未廻湏再凟於凝嚴期
稍安於隕越伏望陛下俯矜短拙過視保全特推從欲
之仁俾寢已行之制是則多言可畏免騰虚受之譏信
賞無私允叶至公之道戰兢懇到得請是期
　　　謝加恩表
臣某言泰畤欽柴式推於茂渥公車奏牘爰錫於徽章
遽荷宸慈俯頒優詔既靡俞於懇悃難再凟於凝嚴祗
荷寵私伏増榮感中謝伏念臣文非近雅材不逮人幸
㑹鴻名謬階通顯紫宸揮翰莫宣暢於大猷㑹府寵材
止奉行於舊典而屬皇穹降鑒景命肇新昭事景靈叨
榮於恭館交修盛節獲侍於寳文顧庸昧之無能辱眷
懐之特異振纓東掖始均夜拜之榮結綬中䑓忽貳春
官之職洎真㳺降格睿志寅威貢九牧之良金範三清
之晬象導迎將命方體於精衷振㧞踰涯俄參於庶政
顧乃版圖之秩愈増淵谷之憂昨者景亳朝元圜壇報
本叨戒先於備物既肅奉於明禋曠怠是虞啟居増惕
豈謂上仁攸惻賞典斯隆賜八柱之貴勲進三品之崇
級上公列爵仍加凌閣之名真户益封兼廣爰田之賦
念非才之最甚於瀝懇以尤深顧渙汗之難收但怔忪
而祗受陳力就列益媿於滿盈以榮為憂彌増於隕越
此盖皇帝陛下責非求備道在包荒觀堂陛之言用優
於近列播乾坤之徳務洽於純禧唯當退自揣循進思
刻勵詠伐檀之叶已媿於無功歌天保之章敢忘於報
上誓傾勤拙少荅照臨
　　　代東樞相公謝授官表
臣某言飇歘降真式均於大慶絲綸示寵併集於㣲軀
爰揣分以増憂繼削章而瀝懇洊荷聖明之詔靡俞遜
避之誠難屢凟於惟聰但俯増於有靦僶俛祗受以榮
為憂臣竊以秦官掌武之司式總王旅唐制懋功之號
寔寵勲臣矧加地之徽章皆疇庸之茂典自非澡行浴
徳履潔含忠績簡帝心聲敷物聽則何以仰膺眷待允
副僉同如臣者材實非竒行能無算寡庠序雍容之譽
乏丘園潔素之姿徒雕飾於庸頑誤陞攀於仕進當先
皇之求治在小善之咸收及攘臂辭場始奉命郷之薦
比肩名路洊塵入幕之資固婉畫以無聞但食貧而自
守豈謂誤承陟詔擢典秘文亟臨闗市之司甚曠征㕓
之職屬大明之繼照均茂渥以旁流遂通籍於朝閨仍
效官於㑹府體寛大之詔敢議於煩苛陳蠲復之科過
叨於奬與始預七人之列俄居四近之榮丹筆詳刑固
平反而寡要紫宸撝翰寔潤色以無聞但自結於聖心
旋陞榮於内禁金鑾夜召恭奉於威顔玉壘晨征遽銜
於睿㫖既撫安於瘵俗式宣暢於仁恩忽膺乗馹之趨
俾貳秉鈞之烈巖廊建議莫禆賛於大猷邊圉折衝詎
澄清於逺畧無勞被遇自訟增慚既騰不稱之譏益賴
曲全之徳遷内殿優游之職冠近臣侍從之班寢食圖
書方思於肄習總釐樞軸忽荷於倚毗屬三邊徹警之
時是萬國同文之日循舊章而進秩無所建明繄睿算
以䝉成但知將順屬元符之申錫惟宻命之有開克昭
右席之靈將展合祛之禮亟司先置於備物以何功首
奉殊恩在䇿勲而加等矧梁隂之降禪報厚地以增基
猥奉睿慈曲揚茂實莫極形容之妙洊叨優渥之私暨
廵祭於魏脽復欽修於漢祀賛鴻儀而非允錫異數以
彌隆載惟班瑞之壇謬奉肆朝之禮復承優假曲被寵
光雖盛節紛綸務洽龎鴻之慶而寵靈繁縟益增冒忝
之憂方多愧於非材復誤膺於爰立樞廷正職詎宣宥
宻之謀帝傅叨榮徒玷論思之任雖宸衷之靡替在輿
誦以彌喧維石巖巖莫允具瞻之望伐檀坎坎但増尸
禄之譏昧進居多食浮滋乆此者伏遇皇帝陛下祗明
至化恢大慶基宏亮嘉謨翕純而克裕紹休先烈舄奕
以垂鴻寳慈儉以化人宅粹和而觀妙無思不服誕宣
清浄之風有感遂通脗合希㣲之道酌中庸而立徳守
淵黙以儲精馨烈升聞皇穹降鑒感仙游之昭假彰聖
緒之悠長誕膺永錫之祥丕顯克昌之祐祇嚴簡冊既
薦於尊稱焜燿樵蒸爰修於盛典式覃榮渥首及具臣
進秩三階錫美名而益茂増封五等加公賦以尤豐載
自循涯豈遑聞命况振景㧞迹在超越以難階苟損實
虧名必滿盈而易覆顧不能而將止况自見之甚明遂
稽周任之言亟效范丹之節雖怔忪失措繼傾若厲之
心而渙汗難收莫寢已行之詔但周章而祗荷固隕越
以無從此盖陛下欽奉景靈誕均純錫特掩妨賢之咎
益推注意之仁敢不刻鏤肺懐揣摩鈆鈍竭心官次庶
逃竊位之虞勵節朝端免負知臣之鑒少輸勤拙上荅
照臨
　　　代東樞謝賜宴并御詩表
臣某言泰畤慶成方均於渙渥薫弦濬發爰播於聲詩
叨拜賜以知榮顧颺言而靡稱中謝伏惟尊位皇帝陛
下順承天則懋建民中包舉蓺文化成於綿㝢肅恭祭
祀誕受於蕃禧近者祗祓齋輿朝修真館奉蘿圖而展
宷藏金刻以著誠爰飲至於帝居遽涓辰於郊報圜壇
備物奉二后以侑神紫幄受釐眷萬區而均祐仰體需
雲之象俯推湛露之恩玉斚芳醪合多歡之允穆栢梁
髙韻宣介祉之無疆函四始以飛英協六同而振律緝
熈王度煥衍帝謨臣等謬備樞機親逢旦暮章天睿藻
幸傳寳於私門堙耳庸音媿𢋫歌於聖域共循蕪累預
積兢慚
　　　代東樞相公謝生辰禮衣器幣鞍馬表
臣某言寵私俯被榮錫有加拜賜已還揣躬増惕中謝
伏念臣聲猷素淺器識非長幸㑹亨嘉遇承甄奬奉樞
機之宻命參鼎鼐之崇名循舉舊章莫建將明之議䝉
成睿算但増忝昧之憂豈謂宸衷俯記生日特令賤息
肅將朝恩駿騄兼衣榮增於𤨏質織文鈿器慶集於私
門載念無能尤増内訟兹盖伏遇尊位皇帝陛下法天
垂覆體道延慈式眷近司務推優渥功㣲賞厚固無可
報之階恩重命輕唯勵自公之節兢惶感懼倍百常鈞
　　　謝賜地宅表
臣某言皇慈振恵夏屋定居仰戴恩私伏増隕越中謝
竊以齊招賢士宅於康荘之衢漢寵列侯賜之甲乙之
第盖國家之茂典寔臣子之殊榮伏念臣世緒單平藝
能淺拙豈謂聖明過聽簡㧞踰涯待罪樞庭俾虚於官
謗兼榮鼎席莫允於民瞻頃者初玷朝閨肇營私第前
瞻太室宻邇閟宫常戒前驅靡容呵止然尚憂於囂雜
或有凟於靖淵加以寒族漸多聚居頗窄屬導河而環
水洎倚城而建門仰昭事之載嚴彌退思而増惕將懇
求於更次遂載凂於凝旒曲承造化之仁俯遂萌生之
欲特頒爽塏仍俾修營自顧何功重勞庶役矧屢煩於
睿㫖命催督於攸司曽未踰年於兹成室率六親而樂
止展四體以安居靣大道以甚崇近北闕而知寵邊陲
無事雖慚去疾之辭退避未遑猥奉五倫之賜敢不夙
宵誓志啟處懐恩永輸螻蟻之誠上報乾坤之施
　
　
　
　
　
　
　文莊集巻十
欽定四庫全書
　文莊集巻十一　　　　　　宋　夏竦　撰
　　表
　　　代宰相謝加食邑表
臣某言褒司進秩實駭於輿情車府露章莫囬於成命
拜受祇竦凌兢失圖中謝竊以昔建地官實司邦教商
周之際或在於元卿漢魏以還顓居於三事倡導九牧
安協兆人古之多材尚不求備况臣人品庸菲世緒單
平不意逢辰遂踰始望禁林賛畫微深厚之訓辭樞府
備員乏懐柔之上畧而自叅承四近師長百工賛相盛
儀布宣能事奉行睿㫖既昧於將眀循舉舊章抑多於
忘誤雖曲成於大庇終莫允於羣瞻乃者祇奉絲言總
司金匱約編年之舊體頌先聖之鴻徽廣記備言並資
於羣士兼條總貫皆禀於孝思臣有何功成兹大法豈
謂誤膺賞典遽忝從臣載益爰田仍加真食外廷誕告
有位震驚誠以名器隆髙非假人之物年華遲暮豈昧
進之時縦靡䘏於羣言亦何安於心曲繇是懇陳奏牘
願寢異恩渙汗難收懼重煩於睿聴凌兢載省實交悸
於營魂此盖伏遇尊位皇帝陛下尊寵時文褒優近列
對越祖宗之徳鋪觀堂陛之言是敦圖任之仁靡責當
官之效地崇禮絶既有靦以徼榮恩重命輕愈無階而
報國但誓桑榆之景仰醻天地之私
　　　代僕射相公謝宣賜藥表
臣某言伏䝉聖慈賜臣抱龍丸解毒丸厭熱解躁金露
丸蘇合大丸白散子共一合者星使俄臨天言誕布靈
藥爰頒於三品微軀曷戴於鴻慈捧受兢榮罔知裁處
竊以元霜絳雪紀漢武之幽經五色一丸著魏文之嘉
詠諒匪仙風特秀沖氣惟和則何以分金竈之刀圭減
青囊之銖兩如臣者性惟至懵知不及中飲氷雖欲於
自清負薪素惟於多病萬㡬之務祗禀於睿明四體之
勤實慙於疏緩伏惟尊位皇帝陛下淵通妙用啓廸休
祥推神農嘗藥之仁布武王䕃樾之恵曲回乆照優寵
近司屬兹清暑之餘慮鮮攝生之術九籥之丹甚祕太
一之散惟神載加亭育之私倂示便蕃之錫玉音是諭
温純深厚以何勝寳劑初開郁烈光輝而盡在仰聖人
之修練辨太醫之苦良珠顆纍纍配合歡而蠲忿玉塵
皎皎泛華液以安邪豈唯去瘵以滌煩將俾輕身而難
老臣以謬承任遇殊乏彌綸荷予貺之斯來實亨嘉之
攸㑹策疲駑而自勵顧涓勺以何施慎守靖恭敢忘報
　
　　　謝賜藥表
臣某言欽膺睿㫖佇詣於真區祗荷鴻私特頒於妙藥
兢榮併集啓處不遑中謝伏惟尊位皇帝陛下慈恵臨
人寅威順則受皇穹之密命集帝者之上儀式眷魯邦
實惟福壤紀始祖降靈之迹建黎元祈福之宫侔曲密
之威神方嚴於胥宇致中宸之精意將達於惟馨臣猥
奉疇咨俾承禋薦實退憂於庸拙莫上體於齋眀爰從
受命之初以及治裝之際過承臨照盡燭幽微顧優假
之踰涯方怔忪而靡措豈謂宸慈逮下寵賜洊臨絳雪
靈腴極太醫之上品良金鈿器兼内府之竒珍載循臣
子之微生曷報君親之厚意唯誓増於勤瘁用仰副於
欽崇感懼周章倍萬常等
　　　代僕射相公辭加恩第二表
寵私非據爰貢於露章宸聽盖髙未收於出綍揣躬内
訟跼地端憂中謝竊以漢肇儀司任隆於元老魏崇開
府寵茂於勲賢洎食采之増封並疇庸之異數自非協
宣庶績登翼逺圖厥有大勞靡符公議如臣者幸逢運
㑹濫預官常本無異衆之材止竊代耕之禄豈謂聖明
過聴簡拔踰涯用師長於百工俾陶甄於至化䝉成帝
力雖靡責於謨明遑䘏人言常動貽於官謗此者伏遇
皇帝陛下寅威道誨包舉禮文曲里朝真詔百靈而奉
蹕圜壇報本尊二后以侑神洽大賚於中區峻寵章於
近列顧何功而受賞難昧進以徼榮况臣執秩崇階器
名已重爰田厚賦封食尤多屢省無能方圖避位豈可
更貪渥縟自速滿盈爰稽錫爵之文願寢自天之命遽
膺尺詔未允寸誠須繼凟於惟聰冀稍寛於若厲伏望
陛下曲成垂裕從欲推仁申飭攸司追還恩制是則臣
無虚受式敦止足之風賞不失勞永叶中庸之道周章
懇到得請是期
　　　中書乞免和御製述懐詩表
臣某言宸章寡和繼瀝於懇誠睿聽盖髙未頒於俞㫖
載循淺拙彌積兢惶中謝竊以虞舜股肱之歌纔盈數
句漢皇日月之唱止及七言故士師拜手而乃賡羣后
登臺而奉詔若乃聖辭玉振睿思淵冲溢鴻藻於縑緗
宣大猷於風雅盖天資之有素固臣和之無階伏惟尊
位皇帝陛下盛徳惟新多能攸縱奉先成裕儀孝奏於
皇穹典學宣精懿文明於聖域矧屬清閒之宴誕彰雅
正之音述帝迹之肇基叙真游之降統祖功宗徳敭混
一之英聲帝籙皇圖迪重熙之景命至若合祛魯嶽巡
察魏脽延飈駕於中宸薦令芳於曲里商丘經邑昭紀
於詒謀陽位欽柴祇嚴於陟配敷宣悉備包舉咸周陳
王業則七月之章告成功則清廟之什載行事則二帝
之典記禮容則三代之文理絶名言事超象繫爰私傳
密俾預賡颺臣等幸㑹亨嘉謬塵倚注覩流暉於雲漢
已極殊榮繼絶倡於陽春豈容輕議況惟頑陋並乏藝
能披縢而媿汗交流承命而營魂散越爰懇祈於矜免
終未賜於允俞若寳句非多稍知於睿式則蕪音是竭
仰副於清𠂻盖以縟彩星繁嘉言天逺韻金相而累百
畫鈎婉而且千捧闚而涉海無津祇誦而崇朝未徧冠
古今而夐出與造化以相侔六樂均和豈待么弦之嗣
響三辰宣麗顧容爝火之沈熒庶少息於周章用曲全
於蚩鄙扣閽瀝懇得請是期
　　　樞密院乞免和御製述懐詩表
寳思淵冲嘉言天逺仰聖謨之攸縱固臣和之無階聞
命已還周章失措伏惟皇帝陛下欽明順則濬哲宣英
考古道以建中觀人文而化下屬垂衣之無事惟典學
以游心式運寳跗裁成睿倡序開先之密命昭丕變之
鴻基二后在天播太寧之鴻烈三靈錫祉宣善繼之大
猷若乃雲岱勒封河汾展宷奉元真於秘殿陳嘉薦於
名區畫千里之畿紀興王之奥壤奏九成之舞拜靈貺
於嘉壇經緯兼該廣大悉備布昭事實坦然堯舜之書
丕顯形容穆若商周之頌總百王之能事流億載之英
聲爰出示於樞司俾仰賡於帝製伏念臣等遭逢有素
諷賦非工雖乆奉於文思終莫移於頑陋况震雷之飛
響固衆籟之銷聲豈容爝火之輝更續太陽之耀敢期
宸造俯惻非才曲示保全特垂矜免庶靡彰於蚩鄙用
少息於兢惶誓堅盡瘁之誠仰答包荒之徳
　　　宫使乞降御製御書表
臣某等言伏以西崑之府實袐於帝文小有之天或藏
於龍篆惟密都之肇啓而睿製之未頒敢俯罄於䖍祈
庶永諧於傳寳臣中謝伏惟皇帝陛下繹清心照濬發
天資典六學以宣英總三才而觀奥爰自奉符梁趾瘞
玉鄈丘按金輅以省方詣殊庭而尊道歴上儀而悉叙
鋪往烈以咸觀煥衍蒼崖馨香翠琬以至誕敷瑞命挺
紀先謨著論辯之格言發慈悲之大願或冠篇於藝圃
或度曲於薰弦横汾水以摛辭坐栢梁而傳唱青緗屢
溢蘂簡常盈名以萬殊盖百王之能事理惟一貫乃五
教之彛倫固已包舉國章發揮政本勉諭勤請嘗下濟
於私門敦勵時風已載刊於東序豈琳宫之允備而鳳
藴之未藏式揆羣心尤為闕典伏望聖慈特賜御製御
書應曽出賜臣寮者各一本於玉清昭應宫集禧殿左
右嚴密收掌許道衆觀仰今後御製並乞降一本令本
宫編次是冀敷宣茂實演暢真詮游鈞天者聞廣樂之
音登𤾉谷者識若木之采百靈潛衛佇集於飈輪太一
下觀將傳於月筆誓共諧於誠誦期永播於無疆
　　　謝賜御製寵行詩表
臣某言真區將命方戒於修岐鴻藻寵行亟頒於寳句
仍容賡載倍積兢惶中謝臣聞承元首之歌有虞所以
戒羣后賜威鳳之賦太宗所以奬勲臣實曠世之殊榮
固逢辰之至幸恭惟尊位皇帝陛下通微作睿宣哲亶
聰懿文徳以化人積精𠂻而順帝昨以仙游報降道誨
昭彰紀令節以惟寅範睟儀而有穆爰考降靈之地實
當保魯之封仰體密都肇營恭館庶工締搆方程礱密
之規上聖欽崇將逹齊明之意臣獲膺朝㫖恭薦令芳
咫尺威顔乍違於幄坐昭回烈采遽賚於雲章顯尊祖
之孝思繹多能之睿意薫風流韻承露均和仍推逮下
之慈曲軫遵塗之念瀝丹誠而拜賜曷報於恩私竭累
氣以颺言尤増於戰越周章感激倍萬常鈞
　　　謝御製和詩表
臣某言飛霄寳句方極於游揚堙耳庸音誤陳於歎詠
曲荷大明之徳旁流下濟之輝祗誦兢榮㒺知攸措中
謝伏惟尊位皇帝陛下九功成裕六學宣精祖武宗文
允隆於繼述尊道貴徳務極於欽崇以是景貺有開元
符申錫丕顯齊眀之志講求希闊之文蒼璧黄琮載揚
於聖統飈輪藻衛遽接於仙遊誕昭長發之祥茂降聿
懐之福精𠂻滋勵景命惟新寳縷凝祥肇開於節令玉
書先道將欵於真祠載嚴昭事之規爰著頌宣之作運
寳跗而繹思披緑藴以游心妙神化以為言協洞章而
成韻靈場夜誦初賛於純禧魄寳下觀亟彰於美應臣
幸齋恭館獲聽妙音穆王瑶水之歌意殊於祇畏武帝
交門之曲事異於朝修載惟淵妙之辭深貫希微之指
爰陳陋倡仰紀鴻徽顧蕪累以為憂實兢慚而失次豈
謂有來斯應務洽於至仁無言不醻靡遺於庶物俯答
擊轅之響載流章漢之輝昔者繼元首之歌但見賡颺
之盛賜威鳳之賦本無屬和之榮夫何孱庸被此優渥
敢不誓心金石竭慮夙宵報聖眀尤異之恩盡衰朽頑
駑之力怔忪戰越倍萬常鈞
　　　謝表
欽承温詔靡允丹情仍俾斷於來章重難煩於睿聽黽
俛祇戴周章失圖臣某誠榮誠感頓首頓首竊以節制
諸侯實隆於閫寄平章庶務允正於台衡苟文武以兼
資乃人臣之極致自非功髙命世徳重端朝則何以仰
副帝俞俯諧民聽如臣者行非中矩學不傳經爰當筮
仕之辰止冀代耕之禄不意妄階榮進誤踐亨衢兩朝
日月之暉繼叨於三接二府鈞樞之地並遂於再登莫
廣益於大猷徒宴安於髙位載惟昧進常慮疾顛方避
寵之是圖冀變盈之可逭豈謂遽膺綸綍特授旌旄仍
兼秩於鼎司復増封於采邑省循所至震悸尤深敢將
有靦之顔更竊無功之賞爰再通於奏牘願必寢於徽
章何期渙汗之難收敢不怔忪而祗受此盖尊位皇帝
陛下仁惟宥物道在包荒簡自清𠂻俯推茂典盖靡拘
於常牒用特聳於榮觀命等鴻毛固無階而報徳心同
白水唯没齒以銜恩感懼兢榮倍萬倫品
　　　謝所撰内藏庫記刻於御製碑隂表
臣某言伏奉勅命以臣所撰内藏庫記刻於御製碑隂
者奮睿藻於鸞龍特俞勤請勒庸音於金石曲示鴻私
仰荷恩榮何勝隕越中謝伏念臣辭惟蕪累學不詳明
幸際㑹於昌辰獲叨塵於美任昨以増修帑藏詔令撰
述記銘遂搦朽以成文遽殺青而奏御恭以國之内府
九貢所登必須鎮以乾文千齡共永亟削章而陳請俄
出綍而允従伏見神筆金相天才雲煥韻六同而合律
懿五色以成章經緯古今發揮造化多士莫闚於聖域
下臣敢望於清光豈期尚采庸虚過垂優假俾録雕蟲
之作仍刋翠琰之隂雖日月所臨爝火盡消於光耀奈
英莖在上鄭聲愈覺於滔堙念藏拙以無從荷包荒而
有素更勵傾輸之節少酬樂育之私
　　　代人生日謝恩表
臣某言君賜克臨私門増耀戴揣庸虚之質罔勝寵異
之私拜捧已還兢皇失措中謝伏念臣時才素淺學術
非長徒以際㑹鴻名叨承樞近巖廓充位但循奉於成
規武帳承顔莫將眀於大政實素飡之滋乆常内訟以
居多豈謂尊位皇帝陛下道廣含容仁深亭育體堂陛
務髙之意極君親逮下之心毎優假於恩輝庶保全於
短拙洎臨生日曲記清𠂻命幼息於公朝奉皇恩於私
地兼衣駿騄既極於殊榮嘉幣良金彌彰於異禮曳婁
非稱捧戴何勝負山而蚊力失疲向日而葵心自切敢
不竭誠夙夜立効涓埃誓堅持節之心遙上捧觴之夀
　　　代人進禮成宴詩表
臣某言伏以福畤報終方頒於宴衎寳跗宣麗爰播於
珍祺叨仰止以為榮顧乃賡而多媿伏惟尊位皇帝陛
下清明有度聰哲惟新祗奉緑文恭朝於真里欽陳蒼
璧茂對於景靈方襲吉於嚴宸遽示慈於折爼仍播栢
梁之髙韻式昭宣室之蕃釐煥二帝之上儀總百王之
能事臣等幸陪鵷序獲賜雲章徒榮測管之闚敢繼鈞
天之韻但强抽於軋思用仰凟於凝旒靦媿兢惶陪萬
倫等
　　　代人謝弟端授官表
臣某言伏䝉聖慈特授臣弟端將仕郎守潁州萬夀縣
主簿者慶流霄極寵被天倫感懼所深心顔靡措中謝
伏念臣藝能淺昧胄緒單平幸㑹休期妄階榮進加以
朝無近戚世乏先疇老幼聚居盡資於廪禄甄陞非次
皆出於宸恩常自誓以丹情冀少伸於芻効而夙宵一
志中外十年縱勵顓䝉絶無規益豈合近持私懇更凟
惟聰蓋以臣弟端年已長成幼同艱苦先臣盡節顧遺
體之可矜母氏垂年實鍾愛而斯甚是用仰援赦令遽
奏封章載揆僣踰尤深震慄豈謂伏䝉皇帝陛下曲垂
寛宥深惻上仁濬發徳音亟延賞典特寵私於微物用
俯激於忠規命等蜂蛾雖莫醻於恩重志懐霜雪誓共
率於官常庶傾塵霧之誠上報穹旻之施
　　　代人陳乞為父修神道碑表
右臣輙瀝懇誠仰干睿聽退循僣易俯積兢惶伏念先
臣贈某官某本以遭逢累塵事任䝉聖眀之過聽膺命
數以斯隆大化俄臨昌辰難戀荷皇慈之惻下豐賻贈
以飾終顧荒隧之已封而温珉之未勒將周施於事實
必繄屬於時才其神道碑欲望聖慈特命某官修譔所
冀幽扃不昧俯旌遊岱之魂宰木増輝永示漏泉之澤
苟俯従於哀懇唯仰戴於宸私激切周章期於得請
　　笏記
　　　謝恩笏記
皇子新授具銜臣某言伏奉制命特授臣前件官者伏
念臣幸膺真緒獲奉皇慈大慶方成鴻恩曲被仰荷眷
懐之造永堅忠孝之心
　
　
　
　
　
　
　
　文莊集巻十一
欽定四庫全書
　文莊集巻十二　　　　　　宋　夏竦　撰
　　對䇿
　　　崇政殿御試賢良方正能直言極諫科制䇿
皇帝若曰朕克謹承先訓惟懷永圖期化成於人文實
順考於古道尚慮視聽不廣心志未明寤寐增勤忠規
是佇所以博延髦士庶獲嘉謨昔姬德之隆周官爰作
建中立極經世惠民乃致頌聲以措刑辟王風不競戰
國交興理貴從宜俗多變古炎漢政令十志粗存有唐
憲章六典備載既沿革而不一亮損益之可知曲禮三
千經禮三百雖難盡舉聊為敷陳施之於今往古之事
何允揆之於古方今之法孰非當商搉其大猷無自執
於小道仲尼之志在乎春秋考舊史之文明將來之法
授經左氏發凡變例善惡必顯懲勸在兹由是後王遵
為彞訓至若朝聘祭祀之禮刑賞兵農之政君臣勵翼
之蹟官司寅亮之辭或可舉而行當直書其事惟菁英
而是取顧糟粕而罔陳六籍之存日星是喻百氏之説
爝火攸同惡實尚華寔繁厥類斲雕為朴豈無其時欲
使薦紳之民並宗經術青衿之士專習聖言能黜異端
渴聞讜論貢舉之設茂異斯求爰自唐朝獨考辭賦雖
云小辨破道壯夫恥為然而定妍否於有司觀工拙於
作者苟或捨兹衡石誠慮失之毫釐將俾俊乂用章文
風丕變其用何術以副虚懐禮有四民農居其一書有
八政食在其中務勸力耕亮由薄斂或輕其賦調即邦
家之用不充或重彼科役即編氓之力彌困至於榷酤
之法關市之征將以惠人亦思省去復慮經費不給游
惰寖多蓋欲蠲復民租不禁山澤而使野無曠土府有
羨財下靡趨於末利上益豐於儲蓄必有説也宜無隱
焉宰字之任蒸黎所託在乎銓擇尤所注懐亦嘗閲考
績於明廷聽保任於端士暨於莅職繼以敗官或邊幅
罔修簠簋靡潔或佩韋罕誡冠虎是侔雖國有常刑然
民已受弊今若峻其督責必興歎於凝脂緩彼簡書將
漏罪於疎網水火相濟琴瑟更張爾其謂何子實翹想
緬惟致治誠在得賢每恐下僚寔沈英彥或以類舉或
自薦陞負廉隅清白之名常從加等馳幹蠱端方之譽
亦示峻遷然而鮮覩徇公頗聞濫進始由朋黨終陷刑
章言念於兹夙夜無已欲使懷材者必達薦士者絶私
奏牘上陳美惡可復爵賞下降名實罔違極言澄汰之
方用資宵旰之慮矧子大夫蘊蓄器業洞明政經副我
詳延森然就列靡悼後患咸罄昌言
對曰臣聞百王公共不易之道者惟諫而已矣古者致
治之君莫不欲良臣在廷忠言日至揭進善之旌設敢
諫之鼓太史陳詩以刺百工執技以諫暨漢孝文二年
始下賢良之詔開納言不諱之路延直誠切諫之士訪
天時之災異問朝政之闕失國家宅有神器五十年間
上無逸德下無遺政而陛下尚慮視聽未廣心志未明
髙張六科躬訪時事誠臣以濟民利國之䇿干陛下之
秋也臣生逢太平幼讀方䇿覩盛衰治亂之際未嘗不
憤悱而握巻聞忠蹇鯁直之風未嘗不激厲而抗節今
幸以區區之學應直言之召有司不以臣之不材升之
於相府三公不以臣之不材進之於外廷陛下不以臣
之不材問之於丹陛敢不抉胷膈之所慮盡耳目之所
見謹昧死上對制䇿曰昔姬德之隆周官爰作建中立
極經世惠民乃致頌聲以措刑辟王風不競戰國交興
理貴從宜俗多變古炎漢政令十志具存有唐憲章六
典備載既沿革而不一亮損益而可知臣聞周監二代
文物周旋姬旦踐阼憲章昭備詔六官以政令建五等
以親賢禮行三雍法垂象魏故文武創業而臣工作頌
成康致治而刑措不用洎平王東遷皇綱解紐黍離之
什下列國風爾後九鼎漸輕七雄分競強吞弱吐干戈
日尋合從連衡談説鋒起至有變衣裳以從俗峻法令
以任權輕忠信而重要約壞井田而立阡陌官不擇行
而擇言爵不尚賢而尚貴事叛於古敗亂相乗洎秦鹿
野死漢龍天飛蕭何約九章之法叔孫制緜蕝之禮律
厯精宻於盈虚郊祀周旋於壇畤分郡國以王宗支制
歌舞以象功德殊庸茂實際天接地故朝廷之制十志
在焉洎三國分土禮樂無主垂數百載而唐有天命房
杜議其律令馬周陳其法度致太平於貞觀制禮樂於
開元分爵九等品有正從故職官之制六典備焉今陛
下問其沿革詢其損益其將有所發於天下也臣願朝
廷鑒歴代之所短舉唐漢之所長文者損之急者寛之
過者抑之不至者進之則古今之美無不濟於下矣制
䇿曰曲禮三千經禮三百雖難備舉聊為敷陳施之於
今往古之事何允揆之於古方今之法孰非當商榷其
大猷無自執於小道臣聞先王本太一之道觀羔雁之
象制威儀三千禮儀三百所以教天下之恭讓閑萬民
之非辟聊敷其要蓋有五焉記曰禮時為大順次之體
次之宜次之稱次之堯授舜舜授禹湯放桀武王伐紂
時也天地之祭宗廟之事父子之道君臣之義倫也社
稷山川之事鬼神之祭體也喪祭之用賓客之交義也
羔豚而祭百官皆足太牢而祭不必有餘稱也若窮禮
樂之沿革揆古今之得失則上世帝王不相沿襲功成
作樂治定制禮雖從宜而立法必師古而可久國家受
天承命造我區夏逺觀八世之典近取開元之制文物
之盛流芬簡䇿但太常工師或怠其習朝廷服章未明
其列珩璜之聲不聞豆籩之器罕用鑒往觀來其儀可
見今陛下富天啓之資有承平之業固當制禮樂易服
色定官名發號令建中於千古之上立極於百代之下
則泥金勒玉不足記其功德矣制䇿曰仲尼之志在乎
春秋考舊史之文明將來之法授經左氏發凡變例善
惡必顯懲勸在兹由是後王遵為彞訓至若朝聘祭祀
之禮刑賞兵農之政君臣勵翼之蹟官師寅亮之辭或
可舉而行當直書其事惟菁英而是取顧糟粕而罔陳
臣聞周室將微諸侯叛命聖人有作王文爰啓發周公
之凡例載魯史之行事筆削既至臣子皆懼故為列辟
之彞章王道之凖的漢氏有命斯文盛行朝廷詔誥公
卿章疏必引經傳為事規矩故歴祚悠逺法度可觀爾
後中原多故編簡不完有國之君不遑逮此國家興起
四方穆清治本建藏書之䇿立讐校之官陛下旰食視
事乙夜觀書故下問小臣以大義抉六經之奥秘觀百
王之明睿臣幼習史氏頗詳其學以為丘明之傳繁富
而誣臣請以經義條對如左臣聞朝以修制聘以結好
時㑹以發四方之禁間問以諭諸矦之志表著以昭序
玉帛以修贄考其道則在乎明班制而不僭整威儀而
可觀動必以禮不失其物臣謹按春秋書春滕侯薛侯
來朝者天子無事諸侯相朝書時者美其正也書荆人
來聘者荆夷狄也書人者美其始能聘也書介葛盧來
而不書朝者以微國不能行其禮也臣聞祭以追養祀
以馭神聖人為能饗帝孝子為能饗親外則盡物而獻
誠内則盡誠而獻禮備其馨香奉以珪璧然則祭不欲
黷黷則不恭祀不欲煩煩則不歆謹按春秋書春正月
己卯烝者譏其數也書夏五月丁丑烝譏不時也書猶
三望者猶者可止之辭也譏其不知禮也臣聞刑賞者
國家之二柄也馭其有罪則有刑贖廢奪語曰齊之以
刑書曰金作贖刑周禮曰奪以馭其貧廢以馭其罪懋
其有功則有爵祿車服周禮曰爵以馭其貴祿以馭其
富書曰車服以庸蓋刑者所罰寡而所戒衆賞者所費
小而所勸大故古者刑以秋冬象天之瘁物也賞以春
夏象天之惠物也然則刑之大要在乎去姦宄姦宄不
去則罰失矣罰失則濫濫則民不從矣臣謹按春秋桓
公之世經不書王者譏上之不能討其罪也賞之大要
在正禮制禮制不正則勸失矣勸失則僭僭則民不服
矣臣謹按春秋云王使榮叔來錫桓公命書來錫者譏
賞不正也臣聞古之兵制大夫有車百乗諸侯有車千
乗天子有車萬乗所以威四夷刑姦宄也必先教之以
禮而後討之以罪故先王之制甸服者祭侯服者祀賓
服者享要服者貢荒服者王有不祭則修意有不祀則
修言有不享則修文有不貢則修名有不王則修德序
成而不至則修刑於是乎兵有常矣後之王者奉之能
行其禮能守其正則得其道矣臣謹按春秋書甲午治
兵者美其得禮也書作丘甲者譏不正也臣聞古之農
政夏后氏五十而貢商人七十而助周人百畝而徹所
以供宗廟備車服必先限之以田而後取之以賦先王
之制建步立畝六尺為步步百為畝畝百為夫夫三為
屋屋三為井井方一里是為九夫八家共之一夫一婦
受私田百畝公田十畝輸虞衡之税供車馬之賦於是
乎農有常矣後之王者奉之不妨其時不失其正則得
其道矣臣謹按春秋書新延廏者譏不時而悉農力也
書初税畝者譏不正也至若君臣勵翼之蹟官師寅亮
之辭考於左氏之傳寔繁大夫之對然非聖人筆削請
以經義言之夫君臣勵翼者在乎尊卑不黷上下不僭
罪不妄誅刑不妄加興滅國繼絶世春秋之義尊不親
小事卑不專大功謹按經有稱人以殺大夫者討有罪
也稱國以殺大夫者罪累上也經有書夏滅項而不言
何國滅之者為齊桓公諱也春秋為賢者諱桓公嘗有
繼絶存亡之功故君子為之諱也夫官師寅亮者在乎
夙夜儆戒靖恭其位賢愚有序貴賤有列安邦國利萬
民春秋之義用賢治不肖用貴治賤謹按經有書秋公
子結媵陳人之婦于鄄遂及齊侯宋公盟書遂者美其
有遂事也春秋之義大夫受命不受辭出境有可以安
社稷利國家者專之可也制䇿曰六籍之存日星是喻
百氏之説爝火攸同惡實尚華寔繁厥類斲雕為朴豈
無其時欲使薦紳之民並宗經術青衿之士專習聖言
能黜異端渴聞讜論臣聞經緯天地莫大乎六籍詩書
標仁義之府禮樂立教化之表春秋五始以載褒貶大
易四象以觀情偽從之則為正直為聖賢叛之則為姦
亂為聾闇萬代而下宗為格言然而去聖逾逺諸子鋒
起各因文而述志或希聖而扶經至漢孝成帝時已八
十餘家矣爾後作者紛紜競為閎誕違叛正道棼泯斯
文致學者之多歧遂務華而捨實陛下注懐墳索將抑
百家文明之朝如轉規耳然臣以為焚之則為非法不
若化之以道教之以正自今而後凡朝廷詔令之文貢
舉詩賦之目毌用諸家之語必以六經之義上之所好
下必甚焉是以輻員之内庠序之間不禁而自絶不令
而自從競諷周孔之言共排楊墨之語諒不數歲盡變
其風洋洋乎雅頌之聲可以翹足而待矣制䇿曰貢舉
之説茂異斯求爰自唐朝獨考辭賦雖云小辨破道壯
夫恥為然而定妍否於有司觀工拙於作者苟或舎兹
衡石誠慮失之毫釐將俾俊乂用章文風丕變其用何
術以副虚懷臣聞王者不能獨治天下必擇良能而共
之故公卿大夫必選於俊乂俊乂必取於多士四代薦
賢諸侯立三適之制兩漢求士公府有四科之選得賢
之盛無以踰之魏晉已降南北離割其間制度無可紀
者隋室立進士之科李唐崇大其選國家龍興亦循其
制網羅賢俊時號得人若辭賦之試聲律之限蓋非古
也而取一時之工焉陛下必欲革之而取茂異又何患
妍否之難定哉臣以為今之取士其甚可疑鄉舉里選
之制未盡明察言觀德之規未盡復夫鄉舉里選所以
擇其行也而寄貫冒籍者有焉察言觀德所以擇其材
也而矯厲虚譽者有焉所以薦貢之始不能皆知其行
明試之際不能盡擇其文以是爵命之間不能無濫臣
願陛下先明鄉里之制次謹言德之規然後試以䇿論
考其康濟非經意不得以對非常道不得以言則清濁
自分才德可辨文風丕變又何逺乎制䇿曰禮有四民
農居其一書有八政食在其中務勸力耕亮由薄斂或
輕其賦調即邦家之用不充或重彼科役即編氓之力
彌困至於榷酤之法關市之征將以惠人亦思省去復
慮經費不給游惰寖多蓋欲蠲復民租不禁山澤野無
曠土府有羨財下靡趨於末利上益豐於儲蓄必有説
也宜無隱焉臣聞語曰百姓足君孰與不足百姓不足
君孰與足故先王敷政設教惟務富庶藏財於民取之
以道府藏益而國用充元元安而百姓遂國家仁惠周
普刑政簡清但財賦未充管榷未罷其故何哉臣以為
務農之制足食之本歴觀前世蓋有道焉三代之際其
詳闕矣姬嬴而下莫盛於漢臣請為陛下以西漢之事
言之夫漢當文景之際民田三十取一而侯王分土各
食其租關梁緩征算之制民間有斗酒之賜四方常貢
其入至寡而太倉之粟流衍而露積京師之錢貫朽而
難校守閭閻者食粱肉阡陌之馬成羣今國家地廣前
代履畝而税山澤舟車之賦鹽鐵筦榷之利一歲之入
十倍漢初而用度豐盈未能相當其故何哉豈非游手
未去重職未省冗兵未減仙釋未戢曠土未開珠玉未
棄游手未去則趨末牟利之弊未盡止重職未省則稍
廩供億之費未盡節冗兵未減則糧餉優給之用未盡
一仙釋未戢則邪偽蠧耗之源未盡閉曠土未闢則耒
耜禾黍之利未盡獲珠玉未棄則梯航掊採之路未盡
塞是以南畝之民執耒而耕者無多人矣故陛下雖躬
行節儉憂勞日昃而制其歲用則尚有未豐議緩征算
則將行復止者良由是矣願陛下禁游惰以沮勸之典
併重職以簡易之道去冗兵以稽閲之法抑仙釋以正
直之規開曠土以優復之令棄珠玉以儉素之教則官
府之用充仭而山積億兆之生敦厚而日富豐食之道
又何難哉制䇿曰宰字之任蒸黎所託在乎銓擇尤所
注懐亦嘗閲考績於明廷聽保任於端士暨於莅職繼
以敗官或邊幅罔修簠簋靡潔或佩韋罕誡冠虎是侔
雖國有常刑而民已受弊今若峻其督責必興歎於凝
脂緩彼簡書將漏罪於疎網水火相濟琴瑟更張爾其
謂何予實翹想臣聞生民之命繫乎縣邑故進任宰字
在乎擇人當進者進則法令明政教達姦宄絶私謁息
不當進者進則王澤壅刑辟濫邪偽起苞苴行故古者
仕不妄進臣不虚受蓋恐下民之受弊於匪人也國家
之制與古齊聖而州縣之吏率多暴慢不求潔白之名
罔垂緩急之戒其故非他也蓋吏道頗雜貢舉未正士
則累塲籍以求第而不問其材吏則敘久次以求遷而
不問其事未嘗擇行於三銓但見分命於百里君子或
淹久而後進小人或夤縁而先達復循唐氏流外之制
盛開百司恩澤之路選調既集皆補令佐蠶食元元干
冒憲網詳觀其弊良不逺此况復考課之法未盡行論
薦之科未盡至按察之使未盡公激勸之賞未盡重臣
願陛下因革百王詳觀兩漢采諸家考課之法而明其
殿最嚴百官論奏之典而禁其趨附選天下公正之士
出分八使之車擢州縣循良之吏入補金閨之籍是則
黄綬之間競為良善又何有凝脂之歎疎網之虞者哉
制䇿曰緬惟致治誠在得賢每恐下僚實沈英彥或以
類舉或自薦陞負廉隅清白之名常從加等馳幹蠱端
方之譽亦示峻遷然而鮮覩徇公頗聞濫進始由朋黨
終陷刑章言念於兹夙夜無已欲使懷材者必達薦士
者絶私奏牘上陳美惡可復爵賞下降名實㒺違極言
澄汰之方用資宵旰之慮臣聞王者前旒垂纊無為而
治必舉賢哲用為股肱故類舉之典君子所以達己知
也自薦之制英主所以拔寒畯也皆有國之規矩求賢
之軌轍然則類舉不正則朋黨者達自薦不實則僭濫
者進必在乎以經義而制之謹按春秋書吳子使季札
來聘吳夷狄也稱子者善使賢也故進之春秋之義身
賢賢也使賢亦賢也又按書云舉能其官惟爾之能而
今之論薦或非經意保任之法頗重得賢之賞未行夫
經以使賢者為賢舉能者為能若舉狀謬者既黜舉狀
實者未旌則賢能之士何以勸勵夫賢能不勸則為善
者怠為善者怠則欺妄者進矣於戲自薦者權也古者
帝王慮臣下妨塞賢路乃為之制在陛下裁之而已若
類舉者道也一日廢之不可伏願陛下所信任者各舉
所知則棟梁柱石有餘材矣然則國家之大柄王者之
利器賞罰而已陛下明其科條以馭薦舉不容應侯籍
稾之請而舉胥臣先茅之賞是則懷材必達薦士絶私
可以復其美惡而不違名實矣臣誠不佞罔知忌諱叨
備清問憂惶跼蹐但幸遇陛下設直言之科臣應極諫
之召聖䇿許臣靡悼後患夫賤士之慮思補聖政萬分
之一惟陛下少賜宸覽寬其鼎鑊則昧死幸甚臣謹對
　
　
　
　
　
　
　
　
　
　
　
　
　
　文莊集巻十二
欽定四庫全書
　文莊集巻十三　　　　　　宋　夏竦　撰
　　進䇿
　　　議職官
臣聞官必正名職惟守器稽考古道職官惟稱自雲紀
火號之立龍名鳥氏之設則有司存各供王事堯命羲
和分掌四岳舜陟帝位官名攸序司空以宅百揆司徒
以遜五品士典刑服虞掌上下秩宗以主三禮典樂以
諧八音垂若予工龍允朕命夏商官倍其名罕見五長
分治方國六卿咸主軍事官告陳於左相百官聽於冢
宰姬旦踐阼憲章昭備太宰授之以治法地官責之以
教象宗伯主禮司馬布政秋官主典刑之任冬官司考
工之職凡百有司皆正服位春秋列國陪臣命秩亡秦
尚首商君立爵祖龍姱詫多設官名劉氏因緣遂成典
故若漢官之制定名於祿百石而上差等十六或中或
比頗正序列魏文盜漢乃設九品拓跋亂華爰分階從
梁氏置戎號之官隋室廣殿中之任其間南北離割羌
戎猾亂兵革薦仍禮樂無度官以漸替職亦旋失有唐
啟祚創置相因逮其末齡官號滋雜姑息將帥多加使
領五代因循官次相迕國家削除前弊稽考故實損益
沿革時謂適中但百執承事理有可疑建官分職職與
官殊量材受爵爵與材異或𨽻官棘寺翻司大倉之粟
繫職青宫乃主關市之征或呼為博士不通章句之學
號為著作罔知筆削之事或終年典禮未聞因損之議
連歳執法詎有彈劾之號或明於科律不登讞獄之司
長於規刺難希諫諍之列或寺人命秩於方牧降人受
寵於通籍位以資升或過其材官以久遷或非其事人
皆謂官為請俸之具位乃稱呼之號名實相違不可以
訓語曰必也正名禮曰各司其局傳曰惟器與名不可
以假人又曰一日失職則死及之故宣尼嘉虞人之守
官仲康罪羲和之離次蓋官不易方守不假器陳力就
列臣無虚受沐猴非戴冠之物方枘非圓鑿之偶函矢
之業不同庖祝之任有殊傳曰其人存則其政舉其人
亡則其政息又曰國家之敗由官邪也任官之道可不
慎歟誠當稽堯舜之事行三代之法正其官司辨其職
掌使上下之位無或僭差彼材彼技授之彼官此職此
位付之此事位不以資惟其人遷不以久惟其材寺人
可以厚祿而不可以峻權降人可以鉅賜而不可以華
資若守帑藏倉庾之物主監㩁督責之局可別制官號
畀之典守隆皇宋之禮法敞守文之功業傳曰名位不同
禮亦異數周官曰以儀辨等則人不越蓋任官惟賢不
可不擇名以出言不可不正擇其賢則職舉職舉則政
成正其名則事順事順則禮備立政自官始惟陛下悉
念狂簡寛貸萬死則天下幸甚
　　　愼爵祿
臣聞周官曰以賢制爵則民愼徳以庸制祿則民興功
蓋爵以待賢祿以待庸賢不及爵爵非其賢則民嫚庸
不及祿祿非其庸則民惰嫚則廢徳惰則無功故先王
重車服愼器名崇徳報功以教天下國家鑒三代典章
采漢唐故事文質彬彬不遠中道在於授受猶有所疑
何則王者撥亂反正自家刑國賢哲並起攀龍附鳳及
其功成治定猶議賢而封計庸而賞豈有守文之君應
天承祖恭嗣皇器而藩邸臣僕驟升清貴師傅之官贊
佐之吏輔翼之功宜被寵擢而鞭綏之御導從之𨽻競
乗軺車爭受命服歳月之間遷擢非次以新間舊頗為
無謂昔仲叔于奚請繁纓以朝仲尼曰惜也不如多與
之邑唯器與名不可以假人其是之謂歟伏願陛下崇
不諱之徳采狂瞽之議改立名制垂法萬世使日月之
光流被子孫
　　　議選調
臣聞古爵五等裂地受封各命陪臣咸思俾乂秦滅六
國分為郡縣百世因仍遂廢古制天下之治歸州縣州
縣之治歸庶官厯代以來實難其選設吏部之曹張銓
品之官鑒裁不同處置各異自非毛玠之尚苦節陳羣
之建九品山濤之識量任愷之忠直王泰之接待辛術
之正明高孝恭之藻鑒裴行儉之博識欲其材器無遺
與奪惟允雖悉誠竭力猶將不逮唐室之制入仕多門
調選之間轉為繁總格式既冗貨賄滋豐九流遂失澄
清官序遽成陵替國家膺天成命司牧元元分命庶官
共治天下銓衡劇地公朝急務長定之格選集之期考
課之規各有攸序奈審覈注擬出入多塗請求之賄旁
午如雲令史之門衣冠若市貪夫優游於常調廉吏憤
悱於選門能材且患於循資庸器自安於久次以至州
僚縣佐頗有廢事曠官一吏不循千民失所蓋吏部不
勤愼擇多士有曠精求負乗貽災維鵜致誚紓民濟物
諒在伊人誠當委注賢明專幹銓選竝稽往制擇善而
從但人數寡少則題品易至賕賂不通則轉遷易公如
其不逮抑之散地若有上材擢之非次無使恩出私門
權歸吏手則精麤可別勞逸自分但衆官懐僶俛之心
即萬國有治平之狀
　　　遏權要
臣聞祿不期驕而驕隨之位不期勢而勢隨之驕隨於
祿則請謁者行勢在於位則附會者衆春秋則陪臣擅
命兩漢則外戚弄權或近習怙寵姦閹亂法故士重抗
衡人安左宦直言陵折不辜伏次骨之刑回面阿從無
功居當路之職魏晉隋唐其弊滋稔自非天生聖君代
出良士雖峻其防猶或踰之國家應運革去前弊抑外
族之權薄近臣之寵而猶肺腑之屬請謁所先貴游之
家聲勢相尚或身棲館舍拾高科如地芥親忝葭莩履
青雲如平地巧言枉道乍要好爵矯辭内任或忝薦紳
君子不必以言揚賢才不敢以直進伏遇陛下丕奉天
徳威揚震耀日月之光洞達幽遐願觀狂言隂察時弊
有犯無隱不任戰懼
　　　退巧宦
臣聞易曰玉臣蹇蹇匪躬之故誠以君子修身踐言䇿
名委質垂紳佩玉祿廩所豐雖夙夜憂勤盡瘁事國犯
顔色觸忌諱致君濟俗猶恨無補况季世澆薄忠信凌
遲以巧詐為良圖以搢紳為美利司馬安四至九卿漢
君子恥其巧宦蓋官業固殊商販公朝豈尚諂諛直道
事君三仕三黜與夫蘊畜巧心隂射上指致位卿相者
豈同日道哉國家選用忠純精求黎獻中外輯睦遠邇
肅雍奈人心如面不能咸一或用取冗效而乖大體謀
私利害而忘公家至有起自賤微驟登官路强為明敏
剖析秋毫事至細微動煩旒扆謀身千計媚衆多塗觀
古良臣頗殊於是雖陛下法象天道恢大皇綱拯卹齊
民招徠諫諍而上下之吏巧宦尚多或濫施刑罰張皇
威望修飾廚傳沽買名譽或妄獻謀畫炫燿心計隂行
寵賂搆求薦舉上負國恩下速民謗誠當廣示詢問深
救弊訛抑退纎偽優用蹇諤稽復西漢之制歳馳八使
之輪特遣英賢專任剛毅按行方國分驗治狀明賞信
罰以御其下去邪決壅以蘇其民使清濁派分遠邇繩
直則公家之惠膏潤四海陛下聰明無遠弗屆
　　　制流外
臣聞張官設吏求材審能官司攸敘百姓允治古者旁
求雋彦周制論辨材能六國談說受官嬴秦農戰入仕
漢則孝廉有道之舉方正秀茂之科上計之制任子
之令魏晉而降取士多門制度云繁官塗益雜唐革隋
命因損舊儀置勲品九等自諸錄事及五省令史始焉
謂之流外由是府胥獄掾垂帶拖紳名器忽矣陵遲官
府莫之統一國家經始尚循唐制百司伎藝皆收之選
網守當之名勒留之號歸司出職頗繁有徒一命親民
多乖治狀濟其抏弊抑有成規蓋府寺之吏書算之工
因循久次不曉藝文及預官常何知政要可令申命司
屬各限通一小經選集之期量加試難少識前言往行
必知樂善嚮方不惟文徳慶敷由是蒼生受賜願觀往
古以適時宜
　　　議國用
臣聞四代而下莫隆乎漢漢莫盛乎文景觀乎國用亦
以足矣古者什一而稅漢氏行田或三十稅一而錫賚
勲戚動以萬計牛酒布帛米肉之賜屢至民間是時子
弟分食租稅罕入縣官匈奴寇邊諸侯連禍兵革數起
飛輓不絶官無鹽鐵之利門無舟車之算而民不告勞
國用滋豐京師之錢貫朽難校太倉之粟腐敗不食阡
陌之馬成羣守閭閻者食粱肉其故何哉國家開拓疆
宇幅員億萬東南漸海西北暨戎内無列侯之國歳無
民間之賜茶鹽金鐵之利水陸關市之征履畝而稅㩁
酒而酤即山鑄錢臨海市舶一歳之入十倍漢初而用
度區區未能豐羨非事勢不足抑取與之未至也夫民
樂負販俗尚奢泰十夫里居游手太半仙釋之蠧巫覡
之耗并兼之害吏胥之暴旦夕而有故元元爭欲採山
煮海執技列肆以邀美利怠棄隴畝未始禁之及其俗
弊將若之何夫文景之世賤商賈通關梁上敦儉素之
化下無佛老之弊去肉刑舉賢良削父子相坐之律除
誹謗妖言之罪耕籍田以勸農業降惠令以開民利減
服御損郎吏惜百金於露臺施瓦器於霸陵代馳道塡
蘭池人無禁錮之律馬無食粟之侈采金銀珠玉者坐
以贓盜論故人人自樂趣本去末服勤穡事百姓足矣
君孰不足皇家休息四海五十年間遭遇陛下天意淵
黙聖敬日躋承二帝之基當文景之辰四夷拭目仰觀
太平伏願鑒漢興之事隆聖宋之業去無益禁游惰擇
良吏敦稼政儉以率下簡以御物儉則用足簡則文寛
用足則財生文寛則俗阜春秋之義王者體元以居正體
元足以御大中居正足以簡嗜慾建大中則簡自至矣
節嗜慾則儉自至矣倣文景之治體春秋之義孜孜為
善雖休勿休不十年間則國用充牣風俗敦厚仁義可
行法令可措猶將與三代相上下豈止於漢氏之比哉
　　　去冗制
臣聞經國以體馭賢以爵國以體立必也宏遠賢以爵
貴無或僣濫體國不大則制度叢脞爵賢不正則服位
陵替仲尼曰惟天為大惟堯則之大體之謂也又曰惟
器與名不可以假人正爵之謂也故善為國者存其大
體而削其叢脞用其正爵而去其陵替然則大中之道
行於典憲矣國家誕膺駿命奄有萬國稽古垂法彝倫
攸敘然承唐氏亂離之後撥五代分競之基冗制因緣
或未全去臣聞身被命服即為王臣除官授職必聞賜
誥豈有卑品之官州縣之職將拜絲綸之命乃輸綾紙
之錢有識之徒誰不堙鬱况軍國之用動以萬計府藏
之實何俟於此忍使壅之王澤責之泉布又聞唐室衰
弱兵在節鎮麾下從吏官皆假版皇家受命政出天子
州郡職員因循舊式豈有笞撻之吏輿皂之役階敘銀
青銜稱檢校或兼烏府之官或假青宫之秩禮制之間
無乃僭矣惠愛之道在於此乎誠當特降詔書並削冗
事諸如此比一切刋正書之信史垂耀百代
　　　省錫賚
臣聞三年而郊古先王禮鬱鬯馨香昭事上帝歴代王
者功成治定皆謹肆類永懐多福國家圓丘盛禮比隆
三代誕鴻恩行慶賜百官舞抃幅員胥悅但兵衞至衆
頒賚至多府庫之實半供其費中民十家之賦禁衞一
卒之賞五代亂離四方多事務推金帛姑息將吏聖宋
有開因仍難改去之恐三軍觖望存之則支費無量山
海之利桑榖之賦取之銖兩散之鉅億為國之計頗殊
經久古者井田之法率民而戰今之軍伍祿養所豐旦
暮受錢榖暄凉受繒絮居有連營行有駿騄遭遇郊享
復覃恩賜夫兵不可富富則驕驕則内顧内顧則戰心
怠故善為將者使兵無餘財今若即更舊制必用釐革
莫若別置軍衞之名統以將軍之號隆殺部伍高下其
祿自百至千差為十等始則重加召募便從末部𨽻名
滿則歳較伎能稍稍陞其等級不惟懽心浹洽兼使武
藝厲精然後限其糧級無使別有覬覦舊兵漸以耗少
新士且無規例不數十年隂省其費弓劒之習勇悍之
氣戰鬭之心必愈於今然後可以輕賦斂寛筦𣙜垂遺
子孫足為良計
　　　均賦斂
臣聞禹貢之典九州異賦周官之制五地殊征相其土
宜平其斂法輕重等而民樂輸遠邇一而國章立夏后
氏五十而貢商人七十而助周人百畝而徹雖皆什一
之通制蓋有公田之定式國家疆理萬國敷同聲教務
推惠育休息元元而地征之法未盡均一或同都鄰高
下不等接畛聨疆桀貊有殊或地廣而稅鮮賦多而田
寡或不腆受沃衍之征上腴當淳鹵之賦植稻粱而課
菽麥無桑柘而責繭稅官府由是生姦豪右於焉得志
無告之民積於罷弊伏願陛下霽雷霆之威采狂狷之
辭申命有司特著稅令辨肥瘠之地定輕重之法分科
列目第為九等上田十頃當賦若許下田百畝當稅幾
何分詔能臣頒行天下履其地力裒多益寡斷長補短
陸耕水耨並正其征沃野敝田各平其斂標列版圖百
世不易垂之後嗣聖法可觀下民之患自除猾吏之欺
斯絶易所謂聖人作而萬物覩者也
　　　順時令
臣聞帝徳法天地號令象四時八世之君靡不攸行春
夏去桎梏無肆掠挺重囚出輕繫秋冬征不義嚴號令
察阿黨校田獵蓋陽徳發生長育在侯靜事無刑以順
景風商氣肅殺閉塞成功論獄報罪以準隂徳漢制春
夏不論重刑新莽盛夏殺人於市萬方怨咨不勝其虐
蓋王者不可迕天時迕天時則民怨民怨則和氣戾和
氣戾則旱蝗妖眚無所不至矣易曰仰觀乎天俯察乎
地又曰應乎天而順乎人語曰惟天為大惟堯則之詩
曰不識不知順帝之則書曰欽若昊天厯象日月星辰
皆謂王者法天之道也國家應運承統光啓三聖布和
行惠澤潤幽遐但論決之科有殊經義下臣愚昧私心
疑惑伏願陛下隆守成之規議變法之患詳觀六籍取
法四時頒詔郡國著為定式應立春已後立秋以前不
報死刑式符時令俾萬方知好生之徳天和無傷戾之
妖世而後仁誠在斯日
　　　禁淫祀
臣聞聖人之制祭祀法施於民則祀之以死勤事以勞
定國則祀之能禦大災能捍大患則祀之非其倫擬不
籍祀典歴代法制多禁淫祀蓋黔黎無識黷神右鬼妖
巫憑之詐降靈異元元從之祈禳厭勝且雞豚醴酌祀
無名土木貧者貨鬻以供祭賽村聚里閭廟貌相望春
夏秋冬歌舞薦仍民産益薄而蠶食滋甚以是而觀頗
殊至治仲尼曰非其鬼而祭之諂也國家道化風行光
被八極鄙遠之民尚循流弊誠當峻示科條禁其詭誕
杜齊民蠧耗之源抑巫覡妖怪之本若垂之典法乃富
庶一端風俗無邪式臻康泰
　　　賤商賈
臣聞周禮曰商賈阜通貨賄傳曰通商惠工蓋成四民
之業以通天下之財然則懋遷有無美利三倍游手之
民爭趨負販先王之制有以賤之漢興察亡秦之弊抑
浮惰之業應賈人衣錦繡乗車馬名田為吏皆從禁絶
謫以戍邊算比奴婢尚有積貨纍鏹擬封君者况乃貴
之乎國家奄有華夏車書萬里而經營之制未逮商旅
至有持粱齧肥擊轂列第妻孥服珠玉奴婢衣紈素晝
思積滯之計夕念兼并之術或駕馭州郡頗為豪横束
貧民於彀中邀美利於天下在賦役之課優容於農家
關市之征姑息於平民衆以為法賤稼穡貴游食皆欲
貨耒耜而買車舟棄南畝而趣九市臣竊恐不數十年
間賈區夥於白社力田鮮於駔儈願陛下用漢高之制
察桓譚之議法賤其類關倍其征立車馬之禁限衣服
之儀少以抑之則去末反本之心生矣
　　　論將帥
臣聞將者人之司命國家長城將相之任非材不居求
材之道斯為難哉若以頒首胼脇為壯則秉鉞非角觝
之戲以巨觴大炙為勇則建矛非飲食之塲以彎弧提
劒為彊則上將非一人之敵以遭逢故舊為忠則三軍
非恩澤之任在觀其器能察其性情輕者易恐躁者易
脫狠者易激疑者易動驕者易誘弱者易詘剛者易誤
况其材不同而其任復異任文儒則懼其畏懦任英武
則防其跋扈任剛勇則慮其寡謀任庸鄙則恐其敗事
是則幅員萬里殆無將業豈其選任殫乏良規但赳赳
之夫良多客氣既昧今古孰知成敗春秋郤縠為將敦
詩說禮戰國孫吳論兵文動辭采漢興曹參趙充國祭
遵盧植魏晉諸葛武侯杜預羊祜唐李靖郭元振裴度
或立戰功或為名將觀其武略抑資文術以是而觀可
否自分前事元龜後之法則但能精選文臣材兼智勇
若多識前賢事迹必資通變機籌授之斧鉞臨事可裁
然後旁選英雄列為禆佐以勇佐謀舒急相濟謀者足
以制敵勇者足以冠軍二者有方則師律正矣
　　　計北寇
臣聞外裔薦食邊境為日久矣周道中興宣王薄伐秦
氏孔武逐之塞北雖築長城終非良䇿漢高北伐師挫
白登奉春獻議乃約和親供給至豐寇掠無厭太宗之
年侵軼岐雍孝武窮兵藁街秉律精銳深入摧敗醜類
甘露之中呼韓欵塞當是之時敵勢微弱中國懐禦疎
密有宜新莽盜漢寇心復戾世祖中興敵分南北勢既
携離邊防稍泰竇憲總師遂破其種逮及桓靈復患寇
鈔漢祚綫絶中原瓜割氊毳大盛亂華猾夏周隋之際
突厥驕矜戎后外入宗女外降唐室有開邊境多虛渭
橋之陣文皇盟載雖李靖之擒討蘇定方之破滅邊鄙
之間不能無害聖宋龍興廓有諸夏桑榖之賦山海之
利勇悍之士金革之物無有逺邇皆入縣官獫狁之寇
猶比漢唐非勇之不足枝梧抑敵之梗於疇昔自幽薊
陷敵之餘晉季䝉塵之後中國器度工巧衣冠士族多
為犬戎所有迨今六十年間益稔兇狡多誘中原亡命
之徒善構塞下生事之輩狼貪嘯聚苦於邊邑前年冬
寇我北鄙暨於澶淵將帥之臣嬰城自守生靈膏血腥
汙原草自非陛下拯救元元親馳革輅匈奴之氣未易
當也洎乎天威震耀敵人喪膽遁逃無所獻欵歸命陛
下赦其鯨鯢寛其翦滅要以日月之盟質以丹青之信
若能悛變野心永懐至徳紓民偃革大為長䇿誠恐强
暴之性不恥貪戾若絶乗虛之寇必有無已之求從之
則虚府庫而資寇盜拒之則積怨心而起驕嫚為國計
者其猶病諸莫若明待以信隂為之圖以臣料之非難
事也夫匈奴之衆勝兵者不過二十萬糇糧不過數日
輜重不過數乗長於寇鈔短於守禦利於騎鬭鈍於步
戰便於弓矢拙於劒㦸以其兵則不及中國五分之一
以其用則不及中國十分之一以其伎則不及中國三
分之一比年寇盗疆場之臣不能捍者豈天時乎抑亦
將之不省兵乎夫敵之寇盜無代無之若其敗滅固有
時矣陛下必欲恢復塞垣清謐邊陲在擇將帥而後議
之
　　　復塞垣
臣聞匈奴以北有隂山草木茂盛冒頓依阻寇虐中州
漢奪其地邊用少安匈奴過之未嘗不泣夫有一隂山
猶資敵勢况衰晉不武盡割燕地幽薊雲朔良田沃野
以之畀敵得無彊盛由兹以来轉為邊患故國家懐之
以文而不庭加之以武而不至要之以盟而無信賂之
以貨而無厭慿陵我邊鄙虐害我生靈自爾以來為患
非一蓋不復塞垣而勞扞禦猶張疎羅以隔蚊蚋秦趙
築長城漢築五原塞因其山谷設為險阻先代之勞後
王之利不惟經略有方兼使華夏有限應變無壅深詳
其理欲為萬世之畫削匈奴之勢莫若復漢故地外銅
塞垣復地之謀必資良畫誠當計其寇敵選其將帥明
其兵政謹其邊防制其閫外皆如所言然則陽示畏弱
隂整用度命將領之臣修李牧之法訓兵利器明賞信
罰按行營壘親視疾病膏之以恩惠勞之以言辭同其
苦樂和其上下整其騎乗名其等列習其擊刺養其勇
銳於是豐其金帛隂賂間使訪彼山川紆直之勢察彼
將助好惡之性相其機而觀其變因其釁而發其謀疑
其君臣焚其積聚優寵降附撫綏邊境令幽薊之民積
思漢之心匈奴之臣有叛主之計乃選一良將為之謀
主隂勒士馬出其不意夫今之邊界距塞垣裁二三百
里匈奴入中國之路不過四五及其險隘不闊尋丈若
分騎兵之甲杜薊門之路出并岱之弩守蜚狐之口然
後正兵數道攻城略地先平小邑以沮其氣次克大城
以觀其變匈奴不善嬰守救兵無路而至幽陵朔易不
降即潰乃命良臣以葺邊塞留飛將以扞禦復修亭障
遵漢舊規則邊馬之塵罕能南暨矣
　　　禁宦寺
臣聞天地交而隂陽和隂陽和而萬物生故牝牡之分
雌雄之配鳥獸魚鱉咸以遂性夫有男女然後有夫婦
有夫婦然後有父子有父子然後有君臣故易以咸卦
為下經之首詩以關雎為國風之首周官曰以隂禮教
親則民不怨故聖人法天地之體行隂陽之化一物失
所以為不可臣聞古者因下服之刑制閹寺之官周禮
寺人五人内臣倍之漢初置中常侍二人今之宦者何
踰古制又皆平民子姓齠齔丐養無辜遽遭殘毁受刀
鋸之苦失男女之性阻夫婦之配絶繼嗣之道上傷和
氣何虐如之出入殿廷不減百數稽之天道考之古義
臣竊惑之夫夏后泣辜傷教化失所湯武解網懼鳥獸
罹害西伯葬枯骨天下歸心漢文去肉刑百姓稱仁豈
有令非罪之民受椓割之刑自生至死不可復完伏願
陛下迴兩曜之鑒推二儀之惠布造化之恩順慘舒之
氣峻立憲章一切禁絶則漢唐之弊革於公朝堯舜之
心感於天下矣
　
　
　
　
　
　
　文莊集巻十三
欽定四庫全書
　文莊集巻十四　　　　　　宋　夏竦　撰
　　進策
　　　陳邊事十策
今月八日陜西安撫使天章閣待制龎籍等到府奉傳
聖㫖商量西鄙事宜者竊以繼遷一族本党項遺類居
呼韓舊地東薄銀夏西至靈鹽南趣鄜延北扺豐㑹迤
邐平下輻員千里太平興國中繼遷逃背鳩集萬騎屢
冦朔方嵗發兵夫送糧草每邀險肆掠為害不一至道
初特遣洛苑使白守榮等率重兵䕶糧四十餘萬遇冦
浦洛河兵夫潰走自相蹂籍糧卒並没守榮等僅以身
免朝廷旰食闗輔騷然太宗皇帝召宰相議之吕端始
欲發卒由麟府丹鄜延環慶三路趣平夏襲其巢穴太
宗難之且曰三道深入用甲卒幾萬何人為將帥何人
䕶輜重表裏砂磧何處㑹合須更熟籌不可輕舉是時
邊患方深議者不已至秋遂命李繼隆出環州丁罕出
慶州范廷召出延州王超出夏州張守恩出麟州五路
趣平夏竭内帑之國財罄闗中之民力繼隆與丁罕合
行十數日不見賊張守恩見賊不擊相繼引還王超范
廷召至烏白池以諸將失期士卒困乏而回此際先臣
𨽻於廷召備見輕舉之害然是時繼遷當兄繼捧入朝
之後為曹光實掩襲之餘遁逃之跡窮蹙可知凉州博
囉齊沙州曹延禄皆受朝廷節度使掎角追討靈州河
外大凉小凉河西北藏擦勒等數十蕃族皆有讐怨願
助國討除尚猶累嵗積年不能撲滅太宗又問宰臣曰
卿等莫别有擘畫當時宰相但錯愕莫之能對太宗亦
不悦乆之先皇帝即位鍳追討之弊愍闗輔之勞惟戒
疆吏謹烽堠嚴卒乗來即驅逐去勿追捕嘗出陜西地
圖自指山川堡塞示宰臣令移兵簡費又以涇原地最
要害屯兵甚衆命増置鈐轄都監以備奔軼此實先帝
之聖斷逺圖也然拓跋之境自靈武䧟没之後銀綏割
棄以來假朝廷威靈聚中原禄賜畧有河外役屬小蕃
徳明元昊乆相繼襲貿易華戎捃剥財用拓地千餘里
積貨數十年較之繼遷勢已相萬其于妄作名器僣製
車輿誇咤旃廬跳梁沙幕亦有日矣朝廷待以遐荒置
而不問芻豢過飽猖蹶遽彰所宜誅夷以塞公議然而
兵者凶器戰者危事聖人不得已而用之自昔兵家皆
欲先勝後戰則舉無遺策以繼遷窮蹙比元昊富實勢
可知也以先朝累勝之士較當今闗東之兵勇怯可知
也以興國習戰之帥方沿邊未試之將工拙可知也繼
遷逃伏平夏元昊窟穴河外地勢可知也若分兵深入
則軍行三十里自齎糧糗則不能支久須載芻粟則難
於援送師行賊境利于速戰儻進則賊避其鋒退則敵
躡其後晝設竒伏夜撓營柵師老糧少深可虞也若窮
其巢穴須渡大河既無長舟巨艦則須浮囊挽綆苟賊
列寨河上以逸待勞我師半渡左右夾攻未知何謀可
以捍禦臣以為不較主客之利不計攻守之便議追討
者是謂無策若繕完壁壘修利器械約束將佐控扼險
隘但輒過于嵗月不豫計于勝負是今之常制也則慮
體分勢異衆力不齊曠日持久軍食難繼事不先定則
有後憂若威以文誥格以干羽勝决帷幄師行袵席必
有成算繋于前籌此非臣之所及也臣今但有十䇿十
事列上如左
一今之闗塞延安險阻秦州地逺易為控扼所最憂者
涇原次則環慶涇原莫急于鎮戎環慶莫急于慶州戎
人狡猾必不肯舎平易而趣險阻此敵情之易料也古
之用兵皆擇其精銳先當矢石謂之握竒跳蕩是為竒
兵其次疲軟則以守城壁近年之弊强弱兼用强為弱
累戰多無功又中國長技莫先强弩近年之弊㕘以他
兵不能専用已長攻彼之短今若令涇原環慶兩路各
於土兵禁兵或弓箭手内擇弓刀鎗槊手三二千副之
涇原令髙繼嵩張亢主之環慶令劉平趙振主之日夕
訓練常如冦至如有警急則令自涇原界望環慶路横
絶邊徼數百里間徃來交擊互為首尾𫝊矢持滿俟中
而發一發萬矢三得一中則十發之矢以殪三萬餘人
羌戎氊毳不易支也仍乞立為强弩指揮特升兵額稍
増月給以震軍聲以壯士心但恐賊界聞有此謀必不
敢容易窺塞其偏裨將校道路堡塞並委劉平等臨時
選擇處當此實制勝之大端也
二縁邊熟戸號為藩籬除延州李金明胡繼諤二族與
賊世讐受國厚恩勢必向漢自餘熟戸如二族者十無
一二羌戎之性貪利畏威若不結以恩信憚以威武而
欲倉卒驅之禦敵漢强則助漢賊盛則助賊必矣其敏
珠爾等蕃族又納質賊境居既首䑕戰必倒戈元昊窺
見此隙所以勾招打敵脅以鋒鏑誘以貨財國家非不
知其若此所宜速見良畫深破賊計及早羈束以固藩
籬此西陲之急務也臣前後累狀陳啓未蒙開可伏乞
采臣前奏下臣令勘㑹逐州部族首領量人馬事力授
以職名第給禄賜蕃官俸料至微所費不厚若控制有
宜得其死力則為利至大或其間向漢不堅即令重納
有力量質子或有自恃兇强招撫不至者則令劉平等
非時伺便以强弩屠其種落此策若行足以破賊計而
張國威也軍志云先人有奪人之心伏乞觀此事機早
賜裁定
三甘凉首領河西大族繼遷賜爵之後徳明承襲以來
仰恃國威呑噬畧盡囘鶻吐渾去朝廷地逺難収其効
惟有吐蕃與賊世仇罝勒斯賫住總噶爾對賊巢穴轄戩來
都錫據賊上㳺臣累奏乞詔罝勒斯賫進討破賊之日許
以西平之封授二子靈夏節制又乞遣使都錫撫存轄
戩令父子和恊共力破賊未奉囘㫖竊慮議者以為元
昊既破地入吐蕃則罝勒斯賫勢大復生一敵此議乃計
之不熟者也平夏逆黨習于刼掠吐蕃雖衆兵技不敵
但欲使且牽賊勢必未能盡平狡穴若此際不収實效
而徇空言非國家之利也伏乞采臣前奏早賜指揮先
朝博囉齊充靈州西面都巡檢使尚欲蠻夷相攻遥制
遷賊况罝勒斯賫向化父子受官不于此時遂其忠憤差
之毫釐深可惜也若前議得行必恐昊賊未敢輕離巢
窟伏乞聖鑒深察此議(案宋史吐蕃傳罝勒斯賫始居/都錫城既居葉公城徙居總噶)
(爾城後乂徙莽沁又徙居青達罝勒斯賫三妻喬氏生/董戩其二妻皆李立遵女也生轄戩及瑪克占覺立遵)
(死李氏寵衰斥為尼置郭州錮其子轄戩瑪克占覺結/母黨李巴全竊載其母奔總噶爾罝勒斯賫不能制瑪)
(克占覺因撫有其衆轄戩居康古此䇿罝勒斯賫住總/噶爾轄戩來都錫與史文不同未知孰是故附記之)
四陜西四路兵甲不少但地有險易路有逺近寨柵有
多少軍分有勇怯易防處合減兵難守處當増兵兵之
増減即須察其險易量其逺近計其城寨均其勇怯使
各盡其宜朝廷去邊陲逺但因逐路所乞差發士卒所
以臣前後累奏乞均勻加兵今來伏䝉朝㫖許令那移
駐泊尚慮邊臣占恡甲兵鮮克公共方今西鄙唯涇原
環慶最須備禦其兩路犬牙相入烽候相望分之則勢
孤併之則勢大物理之常也欲乞劉平罷鄜延安撫兼
涇原總管所貴表裏相助首尾相應張大軍勢壯勵士
心亦防邊之最要害也
五設使元昊謀犯邊境量其事勢豈能四路俱來必是
擇一平易路分併兵衝突其餘邊界即分三二千騎徃
來出沒牽制我師此賊計之可前料者也今來沿邊兵
馬總而計之數亦不少若各守路分則不足互相策應
則最近者雖奉朝㫖許令互相照應竊恐緩急邊臣執
守文義不肯分兵相援欲乞朝廷詳酌特降指揮有賊
馬犯邊令四路互相闗報分兵策應鄜延可以策環慶
秦隴可以策涇原若此則沿邊勢合軍聲大振是計儻
行固足以預制狂賊也
六元昊旅拒以來陜西加兵所費糧餉不少尚頼累年
關輔大稔易為計置今夏稍旱二麥薄熟粟豆苖晩秋
成未克設使元昊復稱臣納欵沿邊亦未敢班師若宿
兵塞上邊稼不豐持久之謀未知安在所以臣前奏乞
令陜西諸州各招置神虎保㨗等軍各一兩指揮令逐
州訓練精熟却乞那移闗東兵馬歸囘有警急則令逐
州量留士卒外並勾赴邊臣一則闗中土兵勁悍耐于
馳騁二則减省沿邊芻粟三則可為悠久之計
七關右沿邊舊俗輕悍喜為冦盜山林深阻難為捜捕
加以近邊蕃戸以藏盜為業若敵騎犯邊人情恐動或
飛輓稍頻丁夫逃潰互相扇搖聚而為盜闗中官司不
可不預為之計也咸平中陜西轉運司曽抄㸃保毅軍
六萬八千餘人防城備邊今來西陲安静多年若遽行
此法則恐人戸驚擾别生冦劇前奏乞添置弓手三兩
倍及乞置壯丁獵戸緩急可以防守城壁把截要害却
那得正兵出入野戰此實今之寓令也朝廷檢詳前奏
早賜行下付臣當司差官添置候賊平日即却罷遣一
則不費供饋坐獲其用二則不動羣情易為辦集比㸃
保毅軍及抄弓箭手利害相萬也
八沿邊小寨多是曹瑋建置常時禦備讐寨防遏逋逃
似有小利羌戎入冦則難于處當分兵固守則州郡勢
危守禦不定則所蓄芻粟翻為冦糧又逺近傳聞亦是
亡一城寨滋益賊氣且損軍聲欲乞宣㫖沿邊總管司
勘㑹小寨有兵少糧多不闗要害先支沿邊巡檢等軍
馬就食盡糧草所有小寨逐月廩給却令就大寨旋請
如有大叚警急勢必難敵則令併小寨士卒入大寨把
隘相殺一則免資冦盗二則併得兵力于要衝之處以
禦奔衝
九方今備邊之計最宜積榖故趙充國云糴三萬斛榖
羌人不敢動矣况闗輔税租有限嵗時豐儉難常若卒
調兵食急賦横歛則秦民輕悍咨怨易興此不可不預
計也近者有詔入粟拜爵須是巨富之民方能佐縣官
之急欲望朝廷詔闗中州縣有犯過誤連累之罪情願
收贖者許令召保于沿邊諸郡入粟贖罪每銅一斤準
粟五斗良民救患何止樂輸諒不踰年塞下之粟必稍
充羡寛宥過誤全民膚體足以上副陛下至仁之徳又
慮議者以為國家全盛之際不當貨刑示弱此議亦思
之未切也且爵者名器尚許拜授若寛刑赦過得粟便
民比之拜爵此為優矣
十候教習勁弩指揮招置土兵添差弓手各有次序即
乞委任當司差官揀選沿邊冗兵於近裏州軍及減
騎軍囘闗東仍省沿邊閒冗吏員古者將帥授命本朝
皆假之威權許以便宜使得盡力今來朝廷儻采所陳
則乞特依古制借以銜勒令竭疲駑仍乞指揮諸路總
管司臣僚今後每事遵稟安撫司指揮不得怯懦自謀
妄説事理開奏上惑朝聽如有冦賊奔衝並須出兵守
險持重伺便痛行殺戮不得披城玩冦放過賊馬令入
他處如違以軍法處分如此令行下則邊防畏懦之臣
預謀戰鬬不敢只作守城自全之計
右謹具如前伏以國家富有四海重熈累洽物力全盛
忠賢間出昔魏有一叚干木晉人不敢窺西河江左有
一謝安苻堅喪百萬之衆以此計之蠢爾羌戎豈敢輕
犯邊境但元昊資性兇忍輕背國恩鬼得而誅滅亡可
待未授首間朝廷之議不得不過為備禦然賊境最多
姦人盡知縁邊虚實料其逆黨聚謀必須潜闚間隙方
敢作過若國家處置得宜任人不雜使陜西内外城邑
戰守有備元昊豈敢容易輕離巢穴自取敗亡况闗塞
防秋古今常事傳云無恃冦之不至恃吾有以待之此
言誠得守邊之要也頃繼遷亡沒徳明尚㓜族中親屬
强梁者衆徳明甚懼倉惶送款當時有司不能裂河南
之地封拓跋諸親令其勢分間起自相殘賊而乃併錫
真命愛一孽童數十年間禄賜豢養資冦糧者多矣至
今義士為之歎惋是知此際巖廊裁處不可不深圖逺
算也臣素業刀筆不諳軍旅昨䝉推擇付以西事雖繼
陳方畧多以迂闊不合廷議進退維谷憂駭可知豈謂
天慈更容訪逮拜恩瀝懇敢不自竭其所陳十事實臣
在職見聞夙夜惟忖心慮所及咸罄于是伏乞聖慈下
兩府裁酌如稍近于理即乞特賜詳擇施行敢不䖍奉
徳音漸圖逺蹟然而成大益者忌小害獲逺利者無近
効方今許國者多言事者衆或不周知利害别議建明
事未成間遽有更改則邊臣之計惑矣此則須頼陛下
倍賜主張勅左右大臣専主斯議自古内外相維則有
成績羊祐杜預非張華主之則不能平吴石雄劉沔非
李徳裕主之則不能平上黨布在方策較然可知若臣
所陳庸昧不逺前談徒煩聰聴無足采録即乞早選能
吏代臣經畧西事别詢竒畫免誤公朝矧將者三軍司
命國家安危之主不可一日輕付常才忽于大計若西
陲失備則他冦相因伏乞朝廷深賜哀察干冒宸嚴臣
無任祈天瀝懇激切之至謹録狀陳乞以聞伏候勅㫖
　　　募土兵奏(附/)
陜西防秋之敝無甚東兵不慣登陟不耐寒暑驕懦相
習廩給至厚土兵便習各䕶鄉土山川道路彼皆素知
嵗省芻糧鉅萬且收聚小民免饑餓為盜代兵東歸以
衛京師萬世利也偕欲以寡擊衆殆虚言也(按宋史竦/所上十事)
(當時頗採用之其募土人為兵令下而楊偕奏言西兵/比繼遷時十增七八縣官困于供億今州復益一二千)
(人則嵗費不貲若訓習士卒使之精鋭選任將帥求之/方畧自然以寡擊衆以一當百矣竦云土兵訓練可代)
(東兵此虚言也自徳明納欵以來東兵猶不可代况今/日乎朝廷下竦議竦奏云云偕復奏云自古將帥深入)
(殊庭霍去病止將輕騎八百直棄大將軍數百里赴利/斬捕過當又將萬騎踰烏盭討遫濮渉狐奴厯五王國)
(過馬支山千有餘里合兵鏖臯蘭下殺樓蘭王虜侯王/執昆邪王子收休屠祭天金人趙充國亦以萬騎破先)
(零李靖以三千騎破突厥又以精騎一萬至隂山斬首/千餘級俘男女十餘萬擒頡利以獻自漢以來用少擊)
(衆不可勝數竦在涇原守城壘據險阻來則禦之去則/釋之不聞出師也竦懼戰或敗衂託以兵少為辭爾竦)
(言上兵各䕶鄉土自古有九地士卒近家謂之散地言/其易離散也第以近事言之閤門祇候王文恩出師敗)
(北而土兵皆竄走惟東兵僅二百人殺敵甚衆以此知/兵之强弱不繋東西在將有謀與無謀爾今邊郡參用)
(東兵土兵若盡罷東兵亦非計也古人有言非隴西之/民有勇怯迺將吏之制巧拙異也今防邊東兵人月受)
(米七斗五升土兵二石五斗而竦乃言東兵廩給至厚/又不知之甚也竦又言募土兵訓練以代東兵且土兵)
(數萬須募足訓練雖二三嵗未得成效兵精猶恐奔北/豈有驟加訓練而能取勝哉竦議遂屈今竦奏全文已)
(逸惟本傳存其大畧謹/附録于此以補其闕云)
　
　
　
　
　
　
　文莊集巻十四
欽定四庫全書
　文荘集巻十五　　　　　　宋　夏竦　撰
　　奏議
　　　擇牧守奏
伏以今之牧守當古諸侯權有生殺祀有社稷其人存
則王澤下流天時無害庶官各守其序四民不遷其業
其職廢則旱蝗肆孽瘡痏徧野政出于吏胥獄成于賕
賂故國之股肱莫先其任漢宣有言曰與我共治者其
惟良二千石乎國家之制貴尚州牧在顯忠遂良于斯
為盛而求賢審官或未純一頗有因縁久次出分符竹
結託貴要遂領藩條或得用于虐刑或成名于厨傳以
是奉法各異為政差殊強者失於猛寛者失于縱謹者
失於凝滯敢者失於造次和者弊於黨狠者弊於戾或
貪而有能亷而無材明于法令拙於化育喜于慈惠疎
於防戒雖材不求備難以適中而任官惟賢固宜慎選
然則罪莫大於貪暴愚莫甚于闇懦去此而徃其失可
追伏願陛下委任台司議新其職明考課之令重刺舉
之權自非該通學術熟習政事者不得除授仍嵗詔尚
書省上其殿最明示賞罰若為治有状則即郡進爵但
其善化不渝何必三年而代無使人疲於迎送官弊於
數易惟陛下念之夫隆守文之業增太平之基不在斯
人誰塞其責
　　　擇令佐奏
伏以國家安危夲乎蒼生蒼生治亂繋乎宰字之官於
民甚親古者子男之國今為令佐之任故漢詔郎官出
宰百里百里之任非材不居國家之制若何輕之春秋
之義用賢治不肖用貴治賤方今令佐弊居叢脞或醫
師畫工之訴貧窶或京百司吏之論久次貴游子弟之序資
䕃京朝職官之遭削奪者皆得調授州縣之間吏道益
雜率多不善文法罕諳政事下有妻孥以牽其心上無
清華以誘其望樂於因循甘於賕賂皆曰過且罰不失
為同類罪且棄不失為豪民以是而觀非用賢治不肖
者也况州縣之儀苦於庸賤稽首階墀厮役公府民之
疾苦不能抗行州之蠶食不敢力禦或牧守非材好自
尊大輕視王之命臣不若已之僕御賢者忍耻懶圖政
事愚者狥財不顧輕辱以是而觀非用貴治賤者也夫
用不肖治不肖則政弊用賤治賤則民不服以水濟水
誰能食之嗚呼縣境相壓令長比肩一清九濁尚為多
賢比屋空虛百里瘡痏傷天之和致時之灾不在斯人
誰當其咎伏願陛下軫念元元垂意令佐擇其材能除
其不肖貴其爵服去其庸賤合仲尼春秋之義流先王
愛民之惠則太平之化可階而至矣
　　　去貪吏奏
伏以貨賂不行之謂公朝脂膏不行之謂良吏公朝正
則齊民悦良吏存則善政舉故政以賄成傳書其罪貪
人敗類詩刺其姦盖為政者忌貪貪則憎愛憎愛則舞文暴
物無所不至故於憲法特峻其科拒其誅剥則涇渭莫分
餌之幣帛則鈎弦共直銓選之司貪吏先而亷吏後鞫
詢之寺豪民直而貧民枉㑹府不絶于請求棘寺頗聞
于市法幸居清要則市甲乙之科覬䝉超擢則買清白
之舉中官受命率訪珍竒武士在官多謀聚歛牧守納
賂于珠金令佐受獻于絲榖郡遇督察之官則瘡痍累
月邑經簡稽之使則罷弊踰時或吏䝉其上朝輸其貨
則夕淪受福暮違其求則辰起當咎富者傾資竭産以
赴其急貧者質妻鬻子以救其苦蒼生雖痛誅求贓吏
罕聞敗露蓋人懼仇讎事㣲證引旁無糾擿之吏上多
容匿之徒君子忍耻而不言有位制姦而寡術伏願陛
下寛直言之罪嫉幸民之弊内擇憲臺之吏專察百司
外選剛正之官分按天下探聼民聲稽驗政迹無状者
投畀荒裔坐贓者禁錮終身庶當仁義之朝皆勵亷平
之節
　　　厚文德奏
伏以文乃國章國寳文體觀盛衰鍳興亡察奢儉考愛
惡莫近乎文唐虞之典辭大意明益禹之謨氣直體壮
太康失邦五子之歌悲且怒太甲不明伊尹之書戒而
諒周德盛而闗雎樂王道衰而黍離怨秦風舊而車鄰
大唐德遺而蟋蟀儉説辭偽而戰國亂仙詩邪而秦室
壊漢德寛大文比三代義本六經而旁引灾異豈雜覇
之道見於文乎哀平之衰䜟緯亂典遷洛之後其弊風
流但著述之文氣尚清壮魏晉以降文采勝質江左之
風虗澹為工裴子野劉勰之譏諒不誣矣李唐氏作緝
熈禮樂多士盈庭辭有雅氣迨其叔世旋亦輕靡五代
亂離諸侯僣竊辭體巽懦㡬於墜地國家駿命攸隆王
道馴致材為世生文德宏壮四代而下無或比崇而近
嵗學徒相尚浮淺不思經史之大義但習雕蟲之小技
深心盡草木逺志極風雲華者近於俳優質者㡬於鄙
俚尚聲律而忽規箴重儷偶而忘訓義况陛下睿謀如
天聖政淳素若何逢掖之生乃循流蕩之弊伏願朝廷
進用醇儒激勵浮俗考試之制推先䇿問非五經不得
以對非常道不得以言但以義理為尚不以聲韻為限
則學無濫進人知嚮方不數年間文必大變跨東周郁
郁之美抑西漢煥乎之盛惟帝念之其道非逺
　　　議貢舉奏
伏以隋設進士之科唐氏特隆其選嵗登榜帖不過三
十賢俊之噐将相之具在其中諒不虚語然主司慎選
弊於囬撓豪右角逐之衢是非鋒起之塲進孤寒則道
直而有悔私權貴則道枉而無咎貢舉之間因循滋弊
國家大設場屋旁求髦俊雖捜賢之禮博於虞夏而登
科之士冗於隋唐濫者或輩進材者或旅退薦書未逹
於冕旒馳聲已滿於塗路求夫厥由其弊斯在始則天
下州郡薦送冗雜祝謁已先秋賦里選何有至公擇官
一郡選賢數縣錚錚佼佼推為翹楚故大藩動盈百數
支郡不逺百里一賢無乃多矣次則省試有司優容過
當或以三應五上華顛鮐背嘗對揚金殿授薦邊城皆
䝉姑息取預科級明試之道無乃逺乎若萬方上計扄
鍵貢闥衣冠鱗萃而萬數巻軸山積而億計良楛相雜
精粗交半銓品之官不踰五員考試之限不越三旬雖
周孔無以施其鍳荀孟無以展其材况主司不一好尚
差殊學古者注意於䇿論修辭者宅心於詩賦簡畧者
鄙其閎衍綺麗者輕其質直鍳裁既紛品題乃惑緇素
無常色金土無定價燕雀遇便風則髙翔千仭蛟龍無
尺水則困於泥塗故工拙之状多乖外望致躁競之士
騰口謗議為朝廷計者莫若改立制度頒下郡國自今
本道舉人各於都㑹取觧專委輸運之使慎擇秋賦之
官選采良士上名禮部朝廷於是選官十員立限一季
先則品題所業次乃詳考呈試不得以場籍年齒御試
逺人妄分條目濫居等級但詩賦䇿論俱善為上等詩
賦優而䇿論劣䇿論優而詩賦劣者為中等自餘不逮
皆從駁放擇材而升不限其數奏名之日則榜列程試
合格者自省門而右丹筆題注明下臧否標其警䇿之
辭識其疣贅之語凡於巻末統論得失合送合落各令
知悉如有不當並聼言上是則主司無啟倖之門薄徒
有知過之心進人以禮
　　　平筦𣙜奏
伏以齊桓彊主夏盟始議鹽鐵漢武外事夷狄乃興筦
𣙜魏晉周隋沿革非一唐氏因之兼增𣙜數貞元之際
復行茶税山海之饒盡於國矣夫天地之利與民共之
藏財於民非欲盡取故曰民之不足君孰與足又曰百
姓足矣君孰與不足蓋君以民為心民以君為體未有
心勞而體逸支瘠而身壮者也國家富有徴税充牣府
藏雖君王之心務推寛大而聚歛之臣競為苛細刻取
羡餘不知紀極至於海濱之民食無鹽滋山居之人飲
無茶味若有負販必與吏共是網宻於平民而法寛於
姦猾𣙜酤之制近年尤急或增見在之課或追已亡之
額或明下詔條公相剗奪所入至微而爭端鋒起州縣
之獄自此滋豐竊為陛下惜之夫筦𣙜不可廢可以平
其法法不必急急則民望於上亦不必緩緩則利歸於
下在任亷平之官使喻朝廷之意削除冗制務存大體
上不虚國下不迫民則政在其中矣孟子曰文王之囿
七十里人以為小蓋與民共之也夫以利共之以道取
之以禁防之以籍正之徧行而不盡雖禁山錮海而民
不為怨矣
　　　抑僊釋奏
臣聞舜禹商周之有天下文以經邦國武以戡禍亂政
以齊民教以導俗故家給人足元元豐厚漢氏陵遲魚
目入珠樹黄老之談導浮屠之源嵗月滋深枝𣲖寖茂
蕭梁之佞象教勃興李唐之譎真風益廣招藏㳺隋蠧
耗衣食誕誑吾民十室而九雖間有鉅儒輸誠獻諫深
根固蒂無以㧞去國家經啟古義深抑流弊狹度人之
制峻修崇之禁九州穆若有識交慶而大藩尚踰千人
小郡猶登百軰訪諸輿議其倖可知皆言京城寺觀毎
嵗頗得度人或暫考經業或但聞久次便受戒籙即登
名籍四逺之徒㳺手之民皆擔簦負幣求度輦下詩云
商邑翼翼四方之極又曰率土之濱莫非王臣豈有書軌
混同憲章殊異又聞其徒豪右多聚貨泉因誕降聖辰
仰望王澤或徼幸命服或希覬寵號仲尼曰惟噐與名
不可以假人忍使恩耀光被髠褐求之典籍甚為無謂
伏願陛下恭循典法錫命司存省度人之禁去紫衣之
制庶令驕嫚之民罕趨浮惰之業聖朝善政自可遵行
仁義何必恢崇釋老而後教化式孚區區之言伏待裁
擇
　　　總大綱奏
臣聞易曰堯舜垂衣裳而天下治語曰無為而治者其
舜乎詩曰不識不知順帝之則非謂端拱黄屋不親庶
政納進熟之計受䝉成之福蓋言聖人勞于求賢逸于
得士左右前後股肱耳目皆任循良一人虚心以順天
下則可以無為矣夫天者君道也四時者臣道也君當
清明以象天臣當生殺以象四時仲尼曰天何言哉四
時行焉百物生焉古先明王靡不由此國家中外清謐
朝廷肅雍陛下臨視萬㡬勞神日昃至有論報刑徒簡
稽卒伍皆抵軒陛實煩清問臣聞百官承式各有司存
正則有賞濫則有罰但令恪守條章豈皆取必于上若
陛下英睿聖神無得而量至于耳目視聽固亦有限日
出臨朝表奏雲集决其大綱奮以宸斷猶不暇給况親
其委細勞勤聖躬臣竊恐違上事宗廟下撫億兆之意
願陛下選任賢逹責成官事至于閲罪簡卒之比自非
國家大計理千政教者稍委之所貴庶政簡務清符合
太一宸體逸豫永享萬夀是則塵露之微少禆萬一
　　　謹邊防奏
臣聞防邊扞冦其要有四逺𤇺候明約束謹闗梁慎間
諜逺𤇺候則冦鈔不至明約束則守禦不怠謹闗梁則
姦覘不行慎間諜則敵情可得不知𤇺候約束之道者
不能無禦敵之患不知闗梁間諜之事者不能有得敵
之利善守邊者令敵不知所攻掠姦不知所刺探敵動
靜之計進退之期山川之勢法令之制知之而後制之
譬如乗髙建瓴方今邊邑使領循守規轍政無竒状以
警冦心晝日喧呶唯諾昏夜傳呼更漏暇則飲醊殽觴
急則方陳甲馬冦至則扄鍵城郭受圍則坐食芻粟内
無竒兵外無相援四野蒼生任為魚肉以此守邊殆非
良畫誠宜選任梟雄列分逺鎮堅甲精金匀於給授冦
來勿縱敵去勿追仍任偏禆經畧邊境相為肘腋互張
聲勢數年之間深務完葺是則邊民既安邊用亦足矣
　　　洪州請斷祅巫奏
臣聞左道亂俗祅言惑衆在昔之法皆殺無赦蓋以姦
臣逆節狂賊亂規多假鬼神揺動耳目漢之張角晉之
孫恩偶失防閑遂至屯聚國家宜有嚴制以肅多方竊
以當州東引七閩南控百粤編氓右鬼舊俗尚巫在漢
欒巴已嘗翦理爰從近嵗傳習滋多假託禨祥愚弄黎
庶勦絶性命規取貨財皆於所居塑畫魅魑陳列幡幟
鳴擊鼓角謂之神壇嬰孺襁褓已令寄育字曰壇留壇
保之類及其稍長則傳習祅法驅為童𨽻民之有病則
門施符術禁絶徃來斥逺至親屏去便物家人營藥則
曰神不許服病者欲飯則云神未聼飱率令疫人死於
饑渴洎至亡者服用又言餘祟所憑人不敢留規以自
入若幸而獲免家之所資假神而言無求不可其間有
孤子單族首面㓜妻或絶户以圖財或害夫而納婦浸
滛既久習熟為常民被非辜了不為怪奉之愈謹信之
益深從其言甚於典章畏其威重於官吏竒神異像圖
繪嵗增邪籙祅符傳寫日夥小則雞豚致祀斂以還家
大則歌舞聚人食其餘胙婚葬出處動必求師刼盗鬬
爭行須作水蠧耗衣食眩惑里閭設欲扇揺不難連結
在於典憲具有章條其如法未勝姦藥弗瘳疾宜頒峻
典以革祅風當州師巫一千九百餘户臣已勒令改業
歸農及攻習鍼灸之脉所有首納祅妄神像符籙神衫
神杖魂巾魂㡌鍾角刀笏沙羅等一萬一千餘事已令
焚毁及納官訖伏乞朝廷嚴賜條約所冀屏除巨害保
宥羣生杜漸防萌少禆萬一
　文莊集巻十五
欽定四庫全書
　文荘集巻十六　　　　　　宋　夏竦　撰
　　上書
　　　上章聖皇帝乞應制舉書
景徳二年十一月将仕郎守潤州丹陽縣主簿臣夏竦
謹齋戒昧死再拜上書崇文廣武聖眀仁孝皇帝陛下
伏以國家採漢唐故事恢復制科網羅賢俊鎔範太平
陛下聖政日躋廣分條品崇二聖之丕緒冠百王之盛
事萬方文眀多士勇進嘉魚有得賢之詠白駒無空谷
之戀臣生逢聖眀㓜肄簡諜久困寒賤不能自達去年
秋薦名天府屬邉障多故羽書蠭午陛下臨遣宰臣折
衝河朔先臣供傳遽之職立矢石之地忘家狥國失身
行陣陛下哀臣孤㓜任之州縣鞅掌之暇服膺稽古欣
睹眀詔遽釋憂慮何則陛下廣文武之科而興文武之
治夫鉛槧方策文之器也辭藻辯博文之用也御器以
道則仁義忠信無所不至矣御用以變則刑政教化無
所不逹矣步騎金革武之器也敢毅勇㨗武之用也御
器以道則竒正威恵無所不逮矣御用以變則盈虛紆
直無所不計矣盖古者愛其道而今也愛其器古者觀
其變而今也觀其用故文武之材比及於古者可多得
若能臨器而知道臨用而知變精儒墨者兼之以韜畧
善攻取者賛之以學術則将相之材去此焉往願陛下
詳而察之若陛下必擇狂夫之言思納愚者之慮垂旒
下拱渴待忠讜則臣願以賢良方正能直言極諌科召
赴眀試則賢良之科斯為具體夫賢者智之苑囿良者
徳之蹊徑方者慎履名教正者斥逺邪佞直言足以陳
時弊極諌足以敷讜議時弊既陳則眀於體用讜議既
敷則造於教化眀體用者豈昧於六建達教化者豈微
於七徳故臣之區區盡在於此惟陛下(原本缺/二字)所志辨
而眀之裁而擇之若陛下以枕石潄流為逹則臣世居
市井若陛下以金榜丹桂為材則臣未忝科第若陛下
以鳩杖駘背為徳則臣始踰弱冠若陛下以荷戈控弦
為勇則臣生本綿弱若陛下令臣待詔公車條問急政
對揚紫宸指陳時事猶可與漢唐諸儒方轡並驅而校
其先後矣伏願陛下念忠臣之後寛萬死之責召詣闕
下令畢其辭退就鼎鑊死且無恨干忤聖聽臣無任待
罪戰汗惶懼之至臣某稽顙頓首死罪死罪
　　狀
　　　降聖節進奉狀
伏以真㳺降鍳誕啟於僊源令節凝祥茂宣於帝祉臣
謬塵樞近叨奉恩榮慶東戸之期久披於丹質祝南山
之夀幸及於嘉辰載惟縷帶之㣲願續乾坤之徳
　　　進瑞稻圖狀
伏以嘉蔬吐秀黔首告祥初擢一莖異劉欽之界内乍
分三穂疑蔡茂之夢中既介祉於清流爰考靈於瑞牒
此盖尊位皇帝陛下四方無事萬國可封嘉雨霈乎
仁恩陽春流乎恵澤河洛圖書而並至元符黄瑞以偕
臻将讓徳於岱宗致耀祥於嘉榖足使維揚昔日追
媿穭生南海遐方遥慚九熟未讓竒於頴麥詎貽誚於
兩岐掩周祖之維穈陋漢宣之靈稷臣叨提郡印獲覩
國祺既當列狀以升聞敢不奉圖而稱獻天孫助祭願
陪百里之禾清廟薦新敢繼神倉之榖
　　　再進瑞稻圖狀
伏以一莖三穂已告靈休踰月再生益符馨烈祥經闕
載鴻策靡聞陋唐侯異畆之祥冠周室盈車之瑞此盖
尊位皇帝陛下儀三五之景鑠憲八九之眀光當時龍
半漢以爰飛致嘉榖葳蕤而薦秀臣敢不重圖瑞頴再
貢丹墀願隨縮酒之茅廣備泥塗之禮
　　　謝宣召入院狀
右臣今月某日翰林待詔某至臣所居奉宣聖旨召臣
入院充學士者使軒倐降恭被於褒言宸澤旁流擢升
於内禁循涯失措荷寵若驚伏念臣本乏異能仰逢昌
運先皇帝初臨軒陛首賜科名遂結綬於仕途俄濫巾
於顯次本西垣更直叨預於司言内閣參榮彌慙於備
問自爾踐更中外遷貿星霜出則分銅竹之符乏龔
黄優異之績入則㳺龍鳯之館非嚴樂待從之才去嵗
以式罷藩條歸朝法坐改畫省貳卿之列附神臯内史
之權輦轂宻清盖仰遵於聖訓條綱眀具實動禀於朝
經僅免曠官敢期進秩遽推恩於中㫖俾厠職於内庭
矧玉府之近扄擬金鰲之真境論思為重或接於睿謀
演潤攸施式嚴於宻命豈期孱昧可稱甄陞此盖伏遇
皇帝陛下上智燭幽純仁求舊以臣一門遭遇荷異寵
於累朝念臣孤跡踐揚歴清塗於二紀特垂綸渥擢寘
禁林謹當仰副文眀䖍脩職業雖已臨於暮齒亦勉勵
於𤨏才奉四境之文謹裁於書詔循三輔之政用肅於
都畿報國是圖捐軀斯在
　　　謝賜御書詩状
右臣今月二十四日宣和門御閣䝉恩面賜臣御書侍
宴詩一首者宸極凝暉方參於進牘奎躔分曜猥奉於
匪頒蹈躍相趨慶榮交及伏惟皇帝陛下文眀繼志剛
徤承天暢謨訓於七經精字書於八體毎罷華光之講
即抽路扈之毫載揮魚網之牋屢竭金壺之墨翻回鸞
鵲盈溢縑緗言念侍臣曲記龍潜之舊特推恩賚俾瞻
鶴企之蹤但傳世以寶藏固無階而報塞歡呼感抃倍
萬常鈞
　　　謝賜馬狀
右臣今月某日右侍禁張永徳到府伏䝉聖慈賜臣細
馬二匹者戰功未立蕃錫載加乗拜靡勝榮懼交集伏
念臣本㣲湊畧誤委半符闗隴宿師賦發滋廣河湟伐
叛誅納尚㣲悵無毫髪之勤稍増營塢之氣不圖使驛
輟賜乗黄事異仲都之能禮厚儀和之賚軍容増壮幕
府相趨此盖伏遇皇帝陛下俯念舊臣久居邉𤨏將安
戍役曲示眷懐天廐分頒既誤及勞之典具装是飭誓
先盡敵之行冀效銖分仰醻賞勸
　　　乞脩南京大内狀
右臣伏覩大中祥符七年二月一日赦勅節文應天府升
為南京正殿以歸徳為名臣到職後躬詣大内謹視筦
籥其正南内門上有先朝題其榜曰重熈頒慶之門樓
皆損動其下只是依舊雙門未變列郡之制雖有兩闗
雉堞又無朶樓内城之中並無歸徳之殿但是頺垣茂
草内有真宗皇帝御製御書南京頒駐蹕詩碑石一片
小屋遮蔽未曽建立其東北隅小亭子一座内有先皇
御製御書駐蹕詩四首粉版門牖不嚴塵埃所闇臣職
在居守理合奏陳者伏以商丘仰當大火寶勢形勝佳
氣鬱葱藝祖肇基之邦聖朝根本之地發祥薦祉應
天順人由七十里而興天乙是資於景亳累三十世之
王文昌始大於岐周用建名都實陪上國與中天而對
峙企洛宅以相望至官局廨居咸從改革而乃闕廷宫
掖悉未繕修漢啟南陽之都唐重北門之館並資壮麗
以示威神况茂陵之餘烈方宣真廟之鳴鑾未逺必欲
仰模太紫上憲觜陬備九寢之儀敞千門之式慮煩力
役或費財征臣今乞依先朝勅旨只創歸徳一殿安駐
蹕詩版又以宫室之儀門闑為重猶取諸侯之制未成
王者之都欲乞於南端闢正門三闔東西増朶樓二座
所貴庀工至鮮不日可成仍乞選差八作司臣寮將帶
工匠到此計度却於東京木場事造材植繫栰浮汴赴
當京修盖伏望聖慈特賜開可所貴宫闕之度稍合於
彝章祖始之基益隆於景命有光鴻祚永賁皇圗
　　　王相公謝賜手詔状
右臣伏以鳯藴靈文方承於睿覽芝函宻詔曲喻於慈
衷祗誦巳還兢榮併集伏念臣素㣲材識竊慕希夷猥
奉綸言總讐金格嘗以三清真境宫室殊名六洞僊遊
羽儀異品雖沿波而糅見盡物本以兼該因寶藏之縱
觀有瓊編之斯在咸區分於部類可悉數於名稱紫府
絳臺臨文而備見雲裳藻衛伸紙以咸窺爰奏御於穆
清用仰資於欽奉伏遇皇帝陛下祗膺道蔭昭事真源
遽班温雅之辭俯示褒優之意蓽門輝耀永誓於寶藏
蘂簡研覃更期於率勵荷照臨之莫報積感懼以増深
　　牋
　　　正旦賀皇太子牋
某叩頭言伏以緹管發春清臺啟厯舉椒觴而第頌爰
表著儀徇路鐸以宣風甫新元朔恭惟皇太子殿下眀
誠淵塞粹性昭融趨帝室以問安隆天枝而繼體闈門
講學茂胄席之温文祕籙儲休荷太霄之顧諟珍圖大
定景貺日躋式膺獻嵗之祥永固重離之祚某肅将眀
命逺託倅車效秋實以無階望日圍而尚逺無任抃躍
歡呼之至限以守官不獲稱慶宫庭謹奉牋陳賀以聞
某以歡以抃叩頭叩頭謹牋
　　啟
　　　謝生辰禮物啟
伏以函鍾紀律當炎景之宣威大昴儲精属鉅賢之命
世伏惟某官嘉猷濟俗懿業代工渭水凝祥蚤協佐姬
之兆嵩髙發詠爰逢生甫之辰顧禆賛以非勤唯頌延
而増懇有少㣲禮具如列牋
　　　五月旦啟
伏以氣正南訛日纒東井當沐蘭於楚俗仍聚藥於周
官伏惟某官任重麾旄功昭彛鼎逹宏規於義府聳諒
節於宗藩履此令辰倍増休祉豈期台念先示鈞函感
佩之私不任下懇
　　　六月旦啟
伏以候格長嬴氣當溽暑雨濯枝而泛灑螢化草以流
輝伏惟某官金石存誠箕裘濟美荷封崇之茂寵宣保
鄣之殊勲履此令辰倍増嘉佑特承睿奨先示誨函感
荷所深不任下懇
　　　七月旦啟
伏以西顥司辰素商紀節湛清曦於鶉陸泣瑞露於僊
盤伏惟某官寄重藩宣誠堅翊戴著撫封之令望揚分
閫之英風履此佳辰別迎殊渥豈期台念先示鈞函感
愧所深伏増下懇
　　　中書回夏州七月旦啟
伏以金方戒序夷則紀辰起越桂之凄風騰楚蘭之文
露伏惟大王忠規夙茂亮節允孚早膺祚土之封克奉
誓河之寵履兹令朔倍納清休豈謂鈞慈先貽台翰感
銘之至但切下情
　　　八月旦啟二首
伏以律中南吕候及西成漸鴻陸之来賔自雷門之舊
豫伏惟某官氣鍾間傑任重藩維藹銘鼎之世勲厚苴
茅之帝寵履兹令朔倍納休祥豈謂台慈先貽鈞翰感
佩之至伏切下情
伏以南吕還宫仲商紀度陟少眀而夕月奏豳籥以迎
寒伏惟大王保塞宣誠戴君罄節仰奉文思之徳茂昭
忠毅之規届此令辰倍承嘉裕豈期台念先枉鈞函媿
佩之私不任下懇
　　　九月旦啟三首
伏以肅霜紀候清日揚輝澄楚潦之餘波發豐鐘之逸
韻伏惟某官忠純挺操屏翰宣威克揚固圉之勞上奉
同文之化届兹令朔倍納殊祥
伏以肅霜戒候采菊在辰築場圃以務藏飭衣裳而維
則伏惟大王書忠甲令襲寵和門克彰濟美之規允奉
撫封之寄屬兹告朔諒集維祥豈謂台慈先垂鈞翰鏤
銘之至不任下情
伏以肅霜在候無射届辰禮聞習吹之儀詩著授衣之
詠伏惟某官真純秉節英勇傳家鏤勲業於景鍾載
忠規於甲令届兹吉朔益迓殊祥豈謂台慈逺貽鈞翰
其於佩服不任下情
　　　十月旦啟
伏以候届寒英日纒天駟謹擇漁而登賦設朋酒以休
農伏惟某官位冠齋壇威宣漢塞仰奉重熈之運載彰
式遏之功履此令辰倍膺殊祉
　　　賀冬啟
伏以日在建星斗連營室開漢門而候景登魯觀以書
雲伏惟大王韡韡凝華振振著信茂奉展親之徳永膺
分物之封履此令辰倍延休祉
　　　代僕射相公賀冬啟
伏以建星厎日伯趙司辰發黄鍾初九之聲孕太極函三
之氣伏惟大王分輝帝室流譽戚藩早膺選徳之封茂
奉睦親之化履兹令序倍納殊休
　　　代集賢賀正啟
伏以黄鍾紀律伯趙司辰紀雲物於魯臺奏版書於漢
殿伏惟大王雍和著譽信厚流徽蚤䟽四履之封茂著
二南之徳履兹令序倍納殊休
　
　
　
　
　
　
　文莊集巻十六
欽定四庫全書
　文莊集巻十七　　　　　　宋　夏竦　撰
　　啓
　　　賀樞密相公啓
伏審欽膺恩制榮踐鈞樞天下幸甚恭以某官六學宣
精三英毓徳鍾半千之運為帝者之阿衡著畫一之䂓
作海内之明表而自弼諧先聖啓廸嘉謨甄别九流裁
成庶務允屬繼明之治愈隆圖任之恩總日月之畿坐
康雅俗治金刀之府釐定舊章因是正位巖廊延暉台
極來逺獨陳於大計懷柔允贊於聖功洎申伯于宣藩
國暫均於徳澤而王商真相戎夷彌憚於威名一昨發
御朝真靈區展宷亟入司於留籥實簡自於帝心果協
剛辰誕膺明命正樞庭之重任兼鼎席之崇資延登而
體貌特隆詠頌而品流交慶某自陳席幕曲荷陶鎔限
從朝倫闕司奏記積歡心而夐異屬微疹之方嬰肩輿
已及於東平力疾將趨於北闕瞻望抃躍實倍常鈞
　　　賀樞密尚書啓
伏以朝廷廵祭於后祗嚴配於神壤惠加無際慶洽有
生飲至辨儀既行清廟疇庸命爵首拜元臣凡受甄陶
罔不欣抃伏惟慶慰恭以吏部天官周禮謂之太宰尚
書古職虞典實曰納言漢儀首冠於列曹魏制統司於
選職大則綜釐庶政次則品擇九流世奬茂勲代無虚
授伏况國家崇端右之職須經逺之材簡銓筦而正司
率宰衡之兼總以是望髙台鉉任重名槐為一人乃睠
之資作九服具瞻之地豈止聨曹建禮奏事明光象北
斗之樞儀總南宫之喉舌伏惟某官允釐帝載敷道
化源左雄奏章動為故事唐約表疏出自手書郭賀仁
明子魚清浄議事務從於寛大臨下盡削於煩苛天光
自比其丹青蜀劒豈方其明逹萬事不理誰賡胡廣之
歌三讓彌髙屢下鄧彪之詔惠加含䘏道服搢紳授符
則戎后欵關借箸則𦍑豪厥角四方無事萬國可封輔
成垂拱之功肇建東廵之議司先置則瑞芝蠭涌紀鴻
猷則麗藻金相暨汾水頌祗扈鸞旗於馳道神光燭夜
奉龍衮於方壇禮備元黄功髙鐘鼎以是職彌崇於四
輔官獨守於六卿偉齊以僕射兼司平叔以侍中并領
比之聖日難望清塵然而晉寵茂先尚開五府軒崇風
后合冠三階冕旒注意以非常珪組傾心而乆待某棲
投有素欣幸最深其如四海無親三台寡援生成有路
只期文命之昌言薦進非材敢望巨源之密啓
　　　賀樞密尚書啓
伏審祗奉制恩入長樞府伏惟歡慶恭以某官懿文偉
望俊徳端成常衮為當世才臣魏相練本朝故事告徽
宰府克懋贊襄之勞賦政别京洽著保釐之績㑹朔方
之奸命虚漢幄以須材尺詔亟頒追車肆覲延英入閣
特從雙日而開上兵伐謀升總萬㡬之祕圖任之恩惟
舊幅員之係胥同某出自恩門適居塞屏瞻泰符而在
逺趨翹館以未期下情無任依投欣抃之至
　　　賀樞密副使啟
伏審欽奉茂恩榮叅密命伏惟慶慰伏以某官豐規粹
逺明識周通緗油博逹於文經玉帳夐髙於武略肇修
邊好當資出境之材繼總戎昭允奉撫封之寄勲庸克
著望實彌優果膺丹扆之柬求入贊鴻樞之獻納載隆
命數允副僉諧某素仰聲猷方増慰懌重荷緘封之禮
過形撝抑之辭感佩銘藏不任下懇
　　　賀髙樞使啓
伏審祗膺冊命就陟樞庭恩出主知事榮物聽恭以某
官器涵剛實才貫㡬深秉忠諒之一心出誠明之正性
旦暮聖辰之㑹翺翔朝弁之華寖竭猷為益隆體貌鴻
樞之柄專掌於繁機英衮之司行光於寵拜畢大臣之
能事允率土之具瞻某職貳侯封迹遙台座無階慶蹈
有地埏鎔
　　　賀西樞相公生日啓
伏以函鍾統律方熾於陽暉崧岳降神載生於英哲伏
惟某官豐規茂粹懿徳冲明獻納嘉猷翊宣大政左弧
紀慶爰偶於誕辰厥篚修誠敢陳於善祝有少微禮具
如别牋
　　　賀叅政給事啓
右某啟伏審祗奉制恩榮陪宰府伏惟慶慰恭惟叅政
穹髙生徳嶽鎮降靈服百行以麗躬通三才之懿學矧
自便蕃鼇禁尹定神臯時厥中庸略去苛細詳言照理
世咨其清端心在公帝諒其節庶績思乂景命方初官
惟其人政將安徃果峻𤨏闈之秩式均鼎鉉之尊公枳
是維國柄攸屬任隗之見重於世楊綰之自化於人凡
在有知孰不載躍某早游恩館幸託鴻鈞歡欣所深聳
忭無已
　　　賀内翰劉給事啟
右某啟伏以祗奉寵召勸講宸闈伏惟懽慶恭以某官
道冠九流識包三極闢先儒之塞路首映人師適列辟
之舊章寅禆治體外内之猷畢告天人之爵俱隆矧自
引避當途鎮臨巨屏沈規粹範泯崖略於天和鯁議純
誠留矩模於邦直髙風益邵清望攸歸果當纘服之初
顯副優賢之命丹書訪道禮厚於周臣重席談經事隆
於漢㑹繄兹舊徳翊乃聖謨咫尺威顔世逮華光之對
丹青神化佇宣台極之暉凡在有知罔不翹首某幸窺
邸報方逺師門忭躍之誠等夷増倍
　　　荆南府知府學士李給事啟
右某啟早由踈隘獲簉凝嚴官修之業無聞天覆之恩
未報因代親而有請爰昧死以陳章冒禁成愆免官出
守山藪藏疾荷先聖之哀矜豺虎食讒仰至明之末减
四移使竹六變年灰藐是零丁宜夫湮沒某官觀仁以
過棲愛於情目眢井以拯沈馳飛郵而剡奏抵排羣議
申證非辜謂其夙侍清光少知於治體嘗司洪誥多識
於訓辭髙議霜明至言金重倬為外舉足感上心而安
國之灰乆寒從兹起熖虞翻之骨非媚慮玷知言佩服
所深敷陳罕既
　　　賀司徒侍中啟
某啓伏審欽膺朝冊増寵正司天下幸甚恭以某官崧
極儲靈穹髙格業任隗沈正鯁議不回山甫將明庶邦
是式而自惟新大政首斡鴻樞三后在天仰當於顧諟
七月同軌寅奉於寢園送徃惟䖍勞還甫渥遽刊章而
避寵示挹道以敦風興讓官師益厚忠淳之俗推恩師
傅更隆尊尚之儀果反剛辰聿嚴厚禮廣真封於食采
増崇號以褒功誕告外庭布昭盛徳凝和寳鉉發景乾
台萬樞藹其休聲六幕翔於善氣懷生之品載躍攸同
某出自恩門乆繄餘照欽聞明命増抃卑衷伏恨條職
所拘不獲躬詣台屏某無任欣榮激切依歸之至
　　　賀玉清承㫖左丞學士啟
右某啓伏審華園勸講奉咫尺之威顔曲宻侍祠貳熒
煌之台座仰聆恩制伏積欣榮恭以某官峻極降神穹
髙生徳探二儀之奥祕游六藝之粹精而况内天外人
含華隠曜方圓詎表其際榮悴靡槩於懷鑒逹萬情塵
光羣累一言不立澄寳海以皆空兩半同陞游玉池而
甚樂天和益茂心照逾清允副旁求仰禆初載宸帷訪
逮靖館凝嚴荷慶於需恩式陪於鼎輔暫階隆器行陟
近司凡在有生㒺不延首某自貽痕玷仰誤品題久困
泥塵闕通牋記右臂為彈方欣鴞炙之求良冶鑄金敢
有莫邪之請門䦨尚阻夢寤増勞聞命欣愉倍百倫等
　　　賀晏内翰除景靈宫副使啟
右某伏審祗奉恩俞榮加命秩伏惟慶慰恭以某官氣
鍾辰律識貫天淵秉亮節以光朝鼓英辭而髙世夙昭
賢業茂著師規慎基命之惟新罄訏謨而入告周旋三
接導筆舌於天常申敕萬幾諧笙簧于帝典鴻猷灼叙
羣品推髙果由巖近之司更益便蕃之數開榮𤨏闥克
重於官聨作貳殊庭載光於使範紳綏動色竹素楊芳
實乃眷之是膺俾斯文而有屬當陽圖舊已旌朱邸之
賢絶席奮庸焉避黒頭之拜恭承嘉㑹超絶前聞某屏
去周行外司漢竹慶登賢之有命悵申禮以無階仰繫
門闈豈任飛越伏恨條職所拘不獲躬詣台屏某無任
欣躍依歸激切之至
　　　賀轉運啟
右某伏審祗膺中詔顯領外臺伏惟歡慶恭以某官學
術粹精風猷凝峙不侮不畏式是古人以猛以寛濟乎
中道獨出羣公之右允當上帝之心引職憲牀抗稜使
斧濵江而北籠貨至饒兼刺百城聿當一靣方欽聞於
調發竚牣集於京坻風㫖所傳歡愉交集某幸司符竹
切仰幨帷獲在恩庥但深跋躍
　　　賀轉運啟
右某伏審密命蕃恩外臺専領仰要司之簡㧞實衆志
之歡愉恭惟某官清懿飾躬通閎廸望并包淑哲遘遇
光華資榮近以乆隆副僉擇而此厚糾䋲康俗適著於
聲猷餽給富邦暫迂其毅斷即聆髙最越在親嚴諒伊
遐邇之懷併是瞻祈之切某微姿極下大庇方依戀幸
彌深志銘無既
　　　賀屯田啟
伏以屯田愽逹文心詳明治體擯桑孔之術不議貨財
斥申韓之談専講仁義近徇常牒出倅盛藩蘭桂之芬
振陽已逺牛鼎之器甄擢匪遙惟善順於天和佇大光
於朝議傾依所至願頌尤深
　　　賀舒州李相公啟
右某伏審肅膺鴻沛起殿大藩伏惟慶慰恭以某官沈
正秉彝清和懿徳經三聖之變紬繹惟深貫萬物之儀
臣隣有翼曩屬先朝違豫臣黨興姦密嘯羣邪陰窺時
柄允繄哲輔克殄凶謀防檢未萌澄綜多辟虹氣由是
霽止霄塗為之密清精貫三辰頼深百辟終以狎聞蜚
語引去上司傅致深文越處南裔孤節彌諒髙揖自冲
處榮悴之交人言無間失左右之手國體㡬虧大號繼
明巨慝咸露狐䑕失其深穴豺虎食於譖人協氣雲翔
皇明電照澄洗司制延即舊臣眷惟襄贊之賢首被優
深之渥慰藉良厚毗倚増隆袁安涕洟念深於王室謝
傅憂樂望結於蒼生雖暫假於鎮臨必坐階於密勿至
公來復有識相歡薦紳傾耳以聆風斯文聨冊而刋美
洪惟髙範絶出常均某恪守郡條欽聞朝渙不獲拜伏
車下奔走道周但私慶於單危將永歸於埏鑄
　　　夀州相公啟
右某伏念閫外之邦宜嚴所守弗當便道増仰貴台託
身坱圠之鈞早繄大庇之託熒煌之坐合謹彛儀恭惟
某官純槩光朝大猷稽古河帶山礪預叅藏府之盟蕭
規曹隨聿冠宗臣之列席兩朝之縟賞塞四海之具瞻
雖復暫避繁機出臨巨屏長城萬里固䝉福於靈河華
闕九重率乃心於王室疇庸方切圖任有歸佇再正於
洪區永増輝於盛旦空踈之迹終始是依某無任依棲
禱頌激切之至
　　　潭州李兵部啟
右某啓伏念某屢竊虎符甚安鳩拙不當便道絶欵緒
風逖望朝髦夐分霄堮地頗賖於河潤心但切於旌揺
恭以某官直道在公懿文飾政入端朝著羣公讓於茵
馮出總使條舞吏空其囊槖逋民咸復美化大敷然自
郡本股肱召莫先於季布治繄寛猛政焉避於國僑傾
聽旁求用紓勞想炎凉改候葆嗇是冝頌咏之私不任
丹懇
　　　賀薛待制知開封府啟
右某伏審祗奉制恩榮莅天邑伏惟慶慰恭以某官宏
猷體逺精識鈎深嘉言奮乎黈聦懿文縟乎邦憲而自
宸帷訪逮計省踐揚瑞鳯覽暉儀鴻簉羽體貌之榮雖
渥彌綸之業未宣乃眷浩穰遂兹尹正羣玉上帝之府
克峻於官聨太微三光之庭茂延於晝接式夫古訓時
厥大中前趙後王方仰追於懿範左輔右弼竚協贊於
訏謨遴柬惟新游談胥慶某出麾外服遐抃吉音燕厦
莫趨鳬藻増躍
　　　正旦賀内翰啟
右某伏以書得夏時標物生之令候星回吕紀在歳始
之常經恭惟某官履道淵冲炳文宏博總直轡以髙蹈
擁大璫而逺逰通内相叅决之謀進扶鴻業代主上深
厚之訓輝映前圖企聽簡良居承弼化率是海隅之衆
盡調鼎實之和伏想贊翊循經練頥多暇履兹初厯倍
納蕃禧某早飾冗才叨偕巨庇祝頌斯厚敷述奚殫
　　　賀冬至啟
右某啟伏以南至啟辰聨星貫彩闓漢門而候景登魯
觀以書雲恭惟某官文武兼資勲賢莫貳仰鍾河岳之
瑞聿膺夢卜之求徳冠生民道髙羣后宗祊倚重方宣
可大之功海域具瞻皆罄履長之祝某式提讁戍乆累
洪鈞阻陪介夀之班唯積戀軒之感依投繫仰倍萬品
流
　　　問候太傅啟
自間風規屢移年籥忽墜奔雲之翰彌縈揺斾之心伏
惟某官懿徳逺聞芳猷夙茂玈弓白羽妙絶於等倫玉
帳絳宫精通於機㑹佇奉戎昭之寄式彰勇冠之材六
轡方馳清談尚阻惟希冲養以副願懷
　　　問候尚書啟
近拜郵書仰通鈴閣遽承鈞誨實聳朝榮奬飾有加銘
藏罔喻恭以尚書浚明著徳寅亮成䂓四方于宣允叶
維周之詠萬邦為憲方歌受祉之詩佇正位於近司永
流徽於民表伏冀為國自愛副民具瞻某早荷重知誤
攀多士銜舊恩而莫報懷深頌以徒増棲倚之誠倍百
常品
　　　省副郎中啟
右某伏以三陽之律初宣式新庶彚一歳之端肇正爰
著前經恭惟某官妙味宅心懿文秉徳越丁復旦潔履
仕途計部贊規克謹牢籠之典丹墀詔爵即膺近密之
資方屬令辰諒延殊祉某夙叨齒記但積瞻依
　　　回雄州館使太保啟
屢馳丹懇仰凟清規遽捧報章實銘懿念伏惟某官書
忠甲令紀績太常已久肅於邊庭行入參於樞府方新
嵗律更順天和願頌之懷倍百常品
　　　免奉使啟
比膺使指徃奉歡盟選授至艱道塗差近况多侑幣實
濟空拳然念頃嵗先人沒於行陣春初母氏始棄孤遺
義不戴天難下單于之拜哀深陟屺忍聞禁佅之音車
府露章槐庭泣血王姬築館接仇之禮既嫌曽子回車
勝母之游遂輟荷兩宫之大庇載三事之昌言退安四
壁之貧如獲萬金之賜某官力持名教數奬孤寒屬商
利於摘山闕言心於奏記何圖驛置先墜書筠俯哀蹈
義之心不辱資忠之訓永唯佩服何但銘藏卑情不任
感咽依歸之至
　
　
　
　
　
　文莊集巻十七
欽定四庫全書
　文莊集巻十八　　　　　　宋　夏竦　撰
　　啟
　　　謝授知制誥啟
䝉恩特授前件官充職者紫微祕掖塵書命之司丹屏
儀曹叨奏疏之任尚兼載筆仍賛殊庭恩奨有加心顔
無措此葢某官蚤垂顔采曲借光儀是致鴻鈞誤甄微
物矧蓍龜先見嘗昭示於前期松栢後彫忽逺流於榮
問夫何後進辱此重知顧報遇而末由但銜恩而有素
區區之懇莫喻萬分
　　　謝起復授知制誥啟
伏奉制命前件官陳避不允者靡依茹痛瞻風木以隕
心圖舊延慈俾墨衰而從政未能毁滅惟竊震惶竊念
某本以諸生嘗階近侍如絃謬直伺兎甚愚爰六剖於
銅符遽九遷於圭籥采蘭就飬觧綬而靡遑陟屺銜哀
號天而㒺續式遵治命歸葬近畿宅兆未安柸圈如此
豈謂誤傳詔版許復故棲三嵗免懐乞終于喪紀兩宫
愛下莫寢于徽章強整殘軀再司舊物此盖某官薦延
有素保宥特深致兹放浪之蹤薦㳺清切之禁懐鈆乆
廢但重學於畫脂弄杼非工敢更言于織素唯期盡瘁
少謝生成卑情不任感媿哀咽之至
　　　謝某官啟
祗荷寵光不任榮懼伏念某器能無算材識非竒幸際
㑹于昌辰亟忝塵扵近列徒更寄任莫著聲猷竊位樞
庭詎彌綸於宻命偹貟鼎席莫寅亮於大謨此者伏遇
國家欽奉真㳺誕均蕃錫加勲臣之美號進公府之崇
資兼益户封愈隆命數循涯多媿敢忘周任之言昧進
誠難亟效范宣之讓雖削章之繼上顧出綍之已行但
知受以周章固退思而愐墨此葢某官因承清宴曲借
餘輝致此庸虚荐塵優渥敢不盡瘁事國少逃濡咮之
譏夙夜在公更竭負山之力感銘之至不任下懐
　　　謝大王啟
叨膺恩制載錫徽章祗受以還兢惶靡措伏念某遭逢
運㑹忝冐官常自膺圖任之私莫著謨明之效昨者國
家欽承真御逖諭鴻源範肖象以惟寅建殊庭而有翼
豈謂具臣之幸特膺置使之榮仍益爰田尤彰異數顧
滿盈而是懼實避讓而靡諧叨據踰深周章㒺踰此葢
大王嘗因宻侍夙借公言致曲荷于寵靈惟仰銜于殊
造永言媿佩但切丹𠂻
　　　南京到任謝二府啟
仰承奨擢伏積兢榮竊念某本實庸人妄干榮進早縁
誤寵亦玷近司上頼保全獲均勞逸一昨東秦閔雨下
户將飢猥奉詔函就分使竹殊昧敉寧之理莫寛旰昃
之憂事雖欲於防虞言或多於過切當朝廷責實之際
固巖廊精汰之辰襆被自隨屏居是分豈謂伏遇某官
俯矜舊物深屈至公仰賛恩章俾釐留府典銅魚之宫
鑰合銀兔之軍符周微子之封圻漢鄼侯之寄任載惟騫
短曷副坯陶惟更勵於駑材用少醻於元化感慚刻著
倍百常鈞
　　　永興謝二府啟
出自坯陶伏深感戀竊念某人品駑下世胄孤平繼典
九城薦更三紀無一毫之可録悵十駕之空勞嚮者召
自别都俾司㑹府服勤徒切析利非精矧從視事之辰
便主摘山之議逮成奏格幾汗簡書爰以細札垂文陽
郊錯事泰壇備物方畏瘝官齋幄還衡甫寧悸魄攝須
稍逸垂翅将安彌仰恃於哀矜冀且參於下吏豈謂伏
遇某官因陪漏刻誤憶姓名議四鄙之羽書按東曹之
邉𤨏㧞於端右付以戎昭六纛啟行光華籍甚萬錢賦
禄訾計差温中外誚其何功文武譏其不次載惟求舊
深累至公敢不更勵忠䂓上醻元化滅烽未日既耻於
家為數級有時或期於天幸指玉關而非逺瞻鉉府以
方遥媿荷依投萬倍倫等
　　　授宣徽使謝二府啟
右某䝉恩特授前件官者元化均分近司進拜殆非功
次有誤寵章伏念某偶以孤生謬縁薄技攀仕塗者四
十載竊民政者十五城而况兼護将屯悵絶弦之未逐
創圖羌事慚唾掌以難裁猥陞四貴之華頗玷十連之
長人譏多幸自訟何勞此葢伏遇某官登翼大猷矜嗟
舊物量衆恩於邉𤨏較前職於省闈昭衡石之至平灑
霖雨之餘潤萬金屢費適寛責帥之文十使兼加方切
摧兇之效敢不益張睛膽更厲偏禆庶集羣勞仰醻坯
冶
　　　永興再任謝二府啟
右某䝉恩授前件職并知永興軍府到任上訖出自坯
陶伏增感懼竊念某頃嘗佔畢素不知兵特假幢麾比
長關中之戍親臨矢石俄為隴上之行徒肄業於蟠矛
㒺追功於横草猥荷向隅之愍猶書守塞之勞箕潁奥
區方膺於外徙河潼右壤亟復於故棲實總攝於百城
且并獲於諸道金印駢組盡兼數使之名玉帳建牙爰
當上将之任倚辦尤重堪副誠難此盖伏遇某官登翼
皇猷布昭元化圖殪目中之敵先増閫外之權首念樸
忠驟加寵數既騰譏於帥賤将責效于功除敢不祇慎
戎昭恪遵廟畧武暢西海儻横厲之有成生入玉關固
哀憐之是望永言報塞敢惮勤劬
　　　并州謝二府啟
右某䝉恩(原本/闕)西陲用武寸效曾無北道乏人僉謀猥
及負責斯重戴恩則深咽喉要衝股肱舊地旁連馬邑
直控鴈門周宣中興兹嘗薄伐漢武懐逺此焉觀兵屹
然形勝之區紛爾轉鬭之地思得良士倚為大藩某素
無兼才暗於臨事精誠内耗齒髪乆衰上馬據鞍雖自
矜於矍爍登車攬轡尚有志於澄清然念孤蹇多艱功
名難偶事方創置謗輙隨生孤根易揺衆口難辨指嘗
戾臂志不酬心尚頼丹扆至明黄閤垂庇曲蔵㾗殿勤
賜保全勉䇿暮年俾圖後效孟明屢辱定収三戰之功
孫臏何堪終期萬弩之發
　　　回謝二府啟
幸㑹昌辰誤塵近列仰荷同寅之徳唯增有靦之慙豈
謂鈞慈曲記生日俯垂榮誨形厚意以居多仰佩殊私
鏤丹誠而増切所貽盛禮焉敢克當
　　　涇州謝二府啟
仰戴坯鎔實難堪副伏念某本由寒進妄齒清流三品
崇髙屢更於都座十城㒺飬遽剖於軍符未嘗練逹兵
鈐習知戎警猥奉臨涇之役敢辭負羽之行漢惟六郡
之雄唐兼四鎮之重宜得飛將倚為長城豈謂伏遇某
官登翼大猷斟酌元化曲矜嗟於舊物特選補於邉屯
仍加置於使聯俾專司於武旅望巖塗而馳戀撫駢組
以知榮懼上累於甄陞益俯加於䇿勵兼程赴治周覽
根心顧樓雉之未完且租更之甚闕㷭烟在望固當西
鄙之咽喉營璧空存無復北庭之組練願更寛於轡䇿
庶漸葺於封陲愧荷依投倍百倫等
　　　謝魏閤使啟
伏以太尉先令公維嵩宅粹間氣凝祥媯汭降嬪極三
朝之眷待台槐襲慶陟四近之尊崇功在旂常政傳謡
頌仰圖英烈允屬鴻儒豈謂某官特示哀誠見求鄙製
雖早承知奨備熟於音徽而載罄庸虛莫周於事實緝
粹音而僅就鏤翠琬以為慚敢冀仁明過垂恕察兢灼
之至不任下情謹齋沐譔成先令公墓誌銘一首隨状
呈納
　　　謝叅政啟
昨以總司帑蔵謬纂綱條洎叅校於權衡竊審詳於鈞
石豈謂鴻私曲被優詔薦頒将並刻於堅珉庶永傳於
内府恭以某官豐規冠世明識過人幸乆荷扵殊私遂
仰塵扵英聼遽示緘封之禮載形奨與之辭况近列之
至崇辱前銜之過重但銘蔵之增切顧當捧以尤難悚
惕之誠倍百倫品
　　　謝西京尚書啟
伏以尚書懿文雅正妙識融明避中鉉之鈞衡奉西都
之筦籥惟保釐之允廸固樂只之攸宜方企斾旍遽承
簡翰玉音無斁式慰於深心鼎席薦陞佇光於善頌傾
思銘佩文不盡言
　　　回大王啟
幸鍾運㑹誤玷台衡属當生育之期方積劬勞之感猥
䝉鈞念曲示誨函仰承仁厚之私俯集媿銘之素所頒
盛禮安敢克當
　　　上親王啟
某啟幸㑹熈明叨塵機近揣分深慚於昧進依仁實頼
於同寅式當生育之期方積劬勞之感敢期鈞造特賜
榮緘荷眷與以尤深積銘蔵而莫喻所貽厚禮焉敢克
當
　　　謝樞宻相公生辰啟
本以非才幸逢嘉㑹莫著謨明之效但貽昧進之譏豈
謂鈞慈俯記生日䧏緘縢之榮問示筐篚之厚儀載揣
庸㣲固難克受感銘之至不任下情
　　　謝宰臣恵食物啟
伏奉殊恩俯頒異味仰惟顧録葢不遑寧伏念某胄緒
寒微學識䝉闇無近親可以仰給無先疇可以躬耕幸
依頼於門闌得叨塵於宫序西崑抱槧遽獲於依仁東
閣食魚仍容於庇族曾無鳴盜之淺術徒恃簪履之舊
恩時奉光儀特恵顔色掩愚陋之累聳殊尤之觀復念
食貧深矜分薄屢垂賑濟俾育孤遺當雨雪之既零知
藜藿之不給載形軫䘏輟賜饍羞食五侯之鯖無慚上
客持左手之蠏寧媿昔賢顧舉族以分甘念何門而展
効心同白水期誓節以無渝命等鴻毛冀疇恩而有所
退量徼忝唯切戰兢
　　　回學士啟
逺承尺牘兼示青編究作者之楷模振古人之風烈况
斯文方盛公議有歸佇膺前席之求幸息沉僚之歎感
銘所至願頌良多
　　　回謝學士啟
伏審光奉茂恩榮膺寵數㐲惟某官豐規茂粹雅度淹
通龜紫傳家允叶芝蘭之譽縑緗𨽻志克彰黼藻之文
而自射鵠飛英銜標擅譽遽升榮於匠署仍關掌於郡
條大宣五袴之謡爰上三年之計果試言於宰府亟引
籍於朝閨石室討論閲緹油之袐邃蘭臺著譔飃茜綬
之光華彌著清徽允符公議某正深慰懌忽奉緘縢載
闚雅麗之辭唯積媿銘之素
　　　西京留臺謝少卿啟
向者令嗣還臺榮緘垂問屬常居於賜告遂乆闕於報
章延企清徽但深遐想近審蓬丘進秩示奨於耆儒梓
府分曹尚優於冲攝諒惟褒命彌聳髙風尚逺披承更
希遵愛
　　　回徐舍人啟
某聞太一三光之庭仰昭於天象内史八枋之法實掌
於王言聳禁近之榮階極斯文之盛選欽承茂徳允謂
當仁恭惟某官風格粹和識度彌逺懿行推於倫黨奥
學本乎宗師書觀縻賢盛有滯留之歎官曹率職累更
繁鞅之勤環望流聞淵𠂻妙簡亟試才於槐府俄錫命
於綸垣景祚增光有識交慶固将辭成楚寳體變漢風
斧藻凝猷鼔動中和之氣羽儀嚴侍翕彰竒異之能忝
預朋從忻聆進擢結綬甫陪於邇躅披縢遽沭於芳牋
恭窺辨麗之功益仰謙虛之羙其於佩服㒺罄敷宣
　　　漢東太守司封啟
某頓首頃嵗從荘穆靈駕嘗傾盖滎陽道中二十年矣
比者謫官江濵乆陪隣好過客翩翩未嘗不沐虚奨尋
屬使節東案淛水大門荒阡特䝉增殖松檟今已成林
其為恩舊若此而疊委公函遽兹相外豈以後進驕氣
未袪是将待小子於名利之交歟幸縁雅素改賜手誨
庶依仰之有地新荈已拜受訖還源觀文敢冀垂借今
附雲峯二器聊飲從者流暉電激塵事蠭午某限守半
章阻越宴坐不勝瞻望感戀之至
　　　集賢相公辭官啟
伏奉制恩併加命數載循忝冒實積兢惶伏念某性識
顓䝉聲稱淺昧幸遭逢於期㑹叨踐歴於官常遽塵樞
要之司亟豫台衡之任循名責實曾無致逺之能具位
妨賢深負食浮之媿此者伏遇國家欽承天命茂對僊
㳺昭積累之鴻源顯顧諟之景祐式均大慶首及近司
進執璧之崇階正躍池之峻秩仍益爰田之賦兼增真
食之封受寵若驚顧何功而可報知止不殆将昧進以
尤難已瀝寸誠䖍通勅奏願寢既行之命庶寛若厲之
憂伏望某官俯諒曲衷特矜非據因従容於晝接為啟
迪於昌言儻罷命書永銜恩造
　　　東樞太尉相公辭官上大王啟
伏奉制恩併加命數揣循非據啟處不遑伏念某器識
甚微聲猷素昧遭逢朝㑹忝冒官常踐清切之司固慚
於潤色奉彌綸之議莫効於将明薦膺加等之恩亟列
秉鈞之任雖思退食益媿妨賢此者伏遇國家至徳符
通真逰昭假茂對式均於純錫誕敷首被於寵光進掌
武之崇資益褒功之懿號仍加井賦兼益真封雖堂陛
於務隆示褒優而過分顧斗筲而易滿懼顛躋以貽憂
已恭拜於囊封乞追還於詔命伏望大王俯矜短拙用
軫怔忪因入覲於凝嚴為特伸於敷奏儻諧誠請永荷
恩私
　　　僕射相公辭官啟
大慶方均鴻恩曲被省循非據啟處無從伏念某器識
顓䝉聲猷淺昧從政乏靖恭之譽代言無雅奥之辭徒
以幸㑹休明誤膺眷奨亟正台衡之任薦塵揆路之資
維石巖巖莫允具瞻之望代檀坎坎甚貽素食之譏此
者伏遇國家道化休明聖風醇暢感真㳺之報降諭仙
緒之綿長欽修茂對之儀誕受聿懐之福式覃異渥首
及近司𤨏闥分曹荷寵章之至重琳宫置使奉明命以
惟新仍加數於爰田兼益封於真食踰涯既極昧進誠
難苟竊禄以無厭必曠官而負媿已陳奏牘願寢出綸
伏望某官曲諒庸虚深矜悃愊因入趨於三接垂特逹
於一言冀收渙汗之恩用息怔忪之懇
　　　辭官上大王相公啟
固避恩私未俞誠請省循過分隕越無從伏念某本以
遭逢獲諧幾近戌亭徹警曾微借箸之勤武帳承顔空
備彯纓之列毎奉承於成算動遵守於舊章但敦臣子
之常規無益朝廷之大政嵗月滋乆尸素居多深懐昧
進之憂将避妨賢之路豈謂寵靈薦降命數尤崇令備
職於彌綸復正名於宥宻揣躬内訟懼貽覆餗之虞瀝
懇露章願寢出綸之命葵心雖切天聴未廻已再凟於
凝嚴期特收於渙汗佇聞得請用息端憂伏望某官特
諒曲𠂻俯矜非據因奉清閒之宴為陳特逹之言儻罷
近恩永銜殊造
　　　僕射相公謝授官啟
降成命於慶霄靡容辭避集殊榮於𤨏質但切兢惶伏
念某幸㑹聖明叨承天寵乏胡廣中庸之譽昧孔光周
慎之規四海同文莫借籌扵武帳萬錢受俸徒充位於
巖廊此者伏遇國家欽奉真游誕昭仙緒式均茂渥首
及具臣進秩黄樞寔正秉鈞之任列司恭館肇膺置使
之榮復加數於爰田仍益封於真實寵章彌峻輿議謂
何深媿曠虛之質獲叨進陟之榮感愧彌增敷叙奚悉
　
　
　
　
　
　
　
　
　
　
　
　
　文莊集巻十八
欽定四庫全書
　文莊集巻十九　　　　　　宋　夏竦　撰
　　書
　　　上廵撫使裴司封書
右伏以國家幅員億萬廢古封建州縣之治責在庶官
用一賢則數十百里有受其賜者用一不肖則數千萬
屋有當其暴者故朝廷年間屢下詔書切責所在長吏
察舉良士而吏道益雜賢者益寡不肖者愈衆其故何
哉蓋薦舉之官罔思沮勸事有驅走暴露艱險刓弊無
功而多過者非清苦勤謹則不用也事有宴安温潤平
易整葺無咎而多譽者非親舊暱幸則不用也皆謂公
舉受賞不若私舉受罰故舉制益艱而舉状益謬情害
於道可勝紀哉使忠信者惕惕自晦什處伍列但以道
俟人人不知則俟他人他人不知則復俟他人終不敢
以心腹肝膽從人以求知也浙江東西地長千里亦有
退伏兢慄茹蔬飲水以待人者待之不得則復待之復
待之不得則有中夜而起望象魏而北嘆思得賢使者
觀省南夏按察良苦無何精誠所感隂陽有開果遇執
事擁傳東下諭朝廷之意勞問髙年疎决囚繫士之有
所待者皆歌忭相慶如早穎焦枯而甘雨垂降誠以執
事豁逹正直蹇諤剛毅為國家諌諍之冠冕為蒼生號
訴之梯石終不忍使可以鎔鑄翦拂者沉滯於下位然
則執事慰千耆夀不如退一貪殘減萬笞杖不如進一
賢才貪殘退則民不待慰而自安矣賢才進則刑不待
減而自省矣貪退賢進民安刑省則執事之功可與太
平無為者相上下豈當與錢榖鹽鐵之官較輕重哉某
丹陽一掌版籍吏耳自㓜及長聞執事之風恨不能執
羈靮於門下以滿夙昔之願今執事揄揚明天子之徳
慰勞吴㑹之民故敢竭思慮冐罪憲少布腹心於左右
惟執事者裁念之若令諸有待者不復於他人則某之
區區百世幸甚某再拜
　　　兩浙運使姚鉉書
伏以國家之制内外分職内則中書以發號令樞宻以
掌兵政三司以計國用外則輸運之司使領方面其職
有六其政有五糾姦慝明簡稽察利害平筦𣙜通商賈
重廢置之謂六職舉賢使能報功䘏刑愛民之謂五政
六職修則國必豐其財五政舉則官皆稱其職豐財則
無重斂稱職則無弊事然則六職之要在乎糾姦慝五
政之大在乎舉賢能何則若執事之麾下地長千餘里
官不啻數十百員人心如面罔或純一貪夫狥利皆曰
上官煩劇不暇按省故安於懈惰嗜於賕賂以凂執事
果知而罪之則為惡者沮矣亷吏砥節皆曰上官明允
有能必舉故服於勤恪甘於氷蘗以待執事執事果知
而賞之則為善者勸矣然則多糾惡不如多舉賢傳曰
禹稱善人不善逺矣其是之謂歟故某之有待於執事
也非一朝一夕矣某本無他材癖嗜儒學雖不得經指
而頗知戒訓居貧而固其節臨事而専其守勾乙案籍
之暇則伏讀先王之書日飯寒蔬數十本若牲牢水陸
之味而又侑之以鐘鼓嵗服敗綈數千縷若衣文繡紈
綺之裳而又映之以珩珮非不知富貴之可恱貧賤之
可厭也蓋富而憂不若貧而樂者也嘗念事父之日食
飫饘藿衣繒厚絮無何近丁家禍墮於徒勞縣官日給
斗粟數十百錢同爨十餘口嗸嗸然皆有菜色必貨什
器質衣衾而後充其費窮如是困如是誓不忍學穿窬
之盜蠧耗蒼生而苟且衣食雖清白之吏忠信之民以
心許我而時命艱蹇終鮮知已昨以道干少卿陳公公
以一言譽之而未深省也退而度生成之地無出執事
之門何則某為童之年嘗聞執事豁逹正直提斡吾道
暨今處麾下復太聞執事薦㧞良士盡公無私夙夜繄
繄然恨不能負綏執鞭以遂欣慕之心今少卿有鄱陽
之命而執事按行常潤某之區區如熱得濯但恨偶縈
負薪之疾不能興不及稽首衡鑑之下仰千題品之主
豈天復未開某以明公知之乎願執事哀䘏窮滯聴察
言行若矜其㢘慎擢於行伍必能恪居官次守死善道
不敢貪慢以累明徳若念其愚直舉之諌科必能待詔
公車對揚王庭不敢佞媚以辱通鑒詩云惟其有之是
以似之書云舉能其官惟爾之能是則善有所在公其
捨諸惟昊天皦日知我之不欺於執事也矣惟執事辨
而明之若執事聽之以為是誠幸矣若不聽之以為非
亦幸矣是與非窮與逹皆取必執事願執事不惜一言
而裁之於戱日月逝矣功名未立文以足言頗至狂直
　　　上知潤州陳麗天書
伏以外諸侯之重二千石之貴唱首太平必舉賢雋夫
良樂之廏乗黄伏皁工倕之室楩楠在御豈有賢太守
之庭而無良士蓋知與不知爾伏念某四嵗結髪從師
執鉛槧者十五餘載矣去年再踐場屋薦名天府方將
交闢春闈鼓行文陣屬邉陣多事簡書蠭午遣宰輔折
衝河朔先人奉辟請之命供傳遽之職發兵間道䧟於
戎事帝用追念行加等之贈舉嗣襲之典命於柴毁之
際固讓不聽外廷有補以縣吏夙心素業堙鬱無訴今
者豈謂遭遇執事縂秉部政威望隆峻銓度人物哀䘏
孤㓜故敢以片言薄技深自媒薦所望執事近觀厥言
逺察其行蕭艾之畹可擇蘭菊鳧鷖之渚亦有鴻鵠勿
謂冗官而非秀孝詩云惟其有之是以似之書云知人
則哲傳曰舉爾所知禮稱推賢而進逹之易謂㧞茅連
茹故文子之舉管庫趙孟之出淹滯善有所在人其舍
諸然某之所望不敢逮此但覬執事鑒其好學少廻恵
顧使他人無庸賤之謗公府减奴𨽻之責令勾乙之暇
得和鉛弄翰薦舉之際許解官就試必能昻首掉尾自
求騰踔上以副先人之心下以遂為儒之志遂得待問
都堂揚㩁今古射䇿紫墀條對急政將不在他人之後
以辱公舉語其報效則有先王仁義之道在惟下執事
者裁之
　　　上開封府亷獻書
伏以國家因襲唐制小宗伯嵗貢多士率以至公之器
裁為慎選之具而尚士流私議泥而不通身處孤寒則
望權門而怨豪族名籍禮部則陵後生而幸青紫故賢能
之書未上而毁訾之言已滿殊不問其藝如何耳某以
為銀黄之族不無材智金玉之室亦有忠信夫以乗黄
越國豈待十駕而邁逄䝉射鵠何須再發而中是以林
居野處不足以自賢三應五上不足以自貴惟善之所
在爾但孤進有材則居豪右之上鼎族多藝則冠士流
之首又何待畧踐場屋多歴年所而後預等甲英傑者
哉故某居寒賤未甞怨肩雋造未甞憂誠以公道有所
屬也今伏遇執事斡張斯文採擷英特豈敢自昧黙而
不言伏念某四嵗從師讀書七嵗學詩九嵗學賦十有
一而學文柰何天陋其辭不能脱頴而出今年甫冠帶
方敢抱所有冐鄉舉苟執事照之以龜鑑量之以公器
哀其説右其技得致師文陣賈其餘勇輝煥士林飛躍
亨衢則執事之恵非止謂生死而肉骨於戱以先王仁
義之道取我者我當以先王仁義之道報之豈敢引蛇
雀故事飾為虚言惟執事者裁察之
　　　上晁逈舍人書
伏以先王知文之可以守天下士之可以司文徳故擇
聰明方正之臣居左右侍從之列思得薦進以廣儒雅
然則旒冕之側賢者不敢自私其禄皆欲顯忠良㧞沉
滯以自效故君明臣忠而後良士大夫進焉帝宋龍興
奄有萬國禮樂之臣列於王庭而陞文章之職居顧問
之地十而有一猶比肩也邇者執事歩臺閣蔚有令譽
帝用明試擢居近臣斯文載光逺近交慶孤寒之士皆
離蔬釋蹻翕然有膏粱之望誠以皇上之明執事之忠
千載一時不可失也伏念某生長閭巷結髪事師抱六
經知談仁義執刀筆知為紀述先哲之行從政之事雖
失其具體而得其枝𣲖其如恓恓京輦間困於塵埃公
卿門闥峻如天梯而不可履物不終否有時而泰果遇
執事不有清貴恵顧寒賤賜見於清閒之際而勉其勞
苦固非敢徼一面之福幸失得之舉但念服鄒魯之訓
累嵗月之功不敢自賢以妄進不敢自愚以自退伏冀
執事平權衡以𣙜其輕重開龜䇿以决其疑貳設鍼石
以導其聾瞽使迷途無長往之歎苦學無虚費之勞傳
曰朝聞道夕死可矣蹤跡如是勤拙如是惟明公裁之
　　　答杜侍郎書
月日具官夏某齋祓再拜復書于某官某跪啓温教數
四成誦仰銜意愛至感至慰某資性婞很門緒單孑零
丁士途孤苦萬狀恭惟髙明素所諒悉不圖蟲篆之伎
猥當斧鉞之選戎畧方警理不可辭竭忠盡愚深自䇿
勵豈意天幸有二成於鉅賢内手捫心何階至此也哉
秦川舊都土風豪侈氣勢相髙禮義㡬廢腐儒淺識以
為漢唐遺老衣冠舊俗可以三代徳教化之過客貽􁀙
以迂闊相笑小人詆訾或浸滛上聞前史所謂隣城嗤
其不能也而執事力庇其非稱以為是鑠金積羽言下
頓消此天幸之一也黨項餘蘖跳梁徼外宿舊亡沒靡
所咨度加以罷輭無他智術但憶黄巻中一兩事若武
安之守鴈門謹𤇺火明斥堠饗士習射數嵗不亡失終
然破虜羊祜鎮峴南各保分界無求細益陸抗以為彼
専為善此専為暴是不戰而自服也終亦平吴心頗慕
之以逐麋之犬尚不顧兎豈有將王師而循小利以一
華人易一黨項者哉是欲堅壁清野以須逺畧不求目
前首級之效前之所謂邉兵皆以為怯者也而執事獨
䕶其短飾以威名衆言十七衆譽隨之此天幸之二也
矧五原塞外地平道闊自古西戎入冦之路臨涇孤壘
去大虫巉止八十里無梟將勁兵控扼衝要而賊騎逺
去髙奴山谷纚屬地險兵厚謀臣猛將併在一城而逆
黨窺之無他但勇其難而忽其易謂非材者不能輕重
於敵不足顧也其於謹備西北敢不夙夜竭節以奉明
戒延安之警沿邉將佐皆被朝㫖秣馬厲兵分壓賊境
以為聲援旋聞賊騎遁去皆如明識之所前料也所恨
者未能縳致戎首戮之藁街草壯麥黄尚煩廟筭飛芻
輓榖重擾邉民夢寤傍徨未知攸濟又念本出寒緒不
逹人事但謂學古入官以為得計焉知以書御馬為世
所嗤獨明公信之憐之豈孔門之道果不負於後人耶
何鉅賢之眷眷若此乎東望旌棨無任瞻依感戀之至
不宣某齋祓再拜
　
　
　
　
　
　
　
　
　
　
　
　
　文莊集巻十九
欽定四庫全書
　文莊集巻二十　　　　　　宋　夏竦　撰
　　論
　　　定四時别九州聖功孰大論
先王之有天下也仰觀乎天俯察乎地天以四時為佐
故厯候不得不正也地以九州為紀故疆理不得不别
也昔在帝堯稽法天象申命羲和期三百有六旬有六
日以閏月定四時成嵗暨禹乗四載分别九州隨山刋
木洪水無害然皆上古帝王之聖功而有區别焉夫聖
人經始萬邦勞心百度皆欲先天時而後地道也三皇
之季盛徳廣大陶唐氏慮天時之不順正朔之不叙節
候之失度日星之失次厯算之失數人民之失所乃命
四岳欽若上天厯象日月星辰敬授人時所以明天道
也洪水襄陵羣生昏墊夏后氏疏鑿山川流導四瀆分
田壤之等降定貢賦之隆殺桑土既蠺生民粒食所以
正地道也夫天時正則霜雪風雨於是乎可信上下經
紀於是乎可象芒甲羽毛於是乎茂育政令教化於是
乎可期故辰弗集其房而夏君征其畔官火猶西流而
仲尼罪其司厯葢百王之大典上古之彞訓也然則定
四時成嵗何先乎閏餘説者曰周天三百六十有五度
四分度之一以三百六十日為一嵗餘六日三十日為
月月行疾又嵗餘小盡六日故五年再閏以定四時之
氣也夫地道别則播種耘藝於是乎有常賦役職貢於
是乎有典原隰墳衍於是乎定位昆蟲魚鼈於是乎有
宅然則平水土何先乎九州説者曰州者疇也言疇其
土而分别之也葢閏餘不正則厯象不叙厯象不叙則
天紀擾矣田疇不分則貢賦不至貢賦不至則人事廢
矣傳曰太上立徳其次立功堯之道定四時而修天紀
立徳者也禹之道别地利而正人事立功者也功徳之
際固不同矣
　　　九功九法為國何先論
夫有國家者稽攷往制裁為政術故彞倫攸叙萬事允
治經緯不紊於繁上下皆厎于道然則以典故為政者
其大有二有九功焉書曰水火金木土榖正徳利用厚
生是也有九法焉周禮曰制畿封國設儀辯位進賢興
功建牧立監制軍詰禁施貢分職簡稽鄉民均守平則
比小事大是也然則致治之本何從而先昔八世之君
不相沿襲帝者有帝道而御天下王者有王道而御天
下帝道廣而大其制也簡故其民從之而不咈王道明
而正其制也宻故其民從之而不違當其陳九功于舜
禹之世其言要而其用也普其帝制之餘乎正九法于
姬周之始其言辯而其用也周其王制之餘乎夫萬物
非五材不用故九疇以五行為首民非五穀不食故八政
以食為先不正徳則教化不逹故書云徳惟善政不利
用則民事不濟故易曰日用不知不厚生則國計不豐
故書曰民惟邦本由是善為國者修五材而民用足矣
貴榖而民食豐矣正徳而天下之心服矣利用而邦家
之用濟矣厚生而百貨之本逹矣故六府三事允治然
後可以制畿封以正其法辯儀位以節其事進賢才以
懲勸建牧守以司察詰軍禁以繩紏施職貢以制財簡
鄉民以施教均守則以結信正小大以表禮著為先聖
不刋之典垂為百王不易之道葢夫帝制者尚道徳者
也王制者尚法度者也先道徳而後法度則民懷之而
從上矣若去道徳而專任法度則四海之政官府之事
將有察而不勝者矣於戱臯陶周公之心可以知之矣
　　　舜無為禹勤事功徳孰優論
天生烝民立之司牧實曰天子天子必張官設吏布徳
行惠以懷萬民驅之四方上下惟其所從在其治一也
而其道固不可同矣三五之君其治之至其徳之盛際
天接地垂映列辟者皆曰舜禹則舜禹可以謂之盛徳
夫舜以無為而治天下禹以勤事而陟元后然則無為
勤事其有隆殺矣夫聖人功業既殊教化皆異其徳隆
者其功逸其徳殺者其功勞逸者合於造化而及於物
者也勞者滯於形器而立事者也故言事者勞逸之際
不可不察也夫無為者逸也何以逸能任人也聖人勞
於求賢逸於得士當有虞氏納于大麓遂陟帝位任四
岳以主内事任十二牧以秉外政任大禹垂益伯夷䕫
龍以平水土以典禮樂以掌山澤以治百工故可凝旒
垂纊而御遐邇當宁深拱而行教化徳與天道契乎淵
黙詩云不識不知順帝之則書云知人則哲能官人安
民則惠易曰垂衣裳而天下治其是之謂矣夫勤事者
勞也勞者何葢自任也聖人憂勤以圖治躬親以厎績
當夏后氏受帝之命乂厥水土乗四載而導江河别九
州而差貢賦任其桑土分其土冝聞啟之泣而不歸櫛
風沐雨而無倦授元圭而告成功以聲身而為律度故
能功著萬世濟于生民詩云弗躬弗親庶民弗信又云
小心翼翼其是之謂乎故聖賢之言舜也則稱其徳曰
無為而治者其舜乎又曰舜有五臣而天下治言禹則
稱其功曰盡力乎溝洫又曰微禹之功吾其為魚矣葢
徳者形而上者也功者形而下者也立徳立功之道其
殊久矣況禹受舜命而告厥成功乎
　　　曾參不列四科論
登四科者十人而巳徳行顔淵閔子騫冉伯牛仲弓言
語宰我子貢政事冉有季路文學子游子夏而曾參於
孔門為逹者也不預十哲之選其故何哉夫仲尼生周
之末立定哀之間斯文中微不絶如綫乃以仁義之道
行忠信之事攷其言行采其材智得是十子第為四科
以標儒雅之道其選葢至矣而參不列其間者念其道
有所未至矣試嘗論之曰孔氏四科之選皆有賢哲之
具體者哉非各言其一也賢者百行之先闕一不可顔
閔非獨以徳行選也游夏非獨以文學舉也宰賜非獨
以言語稱也冉季非獨以政事擇也葢有五常之具徳
而後列其所尤至者哉故徳行者豈無政事政事者豈
無言語言語者豈無文學斯互舉所長之言也而曾子
惟以孝行著聞不能具得能者之體但行其一端故所
以不列於十哲者也若孟子所謂伯夷叔齊聖人之清
者也言夷齊不食周粟采薇首陽葢得聖人之一清徳
耳蹈道則未也由是觀之則參之事夫子學其道推其
心但得聖人之一孝徳耳言其材則未也或曰參也孝何
以非賢哲夫十子者有四科之徳豈無孝乎葢孝在其
中矣三千之罪莫大於不孝仲尼之門英賢之選而薄
於孝行聖人之心何以言哉或曰孝者百行之先居在
四科之上夫孝養之道誠為至性然莫逾於徳行故仲
尼嘗曰孝哉閔子騫而居徳行之科葢孝者無以逾於
徳也是則有其徳然後列在其間而參之孝一介之孝
也仲尼嘗曰參也魯故為之説天子諸侯之孝以治邦
國以及百姓以廣其志
　　　開封府試三正循環宜用何道論
先王應天祚敷政令厯象為貴因損為重故春秋之義
正月居王之下示正朔自王者出也當帝道標季王化
資始夏商周之君代王寅丑子之正攸斁夏后氏憂勤
而治溝洫禪讓而陟帝位以大簇為正蔟者湊也萬物
湊地而生陽徳之盛者也其色尚青其樂大夏祭禮尚
氣牲用驪駒商放桀而取神器慚徳而朝萬國以大吕
為正吕者助陽宣氣盛徳之中者也其色尚白其樂大
濩祭求諸陽時用日中周伐紂而王天下戎衣而威逺
邇以黄鐘為正鐘者種也律吕施種而出盛徳之初者
也其色尚赤其樂大武禮貴兼用牲取騂牲於戯商循
于夏不敢居盛而處中周循于商不敢處中而履初故
觀之正則其道可知也仲尼曰行夏之時又曰吾欲觀
夏道是故之杞而不足徴也吾得夏時焉蓋知夏之律
厯四氣可以平分也三代之季秦以十月為正漢初因
其弊而終革之太初巳降率以夏正為定典夫陽生于
子大人道長羣隂尚壯天地閉塞若政教立而未布文
章施而未煥陽漸于丑其氣欲勝宇宙凝沍庶物猶蟄
若刑政孚而未逹化育至而未成陽發于寅其道大振
草木甲拆土膏脉起萬物喜其嘉㑹隂徳伏其摧剥若
道徳之教未畢禮樂之文皆至易所謂聖人作而萬物
覩之時也吁政有大小徳有盛衰三王不可以共議三
正不可以同道當循環而後知其政徳焉故史遷曰三
王之政如循環窮則反本國家革五代之弊繼隋唐之
基謂湯政多慚周業孔武恐不足以表仁義之化宜乎
用夏道躋禹徳所以同時令齊閏餘節春夏之和正厯
候之始使告正朔于天下而民知其盛徳焉君子曰邦
有道雖商周之正可也邦無道用夏正將無補
　　　曹參守職論
漢曹參自齊入相飲酒繼日惠帝讓之參謝曰陛下自
察神武孰與髙皇帝上曰朕安敢望先帝觀臣孰與蕭
何上曰似不及也參曰陛下之言是也且皇帝與蕭何
定天下具法令陛下垂拱參等守職遵而勿失不亦可
乎吁君之不逮在賢雋致之則堯舜可也巳之不逮在
道徳進之則臯䕫可也況世革秦弊時在守文創業之
君則兵以詭勝事以時設有刑戮之威而無繩墨之制
髙皇帝承秦弊而起逺近響應數年之間平定四海暨
繼世之君則當守仁義循法度制禮樂易章服撫内外
明刑罰官賢材親宗族所以基太平而遵王道也傳所
謂王者必世而後仁故文武之政周公制之成王襁褓
而徳及三代豈成王之徳參於文武乎參上不能致君
下不能自彊況治民乎君則限以髙祖己則限以蕭何
而不知古聖賢有殊功異代者矣謂天下定而不可復
危法令具而不可復易我不擾則天下静我無事則天
下定嗚呼三城長安役衆百萬簡易之道邪降灾雨血
桃李冬花無為之應邪勿失之職復可在哉葢參祖尚
黄老飲酒不治憑託異説以致王室陵遲諸吕弄權實
參之自歟
　　　獄市為寄論
夫先王獄以定刑市以聚物刑必正其枉直物必辨其
良偽其來尚矣漢曹參起於獄吏執圭而侯以將校之材
迹黄老之弊政事之失必以寛晚嵗罷齊相屬後相曰
以獄市為寄慎勿擾焉相曰治無大於此乎參曰獄市
所以并容也今君擾之姦人安所容乎吁獄者鞫訊過
罪笞掠參至姦吏市法出入生死良民受辱引罪自誣
大獄一起寃者大半在乎察人情偽繩吏之深刻先王
以明慎用刑而不留獄禮曰悉其聰明致其忠愛以盡
之市者聚㑹民物貿遷有無貪賈縱欲翔貴時價憸民
幸利雜良以苦在乎節駔儈於末民戒巧詐於貪夫先
之以經制後之以教令周禮曰量度而成價質劑以結信
王制曰姦色亂正色五榖不時不鬻於市周孔二君子
制禮刋書㒺不盡聖人之道絶姦宄之路故姬旦滅商
紂誅管蔡而成康刑措四十餘年仲尼為中都宰市無
二價路不拾遺葢成之以亷耻防之以仁義衣食足而
民不争刑罰舉而民不犯也而參以獄市之大并容不
擾葢徳吏而殘人命惠姦而耗民財亂則可期治乎何
有後相之語欲知大體參不能以正君臣尊王室審號
令提綱紀之道語之反以亂政寄為後患夫漢接秦弊
化墳籍煨燼世無所聞而黄老之語在焉苟擇其善者
從之亦可以少禆政事而參乃入不由戸反道亂常得
非舊獄掾縱姦為豪暨處上位惡傷其徒憑托異説以
惑於世邪悲夫
　　　開東閤論
漢平津侯開東閤待賢當時諸儒亦有稱者近世以為
有急士之風美其事者多矣而或不知其意焉夫侯起
於徒步屢厯顯位而指陳兩端以惑時議棄背宿約以
阿上㫖外無别材飾之以詐至於覆布被飯脱粟故買
臣難其短汲黯訐其偽自知無功以速官謗故設東閤
假待賢之名以誘士大夫之譽夫待士者育其材觀其
能採其謀而行之擇其賢而進之故平原下士得毛遂
以安趙郭隗禮賓得樂毅而覇燕侯為相六年招待賢
儁而史籍所載由其門出者卒無一人豈漢併六國而
無賢乎當此之時匈奴㓂邊諸侯構怨侯未始定一計
以安之豈多士而無謀乎夫開閤而不能待士待士而
不能用與邱墟廐庫何異焉設使相天下者賢材在朝
則進之在野則升之豈開閤而後為賢哉於戱嚴助董
仲舒之徒賢人也侯而䧟之寧有進人之意邪葢善為
釣名任詐之術使後世美之惜哉
　　　不教吏職論
漢薛宣不教子惠以吏職漢書備之矣且曰吏道以法
令為師何可學也時人以為然夫國之大者君臣也家
之大者父子也君臣正則國政行父子正則家道成君
明而能教臣忠而能諫則國之正矣父慈而能訓子孝
而能争則家之正矣石碏教子以義方仲尼戒鯉以詩
禮韋賢授之以一經鄧禹專之以一藝後世稱之夫成童
不就師傅父之罪也況父而不教乎葢事莫大於學學
而後能其事銷金石者不累日揉曲木者不累月若教
子以一經之書三尺之法則不止於職也夫吏職者民
以寛猛吏以畏愛事以時變教以俗設府寺州縣郡國
天下雖大小異器而其政一也何謂不可學哉夫生而
知之則周公仲尼其人也自兹以降未有不學而成者
漢興則仲舒學春秋而建大議安國學尚書而為通材
君明學易而知變稚圭學詩而從政故制斷無失宰割
有宜厥功茂焉宣謂不可學者葢起於獄吏斗食之下
暴厯顯位不習經義何以語人哉嗚呼吏事不能言況
大道乎子不能教況生民乎故當宰天下之際官屬議
其煩碎天子淺其儒術六年無補於政事冝其放棄焉
　　　李德裕非進士論
唐文宗議貢舉曰子弟寒門但取實藝宰相李徳裕對
曰臣無名第不合言進士之非其祖尚浮華不根實藝
朝廷顯官須公卿子弟自小便習舉業日熟朝廷間事
臺閣儀範不教而自成寒士固不能習也夫治平之器
曰政布政之具曰文守文之基曰道行道之夫曰士士
之於政由左右手焉故有國之典先夫取士雖㳂革異
軌而同歸求聘之塗古者諸侯薦賢有三適之制射宫
選士觀五善之節姬周受命文物明􁁎羣吏獻賢能之
書登于天府樂正論造士之秀升於司馬進士之名立
矣禮賢之道廣矣暨六國行玉帛之聘兩漢立四科之
選魏晉或表薦而登仕齊梁或版辟而起家故孝亷明
經之科秀才茂才之舉限口限年之制射策待詔之選
損益無常而察言觀徳之規不妄設也李唐御統艱厥
制度立進士之科正名也行辭賦之選從時也而天下
之士誦詩書秉刀筆乗仁義之道而進朝廷闢塲屋詔
宗伯以方圓曲直而取名材大儒比比而有然詩賦之
制非古也古者國風雅之謂詩不歌而頌之謂賦暨三
季移統七雄黷武大道既隠正音去矣故少卿五字以
叙别鄒孟四言以述祖陸謝勵鋒於晉宋任范治榮於
齊梁詩之體失矣頌刺之義微焉若孫卿暢幽惻之意
屈宋起迂誕之説相如閎衍以前導揚雄淫麗而後殿
賦之體隳矣規諷之㫖衰焉唐興文流愈甚前失執彫
飾為規矩正麗偶為繩墨詩則協聲而合律賦則限韻
而拘字燦然清才而不復質矣譬諸栢梁永明體猶若
秦漢之於唐虞也故徳裕許其浮華則可矣至於言朝
廷顯官須公卿子弟斯言之玷無乃甚歟夫諸侯襲封
功臣繼絶須子弟奉祭祀而爵及世也若其靡恃門閥
之貴屈身士大夫之間講習仁義延揖時譽有緇衣之
美成作述之志雖寒士之賢弗可加也若其尚輕肥之
飾馳逐豪俠之伍以奢僣自大意氣相爍不知衣食之
出而忘弓裘之業雖將相之世不可任也哀哉堂構之
業多墜嗣興之賢甚寡若子弟不教而成則堯之丹朱
舜之商均皆可君天下也況父母之聖非教不行也國
之治非目不熟也臣之良非師保之無功也何教之而
不成目熟而不知保傅而無補哉葢上智下愚之不移
也故楊興説於史髙毋薦乳母子弟王吉疾其驕騖請
除任子之令則知子弟之才非專任之器也詩曰其父
析薪其子不克負荷書曰世禄之家鮮克由禮況朝廷
崇爵豐祿設官分職治亂之道不在它而在賢愚也子
弟寒士賢治愚亂其一揆也然則子弟以嗣䕃而受祿
士以厯試而頒爵厯試之下黜陟章明故士之不肖者
鮮矣至如傳説胥靡而興湯吕望屠釣而王周管仲商
販而覇齊由余戎狄而强秦斯皆厯試諸難登將相之
任誠不讓於子弟也故舜湯不用三公九卿之世而舉
臯陶伊尹不仁者逺矣易曰賁于丘園書曰野無遺賢
則豈謂子弟邪若以寒士窘急衣食不能熟習徳業則
仲舒下帷倪寛帶經乃子弟耶若以寒士杜門閭巷不
識闕朝儀範則仲尼正魯國之雅頌叔孫定漢之儀制
亦子弟耶夫志士之學也終日不食終夜不寢將負周
孔之戈而舂楊墨之喉以聖君之道左之生民之心右
之誓銷漓薄之器於太平之爐故遑遑然急於行道也
雖九經之奥必獲仁義之旨載籍之廣必取禮樂之制
前言往行燦燦在目立於朝無慚色無愧辭也書曰學
古入官此之謂歟得士之道不其偉哉詩曰思皇多士
生此王國於戯宰制天下代天工也當改正朔易服色
制禮樂發號令革襲因損頤指而行何不合言之有苟
以選舉之制離失中道則以徳進以事舉以言揚擇善
而行斯可也苟謂辭賦非古則策以時務問以康濟非
五經不得以對非常道不得以言則經緯之術宏逹之
材見矣而徳裕以林甫餘烈陟位國相知簡賢附勢之
㫖無宰制補衮之徳而塲屋之下英傑間出縉紳之士
勲名相望欲騁材術專國政不可得矣故將隳貢舉以
杜賢路進子弟以崇私黨俾朝廷之人無能傑出巳右
故宣宗制曰委國史於愛壻之手寵祕文於弱子之身
洎參信書亦引親暱斯乃扼其咽喉而中其膏肓矣厥
有朱崖之貶以謝天下宜哉
　　議
　　　秦烏氏倮與朝請議
議曰王者賞不失功爵不墜典車服有等貴賤有别所以
賢者知勸而禮不踰閑也秦負戰覇之業竊乗帝王之
器下良民而右富商棄禮文而圖貨殖烏氏傫以繒綵
私遺戎王谷量牛馬令比封君而與朝請吁非三公九
卿之世無平邊富人之策徒以交市夷狄畜聚蕃育起
於商販之下而伍侯伯始無一命之重而參朝謁名器
兩失禮義交喪古者位以制賢禄以疇庸論道經邦以
被公衮積行累功以致侯服今兹澆漓淫而不典儒學
之道㒺敵貨賄之力將相之世靡及并兼之家雖天子
親傳組綬躬給廩食位不足以勸賢材矣古者朝以辨
等覲以頒制玉帛修䞇而後㑹等威有序而後見今用
非辟彛倫喪敗銀黄之貴而肩豢牧之夫明堂之下而
朝畜産之主雖闕廷日定冠冕嵗制輿服禮不足以别
貴賤矣使耕隴之民游手商賈衷竒珍之貨私匈奴之
人修六擾之業競刀錐之利滯貲以要君上累鏹而駕
公族翕然風從以競末作是則稼政不修蒔器不緝栖
畆之糧不暇穫吐絲之蠺不及飼卒有㓙札之變兵革
之急萬民嗸嗸金玉不以餬口六軍凍瘃牛馬不以挾
纊雖欲復農不可得也於戯惟名與器不可假人賞罰
自失沮勸則差故禮賜君子小人尚不同日葢慎之也
守國之器禮之為大去禮而行何以享國宜慎守之哉
　　　唐免宗人役議
議曰復徭役者地則兵火凋殘水旱沴疫行幸所經戸
籍新復人則鄉有善行家無兼丁者預焉斯有國者之
典法也李唐氏受命之二載詔天下宗人無徭役吁李
氏之姓伯陽之後周距隋季且千餘祀姓族滋蔓率十
三四焉既髙祖乗隋室之弊北起晉陽西圖函夏百姓
烏合以附成大業者非獨李氏也何黨之甚歟書曰一
人有慶兆民賴之又曰元后作民父母是則天下之親
皆親也天下之姓皆姓也若諸侯陪臣因王父之字以
為氏則天下之民以君為氏明矣而不姓之者不可一
也三皇之世則三皇之民也五帝之世則五帝之姓也
堯之民比屋可封非獨祁氏也紂之民比屋可誅非獨
子姓也禮曰不獨親其親不獨子其子書曰無黨無偏
王道平平傳曰君子不患寡而患不均斯焉之義何以
處之前所謂兵火而免者蘇其業也水旱而免者濟其
艱也行幸而免者醻其費也新復而免者寛其作也有
善行而免者勵修徳也無兼丁而免者俾養親也至於
同姓而免者餘不知其所利焉則天下豪猾之民將棄
巳氏而即李姓濶耕廣種而幸成其私行之不已則天
下之姓三分而二冒於李矣
　
　
　
　
　
　
　
　
　
　
　
　文莊集巻二十
欽定四庫全書
　文莊集巻二十一　　　　　宋　夏竦　撰
　　記
　　　重修潤州丹陽縣門樓記
縣門樓建鼓之所也號令之發始乎鐘鼓興居之期啓
閉之節由是乎達故其墉巋如其樓軒如冠㕔事旁屋
狀人之有冠冕若之何毁之今年夏初予視厥職憫夫
斯樓積有年所墻敗於左木隳其右風雨所陵埃壒所
侵官而弗省其誰治之乃役工百餘指伐木十餘本易
其數梁替其數楹塗其墉赭其欄取其壯而不取其宏
務其完而不務其華後負練塘前壓驛道山阜表其東
津梁續其右望之敞然有宫府之風登之廓然有小天
下之心使吾民如樓之完善政如樓之新則百里之間
可以無瘡痏矣後之為政者可不勉之哉
　　　賜杭州靈隠山景徳靈隠寺常住田記
㑹稽之西部吳郡之東境山之美者武林在焉晉咸和
初常有梵僧歎其峻極以為鷲峰别嶺飛至兹地由是
依山起刹名曰靈隠盖言靈山之隠於此也竒迹既彰
歴世增葺繚垣危磴叢楹鈎檻樓觀之華勢勝之美首
於餘杭善巧啓導之師若燈炬以相續精勤憤悱之士
譬雲霧而畢臻世有人焉其来尚矣國家同文區夏洎
聲葱雪五天飛錫四海浮盃訪道而來解裝相繼天聖
之間有衆七百每結趺聚飯應器如雲俱羅之施難充
維摩之化靡及爰有上首始議墾田迺獻像於東闕請
播種於南畆我尊號皇太后恩深外䕶心等大慈授諸
佛之記言布羣生之勝利威光所照物成金色慧力之
感地見寳嚴若夫平决萬㡬将明百志動遵法度慎守
典彞以為道釋名田禁於創置國之舊制豈敢廢焉然
吾保育嗣皇紹隆景業素依佛寳孚祐帝躬冀其萬夀
無疆百祥申錫在諸服玩予何愛焉乃賜直百萬市田
二十五畆以施之嵗輸舊賦天下之為公也永充净供
福田之無極也彼給孤施園非續命之要妙意設食無
宿飽之資若此因縁則為殊勝乘天時以稼穫絶水火
之虞治防庸以蓄泄靡旱潦之患地種盡墨而可窮此
功徳無窮恒沙皆寳而可盡此布施無盡諸菩薩僧觀
是田者應合釋迦如來以信心為種以精進耘鉏因田
以悟法諸大比邱受是食者應念香積如來以甘露為
味以大悲普熏因食而證道然而悟無所悟者正悟也
證無所證者真證也無離塵垢以染於净無求寂黙以
住於空三界不見於身心萬法本忘於封境舉足所之
皆是道塲適意而居莫非宴坐夫如是者始可以享斯
田施消此飯香報兩宫之慈恩續諸佛之慧命也哉臣
幸預譯場叨觀秘藏遐推往記切考兹山能仁出世千
載而神僧建寺七百載而聖人施田由是知山川龍象
抑有㝠數以待聖神乎奉命昭紀刻彼靈區皇太后右
序嗣君崇修妙果施夫疆畎教天下之至慈也皇帝尊
事母儀布宣聖愛勒於金石教天下之至孝也率土之
濱含生之品一切見聞得不踴躍於兹辰哉時天聖四
年嵗次析木仲夏望日謹記
　　　御書慈孝寺碑額記
慈孝寺成朝廷命史官頌故實將昭銘於金石永垂耀
於文象聖上穆清之暇熏袚以觀且曰先帝大猷太后
聖徳備在兹矣非天下之妙翰孰為竒麗之觀非朕躬
之親筆罔罄寅威之禮由是上自題額命翰林學士綬
書文百工相趨萬區載躍以為極帝王之能事敦恭愛
之大本英華聖域焜燿國經巍巍乎亘千古而不朽者
也皇太后歎嘉睿志濬發慈㫖申命史氏識諸碑陰臣
聞聖人因親嚴以教民故能感天地本文治以化下故
能緯風俗然則召至和之應成惟幾之務垂世烈而潤
皇業者必繇斯道洪惟上聖天縱多能厥初啓朱藩踐
震邸典學時敏博志大成及乎集丕統迪詒謀益復研
精書林垂思藝圃探七經之奥賾鑒百王之治亂非仁
義不圖於政非禮樂不訪於朝而又師臣勸講之餘碩
儒進讀之暇寶跗在御晝漏移刻秦峯之篆頡篇之楷
倒薤之妙拂素之工出自生知動超神品嘗以為開元
以降御題碑榜標桐柏以尊道揭麗正以崇儒未足以
移雅俗之風恢至要之體故是寺之建也飛白崇真之
額所以奉先猷攄永慕昭定陵之遺烈以繼文而教天
下也玉篆慈銘之首所以宣懿鑠闡慈訓尊長樂之美
業以愛親而訓四海也昔羲畫八卦以啓人文禹錫九
疇以贊皇極參之聖功偕為盛矣若乃翔翬結宇液金
填畫騰虬龍於螭首潤雲露於翠珉映調御之相光陰
詞臣之妙墨奎躔婉其鈎曲珠斗煥乎闌干固将太一
下觀百靈潛衞為億祀君臣之法昭兩宫孝愛之徳也
哉臣忝貳近樞荐拜嘉詔仰欽累盛之懿彌負重陳之
怯唯頌次典則勒諸左右云天聖六年八月朔日謹記
　　　青州州學後記
國家制天下肇有十八路京東首焉西起甸服東漸淮
海南畧洙泗北際河濮闗防之要控制之重城闉之大
室居之盛青復首焉建隆距明道繼政四十有二皆巖
廟勲舊臺閣材彦方重鎮俗嚴明馭下信孚惠洽吏端
刑清潤金石藹謡誦固亦多矣若恢教化之原崇學校
之美惟丞相太原公有焉天聖七載公委逺時柄來牧
故鄉以平章庶務之心斟酌元化之手裁量一郡豐功
懿蹟不容談矣其最為薦紳所稱道者以公頃奉鄉書
偕郡計冠多士長百工洎偃息作藩雍容立政事必敦
本仁不遺舊忠也欲報朝廷而不已徳也將流里閈而
不竭於是出私俸起官學天子賜圖籍掾屬制油素三
齊懐筆千里擔簦鼓篋於朝佔畢於夕斆學在焉若夫
明大道之本觀三千之奥將欲佐人主庇生民經緯天
地制作禮樂剗百代之弊定一王之法者可以謂之文
矣騁六藝之精練當時之務將欲對清閒之問廣漏刻
之聽髙議雲臺以决安危約史金匱以定褒貶者可以
謂之學矣博貫百氏並授五業將欲藻潤謨訓勸講帷
幄主文以陳諫道託寓以達下情箴規庶官粉澤時政
者可以謂之材矣記問之師句讀之學飾小辨事空言
誚譟相髙篆刻自嘉白首弗底於道盈編無益於世者
丞相恥之予亦恥之東秦奥區全齊盛府俗漸鄒魯之
教人多海岱之靈朝家好文輔臣善誘而不能寳寸陰
刻素志扶名教訓孝悌建希世之策敷及物之徳彼維
師賜履於周平津始封於漢果何人哉游於斯者無自
局焉建學後三載東土荐饑予猥奉使指謬踵前良且
以疇昔政司陪貳台鼎敢勒輿頌以永徳音詩云君子
能長育人材傳云得天下英材而教育之兹學之謂歟
堂皇之建職次之設皆備前記此不復書時景祐元年
正月朔日記
　　　海雁橋記
頃嵗山東旱蝗予被詔敉寧下穆陵並濰水出萊陽轍
黄腄野無蔬茹市無血膋有客饋海雁六弗忍為膳育
於青州之栁亭亡其一後數載予内徙睢陽輦五雁縱
之南湖一夕舊客過都知之撫掌橋側五雁悲鳴飛集
圍繞膝下至暮戀戀不能去觀者為之出涕斯禽受人
之恩不過稻粱養育嵗時耳尚數年而不忘其主前史
有委質事君髙軒列鼎而不能盡心於王室者殊可嗟
焉國風美闗雎之不淫嘉鳲鳩之均一盖有資於王化
也因題是橋為海雁橋以旌之時景祐三年十月日記
　　　青州龍興寺重修中佛殿記
左海瀕右岱畎沂䝉亘其南河濟徑其北厥壤廣衍惟
青州焉唐以盧水平地置平盧軍其城縈帶山岳控引
川瀆氣候髙爽風物楙盛雅俗雜處脩塗四達富焉庶
焉東夏之都㑹也中有佛圖實曰龍興寺舊以為田文
之第地勢斗絶堀圽洋水之陰樓觀飛注翱翔重闉之
表東踐絶澗徑度於闤闠西瞰羣峰旁屬乎原野十二
之勝盡於兹焉寺中有殿宋元嘉二年建甲子十周棟
宇隳圯常坐比邱晝樞化青人得鏹三百萬以新之又
錮以石階繚以髹檻後增二亭左以蔭銘識右以藏鼓
格世傳孟嘗飯客以鼔為節其格存焉載祀寖久木石
刓脱但上畫飛仙殆非當時器而寺僧寳之以傳疑焉
或曰佛何為者邪夫太始既分皇衢既逺舜禹揖遜湯
武干戈自樸而雕自淳而漓姦宄鋒起智詐火馳是以
天生聖人於叔世分三教以救之九州之載人性淑均
道徳可以化焉禮樂可以教焉故商武丁時生老𥅆於
瀨鄉周靈王時生仲尼於昌平流沙之外西戎即叙非
威神攝受權實開遮莫能變獷悍勝殘虐故昭王時生
佛於毗嵐然今古之論罔不折衷於仲尼昔夫子自謂
則曰文王既没文不在兹乎於老氏則曰其猶龍邪於
佛則曰西方之人有聖者焉以是論之則釋老皆聖人
之救世者也夫子不之譏焉或曰樞之新是殿有功徳
邪夫天地者煩惱之燬宅也世界者生死之業流也人
之生也與愛俱生忸忕乎名利盖纒者嗜欲鳥驚獸駭
馳走乎烈焰龜沉魚躍出没乎驚波翳元明而不知甘
衆苦而不恨忮忌而得者謂之能放肆而前者謂之達
其生也與夢寐等其死也與糞壤俱聖人哀之故為之
御三乘之輪􁑾六度之航以接癡㝠以拯昏溺後之登
是殿者若睹相好以攝心歎寳嚴而起信固可以逺謝
塵垢坐空妄幻若曕白毫之光悟見精之不動聽寳鐸
之音覺聞性之常寂固可以返照真際旋復本初證菩
提心成無上道由是觀之則樞之於兹殿有無量功徳
矣予嘗守兹境目樞之勤聊紀勝因以刋石時景祐四
年八月朔日記
　　　杭州寳雲寺記
寳雲寺者吳越忠懿王所建千光王寺也西方之教東
流震旦盛衰由於祗刼輕重繫於震厯五代紛競諸夏
陸梁妙音阻而不通法器垂而将墜惟錢氏之守淛水
也稟天王之正朔受如來之教戒是時吳楚間國號為
有道諸侯帶江負海列郡十三數世百年干戈不試益
以為得大雄法力故竭寳玉崇塔廟具香華鳴鍾鼓以
事之嘗有里人張仁昭者誦薄伽梵姥陁羅尼積有年
所感召殊祥攝衢州刺史翁成起聞之欲旌其事乃請
於王以乾徳戊辰嵗春二月創是寺於錢塘門之西建
千光王像因以名之其制則臺門前闢紺殿中立髙樓
東建鴻鐘屢發案臺西峙龍藏常轉旁儼像設後引堂
搆經齋方丈温室雲㕑四百其楹再潤而畢面白傅之
湖負武林之岫右則鵲巢遺阜左則星隕派峯石怒欲
飛松怪如折梵聲飄海外香雲蔭空際清吹時落纎塵
不飛乃朝貴遊心之境蒼生祈福之所始請睦州九峯
山僧環省升法堂談妙義未幾而終復請衢州鎮境寺
積善禪師義澄登寳座語真空於斯為盛是二師者皆
學於郡永明寺道潛禪師悟諸夢幻泡影無有言語文
字以心傳心深入圓頓故其門聽法者朝夕如市焉洎
我國家受命之十八年王俶歸朝奉圖獻地皇明所及
佛日重光雍熙二年寺僧有因請真命於闕下太宗皇
帝詔以今額賜之革偽號也中貴人藍敏正書之勤佛
事也時法鼓重鳴金姿再構讚唄鐘磬盛於往初洎淳
化改號之明年積善大師西向右脇而滅其徒義隆傳
衣受法俄亦圓寂懿夫禪源未涸達士挺生於是義澄
法師屈知寺住師神彩髙擴藏識圓明慈悲以導衆生
貞諒以接朝士禪誦之暇務以莊嚴為意故咸平三祀
選日庀工階砌殿堂悉增前制化清虛於妙樂擬莊麗
於祇洹為南國之名區作西郊之極觀有大善知識作
是言曰善哉寺之興也有五善焉張仁昭之感應翁成
起之信重忠懿王之崇建僧有因之請命藍敏正之書
法法之行也有三達焉九峯之證入積善之辯慧義隆
之傳授足以表名山之昭感示皇覺之遺休若夫攝五
善之心證三達之法景行精進十四年於兹者則有法證
公焉浙江東西其名尚矣固可書諸金石垂於不朽者
也某素肄典墳專談仁義未窮觀於八藏難了悟於三
宗奉運使兵部尚書郎江夏黄公世長之命不敢固辭
但記其興置年月傳授次第而巳若叙頓漸之宗開權
實之義破諸有相以至無生盖有格言請俟能者
　　　台州延慶院記
臨海濟靈江而西越萬步至括蒼山與真隠山並間有
垂流千仭潄石成淵蛟龍宅之而雲雨攸生嵗有驕陽
亢極並禱羣望寂寥無證則邦之守臣帥寮屬而禜之
薦牲沉玉以請常有雲油然發乎湫中瞑山暨川雷震
風動不崇朝而雨足予佐郡再祀而兩往既享既禱絶
澗而返至於山麓坦然右平顧之則有浮屠氏之宫在
焉道出於側因憩其所視其榜曰延慶院問其僧曰全
議考其興替索其傳記則梁天監初始建為龍山寺至
唐㑹昌五年而廢未朞復興開平中刺史駱延訓親篆
榜而改之為龍潭院唐祚不永錢氏據有淛水忠懿王
俶始領此郡復新其額為戲龍院皆以邇龍淵而得名
也國家受命旁宣教象我崇文廣武儀天遵道寳應章
感聖明仁孝皇帝告成功之嵗有詔賜今額焉問其授
受則逺者不能詳矣詰其近則乾化中有僧常一始旁
鑿靈阜全葺棟宇次𫝊慶仁道進雲泰雲興令逢至於
全議凡七世矣其殿宇廊廡多全議糾檀施所就也觀
其巘崿齟齬溪流沕潏古木怪石偃蹇盤踞雲物萬狀
融冶凝結疏篁茂草挺擢蔓衍髙下嚮背宛為靈區嘉
遯之室不築講學之館未締竺乾氏方牆華屋即而有
之於戲盛哉麗哉既盛且麗控引勝絶四方之中豈獨
於此予闗掌郡事政不専出無明誠以感造化無至仁
以召和氣雨不時至下民其憂故再走靈湫得請於廟
憩於是舍須雨而旋噫豈人至靈而弗神於龍彼裸壇
於齋者獨何人哉豈脩己行義之有所未至乎當以日
繼月而誠吾志屬寺僧全議固請作記因并書而授之
俾勒於石使後之識者觀斯文知不徒然而作也
　　　台州天慶觀三官堂記
台之郡治東出百步且北抵山有古宫室舊傳茅盈駕
鶴上仙始建為白鶴觀既廢至唐明皇興之築天寳之
臺於庭書以開元之榜唐命既革棟宇將朽洎天福五
載永嘉威儀葉後巳之門人太原大師黄永乾惠然來
居始議興葺凡五十祀乃傳門人張日損太和冲融悃
愊無華黄老之教擇其正而後學藥石赴人之急不避
風雨時議以為長者上即位之十二載勅本郡以禮遣
至闕辭疾不起由是逺民始知日損有髙尚之節㑹國
家降禪於社首有詔改賜觀額為䕶國由是逺民始知
朝廷有清静之治乃有石湛來俊等獻直三十萬請新
三官之堂以列塑像以廣焚修既就予往觀之而不知
其何神日損曰道家之說太虛之上虚皇在焉分命元
卿治於紫微酆都清冷之宫而三元按籍考察天下有
猾黠詭異苛忍暴謾險詖隠慝僭妄欺偽者可殺可奪
可貧可賤有信厚仁惠恭遜和易謹愿端方孝弟正介
者可安可夀可富可貴故上天有命宥宻無聲疏而不
漏如合符契者三官之職也噫吾嘗讀聖人言有云死
生有命富貴在天又云皇天無親惟徳是輔故常疑造
化中有主邪其自然邪果如日損言則三官其為主者
乎夫位有上真職司造化能使天下枉者直善者安暴
者夭仁者夀貪者損㢘者益雖盡杞梓之材為之宫備
山龍之章為之服罄玉帛之禮為之薦日祀而辰享可
矣非謂無名之土木也予結髮讀書弱冠為吏未嘗為
惡惡亦不及從今以往益致於善以聽陰隲以驗三官
之說
　
　
　
　
　
　
　
　
　
　
　
　
　文莊集巻二十一
欽定四庫全書
　文莊集巻二十二　　　　　宋　夏竦　撰
　　序
　　　重校妙法蓮華經序
三世諸佛為衆生出現證無所證得無所得者一大士
而巳妙萬化而無象應羣有而難名不著世間猶如蓮
華故竺乾太士集靈鷲遺言曰薩達磨奔茶利迦魏梵
僧支强梁接譯於交阯初成六巻翻薩達磨為妙法奔
茶利迦為蓮華是名法華三昧晉燉煌僧竺法䕶譯為
十巻名正法華分二十七品後秦鳩摩羅什益普門一
品譯為七巻名妙法蓮華隨崛郍笈多益藥草喻品之
半以提婆達多品入塔品名添品法華唐道宣律師叙
云三經文㫖互陳時所崇尚皆用秦本自漢至唐六百
餘祀受持盛者無出此經五代以還諸侯僭據字音句
讀方言多誤國家混一寰海聖上尊用三教余家世奉
佛乃取世傳諸本及化外舊經釋文擿句數自㕘較又
以悉曇梵夾傍行右讀中原傳譯始創巻軸討論重複
巻舒繁數因觀近世圖籍鏤刻摹印綴黏成冊差便於
古由是命工倣則肇製此經庶幾學者易為究覽此經
序品至勸發十餘萬言貫穿諸宗融通萬法或伽陀孤
起或祗夜應頌文有廣略以接三根機有深淺以醻衆
請喪實際者為之譬寳藏執湼槃者為之指髻珠淪世
苦者為之諭汚宅樂小法者為之演化城闢甘露之門
以來衆軌均大雲之澤以徧羣生大方無隅則有地墨
刼塵之談至神無方則有眉毫舌相之變㑹權實之戲
論設頓漸之假名使三獸渡河並臻其量五愆憑軾各
應其縁諷誦可以殖福田解說可以標慧炬大慈方便
其在兹乎至哉清净靈覺廓大虛而含法界光明寶藏消
幻想以契真如境既對忘心將安寄見有迷悟體無去
來妙本圓常超然獨立資始萬行孰除其方若乃以解脫
為盖纒以照覺為封累掩室摩竭杜口毗耶名言道斷
思惟路絶則神而明之在乎其人然而能趣百善者信
也善度衆苦者解也信解之初必由縁感皦月不能現
空器膏雨不能生槁木後學菩薩幸精進而求諸時皇
祐三年夏四月乾元節日謹序
　　　楞嚴經序
夫善言佛者惟性而已矣混成不測况之道乎無方善
應况之神乎湛寂精常圓滿平等迎之不見其首隨之
不見其後生生而不生化化而不化包褁萬有含吐十
方資始衆縁具足萬行光明宻照而非色靈通潛運而
非空世界變遷而不移山岳旋偃而常静現前而惑者
不辨日用而迷者不知易曰寂然不動感而遂通老氏
曰獨立而不改周行而不殆其性之謂歟無始刼來一
切衆生攀縁外境忘失本心分為四纒疊為五濁馳而
為妄想結而爲昬翳聚而為煩惱流而為生死累我真源
枉入諸趣如來哀之此楞嚴之所以作也以衆生苦於
奔逸故為之行三觀滯於色相故為之指八還誤認塵
根故為之辯六入妄計因縁故為之談七大至於屈伸
金臂綰疊華巾極善巧之喻拂微細之惑令瞻寳光者
知見精之不揺聽鐘音者悟聞性之常在若乃本明旋
復静慧發生御最上之寳乗游無邊之性海顧色身若
㣲塵視太虛如雲㸃彼無始輪轉之根億刼顛倒之見
我人妄執夀命浮想若熾炭之燎鴻毛烈日之晞朝露
不待思惟已自消釋大哉菩提妙圓本始清浄既無妄
幻翳於真精豈有身心受彼生死水澄滓去漏盡法除
萬行不脩而自圓六通不求而自澄預於此者非至神
乎然而是經撮八藏之精要窮萬化之根源譯之者務
簡潤之者尚辭或使潭研泥於句讀故有僧可度為之
箋分詳畧有叙華梵兼該迨嵗再周能事方畢後之觀
者應當返夢想之縁氣遺心目之習因了識精之元還
獨妙之本雲駛月運既息於諸旋木盡灰飛亦忘於幻
法秋毫不立真理自㝠彼求諸佛無漏勝解者幸精進
於斯焉時景祐四年二月朔日序
　　　桂籍追榮序
樞宻相國太原公次子故衞尉寺丞某字慶之㓜而辯
悟不樂戲玩始就外傅卓如成人屬詠景物動㑹辭律
洎勝衣趨拜風度彌逺客卿沉敏若懐将相之器禇陶
清談自得墳典之娛志慕老莊譽等終賈嘗恥由官蔭
刻志緗素曾未丱嵗文藻粲然金籯之言發於鄒魯玉
樹之秀茂於庭階咸以為天資美才性識早立沐浴聖
化被服詩禮固將騰天路摩絳霄超野絶羣一日千里
御屏隔坐紹亮隲之榮緇衣改為宣桓武之徳於戲天
道云逺大化難諶育而不苖聞者增欷上閔其㓜慧贈
襚有加追賜進士及第以成其志有詩賦雜文二十巻
題曰桂籍追榮集所以紀漏泉之澤昭夙成之美死而
不朽其在兹乎時大中祥符六年十二月日具銜某序
　　　宰相部威重篇序
傳曰有威可畏謂之威又曰君子不重則不威况夫應
槐鼎之象處巖廊之尊萬民具曕四國為憲固宜資性
端重容貌祗肅履有常度居無惰容憚服逺夷得真相
之體表率羣后有大臣之風所以享髙明之寵總裁成
之業致逺任重而克濟焉
　　　將帥部議論篇序
夫好謀而成名臣所以建議無文不逺君子所以尚辭
降自漢代率勤逺略間有仁賢之將克敦詩禮之規洞
察蠻夷之情精通軍陣之要或圖上於方略或欽承於
訪問辨安危之本明勝負之端碩畫是陳逺圖斯亮用
能克濟大難式集茂勲垂厥令猷盖可察也
　　　將帥部强明篇序
易曰自强不息書曰明作哲盖强者臨機而有斷明者
遭事而不惑况夫折衝邊圉濯征冦戎軍政貴平事機
尚速故有負英果之略懐擿發之材周知敵情詳見疑
謬俾姦偽之黨畏其聰明貔虎之師伏其雄毅克貞師
律用集茂勳者焉
　　　將帥部受命忘家序
傳曰將受命之日則忘其家臨軍約束則忘其親盖軍
旅之事安危攸繫將帥之任社稷是毗固當以孝而資
忠以義而割愛受詔引道初無辨嚴憂國忘身靡顧私
室聳英烈之風槩為忠義之模楷宜乎錫以土宇紀之
旂常者哉
　　　將帥部不和篇序
傳曰師克在和不在衆又曰安民和衆盖軍旅之尚和
也久矣夫師出以律順成為臧固當輯睦兵戎克濟勳
略其有處營衞之任握旗鼓之要受脤偕出援枹並行
忘從帥之義恣兼人之勇専逞其欲不相為謀或大呼
於和門或盛氣於幕府至有乖異籌畫違沮期㑹反干
戈而鬭奪鼓吹以往棄公家之事為仇方之利暨乎覆
軍奪爵而不悔焉孟子云天時不如地利地利不如人
和誠哉是言也夫
　　　閏位部知子篇序
夫知子莫若父知臣莫若君盖父子之間否臧易辯齠
齓之際性習已彰若能鑒其誠明遺其外飾闚其好弄
之意觀以成人之風自邇察遐材將焉遁况夫負英武
之略應偏閏之位固宜念家國之重審裔嗣之能建為
元良付大業而不墜授之事任被讒謗以無疑書諸簡
編亦王者之懿徳也
　　　邦計部貪汙篇序
詩云貪人敗類傳云貪以敗官為墨盖貪而不敗者未
始有也夫小人縱欲棄義貪冒榮侈心甚邱壑莫之盈
饜語利於市猶為不可况夫寵以車服委之官司總筦
𣙜之任舉飛漕之職内度經費外調輿賦詎能避白圭
之玷全素絲之潔唯以取捨由己奢僭是圖虐下以刑
傾衆以勢侵盗於國誅求於民聚斂積實不知紀極以
至苞苴盈門簠簋不飭罹罪罟伏歐刀而不悔焉於戲
子罕云吾以不貪為寳誠君子之格言哉
　　　學校部讎嫉篇序
仲尼没而㣲言絶七十子喪而大義乖周室道㣲漢承
秦弊春秋為五詩分為四肇名家之學樹同門之黨自
兹厥後異端蜂起奚獨師授之不一固亦克伐而相勝
其有肄章句之業背和裕之徳已之失必縁飾以為當
彼之是必掎摭以為誤庠序之間權詐騰涌講習之際
譏詆紛錯務在擯斥動成仇怨或忿争於朝廷或遷謗
於祖裔位上者擠陷於罪罟旅進者潛肆於圖害語云
道不同不相為謀其是之謂哉
　　　卿監部邪佞篇序
易著閑邪之言傳垂逺佞之戒况夫職象河海任重股
肱固宜采其聰明好是正直若乃阿諛靡媿巧令是圖
蒐慝庸回廢忠毁信行媚以希於上㫖獻賕以悅於邇
臣增宫禁之素規亂禮樂之舊物用速官謗或煩刑書
於戲先王之所以難任人者其以是夫
　　　總録部讒佞篇序
有虞之命則曰堲讒說先聖之戒則曰逺佞人盖邪偽
可以惑聰明浸潤可以間忠信淳素既隠巧詖滋萌義
以利遷政由寵放故有行媚於内善諛於朝脂韋其性
以悅於上貝錦其辭以譖於下愛同疾異害正忌能挾
蔕芥之嫌縁疑似之隙媒糵其短文致厥辜采苓之刺
以興投杼之疑斯起交亂家國離間君臣職為厲階無
已太甚故君子之惡利口國家之難任人其有㫖哉
　　　總録部傲慢篇序
夫傲以取禍往事之明規慢以失官前言之深戒自東
周不競禮度寖㣲驕倨之俗興而遜悌之風缺仲尼垂
叩脛之戒穆叔著倍賦之文自是以還風流不冺或恃
才而陵長或盛氣以傲人忽禮容而不修蔑年爵而罔
顧至其箕踞而傾倚岸幘以嘯詠趺宕適意豪縱亂常
招負俗之累嬰自貽之戚於戲書云簡而無傲詩云彼
交匪傲萬福來求誠為君子之道哉
　
　
　
　文莊集巻二十二
欽定四庫全書
　文莊集巻二十三　　　　　宋　夏竦　撰
　　賦
　　　河清賦
有客謂臣曰朝廷將祀汾南爲民祈穀大河載清於陜
之服子嘗聞其說而頌其異乎臣曰傳遽之吏罕聆朝
議願客攄抱劇談開我以嘉瑞客曰唯唯蓋聞滔滔靈
源發自崑崙導於積石出於龍門懷砥柱而勢迥播鉅
鹿而𣲖分三王先之於祭四瀆宗以爲尊千里兮一曲
濁流兮渾渾乗春則桃花競湧赴下則竹箭爭奔若澄
清而變色實千祀而疇徳爲中夏之經瀆故其應有常
通上天之絳河故其靈不測洎我國家秉皇圖宣帝力
尊百神朝萬國光明乎遐絶馨香乎霄極禪云亭而廣
厚玉簡既封祀汾脽而頌祗鸞旂未飾西人清候而望
幸六官戒期而勵翼爰薦祉而炳靈灔澄波之湜湜徒
觀其祥風蕩漾非烟䝉羃浮休氣於川上汎榮光於岸
側失洶湧之黄流湛清泠之素液銀潢之影横秋帝臺
之漿映日江練初靜壺氷乍釋鑑秋毫及纎塵露金沙
與銀礫神魚龍馬泳深淵而不隠紫闕珠宫擴洪流而
可覿合濟瀆兮安辨委滄溟兮競碧吉蠲自等於明水
嘉號宜尊於清滌可以頌於廟式告元符賛於史以永
大謨豈比夫蘭葉朱文涌黄靈之籙芝泥玉柙汎帝嬀
之圖登夏子之巍巍掩漢唐之區區子盍獻議外廷上
封公車請以水而紀官以瑞而建元然後登歌而率舞
豈非士大夫之職乎臣曰客知其一未知其二上之功
不可以方策載上之道不可以金石紀感通靡間於洪
纎周流罔滯於形器六合而萬區肅穆而昌熾元符而
景命紛綸而沸渭天地清而隂陽既序邊鄙清而干戈
不試政教清而無逺弗懷刑罰清而有生咸遂道徳爲
休而神靈幽賛仁義爲祥而富夀攸暨禮樂爲符而上
下昭假賢材爲瑞而中外允治喬岳未分則三篇降汾
祀將禱則真文至旁無垠而髙無際充乎天而溢乎地
盖盛徳與大業也夫豈河清而巳矣客於是色沮魂悸
逡廵而退
　　　景靈宫雙頭牡丹賦(應制/并序)
國家升禪之五祀聖祖上靈髙道九天司命保生天尊
大帝降禁中之延恩殿真宗文明武定章聖元孝皇帝
躬欵飈斿祗若靈訓璿源長發真䕃克開建景靈之宫
以置祠宫構天興之殿以尊肖像獻而不祼唐太㣲之
儀水以節觀周辟雍之制囬廊四注雙渠交屬植之美
木間以幽石叢薄互映蘿蔓相縈固列仙之幽館實有
帝之下都也先皇厭代飈駕上賔聖文睿武仁明孝徳
皇帝應元崇徳仁夀慈聖皇太后哀極孝思禮尊昭事
乃建奉真之殿於天興之左備嚴像設對越威神憲曲
察之規模兼顧成之法度其右則皇帝肅明福之館其
後則太后啟鴻祐之廷並為齋居恪奉時享普觀六藝
眇覿百王尊祖奉先莫大於此是宜靈鑒博臨嘉生誕
降丕顯盛徳覺悟蒸黎者哉天聖四年歳次析木甘澍
充浹太和豐融惟時季春吉日丙午羽人動色宫吏告
祥有牡丹之芳叢拆雙跗而共幹樞臣謹職以承獻兩
闈傳視而嗟異爰命國素臨寫英蕤仍詔詞臣昭紀嘉
貺上意以為先聖奉真祖之禮至䖍真祖眷先帝之意
尤顯是彰美應發為竒芳臣竊考舊聞仰廸隂隲天意
若曰太后以至慈保右嗣聖皇帝以至孝恭順母儀總
决萬幾大康兆庶真祖降鑒先聖在天樂兹重熈錫以
嘉瑞二花並發者兩宫修徳同膺福祉之象也雙枝合
榦者兩宫共治永安宗社之符也昔棣蕚承華召公流
詠芝莖連葉漢帝登歌竊比兹芳豈容並日仰應宸㫖
謹為賦曰　維五行之嘉秀鍾百卉以流形伊牡丹之
淑豔實造化之鴻英雜五色以交麗間千葉以敷榮結
紫心而函實散黄蘂以傳馨榦扶疏而四擢枝綽約以
相承久潛芳於藥録肆闕載於幽經首春華而擅美冠
花品以騰名何分叢於帝圃遂得地於殊庭䕃琪珠之
璀璨藉瑤草之葱青潤五雲之滋液對六羽之威靈吐
雙葩而並發效神貺以潛呈紅紛敷而接萼翠杳裊
以聫莖較襛纎而不異等髙下以無傾若霞裳之對
舉類鳯羽之偕升表兩宫之睿聖共一德以隆興實詒
謀之燕翼固道䕃之章明願書芳於信史永傳美於千
齡
　　　正家而天下定賦(以家道居正平/定天下為韻)
夫王者刑於國自於家苟家人之居正則天下之無邪
男女有宜序君臣而甚邇威嚴罔懈制刑政以非賖原
夫九聖微言六虛元造巽離之象攸設家國之文可考
内惟隂正式符順以之規外則剛中克叶威如之道盖
其以威為本者患愛之不孚以愛為本者患威之無餘
思愛育之不黷在威稜而自居恭謹見嗃嗃之儀故有
孚於居極侮慢有嘻嘻之象盖失節於慎初故聖人治
家之威刑國之政始親親於九族終明明於百姓恭己
則人敢不恭正家則國罔不正則在乎聰明御下端謹
存誠言必信而無妄行有常以惟貞隂禮可觀既閨門
之肅睦聖功惟叙則區宇之和平故能親賢才放邪佞
國之定則家之正家之正則國之定防閑不失信君令
以臣行教化無遺見姑慈而婦聴是則徳及荒服恩覃
溥天四海為家而肅肅萬民如子以平平二女有儀乃
虞舜政行之始寡妻可法為文王教令之先是知正於
外者先正其中治於衆者先治於寡差於近則失於逺
正於上則平於下今上審安危慎取捨家道成於親戚
國政行於夷夏易所謂王假有家交相愛也
　　　政猶水火賦
夫濟水者火濟猛者寛苟水火之功罔咈則寛猛之政
堪觀盖治不得以常舒舒則民慢事不得以常急急則
民殘故君子施之以寛糾之以猛式齊離坎之象自合
隂陽之境謂晦之至兮將闇必繼之以明動之極兮則
勞必濟之以靜是故上善是將炎徳其相愛畏之宜迭
用文武之道交光九徳用宣始湯湯而洊至百刑以正
俄烈烈以方揚故能成良吏之功立明王之制或温潤
以和恊或彊明而正厲徳均烹餁傳齊美於和羮道合
剛柔易同功於既濟然則建皇極合中庸若慘舒之更
用類律吕之相從刑久則殘故賞於春夏賞煩則弊故
刑以秋冬是知物不終衰有時而盛道不終利有時而
病在乎酌炎上以求治㕘積隂而發政羣生不匱如符
菽粟之資萬事適中奚取韋弦之性盖以水濟水兮其
徳衰以猛濟猛兮其政危猛因寛而不暴水因火而無
虧故法網明明孰見蹈而死者政經悶悶誰敢狎而玩
之我國家宅元功播鴻造流睿澤於潤下發恩光於就
燥儒有服子産之言願佐太平之道
　　　藏氷賦(以氷盛之日藏/以昭禮為韻)
大寒隂凝國乃藏氷法上天之厯象遵百代之規繩鑿
諸窮谷之間清聲競發納彼凌隂之内素彩交騰當其
冬氣殘寒風勁溪壑霜皎川池雪映天子於是度時令
齊國政詠卒章於七月知邠國之風觀列職於凌人見
周官之盛乃睠有司謹而行之將不遺於國用冀無爽
於天時納自輿人委截肪之瑞彩閉之氷室積靈玉之
寒姿盖以氣肇㣲和候殘嚴律念積隂之潛伏懼盛陽
之侵軼乃鑿彼凝沍藏其凛慄紅輪引耀遵北陸於斯
辰黒秬惟馨享司寒於是日莫不陽威振發隂徳潛藏
禮雖遵於徃古事疑出於非常取不失時斬峩峩之素
質用之以道結凛凛之寒光吾乃觀其所因知其所以
致苦雨之不降亦驚雷之罔起獻羔而啟既不解於東
風治鑑而成又何歸於舊水美夫元功可騐至徳孔昭
不失膳羞之味且無霜雹之妖詩謂春開享祖宗於清
廟禮聞下逮頒禄位於公朝我皇上以典故臨人以文
明繼體修時政以施令藏堅氷以示禮故時無愆伏之
災而道光乎祖禰
　　　穆天子宴王母於瑤池賦(以喜逢仙色開/宴真境為韻)
穆天子以八駿西廵賔於上真宴瑤池之勝境當甲子
之良辰人間之别館離宫如遺弊屣月際之珠璫玉珮
自是嘉賔當其碧落凝寒餘霞斂色升繡轂於層路㑹
魚軒於西極天顔半掩旗翻日月之光鳯髻遙分扇側
鸞皇之翼俄而翠華潛駐彩袂相逢擇瓊瑤之吉地邀
桃李之姱容修城而美錦千兩供帳而輕綃萬重廣樂
嘉成徧舞霓裳之曲流霞互舉爭傳馬瑙之鍾是何雲
雨馳魂笙篁飾喜倦斂霞袂慵凭玉几想臺榭於三島
憶崤函於萬里鸞驂鶴馭顧天仗以歸歟玉慘花愁念
芳時之已矣天子乃端冕無言愁臨象筵睨文袿而歎
喟持玉斚以遷延乃歌曰黄金闕兮紅玉泉停鸞輅兮
逢列仙别可惜兮阻流年愁玉露兮摧渚蓮王母於是
低鬟掩面慵闚錦薦盼龍衮以凄凉叩金盤而婉孌乃
歌曰琉璃屏兮芙蓉殿接君王兮侍歡宴心不留兮思
宇縣念秋風兮隔紈扇是何樂極悲來烟銷霧開移蹕
而鴻飛洛浦廽眸而雨散陽臺日照龍旂逐驊騮而東
下雲藏雉扇隨青鳥以西廽已而悵望空賖音塵漸永
蘂宫有意以延想函夏無因而西幸春水白兮瑤草芳
黯離愁於絶境
　　　吹律暖寒谷賦(以陽氣中暖寒/谷和暢為韻)
懿彼鳴律中含盛陽激清音於極北暖寒谷於窮荒導
太和之恩成其地利發重隂之窟被以天光鄒衍以幽
谷至深平臯可貴思疆理於曠土冀生成於品彚徧吹
六琯乍廽天地之心潛運五音大合慘舒之氣是何清
聲激越雅韻冲融足以齊六氣和八風歌太簇之聲勾
芒發外奏黄鐘之氣和粹積中已而遺響未終朝陽乍
滿却隂涸以氷釋召天倪而風暖具簫韶之響嘹唳鳯
鳴非孔壁之音鏘洋玉管是何元功既著至理罔奸律
因陽而煦暖谷以隂而涸寒正累黍之儀既無失度感
好生之徳足以勝殘豈不以惟北者隂極隂者谷因推
律以條暢故生物而孕育當脉起之際變潟鹵於閒田
觀甲拆之時享膏腴於百榖是知律資大一聲感中和
發萌芽之蠢蠢散氷雪之峩峩律本相生自契伶倫之
伎軍聲不競無慚師曠之歌是知民不干常化猶其上
念凉徳之可革在仁風之潛暢故聲為律兮感蒼生克
符天貺
　　　白雲起封中賦(以至徳符通白/雲祥呈為韻)
漢孝武尊百神朝萬國觀素雲之嘉瑞見東封之盛徳
英英初起騰玉檢之晴光皎皎漸升帶金泥之曉色當
其大樂從律靈旗逗風登天孫以讓徳禪梁甫以歸功
至理旁逹精神遂通上帝之命克彰監於君所泰山之
雲不散出彼封中爾其薈蔚朝隮氤氲載白俄失素於
霄露將奪鮮於夜魄貫五色之土輝映銀繩透三脊之
茅光連玉冊徒觀其輪囷乍起皎潔斯呈既異赤烏之
色應同白鶴之名紛玉葉之浮光低離印璽動蒼梧之
素影漸過粢盛盖其神造匪謀元功罔閟徳有感而必
届應無逺而弗至當登封之禮上達於天而雲物之祥
下發於地足以表隂騭合乾符不羣山以遐布不五采
以相踰騰瑞玉之佳色映靈壇之四隅待族以分傍亭
亭而鬱律崇朝而散臨繹繹以芬敷是知白者潔之祥
雲者和之瑞紀於官而天造昭假歌於詩而徳音廣被
足令八九之主慚降禪之功三五之君媿升中之義於
時百辟所視明姿聿分天子凝旒既享其嘉貺太史秉
牘且紀其祥雲有處士大夫之職者賦盛事於斯文
　　　陶侃夢飛入天門賦
陶太尉之未達也孤藐貧悴折腰下吏竒蹇未脱於常
數文武不可以自器於時方隅騷動天下恐悚帝將付
晉以大統錫我以佳夢是何天命宥密感通隂騭曜靈
薄暮星芒駢坒營魂憼恍於中夜羽化不知其何術莫
不煙昏霧迷雨驟風疾羽翮為吾而馳張心膽為吾而
曠逸崛起地表翰飛太虚目不暇而自闚心不暇而自
圖若飛龍駕雲而脱泥塗大鵬乗風而戾天衢勢何可
止雄莫之當月輪掩映而閃爍明河沸渭而蒼茫不知
其夢之為夢也踐逍遙之塗届恍惚之場但謂其飛之
為飛也翔坱圠之墟窮汗漫之荒曽莫知其適從但磅
礴而翺翔忽長空之豁開覩天門而在傍吾謂是天也
駕元精乗灝氣去無不至吾謂是門也排氤氲鼓洪濛
去無不通迅羽而載揚突雙扉之八重闗鍵縱横以離
立閈閎岌嶪以穹崇莫不宵露珠落殘霞墮紅織女投
梭而錯􁂚纎阿失轡而怔忪天左旋而且右斗西建而
遽東若長鯨之透禹門而燒尾於春雷龍梭之化屋壁
而鼓鬣於狂風徒觀夫逞雄飛恣心曲吸沆瀣以滿其
志舞星辰以快其欲女媧仰視而顛仆盤古傍觀而拭
目方將以造化之氣為流而刷其毛羽以混元之窟為
巢而棲其爪足何其四方熒熒大明東生餘樂熈而未
已殘夢倏其如驚羽翰雖復於手足魂魄猶翔於杳冥
曽虚實之不辨何有無之足馮謂其實也變化之力飛
揚之迹則不可得謂其虚也騫騰所自耳目所記又何
如此盖靈符之先眹天命之不祕俾我材為大國之器
道為萬世之利功若舉而無所不至命若飛而無所不
遂故范逵有吹嘘之象張䕫有羽翼之備然則總斧鉞
之任受師旅之寄三軍負羽於左右竒兵翼張於要地
實若周尚父有鷹揚之號漢將軍有飛將之勢則知自
地升天者起家居三公之位天門八重者元戎董八州
之事豈必若簡子神遇帝享之以鈞天之樂繆公夢廽
天錫之以鶉首之次也哉
　　　草木爲人形以助戰賦(以草木殊别有/成師徒為韻)
夀陽之役兮草木流形隂功化成似代及𤓰之戍如屯
細栁之營孚甲可觀肅前茅之鋭氣成行不亂陳右偽
之疑兵當其天挫彊鄰神資晉境軍容始耀於勍敵木
實潛分於峻嶺衆和可驗盡傾葵藿之心師老無虞未
昃桑榆之影由是威加敵國勢壯皇都麗地之形莫辨
被堅之象何殊不齎三月之糧寧無菜色縱乏五兵之
器應有桑弧觀其疏斾寒巖洗兵多露累弦而葛蔓爭
引秉節而松心益固光侵斧鉞應迷謝氏之蘭影接旌
旗乍認將軍之樹懿夫草昩之初天開壯圖闢峯巒於
壁壘變枝葉於車徒欲成横草之功何須破竹自整如
林之旅不待飛芻已而甲拆岡陵風生林藪雖因形以
賦象亦從無而責有苟宣尼之見美不讓芻靈縱蘇代
之深譏何慚木偶故得塵清肥水席巻秦師逐北而蓬
飛曉日解嚴而柏悦朝曦色似忘憂之類怒銷蠲忿之
枝慶賜雖行不受分茅之賞勤歸莫覩誰歌杕杜之詩
盖其徳順人心威乗天討黎元分君子之林猿臂假王
孫之草故能敗苻堅百萬之軍都如電掃
　　　狗盜狐白裘賦(以心計所成知/得歸國為韻)
智士多機羣心莫知念狐裘之可致非狗盜以難期竊
粹白之珍寧宜䑕首雜重(原/缺)疑當其禁衞方嚴珍竒
莫得爰凴齊客之計庶買秦姬之力掖垣徒峻雖崇百
雉之髙宫藏非深必遂千金之飾俄而猶豫心决狐趨
計成越虎門而潛伏映麟殿以宵征悄過獬豸之庭無
慙狗態黙傍狻猊之柱敢作豺聲已而内府潛通天閽
不阻闇啟扃鐍徧捜囊褚疑羔袖之難辨喜豹袪之我
與䑕偷既遂乍懐輕暖之資狼顧何忙便出深嚴之所
是知四衞非謹千門豈深既得闇欺之便詎聞夜吠之
音漸下螭階覺忘蹄而有意猶憎桂影知顧兔以無心
盖其志在忘身誠思報徳潛開篋笥之固果竊蒙茸之
色明眸素齒既私狐貉之衣輕盖軺軒遂脱虎狼之國
故得鷹揚前席扈從東歸犬馬之勞既立貔貅之勇皆
㣲闗吏難留不媿雞鳴之智秦謀既失曽無虎視之威
則知小道不遺殊功遂濟翻因守禦之類特作穿窬之
計故先王嚴管籥謹宫閨懼有慢藏之弊
　　　放宫人賦(以宫闕幽閉曉/然情愜為韻)
隋失民望唐開帝功降鳯詔於丹陛出娥眉於六宫夜
雨未廻儼鬢雲於簾户秋風漸老失釵鷰於房櫳當其
鳯厯頻移重門久閉蟻聚螓首帷連彩袂步金蓮而共
嘆無偶對鴛瓦而徒傷失儷花冠不整籠蠆髪以全踈
栁帶低垂映蜂腰而更細太宗於是矜絶態軫深情舊
苑而何傷幽閉新恩而盡放輕盈莫不喜極如夢心搖
若驚踟蹰而玉趾無力盼眄而横波漸傾鸞鑑重開已
有歸鴻之勢鳯笙將罷皆為别鶴之聲於時銀箭初殘
瓊宫乍曉星眸爭别於天仗蓮臉競辭於庭沼行分而
掖路深沉步緩而廽廊繚繞嫦娥偷藥幾年而不出蟾
宫遼鶴辭家一旦而却歸華表苟非帝徳從儉皇情燭
幽又焉得離永巷别長秋指燕趙之歸路望荆吳之故
州算廻程而靨帶新喜思徃事而眉含舊愁羅衣而颭
灧輕雲競歸巫峽寳髻而屈盤嬌鳯爭下秦樓或繡輦
香車蘭舟桂楫指故里以思動涉長途而意愜飛騰自
適既疑齊女之蟬夢幻堪驚且悞莊周之蝶已而别館
凄爾離宫寂然動蘭燭於殘照藹薫籠於夕烟蕭條而
竹換筠粉零落而苔侵翠鈿天上和風送神仙之二八
人間麗日迎桃李之三千美夫入昏主之宫出明君之
闕千門而綺煥裳錦九禁而雲銷鬢髪故宜其貝齒朱
唇歌太平之日月
　　　鑄金為范蠡賦(以賢臣去國鑄/金成狀為韻)
鑄以表徳金惟象賢始規模之卓爾俄冠冕以昭然任
銅墨之資焉能接武縱銀黄之貴未敢差肩昔范蠡以
勁卒平吳扁舟去國勾踐重念成功乃嘉丕績兼金非
貴將酬霸越之功良冶大開遂展鑄顔之力俄而威儀
可象鎔範斯陳西南之美寳方集卿相之英姿乍振敵
國以亡似避鑠金之口洪罏委質翻從作礪之臣是何
爍彼真姿宛成竒狀對烏喙之英主映稽山之逺嶂威
儀可仰似當麟趾之時軒陛非遙如履燕臺之上盖以
辭賞逃名嘉猷大成聳千官之耳目見三品之精英儼
端委之儀不慚銅臭處薦紳之列獨有金聲道契陶鎔
功符鼓鑄交光而鵲印垂組晃色而金盤擎露倘滿籝
之可貴自契韋賢苟一諾之非輕何慚季布是知剛以
表義義以象金觀巧冶之非逺察常念兮則深我武載
揚既示能剛之力大名難掩足彰為義之心美夫佐命
爰來成功而去閲形容而國寳堪仰讀史第而嘉名益
著始知文種之徒曽無逺慮
　
　
　文莊集巻二十三
欽定四庫全書
　文莊集巻二十四　　　　　宋　夏竦　撰
　　頌
　　　景徳五頌序
景徳紀號也五頌美盛徳形容之有五也王道興而頌
聲作士大夫之職也臣文淺辭陋職卑任逺不能盡得
朝廷盛事發為詠歌但少叙萬分之一式抒區區若以
國家成功告於神明薦之清廟臣工之上無媿辭焉謹
昧死序進如左
　　　平邊頌(并序/)
臣聞四裔交侵薦食邊境為日久矣虞夏有山戎獯鬻
之患成周有昆夷獫狁之難趙築長城以設險秦驅諸
戎而出塞逮漢而下種類滋蕃和之以親而不庭懐之
以文而不至要之以盟而無信餌之以貨而無厭疆臣
以是發憤王者於焉赫怒至有空天下以事外人奪耒
耜而授干盾四海將服而中原隨弊英主所以疚心良
士所以極慮故漢武震威而損費光武惜費而損威李
牧知保塞而不議其久奉春約和親而不議其叛賈誼
陳五餌而不議其貪鼂錯論三技而不議其獷班固述
懐禦而不議其疆侯應計屯戍而不議其守誠哉嚴尤
所謂無上策者也魏晉已降羌戎猾亂或結以姻婭抗
之鋒鍔謀者鮮而鬬者衆偏議多而勝算寡其間羈禦
之制無復可從五代衰亂跳梁邊陲上天有融睠我聖
祖䟽鑿山河重造日月東臣九人南庭百蠻武功文徳
二帝相繼蠢爾戎羯首鼠西北討之則後服赦之則先
叛數十年間兵用未戢我皇帝天地其徳日月其明風
雨其教雷霆其威隂陽其功造化其智無窮兵之忿無
和親之弱無飛芻輦轂之勞無迎降畜附之費廟謀動
於自然成算出於無際戎后請命羌豪獻誓北至西歸
願備蕃衞臣百世之所叛亂服曠代之所獷戾臣下不
知其畧億兆不知其功巍巍乎蕩蕩乎我皇帝之有天
下也得禦戎之上䇿神而化之聖徳無名臣謹按春秋
僖公四年經書楚屈完來盟於師盟於召陵曷為再言
盟仲尼喜服荆楚夫服一荆楚聖人喜之况我平三邊
降二敵者哉臣再拜喜抃謹獻頌曰
帝宋經營戎車四征東南易王西北難庭遷冦河隴戎
螫幽并我澤流春我威飛霆去如鳥獸驅若蚊蝱國既
厎定塞猶棲兵吾皇柔克順帝之靈元造不測聖功無
形戎后欵塞羌種乞盟禀我正朔受我官名弓櫜象弭
矛偃重英投烽榆塞蓺黍戎亭六合無雲纎塵不驚日
月所到皆被皇明環海為池倚天為城恢恢聖謀洋洋
頌聲有皇上帝惟徳是成莫憂匪國我國既寧莫患匪
邊我邊既平欽哉欽哉永萬千齡
　　　廣文頌(并序/)
景徳二年夏六月頒勸學詔於天下秋九月甲寅詔張
六科取士廣文徳而勵儒業也臣聞聖人仰觀乎天俯
察乎地知文之可以經上下緯邦國正禮樂移風俗於
是乎修經籍為文之器立庠序為文之館植正化之本
導仁義之源跬歩之間失之則亂故先王謹教勸學博
文訓士以取輔相以濟功業其道充者其文盛其政怠
者其章缺蓋文者匠天下之器也四代而降文物之制
莫茂於漢莫茂於唐自昔周道不融青衿起刺七雄分
競干戈日尋道堙楊墨辭逸談說斯文中否而漢氏開
之洎三國鼎峙六朝南渡義駮僊釋辭放輕麗吾道將
微而唐氏隆之然則漢乗秦弊去聖猶近學欲博而益
専文欲華而自質其取士也故有賢良有道孝茂之舉
唐革隋命去聖踰逺學欲一而滋蔓文欲典而更麗其
取士也故有進士科目明經之選夫漢之得人莫盛於
䇿問唐之取材莫精於辭賦雖文質殊軌而取捨齊致
公卿之材忠讜之臣論議之官博古之士考之二史世
不乏人故制度可遵厯祚皆永暨五代宿兵漢唐之制
廢缺垂盡天啓有宋拯我儒徳曽不崇朝文明天下我
皇帝親斡文柄指麾萬國變為政教發為號令景徳之
間坐致太平蠻夷柔服天下歸心邊城夜開五穀被野
由是益重儒術専用文章増漢之科式求典則勸唐之
學以博文辭傳曰周監於二代郁郁乎文哉雖使漢文
武兩帝唐太明二宗生於今日覩陛下好文之徳將震
駭而不暇豈敢自量其輕重哉臣叨預薦紳竊聞公議
皆願復三朝之禮定封禪之制告文徳之成功終薦神
之厚意具瞻聖徳不勝區區謹昧死上廣文頌其辭云
星辰日月麗我天則山川卉木賁我坤徳禮樂詩書經
我邦國三儀同文羣生茂殖故我皇帝道以文麗吐耀
象天含章法地典故周旋朝廷之制儒雅雍容卿相之
位既和三靈既庭四方乃監虞夏式䂓漢唐髙張六科
制詔萬邦敦勸儒學親䇿賢良景徳之盛斯文有慶勵
我多士遂及百姓巷隘褒衣塗歌雅詠學館漸海儒宫
越境天下文明洋洋頌聲方䇿鱗萃禮樂教興翰墨如
雲環佩盈庭濟濟多士吾皇以寧多士寧矣納忠獻議
封禪未行三雍尚廢願及盛時超行古制帝曰俞哉寔
朕之意
　　　朝陵頌(幷序/)
景徳四年春二月皇帝朝陵于鞏書禮也古者因山為
陵秦始置寢漢氏因而制其禮以晦望伏臘四時上食
歲正月天子率公卿百官諸侯王以朝廣孝徳而盡思
慕也三代既往漢氏文明専以儒臣表正邦憲千歲之
下垂為舊章自非萬國厎定天子仁孝則不克行之能
行其禮者必有大功茂徳格於上下靈澤慶賜流於百
姓鴻徽盛事紀於史策聲詩雅頌播於絃歌足使昭感
上穹光被海外動植所生無不茂育人跡所到無不臣
服蓋孝之為徳也際天地而感萬物者也我崇文廣武
聖明仁孝皇帝陛下聖性純孝加於億兆郊祀燔瘞以
祇事天地春秋蒸嘗以昭奉寢廟爼豆犧牲躬自執獻
盡誠極孝冠於徃初景徳中天下無事逺人内附塵清
九圍通驛萬里吾皇帝親丕丕之基念祖考之業履霜
露以悽愴感春雨而怵惕孝思之心不捨晨夕乃登用
漢典制誥有司庀庫輅簡環衞幸鞏洛朝陵寢崇牲牷
之禮備韶武之樂六官畢從四蕃陪位錫鑾珩珮震響
郊圻梯航寳玉駿奔川陸自古廟㑹祭享之盛未之有
也足以冠虞舜之徳光炎漢之典昭假鬼神炳煥方䇿
升聞於天則日月星辰雪霜風雨無有不時降感於地
則山川江河昆蟲草木無有失所大哉孝徳之盛也不
可得而名之逺郡小臣以文受祿無以自效謹獻頌曰
皇帝丕顯孝治四國乃祖有功乃宗有徳功業且漙惟
帝太祖䖍劉巨盜建邦啓土徳昭且融惟帝太宗表正
大中進賢保庸兩朝厭世龍歸波逝葬我弓劔因山鞏
地春日熙熙惟皇孝思乃朝陵寢于洛之畿左纛倚天
旂旐葳蕤諸侯扈蹕珮玉參差和鑾鏘鏘行道遲遲瞻
望松栢帝心傷悲亦既至止苾芬孝享吉蠲犧象馨香
鬱鬯動止心企音容目想祖考來格歆我追養樂以迎
來哀以送徃命我考嗣受天靈貺河洛之濱太和氤氳
慶澤流春皇風感人翠華旋歸車服振振宋雖舊邦景
命惟新孝徳不匱永錫下民下民親親萬物皆醇歌頌
騰文竹帛流芬孝哉皇哉子子孫孫
　　　廣農頌(并序/)
景徳三年春正月庚戌詔頒農田勑於天下二月癸未
詔郡國領勸農事崇化源而廣農業也臣聞聖人無土
不王無民不君有土地則王業興有人民則君道立故
先王之建國也土欲廣而不用隙民欲衆而不用惰謂
地之不闢非吾土也人之不農非吾民也乃為閭里室
家以蕃其生為畎澮封畛以理其田為耒耜錢鏄以庀
其器為厯象氣候以授其時立經制以御之設官司以
教之均工商衡虞之稅正車馬甲兵之賦於是乎仁義
禮樂有所加賞罰號令有所用三代通制建中經逺民
以里居地以井受暨秦開阡陌農戰相乗漢制名田并
兼不息舊章缺而仁政墜經界慢而訩競起沿革而下
古之制度不可復矣其政何哉蓋三季已還五代而上
有天下者或竟不知天下以地為基以農為本以食為
源以教為器當其撥平禍亂經始四國則袵金革簡車
馬計懐柔議聚斂賞勲舊治城邑暨邊陲既寧㝢縣既
平功業既成府庫既盈則思悉華夏以自奉驅億兆以
從欲有患邊幅未濶威武未震則轉芻粟事邊境有患
歲月易逝容髮易朽則招方士求神僊有患登覧未逺
行樂未極則増臺榭麗宫室有患嬪御未廣歌舞未工
則漁聲色選伎藝有患校獵未快馳騁未㨗則廣苑囿
具畢弋有患巡幸未偏游賞未普則修馳道飛清蹕其
間自非負天啓神授之資有聖文靈武之徳者則不能
訓稼穡務儲峙捨派而趨源去末而從本致天下太康
家給人足者哉我國家荷二聖基業用三王禮樂足食
訓農克立治本吾皇龍飛春秋鼎盛勵精百度旁求黎
獻謂守文艱如創業承平難如治亂深鑒前世專行王
道羈縻四夷而重兵革漁獵賢儁而藏網罟觀六藝虚
臺館聽道徳定聖樂功業之大則成康文景無或比隆
河山之逺則秦漢隋唐不能齊盛菽麥流衍而紅腐玉
帛充牣而露積陛下尚宸居减麗御膳輟聲宵衣紫庭
清問多士舉三王之故實修八世之墜典以為擇循吏
守郡國撫百姓善則善矣而未専也於是授之使領設
為職司所以循名而責實也頒憲令經田疇勸耕殖至
則至矣而未一也於是編其制度勒為科條所以建中
而示法也循名責實則官不曠建中示法則民不疑詔
下之日鬼神稱慶太平之風旋踵可待不終日而争訟
息未踰時而淳鹵闢九圍之内一歲之間衣食足而倉
廩實仁義行而刑罰措大哉炎宋功徳陛下教化垂億
萬世與天無窮臣生逢聖明叨觀盛事謹昧死上廣農
頌其辭曰
皇哉惟聖躬提天柄億兆歸心三靈洽慶廣我田事肇
修稼政乃置官名乃頒號令號令維何分條建規恩斯
懋斯流冗攸歸官名維何啓職庀司訓之𨗳之播種惟
時民曰勤止服田力穡晝爾于耕宵爾無斁千耦偕飛
百穀咸殖既藝淳鹵越經封洫官曰涖止糾力勸能庤
我錢鏄䟽我溝塍乃能灌溉爰相邱陵汙萊以闢游惰
用懲赫赫聖謀有作咸覩畎澮四溟井疆九土沃野萬
里縱横其畝擁耒成林灑流降雨陽春如膏原隰如鱗
我稼既華六合生雲稻粱黍稷萬井龍文同我婦子或
耨或耘八月其獲乃登爾稼滯穗棲原餘糧壓野盈溢
京庾流衍方夏式歌且謠土金同價百姓足矣君孰不
足三百之囷九年之畜八蜡既通五禮咸穆藏財於民
所寳惟榖君哉君哉樂事訓農炎帝之教后稷之功方
我王度明而未融臣之頌之永矣無窮
　　　周伯星頌(并序/)
景徳三年夏四月周伯星見書瑞應也臣聞日月星辰
天之經也國之紀也日以象君月以象臣星以象民炎
炎君徳不傾不側仁義文武昭於上禮樂刑政臨於下
得至陽之體於是乎有日瑞昭昭臣道不僣不忒忠信
方正積於内訏謨獻替發于外得至隂之體於是乎有
月瑞君之靈如日之升臣之英如月之征照臨下土六
合文明賞罰不濫兵革不試粢盛不害灾沴不作生民
熙熙家給戶足鑿井而飲耕田而食䝉帝之力生育蕃
息於是乎上發於天厥有星瑞書云庶民惟星又云天
聰明自我民聰明蓋星瑞之謂也國家受天成命五十
年間法令寛大元元仁厚自克殄并土戎衣不再年穀
荐登俊乂旅進我崇文廣武聖明仁孝皇帝陛下䖍鞏
神器稽用故實光昭百度緝熙禮樂刑賞以御中外慈
儉以率左右羣臣有羔羊之潔公族懐麟趾之信郡國
州縣各楊其職景徳中匈奴謹守要約不敢犯邊塞無
宿兵人用休息齊民之家不憂歲時食飫雞豚衣厚繒
纊耕有餘器廩有滯穀扶老擕㓜塗歌里詠大哉此時
上無失徳下無遺政君君臣臣萬國交慶雖日瑞于晝
月瑞於夜曽不足表吾皇之明朝廷之盛於是乎有周
伯之象告生民之瑞見於首夏國家火徳之應也躔於
角亢人君夀考之象也天意若曰令陛下夀考萬年平
章百姓隆火徳之光明昭上帝之休命願陛下欽之念
之雖休勿休不數年間圖書寳玉雪霜風雨山川草木
盡為嘉瑞史不絶書故曰陽感天不終日蓋天之於陛
下猶父子之事也臣叨列縉紳仰觀靈祉知在今日斯
文有光謹再拜上周伯星頌曰
帝宋三聖功成治定昭融景命承天慶兮周伯焞焞經
宵耀雲何徳之純感星辰兮吾君恭讓徳音敷暢蓋天
垂象介景貺兮我國文明儒風炳靈惟徳降禎發鴻英
兮東南委照蒼龍隠曜徘徊天表光帝道兮考彼典章
知我天子享嘉瑞兮上可紀官下可建元法象星躔假
於天兮昭我炎宋永御星統微臣作頌歌日用兮
　　　大中祥符頌
崇文廣武聖明仁孝皇帝陛下即位之十二年春正月
乙丑大中祥符三篇降于左承天門書瑞應也以日者
謹天命也以地者大靈貺也臣聞庖犧氏作結繩而治
天將有命易以書契龍馬負圖出於河聖人觀之退而
畫八卦兩儀四象吉㓙悔吝無所遁其形矣百官以治
萬民以察後世帝王言大政者自庖犧氏始夏后氏作
鯀陻洪水天將有命奠厥山川神龜負書出於洛聖人
獲之退而敘九疇五行八政休咎威福無所隠其奥矣
彞倫攸敘水土俾乂後世帝王言大功者自夏后氏始
炎宋氏作三聖致治天將有命昭厥中庸神人奉符降
於汴聖人受之退而啓三篇清静簡易道徳刑政無所
藏其秘矣四夷率服億兆可封後嗣帝王言大中者自
我皇帝始大哉三氏之徳與天齊盛皆獲符書並垂典
訓混而言之則同參而言之則異同者事也異者道也
伏羲以文物未作朝章汩亂天授以圖始啓其政夏后
以水灾未乂下民昏墊天授以書始啓其功炎宋以太
平方至帝道有融天授以符爰建其中是則政也功也
中也同為至道考其異則中也可以兼於政功矣圖也
書也符也同為嘉瑞考其異則符也可以冠於圖書矣
河也洛也汴也同為靈川考其異則汴也可以加於河
洛矣犧也禹也宋也同為上聖考其異則宋也可以跨
於犧夏矣故八卦之始畫也其象隠晦仲尼讃之乃著
於經九疇之始類也其文草昧箕子衍之乃列於典我
大中三篇其則不然宛有章句政教出焉天作之天述
之授我皇帝以七六籍以錫明命為萬世法故天不敢
畀龍馬授神龜負於河薦於洛乃命使者奉而降汴魏
闕之下禁門之上知天之恭我皇家且異於古也使仲
尼復生箕子不死在於今日舞之蹈之猶且不暇詎敢
讃之於經而衍之於典者哉於戱千祀之衰也天道何
逺乎一朝之盛也天道何邇乎蓋我國家揆五代之亂
奄有神器太祖靈武經始於前太宗文明光被於後廷
四海讋萬靈梟呉馘蜀裂廣屠并不二十年㝢縣穆清
授聖三葉以致太平今上居以天體化以神聲隂陽有
愆伏而聖功無闕日月有盈昃而皇明不息故强敵北
靣而受封羌豪泥首而内附罷河西之戍放榆關之馬
京洛之間王氣聚為宫闕良耜不試嘉穀蕃生於田野
齠齔舞詠於道路耆夀沭浴於膏澤桴鼓在庭而罷擊
桃李垂路而不攀阡陌服車馬閭閻享粱肉當是時天
雖欲秘圖籙愛符命其可得乎然則符瑞之至以五行
而言皆有象也臣以列為三章者陽數也封黄帛者中
色也時以春者仁也降承天門者承天嘉號也門聽政
之象也天意若曰王者體陽徳御中道行至仁則有圖
書之瑞應之以承天之祐而聽萬國之政也臣㓜學史
氏講春秋大義以為東周不競瑞不當至先聖削而不
書退有鳳鳥河圖之嘆繄自獲麟距國初建隆厯二百
有四甲子矣賢材代謝而符命不至臣也何幸逢時遇
主行年二十有四而叨觀不世之瑞上比聖賢自慶多
矣故身在滄海之上心馳象魏之下恨無文辭以廣稱
述謹昧死望闕再拜頌曰
惟聖有功功格於天日月星辰炳其靈焉惟聖有道道
格於地山川草木耀其祥矣炎宋氏作三聖承平休功
無形至道無名莫高匪天莫厚匪地不足炳其靈不足
耀其禎三正有神同開奥秘取圖河洛裁文五緯爰作
受命王者之瑞景徳之盛奉之而至先斯吉日神告有
密僊服降庭奔精照室蒼龍在申太蔟歌春素月哉魄
朱曦始晨皇帝受之於承天門宿衞咸觀玉帛駿奔爰
有大夫進牘而言臣知天意敢告於君億兆歡心宗廟
遐福有感於帝化為寳籙文武流光禮樂騰芬上逹於
天化為寳文表我皇家大中建國表我天子大中立極
三篇未至中道以崇三篇既至中徳益隆建元眚灾華
裔可封慶賜周旋囹圄虛空一之日薦於寢廟昭穆増
燿二之日告於朝廷雅頌騰聲三之日逹於九土里巷
𢋫歌鳥獸率舞四之日聞於八荒投戈右袵九譯來王
可以象功制禮修樂三五之事一旦而作可以告成登
封降禪八九之功一朝而見史氏書之藏於太室垂厥
子孫遐觀茂實太師歌之傳於樂府薦厥岱郊永告嘉
祜素王聖哲見歎河圖臣之庸昧獲觀祥符歌詠功徳
職士大夫稽首獻頌願繼典謨
　
　文莊集巻二十四
欽定四庫全書
　文莊集巻二十五　　　　　宋　夏竦　撰
　　銘
　　　潁州蓮華漏銘
夫迎日推䇿帝鴻之憲天也治厯明時成湯之應人也
日月有發歛晝夜有増減非在璿不能測盈縮非運儀
不能定昏明以是厯數起焉漏刻生焉晝參乎晷景夜
驗乎次舍雖上天之運不能逃矣舜史日永星火者晝
漏多也日短星昴者晝漏少也周官有以火爨鼎之制
齊詩有折栁樊圃之譏由是觀之挈壺之設其來尚矣
漢承周秦圗籍最備其令甲第六著常符漏品二十四
氣各為二箭刻日所在并黄道去極晷景刻數昏明中
星於其下班之計吏自兹厥後踵事増華逮施於李蘭
始變古法權器程水以凖時刻唐之諸道率循此制至
今器有存者而莫能施用唯司天官漏迄今用之參以
中星因時升降而置箭之制世不復傳上躬至聖之姿
極攸縱之美稽古典學勵精百度討論希闊講求禮術
天聖中有今龍圗閣直學士給事中燕君肅始考七經
載籍作蓮華漏于梓潼來獻闕下其制為四分之壺參
差置水器于上剡木為四分之箭箭四觚面二十五刻
刻六十分四面百刻總六千分以效日凡四十八箭一
氣一易鑄金蓮承箭銅烏引水下注金蓮浮箭而上有
司唯謹視而易之為行漏之始又依周官水地置臬之
法考二交之景得午時四刻一十分為五正南北景中
以起漏焉時予備職樞府弗獲熟視君未幾作藩青社
建茲漏於白樓予出守汝隂亟往代君因得細睹其制
精妙參神景祐中君復厭承明求刺于潁予亦内徙睢
陽封圻接畛慶問時通因請更為潁漏以廣其傳君由
是再考晷度以梓潼在南比古法晝増一刻夜損一刻
青社稍北晝増三刻夜損三刻潁處梓青之間晝増二
刻夜損亦如之仍作屋祕漏得天愈宻予舊𨽻史局粗
親此學以為乾體左旋七曜運舍皆動物也赤道横帶
黄道斜截復有進退夫物動而有進退者勢乆必差故
昔賢制術以天度乘晝夜漏減三百而一為定度以減
天度以為明加正度以為昏所以追晷景之實防節氣
之差然三百嵗斗厯改憲而異人出焉今燕君其當之
乎夫六藝羣書唯天文數術探賾索隠鉤深致逺最為
難明若心所不達雖通人前識詎測其方而世之俗儒
或以為非薦紳先生之所稱道何其誤歟仲尼作春秋
每於朔閏發文以宣明厯數此聖人之深意也書不云
乎敬授人時禮不云乎百度得數而有常後之觀者幸
無忽焉其漏志一篇亦刋諸左方期於不朽云爾銘曰
極星建中黄道營外度有邇遐時有明晦聖人觀象古
史詒則孔壺為漏浮箭為刻資始巧厯稽合小餘重黎
是司羲和是圗秦氏遺法漢京垂制厯世彌文舊規加
麗玉虬吐水分灌兩壺金龍轉注下激衡渠天道可觀
神化無跡日運波澄氣分箭易(原本脱/四字)都邑屢遷寂寥
罔詔世失其傳猗嗟燕君文學餘力博貫舊章肇新景
式象魏既登潼川既營建於青闉作於潁庭五夜持宵
三商定夕杪忽無差升降靡息意侔造化數窮天地茫
茫有生孰參其知於鑠聖宋世祚無疆刋此樂石永憲
萬方
　　　瓊臺雙闕銘
瓊臺峩嶭左右如闕直上相等蘿交蔓結啟閉雲氣出
入日月千流若綫羣峯如屑凌霄壓海吞呉跨越
　　　石橋銘
山壤獻靈融結推功穹窿石梁飛雲架空垂流下激絶
岸旁通煙華溟濛矯矯翔龍朝日曈曨蜿蜒騰虹願接
天孫以助豋封
　　　三井銘
石罅山半三井如鑿圎不可窺深不可度亂澗四入飛
流外落墮石不盈驕陽不涸冷激松檜碧混崖崿山靈
所衛神物攸託簫鼓一鳴雷雨閒作(案此銘原本闕今/據北宋人小集增)
(入/)
　　　洛西銘
商祚不永帝辛失御百神受其嫚䙝生民墮於塗炭西
伯昌既脱羑里之禍隂圗王業将欲以利易其心以徳
勝其暴以為罷長夜之飲却靡靡之樂省其狗馬陋其
苑囿皆不足以警天下之觖望懐百姓之歡心乃獻洛
西之地請除炮烙之法紂許之夫以仁義而勝殘虐以
洛西而易天下萬民之心已歸於周而獨夫莫知之也
吁君殺而臣宥上斂而下施者鮮不易地而處矣使西
伯先堯舜之世修諸侯之徳猶不暇况天子之事乎盖
飢者易哺寒者易衣凋敝之民易歸亂世之惠易行為
人君者其慎徳歟君子曰牧野不能亡紂亡紂者炮烙
也岐陽不能興周興周者洛西也有經其地者立碑以
載辭修辭以達意庶千載之後知文王之心哉銘曰
獨夫驕矜牝雞晨鳴炮烙之刑虐生靈兮文王翼翼憮
然心戚獻我疆場去非辟兮紂得其地周得其義兆民
之意知險易兮惟洛之右商禍之首諸侯心疚天絶受
兮惟洛之西周徳之基四海心歸天祚姬兮洛郊如砥
周道如矢徳音不已垂千祀兮
　　　秦東門銘
夫夏之亡也湯得之以仁故卜年四百商之亡也周得
之以義故卜世三十周之亡也秦得之以力故敗不旋
踵盖嬴正以區區之秦闚覦闗東暴師二十有六年而
削平區夏分為郡縣為武之力亦其至矣柰何取之不
以道守之不以徳信任胷臆慕於權勢峻文酷法樂於
誇大嘗經東海上朐縣界中立石為秦東門以表其功
業一旦宫車晏出神器失守匹夫大呼社稷綫絶為國
之弊一至於此孟子有言曰域民不以封疆之界固國
不以山谿之險威天下不以兵革之利誠為天下之道
哉後有人經其地而為銘以識其事銘曰
六王伏劔秦道益昬丁男北戍雲罕東廵經於上朐薄
於海濵立石峩峩為秦東門刑政不殘鬼神不擾秦無
東門秦不為小兵革既䘮禮樂既壊秦有東門秦不為
大天厭秦荒禍起蕭墻函谷不守豈暇四方東門之中
天設扃鐍納漢以興閉秦以滅我經其所塊然遺址刻
此堅石以識秦罪
　　　焚書坑銘
秦焚經籍尚法令人知其禍而未知其福焉夫舜死陟
方則禪受之道缺有夏多罪則篡弑之風起盖受天命
觀人事而作故君子不謂之暴而嬴氏以區區之秦闚
覦闗東刮兵剥糧峻刑刻法幸六諸侯之弊盗據神器
累世之禍積於宗廟兆民之怨盈於城野炎漢之聖伏
於豐沛是時苟能右詩書敦禮樂修人文而黜吏議禄
冠纓之士行帝王之術雖累世之禍不得發矣兆民之
怨不得泄矣炎漢之聖不得章矣而秦反枕干盾袵金
革貴刑名而害仁義官甲胄之夫馳戰覇之塗故宗廟
之禍得以發矣城野之怨得以泄矣豐沛之聖得以章
矣夫是坑也焚於斯禍於斯福於斯焚書也禍秦也福
漢也詩書不亡無以速秦禍也未有削平敵國分為郡
縣不數世社稷魚壊而不可救者也禮樂不墜無以速
漢福也未有起布衣提三尺不數載大統畢集而不可
危者也盖文之於國猶水火哉無一日之可暫去也秦
失天下也故禍之易也漢得天下也故福之易也君子
曰國之将亡文先亡矣未有守文而不能救亡者也斯
文之道如天地焉如日月焉覆之載之照之臨之非可
息也秦之焚書焚秦也文道非可焚也客有經其所為
碑以銘其事其辭云
詩書禮樂加於焚燎爓赫地維煙歛天表凝為災星秦
祚以夭融為王氣漢徳以兆正棄秦祀非棄文徳夭禍
秦毒非禍王國斯文何損如日月食道不可屈明不可
息神契人合嬴不血食(原本脱/四字)文乃鼎沸煙復為仁燼
復為義大儒蜂午振鐸而起心揖神遂口傳天意皇皇
六籍且經且緯赫若煙爓燦如𤇺燧斯文之聖因焚而
試斯文之道因焚而熾俾我儒徳後王之畏不敢侮慢
以速禍戾(原本脱/四字)吾知可貴秦滅漢王是名銘誌
　　　補封狼居胥山銘(并序/)
予嘗讀漢書至武帝即位之二十四載将軍去病出塞
捕敵封狼居胥山而還紀傳皆闕其銘遂為銘而補之
云
維漢元狩四年上以去年匈奴寇我北境至於定襄分
命諸将耀武窮絶奉行天討驃騎将軍冠軍侯去病總
十萬衆出右北平甲胄鈇鉞逺飾天怒禮信為器行列
畢整精誠貫白日鋭氣凌秋霜金皷相應有不可辱之
聲旗物相望有不可奪之色矛棨雲靡號令風動約輕
齎絶大幕越二千里既俘張渠乃釁車耆追左方之兵
歴度難侯濟弓廬竒兵翼張掎角相嚮取旗皷鏖酋帥
執訊獲醜踰七萬級埽平區落推揚帝威南轅反斾歴
于山川遂禪姑衍臨瀚海封狼居胥山式表漢徳從事
承命是為之銘銘曰征朔幕兮振元戎犁王庭兮翦元
兇車騎旋兮氛祲空刻隆石兮山之峯永萬年兮漢之
崇
　　　女懷清臺銘
女懷清臺秦所築也寡婦清采丹擅利以財自衛始皇
客之為之築臺於巴蜀夫婦以客則非典臺以旌則非
禮盖王者之客有二曰二王後正三統也曰異域正朔
之所不加也國家之旌有四曰貞曰孝以侑民也曰功
曰徳以礪臣也而婦越閨户預外事是非貞也圗貨殖
忘盥饋是非孝也採丹石棄織絍是非功也抗君禮乖
婦儀是非徳也客之不足勸貞孝適足教民以慢上旌
之不足崇功徳適足化民以末作秦嬴之心何以言哉
史遷曰豈非富也夫富而客之富而旌之則孤老窮瘁
之民受殘於并兼之室貞介孝義之妻仰首於豪戾之
婦語不云乎放於利則民多怨於戲古之致民於富夀
者禁末事戒游惰丹漆金錫之類非貢不入於太府骨
革毛羽之物非時不登於器用省徭役薄賦斂循天時
廣地利君籍田以勸耕后親蠶以勸織故民倉廩實矣
衣食給矣實則富矣富則樂矣樂則和矣和則夀矣哀
哉秦之為政也反是貴寳貨而賤耕織厭編户而喜商
賈婦非所表而表之表貪競也臺非所築而築之築禍
亂也貪競起而王業衰禍亂長而宗廟墜秦是用亡臺
之罪也客有延想往事勒銘遺基思有以戒之也銘曰
童羊無角牝雞無晨隂不可唱以已徇人戾哉寡婦鈞
禮亡秦築臺于蜀以惑下民崇臺昻昻秦女所亡不守
帷薄乘夫擅陽崇臺嶷嶷秦民所息怠棄隴畆杯採丹
石蠶絶桑死女不務織土乾種腐民不務食婉娩盥饋
秦女為仇服田力穡秦民為讎貨殖是積玉石是求以
要旌表以客冕旒茲臺未成秦毒已盈兹臺未傾秦廟
已平吾恐蜀民以秦為明吾恐蜀女以婦為貞棄徳逐
利寖潤風行故摭秦罪荒址是銘
　
　
　
　文莊集巻二十五
欽定四庫全書
　文莊集巻二十六　　　　　宋　夏竦　撰
　　碑銘
　　　傳法院碑銘
太宗至仁應道神功聖徳文武睿烈大明廣孝皇帝以
太平興國七年六月建傳法院于太平興國寺今上體
天道法仁明孝徳皇帝以景祐二年六月特詔史官追
頌先烈史臣某拜手颺言曰唐氏中㣲五代多故三辰
昬祲九服煨燼虎争龍戰糜沸雲擾我國家題五精之
期起千嵗之統祛天地之否隔拯夷夏之塗炭翦寇劇
以靖揺亂誅僭劇以遏横騖太宗皇帝張天弧順斗極
驅除鄰敵駕馭髦傑制禮樂於已壊振文武於将墜奉
藝祖以造大業由太弟以纂鴻緒歸馬論道投干講藝
覆露所及轍迹所到罔不闢皇衢剗覇軌一文軫齊量
衡者焉洎乎六幕謐寜中宸閒晏披蠧簡訪幽經觀天
人之交探神明之奥補綴漏遺講求希濶朝夕之議必
稽於典冊小大之政咸本乎根柢嘗謂佛法之至也百
王不易歴世彌盛中原之區宇絶域之種落户諷其書
家圗其像一睇窣堵一嗅薝蔔或因受以悟法或睹相
以趣善感照以應羣動廣大以攝萬有禆徳教省威戮
其來尚矣先朝乾徳中臨遣僧行勤等一百五十有七
人各賜装錢訪經西域今繼有還者嗟其翻譯之廢載
祀二百非國家削平多壘奄宅四海通道夷貉暨聲蔥
雪大事因縁疇能復之㑹鄜畤守吏王龜從上中天竺
印度僧法天梵學比邱法進所譯經又北天竺三蔵天
息災與其受具母弟施䕶各持梵夾來獻符帝雅意天
實啟之乃遣内侍鄭守鈞肇營兹館賜息災法天等宣
譯命光禄卿湯悦等潤文法進等筆受綴文義學苾芻
慧達等證義髙品王文夀等監譯由是憲前軌稽秘蔵
依金剛界扢種子壇書字源布聖位三成藻飾四事莊
嚴三蔵主譯於壇北梵僧證梵義證梵文義學僧證義
刋定華字于左右潤文東南以資筆削監譯西南以肅
儀律新經既成制蹕臨幸賚物有品詔賜金額嵗給飱
錢一億六十萬度僧十有一人翻譯之制大備於茲御
製三蔵聖教序以冠經首息災賜名法賢又詔擇京寺
童子得惟净等五十人令肄梵學每大電紀辰貝多啟
譯經成奏御召對賜坐進見甚寵觀者榮之真廟紹文
鴻徽累盛舞羽而清河右再駕而羈幕北鑾旗駐於兹
館篚幣班於法席洎乎勒圜封禪梁阯上儀交舉盛節
咸備擁九清之嘉祐訪三空之真諦祗適先訓布昭睿
藻作聖教序以賜之又詔參知政事趙安仁等并所降
制詔賜名大中祥符法寳録復以宰臣丁謂王欽若充
使以寵重焉聖上慎徽祖服光啟宗範長養容覆極兩
儀之大徳睿哲廣運總列辟之能事盡美乎萬幾宣精
乎三教悟然燈之授記當彌勒之囑累以無上之知覺
建大中之教化述三寳賛以冠蔵録衆聖歡蹈羣生依
怙雨花芬都金光照爛恩深歸救之本理極名言之表
無量功徳非思議之可及也自興國壬午距今乙亥五
十四載寵靈積累妙因殊勝有若今右僕射同中書門
下平章事吕夷簡以師臣上衮博達空理奉制兼使今
參知政事尚書吏部侍郎宋綬以宏材碩徳了悟真際
被詔潤文有若故樞宻使同中書門下平章事王曙參
知政事張洎趙安仁樞宻副使楊礪翰林學士承㫖晁
逈李維翰林學士朱昻梁周翰楊億皆以學通儒釋繼
司譯潤上哲清流盡在兹矣翻宣表率則有三蔵五人
皆賜朝散階累遷試光禄卿始法賢次法天次施䕶並
刹帝利氏深窮秘宻慱通華竺功成順化䘏禮尤異又
次法䕶比天竺憍尸迦氏始𨽻毗尼聿修禪誦先朝以
其至自西遐該明法要令嗣譯度次曰惟浄故呉王李
煜之猶子七嵗依師選習梵業真皇以其不游西度精
曉貝文特命主譯天聖中法䕶請還身毒惟浄求往闕
塞累表不允今皆際㑹昌期宣隆教典者焉其監譯内
侍則自文夀至今内蔵庫内常侍陳文一御藥院入内
供奉官閻士良印經院入内髙品朱若水十有七人皆
簡擢恭恪以幹院事其筆受綴文證義等僧則自法進
至今文一法凝鑒深慧濤潜政清漏善初義崇慧素存
行及梵學僧文渉道隆慧燈七十有九人皆妙擇行業
以塞朝選其貢經五印度僧則自法軍至法稱八十人
取經還華僧則自辭潮至棲祕一百三十有八人皆克
遂至願賛此大縁寵賚之數咸有差次其貢獻并内出
梵經無慮一千四百二十八夾祕之院閣譯成經論凡
五百六十四巻續於蔵室娑婆之界以語言文字作佛
事(原本/缺)體貌丞相寵數尊異其誕辰翻譯瑞場啟罷並
命兩府衡弼傳香賜㑹著為永式夷簡等進詩稱謝有
詔刋石譯館之榮於斯為盛説者云譯者釋也交釋華
梵對傳句讀辦佉樓之筆簡韋陀之辭本政因以建之
糅雜句以文之廣隂入之津梁續癡𡨕之燈炬宣我象
教功孰大焉然而擬於法者空幾於真者静染空尚垢
知靜猶障若夫遺照覺度禪定應現無方圓明具足者
豈有髣髴於其間也哉但以千覺度人始自言語八蔵
垂教必假文翰雙林示寂鷲嶺罷談五百年中皆稱正
法三十四字廣衍右行充溢諸天靡迆東土非傳釋無
以達華夏捨潤色無以足言志鑿五藴之牖破三毒之
網塞顛倒之塗決苦惱之海俾衆生竭愛流灌燬宅味
甘露以清凉大士悟始覺證法身䕶神通而遊戯其六
度之本源乎萬行之因地乎宜固諦方言練横字審縁
起正思惟貫穿宗極以了宻義渉獵蒼雅以定華文備
而不繁直而不畧訶四病之㣲細拂二見之邪執灑之
海墨則諸佛下觀詠以潮音則百靈潜聴使廣刼之下
知朝家崇建之美歎聖上尊嚮之仁不其偉歟臣早遊
史閣嘗預譯場終以鈍根求補外職地如亭厯有生之
累猶多筆若須彌衆妙之門難盡上勤哀舊物俾圗懿
鑠謹奉宸㫖靡敢固辭議者以為聖上之建斯銘也昭
貽厥之謀周文之追孝也尚記事之美陶唐之有文也
光大度門能仁之悲心也守䕶正法有帝之鴻誓也宣
是四美垂厥無窮乎龍天降格神祗歎譽永錫百禄大
庇中區皇哉煥乎謹為銘曰西方聖人萬化幽賛兆啟
於周法至於漢森沉天禄古經肇煥䆗窱甘泉金人聳
觀機縁合應夢寤通靈騰蘭東入愔景西迎㲲像可傳
繪事初形具偈難觧譯法肇興魏晉洎唐正閏十九變
梵成華翻傳代有篆𨽻兼該典墳旁究八備咸精三難
盡剖正元以降國歩多艱戎笳沸路盗㦸横闗悉曇罔
學雷嶺誰攀法器幾墮慧命将殫明明上穹啟我有宋
盡殛殘暴並蘇愁痛神武拓迹聖人垂統四貉同文五
天厎貢皇靈有赫法寳増光精廬再考譯席重張半滿
交顯疑偽兼詳六義垂範萬頌裁章竺典嵗臻華經日
續液金賁字彫瓊麗軸思文祖禰尊善導俗克昌厥後
介爾景福皇帝孝思對越無極碑頌休烈載刋金石鋪
昭上乘愽濟含識惟皇夀考時萬時億
　　　慈孝寺銘(并/序)
維天聖四載冬十二月洛苑副使入内内侍省押班江
徳明被㫖治故燕國英惠長公主第為佛寺資福於真
宗文明武定章聖元孝皇帝始聖上以皇太后濬發鴻
誓祗廸净因圗創美名永昭慈訓三事之臣相與進曰
陛下以聰哲廣運承燕翼之謀太后以寛仁勤儉膺顧
託之重垂簾訪對齋居聴政雨露均澤榮悴畢霑日月
並明忠邪洞判陽郊再卜嵗厯五頒六幕晏清百嘉楙
育此太后至慈以佑嗣聖景貺愽臨陛下至孝以事母
儀黎苗歡服在昔名寺方冊具焉或以紀年或以盛徳
今願以慈孝為名庶稱道於無窮暉映於前代有制可
之仍命近臣銘於樂石臣聞東漢已還有天下者繼體
承基尊祖親禰黄流玉瓉觀盥之享嚴髙燎清壇外宥
之容備屬象餘烈顧慕遺恩奉先之典有終欲報之哀
無極或以佛國追福或以釋像薦靈旁行不流厥惟舊
矣唐氏中㣲五代短祚寇劇揺亂羣雄紛擾載祀踰於
二百厯世幾乎三十文輝昏祲山川圮裂空廬生荆棘
郛郭成煨塵大塊之載欲空下民之命垂盡我國家天
人合應祖宗重光並翦鯨鯢再造畿夏勝殘去殺解百
王之弊紐題期立象擁五精之王氣憲洪範順乾則置
國以建永圗剗覇軌拓皇衢納民以遵大道功有震疊
燀燿格天光表而太山之髙未増徳有旁魄曼羨蒸雲
潤海而梁父之基未附上帝儲蕃祉而有待先聖膺寳
命而惟新其宅藩房踐儲邸則三鷄問寝四時省膳周
文之孝徳也尹正京轂寵綏都畿有虞之厯試也其歩
天階御神器則攸縱多能宣精道藝陶唐之文思也躬
案六師外攘夷狄成湯之聖武也大哉以日躋之美承
天賛之業仁經之義緯之根本於道徳粉飾乎禮樂信
以來逺忿鷙之兵寝虚以受人鯁亮之臣進萬景以之
昭晰元化以之絪緼包舉大寜參侔遂始故能延飈駕
席蘿圗萃坤珍輯天瑞紀官立制克稱乎神物升中降
禪不顯於上儀鄈丘頌祗曲里尊道秩無文以拜貺篆
名山而紀迹均大賚賜明宥復太素宣至和子黎庶之
恩豐賔萬靈之禮洽方将祓靖館齋大庭而思帝所以
甚歡厭天下之為累徹琴瑟而弗懌倦輿馬而罷游聖
人入侍興居冠帶不褫太后親嘗藥石夙夜必躬靡愛
牲牷徧走羣望載罄圭璧並植三壇屑瓊蘂而無功誶
玉靈而罔效於是祈竺乾之祕教捨沁水之名園行冀
有瘳即程庶役靡獲夢齡之感終稽肜日之報弓遺髯
斷荆山之鼎空成鐘䀟酒清鈞天之遊不返宇宙慘怛
人神震動六宫攀號萬國縞素皇帝起初載臨宸極章
明百度履徳包元以儀形乎風烈皇太后恭遺制保重
熈平决萬樞博照兼覽以對越乎威神以為能類帝者
聖人善饗親者孝子乃縁先朝之意寖講昭事之文以
真皇之受元符膺秘記層宙之顧懐也始嚴安聖之殿
於玉清之廷奉諄誨廸璿源六羽之監觀也繼作奉真
之殿於靈景之館又以洛師吉壤藝祖降靈有應天之
院睢陽奥區王業資始有鴻慶之宫四範睟容並安寳
宇盡漢祖龍顔之妙増開元玉石之華皆衣冠是游旒
扆如在薦櫻獻鮪馳傳相望濡露履霜因時増愴又以
為禴祀極乎禮異幽賛之宜哀戚竭乎情無名助之禮
乃復疇近職命有司申述緒言繼成曩志即鳯臺之餘
阯建鹿苑之精廬因舊垣而不廣慮民居也鳩庶工而
惟簡形人力也(原本闕/三字)祗植之園設像兼顧成之廟巖
洞隠飾疑堂邑之山林讃唄傳聞變平陽之歌舞回廊
四注飛觀相臨落斯干之雅章成春秋之遂事以五年
冬十月詔擇練僧三十以奉重修置净人二十有五以
給灑掃設官守之局俾徳明以董之議尊奉之制命太
常以參之先置禁中肖像文考是月壬申乃率邇臣戒
宗室導自天章之閣至於㑹慶之殿紫幄奏香空歌達
旦翌日羣后晨謁百靈備從申命上公奉安於寺之崇
真殿緇黄先道儀衛清路幡華旗斾左右相見鍾磬笙
簧前後問作帷帟設次簪紱在廷太史候辰攸司錯事
言瞻殿牓出於宸翰飛毫舉鳯拂素騰龍孝徳聖能並
煥茲日甲戌上運法駕率公卿以奉馨薦越翌日太后
御琱輿總嬪侍以獻令芳都人隘塗軒車擊轂或鼓舞
蹈徳或感泣懐恩望帝卿之雲慘凄共色聴魚山之梵
讃歎相趨先帝付受之道光矣後聖恭事之禮至矣書
所云克篤前烈詩所云聿追來孝者也史官奉詔謹為
銘曰有宋赫赫兩宫明明慈昭神育孝總天經思文真
皇悲哀罔極魯館方虚給園斯闢斗城北望廣路東披
采楹叢倚紺瓦翬飛寳網羅空金繩表道滿月光明青
蓮相好有殿中峙實奉先朝彫雲麗幄綺棟陵歊隆凖
如生清輝若在祗薦馨香疑聞謦欬供帳咸具服御畢
陳履綦雖逺手澤猶新閒館旁連藻扃相屬庭有寓龍
山多疊玉嚴衛岑寂靈游往來雨華紛馥飈馭徘徊日
監孝思永錫純嘏時萬斯年在宥天下
　
　
　
　
　
　文莊集巻二十六
欽定四庫全書
　文莊集巻二十七　　　　　宋　夏竦　撰
　　碑銘
　　　大安塔碑銘(奉勅/撰)
有宋封禪後十祀建大安塔於左街䕶國禪院從尼廣
慧大師妙善之請也今上寶元體天法道欽明聰武聖
神孝徳皇帝在宥之十有七載詔史臣書其事從尼慈
懿福慧大師道堅之請也妙善長沙人姓胡字希聖母
既孕不茹葷妙善勝衣志求事佛馬氏之亂略為姬侍
嘗被毁逢怒憂在叵測黙誦普門名稱舍利見於額中
馬氏異而禮之國初宣徽使兼樞宻副使李處耘南定
湘川得之郡邸嘗以素誓未伸斷穀謝病夢異人曰我
文殊也汝第食勝緣近矣明年處耘捐館遂依洛陽天
女寺剃髪受具往來兩京高行著聞太宗皇帝以椒塗
之舊錫以懿名被之華服大姓袁溥捨第起刹賜額妙
覺禪院令妙善主之自是肅禪儀練律學給瑜珈之㑹
演華嚴之説五陟岱山一汎泗水皆中貴䕶送傅舍供
擬皇帝巡狩河朔刺血上疏璽書褒嘆是時萬年中參
恩愛異衆宸闈進見禮數踰等贈中書令忠武公李繼
隆每以保阿尊事尤謹洎元符降格法御上封妙善即
朝日之郊卜布金之地諷甘露法品祈東禪靈祐帝意
嘉之賜名䕶國天禧元年湘東邃谷有鉅石重累數十
百丈屹若浮圗昔隠今見詔遣使案視建寺度僧以旌
其異妙善志往瞻禮有大弟子道堅以師臘既高衡陽
云逺懇留不已先事以聞翌日妙善請告南遊真宗曰
汝老矣何遽逺適如來性海隨處現前儻有至誠皆可
供養妙善遂求建今塔特詔許之㑹江寧府長千塔成
繪圖來上促召妙善於䕶國將賜之道堅在妙覺地近
先至訪對稱旨受圖以歸首事創規實始於此由是涓
日置臬肇基寶甃冶金礱石作於地宫將秘莊獻明肅
太后所賜䭾都逮妙善曩得佛骨㑹妙善示滅盡以塔
事囑累道堅妙善享年七十有六尼夏五十有五宮闈
震嗟賻贈加品建坊立刹賜額寶勝以道堅兼主之道
堅盡禮蒼皴入謝扄禁且陳妙善遺誓云此塔今世不
成來生願就先帝惻然賜以潛邸珍玩三千萬直仍命
内侍分董其役明年春法堅製金襯寶函納前舍利等
入奉於内道場贊唄三夕兩街威儀導自滋福殿帝薦
香以送之季商協吉藏於石室五年繼賜乗輿副物貨
鏹萬緡以供餘費乾興初又以塔心殿棟須合抱修幹
既選未獲貰於皇帝上方以天下為公且重違其請莊
太后時為皇太妃乃以奩金五百萬輸於内府市材以
施之天聖改元内出明徳太后寶器價二百六十萬洎
莊獻服用千餘萬付之公帑易金銅鑄輪葢以施之美
哉四門九級岌嶪天中十盤八繩晃曜雲際道堅又以
圬墁雖畢丹采剖劂未完徧募檀信獲緡一萬八百洎
法堅禀給餘貲三百二十萬以償其工上繼志有嚴奉
先惟孝宅心凝覺追福太宫由二級而上命奉安禰廟
至宣祖皇帝四室神御並列環衛拱侍左右自餘緣塔
功徳未具者皆省服御成之由是賢刼之象薩埵之容
五佐星緯八部人天分次峻層罔不咸備七年功畢詔
賜兹額金榜始嚴罽軿臨視談贊五尼賚紫方袍并賜
近院官舍九十區僦直充供明道二載上給白金五十
鎰俾營獻殿先有陳元䖍捨僧伽像張延澤施羅漢像
頗極精巧道堅復建二殿夾峙於塔以奉之又營諷法
華孔雀經二殿以次之景祐中上賜錢千萬創二樓於
塔前右安特㫖所賜龍藏作香輪以轉千函左挂莊恵
所捨鐘樹彫格以維九乳其斜廊壁繪羅漢迦文像亦
莊恵之施粤自營創逮夫圓成則有宗藩施三門洎無
量壽像鄧國貴主施報身像尚宫武氏施法身像朱氏
施藥師像何氏施下生像晉國夫人張氏施工繪獻殿
壁潁川郡君韓氏捨圃於西戈水杜航捨地於東及其
季尚繼獻金録夀春王文獻緡錢義學比丘端琛指教
相文字比丘惟儼著塔録吳門應徳興為匠石皆道堅
願力所召共周能事者也厥初妙善嘗夢塔相止於雙
足談者以為上足善繼之祥也塔成忽一日逺望如失
靈祇環遶之異也道堅故通事舍人杜志儒之女母明
徳從父姨再適故殿前指揮使武成軍莭度楊信封隴
西郡夫人道堅生九嵗即齋素十有一求捨家興國八
年剃度得戒明年賜紫伽梨十有六授慈懿師名嗣掌
妙覺月給俸料三時賜衣嵗度僧薦紫各二隴西夫人
隨子剃染朞月歸寂道堅天機警悟資性嚴整有大丈
夫風槩嘗誦法華千巻華嚴首楞浄名圓覺皆數百過
記憶教藏該通大義塔之規模盡出智匠總三院之務
安數百之衆以慈悲攝嗔恚以精通攝懈怠故能念舉
而物應身動而衆隨羣蠭表異纎鱗示應作大因緣終
始圓就明道中詔加福慧之名嘗談經於觀文殿有㫖
賜尼衆食料道堅以為出家分行折伏驕慢赴請之飯
猶起諸漏彷徨移晷切辭仰給毎院但受月廪作糜米
十斛聞者與之謂其知分夫以柔弱之賦婉嬺之姿其
間具明淑之徳習師傅之訓不過佩服詩禮蹈履謙祗
體蘋蘩之柔潔法山河之容潤而已其能斷棄愛染脱
離塵垢以堅固為佛事以勇猛趨實際濬發心華坐空
藴樹者何其偉歟古之后族出入宫掖凴藉聲勢狃忕
恩澤外交王侯旁出姻援不期驕而自速靡羡侈而極
懐載之前聞為鑒來轍者有矣其能委逺光寵杜絶徼
望辭榮於宗屬等志於貧賤以喜捨化俗以高潔自持
者抑為難哉宜乎萬乗待遇六宫景慕成支提之上緣
到無生之彼岸者也於戱是塔庀功二十年規平三百
尺高二引有六丈經用一億旁廡佗舍無慮五百楹自
非景祚和平累朝信奉設有大願烏可成邪是知諸佛
慧命其待時而興也夫議者皆以為聖上於是塔大美
者四中出寶幣形民力也日就勝因暢先謨也敦勸於
下使趨善也命書厥勞庸展親也所宜鬼神潛衛海域
延仰永集純嘏施及懐生者焉臣早預翻經嘗更約史
仰被臺札靡敢固辭謹按塔者梵云窣堵坡此云靈廟
在於諸天則藏佛爪髪衣鉢在於西度則記佛降生經
行演説圓寂之所一以表人勝次以生地信三以報重
恩四果之位能超三界故有初級至四級者如來出十
二因緣故極於十有二級焉迦葉滅後婆羅奈王起七
寶塔為作銘記豈非刻石之識抑有初邪或問古今哲
王之導黎庶不専講六藝而參用三乗豈其大抵同歸
於善乎臣嘗試論之夫有生之源本始清浄寂則絶待
於一物感則資始於萬緣至靈無方至虚善應覺者則
圓通罔礙湛寂自然内不立於寸心外無累於羣境不
為世界之所流轉不為幻妄之所變移迷者則奔馳萬
有昬翳五欲習動而不能靜入業而不能捨失本明而不
知沉諸趣而不恨所以能仁愍之出現於世法不廣大
不能包種性喻不善巧不能破根藴窮理而至命象繫
之㫖也率性而達道中庸之意也好生惡殺仁義之均
也防非致和禮樂之則也聖人以為外可以扶世訓佑
生民内可以澡心源還妙本所以崇其塔廟尊其敎戒
自東漢以來厯世多矣其間執分别之論起歸嚮之疑
廢之而逾盛毁之而逾信豈非言底乎不誣理冥乎至
當者哉昔有人云百家之鄉一人持戒則十人淳謹百
人和睦夫能行一善則去一惡而息一刑一刑息於家
則百刑措於國以此觀之則斯法之來禆我之治盖亦
多矣上具大智慧有大威徳神道以設敎文明以化人
晏坐黼帷鋪觀貝牒信解出於天縱悟入自於生知指
曹溪頓門則言高達摩覽竺乾半字則義中悉曇實玉
毫之化身託金輪而救物未階鋪砌孰望清光而况投
筆端闈屬鞬逺戍據案受簡摩盾操觚但緣外䕶之仁
少叙重熈之徳謹裁二十有四頌以勒銘云
於鑠帝宋氏睿明繼臨照百度恢大功三歸崇正法辰
居憲紫㣲東郊配蒼震有大除饉女肇營晏坐場九級
締層楹兩朝施寶玩八觚回日月百尋切雲霓七佛儼
金容四聖崇睟表瑑刻具千覺圖繪周萬靈鉤檻䕃璇
題高簷幕珠網龍天乍來去煙霞時蔽虧我聞上帝宫
昔在莊嚴殿八萬窻牖柱衆寶極彫飾曷若佛滅後隨
緣崇廟貎設利羅如芥蘇偷婆如果有盤若棗葉有像
若䵃麥其福已勝彼無量千百億况惟此聚相宻邇於
國城樓觀相飛注康莊四通達宰官引鐃吹公侯聨斾
旍都人集袂帷王姬傳車水流景啟清旦行月麗中宵
幡影鋪九衢鈴風聞百里我願瞻仰者應起大乗解悟
此見聞性充滿於十方我願供養者應發菩提心覺此
煩惱燄本是清涼源我願掃除者應生精進力反此塵
勞身徑度禪定業我願旋遶者應作三昧觀轉此顛倒
想頓入清涼慧寂念以為地般若以為基正受為花鬘
解脱為寶篋藏此無價珍非空亦非色逺謝修證垢並
祛照覺䕃水澄滓乃去火盡灰亦飛法縳既解除神通
自遊戯若於權實際猶有一㣲塵欲求見如來尚隔須
彌聚佛祖秘宻印華梵㣲妙言語黙及思維不越於此
義後之登塔者應知建塔因葢表調御徳起發淨信心
掩日不為多聚沙不為少但能復本覺即成無上道朝
家光四葉尊重於寶乗真祖創妙緣鴻禧昌厥後吾皇
授曩記成此殊勝果壽考億萬年永庇大千界
　　祝文
　　　明慶殿謝雨祝文
皇帝祗嗣慶基恫矜庶彚昨以農時在務膏澤未零仰
罄齋明聿伸祠禱驕陽盡弭羽孽爰銷亟成豐楙之祥
大洽沖和之氣是㳙良日躬欵殊庭䖍奏飛香仰酬真
䕃皇帝伏願璿源益濬壽嶽彌高祉福紛綸更茂隆昌
之慶蒼黔安泰永臻富庶之期
　　　　祈晴祝文
維天聖四年嵗次丙寅六月乙夘朔二十日甲午嗣皇
帝臣謹遣推忠協謀同徳佐理功臣樞宻使武寧軍節
度管内觀察處置等使開府儀同三司守司空檢校太
師兼侍中充景靈使兼羣牧制置使行徐州大都督府
長史上柱國魯國公臣曹利用謹上啟聖祖上靈高道
九天司命保生天尊大帝伏以方迴溽暑肇戒青商大
田垂豐茂之期積雨有滯淫之懼比修馨薦䖍冀靈休
精誠溥伸感應如響
　　　紫㣲殿祝謝文
皇帝寅威寶命率育懐生昨以膏澤愆時飛螟暴稼精
哀既禱果蟊疾之咸消嘉雨頻霑遽豐穰之倍異是用
載嚴法御祗欵清都親薦馨香恭酬貺施伏願靈心鑒
佑道䕃延鴻拂石為期遐増於睿算夢魚獻兆常遂於
有年
　
　
　
　
　
　
　
　
　文莊集巻二十七
欽定四庫全書
　文莊集卷二十八　　　　　宋　夏竦　撰
　　祭文
　　　中書祭故太尉尚書令王文貞公文
炎正宣精昴靈儲粹載降英賢允懐明懿心有常照材
無定器沉寂内融矜嚴外賁潤色謩訓藻麗詞豐周旋
樞近識荗言忠爰裨衮職克亮天功疇咨熈載若時登
庸慮善興謀協中布畫靡䘏人言務均王澤内靖九流
外清四貉畫像雲臺鏤勲丹册蘿圖錫祉飈御延禧梁
陰讓德脽壤奉祇朝元景亳薦號眞祠交闚祕藏首贊
鴻儀懿彼嘉猷遘兹亨會曠古難偕前良罕對異寵雲
㳺隆恩澤霈禮絶地尊功髙貴倍封踰萬室位冠三階
憂民瘁志體國勞懐辭榮中鉉進秩東臺叩閽斯切出
綍終囘洊陟上公靖顓司館霜露増憂龍蛇起歎玉塵
停揮瑤琴罷玩疹積膏肓身悲夢幻青霞難挹瓊蘂無
徵太醫連袂中使盈庭載紆詔蹕深惻皇情拖紳猶對
逝水俄傾痛極殱良哀深撫几制服推恩易名進美宅
兆將安塗芻既備衢巷輟舂都城罷市某等早陪伊鼎
獲奉蕭規情條共慘嵩恒方隳徘徊素館顧慕容衣恭
陳宿奠永隔清徽
　　行狀
　　　故金紫光禄大夫行尚書工部侍郎致仕上柱
　　　國彭城郡開國侯食邑一千三百户食實封四
　　　百户贈刑部侍郎朱公行狀
　　　　曾祖起皇唐大理司直
　　　　祖泌皇唐夏州安撫判官檢校比部員外郎
　　　　父葆光皇唐江陵府當陽縣尉累贈户部郎
　　　　中
　　　　潭州衡山縣紫蓋鄉雲峯朱昻字舉之年八
　　　　十三
公世京兆渼陂人唐天復末烈考避地穰中梁太祖革
命與唐舊臣顔充李濤等數十家南趨衡嶽下每冬至
歲旦必序立于南嶽司天祠前北望號慟日月昏曀天
地悽惨殆二十年淪喪垂盡唯李濤一族北歸公以家
世儒業與進士熊若谷鄧洵美力學有朱遵度好讀書
人謂之大萬巻謂公為小萬巻時中國多故四方幅裂
躬侍老母急於禄養嘗與友婿張惲間行路出廬陵遇
道士謂之曰非久中原當有眞主混一天下公仕至四
品安用南為遂北遊江淮遇周世宗南征招討使韓公
令坤至揚州公杖策軍門告以治亂方畧韓公器之使
知永眞縣事兵革之際逋逃過半公便宜綏輯歸者七
千餘家韓公表授永眞令秩滿南歸太祖皇帝即位故
相國李公昉以給事中出使湖外物色異人公與東平
吕夐入謁傳舍李公延見甚喜尤加賞識譔南征録云
朱吕二君甚可語道洎李公就知衡州奏公為録事參
軍秩滿調授襄州宜城令尋除太子洗馬知蓬州又就
知廣安軍時渠州妖賊李仙聚衆踰萬刼掠軍界公設
䇿擒之果台渝涪四州之民連結為妖者一切不問賨
人遂安時宰相薛公居正謂公有斷而識體遷殿中丞
知泗州太宗嗣位江表初平李氏銜璧呉越獻地使馹
係道舟車蠭午共億餉饋倉卒畢給聚淮濱流屍三千
為冢瘞之有戍卒謀亂公止誅首惡悉貸枝黨人感其
惠淮南歲漕米三百萬石公督其程運左右漕事朝議
美之就遷監察御史充江南轉運副使職滿知鄂州未
幾加殿中侍御史充峽路轉運副使就遷庫部員外郎
充轉運使受代歸闕太宗問以䕫峽邊事敷奏稱㫖命
直祕閣面賜金紫時年六十有五在職二年以衰老求
郡出知復州宰相李公昉洎文館近職皆以詩送行到
郡朞歲上表乞致仕不允次年郊祀改元至道遷水部
郎中復乞致仕太宗謂宰臣朕知此人可召赴闕既至
再命直祕閣又二年兼越王府記室公雅正好禮王甚
憚之眞宗即大位越王封雍王公亦改雍府記室明年
遷司封郎中知制誥兼判史館時上以館閣舊書編簡
散墜命公同内臣皇城使勝州刺史劉承珪與判昭文
館集賢院完緝殘缺區分部類事畢上其目加吏部郎
中職如故明年以本官充翰林學士周歲公年七十七
矣歎曰少値亂離老遇清世被知奬顧邈疇列草枯木
朽其將柰何遂抗表請老便殿召對敦諭再三志不可
奪乃授工部侍郎致仕翌日命閤門祗候内殿崇班張
士宗就第賜器幣舊制致仕官授訖放朝謝今刑部尚
書薛公映時知制誥上特命映就公第召對從容獻納
漏下數刻將退復曰卿閒居多暇無忘公家或有章疏
可附遞以聞又問以歸老之地公奏以嘗從事江陵有
敝廬可以自蔽翌日命賜全俸公懇讓數四方允其請
勅荆南官吏曰朕以朱昻素有儒學方居内庭拜章退
身其志不奪授貳卿之秩表尚齒之恩斯為賢臣實可
嘉奬仰本府候朱昻到日常切存問有表章附遞以聞
仍詔公候秋涼戒路發日命兩制丞郎三館臣寮祖道
於南薫門中使賜宴於玉津園冠蓋盈路供帳甚隆榮
動中外光震都國明年開封府秋試進士遂以玉津園
宴送朱翰林歸渚宫為詩題為時所貴尚如此舊相張
公齊賢洎諸近臣有詩五十三章禮部尚書知開封府
温公仲舒有長韻詩一章和者一十三人朝野榮之公
始至家病瘧復有詔撫問之曰卿閣筆鼇禁挂車渚宫
言歸當隆暑之時行邁有長途之役諒因勞止暫染㣲
疴況卿自樂髙年素知善攝宜加頥養以就痊平眷顧
之懐寢興無巳疾愈但閉戸静居不交塵雜專以讀書
養素為樂深逹釋老之旨自稱退叟所居東偏有官隙
地數畆詔以賜公遂建二亭一曰知止一曰幽棲有仲
弟協時為主客郎中佩服金紫以書招之協亦請老來
歸時人榮之比漢二疏數年著資理論三巻凡六篇上
之論時政賞罰得失及言天下至廣尤須賢才以為治
具若限以常牒則英雋之士沈於下位上嘉之降詔奬
諭曰卿文學俱優踐厯斯久竭節巳彰於躬行退身自
保於安寧猶勤愛戴之心以備討論之典頗資理道深
體純誠勉順休和宜知頥養其書仍付史館同州觀察
使李公士衡為荆湖北路轉運使以公所得卿相餞行
詩刻石於承天院今龍圖給事中陳堯咨守荆南日視
揭榜以公所居里為東西致仕坊景德四年公豫撰墓
誌月而不日以季夏二十三日捐館朝廷哀悼賻帛百
匹錢十萬米酒麫有差賜孫适同學究出身非常典也
門人私諡靖裕先生禮也先有廖圖者與弟凝姪融居
南嶽皆工詩有名于代世有家法公娶圖女封姑臧郡
君至次子正辭之升朝也贈太原郡太君公贈刑部侍
郎公善誨子弟博貫儒術男五人長正彞進士及第仕
至光禄寺丞次正基今為殿中丞同判彭州次正紀今
為潭州湘鄉令次正用今為左侍禁知欽州次正辭年
十九進士及第今為太常博士江南西路提㸃刑獄勸
農使賜緋魚袋姪頔進士及第今為司封員外郎知隨
州正旬進士及第終江陵府監利縣主簿正臣進士及
第仕至太常博士三司戸部判官諸孫用蔭見任殿中
丞縣令主簿者五人女二人長適故左正言直史館兼
直祕閣夏侯嘉正次適今尚書右丞集賢院學士馮公
亮其積德至盛有如此者公操履方重志節清白厯官
四紀家無餘財淡於榮進深恥流競為太子洗馬十有
五年未嘗屑意在禁林非公事不至兩府所得之物取
三之一散購竒書躬自補綴是正文字及其退居有書
萬巻太宗皇帝之在位也製九絃琴七絃阮多士獻頌
第公首下詔褒美眞宗皇帝初授徽册公奉制譔文辭
體深厚尤為大筆其餘述作甚多常鍾愛今太博以為
紹我家事者此子公没後太博厯官皆有能聲孜孜為
學編次公平生所著為三十巻今相國司空太原公序
引冠篇見鏤版行於世夫紱冕在躬飾表所以招累公
厯事三朝訖無玷毁其清愼者也血氣既衰入朝所以
忘返公懇辭近職甘於退伏其髙尚者也死生之變智
者怵焉公豫決大期順物之化其達生者也家庭之訓
昔人難之公躬導諸子厥後甚大其善教者也舉是四
節足為名臣恭叙遺芳敢告太史謹狀
　　　贈太師中書令冀國王公行狀
公之先周王子晉之後世家太原唐末髙祖諱遐隨曾
祖冀公倅江西亷幕始占籍新喻祖鄭公生而警悟三
歲冀公教誦書日數百言七歲遂熟五經偽呉順義初
賜童子及第弱冠偽唐調偽授本縣尉屢宰劇邑陰布
德惠專以寛刑利物為意諸郡累表為戎佐仕至常州
都團練判官檢校水部郎中通判軍州事歸朝終于濠
州團練判官父晉公幼有志節刻誦墳典江南明經登
科選限未選復舉五經與故龍圖閣學士刑部侍郎杜
公鎬同榜擢第特授本縣尉治有風迹秩滿而終初晉
公侍鄭公任鄂州通判日秦國夫人有娠就蓐之旦江
水暴溢將壊廨舍亟遷于黃鶴樓既夕生公或言漢陽
居人遙望樓際若有氣象公幼而秀異資性機敏六歲
丁秦國夫人之喪十二鍾晉公之戚哀瘠以禮有如成
人初秦國夫人疾啓鄭公曰此兒生時頗有異將大王
氏門戸願愛之鄭公視如子保育于魯國夫人教于家
庭不就外傅涉獵書傳詞筆早成鄭公之在冀幕也公
甫十八太宗皇帝弔伐大鹵譔平晉賦論獻于行在而
還鄭公益竒之待以賓禮鄭公移濠梁公應進士舉將
拔覃懐解鄭公三止之曰吾年七十有三恐不逮汝之
返也公既行踰時鄭公忽一夕沐浴易衣㑹家人置酒
夜分疏記後事且曰吾厯官五十餘載愼刑罰活人多
矣後有興者其在吾孫乎遽捨筆就枕而薨府中聞樂
聲泠然公淳化三年第十一人擢第釋褐試祕書省校
書郎亳州防禦推官勵精吏職屬朝廷遣著作佐郎直
史館曾㑹中使李知信察近郡風俗吏民狀公政迹㑹
等上之有詔褒諭就遷防禦判官加文散十階尚書屯
田員外郎舒公薦公藝文可稱温裕有素特改祕書郎
司市征于淝上眞宗即位就遷太常丞時大統初集急
于用人詔近臣舉轉運使副三司判官給事中喬公維
岳首以公應詔召赴闕主判三司憑由理欠司賜五品
服公抗疏請盡蠲宿逋用廣寛惠辭甚詳切上嘉納之
未幾命宰府召試孝為徳本頌授右正言知制誥厯判
大理寺審刑院賜服金紫三年權知貢舉召入翰林為
學士時蜀冦始翦反仄未安朝廷切于綏集以公充西
川安撫使寛宥枝黨蠲去逋租驛奏便宜大惬上㫖趣
遣使召還授左諫議大夫參知政事明年郊祀加給事
中景德中契丹冦北鄙駕將幸澶淵特加工部侍郎判
天雄軍兼兵馬都總管並參豫如故敵騎引退王師凱
旋公以台席不協懇退時柄遷刑部侍郎上特置資政
殿學士員以處之有司定議班在翰林學士之下㝷充
南郊鹵簿使禮訖撰鹵簿記上之改兵部侍郎充資政
殿大學士位在翰林承㫖之上尋知承進銀臺司兼門
下封駮三年遷尚書左丞知樞宻院事修國史明年瑞
命集於東闕改元大中祥符泰山父老請紀云岱公首
建大議將明上志遂以公充封禪制置禮儀使兼判兖
州禮畢加禮部尚書受詔撰社首壇頌加戸部尚書從
祀脽丘加吏部尚書並掌機宻明年加檢校太傅充樞
宻使同中書門下平章事有詔仍帶天官之秩九皇降
格加檢校太尉七年罷樞要以吏部尚書奉朝請再典
銀臺之務未幾復拜樞宻使如故九年典校道書畢加
檢校太師㝷兼羣牧制置使明年改元天禧上玉皇寶
册禮畢加右僕射尋兼判禮儀院充會靈觀使亟遷左
僕射兼中書侍郎平章事監修國史明年充景靈宫使
都總管判祥源觀事三年授太子太保判杭州歲餘召
還復為資政殿大學士加司空㝷制授山南道節度使
檢校太師中書門下平章事判河南府輿疾還第除司
農卿分司南都今上即位改祕書監分司如故旋起授
太常卿知濠州遷刑部尚書知江寧府天聖元年九月
詔還制授司空門下侍郎平章事充玉清昭應宫使昭
文館大學士監修國史眞宗實錄畢加司徒二年郊祀
封冀國公三年冬十月兼譯經使赴上于傳法院歸第
感疾請告踰月詔使國醫相望于道十一月丙午聖駕
臨問賜白金五千兩戊申薨于東京永定坊第之正寢
遺命歸𦵏濠梁從祖塋也翌日皇太后車駕臨哭出涕
制贈太師中書令輟朝三日遣起居郎直史館修起居
注李仲容攝鴻臚卿䕶喪内侍省都知雅州防禦使韓
守英副之官給經費十二月乙卯上内殿成服哀榮之
禮近世無比公五子並先公而亡次子從益仕至贊善
大夫第三子慶之終于衛尉寺丞追賜進士及第女二
人長早亡次適大理評事張瓌故參知政事洎之嫡孫
也孫女一人適太子中舍陳執禮故尚書左丞恕之子
也外孫女一人男一人並幼遺奏之上嗣男將作監丞
寅亮詔授大理寺丞諸父比部員外郎判尚書刑部司
農寺仲㣲素負吏幹累更事任特授司勲員外郎餘戚
屬授官者九親信録用者十五人夫人李氏世本名宗
允懐淑德累封崇國夫人公嘗言往歲曾行圃田宿村
舍夜起視天中有赤文成紫㣲二大字光耀奪目使蜀
還褒城路中遇異人視刺字乃唐相裴度晉公告公以
黙定之語而隱公之貴也遂留心羽化之事凝神雲漢
之表多用道家科儀建壇場以禮神朱篆紫㣲二字陳
于醮所以餘俸脩晉公祠于圃田自撰文書石以紀其
事永定在御眞蔭方隆謁欵神靈對越天地尊尚道德
布宣符瑞創圖訪對多自于公注意沃心無與為比若
乃頌祗脽壤奠璧瀨鄉扢恭謝之壇增耀魄之號公皆
為禮儀使法駕之展盛容也奉寶文以先道公繼為天
書禮儀副使同天書儀衛使路寢之尊景命也披帝籙
以肇宣公為讀天書禮儀使良金之範眞儀也公為迎
奉聖像禮儀使温玉之勒乾文也公為天書同刻玉使
前後所賜手詔璽書無慮二百函奉和御製及御和賜
所進歌詩僅三百餘首初罷參庶務備問内殿特賜宸
章辭極褒賁西鎮洛師南撫淛水皆有睿作寵行榮冠
一時事超千古逢辰之盛理絶名言尤善筆劄勢甚峭
勁自成一家老而益壯好奕碁以自娛嘗奉詔撰集翊
聖保德眞君傳三巻先天紀三十巻五嶽廣聞一百巻
與諸賢同撰集冊府元龜一千巻彤管懿範二百巻又
奉詔撰僖祖太祖太宗謐冊今上徽號冊文汾陰朝覲
壇頌西京應天禪院大原資聖禪院碑銘天書祥符贊
彤管儀範序廣孝泉崇眞橋記冉耕封東平公贊皆為
大筆或藏祕館或行於世公出入兩府時將二紀敏于
見事詳于敷奏智術過人愼勤無及朝廷大議帷幄潛
慮或造膝以言或宻封先達詭詞焚藁世莫得聞其茂
功懿績藏在盟府景行嘉猷播諸物聽謹次官閥敢告
良史謹狀
　　墓誌銘
　　　故金紫光禄大夫檢校禮部尚書右神武衛大
　　　將軍致仕使持節康州諸軍事康州刺史充本
　　　州團練使上柱國開國伯食邑七百户贈鎮南
　　　軍節度使太原王公墓誌銘
夫天人之際疇徳以交神明之後因聖斯啟故在漢則
太一下降著畫法於壽宫在唐則氣祖有言告鴻緒於
仙李帝祚炎宋眞蔭在天挺生異人潛達靈命清徽既
往故可得而紀焉公諱中正字平叔本名㨗汀州長汀
縣人也其先緱嶺疏源將兵者三代太原辨族世禄者
四方累紫重金實繁於京洛分枝辨葉或播於甌閩禮
讓傳家鄉閭觀法至公曾祖安巻道懐寶洒落塵迹與
物無累越世自髙迺後李氏據有江表急於聚兵王父
靖以州里之豪屈致戎校偽置百里指揮使烈考成以
事繼烈軍始終於偽置宣猛指揮使累贈左屯衛將軍
然皆命不逢辰職非所好綽有繁祉茂啟後昆公資氣
淑均秉性淳質幼失怙恃旁無周親逮於成人勉率賈
用雜良以苦既不忍為欲贏惡囂終非其樂以咸平初
祀憩星子故墟偶㑹羽人實姓趙氏一見如舊叵測於
靈契信宿後别徵有於緒言迨及其冬再遇茅嶺長房
奉酒雖未入於壺中君賢負笈遂同逰於江介繼市鉛
汞對成白金乃訪竒草於瀝陽辨靈液於廬岫五圖金
紀授以采掇之名九井玉橫傳以合和之要仍别付靈
方環劔緘縢之書戒曰非遇人君愼勿輕述寶誨方畢
煙駕俄隱公乃累詣京室求見無階還過上饒佯狂自
異坐抵常禁謫戍嶺南艱危之中顛沛之際保䕶所授
不敢少懈未幾靈㳺荐至慰其憂虞復取神劔緘書且
云當候異日時供奉官閤門祗候謝德權適總巡兵頗
聞異述及公私還轂下置對有司德權時方在朝奏請
免釋迺禮之私第鍊成藥銀上獻帝宸遂解軍籍徳權
樂公之道欵待累年制伏之珍盡畀而無吝祕授之事
萬計而不言一夕潛歸追及於路靈貺幽啟睿聽有聞
始命景福使新州觀察勾當皇城司劉承珪案問之(缺/)
甚隱惟堅請於面陳物色可知固潛與於心㑹承珪因
為改名中正俾詣登聞始得召見於龍圖閣下雲井之
瑞偹對於綺忩栢寢之言悉驗於金刻乃授許州散掾
畱止京師多與道人偶語於市承珪詰之乃曰即授法
聖師也王君既來遂容於請見金母將至亦有於傳言
遂以景德四年降皇城司廨舍紗厨中戴冠佩劔服皆
青色玉文雲䙱雖亞虚皇之尊紫羽華衣迥異上卿之
貴時承珪新堂方構靈御頻格金童列侍咸佩於印章
天官時來若校於名籍承珪竊聆旅語始知乃司命眞
君焉國家每欲究皇儀展帝容受乾文襲黃瑞公皆宻
致眞誨有開必先所以薦玉欽柴祥兆咸報超圖溢牒
見象日昭洎夫登岱勒封昭姓紀氏刻日千里之外時
無纎塵陟降萬仭之上安若平地非元眞幽贊百神奉
塗則孰預於此粤以大中祥符三年加上聖號曰九天
司命天尊擢授公銀青光禄大夫神武軍將軍致仕乃
給全奉環列為重方比於鉤陳奉身甚髙彌富於天爵
四年春薶牲脽上薦禮后皇金輝發於大河偉兆騰於
冀壤舄奕嘉應覺悟蒸黎乃授公本衛大將軍領髙州
刺史賜勳上柱國加金紫光禄大夫階五年冬宫籥既
嚴夜漏將半彤霞采霧上屬慶霄芝蓋雲裝下臨祕殿
緜緜聖胄長發其祥翼翼帝心聿懐多福迺奉上號聖
祖上靈髙道九天司命保生天尊大帝賜公爵平晉縣
開國男食邑四百戸七年春仁里肇禋嘉壇大報徽冊
登陛而宻雪罷零法駕在郊而烈風遽息肸蠁之際昭
報甚明迺進公爵開國伯増邑三百户俄以本官檢校
禮部尚書領本州刺史兼御史大夫㑹稽未還嘗承衣
繡之問遼東逺别甚慰華表之思八年以分刺之權兼
榮有日諸武之衛久次當遷遂改左武衛大將軍康州
團練使皆使任如故若乃國家舉増髙之典以揚鴻徽
展頌祇之儀以答貺施薦混元之號以尊妙本侔曲宻
之規以事上帝法太㣲之制以昭祖德肇五門之宇以
崇嶽鎮新六寢之位以壯宸居在展寀之初慶成之始
咸有靈命以藥金銀為公貢獻者累巨萬數輝彩絶異
不類世寶靈喻於方丈價倍於朱提豈止丹砂可成方
為食器太山所出遂鑄䮍蹄然自髙眞之降格也崇奉
之際唯承珪預卒後玉清昭應宫資善堂都監崇儀使
入内内侍省押班周懐政以愼重齊明嗣掌其事皇城
司新堂遂改為元符觀及承珪私第曰東宅公之通濟
坊私第曰南宅皆碧輦停飈之地太霞頓轡之所瓊干
素羽藻衛常嚴玉籟雲鈞遺響相繼唯公得奉見給使
恭侍左右焉九年秋霜露纒憂龍蛇起嘆王人臨視太
醫承詔使者半道帝夢於來言玉館在庭公知其獨召
有加之際眞誨復宣曰愼宻類汝者少塑形於景靈宫
為吾輔勿憂初公居甘泉坊第徙居南宅疾亟遂還甘
泉坊以十月乙亥啟手足享年五十五上嗟悼久之命
懐政監䕶葬事贈鎮南軍節度使仍塑像於景靈宫天
興殿之左達巷之香顯十旬之異特弔之客有雙鶴之
竒以十二月甲申窆於開封縣之汴陽鄉槲罔村娶渤
海施氏累封呉興郡君以公昭贈加等特進封本郡夫
人夫人生於景胄夙茂於閨風同穴之言嘗盟於皦日
偕老之痛蓋極於帷堂子四人曰世寧世長世昌世融
並任右班殿直學禮而立象賢以成既冠勝衣巳聞於
警悟作室肯構佇見於蕃昌女四人姆訓甚嚴淑德皆
備奉嬪慶旅未聞鳴鳳之祥率禮公宫將奉采蘩之祭
而皆靡瞻頮泣何怙銜哀孺慕無時柴毁過禮有後之
美豈曰誣哉公通簡有常愼黙無比自肅祗眞睠傳致
靈心非覿至尊未嘗輕泄至於黃冶所就靡敢忘施貢
獻之餘則周濟貧乏崇奉僊釋時論善之哀哉隙駟難
畱藏舟易失青烏卜宅雖示於歸全太陰練形未知其
化去佳城既啓逺日有期慮宰木之將折懼芳猷之或
墜仰承中詔俾勒堅珉銘曰
靈王之穆世烈滋芳誓淮獻吉解佩歸祥奕葉彌繁異
人挺出性易言簡體放心逸仰縁靈契夙契元眞潛通
宻命昭啟昌辰慶發祥流禮交樂舉三境開光百神合
序朱房七映宻侍睟容丹經九籥潛侔化工官重訓齊
任隆環衛忽痛蘭摧盡疑蟬蜕將壇追寵仙館畱形重
原既卜幽隧爰扄草茫茫兮風烈烈素驂斷兮哀笳絶
岸之曲兮水之陽露寒泣兮秋雲蒼繄夜臺兮叵測唯
令譽兮彌彰
　
　文莊集巻二十八
欽定四庫全書
　文莊集巻二十九　　　　　宋　夏竦　撰
　　墓誌銘
　　　故保平軍節度使同中書門下平章事駙馬都
　　　尉贈中書令魏公墓誌銘
方國家東禪之七祀上朝景亳駐蹕睢陽肇為京都紀
興王之壤永懷祖德思逮事之臣以忠武軍節度使駙
馬都尉鉅鹿公親舊兼崇勲賢莫貳内出明制進位中
台赴上於鼎司接武於諸相進退體貎無與比焉越明
年冬十月上齋居宣室勤䘏萬區以全魏近藩朔垂右
地邉圉之勢勝京師之屏翰士馬雄壯非元功不足以
鎮重遂以公判天雄軍府事政治寛簡獄訟衰止吏民
守闕請立石而紀頌嘉糓生境方優詔而旌羙不幸起
龍虵之歎罹霜露之憂天禧元年正月國家奉有帝之
册薦尊祖之名祼鬯廟祧升煙郊兆天子均聿懷之慶
舉先親之典制授公保平軍節度使相國如故且詔赴
闕肩輿就第中使相望虛中日望其有瘳搢紳方詠其
多福無何秋氣始至疢疹増劇載紆詔蹕慰以聖言俾
加勉膳之勤尚期勿藥之喜仍賜白金三百斤天不慗
遺福善則虛七月甲子以不起聞上撫几震悼臨哭出
涕書忠甲令彌念於良臣畵像雲臺方追於英烈鳴呼
哀哉真命世之賢佐生人之間傑也公諱咸信字國寳
其先大名獻兆屯固流祥西漢肇髙平之封東晉啟劇
陽之土冠冕奕世譜牒聫華公之逺祖始家汲郡唐失
天命禄去王室曽王父楚巻懷琛寳遁世而長往累贈
太師兼侍中魏國公曽祖妣郭氏追封燕國太夫人王
父韜襲善以處躬含和而味道累贈中書令越國公祖
妣李氏追封晉國太夫人烈考仁溥仰承積徳生藴明
略往佐周命厥有大勲爰立鼎司兼崇樞府金印雙導
蓋極寵露之威火徳應天首宣欣戴之力嘉謀懿範國
史詳焉公之受脤於藩登庸繼業屢奉明祀載洽鴻禧
有司累贈烈考尚書令追封秦王諡曰宣懿母李氏封
秦國太夫人繼母李氏追封韓國太夫人公韻宇沉邃
資質豐碩積懐袵之善教聳公侯之竒表話言詳雅動
止有度初補宣懿隨使都校建隆初起家授朝散大夫
右春坊太子通事舍人先是太祖啟運立極英武睿文
神徳聖功至明大孝皇帝龍徳在潜人望攸屬秦國太
夫人獲奉昭憲太后太后亦降秦國之第公在㓜□不
樂戯弄瞻視審諦有如成人太后竒之始議姻戚洎乾
徳五年五月太宗至仁應道神功聖徳文武睿烈大明
廣孝皇帝方尹京邑遣判官劉鼇至第語宣懿以昭憲
雅意翌日召公於南宫延見誨諭乆之八月復召公親
引對於講武殿太祖謂曰知善弓馬命射四十餘發太
祖嘉之命太宗賜酒食太宗且諭之云既精射御當留
意文學公由是刻志墳索耽味圖傳五經十七代史尤
其該總復得三式風角之妙後太祖頻召對命射常稱
其善五年三月復召赴講武殿令帶御器械黨進欽等
四人同射以較其能薄暮方罷未㡬太宗再遣左右陳
信召公諭以選尚之意四月復召公於内中就食㕔引
對於萬嵗殿賜襲衣玉帶閙装鞍勒馬七月永慶公主
出降特授檢校尚書右衛將軍兼御史大夫駙馬都尉
賜安定里大第一區夏屋千餘間園館臺榭備焉仍分
御溝水以灌池沼六年加檢校尚書左僕射吉州刺史
太宗即位加檢校司空超授本州防禦使仍備環列之
職太平興國元年并冦未賔寅庫再駕賜公白金三百
觔以治装公擐五屬之甲從六尺之輿左右不違晨夕
匪懈太宗既平大鹵直趨盧龍乘百勝之氣逐乘亡之
敵將幸山北盡埽區落公與駙馬都尉王承衎從容獻
諫太宗納之三年郊祀加檢校司徒四年加檢校太保
六年特詔常奉外月加給錢十萬七年授鎮州觀察使
雍熈三年以獯鬻犯邉王師薄伐朝廷旰食冀方繹騷
太宗分命懿親藩屏近甸廼以王承衎鎮大名駙馬都
尉石守信守河陽而澶淵要區喉咽之地慎擇能臣無
易公者遂命公往撫之賜白金五千兩是年冬公以河
水湍悍舊隄回曲備禦告勞科率為患廼徑鑿新渠二
十里以直水勢繇是十餘年間無衍溢之患端拱元年
朝廷扢青壇修黛耜將籍千畝而郡界河水清徹見底
味如甘醴廼盛以銀缶因公主上之中外稱賀禮畢超
授彰徳軍節度使尋詔兼本州馬歩軍都總管淳化元
年正月驛召歸闕公主改封齊國九月澶州河大决壞
城壁斷浮梁墊居民阻邉奏物價踊貴太宗召公於崇
政殿諭以方略令馳傳而往靣賜白金萬兩今上時為
夀王賜宴於含芳園公下車之日撫疲瘵賑乏絶境内
以安先是朝廷命内殿崇班閻承翰修復河橋比公視
事乆之功猶未集太宗令徤行親事官日賫詔書催督
公與謀之而承翰執誼以為方冬聚凌如山水勢涌急
難為施力遽入奏乞俟來春公既餞承翰迴鳩集諸工
自乘小舸截巨浪排層氷紼纚造舟是日亟就乃遣徤
歩上狀承翰方入對陳難成之勢而公奏繼至太祖大
悦顧謂入内内侍省都知李神福曰朕選魏某果能集
事翌日公主入賀太宗復嘉歎有晉武孟津之賞宻賜
珠玉金寳時都大提㸃河堤崇儀使劉永恭大庀役徒
修築隄塞盛寒皸瘃人皆苦之公列上其事乞至春初
太宗遣徤歩賫詔自京一日而至亟命罷役五年春將
修長堤當役夫二萬公自保程其工省去大半太宗令
髙班内品李信宣㫖命公圖上减工在所尋降詔依之
時境内田隰水退皆填淤加肥而民漂䧟之餘耕無首
種相聚愁歎坐待流亡公奏貸麥數萬斛是夏大稔民
樂輸還官繦屬不絶由是人皆處業貧者更富又以州
獄乆繫逋欠官物又保任之民資産已竭追償無出公
將上言並詔蠲免今上即位加定國軍節度使公主封
許國長公主咸平二年八月講武於東郊詔充在京新
舊城内都廵檢十月郊禋充舊城内廵檢十一月以控
弦入冦邉城晏開革輅將行羽書狎至命公充貝冀路
行營都總管初無辨嚴時方鎮各控重兵以自衛公至
天雄軍始得歩騎二千以随勁敵之壘煙火相望公左
實右偽虗振軍聲倍道兼行直抵邉郡敵亦憚公威名
辟易而退尋命公男昭亮傳詔召赴行在景徳元年上
親握武節北守澶淵公扈從星陳以及凱入二年郊祀
加武成軍節度復以西兖奥區舊俗豪悍乃命公知曹
州先是廣濟渠兩岸積水居田千頃民用匱乏莫輸其
租公乃度其地冝置水門導之入河人獲其利州下先
多為盗逆旅之舍皆日暮扄戸賃宿者巾屨難保至公
之治也民不敢欺無夜吠之警上朝陵鞏洛詔從車輿
四年曹南耆夀列奏借留朝議方以三城右地股肱劇
郡經瀆所控屯兵甚多遂輟公鎮河陽民吏望風畏憚
刑罰罕用大中祥符元年宻命開先珍圖洊降上讓徳
云岱歸功祖禰公屢陪近輔夙侍嚴祠禮畢加檢校太
尉二年敵使至闕宴豆屢頒上知公善弧矢命公伴射
賜予加等所以旌絶藝而威逺人也三年禋祭脽壤合
答后祗西廵之路頗遥北門之寄尤重乃命公知澶州
兼駐泊馬歩軍都總管提舉澶濮齊鄆等州徳清軍冦
盜公事賜銀撾大劍各十上幸瑞聖園射弓命内侍宣
㫖卿每苦臂痛今日之宴不可辭也公奔馳赴召射中
銀缶上親解之賜閙装鞍勒馬非常典也四年禮畢就
加忠武軍節度復召歸闕爾後真輿昭格鉅典交修寵
命便蕃禮數尊異以至開公府正台極嵗給公用緍錢
加至七百萬任兼文武寵冠勲戚竇固之乆居大位每
被訪於邉事杜預之既立戰功唯躭思於文籍洎出臨
魏郡也豪右屏迹囹圄屢空雅歌投壺有儒者之樂輕
裘緩帶得名將之體洎染疾歸第恩禮勤渥殫太醫之
妙伎極内府之良藥命也不淑奄歸窀穸享年六十九
詔廢朝三日贈中書令命内侍省部知蠻州刺史竇神
寳營𦵏事太常博士秘閣校理李垂攝大鴻臚監護太
常考行定諡發引之日有司具一品鹵簿鼔吹太常博
士秘閣校理慎鏞遣奠於順天門以十一月丁酉𦵏于
河南府洛陽縣賢相鄉勲徳里從先塋禮也公一歴東
朝一踐環衛八臨藩服五換旌旄累階至開府儀同三
司䇿勲上柱國進爵為公食邑至一萬三千九百户真
食四千七百戸加凌煙之號為推忠保節同徳守正翊
戴功臣禄位寵榮並極人爵若乃自刺史陟防秋由廉
車正節鉞皆靡限官序度越等夷斯又國家急賢之恩
於是乎在也恭惟許國長公主太祖皇帝之第三女也
淑質純茂柔儀肅祗處約惟勤在貴能降唐襄城之禮
度為諸親之楷則漢平陽之慈愛享累世之崇重先公
十九年而薨嘗獻瑞牡丹一叢花皆千葉色潤殊絶太
祖命以一枝著金壺中盛以玉盤令待詔黄居寀圖之
以賜公主至今存焉男三人長昭易任内園使頃持使
節逺聘穹廬中塗感疾先公而没次昭亮今任東上閣
門使恩州團練使器宇不羣識度殊逺太宗以其與王
承衍男世隆皆嫡外孫特愛之㓜嵗召入並賜坐以昭
亮好學命吟賞花詩立成特賜緍錢御酒命共㳺於後
苑初未名太宗一日御筆書二名賜之曰從訓昭亮令
擇名焉起家授如京使自是每令昭亮押賜公加恩綸
告兩聚貴族繼賜白金萬兩以充六禮之用洎公正位
國相出臨魏郡昭亮往賜生辰禮物賀席方半而驛置
俄至特降綸綍授昭亮恩州團練使仍兼上閣之職聞
者榮之然而昭亮生於貴戚雅好儒術妙逹時務詳練
舊章受詔同定闔門儀制廣溢甚多箕裘之業蕃昌慶
大人皆望之次昭侃今任内殿承制風度清粹操履温
重夙禀誼方蔚為徳器女二人長夀縣主率禮公宫式
瞻貴里副笄之日太宗賜白金飾肩輿重七百兩亦以
嫡孫特恩非常例也適内殿崇班閣門祗候張士宗早
亡次女蕙問夙聞蕣華易落適右班殿直闔門祗候王
從益而逝孫一人東頭供奉官餘慶學禀詩書徳茂蘭
玉孫女二人長適故左領軍衛將軍致仕趙保勲男宗
奭次在室皆從訓保阿照言圖史蓋宣懿之積徳累仁
公之常善齊物厥後繁衍奕葉隆昌者焉及公之薨也
朝廷追録大勲誕推延賞授昭亮四方館使團練如故
昭侃遷禮賔副使姪殿中丞昭慶遷國子博士左侍禁
昭用遷西頭供奉官贊善大夫昭文遷殿中丞左侍禁
昭素及孫餘慶並授閤門祗候初遺奏之上也昭亮以
事非禮制獨不列名又慮國恩均被遂上封預辭乞居
䘮制恩㫖允之斯又忠孝之訓有後之美也如是公資
性方嚴秉心純一至誠待物正色在公其出奉民政也
决事明敏嫉惡如讎彊暴讋服寃滯畢逹所至之地人
皆愛之是以歴事三朝寵睠日隆太祖日於鞏洛道中
命御龍官以金盤盛含桃賜於馬上太宗嘗因寒食日
遣内侍岑保正賜御筆令召王承衍等習射於家園并
賜銀缶腥餼等後公鎮澶淵太宗射於後苑翌日以御
射中銀缶命公主賜公令書於家信曰朕昨日賞花射
弓甚思卿故有是賜其恩寵尤異也如此然公雖㓜享
崇貴深承顧待而每鑒前代之戒小心兢慎過自修抑
故出入五十餘載終始無玷加以忠厚之節發於天性
一物之異不敢家藏太祖幸洛公以園第宏敞奉表獻
之又世有芙蓉丹砂一枚重將一鎰以承隙日則室中
皆明後令夀光縣主以服餌法獻於太宗旋降御筆褒
之賜黄金器五百兩近嵗國家新宫闕之制令昭亮懇
奏願納奉入以助經費上優詔不允論者美之又仲兄
太僕少卿某之疾也自澶淵乞赴闕侍疾及其有加也
上章乞授少卿長子昭度一官尋授太常寺太祝其弟
悌皆此類也每好夜坐召兒姪軰諭以君子立身之道
雅合經典之意自感疾至薨氣貎不衰精識自若人皆
以為修徳之報焉佳城既卜逺日有期諸子以某備列
西臺乆塵吏職稔聞世徳嘗奉緒言見索斐辭以識徽
烈讓不獲已謹為之銘銘曰
炎正啟運帝賚忠賢九功並建百度勤宣下寧海域仰
清垂象教化之重倚之國相内撫方嶽外清邉塵軍旅
之要付之將臣允顯魏公位兼文武槐鼎登庸節旄分
土左右王室事上以忠股肱右地待下以公叡聖之心
念功惟舊白水攀龍湛恩克懋惇叙之典立愛惟親秦
臺降鳯寵睠斯勤佐國承家謂之世徳閥閲之勲載於
金石安人去患謂之民政藩屏之治播於謡詠宻謀潜
慮莫際其涯獻賛帷幄惟聖用嘉髙風逺度莫闚其奥
儀表紳冕惟賢是傚哀哉良相百福宜全鳴呼彼蒼何
奪之年桃茢臨䘮宻章加秩帝極哀悼禮贈優恤寒風
慓兮愁雲暮鹵簿陳兮班劒布巻組帳弓空煙儼靈輀
兮戒路哀笳咽兮楚挽悲邙之麓兮洛之湄從先王兮
魂不昧掩幽穸弓夜何其有旂常兮令名不朽有琬琰
兮英威可乆繄似續之良賢兮永蕃昌於厥後
　　　故守司徒兼門下侍郎同中書門下平章事充
　　　玉清昭應宫使昭文館大學士監修國史冀國
　　　公贈太師中書令謚文穆王公墓誌銘(并序奉/敕撰)
天聖三祀嵗次星紀黄鍾布序丙午建辰皇帝御琱輿
詔金蹕出景龍門幸永定坊北第視大丞相冀公之疾
賜白金五千兩戊申丞相薨于位享年六十有四兩宫
震悼皇太后車駕臨哭盡哀天子素服三日不視朝以
太子中書令告第大小歛遣尚宫弔祠法賻加等有司
謚曰文穆命左史攝鴻臚卿副内侍太監送䘮官給經
費具本品鹵簿以明年仲春之壬申歸全於濠州鍾離
縣廣徳鄉西原之祖塋有詔侍臣書其徽烈公諱欽若
字定國其先緱山逺系潁陽茂緒武岡睢陵之材啟國
於晉永寜清源之徳胙土於唐本居太原世為鼎族髙
祖諱遂以巢冦之亂避地江楚喜玉笥之岑寂惟厥田
之沃衍始家冝春之新喻遂生遐仕至江南西道鹽鐵
巡官遐生郁㓜而警悟不樂嬉戯徧誦五經偽呉童子
擢第釋褐本縣尉諸郡累表為戎佐視秩臺郎闗决郡
務歸朝為懐冀濠三州判官郁生仲華夙有志尚刻誦
墳索為唐明經中選又以五經登科復尉本縣時議榮
之公即濠州府君之孫新喻府君之子及公之貴三代
皆贈太師尚書令兼中書令曽門封冀祖廟封鄭禰室
封晉皆為國公恭惟鄭公當五代紛競仕偽唐之僭據
轉側江介間闗世路而能治尚清約志在平反愛悊孫
以字升卿髙門閭以容駟馬克祚厥後何其盛歟公聰
識早成性資强敏六嵗䘮母十二而孤鄭公愛之保育
於祖妣魯國太夫人教于家庭不就外傅道藝兼該辭
筆贍逸弱冠初㧞進士解淳化中䇿髙第試吏芸局從
事譙幕加倅職再毗戎務被舉遷秘書郎典闗市于淝
上升朝為太常丞理通欠於計司以右正言厯掌内外
書命授左諌議大夫再遷工部侍郎并叅大政以刑部
侍郎充資政殿學士改兵部充大學士繇尚書左丞三
轉至吏部尚書皆知樞宻院自檢校太傅再加至檢校
太師行尚書右僕射並使東樞實兼宰職俄以左揆兼
中書侍郎監修國史對掌魁柄以太子太保判餘杭歸
朝再為資政大學士尋拜司空未幾視秩維師兼榮鉉
府節制襄峴居守伊洛輿疾還第左遷司農卿改秘書
監並分務南都起授太常卿典濠州轉刑部尚書知江
寜府召還復序正司再升中書兼門下侍郎充昭文館
大學士實首台席遂作司徒乃封冀壤勲階爵邑名數
咸極初永定在御憲章大備以駉牧之重領于樞臣公
甞為羣牧制置使肇玉清昭應宫以事有帝崇景靈宫
以奉真祖營㑹靈觀以禮岳鎮並建職局綜於兩府公
繼為三宫觀使惟公事三朝相二帝嘉猷亮節深圖逺
筭秘諸信史此不獲書若夫建隆以還萬國上計辟名
既辨斷盜未償領于司存列之辭案人生有訖吏責無
窮公抗疏切陳援赦蠲弛深逹國體克稱上仁注意之
求實自于此咸平初冦劇縁間揺亂益部偏師致討剗
削厲階武臣尚威傷斬過當餘孽亡命反仄靡遑公往
宣使指悉貫枝黨處置機事彼方遂寜召參台衡刻印
以待景徳始邉城晏開羽檄四馳烽火相照公感憤激節
慷慨請行并䕶將臣克全魏壁洎乎元符候日奉髙望
幸三事優㳺而未决禮官希濶而難講公首抗大義先
置喬岳芝英醴泉之品矞雲叶氣之祥圖素冩形使驛
言狀旁午亭傳覺悟黔黎此其昭昭者也若乃尊事神
祇専精齋祭寅威妙本校正真科交集上儀莫匪嘉慮
是以再長樞軸三陟正司中外迭居左右更踐體貌無
比論議必從寵冠一時年踰二紀至若薶牲脽壤徐鑾
曲里登魄寳之號熈報况之壇奉貞像於琳宫宣寳文
於路寢宫繼掌禮儀並持使印又若明禋蕆事珍符先
道聿嚴容典奉以金輿公三職儀衛殊庭考閣常籙是
藏内出丹書勒於瑶簡公同司刻玉並兼置使之重益
為希代之榮祥符之間天下大治制有破觚之易法有
漏魚之寛太和陶蒸善氣囬襲雲物絢色羽毛綷質百
嘉茂育萬瑞畢臻天子好文挺睿辭以昭紹惟公順羙
著嘉頌以㳺揚前後賜御製屬和并御和賜歌詩僅三
百篇若夫入幹庶績出撫近封鋪陳宻議條對急政所
受詔荅將二百凾又奉命纂集翊聖保徳真君傳三巻
撰進先天紀三十巻五嶽廣聞一百巻鹵簿記三巻與
諸儒同集冊府元龜一千巻彤管懿範二百巻又封祀
既畢歸尊宗廟承詔撰僖祖太祖太宗謚冊神聖纂服
初受鴻名奉制撰今上徽號冊文及前後被㫖撰社首
壇汾隂朝覲壇頌西京應天禪院太原資聖院碑銘天
書祥瑞西祀瑞賛彤管懿範序廣孝泉崇真橋記冉耕
封東平公賛博雅多文盡在茲矣公嘗言初晉公侍鄭
公之任武昌也公母秦國夫人有娠江水壊廨舍徙居
黄鶴樓既夕而生公或言漢口居人遥望樓際若有氣
象然公居景亳行視圃田暮宿村廬夜分偶起見天中
有赤文成紫㣲字使蜀言旋次褒成驛有客為謁具唐
相晉國裴公之名告公以黙定之期而隠公嘗朱篆所
見文字及因鄂守増飾黄鶴樓又以俸錢修圃田晉公
祠為文書石以紀之常練氣於朝霞期脱屣于塵世姚
顗承白衣之報子房慕赤松之㳺參實于斯諒不誣矣
雅好奕碁善于筆劄樂醇㫖之飲喜清商之樂第有北
園疊石為陂甘果美木䕃庇其下退食休澣於焉㳺息
晚年親歴艱難頗厭富貴延問髙釋留心真際遂兼譯
經使二府柄臣送上於傳法院梵卿薦香大官具食歸
第感疾請告累旬侍醫盈門詔使係道錫萬金之良藥
殫九折之妙伎天乎不弔命將柰何輟相興謡見於斯
矣夫人李氏山河象徳圖史時憲哀深惟殯痛極終天
送往盡哀庇親惟睦累封崇許二國夫人有子五人皆
先公而亡内次子從益仕至賛善大夫第三子慶之終
于衛尉寺丞追賜進士及第女二人長早亡次適故叅
知政事張公洎之嫡孫秘書省校書郎瓌孫女一人適
故尚書左丞陳公恕之子大禮寺丞執禮並懿行美材
大宗良配外孫男元夀女夀姐並㓜遺奏之上也二宫
哀軫録舊念勲並加常制嗣男將作監丞寅亮授大理
寺丞瓌遷大理評事充秘閣校理執禮改太子中舍又
以公叔父仲㣲剖竹列成累書吏課握蘭建禮實綜虞
衡兼秋曹之覆刑主大農之平糴特除司勲員外郎充
淮南提㸃刑嶽勸農使自餘戚屬授官親信叙用者二
十有四人嗚呼髙朗令終寵靈顯赫㑹元公之殯送文恭
之䘮極人臣之盛公以臣嘗豫寮舊屢刋史諜爰有治
命請誌幽礎仰奉宸㫖不獲固辭謹作銘曰
兵政宥宻機軸穹崇惟公再踐昭事功兮將鉞在庭相
印垂組惟公保釐兼文武兮洪罏造物威柄御人惟公
三入秉國均兮龍章在躬庭槐表位惟公經邦極名器
兮帝師尊異内樞隆顯禭以印章豐贈典兮乗輿縞素
笳吹悲嗚送以纁玉盡哀榮兮
　　　故順容邵氏墓誌銘
大中祥符九年春二月甲午順容邵氏薨于京師太和
宫本院之正寢越三月壬子𦵏于開封縣清逺鄉繁臺
村奉先資福禪院之東北原鳴呼哀哉順容諱昭明廣
陵人也生禀嘉慶賦質柔和泳漢方江動謡於南國規
圖照史秘景於華宗先聖在潜懿藩初建金房入侍實
首於庶姬璿室沉英嘗悲于外館洎攀鱗上漢列職司
衣奉裼襲之冝辨采章之品肇封近郡寔啟博陵爰以
燕寢獻功女侍更直佩環異等禮序多儀迺進號於小
君實並長於九御被之紫服昭以寵章矧屬革輅弔民
躬平大鹵宸旒耀武出撫魏都束帯從行羽書狎至罄
宣懿立以及凱旋繇是賜塗金之裳陞榮于太監闢冀
國之壤列位於尚宫肅奉曽闈總司衆職嚴筦籥於扄
禁謹琮璽于緘縢法式並修出納惟允暨夫白雲厭代
蒼震承祧改滎波之邑封奉夀宫之象設西陵極望莫
從于神逰中禁言旋復司於舊物逮珍符錫瑞之紀號
喬岳上封之明年超踐宫正之資載䟽安陸之國翼宣
忠訓紏肅羣居閑練典章詳明啟奏下推耆重之徳上
嘉該總之能遂開張楚之封特拜司宫之命寔創斯號
以旌厥勞然而進退有常終始一志含華凝曜乆冠於
小星積徳累勤繼充於彤史上肇崇位置尊奬老成寵
以絳袍列於嬪職翟鈞九等班亞三妃感泣帝宸賜予
加數承顔姒幄進見異儀宫掖之榮近代無比旋以憂
勞成疹年徳寢髙深惻上仁遷居别館勉膳之使承詔
之醫自冬渉春相望於道嗚呼收華麗日䘮淑泉扃常
珍之期不及者二嵗嚮用之福咸備于一時黼帳悼懐
椒塗頒賵佳城既卜幽隧將封爰詔左言圖徽沉碧銘
曰
瑶臺降芬甘棠遺慶徳茂材淑性資淵令參華六列盡
瘁兩朝閑練儀範勤勞夙宵徽序方隆餘年奄謝結戀
昌期銜哀長夜圖形蘂館卜宅金園飾終之典永賁重
原
　　　皇姪康州團練使夫人吕氏墓誌銘
夫人吕氏故丞相贈司徒正恵公之女正恵公之貴也
曽祖衮贈中書令祖琦贈太師尚書令其先太岳述職
仰悟靈心尚父表海下因舊俗景祐垂世積徳在人門
生忠賢亦啟明淑夫人夙禀家訓㓜勤女職動則申禮
保阿是咨烝而獻功紘綖悉偹言念詩史之意歩中珩
璜之節加以文繡設色必窮其麗哀筝度次尤盡其音
國家璿源熾昌仙緒蕃衍選建明徳廣封連城棣萼相
依犬牙錯峙上隆惇叙之化下嘉信厚之風扶植基幹
畢侯支庶崇右戚之恵盡家人之愛至若宗子授室王
姬下嫁必選令族以納多祥楚王親則帝兄位極人爵
寳玉分器芝蘭在庭其第四子天水郡公允誠生禀粹
和早聞詩禮懐金上序結綬内朝號為宗英特茂宸寵
始娶贈邠州觀察使潘惟正女不幸早亡宗臣上言禮
當繼室上乃念正恵之昔佐先帝厥有大勞當綴衣之
辰受傳聖之命寢丘之封雖逺髙門之慶未移乃詔申
以婚姻寵其閥閲枚卜獻吉踰八世之祥大璋納禮豐
六版之數夫人遂以大中祥符五年夏六月乙丑召見
漢幄進對堯門象服暉華拜賜于中禁油軿擁從言旋
於舊居觀者榮之忠臣知勸越明年秋七月辛亥歸于
郡公六珈盛飾百兩親迎僕御授綏傅姆加景華燭光
炤煌煌如晝從者畢袗祁祁若雲有司相儀太官供具
婚姻之禮特盛於兹洎五月中叅三月廟見象揥居手
寳翟在衣動止肅雍詞氣舒婉式瞻貴里為憲宗家若
乃薦豆公侯之宫胖載舊姑之室匪雞之勤儆戒惟絲
之求善匹蘋藻之意柔潔山河之體容潤固已極圖傳
之言豈止率鞶褵之訓者哉方將下司封之詔舉從夫
之典啟湯沭之邑増車服之數而蕣華易落隙駒難駐
徳宫永逝雖大化之攸同碩人無子痛芳音之莫繼嗚
呼哀哉以七年秋九月壬寅終於内寢享年十九尚宫
賜襚輟朝二日權厝於奉先資福禪院以天僖元年八
月已酉𦵏于河南府永安縣南訾鄉漫流村潘夫人墓
之西北原從吉卜也詔左騏驥使澄州刺史入内内侍
省都知張景宗營𦵏事以著作郎直集賢院徐奭攝大
鴻臚監䕶歛封有日執綍將行乃命史臣圖芳幽礎銘
曰
降神靈緒賜履遥源間生邦媛選儷宗賢顧史永箴披
圖問禮徳盛年闕華繁實委梁䑓遣奠兮組帳煙空文
園安宅兮松路塵封哀蘭儀之永閟唯玉譽之無窮
　
　
　
　
　文莊集巻二十九
欽定四庫全書
　文荘集巻三十　　　　　　宋　夏竦　撰
　　古詩
　　　奉和御製看毛詩詩三章二章十二句一章八
　　　句
周道洽平聲動文成周王棄善俗移風變哀樂異心治
亂殊音心發言從影響攸同政行音類壎箎靡異實教
化之所由故能經乎天而緯乎地
生民尊祖時邁告成江漢撥亂鳬鷖持盈四詩之道始
于和平五際之變通于晦明宣宥宻之基命敡遹駿之
休聲或箴規于闕政或歎咏于芳馨
温柔之教政治之源瞽能誦兮可以諫士不學兮無以
言蓋盛衰之所繫故諷諭之攸存惟聖心兮垂思永大
庇兮元元
　　　奉和御製迎聖像中路獲金龍送還茅山
巍巍真像範金成瑞節棠舟逺導迎精𠂻勵翼符神貺
藻衛葳蕤率禮經蘭隄曉景漣猗靜神龍報降祥雲映
雙上瓊干采質明旁臨旌栧靈輝盛台臣祗肅薦華薌
承賀凝貞拜露章羲氏官名髙可擬漢家年紀逺難方
鳯蓋分隂騰九色蜿蜒共戯雲裳側御天飛躍世空聞
瑞德縈盤今始識騤騤矯首仰中宸丹扆深嘉美應臻
紓禮既能疇聖日為霖當使福蒸人華陽翠壑貞靈地
星使送還彰睿志更播雲章入管絃昭昭億載傳金匱
　　　奉和御製崇政殿宴從臣
青綺禁門符命錫離珠御府天琛積兩儀流慶㑹休期
二聖詒謀歸盛德大禮修真猷格懿鑠昭昭兮靡極阜
民財形物力聖志乾乾兮夕惕金扉玉宇麗皇居鳯藻
鸞蹤輝樂石龜趺螭首建靈辰鵲尾龍香奉至神日轉
翠華臨閣道天旋丹仗復鈎陳縉紳茂寵兮踰三接羽
衛鴻儀兮備九賓瓊觴傳滿兮均堯酒栢殿賡颺兮洽
漢臣奉若靈心彌翼翼布昭醲化愈淳淳
　　　奉和御製為政歌
黼帳夜分常監寐鳯軒端委敷文治肇建元封陟介丘
寖尋毖祀臨汾水茂烈馨香久際天精心勵翼彌恭已
體道推仁洽惠和斵凋歸厚蠲華侈懐柔四貊盡來庭
邊圉無塵似平砥堯德欽明惇茂族漢條寛大措祥刑
永觀禹畫同文軫更佇虞廵審量衡睿政無為猶日慎
布昭謨訓掩湯銘
　　　奉和御製奉先歌
皇家兮仙祖上世兮聖神承雲兮分治駕羽兮臨民誕
昭兮馨烈髙陟兮元真載乗土運臨三古屬象羲農振
遐武爰炳明靈陟上蒼緜緜聖緒慶悠長既積仁兮累
德爰振耀兮流芳罄二儀兮垂祐彌萬祀兮開祥巍巍
烈祖兮膺宸厯御瑶圖兮建鼇極東征西怨兮振羣黎
下舞上歌兮康庶國優㳺亮直顯敦仁錫羡休嘉符拓
迹四貊名王尺組羈九涯逺道安車適聖功耆定實登
三方賮駿奔惟旅百赫赫神宗廓帝紘昭廣運兮洽和
平禮適素青兮㳂夏子化歸醲粹兮復胥庭憲六學兮
昭地緯事七廟兮奉天經震疊威霆兮踰朔幕汪洋惠
露兮浹編氓偃節靈臺兮黜武漏魚寛網兮蠲刑三葉
緝熈兮隆紹繼皇穹右序兮隤繁祉徘徊飇歘兮授元
符焜燿樵蒸兮修茂禮思文成頌兮廸先謀多黍申歌
兮昭樂嵗叅侔開闔已無為䖍鞏盈成彌若厲惟寤寐
兮符通實天人兮合契降僊馭兮自三清諭靈源兮踰
百世遐錫鴻休茂本枝永符盛德昭明類薦徽冊致清
𠂻齋明兮顯至欵太空告繁禧監觀兮斯暨對越兮儲
精聿懐兮忘寐舄奕千齡播德芬欽崇茂典協經綸神
化有開彰宻命慶基無際等髙旻
　　　奉和御製筆歌
制之精兮漢宫之雙管鋒之妙兮趙國之修毫自承掌
握濟羣用觚與槧兮難施勞古今㒺不逹淑慝将何逃
深仰玉蟾均硯滴詎慚金馬制書刀頡皇觀迹蟲篆興
纎端積潤八體成寫圖始告姬公瑞錯寳終傳路扈名
上聖惟聰炳帝文宸章奎畫冠生民灑翰翠珉垂睿式
珥彤丹地寵儒臣
　　　奉和御製硯歌
南方潜璞出寒溪沉沉紫蔚凝堅姿兩儀肖象磨礱異
三趾承隅琢餙竒銀帯参華貢雙闕玉蟾分滴潤圓池
微波澄淡當晴景旌旗半浸龍蛇影輕浮春絮拂犀榦
微動日華明綺井蘂簡交輝九禁深玉枝斜照中宵永
列璇臺兮今得地邇清光兮叶靈契宣絲㫖兮揚聖謨
賛雲章兮熈睿志彌彰盛德冠生民務以文明化兆人
　　　奉和御製墨歌
昔造圖書兮紀方志鉛黄丹漆兮初為貴後世增華兮
邁昔賢松煙布色兮明且妍一枝均賜官儀備九子分
形吉禮全寫功詠德盈緗帙體物縁情徧綺牋隂山潜
璞兮琢金池相須藝圃兮事攸宜湘川青管兮束圓鋒
並列璇臺兮用本同埀大訓述㣲言孔墨之教兮長存
騰藻翰賛儀形淵雲之妙兮惟精上聖敦仁崇儉約厥
篚珍竒詔皆却唯許隃糜嵗貢臻式彰文德化生民
　　　奉祀禮畢還京
先天宻命啟禎期侯日靈文降紫闈恭館靖𡨕尊妙化
帝居齋祓擁純禧勒鴻昭姓增梁甫報本祈年欵魏脽
真御下臨彰日監嘉生誕降示天隨丕承寳緒增寅畏
惠廸靈猷務肅祇國陽郊報尊天位欽奉后祇将合祭
仁里爰瞻嚴父祠徐鑾式徇黎萌意攸司經始兮載嚴
象物應斯兮紹至熒煌先道兮珍符煥衍参塗兮藻衛
真塲合奏兮笙鏞靈阯欽柴兮圭幣三氣晬容兮仰覿
八景飛輿兮降格青祺簡簡兮淵沖瑞命禳禳兮山積
合飲譙城洽睿慈仁風溥暢宣和懌制畿睢水煥先謨
惠露汪洋敷潤澤納賈陳詩兮總舊章念功繼絶兮昭
明德近甸囬衡景念新太宫歸格物華春太和充鬱層
霄外協氣周流率土濱穆穆天章騰聖域巍巍道䕃庇
生民體元化叙彞倫順則兮穹旻觀祕奥守精真謹度
兮聲身四貉兮來同千齡兮應㑹甘實兮積中英蕤兮
發外皇哉曼夀保丕基青簡遐昭帝者儀道冠周詩心
翼翼功踰夏載日孜孜
　　　奉和御製玉清昭應宫甘露歌
祝聖清場初展禮鴻都向曉彰繁祉鬱鬱纎枝正後凋
瀼瀼瑞采俄雰委吉雲五色比還疎况是嚴冬嵗律餘
承以玉杯甘若蜜凝于翠幄皎如珠薦宸居稱夀酒宣
大慶兮仰歸元首香馥馥斾央央建靈壇兮茂對多祥
天心信與人心㑹誕節将臨遽霑霈式昭真䕃祚君王
永錫遐齡齊覆載
　　　奉和御製宣讀天書
赫赫穹符廸慶基巍巍真緒擁繁禧控飈靈御傳天意
候日珍文告帝期奉詣喬丘彰錫祉胙壤瀬鄉修茂禮
宸闈薰祓欵雲輿戎候耕耘櫜象弭紀號惟新嵗歴呈
三元初吉協休辰徽冊奉天熈事蕆丕名尊祖皇儀展
太宫薦鬯孝思伸陽位升煙鴻慶逺瑞應紛綸百福同
寅威寳命務尊崇布宣精意誠明顯申飭攸司憲度隆
将披祕藴昭靈契欲使萬方知帝意肆𤯝端門詔畢旋
靈場預啟百枝燃夙陳路寝敷瑶席躬薦真香奏瑞煙
三辰淳耀居齋室階滿祥蓂當望日大裘陟降既登歌
羣后延登皆上笏元輔披縢聖訓揚樞臣援翰寳文彰
有虞出洛龜休躍唐氏衘圖鳯罷翔辭若洞章皆擿句
字如龍篆宛分行森沉虎斾嚴真衛肅穆珠旒增潔志
敬受丹書豈易侔式旌玉刻誠難繼修修羽帳降星辰
杳杳飈斿駐聖真庭際煙霞輝曄曄天中鸞鶴羽兟兟
㣲宻妙言爰備舉龎鴻盛則已宣臻一一嘉猷保元后
諄諄深㫖為含生寫成别笈緘藏宻薦獻禮周彌襲吉
恍恍真心顯道樞穰穰景佑歸宸歴升聞璿宙洽神歡
昭紀琅函為睿式萬靈潜衛極寅威九序相趨皆勵翼
緜㝢彌隆清浄風虛晨益鍳馨香德豈獨飛英冠百王
祗延道䕃永歡康薰弦濬發南風詠丕顯清𠂻報彼蒼
　　　奉和御製幸金明池
朱輅乗時兮出曉烟飛梁承幸兮斗城邊幔省䕃堤兮
楊葉闇星旄藻岸兮物華妍珠網金鋪兮豫章館風檣
桂楫兮木蘭船象潢儀漢兮澄波逺激水尋橦兮妙戯
全佇帝暉兮凝制蹕人煥衍兮歡心逸嘉流景兮延邇
臣樂清明兮麗新曲
　　　奉和御製七夕
紫皇宴服出瑶臺仗下凉宵水殿開初月上弦光汎灔
横河案户勢徘徊扇分蘭露侵衣滴簾捲天香拂帳來
閣道森沉飛絳節龍璈鳯吹凌霄發琥車縹緲際煙潯
釦砌迢遥望雲闕百子池深列宿分九㣲燈淡纎塵絶
雲屏輕箑貫雙針彩縷縈風勢不任露挹瓊蘇敷碧席
明霞照地光無極西漢元封五葉時猗蘭雲輦㑹真期
何如法坐嘉蕃熟髙振薰絃播緝熈
　　　黄鶴樓歌
城上危樓髙縹緲城下澄江復相繞有時漾影入中流
俯看魚㳺仰飛鳥近樓多少未行舟滿江落花灑汀洲
人同江狎不怕浪登樓對酒弹箜篌大别山頭白雲起
金口渡邊雨如洗半鈎新月上孤城還照髙樓與江水
晴江依舊瀉潯陽黄鶴無由歸故鄉一聲玉笛起何處
燕撲闌干花影長
　
　
　
　
　
　
　
　
　
　
　
　
　
　文莊集巻三十
欽定四庫全書
　文莊集卷三十一　　　　　宋　夏竦　撰
　　五言律詩
　　　三月施州進金色小龜
清江涵徳澤嘉瑞效靈龜巢葉形偏小如金色最竒玉
靈慚異質繹屬近幽姿騎置遙承獻觀圖仰帝祺
　　　大中祥符七年七月錦州奏天慶觀修聖祖殿
　　　畢五色雲三朶各方丈餘見於殿上
仙祠成祕殿逺郡在盧陽旭日初流景卿雲忽降祥三
枝分玉葉五色照琳房元后成真䕃欽柴報上蒼
　　　八年正月天慶節上清宫行香錫慶院御筵日
　　　揚輝有非煙非霧之雲
寳籙標嘉節需雲錫惠筵烈暉騰愛景瑞彩擬非煙焜
燿璿霄外輪囷絳闕前居歆方屢告偉兆溢祥編
　　　明州進芝草并圗
四明開奥壤三秀發靈芝如盖殊形聳無根瑞氣滋晨
敷台嶺異日茂下房竒善氣方囘復充圗獻玉墀
　　　奉御製讀史記詩(三首/并注)
陶唐明厯象(堯欽若昊天厯/象日月星辰)茂氣與天通(堯明時正度茂/氣所生民無夭)
(疫/)舉正分星度(以四方中/星定分至)歸餘定嵗功(以閏月/正四時)孟陬名
不殄南正道彌隆(顓頊命南正重司天三苗亂徳孟/陬殄滅堯復重黎之後使典之)自
此垂三代循環協大中(三王之正如循/環窮則反本)
昭昭齊魯事千載著良箴(齊魯報政/可為箴規)欲辨為邦體先觀
布政心(為邦之否臧/繫政之繁簡)變民非逺畧(伯禽曰變其/俗革其禮)從簡是
徽音(太公曰簡其君/臣禮從其俗)北面無餘意誠因惠物深(周公曰/魯後世)
(其北面/事齊矣)
漢武將從禪須如亟釋兵(武帝將封禪先北/廵釋兵于須如)甘泉誠毖
祀(武帝至甘泉為且用/亊太山先類祠太一)喬嶽紀尊名(司馬相如封禪文/云建顯號施尊名)
加禮崇休祉(武帝上封畢縱諸/竒物頗以加禮)修封蓋號榮(漢武帝凡/五修封封)
(禪文曰蓋/號以況榮)豈同承帝籙肆覲正權衡(國家奉元符封云/岱肆朝覲考律度)
(非漢所/及也)
　　　奉和御製讀前漢書(三首/并注)
酇侯依日月(贊曰蕭何漢興/依日月之末光)天漢叙隆昌(沛公初不欲/王漢中何曰)
(語云天漢/其稱甚美)邁徳居三傑(何與張良韓/信為三傑)觀時定九章(何攟/摭秦)
(法取合于時/者作律九章)過因王尉辯(何為民請上林空地下/廷尉王衛尉諫出之)功賴
鄂君揚(諸將争功鄂千秋進曰何功當第一/髙祖曰何雖有功待鄂君乃得明)終以同心
美(賛曰何與曹參二/人同心遂安海内)清寧贊後王(曹參相惠帝民歌曰/蕭何為法講若畫一)
(曹參代之守而勿失/載其清靖民以寧壹)
子房天授漢(沛公常用張良䇿/良曰沛公殆天授)不戰道尤尊(良未嘗有/戰鬭功而)
(為王/者師)祕法盈編受(父老授良書一/編迺太公兵法)危機借箸論(酈生謀/撓楚權)
(良借前/箸籌之)避封昭止足(良避齊/三萬户)辟榖厭塵喧(辟榖不/食榖)莫訝
蕭䂓茂從容有緒言(良勸髙祖立蕭何為相/從容言天下事甚衆)
髙祖寛仁主(漢髙寛/仁大度)淮隂變詐才(贊曰韓信等皆徼一/時之權變以詐力成)
(功/)設壇誠有禮(髙祖設壇塲/拜信為大將)推食本無猜(信曰漢王授/我上將軍帥)
(數萬之衆解衣衣我/推食食我言聽計用)懷惠初顒若(武渉蒯通説信/信終不忍背漢)夸功
抑殆哉(信對髙祖曰陛下不過/能將十萬臣多多益善)何如中正者千載仰髙
裁(贊曰異姓而王者八國終于滅亡惟吳芮之/起不失正道慶流支庶著於甲今而稱忠也)
　　　奉和御製讀後漢書詩(三首/并注)
明帝章朝物(贊曰備/章朝物)三雍復舊常(光武建三朝之/禮帝始行之)籝金
賞西域(永平中復通西域諸國皆遣子入/侍西域傳序曰先馴則賞籝金)雅樂奏南陽
(十年帝幸南陽/祠舊宅作雅樂)拜老鴻徽茂(贊曰臨/雍拜老)祈農盛典彰(帝耕/籍田)
(以祈/農事)珍符昭美應獻夀表隆昌(百官以帝祥物/顯應奉觴上夀)
獨行懲澆俗(歴代惟後漢書有獨行傳序云以事/非圎通而風軌有足懐者為傳云)嘉名
動逺荒(王烈以徳威人居/遼東夷人奉之)至誠祈夏雨(諒輔為廣漢五/官掾積薪祈請)
(未日中而雨/世稱至誠)嚴意勵冬霜(序云意嚴于冬/霜戴就陸續也)果行推陵險
(序云蹈于陵險/繆彤李善也)豐䂓歎履方(贊曰乗方不成注云/獨行之人乗履方正)孤髙
惟大遜夀考茂祺祥(李充字大遜有髙節/年八十為國三老)
昭公詳漢律求比禮三千(陳寵字昭公為廷尉鉤校律/令求刪除為三千條以應禮)
(威儀/三千)刻敝深文息(寵為奏每附經典從寛/恕深文刻敝于此少衰)寛平治徳全
(寵上言願蕩滌煩苛以全/至徳章帝納之務于寛厚)芳猷宣輔弼(寵為司空奏議/温粹為相稱職)
餘慶茂忠賢(寵子忠為尚書/令忠正敢言)方驗來嘉瑞仁矜理最先
(章帝納寵言除慘酷科禁五十餘事是/後人俗和平屢有嘉瑞又云寵性仁矜)
　　　奉和御製讀三國志詩(三首/并注)
白馬當塗兆黄家得嵗興金符威既重玉版事堪憑漢
火承前運譙龍合舊徴青雲開後葉下武倍兢兢(白馬/令李)
(雲曰許昌氣見于當塗髙者魏也或遺太祖書曰黄家/當立芝曰得嵗星者道始興今嵗在大梁魏之分也太)
(祖初封魏王受虎符春秋玉版曰代赤者魏公子蘇林/曰魏以土徳承漢之火漢熹平中黄龍見譙單颺曰其)
(國當有王者不五十年亦當再見中平四年文帝生于/譙延康元年嗣魏王位黄龍復見文帝之生有青雲如)
(車盖嘗著漢太宗論曰尉佗稱帝撫以恩徳吳王不朝/賜之几杖時孫權不服班其論于天下亦不願征伐也)
許昌功未逞江表地初平漢帝居非逺吳侯志欲迎壯
圗雖未遂嘉慮實惟精終闕尊崇禮何闗慎器名(曹公/都許)
(昌孫䇿平江南曹公力未能逞以弟女配策小弟匡後/曹公與袁紹相拒于官渡䇿時為吴侯隂欲襲許迎漢)
(帝遭刺客不遂評曰割據江東䇿之基兆也/而權尊崇未至孫盛曰權豈吝名器者乎)
家乗桑盖瑞國富卧龍才漢水神暉徹靈圗宻命開横
天嘉氣應繼日景雲來儻乏英雄器三分亦殆哉(先主/舍東)
(南有桑如車盖或謂當出貴人徐庶謂先主曰諸葛孔/明卧龍也劉豹等上言曰河圗洛書皆有備稱皇之文)
(又時有景雲祥風從璿璣下來數有氣如旗從西至東/中天而行必有天子出其方評曰先主有髙誼之風英)
(雄之器時與吳/魏三分天下)
　　　奉和御製讀晉書(三首/并注)
安石陵霞致(謝安字安石史臣曰/蕭然有凌霞之致)清言振玉音(安少詣/王濛清)
(言濛曰此客亹/亹為來逼人)鴻勳濟世乆(劉裕以安/勲徳濟世)厚徳感人深(安/新)
(城築埭後人追思/之名為召伯埭)朱組雖然襲(史臣曰安禠薜/蘿而襲朱組)虛舟豈
易沉(贊口太保浮/沉曠若虛舟)東山髙志在瀟灑謝塵襟(安雖受朝/寄然東山)
(之志始末不/渝形于言色)
李重推清雅初傳友愛名嘉言為時發大誼傅經明崇
徳誠堪慕修身豈易傾留心衆才舉千載仰銓衡(李重/清雅)
(以友愛著稱賛曰嘉言在兹重遷中書郎每疑議參以/經典為平陽太守崇徳化正身率下為吏部郎羣才畢)
(舉史臣曰重鋭志/銓衡留心隠逸)
士行勤武力機鑒信良哉國賴桓文業人推葛陸才殊
祥雙鶴至吉夢八門開終始全髙節誠因左翼推(陶侃/字士)
(行累立武功嘗運甓齋外曰吾方致力中原恐不堪事/其勵志勤力皆此類也侃機神明鑒似魏武忠順勤勞)
(似孔明陸抗成帝詔曰乃者桓文之勲伯舅是憑初侃/丁母憂有二客來弔化為雙鶴冲天而去又夢飛上天)
(見天門九重已登/其八墜地傷左翼)
　　　奉和御製讀宋書(二首/并注)
漢宗開聖緒(宋武帝漢楚元/王交之後也)得嵗與周同(帝初封宋公/嵗在大火與)
(武王克/商同)金石終移律(史臣曰至于金石/變聲柴火改物)山河始誓功(封/宋)
(公䇿曰永/祚山河)飛名傳祕記(河洛䜟曰二口建戈不能方劉/字也空穴無主竒入中寄字也)
(女子獨立又/為雙奴字也)嘉䜟起游童(童謠曰木亘當北度走入浩/浩鄉金刀既以克亹亹金城)
(中木亘言桓靈寶也/金刀劉也亹亹盛也)能使姦豪讋誠為一世雄(桓靈寳/曰帝足)
(為一世/之雄)
鎮惡才明舉英雄想冠時推鋒平内侮直指定西陲向
使鴻勲就寧憂霸業衰如何喪方召遺烈漫傷咨(王鎮/惡平)
(劉毅于江陵滅姚泓于長安餘冦未殄為沈田子所害/宋髙祖表之曰鎮惡機略明舉又曰荆南搆釁憂兼内)
(侮鎮惡輕舟先邁一朝霧散王師西伐冇中原入渭之/㨗指麾無前實國之方召也殊績未酬宜䝉追寵贈左)
(將軍史臣曰鎮惡推/鋒直指前無彊陣)
　　　奉和御製讀陳書(二首/并注)
猛奴多勇槩大矟事戎征(周文育小字猛奴父薈令兄/子辭教書計文育曰誰能學)
(此取富貴但/有大矟耳)新蔡兇圍陷(文育往新蔡慰勞白水蠻謀/執之文育前鋒陷陣勇冠軍)
(中/)魚梁冦壘傾(初武帝表文育為府司馬李僊仕將杜/平虜于魚梁作城文育擊之平虜棄城)
(而/走)遡風輕古法(武帝拒徐嗣徽將戰風急帝曰矢不遡/風文育曰何用古法抽矟上馬衆軍隨)
(之風亦/尋轉)間道貴竒兵(余孝頃舉兵應蕭勃文育燒柵偽/退間道信宿達芊韶據其中間築)
(城饗士賊/徒大駭)懋賞宜開府畨禺巳盡平(文育平廣州/以功授開府)
靈洗雖驍勇(程靈洗少/以勇力聞)忠䂓詎可輕石城嘗力戰(靈洗/事王)
(僧辨武帝誅僧辨靈洗力戰于石/頭西門招諭乆之乃降帝深義之)黟歙本連盟(初侯景/之亂靈)
(洗據黟歙聚徒拒景奉/新安太守蕭隠主盟)京口殊勲茂(武帝授靈洗蘭陵/太守助防京口平)
(徐嗣徽有/功封侯)臨川叛冦驚(周迪重冦臨川靈洗為/都督擊之迪走山谷間)既能明
號令何惜務寛平(靈冼性嚴急御下苛刻而號令分/明與士卒同甘苦衆亦以此徳之)
　　　奉和御製讀後魏書(三首/并注)
偉哉登國世靈武定戎兵拓土能圗大求才實勵精公
侯新爵重臺省舊風清自匪謨長世鴻圗豈易成(道武/奮其)
(靈武遂啟中原㧞擢才識憲章故實制爵四等追錄舊/臣啟建臺省悉用文士制作經謨咸在長世登國道武)
(之紀/號也)
髙祖寛仁主哀矜信有餘嚴刑幾盡措黎庶獲安居舊
法躬刋定繁文再剗除既平財謁路清白勵簮裾(髙祖/馭宇)
(留心刑法詔曰參詳舊典務從寛仁帝哀矜庶獄卒從/降恕京師决死獄嵗不過五六置謹法者數百人防喧)
(鬭于街衢使民安其職業命中祕官修改律令舊文經/御刊定詔曰門房之誅猶在律䇿可更議之刪除繁酷)
(又遣使循行天下糾守宰之不/法食祿者跼蹐財謁之路殆絶)
真君昭宻命紀號表興隆瑞著洪河外文成翠石中帝
名傳祖禰厯數感王公三五方興運明符事亦同(世祖/奉天)
(文圗錄紀太平真君之號五年樂安王範等奏曰臣聞/帝王之興必有受命之符三五之盛莫不同之今張掖)
(郡列言大栁谷石青質白章成文記國家祖/宗諱著受命厯數之符王公巳下莫不感動)
　　　奉和御製讀北齊書(二首/并注)
段氏推忠武論兵特造㣲厯朝功並建諸將令咸依重
位無矜色髙門有徳輝當時勲貴族孰不仰家肥(段韶/諡忠)
(武善于御衆得將士心臨敵之日人人争奮教訓子弟/閨門雍肅當世勲貴之家罕有及者髙祖曰吾與韶論)
(兵殊有英槩史臣曰韶輔相七君志謝矜/功名不逾實又賛云韶大其門望以徳尊)
咸陽誠赳赳倚任極維師貴勢隆門緒忠誠翼帝基享
年常戒滿避寵或興咨不學良無媿嘉名巳自垂(斛律/金為)
(太師封咸陽郡王一門一皇后二太子妃三公主尊寵/之盛當時莫比嘗謂子曰我雖不讀書古來外戚無不)
(傾滅我家直以立勲抱忠致富貴豈藉女也嘗以為憂/史臣曰金以髙祖撥亂之始翼成王業忠欵之至成此)
(大功故能終享遐年位髙百辟觀其盈滿之戒/見動之幾㣲者也又賛云赳赳咸陽邦家之暉)
　　　奉和御製讀後周書(三首/并注)
思道懷㢘慎童年類老成郡豪嘗讋服邉冦亦清平臨
難輸忠節辭榮保令名賢哉蹈仁義舉世可為程(泉企/字思)
(道九嵗類成人授討冦將軍屢破邉敵為雍州刺史豪/右屏迹忠尚亷慎毎除一官憂見顔色至於頻辭史臣)
(曰企臨難慷慨有人臣/之節豈非蹈仁義歟)
南荆推徳厚千里逺從師奥識通三教清聲冠一時就
招雖暫至戀本固難移故老稱前事儒宗道益滋(沈重/字徳)
(厚專心儒學從師不逺千里仕梁為都官尚書周太祖/致書招之令于紫極殿講三教朝士儒生桑門道士至)
(者二千餘人凡所解釋咸為所推後表請還梁髙祖詔/答不忘戀本深是嘉之傳序云髙祖命輶軒而致玉帛)
(招沈重于南荆史臣曰毎聞故老稱重所/學非止六經故能馳聲海内為一代儒宗)
遷哲承華緒深謀事戰征艱危思大節慷慨得羣情惠
愛均戎旅威名震敵城江陵摧冦勢宵遁賴竒兵(李遷/哲少)
(仕梁襲沌陽侯慷慨善謀畫羣下甚得其情後降周太/祖問之對曰世荷梁恩不能死節太祖嘉之拜車騎將)
(軍往畧巴蜀皆望風送欵與士卒均食親加醫藥故軍/感之人思效命後陳冦江陵遷哲往救乗闇出兵擊之)
(陳人/乃遁)
　　　奉和御製讀隋書(三首/并注)
里仁懷逺度大雅擅嘉名制禮通時變求書贊治平推
心清選舉從儉化黎氓終始承恩遇芳猷冠老成(牛里/仁為)
(祕書監請開獻書之路為太常卿定雅樂議新禮為吏/部尚書務在審慎推心任委隋之選舉于斯為盛里仁)
(榮寵當世車服卑儉隋室舊臣終始信任一人而/巳史臣曰里仁懐曠逺之度可謂大雅君子矣)
榮定誠嘉器攀鱗屬盛時賞勞恩特異知足志惟熈壯
節承昭感崇基保燕詒但能思衛霍自可比蓍龜(竇榮/定沉)
(深有器局娶安成長公主少小與髙祖相厚後以佐命/功拜上柱國遷秦州總管逐虜于髙越原無水榮定仰)
(天太息俄而澍雨帝欲以為公榮定上書云西朝衛霍/東都梁鄧寵積驕盈必致傾覆上乃止史臣曰榮定運)
(屬時來以功懋賞保其祿位/貽厥子孫崇基弗墜盛矣)
子盖懷英斷南荒乆駐留清通承眷奬恭順望巡游異
寵榮鄉黨丹誠破冦仇邉民思舊愛刻石在西州(樊子/盖為)
(循州總管十年授武威太守煬帝下詔曰子盖幹局通/敏履操清潔又曰宜加褒顯以昭奬勵後帝幸隴川宫)
(子盖傾望鑾輿帝下詔曰卿夙懐恭順聞朕西巡欣然/望幸是嵗朝于江都帝曰富貴不還故鄉衣繡夜行耳)
(勑廬江郡設三千人㑹使謁墳墓當時榮之及留守東/都破楊感帝謂曰楊感之反神明故以彰公赤心耳後)
(武威吏民/刻石頌徳)
　　　奉和御製讀唐書(三首/并注)
天祚文皇徳元成雅道施納忠裨闕政偃革致昌期宴
喜刀方解人亡鑑遽隳數行遺奏在猶可動神祗(魏徴/字元)
(成太宗嘗曰徴勸朕偃革興文天下大寧又宴日謂侍/臣曰徴獻納忠讜古之名臣何以加也解佩刀賜之徴)
(亡太宗曰朕以三鑑防已今亡一鑑矣遣人就宅得遺/表一紙數行可辨云任善人則國安任惡人則國危公)
(卿之間時有愛憎所宜詳慎太宗曰侍臣可書之於/笏史臣曰徐邈山濤謝朏比文貞雅道不有遺行乎)
哲輔延清問元和致治平從人成庶務求瘼濟羣氓務
逺能無怠求材可倚成乃知虞舜徳恭已固難名(元和/初杜)
(黄裳為相憲宗問以前代帝王之事對曰帝王之務宵/旰以求民瘼捨己從人不宜怠肆安逸事有綱領小大)
(當務知其逺者大者固不可代下司職但擇人委任責/其成效傳稱帝舜之徳曰夫何為哉恭已南面而巳)
賢哉段忠烈振迹自邠寧動必懷剛毅何嘗廢典刑英
䂓方貫古樂石諒難銘宻議初如用艱危豈易形(段秀/實初)
(為安西别將節度梁宰懐異圗秀實直言折之尋為邠/寧都虞候號令嚴一軍府安泰代宗聞而嗟賞之後笏)
(擊朱泚遇害徳宗褒贈甚厚官為立碑初秀實諌以禁/兵少不足以備非常徳宗不能用後文宗時宰臣李石)
(曰自古沒身以衛社/稷者無如秀實之賢)
　　　奉和御製讀五代梁史(二首/并注)
李唐危漢祚巢冦盛黄巾嘉士逢多難忠言變逆倫决
疑歸大順定䇿戮姦臣宜享崇髙贈千年道更新(唐季/之亂)
(危于漢末巢冦之黨盛于黄巾進士謝曈投迹梁祖説/以歸順唐室梁祖曰我意素决又復何疑即日定䇿戮)
(偽監軍使悉衆歸順僖宗授曈/太子率更令開平初追贈司徒)
贊貞懷武鷙轉鬬厯炎凉誠感泉源異兵嚴士庶康臨
危見忠憤對敵擅威強終始心無改遺言更可傷(牛存/節字)
(贊貞武鷙有大節威名聞于敵境戰鬬累載有功初授/潞州歩軍都指揮使法令嚴整士庶安之為同州節度)
(使岐人廹城城中井水鹹苦人不可飲存節乃肅拜䖍/祝擇地鑿八十餘井味皆甘淡以為至誠之感病渴且)
(消河北用兵存節忠憤彌篤未嘗言/病將終戒其子以忠孝不言及他)
　　　奉和御製讀五代史後唐史(二首/并注)
燕趙生竒士仇方决志平十年常竭節一劍早知名自
取河南鎮終辭霸府兵飛鷹昭慶路窮達有髙情(符習/少事)
(王鎔鎔為張文禮所害訴于莊宗曰臣本趙人事王氏/故使常授臣一劍俾臣平蕩兇冦願悉本軍誅其逆黨)
(莊宗令閻寳等助討之誅文禮莊宗割相衛二郡置義/寧軍以習為節度習對曰魏博六州見係霸府不宜遽)
(有割𨽻但授臣河南一鎮臣自攻取乃授天平軍節度/莊宗十年沿河戰守常以本軍從心無顧望後安重誨)
(不説授太子太師致仕歸故里趙州昭慶縣飛/鷹痛飲周遊田里史臣曰符習乃趙之竒士也)
長興秉鈞者子晦道攸隆剛介昌言逺忠清茂澤豐懿
文常體道妙略早從戎可惜虧同徳當年阻建功(李愚/字子)
(晦長興初入相後秦王恣横權臣避禍不暇無敢言者/愚性剛介往往形言人無唱和者不治第宅官借延賓)
(館居之常有疾近臣宣諭延之中堂設蓆惟莞秸明宗/特賜帷帳茵褥嘗為文曰仲尼遇顔子夀等篇人皆稱)
(之初以翰林學士從魏王征蜀安重誨問計皆中後馮/道出鎮與劉昫同在中書昫與道婚家或舊事不便要)
(釐革者對論不/定由是罷相)
　　　奉和御製讀五代晉史(二首/并注)
子文懷妙識奥學洞天常恬淡游蓮幕謙虚踐玉堂至
仁周僕御大雅變詞章慎黙誠無怠危機可盡防(崔棁/字子)
(文好學博渉經史閒居二十年專以著述為事王瓚表/為從事性恬淡不汲汲于榮利為翰林撰樂章新詞教)
(舞童歌之髙帝嘉之有人借文本冩者則曰有前賢有/來者安用此端坐寡言嘗云非止致人愛憎或干人之)
(忌諱指命僕役亦用禮/節盛暑祁寒不使冒犯)
大雅懷忠孝當年效戰征詢謀無敗事臨敵有竒兵安
陸祅狂殄宗城冦難平察㢘能惻下何患政難成(馬全/節字)
(大雅厯博單郢沂四州刺史在郡有政聲遷金川防禦/使㑹蜀兵攻城出竒拒戰賊乃退後為義武軍節度國)
(家有所調發朝受命而夕行治生餘財必充貢奉事母/王氏至孝温凊面告畢盡其禮動與幕客謀議故鮮有)
(敗事鎮中山日杜威奏括民粟全節曰邉民遇蝗旱家/食方困官司復擾之則民不堪命矣我為㢘察安忍效)
(尢百姓稱其徳史臣曰全節平安陸之/祅預宗城之戰功既茂矣貴亦冝然)
　　　奉和御製讀五代漢史(二首/并注)
危邦有賢哲力戰鎮州平革弊還疲庶從寛悦衆情愛
人惟責已徇節幾忘生青史惟馨在千年仰令名(王周/累厯)
(郡守安重榮以鎮州叛從杜重威討平之授貝州節度/使移鎮涇州前帥張彦澤苛虐部民逃者五千户周下)
(車革前弊逃民復歸遷鎮州節度稟性寛惠人庶便之/杜重威引契丹臨城諭之周曰受國重恩不能死戰而)
(以兵降何面目南行見人主與士大夫乎乃痛飲欲引/决家人止之初守信都橋敗覆民租車周曰刺史之過)
(也乃還所沈粟出私財以修之民庶悦焉史臣曰晉漢/之際取符竹者多矣其間有及民之惠如王周之閫政)
(盖其優/者也)
求益誠賢牧亷平致樂康歡謠騰近輔盛典茂徽章舊
相親褒記黎民競感傷豐碑應不朽千載咏惟良(劉審/交字)
(求益累任州郡綏撫有術凋弊復蘇為汝州防禦使汝/為近輔號稱難治審交盡去煩弊百姓歌之卒郡人聚)
(哭乞留葬立碑起祠詔曰褒賢奬善豈限彛章可特贈/太尉吏民所請宜依故相馮道曰知其為人亷平慈善)
(無害之良吏也吏民懐感如/此著痛哭詞六章鐫於碑隂)
　　　奉和御製讀五代周史(二首/并注)
文懿艱危際虚心自晏寧依違慙問戰閒淡貴無刑鎮
俗懲浮躁尊儒鏤典經忠誠虧美諡良足媿幽靈(馮道/厯相)
(四朝雖逢艱危不易其度懐才抱業者皆引用履行浮/躁者必抑而鎮之節制同州日閑淡獄市無擾晉祖嘗)
(以兵事問道對曰神武睿略須従獨斷臣本自書生為/陛下在中書不敢有一毫之失也命學官刊板流布諡)
(曰文懿史臣曰事四朝相六帝可得謂之/忠乎不得諡為文忠文正者盖謂此矣)
文伯懷明識英䂓世所推濟時陳䇿畫急用備論思隘
郭爰増廣煩音亦改為温恭非不濟感遇志如茲(王朴/字文)
(伯世宗時言平邉策世宗重其器識世宗以英武自任/有包舉天下之志計事者不喻其志惟朴神氣勁峻性)
(剛决有㫁凡所謀畫動愜世宗之意故急于登庸為端/明殿學士命廣京城靡不由其心匠未幾遷樞宻使星)
(緯聲律畢殫其妙所撰律凖並行于世史臣以為太剛/不能濟之以温恭臣以為朴感世宗之遇急於行事無)
(所顧望故/如斯也)
　
　
　
　
　
　
　
　
　文莊集巻三十一
欽定四庫全書
　文莊集巻三十二　　　　　宋　夏竦　撰
　　五言律詩
　　　奉和御製中和節
中春遘初吉嘉節著芳名習習微和扇欣欣萬物榮雲
融纔化鶴谷暖已遷鶯朝野多歡日風謡會頌聲
　　　奉和御製會慶殿宴
禁門乗曉會宴豆示慈伸激水龍騰久儀韶鳯降頻雲
章流漢筑衢酒洽堯民百辟皆星拱兢兢奉北辰
　　　二月昭州奏正月一日設醮上玉皇表燒錢次
　　　有鶴一隻翺翔久之西北去
平樂初正月虛晨薦號時瑞塲燔碧幣僊驥駐霜儀煙
頂方遥辨星精想下闚天門俄翼去杳靄瑞煙披
　　　野步
顧步方塘上西郊日漸曛歸心臨逺渡晩色在閒雲壠
勢蜂腰接谿流鷰尾分田歌知有意豐美謝明君(謹案/東軒)
(筆錄云夏竦以父殁王事得三班差使然自少好讀書/工為詩一日攜所業伺宰相李文靖沆退朝拜於馬首)
(而獻之文靖讀其詩有山勢蜂腰斷溪流燕尾分之句/深愛之終巻皆佳句翊日䄂其詩呈真宗及叙死事之)
(後乞與換文資遂改潤州金壇主簿據此則沆所見乃/野步詩也其改壠勢為山勢改接為斷或東軒筆錄得)
(於傳聞故有不同耳至厲鶚宋詩紀事但存/山勢二句而不載全詩則以未見竦集故也)
　　　秋曉
半庭殘月在江郡鼔聲初秋氣滿南國曉雲高太虛負
霜鴻翼健含霧橘花踈此景無人共朝陽入敝廬
　　　靈溪
剡東溪澑合一𣲖貫天台白鳥䝉灘下青山倚岸廻波
心晴景動渡口晚煙開咫尺通滄海千㠶自去來
　　　馬跑泉
天驥何年往龍泓此地存空餘曳練色莫辨褭蹄㾗赴
海妨苔甃涵虚礙竹軒會當逢禹鑿始可見鴻源
　　　天台道中
驅馬天台路悠悠漸向晨雲開忽見寺山盡偶逢人細
雨踈篁長微烟古木春行行遥驛道落吹起輕塵(案此/詩原)
(本闕今從北宋/人小集増入)
　　　石梁
斷澗横幽石蒼苔古木隂欹危接山腹迢逓過雲心峭
壁峙千仭飛流下萬尋秦人若驅䇿蓬島路非深(按此/詩原)
(本闕今從北宋/人小集増入)
　　　晩望
雨霽吳城晩谿泉四散流禽歸半峯樹人在夕陽樓國
望分江海星躔次斗牛堪嗟興廢地千載有閒愁
　　　鑑湖晩望
新霜脱衰葉寒日下踈篷岸細低疑盡波平闊似空橋
通越谿水㠶帶剡川風何處鳴簫鼓叢祠杳靄中
　　　舟行即事
微陽下江樹秋葉泛殘紅鴈背寒塘雨㠶爭晩渡風寺
橋人倒影漁徑菊分叢正是承平日輕艘萬派通
　　　吳中懐古
覽古長江上明時起嘆嗟水流吳國苑花入野人家夜
氣銷龍劒秋星見客槎凄凉館娃樹西日映平沙
　　　桐栢觀
鳥道寒藤結洞門蒼蘚深樓臺在山畔松檜出雲心土
暖春長在峯高月易沉羽衣祠太乙香冷石壇隂(此詩/原本)
(缺今從天台/山志増入)
　　　喜种隱君授正言直館
鶴版招幽士龍墀襲茜袍道因閒上得名向隱中高密
地棲芸閣清塗歴諌曹終南明月夜松檜自蕭騷
　　　贈海州使君
天衢未得便假道海邉城任大纔勝器官閒不稱名勸
農吟少暇憂物睡常輕見說行春處和風滿斾旌
　　　贈縣宰
俸輕官且冷君喜在親民村路不聞犬縣城長似春架
高書少蠧㕔靜隙無塵考滿留碑去清風勵後人
　　　贈逸人
鳯鳥來為瑞達人垂羽翰語因希聖古詩為惜名難泰
華僊標峻江湖酒量寛孤琴有舜曲留我月中彈
　　　送張學士赴闕
東觀嘗聨袂南州各退飛同傾就日戀先喜賜環歸舊
業懐鉛筆晨裝振綵衣離絃有餘思凄切寄南徽
　　　送益州同理張殿丞
逺指三川路初辭六尚班占星度危棧叱馭下靈關職
亞銅符重兵銷玉帳閒漢臺誰視草應待長卿還
　　　送人出牧
聖主念元元良臣選掖垣紫墀分使節紅斾出都門雪
淺斜陽路雲深晩燒村朞年如報政應許賀新恩
　　　秋日送人南逰
幾驛蘇臺路輕裝轉塞蓬夜船千櫂月寒酒一旗風水
闇菰蒲老山明橘柚紅算君囘首處曉色五湖東
　　　秋日送人西上
旅程看驛道西去興何如南國秋霖後斜陽樹影踈野
光飛翠羽溪艶照紅蕖好去朝端客人爭草薦書
　　　送人
野色兼行色長亭一送君束書登古路重繭踏寒雲山
過天台小溪臨婺女分流光須強學當宁正崇文
　　　留題友人郊居
羣書架寒壁庶事得從容花木移諸寺雲泉借數峯積
隂春作雨瘦竹老成笻應笑南陽士明朝久卧龍
卜築逺朝市著書成嵗功長雲覆孤木古道滿清風地
勝花房異山靈雨氣通綸巾不可戀鶴版下關東
　　　代村叟
安居近幽谷井賦籍良田聖代無深隱家山不直錢候
耕看土脉祈榖賽豚肩城市知何處踈鐘隔暮煙
　　　國清寺
穿松渡雙澗宫殿五峯圍小院分寒水高樓半落暉葉
從金地下(寺東北峯有智/者金地道塲)雲向玉京飛(寺之西洞/有玉亰天)欲問
西來意誰傳智者衣
　　　善慧師禪齋
是誰名作佛何法謂之禪恍惚起無象逍遙出自然有
修皆障礙欲問即攀緣寄語猊牀客心心不易傳
　　　虎丘僧舍閒望
勝地訪靈蹤層樓四檻風逺隂生曠野午影轉疎桐澗
水霞凝紫谿煙日襯紅可憐秋思晚相倚館娃宫
　
　
　
　
　
　
　
　
　
　
　文莊集巻三十二
欽定四庫全書
　文莊集巻三十三　　　　　宋　夏竦　撰
　　五言排律
　　　奉和御製瑞雪
朔吹凄寒序繁英降美祥潤將膏露接時契聖心彰不
夜蟾輝滿先春柳絮揚龍沙度北野鷴素失南鄉帝苑
敷瓊蘂神池瑩玊塘薰絃俄發詠風雅邁岐昌
　　　宣賜翠芳亭雙頭並蒂牡丹仍令賦詩
華景當凝煦芳叢忽效竒紅房爭並萼緗葉競駢枝綵
鳯雙飛稳霞冠對舞欹游蜂時共翥零露或交垂勝賞
囘金蹕清香透黼帷兩宫昭瑞徳天意豈難知
　　　奉和御製玉清昭應宫天書閣瑞應
盛徳靈謀協元符寳字披真宫肇髙閣精意感鴻禧曉
箭傳初刻朝陽吐半規祥煙五色麗嘉氣九華滋汎灔
金光溢扶踈玉葉垂堯心膺眷佑欽翼愈孜孜
　　　奉和御製滋福殿清醮聖祖天尊大帝尊像瑞
　　　應
宸闈啓瑞場祗畏感穹蒼紫幄威神格清宵景曜彰霓
旌承宇列僊驥度雲翔肸蠁停霞轡歆馨挹鳯觴蘿圖
千葉固山壽萬齡昌玉籥流宸唱函䝉播美祥
　　　奉和御製天書道場觀神雀
齋明尊寳籙祇肅建真場上帝靈心顯中宵瑞羽彰入
豐慚美應上雍喜嘉祥彩仗留輕迹彤霞混葆章乍衝
香馥郁髙映繚熒煌雲漢敷宸唱繁禧浹萬方
　　　奉和御製册府元龜了畢
文徳洽隆平蓬山蠧簡盈漢金方盡購秦石諒難程稽
古承先志宣猷聚世英刋修百家備紬繹十年成休沐
當冬日多歡奉相衡豈期頒睿藻何以報兹榮
　　　奉和御製告玉清昭應宫太廟禮成
時廵將順豫吉禮協休成先道真文肅徐鑾瑞氣平宻
都嘉薦備太室令芳呈清越鏘金奏齋莊儼翠纓矞雲
朝薈蔚花雪夜縈盈煥衍昭繁祉千齡表盛明
　　　奉和御製真遊殿成詩
宵晤靈猷顯彤庭藻衛臻鳯輿囘八景龍斾駐三辰太
古仙儀接虚皇宻誨伸天枝鴻緒逺殿翼舊規新寳勢
承基壯祥輝燭地頻叢楹虹帶繞彩制玉霄隣致孝常
尊祖祈禠永庇民巍巍扄禁内億載奉元真
　　　奉和御製大酺
瘞玉祠真畤還衡格閟宫䇿勲恩已盛合醵慶彌隆法
坐臨雙起清音奏六同羽毛秋色麗簮紱曉光融寵宴
均堯酒宸章起漢風羣生遂鳬藻何以報層穹
　　　賞花釣魚應制
上苑乗春啓竒花效祉新連房紅萼並合榦緑枝勻翦
獻尊長樂分頒寵輔臣從遊過水殿凝蹕近龍津黼座
臨雕檻文竿引翠綸波香投桂餌萍暖漾金鱗湛露芳
尊酒鈞天廣樂陳多歡千載遇何以報嚴宸
　　　延福宫雙頭牡丹
禁籞陽和異華叢造化殊兩宫方共治雙蘤故聨跗嚮
日檀心並承煙翠榦孤游蜂須並翼凝露亦駢珠曉檻
香俱發晴階影對鋪君王重天貺臨寫冠珍圖
　　　奉直園雙頭芍藥
奉帝名園麗翻堦淑艶新一叢芳蘤綻四朶綘跗聨朱
李應雙結蘭釭忽並燃異𤓰緗蒂合嘉木翠枝駢映葉
交霞袂迎風疊綺錢流祥在圖素千載冠嘉蓮
　　　講徹禮記崇政殿開宴應制(賜花内/出口味)
幄坐尊儒術華光御講筵爰開栢梁宴為畢曲臺篇法
從飛緌接藩房綺組聨賜花均綵萼陪鼎雜冬鮮甘潤
聲詩洽芳蕤注籍傳師臣咸拜手歸道黼帷前
　　　皇帝聽講尚書徹太清樓錫宴
洛書初罷講漢苑特開筵將許陪旒扆先容閱簡編神
宗遺札啓真祖寳文宣宻坐瞻堯日凝心聽舜弦賜花
緗葉綴勸酒玊巵傳恩重天難報肌膚豈易鐫
　　　觀唐明皇山水字流杯石應制
開元留翠刻昭代奉宸游緑酒聨杯汎紅泉滿字流澄
清涵玊宇瀲灔轉銀鈎霄堮奎躔布龜圖洛畫浮偃波
分宻坐垂露直前旒若許銘天徳圜青豈易儔
　　　元真殿燒香觀太宗真宗御書仁宗飛白書并
　　　瑞榖應制
蘭炷薰琳殿霓旄映緑莎九青真蔭逺三母睿慈多閣
道陪鑾往唐中奉詔過熙陵遺札啓禰廟寳文羅繼志
頒宸翰飛毫動偃波史臣書絕瑞鈎盾對嘉禾
　　　奉觀御飛白書應制
聖徳天攸縱慈闈寳訓崇飛毫邁古法方丈奪神功輕
素飄驚吹長煙疊逺空㸃孤時戱蝶波偃乍騰虹洛畫
誠難並奎躔或可同猥叨宸筆賜羽翼誓輸忠(唐太宗/嘗以神)
(筆賜馬周飛白書曰鸞鳯凌雲/必資羽翼股肱之寄要在忠良)
　　　皇太后恭謝太廟(中書/附進)
法宫裁舊典長樂奉春祠犧象華樽設旂常大路移屬
車朱總備亞祼翟章垂瑶爵因周制金根益漢儀歆馨
百禄委齋祓六宫隨往訓遵三母何階擬聖時
　　　躬耕耤田詩
廣阼承嚴享東㕓錯上儀纁裳拂黛耜綵繅映紅縻内
宰登嘉種餘夫列縹陂游場玊趾逺盡隴紺轅遲藨蓘
訓農穡馨香供帝粢匪今方介祉敢續載芟詩
　　　晩晴
萬家充積望千里絶纎埃日輾雲頭上風驅雨脚廻亂
帆爭古渡踈葉下髙臺啓戶晴光入巻簾秋氣來山心
餘靄散地角亂煙堆宿鳥幽叢閙殘虹逺色開脫簑人
顧歩曬羽鶴徘徊菌遶枯林下萍翻曲岸隈名園添舊
笋幽石長新苔綺席誰相賀繁絃拍屢催
　　　和集賢相公攝事出郊
台衮承嚴祀傳呼出禁城扢壇將錯事總駟暫觀耕盈
止踰周頌康哉叶舜賡滿篝登大穟首種達初萌行饁
家為黍要朋戶捧罌川長應萬耦樹宻盡三荆有相神
休茂多歡國譽榮餘糧充近甸遺秉富陪京碓罷舂粱
熟機閑織素成休牛鳴笛起㑹績逺燈明路有遺金在
村無吠犬驚熙熙難徧紀徒仰泰階平
　　　送吳興使君郎中分務歸姑蘇
罷郡歸南國分曹在别京江山適清尚圭組謝浮名桂
楫鄉人送雲漿舊吏迎夕香薰徑逺春溜斂池平累去
千憂盡中恬四體輕吟齋研賜墨釣渚濯塵纓玊樹時
方盛金鈎慶巳成何妨過轂下萬壽集公卿
　　　送鳯茶與記室燕學士詩
緑荈圜規異紅縢篆印新爭先御府貢初摘建溪春膩
滑重蒼璧嬌黄聚麴塵焙痕連井字鳯刻疊龍鱗玊座
均芳㫖金華寵侍臣齋心分一餅持贈輞川人(公能詩/善畫臺)
(閣比之/摩詰)
　
　
　
　
　文莊集巻三十三
欽定四庫全書
　文莊集巻三十四　　　　　宋　夏竦　撰
　　七言律詩
　　　奉和御製千葉黄牡丹(奉聖㫖/次韻)
千葉繁英吐異芳中央瑞色藹清香宻攅鸎羽參差折
細疊霓裳次第黄霧鎖天衣臨翠幄露傾金醆瀝霞漿
聖明盛事尊長樂親灑宸毫奉美祥
　　　和御製賞花詩
禁園清蹕賞春時水殿晴陽照翠緌步輦乍衝僊杏葉
御衣頻拂露桃枝風揺蘂粉星星墜日引芳隂寸寸移
帝所甚歡宫漏永宴餘仍奉栢梁詩
　　　奉和御製雪
寒風夜傍梁園積花雪晨臨宋殿飛歌儷陽春爭度曲
月承宵幌競通輝五車洛邑延神御八駿黄臺罷獵圍
今日雲章昭美應眇觀千載事還稀
　　　奉和御製清心殿水清木再連理
禁中遲日照南榮瑞木聨祥耀國經合幹舊臨宫檻宻
交柯重接帝梧青華平對植行侵陛若木相輝影滿亭
况是齋心延貺地愈昭天意答惟馨
　　　奉和御製太清樓屏風柏連理
禁園綺合羣芳茂瑞柏屏開秀色呈託植久依僊杏宻
附枝俄接帝梧榮非煙結翠和風細滴露凝華曉日明
况是嵗寒堅節異亭亭千載表殊禎
　　　四月昌州奏聖祖殿下生芝草一本四莖及面
　　　有紅光如悦懌之狀
昌元遠地凝和氣真祖僊宫發帝祺穆穆睟客分喜色
煌煌寳座秀靈芝已彰日監靈心顯更表晨敷協氣滋
元后欽崇膺瑞命殊庭薦號答繁禧
　　　五月同州奏牡丹一枝開三花
上聖徳風馳率土左馮嘉氣襲鴻英疏叢一榦迎春茂
繁艶三房表瑞呈承獻珍圖昭美應考祥花品見維禎
帝宸欽翼崇昭報薦玉燔柴極至誠
　　　閏六月眉州奏禾生九穂
眉山逺地蜀川西九穂嘉禾忽效祺東極龍枝人莫覩
環丘玉粒世空知中和積粹名方異繁蔚呈祥事更竒
自可增封齊北里豈将同穎比繁禧
　　　八月梓州奏廣化寺池蓮五莖各開二花
梓潼名郡蜀川東忽秀佳蓮紺宇中褭褭修莖孤引緑
盈盈雙蘂對分紅絳跗相倚凝新露紫菂交垂向晚風
爰考瑞圖觀美應栁州嘉産實難同
　　　奉和御製景靈宫迎牌
紫館成功屬盛時道迎金榜耀文思沉沉殿翼彌增麗
矗矗圭稜盡中規祗薦寳香清吹褭下觀飈御彩雲随
羣心仰止興謠誦永見千齡播緝熈
　　　奉和御製兖州景靈宫太極觀牌登路
崇丘紫館集繁禎躬勒璿題耀筆精藻衛森沉登廣路
彩雲揺裔入層城髙侔曲宻分都號遠法陽寥紀殿名
真祖覽觀鴻慶茂夀山從此倍崢嶸
　　　奉和御製甘雨應祈
少皥九秋當季月成湯六禱動靈心中宵甘澍均豐浸
盡日層雲結遠隂銷去驕陽為瑞重招来嘉應感人深
側身修道殊千古仍叔焉能播徳音
　　　奉和御製喜春雨
太液氷銷春水生華林氣暖暮煙横忽聞甘㴻中宵降
共慶豐年上瑞呈拂地如絲籠北闕映花疑霧靄南榮
原田脉起承甘潤自此嘉生永順成
　　　上元應制
魚龍曼衍六街呈金鎻通宵啟玉京冉冉㳺塵生輦道
遲遲春箭入歌聲寳坊月皎龍燈淡紫館風㣲鶴燄平
宴罷南端天欲曉逥瞻河漢尚盈盈(此詩原本缺今從/詩話總龜采入)
　　　帝京春日
景陽鐘盡唱隣鷄十二都門報啟扉一帶樓臺擎落月
萬家桃李待朝輝宫槐煙暖鸎猶睡僊掌雲寒露未晞
算是五侯偏稱意逰春車馬早如飛
　　　江南春日
江北逰人春未迴江南春色傍人来茶經榖雨依稀緑
花接清明次第開塲上鬭鷄金作距檻前粧鑑玉為臺
六朝風物今何在莫負流年酒百盃
　　　寒食
夾城煙淡草霏霏晉俗相傳禁火時御苑梨繁花盛發
帝園桐嫩蘂初披塵微蹴踘人将散雨細鞦韆索半垂
逰騎㝷芳還鬬酒九門謡誦樂重熈
　　　春逰
豔艶春風雨半收少年疎誕稱春逰将軍雪散橋邊市
騎省花開縣外樓草嫩玉堤藏堕珥酒濃金盞滑歌喉
誰能借取瑶池馬亂踏紅塵四百州
　　　初夏有作
玉琯葭灰昨夜吹日華光暖向陽枝東君亂㸃丹青筆
真宰忙揮造化椎紅日暗長人不覺好花偷發蝶先知
後園無限桃兼李留待新恩得意時
　　　江城秋思
澤國迢迢枕海涯眼前歸思亂如麻清秋泉石無多地
殘日樓臺有㡬家兩岸早霜紅橘柚半汀殘雨老蒹葭
明時不見投簪客落盡西風紫菊花
　　　華山
三峯森翠倚雲稜凝睇煙蘿最上層八水亂分秦帝國
四關空鏁漢皇陵僊羊未起眠春草塞馬初歸放紫藤
堪惜聖朝無傲吏夜来風月屬閒僧
　　　滕王閣
面臨漳水勢凌霞却倚重城十萬家當檻曉雲生鶴嶺
拂堦殘雨下龍沙辭人髙宴文皆在帝子歡逰事未賖
好是良宵金鼓動䦨干牛斗逼簷斜
　　　江南懐古
六朝雲物更風流澹澹煙藏古寺樓敵國漫輕江似帶
史臣能視橘為侯荒臺有鹿姑蘇晩壊閣無香建業秋
到了賢明出中土莫誇歌舞霸南州
　　　金陵
虎踞龍盤委薜蘿臺城春雨長寒莎梁家不覺市朝改
蕭寺只聞鐘磬多雲樹暮堤攅劔㦸風篁虚谷轉笙歌
須知王氣随明主不據金陵又若何
　　　狼山渡口有作
渡口人疎黯翠煙登臨猶喜夕陽天殘雲右倚江都樹
遠水南逥建業船山引亂猿嘷古寺電驅甘雨過閒田
季鷹死後無歸客江上鱸魚不直錢
　　　感興
流年難駐且從容莫厭多情事萬重深院晩因留客鎖
小欄春為惜花封家山久駐偷歸夢庭檜清含入夜鐘
更有薄逰長記得翠鈿遺處緑隂濃
　　　洛中春旱禱龍門無畏塔得雨
露盤金索出危岑風巻驚塵撲翠林五夜清場嚴佛事
一犁甘㴻慰民心聖君旰食憂應减守吏齋誠禱更深
泛灔洛川皆帝力好浮青鯉瑞煙尋
　　　本宫投龍簡中使
醮罷層霄鶴吹分夜壇香火鏤真文羽人月筆封瑶檢
使者星馳下絳雲蘂簡薦誠川后聳金龍傳信洞天聞
再三鵲尾添檀炷為祝虚心佑聖君
　　　僊姬怨
洞口垂楊拂地垂年来期約又依違紅桃不解留人住
白鶴何曾覔信歸雉扇對開春寂寂繡衣雙巻雨霏霏
無言盡日雲邊立不許霓裳按羽衣
　　　宫詞
柳帯分隂接殿基笙歌還擁翠華歸前宫曉赭匀粧臉
别館春紅曬舞衣槐影對籠苔㸃細桐花西倚夕陽稀
夜来夢上檀香閣猶映珠簾避貴妃
　　　秋日江館喜彈琴羽人至
水館凄清天一涯喜逢僊葢駐靈芝煙霞初散海中㑹
風雨忽来江上期琴軫玉寒彈宿露酒巵金暖對朝曦
圯橋書在如相授不獨留侯是帝師
　　　喜馬少保致政
世機無路惱天真心地逍遙萬象新久戍金河歸塞客
却浮鯨海到家人靜封藥竈移文火閒㸔花隂上舞茵
應笑公侯方内熱六街奔走利名塵
　　　送江寜相公
六朝臺榭好山川丞相遙分造化權兩府規模遵故事
二南風什聴新篇平反庶獄棠廬外約束諸侯玉帳前
莫訝依依戀行色夀藩書命最多年(相國初拜衛翼/之命叨掌除書)
　　　送太傅相公居留洛宅
梓澤芝田尊帝里玉符金鑰委台司家傳舊節居連帥
(元帥忠㦤王昔胙土南陽公復/以武勝節制居守繼長諸侯)史作新書賛父師留府
櫜鞬分騎引都門圭組鬬班辭共驚河洛初開奥一日
龍光四海知(上即位作述多祕禁中至是/賜公詩一章寵行天下榮之)
　　　送濟南杜郎中
秋樹叅差堕葉紅剖符還過故鄉東星分北陸龜蛇内
位應哀烏太紫中亭傳宛如行部日(公曾司京/東漕輓)冠纓猶
帯觸邪風(公曾/歴臺)寒泉豈是無人塞應待君侯立事功
　　　送修撰楊學士留守南京
畫船椎鼓忽東浮留幕賔從候舳艫宫裏銅魚勘門鑰
府中銀兎合軍符鳴騶苑路人千騎送客河橋酒百壺
莫為文章還自苦騖池龍岫且逰娛
　　　送王端公充荆湖北路轉運
錦衣驄馬好還家大别山邊漢水斜霜簡位髙增意氣
金章恩重有光華㡬程蠻徼雲藏驛一棹荆江月照沙
多少朝簮鬢成雪願君休訪楚山茶
　　　送李殿院知防州
屈草聨芳映法冠亭亭風度聳朝端一麾出守秦城近
千里班春漢詔寛引道畫旗迎馬重褰帷霜簡照人寒
都門逥首多離緒寳瑟凄風别酒䦨
　　　送蘇臺守受代歸朝
香案當衙拜鳳書使君旌節下姑蘇賔朋唱和詩千首
耆幼扶攜酒百壺野樹遮蔵過建業亂山迎送出江都
西風不得同歸去紅藕花邊望舳艫
　　　送新恩善濟處士歸玉笥
蠲疴妙劑分黄閣駐景僊山奉紫闈太秀山川須長價
少微星宿已增輝幅巾不被塵纓縳别笈唯封賜葯歸
唳鶴鳴猿好相候利名無染世還稀
　　　送人逰闗右
朝曦輕抺柳梢長歌徹郵亭飭去裝鶉首右瞻秦分野
虎牢西入漢闗防温泉雨霽離宫碧麟畤沙驚塞日黄
如訪平戎最長䇿不徒鞭馬為詩忙
　　　送人入越
廣陵江口栁疎疎自領笙歌上舳艫一片曉山迎越絶
數程春水背姑蘇蓮供晚果蜂房細鱠市朝餐線縷麤
他日功成待相訪謝家煙月借人無
　　　送人之淮西
五里亭前一送君碧油紅斾駐清塵半軒晚日淮西路
數拍離歌江上春杜宇有情移别樹野花無主傍行人
男兒多少醻恩地不欲東風淚滿巾
　　　寄張相公
台司金印䕶諸侯沖氣均和耐素秋户牖舊謀方倚重
莬裘前計合遲留豈同少傅輕辭漢况有維師永佐周
秉燭家園且行樂即應重起濟川舟
　　　春日寄陳舍人
濃淡晴霞泛夕陽重重煙藹䕶流芳花殘遠渡曉風急
路入層雲春夢長結蕙翠光留蝶舞含桃紅實駐鸎嘗
可憐得意文章客扈蹕西園月桂香
　　　題東林寺
昔帝先賢跡未消森沉臺殿鏁嶕嶢新蓮照水香空在
舊輦生塵翠已凋夾道古藤㸔翳日過谿蒼蘚半侵橋
遠公前意無人㑹空對清風望寂寥
　　　崇勝寺
山當廬阜五峯邊地占侯谿好習禪杳藹峰巒雲蔽日
㕘差樓殿瓦生煙僧房宿鳥棲簾外客館鳴泉過枕前
但可登臨閒訪古西来無法與人傳
　　　觀夜醮
萬條銀燭間靈旗一片清香匝玉墀羽帳星辰来不覺
僊壇冠帔立多時紅桃裛露風初細白鶴迎雲月漸遲
試託東皇問蕭史鳳簫應許借人吹
　　　話道
清净無營即自由神僊何必待人求秦皇多詐死猶諱
漢武窮兵老未休巨費漫悲徐市藥怪書空驗少翁牛
須知方寸真元意不在層城十二樓
　　　赤城
丹壁排空疊綵虹上真應此駐靈蹤烟沉曉日明孤頂
雲破餘霞出半峰巖下法師曾伏虎洞中僊客屢投龍
他年翠蓋東巡狩玉牒終須受大封(案此詩原本闕今/據北宋人小集增)
(入/)
　
　文莊集巻三十四
欽定四庫全書
　文莊集巻三十五　　　　　宋　夏竦　撰
　　七言排律
　　　奉和御製龍圖閣觀書(是日觀太/宗御書)
切雲層閣倚龍城霜素緹油聚壁經嚴召近臣容侍從
載賡宸唱樂清寜神宗燕翼垂貽訓地寳昭彰顯瑞形
芬馥芸香飄紫禁熒煌金刻照彤庭龜陳洛畫開瑶檢
弦泛薰風出黼扃自慶孤生逢旦暮媿無嘉頌贊明馨
　　　奉和御製奉祀禮成晏
真塲薦鬯方回蹕泰畤欽柴既受禧璧散九行頒寵宴
翠緌三接慶昌期露晞朝景彰慈渥風扇微和表聖時
羽籥動容分廣砌旍旂交影上丹墀瓊跗拜賜承天意
綷羽來儀識鳳姿向晩栢梁傳睿唱帝臺春箭更遲遲
　　　奉和御製内苑嘉穀
淵聖欽明撫庶氓齋居勵翼御彤庭天田播種勤農事
雲稼流祥耀國經瓊粒蕃滋爭結穟龍枝屈曲競分形
揺風秀色交卿靄垂穎餘光近帝星茂遂豈同蕖葉異
殊尤全掩鳳冠靈連莖五七踰成數實表皇穹鑒徳馨
　　　奉和御製玉清昭應宫天書閣告成
飈馭告期宵寤協紫虚疇德秘符呈誕膺顧諟營恭館
仰悟威神奉太清密石礱磨鳩郢匠非煙騰瑞集周禎
上侔帝闕規模麗逺掩迎年憲度明将閟玉文藏緑藴
載崇金閣對丹城髙陞彩制修梁直永據柔靈寳勢貞
飛陛縁雲彌岌嶪重欒倚漢益崢嶸良辰涓選繁禧茂
嚴蹕臨觀懿禮成慶賜春流均盛食真香雲涌薦明誠
薰絃濬發斯干詠丕顯鴻猷洽治平
　　　奉和御製玉清昭應宫玉皇大殿告成
三聖重熈鴻業茂百靈申錫寳符彰寅恭清凈函無象
顧諟髙明順秉陽法馭省廵修廢墜真宫經始報祺祥
棟升文杏觚稜峻殿啟真琳玉瑱方九帳盛儀陳宴衎
六莖清奏助歡康開軒瑞氣凝空碧駐蹕晴輝艷赭黄
珠樹移陰從帝圃霓旌分影自仙鄉宸㳺悦豫同襄野
睿藻昭回邁柏梁黎庶縱觀爭嘆詠侍臣嘉頌極㳺揚
靈休錫羡淳風振永播聲名浹四荒
　　　奉和御製國學太宗皇帝御書閣告成
神宗濬哲通三變善繼文思洽萬方髙倚叢楹藏鳯緼
密礱溫石鏤雲章素風暢茂增鴻慶景耀騰凌發美祥
廻據日畿分寳勢逺承雲路抗飛梁推恩宥幣班中帑
式宴朝纓集上庠更仰紫宸敷睿唱夏弦春誦永㳺揚
　　　奉和御製九天司命降臨
緝熈綿㝢肅邊疆蕃祉紛綸顯阜昌真馭告期通夢寐
嚴宸精意㓗壇塲青煙漏上盈中禁碧輦宵分下彼蒼
照地輝光䝉鶴𦦨靄人嘉氣雜蕭薌峒山順拜鴻儀展
太古靈源密命揚載仰金姿唯睟穆稍瞻雲躅更輝煌
曉霞微動觚稜峻弦月斜明玉瑱方丹鳳巻旗嚴藻衞
綠車旋軫向仙鄉春褀渙汗均流慶睿唱昭廻紀降祥
萬國頌聲皆載路巍巍馨烈邁成康
　　　奉賀御製靈應瑞石
沉潛毓粹生嘉石宥密開祥契上穹降聖逺期真馭協
卜年遐祚寳符同夐殊延喜靈珪上詎比昭華瑞琯中
隱起玉文非篆𨽻混成環狀豈磨礱彌彰帝厯休祺茂
永叶仙源統緒隆欽翼春懷敷睿藻巍巍千祀仰惟聰
　　　奉和御製朝元殿朝謝玉皇大帝
三清右序儲繁祉萬乗欽明答上穹聖化誕敷書軌混
僊㳺昭假地天通靈輝熠煜充丹禁瑞霧霏微翳碧空
積累有開鴻緒逺顧懷無際慶基隆精心展彩威顔肅
法曲迎真睿藻融象舞在庭功夐異寳符先道古難同
奉朝嘉服祇羣后贊帝鴻儀儼上公神爵乍臨香馥郁
矞雲低映樹青葱潔粢禋薦升嚴陛蒼璧髙蟠照曉風
宣室受釐均大賚洋洋春澤浹區中
　　　奉和御製朝謝玉皇大帝致齋夜天書道塲觀
　　　鶴下臨
紫皇齋祓感青㝠仙驥徊翔瑞氣平百和真香凝玉羽
九枝芳燄動星精逺辭金闕銜靈命俯瞰瑶臺效帝禎
矯翼乍侵龍斾影揚音微雜鳳簫聲應須置祀昭神異
豈止登歌紀聖明藻衞仰觀皆率舞益知天意合三清
　　　奉和御製奉安聖像禮成
琳宫胥宇象清都金閣叢楹閟寳符昭假僊㳺彰胄緒
範鎔真像極規模精𠂻欽翼明威顯近輔恭迎茂典敷
美應荐臻書不絶靈期先定日無渝徘徊瑞羽臨旌斾
夭矯飛龍上舳艫齋幄接神珪璧異景輿迎聖羽儀殊
熒煌寳座安三境嫗煦鴻恩下九衢深慶小臣叨奉蹕
翠緌華組耀微軀
　　　奉和御製先天節上清宫道場香合内獲金
　　　龍
元真降治祐生民紫館空歌協吉辰芬馥鵲鑪蘭注褭
盤縈鈿合翠龍臻陰凝珠樹飛鱗密影拂霓旌瑞角新
月駟雲螭徒駿逸碧鷄金馬謾璘彬㑹驂虯輦昭靈異
終接飇輪奉聖神願復水官修豢御紀年何足播芳塵
　　　奉和御製恭謝天地禮成
元真密海惟疇德耀魄靈猷務降𠂻僊里肇禋尊妙道
國陽嚴配報層穹百神右序儲蕃祉羣后寅威仰聖風
聲震山淵踰日際澤流根葉徧區中考熈茂範登虞舜
積累遥源屬帝鴻柔逺九垠書軌混凝休千載帝天通
賡歌紫禁唐文盛苐頌青緗漢徳融盛業巍巍心翼翼
古今能事集皇躬
　　　奉和御製真㳺殿告成
均和玉燭成冬夕疇聖珍符紀瑞年八景鳳輿臨紫禁
九微龍檠照祥煙森沉藻衞僊㳺接睟穆真儀聖誨宣
濬發璿源開物始密敷鴻蔭肇基先良金肖像鎔三品
寳殿新規度九筵綺棟虹陞初矯爾丹楹叢倚倍森然
髙侔帝所威神備㢠據坤靈勢勝全雲雀嚮陽明翠羽
玉題承月燦珠躔元龜協吉休符茂盛藻迎祥睿志䖍
璧㪚示慈恩正洽斯千流詠降瓊牋
　　　奉和御製與天下臣庶恭上玉皇大帝天帝聖
　　　號
皇皇至徳召和平茂烈馨香巳告成祇報元符營紫館
欽崇上帝薦鴻名夤威㓗志通三境宥密真㳺降九清
淳耀先期觀道祕休成協吉順天正瓊干文彩雲幡列
金簡熒煌玉字呈藻衞導迎揚盛則靈場陟降極精誠
緜區率籲民胥悦篆素鋪觀古未行廣樂乍兼簫籟響
仙風微動珮環聲颺煙層宙祥輝涌稱慶齋闈瑞氣生
道蔭符通嘉應集中宸繁貺永充盈
　　　奉和御製五岳觀告成
嶽鎮明神屢降康聖心尊奉禮文揚徽名祇薦昭殊典
祕宇欽崇報美祥曲沼甘泉秋湛湛浮榮嘉氣曉蒼蒼
金釭銜壁流繁影雲雀踶甍耀采章祇祓王靈涓吉日
密礱文杏架修梁都人霧集鴻儀盛帝御天臨絜志彰
宸唱茂宣昭峻極春祺紛委顯蕃昌升平更屬西成日
擊壤歡謡徧井疆
　　　奉和御製玉清昭應宫成
中宸夜駐飛亷轡東闕朝迎綠錯篇祇建寳宫朝睟象
載崇金閣奉真銓髙侔紫極威神異㢠據柔靈勝勢宣
矗矗端平規景叶煌煌豐麗聖功全承隅陽馬層雲隔
鳴磬花臺曉色先别笈籙緘龍印字清壇香奏鵲鑪煙
流泉灌注通河漢列館回環接洞天玉籟琅璈鸞競舞
蘂書金簡鶴爭傳采梁虹指祺祥集銀榜星分慶賞延
永鎮帝居資曼壽五城奚取漢迎年
　　　奉和御製㑹靈觀甘露
岳靈飛觀聳神州上聖欽崇徳日休嘉露霄零甘特異
貞條膏被勢何稠崑山寳器今初貯漢苑仙盤昔未浮
自可紀年昭瑞應更殊添海助洪流堇荼變味承餘潤
圗牒騰芳煥大猷願采朝華和美玉仰資宸筭倍千秋
　　　奉和御製冬至
漢門候景嘉辰啟魯觀書雲協氣升玉琯飛灰新節應
璿霄合璧瑞華凝陽芸初動猶兼雪柔茘將芳尚隔氷
繁祉建元名巳肇殊庭備物禮将登黄龍甘露誠難擬
泰畤甘泉豈足稱共慶帝辰延百福巍巍千載庇黎蒸
　　　奉和御製恭謝南郊
髙真降佑開鴻業哲后祈禠福下民靖館齋心成鉅典
嘉壇報貺奉嚴禋時遵夏厯春當孟禮憲周郊日在辛
圗籙先登符命顯祖宗昭配孝思伸侍祠卿士衣纓列
隨兆星辰爼豆陳穆穆蒼靈潛扈蹕寥寥風伯豫清塵
再登午陛䖍誠逹三燭奔精美應臻萬壽無疆增介祉
永蠲牲玉事神明
　　　奉和御製慶先后升祔禮成
事地有嚴彰至徳顯親為重化含生永懷慈景心追孝
載舉鴻儀月就盈徽冊欽崇昭懿鑠太宫祇祔極誠明
黄彛進裸精衷逹小吕登歌茂禮成式宴外庭均大慶
受釐恭館洽維禎薫弦逺播思齊頌億載垂鴻廓帝紘
　
　
　
　文莊集巻三十五
欽定四庫全書
　文莊集巻三十六　　　　　宋　夏竦　撰
　　七言絶句
　　　奉和御製藉田詩
紹休文祖盛儀陳載耜東耕恊仲春冕服逺推踰古制
湏知明主為生民
　　　奉和御製皇太后恭謝太廟
聖悊因心邁古先親裁禮樂定犧牷祼成文母膺鴻祐
永指南山比夀年
　　　奉和御製幸金明池
睿藻昭囬侔列緯時龍順豫體蒼旻豈同周穆臨瑶水
凱樂雍容浹庶民
　　　御閤春帖子
金盤曉日融春露黼帳鮮雲䕃瑞香聖夀永同天地乆
南山何足比延長
氷消太液生春水日上披香積瑞煙喬嶽告成鴻慶逺
埀衣無事永千年
天人道洽真游降禪祀功髙帝業昌迎氣東郊風乍暖
受釐中禁日初長
九門和氣衝魚鑰層宙祥飇起鶴雲王澤下流慈煦逺
萬方歌舞戴明君
青逵布序韶暉盛紫禁乗春樂事多海域晏清無夕慮
齋居宣室順天和
寒梅吐艷風初應歩輦宣游日漸遲道䕃無涯真緒逺
永康寰海茂春祺
　　　内閤春帖子
青逵布序和風扇紫禁延禧瑞日長佇看親蠶臨繭館
永觀彤管播聲芳
椒花獻嵗良時啟彩鷰迎春淑氣來仰奉帝慈方秀出
吹簫看築鳳凰臺
東郊候氣廽青輅北闕迎祥闢紫闈大庇羣生承寳緒
永敷春澤播鴻徽
銀箭初傳暖律延微和漸扇物華姸彩幡紅鏤宜春字
永奉宸慈億萬年
青陽乍整蒼龍駕紫宙初凝白鶴雲曼夀無疆真䕃逺
九重嘉氣日氤氲
緹室葭灰飛候管彤闈天路起和風六宫永被河洲化
穆穆芳猷佐聖功
三星分曜輝宸漢九禁迎春啟令辰仰奉椒闈宣内治
湛恩鴻慶永如春
　　　夀春郡王閤春帖子
穆穆韶華生紫禁遲遲春箭下青宫良辰巳慶加元服
大國爰聞拜景風
緹室葭灰飛律管鳳闈春色動年芳仙源積慶誠無際
永戴宸慈襲美祥
日上苑梅凝素艷雪晴宫栁弄青條巳觀夀土封東國
即看懐金奉内朝
異表英竒非世出恵心通敏盡生知更當淑景承慈煦
永奉嘉祥茂本枝
　　　御閤端午帖子
續命彩絲登繭館長生金籙獻琳宫百靈拱衛天居峻
萬國歡康帝業隆
金縷開辰分五色長絲獻夀祝千年垂衣日月承嘉慶
真祖飇游正在天
僊園采藥囬彫輦禁殿迎祥啟鳳闈四海樂康民富夀
穆清無事永垂衣
彩絲祝夀芳辰啟紫禁凝旒瑞日長億兆歸仁天祐徳
綿綿真䕃永無疆
絳臺丹筆書金籙紫殿瑶箱獻巧衣億載延鴻資睿算
百祥重沓擁宸闈
太官角黍迎嘉節上聖齋居襲美祥金闕鑒觀真緒逺
永延鴻慶庇多方
尚方綬帯迎嘉節中禁彤闈納美祥疇徳珍符方瑞聖
後天宸夀永無疆
太官角黍初晨啟法坐垂衣介福隆億載昌期方赫奕
九天真䕃永延鴻
賜羮佳事傳青簡續夀長絲獻紫宸帝祉薦彰符盛徳
聖心勤恤為生民
五色綵絲初獻夀九重嘉氣頌長生庇民精意方䖍鞏
垂拱仁風更穆清
浴蘭襲祉良辰啟握紀無為聖道尊舄奕嘉祥充九禁
冲融和氣徧干門
八龍焜燿長生籙五采葳蕤續命絲億載延長資睿算
萬區康樂遇昌期
　　　皇后閤端午帖子
迎祥競獻䨇條逹續夀初纒五色絲共仰齋莊隆内訓
永觀蕃衍茂仙枝
璧沼水嬉飛隼渡瑶箱命縷彩絲新親蠶禮畢無餘事
夙佩珩璜奉紫宸
千門朱索迎嘉祉九禁椒塗納美祥䖍奉黼帷承渥恵
慶隆禖石美祥新
千門襲吉縈朱索九禁開晨闢紫闈宫漏正長天睠重
永宣芳訓率三妃
日記采蘭追楚俗化孚流荇誦周詩肅恭懿徳垂彤管
九御歸心百福宜
中閨正肅鳴環節吉日爰逢采术時億載繁禧同聖夀
百男鴻慶茂仙枝
㸃畫諸宫初獻巧裁縫中禁又迎祥周南永播河洲化
仰佐鴻明燭萬方
　　　郡王閤端午帖子
對日恵心時共仰沐蘭嘉節慶長絲仰承中緒隆天愛
永奉祥祺襲太熈
彤闈永奉千年慶金䇿將封一字王佇向景風承異渥
預從佳節納多祥
五色彩絲頒禁殿千齡嘉慶集藩房玉堂絃誦依真館
日日靈心降美祥
崑山瑞玉題真篆閬苑蟠桃刻印文並獻春閨延美慶
億年嘉氣永氤氲
　　　淑妃閤端午帖子
蕤賔布序逢良月條逹延祥記令辰仰奉椒塗宣内治
永昭芳譽冠虞嬪
芳園踏草迎嘉節紫掖鳴環奉鞠衣渥恵日新鴻慶逺
永隆徽序耀層闈
萬㝢清和當聖日千門採拾遘良辰上真鴻緒宜蕃衍
從此髙禖美應新
宴寢奉朝鳴采玉良辰襲慶表長絲仰承中壼垂芳裕
永播周南逮下詩
　　　廷試
殿上衮衣明日月硯中旗影動龍蛇縱横禮樂三千字
獨對丹墀日未斜
　　　和太師相公秋興十首
原上西風馬力生折膠時候正凄清功名未立頭空白
却憶金徽萬里行
亭臯危葉乍經霜過盡驚鴻落吹長閒上層樓待初月
方壺殘漏下三商
螢光照水星星度鴈陣横空字字移何處佳人惜團扇
玉堦烟葉動輕颸
苑樹殘蟬送逺愁懶將衰鬢照清流歸來自掃東園葉
學灌寒蔬備晚秋
水榭凉生暑氣銷踈螢㸃㸃漏迢迢明河案户蒼龍轉
只有匏𤓰綴碧霄
沉沉池閣乍凉天坐愛蓮薰夜不眠却憶北門曽候對
半簾斜月玉堂前
相府新秋宴席開西湖珠履踐蒼苔白頭舊吏方奔走
不得抽毫逐上才
遥思漢闕雨新晴天際微雲夕吹生沆瀣氣凉僊掌㢠
滿盤宵露結珠英
河漢西傾火漸流露華微冷透輕裘何當弄鳳随驚吹
直上層城十二樓
彤管少文堪約史霜戈無藝可防邉孟諸蒼莾平臺逺
坐對秋光又一年
　　　青州
日上西山舞鸞鶴波翻碧海鬪蛟龍直鈎到了成何事
消得君王四履封(此詩見東軒筆錄以為王沂公曽當/國鄭公為翰林學士欲撼之而作原)
(本缺今/采入)
　　　江州琵琶亭
年光過眼如車轂職事羈人似馬銜若遇琵琶應大笑
何湏涕泣滿青衫(此詩原本缺今從/中山詩話采入)
　　　狎鷗亭詩
元化平分荷大鈞左符新刻玉為麟南湖特地栽桃李
擬伴沙鷗過十春
海鴈橋邉綠水深絶無塵土近花隂忘機不管人知否
自有溪鷗信此心
　　　書懐
黄閣有賢圖國計皂嚢無黨害邉功河湟飲馬無難事
一㸃沙塵在目中
　　　到任後作
功兼文武帝師臣乆厭崇髙樂退身任是東山無限好
謝公争忍負生民
　　　西㕔
階除盡日微風度簾幙先秋暑氣還莫訝使君臨案乆
雨晴端正見南山
　　　宫詞
鬢攏春煙濕翠翹石榴裙幔裊纎腰絳脣不敢深深注
却怕香脂汚玉簫
新染羅衣窣地紅喜迎天仗宴春風歌詞若入君王聽
不惜新聲教六宫
　　　古意
重上青樓拂蛛網却匀愁黛對菱波也知新舊争多少
敢話機頭織素多
　　　漁者
讀徧龍韜事可知一竿閑把直鈎垂秋來江上西風急
且繫扁舟巻釣絲
　　　觀藏珠
敏手機心頗自安遮藏有路巧千般主公當面無因見
只怕旁人冷眼看(此詩出宋文鑑原本缺今補入㑹案/墨客揮犀云丁晉公與夏英公  宴)
(齋宫伶人有雜手技號藏擫者在焉丁顧夏曰古無咏/藏擫詩内翰可作一首即席獻詩云舞拂跳珠復吐丸)
(遮藏巧技百千般主公端坐無由見卻被傍人冷眼看/東軒筆錄載此事又易藏擫為弄盌注皆與文鑑小異)
(故附/錄焉)
　　　安撫狀元内翰還朝復命再獲候迎先附短章
　　　以代片幅
两朝西掖舊詞臣蘖苦氷寒四十春霜雪滿頭塵滿䄂
自慙重見玉堂人
　　　送張逸人二首
上公詩筆千金重逋客歸裝一棹輕莫向青山更招隠
且留賢哲濟蒼生
徘徊獨鶴翻清景容曵孤雲下絳霄朝市山林本無異
前賢出處盡逍遙
　　　到任涇州寄長安府學諸先軰
半載秦川令始行論文猶未欵羣英横戈且趂從軍樂
不及期年待政成
　　　聞勸農二使渡江訪胡丞隠居
宅臨殷羡投書渚門擁維摩問疾人詔使􁑾舟應訪道
雨花交影隔西津
　　　咏鳳
千仭翺翔覽徳輝成湯解網四靈歸梧桐欲下還驚去
悄悄飢鷹掠樹飛
　　　聞鶯
春光容與曉風髙花映金塗見羽毛莫訝綠楊留不住
内園新雨熟含桃
　　　咏鷹
獲自野羅知性巧飼之鮮食巳恩豐下韝未便随人意
湏是經春更一籠
　　　再徙西都詠青雀寄張昇諫院
弱羽傷弓尚未完孤飛誰敢擬鴛鸞明珠自有千金價
莫為遊人作彈丸(此詩原本缺今從古今詩話采入又/案魏㤗東軒筆錄載此詩傷弓作輕)
(弦尚作勢誰敢作殊不明珠作黄金千金/價作雙南貴為作與其文小異附識於此)
　　　厩馬
萬里無塵塞草秋玉輪金軛未廵遊上林苜蓿天池水
飽食長鳴可自羞
　　　薔薇
紅房深淺翠條低滿架清香敵麝臍攀折若無花底刺
豈教桃李獨成蹊
　　　檻竹
廣厦長廊四面圍小欄霜雪两三枝簾帷壅蔽無人見
頼有中天日照知
　　　花檻(夢中/作)
曲檻横欄百寳裝春風容冶看人狂孤松瘦栢無顔色
只有青青待雪霜
　　　題華嚴經詩
黼幄思賢巳再三詔書將拆紫泥緘嘉言一句利天下
何必金文更徹函
　　　寄傳法二大卿并簡譯席諸大士
譯案多年潤法音性根雖鈍信根深無明不起寃親等
應有龍天證此心
潤色金文數十函清凉甘露洗塵凡修行不作伊蘭計
只願三千盡寳嚴
　　　雪後贈雪苑師
雪山修道六年成雲滿長空雪滿庭便向箇中登覺地
何湏臘月待明星
玉界瓊田萬頃平一年光景一番新苑中又見梅花發
信手拈來總是春
千嶂崔嵬雪裏看東風一夜捲餘寒巖前溜玉知多少
漲起西江十八灘
老去方知行路難此心正要覓人安室中半偈如聞得
便作當年立雪看
　　　偶成
非才徧歴清華地悟佛方為止足身浮名浮利莫相試
三千世界一微塵
保庇孤根逄聖主矜修晚節順天機空門自有清凉地
不向紅塵議是非
燕雀紛紛出亂麻漢江两岸使君家訟庭永日無留事
一任啁啾到日斜(按詩話胡旦秋監性𥚹躁居襄陽夏/英公常師事之及公貴逹胡尚以故)
(舊眡公公出鎮襄陽一造焉謂公曰讀書乎曰郡事/少暇比只作得燕雀一詩因為誦之胡自是少戢)
　　詩餘
　　　喜遷鶯
霞散綺月沉鈎簾捲未央樓夜凉河漢截天流宫闕鏁
新秋　瑤堦樹金莖露鳳髓香和雲霧三千珠翠擁宸
游水殿按梁州(按青箱雜記云夏公初授館職時方早/秋上夕宴後庭酒酣遽命中使詣公索)
(新詞公問上在甚處中使曰在拱宸殿按舞公即抒思/立進此詞上大悦此詞大典本闕今補入又樹字雜記)
(原本缺以避英宗嫌/名也今據文義増入)
　
　
　
　
　
　
　
　
　
　
　
　
　
　
　文莊集巻三十六
