#+TITLE: 謝宣域集-南齊-謝眺
#+DATE: 2016-06-11 12:24:23
#+SOURCE: github.com/kanripo/KR4b0012 master 8e352456                
謝宣城詩集目錄
　卷苐一
　　賦九首
　　　酬德賦(并序)
　　　思歸賦(并序)
　　　七夕賦(王命作/奉護軍)
　　　高松賦(陵王教作/奉司徒竟)
　　　杜若賦(二十六於坐獻/奉随王教作時年)
　　　野鶩賦(并序)
　　　遊後園賦
　　　臨椘江賦
　　　擬宋玉風賦(教作/奉司徒)
　　樂府
　　　齊雩祭歌八首
　　　　迎神(八章)
(祖/世)武皇帝(三章)
　　　　青帝(三章)
　　　　赤帝(三章)
　　　　黄帝(三章)
　　　　白帝(三章)
　　　　黑帝(三章)
　　　　送神(五章)
　　四言詩(二十八首)
　　　侍宴華光殿曲水奉敕為皇太子作(九首)
　　　三日侍華光殿曲水宴代人應詔(十首)
　　　三日侍宴曲水代人應詔(九首)
　卷苐二
　　鼓吹曲四十三首(同賦諸作附)
　　　元會曲
　　　郊祀曲
　　　同賦雜曲名五首
　　　永明樂十首
　　　玉階怨一首
　　　金谷聚一首
　　　王孫逰一首
　　　銅爵悲一首
　　　江上曲一首
　　　曲池之水一首
　　　同謝諮議詠銅爵䑓一首
　卷苐三
　　詩四十三首
　　　将彂石頭上烽火樓一首
　　　荅王世子一首
　　　荅張齊興一首
　　　酬王晋安一首
　　　暫使下都夜彂新林至京邑贈西府同僚一
　　　　首
　　　始出尚書省
　　　直中書省
　　　觀朝雨一首
　　　新亭渚别范零陵雲一首
　　　之宣城郡出新林浦向版橋一首
　　　始之宣城郡一首
　　　宣城郡内登望一首
　　　冬日晚郡事隙一首
　　　後齋逈望一首
　　　落日惆悵一首
　　　望三湖一首
　　　逰山一首
　　　賽敬亭山廟喜雨一首
　　　移疾還園示親屬一首
　　　出下館一首
　　　逰東田一首
　　　秋夜觧講一首
　　　秋夜一首
　　　春思一首
　　　治宅一首
　　　冬緒覉懐示蕭諮議虞田曹劉江二常侍一
　　　　首
　　　懐故人一首
　　　登山望雷居士精廬同沈左衞過劉先生墓
　　　　下作并序(竟陵王蕭子良附)
　　　奉和(虞炎)
　　　奉和(栁惲)
　　　奉和(沈約)
　　　奉和(眺)
　　　離夜一首
　　　同前(江丞附)
　　　同前(王常侍附)
　　　餞謝文學一首(沈約附)
　　　同前(虞炎附)
　　　同前(范雲附)
　　　同前(王融附)
　　　同前(蕭琛附)
　　　同前(劉繪附)
　　　和别沈右率諸君一首
　　　卧疾叙意(王秀之附)
　　　和王長史卧病一首
　　　行園(沈約附)
　　　和沈祭酒行園一首
　　　北戍琅邪城(江城附)
　　　和江丞北戍一首
　　　昧旦出新亭渚(徐勉附)
　　　和徐都曹出新亭渚一首
　　　入琵琶峽望積布磯(劉繪附)
　　　和劉繪入琵琶峽望積布磯一首
　　　在郡卧病呈沈尚書一首
　　　荅謝宣城一首(沈約附)
　　　和何儀曹郊逰二首
　　　和劉西曹望海䑓一首
　　　新治北窓和何從事一首
　　　同羇夜集一首
　卷第五
　　詩四十首
　　　和随王雜詩一十六首
　　　詠春風一首
　　　詠竹一首
　　　詠薔薇一首
　　　詠蒲一首
　　　詠兎絲一首
　　　詠落梅一首
　　　詠東堂桐一首
　　　詠梔子一首
　　　同詠樂噐三首
　　　同詠坐上噐玩二首
　　　同詠所見一物十一首
　　聮句七首
　　　阻雪一首
　　　還途臨渚一首
　　　紀功曹中園一首
　　　閑坐一首
　　　侍筵西席落日望郷一首
　　　祀敬亭山春雨一首
　　　徃敬亭路中一首

謝宣城詩集目録終
謝宣城詩集巻第一
　　賦
　　　酬徳賦(并序)
右衛沈侯以冠世偉才眷予以國子以(以字/一本無)建武
二年予將南牧見贈五言予時病既以不堪涖職又
不獲復詩四年予忝役朱方又致一首迫東偏冦亂
良無暇日其夏還京師且事讌言未遑篇章之思沈
侯之麗藻天逸固難以報章且欲申之賦頌得其盡
體物之㫖詩不云乎無言不酬無徳不報言既未敢
為酬然所報者寡於徳耳故稱之酬徳賦其辭曰
悲夫四㳺之代序六龍騖而不􁅿輕盖靡於駿奔玉
衡勞於拊翼嗟嵗晏之尠歡曽隂黙以悽側玄武伏
扵重介宛虹潜以自匿覧其物之用捨相群芳之動
植吊悴軀於華省理衣簮而自敕思披文而信道散
奮懣於胷臆嗟民生之知用知莫深於知己彼知己
之為深信懐之其何已牽弱葛之蔓延寄陵風於松
𣏌指曲蓬之直達固有慿於原枲彼排虚與蹠實又
相鳴於林池興伐木於友生詠承筐於君子矧景行
之在斯方寄言於同恥求相仁於積習寓神心於名
理惟敦䍧之旅嵗實興齊之二六奉武運之方昌覩
休風之未㳤龍樓儼而洞開梁邸煥其重複君奉筆
於帝儲我曵𥚑於皇穆藉風雲之㐶景申遊好於蘭
菊結徳言而為佩帶芳猷而為服援雅範以自緩懿
前脩之所勖昔仲宣之彂頴實中郎之倒屣及士衡
之籍甚託壮武之髙義有𣏌梓之貞心恊丹采之輝
𬒳伊吾人之陋薄雖黼藻之何寘惟風雅之未變知
雲綱之不廓譬曾棟之將傾必華欀之先落翳明離
以上賔屬傳體於纎蕚周二輝而分崩擠九鼎於重
壑雖魚鳥之欲安駭風川而廻薄㣲天道之布新嗟
員首其焉託余窘迹以多愧塊離尤而獨處君紓組
於名邦貽話言於川渚悵分手於東津望徂舟而延
佇慮古今之為隔豈山川之云阻頼先徳之龍興奉
英靈之電舉事紫泥之密勿腰青緺而容與沾後惠
以朅来竟卒獲其笑語我艤舟以命徒將汨徂於南
夏既朂予以烱戒又引之以風雅若笙簧之在聴雖
舒憂而可假昔痁病於漳濵思継歌而莫冩恩靈降
之未已奉京粉而作傳臨邦塗之永陌懐余馬於騏
馵望平津而出宿登崇岡而興賦顧歸幰之南迴引
行鑣而東驅何瓌才之愽侈申贈辞於萱樹指代匠
而切偲比治素而引喻方含毫而報章迫紛埃之東
騖釋末位以言歸忽乘馹以南赴連篇章之莫訓欲
寄言於往句類鎩翮之難矯似洞源之不注意搔搔
以杼䄂魂營營而馳騖爾腰㦸於戎禁我拂劒於郎
闈願同車以日夜成望昏而掩扉時遊盤以未極睠
落景之徂輝若清顔之倐忽各􁁅賞之多違排重關
而休告知南館之有依驂職門以右轉僕望路其如
歸忘清漏之不緩惜曉露之方晞聞夫君之東守地
隐蓄而懐仙登金華以問道得石室之名篇悟寰中
之迫脅欲輕舉而捨旃離寵辱於毀譽去夭伐於腥
羶忽携手以上征躋中皇之脩逈巾帝車之廣軾掉
河舟之輕艇歴星街之熠燿浮天潢之瀴溟機九轉
於玉漿練七明於神鼎吹萬化而不喧度千春之可
並齊天地於倐忽安事人間之紆婞㢤
　　　思歸賦(并序)
夫鍳之積也無厚而給窮神之照心之徑也有域而
懐重渊之深余少而薄遊身　防方思　俄然萬
里晩自　省諒非一塗何則　此後闕
余菲薄以固陋受恩靈而不訾施鍾黄之沃苦剖金
符之陸離舟未濟而河廣塗方遥而馬疲忽中寝而
念厲魂申旦而九移昔受教於君子逢知己之隆眄
披名立之羽儀沾宦成之藻絢羗服義而不怠豈臨
岐而喻變勢方迅於轉圓理好旋於奔電援弱葛而
能升踐重岡而不眩信提福之非已寕悔禍其如見
大明廓以髙臨吹萬欣而同恱跨神臯之沃衍奉英
藩之睿哲承比屋之隆化踵芳塵之餘烈懐齷齪之
偏心無夸毗之誕節竟伊鬰而不怡頼遐討於先哲
粉吾生之遊蕩彌一紀而歴兹自下車於江海涉青
春於是時睠崇芒而引領望大夏而長思雖曲街之
委陋猶窹寐而見之况神交而通夢眇河漢於佳期
尔乃眷言薄暮南眺悠然將整歸轡願受一㕓考華
城之直陌相洛浦之廽阡連飛甍於故友接閑館以
懐仙臨南塲以藝藿寄北池而採蓮睇激莖之靃靃
望水葉之田田乃翦山木不日為功非輪非奐去斵
去礲夜索綯而繞繞旦乘屋而芃芃竹擂踦區而經
此䋲閈窈窕以臨東布菌蕭於踈撩織菼􁊃於廽櫳
於是籬挿芳槿門拂長楊園桃春發牎竹夏凉晨露
晞而草馥㣲風起而樹香無芬菲以襲予空旖旎於
都房恒離居以嵗月庸銷落而徒傷我聞時命有殖
無遷徵事或在求理未甄譬豐草之區别随霜露而
夭延背萱鮮於堂北尚幽幽而未捐茍外物以能惑
亦在應而無騫况朝霞之彩可嚥瓊扉之飾方宣養
以虛白之氣悟以無生之篇豈加璧之贈可動執珪
之位能纒歸来薄命聊以永年
　　　七夕賦(王命作/奉護軍)
金祇司矩火曜方流素鍾登御夷律鳴秋朱光既夕
凉雲始浮盈多露之藹藹升明月之悠悠步廣階而
延膝屬天媛之淹留嗟斯靈之㳤景招好仇於服箱
邁姮娥而擢質凌瑶華而擅芳厭白玉以為飾霏丹
霞而為裳迴龍駕之容裔乱鳯管之凄鏘騰燭光於
西極命二妃於瀟湘軾帝車而捐玦凌天津而上翔
悵漢渚之夕漲欣河廣之既梁臨瑶席而宴語綿舎
睇而娥揚嗟蘭夜之難永泣㑹促而怨長忌纎阿之
方駕吝長庚之末光撫鳴琹而脩况浩安歌而自傷
歌曰
清絃愴兮桂觴酬雲幄静兮香風浮龍鑣蹀兮玉鵉
整睠星河兮不可留分雙𬒮之一断何四氣之可周
斯乃嚮像恍惚髣髴幽曖耳之無聞目之無績故鍾
皷聞而延子隠白日沈而季后對豈形噐之所求亦
理將其如昩君王壮思風飛冲情雲上顧楚詩而縱
轡瞻蘭書而競爽實研精之多暇聊餘日之駘蕩賦
幽靈以去惑排視聴而玄徃哂陽雲於荊梦賦洛篇
於陳想乃澄心而閑邪庶綢繆於兹賞
　　　髙松賦(陵王教作/奉司徒竟)
閑品物於幽記訪叢育於秘經廵記林之珍望識斯
松之最靈提於巖以群茂臨於水而宗生豈榆栁之
比性指冥椿而䓁齡若夫脩幹垂隂喬柯飛穎望肅
肅而既閑即㣲㣲而方静懐風音而送聲當月露而
留影既芊眠於廣隰亦迢遰於孤嶺集九仙之羽儀
棲五鳳之光景固松木之為選貫山川而自永尔乃
青春受謝雲物含明江臯緑草曖然已平紛弱葉而

凝照競新藻而抽英陵翠山而如剪施懸蘿而共輕
至於星囬窮紀沙鴈相飛同雲映其無色陽光沉而
減暉卷風􁶘之吸欻積霰雪之嚴霏豈凋貞於嵗暮
不受令於霜威若乃體同噐制質兼上才夏書称其
岱畎周篇詠其徂徕乃屈已以弘用構大壮於雲臺
幸為翫於君子留神心而顧懐君王乃徒讌蘭室觧
佩明椒搴幽蘭於夕隂詠聳幹於琴朝陵髙山以致
思御風景而逍遥夷黻冕之隆貴懐汾陽之寂寥邈
道勝於千祀藴神理而自超夫江海之為大實㳙澮
之所歸瞻衡恒之峻極不讓壌於塵㣲嗟孤陋之無
取幸聞道於清徽理弱羽於九萬愧不能兮奮飛
　　　杜若賦(二十六於坐獻/奉随王教作時年)
慿瑶圃而宣㳺臨水木而延佇栁含色於逺岸泉鏡
流於枉渚䕃緑竹以淹留藉幽蘭而容與覧兹榮之
恱茂紛為芳於清籞觀夫結根擢色彂曜垂英緑春
巒以纎布䕃凉潭而影清景奕奕以四照枝靡靡而
葉傾冐霜蹊以獨舊當春郊而逕平搴汀洲以企予
懐石泉於幽情嗟中巖之纎草厠金芝於芳叢夕舒
榮於溽露旦發彩於春風承羲陽之光景庶無悲於
轉蓬

　　　野鶩賦(并序)
有門人斃二野鶩因以為獻余時命以登爼用待賔
客客有愛其羽毛請余為賦其詞曰
夫何羅人之伎巧薦江海之逸禽落摩天之逓羽絶
歸飛之好音碎文錦之丹臆裂雕綺之翠衿孤雛驚以
靡翼羇雌呌而莫尋越滄流以逺致乃交貿以兼金
因閽寺以傳言排䆳户以重深貴敷任以取愛願登
爼以甘心
　　　遊後園賦
積芳兮選木幽蘭兮翠竹上蕪蕪以䕃景下田田兮
被谷左蕙畹兮彌望右芝原兮冩目山霞起而削成
水積明以經復於是敞風閨之藹藹聳雲館之苕苕
周步櫩以升降對玉堂之沉寥追夏徳之方暮望秋
清之始􁶘藉宴私而遊衍特晤語而逍遥尔乃日栖
榆栁霞照夕陽孤蝉以散去鳥成行惠氣湛兮惟殿
肅清隂起兮池館凉陳象設兮以王鎭粉蘭藉兮咀
桂漿仰微塵兮羙無度奉英軌兮式如璋藉髙文兮
清談預含毫兮握芳則觀海兮為冨乃㳺聖兮知方
　　　臨楚江賦
爰自山南薄暮江潭滔滔積水褭褭霜嵐憂與戞兮
竟無際客之行兮嵗已嚴尔乃雲沈囬岫風蕩中川
馳波鬰素駭浪浮天明沙宿莽石路相懸於是霧隠
行鴈霜眇虚林迢迢落景萬里生隂列攅笳兮極浦
弭蘭鷁兮江潯奉玉罇之未暮飡勝賞之芳音願希
光兮秋月庻永照於遺簮
　　　擬宋玉風賦(教作/奉司徒)
起日域而揺落集桂宫而送清開翠帳之影藹響行
珮之輕鳴揚淮南之妙舞發齊后之妍聲下鴻池而
蓮散上雀臺而雲生至於新虹明嵗髙月照秋晬儀
廼豫冲想雲浮鄒馬之賔咸至申穆之醴巳酬朝役
登楼之詠夕引小山之謳猒朱邸之沉䆳思䡖舉而
逺㳺驌驦之馬魚躍飄鍳車而水流此乃宋玉之盛
風也夫子雲寂寂叔夜髙張煙霞潤色荃荑結芳出
磵幽而泉冽入山戸而松凉眇神王於丘壑獨超逺
於孤觴斯則幽人之風也
　　樂府　齊雩祭歌八首
清明暢禮樂新候龍景練貞辰
陽律亢隂晷伏耗下土薦穜稑
宸儀警王度乾嗟雲漢望昊天
張盛樂奏雲儛集五精延帝祖
雩有諷榮有秩秬鬯芬圭瓚苾
靈之来帝閽開車煜燿吹徘徊
停龍轙徧觀此凍雨飛祥雲靡
壇可臨奠可歆對甿􁛍鍳皇心
　　　　右迎神歌八章章四句句三言
濬哲維祖長發其武帝出自重震光御寓七徳攸宣
九疇咸叙静難荆衡凝威蠡浦
昧旦丕承夕惕刑政化一車書徳馨粢盛昭星夜景
非雲曉慶衢室成隂壁水如鏡
禮充玉帛樂被匏絃於鑠在詠陟配于天自宫徂兆
靡愛牲牷我將我享永祚豊年
　　　　右世祖武皇帝歌三章章八句句四言
營翼日鳥殷宵凝氷泮玄蟄昭
景陽陽風習習女夷歌東皇集
奠春酒秉青珪命田祖渥群黎
　　　　右青帝歌三章章四句句三言
惟此夏徳徳恢台两龍在御炎精来
火景方中南譌秩靡草云黄含桃實
族雲蓊鬰温風煽興雨祁祁黍苗遍
　　　　右赤帝歌三章章二句句七言
禀火自髙明毓金挺剛克凉燠資成化群方載厚徳
陽季勾萌達炎祖溽暑融啇暮百工止嵗極凌隂沖
泉流疏已清原隰逺而(句已/一作)平咸言祚惟億敦民保
髙京
　　　　右黄帝歌三章章四句句五言
帝說于兑報矩固司蔵百川收潦精景應金方
嘉樹離披榆関命賔鳥夜月如霜金風方嫋嫋
啇隂肅殺萬寶咸赤遒勞㢤望嵗埸㓛冀可收
　　　　右白帝歌三章章二句句九言
白日短玄夜深招揺轉移大隂霜鍾鳴冥陵起星迴
俾栖糧惟萬箱里情暢景明昌
　　　　右送神歌五章章四句句三言
　　四言詩
　　　侍宴華光殿曲水奉敕為皇太子作
旁求遂古逖聽鴻名大寳曰位得一為貞朱綈叶祉
緑字摛英升配同貫進讓殊聲
大横將屬㑹昌已命國步中阻宸居膺慶璽劒先傳
龜玉増映宗堯有緒復禹無競
禮行郊社人神受職寳效山川鱗羽變色玄塞北靡
丹徼南極浮毳駕風飛(非/一作)泳登(非/一作)陟
能官民秀利建天跗枵鶉列野營綘分區論思帝則
獻納宸樞麟趾方(公/一作)定鵜翼誰濡
西帝藹藹東都濟濟秋秡濯流春褉浮醴初吉云獻
上除方啟昔駕陽頻(禎/一作)今帳雲陛
嘉樂舊矣芳宴在斯載留神矚有睟天儀龍精已映
威仰未移葉依黄鳥花落春池
髙殿弘敞禁林稠密青嶝崛起丹楼間出翠葆随風
金戈動日惆悵清管徘徊輕佾
㶚滻入筵河淇流阼海若(蝸谷/一作)来徃觴肴㳂泝歡飫
終日清光欲暮輕貂(豹/一作)囬道(首/一作)華組徐歩(一作/終日)
(終/有)
登賢博望獻(載/一作)賦清漳漢貳稱敏魏两垂芳監撫
有則匕鬯無方瞻言守噐永媿元良
　　　三日侍華光殿曲水宴代人應詔
群分未辨類聚兹式天睠休明且求至徳御繁實簡
制動惟黙官府百王衣裳萬國
中葉遭閔副内多違悠悠靈貺爰有適歸於昭睿后
撫運天飛凝居中縣神動外畿
縣象著明離光乃位我有儲徳微猷渊備長夀察書
龍楼迴轡重道上庠行遵儒肆
朝陽有幹布葉萋萋思皇威矣鵷羽髙棲出馳先輅
入秉介珪瞻秦望井建魯分奎
求賢每勞得士方逸有覺斯順無文咸秩萬箱惟重
百鍰載䘏屈草戒諛階蓂紀日
文敎已肅武節既馳榮光可照合璧如規載懐姑射
尚想瑶池濯龍乃飾天渊在斯
作樂順動實符時義上春𥘉吉亦留渊寄紅樹巖舒
青莎(藴/一作)水被雕梁虹拖雲甍鳥跂
髙縣甲帳周褰黼帷長筵列陛激水旋墀浮醪聚蟻
靈蔡呈姿河宗躍踢海介䕫跜
弱腕纎腰遷延妙舞秦筝趙瑟殷勤促柱降席連緌
稱觴接武稽首萬年獻兹多祜
天地既成泉流既清薄暮沾幸屬奉文明將標齊配
刻掃秦京願馳龍漠飲馬縣旌
　　　三日侍宴曲水代人應詔
神埋内寂機象外融遺情汾水垂見鴻宫樹以司牧
匪我求䝉徒勤日用誰噐玄功
徃晦必明來碩資蹇於皇克聖時乘御辯寳暦載暉
瑶光重踐昭昭舊物熈熈遷善
當宁日􁀈求衣未明抵璧焚翠銷劒墮城九疇式序
三群再清虞箴罔闕朦奏傳聲
麗景則春儀方在震重聖積厚金式瓊潤天爵必諧
王臣咸藎譬諸華霍惟邦之鎮
正朔葱澣冠冕卭越争長明堂相趨魏闕龜象南薦
環裘西發巢閣易窺馴庭難䎀
上已惟昔于彼褉流袚穢河滸張樂春疇既停龍駕
亦汎鳬舟靈宫備矣無待兹遊
𥘉鸎命曉朝霞(華/一作)開夜飾陛導源迴伊流㶚極望
天渊曲阻謻榭閑館巖敞長廊水架
金觴揺蕩玉爼推移筵浮水豹席擾雲螭寥亮琴瑟
嗷咷塤箎觀兹廣讌穆是天儀
周道如砥康衢載直徒媿玄黄負恩無力華轓徒駕
長纓未飾相彼失晨寕忘皷翼
謝宣城詩集卷第一
謝宣城詩集卷第二
　　鼓吹曲
　　　元㑹曲
二儀啟昌暦三陽應慶期珪贄紛咸序鯷譯憬来思
分階赩組練充庭羅翠旗觴流白日下吹溢景雲滋
天儀穆藻殿萬宇夀皇基
　　　郊祀曲
六宗禋配嶽五畤奠甘泉整蹕游九闕清簘開八埏
鎗鎗玉鑾動溶溶金陣旋均宫光已屬(注/音)升柴禮既
䖍福饗雲之集南嶽固斯年
　　　鈞天曲
髙宴顥天臺置酒迎風觀笙鏞禮百神鍾石動雲漢
瑶池寳瑟驚綺席舞衣散紫鳳来参差玄鶴至凌亂
已慶明庭樂誰想南風弹
　　　　右三曲頌帝功
　　　入朝曲
江南佳麗地金陵帝王州逶迤帶緑水迢逓起朱樓
飛甍夾馳道垂楊䕃御溝凝笳翼髙盖疊鼓送華輈
獻納雲臺表功名良可收
　　　出藩曲
雲枝紫㣲内分組承明阿飛艎遡極浦旌節去関河
眇眇蒼山色沉沉寒水波鐃音色渝曲簫鼓盛唐歌
夫君邁惟徳江漢仰清和
　　　校獵曲
凝霜冬十月殺盛凉飊開原澤廣千里騰騎紛徃来
平罝望烟合烈火從風逥殪獸華容浦張樂荆山臺
虞人昔有喻明哲時戒哉
　　　　右三曲頌藩徳
　　　從戎曲
選旅辭轘轅弭節趋向源日起霜戈照風逥連旗飜
紅塵朝夜合黄沙萬里昏嘹唳清笳轉蕭條邉馬煩
自勉輟耕願征役去何言
　　　送逺曲
北梁辭歡宴南浦送佳人方衢控龍馬平路騁朱輪
瓊筵妙舞絶桂席羽觴陳白雲丘陵逺山川時未因
一為清吹激潺湲傷别巾
　　　登山曲
天明開秀㟧瀾光媚碧堤風盪翻鸎亂雲行芳樹低
暮春春服羙游駕陵丹梯升嶠既小魯登巒且悵齊
王孫尚遊衍蕙草芳萋萋
　　　泛水曲
玉露沾翠葉金風鳴素枝罷逰平樂苑泛鷁昆明池
旌旗散容裔簫鼓吹参差日晩厭遵渚採菱贈清漪
百年如流水寸心寕共知
　　　　右四曲(闕三字)
　　同知右率諸公賦鼓吹曲名先成為次
　　　芳樹　沈右率(約)
彂蕚九華㟪開跗露寒側氛氲非一香参差多異色
宿昔寒飊舉摧殘不可識霜雪交横至對之長嘆息
　　　當對酒　范通直(雲)
對酒心自足故人来共持方恱羅衿觧誰念髪成絲
徇徃良為達求名本自欺追君當歌日及我傾罇時
　　　臨高臺(眺)時為随王文斈
千里常思歸登臺瞻綺翼裁見孤鳥還未辨連山極
四靣動清風朝夜起寒色誰識(念/一作)倦逰者嗟此故
郷憶
　　　巫山髙　王尹丞(融)
仿像巫山髙薄暮陽臺曲烟華乍舒巻行芳時断續
彼羙如可期窹言紛在屬撫然坐相望秋風下庭緑
　　　有所思　劉中書(繪)
别離安可再而我更重之佳人不相見明月空在帷
共銜滿堂酌獨歛向隅眉中心亂如雲寜知有所思
　　同前再賦
　　　芳樹(眺)
早翫華池陰復鼓滄洲枻旖旎芳若斯葳㽔紛可継
霜下桂枝銷怨與飛蓬逝不厠玉盤滋誰憐終萎細
　　　同前(融)
相望早春日煙花雜如霧復此佳麗人含姿結芳樹
綺羅已自情萱風多有趣去来徘徊者佳人不可遇
　　　臨高臺(約)
高䑓不可望逺望使人愁連山無断絶河水復悠悠
所思曖何在洛陽南陌頭可望不可至何用觧人憂
　　　有所思(融)
如何有所思而無相見時宿昔夢顔色階庭尋履綦
髙歌更何已引滿終自期(時/一作)欲知憂能老為視鏡
中絲
　　　巫山髙(繪)
髙堂與巫山參差欝相望灼爍在雲間氛氲出霞上
散雨收夕䑓行雲巻晨帳出沒不易期嬋娟似惆悵
　　　同前(雲)
巫山髙不極白日隠光暉遥遥朝雲出㝠㝠暮雨歸
巖懸無獸跡林暗鳥疑飛抌席竟誰薦相望空依依
　　同賦雜曲名
　　　陽春曲　檀秀才
青雲獻𥘉嵗白日映雕梁蘭萌猶自短菰菜禾能長
已見花紅落復聞花蘂香樂此試遊衍誰知心獨傷
　　　緑水曲　江朝請
塘上蒲欲齊汀洲杜將歇春心既易蕩春流豈難越
桂棹及春風菱影映𥘉月芳草若可贈為君歩羅襪
　　　採菱曲　陶功曹
朝日映蘭澤乗風入桂嶼棹歌已流倡䡖舟復容與
勿遽桂期移方追明月侣採採詎盈匊還望空延佇
　　　秋竹曲(眺)時為宣城守
㛹姢綺窓北結根未參差從風既裊裊映日頗離離
欲求棗下吹别有江南枝但能凌白雪貞心䕃曲池
　　　白雪曲　朱孝㢘
凝雲沒霄漢從風飛且散連翩下幽谷徘徊依井幹
既興楚客謡亦動周王歎所恨輕寒質不迨春歸旦
　　永明樂
　　　第一
帝圖潤九有皇風浮四溟永明一為樂咸池無復靈
　　　第二
民和禮樂富世清歌頌徽鴻名軼卷領稱首邁垂衣
　　　第三
朱臺鬰相望青槐紛馳道秋雲湛甘露春風散芝草
　　　第四
龍楼日月照淄館風雲清儲光温似玉藩度式　瓊
　　　第五
化洽鯷海君恩變龍庭長西北騖環裘東南盡龜象
　　　第六
出車長洲苑選旅朝夕川絡絡結雲騎奕奕泛戈舡
　　　第七
燕駟遊京洛趙服麗有暉清歌留上客妙舞　將歸
　　　第八
實相薄五禮妙化開六塵明祥已玉燭　金輪
　　　第九
生蔑苧蘿性身與佳惠隆飛纓入華殿屣歩出重宫
　　　第十
綵鳯鳴朝陽玄鶴舞清啇瑞此永明曲千載今為皇
　　　玉階怨
夕殿下珠簾流螢飛復息長夜縫羅衣思君此何極
　　　金谷聚
璖椀送佳人玉桮要上客車馬一東西别後思今夕
　　　王孫遊
緑草蔓如絲雜樹紅英發無論君不歸君歸芳已歇
　　　銅爵悲
落日髙城上餘光入繐帷寂寂深松晩寕知琴瑟悲
　　　江上曲
易陽春草出踟蹰日已暮蓮葉向田田淇水不可渡
願子淹桂舟時同千里路千里既相託桂舟復容與
江上可採蓮清歌共南楚
　　　曲池之水
緩步遵莓渚披襟待蕙風芙蕖舞䡖蔕包筍出芳叢
浮雲自西北海江思無窮鳥去能傳響見我緑琴中
(作側琴/緑琴一)
　　　同謝諮議詠銅爵臺
繐帷飄井幹罇酒若平生鬰鬰西陵樹詎聞歌吹聲
芳襟染涙迹婵媛空復情玉座猶寂漠况乃妾身䡖
謝宣城詩集巻第二
謝宣城詩集巻第三
　　　將發石頭上烽火樓
徘徊戀京邑躑躅躧曽阿陵髙墀闕近眺逈風雲多
荆吴阻山岫江海合瀾波歸飛無羽翼其如别離何
　　　荅王世子
飛雪天山来飄聚繩櫺外蒼雲暗九重北風吹萬籟
有酒招親朋思與清顔㑹熊席惟尔安羔裘豈吾帶
公子不垂堂誰肯憐蕭艾
　　　荅張齊興
荆山嵸百里漢廣流無極北馳星晷正南望朝雲色
川隰同幽快冠冕異今昔子肅两岐功我滯三冬職
誰知京洛念髣髴昆山側何夕登城壕潜池隠復直
地逈聞遥蝉天長望歸翼清文忽景麗思泉紛實飾
勿言脩路阻勉子康衢力曾崖寂且寥歸軫逝言陟
　　　酬王晋安
梢梢枝早勁塗塗露晩晞南中榮橘柚寕知鴻鴈飛
拂霧朝清閣日旰坐􁂍闈悵望一途阻参差百慮依
春草秋更緑公子未西歸誰能久京洛緇塵染素衣
　　　暫使下都夜彂新林至京邑贈兩府同僚
大江流日夜客心悲未央徒念関山近終知返路長
秋河曙耿耿寒渚夜蒼蒼引領見京室官雉正相望
金波麗鵁鵲玉䋲低建章驅車鼎門外思見昭丘陽
馳暉不可接何况隔两郷風煙有鳥路江漢限無梁
常恐鷹集擊時菊委嚴霜寄言罻羅者寥廊已高翔
　　　始出尚書省
惟昔逢休明十載朝雲陛既通金閨籍復酌瓊筵醴
宸景厭照臨風昏淪継體紛虹亂朝日濁河穢清濟
防口猶寛政餐荼更如薺英衮暢人謀文明固天啟
青精翼紫軼黄旗映朱邸還覩司隷章復見東都禮
中區咸已泰輕生諒昭洒趋事辭宫闕載筆陪旌棨
邑里何踈蕪寒流自清泚衰栁尚沈沈凝露方泥泥
零落悲友朋歡娱宴兄弟既秉丹石心寕流素絲涕
因此得蕭散垂竿深澗底
　　　直中書省
紫殿肅隂隂􁂍庭赫弘敞風動萬年枝日華承露掌
玲瓏結綺錢深沉映朱網紅藥當階翻蒼苔衣砌上
兹言翔鳳池鳴珮多清響信美非吾室中園思偃仰
朋情以鬰陶春物方駘蕩安得凌風翰聊恣山泉賞
　　　觀朝雨
朔風吹飛雨蕭條江上來既灑百常觀復集九成臺
空濛如薄霧散漫似輕埃平明振衣坐重門猶未開
耳目暫無擾懐古信悠哉戢翼希驤首乘流畏曝鰓
動恩無兼遂政路多徘徊方同戰勝者去翦北山莱
　　　新亭渚别范零陵(雲)
洞庭張樂地瀟湘帝子游雲去蒼梧野水還江漢流
停驂我悵望輟棹子夷猶廣平聴方籍茂陵將見求
心事俱已矣江上徒離憂
　　　之宣城郡出新林浦向板橋
江路西南求㱕流東北騖天際識帰舟雲中辨江樹
旅思倦揺揺孤游昔已屢既􁁅懐禄情復恊滄洲趣

囂塵自兹隔賞心於此過雖無玄豹姿終隠南山霧
　　　始之宣城郡
下帷闕章句髙談愧名理踈散謝公卿蕭條依掾史
簮髪逢嘉惠敎義承君子心迹苦未并憂歡將十祀
幸霑雲雨慶方轡參多士振鷺徒追飛群龍難隷齒
烹鮮止貪競共治屬㢘耻伊余昧損益何用祗千里
觧劒北宫朝息駕南川涘寕希廣平詠聊慕華隂市
棄置宛洛遊多謝金門裏招招漾輕檝行行趨巖趾
江海雖未從山林於此始
　　　宣城郡内登望
借問下車日匪直望舒圓寒城一以眺平楚正蒼然
山積陵陽阻溪流春糓泉威紆距遥甸巉嵒帶逺天
切切隂風暮桑柘起寒烟悵望心已極惝怳魂屡遷
結髮倦為旅平生早事邉誰規鼎食盛寕要狐白鮮
方棄汝南諾言稅遼東田
　　　冬日晩群事隙
案牘時間暇偶坐觀卉木䬃䬃滿池荷翛翛䕃牎竹
簷隙自周流房櫳閑且肅蒼翠望寒山峥嶸瞰平陸
已惕慕歸心復傷千里目風霜旦夕蕯蕙草無芬馥
云誰羙笙簧孰是厭薖軸願言追逸駕臨澤餌秋菊
　　　後齋逈望
髙軒瞰四野臨牖眺襟帶望山白雲裏望水平原外
夏木轉成帷秋荷漸如盖鞏洛常睠然揺心似懸斾
　　　落日悵望
昧旦多紛喧日宴未遑捨落日餘清隂髙枕東牎下
寒槐漸如東秋菊行當把借問此何時凉風懐朔馬
已傷慕歸客復思離居者情嗜幸非多案牘偏為寡
既乏琅邪政方憇洛陽社
　　　望三湖
積水照頳霞髙䑓望㱕翼平原周逺近連汀見紆直
葳蕤向春秀芸黄共秋色薄暮傷㦲人嬋媛復何極
　　　遊山
託養因支離乗閑遂疲蹇語黙良未尋得丧云誰辨
幸涖山水都復值清冬緬凌崖必千仞尋溪將萬轉
堅崿既崚嶒逥流復宛澶杳杳雲竇深渊渊石溜淺
傍眺鬰篻簩還望深柟楩荒隩𬒳葴莎崩壁帶苔蘚
鼯狖呌層嵁鷗鳬戯沙衍觸賞聊自觀即趣咸已展
經目惜所遇前路　方踐無言蕙草歇留垣芳可搴
尚子時未帰　生思自免求志昔所欽勝迹今能選
寄言賞心客得性良為善
　　　賽敬亭山廟喜雨
夕帳懐椒糈蠲景㓗膋薌登秋雖未獻望嵗佇年祥
潭渊深可厲狹斜車未方蒙籠度絶限出沒見林堂
秉玉朝群帝樽桂迎東皇排雲接虬盖蔽日下霓裳
㑹舞紛瑶席安歌遶鳳梁百味芬綺帳四座沾羽觴
福　延氓澤樂極思故鄊登山騁㱕望原雨晦茫茫
胡寕昧千里觧佩拂山荘
　　　　祀敬亭山廟
翦削兼太華峥嶸跨玄圃貝闕眡阿官薜帷隂網戸
參差時未来徘徊望澧浦椒醑若馨香無絶傳終古
　　　逰敬亭山
兹山亘百里合沓與雲齊隐淪既已託靈異居然棲
上干蔽白日下屬帶迴溪交藤荒且蔓樛　聳復低
獨鶴方朝唳饑鼯此夜啼泄雲已漫漫夕雨亦凄凄
我行雖紆組兼得尋幽蹊縁源殊未極歸徑窅如迷
要欲追竒趣即此陵丹梯皇㤙竟已矣兹理庻無睽
　　　賦貧民田
假(佳/一作)遇(一作)非將迎靖共(静拱/一作)延殊慶中嵗歴三
臺旬月典邦政㑹(曾/一作)是共治(怡/一作)情敢忘䘏貧病
將無冨敎禮孰有知方性敦本抑工商均業省兼并

察壤見泉脉覘星視農正黍稷縁髙殖㩱(梗/一作)稌即
卑盛舊埓新塍分青苗白水映遥樹匝清陰連山周
逺净即此風雲佳孤觴聊可命既㣲三載道庻藉两
岐詠俾爾倉廪實余從谷口鄭
　　　與江水曹至濵千戯
山中上芳月故人清罇賞逺山翠百重逥流映千丈
花枝聚如雪蕪絲散猶網别後能相思何嗟異封壤
　　　送江水曹還逺館
髙館臨荒途清川帶長陌上有流思人懐舊望歸客
塘邉草雜紅樹際花猶白日暮有重城何由盡離席
　　　送江兵曹檀主簿朱孝㢘還上國
方舟泛春渚携手趨上京安知慕歸客詎憶山中情
香風蘂上發好鳥葉間鳴揮𬒮送君巳獨此夜琴聲
　　　臨溪送别
悵望南浦時徒倚北梁步葉下凉風𥘉日隐輕霞暮
荒城逈易隂秋溪廣難渡沬泣豈徒然君子行多露
　　　將遊湘水尋句溪
既從陵陽釣桂鱗驂赤螭方尋桂水原謁帝蒼山垂
辰哉且　㑹乘景弄清漪瑟　湲赴两歧
輕蘋上靡靡雜石下離離寒草分花映戯鮪乗空移

興以暮秋月清霜落素枝魚鳥余方翫纓緌君自縻
及兹暢懐抱山川長若斯
　　　忝役湘洲與宣城吏民别
弱齡倦簮履薄晩忝華奥閑沃盡地區山泉諧所好
幸遇昌化穆悙(淳/一作)俗罕驚暴四時從偃息三省無
侵冐下車遽暄席紆紱始黔竈榮辱未皇敷徳禮何
由導汨徂奉南岳兼秩典邦號疲馬方云驅鉛刀安
可操遺惠良寂寞恩靈亦匪報桂水日悠悠結言幸
相勞吐納貼爾和窮通朂所蹈
　　　休沐重還丹陽道中
薄遊弟從昔思閑願罷歸還卭歌賦似休汝車騎非
㶚池不可别伊川難重違汀葭稍靡靡江菼復依依
田鵠逺相呌沙鴇忽争飛雲端楚山見林表吴岫㣲
試與征徒望郷淚盡沾衣頼此盈罇酌含景望芳菲
同我勞何事霑沐仰清徽志狹輕軒冕恩甚戀閨闈
嵗華春有酒𥘉服偃郊扉
　　　移病還園示親屬
疲䇿倦人世歛性就幽蓬停琴佇凉月滅燭聴㱕鴻
凉薫乗暮晣秋華臨夜空葉低知露密崖断識雲重
折荷葺寒𬒮開鏡眄衰容海暮騰清氣河關秘棲冲

烟衡時未歇芝澗去相從
　　　出下館
麥候始清和凉雨銷炎燠紅蓮揺弱荇丹藤繞新竹
物色盈懐抱方駕娱耳目零落既難留何用存華屋
　　　游東田
戚戚苦無悰携手共行樂尋雲陟累榭随山望菌閣
逺樹曖仟仟生烟紛漠漠魚戯新荷動鳥散餘花落
不對芳春酒還望青山郭
　　　秋夜講觧
四縁去誰肇七識習未央沉沉(潚潚/一作)倒營魄苦䕃蹙
愁腸琴瑟徒爛熳姱容空滿堂春顔遽㡬日秋壟終
茫茫孰云濟沉溺假願託津梁惠唱摛泉湧妙演發
金相空有定無執賔實固两忘自来乗首夏及此申
暮霜雲物清晨景衣巾引夕凉風振蕉薘裂霜下梧
楸傷(梧桐傷/一作露下)六龍且無借三相寕乆長何時接靈
應及子同舟航
　　　秋夜
秋夜促織鳴南鄰擣衣急思君隔九重夜夜空佇立
北窓輕慢垂西户月光入何知白露下坐視階前濕
誰能長分居秋盡冬復及
　　　春思
茹溪發春水阰山起朝日蘭色望已同萍際轉如一
巢鷰聲上下黄鳥弄儔匹邉郊阻遊衍故人盈契闊
夢寐藉假簧思歸頼倚瑟幽念漸鬱陶山楹永為室
　　　治宅
結宇夕隂街荒途横九曲迢遰南川陽迤邐西山足
闢館臨秋風敞䆫望寒旭風碎池中荷霜翦江南菉
既無東都金且税東臯粟
　　　冬緒覉懐示蕭諮議虞田曹劉江二常侍
去國懐丘園入逺滯城闕寒燈耿霄夢清鏡悲曉髮
風草不留霜氷池共如月寂寞此閑惟琴樽任所對
客念坐嬋媛年華稍菴薆風慕雲澤遊共奉荆臺繢
(績/一作)一聴春鶯喧再視秋虹没疲驂良易返恩(一作)
波不可越誰慕臨淄鼎當希茂陵渇依隐幸自從求
心呆蕪昧方軫歸歟願故山芝未歇
　　　懐故人
芳洲有杜若可以贈佳期望望忽超逺何由見所思
我行未千里山川已間之離居方嵗月故人不在兹
清風動簾夜孤月照窓時安得同携手酌酒賦新詩
　　　夜聴妓二首

瓊閨釧響聞瑶席芳塵滿要取洛陽人共命江南管
情多舞態遲意傾歌弄緩知君密相親寸心傳玉椀
　　　又
上客光四座佳麗直千金挂釵報纓絶墯珥荅琴心
娥眉已共笑清香復入衿歡樂夜方静翠帳垂沉沉
　　　京路夜發
擾擾整夜装肅肅戒徂两曉星正寥落晨光復泱漭
猶霑餘露團稍見朝霞上故郷邈已夐山川脩且廣
文奏方盈前懐人去心賞敕躬每跼蹐瞻㤙惟震蕩
行矣倦路長無由稅歸鞅
　　　晚登三山還望京
㶚涘望長安河陽視京縣白日麗飛甍参差皆可見
餘霞散成綺澄江静如練喧鳥覆春洲雜英滿芳甸
去矣方滯滛懐哉罷歡宴佳期悵何許淚下如流霰
有情知望郷誰能鬒不變
　　　髙齋視事
餘雪映青山寒霧開白日曖曖江村見離離海樹出
披就清　慿軒方乗筆列爼㱕单味連駕止容膝
空為大國憂紛詭諒非一安得掃蓬徑銷吾愁與疾
　　　郡内髙齋閑望荅吕法曹(斉王法曹/吕僧珎為)

結􁀌何迢遰曠望極髙深窓中列逺岫庭際俯喬林
日出衆鳥散山瞑孤猿吟已有池上酌復此風中琴
非君美無度孰為勞寸心恵而能好我問以瑶華音
若遺金門步見就此山岑(作玉/此一)
謝宣城詩集巻第三
謝宣城詩集巻第四
　　　直石頭　蕭衍
率土皆王土安知全髙尚東壟弃黍稷西遊入卿相
屬逢利建始投分參末將尺一功未施河山賞已諒
攝官因特暇曵𥚑聊起望鬱盤地勢逺參差百雉壮
翠壁絳霄際丹樓青霞上夕池出濠渚朝雲生疊嶂
籠鳥易為思屠羊無聊譲泰階端且平海水本無浪
小臣何日歸頓轡從閑放
　　　和蕭中庻直石頭
九河亘積岨三􁘌鬱旁眺皇州揔地徳囬江款巖徼

井幹赩蒼林雲甍蔽層嶠川霞旦上薄山光晩餘照
翔集亂歸飛虹蜺紛引擢君子奉神略瞰逈馮重峭
彈冠已籍甚升車益英妙功存漢䇿書榮並周庭燎
汲疾移偃息董園倚談笑麾斾一悠悠謙姿光且劭
讌嘉多暇日興文起渊調日余厠鱗羽滅影從漁釣
澤渥資投分逢迎典待詔詠沼邈含毫專城空坐嘯
徒慙皇鍳揆終延曲士誚方追隐淪訣偶觧金丹要
若偶巫咸招帝閽良可呌
　　　經劉瓛墓下　随郡王蕭子隆
升堂子不謬問道余未窮如何辭白日千載隔音通
山門一已絶長夜緬難終𥘉松切暮鳥新楊摧曉風
榛關向蕪宻泉途轉銷空
　　　登山望雷居士精舍同沈左衞過劉先生墓
　　　下作(并序)竟陵王蕭子良
沛國劉子珪學優来仕跡邇心遐履信體仁古之遺
徳潜舟迅景滅賞淪輝言念芳猷式懷嗟述屬舎弟
隨郡有示来篇彌　久要之情益深宿草之歎升望
西山率尔為荅雖因事雷生實申悲劉子云爾
漢嘆淹館蕪晋彌洙風缺五都聲論空三河文義絶
興禮邁前英談玄踰徃哲明情日夜深徽音嵗時滅
垣并揔已平煙雲從容裔尔嘆牛山悲我悼驚川逝
　　　奉和　虞炎
下帷聞昔儒窺園信且逸聚學叢烟郊栖道事環蓽
戢景謝歸年税駕空悠日庭露已霑衣松門向蕭瑟
憫憫神念周依依惠言密
　　　奉和　柳惲
西河寂髙業北海望清塵曽徽誰與寄尚徳在伊人
遺文重昭晣絶緒復紛綸露華向朝日蘭生無久春
芳猷動渊思撫軾履髙辰山風起寒木野雀亂秧榛
壟草時易宿素軌邈難遵
　　　奉和　沈約
表閭欽逸軌軾墓禮貞䰟化塗終眇黙神理曖猶存
塵駕未輟幌髙衡已委門日蕪子雲舎徒望董生園
華隂無遺市楚席有靈樽玄泉儻能慰長夜且勿論
　　　奉和竟陵王同沈右率過劉先生墓
嘉樹因枝條瑑玉良可寳若人陵曲臺垂帷茂渊道
善誘宗學原鳴鍾霽幽抱仁焉徂宛洛清徽夜何早
歲晚結松隂平原亂秋草不有至言揚終滯西山老
　　　離夜
玉繩隠髙樹斜漢耿層臺離堂華燭盡别幌清琴哀
翻浪尚知限客思眇難裁山川不可夢况及(乃/一作)故
人杯
　　　同前　江丞
石泉行可照蘭杜向含風離歌上春日芳思徒以空
情遽晚雲彂心在夕河終幽琴一罷調　醑誰復同
　　　同前　王常侍
月沒髙楼曉雲起扶桑時燭筵暧無色行徃憫想悲
當軒已凝念况乃清江湄懷人忽千里誰緩鬢組絲
　　　餞謝文學　沈右率
漢地水如帶巫山雲似盖瀄汨背吴潮潺湲横楚瀬
一望沮漳水寕思江海㑹以我徑寸心從君千里外
　　　同前　虞别駕
差池燕始飛羃歴草𥘉輝離人悵東顧逰子去西歸
清潮已駕渚溽露復沾衣一乖當春聚方掩故園扉
　　　同前　范通直
陽臺霧𥘉觧夢渚氷裁緑逺山隠不見平沙断還續
分絃饒苦音别唱多悽曲尔拂後車塵我事東皐粟
　　　同前　王中書
所知共歌吹誰忍别笑歌離軒思黄鳥分渚　青莎
翻情結逺斾灑淚與烟波春江夜明月還望情如何
　　　同前　蕭記室
執手無還顧别渚有西東荆吴渺何際烟波千里通
春篁方觧籜弱桞向低風相思將安寄悵望南飛鴻
(作尚/向一)
　　　同前　劉中書
汀洲千里芳朝雲萬里色悠然在天隅之子去安極
春潭無與窺秋臺共誰陟不見一佳人徒望西飛翼
　　　和别沈右率諸君
春夜别清樽江潭復為君歎息東流水如何故鄉陌
重樹日芬蒀芳舟轉如積望望荆臺下歸夢(轉望/一作)相
思夕
　　　卧病叙意　王秀之
貞悔不少期福極固難豫疾藥雖一途遂以千百慮
景反念徂齡帶緩每危曙循躬雖(既/一作)已兹况復嵗
将暮層氷日夜多飛雲宻如霧㱕鴻互断絶宿鳥莫
能去輟我丘中瑟良田一嗟故隠淪迹有違宰官功
来樹何用攪余情恨恨此故路言豈勞者歌且曰幽
人賦
　　　和王長史卧病
􁡢岫款崇崖派别朝洪河兎園文雅盛章臺冠盖多

渊襟眷睿岳慶賛動甿歌顧影慙騑服載筆旅江沱
縞衣紛可獻琴言暧(暖/一作)已和青皐向還色春潤視
生波巖垂變好鳥松上改陳蘿日與嵗眇邈歸恨積
(根稍/一作)蹉跎願緝吴山社寕䃿楚菏池清風豈孤劭功
遂懐曽阿勿藥良有暢荏苒芳未過幸留清樽味言
藉故田莎
　　　行園　沈約
寒瓜方卧壟秋菰亦滿陂紫茄紛爛熳緑芋鬱参差
𥘉菘向堪把時韮日離離髙梨有繁實何减萬年枝
荒渠集野鴈安用昆明池
　　　和沈祭酒行園
清淮左長薄荒徑隠髙蓬囬潮旦夕上寒渠左右通
霜畦紛綺錯秋町鬱蒙茸環棃縣已紫珠榴拆且紅
君有棲心地伊我歡既同何用甘泉側玉樹望青葱
　　　北戍琅邪城　江孝嗣
驅馬一連翩日下情不息芳樹似佳人惆悵余何極
薄暮苦羇愁終朝傷旅食丈夫許人世安得顧心臆
按劒勿復言誰能耕與織
　　　和江丞北戍琅邪城
春城麗白日阿閣跨層楼蒼江忽渺渺驅馬復悠悠
京洛多塵霧淮濟未安流豈不思撫劍惜哉無輕舟
夫君良自勉歳暮勿淹留
　　　昧旦出新亭渚　徐勉
驅車凌早術山華映初日攬轡且徘徊復值清江謐
杳藹楓樹林參差黄鳥匹氣物宛如斯重以心期逸
春堤一逰衍終朝意殊悉
　　　和徐都曹出新亭渚
宛洛佳遨逰春色滿皇州結軫青郊路逈瞰滄江流
日華川上動風光草際浮桃李成蹊逕桑榆䕃道周
東都已俶載言歸望緑疇
　　　入琵琶峽望積布磯　劉繪
江山信多美此地最為神以兹峯石麗重在芳樹春
照爛虹蜺雜交錯錦繡陳差池若燕羽崱屶似龍鱗
却瞻了非向前觀復已新翠微上虧景青莎下拂津
巉巖如刻削可望不可親昔途首遐路未獲究清塵
誓將返初服嵗暮請為鄰
　　　和
昔余侍君子歴此逰荆漢山川隔舊賞朋僚多雨散
圖南矯風翮曽非息短翰移疾覯新篇披衣起渊翫
惆悵懷昔踐彷彿得殊觀頳紫共彬駮雲錦相凌亂
奔星上未窮驚雷下將半囬潮漬崩樹囷軋傾岸巖
篠或傍翻石箘無脩幹澄澄眀浦湄衍衍清風爛江
潭良在目懷賢興累嘆嵗暮不我期淹留絶巖畔
　　　在郡卧病呈沈尚書
淮陽股肱守髙卧猶在兹况復南山曲何異幽棲時
連隂盛農節薹笠聚東菑髙閣常晝掩荒階少諍辭
珍簟清夏室輕扇動凉颸嘉魴聊可薦緑蟻方獨持
夏李沉朱實秋藕折輕絲良辰竟何許夙昔夢佳期
坐嘯徒可積為邦嵗已朞絃歌終莫取撫枕(机/一作)金
自嗤
　　　荅謝宣城　沈約
王喬飛鳬舄東方金馬門從宦非宦侣避世不避喧
揆余發皇鍳短翮屡飛翻晨趋㳺建禮晚沐卧郊園
賓至下塵榻憂来命緑樽昔賢侔時雨今守馥蘭蓀
神交疲夢寐路逺隔思存牽拙謬東汜浮惰反西崐
顧循良菲薄何以儷璵璠將随渤澥去刷羽汎清源
　　　和何議曹郊逰二首
春心澹容與挾戈歩中林朝光映紅蕚㣲風吹好音
江垂得清賞山際果幽尋未嘗逺别離知此愜歸心
流泝終靡已嗟行方至今
　　　和伏武昌登孫權故城
炎靈遺劍璽當塗駭龍戰聖期缺中壤霸功興寓縣
鵲起登吴山鳳翔陵楚甸衿帯窮巖險帷帟盡謀選
北柜溺驂䮽西戡收組練江海既無波俯仰流英盼
裘冕類禋郊卜揆崇離殿釣臺臨講閱樊山開廣讌
文物共葳蕤聲眀且葱舊三光厭分景書軌欲同薦
參差世祀忽寂寞市朝變舞館識餘基歌梁想遺囀
故林衰木平荒池秋草徧雄圖悵若兹茂宰深遐睠
幽客滯江皐從賞乖纓弁清巵阻獻酬良書限聞見
幸藉芳音多承風采餘絢于役儻有期鄂渚同逰衍

　　　夏始和劉潺陵
威仰弛蒼郊龍曜表皇隰春色卷遥甸炎光麗近邑
白蘋望已騁緗荷紛可襲徒願尺波旋終憐寸景戢
對䆫斜日過洞幌鮮颷入浮雲去欲窮暮鳥飛相及
柔翰縜芳塵清源非易揖逥江難絶濟云誰暢佇立
良宰朂夜漁出入事朝汲績羽余既裳更賦子盈粒
椅梧何必零歸来共栖集
　　　和宋記室省中
落日飛鳥還憂来不可極行樹澄逺隂雲霞成異色
懷歸欲乗電瞻言思觧翼清揚婉禁居秘此文墨職
無嘆阻琴樽相從伊水側
　　　和王著作八公山(融)
二别阻漢坻雙崤望河澳兹嶺復㠝岏分區奠淮服
東限瑯瑘臺西距孟諸陸仟眠起雜樹檀欒䕃脩竹
日隠澗疑空雲聚岫如複出沒眺樓雉逺近送春目
戎州昔亂華素景淪伊糓阽危頼宗衮㣲管寄明牧
長虵固能翦奔鯨自此暴(切/蒲卜)道峻芳塵流業遥年
運儵平生仰令圖于嗟命不淑浩蕩别親知連翩戒
征軸再逺館娃宫两去河陽谷風烟四時犯霜露(作/一)
(雨)朝夜沐春秀良已凋秋埸庶能築
　　　和王主簿李哲怨情
掖庭聘絶國長夜失歡宴相逢詠蘼蕪辭寵悲團(作/一)
(班)扇花叢亂数蝶風簾入雙鷰徒使者帶賒坐惜紅
顔變生平一顧重宿昔千金賤故人心尚爾故心人
不見(心不見/一作故)
　　　贈王主簿二首
日落䆫中坐紅粧好顔色舞衣襞米縫流黄覆不織
蜻蛉草際飛游蜂花上食一遇長相思願寄連翩翼
清吹要碧玉調絃命緑珠輕歌急綺帶含笑觧羅𥜗
餘曲詎幾許髙駕且踟蹰徘徊韶景暮惟有洛城隅
　　　同王主簿有所思
佳期期未歸望望下鳴機徘徊東陌上月出行人稀
　　　落日同儀曹(照)
參差複殿影氛氲綺羅雜風入天渊池芰荷揺復合
逺聴雀聲聚囬望樹隂沓一賞桂樽前寕傷蓬鬢䬃
　　　和紀參軍服散得益
金液稱九轉西山歌五色錬質乃排雲濯景終不測
雲英亦可餌且駐羲和力能令長卿卧暫故遇員識
　　　新治北窓和何從事
國小暇日多民淳紛務屏闢牖期清曠開簾候風景

泱泱日照溪團團雲去嶺岧嶤蘭橑峻駢闐石路整
池北樹如浮竹外山猶影自來彌弦望(缺/一作)及君臨
箕潁清文蔚且詠微言超已領(作怡/超一)不見城壕側思
君朝夕頃逥舟方在辰何以慰延頸
　　　同羇夜禁
積念隔炎凉驤言始今夕已對濁樽酒復此故鄉客
霜月始流砌寒蛸早吟隙幸籍京華遊邉城讌良席
樵採咸共同荆莎聊可藉恐君城闕人安能久松栢
謝宣城詩集巻第四
謝宣城詩集卷第五
　　奉和随王殿下
　　　其一
玄冬寂脩夜天圍靜且開亭臯霜氣愴松宇清風来
髙琴時以思幽人多載懐幸籍汾陽想嶺首正徘徊
　　　其二
髙秋夜方靜神居肅且深閑階塗廣露凉宇澄月隂
嬋娟影池竹踈蕪散風林渊情恊爽節詠言興徳音
闇道空巳積遷直愧蓬心
　　　其三
愴愴緒風興祁祁族雲布嚴氣集髙軒稠隂結寒樹
日月謬論思朝夕承清豫徒藉小山文空楫章臺賦
　　　其四
星囬夜未艾洞房凝逺情雲隂滿地榭中月懸髙城
喬木含風霧行鴈飛且鳴平臺盛文雅西園冨群英
芳慶良永矣君王嗣徳聲眷此伊洛詠載懐汾水情
顧已非麗則恭恵奉仁明觀淄詠巳失憮然愧簮纓
　　　其五
肅景遊清都脩簮侍蘭室累榭踈逺風廣庭麗朝日
穆穆神儀靜愔愔道言宻一飡繫靈表無吝科年暦
　　　其六
神心遺魏闕冲想顧汾陽肅景懐辰豫捐玦翦山楊
時惟清夏始雲景暧含芳月隂洞野色日華麗池光
草合亭臯逺霞生川路長端坐聞鶴引靜瑟愴復傷
懐哉泉石思歌詠欝瓊相塘春多迭駕言從伊與啇
衮職眷英覧獨善伊何忘願輟東都逺弘道侍云梁
　　　其七
清房洞巳靜閑風伊夜来雲生樹隂逺軒廣月容開
宴私移燭飲遊賞籍琴臺風猷冠淄鄴祍舄愧唐材
　　　其八
方池含積水明流皎如鏡規荷承日泫彯鱗與風泳
上善叶渊心止川測動性幸是芳春来側㸃游濠盛
　　　其九
浮雲西北起飛来下髙堂合散輕帷表飄舞桂臺陽
遥階妝委羽平池如夜月眷言金玉照顧慙蘭蕙芳
　　　其十
睿心重離拆岐路清江隈四面寒飊舉千里白雲来
川長别管思地逈翻旗囬還顧昭陽闕超逺章華䑓
置酒巫山日為君停玉桮
　　　十一
桂樓飛絶限超逺向江岐輕雲齊廣甸微風散清漪
連連絶鴈舉眇眇青煙栘嚴城亂芸草霜塘彫素枝
氣爽深遥矚豫水聊停曦印(即/一作)已終可悦盈思且
若斯
　　　十二
炎光缺風雅宗覇拯時淪龍徳待雲霧令圖方再晨
嵗逺荒城思霜華宿草陳英威遽如是徘徊岐路人
　　　十三
念深沖照廣業闡清化玄端儀穆金殿敷教藻瓊筵
船湛輕帷藹磬轉芳風旋卷轡栖道樹方津棹法舷
歸興慿大造昭塗良易筌
　　　十四
分悲玉瑟断别緒金樽傾風入芳帷散釭華蘭殿明
想折中園草共知千里情行雲故鄉色贈子一離聲
　　　十五
年華豫已滌夜艾賞方融新萍時合水弱草未勝風
閨幽瑟易響臺逈月難中春物廣餘照蘭萱佩未窮
　　　十六
漣漪映餘雪嚴城限深霧清寒起洞門東風急池樹
神居望已肅徘徊舉冲趣拪㱕如㱕詠丘山不可屢
　　　詠風
徘徊發紅蕚葳蕤動緑葹垂楊低復舉新萍合且離
歩檐行䄂靡當戸思衿披髙響飄歌吹相思子未知
時拂孤鸞鏡星鬂視參差
　　　詠竹
前窓一叢竹青翠獨言竒南條交北葉新筍雜故枝
月光踈已宻風来起復垂青扈飛不礙黄口得相窺
但恨從風籜根枝長别離
　　　詠薔薇
低枝詎勝葉輕香幸自通發蕚𥘉攅紫餘采尚霏紅
新花對白日故蘂逐行風參差不俱矅誰肯盼㣲藂
　　　詠蒲
離離水上蒲結水散為珠間厠秋􁰕萏出入春鳬雛
𥘉萌實雕爼暮蕋雜椒塗所悲堂上曲遂鑠黄金軀
　　　詠兎絲
輕絲既難理細縷竟無織爛熳已萬條連綿復一色
安根不可知縈心終不測所貴能卷舒伊用蓬生直
　　　詠落梅
新葉𥘉冉冉𥘉蘂新霏霏逢君後園讌相随巧笑歸
親勞君玉指捕以贈南威用持挿雲髻翡翠比光輝
日暮長零落君恩不可追
　　　遊東堂詠桐
孤桐北窓外髙枝百尺餘葉生既婀娜葉落更扶踈
無華復無實何以贈離居裁為圭與瑞足可命參墟
　　　詠墻北梔子
有美當階樹霜露未能移金簣發朱采映日以離離
幸頼夕陽下餘景及西枝還思照緑水君階無曲他
餘榮未能已晩實猶見竒復留傾筐徳君恩信未貲
　　同詠樂噐
　　　琵琶　王融

抱月如可明懐風殊復清絲中傳意緒花裏寄春情
掩抑有竒態凄鏘多好聲芳䄂幸時拂龍門空自生
　　　箎　沈約
江南簫管地妙響發孫枝慇懃寄玉指含情舉復垂
雕梁再三繞輕塵四五移曲中有深意丹誠君詎知
　　　琴
洞庭風雨幹龍門生死枝雕刻紛布濩沖響鬱清危
(巵/一作)春風揺蕙草秋月滿華池是時操别鶴淫淫客
淚垂(作綺草/蕙草一)
　　同詠坐上噐玩
　　　竹㯽榔盤　沈約
梢風有勁質柔用道非一平織方以文穹成圓且宻
薦羞雖百品所貴浮天實幸承歡醑餘寕辭嘉宴畢
　　　烏皮隠几
蟠木生附枝刻削豈無施取則龍文鼎三趾獻光儀
勿言素韋㓗白沙尚推移曲躬奉㣲用聊承終宴疲
　　同詠坐上所見一物
　　　幔　王融
幸得與珠綴羃歴君之楹月映不辭巻風来輒自輕
每聚金鑪氣時駐玉琴聲但願置樽酒蘭釭當夜明
　　　簾　虞炎
青軒明月時紫殿金風日曈曨引光輝晻暧映容質
清露依檐垂蛸絲當户密搴開誰共臨掩晦獨如失
　　　席　柳惲
照日汀洲際揺風緑潭側雖無獨璽絲幸有青𫀆色
羅䄂少輕塵象床多麗飾願君蘭夜飲佳人時宴息
　　　同前
本生朝夕池落景照參差汀洲蔽杜若幽渚奪江蘺
遇君時採擷玉座奉金巵但願羅衣拂無使素塵彌
　　　詠竹火籠　沈約
結根終南下防露復披雲雖為九華扇聊可滌炎氛
安能偶狐白鶴夘織成文覆持鴛鴦𬒳百和吐氛氲
忽為纎手用嵗暮待羅裙
　　　同前
庭雪亂如花井水粲成玉因炎入貂䄂懐温奉芳褥
體密用冝通文邪性非曲本自江南墟㛹娟脩且緑
暫承君玉指請謝陽春旭
　　　詠鏡䑓
玲瓏類丹檻岧亭似玄闕對鳯懸倩氷垂龍掛明月
照粉拂紅粧揷花理雲髮玉顔徒自見常畏君情歇
　　　詠燈
發翠斜溪裏蓄寳宕山峯抽莖類仙掌衘光似燭龍
飛蛾再三繞輕花四五重孤對(樹/一作)相思夕空照舞
衣縫
　　　詠燭
杏梁賔未散桂宫明欲沈曖色輕帷裏低光照寳(作/一)
(瑶)琴徘徊雲髻影灼爍綺䟽金恨君秋月夜遺我洞
房隂
　　　詠邯郸故才人嫁為厮飬卒婦
生平宫閤裏出入侍丹墀開笥方羅縠窺鏡比蛾眉
初别意夫觧去久日生悲顦悴不自識嬌羞餘故姿
夢中忽彷彿猶言承讌私
　　　詠溪䳵
蕙草含初芳瑶池瞹晩色得厠鴻鸞影晞光弄羽翼
　　聮句
　　　阻雪
積雪皓隂池北風鳴細枝九逵宻如繡何為逺别離
(眺)風庭舞流霰氷沼結文澌飲春離以燠欽賢紛若
馳(才革/江秀)珠霙條間響玉霤檐下垂桮酒不相接寸心
良共知(融/王丞)飛雲亂無緒結氷明曲池雖乖促席讌
白首信勿虧(僧孺/王簡陵)飄素瑩檐溜嚴結噎通岐樽罍
如未澣况乃限音儀(馬異/謝洗)原隰望徙倚松筠竟不移
隐憂恧萱樹忘懐待山巵(書繪/劉中)𥘉昕逸翮舉日􁀈駑
馬疲幽山有桂樹嵗暮方參差(率約/沈右)
　　　還塗臨渚
緑水纈清波青山繡芳質落景皎晩隂殘花綺餘日
(事/何從)白沙澹無際青山眇如一傷此物運移惆悵望
還律(郎/吴)白水田外明孤頂松上出即趣佳可淹淹留
非下秩(遥和/府君)
　　　紀功曹中園
蘭庭迎逺風芳林接雲㠋傾葉順清􁶘脩莖佇髙鶴
(事/何從)連綿夕雲歸晻曖日將落寸隂不可留蘭墀豈
停酌(郎/吴)丹櫻猶照樹緑筠方觧籜求志能两忘即賞
謝丘壑(君/府)
　　　閑坐
雨洗花葉鮮泉漫芳塘溢藉此閑賦詩聊用蕩羇疾
(郎/陳)霡霂微雨散萎蕤蕙草宻預藉芳筵賞沾生信昭
悉(紀晏/功曹)紫葵窓外舒青荷池上出既闔頴川扇且卧
淮南秩(君/府)流風薄晚隂行雲掩朝日念此蘭蕙容徒
有芳菲質(事/何從)
泳瀾隈(郎/齊奉)
　　　徃敬亭路中
山中芳杜緑江南蓮葉紫芳年不共遊淹留空若是
(君/府)緑水豊漣漪青山多繡綺新條日向抽落花紛已
委(事/何從)弱􁘌既青翠輕莎方靃靡鷖鴟没而遊麕䴥
騰復倚(郎/齊舉)春岸望沉沉清流見瀰瀰幸藉人外遊
盤桓未能徙(郎/陳)騖枻把瓊芳随山訪靈詭榮楯每嶙
峋林堂多碕礒(君/府)
南齊吏部郎謝眺長五言詩其在宣城所賦藻繢尤
精故李太白詠澄江之句而思其人杜少陵亦曰詩
接謝宣城也余至郡視事之暇裒取郡舍石刻并宣
城集所載謝詩纔得二十餘首継得蒋公之竒所集
小謝詩以昭亭廟疊嶂樓綺霞閤所刻及文選玉臺
新詠本集所有合成一編共五十八篇自謂備矣然
小謝自有全集十卷但世所罕傳如宋海陵王墓誌
集中有之而筆談乃曰此銘集中不載盖雖存中之
博亦未之見也而余家舊蔵偶有之考其上五卷賦
與樂章之外詩乃百有二首而唱和聮句他人所附
見者不與焉以是知蔣公所謂本集者非全集矣於
是屬之僚士參校謬誤雖是正已多而有無他本可
證者故猶有闕文鋟版傳之目曰謝宣城詩集其下
五巻則皆當時應用之文衰世之事其可采者已載
於本傳文選餘視詩劣焉無傳可也遂置之紹興丁
丑秋七月朔東陽婁炤題
謝宣城詩集卷第五
