#+TITLE: 午溪集-元-陳鎰
#+DATE: 2018-05-12 10:19:51
#+SOURCE: github.com/kanripo/KR4d0536 master 380181d6                
欽定四庫全書　　　　　集部五
　午溪集目録　　　　　　别集類四(元/)
　　卷一
　　　五言古詩
　　卷二
　　　五言古詩
　　卷三
　　　五言律詩
　　卷四
　　　五言律詩　　五言絶句
　　卷五
　　　七言古詩
　　卷六
　　　七言律詩
　　卷七
　　　七言律詩
　　卷八
　　　七言律詩
　　卷九
　　　七言絶句
　　卷十
　　　七言絶句
　　　　(臣/)等謹按午溪集十卷元陳鎰撰鎰字伯銖
　　　　麗水人嘗官松陽教授後築室午溪上榜曰
　　　　菉猗遂以午溪名其集卷首題前進士曲阜
　　　　孔暘編選前進士青田劉基校正前有黄溍
　　　　張翥孫炎及暘基二人序翥序稱其學於外
　　　　舅周衡炎序又稱其學於翥故其詩雖才地
　　　　稍弱而吐言清脱不失風調葢淵源有所自
　　　　來前又載基暘手柬各一通基柬稱其體製
　　　　皆佳而近日應酬之作去其一二則純美暘
　　　　柬則稱其篇篇合律而中呂字字鏗金而鏘
　　　　玉今觀其集誠不無稍傷宂蔓尚少簡汰則
　　　　基言為能中其病且基序稱午溪集一卷炎
　　　　序稱二卷暘序則稱四百餘篇今此本十卷
　　　　與暘所稱頗相合是基所欲去者暘仍為存
　　　　之宜持擇之未能悉歸精粹也乾隆四十一
　　　　年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
午溪集原序
午溪集者栝蒼陳君伯銖之詩也伯銖生逢盛時而不
苟於禄仕徜徉里閈時出游江湖間平生所學兼著於
詩裒其所得凡若干篇俾予序卷首予聞為詩者必發
乎情人同此心心同此理則其情亦無以大相逺言詩
而本於人情故聞之者莫不有所契焉至於格力之髙
下語意之工拙特以其受材之不齊非可强而致也後
世乃以詩為顓門之學慕雅淡則宗韋栁矜富麗則法
温李掇拾摹擬以求其形似不為不近而去人情已逺
矣伯銖之詩一出於自然未嘗以凌髙厲空驚世駭俗
為務指事托物而意趣深逺固能使人覽之而不厭者
由其發乎情而不架虚强作也古詩之發乎情者是為
變風若衛之淇奥是已昔者子貢舉是詩切磋琢磨之
語而夫子許其可與言詩伯銖亦取是詩首句扁其所
居堂曰緑猗殆有子貢氏之學乎其志未易量也姑以
今之所見者序之如此云至正二年春二月庚申翰林直
學士中順大夫知制誥同修國史兼經筵官黄溍序
詩三百篇外漢魏六朝唐宋諸作毋慮千餘家殆不可
一一論五七言古今律樂府歌行意雖人殊而各有至
處非用心精詣未知其所得也余蚤嵗學詩悉取古今
人觀之若有脱然於中者由是知性情之天聲音之天
發乎文字間有不容率易模寫然亦師承作者以博乎
見聞游厯四方以熟乎世故必使事物情景融液混圓
乃為窺詩家室堂葢有變若極而無窮神若離而相貫
意到語盡而有遺音則夫抑揚起伏緩急濃淡力於刻
畫㸃綴而一種風度自然雖使古人復生亦止乎是而
已矣麗水陳伯銖父受學外舅此山周君衡有午溪集
一編余嘗讀此山詩喜其深逺簡勁有詩家髙處既又
讀午溪詩大篇短章何其聲之似君衡也伯銖年正强
才正裕苟不絶於吟而㑹通所作焉古不難到也伯銖
余交厚故論及此且書於午溪集後庶乎覽者謂所言
何如也至正三年季春上除日應奉翰林文字登仕郎
同知制誥兼國史院編修官張翥書
元統癸酉秋監察御史辟河東張仲舉為金陵郡博士
教弟子時永嘉李孝光天台丁仲容僧笑隠咸在炎以
弟子員得從之游登石頭城坐翠微亭故趾大江西來
如白虹遶城下淮南諸山盡在几席是日諸先生效韓
孟聫句仲容耆飲口訥訥不能語孝光􁑛漆黒仲舉長
面而鶴身善談謔酒酣日已没宿龍翔方丈仲容困酒
先引去笑隠出燭中坐孝光在左仲舉在右昆侖奴作
逓書郵仲舉首倡曰先皇昔潜邸梵宫冠東南遺弓泣
父老次授笑隠云云比曉仲舉奪筆走數韻成章余嘗
論仲容詩若大宛天馬舉足萬里有葢世之氣仲舉如
鳴球琴瑟合軒轅氏律呂孝光若禹九鼎神姧物怪愴
人心魄笑隠如棠溪之金隨手鑄器不離模笵而神采
焰焰可畏嗟夫俯仰之間忽焉隔世獨仲舉先生尚存
在燕二十餘年乃今得見伯銖於栝伯銖與余實同出
張先生之門未相識也及相識而白髮種種亦如諸先
生游石頭城時惜余幼不力學長無所樹立而空老矣
猶幸及見伯銖伯銖有午溪集二卷詩多類張先生云
伯銖姓陳氏麗水人退菴孫炎序
古今詩人莫盛於唐唐之詩莫加於杜少陵自少陵而
後學詩者未有不以少陵為師然能造其藩籬者葢鮮
况升堂入室乎葢少陵號集大成不惟其古律詩皆備
而體製雄渾窮妙極𤣥實兼前人之所長故其語有竒
偉壯麗者有沖淡蕭散者有髙古者有飄逸者至論其
入神處則皆在於沈著痛快焉學之者不辨其體製而
混然一槩師之譬之欲涉江河罔知津渡之攸在雖㳂
江河而步彷徨竟日終不得而濟矣夫伯夷栁下惠未
得與吾夫子並而得與吾夫子俱以聖稱者以其一偏
之行亦至乎極故也學詩者苟得少陵之一體而精焉
則可以言小成矣栝蒼陳君伯銖好學善為文尤刻意
於詩翺翔湖海與名公勝士游聞見益廣賦詠亦工有
午溪集四百餘篇故黄文獻公與今仲舉張公伯温劉
公皆為之序将鋟梓以傳聞余至栝復馳書以集示余
俾為之遴選且評其當否余黄公之門生嘗謁張公於
燕謁劉公於杭三君子之議論固所敬聴而誠服者夫
既皆賛君之詩矣余復何敢言雖然伯銖有命不容自
己乃取其集端誦之者累日但見夫良金美玉無可揀
擇而興趣之髙詞意之雅則皆悠然有一唱三歎之音
余始愛其五言以為古詩學陶彭澤律詩學孟襄陽七
言則因是而擴之爾及吟諷之久然後知其一出於杜
少陵葢非泛學杜集而專師其一體所謂沖澹蕭散者
是已若其寫懐序事徃徃慷慨可念又非得杜公沈著
痛快之㫖者乎學詩如是可以自成一家矣大凡詩之
本在乎達性情善作者不以雕琢為巧脂粉為華也徃
時聞劉須溪先生之語曰詩無論拙惡忌矜持又曰晉
人語言使壹用為詩皆當掩出今古無他真故也今伯
銖所賦無矜持之態又皆一出於真此誠真知詩道者
故能髣髴古人自成一家則可以傳世矣夫豈一朝一
夕之力所至哉余非諛伯銖也知詩者虚心以諷之則
有以得之矣伯銖所居在午溪上故因以名其集云前
進士温州路同知平陽州事曲阜孔暘序
世之為詩者将以為名與詩三百篇作者之名間見一
二其餘莫得而知也自漢以來文章始著名氏而行行
重行行飲馬長城窟等篇猶不知其作者古之人情有
所感則發為言将以明道非為身私是以切於事而造
於理人得而傳誦之如食膾炙知其味之美而不必問
其所從來也故所作不多而自傳非作者之期於傳也
魏晉以降實始夸多而競靡然數百年間其大顯者不
過數人其次所作雖多而其可傳者有限或八九篇或
二三篇或存其名而所作無傳焉不切於事不造於理
無所感於情而强為言故言雖多而不中譬如蜩蝒之
鳴雖不入耳而不可謂之不能鳴者若是雖名傳於人
亡益也麗水陳君伯銖有午溪集一卷觀其所著詩三
百有餘篇則皆典雅有思致發乎情而不愆乎義可傳
於世而不必其多者也余故喜而為之序焉至正丙申
十有二月望日從仕郎前江浙等處儒學提舉劉基序
欽定四庫全書
　午溪集卷一
　　　　　　　　　　　　　元　陳鎰　撰
　　五言古詩
　　　古詩二首
深谷有幽蘭獨抱林下姿濯濯見貞性不受蒿艾欺凄
凉風露晨花葉兩葳㽔孤㓗羞自獻深晦乃若遺豈無
采芳者悠然寄所思
嶧陽有孤桐豈願材中琴嵗月倐以邁坐閲霜雪深一
朝偶製用中存太古音臨風試新奏妙協鸞鳳吟但為
以心聽何事鑄黄金
　　　呈黄晋卿學士二首
龍媒出渥洼萬里捲沙礫未習和鸞鳴早困鹽車厄槽
櫪少芻豆奴𨽻競鞭䇿偶然逢一顧驪牝有髙識
鯤魚在北溟蝦蛭混其側一朝化為鵬獨去六月息鷦
鷯與斥鷃小知非所測於焉得培風垂天起雲翼
　　　題徐氏貧樂亭
人人慕富貴富貴多危機不如貧樂者自得道所資卓
哉南州士澹然岩壑姿潔身事髙蹈心與千載期蟾峰
飛白雲蟾溪涣清漪世慮日以淡道味日以滋壺觴自
酬獻文字相娯嬉放懐山水間此樂知者誰
　　　題湯景山畊樂亭
我耨日以畢我苗日以稠顧望浮雲隂巾車且經丘青
山在原野白水滿甌窶浮生已粗足外物吾何求更欣
桑麻成嵗晚完衣裘作勞聊自慰山中酒新篘
　　　次韻題周可翁清脩亭
達人屏外慕處静得自安築亭蒼翠林心境清且寛凉
風四面起戞戞鳴琅玕此時坐其下快瀹雙月團我亦
愛竹者寄興同蕭閑素交日已非托爾盟歲寒
　　　過子陵灘
潮来沙浦深潦積流波悍舟行釣䑓下老石在天半江
山領呉越樹木記炎漢當時羅英雄髙見獨殊散所幸
無緇磷千載同一旦區區往来者㡬閲洪濤亂清風不
可攀搔首復三嘆
　　　武陵餞别劉元朗府推
河水日下流客子倦行役東西南北間飄蕩無終極君
候我邦来萬里問鄉國放舟桐江瀬繫馬虎林驛詎意
天一陬邂逅得良覿江山几席間把酒連日夕春光倐
云晚梨花已飄白况此覉旅中别離轉悽惻窮通雖異
途出處宜努力相思有好音願寄南飛翼
　　　呈張仲舉博士二首
長松生澗壑千丈高崔巍蒼然歲寒姿不受霜雪催深
根踞厚地直榦排風雷眀庭要結搆大用須宏才願言
庇震凌下慰寒士懐
良馬出宛城羸垂在平陸踠跡鴑駘群彌年困覊束圉
養無深知蒭粟不滿腹逸志忘騰驤櫪下成久伏一經
伯樂顧終然致天育
　　　次韻題冷泉亭
我游靈隠山木落素秋景廓然得遐觀萬象分馳逞古
石嚙水痕寒山盪雲影投果拈白猿捫蘿陟蒼嶺回憇
泉上亭載瀹山中茗濁根已疏雪至味方雋永不知塵
世中有此清凉境緬懐白使君千載名不冷摩挲石上
詩歲月發深省
　　　次韻季山父山長月夜見懐二首
衡門臨清漪盥沐便畸人况無勢利牽得與漁樵鄰脩
竹閟户牖幽苔謝車輪故人不我過忽復徂冬春風塵
未寧肅世徳潜鳳麟所憂吾道衰益見白髪新升堂俱
拜母夀酒得相因菽水可以養且用奉晨昏
浮雲翳涼月大風哆南箕人生良鮮歡汲汲亦何為緬
懐金石友素志當自持邈然阻良晤罹此世故危移家
寄雲壑采蕨以充飢辟地誠未深可復畏奔馳艱難庶
相顧念子如連枝何由對牀夜盡和山中詩
　　　次韻題荘雲卿竹崕詩卷
種竹已成林森森列蒼玉扶疎古崖隂清風滿山谷若
人心境空藉此伴幽獨老氣不可干廪廪生意足載歌
淇奥詩逺勝十年讀何時造其所相傍秋雲宿
　　　餞别李仲正府推二首
栝山峻而髙栝水清且漪睠此山水郡民俗易保釐府
君来司刑眀清如伯尼坐使獄訟空青草滿圜扉棠隂
亦蔽芾載歌南國詩
泥泥白露凉叢叢青桂發時物一以變况復懐逺别鴻
翼起髙逝萬里霄漢闊鷽鳩在榆枋鎩羽何由刷悠悠
碧雲思佇立溪上月
　　　次韻程渠南過訪
長松有髙人曠視天壤隘讀書闤闠中一室樂清快軒
軒野鶴姿逈出雲霄外孤妍出衆醜大雅息羣籟偶来
午溪濵一笑展良㑹終宵坐談文往往發竒怪芳畦蔬
可擷清池魚可鱛相看任真率白酒傾沆瀣結交幸忘
年俛首東野拜何時尋舊盟風雨連牀話
　　　次韻道元上人晚歩
上人悟覺空久已遺世慮清吟唘𤣥機妙語發新晤孤
鴻忘逺翔疲馬懐蹇歩偶濯澗底泉暫憇雲邊樹山空
錫長随溪逺杯可渡曠懐諒自如撫景樂真趣矯望東
西岩白雲自来去
　　　春日偕楊震卿山長城東散歩
今晨薄霧散逺嶠晴光開駕言城東㳺杖屨相追陪花
事在桃李日氣浮蒿萊適與景物㑹熈熈在春臺大哉
天地徳萬彚出雕裁𤣥功不自有妙化付一杯而我與
數子雅好無相猜及時此行樂且復寄尊罍
　　　次韻程渠南嵗晚見寄
栝蒼有佳士磊落去崖岸髙唫如涌泉滌盡綺語硯讀
書北山下矻矻窮嵗晏平生無媚容豈復事膏面散策
松逕風欹枕竹忩霰慚我江湖間避迹同燕雁居然成
落拓渉世寄憂患何當共尊酒晤語一蕭散
　　　贈楊貫道文學
昔爾先君子卓犖有清識芳懐薄蘭茝髙誼重金石賦
命何蹇屯乃為屢空廹一官在庠序老大亦無益今春
我西来相見叙疇昔共游西湖濵竟日随杖䇿曉雲楚
山青夜月呉水白重来今始秋乃有死生隔子幸繼髙
風深慰我凄惻云胡談論間亦復嘆窮塞懐哉騏驥姿
萬里汗方赤終當踏康衢未必困衘勒願子加自脩文
業嗣前徳
　　　寄松雪上人
憶昔游招提適喜塵事屏髙堂坐清晝日映松雪炯上
人一單外淵黙守諸静了然塵幻空獨以詩自警童子
為燒香汲泉煮春茗留客聴疎鐘聲聞發深省歸来忽
三年寤寐鵲山境何時復相從踏月度修嶺
　　　題劉平妻殺虎圖
役車在中野月落沙河濆此行亦良苦四望天無隣荒
林風惨慽猛虎出咬人倉忙不相保殺氣横妖氛偉哉
結髪婦為義亡其身提刀直刺虎虎死不敢嗔有此孱
弱軀一勇冠三軍精誠照白日英風振蒼旻緬懐古馮
媛當熊義則均永激壮士膽殆非兒女聞
　　　夏日幽居効建除體呈友人
建溪粒粟芽中山千日醇除憂與破睡二物可䇿勲滿
堂風月佳足慰閑散人平湖深且緑况乃清無塵定盟
得髙友共守寂寞濵執禮雖雅道拘拘誠苦辛破帽與
短衣且用完吾身危機陷富貴不如安賤貧成虧亦何
有抱朴皆天真收歛貴深宻用舍随詘伸開簾對青山
朝夕烟光新閉息觀其生堦篁緑初匀
　　　題松陽項氏瑞芝詩卷
和氣致祥瑞在草惟靈芝造化之所鍾人力詎可為松
陽有隠者結廬馬湖湄徳潤日已廣枯朽生神竒三秀
同英華五色耀陸離睠茲生意深見者但嗟咨惟昔商
顔翁采之以療飢冝爾孫與子食徳無休期松山翠綿
邈松水清逶迤流芳暨千載永言著聲詩
　　　自題緑猗亭
森森蒼玉林寒光眩晴色蕭然塵表姿雅有君子徳虚
隂閟夏凉一枕寄閒寂睡覺聞秋聲清風度忩碧
世間児女花紅紫衒顔色我獨愛此君種之如種徳築
亭蒼翠中嘯歌慰幽寂豈待摇落餘始識千雲碧
謖謖含風清娟娟净秋色懐哉七賢趣遺此千載徳忩
虗月未来林静夜還寂危梢拂溪雲倒影澄波碧
清風動竹聲眀月映竹色風月本無心於竹乃同徳外
直凛貞勁中洞含虚寂作詩為寫神濃墨洒寒碧
　　　次韻程渠南
歲月已云暮霜降林壑清吟軒忽我過樂此讙讌并舂
容接晤語豁達傾真情汲泉煮山茗凍綆引孤缾
　　　次韻卲本初題東岩
茲岩何穹窿屹立亘終古崖厂削劍痕石髄滴山雨天
開一罅峡風響答人語行登最髙處逸興眇天柱
　　　出□
端居久無聊出郭頓清目烟光動墟里日影散林陸活
水明淺沙疎花傍脩竹地勝如桃源何必隠山谷
　　　南泉嶺
朝登南泉嶺午過南泉坂始辭山木隂已覺川原晚籃
輿頗輕安風袂自蕭散行道雖逶遲遇物足延翫脩篁
净娟娟寒水清練練因之懐故園秋花露初泫
　　　病起
今日天無風肺氣稍平和起行庭户外好鳥鳴脩柯園
花忽爛漫林笋出已多物情各向榮余亦散沈疴雖當
兵戈際幸此居山阿有子識生理解種桑與禾但知田
園樂禄仕夫如何
　　　乙未秋九月十五偕季山長登東岩分韻得妙
　　　　字
盤盤上青空落落展遐眺秋髙羣木變丹碧眩晴照東
西兩岩起雲谷通􁰈窱天風忽来喁可以發余嘯人生
塵世中千憂逢一笑寧将勝士槩下混俗子調夜投元
公房菊泉試茶銚相從扣圎覺庶以達微妙
　　　客中移居
為客棲未安地卑苦炎溽移此江上居山光醒心目囬
環青竹林涼飈動相續寓情一尊酒放歌慰幽獨
　　　秋夜感懐
夜凉疎雨過草木含幽滋素魄晦未眀隂蟲韻何悲獨
驚莭序改遽覺鬢髮衰離愁滿中抱念此當自知
　　　過洪崕峡
山長足力蹇計行無常程礨礨石齒亂十歩九折縈崖
泉變為雨白日成晦㝠孤猿嘯雲裂幽鳥呼風生出峡
漸夷曠清溪忽然横
　　　雅山分韻得開字
雅山昔已到暇日還重来從㳺總閒逸杖䇿聊徘徊擕
尊翫松竹褰衣坐莓苔心舒野夷曠目縱山崔巍適此
象外趣滌我區中埃晤言若有得冲襟豁然開
　
　
　午溪集卷一
欽定四庫全書
　午溪集卷二
　　　　　　　　　　　　元　陳鎰　撰
　　五言古詩
　　　聚星堂與諸文士宴集分韻得凉字
良㑹不易得清秋宴髙堂佳哉數君子𤣥髪俱已蒼心
親無遐邇謂我如同鄉共結文字縁憂樂無相忘世道
一如此風塵日飛揚放懐聊自遣終焉多感傷冥冥鴻
鴈来幽幽蘭桂芳物情固有適吾徒幸小康相勸盡尊
酒庶用慰凄凉
　　　九日次韻周學録
重陽今朝是觸目皆兵戈青山豈不好何由陟嵯峨菊
花泫清露楓葉飄寒波覩物増盛懐奈此時未和流年
易超忽百世如鳥過於焉屏煩慮酌酒還髙歌因觀作
吏人動輒遭譏訶奔馳風塵際憂患日已多吾徒守儒
素其樂當如何
　　　再遊雅山分韻得秋字
人生宇宙内起滅同浮漚云胡事形役局局懐抱憂今
我及數子蕭散真寡儔已無外物縶偶往成勝游佳哉
雅山境翠竹森琳球復此展清宴興逸聊賡酬林深鳥
雀聚原曠禾黍稠時序良易邁不樂將焉求囬途更延
覽天風盪衣裘薄暮㣲雨過輕寒釀深秋
　　　游延慶寺
久厭城市喧偶出覽佳勝迢迢轉溪灣翳翳入山逕林
深寒日薄塔聳秋雲净翠光冷松杉古韻度鐘磬躋石
遂幽討掬泉足清興忽聞禪老偈頗發騷人詠塵空性
自澄妄去心始定因悲射利徒擾擾一何競
　　　次韻冷冷軒
彼美玉山泉涓涓出深谷滙作井洞幽其下龍蟠伏餘
流散無聲清寒入山木曲折數里遥故遶詩人屋簷間
寒月映簷外秋雲宿分貯歸瓶􁁐不用接脩竹清聲惟
在耳乆聽天機熟寄語冷冷軒吾當挂冠服
　　　奉和經略使李公景儀古詩一首并呈㕘政石
　　　　末公
栝蒼實小郡居民守寒慳食鮮乃釣水茹美聊採山邇
来遭喪亂奔走不暫閑蕭條桑柘邨門巷生榛管仰瞻
使星臨宛若天開顔仁風播清穆英氣摧䧺姦勤勞奉
王事轍迹周塵寰恩波縂沾沛下逮􁊘與鰥大叅石末
公理亂厯險艱精誠懸赤日烈烈照兩間斯文賴宗主
慰我衰老瘝願言布陽春共挽生意還
　　　呈孫都事
朔寒苦積隂烈風無時休况茲在萬山居然抱窮愁矯
首瞻王眀偏照東南州陽春一以布皇華載咨諏感彼
草木秀使我瘡痍瘳願安黎庶心六轡少淹留
薄采泮池芹終朝不盈手邇來卧空谷蓬室甘老朽餘
生偶然全當此喪亂後幸逢治化新民弊賴繩糾我公
負經濟乃出羣賢首彚征徴自茲海内歸渾厚
　　　送易安道往金陵
易侯來栝蒼朔雪尚留凍春陽一以敷生物欣稍衆辟
書復寵招急起走鞭鞚江山麗金陵闊視天宇空我慙
遯林陬道逺阻迎送寄情聊賦詩語拙不可誦期君在
丹霄佇聴清風頌文運時方興及茲為大用
　　　次韻葉文範訓導雜詠八首
　　　　留此巖避暑
何年留此岩洞壑深蔵幽懸崖石棧細佛屋居上頭聞
君日登覽頗遂平生遊想當入空翠決􁧥香氣浮林深
逺溽暑池凈涵清秋逢僧作茗供庶可終日留人生濁
世中萬物同一漚今我衰且蹇亦復事林丘臨風誦君
詩勢利兩俱休
　　　　西澗暑夕懐友
青山一何髙流水一何長念君守澗阿何因共相羊及
茲暑雨霽遥夜生㣲凉居然抱幽獨四顧皆崇岡而我
當此夕忽復病起牀徐行大溪上月在天中央衆星自
隠見耿耿亦有光豈不増感懐沈吟寄來章
　　　　山中晚歩
詩人在山中時夏忘熱惱壮心久已降想若風旌倒待
月升山椒延風来木杪齋居近邨墅桑竹自環遶更覺
農事饒連畦秀禾稻川坂窈而深頗勝桃源好緩策經
壑丘恬目送雲鳥安得逺相從逍遥共論道雖云途路
難無使音書杳人生諒有分且復散冲抱
　　　　再遊留此巖
韻士得幽趣名山還再尋逍遙清凉界披豁煩熱襟粲
粲古桂花娟娟青竹林慧日散佳彩慈雲結輕隂超然
外形迹静焉觀我心境空無礙物地勝多布金業縁尚
覺淺味道殊喜深薄暮想忘歸坐聆清磬音
　　　　賀西澗主人祈雨有應
夏旱雨有數聚巫還可求今年忽大旱疲民實煎憂澗
西隠君子精誠達冥幽沛然得甘霔白水滿田疇持杯
㑹鄰里共賀百榖秋館賔栝中彦亦覺喜氣浮詩成逺
相寄念我儒家流我昔為冷官一飯不易謀只今願年
豐買田歸偃休
　　　　遊東巖
髙岩暑雨霽晨光眩初陽客子適登覽捫蘿陟層岡絶
壁倚孤峭老樹鬱青蒼巍然頂僧廬金像眀滿堂鮮颷
度危閣寳幢動鳴璫仰視天宇寛勝境何清涼傍有梁
氏祠其人乆已亡曽經禦强㓂率兵此潛蔵事徃名則
留興懐多慨慷至今人避亂固守全一方我家岩之陬
依棲幸安康約子當再游飛佩髙頡頑
　　　　西澗吟
有客在澗西掬泉弄秋月委心任自然稍稍忘藴結空
山更何有白雲静堪悦時還掺孤琹清音随意發却復
念故廬州城暮天闊落葉飛不停嵗月去飄忽世道猶
﨑嶇歸計那可决浩歌一長歎凉颷激踈樾
　　　　午溪新堰
開堰午溪上百畝可灌之長輸不盡流盖有源頭為興
言百世計生理始於茲雖然藉地利亦用人力施禾菽
既沾澤稍稍慰農私園田久荒者一旦皆見治經營非
我能廢興乃其時感君相問勞為作新堰詩
　　　題憲使單公寧山詩卷
茲山㡬千仭岩谷蔵﨑嶔屹然大自在岡巒欝層林長
風息怒號㣲雲散輕隂勢摩蒼穹髙氣壓后土深皇皇
繡衣使日夕頻登臨千里寄一瞬浩蕩開䧺襟愛此成
雅號處静悦我心岩岩衆所瞻令名垂古今
　　　次韻春日友人過訪
門前不盡溪種栁髙十尋時雨忽然過蕩漾春水深好
鳥鳴間關動我懐友心正謀尊酒盈感子亦逺臨持杯
起相酬清談豁冲襟世故尚艱難思古復慨今子乃久
羇旅孤情寄髙吟戀戀未成别華月生東林
　　　次韻葉訓導同飲且懐道元上人
人生出處異所厯多悲歡惓翮戀故林縱鱗思狂瀾焉
知我輩人守静心自寛相逢秋正中皓月如銀盤有此
尊酒盈可浣憂恨端君言方外友一往骨已寒御觴忽
不樂清賞情易闌余亦重懐感臨風寄長嘆
　　　次韻呉仲懐學録理髪有感
君子遯林壑徳潤日以滋清晨唘重門理髪延輕颸比
櫛去其垢心惬乃自知盈顛忽種種覩茲却興悲感懐
寄吟詠秀句何瓌竒黙傷時序邁蹭蹬無所施風塵况
擾擾渉歴世故危雖云髪早白年實未及衰惟昔踐場
屋曽折丹桂枝功名姑少試其志在逺期而我苦節士
亦復懐明時為子歌欲放歌罷還自嗤
　　　郡中次友人韻
茂宰逺見招偶此到公府留連日復日及茲已徂暑子
乃自逺回衣濕冒風雨如何父母邦栖栖若行旅賴有
同心朋尊酒忘賔主謂言喪亂餘一飯皆天與我亦念
前冬登山聴鼙鼔然火中夜行子實同此苦虎口幸脱
生佚老還可許且當浩浩歌無為踏甕舞
　　　呈麗水呉眀府
眀廷重守令茂宰出選掄公家世簮紱接踵皆良循麗
邑雖曠僻風俗稍朴淳自公下車来息彼凋瘵民秉公
守亷節敷政從寛仁睠此垂老年獲覩化瑟新熈熈百
里内物象俱含春行看政治理飛舄登要津
　　　九日次韻葉訓導
二年喪亂餘隠居聊種菊佳節倐已臨稍覺天氣肅杜
門澹無營不與世馳逐凉風􁒬髙原殘陽挂疎木於焉
寄登覽悠然豁心目為樂當及時嵗月去還速吾里窈
而深子亦來卜築幸此隔清溪扁舟時往復所欣道義
交固無榮與辱相逢輒命觴開軒逺山緑
　　　避亂西澗和蔡伯玉餞别韻
携家逃亂世登君川上樓自非宿昔心曷肯為我謀開
軒納逺山展席臨清流時游古仙岩頗憶阮與劉世路
尚風塵此地殊深幽居然欣有托不覺成遲留眷眷終
不怠此意誰能酬片言寫莫既感戴如山丘茲焉動歸
興孟夏麥已秋握手未忍别碧雲生晚愁
　　　次韻梁天與
憶子逺相過開酌梅花前㣲風自溪來素月當空懸結
歡良未乆執别感衰年况乃遭世亂辟地常懐賢寂寞
居澗西孤坐寒無氊起看石崕瀑飛沬跳珠圓子亦在
他方碧雲隔長天睠彼歲年晚哀鴻聲續連何當復相
從剪燭夜不眠於時發清琴幽懐諒可宣
　　　次韻葉訓導兼簡徐定甫
束書出城闉来住溪上宅五年喪亂中奔走身如客今
春復逺游相望逺東北冷况雖蕭條文㑹多舊識我亦
曽相從湖海念疇昔仄聞風月佳無由分半席書樓敞
髙明逺對羣峯碧主人頗閒暇登陟時整屐君今喜賦
歸溪深鮮可食世道尚艱危幸此居山澤臨風接清談
逍遥寄茲夕
　　　次韻呉學録過訪二首
故人過我宿青燈夜何其殷勤接軟語尊爼聊設施山
寒耿孤月溪浄生㣲颸索居負幽意跼蹐諒何為况於
干戈際沉欝多幽思子獨心神舒六學一貫之相從歳
年晚慨彼時事非
我衰如倦翮幽栖忘逺翔平生性耿介固於圓鑿方白
雲自怡恱欲寄難持將子尚苦讀書一覽應五行蒼山
可杖策午溪可舟航曷不時相從攄懐寄詞章别後情
如何煙水愁莾蒼
　　　次韻荅蔡伯玉
春風蕩林梢晴光散虚亭好鳥鳴間關慰我幽居情景
物日以佳豈不懐友朋顧茲咫尺間如何寡逢迎怡情
一尊酒安得君同傾况乃衰病餘坦然息心兵種彼溪
上竹碧隂滿忩欞老去尚勤讀夜坐宜短檠承君寄佳
章一覽塵思清何當来滄洲共結沙鷗盟
　　　次韻荅友人
我懐幽逸人佳境心所宅超然外形骸聴視寡聲色宴
坐哦清詩秀句出林碧凉飈来廣􁏫㣲月耿虚夕茲時
尊酒盈妙趣良有得而我蕭散姿亦抱山水癖不為世
故牽寓物随所適逍遥味道腴虗室自生白
　
　
　
　
　
　
　
　
　
　
　
　
　
　
　
　午溪集卷二
欽定四庫全書
　午溪集卷三
　　　　　　　　　　　　　元　陳鎰　撰
　　五言律詩
　　　溪上晚歩
散歩斜陽外獨行無與期魚梁秋水落沙樹夕雲欹人
事有閑日溪流無盡時悠然心景㑹盤礴得歸遲
　　　送孔魯茂録事解官歸永嘉
到老心常赤先憂髪易蒼紀綱吾道重風節古人方山
驛黄花雨江村烏桕霜孤帆又東去離恨滿滄浪
　　　送西岩僧道元住靈泉寺
細字看三藏眀心閲大千受衣岩下寺卓錫澗南泉一
峡清風逺雙峯白月圓燈燈傳祖印自有雪堂禪
　　　登善庵訪張貞居外史不遇
窈窕湖山外延縁土徑斜青林多佛屋白壁半人家鶴
出雲無侶梅寒雪未華令人惜清興囬首望烟霞
　　　次韻周子符過訪二首
十里山川隔相過豈偶然浮雲懐往事逝水嘆流年徑
窈存松菊池平散芡蓮開軒風日静共詠白雲篇
地僻景幽甚居安道自然飲泉甘勝乳種樹老忘年生
意自家草清香君子蓮一尊延素月不愧北山篇
　　　宜晚樓
樓小偏宜晚凉飈在曲櫺月生沙觜白烟着樹頭青一
壑蔵靈籟羣山入畵屏凴髙無盡興醉目豁然醒
　　　早程
野日荒荒上岩花的的明水渾羣鹿過林静獨禽鳴夜
雨催農事春風厚客情肩輿堪坐凭詩興等閑生
　　　訪隠者
偶然來訪隠山崦有幽居日下看蒸藥風前伴閲書竹
光青滿塢水色緑循除應笑塵中客終年㡬覆車
　　　江村
景物佳如此游觀意自如白雲生島嶼紅日下村墟水
闊漁歌逺天長鴈影疎偶同江叟語端欲此移居
　　　晚泊
日落江村静風恬潮水平覉懐苦寥落嵗事况崢嶸崕
臈梅花白沙寒雪片眀一杯篷下酒不放客愁縈
　　　錢唐送友人之維揚
瀟灑一尊酒江樓得共傾相逢俱是客離别易傷情樹
色迷春緑雲光拂曉晴還思拄帆處淮海正潮生
　　　次韻晚歩
閉門春欲盡偶出惬幽尋桑葉人家晚桃花澗底深看
雲閑倚石聴瀑懶擕琴蕭瑟青林下嵐霏滿一襟
　　　客舊館
曽作蕪城客重來又五秋魚鹽河上市簫鼓竹西樓地
暖梅花發天寒江水流依然風月好且復寄優游
　　　次韻訪靈泉上人二首
携詩訪禪老地僻景途幽紅葉千林晚黄花一徑秋崕
雲低屋角澗水落磯頭漸掃江湖迹相從話舊游
山徑來雲氣烟林變晚容偶然成獨出且喜得相逢此
興知誰㑹常時悔自慵長吟破寥閴凉月上髙松
　　　次韻村居
寂寞三家市龍鍾七十翁相逢説生理自詫得農功雉
雊來牟熟蠶登桑柘空時平人意樂邀我一尊同
　　　再游西峯寺
西峯清浄地墖下有僧居曽見寳花座多留貝葉書禪
師能伏虎長者解觀魚來此求無相塵心頓豁如
　　　客至
客至衡茅下晴暾破曉新徑花紅半堕門栁緑初匀市
逺盤無饌村深釀頗醇呼児具𬞞筍聊爾見情真
　　　林亭小酌
林亭多晚趣尊酒寫清歡山近雲侵座溪虚月滿䦨張
琴深竹潤拂石古苔寒自足成吾隠逍遥寄鶡冠
　　　次韻游城東屠蘓
尋僧朝偶出還似厭塵勞氷澗泉聲細霜林樹影髙倦
行聊解屨小坐暫旋袍且喜逢支遁酬詩染兎毫
　　　旅懐
風雪歲将晚客行猶未休山前沽濁酒江上發孤舟杳
杳飛雲逺棲棲去雁愁歸歟是何日生理在林丘
　　　次韻月明徳經歴游茅山冷泉澗
犖确山中徑徐行暫卸鞍蘚青粘屐冷松翠滴衣單石
竇留雲濕岩泉瀉月寒語來天已夕歸歩向盤跚
　　　次韻道元上人歲晚二首
山蹤迷落葉天氣正深冬崖雨添寒瀑溪雲向晚舂客
凭臨水閣僧叩隔林鐘倚杖無餘事招猿下碧松
地偏人跡罕境寂自無譁雲濕松忩硯風清竹屋茶石
梁融雪液山沼落泉花臈近寒梅發相看髩易華
　　　病起述懐二首
居閑無世慮塊獨守吾廬病起方除藥行来暫閲書秋
花慰岑寂老髪任蕭疎何事馳駈者無心賦遂初
溪邊成小隠竹裏結茅廬養鶴憂無料盟鷗喜有書山
深寒到早門静客来疎風俗饒淳樸游心太古初
　　　次韻荅楊文學
江湖成久客歸思忽然生富貴非吾願交游亦世情頭
顱今已老生計尚無營一舸滄洲外梅花興自清
　　　武陵送友人之維揚
西淛同為客維揚子獨游持杯酌别酒挂席促行舟夜
月千燈市春風十里樓瓊花正堪賞到日却遲留
　　　丙戌元旦客中
開門春滿室旅况尚凄凉椒柏迎新歲萍蓬在異鄉厯
頭忘檢閲賀客少迎將獨有髙堂念今晨阻奉觴
　　　重游南眀山佛日寺
重到南山寺清凉一壑風慧光明佛日梵語隠天宮岩
洞留雲在池泉與海通三平人去後石虎勢穹窿
　　　次韻葉子西
萬山秋欲盡邂逅古城中霜徑寒花晚風林落葉空笑
談情自厚酬和句難工明日還分手看君馬首東
　　　次韻春夕旅懐
此身同倦翮暫托一枝安山近春常雨溪深夜更寒燈
花頻剪落香篆暗燒殘明日尋歸路松隂滿石䦨
　　　次韻郊居
細水黄泥路空山白板門一身安畎畆萬事信乾坤架
上舊書滿甕頭新酒渾小児能采藥粗可給晨昬
　　　餞别楊貫道山長歸錢唐
楊生别我去故國在天涯野店投鞭早江􁋆繫䌫遲行
装無長物吟卷有新詩留取懐中橘還家慰母思
　　　己丑九月抵金華旅館和舊題詩韻
冉冉嵗華換悠悠道路長老来兼病肺秋末尚殊方池
水荷衣盡林霜橘子黄故園何日返已負菊花觴
　　　旅愁
莽莽深春雨江花落漸多客舟偏阻滯兵甲屢經過深
逝魚驚槮髙飛鳥避羅傷懐逢世亂吾道竟如何
　　　次韻同友人宿山家
偶然逢故友擕手玉山西澗水穿林響崕雲壓樹低東
風楝花老落日子規啼共宿松忩夜篝燈和舊題
　　　贈常恱道
老年豪氣在衰髪已盈簮時掃先親墓難忘孝子心奚
囊兼貯易行李只擕琴莫問窮通事相逢酒滿斟(親墓/在吾)
(里/)
　　　題悅道預挽詩卷
達人窮至理視死即如歸且願此身在何憂生事㣲卜
塋垂後計學道覺前非羡爾超然者令人早息機
　　　松陽學舍讀張修撰詩因用韻述懐二首
冷官無一事詩思日来添幽鳥閒窺沼游絲靜挂簷煮
茶然小鼎看竹捲疎簾無怪居連市盤飡味可兼
門深無俗軌春晚緑隂添竹色侵衣袂松花拂㡌簷清
風自開户明月忽當簾况有佳山水真成吏隠兼
　　　次韻友人移居二首
知爾因離亂移家住白雲已逃狼虎患且友鹿麋羣消
日惟憑酒傷時懶著文從今成小隠榮辱兩無聞
強飲心先醉狂歌興易䦨登樓憶王粲閉户學袁安柏
葉歲新改梅花春尚寒何時定相訪剪燭話艱難
　
　
　
　
　
　
　
　
　
　
　
　
　午溪集卷三
欽定四庫全書
　午溪集卷四
　　　　　　　　　　　　　元　陳鎰　撰
　　五言律詩
　　　冬夜書懐
三載廣文館蕭然類野僧病懐猶索寞詩句自崚嶒樓
逈初更鼓忩寒獨夜燈擁裘坐無寐漸見月華澄
　　　獨坐
蟾峰常在眼獨坐更當軒衰晚名猶薄棲遲道自存瓦
寒簷雀聚帙古壁魚繁嘆此風塵際幽懐孰與論
　　　挽葉學録
故人不可見一夢遽登仙宅廢兵戈際池荒草樹邊諸
生懐絳帳孤子守青氊寂寞蟾峰下傷情夜雨懸
　　　挽徐學賔
相逢離亂後吾道竟悠哉愧乏陳蕃禮憐多徐孺才看
山頻曳杖對月㡬啣杯今日平舒路懐君倍覺哀
　　　過楊山長廢宅
廢宅經離亂心傷徃事非堂中人已去梁上燕空歸徑
草烟㾗積門槐雨葉稀無言對斜日惆悵一沾衣
　　　遊白墖寺園
山空秋日晚信歩到名園古井通潮脉隣廧過竹根雲
移塔影動河隔市聲喧已覺催歸興投林鳥疾奔
　　　丁酉八月十二夜武陵對月是日省除青田主
　　　　簿
眀月相将滿照人歸興長清光疑不夜孤影在他鄉䞉
把芳醪酌從無錦瑟張桂花偏有意茲夕送天香
　　　次韻陳府掾山寺述懐
乆憇招提境秋風醉叵羅山空雲起石林冷葉辭柯世
事塵機息詩懐野興多絶憐同作客牢落竟如何
　　　再次韻荅周學録
此地風塵息聊堪避網羅潛鱗依舊穴倦翮戀深柯遲
暮相知少艱時感慨多酒醒過半夜奈此客愁何
　　　次韻蕭别駕秋懐四首并呈章參謀
徑年縻薄宦秋晚興悠哉掃逕深門掩聨鑣上客来清
談延晝永衰髪覺年催嘆惜遭離亂愁膓日九廻
空齋宿雨霽凉氣入衣裘簾捲青山曉池涵碧樹秋自
經人世亂轉覺此身浮矯首乾坤闊傷懐王粲樓
端居聊自適逺色望中眀載誦悲秋句難忘憂國情溪
風薦㣲冷山月吐寒更兀坐渾無寐愁聞警柝鳴
木葉蕭蕭下哀蛩石上鳴髩毛衰易白胸次鬰難平聽
雨添鄉思看雲識世情沉吟多感慨搔首立前榮
　　　再次韻
未嫌官舍冷秋色頗佳哉有客論文坐無人載酒來疎
隂凉葉隕急景候蟲催吟罷閑延佇長廊日影囬
䔩䔩夕風起輕寒生薄裘數峰林外晚獨樹水邊秋世
事萍無定此身雲共浮據林一長嘯還憶庾公樓
晚景頗好道寸心孤月明山川游宦况松菊故園情遼
渺天難問艱危事屢更倚䦨生逺思雲外暮鴻鳴
凉氣漸凄肅吟風黄葉鳴閑庭多雨積秋草與階平乆
為傷時亂都忘玩物情儒官粗堪守勇爵是浮榮
　　　三用韻荅松學諸友
此地三年客登臨亦快哉幸無官長罵喜有故人来把
酒捲簾坐吟詩擊鉢催蟾峰青楚楚時見鶴飛回
牢落風塵際天寒一弊裘看来官獨冷贏得髩添秋樹
潤烟光合池深水氣浮鄉心日夜切戍鼓起城樓
水色循階碧山光入牖眀客稀無俗事地僻有幽情但
得親朋厚何慚主僕更随時聊自遣憂樂以詩鳴
萬木漸摇落凉風策策鳴客愁驚老大世亂念昇平雖
忝官曹列難忘丘壑情故園頻入夢松菊想敷榮
　　　挽項學齋
相聚今三載交情只似初艱難逢亂世辛苦卜幽居得
米時沽酒分燈夜看書老成零落盡吾道復何如
　　　早過湖南
湖月娟娟在衣寒怯早行水邊孤鶴起郊外亂鷄鳴牢
落身将老艱危世未平何當謝塵鞅歸傍白雲耕
　　　次韻簡周濟川山長二首
故人辭薄宦去隠白雲鄉溪樹春天晚山泉夜月凉携
家憐杜甫齊物憶䝉莊知爾身和世於今亦兩忘
白首頻遭亂其如造物何縱鱗乘駭浪病鶴托脩柯别
友歲年乆懐人夢寐多扁舟須過我沽酒聽漁歌
　　　寄友人
憐君來此隠竟日掩岩扉山晚碧雲合溪深黄葉飛干
戈雖暫息鄉國未能歸想見行吟處寒波澹落暉
　　　挽道元上人二首
乆翫林泉月今乘古峡風身遺萬刼永道悟一塵空寒
竹留枯節幽花落舊藂惟餘行誦處山意逺無窮(寺樓/扁山)
(意/)
元公今殁去令我獨懐思經罷惟談道禪餘不廢詩雲
巢孤鶴守石洞斷猿悲寂寞燒香室忩寒白月遲(元公/號雲)
(巢/)
　　　和呉伯京學正立春見寄韻
我已多衰病君今亦老成閉門驚臘盡把酒及春生但
願兵戈息從無爵禄榮郡齋風月好吟咏足幽情
　　　拜故參政石末公祠堂
一代名臣録公應作首推功勲家有集忠義主深知海
右戍今已人間病不治瓣香千古意遺廟草離離
　　　奉題按察使詩卷
使臣持玉節南國動春容古驛梨花白荒城栁葉濃居
官無酷吏在野有畊農明日回􁶎馬蒼山雲萬重
　　　贈周山長(并序/)
　　　　濟川周君於余為斯文骨肉今冬乃子善長
　　　　膺省召躬送其行過余言别謾成律詩一章
　　　　以寫歲暮之懐并為善長贈行云
歲暮猶行役風霜襲緼袍幸無嫌酒薄聊爾助詩豪世
事皆前定人生謾自勞功名如可取端合付児曹
　　　和呉學正見寄韻二首
一從相别後寄跡各東西歲月身惟老風塵眼欲迷依
山松徑窈臨水草堂低獨坐相思夜凄凉月滿溪
不見故人久悠然多所思郡齋呼茗椀山館理桐絲望
斷雲凝處吟殘葉落時風霜歲年晚還共竹猗猗
　　五言絶句
　　　題買從道枯木石圖
寂歴何年樹槎牙傍水村霜風吹葉盡秋色落雲根
　　　次韻
老去頭添雪愁来眼著花清尊不成釂閑坐到昏鴉
　　　懐張應奉
故人千里外相見一何難㡬度裁書尺秋雲鴈影寒
　　　野歩
随意踏春沙縁塍度菜花偶逢溪叟語行到野人家
　　　次韻過湖南竹林
一徑入深寂森然萬琅玕日暮雪欲落翠袖生薄寒
　　　題草堂晚景圖
逺水涵碧波重山歛暝色琴客期未來草堂新月白
　　　題方泳道縣尹竹石圖
瀟灑數尺篁孱顔一拳石開卷清風生凛然見寒碧
　　　客中九日
客居鄰小市有酒有黄花莫訝無詩友故鄉天一涯
今晨風落帽秋髩覺蒼蒼小酌聊成醉都忘在異鄉
　　　偶題
小亭環緑筠瀟灑宜宴坐是中賔主誰明月清風我
　　　晚興
野興遂幽討獨行河水湄平原忽空曠蟬聲在髙枝
　　　渡江
殘月曉猶在㣲茫水氣涼潮来風滿棹送客過錢塘
　　　病起夜坐二首
獨坐寒忩夜深爐火欲灰無窮身外事都逐雨聲来
自憐衰老貎燈影雪千莖藥餌扶吾病詩書寄此生
　　　明旦再用前韻
杜門聊守拙利禄念俱灰舊雨曽來客如今雨不來
古鼎燒香篆朝盤薦菜莖澹然閑自適何用學吾生
　　　春日漫興二首
人閑境亦幽鳥鳴山更静臨流玩落花清興與川永
開園近屋頭日陟自成趣心懐千載期鋤雲種松樹
　
　
　
　
　
　
　
　
　
　
　午溪集卷四
欽定四庫全書
　午溪集卷五
　　　　　　　　　　　　　元　陳鎰　撰
　　七言古詩
　　　謝楊震卿山長惠李息齋枯木竹石圖
我家栝蒼西山西重岡複嶺蔵廽溪蔦蘿篁竹最深宻
半生此地成幽棲爾来汨汨随寒暑走遍東呉與南楚
長嫌客舍似雞栖夢寐山林有遺墅李侯標格清逼人
胸中丘壑絶無塵戯將醉筆一揮灑怪石古木連蒼筠
先生好事緹蔵久不意今朝落吾手却如置我故山間
謖謖清風起林藪客中愁絶夜不眠萬里秋思随人先
便須擕此歸挂草堂時時開酌賞以瑶華篇
　　　謁張伯雨外史
先生昔住句曲山瓊樓絳闕相通寛飛幢游戯九霄上
下視赤日如跳丸却來平地尋舊隠摩挱古石看烟㾗
孤雲蹤跡偶還往此身本在無還間天書雲篆真訣秘
蒼精含景秋芒寒老我江湖倦游客洗心只欲聴談𤣥
蓬萊弱水如可到願借来鶴随游軿(開元宫有来/鶴亭烟㾗石)
　　　次韻周子符中秋賞月
去年為客錢唐館序屬中秋凉意滿杜門獨酌風雨來
簷溜瀟瀟聲不斷今年歸上午溪樓長天月白還中秋
洞簫吹徹夜寥閴玉盤正在䦨干頭素光眩眩清無奈
興豪欲踏鯨鰲背此生此景須盡歡放浪形骸天地外
金尊㶑灔生酒波圑圑桂樹青婆娑人生四美不易具
此酒不飲如公何
　　　贈寫竹齊伯玉
少㣲躔下有佳客紫髯漆髮雙瞳碧前年騎鶴遊廣陵
傲睨江濤弄明月䧺才犖犖天馬駒清標炯炯氷玉壺
滿襟英氣歛不住却與竹君傳畫圖酒酣肝膽露芒角
雪壁淋漓翻墨汁興豪一掃數百竿立玉排空森列㦸
蒼烟漠漠横髙秋虚堂晝静聞蕭颼知君用心亦良苦
落筆竗覷文洋州我漸飄泊大江北嵗晚交情冷如鐵
欲留此畫共結三友盟只恐一夕通靈化梭壁
　　　次韻同徐子蒼賞海棠
芳姿艶質天與妍玉環飛燕俱堪憐昭陽華清留不住
化去却作花中仙當時扶醉春容醒富貴風流兩矜逞
雕欄玉檻安在哉依舊東風好光景今人尚愛宫中妝
一春對花醉百塲踏歌槌鼓窮夜飲連天畫燭迷春芳
老我偏慙脚無力十年奔走他鄉國花時偶喜得還家
把酒看花空太息教兒莫放清樽空剪取歩障圍春風
人生得時且歡樂少年轉眼成衰翁
　　　次韻賦無言上人盆石
海窟移來一拳石膚寸中蔵勢千尺天然幻出補陀宫
使我觀瞻晤空色瑞光隠隠生霧烟清氣霏霏充几席
夜來對坐黙無言水月清凉梔子碧
　　　次韻友人西湖訪梅
經年旅食紅塵市壓座笙歌喧醉耳山林清夢竟荒迷
眼底詩人能有㡬朔風吹寒澂宿霧聞道西湖梅半吐
共君漂泊在天涯却嘆流年暗中度疎花冷蕋囬陽春
清波淡月傳花神君命得句更竒絶對花如對氷玉人
老我見梅心愈醒曽向湖邊弄香影不愁雪後白糢糊
再約孤山訪和靖
　　　寄張外史
鐡冠峩峩鶴氅裘冲襟炯炯氷壺秋進履曽下黄石拜
辟榖獨從赤松遊官府真仙上界足富貴於我如雲浮
乞取金丹換毛骨飛佩往謁崑崙丘
　　　次韻客中荅友人
我生牢落寡時偶半世江湖厭奔走霜風吹破黒貂裘
畫虎不成羞類狗羡君意氣隘八區自説功名分中有
往時曽學屠龍技向去當施縛麟手萍蓬偶爾屢相逢
黄金醉輦如澠酒去年共訪西湖梅今年又賦平山桞
侈然惠我雲錦章五采繽紛落晴牖自慚衰老百不如
深荷交情日親厚難將魚目報夜光但惜黄鐘調瓦缶
倚歌慷慨不自覉酒酣㧞劍蛟龍吼
　　　次韻夏日野歩
繰絲人家雞午啼南牆雨過篁竹齊出門更喜新緑净
旋布石磯行過溪香醪滿榼供提擕垂楊樹外聽鳴鸝
因嗟田父行水泥有餉不充葵與藜
　　　三月十三日同松陽諸友游東臯過逍遥宫分
　　　　韻得草字
葛中野服偕詩老歩出東臯散懐抱尋幽更到逍遥宫
坐我澄軒净如掃山寒石竇雲起遲地逈松林鶴歸早
何時重約黄冠師直上靈巖拾瑶草
　　　中秋感懐呈松學諸友
我昔扁舟泛淮水萬頃琉璃月光裏夜深復上城南樓
笛聲未斷簫聲起燕姬二八比玉花纎纎㶑灔傾流霞
筵前舞袖影凌亂青年意氣百倍加歸來嵗月如轉燭
圓缺隂晴㡬悲樂只今白首歎無成晚得一官飰不足
江北江南多亂離吁嗟赤子無所依長松古邑亦遭毁
空餘野草秋螢飛乾坤浩蕩父老盡逝水東流徒潣潣
世間萬事何時終豈若龐公鹿門隐人生對酒當盡歡
此宵此月能㡬看杜陵詩老曽有語無使霜露沾衣寒
　　　次韻夀友人
銀潢秋水洗丰骨談笑掀髯豪興發婆律旃檀香味浮
琉璃琥珀酒光滑雖無紅袖共歡娱謾有清詩冩竒絶
祝君之壽老益堅静夜觀書眼如月
　　　秋日葉訓導招飲分韻得摘字
主人登樓宴賔客笑語相懽盡今夕蟾溪清浸月光秋
兎阜寒通雲氣白舉頭但覺銀漢低澆胸未怪金杯窄
重陽更約醉西風牆根菊蕋應堪摘
　　　再分韻得百字
南陽有客髯如㦸更覺心腸堅鐡石擕来舊日書一囊
分坐中齋燈半席制齡且學餐菊英辟世休言種桃核
便當沽酒消窮愁袖中我有錢三百
　　　溪樓小宴分韻得頭字
西風浩蕩吹衣裘天氣漸冷黄花秋山城酒熟方新篘
雖非九日堪追遊今朝偶出招朋傳擕尊采菊登髙樓
雕盤烏几羅珍羞一觴一詠相賡酬蟾光當忩青入眸
珠簾倒挂珊瑚鈎曉霞絢彩晴未收白蘋掩映波光浮
醉酣更覺忘百憂胸中世故散不留詩成復作商聲謳
他人能有此樂不丈夫命達當封侯未達自分歸林丘
我聞𢎞景不出休何須更畫金籠頭
　　　題院判石末公見惠趙仲穆䨇馬圖
使君惠我雙馬圖雄姿逸態世所無流傳韓幹舊墨蹟
湖州公子親臨摹湖州自是名家駒繪畫此馬與衆殊
鬃鬛蕭蕭朔風起舉足萬里無長途彎弓馬上者誰子
駞裘烏㡌貂襜褕游韁飛鞚栁隂外射殺黄熊及於莵
只今世亂多戰伐駑駘龍種同馳驅邊城人馬半已死
空令撫卷成嗟吁使君統領百萬夫要平南楚并東吳
英雄事業佐𤣥徳願起此馬如的盧
　　　次韻孫都事越中大雪歌
庚子之歲云暮矣越中大雪若幽薊凍雲十日撥不開
亂灑斜飛勢容裔山川髙下爛瓊瑶世界三千色無二
倚壑髙松折巨枝入地遺蝗蔵醜類乾坤已回北作南
凝沍隂中有和氣白頭父老為咨嗟百年覩此真竒異
仄聞城市三尺餘陋巷益深難擁篲漁翁披簔迷晚歸
童子映書忘夜寐我雖寒苦興自豪一上層樓豁胷次
豈無党進酒淺斟不學袁安户深閉醉酣箕踞正長吟
忽有詩從鳯池至左司先生文武兼統制吾邦居重位
凛然清氣逼銀河散此六花飛大地兵塵沴戾盡洗空
窮谷深山亦漸被因知天意兆禎祥明年大有公當記
　　　好溪堰為呉明府作
縣公築堰東九里大堤横截長溪水引流下注萬頃田
禾稻翻風翠雲起去年陂堰未曽開况值亢旱天為灾
城中亂罷正蕭索兼無秋實人民哀今年爭看决渠雨
龍骨長閑挂梁梠老農仰卧歌南風但知歡樂無所苦
君侯事業如白公流芳千載無終窮願公更展作霖手
均此徳澤四海同
　　　次韻葉中甫見寄
葉公與我皆竒士骨相崚嶒氣雄偉當年湖海屢相逢
酒酣擊劍秋風起結交落落青雲賔談笑相過無俗軌
潛心不復事詩書要取功名侯萬里誰知白髪成兩翁
此意蕭條今已矣忽然寄詩来問安厯説舊游情愈美
况遭世亂多變遷富貴榮華如覆水嗟余獨抱寒苦調
只有豪吟差可擬結廬幸喜近清溪䞉種桃花紅蕋蕋
約君待向春水肥共駕扁舟釣魴鯉
　　　次韻孀婦嘆(用杜工部詩韻/)
城東孀婦髪未華半生苦樂随夫家前年夫戍死鋒鏑
姑老子㓜長吁嗟擕持㓜子獨存立倚簾羞見燕雙入
辛勤紡績得来薪晨昏奉姑粗供給鄰家女子瑳素頭
壓髩金釵髻相並下階自折櫻桃花愛惜嬌容時照井
誰知孀婦拭淚痕為夫築墳松樹根此身抱節誓不改
甘守寂寞黄茅材
　　　次韻蔡伯玉見寄
吾邦風俗頗淳古田里居民皆樂土天教我軰以筆耕
播詠聲詩遍寰宇飬生不用服金丹充腸自有苜蓿盤
四時佳景足延覽清溪浩蕩山髙寒我昔别君為冷掾
五載區區食破硯相望南北如風枝却喜歸來復相見
去年風塵暗不開招我西澗同銜杯巖頭啼鳥日催起
看雲聽瀑心悠哉只今世事已如此碌碌㣲官如敝屣
便從巢許隠終身掬取清流洗塵耳
　
　
　
　
　
　
　
　
　午溪集卷五
欽定四庫全書
　午溪集卷六
　　　　　　　　　　　　　元　陳鎰　撰
　　七言律詩
　　　石門紀遊
山藏仙窟好溪湄滿徑秋雲冷濕衣萬古石門青不合
半天瀑布雪長飛猿攀松子巖前落鶴趂琴童洞口歸
謝李何年留傑句至今山水有清暉
　　　紫虚觀
紫虚宮近少㣲垣俯瞰粼粼碧一川刼火不燒鍾呂像
古碑尚記李唐年龍飛劍影来深洞鳯載簫聲下九天
千載葛洪丹井在神光猶自發靈泉(觀遭兵火鍾/呂二像如故)
　　　江心寺
四顧瀰漫雪浪翻巍巍臺殿壓雲根天連塔影浮江浦
風送鐘聲落海門老衲倚䦨延月色潛蛟蟠穴候潮痕
古今登覽無窮思雲氣蒼蒼島樹昏
　　　甘露寺廢址
金碧樓臺安在哉空留鐡塔鎮崔嵬慈雲散盡無甘露
烈火燒殘有刼灰巨鑊欹斜堆敗葉斷碑零落付蒼苔
老僧飛錫知何處落日長江潮自回
　　　遊蒼山道院
松桂蒼蒼匝道邊林光摇蕩拂晴川桃花流水人間世
石室丹霞洞府天一榻清風生竹潤半簷疎雨入茶烟
詩人往往餘吟咏間剔蒼苔看石鐫
　　　次韻月明徳經厯游茅山
三峯翠色倚髙㝠萬壑松聲撼百霆列宿拱垣低月殿
彩雲扶轂近芝亭紫壇露冷晨幢濕金闕風㣲午篆馨
遥想羣仙飛珮處碧霞縹緲玉瓏玲
　　　又次韻宿元符宮
天風送客到茅山山疊千重路百盤松下石碑留玉篆
竹邊藥竈飬金丹聲沈萬籟乾坤静氣肅九霄風露寒
乞取鼎餘換凡骨好隨僊侶躡飛鸞
　　　丹陽早發
浮生擾擾㡬時休又向長河理去舟雁帶呉雲鄉信逺
蛩鳴楚月客心愁依依老桞風烟晚獵獵黄蘆水國秋
借問今宵何處宿遥山青外是𤓰洲
　　　遊西峯寺
山繞招提面面青黄金臺殿敞春晴樹分兩徑参差起
水積方池澹沲清並命鳥飛争供食長生魚出聴鐘聲
湛然亭上凭䦨乆閑看溪雲傍塔生
　　　三岩
塵土寰中有底忙禪扉咫尺自清凉雲深古洞苔生井
露冷疎林月滿廊紫玉樷開金色相水晶簷動白毫光
慿誰捲取天潢雪好把楊枝灑下方
　　　次韻鄧知州㑹秦郵乾明寺二首
特向詩禪覔一叅秦郵寺裏聴雄談政成洛北官方滿
家近淮南路熟諳春日竹忩多雅趣暮年蔗境有餘甘
超然跳出塵籠外風月招邀興倍堪
解組歸來隠樂郊手開藥圃旋除茅巢雲野鶴新添子
亞水苔梅曲引梢翰苑曽傳坡老句禪門今結遁公交
日来清思知何在茶臼時時隔竹敲
　　　再次韻呈天岸長老
妙法無邊竟莫參洗心只欲聴清談空門枯淡師能守
行路艱難我慣諳芸几半忩烟穂碧茶甌一掬井花甘
淵明他日重来此蓮社投盟諒自堪
瀟灑禪房近碧郊短墻重叠盖黄茅光翻池上千桃樹
秀入階前萬桞梢水滿草生魚意樂風㣲日暖鳥聲交
更無餘事跏趺外從遣棊聲晝屢敲
　　　三用韻呈天石長老
不二門中試往叅了無文字况言談安心有法何從覓
應事隨機已熟諳午榻偶聴風竹響春厨時薦野蔬甘
勞生自愧多煩惱寧止嵇康七不堪
路入琅山十里郊曽聞卓錫盖新茅靈巖中竪擎天石
祗樹東囬偃月梢欲比淵明来入社也應支遁肯聨交
他時襆被来尋約長聴鐘聲夜半敲
　　　旅懐
滿樓風露薄幽襟素練縈忩月影臨市散燈收人語静
夢回酒醒夜寒深淮山殘雪三年客栝嶺飛雲萬里心
珍重緑猗亭上竹平安長遣寄清吟
　　　次韻答友人
青雲萬里豁雄襟淮海東邊得共臨呉楚地分平野濶
金焦山湧大江深秋風楊桞離亭恨夜月梅花故國心
試上層樓一悵望手絃緑綺和髙吟
　　　贈李晋卿葬師歸龍泉
瀟瀟霜霰㸃行装驢瘦童寒路更長十載江湖雙白髩
半生山水一青囊摩挲古劍心猶壯邂逅清尊興自狂
歲晚不堪成話别石橋流水野梅香
　　　春日次韻羅善先照磨二首
客裏光隂一瞬過壯年心事易蹉跎人生用舍同芻狗
世態炎凉似脚婆緑靄醸春歸楚樹玉塵吹雨漲淮波
相逢此地重擕手無奈千絲栁色多
緑隂亭館曉光新久客秦淮兩度春霏屑雄談頻落塵
軋霄老句更驚人游山未可閑安石畊谷寧容老子真
斛水蛟龍能變化春雷一鼓到天津
　　　再次韻答王子愚
草木城深一雨過流年如此惜蹉跎雲間后土来天女
風外清淮舞浪婆旅邸晝銷茶煮雪歌樓春透酒生波
慿髙目斷江南路無限逺山歸興多
簷影參差樹色新曉鶯啼破畫橋春桞分稚緑初眀眼
花醸濃香欲醉人白日遊絲吟趣逺間雲流水道情真
管絃不入騷人耳緩䇿尋芳傍野津
　　　和程渠翁見惠詩韻
夘峯深處客忘還硯石從容意自閑乘興無舟來剡曲
懐人有夢到松間謀生每愧兎三窟學道長憐豹一斑
若問日來新况味飯牛聊復卧南山
　　　次韻陳和仲
江湖十載感流萍一日居山夢始清林下散樗難大用
道旁苦李得全生拂苔蒼石和雲坐種秫平疇帶月畊
慚愧故人疎濶甚南箕北斗信虚名
　　　挽西巖崇上人
絶俗離群付陸沈屋雲分住古崕隂案頭經卷香猶在
忩下蒲團塵欲侵翠擁山屏餘色相清涵海滴印禪心
客來何處尋行跡黄葉漫山秋露深(寺中有屏山/軒海滴泉)
　　　次韻客中送友人歸栝蒼二首
落花飛絮滿江城薄靄遥遮逺色明别酒亂澆胸壘塊
狂詩儘放筆縱横石橋立馬日還暮野岸移舟潮已生
自覺老懐偏作惡客中送客倍關情
東風吹雨似輕塵握手河梁未忍分芳草緑波無限思
落花啼鴂不多春離尊今夕蕪城月去棹眀朝𤓰浦雲
寄語故山猿鶴道秋来我亦整歸輪
　　　次韻枯梅
苔封蘚蝕百年身雪虐霜饕數㸃春留得此花㕘太極
看來生意是深仁羅浮仙子氷魂返飯顆詩人瘦態真
不許世間兒女比臨風孤艶絶芳塵
　　　次韻植竹
森森蒼玉謝斤鋤幽翫惟便山澤癯曉潤烟光連别墅
夜凉月色滿前湖解苞便有風霜節寫影真成水墨圖
對此翛然忘俗慮一杯拾葉煮雲腴
　　　和周濟翁寫别韻
西風兩髩已蒼然萬事無心只任天細飲黄花新酒味
長吟緑竹舊詩篇登髙未落龍山帽盡興先回剡曲船
後夜定知忩外月照人凉冷不成眠
　　　次韻村景
芋葉𤓰藤緑滿田數家烟火接平原溪分秋水繞孤嶼
山障夕陽明半村訪鶴客来松下徑掃花童立竹邊門
居安便是神仙境何必桃源避世喧
　　　八月十四夜宿松溪山莊次韻
湖海經年滯客程相逢一嘯叙前盟路經山雨青泥滑
風捲溪雲白月明幸有芳尊酬此夕惜無佳句續髙情
酒醒不惜匆匆别共聽鐘聲出曉城
　　　和劉益洲訓導見惠詩韻
五年奔走客中忙長想詩筒翰墨香老我日添頭髪白
故園秋負菊花黄勞生自笑烏三繞飬拙還同龜六藏
何日相過溪竹外欵陪尊酒到斜陽
　　　哭外舅此山先生
才名奕奕冠當今投老林泉樂意深太華黄河曽識面
玉堂金馬有知心夀杯未及希年賀詩卷空添近日吟
慨想音容尚如此西風吹淚滿衣襟
　　　旅懐
久客江城事事慳一尊聊爾破愁端呉雲無雁傳鄉信
楚水有魚供旅飱燕子乍來風力軟桃花欲動雨聲乾
今朝偶為尋芳出試着春衫尚覺寒
　　　乙酉二月十六日偕楊貫道謁張貞居外史留
　　　　宿南山登善庵明旦以詩奉别
磵阿不到一年餘此日重来訪隠居銀燭照花明渌酒
石函封蘚貯丹書雨添瀑水春池滿雲起山忩曉室虚
自愧匆匆廻俗駕不堪松下别霞裾
　　　陪黄晋卿提舉楊震卿山長宴張貞居外史竹軒
仙家風景少人知亭館春明宴客遲黄䑕登盤脂似蠟
白魚落刃鱠如絲天香冉冉花雙品日色暉暉竹數枝
始信蓬萊在塵世門前車馬自紛馳(坐上有牡丹/二朶故云)
　　　送張仲舉應奉囬京師宴韓提舉宅
主人開酌宴華堂異果珍羞次第甞燕客題詩鄉思逺
呉姬勸酒曲聲長風吹楊栁依依緑雨過荼䕷細細香
此㑹殷勤還繼燭莫教今夕斷離腸
　　　題陳思復喜白髪詩卷
髙人大隠飬修齡喜見年來白髪生種種儘從頭上滿
星星漸向鏡中眀不縁憂事添千丈只為看詩益㡬莖
一任□鬙颯垂領居閑幸免着塵纓
　　　次韻白蓮
素質天然不假妝盈盈歩入水雲鄉前身曽結逺公社
古製猶存屈子裳月佩有聲沈水玉氷肌無汗惬龍堂
夜深偏稱清閑客来共西池一味凉
　　　次韻髙則誠參軍題少㣲山巨樟
老氣長身倚斷崖蒼皮鉄甲漬深苔㡬年造化栽培力
他日明堂柱石材風挟雨聲龍起立月籠雲影鳯飛來
長令煉藥山中侶想像欝藍天上臺
　　　次韻題東岩
石巖削作鐡城埤荒磴盤盤一線㣲萬古筆峰欹日轂
半空劍石掛雲衣傍無扳木愁猿過下有摩巢老鶴飛
此地從來天設險亂離民復得依歸
　　　次韻同周子符晚歩
溪上紫烟生逺林乘閑偶出散冲襟青山如故詩人老
紅葉無言秋意深萬里封侯非我願半生學稼識農心
凉風滿路歸来晚且對黄花索酒斟
　　　次韻友人送别之淮東
萬里關河落木秋又擕行李上扁舟元龍湖海増豪氣
司馬山川惬壯逰帆影乍開風浩浩客程漸逺水悠悠
應知别後相思處眀月天涯江上樓
　　　客忩晚望
旅景蕭條霜氣催江楓樹樹錦成堆天髙雁影和雲落
風急濤聲帶雨来未辦緑尊供客醉空憐黄菊向人開
一時歸興難排遣邂逅成詩亦嬾裁
　　　武林舊館
寂寞江山舊帝州重来景物倍蕭颼客忩素月凉如水
子夜清風淡欲秋聴竹亭空蒼石古種松地冷碧苔幽
老懐正自難消遣嘹唳江邊過雁愁
　　　挽楊震卿山長
芹宫半世守儒官冷况蕭然道自尊琴在舊堂湖月冷
劍横新塜嶺雲昬呉山猶認生前面楚水難招没後魂
雪滿西橋橋畔宅梅花心事與誰論
　　　客中思歸
世道艱難轉覺危回頭五十五年非紅旗黄紙從無分
白髪青山可息機二頃稻田環馬墅一區茅屋傍漁磯
西風吹動家鄉念心與孤雲稍稍飛(馬墅所/居地名)
　　　夏日周子符過訪用杜工部嚴公仲夏枉駕草
　　　　堂詩韻二首
溪流曲曲路盤盤逺辱髙人此駐鞍别久忽驚詩骨瘦
飲多尚覺酒腸寛茅齋雨積晴猶潤竹徑雲深夏亦寒
坐對棊枰遺世慮不妨相與盡清歡
深谷幽居類隠盤喜無俗客枉金鞍門前脩竹籠烟碧
溪上閑雲度水寛茶竈旋燒松葉濕硯池頻滴井華寒
君來莫訝無供給野水添杯罄一歡
　　　賦林亭新霽二首
瀟灑林亭近翠㣲雨餘斜日送清暉茶香細細蒼烟起
樹影離離翠羽飛林下無人敲竹户水邊有客製荷衣
偶来坐石乘凉久閑看髙松野鶴歸
恰匝松篁引樹凉玲瓏忩户納晴光曲簷乍挂游絲細
斜隙初看野馬忙紫蘚緑苔行處滑碧苞丹實酒邊香
留連自適清幽趣坐聴琴聲古意長
　　　挽周子符
近陪談笑碧山堂一别俄驚半載强秋到聞公才卧病
朝來走使忽傳亡香銷琴室松風冷燈滅書忩竹月凉
惆悵老成零落盡望雲揮泪倍悲傷
　　　送王本立赴京師
丈夫有志取侯封賸喜君家襲世功腰佩虎符頭已雪
胸韜豹略氣如虹策書此日才名遂尊酒何時笑語同
若㑹故人張應奉為言畊釣老山中
　　　次韻答道元上人
久住靈泉學苦空青青瘦竹伴癯容朝飛錫杖無驚鶴
夜誦經臺有聽龍説法精㣲多聚石洗腸清净更餐松
歸來趺坐巖西屋白月如珠照筆峯
　　　次韻中秋登水光山色亭時王縣尹季山長同
　　　　遊
䇿䇿凉風拂㡌輕緩扶藤杖出西城縣公小隊能同樂
詩老髙懐覺倍清白石清溪寒潦縮丹崖紫谷夕陽明
廣寒桂樹今何似贏得年年折又生
　　　癸巳立春夜夢得詩一聨樹當曉户生雲氣水
　　　　入春池汎日光覺後足成篇
山㓂傳聞已破降一杯新酒浣愁腸樹當曉户生雲氣
水入春池汛日光栢葉未欺華髪改梅花猶帶去年香
家居無事心逾喜八十慈親夀且康
　　　雙溪道院贈葉逸民
讀書精舍最相宜一炷清香晝掩扉虚白自生林下室
軟紅獨上客中衣閑階雨潤苔痕合小徑風清竹葉稀
邂逅與君同此興求詩問法兩忘機
　　　再用韻二首
蕭條孤館傍溪湄榆栁隂隂緑滿扉風挟水聲長到枕
雨含林潤欲侵衣一春客路情懐惡千里家山音信稀
争似髙人樂幽隠不知人世有危機
郭外人家近翠㣲雨餘嵐氣濕忩扉花畦軟土紅粘屐
竹徑深苔緑染衣門巷日長人語寂樓臺春盡燕来稀
静觀萬物多消長造化無言黙運機
　　　遣悶
風塵澒洞㡬時清軍旅經過阻客程江岸落帆春浪急
野橋沽酒夕陽眀朝廷將相非無䇿田野耰鋤漫作兵
回首東南天宇濶白雲飛處倍關情
　　　聞子規
獨立溪頭聞子規寸心欲折鬂成絲東風巷陌花飛處
細雨園林葉暗時顧我艱難頻作客經春愁悶强裁詩
雲山入望鄉關逺徙倚長橋有所思
　　　錢唐亂後
滿城瓦礫總成堆往事傳聞尚可哀士族盡從西渡去
官軍却自北關來黄金宅第無完堵白骨沙塲有濕苔
惆悵錢唐舊時月夜深空照怒潮回
　　　次韻松學述懐
腐儒麄糲愧無成偶向芹宮著薄名春晚石壇青杏合
日長芸几素琴横此身漸覺垂垂老世事堪憐滚滚生
底用辛勤貪寸禄故山風月有餘清
　　　次韻雨中述懐
湖水紆餘漲緑新門前杏子已生匀漫天風雨連三月
過眼光隂又一春冷况自慚同鄭老閑居争得似安仁
老來堪嘯㣲官縳懶性從來只任真
　
　
　
　
　
　
　
　
　午溪集卷六
欽定四庫全書
　午溪集卷七
　　　　　　　　　　　　　元　陳鎰　撰
　　七言律詩
　　　遊逍遥觀欲至雲岩不果
奉真門外逍遥觀銀闕瓊樓倚碧岑萬樹古松雲氣濕
一溪春水雨㾗深山靈久䕶黄金鼎僊客閒調白玉琴
欲訪雲岩天已夕杖藜他日約重尋
　　　次韻松學諸友見寄
一昔與君分袂日特煩相送馬湖前老來易覺吟懐惡
别後多慙俗事牽獨嶺松雲應滿塢東臯花雨想添泉
還思重訪登臨地記得逍遥别有天
　　　九日偕計山長遊西巖寺次韻
故人訪我當重九黄菊吹香滿一庭邂逅登髙同勝事
留連到晚宿禪扄秋隂積潤雲生几山意催寒雨近屏
坐對跏趺僧話久十年塵思豁然醒
　　　夜宿道元上人房再次前韻
客至林房成一宿忽聞寒雨落空庭竹爐細火留餘煖
松户深雲帶晚扄井水應潮生石穴洞霞成乳滴山屏
只縁景勝吟難就坐對龕燈酒半醒
　　　次林彦文縣尹韻送劉伯温都事撫安青田
三月江南草色新随車零雨浥輕塵繡衣奉命安民俗
玉斧揚威出使臣𤣥鶴劃鳴雲洞曉青芝徧布石田春
太平氣象今重見老我甘為擊壤人
　　　次林縣尹韻上元帥石末公
落日長風動大旗寧令雲鳥識神竒世家共仰侯門㦸
兵䇿誰參别墅棊烽火時時蒿目力指揮往往竭心思
也知韓范兼文武還帶貂蟬侍玉墀
　　　松陽感事
長松縣裏客重來舊上層樓安在哉天地無情經喪亂
溪山有恨起塵埃故人半已歸黄壤遺業多憐長緑苔
寂寞湖南烟色晚壊垣惟見枳花開
　　　次韻魏縣尹遊雲巖小蓬萊軒
樹入仙巖一徑㣲公餘到此及春暉石缸香煖松花酒
雲縷光寒槲葉衣未向神人求藥匕且從羽士問𤣥機
山中異境難留客還向東臯歩月歸
　　　遊南巖寺
蟾溪南畔小峩嵋幽磴盤盤上翠㣲路轉山亭休客駕
林開雲屋挂僧衣天池水净涵秋月石筍峰髙障夕暉
勝地從來隔烽火却憐人世刼灰飛(南巖一名/小峩嵋)
鐘梵無聲白晝遲沈沈古殿佛燈㣲石崖射日光摇几
林壑藏風冷襲衣自昔乾坤鍾秀氣至今山水發清暉
何時重到分禪榻坐看閒雲自在飛
　　　和賈縣尉秋日往山中詩韻二首
野橋村路雨初晴滿袖凉風馬足輕松下㡬年淹宦况
山中九日動詩情逢時又見黄花發感事俄驚白髪生
且喜囊中無長物只留琴劍伴回程
山色蒼茫翠欲流行經熟路憶曽遊西風鳥影寒塘晚
細雨蟬聲碧樹秋過眼年光如急電傷懐世事等浮漚
知君為國勤勞苦一寸丹心有百憂
　　　奉和元帥石末公元宵二首
自嘆經年依半水那知今夕客嚴城中天月在無燈火
午夜風來有柝聲濁酒不澆胸壘塊衰年猶覺句崢嶸
昇平氣象何時見獨對梅花坐到明
節序蕭條寧似舊夜寒燈火暗孤城星河淡淡流雲影
鐘鼓遲遲咽漏聲撫事憂時心慨慷狂歌擊缶氣峥嶸
崑崙關破當今夕遺史重看眼為明
　　　奉和元帥石末公春晴謾興詩韻
使君惠澤似春陽田有來牟麥有桑日暖㦸門旗轉影
風清玉帳劍生芒深山狐兎潛無跡曠野黔黎喜欲狂
今日朝廷方倚重論功應不愧韓張
　　　暮春阻舟蘭江因病起登樓有作
清明寒食客中過病起强登江上樓逺樹雲閒春漠漠
落花風静思悠悠鄉書無雁頻勞夢波浪驚人久繫舟
何處悲歌連野哭老懐寂寞不勝愁
　　　鳯凰山懐古
舞鳯山形無古今百年王氣已銷沈荒凉禁苑經樵采
寂寞歌臺貯梵音草暗碧橋分野色石寒白墖鎻雲隂
傷懐往事空遺恨落日山前蟬亂吟
　　　題呉敬夫草亭(亭在萬/松嶺)
草亭幽絶在林端蒼霧丹霞遶石䦨松葉覆山禽自語
苔痕匝地竹成竿繞花古井呼兒汲題畫新詩與客看
羡爾風塵能吏隠聽猿時踏嶺雲寒
　　　友人移居再用前韻
故人移住碧雲端取次尋遊興未䦨地隔城埤沉戍鼓
山連湖水有漁竿石邊芝草和雲采忩外松枝帶雨看
客至儘堪供茗飲古泓清浸玉泉寒
　　　秋日偶懐
牢落天涯客倦游尚憐生計事悠悠二年道路誰青眼
半紙功名人白頭落葉蛩聲吴月冷凉風雁影楚天秋
傷懐處處猶征伐却憶滄浪舊釣舟
　　　秋日登呉山望城東戰壘愴然有懐
亂後呉山依舊青登臨一望却傷情長河白骨沈寒水
落日烏鴉噪古城湖上采蓮無畫舫關東種栁滿嚴營
繁華從此成消歇潮到空江恨未平
　　　寄題陳此一鍊師夀巖詩卷
聞説仙都陳道士靈書真篆得心傳藥爐火暖金丹熟
夀穴雲深石髄堅鶴趂笙聲巖頂月龍囬劍影洞中天
彭籛骨相應難老且住人間八百年
　　　次韻陳府掾宿治平寺棲雲軒
詩客秋來欵竹扄清談時得共髙僧雲軒題畫朝揮筆
石几看書夜對燈香篆繞盤烟細細粥魚敲木響登登
寺樓髙處冝長望水滿蟾溪緑似䋲
　　　對菊有懐季山長
薄宦經年未得歸西風黄菊已盈枝今朝把酒聊自適
此地看花多所思世事不干迎客少舊交久别寄書遲
莫言歲晚無廩粟山色水光堪樂飢
　　　再用韻答松陽諸友(時自錢唐/回故云)
青雲倦翮逺來歸尚愧棲遲寄一枝眷眷親朋嗟久别
昏昏燈火話相思詩因感興吟來苦事不關心睡起遲
天地無情吾輩老亂離誰為䘏寒飢
二年孤館客忘歸身似飛烏繞樹枝世路風塵多喪亂
故山松桂㡬懐思黄花紅葉秋將晚流水閒雲意自遲
萬事無慿如夢飽區區誰解悟真飢
　　　感懐呈友人
濩落才疎只自憐狂吟詩句漫成編三彭已伏庚申日
六甲初周戊戌年心事無瑕如白璧此生守直類朱絃
相逢且共尊中酒身外窮通縂付天
　　　次韻遊溪南野寺
蕭然野寺惬清遊禪老詩人總素流迎客却從雲外入
烹茶少為竹間留庭空古桂疎疎雨池净青蓮淡淡秋
欲效淵眀同結社逺公還許再來否
　　　冬至日同友人尋梅翌日過溪南有作
芒鞵藜杖踏山雲客裏尋梅詎厭頻行到溪南纔見樹
看來枝北未多春水清沙白香㣲動雪虐霜欺色愈真
喜得陽和消息早好分生意與詩人
　　　次韻答葉訓導
長松廢邑兵戈後舊館秋深木葉零烟㓕市心雙井古
雲飛溪上數峰青東臯訪鶴逍遥觀南麓尋僧抱膝亭
多謝擕尊慰岑寂夜檐還共看文星
　　　次韻客懐二首
孤館凄凉歸計遲世無鮑叔少相知天寒疲馬空喧櫪
月冷棲鴻尚凍枝沽酒消愁忘爾汝題詩適興記吾誰
西風昨夜吹庭樹叢桂山中入夢思
三年客裏寄行藏摇落秋深感異鄉久敝黒貂驚歲月
漸疎白髪老風霜乾坤納納胸襟濶山水迢迢道路長
遥想故園清露曉滿林橘柚眩初陽
　　　丁酉秋浙省除青田主簿戊戌三月再調松陽
　　　　感愧有作
牢落乾坤一腐儒却憐半世事詩書廣文方入中朝選
主簿重承外省除長擬報恩憂力薄更教佐邑愧才疎
踵門有客來相賀旋買芳尊剪野蔬
　　　次韻感事
獨立西風塵滿眼紛紛鷹隼少文鵷自憐人世逢多難
誰叩天閽上萬言黄濁水深龍噴薄青㝠日逈雁聨軒
客懐寥落秋將晚空對黄花憶故園
　　　再次韻懐歸
褐衫偶着來從宦也躡通班綴鷺鵷報主慚無補衮手
歸田只合共農言年來舊業書千卷老去閑心竹一軒
有地寛閑午溪上木奴更種滿秋園
　　　次韻葉訓導雨中漫興
避亂三年依郭外青蘿白屋鎻寒烟繞階山葉秋蟲響
照榻書燈夜雨懸半紙功名猶未就數莖華髪已堪憐
尋詩有客時相過竹下芳尊想未眠
　　　再次韻遣懐
宇宙荒凉秋氣肅剛風未掃緑林烟人間烽火時時起
天外妖星夜夜懸萬事多端何日静一官獨冷有誰憐
故山風月應無恙歸到溪軒且晏眠
　　　中秋小酌分韻得長字
故人中秋設佳宴垂簾下榻開中堂老桂清香沁露冷
衆賔醉語含風凉上窯瓷噐飣肴饌長生木瓢行酒漿
歡然飲罷雨忽作索紙題詩牽興長
　　　中秋風雨再用懸字韻
長天雨暗中秋月兎影蟾光隔霧烟疲戍抱關雙泪冷
小儒憂國寸心懸隂晴天意詎能測悲樂人生只自憐
賴有桂花香醖藉挑燈孤坐不成眠
　　　次韻葉訓導移居
曽向溪南隠一丘擕家今住市西樓水聲通沼凉生袂
山色捲簾青入眸竹竈煮茶銷白晝石床壓酒醉清秋
安居此外随吾分可效涪翁賦四休
　　　次韻夜坐聽雨
寂寞山齋孤坐夜西風落葉雨瀟瀟水光入室凉偏潤
地氣侵衣暑頓消静念人情狙賦芧更憐世事鹿藏蕉
何時洗却儒酸態還共扶摇上九霄
　　　送元帥胡公往遂昌平㓂
大將雄姿虎豹威濟時又起着戎衣牙旗有象分行伍
鐡騎無聲聽指揮黄石一編參武畧孔明八陣合神機
此行盡把妖氛掃笳鼓風清奏凱歸
　　　重陽後二日遣悶
去年登髙蓮城北今年復在松山陽自嗟頭髪間白黒
忍見菊蕋含青黄世亂甲兵戰未巳日報羽書馳更忙
苦無尊酒慰寂寞東望家山愁思長
　　　次韻胡元帥題夘山
邜峰髙聳碧孱顔見素真人此煉丹古井水寒通逺海
紫壇雲暖擁羣山境超大地三千界天近層樓十二䦨
遥想瓣香朝謁處青霞深護玉宸班
　　　遣懐二首
平生賦性本疎頑拙宦雖縻心自閑黄菊尚留秋後徑
白雲長在望中山瘦軀多病惟儲藥空屋無錢不用關
松下兒童應笑我鬢毛只為作詩斑
不出門庭腰脚頑幅巾短褐稱蕭閑墨濃硯石迷雊眼
香暖爐烟起博山睡美黒甜便老懶飲酣白堕息機關
今秋已負登髙興空想重巖細菊斑
　　　次韻劉宗保秋懐二首
溪上青山抱郭囬濛濛烟雨暗樓臺平原日暮牛羊返
逺路風髙鴻雁來斷續砧聲何處響凄凉菊蕋為誰開
知君獨抱憂時苦我亦深同杜老衰
擾擾風塵滿眼愁乍寒天氣怯深秋韲鹽况味聊堪守
竹帛功名不用求今日聞雞無祖逖當年夢蝶有莊周
自慚衰老將歸隠二頃還須為鶴謀
　　　次韻述懐
時命多仇道未窮愁懐如酒味偏濃爭憐軒盖能乘鶴
誰信泥沙解困龍黄葉一庭人迹少青燈孤館客情慵
西風吹冷衣中線深念當時宻宻縫
　　　次韻答松學諸友二首
門掩蒼苔人寂寂樹深幽鳥自鳴酬溪雲帶雨來池上
林葉随風下屋頭萬卷有餘兒解讀一瓢自樂我何求
山空歲晚梅将發寒夜茶爐肯共不
不嫌官舍氊長冷酒熟詩温可獻酬䞉有禪談來白足
更無俗事委蒼頭觀魚真樂惟心㑹識馬天機不色求
我願買田為隠計未知造物肯從不
　　　訪梅
溪上離離雪乍晴乘閑偶作訪梅行露寒徑怯青鞋濕
風冷枝驚翠羽鳴孤艶向人春漸透暗香浮處水偏清
留連為爾牽詩興不覺沙頭月又生
　　　雪後過溪南二首
東風吹我過溪行沙路迢迢傍野平通堰水聲氷下響
背城山色雪邊明大田春早農歸業故壘雲空戍解兵
幽鳥亦知人意樂飛來枝上語新晴
輕衫短褐稱閑行遥望長湖鏡面平草際雪消開凍色
沙頭日出映波明喜聞盗賊為黎庶幸免耰鋤鑄甲兵
今日追游差可樂謾將詩句賞春晴
　　　再次韻述懐二首
萬事區區磨蟻行胸中壘塊未能平山深小縣春猶冷
溪近層樓月易明多病未因詩作祟破愁謾以酒為兵
倦抛書卷支頥坐閑看飛雲弄晚晴
擊節狂歌酒屢行棲遲宦况負平生流年冉冉青春過
衰鬢蕭蕭白髪明觸事每憐遭語穽忘機已覺息心兵
飄然歸思如風桞萬縷千絲亂曉晴
　　　二月十日樞府辟往栝城再用韻别諸友
驪駒歌罷尚遲行一棹長溪春浪平岸桞依依連野碧
林花灼灼映空明苦吟每笑杜工部愛酒猶憐阮歩兵
薄暮落帆松嶺外相望月淡雨初晴
　　　次韻友人過訪
溪上東風吹㡌斜故人乗興到山家掃雲坐石因看竹
拾葉分泉為煮茶十載功名如沐漆半生學業似炊沙
只今擬作郊居賦無奈憂時鬂早華
　　　次韻餞别
清尊終日共徘徊苦為吟詩擊鉢催脩竹滿庭蒼雪落
好山當户晚青來斜陽林外人相别流水溪邊首屢回
今夜相思知獨苦不禁寒月照忩梅
　　　病起有作
披衣曉起坐中庭稍覺春深肺氣平游宦三年頭愈白
居山數月夢還清階蘭楚楚新芽茁逕竹猗猗緑笋生
幸喜晚年無别事有田二頃樂歸畊
　　　再用韻答友人
日長迎客過門庭閑坐荒苔石磴平烟際桞條無賴碧
雨餘湖水不勝清我無才力如韓子君有詩名似孟生
亂世相逢宜共隠一犁慎勿廢勤畊
　　　次韻登玉溪山絶頂
溪頭一片碧崔嵬我為尋幽亦上來山勢漸髙黄葉盡
天光忽近白雲開因懐王子笙吹月更憶羊公石卧苔
此處儘堪逃亂世漁郎相見莫相猜
　
　
　
　
　
　
　
　
　
　
　
　
　午溪集卷七
欽定四庫全書
　午溪集卷八
　　　　　　　　　　　　　元　陳鎰　撰
　　七言律詩
　　　次韻山莊
一徑縈紆繞澗邊東風吹雨漲山泉緑隂樹合編茅屋
黄濁泥深種秫田池暖魚翻雲影動巖空鶴唳谷聲聨
(莊近/赤巖)何因無事能來此燒竹烹茶掃石眠
　　　次韻友人見寄
我慚衰病似文園倦迹棲遲不出門世路風塵何日息
江湖舊友㡬人存移家避難依山頂開逕通幽斷樹根
待得衡茅新結就約君來此共汙尊
　　　庚子歲旦次韻
山城兵火經過後舊業能留有㡬人萬事從來皆定數
一杯且喜及新春謾憐児女稱吾夀深荷天公眷此身
坐對青山無愧色紅塵幸不汚漁巾
　　　蓮城感事次韻
一自兵戈破栝州豪華盡付水東流惟聞夜雨新城柝
不見春風舊市樓負郭田荒青草合依山冡廢白楊愁
烟塵滿眼何時静尚説江淮戰未休
　　　舟中次友人韻
溪頭日出曉風生一片歸帆促早程極浦沙寒氷皓耀
逺山雲盡雪峥嶸君如杜甫猶覉旅我似馮唐已老成
回首荒城城下路青苔白骨易傷情
　　　次韻海棠
海棠花下聴啼鶯無奈愁多積似城亂世每憐家累重
休官僅得此身輕年來憂事添衰病老去看花減舊情
便恐臙脂汚泥雪明朝風雨近清眀
　　　次韻留題此巖
留此巖前瀑布懸雲開古洞見青天仙人丹化無來鶴
(舊傳丁仙/煉丹於此)釋子禪閑獨種蓮荒徑苔深初過雨空山花
暗自流泉誰能結屋依林下夜聽松風枕月眠
　　　次韻友人雨後過緑猗亭
山徑無人掃白雲苔㾗草色雨餘春欵門看竹客無事
汲井烹茶主不貧亭外幽花閑自落林間啼鳥偶相親
知君未擬歸城市曵杖時還訪野人
　　　次韻葉文範訓導見寄二首
騷客攜書過逺林日長無事稱閑心路通巖寺僧供茗
樹合山亝鶴聽琴兩處懐思憐近别一封書札寄新吟
玉溪風月渾如舊應念青青竹數尋
我懐食口衆如林遣悶聊攄玩物心容膝自安元亮宅
賞音誰識伯牙琴溪頭蒼石看雲坐竹外幽軒聽雨吟
多謝作詩相慰勞却慚衰髪老駸尋
　　　次韻道元上人逺回
青青錫杖雪侵頭厯徧名山始倦游眀月歸來巖下寺
清風唫倚峽西樓羡師得道如文暢老我棲身似許由
試和詩篇扣禪意世間誰解悟浮休
　　　和周内翰題紫虚宮韻
清溪紫谷繞琳宮縹緲樓臺在半空人世㡬囬經刼火
此山終古有仙風斗壇露冷星華濕丹井泉甘海脉通
試想蓬瀛無此處雲深島樹碧于葱
　　　次韻九日同友人小酌
憂樂随時道未窮何須咄咄更書空艱難老我頭添白
富貴從渠面發紅稍喜得閑詩有債却憐多病藥無功
為君掃取溪軒净共對寒花酒一中
　　　次韻友人對月感懐
有客臨溪玩月眀樓髙不用夜寒生二年此地因逃難
孤影他鄉易感情露下長天含夕潤風來大野起秋聲
想君未厭山中住且與漁樵混姓名
　　　次韻呉伯京學正清明拜墓
清明拜掃陟山丘積草荒苔露未收林鳥紛紛争曉祭
野花寂寂自春愁眼前児女能供奉身外功名豈用謀
此日歸來天漸晚半㾗新月掛城樓
　　　次韻劉彦英教授春日同宴呉元正宅
林下詩翁偶出來凭髙一望壯懐開山川如故人應老
城郭都非鶴自囬逺樹拂雲眀似畫長溪過雨緑於醅
喜逢佳友同春賞花底芳尊得欵陪
　　　閑居遣興
抛却㣲官興浩然歸來茅屋已三年林間掃葉因風後
溪上看花未雨前白板橋通沽酒店緑楊樹繫釣魚船
此生已决投閑計自種村南百畆田
　　　再和韻
清溪繞屋竹蕭然瀟灑蕉衣樂暮年數㸃歸鴉流水外
一行飛鷺碧山前功名已似沈泥劍嵗月還同下瀨船
試向小亭閑玩物滿池荷葉緑田田
　　　郡中㑹伯玉
不見齊君二十年舊游何許一茫然因悲世事如雲變
尚喜交情似漆堅廢市雨深蒼樹合嚴營風静彩旗懸
眀朝又作溪頭别遥望岑峰月漸圓
　　　次韻九日招友人飲午溪樓
亂罷君來居此地兩逢重九共持觴舟移野渡衝殘雨
人倚曽樓醉夕陽頭髪又添今日白菊花只似舊年芳
登臨無限傷時恨盡付東流溪水長
　　　次韻毛彦明訓導過訪
山齋終日睡昏昏有客相過夜向分張燭共談三載别
讀書謾守半生勤自憐冷味虀鹽淡不放氷腸麯蘖醺
明日沙頭又分手小舟撑破一溪雲
　　　和葉子華見寄韻
三年冷舍近蟾溪青杏婆娑桂樹低巖寺每尋僧說偈
皋亭還與客分題别來歲月身逾老亂後山川塵尚迷
想見東林如舊日好随松鶴共幽棲
　　　題秦少游别曇法師詩後
昔聞淮海秦公子謫宦南來古栝城晝卧藤隂迷客夢
春游沙外聽鶯聲三年監稅無他事一日逢僧話此生
結社題詩遺跡在髙風還似晉淵明
　　　壬寅三月八日避亂西澗十八日復移石梁寨
瀟瀟苦雨濕衣裘兩度移居尚未休巖樹層層雲霧暗
野花片片石泉流怕遭兵火依髙寨愁對妻児憶舊丘
恰似擕家江上住明朝風浪又移舟
　　　次韻西澗主人二首
憂時心緒亂如絲世事安危局面棊倦驥長年悲逺道
驚烏明月繞髙枝絶憐素髪垂垂老深念綈袍戀戀時
春晚故園歸未得想添新筍滿階墀
落花飛絮共游絲長日閑消别館棊隴麥雲深連宿穂
井梧隂合長孫枝川原自覺同仙境人事猶如未亂時
濁酒一尊聊自遣坐看新月上前墀
　　　次韻雜興二首
世事無窮蟻磨還移家暫隠此山間耕桑自樂民風厚
兵火無驚客意閑沙岸水明花的的石闌風暖鳥關關
赤巖聞道猶竒絶約子何時共陟攀
繞澗青青萬竹林一春為客此登臨傷懐事往聞猶怕
遣興詩成懶再吟交友每多時俗態知君獨有歲寒心
山忩岑寂松隂晚謾冩薰風絃上音
　　　輓孫伯融都事
半生湖海不相逢亂罷蒼山始識公暫領一州兼節度
更分數屯總元戎風流翰墨文多熖壘塊胸襟酒屢中
偶堕奸謀身竟死千秋萬古恨無窮
　　　次韻友人游呉山别墅二首
亭館髙明客喜臨門深無事寄豪吟日長幽鳥窺簾影
風定閑雲堕砌隂香梟古屏書滿案苔封蒼石竹成林
晚來更適無窮趣洗耳重聽月下琴
主人開宴賞新晴濃緑隂隂如水清銀甕碧香浮臈味
錦箋繡句冩春情倚闌看盡先尋譜掃石圍棋黙用兵
欵客殷勤忘晝永夕陽猶隔小溪明
　　　和周山長别後見寄韻
窮居彼此共棲遲薄宦無成與願違白髪五年愁避亂
青燈一夕喜論詩雨凉吠蛤喧人耳風定流螢入客衣
别後相思心獨苦猶懐把酒夜深時
　　　中秋對月次韻
屢遭離亂奈愁何對月今宵感慨歌萬里烟塵連紫塞
九天風露下銀河無人折桂當秋賞有女乘鸞或夜過
歲歲青光只如舊却憐白髪滿頭多
　　　上總制胡公次陳伯亮韻
安南上將喜來歸路入雙溪暑氣㣲憂國半生心獨苦
籌邊三載盗應移暫分外省紆華選合向中朝侍衮衣
一道奎光照蒼括深山窮谷被餘輝
朱門畫㦸衛嚴居甌越民安絶吏漁身佩龍泉三尺劍
家傳豹畧一編書且須部列平沙幕未許閑乗下澤車
白髪小儒瞻望久自憐爾雅注虫魚
　　　挽李山甫教授
避亂山中白髪垂近聞訪舊入城池蘆花月淡人無處
桂子風凉鴈過時旅襯回程扶道左舉家迎哭向溪湄
他鄉莫恨相知少自有門生奠酒巵
　　　和葉仲和文學見寄韻
馬湖橋畔曽分手五見凉風換葛衫上國無媒干禄飬
北山小隠免林慚石池乘月通泉水苔徑鋤雲種竹杉
多謝相知為相問心閒日與野人談
　　　次韻友人生日
栝山隠士喜年髙㸃㸃霜華入鬢毛雲屋天香生古桂
霞杯春色映仙桃翻經釋子飛金䇿稱夀詞人集褐袍
我亦知君眼如月夜忩不厭看書勞
　　　次韻友人游留此巖
今春曽作此巖游花落山空水自流到院怯逢僧定後
看雲始悟此生浮長松結子應千歲老鶴生孫知㡬秋
尚憶箇中風景好何須海上覔蓬丘
勝地何因得再游石闌干外看飛流青江樹老霜華冷
金碧山空土氣浮清梵夜收僧歩月小亭晝坐客吟秋
知君獨有林泉樂我亦相將卜隠丘
　　　次韻鄭訓導二首
幽人曉踏渡頭沙逺趂閑雲訪我家投老山中聊煮石
尋仙海上未乘槎尊傾緑酒酬彭澤盤飣黄柑擘永嘉
日短天寒年已暮且看飛雪散瓊花
一水囬環漾淺沙竹林深處老夫家山童招鶴穿樵徑
溪鳥窺魚立釣槎人得居閑心獨静詩因吟苦句方嘉
窮居漸覺囬春意簷外梅枝已着花
　　　次韻葉訓導元旦擕詩見訪
苦吟詩客鬢蒼華又向東風試墨花栢葉謾供新歲酒
竹門還訪故人家紛紛世事仍多患落落吾生未有涯
溪上五年相伴住釣竿随分占鷗沙
　　　次韻葉文學立春日城廻過訪
寒盡山城換厯頭雪消春水滿汀洲梅花村外逢朋舊
竹葉尊前話客愁直把詩書為活計故應魚鳥識風流
老來豪氣猶如昨共卧元龍百尺樓
　　　郡中元夕次韻
逺水粼粼生淺洲溪風吹月上城頭軍中檛鼓春營宴
馬上觀燈夜市遊誰向崑崙重斫寨獨懐鄉國謾登樓
凋零人物都非舊頼有梅花慰客愁
　　　次韻友人郡中訪舊
春日泊舟城外川故人相㑹問平安十年牢落謀家苦
四海亂離行路難旅館青燈宵雨暗戰樓畫角晚風寒
豪華往事誰能説莫向尊前起浩歎
　　　贈醫人馮英伯
一别馮君今十載重來猶帶舊行囊空忩灸艾消沈疾
新卷編蒲冩秘方閲世已經三折臂憂時還轉九囬膓
飬生道要如相授分我刀圭換鬢霜
　　　次前韻答王子如
秋日故人來野堂生涯彼此一書囊投閑已著歸田録
飬老還求種樹方謾有篇詩酬逸興可無尊酒沃愁膓
白頭亂後俱强健却似黄花獨耐霜
　　　次韻齊子和山長過訪
竹外書齋午睡醒忽驚有客扣門聲十年離亂成分首
一日相逢話别情歲晚吾仍憂病肺天寒君尚促行程
明朝又向山城去滿路梅花入品評
　　　奉和王憲使賀總制胡公得平陽詩韻
平陽一旦送降旗大將威名衆所知聚石江流分八陣
通途海國絶他岐許君劍在蛟須斬韓子文成鱷定移
盖世功勲垂不朽繡衣使者著聲詩
　　　山行至桐川㑹周山長
遥望長松何處是深山猶認舊川原行程客厭闌干路
(此處路險/多用石闌)生事農忙碌碡村若箇峰邊雲出沒叢生樹
外月黄昏武昌詩客欣相㑹夜向溪軒共一尊
　　　五月二十四日游平山菴客懐豁然用前韻呈
　　　　周濟川葉誠中
一菴瀟灑何年構半近青山半近原羣木叢中留古冡
小軒明處見孤村竈燒落葉茶烟濕門掩蒼雲竹日昏
羡爾主賓無箇事晚凉堂上注芳尊
　　　欲至松學連日阻雨再用韻奉簡諸友
欲訪蟾峰雖咫尺瀟瀟風雨隔平原故人只在松邊館
倦客空吟竹外村兩處離懐溪水濶一襟幽思嶺雲昏
舊栽青杏今何似想見隂濃覆酒尊
　　　夀蔡伯玉隠居
故人年長周花甲嘯詠溪山樂有餘世隠一區楊子宅
家藏萬卷鄴侯書歌姬擁座飛瓊斚賀客盈門集翠裾
最好聨魁堂下桂年年開占月明初
　　　八月三日伯玉留飲西澗别館二首
前年避亂此山中今日還來訪隠翁山色入樓簾捲雨
水聲落澗坐生風身安畎畝如龎老妓擁登臨擬謝公
筵客殷勤到曛黒酒酣攜手石梁東
憶昔遨遊湖海中只今華髪總成翁詩詞倣古多唐體
人物居閑有晉風且把酒杯酬地主莫將世事問天公
何當結屋來相傍坐聽松風澗水東
　　　同孫伯起遊留此巖再用前韻
偶來聽瀑此巖中藜杕相随只兩翁凉氣着衣梧葉雨
秋香薰路桂花風洞幽僧禮白毫相潭净魚游赤鯶公
坐久石壇林影亂斜陽歸踏小橋東
　　　次韻周山長見寄
久客松州生有涯(松陽一/名松州)青山無價儘堪賒苦吟只為
酬詩債薄俸多應付酒家十載風塵雙短屐半生江海
一浮槎如今老去宜謀隠静閲丹書憶少霞
　　　題何子逺典史詩卷
風塵十載共飄零湖海空留漫浪名君為奉親辭薄宦
我因歸計識勤畊天機衮衮青春去世事紜紜白髪生
好向溪頭理漁艇緑波烟雨結鷗盟
　　　次韻祝公亮經厯見寄
辭官陶令歸來久我亦居山結草堂亂後病懐惟藥褁
老來活計袛詩囊曽陪古寺看脩竹忽見春風綻野棠
但願此身强健在歲寒松栢共蒼蒼
　　　次韻伯玉隠君大方上人過訪
地僻深門傍竹開一溪流水碧於苔雲邊煮茗延僧坐
石上留棊遲客來白社閑居宜老境青雲濶歩屬英才
艱難世故猶如此且共筵前有限杯
　
　
　
　
　
　
　
　
　
　
　
　
　
　
　午溪集卷八
欽定四庫全書
　午溪集卷九
　　　　　　　　　　　　　元　陳鎰　撰
　　七言絶句
　　　游南明山次周子符韻
蕭蕭落葉委空山幽磴添苔護石䦨一自三平騎虎去
至今龕洞白雲寒
　　　再次韻畣海翁上人
為愛石梁擔負山照心亭上久凭䦨松篁不動雲飛盡
清磬一聲山月寒
紅塵飛不到青山留得詩人倚石䦨林鶴已歸僧未返
半巖秋雨瀑花寒
　　　夜泊桐江
柂牙伊軋濤驚枕舡腹凄凉月射忩正是客愁無處着
數聲寒鴈起滄江
　　　客枕
滿城風露氣漫漫鐘鼓聲中漏欲乾夢覺忽驚身是客
半簷殘月五更寒
　　　重游南山二老亭囬望前朝大臣故冡
前朝文物已凋零感慨重登二老亭荒冡尚留翁仲守
百年松栢自青青
　　　過溪居次韻
玉溪溪上晚春餘凉樾蒼藤日影疎閑傍竹門南畔過
石䦨隂處看儵魚
　　　客中見菊
病骨驚寒欲授衣年來身世更支離菊花相見渾如舊
何事詩人鬢易衰
　　　同友人游龍臺山勝因寺
三枝藜杖陟秋岡風露初交野菊香行到勝因鐘巳午
坐延松影過囬廊
　　　游清福寺
昨日勝因扶杖去今朝清福駕舟來老禪迎客長松下
閑對黄花掃碧苔
　　　獨坐
一炷沈烟百慮清殊方十月早寒生蒲團竹几西忩坐
閒聽西風送雨聲
　　　古斷腸曲
花落長門日易昏不因芳草為銷魂玉䦨干外東風過
吹落罘罳月一痕
　　　再游南明寺和舊題韻
十載無因到此山滿堦苔色上層䦨堂中禪老眉如雪
獨與青松耐歲寒
　　　村景
隂隂桑柘雨初晴一片平田白水生野老相逢無别事
共過深巷聽鸝鶊
屋後青山屋外溪穿芳度宻有深蹊白雲不隔經行處
容我時來寄杖藜
　　　得張脩譔書
一冬卧病纔方愈清曉開門起看梅野服忽然逢驛使
翰林脩譔寄書來
　　　題松竹梅圖
一樹梅花兩箇松數竿脩竹共清風生來不作趍炎態
歲晚相看氷雪中
　　　夜飲月波堂
花影當簾春夜長主人迎客月波堂深情得似深杯量
消盡銅匜一篆香
　　　次韻題江山小景二扇面
漠漠風烟遡碧流荻花摇蕩一江秋漁舟遥繫人家外
短笛數聲生晚愁
江上數峰凝紫烟江頭一水碧於天月華明處秋空闊
疑有緱山駕鶴仙
　　　題閻仲彬墨菊
采采秋花不自持黄裳正色變緇衣江南江北風塵暗
三徑凄迷何處歸
　　　題美人背面欠伸圖
東風背立好腰肢脉脉含情睡起時若使畫工開正面
羅虬應不詠紅兒
　　　客中雪夕
凍雲黯淡連江樹東望家鄉緲何處偶沽斗酒聊為歡
閉門風雪千山暮
　　　漁父
短篷烟雨泊鷗沙䞉有魚錢到酒家近日人間多賦歛
争如水國作生涯
　　　余患肺病徐子蒼寄詩問安次韻答之
徑竹猗猗緑似雲滿堦凉影石苔新故人逺寄相思句
應念山中老病身
深巷沈沈白晝間一區林屋自清寛業多尚覺身為患
慮遣應無心可安
　　　次韻聽竹亭
乘閑來坐此君亭瀟灑惟便客子情門外黄塵深沒馬
誰知此地自秋聲
　　　夜起
縣齋静夜秋風起落葉蕭蕭撲忩紙酒醒疑是山雨來
月明滿地凉如水
　　　宿蟾峰
湖上蟾峰鎮碧波萬家髙倚石嵳峩我來却值秋初霽
快覩中天月色多
　　　游南巖三首
　　　　天池
歩上巖頭路百盤石梁霜葉滿䦨干白牛卧處雲飛盡
惟見天池一鏡寒
　　　　抱膝亭
白雲深處啟重扄一徑斜通抱膝亭北郭戰塵吹不到
老僧猶指樹青青(亭北見/縣郭)
　　　　妙髙臺
妙髙臺在諸天上如入如來不二門欲把一言㕘妙處
是心黙契己忘言
　　　三月十日游南明照心亭和舊題詩韻
曽題詩句在名山感慨重來倚石䦨三十年餘僧自老
空留池水照心寒
　　　奉和劉伯温貟外漫興詩韻并自述一十五首
蒼嶺愁雲樹壓低青田明月鶴髙棲也知天庇神仙境
秋色依然滿好溪
杜老從來隠草堂每憂時事九囬腸如今穏駕扁舟去
且玩西江夜月凉
經年為客在王門慨古論今道自尊應念山中貧病叟
獨尋黄獨斸雲根
曽記開尊向夜分北山堂上共論文可憐一炬成焦土
空有荒垣鎻暮雲
鶴骨清癯稱葛衣翺翔湖海未言歸荷花開盡炎光老
又見江頭木葉飛
蒼茫天地一郵亭客裏相看眼孰青江北江南經亂後
故交零落似晨星
未許身閑隠薜蘿府書辟起聽鳴珂知君久佩文章印
問字應多載酒過
處世無為富貴酣急流勇退是竒男悠然自在樊籠外
閑對江山雪滿簮
我今老矣守林泉破屋蕭然一榻懸每向秋宵看月色
懐人千里共嬋娟
猗緑亭前竹滿林紛紛蒼雪落層隂開軒載誦清風句
歲晚寜忘故舊心
昔曽游覽徧山川汎汎身如不繫舡今日棲遲茅屋下
却憐多病對雲眠
門外清溪水氣寒喜無塵俗事相干重陽誰共尊中酒
忍見黄花白露漙
山深五月囀黄鸝秋到惟聞烏夜啼欲寄相思無便使
空吟短句付詩奚
貧病真同涸轍魚澆愁幸有酒堪沽秋来詩骨饒清健
自喜登髙不用扶
秋水溶溶緑一灣青山疊疊白雲閑而今不作功名念
容我逍遥山水間
　
　
　
　
　
　
　
　
　
　
　
　
　午溪集卷九
欽定四庫全書
　午溪集卷十
　　　　　　　　　　　　　元　陳鎰　撰
　　七言絶句
　　　借漫興一十五首
碧樹參差竹屋低半生此地惬幽棲悠然不盡登臨興
屋上青山屋下溪
紅塵吹不到溪堂時掬清泠沃酒膓山外亂鴉飛過盡
數聲漁笛晚風凉
徑竹猗猗晝掩門日移清影過芳尊午香一炷閑無事
坐看幽禽下樹根
一笑歸來避世紛山靈不用勒移文白雲本自無心出
我况如今懶似雲
十載緇塵染客衣田園今喜賦來歸此身與物同閑適
倦翮孤雲自在飛
溪頭擬結野翁亭更種溪傍萬竹青白髪一尊聊自遣
夜深時看老人星
窮簷隂合翳松蘿迎送都無白玉珂從此只知田野事
山人溪叟日相過
淵明歸隠成疎懶謾自題詩責五男三徑盤桓有餘樂
葛巾牢裹棄纓簮
殘年飽飯獨怡然陋室從教似罄懸䞉喜繞階多竹色
晚來新月闘嬋娟
一區舊宅帶秋林占斷溪南十畝隂長日坐分鷗鷺席
㗳然忘我亦忘心
秋風吹緑漲晴川老去生涯一釣船人世烟塵猶眯目
争如沙上共鷗眠
矍哉陋兒笑儒寒㣲禄資身已懶干手種園中千樹橘
黄金顆顆露漙漙
百畝新承溪上堰年荒幸免為飢啼舉家從此無憂色
却笑涪翁憫跛奚
買得漁家一尺魚床頭酒熟不須沽三杯飲罷斜陽裏
行看青山信杖扶
溪上幽居無限好天分地位頗寛閑我生本是疎慵者
只合漁樵老此間
　　　次韻呉學録春日山中雜興七首
亂世艱難寄此身暮年食蓼有餘辛一春勝事成虚擲
空憶蘭亭王右軍
碧山深處息兵戈石竇甘泉冷齒牙絶似天臺舊風景
何人能復飯胡麻
林樹深深石徑斜野橋村塢兩三家蕭條門巷人行少
惟見疎桐自落花
功名老去念頭輕盡日看山眼倍明甚欲買田為隠計
囊空未辦孔方兄
睡起書齋日正中松花飄粉滿房櫳山童頗解詩翁意
茶竈猶藏宿火紅
一溪流水繞山隈岸草青青長舊荄鷗鳥不知人事異
自随釣艇去還囬
故老相逢竹外村能談舊史憶乾元大兒昨日從軍去
惆悵無人給曉昏
　　　題湖山十景
　　　　翠屏晚對
為愛群山列翠屏竹門終日不曽扄溪風吹却白雲去
添得他山一抹青
　　　　緑野春畊
雨足田疇春水生青陽浮處有農畊村南村北秧初緑
布谷樹頭相對鳴
　　　　月浦泛舟
與客擕壺夜泛舟水光不動月光浮洞簫吹徹湖山静
應似坡仙赤壁游
　　　　雪溪垂釣
水濶天寒雪正飛漁翁猶在水之湄慿誰畫出溪頭景
簑笠孤舟獨釣時
　　　　竹樓清眺
竹外登樓興自豪紛紛蒼雪冷吟袍浮雲吹盡秋空濶
獨鶴歸來山月髙
　　　　松嶺早行
松林曙色未全分半入青山半入雲落葉鐘聲何處寺
行人疑在夢中聞
　　　　古寺鐘聲
隔溪古寺夕陽時風送鐘聲落翠㣲想見老僧歸院晚
山童未掩白雲扉
　　　　平川霽色
𣺌𣺌平湖蕩日光漁烟起處隔滄浪登樓有客看秋霽
楊栁風多滿袖凉
　　　　西山牧笛
西山山下草離離斷隴平坡雨過時牛背牧児歸路晚
數聲短笛倚風吹
　　　　東岸漁燈
月黒樓前湖水明漁燈㸃㸃過沙汀蘆風忽起光還滅
疑是寒宵夜燐青
　　　道徑東巖砦
荒村寂寞兩三家故壘東邊石徑斜巖樹不知人死盡
春來還發舊時花
　　　贈别周善長之金華
風捲山雲雪乍晴又攜書卷促行程知君此去雙溪上
一路梅花管送迎
　
　
　
　
　
　
　
　
　午溪集卷十
