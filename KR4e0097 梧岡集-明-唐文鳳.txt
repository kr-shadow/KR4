#+TITLE: 梧岡集-明-唐文鳳
#+DATE: 2016-06-11 12:25:25
#+SOURCE: github.com/kanripo/KR4e0097 master 611a4160                
欽定四庫全書　　　　　集部六
　梧岡集　　　　　　　　别集類五(明/)
　　提要
　　　　(臣/)等謹案梧岡集十巻明唐文鳳撰文鳳字
　　　　子儀號夢鶴桂芳次子少而穎異長益自奮
　　　　以文學授江西贑州府興國縣知縣改趙府
　　　　紀善卒年八十有六文鳳宰興國著有政績
　　　　泰和劉鴻嘗為作賢令祠記見程敏政所編
　　　　唐氏三先生集附録中文鳳與祖元父桂芳
　　　　俱以文學擅名時號小三蘇其詩文豐縟深
　　　　厚刋落纎浮猶為不失家法其五世孫澤撰
　　　　墓表云先生著述在鄉校者曰朝陽類稿在
　　　　興國者曰政餘類稿又曰章貢文稿在藩府
　　　　者曰進忠類稿在洛陽者曰洛陽文稿歸田
　　　　後曰老學文稿今此編所存者止詩四巻文
　　　　六巻蓋不逮十之三四矣乾隆四十三年七
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　梧岡集巻一
　　　　　　　　　　　　明　唐文鳳　撰
　　五言古詩
　　　宿江口舟中見月
扁舟宿江口露下夜初永菰蒲獵獵聲葉颭風不靜缺
月出未髙微波翻碎影王事有程期無寐自深省
　　　又
舟行帆飛駛夜泊橈暫停月出湖水白雲開野山青沙
平集下鷺風廽約流螢迢迢鄉心切漁笛聲難聽
　　　又
辭家日已逺到縣程將近是身如蓬梗飄泊何由定石
鬭浪聲齊月摹人影正江神願乞靈明朝風力順
　　　四月二日因公出詣城隍廟行香同髙判簿鄭
　　　長司黄廣文及儒士鍾子常坐廟門之下觀一
　　　邑境内之溪山喜而有作
我來宰斯邑倐忽十月餘縣庭紛聚訟好懷那得舒自
春已踰夏光景過隙駒人生百年間何為事區區今晨
偶公出廟門坐斯須山光列圖畫樹聲雜笙竽欣然樂
閒適不受凡俗拘吟眸豁無際羣峰環四隅愧匪廊廟
器亦非山澤臞自甘牛刀試民瘼何由蘇所期嵗豐稔
憂時嗟術踈終當化淳俗擊壤歌唐虞
　　　又
偶坐古廟垣趂此公事餘因得雅懷適更喜吟眸舒遐
思山谷士皎皎同白駒形迹脫物外聲名播中區自知
志有在凡欲無所須肯立齊王門所好異瑟竽㝠鴻不
可弋馳馬不受拘何為書咄咄謀拙守一隅機深計非
左嗜淺形自臞當今聖明君蒼生望來蘇沾濡徳澤廣
寛大法網踈願皷南薫絃至治如有虞
　　　初七日道經上馮坑
肩輿曉伊軋嶺峻不可度崖隂草未春雲暗天欲暮人
家駕險居農舍梯空住森森雪竹林垂垂雨㯶樹我來
詢民俗遺老多物故頑澆可還淳為政慎舉措
　　　過九曲嶺
峻嶺何岧嶤羊腸紆九曲澗沙水漾金石壁泉㵼玉行
人若蟻縁巢居同鳥宿石欹疑觸頭路窄不容足民生
樂康阜為政賴守牧當今堯舜君終化頑嚚俗
　　　留方坑
兹行滯積雨連日留方坑棕櫚每多茂鷓鴣時自鳴山
深氣猶冷雲暝嵐不晴年饑艱米食尊空少醪傾嚴刑
禁侵漁何由慰民情應慚居撫字報政當稱平
　　　初度日有感
憶昔少年日父母俱在堂二弟娛戲彩怡怡稱夀觴此
樂不可得此景不可常情深風木感隕涕空悲傷每懷
鞠育恩有志苦未償今年踰知命髩髪已半蒼微名誤
舉保出宰山水鄉妻孥應念我逺在天一方旅思何鬰
鬰暌離慘中腸無為兒女態氣節當慨慷願言施政成
居民化循良焚香重載拜白鶴方南翔
　　　八月一日寓衣錦鄉祖印院
今為衣錦遊未遂衣錦歸每憐江山是自嘆人民非道
路榛莽塞田疇禾黍稀經行詢土俗故老情依依劇談
昔日政貪肆同封豨懷奸比設阱嬰禍類發機幸遇聖
明朝民安家已肥嗟我叨邑宰才踈名更微願言竭愚
𠂻清慎志不違治平二三䇿何當達京畿寸心已淵淪
餘事猶塵飛投簮蚤税駕清風舊漁磯
　　　祖印院荒廢無僧僅有道人焚脩屋宇漏損予
　　　命工瓦以覆之垣以繚之惟存孤松雙栢蒼然
　　　凌雲感而有作
無僧禪寺古門關少人來於焉聊小憇兩廡取次開脩
垣去榛棘掃地除莓苔像設已漫漶檐隅亦傾頽孤燈
媚禪龕濁酒湛客杯俗嚚治難化民疲心可哀蹇予施
政拙牧馭非良才耿介自獨立肯受庸衆咍顧瞻此庭
戺佇立空徘徊惟餘松與栢風雨不可摧夭矯虬龍姿
偃蹇梁棟材丁寜勿翦伐留護晴雲堆
　　　登鑊嶺
朝登鑊嶺巔午下鑊嶺趾山脉自兹分水源由此始衍
散千萬支逆流十五里滔汨螺灘平瀬淺石露齒開豁
錦里寛地夷樹攅薺我來詢遺老施政尚徳禮人心險
於湍王道坦如砥當脱鼎鑊危應習衣冠美禾黍被郊
原牛羊散汀沚昔年謝征南功業傳國史至今祠廟存
祀饗薦芳芷慨古懷斯人九原呼不起
　　　過葛聖公祠
　　　按平川志漢末有葛姥來自交廣避黄巾之亂
　　　遂留衣錦鄉家貲鉅萬有僮僕數千築城以居
　　　西京志有葛姥城是也没後鄉人祠以祀之凡
　　　遇疾疫水旱禱之輙應宋朝屢加勅封錦水聖
　　　公至今猶存石像
山形似飛鵝下浴碧潯水波光湛潭心沙痕露洲觜龍
井神物藏禱旱致霖雨地靈鍾石神林深嘯山鬼思昔
炎漢末黄巾徧寰宇負乘敢竊攘稔惡肆奸宄葛姥亦
何賢辟地來兹處至今千載餘厚徳人所與松風響哀
絃天籟咽悲語鄉民重遺愛祠廟俯溪渚春秋嚴祠饗
揭䖍奠芳醑雲散山青青神遊向何許
　　　經大嶺山
經行大嶺山登陟路危險鳥道凌千尋羊腸紆九轉擔
摩肩血頳屨嚙足皮蠒人家俯欹崖農屋梯層巘舂碓
水傾槽饌厨泉注筧床折支青松礎壊蝕蒼蘚在昔事
游刼嘯聚俗汙染而今沐聖化頑獷漸消遣嗟我職
牧民才踈自慚靦一念懐慈仁寸心抱忠蹇涵濡徳未
融施設政猶淺三年極撫綏㓙邪期脱免
　　　望蓮花山
峩峩蓮花山萬仭髙崔嵬田形級階梯峰勢層樓䑓四
時風雨暝半日雲霧開昔年遭廣冦民屋俱炎埃田疇
已荒穢垣墻半蒿萊皇威赫斯怒令行速奔雷大將禡
旗纛天兵自南來殺戮遺孽盡鬼哭聲哀哀膏血塗宿
莽髑髏蝕蒼苔至今十載後寜謐毋驚猜嗟予膺寵命
治邑慚非才勞心勤撫字民物何康哉
　　　訪鄒公寨
　　　衣錦鄉郎團大坑山亡宋奉御鄒公澤丞相文
　　　公天祥屯兵營寨於此累石為寨門隘塞三層
　　　至今猶存故迹是時二公召募義勇勤王開都
　　　督行府禡旗之際天色晦暝一夕雷風去其牌
　　　額府字只留三字都督行識者己知宋之不競
　　　也未幾與元兵合首戰于中洲不利(中洲云相/傳在衣錦)
　　　(鄉下/土里)再戰于空坑又不利(空坑吉安府/永豐縣地名)文公兵
　　　潰夜遁後騎追逼有石峨峙山麓公與母太夫
　　　人脱身走石忽仆橫道擁其後以故追者阻不
　　　得進今尚呼相公石時公妻歐陽氏妾黃氏子
　　　　一人佛生女二人栁娘環娘俱被執公至廣東
　　　潮陽為兵所獲由是北行矣
險隘郎團里迢逓大坑山可怜興王地不在深谷間平
生文丞相報君寸心丹同行鄒奉御總戎石為關禡旗
召義勇朔風吹雪寒天心厭瀆亂國歩遭艱難元兵威
破竹列郡無一完居然就執縛北上何當還日月雖云
逺天地應更寛安能著此憤血淚不可乾汗青忠臣傳
千載永弗刋我來訪遺跡故壘雲漫漫
　　　重脩安湖書院(有引/)
　　　有宋咸淳十年臨川何時任興國縣令以衣錦
　　　鄉僻逺在萬山間去縣治百餘里常頑獷瀆亂
　　　邦經號稱難治惕然憂之思變其習俗迺建安
　　　湖書院於洩龍之地置師生以訓迪其鄉民始
　　　知學距今百五十年殿庭廊廡俱就傾頽洪武
　　　庚辰秋八月予因撫安人民至是以學校之興
　　　廢迺守令之責為教化之源所當先務也遂命
　　　工重脩經始于是月之十有一日以俟落成感
　　　而有作
崇岡若盤龍兹地極髙爽何令臨是鄉政教昔攸掌周
逥廊廡成宏深殿庭敞搆屋鳩良材買田收沃壤訓迪
師有方教育士有養朝夕勤絃歌春秋嚴祀享皇恩雨
露多聖道日星朗迄今百年餘隳廢盈草莽我來重謁
拜遺像愧瞻仰碑碣載雄文絲竹留餘響識此風化源
六經期再講矢言力興脩述詩告吾黨
　　　謁先賢祠
興國雖僻逺先賢昔所治有宋程太中遺澤常在兹二
子隨侍宦義方訓書詩猗歟周元公天挺賢哲姿大道
晦復明元氣淳化漓平生懸冰鑑一見深相知授受斯
有託繼絶百世師至今過化地濂洛留專祠何公任興
剏嵗久日月馳荒廢行復理終當還舊規嗟我重謁拜
薦芳酒盈巵髙山頻仰止悠悠起遐思
　　　讀蛟峰文山碑
　　　安湖書院有方狀元蛟峰文丞相文山二碑石
　　　猶存何令與二公同登第
何年剏書院在昔咸淳時固識教化首經營闢新基狀
元飽經術丞相工文辭名聯龍虎榜身居鳯凰池令尹
亦登第同折仙桂枝相知書偉績鑿鑿鐫穹碑忠義千
古在光燄萬丈垂竒音鏗金石美奏諧塤虎嗟哉去已
逺遺愛民猶思自慚踵公後施政甫及期願言再興脩
逺大以為期摩挲頻細讀懷古空漣洏
　　　過獅子灘
朝發龍王祠暮過獅子灘怪蹲石磊磊細潄波潺潺形
疑鬼工鑿跡類神斧剜我今問風俗黎庶當撫安慨兹
水勢險漕運良獨難移檄召丁夫分流殺奔湍架木以
成梁隘石以為關從兹獲寜順扁舟輕徃還既無覆溺
患亦無負荷艱民生喜粗給公租幸早完催科慚政拙
沗竊居微官老臣肯負國効職輸寸丹
　　　憇廣法院(院在中洲/)
中洲有古刹亭午聊小憇禪龕暎苔痕佛衣濕嵐翠燈
灺乏油滋香炷無火試尊者十八人現世恁遊戲了了
性自靈如如形更異當年方廣寺天台竒勝地石橋夜
月光赤城朝霞氣我來恣流觀懷古念興廢惟餘老孤
衲欲問西來意聾耳寂無言野狀著芒屨歸舟不可留
　一篙秋水駛明朝回縣庭沙際迎候吏
　　　洪武辛巳閏三月初九之吉陪同守郭公遊靈
　　　山徘徊厯覽山水之勝可娛心目承命賦詩謾
　　　成古體一首錄藁奉呈惟冀采覽
峩峩空同山巨鎮峙江右岌嶪凌穹蒼磅礴踞坤垕靈
山在平川突起峰巒秀何年構禪宫金碧絢晴晝深淵
每潜龍空巖疑伏獸鐵石噓凉雲珠泉㵼寒溜連林竹
影移滿道松隂覆澗流響琴筑岫勢列籩豆木客聽講
經山鬼伏施呪萬景自森羅百靈誰領袖今逢三月春
草木正芳茂奉陪賢别駕幸尾車塵後遊覽謾徘徊唫
哦應逗遛小酌酒味醇初煮茶香透我侯徳政傳十邑
期借冦何當拜丹墀鴻臚為敷奏
　　　題水石古松圖
髙松未化龍僵立古澗旁飛泉落天外懸流千丈强勢
來蒼石峽六月灑雪霜滔滔朝宗意入海瀦汪洋嗤彼
采藥兒一葦何由航曷若長在山觸石鏘琳琅猶疑水
樂洞常居白雲鄉誰人胷次濶㸃染歸毫芒淺波飢鶴
立渟淵蟄蛟藏瀟瀟雜風雨靈根茯苓香我欲問羣仙
乞我辟榖方大材當愛䕶留待作棟梁
　　　題古木懸流圖
蒼峰萬仭髙古木蟠危根下有深澗壑歕波懸流奔紆
縈百千折渟淵杳無垠雪花亂飛洒雲氣互吐吞峭崖
束為峽兩山開作亹太古凍冰積四時寒霧昏枝僵蛟
龍骨皮皴苔蘚痕棟梁不見取匠石誰與論獨留鎮空
谷嵗月常永存精神㑹元氣長養資厚坤豈知鄧林産
而有遺材尊滔滔東逝水朝宗念君恩
　　　考滿舟經十八灘因分各灘名賦詩
　　　鼈灘
兹灘試初程崖分色如鐵中流僅容舠怪石何嶻嶪大
者類黿鼉小者狀龜鼈胡為取其名戒險天所設春波
㵼綠雲寒沫飛白雪勢急篙弗支力雄纜俄絶所以經
行人念之情内熱撼地怒雷奔旋颷急電掣左手掖豐
隆右手招列缺勿遺毫髪差性命輕一撇皇天念老臣
豈忍微軀㓕區區忠信心終當保明哲
　　　古鏡灘
一灘復一灘如何名古鏡豈非水澂清寒碧淨而瑩鑑
此鬢眉真燭此形容正質柔隂氣凝性靜金精孕不鑄
首山銅不浮泗濵磬匣空游塵昏月冷妖蟇屏輕㠶那
可張每畏風力勁雨波春更狂冰澌寒未凝綆耎宜牽
長石很敢鬬硬呼酒酹江神薦芳致予敬衰年存節操
全彼天賦命花縣復歸來更勤恤民政
　　　天柱灘
斯名本髙峰移之托灘水潺湲聲肯停春波學龍語源
口百尺流山中一夜雨沙痕自齧蝕石勢尤齟齬地隘
有涯岸水束無洲渚舟楫濟不通制器聖所取如何逢
險艱利物功弗與我欲問禹王楚粤未經歩遺此䟽鑿
功斯民尚罹苦迺無巨靈掌亦欠五丁斧願繼清獻公
萬夫力如虎㑹當阻阨平永除號天柱
　　　小湖灘
水瀦小湖水石積危灘石石巨相犄角水駛自激射欲
度尋丈險迺望咫尺隔愧昧縮地法恨無登天翼如馬
戒舟航飛鳬輕履舄我今值考滿三年課書績小船窄
於斗篷底何局蹐凌晨此經過渉深鯨波碧隮西雨暈
虹向東風退鷁毋肆以弗虞每慎而自慄迫晩獲平安
至喜情尤適雞酒賽神歸隔烟聽漁笛
　　　狗跡灘
巖岈露昂頭石滑印餘跡何年天狗下䑛血變成碧逐
兎遺其蹤獲豕失其蹢至今灘得名圖誌忘紀實淵深
自沈沈水湛亦湜湜浮青荇帶牽暈翠苔錢蝕戢翼雙
鴛鴦浴毛數鸂鶒於兹設天險濟涉費人力河伯願息
怒陽侯已効職助順徼神靈清漲滿三尺穏送下東流
布㠶颺風急自慚拙催科當考陽城績
　　　石人灘
石出如人長灘名以兹顯蘿衣緑乍紉苔髪翠初剪雲
凝身覆裸雨零淚流泫影浸浪紋揺足踏波痕淺至今
屹以立不逐流波轉有時氣鬰蒸隂火炊甑甗有時風
濆淪神力旋磑碾我買西江船三月涉危險潭空巨魚
潜沙㙲饞蛟逺陵谷永不遷桑海何曽變考績膺清裁
幸與天官選平生撫字心施政當力勉
　　　貉獺灘
貉為山狐種獺乃水畜類云胡一灘中異性豈同聚今
始知其然有石髙贔屭朝夕相舂撞千古流不去聚腋
難為裘得魚豈能祭百川俱朝宗到海已東逝我來治
花封懷徠念民事當為忠謇臣肯負清白吏羞澁錢留
囊光怪詩盈笥三年朝帝京扁舟風水駛父老有深期
臨岐忍揮淚旋艫當再經浩蕩波聲注
　　　銅盤灘
黄帝昔製鼎鼎象神姦懼尚遺首山金斯盤幾時鑄天
地為爐燃隂陽為炭聚龍伯來鼓燄海若出傾注器成
不敢用真宰愁應訴一叱留兹灘墮波激餘怒羣石驚
起立詭狀自呈露罔象逺潜遁神靈每扶䕶從此絶艱
虞舟楫通濟渡妥帖濤浪息有若履平路而我述勝概
欲去仍返顧悠悠章貢江千古同永固
　　　清洲灘
湯湯清洲灘泛溢波不殺兩厓屹相向峽束若關隘源
瀦庾嶺流支接章江𣲖餘勢尚洶湧狂聲自滂湃終日
雲氣屯六月雪花洒燃犀照水族温嶠應好怪具服呼
石丈米芾曽下拜篙師力不齊怒目何睚眦世人意不
合細故多蔕芥嗟我才弗長老氣猶豪邁賦命從數竒
清神飲沆瀣益重吾民思甘棠歌勿敗
　　　梁灘
危灘石作梁横截中流壯滔汨向東逝逞怒不得放砥
柱迴狂瀾百川此其障波神有餘憤氣驕猶張王我欲
就安妥投檄相誚讓爾心亦豈忍急為收洪漲勿湧九
江濤勿奔三峽浪我有寸許膠息渾一千丈爾當守澂
清肯逐濁涇蕩江山必有神司宰任忠諒行當率吾民
牲醴嚴祀饗願言沛惠澤千秋永毋忘
　　　昆侖灘
昆侖在西極山水皆所祖渾渾黄河源九泉元氣吐泄
此天漢津狂流萬萬古睠兹衣帶水亂石激其怒大聲
殷晴空闐闐震雷鼓青林飢鳥號白晝饞蛟舞驚湍起
旋風濺沫洒飛雨來徃具舟航常哀覆溺苦欲填精衛
石欲射夫差弩安得黄帽郎膂力健於虎柔櫓頻咿軋
長篙(闕/)撑拄脱險一瞬間安流有神祜
　　　曉灘
曉灘迺危峻暮灘亦隘陋中通一線波如注泰山溜風
鏃急難攅石鋒利莫鬬舟行一失勢糜碎不可救我欲
訴天君降勅責川后妖孽汝當驅黎庶汝當祐胡為不
汝職尸居手空袖天吳有九頭風鵝多大咮饞蛟自可
啄飢鰐亦堪蹂効順宜拊循竭忠能左右有徳所當酬
有功所當奏海晏黄河清吾皇萬萬夀
　　　鐵索灘
鐵索浪得名隨波不可繫自從開闢來鴻荒知幾世質
生資於天氣行注於地四海浩難極五湖𣺌無際蕞爾
兹小灘怒流亦何駛浩浩復湯湯洶洶仍濞濞前舟既
已行後舟亦云至危若薄冰陷慄若深淵墜須㬰性命
輕俄頃魂魄褫茍能慎所持蹈險徳可企欲知利渉戒
當明大易義寄語江湖人風波宜早避
　　　小蓼灘
小蓼灘居前大蓼灘在後岐而羣𣲖分匯而衆流湊源
頭混混傾石罅潺潺漱我行泛孤舟正值陽春候晴光
滿溪山和氣暄宇宙王事有程期赴闕難逗遛雲隨征
斾飛雨浥輕衫透嗟我老侵尋髪秃面逾皺報政當考績
鴻臚名為奏承恩復任回鬰鬰棠隂茂訟簡民自淳琴
堂閒白晝江神徳不忘祭饗答靈祐
　　　大蓼灘
大蓼與小蓼兩灘豈云逺湖湘壯關隘嶺海設樞鍵滔
滔萬里流東去何時轉回盤接碧灣迢遥隔蒼巘嚢沙
沙自擁叱石石皆偃長年用力齊揵疾如熊健舟行穏
不欹厄險幸脱免蛟藏伏蜿蜒龍歸潜蜓蝘風順獲安
流江神著靈顯隄栁緑烟凝溪桃紅露泫我來治山邑
光隂猶指撚撫綏政不苛花村無吠犬
　　　錦津灘
西蜀錦江津相去萬里隔此灘名相符終古那可易不
盈十丈許湛湛漾寒碧飲虹蒸曉氣浴蟾浸秋魄射工
每伺人鵂鶹或呼客栁子記惡溪陶令卧醒石今古非
同時出處亦異跡而我莫諧俗迺有書傳癖豈敢辭驅
馳當盡臣子職鯨波肯憚險拏舟快所厯遥遥紫金山
在望猶咫尺明發不能寐㠶開早潮白
　　　漂神灘
厯盡十八灘石惡水尤惡槳盪退不前舟移碍乃閣窺
深若井投注髙疑空落自省神每漂旁觀心更愕忠貞
固可仗性命抑奚托履險徳在躬䝉恩秩命爵臣心敢
怠遑天意自昭灼我欲移沃焦漏泄使之涸我欲呼巨
靈擘裂用之鑿願言見安流怒濤息歕薄丹𠂻死即休
白首窮亦樂何須歎乘桴孔聖不堪作
　　　惶恐灘
灘以惶恐稱訛傳黄公號昔年曽開鑿平治功已效千
金貲棄捐萬夫聲呌噪遺愛人是思厚徳天所報深淵
宅蛟蜃怪石蹲虎豹走浪風若颶激波雨如雹壞舟𦵏
魚腹哀溺有誰弔至今無此患賴公力能導民貨遷有
無國賦通運漕徃來絶阻艱利渉恁嬉笑青青歡喜山
行人且停櫂至兹心始夷泠然發清嘯
　　　挽蕭正固先生詩五十韻
慟哭宇宙間典刑日淪落來者已可期徃者不堪作若
匪資前修何由啓後覺滔滔東逝波砥柱莫逥薄忽忽
西飛烏長繩難縶縳不有大化功孰尸混沌樸欲俾斯
道傳庶許伊人託平生蕭正固碩學號該博諸史鈎𤣥
微六經剔穿鑿道統望洙泗理源遡濂洛韓栁咀英華
朱張遵矩矱晶熒日星明潤潔江漢濯下帷工著述執
筆事刪削所以大江西儒林仰喬嶽譬彼剸犀兕光拭
青萍鍔譬彼制咸韶音動黄鐘龠聞望愈尊隆才猷更
昭灼朝廷詔徴賢三聘起巖壑治本具敷陳髙談帝王
畧便民十篇書直言何謇諤枯槁蘇甘霖疲癃瘥良藥
帝曰汝布衣丹𠂻亦誠慤錫汝以嘉宴旌汝以好爵迺
職王府佐陛辭甘退却飄飄紫塞鴻戛戛青田鶴豈料
震天威左謫無愧怍賜環召歸旋舟艤龍河泊綸音日
宣明堅志弗驚愕仍許陪班行顧問須寵渥俄然拜恩
除關陜司教鐸委分居芹宫無心慕芸閣諸生服講説
課試嚴條約誘掖袪愚䝉鼓舞振孱弱若求杞梓材工
師斧攸斵若治瑚璉器玉人石為錯化雨時沾濡文風
日磅礴得請喜遂初壁房老蓀葯早賦二宜休晚節全
至樂龎眉白於霜體健猶矍鑠遣興哦佳詩怡情動清
酌支笻歩東阡躡屩訪南郭徑松偃舊枝籬菊綻疎萼
優游飽看山嵐光逗簾箔吁嗟疾纒綿二豎潜搆惡痛
失少微星寒芒殞天末有子克承家敦厚謹然諾仕途
車發軔藝圃弓滿彍作賔觀國光輔導任謀度遺澤猶
生存千古宛如昨載歌蒿里辭悲思滿寥廓
　　　送蕭用道長史之桂林
長風吹征衣白日照穹顥朝辭金陵城暮向桂林道之
子富才華天葩絢文藻選職王府官輔佐擬師保鶴駕
日侍隨嘉猷事論討磐石固藩封徳化服夷䝤人生百
年間相知不在早既推學術尊亦慕丰姿好豈期識顔
面遽别感懷抱每念眼惟青自嗟首空皓丈夫志磊落
養氣充浩浩願言秉忠貞榮名亦為寳
　　　賦宛平十景詩一十章送江𢎞徳歸新安
　　　黃金䑓
層䑓翼崇墉作者費黃金黃金誠可惜賢士亦可欽䑓
成士奔義金散得士心茍不慎所寳循物徒浮沉良辰
方登臨送子情益深殷勤一斗酒欲别還重斟
　　　白雲觀
飄飄真僊侣迺在白雲鄉朝雲以為衣暮雲以為裳神
游何縹緲形蛻亦飛揚千載邱長生執節上帝旁琳宫
永尸祝降福惠澤滂送别今戾止酌酒歌慨慷
　　　居庸關
壯哉西北陲岌嶪居庸關維天特設險維地永奠安王
化大無外徳並天地寛萬夫不敢開熊虎何桓桓拱挹
京畿近樂業民心歡今晨偶送客疊翠侵衣寒
　　　西湖景
玉泉山濬源西湖迺淵深春波紫鯉躍夜雨蒼龍吟下
有芙蕖陂上有楊栁林溉灌饒黍稌徳澤被古今隄防
日疏鑿萬載神禹心挹清以酌别對此消煩襟
　　　盧溝橋
盧溝蕩中流石橋跨横截贔屭鰲背髙迢遰虹影㓕泠
泠青蘋風皎皎黃蘆月往來行旅多泥淖没車轍惜别
歌驪駒歌聲何激烈矯首凉雲飛為送南歸客
　　　玉泉山
蕩蕩神京地峩峩玉泉山一澗灑雨細六月飛雪寒銀
河繞雲闕玉虹掛天關中有龍所居萬古波不乾為霖
澤下土豐年民物安行人挹蒼翠目送孤鴻還
　　　宗師菴
宗師乃天人神光目如電靈章九龍文寳匣七星劔暮
辭龍虎山朝謁麒麟殿賜地卜菴居蓬島璚樓現至今
未百年刼火已更變我來訪遺蹤惜别情忘倦
　　　育王塔
誰建阿育塔天遣鬼工鑿八風不動揺四時相犄角日
影標榑桑雲光動恒嶽星斗雜燈龕風飊語鈴鐸亭亭
管送迎晴空潔如濯向晚當離筵臨岐謾清酌
　　　彰義門
古城臨孔道設此彰義門西林隠暮靄東岡見朝暾寂
寂孤客館依依逺人村行者歩履勞居者笑語温人生
各有適髙誼古所敦臨風􁑳深念去去誰與論
　　　固節驛
悠悠驅車走去去䇿馬馳車馬日來徃我心亦何為睠
此名舊驛固節益以竒人生宇宙内忠義弗可虧送我
同鄉友臨風動遐思酌酒復酌酒勿效兒女悲
　　　題廣成子小像
大化妙亭毒賦予方成形聚(闕/)乃其常胡為獨長生云
何廣成子能悟至道精崆(闕/)問寳訣淵微叩心扄貌古
神燁燁顱圓髪星星至(闕/)　代下畫圖仰儀刑我欲徃
從之奈此嬰俗情飛(闕/)夜栩栩跨鶴超滄溟身留不得
徃矯首三山青
　　　題青蓮宇為性空上人作
我聞舎衛國布地皆黃金(闕/)　祇樹園鬱鬱㫋檀林澄
澄七寳池涓涓功徳水(闕/)　青蓮花非白非紅紫蓮生
下有根七竅常玲瓏(闕/)　菩提心了了能相通蓮開中
有莖莖斷絲猶繫(闕/)　鎻子骨勾連自支綴蓮老上有
房乃孕的實圓譬如舍利子凝結金石堅蓮居淤泥内
不受淤泥汚譬如圓通性畧無罣硋故所以黄面老比
徳良似之嗜愛每趺坐不傾亦不欹云何性上人解構
青蓮宇石塘湛澄碧紺葩㸃寒翠蓮葉何田田蓮蕊何
姢姢見蓮即見佛慕佛非慕蓮瓣瓣露慈容朶朶含至
性影揺曉日移質濯秋波淨有香復有色香色本非真
欲知無盡意悟此有漏因無盡亦歸無有因亦何有心
出萬刼先身居萬刼後栢樹解説法桑葉能通禪明月
我佛道孤月懸中天焚香誦法華好究西來意合掌問
上人如是復如是
　　　題墨竹
　　　風
雄風鼔餘怒湘江起層波老蛟改窟宅拏雲下巖阿蛻
骨在平陸化作碧玉柯勢强不肯屈敲戛聲相摩晴窓
俯虛敞瑟瑟秋思多
　　　雨
春雷起葛陂隂霾滃四集零雨下紛如脩鱗動潜蟄青
凝琅玕枝碧映雲母石洒洒浥微凉霏霏帶餘濕遥遥
望翠華尚憶湘娥泣
　　　晴
淇園景虛曠滿林疎玉齊旭日散餘彩凉飈動凄凄晴
影布地宻翠色含烟迷凡禽不敢下祥鳳何當栖遥遥
九疑山極目青天低
　　　老
潜虯躍重淵鱗甲半脱落未愁風雲生只恐雷雨作變
化不可覊虹光射天末含情望三湘翠袖侵寒薄皇英
久未歸蒼梧煙漠漠
　　　題墨菊
西風吹墨池墨波染秋色幻出東籬花黄裳已成黒溥
露濕未乾凉烟凈如拭矯首南山髙悠然寄胸臆
　　　又
秋香不自惜隨意生毫端枝葉巧㸃綴疑帶朝露寒深
叢未容把落英誰復餐陳𤣥能换骨寜似東籬看
　　　題枯木竹石畫扇
何年泛星槎手拾支機石尚帶銀漢波凉沁秋雲濕脉
脉織女愁付與湘娥泣至今明月中照影留遺迹重華
不可招彷彿疑山碧
　　　悠然堂
若人抱竒趣寢跡辟俗喧結屋依故里喬木非荒村平
生謝軒冕詩書夙所敦逺懷陶靖節此意誰與論種秫
秋已熟藝菊寒始繁東籬何必徃南山自當門悠然契
心目樂矣終忘言痛飲聊自適濁醪湛空樽
　　　送潘信卿用李太白送韋八之西京韻
南山有孤鳳刷羽逺飛去枳棘不足栖託彼梧桐樹仙
人王子喬吹笙儻相遇聳身視九州茫茫但塵霧
　　　題石門陳伯仁聴泉樓
單居石為門崢嶸構髙閣地逺人跡稀林深樹影薄急
雨曉度山幽泉夜鳴壑鏗鏘滿聴清滴瀝疑夢落輕跳
颺回颷直㵼下穹㟧寒生襲枕屏氣潤入簾箔於焉謝
塵氛忘機許猿鶴
　　　冬夜夢子紹兄
天空星月髙城逈笳鼓咽夜長苦多寒微燈翳明滅覆
衾未及暖睡眼已交睫悠揚竟何之恍遇逺遊客驚怪
㑹面稀胡為久離别儻非兄弟親安得魂夢接干戈今
未休殺戮那可説原野日積屍江波日流血南遊觸蠻
烟北走犯燕雪涉水多蛟龍投荒足妖孽毛髪侵風霜
肌膚戰寒熱危顛命弗顧奔走骨欲折嗟嗟困覊孤何
由保明哲功名既難成嵗月如電掣榮華夢螘國富貴
探虎穴致身亦已愚秉志何更拙故山豈不佳尚有揚
雄宅家聲幸未墜猶宜守清白弟也百無為林泉託跛
躄
　　　木假山為吳維新賦
歙州跨江左山水天下竒花屏列東壁黄羅倚西陲天
都向北峙城陽肆南馳雲邉簇蠶頭屋外勻蛾眉所以
林泉士嗜山如嗜飴嵐光滴䦨楯翠曖沾檐楣如何猶
未足愛此朽蝕遺一拳勢瑟縮咫尺形嶔崎被以青菖
蒲濁以寒漣漪想無六鼇載應有羣蟻窺棟梁不見取
匠斧那能施秖被風雨厄流棄荒江湄兹焉遇賞識可
喜亦可悲真山自足翫假山亦奚為羡子久成癖而我
昧未知意欲架穹窿入窓影參差酒狂喝羣山端拱於
庭墀
　　　送魏克讓除陜西憲府經厯
魏侯秉清心有若五弦琴能諧太古調中含至和音一
彈别鶴舞再彈離鸞吟自可賡白雪何煩鑄黄金寥寥
師曠耳悠悠虞舜心廟堂歌南風為洗吳哇淫
　　　暇日同鄭以孝遊定光庵坐志喜亭上以池清
　　　龜出曝松暝鶴飛回為韻各賦十首用紀一時
　　　之清興云
登臨試輕步及此凉風時怪石􁌛危砌幽泉下深池山
銜落日短鳥度遥天遲俯仰一長笑嗒然遂忘疲
　　　又
髙城獻雉堞淨地鄰市聲雲含竹隂冷天浸池光晴崕
腰怪藤絡石罅香藑生流矚景何限詩成冩吾情
　　　又
亭髙煥華扁依山闢新基瓦排脊峨獸碑立趺蹲龜美
哉嘉禾頌允矣甘棠詩遺恩久不冺千載長在兹
　　　又
空寮積塵生僧病縳禪律槖空飢䑕跳衲破饕蝨出險
崖石可梯荒井水堪繘我欲叩心宗此理待誰詰
　　　又
叢林占清幽恍訝古天竺風虎抱雲眠雨禽迎日曝竹
瘇瘦根長栢病危枝秃何時借藤床坐讀傳燈錄
　　　又
危亭帶近郭虛窓納羣峰蛇涎滑勁竹龍骨蛻怪松東
山想謝傅厯下傳李邕起我懷古興憑髙豁心胸
　　　又
芒屩澁行蹤踈雨不滑徑石泉洒雪凉野樹栖烟暝香
消歇殘經風微度幽磬老衲坐蒲團禪心初入定
　　　又
乘興造禪關清游景堪樂鉢飰施飢禽函經䕶馴鶴嵐
光眼底浮雲景手中落蒼蒼天四維連峰瘦於削
　　　又
倚闌興未盡坐久心忘歸樹逺硋雲出鴉回背日飛地
接市喧近境留塵迹稀朗吟下山去松風凉葛衣
　　　又
天開兠率境何殊雨花䑓山鬼受經去癯龍聴講回卭
竹青活雨禪龕紫封苔他年棄俗慮避世心悠哉
　　　古風
大道常不冺萬古如日新却笑秦始皇六經飛埃塵徒
有桀紂暴豈識唐虞仁親序屬父子爵位分君臣雖滅
古聖書不能亂彜倫平生爭戰苦二世空沈淪
　　　又
玉環傾國姿胎禍亂中土明皇開元初徳政稱仁主後
來恣貪歡白日送歌舞煙塵起漁陽神京滿􁎅鼓幸頼
肅宗賢扶危復唐祚明皇亦何心却被顔色誤嗟哉去
已逺遺恨流千古
　　　又
日落依舊出花落還再開如何人委棄一去不復回達
賢每知道適興銜金杯讀書窺徃事立功圖雲䑓憫彼
名未成聚散輕烟埃思之五情熱咄咄堪悲哀
　　　又
蘇秦古辯士特生戰國時欲説萬乘君豈肯甘賤卑憶
初志未遂憔悴衆所欺有妻不停織有嫂不為炊骨肉
尚如此他人更奚疑
　　　又
不慕身後名但戀生前酒酒傾愁不來果是掃愁帚彭
祖夀最多一去千載後鄧通富銅山餓死復何有二子
豈解飲秪知富與夀未若我達道得酒肯置口東風昨
夜來揺蕩庭前栁出門一長吁茫然但搔首
　　　又
劬書析理義讀史窺成敗我生未成名亹亹嵗月邁嗟
我井底蛙識見真狹隘跳踉尺寸間豈知天壤大
　　　又
乾坤大磅礴豈乏千里駒柰無伯樂顧空受駑駘欺如
何掩下乘蹭蹬筋力疲一朝欣所遇毛骨稱拳竒洗刷
泥滓淨展歩如飈馳芻豆尚不飽敢賜金鞍騎
　　　又
我有太阿劔磨淬利鋒鋩憶昔豐城獄氣射牛斗傍儻
無張華識埋没吁可傷千年土不蝕寳匣生光芒風塵
久澒洞此物寧敢藏
　　　節婦吕嘉貞
人生如石火倐忽無停光來者日以續徃者日以忘隂
陽自不息死生固其常悠悠就泯滅有志當悲傷所以
貴自立卓然振頽綱男兒慕勲業才髙萬夫良女子守
貞節秉心百煉鋼一生雖云短萬世亦以長齪齪茍無
譽弱草栖秋霜云何吕家女薄俗能激昻喧啾衆鳥羣
劃見孤鳳凰白刄不辭苦青春謝紅妝大義既已著委
順名益彰香魂掩幽壤髙墳多白楊餘芳垂竹帛肯愧
紀述詳黄山鎻愁靄濕翠空蒼蒼
　　　林泉歸隠圖為王悦中賦
大隠與小隠城市異山林豈徒貴隠迹并得隠者心心
迹既髙尚不受塵土侵若人抱姱節早已抽華簮泉石
閟幽趣於焉事追尋霜松落踈影暝鶴有遺音刈秫作
美酒適興成孤斟悠然任天性手弄焦桐琴紫雲近接
眼晴空露微岑結廬何必廣出處計已深吁嗟慕彭澤
髙風古猶今
　　　送羅生伯達升國學
梧桐生髙岡綠葉何葳㽔所託既得地暢茂諒亦宜醴
泉溉其根甘露濡其枝鳯凰鳴噦噦朝陽影離離諧和
五音具孕材良且竒神靈不敢惜哲匠頻顧之斵成美
琴瑟登歌清廟時羅生秀而整有若碧梧姿持此欲安
徃倀倀求所知論心必有遇世豈無鍾期何當獻天子
再歌南薰詩
　　　銅駝巷
古巷乃隘陋猶説銅駝名想當炎漢日冶工鑄始成首
山化金氣棠谿泄金精紅爐氣磅礴烈燄光晶熒煽鞴
神力助鈐椎鬼魄驚拱衛擊五雷呵䕶煩六丁猙獰異
獸出繚繞長虹縈千年鎮厚地留兹洛陽城摩挲幾嘆
息㑹見荆棘生山海有傾竭陵谷多變更詩人重紀述
感激傷吾情茫茫付陳迹餘憤何由平
　　　澗水(在城西十里偃師縣與伊/洛瀍四水合流入黄河)
伊洛與瀍澗四水名尚存當時周室盛營此王城尊環
繞壯洛邑朝東入河原疆塲臨關塞源流接藩垣九里
餘澤潤萬古狂流奔浮汨涵太虛沉浸奠乾坤霜寒洲
渚縮雨暖波濤翻下通黄河流終古何渾渾乘槎訪支
機河浩隔天孫影徹漢津逺氣蒸星斗昬嗟我倦行役
老景傷精魂沉吟興未己落日傾金盆
　　　題東園道人晩釣圖
槐池湛晴波日光斂餘照樂彼池上人乘閒晚垂釣悠
悠七里灘髙風許同調爾祖昔釣鰲金門曽待詔亦有
孫子賢事業逺堪紹不泛窮河槎當鼓濟川櫂豈有終
隠淪長才處廊廟尚父心已許巢父首猶掉鬱鬱喬木
陰濃翠供吟眺固無羨魚志投竿發清嘯自知天所與
不為人所料矯首吳天髙紫烟横逺嶠
　　　詠棋
書堂春晝永閒拂文楸枰沉思出神妙握機布縱横後
粘勢已緩先著心尤精或踈而致宻或危以求生勝算
如張良竒計猶陳平厄比馬陵道嚴於細栁營俄然收
偉績凱奏銘功成遺圖尚留迹靈經久傳名但能謹始
終何須較輸贏動靜各有辨竒正還相傾千年八陣法
石漾江流清隆中老諸葛長吟寄深情
　　　又
大聖有唐堯創法何明智妙測鬼神機巧泄隂陽秘子
圓訝布星局方疑象地三百六十路億兆萬千義相對
試手談所得在心計要識生死關當知動靜勢㸃白既
已難拈黑亦不易自經下著遲遽失加倍利靈變通仙
術謀畧豈兒戲如環乃無端似屏而有倚首尾常山蛇
竒駿滎河驥洪濤縱巨鱗秋空横獨鷙或疑偏將軍或
居大元帥堂堂列營陣正正張旗幟嚴整猶合隊紛糾
若離次衝突左右車游擊前後騎出險喜獲安升髙慮
將墜困圍每堅壁示敵從緩轡減竈佯退怯伏弩潜夙
備就粘必可待投刼尚堪致始疑倐終信逺諜俄近惎
輔漢陳曲逆救秦田無忌勇躁久用挑飢貪怠吞餌敵
愾急擒首修睦誠委質氣餒應俟養鋒鋭欲少避守關
恃其隘背水定其志撞斗嗟范増奉槃快毛遂棊經古
攸同兵法今奚異是以博識人察此精㣲意晷刻弗暫
忘閒適乃能置竹院每聞聲玉堂常近侍瀛洲風日好
巴園嵗月駛沸鼎茶香清拂枰槐影翠承恩諭賦詩效
愚敬題字愧乏杜老才陋匪栁公記斐然成短章㝠搜
五經笥
　　　詠琴
古琴縆(音亘亦/作㮓)七弦而能諧五音寥寥白鶴唳杳杳蒼
龍吟相傳南薫操應念虞舜心民物乃康阜解愠恩徳
深
　　　諸葛孔明
王道既以熄霸業亦就隳秦起居閏位漢興承帝基綿
延四百載炎祚徳日衰當塗轉兇悖挾威神器危天心
有所托挈歸大耳兒為求匡輔任夢卜何人宜誰識隆
中叟道合司馬知卧龍自偃蹇肯學忘世為三顧煩枉
駕幡然出無疑欲纘東都緒便把西蜀麾諸將敵萬人桓
桓熊虎姿讒説莫能惑魚水情怡怡益郡遂欵附荆州
從政施經營事征伐吳魏相奔馳竟成鼎足勢山河壯
藩維袖中出師表快讀涕淚垂祈連路寂寞褒斜谷險
巇流光將星墮憤激巾幗遺大厦窘風雨一木誠難支
千年八陣磧長江漾寒漪
　　　驍將
天賦驍勇姿世稱萬人敵猛奮拔山勢健伸扛鼎力叱
咤聲如雷羣馬皆辟易出没聲若風獨鷙自搏擊古將
應難儔今人更無匹伏弩發馬陵烈熖熾赤壁怒瞋目
流電威震鬚森㦸鎮國矻長城戍邉窮異域報㨗書露
布奏凱馳羽檄能踵衛霍功可繼關張績臨陣設兵機
忠君效臣職㑹當圖雲䑓千載名烜赫
　　　喜雨
皇天久不雨一雨成嵗功君心妙孚感膏澤施無窮遂
令封域内禾黍咸芃芃物物皆滋潤幸兹和氣同天道
日以昭君徳日以隆至誠格上下惠政敷西東舟車達
四境耕鑿居三農太平臻盛治民俗如豳風從今書大
有擊壤歌時雍
　　　六月二日王御東閣揮洒睿翰之暇適有青鳥
　　　飛集于前馴狎而鳴似依人而托得其所者因
　　　命畫工為圖以紀其異臣聞唐太宗臨幸太液
　　　池見青鳥裴回容與欣然適意急宣閻立本圖
　　　之今臣等獲覩兹事與昔相類謹各賦詩以
　　　進
翩翩有青鳥飛集東閣前不食瓊田粟自帶瑶池煙暮
辭海南雨朝翔冀北天為銜雲錦書禎祥兆延年
　　　奉賦禎祥詩(有序/)
　　　恭惟賢王欽奉皇上勅命留守北京翊贊聖謨
　　　敷施仁徳四年於兹上有以宣朝廷之恩下有
　　　以安邦域之大瑞麥獻於闕廷嘉禾産於禁苑
　　　甘雨時足卿雲日呈元龜黒質而金紋靈兎白
　　　毫而瓊體誠所謂天不愛道地不愛寳發祥効
　　　禎而有開必先者也謹詳述為歌詩以獻
聖皇御正統恩德洽萬方上膺天命集下纉帝業昌一
舉天戈揮再舉龍旗揚仁風息溟渤妖星掃欃槍朝野
歸清肅奸諛歛披猖功成邁湯武治浹同虞唐南服交
阯夷西讋隂山𦍑萬年保宗社九州奠封疆玉冊啟大
國璽節尊親王勅命出留守北京居帝鄉四年宣政化
王澤日以􁋏明時遇隆盛和氣感禎祥甘雨自沾足卿
雲亦飄翔珍禽時下集翠衿雜明璫仙鶴每馴舞縞衣
間𤣥裳瑞麥穗含秀嘉禾實吹香靈兎潔瓊質元龜耀
金章神拱霞炫爛神龍雨騰驤天花亦繽紛毫光何煒
煌自兹諸福物萃此世太康誠心一以著孝徳久彌彰
盛事傳不泯史冊長流芳欲効歌頌美當書紀述詳詞
臣愧才菲白髪凝秋霜寸心􁏏忠赤千載永弗忘
　　　再奉賦喜雨詩
皇天少甘澤禾苗就枯槁何以慰三農攄誠事祈禱賢
王啟睿𠂻封章達窮昊上帝潜感孚炎埃急除掃雷驅
雨濛濛風走雲浩浩乾池滀聚水平陸注行潦登塲已
收麥被畛方茂稻畎畆潤黍菽村疃榮桑棗鼔舞喜兒
童歌謡樂耆老徭役蠲免多賦税供輸早寛恤沐深恩
仰載荷洪造應書大有年秋成登萬寳
　
　梧岡集巻一
欽定四庫全書
　梧岡集巻二
　　　　　　　　　　　　明　唐文鳳　撰
　　七言古詩
　　　遊東龕巖賦十景詩
女媧煉遺補天石六丁下鑿開巖室山靈閟䕶不敢居
留與令公讀經籍至今猶聴吾伊聲剛風吹度淵龍驚
白雲千古封故迹汗青不朽傳清名
　　　　　　　　　　　　　右讀書巖
東龕古刹寄巖麓令公讀書有遺躅瑟瑟風語龍髯松
瀟瀟雨敲鳳尾竹流傳香火將千秋晨鐘暮鼔雲悠悠
鸞笙鶴駕碧霄逺神歸故國應來遊
　　　　　　　　　　　　　右東龕寺
無㠶無楫空類舫不經江漲波濤漾當年已辦濟川功
留得遺形巖石上縱令百丈那可牽髙歌擊節時叩舷
雲流如水疑欲泛滄海桑田多變遷
　　　　　　　　　　　　　右石舫
空潭形圓小於甕寒泉注滿波翻永秋蟾落影如明珠
夜永驪龍應起弄若能變作葡萄醅酣飲吏部應時來
當年令公日嚥潄青山猿鶴無驚猜
　　　　　　　　　　　　　右甕潭
雨沐蓮峰青孕孕移來宜付中書卧東溟為硯雲如箋
冩遍長天愁欲破令公手擕登玉堂鳳池波浸山蒼蒼
龍蛇鸞鵠有神助九霄夜貫晴虹光
　　　　　　　　　　　　　右筆架峰
怪石兩分自中斷形勢巍峩色璀璨令公試劔劔有神
應䜟他年平内難鋒鋩不鈍耀雪霜匣藏三尺紫電光
若教砥礪剸犀兕空使李廣彎弧長
　　　　　　　　　　　　　右試劒石
放生湖中有金鯉身帶銅環弄清泚年多變態神化龍
三十六鱗雲氣起已能濟世成甘霖令公涵育恩澤深
白波茫茫不復見千年空負琴髙心
　　　　　　　　　　　　　右銅環鯉
百尺飛泉如瀑布直㵼懸崖幾朝暮氣迷雲縷鮫綃垂
光射冰簾月鈎露當年為唤錦袍仙好詠銀河落九天
令公名同流不竭千古界破蒼山烟
　　　　　　　　　　　　　右瀑布泉
尖石森然疑筍出恰類龍孫啟雷蟄草如籜解春雨香
樹若枝凝曉雲濕山鬼忍饞不敢鋤頭角放倚青天孤
何年成竹結丹實鳯凰飛來銜瑞圖
　　　　　　　　　　　　　右石筍
兩股寒泉五交絡圍繞山腰遭束縛金鎻朝垂鉄石懸
玉䋲夜浸銀河落當時曽縶内難兇至今千古流無窮
我來滌筆冩竒句一條噴雪飛晴空
　　　　　　　　　　　　　右索泉
　　　題顔輝冩吕洞賔像
洞庭𣺌𣺌秋波濶袖中三尺青蛇活朗吟飛度天宇清
黄鶴樓寒桂香發一聲鐵笛月色新葫蘆酒熟純陽春
豈知誤落顔輝筆千載風流前後身
　　　題番人出獵圖
塞北天髙風蚤寒將軍出獵原野寛皂旗半捲鷹未放
忍使潜逃狐兎殘左鞬右櫜意氣滿駿馬翩翩嘶顧影
酒酣夢熟氍毹春月轉穹廬夜初永
駕鵞東飛天宇髙馬鳴曠野風蕭蕭將軍自是射鵰手
憑陵志氣何太驕一駿烏雲一駿雪四蹄踏遍天山月
酒酣時聴刺刺歌蒲萄杯深和瓊屑
驕驄旋轉如驚龍手挽一石烏號弓笑撚銀箭遥指㸃
背身射落孤飛鴻駿龍前行猶返顧日暮歸來足狐兎
醉中慢撥琵琶春漢月流光濕寒露
青絲手控拳毛騧邊庭雪冷多風沙錦袍綉鞍貂帽暖
女姬暈酒顔如花塞下雪飛大於席掣電追風去無迹
明朝獻獲單于歡炙肉行觴酪漿碧
　　　題李息齋雙竹圖
雙龍已化葛陂水兩鳳初集丹山羽虞廷既逺費仙歸
留得瀟瀟雜風雨老耼文孫神思竒筆吐元氣何淋滿
　一天秋興收不得踈影散作青瑶枝
　　　舟泊吳城山龍王祠
吳城之山若拳小吳城之水深如沼上留遺廟久妥靈
下有潜宫更幽𣺌東湖西湖波合流望窮浩蕩天盡頭
雨滋岸栁春色淺烟凝渚樹朝光浮昨暮天昏風簌簌
停橈夜泊祠下宿覊懷磊塊不可降强飲一尊村酒緑
山川有神能福人和風瑞氣海宇春興周已起渭濵老
但願白首稱良臣
　　　過左蠡滙澤龍王祠
長江𣺌𣺌天際來東滙大澤地勢開狂流播風噴寒雪
怒浪捲霧奔晴雷下有龍淵深莫測黑入太隂雲雨積
水府寛幽宫闕多虛明知是龍君宅龍君䕶國常顯靈
河清海晏波濤寜曽傳禹貢載篇籍每讀酈生窮水經
我來祠下顧瞻久羞牲膾鯉酹春酒逺渚青青已出蒲
平沙漠漠初揺栁神靈有喜蚤乞晴百里一瞬如鏡平
蛟鼉帖伏蜃氣散風駛若馬孤㠶輕老臣白髪心猶鐵
自慚下考䝉恩澤當思補報恤疲民遥望五雲時戀闕
　　　鞋山
大姑輕移蓮步揺脱却宫鞵浮晚潮湘妃亦失凌波襪
香魂千古恨未消五老為媒笑踈拙曽嫁彭郎怨離别
雲凝眉黛不勝愁心逐寒磯夜深月
　　　大孤山
大孤山前波浪急蒲㠶髙張飽風力篙師酹酒為乞靈
一舸中流如箭疾龍王祠下鐘鼔聲江天曉日生新晴
五雲縹𣺌在何許紫金王氣浮神京
　　　送金仲逺調遷大同衞掾
龍灣江頭聞蹋歌送行將柰離愁何離愁自深酒力淺
情比楊花飛雪多楊花飛雪雨初洗離人欲去行復止
大同遥遥西北天邉塵不驚嚴虎壘戍屯知有張將軍
將軍猛氣凌秋雲去年坐鎮滁陽衛今年承恩威逺聞
幙府金郎總才彦婉畫竒勲刀筆健人生要在心相知
青眼相看忘貴賤太行𣺌𣺌千里途鴈門關西黄草枯
番兒曉咽銀觱篥羌女夜煖紅氍毹栁營肅令常鎮静
霜冷月明角弓勁他時考績赴銓曹報最應能賛軍政
我留子去休遲遲丈夫豈學兒女悲秋鴻歸飛有寄字
為言别後長相思
　　　格山隠居八景詩八章為休陽胡希永賦
古木蘢蓯髙倚天皮皴榦老知幾年喬枝上經鸞鳳宿
蟠根下有蛟虯眠三月春風日吹拂葉幄團團拭新緑
每思世澤久栽培滿地清隂覆華屋
　　　　　　　　　　　　　右古木春風
嶄然五石如人長蒼蘚㸃身雲補裳氤氲天外恁舒巻
曉日欲吐生砑光須㬰變態澹無迹雲石常存千古碧
思親遥睇總關情孤鶴飛來破秋色
　　　　　　　　　　　　　右五石朝雲
盈尖山髙雲勒齊樵人采薪費攀躋斧聲響畣逓清唱
驚起一箇幽禽啼空林烟暝日將暮荷擔行行覔歸路
平生幾曲太平歌不識宫商有遺譜
　　　　　　　　　　　　　右盈尖樵唱
閔口渡頭春水深漁舟閒繫垂栁隂有時鼓枻起清唱
聴來自是滄浪吟緑蓑為衣青箬笠九陌黄塵不留跡
鱖魚肥美酒新篘醉卧滿溪沙月白
　　　　　　　　　　　　　右閔渡漁歌
小溪溪上危橋横影落長虹波底明風翻水漾勢夭矯
晚日回光秋雨晴不見隮西成五彩鳥鵲未來石填海
行人揺兀度雲空忽聴漁歌聲欸乃
　　　　　　　　　　　　　右溪橋虹影
神人揮鞭馬不驚四蹄踣鐵無留行至今石磴印遺迹
玉寒隠約雲氣生忠烈功成封越國千古英靈猶不没
嘶風幾度耀金戈汗血當年稱駿骨
　　　　　　　　　　　　　右石磴馬跡
越國神祠人乞靈鏗鍧鐘響風前聴華鯨吼處月在戸
驚破幽居塵夢醒聲聲咽秋幾昏暮村叟溪童趂歸路
遥知敲斷故鄉心𣺌𣺌關山隔煙霧
　　　　　　　　　　　　　右神祠晚鐘
蓮堂夜靜秋氣清繙經坐對山月明流光滿地如走汞
南飛繞樹鳥鵲驚去年見月歸故里今年見月留客邸
隂晴圓缺許誰知天香桂子凉風起
　　　　　　　　　　　　　右蓮堂秋月
　　　題百馬圖
戴君胸中著金馬拂拭生絹恣揮洒雄姿百疋吐毫端
藝精肯在韓幹下驍騰八尺俄成龍宛在同州沙苑中
豐草青青飰暖雨長空漠漠嘶寒風或怒交蹄如虎搏
或喜昂身同雀躍低頭已卸白玉鞍逸氣肯受黄金絡
倦餘搶地衮輕塵落花亂㸃雪滿身掠尾梳鬃浴江水
張唇浮鼻吞河津方瞳燁燁紫電掣逺道奔馳汗凝血
有時揩樹烏啄瘡危梢影動黄昏月子母回顧恰有恩
攙先退後咸超羣十十五五工異態出没隠見何紛紜
君不見八龍九逸難再得白兎飛黄有誰識遥憐教舞
解銜杯尚詫開元太平日左驂右驂無復施四閑五閑
隨所宜渥洼異種不復有千金市骨將奚為當今聖朝
逢至治衛霍窮兵事邉鄙蒲萄苜蓿朔雲深按圖一一
獻天子
　　　鶴歎
衛公愛鶴久成癖曽置禄位乘君軒千年丹熟頂留暈
六月積雪衣無痕低鳴曉飲璚池水舞影夜棲琪樹園
子晉不歸緱氏嶺令威未語城東門可憐仙質落塵網
竟與凡鳥同爭喧當時憐寵意已極遂令士卒空銜寃
一朝狄難有誰禦俛首無聲難報恩沉吟為爾發浩歎
遥天月墮煙生昏
　　　僊鹿
空山白雲䕶隂石鹿過深苔印行跡春風長茸暖猶淺
蒼雪㸃身寒未濕應歸蓬島羣仙家日永恣慵眠彩霞
自向瓊田飽芝草肯來禁苑偷竒花誰言一金汝無用
駿馬千金増價重長遭鏖戰驚塵沙何如緩駕飛雲車
　　　題汪康民耕雲堂時奉使歸自𤓰哇國回星源
　　　鱅溪
有客有客頎而長短髭漆黒雙瞳光東門邂逅喜覿面
問之桑梓應同鄉昨朝叩門特相訪屐齒齧碎殘花香
自言家住鱅溪上結屋為扁耕雲堂昔年勤力事稼穡
驅牛暝踏山雨凉朝耕西疇雲撲帽夜歸北隴雲沾裳
春煙染成秀苖緑秋風吹熟嘉實黄去年隨雲向閩粤
薦剡已銓薇省郎如何奉使不憚逺仙槎泛海波茫茫
今年攜雲返故里翻思舊業將就荒雲歸巖岫人在野
願欲居隠歌時康徐穉東湖有髙躅子真谷口流遺芳
古今人物儻可並悠悠千載遥相望
　　　和紫金庵曉上人韻
髙僧結茆住空山懸棧絶磴愁躋攀苦心鍊行息百慮
能悟幻泡如是觀人間但覺嵗月速物外始識天地寛
清香馥郁皆薝蔔宻影揺曳惟旃檀黒虎聴經伏層石
蒼龍䕶法循危欄定學隠峰飛杖錫何須子晉騎鳳鸞
佛燈媚夜燃雲暖衲衣生蘚侵肌寒半生枯坐骨格痩
幾度談空舌本乾風光模冩入眼底才思紬繹抽毫端
竹床秋爽卧不醒石室日髙吟未安而今羡子興瀟散
十年離亂良可歎城郭煙埃驚滿眼生民殺戮痛刻肝
嗟予苦被憂患縛何由握手博一歡常思逺公約元亮
結盟何事攅眉難他時西林作三笑雙鳬定許凌風翰
　　　題孫以仁楓林挾彈小像
孫君皎然冰雪顔翩翩白馬錦覆鞍曉來秋雨濕逺山
楓林㸃染霜葉丹微酡潮臉酒半酣輕衫似怯風力寒
手中時拈金彈丸弓影微開月半彎何人貌取畫圖裏
瀟灑丰神人莫比既非長楊羽獵士亦非細栁將軍子
自是清賔居幙底怪得風流有如此局促簿書良可恥
才全文武能兼美萬里功名從此始
　　　題煙梅圖
老蛟何年蜕竒骨化作枯梅在空谷根回微暖欲漏春
風織煙絲裂輕縠仙姿疑隔雲母簾欲露不露誰敢覘
洗髓直求銀漢水飄香肯向含章檐至今留得明月影
誤寄芳魂呼未醒却思深雪在江南羅襪生塵寒夜永
廣平心腸鉄石頑無情空對冰玉顔青鳥來遲碧天濶
夢飛不到羅浮山
　　　鄭居貞自閩歸歙徃迎母因賦此餞别
書巢先生豪傑士出自康成通徳里平生顯宦傾時流
聲名勃勃秋濤起吁嗟時異事亦殊而今老去將何如
舊境蕭條鞠荒草夢魂常戀長林居季子歸來問松菊
有意誅求結茅屋白雲在望碧山髙願學耕田在空谷
當年小隠留武夷讀書奉母情愉怡文章久詫韓侍御
贈言貴比珊瑚枝斕斑綵衣耀晴日皎皎照人冰雪質
潘輿逺導千里途陟屺何須憚行役願言早見登歸程
故園景物關幽情竹林有約久相待煮茶空聴松風聲
　　　鷄鳴䑓和劉通判韻
劉項共築鷄鳴䑓嵯峨百尺應危哉隆凖寛仁有大度
重瞳慓悍非良才劍光電飛大蛇死天心已歸赤帝子
雲起芒碭五色竒咸陽王氣清如水君不見楚歌已絶
荒鷄鳴悲鳳瀟瀟號五陵千古興亡只如此感歎空令
愁思増
　　　題祁門陳友章十景巻
　　　飛龍曉日
金烏啼破扶桑瞑凌晨刷羽飛龍頂海雲絢綵萬丈紅
青山都散晴霞影白頭凝睇咸池東浴光竟屬何人功
羲和緩轡且停馭負暄欲獻輸微忠
　　　厯山逺漢
雨痕洗淨秋容碧翠潑晴嵐曉凝濕山髙不硋河漢流
冷風吹送行雲急登髙望逺何茫茫欲弔虞舜思時康
沉吟未盡懷古興鳳飛不到青天長
　　　紫溪桃浪
芳春已破三月中桃花參差吹暖紅膩香漲雨紫溪濶
霞翻晴浪揺青空漁郎已去漁舟在白髪避秦秦世改
中流變化神鯉多日夜朝宗向東海
　　　芳草煙樹
殘虹閣住微雨收晴光倒射芳草洲嫩緑扶春上溪樹
樹繞翠烟如水流凉隂垂垂暎漁舫葉幄搴風疑歩陣
碧雲不斷楚天低昏昏暝色迷人望
　　　鼓樓晝晴
曉角吹散行雲飛扶桑枝頭日弄輝晴山凝春得春色
嵐光作雨翠撲衣樓頭塵壓鼔聲靜燕子窺人春晝永
欄干十二轉東風自捲踈簾㸔花影
　　　藻潭夜月
石潭淵澄小於沼汞液飛光㵼晴昊蟾孃洗頭濕翠雲
亂髪梳殘化文藻鏡波帖帖寒影孤皎然清冰凝玉壺
馮夷夢愕夜起舞手中奪得驪龍珠
　　　峽山朝雲
青山冒頂雲作巢兩峯勢挾同峽髙曉風急雨忽吹散
滿地勃勃翻雲濤白衣蒼狗變化速從龍伴鶴無拘束
巻舒怡悦隠者心不似襄王誇宋玉
　　　西峰暮雨
西山山頭欲頽日隂雲作昏山已失子龍翼母歸澄湫
秋風捲地波濤立銀竹挿空雨脚來倚欄縱觀簾半開
天河疑漏勢轉急洗盡埃氛遍九垓
　　　滄溪晚歌
滿溪秋波浸霞影天光壓碎玻瓈冷孤舟載月逺浦歸
沙鳥驚飛鷗夢醒披蓑老漁黄髪多鼓枻自唱滄浪歌
數聲欸乃未終聽水深風急將奈何
　　　江村夕釣
青山倒銜半邉日江天鳥度煙光夕霞縷牽絲百尺長
一竿裊裊秋風急琉璃影滑波無痕霓綸牛餌魚不吞
白頭貪醉嬾歸去蘆花香裏開清樽
　　　題吉知事五山圖
平陽五山髙接天朝暮吞吐多雲烟洪荒破後知幾年
丹崖翠壁開金蓮太行逺起勢欲騫峨峨萬仭倚不偏
下視諸峯培塿然中原巨鎮雄且專堯山特立可比肩
横截坤軸相牽聨幽崖砑砥留其巔舜山羅列突在前
七竅下瞰窮深淵至今疑有潜蛟眠石室空洞堪夤縁
竒怪得非神斧鑴想初側微躬力田野人讓畔同周旋
禹山正峙東南邉脉絡直抵黃河壖懷襄世逺思古先
衆流隨濬歸平川九州安奠人民全耕有桑麻居有㕓
析城之山更蜿蜒巖巒環拱城壁堅神湯禱旱志益䖍
剪爪斷髪為牲牷五山四聖名猶傳吉侯家世人推賢
平生詞翰爭竒姸紅蓮幕下如神仙遥瞻五山路綿延
結廬舊隠依林泉故鄉思念情未宣畫圖不盡心拳拳
嗟予愧乏筆如椽為侯擊節哦長篇
　　　題墨梅
臞仙學仙被僊謫何年飛身下瑶闕袖中猶帶返魂香
熏透瓊英寄愁絶玉京路逺不得歸嵗嵗江南厯冰䨮
白鶴唳斷孤山雲青禽語冷羅浮月自從影落墨池春
清氣猶存勵清節縞衣誰恨汚緇塵要識廣平心似鐵
　　　題枯木竹石
滄江昨夜秋風起翠濤怒吼翻蛟尾怪石雨侵雲母寒
枯株風掉珊瑚倚瀟湘洞庭煙㝠㝠遥天目極疑山青
重華已逺二妃怨玉簫吹與孤鸞聽
　　　題梅蘭竹石圖
羅浮仙子騎白鳳翠禽啼破寒香夢飛向淇園覔秋實
風觸湘纍珮聲動同心比石堅不移貞姿勁節相因依
平生四美托交契嵗寒盟好深天機硯池波翻月涵墨
冩出清標素綃濕廣雲湘雨路迢迢淪落江南總塵迹
　　　題枯木竹石圖
子龍吟風翼老蛟湘江怒立翻波濤長星垂光驚墮地
化作怪質崚嶒髙何年墨仙下人境醉染冰膚散清影
兔錐鋒礪刺蛟龍腥血糢糊吹不醒
墨仙騎龍東海歸袖中帶得東海石翩然更欲遊三湘
彷彿蒼梧二妃泣翠雲染就琅玕青鐵網罩取珊瑚赤
墨仙夢熟呼不還濕透鮫綃見遺迹天河月淡夜窗虛
瀟瀟凉動秋聲急
神人施鞭石能語怪質稜稜天所斧雨餘流潤吐𤣥雲
三尺新波漲湘浦馮夷驅雷怒蛟翻皇妃御風翠鸞舞
極目東南烟霧深九㸃疑山幾今古
黄陵廟前呼鷓鴣秋隂漠漠昏蒼梧南廵不返二妃怨
苦竹叢深西日晡微風吹凉下翡翠空江浴影揺珊瑚
當年游處今復見湘水湘雲歸畫圖
　　　題趙昌折枝山茶圖
江南冰雪苦作寒萬物憔悴無好顔東皇有意漏消息
先送一顆囬春丹朱砂亂㸃鶴頂碎絳裙深染猩血殷
趙昌創法奪天巧陽和脉脉生毫端遽能貌取豔麗質
臙脂未洗香雲乾至今没骨久不見徐熙已矣空長嘆
生綃拂拭得竒玩嫣然疑在山林間巻圖吟罷注雙目
彩霞光射青天寛
　　　題嚴子陵釣䑓圖
炎劉焰熄幾不燃莽星妖光萬丈懸卯金爐中虹吐烟
赭肩羣聚蟻慕羶天心豈願刮席𤣥赤龍飛起白水淵
六合電掃皇風宣英雄趨朝簉鷺鵷侯王濟濟相後先
億兆臣伏孰敢喧子陵髙卧志益堅㝠鴻避弋能孤騫
平生和好如箎壎一貴一賤忍棄捐九重召入玉榻眠
列宿磨盪驚失躔羊裘歸來破露肩釣竿裊裊晴絲牽
東京清節推獨賢髙䑓屹立石一拳千秋萬古名猶傳
空山青青水潺湲
　　　題何養素煮雪軒
水曹耳孫冰玉質亦愛觀梅東閣立梅梢乾雪手可拈
拾取春芽和瓊液方爐熾火金烏騰孤鐺煮月銀蟾泣
珠璣脫串暗有聲瑶瓊碎屑輕無迹萍雨疑跳春浪驚
松風悞雜秋聲急鶴飛影墮烟榻寒蛟浮氣裊雲牕濕
風流不讓陶糓誇髙致敢與盧仝敵詩脾涼沁蔗漿融
渴吻香零甘露浥吟哦幾度三嚥餘乾坤清氣歸胸臆
　　　題何養素馬圖
房星降精龍作胎渥洼之水深如盃夜飛霹靂電光紫
良駒已産真龍媒長鳴超羣空冀北下視衆馬皆駑駘
天生氣質難委棄萬里入貢何年來聖恩已許充内廐
九重蕩蕩天門開鐵銜寳勒鏤銀汞玉鞍絲轡粧玟瑰
雖調徳性閑兩服終逞逸氣凌九垓王良老去復誰御
伯樂徃矣令人哀百年變化尚形迹生綃寂寞煩松煤
求賢求駿同一理千金買骨逢竒才燕昭致禮郭隗重
何人再築黃金䑓
　　　題李白玩月圖
長庚之星光配月何年降精生李白倐向人寰汗漫遊
骨異神清本仙謫平生愛月如嗜飴老蟾流輝沁詩脾
胸中玲瓏廣寒殿珠璣欬唾天香吹良宵醉月坐花影
銀汞鎔階光烱烱夢咽𤣥霜玉兔寒露濕錦袍呼不醒
慣賖月色長安春玉環媒私力士嗔清平調新聲未絶
樓船迫脅連邊塵夜郎天髙月黒黒忍死投荒去京國
金雞放赦歸江南采石波寛酒盃窄眼花捉月月倒懸
翻身起舞水中天馮夷夜護叱河伯遺骸肯汙飢蛟涎
巫陽下招招醉魄帝遣歸來住蟾闕精神仍作長庚星
萬古千秋伴圓缺
　此圖汪仲魯作序司訓滕與善誦此詩數過擊節嘆
　賞曰序可作此詩不可續矣當於古人中求之
　　　題長江萬里圖為趙中道賦(中道/蜀人)
　一㕓老屋城南隅讀書樂道非愚夫西川有客踏秋雨
訪予手把長江圖披圖細數經行處天山白積銀為樹
氷澌暖沁六月流雪波怒向三巴注蜀江溶溶逺紆回
巨靈擘破巫峽開勢雄地束不得逞直走萬丈疑奔雷
瞿塘灧澦天下險巨石雙分銳磨剪盤渦每憂巨浸深
冷噴猶嫌急波淺人鮓甕頭雲結愁饞蛟晝舞寒風秋
至喜亭邉可貰酒秭歸縣前仍艤舟荆湘蕩漾平於掌
蒲㠶箭疾飛雙槳蒼龍山露翠烟中白虹水接銀河上
岳陽樓髙明月凉仙人踏冷鶴背霜玉簫吹碎丹鳳語
寳劍拭動青蛇光洞庭茫茫接彭蠡千里相望同尺咫
無情五老蒼顔凋含羞二姑黛鬟美揚瀾瀦滀鄱湖寛
水府馮夷嚴守關明珠泣墜淵容怨氷綃織就鮫人閑
梟磯秉靈孫小女冷風倐度神巫語客回望盡江東雲
鳥歸帶得淮南雨須㬰放棹下金陵蓬萊宫闕髙崚嶒
黄衣聖人御宸極紫霧衝霄王氣騰浪遊厯記萬餘里
愕夢驚魂幾悲喜江花江水興無窮㸃染丹青煩畫史
賦詩題畫心悠然才思安得如湧泉酒酣擊節唾壺缺
長歌杜陵壯遊篇
　　　題邵思誼小景次韻
山含濕翠雨新沐山下茅茨繞松竹斷磯波縈皺縠紋
噴石飛泉響瓊玉長安幾度九鼎遷桃源風景猶依然
按圖卜居儻可得吾將歸隠抛塵縁
　　　題匡廬雪齊圖
宇宙有此匡廬山羣峯層疊如髻鬟地鍾天造稱勝境
異人徃徃居其間至今遺跡尚可覔山靈夜護不敢干
樂天草堂雲巻幙靜脩藥爐月吐丹匡君書屋猿嘯樹
惠公講座鶴守關瑶田芝草烟漠漠石牀苔花雨斑斑
林光曉拖横練濕松聲時動踈籟寒昔年一徃縱遐覽
平生壯遊眼界寛㝠捜景物入吟咏揮洒未怪才思慳
是時冬深紛雨雪六花亂舞來人寰崆峒尚逺何杳杳
混沌未判猶漫漫青藏古檜失夭矯白暎列岫迷㠝岏
瓊仙定降錦屏曲玉女自浴銀河灣遥連二孤悲素影
近挹五老愁蒼顔天公貺我太清絶此時此景真竒觀
故鄉泉石起深念洞天再覔途路難星霜荏苒落塵夢
無因置我雙珮環尋幽訪道償夙願投簮幸遂心迹閒
何人胸中奪造化真境彷彿生毫端舊遊厯厯頻指㸃
晴窓對畫俄長嘆悠然蓮社十八友白頭元亮應當還
追思髙賢不復見坐聽飛瀑空潺潺
　　　題蹴踘圖(宋祖宋宗趙普楚/昭輔黨進石守信)
李根九泉枝葉萎五季閏位迭興衰戈鋋相尋危易危
後唐承統緒乃微何煩祝天天已知夾馬營空王氣竒
趙家生子龍鳳姿平陽後𦙍孱弱資木札兆先人不疑
陳橋倉卒胡爾為舉世羣雄競追隨明良相逢同一時
㑹合正遇風雲期乘閒且復相娛嬉軍中之樂諒亦宜
青巾白袍大耳兒厯年三百開洪基紫衣穆穆善容儀
熒煌燭影難逃譏黒帽緑衫燕尾眉翩然對蹴手攬衣
相業曹隨繼蕭規昭輔大面兼豐頥側身注目從旁窺
太尉粗俗紛鬢絲平生羔酒香凝巵衣色淡黄巾色緇
石郎並肩立不移是中年老茁白髭姓名未識知為誰
君臣汗竹聲光垂當時邂逅忘等夷豈意後世圖書之
龍香兔頴含餘悲煜煜東井奎璧煇八荒四海咸雍熙
自從感慨歌五噫故都茫茫黍離離嗟哉徃事不可追
目送飛鴻起遐思
　　　題山水圖
羣山起伏如驚龍特立不屈疑爭雄遥天斜出紫菡蓞
落日倒射青芙蓉長溪縈迴遶山麓細瀬淙淙潄寒玉
烟凝向暮波光酣飛來亂㸃輕鷗浴林間結屋誰幽棲
踈窓俯碧虛檐齊彷彿神仙金華洞依稀漁人武陵溪
人間真境空寂寂每憑毫素留遺迹雲迷不返捕魚舟
雨冷猶存化羊石我居大好山水州金華武陵路悠悠
按圖竒勝不用得長吟聲撼松風秋
　　　題虎嘯風生圖
南山虎穴雲㝠㝠猛獸中居藜藿青林深谷暗日欲暝
據地大吼風汵汵黄熊赤豹莫敢觸狡兔妖狐徒自伏
威稜震耀電目光視雄耽眈欲逐逐昂頭掉尾時欠伸
食麛攫犢秋復春短衣匹馬有李廣折弧墮矢無裴旻
　　　題畫
青山盤盤俯溪水亂石平沙露洲渚扁舟一葉泊漁磯
老樹秋聲作龍語何人讀書坐船頭投竿罷釣絲綸收
小童龡火蘆葦濕酒香魚美無閒愁向晚天寒斜日暝
雲歛風輕波影淨倦來抛書動清酌吳歌越歌不堪聽
我生欲效張志和頭戴篛笠被青簔非熊夢斷心已寂
自甘衰老將奈何
　　　題畫為芝黄汪志髙作
蒼松蛻骨虯龍蟄滿地清隂雲氣濕山中採藥人未歸
老翁杖藜童子立翁來問師日欲西直疑劉阮仙路迷
尋真未遇興盡返武陵空覔桃花溪至今却憶芝黄墅
松月軒中足清趣深根伏苓大於人獨荷長鑱斸秋雨
　　　題牧牛圖
緑野春深平似掌土脉膏黏皆沃壤羣牛耕罷飯雨肥
萋萋豐草和烟長承平每書大有年禾黍連被東西阡
早驅晚牧少拘束人牛兩閒不用鞭一童騎背向歸路
推先呼後頻返顧一童跨伏身半欹昻首訴風天欲暮
我生長大居山林慣識此景天機深自甘食力老農業
歌殘白石嗟無心
春耕驅牛聲叱叱釋犂隨意放原隰瀟瀟老樹風勢狂
彷彿隔山雨來急小童坐背不用牽緑簔濕短青笠圓
一牛徐行繩在手一牛回顧疑爭先更㸔最後緩追逐
日暮天昏歸路熟草肥水暖意自閒蹄健力强非觳觫
時平樂業甘為農處處擊壤歌年豐黍稌盈囷官賦足
但願稱作多牛翁
　　　題秋江捕魚圖
秋江雲浮島嶼孤澄波萬頃平若鋪烟收日暮魚正出
漁人羣聚相喧呼或垂大罾或舉網小船如梭捷來徃
天空嗷嗷鴻雁鳴風輕淅淅菰蒲響行客歩遲心急歸
盤灣隔崦通徑微恍類黄州赤壁岸又疑青山采石磯
我生慣識江湖景已厯風波塵夢醒短簔圓笠釣絲輕
結盟鷗鷺從漁隠酒酣耳熱成清歌吳音越調商聲多
羊裘已敝身自老玉璜未得心如何令我披圖發長嘯
滿目楓林半殘照東津誰續觀魚篇少陵曽鼓三巴櫂
　　　贈天台張思文
天台之山髙挿天赤城雁蕩相勾連石橋流水秋不竭
聲鏘玉佩何涓涓朝沐雨痕疑彩雲暮浮霞影生紫烟
洞府深沉異塵世月明笙鶴來飛仙乾坤清氣不肯散
鍾英吐秀生才賢故家乃有赤松裔祕書曽授黃石篇
至今文獻久未墜冠盖相望聨後先椿翁佐政留古歙
治同斯立居藍田棠隂日永訟庭靜愛民不忍施蒲鞭
今春令子事省覲弟昆列侍行周旋言歸故鄉又逺别
穏泛浙東秋雨船臨岐索贈無好語蠶頭字拙紈扇圓
綵衣奉養尤切切白髪待望應拳拳冬初再期一聚首
莫使風雪踰殘年丈夫那作尋常别長歌起舞揮龍泉
虹霓浩氣心愈壯飲酒有如鯨吸川嗟我老生年半百
瀟瀟霜髩成華顛刀圭欲覔安可致凡骨未超塵俗縁
為語天台衆仙侣紫陽悟道探𤣥𤣥蓬瀛得路儻相遇
㑹當寄我青瑶編
　　　新安八景詩
　　　屏山春雨
　　　屏山在城東為真人聶師道修煉之所真人羽
　　　化於揚州有駕鶴乘空之異竁劍履于是山之
　　　形方類屏扆當春月微雨沾浥花木薈蔚紛紅
　　　駭綠宋黄台有詩曰萬仭花屏問政山故稱華
　　　屏又名問政云
問政春山髙倚屏白雲飛去遥天青松巢雨暝鶴回晚
丹池風急龍歸腥至今劍光夜不散石枰棋冷斧柯爛
三耳仙人濕羽衣當年醉熟瓊花觀
　　　練溪朝雲
　　　新安之溪流濬源于楊之水直㵼數十里望之
　　　如練帶然昔人有千尋練帶新安水之句故稱
　　　曰練溪每春曉雨止白雲横溪雲水相連影揺
　　　素練真奇觀也欲吟咏之恨無謝眺驚人語
　　　耳
溪流素練三千尺寒光揺曳朝雲濕風驅勃勃海濤翻
瀰漫欲浸天宇碧㠶歸衝斷半溪分扶桑日照收氤氲
數聲漁唱破清曉沙際驚飛鷗鷺羣
　　　紫陽夜讀
　　　紫陽山勢若飛鳳昔我徽文公寓閩南猶以是
　　　山名其讀書之樓以表其不忘桑梓之意後之
　　　學者面山構書院以為講學地宋穆陵賜紫陽
　　　書院四大字刻於貞珉至今猶存兵燹餘再遷
　　　于東城縣學之旁
新安講學尊紫陽書堂夜永聲琅琅穆陵宸翰鸞鳳翥
奎璧下貫晴虹光上探孔孟繼濂洛道重泰山與喬嶽
神遊故國想歸來月明應化遼天鶴
　　　烏聊曉鐘
　　　唐越國汪公華保禦六州嘗屯兵于是山遂營
　　　州治焉公識機慕化而歸于有唐不失臣禮錫
　　　以旌節鄉人徳之立祠以祀山冠以危樓環以
　　　雉堞懸以禁鐘昕夕叩之鏗鍧聲徹數十里
烏聊山頭殘曉月光射落星蒼石裂當年故壘埋劍刀
至今猶帶英雄血華鯨吼散秋空雲六街車馬何紛紛
一百八聲聲更徹直恐夢驚天上聞
　　　漁梁夕照
　　　漁梁俗傳宋太守袁公所作也在表城門之南
　　　練溪之下流以南離火盛故堰水以厭勝之空
　　　其中以通舟楫之徃來日欲晡歸帆𣺌𣺌落雁
　　　翩翩行人若蟻縁營營然不息登髙下視之則
　　　夕陽在鴉背天然畫本也
欲落不落晚日黄歸雁冩遍遥天長數聲漁笛起何許
孤舟下瀬如龍驤漠漠烟横溪萬頃鴉背斜陽駐餘景
叩舷歌斷蘋花風殘酒半銷幽夢醒
　　　古巖晴嵐
　　　古巖去歙西三十里山形如覆盂甚童而無草
　　　木傃南有石巖空洞下可容數百肘僧結廬居
　　　之而棟宇半接于巖前庋佛像其中遇春曉則
　　　晴嵐冉冉耕夫牧子出没於隴畆烟靄之際亦
　　　可愛也
天遣六丁來下鑿紺宇參差出樓閣空巖不見椎斧痕
毋乃混沌元氣樸嵐光林影迷烟霏輕浮翠雨凉沾衣
樵歌未起行人少山僧飛錫朝來歸
　　　黄山霽雪
　　　黄山舊名黟山唐天寳六年勑改黄山世傳黄
　　　帝與容成子浮丘公講道於是今藥罏丹竈具
　　　存有朱砂泉隂火潜燃氣如饙餾有竒峰三十
　　　六每當積雪收霽日光倒射諸峰聨絡玲瓏勢
　　　若削玉善畫者不能殫其巧焉
三十六峰青作朶朱砂泉香煮隂火澗鳴流碎瓊瑶英
崖空積遍珠璣顆日光倒射玉芙蓉羣仙問道來崆峒
臨風環珮儻可挹便欲飛身騎白龍
　　　白水寒蟾
　　　白水在歙城之南二里許山勢外周固而内寛
　　　平地湧泉一泓瀦為小池冬夏不枯泉色甚白
　　　如石髓玉乳融液動盪每夜永寒蟾流輝微風
　　　颺之光漾不定有若走汞池之旁構梵宇宏麗
　　　以是牓其額云
小池湛湛玉色泉直疑下有白龍眠山靈擘破石髓溢
一泓空碧涵漪漣幽人和月掬在手笑吸清輝當春酒
酒酣大呌問山靈千年誰是知心友
　　　七言古體詩一章共二十四韻不揣蕪陋錄送
　　　鄭彦彬赴王駙馬都尉館時兄彦昭亦寓閩中
聖皇六飛渡江水義旗所向羣奸弭金陵龍虎挹神京
鬱葱王氣衝天紫攀鱗附翼俱英雄文武赫若和陽公
榮膺國戚聨肺腑秀毓星斗羅心胸憶昨董師臨古歙
招賢喜遇詞章伯賈誼聲華擅獨竒鄭䖍才思推三絶
去年移戍當㑹稽絳帳戎幙相追隨乞假歸來養慈母
豈意淚著堂萱萎今年又喜鎮閩海走幣遥遥千里外
誰言坐冷客無毡懸榻塵凝乆相待於焉判袂不可留
青山綠水增離愁槖金曽為陸賈贐蠻音椎結今南州
氣候炎蒸異中土嚴霜虐雪何曾覩椰子酒殘焚鷓鴣
荔支雨歇啼鸚鵡主賔相見情愈深洗盡别來慕藺心
有時覔句月窺户幾度談經風滿林君家難兄代希有
喪亂升沈十年久昔時青馬卸雕韀今日酡顔成皓首
吁嗟世事何必論開懷且倒玻瓈尊萍蓬得聚海上國
猿鶴入夢江南村賔主弟兄真四美此樂人間果難擬
機雲孝友出彛倫管鮑交情忘爾汝願言嵗晚罷功名
歸與谷口堪娛情好披襏襫立烟雨數聲布榖催春耕
　　　十八學士巻
隋亡晉陽啟唐祚錦㠶未返江都路野鳥為鸞人肆欺
天心厭亂誰能訴一朝裴寂成深謀家國轉變汝所由
白旄黄鉞兩京定四海晏然無所憂功髙徳厚稱神武
太子齊王安足數忠臣猛將任股肱寵異宏開天䇿府
當時賢俊十八人嘉謨直道情相親可否獻替陳至理
何曽宛轉全天倫瀛洲茫茫近蓬島逈隔塵寰風日好
如綸如綍出王言戒逸戒奢箴大寳或稱博學行秘書
或稱忠鯁智有餘隂陽大化任調燮經籍奥義煩分區
殷勤疇咨當世務司勲記室并主簿考功祭酒博士倫
著作㕘軍典簽數是中諸子皆良才十七可尊一可猜
如何驍騰衆龍媒著彼碌碌真駑駘豈知詒謀傳後禍
雨露纔沾鬢雲妥此獠空憐頭血流斛麥諛言無不可
清風環珮聲珊珊摳趨進退意氣閒龍眠居士有佳趣
好事冩入畫圖間我今展巻起深想千古神交見神像
一時陳迹付逝波肻信流芳在天壤只今幸際休明時
虞舜至治應無為羣賢畢集玉堂署咫尺瀛洲端可期
聖朝豈無此學士我亦趨朝拜丹陛古今人物許同儔
留取聲名繼青史
　　　董宣廟
湖陽公主國懿親白日故縱奴殺人臣為赤縣清輦塵
殺人者死法用伸奔車入奏主勿嗔主欺國法非欺民
民可濫殺焉用臣臣如有罪死楓宸臣如無罪何屈身
當時回天力萬鈞震懾貴戚動九垠生為郎官死勾陳
忠必獲報神必靈宜其廟貌髙麒麟
　　　題李營邱枯木圖
營邱枯木天下無筆端造化何榮枯想當盤礡欲畫際
天為助興神為驅鄧林已化防風骨滄海乍出珊瑚株
良材何異徂徠産大用不值明堂需自憐形質赦斤斧
豈嘆薪㸑供樵蘇萬牛回首力未許獨匠指顧心難圖
空遺偃蹇蔽村野白石鑿鑿泉嗚嗚枯梢似挂瘦蛇影
亂葉恍茁乖龍鬚我生本是山澤叟隠居林樾同凡夫
昻霄聳壑日在望號雨呼風時與俱只今廊廟重締構
楩楠杞梓當貯儲按圖工師儻所取意營目盼增嗟吁
　
　
　
　
　
　
　
　
　
　
　
　
　梧岡集巻二
欽定四庫全書
　梧岡集巻三
　　　　　　　　　　　明　唐文鳳　撰
　　五言律詩
　　　進臘日詩
大蜡逢嘉節陽和暖欲回人間恩惠溥天上早春來臘
意風催栁寒香雪沁梅梁園應預宴授簡效鄒枚
　　　又
臘日饒佳景乾坤萬里同三農方報祀八蜡已成功鶴
禁春光早龍庭喜氣濃太平端有像願勿效東封
　　　洪武庚辰八月一日為撫安人民至衣錦鄉訪
　　　安湖書院拜先聖殿謁先賢祠棟宇傾撓廊廡
　　　荒茀顧瞻感嘆念欲興修兹焉經始以俟畢工
　　　厯初十日夜坐挈矩堂新月滿庭謾爾興懷成
　　　五言近體十首時儒生鍾民敬亦次余韻以紀
　　　一時之清興也
凉夜坐長廡披衣酒半醒月涵雙沼白雲去萬山青遺
老猶文物前修尚典刑我來勤撫字短髪故星星
　　　又
昔號懷珍士今游衣錦鄉三程祠尚在二謝塚應荒儀
範崇昭代功勲銘太常自慚居邑宰弔古意何長
　　　又
天地有否泰山川無古今相傳舊時政應慕昔賢心三
獻曽悲玉四知常畏金平生無寸術一念恤民深
　　　又
三桂雪霜古孤槐風雨黄昔賢祀宇在先聖殿庭荒壁
刺藤枝小墻垂草蔓長愧予同政教感慨意徬徨
　　　又
夜坐庭前月娟娟影倍清眼看前代迹心切故鄉情積
水魚龍起空林鳥鵲驚靈槎如可覔吾欲上蓬瀛
　　　又
昨日又今日千山復萬山道途常畏險身世每思閒有
役吟情澁無憂酒量寛一官聊自慰未必悞儒冠
　　　又
問月月不荅留雲雲自行江山應有待天地豈無情蒼
狗形須變青鸞影更明一杯聊復爾漫聽浩歌聲
　　　又
不盡吟詩趣徘徊欲二更亂星浮酒甕孤月煑茶鐺此
夜朋徒興他鄉兄弟情平生仗忠信撫事不須驚
　　　又
得酒曉仍飲尋思夜更哦人心應復爾吾道竟如何蟾
影一池靜蛩聲四壁多百年斯道重未用歎蹉跎
　　　又
問俗經村落周行途路難端嚴元有道澹泊若無官報
國寸心赤憂民兩鬢斑位卑才更拙誰為達朝端
　　　和游新吳寺詩韻有小序
　　　雲幢海上人來自西昌手新吳寺詩文一帙有
　　　杭府通判楊自立所作小序同游諸文士分韻
　　　賦詩以黄葉前朝寺為韻成五言體五首囑余
　　　和之愧不自揆勉短續貂以繼楊公諸游士之
　　　清興云時洪武壬午冬十一月也
歩屧響迴廊庭虛月一方栴檀雲弄影薝蔔夜吹香禪
定猿窺鉢經殘鶴護房明朝覔歸路滿地葉飛黄
　　　　　　　　　　　　　　右黃字
招提境清幽小徑縈曲折登髙目可舒攬秀意猶愜石
壇花雨飄琴室松風歇向晚偶題詩冩遍寒蕉葉
　　　　　　　　　　　　　　右葉字
䭾經白馬寺創額赤烏年宗續雲門法心參雪竇禪松
髙留鶴語樹老蛻龍懸長日繙經罷蒲團禮佛前
　　　　　　　　　　　　　　右前字
倚杖閒尋寺吟詩忽過橋晚山含雨暗秋水共天遥自
媿花封治難從桂隠招婆婆遊世界鐘鼓樂清朝
　　　　　　　　　　　　　　右朝字
涯洲地幽深尋僧聊小憇名山在寰區勝境異人世澗
寒龍已歸村深虎初逝上方鐘磬聲疑是雲門寺
　　　　　　　　　　　　　　右寺字
　　　萬安縣
小小萬安縣潺潺惶恐灘江流章貢水地接吉筠山産
薄賦應少民稀政自閒為言趙大尹解任幾時還(時趙/彦剛)
(為本縣/令考滿)
　　　永和鎮(宋丞相益國公必大家是鎮有窰塲燒/磁器公生後器不能成猶存讀書䑓)
永和古名市益國是家鄉窰變胚胎器街存瓦礫墻山
川奪秀色天地啟珍藏寂寞書䑓在茫茫春草長
　　　螺子山
山名螺子小蒼翠欲參天勢壓崆峒外形凝混沌前琳
宫浮紫氣梵宇出青蓮吾欲投簮紱歸耕老石田
　　　吉水縣
邑號古西昌相傳文物鄉栽花令尹宅擢桂狀元坊江
㵼吉文字山凝秀色蒼曉來春兩霽新緑栁絲長
　　　清江鎮
鎮市清江上居民棟宇連淮鹽堆客肆廣貨集商船草
色春迷地波光暖浸天凌晨征棹發萬竈起炊烟
　　　豐城縣
小縣枕江濵人家栁色新斗牛空紫氣天地已青春士
俗猶追古民風頗化淳文安今寂寞千古老儒臣(元學/士揭)
(文公曼/卿故鄉)
　　　徐孺子亭(遺趾在/東湖)
髙士亭今廢遺基俯碧流聲名著東漢人物重南州友
致生芻奠賔延下榻留平生惟食力禄仕豈曽謀
　　　望湖亭
一上望湖亭湖山四面青天開浮碧落水濶接滄溟蛟
窟人懷懼龍祠客乞靈老年思補報短髪恁星星
　　　落星石
女媧曽煉石上補列星躔遺質傳千古流光下九天龍
文猶照日虹氣欲生烟水落年年在西風幾泊船
　　　湖口縣
萬里長江逺扁舟一葉孤山連彭澤縣水接洞庭湖客
市魚堪買人家酒可沽丹心頻念闕指日到皇都
　　　湖口觀音閣
傑閣枕江滸登臨為落㠶天開兠率境波浸補陀巖僧
設伊蒲供經翻貝葉函村醪澆旅况吾欲典春衫
　　　彭澤縣
欲問柴桑里來尋陶令家菊香無舊蝶栁色有新鴉雲
淨浮青嶂潮回擁白沙縣街今寂寞酒貴不堪賖
　　　馬當峽夜泊
夜泊馬當峽潮歸龍起風徃來千里外辛苦五年中每
歎零丁客多慚矍鑠公天空明月出故故照孤篷
　　　佛指峽阻風
佛指喜名峽客心驚阻風江山應有待天地更能容民
俗思遺愛臣心秉至公老年頻念闕矯首五雲東
　　　再留佛指峽
昨日雨猶少今朝風更多江吞大信水峽束小孤波萬
事古如此百年今若何明當發征棹沽酒一髙歌
　　　佛指峽舟中見月有感
長江夜景沈風急掃頑隂鳥鵲髙枝穏魚龍積水深月
藏萬古魄人老百年心抱膝閒吟罷羈懷苦不禁
　　　又
去縣離百日思鄉隔萬山民心應久望月色自長閒江
隠蛟螭窟天開虎豹關姮娥如有意清影照蒼顔
　　　又
阻風愁不柰見月喜何如蟾影涵蘇魄龍光燭太虛斗
間覘紫氣頷下現丹書桂闕羣仙降天香拂袖裾
　　　又
三日留孤峽風狂濁浪髙寸心馳去楫微命托輕舠阿
閣來儀鳳神山載巨鰲五雲天闕近朝罷謁銓曹
　　　又
來日當殘臘歸期及暮春眼看今夜月心切故鄉人浪
息煩風伯舟安托水神馮唐何用嘆未悞百年身
　　　離佛指峽
空傳佛指現不念佛心慈怒浪排空猛驚風入夜癡峽
青花雨墜江碧栁烟垂此地稽留苦王程敢後期
　　　泊雷港有作
大江風浪急雷港暫停舟桅直黏雲立㠶輕帶雨收葦
蒲連浦溆楊栁暗汀洲每羨漁家樂謀生不外求
　　　又
雷港沙堆浦春江浪拍空一時潮信雨三月石尤風飛
退無來鷁歸遲有去鴻故鄉朋舊在何日酒尊同
　　　又
昨日又今日百年能幾年暮雲青峽雨春水白鷗天寗
戚歌牛下昌黎拜馬前平生恁流止志氣肻祈憐
　　　又
晚泊豁吟懷行行步渚沙雨添新栁耳水減嫩蒲芽烏
鬼來漁艇青蚨付酒家微風吹短褐倚杖數歸鴉
　　　又
舟子行舟緩淹留十月程人心誰㑹意王事我關情風
暖江波定雲晴浦月生故鄉何處是迢逓望徽城
　　　横石磯
横石倚漁磯狂風浪激飛山頭雲覆帽地骨草成衣城
繞江三面天連水四維人家栁汀上沽酒賣魚肥
　　　吉陽鎮
吉陽傳舊鎮廵徼復新司燒劵不我責棄繻當自期江
空雲冪冪天濶雨絲絲肻謂吾衰矣心猶少壯時
　　　雁汊
小河流雁汊巨浸接龍灣碧㵼九江水青迎兩縣山老
添新白髪愁減舊紅顔酒助詩神壯揮毫思不慳
　　　長楓峽
篙師用力健㠶駛拂雲低浪湧長楓峽沙平短栁堤雨
輕魚性熟風暖鳥聲齊酒醒詩成後蠻箋手自題
　　　拏檛石
亂石累堆小嶄巖髙丈尋一拳浮水面千古鎮江心鸛
鶴棲巢穏蛟龍宅窟深晚來閒極目獨獨自長吟
　　　馬踏石
何年天馬下踏碎石紛紛跡印滎河種蹄奔沙苑羣深
涵三月浪亂㸃一江雲晚泊維舟處微風酒半醺
　　　池口鎮
迫暮宿池口維舟艤渡頭城依孤嶂聳水入大江流市
小無鹽肆年飢有米艘人生忙底事閒殺羨沙鷗
　　　又
驗劵廵司下停舟水驛前逺山常隱霧巨浸欲吞天小
市魚蝦集長汀鷗鷺眠旅情何太苦搔首意茫然
　　　梅根市
寂寞梅根市潮回岸擁沙栁邉維客艇樹底著人家山
暝雲含雨江晴水映霞曉來篷下坐開鏡整烏紗
　　　六百丈
地長六百丈江濶一千尋章亥足曽歩𤣥夷夢未臨(禹/祭)
(衡山夢𤣥夷蒼水使者得金簡玉/字乃得治水之要出吳越春秋)山川古域在嵗月逝
波深自是操吳語何煩效越吟
　　　銅陵縣(五世祖唐廷瑞宋/理宗朝登科仕銅)
見説銅陵縣相傳我祖風抱經曽擢桂授職已哦松水
木情何極江山興不窮文孫事尋訪父老指遺蹤
　　　舟過銅陵得風
累日逢狂浪凌晨得順風舟輕如駛馬㠶快若征鴻鼻
祖政猶在文孫道未窮南京天闕近王氣鬱葱葱
　　　晚泊神福鎮
鎮有將軍廟徐君幾代孫操戈忠更切挂劍誼尤尊雖
享千年祀難招百戰魂神靈頻錫福落日大江吞
　　　又
古鎮名神福將軍有廟庭水光浮日白山色隔江青魚
化長生浪鷗驚不下汀丁寜一盃酒此地慰漂零
　　　又
生居治平世老遇聖明時日月無私照江山有後期潮
痕添雨見花信得春知晚泊吟眸豁微風颺鬢絲
　　　又
水暖沙堆浦江深浪激磯栁花黏燕薄蘆笋薦魚肥事
業方從拙生涯計任非懷忠慚食禄應笑泣牛衣
　　　荻港
小港紆平岸長江捲怒濤人心䑕投穴我志鶴鳴臯陰
靄村墟隠悲風日夜號持衡頻考績清裁屬東曹
　　　版子磯
分港殺波急突磯攅石多天寒吼犀兕浪暖鬭蛟鼉東
海鞭難塞南山叩更歌年年形勝在人世幾經過
　　　月子河
天近星姑渚(黄姑織女星也星名黄姑/故曰星姑蜀有黄姑渚)江分月子河磯
頭蹲虎石沙觜漾鷗波白水連淮濶青山入楚多徃來
無阻險鼓枻一長歌
　　　月子河午泊
河口初停楫江心又挂㠶水光揺去斾雨氣襲征衫薄
俗空騰謗清朝肻畏䜛神祠千古壯髙倚石嶄巖
　　　三山鎮
鎮挹三山聳江通二水流驚濤捲地起怒吹挾雲浮投
檄昌黎伯乘槎博望侯平生逺遊志何日到瀛洲
　　　三山順風渡江
三山離鎮逺一棹渡江來月出鮫人泣潮歸龍子回持
心絶思慮撫事去驚猜向晚情何適詩成句穏裁
　　　螃蠏磯
小小鸕鷀艇團團螃蠏磯客㠶朝落影漁火夜藏輝圩
濶稻梁熟汀長蘆葉稀江鄉如可隠吾欲問東歸
　　　和尚港
人傳和尚港春水没漁磯不見浮盃渡空聞飛錫歸鰣
魚三月美螃蠏九秋肥惆悵𤣥真隠衰年與願違
　　　魯港
魯港停舟處相逢故老談河魚時潑剌江燕又呢喃帶
雨張㠶腹臨風拂劍鐔百年董狐筆憤死木綿菴
　　　梟磯(宣城誌載廟祠昭/烈夫人孫權妹)
拳石聳江中波流四面同今傳神顯異昔詫女英雄巴
蜀經營逺荆吳割據通魂歸思故國不祀永安宫
　　　蕪湖縣
蕪湖舊名邑官廨幾經年鼓響來祠下舟行到縣前江
花寒泣露浦樹暖浮煙遥憶祁陽尹同宗賴汝賢(姪彦/禎登)
　(洪武己卯科進士第授湖/廣永州府祁陽縣知縣)
　　　東廊山
山聳號東廊蜿蜒龍勢長地連春水白天入曉雲蒼日
月經旋遶乾坤接混茫欲尋謝安樂著屐此徜徉
　　　西廊山
髙聳遥相並東西勢自分常飛兩山雨只隔一江雲韓
子登長慟愚公移未勤舟中幾回首蒼翠倚斜曛
　　　晚泊大信
大信維舟泊炊烟暝色迷水光連上下山勢隔東西江
接淮淝近天分吳楚低人家多賣酒旅客醉如泥
　　　贈蕭飛霞老道士
白髪保修齡神全體自寜上清留紫府内景誦黄庭佩
劍龍來仗吹笙鶴下聽旌陽傳秘術符篆亦通靈
　　　贈栢仲芳
弟子昔承教先生今隠居白頭在閨閫彩服立庭除千
里形神隔三年音問疎相思函丈側凉月夜晴初
　　　又
相思長北望相别近南遊京國鶯花雨江湖蘆雁秋李
生師説在栢子隠居幽安得陪清講爐香細細浮
　　　書示次兒禎
七載從遊宦勤劬孝念深關山千里月父子一生心老
驥思長道啼烏戀故林鄉書何日到遥望白雲岑
　　　又
老作王門客栖遲兩鬢霜長孫憐稚弱慈母喜康强寒
沼魚堪膾春罌酒可嘗昔年新種樹别後過人長
　　　又
吾家五兄弟僂指恰三人骨肉生兼死光隂秋復春家
山千日酒宦海百年身幾度思先壠寒風淚洒巾
　　　又
我去驅車北兒歸返斾南頭寒宜戴帽髪短不勝簮詩
律吟餘穏羈懷飲後酣平安數行字一劄手初緘
　　　又
父老已如此子歸將若何乾坤饒雨露風雪阻關河花
縣民情切楓宸聖澤多涓埃期補報吾道肻蹉跎
　　　又
弟昆心自切父子誼尤真日月千年曉乾坤萬物春角
聲催去斾㠶影候歸人送汝京華道澆愁酒味醇
　　　又
去馬䇿未數行舟櫂莫停客愁雙髩白家學一燈青肻
嘆彈新鋏何憂守舊經嚴城寒柝夜殘酒夢初醒
　　　又
瘦妻飲憂恨弱女憶嬌癡旅况天難管愁心客自知鴈
賔來北渚菊老醉東籬惆悵陶彭澤田園有所思
　　　又
嗜慾心如水文章氣比虹青衫䝉帝澤彩筆奪天工肻
嘆龍鍾叟猶誇矍鑠翁時明當際遇道在豈終窮
　　　又
北雪馬如蝟南人貂作裘自諳為客况莫動念鄉愁子
母錢神在雌雄劍氣浮董生繁露筆寂寞著春秋
　　　寄内
恩賜王官俸封題寄老妻闗河異南北形影各東西離
曠孫留贅嬌癡女在閨傷心安義命收汝萬行啼
　　　用鍾伴讀清明節燈下書懷韻
客裏愁無柰生前樂有涯頭風愈檄草眼月眩燈花泛
泛清江艇悠悠紫塞笳不須懷故土隨分酌流霞
　　　又
鄉書來日下老客在天涯冀北千家酒江南二月花旅
愁彈短鋏歸思動清笳悵望松楸處黄山隠暮霞
　　　又
鄉心歸有日愁思浩無涯寒食家家雨清明處處花細
書裁短劄老淚滴悲笳望逺孤飛鶩天邉伴落霞
　　　又
雲鎻佳城處巖溪碧水涯翠珉悲没草彩筆夢生花牧
子風前笛羌人塞上笳傷心留異土歸思繞烟霞
　　　又
生長南山麓羈栖北海涯人情輕栁絮客夢瘦梅花遣
興乾春甕吹愁咽暮笳何當問丹訣修煉欲飡霞
　　　題率濵亭
休父蕃遺裔髙亭俯率濵漁樵終隠客耕讀太平民栁
暗清溪雨花明碧嶂春何當謝塵鞅僦屋結比隣
　　　又
亭枕率溪水髙人時徃還自甘心跡靜未嘆鬢毛斑雨
暖跳紅鯉風凉下白鷴優游忘世慮拄頰飽㸔山
　　　又
海濵歸大老率土仰明君未賜鑑湖曲空傳盤谷文渚
花紅作雨沙鳥白為羣安得亭中坐溪雲半榻分
　　　又
坦率忘機事長懷古樸風徒傳遇圯上何意卧隆中詩
夢空飛鶴文光尚吐虹百年訪遺迹雲散野亭空
　　　又
翰墨前朝老詩書後代孫蘿山近排闥率水淺當門地
寂名猶勝亭空扁尚存揚休能索詠此意許誰論
　　　奉賦野槖馳(并引/)
　　　六月三日甘肅進野槖馳形小而力健能日行
　　　五百里羣臣獲觀命賦詩以進
性野何能蓄形龎自不羣逺行五百里重負一千斤毳
輭寒沾雪峯髙暖積雲從今歸惠養效力肻辭勤
　　　奉賦蹇驢
蹇驢自堪䇿應是駏驉儔緩轡小橋雪長鳴伏櫪秋謫
仙曽跨歩杜老每追遊黔産無他技文傳栁栁州
　　　秋曉陪駕出獵用鍾伴讀韻
鷄鳴戒早炊曉日起嵎夷風力寒侵骨霜華濕㸃眉招
旌心望切侍駕歩行遲獲鹿歡聲動三軍得雋時
　　　進賀千秋節詩(甲申十二/月十六日)
明朝遵祖訓趙國錫王封宗社藩維壯山河表裏雄祥
光惟嶽降夀筭與天同祚𦙍千年盛貞符萬世隆成功
勞汗馬啟運翊飛龍鶴駕神仙府鸞笙帝子宫春回十
日後(是月二十/七日立春)星拱九霄中暖沁梅香潔寒消燭影紅
璽文金燦爛珮響玉玲瓏願效長生祝常瞻不老容獻
圖來閬苑問道向崆峒善頌慚無補丹心效寸忠
　　七言律詩
　　　前元至正十四年間庚申帝遣使謝嘉卿航海
　　　齎名幣法酒至徽州歙縣徴師山隠士鄭玉子
　　　美授以翰林待制時端本堂正字鄭彦昭啟東
　　　宫侑以尚尊後辭不赴召值兵變所賜幣流落
　　　民間迺購得之余以舉保授興國縣令考滿入
　　　覲遂裁製為衣以朝天闕感前代之恩幣成聖
　　　朝之品服謾成七言律一章以寄意云
剪就天機雲錦章銀絲萬縷日爭光應酬晚節冰霜志
猶帶前朝雨露香袖拂苔痕封印匣袂聨棠影上琴堂
三年製錦朝京闕衣繡終當歸故鄉
　　　江東廟
山繞川廻形勢雄神靈祠宇枕江東灌嬰已受平蠻䇿
石固應成佐漢功大業沛豐今已寂遺恩章貢久猶隆
故鄉燈火黎民樂祀饗春秋永不窮
　　　出水寺
梵刹巍峩知幾年上方樓閣出雲烟天開兠率無雙境
山湧空同第一泉惠逺白蓮期入社陶潜黄菊願歸田
三生石上精魂在月照心清悟夙縁
　　　鬱孤䑓
岧嶤百尺鬱孤䑓境占清髙烏府開山聳空同連地起
水通章貢抱城來東西日月環雙轂今古乾坤小一盃
翠浪玉虹依舊在題詩誰繼大蘓才
　　　考滿舟經十八灘
種就河陽花縣春此行考績覲楓宸三千里外思鄉客
十八灘頭遊宦人直節文山真大老逺歸儋耳舊詞臣
二公昔日曽經處苔石斑斑篆刻新
　　　峽江
崖裂龍門來峽江怒流不逞勢舂撞蜃樓雲結飛汀雨
鮫室風生歕石瀧天地古初開混沌山川形勝壓鴻龎
酒醒夜看篷窓月餘韻嗚嗚换笛腔
　　　洪洲
洪洲如纜繫洪都浮筏成形壯地圖山接崆峒連兩廣
江通彭蠡入三吳水寒秋井潜蛟伏波暖晴沙去鴈呼
寳劍騰空何處覔中流石柱倚雲孤
　　　滕王閣
滕王髙閣倚晴霄十二欄干近斗杓國土藩封存故典
山川形勢拱中朝三王文壯虹光吐五老天開雲氣飄
懷古登臨興何已新紅酒熟注春瓢
　　　吳城山祠讀蘇東坡石砮文(篆𨽻字/刻石)
儋耳歸來思不羣衣冠洗盡瘴烟氛質堅已出黿鼉窟
制古猶存蝌蚪文肅慎逺遺知後學荆梁入貢記前聞
摩挲石刻沉吟久漁笛聲中日又曛
　　石砮坡翁自南海歸至祠下徘徊於湖濵得之人
　　爭傳看隨失水中沒使人一探而復得遂留祠中
　　　過安慶弔余左丞
龍飛淮甸渡長江抗守孤城死肯降一士忠貞傳左轄
百年神武定南邦杲真兄弟時稱獨巡逺勲勞世少雙
褒寵聖朝崇廟貌巫歌覡舞降神幢
　　　安慶城
大江萬里怒流長環繞堅城接混茫地控江淮入吳楚
水通巴蜀滙荆湘雲連瀛海浮仙島天近神州壯帝鄉
千古忠魂何處覔下招誰為遣巫陽(偽漢兵攻安慶元/左丞余闕守城不)
(降死之國朝旌其忠節/立廟賜額至今祭祀)
　　　過池州
東南浩𣺌大江來山到池陽地勢開十里烟雲迷雉堞
百年風雨護龍堆居官自乏中牟政濟世應無太傳才
老我登髙尚能賦何煩授簡效鄒枚
　　　斗湖為道人謝玉林賦
半湖秋浸斗來寛彭蠡小龍時徃還仗劔驅雷翻水府
焚章乞雨達天關雲凝石髓朝流汞月漾驪珠夜吐丹
吹醒一床池草夢却隨仙侣跨青鸞
　　　送訓導陳公餘之筠陽(今瑞/州府)
一經薦剡授官迴司教臯比講席開久聚徳星傳世業
好施化雨育英材江通文水清澂底山到筠陽翠作堆
九載考功多擢桂天香髙折數枝來
　　　又(公餘父陳仲述/任監察御史)
六籍窮探仔細看太邱家世弟昆難先生此日臯比席
御史當年獬豸冠自是青春司教職肻憐白首老儒官
西風黄菊筠陽道吟得新詩字字安
　　　送徐布政之廣東
寵恩授職喜超遷慶錫綸音下日邉東廣秉鈞臣宰重
南州傳譜子孫賢五羊化石留千古一鶚横秋上九天
朔雪炎風總王土聖明徳治在承宣
　　　題江山獨歩圖為地理白彦竒賦
乾坤如此好溪山獨歩髙人自徃還龍駐盡時蒼石露
牛眠深處白雲閒邱原遊覽情何極風月吟哦興不慳
他日汝川川上路青鞋布襪訪松關
　　　安隠堂為秦遵道老人賦
安隠堂中七十翁龎眉鶴髪古人風髙名不減韓康伯
厚澤應同龐徳公稚子趨庭鳩杖出嘉賔滿坐蟻尊空
賜歸得遂桑榆暖擊壤堯民樂嵗豐
　　　和伴讀鍾啟晦贈劉淵然髙道詩韻
乘風欲訪羽人邱道骨仙姿第一流壇上熒光宵禮斗
匣中劍影曉横秋姓名久達黃金闕品籍應居白玉樓
聖代只今崇教典何煩紫氣出關浮
　　　送僉憲武本大之官閩南
拜命新除被寵光觀風持節鎮炎方三山恩煦繡衣日
八郡威凝白簡霜冰盌沉紅嘗荔子曉盤摘緑薦㯽榔
聖朝求治蘇民瘼肻讓澄清説范滂
　　　送大尹之官房縣
房陵山水繞郊墟令尹新除甫下車耆舊好尋髙士傳
交遊為寄故人書千家桃李春風後百里桑麻夜雨餘
共説㢘平宣治化細詢民瘼定何如
　　　和伴讀鍾啟晦雪中景春指揮留飲詩韻
東風一夜散瓊花春滿皇都貴戚家簌􁍝寒聲蠶食葉
瀟瀟細響蟹行沙飲餘醇酎顔常渥吟得新詩髩欲華
晚跨驕驄歸甲第開尊宴客泛流霞
　　　題古鄞湯潤珉菊庄
東籬處士舊開徑東澗先生新作庄白髪自憐今世老
黄花猶惜昔時香百年清興留詩句九日髙情付酒觴
我欲賦歸歸未得秋風吹夢故園荒
　　　題畫馬
房星墮地夜流光却向滎河産驌驦雲霧氣蒸疑鳳翥
風雷勢激若龍驤九千道里來神異十二天閑得俊良
好語奚官勤洗刷鸞輿穏駕御堦長
一駿能空萬馬羣貳師窮逺豈曽聞影孤不踏瑶池月
氣逸將陵玉宇雲首買千金來駿骨隊分五色雜龍文
同州沙苑春風早豐草烟青牧養勤
驕姿不肻向人嘶逸氣稜稜迅歩遲寳勒緩牽芳草雨
錦韀輕汚落花泥九衢風掉青絲尾萬里雲生碧玉蹄
妙畫只今神變化龍光夜夜貫文奎
　　　寄四弟子彰
巖溪溪上吕家林廬墓年來宰木深雲冷九原今古恨
月明千里弟兄心白鷗眠渚閒馴性黄鳥迎風送好音
為問東籬叢菊在相思幾度動清吟
　　程母朱氏亢節守志夀躋百嵗李雪菴為書夀樂
　　堂崇節堂六大字以昭山窓先生之遺澤二子白
　　玉君玉復扁其樓曰朝陽曰拂雲其孫成得請予
　　記之乃詠次四詩云
　　　夀樂堂
夀樂堂中白髪親生存强健百年身嫠居月苦青帷夜
笑語風和綵服春諼草欣榮衛國詠大椿憔悴漆園人
雪庵字畫題華扁射斗虹光筆有神
　　　崇節堂
崇節堂中婦徳全豈期偕老不齊年蕭蕭白髪青霜肅
耿耿丹心白日懸身比瓊瑶應共粹志如金石自同堅
玉堂肻與書貞節史筆當今繼馬遷
　　　朝陽樓
朝陽樓外楚天東霞捧曈曈曉日紅弱木金雞飛翐翐
茂梧丹鳳語雝雝闗弓后羿留孤轂緩轡羲和御六龍
下土小臣仰餘照四時佳景駐春融
　　　拂雲樓
拂雲樓外萬竿齊直榦森森接漢低春雨百年龍未化
秋風五夜鳳來棲渭川波漾清隂轉蔣逕雲拖翠色迷
昔日凭闌今逺去詩成幾度寄留題
　　　九日遊慶夀寺
出遊九日訪招提歩屧秋風信杖藜聞有紫㽔芝産秀
想多黄蕋菊開齊閒官真隠陶彭澤内史清名王㑹稽
老衲已無心跡累自慚待漏聽朝鷄
　　　偕胡伴讀訪繼上人
偶逢嘉節試同遊古刹黄花九月秋蓮社陶潜應有約
茰囊桓景不須求乾坤容我襟懐壯光景催人嵗月流
為問麟經家學在相期二老紹前修
為訪髙僧浣俗縁黄花香寂晚秋天杜公詩句稱支遁
韓子書辭慕大顛嗜酒許開彭澤戒喫茶應悟趙州禪
法華讀罷心如水方丈香浮一篆烟
　　　二月二十日得家書
喜得平安一紙書欣然頓覺客愁除四千道路雲山逺
六十年華雪髩踈肻羨腰錢騎有鶴不須彈鋏食無魚
丹心報國忠誠在老我王門日曳裾
　　　三月一日夜夢歸家
十年宦寓在天涯此夜徐徐夢到家形幻春風輕栁絮
神清寒雪瘦梅花歸心未逐河邉棹旅思頻驚塞上笳
依舊黄山千丈月遽遽飛蝶悞南華
　　　憶二弟
愚兄文學人皆似二季才華世共推旅思何如鄉思好
少年那比老年衰江南春雨青燈夜塞北寒雲白雪時
杳杳空傳鴻鴈字悠悠長賦鶺鴒詩
　　　寄萬松道士程宗吉
少年卜築棲稠樹老境投閒隠萬松月白黄山騎獨鶴
風清紫府佩雙龍平生物外交情厚異土人間旅思濃
何日歸田共還徃秋雲步穏一枝笻
　　　春菴楊紀善見子之喜有詩次韻奉賀三首
乏嗣承宗亦可羞掌珠喜見瑞光浮家聲有紹惟楊震
天道無知只鄧攸賀客每傳詩志喜誇人不用酒消憂
他年好紹箕裘業才俊當推第一流
津津喜色上眉頭賔主持盃互勸酬有酒何煩説罍恥
無錢安用效囊羞應門豈比李泰伯生子當如孫仲謀
欲驗寸心窺造化百年春雨長松楸
意令與國助租丁自是承宗徳澤馨祥鳯已知生鸑鷟
小蟲何必負螟蛉陽回氣候生鄒律春藹芝蘭滿謝庭
父子祖孫傳百代此心安用測沈㝠
　　五言排律
　　　和吕徳昭春日遊問政二十韻
仙家白雲裏水複更山重已化雙飛舄空傳九節笻石
函藏秘訣寳劍瘞銛鋒境勝華陽洞形髙天柱峰尋真
何處問學隠此情鍾阮肇留遺事劉晨覔舊蹤珮懸青
玉鏤丹熟紫金鎔呪法能馴虎輕身可跨龍蟠桃開蓓
蕾芝草長丰茸日月同駒隙乾坤等蟻封蓬萊知路永
閬苑得春濃鶴老應摧羽魚潜不露喁唐詩存古碣秦
爵授枯松樹穴穿飛䑕巖空集稚蜂生涯從澹泊景物
自從容頗覺遊多趣何煩悶少悰石香炊飰軟泉冽釀
醅醲自有逃名志寜無學古胸踈狂李太白風致郭林
宗羨子能行樂來歸日下舂
　　　和劉通判贈人刻圖書印韻
剪刀知漢篆符刻是秦書磨礪形模小雕鎪字畫踈絶
憐新製巧豈識古文餘印白纎痕滅涵朱淡色除售求
増貴重貽贈感勤渠素璞剜難就黄金鑄不如傳家稱
舊物好古屬貧居經史煩明證篇章任巻舒牙籖標李
泌藻翰記盧琚㩦貢玉堂署相隨賦子虛
　　七言排律
　　　題醫士朱士良紫陽讀書巻
結屋紫陽山下村承家今喜見文孫方抄已積三千巻
書讀須窮十萬言緗帙芸香蒸雨潤石爐藥氣散烟昏
杏林手種隂功茂雲谷心傳道脉存龍虎煉成能自衛
蟲魚註就許重論莫辭此日辛勤力要使他年學術尊
　　　又
流水淙淙撼石梁紫陽當戸挹嵐光何殊講習居長白
自説流傳屬太倉藥品君臣儲滿籠書籖今古積連床
螢囊照眼能供讀龍化為人欲問方坐愛茅簷隨月色
病思橘井湧泉香良醫良相真何異好拯生民濟世康
　
　
　
　
　
　
　
　
　
　
　
　
　梧岡集巻三
欽定四庫全書
　梧岡集巻四
　　　　　　　　　　　　明　唐文鳳　撰
　　七言絶句
　　　題太常寺丞吕仲善寄弟仲鉉雙雀圖
啾啾雙雀曉風寒花到酴醿春事䦨應似鴒原急難意
蕭條不是紇干山
　　　題無心道人墨竹
一江踈雨翠烟迷愁結寒雲楚甸低猶憶泊舟蒼石岸
黄陵廟下鷓鴣啼
鐵網何年出海波玉根此日迸江莎重華不返蒼梧逺
愁絶天寒雙翠娥
　　　題孤鴈圖
當年曽讀鮑當詠此日欣觀崔白圖紫塞月寒憐影暗
黄蘆風急想聲孤
　　　題東坡赤壁圖
堪笑黄州秃髪翁江山詞賦兩爭雄至今千載留圖畫
良夜扁舟一鶴東
　　　題畫牛圖二首圖有翰林滕王霄留題
三年出宰勸勤耕䆉稏西風秋雨晴從此牛閒飽豐草
可無留犢慰民情
犢飽眠雲倦不行平沙過雨草初榮玉堂亦有歸耕志
牛背青山一笛横
　　　題太常寺丞吕仲善寄弟仲鉉雙鴈圖
黄蘆葉颭晚風輕何事離羣獨自鳴雲濶天髙行已斷
江湖遥憶弟兄情
　　　題道士王貞白小像
碧水丹山物外春瓊樓玉宇絶埃塵不隨跨鶴吹笙去
猶作華陽洞裏人
　　　題墨梅
嫩條枯榦著疎華曽訪林逋處士家放鶴孤山秋夜永
娟娟明月照江沙
　　　題馬驎桃竹圖
翠竹緋桃近水濵杖藜應是避秦人緝熙殿上春光永
豈識青城月色新
　　　題懸崖蘭竹木石圖
懸崖石罅托孤叢冉冉幽香拂晚風忽洒一枝湘雨濕
平生心事喜相同
九畹如何不託根却從孤石寄香魂鳳歸來啄琅玕實
留得青山月一痕
平生不肻汗秦鞭來伴湘江二女仙千古忠魂向何處
御風紉佩尚泠然
　　　題玉堂學士圖
硯池波暖墨蛟腥睡起揮毫手不停天上玉堂春晝永
明朝宣㫖冩蘭亭
　　　題梅竹圖
翡翠烟迷葉底寒瓊瑶雪積樹頭乾小橋流水人何在
猶照孤山月一團
　　　題層巒積翠圖
疊巘重巒翠欲流雲藏古刹倚巖幽上方鐘罷僧歸晚
古木寒泉十里秋
　　　題林下讀書圖
林下風流老隠居心閒謾讀數篇書催科政拙何能了
野鶴孤雲媿不如
　　　奉題徽宗御筆十八鶴圖
仙姿何事擬登瀛不戒乘軒百感生千古青城空月色
可憐無復九臯鳴
　　　題烏騅圖
黑雲不散䕶龍身墜地房星夜有神只恐徤兒羈未得
瀟瀟風雨欲生鱗
　　　題畫馬
手控柔韁洗刷䦨曽經渇飲九河乾太平無事邉塵靜
好入君王十二閑
鬃振蹄奔勢欲馳齕餘豐草搶頭低平坡樹影凉如洗
却憶瑶池月下嘶
　　　題折梅花
墨沼移春春不知却將𤣥色换仙姿小橋流水孤山路
呼鶴歸來月上遲
寒風吹入硯池波疎影清涵春意多月白羅浮香夢醒
飛來青鳥夜如何
　　　送金仲逺調大同衛掾
三月東風吹雨晴龍灣江上看潮生潮生潮落自朝暮
不盡鄉人離别情
我留子去意悽悽匹馬長途獨向西若到鴈門關外望
故鄉回首白雲低
　　　寄縣丞魏尚質
一緘書寄見真情令我相思雪髪生語寂空庭閒白晝
滿簾槐影日微明
溪上青山城上樓相思雲樹意悠悠西風鴈呌江湖逺
明月蘆花千里秋
　　　寄主簿髙泰銘
髙適能詩五十過文孫才徳藹春和三年小試勾稽簿
處處桑麻雨露多
　　　寄龍南知縣劉誠忠
平生特達劉公幹老去栖遲唐子西三載情懷若膠漆
　一時踪跡異雲泥
艤櫂相逢鐵索灘沙頭風雨一罇寒别離幾度思君切
倚遍重樓十二䦨
　　　謝平川耆民鍾尚義寄鮓
味如膾雪色如霞逺寄包封道路賖酒醒夢回凉雨過
不知身世在京華
真情不減孟宗寄㢘譽何須羊續懸萍雨荷風生酒興
夜䦨飛夢到平川
芼以辛薑添美味沃之苦酒吐竒光冰盤碎切飛霞片
采石罇深入醉鄉
甕潭昔有銅環鯉何事而今碎雪鱗慰我老饕尚能賦
詩瓢酒杓細分春
彈鋏王門食有魚寄來磁甕更鮮腴謝詩媿非裹鮓帖
贈逺當傳雙鯉書
　　　寄孝子吕叔素
相傳禮樂太常家市隠城南靜不譁兄弟怡怡自和輯
春風庭院紫荆花
廬墓三年孝行全姓名已達九重天蓼莪應念劬勞徳
彤管當書史一編
教子傳家守一經百年文獻舊氊青雄辭妙畫南金價
磨石當鐫太史銘
　　　寄生員徐永徳
明倫堂下竹疎疎枝葉蕭森凉雨餘滿目塵囂俱洗盡
夜深吹燭照殘書
　　　寄鍾子常文學
紫髯才俊總超羣筆底春生五色雲千里相思共良夜
東龕巗畔月紛紛
龍潭酌别惜擕分酒濕淋漓白練裙何日相逢共傾葢
寸心長繞㶑江雲
天上宏開白玉堂老臣侍讀沐恩光拔茅連茹思才俊
東野雲龍願頡頏
妙畫清詩才思新笑談頓使座生春白頭媿我鵷鸞侣
青眼思君鷗鷺羣
陽山東望起朝霞富貴功勲越國家秋色可憐今寂寞
獨留黃菊一枝花
　　　寄秀才羅季翔劉徳明劉志用陳克讓王達禮
　　　方文興鄧子民楊汝誠
我來子去各東西蹤跡何殊鴻印泥座上春風誰許挹
滿庭棠影鳥空啼
師席長虛知幾年雨寒塵暗廣文氊揚雄已老侯芭去
寂寞何人守太𤣥
　　　寄徐復本主簿
白髪臞翁特冩真風霜骨格雪精神鶯花故國十年雨
鸞枳當時百里春
　　　寄楊南夀
關西夫子道尤尊清白傳家到耳孫幾度相思程水路
白沙翠竹月當門
僦居近住古城邉大隠如何在市廛雲散西山青似洗
踈疎凉雨洒簾前
　　　寄黄子成
每愛西江雙井黃食蓮念母寸心長東隣舅氏年將老
相見何煩憶渭陽
載酒龕巖飲石坡危橋揺兀歩難過至今夢想何由到
心逐春風繞薜蘿
　　　題墨梅
前村昨夜雪晴時春到寒花第一枝錯認孤山小橋路
月移踈影鶴歸遲
東風吹春到南枝三花五蕋香參差幽禽戴雪頭已白
月明忍凍應多時
　　　題紅梅
春沁南枝雨未乾東風吹暖已消寒何人㸃染臙脂裹
疑是嫦娥絳雪丹
　　　題畫
斷磯石罅兩舟艤繁木雲邉孤館藏有客讀書忘俗慮
緑楊風軟日初長
落落長松蒼幹古深深幽館碧窓虛堦除近水鳬鷖集
知是山中曉雨餘
　　　題宋李綱帳緑亭詩後
狡童已沮勤王志老檜猶貪蔽日隂帳緑春深風雨横
　一生空負老臣心
　　　環珮重來軒為槐塘程文實賦
當時丞相七絃琴尚有髙山流水音今日猶能存手澤
祖孫相繼百年心
何年斵就嶧陽桐律吕音諧指下工相業當時勤燮理
心同虞舜鼓南風
相業相傳祖澤存至今厚徳説髙門遥知府第多清思
三弄梅花月一痕
　　　敬䝉書賜梧岡二大字伏覩八法精妙超入神
　　　品寵榮所及不勝喜慶十襲珍藏永為家寳謹
　　　賦詩謝恩
頒賜梧岡翰墨香錦箋字字響琳琅山林若候藏書處
午夜晴虹貫月光
　　　詠睿筆畫蜂
報衙課蜜日飛忙競採羣芳浥露香睿筆冩生同化育
上林隨處駐春光
　　　又
午衙初報徃來飛採得花香兩翅歸微物亦䝉歸睿思
君臣誼重識天機
　　　謝賜睿書
清思臨池白晝長金箋揮灑染龍香侍臣得賜琳琅字
奕世相傳被寵光
鸞翔鳳翥精神異虎卧龍驤氣勢雄若候藏書占太史
九天光燄貫長虹
　　　詠馬
房星天駟夜凝神光照祥雲散滿身十二閑中知第一
草豐沙苑早回春
龍馬由來産渥洼驕思顧影自矜誇太平天子東封日
五色成羣雲作花
　　　奉賦清曉詩
日色曈曨曉氣寒風生仙仗露華乾封章啟讀清朝早
身在蓬萊玉笋班
　　　謝賜睿翰神妙變化逺法鍾王臣子儀不勝欣
　　　躍賦詩以進
睿思筆力掃千軍冩遍金箋五色紋墨沼鸞飛光掣電
天門龍跳勢騰雲
　　　又
清興閒書筆陣圖妙窺八法不須摹鍾王墨跡何堪數
摘得驪龍頷下珠
　　　又
臨池清思日初長龍劑香生玉楮光八法精深入神品
侍臣蒙賜永珎藏
　　　奉賦秋凉詩和陸長史韻
金井梧飄早報秋星流大火暑全收人間爽氣清如水
凉滿山家十二樓
　　　奉賦對月詩和陸長史韻
風掃浮雲淨碧空秋蟾皎潔出天東賢王心鏡清如水
　一照光明萬里同
　　雜體
　　　送張守正歸句容故鄉
　　　啼烏行
慈烏啼聲何悲聲悲情慘風凄凄昔時孤雄引雛飛雛
飛逺去羽翼齊可憐流落天之涯孤雄摧折嗟命違天
荒地老歸無期雛生未報返哺慈霜寒水夜長相思慈
烏啼聲何悲爾何不徃故林栖中有喬木連雲低願因
晨風送爾歸空巢補葺哺其兒不受風雨漂揺危
　　　鳴鴈篇
鴈鳴嘹唳穿雲飛秋風吹老黄蘆枝江南江北九月時
水田菰米食可肥平沙漠漠羅網稀年年飲啄忘禍機
南天月色無光暉孤鴻行斷摧翅垂翩翩不下洲渚非
思鄉旅客情依依幾回緘書煩寄之鴈雙欲來胡不來
今年與客同春歸
　　　茆山歌
茆山三峯瘦於削拔地劖天起巖㟧茆家兄弟已成仙
翩然欲下騎丹鶴瓊宫琳宇相參差靈芝瑞草何葳蕤
羽衣或跨黒虎降玉印曾獲白兔窺可憐桑田變滄海
依舊三峯森翠靄山中有客久出遊孟浪不歸今幾載
昨朝青鳥傳雲書招邀好覔烟霞居白石炊香凝雪粒
黄精釀熟浮玉蛆飈車忽乘歸興速茆山之歌已終曲
慇懃為我謝茆仙丹䑓許註長生籙
　　　洞天曲
天下洞天三十六茆家兄弟來句曲至今虹光貫斗牛
藥爐九轉還丹伏三峯直走如驚龍落日倒射青芙蓉
剛風吹老瓊花折書傳雲錦來金童功成寄語逺遊客
好訪山中一區宅歸來管領舊烟霞長嘯數聲秋月白
　　　黄山謡
黃山之髙髙倚天三十六峯含紫烟秋空浸月開金蓮
浮邱容成久飛仙至今尚湧硃砂泉二仙一笑三千年
海枯石爛陵谷遷蓬瀛嬉戲何時還丹室空閟青瑶編
猿吟啾啾鶴翩翩山靈誰主空凄然句曲有客抛塵縁
卧雲嵗久志益堅御風復返三茅巔下視齊州九㸃烟
　　　送鮑仲嘉省親詩
　　　望雲篇
朝登崇山言䇿其馬白雲孤飛親舍在下望彼白雲悠
悠其思思親云逺曷能來歸浮雲在空變態無跡吁嗟
季子滯于行役昔之未返憂心孔殷今爾既還笑語訢
訢有斑其衣有白其髮再瞻再拜慰爾契濶躋彼堂矣
稱彼觴矣親之康矣樂無疆矣
　　　遊子吟
朝為遊子吟暮懷遊子悲遊子去日逺慈母將儔依母
髮白如雪子心皎如月但得子心如月圓照母白髮髙
堂前
　　　彩衣曲
彩衣兮般般遊子歸兮慈母歡彩衣兮楚楚遊子去兮
母心苦遊子去兮離憂多母心苦兮將柰何
　　　樹萱吟
樹萱北堂戺翠葉何葳㽔深沾雨露恩恐遭霜雪萎昔
年初種時短短根在土今年已著花蕋擘金釵股花開
僅十日親夀期千春常懷嵗月邁未報鞠育仁誰言可
忘憂離憂轉如積臨行繞萱叢露濡彩衣濕
　　　占鵲辭
北堂靈鵲聲喳喳下堦自銜萱草花慈母倚門每占喜
定想行人歸到家昔時苦被鵲聲悞臆對含愁如欲訴
今日鵲聲知有凖驚去回翔仍返顧東家郎君不出庭
别離那識過平生縱使今朝競喧噪有耳何曽為爾聽
西家農夫在田野恬熙生長茅檐下幾回著意送清音
聒亂生憎遭唾罵惟有慈闈白髮親屢卜佳聲秋復春
温凊疎違甘㫖缺而今喜見逺歸人丁寜靈鵲莫飛去
深栖只向堂前樹上無鷹鸇下彈丸每聽流聲慰愁緒
行人既歸爾相宜行人又去爾不知但當愛身慎飲啄
他年再報歸來期
　　　烏夜啼和韻
遶樹三匝烏擇栖風清月白吚喔啼閨中惱殺無家女
時時臆對含愁語抛鍼倦繡减蘭燈臉褪鉛花墮紅雨
　　　關山月
秋月生寒山照妾空幃間忽起逺道思良人守秦關近
聞更移戍舟上瀘河灣迢迢各千里相望何時還盛年
嘆零落覽鏡凋朱顔妾心徒自悲月色長自閒
　　　樹中草
野草附樹青蟠根空穴裏雖䝉雨露濡柔葉易枯死嗟
爾亦何情失地猶貪生不如培厚土芊芊自欣榮
　　　短歌行
日月苦短短倐忽百年滿古今浩茫茫慷慨萬感長不
如飲美酒驅愁消鬢霜勞勞塵世内沉醉知幾塲有子
力耕稼有婦供蠶桑口吟白紵詞手把黄金觴哂彼輕
薄兒車騎誇輝光
　　　陌上花
陌上花開春日遲臨安女兒緩緩歸花開容易辭故枝
緩歸只恐恩愛違人生幾何成老醜勸君且盡一杯酒
願君善保千金夀夾馬祥光盪牛斗滿目江山復何有
　　　緑水曲
緑水不見底水深情更深中有比目魚同目復同心
　　　洛陽陌
看花洛陽陌春色上衣來但使花長好不肻放春回
　　　靜夜思
舉頭見明月萬古月不老月圓人亦圓人月應同好
　　　相逢行
相逢不道逺相見即言歸髙堂春晝永好待舞斑衣
　　　玉階怨
夜深白玉階露下寒侵骨娉婷不敢行恐踏團圓月
　　　上東門行
上東門在何所河陽城南瀍河滸舊時豪華今已空惟
有當年一抔土聞説漢家全盛秋門前列第皆王侯朱
輪翠轂日來徃凝笳疊鼔長喧啾畫簷雕拱接宫觀十
里香塵飛不斷天上頻頒丹詔過民間屢免田租半白
髪老人不識兵閭閻小兒歌太平鬬雞走馬尋常事豈
有紛紛愁嘆聲二疏乞歸章初上公卿曾此盛供帳道
傍觀者如雲屯雜彩從車幾千輛韶華轉眼流星過倐
忽荆棘埋銅駝逢萌掛冠固已矣石勒倚嘯將如何徃
事傷心不能道惆悵東門何足保君不見北邙山頭四
五陵玉匣珠襦總荒草
　　　七星石歌(永樂年間/取歸禁苑)
不周山崩天柱折天傾西北形露缺混沌已分元氣裂
女媧補之毋乃拙煉石五色生紫烟雲粘霞綴恐未堅
列宿參差自環繞璇杓耀芒安次躔後來星隕化為石
少陽少剛同氣質沉思應是媧皇遺暈暎珠聨猶玓瓅
何年下墜新安城砥平瑩滑常晶熒六丁呵䕶神鬼守
肻與人世鐫碑銘移來獨在萬山頂妥置琳宫秋月冷
歩虛聲歇剛風吹瀛海神遊夢初醒揚州道士騎鶴仙
幾廻朗誦黄庭篇簮冠佩劍爽思襲澂空浸水光相連
土花莫蝕埃塵凈刼火難燃離斧刄寗戚扣角那能歌
秦人施鞭安敢運非産廬阜非太湖赤瑛為骨瓊為膚
煌煌耿耿三四㸃如此至寳寰區無好共兹山鎮悠久
夜夜祥光照穹垕不磨不泐千萬年留向瑶壇長禮斗
　　聨句
　　　洪武三年十二月廿又三日喜文虎長兄受丞
　　　江安之命自京便道歸省是夕張燈酌酒父母
　　　在堂五兄弟次坐家嚴首倡二句相與聨詩以
　　　紀家庭一時聚樂之情耳
秃頭憐父白老眼為兒青(父/)山顯因人傑才超覺地靈
(兄/)東湖徐穉宅西蜀子雲亭(文鳳/)世守寒氊物家傳古
硯銘(父/)三年忘窈窕隻影顧娉婷(兄/)今日來儀鳳當時
拾聚螢(鳳/)胡床知坐穏羌笛不須聽(父/)世事風中燭人
情水上萍(兄/)清名推善政舊業守遺經(鳳/)莫壓陳驚座
猶思鯉過庭(父/)恢恢存晚節落落嘆晨星(兄/)蘇子歸巴
國申公出漢廷(鳳/)便須花作縣莫戀肉為屏(父/)書信憑
鴻雁原情相鶺鴒(兄/)公門有桃李藥籠備蔘苓(鳳/)村號
浣花曲橋題駟馬䮐(父/)無兒堪授業有女待歸寜(兄/)故
里雲連屋長江雪滿汀(鳳/)流光已健子種徳必添丁(父/)
飲酒思吞海為文學建瓴(兄/)親情膠固漆時俗渭同涇
(鳳/)栖鳥巢南越神鯤化北溟(父/)家音報烏鵲燈喜綴蜻
蜓(兄/)寡和成孤唱沉酣恥獨醒(鳳/)羲和稱逺馭日月肻
雙停(父/)奉養違甘㫖棲遲感莢蓂(兄/)龍顔瞻近侍鶴髮
享脩齡(鳳/)草長康成里松髙御史㕔(父/)誰憐心似鐵自
嘆口如瓶(兄/)栁眼春烟潤梅腮凍雨零金陵方返斾鄱
水乂揚舲鸞瑟難膠柱牛刀試發硎(闕/)
　　文鳳遭家多難凶禍相仍今春二月聞長兄訃音
　　秋九月又不幸先妣傾棄文麟弟留滯廣西三載
　　未歸久絶音耗未知存亡偶閱故篋得此詩舊藁
　　不忍遺棄追思曩昔父母俱存兄弟無故一時倡
　　酬之樂不可復矣嗚呼昔日未知為難遇今而履
　　此始知其為難遇曽子所謂孝有不及悌有不時
　　信哉斯言因録於此涕淚危迸悲痛不能禁耳時
　　洪武十二年臘月九日文鳳謹跋
　
　
　
　梧岡集巻四
欽定四庫全書
　梧岡集巻五
　　　　　　　　　　　明　唐文鳯　撰
　　序
　　　送張都司移鎮大同序
永樂二年春滁州衞指揮同知鳯陽張公大器移鎮大
同瀕行一時僚屬以公平昔教閲經厯之地曰環滁皆
山曰琅琊深秀繪為圖以餞復千予言予曰公之才畧
器識誠無媿於古之名将矣然記曰儗人必於其倫予
嘗觀公之世系而得一人焉宋之張魏公始官熈河徧
行邉壘覽山川形勢詢守邊舊法由是悉知邊事又嘗
視師江上屯兵淮泗忠君愛國始終一念功烈之盛為
中興名臣首今而較之大器淮泗之與滁陽何其地之
接也熈河之與大同何其境之聨也督府之與都司何
其職之近也茍因其迹而求其心則清河之宗繼魏公
之遺躅非公其誰也予故期公以逺者大者略圖餞而
詳魏公豈泛於儗倫哉
　　　武夷圖序
衡陽為南嶽南方諸山皆其支脈而閩之武夷雖神剜
鬼鑿有不得其巧山皆石少浮土其色蒼紺或如登豆
或如盂盆或上銳而中小或面正而背欹嵌嶔而為巖
空虚而為洞深為潭為淵髙為峯為巒靈淑之氣物産
不足以専之必泄而為英賢乃可當也我齊國文公嘗
愛兹山之勝而卜築焉雲谷有草堂滄洲有精舍櫂歌
聞乎九曲註易存乎一爐遐想平生過化之所一草一
木被其光華一泉一石沐其膏馥其留也山雲亦為之
喜其去也猿鶴亦為之怨非文公之幸也乃兹山之幸
也公七世孫朱公伯善結屋於山麓今官新安去鄉日
久浮嵐濕翠不得目挹而手攬之乃為圖裝演成軸以
釋其故居之思間俾予叙於左方予曰公之圖非慕山
也葢思祖也文公之道與山同久文公之名與山俱存
觀山則儼乎若厥祖之著存於心也然則公不惟觀乎
山而惟思乎祖乎詩曰無念爾祖聿修厥徳公當持身
修徳以繼其家聲圖畫云乎哉遂書而叙之
　　　呉氏族譜序
氏族者古史官之所紀録故司馬遷父子約世本修史
記因周譜明世家厥後唐太宗詔髙士亷等作氏族志
宋歐陽文忠公依漢年表為世譜姓氏之所出其來逺
矣家之有譜猶國之有史也史立法簡嚴非殊勲偉績
穹爵盛名則畧而弗書譜載事詳明為子若孫茍其祖
父一言一行之懿惟恐或遺然則家譜者所以佐國史
之不及也嗚呼譜牒之不修也久矣汾陽四世而冒認
黃渥七世而復合則知姓氏之所自出皆係於譜而不
可以不修也星源富坡呉氏為泰伯之裔傳世八十有
九粲然如珠之就貫整然若鴈之列行先後有倫小大
有序昭穆之名支派之衍可指而易見也盖由梅巖翁
用心之篤能因其舊譜而重加訂正詢諸耆舊稽諸載
籍旁捜逺引上接下基無所漏失可謂勤矣昔梅巖之
長子尚友常徵我先君白雲翁序之今尚恭又能因其
父梅巖之所修而求儒林名筆以繼父之志以顯祖之
徳而傳示於無窮者亦可尚矣嗟夫世之人肯構不能
肯堂前橋不能後梓矧若吾尚恭父子同志而能以尊
祖敬宗之心為心俾後之子孫知祖訓之是式祖徳之
是徵則修身慎行無沗所生豈不由兹譜之存歟詩曰
無念爾祖聿修厥徳序以弁於巻端云
　　　龕巖十景詩序
龕巖去治之東十里許按越國公家傳即公講學所也
山亘石無土少草木間有小木垂羅雜草一皆托根石
罅而生冬夏亦不枯地氣稍寒日光所不照雖盛暑隂
風凄然巖形穹窿谽谺中空洞可容數十人兩山開列
橫濶五尺許澗水中出清澈寒碧近巖底水激射深不
可測自源口披灌莽小徑縈紆迴折至是以小舟筏渡
乃可到巖前有石坡二䥴鑿累級若階梯然登坡至巖
架以危橋歩之揺兀下視深壑無底使人目眩心悸巖
下有石形覆而長類舫有潭形圓而泓類甕有泉交互
流注若索有峯森銳特出若笋飛流直瀉者瀑布危峯
排列者筆架神鯉帶鐶令公所放生刳石試劒令公所
遺跡供佛有刹讀書有巖此東龕之十景也予嘗讀唐
史列傳宰相世系表越國公名紹京魏太傳鍾繇十七
葉孫多蓄墨跡工書唐之宫殿明堂九鼎皆公筆也後
以平内難功拜中書令封越國公迄今七百餘禩其苗
裔蕃盛徧溢於江右郡邑嗟夫公立志之髙嗜學之篤
乃能探幽處獨違世絶俗故得抗其志成其學收其駿
功流其令聞盖一代偉人也予宰興國三年景慕前修
嘗欲一逰而未果今丁秩滿事隙公裔孫耆儒鍾子常
重飾公遺像留庋巖中請予尋訪復干賦十景詩以傳
於後予喜而賦之同逰者長史張彦通也
　　　靈山二十景詩序
南嶽衡山在古荆州之域周迴二千餘里屹然七十二
峯而江南之山皆祖於衡嶽也騰踔起伏盤旋拱揖如
龍形之矯矯蟲足之跂跂虎踞而蛇行鳯飛而鵠立千
態萬狀竒勢異蹤莫可窮詰延袤綿亘突起而為崆峒
之山在古䖍之封為江右諸山之祖也聚而為府治散
而為屬邑支縣脈貫乍隱而復見欲斷而更連踴躍走
五舎駐於興國縣羣山外環平川中豁據震艮之位有
靈山焉兩崖壁立夾水為澗小徑縈紆羊腸九曲俯卑
而窺髙穿深而度宻是以層峯疊嶂其勢嵳峩而嵌嶔
頑石懸崖其色蒼紺而黯黝怪特詭秘神剜鬼鑿心駭
目眩並難名狀也尤難摹寫也不知天造地設鍾英孕
秀於是厯㡬千百載矣山多勝景莫能殚述而擇其顯
著者得二十景自山之麓至其隩沿途多松清隂覆苔
類引行人曰引路松於半坡翼以一危亭白雲吞吐隘
若闗險榜曰雲闗亭入源口當寛夷處峯回水繞原田
古木題曰碧環亭傍隂崖下累石為龕厭世長逝火浴
風化號曰化僧亭近寺有橋橫澗有屋庇橋夜月姢潔
秋波澄澈名曰水月亭竒峯五各以形肖名左蹲伏獅
子草生石面風吹冉冉猶毛披然右峙垂象鼻烟抹崖
頭霏霏漠漠猶氣嘘然圓而仰者香爐圓而覆者鉢盂
銳而長者石笋玉珠有泉懸流㸃滴如珠在貫疑鮫人
之泣也仙女有潭竅石空通如壺注水知龍公之宅也
有二巖虚洞類屋範金為觀音像庋置其中危峭百尋
必釣繩以引則人可到也劓然欲睡隱然欲伸石曰伏
虎使李廣卒遇之則射而没羽也偭規而就矩禀地像
之形扶疎葱蒨為方竹林厭紅而棄青鍾商顥之色秀
異姢浄為白蓮池𢎞敞其門不二於道掲以歸一隂翳
其洞不褻於暑名以芭蕉阽危架險有橋幽幽浮光㴠
影有池湛湛此勝景之得名而可詠可述也予叨承上
命出宰斯邑庶務叢脞臨政無暇固不可效昔人逰山
飲酒賦詩而廢事也嘗聞韓子留華隂登山陘而覽眺
栁子居永州記山水而逰適然則古之賢達未嘗不寄
情於山水景物攄幽發粹搜竒抉隱見於文章以傳於
後世予雖不敢繼韓栁之聲光至於吟倡記著亦竊有
志呫呫然動其喙矣奉陪府判周公同逰命予即席賦
二十景尋陪知事黃公再逰亦有題詠三年春南安大
庾邑庠生蔣文學留斯邑知其勝特欣徃焉予不與俱
而録予詩囑工畫者圖之復徵言以序之誠愛兹山之
勝兹逰之樂欲久而弗忘也故不辭而書之
　　　息馬觀書圖序
古之名將息馬論道投戈講藝故能立功勲而銘彛鼎
留聲譽以書竹帛若萬人敵百夫勇固足以叱咤風雲
戰勝攻取而赫然一時矣然不學無術或利心勝而不
知所以慎其始或驕心生而不知所以善其終徃徃取
顯戮以為天下笑幸而免焉亦君子所羞稱嗚呼道義
不明尚功利而矜詐力知此者鮮矣新安衞鎮撫王君
仲禧性敏好學蒞職以來簡閲士卒融之以恩臨之以
政糧餱充足鎧仗鮮明時論稱之嘗於暇日闢小軒蓄
書畫數㑹賔友討論經史探研韜畧玩理以養其心集
義以養其氣乃命冩所居之景為息馬觀書圖謁儒林
之士唫咏之屢徵一言以序其端遂告之曰文武豈殊
途也自姜武成王著書立言世以隂謀目之然未嘗不
以仁義道徳為説丹書之訓凜然王者之師其垂名宇
宙而百代尊崇者不獨為兵家之祖實以敬怠義欲之
戒允為心學之宗也張留侯之所授受李衞公之所問
對皆得其糟粕耳亦足以開漢而興唐至於綸巾羽扇
指麾三軍如武侯者静學之妙超然心得則庶乎近之
矣此所以為三代以上人物也嗚呼夾谷之㑹吾夫子
謂有文事者必有武備然則介胄之士固當以仁義為
干盾而章縫之儒亦豈可諉軍旅於未學而遂厭之哉
今仲禧息馬觀書作圖自礪將見造詣日髙涵養日粹
才畧日充事至而不惑功成而不居詩書謀帥者必不
能舍之矣故序以歸之俾書於圖之左方以俟
　　　題端孝思草書引
徃年予成童時常造棠樾鮑氏之南軒石泉周先生講
道於是執經坐上座者有端氏二子焉其尊府君以善
公為徽郡幕賔以方正亷能稱愛子使之勵志於學長
孝友純粹篤厚次孝思聰明才俊予雖未解事心竊識
之矣弟昆嫓美殆猶機雲入洛璩㻛在魏也厥後侍宦
㳺江西留南京一時諸閣老相與磨切學益進名益髙
信乎其為儒林之英也邇來寓清江杜門息慮肆志翰
墨人購其片紙隻字藏以為寳予友汪致達伏謁門下
求得是巻予屢觀之有存筋藏鋒之妙有驚蛇迅鳥之
勢體備諸家筆兼衆長闖芝靖之庭入羲獻之室至於
旭之顛素之放可以嗤笑也翰林危公太樸嘗評之曰
端孝思書如謝家子弟自是芝蘭玉樹光彩照人懸腕
之法世能者稀俛仰古今不覺専擅其相推重如此亦
可謂知言矣昔陳無已送蘓長公有一代不數人百年
能㡬見之嘆矧予與孝思幼雖心知長則契濶相隔千
里莫獲一見而草法為當今名筆捨吾孝思㡬何人哉
宜區區之嘆有甚於無已也其慕藺之心益増耿耿耳
予故厯叙其概畀於巻首俾永葆之以傳示於無窮也
　　　御製歙人鮑夀孫孝順詩序
臣聞孝為百行之原天之經地之義民之行也是以通
三才序五倫孝之道大矣上古帝王惟虞舜稱為大孝
以聖哲之徳化頑嚚之親下至武王周公以達孝稱洪
惟我聖朝太祖髙皇帝膺龍飛九五之運臨御華夏以
孝動臣民俾家為孝子人為忠臣比屋可封盖所以移
孝為忠以盡臣子之職分而無愧唐虞三代之治矣欽
惟太宗文皇帝應天順人紹承正統能以太祖之心為
心克篤純李而聖徳神功巍巍赫赫極天所覆極地所
載洋溢周徧浹洽寰區迺於孝陵建立穹碑國史纂修
實録皆孝誠之大者也萬機之暇博采古今孝順事實
親書宸翰撰為詩章得二百七十人版行於世頒賜臣
民以為昭鑑示天下取法焉而歙人鮑夀孫亦䝉褒寵
臣按宋史孝義傳所載鮑夀孫與父宗巖當丙子之變
盗起里中父子俱被執願相代死賊猶豫未忍殺俄有
風起叢薄間若車馬聲賊疑官軍至皆走散父子俱得
免人以為孝感之報遂稱為慈孝鮑家今大明聖朝又
沐御製頒示四海臣民以為矜式猗歟盛哉光賁泉壤
澤及九原抑何幸歟嗚呼天人之理報施之道猶合符
節無毫髪爽當其父子争相為死一念之萌動天地感
神明而秉彛好徳之心古今一揆是以承兩朝之㤙寵
百世之光榮為不可及矣昔其曽祖鮑仲安翁於元時
宋史新成厚貲購之裝演成帙以遺其祖南季藏為家
寳今其孫榮相又抄録御詩成集以貽永久亦可謂能
紹祖宗之傳而不忘先徳矣嗚呼賢哉臣以四朝遺老
賜歸田里恭覩朝廷之盛典由是不揆愚昧而効揄揚
頌美之萬一云
　　　贈進士童孟韜興復朱文公家廟序
道之大原出於天天不愛道而賦於人任斯道者寥寥
數千載㡬何人哉自孔孟歿而斯道不傳至宋周子出
不由師傳而獨得於天二程子承緒而倡明之一傳於
羅豫章再傳於李延平三傳而至我朱子集諸儒之大
成繼徃開來大有功於斯道也徽婺源有方山綉水之
勝乾坤清淑之氣所鍾篤生賢哲而為朱子桑梓之邦
昔韋齋吏部尉尤溪而生朱子于尉廨遂家於閩婺源
故居鄉人敬慕久而不忘乃為立家廟於遺址而祀其
父子焉由宋逮今興廢不常當元盛時干侯為州飾廟
宇䖍祀事而歙人鮑仲安捐貲贖田歸之廟虞文靖公
記之此一興也洪武間予與其裔孫汝達勸率闔郡官
僚士庶捐貲重修此再興也洪熈乙已朝廷以纂修實
録選差進士童公孟韜採訪永樂事蹟以成國史之紀
述公厯婺源謁拜家廟棟宇橈折瓦甓解散上漏旁穿
不蔽風雨顧瞻傍惶乃謂衆曰朱子之道如日行天後
之人誦其詩讀其書可不知其人乎於是邑之長佐耆
老儒士感發趨事撤而新之規制踰舊跂翼翬飛城市
改觀溪山出色而朱子在天之靈神㳺故國必當隂翊
黙相而文運之興可待也其有功於名教何如哉予雖
老於公之行也竊為吾黨致謝私焉是為序
　　　東臯十景詩後序
晉陶淵明為一代清節之士嘗曰登東臯以舒嘯又曰
種苗在東臯夫東春方也臯春澤也大抵人情樂氣候
之融和景物之明媚故適興者必於是力本者必於是
而淵明之清趣則殆超塵寰而獨立矣廬陵郡城東北
之地有東臯焉負山而瀕水峯巒之峙列林木之薈蔚
洲渚之縈迴湖江之浩溔春秋朝暮之異時風日雨雪
之變候仙宫釋廬之雜處寒花涼瀑之分秀誠幽人逸
士之所擇而棲樂而逰隱而耕者也好事者從而名之
以十景焉張思恒氏築圃結樓以攬其勝於是賔客之
宴㑹士友之㳺息殆無虚日而所謂十景者可眺可玩
可歌可咏徜徉容與寓興其間而心與造化謀盖將㳺
廣漠之野而之無何有之鄉天壤之内有此真樂而思
恒獨得之矣嗟乎有此宇宙則有此山川有此山川則
有此人物浩乎已徃茫乎未來茍不托諸文章形諸篇
什則何以彰今而垂後耶淵明諸作迄今令人歆美即
其地感其景讀其詩思其人裵徊俯仰有不可及之嘆
昔蘇長公以東坡自號而盡和陶詩識者謂淵明千載
人東坡百世士出處雖不同氣味乃相似思恒振遺音
而紹絶響使二公之髙風不落莫於千載下而東臯之
景益増其勝顧非山川之幸歟予因思恒請既序其槩
復書十景詩以綴於後
　　　竹坡詩序
海寧之東有地曰首村環山外拱平原衍沃朱氏廬聚
於斯其彦徳昇甫新闢一軒以為藏修之所軒前有坡
隆然而昻偃然而伏種竹數十百箇因以竹坡自號其
子澤童以俊茂充弟子員從予姻友吕徳昭㳺徳昭為
致其父命以徵予言予曰竹草木類耳天地間萬彚芸
芸可喜可玩者非一而何獨竹是嗜徳昭曰吾嘗登坡
而飲刻竹而吟與聞其畧矣時雨沐之萬枝翠色則四
時皆春曉風吹之萬葉清聲則四時皆秋天地之春成
功已去而一坡之春未嘗去也天地之秋循序已歸而
一坡之秋未嘗歸也朱氏父子嗜之固宜予曰春容可
以寓目秋聲可以適耳不過耳目之娯而已更有進於
此者乎徳昭曰徳昇進學不倦而澤童日受庭訓以竹
自警見其材而思何以達吾材見其直而思何以成吾
直見其虚而思廓吾量以大其受見其操而思勵吾志
以貞其徳殆非徒為玩好也予曰是可與言學矣衛風
淇澳之章詩人形容武公之盛徳必起興於菉竹之猗
猗聖人取以為經而大學引以釋傳徳昇父子茍能切
磋琢磨以進於瑟僴赫喧之美則竹坡之名一日聞天
下而傳後世顧不偉歟澤童將求儒林善於比興者歌
咏之予為再歌此章一倡三嘆遂叙次所言以弁於巻
端云
　　　城東許氏族譜序
夫混沌既判而兩儀奠位人生其間參為三才以立人
極當夫人文初開生齒未繁而姓氏猶簡惟有六姓伏
羲姓風倉頡姓髙祝融姓龔神農姓姜黃帝姓姬太子
雷姓方繇三代以降人文日宣生齒日繁天子建徳因
生以賜姓胙土以命氏有以帝王名號為氏有以王父
字為氏有以土為氏有以國為氏有以邑為氏有以官
爵為氏有以鄉亭為氏有以伎物為氏有以因功而賜
姓有以外域部落而為姓有因過因事因刑而改有避
諱避仇避難避嫌而改其區分類别不可勝紀而所謂
以姓以氏以族者盖有不可不究者焉夫姓之為言生
也氏之為言示也族之為言聚也生者原其所出也示
者别其所同祖也聚者㑹其所同類也厯三五以降至
於漢之西京金張許史四大姓為貴戚而許氏居其一
也下迨唐太宗貞觀年間命髙士亷等定天下姓氏為
族氏志合九百七十三姓及唐𤣥宗勅定四海望族永
徽六年乾封元年考定十姓為國柱十六姓為國梁而
髙陽許氏又為國梁之一也逮我皇明太祖髙皇帝時
翰林編修金華呉沉進千家姓凡為一千九百六十有
八頒行於世而許之為氏盖自許由始傳至周武王封
炎帝之後文叔子孫以國為姓至唐太子少師敬宗開
郡髙陽傳十一世規公嘗覊旅宣歙間始置歙城東基
宇徃來寓焉其孫會公因家於是卒𦵏歙南浦口金釵
塢其曽孫賔公遷歙北寧泰鄉因名之曰許村厯九世
孫七公宣義諱暹復居城東故址又傳七世孫淑明公
才行卓犖鄉里推尊郡人以八百年故家稱之其孫永
亨永禎二昆季克紹先志乃取舊譜質諸懿親東源張
本立重加錄集蘓明允所謂詳吾所自出也一日永亨
來徵予序予聞周禮周官小史定世系辯昭穆後世譜
牒之學以為專門古者大宗小宗之法立則世系明昭
穆叙自宗法廢始有不明不叙而先王之制盡矣嗚呼
此有識君子嘗痛惜於斯焉今永亨之編尊祖敬宗而
有志於睦族不忘水木本源之誼亦可謂賢矣使其子
若孫知祖徳而景慕之心油然以生益思修身慎行以
迓先世之遺澤則所以増光此編者固有在哉詩曰毋
念爾祖聿修厥徳惟許氏子孫有焉故序其古今姓氏
之始及本宗之世緒以綴於編端
　　　谿居圖序
歙西堨川其山自靈山之麓踴躍騰踔危坡伏隴舒而
為平原衍而為平疇前㵼大溪水漲則洪濤歕薄水縮
則微波縈紆春則鷗渚瀰漫秋則鴈洲呈露紅蓼白蘋
之掩映青莎翠蓧之扶疎白魚跳雨翻藻而㳺泳黃鳥
囀風擲栁以下上天光雲影之徘徊嵐氣山色之杳靄
輕颷旋而練帶皺霽月浸而氷壺空樵艇之跡相交漁
歌之響互答坐苔磯而垂釣臨清流以賦詩此溪居之
景可唫可咏可圖可畫天然之趣也予老友朱士澤居
之専兹溪之勝而樂其樂焉司訓鄭以孝寫圖以遺之
王維之輞川莊李麟之龍眠莊殆相為伯仲也暇日士
澤訪予三峯精舍擕巻請叙予聞古之髙人逸客逃名
遯跡必擇幽邃之地竒絶之境而托處殆將出寰中而
超物外忘身忘世忘人忘我不知千古之在前萬古之
在後如生鴻䝉之世而居逍遙之天無懐氏之民歟葛
天氏之民歟嗟夫杜子美之浣花溪嚴武載酒戴安道
之剡曲溪子猷乘舟張𤣥真青箬緑蓑林和靖寒梅白
鶴若士澤其神交四子而異世同心也歟予迺為之歌
曰天髙兮蒼蒼地厚兮茫茫俛仰兮中處嗟若人兮壽
且康娯心目兮引興長溪居之樂兮樂未央無不足兮
奚所望溪流兮湯湯溪花兮幽芳朝夕兮尚羊栖吾身
兮水雲鄉悠然一醉兮傾壺觴叩舷髙歌兮鏗清商鷗
瞑鷺下兮機心忘忽驚起兮競飛揚蓬底夢熟兮秋夜
涼夢覺白鶴兮方南翔皎皎月明兮生東方歌竟士澤
撫掌大笑曰蘇僊騎鯨其音久絶響矣餘風未泯復得
再聞遺韻遂俾予揮筆書為序以附於巻云宣徳四年
巳酉夏五月朔八十三翁唐子儀書
　
　
　
　梧岡集巻五
欽定四庫全書
　梧岡集巻六
　　　　　　　　　　　明　唐文鳯　撰
　　記
　　　大牛山龍湫記
歙北距城可二十里有山曰大牛或曰大人其形類人
踞坐而首欹側重岡複隴騰踔起伏而兹山獨巍然髙
以大山之半去麓二里許有石巖空洞深杳泉㳙㳙自
中出冬夏不竭巖之東百歩有澂湫水寒紺清澈龍實
居之每遇久晴則龍現鱗甲光彩耀日或掛樹或蟠石
須臾雲氣勃起如翻海濤羃於山頂則降雨值積隂滛
潦暝雲乍收山色蒼然則歛霽以故居民常以候晴雨
凡嵗旱則官民致禱輙應無愆期洪武紀元之三十年
夏歙土久不雨亢陽為虐禾甚枯瘁農告病於是坊廂
之耆老呉仲逺金得逺等以祈禱故實白於府若縣縣
令李公彦初憫農之罹灾迺與僚佐謀達於府通守楊
公永傳謀克恊諏日走詣羣祀縣令李公率僧道徒歩
登陟詣龍湫焚香掲䖍撇水盛以瓦罌俄有物肖蝘蜓
投罌中以皷吹導抵壇所則涼風瀟然微雨隨至厯三
日大雨滂沛逺邇沾足甦稿為榮易荒為稔農以有秋
慶咸以為聖恩溥𫝊而亦感神龍之嘉惠也不可以無
述俾綴文以記之余曰夫山川之能興雲雨其神必靈
而祀典當祀之兹山之神既靈而又有龍神托處於是
則其神異靈顯可知矣故變化不測茫洋乎兩間雨下
土而澤萬物其功普矣而利及吾歙之民厯年滋久而
祀以報之亦宜所以刻文匪干禁而美政也俾後之人
知龍湫之神而且靈永而勿替庶有可徵此記之所以
作也
　　　巖谿書舍記
歙西之山多秀拔而竒峭其支壠餘阜亦皆騰踔起伏
萃英凝粹扶輿磅礴之氣鍾於人焉其諸山之可名者
黄羅金紫若馬鞍若筆架若飛蛾若平几又溢其秀獻
其竒為古巖石屋空洞神剜鬼鑿不能殫其巧為巖谿
源泉淵深練澂鏡净不能比其清當巖之左谿之右中
延通衢直修而廣夷坦而袤編氓托處連甍接棟工藝
居於是器用之精緻商賈集於是財貨之委輸鎮市立
焉稅司在焉而文獻之宗詩書之家有左史竹坡吕公
午伯以文章行義大顯於宋理宗朝而其後裔有名旭
字徳昭以儒術世其業幼從予先君子白雲翁逰工詩
能文以郡庠司訓授陜西延長縣學教諭予第四弟文
奎字子彰幼贅于吕氏之門而徳昭愛之甚以其能讀
父書性警敏而嗜學也予以宦逰南北奔走踰十有八
載矣甲午夏子彰以能書徵赴吏部而予亦旅寓於秦
淮之上始得㑹晤少慰暌離之懐間語予曰弟也有豚
犬六人俾長穉留吕家林之居而於巖谿之濵買地卜
築為屋六楹迺於宴休之所扁曰巖谿書屋願干吾兄
一言以記之予喜而語之曰予宗自始祖諱承昈扈從
宋髙宗南渡因官於歙至登仕公來世守忠貞家傳清
白以仕宦稱以文學顯而書燈相續十有五世矣至今
餘燼未滅後必有以接其光而煒然燁然者也而予弟
之書屋經史子集庋置其中法書名畫陳列於前暇日
則授徒訓子從容乎禮法沉潜乎仁義明周孔顔孟之
統尋濂洛闗閩之緒探性命道徳之奥窮天人事物之
理究古今治亂之原學必實學知必真知行必力行然
後毋負於家學而稱世儒也況生於子朱子之邦涵濡
其遺澤浸潤其流波而予祖筠軒翁講貫其學服行其
道而予父白雲翁纉承而繼述之鑚䃺而瞻仰之自有
以得其要領者矣愧予衰老猶駕㫁航而泛巨海望洋
而不知其涘予弟年尚壯力尚健其於朱子之道祖父
之學當升堂而嚌臠也則書屋之名必顯於時也而晉
昌之子孫葢有徴者矣用書以為記而置諸堂之壁
　　　文㑹堂記
夫在天之文曰月星辰也在地之文山川草木也在人
之文禮樂刑政也貫三才而不息亘萬古而不窮彌綸
乎宇宙炳耀乎古今文之與道三極並存於逺矣故曰
言之不文何以行逺是以人心之精微動而宣於言言
之精者為文文之精者為詩夫六經載道之文其理醇
而正諸子翊道之文其理駁而雜孔子曰君子以文會
友朋友之際盍簮之頃非文無以輔友道之益也予家
世居表城門内以儒業顯翻學海之波瀾傾詞源之浩
瀚而予先祖筠軒翁以博學有重名於世當世若虛谷
方萬里杏庭洪潜夫一時輩行相為師友彼我推敬日
月刮磨以講聖賢之道此前時之文㑹也先考白雲翁
掌教崇安當時寓公諸老若左丞烏古孫良禎幹卿侍
講杜本清碧秘書彭炳元亮朝夕㳺從相與議論古今
盛衰人物賢否政治得失清流之士咸歸譽之此後時
之文會也予叨薦剡授縣令之職考滿欽選改除王府
宫講得與在朝諸名公碩儒締交若翰林學士王達善
楊榮王景彰國子祭酒徐旭侍講楊士竒狀元曽棨輩
詩文徃復𢋫酬倡和殆無虛日此今時之文㑹也予留
滯潞陽近䝉天㤙賜歸田里而從姪彦清得翰林編修
李真為篆文㑹堂三字装演成軸求予文以記之予追
思吾祖考以來暨予厯三世将及百年皆名其堂矣而
彦清不忘先徳復取舊名以扁其新居亦可謂有志於
繼述矣予故詳記三世交逰文㑹之盛録其姓名俾後
之人知所聞見而家學之傳淵源有自矣彦清之子道
生頗聦敏好問學暇日編集筠軒白雲朝陽祖父及孫
文集以傳於家庶使先世精神心術遺澤不泯亦云賢
者矣迺併及之而書以為記
　　　重建大和社記
古昔帝顓頊之子勾龍氏能平水土九州奠安祀以為
社周祖后稷教民稼穡萬姓粒食祀以為稷禮所謂有
功於民則祀之此其大者也歙之棠川鮑氏之宗居之
風俗淳厚談詩書恱禮義人人有士君子之行當宋季
之俶擾盗起里中執鮑氏之父曰宗巖者將兵之其子
夀孫出而救之子願代父死父願代子死賊義而兩釋
之人稱慈孝鮑氏事載宋史里以慈孝稱亦由是焉鮑
氏嘗率里人建社於髙塘充地形散漫風氣䟽泄民居
弗靖洪武壬申衆謀移建於棠川之村口而其地則慈
孝之四世孫汝欽五世孫必成兩家之已業也族衆於
是踵門告曰子之先世嘗有功於民子誠不忘先徳以
已地為社神之居俾里民徼其餘福可乎汝欽必成咸
諾之於是繚之以垣墻峩之以屋宇風氣完固居民阜
康衆悉宜之且以其族之鄉先生曰仲安曰伯原曰伯
尚者昔嘗立社倉以濟貧乏保民於患難者其功為多
又嘗舉鄉飲酒禮以孝弟禮讓化率鄉人足以垂訓因
附祀焉於是其族之人有字尚賔者遷居北鄉有年矣
覩兹而有感焉乃以其故鄉遺田一畆半俾宗人均其
稅而收其入禆祭祀之用以表不忘所出越今四十年
屋壊壇圯無以稱報祀之意其宗人有曰文紹者復率
族衆經營斯宇規模壯觀視舊有加焉僉謂事之顛末
弗刻堅珉何以示後乃礱石徵予文以記之昔唐韓愈
有曰願為同社人鷄豚宴春秋又曰古之鄉先生歿而
祀於社何昔人之存歿皆注意於斯豈非盛典所繫為
衆姓之所慕歟所以後之君天下者立國社國稷推而
至於鄉里或千家或百家或三五十家共立社稷以祀享
之春有祈焉秋有報焉當事之際必備牲醴列庶饈􁏏
誠掲䖍以致敬於神毋敢怠忽葢為民生之敬仰出於
至誠此天理民彛不待勸勉有不期然而然者矣今鮑
氏代不乏人乃能始終追念於斯既有以崇報功之典
又不忘鄉先生之徳俾後人知所法式是可尚已乃不
辭而書之
　　　西溪漁隱記
新安之為郡據兩浙上㳺而練溪環繞郡城㴑其源分
為𣲖者三一始於揚之水經硃砂崖匯於績之油潭直
瀉如練而抵於城東一濫觴於篛嶺流為昉溪潴為釣
潭而任公釣臺在焉縈紆曲折横於沙溪而過城之北
一湧於湯泉之池迤邐注為曹阮二溪淵澂於昌堨潄
石漾沙道石門嶺聚為龍王潭蕩潏於城西門三派合
流平衍渟􁀙是為西溪土人謂之河西伴月之灘導其
前披雲之峯矗其右漁梁横截於下雉堞峙立於上此
西溪之勝槩也而巴永昇氏世居之永昇為人性識聰
敏雅好山水而躭於畫嘗得李唐所寫溪景装演成巻
題曰西溪漁隱徵予記之予考李唐為馬逺師其畫蒼
古渾樸無纎巧態迹簡而意淡葢名筆也永昇固宜心
其法造其妙以進於髙明之域而西溪之景則天然之
畫有不待毫素可知矣風晨月夕駕一葉之舟青篛緑
蓑筆床茶竈舉以自隨或吮墨以畫或鼓枻而歌天壤
之間有此真樂而為永昇得之其托於漁豈暫隱乎抑
終隱乎予以為人才之生也以有用之才置之不用之
地不可方今文明至治之世有起渭濵有召嚴灘而為
國家之用豈徒若志和魯望之老於煙波者而後為可
尚哉然則吾永昇其得終隱西溪歟
　　　菊軒記
天台之山其竒秀甲天下而臨海之在天台為壯邑其
地有丹邱而林氏世聚族居焉有字宗誠性聰敏雅好
墨菊每當風日晴美臨池清興揮毫㸃染輒為菊寫生
如坐東籬俯幽叢把踈枝而餐落英對酒長哦悠然見
南山之秋色也嘗寓居潞陽留十載矣構小屋三楹偃
仰宴休於其間焚香静坐心與神融意隨景適老圃秋
容寒香晩節而丹邱之人猶彭澤之士也間與予胥晤
於旅舍知予業觚翰欲干一言以書於軒楹予聞濂溪
周子謂菊花之隱逸者也當其秋景揺落百卉憔悴而
菊猶浥露傲霜踈花冷蕊精神恬澹香色清雅不媚於
陽和寂然而孤芳誠有似於隱逸不衒於俗而遺於世
也宗誠寓意於菊殆猶相馬於驪黃牡牝之外聽琴於
髙山流水之間不以形色求當出於筆墨畦疃之表而
觀其思致風韻耳昔人有號菊庄者有號墨庄者今宗
誠以墨庄而處菊庄也則菊之佳趣墨之清致俱得之
矣遂書以為記
　　　梅雪軒記
新安衞百户侯安莊存敬卜築東城之隅髙明爽塏市
喧不雜雖闤闠而有山林之氣象迺營小軒扁曰梅雪
徵言記之不獲辭迺告之曰天地間萬物並育莫非隂
陽二氣之所為然得其濁者恒多得其清者恒少在天
而有雪之清在地而有梅之清在人而有心之清故心
清則理明理明則義精義精則仁熟而施於為政也何
有想存敬居是軒閲武之暇解鞍下馬裵回容與雅歌
投壺所謂詩書之帥也時當嚴冬老梅著花霏雪呈瑞
素色寒香溢目逆鼻恍如氷壺之秋月金莖之玉露憑
軒一玩乾坤清氣沁入詩脾不知人之與梅雪梅雪之
與人孤標雅趣果有二乎哉反而求之觀梅可以畫卦
映雪可以讀書吾儒心學具有成法如吾存敬出其緒
餘則當効梅林之止渇雪夜之平蔡追蹤古之名將銘
彛鼎而書竹帛也顧不偉歟是為記
　　　永和堂記
歙之檀墅黃氏世居之其彦士逺甫貲甲於鄉而能以
善自處憲副胡公永成為大書永和以名其堂君次子
文定介張生惟達徵文以記之予留滯南北踰三十載
歸而故鄉老成凋謝殆盡士逺雅與予善亦不可作矣
俯仰今昔䀌傷懐抱誼不獲辭迺繹名堂之義而語之
曰天地和則萬物育朝廷和則百職理家庭和則五倫
序和之義大矣哉君子之徳猶太和元氣煦燠融盎春
意藹然盖必永久而不渝則形和聲和理和氣和而天
地之和應矣嗟乎士逺已矣二子文器文定友恭怡愉
家聲益振蘭茁三孫俱清俊可喜雅稱其家兒如海上
三珠樹河東三鳯雛人咸愛慕之和氣薫蒸將見木生
連理地産靈芝以表瑞慶而黃氏之隆盛未有涯也豈
非永和之所致而能然歟遂書以為記
　　　觀瀾軒記
歙西之沙溪雙橋鄭氏世居之有字彦徵者讀書君子
也其上世從髙祖鄭安子寧當元初有全城功民徳之
為立祠及元季其從曽祖鄭玉字子美構師山書院講
明道學以翰林待制徵辭不起國初主將要致不屈而
死事載元史節義傳此其世徳之懿有自來矣彦徵隱
居授徒訓子優㳺卒嵗以樂其樂其暇日危坐於沙溪
之上有橋幽幽然有舟泛泛然静觀流水之湍激而悟
夫聖人之道大而有本也以其自得之趣而扁其讀誦
進修之室曰觀瀾軒嘗俾予友趙永敬氏徵予記予躍
然以喜作而言曰孟軻氏謂仲尼亟稱於水水哉水哉
何取於水也川上之嘆言道體之無窮也源泉之論言
道體之不息也瀾雖為水湍急處然大波洄旋小波縈
紆而紋生焉大則如怒蛟之騰身小則如閑龍之蹙麟
飛濤則如傾驟雨噴沫則如㵼驪珠千態萬狀不可形
容至其平波漫流如横練帶如鋪織紋乃天下之至文
也予想夫彦徵之於是時静而縱觀閑而細玩心地虚
明必有所感悟而為進學之助也察聖道之精微闡人
文之要妙不亦美歟易曰山下出泉䝉風行水上渙當
合於此而觀之可也故書以歸之而置於軒之楣是為
記
　　　槐隂堂記
昔宋元之交也予大父由城南遷居槐里而故相程公
元鳯之子孫遺老毎叙文㑹之樂焉人物之純龎禮儀
之古雅衣冠之俊偉葢非他里所及迨予之長也其餘
芳流澤猶有存者予故見之矣永樂庚子夏予留寓潞
陽丞相之族孫有曰辛童者予孫婿也晉謁旅邸再拜
告曰愚侍祖父於遺基創屋數楹以為奉先裕後計而
扁其堂曰槐隂公邃於文學兹行茍不得公一言以暢
厥㫖何以詔後人而傳於永永幸毋吝予不果固辭嘗
聞蘓子之銘三槐堂有歸視其家槐隂滿庭之句子之
名堂殆祖述於此也歟姑舍王氏以程氏論之二太師
之為祖為父丞相之為子為孫與王晉公之祖父子孫
時世勲業葢有不盡同者然世徳之相承忠孝仁厚之
流衍其心未嘗不同也嗟夫種槐者非槐也乃種徳也
以一寸之根荄委之於地而欲責報於天其可必乎心
之藴仁者深植徳者厚而天報之以福也必矣槐之蓊
然欝然猶吾徳之油然沛然徳有類於槐槐有徵於徳
所以槐隂滿庭則可以知其徳之盛也夫嗚呼程氏之
世徳當培而延之如土地之益厚如雨露之益潤則久
而益榮矣茍不本於徳則槐之榮瘁於人何與焉詩曰
無念爾祖聿修厥徳辛童勉之則名堂之義得矣而天
之復興程氏子必有望焉是為記
　　　臨清軒記
予倩汪宗純謁予於秦淮寓舍告曰不肖祖居之左偏
喬木蓊然清池湛然新搆小軒以為宴坐之所而扁其
楣曰臨清願吾翁丐之以言俾朝夕讀之如親受教予
喜而語之曰夫天一生水為氣之始自質柔而生也及
其䝉泉在山静而清也節澤有水過而溢也静則止溢
則流其止也為坎為澤為沼為池止斯清矣其流也為
湖為河為江為海流斯濁矣嗚呼塞則止疏則流水之
為物者然也流而動則黃流蕩潏濤浪以激之泥沙以
汨之失水之本性外感之也止而静則澂波浄澈風雨
以洗之星月以涵之得水之本性内有之也雖然此觀
乎水也曷若觀人焉人之有心淵淵乎如止水其静也
無不清性之真也其動也欲誘之濁斯形焉此君子所
以觀感而化也今宗純開是軒以臨泓水之小見性天
之大有非一池之所鍳一軒之所容也而體驗之於身
心之間必悟夫觀瀾之術原泉之㫖也夫嗚呼在知道
者黙識之若夫王右軍之清流激湍陶彭澤之清流賦
詩不過流連光景適一時之興而已宗純當有所擇焉
遂書以為臨清軒記
　　　學易齋記
南陽邑庠教諭蘓欽克敬氏年壯而質美貌温而氣和
振教鐸於兹已五載矣誘掖啟迪剖析疑義諸生有所
悟入暇則取羲經而紬繹之觀象玩辭研精覃思以䆒
四聖人之心而窮其理焉予以公委留南陽克敬謁而
告曰欽也竊有志於學譬泛海望洋而不知其涯涘願
借龍驤萬斛舟而順風以航之先生得無意也乎予乃
為篆學易齋俾歸掲於室之楣而為之説曰莊周有言
易以道隂陽盈天地間莫非隂陽竒耦之理在知道者
黙而識之朱子嘗謂萬物各具一太極程子有謂觀兎
可以畫卦朱子又謂一草一木皆有竒耦而周子倡明
道統見於通書邵子探躡巽復見於觀物詩張子精思
静坐見於正䝉書是皆顯微闡幽而有功於易也其可
不致思乎大抵易之為道理與象數而已理寓於象數
之中而非求之於象數之外也以故程子専主於理朱
子専主於象邵子専主於數葢可相有而不可相無也
嗟夫吾孔聖尚以五十而學易讀之韋編三絶况在於
後之學者乎克敬於風櫺月牖之間焚香拭几凝神静
慮收視返聽如顔之坐忘靈臺烱然虛室生白而心涵
太極觸處洞澈八卦縱橫衍而為六十四卦散而為三
百八十四爻則一部之全易具於胸中大而天地微而
萬物無一不備於我而非可以他求也克敬作而謝曰
命之矣因遂書為學易齋記
　　　陳敬所白雲山房記
白雲山天台之佳山也陳君敬所居之且以榜其修讀
之室曰白雲山房故於户牖几席盤盂琴書悉得是名
所以志其好尚也且為余言曰珠璣大寳人皆好之然
必深探不測之淵㡬蹈乎蛟鰐之橫而後幸得之惟可
以富人則亦可以禍人圭組簮紱人皆泰之然必疲汗
馬之勞甚而有揺尾乞憐之詬而後幸得之惟可以為
身榮亦可以為身辱其説何也家有至寳則暴客在門
故珠玉不易保而有富禍之殊爵位愈崇而刀鋸愈迫
故圭組不易保而有榮辱之變孰若吾雲焉日行乎太
空之中而縈帶乎松石之表其動也周流無常其歛也
寂乎無情朝而出吾山房也勢不得而要之暮而入吾
山房也勢不得而狎之盎如其若盈也茫如其若虛也
使吾日忘乎富貴榮辱之境而與天者逰其吾雲乎其
取之甚易而用之至足乎子何以教我唐子曰噫嘻觀
君之言而審君之心吾尚何言哉於是廣君之志而歌
之曰雲乎在山漭乎其為墻為藩雲乎在房溢乎其守
一方雲之上下蒸而為澤顧行止之有時兮子無専乎
白雲之白庶以無心而遇物兮求吾之安宅敬所樂聞
吾之言請書為白雲山房記
　　　西山後記
大江之西有西山焉巍然髙以大自南嶽衡山分支走
脈延袤數千里綿跨數十州由南而轉折於西峯巒巖
壑千態萬狀剜竒削巧不知其㡬何而蹲駐為是山也
山於方為西地之清也於行為金於時為秋氣之清也
裘氏重實世居山麓人之清也豈非西山清秀之所鍾
與裘氏之先自㑹稽徙居於是已十世矣七世祖從龍
號西麓髙祖興仁號西峯今而重實亦扁其軒居曰西
山非特樂山也盖所以不忘二祖之徳也耕焉而憩其
下西麓在焉㳺焉而渉其巔西峯在焉如見羮墻如覩
河洛則為雲仍者安得忘水木本源之理哉而重實之
居是軒也肅然而敬悠然而想琴瑟書冊祖之手澤存
也花木竹石祖之遺植存也翠微蒼壁祖之神魂游也
雲氣嵐光祖之容顔寓也若是二祖之徳無時而不致
其思也吾重實曷能専美於西山哉予又讀余安道記
在縣西四十里巖岫四出千峯特起髙二千丈屬連三
百里下有天寳洞天載於酈道元水經若夫景物之勝
見於羅縣令余修撰二公之文既詳且美矣予知不能
出其右姑為後記以玷巻末云
　　　仁和堂記
歙之堨田有譙國之裔朱氏世居之其始祖諱宣饒州
番陽縣朱家村人也職萬户侯戍歙子孫遂為土著其
後衣冠蟬聯欝為望族下逮叔廣君隱居授徒二子長
士信次士澤彬彬競爽俱業於儒而士澤訓子以義方
嘗扁其所居之堂曰仁和暇日謁予徵文以記之予與
叔廣締文字交不獲讓迺語之曰大哉乾元運行不息
故在天為四時之春氣之和也在人為四端之仁徳之
和也君子以仁存心仁施於一身則一身和而百善備
焉仁施於一家則一家和而五倫叙焉仁施於一國則
一國和而百職理焉仁施於天下則天下和而萬民安
焉此仁和之功用推致其極而馴致乎位育也歟嗟乎
士澤敦徳勵行循禮守道以為君子之歸則上承於祖
考下迪於子孫前後一心始終一徳登於是堂之上熈
熈然愉愉然父慈而子孝兄友而弟恭夫唱而婦隨閨
庭輯睦和氣如春藹然蘭堦之風馥盎然黍谷之陽回
是能集福臻祥延慶表瑞仁和之効不既多乎予於士
澤有望焉故樂書之以寘於堂壁
　　　孝思堂記
孝思堂者鮑子永懐思親之堂也永懐世居郡西鮑潭
以姓名地蕃且久也永懐尊甫君仲斌母孺人洪氏合
徳媲美仲斌性誠實而貌質樸家貧嗜學隱居教授硯
田筆耒伏臘弗給而洪孺人輔之以勤儉仲斌安貧樂
道甘於恬静介然不易其守固其造詣之深亦洪孺人
内助之力也年將五十始生永懐永和二子洪武辛未
朝廷宣召老人而仲斌以年髙有徳推舉赴京宴賚而
歸閭里有不平者質之咸得其直戊寅春有司復以講
讀大誥舉率學徒考試禮闈重膺恩賜而歸晚年二子
受過庭之訓亦能授徒以養親而箕裘之業有紹矣永
樂庚寅春里中疫癘甚熾人皆憚之杜門絶火仲斌偶
亦遘疾而永懐兄弟朝夕不離側寢食幾廢疫平越六
月仲斌復得疾而終享年七十有二嗣嵗冬十二月母洪
氏亦病卒享年六十有二迺卜地合葬於里之下梅村
焉永懐抱風木之恨哀慕不已其友觀瀾鄭君乃名其
所居之堂曰孝思而鹵谿漁隐之孫士隱為書孝思堂
三大字掲於堂之中具其事走書京師徵言記之予曰
人子於親生事盡力死事盡思書曰奉先思孝詩曰永
言孝思此之謂也夫人有心而思出焉故心之官則思
身之所處目之所睹必經之於心心之所思隨所在而
出泯泯棼棼紛紜萬絲思則得之不思則不得也所謂
得者得其理也五倫之道而父子之親攸重其所思者
盡乎孝也予觀永懐之為子其幼也服訓成學其壯也
攄誠奉養其終也致思盡孝此其孝之純至非暫而不
可久也殆將有終身之慕焉予故喜鄉邑之後進克篤
孝行庶毋負生於我子朱子父母之邦也是為記
　
　
　
　
　
　
　
　
　
　梧岡集巻六
欽定四庫全書
　梧岡集巻七
　　　　　　　　　　　明　唐文鳯　撰
　　跋
　　　跋呉伯剛詩後
予童丱時嘗侍先君子白雲翁一日閑適偕休陽呉公
伯剛先輩同㳺宋故相程訥齋石池寺祠堂相與劇談
今古酒半酣吟咏以暢其情醉墨淋漓雪色素壁揮洒
迨遍予雖未解事心竊識之今而追思曩昔巳六十年
矣鄉郡前脩俱已凋喪猶晨星落落耳予寓京師侵尋
四載而公之令子彦守給事中過予秦淮旅舍手公之
遺墨開巻宛然如生而字畫詩句皆其平生精神心術
之所寓捧誦再四不覺為之一泫悲夫公之二詩其一
為程仲庸題愛日軒乃徽州府程經厯子也好學工詩
見稱於時才名藉甚授縣丞職其一為胡子微賦春暉
堂乃歙縣縣丞也有政聲㢘潔之操衆所推服然程胡
二公居官養親克盡孝敬無愧士行故公詩以美之匪
虛譽也公親書上以呈二親下以示二弟而公孝友之
誠藹然溢於言意之表非特為人賦也實所以述已志
也嗚呼公今已矣九京不作誰與論斯事耶而彦守克
振家聲能紹繼祖父之業登庸顯宦榮膺近侍思公之
志意樂嗜故寳藏其詩以貽悠久俾後之子孫如見羮
墻焉遂跋以歸之
　　　晩翠亭跋
歐陽子曰為善無不報而遲速有時予常三復此言而
知其㫖矣盖觀世之人未有不修之於已而能蘄之於
天天人之理感孚之妙若桴皷影響而善惡之報無毫
髪爽故積之厚者本必固濬之久者流必長譬諸水與
木焉委派之滔汨始由於濫觴枝葉之暢茂盖自於萌
蘖溢乎四海凌乎九霄進之而必至成之而必巨理勢
然也人之修徳為善亦由是也然而獲報於天有遲速
之不同故不在其身而在其子孫者則天道之福善禍
滛潜施黙寓於𡨕㝠之中人雖不知而天實知之斯天
定也久矣予宗自始祖諱承昈京兆人因仕新安太守
遂留家焉至五世祖諱大有豐貲好施周貧恤匱四世
祖諱廷瑞登進士第擢遂安簿遷銅陵丞曽祖諱虞號
梅癯清修苦節祖諱元號筠軒仕徽郡文掾博學雄文為
江東學者宗師叔祖諱清字清之髙才偉識厯兩廣憲
史先伯父諱潤字潤甫調宣饒郡曹掾先父諱桂芳號
白雲先生詩文瑰偉卓冠時流任南雄路儒學正兄名
中字伯和蚤登士版叅賛戎幕今歸老於家康强無恙
子孫詵詵以謹孝養而姪吉祥字彦禎中庚辰科進士
第授永州府祁陽縣令三載考績朝京循例復任持先
父所述晩翠亭記讀之俛仰今昔不覺痛淚之交頥追
思甲申伯父暨父胥㑹芝山時委文而未果作至丙午
文成而伯父已謝世矣初兄宦寓湖廣録文逺遺逮於
永樂二年甲申偻指計之己六十一年烏乎予亦侵尋
老境恨不能迓續先世之遺休竊禄晩仕先職縣令今
特除趙府紀善而與彦禎同於一時俱䝉國恩當精白
一心世守忠真志秉㢘潔期無負於祖宗也予故厯著
之俾讀者知予宗之所由來固有自矣嗚呼若予叔姪
之際遇聖朝榮膺寵數其亦食報於祖宗也歟則晩翠
之文有所待而不為虛言矣為善之報遲速有時豈欺
我哉盍徵於予宗而益騐夫天定也遂涕泣而書之
　　　跋山水畫
自史皇作畫創制立法下逮秦漢間混朴未散古質尚
存唐以下則人文日滋新巧雜出所謂上古之畫迹簡
而意澹中古之畫細宻而精㣲也至唐王潑墨輩出掃
去筆墨畦疃乃發新意隨賦形迹畧加㸃染不待經營
而神㑹天然自成一家矣宋李唐得其不傳之妙為馬
逺父子師及逺又出新意極簡澹之趣號馬半邊今此
幅得李唐法世人以肉眼觀之則無足取也若以道眼
觀之則形不足而意有餘矣贑庠廣文王潜齋俾予鑒
定故書是說以歸之
　　　跋唐人臨鍾繇戎路帖
魏鍾元常以能書擅名當世専備於七體而尤善行押
其真楷瀟散飄逸若宣示諸帖皆二王所祖今觀戎路
帖蓋元常在軍報㨗而書其用筆意氣雄豪凌厲有奬
率三軍之志齊郡張士行謂有一段鐵馬金戈氣亦可
謂善言者矣趙魏公謂真唐人所鉤臨無疑巻中題名
若鄭明德陸友仁諸先輩皆先君子白雲先生友也洪
武己夘春予有薦舉之命來京得衡山賀彦昭同選赴
任又同舟累日出示此巻故跋而歸之俛仰古今不覺
三嘆
　　　跋李忠定公遺墨
右故相宋李忠定公答李提刑帳緑亭詩而其後裔今
承事郎知呉縣事曰煥者之所藏也演飾成巻請某言
識之弗敢以無文為解因詩之所及䟽而歸焉其云昔
我列中著識君自南方蓋公自政和間由進士累官起
居郎兼國史編脩宣和初言水烖責監沙縣稅則時論
可知矣靖康初除右丞親征行營使責授保静軍節度
副使髙宗即位首召為相時金人方熾在廷之臣爭為
割地請和之說公獨不然以必守中原必還二聖為計
而髙宗畏懦恇怯正不勝邪由是讒間蠭起公在位甫
七十五日罷為觀文殿學士提舉洞霄宫再論鄂州居
住移灃州論責單州團練副使移萬安軍次瓊州放還
自便此帳緑亭所由作邪其云蒼官儼成列青史立欲
僵則公雖託興松竹而媮安非所志故開新帳緑克嫓
舊藂香又不以貴賤得喪貳其心亦可知矣方其宴安
之時在常人之情孰不私便其身圗而公乃有立國歎
邾小仰闗畏秦强之言烏乎愛君憂國之心公蓋不忍
忘於一飯使思陵能用其言則中原必復二帝必還不
共戴天之讐必報夫豈使大業偏安於海陬而為茍活
之計哉讀公之詩求公之心忠義猶凛凛不待讀樂毅
書賈誼䇿而後掩巻太息也其稱提刑院判者宋制諸
路提㸃刑獄公事以朝臣充而六院判皆得轉對故例
為察官之選即詩而觀則其人才故非泛泛者卒章翺
翔將壇之意所以擬之亦所以自慨之也且公之書别
見鳯墅續法帖中為世所稱重而此幅體勢剛方韻度
深穏如檜栢崢嶸氣凌霜雪公之心畫於是乎著至若
公之始末具信史固不待贅然公歿不數年國勢日蹙
以至社屋而此紙獨存於三百年後筆墨如新不失為
李氏故物豈非天相忠良而有以詒其後人乎則凡後
之閲是巻者又當感奮思慕為臣盡忠為子盡孝砥礪
名節以不沗前人毋徒視為寶玩而已也
　　　止足亭
老氏云知止不辱知足不殆盖為我之學也猶未免乎
孟氏之譏嗟夫天下之理有得必有失得於此者失於
彼得於前者失於後審夫得失之㡬而能不失其正者
其吾聖賢之道乎聖賢之道明德為體新民為用體用
兼備物我無間則知止於至善以自快足於已也嗟夫
吾儒體用之學非老氏為我之學吾儒聖賢之學明體
以適用體無不備故用無不周則可以措之於天下行
之於後世以致隆平之盛雍熈之和而唐虞之化三代
之治將可復也今歙南朱永迪氏世居環溪之上不墜
家聲其先嘗以止足名其亭儒林之士咸歌詠之復求
予言諸老之文已盡乎山水之趣余何說焉夫止足之
義不在乎彼而在乎此也彼者山水之樂泉石之美而
此者身心之間意趣之際固有内外之殊當知其要而
審處之則止足自得而無殆辱之患矣余故以是說復
于永迪俾知自警遂書歸之
　　　蘭谿漁者詩跋
洪武九年先君白雲翁為兄伯和述蘭谿漁者序時伯
和以人才舉銓蘭谿湖官其地據黄州上游荆湘之滙
郡志以地産蘭故名蘇文忠公居黄時嘗遊覽于是則
其溪山之勝景物之美皆見於吟咏矣吾兄公務之隙
觀烟波之溔浩舟䑺之出沒持竿以釣月披簑以罾雪
聞滄浪之歌皷枻而和之不知身之在宦海而心己結
於鷗鷺之盟矣故號蘭溪漁者姑因其所寓之地托以
是名殆為他日歸隠之先兆也後四年得返故鄉以遂
初志結屋表城門内或風日清爽則擕童子具絲綸坐
練溪苔磯而漁尚羊容與翛然而有出塵之想昔之蘭
溪心迹未忘於漁也今之練溪心迹俱忘於漁也地無
逺邇之殊心有彼此之異漁者之號謂之蘭溪可也謂
之練溪亦可也其張志和陸魯望之徒歟儒林碩士為
文為詩聯成巻帖文鳯才譾學膚未敢有所著姑僣書
于後
　　　跋諸葛武侯像賛
予聞蘓長公稱武侯出師表與說命相表裏自三代以
後巋然王佐才惟武侯一人而已侯之平生出處大節
諸先正論之詳矣後學豈能容喙於其間哉今觀此像
丰姿神俊意氣閑雅手把如意肘支圜枕綸巾垂帶氅
衣披袂欹坐匡床脫履露足注目凝想而游心於祁山
褒邪之逺猶若指麾三軍時也傳者謂宋劉子駒家藏
為唐閻立本筆而臨摹出於盧謐之手巻題張南軒先
生之賛而我紫陽朱夫子跋之蓋南軒為宋中興名臣
張忠宣公子也蚤聞濓洛之緒論功在王室名播强鄰
實開家學之傳其於忠武侯之遺畧或有得其二三者
而其成功雖不可侔亦當時之傑也而朱子與南軒同
時倡明理學以續道脈大有功於名教故其心之同而
道之同不自知其情誼之相孚意氣之相合也故朱子
於著書立言凡用南軒之語一則曰亡友張敬夫二則
曰張敬夫蓋不沒其善而推重者如此嗚呼朋友道喪
安得起二公而論斯文也哉朱子以謂敬夫語簡意到
聞者嘆服非深知武侯心事者不能道也又謂王齊賢
俾之題賛後二十九年齊賢諸子出示俯仰疇昔三君
子皆不可見為之嘆息而朱夫子之所感者深矣悲夫
然而武侯之事業朱張之道德蓋不可尚已而閻盧之
手筆亦不可復得也其賛跋乃紫陽鮮于必仁書元鮮
于郎中伯機遺腹子也字法亦得家傳之妙并識于後
觀者庶知其詳幸恕予之僣也
　　　書上歙尹程公德芳書後
洪武三年吏部符下令天下府縣開設學校是嵗正月
同知何公翔卿知縣程公德芳舉薦家君充歙縣儒學
教諭時抱患未痊逼迫就道文鳯慮奔走千里舊患愈
加將有不測之憂是以哀號縣庭通書於程公又匍匐
府㕔再陳情于何公二公感而憐之遂已于行鄉先生
周石泉謂文鳯曰昔原誠在前元至正間潘擇可縣尹
舉充學職得月米四十餘石予辭不受師山鄭先生聞
之詣門告曰衆皆競求月米而不可得爾獨當得而固
辭可謂有光于儒林矣玉敢不下拜於是使人掖原誠
坐先生四拜訖今三十五年矣爾辭父之薦使得居家
養病而免道途之苦可謂孝且賢矣原誠亦以鄭先生
之拜而拜吾友焉後程公復舉先生及文鳯同職訓導
居嵗餘縣例設二名先生以疾辭洪武四年起赴京中
途以疾篤免是嵗先生卒洪武十四年先君亦卒檢閱
故篋得此書舊藁因思先生汲引後進之言并述其始
末命次兒家禎錄之一時父師俱已澌盡不覺清涕之
交頥也
　　　題墨竹圖
墨竹始於唐蕭悦因觀竹影遂為冩真其後王維益臻
其妙至今鳯翔石刻為世珎玩迨宋盛朝文與可得乎
天趣胸中有渭川千畆遺墨流滋人間不啻拱璧同時
若蘓子瞻極意模倣雖不得湖州之矩範而儋耳道中
見風竹急歸命官奴秉燭冩之亦可以發一時之竒思
耳前元趙子昻李仲實柯敬仲輩皆稱名筆寥寥千古
文物凋謝繼今以往擅能者誰歟大尹劉公得歙人鄭
子明為作是圖暇日示予俾綴語于其端大抵古人文
章圖畫非特玩好而已今觀夫九疑之遺迹足以壯公
弔古之懐有虞之至治足以廣公愛民之政竹之勁節
不渝足以勵公確守之操竹之虛中自持足以表公精
白之心公所以寓目而警者意有在矣豈畫之云乎哉
予故歴叙其説以復命覽者知不徒貴于畫以為玩好
而已也
　　　題錢舜舉𤓰圖
呉興錢舜舉鍾苕霅之秀寓意于丹青凡天地間品彚
形肖之類皆為冩生而能逼真葢深有得於沒骨圖之
遺法其視黄筌趙昌相伯仲宜世人與松雪公翰墨並
稱為湖州之絶也此圖植南園之竹蔓西域之𤓰有圑
其實有燁其花于以見造化生物之巧同里汪彦章氏
購得之俾予綴語觀其所尚可以知其為人也當永葆
之
　　　題鄭斗菴墨蹟後
歙西長林之鄭為衣冠望族世有文人鄭君彦斌號斗
菴為教授希賢公之子雩都縣尹之從子御史彦昭公
之從弟幼服禮義之訓侍父兄間耳濡目染固有異于
庸常者前朝至正中登參政全公子仁之門以儒雅推
敬使之親炙于左右給文墨之役一時省府僚佐尊而
嚴憚之詩詞翰墨人爭寶蓄遭壬辰兵變隠居故鄉慕
子真之髙致無何駙馬都尉王公子敬鎮徽禮羅為館
賓執師道甚不以威怵不以貴謟甘淡薄而樂道義與
六安鄭士恒篤交友之契吟哦紬繹反復論難知其學
之有得而才之有成也及王公移戍紹興又鎮撫南閩
嘗掖以自隨而不忍朝夕舎其好之宻脗合無間古道
之僅見於今焉以病痿弱不能久客異土歸嵗餘卒于
家嗚呼惜哉君之才學宜用于時而弗克有所施設使
如馬周之遇常何條疏而薦于朝曰臣客馬周之筆也
則其見用為何如哉豈不重可惕也夫君之次子詢早
失所天而長兄謙相繼傾棄凡君之墨蹟放失不存詢
拳拳求訪而未得予毎聞之先君子白雲翁而知締交
于彦斌之祖父殆若李唐通家也猶記辛丑嵗江西權
伯文都事留歙君與之偕詣先君於槐塘三峯精舎讀
天台丁仲容秋江送别圖長句喜而和之君亦欣然揮
筆僂指歴數已廿又七年矣檢閲故篋偶獲此紙君之
手澤尚新雖字畫之㣲而生平精神心術之所寓流風
遺韻有足觀者為子若孫一注目之頃孝思之心豈不
油然而動于中起敬起慕惡可已也予故叙君履歴之
詳以跋于後而歸于詢俾珎襲之以傳永久詢謹飭好
學今讀書邑庠將有以昌阜其宗而無愧于顯揚也
　　　跋張小山所書樂府
前元全盛之時海内昇平㡬八十餘禩人才蝟興比隆
唐宋休明之運淳龎之氣見于文章散于篇什率皆光
華俊偉一掃衰世委靡之習當時所尚樂府新聲至于
文士才子講治正學之餘往往嗜好矢口而成揮筆而
就於瓊筵綺席間度以歌喉協以聲律亦可謂快意矣
昔之所稱者北有闗漢卿馬九臯輩語意雄渾殊乏纎
巧態南有張小山自呉鹽集一出流傳京師寵書于奎
章膾炙人口珠璣璀燦錦襭青紅新竒而工緻豔麗以
清腴論渾厚之氣則有間矣小山張公聰明過人博聞
廣記推其才究其所藴殆不止于是惜乎以樂府之名
掩其所長今汪景榮氏購得此巻乃生平親洒字畫雖
不拘于草法筆勢翩翩自成一家也展玩之餘輙題其
末當永葆之
　　　跋葉宗懋訓子詩後
右葉使君所作訓子詩一篇時使君謫寓京口當丙午
之中秋日也後二十年乙丑使君之季子大同示予俾
跋于右方予曰古人之詩皆所以述其志也非特流連
光景而已身雖有窮達之殊而志則無以異也方使君
脫離亂之厄而躋榮顯復竄謫以居覉旅而此志不為
之變其詩大㫖首言弟兄之友愛而欲其勤學事親次
言祖業之艱難而欲其謹身保家蓋思祖所以知本務
學所以成業養親所以致孝皆惇德勵行之言也流離
顛沛之中尚拳拳於訓誡以淑其子而不變此志可謂
守道之士矣後使君役版築工巨長子大年上書叩天
閽獲免今大同亦不忘父訓思立身以光大其宗又知
使君之化素行于家子能盡其孝父能成其教庻不戾
此詩之諄切矣予故不辭遂書以歸之
　　　跋朱大同草書
昔風林先生講道于棠樾予嘗侍先君白雲先生過從
之極談經史子志百家之說至于字學謂自篆𨽻分楷
之後變而為草趨簡便之極甚少於其即多於卿無復
存六書之遺法學者何必劬心以求之及觀歐陽文忠
公跋懐素帖以魏晉諸賢逸筆餘興初非用意後人迺
棄百事以學書為務蓋與先生之意合矣大同先生嗣
子也聰明才俊而多藝能雖異于家學然臨池清趣筆
勢縱逸亦可少發胸中之竒思耳同里沈彦華得此幅
如蛇驚鳥迅初無定跡猶可想其揮洒時也嗚呼大同
往矣惜其才而推其學感歎久之遂以聞先生之言疏
于端非故異論于父子間也俾覽者慎所擇焉
　　　跋從兄伯和刺股詩後
右絶句二首從兄伯和所作也始兄􁁜疾甚亟嫂丁氏
刺股以進既而疾愈誠心所發感格異夢逮今忽忽二
十有餘禩恐久而無聞故述其事以貽子若孫洪武丙
寅冬吾兄袖詩過槐瀕俾識其概予嘗讀先祖遺文知
先伯諱徐卿第二女真一名佛奴年十一遇先祖患鼻
衂潜禱北辰刺左臂肉和饘粥以供由是疾愈當時為
之詠歌今而聞嫂氏之事則有以徵誠孝世德振於前
繼於後雖閨闔之懿亦能服訓被化一見而再見焉雖
然儒先以刺股為傷親之遺體率罕見錄而春秋書許
世子以不嘗藥而受弑逆之名則世之庸放者不以親
之疾為謹其取譏於聖人當何如哉故刺股出於為子
為婦一時迫切之至情雖未合禮殆亦可以義許也嗚
呼世稱孝婦烈女制行不同孝則有仁愛之心烈則有
敢勇之氣未有仁而不勇勇而不仁者論是以往則抉
目以示夫冒刃以護姑者皆此心推之耳可少之哉謹
跋
　　　跋白雲呉公詩
休歙相距百里而近山水環拱村墟聨絡棟宇宻比在
在若城邑歙槐里之程休呉田之呉皆代以儒宦顯連
姻締好氣味相投呉之望有諱奫字萬頃號白雲翁者
身幹魁梧美髭髯善譚吐渾然莫測其際浩然莫禦其
鋒程之先輩毎值春秋嘉㑹必汛掃涼臺燠館風亭月
榭以候翁至至則肩輿軋軋僕從導引子姓扶掖延欵
謁問起居畢則三肅坐上座少長凝立凛弗敢譁酒數
行㣲醺興發豪談娓娓每傾座客或遇倡酬才思泉涌
吟詠未出口吻則振筆著紙揮灑迅疾颯颯類風雨聲
俄頃盡數十幅咸争傳看諷誦以相樂復引滿終宴而
止率以為常時予先祖長孺筠軒先生以髙年耆德講
道故相家翁師事之執弟子禮甚恭情孚而志合先父
仲實三峯先生自崇安校官歸與翁問學相資頡頏輩
行詩筒往復不輟嘗記壬寅之嵗翁留槐里宣城劉仲
脩授鄱陽同知寓于歙土暇日訪先父于三峯精舎有
詩云平生毎媿劉公榦晚嵗忽逢唐子西頗怪卧龍淹
世用不辭騎馬訪巖棲酒清定是松花釀詩就閒拈柿
葉題他日卜鄰何處是黄山髙與白雲齊從遊文儒和
之者聨為巨帙而翁乃三用韻回視之予年始十六侍
翁杖屨不以穉弱童子鄙之亦俾賡韻僂指迄今四十
三載矣所藏翁之翰墨猶新宦遊南北緘以小櫝挈之
自隨永樂元年夏予授趙府紀善二年春翁之孫彦守
亦由紀善陞户科給事中兼司經局校書一日規訪予
於秦淮官舎相與道故舊因出示此幅再拜伏讀執手
涕泣良久予追憶疇昔兩家祖父文章道德當世推重
而遺風餘韻承繼不冺者在予與彦守耳敢不思自砥
礪名節以期顯揚耶遂剟其詩三章裝演巻軸而跋其
後以歸彦守俾永藏之以為家寶也夏六月十一日書
　　　跋宋景濓杜叔循所撰書前太常丞吕仲善祖
　　　　父墓銘後
余聞諸儒先自宋以來江東文學之盛首稱金華邃於
經者名性理之學精於史者號經制之學東萊吕成公
稽經以該物理訂史以叅事情又得紫陽朱子商確印
正於是合經史之學而一之矣厥後許公益之承朱吕
之傳屹為儒宗至元之黄公溍卿栁公道傳其授受實
有源委而景濓宋先生踵其後含咀英華嚅嚌竒雋六
經羣史諸子百氏以至釋老方技莫不抉摘其菁翹鈎
剔其藴奥發為文章精緻清新明暢雅健紹述諸儒之
緒餘而獨步乎江東暨我皇明徴入翰林超授學士凡
典册制詔敷闡皇猷鋪張帝載述作潤色多出其手誠
一代之大老學者仰如山斗焉先生嘗譔太常丞吕仲
善祖父誌銘而杜君叔循書之叔循名環金陵人字畫
雄偉歐虞之規矩顔栁之筋骨亦名筆也仲善之子叔
素出以相示辭翰並妙其可傳也必矣嗚呼前脩淪落
後進不繼叔素當如良金粹玉珍愛寶藏磨貞珉而鑱
之垂休光於無窮予昔侍先生於師山鄭待制之門親
聞誨益今因叔素之請故悉論之俾讀者知先生之學
有所自云
　　　跋唐人臨王子敬洛神賦
魏鍾繇作行押書世傳戎路等帖即其體也王子敬洛
神賦迺效繇法然揮灑此賦時清思飄飄髣髴與神女
遇賦中語所謂翩若驚鴻婉若游龍殆類是歟今觀此
幅風韻瀟散勢態縱逸得子敬之遺意真唐人所臨無
疑亦名筆也後人得此當永葆之
　　　跋鮮于伯機草書
草法自史游作急就凡將等章猶有渾朴氣備篆𨽻體
至張芝皇象索靖鍾繇輩雖稍變史法遺意猶未泯也
王羲之獻之父子變化神竒謂之新草此草法一變也
降而唐之張旭懐素之儔縱筆快逸連綿游絲無復古
意此草法又一變也宋之蘓子瞻黄魯直米芾諸老任
意所適蛇蚓蟠結潤燥間錯縱横顛倒㡬不可辨此草
法又一大變也元之趙子昻鮮于伯機幼相友善居西
湖同學書十年後鮮于公以草書擅名于時雄健端嚴
趙公草書媚婉可愛而乏遒勁之氣嘗讀跋鮮于書後
有云僕與伯機兄同學書世人以僕能書然伯機兄過
僕甚所謂無佛處稱尊耳其相推許如此贛之李思善
寶藏公墨蹟暇日介鍾子常氏徴予書其後予故叙草
法之變而識二公書法之大槩以復之
　　　跋姜堯章趙子固所書定武本蘭亭帖後
唐太宗寶藏王右軍蘭亭真蹟嘗命虞永興歐陽率更
褚河南輩摹榻以賜近臣厥後真本殉葬昭陵世傳墨
本皆虞歐褚諸公所臨筆也今之所見真贗混淆必具
眼始識之定武有肥瘦二本平川鍾子常氏所藏盖定
武肥本也巻有姜堯章趙子固二公親書跋語二公論
書法深有合於予心經其鑒定佳本無疑堯章云此本
有黄山谷題字山谷之孫字子邁今為農丞過余見後
題欲乞去余不忍與以亡此題則蘭亭廢矣知此本出
於堯章家藏而靳於山谷之題字亦知蘭亭借重於太
史相與流傳於永永也然巻後之題今不復見惜哉予
令興國二載藏書之家寥寂無聞而子常獨寶此巻觀
其所好可以知其人矣故喜而跋之
　　　跋道士康雪坡風􁀙吟詩集
興國邑治之西郭有琳宫額以治平乃洞隂福地也昔
晉仙翁葛洪稚川留居煉丹有丹池丹井今丹池湮塞
而丹井猶存嘗留題云洞隂泠泠風􁀙清清仙居浩刼
花木長榮想仙翁至此豈游空同之山而為勾漏令問
丹之時乎宋季元興之際有道士康文俊字煥翁號雪
坡讀儒道書能詩裒集平生吟詠聨為巨帙鋟梓以傳
好事者取仙翁語名曰風􁀙吟集當時名儒鉅卿若劉
湏溪辰翁董左丞慎齋元郎中明善滕學士玉霄俱有
詩文推許不少置今讀其集清新瀏亮如聞羣仙玉佩
珊珊而歌步虛之詞也經兵火後詩版不存世罕有傳
之者一日其徒孫康自成得之於藏書之家語予跋語
時予考績不暇秉筆而自成勤懇侍舟東下抵贛之寶
臺觀特為書之俾風晨月夕令童子叩靈璈而歌一章
則雪坡當陪仙翁鞭鸞笞鳯神游雲間冉冉而下聴也
　　　跋楊彦華書虞文靖公蘓武慢詞後
余嘗讀虞文靖公道園集觀其高文大䇿醇辭雅論知公
所學愽洽淹貫而究極本原研精探㣲心解神㑹故經
緯彌綸之妙臻古作者之域真一代大手筆也推其緒
餘字畫之偉歌詞之麗亦皆超詣而不凡今按調寄蘓
武慢詞十二闋葢和馮尊師所作其自序經閲累嵗而
成飄飄然有出塵想如在九霄之上下視世紛膠擾曾
不足以入其靈臺丹府所謂不喫烟火食所道迺神仙
中人語也史稱南獄真人降生豈其然乎余僚友楊春
菴酷嗜此詞喜而書之聨為巨軸字體蕭散俊逸有晉
唐人氣或遇風清月霽之夕馮虞二公有知當乘雲御
風而來尋歌審音玩書留跡亦復絶倒也故跋以歸之
　　　松雪趙公畫梅跋
三代以還梅之實載於詩書禮而不言花南朝以降梅
之花見於詞人之吟詠而不言實豈世之所尚異宜而
梅之所遇有時耶不然屈子騷經下至蘭茞蕭艾靡不
采錄而獨遺於梅何耶林逋老仙隠居孤山為梅出色
神交意㑹暗香疎影水邊籬落之句非特得梅之標格
而并得其風韻數千載不遇之幽憤一旦發之無遺矣
今觀此圖一枝斜出猶可想像孤山吟餘之趣後有趙
魏公題名嗚呼自逋仙後梅之知已㡬何人哉魏公以
玉堂之清興侣茅舎之幽姿而特為冩生未為不知己
也然公自號但有取於松雪而亦未遑於梅雪又何耶
梅如有神當招老逋跨舊時雙鶴裴回於小橋流水間
長空月明鐡笛三弄起魏公而一詰之
　
　
　
　
　
　
　
　梧岡集巻七
欽定四庫全書
　梧岡集巻八
　　　　　　　　　　　　明　唐文鳯　撰
　　行狀
　　　明故耀州同知尚褧鮑公行狀(刻入新安/文獻志)
公姓鮑氏諱熲字尚褧歙西之棠樾里人也其上世自青齊
來歙凡再遷至棠樾世以儒宦顯曾祖諱周字景文以子貴
贈從仕郎徽州府路黟縣尹景文之父壽孫當至元丙子之
變里中盜起賊執其父欲兵之壽孫出願代父死父願代子
死賊哀憐之不忍殺父子俱得釋人稱為慈孝鮑家事載宋
史孝義傳祖諱同仁字國良以右語出身五轉至㑹昌州同
知致其事考諱深字伯原講學鄭子美待制之門為構師山
書院以延鄉里學徒遂領府檄攝山長事公幼聰敏不凡甫
成童讀書知大義能詩文精歐陽字法遒勁方整旁攻篆𨽻
皆臻其妙及長從㳺於張子經胡孟成鄭彦昭諸先輩山長
公築耕讀堂以延賢士大夫而楓林朱允升白雲唐仲實
石泉周彦明日夕過從相與講求誦習由是見益明識
益髙值壬辰淆亂世家大族俱被剽掠刼奪而公之故
居悉遭􁀙燬無遺丁酉我天兵東下克復徽城而主將
鄧愈索鄭待制待制以嘗受元官遁去公遂代係於獄
索之愈急度不獲免待制乃挺身而出見主將抗辭不
屈主將禮之釋公待制語於衆曰吾得死所矣山長公
與弟以仁受業師山最久不忍其死公奮然進曰先生
既受前朝待制之名雖不食其禄而受其爵豈可屈辱
臣異代乎待制曰熲之言是矣吾計已决明日衣冠北
面再拜自縊死異時待制得登名於元史忠義傳雖其
平生學力所至公亦可謂賢弟子矣已而世運平定詔
求民間有才徳賢良者太守王公以公名聞公以親老
辭不允逼迫就道賦啼烏行以見志至京吏部引見上
於西苑詔公與晉王傳桂公彦良十人同舍尚賔館編
史傳進呈畢賜白金五十兩帽履衣各一襲授博士㕔
典籖明年春監築太社太稷壇成時初立翰林國史院
改除編修官洪武改元學士陶公主敬稱公質實有文
陞翰林修撰承直郎同知制誥兼國史院編修官上嘗
御謹身殿親䇿問廷臣曰北平建都可以控制四方比
南京何如公對曰元主起自沙漠立國在燕今百年地
氣天運已盡不可因也今南京興王之地宫殿已完不
必改圖傳曰在徳不在險也上又嘗䇿問久任之法公
以借冦故事對皆稱善一日上登鍾山命詞臣扈從上
御擁翠亭給筆札即景賦詩公與翰林朱升張以寧秦
裕伯起居單友中李某鐵冠道人俱應制上親倡和逰
崇福寺錫宴而還時尚書張復初以吏疾儒適陜西内
附遂出公為耀州同知州兵戈之後饑饉屢年流民未
復迺披荆棘以臨政嵗大饑朝廷發粟以賑公親領縣
民赴孟津給粟宣上徳意至秋方稔一新官廨民争趨
事不待程督旬月落成博士金華王公子充記而刻之
張氏偽官許玉者結黨害民有王寅罹其害公不避危
險率弓手盡擒之以送行省右承耿公大加稱賞境内
獲安淳化縣與州鄰縣有奸吏逼民虗増田土頃畆以
媚上父老訴於會府委公覈實迺履畆而徵去虗増粮
萬五十石同官縣民偽左丞趙某掠平陸縣民張氏女
年十三訴於縣不能直公執諸廷歸其女洪武四年秋
奉表上京欲順道省親九月十四日光禄錫宴越翌日
赴禮部辭俄被拘送刑部轉送羽林衞乃知西安府經
厯常達坐事誣指凡陜西一道官吏無虛實小大皆不
免至十月十五日獄中上表陳情不報時從叔任留京
不忍去為製衣饋饍及死買棺載骸歸其鄉公臨終寫
遺文付其子宅相丁寧戒諭文辭明暢字畫嚴整不異
平日其意若曰天其不可必乎吾為善胡為而罹此禍
天其可必乎吾當昌吾後公先娶程氏宋丞相程公元
鳯之曽孫女性柔順盡婦道年十九歸公為夫婦十六
年臨蓐而沒繼娶宋氏甫一月而公有薦舉之行在耀
州月下嘗相謂曰設若不幸汝肯守志乎宋泣曰婦人
從一而終豈可事二姓公笑曰吾無憾矣聞公之訃哀
慟號泣抱一嵗幼子匍匐走數千里見者莫不感動既
抵家公姑康健在堂具甘㫖輸孝敬經紀其家政公姑
安之視前室之子不異所生子亦奉之如親母凡事必
咨稟而後行時户役煩多支費不給宋之父母憫其蚤
寡欲奪其志曰曩吾在耀州月下已許吾夫矣可以死
背其言乎終不聽公姑俱以天年歿宋營喪事盡禮宗
族婣戚咸稱之里耆老以貞節聞得旌表其門程氏生
子一人即宅相女一人適某宋氏生子一人曰長安七
嵗而率宅相有子三人長𤣥英次𤣥寧三𤣥復曽孫男
若干人公得年四十以永樂某年𦵏績溪縣之株木嶺
嗚呼天道難諶善惡之報禍福之降何其不以類應耶
豈囿於氣數而值於命運歟將詰諸司造物者其然乎
其不然乎申包胥曰天定能勝人人定亦能勝天其果
然乎公之罹非辜亦可悲矣三孫念公嘗踵門而請曰
先祖行實未有紀述當時儕輩俱已澌盡無一在者惟
先生獨存巋然猶魯靈光也非先生其誰宜為先祖棄
世垂四十載矣非敢後也若有待焉敢請予諾之老淚
危迸哀思填胸毎一執筆悲不自已侵尋嵗月弗克成
文迺忍慟而書之尚干當代名公矜憫而銘之庶貽於
不朽謹狀
　　　故白雲處士呉公行述
公姓呉氏諱奫字萬頃號白雲處士徽之休寧人也呉
自泰伯受封因以為氏其後延陵季子繼泰伯之徳而
以三讓稱故郡望以延陵著至秦呉芮為番令得江湖
間民心號番君今大江東南皆其苗裔徽之與番壤地
聯接支派蔓延土著於徽分徙於休寧之萬安呉田始
祖諱超唐興元年間任本邑令族益大五世祖諱某仕
蜀閬州倅擇故鄉山水之勝遂卜築焉即今所居之地
曽大父諱某字某邃於儒肄舉子業以易經魁鄉試宋
季監桐城稅階成忠即大父諱某字某號屏山克繼家
學以文章擅名至元授太平繁昌縣尹有政績階承直
郎考諱某字某號松所學行卓卓可述䕃授良禾嶺廵
徼未老納禄而歸公承累世培植之厚田園邸第㡬有
一鄉能以富盛自處而不屑於裒聚名仁厚儒宦家公
幼天姿頴悟徳性凝重年甫弱冠身幹魁岸意氣豪宕
未㡬歛華就實勵志古學益以聖賢為法當是時風俗
淳美人慕士君子之行而徽為紫陽朱夫子之闕里宗
工遺老倡明性理若雲峯先生胡公定宇先生陳公皆
執經師承而朱公允升汪公徳輔友道尤篤則公問學
淵源有自矣絶口不談仕進延經明行修之士尊禮而
館糓焉婣戚俊茂若趙方子常鄭潜彦昭皆招置家塾
飲食訓督無異已子後二公知名趙以篤學師黄楚望
虞文靖著書立言而學者以東山先生稱鄭以才術文翰
受知宰輔厯任正字御史薦登清要盖出於公之誘掖
而成也公甘隱山林以道自樂經生學子質其疑難達
官巨人資其謀謨以暨韋布之秀方伎之流莫不願挹
譚笑仰風裁得公青矚則人人飫徳有以自慊公平生
好周人急里中有孤嫠貧乏者饑則餔之寒則衣之病
則藥之沒則轊而塟之直嵗大侵出所積粟廉價售之
而邑之求糴者日踵接於門皆飯之而去嘗有一里氓
齎父鏹若干緡詣公啟廩尋失其鏹涕泣欲無生公知
其故遂如所失數予以粟氓感徳戒飭諸子毎曰吾以
安遺汝而不遺汝以危汝其慎之人咸儗之龎徳公晩
年謝棄俗紛家政悉委諸冡嗣一不以縈其心每適意
有所得則疾書之為文貫穿經史為詩陶冶性情積之
逺發之𢎞不自知其多也有白雲集五十巻藏於家重
罹兵燹燬而不存娶江氏歙望族貞柔孝敬姑程氏宋
故相程元鳯之姪女感疾沉痼醫藥百方弗効江禱北
辰刲股肉和糜以進疾遂瘳以孝婦聞子男三人長玉
林字伯岡才識文學欲有以自見入國朝帥閫知其賢
辟賛軍務嘗謂功名可以戾契至卒齎志以沒次甡字
仲生工詩文為徽郡儒學正後擢將仕郎主山東之寧
陽縣簿終於官次薫字季南晦跡隴畆女二人長蘭適
程仁澤次和適謝均美孫男五􁀙樵牧珪月徳牧蚤㳺
邑庠由紀善今授從仕郎户科給事中兼司經局校書公
生於前元丙申七月廿五日沒於癸夘八月某日享年
六十有八以某年某月某日塟於霹靂嶺江氏後公八
年卒享年八十以洪武庚戌冬十有一月某日塟於衖
阬之原余成童時親拜公之絇屨知三世締交於公父
子間俛仰四十餘年而死生變故有無窮之悲公三子
四孫俱已相繼傾背所餘惟牧方膺爵祿駸駸嚮用殆
天所以昌其後而食其報於前也耶牧累以公之行實
屬予述之平昔㳺從斯文無一在者獨余侍公之久知
公之深通家契誼有不得而辭也故敢摭其梗概書之
以俟當世之秉大手筆者采擇焉
　　　故處士呉公伯岡行狀
公姓呉氏諱玉林字伯岡按呉自泰伯居勾呉而子孫
遂以為氏漢長沙王芮四男分居新安至唐有諱少㣲
者仕為御史曽孫瑶自休寧徙歙富饒瑶生叔臻叔臻
生明明生超超生春春生天推天推生琇愛休寧金竹
山之勝復徙家焉第四子依舒通守閬州始居呉田依
舒生子志子志生泉湧泉湧生士雋士雋生積積生道
傳道傳生琬琬生逄辰逄辰生梓榮宋吉州泰和縣簿
梓榮生彦松彦松生邦吕厯官成忠郎邦吕生柔遇柔
遇生賁龍元太平路繁昌縣尹號屏山生之泰之泰生
奫字萬頃號白雲是為伯岡之父鄉稱長者公幼性敏
鋭甫六嵗就外傳日記數千百言能通大義成童有詩
聲年十七習舉子業文理蔚然儕輩服其精緻屢試場
屋不利恬然不以得失介意而學益篤鄉先逹子常趙
公彦昭鄭公嘗同受業於家塾當是時倡明理學遡子
朱子之淵源者朱公允升汪公徳輔倪公士毅鄭公子
美及我先人三峯先生也皆與公為斯文友故公徳行
之懿問學之博操守之端識見之卓逈異庸常天兵東
下歙版圖入職方氏公始就辟參謀軍機無何棄去竟
以隱終方元季劻勷之秋公總家政内外整肅事親盡
孝撫二弟克篤友愛賦重役繁身任之而親與弟不知
也蘄黄冦起入饒歙境羣小鴟張狼噬巨室葅醢公外
戚歙程氏迺宋故相家闔門逃匿憸人利其貲踪跡得
之欲覆其宗俾無遺𦙍公盡出已財以足其求程獲免
難里氓有韓姓者抱疾危迫公憂形於色延良醫藥之
而愈收養孤遺賑恤窮乏常如不及里中所居之田平
衍宜稼而農苦旱公乃相地形捐私帑堰溪為堨鏟山
錐石引水為渠既成旱不為災鄉人利之建義莊積粟
贍族凡祀先上塜少長咸集所以叙尊卑合親疎而重
敦睦之意也公剛直豪爽閭里攻訐鬬狼之忿不之公
府而折中於公得公一言而止有松蘿唫藁二十巻藏
於家公生於前元延祐二年丙辰五月十有七日沒於
大明洪武三年庚戌十有一月四日享年五十有五後
十五年塟於音干之原配程氏柔順真静孝敬舅姑宜
於家族後公廿又六年卒得年八十一子男二人長樵
蚤世次牧字彦守以俊茂選充邑庠弟子員用勞績擢
紀善今陞授户科給事中兼司經局教書階從仕郎女
一人珈適歙士族江士翔孫男二冀善功逺孫女一遵
厚適江彦華嗚呼公有志而弗獲伸有才有學而弗克
試存心律已可概見者如此人謂天道𤣥黙難諶以予
觀之豈其然乎嗇其父於前所以豐其子於後也予自
童丱托交於公父子間今與彦守㑹京師叙騤違感今
思昔未嘗不長慨也予既述白雲處士行實而彦守以
故交無存非予莫能知公之詳復俾狀之以乞銘於太
史氏用發潜徳之幽光焉謹狀
　　　明故和齋唐公墓誌銘
公姓唐氏諱中字伯和號和齋世為新安文獻家始祖
諱承昈京兆人從宋髙宗南渡録勲勞授新安太守在
官嵗久子孫因居之遂為土著世逺譜軼弗可稽其詳
譜自新安始葢本於承昈公也髙祖諱廷雋字君選階
登仕郎曽祖諱虞字常道號梅癯繇星源嚴田李氏出
紹於唐有二子長諱元字長孺博學雄文為東南學者
師以將仕佐郎徽州路儒學教授致其仕公之伯祖也
次諱煇字清之號雙清以父之號梅癯故永慕而志之
由儒試吏業任廣東肅政㢘訪司書吏公之祖也當時
以昆季聮輝嫓美一稱名儒一稱良吏鄉邦榮之考諱
徳潤字潤甫號晩翠繇水陽倉副使轉授饒之餘干州
吏目享年六十妣俞氏晦庵書院山長俞魏卿女子男
三人長伯友次伯恭次即公也公自幼隨其考宦游饒
郡年稍長從鄉先進汪彦修先生授學讀經史通大義
癸巳適丁戈鋋搶攘之秋而不幸先考棄背公侍養扶
疾竭試攄孝以道途脩阻未能歸塟藁􁧼於宣之灘頭
寺側時平遷柩返於故鄉竁歙之一都呉山壬寅總兵
大將何公文輝開幙府起公參謀軍政甲辰除官吏目
克復廬州朝廷論功褒賞陞授經厯移戍西江之南昌
撫士卒以恩處僚友以信植弱持危賙貧䘏匱大率以
仁恕存心其事上遇下煦之以和接之以敬人無間言
庚戌以疾還家甲寅府縣復以懐才抱徳舉薦徵辟赴
京擢黄之楊厯湖官其地産蘭故名蘭溪蘓長公東坡
嘗吟咏嘯歌登臨游眺之所至今遺跡猶可尋訪而赤
壁之景日接於目公毎餘暇裴回弔古見於詩章因自
號蘭溪漁者在任將及三載課額弗虧民力弗困㷀獨
者賑惠以安之逋負者申請以蠲之己未解印綬乞歸
田里杜門訓子講道於表城門内學徒甚衆後卜築東
闗倚山帶郭雖鄰闤闠而不雜市喧清夐幽邃嘉葩異
卉扶疏葱蒨復遶屋種松闢小軒仍扁以晩翠殆將終
老焉有詩文雜著十巻藏於家乙酉正月已亥嬰心氣
之疾攻以藥餌罔效至十四日辛亥夜呼諸子環侍明
燈熾火指以取喻言人生命之脩短委之於天生猶寄
也死猶歸也若燈火然明盡則滅理之常也遂瞑目奄
然而逝春秋七十有五生於前元至順二年辛未三月
二十四日歿於大明永樂三年乙酉正月十四日配孺
人丁氏惠秀饒之餘干世家昔在乙未嵗兵䧟宣城公
病危丁氏潜刲左股肉烹糜粥籲天而進遂病愈孺人
性柔惠和順孝以奉舅姑睦以待婣戚恩以御婢媵婦
儀母徳可謂備矣先公十年卒夀六十有四有男五人
長希善次希赳次豫章皆讀書次吉祥充郡庠弟子員
以詩經中庚辰科進士第授永州府祁陽縣令仁以恤
民㢘以律已九載通考無毫忽過奉㫖命禮部特錫恩
宴以勞之寵榮所被同時秩滿者皆莫及也再除河南
南陽縣令次夢祖孫男九人孫女二人以是年十二月
二十二日甲申塟於問政山齋堂前嗚呼公之為人儀
觀甚偉廣顙豐頥身幹脩聳而氣㝢和平性天明徹而
心地坦夷與人交洞見肺腑畧無涯岸值賔客宴會談
機娓娓嬉笑滿容是以人人親之有如飲醇酎不覺心
醉其平生見於設施不得久於其位盖弗獲展其才以
究於用其所可稱道者僅僅如斯而已使公得盡其所
藴又當何如哉嗚呼天之理賦於人人之理契於天天
人之理相為倚伏未嘗懸隔也故嗇於前者豐於後㣲
於始者盛於終此天人之理宜然也觀公之子孫昌茂
其豐而盛者必矣而吉祥仕途方開等而上之未可量
也徵於此而益信予與公羣從兄弟以愚昧忝侍藩府
留寓北京踰十載矣而次姪希赳屢移書欲干予求當
代之名能文辭者顯揚之久未有所述今來南京次姪
豫章復申前請及觀吉祥之榮寵故拜録之此歐陽子
誌其先公瀧江之表而曰非敢後也盖有待也而予有
待於吉祥而敢後於公也庸是姑為之誌以賁於𤣥壤
以紓予之悲也
　　　明故處士存誠汪公墓誌銘
公姓汪名仁字景榮號存誠歙人也其先出潁川隋末
有諱華者當四海鼎沸奮臂一呼保禦六州民不識干
戈唐室龍興乃奉籍納欵詔褒美之沒竁雲朗山至今
廟食曽祖諱文焕祖諱繼祖考諱祺俱隱徳不仕公狀
貌清癯性姿敏悟望之而容舒即之而氣和其持身也
謹愿而不肆其處心也平易而不欺其居家也孝友而
不違其在鄉也謙恭而不傲臨財以寛制事以義此公
之素履若此也元季淆亂舉室潜避山谷間鄉之郡小
橫梃剽掠遭之而不加害時漸寧迺攻廢舉之業而諸
子皆成立家業日益饒裕初公父㳺淮北安於異土二
十餘年至正中原兵起公俾弟景原領家政而自徃淮
迎請父意堅不為動凡徃返者三父感其誠趣裝擕妾
及子以歸洪武乙丑嵗府吏張均道繫京獄誣公以自
脱公被逮坐重法張乃悔悟以死争尋䝉特㤙寧家其
於岐黄之經鍼灸之籍以至隂陽地理之學皆精擇而
詳究之嘗闢一室居善藥凡逺近疾病者求之注以劑
液攻以鍼砭咸得脱去所苦故人人徳之逺方藝術之
士過其門必善遇之葢其天性如此暮年耳聦目明細
字可書舍輿而徒亦弗杖也娶黄氏性柔淑繼閔氏得
婦道嘗自卜塟塋於本里秋堨干虛其中穴以自窆而
竁其二室公生前元泰定丁卯沒於大明永樂庚寅享
年八十有四子男三長致和先公二十年卒次致賢致
達女二長原適程克恭次添適陳文紹俱黄出孫男八
助澤尊晟新亨森閏孫女七俱適名族嗚呼觀古今之
人物惟篤厚者常得福而暴横者常嬰禍是禍福無不
自已求之也公之得福皆自忠厚以延之而能享其全
豈倖致哉予弱冠識公始終相與五十餘年今聞訃而
不得哭聞𦵏而不得執紼其於交好之情何如哉予留
京師致賢走書録星源俞季實事狀來求銘予讀之淚
下不能禁雖欲已於言其能已乎遂按狀據實而書之
銘曰
稽諸姓氏始侯汪也食采潁川世澤長也桓桓越國興
於唐也四海鼎沸時攘搶也六州保禦樂安康也遥遥
後裔茂而昌也猗歟處士何才良也質性美粹徳彌彰
也心存誠厚藹慈祥也多能多藝攻岐黄也堪輿是精
惟隂陽也針砭是嗜祛膏盲也善積培植徳澤滂也嗚
呼嚞人迺允臧也天不憗遺遽云亡也少㣲星殞黯無
光也卜吉佳城雲茫茫也秋堨斯干氣聚藏也有流其
水環其崗也是竁是窆封斧堂也虹光夜燭常煌煌也
墓門有石垂琳瑯也紀述不泯示銘章也後千百載乆
不忘也
　　　前給事中約齋先生呉公生塋銘
老友約齋呉公訪予三峯精舍掃榻留宿清譚竟夕語
予曰死生者晝夜也知生之理則知死之理陶淵明自
作生挽詩杜牧之自撰生墓誌至今以為賢吾欲効之
子其為吾序而銘焉沒而刻之曷若存而讀之之為愈
也幸毋恡予重世交誼不獲讓序曰公姓呉氏名牧字
彦守號約齋世居休寧之呉田地以姓傳志其久也髙
祖諱賁龍元太平路繁昌縣尹曽祖諱之泰號松所䕃
授良和廵檢祖諱淵字萬頃嗜學能詩考諱玉林字伯
岡襟度慷慨工辭翰公弱不好弄口授詩文記誦不忘
甫成童伯岡逝哀毁柴立制終選充邑庠生弱冠長兄
樵棄世形單影隻俄為憸人所誣謫戍冀北母程恭人
訃至伏地痛哭絶而復蘇洪武二十二年冬皇上六師
駐塗陽公奮身効忠隨駕回京叩閽上疏察天時人心
之所宜厯陳十事允合聖心由是日侍左右訪問機務
賜以華宴賚以楮幣遂擢王府紀善大駕臨南京録功
著勞陞户科給事中兼司經校書在東宫同大臣於經
筵進講義理貫徹剖析詳明睿顔喜恱居無何以母喪
未塟陳情上哀其孝誠允之歸而卜地於霹靂嶺塟母
恭人及祖母二喪竣事復任再陞工科左給事中永樂
辛丑秋八月公年六十有六上念其老優賜歸田誠盛
典也公之厯仕拱侍彤庭翊賛青宫出入禁闥二十年
餘規諌匡輔確守臣節中外倚賴翕然歸美而處身剛
介亮直不愧清流功成志遂保躬全名勇退而歸天之
道也公家食時養母以孝祀先以誠睦族以禮處鄉里
恤孤賑乏有汪姓者産豐年老恐豪横侵漁之乃立偽
劵以囑公其人未㡬歿公不以死生異其心即取劵以
歸其妻在兵中有棄小兒於道公收而育之在官有功
則推人有過則歸已門無私謁歸嵗餘所居窓前地産
靈芝數本人以為賀公曰糓粟世所珍斯草奚足異耶
嘗繪小像自題曰爾貌清􁁺爾性恬澹金闕侍臣蓬萊
仙伴亦可以見公之素志也娶江氏歙之舊族婦道母
儀為閨閫則側室李亦淑慎子男二人長冀善字思齊
次功逺字思勉有孝行孫男四人俱俊茂嗚呼公際九
五龍飛式符昌運而宣忠効力攀鱗附翼屢遷清要晚
節承恩而歸以盡天年可謂克保始終而為全人矣予
故序其梗槩復系之以銘銘曰
猗與厥家延陵之裔泰伯季子先後繼志惟徳之讓惟
徳之至以亢爾宗以綿爾世呉田之區山環水聚毓秀
鍾英篤生才器乃祖乃父豪邁精粹吁嗟約齋善述善
嗣為剛介士為清白吏榮登王門長裾日曳兩遷給事
寵居近侍三擢校書司經啓秘以賛宻謀以膺大事出
入禁闥小心寅畏守正惟艱任重匪易引年告休聖心
恱豫優㳺田里保身明智晚節康寧寡欲絶嗜人生穹
壤有形必敝迺營夀藏用卜佳地世澤弗冺公侯復始
刻銘豐碑終古毋愧
　梧岡集巻八
欽定四庫全書
　梧岡集巻九
　　　　　　　　　　　　明　唐文鳯　撰
　　贊　傳　銘　賦　祭文
　　　唐公子善小像賛(夢中作/)
煌煌隴西燁燁晉昌移根接李奕葉歸唐猗歟我公紹
述遺芳乃祖乃父虎躍蛟驤厥昆厥季鴻飛鴈翔靈椿
先老摧於秋霜幸存慈母晚節康强以全孝養福壽延
長公之少也金玉其相公之老也松栢其蒼式瞻遺像
精神洋洋餘慶不泯厚澤猶滂游魂雖逝英氣未亡我
作賛語虹吐夜光傳家永久百世不忘
　　　望雲思親圖贊(有序/)
　望雲圖者都事朱公為思親而作也公世為霍邱人
　蓋因親以寄意於雲非因雲而致思於親也賛曰
白雲孤飛起於天末人子思親因雲是託所思伊何具
慶在堂温凊莫待甘旨未嘗大行之山霍邱之地人則
同心時迺異世親年有限雲氣無常以聚以散俾夀俾
康仁傑顯唐夀昌名宋孝行逺聞勲業逾重肅肅蓮幕
峨峨薇垣賛治揚譽洽于大藩大藩所蒞惟邑惟府或
勸或懲或字或撫移孝為忠于子于臣非忠非君非孝
無親斯圖是徵斯賛是述惟公孝思有永無斁
　　　題李原哲小像賛
貎清氣腴徳醇行孚身居五獻之晴湖神遊八極之太
虚其山澤之臞乎其列僊之儒乎非斯人也吾誰為徒
　　　題陳子衡春日行樂小像賛
春服之襜如其來于于春日之煦如其行徐徐經南江之滸
望北堂之居念陽和之徳澤知寸草之春暉慨王事之靡盬
柰陟屺而未歸聊尚羊以自適斯樂也何如斯樂也何如吁
　　　鄭氏雙節傳
鄭國英婦王氏以節見舉於鄉人將申請間仇家誣以
不實於御史臺御史陜右韓公重其事即日帥郡守八
閩黄公教授天台江公躬詣其鄉拘集鄉里髙年知識
厯言其節如出一口因詣其家但見中有元史忠義傳
懸於壁末有其妻聞之君茍死吾其相從地下矣之句
愕然嘆曰節孝世家併以鄭玉婦何氏守節之情上聞
雙旌其門按王氏名禪歙人也何氏名萱浙人也王於
國英何於子美皆側室國英子美堂兄弟友愛惇睦先
後繼卒值時荒歉干戈日尋征科日倍負孤農圃計日
紡績三十餘年貞操無瑕回視其世母鄭昌齡妻孀居
六十一年壽享九十有六始終一節者大有光也君子
謂王何年相若同門同苦於始同榮其終婦道之冠姆
儀之尊因小人之誣引君子之敬不特聨美栢舟之詩
又將得乎拔茅連茹之易邪
　　　鮑節婦傳
節婦姓宋氏名禮玉歙北寧泰鄉人也世以貲雄鄉里
節婦幼在室専於女紅性樸而淳不尚華靡在父母側
愉愉無疾言厲色以孝謹聞擇配名族年十有九始歸
於鮑尚褧鮑為儒宦宗家庭肅睦凡婦入門必遵禮服
勤節婦事舅姑以孝相夫以敬撫育前室子相以慈愛
尚褧能詩文工書精歐陽體篆𨽻亦可觀洪武初郡太
守王公以賢良舉一時翰苑名流推轂授翰林院典籖
尋除編修陞修撰蒞職甫三載出為耀州同知在任未
考滿俄以事株連不幸物故而節婦惸惸弔影抱其所
生子長安馳馬至京師収其夫遺骸還鄉辛苦萬狀道
路見者莫不哀之舅老而姑病悼其子死非辜怏怏觖
望節婦去脂澤躬儉約經紀其家政終喪舅姑相繼卒
塟祭合宜不五年子長安亦天遇相不異已出娶婦抱
孫克底成立今年踰五十有一矣康强無恙葢天之報
施而祐其苦節邪先是節婦歸父憫其年幼子喪欲奪
其志婦泣而告曰曩與吾夫於耀州官廨月下謂曰設
若不幸罹禍汝肯守志乎婦具以實心對夫喜曰汝若
是吾無憾矣既已許之豈可以死生而異其心乎奉老
恤幼以迓續餘休庶無負吾夫也父語塞而止其子相
事之如所生母恐其名不傳迺屬予傳其事予與尚褧
篤斯文友誼故不辭而書之以俟觀民風者采焉唐先
生曰予嘗讀宋史知鮑氏父子争相死事而以慈孝稱
前元江婦守節自誓郡邑白于省部將旌表其門不幸
壬辰俶擾而止今宋婦亦能厲志以踵江後可謂能繼
美矣嗚呼父之慈子之孝婦之貞何獨見於鮑氏之一
門豈非觀感而然歟嗚呼賢哉
　　　許孝女刲股傳
孝女姓許氏名淑𤣥城東故家許伯玉女也自幼警悟
縫紉烹飪無不精絶稍長能書算名數論語孝經列女
傳母孺人李氏口授輒成誦年十七伯玉病羸弱食飲
不進百藥弗効孝女依依侍側憂戚若不能生者或言
刲股可療孝女聞之乃齋沐祝天持刀入私室刲左股
肉和麋以進伯玉聞香氣盡啜之疾頓愈舉家嗟異閭
里姻戚咸稱為孝女後二載伯玉疾復作孝女更欲為
之未及而伯玉卒孝女悲號終喪不輟年二十一始為
上路張以信妻詩禮家也孝女入門事上撫下不少遺
禮法不幸舅姑先沒太祖介玉翁在堂孝女奉事尤謹
脯饈酒漿及老人所宜用者靡不備具咸稱為賢婦鄉
先生江文興為述其事甚詳既没其孫惟達特以示予
請為傳論曰三代以前未聞刲股之說後世醫書載人
肉能愈痼疾孝子爭趍之至有剖脇取肝以為孝者豈
欲矜其名而為之哉父子天性也親病在牀巫藥無功
危在旦夕為人子者迫切至情不惜肌膚剚于刀刄以
期萬一之幸非孝誠之至能如是乎蓋於斯時知有其
親不知有其身故也若淑𤣥真可謂孝女矣孝誠根於
心孰勸之然哉彼進食怒罵臨死不顧者聞孝女之風
可以少愧矣
　　　朱節婦傳
節婦姓鎦名妙真贛人也夫族為宋孝子朱夀昌之裔
其先居南徐世以儒宦顯因仕寓贛族大以蕃父以道
任鹽課提舉弟彦才擢昭信校尉節婦幼在室事父母
以孝謹聞年十六歸朱崇文事舅姑以敬慎稱承祀以
誠理家以儉相夫以順甫二十八嵗而崇文卒室若懸
磬一子顯始周嵗節婦辛勤萬狀以長以教卒底于成
顯率訓知學肄業黌宫才名籍甚將試于用洪武庚辰
按察僉憲裴公行部亷察民風以婦名聞僉憲吕公覈
實無異得請㫖旌其門閭蠲其賦役云論曰天道𤣥黙
人謂難諶然報施之理無毫髪爽夀昌孝行卓著炎宋
天以名宦報之非特施其身而及於後裔猶未巳也復
以節婦承之則天道之報施豈難諶哉嗚呼自古忠孝
節義史不多見世或得其一二史臣必謹書而備錄之
葢重人紀扶世教以為激勸地也歐陽公傳五代史載
一李氏謂當時士大夫之所不若其抑揚予奪何如哉
今節婦全貞保孤旌寵自至俾人婦皆心其心則世教
豈不植哉天道豈不明哉嗚呼若節婦者抑可謂賢矣
　　　孤雲處士傳
孤雲處士者不知其世系一日得其鄉先達前太常司
丞吕君仲善所撰其兄文郁墓誌銘始知其出於歐陽
氏世居廬陵之富田迺文忠公裔父本立樂平川山水
之勝卜居城之西山迄今三世處士名文質生平無他
嗜好性恬靜不樂奔兢而心思精巧専攻丹青篆刻能
致其妙理於山水得其幽深寛閑之趣於神鬼得其變
化竒詭之狀於圖書得其篆籕體製之古於傳神得其顔
貌態度之肖於雕鎪得其字畫式格之精是以人皆愛
譽之然其心跡不滯於物不屑於利遇適興或研朱吮
墨或鑱石弄筆頃刻而成人或以工藝目之輙搖手弗
應惜未嘗有以家學語之而僅施其巧如是而已每與
人言曰吾浮沈於世如孤雲無定蹤故咸稱為孤雲處
士云論曰大朴未散人文未滋及乎末運朴散文滋日
趨乎巧則人心之天已離矣然而四民之業各有其所
専殆不可以兼也為士者何事曰尚志志之所存有其
大者矣志於游藝亦聖人之所與但有先後之序耳孤
雲處士不用其巧於機械變詐而用之以成執藝之名
葢猶善於用巧者抑亦非大巧歟
　嘗讀韓栁文雖圬者梓人亦為立傳以傳不朽葢托
　之警世也雄辭雅論煒耀今古予作孤雲處士傳豈
　敢上與韓栁之傳圬梓例視哉然孤雲之名則自將
　不泯於天壤間也必矣敬䟦
　　　濂溪書屋銘
濓溪書屋者周啓宗氏修讀之所也屋在廬山之下昔宋周
茂叔家於舂陵而老於廬阜因取故里之號以名其川水為
濂溪其水發源於蓮花峯下潔清紺寒下合於湓江而築書
堂於其上今其遺址去九江郡治之南十里久荒茀不治至
淳熙丙申郡守潘慈明通守吕勝已復作堂其處仍揭以舊
名而祠以祀之太史黄魯直嘗為之序云茂叔人品甚髙胸
中灑落如光風霽月酷愛濓溪退居乞身而老于是二程每
游從而問道焉明道曰吾再見周茂叔吟風翫月而歸得吾
與㸃也之意伊川曰吾再見周茂叔論道遂厭科舉之習此
周子之道得二程子傳之而益振後又得張子朱子紹之其
道大明於天下後世至今餘風遺韻沾溉未泯則斯道之
所寄有在矣今啟宗為其緒𦙍構書屋而揭書堂之舊
名俾其子孫知有其祖景行而不忘也歟予既為記之
矣而啟宗復徴予以言遂為叙而銘之銘曰道喪千載
孔孟失傳五星聚奎篤生大賢周子起矣程子紹焉大
道復明如日行天繼以張朱人文昭宣德貫今古學開
後先峩峩廬阜峯濯青蓮舂陵水名移于兹川湯湯其
流涓涓其泉濓溪是扁棟宇飛騫山川如昨人世㡬遷
聞孫踵武後四百年迺建書屋經史精研道探其微理
鈎其𤣥遺編青簡舊物青氊繩繩弗泯惟爾勉旃我作
銘詩篆刻華璇有嚴對越終日乾乾
　　　家山一覽圖賦
西江之廬陵大郡也為唐廬陵王所封之地故以名郡
當趙宋時稱四忠一節之鄉文章行義為世儒宗非他
郡比其地南接贑城北竟贑水東控臨川西連長沙咽
喉荆廣唇齒淮浙扼庾嶺之衝抵汀衡之界而江山暎
帶一覽而在眉宇之間真勝概竒觀也康君彦民家西
昌之銅庄在郡上游據大江之右而宅其中攬清挹秀
攄幽發粹而乾坤之淑氣蜿蟺扶輿鍾於人焉是以篤
生賢才若彦民氏其亦才而賢者歟君以明經第進士
淹留宦途踰二十載不得翺翔容與於其間上邱隴而
尋釣游每一追思未嘗不嘆息流涕而戚懐動心也迺
命畫史繪為家山一覽圖庻以慰心目而釋覉思予愧
呉蠶老不作蠒而抽思弗長也勉為賦之其辭曰惟衡
嶽之奠位兮迺鎮服於南荒氣磅礴以冲融兮形蜿蟺
而延長蟠踞於數十州兮綿亘於數千里欲髙昻以低
伏兮儵馳突而留止既峯巒而巖壑兮又邱垤以陂陀
勢捲滄江之雲濤兮狀湧瀛海之風波分支走脈於八
埏兮旋轉迂迴於四域歴髙廣而荆楚兮何㠝岏以崱
屴峙九疑以贑吉兮駐西昌而銅莊乾坤一元之氣兮
生人才之賢良遇聖朝之樂育兮喜榮登於科第履仕
途之往復兮去鄉國之迢遰淹日月之悠久兮竟侵尋
於嵗紀青原之峯屹屹兮文江之水茫茫眷祖宗之邱
隴兮嘅如斧而如堂想父母之第宅兮念姻戚之里巷
違老幼之譚笑兮疎友朋之論講每馳思於夢寐兮或
騁目於登臨嗟從政之留滯兮嘆蹤跡之浮沈追童穉
之釣遊兮悲壯年之離别逺舊業以難忘兮慘中情而
不悅豈效彭澤之賦歸兮肯慕神武之挂冠方致身以
委質兮當報國而輸丹將何以釋衷素兮托圖畫於毫
楮體御風而弗輕兮恨予臂之不羽指家山而一覽兮
慰鬱結之深思辨雲山之稠疊兮睇烟樹之叅差武姥
之蒼翠沾衣兮天心之危峰卓筆惟康氏之世家兮耀
文星於奎璧羌若人之賢才兮能尊主以庇民傳奕葉
以流芳兮道愈隆而德愈新篤天倫而義居兮尚統系
以㑹譜志學優以出仕兮挽淳風於復古朝耕犂於畎
畆兮晚牧放於郊原力務本於稼穡兮以勵業而名軒
緬懷四忠之令譽兮景行一節之大義偉精忠直節之
無窮兮振古今而塞天地期若人之繼踵兮當配立於
綱常明君臣之禮道兮名彌久而彌彰著勲業於史册
兮勒功績於彛鼎厯百世而益長兮逾千載以不泯誶
曰美哉一覽之家山兮縱達人之大觀移景物於圖畫
兮妙吮墨而研丹認依稀之故境兮胡不夷猶而容與
籬菊疎而松逕荒兮攀桂枝以延佇清泉白石以同盟
兮猿驚鶴怨而増吁矢予心以逺大兮永書紳而弗渝
　　　祭考妣文
惟我考妣積德深厚如水益深如木益茂以培其本以濬
其源本天者全源理者蕃天符德著德恊理正以引以
延協于義命李唐之裔嗣續晉昌惟宗攸熾惟世有光
暨于小子承後弗力莫紹徽音曷纘丕績自膺朝命授
職治民作宰五年政化維新改除王官輔導斯試才愚
學疎寧不懐愧惟考惟妣英靈㝠㝠錫我黙相明徳惟
馨扈從北行弗克省墓松楸欝然戚于衷素敬遣家禎
含哀瀝誠肴㣲以薄醴甘以清白雲在山明月在水魂
飛遙遙血淚如雨
　　　祭大尹見山先生何公文
惟公出宰兹邑牛刀小試衣錦之鄉壤接荒裔弗肄詩
書弗閑禮義迺設學宫有嚴歆祀師徒弦誦風俗淳懿
鄒魯攸同荆楚豈異蛟峯雄文文山偉記照耀千載深
探奥理柰何阨基文獻墜地道無古今時有興廢嗟我
非才後公百禩載瞻載慕是憂是愧裴回殿庭草莾荒
穢誓言修葺政化攸係兹陳薄奠醴酒殽胾公其黙相
尚冀竣事江山不改還復佳氣
　　　重修安湖書院祭先聖文
王化聖道治教並行無間遐邇日星昭明教道攸重治
化斯興為帝之則為國之經平川萬室弦誦輟聲衣錦
邊僻俗尚鬬争有宋何令稽古是程迺剏書院訟理政
成以變民風以導民情今踰百禩棟宇摧傾同寅恊力
矢言經營以堂以廡以户以扄庖湢式具倉庾式盈竣
事畢工勒石紀名兹焉告祀少瀝衷誠牲醴維潔黍稷
維馨對越在天陟降在庭文教誕敷洋洋炳靈
　　　重修安湖書院祭先賢文
惟我元公紹述道統引㣲綴絶萬鈞斯重不有先覺伊
誰其傳道之顯晦實係于天惟我太中知人則哲二子
受學六籍探頥如星拱極如水朝宗門立暮雪座挹春
風卓哉何侯興剏書院身任政教風俗丕變文山死節
耿耿孤忠覺軒計議鳩材庀工成兹偉績傳于後世百
五十年竟就隳廢承乏興修萬瓦鱗萃祀享有祠像設
有位景慕先賢揭䖍薦芳殽實于爼酒崇于觴尚期來
格以康祀事以澤我民以祐我士
　　　祭何知縣文
惟公顯于咸淳仕于興國文教率敷丕變民俗迺建書
院衣錦之鄉吾民有歸吾道有光迄今年久廢弛弗治
舊尹所作新尹攸繼茲陳薄奠肴潔酒冽名垂穹碑千
載不滅
　　　安湖書院祭先賢祠
惟我諸賢道明濓洛啟沃後進實賴先覺師友淵源父
子家學纘承統緒有志述作六經精華諸子糟粕入海
求珠剖石得璞紫陽髙風江漢洗濯文山大節日星昭
焯文教振興魯齊是若開基成構覺軒是託衣冠環珮
步趨唯諾聚于一堂丰姿如作元氣之㑹鳯翥龍躍式
當仲冬肴亷酒薄鑒兹來饗神歸寥廓
　　　祭先賢祠
惟我諸賢倡明道學後於闗閩先於濓洛惟師惟友迺
繼迺承儒林鳯棲學海蛟騰惟父惟子以嗣以續滄海
遺珠藍田雙玉紫陽紹統文山輸忠理明而精節立而
雄下逮覺軒恊力興剏舊跡猶存髙風已往兹陳薄奠
牲醴瘠醨鑒兹來饗魂游何之
　　　祭何知縣祠
惟公生而有位歿而有祠厯世雖逺遺愛猶思詠棠召
伯種花潘郎恩融徳洽衣錦之鄉書院斯建教民興學
啓迪後進追蹤先覺兹臨是邑巋然靈光耳聞絃歌目
覩羹牆式薦蘋藻瞻仰起敬民俗以淳文風益盛
　梧岡集巻九
欽定四庫全書
　梧岡集巻十
　　　　　　　　　　　明　唐文鳯　撰
　　頌　疏　箴　書
　　　騶虞頌
臣聞天不愛道地不愛寳二氣絪緼委和降精産為非常之
物而得天地之氣恒多故聖人在位迺見於世所以符運㑹
之休徵協禎祥之吉兆其來尚矣欽惟我朝聖天子御寶
厯永樂之二年至仁洽於品物至信敷於烝黎道髙徃古功
冠前王以故神人懽戴乾坤清寧諸福之物莫不畢至維秋
九月之吉周王進獻騶虞羣臣百官上表稱賀臣考載籍騶
虞似虎白質黒文尾長於身不踐生芻不食生物日行千里
君有至信之徳則見而召南之詩謂仁如騶虞以見王道之
盛也於戲昔詠於周世今獲於周郊於以見皇上之徳施及
王國邁周文之治御于家邦至于兄弟因心則友葢周王不
自以為瑞而獻之於皇上皇上亦不自以為徳而歸之於皇
祖考薦之郊廟播之聲詩臣文鳯躬逢盛典職黍詞臣
自愧才學疎陋不足以鋪張休烈以繼風雅而區區芹
曝之誠亦少効揄揚之萬一謹稽首頓首而獻頌曰惟
我皇明繼天承統九五龍飛雲蒸霧滃攘剔羣雄奄有
四方君德以正帝道以昌寰宇乂安垂拱而治大國小
邦奉琛納賮四十餘載風雨順調烝民熈樂年穀豐饒
欽惟聖皇誕膺天命朝野肅清神明恊應惟臣惟鄰惟
庶惟民迺洽至信迺歸至仁天地之氣世運所聚泰和
至順千載攸遇精英斯降和粹斯鍾佐我文明物類之
豐惟物伊何見彼異質生芻弗踐生物弗食有白其軀
有黒其文渴則泉竭饑則肉醺觸之不怒性無噬齧迫
之不驚心無奔越皇仁所被皇信所孚惟皇德廣來兹
騶虞産于王國獻于天子載書彤管載彰青史式昭祖
考聖德益宏休光令聞奕世是程白狼興周素麟紀魯
示祥効禎粤萬萬古惟皇撫運纉武之功惟皇致治興
文之隆禎祥至矣福祿萃矣本支百世炎祚著矣小臣
作詩上徹宸聰以雅以南用播國風
　　　寶石神龜頌
欽惟太祖髙皇帝龍飛淮甸提三尺芟羣雄天命攸集
人心所歸四方臣順八蠻賓服啟萬世之洪基承百王
之正統武威逺震雷迅電飛文教誕敷風行草偃神祗
恊應民庶懽忻而四十餘年乾坤清寧河海順晏雨暘
時若物類咸豐臻政治之雍熈變風俗之淳厚是以聖
德神功配天饗帝巍巍蕩蕩髙深難名厯代君天下者
未有若我朝之隆盛也猗歟休哉惟我皇上繼志述事
膺命承符神器有歸皇圖克紹御寶厯之初念創業之
不易思纉緒之攸難爰命詞臣纂修實録敬上尊號所
以極采輯之勞竭褒崇之美猶未足以致聖孝也惟孝
陵之御碑未立特發玉音勑翰林譔文諭工部選工相
擇碑材於紫金山之隂龍潭之地斧錐効力琢鑿山骨
取材既具復取碑趺而得巨石大與材稱贔屭以髙萬
夫奏功於石罅見一寶石其色蒼紺形類神龜圓徑尺
餘首昻而前顧尾妥而左蟠足縮而肘露背隆而甲伏
雖倕般之巧不能致也况兹渾然天成不假雕鎪豈非
天地儲精山川獻竒而致禎祥以彰聖孝也孝陵衞監
工指揮臣某敬捧以進皇上若曰朕惟皇考之德所感
召天地神祗所黙相故兹瑞呈現以對揚皇考之休命
以慰朕繼嗣丕烈之心也宣文武羣臣百官於奉天門拜
觀莫不欣躍謹上表稱賀臣聞馬圖出河龜書呈洛銀
甕湧地器車在山此皆聖王之瑞也唐太宗朝獲靈龜
化為白石遂以為受命之符自開闢以來未嘗遇兹盛
典然天地之氣鍾英孕靈陽凝隂聚堅則為石稟少陽
之精成少剛之質而融結其形成此神龜者葢有以知
皇上孝思之無斁聖德之無窮而又以徴諸聖夀於萬
斯年也臣文鳳叨侍清班自慙愚昧謹拜手稽首而獻
頌曰於赫聖皇孝德格天山川獻靈神祗致䖍天不愛
道地不愛寶式昭皇心尊崇皇考勒碑琢石有龜其趺
取此山骨蛟龍所都坤珍効靈乾符顯瑞億萬斯年精
英攸萃爰有寶石形類于龜當䕶慶雲當生神蓍托質
石中豈能食息其形圓長其色紺碧尾蟠而妥首仰而
昻背隆甲伏肘露足藏二氣所凝匪資人力渾然天成
無斤斧跡五總之聚十朋之多矧兹祥物孰與同科皇
明大朝惟聖繼聖以承帝統以膺天命峩峩孝陵祥光
貫虹聖德煒煌御碑穹窿㣲臣作頌以賛休美用比洛
書永錫繁祉
　　　進軌範録疏
臣聞經所以載道史所以載事窮經則精於道而有以
識夫理義考史則熟於事而有以得夫政治是以古帝
王之學未嘗不探六籍而閲諸史也易曰君子多識前
言往行以蓄其德書曰王人求多聞時惟建事學于古
訓乃有獲此之謂也然天地之道古今之事非融而㑹
之紬而繹之則不足以獲于訓蓄于德矣致知乎理義
力行乎政治莫匪識前言往行求多聞古訓而得之也
敬惟殿下以天縱之資日新之德聰明剛果仁孝禮恭
建國封藩衍本支之盛礪山帶河固盤石之安威名播
於宇内深恩溢於域中羣黎仰慕莫不歡切念臣文鳯
才疎學陋愧無知識欽䝉特㫖授以紀善自領職以來
雖承顧問日淺然夙夜祗懼思竭補報輔導之誠以忠
殿下之職分度無所用其心力迺採擇經史有闗於理
義政治之言切要簡當易知易行合于聖賢之道者謹
繕寫成帙裝潢上進乞於軍國機務之暇宴閒講説之
餘留心睿覽庶可以少裨多聞蓄徳之萬一臣忘其愚
朴冒昧威嚴不勝戰慄之至
　　　縣令箴
周官縣正則惟其名升自里都五鄙是稱秦立郡縣漢
制令長丞尉以佐教化攸掌唐制六等宋用朝臣慎重
其選親臨於民上應列宿出宰百里俾無愁嘆政平訟
理欲成其政先修其身當恤於民毋負於君正爾之心
鑒空衡平勵爾之操蘖苦冰清毋墮庸庸毋過察察毋
苛刻而殘毋邪媚而狎同寅協恭庶務理集弗譽以喜
弗謗以惕戰戰兢兢執玉捧盈凡百在位敢告斯箴
　　　上劉知縣重修紫陽書院書
嘗聞堯舜禹湯文武之道得孔子而後傳周孔顔曽思
孟之道得朱子而後明葢孔子集羣聖之大成而朱子
集諸儒之大成前庚戌而孔子生于東遷後庚戌而朱
子生於南渡嗚呼聖賢之生闗乎氣運之盛衰教道之
顯晦豈偶然哉故能為天地立心為生民立命為往聖
繼絶學為萬世開太平則聖賢之道在天下如菽粟布
帛民生不可一日無也道之所漸被教之所陶鈞無一
物不沾其化無一民不䝉其澤玩其詩讀其書不知其
人可乎新安為朱子父母之邦猶魯之闕里也自朱子
歿後將二百有餘載學者即桑梓之地為尸祝之所以
致其崇德尊賢之意宋朝丙午間穆陵賜以紫陽書院
四大字刻於真珉至今尚存書院凡三燬三復一燬於
水再燬於兵當我朝之初於用武之際首創書院於學
宫之旁部使黄公德芳知府魏公均祥恊力經營而我
先人白雲翁委職祠吏辛勤三載始克落成距今三十
五年凡居牧民之寄者或謾爾修葺或畧不加意兩廡
傾圯三門朽腐椽瓦蠧缺風雨震凌生徒學士過之徬
徨太息仰惟閣下以明敏之識超卓之才滎膺寵渥作
宰於歙民親之如父母敬之如師保將有以蘇其凋敝
樂其安静政之所施教之所被百里之間熙熙皥皥無
愧於古循吏下車未久百廢就舉其於興崇學校一遵
朝廷之典而先賢之祠亦所當興復捐已俸募民力頥
指之頃不日而成惟閣下少留意焉區區窮鄉晚進言
不足以取信於人學不足以見用於世特以先人苦心
致力之勤將就隳廢是以惻然動念祈閣下之振作斯
文主張吾道俾祠宇一新則吾朱子在天之靈臨睨故
宫徘徊於風泉雲壑之間而知賢令尹之徳也傳曰君
子學道則愛人又曰魯無君子斯焉取斯觀於是而益
信然則風化所繫人心所重政教所闗豈迂濶琑屑之
事哉干瀆高明悚息悚息
　　　與弟子才書
自向果郵亭之别又閲兩載去夏六月七日之任一向
獨員署事諸務就理劣兄他無所長不過推平日所學
而行之耳以清介守已仁恕存心以故吏民相安於無
事又且同僚恊恭推服欽慕凡前之為政有不利於民
者反之田野開闢流逋回復學校興舉詞訟簡息賑飢
荒恤鰥寡安撫邊氓均平差役奏罷船夫理决滯獄申
寃直枉革奸去弊抑强扶弱禁貪治頑民心傾向時譽
頗歸凡上司按臨於稠人中必諄諄推許勉勵不置劣
兄在任不過如斯始終一念精白一心不為利欲所誘
不為禍患所怵守法而行據理而為處繁劇而不憚煩
遇艱險而不避畏其於禍福死生漠然無所動於其中
幸不幸一委之於天而已他毋足為吾弟道聞太守公
今冬復任劣兄既䝉舉薦彦禎姪亦荷奬愛吾弟又沐
勉之以學資之以俸其作興斯文之意為何如也巖溪
子彰賢弟近况清適闔庭内外安好伯和兄年老强健
有子登科榮躋顯仕以膺長民之寄有光於吾門矣子
善兄又喜彦昭回鄉曽附書至興國吾弟既荷太守勸
戒期於成才經史之言心惟口誦夜以繼日勇往而進
庶無負此公之盛心也諸族中弟姪煩一一致意楮短
心長言弗能盡不具
　　　又
今春彦昭姪便中得書備知二弟俱各安好良慰老懐
吾弟青年方春當悉心於學以迓續祖父之遺風吾儒
事業大有所當著力處付之悠悠則不能成其所有以
致流光坐棄誠為可惜以吾弟為學知所嚮方宜加鞭
辟譬如北適燕南走呉車航不具豈堪致逺中途而止
徒勞人耳望吾弟充其問學大其心胸涉於事周於理
則可以成其才而推於用豈可僅僅守兔園冊也此劣
兄之至望吾弟勉旃勉旃劣兄自己夘夏六月初七日
到任不過以理存心以亷律已勤力於民効忠於國他
無寸長攄平生之志推昔日之學凡百世人之所榮所
慕者無一念之萌守清貧安澹泊晏如也伯和兄晚節
康强白髪紅顔諸子孝養彦禎登科亦授縣正可謂顯
榮矣辱彦武書方得其詳欣羨欣羨本縣佐貳幕司給
由但劣兄獨員署事黄冊須知皆當究心是以忙逼不
得少暇小兒禎夏末歸家先遣德聚回乞知及未審太
守曾復任否不果専奉字族中長幼煩一一致意交游
中兩學及城府諸公俱道此忱寸心千里楮墨難盡不
一一
　　　與弟子彰書
嘗思吾家自始祖承昈公隨蹕渡江留家於歙大有公
厚貲隂德至庭瑞公兄弟五人聨輝科第事業文學延
於吾祖筠軒翁雄詞鉅筆著書明道為學者宗師吾先
人白雲翁詩文瑰偉卓冠時流而吾五兄弟者繼承其
後長兄江安丞不幸兩考物故劣兄蚤居邑庠修業未
竟引身而退自謂終老山林得遂所願豈意為虚名所
累薦章交達叨承國恩授以牧民之寄膺命以來夙夜
祗懼思圖報效在職不過盡公竭忠以身徇國以理恤
民其於私欲無一毫萌於念慮間澹如泊如而不知宦
海之風波也府司部使上官亷察俱荷推與庶得少舒
其志氣而展其問學幸不負吾矣凡天下之務不能更
厯則不知其故以劣兄之處於田里戚屬相㑹昆弟相
親朋友相昵不知其為難遇今則各天一方巖溪之往
迴方塘之隐處何可暫得然後始知為難遇也别來聞
添丁剏屋祖宗餘慶子孫傳業誠為可喜又聞營夀蔵
何太早計吕家林文光燭天矣劣兄縻職數千里外吾
二弟之才豈宜終隠必當見用於時宜充其所藴廣其
所見以光大吾家德聚至領手劄披誦感慰今因回便
復此楮以盡欲言草率不具
　　　又
老兄留京甫及二載中間數得手書如對面也近聞續
絃得人諸幼姪庶不失撫愛而家務亦不必嬰心少慰
目前膠擾甚幸甚幸老兄年近六旬不獲投閒置散而
處清要之地撫心愧恧但思守職効忠雖無涓埃之補
而操觚染翰日近清光以盡吾分而已近奉㫖侍講青
宫開經筵以論道為聖朝之盛事而老兄摳趍殿庭之
下亦預僚屬之才屢䝉賜饌恩數寵加復回王府進講
日以為例自秋初以來准擬扈從北行心旌搖搖靡有
定止非冬深啓行必來春也吾弟守先人之邱隴居舊
業之田園讀書訓子以傳家學其視老兄汨沒宦海者
為何如哉相去日逺何由㑹合候至北京居處稍寧當
給假還鄉祭祖以盡契濶之懐臨書惘惘不及詳悉祈
心照不具備
　　　奉伯和兄書
今年夏五月彦禎姪到京繼而彦武來叔姪弟兄得遂
㑹合良不易也且審夀體康强子孫侍養猶如曩昔但
劣弟從仕於外侵尋七載不得侍左右以盡友于之樂
又喜彦禎復任而劣弟愚拙如故沗在王府日侍清光
近䝉聖恩得陪講春宫𢎞開經筵迺朝廷盛典而日趍
文華殿屢䝉恩錫饌醴劣弟何幸身親見之邇者有㫖
扈從北行但路途遙遙不得序契濶也良用怏怏未涯
侍奉惟冀保愛以膺耆福不具備
　　　與姪彦武書
自令弟祁陽尹考績便道歸省而吾妷篤念手足之誼
不逺途路而得面㑹良慰老懐癡叔今年六十逺寓北
京羈棲厯落侍傍無人柰何柰何近聞和齋尊兄遽棄
榮養何天之降割于吾家不少延也追思尊兄自幼隨
侍伯父宦寓南北厯練世故自能顯揚以致祿仕晚而
投閑故里優老林泉諸嗣幹蠱一子登科於人理無少
慊也今而夀踰古稀亦可謂無憾矣而吾妷愛親之心
為無窮也良可痛悼老懐徒増悲咽身隔四千里弔不
得哭位殮不得撫棺葬不得執紼但引領南雲失聲長
號而已哀當柰何痛當柰何今因宏德鄉友便附此以
代往唁謾有俸鈔二錠少致瓣香煩為於靈几前焚白
緬惟大孝彊加􁉸粥節哀保體承家續緒惟吾妷是望
言不及悉不一一
　　　與彭必俊訓導書
記曰玉不琢不成器人不學不知道葢玉之未琢與瓦
礫同幸而遇良工焉則圭瓚瑴璧瑚璉琖斚各適於用
而器成矣人之未學與愚庸同幸而遇良師焉則天經
地義民彛物則咸究其精而道明矣是玉之成器必待
於工人之知道必待於師工有益於玉而師有益於人
也大矣哉洪惟我朝建學立師内而胄監外而郡縣置
師弟子員服方領習矩步蔵修㳺息周旋揖遜誾誾秩
秩人才所萃猶羣玉之府也藍田之英昆岡之選旁蒐
逺採靡不具焉予以碔砆之質韜彩晦迹㡬為抵鵲之
供矣一旦欽承玉音出宰平川臨政先務必以學校為
首思教鐸之益振慨師席之久虚博詢慎訪俱以足下
姓名對遐想玉人不我瑕棄必將翻玉海之波瀾以演
溢其文學聳玉山之標格以嚴整其模範豈終於懐瑾
握瑜而私善其身哉今特遣劉生齎禮幣至足下隠居
之廬以請儻幡然而起玉振乎始終之學玉執乎始終
之敬以玉成乎玉立之諸生則待價而沽將聨玉笋班
於玉階方寸地矣矧予鳴琴之暇揮麈而聴霏屑之談
不啻飲金莖之露以清肺腑也何其幸歟草草奉楮不
盡所懐惟冀為吾道自玉不具
　　　答謝惟髙司訓書
自去春龍潭餞别流光怱怱又隔兩紀厯矣區區深愧
非才臨政之暇必旁求儒雅相與講明正學議舉時政
何兹邑寂寥無可語者足下歸自京師一見之頃心已
識之方幸資以相朂豈意為職任所迫不得久於盍簮
良可慨嘆去秋得手劄寓諄切顧予何足以取信於足
下也然以足下之才之學得振教鐸為士子之矜式以
明聖賢之道其責任豈輕哉足下當研精覃思究精一
執中之㫖盡修齊治平之方以裕於已以淑諸人俾人
才輩出庶不負國家樂育菁莪之盛意此予之所望而
足下之所任也區區撫字心勞催科政拙誠有如陽城
之考下下也無足為斯文道今因便翔羾此尺楮以為
興居􁀙近於政餘有拙作詩文數百篇無暇録藁奉去
儻有順風雄文佳什無惜見教以開老懐之茅塞㑹晤
未涯惟冀為吾道梁棟重不備
　　　答謝子方司訓書
區區幼讀父書粗承家學年踰弱冠叨居教職中獲投
閑豈意為虚名所累舉授縣正私竊喜幸以謂江右之
地在昔宗工鉅儒挺挺相望意我文明之時文章道德
之士師表一代者必有其人也或可承顔接辭得以質
正舊學厯任三載已及𤓰期前之所陳何寂寥耶獨聞
先生老成重望為時推崇久居講席屢司文衡而所謂
道德文章師表者在是矣職守所縻毎恨弗得親拜絇
履為欠耳邑民邱子成蕭文郁輩累求大筆雄文辱不
鄙奬譽過情聨篇積簡愈出愈竒如入武庫戈矛劒㦸
羅列森聚鋒鋩頴鍔光采炫燿可喜可愕使人讀之久
不厭倦誠獨步也自顧區區才薄學謬拊心益愧而律
已治民不過攄平昔所藴其於設施初無嵬目澒耳之
蹟殆平平耳先生與進之心勉勵彌勤敭許太甚此昌
黎所謂不敢當不敢當也今因髙第劉曾二友便翔羾
此楮以寄繾綣餘俟買舟朝京専造易菴講下以傾倒
所懐㑹晤有期惟冀為吾道棟梁重不具備
　　　與劉凝節訓導書
嘗聞馬不值伯樂低首帖耳伏於櫪下玉不遭卞和埋
光韞彩混於石中及其受知而伯樂以為駿卞和以為
寶則人皆知貴之矣士君子之見知亦猶是也予以學
校為育材之地加意興舉主教者有黄廣文而兩齋司
訓虛席已久去春訪求英碩禮聘彭君必俊試於天官
領劄就職而西齋猶缺未得其人毎究予𠂻兹以考滿
赴京舊友蕭君讓敬授金川同知邂逅胥㑹相與話及
學校之政迺語予曰吉水劉凝節氏年茂而質美學贍
而才優與彭君生同鄉學同道俾之同任吾興邑儒學
師道藝足以相長學術足以相規而造就後進必有可
觀矣且遊於翰林侍讀學士解公縉紳之門公以佳士
待之品題推挽不遺餘力當道嘗薦其才而用之凝節
以母老辭謝而歸興國與吉水鄰封相邇得職便養凝
節必幡然而起吾當與吾令合辭請予聞而欣喜葢士
君子之出處去就一蹈於禮茍不先之以禮則凝節豈
肯屑就焉故婚姻不備則貞女不行禮樂不備則賢者
不處此古之道也予當寓情於言致禮於幣以將予之
敬而讓敬為予具書先焉惟凝節以吾道自慎其必為
予而來也當令諸生汛掃齋館設臯比以俟予雖非伯
樂卞和而凝節則誠千里之驥連城之璧也幸毋固拒
以孤予之望焉草草奉楮伏祈亮察不備
　　　答主簿髙泰銘書
自白澗灘相㑹泊舟艤岸夜宿江天剪燭引觴乆坐劇
談怱怱取别又將一載然思慕之懐無刻不在平川公
庭雙樹之側静念人生出處聚散如浮雲斷梗巻舒漂
泊何有定蹤昔未知同心之難今始識違顔之惨然參
商之星常自相背馬牛之風毎不相及事之所遇屢如
是也祖行多沐厚愛足見僚友之情至今感愧交集聞
抵縣不久遽爾抱恙老懐惻然慮乏親子弟侍湯藥未
審近况何似黄以和來得雲翰知病勢退減喜慰喜慰
尤望善加調養力疾理政勾稽匡輔以成美治則庶可
以瘳民瘼而慰來蘇也然區區去後之惓惓者葢不以
世俗之論待吾民彼之好惡在人而此之憂恤在已詩
云我躬不閲遑恤我後非我心也黄冊之數清荒田之
粮實如斯皆當同寅恊恭究心致力則上不負於國下
不累於民可謂盡職矣原發至手巻候便人附去詩文
登巻但恐蕪陋之言秪塵汚耳詢知誠忠劉大尹踏田
舊治兹邑民人蒙恵亦煩申再四之意人回草草奉答
伏祈心照不具備
　　　答縣丞魏尚質書
自去嵗攝政㑹昌怱迫取别今春離平川不得一見至
今怏怏拙作榕軒讀易記族譜叙想已目入長司回曾
附小詩以致區區仰慕之忱今黄以和至又沐手劄佳
章良感不忘之盛心聞今嵗同僚抱患公出新大尹未
到獨員署事劬勞冗劇誠不易易歩韻成絶句五音少
答意雅硃匣之貺感惠永供晴窻勘讐經史之用客邸
乏物報瓊謾有黄山春茗一裹奉寄政餘汲葛洪丹井
之泉瀹之以助清話人旋草潦奉復乞亮詧不具
　　　與大尹黄彪書
近者秦淮旅邸邂逅㑹遇連牀夜話琅然清韻猶殷于
耳拙文俚詩繕寫成軸以寓嚮仰之情諒不我鄙也别
來逺想琴堂晝永政成訟簡良可為平川之遺民賀也
然民俗雖頑嚚而以明敏之識英斷之才處之猶庖丁
之解牛耳又當以仁恕存心以勤慎莅事則恩徳普而
治績彰矣區區不能善始而欲求終不能植前而欲振
後殆若乞醯於鄰不免笑訕也兹因鴻便草率奉字伏
干照察不具備
　　　與鍾民敬秀才書
老拙在平川三載所與共談者賴有鍾子常及吾民敬
二人而已舍斯文外無干預於公務是以始終依依之
情不能忘於懷自春首相别日月走丸又將嵗暮矣長
司來得足下手書諄諄之意溢於辭語之外曽附小詩
致忱想已達近日黄以和至悉知體候安好良慰懸渴
小孫留講下多荷用心訓迪感徳罙深非篤念平昔契
愛何能臻此但區區客中乏物將意勿責勿訝尤望始
終造就以成其學業庶毋負也後有便風附午塘清隱
文至人回舟駛羾此草率不一
　　　答鍾子常書
近揚存徳至辱諸文友書劄兼侑土宜祗受惶悚又寵
惠梧岡幽趣高文新詩妙翰佳畫捧玩不忍釋手雖紙
弊墨渝猶置懷袖間追惟老拙為時樗材强顔效職尸
素四載幸遂終考然無善政及民遺恩傳逺不加以唾
詈亦云可矣豈料諸文友溺愛過情誦之以文聲之以
詩情意繾綣乆而不忘果何以得此也感歎感歎同僚
伴讀鍾啟晦先任贛邑司訓後調南雄今改除於此系
出越國公裔自平川分居西昌其家譜近因舟經鄱湖
遇風喪失再四致意子常於鍾幼安順曙二老儒先處
借舊譜凂鍾素昂劉以常抄録似本示下為感區區同
一佩德也予常龕嵓樵隠區區有記啟晦有叙候謄録
諸作完備别日附去怱怱復意不䖍祈照亮不具
　　　與方季善書
伏自己夘嵗夏初拜别一向留贛舊年春正月考績改
除寓京每遙晜故鄉靈山蒼翠未嘗不冉冉在目也去
冬次兒來得雲翰沐委譔生塋文久墮稽皋未遑録去
葢公平生律身行已大概述之無遺明白詳贍庶可傳
久篆額書丹又得當年名士之筆刻之琬琰毋貽林谷
之羞而光輝煥發於山川後人觀之知為靜軒處士之
塋過者必起敬也裝褫成冊奉納中間世次諱名某某
不能詳記恐有訛舛訂正録副本用大紙比碑石様發
來重冩正本摹刻為妙草率奉字伏乞情察不具備
　　　與薛推府書
伏自喬遷憲府至今十載不得趨下風而望餘光令人
景仰寸心懸懸如水東注近聞復職新安之民漸濡治
化滌瑕湔垢改過遷善庶聖代無寃滯也幸甚幸甚區
區粗守家學才疎能謭不意微猥姓名交章保薦濫叨
職任僅僅以精白持心期無負也侵尋嵗月已厯兩任
但當忠勤以圖報效耳他毋足為知已道因便附此尺
楮以為興居􁀙客居荒落乏物侑緘㑹晤未卜惟兾保
愛以膺寵渥不具備
　　　與醫士程養民書
區區强勉從仕才無寸長學無尺進今吾猶故吾也自
南京怱怱㑹面不得各罄所懐至今愧負逺想日來肘
後方書籠中參苓活人為念深積隂功優游城府盤桓
丘園奉親理家其樂何如也芝蘭玉樹森秀階庭但當
浚橘井之泉種杏林之春省心以俟耳康節之有伯温
未為晩也今因宏德鄉友回便附此以致逺想之意會
晤未涯惟兾保攝以膺光大不具
　　　與道友程惟中書
别後嵗月荏苒倐經十年每想萬山脩竹蒼翠爐香茗
盌逍遙静樂溪山一覽如出人寰何時復得吟咏於其
間也逺惟日來坐環餘暇拈弄筆劄新湧妙思深探奥
道當紹羽流之遐躅也紀績碑七星石詩文尚無恙否
今因江宏徳便中附此以訊動履徐沈二尊師及諸道
友同此一一致敬相㑹未涯惟兾保練不一
　
　
　
　
　
　
　
　梧岡集巻十
