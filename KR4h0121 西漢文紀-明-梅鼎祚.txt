#+TITLE: 西漢文紀-明-梅鼎祚
#+DATE: 2016-06-11 12:26:14
#+SOURCE: github.com/kanripo/KR4h0121 master 5bd0ab31                
欽定四庫全書　　　　　集部八
　西漢文紀　　　　　　　總集類
　　提要
　　　　(臣/)等謹案西漢文紀二十四巻明梅鼎祚編
　　　　鼎祚作皇霸文紀真偽糅雜頗有炫博之譏
　　　　其作是編則一以史記漢書為主而雜采他
　　　　書附益之所據為根本者視諸子雜言較為
　　　　典實故所收於班馬二史之外者亦可藉以
　　　　㕘校是非不至如皇霸文紀之濫如飛燕奏
　　　　牋成帝答詔張良四皓往返書孔臧與子弟
　　　　書東方朔寶甕銘李陵蘇武往返書劉向上
　　　　闗尹子子華子於陵子奏揚雄潤州牧箴卓
　　　　文君司馬相如誄諸篇依託顯然者皆能辨
　　　　之其他如西京雜記東方朔別傳搜神記博
　　　　物志佛藏辨正論所載諸篇及孔安國尚書
　　　　序孔衍家語序等文雖未能一一釐正要其
　　　　所漏不過百中之一矣惟新書節録數篇則
　　　　新語春秋繁露之類以例推之何不並載列
　　　　女傳及揚雄諸賦並節録其序以例推之其
　　　　他亦將多不勝收殊無義例其於詔制既以
　　　　各帝分編又往往隨事附各篇前後端緒厖
　　　　雜於編次之體亦乖然三代以下文章莫盛
　　　　於西漢西漢莫備於此編含英咀華固著作
　　　　之驪淵也乾隆四十二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　西漢文紀巻一　　　　　明　梅鼎祚　編
　　髙祖皇帝(姓劉諱邦字季沛豐邑中陽里人亡秦/滅楚五載而有天下國號漢都闗中性)
　　　(明達好謀能聽規摹𢎞逺在位十二年崩羣臣/議帝起細㣲撥亂世反之正平定天下為漢太)
　　　(祖功最髙上尊/號曰髙皇帝)
　　　與沛父老帛書(髙祖以亭長為縣送徒驪山徒/多道亡因皆解縱秦二世元年)
　　　　(陳渉起蘄沛令恐欲以沛應之掾主吏蕭何/曹參召髙祖于外令後悔城守蕭曹踰城保)
　　　　(髙祖髙祖乃書帛射城上父老/率子弟殺令迎髙祖立為沛公)
天下同苦秦久矣今父老雖為沛令守諸侯並起今屠
沛沛今共誅令擇子弟可立者立之以應諸侯則家室
完不然則父子俱屠無為也(史記同天下苦秦漢書作/天下  苦秦可立者立之)
(作可立立之則家/室完作即室家完)
　　　入闗告諭(秦二世三年沛公攻武闗擊秦軍大/破之秦相趙髙殺二世立兄子子嬰)
　　　　(為王子嬰元年十月沛公先諸侯至霸上子/嬰降西入咸陽還軍霸上召諭諸縣豪傑使)
　　　　(人行縣鄉邑告諭之秦民大善初懐王約先/入闗者王之項籍背約自立為西楚霸王立)
　　　　(沛公為/漢王)
父老苦秦苛法久矣誹謗者族耦語者棄市吾與諸侯
約先入闗者王之吾當王闗中與父老約法三章耳殺
人者死傷人及盜抵罪餘悉除去秦法諸吏人皆案堵
如故凡吾所以來為父兄除害非有所侵暴母恐且吾
所以還軍霸上待諸侯至而定約束耳(史記吏吏人漢/書作  民約束)
(作要/束)
　　　為義帝發喪告諸侯王(初項梁立楚懐王孫心/為懐王及秦滅項籍乃)
　　　　(陽尊懐王為義帝徙長沙明年使英布擊殺/之盖髙祖為漢王之二年也漢王東畧地至)
　　　　(雒陽新城三老董公遮説為義帝發喪/袒而大哭臨三日發使者告諸侯王)
天下共立義帝北面事之今項羽放殺義帝於江南大
逆無道寡人親為發喪諸侯皆縞素悉發闗内兵收三
河士南浮江漢以下願從諸侯王擊楚之殺義帝者(史/記)
(兵諸侯漢書作/  闗内作關中)
　　　禮諸神詔(漢王二年上東擊項籍還入闗立北/畤以配五帝召故秦祀官復置太祝)
　　　　(太宰如其儀因令縣為公社下詔稱案是時/方為漢王如五年徙封信越及赦  猶令不)
　　　　(宜此獨先稱詔盖史氏追/尊之辭亦不及檢諸令耳)
吾甚重祠而敬祭今上帝之祭及山川諸神當祠者各
以其時禮祠之如故(史漢同/)
　　　改封韓信彭越令(漢王五年十一月與信/越將兵滅楚正月下令)
楚地巳定義帝亡後欲存恤楚衆以定其主齊王信習
楚風俗更立為楚王王淮北都下邳魏相國建城侯彭
越勤勞魏民卑下士卒常以少擊衆數破楚軍以魏故
地王之號曰梁王都定陶
　　　赦天下令(五年/正月)
兵不得休八年萬民與苦甚今天下事畢其赦天下殊
死以下
　　　封故衡山王吳芮詔(五年二月即/帝位下詔)
故衡山王吳芮與子二人兄子一人從百粤之兵以佐
諸侯誅暴秦有大功諸侯立以為王項羽侵奪之地謂
之番君其以長沙豫章象郡桂林南海立番君芮為長
沙王
　　　封故粤王亡諸詔(五年/二月)
故粤王亡諸世奉粤祀秦侵奪其地使其社稷不得血
食諸侯伐秦亡諸身帥閩中兵以佐滅秦項羽廢而弗
立今以為閩粤王王閩中地勿使失職
　　　罷兵賜復詔(五年五月兵皆/罷歸家詔曰)
諸侯子在闗中者復之十二嵗其歸者半之民前或相
聚保山澤不書名數今天下巳定令各歸其縣復故爵
田宅吏以文法教訓辯告勿笞辱民以饑餓自賣為人
奴婢者皆免為庶人軍吏卒㑹赦其亡罪而亡爵及不
滿大夫者皆賜爵為大夫故大夫以上賜爵各一級其
七大夫以上皆令食邑非七大夫以下皆復其身及户
勿事
　　　善遇髙爵詔(五年/五月)
七大夫公乗以上皆髙爵也諸侯子及從軍歸者甚多
髙爵吾數詔吏先與田宅及所當求於吏者亟與爵或
人君上所尊禮久立吏前曾不為决甚亡謂也異日秦
民爵公大夫以上令丞與亢禮今吾於爵非輕也吏獨
安取此且法以有功勞行田宅今小吏未嘗從軍者多
滿而有功者顧不得背公立私守尉長吏教訓甚不善
其令諸吏善遇髙爵稱吾意且亷問有不如吾詔者以
重論之
　　　赦天下詔(六年十月人告楚王信謀反十/二月會諸侯于陳因執信詔曰)
天下既安豪傑有功者封侯新立未能盡圖其功身居
軍九年或未習法令或以其故犯法大者死刑吾甚憐
之其赦天下(並漢/書)
　　　詔衛尉酈商(田横故齊王田氏之族秦末自立/為王及漢平齊地横率其徒屬五)
　　　　(百人竄居海隖中髙帝乃使使赦横罪而召/之横以先嘗殺漢使酈食其而弟商方為漢)
　　　　(將不奉詔髙帝詔商復使使具告詔意曰横/來大者王小者乃侯耳不來且發兵加誅横)
　　　　(乗傳詣洛陽至尸鄉自剄從/二客及海中五百人皆自殺)
齊王横即至人馬從者敢動揺者致族夷(史漢/同)
　　　擇王荆楚詔(六年十二月上既禽韓信分其地/為二國田肯賀上因言齊地便利)
　　　　(非親子弟莫可使王齊者於是下詔韓王信/等請立從父兄劉賈為荆王弟交為楚王)
齊古之建國也今為郡縣其復以為諸侯將軍劉賈數
有大功及擇寛惠修潔者王齊荆地
　　　尊太公為太上皇詔(六年三月初上五日一朝/太公家令説太公雖父人)
　　　　(臣也奈何令人主拜恐威重不行後上朝太/公擁篲迎門却行上大驚問知家令言心善)
　　　　(之乃尊太公為太上皇賜/家令金五百斤五月詔)
人之至親莫親於父子故父有天下傳歸於子子有天
下尊歸於父此人道之極也前日天下大亂兵革並起
萬民苦殃朕親被堅執鋭自率士卒犯危難平暴亂立
諸侯偃兵息民天下大安此皆太公之教訓也諸王通
侯將軍羣卿大夫巳尊朕為皇帝而太公未有號今上
尊太公曰太上皇
　　　讞獄詔(七年/)
獄之疑者吏或不敢決有罪者久而不論無罪者久繫
不決自今以來縣道官獄疑者各讞所屬二千石官二
千石官以其罪名當報之所不能決者皆移廷尉亦當
報之廷尉所不能决謹具為奏傳所當比律令以聞
　　　擇立代王詔(十一年正月燕王綰相國何等皆/曰子恒賢知温良請立以為代王)
代地居常山之北與夷狄邊趙迺從山南有之逺數有
胡冦難以為國頗取山南太原之地益屬代代之雲中
以西為雲中郡則代受邊冦益少矣王相國通侯吏二
千石擇可立為代王者
　　　定口賦詔(十一年/二月)
欲省賦甚今獻未有程吏或多賦以為獻而諸侯王尤
多民疾之令諸侯王通侯常以十月朝獻及郡各以其
口數率人歳六十三錢以給獻費
　　　求賢詔(十一年/二月)
盖聞王者莫髙於周文伯者莫髙於齊桓皆待賢人而
成名今天下賢者智能豈特古之人虖患在人主不交
故也士奚由進今吾以天之靈賢士大夫定有天下以
為一家欲其長久世世奉宗廟亡絶也賢人巳與我共
平之矣而不與吾共安利之可乎賢士大夫有肯從我
㳺者吾能尊顯之布告天下使明知朕意御史大夫昌
下相國相國鄼侯下諸侯王御史中執法下郡守其有
意稱明徳者必身勸為之駕遣詣相國府署行義年有
而弗言覺免年老癃病勿遣
　　　擇立梁王淮陽王詔(十一年三月梁王彭越謀/反夷三族下詔燕王綰等)
　　　　(請立子恢為梁王/子友為淮陽王)
擇可以為梁王淮陽王者
　　　立趙它為南越王詔(十一年五月使陸賈即/授璽綬它稽首稱臣)
粤人之俗好相攻撃前時秦徙中縣之民南方三郡使
與百粤雜處㑹天下誅秦南海尉它居南方長治之甚
有文理中縣人以故不耗減粤人相攻擊之俗益止俱
賴其力今立它為南粤王
　　　擇立吳王詔(十一年十月長沙王臣等言沛侯/濞重厚請立為吳王上召拜以為)
　　　　(有反相而誡/之後果反誅)
吴古之建國也日者荆王兼有其地今死亡後朕欲復
立吴王其議可者
　　　置秦楚諸帝王守冡詔(十一年/十二月)
秦皇帝楚隠王魏安釐王齊愍王趙悼襄王皆絶亡後
其與秦始皇帝守冡二十家楚魏齊各十家趙及魏公
子亡忌各五家令視其冡復亡與它事(史記髙祖曰秦/始皇帝楚隠王)
(陳渉魏安釐王齊湣王趙悼襄王皆絶無後予/守冡各十家秦皇帝二十家魏公子無忌五家)
　　　賜赦燕吏民詔(十一年十二月燕王盧綰預陳/豨反謀三月擊綰下詔綰敗詔)
　　　　(諸侯王議可立為燕王者/長沙王等請立建為燕王)
燕王綰與吾有故愛之如子聞與陳豨有謀吾以為亡
有故使人迎綰綰稱疾不來謀反明矣燕吏民非有罪
也賜其吏六百石以上爵各一級與綰居去來歸者赦
之加爵亦一級詔諸侯王議可立為燕王者
　　　立南海王織詔(十二年三月織注云遥奪/尉佗一郡封  未得王)
南武侯織亦粤之世也立以為南海王
　　　十二年三月詔(髙祖自定天下以來韓彭諸功/臣並坐反誅因有是詔四月崩)
吾立為天子帝有天下十二年于今矣與天下之豪士
賢大夫共定天下同安輯之其有功者上致之王次為
列侯下乃食邑而重臣之親或為列侯皆令自置吏得
賦歛女子公主為列侯食邑者皆佩之印賜大第室吏
二千石徙之長安受小第室入蜀漢定三秦者皆世世
復吾於天下賢士功臣可謂亡負矣其有不義背天子
擅起兵者與天下共伐誅之布告天下使明知朕意(並/漢)
(書/)
　　　賜韓王信書(信治馬邑匈奴冐頓大入圍信信/使使胡求和解上疑信有二心賜)
　　　　(書責讓之信得書亡走匈/奴為柴將軍所擊斬詳後)
専死不勇専生不任冦攻馬邑君王力不足以堅守虖
安危存亡之地此二者所以責於君王
　　　手敕太子(名盈字滿是為惠帝古藝文志髙祖/傳十三篇與大臣述  語及詔䇿也)
吾遭亂世當秦禁學自喜謂讀書無益洎踐祚以來時
方省書乃使人知作者之意追思昔所行多不是
　　　又
堯舜不以天下與子而與他人此非為不惜天下但子
不可立耳人有好牛馬尚惜况天下耶吾以爾是元子
早有立意羣臣咸稱汝有四皓吾所不能致而為汝來
為可任大事也今定汝為嗣
　　　又
吾生不學書但讀書問字而遂知耳以此故不大工然
亦足自辭解今視汝書猶不如吾汝可勤學習每上疏
宜自書勿使人也
　　　又
汝見蕭曹張陳諸公侯吾同時人倍年於汝者皆拜并
語於汝諸弟
　　　又
吾得疾遂困以如意母子相累其餘諸兒皆足自立哀
此兒猶小也(趙王如意戚夫人生為吕后所殺傅並古/文苑  尺牘載三篇王云疑後人  㑹之)
(語/)
　　　功臣封爵誓文(六年十月始剖符封功臣蕭何/曹參等為通侯於是申以丹書)
　　　　(之信重以白馬之盟/又作十八侯之位次)
使黄河如帶泰山若礪國以永存爰及苗裔(史記無黄/字存作寧)
(泰楚漢春秋載云使黄河如帶/  山作礪漢有宗廟爾無絶世)
　　惠帝(諱盈髙帝太子在位七年寛仁/篤敬遭母吕太后虧損至徳焉)
　　　寛吏賦詔(髙帝十二年五月即位/賜爵級減税刑又詔)
吏所以治民也能盡其治則民頼之故重其禄所以為
民也今吏六百石以上父母妻子與同居及故吏常佩
將軍都尉印將兵及佩二千石官印者家惟給軍賦他
無有所與
　　文帝(諱恒髙帝中子初封代王迎立在位二十三/年寛仁恭儉弛利戒兵與民休息是以海内)
　　　(殷富興於禮義㡬/致刑措廟號太宗)
　　　即位赦詔
制詔丞相大尉御史大夫間者諸吕用事擅權謀為大
逆欲危劉氏宗廟賴將相列侯宗室大臣誅之皆伏其
辜朕初即位其赦天下賜民爵一級女子百户牛酒酺
五日(漢書欲欲危史/記作  以危)
　　　封誅諸吕功臣詔(元年/十月)
吕産自置為相國吕禄為上將軍擅矯遣灌將軍嬰將
兵撃齊欲伐劉氏嬰留滎陽弗撃與諸侯合謀以誅吕
氏吕産欲為不善丞相陳平與太尉周勃謀奪吕産等軍
朱虚侯劉章首先捕吕産等太尉身率襄平侯通持節承
詔入北軍典客劉揭身奪趙王吕禄印益封太尉勃萬户
賜金五千斤丞相陳平灌將軍嬰邑各三千户金二千
朱虚侯劉章襄平侯通東牟侯劉興居邑各二千户金千
斤封典客揭為陽信侯賜金千斤(史記後漢書首有/前字  少十餘字)
　　　議除收孥相坐律詔(元年十二月刑法/志作二年與紀異)
法者治之正也所以禁暴而衛善人也今犯法者巳論
而使無罪之父母妻子同産坐之及收朕甚不取其議
　　　丞相周勃陳平奏
父母妻子同産相坐及收所以累其心使重犯法也收
之之道所由來久矣臣之愚計以為如其故便
　　　又詔
朕聞之法正則民慤罪當則民從且夫牧民而道之以
善者吏也既不能道又以不正之法罪之是法反害於
民為暴者也朕未見其便宜孰計之
　　　周勃陳平復奏
陛下幸加大惠于天下使有罪不收無罪不相坐甚盛
徳臣等所不及也臣等謹奉詔盡除收律相坐法(史記/上曰)
(法者治之正也所以禁暴而率善人也今犯法巳論而/使毋罪之父母妻子同産坐之及為收孥朕甚不取其)
(議之有司皆曰民不能自治故為法以禁之相坐坐收/所以累其心使重犯法所從來逺矣如故便上曰朕聞)
(法正則民慤罪當則民從且夫牧民而導之善者吏也/其既不能導又以不正之法罪之是反害於民為暴者)
(也何以禁之朕未見其便其孰計之有司皆曰陛下加/大恵徳甚盛非臣等所及也請奉詔書除收孥諸相坐)
(律令皆真徳秀文章正宗云史記文帝紀/凡詔  稱上曰以其出于帝之實意故也)
　　　報建太子詔(元年正月有司請蚤建太子所以/尊宗廟也詔報有司又曰豫建太)
　　　　(子所以重宗廟社稷不忘天/下也又報有司固請乃許之)
朕既不徳上帝神明未歆享也天下人民未有嗛志今
縱不能博求天下賢聖有徳之人而禪天下焉而曰豫
建太子是重吾不徳也謂天下何其安之(史記㥦漢書/嗛作  禪作)
(嬗/)
　　　又報
楚王季父也春秋髙閲天下之義理多矣明於國家之
大體吴王於朕兄也恵仁以好徳淮南王弟也秉徳以
陪朕豈為不豫哉諸侯王宗室昆弟有功臣多賢及有
徳義者若舉有徳以陪朕之不能終是社稷之靈天下
之福也今不選舉焉而曰必子人其以朕為忘賢有徳
者而専於子非所以憂天下也朕甚不取也(漢書無惠/仁句秉上)
(有皆/字)
　　　　有司固請建太子奏
古者殷周有國治安皆千餘嵗古之有天下者莫不長
焉用此道也立嗣必子所從來逺矣髙帝親率士大夫
始平天下建諸侯為帝者太祖諸侯王及列侯始受國
者皆亦為其國祖子孫繼嗣世世弗絶天下之大義也
故髙帝設之以撫海内今釋宜建而更選於諸侯及宗
室非髙帝之志也更議不宜子某最長純厚慈仁請建
以為太子(史記作漢書皆千餘嵗作皆且千嵗/皆亦  亦皆子某作子啓純作敦)
　　　春和振貸詔(元年/三月)
方春和時草木羣生之物皆有以自樂而吾百姓鰥寡
孤獨窮困之人或阽於死亡而莫之省憂為民父母將
何如其議所以振貸之
　　　存問長老詔(元年/三月)
老者非帛不煖非肉不飽今嵗首不時使人存問長老
又無布帛酒肉之賜將何以佐天下子孫孝養其親今
聞吏稟當受鬻者或以陳粟豈稱養老之意哉具為令
(並漢/書)
　　　修代來功詔(元年四月帝施恵天下諸侯/四夷逺近驩洽乃脩代來功)
方大臣之誅諸吕迎朕朕孤疑皆止朕唯中尉宋昌勸
朕朕以得保奉宗廟巳尊昌為衛將軍其封昌為壯武
侯諸從朕六人官皆至九卿
　　　封從髙帝功臣詔(元年/四月)
列侯從髙帝入蜀漢中者六十八人皆益封各三百户
故吏二千石以上從髙帝潁川守尊等十人食邑六百
户淮陽守申屠嘉等十人五百户衛尉定等十人四百
户(漢書益邑各二/百户定作足)
　　　令列侯之國詔(二年/十月)
朕聞古者諸侯建國千餘嵗各守其地以時入貢民不
勞苦上下驩欣靡有遺徳今列侯多居長安邑逺吏卒
給輸費苦而列侯亦無由教馴其民其令列侯之國為
吏及詔所止者遣太子(漢書千餘嵗無嵗/字遺作違馴作訓)
　　　日食求直言詔(二年十/二月)
朕聞之天生蒸民為之置君以養治之人主不徳布政
不均則天示之以菑以誡不治乃十一月晦日有食之
適見于天菑孰大焉朕𫉬保宗廟以微眇之身託於兆
民君王之上天下治亂在朕一人唯二三執政猶吾股
肱也朕下不能理育羣生上以累三光之明其不徳大
矣令至其悉思朕之過失及知見思之所不及白以告
朕及舉賢良方正能直言極諫者以匡朕之不逮因各
飭其任職務省繇費以便民朕既不能逺徳故􁃊然念
外人之有非是以設備未息今縱不能罷邊屯戍而又
飭兵厚衛其罷衛將軍軍太僕見馬遺財足餘皆以給
置傳(並史記理漢書天生蒸民作天生民兆作士在朕/作在予  作治白以告朕作匄以啓告朕飭其任)
(職作敕以職任/置傳作傳置)
　　　親耕耤田詔(二年/正月)
夫農天下之本也其開耤田朕親率耕以給宗廟粢盛
民讁作縣官及貸種食未入入未備者皆赦之
　　　封三王詔(二年三月有司請立皇子為諸侯王/詔立辟疆為河間王章為陽城王興)
　　　　(居為濟北王因立王子武為/代王參為太原王揖為梁王)
前趙幽王幽死朕甚憐之巳立其太子遂為趙王遂弟
辟疆及齊悼恵王子朱虚侯章東牟侯興居有功可王
(太子史記作長/子  並漢書)
　　　除誹謗法詔(二年五月/史記三月)
古之治天下朝有進善之旌誹謗之木所以通治道而
來諫者今法有誹謗妖言之罪是使衆臣不敢盡情而
上無由聞過失也將何以來逺方之賢良其除之民或
祝詛上以相約結而後相謾吏以為大逆其有他言而
吏又以為誹謗此細民之愚無知扺死朕甚不取自今
以來有犯此者勿聽治(史記/)
　　　勸農詔(二年/九月)
農天下之大本也民所恃以生也而民或不務本而事
末故生不遂朕憂其然故今兹親率羣臣農以勸之其
賜天下民今年田租之半(漢書/)
　　　遣丞相之國詔(三年十一月遂免/丞相周勃遣就國)
前日計遣列侯之國或辭未行丞相朕之所重其為朕
率列侯之國(漢書計/作詔)
　　　撃匈奴詔(孝文即位與匈奴復修和好三年夏/匈奴右賢王入居河南地為冦五月)
　　　　(下詔遣丞相灌嬰將兵擊右/賢王走出塞  史記六月)
漢與匈奴約為昆弟無使害邊境所以輸遺匈奴甚厚
今右賢王離其國將衆居河南降地非常故往來近塞
捕殺吏卒驅保塞蠻夷令不得居其故陵轢邊吏入盜
甚敖無道非約也其發邊吏騎八萬五千詣髙奴(並史/記)
　　　赦濟北吏民詔(三年濟北王興居聞上自擊匈/奴乃反欲襲滎陽七月上自太)
　　　　(原至長安下詔/虜興居自殺)
濟北王背徳反上詿誤吏民為大逆濟北吏民兵未至
先自定及以軍城邑降者皆赦之復官爵與王興居去
來者亦赦之
　　　勸農蠲租詔(十二年/三月)
道民之路在于務本朕親率天下農十年于今而野不
加辟嵗一不登民有饑色是從事焉尚寡而吏未加務
也吾詔書數下嵗勸民種樹而功未興是吏奉吾詔不
勤而勸民不明也且吾農民甚苦而吏莫之省將何以
勸焉其賜農民今年租税之半
　　　賜三老孝弟力田置常員詔(十二年/三月)
孝悌天下之大順也力田為生之本也三老衆民之帥
也亷吏民之表也朕甚嘉此二三大夫之行今萬家之
縣云無應令豈實人情是吏舉賢之道未備也其遣謁
者勞賜三老孝者帛人五匹悌者力田二匹亷吏二百
石以上率百石者三匹及問民所不便安而以户口率
置三老悌弟力田常員令各率其意以道民焉
　　　親耕蠶詔(十三年/二月)
朕親率天下農耕以供粢盛皇后親桑以奉祭服其具
禮儀(並漢/書)
　　　除祕祝詔(十三/年夏)
盖聞天道禍自怨起而福繇徳興百官之非宜由朕躬
今祕祝之官移過于下以彰吾之不徳朕甚不取其除
之(史記/)
　　　除肉刑詔(十三年五月以淳于公女緹縈上書/請贖父刑為下令丞相張蒼等議奏)
　　　　(定律/制可)
制詔御史盖聞有虞氏之時畫衣冠異章服以為戮而
民弗犯何治之至也今法有肉刑三而姦不止其咎安
在非迺朕徳之薄而教不明與吾甚自愧故夫訓道不
純而愚民陷焉詩曰愷悌君子民之父母今人有過教
未施而刑巳加焉或欲改行為善而道亡繇至朕甚憐
之夫刑至斷支體刻肌膚終身不息何其刑之痛而不
徳也豈稱為民父母之意哉其除肉刑有以易之及令
罪人各以輕重不亡逃有年而免具為令(史記何治之/至作何則至)
(治訓作馴由至作由也刑之/痛作楚痛有以易之下無)
　　　　丞相張蒼御史大夫馮敬定律令奏
肉刑所以禁姦所由來者久矣陛下下明詔憐萬民之
一有過被刑者終身不息及罪人欲改行為善而道亡
繇至於盛徳臣等所不及也臣謹議請定律曰諸當完
者完為城旦舂當黥者髠鉗為城旦舂當劓者笞三百
當斬左止者笞五百當斬右止及殺人先自告及吏坐
受賕枉法守縣官財物而即盜之巳論命復有笞罪者
皆棄市罪人獄巳決完為城旦舂滿三嵗為鬼薪白粲
鬼薪白粲一嵗為𨽻臣妾𨽻臣妾一嵗免為庶人𨽻臣
妾滿二嵗為司冦司冦一嵗及作如司冦二嵗皆免為
庶人其亡逃及有罪耐以上不用此令前令之刑城旦
舂嵗而非禁錮者如完為城旦舂嵗數以免臣昧死請
(漢書/)
　　　除租税詔(十三年/六月)
農天下之本務莫大焉今厪身從事而有租税之賦是
謂本末者無以異也其於勸農之道未備其除田之租
税(史記厪/作勤)
　　　增祀無祈詔(十四/年春)
朕獲執犧牲珪幣以事上帝宗廟十四年于今厯日縣
長以不敏不明而久撫臨天下朕甚自愧其廣增諸祀
墠場珪幣昔先王逺施不求其報望祀不祈其福右賢
左戚先民後巳至明之極也今吾聞祠官祝釐皆歸福
朕躬不為百姓朕甚愧之夫以朕不徳而躬享獨美其
福百姓不與焉是重吾不徳其令祠官致敬毋有所祈
(史記躬漢書縣長作彌長墠場作/壇場  享作専鄉祠官作祀官)
　　　同前(史記十/三年制)
朕即位十三年于今賴祖宗之靈社稷之福方内乂安
人民靡疾間者比年登朕之不徳何以享此皆上帝諸
神之賜也盖聞古者享其徳必報其功欲有增諸神祠
有司議增雍五畤路車各一乗駕被具西畤畦畤寓車
各一乗禺馬四匹駕被具其河湫漢水加玉各二及諸
祠各增廣壇場珪幣俎豆以差加之而祝釐者歸福于
朕百姓不與焉自今祝致敬毋有所祈
　　　議佐百姓詔(後元年/十月)
間者數年比不登又有水旱疾疫之災朕甚憂之愚而
不明未達其咎意者朕之政有所失而行有過與乃天
道有不順地利或不得人事多失和鬼神廢不享與何
以致此將百官之奉養或費無用之事或多與何其民
食之寡乏也夫度田非益寡而計民未加益以口量地
其於古猶有餘而食之甚不足者其咎安在無乃百姓
之從事於末以害農者蕃為酒醪以靡穀者多六畜之
食焉者衆與細大之義吾未能得其中其與丞相列侯
吏二千石博士議之有可以佐百姓者率意逺思無有
所隠(漢書/)
　　　匈奴和親詔(後二年六月匈奴既約/和親於是制詔御史)
朕既不明不能逺徳是以使方外之國或不寧息夫四
荒之外不安其生封圻之内勤勞不處二者之咎皆自
於朕之徳薄而不能逺達也間者累年匈奴並暴邊境
多殺吏民邊臣兵吏又不能諭吾内志以重吾不徳也
夫久結難連兵中外之國將何以自寧今朕夙興夜寐
勤勞天下憂苦萬民為之怛惕不安未嘗一日忘於心
故遣使者冠盖相望結軼於道以諭朕意於單于今單
于反古之道計社稷之安便萬民之利新與朕俱弃細
過偕之大道結兄弟之義以全天下元元之民和親已
定始于今年(史記惻漢書逺達作達逺論吾作諭其怛/惕作  怛朕意作朕志漢書匈奴傳制詔)
(御史匈奴大單于遺朕書和親巳定亡人不足以益衆/廣地匈奴無入塞漢無出塞犯令約者殺之可以久親)
(後無咎俱便朕已許之/其布告天下使明知之)
　　　賜南粤王尉佗書(秦二世時南海尉任囂病且/死召龍川令趙佗行南海尉)
　　　　(事秦滅髙帝遣陸賈立佗為南粤王與長沙/接境髙后時有司請禁粤關市鐵器佗以此)
　　　　(怨長沙王乃自尊號為南武帝攻長沙邊取/數縣髙后遣將軍隆慮侯竈擊之兵不能踰)
　　　　(嶺髙后崩罷兵佗乗黄屋左纛與中國侔文/帝元年使告諸侯四夷從代來即位意乃為)
　　　　(佗親冡在真定置守邑奉祀召其從昆弟尊/官厚賜寵之詔丞相平舉可使粤者平言陸)
　　　　(賈先帝時使粤上召賈為太中大夫賜佗書/佗恐乃下令國中去帝制因為書謝賈還報)
　　　　(文帝大悦然其/居國竊如故號)
皇帝謹問南粤王甚苦心勞意朕髙皇帝側室之子棄
外奉北藩於代道里遼逺壅蔽樸愚未嘗致書髙皇帝
棄羣臣孝恵皇帝即世髙后自臨事不幸有疾日進不
衰以故誖暴乎治諸吕為變故亂法不能獨制乃取他
姓子為孝恵皇帝嗣賴宗廟之靈功臣之力誅之已畢
朕以王侯吏不釋之故不得不立今即位乃者聞王遺
將軍隆慮侯書求親昆弟請罷長沙兩將軍朕以王書
罷將軍博陽侯親昆弟在真定者巳遣人存問修治先
人冢前日聞王發兵於邊為冦災不止當其時長沙苦
之南郡尤甚雖王之國庸獨利乎必多殺士卒傷良將
吏寡人之妻孤人之子獨人父母得一亡十朕不忍為
也朕欲定地犬牙相入者以問吏吏曰髙皇帝所以介
長沙王也朕不得擅變焉吏曰得王之地不足以為大
得王之財不足以為富服領以南王自治之雖然王之
號為帝兩帝並立亡一乗之使以通其道是争也争而
不讓仁者不為也願與王分棄前患終今以來通使如
故故使賈馳諭告王朕意王亦受之毋為冦災矣上楮
五十衣中楮三十衣下楮二十衣遺王願王聽樂娱憂
存問鄰國
　　　　尉佗報文帝書
蠻夷大長老夫臣佗昧死再拜上書皇帝陛下老夫故
粤吏也髙皇帝幸賜臣佗璽以為南粤王使為外臣時
内貢職孝恵皇帝即位義不忍絶所以賜老夫者厚甚
髙后自臨用事近細士信䜛臣别異蠻夷出令曰毋予
蠻夷外粤金鐵田器馬牛羊即予予牡毋與牝老夫處
辟馬牛羊齒巳長自以祭祀不修有死罪使内使藩中
尉髙御史平凡三輩上書謝過皆不反又風聞老夫父
母墳墓已壊削兄弟宗族巳誅論吏相與議曰今内不
得振於漢外亡以自髙異故更號為帝自帝其國非敢
有害于天下也髙皇后聞之大怒削去南粤之籍使使
不通老夫竊疑長沙王䜛臣故敢發兵以伐其邊且南
方卑濕蠻夷中西有西甌其衆半羸南面稱王東有閩
粤其衆數千人亦稱王西北有長沙其半蠻夷亦稱王
老夫故敢妄竊帝號聊以自娱老夫身定百邑之地東
西南北數千萬里帶甲百萬有餘然北面而臣事漢何
也不敢背先人之故老夫處粤四十九年于今抱孫焉
然夙興夜寐寢不安席食不甘味目不視靡曼之色耳
不聽鐘鼓之音者以不得事漢也今陛下幸哀憐復故
號通使漢如故老夫死骨不腐改號不敢為帝矣謹北
面因使者獻白璧一雙翠鳥千犀角十紫貝五百桂蠧
一器生翠四十雙孔雀二雙昧死再拜以聞皇帝陛下
(並漢書越史記載書云蠻夷大長老夫臣佗前日髙后/隔異南  竊疑長沙王䜛臣又遥聞髙后盡誅佗宗族)
(掘燒先人冢以故自棄犯長沙邊境且南方卑濕蠻夷/中間其東閩越千人衆號稱王其西甌駱裸國亦稱王)
(老臣妄竊帝號聊以自娱豈敢以聞天/王哉乃頓首謝願長為藩臣奉貢職)
　　　賢良䇿問
惟十有五年九月壬子皇帝曰昔者大禹勤求賢士施
及方外四極之内舟車所至人迹所及靡不聞命以輔
其不逮近者獻其明逺者通厥聰比善勠力以翼天子
是以大禹能亡失徳夏以長楙髙皇帝親除大害去亂
從並建豪英以為官師為諫争輔天子之闕而翼戴漢
宗也賴天之靈宗廟之福方内以安澤及四夷今朕獲
執天子之正以承宗廟之祀朕既不徳又不敏明弗能
燭而智不能治此大夫之所著聞也故詔有司諸侯王
三公九卿及主郡吏各帥其志以選賢良明於國家之
大體通於人事之終始及能直言極諫者各有人數將
以匡朕之不逮二三大夫之行當此三道朕甚嘉之故
登大夫於朝親諭朕志大夫其上三道之要及永惟朕
之不徳吏之不平政之不宣民之不寧四者之闕悉陳
其志毋有所隠上以薦先帝之宗廟下以興愚民之休
利著之于篇朕親覽焉觀大夫所以佐朕至與不至書
之周之宻之重之閉之興自朕躬大夫其正論毋枉執
事烏虖戒之二三大夫其帥志毋怠(漢書/)
　　　遺詔(後七年/六月)
朕聞盖天下萬物之萌生靡不有死死者天地之理物
之自然者奚可甚哀當今之時世咸嘉生而惡死厚葬
以破業重服以傷生吾甚不取且朕既不徳無以佐百
姓今崩又使重服久臨以離寒暑之數哀人之父子傷
長幼之志損其飲食絶鬼神之祭祀以重吾不徳也謂
天下何朕獲保宗廟以眇眇之身託于天下君王之上
二十有餘年矣賴天地之靈社稷之福方内安寧靡有
兵革朕既不敏常畏過行以羞先帝之遺徳維年之久
長懼于不終今乃幸以天年得復供養于髙廟朕之不
明與嘉之其奚哀悲之有其令天下吏民令到出臨三
日皆釋服毋禁取婦嫁女祠祀飲酒食肉者自當給喪
事服臨者皆無踐經帶無過三寸毋布車及兵器毋發
人男女哭臨宫殿宫殿中當臨者皆以旦夕各十五舉
聲禮畢罷非旦夕臨時禁毋得擅哭巳下服大紅十五
日小紅十四日纎七日釋服佗不在令中者皆以此令
比率從事布告天下使明知朕意霸陵山川因其故毋
有所改(史記作漢書時作世長幼作長老悲作念人/男女  民聲作音擅哭作擅哭臨率作類)
　　　大横占辭(史記漢文帝初為代王諸大臣迎立/也猶與未定卜之卦兆得大横占曰)
　　　　(云云代王曰寡人固已為王矣卜人/曰所謂天王乃天子於是入即帝位)
大横庚庚余為天王夏啓以光(大横以荆灼龜文正直/也庚更也言去諸侯而)
(即帝/位也)
　　景帝(諱啓文帝太子在位十六年天性雖刻然能/遵孝文恭儉之業民醇俗厚故稱賢主者周)
　　　(云成康漢/云文景)
　　　立孝文廟舞詔(元年十月丞相/嘉等議奏制可)
盖聞古者祖有功而宗有徳制禮樂各有由聞歌者所
以發徳也舞者所以明功也髙廟酎奏武徳文始五行
之舞孝恵廟酎奏文始五行之舞孝文皇帝臨天下通
闗梁不異逺方除誹謗去肉刑賞賜長老收恤孤獨以
育羣生減嗜欲不受獻不私其利也罪人不帑不誅無
罪除肉刑出美人重絶人之世朕既不敏不能識此皆
上古之所不及而孝文皇帝親行之徳厚侔天地利澤
施四海靡不獲福焉明象乎日月而廟樂不稱朕甚懼
焉其為孝文皇帝廟為昭徳之舞以明休徳然後祖宗
之功徳著于竹帛施于萬世永永無窮朕甚嘉之其與
丞相列侯中二千石禮官具為禮儀奏(漢書育作遂不/私其利也在無)
(罪下肉作宫不能識/作弗能勝識古作世)
　　　　丞相申屠嘉等奏
陛下永思孝道立昭徳之舞以明孝文皇帝之盛徳皆
臣嘉等愚所不及臣等議曰功莫大于髙皇帝徳莫盛
于孝文皇帝髙皇廟宜為帝者太祖之廟孝文皇帝廟
宜為帝者太宗之廟天子宜世世獻祖宗之廟郡國諸
侯宜各為孝文皇帝立太宗之廟諸侯王列侯使者侍
祠天子嵗獻祖宗之廟請著之竹帛宣布天下(並史記/  漢書)
(等作謹功莫大作世/功莫大嵗獻作所獻)
　　　聽民徙寛大地詔(元年/正月)
間者嵗比不登民多乏食夭絶天年朕甚痛之郡國或
磽陿無所農桑􁀎畜或地饒廣薦草莽水泉利而不得
徙其議民欲徙寛大地者聽之
　　　議臧罪吏詔(元年/七月)
吏受所監臨以飲食免重受財物賤買貴賣論輕廷尉
與丞相更議著令
　　　　廷尉信與丞相議奏(按表景元年廷尉敺三/年廷尉勝而廷尉信在)
　　　　　(文帝後/元年)
吏及諸有秩受其官屬所監所治所行所將其與飲食
計償費勿論它物若買故賤賣故貴皆坐臧為盗没入
臧縣官吏遷徙免罷受其故官屬所將監治送財物奪
爵為士伍免之無爵罰金二斤令没入所受有能捕告
畀其所受臧
　　　定笞罪詔(文帝雖除肉刑外有輕刑之名内實/殺人斬右止者又當死斬左止者笞)
　　　　(五百當劓者笞三百率多死景帝元年下詔/猶尚不全至中六年又下詔遞减復定箠令)
　　　　(丞相劉舍御史大夫衛綰更議箠末薄半寸/皆平其節當笞者笞臋毋得更人畢一罪乃)
　　　　(更人自是/笞者得全)
加笞與重罪無異幸而不死不可為人其定律笞五百
曰三百笞三百曰二百
　　　封蕭何孫嘉為列侯制詔(何封酇侯傳至孫則/有罪免景帝二年六)
　　　　(月紹封則弟嘉傒景/紀名系又本作)
故相國蕭何髙皇帝大功臣所與為天下也今其祀絶
朕甚憐之其以武陽縣户二千封何孫嘉為列侯
　　　赦襄平侯嘉詔(三年十/二月)
襄平侯嘉子恢説不孝謀反欲以殺嘉大逆無道其赦
嘉為襄平侯及妻子當坐者復故爵論恢説及妻子如
法
　　　撃七國制詔(三年正月七國反遣太尉條侯周/亞夫等擊之二月吴王既敗走於)
　　　　(是天子制詔將軍七國悉破/滅惟濟北王以刼故不誅)
盖聞為善者天報之以福為非者天報之以殃髙皇帝
親表功徳建立諸侯幽王悼惠王絶無後孝文皇帝哀
憐加恵王幽王子遂悼恵王子卬等令奉其先王宗廟
為漢藩國徳配天地明並日月吴王濞倍徳反義誘受
天下亡命辠人亂天下幣稱疾不朝二十餘年有司數
請濞罪孝文皇帝寛之欲其改行為善今乃與楚王戊
趙王遂膠西王卬濟南王辟光菑川王賢膠東王雄渠
約從反為逆無道起兵以危宗廟賊殺大臣及漢使者
迫刼萬民夭殺無罪燒殘民家掘其邱冢甚為暴虐今
卬等又重逆無道燒宗廟鹵御物朕甚痛之朕素服避
正殿將軍其勸士大夫擊反虜擊反虜者深入多殺為
功斬首捕虜比三百石以上者皆殺之無有所置敢有
議詔及不如詔者皆要斬(史記/)
　　　赦從吴王吏民詔(三年/六月)
迺者吴王濞等為逆起兵相脅詿誤吏民吏民不得巳
今濞等巳滅吏民當坐濞等及逋逃亡軍者皆赦之楚
元王子蓺等與濞等為逆朕不忍加法除其籍毋令汙
宗室
　　　讞獄詔(中五年九月其後獄吏復/避微文至後元年又下詔)
法令度量所以禁暴止邪也獄人之大命死者不可復
生吏或不奉法令以貨賄為市朋黨比周以苛為察以
刻為明令亡罪者失職朕甚憐之有罪者不伏罪姦法
為暴甚無謂也諸獄疑若雖文致於法而於人心不厭
者輙讞之
　　　定長吏車服詔(中六年/五月)
夫吏者民之師也車駕衣服宜稱吏六百石以上皆長
吏也亡度者或不吏服出入閭里與民亡異令長吏二
千石車朱兩轓千石至六百石朱左轓車騎從者不稱
其官衣服下吏出入閭巷亡吏體者二千石上其官屬
三輔舉不如法令者皆上丞相御史請之
　　　減笞詔
加笞者或至死而笞未畢朕甚憐之其減笞三百曰二
百笞二百曰一百
　　　定箠詔(中六年/五月)
笞者所以教之也其定箠令
　　　詳讞詔(後元年正月此後獄刑益/詳近于三聽五宥之議)
獄重事也人有智愚官有上下獄疑者讞有司有司所
不能决移廷尉有令讞而後不當讞者不為失欲令治
獄者務先寛
　　　令二千石修職詔(後二年/四月)
雕文刻鏤傷農事者也錦繡纂組害女紅者也農事傷
則飢之本也女紅害則寒之原也夫飢寒並至而能亡
為非者寡矣朕親耕后親桑以奉宗廟粢盛祭服為天
下先不受獻減大官省繇賦欲天下務農蠶素有畜積
以備災害強毋攘弱衆毋暴寡老耆以夀終幼孤得遂
長今嵗或不登民食頗寡其咎安在或詐偽為吏吏以
貨賂為市漁奪百姓侵牟萬民縣丞長吏也姦法與盗
盗甚無謂也其令二千石各修其職不事官職耗亂者
丞相以聞請其罪布告天下使明知朕意
　　　卹亷士詔(後二年/五月)
人不患其不知患其為詐也不患其不勇患其為暴也
不患其不富患其無厭也其為亷士寡欲易足今訾算
十以上迺得官亷士算不必衆有市籍不得官無訾又
不得官朕甚愍之訾算四得官亡令亷士久失職貪夫
長利
　　　勸農桑詔(後三年/正月)
農天下之本也黄金珠玉飢不可食寒不可衣以為幣
用不識其終始間嵗或不登意為末者衆農民寡也其
令郡國務勸農桑益種樹可得衣食物吏發民若取庸
采黄金珠玉者坐臧為盗二千石聽者與同罪
　　　寛鞠繋詔(後三年/)
髙年老長人所尊敬也鰥寡不屬逮者人所哀憐也其
著令年八十以上八嵗以下及孕者未乳師朱儒當鞠
繫者頌繫之(並漢/書)
　　　食鼎銘(漢景帝鑄一鼎名曰食鼎髙二尺銅金/銀雜為之形若瓦甑無足中元六年造)
　　　　(小篆書/其文曰)
五熟是滋君王膳之(虞茘/鼎録)
　
　
　西漢文紀巻一
欽定四庫全書
　西漢文紀巻二　　　　　明　梅鼎祚　編
　　武帝(諱徹景帝中子初封膠東王立為皇太子在/位五十三年廟號世宗帝雄材大畧内事神)
　　　(僊土木外事四夷征繕煩苛海内虚耗若表章/六經疇咨俊茂精古禮文之事則煥乎有可表)
　　　(見/焉)
　　　復髙年子孫詔(建元元/年四月)
古之立教鄉里以齒朝廷以爵扶世導民莫善於德然
則於鄉里先耆艾奉髙年古之道也今天下孝子順孫
願自竭盡以承其親外迫公事内乏資財是以孝心闕
焉朕甚哀之民年九十以上已有受鬻法為復子若孫
令得身帥妻妾遂其供養之事
　　　修山川祠詔(建元元/年五月)
河海潤千里其令祠官修山川之祠為嵗事曲加禮
　　　省衛士詔(建元元/年七月)
衛士轉置送迎二萬人其省萬人(文苑誤連罷苑/馬以賜貧民句)
　　　議攻匈奴詔(元光二年春大/行王恢議宜擊)
朕飾子女以配單于金幣文繡賂之甚厚單子待命加
嫚侵盗亡已邉境被害朕甚閔之今欲舉兵攻之何如
　　　赦鴈門代郡軍士詔(元光六/年冬)
夷狄無義所從來乆間者匈奴數冦邊境故遣將撫師
古者治兵振旅因遭虜之方入將吏新㑹上下未輯代
郡將軍敖鴈門將軍廣所任不肖校尉又背義妄行棄
軍而北少吏犯禁用兵之法不勤不教將率之過也教
令宣明不能盡力士卒之罪也將軍巳下廷尉使理正
之而又加法於士卒二者並行非仁聖之心朕閔衆庶
陷害欲刷恥改行復奉正義厥路亡繇其赦鴈門代郡
軍士不循法者
　　　議不舉孝廉罪詔(元朔元年十/月有司議奏)
公卿大夫所使總方畧壹統類廣教化美風俗也夫本
仁祖義褒德禄賢勸善刑暴五帝三王所繇昌也朕夙
興夜寐嘉與宇内之士臻于斯路故旅耆老復孝敬選
豪俊講文學稽叅政事祈進民心深詔執事興廉舉孝
庶幾成風紹休聖緒夫十室之邑必有忠信三人並行
厥有我師今或至闔郡而不薦一人是化不下究而積
行之君子壅於上聞也二千石官長紀綱人倫將何以
佐朕燭幽隱勸元元勵蒸庶崇鄉黨之訓哉且進賢受
上賞蔽賢蒙顯戮古之道也其與中二千石禮官博士
議不舉者罪
　　　　有司議不舉孝廉罪奏
古者諸侯貢士壹適謂之好德再適謂之賢賢三適謂
之有功乃加九錫不貢士壹則黜爵再則黜地三則黜
爵地畢矣夫附下罔上者死附上罔下者刑與聞國政
而無益於民者斥在上位而不能進賢者退此所以勸
善黜惡也今詔書昭先帝聖緒令二千石舉孝廉所以
化元元移風易俗也不舉孝不奉詔當以不敬論不察
廉不勝任也當免
　　　元朔元年赦天下詔(元朔元/年三月)
朕聞天地不變不成施化隂陽不變物不暢茂易曰通
其變使民不倦詩云九變復貫知言之選朕嘉唐虞而
樂殷周據舊以鑒新其赦天下與民更始諸逋貸及辭
訟在孝景後三年以前皆勿聽治
　　　分封藩國詔(元朔二年正月於是藩/國始分而子弟畢侯矣)
梁王城陽王親慈同生願以邑分弟其許之諸侯王請
與子弟邑者朕將親覽使有列位焉
　　　元朔三年赦天下詔(元朔三/年三月)
夫刑罰所以防姦也内長文所以見愛也以百姓之未
洽於教化朕嘉與士大夫日新厥業祗而不解其赦天
下
　　　禮官勸學詔(元朔五年六月丞相公孫𢎞請/為博士置弟子員學者益廣)
蓋聞導民以禮風之以樂今禮壞樂崩朕甚閔焉故詳
延天下方聞之士咸薦諸朝其令禮官勸學講議洽聞
舉遺興禮以為天下先太常其議予博士弟子崇鄉黨
之化以厲賢材焉
　　　議移爵賞詔(元朔六年六月有司奏請/置武功賞官以寵戰士)
朕聞五帝不相復禮三代不同法所繇殊路而建德一
也葢孔子對定公以徠逺哀公以論臣景公以節用非
期不同所急異務也今中國一綂而北邉未安朕甚悼
之日者大將軍巡朔方征匈奴斬首虜萬八千級諸禁
錮及有過者咸䝉厚賞得免減罪今大將軍仍復克獲
斬首虜萬九千級受爵賞而欲移賣者無所流貤其議
為令(並漢/書)
　　　買爵減罪詔(元朔六年再擊胡大農陳藏錢經/耗天子下詔有司請置賞官命曰)
　　　　(武功/爵)
朕聞五帝之教不相復而治禹湯之法不同道而王所由
殊路而建德一也北邉未安朕甚悼之日者大將軍攻
匈奴斬首虜萬九千級留蹛無所食議令民得買爵及
贖禁錮免減罪(史記/)
　　　遣謁者巡行致賜詔(元狩元/年四月)
朕聞咎繇對禹曰在知人知人則哲惟帝難之葢君者
心也民猶支體支體傷則心憯怛日者淮南衡山修文
學流貨賂兩國接壤怵於邪説而造簒弑此朕之不德
詩云憂心慘慘念國之為虐已赦天下滌除與之更始
朕嘉孝弟力田哀夫老眊孤寡鰥獨或匱於衣食甚憐
愍焉其遣謁者巡行天下存問致賜曰皇帝使謁者賜
縣三老孝者帛人五匹鄉三老弟者力田帛人三匹年
九十以上及鰥寡孤獨帛人二匹絮三斤八十以上米
人三石有寃失職使者以聞縣鄉即賜毋贅聚
　　　遣博士循行詔(元狩六/年六月)
日者有司以幣輕多姦農傷而末衆又禁兼并之塗故
改幣以約之稽諸徃古制宜於今廢期有月而山澤之
民未諭夫仁行而從善義立則俗易意奉憲者所以導
之未明與將百姓所安殊路而撟䖍吏因乗埶以侵蒸
庶邪何紛然其擾也今遣博士大等六人分循行天下
存問鰥寡廢疾無以自振業者貸與之諭三老孝弟以
為民師舉獨行之君子徵詣行在所朕嘉賢者樂知其
人廣宣厥道士有特招使者之任也詳問隱處亡位及
寃失職姦猾為害野荒治苛者舉奏郡國有所以為便
者上丞相御史以聞
　　　振流民詔(時山東被河災及嵗不/登數年天子憐之詔曰)
江南火耕水耨令飢民得流就食江淮間欲留留處遣
使冠盖相屬於道䕶之下巴蜀粟以振之
　　　又遣博士循行詔(元鼎二/年九月)
仁不異逺義不辭難今京師雖未為豐年山林池澤之
饒與民共之今水潦移於江南迫隆冬至朕懼其飢寒
不活江南之地火耕水耨方下巴蜀之粟致之江陵遣
博士中等分循行諭告所抵無令重困吏民有振救饑
民免其戹者具舉以聞
　　　封周子南君詔(元鼎四年/十一月)
祭地冀州瞻望河洛巡省豫州觀於周室邈而無祀詢
問耆老乃得孽子嘉其封嘉為周子南君以奉周祀(漢/書)
(三史記詔云三代邈絶逺矣難存其以祀焉/  十里地封周後為子南君以奉先王)
　　　報尊寳鼎詔(元鼎四年夏汾隂得大鼎於魏脽/后土祠旁乃以禮祠迎至長安公)
　　　　(卿大夫皆議尊寳鼎天/子詔報有司復奏制可)
間者河溢嵗數不登故巡祭后土祈為百姓育穀今年
豐楙未報鼎曷為出哉(史記楙/作廡)
　　　　有司奏
聞昔泰帝興神鼎一一者一統天地萬物所繫象也黄
帝作寶鼎三象天地人禹收九牧之金鑄九鼎象九州
皆嘗鬺亨上帝鬼神其空足曰鬲以象三德饗承天祜
夏德衰鼎遷于殷殷德衰鼎遷于周周德衰鼎遷于秦
秦德衰宋之社亡鼎乃淪伏而不見周頌曰自堂徂基
自羊徂牛鼐鼎及􁅓不㕦不敖胡考之休今鼎至甘泉
以光潤龍變承休無疆合兹中山有黄白雲降葢若獸
為符路弓乗矢集獲壇下報祠大亨唯受命而帝者心
知其意而合德焉鼎宜視宗禰廟臧於帝庭以合明應
(漢書于史記象作終鬺亨作鬺烹鬼神下云遭聖則興/鼎遷  夏商周德衰宋之社亡鼎乃淪伏而不見視宗)
(禰廟作見於祖禰/  㕦音從霸反)
　　　郊見詔(元鼎五年十一月丁巳朔旦冬/至立泰畤于甘泉天子親郊見)
朕以眇身託于王侯之上德未能綏民民或饑寒故巡
祭后土以祈豐年冀州脽壤廼顯文鼎獲薦於廟渥洼
水出馬朕其御焉戰戰兢兢懼不克任思昭天地内惟
自新詩云四牡翼翼以征不服親省邊垂用事所極望
見泰一修天文䄠辛卯夜若景光十有二明易曰先甲
三日後甲三日朕甚念年嵗未咸登飭躬齋戒丁酉拜
况于郊
　　　議内史减田租詔(自鄭國渠起至元鼎六年百/三十六嵗而兒寛為左内史)
　　　　(奏請穿鑿六輔渠以益漑/鄭國旁髙卬之田上曰)
農天下之本也泉流灌寖所以育五穀也左右内史地
名山川原甚衆細民未知其利故為通溝瀆畜陂澤所
以備旱也今内史稻田租挈重不與郡同其議减令吏
民勉農盡地利平繇行水勿使失時
　　　親巡邉詔(元封元年十月行自雲陽歴/至朔方臨北河威振匈奴)
南越東甌咸伏其辜西蠻北夷頗未輯睦朕將巡邉垂
擇兵振旅躬秉武節置十二部將軍親帥師焉
　　　遷東越民詔(元封元年十月東越殺王餘善降/下詔遂虛其地  文苑誤連遂虚)
　　　　(其地/為詔)
東越險阻反覆為後世患遷其民於江淮間
　　　増太室祠詔(元封元/年正月)
朕用事華山至於中嶽獲駮麃見夏后啓母石翌日親
登嵩髙御史乗屬在廟旁吏卒咸聞呼萬歲者三登禮
罔不荅其令祠官加増太室祠禁無伐其草木以山下
戸三百為之奉邑名曰崇髙獨給祠復亡所與(並漢/書)
　　　登封改元詔(元封元年四月登封泰山/還降坐明堂制詔御史)
朕以眇眇之身承至尊兢兢焉懼弗任維德菲薄不明
于禮樂修祀泰一若有象景光屑如有望依依震於恠
物欲止不敢遂登封泰山至於梁父而后禪肅然自新
嘉與士大夫更始賜民百戸牛一酒十石加年八十孤
寡布帛二匹復博奉高蛇丘歴城毋出今年租税其赦
天下如乙卯赦令行所過毋有復作事在二年前皆勿
聽治(史記/)
　　　同前(漢書/)
朕以眇身承至尊兢兢焉惟德菲薄不明于禮樂故用
事八神遭天地况施著見景象屑然如有聞震於怪物
欲止不敢遂登封泰山至於梁父然後升䄠肅然自新
嘉與士大夫更始其以十月為元封元年
　　　又詔
古者天子五載一巡狩用事太山諸侯有朝宿地其令
諸侯各治邸泰山下(史記/)
　　　芝瑞赦天下詔(元封二年六月/因作芝房之歌)
甘泉宮内中產芝九莖連葉上帝博臨不異下房賜朕
𢎞休其赦天下(漢書莖史記詔云甘泉防生/芝九  赦天下毋有復作)
　　　乾封詔(元封三年夏旱公孫卿曰黄帝/時封則天旱乾封三年乃下詔)
天旱意乾封乎其令天下尊祠靈星焉(史記靈星/即龍星也)
　　　祠后土赦賜詔(元封四年三/月祠后土詔)
朕躬祭后土地祗見光集于靈壇一夜三燭幸中都宮
殿上見光其赦汾隂夏陽中都死罪以下賜三縣及楊
氏皆無出今年租賦
　　　南巡狩赦賜詔(元封五/年四月)
朕巡荆揚輯江淮物㑹大海氣以合泰山上天見象増
修封禪其赦天下所幸縣毋出今年租賦賜鰥寡孤獨
帛貧窮者粟
　　　求賢詔(元封五/年四月)
葢有非常之功必待非常之人故馬或奔踶而致千里
士或有負俗之累而立功名夫泛駕之馬跅弛之士亦
在御之而已其令州縣察吏民有茂才異等可為將相
及使絶國者
　　　赦汾隂詔(元封六年三月行/幸河東祠后土)
朕禮首山昆田出珍物化或為黄金祭后土神光三燭
其赦汾隂殊死以下賜天下貧民布帛人一匹(並漢/書)
　　　造太初歴詔(漢初襲秦正朔至武帝元封七年/太中大夫公孫卿壺遂太史令司)
　　　　(馬遷言歴紀壊廢宜改正朔上以兒寛明經/術乃詔寛與博士議以正月為嵗首改元太)
　　　　(初/)
廼者有司言星度之未定也廣延宣問以理星度未能
詹也蓋聞昔者黄帝合而不死名察度驗定清濁起五
部建氣物分數然蓋尚矣書缺樂弛朕甚閔焉朕唯未
能循明也紬績日分率應水德之勝今日順夏至黄鍾
為宮林鍾為徴太簇為商南呂為羽姑洗為角自是以
後氣復正羽聲復清名復正變以至子日當冬至已詹
其更以七年為太初元年(史記未漢書有司句作有司/言歴  定理作考詹作讎昔)
(作古度驗作發歛蓋尚作則上朕甚難之依違以惟/未能修明其以七年為元年紬績日分后一叚無)
　　　定禮儀詔(史記上即位招致儒術之士令共定/儀不就或言古者太平萬民和喜瑞)
　　　　(應辨至乃采風俗定制作上間之制詔御史/以太初之元改正朔易服色封泰山定宗廟)
　　　　(百官之儀/以為典常)
蓋受命而王各有所由興殊路而同歸謂因民而作追
俗為制也議者咸稱太古百姓何望漢亦一家之事典
法不傳謂子孫何化隆者閎博治淺者褊狹可不勉與
　　　赦汾隂安邑詔(太初二/年四月)
朕用事介山祭后土皆有光應其赦汾隂安邑殊死以
下(史漢/同)
　　　下關都尉詔(太初二年/十一月)
今豪桀多逺交依東方羣盜其謹察出入者
　　　征匈奴詔(太初四年宛匈奴且鞮侯立為單于/漢既誅大  威震外國天子方欲遂)
　　　　(困胡下詔貳師將李廣利/等分道出討不利皆引還)
高皇帝遺朕平城之憂高后時單于書絶悖逆昔齊襄
公復九世之讎春秋大之
　　　更黄金故名詔(太始二年三月因/以班睗諸侯王)
有司議曰徃者朕郊見上帝西登隴首獲白麟以饋宗
廟渥洼水出天馬泰山見黄金宜改故名今更黄金為
麟趾褭蹄以協瑞馬
　　　郊見赦天下詔(後元元/年二月)
朕郊見上帝巡於北邊見群鶴留止以不羅罔靡所獲
獻薦于泰畤光景並見其赦天下
　　　封廣川王去詔(廣川惠王越為景帝子子齊嗣/位以罪薨除國後數月下詔封)
　　　　(其孫去復/坐罪徙死)
廣川惠王於朕為兄朕不忍絶其宗廟其以惠王孫去
為廣川王
　　　封常山憲王子平商詔(常山王舜為景帝少子/王后生太子勃嗣位而)
　　　　(有不愛姬生長男棁后及勃不收䘏棁因發/勃姦逆廢徙除國月餘天子為最親復詔有)
　　　　(司/)
常山憲王早夭后妾不和適孽誣爭陷於不誼以滅國
朕甚閔焉其封憲王子平三萬戸為真定王封子商三
萬戸為泗水王(子商上史/記無封字)
　　　封公孫𢎞為平津侯詔(𢎞元朔三年為丞相先/是漢常以列侯為丞相)
　　　　(唯𢎞無爵因詔封/丞相封侯自𢎞始)
朕嘉先聖之道開廣門路宣招四方之士蓋古者任賢
而序位量能以授官勞大者厥禄厚德盛者獲爵尊故
武功以顯重而文德以行褒其以高成之平津鄉戸六
百五十封丞相𢎞為平津侯(並漢/書)
　　　長平侯衛青益封戸詔(青姊衛夫人子天得幸/武帝拜青為車騎將軍)
　　　　(擊匈奴數有功而子夫有男立為皇后元朔/二年出雲中至于隴西取河南地為朔方郡)
　　　　(封長平侯復/詔益封戸)
匈奴逆天理亂人倫暴長虐老以盜竊為務行詐諸蠻
夷造謀籍兵數為邉害故興師遣將以征厥罪詩不云
乎薄伐玁狁至于太原出車彭彭城彼朔方今車騎將
軍青度西河至高闕獲首虜二千三百級車輜畜産畢
收為鹵巳封為列侯遂西定河南地按榆谿舊塞絶梓
領梁北河討蒲泥破符離斬輕鋭之卒捕伏聽者三千
七十一級執訊獲醜驅馬牛羊百有餘萬全甲兵而還
益封青三千戸(史記七漢書服作伏七十一級作/一十  級三千戸作三千八百戸)
　　　衛青益封戸詔(元朔五年春青將三萬騎出髙/闕攻走匈奴右賢王得其禆王)
　　　　(十餘人人畜甚衆上使使即軍中拜青為大/將軍益封戸而封青子伉為宜春侯不疑為)
　　　　(隂安侯登為發干侯青固謝曰臣幸得待罪/行間頼陛下神靈軍大捷皆諸校尉力戰之)
　　　　(功也陛下幸巳益封臣青臣青子在繈褓中/未有勤勞上幸裂地封為三侯非臣待罪行)
　　　　(間所以勸士力戰之意也伉等三人何敢受/封天子曰我非忘諸校尉功也今固且圖之)
　　　　(乃詔御史封公孫敖等/青謝辭或是奏故全録)
大將軍青躬率戎士師大㨗獲匈奴王十有餘人益封
青六千戸(史記作戎漢書作我六/千戸  八千七百戸)
　　　封公孫敖等為列侯詔
護軍都尉公孫敖三從大將軍擊匈奴常護軍傅校獲
王以千五百戸封敖為合騎侯都尉韓説從大將軍出
窳渾至匈奴右賢王庭為麾下摶戰獲王以千三百戸
封説為龍頟侯將軍公孫賀從大將軍獲王以千三百
戸封賀為南窌侯輕車將軍李蔡再從大將軍獲王以
千六百户封蔡為樂安侯校尉李朔校尉趙不虞校尉
公孫戎奴各三從大將軍獲王以千三百戸封朔為陟
軹侯以千三百戸封不虞為隨成侯以千三百戸封戎
奴為從平侯將軍李沮李息及校尉豆如意有功賜爵
關内侯食各三百戸(史記如漢書將軍李沮李息及校/尉豆  意中郎將綰皆有功賜爵)
(關内侯沮息如意食邑各三百/戸  窳渾作寘渾麾下作戲下)
　　　封霍去病為冠軍侯詔(去病為青姊少兒子初/為侍中善騎射再從大)
　　　　(將軍青為票姚校尉與輕勇騎直棄大將軍/數百里赴利斬捕首虜過當元朔六年詔封)
票姚校尉去病斬首捕虜二千二十八級得相國當戸
斬單于大父行籍若侯産捕季父羅姑比再冠軍以二
千五百戸封去病為冠軍侯上谷太守郝賢四從大將
軍捕首虜千三百級封賢為終利侯騎士孟已有功賜
爵關内侯邑三百戸(漢書千史記栗作剽得作及捕作/生捕  六百戸作二千五百戸二)
(千餘人作千三百級以千/一百戸封賢為衆利侯)
　　　霍去病益封戸詔(元狩三年春青將萬騎/出隴西有功復益封户)
票騎將軍率戎士隃烏盭討遫濮渉狐奴歴五王國輜
重人衆攝讋者弗取幾獲單于子轉戰六日過焉支山
千有餘里合短兵鏖臯蘭下殺折蘭王斬盧侯王鋭悍
者誅全甲獲醜執渾邪王子及相國都尉㨗首虜八千
九百六十級收休屠祭天金人師率减什七益封去病
二千二百戸(漢書作史記讋作慴幾作冀無鏖臯蘭下/句侯  胡無鋭悍者句無獲醜二字八千)
(九百六十級作八千餘級師率/減句無二千二百戸作二千戸)
　　　霍去病益封戸詔(元狩三年夏去病出北地至/祁連山捕首虜甚多復益封)
　　　　(戸賜司馬趙破奴校/尉髙不識等爵有差)
票騎將軍渉鈞耆濟居延遂臻小月氏攻祁連山揚武
乎鱳得得單于單桓酋涂王及相國都尉以衆降下者
二千五百人可謂能舍服知成而止矣捷首虜三萬二
百獲五王王母單于閼氏王子五十九人相國將軍當
戸都尉六十三人師大率減什三益封去病五千四百
戸(漢書得史記渉鈞耆句無濟作踰臻作過無楊武乎/句無  單于單桓句無及相國都尉句無可謂能舍)
(服知/成句)
　　　霍去病再益封戸詔(匈奴渾邪王與休屠王等/欲降漢上恐其詐令去病)
　　　　(將兵徃迎之去病渡河先遣渾邪王詣行在/所率其衆降者數萬人上嘉去病之功又益)
　　　　(封戸而封渾邪等侯/處降者於邉五郡)
驃騎將軍去病率師攻匈奴西域王渾邪王及厥衆萌
咸相犇率以軍糧接食并將控弦萬有餘人誅獟駻獲
首虜八千餘級降異國之王三十二人戰士不離傷十
萬之衆咸懐集服仍與之勞爰及河塞庶幾無患幸既
永綏矣以千七百戸益封驃騎將軍減隴西北地上郡
戍卒之半以寛天下之繇(史記畢漢書攻作征獲作捷/咸作  與作興之繇作繇役)
　　　益封霍去病及諸將詔(元狩四年春去病率五/萬騎出代右北平二千)
　　　　(餘里直左方兵所斬/捕功多詔復益封)
驃騎將軍去病率師躬將所獲葷粥之士約輕齎絶大
幕渉獲章渠以誅比車耆轉擊左大將斬獲旗鼓歴渉
離侯濟弓閭獲屯頭王韓王等三人將軍相國當戸都
尉八十三人封狼居胥山禪於姑衍登臨翰海執鹵獲
醜七萬有四百四十三級師率減什三取食於敵逴行
殊逺而糧不絶以五千八百戸益封驃騎將軍右北平
太守路博德屬驃騎將軍㑹與城不失期從至檮余山
斬首捕虜二千七百級以千六百戸封博德為符離侯
北地都尉邢山從驃騎將軍獲王以千二百戸封山爲
義陽侯故歸義因淳王復陸支樓專王伊即靬皆從驃
騎將軍有功以千三百戸封復陸支爲壯侯以千八百
戸封伊即靬為衆利侯從驃侯破奴昌武侯安稽從驃
騎有功益封各三百戸校尉敢得旗鼓為關内侯食邑
二百戸(史記作漢書粥作允渉獲章渠作渉獲單于章/渠比  北斬作雙渉離作度難閭作盧鹵作訊)
(什三作什二與作興七百級作八百以千六百戸句無/符離作邳離邢作衛以千二百戸句無專作剸以千三)
(百戸句無壯作杜以千八百戸句無奴昌作昌奴校尉/上有漁陽太守解敢得作敢皆獲為作賜爵解食邑三)
(百戸敢/二百戸)
　　　追封韓千秋樛樂後詔(南粤王興與母樛太后/願内屬丞相呂嘉不便)
　　　　(也元鼎四年漢遣故濟北相韓千秋太后弟/摎樂將兵入粤嘉攻殺王及太后立王兄術)
　　　　(陽侯建德擊殺千秋等下詔封千秋樂之子/因詔討呂嘉五年秋樓船將軍楊僕等討平)
　　　　(之以其地置/儋耳九郡)
韓千秋雖亡成功亦軍鋒之冠封其子延年為成安侯
摎樂其姊為王太后首願屬漢封其子廣德為龍亢侯
　　　討呂嘉等詔
天子㣲弱諸侯力征譏臣不討賊呂嘉建德等反自立
晏如令粤人及江淮以南樓船十萬師徃討之
　　　封地士將軍欒大詔(大本膠東宮人以方術見/上敢大言曰黄金可成河)
　　　　(决可塞僊人可致也上方憂河决而黄金不/就拜大為五利將軍一月得天士將軍地士)
　　　　(將軍大通將軍天道將軍四印/元鼎四年制詔御史封樂通侯)
昔禹疏九江決四瀆間者河溢臯陸隄繇不息朕臨天
下二十有八年天若遺朕士而大通焉乾稱蜚龍鴻漸
于般意庶幾與焉其以二千戸封地士將軍大為樂通
侯(史漢/同)
　　　劉屈氂為左丞相封澎侯詔(屈氂爲武帝庶兄/中山靖王子初公)
　　　　(孫賀為丞相子敬聲為太僕坐贓賀應詔捕/得京師大俠朱安世贖子罪安世上書告敬)
　　　　(聲與陽石公主私通及巫祠祝詛上賀父子/死獄中征和二年拜屈氂為左丞相以罪誅)
制詔御史故丞相賀倚舊故乗髙埶而為邪興美田以
利子弟賔客不顧元元無益邊穀貨賂上流朕忍之乆
矣終不自革乃以邊為援使内郡自省作車又令耕者
自轉以困農煩擾畜者重馬傷耗武備衰減下吏妄賦
百姓流亡又詐為詔書以姦傅朱安世獄已正於理其
以涿郡太守屈氂為左丞相長史為兩府以待天下逺
方之選夫親親任賢周唐之道也以澎戸二千二百封
左丞相為澎侯
　　　封李壽張富昌詔(太子據為江充所譖以巫蠱/事因發兵收斬充等兵敗亡)
　　　　(至湖捕急自經死時山陽張富昌為卒足蹋/開戸新安令史李壽抱解太子遂格闘死上)
　　　　(既感寤乃/詔封壽等)
蓋聞行疑賞所以申信也其封李壽為䢴侯張富昌為
題侯(並漢/書)
　　　廢陳皇后䇿(后長公主嫖之女堂邑侯陳平尚/主生后初為太子妃及武帝即位)
　　　　(立為后擅寵驕貴無子而妬又挾婦人媚道/為祠祭祝詛元光五年使有司賜后策廢薨)
　　　　(下以/  䇿)
皇后失序惑於巫祝不可以承天命其上璽綬罷退居
長門宮
　　　立齊王閎䇿(元狩六年四月乙巳皇子閎旦胥/同日封䇿各以國土風俗申戒馬)
　　　　(後三王皆/不得令終)
維六年四月乙巳皇帝使御史大夫湯廟立子閎為齊
王曰於戯小子閎受兹青社朕承祖考維稽古建爾國
家封于東土世為漢藩輔於戯念哉恭朕之詔惟命不
于常人之好德克明顯光義之不圖俾君子怠悉爾心
允執其中天禄永終厥有愆不臧乃凶于而國害于爾
躬於戯保國艾民可不敬與王其戒之(史記年漢惟元/狩六  三䇿並)
(同而國書/作乃國)
　　　立燕王旦䇿
維六年四月乙巳皇帝使御史大夫湯廟立子旦為燕
王曰於戯小子旦受兹𤣥社朕承祖考惟稽古建爾國
家封于北土世為漢藩輔於戯葷粥氏虐老獸心侵犯
冦盜加以姦巧邊萌於戯朕命將率徂征厥罪萬夫長
千夫長三十有二君皆來降旗奔師葷粥徙域北州以
綏悉爾心毋作怨毋俷德毋乃廢備非教士不得從徵
於戯保國艾民可不敬與王其戒之(君作帥毋俷德作/毋作棐德毋迺廢)
(備作毋/廢迺備)
　　　立廣陵王胥䇿
維六年四月乙巳皇帝使御史大夫湯廟立子胥為廣
陵王曰於戯小子胥受兹赤社朕承祖考維稽古建爾
國家封于南土世為漢藩輔古人有言曰大江之南五
湖之間其人輕心揚州保疆三代要服不及以政於戱
悉爾心戰戰兢兢乃惠乃順毋侗好佚毋邇宵人維法
維則書云臣不作威不作福靡有後羞於戯保國艾民
可不敬與王其戒之(漢書世作世世政作正戰戰作祗/祗侗作桐不作威不作福作不作)
(福不作威於戯保國/艾民可不敬與句無)
　　　䇿賢良制(元光元年天子覽董仲舒對/異焉乃復䇿之  以下制)
朕獲承至尊休德傳之亡窮而施之罔極任大而守重
是以夙夜不皇康寧永惟萬事之統猶懼有闕故廣延
四方之豪雋郡國諸侯公選賢良脩潔博習之士欲聞大
道之要至論之極今子大夫褎然為舉首朕甚嘉之子
大夫其精心致思朕垂聽而問焉蓋聞五帝三王之道
改制作樂而天下洽和百王同之當虞氏之樂莫盛於
韶於周莫盛於勺聖王巳沒鐘鼓筦弦之聲未衰而大
道微缺陵夷至虖桀紂之行王道大壊矣夫五百年之
間守文之君當途之士欲則先王之法以戴翼其世者
甚衆然猶不能反日以仆滅至後王而後止豈其所持
操或誖謬而失其統與固天降命不可復反必推之於
大衰而後息與烏虖凡所為屑屑夙興夜寐務法上古
者又將無補與三代受命其符安在災異之變何縁而
起性命之情或夭或壽或仁或鄙習聞其號未燭厥理
伊欲風流而令行刑清而姦改百姓和樂政事宣昭何
脩何飭而膏露降百穀登悳潤四海澤臻草木三光全
寒暑平受天之祜享鬼神之靈悳澤洋溢施虖方外延
及羣生子大夫明先聖之業習俗化之變終始之序講
聞高誼之日乆矣其明以諭朕科别其條勿猥勿并取
之於術慎其所出迺其不正不直不忠不極枉於執事
書之不泄興於朕躬毋悼後害子大夫其盡心靡有所
隱朕將親覽焉
　　　䇿賢良制二
蓋聞虞舜之時遊於巖廊之上垂拱無為而天下太平
周文王至於日昃不暇食而宇内亦治夫帝王之道豈
不同條共貫與何逸勞之殊也葢儉者不造𤣥黄旌旗
之飾及至周室設兩觀乗大路朱千玉戚八佾陳於庭
而頌聲興夫帝王之道豈異指哉或曰良玉不瑑又云
非文亡以輔德二端異焉殷人執五刑以督姦傷肌膚
以懲惡成康不式四十餘年天下不犯囹圄空虚秦國
用之死者甚衆刑者相望耗矣哀哉烏虖朕夙寤晨興
惟前帝王之憲永思所以奉至尊章洪業皆在力本任
賢今朕親耕籍田以為農先勸孝弟崇有德使者冠蓋
相望問勤勞恤孤獨盡思極神功烈休德未始云獲也
今隂陽錯繆氛氣充塞羣生寡遂黎民未濟廉耻貿亂
賢不肖渾殽未得其真故詳延特起之士意庶幾乎今
子大夫待詔百有餘人或道世務而未濟稽諸上古而
不同考之於今而難行毋乃牽於文繫而不得騁與將
所繇異術所聞殊方與各悉對著於篇毋諱有司明其
指畧切磋究之以稱朕意
　　　䇿賢良制三
蓋聞善言天者必有徵於人善言古者必有騐於今故
朕垂問乎天人之應上嘉唐虞下悼桀紂寖㣲寖滅寖
明寖昌之道虚心以改今子大夫明於隂陽所以造化
習於先聖之道業然而文采未極豈惑乎當世之務哉
條貫靡竟統紀未終意朕之不明與聽若眩與夫三王
之教所視不同而皆有失或謂乆而不易者道也意豈
異哉子大夫既巳著大道之極陳治亂之端矣其悉之
究之熟之復之詩不云乎嗟爾君子毋常安息神之聽
之介爾景福朕將親覽焉子太夫其荗明之
　　　䇿諸儒制(元光五年擢公/孫𢎞對為第一)
蓋聞上古至治畫衣冠異章服而民不犯隂陽和五穀
登六畜蕃甘露降風雨時嘉禾興朱草生山不童澤不
涸麟鳯在郊藪龜龍游於沼河洛出圖書父不䘮子兄
不哭弟北發渠搜南撫交阯舟車所至人迹所及跂行
喙息咸得其宜朕甚嘉之令何道而臻乎此子大夫脩
先聖之術明君臣之義講論洽聞有聲乎當世敢問子
大夫天人之道何所本始吉凶之効安所期焉禹湯水
旱厥咎何由仁義禮知四者之宜當安設施屬統垂業
物鬼變化天命之符廢興何如天文地理人事之紀子
大夫習焉其悉意正議詳具其對著之于篇朕將親覽
焉(並漢/書)
　　　賜嚴助書(助㑹稽吳人郡舉賢良武帝擢為中/大夫侍燕從容上問所欲對願為㑹)
　　　　(稽太守於是拜助為㑹稽太守數年不聞問/帝賜書助恐上書謝願奉三年訃最詔許因)
　　　　(留侍中/以下書)
制詔㑹稽太守君厭承明之廬勞侍從之事懐故土出
為郡吏㑹稽東接於海南近諸越北枕大江間者闊焉
久不聞問具以春秋對毋以蘓秦縱横
　　　　嚴助謝罪上書
春秋天王出居于鄭不能事母故絶之臣事君猶子事
父母也臣助當伏誅陛下不忍加誅願奉三年計最
　　　敕責楊僕書(僕宜陽人遷主爵都尉拜樓船將/軍討南越功封將梁侯東越反上)
　　　　(欲復使將為其伐前勞以書敕責之僕/惶恐願盡死贖罪與王温舒俱破東越)
將軍之功獨有先破石門尋陿非有斬將騫旗之實也
烏足以驕人哉前破番禺捕降者以為虜掘死人以為
獲是一過也建德呂嘉逆罪不容於天下將軍擁精兵
不窮追超然以東越為援是二過也士卒㬥露連嵗為
朝㑹不置酒將軍不念其勤勞而造佞巧請乗傳行塞
因用歸家懐銀黄垂三組夸鄉里是三過也失期内顧
以道惡為解失尊尊之序是四過也欲請蜀刀問君賈
幾何對曰率數百武庫日出兵而陽不知挾偽干君是
五過也受詔不至蘭池宮明日又不對假令將軍之吏
問之不對令之不從其罪何如推此心以在外江海之
間可得信乎今東越深入將軍能率衆以掩過不
　　　報李廣(廣隴西成紀人去雲中太守屏居藍田/夜從一騎出飲田間還霸陵尉呵止廣)
　　　　(廣騎曰故李將軍尉曰今將軍尚不得夜行/何故也宿亭下無何匈奴入遼西武帝乃召)
　　　　(廣為北平太守廣請霸陵尉與俱至軍斬之/上書謝罪帝報之  此但云報不明書詔)
將軍者國之爪牙也司馬法曰登車不式遭喪不服振
旅撫師以征不服率三軍之心同戰士之力故怒形則
千里竦威振則萬物伏是以名聲暴於夷貉威稜憺乎
隣國夫報忿除害捐殘去殺朕之所圖於將軍也若乃
免冠徒跣稽顙請罪豈朕之指哉將軍其率師東轅彌
節白檀以臨右北平盛秋
　　　賜吾丘壽王璽書(壽王字子贛趙人為東郡都/尉上不置守是時軍旅數發)
　　　　(年嵗不孰多盜賊詔賜璽/書壽王謝罪因言其狀)
子在朕前之時智畧輻輳以為天下少雙海内寡二及
至連十餘城之守任四千石之重職事並廢盜賊縱横
甚不稱在前時何也
　　　賜丞相劉屈氂璽書(戾太子為江充所譖將收/捕充長安擾亂言太子反)
　　　　(充發兵入丞相府屈氂祕之未敢發兵上/怒賜丞相璽書屈氂與太子戰太子兵敗)
捕斬反者自有賞罰以牛車為櫓毋接短兵多殺傷士
衆堅閉城門毋令反者得出
　　　報丞相車千秋(千秋齊諸田徙長陵為高寑郎/訟太子寃拜丞相見上連年治)
　　　　(太子獄誅罰尤多羣下恐懼乃與御史中二/千石共上壽頌德美勸上施惠緩刑玩聽音)
　　　　(樂養志和神為天/下自虞樂上報之)
朕之不德自左丞相與貳師隂謀逆亂巫蠱之禍流及
士大夫朕日一食者累月迺何樂之聽痛士大夫常在
心既事不咎雖然巫蠱始發詔丞相御史督二千石求
捕廷尉治未聞九卿廷尉有所鞫也曩者江充先治甘
泉宮人轉至未央椒房以及敬聲之疇李禹之屬謀入
匈奴有司無所發今丞相親掘蘭臺蠱騐所明知也至
今餘巫頗脱不止隂賊侵身遠近為蠱朕愧之甚何壽
之有敬不舉君之觴謹謝丞相二千石各就館書曰毋
偏毋黨王道蕩蕩毋有復言(漢/書)
　　　封泰山刻石辭(漢書應劭注云封者壇廣十二/丈立石高一丈二尺刻之曰)
事天以禮立身以義事親以孝育民以仁四守之内莫
不為郡邑四夷八蠻咸來貢職與天無極人民蕃息天
禄永得(風俗通親作父育民作成名邑作縣與天無極/作與天下無極  楊用修金石古文無前四句)
　　　祠泰一贊饗辭(元封二年冬郊雍五/帝還拜泰一贊饗曰)
德星昭衍厥維休祥壽星仍出淵燿光明信星昭見皇
帝敬拜泰祝之享
　　　太初泰一贊饗辭(元封五年修封祠太一五帝/於明堂至太初元年幸泰山)
　　　　(十一月甲子朔旦冬至祀/上帝於明堂其贊饗曰)
天増授皇帝泰元神䇿周而復始皇帝敬拜泰一(並漢/書)
　　　泰山鼎銘(武帝登泰山鑄一鼎高四尺銅銀為/之其形如甕有三足太始四年造大)
　　　　(篆書其/文曰)
登于泰山萬壽無疆四海寧謐神鼎傳芳(鼎録/)
　　　祀太室牛鼎銘(宋紹興二十年賜臨安寧壽觀/古器其一漢鼎髙尺有九寸兩)
　　　　(耳旁出曲上三/尺牛首識云)
有漢建元三年八月作牛鼎祀太室銘曰惟甲午丙寅
帝若稽古肇作宗器審厥象作牛鼎格于位室從用饗
億寧神休惟帝時保萬世其永賴(西湖游/覽志)
　　　汾隂寶鼎銘(元鼎元年汾隂得寶鼎即吾丘壽/王所識之鼎高一丈二尺雜金銀)
　　　　(銅錫為之四靣蛟龍兩耳能鳴三足馬蹄刻/山雲奇怪之象紀靈圖未然之狀古文複篆)
　　　　(其文/曰)
壽考天地百祥臻侍山伏其靈海伏其異(並鼎録/)
　　昭帝(諱弗陵武帝少子在位十三年冲年辨察委/任霍光輕徭賦罷𣙜酤匈奴和親百姓充實)
　　　蠲租貸詔(始元二/年八月)
徃年災害多今年蠶麥傷所振貸種食勿收責毋令民
出今年田租
　　　止出馬詔(始元四/年七月)
比嵗不登民匱於食流庸未盡還徃時令民共出馬其
止勿出諸給中都官者且減之
　　　舉賢良文學詔(始元五/年六月)
朕以眇身獲保宗廟戰戰栗栗夙興夜寐修古帝王之
事通保傅傳孝經論語尚書未云有明其令三輔太常
舉賢良各二人郡國文學高第各一人
　　　封鉤町侯母波大鴻臚田廣明詔(武帝元封中/滇王舉國降)
　　　　(於是以為益州郡至孝昭始元元年益州及/牂牱二十四邑皆反殺長吏明年遣大鴻臚)
　　　　(明等擊破之六/年七月下詔)
鉤町侯母波率其君長人民擊反者斬首捕虜有功其
立毋波為鉤町王大鴻臚廣明將率有功賜爵關内侯
食邑三百戸
　　　禮韓福詔(涿郡韓福以德行徵至京師賜䇿書/束帛遣歸下詔  此見兩龔傳昭帝)
　　　　(紀元鳯元年三月賜郡國所選有行義者/韓福等五人帛人五十匹下詔與此小畧)
朕閔勞以官職之事其務修孝弟以教鄉里行道舍傳
舍縣次具酒肉食從者及馬長吏以時存問常以嵗八
月賜羊一頭酒二斛不幸死者賜複衾一祠以中牢
　　　封杜延年燕倉任宮王壽為列侯詔(元鳯元年/九月盖邑)
　　　　(長公主燕王旦與左將軍上官桀桀子栗騎/將軍安御史大夫桑𢎞羊皆謀反伏誅燕王)
　　　　(旦自殺十月詔封延/年等復詔赦從反者)
左將軍安陽侯桀票騎將軍桑落侯安御史大夫桑𢎞
羊皆數以邪枉千輔政大將軍不聼而懐怨望與燕王
通謀置驛徃來相約結燕王遣壽西長孫縱之等賂遺
長公主丁外人謁者杜延年大將軍長史公孫遺等交
通私書共謀令長公主置酒伏兵殺大將軍光徵立燕
王為天子大逆毋道故稻田使者燕倉先發覺以告大
司農敞敞告諫大夫延年延年以聞丞相徵事任宮手
捕斬桀丞相少史王壽誘將安入府門皆巳伏誅吏民
得以安封延年倉宮壽皆為列侯
　　　赦從燕王上官桀等反罪詔
燕王迷惑失道前與齊王子劉澤等為逆抑而不揚望
王反道自新今迺與長公主左將軍桀等謀危宗廟王
及公主皆自伏辜其赦王太子長公主子文信及宗室
子與燕王上官桀等謀反父母同産當坐者皆免為廡
人其吏為桀等所詿誤未發覺在吏者除其罪
　　　罷馬口錢詔(元鳯二/年六月)
朕閔百姓未贍前年減漕三百四萬石頗省乗輿馬及苑
馬以補邊郡三輔傳馬其令郡國毋歛今年馬口錢三
輔太常郡得以叔粟當賦
　　　免漕收責詔(元鳯三/年正月)
迺者民被水灾頗匱於食朕虚倉廪使使者賑困乏其
止四年毋漕三年以前所賑貸非丞相御史所請邊郡
受牛者勿收責
　　　封范明友平陵侯詔(元鳯四/年四月)
度遼將軍明友前以羌騎校尉將羌王侯君長以下擊
益州反虜後復率擊武都反氐今破烏桓斬虜獲生有
功其封明友為平陵侯
　　　封傅介子義陽侯詔(元鳯六/年正月)
樓蘭王安歸常為匈奴間候遮漢使者發兵殺畧衛司
馬安樂光禄大夫忠期門郎遂成等三輩及安息大宛
使盜取節印獻物甚逆天理平樂監傅介子持節使誅
斬樓蘭王安歸首縣之北闕以直報怨不煩師衆其封
介子為義陽侯食邑七百戸士刺王者皆補侍郎
　　　叔粟當賦詔(元鳯六/年正月)
夫穀賤傷農今三輔太常穀減賤其令以叔粟當今年
賦
　　　封張安世富平侯詔(昭帝時大將軍霍光秉政/上官桀與燕王謀反誅朝)
　　　　(無舊臣而安世篤行光白用為右將軍/光禄勲自副焉元鳯六年正月詔封)
右將軍光禄勲安世輔政宿衛肅敬不怠十有三年咸
以康寧夫親親任賢唐虞之道也其封安世為富平侯
　　　減賦口錢詔(元平元年二月有/司請減什三許之)
天下以農桑為本日者省用罷不急官減外繇耕桑者
益衆而百姓未能家給朕甚愍焉其減口賦錢(漢書/)
　　　漢昭帝冠辭(大戴禮記非記載成王/冠辭相連  此辭也)
陛下摛顯先帝之光耀以承皇天之嘉禄欽順仲夏之
吉日普遵大道之郁彧秉率百福之休靈始加昭明之
元服推逺稚免之㓜志崇積文武之寵德肅勤高祖之
清廟六合之内靡不䝉德陛下永永與天無極(後漢書/注引博)
(物記順作奉仲夏作仲春日作辰郁彧作邦域百作萬/稚免作冲孺免猶弱也崇作□寵作就太平御覽引禮)
(外篇摛顯作不顯秉率百福作/康阜百福稚免作邪佞崇作𢎞)
　　　藍田鼎銘(昭帝元平元年於藍田覆車山鑄/一鼎髙三尺小篆書三足其文曰)
宜君王和四方調滋味去腥傷(鼎録/)
　
　
　
　
　
　
　
　西漢文紀巻二
欽定四庫全書
　西漢文紀巻三　　　　　明　梅鼎祚　編
　　宣帝(諱詢字次卿初名病已武帝曽孫戾大子孫/也太子生宣帝號曰皇曽孫數嵗遭巫蠱事)
　　　(收繫郡邸獄頼丙吉為廷尉監憐曽孫之無辜/養護得全及昌邑王廢大將軍霍光迎立在位)
　　　(二十五年廟號中宗帝信賞必罰綜核名實吏/稱其職民安其業可謂中興侔德殷宗周宣矣)
　　　益封霍光詔(本始元年正月論定䇿功益封大/將軍光萬七千户車騎將軍光禄)
　　　　(勲富平侯張安世萬户又詔封楊敞等子忠/蔡義范明友韓増杜延年蘇昌王譚復陸屠)
　　　　(耆堂夏侯勝等不注云功臣/表有當塗侯魏  害而無平)
夫褒有德賞元功古今通誼也大司馬大將軍光宿衛
忠正宣德明恩守節秉誼以安宗廟其以河北東武陽
益封光萬七千戸與故所食凡二萬戸
　　　褒賞張安世詔
夫褒有德賞有功古今之通誼也車騎將軍光禄勲富
平侯安世宿衛忠正宣德明恩勤勞國家守職秉義以
安宗廟其益封萬六百戸功次大將軍光
　　　封定䇿功臣詔
故丞相安平侯敞等居位守職與大將軍光車騎將軍
安世建議定䇿以安宗廟功賞未加而薨其益封敞嗣
子忠及丞相陽平侯義度遼將軍平陵侯明友前將軍
龍頟侯増太僕建平侯延年太常蒲侯昌諫大夫宜春
侯譚當塗侯平杜侯屠耆堂長信少府關内侯勝邑戸
各有差(各有差亦敘事之辭非詔也封御史大夫/廣明以下至德武食邑文苑併作詔文誤)
　　　議衞太子號諡詔(本始元年六月詔有司議/後八嵗復議追尊立廟)
故皇太子在湖未有號諡嵗時祠其議諡置園邑
　　　　有司衛太子號諡園邑議
禮為人後者為之子也故降其父母不得祭尊祖之義
也陛下為孝昭帝後承祖宗之祀制禮不踰閑謹行視
孝昭帝所為故皇太子起位在湖史良娣冢在博望苑
北親史皇孫位在廣明郭北諡法曰諡者行之迹也愚
以為親諡宜曰悼皇母曰悼后比諸侯王園置奉邑三
百家故皇太子諡曰戾置奉邑二百家史良娣曰戾夫
人置守冢三十家園置長丞周衛奉守如法以湖閿鄉
邪里聚為戾園長安白亭東為戾后園廣明成鄉為悼
園皆改葬焉
　　　　有司復議
禮父為士子為天子祭以天子悼園宜稱尊號曰皇考
立廟因園為寢以時薦享焉益奉園民滿千六百家以
為奉明縣尊戾夫人曰戾后置園奉邑及益戾園各滿
三百家
　　　議孝武廟樂詔(宣帝初即位欲褒先帝本始二/年五月制詔丞相御史有司奏)
　　　　(請尊孝武廟為世宗廟奏盛徳文始五行之/舞巡狩所至郡國皆立廟如髙祖太宗焉)
朕以眇身蒙遺德承聖業奉宗廟夙夜惟念孝武皇帝
躬仁義厲威武北征匈奴單于逺遁南平氐羌昆明甌
駱兩越東定薉貉朝鮮廓地斥境立郡縣百蠻率服欵
塞自至珍貢陳於宗廟協音律造樂歌薦上帝封太山
立明堂改正朔易服色明開聖緒尊賢顯功興滅繼絶
褒周之後備天地之禮廣道術之路上天報况符瑞並
應鼎出白麟獲海效鉅魚神人並見山稱萬嵗功德茂
盛不能盡宣而廟樂未稱朕甚悼焉其與列侯二千石
博士議(本紀詔云朕以眇身奉承祖宗夙夜惟念孝武/皇帝躬履仁義選明將討不服匈奴逺遁平氐)
(羌昆明南越百蠻鄉風欵塞來享建太學修郊祀定正/朔協音律封泰山塞宣房符瑞應寶鼎出白麟獲功德)
(茂盛不能盡宣而/廟樂未稱其議奏)
　　　貸貧民詔(本始四/年正月)
蓋聞農者興德之本也今嵗不登已遣使者賑貸困乏
其令大官損膳省宰樂府减樂人使歸就農業丞相以
下至都官令丞上書入穀輸長安倉助貸貧民民以車
船載穀入關者得毋用傳
　　　地震詔(本始四年四月郡國四十九地震/或山崩水出下詔素服避正殿)
蓋災異者天地之戒也朕承洪業奉宗廟託于士民之
上未能和羣生乃者地震北海琅邪壞祖宗廟朕甚懼
焉丞相御史其與列侯中二千石博問經學之士有以
應變輔朕之不逮毋有所諱令三輔太常内郡國舉賢
良方正各一人律令有可蠲除以安百姓條奏被地震
壞敗甚者勿收租賦大赦天下(夏侯勝傳載詔經學之/士作術士不逮作闕毌)
(有所/諱止)
　　　復宗室屬籍詔(地節元/年六月)
蓋聞堯親九族以和萬國朕蒙遺德奉承聖業惟念宗
室屬未盡而以罪絶若有賢材改行勸善其復屬使得
自新
　　　追褒霍光復世詔(地節三年三月光薨天子思/光功德下詔是年上始親政)
　　　　(事/)
大司馬大將軍博陸侯宿衛孝武皇帝三十餘年輔孝
昭皇帝十有餘年遭大難躬秉義率三公諸侯九卿大
夫定萬世䇿以安宗廟天下蒸庶咸以康寧功德茂盛
朕甚嘉之復其後世疇其爵邑世世毋有所與功如蕭
相國
　　　封霍光兄孫雲詔(地節三/年三月)
宣成侯光宿衛忠正勤勞國家善善及後世其封光兄
孫中郎將雲為冠陽侯
　　　賜膠東相王成詔(成為膠東相甚有聲宣帝最/先褒之地節三年三月下詔)
　　　　(後或云成偽増/戸口以䝉顯賞)
蓋聞有功不賞有罪不誅雖唐虞猶不能以化天下今
膠東相成勞來不怠流民自占八萬餘口治有異等其
秩成中二千石賜爵關内侯(王成傳治有/異等之效)
　　　賜鰥寡孤獨髙年詔(地節三/年三月)
鰥寡孤獨髙年貧困之民朕所憐也前下詔假公田貸
種食其加賜鰥寡孤獨髙年帛二千石嚴教吏謹視遇
毋令失職令内郡國舉賢良方正可親民者
　　　地節三年九月地震詔(十月/下詔)
廼者九月壬申地震朕甚懼焉有能箴朕過失及賢良
方正極諫之士以匡朕之不逮毋諱有司
　　　罷屯兵詔(地節三年十月疑此别一詔/漢書接前為一  有脱誤)
朕既不德不能附逺是以邊境屯戍未息今復飭兵重
屯乆勞百姓非所以綏天下也其罷車騎將軍右將軍
屯兵
　　　舉孝弟行義詔(地節三年/十一月)
朕既不逮導民不明反側晨興念慮萬方不忘元元唯
恐羞先帝聖徳故並舉賢良方正以親萬姓歴載臻兹然
而俗化闕焉傳曰孝弟也者其為仁之本與其令郡國
舉孝弟有行義聞於鄉里者各一人
　　　置廷平詔(宣帝自在閭閻知孝武以來酷吏擊/斷百姓寃傷及即位廷史路温舒有)
　　　　(尚德緩刑之疏乃深愍焉地節三年十二月/下詔於是選于定國為廷尉黄霸等為廷平)
　　　　(上常幸宣室齋居/决事刑獄為平)
間者吏用法巧文寖深是朕之不德也夫决獄不當使
有罪興邪不辜䝉戮父子悲恨朕甚傷之今遣廷史與
郡鞠獄任輕禄薄其為置廷平秩六百石員四人其務
平之以稱朕意
　　　免有䘮徭事詔(地節四/年二月)
導民以孝則天下順今百姓或遭衰絰凶災而吏繇事
使不得葬傷孝子之心朕甚憐之自今諸有大父母父
母䘮者勿繇事使得收歛送終盡其子道
　　　首匿勿坐詔(地節四/年五月)
父子之親夫婦之道天性也雖有患禍猶䝉死而存之
誠愛結於心仁厚之至也豈能違之哉自今子首匿父
母妻匿夫孫匿大父母皆勿坐其父母匿子夫匿妻大
父母匿孫罪殊死皆上請廷尉以聞
　　　誅霍氏詔(宣帝自在民間知霍氏久尊盛不善/也光妻顯嘗使醫殺許后而立其女)
　　　　(成君為后上㣲聞之盡易霍氏諸子婿官收/印綬舉家憂恐遂謀廢天子而立禹事發雲)
　　　　(山等自殺禹及顯諸女昆弟/皆棄市地節四年七月下詔)
廼者東織室令史張赦使魏郡豪李竟報冠陽侯霍雲
謀為大逆朕以大將軍故抑而不揚冀其自新今大司
馬博陸侯禹與母宣成侯夫人顯及從昆弟冠陽侯雲
樂平侯山諸姊妹壻度遼將軍范明友長信少府鄧廣
漢中郎將任勝騎都尉趙平長安男子馮殷等謀為大
逆顯前又使女侍醫淳于衍進藥殺共哀后謀毒太子
欲危宗廟逆亂不道咸伏其辜諸為霍氏所詿誤未發
覺在吏者皆赦除之
　　　封誅霍氏有功詔
廼者東織室令史張赦使魏郡豪李竟報冠陽侯雲謀
為大逆朕以大將軍故抑而不揚冀其自新今大司馬
博陸侯禹與母宣成侯夫人顯及從昆弟子冠陽侯雲
樂平侯山諸姊妹壻謀為大逆欲詿誤百姓頼宗廟神
靈先發得咸伏其辜朕甚悼之諸為霍氏所詿誤事在
丙申前未發覺在吏者皆赦除之男子張章先發覺以
語期門董忠忠告左曹楊惲惲告侍中金安上惲召見
對狀後章上書以聞侍中史髙與金安上建發其事言
無入霍氏禁闥卒不得遂其謀皆讎有功封章為博成
侯忠髙昌侯惲平通侯安上都成侯高樂陵侯
　　　減鹽賈詔(地節四/年九月)
朕惟百姓失職不贍遣使者循行郡國問民所疾苦吏
或營私煩擾不顧厥咎朕甚閔之今年郡國頗被水災
巳振貸鹽民之食而賈咸貴衆庶重困其減天下鹽賈
　　　郡國上繫囚詔(地節四/年九月)
令甲死者不可生刑者不可息此先帝之所重而吏未
稱今繫者或以掠辜若饑寒瘐死獄中何用心逆人道
也朕甚痛之其令郡國嵗上繫囚以掠笞若瘐死者所
坐名縣爵里丞相御史課殿最以聞
　　　嘉瑞赦賜詔(元康元/年三月)
廼者鳯凰集泰山陳留甘露降未央宮朕未能章先帝
休烈協寧百姓承天順地調序四時獲蒙嘉瑞賜兹祉
福夙夜兢兢靡有驕色内省匪解永惟罔極書不云乎
鳯凰來儀庶尹允諧其赦天下徒賜勤事吏中二千石
以下至六百石爵自中郎吏至五大夫佐史以上二級
民一級女子百戸牛酒加賜鰥寡孤獨三老孝弟力田
帛所振貸勿收
　　　博舉吏民詔(元康元/年八月)
朕不明六萟鬰于大道是以隂陽風雨未時其博舉吏
民厥身修正通文學明於先王之術宣究其意者各二
人中二千石各一人
　　　赦天下詔(元康二/年正月)
書云文王作罰刑兹無赦今吏修身奉法未有能稱朕
意朕甚愍焉其赦天下與士大夫厲精更始
　　　二千石察官屬詔(元康二/年五月)
獄者萬民之命所以禁暴止邪養育羣生也能使生者
不怨死者不恨則可謂文吏矣今則不然用法或持巧
心析律貳端深淺不平増辭飾非以成其罪奏不如實
上亦亡繇知此朕之不明吏之不稱四方黎民將何仰
哉二千石各察官屬勿用此人吏務平法或擅興繇役
飾厨傳稱過使客越職踰法以取名譽譬猶踐薄氷以
待白日豈不殆哉今天下頗被疾疫之災朕甚愍之其
令郡國被災甚者毋出今年租賦
　　　赦觸諱詔(元康二/年五月)
聞古天子之名難知而易諱也今百姓多上書觸諱以
犯罪者朕甚憐之其更諱詢諸觸諱在令前者赦之
　　　張賀置守冢詔(賀為安世兄初幸於衛太子及/太子敗賀下蠶室為掖庭令宣)
　　　　(帝以皇曽孫收養掖廷賀拊循教令又為聘/許妃恩甚密帝即位而賀巳亡無子子安世)
　　　　(小男彭祖元康二年詔為賀置守冢戸明/年詔封彭祖為侯賜賀諡曰陽都哀侯)
其為故掖庭令張賀置守冢三十家
　　　封藩邸功臣詔(元康三/年三月)
朕㣲眇時御史大夫丙吉中郎將史曽史𤣥長樂衛尉
許舜侍中光禄大夫許延壽皆與朕有舊恩及故掖庭
令張賀輔導朕躬修文學經術恩惠卓異厥功茂焉詩
不云乎無德不報封賀所子弟子侍中中郎將彭祖為
陽都侯追賜賀諡曰陽都哀侯吉曽𤣥舜延夀皆為列
侯故人下至郡邸獄復作嘗有阿保之功皆受官禄田
宅財物各以恩深淺報之(追賜賀諡以下是叙事非詔/文也  張安世傳封張彭祖)
(詔詩云無言不讐無德不報其封賀/弟子侍中關内侯彭祖為陽都侯)
　　　禁射鳥詔(元康三/年六月)
前年夏神爵集雍今春五色鳥以萬數飛過屬縣翺翔
而舞欲集未下其令三輔毋得以春夏擿巢探卵彈射
飛鳥具為令
　　　揚州刺史黄霸為潁川太守詔(霸舉賢良擢揚/州刺史後三嵗)
　　　　(下詔潁川治復/為天下第一)
制詔御史其以賢良髙第揚州刺史霸為潁川太守秩
比二千石居官賜車葢特高一丈别駕主簿車緹油屏
泥於軾前以章有德
　　　耆老勿坐繫詔(元康四/年正月)
朕惟耆老之人髪齒墮落血氣衰㣲亦亡暴虐之心今
或罹文法拘執囹圄不終天命朕甚憐之自今以來諸
年八十以上非誣告殺傷人佗皆勿坐(遣太中大夫疆/等十二人循行)
(天下存問鰥寡覽觀風俗察吏治得失舉茂才異倫之/士  案此皆敘事文苑連上為詔誤刑法志亦載惟作)
(念夫衰㣲作既/衰天命作年命)
　　　神爵見賜吏民詔(元康四/年三月)
乃者神爵五采以萬數集長樂未央北宮高寢甘泉泰
畤殿中及上林苑朕之不逮寡於德厚屢獲嘉祥非朕
之任其賜天下吏爵二級民一級女子百戸牛酒加賜
三老孝弟力田帛人二匹鰥寡孤獨各一匹
　　　報張安世歸侯詔(元康四年春安世病上疏歸/侯印乞骸骨詔報安世彊起)
　　　　(視事至/秋薨)
將軍年老被病朕甚閔之雖不能視事折衝萬里君先
帝大臣明於治亂朕所不及得數問焉何感而上書歸
衞將軍冨平侯印薄朕忘故非所望也願將軍彊餐食
近醫藥專精神以輔天年
　　　賜故右扶風尹翁歸後詔(元康四/年八月)
朕夙興夜寐以求賢為右不異親疏遠近務在安民而
巳扶風翁歸廉平鄉正治民異等早夭不遂不得終其
功業朕甚憐之其賜翁歸子黄金百斤以奉其祭祠
　　　親祠上帝詔(初霍光輔政上共已非宗廟之祀/不出元康四年下詔明年春始幸)
　　　　(甘泉郊見泰畤/幸河東祠后土)
蓋聞天子尊事天地修祀山川古今通禮也間者上帝
之祠闕而不親十有餘年朕甚懼焉朕親飭躬齊戒親
奉祀為百姓蒙嘉氣獲豐年焉
　　　改元神爵詔(神爵元/年三月)
朕承宗廟戰戰栗栗惟萬事統未燭厥理乃元康四年
嘉穀𤣥稷降於郡國神爵仍集金芝九莖産於函德殿
銅池中九真獻竒獸南郡獲白虎威鳯為寶朕之不明
震于珍物飭躬齋精祈為百姓東濟大河天氣清静神
魚舞河幸萬嵗宮神爵翔集朕之不德懼不能任其以
五年為神爵元年賜天下勤事吏爵二級民一級女子
百戸牛酒鰥寡孤獨髙年帛所振貸物勿收行所過毋
出田租(詔文似/元年止)
　　　免朝二年詔(神爵元年六月時遣趙/充國辛武賢等擊西羌)
軍旅暴露轉輸煩勞其令諸侯王列侯蠻夷王侯君長
當朝二年者皆毋朝
　　　賜故大司農朱邑子詔(神爵元/年秋)
大司農邑廉潔守節退食自公亡疆外之交束修之餽
可謂淑人君子遭離凶災朕甚閔之其賜邑子黄金百
斤以奉其祭祀
　　　祠江海詔(神爵元年自是五/嶽四瀆皆有常禮)
制詔太常夫江海百川之大者也今闕焉無祠其令祠
官以禮為嵗事以四時祠江海雒水祈為天下豐年焉
　　　鳯凰見赦天下詔(神爵二/年三月)
乃者正月乙丑鳯凰甘露降集京師羣鳥從以萬數朕
之不德屢獲天福祗事不怠其赦天下
　　　封鄭吉為安遠侯詔(吉既破車師降日逐威震/西域遂并護車師以西北)
　　　　(道故號都護上嘉其/功神爵二年下詔)
都護西域騎都尉鄭吉拊循外蠻宣明威信迎匈奴單
于從兄日逐王衆擊破車師兠訾城功效茂著其封吉
為安遠侯食邑千戸
　　　益吏百石以下禄奉詔(神爵三/年八月)
吏不廉平則治道衰今小吏皆勤事而奉禄薄欲其無
侵漁百姓難矣其益吏百石以下奉十五
　　　嘉瑞赦天下詔(神爵四/年二月)
廼者鳯凰甘露降集京師嘉瑞並見脩興泰一五帝后
土之祠祈為百姓蒙祉福鸞鳯萬舉蜚覽翺翔集止于
旁齊戒之暮神光顯著薦鬯之夕神光交錯或降于天
或登于地或從四方來集于壇上帝嘉嚮海内承福其
赦天下賜民爵一級女子百戸牛酒鰥寡孤獨髙年帛
　　　潁川太守黄霸賜秩詔(神爵四年四月/傳作元康四年)
潁川太守霸宣布詔令百姓鄉化孝子弟弟貞婦順孫
日以衆多田者讓畔道不拾遺養視鰥寡贍助貧窮獄
或八年亡重罪囚吏民鄉於教化興於行誼可謂賢人
君子矣書不云乎股肱良哉其賜關内侯黄金百斤秩
中二千石而潁川孝弟有行義民三老力田皆以差賜
爵及帛(少孫史記補制曰潁川太守霸以宣布詔令治/民道不拾遺男女異路獄中無重囚賜爵關内)
(侯黄金/百斤)
　　　寛苛禁詔(五鳯二/年八月)
夫昏姻之禮人倫之大者也酒食之㑹所以行禮樂也
今郡國二千石或擅為苛禁禁民嫁娶不得具酒食相
賀召由是廢鄉黨之禮令民無所樂非所以導民也詩
不云乎民之失德乾餱以愆勿行苛政
　　　嘉瑞勗公卿大夫詔(五鳯三/年三月)
徃者匈奴數為邊冦百姓被其害朕承至尊未能綏安
匈奴虚閭權渠單于請求和親病死右賢王屠耆堂代
立骨肉大臣立虚閭權渠單于子為呼韓邪單于擊殺
屠耆堂諸王並自立分為五單于更相攻擊死者以萬
數畜産大耗什八九人民飢餓相燔燒以求食因大乖
亂單于閼氏子孫昆弟及呼遬累單于名王右伊秩訾
且渠當戸以下將衆五萬餘人來降歸義單于稱臣使
弟奉珍朝賀正月北邊宴然靡有兵革之事朕飭躬齊
戒郊上帝祠后土神光並見或興于谷燭燿齊宮十有
餘刻甘露降神爵集已詔有司告祠上帝宗廟三月辛
丑鸞鳯乂集長樂宮東闕中樹上飛下止地文章五色
留十餘刻吏民並觀朕之不敏懼不能任婁䝉嘉瑞獲
兹祉福書不云乎雖休勿休祗事不怠公卿大夫其勗焉
　　　日食詔(五鳯四年四月/晦日有蝕之)
皇天見異以戒朕躬是朕之不逮吏之不稱也以前使
使者問民所疾苦復遣丞相御史掾一十四人循行天
下舉寃獄察擅為苛禁深刻不改者
　　　甘露二年赦天下詔(甘露二/年正月)
廼者鳯凰甘露降集黄龍登興醴泉旁流枯槁榮茂神
光並見咸受禎祥其赦天下减民筭三十賜諸侯王丞
相將軍列侯中二千石金錢各有差賜民爵一級女子
百戸牛酒鰥寡孤獨髙年帛
　　　鳯凰集新蔡詔(甘露三/年二月)
廼者鳯凰集新蔡郡鳥四靣行列皆向鳯凰立以萬數
其賜汝南太守帛百疋新蔡長吏三老孝弟力田鰥寡
孤獨各有差賜民爵二級毋出今年租
　　　察計簿詔(黄龍元/年二月)
蓋聞上古之治君臣同心舉措曲直各得其所是以上
下和洽海内康平其德弗可及巳朕既不明數申詔公
卿大夫務行寛大順民所疾苦將欲配三王之隆明先
帝之德也今吏或以不禁姧邪為寛大縱釋有罪為不
苛或以酷惡為賢皆失其中奉詔宣化如此豈不謬哉
方今天下少事繇役省减兵革不動而民多貧盜賊不
止其咎安在上計簿具文而巳務為欺謾以避其課三
公不以為意朕將何任諸請詔省卒徒自給者皆止御
史察計簿疑非實者按之使眞偽母相亂
　　　吏六百石不得舉廉詔(黄龍元/年四月)
舉亷吏誠欲得其真也吏六百石位大夫有罪先請秩
禄上通足以效其賢材自今以來毋得舉
　　　賜山陽太守張敞璽書(元康二年山昌邑王賀/廢國除為  陽郡宣帝)
　　　　(即位心内忌賀元康二年遣使賜山陽太守/敞璽書敞於是條奏賀居處著其廢亡之效)
　　　　(上知賀不足忌詔封海昬侯金安世上書言/賀不宜奉宗廟朝聘奏可賀就國豫章數年)
　　　　(揚州刺史柯奏賀與孫萬世私語有司請逮/捕制曰削三千户薨後豫章太守廖奏不宜)
　　　　(立後/國除)
制詔山陽太守其謹備盗賊察徃來過客毋下所賜書
　　　　張敞條奏昌邑王賀
臣敞地節三年五月視事故昌邑王居故宮奴婢在中
者百八十三人閉大門開小門亷吏一人為領錢物市
買朝内食物它不得出入督盜一人别主徼循察徃來
者以王家錢取卒迾宮清中備盜賊臣敞數遣丞吏行
察四年九月中臣敞入視居處狀故王年二十六七為
人青黒色小目鼻末鋭卑少須眉身體長大疾痿行歩
不便衣短大絝冠惠文冠珮玉環簪筆持牘趨謁臣敞
與坐語中庭閲妻子奴婢臣敞欲動觀其意即以惡鳥
感之曰昌邑多梟故王應曰然前賀西至長安殊無梟
復來東至濟陽廼復聞梟聲臣敞閲至子女持轡故王
跪曰持轡毋嚴長孫女也臣敞故知執金吾嚴延年字
長孫女羅紨前為故王妻察故王衣服言語跪起清狂
不惠妻十六人子二十二人其十一人男十一人女昧
死奏名籍及奴婢財物簿臣敞前書言昌邑哀王歌舞
者張脩等十人無子又非姬但良人無官名王薨當罷
歸太傅豹等擅留以為哀王園中人所不當得為請罷
歸故王聞之曰中人守園疾者當勿治相殺傷者當勿
法欲令亟死太守柰何而欲罷之其天資喜由亂亡終
不見仁義如此
　　　封昌邑王為海昬侯詔(元康三/年三月)
蓋聞象有罪舜封之骨肉之親析而不殊其封故昌邑
王賀為海昬侯食邑四千戸
　　　　侍中衛尉金安上上書
賀天之所棄陛下至仁復封為列侯賀嚚頑放廢之人
不宜得奉宗廟朝聘之禮
　　　　揚州刺史柯奏
賀與故太守卒史孫萬世交通萬世問賀前見廢時何
不堅守毋出宮斬大將軍而聼人奪璽綬乎賀曰然失
之萬世又以賀且王豫章不久為列侯賀曰且然非所
宜言有司案驗請逮捕
　　　　豫章太守廖奏
舜封象於有鼻死不為置後以為暴亂之人不宜為太
祖海昬侯賀死上當為後者子充國充國死復上弟奉
親奉親復死是天絶之也陛下聖仁於賀甚厚雖舜於
象無以加也宜以禮絶賀以奉天意願下有司議
　　　嫁母不制服詔(問父卒母嫁為之何服蕭太傅/云當服周為父後則不服韋𤣥)
　　　　(成以為父殁則母無出義王者不為無義制/禮若服周則是子貶母也故不制服也宣帝)
　　　　(詔/曰)
婦人不養舅姑不奉祭祀下不慈子是自絶也故聖人
不為制服明子無出之義𤣥成議是也(見漢石/渠議)
　　　賜陳遂璽書(遂字子長杜陵人帝㣲時與遂有/故相隨博奕數負遂及即位用遂)
　　　　(稍遷至太原太守賜遂璽書遂辭謝因/日事在元平元年赦令前其見厚如此)
制詔太原太守官尊禄厚可以償博進矣妻君寧時在
㫄知狀(並漢書/遂博負)　(博進漢紀作/君寧遂妻名)
　　　蔣滿父子拜爵詔(漢雜事曰蔣滿為上黨太守/長子萬為北地都尉次子輔)
　　　　(為安定太守滿與萬俱知名並見徵用時徵/為二千石者十三人俱引見萬却退不敢與)
　　　　(父並詔遣問謁者曰何以不齊左右曰此乃/父子也宣帝歎息曰乃父子剖符耶即下詔)
　　　　(父子同日拜於/前上甚嘉之)
上黨太守滿經行篤著信行山東其以滿為淮陽王相
誨導東藩𢎞農股肱郡其以萬為𢎞農太守
　　　報丙吉(宣帝本史皇孫子戾太子之孫坐巫蠱/事雖在襁褓猶收繋郡邸獄吉為治獄)
　　　　(視遇甚有恩及帝躬親政封吉博陽侯/吉上書固辭不宜以空名受賞上報之)
朕之封君非空名也而君上書歸侯印是顯朕之不德
也方今天下少事君其專精神省思慮近醫藥以自持
　　　使尚書令召問丞相黄霸(樂陵侯史高以外屬/舊恩侍中貴重霸時)
　　　　(為丞相薦高可太尉天子使/尚書令召問霸免冠謝罪)
太尉官罷久矣丞相兼之所以偃武興文也如國家不
虞邉境有事左右之臣皆將帥也夫宣明教化通逹幽
隱使獄亡寃刑邑亡盗賊君之職也將相之官朕之任
焉侍中樂陵侯髙帷幄近臣朕之所自親君何越職而
舉之尚書令受丞相對
　　　廢霍后䇿(后為大將軍光女母顯毒殺許后得/入立為后及顯與諸子壻謀反伏誅)
　　　　(賜后䇿廢處/昭臺宮自殺)
皇后熒惑失道懐不德挾毒與母博陸宣成侯夫人顯
謀欲危太子無人母之恩不宜奉宗廟衣服不可以承
天命嗚呼傷哉其退避宮上璽綬有司
　　　仙掌鼎銘(宣帝甘露元年於華山仙掌鑄一鼎/髙五尺擬承甘露三足小篆書其文)
　　　　(曰/)
萬國伏貽長久鑄神鼎承天酒(鼎録/)
　　元帝(諱奭宣帝太子在位十六年多材蓺好史書/徵用儒主委之以政而牽制文義優游不斷)
　　　(孝宣之業衰焉然寛𢎞恭/儉號令温雅有古之風烈)
　　　遣使循行天下詔(初元元/年四月)
朕承先帝之聖緒獲奉宗廟戰戰兢兢間者地數動而
未靜懼於天地之戒不知所繇方田作時朕憂蒸庶之
失業臨遣光禄大夫褒等十二人循行天下存問耆老
鰥寡孤獨困乏失職之民延登賢俊招顯側陋因覽風
俗之化相守二千石誠能正躬勞力宣民教化以親萬
姓則六合之内和親庶幾虖無憂矣書不云乎股肱良
哉庶事康哉布告天下使明知朕意
　　　關東免租詔(初元元/年四月)
關東今年榖不登民多困乏其令郡國被災害甚者毋
出租賦(江海陂湖園池屬少府者以假貧民勿租賦賜/宗室有屬籍者馬一匹至二駟三老孝者帛五)
(匹弟者力田三匹鰥寡孤獨二匹吏/民五十户牛酒非詔文也文苑併誤)
　　　水灾詔(初元元年九月關東郡/國十一大水飢下詔)
間者隂陽不調黎民飢寒無以保治惟德淺薄不足以
充入舊貫之居其令諸宮館希御幸者勿繕治太僕減
穀食馬水衡省肉食獸
　　　議律令詔(宣帝時涿郡太守鄭昌請刪定/律令未及修政元帝初立下詔)
夫法令者所以抑暴扶弱欲其難犯而易逹也今律煩
多而不約自典文者不能分明而欲羅元元之不逮斯
豈刑中之意哉其議律令可蠲除輕減者條奏惟在便
安萬姓而已
　　　地震詔(初元二/年三月)
蓋聞賢聖在位隂陽和風雨時日月光星辰靜黎庶康
寧考終厥命今朕恭承天地託于公侯之上明不能燭
德不能綏災異並臻連年不息乃二月戊午地震于隴
西郡毁落太上皇廟殿壁木飾壞敗豲道縣城郭官寺
及民室屋壓殺人衆山崩地裂水泉涌出天惟降災震
驚朕師治大有虧咎至於斯夙夜兢兢不通大變深惟
鬱悼未知其序間者嵗數不登元元困乏不勝飢寒以
陷刑辟朕甚閔之郡國被地動災甚者無出租賦赦天
下有可蠲除减省以便萬姓者條奏毋有所諱丞相御
史中二千石舉茂才異等直言極諫之士朕將親覽焉
(翼奉傳載詔云蓋聞賢聖在位隂陽和風雨時日月光/星辰靜黎庶康寧考終厥命今朕共承天地託於公侯)
(之上明不能燭德不能綏災異並臻連年不息乃二月/戊午地大震于隴西郡毁落太上廟殿  壁木飾壞敗)
(豲道縣城郭官寺及民室屋厭殺人衆山崩地裂水泉/涌出一年地再動天惟降災震驚朕躬治有大虧咎至)
(於此夙夜兢兢不通大變深懷鬱悼未知其序比年不/登元元困乏不勝飢寒以陷刑辟朕甚閔焉憯怛於心)
(已詔吏虚倉廩開府藏振捄貧民羣司其茂思天地之/戒有可蠲除减省以便萬姓者各條奏悉意陳朕過失)
(靡有/所諱)
　　　地震水災詔(初元二年六月關東飢/齊地人相食七月下詔)
嵗比灾害民有菜色慘怛於心巳詔吏虚倉廪開府庫
振救賜寒者衣今秋禾麥頗傷一年中地再動北海水
溢流殺人民隂陽不和其咎安在公卿將何以憂之其
悉意陳朕過靡有所諱
　　　條責丞相御史大夫詔(元帝初即位關東連災/民流入關言事者歸咎)
　　　　(大臣時于定國為丞相上數引見丞相御史/入受詔條責以職事定國上書謝罪  案此)
　　　　(與二年六月詔語意多同/必一詔而紀傳詳畧各異)
惡吏負賊妄意良民至亡辜死或盜賊發吏不亟追而
反繫亡家後不敢復告以故寖廣民多寃結州郡不理
連上書者文于闕庭二千石選舉不實是以在位多不
任職民田有災害吏不肯除收趣其租以故重困關東
流民飢寒疾疫巳詔吏轉漕虚倉廩開府藏相振救賜
寒者衣至春猶恐不贍今丞相御史將欲何施以塞此
咎悉意條狀陳朕過失
　　　蕭望之賜爵詔(初元二年冬十二月詔中書令/𢎞恭石顯等譖望之令自殺)
國之將興尊師而重傅故前將軍望之傅朕八年道以
經書厥功茂焉其賜爵關内侯食邑八百戸朝朔望
　　　火災赦詔(初元三年四月/茂陵白鶴館災)
乃者火災降於孝武園館朕戰栗恐懼不燭變異咎在
朕躬羣司又未肯極言朕過以至於斯將何以寤焉百
姓仍遭凶阸無以相振加以煩擾虖苛吏拘牽虖㣲文
不得永終性命朕甚閔焉其赦天下
　　　罷甘泉建章宮衛詔(初元三/年六月)
蓋聞安民之道本繇隂陽間者隂陽錯繆風雨不時朕
之不德庶幾羣公有敢言朕之過者今則不然媮合苛
從未肯極言朕甚閔焉永惟烝庶之飢寒遠離父母妻
子勞於非業之作衛於不居之宮恐非所以佐隂陽之
道也其罷甘泉建章宮衛令就農百官各省費條奏毋
有所諱有司勉之毋犯四時之禁丞相御史舉天下明
隂陽災異者各三人
　　　星變詔(初元五年四月/有星孛于參)
朕之不逮序位不明衆僚久懬未得其人元元失望上
感皇天隂陽為變咎流萬民朕甚懼之廼者關東連遭
災害饑寒疾疫夭不終命詩不云乎凡民有䘮匍匐救
之其令大官毋日殺所具各減半乗輿秣馬無乏正事
而巳
　　　永光元年赦貸詔(永光元/年三月)
五帝三王任賢使能以登至平而今不治者豈斯民異
哉咎在朕之不明亡以知賢也是故壬人在位而吉士
雍蔽重以周秦之弊民漸薄俗去禮義觸刑法豈不哀
哉繇此觀之元元何辜其赦天下令勵精自新各務農
畆無田者皆假之貸種食如貧民(賜吏六百石以上爵/五大夫勤事吏二級)
(為父後者民一級女子百戸牛酒/鰥寡孤獨髙年帛非詔文苑併誤)
　　　復責丞相御史詔(永光元年春霜夏寒日青亡/光上復以詔條責之定國惶)
　　　　(恐上書自劾歸侯乞骸骨上報稱篤固/辭是年十一月乃賜金車馬罷就第)
郎有從東方來者言民父子相棄丞相御史案事之吏
匿不言邪將從東方來者加増之也何以錯謬至是欲
知其實方今年嵗未可預知也即有水旱其憂不細公
卿有可以防其未然救其已然者不各以誠對毋有所
諱
　　　報于定國
君相朕躬不敢怠息萬方之事大録於君能無過者其
唯聖人方今承周秦之敝俗化陵夷民寡禮誼隂陽不
調灾咎之發不為一端而作自聖人推類以記不敢專
也况於非聖者乎日夜惟思所以未能盡明經曰萬方
有罪罪在朕躬君雖任職何必顓焉其勉察郡國守相
郡牧非其人者毋令久賊民永執綱紀務悉聰明强食
慎疾
　　　永光二年赦天下詔(二月/)
蓋聞唐虞象刑而民不犯殷周法行而姦軌服今朕獲
承髙祖之洪業託位公侯之上夙夜戰栗永惟百姓之
急未嘗有忘焉然而隂陽未調三光掩昧元元大困流
散道路盗賊並興有司又長殘賊失牧民之術是皆朕
之不明政有所虧咎至於此朕甚自恥為民父母若是
之薄謂百姓何其大赦天下
　　　日蝕舉士詔(永光二年三月/朔日有蝕之)
朕戰戰栗栗夙夜思過失不敢荒寧惟隂陽不調未燭
其咎婁敕公卿日望有效至今有司執政未得其中施
與禁切未合民心暴猛之俗彌長和睦之道日衰百姓
愁苦靡所錯躬是以氛邪嵗増侵犯太陽正氣湛掩日
久奪光乃壬戍日有蝕之天見大異以戒朕躬朕甚悼
焉其令内郡國舉茂材異等賢良直言之士各一人
　　　乂赦天下詔(永光二/年六月)
間者連年不收四方咸困元元之民勞於耕耘又無成
功困于饑饉亡以相救朕為民父母德不能覆而有其
刑甚自傷焉其赦天下
　　　地動雨水詔(永光三年/十一月)
乃者己丑地動中冬雨水大霧盗賊並起吏何不以時
禁各悉意對
　　　永光四年赦天下詔(二月/)
朕承至尊之重不能燭理百姓婁遭凶咎加以邊境不
安師旅在外賦歛轉輸元元騷動窮困無聊犯法抵罪
夫上失其道而繩下以深刑朕甚痛之其赦天下所貸
貧民勿收責
　　　日蝕求直言詔(永光四年六月/晦日有蝕之)
蓋聞明王在上忠賢布職則羣生和樂方外䝉澤今朕
晻于王道夙夜憂勞不通其理靡瞻不眩靡聽不惑是
以政令多還民心未得邪説空進事亡成功此天下所
著聞也公卿大夫好惡不同或縁姦作邪侵削細民元
元安所歸命哉乃六月晦日有蝕之詩不云乎今此下
民亦孔之哀自今以來公卿大夫其勉思天戒慎身修
永以輔朕之不逮直言盡意無有所諱
　　　議罷郡國廟詔(初髙祖時令諸侯王都皆立太/上皇廟惠帝尊髙帝廟為太祖)
　　　　(廟景帝尊孝文為太宗廟行所嘗幸郡國各/立太祖太宗廟宣帝本始二年復尊孝武廟)
　　　　(為世宗廟行所巡狩亦立焉而京師自髙祖/下至宣帝與太上皇悼皇考各自居陵旁立)
　　　　(廟昭靈后武哀王昭哀后孝文太后孝昭太/后衛思后戾太子戾后各有寢園至元帝時)
　　　　(貢禹奏言古者天子十廟今孝惠孝景廟皆/親盡宜毁及郡國廟不應古禮宜正定天子)
　　　　(是其議未及施行而禹卒永光四年乃下詔/先議罷郡國廟丞相韋𤣥成等七十人奏可)
　　　　(是年九月因罷昭靈后武哀王昭哀后衛思/后戾太子戾后園皆不奉祠罷郡國廟後月)
　　　　(餘復下詔議立四廟𤣥成等復奏皇考廟親/未盡如故大司馬許嘉等以文帝宜為太宗)
　　　　(廷尉忠以武帝宜為世宗諫大夫尹更始等/以為皇考廟非禮宜毁上重其事依違者一)
　　　　(年乃下詔復正禮儀𤣥成等復奏太上孝惠/廟親盡宜毁又議者以為諸寢園祀宜勿修)
　　　　(上亦不改也明年𤣥成復言孝文太后孝昭/太后寢園祀宜勿復修奏可  此一時事其)
　　　　(後毁復詳匡衡何/武彭宣劉歆文奏)
朕聞明王之御世也遭時為法因事制宜徃者天下初
定遠方未賔因嘗所親以立宗廟蓋建威銷萌一民之
至權也今頼天地之靈宗廟之福四方同軌蠻貊貢職
久遵而不定令疏逺卑賤共承尊祀殆非皇天祖宗之
意朕甚懼焉傳不云乎吾不與祭如不祭其與將軍列
侯中二千石諸大夫博士議郎議
　　　　丞相韋𤣥成御史大夫鄭𢎞太子太傅嚴彭
　　　　祖少府歐陽地餘諫大夫尹更始等七十人
　　　　奏議
臣聞祭非自外至者也繇中出生於心也故唯聖人為
能饗帝孝子為能饗親立廟京師之居躬親承事四海
之内各以其職來助祭尊親之大義五帝三王所共不
易之道也詩云有來雍雍至止肅肅相維辟公天子穆
穆春秋之義父不祭于支庶之宅君不祭於臣僕之家
王不祭於下土諸侯臣等愚以為宗廟在郡國宜無修
臣請勿復修
　　　議立四親廟詔
蓋聞明王制禮立親廟四祖宗之廟萬世不毁所以明
尊祖敬宗著親親也朕獲承祖宗之重惟大禮未備戰
栗恐懼不敢自顓其與將軍列侯中二千石二千石諸
大夫博士議
　　　　韋𤣥成等四十四人奏議
禮王者始受命諸侯始封之君皆為太祖以下五廟而
迭毁毁廟之主臧乎太祖五年而再殷祭言壹禘壹祫
也祫祭者毁廟與未毁廟之主皆合食於太祖父為昭
子為穆孫復為昭古之正禮也祭義曰王者禘其祖自
出以其祖配之而立四廟言始受命而王祭天以其祖
配而不為立廟親盡也立親廟四親親也親盡而迭毁
親疏之殺示有終也周之所以七廟以后稷始封文王
武王受命而王是以三廟不毁與親廟四而七非有后
稷始封文武受命之功者皆當親盡而毁成王成二聖
之業制禮作樂功德茂盛廟猶不世以行為諡而已禮
廟在大門之内不敢逺親也臣愚以為髙帝受命定天
下宜為帝者太祖之廟世世不毁承後屬盡者宜毁今
宗廟異處昭穆不序宜入就太祖廟而序昭穆如禮太
上皇孝惠孝文孝景廟皆親盡宜毁皇考廟親未盡如故
　　　　大司馬車騎將軍許嘉等議
孝文皇帝除誹謗去肉刑躬節儉不受獻罪人不帑不
私其利出羙人重絶人類賔賜長老收恤孤獨德厚侔
天地利澤施四海宜為帝者太宗之廟
　　　　廷尉忠議
孝武皇帝改正朔易服色攘四夷宜為世宗之廟
　　　　諫大夫尹更始等議
皇考廟上序於昭穆非正禮宜毁
　　　議宣景皇考廟詔(永光/五年)
蓋聞王者祖有功而宗有德尊尊之大義也存親廟四
親親之至恩也髙皇帝為天下誅暴除亂受命而帝功
莫大焉孝文皇帝國為代王諸呂作亂海内揺動然羣
臣黎庶靡不壹意北靣而歸心猶謙辭固讓而後即位
削亂秦之迹興三代之風是以百姓晏然咸獲嘉福德
莫盛焉髙皇帝為漢太祖孝文皇帝為太宗世世承祀
傳之無窮朕甚樂之孝宣皇帝為孝昭皇帝後於義壹
體孝景皇帝廟及皇考廟皆親盡其正禮儀
　　　　韋𤣥成等奏
祖宗之廟世世不毁繼祖以下五廟而迭毁今髙皇帝
為太祖孝文皇帝為太宗孝景皇帝為昭孝武皇帝為
穆孝昭皇帝與孝宣皇帝俱為昭皇考廟親未盡太上
孝惠廟皆親盡宜毁太上廟主宜瘞園孝惠皇帝為穆
主遷於太祖廟寢園皆無復修
　　　　四時祭廟議
清廟之詩言交神之禮無不清靜今衣冠出游有車騎
之衆風雨之氣非所謂清靜也祭不欲數數則瀆瀆則
不敬宜復古禮四時祭於廟諸寢園日月間祀皆可勿
復修
　　　　韋𤣥成文昭太后寢園奏(永光六/年奏可)
古者制禮别尊卑貴賤國君之母非適不得配食則薦
于寢身沒而已陛下躬至孝承天心建祖宗定迭毁序
昭穆大禮既定孝文太后孝昭太后寢祠園宜如禮勿
復修
　　　申明孝武廟制(初元帝定迭毁禮尊孝文廟為/太宗而孝文廟親未盡故未毁)
　　　　(建昭三年乃復下制申明之他皆如舊制唯/郡國廟遂廢哀帝時何武等雜議用劉歆言)
　　　　(勿/毁)
孝宣皇帝尊孝武廟曰世宗損益之禮不敢有與焉
　　　初陵勿置縣邑詔(永光四/年十月)
安土重遷黎民之性骨肉相附人情所願也頃者有司
縁臣子之義奏徙郡國民以奉園陵令百姓遠棄先祖
墳墓破業失産親戚别離人懐思慕之心家有不安之
意是以東垂被虚耗之害關中有無聊之民非久長之
䇿也詩不云乎民亦勞止迄可小康惠此中國以綏四
方今所為初陵者勿置縣邑使天下咸安土樂業亡有
動揺之心布告天下令明知之
　　　遣使循行舉士詔(建昭四/年四月)
朕承先帝之休烈夙夜栗栗懼不克任間者隂陽不調
五行失序百姓饑饉惟烝庶之失業臨遣諫大夫博士
賞等二十一人循行天下存問耆老鰥寡孤獨乏困失
職之人舉茂材特立之士將相九卿其帥意毋怠使朕
獲觀教化之流焉
　　　建昭五年赦天下詔(三月/)
蓋聞明王之治國也明好惡而定去就崇敬讓而民興
行故法設而民不犯令施而民從今朕獲保宗廟兢兢
業業匪敢解怠德薄明䁆教化淺微傳不云乎百姓有
過在予一人其赦天下
　　　申敕勞農詔(建昭五/年三月)
方春農桑興百姓勠力自盡之時也故是月勞農勸民
無使後時今不良之吏覆案小罪徴召證案興不急之
事以妨百姓使失一時之作亡終嵗之功公卿其明察
申敕之
　　　改元竟寧詔(元年正月匈奴虖韓邪/單于來朝下詔改元)
匈奴郅支單于背叛禮義既伏其辜虖韓邪單于不忘
恩德鄉慕禮義復修朝賀之禮願保塞傳之無窮邉垂
長無兵革之事其改元為竟寧
　　　孔霸奉夫子祀詔(霸以初元元年為關内侯食/邑霸上書求奉孔子祭祀元)
　　　　(帝下詔霸還長安子/福奉祀霸光父也)
其令師褒成君關内侯霸以所食邑八百戸祀孔子焉
　　　封甘延壽陳湯詔(建昭五年騎都尉甘延壽副/校尉陳湯矯發屯田吏士及)
　　　　(西域胡兵攻郅支單于斬其首傳詣京師當/論功石顯匡衡以為矯制生事不宜封元帝)
　　　　(内嘉延夀湯功而重違衆議久不决及宗正/劉向疏論竟寧元年乃議封延夀義成侯湯)
　　　　(關内侯/  詳後)
匈奴郅支單于背叛禮義留殺漢使者吏士甚逆道理朕
豈忘之哉所以優游而不征者重動師衆勞將率故隱
忍而未有去也今延夀湯睹便宜乗時利結城郭諸國
擅興師矯制而征之頼天地宗廟之靈誅討郅支單于
斬獲其首及閼氏貴人名王以下千數雖踰義干法内
不煩一夫之役不開府庫之臧因敵之糧以贍軍用立
功萬里之外威震百蠻名顯四海為國除殘兵革之原
息邊竟得以安然猶不免死亡之患罪當在於奉憲朕
甚閔之其赦延夀湯罪勿治詔公卿議封焉
　　　張譚為御史大夫詔(竟寧元年御史大夫缺在/位多舉馮野王上使尚書)
　　　　(選中二千石而野王行能第一上繇下第而/用譚越次避嫌不用野王以昭儀兄故也野)
　　　　(王乃歎曰人皆以女/寵貴我兄弟獨以賤)
剛强堅固確然亡欲大鴻臚野王是也心辨善辭可使
四方少府五鹿充宗是也亷潔節儉太子少傅張譚是
也其以少傅為御史大夫
　　　敇諭東平王宇璽書(宇宣帝第四子甘露二年/封元帝即位就國壯火通)
　　　　(姦犯法事太后内不相得太后上書求守杜/陵園上遣大中大夫張子蟜奉璽書敕諭之)
　　　　(又特以璽書賜王太后宇/慙懼詔書又敕其傳相)
皇帝問東平王葢聞親親之恩莫重於孝尊尊之義莫
大於忠故諸侯在位不驕以致孝道制節謹度以翼天
子然後富貴不離於身而社稷可保今聞王自修有闕
本朝不和流言紛紛謗自内興朕甚憯焉為王懼之詩
不云乎毋念爾祖述修厥德永言配命自求多福朕惟
王之春秋方剛忽於道德意有所移忠言未納故臨遣
太中大夫子蟜諭王朕意孔子曰過而不改是謂過矣
王其深惟孰思之無違朕意
　　　又賜王太后璽書
皇帝使諸吏宦者令承問東平王太后朕有聞王太后
少加意焉夫福善之門莫美於和睦患咎之首莫大於
内離今東平王出襁褓之中而託于南面之位加以年
齒方剛渉學日寡驁忽臣下不自它於太后以是之間
能無失禮義者其惟聖人乎傳曰父為子隱直在其中
矣王太后明察此意不可不詳閨門之内母子之間同
氣異息骨肉之恩豈可忽哉豈可忽哉昔周公戒伯禽
曰故舊無大故則不可棄也毋求備於一人夫以故舊
之恩猶忍小惡而况此乎巳遣使者諭王王既悔過服
罪太后寛忍以貰之後宜不敢王太后彊餐止思念慎
疾自愛
　　　又敕東平王宇傅相
夫人之性皆有五常及其少長耳目牽於耆欲故五常
銷而邪心作情亂其性利勝其義而不失厥家者未之
有也今王富於春秋氣力勇武獲師傅之教淺加以少
所聞見自今以來非五經之正術敢以游獵非禮道王
者輒以名間
　　　賜諸葛豐書(豐為司𨽻校尉刺舉無所/避帝使尚書令堯賜書)
夫司𨽻者刺舉不法善善惡惡非得顓之也勉處中和
順經術意
　　　免諸葛豐詔(豐為司𨽻校尉春夏繫治人朝言/其短徙城門校尉上書告周堪張)
　　　　(猛上不直豐/制詔御史)
城門校尉豐與前光禄勲堪光禄大夫猛在朝之時數
言堪猛之羙豐前為司𨽻校尉不順四時修法度專作
苛暴以獲虚威朕不忍下吏以為城門校尉不内省諸
已而反怨堪猛以求報舉告案無證之辭暴揚難驗之
罪毁譽恣意不顧前言不信之大者也朕憐豐之耆老
不忍加刑其免為庶人
　　　左遷周堪張猛詔(蕭望之爲𢎞恭石顯所陷害/也上甚悼恨之乃擢堪為光)
　　　　(禄勲猛為光禄大夫給事中大見信任恭顯/憚之是嵗永光元年夏寒日青無光恭顯等)
　　　　(皆言堪猛用事之咎㑹諸葛豐言/堪猛短上怒免豐亦左遷堪等)
豐言堪猛貞信不立朕閔而不治又惜其材能未有所
效其左遷堪為河東太守猛槐里令
　　　徴拜周堪詔(堪等左遷後三嵗孝宣廟闕災其/晦日蝕上召諸前言日變在堪猛)
　　　　(者責問因下詔徵堪為光禄大夫猛復為太/中大夫給事中堪尋瘖卒恭顯譖猛自殺)
河東太守堪先帝賢之命而傅朕資質淑茂道術通明
論議正直秉心有常發憤悃愊信有憂國之心以不能
阿尊事貴孤特寡助抑厭遂退卒不克明徃者衆臣見
異不務自修深惟其故而反晻昧説天託咎此人朕不
得巳出而試之以彰其材堪出之後大變仍臻衆亦嘿
然堪治未期年而三老官屬有識之士詠頌其美使者
過郡靡人不稱此固足以彰先帝之知人而朕有以自
明也俗人乃造端作基非議詆欺或引幽隱非所宜明
意疑以類欲以陷之朕亦不取也朕迫於俗不得專心
乃者天著大異朕甚懼焉今堪年衰嵗暮恐不得自信
排於異人將安究之哉其徵堪詣行在所拜為光禄大
夫秩中二千石領尚書事
　　　勞馮奉世璽書(永光二年秋奉世以右將軍討/羌虜為所破殺兩校尉奉世具)
　　　　(上地形部衆多少之計願益三萬六千人帝/大為發兵六萬餘拜任千秋為奮武將軍以)
　　　　(助焉奉世上言願得其衆不須復煩大將因/陳轉輸之費帝於是以璽書勞奉世且讓之)
　　　　(兵至並進羌虜大/破乃詔封關内侯)
皇帝問將兵右將軍甚苦暴露羌虜侵邊境殺吏民甚
逆天道故遣將軍帥士大夫行天誅以將軍材質之美
奮精兵誅不軌百下百全之道也今乃有畔敵之名大
為中國羞以昔不閑習之故邪以恩厚未洽信約不明
也朕甚怪之上書言羌虜依深山多徑道不得不多分
部遮要害須得後發營士足以决事部署巳定埶不可
復置大將聞之前為將軍兵少不足自守故發近所騎
日夜詣非為擊也今發三輔河東𢎞農越騎迹射佽飛
彀者羽林孤兒及呼速絫嗕種方急遣且兵凶器也必
有成敗者患䇿不豫定料敵不審也故復遣奮武將軍
兵法曰大將軍出必有偏裨所以揚威武參計䇿將軍
又何疑焉夫愛吏士得衆心舉而無悔禽敵必全將軍
之職也若乃轉輸之費則有司存將軍勿憂須奮武將
軍兵到合擊羌虜
　　　賜馮奉世爵關内侯詔(永光/三年)
羌虜桀黠賊害吏民攻隴西府寺燔燒置亭絶道橋甚
逆天道左將軍光禄勲奉世前將兵征討斬捕首虜八
千餘級鹵馬牛羊以萬數賜奉世爵關内侯食邑五百
戸黄金六十斤
　　　使車騎將軍諭單于
單于上書願罷北邊吏士屯戍子孫世世保塞單于鄉
慕禮義所以為民計者甚厚此長久之䇿也朕甚嘉之
中國四方皆有關梁障塞非獨以備塞外也亦以防中
國姦邪放縱出爲冦害故明法度以專衆心敬諭單于
之意朕無疑焉為單于怪其不能罷故使大司馬車騎
將軍諭嘉單于(並漢/書)
　
　
　
　
　
　
　
　西漢文紀巻三
欽定四庫全書
　西漢文紀巻四　　　　　明　梅鼎祚　編
　　成帝(諱驁元帝太子方元帝在東宮時生為世嫡/皇孫宣帝愛之字曰太孫在位二十六年帝)
　　　(臨朝淵嘿尊嚴若神博覽古今公卿奉職然湛/於湭色趙氏亂内外家擅朝哀平短祚莽遂簒)
　　　火災赦天下詔(建始元年正月曽祖/悼考廟災二月下詔)
廼者火災降於祖廟有星孛於東方始正而虧咎孰太
焉書云惟先假王正厥事羣公孜孜帥先百寮輔朕不
逮崇寛大長和睦凡事恕己毋行苛刻其大赦天下使
得自新
　　　郊赦詔(建始二年正月罷雍五/畤上始郊祀長安南郊)
廼者徙泰畤后土于南郊北郊朕親飭躬郊祀上帝皇
天報應神光並見三輔長無共張繇役之勞赦奉郊縣
長安長陵及中都官耐罪徒减天下賦錢算四十
　　　訛言遣使循行天下詔(建始三/年九月)
廼者郡國被水災流殺人民多至千數京師無故訛言
大水至吏民驚恐奔走乗城殆苛暴深刻之吏未息元
元寃失職者衆遣諫大夫林等循行天下
　　　災異求直言詔(建始三年十二月朔日有蝕/之夜地震未央宮殿下詔)
蓋聞天生衆民不能相治爲之立君以統理之君道得
則草木昆蟲咸得其所人君不德謫見天地災異婁發
以告不治朕渉道日寡舉錯不中乃戊申日蝕地震朕
甚懼焉公卿其各思朕過失明白陳之女無面從退有
後言丞相御史與將軍列侯中二千石及内郡國舉賢
良方正能直言極諫之士詣公車朕將覽焉
　　　改元河平賜王延世爵詔(永光五年河決清河/鳴犢口而屯氏河絶)
　　　　(成帝初都尉馮逡奏浚屯氏河塞鳴犢口穿/直渠行視者以用度方不足可且勿浚後三)
　　　　(嵗河果決館陶及東郡金隄泛濫兗豫凡灌/四郡三十二縣河隄使者王延世以竹落長)
　　　　(四丈大九圍盛以小石兩船夾載下而塞之/三十六日河隄成建始五年三月下詔改元)
　　　　(賜延/世爵)
東郡河決流漂二州校尉延世隄防三旬立塞其以五
年為河平元年卒治河者為著外繇六月惟延世長于
計䇿功費約省用力日寡朕甚嘉之其以延世爲光禄
大夫秩中二千石賜爵關内侯黄金百斤
　　　日蝕詔(河平元年四月晦日/有蝕之大赦天下)
朕獲保宗廟戰戰栗栗未能奉稱傳曰男教不脩陽事
不得則日為之蝕天著厥異辜在朕躬公卿大夫其勉
悉心以輔不逮百僚各脩其職惇任仁人退逺殘賊陳
朕過失無有所諱
　　　恤刑詔(河平中詔時有司不能廣宣主恩建立/明制為一代之法而徒毛舉塞責是以)
　　　　(大議/不立)
甫刑云五刑之屬三千大辟之罰其屬二百今大辟之
刑千有餘條律令煩多百有餘萬言奇請它比日以益
滋自明習者不知所由欲以曉諭衆庶不亦難乎於以
羅元元之民夭絶亡辜豈不哀哉其令中二千石二千
石博士及明習律令者議減死刑及可蠲除約省者令
較然易知條奏書不云乎惟刑之恤哉其審核之務凖
古法朕將盡心覽焉
　　　順四時月令詔(陽朔二年/春寒下詔)
昔在帝堯立羲和之官命以四時之事令不失其序故
書云黎民於蕃時雍明以隂陽為本也今公卿大夫或
不信隂陽薄而小之所奏請多違時政傳以不知周行
天下而欲望隂陽和調豈不謬哉其務順四時月令
　　　舉博士詔(陽朔二/年九月)
古之立太學將以傳先王之業流化於天下也儒林之
官四海淵原宜皆明於古今溫故知新通逹國體故謂
之博士否則學者無述焉為下所輕非所以尊道德也
工欲善其事必先利其噐丞相御史其與中二千石二
千石雜舉可充博士位者使卓然可觀
　　　勸農詔(陽朔四/年正月)
夫洪範八政以食為首斯誠家給刑錯之本也先帝劭
農薄其租税寵其强力令與孝弟同科間者民彌惰怠
鄉本者少趨末者衆將何以矯之方東作時其令二千
石勉勸農桑出入阡陌致勞來之書不云乎服田力嗇
乃亦有秋其朂之哉
　　　舉寃獄詔(鴻嘉元/年二月)
朕承天地獲保宗廟明有所蔽德不能綏刑罰不中衆
寃失職趨闕告訴者不絶是以隂陽錯謬寒暑失序日
月不光百姓䝉辜朕甚憫焉書不云乎即我御事罔克
耆夀咎在厥躬方春生長時臨遣諫大夫理等舉三輔
三河𢎞農寃獄公卿大夫部刺史明申敕守相稱朕意
焉其賜天下民爵一級女子百戸牛酒加賜鰥寡孤獨
髙年帛逋貸未入者勿收
　　　舉直言詔(鴻嘉二/年春)
古之選賢傅納以言明試以功故官無廢事下無逸民
教化流行風雨和時百穀用成衆庶樂業咸以康寧朕
承鴻業十有餘年數遭水旱疾疫之災黎民婁困於饑
寒而望禮義之興豈不難哉朕既無以率道帝王之道
日以陵夷意廼招賢選士之路鬰滯而不通與將舉者
未得其人也其舉敦厚有行義能直言者冀聞切言嘉
謀匡朕之不逮
　　　郡國災異詔(鴻嘉四/年正月)
數敕有司務行寛大而禁苛暴訖今不改一人有辜舉
宗拘繫農民失業怨恨者衆傷害和氣水旱為災關東
流冗者衆青幽冀部尤劇朕甚痛焉未間在位有惻然
者孰當助朕憂之巳遣使者循行郡國被災害什四以
上民貲不滿三萬勿出租賦逋貸未入皆勿收流民欲
入關輒籍内所之郡國謹遇以理務有以全活之思稱
朕意
　　　永始二年二月日蝕詔(二月/晦)
廼者龍見於東萊日有蝕之天著變異以顯朕郵朕甚
懼焉公卿申敕百寮深思天誡有可省减便安百姓者
條奏所振貸貧民勿收
　　　振贍關東詔(永始二/年二月)
關東比嵗不登吏民以義收食貧民入穀物助縣官振
贍者巳賜直其百萬以上加賜爵右更欲為吏補三百
石其吏也遷二等三十萬以上賜爵五大夫吏亦遷二
等民補郎十萬以上家無出租賦三嵗萬錢以上一年
　　　罷昌陵封王閎淳于長詔(初作初陵解萬年與/陳湯謀欲營起邑居)
　　　　(成大功湯上書為言果起昌陵邑萬年詭言/三年可成羣臣多言不便永始元年七月詔)
　　　　(罷之而長為太后姊子嘗傳語立趙皇后上/德之因昌陵罷以為功二年十二月詔封焉)
　　　　(尋封定陵/侯詳後)
前將作大匠萬年知昌陵卑下不可為萬嵗居奏請營
作建置郭邑妄為巧詐積土増髙多賦歛繇役興卒暴
之作卒徒䝉辜死者連屬百姓罷極天下匱竭常侍閎
前為大司農中丞數奏昌陵不可成侍中衛尉長數白
宜早止徙家反故處朕以長言下閎章公卿議者皆合
長計首建至䇿閎典主省大費民以康寧閎前賜爵關
内侯黄金百斤其賜長爵關内侯食邑千戸閎五百戸
萬年佞邪不忠毒流衆庶海内怨望至今不息雖䝉赦
令不宜居京師其徙萬年敦煌郡(淳于長傳詔/用此數語)
　　　永始三年正月日蝕詔(正月/晦)
天災仍重朕甚懼焉惟民之失職臨遣太中大夫嘉等
循行天下存問耆老民所疾苦其與部刺史舉惇樸遜
讓有行義者各一人
　　　地震火災詔(永始四/年六月)
廼者地震京師火災婁降朕甚懼之有司其悉心明對
厥咎朕將親覽焉
　　　申敕禮制詔(永始四/年六月)
聖王明禮制以序尊卑異車服以章有德雖有其財而
無其尊不得踰制故民興行上義而下利方今世俗奢
僭罔極靡有厭足公卿列侯親屬近臣四方所則未聞
脩身遵禮同心憂國者也或廼奢侈逸豫務廣第宅治
園池多畜奴婢被服綺縠設鐘鼔備女樂車服嫁娶葬
埋過制吏民慕效􁋚以成俗而欲望百姓儉節家給人
足豈不難哉詩不云乎赫赫師尹民具爾瞻其申敕有
司以漸禁之青緑民所常服且勿止列侯近臣各自省
改司𨽻校尉察不變者
　　　星變詔(元延元年七月有/星孛于東井下詔)
廼者日蝕星隕謫見於天大異重仍在位黙然罕有忠
言今孛星見於東井朕甚懼焉公卿大夫博士議郎其
各悉心惟思變意明以經對無有所諱與内郡國舉方
正能直言極諫者各一人北邊二十二郡舉勇猛知兵
法者各一人
　　　立定陶王欣為皇太子詔(綏和元/年二月)
朕承太祖鴻業奉宗廟二十五年德不能綏理宇内百
姓怨望者衆不䝉天祐至今未有繼嗣天下無所係心
觀于徃古近事之戒禍亂之萌皆由斯焉定陶王欣於
朕爲子慈仁孝順可以承天序繼祭祀其立欣為皇太
子封中山王舅諫大夫馮參為宜鄉侯益中山國三萬
戸以慰其意(賜諸侯王列侯金天下當為父後者爵三/老孝弟力田帛各有差大苑併作詔丈誤)
　　　封孔吉為殷後詔(綏和元/年二月)
蓋聞王者必存二王之後所以通三統也昔成湯受命
列爲三代而祭祀廢絶考求其後莫正孔吉其封吉為
殷紹嘉侯
　　　復東平王宇削地詔(宇宣帝子元帝崩王侍䘮/不以禮又私殺幸姬朐臑)
　　　　(有司奏削樊亢父二縣後/三嵗成帝詔有司復之)
蓋聞仁以親親古之道也前東平王有闕有司請廢朕
不忍又請削朕不敢專惟王之至親未嘗忘於心今聞
王改行自新尊脩經術親近仁人非法之求不以奸吏
朕甚嘉焉傳不云乎朝過夕改君子與之其復前所削
縣如故
　　　禮楚王囂詔(囂宣帝子初封定陶王徙楚成帝/河平中入朝時被疾天子閔之下)
　　　　(詔/)
蓋聞天地之性人爲貴人之行莫大於孝楚王囂素行
孝順仁慈之國以來二十餘年孅介之過未嘗聞朕甚
嘉之今廼遭命離於惡疾夫子所痛曰蔑之命矣夫斯
人也而有斯疾也朕甚閔焉夫行純茂而不顯異則有
國者將何朂哉書不云乎用德章厥善今王朝正月詔
與子男一人俱其以廣戚縣戸四千三百封其子勲為
廣戚侯
　　　王尊加秩賜金詔(尊遷東郡太守建始四年河/水溢浸瓠子金隄尊止宿隄)
　　　　(上水盛隄壞終不去吏民/壯之上於是制詔御史)
東郡河水甚長毁壊金隄未决三尺百姓惶恐奔走太
守身當水衝履咫尺之難不避危殆以安衆心吏民復
還就作水不為災朕甚嘉之秩尊中二千石加賜黄金
二十斤
　　　封丙吉孫昌爲博陽侯詔(成帝時修廢功以丙/吉舊恩猶重鴻嘉元)
　　　　(年制詔/御史)
蓋聞褒功德繼絶統所以重宗廟廣賢聖之路也故博
陽侯吉以舊恩有功而封今其祀絶朕甚憐之夫善善
及子孫古今之通誼也其封吉孫中郎將關内侯昌為
博陽侯奉吉後
　　　馮參以列侯奉朝請詔(參奉世少子姊為元帝/昭儀生中山孝王綏和)
　　　　(中封舅參為宜鄉侯王薨時奏願貶/參爵以關内侯留長安上憐之下詔)
中山孝王短命早薨願以舅宜鄉侯參為關内侯歸家
朕甚愍之其還參京師以列侯奉朝請
　　　還廢后許氏親屬詔(帝後宮多新愛而后寵益/衰又為王鳯所不佑后姊)
　　　　(平安剛侯夫人謁等為媚道祝謯事覺誅死/后坐廢親屬歸故郡山陽后弟子平恩侯旦)
　　　　(就國後九年上/憐閔之下詔)
蓋聞仁不遺逺誼不忘親前平安剛侯夫人謁坐大逆
罪家屬幸䝉赦令歸故郡朕惟平恩戴侯先帝外祖魂
神廢棄莫奉祭祀念之未嘗忘於心其還平恩侯旦及
親屬在山陽郡者
　　　許嘉免就朝位䇿(帝初即位以舅王鳯為大司/馬大將軍與后父車騎將軍)
　　　　(許嘉並輔政乆之上/欲專委任鳯廼䇿嘉)
將軍家重身尊不宜以吏職自絫賜黄金二百斤以特
進就朝位
　　　王音封安陽侯詔(音為鳯從弟代鳯為大司馬/車騎將軍自以從舅越次用)
　　　　(事小心親職/嵗餘下詔)
車騎將軍音宿衛忠正勤勞國家前為御史大夫以外
親宜典兵馬入為將軍不獲宰相之封朕甚慊焉其封
音為安陽侯食邑與五侯等俱三千戸
　　　賜王音䇿(上幸成都侯王商第見穿長安城引/灃水注第中意恨之後㣲行出過曲)
　　　　(陽侯根第見園中土山漸臺似白虎殿於是/上怒以讓車騎將軍音商根兄弟欲自黥劓)
　　　　(謝太后又賜音䇿書音等籍藁/負斧質謝上不忍誅然後得已)
外家何甘樂禍敗而欲自黥劓相戮辱於太后前傷慈
母之心以危亂國外家宗旋彊上一身寖弱日乆今將
一施之君其召諸侯令待府舍
　　　封史丹詔(上為太子時丹為駙馬都尉詔護太/子元帝愛定陶共王有材蓺幾欲立)
　　　　(頼丹力爭太子獲安及即位丹/歴遷左將軍鴻嘉元年詔封)
夫褒有德賞元功古今通義也左將軍丹徃時導朕以
中正秉義醇壹舊德茂焉其封丹為武陽侯國東海剡
之武彊聚戸千一百
　　　賜史丹䇿(丹為左將軍前後十六年/永始中病乞骸骨上賜䇿)
左將軍寢病不衰願歸治疾朕愍以官職之事久留將
軍使躬不瘳使光禄勳賜將軍黄金五十斤安車駟馬
其上將軍印綬宜專精神務近醫藥以輔不衰
　　　免丞相薛宣冊(時廣漢郡盗起丞相御史遣掾/吏逐捕不克卭成太后䘮吏賦)
　　　　(歛趨辦上聞之以過丞/相御史永始二年免宣)
君為丞相出入六年忠孝之行率先百僚朕無聞焉朕
既不明變異數見嵗比不登倉廩空虚百姓飢饉流離
道路疾疫死者以萬數人至相食盜賊並興羣職曠廢
是朕之不德而股肱不良也廼者廣漢羣盜横恣殘賊
吏民朕惻然傷之數以問君君對輒不如其實西州鬲
絶幾不為郡三輔賦歛無度酷吏竝縁為姦侵擾百姓
詔君案驗復無欲得事實之意九卿以下咸承風指同
時陷于謾欺之辜咎繇君焉有司法君領職解嫚開謾
欺之路傷薄風化無以帥示四方不忍致君于理其上
丞相高陽侯印綬罷歸
　　　報張禹(禹與帝舅王鳯並領尚書内不自安欲/退避鳯帝報之加賜黄金百斤養牛上)
　　　　(尊酒大官致餐侍醫視疾使/者臨問禹皇恐復起視事)
朕以㓜年執政萬機懼失其中君以道德為師故委國
政君何疑而數乞骸骨忽忘雅素欲避流言朕無聞焉
君其固心致思總秉諸事推以孳孳無違朕意
　　　報匡衡(初元帝時中書令石顯用亊自前相韋/𤣥成及衡皆畏顯不敢失其意至成帝)
　　　　(即位衡與御史大夫甄譚共奏顯舊惡於是/司𨽻校尉王尊劾奏衡譚居大臣位知顯等)
　　　　(爲海内患害不以時白奏行罰既奏顯等不/自陳不忠之罪而反揚著先帝任用傾覆之)
　　　　(徒衡上疏謝罪因稱病上丞相樂安侯/印帝報之賜上尊酒養牛衡起視事)
君以道德修明位在三公先帝委政遂及朕躬君遵修
法度勤勞公家朕嘉與君同心合意庶幾有成今司𨽻
校尉尊妄詆欺加非於君朕甚閔焉方下有司問狀君
何疑而上書歸侯乞骸骨是章朕之未燭也傳不云乎
禮義不愆何恤人之言君其察焉專精神近醫藥彊食
自愛
　　　報翟方進(初定陵侯淳于長雖外戚然以能謀/議為九卿新用事方進獨與長交稱)
　　　　(薦之及長坐大逆誅諸所厚善皆坐免上以/方進大臣又素重之為隠諱方進内慙上疏)
　　　　(謝罪乞骸骨上/報之乃起視事)
定陵侯長已伏其辜君雖交通傳不云乎朝過夕改君
子與之君何疑焉其專心壹意毋怠近醫藥以自持
　　　賜讓丞相翟方進冊(綏和二年春熒惑守心方/進憂之㑹郎賁麗善為星)
　　　　(言大臣宜當之上召見方進/歸未引决遂賜册即日自殺)
皇帝問丞相君有孔子之慮孟賁之勇朕嘉與君同心
一意庶幾有成惟君登位于今十年災害並臻民被饑
餓加以疾疫溺死關門牡開失國守備盜賊黨輩吏民
殘賊毆殺良民斷獄嵗嵗多前上書言事交錯道路懷
姦朋黨相爲隱蔽皆無忠慮羣下兇兇更相嫉妬其咎
安在觀君之治無欲輔朕冨民便安元元之念間者郡
國穀雖頗孰百姓不足者尚衆前去城郭未能盡還夙
夜未嘗忘焉朕惟徃時之用與今一也百僚用度各有
數君不量多少一聽羣下言用度不足奏請一切増賦
税城郭堧及園田過更算馬牛羊増益鹽鐵變更無常
朕既不明隨奏許可後議者以為不便制詔下君君云
賣酒醪後請止未盡月復奏議令賣酒醪朕誠怪君何
持容容之計無忠固意將何以輔朕帥道羣下而欲久
䝉顯尊之位豈不難哉傳曰髙而不危所以長守貴也
欲退君位尚未忍君其孰念詳計塞絶姦原憂國如家
務便百姓以輔朕朕既已改君其自思强食慎職使尚
書令賜君上尊酒十石養牛一君審處焉(並漢/書)
　　　賜趙飛燕婕妤書(太平御覽作元帝誤譴外戚/傳飛燕外傳並無蒙  之事)
問飛燕趙婕妤夫上有誠必應以實憤懣充中必形於
色詩云鼓鐘于宮聲聞于外猶此言之真偽之效難以
期矣夫君子貴素文足通殷勤而已亦何必華辭哉自
以親婕妤異於他人故不能無言亦不以深相過望前
數以言色不平應對舒遲為譴卒不能自改婕妤方見
親幸之時老母在堂兩弟皆簪金貂並侍於側同列比
舍豈不謂婕妤姊弟尊幸哉今過䝉譴獨謂老親兩弟
何(婦人集帝按漢書成帝將立飛燕為后封后父臨為成/陽侯哀  既立尊為皇太后弟侍中欽爲新成侯趙)
(氏侯者凡二人其後欽與/兄子成陽侯訢廢為庶人)
　　　報烏珠留若提單于囊知牙斯(中郎將夏侯藩/使匈奴時帝舅)
　　　　(大司馬王根以上意曉藩求匈奴斗入漢地/直張掖郡者匈奴不欲予藩還為太原太守)
　　　　(單于以藩求地/狀聞詔報之)
藩擅稱詔從單于求地法當死更大赦二今徙藩為濟
南太守不令當匈奴(並漢/書)
　　　匈奴平鼎銘(成帝綏和元年匈奴平鑄一鼎髙/五尺六寸八分書三足其文曰)
冦盜平黄河清(鼎録/)
　　哀帝(諱欣元帝庶孫定陶㳟王康子也成帝無嗣/立為皇太子在位六年帝文辭博敏雅欲彊)
　　　(主威以則武宣而見脅傅太后過寵董/賢痿疾寖劇饗國不永遂成王莽之簒)
　　　謝成帝立為皇太子書(哀帝初嗣為定陶王以/成帝元延四年與帝少)
　　　　(弟中山王來朝時帝亡嗣而賢定陶王數稱/其材王祖母傅太后私賂遺趙昭儀及帝舅)
　　　　(王根皆勸以為嗣明年徴王立為皇太子上/書謝天子報聞月餘立楚孝王孫景為定陶)
　　　　(王奉㳟王祀所以奬/厲太子專為後之誼)
臣幸得繼父守藩為諸侯王材質不足以假充太子之
宮陛下聖德寛仁敬承祖宗奉順神祇宜䝉福祐子孫
千億之報臣願且得留國邸旦夕奉問起居俟有聖嗣
歸國守藩
　　　尊祖母定陶太后母丁姬詔(綏和二年五月/是年四月即位)
春秋母以子貴尊定陶太后曰恭皇太后丁姬曰恭皇
后各置左右詹事食邑如長信宮中宮
　　　罷樂府官詔(是時鄭聲猶甚黄門名倡富顯於/世五侯外戚滛侈過度至與人主)
　　　　(爭女樂哀帝自為定陶王時疾之乂性不好/音綏和二年六月下詔丞相孔光等奏可)
惟世俗奢泰文巧而鄭衛之聲興夫奢泰則下不孫而
國貧文巧則趨末背本者衆鄭衛之聲興則淫辟之化
流而欲黎庶敦朴家給猶濁其源而求其清流豈不難
哉孔子不云乎放鄭聲鄭聲淫其罷樂府官郊祭樂及
古兵法武樂在經非鄭衛之樂者條奏别屬他官(紀載/詔云)
(鄭聲滛而亂樂聖/王所放其罷樂府)
　　　丞相孔光大司空何武條奏樂府官
郊祭樂人員六十二人給祠南北郊大樂鼔員六人嘉
至鼔員十人邯鄲鼓員二人騎吹鼔員三人江南鼓員
二人淮南鼓員四人巴俞鼓員三十六人歌鼔員二十
四人楚嚴鼔員一人梁皇鼓員四人臨淮鼔員三十五
人兹邡鼓員三人凡鼔十二員百二十八人朝賀置酒
陳殿下應古兵法外郊祭員十三人諸族樂人兼雲招
給祠南郊用六十七人兼給事雅樂用四人夜誦員五
人剛别柎員二人給盛德主調箎員二人聽工以律知
日冬夏至一人鐘工磬工簫工員各一人僕射二人主
領諸樂人皆不可罷竽工員三人一人可罷琴工員五
人三人可罷柱工員二人一人可罷䋲弦工員六人四
人可罷鄭四㑹員六十二人一人給事雅樂六十一人
可罷張瑟員八人七人可罷安世樂鼓員二十人十九
人可罷沛吹鼓員十二人族歌鼓員二十七人陳吹鼓
員十三人商樂鼓員十四人東海鼓員十六人長樂鼓員
十三人縵樂鼓員十三人凡鼔八員百二十八人朝賀
置酒陳前殿房中不應經法治竽員五人楚鼓員六人
常從倡三十人常從象人四人詔隨常從倡十六人秦
倡員二十九人秦倡象人員三人詔隨秦倡一人雅大
人員九人朝賀置酒為樂楚四㑹員十七人巴四㑹員
十二人銚四㑹員十二人齊四㑹員十九人蔡謳員三
人齊謳員六人竽瑟鐘磬員五人皆鄭聲可罷師學百
四十二人其七十二人給大官挏馬酒其七十人可罷
大凡八百二十九人其三百八十八人不可罷可領屬
大樂其四百四十一人不應經法或鄭衛之聲皆可罷
　　　益封河間王良詔(良為德六世孫修獻王之行/母太后薨服䘮如禮綏和二)
　　　　(年六月下/詔褒揚)
河間王良䘮太后三年為宗室儀表其益封萬戸
　　　禁限奢淫詔(綏和二年六月/有司條奏以聞)
制節謹度以防奢淫為政所先百王不易之道也諸侯
王列侯公主吏二千石及豪冨民多畜奴婢田宅亡限
與民争利百姓失職重困不足其議限列
　　　　有司條奏
諸王列侯得名田國中列侯在長安及公主名田縣道
關内侯吏民名田皆無得過三十頃諸侯王奴婢二百
人列侯公主百人關内侯吏民三十人年六十以上十
歳以下不在數中賈人皆不得名田為吏犯者以律論
諸名田畜奴婢過品皆沒入縣官
　　　水災免租詔(綏和二/年六月)
朕承宗廟之重戰戰兢兢懼失天心間者日月亡光五
星失行郡國比比地動廼者河南潁川郡水出流殺人
民壞敗廬舍朕之不德民反䝉辜朕甚懼焉巳遣光禄
大夫循行舉籍賜死者棺錢人三千其令水所傷縣邑
及他郡國災害什四以上民貲不滿十萬皆無出今年
租賦
　　　舉賢詔(建平元/年二月)
益聞聖王之治以得賢為首其與大司馬列侯將軍中
二千石州牧守相舉孝弟惇厚能直言通政事延于側
陋可親民者各一人
　　　尊定陶恭皇恭皇太后恭皇后詔(建平二年四/月後更號帝)
　　　　(太太后爲/皇太太后)
漢家之制推親親以顯尊尊定陶恭皇之號不宜復稱
定陶尊恭皇太后曰帝太太后稱永信宮恭皇后曰帝
太后稱中安宮立恭皇廟於京師
　　　丁太后陵園詔(建平二年六月帝太后/丁氏崩下詔遂葬定陶)
朕聞夫婦一體詩云穀則異室死則同穴昔季武子成
寢杜氏之殯在西階下請合𦵏而許之附葬之禮自周
興焉郁郁乎文哉吾從周孝子事亡如事存帝太后宜
起陵恭皇之園
　　　改元太初詔(重平夏賀良等受齊人甘忠可詐/造天官歴包元太平經假言天帝)
　　　　(使真人赤精子下教而司𨽻校尉解光騎都/尉李尋亦以通災異得幸尋為白賀良等待)
　　　　(詔黄門陳説漢歴中衰當更受命宜急改元/易號乃得延年益夀得道不行不有洪水將)
　　　　(出災火且起滌盪民人時哀帝久疾遂從賀/良等議制詔丞相御史月餘上疾自若賀良)
　　　　(等復欲妄變政事奏言大臣皆不知天命宜/退丞相御史以光尋輔政因詔下賀良等吏)
　　　　(當罔上不道伏誅/光尋徙孰煌郡)
蓋聞尚書五曰考終命言大運壹終更紀天元人元考
文正理推歴定紀數如甲子也朕以眇身入繼太祖承
皇天總百僚子元元未有應天心之效即位出入三年
灾變數降日月失度星辰錯謬髙下貿易大異連仍盗
賊並起朕甚懼焉戰戰兢兢唯恐陵夷惟漢興至今二
百載歴紀開元皇天降非材之右漢國再獲受命之符
朕之不德曷敢不通夫受天之元命必與天下自新其
大赦天下以建平二年為太初元年號曰陳聖劉太平
皇帝漏刻以百二十為度布告天下使明知之(紀用漢/興以下)
(爲詔受天之元命作基事之元/命太初元年作太初元將元年)
　　　罪夏賀良等詔
朕獲保宗廟為政不德變異屢仍恐懼戰栗未知所繇
待詔賀良等建言改元易號増益漏刻可以永安國家
朕信道不篤過聽其言幾為百姓獲福卒無嘉應久旱
為災以問賀良等對當復改制度皆背經誼違聖制不
合時宜夫過而不改是謂過矣六月甲子詔書非赦令
也皆蠲除之賀良等反道惑衆姦態當窮竟(紀節待詔/以下為詔)
　　　日蝕求言詔(元夀元/年正月)
朕獲保宗廟不明不敏宿夜憂勞未皇寧息惟隂陽不
調元元不贍未睹厥咎婁敕公卿庶幾有望至今有司
執法未得其中或上暴虐假埶獲名温良寛柔陷於亡
滅是故殘賊彌長和睦日衰百姓愁怨靡所錯躬廼正
月朔日有蝕之厥咎不逺在余一人公卿大夫其各悉
心勉帥百寮敦任仁人黜遠殘賊期於安民陳朕之過
失無有所諱其與將軍列侯中二千石舉賢良方正能
直言者各一人
　　　益封王根等三侯詔(根代商為大司馬輔政五/歳罷就第薦莽自代哀帝)
　　　　(即位太后詔莽就第避帝外家丁𫝊之屬/乃下詔帝知王氏驕盛以初立故外優之)
曲陽侯根前在位建社稷策侍中太僕安陽侯舜徃時
護太子家導朕忠誠專壹有舊恩新都侯莽憂勞國家
執義堅固庶幾與為治太皇太后詔休就第朕甚閔焉
其益封根二千戸舜五百戸莽三百五十戸以莽為特
進朝朔望
　　　起王莽詔(莽成帝末輔政嵗餘哀帝即位太皇/太后詔莽就第避帝外家莽上疏乞)
　　　　(骸骨帝遣尚/書令詔莽)
先帝委政於君而棄羣臣朕得奉宗廟誠嘉與君同心
合意今君移病求退以著朕之不能奉順先帝之意朕
甚悲傷焉已詔尚書待君奏事
　　　益封王莽詔(莽以徹傅太后坐幄見忤乞罷就/第公卿大夫多稱之者上乃加恩)
　　　　(寵賜詔/益封)
新都侯莽憂勞國家執義堅固朕庶幾與為治太皇太
后詔莽就第朕甚閔焉其以黄郵聚戸三百五十益封
莽位特進給事中朝朔望見禮如三公車駕乗緑車從
　　　封傅商詔(上欲封傅太后從弟商鄭崇諫/太后大怒建平四年二月詔封)
朕㓜而孤皇太太后躬自養育免於襁褓教道以禮至
於成人惠澤茂焉欲報之德皥天罔極前追號皇太太
后父為崇祖侯惟念德報未殊朕甚恧焉侍中光禄大
夫商皇太太后父同産子小自保大恩義最親其封商
為汝昌侯為崇祖侯後
　　　左遷母將隆制詔(傅太后使謁者賤買諸官婢/復取執金吾宫婢八人隆為)
　　　　(執金吾初以諫賜董賢等武庫兵忤㫖至/是奏請更平直元夀元年制詔御史大夫)
交譲之禮興則虞芮之訟息隆位九卿既無以匡朝廷
之不逮而反奏請與永信宮爭貴賤之賈程奏顯言衆
莫不聞舉錯不由誼理爭求之名自此始無以示百僚
傷化失俗以隆前有安國之言左遷為沛郡都尉
　　　封董賢等列侯詔(侍中董賢以美麗為哀帝愛/幸㑹息夫躬孫寵告東平王)
　　　　(雲祝詛謀弑逆上於是言因董賢以聞欲以/其功侯之丞相王嘉御史大夫賈延諫止數)
　　　　(月遂下詔封賢/等且切責公卿)
朕居位以來寢疾未瘳反逆之謀相連不絶賊亂之臣
近侍帷幄前東平王雲與后謁祝詛朕使侍醫伍宏等
内侍案脉幾危社稷殆莫甚焉昔楚有子玉得臣晉文
為之側席而坐近事汲黯折淮南之謀今雲等至有圖
弑天子逆亂之謀者是公卿股肱莫能悉心務聰明以
銷厭未萌之故頼宗廟之靈侍中駙馬都尉賢等發覺
以聞咸伏厥辜書不云乎用德彰厥善其封賢為高安
侯南陽太守寵為方陽侯左曹光禄大夫躬為宜陵侯
　　　董賢為大司馬詔(元夀二年/十二月)
朕承天序惟稽古建爾于公以為漢輔徃悉爾心統辟
元戎折衝綏逺匡正庶事允執其中天下之衆受制於
朕以將為命以兵為威可不慎與
　　　免傅喜詔(傅太后稱尊號丞相孔光持異議坐/免元夀元年太后薨光復為丞相上)
　　　　(知前免非其罪以過羣/臣之毁短光者遂免喜)
前為侍中毁譖仁賢誣譖大臣令俊艾者久失其位喜
傾覆巧偽挾奸以罔上崇黨以蔽朝傷善以肆意詩不
云乎䜛人罔極交亂四國其免喜為庶人歸故郡
　　　孫寵息夫躬免官詔(躬與北鄉侯傳晏同郡以/為援故汝南太守長安孫)
　　　　(寵亦以游説顯與躬結告中山王雲祝詛事/並封侯傾覆邪佞丞相御史奏躬辠過元帝)
　　　　(下詔免官躬後坐祝詛逮問死/哀帝崩有司奏徙寵等合浦郡)
南陽太守方陽侯寵素亡廉聲有酷惡之資毒流百姓
左曹光禄大夫宜陵侯躬虚造詐諼之䇿欲以詿誤朝
廷皆交遊貴戚趨權門為名其免躬寵官遣就國
　　　　有司奏徙孫寵等奏(寵與息夫躬中郎右師/譚共謀告中山王雲祝)
　　　　　(詛上雲及/后並坐誅)
方陽侯寵及右師譚等皆造作姦謀罪及王者骨肉雖
䝉赦令不宜處爵位在中土
　　　免大司馬傅喜䇿(哀帝祖母傅太后欲稱尊號/喜雖為太后從父弟與丞相)
　　　　(孔光大司空師丹共執正議太后怒上先免/師丹數月遂䇿免喜太后又自詔丞相御史)
　　　　(遣歸/國)
君輔政出入三年未有昭然匡朕不逮而本朝大臣遂
其姦心咎由君焉其上大司馬印綬就第
　　　　傅太后詔
高武侯喜無功而封内懷不忠附下罔上與故大司空
丹同心背畔放命圯族虧損德化罪惡雖在赦前不宜
奉朝請其遣就國
　　　免左將軍彭宣䇿(哀帝即位宣徙左將軍上欲/丁傅處爪牙官建平二年三)
　　　　(月乃䇿/免宣)
有司數奏言諸侯國人不得宿衛將軍不宜典兵馬處
大位朕惟將軍任漢將之重而子又前取淮陽王女婚
姻不絶非國之制使光禄大夫曼賜將軍黄金五十斤
安車駟馬其上左將軍印綬以關内侯歸家
　　　免丞相孔光䇿(哀帝初為定陶王嗣成帝及即/位傅太后稱尊號光並持異議)
　　　　(於是傅氏在位者與朱博共譖光建平二年/四月䇿免光太后崩光復為丞相上以過短)
　　　　(毁光者詔/免傅嘉)
丞相者朕之股肱所與共承宗廟統理海内輔朕之不
逮以治天下也朕既不明災異重仍日月無光山崩河
决五星失行是章朕之不德而股肱之不良也君前為
御史大夫輔翼先帝出入八年卒無忠言嘉謀今相朕
出入三年憂國之風復無聞焉隂陽錯謬嵗比不登天
下空虚百姓飢饉父子分散流離道路以十萬數而百官
羣職曠廢姦軌放縱盜賊並起或攻官寺殺長吏數以
問君君無怵愓憂懼之意對毋能為是以羣卿大夫咸
惰哉莫以爲意咎由君焉君秉社稷之重總百僚之任
上無以匡朕之闕下不能綏安百姓書不云乎毋曠庶
官天工人其代之於虖君其上丞相博山侯印綬罷歸
　　　左遷御史大夫王崇䇿(崇為諫大夫吉之孫御/史大夫駿之子建平三)
　　　　(年以河南太守徴入為御史大夫時成帝舅/安成侯夫人放坐祝詛下獄崇以放為外家)
　　　　(昏奏封事捄放哀帝以為不/忠誠九月詔左遷大司農)
朕以君有累世之羙故踰列次在位以來忠誠匡國未
聞所繇反懷詐諼之辭欲以攀救舊姻之家大逆之辜
舉錯專恣不遵法度亡以示百僚左遷為大司農
　　　免大司馬丁明冊(賢以告東平王事封高安侯/丞相王嘉數以賢為亂國制)
　　　　(度坐事死而哀帝舅丁明為大司馬亦頗害/賢寵及嘉死甚憐之上恨明元夀二年八月)
　　　　(遂䇿免而册賢代/為大司馬衛尉)
前東平王雲貪欲上位祠祭呪詛雲后舅伍宏以醫待
詔與校祕書郎楊閎結謀反逆禍甚廹切頼宗廟神靈
董賢等以聞咸伏其辜將軍從弟侍中奉車都尉吳族
父左曹屯騎校尉宣皆知宏及栩丹諸侯王后親而宣
除用丹為御屬吳與宏交通厚善數稱薦宏宏以附吳
得興其惡心因醫技進幾危社稷朕以恭皇后故不忍
有云將軍位尊任重既不能明威立義折消未萌又不
深疾雲宏之惡而懷非君上阿為宣吳反痛恨雲等揚
言為羣下所寃又親見言伍宏善醫死可惜也賢等獲
封極幸嫉妬忠良非毁有功於戯傷哉葢君親無將將
而誅之是以季友鴆叔牙春秋賢之趙盾不討賊謂之
弑君朕閔將軍陷於重刑故以書飭將軍遂非不改復
與丞相嘉相比令嘉有依得以罔上有司致法將軍請
獄治朕惟噬膚之恩未忍其上票騎將軍印綬罷歸就
第
　　　免御史大夫何武䇿(武有後母或譏武事親不/篤哀帝亦欲改易大臣元)
　　　　(夀二年䇿後五嵗/復徴為御史大夫)
君舉錯煩苛不合衆心孝聲不聞惡名流行無以率示
四方其上大司空印綬罷歸就國
　　　蕭育為南郡太守䇿(哀帝時南郡江中多盗賊/拜育為南郡太守上以耆)
　　　　(舊名臣乃以三公使車載入殿中/受䇿育至南郡盗賊靜病去官)
南郡盜賊羣軰為害朕甚憂之以太守威信素著故委
南郡太守之官其於為民除害安元元而已亡拘于小
文加賜黄金二十斤
　　　報丞相平當(哀帝即位徴當為光禄勲御史大/夫至丞相上使使者召欲封當當)
　　　　(病篤不應召上/報之後月餘卒)
朕選于衆以君為相視事日寡輔政未久隂陽不調冬
無大雪旱氣為災朕之不德何必君罪君何疑而上書
乞骸骨歸朕關内侯爵邑使尚書令譚賜君養牛一上
尊酒十石君其勉致醫藥以自持
　　平帝(諱衎元帝庶孫中山孝王子哀帝崩無嗣迎/立年九嵗太皇太后臨朝王莽為大司馬秉)
　　　(政在位五年莽毒殺之而立/孺子嬰遂簒國為新西漢亡)
　　　赦令詔(元壽二年九/月即位下詔)
夫赦令者將與天下更始誠欲令百姓改行潔已全其
性命也徃者有司多舉奏赦前事累増罪過誅陷亡辜
殆非重信慎刑洒心自新之意也及選舉者其歴職更
事有名之士則以為難保廢而弗舉甚謬於赦小過舉
賢才之義諸有臧及内惡未發而薦舉者皆勿案驗令
士勵精鄉進不以小疵妨大材自今以來有司無得陳
赦前事置奏上有不如詔書為虧恩以不道論定著令
布告天下使明知之
　　　更名告廟詔(平帝本名箕子元始/二年春改名衎下詔)
皇帝二名通于器物今更名合於古制使太師光奉太
牢告祠高廟
　　　禁繫婦女老㓜詔(元始四/年正月)
蓋夫婦正則父子親人倫定矣前詔有司復貞婦歸女
徒誠欲以防邪辟全貞信及眊悼之人刑罰所不加聖
王之所制也惟苛暴吏多拘繫犯法者親屬婦女老弱
搆怨傷化百姓苦之其明敕百僚婦女非身犯法及男
子年八十以上七嵗以下家非坐不道詔所名捕它皆
無得繫其當驗者即驗問定著令
　　　立宗師詔(元始五年春十二月帝崩有司議曰/禮臣不殤君皇帝年十有四嵗宜以)
　　　　(禮歛加/元服)
蓋聞帝皇以德撫民其次親親以相及也昔堯睦九族
舜惇敘之朕以皇帝㓜年且統國政惟宗室子皆太祖
髙皇帝子孫及兄弟吳頃楚元之後漢元至今十有餘
萬人雖有王侯之屬莫能相糾或陷入刑罪教訓不至
之咎也傳不云乎君子篤於親則民興於仁其為宗室
自太上皇以來族親各以世氏郡國置宗師以糾之致
教訓焉二千石選有德義者以為宗師考察不從教令
有寃失職者宗師得因郵亭書言宗伯請以聞常以嵗
正月賜宗師帛各十疋(文苑誤連羲和劉歆/一叚為詔原不相䝉)
　　　大司徒敕上計郡國守長史(漢舊儀曰哀帝元/夀二年以丞相為)
　　　　(大司徒郡國守長史上計事竟遣公出庭上/親問百姓所疾苦記室掾史一人大音讀敕)
詔書殿下禁吏無苛暴丞史歸告二千石順民所疾苦
急去殘賊審擇良吏無任苛刻治獄决訟務得其中明
詔憂百姓困於衣食二千石帥勸農桑思稱厚恩有以
賑贍之無煩撓奪民時今日公卿以下務飾儉恪奢侈
過制度以益甚二千石身帥有以化之民冗食者請諭
以法養視疾病致醫務治之詔書無飾㕑養至今未變
又更過度甚不稱歸告二千石務省約如法且案不改
者長吏門官寺鄉亭漏敗墻垣阤壞不治無辨護者不
勝任先自劾不應法歸告二千石聽十年更名
　　　御史大夫敕上計丞長史(漢舊/儀)
詔書殿下布告郡國臣下承宣無狀多不究百姓不䝉
恩被化守長吏到郡與二千石同力為民興利除害務
有以安之稱詔書郡國有茂才不顯者言殘民貪汚煩
擾之吏百姓所苦務勿任用方察不稱者刑罰務於得
中惡惡止其身選舉民侈過度務有以化之問今嵗善
惡孰與徃年對上問今年盜賊孰與徃年得無有羣輩
大賊對上
　　　漢剛卯銘(剛卯以正月卯日作佩之長三寸廣/一寸四方或用玉或用金或用桃著)
　　　　(革帶佩之當中央從穿作孔以采絲葺其底/如冠纓頭蕤刻其上靣作兩行書文曰正月)
　　　　(剛卯其一銘曰疾日嚴卯王莽簒位禁用剛/卯金刀以劉為卯金刀也後漢輿服志云佩)
　　　　(雙印長寸二分方六分乗輿諸侯及王公列/侯以白玉中二千石至四百石皆以黑犀三)
　　　　(百石以至私學弟子皆以象牙上合絲亦有/差各如其印凡六十六  許氏説文欬改大)
　　　　(剛昴以逐鬼也玉篇開改剛卯大印以辟鬼/也廣韻欬改大開堅也欬改者佩印也剛者)
　　　　(強也以卯日/作故曰剛卯)
正月剛卯既央靈殳四方赤白青黄四色足當帝令祝
融以教夔龍庶疫剛癉莫我敢當
疾日嚴卯帝令夔龍順爾固伏化兹靈殳既正既直既
觚既方庶疫剛癉莫我敢當
　
　
　
　
　
　
　
　
　
　
　
　
　
　
　西漢文紀巻四
欽定四庫全書
　西漢文紀卷五　　　　　明　梅鼎祚　編
　　髙帝吕皇后(沛人吕公女佐高祖定天下尊為皇/后生惠帝尊母為皇太后惠帝崩無)
　　　(子初取後宫美人子名太子嗣/位是為少帝太后臨朝稱制)
　　　除三族妖言罪詔(元年/)
前日孝惠皇帝言欲除三族辠妖言令議未决而崩今
除之
　　　定列侯朝位詔(二年/)
髙皇帝匡飭天下諸有功者皆受分地為列侯萬民大
安莫不受休徳朕思念至於久逺而功名不著亡以尊
大誼施後世今欲差次列侯功以定朝位臧於髙廟世
世勿絶嗣子各襲其功位其與列侯議定奏之
　　　　丞相陳平奏(奏可/)
謹與絳侯臣勃曲周侯臣商潁隂侯臣嬰安國侯臣陵
等議列侯幸得賜餐錢奉邑陛下加惠以功次定朝位
臣請臧髙廟
　　　廢少帝詔(四年○少帝自知非皇后子出怨言/太后幽之永巷下詔議代立惠帝後)
　　　　(宫子恒山王𢎞為帝少帝/幽死文帝入繼𢎞見誅)
凡有天下治萬民者蓋之如天容之如地上有驩心㠯
使百姓百姓欣然㠯事其上驩欣交通而天下治今皇
帝疾久不巳乃失惑昬亂不能繼嗣奉宗廟守祭祀不
可屬天下其議代之(史記凡有天下治萬民者作凡有/天下治為萬民命者使作安疾作)
(病守祭祀無守字其/議代之作其代之)
　　　議昭靈夫人武哀侯宣夫人尊號詔(七年○丞/相臣平等)
　　　　(請尊昭靈夫人曰昭靈后武哀/侯曰武哀王宣夫人曰昭哀后)
昭靈夫人太上皇妃也武哀侯宣夫人髙皇帝兄姊也
號謚不稱其議尊號
　　元帝王皇后(諱政君魏郡元城人父禁為廷尉史/敎女書學古琴宣帝五鳯中獻入掖)
　　　(廷時元帝為太子賜焉生成帝進倢伃成帝即/位封皇太后及哀帝尊為太皇太后王莽簒稱)
　　　(新室文母厯漢四世饗國六十餘載/羣弟世權卒移漢祚咸后之由也)
　　　與成帝書(上自大將軍薨後富平侯張放等始/愛幸出為微行班伯為侍中累進讜)
　　　　(言太后謂帝曰班侍中本大將軍所舉宜寵/異之遣冨平侯且就國上乃出放為邉郡尉)
　　　　(後徴入太/后與上書)
前所道尚未效富平侯反復來其能黙虖
　　　復舊祠詔(永始三年○成帝初即位丞相匡衡/議罷甘泉㤗畤及陳寳祠徙南圵郊)
　　　　(於長安後上以無繼嗣令皇太后詔有司復/之數年成帝崩皇太后詔有司復南圵郊長)
　　　　(安如故哀帝即位寢疾乆不平乂盡復前世/所常興諸神祠明年復令太皇太后下詔有)
　　　　(司天子復/禮如前)
葢聞王者承事天地交接㤗一尊莫著於祭祀孝武皇
帝大聖通明始建上下之祀營㤗畤於甘泉定后土於
汾隂而神祇安之饗國長久子孫蕃滋累世遵業福流
於今今皇帝寛仁孝順奉循聖緒靡有大愆而久無繼
嗣思其咎職殆在徙南圵郊違先帝之制改神祇舊位
失天地之心以妨繼嗣之福春秋六十未見皇孫食不
甘味寢不安席朕甚悼焉春秋大復古善順祀其復甘
泉㤗畤汾隂后土如故及雍五畤陳寳祠在陳倉者
　　　復南圵郊詔(建平/二年)
皇帝即位思順天心遵經義定郊禮天下説憙懼未有
皇孫故復甘泉㤗畤汾隂后土庻幾獲福皇帝恨難之
卒未得其祐其復南圵郊長安如故以順皇帝之意也
(漢/書)
　　　復㤗畤諸祠詔(建平元年冬有白氣之異占曰/天子有隂病三年十一月太皇)
　　　　(太后/詔)
皇帝寛仁孝順奉承聖緒靡有懈怠而久病未瘳夙夜
唯思殆繼體之君不宜改作春秋大復古其復甘泉㤗
畤汾隂后土如故
　　　問成帝起居發病狀詔(成帝素彊無疾是時昏/夜平善鄉晨傅絝韤欲)
　　　　(起因失衣不能言晝漏上十刻而崩民間歸/咎趙昭儀太后詔大司馬王莽丞相大司空)
　　　　(雜治問狀/昭儀自殺)
皇帝暴崩羣衆讙譁怪之掖庭令輔等在後庭左右侍
燕迫近雜與御史丞相廷尉治問皇帝起居發病狀
　　　貶趙飛燕詔(成帝趙皇后及昭儀姊弟專寵及/帝暴崩王太后詔治昭儀自殺哀)
　　　　(帝尊皇后為皇太后初王氏多怨趙太后哀/帝崩王莽為大司馬秉政白令太皇太后詔)
　　　　(有司貶孝成皇后月餘復下/詔廢后為庻人是日自殺)
前皇太后與昭儀俱侍帷幄姊弟專寵錮寢執賊亂之
謀殘滅繼嗣以危宗廟誖天犯祖無為天下母之義貶
皇太后為孝成皇后徙居圵宫
　　　廢趙飛燕詔
皇后自知罪惡深大朝請希闊失婦道無共養之禮而
有狼虎之毒宗室所怨海内之讐也而尚在小君之位
誠非皇天之心夫小不忍亂大謀恩之所不能已者義
之所割也今廢皇后為庻人就其園
　　　退傅后詔(哀帝祖母中山王傅后稱尊號從弟/女復為帝后后父晏最尊重哀帝崩)
　　　　(莽白太皇太后下/詔俱廢為庻人)
定陶共皇太后與孔鄉侯晏同心合謀背恩忘本專恣
不軌與至尊同稱號終没至廼配食于左坐誖逆無道
今令孝哀皇后退就桂宫
　　　封卭成侯詔(元帝母許后為霍氏所害霍后廢/死宣帝選立王倢伃為皇后令母)
　　　　(養太子封后父奉光為卭成侯薨謚曰共元/帝立尊后為皇太后成帝尊為太皇太后號)
　　　　(卭成太后奉光孫勲坐法免元始元/年成帝母太皇太后詔封其曾孫)
孝宣王皇后朕之姑深念奉質共修之義恩結于心惟
卭成共侯國廢祀絶朕甚閔焉其封共侯曾孫堅固為
卭成侯
　　　褒中山孝王后詔(平帝為中山孝王子哀帝崩/迎立王莽秉政以帝為成帝)
　　　　(後母衛姫不當得至京師即拜為中山孝王/后莽長子宇非莽隔絶衛氏私敎后上書謝)
　　　　(恩因陳丁傅舊惡幾得見帝/莽白太皇太后詔益封戸)
中山孝王后深分明為人後之義條陳故定陶傅太后
丁姬誖天逆理上僭位號徙定陶王於信都為共王立
廟於京師如天子制不畏天命侮聖人言壊亂法度民
非其號是以皇天震怒火燒其殿六年之間大命不遂
禍殃仍重竟令孝哀帝受其餘災大失天心夭命暴崩
又令共王祭祀絶廢精魂無所依歸朕惟孝王后深説
經義明鏡聖法懼古人之禍敗近事之咎殃畏天命奉
聖言是乃久保一國長獲天祿而令孝王永享無疆之
祀福祥之大者也朕甚嘉之夫褒義賞善聖王之制其
以中山故安户七千益中山后湯沐邑加賜及中山王
黄金各百斤増傅相以下秩
　　　令王莽專考吏治詔(莽知太后厭政乃風公卿/奏言徃者吏以功次遷至)
　　　　(二千石及州部所舉茂材異等吏率多不稱/宜皆見安漢公又太后不宜親省小事令太)
　　　　(后下詔於是莽人/人延問加宻恩意)
皇帝幼年朕且統政比加元服今衆事煩碎朕春秋高
精氣不堪殆非所以安軀體而育養皇帝者也故選忠
賢立四輔羣下勸職永以康寕孔子曰巍巍乎舜禹之
有天下而不與焉自今以來惟封爵乃以聞他事安漢
公四輔平决州牧二千石及茂材吏初除奏事者輒引
入至近署對安漢公考故官問新職以知其稱否
　　　嘉王莽詔
夫唐堯有丹朱周文王有管蔡此皆上聖亡柰下愚子
何以其性不可移也公居周公之位輔成王之主而行
管蔡之誅不以親親害尊尊朕甚嘉之昔周公誅四國
之後大化乃成至於刑錯公其專意翼國期於致平
　　　　大司馬護軍褒奏
　　　　　(宇與師吴章婦兄吕寛議以莽好鬼神使/寛夜持血灑莽第事覺莽執宇送獄死奏)
　　　　　(言宇為吕寛等所詿誤流言惑衆與管蔡/同罪臣不敢隠其誅甄邯等白令太后詔)
　　　　　(莽因是誅滅衛氏窮治寛獄大司馬䕶軍/褒奏下羣司令天下吏能誦公戒者以著)
　　　　　(官簿比/孝經)
安漢公遭子宇陷於管蔡之辜子愛至深為帝室故不
敢顧私惟宇遭辠喟然憤發作書八篇以戒子孫宜班
郡國令學官以敎授
　　　傅喜特進奉朝請詔(喜以忤傅太后歸國平帝/即位王莽免諸傅官爵白)
　　　　(太后下/詔還喜)
髙武侯喜姿性端慤論議忠直雖與故定陶太后有屬
終不順指從邪介然守節以故斥逐就國傳不云乎歲
寒然後知松栢之後凋也其還喜長安以故髙安侯莫
府賜喜位特進奉朝請
　　　賜孔光詔(光初為太師王莽為太傅元始四年/莽稱宰衡光恐固稱疾辭位太后詔)
太師光聖人之後先師之子徳行純淑道術通明居四
輔職輔道于帝今年耆有疾俊艾大臣惟國之重其猶
不可以闕焉書曰無遺耉老國之將興尊師而重傅其
令太師每朝十日一賜餐賜太師靈夀杖黄門令為太
師省中坐置几太師入省中用杖賜餐十七物然後歸
老于第官屬按職如故
　　　封師丹詔(丹初為大司空駁議傅太后稱尊號/廢歸鄉里平帝即位王莽以民禮改)
　　　　(塟傅太后等徴丹詣公車太/皇太后詔大司徒大司空)
夫褒有徳賞元功先聖之制百王不易之道也故定陶
太后造稱僭號甚悖義理闗内侯師丹端誠於國不顧
患難執忠節據聖法分明尊卑之制確然有柱石之固
臨大節而不可奪可謂社稷之臣矣有司條奏邪臣建
定稱號者巳放退而丹功賞未加殆繆乎先賞後罰之
義非以章有徳報厥功也其以厚㐀之中鄉户二千一
百封丹為義陽侯
　　　封公孫𢎞後為侯詔(史記○徐廣注云此詔是/平帝元始中王元后詔班)
　　　　(固漢書/摘載)
太皇太后詔大司農大司空蓋聞治國之道富民為始
富民之要在於節儉孝經曰安上治民莫善於禮禮與
奢也寜儉昔者管仲相齊桓覇諸侯有九合一匡之功
而仲尼謂之不知禮以其奢㤗侈擬於君故也夏禹卑
宫室惡衣服後聖不循由此言之始之盛也徳優矣莫
髙於儉儉化俗民則尊卑之序得而骨肉之恩親爭訟
之原息斯乃家給人足刑錯之本也歟可不務哉夫三
公者百寮之率萬民之表也未有樹直表而得曲影者
也孔子不云乎子率以正孰敢不正舉善而敎不能則
勸維漢興以來股肱宰臣身行儉約輕財重義較然著
明未有若故丞相平津侯公孫𢎞者也位在丞相而為
布被脱粟之飯不過一肉故人所善賔客皆分奉祿以
給之無有所餘誠内自克約而外從制汲黯詰之乃聞
于朝此可謂減於制度而可施行者也徳優則行否則
止與内奢㤗而外為詭服以釣虚譽者殊科以病乞骸
骨孝武皇帝即制曰賞有功褒有徳善善惡惡君宜知
之其省思慮存精神輔以醫藥賜告治病牛酒雜帛居
數月有瘳視事至元狩二年竟以善終于相位夫知臣
莫若君此其效也𢎞子度嗣爵後為山陽太守坐法失
侯夫表徳章義所以率俗厲化聖王之制不易之道也
其賜𢎞後子孫之次當為後者爵闗内侯食邑三百户
徴詣公車上名尚書朕親臨拜焉
　　　元始五年冬詔(平帝崩/下詔)
皇帝仁惠無不顧哀每疾一發氣輒上逆害於言語故
不及有遺詔其出媵妾皆歸家得嫁如孝文時故事
　　　封孔光王舜子孫詔(居攝/元年)
故太師光雖前薨功效巳列太保舜大司空豐輕車將
軍邯歩兵將軍建皆為誘進單于籌䇿又典靈臺明堂
辟雍四郊定制度開子午道與宰衡同心説徳合意并
力功徳茂著封舜子匡為同心侯林為説徳侯光孫夀
為合意侯豐孫匡為并力侯益邯建各三千戸
　　　免董賢册(賢以容貌美麗為哀帝寵幸帝崩王/莽白太皇太后册免賢賢與妻自殺)
間者以來隂陽不調菑害並臻元元䝉辜夫三公鼎足
之輔也高安侯賢未更事理為大司馬不合衆心非所
以折衝綏逺也其收大司馬印綬罷歸第
　　　遣龔勝邴漢䇿(勝徴為光祿大夫琅邪邴漢亦/以清行徴位至太中大夫及王)
　　　　(莽秉政勝與漢俱乞骸骨莽依韓福故/事䇿遣勝漢莽簒復徴勝不食而死)
惟元始二年六月庚辰光祿大夫太中大夫耆艾二人
以老病罷太皇太后使謁者僕射䇿詔之曰葢聞古者
有司年至則致仕所以恭讓而不盡其力也今大夫年
至矣朕愍以官職之事煩大夫其上子若孫若同産同
産子一人大夫其修身守道以終髙年賜帛及行道舍
宿歲時羊酒衣衾皆如韓福故事所上子男皆除為郎
　　成帝許皇后(平恩侯嘉女為成帝后嘉本平恩侯/廣漢弟子襲封廣漢女為宣帝后)
　　　上成帝疏(后聰慧善史書常有寵於上後宫希/得進見皇太后及帝諸舅憂上無繼)
　　　　(嗣時數有災異劉向谷永等皆陳其咎在後/宫上於是省减椒房掖庭用度皇后乃上疏)
　　　　(自明帝采劉向谷永之言以報之是時大將/軍王鳯用事威權尤盛後元三年日蝕言事)
　　　　(者頗歸咎於鳯矣而谷永等遂著之許/氏后寵益衰坐祝謯廢後賜藥自殺)
妾誇布服糲食加以幼稚愚惑不明義理幸得免離茅
屋之下備後宫埽除蒙過誤之寵居非命所當託洿穢
不修曠職尸官數逆至法踰越制度當伏放流之誅不
足以塞責乃壬寅日大長秋受詔椒房儀法御服輿駕
所發諸官署及所造作遺賜外家群臣妾皆如竟寜以
前故事妾伏自念入椒房以來遺賜外家未嘗踰故事
每輒决上可覆問也今誠時世異制長短相補不出漢
制而巳纎微之間未必可同若竟寧前與黄龍前豈相
放哉家吏不曉今壹受詔如此且使妾搖手不得今言
無得發取諸宫殆謂未央宫不屬妾不宜獨取也言妾
家府亦不當得妾竊惑焉幸得賜湯沐邑以自奉養亦
小發取其中何害於誼而不可哉又詔書言服御所造
皆如竟寕前吏誠不能揆其意即且令妾被服所為不
得不如前設妾欲作某屏風張於某所曰故事無有或
不能得則必繩妾以詔書矣此二事誠不可行唯陛下
省察宦吏忮佷必欲自勝幸妾尚貴時猶以不急事操
人况今日日益侵又獲此詔其操約人豈有所訴陛下
見妾在椒房終不肯給妾纎微内邪若不私府小取將
安所仰乎舊故中宫乃私奪左右之賤繒及發乘輿服
繒言為待詔補巳而貿易其中左右多竊怨者甚耻為
之又故事以特牛祠大父母戴侯敬侯皆得蒙恩以太
牢祠今當率如故事唯陛下哀之今吏甫受詔讀記直
豫言使後知之非可復若私府有所取也其萌芽所以
約制妾者恐失人理今但損車駕及毋若未央宫有所
發遺賜衣服如故事則可矣其餘誠太迫急柰何妾薄
命端遇竟寧前竟寧前於今世而比之豈可邪故時酒
肉有所賜外家輒上表乃決又故杜陵梁美人歳時遺
酒一石肉百斤耳妾甚少之遺田八子誠不可若是事
率衆多不可勝以文陳俟自見索言之唯陛下深察焉
　　　成帝報許后書
皇帝問皇后所言事聞之夫日者衆陽之宗天光之貴
王者之象人君之位也夫以隂而侵陽虧其正體是非
下陵上妻乘夫賤踰貴之變與春秋二百四十二年變
異為衆莫若日蝕大自漢興日蝕亦為吕霍之屬見以
今揆之豈有此等之效與諸侯拘迫漢制牧相執持之
也又安獲齊趙七國之難將相大臣褢誠秉忠唯義是
從又惡有上官博陸宣成之謀若乃徒步豪桀非有陳
勝項梁之群也匈奴夷狄非有冐頓郅支之倫也方外
内鄉百蠻賔服殊俗慕義八州懐徳雖使其懐挾邪意
猶不足憂又况其無乎求於夷狄無有求於臣下無有
微後宫也當何以塞之日者建始元年正月白氣出於
營室營室者天子之後宫也正月於尚書為皇極皇極
者王氣之極也白者西方之氣其於春當廢今正於王
極之月興廢氣於後宫視后妾無能懐任保全者以著
繼嗣之微賤人將起也至其九月流星如瓜出於文昌
貫紫宫尾委曲如龍臨于鉤陳此又章顯前尤著在内
也其後則有圵宫井溢南流逆理數郡水出流殺人民
後則訛言傳相驚震女童入殿咸莫覺知夫河者水隂
四瀆之長今乃大決没漂陵邑斯昭隂盛盈溢違經絶
紀之應也乃昔之月䑕巢於樹野鵲變色五月庚子鳥
焚於巢太山之域易曰鳥焚其巢旅人先笑後號咷䘮
牛於易凶言王者處民上如鳥之處巢也不顧䘏百姓
百姓畔而去之若鳥之自焚也雖先快意説笑其後必
號而無及也百姓䘮其君若牛亡其毛也故稱凶㤗山
王者易姓告代之處今正於岱宗之山甚可懼也三月
癸未大風自西搖祖宗寢廟揚裂帷席折拔樹木頓僵
車輦毀壊檻屋災及宗廟足為寒心四月己亥日蝕東
井轉旋且索與既無異巳猶戊也亥復水也明隂盛咎
在内於戊巳虧君體著絶世於皇極顯禍敗及京都於
東井變怪衆備末重益大來數益甚成刑之禍月以迫
切不救之患日寢婁深咎敗灼灼若此豈可以忽哉書
云髙宗肜日粤有雊雉祖巳曰惟先假王正厥事又曰
雖休勿休惟敬五刑以成三徳即飭椒房及掖庭耳今
皇后有所疑便不便其條刺使大長秋來白之吏拘於
法亦安足過葢矯枉者過直古今同之且財幣之省特
牛之祠其於皇后所以扶助徳美為華寵也咎根不除
灾變相襲祖宗且不血食何戴侯也傳不云乎以約失
之者鮮審皇后欲從其奢與朕亦當法孝武皇帝也如
此則甘泉建章可復興矣世俗歳殊時變日化遭事制
宜因時而移舊之非者何可放焉君子之道樂因循而
重改作昔魯人為長府閔子騫曰仍舊貫如之何何必
改作葢惡之也詩云雖無老成人尚有典刑曾是莫聽
大命以傾孝文皇帝朕之師也皇太后皇后成法也假
使太后在彼時不如職今見親厚又惡可以踰乎皇后
其刻心秉徳毋違先后之制度力誼勉行稱順婦道减
省群事謙約為右其孝東宫毋闕朔望推誠永究爰何
不臧養名顯行以息衆讙垂則列妾使有法焉皇后深
惟毋忽
　　班婕妤(左曹越騎校尉况之女况其先家樓煩徙/昌陵占數長安為成帝倢伃居増成舍及)
　　　(趙飛燕姊弟有寵求/共養太后長信宫)
　　　報諸姪書(彪及嗣/皆其姪)
記言屬見所賜趙倢伃書以相比元帝被病無悰但鍜
錬後宫貴人書也類多華辭至如成帝則推誠寫實若
家人夫婦相與書矣何可比也故略陳其長短令汝曹
自評之(婦人集○按此當為成帝/前賜趙飛燕倢伃書也)
　　趙皇后(本長安宫人屬陽阿主家成帝召拜倢伃/立為后哀帝尊為皇太后有司奏廢自殺)
　　　奏牋成帝
　　　　(飛燕立為后妹合徳復幸為昭儀居西宫后/日夜欲求子多用小犢車載年少子與通帝)
　　　　(疑頗疎之后生日昭儀為賀帝亦同徃遇暮/方離后宫后因帝幸心為姦利乃詐託有孕)
　　　　(上牋奏帝時在西宫得奏喜動顔色答之踰/期遣奏臣妾昨夢龍卧不幸聖嗣不育帝但)
　　　　(惋歎/而巳)
臣妾久備掖庭先承幸御遣賜大號積有歳時近因始
生之日復加善視之私特屈乘輿俯臨東掖久侍宴私
再承幸御臣妾數月來内宫盈實月脉不流飲食美甘
不異常日知聖躬之在體辨天日之入懐虹初貫日聽
是珍符龍據妾胸兹為佳瑞更期蕃育神嗣抱日趨庭
瞻望聖明踴躍臨賀謹此以聞
　　　　成帝答
因閲來奏喜慶交集夫妻之私義均一體社稷之重嗣
續其先妊體方初保綏宜厚藥有性者勿舉食無毒者
可親有懇求上無煩牋奏口授宫使可矣(慶一作氣有/懇求上作儻)
(有欲言○趙飛燕别傳○宋譙川人秦醇/所撰逺不及外傳而成帝答辭猶淺稚)
　　趙昭儀(名合徳為昭儀居昭/陽舍成帝暴崩自殺)
　　　與籍武詔記
　　　　(成帝幸中宫史曹宫有身生兒子掖庭牛官/令舍中黄門田客持詔記盛綠綈方底封御)
　　　　(史中丞印與掖庭獄丞武曰取牛官云云武/迎置獄客復持詔記予武曰今夜云云後三)
　　　　(日客復持詔記封如前與武中有封小綠篋/記曰告武云云武發箧中有裹藥二枚赫蹏)
　　　　(書曰告偉能云云偉能即宫/讀書巳飲藥死棄所養兒)
取牛官令舍婦人新産児婢六人盡置暴室獄毋問児
男女誰兒也
今夜漏上五刻持兒與舜㑹東交掖門(中黄門/王舜)
告武以篋中物書予獄中婦人武自臨飲之
　　　赫蹏書
告偉能努力飲此藥不可復入女自知之
　　　又告籍武
　　　　(成帝許美人御幸生子昭儀懟啼泣不肯食/帝亦不食後詔使中黄門靳嚴持綠囊書與)
　　　　(許美人姜人以葦篋一合盛所生兒及綠囊/報書與嚴持篋書置餙室簾南去昭儀嘑客)
　　　　(子王偏臧兼使緘封篋及綠綈方底推置屏/風東中黄門吴恭受詔持篋方底與籍武皆)
　　　　(封以御史中丞印武穿獄樓垣下為坎埋其/中哀帝建平元年司𨽻校尉解光奏其事)
告武篋中有死児埋屏處勿令人知(並漢/書)
　　　奏姊后飛燕書
　　　　(飛燕與女弟合徳並有寵宫中號飛燕趙皇/后合徳趙婕妤后始加大號婕妤奏于后并)
　　　　(上二十六物使侍児郭語瓊拜上初真臘夷/獻萬年蛤不夜珠光彩皆若月照人亡妍醜)
　　　　(皆美艷帝以蛤賜后以珠賜婕妤后以蛤粧/五色金霞帳帳中常若滿月久之帝謂婕妤)
　　　　(曰吾晝視后不若夜視之美每旦令人忽忽/如失婕妤聞之即以珠號為枕前不夜珠為)
　　　　(后夀終不為后道帝言后報以雲錦五色帳/沉水香玉壷婕妤泣謂帝曰非姊賜我死不)
　　　　(知此器帝謝之詔益州留三年輸/為婕妤作七成錦帳以沉水香餙)
天地交暢貴人姊及此令吉光登正位為先人休不堪
喜豫謹奏上二十六物以賀　金屑組文茵一鋪　沈
水香蓮心椀一面　五色同心大結一盤　鴛鴦萬金
錦一疋　瑠璃屏風一張　枕前不夜珠一枚　含香
綠毛狸藉一鋪　通香虎皮檀象一座　龍香握魚二
首　獨搖寳蓮一鋪　七出菱花鏡一匳　精金彄環
四指　若亡絳綃單衣一襲　香文羅手藉三幅　七
回光雄肪髪澤一盎　紫金被褥香爐一枚　文犀辟
毒箸二䨇　碧玉膏匳一合(趙飛燕/外傳)
　　　同前(西京/雜記)
今日嘉辰貴姊懋膺洪册謹上禭三十五條以陳踴躍
之心　金華紫輪帽　金華紫羅面衣　織成上襦
織成下裳(一作/下裾)　五色文綬　鴛鴦襦　鴛鴦被　鴛
鴦褥　金錯繡襠　七寳綦履　五色文玉環　同心
七寳釵　黄金步搖　合歡圓璫(合歡一/作合浦)　琥珀枕
龜文枕　珊瑚玦　馬瑙彄　雲母扇　孔雀扇　翠
羽扇　九華扇　五明扇　雲母屏風　瑠璃屏風
五層金博山香爐　迴風扇(扇一/作席)　椰葉席同心梅
　合枝李　青木香　沉水香　香螺巵　九真䧺麝
香(一作九真/雄黄麝香)　七枝鐙(枝一/作枚)
　　魯太后(共王/太后)
　　　與徵臣書
　　　　(江都王建與女弟徴臣姦徴臣為葢侯子婦/建數使使至長安迎徴臣魯太后與徴臣書)
國中口語籍籍慎勿復至江都(漢書/)
　　東平王太后徴史
　　　奏王尊(尊為東平王相王至親驕奢尊持法相/抗王初嘗欲格殺之巳雅聞尊名大為)
　　　　(尊屈酌酒具食相對極歡/太后奏尊坐免為庻人)
尊為相倨慢不臣王血氣未定不能忍愚誠恐母子俱
死今妾不得使王復見尊陛下不留意願先自殺不忍
見王之失義也
　　齊王襄(悼惠王肥/子髙帝孫)
　　　遺諸侯王書
　　　　(吕后崩祿産等皆居長安中聚兵以威大臣/欲為亂朱虚侯劉章使人告其兄齊王襄令)
　　　　(發兵西從中與大臣為内應以誅諸吕襄舉/兵而西乃遺諸侯王書頴隂侯灌嬰留屯滎)
　　　　(陽使使諭齊王及諸侯與連和以待吕氏之/變共誅之齊王還兵西界待約章等誅諸吕)
髙帝平定天下王諸子弟悼惠王王齊悼惠王薨孝惠
帝使留侯良立臣為齊王孝惠崩髙后用事春秋髙聽
諸吕擅廢帝更立又比殺三趙王滅梁趙燕以王諸吕
分齊為四忠臣進諌上惑亂弗聽今髙后崩而帝春秋
富未能治天下固恃大臣諸侯而諸吕又擅自尊官聚
兵嚴威劫列侯忠臣矯制以令天下宗廟所以危寡人
率兵入誅不當為王者(史記○此書亦載齊世家良作/張良孝惠崩作惠帝崩梁趙燕)
(作梁燕趙弗聽作不聽諸候作諸/將○恃漢書作待矯制作撟制)
　　吴王濞(髙帝兄仲之子/封吴王都沛)
　　　遺諸侯王書
　　　　(景帝為皇太子時與吴太子博爭道皇太子/引博局提吴太子殺之吴王由是怨望失藩)
　　　　(臣禮及帝即位用鼂錯計削諸侯王地方議/削吴吴王恐因欲發謀舉事使人遺諸侯王)
　　　　(書於是楚王戊趙王遂膠西王卬濟南王辟/光菑川王賢膠東王雄渠等七國並反兵敗)
　　　　(見殺○故長沙王吴芮四世/絶無嗣庶子三人不得嗣王)
吴王劉濞敬問膠西王膠東王菑川王濟南王趙王楚
王淮南王衡山王廬江王故長沙王子幸敎寡人以漢
有賊臣無功天下侵奪諸侯地使吏劾繫訊治以僇辱
之為故不以諸侯人君禮遇劉氏骨肉絶先帝功臣進
任姦宄詿亂天下欲危社稷陛下多病志失不能省察
欲舉兵誅之謹聞敎敝國雖狹地方三千里人雖少精
兵可具五十萬寡人素事南越三十餘年其王君皆不
辭分其卒以隨寡人又可得三十餘萬寡人雖不肖願
以身從諸王越直長沙者因王子定長沙以圵西走蜀
漢中告越楚王淮南三王與寡人西面齊諸王與趙王
定河間河内或入臨晉闗或與寡人㑹雒陽燕王趙王
固與胡王有約燕王圵定代雲中搏胡衆入蕭闗走長
安匡正天子以安髙廟願王勉之楚元王子淮南三王
或不沐洗十餘年怨入骨髓欲一有所出之久矣寡人
未得諸王之意未敢聽今諸王茍能存亡繼絶振弱伐
暴以安劉氏社稷之所願也敝國雖貧寡人節衣食之
用積金錢脩兵革聚榖食夜以繼日三十餘年矣凢為
此願諸王勉用之能斬捕大將者賜金五千斤封萬户
列將三千斤封五千户裨將二千斤封二千戸二千石
千斤封千户千石五百斤封五百户皆為列侯其以軍
若城邑降者卒萬人邑萬户如得大將人户五千如得
列將人户三千如得裨將人户千如得二千石其小吏
皆以差次受爵金佗封賜皆倍常法其有故爵邑者更
益勿因願諸王明以令士大夫弗敢欺也寡人金錢在
天下者往往而有非必取於吴諸王日夜用之弗能盡
有當賜者告寡人寡人且往遺之敬以聞(史記○茅坤/曰予按吴王)
(檄所云不如蘇秦六國逺甚何者其所指七國共為闍/擊漢之勢特虚聲相喝耳而互為犄角處殊不得臂指)
(相使之實此其所以/一出兵而即敗亡也)
　　　同前(漢書/)
吴王劉濞敬問膠西王膠東王甾川王濟南王趙王楚
王淮南王衡山王廬江王故長沙王子幸敎以漢有賊
臣錯無功天下侵奪諸侯之地使吏劾繫訊治以侵辱
之為故不以諸侯人君禮遇劉氏骨肉絶先帝功臣進
任姦人誑亂天下欲危社稷陛下多病志逸不能省察
欲舉兵誅之謹聞敎敝國雖狹地方三千里人民雖少
精兵可具五十萬寡人素事南越三十餘年其王諸君
皆不辭分其兵以隨寡人又可得三十萬寡人雖不肖
願以身從諸王南越直長沙者因王子定長沙以圵西
走蜀漢中告越楚王淮南三王與寡人西面齊諸王與
趙王定河間河内或入臨晉闗或與寡人㑹雒陽燕王
趙王故與胡王有約燕王圵定代雲中轉胡衆入蕭闗
走長安匡正天下以安髙廟願王勉之楚元王子淮南
三王或不沐洗十餘年怨入骨髓欲壹有所出乆矣寡
人未得諸王之意未敢聽今諸王茍能存亡繼絶振弱
伐暴以安劉氏社稷所願也吴國雖貧寡人節衣食用
積金錢脩兵革聚糧食夜以繼日三十餘年矣凢皆為
此願諸王勉之能斬捕大將者賜金五千斤封萬户列
將三千斤封五千户裨將二千斤封二千户二千石千
斤封千户皆為列侯其以軍若城邑降者卒萬人邑萬
户如得大將人户五千如得列將人户三千如得裨將
人户千如得二千石其小吏皆以差次受爵金它封賜
皆倍軍法其有故爵邑者更益勿因願諸王明以令士
大夫不敢欺也寡人金錢在天下者往往而有非必取
於吴諸王日夜用之不能盡有當賜者告寡人寡人且
往遺之敬以聞
　　　發兵令(七國之發也吴王悉其士卒下令國中/二十餘萬人南使閩東越閩東越亦發)
　　　　(兵/從)
寡人年六十二身自將少子年十四亦為士卒先諸年
上與寡人比下與少子等者皆發(史記/)
　　淮南王安(厲王長之子辨博善文辭武帝/以屬諸父甚尊重之謀反誅)
　　　諫伐閩越書(武帝建元中閩越王興兵擊南越/南越守天子約不敢擅發兵上書)
　　　　(以聞上多其義遣兩將軍將兵誅閩越淮南/王上書諫是時漢兵出踰領適閩越王弟殺)
　　　　(王以降兵遂罷乃令中大夫嚴助風南越/遣子之侍上嘉淮南王之意使助諭之)
陛下臨天下布德施惠緩刑罰薄賦歛哀鰥寡恤孤獨
養耆老振匱乏盛徳上隆和澤下洽近者親附逺者懐
徳天下懾然人安其生自以没身不見兵革今聞有司
舉兵將以誅越臣安竊為陛下重之越方外之地劗髮
文身之民也不可以冠帶之國法度理也自三代之盛
胡越不與受正朔非強弗能服威弗能制也以為不居
之地不牧之民不足以煩中國也故古者封内甸服封
外侯服侯衛賔服蠻夷要服戎狄荒服逺近埶異也自
漢初定以來七十二年吴越人相攻擊者不可勝數然
天子未嘗舉兵而入其地也臣聞越非有城郭邑里也
處谿谷之間篁竹之中習於水鬬便於用舟地深昧而
多水險中國之人不知其埶阻而入其地雖百不當其
一得其地不可郡縣也攻之不可暴取也以地圖察其
山川要塞相去不過寸數而間獨數百千里阻險林叢
弗能盡著視之若易行之甚難天下頼宗廟之靈方内
大寜戴白之老不見兵革民得夫婦相守父子相保陛
下之徳也越人名為藩臣貢酎之奉不輸大内一卒之
用不給上事自相攻擊而陛下發兵救之是反以中國
而勞蠻夷也且越人愚戇輕薄負約反覆其不用天子
之法度非一日之積也一不奉詔舉兵誅之臣恐後兵
革無時得息也間者數年歳比不登民待賣爵贅子以
接衣食頼陛下徳澤賑救之得毋轉死溝壑四年不登
五年復蝗民生未復今發兵行數千里資衣糧入越地
輿轎而隃領拕舟而入水行數百千里夾以深林叢竹
水道上下擊石林中多蝮蛇猛獸夏月暑時嘔泄霍亂
之病相隨屬也曽未施兵接刃死傷者必衆矣前時南
海王反陛下先臣使將軍間忌將兵擊之以其軍降處
之上淦後復反㑹天暑多雨樓舩卒水居擊櫂未戰而
疾死者過半親老涕泣孤子謕號破家散業迎尸千里
之外裹骸骨而歸悲哀之氣數年不息長老至今以為
記曾未入其地而禍巳至此矣臣聞軍旅之後必有凶
年言民之各以其愁苦之氣薄隂陽之和感天地之精
而灾氣為之生也陛下徳配天地明象日月恩至禽獸
澤及草木一人有饑寒不終其天年而死者為之悽愴
於心今方内無狗吠之警而使陛下甲卒死亡暴露中
原霑漬山谷邊境之民為之早閉晏開鼂不及夕臣安
竊為陛下重之不習南方地形者多以越為人衆兵疆
能難邊城淮南全國之時多為邊吏臣竊聞之與中國
異限以髙山人迹所絶車道不通天地所以隔外内也
其入中國必下領水領水之山峭峻漂石破舟不可以
大船載食糧下也越人欲為變必先由餘干界中積食
糧乃入伐材治船邊城守候誠謹越人有入伐材者輒
收捕焚其積聚雖百越柰邊城何且越人緜力薄材不
能陸戰又無車騎弓弩之用然而不可入者以保地險
而中國之人不能其水土也臣聞越甲卒不下數千萬
所以入之五倍乃足輓車奉饟者不在其中南方暑溼
近夏癉熱暴露水居蝮蛇蠚生疾癘多作兵未血刃而
病死者什二三雖舉越國而虜之不足以償所亡臣聞
道路言閩越王弟甲弑而殺之甲以誅死其民未有所
屬陛下若欲來内處之中國使重臣臨存施徳垂賞以
招致之此必攜幼扶老以歸聖徳若陛下無所用之則
繼其絶世存其亡國建其王侯以為畜越此必委質為
藩臣世共貢職陛下以方寸之印丈二之組填撫方外
不勞一卒不頓一㦸而威徳並行今以兵入其地此必
震恐以有司為欲屠滅之也必雉兔逃入山林險阻背
而去之則復相群聚留而守之厯歳經年則士卒罷勌
食糧乏絶男子不得耕稼樹種婦人不得紡績織紝丁
壯從軍老弱轉餉居者無食行者無糧民苦兵事亡逃
者必衆隨而誅之不可勝盡盜賊必起臣聞長老言秦
之時嘗使尉屠睢擊越又使監祿鑿渠通道越人逃入
深山林叢不可得攻留軍屯守空地曠日持久士卒勞
倦越乃出擊之秦兵大破乃發適戍以備之當此之時
外内騷動百姓靡敝行者不還往者莫反皆不聊生亡
逃相從羣為盜賊於是山東之難始興此老子所謂師
之所處荆棘生之者也兵者凶事一方有急四面皆從
臣恐變故之生姦邪之作由此始也周易曰髙宗伐鬼
方三年而克之鬼方小蠻夷髙宗殷之盛天子也以盛
天子伐小蠻夷三年而後克言用兵之不可不重也臣
聞天子之兵有征而無戰言莫敢校也如使越人䝉死
徼幸以逆執事之顔行厮輿之卒有一不備而歸者雖
得越王之首臣猶竊為大漢羞之陛下以四海為境九
州為家八藪為囿江漢為池生民之屬皆為臣妾人徒
之衆足以奉千官之共租税之收足以給乗輿之御玩
心神明秉執聖道負黼依凴玉几南面而聽斷號令天
下四海之内莫不嚮應陛下垂徳惠以覆露之使元元
之民安生樂業則澤被萬世傳之子孫施之無窮天下
之安猶㤗山而四維之也夷狄之地何足以為一日之
間而煩汗馬之勞乎詩云王猶允塞徐方既來言王道
甚大而逺方懐之也臣聞之農夫勞而君子養焉愚者
言而智者擇焉臣安幸得為陛下守藩以身為障蔽人
臣之任也邊境有警愛身之死而不畢其愚非忠臣也
臣安竊恐將吏之以十萬之師為一使之任也
　　　武帝諭淮南詔
皇帝問淮南王使中大夫王上書言事聞之朕奉先帝
之休徳夙興夜寐明不能燭重以不徳是以比年凶菑
害衆夫以眇眇之身託於王侯之上内有饑寒之民南
夷相攘使邊騷然不安朕甚懼焉今王深惟重慮明太
平以弼朕失稱三代至盛際天接地人迹所及咸盡賔
服藐然甚慙嘉王之意靡有所終使中大夫助諭朕意
告王越事
　　　嚴助諭淮南王
今者大王以發屯臨越事上書陛下故遣臣助告王其
事王居逺事薄遽不與王同其計朝有闕政遺王之憂
陛下甚恨之夫兵固凶器明主之所重出也然自五帝
三王禁暴止亂非兵未之聞也漢為天下宗操殺生之
柄以制海内之命危者望安亂者卬治今閩越王狼戾
不仁殺其骨肉離其親戚所為甚多不義又數舉兵侵
陵百越并兼隣國以為暴彊隂計竒䇿入燔尋陽樓船
欲招㑹稽之地以踐句踐之迹今者邊又言閩王率兩
國擊南越陛下為萬民安危久逺之計使人諭告之曰
天下安寜各繼世撫民禁毋敢相并有司疑其以虎狼
之心貪據百越之利惑於逆順不奉明詔則㑹稽豫章
必有長患且天子誅而不伐焉有勞百姓苦士卒乎故
遣兩將屯於境上震威武揚聲鄉屯曾未㑹天誘其衷
閩王隕命輒遣使者罷屯母後農時南越王甚嘉被惠澤
䝉休徳願革心易行身從使者入謝有狗馬之病不能
勝服故遣太子嬰齊入侍病有瘳願伏圵闕望大廷以
報盛徳閩王以八月舉兵於冶南士卒罷倦三王之衆
相與攻之因其弱弟餘善以成其謀至今國空虚遣使
者上符節請所立不敢自立以待天子之明詔此一舉
不挫一兵之鋒不用一卒之死而閩王伏辜南越被澤
威震暴王義存危國此則陛下深計逺慮之所出也事
效見前故使臣助來諭王意
　　膠西王端(景帝子為人賊盭/數犯法無子國除)
　　　淮南王安罪議(安以父厲王廢死武帝時無太/子天下有變諸侯並爭遂日夜)
　　　　(治兵謀為反孽孫建使所善嚴正上書言其/事而初與謀伍被亦詣吏且告下諸侯王列)
　　　　(侯議膠西王端議聞上使宗/正以符節治王安自殺國除)
淮南王安廢法行邪懐詐偽心以亂天下熒惑百姓倍
畔宗廟妄作妖言春秋曰臣無將將而誅安罪重於將
謀反形巳定臣端所見其書節印圖及他逆無道事驗
明白甚大逆無道當伏其法而論國吏二百石以上及
比者宗室近幸臣不在法中者不能相敎當皆免官削
爵為士伍毋得宦為吏其非吏它贖死金二斤八兩以
章臣安之罪使天下明知臣子之道毋敢復有邪僻倍
畔之意(史記○漢書廢法度行邪僻懐作/有熒作營大逆無道句無䆠作官)
　　趙王彭祖(景帝子前二年立/為廣川王徙趙)
　　　訟太子丹書(趙國人江充有女弟嫁趙太子丹/充因得幸於彭祖久之丹與充忤)
　　　　(遂捕充充亡詣闕告丹内滛亂及攻剽為姦/武帝怒收丹下魏郡獄法至死彭祖上書訟)
　　　　(丹不許後竟/赦出不得立)
充逋逃小臣茍為姦譌激怒聖朝欲取必於萬乗以復
私怨後雖亨醢計猶不悔臣願選從趙國勇敢士從軍
擊匈奴極盡死力以贖丹罪
　　中山靖王勝(景帝子前/三年立)
　　　聞樂對(武帝初即位大臣懲吴楚七國行事皆/謂諸侯㤗彊欲稍侵削數奏暴其遇惡)
　　　　(建元三年代王登長沙王發中山王勝濟川/王明來朝天子置酒勝聞樂聲而泣問其故)
　　　　(勝對具以吏前侵聞於/是上乃厚諸侯之禮)
臣聞悲者不可為絫欷思者不可為歎息故髙漸離擊
筑易水之上荆軻為之低而不食雍門子壹微吟孟嘗
君為之於邑今臣心結日久每聞㓜眇之聲不知涕泣
之横集也夫衆喣漂山聚蟁成靁朋黨執虎十夫撓椎
是以文王拘於牗里孔子阨於陳蔡此乃烝庻之成風
增積之生害也臣身逺與寡莫為之先衆口鑠金積毁
銷骨叢輕折軸羽翮飛肉紛驚逢羅澘然出涕臣聞白
日曬光幽隠皆照明月曜夜蟁蝱宵見然雲蒸列布杳
冥晝昏塵埃抪覆昧不見㤗山何則物有蔽之也今臣
雍閼不得聞䜛言之徒􁑌生道遼路逺曾莫為臣聞臣
竊自悲也臣聞社鼷不灌屋䑕不薰何則所託者然也
臣雖薄也得䝉肺腑位雖卑也得為東藩屬又稱兄今
群臣非有葭莩之親鴻毛之重群居黨議朋友相為使
夫宗室擯却骨肉氷釋斯伯竒所以流離比干所以横
分也詩云我心憂傷惄焉如𢷬假寐永歎唯憂用老心
之憂矣疢如疾首臣之謂也
　　燕王旦(武帝子辯畧博學昭帝時與/上官桀等謀逆事敗自殺)
　　　請立武帝廟書(旦就國衛太子敗齊懐王薨自/以次第當立武帝後竟立少子)
　　　　(即尊位是為昭帝旦上書請為武帝立廟郡/國報從而旦日與中山哀王子劉長齊孝王)
　　　　(孫劉澤謀治兵長為旦命令羣臣澤為姦書/言少帝非武帝子天下宜共伐之須期日發)
　　　　(事聞有詔勿治久之帝姊蓋長公主左將軍/上官桀等與大將軍霍光爭權令旦上書疏)
　　　　(光過失旦因為葢主私夫丁外人求封爵光/執不許及旦書上察其詐也桀等遂謀共殺)
　　　　(光廢帝因迎立燕王為舍人所告上使使/者賜旦璽書旦以綬自絞死餘並伏誅)
竊見孝武皇帝躬聖道孝宗廟慈愛骨肉和集兆民徳
配天地明並日月威武洋溢逺方執寳而朝増郡數十
斥地且倍封㤗山禪梁父廵狩天下逺方珍物陳于太
廟徳甚休盛請立廟郡國
　　　為丁外人求爵書
子路䘮姊期而不除孔子非之子路曰由不幸寡兄弟
不忍除之故曰觀過知仁今臣與陛下獨有長公主為
姊陛下幸使丁外人侍之外人宜䝉爵號
　　　請宿衛疏
昔秦據南面之位制一世之命威服四夷輕弱骨肉顯
重異族廢道任刑無恩宗室其後尉佗入南夷陳涉呼
楚澤近狎作亂内外俱發趙氏無炊火焉髙皇帝覽蹤
迹觀得失見秦建本非是故改其路規土連城布王子
孫是以支葉扶疏異姓不得間也今陛下承明繼成委
任公卿群臣連與成朋非毁宗室膚受之愬日騁於廷
惡吏廢法立威主恩不及下究臣聞武帝使中郎將蘇
武使匈奴見留二十年不降還亶為典屬國今大將軍
長史敞無勞為捜粟都尉又大將軍都試郎羽林道上
移蹕太官先置臣旦願歸符璽入宿衛察姦臣之變
　　　　昭帝賜燕王璽書
昔髙皇帝王天下建立子弟以藩屏社稷先日諸吕隂
謀大逆劉氏不絶若髮頼絳侯等誅討賊亂尊立孝文
以安宗廟非以中外有人表裏相應故邪樊酈曹灌攜
劔推鋒從髙皇帝墾菑除害耘耝海内當此之時頭如
蓬葆勤苦至矣然其賞不過封侯今宗室子孫曾無暴
衣露冠之勞裂地而王之分財而賜之父死子繼兄終
弟及今王骨肉至親敵吾一體乃與他姓異族謀害社
稷親其所疏疏其所親有逆悖之心無忠愛之義如使
古人有知當何面目復奉齊酎見髙祖之廟乎
　　中山王子長(中山哀王昌/子景帝曾孫)
　　　為燕王旦令(長詐言旦武帝時受詔得職吏事/修武備備非常為旦命令群臣)
寡人頼先帝休德獲奉圵藩親受明詔職吏事領庫兵
飭武備任重職大夙夜兢兢子大夫將何以規佐寡人
且燕國雖小成周之建國也上自召公下及昭襄于今
千載豈可謂無賢哉寡人束帶聽朝三十餘年曾無聞
焉意者寡人之不及與抑亦子大夫之思有所不至乎
其咎安在方今寡人欲撟邪防非章聞陽和撫慰百姓
移風易俗厥路何由子大夫其各悉心以對寡人將察
焉
　　楚王延夀(楚王元/交之後)
　　　遺廣陵王胥書(胥武帝子坐祝詛/殺人即訊自絞死)
　　　　(宣帝即位延夀以廣陵王胥武帝子天下有/變必得立隂欲附倚輔助之故為其後母弟)
　　　　(趙何齊取廣陵王女為妻因使何齊奉書/遺廣陵王何齊父上書告之延夀自殺)
願長耳目毋後人有天下
　　　列侯吏二千石博士江都王建罪議(建為景帝/孫嗣父易)
　　　　(王封滛虐積罪武帝元狩二年遂謀反有司/請捕誅制曰與列侯二千石博士議議上建)
　　　　(自殺○附/諸王後)
建失臣子道積久輒䝉不忍遂謀反逆所行無道雖桀
紂惡不至於此天誅所不赦當以謀反法誅
　　　列侯中二千石二千石博士廣川王去罪議
　　　　(去為景帝曾孫嗣祖廣川王爵立幸姬昭信/為后譖殺諸姬王昭平陶望卿等燔燒亨煮)
　　　　(本始三年相内史奏狀並逮捕下獄辭服有/司請誅列侯等議上制復下議奏廢王與妻)
　　　　(子徙上庸/去道自殺)
去悖虐聽后昭信䜛言燔燒亨煮生割剝人距師之諫
殺其父子凡殺無辜十六人至一家母子三人逆節絶
理其十五人在赦前大惡仍重當伏顯戮以示衆
　　　　宣帝制
朕不忍置王於理議其罰
　　烏孫公主解憂(楚王/戊女)
　　　上昭帝書
　　　　(初漢以江東王女細君為公主妻烏孫昆莫/昆莫年老復使其孫岑陬尚公主公主死復)
　　　　(以解憂為公主妻岑陬昭帝時漢議欲大擊/匃奴㑹昭帝崩宣帝初即位公主及昆彌皆)
　　　　(遣使上書漢兵大發十五萬騎五將軍分道/並出昆彌與昆莫皆王號也岑陬死季父子)
　　　　(翁歸靡立復尚解憂生三男長曰元貴靡元/康二年昆彌上書願以漢外孫元貴靡為嗣)
　　　　(得復尚公主上乃以相夫為公主聞翁歸靡/死立岑陬子狂王徴少主還狂王復尚解憂)
　　　　(生男鴟靡㑹元貴靡鴟靡皆死公主上/書天子閔而迎之是歳甘露三年也)
匈奴發騎田車師車師與匈奴為一共侵烏孫惟天子
幸救之
　　　上宣帝書
匈奴復連發大兵侵擊烏孫取車延惡師地收人民去
使使謂烏孫趣持公主來欲隔絶漢昆彌願發國中精
兵自給人馬五萬騎盡力擊匈奴唯天子出兵以救公
主昆彌
　　　又
年老思土願得歸骸骨𦵏漢地
　
　
　
　
　
　
　
　西漢文紀巻五
欽定四庫全書
　西漢文紀巻六　　　　　明　梅鼎祚　編
　　諸侯王韓信等(信淮隂人初屬項羽為郎中歸髙/祖滅楚興漢封齊王以疑誣反誅)
　　　上漢王請定帝號䟽(漢王五年既滅楚諸侯疏/上皇帝尊號漢王三讓始)
　　　　(可於是諸侯王及太尉綰等三百人與博士/稷嗣君叔孫通謹擇良日以五年二月甲午)
　　　　(上尊號漢王即皇/帝位于汜水之陽)
楚王韓信韓王信淮南王英布梁王彭越故衡山王吴
芮趙王張敖燕王臧荼昧死再拜言大王陛下先時秦
為亡道天下誅之大王先得秦王定闗中於天下功最
多存亡定危救敗繼絶以安萬民功盛徳厚又加惠於
諸侯王有功者使得立社稷地分巳定而位號比儗亡
上下之分大王功徳之著於後世不宣昧死再拜上皇
帝尊號
　　　　漢王答
寡人聞帝者賢者有也虚言無實之名非所取也今諸
侯王皆推髙寡人將何以處之哉
　　　又奏
大王起於細微滅亂秦威動海内又以辟陋之地自漢
中行威徳誅不義立有功平定海内功臣皆受地食邑
非私之也大王徳施四海諸侯王不足以道之居帝位
甚實宜願大王以幸天下
　　　　漢王又答
諸侯王幸以為便於天下之民則可矣
　　張良(字子房韓人佐髙/帝定天下封留侯)
　　　遺項王書(初懐王有約先入闗者王之沛公先/入闗楚既滅秦分王諸將立沛公為)
　　　　(漢王王巴蜀漢中及漢王還定三秦項羽聞/漢王并闗中且東大怒乃距漢時田榮以齊)
　　　　(反自立為齊王令彭越反梁地漢使良徇韓/乃遺項王書又以齊梁反書遺項王曰齊欲)
　　　　(與趙并滅楚楚以故/無西意而圵擊齊)
漢王失職欲得闗中如約即止不敢東(史記○漢書作/不敢復東○漢)
(紀云漢王失職之蜀欲得/闗中如約即止不敢反也)
　　　與四皓書
　　　　(上欲廢太子立戚夫人子趙王如意吕后彊/要良為畫計良令吕后使人奉太子書卑辭)
　　　　(厚禮迎上所不能致者四人以為客上知此/四人賢則一助也上破黥布歸愈欲易太子)
　　　　(及宴置酒太子侍四人從年皆八十餘鬚眉/皓白衣冠甚偉前各言名姓曰東園公甪里)
　　　　(先生綺里季夏黄公皆言太子仁孝恭敬愛/士天下莫不延頸欲為太子死故臣等來耳)
　　　　(上曰煩公幸卒調䕶太子召戚夫人指示四/人者曰彼輔之羽翼巳成難動矣竟不易太)
　　　　(子者本留侯招/此四人之力也)
良白仰惟先生秉超世之殊操身在六合之間志凌造化
之表但有大漢受命禎靈顯集神母告符足以宅兆民之
心先生當此時輝神爽乎雲霄濯鳯翼於天漢使九門之
外有非常之客北闕之下有神氣之賓而淵遊仙隱竊為
先生不取也良以頑薄承乏忝官所謂絶景不御而駕服
駑駘方今元首欽明文思百揆之佐立則延企坐則引領
日昃而方丈不御夜寢而閶闔不閉垂皇極須日月以揚
光后土待嶽瀆以𨗳滯而當聖世鸞鳯林栖不翔乎太清
麒麟岳遁不步於郊草非所以寧八荒慰六合也不及省
侍展布腹心畧冩至言想望飜然不猜其意張良白
　　　四皓答張良書
竄蟄幽藪深谷是室豈悟雲雨之使奄然萃止方今三章
之命邈殷湯之廣澤禮隆樂和四海克諧六律及於絲竹
和聲應於金石飛鳥翔於紫闕百獸出於九門頑夫固陋
守彼巖穴足未嘗踐閶闔目未曾見廊廟野食於豊草之
中避暑於林木之下望月晦然後知弓弩之湏誶伐木然
後知斧柯之用當秦漢之艱難力不能負干戈㩦手逃奔
避役山草倚朽若立循木似濟遂羞青蠅盗聲於晨雞魚
目竊價扵隨珠公侯應靈挺特神父授䇿蓋無幽而不明
也豈有烹鼎和味而顧令菽麥厠方丈之御被龍服衮而
欲使女蘿上紺綾之緒恐滑泥以濁白水颺塵以亂清風
是以承命傾筐聞寵若驚謹因飛龍之使以冩鳴蟬之音
乞守兎鹿之志終其寄生之命也(胡侍墅談云殷芸小説/載張良四皓書詞氣華)
(靡秦漢間無此語態假作無疑○鼎按此非殷芸小説也/自有小説十卷予家有之芸梁人芸安得此淺穉語至其)
(事辭俱偽/又何足辨)
　　酈食其(陳留髙陽人為/齊王田廣亨死)
　　　上沛公謁(初沛公引兵過陳留酈生踵軍門上謁/使者入通言狀貌類大儒沛公曰我方)
　　　　(以天下為事未暇見儒人也使者出謝酈生瞋/目按劔曰我髙陽酒徒也使者懼而失謁跪拾)
　　　　(謁還復報客天下壯士沛公延客入用其計下/陳留遂破秦○楊慎云謁刺名也古之門狀今)
　　　　(曰拜/帖)
髙陽賤民酈食其竊聞沛公㬥露將兵助楚討不義敬
勞從者願得望見口畫天下便事(史記/)
　　韓王信(故韓襄王孽孫從髙帝入武/闗漢中破項籍封王以叛誅)
　　　請徙治馬邑書(信初王頴川六年春上以信壯/武居天下勁兵處乃更以太原)
　　　　(郡為韓國徙信備胡都晉陽/信上書請治馬邑上許之)
國被邊匈奴數入晉陽去塞逺請治馬邑(史記/)
　　柴武(一作竒非/竒武之子)
　　　遺韓王信書(信治馬邑為匈奴冒頓所圍上賜/書責讓恐誅因與匈奴約攻漢上)
　　　　(自徃破其軍信亡走匈奴後復與胡騎入居/參合上遣柴將軍擊之遺信書屠參合斬信)
陛下寛仁諸侯雖有畔亡而復歸輒復故位號不誅也
大王所知今王以敗亡走胡非有大罪急自歸
　　　韓王信報柴將軍書
陛下擢僕起閭巷南面稱孤此僕之幸也滎陽之事僕不
能死囚於項籍此一罪也及㓂攻馬邑僕不能堅守以城
降之此二罪也今反為㓂將兵與將軍争一旦之命此三
罪也夫種蠡無一罪身死亡僕有三罪於陛下而欲求活
於世此伍子胥所以憤於吴也今僕亾匿山谷間旦暮乞
貣蠻夷僕之思歸如痿人不忘起盲者不忘視也執不可
耳(史記○漢書反為冦作為反/冦求活無於世字吴作吴世)
　　陳平等(平陽武人初事項羽賜爵卿/歸髙祖厯位丞相封曲逆侯)
　　　上代王請即帝位議(吕后崩平等既誅諸吕及/少帝迎立代王至邸上議)
　　　　(代王曰奉髙帝宗廟重事也寡人不佞不足/以稱願請楚王計宜者寡人弗敢當羣臣皆)
　　　　(伏固請代王西鄉讓者三南鄉讓者再丞相/平等皆曰臣伏計之大王奉髙祖宗廟最宜)
　　　　(稱雖天下諸侯萬民皆以為宜臣等為宗廟/社稷計不敢忽願大王幸聴臣等臣謹奉天)
　　　　(子璽符再拜上代王曰宗室將相王列/侯以為其宜寡人寡人不敢辭遂即位)
丞相臣平太尉臣勃大將軍臣武御史大夫臣蒼宗正
臣郢朱虚侯臣章東牟侯臣興居典客臣揭再拜言大
王足下子𢎞等皆非孝惠皇帝子不當奉宗廟臣謹請
隂安侯頃王后琅邪王列侯吏二千石議大王髙皇帝
子宜為嗣願大王即天子位
　　薄昭(薄太后弟封軹/侯坐事自殺)
　　　予淮南厲王長書(長髙帝少子文帝弟長母故/趙王張敖美人坐趙時事繫)
　　　　(河内自殺塟真定及長立為王怨辟陽侯審/食其當吕后時不為其母彊請乃自褏金椎)
　　　　(椎辟陽侯命從者剄之文帝傷其志為赦長/長歸國益恣不用漢法數上書不遜順文帝)
　　　　(令舅將軍昭予書諌數之王得書不説/後竟坐隂聚徒黨徙蜀郡道不食死)
竊聞大王剛直而勇慈惠而厚貞信多斷是天以聖人之
資奉大王也甚盛不可不察今大王所行不稱天資皇帝
初即位易侯邑在淮南者大王不肯皇帝卒易之使大王
得三縣之實甚厚大王以未嘗與皇帝相見求入朝見未
畢昆弟之歡而殺列侯以自為名皇帝不使吏與其間赦
大王甚厚法二千石缺輒言漢補大王逐漢所置而請自
置相二千石皇帝骫天下正法而許大王甚厚大王欲屬
國為布衣守冢真定皇帝不許使大王毋失南面之尊甚
厚大王宜日夜奉法度修貢職以稱皇帝之厚徳今乃輕
言恣行以負謗於天下甚非計也夫大王以千里為宅居
以萬民為臣妾此髙皇帝之厚徳也髙帝蒙霜露沐風雨
赴矢石野戰攻城身被創痍以為子孫成萬世之業艱難
危苦甚矣大王不思先帝之艱苦日夜怵惕修身正行飬
犧牲豐㓗粢盛奉祭祀以無忘先帝之功徳而欲屬國為
布衣甚過且夫貪讓國土之名輕廢先帝之業不可以言
孝父為之基而不能守不賢不求守長陵而求之真定先
母後父不誼數逆天子之令不順言節行以髙兄無禮幸
臣有罪大者立斷小者肉刑不仁貴布衣一劔之任賤王
侯之位不知不學問大道觸情妄行不祥此八者危亡之
路也而大王行之棄南面之位奮諸賁之勇常出入危亡
之路臣之所見髙皇帝之神必不廟食於大王之手明白
昔者周公誅管叔放蔡叔以安周齊桓殺其弟以反國秦
始皇殺兩弟遷其母以安秦頃王亡代髙帝奪之國以便
事濟圵舉兵皇帝誅之以安漢故周齊行之於古秦漢用
之於今大王不察古今之所以安國便事而欲以親戚之
意望扵太上不可得也亡之諸侯游宦事人及舍匿者論
皆有法其在王所吏主者坐今諸侯子為吏者御史主為
軍吏者中尉主客出入殿門者衛尉大行主諸從蠻夷來
歸誼及以亡名數自占者内使縣令主相欲委下吏無與
其禍不可得也王若不改漢繫大王邸論相以下為之奈
何夫墮父大業退為布衣所哀幸臣皆伏法而誅為天下
笑以羞先帝之徳甚為大王不取也宜急改操易行上書
謝罪曰臣不幸早失先帝少孤吕氏之世未嘗忘死陛下
即位臣怙恩徳驕盈行多不軌追念辠過恐懼伏地待誅不
敢起皇帝聞之必喜大王昆弟歡欣于上群臣皆得延夀
于下上下得宜海内常安願孰計而疾行之行之有疑禍
如發矢不可追巳(法二千石缺一作漢法髙兄作髙亢/不學問作不好學問明白作明矣追)
(巳作追也神漢/紀作靈安作寕)
　　張蒼(陽武人好書律厯秦時為御史主柱/下方書從漢封圵平侯遷御史大夫)
　　　劾淮南王長奏(文帝六年長令男子但等與柴/武太子竒謀反谷口令人使閩)
　　　　(越匈奴事覺治之召至長安丞相蒼等/襍奏有司請處蜀嚴道卭郵不食而死)
丞相臣張蒼典客臣馮敬行御史大夫事宗正臣逸廷尉
臣賀備盜賊中尉臣福昧死言淮南王長廢先帝法不聽
天子詔居處無度為黄屋蓋乗輿出入擬於天子擅為法
令不用漢法及所置吏以其郎中春為丞相聚收漢諸侯
人及有罪亡者匿與居為治家室賜其財物爵祿田宅爵
或至闗内侯奉以二千石所不當得欲以有為大夫但士
伍開章等七十人與棘蒲侯太子竒謀反欲以危宗廟社
稷使開章隂告長與謀使閩越及匈奴發其兵開章之淮
南見長長數與坐語飲食為家室娶婦以二千石俸奉之
開章使人告但巳言之王春使使報但等吏覺知使長安
尉竒等徃捕開章長匿不予與故中尉簡忌謀殺以閉口
為棺槨衣衾塟之肥陵邑謾吏曰不知安在又佯聚土樹
表其上曰開章死埋此下及長身自賊殺無罪者一人令
吏論殺無罪者六人為命棄市罪詐捕命者以除罪擅罪
人罪人無告劾繫治城旦舂以上十四人赦免罪人死罪
十八人城旦舂以下五十八人賜人爵闗内侯以下九十
四人前日長病陛下憂苦之使使者賜書棗脯長不欲受
賜不肯見拜使者南海民處廬江界中者反淮南吏卒擊
之陛下以淮南民貧苦遣使者賜長帛五千匹以賜吏卒
勞苦者長不欲受賜謾言曰無勞苦者南海民王織上書
獻璧皇帝忌擅燔其書不以聞吏請召治忌長不遣謾言
曰忌病春又請長願入見長怒曰女欲離我自附漢長當
棄市臣請論如法
　　　　文帝再議淮南王制
朕不忍致法於王其與列侯二千石議
　　　再奏
臣蒼臣敬臣逸臣福臣賀昧死言臣謹與列侯吏二千
石臣嬰等四十三人議皆曰長不奉法度不聽天子詔
乃隂聚徒黨及謀反者厚飬亡命欲以有為臣等議論
如法
　　　　文帝赦淮南王制
朕不忍致法於王其赦長死罪廢勿王
　　　又奏
臣蒼等昧死言長有大死罪陛下不忍致法幸赦廢勿
王臣請處蜀郡嚴道卭郵遣其子子母從居縣為築蓋
家室皆廪食給薪莱鹽豉炊食器席蓐臣昧死請請布
告天下
　　　　文帝又制
計食長給肉日五斤酒二斗令故美人才人得幸者十
人從居他可(並史記/)
　　陳武
　　　請征南越朝鮮議(文帝即位將軍陳武等議帝/報故百姓無内外之繇天下)
　　　　(殷/富)
南越朝鮮自全秦時自屬為臣子後且擁兵阻阸選蠕
觀望高祖時天下新定人民小安未可復興兵今陛下
仁惠撫百姓恩澤加海内宜及士民樂用征討逆黨以
一封疆
　　　　文帝詔報
朕能任衣冠念不到此㑹吕氏之亂功臣宗室共不羞
恥誤居正位常戰戰慄慄恐事之不終且兵凶器雖克
所願動亦耗病謂百姓逺方何又先帝知勞民不可煩
故不以為意朕豈自謂能今匈奴内侵軍吏無功邊民
父子荷兵日久朕常為動心傷痛無日忘之今未能銷
距願且堅邊設候結和通使休寧圵陲為功多矣且無
議軍(史記/)
　　賈誼(雒陽人年十八以能誦詩書屬文稱郡中徴/為博士超遷至太中大夫以絳灌等忌為長)
　　　(沙王太傅/終梁太傅)
　　　陳政事疏(誼出傅長沙王文帝思誼徴至拜梁/懐王太傅是時匈奴彊侵邊天下初)
　　　　(定制度疏闊諸侯王僣擬過古制淮南濟圵/王皆為逆誅誼數上疏陳政事多所欲匡建)
　　　　(初丞相周勃免就國有告勃謀反逮繫長安/獄治卒亡事復爵邑故誼以此譏上上納其)
　　　　(言養臣下有節後大臣有罪皆自殺不受刑/○漢志誼以為漢承秦之敝俗廢禮義捐亷)
　　　　(恥今以其甚者殺父兄盜取廟器而大臣特/以簿書不報期㑹為故至於風俗流溢恬而)
　　　　(不怪以為是適然耳夫移風易俗使天下回/心而鄉道類非俗吏之所能為也夫立君臣)
　　　　(等上下使綱紀有序六親和睦此非天之所/為人之所設也人之所設不為不立不修則)
　　　　(壊漢興至今二十餘年宜定制度興禮樂然/後諸侯軌道百姓素樸獄訟衰息乃草具其)
　　　　(儀大臣絳灌之/屬害之遂寢)
臣竊惟事埶可為痛哭者一可為流涕者二可為長太
息者六若其它背理而傷道者難徧以疏舉進言者皆
曰天下巳安巳治矣臣獨以為未也曰安且治者非愚
則䛕皆非事實知治亂之體者也夫抱火厝之積薪之
下而寢其上火未及燃因謂之安方今之埶何以異此
本末舛逆首尾衡决國制搶攘非甚有紀胡可謂治陛
下何不壹令臣得孰數之於前因陳治安之䇿試詳擇
焉夫射獵之娱與安危之機孰急使為治勞智慮苦身
體乏鍾鼓之樂勿為可也樂與今同而加之諸侯軌道
兵革不動民保首領匈奴賔服四荒鄉風百姓素朴獄
訟衰息大數既得則天下順治海内之氣清和咸理生
為明帝没為明神名譽之美垂於無窮禮祖有功而宗
有德使顧成之廟稱為太宗上配太祖與漢亡極建久
安之埶成長治之業以承祖廟以奉六親至孝也以幸
天下以育羣生至仁也立綱陳紀輕重同得後可以為
萬世法程雖有愚幼不肖之嗣猶得䝉業而安至明也
以陛下之明達因使少知治體者得佐下風致此非難
也其具可素陳於前願幸無忽臣謹稽之天地驗之往
古按之當今之務日夜念此至孰也雖使禹舜復生為
陛下計亡以易此夫樹國固必相疑之埶下數被其殃
上數爽其憂甚非所以安上而全下也今或親弟謀為
東帝親兄之子西鄉而擊今吴又見告矣天子春秋鼎
盛行義未過德澤有加焉猶尚如是况莫大諸侯權力
且十此者虖然而天下少安何也大國之王幼弱未壯
漢之所置傅相方握其事數年之後諸侯之王大抵皆
冠血氣方剛漢之傅相稱病而賜罷彼自丞尉以上徧
置私人如此有異淮南濟圵之為邪此時而欲為治安
雖堯舜不治黄帝曰日中必􁦋操刀必割今令此道順
而全安甚易不肯早為巳廼墮骨肉之屬而抗剄之豈
有異秦之季世虖夫以天子之位乗今之時因天之助
尚憚以危為安以亂為治假設陛下居齊桓之處將不
合諸侯而匡天下虖臣又知陛下有所必不能矣假設
天下如曩時淮隂侯尚王楚黥布王淮南彭越王梁韓
信王韓張敖王趙貫髙為相盧綰王燕陳豨在代令此
六七公者皆亡恙當是時而陛下即天子位能自安虖
臣有以知陛下之不能也天下淆亂高皇帝與諸公併
起非有仄室之埶以豫席之也諸公幸者廼為中涓其
次厪得舍人材之不逮至逺也高皇帝以明聖威武即
天子位割膏腴之地以王諸公多者百餘城少者乃三
四十縣惪至渥也然其後十年之間反者九起陛下之
與諸公非親角材而臣之也又非身封王之也自髙皇
帝不能以是一歳為安故臣知陛下之不能也然尚有
可諉者曰疏臣請試言其親者假令悼惠王王齊元王
王楚中子王趙幽王王淮陽共王王梁靈王王燕厲王
王淮南六七貴人皆亡恙當是時陛下即位能為治虖
臣又知陛下之不能也若此諸王雖名為臣實皆有布
衣昆弟之心慮無不帝制而天子自為者擅爵人赦死
辠甚者或戴黄屋漢法令非行也雖行不軌如厲王者
令之不肯聽召之安可致虖幸而來至法安可得加動
一親戚天下圜視而起陛下之臣雖有悍如馮敬者適
啟其口匕首巳陷其匈矣陛下雖賢誰與領此故疏者
必危親者必亂巳然之效也其異姓負彊而動者漢巳
幸勝之矣又不易其所以然同姓襲是跡而動既有徴
矣其埶盡又復然殃旤之變未知所移明帝處之尚不
能以安後世將如之何屠牛坦一朝解十二牛而芒刃
不頓者所排擊剝割皆衆理解也至於髖髀之所非斤
則斧夫仁義恩厚人主之芒刃也權埶法制人主之斤
斧也今諸侯王皆衆髖髀也釋斤斧之用而欲嬰以芒
刃臣以為不缺則折胡不用之淮南濟圵埶不可也臣
竊跡前事大抵彊者先反淮隂王楚最彊則最先反韓
信倚胡則又反貫高因趙資則又反陳豨兵精則又反
彭越用梁則又反黥布用淮南則又反盧綰最弱最後
反長沙乃在二萬五千户耳功少而最完埶疏而最忠
非獨性異人也亦形埶然也曩令樊酈絳灌據數十城
而王今雖以殘亡可也令信越之倫列為徹侯而居雖
至今存可也然則天下之大計可知巳欲諸王之皆忠
附則莫若令如長沙王欲臣子之勿葅醢則莫若令如
樊酈等欲天下之治安莫若衆建諸侯而少其力力少
則易使以義國小則亡邪心令海内之埶如身之使臂
臂之使指莫不制從諸侯之君不敢有異心輻輳並進
而歸命天子雖在細民且知其安故天下咸知陛下之
明割地定制令齊趙楚各為若干國使悼惠王幽王元
王之子孫畢以次各受祖之分地地盡而止及燕梁它
國皆然其分地衆而子孫少者建以為國空而置之須
其子孫生者舉使君之諸侯之地其削頗入漢者為徙
其侯國及封其子孫也所以數償之一寸之地一人之
衆天子亡所利焉誠以定治而巳故天下咸知陛下之
廉地制壹定宗室子孫莫慮不王下無倍畔之心上無
誅伐之志故天下咸知陛下之仁法立而不犯令行而
不逆貫高利幾之謀不生柴竒開章之計不萌細民鄉
善大臣致順故天下咸知陛下之義卧赤子天下之上
而安植遺腹朝委裘而天下不亂當時大治後世誦聖
壹動而五業附陛下誰憚而久不為此天下之埶方病
大瘇一脛之大幾如要一指之大幾如股平居不可屈
信一二指慉身慮亡聊失今不治必為錮疾後雖有扁
鵲不能為巳病非徒瘇也又苦􁀰盭元王之子帝之從
弟也今之王者從弟之子也惠王親兄子也今之王者
兄子之子也親者或亡分地以安天下䟽者或制大權
以偪天子臣故曰非徒病瘇也又苦􁀰盭可痛哭者此
病是也天下之埶方倒縣凡天子者天下之首何也上
也蠻夷者天下之足何也下也今匈奴嫚娒侵掠至不
敬也為天下患至亡巳也而漢歲致金絮采繒以奉之
夷狄徴令是主上之操也天子共貢是臣下之禮也足
反居上首顧居下倒縣如此莫之能解猶為國有人乎
非亶倒縣而巳又類辟且病痱夫辟者一面病痱者一
方痛今西邉圵邉之郡雖有長爵不輕得復五尺以上
不輕得息斥候望烽燧不得卧將吏被介胄而睡臣故
曰一方病矣醫能治之而上不使可為流涕者此也陛
下何忍以帝皇之號為戎人諸侯埶既卑辱而旤不息
長此安窮進謀者率以為是固不可解也亡具甚矣臣
竊料匈奴之衆不過漢一大縣以天下之大困於一縣
之衆甚為執事者羞之陛下何不試以臣為屬國之官
以主匈奴行臣之計請必係單于之頸而制其命伏中
行説而笞其背舉匈奴之衆唯上之令今不獵猛敵而
獵田彘不搏反冦而搏畜莵翫細娱而不圖大患非所
以為安也徳可逺施威可逺加而直數百里外威令不
信可為流涕者此也今民賣僮者為之繡衣絲履偏諸
緣内之閑中是古天子后服所以廟而不宴者也而庻
人得以衣婢妾白縠之表薄紈之裏緁以偏諸美者黼
繡是古天子之服今富人大賈嘉㑹召客者以被牆古
者以奉一帝一后而節適今庻人屋壁得為帝服倡優
下賤得為后餙然而天下不屈者殆未有也且帝之身
自衣卓綈而富民牆屋被文繡天子之后以緣其領庶
人孽妾緣其履此臣所謂舛也夫百人作之不能衣一
人欲天下亡寒胡可得也一人耕之十人聚而食之欲
天下亡饑不可得也饑寒切於民之肌膚欲其亡為姦
邪不可得也國巳屈矣盜賊直須時耳然而獻計者曰
毋動為大耳夫俗至大不敬也至亡等也至冐上也進
計者猶曰毋為可為長太息者此也啇君遺禮義棄仁
恩并心於進取行之二歳秦俗日敗故秦人家富子壯
則出分家貧子壯則出贅借父耰鉏慮有徳色母取箕
箒立而誶語抱哺其子與公併倨婦姑不相説則反脣
而相稽其慈子耆利不同禽獸者亡幾耳然并心而赴
時猶曰蹶六國兼天下功成求得矣終不知反廉愧之
節仁義之厚信并兼之法遂進取之業天下大敗衆掩
寡智欺愚勇威怯壯陵衰其亂至矣是以大賢起之威
震海内徳從天下曩之為秦者今轉而為漢矣然其遺
風餘俗猶尚未改今世以侈靡相競而上亡制度棄禮
誼捐亷恥日甚可謂月異而歲不同矣逐利不耳慮非
顧行也今其甚者殺父兄矣盜者剟寢戸之簾搴兩朝
之器白晝大都之中剽吏而奪之金矯偽者出幾十萬
石粟賦六百餘萬錢乗傳而行郡國此其亡行義之尤
至者也而大臣特以簿書不報期㑹之間以為大故至
於俗流失世壊敗因恬而不知怪慮不動於耳目以為
是適然耳夫移風易俗使天下囬心而鄉道類非俗吏
之所能為也俗吏之所務在於刀筆筐篋而不知大體
陛下又不自憂竊為陛下惜之夫立君臣等上下使父
子有禮六親有紀此非天之所為人之所設也夫人之
所設不為不立不植則僵不修則壊筦子曰禮義亷耻
是謂四維四維不張國乃滅亡使筦子愚人也則可筦
子而少知治體則是豈可不為寒心哉秦滅四維而不
張故君臣乖亂六親殃戮姦人並起萬民離叛凡十三
歲而社稷為虚今四維猶未備也故姦人幾幸而衆心
疑惑豈如今定經制令君君臣臣上下有差父子六親
各得其宜姦人亡所幾幸而群臣衆信上不疑惑此業
壹定世世常安而後有所持循矣若夫經制不定是猶
渡江河亡維楫中流而遇風波舩必覆矣可為長太息
者此也夏為天子十有餘世而殷受之殷為天子二十
餘世而周受之周為天子三十餘世而秦受之秦為天
子二世而亡人性不甚相逺也何三代之君有道之長
而秦無道之㬥也其故可知也古之王者太子乃生固
舉以禮使士負之有司齊肅端冕見之南郊見于天也
過闕則下過廟則趨孝子之道也故自為赤子而敎固
巳行矣昔者成王㓜在襁抱之中召公為太保周公為
太傅太公為太師保保其身體傅傅之徳義師道之敎
訓此三公之職也於是為置三少皆上大夫也曰少保
少傅少師是與太子宴者也故乃孩提有識三公三少
固明孝仁禮義以道習之逐去邪人不使見惡行於是
皆選天下之端士孝弟博聞有道術者以衛翼之使與
太子居處出入故太子乃生而見正事聞正言行正道
左右前後皆正人也夫習與正人居之不能毋正猶生
長於齊不能不齊言也習與不正人居之不能毋不正
猶生長於楚之地不能不楚言也故擇其所耆必先受
業廼得嘗之擇其所樂必先有習廼得為之孔子曰少
成若天性習貫如自然及太子少長知妃色則入于學
學者所學之官也學禮曰帝入東學上親而貴仁則親
踈有序而恩相及矣帝入南學上齒而貴信則長㓜有
差而民不誣矣帝入西學上賢而貴徳則聖智在位而
功不遺矣帝入圵學上貴而尊爵則貴賤有等而下不
隃矣帝入太學承師問道退習而考於太傅太傅罰其
不則而匡其不及則徳智長而治道得矣此五學者既
成於上則百姓黎民化輯於下矣及太子既冠成人免
於保傅之嚴則有記過之史徹膳之宰進善之旌誹謗
之木敢諫之鼓瞽史誦詩工誦箴諌大夫進謀士傳民
語習與智長故切而不媿化與心成故中道若性三代
之禮春朝朝日秋暮夕月所以明有敬也春秋入學坐
國老執醬而親餽之所以明有孝也行以鸞和步中采
齊趣中肆夏所以明有度也其於禽獸見其生不見其
死聞其聲不食其肉故逺庖厨所以長恩且明有仁也
夫三代之所以長乆者以其輔翼太子有此具也及秦
而不然其俗固非貴辭讓也所上者告訐也固非貴禮
義也所上者刑罰也使趙高傅胡亥而敎之獄所習者
非斬劓人則夷人之三族也故胡亥今日即位而明日
射人忠諌者謂之誹謗深計者謂之妖言其視殺人若
艾草菅然豈惟胡亥之性惡哉彼其所以道之者非其
理故也鄙諺曰不習為吏視巳成事又曰前車覆後車
誡夫三代之所以長乆者其巳事可知也然而不能從
者是不法聖智也秦世之所以亟絶者其轍迹可見也
然而不避是後車又將覆也夫存亡之變治亂之機其
要在是矣天下之命懸於太子太子之善在於早諭敎
與選左右夫心未濫而先諭敎則化易成也開於道術
智誼之指則敎之力也若其服習積貫則左右而巳夫
胡粤之人生而同聲耆欲不異及其長而成俗累數譯
而不能相通行有雖死而不相為者則敎習然也臣故
曰選左右早諭敎最急夫敎得而左右正則太子正矣
太子正而天下定矣書曰一人有慶兆民頼之此時務
也凡人之智能見巳然不能見將然夫禮者禁於將然
之前而法者禁於巳然之後是故法之所用易見而禮
之所為至難知也若夫慶賞以勸善刑罰以懲惡先王
執此之政堅如金石行此之令信如四時據此之公無
私如天地耳豈顧不用哉然而曰禮云禮云者貴絶惡
於未萌而起敎於㣲眇使民日遷善逺辠而不自知也
孔子曰聽訟吾猶人也必也使無訟乎為人主計者莫
如先審取舍取舍之極定於内而安危之萌應扵外矣
安者非一日而安也危者非一日而危也皆以積漸然
不可不察也人主之所積在其取舍以禮義治之者積
禮義以刑罰治之者積刑罰刑罰積而民怨背禮義積
而民和親故世主欲民之善同而所以使民善者或異
或道之以徳敎或敺之以法令道之以徳敎者徳敎洽
而民氣樂敺之以法令者法令極而民風哀哀樂之感
禍福之應也秦王之欲尊宗廟而安子孫與湯武同然
而湯武廣大其徳行六七百歳而弗失秦王治天下十
餘歲則大敗此亡它故矣湯武之定取舍審而秦王之
定取舍不審矣夫天下大器也今人之置器置諸安處
則安置諸危處則危天下之情與器亡以異在天子之
所置之湯武置天下於仁義禮樂而徳澤洽禽獸草木
廣裕徳被蠻貊四夷累子孫數十世此天下所共聞也
秦王置天下於法令刑罰徳澤亡一有而怨毒盈於世
下憎惡之如仇讎旤幾及身子孫誅絶此天下之所共
見也是非其明效大驗耶人之言曰聽言之道必以其
事觀之則言者莫敢妄言今或言禮誼之不如法令敎
化之不如刑罰人主胡不引殷周秦事以觀之也人主
之尊譬如堂羣臣如陛衆庻如地故陛九級上亷逺地
則堂髙陛亡級廉近地則堂卑高者難攀卑者易陵理
埶然也故古者聖王制為等列内有公卿大夫士外有
公侯伯子男然後有官師小吏延及庶人等級分明而
天子加焉故其尊不可及也里諺曰欲投䑕而忌器此
善諭也䑕近於器尚憚不投恐傷其器况於貴臣之近
主虖廉耻節禮以治君子故有賜死而亡戮辱是以黥
劓之辠不及大夫以其離主上不逺也禮不敢齒君之
路馬蹵其芻者有罰見君之几杖則起遭君之乗車則
下入正門則趨君之寵臣雖或有過刑戮之辠不加其
身者尊君之故也此所以為主上豫逺不敬也所以體
貌大臣而厲其節也今自王侯三公之貴皆天子之所
改容而禮之也古天子之所謂伯父伯舅也而今與衆
庶同黥劓髠刖笞傌棄市之法然則堂不亡陛虖被戮
辱者不㤗迫虖亷耻不行大臣無廼握重權大官而有
徒𨽻亡恥之心虖夫望夷之事二世見當以重法者投
䑕而不忌器之習也臣聞之履雖鮮不加於枕冠雖敝
不以苴履夫嘗巳在貴寵之位天子改容而體貌之矣
吏民嘗俯伏以敬畏之矣今而有過帝令廢之可也退
之可也賜之死可也滅之可也若夫束縛之係緤之輸
之司寇編之徒官司冦小吏詈罵而榜笞之殆非所以
令衆庶見也夫卑賤者習知尊貴者之一旦吾亦乃可
以加此也非所以習天下也非尊尊貴貴之化也夫天
子之所嘗敬衆庶之所嘗寵死而死耳賤人安宜得如
此而頓辱之哉豫讓事中行之君智伯伐而滅之移事
智伯及趙滅智伯豫讓釁面吞炭必報襄子五起而不
中人問豫子豫子曰中行衆人畜我我故衆人事之智
伯國士遇我我故國士報之故此一豫讓也反君事讎
行若狗彘巳而抗節致忠行出虖烈士人主使然也故
主上遇其大臣如遇犬馬彼將犬馬自為也如遇官徒
彼將官徒自為也頑頓無耻􁁉詬亡節廉耻不立且不
自好茍若而可故見利則逝見便則奪主上有敗則因
而挻之矣主上有患則吾茍免而巳立而觀之耳有便
吾身者則欺賣而利之耳人主將何便於此羣下至衆
而主上至少也所託財器職業者粹於羣下也俱亡耻
俱茍安則主上最病故古者禮不及庶人刑不至大夫
所以厲寵臣之節也古者大臣有坐不廉而廢者不謂
不亷曰簠簋不餙坐汙穢滛亂男女亡别者不曰汙穢
曰帷簿不修坐罷軟不勝任者不謂罷軟曰下官不職
故貴大臣定有其辠矣猶未斥然正以謼之也尚遷就
而為之諱也故其在大譴大何之域者聞譴何則白冠
氂纓盤水加劔造請室而請辠耳上不執縛係引而行
也其有中罪者聞命而自弛上不使人頸盭而加也其
有大辠者聞命則圵面再拜跪而自裁上不使捽抑而
刑之也曰子大夫自有過耳吾遇子有禮矣遇之有禮
故群臣自憙嬰以廉恥故人矜節行上設亷耻禮義以
遇其臣而臣不以節行報其上者則非人類也故化成
俗定則為人臣者主耳忘身國耳忘家公耳忘私利不
茍就害不茍去唯義所在上之化也故父兄之臣誠死
宗廟法度之臣誠死社稷輔翼之臣誠死君上守圉扞
敵之臣誠死城郭封疆故曰聖人有金城者此物此志
也彼且為我死故吾得與之俱生彼且為我亡故吾得
與之俱存夫將為我危故吾得與之皆安顧行而忘利
守節而仗義故可以托不御之權可以寄六尺之孤此
厲亷恥行禮誼之所致也主上何䘮焉此之不為而顧
彼之久行故曰可為長太息者此也
　　數寕(新書○班固漢書贊曰劉向稱賈誼言三代/與秦治亂之意其論甚美通達國體雖古之)
　　　(伊管未能逺過也凡所著述五十八篇掇其切/於世事者著于傳李夢陽賈子新書序云誼文)
　　　(髙古最者太史公業裁之入史記矣後人或摭/其創草及他篇簡論説不忍遂捐棄於是類之)
　　　(稱書焉如過秦論太史公業裁入之矣褚先生/又取其餘附之後今為三篇云亦有一事一義)
　　　(而篇二三者或二篇而雜之一如治安䇿攙截/無復緒理可尋乃其宏識巨議故皎皎如日星)
　　　(如江河地中不得掩没之矣○鼎按前疏散/在新書者十一條今以疏所具為次列後)
臣竊惟事勢可為痛惜者一可為流涕者二可為長太
息者六若其他倍理而傷道者難徧以疏舉進言者皆
曰天下巳安矣臣獨曰未安或者曰天下巳治矣臣獨
曰未治恐逆意觸死罪雖然誠不安誠不治故不敢顧
身敢不昧死以聞夫曰天下安且治者非至愚無知固
䛕者耳皆非事實知治亂之體者也夫抱火措之積薪
之下而寢其上火未及燃因謂之安偷安者也方今之
勢何以異此夫本末舛逆首尾横決國制搶攘非有紀
也胡可謂治陛下何不一令以數日之間令臣得孰數
之於前因陳治安之䇿陛下試擇焉何甚傷哉射獵之
娱與安危之機孰急也臣聞之自禹巳下五百歲而湯
起自湯巳下五百餘年而武王起故聖王之起大以五
百為紀自武王巳下過五百歳矣聖王不起何怪矣及
秦始皇帝似是而卒非也終於無狀及今天下集於陛
下臣觀寛大知通竊曰足以操亂業握危勢若今之賢
也明通以足天紀又當天宜請陛下為之矣然又未也
者又將誰須也使為治勞知慮苦身體乏馳騁鐘鼓之
樂勿為可也樂與今同耳因加以常安四望無患因諸
侯附親軌道致忠而信上耳因上不疑其臣無族罪兵
革不動民長保首領耳固徳窮至逺近者匈奴逺者四
荒茍人迹之所能及皆鄉風慕義樂為臣子耳因天下
富足資財有餘人及十年之食耳因民業朴順而樂從
令耳因官事甚約獄訟盜賊可令尠有耳大數既得則
天下順治海内之氣清和咸理則萬生遂茂晏子曰唯
以政順乎為神可以益夀髮子曰至治之極父無死子
兄無死弟塗無繦緥之𦵏各以其順終榖食之法固百
以是則至尊之夀輕百年耳古者五帝皆踰百歲以此
言信之固王為明帝股肱為明臣名譽之美垂無窮耳
禮祖有功宗有徳始取天下為功始治天下為徳因觀
成之廟稱為大宗上配太祖與漢亡極耳因卑不疑尊
賤不踰貴尊卑貴賤明若黒白則天下之衆不疑眩耳
因經紀本於天地政法倚於四時後世無變故無易常
襲迹而長久耳臣竊以為建久安之勢成長治之業以
承祖廟以奉六親至孝也以宰天下以治羣生神明咸
億社稷久饗至仁也立經陳紀輕重同得後可以為萬
世法程後雖有愚㓜不肖之嗣猶得䝉業而安至明也
夀並五帝澤施至逺於陛下何損哉以陛下之明通因
使少知治體者得佐下風致此治非有難也陛下何不
一為之及其可素陳於前願幸無忽一夫者臣謹稽之
天地驗之徃古案之當時之務日夜念此至孰也獨太
息悲憤非特敢忽也雖使禹舜復生而為陛下計無以
易此為之有數必萬全無傷臣敢以寸斷陛下幸試召
大臣有識者使計之有能以為不便天子不利天下者
臣請死(燃一作㸐稱為太宗作稱為天下太宗固德窮/作因德窮業作素配作承與漢亡極耳作與天)
(下漢長無極耳/黒白作白黒)
　　　藩傷
夫樹國必審相疑之勢下數被其殃主數爽其憂凶譏
數動彼必將有怪者生焉禍之所雜豈可豫知故甚非
所以安主上非所以活大臣者也甚非所以全愛子者
也既巳令之為藩臣矣為人臣下矣而厚其力重其權
使有驕心而難服從也何異於善砥鏌鎁而予射子自
禍必矣愛之故使飽粱肉之味玩金石之聲臣民之衆
土地之博足以奉養宿衛其身然而權力不足以徼幸
勢不足以行逆故無驕心無邪行奉法畏令聽從必順
長生安樂而無上下相疑之禍活大臣全愛子孰精於
此且藩國與制力非獨少也制令其有子以國其子未
有子者建分以須之子生而立其身而子夫將何失於
實無喪而葆國無患子孫世世與漢相須長沙可以久
矣所謂生死而骨肉何以異此
　　　宗首
今或親弟謀為東帝親兄之子西嚮而擊今吴又見吿
矣天子春秋鼎盛行義未過徳澤有加焉猶尚若此况
莫大諸侯權埶且十此者乎然而天下少安者何也大
國之王幼在懐袵漢所置傅相方握其事數年之後諸
侯王大抵皆冠血氣方剛漢之所置傅歸休而不肯仕
漢所置相稱病而賜罷彼自丞尉以上偏置其私人如
此有異淮南濟圵之為耶此時而乃欲為治安雖堯舜
不能臣故曰時且過矣上弗蚤圖疑且歲間所不欲焉
黄帝曰日中必熭操刀必割今令此道順而全安甚易
弗肯蚤為巳乃墮骨肉之屬而抗剄之豈有異秦之季
世乎且謂天何權不甚竒而數削人豈可得也夫以天
子之位用天子之力乗今之時因天之助尚憚以危為
安以亂為治假設陛下居齊桓之處將不合諸侯而匡
天下乎至今則陛下誤甚矣時且失矣心竊踊躍離今
春難為矣天傾時傾足力傾能孰視而弗肯理以傾時
之失豈不靡哉可以為良天下而稱特以為此藉也竊
為陛下痛之甚在上幸少留計焉
　　　藩彊
竊迹前事大抵彊者先反淮隂王楚最彊則最先反韓
王信倚胡則又反貫高因趙資則又反陳豨兵精彊則
又反彭越用梁則又反黥布用淮南則又反盧綰國圵
最弱則最後反長沙乃纔二萬五千戸耳力不足以行
逆則功少而最完埶疏而最忠全骨肉時長沙無故者
非獨性異人也其形埶然矣曩令樊酈絳灌據數十城
而王今雖以殘亡可也令韓信黥布彭越之倫列為徹
侯而居雖至今存可也然則天下大計可知巳欲諸王
皆忠附則莫若令如長沙欲臣子勿葅醢則莫若令如
樊酈絳灌欲天下之治安天子之無憂莫如衆建諸侯
而少其力力少則易使以義國小則無邪心若與臣下
相殘與骨肉相飲茹天下雖危無傷也則莫如循今之
故而勿變以前觀之其國最大者反最先
　　　五美
海内之埶如身之使臂臂之使指莫不從制諸侯之君
敢自殺不敢反志知必葅醢耳不敢有異心輻湊並進
而歸命天子天下無可以徼幸之權無起禍召亂之業
雖在細民且知其安故天下咸知陛下之明割地定制
齊為若干國趙楚為若干國制既各有理矣於是齊悼
惠王之子孫王之分地盡而止趙幽王楚元王之子孫
亦各以次受其祖之分地燕吴淮南佗國皆然其分地
衆而子孫少者建以為國空而置之須其子孫生者舉
使君之諸侯之地其削頗入漢者為徙其侯國及封其
子孫於彼也所以數償之故一寸之地一人之衆天子
無所利焉誠以定制而巳故天下咸知陛下之亷地制
一定宗室子孫莫慮不王制定之後下無背叛之心上
無誅伐之志上下懽親諸侯順附故天下咸知陛下之
仁地制一定則帝道還明而臣心還正法立而不犯令
行而不逆貫髙利幾之謀不生柴竒開章之計不萌細
民鄉善大臣效順上使然也故天下咸知陛下之義地
制一定卧赤子天下之上而安植遺腹朝委裘而天下
不亂社稷長安宗廟久尊傳之後世不知其所窮故當
時大治後世誦聖一動而五美附陛下誰憚而久不為
此(齊悼惠王之子孫王之分地一無子孫王三字卧赤/子天下之上而安作卧赤子袵席之上而天下安)
　　　大都
昔楚靈王問范無宇曰我欲大城陳蔡葉與不羮賦車
各千乗焉亦足以當晉矣又加之以楚諸侯其來朝乎
范無宇曰不可臣聞大都疑國大臣疑主亂之謀也都
疑則交爭臣疑則並令禍之深者也今大城陳蔡葉與
不羮或不充不足以威晉若充之以資財實之以重祿
之臣是輕本而重末也臣聞尾大不掉末大必折此豈
不施威諸侯之心哉然終為楚國大患者必此四城也
靈王弗聽果城陳蔡葉與不羮實之以兵車充之以大
臣是歲也諸侯果朝居數年陳蔡葉與不羮或奉公子
棄疾内作難楚國雲亂王遂死于乾谿于申亥之井為
計若此豈不痛也哉悲夫本細末大弛必至心時乎時
乎可痛惜者此也天下之勢方病大尰一脛之大幾如
要一指之大幾如股臣聞尾大不掉末大必折惡病也
平居不可屈信一二指搐身固無聊也失今弗治必為
痼疾後雖有扁鵲弗能為巳悲夫枝拱茍大弛必至心
此所以竊為陛下患也病非徒尰也又苦􁀰盭元王之
子帝之從弟也今之王者從弟之子也惠王親兄之子
也今之王者兄子之子也親者或無分地以安天下疏
者或專大權以偪天子臣故曰非徒病尰也又苦􁀰盭
也可痛哭者此病是也
　　　解縣
天下之勢方倒縣竊願陛下省之也凡天子者天下之
首也何也上也蠻夷者天下之足也何也下也蠻夷徴
令是主上之操也天子共貢是臣下之禮也足反居上
首顧居下是倒縣之勢也天下倒縣莫之能解猶為國
有人乎非特倒縣而巳也又類蹶且病痱夫蹶者一面
病痱者一方痛今西為上流東為下流故隴西為上東
海為下則圵境一倒也西郡圵郡雖有長爵不輕得復
五尺以上不輕得息苦甚矣中地左戍延行數千里糧
食餽饟至難矣斥候者望烽燧而不敢卧將吏戍者或
介胄而睡而匈奴欺侮侵掠未知息時於焉信威廣德
甚難臣故曰一方病矣醫能治之而上弗肯使也天下
倒縣甚苦矣竊為陛下惜之進諌者類以為是困不可
解也無具甚矣陛下肯幸聽臣之計請陛下舉中國之
禍而從之匈奴中國乗其歲而富彊匈奴伏其辜而殘
亡繫單于之頸而制其命伏中行説而笞其背舉匈奴
之衆唯上之令殺之乎生之乎次也陛下威嚴大信德
義廣逺據天下而必固稱高號誠所宜俛視中國逺望
四夷莫不如志矣然後退齋三日以報髙廟令天下無
愚智男女皆曰皇帝果大聖也胡忍以陛下之明承天
下之資而久為戎人欺傲若此可謂國無人矣(甚難作/難矣具)
(作且威嚴作威單逺望作仰望戎人欺傲下一有勢/既卑辱而禍且不息長此安窮若此可謂國無人矣)
　　　孽産子
民賣産子得為之繡衣編輕履偏諸緣入之閑中是古
者天子后之服也后之所以廟而不以燕也而衆庶得
以衣孽妾白縠之表薄紈之裏緹以偏諸美者黼繡是
古者天子之服也今貴富人大賈者喪資若兄弟嘉㑹
召客得以被牆古者以天下奉一帝一后而節適今貴
人大賈屋壁得為帝服賈婦優倡下賤産子得為后餙
然而天下不屈者殆未有也且主帝之身自衣皁綈而
靡賈侈貴墻得被繡后以緣其領孽妾以緣其履此臣
之所謂舛也且試觀事理夫百人作之不能衣一人也
欲天下之無寒胡可得也一人耕之十人聚而食之欲
天下之無饑胡可得也饑寒切於民之肌膚欲其無為
奸邪盗賊不可得也國巳素屈矣奸邪盗賊特須時爾
歳適不為如雲而起耳若夫不為見室滿胡可勝憮也
夫錞此而有安上者殆未有也今也平居則無疵施不
敬而素寛有故必困然而獻計者類曰無動為大耳夫
無動而可以振天下之敗者何等也曰為大夫治可也
若為大亂豈若其小悲夫俗至不敬也至無等也至冒
其上也進計者猶曰無為可為長太息者此也(表作衣/緹作緁)
(嘉㑹二字無墻得被繡句下有/帝以衣其賤句舛作踳疵作茈)
　　　俗激
大臣之俗特以牘書不報小期㑹不答耳以為大故不
可矣天下之大指舉之而激俗流失世壊敗矣固恬弗
知怪大故也如刀筆之吏務在筐箱而不知大體陛下
又弗自憂故如此哉夫邪俗日長民怡然席於無廉恥
禮義非循也豈為人子背其父為人臣因忠於君哉豈
為人弟欺其兄為人下因信其上哉陛下雖有權柄事
業將何所寄之管子曰四維一曰禮二曰義三曰廉四
曰恥四維不張國乃滅亡使管子愚無識人也則可使
管子而少知治體則是豈不可為寒心哉今世以侈靡
相競而上無制度棄禮義損廉恥日甚可謂月異而歲
不同矣逐利乎口耳慮念非顧行也今其甚者剄大父
矣刺大母矣踝嫗矣刺兄矣盜者慮探柱下之金掇寢
户之簾攓兩廟之器白晝大都之中剽吏而奪之金矯
偽者出幾十萬石粟賦六百餘萬錢乗傳而行郡諸侯
此其無行義之尤至者巳其餘猖獗而趨之者乃豕羊
駈而徃是類管子謂四維不張者與竊為陛下惜之以
臣之意吏慮不動於耳目以為是特適然耳夫移風易
俗使天下移心而鄉道類非俗吏之所能為也陛下又
不自憂竊為陛下惜之夫立君臣等上下使父子有禮
六親有紀此非天所為人之所設也夫人之所設弗為
立持不植則僵不脩則壊秦滅四維不張故君臣乖而
相攘上下亂僭而無差父子六親殃戮而失其宜奸人
並起萬民離叛凡十三歳而社稷為墟今四維猶未備
也故奸人冀幸而衆心疑惑矣豈如今定經制令主主
臣臣上下有差父子六親各得其宜奸人無所冀幸群
衆信上而不疑惑哉此業一定世世常安而後有所持
循矣若夫經制不定是猶度江河無維楫中流而遇風
波也船必覆矣悲夫備不豫具之也可不察乎(忠於君/一作主)
(慮作利掇作剟亂賤作亂/僣衆心作衆下覆作覆敗)
　　　保傅
殷為天子二十餘世而周受之周為天子三十餘世而
秦受之秦為天子二世而亡人性非甚相逺也何殷周
之君有道之長而秦無道之暴也其故可知也古之王
者太子初生固舉以禮使士負之有司齊肅端冕見之
南郊見于天也過闕則下過廟則趨孝子之道也故自
為赤子時敎固巳行矣昔者周成王㓜在襁褓之中召
公為太保周公為太傅太公為太師保保其身體傅傅
之徳義師道之敎訓此三公之職也於是為置三少皆
上大夫也曰少保少傅少師是與太子燕居者也故孩
提有識三公三少固明孝仁禮義以道習之逐去邪人
不使見惡行於是皆選天下之端士孝弟博聞有道術
者以衛翼之使與太子居處出入故太子初生而見正
事聞正言行正道左右前後皆正人也習與正人居之
不能毋正也猶生長於齊之不能不齊言也習與不正
人居之不能毋不正猶生長於楚之不能不楚言也故
擇其所嗜必先受業乃得嘗之擇其所樂必先有習乃
得為之孔子曰少成若天性習慣如自然是殷周之所
以長有道也及太子少長知好色則入于學學者所學
之官也學禮曰帝入東學上親而貴仁則親疏有序而
恩相及矣帝入南學上齒而貴信則長㓜有差而民不
誣矣帝入西學上賢而貴徳則賢智在位而功不遺矣
帝入圵學上貴而尊爵則貴賤有等而下不踰矣帝入
太學承師問道退習而考於太傅太傅罰其不則而匡
其不及則徳智長而理道得矣此五學者既成於上則
百姓黎民化輯於下矣學成治就是殷周所以長有道
也及太子既冠成人免於保傅之嚴則有司過之史有
徹膳之宰天子有過史必書之史之義不得書過則死
而宰收其膳宰之義不得收膳即死於是有進善之旌
有誹謗之木有敢諫之鼔鼓史誦詩工誦箴諫大夫進
謀士傳民語習與智長故切而不愧化與心成故中道
若性是殷周之所以長有道也三代之禮天子春朝朝
日秋暮夕月所以明有敬也春秋入學坐國老執醬而
親饋之所以明有孝也行以鸞和歩中采薺趨中肆夏
所以明有度也其於禽獸見其生不忍見其死聞其聲
不忍食其肉故逺庖廚所以長恩且明有仁也食以禮
徹以樂失度則史書之工誦之三公進而讀之宰夫減
其膳是天子不得為非也明堂之位曰篤仁而好學多
聞而道慎天子疑則問應而不窮者謂之道道者導天
子以道者也常立於前是周公也誠立而敢斷輔善而
相義者謂之充充者充天子之志也常立於左是太公
也潔廉而切直匡過而諌邪者謂之弼弼者拂天子之
過者也常立於右是召公也博聞而强記捷給而善對
者謂之承承者承天子之遺忘者也常立於後是史佚
也故成王中立而聽朝則四聖維之是以慮無失記而
舉無過事殷周之所以長久者以其輔翼天子有此具
也及秦而不然其俗固非貴辭讓也所尚者告訐也固
非貴禮義也所尚者刑罰也故趙髙傅胡亥而敎之獄
所習者非斬劓人則夷人之三族也故今日即位而明
日射人忠諫者謂之誹謗深為之計者謂之妖言其視
殺人若艾草菅然豈胡亥之性惡哉彼其所以習道之
者非其理故也鄙諺曰不習為吏而視巳事又曰前車
覆而後車戒夫殷周之所以長久者其巳事可知也然
而不能從者是不法聖智也秦世之所以亟絶者其轍
迹可見也然而不避是後車又將覆也夫存亡之變治
亂之機其要在是矣天下之命縣於太子太子之善在
於蚤諭敎與選左右夫心未濫而先諭敎則化易成也
夫開於道術知義理之指則敎之功也若其服習積慣
則左右而巳矣夫胡越之人生而同聲嗜慾不異及其
長而成俗也累數譯而不能相通行者有雖死而不相
為者則敎習然也臣故曰選左右蚤諭敎最急夫敎得
而左右正則太子正矣太子正而天下定矣書曰一人
有慶兆民頼之此時務也(司過一作司直徹膳作勸膳/徹以樂作收慎作順充作輔)
(弼作拂而視巳/事作視巳成事)
　　　階級
人主之尊辟無異堂陛陛九級者堂髙大幾六尺矣若
堂無陛級者堂髙殆不過尺矣天子如堂羣臣如陛衆
庶如地此其辟也故陛九級上亷逺地則堂髙陛無級
亷近地則堂卑髙者難攀卑者易陵理勢然也故古者
聖王制為列等内有公卿大夫士外有公侯伯子男然
後有官師小吏施及庻人等級分明而天子加焉故其
尊不可及也鄙諺曰欲投䑕而忌器此善喻也䑕近於
器尚憚而勿投恐傷器也况乎貴大臣之近於帝主虖
亷恥禮節以治君子故有賜死而無僇辱是以係縛榜
笞髠刖黥劓之罪不及士大夫以其離主上不逺也禮
不敢齒君之路馬蹴其芻者有罪見君之几杖則起遭
君之乗輿則下入正門則趨君之寵臣雖或有過刑僇
不加其身尊君之勢也此則所以為主上豫逺不敬也
所以體貌群臣而厲其節也今自王侯三公之貴皆天
子之所改容而禮之也古天子之所謂伯父伯舅也今
與衆庶徒𨽻同黥劓髠刖笞傌弃市之法然則堂下不
亡陛乎被僇辱者不太迫乎亷恥不行也大臣無乃握
重權大官而有徒𨽻無恥之心乎夫望夷之事二世見
當以重法者投䑕而不忌器之習也臣聞之曰履雖鮮
弗以加枕冠雖弊弗以苴履夫嘗巳在貴寵之位天子
改容而嘗體貌之矣吏民嘗俯伏以敬畏之矣今而有
過令廢之可也退之可也賜之死可也若夫束縛之係
絏之輸之司㓂編之徒官司㓂牢正徒長小吏罵詈而
榜笞之殆非所以令衆庶見也夫卑賤者習知尊貴者
之一旦吾亦乃可以加此也非所以習天下也非尊尊
貴貴之化也夫天子之所嘗敬衆庶之所嘗寵死而死
爾賤人安得如此而頓辱之哉豫讓事中行之君智伯
伐中行滅之豫讓移事智伯及趙滅智伯豫讓釁面變
容吞炭變聲必報襄子五起而弗中襄子一夕而五易
卧人問豫讓讓曰中行衆人畜我故衆人事之智伯國
士遇我故為之國士用故此一豫讓也反君事讎行若
狗彘巳而折節致忠行出乎烈士人主使然也故人主
遇其大臣如遇犬馬彼將犬馬自為也如遇官徒彼將
官徒自為也頑頓亡耻􁁉茍無節亷耻不立則且不自
好茍容而可見利則逝見便則奪主上有敗則因而推
之矣主上有患則吾茍免而巳立而觀之耳有便吾身
者則欺賣而利之耳人主將何便於此群下至衆而主
上至少也所託財器職業者率於群下也俱無恥俱茍
安則主罷病故古者禮不及庶人刑不至君子所以厲
寵臣之節也古者大臣有坐不廉而廢者不謂不廉曰
簠簋不餙坐穢汚姑婦姊姨母男女無别者不謂穢汙
曰帷薄不修坐罷軟不勝任者不謂罷軟曰下官不職
故貴大臣定其有罪矣猶未斥然正以呼之也尚遷就
而為之諱也故其在大譴大訶之域者聞譴訶則白冠
氂纓盤水加劔造寢室而請其罪爾上弗使執縛係引
而行也其有中罪者聞命而自弛上不使人頸盭而加
也其有大罪者聞令則圵面再拜跪而自裁上不使人
捽抑而刑之也曰子大夫自有過耳吾遇子有禮矣遇
之有禮故羣臣自憙厲以亷恥故人務節行上設廉恥
禮義以遇其臣而群臣不以節行而報其上者即非人
類也故化成俗定則為人臣者主爾忘身國爾忘家公
爾忘私利不茍就害不茍去唯義所在主上之化也故
父兄之臣誠死宗廟法度之臣誠死社稷輔翼之臣誠
死君上守衛捍敵之臣誠死城郭封境故曰聖人有金
城者比物比志也彼且為我死故吾得與之俱生彼且
為我亡故吾得與之俱存夫將為我危故吾得與之皆
安顧行而忘利守節而服義故可以託不御之權可以
託六尺之孤此厲亷恥行禮義之所致也主上何喪焉
此之不為而顧彼之久行故曰可為長太息者此也
　　　請封建子弟疏(文帝以代王入即位分代為兩/國立皇子武為代王參為太原)
　　　　(王少子勝則封梁王後又徙武為淮陽王參/為代王盡得故地居數年梁王勝死無子誼)
　　　　(復上疏文帝於是從誼計廼徙淮陽王武為/梁王圵界㤗山西至髙陽得大縣四十餘城)
　　　　(徙城陽王喜為淮南王撫其民時又封淮南/厲王四子皆為列侯誼知上必將復王之也)
　　　　(上疏諌及誼死後四歳齊文王薨亡子文帝/思賈生之言乃分齊為六國盡立悼惠王子)
　　　　(六人為王又遷淮南王喜於陽城而分淮南/為三國盡立厲王三子以王之後十年文帝)
　　　　(崩景帝立三年而吴楚趙與四齊王合/從舉兵西鄉京師梁王扞之卒破七國)
陛下即不定制如今之埶不過一傳再傳諸侯猶且人
恣而不制豪植而太彊漢法不得行矣陛下所以為藩
扞及皇太子之所恃者唯淮陽代二國耳代圵邊匈奴
與彊敵為隣能自完則足矣而淮陽之此大諸侯厪如
黒子之著面適足以餌大國耳不足以有所禁禦方今
制在陛下制國而令子適足以為餌豈可謂工哉人主
之行異布衣布衣者餙小行競小廉以自託於鄉黨人
主唯天下安社稷固不耳髙皇帝瓜分天下以王功臣
反者如蝟毛而起以為不可故蔪去不義諸侯而虚其
國擇良日立諸子雒陽上東門之外畢以為王而天下
安故大人者不牽小行以成大功今淮南地逺者或數
千里越兩諸侯而縣屬於漢其吏民繇役徃來長安者
自悉而補中道衣敝錢用諸費稱此其苦屬漢而欲得
王至甚逋逃而歸諸侯者巳不少矣其埶不可久臣之
愚計願舉淮南地以益淮陽而為梁王立後割淮陽圵
邊二三列城與東郡以益梁不可者可徙代王而都睢
陽梁起於新郪以圵著之河淮陽包陳以南揵之江則
大諸侯之有異心者破膽而不敢謀梁足以扞齊趙淮
陽足以禁吴楚陛下高枕終亡山東之憂矣此二世之
利也當今恬然適遇諸侯之皆少數歳之後陛下且見
之矣夫秦日夜苦心勞力以除六國之旤今陛下力制
天下頥指如意高拱以成六國之禍難以言智茍身亡
事畜亂宿􁆋孰視而不定萬年之後傳之老母弱子將
使不寕不可謂仁臣聞聖主言問其臣而不自造事故
使人臣得畢其愚忠唯陛下財幸
　　　益壤(新書/)
陛下即不為千歳之治安如今之勢豈過一傳再傳哉
諸侯猶且人恣而不制豪横而大强也至其相與持之
以縱横之約相親耳漢法令不可得行矣猶且槀立而
服彊也今淮陽之比大諸侯僅過黒子之比於面耳豈
足以為禁御哉而陛下所恃以為藩捍者以代淮陽耳
代圵邊與彊匈奴為隣􁀙自完足矣唯皇太子之所恃
者亦以之二國耳今淮陽之所有適足以餌大國耳方
今制在陛下制國命而令子適足以為餌大國豈可謂
工哉人主之行異布衣布衣者餙小貌競小廉以自託
於鄉黨邑里人主者唯天下安社稷固不耳故黄帝者
炎帝之兄也炎帝無道黄帝伐之涿鹿之野血流漂杵
誅炎帝而兼其地天下乃治髙皇帝瓜分天下以王功
臣反者如蝟毛而起髙皇帝以為不可故蔪去不義諸
侯而虚其國擇良日立諸子洛陽上東門之外諸子畢
王而天下乃安故大人者不怵小亷不牽小行故立大
便以成大功今淮南地逺者或數千里越兩諸侯而縣
屬於漢其吏民繇役徃來長安者自悉而補中道衣敝
錢用諸費稱此共苦屬漢而欲得王至甚逋逃而歸諸
侯者巳不少矣此終非可久以為奉地也陛下豈如蚤
便其勢且令他人守郡豈如令子臣之愚計願陛下舉
淮南之地以益淮陽即有後患割淮陽圵邊二三列城
與東郡以益梁即有後患代可徙而都睢陽梁起新郪
以圵著之河淮陽包陳以南楗之江則大諸侯之有異
心者破膽而不敢謀今所恃者代淮陽二國耳皇太子
亦恃之如臣計梁足以捍齊趙淮陽足以禁吴楚則陛
下高枕而卧無山東之憂矣臣竊以為此一世之利也
若使淮南乆縣屬漢特以資奸人耳陛下幸少留意省
臣昧死以聞臣誼竊昧死願得伏前陳施下臣誼所以
為治安陛下幸以少須臾之間聽以驗之於事未有妨
損也臣聞聖主問其臣而不自造事故為人臣得畢盡
其愚忠惟陛下財幸今陛下將不意之人與之積衆之
財此非有子胥白公之報於廣都之中者即疑有專諸
荆軻起兩柱之間其䇿安便哉此所謂假賊兵為虎翼
者矣願陛下少留意計之
　　　諫立淮南王疏
竊恐陛下接王淮南諸子曾不與如臣者孰計之也淮
南王之悖逆亡道天下孰不知其辠陛下幸而赦遷之
自疾而死天下孰以王死之不當今奉尊罪人之子適
足以負謗於天下耳此人少壯豈能忘其父哉白公勝
所為父報仇者大父與伯父叔父也白公為亂非欲取
國代主也發憤快志剡手以衝仇人之匈固為俱靡而
巳淮南雖小黥布嘗用之矣漢存特幸耳夫擅仇人足
以危漢之資於䇿不便雖割而為四四子一心也予之
衆積之財此非有子胥白公報於廣都之中即疑有剸
諸荆軻起於兩柱之間所謂假賊兵為虎翼者也願陛
下少留計
　　　淮難(新書/)
一竊恐陛下接王淮南諸子曾不與如臣者孰計之也
淮南王來入赴千乗之君陛下為稽顙謝罪皇太后之
前淮南王曾不譙讓敷留之罪無加身者舍人横制等
室之門陛下追而赦之吏曾不省捕王人於天子國横
行不辜而無譴乃賜美人多載黄金而歸侯邑之在其
國者畢從之佗所陛下於淮南王不可謂薄矣然而淮
南王天子之法咫蹂促而費用也皇帝之令咫批傾而
不行天下孰不知天子選功臣有識者以為之相吏王
僅不踏蹴而逐耳無不稱病而走者天下就弗知日接
持怨言以誹謗陛下之為皇太后之餽賜逆拒而不受
天子使者奉詔而弗得見僵卧以發書天下孰不知聚
罪人竒狡少年通機竒之徒啟章之等而謀為東帝天
下孰弗知淮南王罪巳明陛下赦其死罪解之金道以
為之神其人自病死陛下何負天下大指孰以王之死
為不當陛下無負也如是則淮南王罪人之身也淮南
子罪人之子也奉尊罪人之子適足以負謗於天下耳
無解細於前事且世人不以肉為心則巳若以肉為心
人之可知也今淮南子少壯聞父辱狀是立咫焉泣洽
衿卧咫泣交項腸至腰肘如繆維耳豈能須㬰忘哉是
而不知是非人也陛下治天下之命而淮南王至如此
極其子舍陛下而更安所歸其怨爾特曰埶未便事未
發舍亂而不敢言若誠其心豈忌陛下哉白公勝所為
父報仇者報大父與諸伯叔父也令尹子西司焉子綦
皆親群父也無不盡傷昔者白公之為亂也非欲取國
代主也為發憤快志耳故欲匕首以衝仇人之匈固為
要俱靡而巳耳固非冀生也今淮南王雖小黥布嘗用
之耳漢存特幸耳夫擅仇人足以危漢之資於䇿安便
雖割而為四四子一心未異也豫讓為智伯報趙襄子
五起而不取者無佗資力少也子胥之報楚也有吴之
衆也白公成亂也有白公之衆也闔閭富故然使鱄諸
刺吴王僚燕太子丹富故然使荆軻殺秦王政今陛下
將尊不得之人與之衆積之財此非有白公子胥之報
於廣都之中者即疑有鱄諸荆軻起於兩柱之間其䇿
安便哉此所謂假賊兵為虎翼者也願陛下留意計之
　　　論重積貯(文帝即位恭修節儉思安百姓時民/皆背本趨末誼説上上感誼言始開)
　　　　(籍田/躬耕)
筦子曰倉廪實而知禮節民不足而可治者自古及今
未之嘗聞古之人曰一夫不耕或受之飢一女不織或
受之寒生之有時而用之亡度則物力必詘古之治天
下至􁊴至悉也故其蓄積足恃今背本而趨末食者甚
衆是天下之大殘也滛侈之俗日日以長是天下之大
賊也殘賊公行莫之或止大命將泛莫之振救生之者
甚少而靡之者甚多天下財産何得不蹶漢之為漢幾
四十年矣公私之積猶可哀痛失時不雨民且狼顧歲
惡不入請賣爵子既聞耳矣安有為天下阽危者若是
而上不驚者世之有饑穰天之行也禹湯被之矣即不
幸有方二三千里之旱國胡以相恤卒然邉境有急數
十百萬之衆國胡以餽之兵旱相乗天下大屈有勇力
者聚徒而衡擊罷夫羸老易子而齩其骨政治未畢通
也逺方之能疑者並舉而争起矣乃駭而圖之豈將有
及乎夫積貯者天下之大命也茍粟多而財有餘何為
而不成以攻則取以守則固以戰則勝懐敵附逺何招
而不至今敺民而歸之農皆著於本使天下各食其力
末技游食之民轉而緣南畮則蓄積足而人樂其所矣
可以為富安天下而直為此廩廩也竊為陛下惜之
　　　無蓄(新書/)
禹有十年之蓄故免九年之水湯有十年之積故勝七
歲之旱夫蓄積者天下之大命也茍粟多而財有餘何
嚮而不濟以攻則取以守則固以戰則勝懐柔附逺何
招而不至管子曰倉廩實而知禮節衣食足而知榮辱
民非足也而可治之者自古及今未之嘗聞古人曰一
夫不耕或為之饑一婦不織或為之寒生之有時而用
之無節則物力必屈古之為天下者至悉也故其蓄積
足恃今背本而趨末食者甚衆是天下之大殘也從生
之害者甚盛是天下之大賊也汰流滛泆侈靡之俗日
以長是天下之大祟也殘賊公行莫之或止大命泛放
莫之振救何計者也事情安所取生之者甚少而靡之
者甚衆天下之埶何以不危漢之為漢幾四十歳矣公
私之積猶可哀痛也故失時不雨民且狼顧矣歲惡不
入請賣爵鬻子既或聞耳矣安有為天下阽危若此而
上不驚者世未之有饑荒天下之常也禹湯被之矣即
不幸有方二三千里之旱國何以相恤卒然邉境有急
數十百萬之聚衆國何以餽之矣兵旱相乗天下大屈
勇力者聚徒而横擊罷夫羸老易子孫而齩其骨故法
未畢通也逺方之能者並舉而争起矣為人上者乃試
而圖之豈將有及乎可以為富安天下而直以為此廪
廪也竊為陛下惜之王制曰國無九年之蓄謂之不足
無六年之蓄謂之急無三年之蓄國非其國也其王制
若此之迫陛下奈何不促使計所以為此可以流涕者
又是也(節一作度趨末作以未衆作盛/畢作必能作疑促使作使吏)
　　　諫放民私鑄(孝文五年為錢益多而輕乃更鑄/四銖錢其文為半兩除盗鑄令使)
　　　　(民放鑄誼/諫不聽)
法使天下公得顧租鑄銅錫為錢敢雜以鉛鐵為它巧
者其罪黥然鑄錢之情非殽雜為巧則不可得贏而殽
之甚㣲為利甚厚夫事有召禍而法有起姦今令細民
人操造幣之埶各隠屏而鑄作因欲禁其厚利㣲姦雖
黥罪日報其埶不止乃者民人抵罪多者一縣百數及
吏之所疑榜笞奔走者甚衆夫縣法以誘民使入陷阱
孰積於此曩禁鑄錢死罪積下今公鑄錢黥罪積下為
法若此上何頼焉又民用錢郡縣不同或用輕錢百加
若干或用重錢平稱不受法錢不立吏急而壹之虖則
大為煩苛而力不能勝縱而弗呵虖則市肆異用錢文
大亂茍非其術何鄉而可哉今農事弃捐而采銅者日
蕃釋其耒耨冶鎔炊炭姦錢日多五榖不為多善人怵
而為姦邪愿民陷而之刑戮刑戮將甚不詳柰何而忽
國知患此吏議必曰禁之禁之不得其術其傷必大令
禁鑄錢則錢必重重則其利深盗鑄如雲而起弃市之
罪又不足以禁矣姦數不勝而法禁數潰銅使之然也
故銅市於天下其為博禍矣今禍博可除而七福可致
也何謂七福上收銅勿令布則民不鑄錢黥罪不積一
矣偽錢不蕃民不相疑二矣采銅鑄作者反於耕田三
矣銅畢歸於上上挾銅積以御輕重錢輕則以術歛之
重則以術散之貨物必平四矣以作兵器以假貴臣多
少有制用别貴賤五矣以臨萬貨以調盈虚以收竒羡
則官富實而末民困六矣制吾棄財以與匈奴逐爭其
民則敵必懐七矣故善為天下者因禍而為福轉敗而
為功今久退七福而行愽禍臣誠傷之
　　　鑄錢(新書/)
廼者竊聞吏復鑄錢者民人抵罪多者一縣百數少者
十數家屬知識及吏之所疑繫囚榜笞及犇走者類甚
不少僕未之得驗然其刑必然抵禍罪者固乃始耳此
無息時事甚不少於上大不便願陛下幸無忽法使天
下公得顧租鑄錢鑄錢之情非殽鉛鐵及錫雜銅也不
可得贏而殽之甚㣲又易為無異鹽羮之易而其利甚
厚張法雖公鑄今賜而鑄者情必奸偽也名曰顧租公
鑄法也而實皆黥罪也有法若此上將何頼焉夫事有
召禍而法有起奸今令細民操造幣之勢各隠屏其家
而公鑄作因欲禁其厚利㣲奸雖黥罪日報其勢不止
此理然也夫日着以請之則吏隨而揜之為民設阱孰
積於是上弗蚤圖之民勢且盡矣曩禁鑄錢死罪積下
今公鑄錢黥罪積下雖少異乎未甚也民方陷溺上弗
具救乎且世民用錢縣異而郡不同或用輕錢百加若
干輕小異行或用重錢平稱不受法錢不立將使天下
操權族而吏急一之乎則大煩苛而民弗任且力不能
而勢不可施縱而弗苛乎則郡縣異而市肆不同小大
異用錢文大亂夫茍非其術則何嚮而可哉夫農事不
為而采銅日煩釋其耒耨冶鎔鑪炭奸錢日繁正錢日
亡善人怵而為奸邪愿民陷而之刑僇黥罪繁積吏民
且日鬭矣少益於今將甚不祥柰何而忽國知患此吏
議必曰禁之禁之不得其術其傷必大何以圉之今禁
鑄錢錢必還重四錢之粟必還二錢耳重則盗鑄錢如
雲而起則弃市之罪又不足以禁矣姦不勝而禁法數
潰難言巳大事也久亂而費弗蚤振恐不稱陛下之明
凡治不得應天地星辰有動非小故也或累主徳陛下
不可以怠方今始伏望可善圖也(舍一作今屛作親厚/作大民大作吏鑪作)
(鑛愿作愚圉作圖/費弗蚤振無費字)
　　　銅布
銅布於下為天下菑何以言之銅布於下則民鑄錢者
大抵必雜石鉛鐵焉黥罪日繁此一禍也銅布於下偽
錢無止錢用不信民愈相疑此二禍也銅布於下采銅
者棄其田疇家鑄者損其農事榖不為則隣於饑此三
禍也故不禁鑄錢則錢常亂黥罪日積是陷阱也且農
事不為有罪為菑故民鑄錢不可不禁止禁鑄錢必以
死罪鑄錢者禁則錢必還重錢重則盗鑄錢者起則死
罪又復積矣銅使之然也故銅布於下其禍博矣今博
禍可除七福可致何謂七福上收銅勿令布下則民不
鑄錢黥罪不積一銅不布下則偽錢不繁民不相疑二
銅不布下不得采銅不得鑄錢則民反耕田矣三銅不
布下畢歸於上上挾銅積以御輕重錢輕則以術歛之
錢重則以術散之則錢必治矣四挾銅之積以鑄兵器
以假貴臣小大多少各有制度以别貴賤以差上下則
等級明矣五挾銅之積以臨萬貨以調盈虚以收奇羡
則官必富而末民困失六挾銅之積制吾棄財以與匈
奴逐争其民則敵必壊矣此謂之七福故善為天下者
因禍而為福轉敗而為功今顧退七福而行博禍可為
長太息者此其一也
　　　過秦論上
秦孝公據殽凾之固擁雍州之地君臣固守以窺周室
有席巻天下包舉宇内囊括四海之意并呑八荒之心
當是時也商君佐之内立法度務耕織修守戰之備外
連衡而鬬諸侯於是秦人拱手而取西河之外孝公既
没惠文昭襄蒙故業因遺䇿南取漢中西舉巴蜀東割
膏腴之地圵收要害之郡諸侯恐懼㑹盟而謀弱秦不
愛珍器重寳肥饒之地以致天下之士合從締交相與
為一當此之時齊有孟嘗趙有平原楚有春申魏有信
陵此四君者皆明知而忠信寛厚而愛人尊賢重士約
從離衡兼韓魏燕趙宋衛中山之衆於是六國之士有
甯越徐尚蘇秦杜赫之屬為之謀齊明周最陳軫召滑
樓緩翟景蘇厲樂毅之徒通其意吴起孫臏帶佗兒良
王廖田忌廉頗趙奢之朋制其兵嘗以什倍之地百萬
之衆叩闗而攻秦秦人開闗而延敵九國之師遁逃而
不敢進秦無亡矢遺鏃之費而天下諸侯巳困矣於是
從散約解爭割地而賂秦秦有餘力而制其敝追亡逐
圵伏尸百萬流血漂櫓因利乗便宰割天下分裂河山
彊國請服弱國入朝延及孝文王莊襄王享國日淺國
家無事及至始皇奮六世之餘烈振長䇿而御宇内吞
二周而亡諸侯履至尊而制六合執敲朴以鞭笞天下
威振四海南取百粤之地以為桂林象郡百粤之君俛
首係頸委命下吏乃使蒙恬圵築長城而守藩籬却匈
奴七百餘里胡人不敢南下而牧馬士不敢彎弓而報
怨於是廢先王之道焚百家之言以愚黔首墮名城殺
豪俊收天下之兵聚之咸陽銷鋒鍉鑄以為金人十二
以弱天下之民然後踐華為城因河為池據億文之城
臨不測之谿以為固良將勁弩守要害之處信臣精卒
陳利兵而誰何天下巳定始皇之心自以為闗中之固
金城千里子孫帝王萬世之業也始皇既没餘威振于
殊俗然而陳涉甕牖繩樞之子甿𨽻之人而遷徙之徒
也材能不及中庸非有仲尼墨翟之賢陶朱猗頓之富
躡足行伍之間而倔起阡陌之中率疲散之卒將數百
之衆轉而攻秦斬木為兵揭竿為旗天下雲合而響應
贏糧而景從山東豪俊遂竝起而亡秦族矣且夫天下
非小弱也雍州之地殽函之固自若也陳渉之位不尊
於齊楚燕趙韓魏宋衛中山之君也鉏耰棘矜不銛于
鉤㦸長鎩也適戍之衆非抗於九國之師也深謀逺慮行
軍用兵之道非及曩時之士也然而成敗異變功業相
反何也試使山東之國與陳涉度長絜大比權量力則
不可同年而語矣然秦以區區之地致萬乗之權招八
州而朝同列百有餘年矣然後以六合為家殽函為宫
一夫作難而七廟墮身死人手為天下笑者何也仁義
不施而攻守之勢異也(文選○殽一作崤惠文昭襄一/作惠王武王又作文武昭襄又)
(作惠文武昭襄兼作併韓魏燕下一有楚齊二字扣作/仰遁逃作逡廵遁逃延作施敲朴作棰拊係頸作係頭)
(焚作燔鍉鑄作鑄鍉黔首作天下始皇俱作秦王甿作/氓倔作俛罷弊作疲散雲合作雲㑹俊作桀隳作墮)
　　　過秦論中
秦滅周祀并海内兼諸侯南面稱帝以四海養天下之
士斐然鄉風若是者何也曰近古之無王者久矣周室
卑㣲五覇既滅令不行于天下是以諸侯力勁彊侵弱
衆暴寡兵革不休士民罷敝今秦南面而王天下是上
有天子也即元元之民冀得安其性命莫不虚心而仰
上當此之時專威定功安危之本在於此矣秦王懐貪
鄙之心行自奮之智不信功臣不親士民廢王道而立
私權焚文書而酷刑法先詐力而後仁義以暴虐為天
下始夫并兼者髙詐力安危者貴順權以此言之取與
攻守不同術也秦雖離戰國而王天下其道不易其政
不改是其所以取之守之者異也孤獨而有之故其亡
可立而待借使秦王論上世之事並殷周之迹以制御
其政後雖有滛驕之主猶未有傾危之患也故三王之
建天下名號顯美功業長久今秦二世立天下莫不引
領而觀其政夫寒者利裋褐而饑者甘糟糠天下嗸嗸
新主之資也此言勞民之易為仁也嚮使二世有庸主
之行而任忠賢臣主一心而憂海内之患縞素而正先
帝之過裂地分民以封功臣之後建國立君以禮天下
虗囹圄而免刑戮除去收帑汙穢之罪使各反其鄉里
發倉廪散財幣以振孤獨窮困之士輕賦少事以佐百
姓之急約法省刑以持其後使天下之人皆得自新更
節循行各慎其身塞萬民之望而以盛徳與天下天下
息矣即四海之内皆讙然各自安樂其處惟恐有變雖
有狡害之民無離上之心則不軌之臣無以餙其智而
暴亂之奸弭矣二世不行此術而重以無道壊宗廟與
民更始作阿房之宫繁刑嚴誅吏治刻深賞罰不當賦
歛無度天下多事吏不能紀百姓困窮而主不收恤然
後奸偽竝起而上下相遁䝉罪者衆刑僇相望于道而
天下苦之自君卿以下至於衆庻人懐自危之心親處
窮苦之實咸不安其位故易動也是以陳渉不用湯武
之賢不藉公侯之尊奮臂于大澤而天下響應者其民
危也故先王見始終之變知存亡之由是以牧民之道
務在安之而巳天下雖有逆行之臣必無響應之助矣
故曰安民可與行義而危民易與為非此之謂也貴為
天子富有四海身不免于戮殺者政傾非也是二世之
過也(一無滅周祀句以四海養天下作以養四海斐然/作靡然私權作私愛離戰國作併戰國觀其亡作)
(觀其政嗸嗸作囂囂循行作修行害作猾弭作止君卿/作羣卿富有四海作天下身不免於戮殺者作身在於)
(戮者政傾非也/作政之非也)
　　　過秦論下
秦并兼諸侯山東三十餘郡修津闗據險塞繕甲兵而
守之然陳涉以戍卒散亂之衆數百奮臂大呼不用弓
㦸之兵鉏耰白梃望屋而食横行天下秦人阻險不守
闗梁不閉長㦸不刺強弩不射楚師深入戰于鴻門曾
無藩籬之難於是山東大擾諸侯竝起豪俊相立秦使
章邯將而東征章邯因其三軍之衆要市於外以謀其
上羣臣之不相信可見於此矣子嬰立而遂不悟借使
子嬰有庸主之才而僅得中佐山東雖亂三秦之地可
全而有宗廟之祀未當絶也秦地被山帶河以為固四
塞之國也自繆公以來至于秦王二十餘君嘗為諸侯
雄豈世世賢哉其埶居然也且天下嘗昔日同心并力
而攻秦矣當此之時賢智並列良將行其師賢相通其
謀然困于險阻而不能進秦乃延入戰而為之開闗百
萬之徒逃圵而遂壊然困于險阻而不能進者豈勇力
智慧不足哉形不利埶不便也秦雖小邑併大城守險
塞而軍髙壘毋戰閉闗據阨荷㦸而守之諸侯起於匹
夫以利合非有素王之行也其交未親其民未附名為
亡秦其實利之也彼見秦阻之難犯也必退師安士息
民以待其敝收弱扶罷以令大國之君不患不得意于
海内貴為天子冨有四海而身為禽者其救敗非也秦
王足巳而不問遂過而不變二世受之因而不改暴虐
以重禍子嬰孤立無親危弱無輔三主之惑終身不悟
亡不亦宜乎當此時也世非無深謀逺慮知化之士也
然所以不敢盡忠拂過者秦俗多忌諱之禁也忠言未
卒于口而身為戮没矣故使天下之士傾耳而聽重足
而立箝口而不言是以三主失道而忠臣不敢諌智士
不敢謀天下巳亂奸臣不上聞豈不悲哉先王知壅蔽
之傷國也故置公卿大夫士以飭法設刑而天下治其
彊也禁暴誅亂而天下服其弱也五伯征而諸侯從其
削也内守外附而社稷存故秦之盛也繁法嚴刑而天
下震及其衰也百姓怨望而海内叛矣故周王序得其
道而千餘載不絶秦本末並失故不能長乆由是觀之
安危之統相去逺矣鄙諺曰前事之不忘後事之師也
是以君子為國觀之上古驗之當世參之人事察盛衰
之理審權埶之宜去就有序變化應時故曠日長乆而
社稷安矣
　　賈山(頴川人文帝時言多激切/善指事意然終不加罰)
　　　至言(山給事頴隂侯為騎在孝文時言/治亂之道借秦為諭名曰至言)
臣聞為人臣者盡忠竭愚以直諫主不避死亡之誅者
臣山是也臣不敢以久逺諭願借秦以為諭惟陛下少
加意焉夫布衣韋帶之士修身於内成名於外而使後
世不絶息至秦則不然貴為天子富有天下賦斂重數
百姓任罷赭衣半道羣盗滿山使天下之人戴目而視
傾耳而聽一夫大謼天下響應者陳勝是也秦非徒如
此也起咸陽而西至雍離宫三百鐘鼓帷帳不移而具
又為阿房之殿殿髙數十仞東西五里南圵千步從車
羅騎四馬騖馳旌旗不撓為宫室之麗至於此使其後
世曾不得聚廬而託處焉為馳道於天下東窮燕齊南
極吴楚江湖之上瀕海之觀畢至道廣五十步三丈而
樹厚築其外隠以金椎樹以青松為馳道之麗至於此
使其後世曾不得邪徑而託足焉死塟乎驪山吏徒數
十萬人曠日十年下徹三泉合采金石冶銅錮其内桼
塗其外被以珠玉餙以翡翠中成觀游上成山林為塟
薶之侈至於此使其後世曾不得蓬顆蔽冢而託塟焉
秦以熊羆之力虎狼之心蠶食諸侯并呑海内而不篤
禮義故天殃巳加矣臣昧死以聞願陛下少留意而詳
擇其中臣聞忠臣之事君也言切直則不用而身危不
切直則不可以明道故切直之言明主所欲急聞忠臣
之所以蒙死而竭知也地之磽者雖有善種不能生焉
江臯河瀕雖有惡種無不猥大昔者夏商之季世雖闗
龍逢箕子比干之賢身死亡而道不用文王之旹豪俊
之士皆得竭其智芻蕘採薪之人皆得盡其力此周之
所以興也故地之美者善飬禾君之仁者善飬士雷霆
之所擊無不摧折者萬鈞之所壓無不糜滅者今人主
之威非特雷霆也埶重非特萬鈞也開道而求諫和顔
色而受之用其言而顯其身士猶恐懼而不敢自盡又
廼况於縱欲恣行暴虐惡聞其過乎震之以威壓之以
重則雖有堯舜之智孟賁之勇豈有不摧折者哉如此
則人主不得聞其過失矣弗聞則社稷危矣古者聖王
之制史在前書過失工誦箴諫瞽誦詩諫公卿比諫士
傳言諫過庻人謗於道商旅議於市然後君得聞其過
失也聞其過失而改之見義而從之所以永有天下也
天子之尊四海之内其義莫不為臣然而養三老于太
學親執醬而餽執爵而酳祝䭇在前祝鯁在後公卿奉
杖大夫進履舉賢以自輔弼求修正之士使直諫故以
天子之尊尊養三老視孝也立輔弼之臣者恐驕也置
直諫之士者恐不得聞其過也學問至於芻蕘者求善
無饜也商人庻人誹謗巳而改之從善無不聽也昔者
秦政力并萬國富有天下破六國以為郡縣築長城以
為闗塞秦地之固大小之埶輕重之權其與一家之富
一夫之彊胡可勝計也然而兵破於陳渉地奪於劉氏
者何也秦王貪狼暴虐殘賊天下窮困萬民以適其欲
也昔者周葢千八百國以九州之民養千八百國之君
用民之力不過歲三日什一而藉君有餘財民有餘力
而頌聲作秦皇帝以千八百國之民自養力罷不能勝
其役財盡不能勝其求一君之身耳所以自養者馳騁
弋獵之娱天下弗能供也勞罷者不得休息飢寒者不
得衣食亡罪而死刑者無所告訴人與之為怨家與之
為讎故天下壞也秦皇帝身在之時天下巳壞矣而弗
自知也秦皇帝東巡狩至㑹稽琅邪刻石著其功自以
為過堯舜統縣石鑄鐘簴篩土築阿房之宫自以為萬
世有天下也古者聖王作謚三四十世耳雖堯舜禹湯
文武絫世廣德以為子孫基業無過二三十世者也秦
皇帝曰死而以謚法是父子名號有時相襲也以一至
萬則世世不相復也故死而號曰始皇帝其次曰二世
皇帝者欲以一至萬也秦皇帝計其功徳度其後嗣世
世無窮然身死纔數月耳天下四面而攻之宗廟滅絶
矣秦皇帝居滅絶之中而不自知者何也天下莫敢告
也其所以莫敢告者何也亡養老之義亡輔弼之臣亡
進諫之士縱恣行誅退誹謗之人殺直諫之士是以道
䛕媮合茍容比其徳則賢於堯舜課其功則賢於湯武
天下巳潰而莫之告也詩曰匪言不能胡此畏忌聽言
則對譖言則退此之謂也又曰濟濟多士文王以寧天
下未嘗亡士也然而文王獨言以寕者何也文王好仁
則仁興得士而敬之則士用用之有禮義故不致其愛
敬則不能盡其心不能盡其心則不能盡其力不能盡
其力則不能成其功故古之賢君於其臣也尊其爵祿
而親之疾則臨視之亡數死則往弔哭之臨其小歛大
歛巳棺塗而後為之服錫衰麻絰而三臨其喪未歛不
飲酒食肉未塟不舉樂當宗廟之祭而死為之廢樂故
古之君人者於其臣也可謂盡禮矣服法服端容貌正
顔色然後見之故臣下莫敢不竭力盡死以報其上功
德立於後世而令聞不亡也今陛下念思祖考術追厥
功圖所以昭光鴻業休德使天下舉賢良方正之士天
下皆訢訢焉曰將興堯舜之道三王之功矣天下之士
莫不精白以承休德今方正之士皆在朝廷矣又選其
賢者使為常侍諸吏與之馳敺射獵一日再三出臣恐
朝廷之解弛百官之墮於事也諸侯聞之又必怠於政
矣陛下即位親自勉以厚天下損食膳不聽樂減外徭
衛卒止歳貢省廐馬以賦縣傳去諸苑以賦農夫出帛
十萬餘匹以賑貧民禮高年九十者一子不事八十者
二筭不事賜天下男子爵大臣皆至公卿發御府金賜
大臣宗族亡不被澤者赦罪人憐其亡髮賜之巾憐其
衣赭書其背父子兄弟相見也而賜之衣平獄緩刑天
下莫不説喜是以元年膏雨降五榖登此天之所以相
陛下也刑輕於它時而犯法者寡衣食多於前年而盜
賊少此天下之所以順陛下也臣聞山東吏布詔令民
雖老羸癃疾扶杖而往聽之願少須㬰毋死思見德化
之成也今功業方就名聞方昭四方鄉風今從豪俊之
臣方正之士直與之日日獵射擊兎伐狐以傷大業絶
天下之望臣竊悼之詩曰靡不有初鮮克有終臣不勝
大願願少衰射獵以夏歲二月定明堂造太學修先王
之道風行俗成萬世之基定然後唯陛下所幸耳古者
大臣不媟故君子不常見其齊嚴之色肅敬之容大臣
不得與宴游方正修潔之士不得從射獵使皆務其方
以髙其節則群臣莫敢不正身修行盡心以稱大禮如
此則陛下之道尊敬功業施於四海垂於萬世子孫矣
誠不如此則行日壞而榮日减矣夫士修之於家而壞
之於天子之廷臣竊愍之陛下與衆臣宴游與大臣方
正朝廷論議夫游不失樂朝不失禮議不失計軌事之
大者也
　　　諫除鑄錢令對(文帝除鑄錢令山復上書諌以/為變先帝法非是又訟淮南王)
　　　　(無大罪宜急令反國又言柴唐子為不善足/以戒章下詰責山對其言激切多指事意然)
　　　　(終不加罰後/復禁鑄錢)
錢者亡用器也而可以易富貴富貴者人主之操柄也
令民為之是與人主共操柄不可長也
　　公孫臣
　　　論漢應土徳書(文帝十三年魯人公孫臣上書/丞相張蒼好律厯以為非是罷)
　　　　(之明年黄龍見成紀召臣拜博士與諸生申/明土德革改厯服色事其夏下詔有司皆曰)
　　　　(古者天子夏親郊祀上帝於郊故曰郊於是/夏四月文帝始幸雍郊見五畤祠衣皆上赤)
始秦得水徳今漢受之推終始傳則漢當土德土德之
應見黄龍宜改正朔易服色色上黄(漢書今/作及)
　　　丞相張蒼漢為水德奏
漢乃水德之始河决金堤其符也年始冬十月色外黒
内赤與德相應如公孫臣言非也(漢書始作時非也/作非是○史記)
　　　文帝議郊祀詔
有異物之神見于成紀毋害於民歲以有年朕幾郊祀
上帝諸神禮官議毋諱以朕勞(漢書○史記幾作/祈朕勞作勞朕)
　　新垣平
　　　立祠上帝奏(十三年趙人新垣平以望氣見上/言於是作渭陽五帝廟如雍五畤)
　　　　(明年夏修祀光輝燭/天遂貴平至上大夫)
長安東圵有神氣成五采若人冠冕焉或曰東圵神明
之舍西方神明之墓也天瑞下宜立祠上帝以合符應
　　　周鼎奏(平奏上使治廟汾隂南臨河欲祠出/周鼎人有上書告平詐下吏誅夷之)
周鼎亡在泗水中今河決通於泗臣望東圵汾隂直有
金寳氣意周鼎其出乎兆見不迎則不至(並漢/書)
　　季布(楚人終/河東守)
　　　寄諫竇長君書(布孝惠時為郎中拜河東守文/帝聞其賢召欲以為御史大夫)
　　　　(人言其使酒難近復令之郡楚人曹􁀫生辯/士數招權顧金錢與文帝竇后兄長君善布)
　　　　(寄書諌之及曹丘生歸固請長君書見布使/人先發書布果大怒待曹丘曹丘至則揖布)
　　　　(曰楚人諺曰得黄金百不如得季布諾足下/何以得此聲梁楚之間哉且僕與足下俱楚)
　　　　(人使僕游揚足下名於天下顧不美乎何足/下距僕之深也布大説引為上客季布名所)
　　　　(以益聞者曹/丘揚之也)
吾聞曹丘生非長者勿與通(史記/)
　
　
　
　
　
　
　
　
　
　西漢文紀巻六
欽定四庫全書
　西漢文紀卷七　　　　　明　梅鼎祚　編
　　鼂錯(潁川人以文學為太常掌故錯為人陗直刻/深景帝時為内史遷御史大夫七國反為爰)
　　　(盎所/譛殺)
　　　請教皇太子書(錯為太子舍人門大夫遷博士/主書文帝上善之於是拜錯為)
　　　　(太子家令得幸/太子號曰智囊)
人主所以尊顯功名揚于萬世之後者以知術數也故
人主知所以臨制臣下而治其衆則羣臣畏服矣知所
以聴言受事則不欺蔽矣知所以安利萬民則海内必
従矣知所以忠孝事上則臣子之行備矣此四者臣竊
為皇太子急之人臣之議或曰皇太子亡以知事為也
臣之愚誠以為不然竊觀上世之君不能奉其宗廟而
刼殺於其臣者皆不知術數者也皇太子所讀書多矣
而未深知術數者也不問書説也夫多誦而不知其説
所謂勞苦而不為功臣竊觀皇太子材智髙竒馭射伎
藝過人絶遠然於術數未有所守者以陛下為心也竊
願陛下幸擇聖人之術可用今世者以賜皇太子因時
使太子陳明於前唯陛下裁察
　　　言兵事書
　　　　(是時匈奴數冦邉文帝發兵禦之/錯上書言兵事帝賜璽書寵答焉)
臣聞漢興已來胡虜數入邊地小入則小利大入則大
利髙后時再入隴西攻城屠邑敺畧畜産其後復入隴
西殺吏卒大冦盜竊聞戰勝之威民氣百倍敗兵之卒
沒世不復自髙后以來隴西三困於匈奴矣民氣破傷
亡有勝意今兹隴西之吏賴社稷之神靈奉陛下之明
詔和輯士卒底厲其節起破傷之民以當乗勝之匈奴
用少擊衆殺一王敗其衆而有大利非隴西之民有勇
怯乃將吏之制巧拙異也故兵法曰有必勝之將無必
勝之民繇此觀之安邊境立功名在于良將不可不擇
也臣又聞用兵臨戰合刃之急者三一曰得地形二曰
卒服習三曰器用利兵法曰丈五之溝漸車之水山林
積石經川丘阜屮木所在此步兵之地也車騎二不當
一土山丘陵曼衍相屬平原廣野此車騎之地也步兵
十不當一平陵相遠川谷居間仰髙臨下此弓弩之地
也短兵百不當一兩陳相近平地淺屮可前可後此長
㦸之地也劍楯三不當一萑葦竹蕭屮木蒙籠支葉茂
接此矛鋋之地也長㦸二不當一曲道相伏險阸相薄
此劍楯之地也弓弩三不當一士不選練卒不服習起
居不精動静不集趨利弗及避難不畢前擊後解與金
鼓之音相失此不習勒卒之過也百不當十兵不完利
與空手同甲不堅密與袒裼同弩不可以及遠與短兵
同射不能中與亡矢同中不能入與亡鏃同此將不省
兵之禍也五不當一故兵法曰器械不利以其卒予敵
也卒不可用以其將予敵也將不知兵以其主予敵也
君不擇將以其國予敵也四者兵之至要也臣又聞小
大異形強弱異埶險易異備夫卑身以事強小國之形
也合小以攻大敵國之形也以蠻夷攻蠻夷中國之形
也今匈奴地形技藝與中國異上下山阪出入溪澗中
國之馬弗與也險道傾仄且馳且射中國之騎弗與也
風雨罷勞飢渴不困中國之人弗與也此匈奴之長技
也若夫平原易地輕車突騎則匈奴之衆易撓亂也勁
弩長㦸射疏及遠則匈奴之弓弗能格也堅甲利刄長
短相雜遊弩往來什伍俱前則匈奴之兵弗能當也材
官騶發矢道同的則匈奴之革笥木薦弗能支也下馬
地鬬劍㦸相接去就相薄則匈奴之足弗能給也此中
國之長技也以此觀之匈奴之長技三中國之長技五
陛下又興數十萬之衆以誅數萬之匈奴衆寡之計以
一擊十之術也雖然兵凶器戰危事也以大為小以強
為弱在俛仰之間耳夫以人之死争勝跌而不振則悔
之亡及也帝王之道出於萬全今降胡義渠蠻夷之屬
來歸誼者其衆數千飲食長技與匈奴同可賜之堅甲
絮衣勁弓利矢益以邊郡之良騎令明將能知其習俗
和輯其心者以陛下之明約將之即有險阻以此當之
平地通道則以輕車材官制之兩軍相為表裏各用其
長技衡加之以衆此萬全之術也傳曰狂夫之言而明
主擇焉臣錯愚陋昧死上狂言唯陛下財擇
　　　文帝答鼂錯璽書
皇帝問太子家令上書言兵體三章聞之書言狂夫之
言而明主擇焉今則不然言者不狂而擇者不明國之
大患故在於此使夫不明擇於不狂是以萬聴而萬不
當也
　　　復言守邊備塞勸農力本當世急務二事
臣聞秦時北攻胡貉築塞河上南攻揚粤置戍卒焉其
起兵而攻胡粤者非以衞邊地而救民死也貪戾而欲
廣大也故功未立而天下亂且夫起兵而不知其埶戰
則為人禽屯則卒積死夫胡貉之地積陰之處也木皮
三寸氷厚六尺食肉而飲酪其人密理鳥獸毳毛其性
能寒楊粤之地少陰多陽其人疏理鳥獸希毛其性能
暑秦之戍卒不能其水土戍者死于邊輸者僨于道秦
民見行如往棄市因以讁發之名曰讁戍先發吏有讁
及贅壻賈人後以嘗有市籍者又後以大父母父母嘗
有市籍者後入閭取其左發之不順行者深恐有背畔
之心凡民守戰至死而不降北者以計為之也故戰勝
守固則有拜爵之賞攻城屠邑則得其財鹵以富家室
故能使其衆蒙矢石赴湯火視死如生今秦之發卒也
有萬死之害而亡銖兩之報死事之後不得一筭之復
天下明知禍烈及已也陳勝行戍至于大澤為天下先
倡天下従之如流水者秦以威劫而行之之敝也胡人
衣食之業不著於地其埶易以擾亂邊境何以明之胡
人食肉飲酪衣皮毛非有城郭田宅之歸居如飛鳥走
獸於廣壄美草甘水則止草盡水竭則移以是觀之往
來轉徒時至時去此胡人之生業而中國之所以離南
畮也今使胡人數處轉牧行獵于塞下或當燕代或當
上郡北地隴西以候備塞之卒卒少則入陛下不救則
邊民絶望而有降敵之心救之少發則不足多發遠縣
纔至則胡又已去聚而不罷為費甚大罷之則復入如
此連年則中國貧苦而民不安矣陛下幸憂邉境遣将
吏發卒以治塞甚大惠也然今遠方之卒守塞一嵗而
更不知胡人之能不如選常居者家室田作且以備之
以便為之髙城深塹具藺石布渠答復為一城其内城
間百五十步要害之處通川之道調立城邑毋下千家
為中周虎落先為室屋具田器乃募辠人及免徒復作
令居之不足募以丁奴婢贖辠及輸奴婢欲以拜爵者
不足乃募民之欲往者皆賜髙爵復其家予冬夏衣廩
食能自給而止郡縣之民得買其爵以自増至卿其亡
夫若妻者縣官買予之人情非有匹敵不能久安其處
塞下之民禄利不厚不可使久居危難之地胡人入驅
而能止其所驅者以其半予之縣官為贖其民如是則
邑里相救助赴胡不避死非以徳上也欲全親戚而利
其財也此與東方之戍卒不習地埶而心畏胡者功相
萬也以陛下之時徒民實邊使遠方亡屯戍之事塞下
之民父子相保亡係虜之患利施後世名稱聖明其與
秦之行怨民相去遠矣
　　　復言募民徙塞下事(文帝從錯言募民徙塞/下錯復言徙塞下事)
陛下幸募民相徙以實塞下使屯戍之事益省輸將之
費益寡甚大惠也下吏誠能稱厚惠奉明法存䘏所徙
之老弱善遇其壯士和輯其心而勿侵刻使先至者安
樂而不思故鄉則貧民相募而勸往矣臣聞古之徙遠
方以實廣虚也相其隂陽之和嘗其水泉之味審其土
地之宜觀其屮木之饒然後營邑立城制里割宅通田
作之道正阡陌之界先為築室家有一堂二内門戸之
閉置器物焉民至有所居作有所用此民所以輕去故
鄉而勸之新邑也為置醫巫以救疾病以修祭祀男女
有昏生死相䘏墳墓相従種樹畜長室屋完安此所以
使民樂其處而有長居之心也臣又聞古之制邊縣以
備敵也使五家為伍伍有長十長一里里有假士四里
一連連有假五百十連一邑邑有假候皆擇其邑之賢
材有護習地形知民心者居則習民於射法出則教民
於應敵故卒伍成于内則軍政定于外服習以成勿令
遷徙幼則同遊長則共事夜戰聲相知則足以相救晝
戰目相見則足以相識讙愛之心足以相死如此而勸
以厚賞威以重罰則前死不還踵矣所徙之民非壯有
材力但費衣糧不可用也雖有材力不得良吏猶亡功
也陛下絶匈奴不與和親臣竊意其冬來南也壹大治
則終身創矣欲立威者始於折膠來而不能困使得氣
去後未易服也愚臣亡識唯陛下財察
　　　説文帝貴粟奏(文帝感賈誼言始開籍田躬耕/以勸百姓錯復説上以粟贖罪)
　　　　(拜爵帝従其言令民入粟邉六百石爵上造/稍増至四千石為五大夫萬二千石為大庶)
　　　　(長各以多少級數為差錯復奏/言入粟免租乃詔除民田租税)
聖王在上而民不凍飢者非能耕而食之織而衣之也
為開其資財之道也故堯禹有九年之水湯有七年之
旱而國亡捐瘠者以畜積多而備先具也今海内為一
土地人民之衆不避湯禹加以亡天災數年之水旱而
畜積未及者何也地有餘利民有餘力生穀之土未盡
墾山澤之利未盡出也游食之民未盡歸農也民貧則
姦邪生貧生于不足不足生于不農不農則不地著不
地著則離鄉輕家民如鳥獸雖有髙城深池嚴法重刑
猶不能禁也夫寒之於衣不待輕煖飢之于食不待甘
㫖飢寒至身不顧廉恥人情一日不再食則飢終嵗不
製衣則寒夫腹飢不得食膚寒不得衣雖慈母不能保
其子君安能以有其民哉明主知其然也故務民於農
桑薄賦斂廣畜積以實倉廩備水旱故民可得而有也
民者在上所以牧之趨利如水走下四方亡擇也夫珠
玉金銀飢不可食寒不可衣然而衆貴之者以上用之
故也其為物輕㣲易臧在于把握可以周海内而亡飢
寒之患此令臣輕背其主而民易去其鄉盜賊有所勸
亡逃者得輕資也粟米布帛生于地長于時聚于力非
可一日成也數石之重中人弗勝不為奸邪所利一日
弗得而飢寒至是故明君貴五穀而賤金玉今農夫五
口之家其服役者不下二人其能耕者不過百畮百畮
之收不過百石春耕夏耘秋穫冬臧伐薪樵治官府給
繇役春不得避風塵夏不得避暑熱秋不得避隂雨冬
不得避寒凍四時之間無日休息又私自送往迎來弔
死問疾養孤長幼在其中勤苦如此尚復被水旱之災
急政暴虐賦斂不時朝令而暮改當具有者半賈而賣
亡者取倍稱之息於是有賣田宅鬻子孫以償責者矣
而商賈大者積貯倍息小者坐列販賣操其竒贏日游
都市乗上之急所賣必倍故其男不耕耘女不蠶織衣
必文采食必粱肉亡農夫之苦有仟伯之得因其富厚
交通王侯力過吏埶以利相傾千里游敖冠葢相望乗
堅策肥履絲曳縞此商人所以兼并農人農人所以流
亡者也今法律賤商人商人已富貴矣尊農夫農夫已
貧賤矣故俗之所貴主之所賤也吏之所卑法之所尊
也上下相反好惡乖迕而欲國富法立不可得也方今
之務莫若使民務農而已矣欲民務農在于貴粟貴粟
之道在于使民以粟為賞罰今募天下入粟縣官得以
拜爵得以除罪如此富人有爵農民有錢粟有所渫夫
能入粟以受爵皆有餘者也取於有餘以供上用則貧
民之賦可損所謂損有餘補不足令出而民利者也順
于民心所補者三一曰主用足二曰民賦少三曰勸農
功今令民有車騎馬一匹者復卒三人車騎者天下武
備也故為復卒神農之教曰有石城十仞湯池百步帶
甲百萬而亡粟弗能守也以是觀之粟者王者大用政
之本務令民入粟受爵至五大夫以上乃復一人耳此
其與騎馬之功相去遠矣爵者上之所擅出于口而無
窮粟者民之所種生于地而不乏夫得高爵與免罪人
之所甚欲也使天下人入粟於邊以受爵免罪不過三
嵗塞下之粟必多矣
　　　入粟免租奏
陛下幸使天下入粟塞下以拜爵甚大惠也竊恐塞卒
之食不足用大渫天下粟邊食足以支五嵗可令入粟
郡縣矣足支一嵗以上可時赦勿收農民租如此徳澤
加于萬民民俞勤農時有軍役若遭水旱民不困乏天
下安寧嵗孰且美則民大富樂矣
　　　賢良䇿(文帝十五年詔有司察舉賢良文學士/錯在選中上親策之時賈誼已死對奏)
　　　　(者百餘人唯錯為高/第由是遷中大夫)
　　　文帝賢良策制
惟十有五年九月壬子皇帝曰昔者大禹勤求賢士施
及方外四極之内舟車所至人迹所及靡不聞命以輔
其不逮近者獻其明遠者通厥聰比善勠力以翼天子
是以大禹能亡失徳夏以長楙髙皇帝親除大害去亂
従並建豪英以為官師為諫諍輔天子之闕而翼戴漢
宗也賴天之靈宗廟之福方内以安澤及四夷今朕獲
執天子之正以承宗廟之祀朕既不徳又不敏明弗能
燭而智不能治此大夫之所著聞也故詔有司諸侯王
三公九卿及主郡吏各帥其志以選賢良明于國家之
大體通於人事之終始及能直言極諫者各有人數將
以匡朕之不逮二三大夫之行當此三道朕甚嘉之故
登大夫於朝親諭朕志大夫其上三道之要及永惟朕
之不徳吏之不平政之不宣民之不寧四者之闕悉陳
其志毋有所隠上以薦先帝之宗廟下以興愚民之休
利著之於篇朕親覽焉觀大夫所以佐朕至與不至書
之周之密之重之閉之興自朕躬大夫其正論毋枉執
事烏虖戒之二三大夫其帥志毋怠
平陽侯臣窋汝陰侯臣竈潁陰侯臣何廷尉臣宜昌隴
西太守臣昆邪所選賢良太子家令臣錯昧死再拜言
臣竊聞古之賢主莫不求賢以為輔翼故黄帝得力牧
而為五帝先大禹得咎繇而為三王祖齊桓得管子而
為五伯長今陛下講于大禹及髙皇帝之建豪英也退
託於不明以求賢良讓之至也臣竊觀上世之傳若髙
皇帝之建功業陛下之徳厚而得賢佐皆有司之所覽
刻于玉版蔵于金匱厯之春秋紀之後世為帝者祖宗
與天地相終今臣窋等乃以臣錯充賦甚不稱明詔求
賢之意臣錯草茅臣亡識知昧死上愚對曰詔策曰明
於國家大體愚臣竊以古之五帝明之臣聞五帝神聖
其臣莫能及故自親事處于法宫之中明堂之上動静
上配天下順地中得人故衆生之類亡不覆也根著之
徒亡不載也燭以光明亡偏異也徳上及飛鳥下至水
蟲草木諸産皆被其澤然後陰陽調四時節日月光風
雨時膏露降五穀熟祅孽滅賊氣息民不疾疫河出圗
洛出書神龍至鳳鳥翔徳澤滿天下靈光施四海此謂
配天地治國大體之功也詔策曰通於人事終始愚臣
竊以古之三王明之臣聞三王臣主俱賢故合謀相輔
計安天下莫不本于人情人情莫不欲夀三王生而不
傷也人情莫不欲富三王厚而不困也人情莫不欲安
三王扶而不危也人情莫不欲逸三王節其力而不盡
也其為法令也合于人情而後行之其動衆使民也本
于人事然後為之取人以已内恕及人情之所惡不以
彊人情之所欲不以禁民是以天下樂其政歸其徳望
之若父母従之若流水百姓和親國家安寧名位不失
施及後世此明于人情終始之功也詔策曰直言極諫
愚臣竊以五伯之臣明之臣聞五伯不及其臣故屬之
以國任之以事五伯之佐之為人臣也察身而不敢誣
奉法令不容私盡心力不敢矜遭患難不避死見賢不
居其上受祿不過其量不以亡能居尊顯之位自行若
此可謂方正之士矣其立法也非以苦民傷衆而為之
機陷也以之興利除害尊主安民而救暴亂也其行賞
也非虚取民財妄予人也以勸天下之忠孝而明其功
也故功多者賞厚功少者賞薄如此斂民財以顧其功
而民不恨者知與而安已也其行罰也非以忿怒妄誅
而従暴心也以禁天下不忠不孝而害國者也故辠大
者罰重辠小者罰輕如此民雖伏辠至死而不怨者知
辠罰之至自取之也立法若此可謂平正之吏矣法之
逆者請而更之不以傷民主行之暴者逆而復之不以
傷國救主之失補主之過揚主之美明主之功使主内
亡邪辟之行外亡騫汚之名事君若此可謂直言極諫
之士矣此五伯之所以徳匡天下威振諸侯功業甚美
名聲章明舉天下之賢王五伯與焉此身不及其臣而
使得直言極諫補其不逮之功也今陛下人民之衆威
武之重徳惠之厚令行禁止之勢萬萬於五伯而賜愚
臣策曰匡朕之不逮愚臣何足以識陛下之髙明而奉
承之詔策曰吏之不平政之不宣民之不寧愚臣竊以
秦事明之臣聞秦始并天下之時其主不及三王而臣
不及其佐然功力不遲者何也地形便山川利財用足
民利戰其所與並者六國六國者臣主皆不肖謀不輯
民不用故當此之時秦最富彊夫國富彊而鄰國亂者
帝王之資也故秦能兼六國立為天子當此之時三王
之功不能進焉及其末塗之衰也任不肖而信讒賊宫
室過度耆慾亡極民力罷盡賦斂不節矜奮自賢羣臣
恐諛驕溢縦恣不顧患禍妄賞以隨喜意妄誅以快怒
心法令煩憯刑罰暴酷輕絶人命身自射殺天下寒心
莫安其處姦邪之利乗其亂法以成其威獄官主斷生
殺自恣上下瓦解各自為制秦始亂之時吏之所先侵
者貧人賤民也至其中節所侵者富人吏家也及其末
塗所侵者宗室大臣也是故親疏皆危外内咸怨離散
逋逃人有走心陳勝先倡天下大潰絶祀亡世為異姓
福此吏不平政不宣民不寧之禍也今陛下配天象地
覆露萬民絶秦之迹除其亂法躬親本事廢去淫末除
苛解嬈寛大愛人肉刑不用辠人亡帑非謗不治鑄錢
者除通闗去塞不孽諸侯賔禮長老愛䘏少孤辠人有
期後宫出嫁尊賜孝悌農民不租明詔軍師愛士大夫
求進方正廢退姦邪除去陰刑害民者誅憂勞百姓列
侯就都親耕節用視民不奢所為天下興利除害變法
易故以安海内者大功數十皆上世之所難及陛下行
之道純徳厚元元之民幸矣詔策曰永惟朕之不徳愚
臣不足以當之詔策曰悉陳其志毋有所隠愚臣竊以
五帝之賢臣明之臣聞五帝其臣莫能及則自親之三
王臣主俱賢則共憂之五伯不及其臣則任使之此所
以神明不遺而賢聖不廢也故各當其世而立功徳焉
傳曰往者不可及來者猶可待能明其世者謂之天子
此之謂也竊聞戰不勝者易其地民貧窮者變其業今
以陛下神明徳厚資財不下五帝臨制天下至今十有
六年民不益富盜賊不衰邊境未安其所以然意者陛
下未之躬親而待羣臣也今執事之臣皆天下之選已
然莫能望陛下清光譬之猶五帝之佐也陛下不自躬
親而待不望清光之臣臣竊恐神明之遺也日損一日
嵗亡一嵗日月益暮盛徳不及究於天下以傳萬世愚
臣不自度量竊為陛下惜之昧死上狂惑屮茅之愚臣
言唯陛下財擇
　　　説景帝削呉(錯文帝時數上書言呉過可削帝/不忍以此呉王濞日益横景帝即)
　　　　(位錯為御史大夫説上三年楚趙以過削/郡縣廷臣方議削呉呉與楚七國俱反)
昔髙帝初定天下昆弟少諸子弱大封同姓故孽子悼
惠王王齊七十二城庶弟元王王楚四十城兄子王呉
五十餘城封三庶孽分天下半今呉王前有太子之隙
詐稱病不朝於古法當誅文帝不忍因賜几杖徳至厚
也不改過自新乃益驕恣公即山鑄錢煑海為鹽誘天
下亡人謀作亂逆今削之亦反不削亦反削之其反亟
禍小不削之其反遲禍大
　　陶青(作嚴青翟誤辨見後明史記/莊青翟本姓莊以漢  諱改)
　　　劾鼂錯奏(景帝時錯遷為御史大夫更定法令/侵削諸侯及呉楚七國反以誅錯為)
　　　　(名錯欲令上自将兵而身居守會爰盎入言/上計獨斬錯赦七國復其故地則兵可罷于)
　　　　(是丞相青翟中尉嘉廷尉歐劾奏錯要斬制/可  按景帝紀元年遣御史大夫青翟與匈)
　　　　(奴和親文穎注曰姓嚴諱青翟臣瓉曰此陶/青也荘青翟乃自武帝時人此紀誤師古曰)
　　　　(後人傳習不曉妄増翟字耳鼎又按史記漢/書二表孝景二年陶青為丞相三年正月鼂)
　　　　(錯有罪要斬則劾奏錯者正陶青其誤與紀/同而錯傳注未及辨青翟以孝武元狩五年)
　　　　(始為丞相元鼎二年坐張/湯自殺此何得云青翟也)
呉王反逆亡道欲危宗廟天下所當共誅今御史大夫
錯議曰兵數百萬獨屬羣臣不可信陛下不如自出臨
兵使錯居守徐僮之旁呉所未下者可以予呉錯不稱
陛下徳信欲疏羣臣百姓又欲以城邑予呉亡臣子禮
大逆亡道錯當要斬父母妻子同産亡少長皆棄市臣
請論如法
　　鄒陽(齊人呉王濞招致四方名士陽與呉/嚴忌枚乗等俱仕皆以文辨著名)
　　　諫呉王濞書
　　　　(呉王以太子亊怨望陰有邪謀陽上書以事/尚隠故先引秦為喻因道諸國之難王不内)
臣聞秦倚曲臺之宫懸衡天下畫地而不犯兵加胡越
至其晩節末路張耳陳勝連従兵之據以叩函谷咸陽
遂危何則列郡不相親萬室不相救也今胡數涉北河
之外上覆飛鳥下不見伏菟鬬城不休救兵不止死者
相隨輦車相屬轉粟流輸千里不絶何則強趙責于河
間六齊望于惠后城陽顧于盧博三淮南之心思墳墓
大王不憂臣恐救兵之不専胡馬遂進窺於邯鄲越水
長沙還舟青陽雖使梁并淮陽之兵下淮東越廣陵以
遏越人之糧漢亦折西河而下北守漳水以輔大國胡
亦益進越亦益深此臣之所為大王患也臣聞交龍㐮
首奮翼則浮雲出流霧雨咸集聖王底節修徳則游談
之士歸義思名今臣盡智畢議易精極慮則無國不可
奸飾固陋之心則何王之門不可曳長裾乎然臣所以
厯數王之朝背淮千里而自致者非惡臣國而樂呉民
也竊髙下風之行尤説大王之義故願大王之無忽察
聴其志臣聞鷙鳥累百不如一鶚夫全趙之時武力鼎
士袨服叢臺之下者一旦成市而不能止幽王之湛患
淮南連山東之俠死士盈朝不能還厲王之西也然而
計議不得雖諸賁不能安其位亦明矣故願大王審畫
而已始孝文皇帝據闗入立寒心銷志不明求衣自立
天子之後使東牟朱虚東襃義父之後深割嬰兒王之
壤子王梁代益以淮陽卒仆濟北囚弟於雍者豈非象
新垣平等哉今天子新據先帝之遺業左規山東右制
闗中變權易埶大臣難知大王弗察臣恐周鼎復起於
漢新垣過計於朝則我呉遺嗣不可期於世矣髙皇帝
燒棧道水章邯兵不留行收弊民之倦東馳函谷西楚
大破水攻則章邯以亡其城陸擊則荆王以失其地此
皆國家之㡬者也願大王熟察之(漢書犯不犯文選作/人不  不止作不至)
(無國不可奸作無國而不可干志一作至水一作灌/黄震曰本未免戰國諸游士之餘習能持正論可嘉)　(唐/)
(順之曰此文辭極㣲淮陽知呉王陰結連齊趙淮南胡/越故先言趙齊城陽  南諸國各有私怨欲申其志不)
(肯専為呉時趙王遂北連匈奴呉王濞素事三越故/又言漢皆有以待之胡越亦自受敵救兵之不専也)
　　　獄中上梁孝王武書(武文帝次子/初封淮陽)
　　　　(鄒陽枚乗嚴忌知呉不可説皆去之梁従孝/王游陽慷慨不茍合羊勝公孫詭疾陽惡之)
　　　　(孝王下陽吏将殺之陽客游以讒見禽恐死/而負絫從獄中上書王使人出之卒為上客)
臣聞忠無不報信不見疑臣常以為然徒虚語耳昔者
荆軻慕燕丹之義白虹貫日太子畏之衞先生為秦畫
長平之事太白蝕昴而昭王疑之夫精變天地而信不
喻兩主豈不哀哉今臣盡忠竭誠畢議願知左右不明
卒従吏訊為世所疑是使荆軻衞先生復起而燕秦不
悟也願大王孰察之昔卞和獻寳楚王刖之李斯竭忠
胡亥極刑是以箕子佯狂接輿辟世恐遭此患也願大
王孰察卞和李斯之意而後楚王胡亥之聴無使臣為
箕子接輿所笑臣聞比干剖心子胥鴟夷臣始不信乃
今知之願大王孰察少加憐焉諺曰有白頭如新傾葢
如故何則知與不知也故昔樊於期逃秦之燕藉荆軻
首以奉丹之事王奢去齊之魏臨城自剄以却齊而存
魏夫王奢樊於期非新于齊秦而故于燕魏也所以去
二國死兩君者行合于志而慕義無窮也是以蘇秦不
信于天下而為燕尾生白圭戰亡六城為魏取中山何
則誠有以相知也蘇秦相燕燕人惡之於王王按劍而
怒食以駃騠白圭顯于中山中山人惡之魏文侯文侯
投之以夜光之璧何則兩主二臣剖心析肝相信豈移
于浮辭哉故女無美惡入宫見妬士無賢不肖入朝見
嫉昔者司馬喜髕脚於宋卒相中山范睢摺脅折齒於
魏卒為應侯此二人者皆信必然之畫捐朋黨之私挾
孤獨之位故不能自免於嫉妬之人也是以申徒狄自
沈于河徐衍負石入海不容於世義不茍取比周於朝
以移主上之心故百里奚乞食於路繆公委之以政甯
戚飯牛車下而桓公任之以國此二人者豈借宦于朝
假譽于左右然後二主用之哉感于心合于行親于膠
漆昆弟不能離豈惑于衆口哉故偏聴生姦獨任成亂
昔者魯聴季孫之説而逐孔子宋聴子罕之計而囚墨
翟夫以孔墨之辨不能自免于讒諛而二國以危何則
衆口鑠金積毁銷骨也是以秦用戎人由余而霸中國
齊用越人蒙而強威宣此二國豈拘於俗牽於世繫阿
偏之辭哉公聴並觀垂名當世故意合則胡越為昆弟
由余越人蒙是矣不合則骨肉出逐不收朱象管蔡是
矣今人主誠能用齊秦之義後宋魯之聴則五伯不足
稱三王易為也是以聖王覺寤捐子之之心而能不説
于田常之賢封比干之後脩孕婦之墓故功業復就於
天下何則欲善無厭也夫晉文公親其讎強霸諸侯齊
桓公用其仇而一匡天下何則慈仁慇懃誠加于心不
可以虚辭借也至夫秦用商鞅之法東弱韓魏兵強天
下而卒車裂之越用大夫種之謀禽勁呉伯中國而卒
誅其身是以孫叔敖三去相而不悔於陵子仲辭三公
為人灌園今人主誠能去驕傲之心懐可報之意披心
腹見情素墮肝膽施徳厚終與之窮達無愛於士則桀
之狗可使吠堯而蹠之客可使刺由況因萬乗之權假
聖王之資乎然則荆軻之湛七族要離之燒妻子豈足
道哉臣聞明月之珠夜光之璧以闇投人於道路人無
不按劍相眄者何則無因而至前也蟠木根柢輪囷離
詭而為萬乗器者何則以左右先為之容也故無因至
前雖出隋侯之珠夜光之璧尤結怨而不見徳故有人
先談則以枯木朽株樹功而不忘今夫天下布衣窮居
之士身在貧賤雖包堯舜之術挾伊管之辯懐龍逢比
干之意欲盡忠當世之君而素無根柢之容雖竭精思
欲開忠信輔人主之治則人主必有按劍相眄之跡是
使布衣不得為枯木朽株之資也是以聖王制世御俗
獨化於陶鈞之上而不牽于卑亂之語不奪于衆多之
口故秦皇帝任中庶子蒙嘉之言以信荆軻之説而匕
首竊發周文王獵涇渭載吕尚而歸以王天下故秦信
左右而殺周用烏集而王何則以其能越拘攣之語馳
域外之議獨觀於昭曠之道也今人主沈於諂䛕之辭
牽於帷裳之制使不羈之士與牛驥同皁此鮑焦所以
忿於世而不留富貴之樂也臣聞盛飾入朝者不以利
汙義砥礪名號者不以欲傷行故縣名勝母而曾子不
入邑號朝歌而墨子迴車今欲使天下寥廓之士攝于
威重之權主于位勢之貴故回面汙行以事諂諛之人
而求親近於左右則士伏死堀穴巖巖之中耳安肯有
盡忠信而趨闕下者哉(史記作所笑劉向作所歎如新/如故  而新而故入宫作居宫)
(蹈雍作蹈流借宦作藉官囚墨翟作逐墨翟人主作世/主窮達作窮通狗作犬是使士不得為作不得當蒙嘉)
(作蒙恬而殺作而弑盡忠信作盡精神亦太史公曰鄒/陽辭雖不遜然其比物連類有足悲者  可謂抗直不)
(撓矣讒真徳秀曰此篇用事太多文亦侵趨於偶儷然/其論  毁之禍至痛切可為世戒焉  徐中行曰鄒陽)
(書前實後虚韓非説難前虚後/實此綴文之妙所以冠絶古今)
　　　同前(漢書/)
臣聞忠無不報信不見疑臣常以為然徒虚語耳昔荆
軻慕燕丹之義白虹貫日太子畏之衞先生為秦畫長
平之事太白食昴昭王疑之夫精變天地而信不諭兩
主豈不哀哉今臣盡忠竭誠畢議願知左右不明卒従
吏訊為世所疑是使荆軻衞先生復起而燕秦不寤也
願大王孰察之昔玉人獻寳楚王誅之李斯竭忠胡亥
極刑是以箕子佯狂接輿避世恐遭此患也願大王察
玉人李斯之意而後楚王胡亥之聴毋使臣為箕子接
輿所笑臣聞比干剖心子胥䲭夷臣始不信乃今知之
願大王孰察少加憐焉語曰有白頭如新傾葢如故何
則知與不知也故樊於期逃秦之燕藉荆軻首以奉丹
事王奢去齊之魏臨城自剄以卻齊而存魏夫王奢樊
於期非新于齊秦而故于燕魏也所以去二國死兩君
者行合於志慕義無窮也是以蘇秦不信于天下為燕
尾生白圭戰亡六城為魏取中山何則誠有以相知也
蘇秦相燕人惡之燕王燕王按劍而怒食以駃騠白圭
顯于中山人惡之於魏文侯文侯賜以夜光之璧何則
兩主二臣剖心折肝相信豈移於浮辭哉故女無美惡
入宫見妒士無賢不肖入朝見嫉昔司馬喜臏脚於宋
卒相中山范雎摺脅折齒於魏卒為應侯此二人者皆
信必然之畫捐朋黨之私挾獨孤之交故不能自免於
嫉妒之人也是以申屠狄蹈雍之河徐衍負石入海不
容于世義不茍取比周于朝以移主上之心故百里奚
乞食於道路繆公委之以政甯戚飯牛車下桓公任之
以國此二人者豈素宦于朝借譽于左右然後二主用
之哉感于心合于行堅如膠漆昆弟不能離豈惑于衆
口哉故偏聴生姦獨任成亂昔魯聴季孫之説逐孔子
宋任子冉之計囚墨翟夫以孔墨之辯不能自免于讒
諛而二國以危何則衆口鑠金積毁銷骨也秦用戎人
由余而伯中國齊用越人子臧而強威宣此二國豈係
于俗牽于世繫竒偏之浮辭哉公聴並觀垂名當世故
意合則胡越為兄弟由余子臧是矣不合則骨肉為讎
敵朱象管蔡是矣今人主誠能用齊秦之明後魯宋之
聴則五伯不足侔而三王易為也是以聖王覺寤捐子
之之心而不説田常之賢封比干之後修孕婦之墓故
功業覆于天下何則欲善亡厭也夫晉文親其讎強伯
諸侯齊桓用其仇而一匡天下何則慈仁殷勤誠加於
心不可以虚辭借也至夫秦用商鞅之法東弱韓魏力
彊天下卒車裂之越用大夫種之謀禽勁呉而伯中國
遂誅其身是以孫叔敖三去相而不悔於陵子仲辭三
公為人灌園今人主誠能去驕傲之心懐可報之意披
心腹見情素墮肝膽施徳厚終與之窮達無愛於士則
桀之犬可使吠堯跖之客可使刺由何況因萬乗之權
假聖王之資乎然荆軻湛七族要離燔妻子豈足為大
王道哉臣聞明月之珠夜光之璧以闇投人於道衆莫
不按劍相眄者何則無因而至前也蟠木根抵輪囷離
竒而為萬乗器者以左右先為之容也故無因而至前
雖出隋珠和璧祗怨結而不見徳有人先游則枯木朽
株樹功而不忘今夫天下布衣窮居之士身在貧羸雖
蒙堯舜之術挾伊管之辨懐龍逢比干之意而素無根
抵之容雖竭精神欲開忠於當世之君則人主必襲按
劒相眄之迹矣是使布衣之士不得為枯木朽株之資
也是以聖王制世御俗獨化於陶鈞之上而不牽乎卑
亂之語不奪乎衆多之口故秦皇帝任中庶子蒙之言
以信荆軻而匕首竊發周文王獵涇渭載吕尚歸以王
天下秦信左右而亡周用烏集而王何則以其能越攣
拘之語馳域外之議獨觀虖昭曠之道也今人主沈諂
諛之辭牽帷廧之制使不羈之士與牛驥同皁此鮑焦
所以憤于世也臣聞盛飾入朝者不以私汙義底厲名
號者不以利傷行故里名勝母曾子不入邑號朝歌墨
子回車今欲使天下廖廓之士籠於威重之權脅于位
埶之貴回面汙行以事諂諛之人而求親近於左右則
士有伏死堀穴巖藪之中耳安有盡忠信而趨闕下者
哉
　　　同前(漢紀/作疏)
臣聞忠無不報信不見疑葢有以然今定虚矣昔者荆
軻慕燕丹之義白虹貫日太子畏之衞先生為秦畫長
平之策太白蝕昴昭王疑之夫精誠變於天地而信不
喻于兩主豈不哀哉今臣盡忠畢義左右不明卒従吏
訊為世所疑是使荆軻衞先生復出而燕秦不悟矣昔
玉人獻寳楚王誅之李斯竭忠胡亥極刑是以箕子佯
狂接輿避世恐遭此患也願大王察玉人李斯之意然
後改楚王胡亥之聴無使臣為箕子接輿所笑夫偏聴
生姦獨任成亂是以魯聴季孫之説而逐孔子宋信子
罕之計而囚墨翟夫以孔墨之辨不能自免于讒諛而
二國以危者何則衆口爍金積毁銷骨臣聞明月之珠
夜光之璧以闇投之人莫不按劒而怒何則無因而至
前也蟠木根柢輪囷離竒而為萬乗之器者以左右先
為之容也故女無美惡入宫見妒士無賢愚入朝見嫉
昔司馬喜臏脚于宋卒相中山范睢折脅於魏卒為應
侯此二人者信必然之畫捐朋黨之私挾孤特之交故
不能自免于讒諛之人是以申徒狄蹈雍之河徐衍負
石入海皆不容于世義不茍取比周于朝百里奚乞食
于路秦穆公授之以政甯戚飯牛車下齊桓公任之以
國此二人者豈素宦于朝假譽于左右哉感于心合于
行堅如膠漆衆口所不能離豈惑于浮辭哉是以聖主
不牽于卑亂之語不奪于衆多之口獨化于陶鈞之上
而觀乎昭曠之道臣聞盛飾入朝者不以私汙義砥礪
名號者不以利傷行今欲使天下寥廓之士誘於威重
之權脅於勢位之貴迴面汙行以事諂諛之人而求親
近於左右則士有伏死窟穴巖石之中耳安肯盡忠信
而趣闕下者哉
　　枚乗(字叔淮陰人游呉與梁景帝召拜𢎞農都尉/以病去官復游梁及武帝以安車蒲輪徴乘)
　　　(道/死)
　　　諫呉王濞書
　　　　(乗為濞郎中呉王之初怨望謀為逆也/乘奏書諫之呉王不納乗去而之梁)
臣聞得全者全昌失全者全亡舜無立錐之地以有天
下禹無十户之聚以王諸侯湯武之土不過百里上不
絶三光之明下不傷百姓之心者有王術也故父子之
道天性也忠臣不避重誅以直諫則事無遺策功流萬
世臣乗願披腹心而效愚忠唯大王少加意念惻怛之
心於臣乗言夫以一縷之任係千鈞之重上縣無極之
髙下垂不測之淵雖甚愚之人猶知哀其將絶也馬方
駭鼓而驚之係方絶又重鎮之係絶于天不可復結隊
入深淵難以復出其出不出間不容髮能聴忠臣之言
百舉必脱必若所欲為危于絫卵難于上天變所欲為
易于反掌安于泰山今欲極天命之夀敝無窮之樂究
萬乗之埶不出反掌之易以居泰山之安而欲乗絫卵
之危走上天之難此愚臣之所以為大王或也人性有
畏其景而惡其跡者卻背而走迹愈多景愈疾不知就
隂而止景滅迹絶欲人勿聞莫若勿言欲人勿知莫若
勿為欲湯之凔一人炊之百人揚之無益也不如絶薪
止火而已不絶之於彼而救之於此譬猶抱薪而救火
也養由基楚之善射者也去楊葉百步百發百中楊葉
之大加百中焉可謂善射矣然其所止乃百步之内耳
比於臣乗未知操弓持矢也福生有基禍生有胎納其
基絶其胎禍何自來泰山之􁆤穿石單極之䋁斷幹水
非石之鑚索非木之鋸漸靡使之然也夫銖銖而稱之
至石必差寸寸而度之至丈必過石稱丈量徑而寡失
夫十圍之木始生如蘖足可搔而絶手可擢而拔據其
未生先其未形也磨礱底厲不見其損有時而盡種樹
畜養不見其益有時而大積徳絫行不知其善有時而
用棄義背理不知其惡有時而亡臣願大王孰計而身
行之此百世不易之道也(漢書危班固賛曰鄒陽枚乗/游于  國然卒免刑戮者以)
(其言正也此真徳秀曰/磨礱數句  天下名言)
　(故武王諤諤而昌紂嘿嘿而亡君無諤諤之臣父無/諤諤之子兄無諤諤之弟夫無諤諤之妻士無諤諤)
　(之友其亡可待故曰君失之臣得之父失之子得之/兄失之弟得之夫失之婦得之士失之友得之故無)
　(亡國破家悖父亂子放兄棄弟狂夫淫婦絶交敗友/者也  太平御覽載諫呉王書譬猶抱薪而救火也)
　(後有此/一段)
　　　同前(説苑/)
　　　　(孝景皇帝時呉王濞反梁孝王郎中枚乗/字叔聞之為書諫王呉王不聴卒死丹徒)
君王之外臣乗竊聞得全者全昌失全者全亡舜無立
錐之地以有天下禹無十戸之聚以王諸侯湯武之地
方不過百里上不絶三光之明下不傷百姓之心者有
王術也故父子之道天性也忠臣不敢避誅以直諫故
事無廢業而功流于萬世也臣誠願披腹心而効愚忠
恐大王不能用之臣誠願大王少加意念惻怛之心於
臣乗之言夫以一縷之任係千鈞之重上懸之無極之
髙下垂之不測之淵雖甚愚之人且猶知哀其将絶也
馬方駭而重驚之係方絶而重鎮之係絶于天不可復
結墜入深淵難以復出其出不出間不容髮誠能用臣
乗言一舉必脱必若所欲為危如重卵難於上天變所
欲為易於反掌安于泰山今欲極天命之夀弊無窮之
樂保萬乗之勢不出反掌之易以居太山之安乃欲乗
重卵之危走上天之難此愚臣之所大惑也人性有畏
其影而惡其迹者却背而走無益也不如就隂而止影
滅跡絶欲人勿聞莫若勿言欲人勿知莫若勿為欲湯
之冷令一人炊之百人揚之無益也不如絶薪止火而
已不絶之于彼而救之于此譬猶抱薪救火也養由基
楚之善射者也去楊葉百步百發百中楊葉之小而加
百中焉可謂善射矣所止乃百步之中耳比於臣未知
操弓持矢也福生有基禍生有胎納其基絶其胎禍従
何來哉泰山之溜穿石引繩久之乃以挈木水非石之
鑚繩非木之鋸也而漸靡使之然夫銖銖而稱之至石
必差寸寸而度之至丈必過石稱丈量徑而寡失夫十
圍之木始生於蘖可引而絶可擢而拔據其未生先其
未形磨礱砥礪不見其損有時而盡種樹畜長不見其
益有時而大徳積修行不知其善有時而用行惡為非
棄義背理不知其惡有時而亡臣誠願大王孰計而身
行之此百王不易之道也(全昌全亡文選並無/全字百王作百代)
　　　重諫呉王書(漢書作/説呉王)
　　　　(鼂錯為御史大夫謀削諸王地呉王與諸國/反以誅錯為名漢斬錯以謝諸王乗於是復)
　　　　(上書説王使罷兵呉王不用卒見/禽滅漢既平七國乗由此知名)
昔秦西舉胡戎之難北備榆中之闗南距羌笮之塞東
當六國之従六國乗信陵之籍明蘇秦之約厲荆軻之
威并力一心以備秦然秦卒禽六國滅其社稷而并天
下者何也則地利不同而民輕重不等也今漢據全秦
之地兼六國之衆修戎狄之義而南朝羌笮此其與秦
地相什而民相百大王之所明知也今夫讒諛之臣為
大王計者不論骨肉之義民之輕重國之大小以為呉
禍此臣之所以為大王患也夫舉呉兵以訾于漢譬猶
蠅蚋之附羣牛腐肉之齒利劒鋒接必無事矣天下聞
呉率失職諸侯願責先帝之遺約今漢親誅其三公以
謝前過是大王之威加于天下而功越于湯武也夫呉
有諸侯之位而富實于天子有隠匿之名而居過于中
國夫漢并二十四郡十七諸侯方輸錯出軍行數千里
不絶于郊其珍怪不如山東之府轉粟西向陸行不絶
水行滿河不如海陵之倉修治上林雜以離宫積聚玩
好圈守禽獸不如長洲之苑游曲臺臨上路不如朝夕
之池深壁髙壘副以闗城不如江淮之險此臣之所為
大王樂也今大王還兵疾歸尚得十半不然漢知呉有
呑天下之心赫然加怒遣羽林黄頭循江而下襲大王
之都魯東海絶呉之饟道梁王飾車騎習戰射積粟固
守以備滎陽待呉之飢大王雖欲反都亦不得已夫三
淮南之計不負其約齊王殺身以滅其迹四國不得出
兵其郡趙囚邯鄲此不可掩亦已明矣今大王已去千
里之國而制于十里之内矣張韓將北地弓髙宿左右
兵不得下壁軍不得太息臣竊哀之願大王孰察焉(文/選)
(并張韓謂張羽韓安國弓髙侯韓穨當聞昔書作昔者/  天下者何也作并天下是何也天下  呉作天子富)
(實作實富出軍作出運郊作道臣之所為大王樂為下/有以字呑天下之心下有也字  六國之従荀悦漢紀)
(作六國之鋒蘇秦之約作蘇秦之要何也作何則尚得/十半作可十得其半魯東海絶呉之饟道作據東海之)
(地絶呉饟道張韓将北地􁅵髙宿左右作張韓之将北/地弓髙宿衞左右  劉攽曰此枚乗説呉王後是後人)
(以呉事寓言爾故言齊王殺身等事不同又卭筰武帝/始通此已云南距羌筰之塞益非  師古曰齊王傳呉)
(楚平齊王乃自殺今此枚乗諫書即已稱之二傳不同/當有誤者  劉奉世曰按諸傳呉王正月先起兵二月)
(敗走中間五十日耳三國圍齊三月不能下漢兵至乃/引歸解圍而後齊王自殺則當在呉走後一月外事又)
(乗此書云梁固守以待呉飢則是未飢以前安得已知/齊王殺身與四國不得出兵及趙囚之詳疑乗書非真)
(事後追加之或/傳之者增之也)
　　　七發
楚太子有疾而呉客往問之曰伏聞太子玉體不安亦
少間乎太子曰憊謹謝客客因稱曰今時天下安寧四
宇和平太子方富于年意者久耽安樂日夜無極邪氣
襲逆中若結轖紛屯澹淡嘘唏煩酲惕惕怵怵卧不得
瞑虚中重聴惡聞人聲精神越渫百病咸生聰明昡曜
悦怒不平久執不廢大命乃傾太子豈有是乎太子曰
謹謝客賴君之力時時有之然未至于是也客曰今夫
貴人之子必宫居而閨處内有保母外有傅父欲交無
所飲食則溫淳甘膬脭醲肥厚衣裳則雜遝曼煖燂爍
熱暑雖有金石之堅猶將銷鑠而挺解也況其在筋骨
之間乎哉故曰縦耳目之欲恣支體之安者傷血脈之
和且夫出輿入輦命曰蹷痿之機洞房清風命曰寒熱
之媒皓齒蛾眉命曰伐性之斧甘脆肥醲命曰腐腸之
藥今太子膚色靡曼四支委隨筋骨挺解血脈淫濯手
足惰窳越女侍前齊姬奉後往來游醼縦恣乎曲房隠
間之中此甘餐毒藥戲猛獸之爪牙也所従來者至深
遠淹滯永久而不廢雖令扁鵲治内巫咸治外尚何及
哉今如太子之病者獨宜世之君子博見強識承間語
事變度易意常無離側以為羽翼淹沈之樂浩蕩之心
遁佚之志其奚由至哉太子曰諾病已請事此言客曰
今太子之病可無藥石針刺炙療而已可以要言妙道
説而去也不欲聞之乎太子曰僕願聞之客曰龍門之
桐髙百尺而無枝中鬱結之輪菌根扶疏以分離上有
千仞之峰下臨百丈之谿湍流遡波又澹淡之其根半
死半生冬則烈風漂霰飛雪之所激也夏則雷霆霹靂
之所感也朝則鸝黄鳱鴠鳴焉暮則羈雌迷鳥宿焉獨
鵠晨號乎其上鵾鷄哀鳴翔乎其下於是背秋涉冬使
琴摯斫斬以為琴野繭之絲以為絃孤子之鉤以為隠
九寡之珥以為約使師堂操暢伯子牙為之歌歌曰麥
秀􁁉兮雉朝飛向虚壑兮背槁槐依絶區兮臨迴溪飛
鳥聞之翕翼而不能去野獸聞之垂耳而不能行蚑蟜
螻蟻聞之柱喙而不能前此亦天下之至悲也太子能
強起聴之乎太子曰僕病未能也
客曰犓牛之腴菜以筍蒲肥狗之和冒以山膚楚苗之
食安胡之飯搏之不解一啜而散於是使伊尹煎熬易
牙調和熊蹯之臑勺藥之醤薄耆之炙鮮鯉之鱠秋黄
之蘇白露之茹蘭英之酒酌以滌口山梁之餐豢豹之
胎小飯大歠如湯沃雪此亦天下之至美也太子能強
起嘗之乎太子曰僕病未能也
客曰鍾岱之牡齒至之車前似飛鳥後類駏虚穱麥服
處躁中煩外羈堅轡附易路於是伯樂相其前王良造
父為之御秦缺樓季為之右此兩人者馬佚能止之車
覆能起之於是使射千鎰之重争千里之逐此亦天下
之至駿也太子能強起乗之乎太子曰僕病未能也
客曰既登景夷之臺南望荆山北望汝海左江右湖其
樂無有於是使博辯之士原本山川極命草木比物屬
事離辭連類浮游覽觀乃下置酒於娱懐之宫連廊四
注臺城層構紛紜𤣥綠輦道邪交隍池紆曲溷章白鷺
孔鳥鶤鵠鵷雛鵁鶄翠鬛紫纓螭龍徳牧邕邕羣鳴陽
魚騰躍奮翼振鱗漃漻薵蓼蔓草芳苓女桑河栁素葉
紫莖苗松豫章條上造天梧桐并閭極望成林衆芳芬
鬱亂於五風従容猗靡消息陽陰列坐縦酒蕩樂娱心
景春佐酒杜連理音滋味雜陳肴糅錯該練色娱目流
聲悦耳於是乃發激楚之結風揚鄭衞之皓樂使先施
徴舒陽文段干呉娃閭娵傅予之徒雜裾垂髾目窕心
與揄流波雜杜若蒙清塵被蘭澤嬿服而御此亦天下
之靡麗皓侈廣博之樂也太子能強起游乎太子曰僕
病未能也
客曰将為太子馴騏驥之馬駕飛軨之輿乗牡駿之乗
右夏服之勁箭左烏號之彫弓游涉乎雲林周馳乎蘭
澤弭節乎江潯掩青蘋遡清風陶陽氣蕩春心逐狡獸
集輕禽於是極犬馬之才困野獸之足窮相御之智巧
恐虎豹慴鷙鳥逐馬鳴鑣魚跨麋角履游麕莬蹈踐麖
鹿汗流沬墜寃伏陵窘無創而死者固足充後乗矣此
校獵之至壯也太子能強起游乎太子曰僕病未能也
然陽氣見于眉宇之間侵淫而上㡬滿大宅
客見太子有悦色也遂推而進之曰冥火薄天兵車雷
運旌旗偃蹇羽旄肅紛馳騁角逐慕味争先徼墨廣博
望之有圻純粹全犧獻之公門太子曰善願復聞之客
曰未既於是榛林深澤烟雲闇莫兕虎並作毅武孔猛
袒裼身薄白刃磑磑矛㦸交錯收獲掌功賞賜金帛掩
蘋肆若為牧人席㫖酒嘉肴羞炰膾炙以御賔客涌觴
並起動心驚耳誠必不悔決絶以諾貞信之色形于金
石髙歌陳唱萬嵗無斁此真太子之所喜也能強起而
游乎太子曰僕甚願従直恐為諸大夫累耳然而有起
色矣
客曰将以八月之望與諸侯遠方交游兄弟並往觀濤
乎廣陵之曲江至則未見濤之形也徒觀水力之所到
則䘏然足以駭矣觀其所駕軼者所擢拔者所揚汨者
所溫汾者所滌汔者雖有心畧辭給固未能縷形其所
由然也怳兮忽兮聊兮慓兮混汨汨兮忽兮慌兮俶兮
儻兮浩瀇瀁兮起曠曠兮秉意乎南山通望乎東海虹
洞兮蒼天極慮乎崖涘流攬無窮歸神日母汨乗流而
下降兮或不知其所止或紛紜其流折兮忽繆往而不
來臨朱汜而遠逝兮中虚煩而益怠莫離散而發曙兮
内存心而自持於是澡槩胸中灑練五蔵澹澉手足頮
濯髮齒揄棄恬怠輸冩淟濁分決狐疑發皇耳目當是
之時雖有淹病滯疾猶將伸傴起躄發瞽披聾而觀望
之也況直眇小煩懣酲醲病酒之徒哉故曰發蒙解惑
不足以言也太子曰善然則濤何氣哉客曰不記也然
聞於師曰似神而非者三疾雷聞百里江水逆流海水
上潮山出内雲日夜不止衍溢漂疾波涌而濤起其始
起也洪淋淋焉若白鷺之下翔其少進也浩浩溰溰如
素車白馬帷葢之張其波涌而雲亂擾擾焉如三軍之
騰裝其旁作而奔起也飄飄焉如輕車之勒兵六駕蛟
龍附従太白純馳浩蜺前後駱繹顒顒卬卬椐椐彊彊
莘莘將將壁壘重堅沓雜似軍行訇隠匈磕軋盤涌裔
原不可當觀其兩旁則滂渤怫鬱闇漠感突上擊下律
有似壯勇之卒突怒而無畏蹈壁衝津窮曲隨隈踰岸
出追遇者死當者壊初發乎或圍之津涯荄軫谷分迴
翔青篾銜枚檀桓弭節伍子之山通厲骨母之場凌赤
㟁篲扶桑横奔似雷行誠奮厥武如振如怒沌沌渾渾
状如奔馬混混庉庉聲如雷鼓發怒庢沓清升踰跇侯
波奮振合戰于藉藉之口鳥不及飛魚不及迴獸不及
走紛紛翼翼波涌雲亂蕩取南山背擊北岸覆虧丘陵
平夷西畔險險戲戲崩壞陂池決勝乃罷瀄汨潺湲披
揚流灑横暴之極魚鼈失埶顛倒偃側沋沋湲湲蒲伏
連延神物怪疑不可勝言直使人踣焉洄闇悽愴焉此
天下怪異詭觀也太子能強起觀之乎太子曰僕病未
能也
客曰将為太子奏方術之士有資畧者若莊周魏牟楊
朱墨翟便蜎詹何之倫使之論天下之精微理萬物之
是非孔老覽觀孟子籌之萬不失一此亦天下要言妙
道也太子豈欲聞之乎於是太子據几而起曰渙乎若
一聴聖人辯士之言涊然汗出霍然病已(文選四四宇/一作  方屯)
(作沌清風作清宫常作尚唐作盪疏作疎遡作素琴摰/作班爾約作㢩暢作張伯子牙無子字服處作處服前)
(後一有後字缺作缺季作秀虞作娱黄作隍鳥作雀苗/松作松栢閭作椚窕作窈先施作西施遡作遊困野獸)
(作困野莫作漠磑磑作皚皚觴作觸喜作嘉俶作倜慌/作超槩作溉揄作投洪淋淋無洪字沓雜作雜沓律作)
(硉追作塠􁇆作軫篾作蔑凌作陵披揚/作揚披孟子籌之作孟子持籌而籌之)
　　韓穨當(韓王信子信亡入匈奴至穨當城生/子因名穨當孝文時降漢封弓髙侯)
　　　遺膠西王卬書(卬齊悼惠王子/以平昌侯立)
　　　　(七國之反呉王濞兵敗見誅漢軍至膠西穨/當遺膠西王書王肉袒叩頭謁漢軍壁穨當)
　　　　(出詔書為王/讀之王自殺)
奉詔誅不義降者赦其罪復故不降者滅之王何處須
以従事(史記赦赦其罪漢/書作  除其罪)
　　舞陽侯舍人
　　　告樊他廣不當代後書(樊噲封舞陽侯子伉襲/坐吕氏黨誅文帝復封)
　　　　(噲庶子市人是為荒侯子他廣立侯家/舍人得罪乃上書下吏奪侯為庶人)
荒侯市人病不能為人令其夫人與其弟亂而生他廣
他廣實非荒侯子不當代後(史記/)
　
　
　
　
　
　
　
　
　
　西漢文紀卷七
欽定四庫全書
　西漢文紀卷八　　　　　明　梅鼎祚　編
　　公孫𢎞(菑川薛人以賢良對策為博士數/年厯御史大夫為丞相封平津侯)
　　　賢良䇿(武帝初即位招賢良文學士時𢎞年六/十以賢良徵為博士使匈奴還報不合)
　　　　(意上怒以為不能乃移病免歸元光五年復/徵賢良文學菑川國復推上𢎞𢎞謝以前嘗)
　　　　(西用不能罷願更選國人固推𢎞𢎞至太常/上策詔諸儒時對者百餘人太常奏𢎞第居)
　　　　(下策天子擢𢎞對第一拜博士待詔金馬門/𢎞復上論邪吏書奏天子以冊書答問𢎞復)
　　　　(對上異/其言)
　　　武帝策諸儒制
　葢聞上古至治畫衣冠異章服而民不犯陰陽和五
　穀登六畜蕃甘露降風雨時嘉禾興朱屮生山不童
　澤不涸麟鳳在郊藪龜龍游于沼河洛出圗書父不
　喪子兄不哭弟北發渠搜南撫交阯舟車所至人迹
　所及跂行喙息咸得其宜朕甚嘉之今何道而臻乎
　此子大夫脩先聖之術明君臣之義講論洽聞有聲
　乎當世敢問子大夫天人之道何所本始吉凶之效
　安所期焉禹湯水旱厥咎何由仁義禮智四者之宜
　當安設施屬統垂業物鬼變化天命之符廢興何如
　天文地理人事之紀子大夫習焉其悉意正議詳具
　其對著之于篇朕将親覽焉靡有所隠
臣聞上古堯舜之時不貴爵賞而民勸善不重刑罰而
民不犯躬率以正而遇民信也末世貴爵厚賞而民不
勸深刑重罰而姦不止其上不正遇民不信也夫厚賞
重刑未足以勸善而禁非必信而已矣是故因能任官
則分職治去無用之言則事情得不作無用之器則賦
斂省不奪民時不妨民力則百姓富有徳者進無徳者
退則朝廷尊有功者上無功者下則羣臣逡罰當罪則
姦邪止賞當賢則臣下勸凡此八者治民之本也故民
者業之則不争理得則不怨有禮則不暴愛之則親上
此有天下之急者也故法不遠義則民服而不離和不
遠禮則民親而不暴故法之所罰義之所去也和之所
賞禮之所取也禮義者民之所服也而賞罰順之則民
不犯禁矣故畫衣冠異章服而民不犯者此道素行也
臣聞之氣同則従聲比則應今人主和徳于上百姓和
合于下故心和則氣和氣和則形和形和則聲和聲和
則天地之和應矣故陰陽和風雨時甘露降五穀登六
畜蕃嘉禾興朱草生山不童澤不涸此和之至也故形
和則無疾無疾則不夭故父不喪子兄不哭弟徳配天
地明並日月則麟鳳至龜龍在郊河出圗洛出書逺方
之君莫不説義奉幣而來朝此和之極也臣聞之仁者
愛也義者宜也禮者所履也智者術之原也致利除害
兼愛無私謂之仁明是非立可否謂之義進退有度尊
卑有分謂之禮擅殺生之柄通壅塞之塗權輕重之數
論得失之道使遠近情偽必見于上謂之術凡此四者
治之本道之用也皆當設施不可廢也得其要則天下
安樂法設而不用不得其術則主蔽于上官亂于下此
事之情屬統垂業之本也臣聞堯遭鴻水使禹治之未
聞禹之有水也若湯之旱則桀之餘烈也桀紂行惡受
天之罰禹湯積徳以王天下因此觀之天徳無私親順
之和起逆之害生此天文地理人事之紀也臣𢎞愚戇
不足以奉大對
　　　上邪吏疏
陛下有先聖之位而無先聖之民有先聖之民而無先
聖之吏是以埶同而治異先世之吏正故其民篤今世
之吏邪故其民薄政弊而不行令倦而不聴夫使邪吏
行弊政用倦令治薄民不可得而化此治之所以異也
臣聞周公旦治天下朞年而變三年而化五年而定唯
陛下之所志
　　　武帝答公孫𢎞冊書
問𢎞稱周公之治𢎞之材能自視孰與周公賢
　　　答武帝冊書
愚臣淺薄安敢比材於周公雖然愚心曉然見治道之
可以然也夫虎豹馬牛禽獸之不可制者也及其教馴
服習之至可牽持駕服唯人之従臣聞揉曲木者不累
日銷金石者不累月夫人之於利害好惡豈比禽獸木
石之類哉朞年而變臣𢎞尚竊遲之(並漢/書)
　　　禁民挾弓弩奏(東郡盜起𢎞奏上下其議吾丘/夀王對以大不便上以難𢎞屈)
　　　　(服/焉)
十賊彍弩百吏不敢前盜賊不輒伏辜兔脱者衆害寡
而利多此盜賊所以蕃也禁民不得挾弓弩則盜賊執
短兵短兵接則衆者勝以衆吏捕寡賊其埶必得盜賊
有害無利則莫犯法刑錯之道也臣愚以為禁民毋得
挾弓弩便
　　　吾丘夀王禁民挾弓弩對
臣聞古者作五兵非以相害以禁暴討邪也安居則以
制猛獸而備非常有事則以設守衞而施行陣及至周
室衰㣲上無明王諸侯力政強侵弱衆暴寡海内抏敝
巧詐並生是以知者陷愚勇者威怯茍以得勝為務不
顧義理故機變械飾所以相賊害之具不可勝數於是
秦兼天下廢王道立私議滅詩書而首法令去仁恩而
任刑戮墮名城殺豪傑銷甲兵折鋒刄其後民以耰鉏
箠挺相撻擊犯法滋衆盜賊不勝至於赭衣塞路羣盜
滿山卒以亂亡故聖王務教化而省禁防知其不足恃
也今陛下昭明徳建太平舉俊材興學官三公有司或
由窮巷起白屋裂地而封宇内日化方外鄉風然而盜
賊猶有者郡國二千石之罪非挾弓弩之過也禮曰男
子生桑弧蓬矢以舉之明示有事也孔子曰吾何執執
射乎大射之禮自天子降及庶人三代之道也詩云大
侯既抗弓矢斯張射夫既同獻爾發功言貴中也愚聞
聖王合射以明教矣未聞弓矢之為禁也且所為禁者
為盜賊之以攻奪也攻奪之罪死然而不止者大姦之
於重誅固不避也臣恐邪人挾之而吏不能止良民以
自備而抵法禁是擅賊威而奪民救也竊以為亡益於
禁姦而廢先王之典使學者不得習行其禮大不便
　　　請廣興學官奏(武帝時延文學儒者以百數而/公孫𢎞以治春秋為丞相封侯)
　　　　(天下學士靡然嚮風𢎞為學官悼道之欎滯/乃請白丞相御史言制曰可自此公卿大夫)
　　　　(吏士彬彬多/文學之士矣)
丞相御史言制曰葢聞導民以禮風之以樂婚姻者居
室之大倫也今禮廢樂崩朕甚愍焉故詳延天下方正
博聞之士咸登諸朝其令禮官勸學講議洽聞興禮以
為天下先太常議與博士弟子崇鄉里之化以廣賢材
焉謹與太常臧博士平等議曰聞三代之道鄉里有教
夏曰校殷曰序周曰庠其勸善也顯之朝廷其懲惡也
加之刑罰故教化之行也建首善自京師始由内及外
今陛下昭至徳開大明配天地本人倫勸學修禮崇化
厲賢以風四方太平之原也古者政教未洽不備其禮
請因舊官而興焉為博士官置弟子五十人復其身太
常擇民年十八已上儀状端正者補博士弟子郡國縣
道邑有好文學敬長上肅政教順鄉里出入不悖所聞
者令相長丞上屬所二千石二千石謹察可者當與計
偕詣太常得受業如弟子一嵗皆輒試能通一蓺以上
補文學掌故缺其髙弟可以為郎中者太常籍奏即有
秀才異等輒以名聞其不事學若下材及不能通一蓺
輒罷之而請諸不稱者罰臣謹案詔書律令下者明天
人分際通古今之義文章爾雅訓辭深厚恩施甚美小
吏淺聞不能究宣無以明布諭下治禮次治掌故以文
學禮義為官遷留滯請選擇其秩比二百石上及吏百
石通一蓺以上補左右内史大行卒史比百石已下補
郡太守卒史皆各二人邉郡一人先用誦多者若不足
乃擇掌故補中二千石屬文學掌故補郡屬備員請著
功令他如律令(史記遺方正博聞漢書作方聞洽文下/有舉  二字廣作厲脩作興道邑作官)
(試作/課)
　　　請徙汲黯為右内史奏(黯伉厲即髙嘗觸丞相/𢎞廷尉張湯等為所深)
　　　　(嫉欲誅之以事𢎞乃上言黯由主爵/都尉徙為右内史數嵗官事不廢)
右内史界部中多貴人宗室難治非素重臣不能任請
徙黯為右内史
　　　乞骸骨疏(淮安衡山謀反治黨與方急𢎞病甚/自以無功而封侯居宰相位諸侯畔)
　　　　(逆奉職不稱乃上書願歸侯乞骸骨上報/不許賜告牛酒雜帛數月有瘳復視事)
臣聞天下之通道五所以行之者三君臣父子兄弟夫
婦長幼之序此五者天下之通道也仁知勇此三者天
下之通徳所以行之者也故曰力行近乎仁好問近乎
知知恥近乎勇知此三者則知所以自治知所以自治
然後知所以治人天下未有不能自治而能治人者也
此百世不易之道也今陛下躬行大孝鑒三王建周道
兼文武厲賢予祿量能授官今臣𢎞罷駑之質無汗馬
之勞陛下過意擢臣𢎞卒伍之中封為列侯致位三公
臣𢎞行能不足以稱素有負薪之病恐先狗馬填溝壑
終無以報徳塞責願歸侯印乞骸骨避賢者路(史記/)
　　　同前(漢書/)
臣聞天下逹道五所以行之者三君臣父子夫婦長幼
朋友之交五者天下之達道也仁知勇三者所以行之
也故曰好問近乎知力行近乎仁知恥近乎勇知此三
者知所以自治知所以自治然後知所以治人未有不
能自治而能治人者也陛下躬孝弟監三王建周道兼
文武招倈四方之士任賢序位量能授官将以厲百姓
勸賢材也今臣愚駑無汗馬之勞陛下過意擢臣𢎞卒
伍之中封為列侯致位三公臣𢎞行能不足以稱加有
負薪之疾恐先狗馬填溝壑終無以報徳塞責願歸侯
乞骸骨避賢者路
　　　武帝報公孫𢎞詔(元朔/三年)
古者賞有功褒有徳守成尚文遭遇右武未有易此者
也朕宿昔庶㡬獲承尊位懼不能寧惟所與共為治者
君宜知之盖君子善善惡惡君宜知之君若謹行常在
朕躬君不幸罹霜露之病何恙不已乃上書歸侯乞骸
骨是章朕之不徳也今事少間君其省思慮一精神輔
以醫藥(史記/)
　　　同前(漢書/)
古者賞有功褒有徳守成上文遭遇右武未有易此者
也朕夙夜庶㡬獲承至尊懼不能寧惟所與共為治者
君宜知之葢君子善善及後世若兹行常在朕躬君不
幸罹霜露之疾何恙不已乃上書歸侯乞骸骨是章朕
之不徳也今事少間君其存精神止念慮輔助醫藥以
自持
　　鄒長倩
　　　遺公孫𢎞書
　　　　(𢎞以元光五年為國子所推上為賢良國人/鄒長倩以其家貧少自資致乃解衣裳以衣)
　　　　(之釋所著冠履以與之又贈以芻一/束素絲一繸撲滿一枚書題遺之)
夫人無幽顯道在則為尊雖生芻之賤也不能脱落君
子故贈君生芻一束詩人所謂生芻一束其人如玉五
絲為䌰倍䌰為升倍升為緎倍緎為紀倍紀為緵倍緵
為繸皆自少之多自㣲至著也士之立功勲効名節亦
復如之勿以小善不足脩而不為也故贈君素絲一繸
撲滿者以土為器以蓄錢具其有入竅而無出竅滿則
撲之土粗物也錢重貨也入而不出積而不散故撲之
士有聚斂而不能散者将有撲滿之敗可不戒與故
贈君撲滿一枚猗嗟盛歟山川阻修加以風露次卿足
下勉作功名竊在下風以俟嘉譽(西京雜記緵緎一作/􁀙一作緘  一作總)
(爛𢎞答敗/  不存)
　　董仲舒(廣川人初為博士以賢良對策為江都相/廢為侍中大夫復為膠西王相病免終于)
　　　(家/)
　　　賢良三策(并制百武帝即位舉賢良文學之士/前後  數而仲舒以賢良對策天子)
　　　　(覽而異焉乃復䇿之仲舒對畢以為江都相/武帝初立魏其武安侯為相而隆儒矣及仲)
　　　　(舒對策推明孔氐抑黜百家立學校之/官州郡舉茂材孝廉皆自仲舒發之)
　制曰朕獲承至尊休徳傳之亡窮而施之罔極任大
　而守重是以夙夜不皇康寧永惟萬事之綂猶懼有
　闕故廣延四方之豪雋郡國諸侯公選賢良脩潔博
　習之士欲聞大道之要至論之極今子大夫褎然為
　舉首朕甚嘉之子大夫其精心致思朕垂聴而問焉
　葢聞五帝三王之道改制作樂而天下洽和百王同
　之當虞氏之樂莫盛于韶于周莫盛於勺聖王已沒
　鍾鼔筦絃之聲未衰而大道㣲缺陵夷至虖桀紂之
　行王道大壞矣夫五百年之間守文之君當塗之士
　欲則先王之法以戴翼其世者甚衆然猶不能反日
　以仆滅至後王而後止豈其所持操或悖謬而失其
　綂與固天降命不可復反必推之於大衰而後息與
　嗚虖凡所為屑屑夙興夜寐務法上古者又将無補
　與三代受命其符安在災異之變何緣而起性命之
　情或夭或夀或仁或鄙習聞其號未燭厥理伊欲風
　流而令行刑輕而姦改百姓和樂政事宣昭何脩何
　飾而膏露降百穀登徳潤四海澤臻草木三光全寒
　暑平受天之祜享鬼神之靈徳澤洋溢施乎方外延
　及羣生子大夫明先聖之業習俗化之變終始之序
　講聞髙誼之日久矣其明以諭朕科别其條勿猥勿
　并取之於術慎其所出乃其不正不直不忠不極枉
　於執事書之不泄興于朕躬毋悼後害子大夫其盡
　心靡有所隠朕将親覽焉
對曰陛下發徳音下明詔求天命與情性皆非愚臣之
所能及也臣謹按春秋之中視前世已行之事以觀天
人相與之際甚可畏也國家将有失道之敗而天乃先
出災害以譴告之不知自省又出怪異以警懼之尚不
知變而傷敗迺至以此見天心之仁愛人君而欲止其
亂也自非大亡道之世者天盡欲扶持而全安之事在
彊勉而已矣強勉學問則聞見博而知益明強勉行道
則徳日起而大有功此皆可使還至而立有效者也詩
曰夙夜匪懈書曰茂哉茂哉皆彊勉之謂也道者所繇
適於治之路也仁義禮樂皆其具也故聖王已沒而子
孫長久安寧數百嵗此皆禮樂教化之功也王者未作
樂之時迺用先王之樂宜於世者而以深入教化於民
教化之情不得雅頌之樂不成故王者功成作樂樂其
徳也樂者所以變民風化民俗也其變民也易其化人
也著故聲發於和而本於情接於肌膚臧於骨髓故王
道雖㣲缺而筦絃之聲未衰也夫虞氏之不為政久矣
然而樂頌遺風猶有存者是以孔子在齊而聞韶也夫
人君莫不欲安存而惡危亡然而政亂國危者甚衆所
任者非其人而所繇者非其道是以政日以仆滅也夫
周道衰于幽厲非道亡也幽厲不繇也至于宣王思昔
先王之徳興滯補弊明文武之功業周道粲然復興詩
人美之而作上天祐之為生賢佐後世稱誦至今不絶
此夙夜不解行善之所致也孔子曰人能𢎞道非道𢎞
人也故治亂廢興在于已非天降命不可得反其所操
持誖謬失其綂也臣聞天之所大奉使之王者必有非
人力所能致而自至者此受命之符也天下之人同心
歸之若歸父母故天瑞應誠而至書曰白魚入于王舟
有火復於王屋流為烏此葢受命之符也周公曰復哉
復哉孔子曰徳不孤必有鄰皆積善絫徳之效也及至
後世淫泆衰㣲不能綂理羣生諸侯背畔殘賊良民以
争壤土廢徳教而任刑罰刑罰不中則生邪氣邪氣積
于下怨惡畜于上上下不和則陰陽繆盭而妖孽生矣
此災異所緣而起也臣聞命者天之令也性者生之質
也情者人之欲也或夭或夀或仁或鄙陶冶而成之不
能粹美有治亂之所生故不齊也孔子曰君子之徳風
也小人之徳草也草上之風必偃故堯舜行徳則民仁
夀桀紂行暴則民鄙夭夫上之化下下之従上猶泥之
在鈞唯甄者之所為猶金之在鎔唯冶者之所鑄綏之
斯徠動之斯和此之謂也臣謹按春秋之文求王道之
端得之於正正次王王次春春者天之所為也正者王
之所為也其意曰上承天之所為而下以正其所為正
王道之端云爾然則王者欲有所為宜求其端于天天
道之大者在陰陽陽為徳陰為刑刑主殺而徳主生是
故陽常居大夏而以生育長養為事陰常居大冬而積
於空虚不用之處以此見天之任徳不任刑也天使陽
出布施于上而主嵗功使陰入伏于下而時出佐陽陽
不得陰之助亦不能獨成嵗終陽以成嵗為名此天意
也王者承天意以従事故任徳教而不任刑刑者不可
任以治世猶陰之不可任以成嵗也為政而任刑不順
于天故先王莫之肯為也今廢先王徳教之官而獨任
執法之吏治民毋乃任刑之意與孔子曰不教而誅謂
之虐虐政用于下而欲徳教之被四海故難成也臣謹
按春秋謂一元之意一者萬物之所従始也元者辭之
所謂大也謂一為元者視大始而欲正本也春秋深探
其本而反自貴者始故為人君者正心以正朝廷正朝
廷以正百官正百官以正萬民正萬民以正四方四方
正遠近莫敢不壹於正而亡有邪氣奸其間者是以陰
陽調而風雨時羣生和而萬民殖五穀熟而草木茂天
地之間被潤澤而大豐美四海之内聞盛徳而皆徠臣
諸福之物可致之祥莫不畢至而王道終矣孔子曰鳳
鳥不至河不出圗吾已矣夫自悲可致此物而身卑賤
不得致也今陛下貴為天子富有四海居得致之位操
可致之勢又有能致之資行髙而恩厚知明而意美愛
民而好士可謂誼主矣然而天地未應而美祥莫至者
何也凡以教化不立而萬民不正也夫萬民之従利也
如水之走下不以教化隄防之不能止也是故教化立
而姦邪皆止者其隄防完也教化廢而姦邪並出刑罰
不能勝者其隄防壊也古之王者明于此是故南面而
治天下莫不以教化為大務立太學以教于國設庠序
以化于邑漸民以仁摩民以誼節民以禮故其刑罰甚
輕而禁不犯者教化行而習俗美也聖王之繼亂世也
掃除其迹而悉去之復脩教化而崇起之教化已明習
俗已成子孫循之行五六百嵗尚未敗也至周之末世
大為亡道以失天下秦繼其後獨不能改又益甚之重
禁文學不得挾書棄捐禮誼而惡聞之其心欲盡滅先
聖之道而顓為自恣茍簡之治故立為天子十四嵗而
國破亡矣自古以來未嘗有以亂濟亂大敗天下之民
如秦者也其遺毒餘烈至今未滅使習俗薄惡人民嚚
頑抵冒殊扞孰爛如此之甚者也孔子曰腐朽之木不
可彫也糞土之牆不可圬也今漢繼秦之後如朽木糞
牆矣雖欲善治之亡可奈何法出而姦生令下而詐起
如以湯止沸抱薪救火愈甚亡益也竊譬之琴瑟不調
甚者必解而更張之乃可鼔也為政而不行甚者必變
而更化之乃可理也當更張而不更張雖有良工不能
善調也當更化而不更化雖有大賢不能善治也故漢
得天下以來常欲善治而至今不可善治者失之於當
更化而不更化也古人有言曰臨淵羡魚不如退而結
網今臨政而願治七十餘嵗矣不如退而更化更化則
可善治善治則災害日去福祿日來詩云宜民宜人受
祿于天為政而宜于民者固當受祿于天夫仁義禮智
信五常之道王者所當修飾也五者修飾故受天之祐
而享鬼神之靈徳施于方外延及羣生也
　制曰葢聞虞舜之時游于巖廊之上垂拱無為而天
　下太平周文王至于日昃不暇食而宇内亦治夫帝
　王之道豈不同條共貫與何逸勞之殊也葢儉者不
　造𤣥黄旌旗之飾及至周室設兩觀乗大路朱干玊
　戚八佾陳于庭而頌聲興夫帝王之道豈異指哉或
　曰良玊不瑑又云非文亡以輔徳二端異焉殷人執
　五刑以督姦傷肌膚以懲惡成康不式四十餘年天
　下不犯囹圄空虚秦國用之死者甚衆刑者相望耗
　矣哀哉嗚虖朕夙寤晨興惟前帝王之憲永思所以
　奉至尊章洪業皆在力本任賢今朕親耕籍田以為
　農先勸孝弟崇有徳使者冠葢相望問勤勞恤孤獨
　盡思極神功烈休徳未始云獲也今陰陽錯繆氛氣
　充塞羣生寡遂黎民未濟亷恥貿亂賢不肖渾殽未
　得其真故詳延特起之士意庶㡬乎今子大夫待詔
　百有餘人或道世務而未濟稽諸上古而不同考之
　于今而難行毋乃牽於文繫而不得騁與将所繇異
　術所聞殊方與各悉對著于篇毋諱有司明其指畧
　切磋究之以稱朕意
對曰臣聞堯受命以天下為憂而未以位為樂也故誅
逐亂臣務求賢聖是以得舜禹稷卨咎繇衆聖輔徳賢
能佐職教化大行天下和洽萬民皆安仁樂誼各得其
宜動作應禮従容中道故孔子曰如有王者必世而後
仁此之謂也堯在位七十載乃遜于位以禪虞舜堯崩
天下不歸堯子丹朱而歸舜舜知不可辟乃即天子之
位以禹為相因堯之輔佐繼其綂業是以垂拱無為而
天下治孔子曰韶盡美矣又盡善也此之謂也至於殷
紂逆天暴物殺戮賢知殘賊百姓伯夷太公皆當世賢
者隠處而不為臣守職之人皆奔走逃亡入於河海天
下耗亂萬民不安故天下去殷而従周文王順天理物
師用賢聖是以閎夭太顛散宜生等亦聚於朝廷愛施
兆民天下歸之故太公起海濵而即三公也當此之時
紂尚在上尊卑昏亂百姓散亡故文王悼痛而欲安之
是以日昃而不暇食也孔子作春秋先正王而繫萬事
見素王之文焉由此觀之帝王之條貫同然而勞逸異
者所遇之時異也孔子曰武盡美矣未盡善也此之謂
也臣聞制度文采𤣥黄之飾所以明尊卑異貴賤而勸
有徳也故春秋受命所先制者改正朔易服色所以應
天也然則宫室旌旗之制有法而然者也故孔子曰奢
則不遜儉則固儉非聖人之中制也臣聞良玉不瑑資
質潤美不待刻琢此亡異于達巷黨人不學而自知也
然則常玉不瑑不成文章君子不學不成其徳臣聞聖
王之治天下也少則習之學長則材諸位爵禄以養其
徳刑罰以威其惡故民曉於禮誼而恥犯其上武王行
大誼平殘賊周公作禮樂以文之至於成康之隆囹圄
空虚四十餘年此亦教化之漸而仁誼之流非獨傷肌
膚之効也至秦則不然師申商之法行韓非之説憎帝
王之道以貪狠為俗非有文徳以教訓於天下也誅名
而不察實為善者不必免而犯惡者未必刑也是以百
官皆飾虚辭而不顧實外有事君之禮内有背上之心
造偽飾詐趣利無恥又好用憯酷之吏賦斂亡度竭民
財力百姓散亡不得従耕織之業羣盜並起是以刑者
甚衆死者相望而姦不息俗化使然也故孔子曰導之
以政齊之以刑民免而無恥此之謂也今陛下并有天
下海内莫不率服廣覽兼聴極羣下之知盡天下之美
至徳昭然施於方外夜郎康居殊方萬里説徳歸誼此
太平之致也然而功不加於百姓者殆王心未加焉曾
子曰尊其所聞則髙明矣行其所知則光大矣髙明光
大不在於它在乎加之意而已願陛下因用所聞設誠
於内而致行之則三王何異哉陛下親耕籍田以為農
先夙寤晨興憂勞萬民思惟往古而務以求賢此亦堯
舜之用心也然而未云獲者士素不厲也夫不素養士
而欲求賢譬猶不琢玉而求文采也故養士之大者莫
大乎太學太學者賢士之所闗也教化之本原也今以
一郡一國之衆對亡應書者是王道往往而絶也臣願
陛下興太學置明師以養天下之士數考問以盡其材
則英俊宜可得矣今之郡守縣令民之師帥所使承流
而宣化也故師帥不賢則主徳不宣恩澤不流今吏既
亡教訓於下或不承用主上之法暴虐百姓與姦為市
貧窮孤弱寃苦失職甚不稱陛下之意是以隂陽錯繆
氛氣充塞羣生寡遂黎民未濟皆長吏不明使至於此
也夫長吏多出於郎中中郎吏二千石子弟選郎吏又
以富訾未必賢也且古所謂功者以任官稱職為差非
所謂積日絫久也故小材雖絫日不離于小官賢才雖
未久不害為輔佐是以有司竭力盡知務治其業而以
赴功今則不然累日以取貴積久以致官是以亷恥貿
亂賢不肖渾殽未得其真臣愚以為使諸列侯郡守二
千石各擇其吏民之賢者嵗貢各二人以給宿衛且以
觀大臣之能所貢賢者有賞所貢不肖者有罸夫如是
諸侯吏二千石皆盡心于求賢天下之士可得而官
使也徧得天下之賢人則三王之盛易為而堯舜之
名可及也毋以日月為功實試賢能為上量材而授
官録徳而定位則亷恥殊路賢不肖異處矣陛下加
惠寛臣之罪令勿牽制於文使得切磋究之臣敢不
盡愚
　制曰葢聞善言天者必有徴於人善言古者必有驗于
　今故朕垂問虖天人之應上嘉唐虞下悼桀紂寖微
　寖滅寖明寖昌之道虚心以改今子大夫明于陰陽
　所以造化習於先聖之道業然而文采未極豈惑虖
　當世之務哉條貫靡竟綂紀未終意朕之不明與聴
　若眩與夫三王之教所祖不同而皆有失或謂久而
　不易者道也意豈異哉今子大夫既已著大道之極
　陳治亂之端矣其悉之究之孰之復之詩不云虖嗟
　爾君子母常安息神之聴之介爾景福朕将親覽焉
　子大夫其茂明之
對曰臣聞論語曰有始有卒者其惟聖人虖今陛下幸
加惠留聴於承學之臣復下明冊以切其意而究盡聖
徳非愚臣之所能具也前所上對條貫靡竟綂紀不終
辭不別白指不分明此臣淺陋之罪也冊曰善言天者
必有徵于人善言古者必有驗于今臣聞天者羣物之
祖也故徧覆包函而無所殊建日月風雨以和之經陰
陽寒暑以成之故聖人法天而立道亦溥愛而亡私布
徳施仁以厚之設誼立禮以導之春者天之所以生也
仁者君之所以愛也夏者天之所以長也徳者君之所
以養也霜者天之所以殺也刑者君之所以罰也由此
言之天人之徴古今之道也孔子作春秋上揆之天道
下質諸人情參之於古考之於今故春秋之所譏災害
之所加也春秋之所惡怪異之所施也書邦家之過兼
災異之變以此見人之所為其美惡之極乃與天地流
通而往來相應此亦言天之一端也古者脩教訓之官
務以惪善化民民已大化之後天下常亡一人之獄矣
今世廢而不脩亡以化民民以故棄行誼而死財利是
以犯法而罪多一嵗之獄以萬千數以此見古之不可
不用也故春秋變古則譏之天令之謂命命非聖人不
行質樸之謂性性非教化不成人欲之謂情情非度制
不節是故王者上謹於承天意以順命也下務明教化
民以成性也正法度之宜別上下之序以防欲也修此
三者而大本舉矣人受命於天固超然異於羣生入有
父子兄弟之親出有君臣上下之誼㑹聚相遇則有耆
老長幼之施粲然有文以相接驩然有恩以相愛此人
之所以貴也生五穀以食之桑麻以衣之六畜以養之
服牛乗馬圈豹檻虎是其得天之靈貴于物也故孔子
曰天地之性人為貴明于天性知自貴于物知自貴于
物然後知仁誼知仁誼然後重禮節重禮節然後安處
善安處善然後樂循理樂循理然後謂之君子故孔子
曰不知命無以為君子此之謂也冊曰上嘉唐虞下悼
桀紂寖㣲寖滅寖明寖昌之道虚心以改臣聞衆少成
多積小致鉅故聖人莫不以晻致明以㣲致顯是以堯
發于諸侯舜興乎深山非一日而顯也葢有漸以致之
矣言出于已不可塞也行發于身不可掩也言行治之
大者君子之所以動天地也故盡小者大慎㣲者著詩
曰惟此文王小心翼翼故堯兢兢日行其道而舜業業
日致其孝善積而名顯徳章而身尊此其寖明寖昌之
道也積善在身猶長日加益而人不知也積惡在身猶
火之銷膏而人不見也非明乎情性察乎流俗者孰能
知之此唐虞所以得令名而桀紂之可為悼懼者也夫
善惡之相従如景鄉之應形聲也故桀紂暴謾讒賊並
進賢知隠伏惡日顯國日亂晏然自以如日在天終陵
夷而大壞夫暴逆不仁者非一日而亡也亦以漸至故
桀紂雖亡道然猶享國十餘年此其寖微寖滅之道也
冊曰三王之教所祖不同而皆有失或謂久而不易者
道也意豈異哉臣聞夫樂而不亂復而不厭者謂之道
道者萬世亡弊弊者道之失也先王之道必有偏而不
起之處故政有眊而不行舉其偏者以補其弊而已矣
三王之道所祖不同非其相反将以捄溢扶衰所遭之
變然也故孔子曰無為而治者其舜虖改正朔易服色
以順天命而已其餘盡循堯道何更為哉故王者有改
制之名亡變道之實然夏上忠殷上質周上文者所繼
之捄當用此也孔子曰殷因於夏禮所損益可知也周
因於殷禮所損益可知也其或繼周者雖百世可知也
此言百王之用以此三者矣夏因於虞而獨不言所損
益者其道如一而所上同也道之大原出於天天不變
道亦不變是以禹繼舜舜繼堯三聖相受而守一道亡
救弊之政故不言其所損益也由是觀之繼治世者其
道同繼亂世者其道變今漢繼大亂之後若宜少損周
之文致用夏之忠者陛下有明悳嘉道愍世俗之靡薄
悼王道之不昭故舉賢良方正之士論誼考問将欲興
仁誼之休徳明帝王之法制建太平之道也臣愚不肖
述所間誦所學道師之言厪能勿失爾若迺論政事之
得失察天下之息耗此大臣輔佐之職三公九卿之任
非臣仲舒所能及也然而臣竊有怪者夫古之天下亦
今之天下今之天下亦古之天下共是天下古亦大治
上下和睦習俗美盛不令而行不禁而止吏亡姦邪民
亡盜賊囹圄空虚徳潤草木澤被四海鳯皇來集麒麟
來游以古準今壹何不相逮之逺也安所繆盭而陵夷
若是意者有所失於古之道與有所詭於天之理與試
迹之古返之于天儻可得見乎夫天亦有所分予予之
齒者去其角傅其翼者兩其足是所受大者不得取小
也古之所予禄者不食於力不動於末是亦受大者不
得取小與天同意者也夫已受大又取小天不能足而
況人虖此民之所以囂囂苦不足也身寵而載髙位家
溫而食厚祿因乗富貴之資力以與百姓争利於下民
安能如之哉是故衆其奴婢多其牛羊廣其田宅博其
産業畜其積委務此而亡已以迫蹵民民日削月脧寖
以大窮富者奢侈羡溢貧者窮急愁苦窮急愁苦而上
不救則民不樂生民不樂生尚不避死安能避罪此刑
罰之所以蕃而姦邪不可勝者也故受祿之家食祿而
已不與民争業然後利可均布而民可家足此上天之
理而亦太古之道天子之所宜法以為制大夫之所當
循以為行也故公儀子相魯之其家見織帛怒而出其
妻食於舍而茹葵慍而拔其葵曰吾已食祿又奪園夫
紅女利乎古之賢人君子在列位者皆如是是故下髙
其行而従其教民化其廉而不貪鄙及至周室之衰其
卿大夫緩于誼而急于利亡推譲之風而有争田之訟
故詩人疾而刺之曰節彼南山維石巖巖赫赫師尹民
具爾瞻爾好誼則民鄉仁而俗善爾好利則民好邪而
俗敗由是觀之天子大夫者下民之所視效遠方之所
四面而内望也近者視而放之逺者望而效之豈可以
居賢人之位而為庶人行哉夫皇皇求財利常恐乏匱
者庶人之意也皇皇求仁義常恐不能化民者大夫之
意也易曰負且乗致冦至乗車者君子之位也負擔者
小人之事也此言居君子之位而為庶人之行者其患
禍必至也若居君子之位當君子之行則舍公儀休之
相魯亡可為者矣春秋大一綂者天地之常經古今之
通誼也今師異道人異論百家殊方指意不同是以上
亡以持一統法制數變下不知所守臣愚以為諸不在
六藝之科孔子之術者皆絶其道勿使並進邪辟之説
滅息然後統紀可一而法度可明民知所従矣
　　　論種麥(時外事四夷内興功利役/費並興而民去本舒説上)
春秋它穀不書至於麥禾不成則書之以此見聖人於
五穀最重麥與禾也今闗中俗不好種麥是嵗失春秋
之所重而損生民之具也願陛下幸詔大司農使闗中
民益種宿麥令毋後時
　　　又言限民田
古者税民不過什一其求易共使民不過三日其力易
足民財内足以養老盡孝外足以事上共税下足以畜
妻子極愛故民説従上至秦則不然用商鞅之法改帝
王之制除井田民得賣買富者田連阡陌貧者無立錐
之地又顓川澤之利管山林之饒荒淫越制踰侈以相
髙邑有人君之尊里有公侯之富小民安得不困又加
月為更卒已復為正一嵗屯戍一嵗力役三十倍于古
田租口賦鹽鐵之利二十倍于古或耕豪民之田見税
十五故貧民常衣牛馬之衣而食犬彘之食重以貪暴
之吏刑戮妄加民愁亡聊亡逃山林轉為盜賊赭衣半
道斷獄嵗以千萬數漢興循而未改古井田法雖難卒
行宜少近古限民名田以贍不足塞并兼之路鹽鐵皆
歸於民去奴婢除専殺之威薄賦斂省繇役以寛民力
然後可善治也
　　　髙廟園災對(遼東髙廟長陵髙園殿災仲舒為/中大夫居家推説其意屮藁未上)
　　　　(主父偃候仲舒私見嫉之竊其書而奏焉上/召視諸儒仲舒弟子吕步舒不知其師書以)
　　　　(為大愚於是下仲舒吏當死詔/赦之仲舒遂不敢復言災異)
春秋之道舉往以明來是故天下有物視春秋所舉與
同比者精㣲眇以存其意通倫類以貫其理天地之變
國家之事粲然皆見亡所疑矣按春秋魯定公哀公時
季氏之惡已孰而孔子之聖方盛夫以盛聖而易孰惡
季孫雖重魯君雖輕其埶可成也故定公二年五月兩
觀災兩觀僭禮之物天災之者若曰僭禮之臣可以去
已見辠徴而後告可去此天意也定公不知省至哀公
三年五月桓宫釐宫災二者同事所為一也若曰燔貴
而去不義云爾哀公未能見故四年六月亳社災兩觀
桓釐廟亳社四者皆不當立天皆燔其不當立者以示
魯欲其去亂臣而用聖人也季氏亡道久矣前是天下
不見災者魯未有賢聖臣雖欲去季孫其力不能昭公
是也至定哀乃見之其時可也不時不見天之道也今
髙廟不當居遼東髙園殿不當居陵旁於禮亦不當立
與魯所災同其不當立久矣至於陛下時天乃災之者
殆亦其時可也昔秦受亡周之弊而亡以化之漢受亡
秦之弊又亡以化之夫繼二弊之後承其下流兼受其
猥難治甚矣又多兄弟親戚骨肉之連驕揚奢侈恣睢
者衆所謂重難之時者也陛下正當大敝之後又遭重
難之時甚可憂也故天災若語陛下當今之世雖敝而
重難非以太平至公不能治也視親戚貴屬在諸侯遠
正最甚者忍而誅之如吾燔遼東髙廟乃可視近臣在
國中處旁仄及貴而不正者忍而誅之如吾燔髙園殿
乃可云耳在外而不正者雖貴如髙廟猶災燔之況諸
侯乎在内不正者雖貴如髙園殿猶燔災之況大臣乎
此天意也辠在外者天災外辠在内者天災内燔甚辠
當重燔簡辠當輕承天意之道也
　　　郊祀對(仲舒為公孫𢎞所嫉出相膠西王王聞/其大儒善待之仲舒恐獲辠病免歸以)
　　　　(修學著書為事朝廷如有大議使使者及廷/尉張湯就其家問之其對皆有明法所著明)
　　　　(經術之意及上疏條敎百二十三篇而説春/秋事得失聞舉玉杯蕃露清明竹林之屬復)
　　　　(數十餘萬言/載春秋蕃露)　(此/)
廷尉臣湯昧死言臣湯承制以郊事問故膠西相仲舒
臣仲舒對曰所聞古者天子之禮莫重于郊郊常以正
月上辛日者所以先百神而最居前禮三年喪不祭其
先而不敢廢郊郊重于宗廟天尊於人也王制曰祭天
地之牛角繭栗宗廟之牛角握賔客之牛角尺此言徳
滋美而牲滋㣲也春秋曰魯祭周公用白牡色白貴純
也帝牲在滌三月牲貴肥潔而不貪其大也凡養牲之
道務在肥潔而已駒犢未能芻豢之食莫如令食其母
便臣湯謹問仲舒魯祀周公用白牲非禮也臣仲舒對
曰禮也臣湯問周天子用騂剛羣公不毛周公諸公也
何以得用純牲臣仲舒曰武王崩成王幼而在襁褓之
中周公繼文武之業成二聖之功徳漸天地澤被四海
故成王賢而貴之詩曰無徳不報故成王使祭周公以
白牡上不得與天子同色下有異于諸侯臣仲舒愚以
為報徳之禮臣湯問仲舒天子祭天諸侯祭土魯何緣
以祭郊臣仲舒對曰周公傅成王成王遂及聖功莫大
於此周公聖人也有祭於天道故成王令魯郊也臣湯
問仲舒魯祭周公用白牲其郊何用臣仲舒對曰魯郊
用純騂剛周色尚赤以天子命郊故以騂臣湯問仲舒
祠宗廟或以鶩當鳬鶩非鳬可用否臣仲舒對曰鶩非
鳬鳬非鶩也臣聞孔子入太廟每事問慎之至也陛下
祭躬親齋戒沐浴以承宗廟甚敬謹柰何以鳬當鶩鶩
當鳬名實不相應以承太廟不亦不稱乎臣仲舒愚以
為不可臣犬馬齒衰賜骸骨伏陋巷陛下乃幸使九卿
問臣以朝廷之事臣愚陋曾不足以承明詔奉大對臣
仲舒冒死以聞
　　　雨雹對
元光元年二月京師雨雹鮑敞問董仲舒曰雹何物也
何氣而生之仲舒曰陰氣脇陽氣天地之氣陰陽相半
和氣周迴朝夕不息陽徳用事則和氣皆陽建巳之月
是也故謂之正陽之月陰徳用事則和氣皆陰建亥之
月是也故謂之正陰之月十月陰雖用事而陰不孤立
此月純陰疑於無陽故謂之陽月詩人所謂日月陽止
者也四月陽雖用事而陽不獨存此月純陽疑於無陰
亦謂之陰月自十月以後陽氣始生于地下漸冉流散
故言息也陰氣轉收故言消也日夜滋生遂至四月純
陽用事自四月以後陰氣始生于天上漸冉流散故云
息也陽氣轉收故言消也日夜滋生遂至十月純陰用
事二月八月陰陽正等無多少也以此推移無有差慝
運動抑揚更相動薄則薫蒿歊蒸而風雨雲霧電雷雪
雹生焉氣上薄為雨下薄為霧風其噫也雲其氣也雷
其相擊之聲也電其相擊之光也二氣之初蒸也若有
若無若實若虚若方若圎攅聚相合其體稍重故雨乗
虚而墜風多則合速故雨大而疎風少則合遲故雨細
而密其寒月則雨凝於上體尚輕㣲而因風相襲故成
雪焉寒有髙下上暖下寒則上合為大雨下凝為氷霰
雪是也雹霰之流也陰氣暴上雨則凝結成雹焉太平
之世則風不鳴條開甲散萌而已雨不破塊潤葉津莖
而已雷不驚人號令啓發而已電不眩目宣示光耀而
已霧不塞望浸淫被泊而已雪不封條凌殄毒害而已
雲則五色而為慶三色而成矞露則結味而成甘結潤
而成膏此聖人之在上則隂陽和風雨時也政多紕繆
則陰陽不調風發屋雨溢河雪至牛目雹殺驢馬此皆
陰陽相蕩而為祲沴之妖也敞曰四月無陰十月無陽
何以明陰不孤立陽不獨存耶仲舒曰陰陽雖異而所
資一氣也陽用事此則氣為陽陰用事此則氣為陰陽
陰之時雖異二體常存猶如一鼎之水而未加火純陰
也加火極熱純陽也純陽則無陰氣息火水寒則更陰
矣純陰則無陽氣加火水熱則更陽矣然則建巳之月
為純陽不容都無復陰也但是陽家用事陽氣之極耳
薺麥枯由陰殺也建亥之月為純陰不容都無復陽也
但是陰家用事陰氣之極耳薺麥始生由陽升也其尤
者葶藶死於盛夏欵冬花於嚴寒水極陰而有溫泉火
至陽而有凉熖故知陰不得無陽陽不容都無陰也敞
曰冬雨必暖夏雨必凉何也曰冬氣多寒陽氣自上躋
故人得其暖而下蒸成雪矣夏氣多暖陰氣自下昇故
人得其凉而上蒸成雨矣敞曰雨既陰陽相蒸四月純
陽十月純陰斯則無二氣相薄則不雨乎曰然純陽純
陰雖在四月十月但月中之一日耳敞曰月中何日曰
純陽用事未夏至一日純陰用事未冬至一日朔旦夏
至冬至其正氣也敞曰然則未至一日其不雨乎曰然
頗有之則妖也和氣之中自生災沴能使陰陽改節暖
凉失度敞曰災沴之氣其常存耶曰無也時生耳猶乎
人四支五臓中也有時及其病也四支五臓皆病也敞
遷延負牆俛揖而退
　　　粤有三仁對(仲舒為江都相以禮誼匡正易王/久之王問仲舒以粤有三仁仲舒)
　　　　(對王/曰善)
江都王問仲舒曰粤王勾踐與大夫泄庸種蠡謀伐呉
遂滅之孔子稱殷有三仁寡人亦以為粤有三仁桓公
決疑于管仲寡人決疑於君仲舒對曰臣愚不足以奉
大對聞昔者魯君問栁下惠吾欲伐齊何如栁下惠曰
不可歸而有憂色曰吾聞伐國不問仁人此言何為至
於我哉徒見問爾且猶羞之況設詐以伐呉乎由此言
之粤本無一仁夫仁人者正其誼不謀其利明其道不
計其功是以仲尼之門五尺之童羞稱五伯為其先詐
力而後仁誼也茍為詐而已故不足稱於大君子之門
也五伯比於他諸侯為賢其比三王猶武夫之與美玉
也(漢書/)
　　　同前
命令相曰大夫蠡大夫種大夫庸大夫睪大夫車成越
王與此五大夫謀伐呉遂滅之雪會稽之恥卒為伯主
范蠡去之種死之寡人以此二大夫者為皆賢孔子曰
殷有三仁今有越王之賢與蠡種之能此三人者寡人
亦以為越有三仁其於君何如桓公決疑於管仲寡人
決疑於君仲舒伏地再拜對曰仲舒知褊而學淺不足
以決之雖然主有問於臣臣不敢不悉以對禮也臣仲
舒聞昔者魯君問於栁下惠曰我欲攻齊如何栁下惠
對曰不可退而有憂色曰吾聞之也謀伐國者不問於
仁人也此何為至於我但見問而尚羞之而況乃與詐
偽以伐呉乎其不宜明矣以此觀之越本無一仁而安
得三仁仁人者正其道不謀其利脩其理不急其功致
無為而習俗大化可謂仁聖矣三王是也春秋之義貴
信而賤詐詐人而勝之雖有功君子弗為也是以仲尼
之門五尺之童子言羞稱五伯為其詐以成功茍為而
已也故不足稱於大君子之門五伯者比於他諸侯為
賢者比於聖賢何賢之有譬猶珷玞比於美玉也臣仲
舒伏地再拜以聞
　　　五行對
河間獻王問温城董君曰孝經曰夫孝天之經地之義
何謂也對曰天有五行木火土金水是也木生火火生
土土生金金生水水生木水為冬金為秋土為季夏火
為夏木為春春主生夏主長季夏主養秋主收冬主蔵
蔵冬之所成也是故父之所生其子長之父之所長其
子養之父之所養其子成之諸父所為其子皆奉承而
續行之不敢不致如父之意盡為人之道也故五行者
五行也由此觀之父授之子受之乃天之道也故曰夫
孝者天之經也此之謂也王曰善哉天經既得聞之矣
願聞地之義對曰地出雲為雨起氣為風風雨者地之
所為地不敢有其功名必上之於天命若従天氣者故
曰天風天雨也莫曰地風地雨也勤勞在地名一歸于
天非至有義其孰能行此故下事上如地事天也可謂
大忠矣土者火之子也五行莫貴于土土之於四時無
所命者不與火分功名木名春火名夏金名秋水名冬
忠臣之義孝子之行取之土土者五行最貴者也其義
不可以加矣五聲莫貴於宫五味莫美於甘五色莫貴
於黄此謂孝者地之義也王曰善哉衣服容貌者所以
説目也聲言應對者所以説耳也好惡去就者所以説
心也故君子衣服中而容貌恭則目説矣言理應對遜
則耳説矣好仁厚而惡淺薄就善人而逺僻鄙則心説
矣故曰行意可樂容止可觀此之謂也(春秋繁露/)
　　　詣丞相公孫𢎞記室書
　　　　(仲舒治春秋推災異為江都相元朔三年御/史大夫𢎞為丞相仲舒廢為中大夫居家其)
　　　　(後仲舒以亷直為𢎞所嫉出為膠西相尋病/免  章藻注云此書當在𢎞為御史大夫時)
　　　　(漢御史大夫與/丞相俱稱三公)
江都相董仲舒叩頭死罪再拜上書君侯以周召自然
休質擢升三公統理海内總緝百寮未有半言之教郡
國翕然望風更思改新以助至治羣衆所占必有成功
仲舒叩頭死罪仲舒愚戅素無治名大漢之檢式數蒙
君侯哀憐之恩悮被非任無以稱職仲舒竊見宰職任
天下之重羣心所歸推須賢佐以成聖化願君侯大開
蕭相國求賢之路廣選舉之門既得其人接以周公下
士之義即竒偉隠世異倫之人各思竭愚歸往盛徳英
俊滿朝百能備具即君侯大立則道徳𢎞通化流四極
仲舒愚陋經術淺薄所識褊陋不能賛揚萬分君侯所
棄捐竊聞春秋曰賢聖博觀以章其名擇善者従之無
所不聴又曰近而不言為諂遠而不言為怨故輒披心
陳誠仲舒叩頭死罪死罪夫堯舜三王之業皆由仁義
為本仁者所以理人倫也故聖王以為治首或曰發號
出令利天下之民者謂之仁政病天下之害於人者謂
之仁心二者備矣然後海内應以誠惟君侯深觀往古
思本仁義至誠而已方今闗東五穀咸貴家有飢餓其
死傷者半盜賊並起發亡不止良民被害為聖主憂咎
皆在仲舒等典職防禁無素當先坐仲舒叩頭死罪死
罪仲舒至愚以為扶衰止姦本在吏耳宜一考察天下
領民之吏留心署置以明消滅邪枉之迹使百姓各安
其産業無有寇盜之患以蠲主憂仲舒叩頭死罪謹奉
春秋署置術再拜君侯足下(古文苑字章藻云大漢上/或脱一  𢎞通一作𢎞裕)
(理人倫一作序人倫民一作人害于人一作害于心人/春秋曰數語皆春秋傳緯之辭  按本傳云仲舒為)
(廉直公孫𢎞治春秋不如仲舒而𢎞希世/用事位至公卿仲舒以𢎞為従諛𢎞嫉之)
　　　山川頌
山則巃嵸􁒐􁁉嵬崔㠑巍久不崩阤似夫仁人志士孔
子曰山川神祇立寳蔵殘器用資曲直合大者可以為
宫室臺榭小者可以為舟輿浮灄大者無不中小者無
不入持斧則砍折鎌則艾生人立禽獸伏死人入多則
功而不言是以君子取辟也且積土成山無損也成其
髙無害也成其大無虧也小其上泰其下久長安後世
無有去就儼然獨處惟山之意詩云節彼南山維石巖
巖赫赫師尹民具爾瞻此之謂也水則源泉混混泫泫
晝夜不竭既似力者盈科後行既似持平者循微赴下
不遺小間既似察者循谿谷不迷或奏萬里而必至既
似知者鄣防止之能浄浄既似知命者不清而入潔清
而出既似善化者赴千仞之壑而不疑既似勇者物皆困
於火而水獨勝之既似武者咸得之而生失之而死既似
有徳者孔子在川上曰逝者如斯夫不舍晝夜此之謂也
　　　郊祝文(下並春/秋繁露)
皇皇上帝照臨下土集地之靈降甘風雨庶物羣生言
而已矣夫不自為言而為庶物羣生言以人心庶天無
尤也天無尤焉而辭恭順宜可喜也(右郊祀九/句陽數也)
　　　求雨祝(仲舒為江都相治國以春秋災異之變/推隂陽所以錯行故求雨閉諸陽縦諸)
　　　　(陰其止/雨反是)
昊天生五穀以養人今五穀病旱恐不成敬起進清酒
膊脯再拜請雨雨幸大澍奉牲禱
　　　止雨祝
雨以大多五穀不和敬進肥牲以請社靈社靈幸為止
雨除民所苦無使陰滅陽陰滅陽不順于天天意幸在
於利民願止雨敢告
　　　奏江都王
求雨之方損陽益陰願大王無收廣陵女子為人祝者
一月租賜諸巫者諸巫毋大小皆相聚於郭門為小壇
以脯酒祭女獨擇寛大便處移市市使無内丈夫丈夫
無得相従飲食令吏妻各往視其夫皆到即起雨注而
已
　
　
　
　
　
　
　
　
　
　
　西漢文紀卷八
欽定四庫全書
　西漢文紀卷九　　　　　明　梅鼎祚　編
　　孔臧(魯國人嗣父彦封蓼侯官至御史大夫元朔/二年拜太常其禮賜如三公在官數年著書)
　　　(十篇而卒事按表/三年即坐  免)
　　　與侍中従弟安國書
　　　　(臧仕厯御史大夫自謂世以經學為家乞為/太常與安國紀綱古訓使垂來嗣武帝重違)
　　　　(其意遂拜太常其為書/與従弟及戒子皆有義)
臧報侍中相知忿俗儒淫辭冒義有意欲校亂反正由
來久矣然雅達博通不世而出流學守株比肩皆是衆
口非非正将焉立每獨念至此夙夜反側誠懼仁弟道
非信於世而以獨知為愆也人之所欲天必従舊章潛
於壁室正於紛擾之際歘爾而見俗儒結舌古訓復申
豈非聖祖之靈欲令仁弟讚明其道以闡其業者哉且
曩雖為今學亦多所不信惟聞尚書二十八篇取象二
十八宿謂為至然也河圗古文乃自百篇邪如堯典説
者以為堯舜同道弟素嘗以為雜有舜典今果如所論
及成王道雷風周公信自在俗儒羣驅狗吠雷同不得
其髣髴惡能明聖道之真乎知以今讎古之𨽻篆推科
斗已定五十餘篇並為之傳云其餘錯亂文字磨滅不
可分了欲垂待後賢誠合先君闕疑之義顧惟世移名
制改變文體義類轉益難知以弟博洽温敏既善推理
又習其書而猶尚絶意莫肯垂留三思縦使來世亦有
篤古碩儒其若斯何嗚呼惜哉先王遺典闕而不補聖
祖之業分半而泯後之君子將焉取法假令顔閔不殁
游夏更生其豈然乎不得已已貴復申之
　　　與子琳書(琳位諸吏/亦博學問)
告琳頃來聞汝與諸友生講肄書傳滋滋晝夜衎衎不
怠善矣人之進道惟問其志取必以漸勤則得多山霤
至柔石為之穿蝎蟲至弱木為之弊夫霤非石之鑿蝎
非木之鑚然而能以㣲脆之形陷堅剛之體豈非積漸
之致乎訓曰徒學知之未可多履而行之乃足佳故學
者所以飾百行也侍中子國明達淵博雅學絶倫言不
及利行不欺名動遵禮法少小長操故雖與羣臣並參
侍見待崇禮不供䙝事獨得掌御唾壺朝廷之士莫不
榮之此汝親所見詩不云乎毋忘爾祖聿修厥徳又曰
操斧伐柯其則不逺逺則尼父近則子國於以立身其
庶矣乎(並孔叢子書李善選注引學者所以飾百行也/為與従弟  誤  朱熹云孔叢子所載臧兄弟)
(往還書疏正類西京/雜記偽造漢人文章)
　　孔安國(臧従弟以治尚書為武/帝博士厯臨淮太守)
　　　尚書序(孔氏有古文尚書孔安國以/今文字讀之逸書十餘篇)
古者伏犧氏之王天下也始畫八卦造書契以代結繩
之政由是文籍生焉伏犧神農黄帝之書謂之三墳言
大道也少昊顓頊髙辛唐虞之書謂之五典言常道也
至于夏商周之書雖設教不倫雅誥奥義其歸一揆是
故厯代寳之以為大訓八卦之説謂之八索求其義也
九州之志謂之九丘丘聚也言九州所有土地所生風
氣所宜皆聚此書也春秋左氏傳曰楚左史倚相能讀
三墳五典八索九丘即謂上世帝王遺書也先君孔子
生於周末覩史籍之煩文懼覽之者不一遂乃定禮樂
明舊章刪詩為三百篇約史記而脩春秋讃易道以黜
八索述職方以除九丘討論墳典斷自唐虞以下訖于
周芟夷煩亂剪截浮辭舉其宏綱撮其機要是以垂世
立教典謨訓誥誓命之文凡百篇所以恢𢎞至道示人
主以軌範也帝王之制坦然明白可舉而行三千之徒
並受其義及秦始皇滅先代典籍焚書坑儒天下學士
逃難解散我先人用蔵其家書於屋壁漢室隆興開設
學校旁求儒雅以闡大猷濟南伏生年過九十失其本
經口以傳授裁二十餘篇以其上古之書謂之尚書百
篇之義世莫得聞至魯共王好治宫室壊孔子舊宅以
廣其居於壁中得先人所蔵古文虞夏商周之書及傳
論語孝經皆科斗文字王又升孔子堂聞金石絲竹之
音乃不壊宅悉以書還孔氏科斗書廢已久時人無能
知者以所聞伏生之書考論文義定其可知者為𨽻古
定更以竹簡寫之増多伏生二十五篇伏生又以舜典
合于堯典益稷合于臯陶謨盤庚三篇合為一康王之
誥合于顧命復出此篇并序凡五十九篇為四十六卷
其餘錯亂摩滅弗可復知悉上送官蔵之書府以待能
者承詔為五十九篇作傳於是遂研精覃思博考經籍
采摭羣言以立訓傳約文申義敷暢厥㫖庶㡬有補於
将來書序序所以為作者之意昭然義見宜相附近故
引之各冠其篇首定五十八篇既畢會國有巫蠱事經
籍道息用不復以聞傳之子孫以貽後世若好古博雅
君子與我同志亦所不隠也
　　　孔子家語序(附/)
孔子家語者皆當時公卿士大夫及七十二弟子之所
咨訪交相對問言語也既而諸弟子各記其所問焉與
論語孝經並時弟子取其正實而切事者別出為論語
其餘則都集錄之名之曰孔子家語凡所論辨疏判較
歸實自夫子本㫖也屬文下辭往往頗有浮説煩而不
要者亦由七十二子各共叙述首尾加之潤色其材或
有優劣故使之然也孔子既殁而㣲言絶七十二弟子
終而大義乖六國之世儒道分散游説之士各以巧意
而為枝葉唯孟軻荀卿守其所習當秦昭王時荀卿入
秦昭王従之問儒術荀卿以孔子之語及諸國事七十
二弟子之言凡百餘篇與之由此秦悉有焉始皇之世
李斯焚書而孔子家語與諸子同列故不見滅髙祖克
秦悉斂得之皆載於二尺竹簡多有古文字及吕氏専
漢取歸蔵之其後被誅亡而孔子家語乃散在人間好
亊者或各以意増損其言故使同是事而輒異辭孝景
皇帝末年募求天下遺書于時京師士大夫皆送官得
吕氏之所傳孔子家語而與諸國事及七十子辭妄相
錯雜不可得知以付掌書與曲禮衆篇亂簡合而蔵之
私府元封之時吾仕京師竊懼先人之典辭将遂泯没
於是因諸公卿大夫私以人事募求其副悉得之乃以
事類相次撰集為四十四篇又有曾子問禮一篇自別
屬曾子問故不復錄其諸弟子書所稱引孔子之言者
本不存乎家語亦以其已自有所傳也是以皆不取也
将來君子不可不鑑
　　　連叢子敘書(附/)
家之族𦙍一世相承以至九世相魏居大梁始有三子
焉長子之後承殷統為宋公中子之後奉夫子祀為褒
城侯小子之後彦以将事髙祖有功封蓼侯其子臧嗣
焉厯位九卿遷御史大夫辭曰臣世以經學為家轉相
承作訓法然今俗儒繁説遠本雜以妖妄難可以教侍
中安國受詔綴集古義臣乞為太常典臣家業與安國
紀綱古訓使永垂來嗣孝武皇帝重違其意遂拜太常
其禮賜如三公在官數年著書十篇而卒先時嘗為賦
二十四篇四篇別不在集似其幼時之作也又為書與
従弟及戒子皆有義故列之于左
　　司馬相如(字長卿蜀郡成都人以貲/為郎使蜀為中郎将病免)
　　　喻巴蜀檄(相如為郎會唐蒙使畧通夜郎僰中/發巴蜀吏卒千人郡又發轉漕萬餘)
　　　　(人用軍興法誅其渠帥巴蜀民大驚恐上聞/遣相如責唐蒙等因諭告巴蜀民以非上意)
告巴蜀太守蠻夷自擅不討之日久矣時侵犯邉境勞
士大夫陛下即位存撫天下輯安中國然後興師出兵
北征匈奴單于怖駭交臂受事屈膝請和康居西域重
譯請朝稽首來享移師東指閩越相誅右弔番禺太子
入朝南夷之君西僰之長常效貢職不敢怠惰延頸舉
踵喁喁然皆争歸義欲為臣妾道理遼遠山川阻深不
能自致夫不順者已誅而為善者未賞故遣中郎将往
賔之發巴蜀士民各五百人以奉幣帛衞使者不然靡
有兵革之事戰鬬之患今聞其乃發軍興制驚懼子弟
憂患長老郡又擅為轉粟運輸皆非陛下之意也當行
者或亡逃自賊殺亦非人臣之節也夫邉郡之士聞烽
舉燧燔皆攝弓而馳荷兵而走流汗相屬唯恐居後觸
白刃冒流矢義不反顧計不旋踵人懐怒心如報私讎
彼豈樂死惡生非編列之民而與巴蜀異主哉計深慮
遠急國家之難而樂盡人臣之道也故有剖符之封析
珪而爵位為通侯居列東第終則遺顯號於後世傳土
地於子孫行事甚忠敬居位甚安佚名聲施于無窮功
烈著而不滅是以賢人君子肝腦塗中原膏液潤野草
而不辭也今奉幣使至南夷即自賊殺或亡逃抵誅身
死無名諡為至愚恥及父母為天下笑人之度量相越
豈不遠哉然此非獨行者之罪也父兄之教不先子弟
之率不謹也寡廉鮮恥而俗不長厚也其被刑戮不亦
宜乎陛下患使者有司之若彼悼不肖愚民之如此故
遣信使曉諭百姓以發卒之事因數之以不忠死亡之
罪譲三老孝弟以不教誨之過方今田時重煩百姓已
親見近縣恐逺所谿谷山澤之民不徧聞檄到亟下縣
道使咸知陛下之意唯毋忽(史記作漢書請朝作納貢/怠情  隋怠皆争歸義作)
(嚮風慕義士民作士義作議/行事作事行役作使知作諭)
　　　難蜀父老文(相如還報唐蒙已畧通夜郎是時/卭莋君長願為内臣比南夷上用)
　　　　(相如言以為中郎将往使因巴蜀吏幣物以/賂西南夷蜀長老多言通西南夷之不為用)
　　　　(大臣亦以為然相如欲諫業已建之不敢乃/著書藉蜀父老為辭而已詰難之以風天子)
　　　　(且因宣其使指令/百姓皆知天子意)
漢興七十有八載徳茂存乎六世威武紛紜湛恩汪濊
羣生㴻濡洋溢乎方外於是乃命使西征隨流而攘風
之所被㒺不披靡因朝冉従駹定莋存卭畧斯榆舉苞
滿結軌還轅東鄉将報至于蜀都耆老大夫搢紳先生
之徒二十有七人儼然造焉辭畢因進曰葢聞天子之
於夷狄也其義羈縻勿絶而已今罷三郡之士通夜郎
之塗三年於兹而功不竟士卒勞倦萬民不贍今又接
以西夷百姓力屈恐不能卒業此亦使者之累也竊為
左右患之且夫卬莋西僰之與中國並也厯年滋多不
可記已仁者不以徳來彊者不以力并意者其殆不可
乎今割齊民以附夷狄敝所恃以事無用鄙人固陋不
識所謂使者曰烏謂此邪必若所云則是蜀不變服而
巴不化俗也余尚惡聞若説然斯事體大固非觀者之
所覯也余之行急其詳不可得聞已請為大夫麤陳其
畧葢世必有非常之人然後有非常之事有非常之事
然後有非常之功非常者固常之所異也故曰非常之
原黎民懼焉及臻厥成天下晏如也昔者鴻水浡出汜
濫衍溢民人登降移徒陭䧢而不安夏后氏戚之迺湮
鴻水決江疏河漉沈澹菑東歸之於海而天下永寧當
斯之勤豈惟民哉心煩於慮而身親其勞躬胝無胈膚
不生毛故休烈顯乎無窮聲稱浹乎来兹且夫賢君之
踐位也豈特委瑣握􁗍拘文牽俗循誦習傳當世取説
云爾哉必将崇論閎議創業垂統為萬世規故馳騖乎
兼容并包而勤思乎參天貳地且詩不云乎普天之下
莫匪王土率土之濵莫非王臣是以六合之内八方之
外浸潯衍溢懐生之物有不浸潤于澤者賢君恥之今
封疆之内冠帶之倫咸獲嘉祉靡有闕遺矣而夷狄殊
俗之國遼絶異黨之地舟輿不通人迹罕至政教未加
流風猶㣲内之則犯義侵禮於邊境外之則邪行横作
放弑其上君臣易位尊卑失序父兄不辜幼孤為奴係
纍號泣内嚮而怨曰葢聞中國有至仁焉徳洋而恩普
物靡不得其所今獨曷為遺已舉踵思慕若枯旱之望
雨盭夫為之垂涕況乎上聖又惡能已故北出師以討
彊胡南馳使以誚勁越四面風徳二方之君鱗集仰流
願得受號者以億計故迺闗沬若徼䍧牱鏤零山梁孫
原創道徳之塗垂仁義之統将博恩廣施遠撫長駕使
疏逖不閉阻深闇昧得曜乎光明以偃甲兵於此而息
誅伐於彼遐邇一體中外禔福不亦康乎夫拯民於沈
溺奉至尊之休徳反衰世之陵遲繼周氏之絶業斯乃
天子之急務也百姓雖勞又惡可以已哉且夫王事固
未有不始於憂勤而終於佚樂者也然則受命之符合
在於此矣方将増太山之封加梁父之事鳴和鸞揚樂
頌上咸五下登三觀者未覩指聴者未聞音猶鷦明已
翔乎寥廓而羅者猶視乎藪澤悲夫於是諸大夫芒然
喪其所懐來而失厥所以進喟然並稱曰允哉漢徳此
鄙人之所願聞也百姓雖怠敢以身先之敞罔靡徒因
遷延而辭避(史記尚漢書紜作云澍作霑滿作蒲薦作/搢余  作僕尚常之所異作常人之所異)
(原作元浡作沸登作升陭䧢作崎嶇水作原漉作灑贍/作澹躬胝無胈作躬傶骿骶無胈閎作谹潯作淫地作)
(域輿作車弑作殺奴作奴虜纍作絫零作靈阻深作曶/爽誅伐作討伐遲作夷王事作王者焦明作焦朋芒作)
(茫怠/作勞)
　　　諫獵疏(相如嘗稱疾閒居不慕官爵嘗従上至/長揚獵是時天子方好自擊熊豕馳逐)
　　　　(壄獸相如因上/疏諫上善之)
臣聞物有同類而殊能者故力稱烏獲捷言慶忌勇期
賁育臣之愚竊以為人誠有之獸亦宜然今陛下好陵
阻險射猛獸卒然遇軼材之獸駭不存之地犯屬車之
清塵輿不及還轅人不暇施巧雖有烏獲逢蒙之技力
不得用枯木朽株盡為害矣是胡越起于轂下而羌夷
接軫也豈不殆哉雖萬全無患然本非天子之所宜近
也且夫清道而後行中路而後馳猶時有銜橛之變而
況涉乎蓬蒿馳乎丘墳前有利獸之樂而内無存變之
意其為禍也不亦難矣夫輕萬乗之重不以為安而樂
出於萬有一危之塗以為娱臣竊為陛下不取也葢明
者遠見于未萌而智者避危於無形禍固多蔵於隠㣲
而發於人之所忽者也故鄙諺曰家累千金坐不垂堂
此言雖小可以喻大臣願陛下之留意幸察(史記作漢/書害  難)
(涉乎蓬蒿二句作涉豐草/騁丘虚禍作害喻作諭)
　(赤牘清裁載司馬相如答䍧牱盛覽云詞賦者合綦/組以成文列錦繡而為質一經一緯一宫一商此賦)
　(之迹也賦家之心包括宇宙總覽人物斯乃得之於/内不可得而傳  按西京雜記曰其友人盛覽字長)
　(通䍧牱名士嘗問以作賦相如曰云云覽乃作合組/歌列錦賦而退終身不復敢言作賦之心矣則本非)
　(書/也)
　　　封禪書(相如病免家居茂陵武帝使所忠往取/其書而相如已死其妻曰長卿未死時)
　　　　(為一卷書曰有使來求書奏之/其遺札書言封禪事天子異之)
伊上古之初肇自昊穹兮生民厯撰列辟以迄於秦率
邇者踵武逖聴者風聲紛綸葳蕤湮滅而不稱者不可
勝數也續昭夏崇號謚畧可道者七十有二君罔若淑
而不昌疇逆失而能存軒轅之前遐哉邈乎其詳不可
得聞也五三六經載籍之傳維見可觀也書元首明哉
股肱良哉因斯以談君莫盛于唐堯臣莫賢于后稷
后稷創業于唐公劉發跡于西戎文王改制爰周郅隆
大行越成而後陵夷衰㣲千載無聲豈不善始善終哉
然無異端慎所由于前謹遺教於後耳故軌迹夷易易
遵也湛恩濛涌易豐也憲度著明易則也垂統理順易
繼也是以業隆于繈緥而崇冠于二后揆厥所元終都
攸卒未有殊尤絶跡可考於今者也然猶躡梁父登泰
山建顯號施尊名大漢之徳㷭涌原泉沕潏漫衍旁魄
四塞雲旉霧散上暢九垓下沂八埏懐生之類霑濡浸
潤協氣横流武節飄逝邇陜游原迥闊泳沬首惡湮没
闇昧昭晳昆蟲凱澤回首面内然後囿騶虞之珍羣徼
麋鹿之怪獸䆃一莖六穗於庖犧雙觡共抵之獸獲周
餘珍收龜於岐招翠黄乘龍於沼鬼神接靈圉賔於間
館竒物譎詭俶儻窮變欽哉符瑞臻兹猶以為薄不敢
道封禪葢周躍魚隕杭休之以燎㣲夫斯之為符也以
登介丘不亦恧乎進譲之道其何爽與於是大司馬進
曰陛下仁育羣生義征不憓諸夏樂貢百蠻執贄徳侔
往初功無與二休烈浹洽符瑞衆變期應紹至不特創
見意者泰山梁父設壇場望幸葢號以況榮上帝垂恩
儲祉将以薦成陛下謙譲而弗發也挈三神之驩缺王
道之儀羣臣恧焉或謂且天為質闇珍符固不可辭若
然辭之是泰山靡記而梁父靡㡬也亦各並時而榮咸
濟世而屈説者尚何稱於後而云七十二君乎夫修徳
以錫符奉符以行事不為進越故聖王弗替而修禮地
祗謁欵天神勒功中嶽以彰至尊舒盛徳發號榮受厚
福以浸黎民也皇皇哉斯事天下之壯觀王者之丕業
不可貶也願陛下全之而後因雜薦紳先生之畧術使
獲燿日月之末光絶炎以展采錯事猶兼正列其義校
飭厥文作春秋一藝将襲舊六為七攄之無窮俾萬世
得激清流揚㣲波蜚英聲騰茂實前聖之所以永保鴻
名而常為稱首者用此宜命掌故悉奏其義而覽焉於
是天子沛然改容曰愉乎朕其試哉迺遷思回慮總公
卿之議詢封禪之事詩大澤之博廣符瑞之富乃作頌
曰自我天覆雲之油油甘露時雨厥壌可游滋液滲漉
何生不育嘉穀六穗我穡曷蓄非唯雨之又潤澤之非
唯濡之汜専濩之萬物熙熙懐而慕思名山顯位望君
之來君乎君乎侯不邁哉般般之獸樂我君囿白質黒
章其儀可嘉旼旼睦睦君子之能葢聞其聲今觀其來
厥塗靡蹤天瑞之徴兹亦於舜虞氏以興濯濯之麟遊
彼靈畤孟冬十月君徂郊祀馳我君輿帝以享祉三代
之前葢未嘗有宛宛黄龍興徳而升采色炫燿熿炳煇
湟正陽顯見覺寤黎烝於傳載之云受命所乗厥之有
章不必諄諄依類記寓諭以封巒披藝觀之天人之際
已交上下相發允答聖王之徳兢兢翼翼也故曰興必
慮衰安必思危是以湯武至尊嚴不失肅祗舜在假典
顧省厥遺此之謂也(史記輪漢書撰作選逖聴作聴逖/綸作  續作繼聞也作間已唐堯)
(無唐字夷作遲濛涌作龎洪㷭作逢漫衍作曼羡旉古/布字飄作焱陜作陿沬作未湮作鬱晢作晣凱澤作闓)
(懌䆃作導獲周餘珍作獲周餘收作放攘古譲字其何/作何其憓作譓浹作液薦作慶謙作嗛闇作闇示梁甫)
(靡㡬作罔㡬濟世作濟厥世丕作卒薦作縉校作祓義/作儀愉作俞乃作作遂作非並作匪濡之作偏我専作)
(布慕思作慕之君乎並作君兮般般作股股囿作圃嘉/作喜睦睦作穆穆能作態觀作視蹤作従兹亦作兹爾)
(帝以作帝用炫作𤣥熿作煥湟作/煌記作託徳作事興必作於興必)
　　　題市門(晉常璩華陽國志蜀郡城百十里有昇/仙橋相如初入長安題市門陳以莊註)
　　　　(云相如題柱本云大丈夫不乗/駟馬車不復過此橋此文小異)
不乗赤車駟馬不過汝下
　　唐蒙
　　　上武帝通夜郎書(南粤以財物役屬夜郎蒙為/番陽令上書拜蒙郎中将往)
　　　　(諭置􁙿/為郡)
南粤王黄屋左纛地東西萬餘里名為外臣實一州主
也今以長沙豫章往水道多絶難行竊聞夜郎所有精
兵可得十餘萬浮船䍧牱江出其不意此制越一竒也
誠以漢之強巴蜀之饒通夜郎道為置吏易甚(史記十/餘萬漢)
(書作/十萬)
　　東方朔(字曼倩平原厭次人待詔金/馬門為太中大夫給事中)
　　　初上武帝書(武帝即位徴天下舉方正賢良文/學材力之士待以不次之位四方)
　　　　(士多上書言得失朔初來上書文辭/不遜髙自稱譽上偉之令待詔公車)
臣朔少失父母長養兄嫂年十二學書三冬文史足用
十五學擊劒十六學詩書誦二十二萬言十九學孫呉
兵法戰陣之具鉦鼔之教亦誦二十二萬言几臣朔固
已誦四十四萬言又嘗服子路之言臣朔年二十二長
九尺三寸目若懸珠齒若編貝勇若孟賁捷若慶忌廉
若鮑叔信若尾生若此可以為天子大臣矣臣朔昧死
再拜以聞
　　　諫起上林苑(建元初武帝數好㣲行後以道遠/勞苦又為百姓所患乃詔吾丘夀)
　　　　(王舉藉阿城以南盩厔以東宜春以西欲除/為上林苑屬之南山又詔中尉左右内史表)
　　　　(屬縣草田以償鄠杜之民夀王奏事上大悦/朔在傍進諫是日因奏泰階之事上拜朔為)
　　　　(太中大夫給事中賜黄金百斤然遂起上林/苑如夀王所奏  按劉向嘗録朔書則此類)
　　　　(雖云従旁進諌及化民有道對亦是面語今/據文義本末粲備必朔書有載而班氏采之)
　　　　(入傳/也)
臣聞謙遜静慤天表之應應之以福驕溢靡麗天表之
應應之以異今陛下累郎臺恐其不髙也弋獵之處恐
其不廣也如天不為變則三輔之地盡可以為苑何必
盩厔鄠杜乎奢侈越制天為之變上林雖小臣尚以為
大也夫南山天下之阻也南有江淮北有河渭其地従
汧隴以東商雒以西厥壤肥饒漢興去三河之地止霸
産以西都涇渭之南此所謂天下陸海之地秦之所以
虜西戎兼山東者也其山出玉石金銀銅鐵豫章檀柘
異類之物不可勝原此百工所取給萬民所仰足也又
有秔稻梨栗桑麻竹箭之饒土宜薑芋水多鼃魚貧者
得以人給家足無飢寒之憂故酆鎬之間號為土膏其
賈畝一金今規以為苑絶陂池水澤之利而取民膏腴
之地上乏國家之用下奪農桑之業棄成功就敗事損
耗五穀是其不可一也且盛荆棘之林而長養麋鹿廣
狐兔之苑大虎狼之墟又壊人冢墓發人室廬令幼弱
懐土而思耆老泣涕而悲是其不可二也斥而營之垣
而囿之騎馳東西車騖南北又有深溝大渠夫一日之
樂不足以危無隄之輿是其不可三也故務苑囿之大
不恤農時非所以強國富人也夫殷作九市之宫而諸
侯畔靈王起章華之臺而楚民散秦興阿房之殿而天
下亂糞土愚臣忘生觸死逆盛意犯隆指罪當萬死不
勝大願願陳泰階六符以觀天變不可不省
　　　化民有道對(上従容問朔吾欲化民豈有道乎/朔對朔雖詼笑然時觀察顔色直)
　　　　(言切諫上/常用之)
堯舜禹湯文武成康上古之事經厯數千載尚難言也
臣不敢陳願近述孝文皇帝之時當世耆老皆聞見之
貴為天子富有四海身衣弋綈足履革舄以韋帶劒莞
蒲為席兵木無刃衣縕無文集上書囊以為殿帷以道
徳為麗以仁義為準於是天下望風成俗昭然化之今
陛下以城中為小圗起建章左鳳闕右神明號稱千門
萬戸木土衣綺繡狗馬被繢罽宫人簮瑇瑁垂珠璣設
戲車教馳逐飾文采叢珍怪撞萬石之鍾擊雷霆之鼓
作俳優舞鄭女上為淫侈如此而欲使民獨不奢侈失
農事之難者也陛下誠能用臣朔之計推甲乙之帳燔
之於四通之衢却走馬示不復用則堯舜之隆宜可與
比治矣易曰正其本萬事理失之毫釐差以千里願陛
下留意察之
　　　與公孫𢎞書
葢聞爵禄不相責以禮同類之游不以遠近為初是故
東門先生居蓬戸空穴之中而魏公子一朝以百騎馳
造之吕望未嘗與文王同席而坐一朝譲以天下半大
丈夫相知何必以撫塵而游垂髮齊年偃伏以日數哉
(北堂書鈔云初一作故是故作是以馳造之一作尊寵/之楊用脩  撫塵謂童子之戲若佛書所謂聚沙也鼎)
(按六朝人事中多/用之具見于後)
　　　従公孫𢎞借車馬書
朔當従甘泉願借外廏之後乗木槿夕死而朝榮者士
亦不必長貧也(榮一/作生)
　　　公孫𢎞答東方朔書
譬猶龍之未升與魚鼈為伍及其升天鱗不可覩(並東/方朔)
(別/傳)
　　　答驃騎難
干将莫邪天下之利劒也水斷鵠鴈陸斷馬牛将以補
履曾不如一錢之錐騏驎綠耳蜚鴻驊騮天下良馬也
将以捕䑕於深宫之中曾不如跛猫(騏驎一/作騏驥)
　　　答客難(朔上書陳農戰強國之計因自訟獨不/得大官欲求試用其言専商鞅韓非之)
　　　　(語也指意放蕩頗復詼諧辭數萬言終不見/用因著論設客難已用位卑以自慰諭又設)
　　　　(非有先/生論)
客難東方朔曰蘇秦張儀壹當萬乗之主而身都卿相
之位澤及後世今子大夫修先王之術慕聖人之義諷
誦詩書百家之言不可勝記著於竹帛唇腐齒落服膺
而不可釋好學樂道之效明白甚矣自以為智能海内
無雙則可謂博聞辯智矣然悉力盡忠以事聖帝曠日
持久積數十年官不過侍郎位不過執㦸意者尚有遺
行耶同胞之徒無所容居其故何也東方先生喟然長
息仰而應之曰是固非子之所能備彼一時也此一時
也豈可同哉夫蘇秦張儀之時周室大壊諸侯不朝力
政争權相禽以兵并為十二國未有雌雄得士者彊失
士者亡故談説行焉身處尊位珍寳充内外有廩倉澤
及後世子孫長享今則不然聖帝流徳天下震懾諸侯
賔服連四海之外以為帶安于覆盂天下平均合為一
家動發舉事猶運之掌賢與不肖何以異哉遵天之道
順地之理物無不得其所故綏之則安動之則苦尊之
則為将卑之則為虜抗之則在青雲之上抑之則在深
淵之下用之則為虎不用則為䑕雖欲盡節效情安知
前後夫天地之大士民之衆竭精馳説並進輻輳者不
可勝數悉力慕之困于衣食或失門戸使蘇秦張儀與
僕並生於今之世曾不得掌故安敢望常侍郎乎傳曰
天下無害菑雖有聖人無所施才上下和同雖有賢者
無所立功故曰時異事異雖然安可以不務修身乎哉
詩曰鼓鐘于宫聲聞于外鶴鳴于九臯聲聞于天茍能
修身何患不榮太公體行仁義七十有二乃設用于文
武得信厥説封於齊七百嵗而不絶此士所以日夜孳
孳脩學敏行而不敢怠也譬若鶺鴒飛且鳴矣傳曰天
不為人之惡寒而輟其冬地不為人之惡險而輟其廣
君子不為小人之匃匃而易其行天有常度地有常形
君子有常行君子道其常小人計其功詩云禮義之不
愆何恤人之言故曰水至清則無魚人至察則無徒冕
而前旒所以蔽明黈纊充耳所以塞聰明有所不見聰
有所不聞舉大徳赦小過無求備于一人之義也枉而
直之使自得之優而柔之使自求之揆而度之使自索
之葢聖人之教化如此欲其自得之則敏且廣矣今世
之處士時雖不用塊然無徒廓然獨居上觀許由下察
接輿計同范蠡忠合子胥天下和平與義相扶寡偶少
徒固其宜也子何疑于我哉若夫燕之用樂毅秦之任
李斯漢用酈食其之下齊説行如流曲従如環所欲必
得功若丘山海内定國家安是遇其時也子又何怪之
邪語曰以管窺天以蠡測海以莛撞鍾豈能通其條貫
考其文理發其音聲哉由是觀之譬由鼱鼩之襲狗孤
豚之咋虎至則靡耳何功之有今以下愚而非處士雖
欲勿困固不得已此適足以明其不知權變而終惑於
大道也(文選談漢書記作數無天下平均二句淵作泉/馳作  無傳曰六句鶺作䳭塊作魁無漢用二)
(字/)
　　　非有先生論
非有先生仕於呉進不能稱往古以厲主意退不能揚
君美以顯其功默默無言者三年矣呉王怪而問之曰
寡人獲先人之功寄於衆賢之上夙興夜寐未嘗敢怠
也今先生率然髙舉遠集呉地将以輔治寡人誠竊嘉
之體不安席食不甘味目不視靡曼之色耳不聴鐘鼓
之音虚心定志欲聞流議者三年于茲矣今先生進無
以輔治退不揚主譽竊不為先生取之也葢懐能而不
見是不忠也見而不行主不明也意者寡人殆不明乎
非有先生伏而唯唯呉王曰可以談矣寡人将竦意而
覽焉先生曰於戲可乎哉可乎哉談何容易夫談有悖
於目而拂於耳謬於心而便於身者或有説於目順於
耳快於心而毁於行者非有明王聖主孰能聴之吳王
曰何為其然也中人已上可以語上也先生試言寡人
将聴焉先生對曰昔者闗龍逢深諫於桀而王子比干
直言於紂此二臣者皆極慮盡忠閔主澤不下流而萬
民騷動故直言其失切諫其邪者将以為君之榮除主
之禍也今則不然反以為誹謗君之行無人臣之禮果
紛然傷於身蒙不辜之名戮及先人為天下笑故曰談
何容易是以輔弼之臣瓦解而邪諂之人並進遂及蜚
廉惡來革等二人皆詐偽巧言利口以進其身隂奉琱
瑑刻鏤之好以納其心務快耳目之欲以茍容為度遂
往不戒身没被戮宗廟崩阤國家為虚殺戮賢聖親近
䜛夫詩不云乎䜛人㒺極交亂四國此之謂也故卑身
賤體説色㣲辭愉愉喣喣終無益於主上之治即志士
仁人不忍為也将儼然作矜嚴之色深言直諫上以拂
主之邪下以損百姓之害則忤於邪主之心厯於衰世
之法故養夀命之士莫肯進也遂居家山之間積土為
室編蓬為戸彈琴其中以詠先王之風亦可以樂而忘
死矣是以伯夷叔齊避周餓于首陽之下後世稱其仁
如是邪主之行固足畏也故曰談何容易於是呉王戄
然易容損薦去几危坐而聴先生曰接輿避世箕子被
髮佯狂此二人者皆避濁世以全其身者也使遇明王
聖主得清燕之間寛和之色發憤畢誠圗畫安危揆度
得失上以安主體下以便萬民則五帝三王之道可㡬
而見也故伊尹蒙恥辱負鼎俎和五味以干湯大公釣
于渭之陽以見文王心合意同謀無不成計無不従誠
得其君也深念遠慮引義以正其身推恩以廣其下本
仁祖義褒有徳禄賢能誅惡亂總遠方一統類美風俗
此帝王所由昌也上不變天性下不奪人倫則天地和
洽遠方懐之故號聖王臣子之職既加矣於是裂地定
封爵為公侯傳國子孫名顯後世民到于今稱之以遇
湯與文王也太公伊尹以如此龍逢比干獨如彼豈不
哀哉故曰談何容易於是呉王穆然俛而深惟仰而泣
下交頤曰嗟乎余國之不亡也綿綿連連殆哉世之不
絶也於是正明堂之朝齊君臣之位舉賢才布徳惠施
仁義賞有功躬節儉減後宫之費損車馬之用放鄭聲
遠佞人省庖厨去侈靡卑宫館壞苑囿填池塹以予貧
民無産業者開内臧振貧窮存耆老䘏孤獨薄賦斂省
刑罰行此三年海内晏然天下大洽隂陽和調萬物咸
得其宜國無災害之變民無飢寒之色家給人足畜積
有餘囹圄空虚鳳凰來集麒麟在郊甘露既降朱草萌
牙遠方異俗之人嚮風慕義各奉其職而來朝賀故治
亂之道存亡之端若此易見而君人者莫肯為也臣愚
竊以為過故詩曰王國克生惟周之楨濟濟多士文王
以寧此之謂也(漢書作是不忠文選作臣不忠閔作慜/賢聖  賢臣之治作理嚴作莊主作人)
(主家山作深山懼作戄得清燕作得賜/清燕渭作渭水躬作親刑罰作刑辟)
　　　隠真論(見佛蔵/辯正論)
處天地之先不以為長在萬古之下不以為久隨時應
變與物俱化
　　　寳甕銘(王子年拾遺記黄帝時碼碯甕堯時猶/存甘露在中謂之寳露及舜遷寳甕於)
　　　　(衡山故衡山有寳露壇於壇下起月館時有/雲氣生於露壇人遷甕於零陵舜崩淪於地)
　　　　(下後秦始皇従零陵掘地得赤玉甕容八斗/以應八方之數在舜廟至漢東方朔識之乃)
　　　　(作寳甕銘兩前云碼碯後云/赤玉一甕  物虚謬可知)
寳雲生於露壇祥風起於月館望三壺如盈尺視八鴻
如縈帶(三壺者方壺蓬壺瀛壺/也八鴻者八方之名也)
　　　旱頌
維昊天之大旱失精和之正理遥望白雲之酆淳滃曈
曈而亡止陽風吸習而熇熇羣生閔懣而愁憒隴畝枯
槁而允布壤石相聚而為害農夫垂拱而無為釋其耰
鉏而下涕悲壇畔之遭禍痛皇天之靡濟
　　　誡子
明者處世莫尚於中優哉游哉於道相従首陽為拙栁
下為工飽食安步以仕代農依隠玩世詭時不逢是故
才盡者身危好名者得華有羣者累生孤貴者失和遺
餘者不匱自盡者無多聖人之道一龍一蛇形見神蔵
與物變化隨時之宜無有常家(東方朔集/)
　　　臨終諫天子(帝曰今顧東方生多善言怪之居/無何朔果病死見禇先生補傳)
詩云營營青蠅止于蕃愷悌君子無信讒言讒言㒺極
交亂四國願陛下遠巧佞退讒言
　　　嗟夷齊(北堂書鈔賦此未/詳為文為  附載)
窮隠處兮窟穴自蔵與其隨佞而得志不若従孤竹於
首陽
　　公孫卿
　　　受申公札書(武帝得寳鼎之嵗齊人公孫卿曰/今年得寳鼎其冬辛巳朔旦冬至)
　　　　(與黄帝時等卿有札書因嬖人奏之召問卿/對以受此書齊人申公與安期生通受黄帝)
　　　　(言無書獨有此鼎書曰漢興云云申公/因言黄帝升仙事拜卿為郎進中大夫)
黄帝得寳鼎宛朐問於鬼臾區鬼臾區對曰黄帝得寳
鼎神策是嵗已酉朔旦冬至得天之紀終而復始於是
黄帝迎日推策後率二十嵗復朔旦冬至凡二十推三
百八十年黄帝僊登於天(漢書宛朐/作冕侯)
　　　鼎書
漢興復當黄帝之時曰漢之聖者在髙祖之孫且曾孫
也寳鼎出而與神通封禪封禪七十二王唯黄帝得上
泰山封(並史/記)
　
　
　
　
　
　
　
　
　
　
　
　
　
　
　
　西漢文紀卷九
欽定四庫全書
　西漢文紀巻十　　　　　明　梅鼎祚　編
　　司馬談(龍門人以太史/丞為太史令)
　　　六家要指論(談學天官於唐都受易於楊何習/道論於黄子仕建元元封之間愍)
　　　　(學者之不達其意而師/悖乃論六家之要指)
易大傳天下一致而百慮同歸而殊途夫隂陽儒墨名
法道德此務為治者也直所從言之異路有省不省耳
嘗竊觀隂陽之術大祥而衆忌諱使人拘而多所畏然
其序四時之大順不可失也儒者博而寡要勞而少功
是以其事難盡從然其序君臣父子之禮列夫婦長幼
之别不可易也墨者儉而難遵是以其事不可徧循然
其强本節用不可廢也法家嚴而少恩然其正君臣上
下之分不可改矣名家使人儉而善失真然其正名實
不可不察也道家使人精神専一動合無形贍足萬物
其為術也因隂陽之大順采儒墨之善撮明法之要與
時遷移應物變化立俗施事無所不宜指約而易操事
少而功多儒者則不然以為人主天下之儀表也主倡
而臣和主先而臣随如此則主勞而臣逸至於大道之
要去健羡黜聰明釋此而任術夫神大用則竭形大勞
則敝形神騷動欲與天地長久非所聞也夫隂陽四時
八位十二度二十四節各有教令順之者昌逆之者不
死則亾未必然也故曰使人拘而多畏夫春生夏長秋
收冬藏此天道之大經也弗順則無以為天下綱紀故
曰四時之大順不可失也夫儒者以六蓺為法六蓺經
傳以千萬數累世不能通其學當年不能究其禮故曰
博而寡要勞而少功若夫别君臣父子之禮序夫婦長
幼之别雖百家弗能易也墨者亦尚堯舜道言其徳行
曰堂髙三尺土階三等茅茨不翦采椽不刮食土簋啜
土刑糲粱之食藜藿之羮夏日葛衣冬日鹿裘其送死
桐棺三寸舉音不盡其哀教喪禮必以此為萬民之率
使天下法若此則尊卑無别也夫世異時移事業不必
同故曰儉而難遵要曰彊本節用則人給家足之道也
此墨子之所長雖百家弗能廢也法家不别親疎不殊
貴賤一斷於法則親親尊尊之恩絶矣可以行一時之
計而不可長用也故曰嚴而少恩若尊主卑臣明分職
不得相踰越雖百家弗能改也名家苛察繳繞使人不
得反其意専決於名而失人情故曰使人儉而善失真
若夫控名責實參伍不失此不可不察也道家無為又
曰無不為其實易行其辭難知其術以虚無為本以因
循為用無成勢無常形故能究萬物之情不為物先不
為物後故能為萬物主有法無法因時為業有度無度
因物與合故曰聖人不朽時變是守虚者道之常也因
者君之綱也群臣並至使各自明也其實中其聲者謂
之端實不中其聲者謂之窽窽言不聽姦乃不生賢不
肖自分白黒乃形在所欲用耳何事不成乃合大道混
混冥冥光耀天下復反無名凡人所生者神也所託者
形也神大用則竭形大勞則敝形神離則死死者不可
復生離者不可復反故聖人重之由是觀之神者生之
本也形者生之具也不先定其神而曰我有以治天下
何由哉(史記○祥一作/詳明法作名法)
　　　后土祠議(武帝元狩二年郊雍曰今上帝親郊/而后土無祠則禮不答也有司與太)
　　　　(史令談祠官寛舒議於是天子東幸汾隂遂/立后土祠於汾隂脽上如議上親望拜如上)
　　　　(帝/祀)
天地牲角繭栗今陛下親祠后土后土宜於澤中圜丘
為五壇壇一黄犢牢具巳祠盡瘞而從祠衣上黄
　　　立泰畤壇奏(武帝始郊見泰一雲陽是夜有美/光及盡黄氣上屬天太史令談祠)
　　　　(官寛舒/等曰)
神靈之休祐福兆祥宜因此地光域立泰畤壇以明應
令太祝領秋及臘間祠三歲天子壹郊見(史漢/同)
　　司馬遷(字子長談之子初為太/史令以救李陵下蠶室)
　　　報任少卿書(李陵降虜上怒甚羣臣皆罪陵上/以問遷遷盛稱陵且言彼不死宜)
　　　　(得當以報漢也上初遣貳師大軍出財令陵/為助兵及陵與單于相値而貳師功少上以)
　　　　(遷誣罔欲沮貳師為陵遊説下遷腐刑遷既/遭禍幽而發憤遂著史記凡百三十篇後為)
　　　　(中書令尊寵任職故人益州刺史任安予遷/書責以古賢人之義遷報之是時安為戾太)
　　　　(子事/繫獄)
少卿足下曩者辱賜書教以愼於接物推賢進士為務
意氣勤勤懇懇若望僕不相師用而流俗人之言僕非
敢如是也雖罷駑亦嘗側聞長者遺風矣顧自以為身
殘處穢動而見尤欲益反損是以抑鬰而無誰語諺曰
誰為為之孰令聽之蓋鍾子期死伯牙終身不復鼓琴
何則士為知巳用女為悦巳容若僕大質巳虧闕雖材
懷随和行若由夷終不可以為榮適足以發笑而自㸃
耳書辭宜答㑹東從上來又廹賤事相見日淺卒卒無
須臾之間得竭指意今少卿抱不測之罪涉旬月迫季
冬僕又薄從上上雍恐卒然不可諱是僕終巳不得舒
憤懣以曉左右則長逝者魂魄私恨無窮請略陳固陋
闕然不報幸勿過僕聞之脩身者智之府也愛施者仁
之端也取予者義之符也恥辱者勇之决也立名者行
之極也士有此五者然後可以託於世列於君子之林
矣故禍莫憯於欲利悲莫痛於傷心行莫醜於辱先而
詬莫大於宫刑刑餘之人無所比數非一世也所從來
逺矣昔衛靈公與雍渠載孔子適陳商鞅因景監見趙
良寒心同子參乘爰絲變色自古而恥之夫中材之人
事闗于宦豎莫不傷氣况慷慨之士乎如今朝雖乏人
柰何令刀鋸之餘薦天下豪雋哉僕賴先人緒業得待
罪輦轂下二十餘年矣所以自惟上之不能納忠效信
有竒䇿材力之譽自結明主次之又不能拾遺補闕招
賢進能顯巖穴之士外之不能備行伍攻城野戰有斬
將搴旗之功下之不能累日積勞取尊官厚祿以為宗
族交游光寵四者無一遂茍合取容無所短長之效可
見於此矣鄉者僕亦曽厠下大夫之列陪外庭末議不
以此時引維綱盡思慮今巳虧形為掃除之隷在闒茸
之中乃欲卬首信眉論列是非不亦輕朝廷羞當世之
士耶嗟乎嗟乎如僕尚何言哉尚何言哉且事本末未
易明也僕少負不羈之才長無鄉曲之譽主上幸以先
人之故使得奉薄技出入周衛之中僕以為戴盆何以
望天故絶賓客之知㤀室家之業日夜思竭其不肖之
材力務壹心營職以求親媚于主上而事乃有大謬不
然者夫僕與李陵俱居門下素非相善也趣舎異路未
嘗銜杯酒接殷勤之歡然僕觀其為人自竒士事親孝
與士信臨財亷取予義分别有讓恭儉下人常思奮不
顧身以殉國家之急其素所蓄積也僕以為有國士之
風夫人臣出萬死不顧一生之計赴公家之難斯巳竒
矣今舉事壹不當而全軀保妻子之臣随而媒蘖其短
僕誠私心痛之且李陵提步卒不滿五千深踐戎馬之
地足歴王庭垂餌虎口横挑彊胡卬億萬之師與單于
連戰十餘日所殺過當虜救死扶傷不給旃裘之君長
咸震怖乃悉徵左右賢王舉引弓之民一國共攻而圍
之轉鬬千里矢盡道窮救兵不至士卒死傷如積然李
陵壹呼勞軍士無不起躬流涕沬血飲泣張空弮冒白
刃北首争死敵陵未沒時使有来報漢公卿王侯皆奉
觴上夀後數日陵敗書聞主上為之食不甘味聽朝不
怡大臣憂懼不知所出僕竊不自料其卑賤見主上慘
悽怛悼誠欲效其欵欵之愚以為李陵素與士大夫絶
甘分少能得人之死力雖古名將不過也身雖陷敗彼
觀其意且欲得其當而報漢事巳無可柰何其所摧敗
功亦足以暴于天下僕懷欲陳之而未有路適㑹召問
即以此指推言陵功欲以廣主上之意塞睚眦之辭未
能盡明明主不深曉以為僕沮貳師而為李陵游説遂
下於理拳拳之忠終不能自列因為誣上卒從吏議家
貧財賂不足以自贖交游莫救左右親近不為壹言身
非木石獨與法吏為伍深幽囹圄之中誰可告愬者此
正少卿所親見僕行事豈不然邪李陵既生降隤其家
聲而僕又茸以蠶室重為天下觀笑悲夫事未易一二
為俗人言也僕之先人非有剖符丹書之功文史星歴
近乎卜祝之間固主上所戲弄倡優畜之流俗之所輕
也假令僕伏法受誅若九牛亾一毛與螻螘何異而世
又不能與死節者比特以為智窮罪極不能自免卒就
死耳何也素所自樹立使然人固有一死死有重于泰
山或輕于鴻毛用之所趨異也太上不辱先其次不辱
身其次不辱理色其次不辱辭令其次詘體受辱其次
易服受辱其次關木索被箠楚受辱其次鬄毛髪嬰金
鐵受辱其次毁肌膚斷支體受辱最下腐形極矣傳曰
刑不上大夫此言士節不可不厲也猛虎處深山百獸
震恐及其在穽檻之中揺尾而求食積威約之漸也故
士有畫地為牢埶不入削木為吏議不對定計於鮮也
今交手足受木索暴肌膚受榜箠幽於圜牆之中當此
之時見獄吏則頭搶地視徒隷則心惕息何者積威約
之埶也及已至此言不辱者所謂彊顏耳曷足貴乎且
西伯伯也拘羑里李斯相也具五刑淮隂王也受械於
陳彭越張敖南鄉稱孤繫獄具罪絳侯誅諸吕權傾五
伯囚於請室魏其大将也衣赭關三木季布為朱家鉗
奴灌夫受辱居室此人皆身至王侯将相聲聞隣國及
罪至㒺加不能引決自財在塵埃之中古今一體安在
其不辱也由此言之勇怯埶也强弱形也審矣曷足怪
乎且人不能蚤自財繩墨之外巳稍陵夷至於鞭箠之
間乃欲引節斯不亦逺乎古人所以重施刑於大夫者
殆為此也夫人情莫不貪生惡死念親戚顧妻子至激
於義理者不然乃有不得巳也今僕不幸蚤失二親無
兄弟之親獨身孤立少卿視僕於妻子何如哉且勇者
不必死節怯夫慕義何處不勉焉僕雖怯耎欲茍活亦
頗識去就之分矣何至自湛溺累紲之辱哉且夫臧獲
婢妾猶能引決况若僕之不得巳乎所以隠忍茍活函
糞土之中而不辭者恨私心有所不盡鄙没世而文采
不表于後也古者富貴而名摩滅不可勝記惟俶儻非
常之人稱焉蓋西伯拘而演周易仲尼戹而作春秋屈
原放逐乃賦離騷左邱失明厥有國語孫子臏脚兵法
脩列不韋遷蜀世傳吕覽韓非囚秦説難孤憤詩三百
篇大氐賢聖發憤之所為作也此人皆意有所欝結不
得通其道故述往事思來者及如左邱明無目孫子斷
足終不可用退論書䇿以舒其憤思垂空文以自見僕
竊不遜近自託於無能之辭網羅天下放失舊聞考之
行事稽其成敗興壞之理凡百三十篇亦欲以究天人
之際通古今之變成一家之言草創未就適㑹此禍惜
其不成是以就極刑而無愠色僕誠已著此書臧之名
山傳之其人通邑大都則僕償前辱之責雖萬被戮豈
有悔哉然此可為知者道難為俗人言也且負下未易
居下流多謗議僕以口語遇遭此禍重為鄉黨戮笑汙
辱先人亦何面目復上父母之邱墓乎雖累百世垢彌
甚耳是以腸一日而九囘居則忽忽若有所亡出則不
知所如往每念斯恥汗未嘗不發背霑衣也身直為閨
閣之臣寧得自引深臧於巖穴邪故且從俗浮湛與時
俯仰以通其狂惑今少卿乃教以推賢進士無乃與僕
之私指謬乎今雖欲自彫瑑曼辭以自解無益於俗不
信祗取辱耳要之死日然後是非廼定書不能盡意故
略陳固陋(漢書○本傳班固贊曰嗚呼以遷之博物洽/聞而不能以知自全既陷極刑幽而發憤書)
(亦信矣迹其所以自傷悼小雅巷伯之倫夫惟大雅既/明且哲能保其身難矣哉○劉子𤣥史通云漢書載子)
(長與任少卿書歴説自古述作皆因患而起末云不韋/遷蜀世傳吕覽按吕氏之脩撰也廣招俊客比蹟春陵)
(共集異聞擬書荀孟思刋一字購以千金則當時宣布/為日久矣豈以遷蜀之後方始傳乎且必以身既流移)
(書方見重則又非闗作者本因發憤著書之義也而輙/引以自喻豈其倫乎若要舉多故事成其博學何不云)
(虞卿窮愁著書八篇而曰不韋遷蜀世傳吕覽斯蓋識/有不該思之未審耳  昔春秋之時齊有夙沙衛者拒)
(晉殿師郭最稱辱代魯行唁臧堅抉死此閹官見鄙其/事尤著者也而太史公與任少卿書論自古刑餘之人)
(為士君子所賤者惟以彌子瑕為始何淺近之甚邪但/夙沙出左氏傳漢代其書不行故子長不之見也夫博)
(考前古而捨兹不載至于乗傳車探禹穴亦何為者哉/  眞徳秀曰遷所論無可取者然其文跌蕩竒偉亦以)
(見如此人材而因言事寘之腐刑可為痛惜也讀王楙/野客叢書云遷報書情詞幽深委蛇遜避使人  之為)
(之傷惻江淹獄中上書亦放遷作惜筆力不及楊惲報/孫㑹宗書委曲敷叙宛然有外祖風致惲遷甥也○媒)
(孽漢書李陵傳作媒糵空弮傳作空拳師古注曰弮音/邱權反又音眷讀為拳者謬矣拳則屈指不當言張陵)
(時矢盡故張弩之空弓也傳注弮與絭同/○同子趙談也遷父名談故諱為同子)
　　　同前(文選/)
太史公牛馬走司馬遷載拜言少卿足下曩者辱賜書
教以順於接物推賢進士為務意氣懃懃懇懇若望僕
不相師而用流俗人之言僕非敢如此也僕雖罷駑亦
嘗側聞長者之遺風矣顧自以為身殘處穢動而見尤
欲益反損是獨欝悒而誰與語諺曰誰為為之孰令聽
之葢鍾子期死伯牙終身不復鼔琴何則士為知己者
用女為悦己者容若僕大質已虧缺矣雖才懷隋和行
若由夷終不可以為榮適足以見笑而自㸃耳書辭宜
答㑹東從上来又迫賤事相見日淺卒卒無須臾之間
得竭志意今少卿抱不測之罪渉旬月迫季冬僕又薄
從上雍恐卒然不可為諱是僕終巳不得舒憤懣以曉左
右則長逝者魂魄私恨無窮請略陳固陋闕然久不報
幸勿為過僕聞之脩身者智之符也愛施者仁之端也
取與者義之表也恥辱者勇之決也立名者行之極也
士有此五者然後可以託於世而列於君子之林矣故
禍莫憯於欲利悲莫痛于傷心行莫醜於辱先詬莫大
于宫刑刑餘之人無所比數非一世也所從来逺矣昔
衛靈公與雍渠同載孔子適陳商鞅因景監見趙良寒
心同子參乗袁絲變色自古而恥之夫中才之人事有
關於宦豎莫不傷氣而况于慷慨之士乎如今朝廷雖
乏人柰何令刀鋸之餘薦天下之豪俊哉僕頼先人緒
業得待罪輦轂下二十餘年矣所以自惟上之不能納
忠效信有竒䇿才力之譽自結明主次之又不能拾遺
補闕招賢進能顯巖穴之士外之不能備行伍攻城野
戰有斬将搴旗之功下之不能積日累勞取尊官厚禄
以為宗族交游光寵四者無一遂茍合取容無所短長
之效可見如此矣嚮者僕亦嘗厠下大夫之列陪奉外
廷未議不以此時引綱維盡思慮今已虧形為埽除之𨽻
在闒茸之中乃欲卬首伸眉論列是非不亦輕朝廷羞
當代之士邪嗟乎嗟乎如僕尚何言哉尚何言哉且事
本末未易明也僕少負不羈之行長無鄉曲之譽主上
幸以先人之故使得奏薄伎出入周衛之中僕以為戴
盆何以望天故絶賔客之知亡室家之業日夜思竭其
不肖之才力務一心營職以求親媚於主上而事乃有
大謬不然者夫僕與李陵俱居門下素非能相善也趣
舎異路未嘗銜杯酒接殷勤之餘歡然僕觀其為人自
守竒士事親孝與士信臨財亷取與義分别有讓恭儉
下人常思奮不顧身以狥國家之急其素所蓄積也僕
以為有國士之風夫人臣出萬死不顧一生之計赴公
家之難斯以竒矣今舉事一不當而全軀保妻子之臣
随而媒㜸其短僕誠私心痛之且李陵提步卒不滿五
千深踐戎馬之地足歴王庭垂餌虎口横挑彊胡仰億
萬之師與單于連戰十有餘日所殺過當虜救死扶傷
不給氈裘之君長咸震怖乃悉徵其左右賢王舉引弓
之人一國共攻而圍之轉鬬千里矢盡道窮救兵不至
士卒死傷如積然李陵一呼勞軍士無不起躬自流涕
沫血飲泣更張空弮冒白刃北嚮争死敵者陵未沒時
使有来報漢公卿王侯皆奉觴上壽後數日陵敗書聞
主上為之食不甘味聽朝不怡大臣憂懼不知所出竊
不自料其卑賤見主上慘愴怛悼誠欲效其欵欵之愚
以為李陵素與士大夫絶甘分少能得人之死力雖古
之名将不能過也身雖陷敗彼觀其意且欲得其當而
報於漢事已無可柰何其所摧敗功亦足以㬥於天下
矣僕懷欲陳之而未有路適㑹召問即以此指推言陵
之功欲以廣主上之意塞睚眦之辭未能盡明明主不
曉以為僕沮貳師而為李陵遊説遂下於理拳拳之忠
終不能自列因為誣上卒從吏議家貧貨賂不足以自
贖交游莫救視左右親近不為一言身非木石獨與法
吏為伍深幽囹圄之中誰可告愬者此眞少卿所親見
僕行事豈不然乎李陵既生降頹其家聲而僕又佴之
蠶室重為天下觀笑悲夫悲夫事未易一二為俗人言
也僕之先非有剖符丹書之功文史星歴近乎卜祝之
間固主上所戲弄倡優所畜流俗之所輕也假令僕伏
法受誅若九牛亡一毛與螻蟻何以異而世俗又不能
與死節者次比特以為智窮罪極不能自免卒就死耳
何也素所自樹立使然也人固有一死死或重於泰山
或輕于鴻毛用之所趣異也太上不辱先其次不辱身
其次不辱理色其次不辱辭令其次屈體受辱其次易
服受辱其次闗木索被箠楚受辱其次剔毛髪嬰金鐵
受辱其次毁肌膚斷支體受辱最下腐刑極矣傳曰刑
不上大夫此言士節不可不勉厲也猛虎在深山百獸
震恐及在檻穽之中搖尾而求食積威約之漸也故有
畫地為牢勢不可入削木為吏議不可對定計於鮮也
今交手足受木索暴肌膚受榜箠幽于圜墻之中當此
之時見獄吏則頭搶地視徒𨽻則心惕息何者積威約
之勢也及以至是言不辱者所謂强顔耳曷足貴乎且
西伯伯也拘於羑里李斯相也具於五刑淮隂王也受
械於陳彭越張敖南面稱孤繫獄抵罪絳侯誅諸吕權
傾五伯囚于請室魏其大将也衣赭衣關三木季布爲
朱家鉗奴灌夫受辱於居室此人皆身至王侯将相聲
聞鄰國及罪至罔加不能引決自裁在塵埃之中古今
一體安在其不辱也由此言之勇怯勢也强弱形也審
矣何足怪乎夫人不能蚤自裁繩墨之外以稍陵遲至
於鞭箠之間乃欲引節斯不亦逺乎古人所以重施刑
於大夫者殆為此也夫人情莫不貪生惡死念父母顧
妻子至激於義理者不然乃有所不得已也今僕不幸
早失父母無兄弟之親獨身孤立少卿視僕於妻子何
如哉且勇者不必死節怯夫慕義何處不勉焉僕雖怯
懦欲茍活亦頗識去就之分矣何至自沈溺縲紲之辱
哉且夫臧獲婢妾猶能引決况僕之不得已乎所以隠
忍茍活幽於糞土之中而不辭者恨私心有所不盡鄙
陋沒世而文采不表於後世也古者富貴而名磨滅不
可勝記惟倜儻非常之人稱焉葢文王拘而演周易仲
尼厄而作春秋屈原放逐乃賦離騷左邱失明厥有國
語孫子臏脚兵法修列不韋遷蜀世傳吕覽韓非囚秦
説難孤憤詩三百篇大抵賢聖發憤之所爲作也此人
皆意有所欝結不得通其道故述往事思來者乃如左
邱無目孫子斷足終不可用退而論書䇿以舒其憤思
垂空文以自見僕竊不遜近自託於無能之辭網羅天
下放失舊聞略考其事綜其終始稽其成敗興壞之紀
上計軒轅下至于兹為十表本紀十二書八章世家三
十列傳七十凡百三十篇亦欲以究天人之際通古今
之變成一家之言草創未就㑹遭此禍惜其不成是以
就極刑而無愠色僕誠已著此書藏之名山傳之其人
通邑大都則僕償前辱之責雖萬被戮豈有悔哉然此
可為智者道難為俗人言也且負下未易居下流多謗
議僕以口語遇遭此禍重為鄉里所戮笑以汙辱先人
亦何面目復上父母之邱墓乎雖累百世垢彌甚耳是
以腸一日而九廻居則忽忽若有所亡出則不知其所
往每念斯恥汗未嘗不發背霑衣也身直為閨閣之臣
寧得自引深藏巖穴邪故且從俗浮沉與時俯仰以通
其狂惑今少卿乃教以推賢進士無乃與僕私心刺謬
乎今雖欲自彫琢曼辭以自飾無益於俗不信秪足取
辱耳要之死日然後是非乃定書不能悉意略陳固陋
謹再拜(賜書作書賜懃懃懇懇作懃懇而用作用而誰/與作與誰涉旬月無月字符作府昔衛靈作昔)
(者衛靈外之下有又字綱維作維綱代作世蘖作㜸過/當過下有半字氈裘作旃裘士無不起作士卒無不起)
(更張無更字救視無視字先作先人非有下有所字世/俗無俗字能與作與能或重上無死字威作畏請室作)
(清室赭衣無衣字早下有自字人情無情字紲作緤幽/作函采作彩而名無名字文王作西伯賢聖作聖賢有)
(所無所字乃作及天人作天地以作已誠已作誠以蔵/之作蔵諸口作此戮笑無戮字祗作適○李登聲類云)
(拳或作捲桓寛鹽鐵論陳勝奮空捲而破百/萬之軍何晏白起故事前驅空捲猶可畏也)
　　　勸摰峻書(峻少治清節輿遷交好隠於􁧛山遷/既親貴乃以書勸進峻報之書久之)
　　　　(遷居太史官果以悔恡被辱峻遂髙/尚不仕卒于􁧛􁧛人立祠號曰􁧛君)
遷聞君子所貴乎道者三太上立德其次立言其次立
功伏惟伯陵材能絶人髙上其志以善厥身氷清玉潔
不以細行荷累其名固已貴矣然未盡太上之所由也
願先生少致意焉
　　　素王妙論(隋志太史公素王妙議二卷/史記正義云素王妙論二卷)
諸稱富者非貴其身得志也乃貴恩覆子孫澤及鄉里
也黄帝設五法布之天下用之無窮葢世有能知者莫
不尊親如范子可謂曉之矣管子設輕重九府行伊尹
之術則桓公以覇范蠡行十術之計二十一年之間三
致千萬再散與貧(太平/御覽)
　　摰峻(字伯陵京/兆長安人)
　　　報司馬遷書
峻聞古之君子料能而行度徳而處故悔恡去於身利
不可以虚受名不可以茍得漢興以来帝王之道於斯
始顯能者見利不肖者自屏亦其時也周易大君有命
小人勿用徒欲偃仰從容以游餘齒耳(並皇甫謐髙士/傳○游一作送)
(○選注引云有能者見鋒穎之秋/毫  潘岳詩崇子鋒穎不頽不崩)
　　吾邱壽王(字子贛趙人歴東郡都尉徵入/為光禄大夫侍中後坐事誅)
　　　驃騎論功論
士或問於大夫曰側聞强秦之用兵也南不踰五嶺北
不渡大河海内愁怨以喪其國漢興六十餘載矣命将
師以抗憤用干戈于四荒南排朱厓北建朔方東越滄
海西極河源拓地萬里海内晏然鄙人不識敢問其蹤
大夫曰昔秦之得天下也以力而不以德以詐而不以
誠内用商鞅李斯之謀外用白起王翦之兵窺間伺隙
既并海内之後以威力為至道以權詐為要術遂非唐
笑虞絶滅舊章防禁文學行是古之戮嚴誹謗之謀十
餘年遂滂沱而盈溢是故皇天疾滅更命大漢反秦政
務在敦厚至今六世可謂富安天子文明四夷向風徒
觀朝廷下僚門戸之士謀如涌泉動如駭機皆能安中
國吞四夷君臣若兹何慮而不成何征而不剋雖㧞泰
山塡滄海可也
　　主父偃(齊國臨淄人學長短從横術客游甚困入/闗上書朝奏暮見歴遷中大夫出為齊相)
　　　(坐劫殺齊/王族誅)
　　　諫伐匈奴書(武帝元光元年偃西入闗上書闕/下所言九事八為律令一事諫伐)
　　　　(匈奴是時徐樂嚴安俱上書言世務上召見/三人謂曰公皆安在何相見之晚也乃皆拜)
　　　　(郎/中)
臣聞明主不惡切諫以博觀忠臣不敢避重誅以直諫
是故事無遺䇿而功流萬世今臣不敢隠忠避死以效
愚計願陛下幸赦而少察之司馬法曰國雖大好戰必
亡天下雖平忘戰必危天下既平天子大凱春蒐秋獮
諸侯春振旅秋治兵所以不忘戰也且夫怒者逆德也
兵者凶器也争者末節也古之人君一怒必伏尸流血
故聖王重行之夫務戰勝窮武事者未有不悔者也昔
秦皇帝任戰勝之威蠶食天下并吞戰國海内為一功
齊三代務勝不休欲攻匈奴李斯諫曰不可夫匈奴無
城郭之居委積之守遷徙鳥舉難得而制也輕兵深入
糧食必絶踵糧以行重不及事得其地不足以為利也
遇其民不可役而守也勝必殺之非民父母也靡敝中
國快心匈奴非長䇿也秦皇帝不聽遂使䝉恬将兵攻
胡辟地千里以河為境地固澤鹹鹵不生五榖然後發
天下丁男以守北河暴兵露師十有餘年死者不可勝
數終不能踰河而北是豈人衆不足兵革不備哉其埶
不可也又使天下蜚芻輓粟起於東陲琅邪負海之郡
轉輸北河率三十鍾而致一石男子疾耕不足於糧饟
女子紡績不足於帷幕百姓靡敝孤寡老弱不能相養
道路死者相望葢天下始叛秦也及至髙皇帝定天下
畧地于邊聞匈奴聚於代谷之外而欲擊之御史成進
諫曰不可夫匈奴之性獸聚而鳥散從之如摶影今以
陛下盛德攻匈奴臣竊危之髙帝不聽遂北至於代谷
果有平城之圍髙皇帝葢悔之甚乃使劉敬往結和親
之約然後天下忘干戈之事故兵法曰興師十萬日費
千金夫秦常積衆暴兵數十萬人雖有覆軍殺將係虜
單于之功亦適足以結怨深讎不足以償天下之費夫
上虚府庫下敝百姓甘心于外國非完事也夫匈奴難
得而制非一世也行盜侵驅所以為業也天性固然上
及虞夏殷周固弗程督禽獸畜之不屬為人夫上不觀
虞夏殷周之統而下修近世之失此臣之所大憂百姓
之所疾苦也且夫兵久則變生事苦則慮易乃使邊境
之民靡敝愁苦而有離心將吏相疑而外市故尉佗章
邯得以成其私也夫秦政之所以不行者權分乎二子
此得失之效也故周書曰安危在出令存亡在所用願
陛下詳察之少加意而熟慮焉(史記○漢書凱作愷踵/作運遇作得役作調殺)
(作棄快作甘長䇿作作完計辟作卻澤鹹鹵作澤鹵東/作黄始叛秦無秦字之約二字無忘作無暴兵二字無)
(之功二字無夫上虚府庫六句無驅作敺及作自弗作/不屬作比上不作不上修作循憂作恐無而有離心句)
(夫秦政句作而秦政不行願陛下詳/察之下作願陛下熟計之而詳察焉)
　　　説武帝分封(偃數上疏言事嵗中四遷說/上推恩諸侯子弟上從其計)
古者諸侯地不過百里彊弱之形易制今諸侯或連城
數十地方千里緩則驕奢易為淫亂急則阻其彊而合
從以逆京師今以法割削則逆節萌起前日鼂錯是也
今諸侯子弟或十數而適嗣代立餘雖骨肉無尺地之
封則仁孝之道不宣願陛下令諸侯得推恩分子弟以
地侯之彼人人喜得所願上以徳施實分其國必稍自
銷弱矣
　　　説武帝徙豪桀茂陵(上又/從之)
茂陵初立天下豪桀兼并之家亂衆民皆可徙茂陵内
實亰師外銷姦猾此所謂不誅而害除(並漢/書)
　　徐樂(燕郡無終人以上/書召見拜郎中)
　　　上武帝言世務書
臣聞天下之患在於土崩不在於瓦解古今一也何謂
土崩秦之末世是也陳涉無千乘之尊尺土之地身非
王公大人名族之後無鄉曲之譽非有孔墨曾子之賢
陶朱倚頓之富也然起窮巷奮棘矜偏袒大呼而天下
從風此其故何也由民困而主不䘏下怨而上不知也
俗巳亂而政不脩此三者陳涉之所以為資也是之謂
土崩故曰天下之患在於土崩何謂瓦解呉楚齊趙之
兵是也七國謀為大逆號皆稱萬乗之君帶甲數十萬
威足以嚴其境内財足以勸其士民然不能西攘尺寸
之地而身為禽於中原者此其故何也非權輕於匹夫
而兵弱於陳渉也當是之時先帝之徳澤未衰而安土
樂俗之民衆故諸侯無境外之助此之謂瓦解故曰天
下之患不在瓦解由是觀之天下誠有土崩之埶雖布
衣窮處之士或首惡而危海内陳渉是也况三晉之君
或存乎天下雖未有大治也誠能無土崩之埶雖有強
國勁兵不得旋踵而身為禽矣吳楚齊趙是也况羣臣
百姓能為亂乎哉此二體者安危之明要也賢主所留
意而深察也間者闗東五榖不登年嵗未復民多窮困
重之以邊境之事推數循理而觀之則民且有不安其
處者矣不安故易動易動者土崩之埶也故賢主獨觀
萬化之原明於安危之機脩之廟堂之上而銷未形之
患其要期使天下無土崩之埶而巳矣故雖有彊國勁
兵陛下逐走獸射蜚鳥𢎞游燕之囿淫縱恣之觀極馳
騁之樂自若也金石絲竹之聲不絕于耳帷帳之私俳
優侏儒之笑不乏于前而天下無宿憂名何必湯武俗
何必成康雖然臣竊以為陛下天然之聖寛仁之資而
誠以天下為務則湯武之名不難侔而成康之俗可復
興也此二體者立然後處尊安之實揚名廣譽於當世
親天下而服四夷餘恩遺德為數世隆南面負扆攝袂
而揖王公此陛下之所服也臣聞圖王不成其敝足以
安安則陛下何求而不得何為而不成何征而不服乎
哉(史記○漢書孔墨曾子作孔曾墨子是並作此首惡/作首難雖未有大治也作雖未治也旋作還呉楚齊)
(趙無齊趙字不登作數不登且作宜帳作幄湯武作夏/子聖作質湯武作禹湯可復興作未必不復興負扆作)
(背依何為作何/威何征作奚征)
　　嚴安(臨菑人上書拜郎/中後為騎馬令)
　　　上武帝言世務書(安以故丞/相史上書)
臣聞鄒子曰政教文質者所以云救也當時則用過則
舎之有易則易之故守一而不變者未睹治之至也今
天下人民用財侈奢靡車馬衣裘宫室皆競脩飾調五
聲使有節族雜五色使有文章重五味方丈於前以觀
欲天下彼民之情見美則願之是教民以侈也侈而無
節則不可贍民離本而徼末矣末不可徒得故搢紳者
不憚為詐帶劒者夸殺人以矯奪而世不知媿故姦軌
浸長夫佳麗珍怪固順於耳目故養失而泰樂失而淫
禮失而采教失而偽偽采淫泰非所以範民之道也是
以天下人民逐利無巳犯法者衆臣願為民制度以防
其淫使貧富不相耀以和其心心既和平其性恬安恬
安不營則盗賊銷盗賊銷則刑罰少刑罰少則隂陽和
四時正風雨時草木暢茂五榖蕃孰六畜遂字民不夭
厲和之至也臣聞周有天下其治三百餘嵗成康其隆
也刑措四十餘年而不用及其衰也亦三百餘年故五
伯更起伯者常佐天子興利除害誅暴禁邪匡正海内
以尊天子五伯既沒賢聖莫續天子孤弱號令不行諸
侯恣行彊陵弱衆暴寡田常簒齊六卿分晉並為戰國
此民之始苦也於是强國務攻弱國脩守合從連衡馳
車轂擊介胄生蟣蝨民無所告愬及至秦王蠶食天下
并吞戰國稱號皇帝一海内之政壞諸侯之城銷其兵
鑄以為鍾虡示不復用元元黎民得免于戰國逢明天
子人人自以為更生鄉使秦緩刑罰薄賦歛省徭役貴
仁義賤權利上篤厚下佞巧變風易俗化於海内則世
世必安矣秦不行是風循其故俗為智巧權利者進篤
厚忠正者退法嚴令苛讇諛者衆日聞其美意廣心逸
欲威海外使䝉恬将兵以北攻彊胡辟地進境戍於北
河飛芻輓粟以随其後又使尉屠睢将樓船之士攻越
使監禄鑿渠運糧深入越地越人遁逃曠日持久糧食
乏絶越人擊之秦兵大敗秦乃使尉佗将卒以戍越當
是時秦禍北搆於胡南挂於越宿兵於無用之地進而
不得退行十餘年丁男被甲丁女轉輸苦不聊生自經
於道樹死者相望及秦皇帝崩天下大畔陳勝呉廣舉
陳武臣張耳舉趙項梁舉呉田儋舉齊景駒舉郢周市
舉魏韓廣舉燕窮山通谷豪士竝起不可勝載也然本
皆非公侯之後非長官之吏無尺寸之埶起閭巷杖棘
矜應時而動不謀而俱起不約而同㑹壤長地進至乎
伯王時教使然也秦貴為天子富有天下滅世絶祀窮
兵之禍也故周失之弱秦失之强不變之患也今狥南
夷朝夜郎降羌僰略薉州建城邑深入匈奴燔其龍城
義者美之此人臣之利非天下之長䇿也今中國無犬
吠之警而外累於逺方之備靡敝國家非所以子民也
行無窮之欲甘心快意結怨於匈奴非所以安邊也禍
拏而不解兵休而復起近者怨苦逺者驚駭非所以持
久也今天下鍜甲摩劒矯箭控弦轉輸軍糧未見休時
此天下所共憂也夫兵久而變起事煩而慮生今外郡
之地或㡬千里列城數十形束壤制帶脅諸侯非宗室
之利也上觀齊晉之所以亡公室卑削六卿大盛也下
覽秦之所以滅刑嚴文刻欲大無窮也今郡守之權非
特六卿之重也地㡬千里非特閭巷之資也甲兵器械
非特棘矜之用也以逢萬世之變則不可勝諱也(漢書/○史)
(記無臣聞鄒子至和之至也一叚亦三百餘年作餘嵗/五伯者無五字脩守作備守衡作横轂擊作擊轂一海)
(内作主一海内佞巧作智巧循作脩正作信令苛作政/峻逸作軼威海外作肆威尉屠睢作尉佗屠睢越地無)
(地字乏絶作絶乏而動作而皆動今徇作今欲招薉作/濊龍作蘢禍拏作禍結怨作愁摩作砥矯箭控弦作橋)
(箭累弦帶作旁宗作公刑嚴文刻/作嚴法刻深逢作遭勝諱作稱諱)
　　終軍(字子雲濟南人為諫/大夫使南越見殺)
　　　白麟奇木對(終為博士弟子至長安上書言事/拜謁者給事中從上幸雍祠五畤)
　　　　(獲白麟一角而五蹄時又得竒木其枝旁出/輒復合於木上上異此二物博謀羣臣軍上)
　　　　(對由是改元為元狩後數月越地及匈奴/名王有率衆来降者時皆言軍言為中)
臣聞詩頌君徳樂舞后功異經而同指明盛徳之所隆
也南越竄屏葭葦與鳥魚羣正朔不及其俗有司臨境
而東甌内附閩王伏辜南越賴救北胡随畜薦居禽獸
行虎狼心上古未能攝大将軍秉鉞單于犇幕驃騎抗
旌昆邪右衽是澤南洽而威北暢也若罰不阿近舉不
遺逺設官竢賢縣賞待功能者進以保禄罷者退而勞
力刑於宇内矣履衆美而不足懷聖明而不専建三宫
之文質章厥職之所宜封禪之君無聞焉夫天命初定
萬事草創及臻六合同風九州共貫必待明聖潤色祖
業傳于無窮故周至成王然後制定而休徵之應見陛
下盛日月之光垂聖思於勒成専神明之敬奉燔瘞于
郊宫獻享之精交神積和之氣塞明而異獸来獲宜矣
昔武王中流未濟白魚入于王舟俯取以燎羣公咸曰
休哉今郊祀未見於神祗而獲獸以饋此天之所以示
享而上通之符合也宜因昭時令日改定告元苴以白
茅於江淮發嘉號於營邱以應緝熈使著事者有紀焉
蓋六鶂退飛逆也白魚登舟順也夫明闇之徵上亂飛
鳥下動淵魚各以類推今野獸并角明同本也衆支内
附示無外也若此之應殆將有解編髪削左衽襲冠帶
要衣裳而蒙化者焉斯拱而竢之耳
　　　詰徐偃(元鼎中博士偃使行風俗矯制使膠東/魯國鼓鑄鹽鐵御史大夫張湯劾偃法)
　　　　(至死偃以春秋大夫出彊有可以安社稷存/萬民顓之可也湯不能詘詔下軍問狀軍詰)
　　　　(偃偃服罪上善其詰/有詔示御史大夫)
古者諸侯國異俗分百里不通時有聘㑹之事安危之
埶呼吸成變故有不受辭造命顓已之宜今天下為一
萬里同風故春秋王者無外偃廵封域之中稱以出彊
何也且鹽鐵郡有餘臧正二國廢國家不足以為利害
而以安社稷存萬民為辭何也又詰偃膠東南近琅邪
北接北海魯國西枕泰山東有東海受其鹽鐵偃度四
郡口數田地率其用器食鹽不足以併給二郡耶將埶
宜有餘而吏不能也何以言之偃矯制而鼓鑄者欲及
春耕種贍民器也今魯國之鼓當先具其備至秋乃能
舉火此言與實反者非偃已前三奏無詔不惟所為不
許而直矯作威福以從民望干名采譽此明聖所必加
誅也枉尺直尋孟子稱其不可今所犯罪重所就者小
偃自予必死而為之邪将幸誅不加欲以采名也
　　　請使匈奴(軍行郡國所見便宜以聞還奏事上/甚説當發使使匈奴軍自請行詔問)
　　　　(畫吉凶之狀上竒/軍對擢為諫大夫)
軍無横草之功得列宿衛食禄五年邊境時有風塵之
警臣宜披堅執鋭當矢石唘前行駑下不習金革之事
今聞将遣匈奴使者臣願盡精厲氣奉佐明使畫吉凶
於單于之前臣年少材下孤於外官不足以亢一方之
任竊不勝憤懣
　　蔡義(河内温人歴御/史大夫為丞相)
　　　上武帝書(義以明經給事大将軍莫府補城門/候詔求能為韓詩者徵義待詔久之)
　　　　(義上疏上召見悦之/擢光禄大夫給事中)
臣山東草萊之人行能無所比容貌不及衆然而不棄
人倫者竊以聞道於先師自託於經術也願賜清閒之
燕得盡精思於前
　
　
　
　
　
　
　
　
　
　
　
　
　
　
　
　西漢文紀巻十
欽定四庫全書
　西漢文紀巻十一　　　　明　梅鼎祚　編
　　霍去病(大将軍衛青姊少兒子其父先與少兒通/生去病年十八為侍中善騎射以戰功封)
　　　(冠軍侯歴票姚/将軍大司馬)
　　　請立三王疏(元狩六年三月乙亥御史臣光守/尚書令奏未央宫制曰下御史御)
　　　　(史復/奏)
大司馬臣去病昧死再拜上疏皇帝陛下陛下過聽使
臣去病待罪行間宜専邊塞之思慮暴骸中野無以報
乃敢惟他議以干用事者誠見陛下憂勞天下哀憐百
姓以自忘虧膳貶樂損郎員皇子賴天能勝衣趨拜至
今無號位師傅官陛下恭讓不恤羣臣私望不敢越職
而言臣竊不勝犬馬心昧死願陛下詔有司因盛夏吉
時定皇子位唯陛下幸察臣去病昧死再拜以聞皇帝
陛下
　　　御史光等請立三王疏(六年三月戊申朔/乙亥武帝制答)
御史臣光守尚書令丞非下御史書到言丞相臣青翟
御史大夫臣湯太常臣充大行令臣息太子少傅臣安
行宗正事昧死上言大司馬去病上疏曰陛下過聽使
臣去病待罪行間宜専邊塞之思慮暴骸中野無以報
乃敢惟他議以干用事者誠見陛下憂勞天下哀憐百
姓以自忘虧膳貶樂損郎員皇子賴天能勝衣趨拜至
今無號位師傅官陛下恭讓不卹羣臣私望不敢越職
而言臣竊不勝犬馬心昧死願陛下詔有司因盛夏吉
時定皇子位唯願陛下幸察制曰下御史臣謹與中二
千石二千石臣賀等議古者裂地立國竝建諸侯以承
天子所以尊宗廟重社稷也今臣去病上疏不忘其職
因以宣恩乃道天子卑讓自貶以勞天下慮皇子未有
號位臣青翟臣湯等宜奉義遵職愚憧而不逮事方今
盛夏吉時臣青翟臣湯等昧死請立皇子臣閎臣旦臣
胥為諸侯王昧死請所立國名(義一作議/閎一作闗)
　　　　武帝答制
蓋聞周封八百姬姓並列或子男附庸禮支子不祭云
竝建諸侯所以重社稷朕無聞焉且天非為君生民也
朕之不徳海内未洽乃以未教成者彊君連城即股肱
何勸其更議以列侯家之
　　　荘青翟等請立三王奏(三月丙子奏/未央宫制報)
丞相臣青翟御史大夫臣湯昧死言臣謹與列侯臣嬰
齊中二千石二千石臣賀諫大夫博士臣安等議曰伏
聞周封八百姬姓並列奉承天子康叔以祖考顯而伯
禽以周公立咸為建國諸侯以相傳為輔百官奉憲各
遵其職而國統備矣竊以為竝建諸侯所以重社稷者
四海諸侯各以其職奉貢祭支子不得奉祭宗祖禮也
封建使守藩國帝王所以扶徳施化陛下奉承天統明
開聖緒尊賢顯功興滅繼絶續蕭文終之後於鄼褒厲
羣臣平津侯等昭六親之序明天地之屬使諸侯王封
君得推私恩分子弟戸邑錫號尊建百有餘國而家皇
子為列侯則尊卑相踰列位失序不可以垂統於萬世
臣請立臣閎臣旦臣胥為諸侯王
　　　　武帝制報
康叔親屬有十而獨尊者褒有德也周公祭天命郊故
魯有白牲騂剛之牲羣公不毛賢不肖差也髙山仰之
景行嚮之朕甚慕焉所以抑未成家以列侯可
　　　莊青翟再請立三王奏(四月戊寅/奏未央宫)
丞相臣青翟御史大夫臣湯昧死言臣青翟等與列侯
吏二千石諫大夫博士臣慶等議昧死奏請立皇子為
諸侯王制曰康叔親屬有十而獨尊者褒有德也周公
祭天命郊故魯有白牡騂剛之牲羣公不毛賢不肖差
也髙山仰之景行嚮之朕甚慕焉所以抑未成家以列
侯可臣青翟臣湯博士臣將行等伏聞康叔親屬有十
武王繼體周公輔成王其八人皆以祖考之尊建為大
國康叔之年幼周公在三公之位而伯禽據國於魯葢
爵命之時未至成人康叔後扞禄父之難伯禽殄淮夷
之亂昔五帝異制周爵五等春秋三等皆因時而序尊
卑髙皇帝撥亂世反諸正昭至徳定海内封建諸侯爵
位二等皇子或在襁褓而立為諸侯王奉承天子為萬
世法則不可易陛下躬親仁義體行聖德表裏文武顯
慈孝之行廣賢能之路内褒有徳外討彊暴極臨北海
西湊月氐匈奴西域舉國奉師輿械之費不賦於民虚
御府之藏以賞元戎開禁倉以賑貧窮減戍卒之半百
蠻之君靡不鄉風承流稱意逺方殊俗重譯而朝澤及
方外故珍獸至嘉榖興天應甚彰今諸侯支子封至諸
侯王而家皇子為列侯臣青翟臣湯等竊伏熟計之皆
以為尊卑失序使天下失望不可臣請立臣閎臣旦臣
胥為諸侯王(四月癸未奏未/央宫畱中不下)
　　　莊青翟請擇日立三王奏(制曰/可)
丞相臣青翟太僕臣賀行御史大夫事太常臣充太子
太傅臣安行宗正事昧死言臣青翟等前奏大司馬臣
去病上疏言皇子未有號位臣謹與御史大夫臣湯中
二千石二千石諫大夫博士臣慶等昧死請立皇子臣
閎等為諸侯王陛下讓文武躬自切及皇子未教羣臣
之議儒者稱其術或誖其心陛下固辭弗許家皇子為
列侯臣青翟等竊與列侯臣壽成等二十七人議皆曰
以為尊卑失序髙皇帝建天下為漢太祖王子孫廣支
輔先帝法則弗改所以宣至尊也臣請令史官擇吉日
具禮儀上御史奏輿地圖他皆如前故事
　　　太常賀等請國名禮儀奏
太僕臣賀行御史大夫事昧死言太常臣充言卜入四
月二十八日乙巳可立諸侯王臣昧死奏輿地圖請所
立國名禮儀别奏臣昧死請
　　　武帝制(四月丁酉奏未央宫六年四月戊寅朔/癸夘御史大夫湯下丞相丞相下中二)
　　　　(千石二千石下郡太守諸侯相/丞書從事下當用者如律令)
立皇子閎為齊王旦為燕王胥為廣陵王(並史/記)
　　張湯(杜陵人初為掾/歴御史大夫)
　　　上武帝謝罪書(湯自廷尉為御史大夫所治多/夷滅㑹有發孝文園瘞錢上使)
　　　　(按丞相荘青翟湯欲致其文丞相三長史朱/買臣王朝邊通初為湯所陵折因合謀發湯)
　　　　(隂事事聞上使簿責湯湯為書謝自/殺上復按誅三長史丞相亦自殺)
湯無尺寸之功起刀筆吏陛下幸致位三公無以塞責
然謀陷湯者三長史也(漢/書)
　　石慶(萬石君奮少子歴御史/大夫為丞相以醇謹稱)
　　　乞骸骨書(元封四年闗東大饑公卿欲請徙流/民於邊上以為慶老謹乃賜丞相告)
　　　　(歸而案御史大夫以下議為請者慶慙上書/乞骸骨上報之慶欲上印綬掾史以為見責)
　　　　(甚深而終以反室者醜惡之辭/也勸宜引決慶懼遂復起視事)
慶幸得待罪丞相罷駑無以輔治城郭倉庫空虚民多
流亡罪當伏斧質上不忍致法願歸丞相侯印乞骸骨
歸避賢者路(史記/)
　　　　武帝報石慶書
間者河水滔陸泛濫十餘郡隄防勤勞弗能陻塞朕甚
憂之是故廵方州禮嵩嶽通八神以合宣房濟淮江歴
山濵海問百年民所疾苦惟吏多私徵求無已去者便
居者擾故為流民法以禁重賦乃者封泰山皇天嘉況
神物竝見朕力答氣應未能承意是以切比閭里知吏
姦邪委任有司然則官曠民愁盜賊公行往者覲明堂
赦殊死無禁錮咸自新與更始今流民愈多計文不改
君不繩責長吏而請以興徙四十萬口揺蕩百姓孤兒
幼年未滿十嵗無罪而坐率朕失望焉今君上書言倉
庫城郭不充實民多貧盜賊衆請入粟為庶人夫懷知
民貧而請益賦動危之而辭位欲安歸難乎君其反室
(漢/書)
　　兒寛(千乗人治尚書以射䇿為掌故功次/補廷尉掾歴遷左内史為御史大夫)
　　　封禪對(上議欲放古廵狩封禪之事諸儒對者/五十餘人未能定先是司馬相如有遺)
　　　　(書言封禪上以問寬寬拜御史大夫從東封/泰山還登明堂寬上壽制曰敬舉君之觴)
陛下躬發聖徳統揖群元宗祀天地薦禮百神精神所
鄉徵兆必報天地並應符瑞昭明其封泰山禪梁父昭
姓考瑞帝王之盛節也然享薦之義不著于經以為封
禪告成合祛於天地神祗祗戒精専以接神明總百官
之職各稱事宜而為之節文唯聖主所由制定其當非
群臣之所能列今將舉大事優游數年使羣臣得人自
盡終莫能成唯天子建中和之極兼總條貫金聲而玊
振之以順成天慶垂萬世之基
　　　上武帝壽(古者上夀有辭越大夫為王句踐祝/是也宋時亦有致語皆起於詩之祝)
　　　　(嘏祝/夀)
臣聞三代改制屬象相因間者聖統廢絶陛下發憤合
指天地祖立明堂辟雍宗祀泰山六律五聲幽贊聖意
神樂四合各有方象以丞嘉祀為萬世則天下幸甚將
建大元本瑞登告岱宗發祉闓門以候景至癸亥宗祀
日宣重光上元甲子肅邕永享光輝充塞天文粲然見
象日昭報降符應臣寬奉觴再拜上千萬歲壽
　　　上改正朔議(元封七年司馬遷等言歴紀廢壞/宜改正朔是時御史大夫兒寬明)
　　　　(經術上乃詔寛曰今宜何以為正朔服色何/上寛與博士賜等議於是乃詔御史改元太)
　　　　(初造漢歴/行夏正)
帝王必改正朔易服色所以明受命於天也創業變改
制不相復推傳序文則今夏時也臣等問學褊陋不能
明陛下躬聖發憤昭配天地臣愚以為三統之制後聖
復前聖者二代在前也今二代之統絶而不序矣惟陛
下發聖德宣考天地四時之極則順隂陽以定大明之
制為萬世則(並漢書/)
　　許令褒
　　　明堂議(三輔黄圖孝武帝議立明堂於長安城/南許令褒等議○今本黄圖無此議)
按五經禮傳記曰聖人之敎作之象所以法則天地比
類隂陽以之宫室本之太古以昭令徳茅屋采椽土階
素輿月度皮弁蓋興於黄帝堯舜之代是以三代脩之
也
　　王恢
　　　擊匈奴議(恢燕人數為邊吏習胡事及為大行/韓安國為御史大夫時建元六年匈)
　　　　(奴来請和親武帝下其議恢以為擊之便安/國以為和親便羣臣多附安國於是上許和)
　　　　(親元光中恢因馬邑聶壹言可襲擊匈奴安/國以為不可擊争議上前從恢計事敗恢自)
　　　　(殺/)
漢與匈奴和親率不過數嵗即復倍約不如勿許興兵
擊之(倍漢書作/背興作舉)
　　韓安國(字長孺梁成安人徙睢陽歴中尉徙衛尉/出為材官将軍屯漁陽坐虜事見徙死)
　　　匈奴和親議
千里而戰兵不獲利今匈奴負戎馬之足懷禽獸之心
遷徙鳥舉難得而制也得其地不足以為廣有其衆不
足以為彊自上古不屬為人漢數千里争利則人馬罷
虜以全制其敝且彊弩之極矢不能穿魯縞衝風之末
力不能漂鴻毛非初不勁未力衰也擊之不便不如和
親(並史記○漢書兵上有即字禽作鳥舉作集其敝下/有云勢必危殆臣故以為不如和親無且强弩至不)
(便數/句)
　　李廣利(李夫人兄以征大宛功封海西侯征/和中擊匈奴兵敗降後為單于所殺)
　　　上言攻宛書(太初元年以廣利為貳師将軍伐/大宛取善馬既西度鹽水諸小國)
　　　　(皆不肯給食士皆饑罷廣利上書上怒為發/兵賫糧攻宛城急宛貴人殺其王母寡而盡)
　　　　(出善馬歸漢然士多物故天子不録/其過詔封焉亦以李夫人幸故也)
道逺多乏食然士卒不患戰而患飢人少不足以拔宛
願且罷兵益發而復往
　　　　武帝封李廣利海西侯詔
匈奴為害久矣今雖徙幕北與旁國謀共要絶大月氏
使遮殺中郎將江故鴈門守攘危須以西及大宛皆合
約殺期門車令中郎将朝及身毒國使隔東西道貳師
將軍廣利征討厥罪伐勝大宛賴天之靈從泝河山涉
流沙通西海山雪不積士大夫徑度獲王首虜珍怪之
物畢陳於闕其封廣利為海西侯食邑八千戸
　　路博德
　　　上言擊匈奴奏(李陵為騎都尉屯張掖天漢二/年貳師出酒泉擊右賢王於天)
　　　　(山召陵使為貳師将輜重陵願得自當一隊/以歩兵五千陟單于庭上壯而許之詔彊弩)
　　　　(都尉路博德將兵半道迎陵博德羞為陵後/距書奏上怒疑陵悔不欲出而教之上書乃)
　　　　(詔博徳及陵陵遂出居延北行至浚稽山舉/圖所遇山川地形使麾下騎還以聞上幸悦)
方秋匈奴馬肥未可與戰臣願留陵至春俱將酒泉張
掖騎各五千人並擊東西浚稽可必禽也
　　　　武帝詔路博德
吾欲予李陵騎云欲以少擊衆今虜入西河其引兵走
西河遮鉤營之道
　　　　詔李陵
詔陵以九月發出遮虜鄣至東浚稽山南龍勒水上俳
佪觀虜即亡所見從浞野侯趙破奴故道抵受降城休
士因騎置以聞所與博徳言者云何具以書對
　　孔僅　東郭咸陽(僅南陽大冶咸陽齊之/大鬻鹽竝為大農丞)
　　　鹽鐵議奏(大農上鹽鐵丞僅咸陽言遂使僅/咸陽乘傳舉行天下鹽鐵作官府)
山海天地之臧宜屬少府陛下弗私以屬大農佐賦願
募民自給費因官器作鬻鹽官與牢盆浮食奇民欲擅
幹山海之貨以致富羨役利細民其沮事之議不可勝
聽敢私鑄鐵器鬻鹽者釱左趾沒入其器物郡不出鐵
者置小鐵官使屬在所縣
　　　　公卿請筭緡錢奏(鹽鐵議起商賈以幣之變/多積貨逐利於是公卿上)
　　　　　(言/)
郡國頗被災害貧民無産業者募徙廣饒之地陛下損
膳省用出禁錢以賑元元寛貸而民不齊出南畞商賈
滋衆貧者畜積無有皆仰縣官異時算軺車賈人之緡
錢皆有差請算如故諸賈人末作貰貸賣買居邑貯積
諸物及商以取利者雖無市籍各以其物自占率緡錢
二千而算一諸作有租及鑄率緡錢四千算一非吏比
者三老北邊騎士軺車一算商賈人軺車二算船五丈
以上一算匿不自占占不悉戍邊一嵗沒入緡錢有能
告者以其半畀之賈人有市籍及家屬皆無得名田以
便農敢犯令沒入田貨
　　卜式(河南人歴御史大/夫貶太子少傅)
　　　請從討南粤書(武帝時方事匈奴式上書願輸/家財助邊拜中郎後遷齊相㑹)
　　　　(吕嘉反南粤式上書/上賢之下詔賜爵)
臣聞主媿臣死羣臣宜盡死節其駑下者宜出財以佐
軍如是則强國不犯之道也臣願與子男及臨菑習弩
博昌習船者請行死之以盡臣節
　　　　武帝封卜式詔
朕聞報德以徳報怨以直今天下不幸有事郡縣諸侯
未有奮繇直道者也齊相雅行躬耕随牧畜蕃輒分昆
弟更造不為利惑日者北邊有興上書助官往年西河
嵗惡率齊人入粟今又首奮雖未戰可謂義形於内矣
其賜式爵闗内侯黄金四十斤田十頃布告天下使明
知之(漢書○史記卜式上書臣聞主憂臣辱南越反臣/願父子與齊習船者往死之天子下詔曰卜式雖)
(躬耕牧不以為利有餘輒助縣官之用今天下不幸有/急而式奮願父子死之雖未戰可謂義形于内賜爵闗)
(内侯金六十/斤田十頃)
　　胡建(字子孟河東人歴渭城令/昭帝時坐忤蓋主自殺)
　　　斬監御史奏
　　　　(建為軍正丞時監軍御史穿北軍壘垣以為/賈區建隂約其從卒引御史斬之奏聞上壯)
　　　　(其節制/書答焉)
臣聞軍法立武以威衆誅惡以禁邪今監御史公穿軍
垣以求賈利私買賣以與士市不立剛毅之心勇猛之
節亡以帥先士大夫尤失理不公用文吏議不至重法
黄帝李法曰壁壘已定穿窬不繇路是謂姦人姦人者
殺臣謹案軍法曰正亡屬将軍將軍有罪巳聞二千石
以下行法焉丞於用法疑執事不諉上臣謹以斬昧死
以聞
　　　　武帝報胡建制
司馬法曰國容不入軍軍容不入國何文吏也三王或
誓於軍中欲民先成其慮也或誓於軍門之外欲民先
意以待事也或將交刃而誓致民志也建又何疑焉(並/漢)
(書/)
　　田仁(趙陘城人叔少子歴丞相/司直坐縱太子出城門誅)
　　　刺舉三河太守書(仁為丞相司直上書三河太/守皆下吏誅死是時河南河)
　　　　(内皆御史大夫杜周父兄子弟河東右丞/相子孫也武帝以為能拜仁為丞相司直)
天下郡太守多為姦利三河尤甚臣請先刺舉三河三
河太守皆内倚中貴人與三公有親屬無所畏憚宜先
正三河以警天下姦吏(史記/補)
　　常麗
　　　河間王德諡獻奏(徳為景帝子脩學好古被服/儒術元光中薨中尉常麗以)
　　　　(聞○太行令奏/以下似非麗語)
王身端行治温仁恭儉篤敬愛下明知深察恵於鰥寡
大行令奏諡法曰聰明睿知曰獻宜諡曰獻王
　　莊芷(漢書作/嚴正)
　　　告淮南王安隂事書(王后荼生太子遷有蘖子/不害王不愛不得侯不害)
　　　　(子建材髙有氣常怨望太子太子數笞建建/知王與太子反謀使夀春荘芷上書下廷尉)
毒藥苦於口利於病忠言逆於耳利於行今淮南王孫
建材能髙淮南王王后荼荼子太子遷常疾害建建父
不害無罪擅數捕繫欲殺之今建在可徵問具知淮南
隂事(史記/)
　　鄭當時(字荘陳人歴位大司/農為汝南太守卒官)
　　　漕渠議(武帝元光中河決瓠子久不復塞時當/時為大司農言上以為然令水工徐伯)
　　　　(表發卒穿漕渠三嵗而通漕/以大利渠下民得以漑)
異時闗東漕粟從渭中上度六月而罷而漕水道通九
百餘里時有難處引渭穿渠起長安竝南山下至河三
百餘里徑易漕度可令三月罷而渠下民田萬餘頃又
可得以溉田此損漕省卒而益肥闗中之地得榖(史記/○渭)
(中上漢書作渭上漕水道作渭水道/並作旁而渠上有罷字溉下無田字)
　　畨係
　　　渠田議(河東守畨係言上以為然發卒數萬人/作渠田數嵗河移徙渠不利田不能償)
　　　　(種遂/廢)
漕從山東西歳百餘萬石更底柱之艱敗亡甚多而煩
費穿渠引汾溉皮氏汾隂下引河溉汾隂蒲坂下度可
得五千頃故盡河堧棄地民茭牧其中耳今溉田之度
可得榖二百萬石以上榖從渭上與闗中無異而底柱
之東可毋復漕(漢書○艱史記作限五/千頃下又有五千頃句)
　　延年
　　　上治河書(先是河決塞瓠子築宫曰宣防頃後/方事匈奴言便利者甚衆齊人延年)
　　　　(上書上壮/而報之)
河出昆侖經中國注渤海是其地埶西北髙而東南下
也可案圖書觀地形令水工準髙下開大河上領出之
胡中東注之海如此闗東長無水災北邊不憂匈奴可
以省隄防備塞士卒轉輸胡冦侵盜覆軍殺將暴骨原
野之患天下常備匈奴而不憂百越者以其水絶壤斷
也此功壹成萬世大利
　　　　武帝報延年
延年計議甚深然河乃大禹之所道也聖人作事為萬
世功通於神明恐難改更(並漢/書)
　　桑𢎞羊
　　　請田輪臺奏(武帝初通西域置校尉屯田渠梨/是時軍旅連出海内虚耗征和中)
　　　　(貳師將軍李廣利降匈奴上既悔逺征伐而/捜粟都尉桑𢎞羊與丞相御史奏田輪臺上)
　　　　(下詔深陳既往之悔封丞相田千秋為富民/侯下詔曰方今之務在於力農以趙過為捜)
　　　　(粟都/尉)
故輪臺以東捷枝渠犂皆故國地廣饒水草有溉田五
千頃以上處温和田美可益通溝渠種五榖與中國同
時熟其旁國少錐刀貴黄金采繒可以易榖食宜給足
不可乏臣愚以為可遣屯田卒詣故輪臺以東置校尉
三人分護各舉圖地形通利溝渠務使以時益種五榖
張掖酒泉遣騎假司馬為斥候屬校尉事有便宜因騎
置以聞田一嵗有積榖募民壯健有累重敢徙者詣田
所就畜積為本業益墾溉田稍築列亭連城而西以威
西國輔烏孫為便臣謹遣徵事臣昌分部行邊嚴敕太
守都尉明㷭火選士馬謹斥候蓄茭草願陛下遣使使
西國以安其意臣昧死請
　　　　武帝罷田輪臺詔
前有司奏欲益民賦三十助邊用是重困老弱孤獨也
而今又請遣卒田輪臺輪臺西於車師千餘里前開陵
侯擊車師時危湏尉犂樓蘭六國子弟在京師者皆先
歸發畜食迎漢軍又自發兵凡數萬人王各自将共圍
車師降其王諸國兵便罷力不能復至道上食漢軍漢
軍破城食至多然士自載不足以竟師强者盡食畜産
羸者道死數千人朕發酒泉驢槖駝負食出玉門迎軍
吏卒起張掖不甚逺然尚厮留甚衆曩者朕之不明以
軍候𢎞上書言匈奴縛馬前後足至城下馳言秦人我
匄若馬又漢使者久留不還故興師遣貳師将軍欲以
為使者威重也古人卿大夫與謀參以蓍龜不吉不行
乃者以縳馬書徧視丞相御史二千石諸大夫郎為文
學者乃至郡屬國都尉成忠趙破奴等皆以虜自縛其
馬不祥甚哉或以為欲以見彊夫不足者視人有餘易
之卦得大過爻在九五匈奴困敗公車方士太史治星
望氣及太卜龜蓍皆以為吉匈奴必破時不可再得也
又曰北伐行将於鬴山必克卦諸将貳師最吉故朕親
發貳師下鬴山詔之必毋深入今計謀卦兆皆反謬重
合侯得虜候者言聞漢軍當来匈奴使巫埋羊牛所出
諸道及水上以詛軍單于遺天子馬裘常使巫祝之縛
馬者詛軍事也又卜漢軍一将不吉匈奴常言漢極大
然不能飢渴失一狼走千羊乃者貳師敗軍士死略離
散悲痛常在朕心今請逺田輪臺欲起亭隧是擾勞天
下非所以優民也今朕不忍聞大鴻臚等又議欲募囚
徒送匈奴使者明封侯之賞以報忿五伯所弗能為也
且匈奴得漢降者常提挈捜索問以所聞今邊塞未正
闌出不禁障候長吏使卒獵獸以皮肉為利卒苦而㷭
火乏失亦上集不得後降者来若捕生口虜廼知之當
今務在禁苛暴止擅賦力本農脩馬復令以補缺毋乏
武備而巳郡國二千石各上進畜馬方略補邊狀與計
對(漢書/)
　　壺關三老令狐茂(見荀悅漢紀/漢書無姓)
　　　救太子據書(巫蠱事起太子為江充所譛迫假/節發兵斬充武帝使丞相劉屈氂)
　　　　(捕反者太子戰敗亡不得上怒甚羣臣莫敢/言壺闗三老茂上書救太子天子感寤而太)
　　　　(子亡之湖為/吏捕自經死)
臣聞父者猶天母者猶地子猶萬物也故天平地安隂
陽和調物迺茂成父慈母愛室家之中子迺孝順隂陽
不和則萬物夭傷父子不和則室家喪亡故父不父則
子不子君不君則臣不臣雖有粟吾豈得而食諸昔者
虞舜孝之至也而不中於瞽瞍孝己被謗伯竒放流骨
肉至親父子相疑何者積毁之所生也由是觀之子無
不孝而父有不察今皇太子為漢適嗣承萬世之業體
祖宗之重親則皇帝之宗子也江充布衣之人閭閻之
𨽻臣耳陛下顯而用之銜至尊之命以迫蹙皇太子造
飾姦詐羣邪錯謬是以親戚之路鬲塞而不通太子進
則不得上見退則困於亂臣獨寃結而亡告不忍忿忿
之心起而殺充恐懼逋逃子盜父兵以救難自免耳臣
竊以為無邪心詩曰營營青蠅止于藩豈弟君子無信
讒言讒言㒺極交亂四國往者江充讒殺趙太子天下
莫不聞其罪固宜陛下不省察深過太子發盛怒舉大
兵而求之三公自將智者不敢言辨士不敢説臣竊痛
之臣聞子胥盡忠而忘其號比干盡仁而遺其身忠臣
竭誠不顧鈇鉞之誅以陳其愚志在匡君安社稷也詩
云取彼譖人投畀豺虎唯陛下寛心慰意少察所親毋
患太子之非亟罷甲兵無令太子久亡臣不勝惓惓出
一旦之命待罪建章闕下(漢書/)
　　祁侯(名它繒賀之/孫承嗣者)
　　　與楊王孫書
　　　　(王孫學黄老之術家累千金厚自奉養生亡/所不致及病且終先令其子曰吾欲臝葬以)
　　　　(返吾眞必亡易吾意死則為布囊盛尸入地/七尺既下從足引脫其囊以身親土其子欲)
　　　　(黙而不從重廢父命欲從之心又不忍乃往/見王孫友人祁侯祁侯與王孫書王孫報之)
　　　　(祁侯曰善/遂臝葬)
王孫苦疾僕迫從上祠雍未得詣前願存精神省思慮
進醫藥厚自持竊聞王孫先令臝葬令死者亡知則巳
若其有知是戮尸地下將臝見先人竊為王孫不取也
且孝經曰為之棺槨衣衾是亦聖人之遺制何必區區
獨守所聞願王孫察焉(漢書/)
　　楊王孫(孝武時人西京雜記名貴字王孫京兆人/華陽國志楊王孫應至人之概注漢中城)
　　　(固/人)
　　　報祁侯書
蓋聞古之聖王緣人情不忍其親故為制禮今則越之
吾是以臝葬将以矯世也夫厚葬誠亡益於死者而俗
人兢以相髙靡財單幣腐之地下或迺今日入而明日
發此真與暴骸於中野何異且夫死者終生之化而物
之歸者也歸者得至化者得變是物各反其真也反眞
冥冥亡形亡聲乃合道情夫飾外以華衆厚葬以鬲眞
使歸者不得至化者不得變是使物各失其所也且吾
聞之精神者天之有也形骸者地之有也精神離形各
歸其眞故謂之鬼鬼之為言歸也其尸塊然獨處豈有
知哉裹以幣帛鬲以棺槨支體絡束口含玉石欲化不
得欝為枯腊千載之後棺槨朽腐乃得歸土就其眞宅
繇是言之焉用久客昔帝堯之葬也窽木為匱葛藟為
緘其穿下不亂泉上不泄殠故聖王生易尚死易葬也
不加功於亡用不損財於亡謂今費財厚葬畱歸鬲至
死者不知生者不得是謂重惑於戲吾不為也(漢書○/終生漢)
(紀作衆生玊石作金玊久客作逺宅○西京襍記曰王/孫生時厚自奉養死卒裸葬於終南山其子孫掘土鑿)
(石深七尺而下尸上復蓋之以石欲儉而反奢也○劉/向說苑荀悦漢紀並載不言書而説苑文前後小異)
　(吾將説苑所載夫厚葬誠無益于死者而世競以相/    以矯世也)
　(髙靡財殫幣而腐之于地下或乃今日入而明日出/此眞與暴骸于中野何異且夫死者終生之化而物)
　(之歸者歸者得至而化者得變是物各反其真其真/冥冥視之無形聽之無聲乃合道之情夫飾外以誇)
　(衆厚葬以矯真使歸者不得至化者不得變是使物/各失其然也且吾聞之精神者天之有也形骸者地)
　(之有也精神離形而各歸其眞故為之鬼鬼之為言/歸也其尸塊然獨處豈有知哉厚裹之以幣帛多送)
　(之以財貨以奪生者財用古聖人緣人情不忍其親/故為之制禮今則越之吾是以欲裸葬以矯之也昔)
　(堯之葬者空木為櫝葛藟為緘其穿地也下不亂泉/上不洩臭故聖人生易尚死易葬不加于無用不損)
　(于無益謂今費財而厚葬死者不/知生者不得用謬哉可謂重惑矣)
　　翟公
　　　署門(下邳翟公為廷尉賔客塡門及廢門外可/設雀羅後復為廷尉賔客欲往翟公大署)
　　　　(其/門)
一死一生乃知交情一貧一富乃知交態一貴一賤交
情乃見(史記/)
　　李陵(字少卿隴西成紀人前將軍/廣之孫降匈奴為右校王)
　　　與蘇武書
　　　　(陵為騎都尉天漢二年貳師將軍李廣利擊/匈奴祁連天山陵将步兵五千人出居延北)
　　　　(單于以兵八萬圍擊陵陵兵矢既盡士死過/半而所殺傷匈奴亦萬餘人連鬬八日至塞)
　　　　(匈奴欲引還軍侯管敢亡入匈奴云漢無伏/兵匈奴因益兵遮狹絶道陵食乏救復不到)
　　　　(遂降武帝遣因杆将軍公孫敖将兵入匈奴/迎陵敖還言陵教單于為兵於是族陵家初)
　　　　(武與陵俱為侍中武使匈奴欲降之不屈使/牧羝北海明年陵降久之單于使陵至海上)
　　　　(説武降武終不屈及昭帝即位匃奴與漢和/親求武等陵置酒賀武曰今足下還歸揚名)
　　　　(于匈奴功顯于漢室陵雖駑怯令漢且貰陵/罪全其老母使得奮太辱之積志庶㡬乎曹)
　　　　(柯之盟巳矣令子卿知吾心耳異域之人一/别長絶陵起舞歌泣下數行因與武決○按)
　　　　(此書疑武初歸時陵與武後/武有報陵書或即報此也)
子卿名聲冠於圖籍分義光於二國形影表於丹青爵
祿傳於王室家獲無窮之寵永明白於千載夫行志志
立求仁得仁雖遭困厄死而後巳将何恨哉陵前提歩
卒五千深入匈奴右地三千餘里雖身降名辱下計其
功豈不足以免老母之命耶嗟乎子卿世事謬矣功者
福至今為禍先忠者義本今為重患是以彭蠡赴流屈
原沉身子欲居九夷此不由感怨之志耶行矣子卿恩
若一體分為二朝悠悠永絶何可為思人殊俗異死生
斷絶何由復達(藝文/類聚)
　　　又(陵重報書云故欲如前書之言報恩於國主/耳則此書是也然此未詳即前書中語否)
陵前為子卿死之計所以然者冀其驅醜虜翻然南馳
故且屈以求伸若將不死功成事立則將上報厚恩下
顯祖考之明也(選注/)
　　　重答蘇武書
　　　　(陵在匈奴武得歸為書與陵令歸漢陵作此/答之○史通云李陵集有與蘇武書詞采壯)
　　　　(麗音句流靡觀其文體不類西漢人殆後來/所為假稱陵作也缺而不載良有以焉遷史)
　　　　(編於李傳中斯為謬矣按史記李傳原無此/書子𤣥之為史通極力評駁不應乃誤○漢)
　　　　(書云陵至海上説武曰来時太夫人已不幸/陵送葬至陽陵子卿婦年少聞已更嫁矣武)
　　　　(在匈奴胡婦産一子通徳今書中所云老母/終堂生妻去帷又云足下𦙍子無恙指此也)
　　　　(眧帝立令陵故人任立政等使匈奴招陵陵/自循其髪曰吾巳胡服矣大丈夫不能再辱)
　　　　(在匈奴二十餘年亦無蘇武書令歸漢之語/大約陵與武相往反書其事意多緣本李陵)
　　　　(蘇武二傳及司馬報任少卿書/而為之耳而武與陵書尤膚謭)
子卿足下勤宣令徳䇿名清時榮問休暢幸甚幸甚逺
託異國昔人所悲望風懷想能不依依昔者不遺逺辱
還荅慰誨勤勤有踰骨肉陵雖不敏能不慨然自從初
降以至今日身之窮困獨坐愁苦終日無覩但見異類
韋講毳幕以禦風雨羶肉酪漿以充饑渇舉目言笑誰
與為歡胡地𤣥氷邊土慘裂但聞悲風蕭條之聲凉秋
九月塞外艸衰夜不能寐側耳逺聽胡笳互動牧馬悲
鳴吟嘯成羣邊聲四起晨坐聽之不覺淚下嗟乎子卿
陵獨何心能不悲哉與子别後益復無聊上念老母臨
年被戮妻子無辜竝為鯨鯢身負國恩為世所悲子歸
受榮我留受辱命也如何身出禮義之鄉而入無知之
俗違棄君親之恩長為蠻夷之域傷巳令先君之嗣更
成戎狄之族又自悲矣功大罪小不蒙明察孤負陵心
區區之意每一念至忽然亡生陵不難刺心以自明刎
頸以見志顧國家於我已矣殺身無益適足増羞故每
攘臂忍辱輒復茍活左右之人見陵如此以為不入耳
之歡来相勸勉異方之樂祗令人悲憎忉怛耳嗟乎子
卿人之相知貴相知心前書倉卒未盡所懷故復略而
言之昔先帝授陵步卒五千出征絶域五將失道陵獨
遇戰而裹萬里之糧帥徒步之師出大漠之外入彊胡
之域以五千之衆對十萬之軍䇿疲乏之兵當新羈之
馬然猶斬将搴旗追奔逐北滅跡埽塵斬其梟帥使三
軍之士視死如歸陵也不才希當大任意謂此時功難
堪矣匈奴既敗舉國興師更練精兵强踰十萬單于臨
陣親自合圍客主之形既不相如步馬之勢又甚懸絶
疲兵再戰一以當千然猶扶乘創痛決命争首死傷積
野餘不滿百而皆扶病不任干戈然陵振臂一呼創病
皆起舉刃指虜胡馬奔走兵盡矢窮人無尺鐵猶復徒
首奮呼争為先登當此時也天地為陵震怒戰士為陵
飲血單于謂陵不可復得便欲引還而賊臣教之遂便
復戰故陵不得免耳昔髙帝以三十萬衆困于平城當
此之時猛将如雲謀臣如雨然猶七日不食僅乃得免
况當陵者豈易為力哉而執事者云云茍怨陵以不死
然陵不死罪也子卿視陵豈偷生之士而惜死之人哉
寧有背君親捐妻子而反為利者乎然陵不死有為也
故欲如前書之言報恩於國主耳誠以虛死不如立節
滅名不如報德也昔范蠡不殉㑹稽之恥曹沫不死三
敗之辱卒復句踐之讎報魯國之羞區區之心竊慕此
耳何圖志未立而怨巳成計未從而骨肉受刑此陵所
以仰天椎心而泣血也足下又云漢與功臣不薄子為
漢臣安得不云爾乎昔蕭樊囚縶韓彭葅醢鼂錯受戮
周魏見辜其餘佐命立功之士賈誼亞夫之徒皆信命
世之才抱將相之具而受小人之䜛並受禍敗之辱卒
使懷才受謗能不得展彼二子之遐舉誰不為之痛心
哉陵先將軍功略蓋天地義勇冠三軍徒失貴臣之意
剄身絶域之表此功臣義士所以負㦸而長歎者也何
謂不薄哉且足下昔以單車之使適萬乗之虜遭時不
遇至於伏劒不顧流離辛苦㡬死朔北之野丁年奉使
皓首而歸老母終堂生妻去帷此天下所希聞國家所
未有也蠻貊之人尚猶嘉子之節况為天下之主乎陵
謂足下當享茅土之薦受千乘之賞聞子之歸賜不過
二百萬位不過典屬國無尺土之封加子之勤而妨功
害能之臣盡為萬戸侯親戚貪佞之類悉為廊廟宰子
尚如此陵復何望哉且漢厚誅陵以不死薄賞子以守
節欲使逺聽之臣望風馳命此實難矣所以每顧而不
悔者也陵雖孤恩漢亦負徳昔人有言雖忠不烈視死
如歸陵誠能安而主豈復能眷眷乎男兒生以不成名
死則葬蠻夷中誰復能屈身稽顙還向北闕使刀筆之
吏弄其文墨耶願足下勿復望陵嗟乎子卿夫復何言
相去萬里人絶路殊生為别世之人死為異域之鬼長
與足下生死辭矣幸謝故人勉事聖君足下𦙍子無恙
勿以為念努力自愛時因北風復恵徳音李陵頓首(文/選)
(○故每一無每字大漠作天漢故陵不得一無得字有/為一作有所為鼂一作晁能不得一無得字此功臣一)
(無此字誰復一無復字○選注又引書云陵自有識以/来士之立操未有如子卿者也○又云陵當為單于畜)
(兵養士循先将軍之令将飲馬河洛收珠南海○又云/言為瑕穢動増泥滓○又云靁鼓動天朱旗翳日○五)
(将失道李善注引漢書云時無/五将未審陵書之誤武紀略之)
　　蘇武(字子卿杜陵人平陵侯建之中子為中郎将/使匈奴降之不屈留十九年歸漢拜典屬國)
　　　報李陵書
曩以人乏奉使方外至使遐夷作逆封豕造悖豺狼出
爪摧辱王命身幽于無人之處跡戢于胡塞之地歃朝
露以為飲茹田鼠以為糧窮目極望不見所識側耳逺
聽不聞人聲當此之時生不足甘死不足惡所以忍困
强存徒念忠義雖誘僕以隆爵厚寵萬金之利不以滑
其慮也迫以白刃在頸鐵鑕在喉不以動其心也何則
志定于不回期誓于沒命幸賴聖明逺垂拯贖得使入
湯之禽得假羽毛刖斷之足復蒙連續每念足下才為
世英器為時出語曰夜行被繡不足為榮况於家室孤
滅棄在絶域衣則異制食味不拘棄捐功名雖尚視息
與亡無異向使君服節死難書功竹帛傳名千代茅土
之封永在不朽不亦休哉嗟乎李卿事巳去矣失之豪
釐差之千里将復何言所貺重遺義當順承本為一體
今為異俗予歸漢室子留彼國臣無境外之文故不當
受乖離邈矣相見未期國别俗殊死生隔絶代馬越鳥
能不依依謹奉報答并還所贈(藝文類聚○世/英一作世生)
　　　又
當子鋭氣深入之時朝發夕息數千萬里雖乘雲附景
不足以譬速晨鳬失羣不足以喻疾豈可因歸鴈以運
糧托景風以餉軍哉(北堂書鈔○文選海賦注載此書/前四句木華海賦鷸如驚鳬之失)
(侣/)
　　　又
越人衣文虵代馬依北風君子於其國也悽愴傷於心
(選注○晉張載詩閩越衣文虵胡馬願度燕/注又引武與陵書其於學人皆如鳳如龍)
　　杜延年(字幼公南陽杜衍人周少子為諫大夫發/上官桀等逆謀封建平侯終御史大夫)
　　　奏記霍光
　　　　(御史大夫桑𢎞羊以反誅𢎞羊子遷亡過父/故吏侯史呉後遷捕誅㑹赦呉自出繫獄廷)
　　　　(尉王平與少府徐仁以赦令除呉罪侍御史/劾仁等縱反者徐仁丞相車千秋壻也千秋)
　　　　(召中二千石博士議問大将軍光以千秋擅/召中二千石以下外内異言下仁等獄延年)
　　　　(為太僕右曹給事中乃奏記光争之然竟論/仁等棄市而不以及丞相延年論議持平和)
　　　　(合朝廷/皆此類)
吏縱罪人有常法今更詆呉為不道恐於法深又丞相
素無所守持而為好言於下盡其素行也至擅召中二
千石甚無狀延年愚以為丞相久故及先帝用事非有
大故不可棄也間者民頗言獄深吏為峻詆今丞相所
議又獄事也如是以及丞相恐不合衆心羣下讙譁庶
人私議流言四布延年竊重將軍失此名於天下也(漢/書)
　　張夀王
　　　上言黄帝調歴書(武帝太初用鄧平歴後二十/七年元鳳三年太史令張夀)
　　　　(王上書詔下主歴使者鮮于妄人大司農中/承麻光等課諸歴疎密夀王課疎逺案漢元)
　　　　(年不用黄帝調歴夀王非漢歴逆天道非所/宜言大不敬有詔勿劾丞相屬寳等以夀王)
　　　　(言黄帝至元鳳三年六千餘嵗而黄帝以来/三千六百二十九嵗夀王歴乃太史官殷歴)
　　　　(也夀王猥曰安得五家歴又言化益為天子/代禹驪山女亦為天子在殷周間皆不合經)
　　　　(術又妄言太初歴虧四分日之三去小餘七/百五分以故隂陽不調謂之亂世因劾夀王)
　　　　(下/吏)
歴者天地之大紀上帝所為傳黄帝調律歴漢元年以
来用之今隂陽不調宜更歴之過也
　　　丞相屬寳長安單安國安陵桮育劾張壽王
壽王吏八百石古之大夫服儒衣誦不祥之辭作妖言
欲亂制度不道(漢書/)
　　睦𢎞(字孟魯國蕃人受春秋以/明經為議郎至符節令)
　　　言䄠代書(孝昭元鳳三年泰山有大石自立昌/邑有枯杜木復生又上林苑栁枯卧)
　　　　(地亦自立生有蟲食樹葉成文字曰公孫病/巳立孟推春秋之意以為石栁皆隂類下民)
　　　　(之象而泰山者岱宗之嶽王者易姓告代之/處今大石自立僵栁復起非人力所為當有)
　　　　(從匹夫而為天子者枯社木復生故廢之家/公孫氏當復有興者也孟意亦不知其所在)
　　　　(即為説使友内官長賜上書時昭帝幼大将/軍霍光惡之下其書坐祅言惑衆伏誅後五)
　　　　(年而宣帝興於民/間微孟子為郎)
先師董仲舒有言雖有繼體守文之君不害聖人之受
命漢家堯後有傳國之運漢帝宜誰差天下求索賢人
䄠以帝位而退自封百里如殷周二王後以承順天命
　　田延年(字子賓先齊諸田徙陽陵為/大司農以定䇿功封陽城侯)
　　　沒入富人財奏(茂陵富人焦氏賈氏以數千萬/隂積貯炭葦諸下里物昭帝大)
　　　　(行時方上事暴起用度未辦延年奏沒入縣/官奏可富人皆怨求延年罪下廷尉自殺)
商賈或豫收方上不祥器物冀其疾用欲以求利非民
臣所當為請沒入縣官
　　郎(原無/名氏)
　　　議所立書(昭帝崩亡嗣武帝六男獨廣陵王胥/在羣臣議所立咸持廣陵王王本以)
　　　　(行失道先帝所不用光内不自安郎有上書/言合光意以其書視丞相敞等迎立武帝孫)
　　　　(昌邑王賀哀/王髆子也)
周太王廢太伯立王季文王舎伯邑考立武王唯在所
宜雖廢長立少可也廣陵王不可以承宗廟(漢書/)
　
　
　
　
　
　
　
　
　
　
　
　西漢文紀巻十一
欽定四庫全書
　西漢文紀巻十二　　　　明　梅鼎祚　編
　　霍光(字子孟票騎将軍去病異母弟任為/郎歴位大將軍封博陸侯擁昭立宣)
　　　廢昌邑王奏(昌邑王賀昌邑哀王子武帝孫既/立行滛亂光憂懣因决計於大司)
　　　　(農田延年與丞相楊敞等白皇太后廢之太/后被珠襦坐武帳中侍御數百人陳列殿下)
　　　　(羣臣以次上殿召王伏前聽奏光與羣臣連/名奏王尚書令讀奏皇太后詔曰可廢賀歸)
　　　　(昌/邑)
丞相臣敞大司馬大將軍臣光車騎将軍臣安世度遼
将軍臣明友前将軍臣增後将軍臣充國御史大夫臣
誼宜春侯臣譚當塗侯臣聖随桃侯臣昌樂杜侯臣屠
耆堂太僕臣延年太常臣昌大司農臣延年宗正臣德
少府臣樂成廷尉臣光執金吾臣延壽大鴻臚臣賢左
馮翊臣廣明右扶風臣徳長信少府臣嘉典屬國臣武
京輔都尉臣廣漢司𨽻校尉臣辟兵諸吏文學光禄大
夫臣遷臣畸臣吉臣賜臣管臣勝臣梁臣長幸臣夏侯
勝大中大夫臣德臣卬昧死言皇太后陛下臣敞等頓
首死罪天子所以永保宗廟總壹海内者以慈孝禮誼
賞罰為本孝昭皇帝早棄天下亡嗣臣敞等議禮曰為
人後者為之子也昌邑王宜嗣後遣宗正大鴻臚光祿
大夫奉節使徵昌邑王典䘮服斬纕亡悲哀之心廢禮
義居道上不素食使從官略女子載衣車内所居傳舎
始至謁見立為皇太子常私買雞豚以食受皇帝信璽
行璽大行前就次發璽不封從官更持節引内昌邑從
官騶宰官奴二百餘人常與居禁闥内敖戲自之符璽
取節十六朝暮臨令從官更持節從為書曰皇帝問侍
中君卿使中御府令髙昌奉黄金千斤賜君卿取十妻
大行在前殿發樂府樂器引内昌邑樂人擊鼓歌吹作
俳倡㑹下還上前殿擊鍾磬召内泰壹宗廟樂人輦道
牟首鼓吹歌舞悉奏衆樂發長安厨三太牢具祠閣室
中祀巳與從官飲㗖駕法駕皮軒鸞旗驅馳北宫桂宫
弄彘鬭虎召皇太后御小馬車使官奴騎乘遊戲掖庭
中與孝昭皇帝宫人蒙等淫亂詔掖庭令敢泄言要斬
取諸侯王列侯二千石綬及墨綬黄綬以并佩昌邑郎
官者免奴變易節上黄旄以赤發御府金錢刀劒玊器
綵繒賞賜所與游戲者與從官官奴夜飲湛沔於酒詔
太官上乘輿食如故食監奏未釋服未可御故食復詔
太官趣具無闗食監太官不敢具即使從官出買雞豚
詔殿門内以為常獨夜設九賔温室延見姊夫昌邑關
内侯祖宗廟祠未舉為璽書使使者持節以三太牢祠
昌邑哀王園廟稱嗣子皇帝受璽以来二十七日使者
旁午持節詔諸官署徵發凡千一百二十七事文學光
禄大夫夏侯勝等及侍中傅嘉數進諫以過失使人簿
責勝縳嘉繫獄荒淫迷惑失帝王禮誼亂漢制度臣敞
等數進諫不變更日以益甚恐危社稷天下不安臣敞
等謹與博士臣霸臣雋舎臣徳臣虞舎臣射臣倉議皆
曰髙皇帝建功業為漢太祖孝文皇帝慈仁節儉為太
宗今陛下嗣孝昭皇帝後行淫辟不軌詩云藉曰未知
亦既抱子五辟之屬莫大不孝周襄王不能事母春秋
曰天王出居于鄭繇不孝出之絶之於天下也宗廟重
於君陛下未見命髙廟不可以承天序奉祖宗廟子萬
姓當廢臣請有司御史大夫臣誼宗正臣徳太常臣昌
與太祝以一大牢具告祠髙廟臣敞等昧死以聞
　　　請立宣帝奏(帝衛太子孫病巳號皇曾孫在民/間咸稱述焉光復與敞等上奏皇)
　　　　(太后詔可迎立/之是為宣帝)
禮曰人道親親故尊祖尊祖故敬宗太宗無嗣擇支子
孫賢者為嗣孝武皇帝曽孫病巳武帝時有詔掖庭養
視至今年十八師授詩論語孝經躬行節儉慈仁愛人
可以嗣孝昭皇帝後奉承祖宗廟子萬姓臣昧死以聞
(並漢/書)
　　丙吉(字少卿魯國人為魯獄史宣帝時為/御史大夫封博陽侯代魏相為丞相)
　　　與魏相書
　　　　(相遷揚州刺史考按守相多所貶退相與吉/善吉為光祿大夫與相書相心善其言為霽)
　　　　(威嚴居部二嵗徵為諫大夫復/為河南太守數年而宣帝即位)
朝廷已深知弱翁治行方且大用矣願少愼事自重蔵
器於身不顯其能
　　　奏記霍光
　　　　(吉武帝末以故廷尉監徵治巫蠱郡邸獄時/宣帝生數月以皇曾孫坐衛太子事繫吉重)
　　　　(哀曾孫無辜保養視遇甚有恩恵及為軍市/令遷大将軍長史光甚重之入為光祿大夫)
　　　　(給事中及昌邑王既廢大臣議所立未/定吉奏記光光覽其議遂尊立皇曽孫)
将軍事孝武皇帝受襁褓之屬任天下之寄孝昭皇帝
早崩亡嗣海内憂懼欲亟聞嗣主發喪之日以大誼立
後所立非其人復以大誼廢之天下莫不服焉方今社
稷宗廟群生之命在將軍之壹舉竊伏聽於衆庶察其
所言諸侯宗室在位列者未有所聞於民間也而遺詔
所養武帝曾孫名病巳在掖廷外家者吉前使居郡邸
時見其幼少至今十八九矣通經術有美材行安而節
和願將軍詳大議參蓍龜豈宜褒顯先使入侍令天下
昭然知之然後决定大䇿天下幸甚(並漢/書)
　　魏相(字弱翁濟隂定陶人徙平陵初為郡卒史/舉賢良為茂陵令歴位丞相封髙平侯)
　　　對䇿(韓義為燕郎中刺王謀逆諫而死昭帝初/相以文學對䇿請顯其子擢義子延壽為)
　　　　(大/夫)
賞罸所以勸善禁惡政之本也日者燕王為無道韓義
出身彊諫為王所殺義無比干之親而蹈比干之節宜
顯賞其子以示天下明為人臣之義
　　　尊張安世封事(大将軍光薨相奏以領光祿勲/張安世為大将軍而以其子延)
　　　　(壽為安世官安/世深辭弗能得)
聖王褒有徳以懷萬方顯有功以勸百僚是以朝廷尊
榮天下鄉風國家承祖宗之業制諸侯之重新失大將
軍宜宣章盛徳以示天下顯明功臣以塡藩國毋空大
位以塞争權所以安社稷絶未萌也車騎將軍安世事
孝武皇帝三十餘年忠信謹厚勤勞政事夙夜不怠與
大將軍定䇿天下受其福國家重臣也宜尊其位以為
大将軍毋令領光祿勲事使専精神憂念天下思惟得
失安世子延壽重厚可以為光祿勲領宿衛臣
　　　上言霍氏封事(大將軍光薨上思其功徳以子/禹為右將軍兄子山領尚書事)
　　　　(漸驕恣相時為御史大夫因許伯/奏封事○山乃光兄孫作兄子誤)
春秋譏世卿惡宋三世為大夫及魯季孫之専權皆危
亂國家自後元以来祿去王室政繇冢宰今光死子復
為大将軍兄子秉樞機昆弟諸壻據權埶在兵官光夫
人顯及諸女皆通籍長信宫或夜詔門出入驕奢放縱
恐濅不制宜有以損奪其權破散隂謀以固萬世之基
全功臣之世
　　　諫擊匈奴書(相為丞相總衆職甚稱上意元康/中匈奴遣兵擊漢屯田車師者不)
　　　　(能下上與充國等議欲因匈奴衰弱出兵擊/其右地使不敢復擾西城相上書諫乃止)
臣聞之救亂誅㬥謂之義兵兵義者王敵加於巳不得
已而起者謂之應兵兵應者勝争恨小故不忍憤怒者
謂之忿兵兵忿者敗利人土地貨寳者謂之貪兵兵貪
者破恃國家之大矜民人之衆欲見威於敵者謂之驕
兵兵驕者滅此五者非但人事乃天道也間者匈奴嘗
有善意所得漢民輒奉歸之未有犯於邊境雖争屯田
車師不足致意中今聞諸将軍欲興兵入其地臣愚不
知此兵何名者也今邊郡困乏父子共犬羊之裘食草
萊之實常恐不能自存難以動兵軍旅之後必有凶年
言民以其愁苦之氣傷隂陽之和也出兵雖勝猶有後
憂恐災害之變因此以生今郡國守相多不實選風俗
尤薄水旱不時案今年計子弟殺父兄妻殺夫者凡二
百二十二人臣愚以為非小變也今左右不憂此乃欲
發兵報纖介之忿於逺夷殆孔子所謂吾恐季孫之憂
不在顓臾而在蕭墻之内也願陛下與平昌侯樂昌侯
平恩侯及有識者詳議乃可
　　　條國家便宜奏(相明易經有師法好觀漢故事/及便宜章奏數條漢興巳来國)
　　　　(家行事及賢臣賈誼鼂錯董仲舒等所言奏/請施行采易隂陽及明堂月令表奏之上並)
　　　　(納用/焉)
臣聞明主在上賢輔在下則君安虞而民和睦臣相幸
得備位不能奉明法廣教化理四方以宣聖徳民多背
本趨末或有饑寒之色為陛下之憂臣相罪當萬死臣
相知能淺薄不明國家大體時用之宜惟民終始未得
所繇竊伏觀先帝聖徳仁恩之厚勤勞天下垂意黎庶
憂水旱之災為民貧窮發倉廪振乏餧遣諫大夫博士
廵行天下察風俗舉賢良平寃獄冠葢交道省諸用寛
租賦弛山澤陂池禁秣馬酤酒貯積所以周急繼困慰
安元元便利百姓之道甚備臣相不能悉陳昧死奏故
事詔書凡二十三事臣謹案王法必本於農而務積聚
量入制用以備凶災亡六年之畜尚謂之急元鼎三年
平原勃海太山東郡溥被災害民餓死於道路二千石
不豫慮其難使至於此賴明詔振捄乃得䝉更生今嵗
不登榖暴騰踊臨秋收歛猶有乏者至春恐甚無以相
恤西羌未平師旅在外兵革相乗臣竊寒心宜蚤圖其
備唯陛下留神元元帥繇先帝盛徳以撫海内
　　　采明堂月令奏
臣相幸得備員奉職不修不能宣廣教化隂陽未和災
害未息咎在臣等臣聞易曰天地以順動故日月不過
四時不忒聖王以順動故刑罰清而民服天地變化必
繇隂陽隂陽之分以日為紀日冬夏至則八風之序立
萬物之性成各有常職不得相干東方之神太昊乘震
執規司春南方之神炎帝乘離執衡司夏西方之神少
昊乘兑執矩司秋北方之神顓頊乘坎執權司冬中央
之神黄帝乗坤艮執繩司下土兹五帝所司各有時也
東方之卦不可以治西方南方之卦不可以治北方春
興兑治則饑秋興震治則華冬興離治則泄夏興坎治
則雹明王謹于尊天愼于養人故立羲和之官以乘四
時節授民事君動静以道奉順隂陽則日月光明風雨
時節寒暑調和三者得叙則災害不生五榖孰絲麻遂
屮木茂鳥獸蕃民不夭疾衣食有餘若是則君尊民説
上下亡怨政教不違禮讓可興夫風雨不時則傷農桑
農桑傷則民饑寒饑寒在身則亡亷恥冦賊姦宄所繇
生也臣愚以為隂陽者王事之本羣生之命自古聖賢
未有不繇者也天子之義必純取法天地而觀於先聖
髙皇帝所述書天子所服第八曰大謁者臣章受詔長
樂宫曰令羣臣議天子所服以安治天下相國臣何御
史大夫臣昌謹與將軍臣陵太子太傅臣通等議春夏
秋冬天子所服當法天地之數中得人和故自天子王
侯有土之君下及兆民能法天地順四時以治國家身
亡禍殃年壽永究是奉宗廟安天下之大禮也臣請法
之中謁者趙堯舉春李舜舉夏兒湯舉秋貢禹舉冬四
人各職一時大謁者襄章奏制曰可孝文皇帝時以二
月施恩恵於天下賜孝弟力田及罷軍卒祠死事者頗
非時節御史大夫鼂錯時為太子家令奏言其状臣相
伏念陛下恩澤甚厚然而災氣未息竊恐詔令有未合
當時者也願陛下選明經通知隂陽者四人各主一時
時至明言所職以和隂陽天下幸甚
　　　劾趙廣漢自陳書(廣漢為京兆尹坐枉殺事下/丞相魏相伺得丞相傅婢有)
　　　　(過因丞相笞之出外舎自絞死上書告丞相/罪制下京兆尹遂将吏卒入丞相府責夫人)
　　　　(以妬殺相上書自陳司直蕭望之奏廣漢摧/辱大臣欲以刦持奉公逆節傷化不道及它)
　　　　(事腰/斬)
妻實不殺婢廣漢數犯罪法不伏辜以詐巧迫脅臣相
幸臣相寛不奏願下明使者治廣漢所驗臣相家事(並/漢)
(書/)
　　黄霸(字次公淮陽陽夏人為潁川太守/以治行徵守京兆尹歴位丞相)
　　　呼韓單于朝位議(甘露二年呼韓邪單于來朝/詔公卿議其儀丞相黄霸御)
　　　　(史大夫于定國議位在諸侯王下蕭望之/議宜位在諸侯王上宣帝從望之下詔)
聖王之制施徳行禮先京師而後諸夏先諸夏而後夷
狄詩云率禮不越遂視既發相土烈烈海外有􁆞陛下
聖徳充塞天地光被四表匈奴單于鄉風慕義舉國同
心奉珍朝貢自古未之有也單于非正朔所加王者所
客也禮儀宜如諸侯王稱臣昧死再拜位次諸侯王下
(宣紀望之傳並載○􁆞傳作/截傳無舉國同心句義作化)
　　　　蕭望之單于朝位議
單于非正朔所加故稱敵國宜待以不臣之禮位在諸
侯王上外夷稽首稱藩中國讓而不臣此則羈縻之誼
謙亨之福也書曰戎狄荒服言其来荒忽亡常如使匈
奴後嗣卒有鳥竄鼠伏闕於朝享不為畔臣信讓行乎
蠻貉福祚流于亡窮萬世之長䇿也
　　　宣帝客禮待單于詔(甘露二年/)
蓋稱五帝三王教化所不施不及以政今匈奴單于稱
北藩朝正朔朕之不逮徳不能𢎞覆其以客禮待之令
單于位在諸侯王上賛謁稱臣而不名(教化紀作禮稱/北藩臣朝正月)
　　王吉(字子陽瑯琊臯虞人少好學明經宣帝時為/諫大夫謝病歸元帝初使徵年老道病卒)
　　　諫昌邑王疏(吉為昌邑王中尉王好游獵驅馳/國中動作亡節吉上疏諫之王猶)
　　　　(知敬禮吉/乃下令)
臣聞古者師日行三十里吉行五十里詩云匪風發兮
匪車掲兮顧瞻周道中心􁈀兮說曰是非古之風也發
發者是非古之車也掲掲者蓋傷之也今者大王幸方
輿曾不半日而馳二百里百姓頗廢耕桑治道牽馬臣
愚以為民不可數變也昔召公述職當民事時舎于棠
下而聽斷焉是時人皆得其所後世思其仁恩至乎不伐
甘棠甘棠之詩是也大王不好書術而樂逸游馮式撙
銜馳騁不止口倦乎叱咤手苦於箠轡身勞乎車輿朝
則冒霧露晝則被塵埃夏則為大暑之所暴灸冬則為
風寒之所匽薄數以耎脆之玉體犯勤勞之煩毒非所
以全壽命之宗也又非所以進仁義之隆也夫廣厦之
下細旃之上明師居前勸誦在後上論唐虞之際下及
殷周之盛考仁聖之風習治國之道訢訢焉發憤忘食
日新厥徳其樂豈徒銜橛之間哉休則俯仰詘信以利
形進退歩趨以實下吸新吐故以練臧専意積精以適
神於以養生豈不長哉大王誠留意如此則心有堯舜
之志體有喬松之壽美聲廣譽登而上聞則福祿其輳
而社稷安矣皇帝仁聖至今思慕未怠於宫館囿池弋
獵之樂未有所幸大王宜夙夜念此以承聖意諸侯骨
肉莫親大王大王於屬則子也於位則臣也一身而二
任之責加焉恩愛行義纖介有不具者於以上聞非饗
國之福也臣吉愚戇願大王察之
　　　　昌邑王賀下令
寡人造行不能無惰中尉甚忠數輔吾過使謁者千秋
賜中尉牛肉五百斤酒五石脯五束
　　　戒昌邑王書(昭帝崩大将軍霍光迎賀吉即奏/書戒之王即位二十餘日以淫亂)
　　　　(廢吉與郎中令龔遂以忠直/數諫正得免死髠鉗為庶人)
臣聞髙宗諒闇三年不言今大王以喪事徵宜日夜哭
泣悲哀而巳慎無有所發且何獨喪事凡南面之君何
言哉天不言四時行焉百物生焉願大王察之大将軍
仁愛勇智忠信之徳天下莫不聞事孝武皇帝二十餘
年未嘗有過先帝棄羣臣屬以天下寄幼孤焉大将軍
抱持幼君襁褓之中布政施教海内晏然雖周公伊尹
亡以加也今帝崩亡嗣大将軍惟思可以奉宗廟者攀
援而立大王其仁厚豈有量哉臣願大王事之敬之政
事壹聽之大王垂拱南面而已願留意常以為念
　　　上得失疏(吉為諫大夫時宣帝頗修武帝故事/宫室車服盛於昭帝時外戚許史王)
　　　　(氏貴寵上躬親政事任用能吏吉疏言/得失○疏言延儒修禮故禮樂志亦載)
陛下躬聖質總萬方帝王圖籍日陳于前惟思世務将
興大平詔書每下民欣然若更生臣伏而思之可謂至
恩未可為本務也欲治之主不世出公卿幸得遭遇其
時言聽諫從然未有建萬世之長䇿舉明主於三代之
隆者也其務在於期㑹簿書斷獄聽訟而巳此非太平
之基也臣聞聖王宣徳流化必自近始朝廷不備難以
言治左右不正雞以化逺民者弱而不可勝愚而不可
欺也聖主獨行於深宫得則天下稱誦之失則天下咸
言之行發於近必見於逺故謹選左右審擇所使左右
所以正身也所使所以宣徳也詩云濟濟多士文王以
寧此其本也春秋所以大一統者六合同風九州共貫
也今俗吏所以牧民者非有禮義科指可世世通行者
也獨設刑法以守之其欲治者不知所繇以意穿鑿各
取一切權譎自在故一變之後不可復修也是以百里
不同風千里不同俗戸異政人殊服詐偽萌生刑罰亡
極質樸日銷恩愛寖薄孔子曰安上治民莫善於禮非
空言也王者未制禮之時引先王禮宜於今者而用之
臣願陛下承天心發大業與公卿大臣延及儒生述舊
禮明王制敺一世之民躋之仁壽之域則俗何以不若
成康壽何以不若髙宗竊見當世趨務不合於道者謹
條奏唯陛下財擇焉
　　　條奏(其指如此上以其言迂闊不甚寵異也吉/謝病歸○傳云吉以為云云即前疏所為)
　　　　(條奏/者)
夫婦人倫大綱夭壽之萌也世俗嫁娶太早未知為人
父母之道而有子是以教化不明而民多夭聘妻送女
亡節則貧人不及故不舉子又漢家列侯尚公主諸侯
則國人承翁主使男事女夫詘於婦逆隂陽之位故多
女亂古者衣服車馬貴賤有章以褒有徳而别尊卑今
上下僭差人人自制是以貪財趨利不畏死亡周之所
以能致治刑措而不用者以其禁邪於冥冥絶惡於未
萌也
　　　又言
舜湯不用三公九卿之世而舉臯陶伊尹不仁者逺今
使俗吏得任子弟率多驕驁不通古今至於積功治人
亡益於民此伐檀所為作也宜明選求賢除任子之令
外家及故人可厚以財不宜居位去角抵減樂府省尚
方明示天下以儉古者工不造琱瑑商不通侈靡非工
商之獨賢政教使之然也民見儉則歸本本立而末成
　　張敞(字子髙河東平陽人徙杜陵歴京兆冀州刺/史太原太守元帝初徵為左馮翊以病卒)
　　　諫昌邑王書(敞擢為豫州刺史數上書有忠言/昌邑王賀即位動作不由法度敞)
　　　　(上書諫賀廢/敞以切諫顯)
孝昭皇帝蚤崩無嗣大臣憂懼選賢聖承宗廟東迎之
日唯恐屬車之行遲今天子以盛年幼即位天下莫不
拭目傾耳觀化聽風國輔大臣未褒而昌邑小輩先遷
此過之大者也
　　　言霍氏封事(宣帝初心憚廢王賀在昌邑徙敞/自函谷都尉為山陽太守霍光薨)
　　　　(帝始親政事封光兄孫山雲皆為列侯子禹/為大司馬頃之山雲以過歸第霍氏諸壻頗)
　　　　(出補吏敞上封/事上善其言)
臣聞公子季友有功於魯大夫趙衰有功於晉大夫田
完有功於齊皆疇其官邑延及子孫終後田氏簒齊趙
氏分晉季氏顓魯故仲尼作春秋迹盛衰譏世卿最甚
迺者大将軍决大計安宗廟定天下功亦不細矣夫周
公七年耳而大将軍二十嵗海内之命斷於掌握方其
隆時感動天地侵迫隂陽月朓日蝕晝冥宵光地大震
裂火生地中天文失度祅祥變怪不可勝記皆隂類盛
長臣下顓制之所生也朝臣宜有明言曰陛下褒寵故
大将軍以報功徳足矣間者輔臣顓政貴戚太盛君臣
之分不明請罷霍氏三侯皆就第及衛将軍張安世宜
賜几杖歸休時存問召見以列侯為天子師明詔以恩
不聽群臣以義固争而後許天下必以陛下為不忘功德
而朝臣為知禮霍氏世世無所患苦今朝廷不聞直聲
而令明詔自親其文非䇿之得者也今兩侯以出人情
不相逺以臣心度之大司馬及其枝屬必有畏懼之心
夫近臣自危非完計也臣敞願於廣朝白發其端直守
逺郡其路無由夫心之精微口不能言也言之微𦕈書
不能文也故伊尹五就桀五就湯蕭相國薦淮隂累嵗
乃得通况乎千里之外因書文諭事指哉唯陛下省察
　　　自請治盜賊書(勃海膠東盜賊竝起敞時為山/陽太守自請治之徵拜膠東相)
　　　　(設購捕斬/國中稱平)
臣聞忠孝之道退家則盡心於親進宦則竭力於君夫
小國中君猶有奮不顧身之臣况於明天子乎今陛下
遊意於太平勞精於政事亹亹不舎晝夜羣臣有司宜
各竭力致身山陽郡戸九萬三千口五十萬以上訖計
盜賊未得者七十七人它課諸事亦略如此臣敞愚駑
既無以佐思慮久處閒郡身逸樂而忘國事非忠孝之
節也伏聞膠東渤海左右郡嵗數不登盜賊竝起至攻
官寺簒囚徒捜市朝刦列侯吏失綱紀姦軌不禁臣敞
不敢愛身避死唯明詔之所處願盡力摧挫其暴虐存
撫其孤弱事即有業所至郡條奏其所由廢及所以興
之状
　　　諫膠東太后書(敞為膠東相王太后數/出游獵奏書諫乃止)
臣聞秦皇好淫聲葉陽后為不聽鄭衛之樂楚嚴好田
獵樊姬為之不食鳥獸之肉口非惡㫖甘耳非憎絲竹
也所以抑心意絶耆欲者将以率二君而全宗祀也禮
君母出門則乘輜軿下堂則從傅母進退則鳴玉佩内
飾則結綢繆此言尊貴所以自歛制不從恣之義也今
太后資質淑美慈愛寛仁諸侯莫不聞而少以田獵縱
欲為名於以上聞亦未宜也唯觀覽於往古全行乎来
今令后姬得有所法則下臣有所稱誦臣敞幸甚(漢書/○葉)
(陽漢紀作華陽樂作曲楚嚴作楚荘憎作惡將以作将/欲結上有糿字尊貴作至尊至貴縱恣作恣縱縱欲作)
(恣欲於以作以/此下臣作臣下)
　　　論黄霸請飭長吏奏(五鳳初黄霸為丞相功名/損於治郡時敞舎鶡雀飛)
　　　　(集其府霸為神雀議欲以聞敞奏霸請明飭/長吏守丞天子嘉納召上計吏臨飭如敞指)
竊見丞相請與中二千石博士雜問郡國上計長吏守
丞為民興利除害成大化條其對有耕者讓畔男女異
路道不拾遺及舉孝子弟弟貞婦者為一輩先上殿舉
而不知其人數者次之不為條教者在後叩頭謝丞相
雖口不言而心欲其為之也長吏守丞對時臣敞舎有
鶡雀飛止丞相府屋上丞相以下見者數百人邊吏多
知鶡雀者問之皆陽不知丞相圖議上奏曰臣聞上計
長吏守丞以興化條皇天報下神雀後知從臣敞舎来
乃止郡國吏竊笑丞相仁厚有知略微信竒怪也昔汲
黯為淮陽守辭去之官謂大行李息曰御史大夫張湯
懷詐阿意以傾朝廷公不蚤白與俱受戮矣息畏湯終
不敢言後湯誅敗上聞黯與息語乃抵息罪而秩黯諸
侯相取其思竭忠也臣敞非敢毁丞相也誠恐群臣莫
白而長吏守丞畏丞相指歸舎法令各為私教務相增
加澆淳散樸並行偽貌有名無實傾摇解怠甚者為妖
假令京師先行讓畔異路道不拾遺其實亡益亷貪貞
淫之行而以偽先天下固未可也即諸侯先行之偽聲
軼於京師非細事也漢家承敝通變造起律令即以勸
善禁姦條貫詳備不可復加宜令貴臣明飭長吏守丞
歸告二千石舉三老孝弟力田孝亷亷吏務得其人郡
事皆以義法令檢式毋得擅為條教敢挾詐偽以奸名
譽者必先受戮以正明好惡
　　　入榖贖罪書(西羌反上遣後将軍征之敞為京/兆尹上書以師出不時西北田事)
　　　　(頗廢令民得入榖贖罪左馮翊蕭望之□少/府李彊議以為開利路傷成化上令兩府難)
　　　　(問敞答望之彊復對時丞相御史大夫丙吉/以為羌虜且破轉輸畧足乃遂不施敞議)
國兵在外軍以夏發隴西以北安定以西吏民並給轉
輸田事頗廢素無餘積雖羌虜巳破来春民食必乏窮
辟之處買無所得縣官榖度不足以振之願令諸有辠
非盜受財殺人及犯法不得赦者皆得以差入榖此八
郡贖罪務益致榖以預備百姓之急
　　　蕭望之李彊難入粟贖罪議
民函隂陽之氣有仁義欲利之心在教化之所助雖堯
在上不能去民欲利之心而能令其欲利不勝其好義
也雖桀在上不能去民好義之心而能令其好義不勝
其欲利也故堯桀之分在於義利而巳道民不可不愼
也今欲令民量粟以贖罪如此則富者得生貧者獨死
是貧富異刑而法不壹也人情貧窮父兄囚執聞出財
得以生活為人子弟者将不顧死亡之患敗亂之行以
赴財利求救親戚一人得生十人以喪如此伯夷之行
壞公綽之名滅政教壹傾雖有周召之佐恐不能復古
者藏於民不足則取有餘則予詩曰爰及矜人哀此鰥
寡上惠下也又曰雨我公田遂及我私下急上也今有
西邊之役民失作業雖戸賦口歛以贍其困乏古之通
義百姓莫以為非以死救生恐未可也陛下布徳施教
教化既成堯舜亡以加也今議開利路以傷既成之化
臣竊痛之
　　　入粟贖罪再議
少府左馮翊所言常人之所守耳昔先帝征四夷兵行
三十餘年百姓猶不加賦而軍用給今羌虜一隅小夷
跳梁於山谷間漢但令辠人出財減辠以誅之其名賢
於煩擾良民横興賦歛也又諸盜及殺人犯不道者百
姓所疾苦也皆不得贖首匿見知縱所不當得為之屬
議者或頗言其法可蠲除今因此令贖其便明甚何化
之所亂甫刑之罰小過赦薄罪贖有金選之品所從来
久矣何賊之所生敞備皁衣二十餘年嘗聞罪人贖矣
未聞盜賊起也竊憐涼州被冦方秋饒時民尚有饑乏
病死於道路况至来春将大困乎不早慮所以振救之
䇿而引常經以難恐後為重責常人可與守經未可與
權也敞幸得備列卿以輔兩府為職不敢不盡愚
　　　蕭望之李彊難入粟贖罪再議
先帝聖德賢良在位作憲垂法為無窮之䂓永惟邊竟
之不贍故金布令甲曰邊郡數被兵離饑寒夭絶天年
父子相失令天下共給其費固為軍旅卒暴之事也聞
天漢四年常使死罪人入五十萬錢減死罪一等豪彊
吏民請奪假貣至為盜賊以贖罪其後姦邪横暴群盜
竝起至攻城邑殺郡守充滿山谷吏不能禁明詔遣繡
衣使者以興兵擊之誅者過半然後衰止愚以為此使
死罪贖之敗也故曰不便
　　　諫信方士疏(宣帝修武帝故時事敬禮齋祠光/禄大夫劉更生獻淮南枕中苑秘)
　　　　(方令尚方鑄作不成坐論/敞疏諫後尚方待詔皆罷)
願明主時忘車馬之好斥逺方士之虚語游心帝王之
術太平庶㡬可興也
　　　上寳鼎議(美陽得鼎獻之議者以為宜薦見宗/廟如元鼎時故事敞好古文字按鼎)
　　　　(銘勒而上議制/曰京兆尹議定)
臣聞周祖始乎后稷后稷封于斄公劉發迹於豳大王
建國於􁉴梁文武興於豐鎬由此言之則􁉴梁豐鎬之
間周舊居也固宜有宗廟壇場祭祀之臧今鼎出於􁉴
東中有刻書曰王命尸臣官此栒邑賜爾旂鸞黼黻琱
戈尸臣拜手稽首曰敢對揚天子丕顯休命臣愚不足
以迹古文竊以傳記言之此鼎殆周之所以褒賜大臣
大臣子孫刻銘其先功臧之於宫廟也昔寳鼎之出於
汾脽也河東太守以聞詔曰朕廵祭后土祈為百姓蒙
豐年今榖嗛未報鼎焉為出哉博問耆老意舊臧與誠
欲考得事實也有司驗脽上非舊臧處鼎大八尺一寸
髙三尺六寸殊異於衆鼎今此鼎細小又有款識不宜
薦見于宗廟
　　　告絮舜教(敞為京兆尹坐楊惲黨劾奏不下使/賊捕掾絮舜有所案驗舜以敞劾奏)
　　　　(當免五日京兆耳安能復案事敞收舜繫獄/使主簿持教告舜乃弃舜市舜家載尸并編)
　　　　(敞教自言免為庶人數月京師枹鼓數起冀/州部中有大賊復召敞敞詣公車上書拜冀)
　　　　(州刺/史)
五日京兆竟何如冬月巳盡延命乎
　　　詣公車上書
臣前幸得備位列卿待罪亰兆坐殺賊捕掾絮舜舜本
臣敞素所厚吏數蒙恩貸以臣有章劾當免受記考事
便歸卧家謂臣五日京兆背恩忘義傷化薄俗臣竊以
舜無狀枉法以誅之臣敞賊殺無辜鞠獄故不直雖伏
明法死無所恨
　　　與朱邑書(邑字仲卿廬江舒人少為舒桐鄉嗇/夫亷平不苛為大司農卒命葬桐鄉)
　　　　(邑為北海太守治行第一入為大司農是時/敞為膠東相與邑書邑感敞言貢薦賢士大)
　　　　(夫多得/其力)
明主游心太古廣延茂士此誠忠臣竭思之時也直敞
逺守劇郡馭於繩墨匈臆約結固亡竒也雖有亦安所
施足下以清明之徳掌周稷之官猶饑者甘糟糠穰嵗
餘粱肉何則有亡之勢異也昔陳平雖賢須魏倩而後
進韓信雖竒賴蕭公而後信故士各達其時之英俊若
必伊尹吕望而後薦之則此人不因足下而進矣(並漢/書○)
(約結選註/作糾結)
　　　答朱登書
　　　　(登為東海相遺敞蟹/醤敞答○一作蟹)
蘧伯玉受孔子之賜必以及其鄉人敞謹分斯貺于三
老尊行者曷敢獨享之(子一作氏必以及其/鄉人作必及鄉黨)
　　　與某公書
夫蒼龍非不神不能白日升天飄風雖疾不以霖雨不
能揚塵故蒼蠅之飛不過十歩自托騏驥之旄乃騰千
里之路然無損於騏驥得使蒼蠅絶羣也(並張敞集○/北堂書鈔載)
(前叚藝文類聚載後叚○旄一作尾一作髪/廣絶交論附騏驥之旄端指歸鴻于碣石)
　　　諭嚴延年書
　　　　(延年為河南太守威震旁郡號曰屠伯敞為/京兆尹素與延年善敞治雖嚴然尚頗有縱)
　　　　(舎聞延年用刑刻急乃以書諭之延年報書/自矜伐其能終不衰止府丞議言延年罪名)
　　　　(十事坐怨/望棄市)
昔韓盧之取菟也上觀下獲不甚多殺願次卿少緩誅
罰思行此術
　　嚴延年(字次卿東海下邳人少學/法律為郡吏歴河南太守)
　　　報張敞書
河南天下喉咽二周餘斃莠盛苗穢何可不鉏也(漢/書)
　　徐福
　　　上言霍氏疏(初霍氏奢侈茂陵徐生曰霍氏必/亡夫奢則不遜不遜必侮上侮上)
　　　　(者逆道也在人之右衆必害之霍氏秉權日/久害之者多而又行以逆道不亡何待乃上)
　　　　(疏言之書三上輒報聞其後霍氏誅滅而告/霍氏者皆封人為徐生上書上賜福帛十匹)
　　　　(後以/為郎)
霍氏泰盛陛下即愛厚之宜以時抑制無使至亡
　　　人為徐生上書
臣聞客有過主人者見其竈直突傍有積薪客謂主人
更為曲突逺徙其薪不者且有火患主人嘿然不應俄
而家果失火鄰里共救之幸而得息於是殺牛置酒謝
其鄰人灼爛者在於上行餘各以功次坐而不録言曲
突者人謂主人曰鄉使聽客之言不費牛酒終亡火患
今論功而請賔曲突徙薪亡恩澤燋頭爛額為上客耶
主人乃寤而請之今茂陵徐福數上書言霍氏且有變
宜防絶之鄉使福說得行則國亡裂土出爵之費臣亡
逆亂誅滅之敗往事既巳而福獨不蒙其功唯陛下察
之貴徙薪曲突之䇿使居焦髪灼爛之右
　　路温舒(字長君鉅鹿東里人通律/令為決曹掾歴臨淮太守)
　　　尚德緩刑書(元鳳中廷尉解光以治詔獄請温/舒署奏曹掾守廷尉史宣帝初立)
　　　　(温舒上書言宜尚徳緩/刑上善其言為置廷平)
臣聞齊有無知之禍而桓公以興晉有孋姬之難而文
公用伯近世趙王不終諸吕作亂而孝文為太宗繇是
觀之禍亂之作將以開聖人也故桓文扶微興壞尊文
武之業澤加百姓功潤諸侯雖不及三王天下歸仁焉
文帝永思至悳以承天心崇仁義省刑罰通闗梁一逺
近敬賢如大賔愛民如赤子内恕情之所安而施之於
海内是以囹圄空虚天下太平大繼變化之後必有異
舊之恩此賢聖所以昭天命也往者昭帝即世而無嗣
大臣憂戚焦心合謀皆以昌邑尊親援而立之然天不
授命淫亂其心遂以自亡深察禍變之故迺皇天之所
以開至聖也故大將軍受命武帝股肱漢國披肝膽决
大計黜亡義立有德輔天而行然後宗廟以安天下咸
寧臣聞春秋正即位大一統而愼始也陛下初登至尊
與天合符宜改前世之失正始受命之統滌煩文除民
疾存亡繼絶以應天意臣聞秦有十失其一尚存治獄
之吏是也秦之時羞文學好武勇賤仁義之士貴治獄
之吏正言者謂之誹謗遏過者謂之妖言故盛服先生
不用於世忠良切言皆鬱於胷譽諛之聲日滿於耳虚
美薰心實禍蔽塞此乃秦之所以亡天下也方今天下
賴陛下恩厚亡金革之危饑寒之患父子夫妻戮力安
家然太平未洽者獄亂之也夫獄者天下之大命也死
者不可復生􁃎者不可復屬書曰與其殺不辜寧失不
經今治獄吏則不然上下相敺以刻為明深者獲公名
平者多後患故治獄之吏皆欲人死非憎人也自安之
道在人之死是以死人之血流離於市被刑之徒比肩
而立大辟之計嵗以萬數此仁聖之所以傷也太平之
未洽凡以此也夫人情安則樂生痛則思死捶楚之下
何求而不得故囚人不勝痛則飾辭以視之吏治者利
其然則指道以明之上奏畏卻則鍛鍊而周内之蓋奏
當之成雖咎繇聽之猶以為死有餘辜何則成練者衆
文致之罪明也是以獄吏専為深刻殘賊而亡極媮為
一切不顧國患此世之大賊也故俗語曰畫地為獄議
不入刻木為吏期不對此皆疾吏之風悲痛之辭也故
天下之患莫深於獄敗法亂正離親塞道莫甚乎治獄
之吏此所謂一尚存者也臣聞烏鳶之卵不毁而後鳳
皇集誹謗之罪不誅而後良言進故古人有言山藪藏
疾川澤納汙瑾瑜匿惡國君含詬唯陛下除誹謗以招
切言開天下之口廣箴諫之路掃亡秦之失尊文武之
德省法制寛刑罰以廢治獄則太平之風可興於世永
履和樂與天亡極天下幸甚(並漢書/)
　
　
　
　
　
　
　
　
　
　
　
　西漢文紀巻十二
欽定四庫全書
　西漢文紀巻十三　　　　明　梅鼎祚　編
　　辛武賢(狄道人為酒泉太守拜破羗/将軍以趙充國言兵事罷歸)
　　　請擊䍐开奏(初光禄大夫義渠安國使行諸羌/時先零䍐开解仇作約為漢邊患)
　　　　(安國召先零豪斬之縱兵擊其種人於是諸/羌背畔犯塞攻城邑安國以騎都尉屯備羌)
　　　　(為虜所擊充國為後将軍年七十餘自請将/馳至金城計欲以威信招降䍐开解散虜謀)
　　　　(虜數挑戰充國堅守時上巳發諸郡兵與張/掖酒泉屯郡者六萬人酒泉太守武賢上奏)
　　　　(請分兵擊䍐开上下其書充國令與校尉以/下博議充國與長史董通年議奏欲先行先)
　　　　(零之誅公卿議者咸以為先零兵盛而負䍐/开之助不先破䍐开則先零未可圖也上乃)
　　　　(拜侍中許延壽為彊弩将軍武賢為破羌将/軍璽書嘉納其册而敕讓充國充國以為将)
　　　　(任兵在外便宜有守以安國家乃上書謝罪/因陳兵利害璽書報從充國計充國引兵擊)
　　　　(先零/破之)
郡兵皆屯備南山北邊空虚埶不可久或曰至秋冬乃
進兵此虜在竟外之冊今虜朝夕為冦土地寒苦漢馬
不能冬屯兵在武威張掖酒泉萬騎以上皆多羸痩可
益馬食以七月上旬齎三十日糧分兵竝出張掖酒泉
合擊䍐开在鮮水上者虜以畜産為命今皆離散兵即
分出雖不能盡誅亶奪其畜産虜其妻子復引兵還冬
復擊之大兵仍出虜必震壞
　　趙充國(字翁孫隴西上邽人徙金城令居歴擢後/将軍衛尉初以定冊立宣帝封營平侯)
　　　駮辛武賢議羌事奏
武賢欲輕引萬騎分為兩道出張掖回逺千里以一馬
自佗負三十日食為米二斛四斗麥八斛又有衣装兵
器難以追逐勤勞而至虜必商軍進退稍引去逐水屮
入山林随而深入虜即據前險守後阸以絶糧道必有
傷危之憂為夷狄笑千載不可復而武賢以為可奪其
畜産虜其妻子此殆空言非至計也又武威縣張掖日
勒皆當北塞有通谷水屮臣恐匈奴與羌有謀且欲大
入幸能要杜張掖酒泉以絶西域其郡兵尤不可發先
零首為畔逆它種刦略故臣愚冊欲捐䍐开闇昧之過
隠而勿章先行先零之誅以震動之宜悔過反善因赦
其罪選擇良吏知其俗者捬循和輯此全師保勝安邊
之冊
　　　　宣帝敕讓趙充國書
皇帝問後将軍甚苦暴露将軍計欲至正月乃擊䍐羌
羌人當獲麥巳逺其妻子精兵萬人欲為酒泉燉煌冦
邊兵少民守保不得田作今張掖以東粟石百餘芻槀
束數十轉輸並起百姓煩擾将軍将萬餘之衆不早及
秋共水草之利争其畜食欲至冬虜皆當畜食多藏匿
山中依險阻将軍士寒手足皸瘃寧有利哉将軍不念
中國之費欲以嵗數而勝微将軍誰不樂此者今詔破
羌将軍武賢将兵六千一百人敦煌太守快将二千人
長水校尉富昌酒泉侯奉世将婼月氏兵四千人亡慮
萬二千人齎三十日食以七月二十二日擊䍐羌入鮮
水北句亷上去酒泉八百里去将軍可千二百里将軍
其引兵便道西並進雖不相及使虜聞東方北方兵並
来分散其心意離其黨與雖不能殄滅當有瓦解者巳
詔中郎将卬将胡越佽飛射士步兵二校益将軍兵今
五星出東方中國大利蠻夷大敗太白出髙用兵深入
敢戰者吉弗敢戰者凶将軍急装因天時誅不義萬下
必全勿復有疑
　　　陳兵利害疏(充國既破先零䍐羌聞之喜曰漢/果不擊我矣豪靡忘使人来言願)
　　　　(得遝復故地後䍐开竟不煩/兵而下其秋充國病上賜書)
臣竊見騎都尉安國前幸賜書擇羌人可使使䍐諭告
以大軍當至漢不誅䍐以解其謀恩澤甚厚非臣下所
能及臣獨私美陛下盛德至計亡已故遣开豪雕庫宣
天子至德䍐开之屬皆聞知明詔今先零羌楊玉此羌
之首帥名王將騎四千及煎鞏騎五千阻石山木候便
為冦䍐羌未有所犯今置先零先擊䍐釋有罪誅亡辜
起壹難就兩害誠非陛下本計也臣聞兵法攻不足者
守有餘又曰善戰者致人不致於人今䍐羌欲為敦煌
酒泉㓂宜飭兵馬練戰士以須其至坐得致敵之術以
逸擊勞取勝之道也今恐二郡兵少不足以守而發之
行攻釋致虜之術而從為虜所致之道臣愚以為不便
先零羌虜欲為背畔故與䍐开解仇結約然其私心不
能忘恐漢兵至而䍐开背之也臣愚以為其計常欲先
赴䍐开之急以堅其約先擊䍐羌先零必助之今虜馬
肥糧食方饒擊之恐不能傷害適使先零得施德於䍐
羌堅其約合其黨虜交堅黨合精兵二萬餘人迫脅諸
小種附著者稍衆莫須之屬不輕得離也如是虜兵寖
多誅之用力數倍臣恐國家憂累繇十年數不二三嵗
而巳臣得䝉天子厚恩父子俱為顯列臣位至上卿爵
為列侯犬馬之齒七十六為明詔塡溝壑死骨不朽亡
所顧念獨思惟兵利害至孰悉也於臣之計先誅先零
已則䍐开之屬不煩兵而服矣先零巳誅而䍐开不服
涉正月擊之得利之理又其時也以今進兵誠不見其
利唯陛下裁察
　　　　宣帝賜趙充國書
制詔後将軍聞苦腳脛寒泄将軍年老加疾一朝之變
不可諱朕甚憂之今詔破羌将軍詣屯所為將軍副急
因天時大利吏士銳氣以十二月擊先零羌即疾劇留
屯毋行獨遣破羌彊弩将軍
　　　上屯田奏(充國擊先零時先零降者萬餘人充/國度其必壊欲罷騎兵留屯田遂上)
　　　　(其狀上/報之)
臣聞兵者所以明德除害也故舉得於外則福生於内
不可不愼臣所將吏士馬牛食月用糧榖十九萬九千
六百三十斛鹽千六百九十三斛茭藁二十五萬二百
八十六石難久不解繇役不息又恐它夷卒有不虞之
變相因並起為明主憂誠非素定廟勝之冊且羌虜易
以計破難用兵碎也故臣愚以為擊之不便計度臨羌
東至浩亹羌虜故田及公田民所未墾可二千頃以上
其間郵亭多壞敗者臣前部士入山伐材木大小六萬
餘枚皆在水次願罷騎兵留弛刑應募及淮陽汝南步
兵與吏士私從者合凡萬二百八十一人用榖月二萬
七千三百六十三斛鹽三百八斛分屯要害處氷解漕
下繕鄉亭浚溝渠治隍陿以西道橋七十所令可至鮮
水左右田事出賦人二十畮至四月草生發郡騎及屬
國胡騎伉健各千倅馬什二就草為田者遊兵以充入
金城郡益積畜省大費今大司農所轉榖至者足支萬
人一嵗食謹上田處及器用簿唯陛下裁許
　　　　宣帝報趙充國屯田書
皇帝問後将軍言欲罷騎兵萬人留田即如將軍之計
虜當何時伏誅兵當何時得決孰計其便復奏
　　　再上屯田奏(充國得上報復奏留屯田得十/二便出兵失十二利詔復報之)
臣聞帝王之兵以全取勝是以貴謀而賤戰戰而百勝
非善之善者也故先為不可勝以待敵之可勝蠻夷習
俗雖殊於禮義之國然其欲避害就利愛親戚畏死亡
一也今虜亡其美地薦草愁於寄託逺遯骨肉離心人
有畔志而明主般師罷兵萬人留田順天時因地利以
待可勝之虜雖未即伏辜兵決可朞月而望羌虜瓦解
前後降者萬七百餘人及受言去者凡七十輩此坐支
解羌虜之具也臣謹條不出兵留田便宜十二事步兵
九校吏士萬人留屯以為武備因田致榖威德竝行一
也又因排折羌虜令不得歸肥饒之墜貧破其衆以成
羌虜相畔之漸二也居民得竝田作不失農業三也軍
馬一月之食度支田士一嵗罷騎兵以省大費四也至
春省甲士卒循河湟漕榖至臨羌以眎羌虜揚威武傳
世折衝之具五也以閒暇時下所伐材繕治郵亭充入
金城六也兵出乘危徼幸不出令反畔之虜竄於風寒
之地離霜露疾疫瘃墮之患坐得必勝之道七也亡經
阻逺追死傷之害八也内不損威武之重外不令虜得
乘間之埶九也又亡驚動河南大开小开使生它變之
憂十也治隍陿中道橋令可至鮮水以制西域信威千
里從枕席上過師十一也大費既省繇役豫息以戒不
虞十二也留屯田得十二便出兵失十二利臣充國材
下犬馬齒衰不識長冊唯明詔博詳公卿議臣採擇
　　　　宣帝復報趙充國屯田書
皇帝問後將軍言十二便聞之虜雖未伏誅兵决可期
月而望期月而望者謂今冬耶謂何時也將軍獨不計
虜聞兵頗罷且丁壮相聚攻擾田者及道上屯兵復殺
略人民将何以止之又大开小开前言曰我告漢軍先
零所在兵不往擊久留得亡效五年時不分别人而并
擊我其意常恐今兵不出得亡變生與先零為一将軍
孰計復奏
　　　三上屯田奏(充國得上前報復奏虜勢自壞今/留屯田以逸待勞兵之大利詔報)
　　　　(聽之上以破羌彊弩将軍數言當擊又用充/國屯田處離散恐虜犯之於是兩從其計兩)
　　　　(将軍與充國子中郎将卬出撃多所降斬而/充國所降復得五千餘人詔罷兵獨充國留)
　　　　(屯田明年充國因請罷屯田奏可振旅而還/辛武賢歸酒泉太守充國復為後將軍衛尉)
　　　　(其秋羌若零等降置金城屬國以處降羌初/充國奏每上輒下公卿議是充國計者什三)
　　　　(中什五最後什八丞相魏相曰後将軍數畫/軍冊其言常是臣任其計可必用也有詔詰)
　　　　(前言不便者/皆頓首服)
臣聞兵以計為本故多算勝少算先零羌精兵今餘不
過七八千人失地逺客分散飢凍䍐开莫須又頗暴略
其羸弱畜産畔還者不絶皆聞天子明令相捕斬之賞
臣愚以為虜破壞可日月冀逺在來春故曰兵決可期
月而望竊見北邊自燉煌至遼東萬一千五百餘里乘
塞列隧有吏卒數千人虜數大衆攻之而不能害今留
步士萬人屯田地埶平易多髙山逺望之便部曲相保
為壍壘木樵校聨不絶便兵弩飭鬬具㷭火幸通埶及
并力以逸待勞兵之利者也臣愚以為屯田内有亡費
之利外有守禦之備騎兵雖罷虜見萬人留田為必禽
之具其土崩歸德宜不久矣從今盡三月虜馬羸痩必
不敢捐其妻子於它種中逺涉河山而來為寇又見屯
田之士精兵萬人終不敢復将其累重還歸故地是臣
之愚計所以度虜且必瓦解其處不戰而自破之冊也
至於虜小冦盜時殺人民其原未可卒禁臣聞戰不必
勝不茍接刃攻不必取不茍勞衆誠令兵出雖不能滅
先零亶能令虜絶不為小冦則出兵可也即今同是而
釋坐勝之道從乘危之勢往終不見利空内自罷敝貶
重而自損非所以視蠻夷也又大兵一出還不可復留
湟中亦未可空如是繇役復發也且匈奴不可不備烏
桓不可不憂今久轉運煩費傾我不虞之用以澹一隅
臣愚以為不便校尉臨衆幸得承威徳奉厚幣拊循衆羌
諭以明詔宜皆鄉風雖其前辭嘗曰得亡效五年宜亡
它心不足以故出兵臣竊自惟念奉詔出塞引軍逺擊
窮天子之精兵散車甲於山野雖亡尺寸之功媮得避
慊之便而亡後咎餘責此人臣不忠之利非明主社稷
之福也臣幸得奮精兵討不義久留天誅罪當萬死陛
下寛仁未忍加誅令臣數得孰計愚臣伏計孰甚不敢
避斧鉞之誅昧死陳愚唯陛下省察
　　　　宣帝報聽趙充國書
皇帝問後将軍上書言羌虜可勝之道今聽将軍將軍
計善其上留屯田及當罷者人馬數將軍強食愼兵事
自愛
　　　請罷屯兵奏
羌本可五萬人軍凡斬首七千六百級降者三萬一千
二百人溺河湟飢餓死者五六千人定計遺脫與煎鞏
黄羝俱亡者不過四千人羌靡忘等自詭必得請罷屯
兵
　　王生
　　　予蓋寛饒書(寛饒為司𨽻校尉同列後進或至/九卿自以行清能髙有益于國而)
　　　　(為凡庸所越愈失意不快數上疏諫諍太子/庶子王生髙寛饒節而非其如此予之書寛)
　　　　(饒不内其言是時宣帝方用刑法信任中尚/書宦官寛饒奏對亊坐怨謗下吏自剄北闕)
　　　　(下○班固賛曰蓋寛饒為司臣正色立朝雖/詩所謂國之司直無以加也若采王生之言)
　　　　(以終其身斯近/古之賢臣矣)
明主知君絜白公正不畏彊禦故命君以司察之位擅
君以奉使之權尊官厚禄已施於君矣君宜夙夜惟思
當世之務奉法宣化憂勞天下雖日有益月有功猶未
足以稱職而報恩也自古之治三王之術各有制度今
君不務循職而巳迺欲以太古久逺之亊匡拂天子數
進不用難聽之語以摩切左右非所以揚令名全壽命
者也方今用事之人皆明習法令言足以飾君之辭文
足以成君之過君不惟蘧氏之髙蹤而慕子胥之末行
用不資之軀臨不測之險竊為君痛之夫君子直而不
挺曲而不詘大雅云既明且哲以保其身狂夫之言聖
人擇焉唯裁省覽(並漢書/)
　　蓋寛饒(字次公魏郡人為諫大夫歴太/中大夫多所稱舉擢司𨽻校尉)
　　　奏宣帝封事(帝下其書時執金吾議以指意/欲求禪大逆不道鄭昌書訟之)
方今聖道寖廢儒術不行以刑餘為周召以法律為詩
書(又引韓氏易傳言五帝官天下三王家天下家以傳/子官以傳賢若四時之運功成者去不得其人則不)
(居其/位)
　　鄭昌(字次卿泰山剛人明經通法/律政事為太原涿郡太守)
　　　訟蓋寛饒書(昌為諫大夫愍傷寛饒忠直憂國/而為文吏所詆挫上書訟之不聽)
臣聞山有猛獸藜藿為之不采國有忠臣姦邪為之不
起司𨽻校尉寛饒居不求安食不求飽進有憂國之心
退有死節之義上無許史之屬下無金張之託職在司
察直道而行多仇少與上書陳國事有司劾以大辟臣
幸得從大夫之後官以諫為名不敢不言
　　　請刪定律令䟽(宣帝常幸宣室齋居決事獄刑/雖號為平昌以置廷平不如刪)
　　　　(定律令以使民/知所避上疏)
聖王置諫争之臣者非以崇德防逸豫之生也立法明
刑者非以為治救衰亂之起也今明主躬垂明聽雖不
置廷平獄將自正若開後嗣不若刪定律令律令一定
愚民知所避姦吏無所弄矣今不正其本而置廷平以
理其末也政衰聽怠則廷平将招權而為亂首矣
　　戴長樂
　　　告楊惲罪書(惲為中郎将亷絜無私然伐其行/治又性刻害與太僕戴長樂相失)
　　　　(長樂宣帝在民間時相知及即位拔擢親近/為太僕嘗使行事肄宗廟還謂掾吏曰我受)
　　　　(詔副帝肄秺侯御人告長樂非所宜言長樂/疑惲教人上書告惲罪事下廷尉廷尉于定)
　　　　(國考問左驗明白上奏詔/皆免為庶人後竞被誅)
髙昌侯車犇入北掖門惲語富平侯張延壽曰聞前有
犇車抵殿門門闗折馬死而昭帝崩今復如此天時非
人力也左馮翊韓延壽有罪下獄惲上書訟延夀郎中
邱常謂惲曰聞君侯訟韓馮翊當得活乎惲曰事何容
易脛脛者未必全也我不能自保真人所謂䑕不容穴
銜窶數者也又中書謁者令宣持單于使者語視諸将
軍中朝二千石惲曰冒頓單于得漢美食好物謂之殠
惡單于不来明甚惲上觀西閣上畫人指桀紂畫謂樂
昌侯王武曰天子過此一二問其過可以得師矣畵人
有堯舜禹湯不稱而舉桀紂惲聞匈奴降者道單于見
殺惲曰得不肖君大臣為畫善計不用自令身無處所
若秦時但任小臣誅殺忠良竟以滅亡令親任大臣即
至今耳古與今如一邱之貉惲妄引亡國以誹謗當世
無人臣禮又語長樂曰正月以来天隂不雨此春秋所
記夏侯君所言行必不至河東矣以主上為戲語尤悖
逆絶理
　　于定國(字曼倩東海郯人仕廷尉持法平十八/嵗遷御史大夫為丞相坐不稱自劾罷)
　　　楊惲罪奏
惲不服罪而召戸将尊欲令戒飭富平侯延壽曰太僕
定有死罪數年朝暮人也惲幸與富平侯婚姻今獨二
人坐語侯言時不聞惲語自與太僕相觸也尊曰不可
惲怒持大刀曰蒙富平侯力得族罪毋泄惲語令太僕
聞之亂餘事惲幸得列九卿諸吏宿衛近臣上所信任
與聞政事不竭忠愛盡臣子義而妄怨望稱引為訞惡
言大逆不道請逮捕治
　　楊惲(字子幼華隂人丞相敞之子以忠/任為郎發霍氏反謀封平通侯)
　　　報孫㑹宗書(惲坐怨望免為庶人既失爵位家/居治産業起室宅以財自娯歲餘)
　　　　(其友人安定太守西河孫㑹宗知略士也與/惲書諌戒之為言大臣廢道當闔門惶懼為)
　　　　(可憐之意不當治産業通賔客有稱譽惲宰/相子少顯朝廷一朝晻昧語言見廢内懷不)
　　　　(服報㑹宗書㑹日食騶馬猥佐成上書告惲/驕奢不悔過日食之咎此人所致章下廷尉)
　　　　(按驗得所異會宗書宣帝見而惡之當大/逆要斬妻子徙酒泉郡㑹宗等皆免官)
惲材朽行穢文質無所底幸賴先人餘業得備宿衛遭
遇時變以獲爵位終非其任卒與禍㑹足下哀其愚蒙
賜書教督以所不及殷勤甚厚然竊恨足下不深惟其
終始而猥随俗之毁譽也言鄙陋之愚心若逆指而文
過黙而息乎恐違孔氏各言爾志之義故敢略陳其愚
惟君子察焉惲家方隆盛時乗朱輪者十人位在列卿
爵為通侯總領從官與聞政事曽不能以此時有所建
明以宣德化又不能與羣僚同心并力陪輔朝廷之遺
忘已負竊位素餐之責久矣懷禄貪埶不能自退遭遇
變故横被口語身幽北闕妻子滿獄當此之時自以夷
滅不足以塞責豈意得全首領復奉先人之邱墓乎伏
惟聖主之恩不可勝量君子游道樂以忘憂小人全軀
說以忘罪竊自思念過已大矣行巳虧矣長為農夫以
沒世矣是故身率妻子戮力耕桑灌園治産以給公上
不意當復用此為譏議也夫人情所不能止者聖人弗
禁故君父至尊親送其終也有時而既臣之得罪已三
年矣田家作苦嵗時伏臘亨羊炰羔斗酒自勞家本秦
也能為秦聲婦趙女也雅善鼓瑟奴婢歌者數人酒後
耳熱仰天拊缶而呼烏烏其詩曰田彼南山蕪穢不治
種一頃豆落而為萁人生行樂耳須富貴何時是日也
拂衣而起奮褏低卬頓足起舞誠荒淫亡度不知其不
可也惲幸有餘禄方糴賤販貴逐什一之利此賈豎之
事汙辱之處惲親行之下流之人衆毁所歸不寒而栗
雖雅知惲者猶随風而靡尚何稱譽之有董生不云乎
明明求仁義常恐不能化民者卿大夫意也明明求財
利常恐困乏者庶人之事也故道不同不相為謀今子
尚安得以卿大夫之制而責僕哉夫西河魏土文侯所
興有段干木田子方之遺風凜然皆有節概知去就之
分頃者足下離舊土臨安定安定山谷之間昆戎舊壤
子弟貪鄙豈習俗之移人哉於今迺睹子之志矣方當
盛漢之隆願勉旃毋多談(漢書○真徳秀曰惲文氣豪/蕩似史遷然其詞涉怨望)
　　耿壽昌
　　　請糴奏(宣帝時嵗數豐穰榖至石五錢農人少/利五鳳中壽昌以善為筭能商功利得)
　　　　(幸於上奏請糴三輔供京師又白增海租三/倍皆從其計蕭望之為御史大夫奏駁之不)
　　　　(聽/)
故事歲漕闗東榖四百萬斛以給亰師用卒六萬人宜
糴三輔𢎞農河東上黨太原郡榖足供京師可以省關
東漕卒過半
　　　　蕭望之駮耿壽昌奏
故御史屬徐宫家在東莱言往年加海租魚不出長老
皆言武帝時縣官嘗自漁海魚不出後復予民魚迺出
夫隂陽之感物類相應萬事盡然今夀昌欲近糴漕闗
内之榖築倉治船費直二萬萬餘有動衆之功恐生旱
氣民被其災壽昌習于商功分銖之事其深計逺慮誠
未足任宜且如故
　　冀州刺史林(史失/姓)
　　　劾代王年奏(年嗣父項王地節中冀州刺史/林秦年淫亂廢為庶人徙房陵)
年為太子時與女弟則私通及年立為王後則懷年子
其壻使勿舉則曰自来殺之壻怒曰為王生子自令王
家養之則送兒頃太后所相聞知禁止則令不得入宫
年使從季父往來送迎則連年不絶
　　大鴻臚禹
　　　平干王元不宜立嗣奏(趙王彭祖為景帝子武/帝以親親故復封其小)
　　　　(子偃為平干王子元嗣五鳳/二年薨大鴻臚禹奏可國除)
元前以刀賊殺奴婢子男殺謁者為刺史所舉奏罪名
明白病先令令能為樂奴婢從死迫脅自殺者凡十六
人暴虐不道故春秋之義誅君之子不宜立元雖未伏
誅不宜立嗣
　　王褒(字子淵蜀人宣帝有博異之好徵令待詔擢/諫大夫使祠金馬碧雞于益州道病死上閔)
　　　(惜/之)
　　　四子講徳論(褒為益州刺史王襄作中和樂職/宣布之詩又為四子講徳論襄)
　　　　(因奏言褒有軼才宣帝乃徵褒詔為聖主得/賢臣頌其意是時上頗好神仙故褒對及之)
　　　　(上令褒等數從幸宫館輒為歌頌頃之擢為/諫大夫又使褒等之太子宫虞侍太子喜褒)
　　　　(所為甘泉及洞簫頌令後/宫貴人左右皆誦讀之)
微斯文學問於虚儀夫子曰蓋聞國有道貧且賤焉恥
也今夫子閉門距躍専精趨學有日矣幸遭聖主平世
而久懷寳是伯牙去鍾期而舜禹遁帝堯也於是欲顯
名號建功業不亦難乎夫子曰然有是言也夫蚊䖟終
日經營不能越階序附驥尾則涉千里攀鴻翮則翔四
海僕雖頑嚚願從足下雖然何由而自達哉文學曰陳
懿誠於本朝之上行話談於公卿之門夫子曰無介紹
之道安從行乎公卿文學曰何為其然也昔甯戚商歌
以干齊桓越石負芻而寤晏嬰非有積素累舊之歡皆
塗覯卒遇而以為親者也故毛嬙西施善毁者不能蔽
其好嫫姆倭傀善譽者不能掩其醜茍有至道何必介
紹夫子曰咨夫特達而相知者千載之一遇也招賢而
處友者衆士之常路也是以空柯無刃公輸不能以斲
但懸曼矰蒲苴不能以射故膺騰撇波而濟水不如乘
舟之逸也衝蒙涉田而能致逺未若遵塗之疾也才蔽
於無人行衰於寡黨此古今之患唯文學慮之文學曰
唯唯敬聞命矣於是相與結侣擕手俱游求賢索友歴
于西州有二人焉乘輅而歌倚輗而聽之詠嘆中雅轉
運中律嘽緩舒繹曲折不失節問歌者為誰則所謂浮
游先生陳邱子者也於是以士相見之禮友焉禮文既
集文學夫子降席而稱曰俚人不識寡見尠聞曩從末
路望聽玉音竊動心焉敢問所歌何詩請聞其説浮游
先生陳邱子曰所謂中和樂職宣布之詩益州刺史之
所作也刺史見太上聖明股肱竭力德澤洪茂黎庶和
睦天人並應屢降瑞福故作三篇之詩以歌詠之也文
學曰君子動作有應從容得度南容三復白珪孔子睹
其愼戒太子擊誦晨風文侯喻其指意今吾子何樂此
詩而詠之也先生曰夫樂者感人心深而風移俗易吾
所以詠歌之者美其君術明而臣道得也君者中心臣
者外體外體作然後知心之好惡臣下動然後知君之
節趨好惡不形則是非不分節趨不立則功名不宣故
美玉藴於碔砆凡人視之怢焉良工砥之然後知其和
寳也精練蔵於鑛朴庸人視之忽焉巧冶鑄之然後知
其幹也况乎聖德巍巍蕩蕩黎氓所不能命哉是以刺
史推而詠之揚君美德深乎洋洋罔不覆載紛紜天地
寂寥宇宙明君之恵顯忠臣之節究皇唐之世何以加
兹是以每歌之不知老之将至也文學曰書云迪一人
使四方若卜筮夫忠賢之臣導主志承君恵攄聖德而
化洪天下安瀾比屋可封何必歌詠詩賦可以揚君哉
愚竊惑焉浮游先生色勃眥溢曰是何言與昔周公詠
文王之徳而作清廟建為頌首吉甫歎宣王穆如清風
列於大雅夫世衰道微偽臣虚稱者殆也世平道明臣
子不宣者鄙也鄙殆之累傷乎王道故自刺史之來也
宣布詔書勞來不怠令百姓徧曉聖德莫不霑濡厖眉
耆耉之老咸愛惜朝夕願濟須臾觀大化之淳流於是
皇澤豐沛主恩滿溢百姓歡欣中和感發是以作歌而
詠之也傳曰詩人感而後思思而後積積而後滿滿而
後作言之不足故嗟嘆之嗟歎之不足故詠歌之詠歌
之不足不知手之舞之足之蹈之也此臣子於君父之
常義古今一也今子執分寸而罔億度處把握而却寥
廓乃欲圖大人之樞機道方伯之失得不亦逺乎陳邱
子見先生言切恐二客慙膝步而前曰先生詳之行潦
暴集江海不以為多鰌鱓並逃九罭不以為虚是以許
由匿堯而深隠唐氏不以衰夷齊恥周而逺餓文武不
以卑夫青蠅不能穢垂棘邪論不能惑孔墨今刺史質
敏以流恵舒化以揚名采詩以顯至徳歌詠以董其文
受命如絲明之如緡甘棠之風可倚而俟也二客雖窒
計沮議何傷顧謂文學夫子曰先生微矜于談道又不
讓乎當仁亦未巨過也願二子措意焉夫子曰否夫雷
霆必發而潛底震動枹鼓鏗鏘而介士奮竦故物不震
不發士不激不勇今文學之言欲以議愚感敵舒先生
之憤願二生亦勿疑也於是文繹復集乃始講徳文學
夫子曰昔成康之世君之徳歟臣之力也先生曰非有
聖智之君惡有甘棠之臣故虎嘯而風寥戾龍起而致
雲氣蟋蟀俟秋唫蜉蝣出以隂易曰飛龍在天利見大
人鳴聲相應仇偶相從人由意合物以類同是以聖主
不徧窺望而視以明不殫傾耳而聽以聰何則淑人君
子人就者衆也故千金之裘非一狐之腋大厦之材非
一邱之木太平之功非一人之略也蓋君為元首臣為
股肱明其一體相待而成有君而無臣春秋刺焉三代
以上皆有師傅五伯以下各自取友齊桓有管鮑隰甯
九合諸侯一匡天下晉文公有咎犯趙衰取威定霸以
尊天子秦穆有由余五羖攘却西戎始開帝緒楚荘有
孫叔子反兼定江淮威震諸夏句踐有種蠡泄庸尅滅
彊呉雪㑹稽之恥魏文有叚干田翟秦人寢兵折衝萬
里燕昭有郭隗樂毅夷破彊齊困閔於莒夫以諸侯之
細功名猶尚若此而况帝王選于四海羽翼百姓哉故
有聖賢之君必有明智之臣欲以積徳則天下不足平
也欲以立威則百蠻不足攘也今聖主冠道德履純仁
被六藝佩禮文屢下明詔舉賢良求術士招異倫拔駿
茂是以海内歡慕莫不風馳雨集襲雜竝至填庭溢闕
含淳詠徳之聲盈耳登降揖讓之禮極目進者樂其條
暢怠者欲罷不能偃息匍匐乎詩書之門游觀乎道徳
之域咸潔身脩思吐情素而披心腹各悉精銳以貢忠
誠允願推主上𢎞風俗而騁太平濟濟乎多士文王所
以寧也若乃美政所施洪恩所潤不可究陳舉孝以篤
行崇能以招賢去煩蠲苛以綏百姓禄勤增奉以厲貞
亷減膳食卑宫觀省田官損諸苑疎徭役振乏困恤民
災害不遑游宴閔耄老之逢辜憐縗絰之服事惻隠身
死之腐人悽愴子弟之縲匿恩及飛鳥恵加走獸胎卵
得以成育草木遂其零茂豈弟君子民之父母豈不然
哉先生獨不聞秦之時邪違三王背五帝滅詩書壞禮
義信任羣小憎惡仁智詐偽者進達佞諂者容入宰相
刻削大理峻法處位而任政者皆短於仁義長於酷虐
狼摯虎攫懷殘秉賊其所臨涖莫不肌慄慴伏吹毛求
疵並施螫毒百姓征彸無所措其手足嗷嗷愁怨遂亡
秦族是以養雞者不畜貍牧獸者不育豺樹木者憂其
蠧保民者除其賊故大漢之為政也崇簡易尚寛柔進
淳仁舉賢才上下無怨民用和睦今四海樂業朝廷淑
清天符既章人瑞又明品物咸亨山川降靈神光曜暉
洪洞朗天鳳皇來儀翼翼邕邕羣鳥並從舞徳垂容神
雀仍集麒麟自至甘露滋液嘉禾櫛比大化隆洽男女
條暢家給年豐咸則三壤豈不盛哉昔文王應九尾狐
而東夷歸周武王獲白魚而諸侯同辭周公受秬鬯而
鬼方臣宣王得白狼而夷狄賔夫名自正而事自定也
今南郡獲白虎亦偃武興文之應也獲之者張武武張
而猛服也是以北狄賔合邊不恤冦甲士寝而旌旗仆
也文學夫子曰天符既聞命矣敢問人瑞先生曰夫匈
奴者百蠻之最彊者也天性憍蹇習俗桀暴賤老貴壮
氣力相髙業在攻伐事在獵射兒能騎羊走箭飛鏃逐
水随畜都無常處鳥集獸散往來馳騖周流曠野以濟
嗜欲其耒耜則弓矢鞍馬播種則扞弦掌拊收秋則奔
狐馳兔穫刈則顚倒殪仆追之則奔遁釋之則為冦是
以三王不能懷五伯不能綏驚邊杌士屢犯芻蕘詩人
所歌自古患之今聖徳隆盛威靈外覆日逐舉國而歸
徳單于稱臣而朝賀乾坤之所開隂陽之所接編結沮
顔燋齒梟瞷剪髮黥首文身裸袒之國靡不奔走貢獻
懽忻来附婆娑謳吟鼓腋而笑夫鴻鈞之世何物不樂
飛鳥翕翼泉魚奮躍是以刺史感懣舒音而詠至徳鄙
人黭淺不能究識敬遵所聞未克殫焉於是二客醉于
仁義飽于盛德終日仰嘆怡懌而悦服(文選○頑嚚一/作嚚頑懿誠作)
(懇誠斲作㫁涉田而下有能字尠作鮮心作密形作刑/鍊作練璞作朴黎作民美德作徳美足作厭厦作夏咎)
(作舅渫作泄歡慕作勸思作徳奉作俸削作峭肌慄作/飢栗征彸作怔忪民作人尚作上四海作海内燿作光)
(合作洽旌作旍先生曰作先生夫子曰/朝賀無賀字腋作掖泉作淵克作剋)
　　　聖主得賢臣頌
夫荷旃披毳者難與道純綿之麗密羮藜含糗者不足
與論太牢之滋味今臣僻在西蜀生于窮巷之中長于
蓬茨之下無有游觀廣覽之知顧有至愚極陋之累不
足以塞厚望應明㫖雖然敢不略陳愚心而抒情素記
曰恭惟春秋法五始之要在乎審已正統而已夫賢者
國家之器用也所任賢則趨舎省而功施普器用利則
用力少而就效衆故工人之用鈍器也勞筋苦骨終日
矻矻及至巧冶鑄干将之璞清水淬其鋒越砥歛其鍔
水斷蛟龍陸剸犀革忽若篲汜畫塗如此則使離婁督
繩公輸削墨雖崇臺五層延袤百丈而不溷者工用相
得也庸人之御駑馬亦傷吻弊䇿而不進於行胸喘膚
汗人極馬倦及至駕齧膝驂乘旦王良執靶韓哀附輿
縱騁馳騖忽如影靡過都越國蹶如歴塊追奔電逐遺
風周流八極萬里一息何其遼哉人馬相得也故服絺
綌之涼者不苦盛暑之欝燠襲狐貉之煗者不憂至寒
之悽愴何則有其具者易其備賢人君子亦聖王之所
以易海内也是以嘔喻受之開寛裕之路以延天下之
英俊也夫竭智附賢者必建仁䇿索人求士者必樹伯
迹昔周公躬吐握之勞故有圄空之隆齊桓設庭燎之
禮故有匡合之功由此觀之君人者勤於求賢而逸於
得人人臣亦然昔賢者之未遭遇也圖事揆䇿則君不
用其謀陳見悃誠則上不然其信進仕不得施效斥逐
又非其愆是故伊尹勤於鼎俎太公困於鼓刀百里自
鬻甯子飯牛離此患也及其遇明君遭聖主也運籌合
上意諫諍則見聽進退得闗其忠任職得行其術去卑
辱奥渫而升本朝離蔬釋蹻而享膏粱剖符錫壤而光
祖考傳之子孫以資説士故世必有聖智之君而後有
賢明之臣故虎嘯而風冽龍興而致雲蟋蟀俟秋唫蜉
蝣出以隂易曰飛龍在天利見大人詩曰思皇多士生
此王國故世平主聖俊乂將自至若堯舜禹湯文武之
君獲稷契臯陶伊尹吕望之臣明明在朝穆穆列布聚
精㑹神相得益章雖伯牙操􁁜鍾蓬門子彎烏號猶未
足以喻其意也故聖主必待賢臣而𢎞功業俊士亦俟
明主以顯其德上下俱欲懽然交欣千載一會論說無
疑翼乎如鴻毛遇順風沛乎若巨魚縱大壑其得意如
此則胡禁不止曷令不行化溢四表横被無窮遐夷貢
獻萬祥必臻是以聖主不徧窺望而視巳明不殫傾耳
而聽巳聰恩從祥風翔德與和氣游太平之責塞優游
之望得遵游自然之埶恬淡無為之塲休徵自至夀考
無疆雍容垂拱永永萬年何必偃仰詘信若彭祖喣嘘
呼吸如喬松眇然絶俗離世哉詩曰濟濟多士文王以
寧蓋信乎其以寧也(文選○㫖漢書作指璞作樸鍔作/咢層作増弊筴作敝䇿膝作䣛􁍣)
(作綌狐狢作貂狐則作即谷風冽作冽風致雲氣作致/雲游作蝤乂作艾之臣二字無一㑹作壹合蓬作逢殫)
(作/單)
　　　甘泉宫頌
甘泉山天下顯敞之名處也前接大荆後臨北極左撫
仁鄉右望素域其宫室也仍嶻嶪而為觀攘抗岸以為
階壅波瀾而鱗坻馳道列以曲逺覽除閣之麗靡覺堂
殿之巍巍徑落莫以差錯編玳瑁之文㮰鏤螭龍以造
牖采雲色以為楣神星羅於題鄂虹霓往往而繞榱縵
倐忽其無垠意能了之者誰竊想聖主之優游時娱神
而欵縱坐鳳皇之堂聽和鸞之弄臨麒麟之域驗符瑞
之貢詠中和之歌讀太平之頌
　　　僮約(古文/苑)
蜀郡王子淵以事到煎上寡婦楊恵舎有一奴名便了
倩行酤酒便了捍大杖上冢巔曰大夫買便了時只約
守冢不約為他家男子酤酒子淵大怒曰奴寧欲賣耶
恵曰奴父許人人無欲者子淵即決賣券之奴復曰欲
使皆上不上券便了不能為也子淵曰諾券文曰
神爵三年正月十五日資中男子王子淵從成都安志
里女子楊惠買夫時戸下髯奴便了決賣萬五千奴從
百役使不得有二言晨起洒掃食了洗滌居當穿臼縳
箒裁盂鑿井浚渠縛落鉏園研陌杜埤地刻大枷屈竹
作杷削治鹿盧出入不得騎馬載車踑坐大呶下牀振
頭垂釣刈芻結葦臘纑沃不酪住䣯􁗣織履作麄黏雀
張鳥結網捕魚繳鴈彈鳬登山射鹿入水捕龜浚園縱
魚鴈鶩百餘驅逐鴟鳥持梢牧豬種薑養芋長育豚駒
糞除常潔餧食馬牛鼓四起坐夜半益芻二月春分被
隄杜疆落桑皮椶種瓜作瓠别茄披蔥焚槎發等壟集
破封日中早熭雞鳴起舂調治馬驢兼落三重舎中有
客提壺行酤汲水作餔滌杯整按園中拔䔉斲蘇切脯
築肉臛羊膾魚炰鼈烹茶盡具脯已蓋藏關門塞竇餧
豬縱犬勿與鄰里争鬬奴當但飯豆飲水不得嗜酒欲
飲美酒唯得染唇漬口不得傾盂覆斗不得辰出夜入
交關伴偶舎後有樹當裁作船上至江州下到煎主為
府掾求用錢推紡惡敗椶索綿亭買席往來都洛當為
婦女求脂澤販於小市歸都擔枲轉出旁蹉牽犬販鵝
武陽買茶楊氏池中擔荷往來市聚愼護姧偷入市不
得夷蹲旁卧惡言醜罵多作刀弓持入益州貨易牛羊
奴目交精恵不得癡愚待斧入山斷槧裁轅若殘當作
俎机木屐及彘盤焚薪作炭石礨薄岸治舎葢屋書削
代牘日暮以歸當送乾薪兩三束四月當坡五月當穫
十月收豆多取蒲苧益作繩索雨墮無所為當編蒋織
箔植種桃李棃柿柘桑三丈一樹八赤為行果類相從
縱横相當果熟收歛不得吮嘗犬吠當起騖告鄰里棖
門拄戸上樓擊鼓椅盾曳􁀙還落三周勤心疾作不得
遨遊奴老力索種莞織席事訖欲休當舂一石夜半無
事浣衣當白若有私歛主給賔客奴不得有奸私事事
當聞白奴不聽教當笞一百讀券文徧訖詞窮咋索仡
仡叩頭兩手自摶目淚下落鼻涕長一尺當如王大夫
言不如早歸黄土陌蚯蚓鑚額早知當爾王大夫酤酒
真不敢作惡
　　　祭金馬碧雞文(方士言益州有金馬碧雞之寳/可祭祀致也宣帝於是使褒往)
　　　　(祀/焉)
持節使者王褒謹拜南崖敬移金精神馬縹碧之雞處
南之荒深溪回谷非土之鄉歸來歸来漢德無疆廣于
唐虞澤配三王黄龍見兮白虎仁歸来歸來可以為倫
歸兮翔分何事南荒也
　
　
　
　
　
　西漢文紀巻十三
欽定四庫全書
　西漢文紀卷十四　　　　明　梅鼎祚　編
　　蕭望之(字長倩東海蘭陵人徙杜陵經明持髙節/厯太子太傅前將軍為𢎞恭石顯所䧟自)
　　　(殺/)
　　　雨雹對(御史大夫魏相除望之為屬察廉為大/行治禮丞時大將軍光薨子禹復為大)
　　　　(司馬兄子山領尚書親屬皆宿衛内侍地節/三年夏京師雨雹望之因是上疏願賜清間)
　　　　(之宴口陳災異之意宣帝自在民間聞望之/名下少府宋畸問狀望之對奏拜為謁者)
春秋昭公三年大雨雹是時季氏專權卒逐昭公鄉使
魯君察於天變宜亡此害今陛下以聖徳居位思政求
賢堯舜之用心也然而善祥未臻隂陽不和是大臣任
政一姓擅埶之所致也附枝大者賊本心私家盛者公
室危唯明主躬萬機選同姓舉賢材以為腹心與參政
謀令公卿大臣朝見奏事明陳其職以考功能如是則
庶事理公道立姦邪塞私權廢矣
　　　止烏孫結婚議(烏孫昆彌翁歸靡因長羅侯常/恵上書願以漢外孫元貴靡為)
　　　　(嗣得復尚少主望之以為烏孫絶域信其美/言萬里結婚非長䇿也宣帝不聴使恵送公)
　　　　(主配元貴靡翁歸靡死其兄子狂王背約自/立恵至烏孫立元貴靡還迎少主上從望之)
　　　　(議/)
烏孫持兩端亡堅約其效可見前少主在烏孫四十餘
年恩愛不親宻邊境未以安此已事之驗也今少主以
元貴靡不得立而還信無負於四夷此中國之大福也
少主不止繇役將興其原起此
　　　伐匈奴對(五鳳中匈奴大亂議者多以其為害/日久今可因其壊亂舉兵滅之望之)
　　　　(為御史大夫詔問/計䇿上從其議)
春秋晉士匄帥師侵齊聞齊侯卒引師而還君子大其
不伐喪以為恩足以服孝子誼足以動諸侯前單于慕
化鄉善稱弟遣使請求和親海内欣然夷狄莫不聞未
終奉約不幸為賊臣所殺今而伐之是乗亂而幸灾也
彼必奔走逺遁不以義動兵恐勞而無功宜遣使者弔
問輔其㣲弱救其灾患四夷聞之咸貴中國之仁義如
遂䝉恩得復其位必稱臣服從此徳之盛也
　　　請選用諫臣疏(望之累遷諫大夫丞相司直官/至二千石是時選博士諫大夫)
　　　　(通政事者補郡國守相望之為平原太守望/之雅意在本朝逺為郡守内不自得乃上疏)
　　　　(徴入守/少府)
陛下哀愍百姓恐徳化之不究悉出諫官以補郡吏所
謂憂其末而忘其本者也朝無爭臣則不知過國無達
士則不聞善願陛下選明經術溫故知新通於幾㣲謀
慮之士以為内臣與參政事諸侯聞之則知國家納諫
憂政亡有闕遺若此不怠成康之道其庶幾乎外郡不
治豈足憂哉
　　　馮奉世不宜受封議(奉世以衛候使送大宛諸/國客時莎車畔漢奉世因)
　　　　(發諸國兵進擊莎車拔其城莎車王自殺傳/首長安上下議封奉世丞相御史皆曰春秋)
　　　　(之義大夫出疆者有可以安國家則顓之可/也奉世功效尤著宜加爵土之賞少府蕭望)
　　　　(之獨以為不宜上善其議以/奉世為光祿大夫水衡都尉)
奉世奉使有指而擅矯制違命發諸國兵雖有功效不
可以為後法即封奉世開後奉使者利以奉世為比爭
逐發兵要功萬里之外為國家生事于夷狄漸不可長
　　　奏丙吉疏(丞相丙吉年老上重焉望之上奏上/以望之意輕丞相乃下有司詰問望)
　　　　(之免冠置對天子繇是不説後丞相司直繁/延壽奏請逮捕繫治上䇿免為太子太傅)
百姓或乏困盜賊未止二千石多材下不任職三公非
其人則三光為之不明今首歲日月少光咎在臣等
　　　　緐延夀劾蕭望之奏
侍中謁者良使承制詔望之望之再拜巳良與望之言
望之不起因故下手而謂御史曰良禮不備故事丞相
病明日御史大夫輙問病朝奏事㑹庭中差居丞相後
丞相謝大夫少進揖今丞相數病望之不問病㑹庭中
與丞相鈞禮時議事不合意望之曰侯年寧能父我邪
知御史有令不得擅使望之多使守史自給車馬之杜
陵護視家事少史冠法冠為妻先引又使賣買私所附
益凡十萬三千案望之大臣通經術居九卿之右本朝
所仰至不奉法自修踞慢不遜攘受所監臧二百五十
以上請逮捕繫治
　　　　宣帝免蕭望之䇿
有司奏君責使者禮遇丞相亡禮廉聲不聞傲慢不遜
亡以扶政帥先百僚君不深思陷於兹穢朕不忍致君
於理使光祿勲惲䇿詔左遷君為太子太傅授印共上
故印使者便道之官君其秉道明孝正直是與帥意亡
諐靡有後言
　　　建白罷中書宦官議(元帝被疾石顯為中書令/委以政事初元中前將軍)
　　　　(蕭望之光祿大夫周堪宗正劉更生皆給事/中望之領尚書事知顯顓權邪僻建白不聴)
　　　　(後皆為顯害成/帝初顯亦徙死)
尚書百官之本國家樞機宜以通明公正䖏之武帝游
宴後庭故用宦者非古制也宜罷中書宦官應古不近
刑人
　　鄭朋(㑹稽人終/黄門郎)
　　　奏記蕭望之
　　　　(望之為前將軍光祿勲與光祿大夫周堪數/薦名儒茂材以備諫官朋隂欲附㑹上疏言)
　　　　(車騎將軍高遣客為姦利郡國及言許史子/弟罪過章視堪堪白令朋待詔金馬門朋奏)
　　　　(望之望之見内接待以意後以朋行傾邪望/之絶不與通朋遂與史髙𢎞恭石顯等搆望)
　　　　(之自/殺)
將軍體周召之徳秉公綽之質有卞莊之威至乎耳順
之年履折衝之位號至將軍誠士之髙致也窟穴黎庶
莫不懽喜咸曰將軍其人也今將軍規橅云若管晏而
休遂行日仄至周召乃留乎若管晏而休則下走將歸
延陵之皋修農圃之疇畜雞種黍竢見二子沒齒而巳
矣如將軍昭然度行積思塞邪枉之險蹊宣中庸之常
政興周召之遺業親日仄之兼聴則下走其庶幾願竭
區區底厲鋒鍔奉萬分之一
　　𢎞恭　石顯
　　　請治蕭望之奏(元帝即位望之與周堪以師傳/見尊望之白選宗室諫大夫劉)
　　　　(更生等同心謀議多所欲匡正而宦官𢎞恭/石顯為中書令久典樞機與車騎將軍史髙)
　　　　(為表裏不從望之等恭顯又傾仄望之以中/書政本宜更置士人大與髙恭顯忤及鄭朋)
　　　　(怨恨望之堪更求入許史顯恭即挾朋及待/詔華龍告望之等謀欲罷車騎將軍疏退許)
　　　　(史狀上之事下𢎞恭問狀恭顯奏望之等召/至廷尉上既聞望之繫獄大驚令出視事恭)
　　　　(顯使髙言既下九卿大夫獄宜因決免於是/下詔赦望之罪收印綬堪更生免為庶人後)
　　　　(數月復詔賜爵闗内侯欲倚以為相㑹其子/伋上書訟望之前事有司復奏請逮捕恭顯)
　　　　(等從中建白敇使者召/望之就吏遂飲鴆死)
望之堪更生朋黨相稱舉數譖訴大臣毁離親戚欲以
專擅權埶為臣不忠誣上不道請謁者召致廷尉
　　　　元帝制詔丞相御史赦蕭望之
前將軍望之傅朕八年亡它罪過今事久逺識忘難明
其赦望之罪收前將軍光祿勲印綬及堪更生皆免為
庶人
　　　　元帝制詔御史封蕭望之爵邑
國之將興尊師而重傅故前將軍望之傅朕八年道以
經術厥功茂焉其賜望之爵闗内侯食邑六百户給事
中朝朔望坐次將軍
　　　　有司劾蕭望之奏
望之前所坐明白無譖訴者而教子上書稱引亡辜之
詩失大臣體不敬請逮捕
　　　建白蕭望之罪奏
望之前為將軍輔政欲排退許史專權擅朝幸得不坐
復賜爵邑與聞政事不悔過服罪深懐怨望教子上書
歸非於上自以託師傅懐終不坐非頗詘望之於牢獄
塞其怏怏心則聖朝亡以施恩厚
　　丞相史
　　　與韋𤣥成書(𤣥成兄𢎞為太常丞父賢為扶陽/侯以𢎞當為嗣後坐宗廟事繫獄)
　　　　(賢将薨門下生博士與宗家議矯賢令以𤣥/成為後𤣥成即陽為病狂昏亂欲讓爵辟兄)
　　　　(案事丞相史與之書𤣥成友人侍郎章上疏/言宜優養勿枉其志御史大夫以𤣥成實不)
　　　　(病劾奏之𤣥成不得已受爵/宣帝髙其節以為河南太守)
古之辤讓必有文義可觀故能垂榮於後今子獨壊容
貌䝉恥辱為狂癡光曜晻而不宣㣲哉子之所託名也
僕素愚陋過為宰相執事願少聞風聲不然恐子傷髙
而僕為小人也
　　侍郎章
　　　為韋𤣥成上疏
聖王貴以禮讓為國宜優養𤣥成勿枉其志使得自安
衡門之下
　　韋𤣥成(字少翁魯國鄒人以父任為郎襲封/遷太常永光中代于定國為丞相)
　　　劾陳咸奏(槐里令朱雲數上書言丞相韋𤣥成/容身保位亡能往來而咸為御史中)
　　　　(丞數毁石顯久之有司考雲疑風吏殺人咸/為雲令奏草自訟求下御史中丞事下丞相)
　　　　(雲亡入長安復與咸計議丞相具/發其事奏下咸雲獄減死為城旦)
咸宿衛執法之臣幸得進見漏泄所聞以私語雲為定
奏草欲令自下治後知雲亡命罪人而與交通雲以故
不得上
　　貢禹(字少翁/瑯琊人)
　　　上循古節儉疏(禹為諫大夫帝虚巳問以政事/是時年歲不登郡國多困禹奏)
　　　　(言詔令太僕減食穀馬水衡減食肉獸省宜/春下苑以與貧民又罷角抵諸戲及齊三服)
　　　　(官/)
古者宫室有制宫女不過九人秣馬不過八匹牆塗而
不琱木摩而不刻車輿器物皆不文畫苑囿不過數十
里與民共之任賢使能什一而稅亡它賦歛繇戍之役
使民歲不過三日千里之内自給千里之外各置貢職
而已故天下家給人足頌聲並作至髙祖孝文孝景皇
帝循古節儉宫女不過十餘厩馬百餘匹孝文皇帝衣
綈履革器亡琱文金銀之飾後世爭為奢侈轉轉益甚
臣下亦相放效衣服履絝刀劒亂于主上主上時臨朝
入廟衆人不能别異甚非其宜然非自知奢僭也猶魯
昭公曰吾何僭矣今大夫僭諸侯諸侯僭天子天子過
天道其日久矣承衰救亂矯復古化在於陛下臣愚以
為盡如太古難宜少放古以自節焉論語曰君子樂節
禮樂方今宫室巳定亡可柰何矣其餘盡可減損故時
齊三服官輸物不過十笥方今齊三服官作工各數千
人一歲費數鉅萬蜀廣漢主金銀器歳各用五百萬三
工官官費五千萬東西織室亦然厩馬食粟將萬匹臣
禹嘗從之東宫見賜杯案盡文畫金銀飾非當所以賜
食臣下也東宫之費亦不可勝計天下之民所為大饑
餓死者是也今民大饑而死死又不𦵏為犬豬所食人
至相食而厩馬食粟苦其大肥氣盛怒至乃日步作之
王者受命于天為民父母固當若此乎天不見邪武帝
時又多取好女至數千人以填後宫及弃天下昭帝幼
弱霍光專事不知禮正妄多藏金錢財物鳥獸魚鼈牛
馬虎豹生禽凡百九十物盡瘞藏之又皆以後宫女置
于園陵大失禮逆天心又未必稱武帝意也昭帝晏駕
光復行之至孝宣皇帝時陛下惡有所言羣臣亦隨故
事甚可痛也故使天下承化取女皆大過度諸侯妻妾
或至數百人豪冨吏民畜歌者至數十人是以内多怨
女外多曠夫及衆庶𦵏埋皆虚地上以實地下其過自
上生皆在大臣循故事之辠也唯陛下深察古道從其
儉者大減損乗輿服御器物三分去二子産多少有命
審察後宫擇其賢者留二十人餘悉歸之及諸陵園女
亡子者宜悉遣獨杜陵宫人數百誠可哀憐也厩馬可
亡過數十匹獨舎長安城南苑地以為田獵之囿自城
西南至山西至鄠皆復其田以與貧民方今天下饑饉
可亡大自損減以救之稱天意乎天生聖人盖為萬民
非獨使自娛樂而已也故詩曰天難諶斯不易惟王上
帝臨女母貳爾心當仁不讓獨可以聖心參諸天地揆
之往古不可與臣下議也若其阿意順指隨君上下臣
禹不勝拳拳不敢不盡愚心
　　　乞骸骨疏(禹遷為光禄大夫/頃之上書帝報)
臣禹年老貧窮家訾不滿萬錢妻子穅豆不贍裋褐不
完有田百三十畝陛下過意徵臣臣賣田百畝以供車
馬至拜為諫大夫秩八百石奉錢月九千二百廩食太
官又䝉賞賜四時襍繒緜絮衣服酒肉諸果物徳厚甚
深疾病侍醫臨治賴陛下神靈不死而活又拜為光禄
大夫秩二千石奉錢月萬二千祿賜愈多家日以益富
身日以益尊誠非草茅愚臣所當䝉也伏自念終亡以
報厚徳日夜慚愧而巳臣禹犬馬之齒八十一血氣衰
竭耳目不聰明非復能有補益所謂素餐尸祿洿朝之臣
也自痛去家三千里凡有一子年十二非有在家為臣
具棺槨者也誠恐一旦蹎仆氣竭不復自還洿席薦于
宮室骸骨棄捐孤魂不歸不勝私願願乞骸骨及身生
歸鄉里死無所恨
　　　　元帝報貢禹詔(初元/元年)
朕以生有伯夷之廉史魚之直守經據古不阿當世孳
孳於民俗之所寡故親近生幾參國政今未得久聞生
之竒論也而云欲退意豈有所恨與將在位者與生殊
乎往者嘗令金敞語生欲及生時禄生之子既已諭矣
今復云子少夫以王命辦護生家雖百子何以加傳曰
亡懐土何必思故鄉生其强飯慎疾以自輔
　　　言賦筭書(禹為御史大夫數言得失書數十上/元帝下其議令民產子七歲乃出口)
　　　　(錢自/此始)
古民亡賦筭口錢起武帝征伐四夷重賦於民民產子
三歲則出口錢故民重困至于生子輙殺甚可悲痛宜
令兒七歲去齒乃出口錢年二十乃筭
　　　言錢幣書(議者以為交易待錢布帛不可尺寸/分裂禹議亦寢○食貨志亦載略)
古者不以金錢為幣專意於農故一夫不耕必有受其
飢者今漢家鑄錢及諸鐵官皆置吏卒徒攻山取銅鐵
一歲功十萬人已上中農食七人是七十萬人常受其
饑也鑿地數百丈銷隂氣之精地藏空虛不能含氣出
雲斬伐林木亡有時禁水旱之災未必不繇此也自五
銖錢起已來七十餘年民坐盜鑄錢被刑者衆富人積
錢滿室猶亡厭足民心動揺商賈求利東西南北各用
智巧好衣美食歲有十二之利而不出租税農夫父子
暴露中野不避寒暑捽草杷土手足胼胝巳奉榖租又
出槀税鄉部私求不可勝供故民弃本逐末耕者不能
半貧民雖賜之田猶賤賣以賈窮則起為盜賊何者末
利深而惑于錢也是以姦邪不可禁其原皆起于錢也
疾其末者絶其本宜罷采珠玉金銀鑄錢之官亡復以
為幣市井勿得販賣除其租銖之律租税禄賜皆以布
帛及穀使百姓一歸于農復古道便
　　　言風俗書
孝文皇帝時貴廉潔賤貪汚賈人贅壻及吏坐贓者皆
禁錮不得為吏賞善罰惡不阿親戚罪白者服其誅疑
者以與民亡贖罪之法故令行禁止海内大化天下斷
獄四百與刑措亡異武帝始臨天下尊賢用士闢地廣
境數千里自見功大威行遂從耆欲用度不足乃行壹
切之變使犯法者贖罪入穀者補吏是以天下奢侈官
亂民貧盜賊竝起亡命者衆郡國恐伏其誅則擇便巧
史書習于計簿能欺上府者以為右職姦軌不勝則取
勇猛能操切百姓者以苛暴威服下者使居大位故亡
義而有財者顯于世欺謾而善書者尊于朝誖逆而勇
猛者貴于官故俗皆曰何以孝弟為財多而光榮何以
禮義為史書而仕宦何以謹慎為勇猛而臨官故黥劓
而髠鉗者猶復攘臂為政於世行雖犬彘家富埶足目
指氣使是為賢耳故謂居官而置富者為雄桀䖏姦而
得利者為壯士兄勸其弟父勉其子俗之壊敗乃至於
是察其所以然者皆以犯法得贖罪求士不得真賢相
守崇財利誅不行之所致也今欲興至治致太平宜除
贖罪之法相守選舉不以實及有臧者輙行其誅亡但
免官則爭盡力為善貴孝弟賤賈人進真賢舉實㢘而
天下治矣孔子匹夫之人耳以樂道正身不解之故四
海之内天下之君㣲孔子之言亡所折中况乎以漢地
之廣陛下之徳䖏南面之尊秉萬乗之權因天地之助
其于變世易俗調和隂陽陶冶萬物化正天下易於決
流抑隊自成康以來幾且千歲欲為治者甚衆然而太
平不復興者何也以其舎法度而任私意奢侈行而仁
義廢也陛下誠深念髙祖之苦醇法太宗之治正已以
先下選賢以自輔開進忠正致誅姦臣逺放讇佞放出
園陵之女罷倡樂絶鄭聲去甲乙之帳退偽薄之物修
節儉之化驅天下之民皆歸於農如此不解則三王可
侔五帝可及唯陛下留意省察天下幸甚
　　薛廣徳(字長卿沛郡相/人厯御史大夫)
　　　上元帝諫獵書(廣徳為御史大夫直言諌諍上/幸甘泉郊泰畤禮畢因留射獵)
竊見闗東困極人民流離陛下日撞亡秦之鐘聴鄭衛
之樂臣誠悼之今士卒暴露從官勞倦願陛下亟反宫
思與百姓同憂樂天下幸甚
　　楊興
　　　說史髙薦匡衡(元帝初即位樂陵侯史髙以外/屬為大司馬車騎將軍領尚書)
　　　　(事蕭望之為副望之名儒多所薦達髙充位/而巳與望之有隙長安令楊興説髙因辟衡)
　　　　(為議曹史薦于/朝以為郎中)
將軍以親戚輔政貴重於天下無二然衆庶論議令問
休譽不專在將軍者何也彼誠有所聞也以將軍之莫
府海内莫不卬望而所舉不過私門賔客乳母子弟人
情忽不自知然一夫竊議語流天下夫富貴在身而列
士不譽是有狐白之裘而反衣之也古人病其若此故
卑體勞心以求賢為務傳曰以賢難得之故因曰事不
待賢以食難得之故而曰飽不待食惑之甚者也平原
文學匡衡材智有餘經學絶倫但以無階朝廷故隨牒
在逺方將軍誠召置莫府學士歙然歸仁與參事議觀
其所有貢之朝廷必為國器以此顯示衆庶名流於世
　　賈捐之(字君房賈誼曾孫元帝初上/疏待詔金馬門坐罔上棄市)
　　　罷珠厓對(初武帝征南越立儋耳珠厓郡在南/方海中昭帝始元中罷儋耳并屬珠)
　　　　(厓率數年一反漢輙發兵撃定之元帝初元/元年珠厓又反數年不定上與有司議大發)
　　　　(軍捐之以為不當擊上使樂昌侯王商詰問/捐之珠厓内屬為郡久矣今背畔逆節而云)
　　　　(不當擊長蠻夷之亂虧先帝功徳經義何/以䖏之捐之對奏上從之下詔罷珠厓)
臣幸得遭明盛之朝䝉危言之策無忌諱之患敢昧死
竭卷巻臣聞堯舜聖之盛也禹入聖域而不優故孔子
稱堯曰大哉韶曰盡善禹曰無間以三聖之徳地方不
過數千里西被流沙東漸于海朔南暨聲教迄於四海
欲與聲教則治之不欲與者不彊治也故君臣歌徳含
氣之物各得其宜武丁成王殷周之大仁也然地東不
過江黄西不過氐羌南不過荆蠻北不過朔方是以頌
聲並作視聴之類咸樂其生越裳氏重九譯而獻此非
兵革之所能致及其衰也南征不還齊桓捄其難孔子
定其文以至乎秦興兵逺攻貪外虚内務欲廣地不慮
其害然地南不過閩越北不過太原而天下潰畔禍卒
在于二世之末長城之歌至今未絶賴聖漢初興為百
姓請命平定天下至孝文皇帝閔中國未安偃武行文
則斷獄數百民賦四十丁男三年而一事時有獻千里
馬者詔曰鸞旗在前屬車在後吉行日五十里師行日
三十里朕乗千里之馬獨先安之於是還馬與道里費
而下詔曰朕不受獻也其令四方毋求來獻當此之時
逸游之樂絶竒麗之賂塞鄭衛之倡㣲矣夫後宫盛色
則賢者隱䖏佞人用事則諍臣杜口而文帝不行故謚
為孝文廟稱太宗至孝武皇帝元狩六年太倉之粟紅
腐而不可食都内之錢貫朽而不可校乃探平城之亊
録冒頓以來數為邊害籍兵厲馬因富民以攘服之西
連諸國至於安息東過碣石以𤣥菟樂浪為郡北却匈
奴萬里更起營塞制南海以為八郡則天下斷獄萬數
民賦數百造鹽鐵酒𣙜之利以佐用度猶不能足當此
之時冦賊並起軍旅數發父戰死於前子鬬傷於後女
子乗亭鄣孤兒號於道老母寡婦飲泣巷哭遙設虚祭
想魂乎萬里之外淮南王盜寫虎符隂聘名士闗東公
孫勇等詐為使者是皆廓地泰大征伐不休之故也今
天下獨有闗東闗東大者獨有齊楚民衆久困連年流
離離其城郭相枕席於道路人情莫親父母莫樂夫婦
至嫁妻賣子法不能禁義不能止此社稷之憂也今陛
下不忍悁悁之忿欲驅士衆擠之大海之中快心幽㝠
之地非所以救助饑饉保全元元也詩云蠢爾蠻荆大
邦為讎言聖人起則後服中國衰則先畔動為國家難
自古而患之久矣何况迺復其南方萬里之蠻乎駱越
之人父子同川而浴相習以鼻飲與禽獸無異本不足
郡縣置也顓顓獨居一海之中霧露氣濕多毒草蟲蛇
水土之害人未見虜戰士自死又非獨珠厓有珠犀瑇
瑁也棄之不足惜不擊不損威其民譬猶魚鼈何足貪
也臣竊以徃者羌軍言之暴師曽未一年兵出不踰千
里費四十餘萬萬大司農錢盡乃以少府禁錢續之夫
一隅為不善費尚如此况於勞師逺攻亡士毋功乎求
之往古則不合施之當今又不便臣愚以為非冠帶之
國禹貢所及春秋所治皆可且無以為願遂棄珠厓專
用恤闗東為憂
　　　　元帝罷擊珠厓詔(初元/三年)
珠厓虜殺吏民背畔為逆今廷議者或言可擊或言可
守或欲棄之其指各殊朕日夜惟思議者之言羞威不
行則欲誅之狐疑辟難則守屯田通於時變則憂萬民
夫萬民之饑餓與逺蠻之不討危孰大焉且宗廟之祭
凶年不備况乎辟不嫌之辱哉今闗東大困倉庫空虚
無以相贍又以動兵非特勞民凶年隨之其罷珠厓郡
民有慕義欲内屬便䖏之不欲勿彊
　　　薦石顯奏(捐之言多納用時中書令石顯用事/捐之數短顯以故不得官稀復召見)
　　　　(而長安令楊興新以材能得幸捐之欲得見/上言興為京兆尹興亦欲以捐之為尚書興)
　　　　(因謂捐之上方信用顯宜且與合意即與興/共為奏薦顯又共為薦興奏顯聞知白之上)
　　　　(乃下興捐之獄令陽平侯王禁與顯共/襍治捐之坐棄市興減死髠鉗為城旦)
竊見石顯本山東名族有禮義之家也持正六年未嘗
有過明習於事敏而疾見出公門入私門宜賜爵闗内
侯引其兄弟以為諸曺
　　　薦楊興奏
竊見長安令興幸得以知名數召見興亊父母有曽氏
之孝事師有顏閔之材榮名聞於四方明詔舉茂材列
侯以為首為長安令吏民敬鄉道路皆稱能觀其下筆
屬文則董仲舒進談動辭則東方生置之爭臣則汲直
用之介胄則冠軍侯施之治民則趙廣漢抱公絶私則
尹翁歸興兼此六人而有之守道堅固執義不回臨大
節而不可奪國之良臣也可試守京兆尹
　　　　王禁石顯治楊興賈捐之奏
興捐之懐詐偽以上語相風更相薦譽欲得大位漏泄
省中語罔上不道書曰䜛説殄行震驚朕師王制順非
而澤不聴而誅請論如法(並漢書/)
　　諸葛豐(字少季琅邪人特立剛直/舉侍御史擢司𨽻校尉)
　　　謝元帝書(豐為司𨽻校尉刺舉無所避侍中許/章以外屬貴幸不奉法度賔客犯事)
　　　　(與章相連豐欲奏劾收章㑹許侍中出得脱/入宫自歸上收豐節豐上書謝不許是後所)
　　　　(言益不用/豐復上書)
臣豐駑怯文不足以勸善武不足以執邪陛下不量臣
能否拜為司𨽻校尉未有以自效復秩臣為光禄大夫
官尊責重非臣所當䖏也又迫年歳衰暮常恐卒填溝
渠無以報厚徳使論議士譏臣無補長獲素餐之名故
常願捐一旦之命不待時而斷姦臣之首懸於都市編
書其罪使四方明知為惡之罰然後却就斧鉞之誅誠
臣所甘心也夫以布衣之士尚猶有刎頸之交今以四
海之大曾無伏節死誼之臣率盡茍合取容阿黨相為
念私門之利忘國家之政邪穢濁溷之氣上感于天是
以灾變數見百姓困乏此臣下不忠之效也臣誠恥之
亡巳凡人情莫不欲安存而惡危亡然忠臣直士不避
患害者誠為君也今陛下天覆地載物無不容使尚書
令堯賜臣豐書曰夫司𨽻者刺舉不法善善惡惡非得
顓之也勉䖏中和順經術意恩深徳厚臣豐頓首幸甚
臣竊不勝憤懣願賜清宴唯陛下裁幸
　　　自陳上書
臣聞伯奇孝而棄於親子胥忠而誅於君隱公慈而殺
於弟叔武弟而殺於兄夫以四子之行屈平之才然猶
不能自顯而被刑戮豈不足以觀哉使臣殺身以安國
䝉誅以顯君臣誠願之獨恐未有云補而為衆邪所排
令䜛夫得遂正直之路壅塞忠臣沮心智士杜口此愚
臣之所懼也(漢書/)
　　翼奉(字少君東海下邳人與蕭望之匡衡/經術皆明以中郎為博士諫大夫)
　　　上封事(奉好律厯隂陽之占元帝初即位徵待/詔宦者署數言事時平昌侯王臨以宣)
　　　　(帝外屬侍中稱詔欲從奉學經術奉/不肯與言而上封事以奉為中郎)
臣聞之於師治道要務在知下之邪正人誠鄉正雖愚
為用若迺懐邪知益為害知下之術在於六情十二律
而巳北方之情好也好行貪狼申子主之東方之情怒
也怒行隂賊亥卯主之貪狼必待隂賊而後動隂賊必
待貪狼而後用二隂並行是以王者忌子夘也禮經避
之春秋諱焉南方之情惡也惡行廉貞寅午主之西方
之情喜也喜行寛大己酉主之二陽竝行是以王者吉
午酉也詩曰吉日庚午上方之情樂也樂行姦邪辰未
主之下方之情哀也哀行公正戌丑主之辰未屬隂戌
丑屬陽萬物各以其類應今陛下明聖虚靜以待物至
萬事雖衆何聞而不諭豈况乎執十二律而御六情於
以知下參實亦甚優矣萬不失一自然之道也乃正月
癸未日加申有暴風從西南來未主姦邪申主貪狼風
以太隂下抵建前是人主左右邪臣之氣也平昌侯比
三來見臣皆以正辰加邪時辰為客時為主人以律知
人情王者之秘道也愚臣誠不敢以語邪人
　　　日時對(上召問奉來者以善日邪時孰與邪日/善時奉對惟奉能用之學者莫能行)
師法用辰不用日辰為客時為主人見於明主侍者為
主人辰正時邪見者正侍者邪辰邪時正見者邪侍者
正忠正之見侍者雖邪辰時俱正大邪之見侍者雖正
辰時俱邪即以自知侍者之邪而時邪辰正見者反邪
即以自知侍者之正而時正辰邪見者反正辰為常事
時為一行辰疏而時精其致同功必參五觀之然後可
知故曰察其所繇省其進退參之六合五行則可以見
人性知人情難用外察從中甚明故詩之為學情性而
已五性不相害六情更興廢觀性以厯觀情以律明主
所宜獨用難與二人共也故曰顯諸仁臧諸用露之則
不神獨行則自然矣
　　　再上封事(初元元年闗東大水次年二月地震/夏齊地人相食七月地復震上因下)
　　　　(詔赦天下求直言極/諌之士奉復奏封事)
　　　　元帝赦天下求直言詔(初元/二年)
葢聞賢聖在位隂陽和風雨時日月光星辰靜黎庶康
寧考終厥命今朕共承天地託于公侯之上明不能燭
徳不能綏灾異竝臻連年不息乃二月戊午地大震于
隴西郡毁落太上皇廟殿壁木飾壊敗䝠道縣城郭官
寺及民室屋厭殺人衆山崩地裂水泉涌出一年地再
動天惟降灾震驚朕躬治有大虧咎至于此夙夜兢兢
不通大變深惟欝悼未知其序比年歳數不登元元困
泛不勝飢寒以陷刑辟朕甚閔焉郡國被地動灾甚者
無出租賦赦天下有可蠲除减省以便萬姓者條奏無
有所諱丞相御史中二千石舉茂才異等直言極諫之
士朕將親覽焉
臣聞之於師曰天地設位縣日月布星辰分隂陽定四
時列五行以視聖人名之曰道聖人見道然後知王治
之象故畫州土建君臣立律厯陳成敗以視賢者名之
曰經賢者見經然後知人道之務則詩書易春秋禮樂
是也易有隂陽詩有五際春秋有灾異皆列終始推得
失考天心以言王道之安危至秦乃不説傷之以法是
以大道不通至於滅亡今陛下明聖深懐要道燭臨萬
方布徳流恵靡有闕遺罷省不急之用振救困貧賦醫
藥賜棺錢恩澤甚厚又舉直言求過失盛徳純備天下
幸甚臣奉竊學齊詩聞五際之要十月之交篇知日蝕
地震之效昭然可明猶巢居知風穴處知雨亦不足多
適所習耳臣聞人氣内逆則感動天地天變見於星氣
日蝕地變見於竒物震動所以然者陽用其精隂用其
形猶人之有五臧六體五臧象天六體象地故臧病則
氣色發於面體病則欠申動於貌今年太隂建于甲戌
律以庚寅初用事厯以甲午從春厯中甲庚律得參陽
性中仁義情得公正貞廉百年之精歲也正以精歲本
首王位日臨中時接律而地大震其後連月久隂雖有
大令猶不能復隂氣盛矣古者朝廷必有同姓以明親
親必有異姓以明賢賢此聖王之所以大通天下也同
姓親而易進異姓疏而難通故同姓一異姓五迺為平
均今左右亡同姓獨以舅后之家為親異姓之臣又疏
二后之黨滿朝非特䖏位埶尤奢僭過度呂霍上官足
以卜之甚非愛人之道又非後嗣之長䇿也隂氣之盛
不亦宜乎臣又聞未央建章甘泉宫才人各以百數皆
不得天性若杜陵園其巳御見者臣子不敢有言雖然
太皇太后之事也及諸侯王園與其後宫宜為設員出
其過制者此損隂氣應天救邪之道也今異至不應災
將隨之其法大水極隂生陽反為大旱甚則有火災春
秋宋伯姬是矣唯陛下財察
　　　災異求得終議疏(奉前議水極有火災明年夏/四月孝武園廟白鶴館灾奉)
　　　　(自以為/中上疏)
臣前上五際地震之效曰極隂生陽恐有火災不合明
聴未見省答臣竊内不自信今白鶴館以四月乙未時
加於邜月宿亢災與前地震同法臣奉迺深知道之可
信也不勝拳拳願賜間卒其終始
　　　上徙都成周疏(上復延問以得失奉以為祭天/地於雲陽汾隂及諸寢廟不以)
　　　　(親疎迭毁皆煩費違古制宫室苑囿奢泰難/供以故民困國虚不改其本難以末正乃上)
　　　　(疏天子異其意答曰問奉今園廟有七云東/徙狀何如奉對當定迭毁禮後貢禹亦言上)
　　　　(從之及匡衡為丞相奏徙/南北郊其議皆自奉發之)
臣聞昔者盤庚改邑以興殷道聖人美之竊聞漢徳隆
盛在於孝文皇帝躬行節儉外省繇役其時未有甘泉
建章及上林中諸離宫館也未央宫又無髙門武臺麒
麟鳳凰白虎玉堂金華之殿獨有前殿曲臺漸臺宣室
溫室承明耳孝文欲作一臺度用百金重民之財廢而
不為其積土基至今猶存又下遺詔不起山墳故其時
天下大和百姓洽足徳流後嗣如令䖏於當今因此制
度必不能成功名天道有常王道亡常亡常者所以應
有常也必有非常之主然後能立非常之功臣願陛下
徙都于成周左據成皋右阻黽池前鄉崧髙後介大河
建滎陽扶河東南北千里以為闗而入敖倉地方百里
者八九足以自娛東厭諸侯之權西逺羌胡之難陛下
共巳亡爲按成周之居兼盤庚之徳萬歲之後長為髙
宗漢家郊兆寢廟祭祀之禮多不應古臣奉誠難亶居
而改作故願陛下遷都正本衆制皆定亡復繕治宫館
不急之費歲可餘一年之畜臣聞三代之祖積徳以王
然皆不過數百年而絶周至成王有上賢之材因文武
之業以周召為輔有司各敬其事在位莫非其人天下
甫二世耳然周公猶作詩書深戒成王以恐失天下書
則曰王毋若殷王紂其詩則曰殷之未喪師克配上帝
宜監于殷駿命不易今漢初取天下起於豐沛以兵征
伐徳化未洽後世奢侈國家之費當數代之用非直費
財又乃費士孝武之世暴骨四夷不可勝數有天下雖
未久至於陛下八世九主矣雖有成王之明然亡周召
之佐今東方連年饑饉加之以疾疫百姓菜色或至相
食地比震動天氣溷濁日光侵奪繇此言之執國政者
豈可以不懐怵惕而戒萬分之一乎故臣願陛下因天
變而徙都所謂與天下更始者也天道終而復始窮則
反本故能延長而亡窮也今漢道未終陛下本而始之
於以永世延祚不亦優乎如因丙子之孟夏順太隂以
東行到後七年之明歲必有五年之餘蓄然後大行考
室之禮雖周之隆盛亡以加此唯陛下留神詳察萬世
之策
　　　廟祀對
昔成王徙洛般庚遷殷其所避就皆陛下所明知也非
有聖明不能一變天下之道臣奉愚戇狂惑唯陛下裁
赦
　　京房(字君明東郡頓邱人治易其説長于災/變初為郎厯魏郡太守為石顯譖殺)
　　　考功課吏對(房治易長於災變風雨寒溫各有/占驗以孝廉為郎永光建始間數)
　　　　(上疏所言屢中元帝召見/奏考功課吏法上意鄉之)
古帝王以功舉賢則萬化成瑞應著永世以毁譽取人
故功業廢而致災異宜令百官各試其功災異可息
　　　上元帝封事(中書令石顯尚書令五鹿充宗顓/權用事房言之帝皆疾房欲逺之)
　　　　(以房為魏郡太守試考功法房自知數以論/議為大臣所非内與石顯五鹿充宗有隙不)
　　　　(欲逺離左右及為太守憂懼以建昭三年二/月朔上封事房未發上令陽平侯王鳳承制)
　　　　(詔房止無乗傳奏事房意愈恐至/新豐因郵上封事至陜復上封事)
辛酉以來蒙氣衰去太陽精明臣獨欣然以為陛下有
所定也然少隂倍力而乗消息臣疑陛下雖行此道猶
不得如意臣竊悼懼守陽平侯鳳欲見未得至已夘臣
拜為太守此言上雖明下猶勝之效也臣出之後恐必
為用事所蔽身死而功不成故願歲盡乗傳奏事䝉哀
見許乃辛巳䝉氣復乗卦太陽侵色此上大夫覆陽而
上意疑也已夘庚辰之間必有欲隔絶臣令不得乗傳
奏事者
　　　再上封事
臣前以六月中言遯卦不効法曰道人始去寒涌水為
灾至其七月涌水出臣弟子姚平謂臣曰房可謂知道
未可謂信道也房言灾異未嘗不中今涌水已出道人
當逐死尚復何言臣曰陛下至仁於臣尤厚雖言而死
臣猶言也平又曰房可謂小忠未可謂大忠也昔秦時
趙髙用事有正先者非刺髙而死髙威自此成故秦之
亂正先趣之今臣得出守郡自詭効功恐未効而死惟
陛下毋使臣塞涌水之異當正先之死為姚平所笑
　　　三上封事
乃丙戌小雨丁亥䝉氣去然少隂并力而乗消息戊子
益甚到五十分䝉氣復起此陛下欲正消息襍卦之黨
并力而爭消息之氣不勝强弱安危之機不可不察己
丑夜有還風盡辛夘太陽復侵色至癸巳日月相薄此
邪隂同力而太陽為之疑也臣前白九年不改必有星
亡之異臣願出任良試考功臣得居内星亡之異可去
議者知如此於身不利臣不可蔽故云使弟子不若試
師臣為刺史又當奏事故復云為刺史恐太守不與同
心不若以為太守此其所以隔絶臣也陛下不違其言
而遂聴之此迺䝉氣所以不解太陽亡色者也臣去朝
稍逺太陽侵色益甚唯陛下毋難還臣而易逆天意邪
說雖安於人天氣必變故人可欺天不可欺也願陛下
察焉(漢書/)
　　張博(字子/高)
　　　遺淮陽王欽書
　　　　(初宣帝欲立欽為太子未果為淮陽王而立/元帝欽有外祖母舅張博兄弟三人歲至淮)
　　　　(陽輙受王賜王上書請徙外家張氏於國博/上書願留守墳墓獨不徙王恨之後博至淮)
　　　　(陽王賜之少博言負債數百萬願王為償王/遣人持黄金五十斤送博博還書謝為諂語)
　　　　(盛稱譽王因言當今朝廷無賢臣災變數見/足為寒心萬姓咸歸望於大王柰何恬然不)
　　　　(求入朝見輔助主上乎博弟光欲至長安辭/王願盡力與博共為王求朝馳使人語博博)
　　　　(知王意動復遺王書王得書喜説報之博即/具記其壻京房諸所說灾異及召見宻語持)
　　　　(子王以為信驗詐言已見中書令石顯求朝/許以金五百斤王報博博復報之王以金五)
　　　　(百斤予博㑹房出為郡守離左右顯具得此/事告房漏泄省中語博兄弟詿誤諸侯王誹)
　　　　(謗政治皆弃市有司奏請逮捕欽上不忍致/法遣諌大夫王駿賜欽璽書欽稽首謝罪成)
　　　　(帝即位王上書自陳博時為石顯等所侵因/為博家屬求還丞相御史復劾上許還徙者)
博幸得肺腑數進愚䇿未見省察北遊燕趙欲循行郡
國求幽隱之士聞齊有駟先生者善為司馬兵法大將
之材也博得謁見承間進問五帝三王究竟要道卓爾
非世俗之所知今邊境不安天下騷動㣲此人其莫能
安也又聞北海之瀕有賢人焉累世不可逮然難致也
得此二人而薦之功亦不細矣博願馳西以此赴助漢
急無財幣以通顯之趙王使謁者持牛酒黄金三十斤
勞博博不受復使人願尚女聘金二百斤博未許㑹得
光書云大王已遣光西與博并力求朝博自以棄捐不
意大王還意反義結以朱顔願殺身報徳朝事何足言
大王誠賜咳唾使得盡死湯禹所以成大功也駟先生
蓄積道術書無不有願知大王所好請得輙上
　　　　淮陽王欽報張博書(欽宣弟/第三子)
子髙乃幸左顧存恤發心惻隱顯至誠納以嘉謀語以
至事雖亦不敏敢不諭意今遣有司為子髙償責二百
萬
　　　又與淮陽王書
已見中書令石君求朝許以金五百斤賢聖制事葢慮
功而不計費昔禹治鴻水百姓罷勞成功既立萬世賴
之今聞陛下春秋未滿四十髮齒墮落太子幼弱佞人
用事隂陽不調百姓疾疫飢饉死者且半鴻水之害殆
不過此大王緒欲救世將比功徳何可以忽博已與大
儒知道者為大王為便宜奏陳安危指災異大王朝見
先口陳其意而後奏之上必大說事成功立大王即有
周邵之名邪臣散亡公卿變節功徳亡比而梁趙之寵
必歸大王外家亦將冨貴何復望大王之金錢
　　　　淮陽王又報張博書
乃者詔下止諸侯朝者寡人憯然不知所出子髙素有
顔冉之資臧武之智子貢之辨卞莊子之勇兼此四者
世之所鮮既開端緒願卒成之求朝義事也柰何行金
錢乎
　　　復報淮陽王
巳許石君須以成事(竝漢書/)
　　　　元帝賜淮陽王欽璽書
皇帝問淮陽王有司奏王王舅張博數遺王書非毁政
治謗訕天子褒舉諸侯稱引周湯以讇惑王所言尤惡
悖逆無道王不舉奏而多與金錢報以好言􁎝至不赦
朕惻焉不忍聞為王傷之推原厥本不祥自博惟王之
心匪同于凶已詔有司勿治王事遣諫大夫駿申諭朕
意詩不云乎靜恭爾位正直是與王其勉之(漢書○周/湯一本作)
(禹/湯)
　　　　王駿諭淮陽王
禮為諸侯制相朝聘之義葢以考禮壹徳尊事天子也
且王不學詩乎詩云俾侯于魯為周室輔今王舅博數
遺王書所言悖逆王幸受詔䇿通經術知諸侯名譽不
當出竟天子普覆徳布于朝而恬有博言多予金錢與
相報應不忠莫大焉故事諸侯王獲罪京師罪惡輕重
縱不伏誅必䝉遷削貶黜之罪未有但巳者也今聖主
赦王之罪又憐王失計忘本為博所惑加賜璽書使諫
大夫申諭至意殷勤之恩豈有量哉博等所犯罪惡大
羣下之所共攻王法之所不赦也自今以來王毋復以
博等累心務與衆弃之春秋之義大能變改易曰藉用
白茅无咎言臣子之道改過自新潔已以承上然後免
于咎也王其留意慎戒惟思所以悔過易行塞重責稱
厚恩者如此則長有富貴社稷安矣(漢書/)
　　士伍尊
　　　請復丙吉後爵邑書(甘露中丙吉子顯奪爵為/闗内侯元帝時長安士伍)
　　　　(尊陳吉功徳請復原/爵以顯為城門校尉)
臣少時為郡邸小吏竊見孝宣皇帝以皇曽孫在郡邸
獄是時治獄使者丙吉見皇曽孫遭離無辜吉仁心感
動涕泣悽惻選擇復作胡組養視皇孫吉常從臣尊日
再侍卧庭上後遭條獄之詔吉扞拒大難不避嚴刑峻
法既遭大赦吉謂守丞誰如皇孫不當在官使誰如移
書京兆尹遣與胡組俱送京兆尹不受復還及組日滿
當去皇孫思慕吉以私錢顧組令留與郭徴卿竝養數
月乃遣組去後少内嗇夫白吉曰食皇孫亡詔令時吉
得食米肉月月以給皇孫吉即時病輙使臣尊朝夕請
問皇孫視省席蓐燥濕候伺組徵卿不得令晨夜去皇
孫敖盪數奉甘毳食物所以擁全神靈成育聖躬功徳
已亡量矣時豈豫知天下之福而徼其報哉誠其仁恩
内結于心也雖介子推割肌以存君不足以比孝宣皇
帝時臣上書言狀幸得下吉吉謙讓不敢自伐刪去臣
辭專歸美於組徵卿組徵卿皆以受田宅賜錢吉封為
博陽侯臣尊不得比組徵卿臣年老居貧死在旦暮欲
終不言恐使有功不著吉子顯坐微文奪爵為闗内侯
臣愚以為宜復其爵邑以報先人功徳(漢書/)
　　華隂守丞嘉
　　　薦朱雲封事(雲好倜儻大節元帝時琅邪貢禹/為御史大夫而華隂守丞嘉上封)
　　　　(事薦雲上乃下其事問公卿/太子少傅匡衡對嘉竟坐之)
治道在於得賢御史之官宰相之副九卿之右不可不
選平陵朱雲兼資文武忠正有智略可使以六百石秩
試守御史大夫以盡其能
　　　　匡衡論華隂守丞嘉對
大臣者國家之股肱萬姓所瞻仰明王所慎擇也傳曰
下輕其上爵賤人圖柄臣則國家揺動而民不靜矣今
嘉從守丞而圖大臣之位欲以匹夫徒步之人而超九
卿之右非所以重國家而尊社稷也自堯之用舜文王
於太公猶試然後爵之又况朱雲者乎雲素好勇數犯
法亡命受易頗有師道其行義未有以異今御史大夫
禹絜白廉正經術通明有伯夷史魚之風海内莫不聞
知而嘉猥稱雲欲令為御史大夫妄相稱舉疑有姦心
漸不可長宜下有司案驗以明好惡(漢書/)
　　谷吉
　　　上元帝請使郅支書(宣帝時匈奴五單于爭立/呼韓邪單于與郅支單于)
　　　　(俱遣子入侍後郅支困辱漢使者初元四年/復遣使奉獻因求侍子願為内附漢議遣衛)
　　　　(司馬谷吉送之御史大夫貢禹博士匡衡以/為春秋之義許夷狄者不一而足今郅支單)
　　　　(于向化未醇所在絶逺宜令使者送其至塞/而還吉上書願送至庭既至郅支竟殺吉等)
中國與夷狄有羈縻不絶之義今既養全其子十年徳
澤甚厚宜絶而不送近從塞還示棄捐不畜使無鄉從
之心棄前恩立後怨不便議者見前江迺始無應敵之
數知勇俱困以致恥辱即豫為臣憂臣幸得建强漢之
節承明聖之詔宣諭厚恩不宜敢桀若懐禽獸加無道
於臣則單于長嬰大罪必遁逃逺塞不敢近邊沒一使
以安百姓國之計臣之願也願送至庭
　　侯應
　　　罷邊備議(竟寧元年單于復入朝自言願壻漢/以自親元帝以後宫良家子王嬙賜)
　　　　(之驩喜上書願保塞上谷以西至敦煌傳之/無窮請罷邊備塞吏卒以休天子人民議者)
　　　　(皆以為便郎中侯應習邊事以為不可/許上問狀應對有詔勿議罷邊塞事)
周秦以来匈奴暴桀冦侵邉境漢興尤被其害臣聞北
邉塞至遼東外有隂山東西千餘里草木茂盛多禽獸
本冒頓單于依阻其中治作弓矢来出為冦是其苑囿
也至孝武世出師征伐斥奪此地攘之於幕北建塞徼
起亭隧築外城設屯戍以守之然後邊境得用少安幕
北地平少草木多大沙匈奴来冦少所蔽隱從塞以南
徑深山谷往来差難邊長老言匈奴失隂山之後過之
未嘗不哭也如罷備塞戍卒示夷狄之大利不可一也
今聖徳廣被天覆匈奴匃奴得䝉全活之恩稽首來臣
夫夷狄之情困則卑順强則驕逆天性然也前以罷外
城省亭隧今裁足以候望通㷭火而已古者安不忘危
不可復罷二也中國有禮義之教刑罰之誅愚民猶尚
犯禁又况單于能必其衆不犯約哉三也自中國尚建
闗梁以制諸侯所以絶臣下之覬欲也設塞徼置屯戍
非獨為匈奴而巳亦為諸屬國降民本故匈奴之人恐
其思舊逃亡四也近西羌保塞與漢人交通吏民貪利
侵盜其畜産妻子以此怨恨起而背畔世世不絶今罷
乗塞則生嫚易分爭之漸五也往者從軍多没不還者
子孫貧困一旦亡出從其親戚六也又邉人奴婢愁苦
欲亡者多曰聞匈奴中樂無柰候望急何然時有亡出
塞者七也盜賊桀黠羣輩犯法如其窘急亡走北出則
不可制八也起塞以來百有餘年非皆以土垣也或因
山巖石木柴僵落谿谷水門稍稍平之卒徒築治功費
久逺不可勝計臣恐議者不深慮其終始欲以壹切省
繇戍十年之外百嵗之内卒有它變障塞破壊亭隧滅
絶當更發屯繕治累世之功不可卒復九也如罷戍卒
省候望單于自以保塞守御必深徳漢請求無已小失
其意則不可測開夷狄之隙虧中國之固十也非所以
永持至安威制百蠻之長策也
　
　西漢文紀巻十四
欽定四庫全書
　西漢文紀卷十五　　　　明　梅鼎祚　編
　　王鳳(字孝卿濟南東平陵人元后弟/襲封陽平侯為大司馬大將軍)
　　　辭謝成帝書(成帝初即位以皇太后弟陽平侯/王鳳為大司馬大將軍領尚書事)
　　　　(同母弟崇為安成侯庶弟譁等五人賜爵闗/内侯其夏黄霧四塞終日天子下問言事者)
　　　　(皆為隂盛侵陽之氣以鳯等無功為侯非高/祖之約故天為見異鳳懼上書辭謝因乞骸)
　　　　(骨辭職/上報)
陛下即位思慕諒聞故詔臣鳳典領尚書事上無以明
聖徳下無以益政治今有茀星天地赤黄之異咎在臣
鳳當伏顯戮以謝天下今諒闇已畢大義皆舉宜躬親
萬幾以承天心
　　　　成帝報王鳳書
朕承先帝聖緒涉道未深不明事情是以隂陽錯謬日
月無光赤黄之氣充塞天下咎在朕躬今大將軍乃引
過自予欲上尚書事歸大將軍印綬罷大司馬官是明
朕之不徳也朕委將軍以事誠欲庶幾有成顯先祖之
功徳將軍其專心固意輔朕之不逮毋有所疑
　　　再乞骸骨疏(京兆尹王章極言日蝕之咎在鳳/顓政因奏封事薦馮野王代鳳鳳)
　　　　(稱病出就第上疏乞骸骨辭㫖甚哀太后為/涕泣不食上少親倚鳳弗忍廢乃報留鳳起)
　　　　(視/事)
臣材駑愚戇得以外屬兄弟七人封為列侯宗族䝉恩
賞賜無量輔政出入七年國家委任臣鳳所言輙聴薦
士常用無一功善隂陽不調災異數見咎在臣鳳奉職
無狀此臣一當退也五經傳記師所誦説咸以日蝕之
咎在於大臣非其人易曰折其右肱此臣二當退也河
平以來臣久病連年數出在外曠職素餐此臣三當退
也陛下以皇太后故不忍誅廢臣猶自知當逺流放又
重自念兄弟宗族所䝉不測當殺身靡骨死輦轂下不
當以無益之故有離寢門之心誠歲餘以來所苦加侵
日月益甚不勝大願願乞骸骨歸自治養冀賴陛下神
靈未埋髪齒朞月之間幸得瘳愈復望帷幄不然必寘
溝壑臣以非材見私天下知臣受恩深也以病得全骸
骨歸天下知臣被恩見哀重巍巍也進退於國為厚萬
無纖介之議唯陛下哀憐
　　　　成帝報王鳳書
朕秉事不明政事多闕故天變婁臻咸在朕躬將軍迺
深引過自予欲乞骸骨而退則朕將何嚮焉書不云乎
公毋困我務專精神安心自持期於亟瘳稱朕意焉
　　　為東平王求諸子太史公書對(東平王宇既前/坐過削樊亢父)
　　　　(二縣尋詔復之後年來朝上疏求諸子及大/史公書上以問大將軍王鳳鳳對奏天子如)
　　　　(鳳言遂/不與)
臣聞諸侯朝聘考文章正法度非禮不言今東平王幸
得来朝不思制節謹度以防危失而求諸書非朝聘之
義也諸子書或反經術非聖人或明鬼神信物怪太史
公書有戰國從横權譎之謀漢興之初謀臣奇䇿天官
災異地形阸塞皆不宜在諸侯王不可予不許之辭宜
曰五經聖人所制萬事靡不畢載王審樂道傅相皆儒
者旦夕講誦足以正身虞意夫小辯破義小道不通致
逺恐泥皆不足以留意諸益於經術者不愛於王
　　　薦辛慶忌奏(慶忌成帝時累遷至金吾坐事左遷/酒泉太守歳餘大將軍王鳳薦慶忌)
　　　　(復徴為光禄/大夫執金吾)
慶忌前在兩郡著功迹徵入厯位朝廷莫不信鄉質行
正直仁勇得衆心通於兵事明略威重任國柱石父破
羌將軍武賢顯名前世有威西夷臣鳳不宜久䖏慶忌
之右
　　王音(元后從父弟封安陽侯代/鳳為大司馬輔政有忠節)
　　　雉雊奏(鴻嘉二年三月博士行大射禮有飛雉/集于庭厯階登堂而雊後飛集三公府)
　　　　(又集未夹宫承明殿上大司馬王音待詔寵/等上言帝使中常侍鼂閎詔音曰聞捕得雉)
　　　　(毛羽頗摧折類拘執者/得無人為之邪音復對)
天地之氣以類相應譴告人君甚㣲而著雉者聴察先
聞雷聲故月令以紀氣經載髙宗雉雊之異以明轉禍
為福之驗今雉以博士行禮之日大衆聚㑹飛集於庭
厯階登堂萬衆睢睢驚怪連日徑厯三公之府太常宗
正典宗廟骨肉之官然後入官其宿留告曉人具備深
切雖人道相戒何以過是
　　　雉雊對
陛下安得亡國之語不知誰主為佞讇之計誣亂聖徳
如此者左右阿諛甚衆不待臣音復讇而足公卿以下
保位自守莫有正言如今陛下覺寤懼大禍且至身深
責臣下繩以聖法臣音當先受誅豈有以自解哉今即
位十五年繼嗣不立日日駕車而出泆行流聞海内傳
之甚於京師外有㣲行之害内有疾病之憂皇天數見
災異欲人變更終已不改天尚不能感動陛下臣子何
望獨有極言待死命在朝暮而已如有不然老母安得
䖏所尚何皇太后之有髙祖天下當以誰屬乎宜謀於
賢知克己復禮以求天意繼嗣可立灾變尚可銷也(漢/書)
　　王立(字子叔元后弟封紅陽/侯平帝時為王莽迫殺)
　　　與杜業書(業南陽杜衍人/建平侯延年孫)
　　　　(業以列侯選為太常與太后姊子定陵侯淳/于長不平坐法免官後為函谷闗都尉㑹長)
　　　　(有罪當就國帝舅紅陽侯立與業書長既出/闗復發下雒陽獄丞相史搜得立書奏業聴)
　　　　(請不敬坐/免就國)
誠哀老姊垂白隨無狀子出闗願勿復用前事相侵(漢/書)
(○老姊名君俠立/之長姊次為元后)
　　匡衡(字稚圭東海承人有經學厯/位丞相坐封地事免為庶人)
　　　上元帝政治得失疏(元帝以衡為郎中遷博士/給事中是時有日蝕地震)
　　　　(之變上問以政治得失衡上疏上/説其言遷光禄大夫太子少傅)
臣聞五帝不同樂三王各異教民俗殊務所遇之時異
也陛下躬聖徳開太平之路閔愚吏民觸法抵禁比年
大赦使百姓得改行自新天下幸甚臣竊見大赦之後
奸邪不為衰止今日大赦明日犯法相隨入獄此殆導
之未得其務也盖保民者陳之以徳義示之以好惡觀
其失而制其宜故動之而和綏之而安今天下俗貪財
賤義好聲色上侈靡廉恥之節薄淫辟之意縱綱紀失
序疏者踰内親戚之恩薄婚姻之黨隆茍合徼幸以身
設利不改其原雖歳赦之刑猶難使錯而不用也臣愚
以為宜一曠然大變其俗孔子曰能以禮讓為國乎何
有朝廷者天下之楨榦也公卿大夫相與循禮恭讓則
民不爭好仁樂施則下不暴上義高節則民興行寛柔
和恵則衆相愛四者明王之所以不嚴而成化也何者
朝有變色之言則下有爭鬬之患上有自專之士則下
有不讓之人上有克勝之佐則下有傷害之心上有好
利之臣則下有盜竊之民此其本也今俗吏之治皆不
本禮讓而上克暴或忮害好陷人於罪貪財而慕埶故
犯法者衆奸邪不止雖嚴刑峻法猶不為變此非其天
性有由然也臣竊考國風之詩周南召南被賢聖之化
深故篤于行而廉于色鄭伯好勇而國人暴虎秦穆貴
信而士多從死陳夫人好巫而民淫祀晉侯好儉而民
畜聚太王躬仁邠國貴恕由是揆之治天下者審所上
而已今之偽薄忮害不讓極矣臣聞教化之流非家至
而人説之也賢者在位能者布職朝廷崇禮百僚敬讓
道徳之行由内及外自近者始然後民知所法遷善日
進而不自知是以百姓安隂陽和神靈應而嘉祥見詩
曰商邑翼翼四方之極夀考且寧以保我後生此成湯
所以建至治保子孫化異俗而懐鬼方也今長安天子
之都親承聖化然其習俗無以異於逺方郡國来者無
所法則或見侈靡而放效之此教化之原本風俗之樞
機宜先正者也臣聞天人之際精祲有以相盪善惡有
以相推事作乎下者象動乎上隂陽之理各應其感隂
變則靜者動陽蔽則明者晻水旱之災隨類而至今闗
東連年饑饉百姓乏困或至相食此皆生於賦歛多民
所共者大而吏安集之不稱之效也陛下祗畏天戒哀
閔元元大自減損省甘泉建章宫衛罷珠厓偃武行文
將欲度唐虞之隆絶殷周之衰也諸見罷珠厓詔書
者莫不欣欣人自以將見太平也宜遂減宫室之度省
靡麗之飾考制度修外内近忠正逺巧佞放鄭衛進雅
頌舉異材開直言任溫良之人退刻薄之吏顯潔白之
士昭無欲之路覽六藝之意察上世之務明自然之道
博和睦之化以崇至仁匡失俗易民視令海内昭然咸
見本朝之所貴道徳𢎞於京師淑問揚乎疆外然後大
化可成禮讓可興也
　　　論治性正家疏(元帝好儒術文辭頗改宣帝之/政言事者多進見人人自以為)
　　　　(得上意又傅昭儀及子定陶王愛幸寵于皇/太后太子衡復上疏衡為少傅數年數上疏)
　　　　(陳便宜及朝廷有政議傳經以對言/多法義建昭中代韋𤣥成為丞相)
臣聞治亂安危之機在乎審所用心盖受命之王務在
創業垂統傳之無窮繼體之君心存於承宣先王之徳
而褒大其功昔者成王之嗣位思述文武之道以養其
心休烈盛美皆歸之二后而不敢專其名是以上帝歆
享鬼神祐焉其詩曰念我皇祖陟降庭止言成王常思
祖考之業而鬼神祐助其治也陞下聖徳天覆子愛海
内然隂陽未和姦邪未禁者殆論議者未丕揚先帝之
盛功爭言制度不可用也務變更之所更或不可行而
復復之是以羣下更相是非吏民無所信臣竊恨國家
釋樂成之業而虛為此紛紛也願陛下詳覽統業之事
留神於遵制揚功以定羣下之心大雅曰無念爾祖聿
修厥徳孔子著之孝經首章盖至徳之本也傳曰審好
惡理情性而王道畢矣能盡其性然後能盡人物之性
能盡人物之性可以贊天地之化治性之道必審巳之
所有餘而强其所不足盖聰明疏通者戒於大察寡聞
少見者戒於雍蔽勇猛剛强者戒於大暴仁愛温良者
戒於無斷湛靜安舒者戒於後時廣心浩大者戒於遺
忘必審已之所當戒而齊之以義然後中和之化應而
巧偽之徒不敢比周而望進唯陛下戒所以崇聖徳臣
又聞室家之道修則天下之理得故詩始國風禮本冠
婚始乎國風原情性而明人倫也本乎冠婚正基兆而
防未然也福之興莫不本乎室家之道衰莫不始乎梱
内故聖王必慎妃后之際别適長之位禮之於内也卑
不隃尊新不先故所以統人情而理隂氣也其尊適而
卑庶也適子冠乎阼禮之用醴衆子不得與列所以貴
正體而明嫌疑也非虚加其禮文而已乃中心與之殊
異故禮探其情而見之外也聖人動靜游讌所親物得
其序得其序則海内自修百姓從化如當親者疏當尊
者卑則巧佞之姦因時而動以亂國家故聖人慎防其
端禁於未然不以私㤙害公義陛下聖徳純備莫不修
正則天下無為而治詩曰于以四方克定厥家傳曰正
家而天下定矣
　　　封殷後議奏(元帝時尊周子南君為承休侯使/諸大夫博士求殷後散為十餘姓)
　　　　(絶不能紀衡議奏上以其語不經遂寢至成/帝時梅福言宜封孔子後以奉殷祀詔封孔)
　　　　(子世為殷/紹嘉公)
王者存二王後所以尊其先王而通三統也其犯誅絶
之罪者絶而更封他親為始封君上承其王者之始祖
春秋之義諸侯不能守其社稷者絶今宋國已不守其
統而失國矣則宜更立殷後為始封君而上承湯統非
當繼宋之絶侯也宜明得殷後而已今之故宋推求其
嫡久逺不可得雖得其嫡嫡之先巳絶不當得立禮記
孔子曰邱殷人也先師所共傳宜以孔子世為殷後
　　　上成帝戒妃匹勸經學疏(衡為丞相成帝即位/衡上疏戒妃匹勸經)
　　　　(學威儀之則/上敬納其言)
陛下秉至孝哀傷思慕不絶於心未有游虞弋射之宴
誠隆於慎終追逺無窮已也竊願陛下雖聖性得之猶
復加聖心焉詩云焭焭在疚言成王喪畢思慕意氣未
能平也盖所以就文武之業崇大化之本也臣又聞之
師曰妃匹之際生民之始萬福之原婚姻之禮正然後
品物遂而天命全孔子論詩以闗雎為始言太上者民
之父母后夫人之行不侔乎天地則無以奉神靈之統
而理萬物之宜故詩曰窈窕淑女君子好仇言能致其
貞淑不貳其操情欲之感無介乎容儀宴私之意不形
乎動靜夫然後可以配至尊而為宗廟主此綱紀之首
王教之端也自上世以來三代興廢未有不由此者也
願陛下詳覽得失盛衰之效以定大基采有徳戒聲色
近嚴敬逺技能竊見聖徳純茂專精詩書好樂無厭臣
衡材駑無以輔相善義宣揚徳音臣聞六經者聖人所
以統天地之心著善惡之歸明吉凶之分通人道之正
使不悖于其本性者也故審六藝之指則天人之理可
得而和草木昆蟲可得而育此永永不易之道也及論
語孝經聖人言行之要宜究其意臣又聞聖王之自為
動靜周旋奉天承親臨朝享臣物有節文以章人倫盖
欽翼祗栗事天之容也温恭敬遜承親之禮也正躬嚴
恪臨衆之儀也嘉㑹和説饗下之顔也舉錯動作物遵
其儀故形為仁義動為法則孔子曰徳義可尊容止可
觀進退可度以臨其民是以其民畏而愛之則而象之
大雅云敬慎威儀惟民之則諸侯正月朝覲天子天子
惟道徳昭穆穆以視之又觀以禮樂饗醴迺歸故萬國
莫不獲賜祉福䝉化而成俗今正月初幸路寢臨朝賀
置酒以饗萬方傳曰君子慎始願陛下留神動靜之節
使羣下得望盛徳休光以立基楨天下幸甚
　　　追論陳湯奏(湯與甘延夀之斬郅支王也衡初/以為矯詔不宜封及封侯成帝即)
　　　　(位丞相衡復奏湯坐/免○詳後陳湯下)
湯以吏二千石奉使顓命蠻夷中不正身以先下而盜
所收康居財物戒官屬曰絶域事不覆校雖在赦前不
宜䖏位
　　　禱髙祖孝文孝武廟文(初丞相韋𤣥成奏罷郡/國廟𤣥成薨衡代為丞)
　　　　(相上寢疾夢祖宗譴罷郡國廟上少弟楚孝/王亦夢焉疾久不平衡惶恐禱髙祖孝文孝)
　　　　(武廟又告謝毁廟之由久之遂盡復諸所罷/寢廟祀園皆修祀如故元帝崩衡又悉請罷)
　　　　(奏/可)
嗣曽孫皇帝恭承洪業夙夜不敢康寜思育休烈以章
祖宗之盛功故動作接神必因古聖之經往者有司以
為前因所幸而立廟將以繫海内之心非為尊祖嚴親
也今賴宗廟之靈六合之内莫不附親廟宜一居京師
天子親奉郡國廟可止毋修皇帝祗肅舊禮尊重神明
即告於祖宗而不敢失今皇帝有疾不豫迺夢祖宗見
戒以廟楚王夢亦有其序皇帝悼懼即詔臣衡復修立
謹案上世帝王承祖禰之大義皆不敢不自親郡國吏
卑賤不可使獨承又祭祀之義以民為本間者歲數不
登百姓困乏郡國廟無以修立禮凶年則歲事不舉以
祖禰之意為不樂是以不敢復如誠非禮義之中違祖
宗之心咎盡在臣衡當受其殃大被其疾隊在溝瀆之
中皇帝至孝肅慎宜䝉祐福唯髙皇帝孝文皇帝孝武
皇帝省察右饗皇帝之孝開賜皇帝眉夀亡疆令所疾
日瘳平復反常永保宗廟天下幸甚
　　　告謝毁廟文(諸廟皆/同文)
往者大臣以為在昔帝王承祖宗之休典取象于天地
天序五行人親五屬天子奉天故率其意而尊其制是
以禘嘗之序靡有過五受命之君躬接於天萬世不墮
繼烈以下五廟而遷上陳太祖間歲而祫其道應天故
福禄永終太上皇非受命而屬盡義則當遷又以為孝
莫大於嚴父故父之所尊子不敢不承父之所異子不
敢同禮公子不得為母信為後則於子祭於孫止尊祖
嚴父之義也寢日四上食園廟閒祠皆可亡修皇帝思
慕悼懼未敢盡從惟念髙皇帝聖徳茂盛受命溥將欽
若稽古承順天心子孫本支陳錫無疆誠以為遷廟合
祭久長之策髙皇帝之意迺敢不聼即以令日遷太上
孝恵廟孝文太后孝昭太后寢將以昭祖宗之徳順天
人之序定無窮之業今皇帝未受兹福乃有不能共職
之疾皇帝願復修立承祀臣衡等咸以為禮不得如不
合髙皇帝孝恵皇帝孝文皇帝孝武皇帝孝昭皇帝孝
宣皇帝太上皇孝文太后孝昭太后之意罪盡在臣衡
等當受其咎今皇帝尚未平詔中朝臣具復毁廟之文
臣衡中朝臣咸復以為天子之祀義有所斷禮有所承
違統背制不可以奉先祖皇天不祐鬼神不饗六蓺所
載皆言不當無所依縁以作其文事如失指罪迺在臣
衡當深受其殃皇帝宜厚䝉祉福嘉氣日興疾病平復
永保宗廟與天亡極羣生百神有所歸息
　　　上成帝毁廟奏
前以上體不平故復諸所罷祠卒不䝉福案衛思后戾
太子戾后園親未盡孝恵孝景廟親盡宜毁及太上皇
孝文孝昭太后昭靈后昭哀后武哀王祠請悉罷勿奉
　　　議郊祀奏(成帝初即位衡與御史大夫王譚請/徙南北郊於長安以復古制大司馬)
　　　　(許嘉等八人以為所從来久逺宜如故大將/軍王商等五十人議與衡合衡譚復奏議天)
　　　　(子從之衡又言甘泉泰畤及五/畤議並從焉及陳寳祠皆罷)
帝王之事莫大乎承天之序承天之序莫重於郊祀故
聖王盡心極慮以建其制祭天於南郊就陽之義也瘞
地於北郊即隂之象也天之於天子也因其所都而各
饗焉往者孝武皇帝居甘泉宫即於雲陽立泰畤祭於
宫南今行常幸長安郊見皇天反北之泰隂祠后土反
東之少陽事與古制殊又至雲陽行溪谷中阸陜且百
里汾隂則渡大川有風波舟楫之危皆非聖主所宜數
乗郡縣治道共張吏民困苦百官煩費勞所保之民行
危險之地難以奉神靈而祈福祐殆未合於承天子民
之意昔者周文武効於豐鄗成王効於雒邑由此觀之
天隨王者所居而饗之可見也甘泉泰畤河東后土之
祠宜可徙置長安合於古帝王願與羣臣議定
　　　　右將軍王商博士師丹議郎翟方進等五十
　　　　人議
禮記曰燔柴於太壇祭天也瘞薶於太圻祭地也兆於
南郊所以定天位也祭地於太圻在北郊就隂位也郊
處各在聖王所都之南北書曰越三日丁巳用牲于郊
牛二周公加牲告徙新邑定郊禮於雒明王聖主事天
明事地察天地明察神明章矣天地以王者為主故聖
王制祭天地之禮必於國郊長安聖主之居皇天所觀
視也甘泉河南之祠非神靈所饗宜徙就正陽太隂之
䖏違俗復古循聖制定天位如禮便
　　　郊祀再議
陛下聖徳怱明上通承天之大典覽羣下使各悉心盡
處議郊祀之處天下幸甚臣聞廣謀從衆則合於天心
故洪範曰三人占則從二人言言少從多之義也論當
往古宜於萬民則依而從之違道寡與則廢而不行今
議者五十八人其五十人言當徙之義皆著於經傳同
於上世便於吏民八人不按經藝考古制而以為不宜
無法之議難以定吉凶太誓曰正稽古立功立事可以
永年丕天之大律詩曰毋曰髙髙在上陟降厥士日監
于兹言天之日監王者之處也又曰迺眷西顧此維予
宅言天以文王之都為居也宜于長安定南北郊為萬
世基
　　　甘泉泰畤壇議
甘泉泰畤紫壇八觚宣通象八方五帝壇周環其下又
有羣神之壇以尚書禋六宗望山川徧羣神之義紫壇
有文章采鏤黼黻之飾及玉女樂石壇仙人祠瘞鸞路
騂駒寓龍馬不能得其象於古臣聞郊柴壇享帝之義
埽地而祭上質也歌大吕舞雲門以竢天神歌大簇舞
咸池以竢地祗其牲用犢其席槀稭其器陶匏皆因天
地之性貴誠上質不敢修其文也以為神祗功徳至大
雖修精㣲而備庶物猶不足以報功惟至誠為可故上
質不飾以章天徳紫壇偽飾女樂鸞騂駒龍馬石壇之
屬宜皆勿修
　　　五畤議
王者各以其禮制事天地非因異世所立而繼之今雍
鄜宻上下畤本秦侯各以其意所立非禮之所載術也
漢興之初儀制未及定即且因秦故祠復立北畤今既
稽古建定天地之大禮郊見上帝青赤白黄黑五方之
帝皆畢陳各有位饌祭祀備具諸侯所妄造王者不當
長遵及北畤未定時所立不宜復修
　　　　劉向神寳舊畤對(明年匡衡坐事免官爵衆/庶多言不當變動祭祀者)
　　　　　(初罷甘泉泰畤作南郊日大風壊甘泉行/宫折拔樹木十圍以上百餘上以問劉向)
　　　　　(向對上意恨之後以/久無繼嗣遂並修復)
家人尚不欲絶種祠况於國之神寳舊畤且甘泉汾隂
及雍五畤始立皆有神祗感應然後營之非茍而巳也
武宣之世奉此三神禮敬敇備神光尤著祖宗所立神
祇舊位誠未易動及陳寳祠自秦文公至今七百餘歲
矣漢興世世常來光色赤黄長四五丈直祠而息音聲
砰隱野雞皆雊每見雍太祝祠以大牢遣候者乗傳馳
詣行在所以為福祥髙祖時五来文帝二十六来武帝
七十五来宣帝二十五来初元元年以来亦二十来此
陽氣舊祠也及漢宗廟之禮不得擅議皆祖宗之君與
賢臣所共定古今異制經無明文至尊至重難以疑説
正也前始納貢禹之議後人相因多所動搖易大傳曰
誣神者殃及三世恐其咎不獨止禹等
　　司𨽻校尉駿　少府忠
　　　劾奏丞相匡衡疏(衡初封僮之樂安鄉南以閩/佰為界郡圖誤以閩佰為平)
　　　　(陵佰多執田四百頃主簿陸賜與屬明舉計/以四百頃付樂安國收租千石司𨽻校尉駿)
　　　　(少府忠行廷尉事劾衡/背制專地免為庶人)
衡監臨盜所主守直十金以上春秋之義諸侯不得專
地所以壹統尊法制也衡位三公輔國政領計簿知郡
實正國界計簿已定而背法制專地盜土以自益及賜
明阿承衡意猥舉郡計亂減縣界附下罔上擅以地附
益大臣皆不道
　　甘延夀　陳湯
　　　上誅郅支單于疏(湯為郎數求使外國遷西域/副校尉建昭三年與都護甘)
　　　　(延夀出西域湯矯制發諸國兵吏攻郅支單/于破之斬單于及諸名王首上疏請縣蠻夷)
　　　　(邸間事下有司丞相匡衡御史大夫繁延夀/以為時春宜勿縣車騎將軍許嘉右將軍王)
　　　　(商以宜縣十日元帝詔將軍議是/封延夀為義成侯湯為闗内侯)
臣聞天下之大義當混為一昔有唐虞今有彊漢匈奴
呼韓邪單于巳稱北藩唯郅支單于叛逆未伏其辜大
夏之西以為彊漢不能臣也郅支單于慘毒行於民大
惡通於天臣延壽臣湯將義兵行天誅賴陛下神靈隂
陽並應天氣精明陷陳克敵斬郅支首及名王以下宜
縣頭槀街巒夷邸間以示萬里明犯疆漢者雖逺必誅
　　　　丞相匡衡御史大夫繁延夀議
郅支及名王首更厯諸國蠻夷莫不聞知月令春掩骼
埋胔之時宜勿縣
　　　　車騎將軍許嘉右將軍王商議
春秋夾谷之㑹優施笑君孔子誅之方盛夏首足異門
而出宜縣十日迺埋之
　　陳湯
　　　請釋吏士疏(湯初矯制發兵丞相御史皆不與/湯湯素貪所鹵獲財物入塞多不)
　　　　(法司𨽻校尉移書道上繫吏士按驗之湯/上疏上立出吏士令縣道具酒食以過軍)
臣與吏士共誅郅支單于幸得禽滅萬里振旅宜有使
者迎勞道路今司𨽻反逆收繫按驗是為郅支報讎也
　　　　劉更生理甘延壽陳湯疏(是時石顯匡衡以/延壽湯矯制生事)
　　　　　(於蠻夷幸得不誅不宜復加爵土上重違/其議而内嘉湯等功議久不決向上疏元)
　　　　　(帝於是/詔議封)
郅支單于囚殺使者吏士以百數事暴揚外國傷威毁
重羣臣皆閔焉陛下赫然欲誅之意未嘗有忘西域都
䕶延夀副校尉湯承聖指倚神靈總百蠻之君㩜城郭
之兵出百死入絶域遂蹈康居屠五重城搴歙侯之旗
斬郅支之首縣旌萬里之外揚威昆山之西埽谷吉之
耻立昭明之功萬夷慴伏莫不懼震呼韓邪單于見郅
支已誅且喜且懼鄉風馳義稽首来賔願守北藩累世
稱臣立千載之功建萬世之安羣臣之勲莫大焉昔周
大夫方叔吉甫為宣王誅獫狁而百蠻從其詩曰嘽嘽
焞焞如霆如雷顯允方叔征伐獫狁蠻荆来威易曰有
嘉折首獲匪其醜言美誅首惡之人而諸不順者皆来
從也今延夀湯所誅震雖易之折首詩之雷霆不能及
也論大功者不録小過舉大美者不疵細瑕司馬法曰
軍賞不踰月欲民速得為善之利也蓋急武功重用人
也吉甫之歸周厚賜之其詩曰吉甫宴喜既多受祉来
歸自鎬我行永久千里之鎬猶以為逺况萬里之外其
勤至矣延夀湯既未獲受祉之報反屈捐命之功久挫
于刀筆之前非所以勸有功厲戎士也昔齊桓前有尊
周之功後有滅項之罪君子以功覆過而為之諱行事
貳師將軍李廣利捐五萬之師靡億萬之費經四年之
勞而僅獲駿馬三十匹雖斬宛王毋鼓之首猶不足以
復費其私罪惡甚多孝武以為萬里征伐不録其過遂
封拜兩侯三卿二千石百有餘人今康居國強于大宛
郅支之號重於宛王殺使者罪甚於留馬而延壽湯不
煩漢士不費斗糧比於貳師功徳百之且常恵隨欲擊
之烏孫鄭吉迎自来之日逐猶皆裂土受爵故言威武
勤勞則大於方叔吉甫列功覆過則優於齊桓貳師近
事之功則髙於安逺長羅而大功未著小惡數布臣竊
痛之宜以時解縣通籍除過勿治尊寵爵位以勸有功
　　　上初陵封事(湯善將作大匠解萬年及成帝作/初陵萬年與湯議欲營起邑居成)
　　　　(大功巳當䝉重賞而湯妻家在長安不樂東/方宜求徙可得賜田宅俱善湯心利之即上)
　　　　(封事上從其計果起昌陵邑後徙内郡國民/萬年自詭三年可成後卒不就羣臣多言不)
　　　　(便者下有司議上/乃下詔罷昌陵)
初陵京師之地最為肥美可立一縣天下民不徙諸陵
三十餘歲矣闗東富人益衆多規良田役使貧民可徙
初陵以彊京師衰弱諸侯又使中家以下得均貧富湯
願與妻子家屬徙初陵為天下先
　　　　有司請罷昌陵議
昌陵因卑為髙積土為山度便房猶在平地上客土之
中不保幽㝠之靈淺外不固卒徒工庸以鉅萬數至㸐
脂火夜作取土東山且與榖同賈作治數年天下徧被
其勞國家罷敝府臧空虚下至衆庶嗸嗸苦之故陵因
天性據真土處埶高敞旁近祖考前又已有十年功緒
宜還復故陵勿徙民
　　　　成帝罷昌陵詔(永始/元年)
朕執徳不固謀不盡下過聴將作大匠萬年言昌陵三
年可成作治五年中陵司馬殿門内尚未加功天下虚
耗百姓罷勞客土疏惡終不可成朕惟其難怛然傷心
夫過而不改是謂過矣其罷昌陵及故陵勿徙吏民令
天下毋有動搖之心
　　趙增壽
　　　陳湯惑衆議(成帝詔罷昌陵湯言當復發徙傳/相語者十數人丞相御史奏湯惑)
　　　　(衆不道廷尉増夀議上下/湯與解萬年俱徙敦煌)
不道無正法以所犯劇易為罪臣下丞用失其中故移
獄廷尉無比者先以聞所以正刑罰重人命也明王哀
憫百姓下制書罷昌陵勿徙吏民已申布湯妄以意相
謂且復發徙雖頗驚動所流行者少百姓不為變不可
謂惑衆湯稱詐虚設不然之事非所宜言大不敬也
　　　成帝免陳湯制
廷尉増夀議是湯前有討郅支單于功其免湯為庶人
徙敦煌
　　　又白解萬年
故將作大匠萬年佞邪不忠妄為功詐多賦歛煩繇役
興卒暴之作卒徒䝉辜死者連屬毒流衆庶海内怨望
雖䝉赦令不宜居京師
　　王尊(字子贛涿郡髙陽人厯遷司𨽻校/尉為京兆尹有聲終東郡太守)
　　　告安定屬縣教(尊為虢令以高第擢安定太守/到官出教告屬縣又出教敇掾)
　　　　(功曺下五官/掾張輔獄)
令長丞尉奉法守城為民父母抑强扶弱宣恩廣澤甚
勞苦矣太守以今日至府願諸君卿勉力正身以率下
故行貪鄙能變更者與為治明慎所職無以身試法
　　　敇掾功曹教
敇掾功曺各自底厲助太守為治其不中用趣自避退
毋久妨賢夫羽翮不修則不可以致千里闑内不理無
以整外府丞悉署吏行能分别白之賢為上毋以富賈
人百萬不足與計事昔孔子治魯七日誅少正卯今太
守視事已一月矣五官掾張輔懐虎狼之心貪汙不軌
一郡之錢盡入輔家然適足以𦵏矣今將輔送獄直符
史詣閤下從太守受其事丞戒之戒之相隨入獄矣
　　　劾丞相匡衡等奏(丞相衡御史大夫張譚元帝/時皆畏事石顯至成帝即位)
　　　　(顯不復典權衡譚共奏免顯等官尊為司𨽻/校尉劾奏上以新即位重傷大臣下御史丞)
　　　　(問狀御史丞劾尊左遷為髙/陵令○張譚匡衡傳作甄譚)
丞相衡御史大夫譚位三公典五常九徳以總方略壹
統類廣教化美風俗為職知中書謁者令顯等專權擅
埶大作威福縱恣不制無所畏忌為海内患害不以時
白奏行罰而阿諛曲從附下罔上懐邪迷國無大臣輔
政之義皆不道在赦令前赦後衡譚舉奏顯不自陳不
忠之罪而反揚著先帝任用傾覆之徒妄言百官畏之
甚于主上卑君尊臣非所宜稱失大臣體又正月行幸
曲臺臨享罷衛士衡與中二千石大鴻臚賞等㑹坐殿
門下衡南鄉賞等西鄉衡更為賞布東鄉席起立延賞
坐私語如食頃衡知行臨百官共職萬衆㑹聚而設不
正之席使下坐上相比為小恵於公門之下動不中理
亂朝廷爵秩之位衡又使官大奴入殿中問行起居還
言漏上十四刻行臨到衡安坐不變色改容無怵惕肅
敬之心驕慢不謹皆不敬
　　　　御史丞劾王尊奏
尊妄詆欺非謗赦前事猥厯奏大臣無正法飾成小過
以塗汙宰相摧辱公卿輕薄國家奉使不敬
　　　行縣還上奏(尊為京兆尹出行縣男子郭賜自/言許仲家十餘人共殺賜兄賞公)
　　　　(歸舎吏不敢捕尊還上奏御史大夫忠劾尊/免官吏多稱惜之湖三老公乗與等上書訟)
　　　　(尊治京兆功效上復/以尊為徐州刺史)
强不陵弱各得其所寛大之政行和平之氣通
　　　　御史大夫忠奏
尊暴虐不改外為大言倨嫚姍上威信日廢不宜備位
九卿
　　公乗興
　　　訟王尊書
往者南山盜賊阻山横行剽劫良民殺奉法吏道路不
通城門至以警戒步兵校尉使逐捕暴師露衆曠日煩
費不能禽制二卿坐黜羣盜寖彊吏氣傷沮流聞四方
為國家憂當此之時有能捕斬不愛金爵重賞闗内侯
寬中使問所徵故司𨽻校尉王尊捕羣盜方略拜為諫
大夫守京輔都尉行京兆尹事尊盡節勞心夙夜思職
卑體下士厲奔北之吏起沮傷之氣二旬之間大黨震
壊渠率效首賊亂蠲除民反農業拊循貧弱鉏耘豪强
長安宿豪大猾東市賈萬城西萭章翦張禁酒趙放杜
陵楊章等皆通邪結黨挟養姦軌上干王法下亂吏治
并兼役使侵漁小民為百姓豺狼更數二千石二十年
莫能禽討尊以正法案誅皆伏其辜姦邪銷釋吏民悦
服尊撥劇整亂誅暴禁邪皆前所稀有名將所不及雖
拜為真未有殊絶褒賞加於尊身今御史大失奏尊傷
害隂陽為國家憂無承用詔書之意靖言庸違象恭滔
天原其所以出御史丞楊輔故為尊書佐素行隂賊惡
口不信好以刀筆陷人於法輔嘗醉過尊大奴利家利
家捽摶其頰兄子閎拔刀欲剄之輔以故深怨疾毒欲
傷害尊疑輔内懐怨恨外依公事建畫為此議傅致奏
文浸潤加誣以復私怨昔白起為秦將東破韓魏南拔
郢都應侯譖之賜死杜郵吳起為魏守西河而秦韓不
敢犯䜛人間焉斥逐奔楚秦聴浸潤以誅良將魏信䜛
言以逐賢守此皆偏聴不聰失人之患也臣等竊痛傷
尊修身潔已砥節首功刺譏不憚將相誅惡不避豪强
誅不制之賊解國家之憂功著職修威信不廢誠國家
爪牙之吏折衝之臣今一旦無辜制于仇人之手傷於
詆欺之文上不得以功除罪下不得䝉棘木之聴獨掩
怨讎之偏奏猥被共工之大惡無所陳怨愬罪尊以京
師廢亂羣盜並興選賢徵用起家為卿賊亂既除豪猾
伏辜即以佞巧廢黜一尊之身三期之間乍賢乍佞豈
不甚哉孔子曰愛之欲其生惡之欲其死是惑也浸潤
之譛不行焉可謂明也矣願下公卿大夫博士議即定
尊素行夫人臣而傷害隂陽死誅之罪也靖言庸違放
殛之刑也審如御史章尊乃當伏觀闕之誅放於無人
之域不得茍免及任舉尊者當獲選舉之辜不可但已
即不如章飾文深詆以愬無罪亦宜有誅以懲䜛賊之
口絶詐欺之路唯明主參詳使黑白分别(並漢/書)
　
　
　
　
　
　
　西漢文紀巻十五
欽定四庫全書
　西漢文紀巻十六　　　　明　梅鼎祚　編
　　薛宣(字贛君東海郯人成帝初為中丞厯御史大/夫代張禹為丞相封高陽侯坐兄弟不和免)
　　　(為庶/人)
　　　與高陵令楊湛書
　　　　(宣厯臨淮陳留太守入為左馮翊髙陵令楊/湛櫟陽令謝游皆貪猾不遜持郡短長及宣)
　　　　(視事隂求其罪臧其得所受取察湛有改節/敬宣之意乃手自牒書條其奸臧封與湛湛)
　　　　(即時解印綬為記謝宣終無怨言而游自以/大儒有名輕宣宣獨移書顯責之游亦解印)
　　　　(綬/去)
吏民條言君如牒或議以為疑於王守盜馮翊敬重令
又念十金法重不忍相暴章故宻以手書相曉欲君自
圖進退可復伸眉於後即無其事復封還記得為君分
明之
　　　移櫟陽令謝游書
告櫟陽令吏民言令治行煩苛適罰作使千人以上賊
取錢財數十萬給為非法賣買聽任富吏賈數不可知
證驗以明白欲遣吏考案恐負舉者恥辱儒士故使掾
平鐫令孔子曰陳力就列不能者止令詳思之方調守
(平掾之名鐫/謂琢鑿也)
　　　移勞平陵粟邑二令書
　　　　(宣奏平陵令薛恭粟邑令尹賞換縣二人/視事數月而兩縣皆治宣因移書勞勉之)
昔孟公綽優於趙魏而不宜滕薛故或以徳顯或以功
舉君子之道焉可憮也屬縣各有賢君馮翊垂拱䝉成
願勉所職卒功業
　　　移池陽書
　　　　(池陽令舉廉吏獄掾王立府未及召聞立受/囚家錢宣責縣案驗迺其妻受繫者錢萬六)
　　　　(千獄掾實不知慙恐/自殺宣聞之移書)
縣所舉亷吏獄掾王立家私受賕而立不知殺身以自
明立誠廉士甚可閔惜其以府决曹掾書立之柩以顯
其魂府掾史素與立相知者皆予送𦵏(並漢/書)
　　　下賊曹掾張扶教(宣為左馮翊日至休吏扶獨/不肯休坐曹治事宣出教)
蓋禮貴和人道尚通日至吏以令休所繇来久曹雖有
公職事家亦望私恩意掾宜從衆歸對妻子設酒肴請
鄉里壹笑相樂斯亦可矣
　　　上成帝論吏治疏(成帝初即位宣為中丞執法/殿中外摠部刺史上疏言吏)
　　　　(多苛政上/嘉納之)
陛下至徳仁厚哀閔元元躬有日仄之勞而亡佚豫之
樂允執聖道刑罰惟中然而嘉氣尚凝隂陽不和是臣
下未稱而聖化獨有不洽者也臣竊伏思其一端殆吏
多苛政政教煩碎大率咎在部刺史或不循守條職舉
錯各以其意多與郡縣事至開私門聴䜛佞以求吏民
過失譴呵及細㣲責義不量力郡縣相迫促亦内相刻
流至衆庶是故鄉黨闕於嘉賔之懽九族忘其親親之
恩飲食周急之厚彌衰送往勞来之禮不行夫人道不
通則隂陽否鬲和氣不興未必不由此也詩云民之失
徳乾餱以愆鄙語曰苛政不親煩苦傷恩方刺史奏事
時宜明申敇使昭然知本朝之要務臣愚不知治道唯
明主察焉
　　　劾張放奏(放為安世曽孫嗣爵冨平侯為成帝/所寵愛常從為㣲行時數有災異議)
　　　　(者歸咎放等於是丞相宣御史大夫方進/奏論左遷為北地都尉數月復徵入侍中)
放驕蹇縱恣奢淫不制前侍御史修等四人奉使至放
家逐名捕賊時放見在奴從者閉門設兵弩射吏距使
者不肯内知男子李游君欲獻女使樂府音監景武强
求不得使奴康等之其家賊傷三人又以縣官事怨樂
府游徼莽而使大奴駿等四十餘人羣黨盛兵弩白晝
入樂府攻射官寺縛束長吏子弟斫破器物宫中皆犇
走伏匿莽自髠鉗衣赭衣及守令史調等皆徒跣叩頭
謝放放乃止奴從者支屬並乗權勢為暴虐至求吏妻
不得殺其夫或恚一人妄殺其親屬輒亡入放第不得
幸得勿治放行輕薄連犯大惡有感動隂陽之咎為臣
不忠首罪名雖顯前䝉㤙驕逸悖理與背畔無異臣子
之惡莫大於是不宜宿衛在位臣請免放歸國以銷衆
邪之萌厭海内之心
　　　備變奏(漢名臣奏丞相薛宣奏太平御覽引/載此亦似言張放等出入禁内也)
漢興以来深考古義惟萬變之備於是制宫室出入之
儀正輕重之罰故司馬殿省門闥至五六重周衛擊刁
斗近臣侍側尚不得着帶鉤入房防未然也陛下聖徳
純備海内宴然凡國家之明制必前後備虎賁
　　　𤣥鳥對(漢名臣奏丞/相薛宣對)
茂陵寢上食日𤣥鳥来集吐所含大豆紫黑色翺翔殿
上此陛下永與天無極天下幸甚
　　涓勲
　　　劾丞相薛宣奏(北地浩商母以商逋亡見辱於/義渠長商兄弟自稱司𨽻掾長)
　　　　(安縣尉殺長妻子六人丞相御史請遣掾史/與司𨽻校尉部刺史并力逐捕司𨽻校尉涓)
　　　　(勲劾丞相薛宣議者以為/丞相掾不宜督趣司𨽻)
春秋之義王人㣲者序乎諸侯之上尊王命也臣幸得
奉使以督察公卿以下為職今丞相宣請遣掾史以宰
士督察天子奉使命大夫甚誖逆順之理宣本不師受
經術因事以立姦威案浩商所犯一家之禍耳而宣欲
専權作威乃害于乃國不可之大者願下中朝特進列
侯将軍以下正國法度
　　御史中丞衆等
　　　劾薛况奏(况為右曹侍郎父宣為丞相封髙陽/侯與其弟少府修不和給事中申咸)
　　　　(毁宣不宜復列封侯在朝省宣子况數聞其/語賕客楊明欲令創咸面目㑹司𨽻缺恐咸)
　　　　(為之遂令明遮斫宫門外亊下有司御史大/夫衆奏劾與廷尉直復議上用廷尉議况减)
　　　　(死一等徙敦煌/宣免為庶人)
况朝臣父故宰相再封列侯不相敇丞佐而骨肉相疑
疑咸受修言以謗毁宣咸所言皆宣行迹衆人所共見
公家所宜聞况知咸給事中恐為司𨽻舉奏宣而公令
明等迫切宫闕要遮創戮近臣於大道人衆中欲以鬲
塞聰明杜絶論議之端桀黠無所畏忌萬衆讙譁流聞
四方不與凡民忿怒爭鬬者同臣聞敬近臣為近主也
禮下公門式路馬君畜產且猶敬之春秋之義意惡功
遂不免於誅上浸之源不可長也况首為惡明手傷功
意俱惡皆大不敬明當以重論及况皆棄市
　　翟方進(字子威汝南上蔡人厯位丞相智能有餘/以儒雅縁飾法律號為通明坐災異自殺)
　　　劾陳慶奏(方進遣丞相司直從上甘泉行馳道/中慶為司𨽻校尉劾方進沒入車馬)
　　　　(既至甘泉宫會殿中慶與廷尉范延壽語時/慶有章劾自道行事以贖論今尚書持我事)
　　　　(來當與此決前我為尚書時嘗有所奏/事忽忘之留月餘於是方進劾慶免官)
案慶奉使刺舉大臣故為尚書知機事周宻壹統明主
躬親不解慶有罪未伏誅無恐懼心豫自設不坐之比
又暴揚尚書事言遲疾無所在虧損聖徳之聰明奉詔
不謹皆不敬臣謹以劾
　　　劾涓勲奏(故事司𨽻校尉位在司直下初除謁/兩府方進為司直新視事而涓勲亦)
　　　　(初拜為司𨽻不肯謁丞相御史大夫後朝㑹/相見禮節又倨勲私過光禄勲辛慶忌道逢)
　　　　(帝舅成都侯王商下車立􁒳過乃就車進舉/奏其狀而大中大夫平當給事中復劾方進)
　　　　(以茍阿求勝上以方進所舉應科不/得逆詐廢正法遂貶勲為昌陵令)
臣聞國家之興尊尊而敬長爵位上下之禮王道綱紀
春秋之義尊上公謂之宰海内無不統焉丞相進見聖
主御坐為起在輿為下羣臣宜皆承順聖化以視四方
勲吏二千石幸得奉使不遵禮儀輕慢宰相賤易上卿
而又詘節失度邪讇無常色厲内荏墮國體亂朝廷之
序不宜䖏位臣請下丞相免勲
　　　　平當劾翟方進奏
方進國之司直不自敇正以先羣下前親犯令行馳道
中司𨽻慶平心舉劾方進不自責悔而内挟私恨伺記
慶之從容語言以詆欺成罪後丞相宣以一不道賊請
遣掾督趣司𨽻校尉勲自奏暴於朝廷今方進復舉奏
勲議者以為方進不以道徳輔正丞相茍阿助大臣欲
必勝立威宜抑絶其原勲素行公直姦人所惡可少寛
假使遂其功名
　　　劾陳咸逢信奏(方進後起而陳咸逢信最先進/方進為京兆尹則咸為少府信)
　　　　(為衛尉官簿在方進之右及御史大夫缺三/人皆名卿俱在選中方進得之㑹丞相宣有)
　　　　(事與方進相連咸詰責方進冀得其䖏心恨/之後王商為大司馬輔政素憎陳湯白免湯)
　　　　(徙敦煌咸逢信與湯善時方進/新為丞相奏免咸逢信奏可)
咸與逢信邪枉貪汙營私多欲皆知陳湯姦佞傾覆利
口不軌而親交賂遺以求薦舉後為少府數饋遺湯信
咸幸得備九卿不思盡忠正身内自知行辟亡功效而
官媚邪臣欲以徼幸茍得亡恥孔子曰鄙夫可與事君
也與哉咸信之謂也過惡暴見不宜䖏位臣請免以示
天下
　　　劾陳咸舉方正奏(咸以方進奏免後二歲餘詔/舉方正直言之士紅陽侯王)
　　　　(立舉咸對䇿拜光祿大夫給事中復奏并/劾立選舉故不以實有詔免咸勿劾立)
咸前為九卿坐為貪邪免自知罪惡暴陳依託紅陽侯
立徼幸有司莫敢舉奏冒濁茍容不顧恥辱不當䝉方
正舉備内朝臣
　　　劾王立黨友奏(皇太后姊子侍中衛尉定陵侯/淳于長有罪免官有司秦遣就)
　　　　(國長以金錢與紅陽侯王立立上封事為長/求留曰陛下既託文以皇太后故誠不可更)
　　　　(有它計後長隂事發下獄方進劾立懐姦亂/政請下獄上不忍致法遣就國方進復奏立)
　　　　(黨友奏可咸徙/故郡以憂死)
立素行積為不善衆人所共知邪臣自結附託為黨庶
幾立與政事欲獲其利今立斥逐就國所交結尤著者
不宜備大臣為郡守按後將軍朱博鉅鹿大守孫閎故
光祿大夫陳咸與立交通厚善相與為腹心有背公死
黨之信欲相攀援死而後已皆内有不仁之性而外有
儁材過絶於人勇猛果敢䖏事不疑所居皆尚殘賊酷
虐苛刻慘毒以立威而亡纎介愛利之風天下所共知
愚者猶惑孔子曰人而不仁如禮何人而不仁如樂何
言不仁之人亡所施用不仁而多材國之患也此三人
皆内懐姦猾國之所患而深相與結信于貴戚姦臣此
國家大憂大臣所宜沒身而爭也昔季孫行父有言曰
見有善于君者愛之若孝子之養父母也見不善者誅
之若鷹鸇之逐鳥爵也翅翼雖傷不避也貴戚彊黨之
衆誠難犯犯之衆敵並怨善惡相冒臣幸得備宰相不
敢不盡死請免博閎咸歸故郡以銷姦雄之黨絶羣邪
之望
　　　立中山定陶王議(綏和中成帝無嗣至親有同/產弟中山孝王及同產弟子)
　　　　(定陶王在召丞相翟方進帝舅大司馬王根/御史大夫孔光等入禁中議方進根議立定)
　　　　(陶王光獨以為宜立中山王上以禮兄弟/不相入廟立定陶王為太子光左遷廷尉)
定陶王帝弟之子禮曰昆弟之子猶子也為其後者為
之子也定陶王宜為嗣
　　　　孔光議
禮立嗣以親中山王先帝之子帝親弟也以尚書般庚
殷之及王為比中山王宜為嗣
　　　淳于長小妻罪議(定陵侯淳于長大逆誅小妻/迺始等六人以長事未發時)
　　　　(棄去或更嫁及發丞相方進大司空何武議/以當坐廷尉孔光議以不當坐有詔光議是)
令犯法者各以法時律令論之明有所訖也長犯大逆
時迺始等見為長妻巳有當坐之罪與身犯法無異後
迺弃去於法無以解請論
　　　　孔光議
大逆無道父母妻子同產無少長皆弃市欲懲後犯法
者也夫婦之道有義則合無義則離長未自知當坐大
逆之法而弃去迺始等或更嫁義巳絶而欲以為長妻
論殺之名不正不當坐
　　　請免騎都尉奏(漢名臣/奏下同)
武帝北部都尉主兵馬備冦虜為職而年七十拜起據
地不勝任請免
　　　又奏
敕渤海都尉當典盜賊為職視事三歲盜賊浸多不能
統理官職請免
　　胡常(字少子清河人以明春/秋榖梁為博士部刺史)
　　　與翟方進書(方進/見前)
　　　　(方進舉明經遷議郎是時宿儒有清河胡常/方進為京兆尹搏擊豪强京師畏之常為青)
　　　　(州刺史聞之與方進書方進/心知所謂其役稍弛威嚴)
竊聞政令甚明為京兆能則恐有所不宜(漢書/)
　　陳咸(字子康沛郡相人御史大夫萬年子以任/為郎厯少府坐紅陽侯奏歸故郡憂死)
　　　移郡長吏書
　　　　(咸起家為南陽太守操持掾史郡中長吏皆/令閉門自歛不得踰法公移敕書豪强執服)
　　　　(令行禁止然/亦以此見廢)
即各欲求索自快是一郡百太守也何得然哉
　　　與陳湯書(湯字子公山陽瑕邱人以誅郅/支功封關内侯厯從事中郎)
　　　　(咸三公子少顯名于朝廷而滯于郡守時車/騎將軍王音輔政信用陳湯咸數賂遺湯予)
　　　　(書後竟徵入為少府丞相翟方進奏咸前為/郡所在殘酷主守盜受所監而媚邪臣陳湯)
　　　　(以求薦舉茍得無/恥不宜處位坐免)
即䝉子公力得入帝城死不恨(並漢/書)
　　張匡
　　　日蝕論王商對(商為丞相與大將軍王鳳積不/平鳳昏琅邪太守楊彤商奏免)
　　　　(皇太后嘗欲納商女後宫以病對及鳳怨商/使人上書言商閨門事下司𨽻商惶怖更欲)
　　　　(納女為援因新幸李婕妤白見其女㑹日蝕/匡佞巧上書願對近臣陳其咎下朝者左將)
　　　　(軍史丹問之匡對上於是丹等/亦奏劾商鳳固爭下詔免商)
竊見丞相商作威作福從外制中取必于上性殘賊不
仁遣票輕吏㣲求人罪欲以立威天下患苦之前頻陽
耿定上書言商與父傅通及女弟淫亂奴殺其私夫疑
商教使章下有司商私怨懟商子俊欲上書告商俊妻
左將軍丹女持其書以示丹丹惡其父子乖迕為女求
去商不盡忠納善以輔至徳知聖主崇孝逺别不親後
庭之事皆受命皇太后太后前聞商有女欲以備後宫
商言有固疾後有耿定事更詭道因李貴人家内女執
左道以亂政誣罔誖大臣節故應是而日蝕周書曰以
左道事君者誅易曰日中見昧則折其右肱往者丞相
周勃再建大功及孝文時纎介怨恨而日為之蝕於是
退勃使就國卒無怵悐憂今商無尺寸之功而有三世
之寵身位三公宗族為列侯吏二千石侍中諸曹給事
禁門内連昬諸侯王權寵至盛審有内亂殺人怨懟之
端宜窮究考問臣聞秦丞相吕不韋見王無子意欲有
秦國即求好女以為妻隂知其有身而獻之王産始皇
帝及楚相春申君亦見王無子心利楚國即獻有身妻
而產懐王自漢興幾遭吕霍之患今商有不仁之性迺
因怨以内女其姦謀未可測度前孝景世七國反將軍
周亞夫以為即得雒陽劇孟關東非漢之有今商宗族
權埶合貲鉅萬計私奴以千數非特劇孟匹夫之徒也
且失道之至親戚畔之閨門内亂父子相訐而欲使之
宣明聖化調和海内豈不謬哉商視事五年官職陵夷
而大惡著于百姓甚虧損盛徳有鼎折足之凶臣愚以
為聖主富于春秋即位以来未有懲姦之威加以繼嗣
未立大異竝見尤宜誅討不忠以遏未然行之一人則
海内震動百姦之路塞矣
　　　　史丹劾王商奏
商位三公爵列侯親受詔䇿為天下師不遵法度以翼
國家而回辟下媚以進其私執左道以亂政為臣不忠
罔上不道甫刑之辟皆為上戮罪名明白臣請詔謁者
召商詣若盧詔獄
　　　　成帝免王商詔(河平四年/)
蓋丞相以徳輔翼國家典領百僚協和萬國為職任莫
重焉今樂昌侯商為丞相出入五年未聞忠言嘉謀而
有不忠執左道之辜陷于大辟前商女弟内行不修奴
賊殺人疑商敎使為商重臣故抑而不窮今或言商不
以自悔而反怨懟朕甚傷之惟商與先帝有外親未忍
致於理其赦商罪使者收丞相印綬
　　王章(字仲卿泰山鉅平人厯遷司𨽻校/尉為京兆尹忤王鳳下廷尉死)
　　　日蝕對(成帝即位數年無繼嗣體常不平定陶/共王来朝上留王不遣歸國旦夕侍上)
　　　　(大將軍王鳳心不便共王在京師㑹日蝕鳳/因言日蝕隂盛之象為非常異定陶王雖親)
　　　　(於禮當奉藩在國今留侍京師詭正非常故/天見戒宜遣王之國許之章為京兆尹剛直)
　　　　(敢言乃奏封事言日蝕之咎上召見章延問/以事章對上納其言章復奏封事薦中山孝)
　　　　(王舅馮野王上雅聞野王名/方欲以代鳳章為鳳所陷死)
天道聰明佑善而災惡以瑞異為符效今陛下以未有
繼嗣引近定陶王所以承宗廟重社稷上順天心下安
百姓此正議善事當有祥瑞何故致災異災異之發為
大臣顓政者也今聞大將軍猥歸日蝕之咎於定陶王
建遣之國茍欲使天子孤立於上顓擅朝事以便其私
非忠臣也且日蝕隂侵陽臣顓君之咎今政事大小皆
自鳳出天子曽不壹舉手鳳不内省責反歸咎善人推
逺定陶王且鳳誣罔不忠非一事也前丞相樂昌侯商
本以先帝外屬内行篤有威重位厯將相國家柱石臣
也其人守正不肯詘節隨鳳委曲卒用閨門之事為鳳
所罷身以憂死衆庶愍之又鳳知其小婦弟張美人巳
嘗適人於禮不宜配御至尊託以為宜子内之後宫茍
以私其妻弟聞張美人未嘗任身就館也且羌胡尚殺
首子以盪腸正世况於天子而近已出之女也此三者
皆大事陛下所自見足以知其餘及它所不見者鳳不
可令乆典事宜退使就第選忠良以代之
　　　薦馮野王封事(蕭育薦野王封事/末數語與章大同)
琅邪太守馮野王先帝時厯二卿忠信質直知謀有餘
野王以王舅出以賢復入明聖主樂進賢也
　　　　尚書劾奏王章
章知野王前以王舅出補吏而私薦之欲令在朝阿附
諸侯又知張美人體御至尊而妄稱引羌胡殺子盪腸
非所宜言
　　蕭育(字次君望之子以父任為太/子庶子厯光祿大夫執金吾)
　　　薦馮野王封事(野王姊媛為元帝昭儀生子中/山孝王厯位大鴻臚成帝立有)
　　　　(司以野王王舅不宜備位九卿出為上/郡太守朔方太守蕭育奏封事薦野王)
野王行能髙妙内足與圖身外足以慮化竊惜野王懐
國之寳而不得陪朝廷與朝者竝野王前以王舅出以
賢復入明國家樂進賢也
　　梅福(字子真九江夀春人為郡文學補南昌尉謝/歸讀書養性一朝棄妻子去傳以為仙後有)
　　　(人見福於㑹稽/為吳市門卒云)
　　　論王氏書(福為南昌尉去官歸壽春數因縣道/上言變事條對急政輙報罷是時大)
　　　　(將軍王鳳專埶擅朝京兆尹王章譏刺鳳為/鳳所誅王氏浸盛災異數見羣下莫敢正言)
　　　　(福上書/不納)
臣聞箕子佯狂於殷而為周陳洪範叔孫通遁秦歸漢
制作儀品夫叔孫先非不忠也箕子非疏其家而畔親
也不可為言也昔髙祖納善如不及從諫若轉圜聴言
不求其能舉功不考其素陳平起於亡命而為謀主韓
信拔於行陳而建上將故天下之士雲合歸漢爭進奇
異知者竭其䇿愚者盡其慮勇士極其節怯夫勉其死
合天下之知并天下之威是以舉秦如鴻毛取楚若拾
遺此髙祖所以亡敵於天下也孝文皇帝起於代谷非
有周召之師伊吕之佐也循高祖之法加以恭儉當此
之時天下幾平由是言之循髙祖之法則治不循則亂
何者秦為亡道削仲尼之迹滅周公之軌壊井田除五
等禮廢樂崩王道不通故欲行王道者莫能致其功也
孝文皇帝好忠諫説至言出爵不待廉茂慶賜不須顯
功是以天下布衣各厲志竭精以赴闕廷自衒鬻者不
可勝數漢家得賢於此為盛使孝武皇帝聴用其計升
平可致於是積尸暴骨快心胡越故淮南王安縁間而
起所以計慮不成而謀議泄者以衆賢聚於本朝故其
大臣埶陵不敢和從也方今布衣乃窺國家之隙見間
而起者蜀郡是也及山陽亡徒蘇令之羣蹈籍名都大
郡求黨與索隨和而亡逃匿之意此皆輕量大臣亡所
畏忌國家之權輕故匹夫欲與上爭衡也士者國之重
器得士則重失士則輕詩云濟濟多士文王以寧廟堂
之議非草茅所當言也臣誠恐身塗野草尸并卒伍故
數上書求見輙報罷臣聞齊桓之時有以九九見者桓
公不逆欲以致大也今臣所言非特九九也陛下距臣
者三矣此天下士所以不至也昔秦武王好力任鄙叩
關自鬻繆公行伯繇余歸徳今欲致天下之士民有上
書求見者輒使詣尚書問其所言言可採取者秩以升
斗之祿賜以一束之帛若此則天下之士發憤懣吐忠
言嘉謀日聞於上天下條貫國家表裏爛然可賭矣夫
以四海之廣士民之數能言之類至衆多也然其儁傑
指世陳政言成文章質之先聖而不繆施之當世合時
務若此者亦亡幾人故爵祿東帛者天下之厎石髙祖
所以厲世磨鈍也孔子曰工欲善其事必先利其器至
秦則不然張誹謗之罔以為漢敺除倒持泰阿授楚其
柄故誠能勿失其柄天下雖有不順莫敢觸其鋒此孝
武皇帝所以辟地建功為漢世宗也今不循伯者之道
迺欲以三代選舉之法取當世之士猶察伯樂之圖求
騏驥于市而不可得亦已明矣故髙祖棄陳平之過而
獲其謀晉文召天王齊桓用其讎亡益于時不顧逆順
此所謂伯道者也一色成體謂之純白黑襍合謂之駮
欲以承平之法治暴秦之緒猶以鄉飲酒之禮理軍市
也今陛下既不納天下之言又加戮焉夫䳒鵲遭害則
仁鳥増逝愚者䝉戮則知士深退間者愚民上疏多觸
不急之法或下廷尉而死者衆自陽朔以来天下以言
為諱朝廷尤甚羣臣皆承順上指莫有執正何以明其
然也取民所上書陛下之所善試下之廷尉廷尉必曰
非所宜言大不敬以此卜之一矣故京兆尹王章資質
忠直敢面引廷爭孝元皇帝擢之以厲具臣而矯曲朝
及至陛下戮及妻子且惡惡止其身王章非有反畔之
辜而殃及家折直士之節結諫臣之舌羣臣皆知其非
然不敢爭天下以言為戒最國家之大患也願陛下循
髙祖之軌杜亡秦之路數御十月之歌留意亡逸之戒
除不急之法下亡諱之詔博覽兼聴謀及疏賤令深者
不隱逺者不塞所謂辟四門明四目也且不急之法誹
謗之㣲者也往者不可及来者猶可追方今君命犯而
主威奪外戚之權日以益隆陛下不見其形願察其景
建始以来日食地震以率言之三倍春秋水災無與比
數隂盛陽㣲金鐵為飛此何異也漢興以来社稷三危
吕霍上官皆母后之家也親親之道全之為右當與之
賢師良傅教以忠孝之道今迺尊寵其位授以魁柄使
之驕逆至于夷滅此失親親之大者也自霍光之賢不
能為子孫慮故權臣易世則危書曰毋若火始庸庸埶
陵於君權隆於主然後防之亦亡及已
　　　請封孔子後書(成帝久無繼嗣福以為宜建三/統封孔子之世為殷後復上書)
　　　　(詔封孔子世/為殷紹嘉公)
臣聞不在其位不謀其政政者職也位卑而言髙者罪
也越職觸罪危言世患雖伏質横分臣之願也守職不
言沒齒身全死之日尸未腐而名滅雖有景公之位伏
厯千駟臣不貪也故願壹登文石之陛涉赤墀之塗當
户牖之法坐盡平生之愚慮亡益于時有遺于世此臣
寢所以不安食所以亡味也願陛下深省臣言臣聞存
人所以自立也壅人所以自塞也善惡之報各如其事
昔者秦滅二周夷六國隱士不顯佚民不舉絶三統滅
天道是以身危子殺厥孫不嗣所謂壅人以自塞者也
故武王克殷未下車存五帝之後封殷於宋紹夏於杞
明著三統示不獨有也是以姬姓半天下遷廟之主流
出于戸所謂存人以自立者也今成湯不祀殷人亡後
陛下繼嗣久㣲殆為此也春秋經曰宋殺其大夫榖梁
傳曰其不稱名姓以其在祖位尊之也此言孔子故殷
後也雖不正統封其子孫以為殷後禮亦宜之何者諸
侯奪宗聖庶奪適傳曰賢者子孫宜有土而况聖人又
殷人哉昔成王以諸侯禮𦵏周公而皇天動威雷風著
災今仲尼之廟不出闕里孔氏子孫不免編户以聖人
而歆匹夫之祀非皇天之意也今陛下誠能據仲尼之
素功以封其子孫則國家必獲其福又陛下之名與天
亡極何者追聖人素功封其子孫未有法也後聖必以
為則不滅之名可不勉哉
　　王仁
　　　諫立趙倢伃疏(漢紀云成帝許后之廢也欲立/趙倢伃為后太后甚難之太后)
　　　　(姊子淳于長數往来傳言勸立之/先是諫議大夫王仁上疏不聽)
臣聞立后妃者王教之大端三綱之本理治道所由以
興也社稷所以存亡也故夏之興也以塗山亡也以妹
嬉殷之興也以有娀亡也以妲己周之興也以文母亡
也以襃姒夫三代安危後王所觀是以聖王必審舉措
察操行以計勝色者昌以色勝計者亡無鹽宿癅天下
之醜女也齊二君以計勝色立為后皆以折衝安國今
許后以罪廢遂事已往如是欲立后妃宜得殊異於前
上當奉宗廟下令萬民有所法則河魴河鯉齊姜宋子
詩人所髙萬乗之主當持久長非一切畢决目前者驪
姬亂晉呉姬危趙夫媵妾非天下之母為翫㺯可也昔
姜后崇禮宣王中興樊姬正言楚莊成霸願留思察小
臣惓惓之心
　　劉輔
　　　諫立趙婕妤書(輔為襄賁令言事擢為諫大夫/㑹成帝欲立趙倢伃為后先封)
　　　　(父臨為列侯倢伃本長安宫人屬陽阿主家/教歌舞號曰飛燕帝㣲行見而悦之與女弟)
　　　　(俱召入宫大幸為倢伃輔書奏上收輔繫掖/庭秘獄左將軍辛慶忌等俱上書諫乃徙繫)
　　　　(共工獄減死一等/論為鬼薪終于家)
臣聞天之所與必先賜以符瑞天之所違必先降以災
變此神明之徵應自然之占驗也昔武王周公承順天
地以享魚鳥之瑞然猶君臣祗懼動色相戒况於季世
不䝉繼嗣之福屢受威怒之異者乎雖夙夜自責改過
易行畏天命念祖業妙選有徳之世考卜窈窕之女以
承宗廟順神祗心塞天下望子孫之祥猶恐晚暮今乃
觸情縱欲傾於卑賤之女欲以母天下不畏于天不媿
于人惑莫大焉里語曰腐木不可以為柱卑人不可以
為主天人之所不予必有禍而無福市道皆共知之朝
廷莫肯壹言臣竊傷心自念得以同姓拔擢尸祿不忠
汚辱諫爭之官不敢不盡死唯陛下深察
　　左將軍辛慶忌右將軍廉褒光禄勲師丹大中大
　　　夫谷永
　　　救劉輔書(輔書奏上使侍御史收縛輔繫掖廷/秘獄莫知其故辛慶忌等上書救之)
臣聞明王垂寛容之聴崇諫諍之官廣開忠直之路不
罪狂狷之言然後百僚在位竭忠盡謀不懼後患朝廷
無讇䛕之士元首無失道之諐竊見諫大夫劉輔前以
縣令求見擢為諫大夫此其言必有卓詭切至當聖心
者故得拔至於此旬日之間收下秘獄臣等愚以為輔
幸得託公族之親在諫臣之列新從下土来未知朝廷
體獨觸忌諱不足深過小罪宜隱忍而已如有大惡宜
暴治理官與衆共之昔趙簡子殺其大夫鳴犢孔子臨
河而還今天心未豫災異屢降水旱迭臻方當隆寛廣
問褒直盡下之時也而行慘急之誅於諫諍之臣震驚
羣下失忠直心假令輔不坐直言所坐不著天下不可
戸曉同姓近臣本以言顯其於治親養忠之義誠不宜
幽囚於掖庭獄公卿以下見陛下進用輔亟而折傷之
暴人有懼心精鋭銷耎莫敢盡節正言非所以昭有虞
之聴廣徳美之風也臣等竊深傷之唯陛下留神省察
　　譙𤣥(字君黄巴郡閬中人厯中散大夫為繡衣使/者王莽居攝時竄歸公孫述連聘不詣建武)
　　　(中/卒)
　　　諫成帝專寵趙氏書(𤣥少好學能説易春秋仕/於州郡成帝永始三年有)
　　　　(日食之災乃詔舉敦樸遜讓有行義者各一/人州舉𤣥詣公車對䇿高第拜議郎帝始作)
　　　　(期門數為㣲行立趙飛燕為皇后専/寵懷忌皇太子多横夭折𤣥上書諌)
臣聞王者承天繼天統極保業延祚莫急𦙍嗣故易有
幹蠱之義詩詠衆多之福今陛下聖嗣未立天下屬望
而不惟社稷之計專念㣲臣之事愛幸用於所惑曲意
留於非正竊聞後宫生子産而不育臣聞之怛然痛心
傷剥竊懐憂國不忘須臾夫警衛不修則患生非常忽
有醉酒狂夫分爭道路既無尊嚴之儀豈識上下之别
此為胡狄起于轂下而賊亂發于左右也願陛下念天
下之至重愛金玉之身均九女之施存無窮之福幸甚
幸甚
　　孔衍
　　　上成帝辯明家語書(初孔安國撰次孔子家語/為四十四篇值巫蠱事不)
　　　　(行後成帝詔劉向校定衆書都記録名古今/文書論語别録安國孫衍為博士上書辨之)
　　　　(未即論定/而帝崩)
臣聞明王不掩人之功大聖不遺人之善所以能明聖
也陛下發明詔諮羣儒集其天下書籍無言不悉命通
才大夫校定其義使遐載之文以大著於今日立言之
士垂于不朽此則蹈明王之軌遵大聖之風者也雖唐
虞之煥然周王之彧彧未若斯之極也故述作之士莫
不樂測大倫焉臣祖故臨淮太守安國逮仕於孝武皇
帝之世以經學為名以儒雅為官讃明道義見稱前朝
時魯恭王壊孔子之故宅得古今科斗尚書孝經論語
世人莫有能言者安國為改今文讀而訓傳其義又撰
次孔子家語既畢㑹值巫蠱事起遂閣廢不行於時然
其典雅正實與世相傳者不可同日而論也光祿大夫
向以為時所未施之故尚書則不紀於别録論語則不
使名家也臣竊惜之且百家章句無不畢紀况孔子家
古文正實而疑之哉又戴聖皆近世小儒以禮記不足
而乃取孔子家語襍亂者及子思孟軻荀卿之書以裨
益之總名之曰禮記今向見其巳在禮記者則便除家
語之本篇是謂滅其源而存其末也不亦難乎臣之愚
以為宜如此為例皆記録别見故敢冒昧以聞
　　郭舜
　　　罷康居議(成帝時康居遣子入侍貢獻然自以/絶逺獨驕嫚不肯與諸國相望都護)
　　　　(郭舜上言宜絶勿復使漢/以其新通終羈縻而未絶)
本匃奴盛時非以兼有烏孫康居故也及其稱臣妾非
以失二國也漢雖皆受其質子然三國内相輸遺交通
如故亦相候伺見便則發合不能相親信離不能相臣
役以今言之結配烏孫竟未有益反為中國生事然烏
孫既結在前今與匈奴俱稱臣義不可距而康居驕黠
訖不肯拜使者都護吏至其國坐之烏孫諸使下王及
貴人先飲食已乃飲啗都䕶吏故為無所省以夸旁國
以此度之何故遣子入侍其欲賈市為好辭之詐也匈
奴百蠻大國今事漢甚備聞康居不拜且使單于有自
下之意宜歸其侍子絶勿復使以章漢家不通無禮之
國敦煌酒泉小郡及南道八國給使者往来人馬驢槖
駝食皆苦乏空罷耗所過送迎驕黠絶逺之國非至計
也
　　馮逡(字子產野王子/厯隴西太守)
　　　浚屯氏河奏(元帝永光五年河決清河靈鳴犢/口而屯氏河絶成帝初逡為清河)
　　　　(都尉奏言宜復浚屯氏下丞相御史白博士/許商行視以為方用度不足可且勿浚後三)
　　　　(歲河果決館陶及東/郡金隄泛濫兗豫)
郡承河下流與兗州東郡分水為界城郭所居尤卑下
土壤輕脆易傷頃所以闊無大害者以屯氏河通兩川
分流也今屯氏河塞靈鳴犢口又益不利獨一川兼受
數河之任雖髙増隄防終不能泄如有霖雨旬日不霽
必盈溢靈鳴犢口在清河東界所在處下雖令通利猶
不能為魏郡清河減損水害禹非不愛民力以地形有
埶故穿九河今既滅難明屯氏河不流行七十餘年新
絶未久其處易浚又其口所居髙於以分流殺水力道
里便宜可復浚以助大河泄暴水備非常又地節時郭
昌穿直渠後三歲河水更從故第二曲間北可六里復
南合今其曲埶復邪直貝邱百姓寒心宜復穿渠東行
不豫修治北決病四五郡南決病十餘郡然後憂之晚
矣
　　孫禁
　　　開篤馬河議(成帝鴻嘉四年渤海清河信都河/水湓溢灌三十一縣河隄都尉許)
　　　　(商與丞相孫禁共行視圖方略禁議開故篤/馬河商駁以為不可許公卿皆從商言議者)
　　　　(又以且宜/止勿塞)
今河溢之害數倍於前決平原時今河決平原金隄間
開通大河令入故篤馬河至海五百餘里水道浚利又
乾三郡水地得美田且二十餘萬頃足以償所開傷民
田廬處又省吏卒治隄救水歲三萬人以上
　　許商
　　　駁孫禁開篤馬河議
古説九河之名有徒駭胡蘇鬲津今見在成平東光鬲
界中自鬲以北至徒駭間相去二百餘里今河雖數移
徙不離此域孫禁所欲開者在九河南篤馬河失水之
迹處埶平夷旱則淤絶水則為敗不可許
　　梁太傅輔(輔史/失姓)
　　　劾梁王立疏(立為梁孝王後嗣位多犯法鴻嘉/中太傅輔奏事下丞相御史請許)
　　　　(奏/可)
立一日至十一犯法臣下愁苦莫敢親近不可諫止願
令王非耕祠法駕毋得出宫盡出馬置外厩收兵仗藏
私府毋得以金錢財物假賜人(並漢書/)
　
　
　
　
　
　
　西漢文紀巻十六
欽定四庫全書
　西漢文紀巻十七　　　　明　梅鼎祚　編
　　劉向(字子政本名更生楚元/王交之後為中壘校尉)
　　　劉更生使人上變事書(元帝初即位太傅蕭望/之少傅周堪並領尚書)
　　　　(事薦更生忠直明經有行擢為散騎宗正給/事中與侍中金敞四人同心輔政時苦外戚)
　　　　(許史放縱宦官𢎞恭石顯弄權望之堪更生/議欲白罷退之未白而語泄為所譖毁堪更)
　　　　(生下獄及望之免官春地震上感悟賜望之/爵闗内侯秋徵堪向欲以為諫大夫恭顯白)
　　　　(皆為中郎冬地復震恭顯許史子弟皆側目/於望之等更生懼焉乃使其外戚上變事書)
　　　　(奏恭顯疑更生所為白請考姦辭服遂逮繫/下太傅韋𤣥成等劾免為庶人而望之坐使)
　　　　(子上書訟寃令詣獄置對自殺天子甚悼恨/之擢堪為光祿勲堪弟子猛為光禄大夫見)
　　　　(信任更生見二人在位幾巳得復進然懼其/傾危乃上封事條災異以諫恭顯見其書愈)
　　　　(與許史比而/怨更生等)
竊聞故前將軍蕭望之等皆忠正無私欲致大治忤於
貴戚尚書今道路人聞望之等復進以為且復見毁䜛
必曰嘗有過之臣不宜復用是大不然臣聞春秋地震
為在位執政太盛也不為三獨夫動亦巳明矣且往者
髙皇帝時季布有罪至於夷滅後赦以為將軍髙后孝
文之間卒為名臣孝武帝時兒寬有重罪繫按道侯韓
説諫曰前吾邱壽王死陛下至今恨之今殺寛後將復
大恨矣上感其言遂貰寬復用之位至御史大夫御史
大夫未有及寬者也又董仲舒坐私為災異書主父偃
取奏之下吏罪至不道幸䝉不誅復為大中大夫膠西
相以老病免歸漢有所欲興常有詔問仲舒為世儒宗
定議有益天下孝宣皇帝時夏侯勝坐誹謗繫獄三年
免為庶人宣帝復用勝至長信少府太子太傅名敢直
言天下美之若乃羣臣多此比類難一二記有過之臣
無負國家有益天下此四臣者足以觀矣前𢎞恭奏望
之等獄決三月地大震恭移病出後復視事天隂雨雪
由是言之地動殆為恭等臣愚以為宜退恭顯以章蔽
善之罰進望之等以通賢者之路如此太平之門開災
異之原塞矣
　　　　太傅韋𤣥成諫大夫貢禹與廷尉考劾劉更生
更生前為九卿坐與望之堪謀排車騎將軍髙許史氏
侍中者毁離親戚欲退去之而獨專權為臣不忠幸不
伏誅復䝉恩徵用不悔前過而教令人言變事誣罔不
道
　　　條災異封事
臣前幸得以骨肉備九卿奉法不謹乃復䝉㤙竊見災
異並起天地失常徵表為國欲終不言念忠臣雖在甽
畝猶不忘君惓惓之義也况重以骨肉之親又加以舊
恩未報乎欲竭愚誠又恐越職然惟二恩未報忠臣之
義一抒愚意退就農畝死無所恨臣聞舜命九官濟濟
相讓和之至也衆賢和於朝則萬物和於野故簫韶九
成而鳳凰来儀擊石拊石百獸率舞四海之内靡不和
寧及至周文開基西郊襍遝衆賢罔不肅和崇推讓之
風以銷分爭之訟文王既沒周公思慕歌詠文王之徳
其詩曰於穆清廟肅雍顯相濟濟多士秉文之徳當此
之時武王周公繼政朝臣和于内萬國驩于外故盡得
其驩心以事其先祖其詩曰有来雍雍至止肅肅相維
辟公天子穆穆言四方皆以和来也諸侯和于下天應
報于上周頌曰降福穰穰又曰飴我釐麰釐麰麥也始
自天降此皆以和致和獲天助也下至幽厲之際朝廷
不和轉相非怨詩人疾而憂之曰民之無良相怨一方
衆小在位而從邪議歙歙相是而背君子故其詩曰歙
歙訿訿亦孔之哀謀之其臧則具是違謀之不臧則具
是依君子獨處守正不撓衆枉勉彊以從王事則反見
憎毒讒愬故其詩曰宻勿從事不敢告勞無罪無辜讒
口嗸嗸當是之時日月薄蝕而無光其詩曰朔日辛夘
日有蝕之亦孔之醜又曰彼月而㣲此日而㣲今此下
民亦孔之哀又曰日月鞠凶不用其行四國無政不用
其良天變見于上地變動于下水泉沸騰山谷易處其
詩曰百川沸騰山冢卒崩高岸為谷深谷為陵哀今之
人胡憯莫懲霜降失節不以其時其詩曰正月繁霜我
心憂傷民之訛言亦孔之將言民以是為非甚衆大也
此皆不和賢不肖易位之所致也自此之後天下大亂
簒殺殃禍並作厲王奔彘幽王見殺至乎平王末年魯
隱之始即位也周大夫祭伯乖離不和出奔于魯而春
秋為諱不言来奔傷其禍殃自此始也是後尹氏世卿
而專恣諸侯背畔而不朝周室卑㣲二百四十二年之
間日食三十六地震五山林崩阤二慧星三見夜恒星
不見夜中星隕如雨一火災十四長狄入三國五石隕
墜六鶂退飛多麋有蜮蜚鸜鵒来巢者皆一見晝㝠晦
雨木氷李梅冬實七月霜降草木不死八月殺菽大雨
雹雨雪靁霆失序相乗水旱饑蝝螽螟螽午並起當是
時禍亂輒應弑君三十六亡國五十二諸侯奔走不得
保其社稷者不可勝數也周室多禍晉敗其師於貿戎
伐其郊鄭傷桓王戎執其使衛侯朔召不往齊逆命而
助朔五大夫爭權三君更立莫能正理遂至陵夷不能
復興由此觀之和氣致祥乖氣致異祥多者其國安異
衆者其國危天地之常經古今之通義也今陛下開三
代之業招文學之士優游寬容使得並進今賢不肖渾
殽白黑不分邪正襍糅忠䜛並進章交公車人滿北軍
朝臣舛午膠戻乖刺更相䜛愬轉相是非傳授増加文
書紛糾前後錯謬毁譽渾亂所以營惑耳目感移心意
不可勝載分曹為黨往往羣朋將同心以陷正臣正臣
進者治之表也正臣陷者亂之機也乗治亂之機未知
孰任而災異數見此臣所以寒心者也夫乗權藉埶之
人子弟鱗集於朝羽翼隂附者衆輻輳于前毁譽將必
用以終乖離之咎是以日月無光雪霜夏隕海水沸出
陵谷易處列星失行皆怨氣之所致也夫遵衰周之軌
迹循詩人之所刺而欲以成太平致雅頌猶郤行而求
及前人也初元以来六年矣按春秋六年之中災異未
有稠如今者也夫有春秋之異無孔子之救猶不能解
紛况甚於春秋乎原其所以然者䜛邪竝進也䜛邪之
所以並進者由上多疑心既已用賢人而行善政如或
譖之則賢人退而善政還夫執狐疑之心者来䜛賊之
口持不斷之意者開羣枉之門䜛邪進則衆賢退羣枉
盛則正士消故易有否泰小人道長君子道消君子道
消則政日亂故為否否者閉而亂也君子道長小人道
消小人道消則政日治故為泰泰者通而治也詩又云
雨雪麃麃見晛聿消與易同義昔者鯀共工驩兜與舜
禹襍處堯朝周公與管蔡並居周位當是時迭進相毁
流言相謗豈可勝道哉帝堯成王能賢舜禹周公而消
共工管蔡故以大治榮華至今孔子與季孟偕仕於魯
李斯與叔孫俱宦於秦定公始皇賢李孟李斯而消孔
子叔孫故以大亂汚辱至今故治亂榮辱之端在所信
任信任既賢在于堅固而不移詩云我心匪石不可轉
也言守善篤也易曰渙汗其大號言號令如汗汗出而
不反者也今出善令未能踰時而反是反汗也用賢未
能三旬而退是轉石也論語曰見不善如探湯今二府
奏佞讇不當在位厯年而不去故出令則如反汗用賢
則如轉石去佞則如拔山如此望隂陽之調不亦難乎
是以羣小窺見間隙縁飾文字巧言醜詆流言飛文譁
於民間故詩云憂心悄悄慍于羣小小人成羣誠足慍
也昔孔子與顔淵子貢更相稱譽不為朋黨禹稷與皋
陶傳相汲引不為比周何則忠於為國無邪心也故賢
人在上位則引其類而聚之于朝易曰飛龍在天大人
聚也在下位則思與其類俱進易曰拔茅茹以其彚征
吉在上則引其類在下則推其類故湯用伊尹不仁者
逺而衆賢至類相致也今佞邪與賢臣並在交㦸之内
合黨共謀違善依惡歙歙訿訿數設危險之言欲以傾
移主上如忽然用之此天地之所以先戒災異之所以
重至者也自古聖明未有無誅而治者也故舜有四放
之罰而孔子有兩觀之誅然後聖化可得而行也今以
陛下明知誠深思天地之心迹察兩觀之誅覽否泰之
卦觀雨雪之詩厯周唐之所進以為法原秦魯之所消
以為戒考祥應之福省災異之禍以揆當世之變放逺
佞邪之黨壊散險詖之聚杜閉羣枉之門廣開衆正之
路決斷狐疑分别猶豫使是非炳然可知則百異消滅
而衆祥竝至太平之基萬世之利也臣幸得託肺附誠
見隂陽不調不敢不通所聞竊推春秋災異以效今事
一二條其所以不宜宣泄臣謹重封昧死上
　　　劉向諫起昌陵疏(更生坐廢十餘年成帝即位/顯伏辜更生乃復進用更名)
　　　　(向故九卿召拜為中郎領護三輔都水久之/營起昌陵數年不成復還歸初陵制度泰奢)
　　　　(向上疏諌上感/其言而不能從)
臣聞易曰安不忘危存不忘亡是以身安而國家可保
也故聖賢之君博觀終始窮極事情而是非分明王者
必通三統明天命所授者博非獨一姓也孔子論詩至
於殷士膚敏祼將于京喟然歎曰大哉天命善不可不
傳於子孫是以富貴無常不如是則王公其何以戒慎
民萌何以勸勉蓋傷㣲子之事周而痛殷之亡也雖有
堯舜之聖不能化丹朱之子雖有禹湯之徳不能訓末
孫之桀紂自古及今未有不亡之國也昔髙皇帝既滅
秦將都雒陽感寤劉敬之言自以徳不及周而賢于秦
遂徙都關中依周之徳因秦之阻世之長短以徳為效
故常戰栗不敢諱亡孔子所謂富貴無常蓋謂此也孝
文皇帝居霸陵北臨厠意悽愴悲懐顧謂羣臣曰嗟乎
以北山石為椁用紵絮斮陳漆其間豈可動哉張釋之
進曰使其中有可欲雖錮南山猶有隙使其中無可欲
雖無石椁又何慼焉夫死者無終極而國家有廢興故
釋之之言為無窮計也孝文寤焉遂薄𦵏不起山墳易
曰古之𦵏者厚衣之以薪臧之中野不封不樹後世聖
人易之以棺槨棺槨之作自黄帝始黄帝𦵏于橋山堯
𦵏濟隂邱壠皆小𦵏具甚㣲舜𦵏蒼梧二妃不從禹𦵏
㑹稽不改其列殷湯無𦵏處文武周公𦵏于畢秦穆公
𦵏于雍槖泉宫祈年館下樗里子𦵏于武庫皆無邱壠
之處此聖帝明王賢君智士逺覽􁐴慮無窮之計也其
賢臣孝子亦承命順意而薄𦵏之此誠奉安君父忠孝
之至也夫周公武王弟也𦵏兄甚㣲孔子𦵏母于防稱
古墓而不墳曰邱東西南北之人也不可不識也為四
尺墳遇雨而崩弟子修之以告孔子孔子流涕曰吾聞
之古者不修墓蓋非之也延陵季子適齊而反其子死
𦵏于嬴博之間穿不及泉歛以時服封墳掩坎其高可
隱而號曰骨肉復歸于土命也魂氣則無不之也夫嬴
博去呉千有餘里季子不歸𦵏孔子往觀之曰延陵季
子於禮合矣故仲尼孝子而延陵慈父舜禹忠臣周公
弟弟其𦵏君親骨肉皆㣲薄矣非茍為儉誠便於體也
宋桓司馬為石槨仲尼曰不如速朽秦相吕不韋集智
略之士而造春秋亦言薄𦵏之義皆明於事情者也逮
至呉王闔閭違禮厚𦵏十有餘年越人發之及秦恵文
武昭嚴襄五王皆大作邱壠多其瘞藏咸盡發掘暴露
甚足悲也秦始皇帝𦵏于驪山之阿下錮三泉上崇山
墳其髙五十餘丈周迴五里有餘石椁為游館人膏為
燈燭水銀為江海黄金為鳬鴈珍寳之藏機械之變棺
椁之麗宫館之盛不可勝原又多殺宫人生薶工匠計
以萬數天下苦其役而反之驪山之作未成而周章百
萬之師至其下矣項籍燔其宫室營宇往者咸見發掘
其後牧兒亡羊羊入其鑿牧者持火照求羊失火燒其
藏椁自古及今𦵏未有盛如始皇者也數年之間外被
項籍之灾内罹牧豎之禍豈不哀哉是故徳彌厚者𦵏
彌薄知愈深者𦵏愈㣲無徳寡知其𦵏愈厚邱隴彌髙
宫廟甚麗發掘必速由是觀之明暗之效𦵏之吉凶昭
然可見矣周徳既衰而奢侈宣王賢而中興更為儉宫
室小寢廟詩人美之斯干之詩是也上章道宫室之如
制下章言子孫之衆多也及魯莊公刻飾宗廟多築臺
囿後嗣再絶春秋刺焉周宣如彼而昌秦魯如此而絶
是則奢儉之得失也陛下即位躬親節儉始營初陵其
制約小天下莫不稱賢明及徙昌陵増埤為髙積土為
山發民墳墓積以萬數營起邑居期日迫卒工費大萬
百餘死者恨于下生者愁于上怨氣感動隂陽因之以
饑饉物故流離以十萬數臣甚惛焉以死者為有知發
人之墓其害多矣若其無知又安用大謀之賢知則不
説以示衆庶則苦之若茍以説愚夫淫侈之人又何為
哉陛下慈仁篤美甚厚聰明疏達蓋世宜𢎞漢家之徳
崇劉氏之美光昭五帝三王而顧與暴秦亂君競為奢
侈比方邱隴説愚夫之目隆一時之觀違賢知之心亡
萬世之安臣竊為陛下羞之唯陛下上覽明聖黄帝堯
舜禹湯文武周公仲尼之制下觀賢知穆公延陵樗里
張釋之之意孝文皇帝去墳薄𦵏以儉安神可以為則
秦昭始皇増山厚藏以侈生害足以為戒初陵之橅宜
從公卿大臣之議以息衆庶
　　　極諫外家封事(時上無繼嗣政由王氏災變浸/甚向謂外家日盛其漸必危劉)
　　　　(氏身為宗室遺老厯事三主遂上封事極諫/書奏召見向歎息悲傷其意以向為中壘校)
　　　　(尉上數欲用為九卿以王氏故終不遷居列/大夫三十餘年卒後十三歲而王氏代漢)
臣聞人君莫不欲安然而常危莫不欲存然而常亡失
御臣之術也夫大臣操權柄持國政未有不為害者也
昔晉有六卿齊有田崔衛有孫寗魯有季孟常掌國事
世執朝柄終後田氏取齊六卿分晉崔杼弑其君光孫
林父寗殖出其君衎弑其君剽季氏八佾舞于庭三家
者以雍徹並専國政卒逐昭公周大夫尹氏筦朝事濁
亂王室子朝子猛更立連年乃定故經曰王室亂又曰
尹氏殺王子克甚之也春秋舉成敗録禍福如此類甚
衆皆隂盛而陽㣲下失臣道之所致也故書曰臣之有
作威作福害于而家凶于而國孔子曰祿去公室政逮
大夫危亡之兆秦昭王舅穰侯及涇陽葉陽君専國擅
埶上假太后之威三人者權重於昭王家富於秦國國
甚危殆賴寤范雎之言而秦復存二世委任趙髙專權
自恣壅蔽大臣終有閻樂望夷之禍秦遂以亡近亊不
逺即漢所代也漢興諸吕無道擅相尊王吕産吕祿席
太后之寵據將相之位兼南北軍之衆擁梁趙王之尊
驕盈無厭欲危劉氏賴忠正大臣絳侯朱虛侯等竭誠
盡節以誅滅之然後劉氏復安今王氏一姓乗朱輪華
轂者二十三人青紫貂蟬充盈幄内魚鱗左右大將軍
秉事用權五侯驕奢僭盛並作威福擊斷自恣行汙而
寄治身私而託公依東宫之尊假甥舅之親以為威重
尚書九卿州牧郡守皆出其門筦執樞機朋黨比周稱
譽者登進忤恨者誅傷游談者助之説執政者為之言
排擯宗室孤弱公族其有智能者尤非毁而不進逺絶
宗室之任不令得給事朝省恐其與已分權數稱燕王
蓋主以疑上心避諱吕霍而弗肯稱内有管蔡之萌外
假周公之論兄弟據重宗族磐互厯上古至秦漢外戚
僭貴未有如王氏者也雖周皇甫秦穰侯漢武安吕霍
上官之屬皆不及也物盛必有非常之變先見為其人
徴象孝昭帝時冠石立于泰山仆栁起于上林而孝宣
帝即位今王氏先祖墳墓在濟南者其梓柱生枝葉扶
疏上出屋根垂地中雖立石起栁無以過此之明也事
埶不兩大王氏與劉氏亦且不並立如下有泰山之安
則上有累卵之危陛下為人子孫守持宗廟而令國祚
移于外戚降為皁𨽻縱不為身柰宗廟何婦人内夫家
外父母家此亦非皇太后之福也孝宣皇帝不與舅平
昌樂昌侯權所以全安之也夫明者起福於無形銷患
於未然宜發明詔吐徳音援近宗室親而納信黜逺外
戚毋授以政皆罷令就第以則效先帝之所行厚安外
戚全其宗族誠東宫之意外家之福也王氏永存保其
爵祿劉氏長安不失社稷所以褒睦外内之姓子子孫
孫無疆之計也如不行此䇿田氏復見于今六卿必起
於漢為後嗣憂昭昭甚明不可不深圖不可不蚤慮易
曰君不宻則失臣臣不宻則失身幾事不宻則害成唯
陛下深留聖思審固幾宻覽往事之戒以折中取信居
萬安之實用保宗廟久承皇太后天下幸甚
　　　論星孛山崩疏(向廉靖樂道積思經術晝誦書/傳夜觀星宿或不寐達旦元延)
　　　　(中星孛東井蜀郡岷山崩雍江向惡此/異復上疏上輒入之然終不能用也)
臣聞帝舜戒伯禹毋若丹朱敖周公戒成王毋若殷王
紂詩曰殷鑒不逺在夏后之世亦言湯以桀為戒也聖
帝明王常以敗亂自戒不諱廢興故臣敢極陳其愚唯
陛下留神察焉謹案春秋二百四十二年日蝕三十六
襄公尤數率三歲五月有奇而壹食漢興訖竟寧孝景
帝尤數率三歲一月而一食臣向前數言日當食今連
三年比食自建始以来二十歲間而八食率二歲六月
而一發古今罕有異有小大希稠占有舒疾緩急而聖
人所以斷疑也易曰觀乎天文以察時變昔孔子對魯
哀公竝言夏桀殷紂暴虐天下故厯失則攝提失方孟
陬無紀此皆易姓之變也秦始皇之末至二世時日月
薄食山陵淪亡辰星出於四孟太白經天而行無雲而
雷枉矢夜光熒惑襲月㜸火燒宫野禽戲廷都門内崩
長人見臨洮石隕于東郡星孛大角大角以亡觀孔子
之言考暴秦之異天命信可畏也及項籍之敗亦孛大
角漢之入秦五星聚于東井得天下之象也孝恵時有
雨血日食於衝滅光星見之異孝昭時有泰山卧石自
立上林僵栁復起大星如月西行衆星隨之此為特異
孝宣興起之表天狗夹漢而西久隂不雨者二十餘日
昌邑不終之異也皆著於漢紀觀秦漢之易世覽恵昭
之無後察昌邑之不終視孝宣之紹起天之去就豈不
昭昭然哉髙宗成王亦有雊雉拔木之變能思其故故
髙宗有百年之福成王有復風之報神明之應應若影
響世所同聞也臣幸得託末屬誠見陛下寛明之徳冀
銷大異而興髙宗成王之聲以崇劉氏故豤豤數奸死
亡之誅今日食尤屢星孛東井攝提炎及紫宫有識長
老莫不震動此變之大者也其事難一二記故易曰書
不盡言言不盡意是以設卦指爻而復説義書曰伻来
以圖天文難以相曉臣雖圖上猶須口説然後可知願
賜清燕之閒指圖陳狀
　　　説成帝興禮樂
興辟雍設庠序陳禮樂隆雅頌之聲盛揖讓之容以風
化天下如此而不治者未之有也或曰不能具禮禮以
養人為本如有過差是過而養人也刑罰之過或至死
傷今之刑非皋陶之法也而有司請定法削則削筆則
筆救時務也至於禮樂則曰不敢是敢于殺人不敢於
養人也為其俎豆筦弦之間小不備因是絶而不為是
去小不備而就大不備大不備惑莫甚焉夫教化之比
于刑法刑法輕是舎所重而急所輕也且教化所恃以
為治也刑法所以助治也今廢所恃而獨立其所助非
所以致太平也自京師有誖逆不順之子孫至于陷大
辟受刑戮者不絶繇不習五常之道也夫承千歲之衰
周繼暴秦之餘敝民漸漬惡俗貪饕險詖不閑義理不
示以大化而獨敺以刑罰終已不改故曰導之以禮樂
而民和睦初叔孫通將制定禮儀見非于齊魯之士然
卒為漢儒宗業垂後嗣斯成法也(並漢書/)
　　　諫成帝(北堂/書鈔)
聖人即天地以耀物常無私於上均恩澤於下協和萬
邦黎民無怨用能隆興𦙍嗣與天無窮也
　　　日食對(河平元年四月已亥晦日有食/之不盡如鉤在東井六度向對)
四月交於五月月同孝恵日同孝昭東井京師地且既
其占恐害繼嗣
　　　誡子歆書
告歆思之無忽若未有異徳䝉恩甚厚將何以報董生
有云弔者在門賀者在閭言有憂則恐懼敬事敬事則
必有善功而福至也又云賀者在門弔者在閭言受福
則驕奢驕奢則禍至故弔隨而来齊頃公之始藉霸者
之餘威輕侮諸侯虧蹇跂之容故被鞍之禍遁服而亡
所謂賀者在門弔者在閭也兵敗師破人皆弔之恐懼
自新百姓愛之諸侯皆歸其所奪邑所謂弔者在門賀
者在閭也(藝文/類聚)
　　又
　　　(歆通詩書能屬文成/帝召見署為黄門郎)
今若年少得黄門侍郎顯處也新拜皆謝貴人叩頭謹
戰戰慄慄乃可必免(劉向集/)
　　　杖銘(一作崔瑗御覽/摘作馮植恐誤)
厯危乗險匪杖不行年耆力竭匪杖不彊有杖不任顛
跌誰怨有士不用害何足言都蔗雖甘殆不可杖佞人
悦己亦不可相杖必取便不必用味士必任賢何必取
貴
　　　薰爐銘
嘉此正器嶃巗若山上貫太華承以銅盤中有蘭綺朱
火青煙(並藝文/)
　　　髙祖頌
漢帝本系出自唐帝降及于周在秦作劉涉魏而東遂
為豐公(漢書/)
　　　上戰國䇿敘
護左都水使者光祿大夫臣向言所校中戰國䇿書中
書餘巻錯亂相糅莒又有國别者八篇少不足臣向因
國别者略以時次之分别不以序者以相補除復重得
三十三篇本字多誤脱為半字以趙為肖以齊為立如
此字者多中書本號或曰國䇿或曰國事或曰短長或
曰事語或曰長書或曰修書臣向以為戰國時游士輔
所用之國為之䇿謀宜為戰國䇿其事繼春秋以後訖
楚漢之起二百四十五年間之事皆定以殺青書可繕
寫敘曰周室自文武始興崇道徳隆禮義設辟雍泮宫
庠序之教陳禮樂弦歌移風之化敘人倫正夫婦天下
莫不曉然論孝弟之義惇篤之行故仁義之道滿乎天
下卒致之刑措四十餘年逺方慕義莫不賔服雅頌歌
詠以思其徳下及康昭之後雖有衰徳其綱紀尚明及
春秋時已四五百載矣然其餘業遺烈流而未滅五霸
之起尊事周室五霸之後時君雖無徳人臣輔其君者
若鄭之子産晉之叔向齊之晏嬰挟君輔政以並立于
中國猶以義相支持歌説以相感聘覲以相交期㑹以
相一盟誓以相救天子之命猶有所行㑹享之國猶有
所恥小國得有所依百姓得有所息故孔子曰能以禮
讓為國乎何有周之流化豈不大哉及春秋之後衆賢
輔國者既沒而禮義衰矣孔子雖論詩書定禮樂王道
粲然分明以匹夫無勢化之者七十二人而已皆天下
之俊也時君莫尚之是以王道遂用不興故曰非威不
立非勢不行仲尼既沒之後田氏取齊六卿分晉道徳
大廢上下失序至秦孝公捐禮讓而貴爭戰棄仁義而
用詐譎茍以取强而已矣夫簒盜之人列為侯王詐譎
之國興立為强是以轉相放效後生師之遂相呑滅并
大兼小暴師經歲流血滿野父子不相親兄弟不相安
夫婦離散莫保其命湣然道徳絶矣晩世益甚萬乗之
國七千乗之國五敵侔爭權盡為戰國貪饕無恥競進
無厭國異政教各自制斷上無天子下無方伯力功爭
强勝者為右兵革不休詐偽並起當此之時雖有道徳
不得施設有謀之强負阻而恃固連與交質重約結誓
以守其國故孟子孫卿儒術之士棄捐於世而游説權
謀之徒見貴于俗是以蘇秦張儀公孫衍陳軫代厲之
屬生從横短長之説左右傾側蘇秦為從張儀為横横
則秦帝從則楚王所在國重所去國輕然當此之時秦
國最䧺諸侯方弱蘇秦結之時六國為一以儐背秦秦
人恐懼不敢窺兵於闗中天下不交兵者二十有九年
然秦國勢便形利權謀之士咸先馳之蘇秦初欲横秦
弗用故東合從及蘇秦死後張儀連横諸侯聽之西向
事秦是故始皇因四塞之國據崤函之阻跨隴蜀之饒
聽衆人之䇿乗六世之烈以蠶食六國兼諸侯并有天
下杖于詐謀之弊終無信篤之誠無道徳之教仁義之
化以綴天下之心任刑罰以為治信小術以為道遂燔
燒詩書坑殺儒士上小堯舜下邈三王二世愈甚恵不
下施情不上達君臣相疑骨肉相疏化道淺薄綱紀敗
壊民不見義而懸于不寧撫天下十四歲天下大潰詐
偽之弊也其比王徳豈不逺哉孔子曰道之以政齊之
以刑民免而無恥道之以徳齊之以禮有恥且格夫使
天下有所恥故化可致也茍以詐偽偷活取容自上為
之何以率下秦之敗也不亦宜乎戰國之時君徳淺薄
為之謀䇿者不得不因勢而為資據時而為(闕/)故其謀
扶急持傾為一切之權雖不可以臨教化兵革救急之
勢也皆髙才秀士度時君之所能行出奇䇿異智轉危
為安運亡為存亦可喜皆可觀護左都水使者光祿大
夫臣向所校戰國䇿書録
　　　上闗尹子(陳氏曰漢志有闗尹子九篇而隋唐/志皆不著録意其書亡久矣殆依託)
　　　　(也序亦不/類向文)
右新書著定闗尹子九篇護左都水使者光祿大夫臣
劉向言所校中祕書闗尹子九篇臣向校讎太常存七
篇臣向本九篇臣向輒除錯不可考増闕斷續者九篇
成皆殺青可繕寫闗尹子名喜號闗尹子或曰闗令子
隱徳行人易之嘗請老子著道徳經上下篇列禦冦莊
周皆稱道家書篇皆寓名有章章首皆有闗尹子曰四
字篇篇敘異章章義異其㫖同辭與老列莊異其歸同
渾質崖戾汪洋大肆然有式則使人泠泠輕輕不使人
狂蓋公授曹相國參曹相國薨書𦵏至孝武皇帝時有
方士来以七篇上上以仙處之淮南王安好道聚書有
此不出臣向父徳因治淮南王事得之臣向幼好焉寂
士清人能重愛黄老清靜不可闕臣向昧死上永始二
年八月庚子護左都水使者光祿大夫臣向謹進上
　　　上晏子
護左都水使者光祿大夫臣向言所校中書晏子十一
篇臣向謹與長社尉叅校讎太史書五篇臣向所書一
篇叅書十三篇几中外書三十篇為八百三十八章除
復重二十二篇六百三十八章定著八篇二百一十五
章外書無有三十六章中書無有七十一章中外皆有
以相定中書以夭為芳又為備先為牛章為長如此類
者多謹頗略椾皆已定以殺青書可繕寫晏子名嬰謚
平仲莱人莱者今東莱地也晏子博聞强記通於古今
事齊靈公莊公景公以節儉力行盡忠極諫道齊國君
得以正行百姓得以附親不用則退耕于野用則必不
詘義不可脅以邪白刃雖交胸終不受崔杼之劫諫齊
君懸而至順而刻及使諸侯莫能詘其辭其博通如此
蓋次管仲内能親親外能厚賢居相國之位受萬鍾之
禄故親戚待其祿而衣食五百餘家處士待而舉火者
亦甚衆晏子衣苴布之衣麋鹿之裘駕敝車疲馬盡以
祿給親戚朋友齊人以此重之晏子蓋短小其書六篇
皆忠諌其君文章可觀義理可法皆合六經之義又有
復重文辭頗異不敢遺失復列以為一篇又有頗不合
經術似非晏子言疑後世辨士所為者故亦不敢失復
以為一篇凡八篇其六篇可常置旁御覽謹第録臣向
昧死上
　　　上子華子(漢藝文志及隋唐宋志悉無子華子/呉兢李淑二家書目亦不載朱子曰)
　　　　(其理多取佛老醫卜其字多/用左傳班史決非先秦古書)
護左都水使者光祿大夫臣向言所校讎中子華子書
凡二十有四篇以相校復重十有四篇定著十篇皆以
殺青書可繕寫子華子程氏名本字子華晉人也晉自
頃公失政政在六卿趙簡子始得志招徕賢儁之士為
其家臣子華子生于是時博學能通墳典邱索及故府
傳記之書性闓爽善持論不肯茍容於諸侯聚徒著書
自號程子名稱藉甚聞於諸侯孔子遇諸郯歎曰天下
之賢士也簡子欲仕諸朝而不能致乃遣使者奉纁幣
聘以為爵執圭是時簡子殺竇犢及舜華孔子為作臨
河之操子華子亦逡巡不肯起簡子大怒將脅之以兵
子華子去而之齊齊景公不能用也子華子館於晏氏
更題其書曰子華子簡子卒襄子立子華子反於晉時
巳老矣遂不復仕以卒今其書編離簡斷以是門人弟
子共相綴隨記其所聞而無次敘非子故所著之書也
大抵子華子以道徳為指歸而綱紀以仁義存誠養操
不茍於售唯孔子然後知其賢齊大夫晏平仲與之為
久要之交當時諸侯以勢相軋爭結怨連禍日以權譎
為事子華子之言如持水納石不相醻答卒以不遇可
為酸鼻謹目録臣向昧死上
　　　上列子
右新書定著八章護左都水使者光祿大夫臣向言所
校中書列子五篇臣向謹與長社尉臣叅校讎太常書
三篇太史書四篇臣向書六篇臣參書二篇内外書凡
二十篇以校除復重十二篇定著八篇中書多外書少
章亂布在諸篇中或字誤以盡為進以賢為形如此者
衆在新書有棧校讎從中書已定皆以殺青書可繕寫
列子者鄭人也與鄭繆公同時蓋有道者也其學本於
黄帝老子號曰道家道家者秉要執本清虚無為及其
治身接物務崇不競合於六經而穆王湯問二篇迂誕
恢詭非君子之言也至于力命篇一推分命楊子之篇
唯貴放逸二義乖背不似一家之書然各有所明亦有
可觀者孝景皇帝時貴黄老術此書頗行於世及後遺
落散在民間未有傳者且多寓言與莊周相類故太史
公司馬遷不為列傳謹第録臣向昧死上護左都水使
者光祿大夫臣向所校列子書録永始三年八月壬寅
上
　　　上於陵子(鄧文原云此前史藝文及崇文總目/所無惟石廷尉熈明家藏有之○按)
　　　　(其書詞義蹇/淺必出偽撰)
護左都水使者光祿大夫臣向言臣所校中書於陵子
十五篇以校除雜亂三篇著定十二篇殺青書可繕寫
臣按於陵子齊之廉士名子終世稱陳仲子是也仲子
齊之世家兄戴為齊王卿士蓋祿萬鍾仲子以為不義
而弗與共也齊王將使為大夫不受遂去齊居楚之於
陵身織屨妻辟纑以為衣食楚王聞其賢欲相之不許
遂與其妻逃去為人灌園著書十二篇卒于楚臣觀周
室衰㣲諸侯競為富强貪攘相率草尚之風以故冉有
為季氏宰富於周公至於戰國士適騰智竊貲自雄沈
厥原始而亷風遂渺是以顔觸魯連之徒亂流而出黽
勉行事輒以長傑當時况仲子遁上遁民舎車而徒礪
志潔身亡有疑貳者哉即其違逺中庸取譏通人至讀
其先人夢葵諸篇可謂亡歉幽昧足有嚴慕者詩云相
在爾室尚不愧于屋漏仲子有焉晚近王公不閑軌度
貪侈轉相法則用澆元元傾世遐顧寧有其人為之綱
紀故臣願陛下少加覽觀風諭臣工庶幾有益道教臣
向謹第録昧死上
　　　列女傳小序
　　　　母儀傳
惟若母儀賢聖有智行為儀表言則中義胎養子孫以
漸教化既成以徳致其功業姑母察此不可不法
　　　　賢明傳
惟若賢明亷正以方動作有節言成文章咸曉事理知
世紀綱循法興居終身無殃妃后賢焉名號必揚
　　　　仁智傳
惟若仁智豫識難易原度天道禍福所移歸義從安危
險必避專專小心永懼匪懈夫人省兹榮名必利
　　　　貞順傳
惟若貞順修道正進避嫌逺别為必可信終不更二天
下之俊勤正潔行精專謹慎諸姬觀之以為法訓
　　　　節義傳
惟若節義必死無避好善慕節終不背義誠信勇敢何
有險詖義之所在赴之不疑姜姒法斯以為世基
　　　　辯通傳
惟若辯通文辭可從連類引譬以投禍凶推摧一切後
不復重終能一心開意甚公妻妾則焉為世所誦
　　　　㜸嬖傳
惟若㜸嬖亦甚嫚易淫妬熒惑背節棄義指是為非終
被禍敗
　　　孫卿子後序(後漢/書注)
卿名况趙人也楚相春申君以為蘭陵令或謂春申君
曰湯以七十里文王以百里孫卿賢者今與之百里地
楚其危乎春申君謝之孫卿去之趙後客或謂春申君
曰伊尹去夏入殷殷王而夏亡管仲去魯入齊魯弱而
齊强故賢者所在君尊國安今孫卿天下賢人所去之
國其不安乎春申君使人聘孫卿乃還復為蘭陵令
　
　
　西漢文紀巻十七
欽定四庫全書
　西漢文紀巻十八　　　　明　梅鼎祚　編
　　杜欽(字子夏延年中子初為大將軍王鳳軍武庫/令後為議郎復以病免徴詣鳳幕府優游不)
　　　(仕以/夀終)
　　　日蝕地震對(成帝建始三年十二月戊申朔日/有食之其夜未央殿中地震欽與)
　　　　(谷永並對詔舉賢良方正能直/言士合陽侯梁放舉欽欽對)
陛下畏天命悼變異延見公卿舉直言之士將以求天
心迹得失也臣欽愚戇經術淺薄不足以奉大對臣聞
日蝕地震陽微隂盛也臣者君之隂也子者父之隂也
妻者夫之隂也夷狄者中國之隂也春秋日蝕三十六
地震五或夷狄侵中國或政權在臣下或婦乗夫或臣
子背君父事雖不同其類一也臣竊觀人事以考變異
則本朝大臣無不自安之人外戚親屬無乖刺之心闗
東諸侯無彊大之國三垂蠻夷無逆理之節殆為後宫
何以言之日以戊申蝕時加未戊未土也土者中宫之
部也其夜地震未央宫殿中此必適妾將有爭寵相害
而為患者唯陛下深戒之變感以類相應人事失於下
變象見於上能應之以德則異咎消亡不能應之以善
則禍敗至高宗遭雊雉之戒飭巳正事享百年之壽殷
道復興要在所以應之應之非誠不立非信不行宋景
公小國之諸侯耳有不忍移禍之誠出人君之言三熒
惑為之退舎以陛下聖明内推至誠深思天變何應而
不感何揺而不動孔子曰仁逺乎哉唯陛下正后妾抑
女寵防奢泰去佚游躬節儉親萬事數御安車由輦道
親二宫之饔膳致晨昏之定省如此即堯舜不足與比
隆咎異何足消滅如不留聽於庶事不論材而授位殫
天下之財以奉淫侈匱萬姓之力以從耳目近諂䛕之
人而逺公方信讒賊之臣以誅忠良賢俊失在巖宂大
臣怨於不以雖無變異社稷之憂也天下至大萬事至
衆祖業至重誠不可以佚豫為不可以奢泰持也唯陛
下忍無益之欲以全衆庶之命臣欽愚戇言不足采
　　　白虎殿對䇿(其夏上盡召直言之士/詣白虎殿對䇿欽對)
　　　　成帝白虎殿問賢良䇿
　天地之道何貴王者之法何如六經之義何上人之
　行何先取人之術何以當世之治何務各以經對
臣聞天道貴信地道貴貞不信不貞萬物不生生天地
之所貴也王者承天地之所生理而成之昆蟲草木靡
不得其所王者法天地非仁無以廣施非義無以正身
克巳就義恕以及人六經之所上也不孝則事君不忠
涖官不敬戰陳無勇朋友不信孔子曰孝無終始而患
不及者未之有也孝人行之所先也觀本行於鄉黨考
功能於官職達觀其所舉富觀其所予窮觀其所不為
乏觀其所不取近觀其所為主逺觀其所主孔子曰視
其所以觀其所由察其所安人焉瘦哉取人之術也殷
因於夏尚質周因於殷尚文今漢家承周秦之敝宜抑
文尚質廢奢長儉表實去偽孔子曰惡紫之奪朱當世
治之所務也臣竊有所憂言之則拂心逆㫖不言則漸
日長為禍不細然小臣不敢廢道而求從違忠而耦意
臣聞玩色無厭必生好憎之心好憎之心生則愛寵偏
於一人愛寵偏於一人則繼嗣之路不廣而嫉妬之心
興矣如此則匹婦之説不可勝也唯陛下純德普施無
欲是從此則衆庶咸説繼嗣日廣而海内長安萬事之
是非何足備言
　　　訟馮奉世前功疏(奉世死後二年西域都䕶甘/延壽以誅郅支單于封列侯)
　　　　(時丞相匡衡亦以延壽矯制生事不當封而/議者咸美其功上從衆而侯之於是欽上疏)
　　　　(追訟奉世前功上以/先帝時事不復録)
前莎車王殺漢使者約諸國背畔左將軍奉世以衛侯
便宜發兵誅莎車王䇿定城郭功施邉境議者以奉世
奉使有指春秋之義亡遂事漢家之法有矯制故不得
侯今匈奴郅支單于殺漢使者亡保康居都䕶延壽發
城郭兵屯田吏士四萬餘人以誅斬之封為列侯臣愚
以為比罪則郅支薄量敵則莎車衆用師則奉世寡計
勝則奉世為功於邉竟安慮敗則延壽為禍於國家深
其違命而擅生事同延壽割地封而奉世獨不録臣聞
功同賞異則勞臣疑罪鈞形殊則百姓惑疑生無常惑
生不知所從亡常則節趨不立不知所從則百姓無所
措手足奉世圖難忘死信命殊俗威功白著為世使表
獨抑厭而不揚非聖王所以塞疑厲節之意也願下有
司議
　　　奏記王鳳論馮野王(成帝舅陽平侯王鳳為大/司馬大將軍王章薦馮野)
　　　　(王代鳳及章誅野王懼不自安遂病滿三月/賜告歸杜陵鳳風御史劾野王賜告養病而)
　　　　(私自持虎符出界歸家奉詔不敬欽時在大/將軍幕府素高野王父子行能奏記於鳳鳳)
　　　　(不聽竟免野王郡國二千/石賜告不得歸家自此始)
竊見令曰吏二千石吿過長安謁不分别予賜今有司
以為予告得歸賜告不得是一律兩科失省刑之意夫
三最予告令也病免三月賜告詔恩也令告則得詔恩
則不得失輕重之差又二千石病賜告得歸有故事得
去郡亡著令傳曰賞疑從予所以廣恩勸功也罰疑從
去所以慎刑闕難知也今釋令與故事而假不敬之法
甚違闕疑從去之意即以二千石守千里之地任兵馬
之重不宜去郡將以制刑為後法者則野王之罪在未
制令前也刑賞大信不可不慎
　　　説王鳳(帝舅大將軍王鳳以外戚輔政求賢知/自助深知欽能奏請欽為大將軍軍武)
　　　　(庫令欽深博有謀自上為太子時以好色聞/及即位皇太后詔采良家女欽因是説鳳建)
　　　　(九女之制鳳白之太后太后以為故亊無有/欽復重言鳳不能自立法度循故事而巳)
禮壹娶九女所以極陽數廣嗣重祖也必鄉舉求窈窕
不問華色所以助德理内也娣姪雖缺不復補所以養
壽塞爭也故后妃有貞淑之行則𦙍嗣有賢聖之君制
度有威儀之節則人君有壽考之福廢而不由則女德
不厭女德不厭則壽考不究於高年書云或四三年言
失欲之生害也男子五十好色未衰婦人四十容貌改
前以改前之容侍於未衰之年而不以禮為制則其原
不可救而後倈異態後倈異態則正后自疑而支庶有
閒適之心是以晉獻被納讒之謗申生䝉無罪之辜今
聖主富於春秋未有適嗣方鄉術入學未親后妃之議
將軍輔政宜因始初之隆建九女之制詳擇有行義之
家求淑女之質母必有聲色音技能為萬世大法夫少
戒之在色小卞之作可為寒心唯將軍常以為憂
　　　重言
詩云殷鑒不逺在夏后氏之世刺戒者至迫近而省聽
者常怠忽可不慎哉前言九女略陳其禍福甚可悼懼
竊恐將軍不深留意后妃之制夭壽治亂存亡之端也
迹三代之季世覽宗宣之饗國察近屬之符驗禍敗曷
常不由女德是以佩玉晏鳴闗雎歎之知好色之伐性
短年離制度之生無厭天下將䝉化陵夷而成俗也故
詠淑女㡬以配上忠孝之篤仁厚之作也夫君親壽尊
國家治安誠臣子之至願所當勉之也易曰正其本萬
物理凡事論有疑未可立行者求之徃古則典刑無考
之來今則吉凶同卒揺易之則民心惑若是者誠難施
也今九女之制合於徃古無害於今不逆於民心至易
行也行之至有福也將軍輔政而不蚤定非天下之所
望也唯將軍信臣子之願念關雎之思逮委政之隆及
始初清明為漢家建無窮之基誠難以忽不可以遴
　　　戒王鳳專政(欽為議郎免徴詣鳳大將軍莫府/國家政謀鳳常與欽慮之欽見鳳)
　　　　(專政泰/重戒之)
昔周公身有至聖之德屬有叔父之親而成王有獨見
之明無信讒之聽然管蔡流言而周公懼穰侯昭王之
舅也權重於秦威震隣敵有旦暮偃伏之愛心不介然
有間然范雎起徒步由異國無雅信開一朝之説而穰
侯就封及近者武安侯之見退三事之跡相去各數百
歳若合符節甚不可不察願將軍由周公之謙懼損穰
侯之威放武安之欲毋使范雎之徒得間其説
　　　說王鳳就位(京兆尹王章因日蝕上封事求見/言鳳專權蔽主之過宜廢以應天)
　　　　(變上欲退鳳欽令鳳上疏謝罪上不忍廢復/起鳳就位鳳心慙稱病篤求退欽説鳳鳳起)
　　　　(視事上令尚書劾奏章詔獄死衆庶寃之以/譏朝廷欽欲救其過復説之鳯白行其䇿欽)
　　　　(之補過將美/皆此類也)
將軍深悼輔政十年變異不巳故乞骸骨歸咎於身刻
巳自責至誠動衆愚知莫不感傷雖然是無屬之臣執
進退之分絜其去就之節者耳非主上所以待將軍非
將軍所以報主上也昔周公雖老猶在京師明不離成
周示不忘王室也仲山父異姓之臣無親於宣就封于
齊猶歎息永懐宿夜徘徊不忍逺去况將軍之於主上
主上之與將軍哉夫欲天下治安變異之意莫有將軍
主上昭然知之故攀援不遣書稱公毋困我唯將軍不
為四國流言自疑於成王以固至忠
　　　復説王鳳舉直言極諫
京兆尹章所坐事宻吏民見章素好言事以為不坐官
職疑其以日蝕見對有所言也假令章内有所犯雖陷
正法事不暴揚自京師不曉况於逺方恐天下不知章
實有罪而以為坐言事也如是塞爭引之原損寛明之
德欽愚以為宜因章事舉直言極諫並見郎從官展盡
其意加於往前以明示四方使天下咸知主上聖明不
以言罪下也若此則流言消釋疑惑著明(並漢/書)
　　　説王鳯治河(河堤使者王延世隄東郡後又二/年河復决平原流入濟南千乘所)
　　　　(敗者半建始時復遣延世欽因説大將軍/鳳鳳如欽言白遣焉等作治六月乃成)
前河决丞相史楊焉言延世受焉術以塞之蔽不肻見
今獨任延世延世見前塞之易恐其慮害不深又審如
焉言延世之巧反不如焉且水埶各異不博議利害而
任一人如使不及今冬成來春桃華水盛必羨溢有填
淤反壤之害如此數郡種不得下民人流散盜賊將生
雖重誅延世無益於事宜遣焉及將作大匠許商諫大
夫乗馬延年雜作延世與焉必相破壞深論便宜以相
難極商延年皆明計算能商功利足以分别是非擇其
善而從之必有成功
　　　説王鳳蠻夷侯王相攻議(成帝河平中夜郎王/興與鉤町王禹漏卧)
　　　　(侯俞更相攻牂牁太守請發兵誅興等乃遣/太中大夫蜀郡張匡持節和解興等不從命)
　　　　(刻木象漢吏射之欽説鳳薦金城/司𨽻陳立為牂牁太守計定之)
太中大夫匡使和解蠻夷王侯王侯受詔巳復相攻輕
易漢使不憚國威其效可見恐議者選耎復守和解太
守察動靜有變廼以聞如此則復曠一時王侯得收獵
其衆申固其謀黨助衆多各不勝忿必相殄滅自知罪
成狂犯守尉逺臧温暑毒草之地雖有孫呉將賁育士
若入水火往必焦沒知勇無所施屯田守之費不可勝
量宜因其罪惡未成未疑漢家加誅隂敕旁郡守尉練
士馬大司農豫調榖積要害處選任職太守徃以秋凉
時入誅其王侯尤不軌者即以為不毛之地亡用之民
聖王不以勞中國宜罷郡放棄其民絶其王侯勿復通
如以先帝所立累世之功不可墮壞亦宜因其萌牙早
斷絶之及巳成形然後戰師則萬姓被害
　　　説王鳳勿送罽賓使議(罽賓王陰未赴本容屈/王子為漢使所立後軍)
　　　　(候趙德使罽賓陰未赴鎖琅當德殺副以下/七十餘人遣使上書謝元帝以絶域不録放)
　　　　(其使者于縣度絶而不通成帝時復遣使獻/謝罪漢欲遣使者報送其使欽因説鳳鳳白)
　　　　(從欽言罽賓實/利賞賜賈市)
前罽賓王陰末赴本漢所立後卒畔逆夫德莫大於有
國子民罪莫大於執殺使者所以不報恩不懼誅者自
知絶逺兵不至也有求則卑辭無欲則驕嫚終不可懷
服凡中國所以為通厚蠻夷㥦快其求者為壤比而為
㓂也今縣度之阸非罽賓所能越也其鄉慕不足以安
西域雖不附不能危城郭前親逆節惡暴西域故絶而
不通今悔過來而無親屬貴人奉獻者皆行賈賤人欲
通貨市買以獻為名故煩使者送至縣度恐失實見欺
凡遣使送客者欲為防䕶冦害也起皮山南更不屬漢
之國四五斥候士百餘人五分夜擊刁斗自守尚時為
所侵盜驢畜負糧須諸國稟食得以自贍國或貧小不
能食或桀黠不肯給擁彊漢之節餒山谷之間乞匄無
所得離一二旬則人畜棄捐曠野而不反又歴大頭痛
小頭痛之山赤土身熱之阪令人身熱無色頭痛嘔吐
驢畜盡然又有三池盤石阪道陿者尺六七寸長者徑
三十里臨崢嶸不測之深行者騎步相持繩索相引二
千餘里乃到縣度畜隊未半阬谷盡靡碎人墮埶不得
相收視險阻危害不可勝言聖人分九州制五服務盛
内不求外今遣使者承至尊之命送蠻夷之賈勞吏士
之衆涉危難之路罷弊所恃以事無用非久長計也使
者業已受節可至皮山而還(並漢/書)
　(漢書成帝許皇后父嘉元帝時為大司馬車騎將軍/輔政及成帝即位復以元舅王鳳為大司馬大將軍)
　(與嘉並杜欽以故事后父重於帝舅説鳳曰車騎將/軍至貴將軍宜尊重之敬之無失其意蓋輕細微眇)
　(之漸必生乖忤之患不可不慎衛將軍之日盛於蓋/侯近世之事語尚在於長老之耳唯將軍察焉  案)
　(此堇數言或非牋記即以前諸説當亦有/面語者今不可考顧其文緜衍因並存之)
　　谷永(字子雲長安人為光禄大夫給亊/中遷北地太守徴入為大司農)
　　　雨雪對(永少為長安小史博學經書元帝建昭/中御史大夫繁延夀除補屬舉為太常)
　　　　(丞數上書言得失建昭四年三月雨/雪燕多死永對其後許后坐祝詛廢)
皇后桑蠶以治祭服共事天地宗廟正以是日疾風自
西北大寒雨雪壞敗其功以章不鄉宜齋戒辟寢以深
自責請皇后就宫鬲閉門户毋得擅上且令衆妾人人
更進以時博施皇天説喜庶㡬可以得賢明之嗣即不
行臣言灾異俞甚天變成形臣雖欲復捐身關䇿不及
事已
　　　日食地震對(成帝建始三年冬日食地震同日/俱發詔舉方正直言極諫之士太)
　　　　(常陽城侯劉慶忌舉永待詔公/車永對奏天子異焉特召見永)
陛下秉至聖之純德懼天地之戒異飭身修政納問公
卿又下明詔帥舉直言燕見細繹以求咎愆使臣等得
造明朝承聖問臣才朽學淺不通政事竊聞名王即位
正五事建大中以承天心則庶徵序于下日月理於上
如人君淫溺後宫般樂游田五事失於躬大中之道不
立則咎徵降而六極至凡災異之變各象過失以類告
人乃十二月朔戊申日食婺女之分地震蕭牆之内二
者同日俱發以丁寧陛下厥咎不逺宜厚求諸身意豈
陛下志在閨門未䘏政事不慎舉錯婁失中與内寵太
盛女不遵道嫉妬專上妨繼嗣與古之王者廢五事之
中失夫婦之紀妻妾得意謁行於内埶行於外至覆傾
國家惑亂陰陽昔褒姒用國宗周以䘮閻妻驕扇日以
不臧此其效也經曰皇極皇建其有極傳曰皇之不極
是謂不建旹則有日月亂行陛下踐至尊之祚為天下
主奉帝王之職以統羣生方内之治亂在陛下所執誠
留意於正身勉强於力行損燕私之間以勞天下放去
淫溺之樂罷歸倡優之关絶卻不享之義慎節游田之
虞起居有常循禮而動躬親政事致行無倦安服若性
經曰繼自今嗣王其毋淫于酒毋逸於游田惟正之共
未有身治正而臣下邪者也夫妻之際王事綱紀安危
之機聖王所致慎也昔舜飭正二女以崇至德楚莊忍
絶丹姬以成伯功幽王惑於褒姒周德降亡魯桓脅於
齊女社稷以傾誠脩後宫之政明尊卑之序貴者不得
嫉妒專寵以絶驕嫚之端抑褒閻之亂賤者咸得秩進
各得厥職以廣繼嗣之統息白華之怨後宫親屬饒之
以財勿與政事以逺皇父之類損妻黨之權未有閨門
治而天下亂者也治逺自近始習善在左右昔龍筦納
言而帝命惟允四輔既備成王靡有過事誠敇正左右
齊栗之臣戴金貂之飾執常伯之職者皆使學先王之
道知君臣之義濟濟謹孚無敖戲驕恣之過則左右肅
艾羣僚仰法化流四方經曰亦惟先正克左右未有左
右正而百官枉者也治天下者尊賢考功則治簡賢違
功則亂誠審思治人之術歡樂得賢之福論材選士必
試於職明度量以程能考功實以定德無用比周之虛
譽毋聽寖潤之譖愬則抱功脩職之吏無蔽傷之憂比
周邪偽之徒不得即工小人日銷俊艾日隆經曰三載
考績三考黜陟幽明又曰九德咸事俊艾在官未有功
賞得於前衆賢布於官而不治者也堯遭洪水之災天
下分絶為十二州制逺之道微而無乖畔之難者德厚
恩深無怨於下也秦居平土一夫大呼而海内崩析者
刑罰深酷吏行殘賊也夫違天害德為上取怨于下莫
甚乎殘賊之吏誠放退殘賊酷暴之吏錮廢勿用益選
温良上德之士以親萬姓平刑釋寃以理民命務省繇
役毋奪民時薄收賦税毋殫民財使天下黎元咸安家
樂業不苦踰時之役不患苛暴之政不疾酷烈之吏雖
有唐堯之大灾民無離上之心經曰懐保小人惠于鰥
寡未有德厚吏良而民畔者也臣聞災異皇天所以譴
告人君過失猶嚴父之明誡畏懼敬改則禍銷福降忽
然簡易則咎罰不除經曰饗用五福畏用六極傳曰六
沴作見若不共御六罰既侵六極其下今三年之間災
異鋒起小大畢具所行不享上帝上帝不豫炳然甚著
不求之身無所改正疏舉廣謀又不用其言是循不享
之迹無謝過之實也天責愈深此五者王事之綱紀南
面之急務唯陛下留神
　　　五行志谷永對
日食婺女九度占在皇后地震蕭牆之内咎在貴妾二
者俱發明同事異人共掩制陽將害繼嗣也亶日食則
妾不見亶地震則后不見異日而發則似殊事亡故動
變則恐不知是月后妾當有失節之郵故天因此兩見
其變若曰違失婦道隔逺衆妾妨絶繼嗣者此二人也
　　　復上災異疏(成帝初即位委政元舅王鳳議者/多歸咎焉永知鳳方柄用隂欲自)
　　　　(託乃復上書對時對者永與杜欽為上第上/以其書示後宫嘗賜許皇后書采永言責之)
方今四夷賓服皆為臣妾北無薰粥冐頓之患南無趙
佗吕嘉之難三垂晏然靡有兵革之警諸侯大者乃食
數縣漢吏制其權柄不得有為亡呉楚燕梁之埶百官
盤互親疏相錯骨肉大臣有申伯之忠洞洞屬屬小心
畏忌無重合安陽博陸之亂三者無毛髮之辜不可歸
咎諸舅此欲以政事過差丞相父子中尚書宦官檻塞
大異皆瞽説欺天者也竊恐陛下舎昭昭之白過忽天
地之明戒聽晻昧之瞽説歸咎乎無辜倚異乎政事重
失天心不可之大者也陛下即位委任遵舊未有過政
元年正月白氣較然起乎東方至其四月黄濁四塞覆
冒京師申以大水著以震蝕各有占應相為表裏百官
庶士無所歸倚陛下獨不怪與白氣起東方賤人將興
之表也黄濁冒京師王道微絶之應也夫賤人當起而
京師道微二者巳醜陛下誠深察愚臣之言致懼天地
之異長思宗廟之計改往反過抗湛溺之意解偏駮之
愛奮乾剛之威平天覆之施使列妾得人人更進猶尚
未足也急復益納宜子婦人毋擇好醜毋避嘗字毋論
年齒推法言之陛下得繼嗣於微賤之間乃反為福得
繼嗣而巳母非有賤也後宫女史使令有直意者廣求
於微賤之間以遇天所開右慰釋皇太后之憂愠解謝
上帝之譴怒則繼嗣蕃滋灾異訖息陛下則不深察愚
臣之言忽於天地之戒咎根不除水雨之灾山石之異
將發不久發則灾異已極天變成形臣雖欲捐身關策
不及事巳疏賤之臣至敢直陳天意斥譏帷幄之私欲
間離貴后盛妾自知忤心逆耳必不免於湯鑊之誅此
天保右漢家使臣敢直言也三上封事然後得召待詔
一旬然後得見夫由疏賤納至忠甚苦由至尊聞天意
甚難語不可露願具書所言因侍中奏陛下以示腹心
大臣腹心大臣以為非天意臣當伏妄言之誅即以為
誠天意也奈何忘國家大本背天意而從欲唯陛下省
察孰念厚為宗廟計
　　　日食對(永始元年九月丁已晦日有/有食之永以京房易占對)
元年九月日蝕酒亡節之所致也獨使京師知之四國
不見者若曰湛湎于酒君臣不别禍在内也
　　　又(永始二年二月乙酉晦日/有食之永以京房易占對)
今年二月日食賦歛不得度民愁怨之所致也所以使
四方皆見京師陰蔽者若曰人君好治宫室大營墳墓
賦歛兹重而百姓屈竭禍在外也
　　　星隕對(成帝永始二年二月癸未夜過中星隕/如雨長一二丈繹繹未至地而滅至鷄)
　　　　(鳴止/永對)
日月星辰燭臨下土其有食隕之異則遐邇幽隱靡不
咸睹星辰附離于天猶庶民附離王者也王者失道綱
紀廢頓下將叛去故星叛天而隕以見其象春秋記異
星隕最大自魯嚴以來至今再見臣聞三代所以䘮亡
者皆繇婦人羣小湛湎於酒書云乃用其婦人之言四
方之逋逃多罪是信是使詩曰赫赫宗周褒姒烕之顛
覆厥德荒沈于酒及秦所以二世而亡者養生大奢奉
終大厚方今國家兼而有之社稷宗廟之大憂也
　　　黒龍見對(永遷為涼州刺史奏事京師訖當之/部時有黒龍見東萊上使尚書問永)
　　　　(受所欲言永對成帝久無繼嗣數為微行趙/李從貧賤起專寵皇太后及諸舅推永等因)
　　　　(天變切諫永自知有内應展意無所依違至/上此對上大怒使收永尋意亦解明年徴為)
　　　　(太中大夫遷光/禄大夫給事中)
臣聞王天下有國家者患在上有危亡之事而危亡之
言不得上聞如使危亡之言輒上聞則商周不易姓而
迭興三王不變改而更用夏商之將亡也行道之人皆
知之晏然自以若天有日莫能危是故惡日廣而不自
知大命傾而不寤易曰危者有其安者也亡者保其存
者也陛下誠垂寛眀之聽無忌諱之誅使芻蕘之臣得
盡所聞於前不懼於後患直言之路開則四方衆賢不
逺千里輻輳陳忠羣臣之上願社稷之長福也漢家行
夏正夏正色黒黒龍同姓之象也龍陽德由小之大故
為王者瑞應未知同姓有見本朝無繼嗣之慶多危殆
之隙欲因擾亂舉兵而起者邪將動心冀為後者殘賊
不仁若廣陵昌邑之類臣愚不能處也去年九月黒龍
見其晦日有食之今年二月已未夜星隕乙酉日有食
之六月之間大異四發二而同月三代之末春秋之亂
未嘗有也臣聞三代所以隕社稷䘮宗廟者皆由婦人
與羣惡沈湎於酒書曰乃用婦人之言自絶於天四方
之逋逃多罪是宗是長是信是使詩云燎之方陽寧或
滅之赫赫宗周褒姒烕之易曰濡其首有孚失是秦所
以二世十六年而亡者養生泰奢奉終泰厚也二者陛
下兼而有之臣請略陳其效易曰在中餽無攸遂言婦
人不得與事也詩曰懿厥悊婦為梟為鴟匪降自天生
自婦人建始河平之際許班之貴傾動前朝熏灼四方
賞賜無量空虛内藏女寵至極不可上矣今之後起天
所不饗什倍于前廢先帝法度聽用其言官秩不當縱
釋王誅驕其親屬假之威權縱横亂政刺舉之吏莫敢
奉憲又以掖庭獄大為亂阱榜箠㿊於炮格絶滅人命
主為趙李報德復怨反除白罪建治正吏多繫無辜掠
立迫恐至為人起責分利受謝生入死出者不可勝數
是以日食再既以昭其辜王者必先自絶然後天絶之
陛下棄萬乗之至貴樂家人之賤事厭高美之尊號好
匹夫之卑字崇聚僄輕無義小人以為私客數離深宫
之固挺身晨夜與羣小相隨烏集雜㑹飲醉吏民之家
亂服共坐流湎媟嫚溷殽無别閔免遁樂晝夜在路典
門戸奉宿衛之臣執干戈而守空宫公卿百僚不知陛
下所在積數年矣王者以民為基民以財為本財竭則
下畔下畔則上亡是以明王愛養基本不敢窮極使民
如承大祭今陛下輕奪民財不愛民力聽邪臣之計去
高敞初陵捐十年功緒改作昌陵反天地之性因下為
高積土為山發徒起邑竝治宫館大興繇役重増賦歛
徵發如雨役百乾谿費疑驪山靡敝天下五年不成而
後反故又廣盱營表發人冡墓㫁截骸骨暴揚尸柩百
姓財竭力盡愁恨感天灾異婁降饑饉仍臻流散冗食
餧死於道以百萬數公家無一年之畜百姓無旬日之
儲上下俱匱無以相救詩云殷監不逺在夏后之世願
陛下追觀夏商周秦所以失之以鏡考已行有不合者
臣當伏妄言之誅漢興九世百九十餘載繼體之主七
皆承天順道遵先祖法度或以中興或以治安至於陛
下獨違道縱欲輕身妄行當盛壯之隆無繼嗣之福有
危亡之憂積失君道不合天意亦已多矣為人後嗣守
人功業如此豈不負哉方今社稷宗廟禍福安危之機
在於陛下陛下誠肯發明聖之德昭然逺寤畏此上天
之威怒深懼危亡之徵兆蕩滌邪辟之惡志厲精致政
專心反道絶羣小之私客免不正之詔除悉罷北宫私
奴車馬媠出之具克已復禮毋貳微行出飲之過以防
迫切之禍深惟日食再既之意抑損椒房玉堂之盛寵
毋聽後宫之請謁除掖庭之亂獄去炮烙之陷阱誅戮
邪佞之臣及左右執左道以事上者以塞天下之望且
寢初陵之作止諸繕治宫室闕更減賦盡休力役存恤
振捄困乏之人以弭逺方厲崇忠直放退殘賊無使素
餐之吏久尸厚禄以次貫行固執無違夙夜孳孳婁省
無怠舊愆畢改新德既章纎介之邪不復載心則赫赫
大異庶㡬可銷天命去就庶㡬可復社稷宗廟庶㡬可
保唯陛下留神反覆熟省臣言臣幸得備邊部之吏不
知本朝失得瞽言觸忌諱罪當萬死
　　　災異尤數對(元延元年永為北地太守時災異/尤數當之官上使衛尉淳于長受)
　　　　(永所欲言永對天子甚感其言永於天官京/氏易最宻故善言灾異前後所上四十餘事)
　　　　(專攻上身與後宫而巳黨/于王氏上亦不甚親信也)
臣永幸得以愚朽之材為太中大夫備拾遺之臣從朝
者之後進不能盡思納忠輔宣聖德退無被堅執鋭討
不義之功猥䝉厚恩仍遷至北地太守絶命隕首身膏
草野不足以報塞萬分陛下聖德寛仁不遺易忘之臣
垂周文之聽下及芻蕘之愚有詔使衛尉受臣永所欲
言臣聞事君之義有言責者盡其忠有官守者脩其職
臣永幸得免於言責之辜有官守之任當畢力遵職養
綏百姓而已不宜復關得失之辭忠臣之於上志在過
厚是故逺不違君死不忘國昔史魚既沒餘忠未訖委
柩後寑以屍達誠汲黯身外思内發憤舒憂遺言李息
經曰雖爾身在外乃心無不在王室臣永幸得給事中
出入三年雖執干戈守邉垂思慕之心常存于省闥是
以敢越郡吏之職陳累年之憂臣聞天生蒸民不能相
治為立王者以統理之方制海内非為天子列土封疆
非為諸侯皆以為民也垂三統列三正去無道開有德
不私一姓眀天下迺天下之天下非一人之天下也王
者躬行道德承順天地博愛仁恕恩及行葦藉税取民
不過常法宫室車服不踰制度事節財足黎庶和睦則
卦氣理效五徵時序百姓壽考庶屮蕃滋符瑞竝降以
昭保右失道妄行逆天暴物窮奢極欲湛湎荒淫婦言
是從誅逐仁賢離逖骨肉羣小用事峻刑重賦百姓愁
怨則卦氣悖亂咎徵著郵上天震怒災異婁降日月薄
蝕五星失行山崩川潰水泉湧出妖孽並見茀星耀光
饑饉荐臻百姓短折萬物夭傷終不改寤惡洽變備不
復譴告更命有德詩云乃眷西顧此惟予宅夫去惡奪
弱遷命賢聖天地之常經百王之所同也加以功德有
厚薄期質有脩短時世有中季犬道有盛衰陛下承八
世之功業當陽數之標季涉三七之節紀遭无妄之卦
運直百六之灾阸三難異科雜焉同㑹建始元年以來
二十載間羣灾大異交錯鋒起多於春秋所書八世著
記久不塞除重以今年正月己亥朔日有食之三朝之
㑹四月丁酉四方衆星白晝流隕七月辛未彗星横天
乗三難之際㑹畜衆多之灾異因之以饑饉接之以不
贍彗星極異也土精所生流隕之應出於饑變之後兵
亂作矣厥期不久隆德積善懼不克濟内則為深宫後
庭將有驕臣悍妾醉酒狂悖卒起之敗北宫苑囿街巷
之中臣妾之家幽間之處徵舒崔杼之亂外則為諸夏
下土將有樊竝蘇令陳勝項梁奮臂之禍内亂朝暮日
戒諸夏舉兵以火角為期安危之分界宗廟之至憂臣
永所以破膽寒心豫言之累年下有其萌然後變見于
上可不致慎禍起細微姦生所易願陛下正君臣之義
無復與羣小媟黷燕飲中黄門後庭素驕慢不謹嘗以
醉酒失臣禮者悉出勿留勤三綱之嚴修後宫之政抑
逺驕妬之寵崇近婉順之行加惠失志之人懐柔怨恨
之心保至尊之重秉帝王之威朝覲法出而後駕陳兵
清道而後行無復輕身獨出飲食臣妾之家三者既除
内亂之路塞矣諸夏舉兵萌在民饑饉而吏不䘏興於
百姓困而賦歛重發於下怨離而上不知易曰屯其膏
小貞吉大貞凶傳曰饑而不損兹謂泰厥災水厥咎亡
訞辭曰闗動牡飛辟為無道臣為非厥咎亂臣謀簒王
者遭衰難之世有饑饉之災不損用而大自潤故凶百
姓困貧無以共求愁悲怨恨故水城關守國之固固將
去焉故牡飛徃年郡國二十一傷於水灾禾黍不入今
年蠶麥咸惡百川沸騰江河溢决大水泛濫郡國十五
有餘比年䘮稼時過無宿麥百姓失業流散羣輩守關
大異較炳如彼水災浩浩黎庶窮困如此宜損常税小
自潤之時而有司奏請加賦甚謬經義逆於民心布怨
趨禍之道也牡飛之狀殆為此發古者榖不登虧膳災
婁至損服凶年不塈塗明王之制也詩云凡民有䘮扶
服捄之論語曰百姓不足君孰予足臣願陛下勿許加
賦之奏益減大官導官中御府均官掌畜廩犧用度止
尚方織室京師郡國工服官發輸造作以助大司農流
恩廣施賑贍困乏開關梁内流民恣所欲之以救其急
立春遣使者循行風俗宣布聖德存䘏孤寡問民所苦
勞二千石敕勸耕桑毋奪農時以慰綏元元之心防塞
大姦之隙諸夏之亂庶㡬可息臣聞上主可與為善而
不可與為惡下主可與為惡而不可與為善陛下天然
之性疏通聰敏上主之姿也少省愚臣之言感寤三難
深畏天異定心為善捐忘邪志毋貳舊愆厲精致政至
誠應天則積異塞於上禍亂伏於下何憂患之有竊恐
陛下公志未專私好頗存尚愛羣小不肯為耳
　　　門牡亡對(漢紀云元延元年春正月長安章/城門牡自亡函谷闗亦然永對)
章城門通路寢之門函谷闗距山東之險城門闗守國
之固固將去焉故門牡自飛
　　　諫成帝微行(帝鴻嘉永始之間好微行選期門/郎及私奴客出入市里郊野逺至)
　　　　(旁縣劉向谷/永皆切諫)
易稱得臣無家言王者臣天下無私家也今陛下棄萬
乗之至貴樂家人之賤事厭高美之尊稱好匹夫之卑
字崇聚票輕無誼之人以為私客置私田於民間畜私
奴車馬於北宫數去南面之尊離深宫之固挺身獨與
小人晨夜相隨烏集醉飽吏民之家亂服共坐溷肴亡
别閔勉遯樂晝夜在路典門戸奉宿衛之臣執干戈守
空宫公卿百寮不知陛下所在積數年矣昔虢公為無
道有神降曰賜爾土田言將以庶人受土田也諸侯夢
得土田為失國祥而况王者畜私田財物為庶人之事
乎
　　　説逺方士(成帝末年頗好鬼神以無繼嗣故多/上書言祭祀方術者皆得待詔祠祭)
　　　　(上林苑中長安城旁費用/甚多永因納説上善其言)
臣聞明於天地之性不可惑以神怪知萬物之情不可
罔以非類諸背仁義之正道不遵五經之法言而盛稱
奇怪鬼神廣崇祭祀之方求報無福之祠及言世有仙
人服食不終之藥䢣興輕舉登遐倒景覽觀縣圃浮游
蓬萊耕耘五德朝種暮穫與山石無極黄冶變化堅氷
淖溺化色五倉之術者皆姦人惑衆挾左道懐詐偽以
欺罔世主聽其言洋洋滿耳若將可遇求之盪盪如繫
風捕景終不可得是以眀王距而不聽聖人絶而不語
昔周史萇宏欲以鬼神之術輔尊靈王㑹朝諸侯而周
室愈微諸侯愈叛楚懐王隆祭祀事鬼神欲以獲福助
卻秦師而兵剉地削身辱國危秦始皇初并天下甘心
於神僊之道遣徐福韓終之屬多齎童男童女入海求
神采藥因逃不還天下怨恨漢興新垣平齊人少翁公
孫卿欒大等皆以僊人黄冶祭祠事鬼使物入海求僊
采藥貴幸賞賜累千金大尤尊盛至妻公主爵位重絫
震動海内元鼎元封之際燕齊之間方士瞋目㧖掔言
有神僊祭祀致福之術者以萬數其後平等皆以術窮
詐得誅夷伏辜至初元中有天淵玉女鉅鹿神人轑陽
侯師張宗之姦紛紛復起夫周秦之末三五之隆已嘗
專意散財厚爵祿竦精神舉天下以求之矣曠日經年
靡有毫釐之驗足以揆今經曰享多儀儀不及物惟曰
不享論語説曰子不語怪神唯陛下距絶此類毋令姦
人有以窺朝者
　　　訟陳湯疏(湯坐前鹵獲康居財物免官後上書/言康居侍子非王子按驗實王子也)
　　　　(下獄當死天子出/湯奪爵為士伍)
臣聞楚有子玉得臣文公為之仄席而坐趙有亷頗馬
服彊秦不敢窺兵井陘近漢有郅都魏尚匈奴不敢南
鄉沙幕由是言之戰克之將國之爪牙不可不重也葢
君子聞鼓鼙之聲則思將率之臣竊見闗内侯陳湯前
使副西域都護忿郅支之無道閔王誅之不加䇿慮愊
億義勇奮發卒興師奔逝横厲烏孫踰集都頼屠三重
城斬郅支首報十年之逋誅雪邉吏之宿恥威震百蠻
武暢西海漢元以來征伐方外之將未嘗有也今湯坐
言事非是幽囚久繫歴時不决執憲之吏欲致之大辟
昔白起為秦將南抜郢都北阬趙括以纎介之過賜死
杜郵秦民憐之莫不隕涕今湯親秉越席巻喋血萬里
之外薦功祖廟告類上帝介胄之士靡不慕義以言事
為罪無赫赫之惡周書記人之功忘人之過宜為君者
也夫犬馬有勞於人尚加帷蓋之報况國之功臣者哉
竊恐陛下忽於鼓鼙之聲不察周書之意而忘帷葢之
施庸臣遇湯卒從吏議使百姓介然有秦民之恨非所
以厲死難之臣也
　　　舉薛宣疏(宣為左馮翊遷少府共張職辦月餘/御史大夫于永卒永上疏薦宣上然)
　　　　(之以宣為/御史大夫)
帝王之德莫大於知人知人則百僚任職天工不曠故
臯陶曰知人則哲能官人御史大夫内承本朝之風化
外佐丞相統理天下任重職大非庸材所能堪今當選
於羣卿以充其缺得其人則萬姓欣喜百僚説服不得
其人則大職墮斁王功不興虞帝之明在兹壹舉可不
致詳竊見少府宣材茂行絜達於從政前為御史中丞
執憲轂下不吐剛茹柔舉錯時當出守臨淮陳留二郡
稱治為左馮翊崇教養善威德並行衆職脩理姦軌絶
息辭訟者歴年不至丞相府赦後餘盜賊什分三輔之
一功效卓爾自左内史初置以來未嘗有也孔子曰如
有所譽其有所試宣考績功課簡在兩府不敢過稱以
奸欺誣之辠臣聞賢材莫大於治人宣己有效其法律
任廷尉有餘經術文雅足以謀王體斷國論身兼數器
有退食自公之節宣無私黨游説之助臣恐陛下忽於
羔羊之詩舎公實之臣任華虛之譽是用越職陳宣行
能唯陛下留神考察
　　　請加鄭寛中塟禮疏(寛中平陵人有雋才以為/博士以小夏侯尚書授太)
　　　　(子成帝即位賜爵闗内侯遷光禄大夫領/尚書事㑹疾卒永上疏上弔贈寛中甚厚)
臣聞聖王尊師傅褒賢雋顯有功生則致其爵祿死則
異其禮謚昔周公薨成王塟以變禮而當天心公叔文
子卒衛侯加以美謚著為後法近事大司空朱邑右扶
風翁歸德茂夭年孝宣皇帝愍冊厚賜贊命之臣靡不
激揚闗内侯鄭寛中有顔子之美質包商偃之文學嚴
然總五經之眇論立師傅之顯位入則鄉唐虞之閎道
王法納乎聖聽出則參冡宰之重職功烈施乎政事退
食自公私門不開散賜九族田畆不益德配周召忠合
羔羊未得登司徒有家臣卒然早終尤可悼痛臣愚以
為宜加其塟禮賜之令謚以章尊師褒賢顯功之德
　　　請勿治梁王疏(梁王立姑翁主園子為立舅任/寶妻立與姦積數歳永始中梁)
　　　　(相禹奏立對外家怨望有惡言有司案驗因/發淫亂事誅立永時為大中大失上疏求覆)
　　　　(審上由是/寢而不治)
臣聞禮天子外屏不欲見外也是故帝王之意不窺人
閨門之私聽聞中冓之言春秋為親者諱詩云戚戚兄
弟莫逺具爾今梁王年少頗有狂病始以惡言按驗既
亡事實而發閨門之私非本章所指王辭又不服猥强
劾立傅致難明之事獨以偏辭成辠㫁獄亡益於治道
汙衊宗室以内亂之惡披布宣揚於天下非所以為公
族隱諱増朝廷之榮華昭聖德之風化也臣愚以為王
少而父同産長年齒不倫梁國之富足以厚聘美女招
致妖麗父同産亦有恥辱之心案事者乃驗問惡言何
故猥自發舒以三者揆之殆非人情疑有所迫切過誤
失言文吏躡尋不得轉移萌牙之時加恩勿治上也既
已案驗舉憲宜及王辭不服詔廷尉選上德通理之吏
更審考清問著不然之效定失誤之法而反命於下吏
以廣公族附疏之德為宗室刷汙亂之恥甚得治親之
誼
　　　谷永杜欽受伊邪莫演降議(河平元年單于遣/右臯林王伊邪莫)
　　　　(演等奉獻朝正月漢遣使送至蒲反伊邪莫/演自請降不歸下公卿議光禄大夫谷永議)
　　　　(郎杜欽以為/不可受從之)
漢興匈奴數為邉害故設金爵之賞以待降者今單于
詘體稱臣列為北藩遣使朝賀無有二心漢家接之宜
異於徃時今既享單于聘貢之質而更受其逋逃之臣
是貪一夫之得而失一國之心擁有罪之臣而絶慕義
之君也假令單于初立欲委身中國未知利害私使伊
邪莫演詐降以卜吉凶受之虧德沮善令單于自疏不
親邉吏或者設為反間欲因而生隙受之適合其䇿使
得歸曲而直責此誠邉境安危之原師旅動靜之首不
可不詳也不如勿受以昭日月之信抑詐諼之謀懐附
親之心便
　　　河决議(是時李尋解光亦/言之遂止不塞)
河中國之經瀆聖王興則出圖書王道廢則竭絶今潰
溢横流漂沒陵阜異之大者也修政以應之災變自除
　　　謝大將軍王鳳書(永舉方正直言知鳳方見柄/用隂為鳳説成帝骨肉大臣)
　　　　(有申伯之忠由是擢為光禄/大夫永奏書謝鳳鳳遂厚之)
永斗筲之材質薄學朽無一日之雅左右之介將軍説
其狂言擢之皁衣之吏厠之爭臣之末不聽浸潤之譖
不食膚受之愬雖齊桓晉文用士篤宻察父悊兄覆育
子弟誠無以加昔豫子吞炭壞形以奉見異齊客隕首
公門以報恩施知氏孟嘗猶有死士何况將軍之門
　　　與平陽侯王譚書(譚為大將軍庶弟年次當繼/鳳輔政尤與永善陽朔中王)
　　　　(鳳薨病篤薦從弟御史大夫音以自代上從/之譚位特進領城門兵永時為安定太守與)
　　　　(譚書譚得其書辭讓不受由是譚音相與不/平水恐為音所危病滿三月免永亦復有所)
　　　　(説/音)
君侯躬周召之德執管晏之操敬賢下士樂善不倦宜
在上將久矣以大將軍在故抑欝於家不得舒憤今大
將軍不幸蚤薨絫親疏序材能宜在君侯拜吏之日京
師士大夫悵然失望此皆永等愚劣不能褒揚萬分屬
聞以特進領城門兵是則車騎將軍秉政雍容於内而
至戚賢舅執管鑰於外也愚竊不為君侯喜宜深辭職
自陳淺薄不足以固城門之守收太伯之讓保謙謙之
路闔門高枕為知者首願君侯與博覽者參之小子為
君侯安此
　　　與大司馬王音書
夫上德厚則下愛深下愛深則其謀忠其言至昔善治
國者不忘危善養生者不諱死以忠臣直友明史良醫
靈蓍信龜咸得盡忠正言不蔽兆占故能遷咎延譽轉
禍為福(蓺文類聚/)
　　　説王音(音用從舅越親輔政威權損於鳳時永/復説音音猶不平薦永為䕶𦍑使者)
將軍履上將之位食膏腴之都任周召之職擁天下之
樞可謂富貴之極人臣無二天下之責四面至矣將何
以居之宜夙夜孳孳執伊尹之彊德以守職匡上誅惡
不避親愛舉善不避仇讐以章至公立信四方篤行三
者乃可以長堪重任久享盛寵太白出西方六十日法
當參天今已過期尚在桑榆之間質弱而行遲形小而
光微熒惑角怒明大逆行守尾其逆常也守尾變也意
豈將軍忘湛漸之義委曲從順所執不彊不廣用士尚
有好惡之忌蕩蕩之德未純方與將相大臣乖離之萌
也何故始襲司馬之號俄而金火並有此變上天至明
不虛見異唯將軍畏之慎之深思其故改求其路以享
天意(班固贊曰永陳三七之戒斯為忠焉至其引申伯/以阿鳳隙平阿於車騎指金火以求合可謂諒不)
(足而談/有餘者)
　　　與段㑹宗書(㑹宗字子松天水上邽人歴左曹/中郎將安輯烏孫封闗内侯㑹宗)
　　　　(為西域都䕶徙雁門太守坐免西域諸國願/得㑹宗陽朔元年復為都䕶㑹宗為人好大)
　　　　(節矜功名與永相友善永/閔其老復逺出予書戒之)
足下以柔逺之令德復典都䕶之重職甚休甚休若子
之材可優游都城而取卿相何必勒功昆山之仄總領
百蠻懷柔殊俗子之所長愚無以喻雖然朋友以言贈
行敢不略意方今漢德隆盛逺人賔服傅鄭甘陳之功
沒齒不可復見願吾子因循舊貫毋求奇功終更亟還
亦足以復雁門之踦萬里之外以身為本願詳思愚言
(漢書鄭踦隻也踦謂免官隻不偶也者傳/介子  吉甘延壽陳湯皆立功西域)
　
　
　
　
　
　
　西漢文紀巻十八
欽定四庫全書
　西漢文紀巻十九　　　　明　梅鼎祚　編
　　平當(字子思祖父自下邑徙平陵少為大行/治禮丞歴光禄勲御史大夫至丞相)
　　　請復太上皇寢廟園書(元帝時丞相韋𤣥成奏/罷太上皇寢廟園當成)
　　　　(帝時以明經為博士給/事中上書請復上納之)
臣聞孔子曰如有王者必世而後仁三十年之間道德
和洽制禮興樂災害不生禍亂不作今聖漢受命而王
繼體承業二百餘年孜孜不怠政令清矣然風俗未和
陰陽未調災害數見意者大本有不立與何德化休徵
不應之久也禍福不虛必有因而至者焉且深迹其道
而務脩其本昔者帝堯南面而治先克明峻德以親九
族而化及萬國孝經曰天地之性人為貴人之行莫大
於孝孝莫大於嚴父嚴父莫大於配天則周公其人也
夫孝子善述人之志周公既成文武之業而制作禮樂
修嚴父配天之事知文王不欲以子臨父故推而序之
上極於后稷而以配天此聖人之德亡以加於孝也高
皇帝聖德受命有天下尊太上皇猶周文武之追王太
王王季也此漢之始祖後嗣所宜尊奉以廣盛德孝之
至也書云正稽古建功立事可以永年傳於亡窮
　　　請興雅樂議(成帝時謁者常山王禹世受河間/樂能説其義弟子宋曅等上書言)
　　　　(之下大夫博士平當考試當以為宜/用公卿以久逺難分明當議復寢)
漢承秦滅道之後賴先帝聖德博受兼聽修廢官立太
學河間獻王聘求幽隱修興雅樂以助化時大儒公孫
宏董仲舒等皆以為音中正雅立之大樂春秋鄉射作
於學官希闊不講故自公卿大夫觀聽者但聞鏗鎗不
曉其意而欲以風諭衆庶其道無由是以行之百有餘
年德化至今未成今曅等守習孤學大指歸於興助教
化衰微之學興廢在人宜領屬雅樂以繼絶表微孔子
曰人能𢎞道非道𢎞人河間區區小國藩臣以好學修
古能有所存民到于今稱之况於聖主廣被之資修起
舊文放鄭近雅述而不作信而好古於以風示海内揚
名後世誠非小功小美也
　　　治河奏(鴻嘉四年渤海清河信都河水湓溢上/數遣使者處業振贍之哀帝時當以經)
　　　　(明禹貢使行河為騎都尉領河隄奏博求能/浚川疏河者三公奏請部刺史三輔三河宏)
　　　　(農太守舉吏民能者莫有應書待詔賈讓奏/言治河有上中下三䇿  漢書溝洫志云哀)
　　　　(帝初平當傳在/成帝時稍異)
九河今皆窴滅按經義治水有決河深川而無隄防雍
塞之文河從魏郡以柬北多溢決水迹難以分明四海
之衆不可誣宜博求能浚川疏河者
　　賈讓
　　　治河三䇿奏
古者立國居民疆理土地必遺川澤之分度水埶所不
及大川無防小水得入陂障卑下以為汙澤使秋水多
得有所休息左右游波寛緩而不迫夫土之有川猶人
之有口也治土而防其川猶止兒啼而塞其口豈不遽
止然其死可立而待也故曰善為川者決之使道善為
民者宣之使言葢隄防之作近起戰國雍防百川各以
自利齊與趙魏以河為竟趙魏瀕山齊地卑下作隄去
河二十五里河水東抵齊隄則西泛趙魏趙魏亦為隄
去河二十五里雖非其正水尚有所游盪時至而去則
填淤肥美民耕田之或久無害稍築室宅遂成聚落大
水時至漂沒則更起隄防以自救稍去其城郭排水澤
而居之湛溺自其宜也今隄防陿者去水數百步逺者
數里近黎陽南故大金隄從河西西北行至西山南頭
乃折東與東山相屬民居金隄東為廬舎住十餘歲更
起隄從東山南頭直南與故大隄㑹又内黄界中有澤
方數十里環之有隄徃十餘歲太守以賦民民今起廬
舎其中此臣親所見者也東郡白馬故大隄亦復數重
民皆居其間從黎陽北盡魏界故大隄去河逺者數十
里内亦數重此皆前世所排也河從河内北至黎陽為
石隄激使東抵東郡平剛又為石隄使西北抵黎陽觀
下又為石隄使東北抵東郡津北又為石隄使西北抵
魏郡昭陽又為石隄激使東北百餘里間河再西三東
迫阨如此不得安息今行上䇿徙冀州之民當水衝者
決黎陽遮害亭放河使北入海河西薄大山東薄金堤
埶不能逺泛濫朞月自定難者將曰若如此敗壞城郭
田廬冡墓以萬數百姓怨恨昔大禹治水山陵當路者
毁之故鑿龍門辟伊闕析厎柱破碣石墮斷天地之性
此迺人功所造何足言也今瀕河十郡治隄歳費且萬
萬及其大決所殘無數如出數年治河之費以業所徙
之民遵古聖之法定山川之位使神人各處其所而不
相奸且以大漢方制萬里豈其與水爭咫尺之地哉此
功一立河定民安千載無患故謂之上䇿若迺多穿漕
渠於冀州地使民得以溉田分殺水怒雖非聖人法然
亦救敗術也難者將曰河水高於平地歲増隄防猶尚
決溢不可以開渠臣竊按視遮害亭西十八里至淇水
口迺有金隄高一丈自是東地稍下隄稍高至遮害亭
高四五丈徃五六歲河水大盛増丈七尺壞黎陽南郭
門入至隄下水未踰隄二尺所從隄上北望河高出民
屋百姓皆走上山水留十三日隄潰二所吏民塞之臣
循隄上行視水埶南七十餘里至淇口水適至隄半計
出地上五尺所今可從淇口以東為石隄多張水門初
元中遮害亭下河去隄足數十步至今四十餘歲適至
隄足由是言之其地堅矣恐議者疑河大川難禁制滎
陽漕渠足以卜之其水門但用木與土耳今據堅地作
石隄埶必完安冀州渠首盡當卬此水門治渠非穿地
也但為東方一隄北行三百餘里入漳水中其西因山
足高地諸渠皆往往股引取之旱則開東方下水門溉
冀州水則開西方高門分河流通渠有三利不通有三
害民常罷於救水半失作業水行地上凑潤上徹民則
病溼氣木皆立枯鹵不生榖決溢有敗為魚鼈食此三
害也若有渠溉則鹽鹵下隰填淤加肥故種禾麥更為
秔稻高田五倍下田十倍轉漕舟船之便此三利也今
瀕河隄吏卒郡數千人代買薪石之費歲數千萬足以
通渠成水門又民利其溉灌相率治渠雖勞不罷民田
適治河隄亦成此誠富國安民興利除害支數百歳故
謂之中䇿若乃繕完故隄増卑倍薄勞費無已數逢其
害此最下䇿也
　　何武(字君公蜀郡郫縣人歴御史大/夫前將軍元始時為王莽陷害)
　　　薦辛慶忌封事(慶忌成帝時累遷至執金吾左/遷雲中太守所在著名復徴為)
　　　　(光禄勲時數有災異丞相司直/何武上封事其後拜為右將軍)
虞有宫之奇晉獻不寐汲黯在位淮南寢謀故賢人立
朝折衝厭難勝於亡形司馬法曰天下雖安忘戰必危
夫將不豫設則亡以應卒士不素厲則難使死敵是以
先帝建列將之官近戚主内異姓距外故姦軌不得萌
動而破滅誠萬世之長冊也光禄勲慶忌行義脩正柔
毅敦厚謀慮深逺前在邉郡數破敵獲虜外夷莫不聞
廼者大異並見未有其應加以兵革久寢春秋大災未
至而豫禦之慶忌宜在爪牙官以備不虞
　　　請建三公官奏(漢承秦官號置丞相御史大夫/太尉武帝罷太尉置大司馬成)
　　　　(帝時武為九卿建言請改御史大夫司空以/備三公上從武議是時御史府吏舎井水皆)
　　　　(竭栢烏去不來者數月長史異之議者多以/為古今異制漢自天子之號下至佐史皆不)
　　　　(同於古而獨改三公職事難分明無益于治/亂後二歳朱博為大司空奏復置御史大夫)
　　　　(從之乃更拜博/為御史大夫)
古者民樸事約國之輔佐必得賢聖然猶則天三光備
三公官各有分職今末俗之弊政事煩多宰相之材不
能及古而丞相獨兼三公之事所以久廢而不治也宜
建三公官定卿大夫之任分職授政以考功效
　　　　朱博復置御史大夫奏
帝王之道不必相襲各繇時務高皇帝以聖德受命建
立鴻業置御史大夫位次丞相典正法度以職相參總
領百官上下相監臨歴載二百年天下安寧今更為大
司空與丞相同位未獲嘉祐故事選郡國守相高第為
中二千石選中二千石為御史大夫任職者為丞相位
次有序所以尊聖德重國相也今中二千石未更御史
大夫而為丞相權輕非所以重國政也臣愚以為大司
空官可罷復置御史大夫遵奉舊制臣願盡力以御史
大夫為百僚率
　　　請置州牧奏(武為大司空并請罷刺史置州牧/以應古制奏可朱博奏請復為刺)
　　　　(史仍用高第/進為九卿)
古選諸侯賢者以為州伯書曰咨十有二牧所以廣聰
明燭幽隱也今部刺史居牧伯之位秉一州之統選第
大吏所薦位高至九卿所惡立退任重職大春秋之義
用貴治賤不以卑臨尊刺史位下大夫而臨二千石輕
重不相準失位次之序臣請罷刺史更置州牧以應古
制
　　　　朱博請復刺史奏
漢家至德溥大宇内萬里立置郡縣部刺史奉使典州
督察郡國吏民安寧故事居部九歲舉為守相其有異
材功效著者輒登擢秩卑而賞厚咸勸功樂進前丞相
方進奏罷刺史更置州牧秩真二千石位次九卿九卿
缺以高第補其中材則茍自守而已恐功效陵夷姦軌
不禁臣請罷州牧置刺史如故
　　　論内史奏(武復為御史大夫司空與丞相翟方/進共奏制曰可以内史為中尉)
往者諸侯王斷獄治政内史典獄事相總綱紀輔王中
尉備盜賊今王不斷獄與政中尉官罷職并内史郡國
守相委任所以壹統信安百姓也今内史位卑而權重
威職相踰不統尊者難以為治臣請相如太守内史如
都尉以順尊卑之序平輕重之權
　　　論傅喜書(喜為定陶傅太后從父弟為衛尉遷/右將軍太后始與政事喜數諫太后)
　　　　(不欲令喜輔政以光禄大夫養病大司空何/武尚書令唐林皆上書薦喜明年乃拜大司)
　　　　(馬封高/武侯)
喜行義脩潔忠誠憂國内輔之臣也今以寑病一旦遣
歸衆庶失望皆曰傅氏賢子以論議不合於定陶太后
故退百寮莫不為國恨之忠臣社稷之衛魯以季友治
亂楚以子玉輕重魏以無忌折衝項以范増存亡故楚
跨有南土帶甲百萬鄰國不以為難子玉為將則文公
側席而坐及其死也君臣相慶百萬之衆不如一賢故
秦行千金以間廉頗漢散萬金以疏亞父喜立於朝陛
下之光輝傅氏之廢興也
　　朱博(字子元杜陵人繇佐史歴位丞/相亷儉有能坐黨附罔上自殺)
　　　告姑幕檄(博為琅邪太守姑幕縣有羣輩八人/報仇廷中皆不得長吏自繫書言府)
　　　　(賊曹掾史及功曹諸掾皆自白請至姑幕事/留不出於是府丞詣閣博乃見曰丞掾謂府)
　　　　(當與之邪閣下書佐入博口占檄文王卿得/敕惶怖馳騖十餘日捕得五人博復移書其)
　　　　(操持下皆/此類也)
府告姑幕令丞言賊發不得有書檄到令丞就職游徼
王卿力有餘如律令
　　　移王卿書
王卿憂公甚效檄到齎伐閲詣府部掾以下亦可用漸
盡其餘矣
　　　論孔光傅喜封事(哀帝祖毋定陶傅太后欲求/稱尊號太后從弟大司馬傅)
　　　　(善與丞相孔光大司空師丹共持正議孔鄉/侯傅晏亦太后從弟諂諛順㫖㑹博新徴為)
　　　　(京兆尹與交結謀成尊號以廣孝道由是師/丹先免博代為大司空數燕見奏封事上罷)
　　　　(喜遣就國免光為庶人博代光為丞相/封陽鄉侯食邑一千戸博上書讓許焉)
丞相光志在自守不能憂國大司馬喜至尊至親阿黨
大臣無益政治
　　　讓食邑書
故事封丞相不滿千戸而獨臣過制誠慙懼願還千戸
　　　又論傅喜何武奏(傅太后怨傅喜使孔鄉侯晏/風博奏免喜侯博與御史大)
　　　　(夫趙元并奏故司空何武哀帝疑博元承旨/召元詣尚書問狀元辭服詔左將軍彭宣與)
　　　　(中朝者雜問宣劾奏博等制曰將軍中二千/石二千石諸大夫博士議郎議右將軍蟜望)
　　　　(等為如宣等言諫大夫龔勝等議減元死罪/三等削晏戸四分之一召博詣廷尉獄自殺)
喜武前在位皆無益於治雖巳退免爵土之封非所當
得也請皆免為庶人
　　　　彭宣等劾朱博趙元及傅晏議
博宰相元上卿晏以外親封位特進股肱大臣上所信
任不思竭誠奉公務廣恩化為百寮先皆知喜武前已
䝉恩詔决事更三赦博執左道虧損上恩以結信貴戚
背君鄉臣傾亂政治姦人之雄附下罔上為臣不忠不
道元知博所言非法枉義附從大不敬晏與博議免喜
失禮不敬臣請詔謁者召博元晏詣廷尉詔獄
　　　　龔勝等十四人議
春秋之義姦以事君常刑不舎魯大夫叔孫僑如欲顓
公室譖其族兄季孫行父於晉晉執囚行父以亂魯國
春秋重而書之今晏放命圯族干亂朝政要大臣以罔
上本造計謀職為亂階宜與博元同罪罪皆不道
　　　劾師丹奏(丹既䇿免上用博議傅太后丁后並/稱尊號博為丞相與御史大夫趙元)
　　　　(奏丹奏可/詳師丹下)
前高昌侯宏首建尊號之議而為丹所劾奏免為庶人
時天下衰麤委政於丹丹不深惟褒廣尊親之義而妄
稱説抑貶尊號虧損孝道不忠莫大焉陛下聖仁昭然
定尊號宏以忠孝復封高昌侯丹惡逆暴著雖䝉赦令
不宜有爵邑請免為庶人(王莽傳朱博劾奏莽不廣尊/尊之義抑貶尊號虧損孝道)
(當伏顯戮幸蒙赦令不宜有爵土請免為庶/人上曰以莽與太皇太后有屬勿免遣就國)
　　王嘉(字公仲平陵人以明經射䇿甲科為郎/歴位丞相坐東平獄事召詣廷尉死)
　　　上哀帝請選賢材疏(哀帝初立欲匡成帝之政/多所變動嘉剛直時為丞)
　　　　(相上疏因薦儒者公孫光滿昌及/能吏蕭咸薛修等上皆納而用之)
臣聞聖王之功在於得人孔子曰材難不其然與故繼
世立諸侯象賢也雖不能盡賢天子為擇臣立命卿以
輔之居是國也累世尊重然後士民之衆附焉是以教
化行而治功立今之郡守重於古諸侯徃者致選賢材
賢材難得抜擢可用者或起於囚徒昔魏尚坐事繫文
帝感馮唐之言遣使持節赦其罪拜為雲中太守匈奴
忌之武帝擢韓安國於徒中拜為梁内史骨肉以安張
敞為京兆尹有罪當免黠吏知而犯敞敞收殺之其家
白寃使者覆獄劾敞賊殺人上逮捕不下㑹免亡命數
十日宣帝徴敞拜為冀州刺史卒獲其用前世非私此
三人貪其材器有益於公家也孝文時吏居官者或長
子孫以官為氏倉氏庫氏則倉庫吏之後也其二千石
長吏亦安官樂職然後上下相望莫有茍且之意其後
稍稍變易公卿以下傳相促急又數改更政事司𨽻部
刺史察過悉劾發揚陰私吏或居官數月而退送故迎
新交錯道路中材茍容求全下材懷危内顧壹切營私
者多二千石益輕賤吏民慢易之或持其微過増加成
罪言於刺史司𨽻或至上書章下衆庶知其易危小失
意則有離畔之心前山陽亡徒蘇令等從横吏士臨難
莫肯伏節死義以守相威權素奪也孝成皇帝悔之下
詔書二千石不為縱遣使者賜金尉厚其意誠以為國
家有急取辦於二千石二千石尊重難危廼能使下孝
宣皇帝愛其良民吏有章劾事留中㑹赦壹解故事尚
書希下章為煩擾百姓證驗繫治或死獄中章文必有
敢告之字乃下惟陛下留神於擇賢記善忘過容忍臣
子勿責以備二千石部刺史三輔縣令有材任職者人
情不能不有過差宜可闊略令盡力者有所勸此方今
急務國家之利也前蘇令發欲遣大夫使逐問狀時見
大夫無可使者召盩厔令尹逢拜為諫大夫遣之今諸
大夫有材能者甚少宜豫畜養可成就者則士赴難不
愛其死臨事倉卒乃求非所以明朝廷也
　　　諫封董賢等封事(侍中董賢愛幸於上上欲侯/之而未有所縁㑹息夫躬孫)
　　　　(寵告東平王祝詛謀逆伏誅言因賢以聞皆/先賜爵關内侯頃之遂欲封賢等上心憚嘉)
　　　　(持詔書示丞相御史嘉與御史大夫賈延上/封事上感其言止數月下詔封賢為高安侯)
　　　　(後數月日食舉直言嘉復奏封事於是上寢/不説上祖母傅太后薨因託遺詔令成帝母)
　　　　(王太后益封賢二千戸嘉封/還詔書奏封事諫上及太后)
竊見董賢等三人始賜爵衆庶匈匈咸曰賢貴其餘并
䝉恩至今流言未解陛下仁恩於賢等不已宜暴賢等
本奏語言延問公卿大夫博士議郎考合古今明正其
義然後乃加爵土不然恐大失衆心海内引領而議暴
下其事必有言當封者在陛下所從天下雖不説咎有
所分不獨在陛下前定陵侯淳于長初封其事亦議大
司農谷永以長當封衆人歸咎於永先帝不獨䝉其譏
臣嘉臣延材駑不稱死有餘責知順指不迕可得容身
須臾所以不敢者思報厚恩也
　　　論董賢封事
臣聞咎繇戒帝舜曰亡敖佚欲有國兢兢業業一日二
日萬機箕子戒武王曰臣無有作威作福亡有玉食臣
之有作威作福玉食害于而家凶于而國人用側頗辟
民用僭慝言如此則逆尊卑之序亂陰陽之統而害及
王者其國極危國人傾仄不正民用僭差不壹此君不
由法度上下失序之敗也武王躬履此道隆至成康自
是以後縱心恣欲法度陵遲至於臣弑君子弑父父子
至親失禮患生何况異姓之臣孔子曰道千乗之國敬
事而信節用而愛人使民以時孝文皇帝備行此道海
内䝉恩為漢太宗孝宣皇帝賞罰信明施與有節記人
之功忽於小過以致治平孝元皇帝奉承大業温恭少
欲都内錢四十萬萬水衡錢二十五萬萬少府錢十八
萬萬嘗幸上林後宫馮貴人從臨獸圏猛獸驚出貴人
前當之元帝嘉美其義賜錢五萬掖庭見親有加賞賜
屬其人勿衆謝示平惡偏重失人心賞賜節約是時外
戚貲千萬者少耳故少府水衡見錢多也雖遭初元永
光凶年饑饉加有西𦍑之變外奉師旅内振貧民終無
傾危之憂以府藏内充實也孝成皇帝時諫臣多言燕
出之害及女寵專愛耽於酒色損德傷年其言甚切然
終不怨怒也寵臣淳于長張放史育育數貶退家貲不
滿千萬放斥逐就國長㮄死於獄不以私愛害公義故
雖多内譏朝廷安平傳業陛下陛下在國之時好詩書
上儉節徴來所過道上稱誦德美此天下所以回心也
初即位易帷帳去錦繡乗輿席縁綈繒而已共王寢廟
比比當作憂閔元元惟用度不足以義割恩輒且止息
今始作治而駙馬都尉董賢亦起官寺上林中又為賢
治大第開門鄉北闕引玉渠灌園池使者䕶作賞賜吏
卒甚於治宗廟賢母病長安厨給祠具道中過者皆飲
食為賢治器器成奏御廼行或物好特賜其工自貢獻
宗廟三宫猶不至此賢家有賔婚及見親諸官竝共賜
及倉頭奴婢人十萬錢使者護視發取市物百賈震動
道路讙譁羣臣惶惑詔書罷菀而以賜賢二千餘頃均
田之制從此隳壞奢僭放縱變亂陰陽災異衆多百姓
訛言持籌相驚被髪徒跣而走乗馬者馳天惑其意不
能自止或以為籌者䇿失之戒也陛下素仁智慎事今
而有此大譏孔子曰危而不持顛而不扶則將安用彼
相矣臣嘉幸得備位竊内悲傷不能通愚忠之信身死
有益於國不敢自惜唯陛下慎巳之所獨鄉察衆人之
所共疑徃者寵臣鄧通韓嫣驕貴失度逸豫無厭小人
不勝情欲卒陷罪辜亂國亡軀不終其祿所謂愛之適
足以害之者也宜深覽前世以節賢寵全安其命
　　　再論董賢封事
臣聞爵禄土地天之有也書云天命有德五服五章哉
王者代天爵人尤宜慎之裂地而封不得其宜則衆庶
不服感動陰陽其害疾自深今聖體久不平此臣嘉所
内懼也高安侯賢佞幸之臣陛下傾爵位以貴之單貨
財以富之損至尊以寵之主威已黜府藏已竭唯恐不
足財皆民力所為孝文皇帝欲起露臺重百金之費克
已不作今賢散公賦以施私惠一家至受千金徃古以
來貴臣未嘗有此流聞四方皆同怨之里諺曰千人所
指無病而死臣常為之寒心今太皇太后以永信太后
遺詔詔丞相御史益賢戸賜三侯國臣嘉竊惑山崩地
動日食於三朝皆陰侵陽之戒也前賢已再封晏商再
易邑業縁私横求恩巳過厚求索自恣不知厭足甚傷
尊卑之義不可以示天下為害痛矣臣驕侵罔陰陽失
節氣感相動害及身體陛下寢疾久不平繼嗣未立宜
思正萬事順天人之心以求福祐奈何輕身肆意不念
高祖之勤苦垂立制度欲傳之於無窮哉孝經曰天子
有爭臣七人雖無道不失其天下臣謹封上詔書不敢
露見非愛死而不自法恐天下聞之故不敢自効愚戇
數犯忌諱惟陛下省察
　　　薦廷尉梁相等封事(相初治東平王雲獄時冬/月未盡二旬相心疑寃獄)
　　　　(奏欲傳之長安更下公卿覆治尚書令鞫譚/僕射宗伯鳳以為可許上以相等外内顧望)
　　　　(幸雲踰冬皆免為庶人㑹大赦嘉奏封事薦/相等及嘉封還益董賢封戸上怒因召嘉詣)
　　　　(尚書責問下中朝者孔光等雜治劾嘉迷國/罔上不道左將軍公孫禄等皆以嘉應法光)
　　　　(祿大夫龔勝獨書議因與博士夏侯常爭言/自劾洿辱朝廷御史中丞復劾奏貶秩各一)
　　　　(等光等又請召嘉詣廷尉詔獄下制議衛尉/雲議郎龔勝等五十人以嘉言事前後相違)
　　　　(無所執守不任宰相之職宜奪爵上免為庶/人永信少府猛等議請寛詔獄不聽嘉不食)
　　　　(歐血/死)
相等明習治獄計謀沈沈譚頗知雅文鳳經明行脩聖
王有計功除過臣竊為朝廷惜此三人
　　　　哀帝責問王嘉
相等前坐在位不盡忠誠外附諸侯操持兩心背人臣
之義今所稱相等材美足以相計除罪君以道德位在
三公以總方略一統萬類分明善惡為職知相等罪惡
陳列著聞天下時輒以自劾今又稱譽相等云為朝廷
惜之大臣舉措恣心自在迷國罔上近由君始將謂逺
者何對狀
　　　　龔勝丞相王嘉罪議
嘉資性邪僻所舉多貪殘吏位列三公陰陽不和諸事
竝廢咎皆繇嘉迷國不疑今舉相等過微薄以應迷國
罔上不道恐不可以示天下
　　　　御史中丞劾龔勝夏侯常奏
勝吏二千石常位大夫皆幸得給事中與論議不崇禮
義而居公門下相非恨疾言辨訟媠謾亡狀皆不敬
　　　　永信少府猛等十人議王嘉罪奏
聖王斷獄必先原心定罪探意立情故死者不抱恨而
入地生者不銜怨而受罪明王躬聖德重大臣刑辟廣
延有司議欲使海内咸服嘉罪名雖應法聖王之於大
臣在輿為下御坐則起疾病視之無數死則臨弔之廢
宗廟之祭進之以禮退之以義誄之以行案嘉本以相
等為罪罪惡雖著大臣括髪闗械裸躬就笞非所以重
國褒宗廟也今春月寒氣錯繆霜露數降宜示天下以
寛和臣等不知大義唯陛下察焉
　　師丹(字仲公琅邪東武城人舉孝亷為郎/歴少府光禄勲太子太傅大司空)
　　　上哀帝書(丹為大司馬月餘徙為大司空哀帝/少在國見成帝委政外家王氏僭盛)
　　　　(即位多欲有所匡正封拜丁傅奪王氏權丹/時徙為大司空自以師傅居三公位得信於)
　　　　(上上/書)
古者諒闇不言聽於冢宰三年無改於父之道前大行
尸柩在堂而官爵臣等以及親屬赫然皆貴寵封舅為
陽安侯皇后尊號未定豫封父為孔鄉侯出侍中王邑
射聲校尉王邯等詔書比下變動政事卒暴無漸臣縱
不能明陳大義復曾不能牢讓爵位相隨空受封侯増
益陛下之過間者郡國多地動水出流殺人民日月不
明五星失行此皆舉措失中號令不定法度失理陰陽
溷濁之應也臣伏惟人情無子年雖六七十猶博取而
廣求孝成皇帝深見天命燭知至德以壯年克已立陛
下為嗣先帝暴弃天下而陛下繼體四海安寧百姓不
懼此先帝聖德當合天人之功也臣聞天威不違顔咫
尺願陛下深思先帝所以建立陛下之意且克已躬行
以觀羣下之從化天下者陛下之家也肺附何患不富
貴不宜倉卒先帝不量臣愚以為太傅陛下以臣託師
傅故亡功德而備鼎足封大國加賜黄金位為三公職
在左右不能盡忠輔過而令庶人竊議災異數見此臣
之大罪也臣不敢言乞骸骨歸於海濱恐嫌於偽誠慙
負重責義不得不盡死
　　　建言井田議(哀帝即位丹輔政建言天子下其/議丞相孔光大司空何武奏請諸)
　　　　(侯王以下至闗内侯名田皆毋過三十頃諸/侯王以下至闗内侯吏民毋過二百人及三)
　　　　(十人犯者沒入官丁傅董/賢之屬不便也遂寢不行)
古之聖王莫不設井田然後治廼可平孝文皇帝承亡
周亂秦兵革之後天下空虛故務勸農桑帥以節儉民
始充實未有并兼之害故不為民田及奴婢為限今累
世承平豪冨吏民訾數鉅萬而貧弱愈困葢君子為政
貴因循而重改作然所以有改者將以救急也亦未可
詳宜畧為限
　　　劾董宏奏(初哀帝即位咸帝母稱太皇太后成/帝趙皇后稱皇太后而上祖母傅太)
　　　　(后與母丁后皆在國邸自以定陶共王為稱/高昌侯董宏上書言秦莊襄王母本夏氏而)
　　　　(為華陽夫人所子及即位後俱稱太后宜立/定陶共王后為皇太后事下有司時丹以左)
　　　　(將軍與大司馬王莽共劾奏上新立納用其/言免宏為庶人傅太后大怒必欲稱尊號於)
　　　　(是追尊定陶共王為共皇帝尊傅后為共皇/太后丁后為共皇后郎中令冷褒黄門郎段)
　　　　(猶等復奏言定陶共皇太后共皇后皆不宜/復引定陶蕃國之名以冠大號車馬衣服宜)
　　　　(皆稱皇之意又宜為共皇立廟京師上復下/其議有司皆以為宜如褒猶言丹獨議不宜)
　　　　(立廟浸不/合上意)
宏知皇太后至尊之號天下一統而稱引亡秦以為比
喻詿誤聖朝非所宜言大不道
　　　共皇立廟議(哀帝父定陶共王康追尊共皇帝/置寢廟京師丹議寢不合上意)
聖王制禮取法於天故尊卑之禮明則人倫之序正人
倫之序正則乾坤得其位而陰陽順其節人主與萬民
俱䝉祐福尊卑者所以正天地之位不可亂也今定陶
共皇太后共皇后以定陶共皇為號者母從子妻從夫
之義也欲立官置吏車服與太皇太后竝非所以明尊
卑亡二上之義也定陶共皇號謚已前定議不得復改
禮父為士子為天子祭以天子其尸服以士服子亡爵
父之義尊父母也為人後者為之子故為所後服斬衰
三年而降其父母朞明尊本祖而重正統也孝成皇帝
聖恩深逺故為共王立後奉承祭祀令共皇長為一國
太祖萬世不毁恩義已備陛下既繼體先帝持重太宗
承宗廟天地社稷之祀義不得復奉定陶共皇祭入其
廟今欲立廟於京師而使臣下祭之是無主也又親盡
當毁空去一國太祖不墮之祀而就無主當毁不正之
禮非所以尊厚共皇也
　　申咸　炔欽(炔音/桂)
　　　為師丹上書(有上言古者以龜貝為貨今以錢/易之民以故貧宜改用幣上以問)
　　　　(丹丹對言可有司皆以久難卒變丹復從公/卿議又丹使吏書奏吏私寫其草丁傅弟子)
　　　　(使人告丹上封事行道人徧持其書上以問/將軍中朝臣皆對曰忠臣不顯諫大臣奏事)
　　　　(不宜漏洩令吏民傳寫流聞四方臣不宻則/失身宜下廷尉治事下廷尉廷尉劾丹大不)
　　　　(敬事未决給事中博士申咸炔欽上書尚書/劾咸欽貶秩各二等遂策免丹尚書令唐林)
　　　　(上疏賜丹爵闗内/侯食邑三百戸)
丹經行無比自近世大臣能若丹者少發憤懣奏封事
不及深思逺慮使主簿書漏泄之過不在丹以此貶黜
恐不厭衆心
　　　　尚書奏劾申咸炔欽
咸欽幸得以儒官選擢備腹心上所折中定疑知丹社
稷重臣議罪處罰國之所慎咸欽初傳經義以為當治
事以暴列乃復上書妄稱譽丹前後相違不敬
　　　　哀帝免師丹䇿
夫三公者朕之腹心也輔善相過匡率百僚和合天下
者也朕既不明委政於公間者陰陽不調寒暑失常變
異婁臻山崩地震河決泉湧流殺人民百姓流連無所
歸心司空之職尤廢焉君在位出入三年未聞忠言嘉
謀而反有朋黨相進不公之名乃者以挺力田議改幣
章示君君内為朕建可改不疑以君之言博考朝臣君
乃希衆雷同外以為不便令觀聽者歸非於朕朕隱忍
不宣為君受愆朕疾夫比周之徒虛偽壞化寖以成俗
故屢以書飭君㡬君省過求已而反不受退有後言及
君奏封事傳於道路布聞朝市言事者以為大臣不忠
辜陷重辟獲虛采名謗譏匈匈流於四方腹心如此謂
疏者何殆謬於二人同心之利焉將何以率示羣下附
親逺方朕惟君位尊任重慮不周宻懷諼迷國進退違
命反覆異言甚為君恥之非所以共承天地永保國家
之意以君嘗託傅位未忍考於理已詔有司赦君勿治
其上大司空高樂侯印綬罷歸
　　唐林(字子高沛郡人以明經飭行顯/名後仕王莽封侯歴公卿位)
　　　請復師丹爵邑疏
竊見免大司空丹䇿書泰深痛切君子作文為賢者諱
丹經為世儒宗德為國黄耉親傅聖躬位在三公所坐
者微海内未見其大過事既已徃免爵大重京師識者
咸以為宜復丹爵邑使奉朝請四方所瞻卬也唯陛下
裁覽衆心有以尉復師傅之臣
　　孔光(字子夏孔子十四世孫褒成君霸少子以明/經舉為議郎再歴御史大夫丞相平帝時終)
　　　(太/師)
　　　請定迭毁議奏(初高后著令有擅議宗廟者棄/市至元帝改制迭毁蠲除此令)
　　　　(成帝時以無繼嗣復復太上皇寢廟園世世/奉祠昭靈后武哀王昭哀后并食於太上寢)
　　　　(廟又復擅議宗廟之命哀帝即位丞相孔光/大司空何武奏請與羣臣雜議光禄勲彭宣)
　　　　(等以武帝親盡廟宜毁太僕王舜中壘校尉/劉歆議以武帝有功烈不宜毁制曰太僕舜)
　　　　(中壘校尉/歆議可)
永光五年制書高皇帝為漢太祖孝文皇帝為太宗建
昭五年制書孝武皇帝為世宗損益之禮不敢有與臣
愚以為迭毁之次當以時定非令所為擅議宗廟之意
也臣請與羣臣雜議
　　　　光禄勲彭宣詹事滿昌博士左咸等武帝廟
　　　　宜毁議
繼祖宗以下五廟而迭毁後雖有賢君猶不得與祖宗
並列子孫雖欲褒大顯揚而立之鬼神不饗也孝武皇
帝雖有功烈親盡宜毁
　　　　劉歆武帝廟不宜毁議(司徒掾班彪曰漢承/亡秦絶學之後祖宗)
　　　　　(之制因時施宜自元成後學者蕃滋貢禹/毁宗廟匡衡改郊兆何武定三公後皆數)
　　　　　(復故紛紛不定何者禮文缺微古今異制/各為十家未易可偏定也考觀諸儒之議)
　　　　　(劉歆博而篤矣所此與王舜/同議據漢書歆  撰議也)
臣聞周室既衰四夷竝侵獫狁最彊於今匈奴是也至
宣王而伐之詩人美而頌之曰薄伐獫狁至于太原又
曰嘽嘽推推如霆如雷顯允方叔征伐獫狁荆蠻來威
故稱中興及至幽王犬戎來伐殺幽王取宗器自是之
後南夷與北狄交侵中國不絶如綫春秋紀齊桓南伐
楚北伐山戎孔子曰微管仲吾其被髪左袵矣是故棄
桓之過而録其功以為伯首及漢興冒頓始强破東胡
禽月氏并其土地地廣兵彊為中國害南粤尉佗總百
粤自稱帝故中國雖平猶有四夷之患且無寧歳一方
有急三面救之是天下皆動而被其害也孝文皇帝厚
以貨賂與結和親猶侵暴無巳甚者興師十餘萬衆近
屯京師及四邊歲發屯備虜其為患久矣非一世之漸
也諸侯郡守連匈奴及百粤以為逆者非一人也匈奴
所殺郡守都尉略取人民不可勝數孝武皇帝愍中國
罷勞無安寧之時乃遣大將軍驃騎伏波樓船之屬南
滅百粤起七郡北攘匈奴降昆邪十萬之衆置五屬國
起朔方以奪其肥饒之地東伐朝鮮起元莵樂浪以斷
匈奴之左臂西伐大宛并三十六國結烏孫起敦煌酒
泉張掖以鬲婼羌裂匈奴之右肩單于孤特逺遁於幕
北四垂無事斥地逺境起十餘郡功業既定乃封丞相
為富民侯以大安天下富實百姓其規橅可見又招集
天下賢俊與協心同謀興制度改正朔易服色立天地
之祠建封禪殊官號存周後定諸侯之制永無逆爭之
心至今累世頼之單于守藩百蠻服從萬世之基也中
興之功未有高焉者也高帝建大業為太祖孝文皇帝
德至厚也為文太宗孝武皇帝功至著也為武世宗此
孝宣帝所以發德音也禮記王制及春秋榖梁傳天子
七廟諸侯五大夫三士二天子七日而殯七月而𦵏諸
侯五日而殯五月而𦵏此䘮事尊卑之序也與廟數相
應其文曰天子三昭三穆與太祖之廟而七諸侯二昭
二穆與太祖之廟而五故德厚者流光德薄者流卑春
秋左氏傳曰名位不同禮亦異數自上以下降殺以兩
禮也七者其正法數可常數者也宗不在此數中宗變
也茍有功德則宗之不可預為設數故於殷太甲為太
宗太戊曰中宗武丁曰高宗周公為毋逸之戒舉殷三
宗以勸成王繇是言之宗無數也然則所以勸帝者之
功德博矣以七廟言之孝武皇帝未宜毁以所宗言之
則不可謂無功德禮記祀典曰夫聖王之制祀也功施
於民則祀之以勞定國則祀之能救大災則祀之竊觀
孝武皇帝功德皆兼而有焉凡在於異姓猶將特祀之
况於先祖或説天子五廟無見文又説中宗高宗者宗
其道而毁其廟名與實異非尊德貴功之意也詩云蔽
芾甘棠勿鬋勿伐邵伯所茇思其人猶愛其樹况宗其
道而毁其廟乎迭毁之禮自有常法無殊功異德固以
親疎相推及至祖宗之序多少之數經傳無明文至尊
至重難以疑文虛説定也孝宣皇帝舉公卿之議用衆
儒之謀既以為世宗之廟建之萬世宣布天下臣愚以
為孝武皇帝功烈如彼孝宣皇帝崇立之如此不宜毁
　　　　劉歆太上惠景寢園議
禮去事有殺故春秋外傳曰日祭月祀時享歳貢終王
祖禰則日祭㑹高則月祀二祧則時享壇墠則歳貢大
禘則終王德盛而游廣親親之殺也彌逺則彌尊故禘
為重矣孫居王父之處正昭穆則孫常與祖相代此遷
廟之殺也聖人於其祖出於情矣禮無所不順故無毁
廟自貢禹建迭毁之議惠景及太上寢園廢而為虛失
禮意矣
　　　請遣傅遷奏(傅太后為人剛暴從弟子遷在左/右尤傾邪上免官遣歸故郡太后)
　　　　(怒哀帝不得已復留遷光與大司/空師丹上奏卒不得遣復為侍中)
詔書侍中駙馬都尉遷巧佞無義漏泄不忠國之賊也
免歸故郡復有詔止天下疑惑無所取信虧損聖德誠
不小愆陛下以變異連見避正殿見羣臣思求其故至
今未有所改臣請歸遷故郡以銷姦黨應天戒
　　　日蝕對(光為丞相忤傅太后指免歸元壽元年/正月朔日蝕後十餘日太后崩徵光詣)
　　　　(公車問日蝕事光奏對上説賜束帛拜/為光禄大夫秩中二千石位次丞相)
臣聞日者衆陽之宗人君之表至尊之象君德衰微陰
道盛彊侵蔽陽明則日蝕應之書曰羞用五事建用皇
極如貌言視聽思失大中之道不立則咎徴荐臻六極
屢降皇之不極是為大中不立其傳曰時則有日月亂
行謂朓側慝甚則薄蝕是也又曰六沴之作歲之朝曰
三朝其應至重乃正月辛丑朔日有蝕之變見三朝之
㑹上天聰明茍無其事變不虛生書曰惟先假王正厥
事言異變之來起事有不正也臣聞師曰天右與王者
故災異數見以譴告之欲其改更若不畏懼有以塞除
而輕忽簡誣則凶罰加焉其至可必詩曰敬之敬之天
惟顯思命不易哉又曰畏天之威于時保之皆謂不懼
者凶懼之則吉也陛下聖德聰明兢兢業業承順天戒
敬畏變異勤心虛巳延見羣臣思求其故然後敕躬自
約總正萬事放逺讒説之黨援納斷斷之介退去貪殘
之徒進用賢良之吏平刑罰薄賦歛恩澤加于百姓誠
為政之大本應變之至務也天下幸甚書曰天既付命
正厥德言正德以順天也又曰天棐諶辭言有誠道天
輔之也明承順天道在於崇德博施加精致誠孳孳而
已俗之祈禳小數終無益於應天塞異銷禍興福較然
甚明無可疑惑
　　　舉尚書令成公敞奏(詔光舉可尚書令者封上/光舉東海成公敞以敞為)
　　　　(東平/太守)
臣以朽材前比歴位典大職卒無尺寸之效幸免罪誅
全保首領今復抜擢備内朝臣與聞政事臣光智謀淺
短犬馬齒臷誠恐一旦顛仆無以報稱竊見國家故事
尚書以久次轉遷非有踔絶之能不相踰越尚書僕射
敞公正勤職通敏於事可尚書令謹封上
　　　請徙董賢家屬奏(哀帝崩王莽召為大司馬以/太后詔䇿免董賢光奏論諸)
　　　　(以賢為官者皆免父恭弟寛信與家屬徙合/浦母别歸故郡鉅鹿縣官斥賣董氏財四十)
　　　　(三萬/萬)
賢質性巧佞翼姦以獲封侯父子專朝兄弟並寵多受
賞賜治第宅造冢壙放效無極不異王制費以萬萬計
國家為空虛父子驕蹇至不為使者禮受賜不拜辠惡
暴著賢自殺伏辜死後父恭等不悔過乃復以沙畫棺
四時之色左蒼龍右白虎上著金銀日月玉衣珠璧以
棺至尊無以加恭等幸得免於誅不宜在中土臣請收
沒入財物縣官
　　　劾紅陽侯王立奏(立太后親弟雖不居位王莽/乗政以諸父敬憚之乃令司)
　　　　(徒光奏立舊惡/白太后遣就國)
前知定陵侯淳于長犯大逆罪多受其賂為言誤朝後
白以官婢楊寄私子為皇子衆言曰吕氏少帝復出紛
紛為天下所疑難以示來世成繦緥之功請遣立就國
　　　劾張由史立奏(元帝馮昭儀生中山孝王是為/中山太后王生一男嗣有眚疾)
　　　　(上遣中郎謁者張由將醫治由誣言中山太/后祝詛上及傅太后素常怨馮太后使中謁)
　　　　(者令史立等雜治馮太后自殺昆弟皆伏法/由賜爵闗内侯史立遷中太僕哀帝崩光奏)
　　　　(免徙/合浦)
由前誣告骨肉立陷人入大辟為國家結怨於天下以
取秩遷獲爵邑幸䝉赦令請免為庶人
　　鮑宣(字子都渤海高城人歴位司𨽻坐摧辱宰相/距使者罪髠鉗徙上黨王莽秉政時構死獄)
　　　(中/)
　　　諫哀帝七亡七死書(是時丞相孔光大司空師/丹何武大司馬傅喜皆以)
　　　　(議傅太后稱尊號忤指免官丁傅子弟並進/董賢貴幸宣以諫大夫從其後上書諫帝以)
　　　　(宣名儒優容之明年正月朔日食上乃徵孔/光免孫寵息夫躬罷侍中諸曹黄門郎十人)
　　　　(宣復上書上感大異納宣言徴何/武彭宣皆復為三公拜宣為司𨽻)
竊見孝成皇帝時外親持權人人牽引所私以充塞朝
廷妨賢人路濁亂天下奢泰亡度窮困百姓是以日蝕
且十彗星四起危亡之徴陛下所親見也今奈何反覆
劇於前乎朝臣亡有大儒骨鯁白首耆艾魁壘之士論
議通古今喟然動衆心憂國如饑渴者臣未見也敦外
親小童及幸臣董賢等在公門省戸下陛下欲與此共
承天地安海内甚難今世俗謂不智者為能謂智者為
不能昔堯放四罪而天下服今除一吏而衆皆惑古刑
人尚服今賞人反惑請寄為姦羣小日進國家空虛用
度不足民流亡去城郭盜賊竝起吏為殘賊歲増於前
凡民有七亡陰陽不和水旱為災一亡也縣官重責更
賦租税二亡也貪吏竝公受取不已三亡也豪彊大姓
蠶食亡厭四亡也苛吏繇役失農桑時五亡也部落鼓
鳴男女遮迣六亡也盜賊刼畧取民財物七亡也七亡
尚可又有七死酷吏毆殺一死也治獄深刻二死也寃
陷亡辜三死也盜賊横發四死也怨讐相殘五死也歳
惡饑餓六死也時氣疾疫七死也民有七亡而亡一得
欲望國安誠難民有七死而無一生欲望刑措誠難此
非公卿守相貪殘成化之所致邪羣臣幸得居尊官食
重禄豈有肯加惻隱於細民助陛下流敎化者邪志但
在營私家稱賓客為姦利而已以茍容曲從為賢以拱
黙尸祿為智謂如臣宣等為愚陛下擢臣巖穴誠冀有
益毫毛豈徒欲使臣美食大官重高門之地哉天下乃
皇天之天下也陛下上為皇天子下為黎庶父母為天
牧養元元視之當如一合尸鳩之詩今貧民菜食不厭
衣又穿空父子夫婦不能相保誠可為酸鼻陛下不救
將安所歸命乎奈何獨私養外親與幸臣董賢多賞賜
以大萬數使奴從賓客漿酒霍肉蒼頭廬兒皆用致富
非天意也及汝昌侯傅商亡功而封夫官爵非陛下之
官爵乃天下之官爵也陛下取非其官官非其人而望
天説民服豈不難哉方陽侯孫寵宜陵侯息夫躬辯足
以移衆彊可用獨立姦人之雄惑世尤劇者也宜以時
罷退及外親幼童未通經術者皆宜令休就師傅急徴
故大司馬傅喜使領外親故大司空何武師丹故丞相
孔光故左將軍彭宣經皆更博士位皆歴三公智謀威
信可與建教化圖安危龔勝為司直郡國皆慎選舉三
輔委輸官不敢為姦可大委任也陛下前以小不忍退
武等海内失望陛下尚能容亡功德者甚衆曾不能忍
武等邪治天下者當用天下之心為心不得自專快意
而已也上之皇天見譴下之黎庶怨恨次有諫爭之臣
陛下茍欲自薄而厚惡臣天下猶不聽也臣雖愚戇獨
不知多受禄賜美食大官廣田宅厚妻子不與惡人結
仇怨以安身邪誠迫大義官以諫爭為職不敢不竭愚
惟陛下少留神明覽五經之文原聖人之至意深思天
地之戒臣宣呐鈍於辭不勝惓惓盡死節而已
　　　論寵董賢封事
陛下父事天母事地子養黎民即位已來父虧明母震
動子訛言相驚恐今日蝕於三始誠可畏懼小民正月
朔日尚恐毁敗器物何况於日虧乎陛下深内自責避
正殿舉直言求過失罷退外親及旁仄素餐之人徴拜
孔光為光禄大夫發覺孫寵息夫躬過惡免官遣就國
衆庶翕然莫不説喜天人同心人心説則天意解矣乃
二月丙戌白虹虷日連陰不雨此天有憂結未解民有
怨望未塞者也侍中駙馬都尉董賢本無葭莩之親但
以令色䛕言自進賞賜亡度竭盡府臧并合三第尚以
為小復壞暴室賢父子坐使天子使者將作治第行夜
吏卒皆得賞賜上冢有㑹輒大官為供海内貢獻當養
一君今反盡之賢家豈天意與民意邪天不可久負厚
之如此反所以害之也誠欲哀賢宜為謝過天地解讐
海内免遣就國收乗輿器物還之縣官如此可以父子
終其性命不者海内之所仇未有得久安者也孫寵息
夫躬不宜居國可皆免以視天下復徴何武師丹彭宣
傅喜曠然使民易視以應天心建立大政以興太平之
端高門去省戸數十步求見出入二年未省欲使海瀕
仄陋自通逺矣願賜數刻之間極竭毣毣之思退入三
泉死亡所恨
　　郭欽
　　　劾鮑宣奏(宣為諫大夫遷豫州牧嵗餘丞相司/直郭欽奏劾宣免官數月復徴為諫)
　　　　(大/夫)
宣舉錯煩苛代二千石署吏聽訟所察過詔條行部乗
傳去法駕駕一馬舎宿鄉亭為衆所非
　
　
　
　
　西漢文紀巻十九
欽定四庫全書
　西漢文紀巻二十　　　　明　梅鼎祚　編
　　李尋(字子長平陵人好洪範災異又學天文月令/陰陽事丞相翟方進哀帝時為黄門侍郎騎)
　　　(都尉坐誣罔/徙敦煌郡)
　　　奏記翟方進(方進好左氏傳天文星歴厚李尋/以為議曹為相九嵗綏和二年春)
　　　　(熒惑守心尋奏記方進憂之不知所出㑹郎/賁麗善為星言大臣宜當之上賜冊方進即)
　　　　(日自/殺)
應變之權君侯所自明徃者數白三光垂象變動見端
山川水泉反理視患民人訛謡斥事感名三者既效可
為寒心今提揚眉矢貫中狼奮角弓且張金歴庫土逆
度輔湛沒火守舎萬嵗之期近慎朝暮上無惻怛濟世
之功下無推讓避賢之效欲當大位為具臣以全身難
矣大責日加安得但保斥逐之戮闔府三百餘人唯君
侯擇其中與盡節轉凶
　　　與王根論災異(成帝舅曲陽侯王根為大司馬/厚遇尋尋見漢家有中衰阸㑹)
　　　　(之象其意以為且有洪水為災乃説/根於是薦尋哀帝立召為黄門郎)
書云天聰明葢言紫宫極樞通位帝紀太微四門廣開
大道五經六緯尊術顯士翼張舒布燭臨四海少微處
士為比為輔故次帝廷女宫在後聖人承天賢賢易色
取法於此天官上相上將皆顓面正朝憂責甚重要在
得人得人之效成敗之機不可不勉也昔秦穆公説諓
諓之言任仡仡之勇身受大辱社稷㡬亡悔過自責思
惟黄髪任用百里奚卒伯西域德列王道二者禍福如
此可不慎哉夫士者國家之大寶功名之本也將軍一
門九侯二十朱輪漢興以來臣子貴盛未嘗至此夫物
盛必衰自然之理唯有賢友彊輔庶㡬可以保身命全
子孫安國家書曰歴象日月星辰此言仰視天文俯察
地理觀日月消息候星辰行伍揆山川變動參人民繇
俗以制法度考禍福舉錯誖逆咎敗將至徴兆為之先
見明君恐懼修正側身博問轉禍為福不可救者即蓄
備以待之故社稷亡憂竊見徃者赤黄四塞地氣大發
動土竭民天下擾亂之徴也彗星爭明庶雄為桀大冦
之引也此二者已頗效矣城中訛言大水奔走上城朝
廷驚駭女孽入宫此獨未效間者重以水泉涌溢旁宫
闕仍出月太白入東井犯積水缺天淵日數湛於極陽
之色羽氣乗宫起風積雲又錯以山崩地動河不用其
道盛冬靁電潛龍為孽繼以隕星流彗維填上見日食
有背鄉此亦高下易居洪水之徴也不憂不改洪水廼
欲盪滌流彗廼欲掃除改之則有年亡期故屬者頗有
變改小貶邪猾日月光精時雨氣應此皇天右漢亡已
也何况致大改之宜急博求幽隱抜擢天士任以大職
諸闒茸佞讇抱虛求進及用殘賊酷虐聞者若此之徒
皆嫉善憎忠壞天文敗地理涌趯邪陰湛溺太陽為主
結怨於民宜以時廢退不當得居位誠必行之凶災銷
滅子孫之福不旋日而至政治感陰陽猶鐵炭之低卬
見效可信者也及諸蓄水連泉務通利之修舊隄防省
池澤税以助損陰邪之盛按行事考變易訛言之效未
嘗不至請徴韓放掾周敞王望可與圖之
　　　論治河議(成帝鴻嘉四年秋勃海清河河水溢/尋為丞相史及解光議上遂止不塞)
陰氣盛則水為之長故一日之間晝減夜増江河滿溢
所謂水不潤下雖常於卑下之地猶日月變見於朔望
明天道有因而作也衆庶見王延世䝉重賞競言便巧
不可用議者常欲求索九河故迹而穿之今因其自決
可且勿塞以觀水埶河欲居之當稍自成川跳出沙土
然後順天心而圖之必有成功而用財力寡
　　　鼓妖對(哀帝建平二年四月朔丞相朱博御史/大夫趙元臨延登受䇿有大聲如鐘鳴)
　　　　(殿中郎吏陛者皆聞焉上以問揚雄李尋尋/對雄亦以為鼓妖聽失之象也博元坐為姦)
　　　　(謀博自殺/元减死論)
洪範所謂鼓妖者也師法以為人君不聰為衆所惑空
名得進則有聲無形不知所從生其傳曰嵗月日之中
則正卿受之今以四月日加辰已有異是為中焉正卿
謂執政大臣也宜退丞相御史以應天變然雖不退不
出朞年其人自䝉其咎
　　　災異對(哀帝初即位召尋待詔黄門使侍中衛/尉傳喜問間者水出地動日月失度星)
　　　　(辰亂行災異仍重極言母有所諱尋對上雖/不從其言然采其語每有非常輒問尋尋對)
　　　　(屢/中)
陛下聖德尊天敬地畏命重民悼懼變異不忘疏賤之
臣幸使重臣臨問愚臣不足以奉明詔竊見陛下新即
位開大明除忌諱博延名士靡不竝進臣尋位卑術淺
過隨衆賢待詔食大官衣御府久汙玉堂之署比得召
見亡以自效復特見延問至誠自以逢不世出之命願
竭愚心不敢有所避庶㡬萬分有一可采唯棄須臾之
間宿留瞽言考之文理稽之五經揆之聖意以參天心
夫變異之來各應象而至臣謹條陳所聞易曰縣象著
明莫大乎日月夫日者衆陽之長輝光所燭萬里同晷
人君之表也故日將旦清風發羣陰伏君以臨朝不牽
於色日初出炎以陽君登朝佞不行忠直進不蔽障日
中煇光君德盛明大臣奉公日將入專以壹君就房有
常節君不脩道則日失其度晻昧亡光各有云為其於
東方作日初出時陰雲邪氣起者法為牽於女謁有所
畏難日出後為近臣亂政日中為大臣欺誣日且入為
妻妾役使所營間者日尤不精光明侵奪失色邪氣珥
蜺數作本起於晨相連至昏其日出後至日中間差瘉
小臣不知内事竊以日視陛下志操衰於始初多矣其
咎恐有以守正直言而得罪者傷嗣害世不可不慎也
唯陛下執乾剛之徳彊志守度毋聽女謁邪臣之態諸
保阿乳母甘言悲辭之託斷而勿聽勉强大誼絶小不
忍良有不得已可賜以貨財不可私以官位誠皇天之
禁也日失其光則星辰放流陽不能制陰陰桀得作間
者太白正晝經天宜隆德克躬以執不軌臣聞月者衆
陰之長銷息見伏百里為品千里立表萬里連紀妃后
大臣諸侯之象也朔晦正終始弦為繩墨望成君德春
夏南秋冬北間者月數以春夏與日同道過軒轅上后
受氣入太微帝廷揚光煇犯上將近臣列星皆失色厭
厭如滅此為母后與政亂朝陰陽俱傷兩不相便外臣
不知朝事竊信天文即如此近臣已不足杖矣屋大柱
小可為寒心唯陛下親求賢士無彊所惡以崇社稷尊
疆本朝臣聞五星者五行之精五帝司命應王者號令
為之節度歲星主嵗事為統首號令所紀今失度而盛
此君指意欲有所為未得其節也又填星不避嵗星者
后帝共政相留於奎婁當以義斷之熒惑徃來亡常周
歴兩宫作態低卬入天門上明堂貫尾亂宫太白發越
犯庫兵冦之應也貫黄龍入帝廷當門而出隨熒惑入
天門至房而分欲與熒惑為患不敢當明堂之精此陛
下神靈故禍亂不成也熒惑厥弛佞巧依埶微言毁譽
進類蔽善太白出端門臣有不臣者火入室金上堂不
以時解其憂凶填歲相守又主内亂宜察蕭牆之内毋
忽親疏之微誅放佞人防絶萌牙以盪滌濁濊消散積
惡毋使得成禍亂辰星主正四時當效於四仲四時失
序則辰星作異今出於歳首之孟天所以譴告陛下也
政急則出蚤政緩則出晚政絶不行則伏不見而為彗
茀四孟皆出為易王命四季皆出星家所諱今幸獨出
寅孟之月蓋皇天所以篤右陛下也宜深自改治國故
不可以戚戚欲速則不達經曰三載考績三考黜陟加
以號令不順四時既徃不咎來事之師也間者春三月
治大獄時賊陰立逆恐歳小收季夏舉兵法時寒氣應
恐後有霜雹之災秋月行封爵其月土溼奥恐後有雷
雹之變夫以喜怒賞罰而不顧時禁雖有堯舜之心猶
不能致和善言天者必有效於人設上農夫而欲冬田
肉袒深耕汗出種之然猶不生者非人心不至天時不
得也易曰時止則止時行則行動靜不失其時其道光
明書曰敬授民時故古之王者尊天地重陰陽敬四時
嚴月令順之以善政則和氣可立致猶枹鼓之相應也
今朝廷忽於時月之令諸侍中尚書近臣宜皆令通知
月令之意設羣下請事若陛下出令有謬於時者當知
爭之以順時氣臣聞五行以水為本其星元武婺女天
地所紀終始所生水為準平王道公正脩明則百川理
絡脈通偏黨失綱則涌溢為敗書云水曰潤下陰動而
卑不失其道天下有道則河出圖洛出書故河洛決溢
所為最大今汝潁畎澮皆川水漂涌與雨水竝為民害
此詩所謂燁燁震電不寧不令百川沸騰者也其咎在
於皇甫卿士之屬唯陛下留意詩人之言少抑外親大
臣臣聞地道柔靜陰之常義也地有上中下其上位震
應妃后不順中位應大臣作亂下位應庶民離畔震或
於其國國君之咎也四方中央連國歴州俱動者其異
最大間者關東地數震五星作異亦未大逆宜務崇陽
抑陰以救其咎固志建威閉絶私路抜進英雋退不任
職以彊本朝夫本彊則精神折衝本弱則招殃致凶為
邪謀所陵聞徃者淮南王作謀之時其所難者獨有汲
黯以為公孫宏等不足言也宏漢之名相於今亡比而
尚見輕何况亡宏之屬乎故曰朝廷亡人則為賊亂所
輕其道自然也天下未聞陛下奇䇿固守之臣也語曰
何以知朝廷之衰人人自賢不務於通人故世陵夷馬
不伏歴不可以趨道士不素養不可以重國詩曰濟濟
多士文王以寧孔子曰十室之邑必有忠信非虛言也
陛下秉四海之衆曾亡柱幹之固守聞於四境殆開之
不廣取之不明勸之不篤傳曰土之美者善養禾君之
明者善養士中人皆可使為君子詔書進賢良赦小過
無求備以博聚英儁如近世貢禹以言事忠切䝉尊榮
當此之時士厲身立名者多禹死之後日日以衰及京
兆尹王章坐言事誅滅智者結舌邪偽竝興外戚顓命
君臣隔塞至絶繼嗣女宫作亂此行事之敗誠可畏而
悲也本在積任母后之家非一日之漸徃者不可及來
者猶可追也先帝大聖深見天意昭然使陛下奉承天
統欲矯正之也宜少抑外親選練左右舉有德行道術
通明之士充備天官然後可以輔聖德保帝位承大宗
下至郎吏從官行能亡以異又不通一藝及博士無文
雅者宜皆使就南畆以視天下明朝廷皆賢材君子於
以重朝尊君滅凶致安此其本也臣自知所言害身不
辟死亡之誅唯財留神反覆愚臣之言
　　杜業(欽兄緩子延年孫以列侯/選為太常左遷上黨都尉)
　　　説成帝紹封功臣奏(漢興以來列侯多陷法禁/隕命亡國訖于孝武後元)
　　　　(之際靡有孑遺降及宣成稍加䘏録業因納/説成帝於是復紹蕭何哀平之世増修曹參)
　　　　(周勃/之屬)
昔唐以萬國致時雍之政虞夏以之多羣后饗共巳之
治湯法三聖殷氏太平周封八百重譯來賀是以内恕
之君樂繼絶世隆名之主安立亡國至於不及下車德
念深矣成王察牧野之克顧羣后之勤知其恩結於民
心功光於王府也故追述先父之志録遺老之䇿高其
位大其㝢愛敬飭盡命賜備厚大孝之隆於是為至及
其沒也世主歎其功無民而不思所息之樹且猶不伐
况其廟乎是以燕齊之祀與周並傳子繼弟及歴載不
墮豈無刑辟繇祖之竭力故支庶頼焉迹漢功臣亦皆
剖符世爵受山河之誓存以著其號亡以顯其魂賞亦
不細矣百餘年間而襲封者盡或絶失姓或乏無主朽
骨孤於墓苗裔流於道生為愍𨽻死為轉屍以徃况今
甚可悲傷聖朝憐閔詔求其後四方忻忻靡不歸心出
入數年而不省察恐議者不思大義設言虛亡則厚德
掩息遴柬布章非所以視化勸後也三人為衆雖難盡
繼宜從尤功
　　　論河間獻王奏(漢名/臣奏)
河間獻王經術通明積德累行天下雄俊衆儒皆歸之
孝武帝時獻王朝被服造次必於仁義問以五䇿獻王
輒對無窮孝武帝艴然難之謂獻王曰湯以七十里文
王以百里王其勉之王知其意歸即縱酒聽樂因以終
　　　劾翟方進書(業為太常與丞相翟方進衛尉定/陵侯淳于長不平後業為函谷闗)
　　　　(都尉㑹長有罪下洛陽獄業坐長舅紅陽侯/王立書誚長不敬免就國其春方進薨業上)
　　　　(書/)
方進本與長深結厚更相稱薦長陷大惡獨得不坐茍
欲鄣塞前過不為陛下廣持平例又無恐懼之心反因
時信其邪辟報睚眦怨故事大逆朋友坐免官無歸故
郡者今坐長者歸故郡已深一等紅陽侯立坐子受長
貨賂故就國耳非大逆也而方進復奏立黨友後將軍
朱博鉅鹿太守孫宏故少府陳咸皆免官歸咸故郡刑
罰無平在方進之筆端衆庶莫不疑惑皆言孫宏不與
紅陽侯相愛宏前為中丞時方進為御史大夫舉掾隆
可侍御史宏奏隆前奉使欺謾不宜執法近侍方進以
此怨宏又方進為京兆尹時陳咸為少府在九卿高第
陛下所自知也方進素與司直師丹相善臨御史大夫
缺使丹奏咸為姦利請案驗卒不能有所得而方進果
自得御史大夫為丞相即時詆欺奏免咸復因紅陽侯
事歸咸故郡衆人皆言國家假方進權太甚案師丹行
能無異及光禄勲許商被病殘人皆但以附從方進常
獲尊官丹前親薦邑子丞相史能使巫下神為國求福
㡬獲大利幸頼陛下至明遣使者毛莫如先考驗卒得
其姦皆坐死假令丹知而白之此誣罔罪也不知而白
之是背經術惑左道也二者皆在大辟重於朱博孫宏
陳咸所坐方進終不舉白專作威福阿黨所厚排擠英
俊託公報私横厲無所畏忌欲以熏轑天下天下莫不
望風而靡自尚書近臣皆結舌杜口骨肉親屬莫不股
栗威權泰盛而不忠信非所以安國家也今聞方進卒
病死不以尉示天下反復賞賜厚𦵏唯陛下深思徃事
以戒來今
　　　言王氏薦朱博書(哀帝即位業上書/後博果見抜用)
王氏世權日久朝無骨鯁之臣宗室諸侯微弱與繫囚
無異自佐史以上至於大吏皆權臣之黨曲陽侯根前
為三公輔政知趙昭儀殺皇子不輒白奏反與趙氏比
周恣意妄行譖愬故許后被加以非罪誅破諸許族敗
元帝外家内嫉妬同産兄姊紅陽侯立及淳于氏皆老
被放棄新喋血京師威權可畏高陽侯薛宣有不養母
之名安昌侯張禹姦人之雄惑亂朝廷使先帝負謗於
海内尤不可不慎陛下初即位謙讓未遑孤獨特立莫
可據仗權臣易世意若探湯宜蚤以義割恩安百姓心
竊見朱博忠信勇猛材略不出世誠國家雄俊之寶臣
也宜徴博置左右以填天下此人在朝則陛下可高枕
而卧矣昔諸吕欲危劉氏賴有高祖遺臣周勃陳平尚
存不者㡬為姦臣笑
　　杜鄴(字子夏本魏郡繁陽人徙茂陵為/涼州刺史以病免舉方正未拜卒)
　　　説車騎將軍王音(鄴以孝亷為郎與音善先是/音與平阿侯譚有隙及譚不)
　　　　(受城門職薨上閔悔之乃復令譚弟成都侯/商位特進領城門兵得舉吏如將軍府鄴説)
　　　　(音音甚嘉其言由是與商親宻二人皆重鄴/  此但言説然即所白奥内似非面語今附)
　　　　(録/)
鄴聞人情恩深者其養謹愛至者其求詳夫戚而不見
殊孰能無怨此棠棣角弓之詩所為作也昔秦伯有千
乗之國而不能容其母弟春秋亦書而譏焉周召則不
然忠以相輔義以相匡同已之親等已之尊不以聖德
獨兼國寵又不為長專受榮任分職於陜竝為弼疑故
内無感恨之隙外無侵侮之羞俱享天祐兩荷高名者
蓋以此也竊見成都侯以特進領城門兵復有詔得舉
吏如五府此明詔所欲寵也將軍宜承順聖意加異徃
時每事凡議必與及之指為誠發出於將軍則孰敢不
説諭昔文侯寤大鴈之獻而父子益親陳平共壹飯之
纂而將相加驩所接雖在楹階俎豆之間其於為國折
衝厭難豈不逺哉竊慕倉唐陸子之義所白奥内唯深
察焉
　　　説王商復長安南北郊(成都侯王商為大司馬/衛將軍輔政鄴説商後)
　　　　(數年成帝崩皇太/后詔有司復之)
東隣殺牛不如西隣之禴祭言奉天之道貴以誠質大
得民心也行穢祀豐猶不䝉祐德脩薦薄吉必大來古
者壇場有常處尞禋有常用贊見有常禮犧牲玉帛雖
備而財不匱車輿臣役雖動而用不勞是故每舉其禮
助者歡説大路所歴黎元不知今甘泉河東天地郊祀
咸失方位違陰陽之宜及雍五畤皆曠逺奉尊之役休
而復起繕治共張無解巳時皇天著象殆可略知前上
甘泉先敺失道禮月之夕奉引復迷祠后土還臨河當
渡疾風起波船不可御又雍大雨壞平陽宫垣廼三月
甲子震電災林光宫門祥瑞未著咎徴仍臻迹三郡所
奏皆有變故不答不饗何以甚此詩曰率由舊章先王
法度文王以之交神于祀子孫千億宜如異時公卿之
議復還長安南北郊
　　　行籌祠西王母對(哀帝建平四年正月民驚走/持槀或掫一枚傳相付與曰)
　　　　(行詔籌其夏京師郡國民設祭張博具歌舞/祠西王母又傳書曰母告百姓佩此書者不)
　　　　(死不信我言視門樞下當有白髪至秋止是/時帝祖母傅太后驕與政事故杜鄴對後乃)
　　　　(有王太后/莽之應)
春秋災異以指象為言語籌所以紀數民陰水類也水
以東流為順走而西行反類逆上象數度放溢妄以相
予違忤民心之應也西王母婦人之稱博奕男子之事
於街巷阡陌明離闑内與疆外臨事盤樂炕陽之意白
髪衰年之象體尊性弱難理易亂門人之所由樞其要
也居人之所由制持其要也其明甚著今外家丁傅並
侍帷幄布於列位有罪惡者不坐辜罰亡功能者畢受
官爵皇甫三桓詩人所刺春秋所譏亡以甚此指象昭
昭以覺聖朝奈何不應
　　　日食對(鄴為涼州刺史以病免哀帝立外戚丁/傅侯者數人元壽元年正月朔以皇后)
　　　　(父傅晏為大司馬衛將軍帝舅丁明為大司/馬驃騎將軍臨拜日食詔舉方正直言扶陽)
　　　　(侯韋育舉鄴方正/鄴對未拜官卒)
臣聞禽息憂國碎首不恨卞和獻寶刖足願之臣幸得
奉直言之詔無二者之危敢不極陳臣聞陽尊陰卑卑
者隨尊尊者兼卑天之道也是以男雖賤各為其家陽
女雖貴猶為其國陰故禮明三從之義雖有文母之德
必繫於子春秋不書紀侯之母陰義殺也昔鄭伯隨姜
氏之欲終有叔段簒國之禍周襄王内迫惠后之難而
遭居鄭之危漢興吕太后權私親屬又以外孫為孝惠
后是時繼嗣不明凡事多晻晝昏冬雷之變不可勝載
竊見陛下行不偏之政每事約儉非禮不動誠欲正身
與天下更始也然嘉瑞未應而日食地震民訛言行籌
傳相驚恐案春秋灾異以指象為言語故在於得一類
而達之也日食明陽為陰所臨坤卦乗離明夷之象也
坤以法地為土為毋以安靜為德震不陰之効也占象
甚明臣敢不直言其事昔曽子問從令之義孔子曰是
何言與善閔子騫守禮不茍從親所行無非理者故無
可間也前大司馬新都侯莽退伏弟家以詔䇿決復遣
就國高昌侯宏去蕃自絶猶受封土制書侍中駙馬都
尉遷不忠巧佞免歸故郡間未旬月則有詔還大臣奏
正其罰卒不得遣而反兼官奉使顯寵過故及信陽侯
業皆縁私君國非功義所止諸外家昆弟無賢不肖竝
侍帷幄布在列位或典兵衛或將軍屯寵意并於一家
積貴之埶世所希見所希聞也至乃竝置大司馬將軍
之官皇甫雖盛三桓雖隆魯為作三軍無以甚此當拜
之日晻然日食不在前後臨事而發者明陛下謙遜無
專承指非一所言輒聽所欲輒隨有罪惡者不坐辜罰
無功能者畢受官爵流漸積猥正尤在是欲令昭昭以
覺聖朝昔詩人所刺春秋所譏指象如此殆不在它由
後視前忿邑非之逮身所行不自鏡見則以為可計之
過者疏賤獨偏見疑内亦有此類天變不空保右世主
如此之至奈何不應臣聞野雞著怪高宗深動大風暴
過成王怛然願陛下加致精誠思承始初事稽諸古以
厭下心則黎庶羣生無不説喜上帝百神收還威怒禎
祥福禄何嫌不報
　　　臨終文(西京雜記杜子夏塟長安北/四里臨終作文刋石墓側)
魏郡杜鄴立志忠欵犬馬未陳奄先草露骨肉歸於后
土䰟氣無所不之何必故邱然後即化封於長安此焉
宴息
　　彭宣(字子佩淮陽陽夏人/歴大司空封長平侯)
　　　上乞骸骨書(哀帝崩宣時為大司馬見莽專權/上書乞骸骨莽白王太后免就國)
　　　　(恨宣求退故不賜/黄金安車駟馬)
三公鼎足承君一足不任則覆亂美實臣資性淺薄年
齒老眊數伏疾病昬亂遺忘願上大司空長平侯印綬
乞骸骨歸鄉里竢寘溝壑
　　　　太后罷彭宣䇿
惟君視事日寡功德未效迫於老眊昬亂非所以輔國
家綏海内也使光禄勲豐册詔君其上大司空印綬便
就國
　　解光
　　　劾王根王况奏(根代商為大司馬驃騎將軍輔/政哀帝少而聞知王氏驕盛心)
　　　　(不能善以初立故優詔益封戸司𨽻解光劾/奏根及商子况根遣就國况免為庶人及商)
　　　　(所屬舉為官者皆罷及新都侯莽平阿侯仁/皆就國天下多寃王氏諫大夫楊宣上封事)
　　　　(哀帝深感其言復封商中子邑為成都侯元/壽元年日蝕賢良多訟新都侯莽者上於是)
　　　　(徴莽及仁/還京師)
曲陽侯根宗重身尊三世據權五世秉政天下輻輳自
效根行貪邪臧累鉅萬縱横恣意大治室第第中起土
山立兩市殿上赤墀戸青瑣遊觀射獵使奴從者被甲
持弓弩陳為步兵止宿離宫水衡共張發民治道百姓
苦其役内懷姦邪欲筦朝政推親近吏主簿張業以為
尚書蔽上壅下内塞王路外交藩臣驕奢僭上壞亂制
度案根骨肉至親社稷大臣先帝棄天下根不悲哀思
慕山陵未成公聘取故掖庭女樂五官殷嚴王飛君等
置酒歌舞捐忘先帝厚恩背臣子義及根兄子成都侯
况幸得以外親繼父為列侯侍中不思報厚恩亦聘取
故掖庭貴人以為妻皆無人臣禮大不敬不道
　　　劾趙昭儀奏(成帝暴崩民間歸罪趙昭儀太后/詔大司馬莽等問皇帝起居發病)
　　　　(狀昭儀自殺哀帝立趙皇后為皇太后封太/后弟欽為新城侯趙氏侯者凡二人司𨽻解)
　　　　(光奏論於是免欽及兄子成陽侯訢皆為庶/人將家屬徙遼西郡議郎耿育上疏請廣先)
　　　　(德/)
臣聞許美人及故中宫史曹宫皆御幸孝成皇帝産子
子隱不見臣遣從事掾業史望驗問知狀者掖庭獄丞
籍武故中黄門王舜呉恭靳嚴官婢曹曉道房張棄故
趙昭儀御者于客子王偏臧兼等皆曰宫即曉子女前
屬中宫為學事史通詩授皇后房與宫對食元延元年
中宫語房曰陛下幸宫後數月曉入殿中見宫腹大問
宫宫曰御幸有身其十月中宫乳掖庭牛官令舎有婢
六人中黄門田客持詔記盛緑綈方底封御史中丞印
予武曰取牛官令舎婦人新産兒婢六人盡置暴室獄
毋問兒男女誰兒也武迎置獄宫曰善臧我兒胞丞知
是何等兒也後三日客持詔記與武問兒死未手書對
牘背武即書對兒見在未死有頃客出曰上與昭儀大
怒奈何不殺武叩頭啼曰不殺兒自知當死殺之亦死
即因客奏封事曰陛下未有繼嗣子無貴賤惟留意奏
入客復持詔記予武曰今夜漏上五刻持兒與舜㑹東
交掖門武因問客陛下得武書意何如曰憆也武以兒
付舜舜受詔内兒殿中為擇乳母告善養兒且有賞毋
令漏泄舜擇棄為乳母時兒生八九日後三日客復持
詔記封如前予武中有封小緑篋記曰告武以篋中物
書予獄中婦人武自臨飲之武發篋中有裹藥二枚赫
蹏書曰告偉能努力飲此藥不可復入女自知之偉能
即宫宫讀書巳曰果也欲姊弟擅天下我兒男也頟上
有壯髪類孝元皇帝今兒安在危殺之矣奈何令長信
得聞之宫飲藥死後宫婢六人召入出語武曰昭儀言
女無過寧自殺邪若外家也我曹言願自殺即自繆死
武皆表奏狀棄所養兒十一日宫長李南以詔書取兒
去不知所置許美人前在上林涿沭館數召入飾室中
若舎一歲再三召留數月或半歳御幸元延二年褱子
其十一月乳詔使嚴持乳醫及五種和藥丸三送美人
所後客子偏兼聞昭儀謂成帝曰常紿我言從中宫來
即從中宫來許美人兒何從生中許氏竟當復立邪懟
以手自擣以頭擊壁戸柱從牀上自投地啼泣不肯食
曰今當安置我欲歸耳帝曰今故告之反怒為殊不可
曉也帝亦不食昭儀曰陛下自知是不食謂何陛下嘗
自言約不負女今美人有子竟負約謂何帝曰約以趙
氏故不立許氏使天下無出趙氏上者母憂也後詔使
嚴持緑囊書予許美人告嚴曰美人當有以予女受來
置飾室中簾南美人以葦篋一合盛所生兒緘封及緑
囊報書予嚴嚴持篋書置飾室簾南去帝與昭儀坐使
客子解篋緘未巳帝使客子偏兼皆出自閉戸獨與昭
儀在須臾開戸嘑客子偏兼使緘封篋及緑綈方底推
置屛風東恭受詔持篋方底予武皆封以御史中丞印
曰告武篋中有死兒埋屛處勿令人知武穿獄樓垣下
為坎埋其中故長定許貴人及故成都平阿侯家婢王
業任孋公孫習前免為庶人詔召入屬昭儀為私婢成
帝崩未幸梓宫倉卒悲哀之時昭儀自知罪惡大知業
等故許氏王氏婢恐事泄而以大婢羊子等賜予業等
各且十人以慰其意屬無道我家過失元延二年五月
故掖庭令吾邱遵謂武曰掖庭丞吏以下皆與昭儀合
通無可與語者獨欲與武有所言我無子武有子是家
輕族人得無不敢乎掖庭中御幸生子者輒死又飲藥
傷墮者無數欲與武共言之大臣驃騎將軍貪耆錢不
足計事奈何令長信得聞之遵後病困謂武今我巳死
前所語事武不能獨為也慎語皆在今年四月丙辰赦
令前臣謹案永光三年男子忠等發長陵傳夫人冢事
更大赦孝元皇帝下詔曰比朕不當所得赦也窮治盡
伏辜天下以為當魯嚴公夫人殺世子齊桓召而誅焉
春秋予之趙昭儀傾亂聖朝親滅繼嗣家屬當伏天誅
前平安剛侯夫人謁坐大逆同産當坐以䝉赦令歸故
郡今昭儀所犯尤誖逆罪重於謁而同産親屬皆在尊
貴之位迫近帷幄羣下寒心非所以懲惡崇誼示四方
也請事窮竟丞相以下議正法
　　楊宣
　　　言王氏封事
孝成皇帝深惟宗廟之重稱述陛下至德以承天序聖
䇿深逺恩德至厚惟念先帝之意豈不欲以陛下自代
奉承東宫哉太皇太后春秋七十數更憂傷敕令親屬
引領以避丁傅行道之人為之隕涕况於陛下時登高
逺望獨不慙於延陵乎
　　鄭崇(字子游自高/宻徙平陵)
　　　諫哀帝封傅商奏(崇為尚書僕射數諌爭哀帝/欲封祖母傅太后從弟商崇)
　　　　(諌太后大怒曰何有為天子乃反為/一臣所制耶上遂詔封商為汝昌侯)
孝成皇帝封親舅五侯天為赤黄晝昬日中有黒氣今
祖母從昆弟二人巳侯孔鄉侯皇后父高武侯以三公
封尚有因縁今無故欲復封商壞亂制度逆天人心非
傅氏之福也臣聞師曰逆陽者厥極弱逆陰者厥極凶
短折犯人者有亂亡之患犯神者有疾夭之禍故周公
著戒曰惟王不知艱難唯耽樂是從時亦罔有克壽故
衰世之君夭折蚤沒此皆犯陰陽之害也臣願以身命
當國咎
　　孫寶(字子嚴潁川鄢/陵人歴大司農)
　　　救鄭崇書(崇初諫封傅商又言董賢貴寵過度/數得罪尚書令趙昌讇佞奏崇與宗)
　　　　(族疑有奸請治下崇獄寶為司𨽻上書理崇/寃請治昌上不悦以寶為名臣不忍誅乃詔)
　　　　(免為庶人崇/竟死獄中)
臣聞疏不圖親外不慮内臣幸得銜命奉使職在刺舉
不敢避貴幸之埶以塞視聽之明按尚書令昌奏僕射
崇下獄覆治榜掠將死卒無一辭道路稱寃疑昌與崇
内有纖介浸潤相陷自禁門内樞機近臣䝉受寃譖虧
損國家為謗不小臣請治昌以解衆心
　　　　哀帝免孫寶詔
司𨽻寶奏故尚書僕射崇寃請獄治尚書令昌案崇近
臣罪惡暴著而寶懷邪附下罔上以春月作詆欺遂其
姦心葢國之賊也傳不云乎惡利口之覆國家其免寶
為庶人
　　母將隆(字君房東海蘭陵人歴/執金吾終南郡太守)
　　　請收武庫兵奏(隆為京兆尹遷執金吾侍中董/賢方貴幸哀帝使中黄門發武)
　　　　(庫兵前後十輩送賢及乳母王阿聖/舍隆奏諫上不悦左遷為沛郡都尉)
武庫兵器天下公用國家武備繕治造作皆度大司農
錢大司農錢自乗輿不以給共養共養勞賜壹出少府
葢不以本臧給末用不以民力共浮費别公私示正路
也古者諸侯方伯得顓征伐乃賜斧鉞漢家邉吏職在
距冦亦賜武庫兵皆任其事然後䝉之春秋之誼家不
臧甲所以抑臣威損私力也今賢等便僻弄臣私恩微
妾而以天下公用給其私門挈國威器共其家備民力
分於弄臣武兵設於微妾建立非宜以廣驕僭非所以
示四方也孔子曰奚取於三家之堂臣請收還武庫
　　何竝(字子亷祖父自/平輿徙平陵)
　　　與子恢書(並屢官潁川太守性清亷妻子不至/官舎疾病召丞掾作先令書與子恢)
　　　　(恢如父言王莽/擢恢為闗都尉)
告子恢吾生素餐日久死雖當得法賻勿受葬為小槨
亶容下棺
　　王閎(平阿侯譚子哀帝朝為中常/侍王莽時歴牧守所在見紀)
　　　諫寵董賢書(漢紀哀帝嘗與賢父子親屬宴飲/上放酒顧賢笑曰吾欲法堯禪舜)
　　　　(何如閎時侍中進諫以統業至重不宜戲言/上不説遣閎出歸郎署㑹御史大夫彭宣上)
　　　　(封事言安國危繼嗣事上覺悟召閎閎上書/諌言雖不從多閎年少志强卒為賢恕之)
臣聞王者立三公法三光立九卿以法天明君臣之義
當得賢人易曰鼎折足覆公餗喻三公非其人也書曰
元首明哉股肱良哉以法天地昔孝文皇帝幸鄧通不
過中大夫孝武皇帝幸韓嫣賞賜而已皆不在大位公
孫宏以布被脩德擢備宰相巧言令色君子不貴昔成
湯抜伊尹於鼎俎文王招呂尚於釣濵武丁顯傅説於
版築桓公舉甯戚於擊角皆以立霸王之功騰茂績於
無窮豈以利耳悦目為得意哉今大司馬衛將軍高安
侯董賢累世無功於漢朝又無肺腑之連復無名迹高
行以矯世昇擢數年列備鼎足典衛禁兵主歴天文無
功封爵父子兄弟横䝉抜擢賞賜空竭帑藏萬民諠譁
偶言道路誠不當天心也昔褒神蚖變化為人實生褒
姒亂周國恐陛下有過失之譏賢有小人不識進退之
禍非所以建卓爾垂法後世陛下採芻蕘賢負薪冀有
益於毫釐
　　　同前
臣聞王者立三公法三光居之者當得賢人易曰鼎折
足覆公餗喻三公非其人也昔孝文皇帝幸鄧通不過
中大夫武帝幸韓嫣賞賜而已皆不在大位今大司馬
衛將軍董賢無功於漢朝又無肺腑之連復無名迹高
行以矯世昇擢數年列備鼎足典衛禁兵無功封爵父
子兄弟横䝉抜擢賞賜空竭帑藏萬民諠譁偶言道路
誠不當天心也昔褒神蚖變化為人實生褒姒亂周國
恐陛下有過失之譏賢有小人不知進退之禍非所以
垂法後世也
　　耿育
　　　訟甘延壽陳湯書(湯徙敦煌太守奏湯前親誅/郅支威行外國不宜近邊塞)
　　　　(詔徙安定議郎耿育上書言/便宜因訟甘延壽及湯寃)
延壽湯為聖漢揚鉤深致逺之威雪國家累年之恥討
絶域不羈之君係萬里難制之虜豈有比哉先帝嘉之
仍下眀詔宣著其功改年垂歴傳之無窮應是南郡獻
白虎邊陲無警備㑹先帝寢疾然猶垂意不忘數使尚
書責問丞相趣立其功獨丞相匡衡排而不予封延壽
湯數百戸此功臣戰士所以失望也孝成皇帝承建業
之基乗征伐之威兵革不動國家無事而大臣傾邪讒
佞在朝曽不深惟本末之難以防未然之戒欲專主威
排妒有功使湯塊然被寃拘囚不能自明卒以無罪老
棄燉煌正當西域通道令威名折衝之臣旋踵及身復
為郅支遺虜所笑誠可悲也至今奉使外蠻者未嘗不
陳郅支之誅以揚漢國之盛夫援人之功以懼敵棄人
之身以快䜛豈不痛哉且安不忘危盛必慮衰今國家
素無文帝累年節儉富饒之畜又無武帝薦延梟俊禽
敵之臣獨有一陳湯耳假使異世不及陛下尚望國家
追録其功封表其墓以勸後進也湯幸得身當聖世功
曽未久反聽邪臣鞭逐斥逺使亡逃分竄死無處所逺
覽之士莫不計度以為湯功累世不可及而湯過人情
所有湯尚若此雖復破絶筋骨暴露形骸猶復制於唇
舌為嫉妬之臣所係虜耳此臣所以為國家尤戚戚也
　　　褒廣先帝疏(司𨽻解光奏論趙昭儀請議正法/於是免新城侯趙欽成陽侯趙訴)
　　　　(皆為庶人將家屬徙遼西郡議郎耿育上疏/言帝初為太子亦頗得趙太后之力遂不竟)
　　　　(其/事)
臣聞繼嗣失統廢適立庶聖人法禁古今至戒然太伯
見歴知適逡循固讓委身呉粤權變所設不計常法致
位王季以崇聖嗣卒有天下子孫承業七八百載功冠
三王道德最備是以尊號追及大王故世必有非常之
變然後廼有非常之謀孝成皇帝自知繼嗣不以時立
念雖末有皇子萬歳之後未能持國權柄之重制於女
主女主驕盛則耆欲無極少主㓜弱則大臣不使世無
周公抱負之輔恐危社稷傾亂天下知陛下有賢聖通
明之德仁孝子愛之恩懐獨見之明内斷於身故廢後
宫就館之漸絶微嗣禍亂之根乃欲致位陛下以安宗
廟愚臣既不能深援安危定金匱之計又不知推演聖
德述先帝之志廼反覆校省内暴露私燕誣汚先帝傾
惑之過成結寵妾妬媚之誅甚失賢聖逺見之明逆負
先帝憂國之意夫論大德不拘俗立大功不合衆此乃
孝成皇帝至思所以萬萬於衆臣陛下聖德盛茂所以
符合於皇天也豈當世庸庸斗筲之臣所能及哉且褒
廣將順君父之美匡捄銷滅既徃之過古今通義也事
不當時固爭防禍於未然各隨指阿從以求容媚晏駕
之後尊號已定萬事已訖廼探追不及之事訐揚幽昧
之過此臣所深痛也願下有司議即如臣言宜宣布天
下使咸曉知先帝聖意所起不然空使謗議上及山陵
下流後世逺聞百蠻近布海内甚非先帝託後之意也
蓋孝子善述父之志善成人之事唯陛下省察
　　息夫躬(字子微河内河陽人為博士弟子上書召/待詔告東平玉祝詛事擢光禄大夫左曹)
　　　(給事中封宜陵侯日食/免官復坐祝詛繫獄死)
　　　詆公卿大臣疏(躬以告東平王祝詛封侯親近/數言事論議亡所避衆畏其口)
　　　　(皆為側目遂上疏/歴詆公卿大臣)
方今丞相王嘉健而蓄縮不可用御史大夫賈延墯弱
不任職左將軍公孫禄司𨽻鮑宣皆外有直項之名内
實騃不曉政事諸曹以下僕遫不足數卒有彊弩圍城
長㦸指闕陛下誰與備之如使狂夫嘄謼於東崖匈奴
飲馬於渭水邊境雷動四野風起京師雖有武蠭精兵
未有能窺左足而先應者也軍書交馳而輻湊羽檄重
跡而押至小夫愞臣之徒憒眊不知所為其有犬馬之
決者仰藥而伏刃雖加夷滅之誅何益禍敗之至哉
　　　計以烏孫詐單于奏(董賢貴幸日盛丁傅害其/寵躬與孔鄉侯傅晏謀欲)
　　　　(求居位輔政㑹單于當來朝遣使言病願朝/明年躬上奏上引見躬召公卿將軍大議左)
　　　　(將軍公孫禄以為中國常以威信懷伏夷狄/躬逆詐不可許且自保没身不見匈奴為邊)
　　　　(竟憂躬掎禄以臣為國家計豫圖未形為萬/世慮上乃罷羣臣獨與躬議躬因建言以厭)
　　　　(應變異上以問丞相王嘉嘉對未可從上不/聽詔舉明習兵法者就拜傅晏丁明為大司)
　　　　(馬/)
單于當以十一月入塞後以病為解疑有他變烏孫兩
昆彌弱卑爰㚄彊盛居彊煌之地擁十萬之衆東結單
于遣子徃侍如因素彊之威循烏孫就屠之跡舉兵南
伐并烏孫之埶也烏孫并則匈奴盛而西域危矣可令
降胡詐為卑爰㚄使者來上書曰所以遣子侍單于者
非親信之也實畏之耳惟天子哀告單于歸臣侍子願
助戊巳校尉保惡都奴之界因下其章諸將軍令匈奴
客聞焉則是所謂上兵伐謀其次伐交者也
　　　建應變異疏
徃年熒惑守心太白高而芒光又角星茀於河鼓其法
為有兵亂是後訛言行詔籌經歴郡國天下騷動恐必
有非常之變可遣大將軍行邊兵敕武備斬一郡守以
立威震四夷因以厭應變異
　　　　丞相王嘉對元帝應變問
臣聞動民以行不以言應天以實不以文下民微細猶
不可詐况於上天神明而可欺哉天之見異所以敇戒
人君欲令覺悟反正推誠行善民心説而天意得矣辯
士見一端或妄以意傳著星歴虛造匈奴烏孫西羌之
難謀動干戈設為權變非應天之道也守相有辠車馳
詣闕交臂就死恐懼如此而談説者云動安之危辯口
快耳其實未可從夫議政者苦其讇諛傾險辯慧深刻
也讇諛則主德毁傾險則下怨恨辯慧則破正道深刻
則傷恩惠昔秦穆公不從百里奚蹇叔之言以敗其師
悔過自責疾詿誤之臣思黄髪之言名垂於後世惟陛
下觀覽古戒反覆叅考無以先入之語為主
　　　　哀帝舉明習兵法詔
間者災變不息盜賊衆多兵革之徴或頗著見未聞將
軍惻然深以為意簡練戎士繕修干戈器用盬惡孰當
督之天下雖安忘戰必危將軍與中二千石舉明習兵
法有大慮者各一人將軍二人詣公車
　　方賞　畢由(賞建平三年由左馮翊為廷/尉由元壽三年徙為右扶風)
　　　移梁王傅相中尉書(梁王立悖暴見削哀帝建/平中立復殺中郎曹將天)
　　　　(子遣廷尉賞大鴻臚由持節即訊至移書/傅相中尉立以實對赦不治後坐罪自殺)
王背䇿戒誖暴妄行連犯大辟毒流吏民比比䝉恩不
伏重誅不思改過復賊殺人幸得䝉恩丞相長史大鴻
臚丞即問王陽病抵讕置辭驕嫚不首主令與背畔亡
異丞相御史請收王璽綬送陳留獄明詔加恩復遣廷
尉大鴻臚雜問今王當受詔置辭恐復不首實對書曰
至于再三有不用我降爾命傅相中尉皆以輔正為職
虎兕出于匣龜玉毁于櫝中是誰之過也書到明以誼
曉王敢復懐詐罪過益深傅相以下不能輔導有正法
　　　　梁王立服罪對
立少失父母孤弱處深宮中獨與宦者婢妾居漸漬小
國之俗加以質性下愚有不可移之姿徃者傅相亦不
純以仁誼輔翌立大臣皆尚苛刻刺求微宻讒臣在其
間左右弄口積使上下不知更相眄伺宫殿之裏毛釐
過失亡不暴陳當伏重誅以視海内數䝉聖恩得見貰
赦今立自知賊殺中郎曹將冬月迫促貪生畏死即詐
僵仆陽病徼幸得踰于須臾謹以實對伏須重誅
　　馬宫(字游卿東海戚/人歴位太師)
　　　避位上書(哀帝時議帝祖母傳太后謚元始中/王莽發傳太后陵追誅前議者宫慙)
　　　　(懼上書莽厚宫以/太皇太后賜宫䇿)
臣前議定陶共王母謚希㫖雷同詭經僻説以惑誤主
上為臣不忠幸䝉洒心自新誠無顔復望闕庭無心復
居官府無宜復食國邑願上太師大司徒扶德侯印綬
避賢者路
　　　　太后賜馬宫䇿
太師大司徒扶德侯上書言前以光禄勲議故定陶共
王母謚曰婦人以夫爵尊為號謚宜曰孝元傅皇后稱
渭陵東園臣知妾不得體君卑不得敵尊而希指雷同
詭經辟説以惑誤上為臣不忠當伏斧鉞之誅幸䝉洒
心自新又令得保首領伏自惟念入稱四輔出備三公
爵為列侯誠無顔復望闕庭無心復居官府無宜復食
國邑願上太師大司徒扶德侯印綬避賢者路下君章
有司皆以為四輔之職為國維綱三公之任鼎足承君
不有鮮明固守無以居位如君言至誠可聽惟君之惡
在洒心前不敢文過朕甚多之不奪君之爵邑以著自
古皆有死之義其上太師大司徒印綬使者以侯就第
　　甄邯
　　　劾金欽奏(欽與當陽族昆弟初當曾祖父日磾/傳子節侯賞欽為日磾弟倫之後祖)
　　　　(父安上傳子夷侯常皆亡子國絶平帝時王/莽封欽當奉其後當母南即莽母功顯君同)
　　　　(産弟也當上南大行為大夫人欽因縁謂當/詔書陳日磾功亡有賞語當名為以孫繼祖)
　　　　(也自當為父祖父立廟賞故國君使大夫主/其祭邯劾奏欽時王莽誅平帝外家衛氏召)
　　　　(明禮少府宗伯鳳入説為人後之誼欲以内/厲平帝外塞百姓之議及邯奏莽白太后詔)
　　　　(欽詣詔獄自殺邯以綱/紀國體益封千戸)
欽幸得以通經術超擢侍帷幄重䝉厚恩封襲爵號知
聖朝以世有為人後之誼前遭故定陶太后背本逆天
孝哀不獲厥福乃者呂寛衛寶復造姦謀至於反逆咸
伏厥辜太皇太后懲艾悼懼逆天之咎非聖誣法大亂
之殃誠欲奉承天心遵明聖制專壹為後之誼以安天
下之命數臨正殿延見羣臣講習禮經孫繼祖者謂亡
正統持重者也賞見嗣日磾後成為君持太宗重則禮
所謂尊祖故敬宗大宗不可以絶者也欽自知與當俱
拜同誼即數揚言殿省中教當云云當即如其言則欽
亦欲為父明立廟而不入夷侯常廟矣進退異言頗惑
衆心亂國大綱開禍亂原誣祖不孝罪莫大焉尤非大
臣所宜大不敬秺侯當上母南為太夫人失禮不敬
　　陳崇
　　　劾陳遵奏(遵耆酒放縱為河南太守弟級為荆/州牧當之官俱過富人故淮陽王外)
　　　　(家左氏飲食作樂司直陳崇劾奏遵/免官歸長安賔客愈盛飲食自若)
遵兄弟幸得䝉恩超等歴位遵爵列侯備郡守級州牧
奉使皆以舉直察枉宣揚聖化為職不正身自慎始遵
初除乘藩車入閭巷過寡婦左阿君置酒歌謳遵起舞
跳梁頓仆坐上暮因留宿為侍婢扶卧遵知飲酒飫宴
有節禮不入寡婦之門而湛酒混肴亂男女之别輕辱
爵位羞汙印韍惡不可忍聞臣請皆免(竝漢書/)
　
　
　
　
　
　
　
　
　西漢文紀巻二十
欽定四庫全書
　西漢文紀巻二十一　　　明　梅鼎祚　編
　　揚雄(字子雲蜀郡成都人其先出自有周伯僑者/以支庶叨食采于晉之揚因氏焉成帝時除)
　　　(為郎給事黃門王/莽簒用為大夫)
　　　諫不受單于朝書(烏珠留單于上書願朝哀帝/被疾或言自黃龍竟寜時單)
　　　　(于朝中國輒有大故上以問公卿亦以為虚/費府帑可勿許雄為黄門郎上書諫上報單)
　　　　(于書許之賜雄帛/五十匹黄金十斤)
臣聞六經之治貴於未亂兵家之勝貴於未戰二者皆
微然而大事之本不可不察也今單于上書求朝國家
不許而辭之臣愚以為漢與匈奴從此隙矣夫北地之
狄五帝所不能臣三王所不能制其不可使隙甚明臣
不敢逺稱請引秦以來明之以秦始皇之彊蒙恬之威
帶甲四十餘萬然不敢窺西河乃築長城以界之㑹漢
初興以髙祖之威靈三十萬衆困於平城士或七日不
食時竒譎之士石畫之臣甚衆卒其所以脱者世莫得
而言也又髙皇后嘗忿匈奴羣臣庭議樊噲請以十萬
衆橫行匈奴中季布曰噲可斬也妄阿順㫖於是大臣
權書遺之然後匈奴之結解中國之憂平及孝文時匈
奴侵暴北邊侯騎至雍甘泉京師大駭發三將軍屯細
栁棘門霸上以備之數月乃罷孝武即位設馬邑之權
欲誘匈奴使韓安國將三十萬衆徼於便墬匈奴覺之
而去徒費財勞師一虜不可得見况單于之面乎其後
深惟社稷之計規恢萬載之策乃大興師數十萬使衛
青霍去病操兵前後十餘年於是浮西河絶大幕破窴
顔襲王庭窮極其地追奔逐北封狼居胥山禪於姑衍
以臨瀚海虜名王貴人以百數自是之後匈奴震怖益
求和親然而未肯稱臣也且夫前世豈樂傾無量之費
役無罪之人快心於狼望之北哉以為不壹勞者不乆
佚不暫費者不永寜是以忍百萬之師以摧餓虎之喙
運府庫之財填廬山之壑而不悔也至本始之初匈奴
有桀心欲掠烏孫侵公主乃發五將之師十五萬騎獵
其南而長羅侯以烏孫五萬騎震其西皆至質而還時
鮮有所獲徒奮揚威武明漢兵若雷風耳雖空行空反
尚誅兩將軍故北狄不服中國未得髙枕安寢也逮至
元康神爵之間大化神明鴻恩博洽而匈奴内亂五單
于爭立日逐呼韓邪攜國歸死扶伏稱臣然尚羈縻之
計不顓制自此之後欲朝者不距不欲者不彊何者外
國天性忿鷙形容魁健負力怙氣難化以善易𨽻以惡
其彊難詘其和難得故未服之時勞師逺攻傾國殫貸
伏尸流血破堅拔敵如彼之難也既服之後慰薦撫循
交接賂遺威儀俯仰如此之備也往時嘗屠大宛之城
蹈烏桓之壘探姑繒之壁藉蕩姐之場艾朝鮮之旃拔
兩越之旗近不過旬月之役逺不離二時之勞固巳犂
其庭掃其閭郡縣而置之雲徹席巻後無餘菑惟北狄
為不然真中國之堅敵也三垂比之懸矣前世重之兹
甚未易可輕也今單于歸義懐欵誠之心欲離其庭陳
見於前此乃上世之遺䇿神靈之所想望國家雖費不
得巳者也柰何距以來厭之辭疏以無日之期消往昔
之恩開將來之隙夫欵而隙之使有恨心負前言縁往
辭歸怨于漢因以自絶終無北面之心威之不可諭之
不能焉得不為大憂乎夫明者視於無形聰者聴於無
聲誠先於未然即蒙恬樊噲不復施棘門細栁不復備
馬邑之策安所設衛霍之功何得用五將之威安所震
不然壹有隙之後雖智者勞心於内辯者轂擊於外猶
不若未然之時也且往者圖西域制車師置城郭都䕶
三十六國費嵗以大萬計者豈為康居烏孫能踰白龍
堆而冦西邊哉乃以制匈奴也夫百年勞之一日失之
費十而愛一臣竊為國不安也惟陛下少留意於未亂
未戰以遏邊萌之禍
　　　與桓譚書
望風景附聲訓自結
　　　　桓譚答揚雄書(譚能文章猶好右學數/從劉歆揚雄辨析疑義)
子雲勤味道腴者也(並選/注)
　　　答桓譚書
長卿賦不似從人間來其神化所至耶大諦能讀千賦
則能為之諺云伏習衆神巧者不過習者之門(○此楊/用脩赤)
(牘清裁所載鼎按西京雜記子雲曰長卿賦不似人間/來其神化所至邪子雲學相如為賦而弗逮故雅服焉)
(又云或問揚雄為賦雄曰讀千首賦乃能為之桓子新/論云余素好文見子雲善為賦欲從之學子雲曰能讀)
(千首賦則善為之矣並自非書然雜記無諺豈楊/别有據耶抑綴拾成丈耶與郭威書亦辯見下)
　　　答茂陵郭威書
爾雅孔門游夏之儔所記以解釋六萟者也記言史佚
教其子以爾雅爾雅者小學也又言孔子教魯哀公學
爾雅爾雅之出逺矣學者皆云周公所記也張仲孝友
之類後人所増耳(○此王弇州尺牘所載案西京雜記/郭威字文偉茂陵人也好讀書以謂)
(爾雅周公所制而有張仲孝友張仲宣王時人非周公/之制明矣余嘗以問揚子雲子雲曰孔門游夏之儔所)
(記以解釋六藝者也家君以為外戚傳稱史佚教其子/以爾雅爾雅小學也又記言孔子教魯哀公學爾雅爾)
(雅之出逺矣舊傳學者皆云周公所記也張仲孝/友之類後人所足耳亦雄答劉歆之語實非本書)
　　　解嘲(哀帝時丁傅董賢用事諸附離之者或起/家至二千石時雄方草太𤣥有以自守泊)
　　　　(如也或嘲雄以𤣥尚白/而雄解之號曰解嘲)
客嘲揚子曰吾聞上世之士人綱人紀不生則巳生必
上尊人君下榮父母析人之珪儋人之爵懐人之符分
人之禄紆青拖紫朱丹其轂今吾子幸得遭明盛之世
處不諱之朝與羣賢同行歴金門上玉堂有日矣曽不
能畫一竒出一策上說人主下談公卿目如燿星舌如
電光一從一橫論者莫當顧黙而作太𤣥五千文枝葉
扶疎獨説數十餘萬言深者入黃泉髙者出蒼天大者
含元氣細者入無間然而位不過侍郎擢纔給事黃門
意者𤣥得無尚白乎何為官之拓落也揚子笑而應之
曰客徒欲朱丹吾轂不知一跌將赤吾之族也往者周
綱解結羣鹿爭逸離為十二合為六七四分五剖並為
戰國士無常君國無定臣得士者富失士者貧矯翼厲
翮恣意所存故士或自盛以橐或鑿坏以遁是故鄒衍
以頡頏而取世資孟軻雖連蹇猶為萬乘師今大漢左
東海右渠搜前番禺後陶塗東南一尉西北一候徽以
糾墨製以鑕鈇散以禮樂風以詩書曠以嵗月結以倚
廬是以天下之士雷動雲合魚鱗雜襲咸營於八區家
家自以為稷契人人自以為臯陶戴縰垂纓而談者皆
擬於阿衡五尺童子羞比晏嬰與夷吾當塗者升青雲
失路者委溝渠旦握權則為卿相夕失埶則為匹夫譬
若江湖之崖渤澥之島乘鴈集不為之多雙鳬飛不為
之少昔三仁去而殷墟二老歸而周熾子胥死而呉亡
種蠡存而越霸五羖入而秦喜樂毅出而燕懼范雎以
折摺而危穰侯蔡澤以噤吟而笑唐舉故當其有事也
非蕭曹子房平勃樊霍則不能安當其無事也章句之
徒相與坐而守之亦無所患故世亂則聖哲馳騖而不
足世治則庸夫髙枕而有餘夫上世之士或解縛而相
或釋褐而傅或倚夷門而笑或橫江潭而漁或七十說
而不遇或立談而封侯或枉千乘於陋巷或擁彗而先
驅是以士頗得信其舌而奮其筆窒隙蹈瑕而無所詘
也當今縣令不請士郡守不迎師羣卿不揖客將相不
俛眉言竒者見疑行殊者得辟是以欲談者巻舌而固
聲欲步者倚足而投跡嚮使上世之士處虖今世䇿非
甲科行非孝亷舉非方正獨可抗疏時道是非髙得待
詔下觸聞罷又安得青紫且吾聞之炎炎者滅隆隆者
絶觀雷觀火為盈為實天收其聲地藏其熱髙明之家
鬼瞰其室攫拏者亡黙黙者存位極者宗危自守者身
全是故知𤣥知黙守道之極爰清爰靜游神之庭惟寂
惟漠守徳之宅世異事變人道不殊彼我異時未知何
如今子迺以鴟梟而笑鳳皇執蝘蜓而嘲龜龍不亦病
乎子之笑我𤣥之尚白吾亦笑子之病甚不遭俞跗與
扁鵲也悲夫客曰然則靡𤣥無所成名乎范蔡以下何
必𤣥哉揚子曰范雎魏之亡命也折脅拉髂免於徽索
翕肩蹈背扶服入槖激卬萬乘之主介涇陽抵穰侯而
代之當也蔡澤山東之匹夫也顩頥折頞涕唾流沬西
揖彊秦之相搤其咽而亢其氣捬其背而奪其位時也
天下巳定金革巳平都於洛陽婁敬委輅脱輓掉三寸
之舌建不拔之策舉中國徙之長安適也五帝垂典三
王傳禮百世不易叔孫通起於桴鼓之間解甲投戈遂
作君臣之儀得也甫刑靡敝秦法酷烈聖漢權制而蕭
何造律宜也故有造蕭何律於唐虞之世則誖矣有作
叔孫通儀於夏殷之時則惑矣建婁敬之策於成周之
世則乖矣有談范蔡之說於金張許史之間則狂矣夫
蕭規曹隨留侯畫策陳平出竒功若泰山響若坻隤雖
其人之贍智哉亦㑹其時之可為也故為可為於可為
之時則從為不可為於不可為之時則凶若夫藺生收
功於章臺四皓采榮於南山公孫創業於金馬驃騎發
跡於祁連司馬長卿竊貲於卓氏東方朔割炙於細君
僕誠不能與此數子並故黙然獨守吾太𤣥(文選○嘲/漢書作謿)
(吾子無吾字顧黙無黙字數十無數字細作纎間作倫/網作罔頏作亢鑕作質無是以字臯陶作咎繇崖作雀)
(島作鳥墟作虚以噤吟作雖噤吟立談作立倓間擁彗/作擁帚彗巻作宛步作行倚作擬髙作宗遇作遭俞作)
(臾顩作顉唾作涶亢作炕桴作枹乖作繆坻作阺/藺生作藺先生貲作訾炙作名數子作數公者)
　　　解難(雄以為經莫大於昜故作太𤣥經客有難/𤣥太深衆人之不好也雄解之號曰解難)
其辭曰客難揚子曰凡著書者為衆人之所好也美味
期乎合口工聲調於比耳今吾子乃抗辭幽説閎意眇
指獨馳騁於有亡之際而陶冶大鑪旁薄羣生歴覽者
兹年矣而殊不寤亶費精神於此而煩學者於彼譬畫
者畫於無形弦者放於無聲殆不可乎揚子曰俞若夫
閎言崇議幽微之塗葢難與覽者同也昔人有觀象於
天視度於地察法於人者天麗且彌地普而深昔人之
辭迺玉迺金彼豈好為艱難哉埶不得巳也獨不見翠
虬絳螭之將登虖天必聳身於蒼梧之淵不階浮雲翼
疾風虚舉而上升則不能撠膠葛騰九閎日月之經不
千里則不能燭六合燿八紘泰山之髙不嶕嶢則不能
浡滃雲而散敲烝是以宓犧氏之作易也緜絡天地經
以八卦文王附六爻孔子錯其象而彖其辭然後發天
地之臧定萬物之基典謨之篇雅頌之聲不温純深潤
則不足以揚鴻烈而章緝熙葢胥靡為宰寂寞為尸大
味必淡大音必希大語叫叫大道低回是以聲之眇者
不可同於衆人之耳形之美者不可混於世俗之目辭
之衍者不可齊於庸人之聽今夫弦者髙張急徽追趨
逐耆則坐者不期而附矣試為之施咸池揄六莖發簫
韶詠九成則莫有和也是故鍾期死伯牙絶絃破琴而
不肯與衆鼓􁍉人亡則匠石輟斤而不敢妄斲師曠之
調鍾竢知音者之在後也孔子作春秋幾君子之前賭
也老𥅆有遺言貴知我者希此非其操與
　　　趙充國頌(成帝時西羌有警上思將帥之臣追/美充國乃召黄門郎楊雄即充國圖)
　　　　(畫而/頌之)
明靈惟宣戎有先零先零猖狂侵漢西疆漢命虎臣惟
後將軍整我六師是討是震既臨其域喻以威徳有守
矜功謂之弗克請奮其旅于罕之羌天子命我從之鮮
陽營平守節婁奏封章料敵制勝威謀靡亢遂克西戎
還師于京鬼方賔服罔有不庭昔周之宣有方有虎詩
人歌功乃列于雅在漢中興充國作武赳赳桓桓亦紹
厥後
　　　冀州牧箴(崔瑗序箴曰昔揚子雲讀春秋傳虞/人箴而喜之於是作為九州及二十)
　　　　(五官箴規匡救言君徳之所宜斯乃體國之/宗也○摯虞文章流别論云揚雄依虞箴作)
　　　　(十二州十二官箴而傳於世不具九官崔氏/異世彌縫其闕胡公又以次其首目而為之)
　　　　(解署曰/百官箴)
洋洋冀州鴻原大陸岳陽是都島夷皮服潺湲河流夾
以碣石三后攸降列為侯伯降周之來趙魏是宅冀土
糜沸炫沄如湯更盛更衰載從載横陪臣擅命天王是
替趙魏相反秦拾其弊北築長城恢夏之場漢興定制
改封藩王仰覽前世厥力孔多初安如山後崩如崖故
治不忘亂安不遺危周室自怙云焉有予隳六國奮矯
果絶其維牧臣司冀敢告在階
　　　兗州牧箴
悠悠濟河兗州之㝢九河既導雷夏攸處草繇木條漆
絲絺紵濟漯既通降丘宅土成湯五徙卒都于亳盤庚
北渡牧野是宅丁感雊雉祖巳伊忠爰正厥事遂緒髙
宗厥後陵遲顛覆湯緒西伯戡黎祖伊奔走致天威命
不恐不震婦言是用牝雞是晨三仁既知武果戎殷牧
野之禽豈復能耽甲子之朝豈能復笑有國雖乆必畏
天咎有民雖長必懼人殃箕子歔欷厥居為墟牧臣司
兗敢告執書
　　　青州牧箴
茫茫青州海岱是極鹽鐵之地鈆松怪石羣水攸歸萊
夷作牧貢篚以時莫怠莫違昔在文武封吕於齊厥土
塗泥在丘之營五侯九伯是討是征馬殆其銜御失其
度周室荒亂小白以霸諸侯僉服復尊京師小白既没
周卒凌遲嗟兹天王附命下土失其法度喪其文武牧
臣司青敢告執矩
　　　徐州牧箴
海岱伊淮東海是渚徐州之土邑子蕃宇大野既瀦有
羽有蒙孤桐蠙珠泗沂攸同實列蕃蔽侯衛東方民好
農蠶大野以康帝癸及辛不祗不恪沈湎于酒而忘其
東作天命湯武勦絶其緒祚降周任姜鎮于瑯琊姜姓
絶苖田氏攸都事由細微不慮不圖禍如丘山本在萌
芽牧臣司徐敢告僕夫
　　　揚州牧箴
矯矯揚州江漢之滸彭蠡既瀦陽鳥攸處橘柚羽貝瑤
琨篠簜閩越北垠沅湘攸往獷矣淮夷蠢蠢荆蠻翩翩
昭王南征不旋人咸躓於垤莫躓於山咸跌於汚莫跌
於川明哲不云我昭童蒙不云我昏湯武聖而師伊吕
桀紂悖而誅逢干葢邇不可不察逺不可不親靡有孝
而逆父罔有義而忘君太伯遜位基呉紹類夫差一誤
太伯無祚周室不匡勾踐入霸當周之隆越裳重譯春
秋之未侯甸叛逆元首不可不思股肱不可不孶堯崇
屢省舜盛欽謀牧臣司揚敢告執籌(獷一作獷獷/崇一作勤)
　　　荆州牧箴
杳杳巫山在荆之陽江漢朝宗其流湯湯夏君遭鴻荆
衡是調雲夢塗泥包匭菁茅金玉砥礪象齒元龜貢篚
百物世世以饒戰戰慄慄至桀荒溢曰我在帝位若天
有日不順庶國孰敢予奪亦有成湯果秉其鉞放之南
巢號之以桀南巢茫茫包楚與荆風慄以悍氣鋭以剛
有道後服無道先强世雖安平無敢逸豫牧臣司荆敢
告執御(杳杳一作幽幽君作/后順作填包作多)
　　　豫州牧箴
郁郁荆河伊雒是經滎播枲漆惟用攸成田田相拏廬
廬相距夏殷不都成周攸處豫野所居爰在鶉墟四隩
咸宅㝢内莫如陪臣執命不慮不圖王室陵遲喪其爪
牙靡哲靡聖捐失其正方伯不維韓卒擅命文武孔純
至厲作昏成康孔寜至幽作傾故有天下者毋曰我大
莫或余敗母曰我强靡克余亡夏宅九州至於季世放
于南巢成康太平降及周微帶蔽屏營屏營不起施于
孫子王赧為極實絶周祀牧臣司豫敢告柱史(播一作/波用作)
(周捐/作稍)
　　　益州牧箴(一作梁州武/帝改梁為益)
巖巖岷山古曰梁州華陽西極黒水南流茫茫洪波鯀
堙降陸于時八都厥民不隩禹導江沱岷嶓啟乾逺近
底貢磬錯砮丹絲麻條暢有稉有稻自京徂畛民攸溫
飽帝有桀紂湎沈頗僻遏絶苖民滅夏殷績爰周受命
復古之常幽厲夷業破絶為荒秦作無道三方潰叛義
兵征暴遂國于漢拓開疆宇恢梁之野列為十二光羨
虞夏牧臣司梁是職是圖經營盛衰敢告士夫
　　　雍州牧箴
黒水西河横截崑崙邪指閶闔畫為雍垠上侵積石下
礙龍門自彼氐羌莫敢不來庭莫敢不來匡每在季主
常失厥緒侯紀不貢荒侵其㝢陵遲衰微秦據以戾興
兵山東六國顛沛上帝不寜命漢作京隴山以徂列為
西荒南排勁越北啟彊胡并連屬國一䕶攸都葢安不
忘危盛不諱衰牧臣司雍敢告贅衣
　　　幽州牧箴
蕩蕩平川惟冀之别北阨幽都戎夏交偪伊昔唐虞實
為平陸周末荐臻追于獯鬻晉溺其陪周使不阻六國
擅權燕趙本都東限濊貊羨及東胡彊秦比排蒙公城
壃大漢初定介狄之荒元戎屢征如風之騰義兵涉漠
偃我邊萌既定且康復古虞唐盛不可不圖衰不可或
忘隄潰蟻穴器漏箴芒牧臣司幽敢告侍傍
　　　并州牧箴
雍别朔方河水悠悠北辟獯鬻南界涇流畫兹朔土正
直幽方自昔何為莫敢不來貢莫敢不來王周穆遐征
犬戎不享爰貊伊徳侵玩上國宣王命將攘之涇北宗
周罔職日用爽蹉既不俎豆又不干戈犬戎作亂斃于
驪阿太上曜徳其次曜兵徳兵俱顛靡不悴荒牧臣司
并敢告軌綱(貊一/作邈)
　　　交州牧箴
交州荒裔水與天際越裳是南荒國之外爰自開闢不
羈不絆周公攝祚白雉是獻眧王陵遲周室是亂越裳
絶貢荆楚逆叛四國内侵蠶食周室臻于季赧遂入滅
亡大漢受命中國兼該南海之宇聖武是恢稍稍受羈
遂臻黄支杭海三萬來牽其犀盛不可不憂隆不可不
懼顧瞻陵遲而忘其規摹亡國多逸豫而存國多難泉
竭中虚池竭頻乾牧臣司交敢告執憲
　　　潤州牧箴(初學記作揚雄大謬此已/云呉晉六代宋人有辨)
洋洋潤州江川秀逺蔣廟鍾山孫陵曲衍江寜之邑楚
曰金陵呉晉梁宋六代都興
　　　光禄勲箴(漢書百官表郎中令秦官掌宫殿掖/門户武帝太初元年更名光禄勲屬)
　　　　(官有大夫郎謁者大夫掌議論/郎掌守門户謁者掌賓讚受事)
經兆宫室畫為中外廊殿門闥限以禁界國有周衛民
有藩籬各有攸保守以不岐昔在夏殷桀紂淫湎持牛
之飲門户荒亂郎雖執㦸謁者參差殿中成市或鼓或
鞞忘其廊廟而聚夫逋逃四方多罪載號載呶内不可
不省外不可不清徳人立朝議士克庭禄臣司光敢告
執經
　　　衛尉箴(衛尉秦官掌宫門衛屯兵屬/官有司馬衛士旅賁三令丞)
茫茫上天崇髙其居設置山險畫為防禦重垠累垓以
難不律闕為城衛以待暴卒國有以固民有以内各保
其守永脩不敗維昔庶僚官得其人荷戈而歌中外以
堅齊桓怵惕宿衛不飭門非其人户廢其職曹子摽劒
遂成其詐軻挾匕首而衛人不寤二世妄宿敗於望夷
閻樂矯搜㦸者不維尉臣司衛敢告執維(垠一作限民/作人飭作敕)
　　　太僕箴(太僕秦官掌輿馬應劭曰周穆王所/置也書序穆王命伯冏為周太僕正)
肅肅太僕車馬是供鏘鏘和鸞駕彼時龍昔在上帝巡
狩四宅王用三驅前禽是射紂作不令武王征殷檀車
孔夏四騵孔昕僕夫執鞗載騂載駰我輿云安我馬惟
閑雖馳雖驅匪逸匪愆昔在淫羿馳騁忘歸景公千駟
而淫于齊詩好牡馬牧於坰野輦車就牧而詩人興魯
廐焚問人仲尼厚醜孟子葢惡夫廐多肥馬而野有餓
殕僕臣司駕敢告執皁
　　　廷尉箴(廷尉秦官掌刑辟景帝/更名大理復為廷尉)
天降五刑惟夏之績亂兹平民不回不辟昔在蚩尤爰
作淫刑延于苖民夏氏不寜穆王耄荒甫侯伊謀五刑
訓天周以阜基厥後陵遲上帝不觚周輕其制秦繁其
辜五刑紛紛靡遏靡止㓂賊滿山刑者半道昔唐虞象
刑天民是全紂作炮烙墜民于淵故有國者無云何謂
是刖是劓無云何害是剥是剖惟虐惟殺人莫予柰殷
以刑顛秦以酷敗獄臣司理敢告執謁(夏氏一作天/下剥作割)
　　　大鴻臚箴(典客秦官掌諸侯歸義/蠻夷武帝更名大鴻臚)
蕩蕩唐虞經通垓極陶陶百王天工人力畫為上下羅
條百職人有材能寮有級差遷能授官各有攸宜主以
不廢官以不隳昔在三代二季不蠲穢徳慢道署非其
人人失其材職反其官寀寮荒耄國政如漫文不可武
武不可文大小上下不可奪倫鴻臣司爵敢告在隣(羅/條)
(一作/該羅)
　　　宗正箴(宗正秦官掌親屬周武/王之時彤伯為宗伯)
巍巍帝堯欽親九族經哲宗伯禮有攸訓屬有攸籍各
有育子世以不錯昔在夏時太康不恭有仍二女五子
家降晉獻悖統宋宣亂序齊桓不𦙍而忘其宗緒周譏
戎女魯喜子同髙作秦祟而扶蘇被凶宗廟荒墟魂靈
靡附伯臣司宗敢告執主(育一/作裔)
　　　大司農箴(治粟内史秦官掌榖貨景帝更名大/農令武帝更名大司農屬官有太倉)
　　　　(均輸平凖都内/籍田五令丞)
時惟大農爰司金穀自京徂荒粒民是斛肇自厥初實
施惟食厥僚后稷有無遷易實均實贏惟都作程㫄求
衣食厥民攸生上稽二帝下閱三王什一而征為民作
常逺近貢篚百姓不忘帝王之盛咸在農殖季周爛漫
而東作不敕膏腴不穫庶物並荒府藏單虚靡積靡倉
陵遲衰微姬卒以痒秦收大半二世不瘳泣血之末海
内無聊農臣司均敢告執繇(百姓一/作曰則)
　　　少府箴(少府秦官掌山海池/澤之稅以給供養)
實實少府奉養是供紀經九品臣子攸同海内幣帑祁
祁如雲家有孝子官有忠臣共僚率舊聖則越遵民以
不擾國以不煩昔在帝季癸辛之世酒池糟隄而象箸
以噬至於耽樂流湎而妲妹作祟共寮不御不恢夏殷
喪其國康而卒以陵遲嗜不可不察欲不可不圖未嘗
失之於約常失於奢府臣司共敢告執觚
　　　執金吾箴(中尉秦官掌徼循京師武帝更名執/金吾應劭曰吾禦也執金革以禦非)
　　　　(常顔師古曰金吾鳥名也主辟不祥/職主先導執此鳥之象因以名官)
温温唐虞重襲純孰經表九徳張設武官以御􁁉賊如
虎有牙如鷹有爪國以自固獸以自保牙爪葸葸動作
宜時用之不理實反生災秦政暴戾播其威虐亡其仁
義而思其殘酷猛不可重任威不可獨行堯咨虞舜惟
思是尚吾臣司金敢告執璜(思當/作欽)
　　　將作大匠箴(將作少府秦官掌治宫/室景帝更名將作大匠)
侃侃將作經構宫室墻以禦風宇以蔽日寒暑攸除鳥
鼠攸去王有宫殿民有宅居昔在帝世茅茨土階夏卑
宫觀在彼溝洫桀作瑤臺紂為璇室人力不堪而帝業
不卒詩詠宣王由儉改奢觀豐上六大屋小家春秋譏
刺書彼泉臺兩觀雉門而魯以不恢或作長府而閔子
不仁秦築驪阿嬴姓以㒹故人君無云我貴榱題是遂
母云我富淫作極遊在彼墻屋而忘其國戮作臣司匠
敢告執猷
　　　城門校尉箴(城門校尉掌京師城門屯/兵有司馬十二城門候)
幽幽山川徑塞九路盤石唐芒襲險重固國有城溝家
有析柜各有攸堅民以不虞徳懐其内險難其外王公
設險而承以盤葢昔在上世有殷有夏癸辛不徳而設
夫險阻湯武爰征而莫遏莫禦作君之危不可徳少而
城溝伊保不可徳希而城溝是依唐虞長徳而四海永
懐秦恢長城而天下畔乖尉臣司城敢告侍階
　　　上林苑令箴(武帝初置水衡都尉掌上/林苑屬官有上林令丞)
茫茫大田芃芃作穀山有征陸野有林麓夷原汚藪禽
獸攸伏魚鼈以時蒭蕘咸殖國以殷富民以家給昔在
帝羿共田徑游弧矢是尚而射夫封豬不顧於愆卒遇
後憂是以田獲三驅不可過差麀鹿攸伏不如徳至衡
臣司虞敢告執指(征一/作陘)
　　　司空箴(古者虞書伯禹作司空馬/融曰主司空士以居民)
普彼坤靈侔天作則分制五服劃為萬國乃立地官空
惟是職茫茫九州都鄙盈區綱以羣牧綴以方侯烈烈
雋乂翼翼王臣臣當其官官宜其人九一之政七賦以
均昔在季葉班禄遺賢掊克充朝而象恭滔天匪人斯
力匪政斯敕流貨市寵而苞苴是鬻王路斯浮孰不傾
覆空臣司土敢告在側
　　　太常箴(初學記作崔駰奉常秦官掌宗廟禮儀/景帝更名太常師古曰太常王者之旗)
　　　　(畫日月焉禮官奉持之故曰/奉常後改太常尊大之義也)
翼翼太常實為宗伯穆穆靈祇寢廟奕奕稱秩元祀班
于羣神我祀既祇我粢孔蠲匪愆匪忒公尸攸宜弗祈
弗求惟徳之報不矯不誣庶無罪悔昔在成湯葛為不
弔棄禮慢祖夔子不祀楚師是虜魯人躋僖臧文不寤
文隳太室桓納郜賂災降二宫用誥不祧故聖人在位
無曰我貴慢行繁祭無曰我才輕身恃巫東鄰之犧牛
不如西鄰麥魚秦殞望夷隠斃鍾巫常臣司宗敢告執
書(愆一作愆公/尸作君子)
　　　尚書箴(漢官儀尚書唐虞官也龍作納言詩云/仲山甫王之喉舌秦改稱尚書漢亦尊)
　　　　(此官典/機宻也)
皇皇聖哲允敕百工命作齋慄龍為納言是機是密出
入朕命王之喉舌獻善宣美而讒說是折我視云明我
聴云聰載夙載夜惟允惟恭故君子在室出言如風動
於民人渙其大號而萬國平信春秋譏漏言易稱不密
則失臣兌吉其和㢲吝其頻書稱其明申申厥鄰昔秦
尚權詐官非其人符璽竊發而扶蘇隕身一姦愆命七
廟為墟威福同門牀上維辜書臣司命敢告侍隅
　　　博士箴(博士秦官掌通古今秩比六百石/員多至數十人武帝置五經博士)
洋洋三代典禮是脩畫為辟雍國有學校侯有泮宫各
有攸教徳用不陵昔在文王經啟其軌勗于徳音而思
皇多士多士作楨惟周以寜國人興讓虞芮質成公劉
挹行潦酒濁亂斯清官操其業士執其經昔聖人之綏
俗莫美於施化故孔子觀夫大學而知為王之易易大
舜南面無為而袵席平還師階級之間三苖以懐秦作
無道斬决天紀漫彼王迹而抗夫術士詩書是泯家言
是守俎豆不陳而顛其社稷故仲尼不對問陳而胡簋
是遵原伯非學而閔子知周之不振儒臣司典敢告在
賓
　　　太史令箴(太平/御覽)
昔在太古爰初肇記天地之紀重黎是司降及唐虞乃
命羲和欽若昊天百政攸宜夏帝不慎羲和不令湎時
亂日帝旅爰征庶寮至殷唯天為難夏氏黷徳而明神
不蠲
　　　太樂令箴(北堂/書鈔)
笙磬既同鐘鼓羽籥周序神人協于萬國
　　　大官令箴
時惟膳夫實司王饔祈(闕/)庶羞口實是供羣物百品八
珍清觸以御賓客以膳于王(太平御覽負李善文選注/國三老箴  乘覆餗姦冦)
(侏張靈司命箴普/彼坤  侔天作制)
　　　酒箴(雄為黄門郎作酒箴以諷諫成帝其文為/酒客難法度士譬之於物○陳遵初與張)
　　　　(竦俱京兆史遵三為二千石竦亦為丹陽太/守苦身自約遵耆酒放意自恣大喜雄酒箴)
　　　　(嘗謂竦吾與爾猶是矣官爵功名不減於子/而差獨樂顧不優邪竦曰人各有性子欲為)
　　　　(我亦不能吾而效子亦/敗矣雖然吾常道也)
子猶缾矣觀缾之居居井之眉處髙臨深動常近危酒
醪不入口臧水滿懐不得左右牽於纆徽一旦車礙為
瓽所轠身提黄泉骨肉為泥自用如此不如鴟夷鴟夷
滑稽腹大如壺盡日盛酒人復借酤常為國器託於屬
車出入兩宫經營公家繇是言之酒何過乎
　　　連珠(藝文類聚○傅𤣥敘連珠興於後漢班固/賈逵傅毅三人受詔作案此則前漢已有)
　　　　(之而體/式為異)
臣聞明君取士貴拔衆之所遺忠臣薦善不廢格之所
排是以巖穴無隠而側陋章顯也
　　　又(太平/御覽)
臣聞天下三樂焉陰陽和調四時不忒年豐物遂無有
夭折災害不生兵戎不作天下之樂也聖明在上禄不
遺賢罰不偏罪君子小人各處其位衆人之樂也吏不
茍暴役賦不重財力不傷安土樂業民之樂也亂則反
焉故有三憂
　　　元后誄(王莽簒漢改國為新用符命銅璧文尊/元后為新室文母太皇太后建國五年)
　　　　(崩莽詔大夫/揚雄作誄)
新室文母太后崩天下哀痛號哭涕泗思慕功徳咸上
柩誄之銘曰
惟我有新室文母聖明皇太后姓出黄帝西陵昌意實
生髙陽純徳虞帝孝聞四方登陟帝位禪受伊唐爰初
胙土陳田至王營相厥宇度河濟傍沙麓之靈太陰之
精天生聖姿豫有祥禎作合于漢配元生成孝順皇姑
承家尚莊内則純被後烈丕光肇初配先天命是將兆
徵顯見新都黄龍漢成既終𦙍嗣匪生哀帝承祚惟離
典經尚是言異大命俄顛厥年夭隕大終不盈文母覽
之千載不傾博選大智新都宰衡明聖作佐與圖國艱
以度厄運徵立中山庶其可濟博采淑女備其姪娣覲
禮髙禖祈廟嗣繼靡格匪天靡動匪地穆穆明明昭事
上帝𢎞漢祖考夙夜匪懈興滅繼絶博立侯王親睦庶
族昭穆序明帝致友屬靡有遺荒咸被祚慶冀以金火
赤仍有央勉進大聖上下兼該羣祥衆瑞正我黄來火
徳將滅惟后于斯天之所壞人不敢支哀平夭折百姓
分離祖宗之愆終其不全天命有託謫在于前屬遭不
造榮極而遷皇天眷命黄虞之孫歴世運移屬在聖新
代于漢劉受祚于天漢祖承命赤傅于黄攝帝受禪立
為真皇允受厥中以安黎衆漢廟黜廢移定安公皇皇
靈祖惟若孔臧降兹珪璧命服有常為新帝母鴻徳不
忘欽徳伊何奉命是行菲薄服食神祇是崇尊不虚統
惟祇惟庸隆循人敬先民是從承天祇家允恭䖍恪豐
阜庶卉旅力不射恤民于留不皇詭作别計十邑國之
是度還奉于此以處貧薄罷苑置縣築里作宅以處貧
窮哀此婺獨起常盈倉五十萬斛為諸生儲以勸好學
志在黎元是勞是勤春巡灞滻秋臻黄山夏撫鄠杜冬
恤涇樊大射饗飲飛羽之門綏宥耆幼不拘婦人刑女
歸家以育貞信𤣥冥季冬搜狩上蘭寅賓出日東秩暘
谷鳴鳩拂羽戴勝降桑蠶于繭館躬筐執曲帥導羣妾
咸循蠶簇分繭理絲女工是敕遐邇䝉祉中外禔福自
京逮海靡不仰徳成類存生秉天地經無物不理無人
不寜尊號文母與新有成世奉長壽靡墮有傾著徳太
常注諸旒旌嗚呼哀哉以昭鴻名享國六十殂落而崩
四海傷懐擗踊拊心若喪考妣遏密八音嗚呼哀哉萬
方不勝徳被海表彌流魂精去此昭昭就彼冥冥忽兮
不見超兮西征既作下宫不復故庭爰緘伊銘嗚呼哀
哉
　　　劇秦美新(并序○雄初除為郎給事黄門與王/莽劉歆並莽簒位談説之士用符命)
　　　　(稱功徳獲封爵者甚衆雄以耆徳乆次轉為/大夫及坐子芬獻符命事見收時校書天禄)
　　　　(閣使者來從閣上自投下幾死京師為/之語曰惟寂寞自投閣爰清淨作符命)
諸吏中散大夫臣雄稽首再拜上封事皇帝陛下臣雄
經術淺薄行能無異數蒙渥恩拔擢倫比與羣賢並愧
無以稱職臣伏惟陛下以至聖之徳龍興登庸欽明尚
古作民父母為天下主執粹清之道鏡照四海聴聆風
俗博覽廣包參天貳地兼並神明配五帝冠三王開闢
已來未之聞也臣誠樂昭著新徳光之罔極往時司馬
相如作封禪一篇以彰漢世之休臣常有顛眴病恐一
旦先犬馬填溝壑所懐不章長恨黄泉敢竭肝膽寫腹
心作劇秦美新一篇雖未究萬分之一亦臣之極思也
臣雄稽首再拜以聞曰
權輿天地未祛睢睢盱盱或𤣥而萌或黄而牙𤣥黄剖
判上下相嘔爰初生民帝王始存在乎混混茫茫之時
舋聞罕漫而不昭察世莫得而云也厥有云者上罔顯
於羲皇中莫盛於唐虞邇靡著於成周仲尼不遭用春
秋因斯發言神明所祚兆民所託罔不云道徳仁義禮
智獨秦屈起西戎邠荒岐雍之疆因襄文宣靈之僭跡
立基孝公茂惠文奮昭莊至政破縱擅衡并吞六國遂
稱乎始皇盛從鞅儀韋斯之邪政馳騖起翦恬賁之用
兵剗滅古文刮語燒書弛禮崩樂塗民耳目遂欲流唐
漂虞滌殷蕩周㸐除仲尼之篇籍自勒功業改制度軌
量咸稽之於秦紀是以耆儒碩老抱其書而逺遜禮官
博士巻其舌而不談來儀之鳥肉角之獸狙獷而不臻
甘露嘉醴景曜浸潭之瑞潛大茀經霣巨狄鬼信之妖
發神歇靈繹海水羣飛二世而亡何其劇與帝王之道
兢兢乎不可離已未能貞而明之者窮祥瑞回而昧之
者極妖愆上覽古在昔有憑應而尚缺焉壊徹而能全
故若古者稱堯舜威侮者陷桀紂况盡汛埽前聖數千
載功業專用巳之私而能享祐者哉㑹漢祖龍騰豐沛
奮迅宛葉自武關與項羽戮力咸陽創業蜀漢發跡三
秦克項山東而帝天下擿秦政慘酷尤煩者應時而蠲
如儒林刑辟歴紀圖典之用稍増焉秦餘制度項氏爵
號雖違古而猶襲之是以帝典闕而不補王綱弛而未
張道極數殫闇忽不還逮至大新受命上帝還資后土
顧懐𤣥符靈契黄瑞涌出滭浡沕潏川流海渟雲動風
偃霧集雨散誕彌八圻上陳天庭震聲日景炎光飛響
盈塞天淵之間必有不可辭讓云爾於是乃奉若天命
窮寵極崇與天剖神符地合靈契創億兆規萬世竒偉
倜儻譎詭天祭地事其異物殊怪存乎五威將帥班乎
天下者四十有八章登假皇穹鋪衍下土非新家其疇
離之卓哉煌煌真天子之表也若夫白鳩丹鳥素魚斷
虵方斯篾矣受命甚易格來甚勤昔帝纉皇王纉帝隨
前踵古或無為而治或損益而亡豈知新室委心積意
儲思垂務帝作穆穆明旦也不寐勤勤懇懇者非秦之
為與夫不勤勤則前人不當不懇懇則覺徳不愷是以
發秘府覽書林遙集乎文雅之囿翺翔乎禮樂之場𦙍
殷周之失業紹唐虞之絶風懿律嘉量金科玉條神卦
靈兆古文畢發煥炳照耀靡不宣臻式軨軒旂旗以示
之揚和鑾肆夏以節之施黼黻袞冕以昭之正嫁娶送
終以尊之親九族淑賢以穆之夫改定神祇上儀也欽
脩百祀咸秩也明堂雍臺壯觀也九廟長壽極孝也制
成六經洪業也北懐單于廣徳也若復五爵度三壤經
井田免人役方甫刑匡馬法恢崇祇庸爍徳懿和之風
廣彼縉紳講習言諌箴誦之塗振鷺之聲充庭鴻鸞之
黨漸階俾前聖之緒布濩流衍而不韞蠲郁郁乎焕哉
天人之事盛矣鬼神之望允塞羣公先正罔不夷儀姦
宄冦賊罔不振威紹少典之苖著黄虞之裔帝典闕者
已補王綱弛者己張炳炳麟麟豈不懿哉厥被風濡化
者京師沈潛甸内匝洽侯衛厲掲要荒濯沭而術前典
巡四民迄四岳増封泰山禪梁父斯受命者之典業也
葢受命日不暇給或不受命然猶有事矣况堂堂有新
正丁厥時崇嶽渟海通瀆之神咸設壇場望受命之臻
焉海外遐方信延頸企踵回面内嚮喁喁如也帝者雖
勤惡可以已乎宜命賢哲作帝典一篇舊三為一襲以
示來人摛之罔極令萬世常戴巍巍履栗栗臭馨香含
甘實鏡純粹之至精聆清和之正聲則百工伊凝庶績
咸喜荷天衢提地釐斯天下之上則已庶可試哉
　　　太𤣥攡
𤣥者幽攡萬類而不見形者也資陶虚無而生乎規􁏦
神明而定摹通同古今以開類攡錯陰陽而發氣一判
一合天地備矣天日迴行剛柔接矣還復其所終始定
矣一生一死性命瑩矣仰以觀乎象俯以視乎情察性
知命原始見終三儀同科厚薄相劘圜則杌􁂟方則嗇
吝嘘則流體唫則凝形是故闔天謂之宇闢宇謂之宙
日月往來一寒一暑律則成物歴則編時律歴交道聖
人以謀晝以好之夜以醜之一晝一夜陰陽分索夜道
極陰晝道極陽牝牡羣貞以攡吉凶則君臣父子夫婦
之道辯矣是故日動而東天動而西天日錯行陰陽更
巡死生相摎萬物乃躔故𤣥聘取天下之合而連之者
也綴之以其類占之以其觚曉天下之聵聵瑩天下之
晦晦者其唯𤣥乎夫𤣥晦其位而冥其畛深其阜而眇
其根攘其功而幽其所以然者也故𤣥卓然示人逺矣
曠然廓人大矣淵然引人深矣渺然絶人眇矣嘿而該
之者𤣥也㩣而散之者人也稽其門闢其户叩其鍵然
後乃應况其否者乎人之所好而不足者善也人之所
醜而有餘者惡也君子曰彊其所不足而拂其所有餘
則𤣥之道幾矣仰而視之在乎上俯而窺之在乎下企
而望之在乎前棄而忘之在乎後欲違則不能嘿則得
其所者𤣥也故𤣥者用之至也見而知之者智也視而
愛之者仁也斷而决之者勇也兼制而博用者公也能
以偶物者通也無所繫輆者聖也時與不時者命也虚
形萬物所道之謂道也因循無革天下之理得之謂徳
也理生昆羣兼愛之謂仁也列敵度宜之謂義也秉道
徳仁義而施之之謂業也瑩天功明萬物之謂陽也幽
無形深不測之謂陰也陽知陽而不知陰陰知陰而不
知陽知陰知陽知止知行知晦知明者其唯𤣥乎縣之
者權也平之者衡也濁者使清險者使平離乎情者必
著乎偽離乎偽者必著乎情情偽相盪而君子小人之
道較然見矣𤣥者以衡量者也髙者下之卑者舉之饒
者取之罄者與之明者定之疑者提之規之者思也立
之者事也説之者辯也成之者信也夫天宙然示人神
矣夫地佗然示人明矣天地奠位神明通氣有一有二
有三位各殊輩回行九區終始連屬上下無隅察龍虎
之文觀鳥龜之理運諸桼政繫之泰始極焉以通璇璣
之統正玉衡之平圜方之相研剛柔之相干盛則又衰
窮則更生有實有虚流止無常夫天地設故貴賤序四
時行故父子繼律歴陳故君臣理常變錯故百事折質
文形故有無明吉凶見故善否著虚實盪故萬物纏陽
不極則陰不萌陰不極則陽不牙極寒生熱極熱生寒
信道致詘詘道致信其動也日造其所無而好其所新
其靜也日減其所有而損其所成故推之以刻參之以
晷反覆其序軫轉其道也以見不見之形抽不抽之緒
與萬類相連其上也縣天下也淪淵纖也入薉廣也包
畛其道游冥而挹盈存存而亡亡微微而章章始始而
終終近𤣥者𤣥亦近之逺𤣥者𤣥亦逺之譬若天蒼蒼
然在於東面南面西面北面仰而無不在焉及其俛則
不見也天豈去人哉人自去也冬至及夜半以後者近
𤣥之象也進而未極往而未至虚而未滿故謂之近𤣥
夏至及日中以後者逺𤣥之象也進極而退往窮而還
已滿而損故謂之逺𤣥日一南而萬物死日一北而萬
物生斗一北而萬物虚斗一南而萬物盈日之南也右
盈而左還斗之南也左行而右還或左或右或死或生
神靈合謀天地乃并天神而地靈
　　　難葢天八事(隋天文志云揚子雲難/葢天八事以通渾天)
其一云日之東行循黄道晝中規牽牛距北極北百一
十度東井距北極南七十度并百八十度周三徑一二
十八宿周天當五百四十度今三百六十度何也其二
曰春秋分之日正出在卯入在酉而晝漏五十刻即天
葢轉夜當倍晝今夜亦五十刻何也其三曰日入而星
見日出而不見即斗下見日六月不見日六月北斗亦
當見六月不見六月今夜常見何也其四曰以葢圖視
天河起斗而東入狼弧間曲如輪今視天河直如繩何
也其五曰周天二十八宿以葢圖視天星見者當少不
見者當多今見與不見等何出入無冬夏而兩宿十四
星當見不以日長短故見有多少何也其六曰天至髙
也地至卑也日託天而旋可謂至髙矣縱人目可奪水
與景不可奪也今從髙上山以水望日日出水下影上
行何也其七曰視物近則大逺則小今日與北斗近我
而小逺我而大何也其八曰視葢橑與車輻間近杠轂
即密益逺益疎今北極為天杠轂二十八宿為天橑輻
以星度度天南方次地星間當數倍今交密何也
　　　甘泉賦序
孝成帝時客有薦雄文似相如者上方郊祀甘泉泰畤
汾陰后土以求繼嗣召雄待詔承明之庭正月從上甘
泉還奏甘泉賦以風
　　　羽獵賦序
孝成帝時羽獵雄從以為昔在二帝三王宫館臺榭沼
池苑囿林麓藪澤財足以奉郊廟御賓客充庖㕑而已
不奪百姓膏腴穀土桑柘之地女有餘布男有餘粟國
家殷富上下交足故甘露零其庭醴泉流其唐鳳皇巢
其樹黄龍遊其沼麒麟臻其囿神雀棲其林昔者禹任
益虞而上下和草木茂成湯好田而天下用足文王囿
百里民以為尚小齊宣王囿四十里民以為泰大裕民
之與奪民也武帝廣開上林東南至宜春鼎湖御宿昆
吾旁南山西至長楊五柞北繞黄山濱渭而東周袤數
百里穿昆明池象滇河營建章鳳闕神明馺娑漸臺太
液象海水周流方丈瀛洲蓬萊遊觀侈靡窮妙極麗雖
頗割其三垂以贍齊民然至羽獵甲車戎馬器械儲偫
禁蓹所營尚泰奢麗誇詡非堯舜成湯文王三驅之意
也又恐後世復修前好不折中以泉臺故聊因校獵賦
以風之
　　　長楊賦序
明年上將大誇胡人以多禽獸秋命右扶風發民入南
山西自襃斜東至𢎞農南歐漢中張羅網罝罘捕熊羆
豪豬虎豹狖玃狐兔麋鹿載以檻車輸長楊射熊館以
網為周阹縱禽獸其中令胡人手摶之自取其獲上親
臨觀焉是時農民不得收斂雄從至射熊館還上長楊
賦聊因筆墨之成文章故藉翰林以為主人子墨為客
卿以諷
　
　
　
　
　
　
　
　
　
　
　
　
　西漢文紀巻二十一
欽定四庫全書
　西漢文紀巻二十二　　　明　梅鼎祚　編
　　劉歆(字子駿向少子復為中壘校尉侍中歴奉車/光禄大夫事莽為國師公改名秀謀逆自殺)
　　　移太常博士書(歆校秘書見古文春秋左氏傳/大好之初左氏傳多古字古言)
　　　　(歆引傳文以解經轉相發明由是章句義理/備焉及歆親近欲建立左氏春秋及毛詩逸)
　　　　(禮古文尚書皆列於學官哀帝令歆與五經/博士講論其義諸博士或不肯置對歆移太)
　　　　(常博士責讓之其言甚切諸儒皆怨恨而是/時名儒光禄大夫龔勝以歆移書乞罷大司)
　　　　(農師丹奏歆改亂書章非毁先帝所立遂不/得立歆由是忤執政大臣為衆儒所訕懼誅)
　　　　(求出補吏/歴三郡守)
昔唐虞既衰而三代迭興聖帝明王累起相襲其道甚
著周室既微而禮樂不正道之難全也如此是故孔子
憂道之不行歴國應聘自衛反魯然後樂正雅頌乃得
其所脩易序書制作春秋以紀帝王之道及夫子没而
微言絶七十子終而大義乖重遭戰國棄籩豆之禮理
軍旅之陳孔氏之道抑而孫呉之術興陵夷至于暴秦
燔經書殺儒士設挾書之法行是古之罪道術由是遂
滅漢興去聖帝明王遐逺仲尼之道又絶法度無所因
襲時獨有一叔孫通畧定禮儀天下唯有易卜未有它
書至孝惠之世乃除挾書之律然公卿大臣絳灌之屬
咸介胄武夫莫以為意至孝文皇帝始使掌故鼂錯從
伏生受尚書尚書初出于屋壁朽折散絶今其書見在
時師傳讀而巳詩始萌芽天下衆書往往頗出皆諸子
傳説猶廣立於學官為置博士在漢朝之儒惟賈生而
已至孝武皇帝然後鄒魯梁趙頗有詩禮春秋先師皆
起于建元之間當此之時一人不能獨盡其經或為雅
或為頌相合而成泰誓後得博士集而讀之故詔書稱
曰禮壞樂崩書缺簡脱朕甚閔焉時漢興已七八十年
離於全經固已逺矣及魯恭王壊孔子宅欲以為宫而
得古文於壊壁之中逸禮有三十九書十六篇天漢之
後孔安國獻之遭巫蠱倉卒之難未及施行及春秋左
氏丘明所脩皆古文舊書多者二十餘通臧於秘府伏
而未發孝成皇帝閔學殘文缺稍離其真乃陳發秘臧
校理舊文得此三事以考學官所傳經或脱簡傳或間
編傳問民間則有魯國桓公趙國貫公膠東庸生之遺
學與此同抑而未施此乃有識者之所惜閔士君子之
所嗟痛也往者綴學之士不思廢絶之闕茍因陋就寡
分文析字煩言碎詞學者罷老且不能究其一蓺信口
説而背傳記是末師而非往古至於國家將有大事若
立辟雍封禪巡狩之儀則幽冥而莫知其原猶欲保殘
守缺挾恐見破之私意而無從善服義之公心或懐妬
嫉不考情實雷同相從隨聲是非抑此三學以尚書為
備謂左氏為不傳春秋豈不哀哉今聖上徳通神明繼
統揚業亦閔文學錯亂學士若兹雖昭其情猶依違謙
讓樂與士君子同之故下明詔試左氏可立不遣近臣
奉旨銜命將以輔弱扶微與二三君子比意同力冀得
廢遺今則不然深閉固距而不肯試猥以不誦絶之欲
以杜塞餘道絶滅微學夫可與樂成難與慮始此乃衆
庶之所為耳非所望士君子也且此數家之事皆先帝
所親論今上所考視其古文舊書皆有徴驗外内相應
豈茍而已哉夫禮失求之於野古文不猶愈於野乎往
者博士書有歐陽春秋公羊易則施孟然孝宣皇帝猶
廣立穀梁春秋梁丘易大小夏侯尚書義雖相反猶並
置之何則與其過而廢之也寜過而立之傳曰文武之
道未墜於地在人賢者志其大者不賢者志其小者今
此數家之言所以兼包大小之義豈可偏絶哉若必專
已守殘黨同門妬道真違明詔失聖意以陷於文吏之
議甚為二三君子不取也(漢書○桓公一作柏公誤桓/生以頌禮為大夫貫長卿受)
(詩毛公並見儒林傳○紀文選作記七十子作七十二/子終作卒讀作讃三十九下有篇字間編作脱編傳問)
(作博問情閔作歎慜文學作/文教考視作考試寜作與)
　　　答文學
誠思拾遺冀以云補(李善文/選注)
　　　與揚雄求方言書(雄為郎一嵗作繡補靈節龍/骨之銘詩三章及天下上計)
　　　　(孝亷雄問異語紀十五巻為輶軒使者絶代/語釋别國方言積二十七年成帝時歆與揚)
　　　　(雄從取/方言)
歆叩頭昨受詔宓五官郎中田儀與官婢陳徵駱驛等
私通盜刷越巾事即其夕竟歸府詔問三代周秦軒車
使者逌人使者以嵗八月巡路􁁉代語僮謠歌戲欲得
其最目因從事郝隆􁁉之有日篇中但有其目無見文
者歆先君數為孝成皇帝言當使諸儒共集訓詁爾雅
所及五經所詁不合爾雅者詁􁖞為病及諸經氏之屬
皆無證驗博士至以窮世之博學者偶有所見非徒無
主而生是也㑹成帝未以為意先君又不能獨集至於
歆身修軌不暇何偟更創屬聞子雲獨采集先代絶言
異國殊語以為十五巻其所解略多矣而不知其目非
子雲澹雅之才沈鬱之思不能經年鋭精以成此書良
為勤矣歆雖不遘過庭亦克識先君雅訓三代之書藴
藏于家直不計耳今聞此甚為子雲嘉之已今聖朝留
心典誥發精于殊語欲以驗考四方之事不勞戎馬髙
車之使坐知傜俗適子雲攘意之秋也不以是時發倉
廪以振贍殊無為明語將何獨挈之寳上以忠信明于
上下以置恩于罷朽所謂知蓄積善布施也葢蕭何造
律張倉推歴皆成之于帷幕貢之于王門功列于漢室
名流乎無窮誠以隆秋之時收藏不殆饑春之嵗散之
不疑故至于此也今謹使密人奏手書願頗興其最目
得使入籙令聖朝留明明之典歆叩頭叩頭(挈一/作絜)
　　　揚雄答劉歆書
雄叩頭賜命謹至又告以田儀事事窮竟白案顯出甚
厚甚厚田儀與雄同鄉里幼稚為鄰長艾相更視覬動
精采似不為非者故舉至之雄之任也不意淫迹汙暴
于官朝今舉者懐赧而低眉任者含聲而寃舌知人之
徳堯猶病諸雄何慙焉叩頭叩頭又敕以殊言十五巻
君何由知之謹歸誠底裏不敢違信雄少不師章句亦
于五經之訓所不解嘗聞先代輶軒之使奏籍之書皆
藏于周秦之室及其破也遺棄無見之者獨蜀人有嚴
君平臨卭林閭翁孺者深好訓詁猶見輶軒之使所奉
言翁孺與雄外家牽連之親又君平過誤有以私遇少
而與雄也君平財有千言耳翁孺梗概之法略有翁孺
往數嵗死婦蜀郡掌氏子無子而去而雄始能􁁈文先
作縣邸銘王佴頌階闥銘及成都城四堣銘蜀人有楊
莊者為郎誦之于成帝成帝好之以為似相如雄遂以
此得外見此數者皆都水君常見也故不復奏雄為郎
之嵗自奏少不得學而心好沈博絶麗之文願不受三
嵗之奉且休脱直事之繇得肆心廣意以自克就有詔
可不奪奉令尚書賜筆墨錢六萬得觀書于石渠如是
後一嵗作繡補靈節龍骨之銘詩三章成帝好之遂得
盡意故天下上計孝㢘及内郡衛卒㑹者雄常把三寸
弱翰齎油素四尺以問其異語歸即以鉛摘次之于槧
二十七嵗于今矣而語言或交錯相反方覆論思詳悉
集之燕其疑張伯松不好雄賦頌之文然亦有以竒之
常為雄道言其父及其先君憙典訓屬雄以此篇目頻
示之伯松曰是懸諸日月不刋之書也又言雄為太𤣥
經由鼠坻之與牛場也如其用則實五稼飽邦民否則
為牴糞棄之于道矣而雄般之伯松與雄獨何徳慧而
君與雄獨何譖隟而當匿乎哉其不勞戎馬髙車令人
君坐幃幕之中知絶遐異俗之語典流于昆嗣言列于
漢籍誠雄心所絶極至情之所想遘也扶聖朝逺照之
明使君􁁉此如君之意誠雄散之之㑹也死之日則今
之榮也不敢有貳不敢有愛少而不以行立于鄉里長
而不以功顯于縣官著訓于帝籍但言詞博覽翰墨為
事誠欲崇而就之不可以遺不可以怠即君必欲脅之
以威陵之以武欲令入之于此此又未定未可以見今
君又終之則縊死以從命也而可且寛假延期必不敢
有愛雄之所為得使君輔貢于明朝則雄無恨何敢有
匿惟執事圖之長監于規繡之就死以為小雄敢行之
謹因還使雄叩頭叩頭(洪邁曰世傳揚子雲方言未有/成帝時劉歆與雄書從取方言)
(及雄答書以事考之殆非也雄自序所為丈初無所謂/方言觀其答劉子駿書稱蜀人嚴君平按君平本姓莊)
(漢顯宗諱莊始改曰嚴法言所稱蜀莊沈冥蜀莊之才/之珍吾珍莊也皆是本字何獨至此書而曰嚴又子駿)
(只從之求書而答云必欲脅之以威陵之以武則縊死/以從命也何至是哉既云成帝時子駿與雄書而其中)
(乃云孝成皇帝反覆牴牾又書稱汝頴之間先漢人無/此語也必漢魏之際好事者為之云○鼎以洪在宋頗)
(稱辯博此書之疑于理為長今按揚雄本傳成帝時客/有薦雄文似相如者文選李周翰注漢書云子雲當作)
(綿竹頌成帝時直宿楊莊誦此文成帝曰此似相如之/文莊曰非也此臣邑人揚子雲帝即召見葛洪西京雜)
(記云揚子雲好事嘗懷鉛提槧從諸計吏訪殊方絶域/四方之語以為裨補王充論衡云揚子雲作太𤣥造法)
(言張伯松不肯一觀葢此書多捃拾諸説而擬為之者/也且其中句義如曰舉至之雄般之實五稼飽邦民縊)
(死以從命也之類了不成文然雄自序年四十餘自蜀/來京師而書言為方言二十七嵗于今則是時雄年七)
(十餘雄卒止年七十一此與歆往反書又似在莽簒後/亦非成帝明矣俱不足信○更視一作愛視至之作至)
(日淫跡下無汙字常見下無也字且休一曰旦休衛卒/古文苑作衛率相反作相反覆頻示之作頗示其成者)
(牴糞作抵糞匿乎下無哉字至情作至精著訓於帝籍/作功顯於縣官者訓此於帝籍從命下無而可二字長)
(監於作長監所○渠選注作/室為事一作為士怠一作忘)
　　　上鄧析子
中鄧析書四篇臣敘書一篇凡中外書五篇以相校除
復重為一篇皆定殺而書可繕寫也鄧析者鄭人也好
刑名操兩可之説設無窮之辭當子産之世數難子産
之法記或云子産起而戮之於春秋左氏傳昭公二十
年而子産卒子太叔嗣為政定公八年太叔卒駟歂嗣
為政明年乃殺鄧析而用其竹刑君子謂子然於是乎
不忠茍有可以加于國家棄其邪可也靜女之三章取
彤管焉竿旄何以告之取其忠也故用其道不棄其人
詩云蔽芾甘棠勿剪勿伐召伯所茇思其人猶愛其樹
也况用其道不恤其人乎子然無以勸能矣竹刑簡法也
久逺世無其書子産卒後二十年而鄧析死傳説或稱
子産誅鄧析非也其論無厚者言之異同與公孫龍同
類謹第上
　　　王莽服母緦縗議(居攝二年莽母功顯君死意/不在哀令太后詔議其服少)
　　　　(阿羲和劉歆與博士諸儒/七十八人議莽遂行焉)
居攝之義所以統立天功興崇帝道成就法度安輯海
内也昔殷成湯既没而太子蚤夭其子太甲幼少不明
伊尹放諸桐宫而居攝以興殷道周武王既没周道未
成成王幼少周公屏成王而居攝以成周道是以殷有
翼翼之化周有刑錯之功今太皇太后比遭家之不造
委任安漢公宰尹羣僚衡平天下遭孺子幼少未能共
上下皇天降瑞出丹石之符是以太皇太后則天明命
詔安漢公居攝踐祚將以成聖漢之業與唐虞三代比
隆也攝皇帝遂開祕府㑹羣儒制禮作樂卒定庶官茂
成天功聖心周悉卓爾獨見發得周禮以明因監則天
稽古而損益焉猶仲尼之聞韶日月之不可階非聖哲
之至孰能若兹綱紀咸張成在一匱此其所以保佑聖
漢安靖元元之效也今功顯君薨禮庶子為後為其母
緦傳曰與尊者為體不敢服其私親也攝皇帝以聖徳
承皇天之命受太后之詔居攝踐祚奉漢大宗之後上
有天地社稷之重下有元元萬機之憂不得顧其私親
故太皇太后建厥元孫俾侯新都為哀侯後明攝皇帝
與尊者為體承宗廟之祭奉共養太皇太后不得服其
私親也周禮曰王為諸侯緦縗弁而加環絰同姓則麻
異姓則葛攝皇帝當為功顯君緦縗弁而加麻環絰如
天子弔諸侯服以應聖制
　　　三統歴說(漢書云初孝成世劉向總六歴列是/非作五紀論向子歆究其微眇作三)
　　　　(統歴及譜以説春秋/推法密要故述焉)
夫歴春秋者天時也列人事而目以天時傳曰民受天
地之中以生所謂命也是故有禮誼動作威儀之則以
定命也能者養以之福不能者敗以取禍故列十二公
二百四十二年之事以陰陽之中制其禮故春為陽中
萬物以生秋為陰中萬物以成是以事舉其中禮取其
和歴數以閏正天地之中以作事厚生皆所以定命也
易金火相革之卦曰湯武革命順乎天而應乎人又曰
治歴明時所以和人道也周道既衰幽王既喪天子不
能班朔魯歴不正以閏餘一之嵗為蔀首故春秋刺十
一月乙亥朔日有食之於是辰在申而司歴以為在建
戍史書建亥哀十二年亦以建申流火之月為建亥而
怪蟄蟲之不伏也自文公閏月不告朔至此百有餘年
莫能正歴數故子貢欲去其餼羊孔子愛其禮而著其
法於春秋經曰冬十月朔日有食之傳曰不書日官失
之也天子有日官諸侯有日御日官居卿以底日禮也
日御不失日以授百官於朝言告朔也元典歴始曰元
傳曰元善之長也共養三徳為善又曰元體之長也合
三體而為之原故曰元於春三月每月書王元之三統
也三統合於一元故因元一而九三之以為法十一三
之以為實實如法得一黄鍾初九律之首陽之變也因
而六之以九為法得林鍾初六呂之首陰之變也皆參
天兩地之法也上生六而倍之下生六而損之皆以九
為法九六陰陽夫婦子母之道也律娶妻而呂生子天
地之情也六律六呂而十二辰立矣五聲清濁而十日
行矣傳曰天六地五數之常也天有六氣降生五味夫
五六者天地之中合而民所受以生也故日有六甲辰
有五子十一而天地之道畢言終而復始太極中央元
氣故為黄鍾其實一龠以其長自乘故八十一為日法
所以生權衡度量禮樂之所繇出也經元一以統始易
太極之首也春秋二㠯目嵗易兩儀之中也於春每月
書王易三極之統也於四時雖亡事必書時月易四象
之節也時月以建分至啟閉之分易八卦之位也象事
成敗易吉凶之効也朝聘㑹盟易大業之本也故易與
春秋天人之道也傳曰龜象也筮數也初生而後有象
象而後有滋滋而後有數是故元始有象一也春秋二
也三統三也四時四也合而為十成五體㠯五乘十大
衍之數也而道據其一其餘四十九所當用也故蓍以
為數㠯象兩兩之又㠯象三三之又以象四四之又歸
竒象閏十九及所據一加之因㠯再扐兩之是為月法
之實如日法得一則一月之日數也而三辰之㑹交矣
是㠯能生吉凶故易曰天一地二天三地四天五地六
天七地八天九地十天數五地數五五位相得而各有
合天數二十有五地數三十凡天地之數五十有五此
所㠯成變化而行鬼神也并終數為十九易窮則變故
為閏法參天九兩地十是為㑹數參天數二十五兩地
數三十是為朔望之㑹㠯㑹數乘之則周於朔旦冬至
是為㑹月九㑹而復元黄鍾初九之數也經於四時雖
亡事必書時月時所以紀啟閉也月所以紀分至也啟
閉者節也分至者中也節不必在其月故時中必在正
數之月故傳曰先王之正時也履端於始舉正於中歸
餘於終履端於始序則不愆舉正於中民則不惑歸餘
於終事則不誖此聖王之重閏也以五位乘㑹數而朔
旦冬至是為章月四分月法以其一乘章月是為中法
參閏法為周至以乘月法以减中法而約之則六扐之
數為一月之閏月其餘七分此中月相求之術也朔不
得中是為閏月言陰陽雖交不得中不生故曰法乘閏
法是為統嵗三統是為元嵗元嵗之閏陰陽災三統閏
法易九戹曰初入元百六陽九次三百七十四陰九次
四百八十陽九次七百二十陰七次七百二十陽七次
六百陰五次六百陽五次四百八十陰三次四百八十
陽三凡四千六百一十七嵗與一元終經嵗四千五百
六十災嵗五十七是以春秋曰舉正於中又曰閏月不
告朔非禮也閏以正時時以作事事以厚生生民之道
於是乎在矣不告閏朔棄時正也何以為民故魯僖五
年春正月辛亥朔日南至公既視朔遂登觀臺以望而
書禮也凡分至啟閉必書雲物為備故也至昭二十年
二月己丑日南至失閏至在非其月梓慎望氛氣而弗
正不履端於始也故傳不曰冬至而曰日南至極於牽
牛之初日中之時景最長以此知其南至也斗綱之端
連貫營室織女之紀指牽牛之初以紀日月故曰星紀
五星起其初日月起其中凡十二次日至其初為節至
其中斗建下為十二辰視其建而知其次故曰制禮上
物不過十二天之大數也經曰春王正月傳曰周正月
火出於夏為三月商為四月周為五月夏數得天得四
時之正也三代各據一統明三統常合而迭為首登降
三統之首周還五行之道也故三五相包而生天統之
正始施於子半日萌色赤地統受之於丑初日肇化而
黄至丑半日牙化而白人統受之於寅初日孽成而黒
至寅半日生成而青天施復於子地化自丑畢於辰人
生自寅成於申故歴數三統天以甲子地以甲辰人以
甲申孟仲季迭用事為統首三微之統既著而五行自
青始其序亦如之五行與三統相錯傳曰天有三辰地
有五行然則三統五星可知也易曰參五以變錯綜其
數通其變遂成天地之文極其數遂定天下之象太極
運三辰五星於上而元氣轉三統五行於下其於人皇
極統三徳五事故三辰之合於三統也日合於天統月
合於地統斗合於人統五星之合於五行水合於辰星
火合於熒惑金合於太白木合於嵗星土合於填星三
辰五星而相經緯也天以一生水地以二生火天以三
生木地以四生金天以五生土五勝相乘以生小周以
乘乾坤之䇿而成大周陰陽比類交錯相成故九六之
變登降於六體三微而成著三著而成象二象十有八
變而成卦四營而成易為七十二參三統兩四時相乘
之數也參之則得乾之䇿兩之則得坤之䇿以陽九九
之為六百四十八以陰六六之為四百三十二凡一千
八十陰陽各一卦之微算䇿也八之為八千六百四十
而八卦小成引而信之又八之為六萬九千一百二十
天地再之為十三萬八千二百四十然後大成五星㑹
終觸類而長之以乘章嵗為二百六十二萬六千五百
六十而與日月㑹三㑹為七百八十七萬九千六百八
十而與三統㑹三統二千三百六十三萬九千四十而
復於太極上元九章嵗而六之為法太極上元為實實
如法得一陰一陽各萬一千五百二十當萬物氣體之
數天下之能事畢矣
　　　新序論(史記商君傳末注/載劉歆新序論)
秦孝公保崤函之固以廣雍州之地東并河西北收上
郡國富兵彊長雄諸侯周室歸籍四方來賀為戰國霸
君秦遂以彊六世而并諸侯亦皆商君之謀也夫商君
極身無二慮盡公不顧私使民内急耕織之業以富國
外重戰伐之賞以勸戎士法令必行内不私貴寵外不
偏疏逺是以令行而禁止法出而姦息故雖書云無偏
無黨詩云周道如砥其直如矢司馬法之勵戎士周后
稷之勸農業無以易此此所以并諸侯也故孫卿曰四
世有勝非幸也數也然無信諸侯畏而不親夫霸君若
齊桓晉文者桓不倍柯之盟文不負原之期而諸侯畏
其彊而親信之存亡繼絶四方歸之此管仲舅犯之謀
也今商君倍公子卭之舊恩棄交魏之明信詐取三軍
之衆故諸侯畏其彊而不親信也藉使孝公遇齊桓晉
文得諸侯之統將合諸侯之君驅天下之兵以伐秦秦
則亡矣天下無桓文之君故秦得以兼諸侯衛鞅始自
以為知霸王之徳原其事不諭也昔周召施善政及其
死也後世思之蔽芾甘棠之詩是也嘗舍於樹下後世
思其徳不忍伐其樹况害其身乎管仲奪伯氏邑三百
户無怨言今衛鞅内刻刀鋸之刑外深鈇鉞之誅步過
六尺者有罰棄灰於道者被刑一日臨渭而論囚七百
餘人渭水盡赤號哭之聲動於天地畜怨積讎比於丘
山所逃莫之隠所歸莫之容身死車裂滅族無姓其去
霸王之佐亦逺矣然惠王殺之亦非也可輔而用也使
衛鞅施寛平之法加之以恩申之以信庶幾霸者之佐
哉
　　鄭子真
　　　教(華陽國志鄭子真褒中人也家谷口𤣥靜守/道履至徳之行教曰大將軍王鳳禮聘不應)
忠孝愛敬天下之至行也神中五微帝王之要道也(按/此)
(未詳為/何教)
　　莊遵(字君平蜀人隠居修行賣卜成都市各因其/人導之以善得百錢閉肆下帷而授老子經)
　　　座右銘
夫疾行不能遁影大音不能掩響黙然託蔭則影響無
因常體卑弱則禍患無萌口舌者禍患之門滅身之斧
言語者天命之屬形骸之部出失則患入言失則亡身
是以聖人當言而懐發言而憂如赴水火履危臨深有
不得已當而後言嗜慾者潰腹之矛貨利者喪身之仇
嫉妬者亡軀之害讒佞者刎頸之兵殘酷者絶世之殃
陷害者滅嗣之場淫戲者殫家之塹嗜酒者窮餒之藪
忠孝者富貴之門節儉者不竭之源吾日三省傳告後
嗣萬世勿遺
　　　道徳指歸説目
莊子曰昔者老子之作也變化所由道徳為母効經列
首天地為象上經配天下經配地陰道八陽道九以陰
行陽故七十有二首以陽行陰故分為上下以五行八
故上經四十而更始以四行八故下經三十有二而終
矣陽道竒陰道偶故上經先而下經後陽道大陰道小
故上經衆而下經寡陽道左陰道右故上經覆來下經
覆往反覆相過淪為一形冥冥混混道為中主重符列
驗以見端緒下經為門上經為户智者見其經効則通
乎天地之數陰陽之紀夫婦之配父子之親君臣之義
萬物敷矣
　　班嗣(字君山扶風人彪從兄内足於財不屑/榮宦終于家○嵇康髙士傳作樓煩人)
　　　報桓譚書(嗣世在京師家有賜書雖修儒學然/貴老莊之術桓生欲借其書嗣報之)
　　　　(行巳持/論如此)
若夫嚴子者絶聖棄智修生保真清虚淡泊歸之自然
獨師友追化而不為世俗所役者也不絓聖人之網不
齅驕君之餌蕩然肆志談者不得而名焉故可貴也今
吾子已貫仁義之羈絆繫名聲之韁鎖伏周孔之軌躅
馳顔閔之極摯既繫攣於世教矣何用大道為自昡曜
昔有學步於邯鄲者曽未得其彷彿又復失其故道遂
匍匐而歸恐似此類故不進
　　伶𤣥
　　　趙飛燕外傳
趙后飛燕父馮萬金祖大力工理樂器事江都王協律
舍人萬金不肯傳家業編習樂聲亡章曲任為繁手哀
聲自號凡靡之樂聞者心動焉江都王孫女姑蘇主嫁
江都中尉趙曼曼幸萬金食不同器不飽萬金得通趙
主主有娠曼性暴妬且早有私病不近婦人主恐稱疾
居王宫一産二女歸之萬金長曰宜主次曰合徳然皆
冒姓趙宜主幼聰悟家有彭祖方脉之書善行氣術長
而纎便輕細舉止翩然人謂之飛燕合徳膏滑出浴不
濡善音辭輕緩可聴二人皆出世色萬金死馮氏家敗
飛燕妹弟流轉至長安於時人稱趙主子或云曼之他
子與陽阿主家令趙臨共里巷託附臨屢為組文刺繡
獻臨臨愧受之居臨家稱臨女臨常有女事宫省被病
歸死飛燕或稱死者飛燕妹弟事陽阿主家為舍直常
竊傚歌舞積思精切聴至終日不得食待直貲服疏苦
財且顓事膏沐澡粉其費亡所愛共直者指為愚人飛
燕通鄰羽林射鳥者飛燕貧與合徳共被夜雪期射鳥
者於舍㫄飛燕露立閉息順氣體温舒亡疹粟射鳥者
異之以為神仙飛燕縁主家大人得入宫召幸其姑妹
樊嬺為承光司帟者故識飛燕與射鳥兒事為之寒心
及幸飛燕瞑目牢握涕交頤下戰栗不迎帝帝擁飛燕
三夕不能接略無譴意宫中素幸者從容問帝帝曰豐
若有餘柔若無骨遷延謙畏若逺若近禮義人也寜與
女曹婢脅肩者比耶既幸流丹浹籍嫕私語飛燕曰射
鳥者不近女耶飛燕曰吾内視三日肉肌盈實矣帝體
洪壯創我甚焉飛燕自此特幸後宫號趙皇后帝居鴛
鴦殿便房省帝簿嫕上簿嫕因進言飛燕有女弟合徳
美容體性醇粹可信不與飛燕比帝即令舍人呂延福
以百寳鳳毛步輦迎合徳合徳謝曰非貴人姊召不敢
行願斬首以報宮中延福還奏嫕為帝取后五采組文
手籍為符以召合徳合徳新沐膏九回沈水香為巻髮
號新髻為薄眉號逺山黛施小朱號慵來粧衣故短繡
裙小袖李文襪帝御雲光殿帳使樊嫕進合徳合徳謝
曰貴人姊虐妬不難滅恩受恥不愛死非姊教願以身
易恥不望旋踵音詞舒閑清切左右嗟賞之嘖嘖帝乃
歸合徳宣帝時披香博士淖方成白髮教授宫中號淖
夫人在帝后唾曰此禍水也滅火必矣帝用樊嫕計為
后别開逺條館賜紫茸雲氣帳文玉几赤金九層博山
縁合嫕諷后曰上乆亡子宫中不思千萬嵗計邪何不
時進上求有子后徳嫕計是夜進合徳帝大悦以輔屬
體無所不靡謂為温柔鄉謂嫕曰吾老是鄉矣不能效
武皇帝求白雲鄉也嫕呼萬嵗賀曰陛下真得仙者上
立賜嫕鮫文萬金錦二十四疋合徳尤幸號為趙媫妤
媫妤事后常為兒拜后與媫妤坐后誤唾媫妤褏媫妤
曰姊唾染人紺褏正似石上華假令尚方為之未必能
若此衣之華以為石華廣袖后在逺條館多通侍郎宮
奴多子者媫妤傾心翊䕶常為帝曰姊性剛或為人構
陷則趙氏無種矣每泣下悽惻以故白后姦狀者帝輒
殺之侍郎宫奴鮮絝藴香恣縱棲息逺條館無敢言者
后終無子后浴五藴七香湯踞通香沈水坐燎降神百
藴香媫妤浴荳蔲湯傅露華百英粉帝嘗私語樊嫕曰
后雖有異香不若婕妤體自香也江都易王故姬李陽
華其姑為馮大力妻陽華老歸馮氏后姊弟母事陽華
陽華善賁飾常教后九迴沈水香澤雄麝臍内息肌丸
媫妤亦内息肌丸常試若為婦者月事益薄他日后言
於承光司劑者上官嫵撫膺曰若如是安能有子乎教
后煮美花滌之終不能驗真臘夷獻萬年蛤不夜珠光
彩皆若月照人亡妍醜皆美艷帝以蛤賜后以珠賜媫
妤后以蛤粧五成金霞帳帳中常若滿月乆之帝謂媫
妤曰吾晝視后不若夜眎之美每旦令人忽忽如失媫
妤聞之即以珠號為枕前不夜珠為后壽終不為后道
帝言始加大號媫妤奏書於后曰天地交暢貴人姊及
此令吉光登正位為先人休不堪喜豫謹奏上二十六
物以賀金屑組文茵一鋪沈水香蓮心椀一面五色同
心大結一盤鴛鴦萬金錦一疋琉璃屏風一張枕前不
夜珠一枚含香緑毛狸藉一鋪通香虎皮檀象一座龍
香握魚二首獨搖寳蓮一鋪七出菱花鏡一匳精金彄
環四指若亡絳綃單衣一襲香文羅手藉三幅七回光
雄肪髮澤一盎紫金被褥香爐三枚文犀辟毒筯二雙
碧王膏匳一合使侍兒郭語瓊拜上后報以雲錦五色
帳沈水香玉壺媫妤泣怨帝曰非姊賜我死不知此器
帝謝之詔益州留三年輸為媫妤作七成錦帳以沈水
香飾媫妤接帝於太液池作千人舟號合宫之舟池中
起為瀛洲榭髙四十尺帝御流波文縠無縫衫后衣南
越所貢雲英紫裾碧瓊輕綃廣榭上后歌舞歸風送逺
之曲帝以文犀簪擊玉甌令后所愛侍郎馮無方吹笙
以倚后歌中流歌酣風大起后順風揚音無方長噏細
嫋與相屬后裙髀曰顧我顧我后揚袖曰仙乎仙乎去
故而就新寜忘懐乎帝曰無方為我持后無方捨吹持
后履乆之風霽后泣曰帝恩我使我仙去不得悵然曼
嘯泣數行下帝益愧愛后賜無方千萬入后房闥他日
宫姝幸者或襞裙為䋫號曰留仙裙媫妤益貴幸號昭
儀求近逺條館帝作少嬪館為露華殿含風殿博昌殿
求安殿皆為前殿後殿又為温室凝缸室浴蘭室曲房
連檻飾黄金白玉以璧為表裏千變萬狀連逺條館號
通仙門后貴寵益思放蕩使人博求術士求久安却老
之方時西南北波夷致貢其使者舉茹一飯晝夜不卧
偃典屬國上其狀屢有光怪后聞之問何如術夷人曰
吾術天地平生死齊出入有無變化萬象而卒不化后
令樊嫕弟子不周遺千金夷人曰學吾術者要不淫與
謾言后遂不報他日樊嫕侍后浴語甚讙后為樊嫕道
夷言嫕抵掌笑曰憶在江都時陽華李姑畜鬬鴨水池
上苦獺齧鴨時下朱里芮姥者求捕獺狸獻姥謂姑曰
是狸不他食當飯以鴨姑怒絞其狸今夷術真似此也
后大笑曰臭夷何足汙吾絞乎后所通宫奴燕赤鳳者
雄捷能超觀閣兼通昭儀赤鳳始出少嬪館后適來幸
時十月五日宫中故事上靈安廟是日吹塤擊鼔歌連
臂踏地歌赤鳳來曲后謂昭儀曰赤鳳為誰來昭儀曰
赤鳳自為姊來寜為他人乎后怒以杯抵昭儀裙曰鼠
子能齧人乎昭儀曰穿其衣見其私足矣安在齧人乎
昭儀素卑事后不虞見荅之暴孰視不復言樊嫕脱簪
叩頭出血扶昭儀為拜后昭儀拜乃泣曰姊寜忘共被
夜長苦寒不成寐使合徳雍姊背邪今日垂得貴皆勝
人且無外搏我姊弟其忍内相搏乎后亦泣持昭儀手
抽紫玉九雛釵為昭儀簪髻乃罷帝微聞其事畏后不
敢問以問昭儀昭儀曰后妬我爾以漢家火徳故以帝
為赤龍鳳帝信之大悦帝嘗蚤獵觸雪得疾陰緩弱不
能壯發每持昭儀足不勝至欲輒暴起昭儀常轉側帝
不能長持其足樊嫕謂昭儀曰上餌方士大丹求盛大
不能得得貴人足一持暢動此天與貴妃大福寜轉側
俾帝就邪昭儀曰幸轉側不就尚能留帝欲亦如姊教
帝持則厭去矣安能復動乎后驕逸體微病輒不自飲
食須帝持匕箸藥有苦口者非帝為含吐不下咽昭儀
夜入浴蘭室膚體光發占燈燭帝從幃中竊望之侍兒
以白昭儀覽巾使徹燭他日帝約賜侍兒黄金使無得
言私婢不豫約中出幃值帝即入白昭儀昭儀遽隠辟
自是帝從蘭室幃中窺昭儀多袖金逢侍兒私婢輒牽
止賜之侍兒貪帝金一出一入不絶帝使夜從帑益至
百餘金帝病緩弱太醫萬方不能救求竒藥嘗得眘䘏
膠遺昭儀昭儀輒進帝一丸一幸一夕昭儀醉進七丸
帝昏夜擁昭儀居九成帳笑吃吃不絶抵明帝起御衣
陰精流輸不禁有頃絶倒裛衣視帝餘精出湧霑汙被
内須臾帝崩宫人以白太后太后使理昭儀昭儀曰吾
持人主如嬰兒寵傾天下安能斂手掖庭令爭帷帳之
事乎乃拊膺呼曰帝何往乎遂歐血而死
　　　伶𤣥自敘
伶𤣥字子于潞水人學無不通知音善屬文簡率尚真
朴無所矜式揚雄獨知之然雄貪名矯激子于謝不與
交雄深慊毁之子于由司空小吏歴三署刺守州郡為
淮南相大有風情哀帝時子于老休買妾樊通徳通徳
嫕之弟子不周之子也有才色知書慕司馬遷史記頗
能言趙飛燕姊弟故事子于閑居命言厭厭不倦子于
語通徳曰斯人俱灰滅矣當時疲精力馳騖嗜欲蠱惑
之事寜知終歸荒田野草乎通徳占袖顧眎燭影以手
擁髻悽然泣下不勝其悲子于亦然通徳奏子于曰夫
淫於色非慧男子不至也慧則通通則流流而不得其
防則百物變態為溝為壑無所不往焉禮義成敗之説
不能止其流惟感之以盛衰奄忽之變可以防其壊今
婢子所道趙后姊弟事盛之至也主君悵然有荒田野
草之悲衰之至也婢子拊形屬影識夫盛之不可留衰
之不可推俄然相縁奄忽雖媫妤聞此不少遣乎幸主
君著其傳使婢子執研削道所記於是撰趙后别傳子
于為河東都尉班躅為决曹得幸太守多所取受子于
召躅數其罪而捽辱之躅從兄子彪續司馬史記絀子
于無所收録
　桓譚云王莽時茂陵卞理者不仕以夏侯尚書授時
　更始二年赤眉過茂陵卞理棄圖書隠山劉恭入其
　廬獲金縢漆匱發之乃得𤣥書建武二年賈子翊以
　書示予曰卞理之琴師𤣥云也
　尚書臣勗校中書右伶𤣥趙后傳竹簡磨滅文義交
　錯不可具曉謹與臣勗書同校定相證别删去其不
　可詳合為一篇其趙后樊嫕無所終疑𤣥之闕文也
　　淳于緹縈
　　　上文帝請贖父刑書(齊太倉令淳于公有罪當/刑有五女罵其女曰生女)
　　　　(不生男緩急非有益其少女緹縈隨父至/長安上書文帝憐悲其意為下令除肉刑)
妾父為吏齊中皆稱其廉平今坐法當刑妾傷夫死者
不可復生刑者不可復屬雖復欲改過自新其道亡繇
也妾願没入為官婢贖父刑罪使得自新(史漢/同)
　　卓文君
　　　司馬長卿誄(西京雜記長卿素有消渇疾及還/成都悦文君之色遂以發痼疾乃)
　　　　(作美人賦欲以自刺而終不能改卒以此疾/至死文君為誄傳於世○雜記其辭不載且)
　　　　(依託題橋及琴歌為之/琴歌與此皆傅益也)
嗟嗟夫子兮亶通儒少好學兮綜羣書縱横劒伎兮英
敏有譽尚慕往哲兮更名相如落魄逺遊兮賦子虚畢
爾壯志兮駟馬髙車憶昔初好兮雍容孔都憐才仰徳
兮琴心兩娯永託為妃兮不恥當壚生年淺促兮命也
難扶長夜思君兮形影孤步中庭兮霜草枯鴈鳴哀哀
兮吾將安如仰天太息兮抑鬱不舒訴此悽惻兮疇忍
聴予泉冘可從兮願殞其軀
　　匈奴冒頓單于
　　　遺髙后書(太后時冒頓單于寖驕遺太后書有/嫚語太后大怒欲發兵擊之以季布)
　　　　(諌止令大謁者張澤報書單/于使使來謝因獻馬遂和親)
孤僨之君生於沮澤之中長於平野牛馬之域數至邊
境願遊中國陛下獨立孤僨獨居兩主不樂無以自虞
願以所有易其所無
　　　　髙太后報匈奴書(單父人吕公女歸髙祖生/惠帝尊為皇太后臨朝稱)
　　　　　(制/)
單于不忘弊邑賜之以書弊邑恐懼退日自圖年老氣
衰髮齒墮落行歩失度單于過聴不足以自汙弊邑無
罪宜在見赦竊有御車二乘馬二駟以奉帝駕
　　　遺文帝書(文帝三年匈奴有賢王入居河南侵/盜上郡詔丞相灌嬰擊走出塞明年)
　　　　(單于遺漢書以六月中來至薪望之地書至/漢廷議以為單于新破月氐乘勝和親便前)
　　　　(六年遺/匈奴書)
天所立匈奴大單于敬問皇帝無恙前時皇帝言和親
事稱書意合歡漢邊吏侵侮右賢王右賢王不請聴後
義盧侯難氏等計與漢吏相距絶二主之約離兄弟之
親皇帝讓書再至發使以書報不來漢使不至漢以其
故不和鄰國不附今以小吏之敗約故罰右賢王使之
西求月氐擊之以天之福吏卒良馬彊力以夷滅月氐
盡斬殺降下之定樓蘭烏孫呼掲及其㫄二十六國皆
以為匈奴諸引弓之民并為一家北州已定願寢兵休
士卒養馬除前事復故約以安邊民以應始古使少者
得成其長老者安其處世世平樂未得皇帝之志也故
使郎中係雩淺奉書請獻槖他一匹騎馬二匹駕二駟
皇帝即不欲匈奴近塞則且詔吏民逺舍使者至即遣
之(史記○氐漢書作支通用距作恨兄作昆小作少使/之西作使至西方馬彊作馬力夷滅作滅夷降下之)
(作降下定之始古作古始安其處作/得安其處者志也無也字雩作虖淺)
　　　文帝遺匈奴冒頓單于書
皇帝敬問匈奴大單于無恙使郎中係雩淺遺朕書曰
右賢王不請聴後義盧侯難氏等計絶二主之約離兄
弟之親漢以故不和鄰國不附今以小吏敗約故罰右
賢王使西擊月氐盡定之願寢兵休士卒養馬除前事
復故約以安邊民使少者得成其長老者安其處世世
平樂朕甚嘉之此古聖王之意也漢與匈奴約為兄弟
所以遺單于甚厚倍約離兄弟之親者常在匈奴然右
賢王事巳在赦前單于勿深誅單于若稱書意明告諸
吏使無負約有信敬如單于書使者言單于自將伐國
有功甚苦兵事服繡袷綺衣繡袷長襦錦袷袍各一比
余一黄金飾具帶一黄金胥紕一繡十匹錦三十匹赤
綈緑繒各四十匹使中大夫意謁者令肩遺單于(史記/○真)
(徳秀曰按此書固不逆其善意亦不墮其詐謀抑揚開/闔皆有法焉至遺之以物又以其自將苦兵為辭此可)
(見文帝御夷/狄之道矣)
　　　同前(漢書/)
皇帝敬問匈奴大單于無恙使係虖淺遺朕書云願寢
兵休士除前事復故約以安邊民世世平樂朕甚嘉之
此古聖王之志也漢與匈奴約為兄弟所以遺單于甚
厚背約離兄弟之親者常在匈奴然右賢王事已在赦
前勿深誅單于若稱書意明告諸吏使無負約有信敬
如單于書使者言單于自將并國有功甚苦兵事服繡
袷綺衣長襦錦袍各一比疎一黄金飾具帶一黄金犀
毗一繡十匹錦二十匹赤綈緑繒各四十匹使中大夫
意謁者令肩遺單于
　　　遺匈奴老上單于書(冒頓死子稽粥立號老上/單于嵗入邊殺掠漢使使)
　　　　(遺單于書單于亦使使報謝又帝/後二年使使遺匈奴書復約和親)
皇帝敬問匈奴大單于無恙使當户且渠雕渠難郎中
韓遼遺朕馬二匹已至敬受先帝制長城以北引弓之
國受命單于長城以内冠帶之室朕亦制之使萬民耕
織射獵衣食父子無離臣主相安俱無暴逆今聞渫惡
民貪降其進取之利倍義絶約忘萬民之命離兩主之
驩然其事已在前矣書曰二國巳和親兩主驩説寢兵
休卒養馬世世昌樂闟然更始朕甚嘉之聖人者日新
改作更始使老者得息幼者得長各保其首領而終其
天年朕與單于俱由此道順天恤民世世相傳施之無
窮天下莫不咸便漢與匈奴鄰敵之國匈奴處北地寒
殺氣早降故詔吏遺單于秫糵金帛絲絮佗物嵗有數
今天下大安萬民熙熙朕與單于為之父母朕追念前
事薄物細故謀臣計失皆不足以離兄弟之驩朕聞天
不頗覆地不偏載朕與單于皆捐往細故俱蹈大道墮
壊前惡以圖長乆使兩國之民若一家子元元萬民下
及魚鼈上及蜚鳥跂行喙息蠕動之類莫不就安利而
辟危殆故來者不止天之道也俱去前事朕釋逃虜民
單于無言章尼等朕聞古之帝王約分明而無食言單
于留志天下大安和親之後漢過不先單于其察之(史/記)
(○樂彦云當户且渠各有一官雕渠難為此官也師古/曰逃虜民漢人逃入匈奴者章尼等皆單于降漢者)
　　　同前(漢書/)
皇帝敬問匈奴大單于無恙使當户且渠雕渠難郎中
韓遼遺朕馬二匹巳至敬受先帝制長城以北引弓之
國受令單于長城以内冠帶之室朕亦制之使萬民耕
織射獵衣食父子毋離臣主相安俱無暴虐今聞渫惡
民貪降其趨背義絶約忘萬民之命離兩主之驩然其
事巳在前矣書云二國已和親兩主驩説寢兵休卒養
馬世世昌樂翕然更始朕甚嘉之聖者日新改作更始
使老者得息幼者得長各保其首領而終其天年朕與
單于俱由此道順天恤民世世相傳施之無窮天下莫
不咸嘉使漢與匈奴鄰敵之國匈奴處北地寒殺氣早
降故詔吏遺單于秫糵金帛綿絮它物嵗有數今天下
大安萬民熙熙獨朕與單于為之父母朕追念前事薄
物細故謀臣計失皆不足以離昆弟之驩朕聞天不頗
覆地不偏載朕與單于皆捐細故俱蹈大道墮壊前惡
以圖長乆使兩國之民若一家子元元萬民下及魚鼈
上及飛鳥跂行喙息蠕動之類莫不就安利避危殆故
來者不止天之道也俱去前事朕釋逃虜民單于毋言
章尼等朕聞古之帝王約分明而不食言單于留志天
下大安和親之後漢過不先單于其察之(漢遺單于書/牘以尺一寸)
(中行説令單于遺漢書以尺二寸牘及印封皆令廣/大長倨傲其辭曰天地所生日月所置匈奴大單于)
　　匈奴狐鹿姑單于(且鞮侯單/于長子)
　　　遺漢書(武帝時貳師將軍李廣利出塞兵敗降/單于素知其漢大將貴臣以女妻之尊)
　　　　(寵在衛律上其明年單于遣使/遺漢書漢遣使者報送其使)
南有大漢北有彊胡胡者天之驕子也不為小禮以自
煩今欲與漢闓大關取漢女為妻嵗給遺我糵酒萬石
稷米五千斛雜繒萬匹它如故約則邊不相盜矣(漢書/○闓)
(讀與/開同)
　　匈奴呼韓邪單于
　　　上元帝書(郅支既誅呼韓邪單于且喜且/懼上書竟寜元年單于復入朝)
常願謁見天子誠以郅支在西方恐其與烏孫俱來擊
臣以故未得至漢今郅支已伏誅願入朝見(漢/書)
　　匈奴烏珠留若鞮單于囊知牙斯
　　　上哀帝願入朝書(故事單于朝從名王以下及/從者二百餘人哀帝時囊知)
　　　　(牙斯上書許之/元壽二年來朝)
蒙天子神靈人民盛壯願從五百人入朝以明天子盛
徳
　　　上更名書(平帝時王莽秉政令中國不得有二/名因使風單于宜上書慕化為一名)
　　　　(白太后厚/賞賜焉)
幸得備藩臣竊樂太平聖制臣故名囊知牙斯今謹名
曰知
　　烏孫昆彌(西/域)
　　　上宣帝求救兵書(匈奴使使之烏孫求欲得漢/公主擊烏孫取居延惡師地)
　　　　(公主上書求救㑹宣帝初立烏孫昆彌/復上書本始二年漢大發兵匈奴遠遁)
連為匈奴所侵削昆彌願發國半精兵人馬五萬匹盡
力擊匈奴唯天子出兵哀救公主
　　郅支單于
　　　上元帝書(郅支殺漢使衛司馬谷吉等漢遣使/三輩至康居求吉等死郅支困辱使)
　　　　(者不肯奉詔因都䕶上書其驕嫚如/此陳湯甘延壽出西域矯制討誅之)
居困戹願歸計彊漢遣子入侍(漢/書)
　　南越王趙佗(真定人王/四傳而滅)
　　　告横浦陽山湟谿關檄(秦二世時漸亂南海尉/任囂語龍川令趙佗以)
　　　　(興兵絶新道自備可為一國囂將死被佗書/行南海尉事佗移檄斷道因擊并桂林衆郡)
　　　　(自立為南粤武王漢/髙帝初立就封焉)
盜兵且至急絶道聚兵自守
　　　下國中令(佗髙后時自尊號為南武帝及文帝/立遺佗書佗於是下令國中為書報)
　　　　(謝詳前/文帝下)
吾聞兩雄不俱立兩賢不竝世漢皇帝賢天子自今以
後去帝制黄屋左纛(史/記)
　　南粤王趙胡(佗之/孫)
　　　上武帝書(胡為南粤王立三年閩粤王郢興兵/南擊邊邑粤使人上書天子多南粤)
　　　　(義守職約為遣兩將軍往/討閩越弟餘善殺郢以降)
兩粤俱為藩臣毋擅興兵相攻擊今東粤擅興兵侵臣
臣不敢興兵唯天子詔之(漢/書)
　　南粤相吕嘉
　　　下國中令(南粤王胡子嬰齊宿衛長安娶邯鄲/女摎氏生子興興嗣立母為太后元)
　　　　(鼎初霸陵人安國少季使粤故太后少先與/私通者太后勸王因使者請内屬丞相吕嘉)
　　　　(乃下令國中攻殺太后王而立嬰齊長/男武帝遣路博徳討滅之置儋耳九郡)
王年少太后中國人又與使者亂專欲内屬盡持先王
寳入獻天子以自媚多從人行至長安虜賣以為僮奴
自脱一時利亡顧趙氏社稷為萬世慮之意
　　段孝直(鬼/)
　　　上訟冤表(搜神記孝直景帝時舉孝廉為長安/令著清慎聲有􁧜駮馬日行五百里)
　　　　(雍州刺史梁緯與帝連婚每索之孝直辭以/亡父所乘緯致恨密搆孝直贓事收下獄臨)
　　　　(死告妻以紙三十張筆十管墨五挺安墓中/經五十餘日景帝大會羣臣孝直於殿前上)
　　　　(表帝覽訖忽然不見乃詔收緯坐枉殺刑於/墓而祭之追贈孝直尚書郎故語云莫言鬼)
　　　　(無身杜伯射宣王莫道鬼無/形孝直訟生人此之謂也)
天地雖明詎悉無辜之老日月垂照必鑒有滯之人且
臣早忝宦途頗彰清慎尋以論遷劇邑稍免瑕疵不謂
刺史梁緯心縱貪婪勢連内戚欲臣亡父之馬戮臣冤
枉之刑上訴皇天許臣明雪若不聞於陛下何以免此
幽沈并刺史梁緯行事二十一條不依法令一一條奏
别狀以聞伏願陛下聰明哀臣冤抑
　　　湓城井銘(潯陽記湓城漢灌嬰所築孫權經此/自立標井掘得井銘權忻以為瑞井)
　　　　(江中風浪/井水輒動)
潁陽侯所開三百年當塞不滿百年為當運者所開
　　　滕公石槨銘(西京雜記滕公駕至東都門馬鳴/跼不肯前以足跑地使士卒掘入)
　　　　(三尺得石槨有銘焉以問叔/孫通曰科斗書也死即葬焉)
佳城鬱鬱三千年見白日吁嗟滕公居此室
　　　王史威長墓銘(博物志漢西都時南宫寢殿内/有醇儒王史威長死葬銘曰)
明明哲士知存知亡崇隴原壄非寜非康不封不樹作
靈垂光厥銘何依王史威長
　　　寳劒銘(西京雜記昭帝時茂陵/家人獻寳劒上銘曰)
直千金壽萬嵗
　
　
　
　
　
　西漢文紀巻二十二
欽定四庫全書
　西漢文紀巻二十三　　　明　梅鼎祚　編
　　王莽(字巨君元后弟曼子曼早死不侯莽始封新/都侯歴位大司馬平帝時奉太皇太后顓秉)
　　　(政進號安漢公宰衡鴆平帝而立孺子嬰自居/攝稱假皇帝遂簒漢為新僭位十四年為更始)
　　　(兵所/殺)
　　　請太后備供養奏(莽欲以虚名説太后白言親/承孝哀丁傅奢侈之後百姓)
　　　　(未贍者多太后宜且衣繒練頗損膳以/視天下莽帥羣臣奏又令太后下詔)
陛下春秋尊乆衣重練減御膳誠非所以輔精氣育皇
帝安宗廟也臣莽數叩頭省户下白爭未見許今幸賴
陛下徳澤間者風雨時甘露降神芝生蓂莢朱草嘉禾
休徵同時竝至臣莽等不勝大願願陛下愛精休神闊
略思慮遵帝王之常服復大官之法膳使臣子各得盡
驩心備共養唯哀省察
　　　太后答詔
葢聞母后之義思不出乎門閾國不蒙佑皇帝年在繦
緥未任親政戰戰兢兢懼於宗廟之不安國家之大綱
微朕孰當統之是以孔子見南子周公居攝葢權時也
勤身極思憂勞未綏故國奢則視之以儉矯枉者過其
正而朕不身帥將謂天下何夙夜夢想五穀豐熟百姓
家給比皇帝加元服委政而授焉今誠未皇于輕靡而
備味庶幾與百寮有成其勗之哉
　　　建長秋宫奏(莽既尊重欲以女配帝為后以固/其權因上奏有司上衆女名王氏)
　　　　(女多在選中莽恐其與已女爭即上言身亡/徳子才下不宜與衆女並采太后以為至誠)
　　　　(乃下詔庶民諸生郎吏以上及公卿大夫咸/言廢公女天下安所歸願得公女為天下母)
　　　　(不宜采諸女以貳正統太后遣長樂少府宗/正尚書令納采見女還奏公女漸漬徳化有)
　　　　(窈窕之容宜承天序奉祭祀有詔遣大司徒/大司空䇿告宗廟復以信鄉侯佟議益后父)
　　　　(莽封地莽謝/辭大后許之)
皇帝即位三年長秋宫未建掖廷媵未充迺者國家
之難本從亡嗣配取不正請考論五經定取禮正十二
女之義以廣繼嗣博采二王後及周公孔子世列侯在
長安者適子女
　　　太后詔
王氏女朕之外家其勿采
　　　信陽侯劉佟上言
春秋天子將娶於紀則褒紀子稱侯安漢公國未稱古
制
　　　有司議
古者天子封后父百里尊而不臣以重宗廟孝之至也
佟言應禮可許請以新野田二萬五千六百頃益封莽
滿百里
　　　辭益封奏
臣莽子女誠不足以配至尊復聴衆議益封臣莽伏自
惟念得託肺腑獲爵土如使子女誠能奉稱聖徳臣莽
國邑足以共朝貢不須復加益地之寵願歸所益
　　　請毁奉明園罷南陵雲陵奏(元始中/莽奏可)
本始元年丞相義等議謚孝宣皇帝親曰悼園置邑三
百家至元康元年丞相相等奏父為士子為天子祭以
天子悼園宜稱尊號曰皇考立廟益故奉園民滿千六
百家以為縣臣愚以為皇考廟本不當立累世奉之非
是又孝文太后南陵孝昭太后雲陵園雖前以禮不復
修陵名未正謹與大司徒晏等百四十七人議皆曰孝
宣皇帝以兄孫繼統為孝昭皇帝後以數故孝元世以
孝景皇帝及皇考廟親未盡不毁此兩統貳父違於禮
制案義奏親謚曰悼裁置奉邑皆應經義相奏悼園稱
皇考立廟益民為縣違離祖統乖謬本義父為士子為
天子祭以天子者乃謂若虞舜夏禹殷湯周文漢之髙
祖受命而王者也非謂繼祖統為後者也臣請皇髙祖
考廟奉明園毁勿修罷南陵雲陵為縣
　　　議復長安南北郊奏(元始五年奏又/頗改其祭奏可)
王者父事天故爵稱天子孔子曰人之行莫大於孝孝
莫大於嚴父嚴父莫大於配天王者尊其考欲以配天
縁考之意欲尊祖推而上之遂及始祖是以周公郊祀
后稷以配天宗祀文王於明堂以配上帝禮記天子祭
天地及山川嵗徧春秋穀梁傳以十二月下辛卜正月
上辛郊髙皇帝受命因雍四畤起北畤而備五帝未共
天地之祀孝文十六年用新垣平初起渭陽五帝廟祭
泰一地祇以太祖髙皇帝配日冬至祠泰一夏至祠地
祇皆并祠五帝而共一牲上親郊拜後平伏誅乃不復
自親而使有司行事孝武皇帝祠雍曰今上帝朕親郊
而后土無祠則禮不荅也於是元鼎四年十一月甲子
始立后土祠於汾陰或曰五帝泰一之佐宜立泰一五
年十一月癸未始立泰一祠於甘泉三嵗一郊與雍更
祠亦以髙祖配不嵗事天皆未應古制建始元年徙甘
泉泰畤河東后土於長安南北郊永始元年三月以未
有皇孫復甘泉河東祠綏和二年㠯卒不獲祐復長安
南北郊建平三年懼孝哀皇帝之疾未瘳復甘泉汾陰
祠竟復無福臣謹與太師孔光長樂少府平晏大司農
左咸中壘校尉劉歆太中大夫朱陽博士薛順議郎國
由等六十七人議皆曰宜如建始時丞相衡等議復長
安南北郊如故
　　　改祭儀奏
禮曰周官天墬之祀樂有别有合其合樂曰㠯六律六
同五聲入音六舞大合樂祀天神祭墬祇祀四望祭山
川享先妣先祖凡六樂奏六歌而天墬神祇之物皆至
四望葢謂日月星海也三光髙而不可得親海廣大無
限界故其樂同祀天則天文從祭墬則墬理從三光天
文也山川地理也天地合祭先祖配天先妣配墬其誼
一也天墬合精夫婦判合祭天南郊則㠯墬配一體之
誼也天墬位皆南鄉同席墬在東共牢而食髙帝髙后
配于壇上西鄉后在北亦同席共牢牲用繭栗𤣥酒陶
匏禮記曰天子籍田千畮㠯事天墬繇是言之宜有黍
稷天地用牲一燔尞瘞薶用牲一髙帝髙后用牲一天
用牲左及黍稷燔尞南郊墬用牲右及黍稷瘞于北郊
其旦東鄉再拜朝日其夕西鄉再拜夕月然後孝弟之
道備而神祇嘉享萬福降輯此天地合祀㠯祖妣配者
也其别樂曰冬日至於墬上之圜丘奏樂六變則天神
皆降夏日至於澤中之方丘奏樂八變則墬祇皆出天
墬有常位不得常合此其各特祀者也陰陽之别於日
冬夏至其㑹也㠯孟春正月上辛若丁天子親合祀天
墬於南郊㠯髙帝髙后配陰陽有離合易曰分陰分陽
迭用柔剛㠯日冬至使有司奉祠南郊髙帝配而望羣
陽日夏至使有司奉祭北郊髙后配而望羣陰皆㠯助
致微氣通道幽弱當此之時后不省方故天子不親而
遣有司所㠯正承天順地復聖王之制顯太祖之功也
渭陽祠勿復修羣望未悉定定復奏
　　　又(黄圖載元始郊祀儀云元始四年宰衡莽奏/於是定長安南北郊罷甘泉河東祀○後漢)
　　　　(書注按此即前二奏/而詞小異今黄圖無)
帝王之義莫大於承天承天之序莫重於郊祀祭天於
南就陽位祀地於北立陰義圓丘象天方澤則地圓方
因體南北從位燔燎升氣瘞埋就類牲欲繭栗味尚清
𤣥器成匏勺貴誠因質天地神所統故類乎上帝禋於
六宗望秩山川班於羣神皇天后土隨王所在而事祐
焉甘泉太陰河東少陽咸失厥位不合禮制聖王之制
必上當天心下合地意中考人事故曰愷悌君子求福
不回回而求福厥路不通在易泰卦乾坤合體天地交
通萬物聚出其律太簇天子親郊天地先祖配天先妣
配地陰陽之别以日冬至祀天夏至祀后土君不省方
而使有司六宗日月星山川海星則北辰川即河山岱
宗三光衆明山阜百川衆流渟汙皋澤以類相屬各數
秩望相序
　　　議定六宗奏(奏可於是長安旁/諸廟兆畤甚盛)
書曰類於上帝禋於六宗歐陽大小夏侯三家説六宗
皆曰上不及天下不及墬旁不及四方在六者之間助
陰陽變化實一而名六名實不相應禮記祀典功施於
民則祀之天文日月星辰所昭仰也墬理山川海澤所
生殖也易有八卦乾坤六子水火不相逮靁風不相誖
山澤通氣然後能變化既成萬物也臣前奏徙甘泉泰
畤汾陰后土皆復于南北郊謹按周官兆五帝于四郊
山川各因其方今五帝兆居在雍五畤不合于古又日
月靁風山澤易卦六子之尊氣所謂六宗也星辰水火
溝瀆皆六宗之屬也今或未特祀或無兆居謹與太師
光大司徒宫羲和歆等八十九人議皆曰天子父事天
母事墬今稱天神曰皇天上帝泰一兆曰泰畤而稱墬
祇曰后土與中央黄靈同又兆北郊未有尊稱宜令墬
祇稱皇墬后祇兆曰廣畤易曰方㠯類聚物㠯羣分
羣神㠯類相從為五部兆天墬之别神中央帝黄靈后
土畤及日廟北辰北斗填星中宿中宫于長安城之未
墬兆東方帝太昊青靈句芒畤及雷公風伯廟嵗星東
宿東宫于東郊兆南方炎帝赤靈祝融畤及熒惑星南
宿南宫于南郊兆西方帝少皥白靈蓐收畤及太白星
西宿西宫于西郊兆北方帝顓頊黒靈𤣥冥畤及月廟
雨師廟辰星北宿北宫于北郊兆
　　　立官稷奏
帝王建立社稷百王不易社者土也宗廟王者所居稷
者百穀之主所㠯春宗廟共粢盛人所食㠯生活也王
者莫不尊重親祭自為之主禮如宗廟詩曰乃立冢土
又曰㠯御田祖㠯祇甘雨禮記曰唯祭宗廟社稷為越
紼而行事聖漢興禮儀稍定巳有官社未立官稷遂於
官社後立官稷㠯夏禹配食官社后稷配食官稷稷種
穀樹徐州牧嵗貢五色土各一斗
　　　改葬共王母丁姬奏(哀帝初尊祖母傅太后母/丁太后丁太后薨合葬共)
　　　　(皇園及平帝立莽奏貶傅為共王母丁為姬/元始五年復言改葬太后詔曰因故棺為致)
　　　　(椁作冢祠以/太牢謁者䕶)
共王母丁姬前不臣妾至葬渭陵冢髙與元帝山齊懐
帝太后皇太太后璽綬以葬不應禮禮有改葬請發共
王母及丁姬冢取其璽綬消滅徙共王母及丁姬歸定
陶葬共王母次而葬丁姬復其故
　　　又奏
前共王母生僭居桂宮皇天震怒災其正殿丁姬死葬
踰制度今火焚其椁此天見變以告當改如媵妾也臣
前奏請葬丁姬復故非是共王母及丁姬棺皆名梓宫
珠玉之衣非藩妾服請更以木棺代去珠玉衣葬丁姬
媵妾之次
　　　定封爵地奏(居攝三年奏可羣臣復奏進/莽二子為公太后詔從之)
明聖之世國多賢人故唐虞之時可比屋而封至功成
事就則加賞焉至于夏后塗山之㑹執玉帛者萬國諸
侯執玉附庸執帛周武王孟津之上尚有八百諸侯周
公居攝郊祀后稷以配天宗祀文王於明堂以配上帝
是以四海之内各以其職來祭葢諸侯千八百矣禮記
王制千七百餘國是以孔子著孝經曰不敢遺小國之
臣而况於公侯伯子男乎故得萬國之歡心以事其先
王此天子之孝也秦為亡道殘滅諸侯以為郡縣欲擅
天下之利故二世而亡髙皇帝受命除殘考功施賞建
國數百後稍衰微其餘僅存太皇太后躬統大綱廣封
功徳以勸善興滅繼絶以永世是以大化流通旦暮且
成遭羌冦害西海郡反虜流言東郡逆賊惑衆西土忠
臣孝子莫不奮怒所征殄滅盡備厥辜天下咸寜今制
禮作樂實考周爵五等地四等有明文殷爵三等有其
説無其文孔子曰周監於二代郁郁乎文哉吾從周臣
請諸將帥當受爵邑者爵五等地四等
　　　羣臣奏
太后脩功録徳逺者千載近者當世或以文封或以武
爵深淺大小靡不畢舉今攝皇帝背依踐祚宜異於宰
國之時制作雖未畢已宜進二子爵皆為公春秋善善
及子孫賢者之後宜有土地成王廣封周公庶子六人
皆有茅土及漢家名相大將蕭霍之屬咸及支庶兄子
光可先封為列侯諸孫制度畢已大司徒大司空上名
如前詔書
　　　太后詔
進攝皇帝子褒新侯安為新舉公賞都侯臨為褒新公
封光為衍功侯
　　　下正樂書(平帝元始五年/崩至此再朞)
遏密之義訖于季冬正月郊祀八音當奏王公卿士樂
凡幾等五聲八音條各云何其與所部儒生各盡精思
悉陳其義
　　　稱假皇帝改元初始奏(廣饒侯劉京等奏符命/京言齊郡新井雲言巴)
　　　　(都石牛鴻言扶風雍石莽/皆迎受上奏太后奏可)
陛下至聖遭家不造遇漢十二世三七之阸承天威命
詔臣莽居攝受孺子之託任天下之寄臣莽兢兢業業
懼於不稱宗室廣饒侯劉京上書言七月中齊郡臨淄
縣昌興亭長辛當一暮數夢曰吾天公使也天公使我
告亭長曰攝皇帝當為真即不信我此亭中當有新井
亭長晨起視亭中誠有新井入地且百尺十一月壬子
直建冬至巴郡石牛戊午雍石文皆到于未央宫之前
殿臣與太保安陽侯舜等視天風起塵冥風止得銅符
帛圖於石前文曰天告帝符獻者封侯承天命用神令
騎都尉崔發等眡説及前孝哀皇帝建平二年六月甲
子下詔書更為太初元將元年案其本事甘忠可夏賀
良䜟書臧蘭臺臣莽以為元將元年者大將居攝改元
之文也於今信矣尚書康誥王若曰孟侯朕其弟小子
封此周公居攝稱王之文也春秋隠公不言即位攝也
此二經周公孔子所定葢為後法孔子曰畏天命畏大
人畏聖人之言臣莽敢不承用臣請共事神祇宗廟奏
言太皇太后孝平皇后皆稱假皇帝其號令天下天下
奏言事母言攝以居攝三年為初始元年漏刻以百二
十為度用應天命臣莽夙夜養育隆就孺子令與周之
成王比徳宣明太皇太后威徳於萬方期於富而教之
孺子加元服復子明辟如周公故事
　　　簒位改國號新書(梓潼人哀章獻金匱圖書言/莽為真天子莽至髙廟拜受)
　　　　(金匱神嬗坐未央宫前殿/下書簒國號新而西漢亡)
予以不徳託于皇初祖考黄帝之後皇始祖考虞帝之
苖裔而太皇太后之末屬皇天上帝隆顯大祐成命統
序符契圖文金匱䇿書神明詔告屬予以天下兆民赤
帝漢氏髙皇帝之靈承天命傳國金䇿之書予甚祇畏
敢不欽受以戊辰直定御王冠即真天子位定有天下
之號曰新其改正朔易服色變犧牲殊徽幟異器制以
十二月朔癸酉為建國元年正月之朔以鷄鳴為時服
色配徳上黄犧牲應正用白使節之旄幡皆純黄其署
曰新使五威節以承皇天上帝威命也
　　　大誥(平帝崩王莽立廣戚侯子嬰三嵗而自稱/居攝丞相翟方進子義為東郡太守有父)
　　　　(風烈自以父子受漢厚恩與東郡劉宇嚴鄉/侯劉信等結謀起兵討莽遂立信為天子義)
　　　　(號大司馬移檄郡國言莽鴆殺孝平皇帝矯/攝尊號今天子已立共行天罰衆十餘萬莽)
　　　　(大懼日抱孺子禱郊廟依周書作大誥遣諌/大夫桓譚等告諭天下當反政孺子之意義)
　　　　(為莽兵/所破滅)
惟居攝二年十月甲子攝皇帝若曰大誥道諸侯王三
公列侯于汝卿大夫元士御事不弔天降喪于趙傅丁
董洪惟我幼冲孺子當承繼嗣無疆大歴服事予未遭
其明悊能道民于安况其能往知天命熙我念孺子若
涉淵氷予惟往求朕所濟度奔走以傅近奉承髙皇帝
所受命予豈敢自比于前人乎天降威明用寜帝室遺
我居攝寳龜太皇太后以丹石之符乃紹天明意詔予
即命居攝踐祚如周公故事反虜故東郡太守翟義擅
興師動衆曰有大難于西土西土人亦不靖於是動嚴
鄉侯信誕敢犯祖亂宗之序天降威遺我寳龜固知我
國有呰灾使民不安是天反復右我漢國也粤其聞日
宗室之儁有四百人民獻儀九萬夫予敬以終於此謀
繼嗣圖功我有大事休予卜并吉故我出大將告郡太
守諸侯相令長曰予得吉卜予惟以汝于伐東郡嚴鄉
逋播臣爾國君或者無不反曰難大民亦不靜亦惟在
帝宫諸侯宗室於小子族父敬不可征帝不違卜故予
為冲人長思厥難曰烏虖義信所犯誠動鰥寡哀哉予
遭天役遺大解難於予身以為孺子不身自䘏予義彼
國君泉陵侯上書曰成王幼弱周公踐天子位以治天
下六年朝諸侯於明堂制禮樂班度量而天下大服太
皇太后承順天心成居攝之義皇太子為孝平皇帝子
年在襁褓宜且為子知為人子道令皇太后得加慈母
恩畜養成就加元服然後復子明辟熙為我孺子之故
予惟趙傅丁董之亂遏絶繼嗣變剥適庶危亂漢朝以
成三阸隊極厥命烏虖害其可不旅力同心戒之哉予
不敢僭上帝命天休于安帝室興我漢國惟卜用克綏
受兹命今天其相民况亦惟卜用太皇太后肇有元城
沙鹿之右陰精女主聖明之祥配元生成以興我天下
之符遂獲西王母之應神靈之徵以祐我帝室以安我
大宗以紹我後嗣以繼我漢功厥害適統不宗元緒者
辟不違親辜不避戚夫豈不愛亦惟帝室是以廣立王
侯並建曽𤣥俾屏我京師綏撫宇内博徵儒生講道于
廷論序乖謬制禮作樂同律度量混壹風俗正天地之
位昭郊宗之禮定五畤廟祧咸秩亡文建靈臺立明堂
設辟雍張太學尊中宗髙宗之號昔我髙宗崇徳建武
克綏西域以受白虎威勝之瑞天地判合乾坤序徳太
皇太后臨政有龜龍麟鳳之應五徳嘉符相因而備河
圖雒書逺自昆侖出於重壄占䜟著言肆今享實此乃
皇天上帝所以安我帝室俾我成就洪烈也烏虖天明
威輔漢始而大大矣爾有惟舊人泉陵侯之言爾不克
逺省爾豈知太皇太后若此勤哉天毖勞我成功所予
不敢不極卒安皇帝之所圖事肆予告我諸侯王公列
侯卿大夫元士御事天輔誠辭天其累我以民予害敢
不於祖宗安人圖功所終天亦惟勞我民若有疾予害
敢不於祖宗所受休輔予聞孝子善繼人之意忠臣善
成人之事予思若考作室厥子堂而構之厥父菑厥子
播而穫之予害敢不於身撫祖宗之所受大命若祖宗
乃有效湯武伐厥子民長其勸弗救烏虖肆哉諸侯王
公列侯卿大夫元士御事其勉助國道明亦惟宗室之
俊民之表儀迪知上帝命粤天輔誠爾不得易定况今
天降定于漢國惟大囏人翟義劉信大逆欲相伐於厥
室豈亦知命之不易乎予永念曰天惟喪翟義劉信若
嗇夫予害敢不終予畮天亦惟休于祖宗予害其極卜
害敢不于從率寜人有㫖疆土况今卜并吉故予大以
爾東征命不僭差卜陳唯若此
　　　破翟義下詔
太皇太后遭家不造國統三絶絶輒復續恩莫厚焉信
莫立焉孝平皇帝短命蚤崩幼嗣孺冲詔予居攝予承
明詔奉社稷之任持大宗之重養六尺之託受天下之
寄戰戰兢兢不敢安息伏念太皇太后惟經藝分析王
道離散漢家制作之業獨未成就故博徵儒士大興典
制備物致用立功成器以為天下利王道粲然基業既
著千載之廢百世之遺於今乃成道徳庶幾於唐虞功
烈比齊於殷周今翟義劉信等謀反大逆流言惑衆欲
以簒位賊害我孺子罪深於管蔡惡甚於禽獸信父故
東平王雲不孝不謹親毒殺其父思王名曰鉅鼠後雲
竟坐大逆誅死義父故丞相方進險詖陰賊兄宣靜言
令色外巧内嫉所殺鄉邑汝南者數十人今積惡二家
迷惑相得此時命當殄天所滅也義始發兵上書言宇
信等與東平相輔謀反執捕械繫欲以威民先自相被
以反逆大惡轉相捕械此其破殄之明證也已捕斬斷
信二子穀鄉侯章徳廣侯鮪義母練兄宣親屬二十四
人皆磔暴于長安都市四通之衢當其斬時觀者重疊
天氣和清可謂當矣命遣大將軍共行皇天之罰討海
内之讎功效著焉予甚嘉之司馬法不云乎賞不踰時
欲民速覩為善之利也今先封車騎都尉孫賢等五十
五人皆為列侯户邑之數别下
　　　陳崇上平翟義書
陛下奉天洪範心合寳龜膺受元命豫知成敗咸應兆
占是謂配天配天之主慮則移氣言則動物施則成化
臣崇伏讀詔書下日竊計其時聖思始發而反虜仍破
詔文始書反虜大敗制書始下反虜畢斬衆將未及齊
其鋒芒臣崇未及盡其愚慮而事巳決矣
　　　平翟義等為武軍封詔
葢聞古者伐不敬取其䲔鯢築武軍封以為大戮於是
乎有京觀以懲淫慝迺者反虜劉信翟義誖逆作亂于
東而芒竹羣盜趙明霍鴻造逆西土遣武將征討咸伏
其辜惟信義等始發自濮陽結姦無鹽殄滅於圉趙明
依阻槐里環隄霍鴻負倚盩厔芒竹咸用破碎亡有餘
類其取反虜逆賊之䲔鯢聚之通路之旁濮陽無鹽圉
槐里盩厔凡五所各方六丈髙六尺築為武軍封以為
大戮薦樹之棘建表木髙丈六尺書曰反虜逆賊䲔鯢
在所長吏常以秋循行勿令壊敗以懲淫慝焉
　　　進號安漢公奏詔(此與宰衡錫命居攝依魏志/文帝禪代衆事各為一則)
　　　　羣臣請大司馬王莽益封奏(元始元年正月/越裳氏獻白雉)
　　　　　(莽所風也因白太后下詔以白雉薦宗廟/羣臣奏言大司馬莽功宜益封太后詔問)
　　　　　(公卿羣臣乃盛陳莽功徳致周成白雉之/瑞千載同符聖王之法臣有大功則生有)
　　　　　(美號莽有定國安漢家之大功宜賜號曰/安漢公益户疇爵邑上應古制下凖行事)
　　　　　(以順天心太后詔尚書具其事莽上書願/獨條光等功賞甄邯白太后下詔左右白)
　　　　　(宜勿奪莽意太后詔益封光等羣臣復上/言莽宜以時加賞明重元功太后乃詔進)
　　　　　(莽號安漢公莽故為惶恐起受䇿讓還益/封願須百姓家給人足然後加賞羣臣復)
　　　　　(爭太后/又下詔)
太后委任大司馬莽定䇿安宗廟故大司馬霍光有安
宗廟之功益封三萬户疇其爵邑比蕭相國莽宜如光
故事
　　　太后報王莽辭封詔
無偏無黨王道蕩蕩屬有親者義不得阿君有安宗廟
之功不可以骨肉故蔽隠不揚君其勿辭
　　　益封孔光等詔
太傅博山侯光宿衛四世世為傅相忠孝仁篤行義顯
著建議定䇿益封萬户以光為太師與四輔之政車騎
將軍安陽侯舜積累仁孝使迎中山王折衝萬里功徳
懋著益封萬户以舜為太保左將軍光禄勲豐宿衛三
世忠信仁篤使迎中山王輔導共養以安宗廟封豐為
廣陽侯食邑五千户以豐為少傅皆授四輔之職疇其
爵邑各賜第一區侍中奉車都尉邯宿衛勤勞建議定
䇿封邯為承陽侯食邑二千四百户
　　　王莽為太傅號安漢公詔
大司馬新都侯莽三世為三公典周公之職建萬世䇿
功徳為忠臣宗化流海内逺人慕義越裳氏重譯獻白
雉其以召陵新息二縣户二萬八千益封莽復其後嗣
疇其爵邑封功如蕭相國以莽為太傅幹四輔之事號
曰安漢公以故蕭相國甲第為安漢公第定著於令傳
之無窮
　　　王莽安漢公䇿
漢危無嗣而公定之四輔之職三公之任而公幹之羣
僚衆位而公宰之功徳茂著宗廟以安葢白雉之瑞周
成象焉故賜嘉號曰安漢公輔翼于帝期于致平無違
朕意
　　　王莽辭益封詔
公自期百姓家給是以聴之其令公奉舍人賞賜皆倍
故百姓家給人足大司徒大司空以聞
　　　宰衡奏詔
　　　　太保王舜等安漢公號宰衡奏(初陳崇上書/頌莽功徳宜)
　　　　　(加上賞元始四年太保衡等奏當如崇言/有司請還前所益二縣及黄郵聚新野田)
　　　　　(采伊尹周公稱號為宰衡賜母太夫人號/曰功顯君子安為褒新侯臨為賞都侯莽)
　　　　　(奏受母號還安臨印韍及號位户邑太后/下詔太師光等復奏可莽乃起眡事上書)
　　　　　(請刻宰衡印章詔曰可韍如相國朕親臨/授焉舜等復以公辭讓奏言報告天下)
春秋列功徳之義太上有立徳其次有立功其次有立
言唯至徳大賢然後能之其在人臣則生有大賞終為
宗臣殷之伊尹周之周公是也及民上書者八千餘人
咸曰伊尹為阿衡周公為太宰周公享七子之封有過
上公之賞宜如陳崇言
　　　太后詔
公每見叩頭流涕固辭今移病固當聴其讓令眡事邪
將當遂行其賞遣歸就第也
　　　太師孔光等奏
安臨親受印韍䇿號通天其義昭昭黄郵召陵新野之
田為入尤多皆止於公公欲自損以成國化宜可聴許
治平之化當以時成宰衡之官不可世及納徵錢乃以
尊皇后非為公也功顯君户止身不傳褒新賞都兩國
合三千户甚少矣忠臣之節亦宜自屈而信主上之義
宜遣大司徒大司空持節承制詔公亟入眡事詔尚書
勿復受公之讓奏
　　　王莽上請刻宰衡印章書
臣以元壽二年六月戊午倉卒之夜以新都侯引入未
央宫庚申拜為大司馬充三公位元始元年正月丙辰
拜為太傅賜號安漢公備四輔官今年四月甲子復拜
為宰衡位上公臣莽伏自惟爵為新都侯號為安漢公
官為宰衡太傅大司馬爵貴號尊官重一身蒙大寵者
五誠非鄙臣所能堪據元始三年天下嵗已復官屬宜
皆置糓梁傳曰天子之宰通于四海臣愚以為宰衡官
以正百僚平海内為職而無印信名實不副臣莽無兼
官之材今聖朝既過誤而用之臣請御史刻宰衡印章
曰宰衡太傅大司馬印成授臣莽上太傅與大司馬之
印
　　　王舜等奏
天下聞公不受千乘之土辭萬金之幣散財施予千萬
數莫不鄉化蜀郡男子路建等輟訟慙怍而退雖文王
郤虞芮何以加宜報告天下
　　　九錫奏詔
　　　　羣臣請加宰衡位在諸侯王上奏(莽奏起明/堂辟雍靈)
　　　　　(臺立樂經制度甚盛羣臣上奏詔曰可其/議九錫之法五年正月祫祭明堂諸侯王)
　　　　　(及宗室子徴助祭咸言宜亟加賞安漢公/莽上書固讓甄邯等白太后下詔趣議九)
　　　　　(錫於是公卿大夫博士議郎列侯冨平侯/張純等九百二十人奏可加䇿命焉陳崇)
　　　　　(又奏安漢公祀祖/禰之儀並從之)
昔周公奉繼體之嗣據上公之尊然猶七年制度乃定
夫明堂辟雍墮廢千載莫能興今安漢公起於第家輔
翼陛下四年于兹功徳爛然公以八月載生魄庚子奉
使朝用書臨賦營築越若翊辛丑諸生庶民大和㑹十
萬衆竝集平作二旬大功畢成唐虞發舉成周造業誠
亡以加宰衡位宜在諸侯王上賜以束帛加璧大國乘
車安車各一驪馬二駟
　　　王莽讓書
臣以外屬越次備位未能奉稱伏念聖徳純茂承天當
古制禮以治民作樂以移風四海奔走百蠻並輳辭去
之日莫不隕涕非有欵誠豈可虚致自諸侯王巳下至
于吏民咸知臣莽上與陛下有葭莩之故又得典職每
歸功列徳者輒以臣莽為餘言臣見諸侯面言事于前
者未嘗不流汗而慙媿也雖性愚鄙至誠自知徳薄位
尊力小任大夙夜悼栗常恐汙辱聖朝今天下治平風
俗齊同百蠻率服皆陛下聖徳所自躬親太師光太保
舜等輔政佐治羣卿大夫莫不忠良故能以五年之間
至致此焉臣莽實無竒䇿異謀奉承太后聖詔宣之于
下不能得什一受羣賢之籌畫而上以聞不能得什五
當被無益之辜所以敢且保首領須臾者誠上休陛下
餘光而下依羣公之故也陛下不忍衆言輒下其章於
議者臣莽前欲立奏止恐其遂不肯止今大禮已行助
祭者畢辭不勝至願願諸章下議者皆寢勿上使臣莽
得盡力畢制禮作樂事事成以傳示天下與海内平之
即有所間非則臣莽當被詿上誤朝之罪如無他譴得
全命賜骸骨歸家避賢者路是臣之私願也惟陛下哀
憐財幸
　　　太后命奏九錫儀詔
唯公功徳光于天下是以諸侯王公列侯宗室諸生吏
民翕然同辭連守闕庭故下其章諸侯宗室辭去之日
復見前重陳雖曉喻罷遣猶不肯去告以孟夏將行厥
賞莫不驩悦稱萬嵗而退今公每見輒流涕叩頭言願
不受賞賞即加不敢當位方制作未定事須公而决故
且聴公制作畢成羣公以聞究于前議其九錫禮儀亟
奏
　　　富平侯張純等請命錫奏
聖帝明王招賢勸能徳盛者位髙功大者賞厚故宗臣
有九命上公之尊則有九錫登等之寵今九族親睦百
姓既章萬國和協黎民時雍聖瑞畢溱太平已洽帝者
之盛莫隆於唐虞而陛下任之忠臣茂功莫著於伊周
而宰衡配之所謂異時而興如合符者也謹以六蓺通
義經文所見周官禮記宜於今者為九命之錫臣請命
錫
　　　安漢公九錫䇿
惟元始五年五月庚寅太皇太后臨于前殿延登親詔
之曰公進虚聴朕言前公宿衛孝成皇帝十有六年納
䇿盡忠白誅故定陵侯淳于長以彌亂發姦登大司馬
職在内輔孝哀皇帝即位驕妾窺欲姦臣萌動公手劾
髙昌侯董宏改正故定陶共王母之僭坐自是之後朝
臣論議靡不據經以病辭位歸于第家為賊臣所陷就
國之後孝哀皇帝覺寤復還公長安臨病加劇猶不忘
公復特進位是夜倉卒國無儲主姦臣充朝危殆甚矣
朕惟定國之計莫宜于公引納于朝即日罷退髙安侯
董賢轉漏之間忠䇿輒建綱紀咸張綏和元壽再遭大
行萬事畢舉禍亂不作輔朕五年人倫之本正天地之
位定欽承神祇經緯四時復千載之廢矯百世之失天
下和㑹大衆方輯詩之靈臺書之作雒鎬京之制商邑
之度於今復興昭章先帝之元功明著祖宗之令徳推
顯嚴父配天之義修立郊禘宗祀之禮以光大孝是以
四海雍雍萬國慕義蠻夷殊俗不召自至漸化端冕奉
珍助祭尋舊本道遵術重古動而有成事得厥中至徳
要道通於神明祖考嘉享光耀顯章天符仍臻元氣大
同麟鳳龜龍衆祥之瑞七百有餘遂制禮作樂有綏靖
宗廟社稷之大勲普天之下惟公是賴官在宰衡位為
上公今加九命之錫其以助祭共文武之職乃遂及厥
祖嗚呼豈不休哉
　　　陳崇又奏
安漢公祠祖禰出城門城門校尉宜將騎士從入有門
衛出有騎士所以重國也
　　　居攝奏詔
　　　　泉陵侯劉慶請令安漢公居攝書(元始五年/慶上書宜)
　　　　　(令莽行天子事如周公是年十二月平帝/崩莽選立宣帝𤣥孫廣戚侯子嬰年二嵗)
　　　　　(是月前輝光謝嚻奏言符命莽使羣公白/太后欲稱攝太后下詔從之羣臣復具禮)
　　　　　(儀奏詔可明年改元居攝/以嬰為皇太子號曰孺子)
周成王幼少稱孺子周公居攝今帝富於春秋宜令安
漢公行天子事如周公
　　　前輝光謝嚻符命奏
武功長孟通浚井得白石上圓下方有丹書著石文曰
告安漢公莽為皇帝
　　　太后令安漢公居攝詔
葢聞天生衆民不能相治為之立君以統理之君年幼
稚必有寄託而居攝焉然後能奉天施而成地化羣生
茂育書不云乎天工人其代之朕以孝平皇帝幼年且
統國政幾加元服委政而屬之今短命而崩嗚呼哀哉
巳使有司徵孝宣皇帝𤣥孫二十三人差度宜者以嗣
孝平皇帝之後𤣥孫年在襁褓不得至徳君子孰能安
之安漢公莽輔政三世比遭際㑹安光漢室遂同殊風
至于制作與周公異世同符今前輝光嚻武功長通上
言丹石之符朕深思厥意云為皇帝者乃攝行皇帝之
事也夫有法成易非聖人者亡法其令安漢公居攝踐
祚如周公故事以武功縣為安漢公采邑名曰漢光邑
具禮儀奏
　　　羣臣居攝奏
太后聖徳昭然深見天意詔令安漢公居攝臣聞周成
王幼少周道未成成王不能共事天地修文武之烈周
公權而居攝則周道成王室安不居攝則恐周隊失天
命書曰我嗣事子孫大不克共上下遏失前人光在家
不知命不易天應棐諶乃亡隊命説曰周公服天子之
冕南面而朝羣臣發號施令常稱王命召公賢人不知
聖人之意故不説也禮明堂記曰周公朝諸侯於明堂
天子負斧依南面而立謂周公踐天子位六年朝諸侯
制禮作樂而天下大服也召公不説時武王崩縗麤未
除由是言之周公始攝則居天子之位非乃六年而踐
祚也書逸嘉禾篇曰周公奉鬯立于阼階延登贊曰假
王莅政勤和天下此周公攝政贊者所稱成王加元服
周公則致政書曰朕復子明辟周公常稱王命専行不
報故言我復子明君也臣請安漢公居攝踐阼服天子
韍冕背斧依于户牖之間南面朝羣臣聴政事車服出
入警蹕民臣稱臣妾皆如天子之制郊祀天地宗祀明
堂共祀宗廟享祭羣神贊曰假皇帝民臣謂之攝皇帝
自稱曰予平决朝事嘗以皇帝之詔稱制以奉順皇天
之心輔翼漢室保安孝平皇帝之幼嗣遂寄託之義隆
治平之化其朝見太皇太后帝皇后皆復臣節自施政
教於其宫家國采如諸侯禮儀故事臣昧死請
　　張竦(字伯松/敞孫)
　　　為陳崇稱安漢公功徳奏(崇為大司徒司直與/竦善竦為崇草奏太)
　　　　(后以視羣公方議其/事而㑹吕寛事起)
竊見安漢公自初束脩值世俗隆奢麗之時蒙兩宫厚
骨肉之寵被諸父赫赫之光財饒埶足亡所牾意然而
折節行仁克心履禮拂世矯俗確然特立惡衣惡食陋
車駑馬妃匹無二閨門之内孝友之徳衆莫不聞清靜
樂道温良下士惠于故舊篤于師友孔子曰未若貧而
樂富而好禮公之謂矣及為侍中故定陵侯淳于長有
大逆罪公不敢私建白誅討周公誅管蔡季子鴆叔牙
公之謂矣是以孝成皇帝命公大司馬委以國統孝哀
即位髙昌侯董宏希㫖求美造作二綂公手劾之以定
大綱建白定陶太后不宜在乘輿幄坐以明國體詩曰
柔亦不茹剛亦不吐不侮鰥寡不畏强圉公之謂矣深
執謙退推誠讓位定陶太后欲立僭號憚彼面刺幄坐
之義佞惑之雄朱博之疇懲此長宏手劾之事上下壹
心讒賊交亂詭辟制度遂成簒號斥逐仁賢誅殘戚屬
而公被胥原之訴逺去就國朝政崩壊綱紀廢弛危亡
之禍不隊如髪詩云人之云亡邦國殄顇公之謂矣當
此之時宫亡儲主董賢據重加以傅氏有女之援皆自
知得罪天下結讐中山則必同憂斷金相翼藉假遺詔
頻用賞誅先除所憚急引所附遂誣往寃更徵逺屬事
埶張見其不難矣賴公立入即時退賢及其黨親當此
之時公運獨見之明奮亡前之威盱衡厲色振揚武怒
乘其未堅厭其未發震起機動敵人摧折雖有賁育不
及持刺雖有樗里不及回知雖有鬼谷不及造次是故
董賢喪其魂魄遂自絞殺人不還踵日不移晷霍然四
除更為寜朝非陛下莫引立公非公莫克此禍詩云惟
師尚父時惟鷹揚亮彼武王孔子曰敏則有功公之謂
矣於是公乃白内故泗水相豐漦令邯與大司徒光車
騎將軍舜建定社稷奉節東迎皆以功徳受封益土為
國名臣書曰知人則哲公之謂也公卿咸歎公徳同盛
公勲皆以周公為比宜賜號安漢公益封二縣公皆不
受傳曰申包胥不受存楚之報晏平仲不受輔齊之封
孔子曰能以禮讓為國乎何有公之謂也將為皇帝定
立妃后有司上名公女為首公深辭讓迫不得巳然後
受詔父子之親天性自然欲其榮貴甚於為身皇后之
尊侔於天子當時之㑹千載希有然而公惟國家之統
揖大福之恩事事謙退動而固辭書曰舜讓于徳不嗣
公之謂矣自公受䇿以至于今亹亹翼翼日新其徳増
脩雅素以命下國俊儉隆約以矯世俗割財損家以帥
羣下彌躬執平以逮公卿教子尊學以隆國化僮奴衣
布馬不秣穀食飲之用不過凡庶詩云温温恭人如集
于木孔子曰食無求飽居無求安公之謂矣克身自約
糴食逮給物物卬市日闋亡儲又上書歸孝哀皇帝所
益封邑入金錢獻田殫盡舊業為衆倡始於是小大鄉
和承風從化外則王公列侯内則帷幄侍御翕然同時
各竭所有或入金錢或獻田畝以振貧窮收贍不足者
昔令尹子文朝不及夕魯公儀子不茹園葵公之謂矣
開門延士下及白屋婁省朝政綜管衆治親見牧守以
下考迹雅素審知白黒詩曰夙夜匪解以事一人易曰
終日乾乾夕惕若厲公之謂矣比三世為三公再奉送
大行秉冡宰職填安國家四海輻輳靡不得所書曰納
于大麓烈風雷雨不迷公之謂矣此皆上世之所鮮禹
稷之所難而公包其終始一以貫之可謂備矣是以三
年之間化行如神嘉瑞疊累豈非陛下知人之效得賢
之致哉故非獨君之受命也臣之生亦不虚矣是以伯
禹錫𤣥圭周公受郊祀葢以達天之使不敢擅天之功
也揆公徳行為天下紀觀公功勲為萬世基基成而賞
不配紀立而褒不副誠非所以厚國家順天心也髙皇
帝褒賞元功相國蕭何邑戸既倍又蒙殊禮奏事不名
入殿不趨封其親屬十有餘人樂善無厭班賞亡遴茍
有一䇿即必爵之是故公孫戎位在充郎選繇旄頭壹
明樊噲封二千户孝文皇帝褒賞絳侯益封萬户賜黄
金五千斤孝武皇帝䘏録軍功裂三萬户以封衛靑靑
子三人或在襁褓皆為通侯孝宣皇帝顯著霍光増户
命疇封者三人延及兄孫夫絳侯即因漢藩之固杖朱
虚之鯁依諸將之遞據相扶之埶其事雖醜要不能遂
霍光即席常任之重乘大勝之威未嘗遭時不行陷假
離朝朝之執事亡非同類割斷歴乆統政曠世雖曰有
功所因亦易然猶有計䇿不審過徵之累及至靑戎摽
末之功一言之勞然猶皆蒙丘山之賞課功絳霍造之
與因也比於靑戎地之與天也而公又有宰治之効乃
當上與伯禹周公等盛齊隆兼其褒賞豈得與若云者
同日而論哉然曽不得蒙靑等之厚臣誠惑之臣聞功
亡原者賞不限徳亡首者褒不檢是故成王之於周公
也度百里之限越九錫之檢開七百里之宇兼商奄之
民賜以附庸殷民六族太路大旂封父之繁弱夏后之
璜祝宗卜史備物典䇿官司彞器白牡之牲郊望之禮
王曰叔父建爾元子子父俱延拜而受之可謂不檢亡
原者矣非特止此六子皆封詩曰亡言不讎亡徳不報
報當如之不如非報也近觀行事髙祖之約非劉氏不
王然而畨君得王長沙下詔稱忠定著於令明有大信
不拘於制也春秋晉悼公用魏絳之䇿諸夏服從鄭伯
獻樂悼公於是以半賜之絳深辭讓晉侯曰微子寡人不
能濟河夫賞國之典不可廢也子其受之魏絳於是有
金石之樂春秋善之取其臣竭忠以辭功君知臣以遂
賞也今陛下既知公有周公功徳不行成王之褒賞遂
聴公之固辭不顧春秋之明義則民臣何稱萬世何述
誠非所以為國也臣愚以為宜恢公國令如周公建立
公子令如伯禽所賜之品亦皆如之諸子之封皆如六
子即羣下較然輸忠黎庶昭然感徳臣誠輸忠民誠感
徳則於王事何有唯陛下深惟祖宗之重敬畏上天之
戒儀刑虞周之盛敇盡伯禽之賜無遴周公之報令天
法有設後世有祖天下幸甚
　　　為劉嘉追罪劉崇奏(居攝元年安衆侯劉崇與/相張紹謀討莽攻宛不得)
　　　　(入而敗紹為竦從兄與崇族父嘉詣闕自歸/莽赦弗罪竦因為嘉作奏大説白太后下詔)
　　　　(封嘉為師禮侯又封竦為淑徳侯長安語/曰欲求封過張伯松力戰鬬不如巧為奏)
建平元壽之間大統幾絶宗室幾弃賴蒙陛下聖徳扶
服振救遮扞匡衛國命復延宗室明目臨朝統政發號
施令動以宗室為始登用九族為先竝録支親建立王
侯南面之孤計以百數收復絶屬存亡續廢得比肩首
復為人者嬪然成行所以藩漢國輔漢宗也建辟雍立
明堂班天法流聖化朝羣后昭文徳宗室諸侯咸益土
地天下喁喁引領而歎頌聲洋洋滿耳而入國家所以
服此美膺此名饗此福受此榮者豈非太皇太后日昃
之思陛下夕惕之念哉何謂亂則統其理危則致其安
禍則引其福絶則繼其統幼則代其任晨夜屑屑寒暑
勤勤無時休息孳孳不巳者凡以為天下厚劉氏也臣
無愚智民無男女皆諭至意而安衆侯崇乃獨懐悖惑
之心操畔逆之慮興兵動衆欲危宗廟惡不忍聞罪不
容誅誠臣子之仇宗室之讐國家之賊天下之害也是
故親屬震落而告其罪民人潰畔而弃其兵進不跬步
退伏其殃百嵗之母孩提之子同時斷斬懸頭竿杪珠
珥在耳首飾猶存為計若此豈不誖哉臣聞古者畔逆
之國既以誅討則豬其宫室以為汙池納垢濁焉名曰
凶虚雖生菜茹而人不食四牆其社覆上棧下示不得
通辨社諸侯出門見之著以為戒方今天下聞崇之反
也咸欲褰衣手劒而叱之其先至者則拂其頸衝其匈
刃其軀切其肌後至者欲撥其門仆其牆夷其屋焚其
器應聲滌地則時成創而宗室尤甚言必切齒焉何則
以其背畔恩義而不知重徳之所在也宗室所居或逺
嘉幸得先聞不勝憤憤之願願為宗室倡始父子兄弟
負籠荷鍤馳之南陽豬崇宫室令如古制及崇社宜如
亳社以賜諸侯用永監戒願下四輔公卿大夫議以明
好惡視四方
　　　太后封劉嘉詔
惟嘉父子兄弟雖與崇有屬不敢阿私或見萌芽相率
告之及其禍成同共讐之應合古制忠孝著焉其以杜
衍户千封嘉為師禮侯嘉子七人皆賜爵關内侯
　
　西漢文紀巻二十三
欽定四庫全書
　西漢文紀卷二十四　　　明　梅鼎祚　編
　　王莽(下/)
　　　䇿命孺子嬰
咨爾嬰昔皇天右乃太祖歴世十二享國二百一十載
歴數在于予躬詩不云乎侯服于周天命靡常封爾為
定安公永為新室賔於戲敬天之休往踐乃位母廢予
命又曰其以平原安徳漯陰鬲重丘凡户萬地方百里
為定安公國立漢祖宗之廟於其國與周後並行其正
朔服色世世以事其祖宗永以命徳茂功享歴代之祀
焉
　　　䇿羣司(各䇿命以其職/如典誥之文)
嵗星司肅東嶽太師典致時雨青煒登平考景以晷熒
惑司悊南嶽太傅典致時奥赤煒頌平考聲以律太白
司艾西嶽國師典致時陽白煒象平考量以銓辰星司
謀北嶽國將典致時寒𤣥煒和平考星以漏月刑元股
左司馬典致武應考方法矩主司天文欽若昊天敬授
民時力來農事以豐年穀日徳元厷右司徒典致文瑞
考圜合規主司人道五教是輔帥民承上宣美風俗五
品乃訓斗平元心中司空典致物圖考度以繩主司地
里平治水土掌名山川衆殖鳥獸蕃茂草木
　　　䇿五司(置司恭司徒司明司聰司中大夫/及誦詩工徹膳宰以司過䇿曰)
予聞上聖欲昭厥徳罔不慎修厥身用綏于逺是用建
爾司於五事母隠尤母將虚好惡不愆立于厥中於戲
朂哉
　　　五威將軍䇿命
普天之下迄于四表靡所不至
　　　䇿命統睦侯陳崇等(置五威司命中城四關將/軍司命司上公以下中城)
　　　　(主十二/城門)
咨爾崇夫不用命者亂之原也大姦猾者賊之本也鑄
偽金錢者妨寳貨之道也驕奢踰制者兇害之端也漏
泄省中及尚書事者機事不宻則害成也拜爵王庭謝
恩私門者禄去公室政從亡矣凡此六條國之綱紀是
用建爾作司命柔亦不茹剛亦不吐不侮鰥寡不畏强
圉帝命帥繇統睦于朝命説符侯崔發曰重門擊􁁰以
待暴客女作五威中城將軍中徳既成天下説符命明
威侯王級曰繞霤之固南當荆楚女作五威前關將軍
振武奮衛明威于前命尉睦侯王嘉曰羊頭之阸北當
燕趙女作五威後關將軍壺口捶㧖尉睦于後命掌威
侯王竒曰肴黽之險東當鄭衛女作五威左關將軍函
谷批難掌威于左命懐羌子王福曰汧隴之阻西當戎
狄女作五威右關將軍成固據守懐羌于右
　　　䇿大司馬逯並
日食無光干戈不戢其上大司馬印韍就侯氏朝位太
傅平晏勿領尚書事
　　　䇿免大司馬嚴尤(匈奴右骨都侯須卜當嘗内/附莽誘脅諸長安强立以為)
　　　　(須卜單于後安公遣尤廉丹擊匈奴單于嚴/尤素有智畧數諫不從著古名將樂毅白起)
　　　　(不用之意及言邊事凡三篇奏以風莽及當/出廷議尤固言匈奴可且為後先憂山東盜)
　　　　(賊莽大怒/乃䇿免尤)
視事四年蠻夷猾夏不能遏絶冦賊姦宄不能殄滅不
畏天威不用詔命皃佷自臧持必不移懐執異心非沮
軍議未忍致于理其上大司馬武建伯印韍歸故郡
　　　尊元后為新室文母詔(莽既簒欲改太后漢家/舊號莽疏屬王諌諂莽)
　　　　(上書言皇天廢去漢而命立新室太皇太后/不宜稱尊號當隨漢廢以奉天命於是冠軍)
　　　　(張永獻符命銅璧文言太皇太后當為新室/文母太皇太后莽乃下詔鴆殺諫而封永為)
　　　　(貢符/子)
予視羣公咸曰休哉其文字非刻非畫厥性自然予伏
念皇天命予為子更命太皇太后為新室文母太皇太
后恊于新室故交代之際信于漢氏哀帝之代世傳行
詔籌為西王母共具之祥當為歴代為母昭然著明予
祇畏天命敢不欽承謹以令月吉日親率羣公諸侯卿
士奉上皇太后璽紱以當順天心光于四海焉
　　　定諸侯王號書
天無二日土無二王百王不易之道也漢氏諸侯或稱
王至於四夷亦如之違於古典繆於一統其定諸侯王
之號皆稱公及四夷僭號稱王者皆更為侯
　　　封帝王後奉祀書
帝王之道相因而通盛徳之祚百世享祀予惟黄帝帝
少昊帝顓頊帝嚳帝堯帝舜帝夏禹皋陶伊尹咸有聖
徳假于皇天功烈巍巍光施於逺予甚嘉之營求其後
將祚厥祀
　　　籍五姓為宗室書
予前在攝時建郊宫定祧廟立社稷神祇報况或光自
上復于下流為烏或黄氣熏烝昭燿章明以著黄虞之
烈焉自黄帝至於濟南伯王而祖世氏姓有五矣黄帝
二十五子分賜厥姓十有二氏虞帝之先受姓曰姚其
在陶唐曰媯在周曰陳在齊曰田在濟南曰王予伏念
皇初祖考黄帝皇始祖考虞帝以宗祀于明堂宜序於
祖宗之親廟其立祖廟五親廟四后夫人皆配食郊祀
黄帝以配天黄后以配地以新都侯東第為大禖嵗時
以祀家之所尚種祀天下姚媯陳田王氏凡五姓者皆
黄虞苖裔予之同族也書不云乎惇敘九族其令天下
上此五姓名籍于秩宗皆以為宗室世世復無有所與
其元城王氏勿令相嫁娶以别族理親焉
　　　立漢七廟于定安國書
予之皇始祖考虞帝受嬗于唐漢氏初祖唐帝世有傳
國之象予復親受金䇿於漢髙皇帝之靈惟思褒厚前
代何有忘時漢氏祖宗有七以禮立廟于定安國其園
寢廟在京師者勿罷祠薦如故予以秋九月親入漢氏
髙元成平之廟諸劉更屬籍京兆大尹勿解其復各終
厥身州牧數存問勿令有侵寃
　　　禁剛卯金刀書
予前在大麓至于攝假深惟漢氏三七之阸赤徳氣盡
思索廣求所以輔劉延期之術靡所不用以故作金刀
之利幾以濟之然自孔子作春秋以為後王法至于哀
之十四而一代畢協之于今亦哀之十四也赤世計盡
終不可强濟皇天明威黄徳當興隆顯大命屬予以天
下今百姓咸言皇天革漢而立新廢劉而興王夫劉之
為字卯金刀也正月剛卯金刀之利皆不得行博謀卿
士僉曰天人同應昭然著明其去剛卯莫以為佩除刀
錢勿以為利承順天心快百姓意
　　　封扶崇公劉殷書(徐鄉侯劉快起兵攻即墨快/兄殷閉城門自繫獄吏民距)
　　　　(快敗/走死)
昔予之祖濟南愍王困於燕冦自齊臨淄出保于莒宗
人田單廣設竒謀獲殺燕將復定齊國今即墨士大夫
復同心殄滅反虜予甚嘉其忠者憐其無辜其赦殷等
非快之妻子它親屬當坐者皆勿治弔問死傷賜亡者
葬錢人五萬殷知大命深疾惡快以故輒伏厥辜其滿
殷國户萬地方百里
　　　行井田法書(莽動欲法古不度時宜規行井田/制度不定吏縁為姦陷刑者衆)
古者設廬井八家一夫一婦田百畝什一而税則國給
民富而頌聲作此唐虞之道三代所遵行也秦為無道
厚賦税以自供奉罷民力以極欲壊聖制廢井田是以
兼并起貪鄙生强者規田以千數弱者曽無立錐之居
又置奴婢之市與牛馬同蘭制於民臣顓斷其命姦虐
之人因縁為利至畧賣人妻子逆天心誖人倫繆於天
地之性人為貴之義書曰予則奴戮女唯不用命者然
後被此辠矣漢氏减輕田租三十而税一常有更賦罷
癃咸出而豪民侵陵分田劫假厥名三十税一實什税
五也父子夫婦終年耕芸所得不足以自存故富者犬
馬餘菽粟驕而為邪貧者不厭糟糠而為姦俱陷于辠
刑用不錯予前在大麓始令天下公田口井時則有嘉
禾之祥遭反虜逆賊且止今更名天下田曰王田奴婢
曰私屬皆不得賣買其男口不盈八而田過一井者分
餘田予九族鄰里鄉黨故無田今當受田者如制度敢
有非井田聖制無法惑衆者投諸四裔以禦魑魅如皇
始祖考虞帝故事
　　　行大錢書(是時百姓便安漢五銖錢訛言莽大/錢當罷莽下書於是食貨俱廢及坐)
　　　　(賣買田奴鑄錢抵/罪者不可勝數)
諸挾五銖錢言大錢當罷者比非井田制投四裔
　　　立五均官誥(國師公劉歆言周有泉府之官乃/下詔於長安及五都立五均官羲)
　　　　(和魯匡上言酒酤宜斡在官置命士督五均/六斡乘傳求利多張空簿府臧不實百姓愈)
　　　　(恐莽知民苦/之復下詔)
夫周禮有賖貸樂語有五均傳記各有斡焉今開賖貸
張五均設諸斡者所以齊衆庶抑并兼也
　　　　羲和魯匡上言酒酤
名山大澤鹽鐵錢布帛五均賖貸斡在縣官唯酒酤獨
未斡酒者天之美禄帝王所以頤養天下享祀祈福扶
衰養疾百禮之㑹非酒不行故詩曰無酒酤我而論語
曰酤酒不食二者非相反也夫詩據承平之世酒酤在
官和旨便人可以相御也論語孔子當周衰亂酒酤在
民薄惡不誠是以疑而弗食今絶天下之酒則無以行
禮相養放而亡限則費財傷民請法古令作酒以二千
五百石為一均率開一盧以賣讐五十釀為準一釀用
麤米二斛麴一斛得成酒六斛六斗各以其市月朔米
麴三斛并計其賈而參分之以其一為酒一斛之平除
米麴本賈計其利而什分之以其七入官其三及醩酨
灰炭給工器薪樵之費
　　　復下詔
夫鹽食肴之將酒百藥之長壽㑹之好鐵田農之本名
山大澤饒衍之臧五均賖貸百姓所取平卬以給贍鐵
布銅冶通行有無備民用也此六者非編户齊民所能
家作必卬於市雖貴數倍不得不買豪民冨賈即要貧
弱先聖知其然也故斡之每一斡為設科條防禁犯者
辠至死姦吏猾民並侵衆庶各不安生
　　　征匈奴書(更名匈奴單于/曰降奴服于)
降奴服于知威侮五行背畔四條侵犯西域延及邊垂
為元元害辠當夷滅命遣立國將軍孫建等凡十二將
十道並出共行皇天之威罰于知之身惟知先祖故呼
韓邪單于稽侯㹪累世忠孝保塞守徼不忍以一知之
罪滅稽侯㹪之世今分匈奴國土人民以為十五立稽
侯㹪子孫十五人為單于遣中郎將藺苞戴級馳之塞
下召下當為單于者諸匈奴人當坐虜知之法者皆赦
除之
　　　造寳貨五品書(百姓不從但行小/大錢二品而巳)
民以食為命以貨為資是以八政以食為首寳貨皆重
則小用不給皆輕則僦載煩費輕重大小各有差品則
用便而民樂
　　　因漢律令儀法書
百官改更職事分移律令儀法未及悉定且因漢律令
儀法以從事
　　　戒司監書
虜知罪當夷滅故遣猛將分十二部將同時出一舉而
决絶之矣内置司命軍正外設軍監十有二人誠欲以
司不奉命令軍人咸正也今則不然各為權埶恐猲良
民妄封人頸得錢者去毒蠚並作農民離散司監若此
可謂稱不自今以來敢犯此者輒捕繫以名聞
　　　封太師王舜子書
昔齊太公以淑徳累世為周氏太師葢予之所監也其
以舜子延襲父爵為安新公延弟褒新侯匡為太師將
軍永為新室輔
　　　授諸侯茅土書
予以不徳襲于聖祖為萬國主思安黎元在于建侯分
九州正域以美風俗追監前代爰綱爰紀惟在堯典十
有二州衛有五服詩國十五抪徧九州殷頌有奄有九
有之言禹貢之九州無并幽周禮司馬則無徐梁帝王
相改各有云為或昭其事或大其本厥義著明其務一
矣昔周二后受命故有東都西都之居予之受命葢亦
如之其以洛陽為新室東都常安為新室西都邦畿連
體各有采任州從禹貢為九爵從周氏有五諸侯之員
千有八百附城之數亦如之以俟有功諸公一同有衆
萬户土方百里侯伯一國衆户五千土方七十里子男
一則衆户二千有五百土方五十里附城大者食邑九
成衆户九百土方三十里自九以下降殺以兩至於一
成五差備具合當一則今已受茅土者公十四人侯九
十三人伯二十一人子百七十一人男四百九十七人
凡七百九十六人附城千五百一十一人九族之女為
任者八十三人及漢氏女孫中山承禮君遵徳君修義
君更以為任十有一公九卿十二大夫二十四元士定
諸國邑采之處使侍中講理大夫孔秉等與州部衆郡
曉知地理圖籍者共校治于壽成朱鳥堂予數與羣公
祭酒上卿親聴視咸已通矣夫褒徳賞功所以顯仁賢
也九族和睦所以褒親親也予永惟匪解思稽前人將
章黜陟以明好惡安元元焉
　　　東巡狩書
伏念予之皇始祖考虞帝受終文祖在璿璣玉衡以齊
七政遂類于上帝禋于六宗望秩于山川徧于羣神巡
狩五嶽羣后四朝敷奏以言明試以功予之受命即真
到于建國五年巳五載矣陽九之阸既度百六之㑹巳
過嵗在壽星填在明堂倉龍癸酉徳在中宫觀晉掌嵗
龜䇿告從其以此年二月建寅之節東巡狩具禮儀調
度
　　　都雒陽書
𤣥龍石文曰定帝徳國雒陽符命著明敢不欽奉以始
建國八年嵗纒星紀在雒陽之都其謹繕脩常安之都
勿令壊敗敢有犯者輒以名聞請其罪
　　　四巡書(天鳳/四年)
予以二月建寅之節行巡狩之禮大官齎糒乾肉内者
行張坐卧所過毋得有所給予之東巡必躬載耒每縣
則耕以勸東作予之南巡必躬載耨每縣則薅以勸南
譌予之西巡必躬載銍每縣則穫以勸西成予之北巡
必躬載拂每縣則粟以勸葢藏畢北巡狩之禮即于土
中居雒陽之都焉敢有趨讙犯法輒以軍法從事
　　　羣公奏言
皇帝至孝往年文母聖體不豫躬親供養衣冠稀解因
遭弃羣臣悲哀顔色未復飲食損少今一嵗四巡道路
萬里春秋尊非糒乾肉之所能堪且無巡狩須闋大服
以安聖體臣等盡力養牧兆民奉稱明詔
　　　答書
羣公羣牧羣司諸侯庶尹願盡力相帥養牧兆民欲以
稱予繇此敬徳其勗之哉母食言焉
　　　制萬國書
常安西都曰六鄉衆縣曰六尉義陽東都曰六州衆縣
曰六隊粟米之内曰内郡其外曰近郡有鄣徼者曰邊
郡合百二十有五郡九州之内縣二千二百有三公作
甸侯是為惟城諸在侯服是為惟寜在采任諸侯是為
惟翰在賓服是為惟屏在揆文教奮武衛是為惟垣在
九州之外是為惟藩各以其方為稱總為萬國焉
　　　下吏禄制度書
予遭陽九之阸百六之㑹國用不足民人騷動自公卿
以下一月之禄十緵布二匹或帛一匹予每念之未嘗
不戚焉今阸㑹已度府帑雖未能充略頗稍給其以六
月朔庚寅始賦吏禄皆如制度
　　　論膳羞書
普天之下莫非王土率土之濱莫非王臣葢以天下養
焉周禮膳羞百有二十品令諸侯各食其同國則辟任
附城食其邑公卿大夫元士食其采多少之差咸有條
品嵗豐穰則充其禮有災害則有所損與百姓同憂喜
也其用上計時通計天下幸無災害者大官膳羞備其
品矣即有災害以什率多少而損膳焉
　　　封唐林紀逡書
保成師友祭酒唐林故諫議祭酒琅邪紀逡孝弟忠恕
敬上愛下博通舊聞徳行醇備至於黄髪靡有愆失其
封林為建徳侯逡為封徳侯位皆特進見禮如三公賜
第一區錢三百萬授几杖焉
　　　更授諸侯茅土於明堂書
予制作地理建封五等考之經蓺合之傳記通於義理
論之思之至於再三自始建國之元以來九年于兹迺
今定矣予親設文石之平陳菁茅四色之土欽告于岱
宗泰社后土先祖先妣以班授之各就厥國養牧民人
用成功業其在縁邊若江南非詔所召遣侍于帝城者
納言掌貨大夫且調都内故錢予其禄
　　　收富吏財産詔(天下吏以不得奉禄並為姦利/郡尹縣宰家累千金莽下詔)
詳考始建國二年胡虜猾夏以來諸軍吏及縁邊吏大
夫以上為姦利増産致富者收其家所有財産五分之
四以助邊急
　　　按驗皇孫宗罪死書(皇孫功崇公宗刻印三一/曰維祉冠存已夏處南山)
　　　　(臧薄氷二曰肅聖寳繼三曰徳封昌圖又/與舅前徙呂寛家私通發覺宗自殺莽書)
宗屬為皇孫爵為上公知寛等叛逆族類而與交通刻
銅印三文意甚害不知厭足窺欲非望春秋之義君親
毋將將而誅焉迷惑失道自取此辜嗚呼哀哉宗本名
㑹宗以制作去二名今復名㑹宗貶厥爵改厥號賜謚
為功崇繆伯以諸侯之禮葬于故同穀城郡
　　　推定歴紀書(天鳳六年春莽見盜賊多乃令太/史推三萬六千嵗歴紀六嵗一改)
　　　　(元布天下下書欲以/誑燿百姓衆皆笑之)
紫閣圖曰太一黄帝皆僊上天張樂崑崙䖍山之上後
世聖主得瑞者當張樂秦終南山之上予之不敏奉行
未明乃今諭矣復以寜始將軍為更始將軍以順符命
易不云乎日新之謂盛徳生生之謂易予其饗哉
　　　出軍禁趨譁令(地皇/元年)
方出軍行師敢有趨讙犯法者輒論斬毋須時盡嵗止
　　　日正黒下書(元年/二月)
乃者日中見昧陰薄陽黒氣為變百姓莫不驚怪兆域
大將軍王匡遣吏考問上變事者欲蔽上之明是以適
見于天以正于理塞大異焉
　　　條備將帥書(莽見四方盜賊多/復欲厭之下書)
予之皇初祖考黄帝定天下將兵為上將軍建華葢立
斗獻内設大將外置大司馬五人大將軍二十五人偏
將軍百二十五人禆將軍千二百五十人校尉萬二千
五百人司馬三萬七千五百人候十一萬二千五百人
當百二十二萬五千人士吏四十五萬人士千三百五
十萬人應恊於易弧矢之利以威天下予受符命之文
稽前人將條備焉
　　　大風毁王路堂下書(元年/七月)
迺壬午晡時有烈風雷雨發屋折木之變予甚弁焉予
甚栗焉予甚恐焉伏念一旬迷迺解矣昔符命文立安
為新遷王臨國雒陽為統義陽王是時予在攝假謙不
敢當而以為公其後金匱文至議者皆曰臨國雒陽為
統謂據土中為新室統也宜為皇太子自此後臨乆病
雖瘳不平朝見挈茵輿行見王路堂者張於西廂及後
閣更衣中又以皇后被疾臨且去本就舍妃妾在東永
巷壬午烈風毁王路西廂及後閣更衣中室昭寜堂池
東南榆樹大十圍東僵撃東閣閣即東永巷之西垣也
皆破折瓦壊發屋拔木予甚驚焉又候官奏月犯心前
星厥有占予甚憂之伏念紫閣圖文太一黄帝皆得瑞
以僊後世褒主當登終南山所謂新遷王者乃太一新
遷之後也統義陽王乃用五統以禮義登陽上遷之後
也臨有兄而稱太子名不正宣尼公曰名不正則言不
順至於刑罰不中民無所措手足惟即位以來陰陽未
和風雨不時數遇枯旱蝗螟為災穀稼鮮耗百姓苦饑
蠻夷猾夏冦賊姦宄人民正營無所措手足深惟厥咎
在名不正焉其立安為新遷王臨為統義陽王幾以保
全二子子孫千億外攘四夷内安中國焉
　　　郎從官衣絳書(杜陵便殿乘輿虎文衣在室匣/中者出自樹立外堂上良乆乃)
　　　　(委地莽惡/之下書)
寳黄厮赤其令郎從官皆衣絳
　　　建九廟書(望氣者多言有土功象又見賊盜多書/欲視為自安能建萬世之基者乃下)
予受命遭陽九之戹百六之㑹府帑空虚百姓匱乏宗
廟未修且袷祭於明堂太廟夙夜永念非敢寜息深惟
吉昌莫良於今年予乃卜波水之北郎池之南惟玉食
予又卜金水之南明堂之西亦惟玉食予將親築焉
　　　行壹切法書
惟設此壹切之法以來常安六鄉巨邑之都枹鼓稀鳴
盜賊衰少百姓安土嵗以有年此乃立權之力也今胡
虜未滅誅蠻僰未絶焚江湖海澤麻沸盜賊未盡破殄
又興奉宗廟社稷之大作民衆動搖今復壹切行此令
盡二年止之以全元元救愚姦
　　　責七公書(初四方皆以饑寒起為盜賊轉掠求/食諸長吏皆自亂鬬中兵死大司馬)
　　　　(士按章豫州為賊所獲還上書具言狀莽大/怒以為誣罔因下書責七公於是羣臣震恐)
　　　　(莫敢言/賊情者)
夫吏者理也宣徳明恩以牧養民仁之道也抑强督姦
捕諸盜賊義之節也今則不然盜發不輒得至成羣黨
遮略乘傳宰士士得脱者又妄自言我責數賊何故為
是賊曰以貧窮故耳賊䕶出我今俗人議者率多若此
惟貧困飢寒犯法為非大者羣盜小者偷穴不過二科
今乃結謀連黨以千百數是逆亂之大者豈飢寒之謂
耶七公其嚴敇卿大夫卒正連率庶尹謹牧養善民急
捕殄盜賊有不同心并力疾惡黜賊而妄曰飢寒所為
輒捕繫請其罪
　　　霸橋災下書(地皇三/年二月)
夫三皇象春五帝象夏三王象秋五伯象冬皇王徳運
也伯者繼空續乏以成歴數故其道駁惟常安御道多
以所近為名乃二月癸巳之夜甲午之辰火燒霸橋從
東方西行至甲午夕橋盡火滅大司空行視考問或云
寒民舍居橋下疑以火自燎為此災也其明旦即乙未
立春之日也予以神明聖祖黄虞遺統受命至于地皇
四年為十五年正以三年終冬絶滅霸駁之橋欲以興
成新室統壹長存之道也又戒此橋空東方之道今東
方嵗荒民饑道路不通東岳太師亟科條開東方諸倉
賑貸窮乏以施仁道其更名霸館為長存館霸橋為長
存橋
　　　賑貸東方書(太師更始合鋭士十/餘萬人所過放縱)
惟陽九之阸與害氣㑹究于去年枯旱霜蝗饑饉薦臻
百姓困乏流離道路於春尤甚予甚悼之今使東岳太
師特進褒新侯開東方諸倉賑貸窮乏太師公所不過
道分遣大夫謁者並開諸倉以全元元太師公因與㢘
丹大使五威司命位右大司馬更始將軍平均侯之兖
州填撫所掌及青徐故不軌盜賊未盡解散後復屯聚
者皆清潔之期於安兆黎矣(漢書食貨志詔云予遭陽/九之阸百六之㑹枯旱霜)
(蝗饑饉薦臻蠻夷猾夏冦賊姦軌百姓流離予甚悼之/害氣將究矣○案此即前詔摘出而志在振東方後)
　　　開山澤書(莽多遣大夫謁者分教民煑/草木為酪重為煩費下書)
惟民困乏雖溥開諸倉以賑贍之猶恐未足其且開天
下山澤之防諸能采取山澤之物而順月令者其恣聴
之勿令出税至地皇三十年如故是王光上戊之六年
也如令豪吏猾民辜而攉之小民弗蒙非予意也易不
云乎損上益下民説無疆書云言之不從是謂不艾咨
虖羣公可不憂哉
　　　追詔亷丹(時天下兵起莽遣更始將軍㢘丹詔/伐山東至定陶莽追詔丹丹惶恐進)
　　　　(與赤眉別校董憲等/戰死莽傷之下書)
倉廪盡矣府庫空矣可以怒矣可以戰矣將軍受國重
任不捐身於中野無以報恩塞責
　　　哀㢘丹書
帷公多擁選士精兵衆郡駿馬倉穀帑藏皆得自調忽
於詔䇿離其威節騎馬呵譟為狂刃所害嗚呼哀哉
　　　新室當代漢有天下總説(莽遣五威將軍十二/人班符命四十二篇)
　　　　(于天下其文爾雅皆/為作説總而説之曰)
帝王受命必有徳祥之符瑞協成五命申以福應然後
能立巍巍之功傳于子孫永享無窮之祚故新室之興
也徳祥發於漢三七九世之後肇命於新都受瑞於黄
支開王於武功定命於子同成命於巴宕申福於十二
應天所以保祐新室者深矣固矣武功丹石出於漢氏
平帝末年火徳銷盡土徳當代皇天眷然去漢與新以
丹石始命於皇帝皇帝謙讓以攝居之未當天意故其
秋七月天重以三能文馬皇帝復謙讓未即位故三以
鐵契四以石龜五以虞符六以文圭七以𤣥印八以茂
陵石書九以𤣥龍石十以神井十一以大神石十二以
銅符帛圖申命之瑞􁋚以顯著至于十二以昭告新皇
帝皇帝深惟上天之威不可不畏故去攝號猶尚稱假
改元為初始欲以承塞天命克厭上帝之心然非皇天
所以鄭重降符命之意故是日天復决其所以勉書又
侍郎王盱見人衣白布單衣赤繢方領冠小冠立于王
路殿前謂盱曰今日天同色以天下人民屬皇帝盱怪
之行十餘步人忽不見至丙寅暮漢氏髙廟有金匱圖
䇿髙帝承天命以國傳新皇帝明旦宗伯忠孝侯劉宏
以聞乃召公卿議未决而大神石人談曰趣新皇帝之
髙廟受命母留於是新皇帝立登車之漢氏髙廟受命
受命之日丁卯也丁火漢氏之徳也卯劉姓所以為字
也明漢劉火徳盡而傳於新室也皇帝謙謙既備固讓
十二符應迫著命不可辭懼然祇畏葦然閔漢氏之終
不可濟亹亹在左右之不得從意為之三夜不御寢三
日不御食延問公侯卿大夫僉曰宜奉如上天威命於
是乃改元定號海内更始新室既定神祇歡喜申以福
應吉瑞累仍詩曰宜民宜人受禄于天保右命之自天
申之此之謂也(漢書五行志元帝初元四年皇后曽/祖父濟南東平陵王伯墓門梓樹卒)
(生枝葉上出屋劉向以為王氏代漢之象後王莽簒/位自説之曰初元四年莽生之嵗也當漢九世火徳)
(之厄而有此祥興於髙祖考之門門為開通梓猶子/也言王氏當有賢子開通祖綂起柱石大臣之位受)
(命而王/之符也)
　　王臨(莽/子)
　　　予母書(初莽妻王氏以莽前殺其子宇及獲涕/泣失明莽令太子臨居中養焉莽妻㫄)
　　　　(侍者原碧莽幸之臨亦通焉恐事泄與妻愔/謀共殺莽後貶為統義陽王出在外第愈憂)
　　　　(恐㑹莽妻病困臨予書莽見/之大怒賜臨藥臨自刺死)
上於子孫至嚴前長孫中孫年俱三十而死今臣臨復
適三十誠恐一旦不保中室則不知死命所在(漢書○/長孫宇)
(字中孫/獲字)
　　　謚王臨䇿命
符命文立臨為統義陽王此言新室即位三萬六千嵗
後為臨之後者當龍陽而起前過聴議者以臨為太子
有烈風之變輒順符命立為統義陽王在此之前自此
之後不作信順弗蒙厥佑夭年隕命嗚呼哀哉迹行賜
謚謚曰繆王
　　嚴尤
　　　諫伐匈奴書(莽初簒位匈奴入塞冦盜縁邊虚/耗莽欲立威乃拜十二部將率發)
　　　　(郡國三十萬衆窮追匈奴莽將嚴/尤諫莽不聴轉餉徵兵天下騷動)
臣聞匈奴為害所從來乆矣未聞上世有必征之者也
後世三家周秦漢征之然皆未有得上䇿者也周得中
䇿漢得下䇿秦無䇿焉當周宣王時獫狁内侵至于涇
陽命將征之盡境而還其視戎狄之侵譬猶蟁蝱之螫
敺之而巳故天下稱明是為中䇿漢武帝選將練兵約
齎輕糧深入逺戍雖有克獲之功胡輒報之兵連禍結
三十餘年中國罷耗匈奴亦創艾而天下稱武是為下
䇿秦始皇不忍小恥而輕民力築長城之固延袤萬里
轉輸之行起於負海疆境既完中國内竭以喪社稷是
為無䇿今天下遭陽九之戹比年饑饉西北邊尤甚發
三十萬衆具三百日糧東援海代南取江淮然後乃備
計其道里一年尚未集合兵先至者聚居暴露師老械
幣埶不可用此一難也邊既空虚不能奉軍糧内調郡
國不相及屬此二難也計一人三百日食用糒十八斛
非牛力不能勝牛又當自齎食加二十斛重矣胡地沙
鹵多乏水草以往事揆之軍出未滿百日牛必物故且
盡餘糧尚多人不能負此三難也胡地秋冬甚寒春夏
甚風多齎鬴鍑薪炭重不可勝食糒飲水以歴四時師
有疾疫之憂是故前世伐胡不過百日非不欲乆埶力
不能此四難也輜重自隨則輕鋭者少不得疾行虜徐
遁逃埶不能及幸而逢虜又累輜重如遇險阻銜尾相
隨虜要遮前後危殆不測此五難也大用民力功不可
必立臣伏憂之今既發兵宜縱先至者令臣尤等深入
霆擊且以創艾胡虜
　　　諫罪髙句驪奏(莽伐髙句驪兵當伐胡不欲行/皆亡出塞為冦殺遼西大尹田)
　　　　(譚州郡歸咎髙句驪侯騶莽不尉安/濊貉遂反詔尤擊斬之莽大説下書)
貉人犯法不從騶起正有它心宜令州郡且尉安之令
猥被以大罪恐其遂畔夫餘之屬必有和者匈奴未克
夫餘濊貉復起此大憂也
　　　王莽下書
乃者命遣猛將共行天罰誅滅虜知分為十二部或斷
其右臂或斬其左腋或潰其胸腹或抽其兩脅今年刑
在東方誅貉之部先縱焉捕斬虜騶平定東域虜知殄
滅在于漏刻此乃天地羣神社稷宗廟佑助之福公卿
大夫士民同心將率虓虎之力也予甚嘉之其更名髙
句驪為下句驪布告天下令咸知焉
　　　三將論敘
趙孝成王曰誰能當武安君平原君曰澠池之㑹臣察
武安君小頭而鋭瞳子白黒分明視瞻不轉小頭而鋭
斷敢行也目黒白分見事明也視瞻不轉執志强也可
與持乆難與爭鋒廉頗足以當之
　　　又
平原君曰廉頗之為人也勇鷙而愛哮吼可為國之大
將
　　平憲
　　　羗豪願内屬奏(莽自謂既致太平北化匈奴東/致海外南懐黄支惟西方未加)
　　　　(乃遣中郎將平憲等賂誘塞外羗獻地内屬州/因上奏事下莽莽請置西海郡且請正十二)
　　　　(名奏可有犯法者徙西/海以千萬數民始怨矣)
羌豪良願等種人口可萬二千人願為内臣獻鮮水海
允谷鹽池平地美草皆予漢民自居險阻處為藩蔽問
良願降意對曰太皇太后聖明安漢公至仁天下太平
五穀成熟或禾長丈餘或一粟三米或不種自生或繭
不蠶自成甘露從天下醴泉自地出鳳皇來儀神爵降
集從四嵗以來羌人無所疾苦故思樂内屬宜以時處
業置屬國領䕶
　　　王莽置西海郡正十二州奏
太后秉統數年恩澤洋溢和氣四塞絶域殊俗靡不慕
義越裳氏重譯獻白雉黄支自三萬里貢生犀東夷王
度大海奉國珍匈奴單于順制作去二名今西域良願
等復舉地為臣妾昔唐堯横被四表亦亡以加之今謹
案已有東海南海北海郡未有西海郡請受良願等所
獻地為西海郡臣又聞聖王序天文定地理因山川民
俗以制州界漢家地廣二帝三王凡十二州州名及界
多不應經堯典十有二州後定為九州漢家廓地遼逺
州牧行部逺者三萬餘里不可為九謹以經義正十二
州名分界以應正始
　　孫建(立國/將軍)
　　　論陳良武仲等家屬奏(奏/可)
西域蔣欽上言九月辛巳戊巳校尉史陳良終帶共賊
殺校尉刁䕶劫略吏士自稱廢漢大將軍亡入匈奴又
今月癸酉不知何一男子遮臣建車前自稱漢氏劉子
輿成帝下妻子也劉氏當復趣空宫收繫男子即長安
姓武字仲皆逆天違命大逆無道請論仲及陳良等親
屬當坐者
　　　又(王莽傳此與前奏相連/當坐者下有奏可二字)
漢氏髙皇帝比著戒云罷吏卒為賓食誠欲承天心全
子孫也其宗廟不當在常安城中及諸劉為諸侯者當
與漢俱廢陛下至仁乆未定前故安衆侯劉崇徐鄉侯
劉快陵鄉侯劉曽扶恩侯劉貴等更聚衆謀反今狂狡
之虜或妄自稱亡漢將軍或稱成帝子子輿至犯夷滅
連未止者此聖恩不蚤絶其萌芽故也臣愚以為漢髙
皇帝為新室賓享食明堂成帝異姓之兄弟平帝壻也
皆不宜復入其廟元帝與皇太后為體聖恩所隆禮亦
宜之臣請漢氏諸廟在京師者皆罷諸劉為諸侯者以
戸多少就五等之差其為吏者皆罷待除於家上當天
心稱髙皇帝神靈塞狂狡之萌
　　　王莽賜諸劉姓王
嘉新公國師以符命為予四輔明徳侯劉龔率禮侯劉
嘉等凡三十二人皆知天命或獻天符或貢昌言或捕
告反虜厥功茂焉諸劉與三十二人同宗共祖者勿罷
賜姓曰王
　　區博
　　　諫王莽行井田(中郎區博諫莽/知民怨乃下書)
井田雖聖王法其廢乆矣周道既衰而民不從秦知順
民之心可以獲大利也故滅廬井而置阡陌遂王諸夏
今海内未厭其敝今欲違民心追復千載絶迹雖堯舜
復起而無百年之漸弗能行也天下初定萬民新附誠
未可施行
　　　王莽下書
諸名食王田皆得賣之勿拘以法犯私買賣庶人者且
一切勿治
　　滿昌
　　　劾奏使者(烏孫大昆彌中國外孫也其胡婦子/為小昆彌烏孫歸附之莽欲得烏孫)
　　　　(心乃遣使者引小昆彌使置大昆彌使上保/成師友祭酒滿昌劾奏使者莽怒免昌官)
夷狄以中國有禮誼故詘而服從大昆彌君也今序臣
使於君使之上非所以有夷狄也奉使大不敬
　　王邑
　　　上乞骸疏(天鳳三年二月地震邑為/大司空上書乞骸骨莽報)
視事八年功業不効司空之職尤獨廢頓至迺有地震
之變願乞骸骨
　　　王莽報王邑
夫地有動有震震者有害動者不害春秋記地震易繫
坤動動靜辟脅萬物生焉災異之變各有云為天地動
威以戒予躬公何辜焉而乞骸骨非所以助予者也使
諸吏散騎司禄大衛脩寜男遵諭予意焉
　　韓博
　　　上言巨毋霸(時出兵征匈奴博欲以風莽言毋/得簒盜而霸也莽惡之更其姓巨)
　　　　(毋氏以莽字巨君謂因文母太/后而霸也博棄市以霸為壘尉)
有竒士長丈大十圍來至臣府曰欲奮擊胡虜自謂巨
毋霸出於蓬萊東南五城西北昭如海瀕軺車不能載
三馬不能勝即日以大車四馬建虎旗載霸詣闕霸卧
則枕鼓以鐵著食此皇天所以輔新室也願陛下作大
甲髙車賁育之衣遣大將一人與虎賁百人迎之於道
京師門户不容者開髙大之以視百蠻鎮安天下
　　田况
　　　上言盜賊(王莽簒四方盜起翼平連率田况擊/賊所向皆破莽令况領靑徐二州牧)
　　　　(事况上言莽畏惡况璽書徵/為師尉大夫况去齊地遂敗)
盜賊始發其原甚微非部吏伍人所能禽也咎在長吏
不為意縣欺其郡郡欺朝廷實百言十實千言百朝廷
忽略不輒督責遂至延曼連州乃遣將率多發使者傳
相監趣郡縣力事上官應塞詰對共酒食具資用以救
斷斬不給復憂盜賊治官事將率又不能躬率吏士戰
則為賊所破吏氣䆮傷徒費百姓前幸蒙赦令賊欲解
散或反遮擊恐入山谷轉相告語故郡縣降賊皆更驚
駭恐見詐滅因饑饉易動旬日之間更十餘萬人此盜
賊所以多之故也今雒陽以東米石二千竊見詔書欲
遣太師更始將軍二人爪牙重臣多從人衆道上空竭
少則亡以威視逺方宜急選牧尹以下明其賞罰收合
離鄉小國無城郭者徙其老弱置大城中積臧穀食并
力固守賊來攻城則不能下所過無食埶不得羣聚如
此招之必降擊之則滅今空復多出將率郡縣苦之反
甚於賊宜盡徵還乘傳諸使者以休息郡縣委任臣况
以二州盜賊必平定之
　　關並
　　　治河議(王莽時徵能治河者以百數其大略異/者長水校尉平陵關並大司馬史張戎)
　　　　(大司空掾王横沛郡桓譚典/其議為甄豐言竟無施行)
河决率常於平原東郡左右其地形下而土疏惡聞禹
治河時本空此地以為水猥盛則放溢少稍自索雖時
易處猶不能離此上古難識近察秦漢以來河決曹衛
之域其南北不過百八十里者可空此地勿以為官亭
民室而巳
　　張戎
　　　治河議
水性就下行疾則自刮除成空而稍深河水重濁號為
一石水而六斗泥今西方諸郡以至京師東行民皆引
河渭山川水溉田春夏乾燥少水時也故使河流遲貯
淤而稍淺雨多水暴至則溢決而國家數堤塞之稍益
髙於平地猶築垣而居水也可各順從其性毋復灌溉
則百川流行水道自利無溢決之害矣(御史臨淮韓牧/以為可略於禹)
(九河處穿之縱不能為九但為四五宜有益○桓譚新/論載張仲河議河水濁一石六斗泥而民競決河溉田)
(今河不通利至三月桃花水至則決以其噎不/泄也可禁民勿復引河似即戌議或誤戌為仲)
　　王横
　　　治河議
河入勃海勃海地髙於韓牧所欲穿處往者天嘗連雨
東北風海水溢西南出􁋚數百里九河之地已為海所
漸矣禹之行河水本隨西山下東北去周譜云定王五
年河徙則今所行非禹之所穿也又秦攻魏決河灌其
都決處遂大不可復補宜卻徙完平處更開空使縁西
山足乘髙地而東北入海迺無水災
　　　桓譚為甄豐言治河議
凡此數者必有一是宜詳考驗皆可豫見計定然後舉
事費不過數億萬亦可以事諸浮食無産業民空居與
行役同當衣食衣食縣官而為之作迺兩便可以上繼
禹功下除民疾
　　甄阜　梁丘賜(阜莽前隊大夫/賜莽屬正)
　　　移劉良書(良字次伯封廣陽王徙為趙王○良/光武叔父平帝時為蕭令及光武起)
　　　　(兵良不得已從軍至小長安漢兵大敗/良妻及二子皆被害阜賜移書於良)
老子不率宗族單絝騎牛哭且行何足賴哉(續漢/書)
　　　權石銘(趙書劉曜築建徳殿取土城西南墎内/得圓石狀如水碓其銘云議未之詳或)
　　　　(云以為瑞叅軍續咸曰王/莽時物命下禮官為定式)
律權石重四鈞同律度量衡平有辛氏造(十六國春/秋無平字)
　　　銅權銘(後魏景明中并州人王顯達獻古銅/權有銘八十五字亦王莽所制也)
律權石重四鈞(又/云)
黄帝初祖徳帀于虞虞帝始祖徳帀于辛嵗在大梁龍
集戊辰直定天命有人據土徳受正號即真改正建丑
長壽隆崇同律度量衡稽當前人龍在巳巳嵗次實沈
初班天下萬國永遵子子孫孫享傳億年(隋/書)
　
　
　
　
　
　
　
　
　
　
　
　
　
　西漢文紀巻二十四
