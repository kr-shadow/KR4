#+TITLE: 希澹園詩集-明-虞堪
#+DATE: 2018-05-12 10:19:59
#+SOURCE: github.com/kanripo/KR4e0068 master 5cbc1284                
欽定四庫全書　　　　集部六
　希澹園詩　　　　　　别集類五(明/)
　　提要
　　　　(臣/)等謹案希澹園詩三巻明虞堪撰堪字克
　　　　用一字勝伯長洲人至正中隠居不仕故其
　　　　題趙孟頫畫絶句有曰王孫今代玉堂仙自
　　　　畫苕溪似輞川如此青山紅樹裏可無十畆
　　　　種瓜田深諷其出事二姓然堪至洪武中竟
　　　　起為雲南府學教授卒於官葢與仇逺入元
　　　　事同一例原本題曰元虞堪非其實也堪𨽻
　　　　籍長洲而集中巖居髙士圖歌有我亦本是
　　　　青城人句畫山曲有家山萬里隔蜀道正難
　　　　行句朱仲叔山水引有西蜀書生句而西蜀
　　　　二絶句三峽謡旅懐詩憶錦官詩送張士臯
　　　　歸閩中詩次韻陸髙士見寄詩皆於蜀有故
　　　　鄉之思而成都使君王季野席上詩則併作
　　　　於蜀考宋史虞允文本蜀人而虞集亦毎自
　　　　署西蜀堪於允文為七世孫於集為従孫意
　　　　其流寓長洲而於蜀仍徃来未絶歟此集後
　　　　有自跋稱丁未嵗冬至前一日案丁未為元
　　　　至正二十七年則皆元時所作而入明以後
　　　　篇什遂不復見相傳堪歿後所遺翰墨尚數
　　　　篋其子孫不讀書漫置屋中乆而亡之則其
　　　　散佚者固亦多矣詩多題畫之作又丁元末
　　　　造時有憂時感事之言古體氣格頗髙近體
　　　　亦音節諧婉惟七言律詩刻意欲效黄庭堅
　　　　而才力淺簿終不相近然大致婉約秀逸頗
　　　　饒情韻無當時穠艷之習亦可謂娟娟獨立
　　　　矣世又有堪詩别本題曰鼓枻稿者與此集
　　　　互相檢勘其詩篇數多寡並同惟前後編次
　　　　稍異或即堪之原本或後人别題以行均未
　　　　可定今附存其目於此不複錄焉乾隆四十
　　　　二年五月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官　(臣/)陸　費　墀
欽定四庫全書
　希澹園詩集目録
　　巻一
　　　古體雜言
　　巻二
　　　近體五言
　　　絶句
　　　六言
　　巻三
　　　近體七言
　　　絶句
希澹園詩集原序
吳中虞先生名堪字勝伯其先蜀郡人宋丞相雍國忠
肅公七世孫文獻故家也從叔祖侍講文靖公元至治
天厯間職居館閣其為文也圭齋歐陽公實稱其粹然
自成一家左右逢源各識其職有道園學古録類槀行
於世先生以叔祖之文散逸者多迺復博訪遺槀凡二
十巻名曰道園學古録類槀遺編甞請吾鄉先生黄文
獻公晉卿及臨川危公太樸為之序今已鋟梓大傳先
生好學於先世遺文莫不習熟成誦攷其家學盖有素
矣誠偉人也經瞿唐過余示予所著希澹園舊槀希澹
用邵子語名讀書所也屬余序余惟詩之道有三一曰
性情二曰裁度三曰音節夫存乎心者本其中發乎言
者得其和篇章句法適其長短大小之制聲韻諧叶鏘
鏘然琅琅然縱如金石之鳴􁎼為詩文之善鳴者也余
舊讀文靖公之文法度整肅每不能釋手恨不生同公
時而親炙之今而幸見公之從孫能毋景慕而愛敬之
乎其詩數百篇出語皆中節動有三尺澹若𤣥酒音韻
希古感慨懐思順天樂性寓意深逺而未甞肯蹈陳迹
盖由其所存者大也嗟乎是詩文克傳其家而善鳴者
焉余也魯鈍金華之晚生也竊慕東萊勉齋之學而私
淑栁黄諸先生年開四秩不得其緒辭陋意淺何足以
序為雖然得附雲立名施於後世則所願也於是乎序
金華桑以時書
欽定四庫全書
　希澹園詩集卷一　　　　　明　虞堪　撰
　　古體雜言
　　　滄浪操(孺子鼓枻作/)
汎滄浪猗毋泊我舟通汗漫猗毋遏我遊彼湛湛猗既
𤣥以黝物擾擾猗其盍以脩夫滔滔猗吾寧與休孰知
我猗不我為儔歎自取猗從者惟由
　　　釣魚操
瞰滄浪而盤礴閱浮雲之巻舒物悠悠其永逝吾何心
而釣魚
　　　瞻雲操
維蒸之麓兮蔚乎蒼蒼英雲下被兮吾親永藏雨露霑
濡兮焄蒿悽愴嗟親之逝兮其何以往瞻雲之興兮汎
乎髙林慨思吾親兮憂集于心烏翩翩兮旦止猿啾啾
兮夜吟灌鬱椒兮徹泉之下泣松楸兮零于宿莽憾吾
生兮茹兹荼苦抱終天兮終古
　　　老子騎青牛像
孰知而傳象帝之先始生八十終言五千度關青牛西
邁不還若有見者乃猶龍然
　　　觀山
山無垢色雲無住心達人觀之其髙且深
　　　題栢子庭畫石菖蒲
蹲此於菟直捋爾鬚大嘯一聲風清月孤
　　　朝陽篇(書唐氏子暹祝辭後/)
大明隠䝉汜韜韞萬世光三浴一出海盈盈上扶桑發
機遂動息幽眇復張皇融結川嶽麗昭回雲漢章所以
暘谷賔若稽在陶唐希天建至極放勲被遐荒悠悠則
萬聖蕩蕩名無疆孰云時害喪違之靡不忘三綱既淪
斁九法遂乖張斯須浸頗僻終古失馨香餘孽留簡帛
烏得埀衣裳參兩詎無端秉彛實有常暹也父命名欽
哉究元良求之得餘師字之以朝陽鳳凰不世有維時
鳴髙岡覽輝用比徳景瑞期逺翔文獻乃足徵嘉言斯
孔彰冠禮久已廢請訓獨可尚儼如三加祝賔主迭在
堂虞生鄙何述斐然不知量觀象詠元化稽經陳否臧
希天復希聖質說㡬荒茫易稱徤不息君子當自强惜
隂既云哲失道還受傷夙夜審出處悠久慎行藏羣物
豈違忤欣欣樂其昌顛沛造次間撡徳其何爽朂哉保
厥始夀考有餘慶作詩以咏歎永矢慎勿忘平旦再仰
察庶㡬予匪狂
　　　良苦吟為馬元尋母得見作
水流豈無源草生固有根東風洄驚瀾吹此野燒痕亂
離失母痛割腸難斷恩念如兩慈烏饑號各孤鶱煙迷
太湖渚霜隕吳㑹門七年一朝見九起萬死魂蘭沼草
復茁尺蠖信乾坤上承髙盖旋景入無永昬下憑大載
安轍窮有回轅衣破淚始滅哭絶聲始吞始命茍有逆
終雨不洗寃春暉轉忘憂式復念倚門翻思在離别豈
料俱生存餘懽菽粟具辛苦勿出言我歌良苦吟頑薄
當彌敦
　　　咸林行為楊璽改葬乃祖作
餘杭山前百戰場蒺藜滿道多虎狼黄塵茫茫白日慘
子獨往也良慨傷深衷憤不畏狼虎極目蒼天淚如雨
蒼蒼益髙愁奈何腸斷咸林一抔土黄腸下深九仞泉
我翁瘞此今百年朱旛(一作/轓)玉節久寂寞黄鸝碧草空
留連回首東吳三百里無限好山并好水誓收寒骨閟
幽函與翁來歸此山裏佳城再卜再刲樹麥飯椒漿好
時祀慈烏還來共栖止慰我生存保終始嗟哉楊公好
孫子人生蜉蝣在天地間關誰復顧生死骨肉恩深固
如此嗟哉楊公好孫子
　　　自畫萬壑松風圖歌贈天台朱秉中梅花巢
天台萬八千丈山桃花久不留人間上當牛斗開天關
仙人㡬度招我窮幽攀瓊臺玉闕逈寂寞石橋且滑空
潺湲曾識髙人姓朱者讀書縳屋蓮峯下一從畫得龍
馬神龜文走獻天子登天閽天子莫可官歸來老田野
最喜兩兒郎緑髮更蕭灑大者賦逺遊不肯卑微休仲
也誰與儔愛我畫滄洲聊將水墨趣冩此空巖秋鴈蕩
雲連赤城暮瀟湘雨裏蒼梧愁我愛仲也琴傾耳大賞
音南風散五弦為我開煩襟棲烏夜啼秋月墮黄鸝曉
囀春花深君不見畫中絶是琴中趣萬壑秋風滿松樹
應有梅花可結巢隨意青山看雲去
　　　自畫山居圖歌贈宜春朱隠君(字安道地/理學専門)
朱侯有隠居迺在宜春間東遊久未已浩蕩忘其還山
川神氣具在眼窮幽賾隠知何限黄河之源出崐崘千
里萬里盤旋屈折支天根自從開闢分九州大噫嘑噏
生氣浮綿延亘接無盡頭奔澎不息入海流海門限水
迴蛟蜃碣石排風駐馬牛從此山川極甌越秦王之石禹
王穴朱侯朝覽赤城霞暮看山隂雪山隂溪中釣魚者
舊廬亦在青城下胷中丘壑渾天成手把風雲自揮灑
窅靄外鴻濛前來龍起伏頃刻真宛然長松古檜亦偃
蹇不似草草生風煙朱侯長相見談笑共刮目脫屨白
石上滄浪歌濯足愛山之癖奈侯酷聊以尋幽畫苑屋
青山隔溪轉白雲就簷宿不短挂猿藤頗長棲鳯竹畫
成送侯當早歸越來溪傍花正飛春山蕨長薺菜肥何
待滿樹風雨鈎輈啼朱侯朱侯此别勿歎惜一飯勸君
當努力但將雞犬深入雲莫管桃花盡狼籍此畫掛向
草屋壁讀書萬巻守勿失從教門前泥潦三尺深深掩
柴門莫輕出
　　　自畫關山行旅圖因製畫山曲
三年不作畫一畫旅愁生家山萬里隔蜀道正難行蜀
髙山且逺瞿唐水復險别來記得春水深此日欲去風
塵滿風塵滿如何成都西南愁翠蛾蛾眉愁損人未歸
杜鵑啼血朝朝飛杜鵑飛向何處江南三月春十日九
風雨每同謝眺看青山安得草堂留杜甫君不見杜甫
悲歌一世豪南奔北走何其勞南奔北走何其勞許身
稷契愚且髙
　　　桃花畫眉曲
春禽踏南枝新栁拂蛾眉東風一何淺花間聲宛轉君
不見秋烏一夜啼金井裁衣寄逺剪刀冷便是蘇山窈
窕娘愁對離鸞亦斷腸(寄逺一/作念逺)
　　　巖居髙士圖歌次韻
山髙性所樂好山何處無平生樂山夜入夢神遊厯厯
皆方壺浮雲滿空任舒巻把筆題詩傲軒冕長松如龍
鱗滿身風雨年年長蒼蘚結巢絶愛當巖阿平地白雲
如湧波落葉蕭蕭作飛雨自看山中秋色多日夕樵歌
響幽谷啼鳥關關亂林木㡬年種术茅公山更弄漁舟
武夷曲山中過慣真脫塵但看日月不記春巖居髙士
莫咲我我亦本是青城人自愧長年不歸去遇舜逢堯
竟忘慮一船煙雨在江南畫裏看山真得趣桃花水生
春尚寒西來雪嶺雪不乾出門千里更萬里無縁縮地
何其難
　　　龍眠居士畫馬歌
龍眠居士畫六馬神妙不在曹韓下始信天閑有六龍
毛骨竒權汗流赭鳳頭錦膊獅子花雄俊豈待奚奴誇
騰霜叱撥好頭赤馭氣競欲追風沙超驤一箇玉蝴蜨
蹄如踣鐵眼赫赫直恐翩翩便飛去一㸃春風正揚鬛
君不見寧王畫馬花蕚樓四海八荒無事秋玉面之驄
忽變化開元天子愛之亦莫留迺知龍媒矯矯不世出
自是龍池飛霹靂漢家封疆既混一天馬西來勞貢錫
海宇清平忘戰敵嗚呼海宇清平忘戰敵
　　　瓢隠畫歌
溪上昨日風雨來溪上船子衝潮回白鷗微茫波島嶼
緑樹恍惚迷塵埃煙昬氣黒夜滂渤石梁茅屋多傾頹
壺公畫裏何悠哉寫此世外之蓬萊弱水不渡良可哀
　　　朱澤民山水歌
江山青青江水緑市上何人吹紫竹避暑宮前不見春
落花滿地遊麋鹿千古江山列畫圖朱侯解寫咫尺煙
模糊扁舟依然在洲渚應可自此歸五湖昔人去者今
有無昔人去者今有無
　　　張商畫竹歌
洞庭張商愛修竹放筆從衡寫千幅世上今無玉局翁
胷中自有篔簹谷黄金易成金錯刀石室灑灑生秋毫
鳳凰飛去空寥寥張商落墨何其髙
　　　踏車謡
一春多風復多雨田頭踏車最辛苦去年種田田無收
還租賣却牛一頭今年城西盜賊起北巷南村盡燒毁
城頭土崩日夜修壯者服役老者憂晨食糟糠每忘晝
妻子長饑面皮瘦公家喫酒呼歌奴不念私家租不敷
公家若念農家苦水澇祈晴旱祈雨
　　　古意
秉燭夜何長芳筵惜春暖鶯花已驚曙東風雜絃管還
念戰場人冰花䥫衣滿
　　　朱叔仲山水引為鄒生作
看山朝不飯畫山夜不眠西蜀書生有此過傅癖呼鐙
索酒忘青年東吳朱家叔仲子愛畫更覺入骨髓清晨
起來頭不梳快展溪藤撥秋水長年買船上㑹稽耶溪
雲門隨所之越人煮海競取富孰肯相逐探幽竒歸來
自喜胷腹飽磊磈峥嶸揮不了東家幀子髙丈尋落筆
唯嗔煙嶂小鄒生拜揖長衣裾得畫一紙七尺餘就中
䫉得戴安道一丘一壑松兩株前年我亦畫匡廬還有
松巢安讀書昔年李太白最愛雲端蕖焦桐不著童子
抱先生自是乗籃輿仙人自在第九叠牧豎樵夫皆可
居朱叔子鄒陽生世俗那辨關與荆齊君不好瑟王子
自吹笙何當與子坐待海晏風塵清更作崑崙頂上行
　　　紅梅引次韻壺中老人一咲
羅浮山下春風來嫣然一咲梅花開東君底是愛顔色
玉容重著胭脂堆要令姑射朝天闕丹砂炯暎肌膚潔
天人自是實失驚空谷何年見清絶又如二十飛瓊春
酒醒絳紗籠玉尤分明夭桃繁杏便麄俗紛紛艶冶徒
相争暗香不斷流丹髓三咽令人銷鄙俚莫言春半不
耐寒飽浥冰霜不知㡬吾生痛飲自得師對花爛醉髙
陽池朱顔顧我每如此壺公壺公如何鬢成絲顛倒笑
我為花楊酒巵
　　　鶴瓢
青城黄仙師四海遍行脚東觀滄溟萬里餘到時兩髩
秋蕭索手中常持一鶴瓢言是太古開花萼偃蹇渾無
斧鑿痕分明洞有煙霞爍青田一種至今無溟渤崑崙
任抄掠一從箕泉遭棄置便向華表為棲托自入行囊
不計春長懸日月同飄泊彈絲或奏太古調只與此瓢
相對酌醉將北斗挽天潢肯把此瓢分兩勺君不見伯
牙絶弦無知音卞和獻璞遭殘虐世間俗子眼眵瞎有
耳徒能聽管籥安知老大葫蘆生小摘乾坤自成噱林
屋洞口種橘李山人平生讀書得真樂自是西周老􁏃
姓抱一沖虚豈彫琢仙翁亦是無懐民大道逈出羲皇
若禹穴南來一邂逅握手談笑如識昨許以此瓢今可
遺臨别要即重然諾謝之拂袖去意若全落魄山人得
之不敢卻左懸右佩貯靈藥有時挂向青崖間脫屣捫
蘿坐盤礴月明遼海夜生寒夢繞秋空雙足躩邇來作
者歌鶴瓢競說山人瓢不惡長歌短句我亦有雨露雲
煙詎穿鑿我歌不鑿瓢愈竒山人之名愈充擴李山人
莫驚愕我亦青城丈人客昔年西來覺丘壑㡬逥晞髮
太華顛至今尚負山中約瓢乎瓢乎爾知否一夕風髙
起朔漠瀟湘洞庭木葉落爾今不蔓縱為瓢徒向人間
受纒緡何當從今只化鶴何當從今只化鶴為我戞然
飛鳴一萬里長風浩浩翔寥廓
　　　為季丙卿題衛明鉉所畫咒錢出井圖
神仙好幻術驚世更駭俗笑移天地入壺中大塊輪􁒓
等珠粟葛仙鍊丹世所傳咒錢出井飛上天長生久視
亦已矣此事一說經千年衛君亦是丹邱子與我論交
脫生死昔年學仙差可耳雅好樓臺今畫史孤雲處士
騎鯨去文皇欲官挽不住霧帶雲裾盡屬君草草落筆
成天趣季卿何由得此圖卻寫仙翁鍊丹處井氣空明
泄海寒丹光錯落闚天曙蝦蟆秋飛老桂輪子規夜呌
長松樹季卿父烈丈夫年過五十山澤臞手援神農之
百草口誦軒轅之古書回生起死奪造化隂徳邁種為
菑畬膏肓二豎為哭泣何物五鬼能擨􁚇一道澄江自
西下十年賣藥留東吳花飛苑樹秋霜薄葉落江楓夜
雨疎每尋翁生說烹煉更得果老稱名譽只今又逢東
海上咫尺蓬萊隔煙浪便持此畫問安期舉手人間謝
塵坱
　　　題王叔明為瑛上人所畫松亭雅集
仙人王子喬吹笙度人世天目山前騎鶴來五彩虚空
畫無際岨崍岡頭十八公恰在已公茅屋東要予賦詩
請莫咲石上精魂今古同
　　　題大癡道人黄子久畫關山叠嶂圖
老癡作畫便癡絶畫山畫樹畫若鐵想從憶昔少年遊
飽在燕山度霜雪重關複道壓層巒萬水千山咫尺看
只今無復黄知命脫去人間行路難
　　　鑑湖春曉
越王城南看春曉湖上好山青未了誰採芙蓉落鏡中
翠黛蜿蜒如可掃賀公歸來酒滿船幽花網戸春娟娟
手招南風鳴五弦鸞沖鶴翥今千年
　　　題錢舜舉畫蠶桑圖
桑中鳴禽巧如鴂吳娘養蠶夜不歇暖雨寒風惱殺人
政是江南三四月苕溪遺老白髮翁畫蠶畫葉揺春風
千金難買吳娘笑故寫生枝椹子紅
　　　題顧定之竹
録事官常州政是太平日想得鳳凰枝掀髯揮彩筆直
節應承雨露恩五色芝雲護子孫而今飛向閩南去揺
蕩春風化墨痕
　　　題王元章梅
髯君畫梅若天造冰雪肝腸屢傾倒騎驢曽上燕南道
罵人不識梅花好囊空無錢遂歸蚤把酒對花心懆懆
夜半歌呼發酒狂縱說花王被花惱江南三月春風顛
栁絮梨花不堪掃雪罨枝梢頗綴繁那似山中昔懐抱
憶君誓不委露草若欲尋之畏行潦聞道關門空讀書
十年不見今應老𦍑笛吹時不下來而今正合窮幽討
君不聞咸平處士骨枯槁白鶴翩翩度瑶島
　　　山居圖
野人愛山披此圖芙蓉秀色如匡廬莫知昔人結巢處
雲松千尺今何如隂崖瀑花落飛磴冷煙石髮生雲梳
仙家别自有天地迺見樓觀皆瓊琚淋漓􁅗洞元氣濕
衆木一脫秋風疎石田得鑱良可鑿縛茆便約幽人居
吾鄉青城千萬里山可樵而水可漁别來不覺㡬更改
兩烏巢樹還愁予祗今浪跡縱萍梗仰觀頫視空趦趄
何當歸來老其下白日躬畊夜讀書
　　　愛日堂為於和仲賦
於君之家臨具區躬畊把釣何勤劬爰作新臺奉親樂
嬰啼拙舞將驩娛知君綵衣常自著匪獨樂爾怡妻孥
上堂朝夕具甘㫖列以羔豚兼蓴鱸稱觴願親百嵗夀
無由駐目忘朝晡長年樹桑隂滿戸林中夜夜巢慈烏
服勞恐辱子事盡生祥下瑞天理符君不見東家萬厦
畜有餘生兒二十不讀書崇朝街裏調鞍馬不肯堂中
問起居又不見西家有子懐明珠十年辭家逺遊去天
下豪狹相奔趨白髪之親雙眼枯令名既失身受汚於
君於君非爾徒於君於君非爾徒
　　　贈筆生施廷用
苕人藝者多藝筆馮陸當年稱第一馮陸之前尚有人
柯山之徐世無匹貞元朝舊王孫憶昔被詔遊帝閽白
玉堂中留補衮馮也陸也此日具藝皆其掄玉堂仙去
馮陸苑遂有時名落人耳後來温生楊生皆擅場鄉里
而今有孫子㡬家有藝如有田侯門曳裾筆滿船沈生
兄弟懶歸去更有施生争後先施生施生良獨苦一棹
江湖正風雨雪滿頭顱塵滿髯過我煙江闔廬浦吾儕
自顧非華陽奚足為爾分强良聊復臨池掃硬黄雲煙
脫手生光茫快馬追風忽當陣銛戈利劒森交張跳龍
卧虎畏顛素便欲掇出㕘鍾王甫知老髯絶藝得精法
差可辟易數輩又于馮也陸也相翺翔宣州兎越州竹
慎勿貪書瘞筠簏竹已廢萌茁兎亦飽狼腹春管秋毫
取次生應待山中氣清肅作歌贈君歸計促不足傳人
喻珠玉重來過我煙江曲為君展破鷗波緑
　　　成都使君王季野席上次韻奉呈櫓巢初菴雲
　　　　林元素子素諸公
隠者分湖住髙士雲林栖蒹葭散汀看鷗去桃花隔屋
聞雞啼每同杖屨踏春隄詩筒酒榼前後提公子風流
乃相愛縷引嬋娟生靉靆纎歌細舞交驩從翠璫玉珮
花蘢䓗蘭亭之下暮春㑹飛觴列坐千載同莫訝眉山
長帽翁髙談雄辯顔酡紅頹然自謂謫仙侶欲舉萬象
超鴻濛月丘子陶朱公人間嵗月駒過隙不飲莫待兩
鬢成衰蓬君不見東風曉作梨花夢白雪飛來已半空
　　　贈星史汪清溪
李白有竒句汪倫多好情我無朱紱戀子得清溪名清
溪在何處白鷗長與盟日夕再扁舟巻舒一絲輕慣識
魚鳥性都忘風雨聲年年使槎到夜夜天河清誰將支
機石更問嚴君平列宿二十八五緯相從衡車杓轉極
垣兩眼俱分明客星到何度乃復逢長庚遇子練其間
呼我安期生我本漁者徒廿載江湖行桃源窅難覔馳
逐天下共昨從西川來要掣東海鯨風波猶􁅗洞海波
不遑寧不見賀季真把酒來自傾人徒咲放曠自足安
欣榮固窮豈求達但醉不用酲樂天復何疑陶公乃歸
畊為子歌蘭枻聽我歌濯纓
　　　畫鶴篇(為陳生介賦/)
伊誰畫此鶴千載遺陳生飄飄有仙氣相顧移蓬瀛髙
吭修脛若長鳴磊落昻藏睥太清思凌霄漢不飛去若
有待者台階平羣真昔朝上帝所鬱羅蕭臺隔風雨鸞
驂鳯馭自鈞天却載瑶笙來下土寥廓餘音世罕聞聾
聽瞽辨徒紛紜南嶽真人既旋邁五色雲霞散華盖碁
聲一響闌干空人境皆非城郭在自脫紅塵世網中直
來𤣥圃滄洲外陳生一從魏伯陽上虞學道期翺翔栖
真笠澤瑞雲觀長對此鶴懸齋房坐讀㕘同玩周易造
化機關洞探賾乃知薛公畫向通泉壁十一通靈今絶
跡故為此鶴成愛惜孰云道士青城客久欲歸赴玉局
奕但留壁間箭一隻海塵茫茫薄日色何天一方來歎
識便沖碧落萬里展雪翼圖南不使鵬先得
　　　分題賦得任公釣臺送王允剛歸義興
　　　　(任昉字彦升蕭梁/時甞為義興守)
任公有釣臺陽羨西門道六朝去已逺一守稱絶倒無
事每蕭閒於焉事幽討惠政實已多昔民仰蒼昊至今
釣遊處水清山亦好雲天日為旗野樹春如葆魚鳥識
風流江山見文藻王孫逺遊歸悽迷思芳草壯氣溢前
修我當論懐抱出處可探竒有志莫易老
　　　海上丹房聫句
　予與東海生俱僑練水一日汎舟自楓村塘過葫蘆
　灣轉桃丘尋欲觀海抵夜月色良白宿崑浦仙丹房
　仙好竒樂飲酒吟咏要予二客聫句記一時遊㑹焉
　予愀然曰昔人慨光景於鷦漚蜉螟者有逺遊餘響
　之悲今吾與子遊子言殆天啓也非耶于是三人倫
　屬各賦偶語共得字凡六百四十為韻六十有四句
　百二十有八命篇曰海上丹房聫句仙者錢巽字公
　權客生阮孝思字維則予乃青城山樵虞堪叔勝也
　時强圉協洽九月望日堪記
秋髙候海月夜宿丹房清(堪/)紫氣動瓊戸白光搖素楹
(孝思/)霜凝萬手杵火伏三足鐺(巽/)煌煌豎玉井爛爛連
赤城(堪/)變合鉛永髓交媾龍虎精(孝思/)所以霛毓秘服
之身形輕(巽/)三花常結子一胎忽騰嬰(堪/)後天竟不死
終古真長生(孝思/)孰云邁周􁏃政為凌商彭(巽/)乾坤大
莫測日月慳其行(堪/)大椿閲春秋微蟲嘯昬明(孝思/)造
化㡬不息循環互相成(巽/)天淵一飛躍韝冶徒煎烹(堪/)
道體詎割裂名言孰紛争(孝思/)超然萬象表蕞爾羣目
盲(巽/)扶揺鯤鵬化􁀙欿蠅蜹營(堪/)疇能較巨細何用嗤
辱榮(孝思/)安期既遯世魯連亦逃名(巽/)飛度海水弱鞭
驅石梁平(堪/)完完白盤上灎灎金波傾(孝思/)犀光微照
耀怪狀畢露呈(巽/)鼇戴湧兀宇鯨奔觸喧轟(堪/)霛鼉雜
魚媵舞若唯能獰(孝思/)蜃吐起氛霧豚噴飛沫霙(巽/)鮫
呈綃錯落蚌獻珠熒晶(堪/)一一蒼螭立雙雙赤鯶趟(孝/)
(思/)何物比目鰈況爾丫頭􁀙(巽/)鼈甲竟六縮鰕䖳難獨
撑(堪/)飄颻駐羽節的皪蜚珮瑛(孝思/)琴生躍鯉出王子
跨鶴迎(巽/)龍琯碎碣石螺觥吸滄瀛(堪/)放此寛大量解
以無何酲(孝思/)劃然悟忘返歸歟咏遐征(巽/)既御鴻濛
氣當作欵乃聲(堪/)謫天本竒術縮地若偶抨(孝思/)跼蹐
頃步勢呼吸萬里程(巽/)坐我已機席咲子猶庭閎(堪/)葳
蕤覆肺盖踊躍鎗心兵(孝思/)齒鼓撃訇坎音鐘叩噌吰
(巽/)婆娑􁩛以髮傲兀瞪而瞠(堪/)微吟澁莊籟獨繭繅媧
笙(孝思/)鏦琤間金石雰霏亂璣珵(巽/)䥫畫逗溜壁牙籖
響風棚(堪/)驚蛇逐毛頴飛虹捲陶泓(孝思/)萬巻在手破
五車於腹盛(巽/)鬼谷應蓍䇿羅浮證棋枰(堪/)果有奕局
事豈無髙世情(孝思/)室劒商鏤繡囊琴蜀錦頳(巽/)得趣
始破絶有神終合并(堪/)蒸鑪螢焌焌茗釜蠐嚶嚶(孝思/)
銀絲過行膾瑪瑙重出􁀙(巽/)神棗異桃核仙芝類蓂莖
(堪/)𤓰開犀落瓠榴破珠傾櫻(孝思/)紅擘爛於火青剖圜
若纓(巽/)丹分盎大橘殷對合抱檉(堪/)魁杓落睒睒蒲牢
發鈜鈜(孝思/)齁鼾總辟易猛省渾􁀙􁀙(巽/)藥兎罷秋搗
窓雞候晨鳴(堪/)霜結鴛頸瓦燈炧鴈足檠(孝思/)舞興憵
憵起俠氣衝衝横(巽/)客豪思横發童倦嗔屢賡(堪/)㝠搜
入古差狂歌錯鏘鏗(孝思/)啁啁泣魍魎呱呱呌猱猩(巽/)
真令東方白盡使鬼神驚(堪/)
　
　
　
　
　
　
　
　希澹園詩集巻一
欽定四庫全書
　希澹園詩集巻二　　　　　明　虞堪　撰
　　近體五言
　　　鼓枻
蘭枻鼓清流獨悲江上秋屈生常悃欵漁父亦遲留斑
竹涵清淚滄江沒白鷗釣竿斯可寓隨意泊吾舟
　　　與呂志學夜坐
坐待西齋月論過上夜春亂離方促膝狹窄(一作/逼窄)豈容
身一劒風塵際十年江海濵黄金難鑄日白髮謾催人
　　　送陶元庸歸吴覲母後逰越依李開府
擾擾越城路搖搖吴水春自嗟淪落客又送逺逰人挾
䇿長憂世謀生獨為親輸君談甓事更向鄴侯陳
　　　送馮令之官烏程
好去烏程令間關白髮新五弦應得趣一劒只全貧湖
水家家緑桃花樹樹春㡬番兵燹地天復恵凋民
　　　送趙生航海之京
之子天邊去逺逰滄海中蓬萊十日到雲漢一槎通夜
静應瞻斗秋髙定轉篷慎聞堯治語歸慰釣漁翁
　　　李士賢檢校使吳
使者來吳日多君屬後車全家當國難孤直保民餘秉
節心仍壯揚名信不虚懐忠獨憐孝珍重史官書
　　　送相徳謙之越
世路一何艱風塵戰血殷送君闔廬浦投客㑹稽山戀
闕頭添白尋親淚復潸臺中論前績刀馬豈容閑
　　　寄魏秉中表兄
海上魏公子風流憶漢貂别來良契闊時節竟蕭條嵗
暮滄江逺天寒白鶴遙艱難慎行處吾欲老漁樵
　　　重寄
客厭吳江冷誰歌蜀道難風塵應阻絶歸計且盤桓臘
雪明殘夜梅花耐薄寒慇懃囑毛穎聊以報平安
　　　寄南潯潘隠君草堂
湖頭隠居好竹樹日蕭森對酒花當面焚香鶴在隂青
山應似舊岐路只如今潘令思吾否髙情足謾吟
　　　柬倪季敏南墅隠居
季也端脩士髙閒獨閉門桑麻深雨露雞犬自朝暾設
以南州榻陶然北海樽何時覔漁者相逐到桃源
　　　寄鄧髙士
海上𤣥真子能詩似謫仙從來披鶴􁑵長上釣漁船袖
有雌雄劒囊無子母錢一壺春自足應不問先天
　　　寄徐生兼柬亷愚谷上人
之子病來久縁情多苦吟經旬不㑹面鎮日廢彈琴雨
過江澄練梅酸樹合隂文殊應在座摩詰好論心
　　　贈周可久
漂泊風塵際相逢湖水潯繄君正哀憤而我且狂吟禾
黍感行役蓼莪思孝忱憂來無復道端處和鳴琴
　　　贈瀞天鏡講師
　予渡練川寓于大報國圎通寺寺有大藏道場請師
　主席師錫自雲間適至等謂轉大法輪鼓鳴螺震廣
　闡宗風增輝佛日者矣我今有分得與見聞踊躍喜
　懽遂成讃嘆
義天本無際心鏡奪方諸白月離滄海清風下太虚扶
宗譚般若演教契真如龍象朝朝集松堂響粥魚
　　　次席帽山人王原吉韻贈石林上人
石林峨海刹傑出大方家說偈缾飜水看經席散花秋
聽潮信急夜坐月痕斜借問窮源客曽乗㡬度槎
　　　用唐綦母著作留題龍興寺詩韻贈長老閒公
　　　白雲
西蜀竟忘歸東林自掩扉百年純白髮獨著舊緇衣閱
藏心源浄安禪鼻息微天花如雨下無箇著空飛
　　　王使君季野飛雲樓讌集
翠黛生微暈闌干下夕陽亂蛙喧鼓吹芳草滿池塘歌
按黄金縷詩傳錦繡囊焦桐誰自弄還問蔡中郎
　　　趙生席上
清明纔過日踏雨到君家列坐新行酒比鄰始種花牆
頭紅窈窕盃面緑交加歸騎寧扶醉還人挿帽斜
　　　夜雨水竹居聽彈筝
繁溜響簷牙深堂静不譁坐來聽夜雨歌起酌春霞燭
小銀花墜筝低玉柱斜俄聞關塞曲飄忽思如麻
　　　旅館與陸季宏對榻
旅榻聫宵話心期一寸冰春風欹玉樹夜雨落寒燈世
事嗟餘耳人情見武陵男兒四方志搖落豈無憑
　　　讀陳天倪處士傳有懐其子惟寅惟允
惜别經三月相思寄五言風塵淹逆旅煙樹鎖離魂行
處松楸晚吟時烏鳥昏臨文憶前行重為洒啼痕
　　　中秋湖上看月
中天今夜月爛照五湖秋玉樹懸虚静金波入漢流間
關南北路浩蕩(一作/牢落)古今愁欲踏仙槎去凌空賦逺遊
　　　九日與鶴齋真人飲堅上人東樓次韻
樓臺超有界風月到無邊說幻難逃佛憑虚已是仙𤣥
洲生碧草浄土出青蓮我愛盃中物來隨社裏縁
　　　十日對菊
撚花悲節過無酒愀無懽客裏情懐惡江頭風雨寒揚
雄空識字陶令苦辭官荆璞應難抱牙琴欲罷彈
　　　十月十七夜舟中作
江漢月輝輝孤舟一夜歸白沙魚聚火清露客沾衣櫓
約寒湖響鷗聫宿鴈飛人間成底夢吾獨轉忘機
　　　湖村夜泊
嵗晚過湖邊縁村夜泊船數家餘破屋㡬度斷吹煙病
犬驚籬罅饑烏呌樹顛問津無處所寒月照人眠
　　　潯南書事
偶即潯南地川原路欲蕪老翁行乞食稚子幼還扶未
放開河卒猶差守戍夫為農那可卜愁我在江湖
　　　澄江季丙卿留飲客邸
一勺錢溪水半年澄客心風塵增感慨山水倦登臨處
處羣遊在林林衆木森持盃騁懐思還沛聽佳音
　　　謾興
避地藏吾拙衡門常自扃豺狼時擾擾風雨晝㝠㝠海
上琅玕折山中芝草零如何秉干羽不見舞虞廷
　　　江村漁隠
微茫煙水窟窈窕野人家屋裏容書几門前著釣槎桃
花春漲漫桑樹晝隂斜欲問𤣥真子栖遲㡬嵗華
　　　次韻沈仲說洞庭秋晚
時花媚秋色落日澹晴輝橘亞丹楓樹江分白鳥磯圍
碁應遁跡把釣或忘歸謾道因詩瘦髙情深翠微
　　　寄朱叔重畫山水巻
婁東朱叔重滿巻畫雲煙過越乗山轎歸吳放野船危
峯蒼鶻上逺樹白鷗前每愜幽尋意題詩為爾賢
　　　題陳松巢畫
秋山殊可愛畫此似匡廬九叠青厓峻萬株紅樹疎筍
輿陶令入蓮社逺公居何日風塵静松巢好讀書
　　　登大覺寺琳公鑑湖樓
談笑寳樓開湖光劈面來浮雲空翳檻明鏡若為臺野
鳥銜花去潭龍作雨回坐參真法境無意想蓬萊
　　　題文殊院壁
文殊蘭若舊珠樹網羅交殿古餘獅座林空見鳥巢天
花時作供野菜日充庖忽憶香山語令人願結茅
　　　昭明寺暹上人房次韻題壁
脫俗經雲壑尋僧到竹房林飈發虚籟潭影落天光浄
觀禪心寂清齋道味長南山寺相對結屋好隣傍
　　　題暹上人可賦軒
祗樹給孤園當陽闢小軒天空澄際月海浄浴晨暾霧
隠南山豹風傳後夜猿憑髙殊可賦觀妙亦何言
　　　遊宋胡少師横山福夀蘭若次韻書壁
每到横山麓都違濯世氛僧留夜聽雨我自日看雲厯
厯前朝寺桓桓給事墳凄凉莫嗟感竹帛已傳聞
　　　留題横塘般若寺
西郭横塘寺開門對越溪潮生滄海近雲起碧山低浮
世驚前夢迴廊覔舊題重懐先太史曽共白雲栖
　　　　昔先太史與白雲閒上人憩此今三十年矣
　　　　而壁間遺墨尚新瞻仰徘徊不勝流涕因賦
　　　　此以識嵗月云
　　　王明仲聽雨樓賦
華星不可摘飛雨若為聽忽暝翻巴峽兼秋響洞庭甲
兵連夜洗絲竹暫時停㡬度銷銀燭沉思賦窅㝠
　　　南城祚真精舍寓宿呈希哲二公
塵世竟忘情還來訪惠明一燈懸夜榻萬竹起秋聲虎
嘯風連屋烏啼月滿城坐忘渾不寐相對話無生
　　　宿堅公房詠髙麗石琉璃
石燈如仰月雲截水光寒不為山靈秘應從海若刓中
虚長寂照表浄即空觀絶勝青黎杖寥寥伴夜䦨
　　　對雪
碧落瑤花滿分明屬化工江山如畫裏天地只壺中瑞
應三番白春無半㸃紅原頭踏芳草遮莫待東風
　　　白雲為閑上人賦用鄭子封先生韻
一片復一片應無去住蹤悠揚輕似羽變幻儵猶龍寳
月同瞻海青蓮别見峯若招巖畔宿飛散下堂鐘
　　　山居次韻(六首用起句題/)
山居何所有簷竇過晴雲霛物尋常見塵囂絶不聞花
關蜂作陣松逕鹿成羣莫怪尋幽約長來避俗紛
龍山宛若龍飛舞出羣峰霖雨終須作閑雲或可從蕭
條何處寺隠約數聲鐘儵幻聽經去天花雨九重
雜樹帶雲栽林間一逕開好鶯鳴不絶獨鶴去還來宻
䕃生青靄閑花落紫苔為吟清晝寂撡几數徘徊
勝絶為人誇山中宰相家琅玕皆翡翠金彈是枇杷𤣥
圃生竒玉丹爐養嫩芽熟知方外事不比世間奢
乳燕定新巢翾翾過栁梢自來簾幙下不墮網羅交細
雨迷南陌飛花接近郊主家貧好在破屋任人嘲
好山看不盡一望一番登崖險森如㦸泉甘冷若冰鳴
鐘傳下界著屐上髙層不是石橋客何由識老僧
　　　送周伯昻兵革後歸義興
城郭已皆非人煙觸處稀莫言前度事但得一身歸妻
子全當喜鄉鄰在可依孝侯還有廟再拜勿歔欷
　　　飛雲樓春夜㑹飲聫句
樓外雨蕭騷如何慰寂寥(在/)畫闌昬正倚朱履夜從招
公子開東閣(敏/)先生莫後邀熊徵恊呂望鳬舄佇王喬
(堪/)自尚虞卿璧誰吹伍子簫玉壺承酒酌(在/)銀葉藉香
燒亹亹襟懐豁飄飄氣宇驕(敏/)過秦人罕論識趙客難
撩文脈如泉湧(堪/)詞源若海潮每歌青玉案長想赤闌
橋(在/)就醉翻金縷相期折翠條煙霞同嘯傲(敏/)汗漫及
漁樵酒勝春衫薄詩成蠟蠋銷(堪/)悠揚通蹀夢瘦損過
蜂腰最喜相鄰近(在/)惟憐失路遥幸因投契誼何以答
瓊瑤(敏/)瑟瑟低簷溜㝠㝠動斗杓結歡得知已端不負
春宵(堪/)
　　絶句
　　　滄波
滄波眇碧落蘆葉生秋風一船不結纜長嘯月明中
　　　舊筝
雁逐暮雲斷蟬驚秋夢寒蕭條關塞曲不復和愁彈
　　　詠異石
　吳人朱叔重善繪畫甞遊石堰山遇方士授異石玉
　色清潤如鑑如屏雲白山青趣若天造要予詠之
觀山有竒術捾此天地根白雲飛不去一片玉渾淪
　　　寓目
天逺水復遥白鳥獨長往當從息機人發此天際想
　　　海岸圖
海岸水西流看山正倚樓迢迢煙九㸃笑指是齊州
　　　題醉李太白圖
汗漫魚龍窟消搖虎豹關死生渾託醉何獨夜郎還
　　　題列子乘風便面
昔者列禦冦泠然禦其風方諸徹秋水乃今見猶龍
　　　題青山白雲(四首/)
幽人卧春曉四山雲氣迷閉門(闕/)　　呌殺䕶林雞
人家青樹合僧寺白雲封誰共詩翁坐夕陽聽晚鐘
我愛山中住山中秋復春白雲長罨戸來往斷無人(一/作)
(獨樵/人)
窅窅一帶山沈沈萬林樹著我静者心獨得看雲趣
　　　題柯叅書竹(二首/)
秋風來蒼梧白月下九疑不見湘夫人一枝空淚埀
海上青琅玕曾持天上看蕭條風雨夜誰拾鳳毛寒
　　　題倪元鎮畫竹樹
个个竹弄雨丫丫樹撑煙還教來拜石癡絶伴清妍
　　　題顧定之畫出牆竹
莫咲虎頭癡偏憐鳳尾埀粉牆遮不斷翠雨濕多時
　　　題朱叔仲所畫青山白雲横幅
山青緑樹深白雲更多少憶爾越中行揚帆看春曉
　　　題陸季宏畫碧桃花
飛去三千里開過㡬刼春此言誰解得還汝日東人
　　　為立上人題雲山欲雨巻
白雲不作雨作雨但霏微長罨青山路唯教翠濕衣
　　　題陳慎獨畫
菉竹在坡陁兼葭隔洲渚咫尺雨中秋披圖謾愁予
　　　美人撲蝶圖(所持扇上/有諼草花)
雙蝶忽飛來撲之意偏好繡扇著春堤恐汚宜男草
　　六言
　　　吳江
三髙祠前流水五湖煙外孤篷楓落吳江夜冷髙情都
付漁翁
　　　靈巖寺
響屧迴廊何處來尋陳迹都非日暮疎鐘孤起白雲巖
下僧歸
　　　姑胥山
不見舊時臺榭空聞千古風流滿地山花落去㡬番麋
鹿來遊
　　　横塘
越來溪頭暮雨姑蘇城外横塘黄帽就船炊飯緑鬟隔
岸鳴榔
　　　盤門
南兩廟前霜栢闔廬城下寒潮風雨扁舟經過傷心無
復吹簫
　　　石湖舊苑
望湖亭子凄然不似當年風景畫船空載梅花誰唱暗
香疎影
　　　題畫小景
緑水金塘馬徤青山紅樹鳥鳴䇿䇿吟鞭逺指濛濛花
雨新晴
　　　題巖壑孤舟圖
我將投棲巖壑愛此松蘿絶塵欲喚滄洲艇子不知黄
襖何人
　　　題朱澤民書釣圖
汎輕船兮釣渚歌滄浪兮自取不知所讀何書竟相忘
於魚水
　　　題顧定之二篠
匪闒翣之老稚伊飛飜之羽翹戾九天之披拂遲一氣
之扶搖
　
　
　
　
　
　
　
　
　
　
　
　希澹園詩集巻二
欽定四庫全書
　希澹園詩集巻三　　　　　明　虞堪　撰
　　近體七言
　　　汗漫遊與姚子静錢公權壁上人同賦
我亦身從汗漫遊逍遥海上覔𤣥洲徧探龍藏三千界
一駐鸞笙五百秋不用霛槎通絶域底須神駿蹴崑丘
臭帤即是人間世誰共蜉蝣樂未休
　　　吳伯常家看桃花
二月一日走海涯吳生邀我看桃花重尋𤣥都定何日
且看赤城俱是霞此番開顔阿母喜他年得子小兒誇
蜂衙蜨陣渾擾擾何處春來有汝家
　　　山家看花
折得山前數様花瓦缾隨意貯山家(一作亂挿/置山家)香霑昨
夜三更雨紅帶朝陽五色霞不用熏籠䝉獸錦絶勝肌
玉護蟬紗長安道上風塵暗把酒看春又歎嗟
　　　震澤
汪洋巨澤控三吳不為黄池入版圖大禹功成遺鼎在
夫差侈極故臺無淵靈尚護龍潛窟國色纔銷鹿卧蕪
神物在川輝日月生民終古樂涵煦
　　　拜郊臺(臺遺址在/越來溪上)
吳王城外拜郊臺山色湖光共繞迴終古翠華隨水去
何年玉牒為天開斜陽一笛牛羊下細雨千帆雲鳥來
忠死佞存墮霸業登臨不盡客興哀
　　　望湖亭
望湖亭子横山半水色山光落檻前前輩風流今已矣
野人登眺獨悽然鶴鳴華表誰同聽犬上東門莫自牽
謾把一杯消客恨五湖何事别乗船
　　　闔廬浦
闔廬浦口畫船開興逐秋潮海上回霜樹露花紅窈窕
梵宮仙觀碧崔嵬南飛越鳥雙雙過北帶吳山隠隠來
欲把一盃觀浩蕩乗風檣舵苦相催
　　　陳湖
渺渺洪流接具區由來畊鑿捴膏腴沈淪為有魚龍混
開廓豈無鴻鴈俱好覔根源隨博望莫將清淺問麻姑
桑田變海元如此自汎扁舟入五湖
　　　嘉興水西寺
宣城水西不可到秀州水西今獨遊太白才情真放逸
牧之人物更風流諸天問法元無相千載題詩在上頭
人世古今同一夢刼灰煙瞑五湖秋
　　　山家書壁
為愛山家人跡稀往來渾覺市廛非雷鳴谷裏朝尋菌
雨過巖前日採薇草澤底須人自棄桃源真與世相違
他年未必無園綺應是看雲到晚歸
　　　山家書壁遺老農
老農政喜黄梅雨笑我何妨白晝眠竹逕鳥啼泥滑滑
稻畦蛙呌鼓闐闐開溝放水將鋤去過嶺看雲借屐穿
性僻自嫌多懶散空吟未遂卜居篇
　　　登穹窿山訪張袁二道士
穹窿絶頂訪仙居燕坐髙人石不如一㸃紅爐飛白雪
大千碧海掣金魚坐看日月渾淪轉笑指華夷寥廓虚
我亦飄飄生羽翰不奔塵世五侯車
　　　書陶孝子傳後
　常州城陷民陶某父為賊驅去及官軍復克城父死
　不知其所某於寓近營冢壙葬父冠裳旦暮哭臨故
　人序其孝云
天兵自昔下宋時常州之民皆死之百年政爾勞生息
一日猶然逢亂離妖氛易滅不足數玉石俱焚良可悲
北門陶家有新塚子孝親寃難汝為
　　　旅懐
野閣篝燈獨夜時苦愁風雨失歸期夢回蜀道關山險
行盡江南草木衰縱酒為憐花落去懶眠重恨月來遲
不知鳴鳳飛何處老却梧桐第一枝
　　　春興
十日寒風剪落梅東西撩亂雪盈堆王孫何處尋芳艸
野老多情立舊苔頓覺繁華隨水去斷無行跡過橋來
黄昏寂寞徘徊久安得清樽為爾開
　　　謾興
眼中風景非前日門外桑田是㡬年北去黄河猶滚滚
南飛烏鵲自翩翩於今虎帳聞鼙鼓何處龍舟奏管弦
濁酒一盃難强醉黙看芳草憶春前
　　　聽朱秉中鼓琴
潮落滄江月上時衡門獨客正棲遲彈琴猶有嵇中散
對榻可無鍾子期蝴蜨翩翩迷曉夢松風颯颯起秋思
水雲别轉瀟湘曲白露無聲下竹枝
　　　八月十五夜對月寫懐
月色且看今夜好砧聲不斷若為情聨綿烽火近或逺
阻絶兵戈縱復横赤壁煙銷非昨夢黄河天近㡬時清
如今揺落重寥寂華髮催人兩鬢生
　　　中秋夜與堅上人看月
圓通寺裏看秋月十五潮頭送夜明龍喜金光揺海藏
鵲驚樹影弄天泓祇知世界無昏昧不信風雲有變更
詩句已成禪印悟忽聽樓上打鐘聲
　　　江渚移居
柴關臨水野人居思滿滄洲老釣漁落木兩山秋色逺
淡煙孤鳥晚晴初㡳非江左袁宏渚可是隆中葛亮廬
故舊㡬人同笑傲兵塵十載謾躊躇
　　　山中獨夜有懐江上故人
三更風露翻衾薄萬壑松濤到枕繁江上故人寧隠豹
山中獨客正聽猿蘭煙賸馥烏皮几燭影揺紅白玉樽
月色灘聲誰寂寞思君清氣滿乾坤
　　　漁船早起次韻
舟泊蘆花雪滿窓曉鐘煙寺已微撞雞啼草屋星埀地
鴉散楓林月墮江拙計祇甘持釣去閑心何必豎旛降
起來驚破沙鷗夢飛度前汀又一雙
　　　雨中過同川訪王性中齋居寓宿話舊
天時人事底推遷一别俄經二十年華屋㡬空𤣥鳥計
滄江重對白鷗眠前程擾擾三义路往事滔滔百道川
共語平生夜來雨故人髙榻未虚懸
　　　午日訪沈元圭席上次黄舜臣所賦詩韻
一簾葵錦爛晴霞五色絲虹暎臂紗𤣥藥自消頭上雪
絳榴誰挿髩邊花茶烹石鼎從施禁詩寫蠻牋學破邪
不是西山黄石叟難尋東老地仙家
　　　宿黎里普濟院書壁懐南邦長老
空花室裏聽清秋身世俱忘得自由風雨蕭條來北竇
蒹葭瑟縮響南洲瞿曇喻法開金像禪衲當機豎玉樓
却話西余山下客在川何不棹歸舟
　　　重宿金處士瞻雲軒呈二同遊
昔同下榻軒中眠此夕復來驚五年世故恍然如夢寐
物華端可喻雲煙兩公何憂髮俱白唯我自笑心無縁
但看梅花顔色好嵗寒仍與月娟娟
　　　施宜之處士隠雅宜山守先人塋與某先隴為
　　　隣承寄栁道傅太常所撰其墓銘見示因詩奉
　　　酬
雅宜山在玉遮東聫絡諸峯眺望中一自佳城封馬鬛
常時神氣接鴻濛穹碑述徳金門彦髙隠承家白髮翁
我亦欲歸從杖屨共謌撃壤樂淳風
　　　送馬民立之杭州
泛泛相逢水面萍悠悠行路尚縱横殘年送子東南去
頃刻題詩感慨生西子湖邊春定早謝家池上雪初晴
登臨莫折埀楊栁試聽黄鸝第一聲
　　　送張士皋歸閩中
闔廬城外草芊芊西子湖邊客上船二月水生春自泛
三山日落夢相牽鴟夷竟去滄溟逺杜宇還啼錦樹妍
我亦欲歸愁劒閣風塵消息在何年
　　　送張伯竒還花溪草堂
見說石田茅屋在花溪南畔栁溪東亂兵横殺雖不到
死草華風亦自同天際淺蕪春莽蒼水邊寒月夜朦朧
羨君歸去償髙卧布糓還啼幽竹叢
　　　送朱秉中之杭州將歸天台山中
盈盈栁色動江皋手挽長條照錦袍亂世搃懐鄉土計
還家寧憚路程勞桃花流水心何競華頂峯尖首謾搔
竊莫西湖戀光景槎回南斗滯秋髙
　　　送馬民立省親後還官越上
撫戎之越豈能羇拜母還官定有期屈賈有才當用日
儀秦多辯正逢時潮平江濶曹娥廟木落山空夏禹祠
政隙好探風土勝莫將孤劒倚天涯
　　　送潘公穎還越上將葬乃父子素翁
離亂相逢淚滿襟恍如魂夢話侵尋猶愁大澤鯨波險
況說南山豹霧深楊栁折來重忍别蓼莪書罷復難吟
隴頭還植新松樹知向棲霞第㡬岑
　　　重贈
煙塵昧日奈愁何栁色寒深臘未過把酒送君離思逺
揚帆過浦亂山多到家立雪看修竹涕泣臨風廢蓼莪
若解棲霞踐霜露年年湖水緑生波
　　　送魚臺賈景莊自吳航海之京師
鼓枻滄浪歌濯纓送君臨别重怔營逃名遂是魯連子
痛哭安非阮步兵短褐文章千里重白鷗滄海一舟輕
好紓長䇿干明主正為蒼生問賈生
　　　送顧仲贄四明歸覲
木落空江煙霧深客程無奈鴈聲催船從賀監湖頭過
人在吳王城裏回梵刹雨花霏雪竇海潮浴日上蓬萊
霛椿此日應千嵗好著斑衣獻夀盃
　　　送瀚北海上人住靈巖寺
昔到吳王避暑宮靈巖寺在半天中霸圖終入黄池㑹
山勢猶紓紺宇雄一去豪華千古夢數聲啼鳥百花風
髙人好在琴臺上海月傳心向碧空
　　　次危大㕘韻送相徳謙之台州别駕
一上滄溟萬里船便朝金闕九重天逺臣艱棘曽身踐
聖主哀憐有㫖傳别駕之官台宿近長安舉首日華邊
故人珍重文章在報政行看不負賢
　　　送楊方外法師之上清山覲乃師祝洞天真人
長年海上賦遊仙又送楊君覔洞天華盖自來塵世表
祝融猶在(一作/望)日華邊先生遂赴渾淪約弟子重㕘槖
籥𤣥蘿磴夜深捫絶頂素華臺上月當圓
　　　贈黄山人
接淅重趼四十年眼空厯厯好山川來龍起伏成形似
大塊渾淪豈變遷路遶脚跟千里徤瀾翻舌底九河懸
把詩長嘯出門去又踏春風何處船
　　　書贈錢公權
今年海上逢錢起日日題詩句法新謂我欲髙東漢士
多君恰到盛唐人扁舟共泛心相得髙榻長懸意獨真
唯待吹嘘上天去不知何地有通津
　　　贈日本僧立恒中藏主
上人昔自日邊來大海猶如渡一盃三萬里程空水觀
百千沙界到天台繙經席上花飛徧曳履林間葉作堆
政共長吟好詩句却言又上鳳凰臺
　　　旅贈王宗善
江湖獨客轉飄蓬一雨愁兼半月風正哭窮途如阮籍
忽逢佳士即王戎故園春去無多燕此日南飛㡬箇鴻
甚喜得君相慰藉深慚花落酒樽空
　　　鄉老蔡霞外尊師見過感懐書贈
西來文物眼中稀嵗晚相逢款竹扉萬里祇操鄉國語
百年惟著野人衣翠蛾江上愁空老白鶴遼東信未歸
見說關山塵霧暗不知城郭是耶非
　　　贈單子貞遊雲間併柬邾仲義
月過衡門竹樹低清樽聊得話羇栖輸君慣聽雲間鶴
笑我空聞夜半雞千古好懐渾謾憶百年髙興屬誰題
東南久别邾徵士嵗晚尋船逆上溪
　　　贈湖州二沈筆生因簡潘隠君
沈郎兄弟苕溪客藝出䝉恬入品流十載舊遊渾似夢
一番相見又逢秋扁舟夜雨來滄海滿目風塵易白頭
歸去定尋潘處士為言無事狎羣鷗
　　　茅經厯之嘉興道過野寓因贈
省郎南郡之官去百里豈驚行路難不謂野人疎世務
謾勞舟檝艤江干沙汀寂寞浮鷗冷城郭蕭條勁草寒
自古循良須賛畫好埀竹帛向人看
　　　訪潘公穎南潯隠居
去嵗途逢嵗欲徂今年嵗晚訪潯隅頭顱未老心先折
世路多艱事屢殊知子淮南思桂樹愁予劒北問桑株
閒情廿載渾依舊却笑虞翻走畏途
　　　寄黄髙士鶴巢
五年不見黄髙士孝行如君豈得之阮籍再生應有愧
顔丁不死即同辭瀧岡表裏曽潸涕陟屺詩成重所思
莫怪剡溪船不到石尤風阻未堪期
　　　寄馬民立在越上并簡盂季成
半生書劒各飄零千里相思望窅㝠春水鷗邊吳樹緑
夕陽馬上越山青依劉已是同王粲適度何由似管寧
故舊見君還問我釣船只說寄煙汀
　　　寄徐生
積雨新晴三月初好風輕颺落花疎闔廬浦上安漁艇
檇李城邊問客居吏牘可閒還復爾親庭常省近何如
一春未得南來信緑樹隂時想過予
　　　寄澱湖鄧髙士
故人消息近何如一别經年未得書世事似棊猶自奕
湖光如澱不妨漁風塵定阻王喬舄山野或容陶令居
我亦從來絶泥滓何縁方外學清虚
　　　寄王明仲寓杭
南風畫舸去十日北海清樽空百盃黄鳥有時啼緑樹
(明仲宅西栁隂與僕寓所門巷相接每嵗五月有兩鶯/來鳴甞相謂曰信禽也自明仲出鶯果至日鳴不輟故)
(及以/報之)紅榴和雨落蒼苔(甞以盆榴/見遺故云)已聞相府朝朝入却
喜仙都夜夜回山色湖光固無恙浙船應是未歸來
　　　題王生畫春山圖
山中幽事夢不盡愛我王生每畫之春及把犂畊緑野
曉來攜甕汲清漪桃花泛處漁舟窅藤刺長時鳥道危
四十漂淪歸計拙一看一畫一題詩
　　　為義興周伯昻題春山圖
孝侯孫子獨稱賢亂竄思歸夜不眠看畫每期王右轄
題詩惟憶杜樊川桃花雨外尋樵徑春水天邊覔釣船
愛汝披圖良足慰不須重辦買山錢
　　　題王叔明所畫巖居羅漢
金錫曽飛海上峯歸來巖窟坐䝉茸已探娑竭珠宮藏
㡬度長安半夜鐘席上銜花馴雜鳥鉢中聽法隠黄龍
(黄作/降)寫真畫變還摩詰應為人間嘆未逢
　　　題月夜汎湖詩巻
醉裏誰吹碧玉簫滿湖明月汎蘭橈一時髙興都難遏
萬里青㝠便欲飄風水龍吟秋嫋嫋星河鷺起夜迢迢
漢槎嬴節成何似不及空謌度泬寥
　　　寄題湖州沈自誠水竹居
水竹之居清且幽休文無恙在湖州淵魚或躍誰同詠
鳴鳯安棲不易求鎮日輸君常把釣何年著我一維舟
共燒蠟燭聽春雨髙卧清風八詠樓
　　　書畊隠巻後
吳下顧家兄弟賢養親遺子力畊田暖雲穀雨春千畝
斜月犂星曉一川塵市不逢真隠者桃源忽見即神仙
年年但願長豐稔無吏徵租横索錢
　　　題季丙卿見示前輩陸子方先生義齋亷使所
　　　著乃伯父季吉甫傳并詩巻後
季父醫名播昔年寸心行義契蒼天如扶槁朽顛崖裏
盡起春風造物前盧扁神竒端復並機雲文字固當傳
至今遺澤流諸子猶似澄江注百川
　　　丙卿還鄉里賣藥躬畊予喜而賦詩為别
季卿為醫世無雙十載挈家遊此邦逢人賣藥不二價
教子讀書同一窓我昔長呼綺里季而今歸學鹿門龐
明年何處聽春雨杏花如錦照澄江
　　　題贈筆生王純與徑山愚菴及公同賦
王郎縛筆住湖州翰墨場中得縱遊心力盡於初畫妙
眼睛全在一毫頭青春好樹流鶯囀白月空山老兎愁
直到玉堂揮翰手新翻落墨為渠優
　　　寄題先月樓
海上陳郎百尺樓月來先得水天秋為憑碧落無塵界
故見滄溟徹夜流兎魄一生通汗漫蟾光纔露作神遊
何時去倚危䦨曲更為題詩在上頭
　　　夢綵堂
　　　　(余士平提學豐城人寓京師二十年以兵阻/未遂還鄉思親不少置故其堂扁曰夢綵)
髙堂白髪不勝簪尚有天涯遊子吟老萊斑衣每入夢
春暉寸草難為心萬里關山阻南國五色鳳凰鳴上林
東風㡬度桐江緑蝴蝶飛來春已深
　　　野人家
野人還住野人家好在山顛與水涯不以紅塵干世事
却於青艸識年華門前夜雨生新漲屋上春風捲落花
只有漁樵來㑹酒謌呼每到月西斜
　　　看帆
　襄陽丘彦章僑居笠澤數年闢小軒與揺城江直風
　帆沙鳥如在几席間余甞為扁曰看帆而為之記今
　從海上還重過軒中留住屢日乃相與徘徊間關而
　鄉情客思共有感焉故復賦之以詩
煙波江上使人愁(用唐人崔顥/黄鶴樓語)贏得開軒作卧遊底事
千帆來嫋嫋復同孤鳥去悠悠遲回星斗寧攙落快沓
風雲不暫留瞬息安危由逆順轉看身世亦同謀
蚤覺浮生類轉蓬江湖元不限西東十年斂跡居林下
萬里遊情付夢中開闔豈嫌梅子雨往來難信石尤風
青山坐老堆黄髪奈爾滔滔泣路窮
一日㡬番雲作陣百年都若螘旋堆南金逐翠登燕埒
北罽隨貂到楚臺採藥已將童女去浣紗曾送美人來
名奔利役何休歇日落長天數去回
經過灔澦汎瞿唐天險何如地險長我愛越山投剡曲
君看吳水憶襄陽季鷹思鱠乗髙興司馬探書念逺鄉
不是煙塵迷錦里也還鷗燕逐牙檣
　　　題吳江孫氏小隠湖樓
太湖三萬六千頃小樓尋常盈丈間髙情自寄煙水濶
長嘯不驚鷗鷺閒白日看雲當檻過清宵放月照琹還
誰家燕子空繚繞惟待秋風墜緑鬟
　　　心逺樓為瀚上人賦并發同席鄭明府一笑
東吳勝地黄山麓北海上人心逺樓閑愛白雲飛海嶠
静聽春雨過滄洲復公詩好不可壓鄭老官餘曽共遊
薺滑筍肥加晚飯得㕘世外有揚州
　　　雪篷軒為式上人賦
　大方式上人甞遊雲間汎舟觀海晝夜跏坐篷窓之
　下而心解神㑹所謂氷厓鐵樹造證有獨得之者非
　世人之所可識其樂而樂也及歸隠靈巖山中縛茆
　為修完之所因自扁曰雪篷軒盖將志夫不忘其所
　得之從來耳新公仲銘迺為文以記其事龍華樵過
　之因賦詩資一笑云閼逢執徐浴佛日
憶棹扁舟渡海東海風吹雪灑寒篷恍如屋裏生虚白
誰共無邊說幻空暫對鷗盟忘緑渚更探龍藏入珠宮
而今别在青巖畔戱玩雲泉去住同
　　　如舟亭為沈子和氏賦松雪翁所書扁
東老作亭東海頭開窓盤礴坐如舟花飛酒幔雲髙捲
竹暎書籖水亂流留客可看清剡雪學仙應過洞庭秋
只從占得鷗波渌却笑王孫賦逺遊
　　　安素處士疇隠次鄭遂昌韻
滄海揚塵澒洞時茫茫白日閃朱旗田間勿怪小結屋
世上更誰能採芝煙雨荒村歸牧豎風波極浦見漁師
清晨出畊晚入息三尺黄魚足辦炊
　　　新嵗次韻沈存齋
滿卜今年見小康莫疑蓍短復龜長野鷗久識滄洲趣
海鶴終期寥廓翔日轉山河蟠淑氣春回艸樹發天香
先生自種門前栁已似新鵞與酒黄
　　　次韻朱北窓阻雨留江館對榻
落花如海亂西東緑水青山舊日同無奈春光容易晚
不知行路㡬時通竹深野鳥頻呼雨浪滚江豚正轉風
苦欲留君休解纜剪燈聫榻話飄蓬
　　　次韻答甬東方彦脩見寄并柬徐生
避地每承先枉問躬畊無計服勤劬兵戈南北家千里
風雨蒹葭海一隅故舊豈聞真國士笑談唯愛老漁夫
煩君為覔蓬萊路徐福樓船近有無
　　　次韻陸髙士見寄
美人相别意何長世路悠悠曲似腸軍馬野中猶格鬬
漁船江上亦凄凉連年甫里同茶竈何日成都問草堂
惆悵沙鷗隨所適東飄西泊似無鄉
　　　次韻答阮維則
蹇予十載漂淪客奈此一春風雨何泥没畏途人迹斷
草掀荒屋漏痕多長懐鳥道行行險却著騾綱事事䭾
萬里窮愁逢阮籍竹林雖近未能過
　　　次韻答王性中
華館春風昔往來翻成車鞅逐塵埃狂遊自訝飛龍劒
落魄渾忘花鴿盃天地一漚身未老關河萬里路還開
欲將短笛吹佳調又惜江城玉樹梅
九斗羣峯飛翠寒仙人居處最髙安每看直下滄溟小
長立危尖宇宙寛一自兩鳬從逺邁數番雙鯉奉餘懽
而今帶月吹笙去海晏塵清更不難
　　　錢公權席上次韻
捲地東風暗落花倚風聊側帽簷紗十分春事多成夢
半百年華只謾嗟詩酒縱憑知已誚才情渾好著誰誇
考功宅畔潮通海便欲乗桴莫問家
　　　次韻答公權見貽之句
一自風塵澒洞時百年身世轉堪悲豈無懐抱同千古
誰共登臨望八埀為客謾投鸚鵡賦傷春多在杜鵑詩
窮途覆轍遲回久莫道為輪不用規
　　　次韻海上還
問君何處覔𤣥洲還作東方海上遊瑶艸只從方士寄
蟠桃那許世人謀塵飛恍惚千年刼槎轉虚空八月秋
但怪晨光多變見元龍不是蜃為樓
　　　呂彦貞以詩見寄江舍次韻奉答(二首/)
失笑自甘成野老放歌猶復哀王孫十年兵阻西蜀道
九月霜雨東吳門缺裂布袍懶適市蕭條茇舍還依村
何縁處處無酒賣故人數來空與論
白石先生多逸情寄來好句如彌明空江落木秋正下
流水行雲日自生神人忽張洞庭樂老將復捷燕山兵
雄深雅徤何可得我一把詠身如輕
　　　次韻堅上人秋懐
曽䇿羸驂笑獨騫秋風瑟縮楚南天好詩都拾奚囊裏
得句頻過佛寺前坐傲浮雲棲亂葉生憎急管雜繁絃
而今頭白心如水惟有愁情到極邊
　　　用先叔祖韻夀薛鶴齋道人
　近以兵避海上㑹鶴齋真人于練川語及舊遊皆如
　夢寐因誦先叔祖太史文靖公詩乃為真人九月一
　日生朝賦也今俱客於此復逢此日而誦此詩感懐
　今昔三十年矣於是堪不敢無述謹用韻以為夀云
練海秋風若捲濤遼天得與鶴同遨人間不老三花樹
天上初分五色桃甲子每書聊自記姓名千載復誰逃
等閒談笑重陽近又向樽前一舉螯
　　(附/)薛毅夫作
　青城文思涌波濤子復長吟海上遨瞻望白雲歌伐
　木記從瑶水得餘桃百年風雅誰能繼萬里煙塵共
　此逃不是菊花知節序一盃負却蟹雙螯
　　　答孟章省元
文章得失寸心知千載寥寥竟屬誰天象昭囬雲漢表
人文宣朗古今宜鳯鳴阿閣雄諸籟蟬響悲風引一絲
之子有才良得意闗雎麟筆玩多時
　　(附/)陳憲原作
　幾年白髪欲成堆千里青雲先有媒高論謝顔思變
　雅逺懐班馬識竒才六朝音響都成選兩漢文章孰
　可囬想是寸心知得失相逢為我洗煩埃
　　　悼堅上人
㡬度扁舟過練川上人邀我佛樓前聽潮倚柱秋聫句
待月鈎簾夜說禪身世等空前日夢影堂虚設故時筵
如何却說心頭事再結三生石上縁(此師之遺語/故用為落句)
　　　讀饒介之遺徐允中書
　介之善張旭懐素書妙一時人往往争得之以為竒
　玩其得意超邁之筆而徐所蓄尤多故乃裝輯成巻
　眎若名言世珤然皆務誇張矜滿之辭畧無一語能
　及國及民如云當年僕過吳陵時知有諸豪傑今日
　乃得為刎頸交何也以氣相感爾又云允中人傑肯
　與僕領此夙志矣噫觀夫此得不為果亡必敗之䜟
　耶今此巻散落民間使人一展覽便殊不滿
揮毫草草入狂顛嵗月猶題破國前郭隗不言才漫爾
田單失計事徒然穴中虎子終探物夢裏麟兒底詫賢
總為有生鍾禍䜟絶憐無處託樓船
　　　施架閣池上夜飲聫句(潘公頴明發/將歸南潯)
槽頭醁醑倒不盡池上梅花開欲齊今日好懐良足慰
(榖/)百年髙興若為題銀燈絢席珊瑚爛(敏/)綵筆聫詩錦
繡迷細雨作花簷際落(堪/)清歌如縷拍中低渾忘司馬
青衫濕(榖/)似聽宮鶯緑樹啼公子金猊燒篤耨(敏/)美人
犀筋勸駞啼也知北海能豪傑(堪/)況有東方善滑稽腰
細舞低翻弱栁(榖/)手纎盃重壓柔荑先判五夜同傾倒
(敏/)未信三邊尚鼓鼙倐忽年華梁旦暮(堪/)風流人物晉
東西江湖空濶鴻偏到(榖/)梧竹髙低鳳獨棲乗興放船
來笠澤(敏/)散愁投轄憶潯溪襟期久矣交如漆(堪/)笑謔
頽然醉似泥潮漲空灘移舴艋(糓/)雨晴何處看鳬鷖㑹
須發達攄憂憤(敏/)慎勿登臨動慘悽失喜今宵是何夕
酒闌起舞忽聞雞(堪/)
　　絶句
　　　西蜀(二首/)
西蜀青山青似眉連雲芳樹杜鵑飛壚頭酒熟櫻桃過
萬里橋西人未歸
春風畫舸錦江上細雨朱櫻紅樹中買得白魚賸沽酒
丈人相對倒郫筒
　　　玉壘詞
玉壘峯頭月落西碧雞祠下杜鵑啼江南倦客多歸思
憶踏扁舟泛五溪
　　　三峽詞
雪浪西來常滚滚雲濤東去自茫茫寧知萬叠關山恨
比似難牽百丈長
　　　錦官
錦官城外山如畫春雨飛花紅滿川人過舊壚還問酒
魚來丙穴不論錢
　　　宮詞
想鳳停針刺繡紋沈沈别殿鎖重門棠棃枝上三更月
雪色氷輪不見痕
　　　有所思
美人不來眇何許路傍芳草緑萋萋桃花春浪半篙淺
恨隔三千弱水西
　　謾興(四首/)
　　　除夜
出門無路達天衢謾擁寒衾咄咄書嵗月又隨更漏盡
半生孤憤不能除
　　　元日
帝所新正盡早朝萬方無乃寸心勞野人空老江湖表
夢繞鈞天日已髙
　　　人日
草堂人日倚吟笻日出隂消見逺峯但願八荒春盎盎
盡無争鬬即為農
　　　元夜
鼇山月在滄江冷蛟室潮生貝闕寒閑却錦囊雙鳯琯
玉人何許夜漫漫
　　　春日漫興(六首/)
甫里祠前春雨晴闔廬浦口海潮生白鷗聚處蒲芽短
驚起輕輕盪槳鳴
㡬陣飛花撲髙樹一聲啼鳥正當門閒拈綵筆無題處
寫得江南過雨痕
夕陽半落烏衣巷春樹多迷緑野堂無事山樵雖不出
也愁風雨暗髙崗
去年一得河邊信萬戸千門掩糞泥(逃亡之家皆/以糞土封門)不覺
風煙慘江上也無豚柵與雞栖
桑條齊緑栁毶毶又見人家卜養蠶到處落花隨雨後
半分春色在江南
西塞山邊吹戰塵南陽原上草如茵誰將宋玉傷春句
說向登臨感慨人
　　　早春述懐
河邊殘雪未全銷怪底春來暖尚遥好待東風剪芳艸
馬蹄踏遍赤闌橋
　　　花下把酒
一百五日正欲暮三月盡頭猶是春把酒對花須大醉
人間誰主復誰賔
　　　春興(二首/)
詹尹如何為卜休閑身猶住海邊樓一春風雨知多少
花落鶯啼併作愁
原頭芳艸緑如茵寒食江南已過春飛絮漫天兼遶路
落花如海倍愁人
　　　吳下口占
吳王城下水連村梅雨新晴海霧昬誰復吹簫市朝變
夕陽芳艸斷人魂
　　　越來溪
每踏扁舟過越來青山何處復登臺野花荆棘多迷恨
空逐寒沙白鳥回
　　　過王季野妻施夫人墓因懐季野
寳玦珠奩土一抔東風原上使人愁落花寂寂迷芳艸
日暮王孫何處遊
　　　昇公蘭若
莫笑長來過虎溪逃禪喫酒醉如泥桃花落處看春色
楊栁隂中聽鳥啼
　　　登天池山發在公一笑
行窮水色與山光覔得靈源到上方躡斷翠厓雲漢上
坐捫參井濯滄浪
　　　為在公賦石屋
石屋都無斧鑿痕捾來元是一渾淪借師猊座盤礴臝
開出維摩不二門
　　　題渾淪菴
龍虎山中看月髙静無天籟絶纎毫渾淪消息誰知得
夜半吹笙醉碧桃
　　　寄湖州潘公頴
看花長想曲江春燕子東風聚散頻君向水精宮裏住
題詩還近玉堂人
　　　寄王明仲
西湖何處好題詩落日西泠唱竹枝團扇晚停眉黛斂
水寒休弄玉參差
　　　贈筆生温子敬
銛鋒淬鍔未由降夢底生花愧老江要見太平無事日
殺青書裏作長杠
　　　贈墨客
千金買賦不買墨墨重萬金識者稀卿操絶藝待良史
著弊江南舊布衣
　　　送達明善還嘉興
鱸魚鱠斫樽無醁阿濫堆成笛正愁昨夜凉風吹得苦
莫傳離思入南州
　　　遺陳生
流鶯羅扇夜徘徊望斷銀河鵲未來何處海門潮送月
㡬年空照越王臺
　　　讀何水部詩集
剪燭聫詩孰似君多情無奈沈休文揚州春月應無夜
祇為梅花瘦㡬分
　　　示陳起
故人違我作仙遊世上應無百尺樓一見鳯毛翬五彩
尚思談笑說吳鈎
　　　留客聽琴
樓中伯也興不淺座上中郎心欲歸曉蜨㡬番和夢去
秋鴻逐叚拍波飛
　　　遺陳童子
湧金門外秋如海笑指青天白玉盤此地别來添兩嵗
姮娥還怯夜潮寒
　　　答鄭長卿見寄
滄江梅子雨絲絲谷口書來念逺期愛道不官畊隠去
但悲風木起哀思
　　　為宏行者畫萱艸
宏兄身在空花室夢幻無邊苦憶親要認東風真面目
直教重見北堂春
　　　為規侍者畫天台圖
風雨祇園夜寂寥對僧燃燭畫山椒眼明認得天台路
有箇行人到石橋
　　　題十六應真圖
人人元自有神通步步都行怖畏空不是脚跟能踏實
如何到得大江東
　　　題陶靖節賦詩像
歸來不負酒并琴幽鳥南山伴好吟一自巻中書甲子
釣璜千古不同心
　　　題諸葛武侯艸廬像
天挺神明不世姿當時出處係安危三分事勢勞籌筆
未出隆中也自知
　　　題秋山樓觀圖
萬朶芙蓉在屋頭白雲堆裏見層樓題詩忽憶雲門寺
㡬度尋僧八月遊
　　　題宣和馬圖
龍姿鳳質滿中原盡蹴秋風度海門一匹不來踐霜雪
沙場青草自黄昬
　　　題施雅山所藏宋端孝公主所賦桂花詩便面
　　　手巻後就用其韻三首
　宋周漢國端孝大長公主理宗女也其所自題桂花
　詩便面以碧紗為襯所織折桂澹然與金月輝暎自
　是宮製絶俗可知而東廬王野叟(名琦字/徳玉)所識有云
　在武林時與故舊劉公仲鼎邂逅茶話(劉鄜/王孫)因及楊
　中齋附馬事故出此見遺乃是吾冢婦之母之筆也
　藏于篋笥凡三十六年而外孫施宜之其先有兄弟
　並舉進士者有雙桂堂尚在堂扁政與扇合誠可以
　再為其後來者䜟故裝褫為巻筆其顛末併製桂香
　詞于後以予焉且曰貴主題此扇時猶未出閣天上
　清芬世間何有則知前輩寳重之如此至隆山牟先
　生用韻賦之有滿身風露不知寒之句尤極悽惋使
　人一讀無限感慨今雅山處士亦既老矣所寳外遺
　物人㡬五十年自謂雖獲夜光每棄弗顧而獨䕶此
　巻如新不忍去手時時出以示人諷誦不輟其風韻
　又可知矣間屬堪賦之某惟前代閨門舊物固是罕
　得然相傳之久殆百餘年而不出兩家當時遺老又
　能詳記其事使更千百載足以起人之興懐於無窮
　若雅山之寳此其意亦有在乎於是追次其韻遂併
　及而歸之宜之雅山處士字云
一一方諸鏡様團金壺霑墨豈無端萬年枝上天香盡
遺恨青天碧海寒
誰復風流鬬鳳團天人丰骨想毫端楚吟翻泣銅仙淚
共灑秋風玉井寒
天水雙雙桂影團喜符佳䜟上眉端外家風采今猶在
長嘯空山鶴髪寒
　　　題趙松雪出浴人馬圖
澡浴霜寒帶月嘶皎如飛雪度春泥圉人不可輕調御
花萼樓前曉仗齊
　　　題趙松雪畫(四首/)
江上晴天錦繡紋丹崖紅樹思紛紜毫端染得秋無際
猶是蒼梧㡬片雲
王孫今代玉堂仙自畫苕溪似輞川如此青山紅樹底
那無十畝種瓜田
玉簫吹斷㡬黄昬南國風流竟莫論帝子不悲秋色晚
墨痕何以著啼痕
竹色蕭蕭木葉齊石邊芳草逈淒迷斷猿落月愁何處
政在黄陵廟裏啼
　　　題趙仲穆人馬圖
驥子如龍勢欲飛圉人猶著舊宮衣霜蹄殘雪花無數
可是長安道上歸
　　　題陳慎獨竹樹圖
不是髙年慎獨翁謾憑圖畫看幽叢石邊竹樹生寒碧
好在蕭條破墨中
　　　題倪雲林竹樹圖
侵晨好在不梳頭寫此疎篁古木秋清氣逼人當不得
嵗寒誰與說風流
　　　題衛明鉉林居圖
每因脫俗居林下更復題詩向畫中啼鳥落花空嵗月
閑雲流水謾西東
　　　題徐士元釣隠圖
雲去鳥來還適意海枯石爛不移心寥寥千古憑誰論
獨見先生澤畔吟
　　　為王明吉題吳江送别圖
長向空江嘆别離含毫猶賦畫中詩一聲鴈呌丹楓落
思逐東流轉䑨時
　　　題吳江春曉圖贈張伯竒還檇李
吳淞江上春初曉煙水微茫帶淺蕪政是𤣥真歸去日
釣船從此落鴛湖
　　　題竹樹圖送陳君玉歸呂城
煙枿風篁亂墨痕依稀䫉得垻南村歸畊布糓應啼晚
好在春隂䕶子孫
　　　題天台黄思齊雪溪巻
憶昔山隂訪戴船滿溪晴雪思茫然重遊想得前時夢
春水桃花别有天
　　　題趙魏公揩癢馬圖
久忘爬刷向河汾抵樹摩身動晚雲千載有誰憐駿骨
展圖空憶李將軍
　　　題柯博士竹(二首/)
后主錯刀無復見長公珠玉竟荒凉風雲盡捲篔簹谷
若個如君葉葉長
饞守風流清且貧珊瑚都入禁垣春奎章博士承恩日
一一臨池寫得真
　　　題黄道人畫
垢面野人頭似雪畫山應復畫衡茆㡬株五老峯前樹
箇箇如雲可結巢
　　　為李可道題明所畫樓臺圖
海上相逢憶舊遊更開圖畫說丹丘玉簫吹老人間世
獨倚煙霞第一樓
　　　題蘓小小真
錢塘江上月如眉楊栁新生二月時䫉得當年美人面
東風一曲麗春時
　　　為王明仲題木筆士女圖
木筆花開春已深十分閨思向誰吟煖風吹破遊絲夢
故折瓊芳比素心
　　　題夾竹桃花畫眉
翠䄂籠顰怯曉寒欲妍花貌苦無端黛蛾拂得春山逺
不負飛鸞桂影團
　　　題李安忠猿鵲圖
啼猿霛鵲賦難工峽月河星思未窮誰向楚臺愁寂寞
想趨嚴殿却知風
　　　題江皋㑹飲圖
日月搃消盃杓裏江山都落釣船中何人相對苦不飲
應是行吟澤畔翁
　　　為王允同題家山荆溪圖
好山都在太湖西滿路風煙棘刺迷華屋燕飛今在否
市橋官栁不勝題
　　　題陳慎獨所畫寒林竹樹圖
為嗟玉樹埋黄土見畫題詩即斷魂徤筆清真如宿昔
滿林煙月對黄昬
　　　題盧益修所畫水仙花
盧郎吹笛向漚波夢裏曽瞻帝子何一自美人遺玉佩
至今南浦月明多
　　　題陸季宏所畫碧桃花
𤣥都觀裏花如霧曽弄參差引鳳還㡬度春風開刼外
不隨流水到人間
　　　題季宏畫竹
少年文賦已曽傳畫竹風流老更妍煙雨一竿生筆底
珠璣萬箇落簾前
翛翛雙玉倚空青翠羽鸞翎裊不停好似皇英愁日暮
九疑如黛隔秋屏
　　　題堅石林上人松下相
一得金剛體自然芙蓉萬朶立青天如何恰坐雙松下
明月寒潭又說禪
　　　題教上人所藏石壁髙僧圖
了無寒暑與昬朝獨坐松根看泬寥萬丈懸崖顛倒立
法身無等刼塵消
　　　為堅上人題石林圖
海邊雲氣接鴻濛萬石林中見玉虹八月潮髙秋滿樹
看山輸與坐禪翁
　　　為道公題夏山圖
紫翠峯巒雲霧裏瓊琚樓觀石林端何人曳杖巖頭去
不畏松風瀑沫寒
　　　題盛子昭畫㑹琴圖
二子彈琴固有期空山石上坐移時至音不著人間聽
却許松風澗水知
　　　題孟仲良畫雪中才子
席帽羸驂抵朔風雪中驅䇿霸橋東㡬時却向長安道
到處題詩踏軟紅
　　　為范克齊題張道士畫幀
魏公枝葉學長年曽逐仙人上九天㡬見蓬萊水清淺
歸來畫裏看山川
　　　題倪雲林為薛鶴齋畫竹
雲林寫竹如琅玕我昔愛之甞相看鳳凰去矣秋影獨
白鶴歸來遼海寒
　　　蘐花
一自北堂風雨深萱花萎矣忽難任非干畫裏慵題句
為感春暉寸草心
　　　為王明仲題倪雲林畫(二首/)
東遊久不見倪寛落日秋風海樹寒一箇草堂偏窅窕
王猷於我憶盤桓
參差海樹珊瑚立窈裊風篁翡翠分尚想君家清閟閤
臨池誰見榻鵞羣
　　　題王生畫幀
薄命長乘海上桴展圖驚見好林廬明年若遂歸畊計
牛角䚧觩管掛書
　　　題盛子昭臨吳興公溪山釣船圖
著我春江聽雨眠漚波亭下水如天當時度得㕘差玉
吹起春風滿釣船
　　　題倪雲林畫
天末逺峯生掩冉石間流澗落寒清因君寫得三株樹
忽起孤雲野鶴情
　　　題江山臺觀圖
何處瓊琚歌舞臺重重金碧向江開杖藜漁艇吾偏愛
誰在﨑嶇浩蕩回
　　　題衛明鉉所畫王子晉吹笙圖
巾袂翩翩鶴背仙玉笙吹滿泬寥天碧桃花上春風度
應是人間五百年
　　　題張叔厚所畫嬴女吹簫圖
吹動簫聲萬籟希飄飄風露濕仙衣彩雲飛斷秦樓月
却跨青天五鳳歸
　　　題佛圖澄應趙故寔手巻
喃喃說偈水缾空惚惚山河夢寐中莫怪現前持敬畏
水西千載報春風
　　　王明仲遊海雲蘭若折錦帶花貯缾中索賦絶
　　　句
舉手拈來咲似人海雲飛墮一枝春臨風看舞雙銜鳳
安得徐生便寫真
　　　次韻賦王明仲分菊
就地分花入瓦盆南風吹雨晝昬昬㡬時簾幙秋香滿
引看飛來野蹀魂
　　　次韻奉答韓景中婣表戍見寄(二首/)
離愁迢逓每相干勁草支風也自寒切莫凭髙歎揺落
舉頭見日是長安
世路羊腸不可之强將情緒託新詩素絲黄黑岐南北
政是長悲痛哭時
　　　倚樓次韻
江樓獨倚送斜暉水盡天南鳥獨飛風信晚潮吹酒醒
頓無炎汗濕練衣
　　　次韻戱答堅公賦木犀
青㝠昨夜御天風採得金丹下月中普散十方香世界
莫教鼻觀塞雙筒
　　　賦小缾紅白梅花
氷肌自傲羅浮雪暈臉偏酣太液春共立東風妬環珮
珊瑚倫玉較精神
從將性質比嫦娥有此霞裳阿姊何凡態詎能消酒暈
媚人都道得春多
水風煙月可同吟骨格纔殊冷不禁著眼固憐陽艶態
到頭誰得嵗寒心
燒得丹成似日紅别來人世領春風誰知非色非空界
鼻管掀天便不同(坐間有舉陳考亭詩/甞及此說故轉一語)
　　　題普大雲梅花水仙
玉質固難禁寂寞(上人宋宗室/子自有此語)香魂端可繼風流緇塵
自滿春風面誰道王孫託逺遊
羅浮夢裏玉人遥湘水春深泣翠綃喻得空王無上法
諸天隨喜作香飄
阿師能畫極清真自是金輝玉潤人贏得蛟龍雙浦上
(師示/寂處)五雲飛去(一作/處)十分春
　　　題日本僧所畫青山白雲
積水東來泝極天杯浮三萬覔單傳等閒三昧都游戱
未識齊州九㸃煙
　　　題忻恱道所畫雲山招隠圖(忻忭杭人負才氣/由浙江鄉貢北上)
　　　　(京師既挍藝春官俄病卒士多/惜之其性惟好畫山川樹石云)
妙年文采有斯人䫉得雲山慕隠淪天上玉樓成底夢
都門重哭李元賔
　　　題陳昌言水月齋梅影圖
水月光中作浄觀墨痕何事寫團團要知無色無香界
不著氷霜襲袂寒
　　　牧心齋題壁示叔介
牧心齋裏坐來深萬古原思直至今化化生生無别事
但教馴狎莫虧侵
　　　題劉商觀奕圖
平原亦有羅浮事況爾樵逢奕局仙劉畫李臨茅彦勒
桃花源記託陶傳
　　　題和靖處士觀梅圖
咸平天地物皆春容得先生賦隠淪一夜湖山風月白
梅花千古亦傳神
　
　
　
　
　希澹園詩集巻三
希澹園詩集跋
予十年前自江右還吳下罹時艱阻不得遂逺道遊觀
之志竟棲跡林泉間與山人野士處頗放意詩酒以銷
鎔凡滓耳而留連光景之歎多寓於咏歌然即事寄情
罔校工拙片言隻字無可成編者今年過海上而從遊
襄陽丘晉氏迺裒拾予詩得三百三十三首劙為三巻
以請識予自歎曰詩本性情關時命生不逢偶濩落偃
蹇故發窮愁悲謌之辭以自攄遣奚足以形容而稱禆
制作之雅邪是為丁未嵗冬至前一日玉屏山小樵虞
堪識
　
　
　
　
　
　希澹園詩集跋
