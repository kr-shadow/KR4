#+TITLE: 林和靖集-宋-林逋
#+DATE: 2018-05-12 10:19:07
#+SOURCE: github.com/kanripo/KR4d0013 master 2608faa4                
林和靖先生詩集叙
天聖中聞錢塘西湖之上有林君嶄嶄有聲若髙峰
深泉望之可愛即之愈清挹之甘㓗而不厭也是時
余因適㑹稽還訪扵雪中其談道孔孟也其語近世
之文韓李也其順物玩情為之詩則平澹䆳羙詠之
令人忘百事也其辭主乎静正不主乎刺譏然後知
其趣向博逺寄適扵詩爾君在咸平景徳間巳大有
聞㑹朝廷脩封禅未及䛇聘故終老而不得施用扵
時凡貴人鉅公一来語合慕仰低囬不忍去君既老
不𣣔強𧺫之乃令長吏歲時勞問及其殁也謚曰和
靖先生先生少時多病不娶無子諸孫大言能掇拾
所為詩請余為序先生諱逋字君復年六十二其詩
時人貴重甚扵寳玉先生未嘗自貴也就輙棄之故
所存者百無一二焉扵戯惜㢤
皇祐五年六月十三日太常博士梅堯臣撰
宋林和靖先生詩集卷之一
　　五言律詩
　　　湖楼晩望
湖水混空碧慿䦨凝睇勞夕寒山翠重秋凈鳥行髙
逺意極千里浮生輕一毫叢林数未遍杳靄隔漁舠
　　　秋日西湖閒泛
水氣并山影蒼茫已作秋林深喜見寺岸静惜移舟
踈葦先寒折殘虹帶夕收吾廬在何䖏㱕興𧺫漁謳
　　　上湖閒泛艤舟石凾因過下湖小墅
平皋望不極雲樹逺依依及向扁舟泊還㝷下瀬㱕
青山連石埭春水入柴扉多謝提壷鳥留人到落暉
　　　西湖舟中值雪
浩蕩彌空濶霏霏接水濆舟移忽自却山近未全分
凍軫間清泛温鑪接薄薫悠然詠招隱何許嘆離群
　　　西村晩泊
弭棹危橋外霜村乍夕隂田園向埜水樵採語空林
白鳥飛㱕逺青山重複深那堪遲新月誰復賞微吟
　　　湖村晩興
滄洲白鳥飛山影落晴暉映竹犬𥘉吠弄舡人合㱕
水波随月動林翠帯烟微寺近踈鍾起蕭然還掩扉
　　　湖山小隱
猿馬分清絶林蘿擁翠微歩穿僧徑出肩搭道衣㱕
水墅香菰熟烟崖早笋肥功名無一點何要更忘機
園井夾蕭森紅芳堕翠隂晝岩松䑕静春塹竹鷄深
歳課非無秫家藏獨有琴顔原遺事在千古壮閑心
衡門鄰晩島環堵背寒崗片月通蘿徑幽雲在石床
客逰抛鄠杜漁事擬滄浪𬋩樂非吾尚昻頭肯自方
　　　小隱自題
竹樹繞吾廬清深趣有餘鶴閒臨水乆蜂懶採花踈
酒病妨開卷春隂入荷鋤甞憐古圖畫多半冩樵漁
　　　小隱
門徑獨蕭然山林屋舎邉水風清晩釣花日重春眠
苒苒苔衣滑磷磷石子圓人寰諸洞府應合署閒仙
　　　北山晩望
晩來山北景圖畫亦應非村路飄黄葉人家􁊨翠微
樵當雲外見僧向水邉㱕一曲誰横笛蒹葭白鳥飛
　　　中峰
中峰一徑分盤折上幽雲夕照前村見秋濤隔嶺聞
長松含古翠衰藥動微薰自愛蘇門嘯懐賢思不群
　　小圃春日
岸幘倚微風柴籬春色中草長團粉蝶林暖墜青虫
載酒爲誰子移花獨乃翁扵陵偕隱事清尚未相同
　　　春夕閒詠
屐齒徧庭深若爲擁鼻吟㣲風引竹籟斜月轉花隂
静賞應難極孤懐自不禁蒼然小池上烟露逹青岑
　　　春日感懐
衡宇日蕭寂髙舂猶掩扉春風似有舊社燕亦重㱕
覧照老已具開樽人向稀頽然此心曲特底属芳菲
　　　郊園避暑
柴門鮮人事氛垢頗相忘愛彼林間静復兹池上􁡾
託心時散帙遅客復携觴况有陶籬趣㱕禽語夕陽
　　　園廬秋夕
蘭社裛衰香開扉趣自長寒烟宿墟落清月上林塘
意想殊爲適形骸固可忘援琴有餘興聊復寄吟觴
　　　山村冬暮
衡茅林麓下春色已微茫雪竹低寒翠風梅落晩香
樵期多獨徃茶事不全忙雙鶯有時起横飛過野塘
　　　山中冬日
殘雪照籬落空山無俗諠雞寒懶下樹人晏獨開門
廢圃春犖動囬塘霧氣昏誰家歲酒熟輙棹憶西村
　　　旅舘冩懐
垂成㱕不得危坐對滄浪病葉驚秋色殘蟬怕夕陽
可堪踈舊計寕復更剛腸的的孤峰意深宵一梦狂
　　　出曹川
詩懐動歎嗟驢立㡌隂斜雨濼生新鹻茅樷夾舊槎
午烟昏獨店岡路透誰家幾日江南興扁舟泊岸沙
　　　盱眙山寺
下傍盱眙縣山崖露寺門踈鍾過淮口一徑入雲根
竹老生虚籟池清見古源髙僧拂經榻茶話到黄昏
　　　留題李頡秫亭
兼琴枕鶴經盡日卧秫亭啼鳥舊相語幽人誰欲聴
半䦨花籍白一徑草盤青何必對樽酒此中堪獨醒
　　　翠微亭
亭在江干寺清凉更翠㣲秋階響松子雨壁上苔衣
絶境長難得浮生不擬㱕旅懐何計是西崦入斜暉
　　　埜城寺水亭
金井前朝事林僧問不知緑苔欺破閣白鳥占閒池
清楚曽經晋荒唐直到隋南廊一聲磬斜照獨凝思
　　　汴岸曉行
驢僕劔装輕㝷河早早行孤烟開店道平野喝農耕
老木廽堤暗𥘉陽出浪明覊逰事無盡塵土拂吾纓
　　　淮甸南逰
幾許揺鞭興淮天晩景中樹林兼　黒草实着霜紅
胆氣誰憐俠衣装自咲戎寒威敢相掉獵獵酒旗凮
　　　聞葉𥘉秀才東帰
髙鴻多北向極目雨餘天春滿呉山樹人登汴水船
吟生千里月醉盡一囊錢　伎懐郷邑時清復少年
　　　病中謝馮彭年見訪
老去已多病况當梅雨時山空門自掩晝永枕頻移
晩燕巢尤􁊨新篁籜未披若非求伴至誰復問棲遅
　　　冬日衞樞至
冷話復長吟俱非俗者心空斎㽞並宿幾度梦相㝷
鳥乱槐枝折烟㣲雪氣侵如何急前去羸馬萬山深
　　　偶書
閒看是斯文無秦儗自焚病耒兼萬事休去負深雲
直語時多忌幽　俗不分如何麋与鹿猶此傍人群
　　　中峯行楽却望北山因而成咏
拂石玩林壑曠然空色秋帰雲帶層巘踈葦際滄洲
固自堪長徃何為難乆㽞庻将濠上想聊作剡中逰
　　　将帰四明夜坐話别任君
酒酣相向坐别泪􁊨吟衣半夜月𣣔落千山人憶帰
乱塵終古在長瀑倚雲飛明日重携手前期易得違
　　　和梅聖俞雪中同虚白上人來訪
湖上玩佳雪相将惟道林早烟村意逺春漲岸痕深
地僻過三徑人閑試五禽帰橈有餘㒷寕復北山隂
　　　和黄亢與季父見訪
積水凝懸舘船寛或結樓一窓方寄傲二巷忽同逰
怨慕採菱曲蒼茫拾翠洲㣲凮起蘋末㱕路滿清愁
　　　和史宫賛
門對逺岑青常時亦懶扄乆貧慚嗜酒多病負窮經
鶴迹秋偏静松隂午𣣔亭蜀荘何足問惟觧似沉溟
　　　和天竺慈雲大師
林表飛來色猶憐乆卜鄰㳂洄一水路梦想五天人
謝絶空园草沉溟滿几塵暮雲如有得寕謝寄声頻
　　　和朱仲方送然杜師無為還歴湯
㱕路過東関行行一錫間破林霜後月孤寺水邉山
頂笠衝殘葉腰装歇暮湾香灯旧吟杜清思逐師还
　　　和酬杜從亊題壁
弭盖入衡宇相看情獨深簾踈秋樹色老大故人心
佳話頻移晷清標幾拂襟寥然長卿壁題此比兼金
　　　夏日寺㞐和酬葉次公
午日猛如焚清凉愛寺軒鶴毛横蘚陣蟻穴入莎根
社信題茶角楼衣笐酒㾗中餐不勞問筍菊净盤鐏
　　　僧院夏日和酬朱仲方
一院掩蕭森晨凉又夕隂鶴應輸静立蝉合伴清吟
著壁雲衣重通簾竹翠深卧屏來㸔否天姥雪千㝷
　　　送長吉上人
嚢集暮雲萹行行肯廢禅青山買未暇朱闕去隨縁
茗試幽人井香焚賈客船淮流遅新月吟玩想忘眠
　　　懐長吉上人北逰
青山日已逺香祴漸多塵應愛淮流上聊逢月色新
孤禅安逆旅警句語誰人復有傷離客中林病過春
　　春日送袁成進士北歸
春潮上海門歸鴈逺行分千里倦行客片帆還送君
酒波欺碧草歌疊褭晴雲來歲東堂桂聊酬一戰勛
　　送茂才馮彭年赴舉
相送不覺逺離亭寒日斜川途分野色僮御想京華
背水當公戦凌雲属賦家前春得意䖏酣燕上林花
　　送史殿省典封州
馬援䟽蠻邑銅標何可窮人烟時亦有海色自如空
髭髮柂分白旌旗瘴戴紅惟應恃(疑)藥罷都在酒醪中
　　　送王舎人罷兩浙憲赴闕
上問還旌節明廷覲冕旒清溪傾綺席蠧簡壓歸舟
逺俗今無訟閑田亦有秋公期論爵賞當拜富民侯
　　　送昱師赴請姑蘇
同載闔閭人衣嚢覆㲲巾新烟赤岸暝融雪太湖春
鍾逺移齋候香遅上定身當知舉如意寳地雨花頻
　　　送皎師歸越
林間乆離索忽忽望西陵静户𥘉聞扣歸舟又說登
野烟含樹色春浪疊沙􁁓幸謝雲門路同㝷苦未能
　　送越倅楊屯田赴闕
越中分治罷山水别來𥘉詩景多留石船㾗半載書
野程江樹逺公讌郡楼虗看塞嚴徐召清風滿直廬
　　送思齊上人之宣城
林嶺藹春暉程程入翠㣲泉聲落坐石花氣上行衣
詩正情懐澹禅髙論語稀蕭閑水西寺駐錫莫忘歸
　　　送僧機素還東嘉
康樂遺踪地言歸已有期江流富春闊山呇括蒼危
錫潤飛晴靄羅寒濾曉澌東巖有凾石應許折松枝
　　　送僧休復之京師
金錫指㱕㠶　曉風春江片席逺松月一房空
新句别離後舊山䰟夢中到京當䄂刺舘閣盡名公
　　　送僧之姑蘇
𬒳請閶門寺扁舟積水遥㡬程衝臘雪一飯泊村橋
岑色晴空暎檀烟逺吹飄公台悉餘鎮講罷即相招
　　　送聞義師謁池陽郡守
渺渺大江流㳂洄過㡬州登艫忽此别振錫未嘗逰
九子㝷真界千兵見假侯松枝談妙字鈴閣想遅留
　　　寄思齊上人
松下中峰路懐師日日行静鍾浮野水深寺隔春城
閣掩茶烟晩廊廽雪溜清當期相就宿詩外話無生
　　　寄呉肅秀才
肄業寄僧房暑天湖上凉竹風過枕簟梅雨潤巾箱
引步青山影供吟白鳥行明年重訪舊身帯桂枝香
　　　寄錢紫㣲
晞髮起𥘉晨中丘謝病身空持白雲意遥贈紫㣲人
畫轂坊門逺蒼苔掖署春元和舊文體當許継清塵
　　　寄清暁闍梨
前時春雪晴林壑趣彌清㡬憶山隂講兼忘谷口耕
樹叢帰夕鳥湖影浸寒城還肯重相訪柴門掩杜衡
　　　寄胡介
憶着胡居士長㸔古佛書衡門惟老母一飯共寒𬞞
墨迹多圖鶴山名愛畫廬㡬囬曽㑹宿風雪滿庭除
　　　寄孫仲簿公
低折滄洲簿無書整兩春馬從同事借妻怕罷官貧
道僻牧閒藥詩髙笑古人仍聞長吏奏表乞瑣􁰽頻
　　　寄和昌符
家近太行居西歸壓一驢同儕多及第髙論獨知書
名迹牧藏遍公卿扣謁踈離愁不可寫蝉噪夕陽𥘉
　　　聞越僧灵皎逰天台山因而有寄
天竺秋重入招提隔翠林㡬囬聞桂子無復隔山隂
峰曉雲衣破溪寒石色深捫蘿諸勝㮣孤病負同㝷
　　　寄曹南任懶夫
闗門却坐忘一燼隱居香午瀬懐泉瀑秋耕負曉岡
道深玄草在貧乆褐衣荒料得心交者㣲吟為楚狂
　　　途中囬寄閭丘秀才
極目半秋色此情聊慘悽行人古道上落日破村西
劍飲無髙㑹驢逰困觧携秪因風與月吾子有新題
　　　淮甸城居寄任刺史
擾擾非吾事深居断俗情石莎無雨痩秋竹共蝉清
劍在慵閑拂詩難憶細評寥然獨榰枕淮月上山城
　　　寄輦下傳神法相太師
禁寺諸供奉如師藝學稀粉輕昏古本羅重拆秋衣
净鹻生缾暈連隂長竹圍筭應支遁馬毛骨苦無肥
　　　寄臨川司理趙時校書
逺宦風波隔歸期歲月頻天形孤鳥晚烟色大江春
驛路向江郭船檣留估人髙䑓望不極空使鬢華新
　　　寄祝長官
懐想與君勞區區未劇曹深心頼黄卷垂老愧青𫀆
臨事終存道為詩轉近騷廬江五畒宅歸去亦蓬蒿
　　　寄茂才馮彭年
異代甘泉賦誰當頌太㣲無如摛藻妙所惜賞音稀
漸逺江關樹方單客子衣扁舟艤何許霰雪暮霏霏
　　　射弓次寄彭城四君
襟掩皂貂斜晴鼙嚮水涯箭翎沉白雪貼暈破㣲霞
氣為傍觀壮言因决勝誇細釵金捍彀更憶五侯家
　　　贈金陵明上人
髙杜似東林脩行歲月深講多刪舊抄齋早換幽禽
上國名流重諸方學者㝷長因對清話山閣轉松隂
　　　贈崔少㣲
賢才負聖朝終日掩衡茅尚静師髙道甘貧絶俗交
晒碑㸔壁蠧蒸木拾隣梢却憶楊夫子劳劳事解嘲
　　　贈任懶夫
未肯求科第深坊且隱居勝逰携野客髙卧㸔兵書
點藥醫閑馬分泉灌晚𬞞漢廷無得意誰擬薦相如
　　　知縣李大博替
惠愛復公清三年報政成絃歌敦雅俗桃李藹春荣
縣治嘗逰刄朝趍乆彯纓相門如有相他日碩持衡
　　　贈蔣公明
髙亢近誰同心閑愛子慵居深避俗客睡起聴隣鐘
𥿄軸𫾣晴響茶鐺煑晚濃南齋屢招宿幽話數諸峯
　　　喜馬先輦及第後見訪
肄業十年𥘉蕭然此飯𬞞何期桂枝客来訪竹林居
香炷㸔新誥塵㾗拂舊書囬軒應睠睠将與嶺雲踈
　　　贈胡人
妻児終儗弃舊識盡名賢髙節嫌趍世常流笑學仙
金方燒易得星度筭来玄秪說㝷山去相期巳数年
　　　贈張繪祕教九題
　　　詩将
風騷推上将千古聳威名子羙嘗豋拜昌齡合按行
(瑠琉堂圖以王/昌齡為詩夫子)籠紗疑斾影擊鉢認金聲唱和知誰
敵長驅勢已成
　　　詩家
風月騷人業相傳能㡬家清心長有慮幽事更無涯
隱奥誰知到陵夷即自嗟千篇如可得聊儗當豪車
　　　詩匠
詩流有匠手萬象片心通山落分題月花摇刻句風
勞形忘底滯巧思出樊籠唐律如刪正斯人合立功
　　　詩筆
青鏤墨淋漓珊瑚架最冝静援花影轉孤卓漏聲遅
題柱吾無取如椽彼一時風騷兼草隷千古有人知
　　　詩狂
岸幘都旁若窮捜無遁形寫嫌僧閣窄吟怕酒船停
絶頂寒曽上閑門夜不扃興䦨猶拍髀毫末視青冥
　　　詩魔
花露􁊨晴春秋燈落燼頻只縁吟有味不覺坐勞神
寄逺情無極捜竒事轉新此魔降不得珎重五天人
　　　詩牌
矗方標勝㮣讀䖏即忘歸静壁懸虚白危楼釘翠㣲
清衘時亦有絶唱世還稀一片題誰作吾廬水石圍
　　　詩筒(樂天早與㣲之唱和/常以竹筒貯詩往還)
唐賢存雅製詩筆仰(朱/諒)防閑逓去權應緊(詩權出/薛許昌)封
迴債已還(詩債出/賈司倉)帶班猶恐俗和節不妨山酒箧将
書簏誰言季孟間
　　　詩壁
数題留粉堵還勝在屏風坐讀棊慵下眠看酒恰中
僧房秋色冷山驛晚陽紅更有栖遅句家徒一畒宫
　　　閔師見寫陋容以詩奉答
顧我丘壑人煩師與之寫北山終日懸風調一何野
林僧忽焉至欲揖頃方罷復有條上猿驚窺未遑下
　　　監郡太博惠酒及詩
塵事乆謝絶園廬方晏隂鏗然郢中唱伸玩清人心
况復對樽酒百慮安能侵何以比交情松桂寒蕭森
　　　送牛秀才之山陽省兄
之子詠陟岡别我歲時晏後夜失群鴻髙天着行鴈
䠂山逺近出江樹青紅間尊酒無足辭離愁滿行盻
有佳句云草泥行郭索雲木呌鈎輈考失全篇
重刋林和靖先生詩集卷之一終
和靖先生補
卷一
淮甸南逰　樹林兼(雨)黒　聞葉初秀才東歸　口伎懐
鄉邑(諸本並/缺一字)偶書　幽(懐)俗不分　送僧休復之京師
(田衣獵)曉風
卷二
過蕪湖縣　風稍檣(碇)網初下　松衣石(髮闘)山幽
卷三
寄宣城宗言姪　謝家原住青山(郭郄氏近攀)丹桂枝
牀頭詩卷媿(吾癡中林獨處仍多病早晩能來)慰所思
　　　寄西山勤道人
天竺山深桂子丹白猿嗁在白雲間死生不出千門(此二/十字)
(並題影寫/本均脫去)
口略秀才(諸本並缺一字)
　　　西湖孤山寺後舟中寫望(以下四首影寫本全缺)
天竺横分景色寛孤山背後泊船看林藏野路秋偏靜水
映漁家晩自寒拂拂烟雲初淡蕩蕭蕭蘆葦半衰殘春鋤
數點誰驚起書破晴雲粉字乾
　　　小隱
魯望無來已百年又生吾輩在林泉誰知隱遯爲髙尚敢
道文章到聖賢月界曉窗琴嶽潤竹揺秋机墨雲鮮南塘
一霎霏微雨更擁漁蓑上鈞船
　　　梅花二首
宿靄相粘凍雪殘一枝深映竹叢寒不辭日日㫄邊立長
願年年末上看蘃訝粉綃裁太醉蒂疑紅蠟綴初乾香篘
獨酌聊為夀從此群芳興亦䦨
孤根何事在柴荆村色仍將臘候并横隔片烟爭向靜半
粘殘雪不勝清等閑題詠誰為愧子細相看似有情搔首
夀陽千載後可堪青草雜芳英
讀王黄州詩集　放達有唐惟(白)傅　左遷商(嶺)題無數
三入承明口未休(各本皆/缺一字)
重刋林和靖先生詩集卷之二
　　七言律詩
　　　湖上隱居
湖水入籬山遶舎隱居應與世相違閑門自掩蒼苔
色来客時驚白鳥飛賣藥此嘗嫌有價灌園終亦愛
無機如何天竺林間路猶到秋深夢翠㣲
　　　湖山小隱(二首)
道着權名便絶交一峯春翠􁊨衡苑荘生已憤鴟鳶
赫楊子休譏蝘蜓嘲潏潏藥泉来石竇霏霏茶藹出
松梢琴僧近借南薫譜且併閑工子細抄
閑搭綸巾擁縹囊此心随分識興亡黒頭為相雖無
謂白眼看人亦未妨雲噴石花生劍壁雨敲松子落
琴牀清猿幽鳥遥相呌数筆湖山又夕陽
　　　西湖泛舟入靈隱寺
水天相映淡浟溶隔水青山無数重白鳥背人秋自
逺蒼烟和樹晚来濃桐廬道次七里瀬彭蠡湖間五
老峯輟棹遅廽北未得上方精舎動踈鍾
　　　湖上晚歸
卧枕船舷歸思清望中渾恐是蓬瀛橋横水木已秋
色寺倚雲峯正晚晴翠羽􁊨飛如見避紅蕖香溺似
相迎依稀漸近誅茅地鷄犬林蘿隱隱聲
　　　湖上𥘉春偶作
梅花開盡臘亦盡春暖便如寒食天氣色半歸湖岸
桞人家多上郭門船文禽相並映短草翠㶑𣣔生浮
嫩煙㡬䖏酒旗出影下細風時已弄繁絃
　　　西湖春日
争得才如杜牧之試来湖上輙題詩春烟寺院𫾣齋
皷夕照楼䑓卓酒旗濃吐襍芳薫巘崿􁊨飛雙翠破
漣漪人間幸有蓑兼笠且上漁舟作釣師
　　　溪上春日
一池春水緑於苔水上花枝竹間開芳草得時依舊
長文禽無事等閑来年頻近老空多感風雅含情苦
不才獨有浴沂遺想在使人終日此徘徊
　　　池上春日即事
鴛鴦如綺杜衡肥鸂鸐夷猶翠㶑㣲但㩀汀洲長並
宿莫衝煙靄輙驚飛已輸謝客清吟了未忍山翁爛
醉歸釣艇自横絲雨霽更從蒲篠媚斜暉
　　　小園春日
草烟横碧露華微乗興春園懶𣣔歸聚散有情輸蛺
蝶淺深無色比薔薇浮名莫惜千鍾貴急景湏防百
歲稀一事不堪身衣褐且偷閑眼㸔芳菲
　　　夏日池上
蓮香如綺細𪷟𪷟翡翠窺魚裊水葓卷箔未生单簟
月凭欄𥘉過一襟風横欹片石安琴薦獨倚新篁㸔
鶴籠沉李凍醪無寄與可憐瀟洒興誰同
　　　西岩夏日
蕙帳䔥閑掩弊廬子真岩石坐来𥘉爲驚野鳥巢間
乳懶過隣僧竹裏居新溜迸凉侵靜語晚雲浮潤上
殘書何煩彊捉白團扇一柄青松自有餘
　　　夏日即事
石枕凉生菌閣虚巳應梅潤入圖書不辭齒髮多衰
病所喜林泉有隱居粉竹亞梢垂薄露翠荷差影聚
逰魚北窓人在羲皇上時為淵明一起予
　　　隱居秋日
行藥歸来即杜門嘯臺秋色背人羣幽䖝傍草晚相
暎逺水着烟寒未分髙亢可能称獨行窮空猶擬頼
斯文過從好事今誰是自笑何如楊子雲
　　　秋日湖西晩歸舟中書事
水痕秋落蟹螯肥閑過黄公酒舎歸魚覺船行沉草
岸犬聞人語出柴扉蒼山半帶寒雲重丹葉踈分夕
照㣲郤憶清谿謝太傅當時未觧惜蓑衣
　　　城中書事
一門深掩得閑權純白遺風要獨全強接俗庸中反
道敢嫌貧病是欺天圍形古寺諳㝷鶴照蘚秋廊擬
䟽玄從此免慙巖下者子真髙興未蕭然
　　　深居襍興六首
　　　　諸葛孔明謝安石畜經濟之才雖結廬南
　　　　陽携妓東山未嘗不以平一宇内躋致生
　　　　民為意鄙矣則不然胸腹空恫謭然無所
　　　　存置但能行樵坐釣外寄心扵小律詩時
　　　或鏖兵景特衡門清味則倒睨二君而反
　　　有徳色凡所寓興輙成短篇總曰深居雜
　　　興詩六首益所以状林麓之幽勝攄凡格
　　　之閑曠且非敢求聲扵當世故援筆以顯
　　　其事云
隱居松籟細錚然何獨㣲之重碧鮮巳𬒳逺峯擎􁪄
􁪄更禁𥘉月吐娟娟門庭極静霖苔露籬援凉生褭
菊煙中有病夫披白搭瘦行清坐詠遺篇
四壁坦衣釣具腥已甘衡泌號沉冥伶倫近日無侯
白奴僕當時有衛青花月病懐看酒譜雲蘿幽信寄
茶經茅君使者蕭閑甚獨理叢毛向户庭
薄夫何苦事姦姦一室琴書自觧顔峯後月明秋嘯
去水邉林影晩樵還文章敢道長扵古光景渾擬剰
郤閑多少烟霞好魚鳥令人惆悵謝東山
冉冉秋雲挹嘨臺一丘松竹是閑媒誰聞濟北傳兵
畧住說山東出相才樵褐短長披搕膝丹爐髙下壘
懸胎三千功行無圭角可望虚皇九錫来
上書可有三千牘下筆曽無一日凾閒卷孤懐背塵
世獨營幽事傍雲巗僧分乳食来隂洞鶴觸茶薪落
蠧杉未似周顒少負勝北山應免畧相衘
松竹封侯尚未尊石為公輔亦云云清華自合論閑
客玄黙何妨事靜君鶴料免慚尸厚禄茶功兼儗筞
元勛幽人不作山中相且擁圖書卧白雲
　　襍興四首
短褐蕭䔥頂幅巾擁書纔罷即嚬呻耕樵可似居
山者飲饌長如病酒人閉户不無慵荅客焚香除
是靜朝貞前賢風㮣聊希儗一刺偏多井大春
散帙揮毫縂不忺病懐愁緒坐相兼苔㾗作意生秋
壁樹影無端上古簾一壑等閑甘泪泪五門平昔避
炎炎惟應数刻清凉夢時曲顔肱興未厭
湖上山林畫不如霜天時候属園廬梯斜晩樹收紅
柿筒直寒流得白魚石上琴尊苔野凈籬隂鷄犬竹
叢踈一関兼是和雲掩敢道門無卿相車
掉臂何妨入隱淪髙賢應縂貴全真次山有以稱聲
叟魯望兼之傳散人拂水逺天孤榜晚夾村㣲雨一
犂春不知圖畫誰名手状取江湖太古民
　　　孤山後寫望
水墨屏風状縂非作詩除是謝玄暉溪橋裊裊穿黄
葉樵斧丁丁斫翠㣲返照未沉僧獨往長煙如淡鳥
横飛南峯有客鋤園罷閑倚籬門忘郤歸
　　　孤山寺端上人房寫望
底䖏憑䦨思眇然孤山塔後閣西偏隂沉畫軸林間
寺零落棊枰葑上田秋景有時飛獨鳥夕陽無事起
寒烟遅留更愛吾廬近祗待重来看雪天
　　　山閣偶書
遶舎青山看未足故穿林表架危軒但将松籟延佳
客常帶嵐霏認逺村吴榜自能凌晚汰湘纍何苦屬
芳蓀餘生多病期怡養聊此棲遅一避喧
　　　孤山寺
雲峯水樹南朝寺秪隔叢篁作並隣破殿靜披韲臼
古齋房閑試酪奴春白公睡閣幽如畫張祐詩牌妙
入神乗興醉来拖木突翠苔蒼蘚石磷磷
　　　西湖
混元神巧本無形匠出西湖作畫屏春水净扵僧眼
碧晚山濃似佛頭青欒櫨粉堵揺魚影蘭杜煙叢閣
鷺翎徃徃鳴榔與横笛細風斜雨不堪聴
　　　平居遣興
有甚餘閑得觧嘲髙慵時把几桯敲卑孜晚鳥沉幽
語厯刺幽篁露病梢草野交逰披褐見神仙書史點
朱抄皇朝不是甘逃遁爭向心加許與巢
　　　山谷寺
纔入禅林便懶還衆峯深壑共孱顔楼䑓冷簇雲蘿
外鍾磬晴𫾣水石間茶版手擎童子凈錫枝肩倚老
僧閑獨孤房相碑文在㡬認題名拂蘚斑
　　　峽石寺
長淮如練楚山青禹鑿招提四畫屏数崦林蘿攅野
色一崖楼閣貯天形燈驚獨鳥迴晴塢鍾送遥帆落
晚汀不㑹剃頭無事者㡬人能老此禪扃
　　　池陽山店
数家村店簇山旁下馬危橋已夕陽驚鳥忽衝谿靄
破暗花閑堕塹風香時間盤泊心猶戀日後㝷思興
必狂可惜廻頭一聲笛酒旗斜曵出踈篁
　　　寺居
浩然中杖立秋鍾院舎門門細逕通栢子有茅生塔
地鶴毛無響堕廊風閑棲巳合稱髙士清論除非對
逺公不厭浮塵擬何了片心難舎此縁中
　　　采不山
危閣閑登日漸曛整屏晴雨枕江濆秋稜痩出無多
寺古翠濃連一半雲坐臥不抛輸釣叟徃来長見屬
鷗羣翻然郤恠宣城守是甚移将李白墳
　　　易從上人山亭
湖水江湾隔数峯籬門和竹夾西東閑来此地行無
厭又共吾廬看不同靈隱路歸秋色裏招賢菴在鳥
行中屏風若𣣔相攙見合把巉巗與畫工
　　　園池
一逕衡門数畒池平湖分張草含滋㣲風㡬入扁舟
意新霽難忘獨繭期島上鶴毛遺野迹岸旁花影動
春枝東嘉層有名今在獨媿慿䦨負碧漪
　　　林間石
入夜跏趺多待月移時箕踞為看山苔生晩片應知
静雲􁒬秋根合見䦨痩鶴獨随行藥後髙僧相對試
茶間踈篁百本松千尺莫恠頻頻此徃還
　　　黄家荘
黄家荘畔一維舟縂是沿流好宿頭野興㡬多㝷竹
􁢤風情些小上林楼遥村雨暗鳴寒犢淺溆沙平下
晚鷗更有錦㠶荒蕩事茫茫随分起詩愁
　　　過蕪湖縣
詩中長愛杜池州說着蕪湖是勝逰山掩縣城當北
起渡衝官道向西流風稍檣　綱𥘉下雨擺魚薪市
未收更好兩三僧院舎松衣石　山幽
　　　無為軍
掩映軍城隔水郷人煙景物共蒼蒼酒家楼閣揺風
斾茶客舟船簇雨檣殘宿逺砧聞野墅老苔寒檜看
僧房狎鷗更有江湖興珎重江頭白一行
　　　出泉水驛
暁城寒水共蕭蕭􁊨碧吹青路一條煙靄濃間出山
驛林蘿深裏過溪橋閑情謾㑹吟兼畫隱事猶輸釣
與樵多謝孤村人落外酒旗風急更相招
　　　淮甸南逰
幽勝程程擬徧㝷不妨淮䠂入捜吟蘚莎籬落谿荘
静松竹楼䑓塢寺深数抺晚霞憐野笛一篩寒水羡
沙禽腰間組緩誰能愛時得閑逰是此心
　　　耿濟口舟行
環廻㡬合似江干刺眼詩幽盡状難沙觜半平春晚
􁊨水㾗無底照秋寛老霜蒲葦交千刃怕雨鳬鷗着
一攅擬就孤峯寄簑笠舊郷漁業乆凋漫
　　　留題李休山居
俗口喧喧利與名到君風品即難慿曽将五老開秋
夢只愛南薫是正聲鳥戀藥棚長獨立樹欺詩壁半
旁生公車便不能徴出搔首吾皇負聖明
　　　園廬
柴関寒井對蕭辰自愛栖遅近古人閑草徧庭終勝
俗好書堆案轉甘貧橋邉野水通漁路籬外青山見
寺隣懶為躬耕詠梁甫吾生已是太平民
　　　安福縣途中作
詩景紛拏且按鞭壊橋危磴已鳴泉雲根道店多沽
酒山崦人家亦種田各鳥驚啼衝宿雨野梅愁絶閉
寒煙玉梁閤皂堪行徧囬得臨江即上船
　　　雪三首
瓦溝如粉疊楼腰髙㑹誰能觧酒貂清夾暁林𥘉落
索冷和春雨轉飄蕭堪憐雀避来閑地最愛僧衝過
短橋獨有閑関孤隱者一軒貧病在顔瓢
濕飄乾堕著谿林陣猛花尖聚砌隂暁沫平随茶筯
薄凍㾗全共藥鋤深慵多只好披詩㸔狂甚無如叩
几吟更想天山兩三騎臂鷹拳蹬簇駸駸
皓然窓户曉来新畫軸碑㕔絶點塵洛下髙眠應有
道山隂清興更無人寒連水石鳴漁墅猛共松篁壓
寺隣酒喝已醒時味薄獨援詩筆得天真
　　　春隂
似雨非晴意思深宿醒牽引卧春隂苦憐燕子寒相
並生怕梨花晚不禁薄薄簾幃欺欲透遥遥歌管壓
来沉北園南陌狂無数只有芳菲㑹此心
　　　秋懐
惠連𥘉擬賦秋懐病束慵纒㡬未諳􁊨葉堕丹明晚
塹破雲施粉露晴崕先甘衰落歸雙髩已覺清涼入
百骸試枕離騷校閑品竹烟杉籟滿蕭齋
　　　山園小梅二首
衆芳摇落獨暄妍占盡風情向小園踈影横斜水清
淺暗香浮動月黄昏霜禽𣣔下先偷眼粉蝶如知合
断魂幸有㣲吟可相狎不湏檀板共金尊
剪綃零碎點酥乾向背稀稠畫亦難日薄從甘春至
晩霜深應怯夜来寒澄鮮秪共隣僧惜冷落猶嫌俗
客看憶着江南舊行路酒旗斜拂堕吟鞍
　　　又詠小梅
数年閑作園林主未有新詩到小梅摘索又開三两
朶團欒空遶百千廽荒隣獨映山𥘉盡晩景相禁雪
欲来寄語清香少愁結為君吟罷一㗸杯
　　　梅花
吟懐長恨負芳時為見梅花輒入詩雪後園林纔半
樹水邉籬落忽横枝人憐紅艶多應俗天與清香似
有私堪咲胡雛亦風咏觧将聲調角中吹
　　　又二首
幾囬山脚又江頭遶着孤芳看不休一味清新無我
愛十分孤靜與伊愁任教月老應㣲見却為春寒得
少留終共公言数来者海棠端的免包羞
小園烟景正凄迷陣陣寒香壓麝臍湖水倒窺踈影
􁒬屋􁑴斜入一枝低画名空向閒時看詩俗休徴故
事題慚愧黄鸝似蝴蝶只知春色在桃溪
　　　杏花
蓓蕾枝梢向點乾粉紅腮頰露春寒不禁烟雨䡖凝
着只好亭䑓愛惜看隈桞旁桃斜欲墜等鶯期蝶猛
成團京師巷陌新時後賣得風流更一端
　　　桃花
桞墜梅飄半月𥘉小園孤榭更庭除任應雨杏情無
别最與烟篁分不踈比並合饒皮博士(皮日休/有詩)形相
偏属薛尚書(薛能/有詩)薄紅深茜尖尖葉亦有愁腸未負渠
　　　山舎小軒有石竹二叢開然秀發因成二章
麝香眠後露檀匀綉在羅衣色未真斜倚細樷如有
恨冷揺踈朶欲生春階前紅藥推詞客籬下黄花重
古人今日含毫與題品可憐殊不愧清新
青簾有酒不妨賖素壁無詩未足誇所重晩芳猶在
目可開秋色易為花深枝苒苒粧溪翠碎片英英剪
海霞莫𬋩金錢好行市寂寥相對是山家
　　　新竹
粉環勿束緑沉槍裊露差烟􁪄􁪄長卷箔乍驚雙眼
徤倚䦨㝷覺百毛凉齊柀古錦圍山閣背迸寒犀過
寺墻堪咲粉根蒼翠者強顔如立少年塲
　　　榮家鶴
種莎池舘乆淹留品格堪憐絶比儔春静棊邉窺野
客雨寒廊底夢滄洲清形已入僊經說冷格曽為古
畫偷数啄稻梁無事外報言雞雀懶廻頭
　　　百舌
桞條𥘉重草𥘉肥煙􁊨園林晚未稀百種堪憐巧言
語一般惟欠好毛衣欺凌紅杏從頭宿諷刺黄鸝趂
背飛誰道関関便多事更能緘黙送芳菲
　　　蝶
細眉雙聳敵秋毫冉冉芳園日㡬遭清宿露花應自
得暖爭風絮欲相髙情人殁後魂猶在傲吏齊来夢
亦勞閑掩遺編苦堪恨不并香草入離騷
　　　病中(二首)
坐釣行樵那不倦㝷雲看月亦應勞煩襟入夜權冝
减痩格乗秋斗䪺髙猿下任窺煎藥鼎客来慵動碾
茶槽牀頭卧架直閑却免有情憀掲悼騷
遺編坐罷披三豕小軸行當倦伍禽㢘肆有徴常遇
困刀圭無状爲攻深長卿有渇應難柰玄晏清羸已
不禁約縳隱嚢聊閣膝忘懐未得是㣲吟
重刋西湖林和靖先生詩集卷之二終
重刋林和靖先生詩集卷之三
　　七言律詩
　　　送范仲淹寺丞
林中蕭寂欵吾廬亹亹猶欣接緒餘去棹看當辨江
樹離尊聊爲摘園𬞞馬卿才大常能賦梅福官卑数
上書黼座垂精正求治何時條對召公車
　　　送史殿丞之任封州
炎方将命選朝倫治行何甞下古人擁斾肯辭臨逺
郡登艫還喜奉慈親水連芳草江南地煙隔寒梅嶺
上春若過中途值歸鴈慰懐能與致音塵
　　　送史宫賛蘭溪觧印歸闕
社若萋萋天似水一檣風信快吟懐春坊冠盖還朝
籍寳㜈谿山别縣齋訪舊約僧登北固破程乗月宿
清淮東南出宰才居最疇為言揚向玉階
　　　送馬程知江州徳安
酒酣無復耿離腸一路之官盡水郷公𪠘寒生對廬
阜客㠶風定泊潯陽陂涵洲渚𥘉收潦露浥蒹葭未
作霜到日何人先刺謁二林開士在琴堂
　　　送䠂執中随侍入蜀
嚴君将命之卭蜀令子和家且待行洛汭好山歸别
業江南芳草動離情詩題寺壁雲根潤書檢松窓野
色明他日林間無所望只求金榜看嘉名
　　　送馬程貟外之任烏江
空色青蒼寒日明遅遅携手出柴荆長貧少得交㳺
者漸老不禁離索情去路浦㠶當晚落到官江草已
春生州監縣尹多才識當念吾宗負大名
　　　送趙時校書之任臨川司理
南國古來風物好早時㳺覧􁋑登臨青山滿路人家
逺丹橘隔江秋色深官况暫應勞折獄病懐終日重
分襟三年觧罷當求試多草新文慰我心
　　　送吴秀才赴舉
一戰詞塲定䇿勛麻衣西笑仕紛紛風神巳負青雲
氣藝業兼携白地文輦下春華期縱轡野中林色惜
離羣明年新榜看看見第甲嘉名且認君
　　　送陳縦之無為軍
淮天時節少春寒㡬蒂梅花雪欲殘水次軍城嚢劔
入雨餘村隖鐙驢看名縁未出知誰異道為深窮亦
自難第一京師早西入廟廊題字可無韓
　　　送文光師逰天台
天姥山深揺錫杖野芳春翠共葳㽔松門過水無重
数石壁看霞到盡時閑避鳥啼應作觀忽聞人迹自
留詩秦中河朔甞逰覧莫恨此方行脚遅
　　　贈胡明府
一琴牢落倚松窓孤澹無君得趣長謁廟有時封縣
版坐衙終日着公裳爲收牌印教村僕偶檢圖書見
古方徴足稅狼人更靜郤搘吟䇿立秋廊
　　　贈當塗朱仲敏
甚與時流道不同南朝䑓閣是家風髙閑几格圖書
畔冷澹門庭樹石中因寄詩牌㝷勝景擬投文卷数
名公榮登顯逹他年後應笑冥冥弋者鴻
　　　舒城僧舎呈贈李仲宣文學
竹深淮寺雪蕭騷一壁寒燈伴寂寥痩盡骨毛終騕
裊蝕來鋒刃轉豪曹䆠情冷落詩中見談態軒昻酒
後髙莫為無辜惜才術聖明求治正焦勞
　　　贈錢唐邑長髙秘校
㡬萬人家山水中為官古雅少人同踈簾衙退卷花
軸曲檻客來慿竹風唯道簿書多傍俗自憐琴酒未
妨公等閑呵出郭門近䡖棹遶湖㝷佛宫
　　　喜皎然師見訪書贈
金錫鏘然欵蠧関雲䑓濃渚對跳巒清如霜月三五
夕痩似煙篁一兩竿舊社乆抛魂夢破近詩纔舉骨
毛寒池軒夜靜且留宿徃徃自将秋籟弹
　　　寄觧州李學士
觧梁賢守古難同張盖垂鞭自士風舘職乆衘踈舊
地郡符重剖枉名公印㕔孤坐琴尊外鈴閣清談易
老中聞演絲綸徴詔近相如文學動天聦
　　　寄薛學士(曹州持服)
飛徴偶未下天衢古郡寛閑且寄居曽許布衣通一
刺每留𬞞食看群書髙齋巳想閑丹竈清夢誰同話
直廬江外敢知無别許只携琴鶴聴新除
　　　寄傳霖
葛蔓煙枯束六經髙㢘渾與昔賢停黄牙稚子跨牛
犢白眼山人識劍形寒睡草旁林酒牡曉思河曲雨
槎腥傳聞曽說平生事不要清朝夢武丁
　　　寄岑迪(時黜官居曹州)
乆辜才術向吾朝公罪應該洗雪條佐邑舊曽居府
寺轉官新合入京僚門庭冷落閑中住僮僕生踈賤
價招别後交逰定相憶酒燈棊雨㡬清宵
　　　寄耏門梁進士
退隱無山進乏媒杜門芳草與蒼苔貧為吾道應関
命逹似他途亦是才人静合㝷衙北寺野凉還上郭
西㙜江干昨夜情多少風雨吹燈一夢廻
　　　曹州寄任獨復
交結文章盡世驚城中幽隱更無營敢将古道為吾
事耻對常流語子名秋思病弹曽獨聴太玄閑寫待
誰評清朝故實蒲輪在合為髙賢下帝京
　　　山中寄招葉秀才
夜鶴曉猿時復聞寥寥長似耿離群月中未要恨丹
桂嶺上且来㸔白雲棋子不妨臨水着詩題兼好共
僧分新憂他日榮名後難得幽栖事静君
　　　甞茶次寄越僧靈皎
白雲峯下两槍新膩緑長鮮糓雨春静試恰如湖上
雪對甞兼憶剡中人瓶懸金粉師應有筋點瓊花我
自珎清話㡬時搔首後願和松色勸三廵
　　　寄宣城宗言姪
春水幽波緑渺瀰江南芳草又離離謝家元住青山
　　　　　丹桂枝衣下香囊非爾好牀頭詩卷媿
　　　　　　　　　　　　　　慰所思
事坐卧無如一室閑誰伴錫㾗過寂㦄自慿茶色對
孱顔忘機亦有龎居士園井蕭踈病掩関
　　　寄呈張元禮
君棲枳棘官将滿我住蓬蒿歲正窮駟馬交逰從此
少一瓢生事不勝空衡門但枕盈盈水群木方揺摵
摵風若念故人兼乆病公餘無惜寄詩筒
　　　寄玉梁施道士
子雲遺跡住丹房天皷時聞数叩霜真景截波㝷鐡
柱恠書披月㸔銅墻盈盈顥氣朝胎息熠熠辰輝夜
歩綱大静入来諸事罷靈蕪盤穗卷良常
　　　寄太白李山人
顔如童子髮如黳卜築深當太白西身上只衣麄直
棳馬前長帶古偏提鵾鵬懶擊三千水龍虎閑封六
一泥㡬度枕肱人迹外半窓松雪論天倪
　　　㦄陽寄金陵衍上人
􁚲暈莎叢古石房寺和松竹背秋岡騷吟未斷雲生
楬梵偈重開月照香五老舊逰應悄黙六朝閑事肯
悲凉西州獨客心揺甚抺碧江天鳥一行
　　　春日寄錢都使
桃花枝重肉紅垂萱草抽苗抺緑肥正語暖鶯風細
細著雙寒燕雨稀稀亭㙜物景兼蘿絮宅院時情漸
夾衣指肯挾肩行樂事不甘離索向芳菲
　　　寄題厯陽馬仲文水軒
占得幽居近郭西水軒風景獨難齊烟含晚樹人家
逺雨􁊨春風燕子低紅燭酒醒多聚㑹粉牋詩敵㡬
招携旅逰今日堪搔首揺落山城困馬蹄
　　　暮春寄懐曺南通任寺丞
跌蕩情懐毎事同十年曹社醉春風弹弓園圃隂森
下棊子􁰽堂寂静中赤脚我猶無一婢黒頭君合作
三公江湖今日還勞結目送歸飛點點鴻
　　　和西湖霽上人寄然社師
竹下經房號白蓮社師髙行出人天一齋巾拂晨鐘
次数禮香燈夜像前瞑目㡬閑松下月净頭時動石
盆前西湖舊侶因吟寄憶着深峯萬萬年
　　　和陳湜贈希社師
痩靠䦨干搭梵襟緑荷階面雨花深迢迢海寺浮杯
興杳杳秋空放鶴心齋磬冷揺松吹襍定燈孤坐竹
風侵鏘然更有金書偈秪許龍神聴静吟
　　　追和彭城太尉夏月寄題湖上湛源太師房
碧蒲紅蓼白蓮房一片欒櫨撼水光海隼空聞有泒
絶山中休道更清涼驚飛翡翠當軒鳥褭過社檀别
院香㝡愛晚天吟枕上好雲遥聳数峯長
　　　集賢李建中工部嘗以七言長韻見寄感存
　　　懷沒因用追和
清絶門墻冷似冰野人懐别昔曽登新題對雨分蕭
寺舊梦經秋說杜陵貧典郡符資月給老持臺憲减
霜稜開元文字鍾王筆惆悵臨凮一燼燈
　　　和酬周啓明賢良見寄
治世誰能弔屈平且披湘帙散幽經陽春盡吐芊芊
草霄極長垂兩兩星半壁烟嵐圖太華一笻凨雪訪
支硎雅吟為惠将何比明月珊瑚海氣腥
　　　酬畫師西湖春望
笛聲凨煖野梅香湖上憑䦨日漸長一様樓䑓圍佛
寺十分煙雨簇漁郷鷗横殘葑多成陣桞映危橋未
着行終約吾師指芳草静吟閑歩岸華陽
　　　　畧秀才以七言四韻詩為寄輙敢酬和幸
　　　惟采覧
本無高亮似陽城但愛松風入耳聲五畒自開林下
隱一尊聊敵世間名交談不逺樵農客弄翰慵誇子
墨卿異日青冥肯廻顧夫君門族舊和羮
　　　聞靈皎師自信州歸越以詩招之
天師蒼翠横金錫地藏清凉掩竹扉千里白雲随野
歩一湖明月上秋衣詩㝷靜語應無極琴弄寒聲轉
入㣲我亦孤山有泉石肯来松下共忘機
　　　復賡前韻且以陋居詫而誘之
畫共藥材懸屋壁琴兼茶具入船扉秋花挹露如紅
粉水鳥衝烟􁊨翠衣石磴背穿林寺近竹烟横點海
山㣲百千幽勝無人見說向吾師是洩機
　　　詩招南陽秀才
莫因公薦偶失意便擬飄蓬作旅人志壮任存題柱
事病多争向倚門親危堤桞色休傷别上苑杏花長
自春况有西湖好山水歸来且濯錦衣塵
　　　謝馬程先生軰惠蜀牋
数幅丹霞夾白雲封題何事寄幽人虧君視草禁中
客乞我浣花谿上春且與巾箱為玩好更無篇什寫
清新我来卧病還多感一筆蛛絲滿硯塵
　　　讀王黄州詩集
坐吟行看對清秋懶架仍移近枕頭放逹有唐惟
傳縦横吾宋是黄州左遷啇　題無数三入承明
未休紅藥紫薇千一古又添楊子伴牢愁
　　　讀种先生丁宻諌詩
舊草閑看即自卑聖朝空道苦扵詩髙才眩望如明
逸新句無因似謂之淮甸月華欹枕静秣陵春色按
鞭遅邯郸獨歩西施笑落得星星两鬢絲
　　　喜姪宥及第
新榜傳聞事可驚單平扵爾一何荣玉階巳忝登髙
第金口仍教收舊名聞喜宴逰秋色雅慈恩題記墨
行清巖扉掩罷無他意但爇靈蕪感盛明
　　　傷白積殿丞
吏散門墻轉寂然䟽狂投分向生前苦無名位高今
世空有文章出古賢遺傳得誰脩闕下孤墳應只客
江邉池陽渺渺堪垂睫奠罷秋枝一呌蝉
　　　傷朱寺丞
妻女飄零五嶺頭為君南望涕横流浮榮暫得衣朱
􁀍逺宦㝷聞䘮白州天與聲名還自折瘴侵編什有
誰收朝中交舊知多少應惜無児似鄧攸
　　　弔薛公孟
未第身魂殁帝京東還長欠奠幽靈遺文盡合編家
傳髙行誰堪撰墓銘談柄寂寥塵乆暗墨花荒廢草
空青三招不見山巾􁊨擬畫軒昻太白星　三卷終
重刋和靖先生詩集卷之四
　　五言絶句
　　　閔師自天台見寄石枕
斵石自何許枕之懐赤城空廬復蕙帳旦暮白雲生
　　　西湖與性上人話别
秋山與湖水逺近如相送後夜宿扁舟知師有歸梦
　　　送謝尉
試吏才未申食貧同古人何以贈行色一酌湖上春
　　　贈中師草聖
行草得三昧林間嘗與語秋風忽捲衣别我之何所
　　　送僧之京
皇城十二衢埃塵滿香域何以待歸期山中桂花色
　　七言絶句
　　　孤山隠居書壁
山水未深猿鳥少此生猶儗别移居直過天竺溪流
上獨樹爲橋小結廬
　　　水亭秋日偶書
巾子峰頭烏􁀋樹微霜未落已先紅慿闌髙㸔復低
㸔半在石池波影中
　　　水軒
日扵詩雅轉沉迷尤愛凭䦨此覔題飄蕩楊花春意
晩黄鸝飛過水東西
　　　池上作
簇簇菰蒲映蓼花水痕天影蘸秋霞分明似箇屏風
上飛起鵁鶄一道斜
　　　松徑
霜子落秋笻卓破雨釵堆地屐拖平不知呵止長安
客肯愛深穿冷翠行
　　　竹林
寺籬斜夾千梢翠山徑深穿萬籜乾却憶貴家􁰽舘
裏粧墻時畫数莖㸔
　　　菱塘
含機緑錦分新葉滿匣青銅瑩古花最愛晚来鷗與
鷺宿烟翹雨便為家
　　　蓮蕩
楚妃臯女一何多裳似芙蓉衣芰荷幾夕霏霏烟靄
裏競窺清淺弄重波
　　　葑田
􁇧泥肥黒稻秧青濶盖深流旋旋生儗倩湖君書版
籍水仙今佃老農耕
　　　僧有示西湖墨本者就孤山左側林蘿祕邃
　　　間状出衡茅之所且題云林山人隠居謹書
　　　二韵以承之
泉石年来偶結廬冷挨松雪瞰西湖髙僧好事仍多
藝已共孤山入畫圖
　　　孤山雪中寫望寄呈景山仙尉
璚樹瑶岑略眼新鮮颷時復颺珠塵此中自是蓬莱
闕何䖏更㝷姑射人
　　春日齋中
空堦重疊上垣衣白晝𥘉長社燕歸落盡海棠人卧
病東風時復動柴扉
　　　山中寒食
方塘波緑杜衡青布糓提壷已足聴有客新甞寒具
罷㩀梧慵復散幽經
氣象纔過一百五且持春酒養衰年中林不是不禁
火其柰山櫻發欲然
　　　易從師山亭
林表秋山白鳥飛此中幽致亦還稀西村渡口人烟
晩坐見漁舟两两歸
　　　秋江寫望
蒼茫沙觜鷺鷥眠片水無痕浸碧天最愛蘆花經雨
後一篷烟火飯魚舡
　　　乗公橋作
晩峰横碧樹梢紅數榜漁􁊥水影中憶得江南曽㸔
着鉅然名畫在屏風
　　　宿姑蘇净惠太師院
常愛人間此㑹稀話長終夕重開扉孤山猿鳥西湖
上懶對寒燈詠式㣲
　　　偶書
一任塵欺古鹿盧聖經窮爛更何圖磻溪老叟能閑
氣八十封侯不似無
　　　予頃得宛陵葛生所茹茟十餘筒其中復得
　　　精妙者二三焉毎用之如麾百勝之師横行
　　　扵𥿄墨間所向無不如意惜其日乆且弊作
　　　詩二篇以錄其功
江南秋兎老毫踈數字鍾王尚賈餘因讀退之毛頴
傳可憐今日不中書
神功雖缺力終存架琢珊瑚欠䇿勛日暮閑窓何所
似㶚陵憔悴故将軍
　　清河茂才以良筆并詩為惠次韻奉答
郊翰秋勁愈扵錘筠𬋩温温上玉輝聊為夫君一栖
閣老来駑緩乆知非
　　　𥘉夏
乳雀啁啾日氣濃雉来交影日重重秧田百畆鵝黄
大横䇿溪村属老農
　　秋日含山道中廻寄厯陽希然山人
村落人家捴入詩下驢盤薄立多時霜陂一掬清扵
鑑漱着牙根便憶歸
　　　晩春寄示茂才馮彭年
頭上酒巾為長物據梧㣲詠意無涯人生行樂知能
幾但見春風滿路花
　　　山閣夏日寄黄大茂才
幾日無縁見叔度令人鄙吝不䏻忘新篁繞閣薫風
細還肯時来納晩凉
　　　錢塘仙尉謝君詠物楼成寄題一韵
仙人多在䴡樵居况對西山爽氣餘若向湖濵屬佳
句莫忘秋水落芙蕖
　　　寄上金陵馬右丞
專席頃嘗居憲府擁旄㝷亦別明庭金陵土著多蒙
頼分野三廽見福星
惠愛如春威似霜神明佳政藹餘杭集賢庭畔依依
桞無限行人比頌棠
盡道次公當入相江湖那肯乆遲徊西湖春物空凝
意猶望方舟賞勝来
　　　和唐異見寄
騷人新遺畔牢詞隠几㣲吟愧所知幾欲頒前論欵
客可能林下訪栖遲
　　　和才上人春日見寄
俗外多将雲作装花前惟似醉為郷瑶華伸玩情何
極髙絶猶如登百常
　　寄題僧院庭竹
岑寂寳坊清夜月㡬移踈影上跏趺更憐齋罷閑㸔
䖏一日還應不可無
　　　寄蘭溪邑長史官賛
溪上紅蘭露泫華谿波浮動長人衙公餘即有扁舟
興幾弄潺湲到日斜
　　　寄梅室長
君家先祖隠吳門即日追逰徃事存若向明時奏飛
牘併将康濟息元元
　　　閔上人以鷺鷥二軸為寄因成二韵
閒颺粉絲荷葦外数聲惟欠呌秋隂虚堂隠几時懸
㸔増得滄洲趣更深
　　　寄聞義闍梨
平昔常聞溪口路重山複水去無窮禪餘試問舟人
㸔幾宿還能到剡中
　　李翰林寄松扇及詩乃答之
編松為箑寄山中兼得紫㣲詩一通入手凉生殊自
慰耳頻長聴隠居風
　　和皓文二絶
李杜風騷少得朋将壇髙築竟誰登林蘿寂寂湖山
好月下𫾣門只有僧
芳草誰能梦謝池但将心地喻摩尼千巖萬壑時相
憶明月清風兩自知
　　　和王給事同諸宦留題
千兵欵戸迂紅斾四壁留題拂紫苔他日北山傳故
事願将雲鶴比雲来
　　　和蒙尉見寄
開尊且醉聖賢酒理棹時乗但暮風懶為躬耕詠梁
甫敢将髙卧敵隆中
　　　和酬周寺丞
門横野水席凝塵束緼誰能問乞鄰除是平廬貴㳺
客中林時復訪幽人
　　　和安秀才次晋昌居士留題壁石
岑寂衡門題鳳䖏嶺雲庭樹似無依湖濵佇立應相
望一信樵風晩未㱕
　　　和馬謝祕校西湖馬上
表裏雲山極目春據鞍時此避埃塵蒼蒼烟樹悠悠
水除却王維少畫人
　　　又和病起
展轉匡牀乍起来縹缸湘帙亦慵開三年一尉湖山
在誰識神仙本姓梅
　　荅謝尉得賛
牢愁慢散空堦雨覊宦閒傷落日春未似青青河畔
草客亭長短送離人
　　荅潘司理
庭柯雪壓已如春乗興山隂亦少人岑寂園廬何所
對酒中賢聖藥君臣
　　　載荅
官曺乆已稱㢘吏田里時来顧散人文戦談圍棊局
外綘侯何事號功臣
　　　送僧逰天台
石梁天絶石城深影落蒼冥幾萬㝷金䇿若廽聊為
說慰予終老愛山心
　　　送陳日章秀才
閒却清尊掩縹嚢病来無故亦凄凉江南春草舊行
路因送㱕人更断腸
　　　送僧還東
中林昨夜待㣲月因想謝公池上楼何意師言石門
路一缾還自上歸舟
　　　送慈師北逰
欝欝蒲茸染水田渡淮閒寄賈人舡知師一枕清秋
梦多爲林間放鶴天
　　復送慈公還乕丘山
孑孑㱕檣五两翻香林禅石抱雲根单嚢憇罷還㣲
咲却是青山不出門(虎丘林壑多在寺禅/之内)
　　　即席送江夏茂才
與君未别且酣飲别後令人空倚楼一點風帆若爲
望海門平闊鷺濤秋
　　　送易師還金華
吟卷田衣歲向殘孤舟夜泊大江寒前巗百本長松
色及早囬来帯雪㸔
　　　送丁秀才㱕四明
有似東浮滄海君乗槎泛泛逐㱕雲蛟綃市得能為
寄擬冩清真隠秘文
　　　送謝氏昆仲㱕閩中
清邵牙髙雲與機林間文㑹忽相違南中草木正黄
落但羡冥鴻两两飛
　　　送逐良師逰天台
貝葉松枝想暫閒半嚢乗興幾時還舡窓月上滄洲
逺應有詩題憶舊山
　　送式遵師謁金陵王相國
杯渡當過白露灘石城春氣尚㣲寒公台謁罷如乗
興試訪南朝事迹㸔
髙牙熊軾隠鈴齋棠樹隂濃長緑苔丞相望尊賔謁
少清言應喜道人来
天竺孱顔暫掩扉講香浮穗上行衣白猿聲裏生公
石莫遣移文怨晩㱕
　　　送善中師㱕四明
四明山水别多時老病心閒事事違梦想西湖古蘭
若又和秋色送僧㱕
　　　送人逰金山
水烟霜樹矗層巒點破江心一簇寒見說天多剰風
月為予間上上方㸔
　　　送然上人南還
　携琴譜與詩稿寄卧舡窓一榻深莫向雲中認江
樹䓁閒驚起故園心
　　　送人之蒼梧
側身南望但依依片席乗風去似飛莫謂蒼梧在天
末帝郷㸔逐白雲㱕
　　　送有交師輦下
濾羅閒佩疊巾䡖秋籟隨身指去程輦下大僚多好
事退朝誰着道衣迎
　　　送大方師㱕金陵
渺渺江天白鳥飛石城秋色送僧㱕長千古寺經行
了爲到清凉㸔翠微
　　　監郡呉殿丞惠以筆墨建茶各吟一絶以謝之
　　　筆
犀利鋒鋩敵五兵梦中清􁐨未爲靈空山日午南窓
暖擬冩黄庭内景經
　　　墨
青暈時磨半硯雲更将書貼拂秋塵褭羸自顧空多
感不是臨池苦學人
　　　茶
石輾䡖飛瑟瑟塵乳香烹出建溪春世間絶品人難
識閒對茶經憶古人
　　　鳬
三三两两自相隨擅頸囬㸔赩赩衣野水無波秋色
净不知何事忽驚飛
　　　猫児
纎鈎時得小溪魚飽卧花隂興有餘自是䑕嫌貧不
到莫慚尸素在吾廬
　　　鳴皐(所飬雀)
皐禽名秪有前聞孤引圎吭夜正分一唳便驚寥沉
破亦無閒意到青雲
　　　􁈡􁈡(所飬鹿)
深林摵摵分行響淺葑茸茸疊浪痕春雪滿山人起
晩数聲低呌喚籬門
　　　小舟
舷低冷戞荷千柄底　斜穿月半輪一笠一蓑人穏
坐晩風蕭颯弄青蘋
　　　槐木紙椎(贈與周太初)
入手輕軋是古槐幾聲清響徹池䑓椎餘魚網如脂
滑時冩新詩肯寄来
　　　先生将終之歲自作夀堂因書一絶以誌之
湖上青山對結廬墳頭秋色亦蕭踈茂陵他日求遺
稿猶喜曽無封禅書
　　拾遺　和運使陳學士逰靈隠寺寓懐
山壑氣相合旦暮生秋隂松門韵虚籟錚若鳴瑶琴
舉目群状動傾耳百慮沉按部既優㳺時此振衣襟
泓澄冷泉色寫我清曠心飄颻白猿聲荅我雅正吟
經䑓復丹井捫蘿常遍臨鶴盖青霞映玉趾蒼苔侵
温顔煦稿木真性馴幽禽所以仁惠政及物一一深
洒翰璘珣壁返駕栴檀林囬睨窣堵峰天半千萬尋
　　　題草　詞調點綘唇
金谷年年亂生春色誰為主餘花落䖏滿地和烟雨
　又是離歌一闋長亭暮王孫去萋萋無数南北東
西路
宋林和靖先生詩集卷之四終
