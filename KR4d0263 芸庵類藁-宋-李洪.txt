#+TITLE: 芸庵類藁-宋-李洪
#+DATE: 2018-05-12 10:19:32
#+SOURCE: github.com/kanripo/KR4d0263 master 5fdf2e87                
欽定四庫全書　　　　　集部四
　提要
　　芸菴類稿六巻　　　　别集類三(宋/)
　　　　(臣/)等謹案芸菴類稿六巻宋李洪撰洪姓名
　　　　不著于史諸家書目亦未載有是集惟永樂
　　　　大典頗散見其文又别出陳貴謙原序一篇
　　　　稱洪為李正民之子又稱為藤州使君知洪
　　　　官止知藤州集中又有扈從朝德夀宫景靈
　　　　宫詩則曾為京朝官有在温州題其父手澤
　　　　詩稱嗣子守官於此則曾知温州其他不可
　　　　復考矣正民本揚州人南渡後僑寓海鹽故
　　　　洪集中如烏龍井廟迎送神詞之類皆在海
　　　　鹽所作而卜居飛英坊一首乃云束書辭都
　　　　門整棹還苕川則洪後又移居湖州乃兩郡
　　　　紀流寓者俱不及其父子則由遺集散佚徵
　　　　文獻者罕及也洪所作詩雖骨榦未堅而神
　　　　思清超時露警秀七言律詩尤為工穩足以
　　　　嗣響正民陳貴謙序稱原本二十四巻而今
　　　　所掇拾僅得詩詞三百九十餘首文三十首
　　　　視原集祗十之三四亦云僅矣據所存者釐
　　　　為五巻而以雜文一巻附之畧具梗概俾不
　　　　致終就泯沒焉乾隆四十六年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸費墀
原序
大隠先生李公侍郎諱正民在中原時以文章名天下
渡江南來扈從巡守參為名命條畫軍國大計于艱危
時最號忠力諸所論撰亦既盛行于時其子藤州使君
諱洪則有芸庵類稿二十巻貴謙得而讀之因竊有歎
昔者士君子之學皆以養氣為本文章者葢氣之所寓
而氣非専于為文也侍郎君殁且八十餘年讀其文凛
然猶有生氣若使君所著該括衆體每于草木鳥獸之
微有可寄興以為忠邪賢否之辨者未始不反覆致意
仰冦萊公之忠大顔平原之節慕陶淵明之隠斥盤谷
李愿之汰而知韓子有為言之也其視前所謂凛然者
似之非耶夫長江大河迤延浩汗雖其包納深廣要亦
發源之逺與衆水異爾古之人不以著姓世禄為賢而
以立功立言為不朽葢謂是也使君長子吏部直養嘗
以使事至襄陽兵間風績甚偉次子直柄今守湖南望
郡有治理行見世其家者殊未艾也觀是篇者又可以知
其傳矣陳貴謙序
欽定四庫全書
　芸庵類藁巻一　　　　　　宋　李洪　撰
　　賦
　　　適越賦
出脩門而東騖兮駕靈胥之怒濤命榜人而理櫂兮御
龍驤之巨艘睨組練之噴薄兮忽鵝鸛之鳴號江海淼
瀰以東注兮雉堞屹然而増牢啓東南之王氣兮應赤
縣之神臯仰中天之華闕兮非煙鬱以霞韜慶警蹕之
清夷兮見弓矢之載櫜届西陵以爰憩兮灌木蔚乎蓬
蒿叢祠鵶噪而日暝兮古戍鬻海以烹熬越山千嶂以
相矗兮㫁港縈迂而一篙臨錢清之汐浸兮拖廢埭之
輕艚覽禹穴之夐古兮嗟㑹稽之棲勞悼壯圖於種蠡
兮鐫諂辭於斯髙眺蓬萊之清勝兮懐蘭亭之儁髦史
遷之㳺孰繼蕺山之扇誰操少陵壯節之英遊兮太白
俊逸之詩豪泛鑑湖之佳致兮羡外監之嬉遨讀幼婦
之刻辭兮遺貌摽夫孝曹弔貞魂於千載兮奠桂醑之
單醪夜宿上虞舜風所陶民淳尚存於濬井鳥馴猶象
於耘􁄾三江既泛其洶湧萬壑亦飫於嶗嶆姚江縈帶
而並海兮四眀勃鬱以周遭山峭㧞而益竒溪洄洑而
滔滔雲獻狀而絶態松逞姿而蝟毛猿清吟而送客竹
蓊薈而解苞雨淙淙而鳴瀑風颼颼而勢饕予既㝠搜
而遐矚聊舒嘯以抽毫
　　　苦益菜賦(并/序)
李子閒居自暇從老圃灌畦毓蔬日忘其勞客有以山
中苦益菜為餉葅芼調聏嘉其小苦㣲甘咀嚼雋永似
乎忠臣醫國之言也賦以自廣瞻清晨之始旦獨植杖
而灌園遡望舒之落月逆扶桑之朝暾零露漙兮薤本
敗葉委兮葵根紛冐㙭而甲拆擢翠羽以庶蕃顧不熟
而為饉豈飯芼於盤飱時乃享庾郎之三九擅諸葛之
五利想千里之蓴羮擷五溪之春薺誑杞菊於天隨嗜
芥芹於羊鼻人莧發園官之譏馬蘭寓玉川之意客有
㧞葰茂於山椒濯滄浪之水裔羞我鼎鉶芼之薑桂其
苦口若批(音必/結反)鱗之切諌其愈疾若上池之良劑萇宏
染指而化碧賈誼濡脣而流涕故國醫鍼在肓之疾忠
言趣躡足之計既謙受而為益信雋永之有味彼啜羮
之少恩不如放麑之多仁紾臂而得食有類轑釡之無
親肆甘言之慫慂美佞舌之囁嚅鼻莫辨於薰蕕憂寜
忘於萱蘓矧茲菜之耿介宜棄置於路隅然而嵗寒後
凋者松栢所獨主聖臣直者社稷之福鑑至眀者察妍
蚩於顧盻水既止者視毫髪與眉目從諫有轉圜之易
去佞無㧞山之酷漢文除挾書之禁堯庭設誹謗之木
嘻其甚哉此野人炙背之獻異聖哲啓心之沃徒采薇
於西山慕白駒於空谷固不足以當宣室前席之咨而
備廣厦細旃之瀆
　　　哀巖桂賦(并/序)
版曹㕔前有巖桂焉根幹凋瘁枝葉萎薾秋八月山中
之桂爛然吐芬芳薌襲人兹桂也封殖失地坐視羣葩
競秀不能榮擢其華争妍一時客有白事長貳退而問
於李子僕對曰木猶人也士之賦材稟教懐文抱質不
猶此木之受氣毓形乎種學績文澡身浴徳不猶此木
之芬芳郁烈乎挺姿嵗寒老死巖穴不猶此木之託植
山谷乎彈冠結綬願登王畿不猶此木之徙幽崖而入
帝鄉乎逮其争春於蒲桞之側承澤於文昌之臺見辱
皂𨽻取誚輿儓日滋月徃遂為枯荄不亦可哀乎客又
何怪客跽而請子其賦之僕曰唯唯伊金風之浩蕩兮
將摧殘於衆芳何巖桂之挺特兮獨稟粹于顥商著家
聲于荒逺兮擅蟠根于后皇亶毓靈于蟾窟兮廼移植
于帝鄊擢自拱把斸彼巖隈小山叢生而寓興墨客一
枝而寄懐竟悵望于空谷思委質于瑶階時也少昊囘
御萬寳向成藴通犀之内徳藹文客之擅名露漙漙兮
僊掌借潤風嫋嫋兮天籟發清或秀拔夫差之茂苑或
香動東甌之粤城鞠衣沮豔薝蔔慚馨懼過時而薄采
羞自衒以含情則有騷人逋客頭陀煉士或棲山庱之
寂寥或飲沆瀣而度世既迢遥於間曠亦冺絶於勢利
乃吸墜露以嗅其菁英展裓衣而收其荂蘂或佩服以
配秋蘭之紉或薫沐以陋薔薇之水非其標致不凡安
得賞玩若此至於結根靈囿託體連昌晞鳯盖之朝日
被龍顔之末光白榆厯厯於天上江梅垂垂於玉堂依
堯蓂而並砌嗤漢栢之為梁今則立文昌之禁省昡金
爐之夕燻地近左戸時當小春無連珠聚星之吟客有
鞭筭心計之重臣惟國用之所制匪詞人之擬倫埋没
於喧囂倥偬之地低囘於霜霰風雪之辰纎柯困於敲
榜蒸粟化於緇塵俗眼屢白捧心漫顰莫不對春雨而
泫泣望秋日以傷神然其深根固蒂而負嵗寒之期改
柯易葉而無摇落之變儻遇鄒律之吹嘘郭駝之善幻
濯錦成榿木之園博望致蒲萄之舘沐之以西湖之清
波植之以孤山之絶岸尚能偃蹇媻姍於靈鷲之崖蓊
薈蕭森於廣寒之殿毋入門而見嫉豈深谷之徒怨也
於是子墨客卿起而為山中招隠之辭曰秋桂叢生託
巖阿兮團欒葰茂稟太和兮囘谿深壑水揚波兮秋風
披拂蘭菊芳兮郁烈裊娜芬都房兮一粟粒中萬斛薌
兮山中之人玉雲顔兮薜荔女蘿䝉譏訕兮歸歟歸歟
保嵗寒兮
　　　雙鶴賦(并/序)
侍講舎人胡邦衡清節忠言冠冕當代具疏誅姦眀若
蓍龜厭服天下若漢汲大夫近古社稷臣炳炳千古名
烈莫二方犯雷霆之怒囘薄嶺海南極窮髪二十六年
處之泊焉與造物者逰晚際上皇更化趣使來朝轍環
萬里入天官冠蓬省司言動掌綸制今天子優禮舊徳
以祭酒侍經幄日進嘉謨隂功隠利膏澤天下多矣直
廬静深庭有一鶴緇襟俛啄戞然長鳴命儔寥廓俄有
胎禽𤣥裳羽衣將翺將翔軒然來儀麾之不去遂玩雙
鶴昔趙清獻入蜀以一鶴一龜自隨李文正公居洛亦
名六客鶴其一焉惟公清節可嫓清獻而謨猷剴切視
文正無愧將晉秉國鈞為社稷鎮功成身退從赤松逰
雖驂仙人之騏驥朝𤣥圃而夕瀛洲為不難也賦曰敞
直廬之靚䆳兮有獨舞之胎仙服深衣之古雅兮視倒
景以留連神清臞而貌閒曠兮若俛啄於芝田時戞然
以長鳴兮由命侣而翩翩嘉此九臯之逸翮兮擅凌虛
而得仙斯真人之騏驥兮著法相於浮丘之篇公方愛而
玩之兮誦蘂珠以延年舞琴心之三疊兮挹洪崖以拍
肩愍茲世之垢頑兮遂謁帝於鈞天冠切雲而佩陸離
兮襲蘺芷而紉蕙蘭建十絶之桂旂兮鏘玉鑾而中周
旋闖九閽之蠖濩兮厲貔虎之當闗羣犬狺狺以吠日
兮駭嗾獒之㘖㘖彼衆口之鑠金兮競兒柔而婢顔撫
長劍而拂旬始兮斬䝟貐而落女媊挾日月以陵清都
兮讒夫媢予之昌言排閶闔而躡泰階兮悵幽憤之莫
蠲下大荒而隘宇宙兮絶瀛海以南轅亂湘波而愍英
皇兮從虞巡而弗還投雄詞以悼靈均兮痛汨羅之沉
寃上九嶷以望蒼梧兮聞韶音而忘餐渉窮髪而歴儋
耳兮雖九夷而亦安躬踐蛇以茹蠱兮豈能侵靈府之
浩然慨嵗月之何永兮再終星紀之二躔視蠅營與狗
苟兮皆萬墳之壓顛帝秉籙以賜環兮入承眀而侍細
旃非向之騎麒麟而控仙驥兮支造物而逰廣寒又安
得茲羽鶴也感在隂而儷焉亶中孚之信及豚魚兮羌
孰得而究研歎鳳鳥之不至兮聖若宣尼而有言也廣
大鵬而作賦兮白乃憤發於塵編也感鸜鵒之入貢兮
愈自傷於迍邅也因鸚鵡以娯賓兮衡亦罹夫巧諞也
維茲雙鶴之偉觀兮託君子而稱賢也亂曰洪範五福
貴眉夀兮詩人作歌惟黄耉兮懿茲胎禽寥廓偶兮翩
然來儀如賓舊兮千年毳翎天地久兮清獻之清文正
友兮公致太平垂不朽兮萬古仰之如泰斗兮
　　　殤幼賦(并/序)
余稚子直均未字而夭余與妻盛哭之哀而不成聲嗚
呼吾兒踰朞而能行聰悟而敏慧甫三嵗已能捉筆模
字效兄姊誦書不忘生之嵗月時幹全甲戊庚皆居寅
合於日之亥不幸遇疾余有五林之役歸自外疾革視
之形神離矣嗚呼痛哉昔羊祜五嵗探桑木中金環白
樂天七月能識之無古皆謂再來嗟乎人稟一真之性
幻㓕幻生汨於生死大苦海中自非上根頓悟通其夙
命者孰能超出輪迴非幻不㓕而脫離生死究竟真諦
也哉余視其母悲傷弗忍忘作殤幼之詞極於性命生
死之說塞余悲焉嗟人生於萬化兮汨真識以嬗形稟
五緯之純粹兮託二儀以毓靈視幻㓕於瞿曇兮齊夀
夭於殤彭哀穉子之韶美兮甫弱嵗之三齡既穎異而
翹秀兮暨學語而和平詫庭蘭之茁茂兮齊玉雪之敷
榮余薄祜而鍾罰兮痛夭閼於孺嬰訴九閽之􁰈窱兮
闖北辰之列星彼穹穹與昊昊兮臨下民而俯聽杳不
聞於哀籲兮氣澌盡而冥冥割衷腸之九囘兮懮菀懣
而填膺㩜衣篝之故迹兮時誤稱於遺名愍號咷於慈
母兮傷􁂋怛於姊兄惝怳而疑其死兮杳不聞於履聲
惚然而謂之生兮訝泯絶而無徴沕神理之茫昧兮戢
精爽之依憑風飄飄而振幃兮雨淋淋而霣楹草夤緣
而依砌兮雀躑躅而悲鳴恍春暉之芳芷兮忽霜霰而
先零視崦嵫之頽景兮悵營魂之遐征竁黄壚而閟質
兮無彷彿於平生誶曰泣既盡而繼血兮髪變白以垂
領瞭濁昏而喪眀兮涕横集而委綆哀稚子之無年兮
即厚夜而徂永悲童烏而草𤣥兮踵叔子之探環懐東
門之曠達兮豈情鍾而愛捐覺大夢以蘧然兮銜永疚
於終天悟龜毛於真詮兮將返初於泰始又安得羽化
而飛仙
　　五言古詩
　　　殘春雨夜讀陳子髙詩用其韻
春事忽已闌年華何駛急客子困窮年卧若蛇蚓蟄泥
深没屐齒市橋燈熠熠殘缸玉蟲綴簷雨泫如泣歸期
儻有徴緩我百憂集余生本畸人三年楚囚縶經商逐
毫末索米慁畿邑君門深九重無籍豈敢入涸轍望斗
升然桂炊玉粒妻孥寄田廬誅茒冬未葺朅來幾弦晦
漏屋想沾濕但喜一犁足犉犢起􁉐􁉐耕耨貴及時歸
歟具籉笠
　　　贈史康時二首(叔夜/)
史侯眉山英壯嵗陪戎旃胸蟠九雲夢筆倒三峽泉封
侯直易爾唾手平幽燕相國昔分陜幕府羅雋賢公於
二三子骯髒孰差肩綸巾白羽扇談笑清渭汧功名晚
蹉跎肯著祖逖鞭南游上㑹稽却泛洞庭船九嶷多隠
逸千里跨馬韀邂逅闔閭城傾盖欣忘年誦我阮籍詩
三歎涕泗漣客懐巳趣裝握手臨道邉歸歟指衡麓未
辦買山錢他年遇囘雁寄我湘中篇
霜飈何凄冽嵗晏同漂泊男兒志四方寜久怨落魄懐
忠思報國結義重然諾死生貧賤間交情今寂寞羞觀
世態澆未遇所立卓英衮卧東山南極仰衡霍復期㝢
縣清重使混沌鑿㑹見官儀修再卜東邑洛否運行當
傾宇宙見開拓他年功名逼豈但持禁橐堂堂蒼鬚眉
形貌畫麟閣如何决此行徑欲就邱壑五十非無聞斯
文猶木鐸願保千金軀百鳥見一鶚
　　　贈支提徳最
我昔觀華嚴心熟毘盧境東南有支提千聖㑹巖嶺欲
從善財問悵此路悠永朅來縻王事勝處每參請彈指
開重樓結願發深省寄謝徳雲師相見在别頂禪翁㳺
江湖傳衣自雙徑向來梅子熟一衲伴千聖十年此趺
坐樓閣方鼎盛夜闌撥爐灰衲也吾所敬我如老摩詰
到處扣禪病接淅復過雲林端隔清磬
　　　送江叔源除太府丞柯山需次
威鳳翔千仭覽輝以來儀天驥渥洼種籋雲不受羈江
侯南國珍劒佩光陸離三道對清問萬言敷箴規雲霄
跬歩躡分教小差池中都冠盖躔屈處金榖司奏課應
遷格騰達當在茲元樞國士賞天子前席咨一言寤凝
旒致主躋軒羲抱負經濟才凜然諫諍姿朝陽慶鳯鳴
冀北空騧驪士為知己用素藴得盡施丞貳須要劇臺
閣未應遲需次指柯山買船泛釣磯暑行戒接淅江邉
逺風披病夫困塵土倚玉慙葭枝分攜莫能送别酒何
堪持儻經子陵瀬掃壁尋題詩前途得好句慰我别後
思
　　　過分水嶺
江南山盡處開闢如石門下有琴筑聲哀湍激箭奔殘
雪䕶峯頂篁竹如四垣老翁僅百嵗曝背抱兒孫問之
不我譍嗒然而忘言疑爾秦人徒此類桃花源寒日欲
西頽不容駐短轅驅車下山去逼耳聞清猿囘顧但煙
靄路絶無攀援他年儻再逢共醉老瓦盆
　　　宿瑞巖示劉子厚
肩輿轉緑疇跨浦躡石梁暮投瑞峯宿野色雜莽蒼魚
鹽海市隘松竹山徑凉解衣借僧廬煮茗滌枯腸頓忘
庚火争秋色巳侵牀古戍此何夕冠盖來徜徉一杯偶
相屬荔丹咀氷霜哦詩興清絶天池㸔鵬翔
　　　卜居飛英坊
束書辭都門整棹還苕川羈遊二十春寓農安一㕓家
無卓錐地三挈囊衣遷移居古城隅開門枕漪漣容膝
居易安環堵地自偏水竹慚履道風物異平泉掃軌謝
奔競面壁參枯禪仰愧此坊名飛英馳日邉吾方師老
圃樊須無間然何當畢婚嫁四十在眀年
　　　仙巖登覽
造物藴神巧軒豁露真趣嵌空劃仙掌罅拆噴石乳半
壁垂鮫綃晴天灑飛雨捫蘿不知疲酷愛巖石古彼姝
逝杳絶靈虬孰能覩玉册閟篆籕三墳闕難補徘徊挹
翠浪洗滌面塵土囘輿帶夕嵐哦詩愧吳語
　　　慶陵季文尚書休致㑹者三十一人各賦詩
尚書妙徳望曵履聞直聲獻納雨露邉斯文有統盟重
席侍經幄藻鑒持銓衡不憚推轂士規摹漢西京五色
深補衮三入厭承眀歘起蓴鱸思徑作吳松行名位九
牧聳富貴一毫輕徜徉霅溪上結廬依化城擺落軒冕
累白屋倒屣迎實際契禪宗虛静合僊經聖朝亟圖舊
世臣重典刑蒼生望東山鹽梅待調羮引年章屢却勇
决非矯情雍容進退間夷恵和且清出綸冠奎文安車
示尊榮樂天宅池臺翁仲金餘籯公貴無留資韓宣有
卿名時方需大老復當佐昇平它年秉旄地堂上有竒
兵恢復還舊都翠華駕云亭賤子荷英盼鍊句愧陰鏗
請歌公歸兮盍使季札聴
　　　移居
僦屋東甌城爽氣挹西山颶風忽作惡柴荆不容闗再
徙得陋巷藩拔井亦眢稍畢塗塈功己覺容膝安庭前
木亦嘉修竹纔數竿幽豔海榴紅翠幄霜苞丹眀窻寘
棐几荒畦整藥欄兒曹頗解事掃徑見秋蘭鄰里來相
賀知我非熱官使令勿狙詐辦此良獨難未祭孫寳竈
且樂陶令閒今日我重九一酌還酡顔
　　　賦雪
閶闔風勢饕朔雪夜方積窻隙散眀璣瓦溝露㣲白讙
譁競兒曹跼蹐愁病客漢淮鐡衣冷勦敵要長䇿安得
郭代公英氣壓質勒又思李常侍銜枚擒蔡賊仰寛黄
屋憂稍塞素餐責四郊正多壘萬室况艱食豈暇歌幽
蘭但願豐穱麥早晚休王師奏凱獻酋馘
　　　桃花菊
秋聲振窽木槁葉隨飛蓬起視籬下華灼灼夭桃容天
公等兒戱小草發纎穠乍疑武陵源秦人儻再逢又如
靈雲老禪機投劒鋒疇昔糞土廣靖節吾所宗不然薦
墜露三閭挹遐蹤吕令載黄花鞠裳表其𠂻濁醪亂眼
纈衰顔暫時紅肯效𤣥都吟葵麥摇春風
　　七言古詩
　　　新交行
君不見洛陽拜塵友欲取金印繫肘後又不見長安輕
薄兒誰道青雲不可梯雨露翻覆豈無意炙手新交舊
交棄華軒丹轂照青春列屋娥眉妬寵新若非大夫嘗
便客亦是丞相拂鬚人車如雞栖馬如狗疾惡今無朱
伯厚甘向青陵老種𤓰肯效南山歌落豆直如弦死道
邉杵臼論交世誰數翟公勒門吁可憐
　　　子清弟赴丹陽賦古調餞之
酌君以烏程若下之酒贈君以魯山于蒍之聲酒以惜
在原兄弟之别歌以見愛民父母之情大江襟喉城鐡
甕萬旅連營地勢重天弧北射掃欃槍雲陽健令時方
用從官四十腰銅章莱衣弄孫娛髙堂未妨束溼先馭
吏立去敗羣如牧羊繭絲保障優租賦甌窶汙邪飽禾
黍冠盖使客應薦賢不日姓名徹當宁索别作惡殊匆
匆呻吟病卧號秋蛩松竹讀書得新句緘題數寄北來
鴻
　　　送錢進思倅吳郡
繁雄茂苑侔漢輔森㦸凝香古佳處鵷鷺行除半刺賢
萬井提封賴摩拊公家名徳世有人伯仲于今見伊吕
妙齡籍甚馳日邉粉闈握蘭將振羽胡為補外便親養
知己家庭真内舉畫鷁鳴鐃催去程垂虹松江對烟雨
西北髙樓揷暮霞荷芰池光破炎暑平分風月助詩興
一諾無事留公府却尋館娃歌舞地麋鹿臺荒盡禾黍
劍池古色湛寒泉響屧採香迷島嶼仙鬼遺蹤杳茫昧
臨賦餘情時訪古治中别駕稱展驥末俗媕娿譏越爼
簡書獄市抵胡粤末界馬牛視齊楚欲了官事兒輩癡
鉗柅吏欺租賦簿退食蕭然絶㸃埃亦有佳客酬談麈
想席未煖詔巳頒稳上丹墀㸔布武故人貧病寄江湖
一衲蒙頭參馬祖時憑尺素問沉綿臨别索詩愧吳語
　　　前行路難馮公嶺作
君不見馮公之嶺摩蒼天危梁峻坂相屬聫樵夫跬歩
不得上仰視懸石勢欲顛下有飛泉㵼鳴瀑舂撞嵓竇
滙山麓飛流濺沫冰雪寒蘿蔦荒林猿□伏傍穿鳥道
人蹤絶怪石虎踞蒼崖裂捫參厯井路屈盤九折羊腸
車軸折如何年少逺逰子擔簦躡屩來過此或欲挾䇿
干君王亦有辭家逺從仕馬痡僕倦棲茅屋夜汲巖泉
燃楚竹賜璧封侯事𣺌茫塗窮未免阮生哭遐想太古
開闢初地隔東甌擅一隅山腰鑿石自何代要令海㝢
同車書不知馮公亦何者姓名宛與茲山俱我行適當
三伏間霪霖積潦行路難家住太湖三萬頃煙波囘想
洞庭山
　　　和家叔察院巨魚詩
滄溟浩淼浮寰區八紘九野水所儲介蟲族類信衆夥
窮極詭怪堪嗟吁巨鼇屭贔冠靈島應龍連蜷頷驪珠
異哉斯魚盈百尺失水安得波濤俱妖蜃疑遭旌陽縶
長蛟端被周處誅井蛙不識東海若鸒斯寜信北溟魚
聚觀堵牆駭莫辨妄意其名能自呼鬐鬛堅頑侔鐡角
肌肉碩大争翦除真成潜虬厄水㵝誰謂王鮪惟山居
矧過屠門快大嚼况鼓庖刀砉投虚罔能深藏類谷鮒
忽從變化同隙駒獨蠒豈羡詹何巧巨犗還笑任公踈
灘涘寄命在頃刻神龍魚服喪厥軀嗣宗詩成出月脇
博考傳記蒐秘圖餓氓殍腹屬厭幸臠取凌晨俄過晡
老饕染指飫黿鼎里閭載酒行以車阿咸得句不敢出
身同恵子方據梧暴殄天物古所戒志怪泚筆將特書
　　　題水墨羅漢
大士神通超一切果成道備棲覺地龎眉山立孰冩真
水墨良因作逰戱眀窻棐几㲲巾浄竹爐栢子香雲細
絛䋲乍解目増眀短幅溪藤聫數紙當年意匠寄髙逺
慘澹風雲生眼底穹巖怪石隨歩竒嶽鬼蠻奴凛生意
僧繇未貌錦幪像道子曽罷長安市手攜貝多口忘言
缾瑩琉璃瞻舎利或嘿或語或慈威亦躡芒鞋將渡水
天女獻供顔如蓮結習自空花墮袂神閒態逸讃莫窮
墨妙筆精足珍袐蕭然着我巖壑中雁蕩經行恍能識
詩成倒挽兩龍湫不用韓公為畫記
　　　松皮香鼎
南山長鬛五大夫峩冠織翠華襟裾老藏山澤骨相臞
捐軀鼎鼐計不踈偶向寒窻伴腐儒坦腹聳身止坐隅
鼻觀如與芝蘭俱非煙非霧時有無愧爾不及清廟瑚
竊䝉顧盼承吹嘘彌眀不解世俗書啞然尚能賦此乎
我慙劉侯敢詆渠眀窻晝永勤三餘三生結習痛掃除
尚餘聞熏六鑿俱篆烟起㓕凌太虚嗒然隠几兼忘吾
　　　憶雪歌
前年吳興雪三尺街頭十日無行跡南山千峰蟠玉虬
太湖萬頃鎔銀色腐儒凍死但長哦男呻女吟空四壁
去年強鄰窺淮淝鐡馬成羣來塞北將軍授鉞横琱戈
雪滿弓韜對勍敵㨗書夜到甘泉宫玉靶角弓自天錫
已觀積甲熊耳齊坐覺洗兵天河窄今年臘盡寓東甌
地接炎方少三白梅梢栁眼漏泄春笋茁蘭芽遽堪摘
冬深未省見氷霜挾纊無施况狐腋朝來北風吹石裂
海氣嵐烟亂山碧遐想瑞葉舞層霄剪裁不費造化力
豐年一飽戴君恩比屋千家消癘疫長江逺近要舒發
深恐陽驕無宿麥徒披鶴氅懐兔園速遣祥霙慰北客
　　　迎送神辭(有/序)
　　　　紹興戊辰夏五月甲子迄八月丙戌不雨武
　　　　原之旱視他邑為甚河流既㫁禳祈逮徧苗
　　　　稼盡槁丁亥邑令余衍稽之衆議請水于烏
　　　　龍井翌日水次縣十五里驕陽如焚隂雲忽
　　　　興雷雨隨至民大悦寘水佛祠緇素朝夕歌
　　　　唄自是甘雨日以繼夜旬有二日四野霑足
　　　　己未邑令率父老送神歸之按是廟稱蘓臯
　　　　二王吳驃騎將軍蘇舉字子羽𦵏於武原宋
　　　　髙祖嘗夢而異之封征南將軍眀帝載加冊
　　　　命又吳地志云昔有牛糞金邑人臯伯與弟
　　　　逐牛入山土崩壓死今邑南金牛山是也龍
　　　　井之始或傳神騅跑地出泉因以為名事載
　　　　海鹽圖經傳聞邑之父老祭法曰能禦大災
　　　　捍大患則祀之惟神之靈距今千年廟食茲
　　　　邑救此旱暵肸蠁如答是宜永崇廟貌佑我
　　　　黎氓因採民謡作迎送神辭使嵗時歌以侑
　　　　神
惟龍湫兮其源莫窮利萬物兮精神可通嵗大旱兮我
民之恫酌彼泉兮神聴孔聦撃鼓坎坎兮于神之宫薄
采溪毛兮饋進兩公神欣欣兮鑒我民衷神之來兮雨
其濛念我稼穡兮滌去爞爞缾罌甚小兮膏澤甚豐驕
陽摧威兮奔走豐霳民之謳歌兮千古英風(右迎/神)
旱既太甚神是籲兮一勺之水為甘霔兮伊神正直歆
誠愫兮三日為霖彌旬注兮我稼既興舟在歩兮㣲我
兩公余曷愬兮擊鼓其鏜山之下兮桂酒椒漿餞神去
兮功成恵孚去不顧兮擕幼扶鮐民塞路兮卒相有年
多黍稌兮澤恵無忘永終古兮(右送/神)
　　　和柯山先生讀中興碑
曲江罷相迹如掃滿朝媕娿無諫草動地漁陽鼙鼓驚
舊將半死哥舒老蜀道乗騾萬里來不識平原濟世才
倉皇靈武送玉冊豈顧九廟䝉塵埃天開地闢扶皇紀
李郭功成安史死一日三朝有深意臣結胸中老文字
麻鞵詩老脱賊來北征自足配磨崖我思瀟湘不易到
誰持墨本心眼開鑒古評詩増感慨無逸圖亡山水在
君不見阿忠少日厯艱貧湯餅曽持半臂賣
　　　送徐致州交代賜第歸親庭
九五飛龍闡文化眀光親䇿穿楊射重瞳左右列臯䕫
鵠立臚傳玉階下乙科首冠持橐門衣鉢家聲傳子舎
扶陽一經世青氈天語褒嘉増寵假衣冠盛事耀儒紳
馬走牛醫皆衒咤君才端合連八科麗藻眀璣美無價
他年落筆中書堂更分䟦燭金鑾夜詔成速招賛普朝
感動寜須奉天赦廼翁東山傾士望内集風流繼諸謝
買船徑度子陵灘不待瓊林霑玉斚謂言歸心馳寢門
戱綵趨庭及槐夏顧我慚稱李耳孫冗散時遭官長罵
效顰累月漫笞兒行矣歸田老耕稼
　　　題戚仲騾綱圖
北風吹雪飛千山雪深山徑難徃還長林喬木斂秀色
層崖疊嶂彫蒼顔山腹癡雲結寒潤山巔去天不盈寸
溪湍岩瀑争喧豗獸蹄鳥跡皆逃遁中有驛使輸皇綱
羣騾任重人束裝旌旗不展嵐氣濕鞍轡穏馭鑾聲鉠
危橋當道不可過怒揮鞭箠驅慵惰棧閣縈紆鐡勒寒
荆榛暗刺氊衣破騾行迢遰風蕭颾倦來誰復鳴鞭梢
忽逢大渡凜毛骨深沉時若潜虬蛟作急呼舟渡斯水
尋得舟人來數里一舟已去一舟行掉入深潭浪花起
舟移岸曲人争先牽騾束貨行揮鞭蘆深峡束積雪滑
十歩九止愁其顛騾行隤敗人􁆫腹民家借爨黄梁熟
人餐騾飼幸平恬其奈門前去程促山前山後開梅花
卧溪枯樹寒槎牙闗情一片青煙下深閉柴門三四家
行行漸出平川路回首千山暝雲霧自知驛舎更一程
指㸃山坳深處住解鞍摘貨驛舎寛地爐榾柮煙辛酸
羣騾入廐人飽睡眀朝一驛可輸官絹落并刀慳數尺
衡從筆墨開胸臆盡將此景作此圖輕描濃抹無凝積
古來摩詰傳天真此手那知復入神好將一本獻天子
能信邦家本兆民
　　　菁山觀梅歌
菁茅山底梅花村無人惜花與招魂西子猶疑逐范蠡
玉兒寧肯負東昏數枝含愁月邉吐似隔鮫綃向人語
欲訢江南萬斛愁一笑嫣然絶媚嫵道人買山今幾年
山髙春早花争先開門幻出香世界坐覺孤山落案前
東皇萬里開彊域掌中菴摩妙喜國喚取維摩方丈人
問我本來何所得
　　　隆興改元初余為永嘉監倉時登忠義堂覩顔
　　　魯公像知其裔家是邦今閱一紀沿檄莆中遇
　　　軍事判官邵即其人也因請觀常山平原二像
　　　并大厯顥㑹昌嗣二誥為賦長句
眀皇不識顔平原我觀舊史心慨然天寳末年事大錯
邉將騁兵相盗權忽聞漁陽鼓鼙震二十四郡城無堅
霓裳驚破西行蜀妃子倉皇死馬前常山平原乃昆弟
屹立砥柱摧腥羶土門既失陷河朔天津罵賊鬚髮拳
嗣皇靈武實草創獨坐鶚立中興年尚書累月家食粥
諸將列屋羅妖妍嗚呼千載慕亷藺曹蜍李志如九泉
莆陽幕府東嘉客飽聞裔孫家好賢錦囊重覩忠義像
再拜恨不為執鞭輕綃盈幅凜生面髣髴冠劍躋凌煙
况藏二誥墨色古吾宗賛皇相業傳憐君為米走塵土
七十青衫雪滿顛乃祖精爽跨箕尾寄書入洛逢飛僊
　　　莫春過吳松垂虹用聞人伯封韻
具區吳松同一水季鷹英靈呼不起波平風静落日眀
一碧青銅三萬里幻成水墨思范寛㸃綴卧虹排雕欄
曜晻楓林帶煙雨白鶴飛去何時還老子登臨屢春晚
胸吞雲夢極荒逺鞭笞鸞鳯恣遨逰幾日蓬萊又清淺
何時膾鱸平波秋湘娥鼓瑟纎指柔却跨玉虹朝汗漫
誰能直釣無垂鈎
欽定四庫全書
　芸庵類藁巻二　　　　　　宋　李洪　撰
　　五言律詩
　　　雪中問梅
雪擁前村路梅花次第芳月邉誰索笑溪斷忽吹香老
眼經年别醒魂異昔狂何時真載酒翠羽伴飛觴
　　　宿龍泉院有外氏陳戸曹墳隂徳記
外家多積慶絶歎戶曹賢隂徳神能告潛光世更緜龍
泉依古寺馬鬛近封阡欲篆蒼崖古慙無筆似椽
　　　喜雨呈二兄
北風吹急雨洗盡旱埃氛河伯驚秋水山君借雨雲苗
心應免揠禾把尚能分及此民無殍憂勤實聖君
凍雨排銀竹垂簷一萬條新凉生枕簟餘潤到枯焦静
聴欣傾注塵心快洗澆長河從此足不用借鹹潮(久旱/河流)
(㫁絶方議/放海潮云)
　　　和趙徳孚春日
南國春回早梅殘已換年郊原青入眼老境雪侵顛欲
和歸田賦仍吟止酒篇苦無逰宦樂此興寄林泉
　　　和鄭康道春日三首
寄興滄洲上平蕪緑又春忘機時傲睨燕坐黙存真鐡
硯心逾壯金樓鑄自新年來孤節物懶惰復誰倫
内樂同顔子髙樓慕隠居紫苔沿砌合紅糝綴條踈謾
聴平戎操閒尋種樹書吾曹清净業所好在三餘
弱桞低垂戶小桃初著花春風無管束貧巷亦矜誇老
覺桑榆迫悲傷棠棣華勞生皆有役常苦思無涯
　　　人日
開嵗逢人日今朝又復陰昏霾疑是瘴淫雨欲成霖客
裏年華改愁邉疾病侵遣懷詩與酒小醉且長吟
　　　己巳正月十八九間雪復大作不止
早衰常畏雪况復在江干三日不能出數年無此寒捲
簾驚滉漾下榻覺蹣跚稚子應憐我孤吟興未闌
　　　探梅
帝所春先到西湖梅自開横斜窺水鑑想像下瑶臺青
女嚴霜侍嫦娥借月來景陽鐘漏晚翠羽勿須催
甌粤千山外清愁只箇般澹煙增態度飛霰鬬髙寒鄭
圃乗風馭孤山傍水看少陵詩興動題品信知難
幽姿矜冷淡别占一家春摩詰聞禪女登伽善幻人解
愁空索笑能賦更疑神乞與水仙品誰持上玉宸
　　　赦後分祀禹廟有感
禹廟依山麓江濤日到門黎甿半樵牧祝史潔罍樽菲
食雖王意齋祠致主恩人誰思帝徳空感習之言
　　　廨舎乃潘閬巷而俗譌為潘堂其地亦俞氏青
　　　士園也作詩記之
寓屋詩人巷攜鉏青士園琴書能自足車馬絶無喧松
頂凌雲秀蕉心聴雨繁幸無官長罵穉子且譍門
　　　秋日遣興二首
時序循環速還驚一葉飛草衰山自瘦雨罷水増肥芡
嚼鮫人淚荷凋楚客衣鱸魚不易得張翰正思歸
倦憎秋暑熾閒喜雨餘清箇箇螢相照娟娟月獨明濕
蝸粘壁死寒草上堦生吟詠徒愁思嗚咽不得平
　　　沈氏小玲瓏二首
試躡登山屐來尋雲外峰題詩喜脩竹長嘯倚孤松恠
石疑蹲虎深湫有蟄龍慚無濟勝具樽酒且從容
十載經行舊松扉静不闗巖空覷天巧心逺覺身閒古
洞無扄鎻飛泉雜珮環何須採芝去此地似商顔
　　　十七夜玩月
宿昔妖蟇磔(昨夕/月蝕)仍圓顧兎靈桂華滋白露輪玉碾青
㝠倦翼翻烏鵲愁腸念鶺鴒獨謡成短韻酸楚不堪聴
　　　臞庵
獨擅東南勝能全山澤臞舊傳纒錦襻兼冩輞川圖心
逐江天逺胸吞雲夢無夫君有丘壑寜復慕陶朱
　　　九日效少陵體
異縣黄花節愁邉白髮生茱茰朝士賜粔籹楚鄉情鴻
雁何時到霪霖未肯晴今朝一杯酒獨酌似淵明
　　　寂寞
寂寞傷吾道寜為梁甫吟霜威凌客鬢雪意動梅心酒
盡兵無備愁牢病不禁簡編聊寓目未覺嵗時侵
　　　十一月十九日瑞雪應時百寮入賀僕以病告
　　　翌日從駕朝徳夀宫馬上口占
拂曉開閶闔來朝萬玉妃遥知花六出爭瑞日重暉入
賀鵷鴻綴迎鑾錦繡圍鞏梅春最早香透赭黄衣
　　　挽劉刑部詩二首
憲部為郎久琳宫解組歸賜章三品貴眉夀八旬稀橘
向前洲種金難故里揮凄凉薤露曲淚濕老萊衣
東海于公老當年大里門身為二千石恩及四兒孫富
夀懸車日悲傷易簀言佳城今日啓松栢閟髙原
　　　宿寳寜寺
畏暑征塗倦僧窻借榻眠聚蚊雷隠隠夢蝶晝翩翩喜
㫁梅黄雨慵參栢樹禪潮生富春渚重泛謝公船
　　　夜宿䕶國寺
積雨長塗淖禪房卧枕書松風醒耳目梅雨上衣裾誤
着謝公屐寜宜仲舉輿前山聊細數何事擁犀渠
　　　十六夜待月溪濱風露浩然宵中不寐
昨夜中秋月髙唐妬素娥憑誰脩玉戶未覺減金波練
淨前溪水銀侵左界河浩然風露爽通夕祗長哦
　　　過東里
林逈蒼煙古籬踈橘柚黄天髙風落木嵗晏稻登場無
復老盆飲空餘鄰笛傷征鴻摩曉月鎩翮犯嚴霜
　　　别姚江
古埭潮迎楫蒼山翠募耕人煙半漁釣方物雜蠻荆宿
雨迷梅塢過雲望四眀匆匆理歸柂未暇膾長鯨
　　　次韻薛士昭琴室
抗志青霞上髙情復見今五言冠詩眼三疊翫琴心世
業含香地傳衣翰墨林朝端方籲俊正始有遺音
　　　丙寅元日
年年元日雨常是一春愁客子詩多感梅花信已休春
風吹桞眼海霧暗沙頭聊舉椒觴酒萱蘇豈釋憂
　　　元宵雨十六日晴二首
每恨元宵雨收燈遽喜晴喧闐雖倦逐勃窣漫徒行入
夜寒無賴隨人月有情旅懷忘晤賞擁鼻有詩成
衢路人駢疊春來樂未曾初圎新嵗月競賞上元燈秉
燭遊還懶敲門喚不譍沃愁須底物况有酒如澠
　　　宿鹽田驛用黄大聲韻
使節經行地南訛夏日長盾威知畏仰暑雨助清凉叱
馭登閩嶠鳴珂入帝鄊拂塵來者敬妙墨尚淋浪
　　　黄大聲見和再用韻
樓船欣集事籌畫見優長倦雨休征斾披襟納晚凉輶軒
同諭蜀晝錦暫還鄊何幸貽珠玉流傳過樂浪
　　　比至武原省侍叔父二兄因成二詩
竝海風煙古重來嵗月侵竹林追勝具棠棣接清隂酒
聖連宵醉詩魔鎮日吟鳳雛欣競爽家學豈籯金
越角倦㳺客貧婆行脚僧畏寒便白㲲尋壑倚烏藤是
處記逰釣老來無友朋求田兼問舎豈復愧陳登
　　　送武廣叔逰浙東二首
六載交情篤安貧見子難學窮栒邑鼎篆逼嶧山刋歧
路傷輕别金蘭義肯寒浙東仍嵗儉持底勸加餐
嬴相去千載規摹筆勢難空興黄絹語誰把翠珉刋並
海嵗云暮耶溪春更寒知君四方志無璧薦盤餐
　　　含暉亭
寳相山前住山中樂可涯鶯啼答春谷犬吠隔山家麗
句題雲葉幽情醉澗花林香與巖氣日夕此亭佳
　　　水口泛舟
染棹摇澂碧推蓬擁翠嵐夜濤喧枕席朝雨暗梅柟客
裏將迎倦田家興味甘秋風開病翼歸夢大江南
　　　過瑞林院
薄暮丹洋宿嵌巖下百層飢鳶鳴獨木鼯鼠抱寒藤壞
屋惟餘佛空廊不見僧古人經世志客寢每宵興
　　　次韻子永雨中排悶
社燕已成乳吳蠶一再眠哦詩聊度日無客倦談天夜
雨短檠夢春愁錦瑟絃蕭然似僧榻香霧散沉煙
　　　次韻仲信雨中見簡
蛙黽幾争席霪霖苦未乾煙花三月暮風桞萬絲寒缸
面醅初撥床頭易懶看客愁無處著何地覔心安
　　　宿臨平寺
客裏疲奔走禪闗暫􁒷舟顛毛成種種身世信悠悠天
路辭鴻鵠江湖狎鳥鷗依然庭下栢立雪伴冥搜
　　　錦溪坦上人出示浩然齋詩
一室纔方丈容安亦晏然雨花飛燕几繆篆散沉煙軟
語欣投芥安心不離禪老夫慙鑿齒談麈對彌天
　　　送家叔通守光山二首
籍甚賢通守吾家叔父尊暫淹紆舊綬久合擁朱轓楚
甸重分刺邉城已息屯前驅須少佇天子有恩言
彼美光山郡風流楚相城寢丘聞漢志潘國尚侯名泥
軾䟽榮渥楓宸眷老成側聞頒一札持橐奉承眀
　　　次韻子都寄示和大監叔西湖早春
白蓮尋浄社紫氣覘幽闗吏隠無公事鷗盟俯碧灣泉
聲襍鳥哢雲卧愛僧閒更欲支笻去過溪多好山
　　五言長律
　　　送莫子齊知温州十韻
左省塗歸地嶄然徳望優夕辭清禁月髙掛白蘋洲丹
扆深求舊東嘉慶選侯玉堂曾視草滄海豈乗桴(叶/韻)奕
葉甘棠在中州雪浪浮讙謡五馬貴題賞大龍湫顔謝
宜方駕龔黄以上求側聆宣室召寜效賈胡留賤子嘗
羈宦名山悔夢㳺黄柑仁夀酒猶足助觥籌
　　　芥庵自述
不厭城隅僻新成芥子庵負暄真化國空想極毗嵐日
月須彌頂風雲鈷鉧潭冬窮數九九𤣥㫖扣三三何假
維摩榻偶同彌勒龕㲲巾方縱解驪頷或深探處遯心
無悶居貧實不貪㣲塵無盡藏安住我伽藍
　　　次韻子都兄大暑
遶屋扶踈樹吾廬粗勝陶去來梁燕語旦夕女蟬號蕙
槁蘭將敗蕭鉏艾亦薅侵簷添綠竹映日繾紅桃得友
人皆面哦詩語未髙飲泉蔭松栢直欲廣風騷
　　　臘雪
寂寞江村客彌漫大雪天愁雲紛宻羃虚籟極饕顛坐
聴天窻落時將書幌褰胎禽羞潔白閒客失眀鮮勢急
鵝毛墮寒欺鴈翅翩鼠形方誚璞蠟貌遽摧鞭鮫室綃
盈軸陽公玉種田蝶衣勻膩粉蠶繭剥吳綿近桞横飛
絮穿榆併墜錢後庭迷玉樹清禁覆花磚帝子剪湘水
銅仙泣淚鉛銀床漫辱井粉水媚房川繁麗真難比縈
盈似乞憐玉京樓十二金界地三千秦國占烏白遼東
獻豕豜尺圍飄洛浦席大記幽燕憶昨逢殘臘呈祥慶
有年冷侵東郭履寒逼廣文氊喜極塤箎和吟餘鹽絮
聨長城歸大阮巨軸屬羣賢思跨藍闗馬將乗剡曲船
恨拘崇讓里思逸灞橋邉㪺酒觴慵舉烹茶鼎旋煎尋
盟淡生活凍筆尚如椽
　　　偶成律句十四韻
白雪人誰和朱絃世所輕薄才慙吐鳳豪氣欲騎鯨豈
有江山助應無風雨驚雕龍寜可學刻鵠歎無成韻險
元非絮詞新敢效顰何如一盃水難比五言城七歩才
空敏千言敵必勍固羞鶴膝病莫繼鳳雛清徒溢牛腰
軸誰題鴈塔名清新希庾信巧律漫隂鏗鳥過言難補
魚勞尾自頳只憂生白髮有志撫青萍伯樂方知駿鍾
期善聴聲敢將嘔心作試就屑談評
　　　東嘉倦雨遣興有懐浙右兄弟二十韻
南國地卑濕兼旬雨不停氣昏江練白雲蔽石崖青倦
聴涔涔霤全遮𣺌𣺌汀桞低齊戶牖竹宻亞窻櫺壊壁
蝸成字衡門犬守扃莓苔侵座榻鳥雀聚寒㕔欹卧淮
南枕淋漓座右銘向空書咄咄搔首歎星星乳燕穿簾
入子規和恨聴消憂須酒聖破睡問茶經異俗徒雞卜
鄉書賴鵲靈蓴羹懐笠澤鶴唳憶華亭旅夢驚蝴蝶原
情念鶺鴒彈冠即臺閣通籍在朝廷徼福成虚誕忘機
契杳冥蛙喧私鼓吹蚊鬭幻雷霆藥裹開空籠山泉汲
小缾研蜍臨古蠒香篆讀黄庭林屋連蒼弁松根長茯
苓江湖長在眼何日遂揚舲
　　　次子清貧居十韻因以述志
貧病同原憲輕肥誚子華耽書秪糟粕學海淼津涯孤
嶼亭何逺葵丘戌復賖捄窮無髻寳絶粒餌胡麻壯嵗
徒干禄兒時不稱家已諳蕉覆鹿何預鳥銜花世態多
讒疾心安免怨嗟幕巢同社燕雉堞接昏鴉當食思頗
牧遺忠想尚奢安能效狡獪擲米變丹砂
　　　子永弟寄都下大雪律詩
快雪頻占瑞饕風併助豪白銀天上闕組練浙江濤拓
地龍沙逺瞻山羣玉髙齊宫延孟叟楚些誦離騷絶塞
綿應折深閨蠒獨繅半穿東郭履盡落漢臣旄光射埋
豐劒銛藏切玉刀月楂迷犯斗嵌洞漫尋嶆禪几巾翻
㲲書帷冊散絛詩盟頻敗北酒醵屢逋逃客去氊鋪坐
梅顰蕚尚彫圓壇足珪邸夜獵滿弓韜阿閣來儀鳳滄
溟復斷鼇三英陪兔苑五騎聚神臯蠖屈深拳跼龜腸
更鬱陶烏飢聲嚄嚄狐聴響溞溞漁父擁蓑笠園公扶
桔橰翩翾振鷺集排拶孔鸞翺内集詩聫謝囘風舞逐
曹鵠鮮形誚鶩狐白袖垂羔素髪瞻商皓粉袍踵弁髦
藍闗無去馬剡曲有囘舠佛刹瓔鬘墜仙庭鸛鶴號寂
寥閒自適澹泊喜相遭目眩花空委頭童手獨搔觀空
翻貝葉淪茗侍方袍家窶羮憂絮賓稀釜肯轑投人真
拱璧屬和秃纎毫夢到湖邉寺重尋觀裏桃東郊宜擇
勝聫騎許追遨
欽定四庫全書
　芸庵類藁巻三　　　　　　宋　李洪　撰
　　七言律詩
　　　簡崇德葛令
十載交期晚益親絃歌尤喜政聲新倦游偶是臨卭客
索價慙非少室人旅舍誰驚五漿饋官梅初見一枝春
挂帆明日歸苕霅從此詩筒莫厭頻
　　　殘臘喜雪
散亂明璣濺竹窗不聞簷霤響錚摐剪成閬苑瑶英六
絶勝連城白璧雙獨覺瓔鬘彌寳所豈無蓑笠釣寒江
饑腸雷吼呵吟筆睥睨詩壇未竪降
　　　立春前一日再雪因用韻
重雪催詩夜映窗杉枯竹折恣撑摐交飛梅徑妝纔半
舞對鸞䑓影自雙面壁誰參少陵室羊裘試問富春江
豐穰可卜邜年瑞展拓邊城築受降
　　　除日立春雪
獻日春回一日先勾芒清曉試花權要㸔臘雪連春雪
獨占新年與舊年梅綻香唇纔半樹桞蘓睡眼待三眠
東皇次第開桃李誰顧寒松澗雪邊
　　　春雪呈通判叔
無奈春來節物催東君更遣玉花開寒輕纔濕新池草
勢宻重飄靜院梅麥隴潤滋豐餅餌秫田膏澤足醪醅
疲民盡説豐年瑞獨恨千山阻鴈回
　　　雪
朔風動地似奔雷瑞雪飛飛徧九垓玊局盡疑從地湧
銀臺空訝倚天開西經佛國千峯外北過天山萬里來
誇賦兎園非我事直湏興盡棹船回
六幕同雲歳又殘忽驚臘雪滿羣山誰知曳履塗中去
端有披蓑江上還三白吉祥千里内六花飛舞兩楹間
詩成自怪無竒語欲壓劉义思覺慳
　　　仲躬示侍郎丈筩字韻詠雪次韻
溪汀渺渺躍鳬翁織浪雕雲訝許同散漫六霙疑剪水
連娟萬舞趂囘風瞻山遐想崑邱勝宴坐方觀色界空
繡斧謝庭聯内集刑清寧用缿為筩
　　　次韻寺丞叔都城喜雪
東郊初未布陽和湖上祥霙㸃渌波重璧臺遥黄竹作
孤山園近落梅多表儀共仰豐年玉賦詠宜陪𢋫載歌
誰憶漁舟向西塞千山徑絶獨披蓑
　　　雪中偶成呈周明逺
巽二初分北帝權忽飄瑞葉表豐年隨車逐馬難為比
入隙開簾絶可憐凍鎻官梅枝嫋娜寒欺塞鴈影聯翩
袁安門閉惟髙卧遥憶溪頭訪戴船
　　　次韻仲信雪中見簡
夜窗初映月如霜凌曉瑶霙勢渺茫清室乍欣文解祟
淺斟應愜醉為鄕幽蘭儷曲三豪集黄竹興謡八駿驤
聞道子猷思泛剡兩溪絶境較優長
　　　簡章叔縝
海昌一别十三秋僚舊相逢雪滿頭公負才能猶掌庾
我須踈散尚監州樽前强健應湏喜身外無名勿用憂
昔日長官今繡斧吹嘘應念蒯為緱
　　　題雪峯
象骨峯前古道塲簡菴再到愈芬芳地平雙徑崇宫殿
名壓三山有雪霜栗棘金圈提祖令奎文寳墨閟宸章
海昌曽禮光明相重薦罏中知見香(鹽官縣有雪峯/庵今為夀聖院)
　　　初冬見雪
頗怪寒威一倍添天花回旋落層檐慵賡險韻偏工絮
自哂㣲官獨帶鹽問訊梅梢半封萼爭㸔蝶舞不鈎簾
小兒學誦封胡句羔袖烘爐任附炎
　　　塗中書懐
載馳十驛倦驂騑已訝緇塵染素衣歴歴征人數行店
翩翩越鳥戀南飛貪㸔樹向城頭緑不覺春從海際歸
客鬢漸凋孤壯志豈縁㣲禄戀輕肥
　　　元夕書懐
好在東君管物華倦游歸思渺天涯春氷夜市心空壯
聽鏡探官事更賖尚怯餘寒破桃萼坐㸔細雨落簷花
家僮應照田蠶□頻曬漁蓑理釣車
　　　監試院秋夕無聊得日華寄詩
傑屋青燈夜不眠誦君佳句喜跫然别來已覺三秋逺
書到難憑一鴈傳濃淡西湖真在眼鈞樞東閣况蒐賢
徒勞屢起江鄕興歸釣槎頭縮頸鯿
　　　次韻王龜齡貢院
浩渺春波暖白蘋溪頭廣厦旅楹新佩衿無復歌游闕
糟粕空慚老斵輪門外緼袍人立鵠榜閒淡墨筆如神
使君道徳魁天下膏馥分沾盡澡身
　　　送滕彦道除太府寺簿歸吳門需次
論交先友接樞廷末路為寮喜典刑桃李春風同扈蹕
衡茅夜雪並寒㕔蹔從簿領陪卿月行握蘭荃應列星
臨别遥思五湖樂望中林屋已青青
　　　清明遣興呈郭次張
倦遊佳節負清明禁籞芳菲未遍經楊柳堆煙猶冉弱
杏花著雨半飄零街頭車馬來還去客裏壺觴醉復醒
賸喜祥林洗塵土吳山相對眼偏青
　　　次韻秋日遣興
西風暑退喜清秋倦客漂流滄海頭用舍行藏知有命
山林鐘鼎豈能謀汗青漫志三餘樂飬素寜忘一溉收
鵬鷃逍遥天壌内何勞八極賦神遊
　　　秋晚閒詠
六年門外送苕溪遶舍黄花獨杖藜安有鶴觴逄白墮
新成螭盞得朱提流匙乍飽豐年玉病齒全踈飣座梨
欲問福城南去路江山猶得助難題
　　　用前韵簡日華
遲遲欲去戀雙溪獨樂簞瓢不糁藜豈稱昔賢為半刺
只堪老宿話全提家貧未辦千頭橘世習猶堪兩顆梨
速丐雄篇重行橐三山佳境易為題
　　　次韻元量春遊
恰恰鸎簧百囀齊提壺仍勸醉芳蹊麯塵弄日腰肢弱
翠黛凝顰眉嫵低泉石似尋天竺寺漁舟引入武陵溪
少年簇馬觀遊女勒住金銜不放嘶
　　　次王仲信食粥
太白狂歌力士鐺未如食粥魯公清從教過午饑腸轉
政坐哦詩青眼横竒怪爭觀出月脇詼諧猶足助言鯖
卧聽古寺華鯨吼飰顆誰憐太瘦生
　　　臘夕直宿枕上偶成
北風洶洶應嘉平㸃滴簷間雨未晴病骨可堪寒栗烈
老懐仍怯歳崢嶸湯婆漫許登禪榻黃妳無因伴短檠
(庫中/火禁)清絶夜闌愁不寐擁衾龜息待窗明
　　　歩過仙霞嶺
迢逓南詢過百城五漿先饋不須驚侵尋老境凋雙鬢
耿介孤忠有寸誠入眼越山多秀色背人閩水大無情
扶笻趼步仙霞嶺自笑媻跚勃窣行
　　　次韻德孚詠梅
徙倚名園鎻緑苔亭亭氷艷為誰開乍疑奔月常娥去
忽見尋梅僧孺來淺笑故應窺水鏡片飛看復落深杯
王孫家有雪兒唱莫待霜天曉角催
　　　初陪扈從
紫禁晨曦拂曉開南山秀色鬱崔嵬立班馳道蒼龍闕
逼耳嵩呼遶殿雷清蹕一聲黄繖動屯雲萬騎景輿迴
端門緩轡哦詩罷誤入鈎陳豹尾來
　　　次韻馬駒父大閲
譚笑詩成馬槊横偏師何敢犯長城縱觀儒帥臨戎幕
想像天山破敵營麾幟精明嚴武備山川彈壓颺威聲
老來壯志渾消盡射虎南山媿北平
　　　和子都兄修佩魚
恩假銀魚閲四年新元𤓰戍尚悠然滯袍自昔多屯蹇
英衮當時誤軫憐司馬青衫佐湓浦參謀朱紱向西川
玊堂伴直如相念安敢沉酣不上船
　　　陳伯和和經字韻復以為報
説詩夜對老彌明韋氏傳家自一經盛德於今推鼎甲
聞孫何事亦飄零囊貧桂玉人逾瘦袖有珠璣耳暫醒
桃李春殘歸未得愁㸔煙草五門青
　　　南臺㸃集海艦
粤國無諸故壘摧吐吞江海亦雄哉峯巒疊疊青螺髻
翠幄重重錦繡堆破浪乘風浮戰艦荒烟落日傍龍䑓
倦遊已喜𤓰期近立馬沙邊更㡬回
　　　陪史志道侍郎徧覽南園北第之勝即席賦詩
我公胷次妙陶甄幻出壺中小有天地近滄浪占風月
目吞笠澤飽雲煙玉盃金盌開新第燠館凉䑓繼昔賢
聞説傅巖通帝夣遄歸黄閣卧貂蟬
　　　共樂臺
鱗差萬瓦拱層䑓暇日登臨亦樂哉桃李成蹊春未到
江山如畫國多才倦遊難效登樓賦勝槩常遭俗駕囬
好是清宵携客醉雲間兩兩近三台
　　　和人松江
來往吳松二十春五湖煙月舊知津髙秋楓落哦佳句
斜日江邊膾細鱗誰解扁舟載西子獨憐茶竈老詩人
自慙遮日長安道深愧漁蓑浪漫身
　　　八月十八夜月有懐伯封
秋半青要未降霜溪邊獨對露華凉風清月白興不淺
斗轉參横夜未央毎望庾塵頻障扇莫逢伊笛據胡床
揚暉千里誰同賞心折刀頭快理航
　　　秋夜艤舟駱駞橋對月
新秋清夜月當空弭楫駞橋意象雄銷恨難求賢士酒
揚塵厭共庶人風市聲暫息更籌永漁唱頻驚客夢中
紺碧瑠璃千頃凈頑仙常占水晶宫
　　　哭藥寮先生
先友凋零風義衰繡衣躧履荷深知未乾薦墨俄聞謫
欲寄郵書忽報危賦就徒能感知己樽前猶憶細論詩
白珪一玷身難贖痛哭須陳弔屈辭
　　　哭㓜子二首
兼旬哭子鬢成絲老眼眵昏淚綆縻玉雪可憐凋並砌
金環無復探鄰枝何堪投杖逢曽子誰解推天繼退之
滄海逝波無返日覺城南去有逢時
苖而不秀實天年亭近千秋瘞祖阡季札於嬴稱逹禮
樂天學佛尚成篇情鍾我軰誠難遣古有東門豈信然
恩重詎堪耘愛草擬將苦諦問南泉
　　　次韻子都兄寄伯封論書
絶藝當如郢匠斤家雞野鶩漫分羣山陰妙法羲傳獻
江左名聲薄繼欣競作墨豬無健骨誰知筆髓貴豐筋
斯言舉似秦谿後三折君須子細分
　　　移竹詩伯封垂和且聞兄弟皆欲作因用元韻
　　　奉寄
海甸尋盟肯遽寒叵嗔乆未竪檣竿張儀尚有口中舌
貢禹未彈頭上冠處處句竒有神䕶行行墨妙似龍盤
阿連知有驚人語鶴膝因君舉似㸔
宻宻脩篁入檻寒君來移取出簷竿結根久近幽人屋
觧籜宜為壯士冠曽共馬蘭同請客不憂苜蓿但堆盤
從今莫羡蕭郎畫風月良宵仔細㸔
　　　秋雨歎
西風獵獵暮秋天昏霧滛霖海氣連雨脚如麻雲潑墨
禾頭生耳稻漂田庭前槐樹惟増歎堦下决明空可憐
愁絶寒儒思廣厦床床漏屋夜無眠
　　　尚善再用韻訪梅
不憚詩催白髪生年年梅綻酷留情寒枝幻出横斜影
舊曲猶堪一再行越嶠雲霾春最早西湖煙水夢尤清
他年相望千山阻公在鑾坡我退耕
　　　泊石壁值雨
江頭驟雨壯灘聲洶湧琮琤亂石鳴咫尺煙林展圖畵
二三村落隔陰晴方貪暍暑逡巡退坐覺風霜指顧生
試倚篷窗臨石壁哦詩心迹得雙清
　　　探梅次韻章庭倚
江園試覔去年梅花下遨遊得暫陪脉脉早迎南日至
垂垂先放北枝開江邊墻角添詩興月落參横喚夢迴
一見清香心已醉何須更待麴生来
　　　欲探梅西山簡元量
尋梅試欲向江津冷蘃商量效小顰洗雨梳風無那瘦
巡簷索笑為誰春西湖苦憶㣲吟老庾嶺偏愁折寄人
知有清詩似何遜可能嚼蠟對横陳
　　　得家書
傷春渺渺獨凝眸黄耳歸時暫放愁跪得雙魚開尺素
别來一日抵三秋花前塊處憐秦贅澤畔行吟類楚囚
預約鯉庭歸省處清微風送木蘭舟
　　　游石門洞
溪壑縈紆礙去舟石門雄峭未曽游雲深飛瀑自成雨
洞闢雙扉最上頭紫府丹䑓疑有路碧巖紅樹飽經秋
追懐顔謝當年興坐聴猿吟和四愁
　　　題外舅墳庵
昔年把酒共㸔山猶冀相從物外閒零落山邱遽如許
膏肓泉石許誰攀形神孰與論三住夢幻全真悟八還
拱栢喬松助蕭瑟獨乘明月弄潺湲
　　　嵗除
客裏光陰又一年人情真復似憐蚿家貧尚有春名酒
才拙安能雪命篇弱柳經霜半凋落修篁沐雨更便姢
親交歳晚無書劄常閉柴扉穏晝眠
　　　十六夜待月海上
月到中秋已壯觀更㸔飛出海邉灘光連貝闕鯨鯢駭
冷射蓬壺屭贔寒萬頃銀濤俱皎潔一輪金魄尚團欒
當年太白曽觀此寧肯呼為白玉盤
　　　題李提刑事實(名芘字/積仁)
百雉安危欬唾中三平狂㓂不言功魯連解難髙千古
回紇投戈見此公欲上史官傳逸事要觀著令獨稱忠
儻能配食郷人社宗衮宣城偉績同(宣城郡人以故太/守李光捍㓂全城)
(列欵于/朝立廟)
　　　春晴
佳晴逰侣賞穠華免使綸巾雨墊紗苒苒芳塘徧春草
溶溶流水蘸桃花閒官尚許親黄巻學道安能佩紫霞
多病無心與春競窗前靜聽晚蜂衙
　　　次韻子濟兄送行
春草年年愁望勻鴒原鼎足嘆離分惡詩恨别江南社
駑馬慙辭冀北羣細雨催行將食冷片㠶歸省待風薫
贈言况得珠璣句筆陳翩翩妙五雲
　　　壽老餉笋
陋巷晨炊樂一簞慕羶逐臭兩知難自甘香積伊蒲饌
寧歎欄干苜蓿盤禪老竹萌資凈供詩人菜把誚園官
喜參玉版宗風在何待叢林一擊㸔
　　　隠巖吳體
屋頭日日闖雲山簿領沉迷肯放閒一行作吏遽如許
三徑就荒那得還緑陰留與後人憩叢桂時招好客攀
邂逅清泉與白石岸巾時得洗衰顔
　　　題雲間尉㕔吏隠
東南一尉笑卑栖小試崑邱並海涯千里僧包游㕍蕩
九霄鵬翼躍天池南昌隠吏真相稱西蜀參謀更好詩
官舍從來同傳舍清規留與後人師
　　　飛霞洞謝公巖呈元量
謝公遺躅閟蒼苔乘興飛霞得得來洞鎻暮雲松偃蹇
江涵白月影徘徊吾曹趣了癡兒計蘿徑難留俗駕回
安得麻姑能送酒他時藉草共傳杯
　　　元日
元日歡情客裏稀追陪人事强開眉不知爆竹催年去
但恠屠蘇到我遲梅蘂欲撩東閣興宦情終愧北山移
未甘直道猶蕭索詹尹何辭為拂龜
　　　題羅源尉廨壁
坐來山氣結層隂解橐迎凉濯暑襟頼有新詩成獨諷
惜無嘉客伴孤斟緑荷翻雨傾珠碎翠竹摇風引鳯吟
習射更思矍相圃麗龜試㸔僕姑金
　　　别吳興從游
五亭四水盛㳺從閒客閒行興每同暫捨𤣥真漁隠計
却尋康樂舊詩中振衣濯足滄浪水快意迎人舶□風
儻有任公投巨犗割鮮共飽淛河東
　　　次韻仲信留别
倦游再閏入都門喜見隆興詔令新功業詎堪銘日觀
龍鍾空歎倚天津題詩竹閣逢寒食修禊蘭亭及暮春
我欲扁舟成泛宅五湖煙月伴漁人
　　　錢塘遇沈時仲匆匆索别
三年啄腐共吞腥乍解南冠覲舜廷新貴論交頭漫白
吾曹相遇眼終青休嗔輕薄紛紛雨還恨分擕落落星
歳晚江湖未歸客蒯緱彈鋏不堪聽
　　　九日與客登鳯凰山酌湧金泉泛舟西歸
西山爽氣壓城閭携客登髙日未晡稚子已諳撑舴艋
老夫羞更揷茱萸文章不進空黄妳生計無多問木奴
貧病偏愁秋欲雨異鄕白盡遂良鬚
　　　九日詠懐簡仁實
登臨勝踐負幽期山色溪光日益竒那得賜茱來北闕
漫從採菊向東籬升虚楚望猶能賦振履商謳祇自悲
可是閒居愛重九尉仙落筆有新詩
　　　淮上亂後寄子都兄五詩
黄耳東來喜可知鴒原書札慰愁思艱難莫話平時事
愁絶長吟别後詩再到空存舊城郭遺黎重覩漢官儀
故鄕枌梓凋零甚夢寐蕪城秪益悲
憶昨王師北渡江山東豪傑已爭降銜枚夜雪俄平蔡
斫樹明書果死龎志士裹尸須馬革舊官祭竈熟羊腔
老姦牖下終何幸逺愧睢陽廟食雙
兩淮黔首苦飄零廟算成功再底寧頭斫新都攄宿憤
臍燃郿塢赫王靈羌人半已投戈拜父老從觀扶杖聽
欲勒燕然繼隆碣大書誰紀史編青
殘臈倉皇間道奔相逢悲喜語還吞巡簷惨淡梅花月
壽酒淋漓柏葉樽禦敵孤城存即墨還家聚首似羌村
見㡬在莒思深戒只恐黄金注自昏
多病新年白髪生愧無籌策賛親征彎弧空作餓䲭呌
逐鬼休嗟走狗烹鳯閣鸞䑓少知已天台鴈蕩恣經行
可憐未遂求田計空負江湖浪漫名
　　　扈蹕玉津園
麗日祥雲覆苑墻柳絲馳道麴塵黄山呼萬歳迎春仗
花覆千官獻玉觴騄駬籋雲天歩逺騶虞節射樂聲長
(御射中的/必奏樂云)微臣奉引陪鵷鷺許聽簫韶入建章
　　　泛舟之龍塢
苕花如雪忽秋殘翠老溪頭㡬曲山心逐浮雲朝獨出
家臨清霅暮能還世情大似醉翁醉景物偏偷閒客閒
早晚誅茒繼三徑招呼明月㺯潺湲
　　　寒食日從駕聚景園
宫殿千門敞禁闈西湖綵仗小遲徊競瞻黄屋寧親樂
更喜重離捧壽杯萬騎戎装花㡳散一聲清蹕日邉來
天街向晚珠簾巻十里春風待駕回
　　　游華盖山容成洞天
小雨亷纎早醸寒清晨來訪道家山寂寥玉座纓香覆
㸃綴碧巖楓葉丹地勝七山星有斗人疑千歳鶴飛還
閒繙洞簡尋真訣脉望難求髪似環
　　　餞史開府奉祠歸四明
千載風雲佐命期黒頭先冠鳯凰池赤明龍漢昇平運
河目龜文柱石姿譚笑功成調鼎鼐爕和元化靖華夷
拂衣袖手林泉樂咸仰中興帝者師
衮繡貂蟬侍太清致身將相極儒生三槐正位巖瞻峻
兩鎮交兵節制榮晝錦蚤傳留鑑水召棠重喜蔽龍城
願將閭里新謡詠長和㴞㴞西峽聲
千里全閩按八州曽聞三相衮衣遊誰知今代甘盤學
寛盡吾皇南顧憂家給乞漿皆得酒年豐賣劒有耕牛
詩歌緑竹為公壽父子應須並相周
主眷方隆便乞身共欽勇退解樞鈞湖山勝槩神仙宅
文武崇勲社稷臣未許赤松陪杖屨却須黄閣再經綸
蒼生指日為霖雨仄耳宣麻寵數新
　　　和玉泉逹老餉筍
籜龍孤介亦駢闐不比花蔫與桞眠雪裏頓超千佛地
風來應上四禪天飽參玉版頭頭是秀出薌林箇箇圓
知我逺庖薇蕨少倒籠登爼共便娟
　　　和尚善西禪寺冲虚宫詩
學道尤湏惜寸陰漫勞飰袋走叢林溈山自昔提宗印
閩嶠于今絶賞音得髓得皮無著相非心非佛見機深
豐干未免成饒舌月在碧潭空指心
飇馭臨風杳靄間支笻欵步訪星壇羽人莫問昇真事
古像空瞻玉佩寒井洌不逢龜曳尾鼎存猶想汞新乾
徘徊遐想來仙驥皂莢成陰荔子丹
　　　雨中慈感寺泛舟
渺渺汀舟雨滿川樓臺煙靄羃愁邉春風邀勒梅都謝
夜雨淋浪桞尚妍僧鉢偶分蒲塞供佛香時送水沉煙
佳時更擬携笻出拾翠人歸喚渡船
　　　謁曹娥祠
貞魂純孝瘞江湄滿目江山故國祠海賈時來楫迎汝
山君欲下桂為旗九歌合繼湘妃些千古塵昏㓜婦碑
月午潮平波似練蕭蕭風竹隴猿悲
　　　追和下若大雄寺汪内相陳朝檜詩
斮骨刳心操凛然盤根厚地老逾堅八千椿木應同壽
十五堯蓂莫紀年辱井已荒傷故國瓊枝無復盗春權
六朝陳迹空餘此閲世真成歎逝川
　　　送許季韶倅桂林
尺五天邉㸔頡頏參辰出處九星霜未令掌誥吟紅藥
屢喜嘉言貢皂囊懐紱寓居欣㑹弁監州歳晚客殊方
桂林頼有詩書帥好共驂鸞上玉堂
欽定四庫全書
　芸庵類藁巻四　　　　　　宋　李洪　撰
　　七言律詩
　　　叔賜迎侍以詩餞之且趣其來
折檻雲孫擅後聲暫棲蓮幕不談兵論詩更欲壓競病
痛飲何須分濁清東閣梅殘縈旅夢北堂萱茂動歸情
重來肯放韶光晚叱馭加鞭莫計程
　　　僧惠白蓮
逃暑追凉蔭碧蘿清池咫尺阻經過眼前喜見芬陀利
鼻觀重參乾闥婆綽約漢宫黄傳額依稀洛浦韈凌波
逺公自結廬山社一笑拈花意若何
拄頰㸔山暑頓空修眉横嶂障晴空太真姊妺温泉浴
竇氏兒郎丹桂風古驛荒凉征騎速里居好事古人同
明年更有秋風便淡墨聯名冠法宫
　　　寒食懐西湖去歳遊從
去年寒食醉西湖山色空濛暮有無風急落花隨步積
雨昏垂桞要人扶偶携勝友尋泉石俱有新詩入畫圖
越絶故人應念我明年春好㑹皇都
　　　和叔賜對榴花
安石榴開夏已深動人絳萼緑成陰色空喻火宜知戒
伐性如斤莫浪侵半吐蹙巾傳麗曲同尋雙葉寓歡心
老來體物辜詩興種種霜顛媿玳簮
　　　送子都兄赴建康糧料三首
三年待次喜𤓰期别酒春風勸一巵欲試發硎稽古力
稍從連茹中興時徒勞人耳猶州縣可識荆兮復别離
深念對床聽夜雨情懐作惡不成詩
留都萬雉最繁雄人物風流古所同玉樹玉笙亡國恨
桃根桃葉刼灰空重新觀闕青㝠外依舊山川王氣中
好把清吟追太白龍蟠虎踞美江東
霸業衣冠事莫論秦淮潮汐自潺湲新詩必有江山助
故國應無喬木存宅施雞園鍾阜逺塔蔵鳥𤓰道林尊
登臨懐古情何限想對三茅憶弟昆
　　　伯封同遊霅上事畢遽索别次韻
同來我復似鄒遊新詠君應勝杜秋已飫蒸葫汝南饌
盍為麄糲浣花留殘樽且醉菖蒲酒去棹聊停杜若洲
不厭村居能少駐蘭香萬斛頓銷愁
　　　春晚疾後臨眺
遊絲横路網春暉落絮飄揚未肯歸緑滿郊園梅子熟
晝長庭院燕雛飛登臨供賦山分繡扶病經時帶减圍
更向江天買魚具輕蓑絶勝芰荷衣
　　　次韻陸子望欲假家集
先子詞科蚤擅塲中興首擢紫微郎湧泉制冊留綸閣
砭世膏肓有皂囊北斗仰之千古事泰山所集一毫芒
楹書拂拭増悲慟追誦龍蛇感卒章
　　　陪朱徳應泛舟
乘興揚舲意未窮俊遊真有古人風朱陳親契當年少
李郭仙舟此日同山色逺看空翠裏笑聲髙徹水雲中
賢關求士方虚席得雋行聞冀北空
　　　聞季叔被召小詩為迓
郢人比屋慶循良忽捧絲綸雨露香騎竹方迎使君馬
賜環已趣舍人装好刋棠杕追嘉頌應有陽春播樂章
歸侍玉皇香案側願將五色補垂裳
　　　簡月闍黎
吏隠他年並海漘倦游悔現宰官身誰知西子湖邉寺
重見東林社裏人堆案楞伽三昧勝談經優鉢一花新
老來無復論詩樂政欲相從寂寞濱
　　　送野上人遊西山
詩名翰墨獨兼全海上從游十許年進退兩忘中有徳
律禪不礙任隨縁岫雲又作無心出桃塢何勞一笑妍
好把經行寫新詠他時寄我小山篇
　　　贈妙源
上人輟􁆸卧禪庵萬論千經思盡覃未與釋迦分半座
只應彌勒且同龕兎甌潑乳清塵慮麈柄揮犀發妙談
我亦乘間聊問道安能遺世學瞿曇
　　　送薦福恩老
二老相從寂寞濱往來藜杖特情親白頭廬阜閒司馬
杜口毗耶彼上人知見普薫金斗域伽陀語别霅溪瀕
紅梅已露西來意要㸔全提祖令新
　　　送隨公
蓮社談經閲㡬年住山活計儘隨縁銜花百鳥未忘物
露地白牛誰着鞭得計深居飡老栢勿疑古澗與寒泉
他時要伴芸庵隠竿木逢場不離禪
　　　贈思溪覺悟寺凈因師
思溪渺渺泛蘭舟檥棹臨津得自㽞蓮社不知三伏熱
竹林獨占一庭秋蒲葵喜接髙人語茗盌能消旅客愁
所恨塵縁驅逐去漫㽞名姓記曽游
　　　贈法傳
栴檀林下老支郎偶汎溪邉般若航齋鉢分摶香積飯
午忩對卧凈名牀雲山宴坐千春木(庵名/靈椿)塵境難㽞三
宿桑欲結他年蓮社友空門氣味覺優長
　　　宿天寧示􁗧老
又扶殘醉渡溪橋飲散南園夜寂寥炬火照山疑犯斗
松風動地欲平潮觀河自嘆塵容老就日那能鬢雪消
煨芋擁鑪談妙道階梯佛祖直須超
　　　和子召見寄
獨泛滄浪一釣舟未償尋壑與經邱霜清叵怯吳江冷
酒賤難從越女留遊鹿䑓荒人既往採香逕逺宿湏投
客遊空羡齊雲勝辜負韋黄詩酒州
　　　和尚善韻
出郭尋幽興自長叢林梅子未全黄問禪欲契風幡話
宴坐聊參知見香觸念未通成繫撅安心無法是還鄕
却憐石岊送迎處潮落潮生有底忙
　　　再用韻
風罥遊絲百尺長蜂房醸蜜露微黄翠榕一半委陳葉
紫奈十分㽞暗香盧橘帶酸歸老圃側生未熟去閩郷
浮雲出岫初無戀靜㸔巻舒何太忙
　　　和仲信㽞别韻
歳首相逢四序遷風饕雪虐忽凋年少而慕藺心何壯
老矣依劉誰復憐邂逅難陪十日飲分擕却上五湖船
雪梅可折還相送目斷離雲思黯然
　　　送趙徳莊右司江東漕二首
帝胄英英秀本支名駒千里衆難睎馳聲小選衣冠地
振職中䑓政事機禮樂光華持節寵綸恩獻納賜環歸
朝廷俊傑如公少凖擬重來伴紫㣲
宰士雍容望最優便期簮筆侍凝旒暫勞省戸彌綸手
稍緩關中饋餉憂寓直文謨髙内閣褰帷仁政被南州
龍蟠虎踞登臨勝天險防邉得細籌
　　　伯封書中叙去歳七夕之樂因寄
去年此夜對芳樽今日栖栖歎失羣茅屋只餘燈伴我
酒爐應有月尋君愁將從事青州去風共禪師白足分
料想紫梅溪上客也應回首一㸔雲
　　　送仲彌性赴蘄水
中興岳牧任詞人分虎初班楚澤春四紀才名文價重
一麾江海璽書新眷深丹扆虚前席祖意黄梅試問津
報政寧需外庸訖遄歸清禁掌絲綸
　　　午日寓圓果院苦河魚以詩紀節
老來百事與心違節物殊非少壯時細葛宫中曽被賜
楊梅粽裏未容窺浪求醫國三年艾空弔沉湘五色絲
蕭寺更同摩詰病玉堂帖子要新詩
　　　送滕彦道赴浙東參議
輟自鵷行第一流笑譚幕府卧青油蘭亭陳迹猶堪賦
禹穴竒書尚可求丞相開藩多暇日省郎為介借前籌
獨憐無用溝中斷深羡千巖萬壑遊
　　　陳丞相誕日
鳯紀千齡遇聖君扶持宗社不無人欣聞東魯真儒相
本是中興舊學臣玉燕投懐文冠世天麟呈瑞夀嘉辰
中書更倍汾陽考宰枋重歸轉大鈞
壺山和氣儷神崧間世鍾賢應尹躬小試經綸安鼎鼐
更恢韜畧靖華戎力陳致主千秋鑑夢恊遐年八十公
不用安期覔𤓰棗蓬萊清淺照方瞳
蟬冕金貂侍帝廷格天勲業不譚兵曽聞楊綰無榮利
果見周公致太平晝錦歸來安緑野宣麻重起繫蒼生
民歌有衮巖瞻切要使輿圖復兩京
兩兩台符逼斗魁就盈彌月早春回細斟靜治曹參酒
重放和羮傅説梅山立時行錫難老鸞停鵠峙喜多才
千鍾未足為公壽盡挹滄江入壽杯
衮繡于蕃鎮九僊香凝森㦸靄非煙願同吉甫頌申伯
請繼東坡壽樂全銅狄摩娑五百歳蟠桃花實一千年
蚤窺東閣觀竒士再入陶鎔豈偶然
　　　送子南兄參選
我李柯條世有人如兄器業自超倫豈容被褐常懐寳
好上煙霄早致身天氣未佳欲寒食朝廷有道政青春
觀光勿作遲遲去桂玉何勞嘆楚薪
　　　雨寒
昏昏海氣助朝寒風雨蕭蕭盡日間室似陳蕃塵不掃
門如陶令晝常關惟慿茗盌消磨睡更把詩筒斷送閒
悄悄絶無車馬至方知顔巷似深山
　　　至東林謁回仙人像
罨畵溪山杳靄中為尋遺事訪禪宫回嵓故迹依然在
渭水非熊恍似空緑薜侵衣餘手澤遺榴輝壁想仙風
溪邉東老家何處尚有孫礽話乃翁
　　　次韻曽仲躬初入鴈蕩
阡陌經行早布春承明天語耳親聞詩情本自凌康樂
墨妙何勞法右軍雪後西岑山競秀潮來孤嶼浪中分
蘐堂扁榜名仁壽鴈序娛親羡使君
　　　池水久涸雨後生蓮偶作
遶郭荷花泛畫船枯池忽見葉田田艱生頗似石間柏
罕喻真成陸地蓮要㸔露香明菡萏不辭汲水弄漪漣
况逢小雨臨清曉已見瓊珠碎又圓
　　　次韻林子長巖桂
凉入千巖趣更幽廣寒月府恍神遊斷崖流水韻清古
冷雨凄風聲凛秋要補離騷衙宋玉豈期仙袂挹浮邱
却思勝集湖邉寺搴取芳枝鎮日留
　　　賦丞㕔連理木
老槐鉅竹儼墻陰斯立詩情冠古今連理並柯真創見
澡身浴徳信同心蟬吟永夜傳清韻鶴唳中宵和好音
不日除書下丹禁瑞圖頻展錦窠深
　　　赤目
元晏先生病久妨經旬未省下禪床瞿曇善説空華喻
張湛新傳損讀方對客不須分眼白愛官寧復羡腰黄
會逄妙解金箆術漸恐封疆限醉鄕
　　　再賦簡李尉
滿院秋英獨傲霜恨無醇酒變春江門前催取麻姑榼
席上驚傾道士缸學蹈丘軻難合俗詩如曹鄶不成邦
埋蔵自比豐城劒射斗難占紫氣雙
　　　子都兄寄子濟兄詩借韻奉寄
緘題千里候寒暄悵恨郊荆獨我班目斷檣烏五兩逺
書慿河鯉一雙還金陵風月供吟嘯鍾阜烟蘿想縱攀
盡把錦囊新詠句小胥抄寄勿令慳
　　　子都録示近作成白體一首奉寄
别日江梅半透春梨花開後獨愁人欲將芳草萋萋恨
寄向滄江六六鱗兩處吟當㸔雪夜數篇抄值落花晨
未輸謝客池塘夢千里𢋫酬句要新
　　　寄沈時仲
故人為别又經年㡬度臨風思黯然赤縣暫陪珠履客
青衫空負小山篇壯時之武無能用老矣揚雄只守𤣥
何日西湖追舊約淡煙踈雨泛湖船
論交肺腑獨深知手札勤渠慰我思郭泰墊巾頻念舊
休文减帶最能詩常懐勝集無三友坐想髙談彼一時
明月扁舟過苕霅蘋汀重理釣魚絲
　　　次韻子詠弟見寄
春殘逆旅賦歸歟桂玉囊空欲趂虚懶效梁鴻五噫曲
未逢黄石一編書刺漫屢簉門行馬志拙寧堪鼎拄車
數畆荒田臨霅水好披龍具去携鋤
　　　次韻陸元量見寄
醉别壺中太乙天寥寥雲海已經年倦游復索長安米
壯志寧求負郭田一歳九遷㸔布武千巖萬壑莫㽞連
同時僚舊重相遇幸有蓬瀛列二僊
　　　奉寄子濟兄
一紙平安附驛筒打門三印啓斜封䜛言勿辯萋兮菲
舊隠猶存菊與松豈有文章傳李漢當今人物少南容
扁舟逺踐龍池約共聽潺湲遶碧峯
　　　次韻子都兄見寄
栖栖異縣歎飄蓬暫釋牢愁頌酒功失馬忽悲居塞上
卧龍有待起隆中匪躬直道寧憂辱巧舌如簧固易窮
况有知音居鼎鉉豈隨笠澤著書叢
五色徒誇補衮工百年痴作蠧書蟲塵纓黧貌慙衰相
窽木號風逼歳窮酌酒漫為蛇畵足覆蕉今悟鹿成空
江村且索梅花笑獨有幽人影伴紅
　　　冬至前
隠居慵出入嫌癖樂靜安閒秖自憐忩眼白駒催短晷
案頭黄巻遣長年南枝春信應先透北陸寒凝勢更堅
地下一陽何日復千林枯木已欣然
　　　至後二日至東禪
至後陽和已發生野梅官柳動詩情偶為尋壑經邱計
故作穿雲渡水行近郭好山皆可隠隔林踈磬有餘清
他時粗免㣲官縛歸去深謀谷口耕
　　　醫僧慧昌小軒
小池緑淨數游魚髙桞蟬嘶暑氣虚露臉清真雙菡萏
風標閒雅一舂鋤囊中時曬君臣藥肘後新抄和扁書
只此便為安穏處何湏林下與山居
　　　余寓王園適當春殘尚有小桃臨水追想昔時
　　　繁麗無復存者借仲信桃花韻
兎葵摇曳雨濛濛尚有夭桃出舊叢輕薄不禁三月浪
飄零常恨五更風燕泥亂啄粘香蕊漁艇猶疑趂落紅
惆悵眼前興廢事靈雲今已悟真空
　　　送客乘騾足跛口占示同行
欲趂江頭送客風蹇騾難强逐驕驄漫誇歴塊過燕市
自笑乘船似越儂從此上車慙著作肯令折臂老新豐
釣車魚具平生樂得失真宜付塞翁
　　　子清弟冒暑見過
瓢飲今希陋巷顔忽聞佳客欵柴關風生荷芰青蘋末
詩寄煙波疊翠間伏櫪常懐千里志在原相望㡬人閒
新篘紅友明朝熟肯放扁舟取次還
　　　劉子履見懐小橋竹籬屢入夢寐因寄
寂寞荒郊野水濵竹籬茅舍舊比鄰誰知綉斧文章伯
尚念漁蓑潦倒人采菊佩萸思共賞落霞孤鶩興尤新
關中小試鄼侯績却掌絲綸侍帝宸
　　　九日奉懐子濟兄
霜天寥落鴈行孤九日還能行樂無料想山風吹醉㡌
也應溪女解携壺賞心樂事今難偶弟勸兄酬歎莫俱
籬下黄花應笑我獨哦短韻㸔茱萸
　　　寄子都兄兼呈上饒使君趙有翼
十驛征塗雪塞川玉溪乍到意醒然家聲盍繼舍人様
臺治遥分刺史天感慨壯遊詞絢錦笑談登最地流錢
邦侯儻記論交舊應有新詩寄日邉
　　　橘
皇樹擅芳傳楚頌厥包錫貢紀荆揚踰淮易質從為枳
書尾重題未降霜四老何須隠商嶺千奴誰為種龍陽
遥憐陸績懐嘉實歸奉慈顔滿袖香
　　　次韻子都兄鮑庵芍藥
春歸鶯老禁無音天為紅芳著意深姝色自應傾一國
多情向惜費千金如迎如舞縁風拆不淡不深愁雨侵
宜與花王為輔佐欲傳彩筆繼髙吟
國香淪落在天涯常畏人知使䕶遮雅韻曽翻西掖砌
佳名宜亞子亭花野僧好事勤栽植北客思鄕倍歎嗟
安得花前還醉倒可憐不屬五侯家
　　　中春二十七日車駕躬請太上皇帝出郊獲觀
　　　盛事次大監叔韻
禁籞芳菲歳又新兩宫行樂及良辰雙瞻黄繖天回笑
並御花騘雨灑塵漢殿捧巵稱萬壽葛天張樂和千人
歡聲試採康衢詠帝力熙熙物自春
　　　擬和御製郊祀詩
郊禋饗帝就圜丘誠格蒼穹靈既留夜陟紫壇飈馭下
天臨黄道矞雲浮槐林雙闕恩方渙禾黍三登歳有秋
幸覩𢋫歌千載遇慙無銀筆賛洪猷
　　　又
聖代彌文考九丘寅威郊見故遲留黄琮蒼玉神娭燕
月璧星珠瑞應浮禮洽漢山呼萬歳事殊唐鑑獻千秋
侍臣誰薦揚雄賦豈使甘泉播令猷
　　　六龍駐蹕温州先公軄列西掖扈從至此手澤
　　　具載一時之事三十三年嗣子洪守官於此因
　　　成感事詩
從龍浴日仰光輝萬里鯨濤扈六飛晉國曽聞四蛇宇
周家親覩一戎衣東廵王氣隨天仗西狩麟經在紫微
江海孤臣孝忠志大恩未報重歔欷
　　　雨中過幽居寺
柳眼青葱桃萼紅東皇試手放春功峰巒矗矗孤雲聳
澗壑㳙㳙細水通出谷抗塵身已去登髙能賦思無窮
驅車更過幽居寺暫聽猿吟杳靄中
　　　次韻施少路春日
拂面和風喜及辰宫幡未賜岸烏巾氷消水濼簫韶韻
雪過湖漘茞若春詩律自憐心尚在宦情難與世趨新
從兹排比尋芳計况是湖山舊主人(少路舊/尉錢塘)
　　　萬壽觀重萼梅
天街倦踏軟紅塵喜見宫梅漏泄春千葉剪瓊多態度
九英照日倍精神香清暗馥維摩榻韻勝全疑姑射人
好是孤山臨水看廣平能與賦清新
　　　會稽偶作二首
去年行遍浙東山越絶重來豈偶然秦望雲深縈客恨
鏡湖月白結詩縁鷓鴣處處啼篁竹舴艋家家泛釣船
行役自應多感慨故山如許好風煙
西陵渡口望吳山獨策羸驂興惘然竹樹幽深皆可老
江山信美秪隨縁知章得請千秋觀太白狂歌一酒船
更擬遲留探禹穴梅梁風雨暗雲煙
　　　垂虹亭
十年滄海慣騎􁵞秋入垂虹豁眼明雲氣蓬萊底難到
洞天林屋沒多程漁歌三唱客愁破鴈字一行秋影横
他日若能追魯望釣車魚具送餘生
　　　贈李守
宗衮英名壓搢紳傳家濟美不無人採詩于蒍承親擢
樂職中和著牧民鳯入潁川宜卜相梅開東閣趂班春
九重側席求竒士尺一行頒覲紫宸
　　　朱叔賜來自都城云梅已放因思毎歳飲賞之
　　　樂
曽酌孤山園裏梅至今魂夢憶花開纎腰冷逼江煙瘦
素臉全疑曉雪催南國相逢心恅愺西湖遥想月徘徊
惜無妙語酬佳麗頼有詩仙鳯闕來
　　　尚善喜雨用元夕韻
軟紅塵土沒東華未若為農樂叵涯耕隴一犁欣已足
生春六夜喜非賖頓回繭館柔桑緑漸落峒山細麥花
惟覺空階聽更爽齋居無睡轉河車
　　　喜雨用知宗韻呈陳丞相
旱意初憂病圃場霈然甘澤起羸尫穹蒼既格由孚信
徳教從來本抑强再熟言觀競藨蓘千倉行見詠豐穣
帝虚左揆思良弼霖雨重期澤萬方
　　　至日宿藍田驛感舊
至日天涯感慨同曽陪鴛鷺大明宫催班别殿春雷繞
駐輦蓬萊曉日紅聳聽鳴鞘馳魏闕歡傳放仗醉新豐
誰知獨木荒村裏扇影爐煙入夢中
　　　奉簡潘師原澄江使君
話别都門歳再除歸田猶復帶經鋤春朝結佩同迎駕
夜雪寒忩並直廬東閣何堪薛宣吏長安久絶子公書
故人江上新開府一笑樽前氣少舒
　　　和王侍郎中春即事
溪頭飛絮白氊鋪五馬班春計不踈泛宅浮家行樂勝
浪花雲葉賦詩餘競傳畫㦸凝香什莫望髙軒織翠裾
碧落承明分厭直水晶宫闕更誰如
　　　清明自釋
異鄉節物又清明懶復追遊年少行愁慘松楸十年淚
雨昏花絮數聲鸎髙紅逺緑俱無那客恨春風兩不平
强課新詩作寒食不堪重憶故園餳
　　　望孤嶼
縹緲風煙島嶼孤朱樓丹閣欲凌虚浩然逸興成陳迹
康樂清吟足起予鰲頂蓬萊無鴈塔龍宫蠖濩擁宸居
平生李杜空遐想我欲投竿學釣魚
　　　漫成
能安寂寞興何長自覺無機稱坐忘一漑成功心尚在
五禽為戱學無方病來乍怯衣裳裌秋至新嘗橘柚香
欲識道人真靜處南華一巻是醫王
欽定四庫全書
　芸庵類藁巻五　　　　　　宋　李洪　撰
　　五言絶句
　　　過分水嶺
江南山盡處兩山如石門溪流湍激雪殘日雨猶存
　　　回文
病卧愁花落春深怨夜長鏡明羞短髪窻净惜殘香
　　六言絶句
　　　題慈感寺極目軒
紅芰敷腴獻笑青山偃蹇横陳身在水晶宫裏須信羲
皇上人
寺枕苕溪一曲僧依城郭千家客至未嘗芡觜我來恰
及荷花
塵眼登臨清曠水心樓閣峥嶸欲見普門大士菰蒲影
裏鐘聲
　　　范至能遊靈石録示詩仙留題云
南塢數回泉石西風幾疊烟雲登攜孰與為侣顔禹李
甲蕭筠
鼎峙傲睨絶景揮毫想見凌雲落落真筌玉子歩虚寧
作吳筠
勝槩風生步武山靈景從歸雲塵世欲尋飈馭藤陰萬
箇蒼筠
雨後泉淙水樂詩成目送孤雲寄興西湖南北忘年丘
壑松筠
　　　戱題
世事悠悠豈盡人生汲汲多端陶令欲歌歸去貢公何
事彈冠
多病閉門懶出避喧終日髙眠惟可以君命竹安能以
兄事錢
　　七言絶句
　　　登瀟灑亭
文正風流尚典刑桐江畫㦸見詩人丹青難冩真瀟灑
圓嶠方壺此逼真
　　　殘春偶作
溪邊且種刺史栁園裏未栽懐縣花若有故人來問字
浮圖西畔緑陰斜
閒裏光陰趣漸長下簾深護一鑪香逰心華藏衆香國
絶勝争名翰墨場
　　　周堯夫示秋懐詩然公方為貴恙所撓因以箴
　　　之
伐性蛾眉賈禍長何如鈆鼎養中央應憐剌剌出門語
苦怨寥寥秋夕涼
　　　宿湯泉驛
炎方到處水如湯地脉深疑有臭黄猶勝驪山汚艷質
漁陽簇馬鑒興亡
　　　題謫仙回舟卧披錦袍圗
太白狂歌一酒船錦袍夜醉楚江邊此時應向剡中宿
逼耳清猿月滿川
　　　和人松江
塵纓快濯四橋水曵履却上三髙堂欲按新圖買漁具
短蓑篛笠混行藏
去年春盡西湖上把酒看山聴澗泉今日松江烟浪裏
平分詩思入漁船
　　　以雪梨遺韓子文
婺女新梨玉雪如姑山綽約想肌膚使君應喚纎纎手
飣座風流近酒壺
　　　老人亭
夢中已識雪髯翁線去絲來信不通覿面相呈了無得
巖前萬竅自號風
　　　即事
寶䇿歡傳萬嵗聲塗山執玉萃華纓獨憐太史周南滯
不預堯階賀太平
苒苒殘年白髪新可憐蹭蹬老修鱗坐觀溝瀆尋常困
未使揚鬐化若神
　　　塗中雜興
畏日炎炎火傘張扁舟挂席泛滄浪飛流濺沬傾三峽
過嶮方知有底忙
草間蟋蟀動秋吟偏感羇栖旅念深功業豈闗雙鬢事
年來白處已通心
很石驚濤枕席喧長江蛟鰐屢垂涎早知行路難如此
何似修塗穏著鞭
荔子如丹橄欖青紅蕉葉落古榕清温湯浴罷晚風快
老酒傾盆醉月明
山顛恠石如蹲獸波底危磯似化羊却憶鑑湖明月裏
緑荷紅芰暑風涼
　　　釣臺
故人澤畔被羊裘髙挹中天㑹冕旒不使客星侵帝座
謾誇拜衮與封侯
古木陰森蔽釣臺蒼崖石壁倚天開當年童稚曽逰處
十八年間復此來
　　　偶書
世事悠悠莫問天一觴且醉酒中賢階前落葉無人掃
滿院芭蕉聴雨眠
　　　騎騾(留城鎮無馬/羌騾相送)
留城北去去分騾冷笑親朋駟馬多頼得勁蹄無可礙
一鞭安穏過沙河
　　　過張司空廟
昔人博物豈虚傳自斸龍泉古獄邊今代司空應見慣
斗間何用氣衝天
　　　窾木詩
􁐘木饕風耐嵗寒輪囷入用固知難不才果得全樗散
且伴幽人澗谷盤
　　　道中聞啼鳥
翠陰叢竹轉山腰忽聴一聲婆餅焦想見故園春社近
杏花消息雨連朝
　　　富沙城外李花盛開
萬石灘頭數十家溪流衮衮麥畦斜三分春色今餘幾
開盡桃花見李花
　　　題安頭陀石室
頭陀靈迹閟巖隈尋勝何人肯暫來野鳥銜花無覔處
緑苔封逕看空回
　　　和鄭康道探梅十絶句
國艷氷姿非世粧忍教臘雪苦韜藏昔年曽醉萬松嶺
尚友詩人蘇與黄
學詩少日賦梅花詩老忘言借齒牙媟語滛言漫元白
單傳衣鉢勿矜誇
雪後蒼茫立水濵香膚不粟自生温南枝鍾美知春早
未使蠻烟蜑雨昏
獨秀娟然寄一枝江南嵗嵗臘前開綴椒未見封條雪
應誤揷花晴昊來
夜寒池面結氷花誰識吳姬張麗華待到黄昏斜月吐
暗香踈影屬林家
石腸底事鬬清新賦就摛華萬象春誰知袖手苦吟客
中有築巖和鼎人
多病年來嬾作詩燃萁何敢衒才奇探梅技痒撩幽夢
只有清香是已知
萬木凋枯一笑春未應蘭芷伴騷人東風桃李皆奴僕
我軰論文未厭頻
瑟瑟清波溪澗寒屬聨詩筆不當慳請君更艤菁山棹
萬斛愁侵山復山
吟到梅開醉不休十詩刻燭冩蝇頭須知老匠能雕句
月仄金盆獨倚樓
　　　紀行雜詩
鸕鷀源畔數人家匼匝青羅布障遮胥口山前沽酒市
釣􁋆相逐買魚蝦
水宿荒村夕照間奔流怪石鬬潺潺白醪似蜜聊供醉
過盡嚴陵大浪灘
蒲颿風駛送行舟篷底哦詩相棹謳三老相呼興不淺
溪迴山擁近嚴州
支流二水繞山城瀟灑桐廬舊得名好在鳥籠山靄裏
眼生詩句易詩成
髙桅一一上灘船流汗頳肩盡日牽笑憶太湖波上宿
雲濤無際欲粘天
石鏬飛泉鳴佩玉灘頭怒石響驚雷故人相見應相笑
愛底微官觸暑來
　　　仁實分柑仲躬餉碧泉各賦一絶
一别温江九換年賞柑籬落綴青圓羅浮貢篚無因遇
林下先嘗愧謫仙
寂寞東籬嗅落英淵明止酒任天真江州無復王宏惠
一斛葡萄頼故人
　　　清明鑚火烹茶
客舍垂楊依舊青自鑚新火應清明故山紫笋誰能摘
倒篋雲龍手自烹
　　　鷄菜嶺
烟雨濛濛不濕衣春風欺客逞寒威籃輿無著新愁處
小酌村醪款竹扉
　　　龍井
無熱龍宫此道塲人天瞻禮玉毫光璽書重疊兩朝賜
更助吾皇節雨暘
　　　題崇福院壁
十邑驅馳閱四旬盡空囹圄報吾君僧窻漸覺猿吟逺
城市囂塵自此分
　　　秋祀上丁齋宿中夜雨涼因思去嵗氣候頗同
　　　書壁
秋雲黯黯結層陰頖水人稀夜漏沉獨有芭蕉如道侣
二年相伴宿齋心
　　　書寓舍壁
且卧元龍百尺樓難忘江海一扁舟西山爽氣助詩興
忽有碧雲生暮愁
沉陰未解雨濛濛倚檻看山怯曉風睡起賣花聲過盡
不知春色在壺中
　　　黄碧
軒臺鑄鼎已飛昇留與仙祠萬古名羽駕霓旌鎻深翠
無因暫聴步虚聲
　　　紅蕉
舊館彤雲誰解賦朱光緑潤感遺芳詞人自古傷流落
安得移根貢玉堂
　　　清暉亭
溪山佳處稱題詩終日籃輿繞翠微夾路蒼官管迎送
客情那得澹忘歸
　　　龍爪瑞花
嶔崎石壁倚長松古䜟今觀龍爪紅何事偏私閒草木
狀元家住嶺西東
　　　喝石巖
信脚來游喝石巖老來到處少同㕘出家本是丈夫事
嵗晚終期卜一庵
　　　宿鱸風亭
暫解塵纓鎻與韁鱸風秋色似鱸鄉從今第四橋南去
蟹籪漁磯屬漫郎
　　　題朝陽亭
新亭危冠别峯西萬壑千巖勢總低要使登臨髙著眼
梧桐應有鳯鳯棲
　　　偶作
不種松陵二頃田却來江浦按戈船乗風破浪非吾事
暫借僧窻永日眠
十日王程未許歸登山臨水此心違夜䦨佛屋龕燈暗
時有飛螢㸃客衣
小雨纎纎未肯晴歸程猶趁欲宵征潮來江浦緑如染
雲抹山腰練許横
　　　送許季韶倅桂林
二年鞭弭侍君軒立㐲從來愧不言乞得閒官九仙隠
身謀優穏荷明恩
髙枕秋風病骨輕隨鑾無復起侵星銅瓶潄井銷塵慮
舌本猶堪讀道經
除墨猶新濕詔黄題輿不稱愧龍光且觀百粤蛟鱷徙
勿羡九霄鸞鵠翔
文登猶記舊青氊敢恨𤓰期尚六年辦取扁舟五湖上
吳松魚蟹不論錢(宣和末先/公嘗倅登)
　　　倦雨
留滯都城日欲歸江昏雨脚又霏微秪愁隴上麥蛾化
豈要枝間梅子肥
　　　聴雨軒四首
春到池塘草自青飛花時度破窻櫺恨無好句追顔謝
頼有鳴蛙鼓吹聴
脫帽風簷迎晚吹催詩急雨喚輕雷秪應荷氣薫人醉
不用輪囷象鼻杯
聴風聴雨江湖上一葉輕舟檥釣沙暫却鶩行容退食
秋聲先已到枯葭
天寒病鴨守氷池折葦枯荷霰雪飛不覺哦詩成獨立
南枝的皪露春機
　　　南塔
别峯相見路非遥指㸃錢塘一線潮安得南山退之句
賦成直使意飄飄
　　　和子永韻
林樾交陰閙雨鳩滯留已敝黒貂裘却思把釣江湖上
萬仭蒼崖揷碧流
　　　和寺丞叔賜對親奉玉音叙及家世韻
心存魏闕江湖逺歸覲重瞳日月明遥憶五倫思一見
豈詢宣室鬼神情
烏臺鳯沼承親擢尚有孤忠簡聖明大雅一門時鮮儷
急難尤切在原情
　　　坦庵僧名崇彼
萬象森羅具一塵小庵花木四時春客來相對黙無語
親見毘耶彼上人
　　　國一禪師塔
蓬徑安禪五百年六時鐘唄震諸天我來不問安心法
露柱風林說熾然
　　　和人
楊栁踈踈已報秋月華如水浸階頭惜無畫手王摩詰
貌取中宵一段愁
池面粼粼已送涼小窻危坐聴風篁不應尚厭秋來熱
已减炎天五刻長
庭前槐樹緑陰陰静聴𤣥蟬盡日吟枕簟虚涼清夢境
了無俗物動禪心
夕陽返照樹頭明天外虹收放晚晴洗盡塵埃初雨過
一蟬飛入緑槐鳴
　　　題潘岳擲果圖
錦繡文才貌甚都冶容亂擲果盈車披圖冝鑒登徒子
折齒猶勝謝㓜輿
　　　雙桱
古杉翠桱幾千章勢壓穹巖九暑涼匠石它年選隆棟
萬牛回首立明堂
　　　朝拜羅源天慶即洞宫福地也
徐仙何代此飛昇洞府空留福地名我到朝真效三祝
步虚聲杳俗縁輕
　　　普照菴小憩
昔日牧童聚沙戱若箇阿師來卓庵千聖路頭都把斷
不須辛苦誤同參
　　　飲桂香茶簡翁及甫
午睡初醒緩注湯一甌清露沃詩腸疑君昔日探蟾窟
猶帶天邊桂子香
　　　游武夷二絶
平湖高栁緑千堆莫為尋芳取次回欲訪同㕘徳雲老
别峯霽色夕陽開
野水溶溶易滿堤十分强半麥成畦我來宴坐久無語
日暮春深鸎亂啼
　　　池中雙鴨甚馴籠贈古靈陳仲
雙鳬蕩漾小池幽荷葉田田兩見秋却恨主人官滿去
荒陂野水狎輕鷗
飯餘臨檻數龜魚蛙黽跳浪亦任渠籠寄雙鳬古靈去
不因羽客換鵝書
　　　智仲可化盗圖
有徳由來必有隣得齊潜徳感人深不勞渠聴甘棠訟
解使偷兒自革心
　　　同子永和貝元復春日韻
平生身計拙如鳩更向周南怨滯留無奈春風欺客病
蕙蘭狼籍伴牢愁
偶訪東甌謝守家池塘春草栁陰斜遥思上下登山屐
不為溪頭桃李花
村村春到野花開蠻榼紅醪盡醉回客子哦詩驚節物
林端杜宇不須催
杏雨桃鬟一餉紅楞伽三昧舊家風江南江北松楸逺
淚眼昏花瘴霧中
　　　題羅源驛用馬駒甫韻
今年小稔徧山村白叟黄童笑倚門老瓦為樽賽田祖
石田多稼慶曽孫
日斜投宿古禪扉老宿過同東院西到處葛藤無用處
試尋梅萼亞疎籬
　　　過婺港
已辭悍石嚴灘險稍快平波婺港行夜宿喜逢漁酒市
南風拂面月朧明
　　　劒池
削成峭壁碧孱顔石罅髙臨毛髪寒我有胷中一寸鐵
湛然如水絶波瀾
　　　謁皇甫清虚
五湖四海仰儀形道貌天真孰可名偶泛僊舟來澤國
回先生後見先生
　　　含暉亭
𣺌𣺌曦車暘谷升東封日觀未容登山僧更約中宵看
列炬煌煌現聖燈
　　　喜雨
京塵眯目厭黄埃蕭颯風櫺聴雨來心似芭蕉半憔悴
喜聞蟄戸一聲雷
　　　題鴈蕩圗寄二兄
誰知歸鴈亭中客鼓翼來遊鴈蕩山更寄鴈圖憑鴈足
秋風孤鴈苦思還
　　　夜坐
驅蚊無術但􁗒膚燈火無因暫映書半夜西風吹急雨
芭蕉聲響竹蕭踈
　　　梅
寂寞吹香野水濵霜蜚月墜倍精神横陳故作臨窻影
妙韻誰云畫逼真
　　　夜泊第四橋
月淡波寒夜向分斷行孤鴈不堪聞扁舟第四橋南泊
無限清愁寄夢雲
　　　再至義泉院蘇才翁題曰鳯翅泉
不令辛苦登螺嶺再挹泓渟嗽鳯泉客鬢自憐塵土滿
嶺松崖竹飽風烟
　　　丹桂盡開因思去嵗從駕宴賞之盛
清蹕當年從紫皇絳霄丹桂進霞觴夢回猶記鈞天奏
一簇紅雲繞赭黄
　　　次子都兄借楊凝式帖韻
空傳狸骨與鵝羣惟有闗西筆可珍鑱刻所存猶勁健
歐虞信是捧心人
前朝惟有楊虚白心畫心聲獨擅功身縶南冠懐洛寺
恨無北客話髙嵩
楊李書名五季間江南勁筆儉而寒臨摹更陋唐人筆
不脫蘭亭舊界闌
　　　和林尚善讀子雲傳夢得詩韻
尚白寧堪衆楚咻井湄缾碎愈増愁後人歸罪美新作
莫汙蕭郎文選樓
君子惟宜以懿文後生輕進附僉人竹枝空有蠻歌怨
争似當年略轉鈞
　　　用東坡回文韻
春晚落花餘碧草日長舞蝶妬紅蔫新荷捲翠簮池面
弱栁垂絲織暝烟
　　詩餘
　　　木蘭花幔(秋/意)
占西風早處一畨雨一畨秋記故國斜陽去年今日落
葉林幽悲歌幾回激烈寄踈狂酒令與詩籌遺恨清商
易改多情紫燕難留　嗟休觸緒繭絲抽舊事續何由
奈予懐𣺌𣺌羇愁鬱鬱歸夢悠悠生平不如老杜便如
它飄泊也風流寄語庭柯徑菊甚時得棹孤舟
　　　滿庭芳(木/犀)
香滿千巖芳傳叢桂小山曽詠幽菲仙姿冷淡不奈此
香奇翠葆層層障日深愛惜早被風吹秋英嫰夜來露
浥月底半離披　誰知清品貴帶裝金粟韻透文犀與
降真為侣羅袖相冝寶鴨休薫百濯清芬在常惹人衣
姮娥約廣寒宫殿留折最髙枝
　　　滿江紅(和鹽田驛/駒父留題)
梅雨成霖倦永晝暑行巖曲愛雲梢翠樾枕谿篷屋輕
木凌波衝巻雪飛泉犇壑鳴哀玉羡漁翁終嵗老烟波
披蓑緑　嗟客宦荒松菊頽壯志青編竹更長年諳盡
是非榮辱鐘鼎無心時節異山林有味簞瓢足感故人
於此賦歸歟思之熟
　　　南鄉子(鹽田/渡)
掛席泛安流細雨斜風到渡頭萬叠雲鬟真似畫雲州
自古詩人幾箇游　旌斾去悠悠别駕無功愧食浮却
憶五湖烟浪裏扁舟第四槁南雲水秋
　　　鷓鴣天(送客至/湯泉)
十月南閩未有霜蕉林蔗圃鬱相望壓枝橄欖渾如畫
透甲香橙半弄黄　斟渌醑泛滄浪白沙翠竹近温湯
分明水墨山陰道只欠氷谿雪月光
　　　西江月(送客石/岊亭)
𣺌𣺌長汀逺壑蕭蕭雨葉風枝幾回臨水送將歸客裏
暗添憔悴　門枕數峯滴翠舟横萬疊漣漪緑秧深處
鷺于飛愈覺田園有味
　　　菩薩蠻
寒山横抹修眉緑樓前溪瀑鏘鳴玉車馬各西東行人
如轉蓬　欄干成獨倚海濶天無際雲淡隔壺山鴻飛
杳靄間
　　　浣紗溪(梅菁山/遇雪)
夭矯翔鸞溪上峯飄蕭雪霰打船篷天花凌亂水晶宫
　飛透紙窻斜取勢吹回溪面舞因風身遊水墨畫圗
中
　　　前調(山中清明後/一日大雪)
碧澗蒼崖玉四圍東君剪水散明璣半開桃杏不勝威
　疑是羣仙遊閬苑歌雲舞蝶鬭髙飛珠幢玉節送人
歸
　　　前調(暮/春)
掃地燒香絶㸃塵縁堦緑草又殘春略無閒事撓天真
　時落燕泥沾几席亂粘飛絮上衣巾西湖回柂少年
人
欽定四庫全書
　芸庵類稿巻六　　　　　　宋　李洪　撰
　　啟
　　　除左帑謝廟堂啟
丞相府之掃門敢希孟晉中都官之庀職忽冒超除埏
埴恩深饕踰顔厚竊以為官擇人者朝廷之治惟器是
適者宰相之方英雋無怨于下僚驥騄並驤于夷路矧
聖主握圖而總攬宗工獨化于陶鈞外之則萬國承流
内之則百司庶府用人不間于親故韙祐甫之陳謨得
賢能立于邦家致成周之極治掄材無滯籲俊在朝若
時左帑貨布之權實専有司出納之吝法嚴令具靡資
心計之能為疾用舒務廣錢流之效雖曰具員之冗實
階要路之津斥瓊林大盈之儲既革奉天之横賦繼建
隆内藏之積將贖燕薊之遺民粤若司存宜知國體如
某㓜顓學古壯偶績文疲精刻楮之勞無用屠龍之藝
陸機入洛志襲先人之清芬揚雄草𤣥晚悔童子之少
作徒勞俗狀蹭蹬窮波沉舟坐閱于千㠶涸轍方須于
斗水尚軫門牆之舊物俯憐羈靮之故家誦介推之卒
章敢意封于緜上效叔敖之抵掌乃獨薦于王前湔袚
陳人躐陪多士孤忠未泯慨精爽于衛公報徳何時傚
老人于輔氏亶謂曲成之造悉歸大播之公某官道運
寰中功侔繋表集大成于宣聖全浩氣于孟軻咸一徳
以享天心克懋阿衡之美兼三王而施四事用彰姬旦
之勤致此瑣材亦叨器使某敢不益修家訓期稱已知
飾儒雅非俗吏之能商功利豈小人之事姑安顔巷終
入修門十年筦庫之奉公斯㑹計當而已奕世詩禮之
素習豈玉帛云乎哉誓竭至愚仰酬大賜
　　　左帑到任謝宰執啟
結綬王畿玷中都之帑藏及𤓰葵戍荷元輔之陶鎔揆
日效官披雲旅見兹極平生之榮遇悉繄大播之曲成
輒贄骩詞仰干崇聴竊以王者總四海之富賨􁈀琛幣
充牣于攸司大臣宅百揆之尊椳臬扂楔作成于器使
宜蒐心計俾掌利權仰乾緯之躔上符天庫儗白藏之
富控引世資攝承其間出納惟吝如某者㓜承先訓壯
頽家聲既乏萬選之聲徒紆半通之綬家慚金穴論著
錢神蹭蹬星霜艱危道路富寜潤屋每嗟彭澤三徑之
荒業貴多文有類臨卭四壁之立甲辰自誚庚癸長號
彈蒯緱而食無魚夢覆蕉而焉得鹿歎安仁之數免羞
梁竦之徒勞禄不洎親固己再仕而心再化學非為己
方將三沐而坐三薫俾校貫朽之緡曷致錢流之效幸
依宏覆庶逭曠瘝某官一代耆英四朝長徳佩安危之
寄維石巖巖諧該輔之聫台符兩兩社稷泰安于九鼎
聲名震憺于四夷位隆而身愈恭靡忘吐握功髙而口
不伐即正鈞衡顧此鑛頑亶逢幸㑹免呼涸鮒之轍獲
掃行馬之門粒粟一枝方遂鷦鷯之適雙鳬乗鴈得依
渤澥之㳺
　　　賀直院舍人啟
晨趨中帳暮直北扉紬金匱石室之書望隆太史連翰
林華葢之直眷厚詞臣文字之祥衣冠鮮儷某官學探
道秘識照幾先四十嵗而不動心時推孟子五百年而
必名世親見揚雄徧儀清切之司接武功名之㑹問中
朝之李揆安肯來耶對宣室之賈生今不及也上心乃
睠要職仍兼播黄麻之六經契楞伽之三昧相門有相
而將門有將豈惟世濟于八元伯氏吹壎而仲氏吹箎
實掌王言于兩禁冰銜彌峻禁筦増光絶麟筆于汗青
拜衮衣而頭黒一命再命三命罄傴僂而走循牆大書
特書屢書誅姦䛕而發潜徳某曵裾惟舊䝉盼最深出
入玉昆金友之間頗念東里西華之困儻憐臭味久歎
陸沉誦佳句于百僚雖愧杜陵之作求竒士而再薦庶
辱梁公之知
　　　賀虞知院啟
趣朝丹陛入冠鴻樞借箸運籌委任實資于元弼定功
保大仰成方頼于宗工聲憺華戎慶關廟社竊以主上
躬大有為之志而羣臣莫望于清光我公負古王佐之
才而舉世咸推于舊徳乃睠樞機之重尤嚴宥宻之聫
體貌亞于台衡班列髙于参預敷求人望故虛府者歴
年渇見儀刑不崇朝而正位矧偃兵而修睦寜弛備于
邊防聚精㑹神亶須逺馭折衝厭難遂底迓衡果聞命
世之英増重本兵之寄某官名髙九牧忠貫兩儀垂光
虹霓之輝稟氣岷峨之秀夙藴尊主庇民之略出符興
衰撥亂之期督師旅于戎昭旌麾動色殱兇渠于江介
草木知名豈惟談笑而却秦軍固已威重而讋漢相勲
髙微管澤懋翼商爰從緑野之㳺殊鬱蒼生之望昔詠
周公之未復今欣季子之來歸佇觀樽爼之謀式契腹
心之助稽建隆之故寔何嫌並相于三公繼元祐之師
臣將復平章于重事某迹縻筦庫恩倚門牆頃由銓部
之調官辱記石渠之先契顧兹困躓再託陶鎔躄足病
駒儻令于起廢沉舟枯枿有待于逢時
　　　賀同知㕘政啟
丕膺綸制進執事樞右府偃兵方倚折衝之畧中臺本
政實陪論道之司人望所歸國威自振竊以國家肇隆
宥宻俾専帷幄之籌唐賢或拜㕘知葢均鼎軸之任仰
惟宵旰厲精之治尤嚴夙夜基命之廷非嘉言久契于
宸心則徳望素孚于士譽儀圖共政僉屬我公某官智
為帝謨道扶皇極南金東箭粲然王國之珍北斗泰山
仰止文章之瑞罄盡䂓于諌諍愛莫助于將明惓惓利
社稷之言娓娓憂天下之論萊公忠義力贊澶淵之征
韓愈剛方克佐淮蔡之烈却楚人之問鼎知魯國之用
儒事久益明上方圖舊聴直聲于履暫居八座銓綜之
崇覆相名于甌徑躋三事弼諧之寄竚膺爰立永佐中
興某託契最深掃門特後嘗辱温言之賜儻囘寒谷之
春崇舊好于竹林預新陰于桃李大均播物庶幾坱圠
之中東閣方開輒綴英賢之賀
　　　通楊漕啟(由/義)
解雋不疑之劍蚤獲登于門牆題陳仲舉之輿遂得依
于屬部方問塗于千里竊有頼于二天輒贄牋函仰投
燕几某官英猷命世勁節邁倫松栢後凋猶負棟梁之
用蓍龜先見灼知治忽之原方和戰之議雜進而盈廷
雖輔弼之謀環視而拱手單車馳不測之地片言結再
合之盟至諴感于神明忠信行于蠻貊朝紳聳歎聿為
三表五餌之勲國勢尊安復増九鼎大吕之重眷倚益
隆于丹扆蕃宣洊錫于朱轓陞南宫郎省之髙華陪右
府幾庭之宻議若時閩粤遴選皇華將輸姑寄于外庸
獻替方虚于法從寓直西清之邃用寛南顧之憂輓粟
飛芻既豐于大計簮筆持橐行陟于禁塗某䟦躓無堪
嶔崎可笑少雖有志思企及于前修壯且無聞愈摧頽
而漫仕頃司金于外帑俾佐治于南州顧其流落之艱
窮令𨽻澄清之刺舉倘寛程督請事教條居官無以踰
人奉法亦足為理清河持孺文之舊非敢擬于昔人晏
子知石父之賢庶獲伸于知己
　　　通傳漕啟(自/得)
慕暴公子之義願瞻衣繡之光慚陳仲舉之才不稱題
輿之任方問塗于千里獨竊庇于二天輒致牋函仰投
棐几某官英猷命世雅量鎮浮節義大閑承獻簡勲勞
之後文章正法襲雲龕衣鉢之傳學者仰之北斗泰山
詞人儗之良金美玉適際厲精之旦爰膺共理之求效
信納忠式契對休于九陛承流宣化豈勞奏最于三年
主父興見晚之嗟賈生有不及之嘆冠太微積星之省
擅晉陽一門之榮伯氏壎而仲氏箎有光鵷序質為酥
而贊為酪著美鴈行若時甌閩飛輓之權實寄宸扆耳
目之重蓬山寓直宜領袖于諸儒南國觀風載澄清于
屬部訖外庸而作輔徯中詔之遄歸言如絲言如綸嗣
見告廷之典册用汝礪用汝楫竚觀繼世於鼎司某䟦躓
固窮嶔崎可笑頃備員于外帑俾佐治于遐陬矧兹逺
官之漂流實頼皇華之刺舉陪建炎之羈靮倘懐先友
之同朝挫跋扈之姦雄尚誦南宫之鯁論少寛程督請
事教條雖居官無以逾人然奉法亦足為理埋輪冀部
顧安問于狐狸渉筆藍田庶少清于鳬鶩
　　　通王漕啟(佐/)
趣朝丹扆寵畀漕䑓以侍從之重而主計司固優刺舉
以版曹之舊而總調度奚俟斡旋惟兹八郡之提封具
識九重之注倚凡依庇頼罙切歸投某官學統聖真道
扶皇極文章冠于天下智畧湊于上前奉對宸廷非子
大夫尋常之語司言左省結聖天子特達之知幾三入
于承明類九年于楚澤招不來而麾不去咸欽直道之
有光尊所聞而行所知共仰真儒之無敵矧自狀元而
拜宰相本朝今數于六公而由孔子至于孟軻名世葢
踰于百嵗尚屈調元之大用來紆攬轡之循行即慶衮
衣諒無暖席某蹣跚不進䟦躓固窮頃縁羈靮之故家
猥玷廟堂之除吏叨司外帑黜貳遐陬方疲簿書期㑹
之煩遂有夏屋帡幪之託重憐季父蚤締素交豈期竊
幸于二天或者粗勝于一割
　　序
　　　橛株集序
詩于文章為一體必欲律嚴而意逺模寫物狀吟詠情
性象外之象境外之境昔人謂如藍田日暖良玉生煙
可望而不可置于眉睫之前其難如是前軰用心之専
終身不以為易繇建安至六朝莫盛于唐三百年間作
者衆多傳于今尚百家而言詩者必以李杜為宗豈非
専于所長乃能名家耶皇朝之初時尚崑體自歐陽公
王文公起而一變怪澁為清圎蘓黄繼鳴四方風化句
法乃復于古而釋子工詩代不乏人豫章流𣲖學者競
宗祖可善權蔚為領袖其後異才軰出矣武原僧源浩
字濟逺人多稱其學問尤長于詩老且病悉焚其稿死
後四年得可舒上人手録詩文一編觀其用心之専資
取之博雖前軰詩僧不能逺過然後嘆其才不偶命向
使列於儒服必能犖犖取竒節而心勤翰墨無名譽于
當世詩之所存者如此而已舒請序其首以慰斯人于
冥漠中昔劉夢得評靈澈詩經來白馬寺僧到赤烏年
謂入作者閫域予觀浩之春雪則有舞空初認蝶著樹
忽成花又云吟合暮雲餘語碧講終流水静音潮語皆
清婉不愧古人凡録古律詩若干首雜文附焉合為五
巻題曰橛株集紹興丙寅嵗序
　　　靈椿庵芝草序
按僊書五色芝神僊所餌必生于山間石上曄然有光
或蔭以卿雲守以麋鹿然世不常見服餌之方不得其
傳間一出于時乃與嘉禾瑞麥為太平之象彼生于禁
掖銅池齋房帝所則宫童效異樂府作歌圖繪其形金
玉殊色足以盪人耳目真治世之偉觀也不幸而生于
深山窮谷人跡罕至委之草莽槁枯腐敗于巗阿水涯
非有隠遯之士山僧逸人見而採掇則舉世無知者又
有感純孝而生墓上表循吏而出園囿此亦遼濶而創
見也國朝祥符中登封告成得靈芝三萬餘本宣示于
朝覧巻慨然生逢中興海内乂安治俗泰寜萬物嘉生
和氣之所薫灼宜殊尤之祥無愧疇曩雜遝委至薦于
郊廟而上方黜休祥之奏儲神邃古郡國嵗以瑞物上
太史合于圖諜不可殫紀皆秘在蘭臺莫得而聞若此
之時芝生于窮逺之鄉不為士君子所表見又不知其
幾也雖然必有積善之家將委曲黙告其联不克獻諸
朝廷之上而示私家之祥者詎可略乎觀天人相與之
際非可與單見淺聞者道也嵗在甲戌紫芝生于太平
山外舅燕居之所光彩絢目非醇和之氣所鍾寜有是
耶竊聞商山四皓秦漢間隠居茹芝夀數百嵗為地僊
陶隠居注本草亦曰芝者仙藥可以延年度世而不老
則兹瑞之應其錫以難老之符歟戩榖之來既夀且臧
方興而未艾私竊志之將以慰兹芝之不遇而幸予之
親遭因繪為圖並序之以貽好事者
　　　送趙徳逺序
湖湘之南列郡惟八衡陽去南嶽最近其屬吾巴在承
平時上戸十有八萬其風土人物之美嵗貢金犀之珍
韓退之謂衡之南地益髙山益峻水清而益駛中州清
淑之氣于是焉窮葢繇關中視之也中原多事以來衣
冠落南者既衆徃徃稱其清絶載于賦詠况近時遴㨂
良牧分符之寄皆名人上龍飛之五稔推于屬籍吾友
徳逺得守衡陽徳逺天枝之秀為人和而莊議論卓越
早以文章决科好古樂善無王孫貴㳺之習有書數百
巻鉛槧甚精作詩數百篇風雅畢備極詩人之體紹興
戊寅余譏征畿邑徳逺為丞最相厚善别八年余官左
帑而徳逺被命入對便殿稱旨自别駕真拜二千石頃
在畿邑徳逺攝邑事民訟皆立决庭無留人退必哦詩
命觴博約古今無虚日秩滿佐七閩帥幕練習吏事有
聲大府下俾臨一州固易治然黨友間尚咨嗟惜未大
用余謂方今聖天子循名責實岳牧尤不輕畀凡分符
及𤓰必趣入對天語下諏必究民瘼欲膏澤亟下于民
雖漢宣厲精文皇求治不過如是徳逺之守郡將核課
最以陞公卿為不晚矣徳逺髙明之學濟之以忠厚當
不鄙夷其民如栁州政拙催科如道州異時湖湘之間
刺舉六條薦賢二千石必衡州也謹為之序
　　記
　　　鹽官縣南福嚴禪院記
杭之屬邑曰鹽官民淳號易治風俗簡檏尊儒而崇釋
邑東南瀕海斥鹵漁鹽之鄉皆逐末業牢盆之利嵗成
視西三鄉為豐歉農夫深耕利于早熟蠶婦織絍以勤
女紅樂嵗家給人足斥其贏奉佛惟謹故民居與僧坊
櫛比鐘唄之聲相聞隆樓傑閣錯立鼎峙飽食豐衣緇
褐塞路不耕蠶而仰給于民者不知其幾千指也尼居
有三曰福嚴禪院直邑南隅紹興乙亥嵗冬予譏征是
邑暇日過其門敗屋數楹像古器刓門堵頽闕蓬艾蕭
然如蹈無人之境今十稔矣而住持浄歡以修院記屬
予竊甚異之乃夷攷其因革之繇先是院圮壊不治紹
興甲寅嵗其徒希照募衆重修佛殿塐飾瑞相始作鐘
樓隆興改元恵勤載捐衣鉢重新之乃立三門兩廡甓
甃階級周以垣墻今齒逾八袠薫修不倦净歡繼踵院
席嵗將終星祖孫三葉恊力蕆事凡鐘磬鐃皷鑪香龕
燈華幡道具皆革故而鼎新之邑人父老咸加信嚮其
事可書按是院立于南齊髙帝建元四年尼曰僧猛捨
宅為寺號曰齊明猛姓岑氏南陽人徙鹽官五世矣曽
祖率晉餘杭令事載髙尼傳而元和姓纂云岑本南陽
漢舞陽侯彭之後軻為吳鄱陽太守徙鹽官亦與此合
至五代漢乾祐中改護國報恩院今曰福嚴者本朝大
中祥符元年勅所賜也薦罹兵革前志不存姑載其大
畧噫是邑僻在海隅象教之盛僧有禪門尼有猛師今
其學者代不乏人方朝廷既闢度異時必有若總持發
眀心要接物利人於此伽藍闡揚宗㫖豈但營造土木
之功可紀哉予知歡之志實在於此故併書之以勵来
者乾道三年嵗在丙戌十月十日記
　　　隆恩庵記
吳興郡南羣山輻輳截然當苕溪之衝者衡山也苕水
出天目而來循山始東又北匯霅水貫于城中入于具
區衡山春秋時嘗為楚越之交圖志可攷山之陽有隆
恩庵者姑胥鄭繼先所作也繼先既𦵏其先大夫于兹
山有年矣又築屋于墓道命瞿曇氏修香火之奉問名
于予曰願有述焉予告之曰君子之思報其親寜有既
乎春雨秋霜則有怵惕之感松聲滿谷而増風木之悲
惟先大夫以諸生起家力取科第分教朱邸貳郡苕溪
駸駸向用矣年踰耳順致其事而歸頃倅是邦時繼先
方垂髫執經膝下予每過先大夫必笑譚終日逮予丁
外艱蓬首墨衰卜竁山谷徃來尤稔先大夫遇我厚調
䕶襄事無毫髪不盡于死生之際髙義凛然先大夫既
謝事距今六閏宰木拱矣予來都城繼先頻嵗相過頎
然開爽能自奮厲與諸生角藝銓闈與之語纚纚可聼
益嘆先大夫之有子也昔吾夫子既合塟于防曰古者
墓而不墳葢始立封崇之制矧今墳庵之設自公侯達
于庶人咸遵西方之教實資梵福雖未必合于禮經然
聖人復生亦不可廢也于是稽戴記三年問之義于父
母加隆其恩之説榜曰隆恩且以告繼先當率禮經以
克承先訓後嗣之賢者能致其敬竭力從事以報其親
不敢盡廢不亦可乎繼先名紹孫予之表弟云乾道四
年五月晦記
　　傳
　　　石碣傳
石碣字文炳其先居岐山周宣王太史籕從王蒐于岐
陽得鼛昆弟十人薦見稽蒼頡鳥跡之制誦及逸詩其
詞古雅遂封于岐周末無知者隠居草澤裔孫篆始皇
時為丞相李斯舎人二十六年初并天下命篆以昆吾
刻和氏璧為受命璽拜尚璽郎將講封禪東行郡縣上
鄒嶧山既封泰山禪梁父諸儒稱頌功徳斯獨奏篆文
最工刻石泰山第功封倫侯後從上㑹稽探禹穴遂不
知所終劉項戰争髙皇帝馬上得天下獨萬石君以戚
里顯後漢中郎蔡邕以經籍去聖人逺文字多謬俗儒
穿鑿疑誤後學乃奏求正訂六經置大學始薦篆礽孫
佐(藝文志佐書/八分𨽻字也)通經繇民徴博士于是儒生晚學咸取
正焉石氏遂振因郭有道稱曰石君金石交死且不朽
人亦謂無愧辭有子銘喜論功閥從車騎竇憲征單于
班固為銘最善以軍功封燕然侯弟碑魏大臣鍾繇立
請禪受禪于譙郡文皆倚碑刋削其後子孫散之四方
仕吳蜀皆有能稱典午南渡曰楷仕中書監與㑹稽内
史王羲之父子㳺羲之嘗至許觀元常故迹欽重其為
人永和九年暮春修禊山陰蘭亭文誌為世模範隋平
陳自楷六世有碣夙稟異質螭顙龜趾與永興公虞世南
素善始仕隋蘭臺丞文皇初開天䇿文學館號登瀛洲
碣特方重面目嚴冷黒白分明帝所敬雅不為兒女子
嬪御所喜乆不遷時諫議大夫魏徴剴切箴帝闕嘗從
幸九成宫醴泉徴泚筆目碣驟諫以仁夀故宫為言碣
辭色古樸望之凜然人皆畏避帝嘗稱徴嫵媚而獨尊
憚碣方正巖稜也㑹徴薨帝臨朝嘆曰朕寳三鑑徴逝
一鑑亡矣顧碣巍然有雅望宜居史職時修文徳皇后
園陵碣遂奏疏諫厚𦵏非古援漢文㶚陵規帝雖錮南
山猶有隙穴尤嘉納遂以本官修國史命䕶𦵏昭陵親
勒文以貽後嗣帝思徴忠亟命將作大匠乗驛趣召碣
對便殿碣外負文章每以副墨自將遇給札上方用㦦
㥴無邊幅筆削雖逡巡立成或脂蠟其貌所謂文不加
㸃帝尤惓惓屬目即日命以御札表徴墓拜同中書門
下三品(南朝有/三品石)封樂石侯年老得寒疾語譌昬耄嘗嘆
曰易所謂大耋之嗟表乞骸骨加尚書令致仕封即墨
公後以徴子叔玉停昬碣亦不能無觖望譛者毁短之
詔下廷尉因被疾風眩仆地舁至沙苑薨子誌負學行
重質魁然長者悼父方正譴卒不肯求仕天后時李北
海邕號詞林偉人與㳺嘗譜其系至八百素厚張燕公
説晚為姚元崇賄玩所賣終身恨之顔魯公真卿元道
州結文翰表世嘗共㳺浯溪頌中興咤曰名字託石生
信磨不磷湼不淄矣其見重如此至于王公家廟徳政
佛老祠宇所至每加礱礪折𠂻厥後昌黎韓愈主盟古
學少許可亦稱仰如泰山晚節詆訶浮屠乃䛕墓中人
取白金佐淮西軍見仆于石烈士石氏重厚衰矣在嶧
山有棗氏子肥謂石氏自出尚有典刑嘗見詩人杜子
美或謂遭野火焚死今無聞焉贊曰石氏苖裔尚矣衛
大夫碏列於春秋秦漢以来嗣續多賢文采不泯廬陵歐陽
子㑹稡金石刻辭至千巻鳴呼盛哉至碣之嗣亦可謂
卓犖巨人矣惟白居易賦北邙寓諷而皮日休亦悲野
廟葢警夫竊弁纓而尸禄位抑所以責備賢者後之君
子盍思自勉于不朽歟
　　銘
　　　紫微龍尾硯銘(并/叙)
　　　　余生嵗在己酉大駕南巡先公扈從掌誥紫
　　　　微閣下渡江故物散逸得龍尾圜硯焉于時
　　　　天子焦勞庶政躬攬豪傑思濟多艱以圗中
　　　　興復古之功初詔誥命令布于四方武夫悍
　　　　卒讀之流涕按劍而志存伊吾之北矣將相
　　　　同心共奬王室聖主推赤心置人腹中故建
　　　　炎徳澤深結民心惟我先公以一身執羈靮
　　　　從上于艱險中能導上意鏗鍧震盪濃墨
　　　　大字摹寫天地發揮日月俾民咸曰大哉王
　　　　言方其搦寸管于屬車警蹕之間使如雷如
　　　　霆號令迅速與夫吮墨盾鼻而草檄横槊馬
　　　　鞍而賦詩固不侔矣斯硯有助焉皇天悔禍
　　　　成今日中興之業亘越古昔丕丕之基對天
　　　　無競繄前日作士氣得民心之故也彼有曝
　　　　茒簷之冬日話玉堂于田舎况兹硯為李氏
　　　　之寳豈與文房之玩可同年而語哉謹勒為
　　　　銘以示子孫使毋忘先徳益勵報君之忠也
月團團兮望舒之魄也顧兎薦頴兮燃桂以為墨也雲
蒸霧蔚兮中興之徳澤也從六龍兮浮日域也拂扶桑
兮宇宙窄也驅雷霆兮拯人厄也戮鯨鯢兮妖蟇磔也
玉振金聲兮君子徳也摛藻天庭兮文華國也韋編三
絶兮探其賾也抱槧懐鉛兮𤣥尚白也志在春秋兮麟
之獲也誦龍蛇之章兮去無迹也子孫寳之兮不在乎
龍尾之石也
　　　漆硯銘(有/序)
　　　　昔北海侯譜硯載古以玉石雷斧鐵甓為者
　　　　惟晉太子納妃有漆硯余得之永嘉髹工凝
　　　　漆而成勒銘識之
孚尹縝栗謂爾玉質温潤而澤則凝其石追琢就窪瑿
然無瑕鄭人腊鼠荆山扺鵲靡竢三獻薦于几格意鹿
臺髹工之棄孔壁汗簡之餘友陳𤣥與毛穎伴草𤣥而
著書
　　贊
　　　李氏龍池庵芝草贊(並/序)
　　　　金芝瑞堯庭之嵗余調官都下伯兄自霅川
　　　　上冡還書抵余以靈芝生龍塢告實先公佳
　　　　城兆域也靈華曄然色嫓綬紫顯示黙告用
　　　　侈潜光葢距窀穸之年一星終矣山川之美
　　　　鍾于植物以彰我伯仲孝友之懿垂裕燕翼
　　　　宜有頌詩謹摭實而贊之
元精絪緼囘復産祥萃于靈華煒曄其光靈華伊何
龍塢之麓覆以卿雲守以麋鹿樵人以告天畀徴符醇
和粹美瑞鈞友于龍塢之雲崇朝而雨嫓我先徳澤潤
終古龍塢之泉蔭以松栢演漾涵瀦既甘且食山川盤
鬱秀于酉申嵗星一終以闡坤珍蔓蔓日茂連葉菌蠢
紛至沓來其應莫眹孝子不匱既蕃既息詩以贊之垂
休罔極
　　　冦萊公贊
堂堂萊公龍章鳯姿文武憲邦太宗知之景徳之元獫
狁侵邊公相天子匈奴讋焉真宗倚公躬乗戎輅七萃
六師闞如虓虎公仗黄鉞克揚天聲不敢多殺從其乞
盟遂講和戎誓天㰱血南北赤子永享黄髪公在廟堂
四方訓之身遭䜛黜節無磷緇我覩公像英風凛凛微
管之歎吾其左袵在仁宗時敵情中渝鄭公繼焉尋盟
如初非天私我有邦惟天佑于一徳篤生巨賢以幹王
國社稷之福澤在生民即圖稱贊以勸為臣
　　　羡門子贊
東海神山方壺蓬萊安期羡門飛相徃來跨嬴越劉名
傳實隠無意無必太冲莫眹區區方士媚世好誇徒瞻
雲飛空傳棗𤓰形容誰寫我觀莞爾噫羡門子有口如
耳
　　　蓬萊都水使者贊(有/序)
　　　　蓬萊都水使者陶真人自寫形于四明之蓬
　　　　萊觀在昔真宗朝採玉清昭應宫木于海上
　　　　阻風中使見海氣中真人噀水獲達于岸事
　　　　載于碑朐山劉子材為四明幕官摹得之葢
　　　　貞白陶隠居也因為贊之
先生在梁兮華陽隠居學道成仙兮出有入無寓形琳
宮兮眉宇軒如我敬瞻禮兮縑素所撫雲披月露兮飄飄
凌虛山中宰相兮强名之歟
　　　沈時仲畵贊(有/序)
　　　　錢唐沈時仲老成篤學予頃官海昌即與之
　　　　㳺乾道乙酉訪予于都城因出寫照時踰耳
　　　　順談古今閱細書雖少壯所不逮一時軰流
　　　　皆騫騰不肯俛首求仕以衡嶽禄隠自佚因
　　　　為贊之
鶴髪緇衣香山之皤叟幅巾植杖斜川之逸民腹有萬
巻書而羞折腰于五斗年開第八秩而獨尋樂于天真
彼忌鵩畏犧全生者益寡則求田問舎自放于寂寞之
濵
　　　劉蓑衣畵贊(並/序)
　　　　茅山劉蓑衣紹興戊辰被詔至闕下客有得
　　　　其繪像者命工傳肖而贊之
神聖御㝢崆峒訪道不殺為仁慈儉為寳翩翩鶴駕來
㑹法宫肆觀真人如雲從龍惟時蓑衣幅巾草屨顧揖
萬乗對敡天語蓑衣蓑衣道妙太微吐納二景夀侔兩
儀方瞳尺宅練素傳貌清風照人驕忮披橈箕山洗耳
具茨隠藏猗歟蓑衣視古有光逺覽徳輝翺翔下翥既
覿堯眉汎然辭去良常之麓仙真所居蘭室蘅臯于焉
踟蹰我瞻晬容思見顔色庶幾一盻神逰八極服膺寤
寐爰寫心聲靈臺莫狀空詠丹青
　　跋
　　　跋盤谷圖
乾道壬辰重陽余客雲間錢師魏家觀趙祖文畵歸來
盤谷二大圖見其位置豐富余嘆曰愿將家子豈真隠
者特博徒之雄耳韓退之厄窮于時文章之㳺俠也戱
弄翰墨以鳴其不平借愿為喻豈當與斜川為偶耶坐
客皆稱善及考唐史亦載愿歴方鎮卒以聲色荒侈敗
退之作文不見嵗月及閱歐陽棐集古録則知其貞元
中刻石當是時退之間關一第從辟汴徐自四門博士
始得監察御史時年三十五論事觸幸臣為李實䜛貶
山陽令方其少年負功名之志宜乎有激而欲從愿于
盤谷也是嵗除夕前二日風雪塞門康道出此軸求跋
因直筆叙余言綴諸公之後
　　　跋陳戸曹陰徳記
何比干為汝陰獄决曹掾活數千人神嫗告符天乃錫
䇿以廣子孫探懐出䇿長九寸凡九百九十枚以授比
干子孫佩印綬者當如此䇿天之報善而貴陰徳如是
豈單見淺聞者可擬議哉戸曹修徳積善在躬豈望報
乎而貽厥方來之告符猶以二十大夫為信亶亦異矣
樞學揚其光敷文濟其美日華嗣其慶盛徳之後莫京
之祉于此益顯異日當知斯言之不妄云
　　　跋陶彭澤歸去來圖
陶彭澤可謂善居貧矣其出處之節余固不論也讀其
詩九日閒居則曰塵爵恥空罍怨詩則曰夏日長抱饑
寒夜無被眠嵗暮則曰屢闕清酤至始作鎮軍則曰被
褐欣自得屢空常晏如與從弟則曰深得固窮節飲酒
則曰饑寒飽所更有㑹而作則曰老至更長饑詠貧士
則曰量力守故轍豈不寒與饑傾壺絶餘瀝窺竈不見
煙敝衿不掩肘藜羮常乏斟歸來自序曰家貧耕植不
足自給㓜穉滿室缾無儲粟及其恥一束帶見鄉里小
兒則又有饑凍雖切違已交病之語是豈有一毫矯飾
于其心哉信吾夫子所謂人不堪其憂囘也不改其樂
余素貧葢深味其旨未嘗不掩巻長太息也余豈敢尚
友彭澤然嵗儉居貧備嘗彭澤詩中之趣因觀康道此
軸附見余所好于後
　　　跋戸曹考課牒
考課之法在唐為詳有四善二十七最之目國初踵前
武太宗出誡勵京朝官聖語云政恵臨民奉法除姦方
可書為勞績先是給御前印紙厯子書其課至是别撰
誡勵詞親書連于印紙之前仍詔審官院錢若水吕祐
之曰中有奉法除姦之語恐不曉者則生事以求功勞
可語之曰除姦之要在于奉法大哉聖訓斯所以致我
宋有永之祚也今觀戸曹陳公雍熈端拱淳化中考課
三牒概見當時四方萬里之廣簿領掾曹之卑勤身
奉法考課殿最繩繩乎如唐虞成周之盛某既録副墨
藏於家敬書其後以歸陳氏
　　祭文
　　　祭嘉州叔父文
嗚呼叔父徳富命迍宰邑連最吴松絶倫錫對丹墀將
登要津佐郡劇邊自随移均叱馭蜀坂三駕朱轓膚使
列剡名徹帝閽增秩示寵簡注中宸力丐香火歸崇净
因逰心華藏再轉法輪恍若靈鷲記莂夙遵奄忽殂謝
夀彌七旬階升卿列金紫章身燕翼無嗣孰測蒼旻自
卜夀岡生樂海濵孑立㓜姝羸疾僅存徃從其夫簿領
漢濆朅来舊邑饋奠獲親顧懐存殁悲哽奚言松檟儼
立淒愴蒿焄氷結淚睫愁凝隴雲再拜酹觴哀而不文
　　　祭大監季父文
嗚呼南渡以来自先公薨十八年間死喪相仍嵗一終
星御史傾殞嘉州之喪今甫再閏季父遽亡翦焉殆盡
嗚呼哀哉惟我季父徳宇純粹文學懿華見推前輩三
分守符􁱈厯逺外晚際更化召自郢中錫對前旒啓沃
帝聰結綬中朝丞于大農為郎天官羽儀省戸時推老
成金玉憲度鴈序之祥踵先公武平允持衡銓綜多譽
太上視師凱奏鏘金堯舜内禪抒頌獻箴洋洋具美治
世之音奚斯頌魯宗工所欽詔藏史館榮動書林躋于
大匠造膝蹇諤遂膺簡知駸駸從橐夫何引疾寓直延
閣起乗軺傳趣覲帷幄媢忌扺巇欲進復却浩然賦歸
志存静樂燕閒篇什平窺少陵氣吞韓栁碑版嗣興傳
心之要𢎞智親承直截了悟略去葛藤蕭然晚嵗如在
家僧某雖生晚承誨弱嵗忽聞垂車失聲涕墜孑立索
居欲去不可亟馳一介問安寢門力疾荅字温言如春
謂此沉痼恐難乆存無因見子讀之愴神豈期旬月訃
音来即逆旅負疴鍼艾療疾痛哭銜哀展轉一席山城
尺雪歸卧蓬蓽家僮走陸徃奠芬苾重江複嶺書到何
日欲冩哀誠涕濡紙筆何嗟及矣慈訓永失
