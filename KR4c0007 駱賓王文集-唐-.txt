#+TITLE: 駱賓王文集-唐-
#+DATE: 2018-05-12 10:18:59
#+SOURCE: github.com/kanripo/KR4c0007 master 36ae69ad                
唐書列傳
駱賔王義烏人七歲能賦詩𥘉爲道王府属甞
使自言所能賔王不荅歷武功主簿武后時數
上䟽言事下除臨海丞鞅鞅不得志棄官去徐
敬業亂署賔王爲府属爲敬業傳檄天下斥武
后罪后讀但嘻笑至一柸之土未乾六尺之孤
安在矍然曰誰爲之或以賔王對后曰宰相安
得失此人敬業敗賔王亡命不知所之中宗詔
求其文得數百篇他日崔融與張說評勃等曰
勃文章宏放非常人所及烱照隣可以企之說
曰不然盈川文如縣河酌之不竭優於盧而不
减王恥居後信然媿在前謙也開元中說與徐
堅論近世文章說曰李嶠崔翮薛稷宋之問之
文如良金美玉無施不可富嘉謨如孤峯絶岸
壁立萬仭濃雲鬱興震雷俱發誠可畏也若施
於廊廟駭矣閻朝隱如麗服靚粧燕歌趙舞觀
者忘疲若類之風雅則罪人矣堅問今世柰何
說曰韓休之文如大羔元酒有典則薄滋味許
景先如豐肌膩理雖穠華可愛而乏風骨張九
齡如輕縑素練實濟時用而窘邊幅王翰如瓊
桮玉斚雖爛然可珍而多玷缺堅謂篤論云
列傳(畢)
駱賔王文集序
　　　魯國郗雲卿
駱賔王婺州義烏人也年七歳能屬文髙宗朝與盧
照隣楊烱王勃文詞齊名海内稱焉号爲四傑亦云
盧駱楊王四才子仕至侍御史後以天后即位頻貢
章䟽諷諌因斯得罪貶授臨海丞文明中與嗣業於
廣陵共謀起義兵事旣不捷因致逃遁遂致文集悉
皆散失後中宗朝降勑搜訪賔王詩筆令雲卿集焉
所載者即當時之遺漏凡十卷此集並是家藏者亦
足傳諸好事
駱賔王文集卷第一
　賦頌
　　螢火賦　蕩子從軍賦
　　靈泉頌
　　　螢火賦(并序)
余猥以朙時久遭幽縶見一葉之巳落知四運
之將終悽然客之爲心虖悲哉秋之爲氣也光
隂無㡬時事如何太塊是勞生之機小智非周
身之防嗟虖綈𫀆匪舊白首如新誰朙公冶之
非孰辨臧倉之愬是用中宵而作達旦不暝覩
兹流螢之自朙哀此覆盆之難照夫類同而心
異者龍蹲歸而宋樹伐質殊而聲合者魚形出
而吳石鳴茍有㑹於精靈夫何患於異類況乘
時而變合氣而生雖造化之不殊亦昆蟲之一
物應節不愆信也與物不競仁也逢昏不昧智
也避日不朙義也臨危不懼勇也事有㳂情而
動興因物而多懷感而賦之聊以自廣云爾
伊玄功之播氣有丹鳥之賦象順隂陽而亭毒
資變化而含養每寒濳而暑至若知來而藏徃
旣發揮以外融亦含光而内朗若夫小暑南収
大火西流林塘改夏雲物迎秋忽凌虚而赴遠
乍排叢而岀幽均火齊之宵映如夜光之暗投
逝將歸而未返忽𣣔去而中留入槐榆而熖發
若改燧而環周繞堂皇而影泛疑秉燭以嬉逰
點綴懸珠之網隱映落星之樓乍滅乍興或聚
或散居無定所習無常翫曵影周流飄光零亂
泛艶虖池沼徘徊虖林岸状大井之沉熒似明
珠之出漢値衝飈之不烈逢淫雨而逾煥炤灼
兮若湛盧之夜飛灼爍兮像招揺之夕爛與庭
燎而相炫然重隂於巳昏共爝火而齊息避太
陽於始旦爾其光不周物明足自資偶仙䑕而
伺夜對飛蛾之赴嬉類君子之有道入暗室而
不欺同至人之無迹懷明義以應時處幽不昧
居照斯晦隨隱顯而動息候昏明而進退委性
命兮幽玄任物理兮推遷化腐木而含彩集枯
草而藏煙不食熱以苟進毎和光而曲全豈如
鎔金而自爍寧學膏火之相煎陋蟬蜩之習蛻
怵螻蟻之慕羶匪傷蜉蝣之夕不羡龜鶴之年
槍榆飛而控地摶扶起而垂天雖小大之殊品
豈逍遥之異筌夫何化之斯化無使然而自然
若乃有來斯通無徃不至排朱門而獨遠昇青
雲而自致匪偷光於鄰壁寧假輝於陽燧終狥
已以致能靡因人而成事物有感而情動迹或
均而心異響必應之於同聲道固求之於同類
始未朙於趨捨庸詎識其指意子尚不知魚之
爲樂吾又安知螢之利髙明兮有融遷變兮無
窮牛哀倐而化虎羽泉忽兮生熊血三年而藏
碧䰟一變而成虹知戰埸之有燐牾冤獄之爲
蟲彼翾飛之質弱尚矯翼之凌空何微生之多
躓獨宛頸以觸龍異璧光之照廡同劍影之理
豐覬道迷而可復庻幽鑒而或通覽光華而自
照顧形影以相弔感秋夕以殷憂戁宵行以熠
燿熠燿飛兮絕復連殷憂積兮朙旦煎見流光
之不息愴驚魂之屢遷如過隟之巳來同奔電
兮忽焉儻餘光之可照庻寒灰之重然
　　　蕩子從軍賦
胡兵十萬起妖氛漢騎三千掃障雲隱隱地中
鳴戰皷迢迢天上出將軍邊沙遠離風塵氣塞
草長萎霜露文蕩子辛苦十年行囬首關山萬
里情遠天橫劍氣邊地聚笳聲銕騎朝常警銅
焦夜不鳴抗左賢而列陣比右校以䟽營滄浪
積凍連蒲海雨雪凝寒遍桞城若乃地分玄徼
路指青波邊城暖氣從來少關塞寒雲本自多
嚴風懔懔將軍樹苦霧蒼蒼太史河旣拔距而
從軍且揚麾而挑戰征斾凌沙漠􁂃衣犯霜霰
樓船一舉爭沸騰𤇺火四連相隱見戈文耿耿
懸落星馬足駸駸擁飛電終取俊而先鳴豈論
功而後殿征夫行樂踐榆溪倡婦㗸怨坐空閨
蘼蕪舊曲終難贈芍藥新詩豈易題池前怯對
鴛鴦伴庭際羞㸔桃李蹊花有情而獨笑鳥無
情而恒啼蕩子别來年月久賤妾空閨更難守
鳯凰樓上罷吹簫鸚鵡林中臨勸酒同道書來
一鴈飛此時纎怨下鳴機裁鴛帖夜𬒳薫麝染
(春/衣)屏風宛轉蓮花帳牕月朎朧翡翠帷箇日新
粧如復罷秪應含笑待君歸
　　　靈泉頌(并序/三首)
聞夫玄功幽贊靈心以有德是親至道冥符篤
行以通仁爲本若乃天經地義色養叶於因心
夏清冬温愛敬弘於錫類下建六幽之奥上洞
三光之精不有至誠孰云斯感有廣平宋思禮
字過庭皇朝永州刺史昉之嫡孫户部員外頣
之長子㓜丁偏罰早喪慈親永懷鞠養之恩長
增思慕之痛弱不好弄長而能賢趨庭聞詩禮
之風永宗勗曽閔之行事後毋徐以至孝聞北
靣興悲泣髙堂而咎已東遊下位(歡/㣲)祿以逮親
調露二年來佐百里俯就微班之列將由返哺
之情敬立身其若斯於從政虖何遠時歳亢旱
金石行銷環近川源始將煙絕濬井皆爲湯谷
通波盡化汚池太夫人在遲暮之年有温勞之
疾非濫漿不可以適口非源泉不可以蠲痾色
養旣虧憂煌靡訴俄而㕔階之下忽清泉而自
生因䟽導其源遂流注不竭味甘若醴氣泠如
氷此邑城控剡山地連禹穴基址多石崗阜無
津爰自興建已來曾㣲穿汲之利非精誠貫於
有道純志浹於無私孰能治冥貺以通幽導靈
泉而致養者也㫺漢臣忠烈窮井飛於一言姜
婦孝思潜波移於七里靜惟陳迹彼亦何人蕭
縣尉桞晃耿介之士也道外則金蘭若膠􁈍清
異則軒冕猶埃塵片善可嘉朝聞甘於夕死一
諾猶重黃金賤於白珪以爲執友素交豈祿利
輕肥之謂也賞音逹禮非鐘皷玉帛之云虖所
恥者殁而無稱所貴者存虖不朽徒懷羙志未
遇良材某出贊荒隅途經勝壤三秋客恨長懷
宋玉之悲一靣交歡暫雪桓潭之涕覩斯水之
清泚感若人之精誠見賢思齊仰珪璋而有地
揮毫興頌鏤琬琰之無慙乃作頌曰
粤若稽古厥初生民其誰不孝獨我難倫義不
存道仁不遺親愛敬盡力孝悌通神
頑我恩極因心感至冥契動天甘泉湧地冷冷
無竭蒸蒸不匱曾是我思永錫爾類
爰有芳人景行勞塵事諧則感通洽斯親孝爲
禮主名是實賔儻斯文之不墜知盛德之有鄰
駱賔王文集卷第一
駱賔王文集卷第二
雜詩
　　逰德州贈髙四　紫雲觀贈道士
　　贈宋五之問　浮查
　　在獄詠蟬　代郭氏荅盧照鄰
　　代贈道士李榮
　　　夏日逰德州贈髙四(并序)
夫在心爲志發言爲詩詩有不得盡言言有不
得盡意僕少負不覊長逾虚誕讀書頗存渉獵
學劍不待窮工進不能矯翰龍雲退不能棲神
豹霧撫修諸已深覺勞生而太夫人在堂義須
捧檄固仰長安而就日赴帝鄕以望雲雖　闕
三冬而書勞十上嗟虖入門自媚謂相謂言致
使君門隔於九重中堂遠於千里旣而交非得
兎路是亡羊幸堂敬上弊盧朅來𥘉服遂得載
披玉禁欵洽金蘭傾意氣於一言締風期於千
祀雖交因氣合資得意以敦交道契言忘少寄
言而筌道是以輕投木李以代踈􁔇章句繁蕪
心神媿恧庻　雅韻竚辱報章則覬連星開
龍文於劍匣素輝虧月頻驪頷於珠胎云爾
日觀鄰全趙星臨俯舊吳隔津開巨䆮稽阜鎭
名都紫雲浮劍匣青山孕寶符封疆恢覇道問
鼎競雄圖神光包四大皇威震八區風煙通地
軸星象正天樞天樞限南北地軸殊鄕國闢門
通舜賔比屋封堯德言謝垂釣隱來叅負鼎職
天子不見知群公誰相識未展從東駿空戢圖
南翼時命欲何言撫膺長歎息　將如何逰
人意氣多白雲梁山曲寒風易水歌泣魏傷吳
起思趙切廉頗凄斷韓王劍生死翟公羅羅罹
翟公意劍負韓王氣驕餌去易論忌途良可畏
夙昔懷江海平生混涇渭千載契風雲一言忘
賤貴去去訪林泉空谷有遺賢言投爵里刺來
泛野人船締交君贈縞投分我忘筌成風郢匠
斵流水伯牙絃牙絃忘道術漳濵恣閑逸聊安
張蔚廬詎掃陳蕃室虚室狎招尋敬愛混浮沉
一諾黃金信三復白珪心霜松貞雅節月桂朗
冲襟靈䑓萬頃濬學府九流深談玄朙毀璧拾
紫陋嬴金鷺濤開碧海鳳彩綴詞林林虚星華
映水澈霞光凈霞水两分紅川源四望通霧卷
天山靜煙銷太史空烏聲流向薄蝶影亂芳叢
桺隂仾槧水荷氣上薫風風月(芳/菲)節物華紛可
悅將歡促席賞遽爾又歸别積水帶吳門通波
連禹穴贈言錐欲盡機心庻應絶潘岳本自閑
梁鴻不因熱一飄欣狎道三月聊棲拙隱金華
狎道訪仙查放曠愚公谷消散野人家一傾南
山荳五色東陵瓜野衣裁薜葉山酒酌藤花白
雲離望逺青溪隱路賖僮憶幽巖桂猶冀折踈
􁔇　於紫雲觀贈道士(并序)
余鄕國一辭江山萬里㫺年離别還同塞北之
鳬今日歸來即似遼東之鶴先生情均得兎忘
筌之契巳深路是亡羊分岐之恨逾切不題短
什何汰衷襟虖
碧落澄秋景玄門啓曙關人疑列禦至客似令
威還羽葢徒欣仰雲車未可攀只應傾玉醴時
許寄頽顔
　　　在江南贈宋五之問
井路雙源濬陽侯九派長淪波通地穴委輸下
歸塘别島籠朝蜃連洲擁夕漲韞珠成積潤譲
璧動浮光浮光疑折水積潤踈圓沚玉輪涵地
開劒匣連星起風煙標逈秀英靈信多羙懷德
踐遺芳端操慙謀已謬觀光牽迹
　　強恓惶揆拙迷三雀勞生昧两忘彈隨空
歡笑獻楚自多傷一朝殊黙語千里暴炎凉炎
凉㡬遷貿川陸疲臻湊積水架吳濤連山横楚
岫風月雖殊㫺星河猶是舊姑蘇望南浦邯鄲
通北阡北阡平生親南浦别離津瀟湘一超忽
洞庭多苦辛秋江無綠芷寒汀有白蘋采之將
何遺故人漳水濵漳濵已遼遠江潭永旋返爲
聽短歌行當想長洲苑露金薫蒭岸風珮揺蘭
坂蟬鳴稻葉秋鴈起蘆花晚晚秋雲日朙亭臯
風霧清獨負平生氣空牽揺落情占星非聚德
夢月詎懸名寂寥傷楚奏凄斷泣秦聲秦聲懷
舊里楚奏悲無巳郢路少叢臺叢臺富竒士温
輝凌愛日壯氣驚寒水一顧重風雲三冬足文
史文史盛紛綸京濟多風塵猶輕五車冨未重
一嚢貧李僊非易託蘇鬼曲難因不惜勞歌盡
誰爲聴陽春
　　　浮查(并序)
逰日川上觀一浮查泛泛然若木偶之乗流迷
不知其所適也觀其根柢盤屈枝幹扶踈大則
有棟梁舟艥之利小則有輪轅榱桷之用非夫
禀乹坤之秀氣含宇宙之淳精孰能負凌雲槩
日之■姿抱積雪掛霜之骨肉使懷材幽藪藏
頴重巖絶望於巖廊之榮遺形於斤斧之患固
可(垂/䕃)萬畞懸映九霄與建木較其短長將大椿
齊其年夀者而委根險岸託質畏途上爲疾風
衝飈所摧殘下爲奔濤迅浪所激射基由壤括
勢以地危豈盛衰之理繫乎時封禮之道存乎
我一墜泉谷萬里飄淪與波浮沉隨時逝止雖
殷仲文歎生意已盡孔宣父知朽質難彫然而
遇良工逢仙客牛璣可託玉璜之路非遥匠石
先談萬乘之器何遠故材與不用時也悲夫然
知萬物之相應感者亦奚必同聲同氣而巳哉
感而賦詩貽諸同疾云爾
昔負千年質髙臨九仭峯貞心凌晩桂勁節掩
寒松忽値風飈折坐爲波浪衝推殘空有恨擁
腫遂無庸渤海三千里泥沙㡬萬重似舟飄不
定如梗泛何從仙客終難託良工豈易逢徒懷
萬乗器誰爲一先容
　　　在獄詠蟬(并序)
余禁所禁垣西是灋㕔事也有古槐數株馬雖
生意可知同殷仲文之古樹聽松在卽周邵伯
之甘棠毎至夕照伭隂秋蟬踈引發聲幽息有
切常聞豈人心異於曩時將蟲響悲於前聴嗟
呼聲以動容德以象賢故潔其身也禀君子逹
人之髙行蛻其皮也有仙都羽化之靈姿候時
而來順隂陽之數應節爲變審藏用之機有目
斯開不以道昏而昧其視有翼自薄不以俗厚
而易其真吟喬樹之㣲風韻資天縱飲髙秋之
墜露清畏人知僕失路艱虞遭時徽纒不哀傷
而自恕未揺落而先衰聞蟪蛄之■聲悟平仄
之已奏見螳蜋之抱影怯危機之未安感而綴
詩貽諸知已庻情㳂物應哀弱羽之飄零道寄
人知憫餘聲之寂寞非謂文墨取代幽憂云爾
西陸蟬聲唱南冠客思侵般堪玄髩影來對白
頭吟露重飛難進風多響易沉無人信髙潔誰
爲表予心
　　　艶情代郭氏荅盧照鄰
迢迢芊路望芝田眇眇函關恨蜀川歸雲已落
涪江外還鴈應過洛水纒洛水傍連帝城側帝
宅層甍垂鳳翼銅駝路上柳千條金谷園中花
㡬色桺葉園花處處新洛陽桃李應芳春妾向
雙流窺石鏡君住三川守玉人此時離别那堪
道此日空牀對芳沼芳沼徒逰比目魚幽徑還
生㧞心草流風逥雪儻便奸驥子魚文實可怜
擲果河陽君有分貨酒成都妾亦然莫言貧賤
無人重莫言冨貴應湏種綠珠猶得石崇怜飛
燕曽經漢皇寵良人何處醉縱横直如循黙守
空名倒提新縑成慊慊翻將故劒作平平離前
吉夢成蘭兆别後啼㾗上竹生别日分明相約
束巳取冝家成誡勗當時擬弄掌中珠豈謂先
推庭際玉悲鳴五里無人問膓斷三聲誰爲續
思君欲坐望夫䑓端居懶聴將鶵曲沉沉落日
向山低簷前歸燕並頭栖抱膝當牕聽夕兎側
耳空房聽晚鷄舞蝶臨階秪自舞啼鳥逢人亦
助啼獨坐傷孤枕春來悲更甚峨眉山上月如
眉濯錦江中霞似錦錦字廽文欲贈君劒璧層
峯自糺紛平江淼淼分青浦長路悠悠間白雲
也知京洛多佳麗也知山岫遥虧蔽無那短封
即踈索不在長情守期契傳聞織女對牽牛相
望重陽隔淺深誰分迢迢經兩歳誰能脉脉待
三秋情知唾井終無理情知覆水也難收不復
下山能借問更向盧家字莫愁
　　　代女道士王靈妃贈道士李榮
玄都五府風塵絶碧海三山波浪深桃實千年
非易待桒田一變已難㝷别有仙居對三市金
闕銀宫相向起臺前鏡裏伴仙娥樓上簫聲隨
鳳史鳳樓迢逓絶塵埃鸎時物色正徘徊靈芝
紫檢參差長仙桂丹花重疊開雙童綽約時逰
陟三鳥聮翩報消息盡言真侣出遨逰傳道風
光無限極輕花委砌惹裙香殘月窺牕覘黃色
箇時無數併妖妍箇裏無窮㧾可怜别有衆中
稱黜帝天上人間少流例洛濵仙駕啓遥源淮
浦靈津符逺筮自言少小慕幽玄只言容易得
神仙佩中邀勒經時序簫裏㝷思復㡬年㝷思
許事真情變二八容華識少選漫道焼丹止七
飛空傳化石曾三轉寄語天上弄機人寄語河
邊值查客乍可怱怱共百年誰　遥遥期七夕
想知人意自相㝷果得深心共一心一心一意
無窮巳投􁈍投膠非足擬只將羞澁當風流持
此相怜保終始相怜相念倍相親一生一代一
雙人不投丹心比玄石惟將濁水況清塵只言
柱下留期信好欲將心學松蕣不能京兆畫娥
眉翻向成都騁騶引青牛紫氣度靈關尺素赩
鱗去不還連苔上砌無窮綠脩竹臨壇㡬處班
笥時空牀難獨守此日别離那可久梅花如雪
柳如絲年去年來不自持𥘉言别在寒偏在何
悞春來春更思春時物色無端緒雙枕孤眠誰
分許分念嬌鸎一種啼生憎燕子千般語朝雲
旭日照青樓遲暉麗色滿皇州落花泛泛浮靈
沼垂桞長長拂御溝御溝大道多竒賞侯客妖
容逓來徃挑騎車花銕作錢香輪䳱水珠爲網
香輪寳騎競繁華可怜今夜宿倡家鸚鵡盃中
浮竹葉鳳凰琴裡落梅花許軰多情偏送欵爲
問春花㡬時滿千囬鳥信說衆諸百過鸎啼說
長短長短衆諸判不㝷千囬百過浪開心何曾
舉意西鄰玉未肯留情南陌金南陌西鄰成自
保遷轡歸期湏及早爲想三春狎斜路莫辭九
折卭開道假令白里似長安肯使青牛學劒端
蘋風入馭來應易竹杖成龍去不難龍飈去去
無消息鸞鏡朝朝减容色君心不記下山人妾
欲空期上林翼上林三月鴻欲稀華表千年鶴
來歸不分淹留乗路待祗應直取挂輪飛
駱賔王文集卷第二
駱賔王文集卷第三
　雜詩
　　春霽早行　秋日山行
　　晚度天山　晚泊河曲
　　晚泊蒲類　晚渡黄河
　　早發淮口　渡瓜歩派
　　逺使海曲　晚泊江鎮
　　早發諸曁　途中有懷
　　晚憇田家　宿山庄
　　出石門　至分陜
　　至汾水戍　過張子平墓
　　北眺春陵　望鄊夕泛
　　久客臨海　逰兊部逢孔君
　　西京守歳　海曲書情(以下/皆闕)
　　軍中行路難　邊城落日
　　蓬萊鎮　在軍登城樓
　　宿温城望軍營　白雲抱幽日
　　秋日卧病　題七級
　　春雲處處生　早秋出塞
　　　春霽早行
年華開早律霽色蕩芳晨城闕千門曉山河四
望春御溝通太液戚里對平津寶瑟調中婦金
罍引上賔劇談推曼倩驚坐揖陳遵意氣一言
合風期萬里親自惟安直道守拙忌因人談器
非先木圖榮異後薪揶揄慙路鬼憔悴𬒳功臣
玄草終疲漢烏裘㡬滯秦生涯無歲月岐路有
風塵還嗟太行道處處白頭新
　　　秋日山行簡梁大官
來馬陟層阜廽首睇山川攅峯街宿霧疊獻架
寒煙百重含翠色一道落飛泉香吹分巖桂鮮
雲抱石蓮地偏心易逺致黙體逾玄得性靈逰
刄忘言巳弃筌彈冠勞巧拙結綬倦牽纒不如
從四皓丘中鳴一絃
　　　晚渡天山有懷京邑
忽上天山路依然想物華雲疑上苑葉雪似御
溝花行嘆戎麾遠坐令衣帶賖交河浮絕塞弱
水浸流沙旅思徒漂梗歸期未及瓜寧知心斷
絕夜夜泣胡笳
　　　晚泊河曲
三秋倦行役千里泛歸潮通波竹箭水輕舸木
蘭橈金隄連曲岸貝闕影浮橋水凈千年近星
飛五老遥疊花開宿浪浮葉下凉飈蒲荷踈晚
的津柳漬寒條恓惶勞梗泛凄斷倦蓬飄仙查
不可託河上獨長謡
　　　晚泊蒲類
二庭歸望斷萬里客心愁山路猶南属河源自
北流晚風連朔氣新月照邊秋竈火通軍壁烽
煙上戍樓龍庭但苦戰燕頷㑹封侯莫作蘭山
下空令漢國羞
　　　晚渡黄河
千里㝷歸路一葦亂平原通波連馬頰迸水急
龍門照日榮光渾驚風瑞浪飜棹唱臨風斷樵
謳入聽喧岸逈秋霞落潭深夕霧繁誰看逝川
上日暮他鄊䰟
　　　早發淮口望盱眙
養蒙分四瀆習坎奠三荆徙帝留餘地封王表
舊城岸昏涵蜃氣潮滿應雞聲洲逈連沙靜川
虚積溜明一朝從捧檄千里倦懸旌背流桐拍
逺逗浦木蘭輕小山迷隱路大塊切勞生唯有
負心在獨映寒潭清
　　　渡瓜歩派
捧檄辭幽徑鳴桹下貴洲驚濤疑躍馬積氣似
連牛月逈黄沙凈風急夜江秋不學浮雲影他
鄊空滯流
　　　逺使海曲春夜多懷
長嘯三秋晚端居百慮盈未安蝴蝶夢遽切魯
禽情别島連寰海離魂斷戍城流星疑伴使徂
月似依營懷祿寧期逺牽時匪狥名難虞行巳
逺時迹自相驚
　　晚泊江鎮
四運移隂律三翼泛陽侯荷香銷晚夏菊氣入
新秋夜烏喧粉堞宿鴈下蘆洲海霧籠邊徼江
風繞戍樓轉蓬驚别渚逃名謝蟻丘還嗟帝鄊
逺空望白雲浮
　　　早發諸曁
征夫懷逺路夙駕上危巒薄煙横絕巘輕凍澁
廽湍野霧連空暗山風入曙寒帝城臨㶚涘禹
穴枕江干橘性行應化蓬心去不安獨掩窮途
淚長歌行路難
　　　途中有懷
睠然懷楚奏悵戾背秦關涸鱗驚照轍墜羽怯
虚彎素服三川化烏裘十上還莫言無皓齒時
俗薄朱顔
　　　晚憇田家
轉蓬勞逺役披薜下田家山形類九析水勢急
三巴懸梁接斷岸澁路擁崩查霧嵓淪暁魄風
淑漲寒沙心迹一朝舛關山萬里賖龍章徒表
越閩俗本非華旅行悲泛梗離贈斷踈麻唯有
寒潭菊獨似故園花
　　　宿山莊
金陵一超忽玉燭㡬還周露積吳臺草風入郢
門楸林虚宿斷霧磴險挂懸流拾青非漢䇿緇
化類秦裘牽迹猶多蹇勞生未寡尤獨此他鄊
夣空山明月秋
　　　出石門
層巖逺接天絕嶺上棲煙松低輕蓋偃藤細弱
鈎懸石明如桂鏡苔分似列錢暫䇿爲龍杖何
䖏得神仙
　　　至分陜
陜西關勝壌邵南分沃疇列樹巢維鵲平渚下
雎鳩憇棠疑忽剪曵葛似攀樛至今王化美非
獨在隆周
　　　至汾水戍
行役忽離憂復此愴分流濺石廻湍咽縈叢曲
澗幽隂崖常結晦宿莾竟含秋况乃(霜/晨)早寒風
入戍樓
　　　過張子平墓
西鄂該通理南　擅德音玉巵浮藻麗銅渾積
思深忽懷今日昔非復昔時今日徃豐碑閣風
來古木吟唯歎窮泉下終欝羡魚心
　　　北眺春陵
惣轡疲宵邁駈馬倦晨興旣出封泥谷還過避
雨陵山明行照上谿宿宻雲蒸登髙徒欲賦詞
殚獨撫膺
　　　望鄕夕泛
歸懐到不安促榜犯風瀾落宿含樓近浮月帶
江寒喜逐行前志憂從望裏寛今夜南枝鵲應
無繞樹難
　　　久客臨海有懷
天涯非日觀地岊望星樓練光揺亂馬劔氣上
連牛草濕姑蘇夕葉下洞庭秋欲知悽斷意江
上歩安流
　　　逰兖部逢孔君自衛來欣然相遇若舊
逰人自衛反客背隔淮來傾蓋金蘭合忘筌玉
葉開繁花明日柳踈蕋落風梅將期重交態時
尉不然灰
　　　西京守歳
閑居寡言宴獨坐慘風塵忽見嚴冬盡方知列
宿春夜將寒色去年共曉光新耿耿他鄊夕無
由展舊親
　　　海曲書情
薄逰倦千里勞生負百年未能查上漢詎肯劍
逰燕○軍中行路難
君不見玉門塵色暗邊庭銅鞮雜虜㓂長城天
子按劒徴餘勇將軍受脤事横行七德龍韜開
玉帳千里鼉皷疊金鉦隂山苦霧埋髙壘　河
孤月照連營連營去去無窮極擁斾遥遥過強
國陣雲朝結晦天山寒沙夕漲迷踈勒龍鱗水
上開魚貫馬首山前振鵬翼長驅萬里讋祈連
分麾三命武功宣百發烏號遥醉桞七尺龍文
廽照蓮春來秋去移灰琯蘭閨桞市芳塵斷鴈
門迢逓尺書稀鴛𬒳相思雙帶緩行路難誓合
氛祲靜臯蘭但使封侯龍頟貴詎隨中婦鳳樓
寒　○邊城落日
紫塞流沙北黄圖㶚水東一朝辭爼豆萬里逐
沙蓬候月恒持滿㝷源屢鑿空野昏邉氣合烽
逈戍煙通膂力風塵倦疆埸歲月窮河流控積
石山路逺崆峒壯志凌蒼兕精神貫白虹君恩
如可報龍劔有雌雄
　　　在軍登城樓
城上風威險江中水氣寒戎衣何日定歌舞入
長安○宿温城望軍營
虜地寒膠折邊城夜析聞兵符關帝闕天䇿動
將軍塞靜胡笳徹沙明楚練分風旂翻翼影霜
劔轉龍文白羽摓如月青山斷若雲煙踈疑卷
幔塵㓕似銷氛披筆懷班業臨戎想顧勲是應
雪漢耻持此報明君
　　　早秋出塞寄東䑓祥政學士
促篤逾三水長駈望五原天街分斗極地理接
樓煩谿月明關隴胡雲聚塞垣山川殊物候風
壌異凉温戍古秋塵合沙寒宿霧繁昔余迷學
歩披迹忝詞源
駱賔王文集卷第四
駱賔王文集卷第四
　雜詩
　　軍中贈知已　酬思玄上人林泉四首
　　望月有所思　對雪憶謝二
　　送陳文林　送鄭少府入遼
　　送費六還蜀　别侯四
　　送尹大赴京　送閻五
　　送吳士逰蜀　送王明府上京
　　秋日送别　易水送人
　　别祥政學士　别李嶠得勝字
　　餞宋五　逰開道林故山
　　逰靈公觀　夏日逰山家
　　春日逰陁山寺　靈隱寺
　　冬日野望　夏日逰目
　　曉𥘉登樓思京　登司馬樓宴
　　𥘉扵六宅宴　韋明府宅宴
　　冬日宴　鏤雞子
　　詠雲酒　詠羙人
　　夕次舊吳　過故宋
　　憶張二　和李明府
　　　在軍中贈先還知已
蓬轄俱行役瓜時獨未還魂迷金闕路望斷玉
門關獻凱多慚霍論風㡬謝班風塵催白首歳
月損紅顔落鴈低秋塞驚鳬起暝灣胡霜如劍
鍔漢月似刀環
　　　酬思玄上人林泉四首
聞君招隱地髣髴武陵春緝芰知還楚披蓁似
避秦崩查年祀積幽草歲時新一謝滄浪水安
知有逸人芳晨臨上月幽賞狎中園有蝶堪成
夢無羊可觸藩忘懷南澗藻蠲思北堂萱坐歎
華滋歇思君誰爲言林泉恣深歷風景暫裵徊
客有遷鶯處人無結駟來聚花如薄雪沸水若
輕雷今日徒招隱終知異鑿坏俗逺風塵隔春
還初服遲林疑中散地人似上皇時芳牡湘君
曲幽蘭楚客詞山中有春草長似寄相思
　　　望月有所思
似霜明玉砌如鏡冩珠胎暁色依關近邊聲雜
吹哀離居分照耀怨緒共徘徊自繞南飛羽空
忝北堂才
　　　寓居洛濵對雪憶謝二
旅思眇難裁衝飈限易哀曠　洛川晚飄飄瑞
雪來積彩明書帳流韵繞琴䑓色奪迎仙羽花
避犯靈楳謝庭賞芳逸袁扉掩未開髙人儻有
訪興盡詎須廽
　　　秋日送陳文林陸道士得風字
青牛逰華嶽赤馬走呉宫玉桂離鴻怨金罍浮
蟻空日霽崤陵雨塵起陟陽風唯當玄度月千
里與君同
　　　送鄭少府入遼
邊烽警榆塞俠客度桒乾柳葉開銀鏑桃花照
玉鞍滿目臨弓影連星入劔端不學燕丹客空
歌易水寒
　　　送費六還蜀
星樓望蜀道月破指吳門鴈行流别淚九折切
驚䰟雪影含花落雲隂帶葉昏還當三徑晚獨
對一清罇
　　　秋日别侯四
我留安豹隱君去學鵬摶岐路分襟易風雲促
膝難夕漲流波急秋山落日寒惟有思歸引悽
斷爲君彈
　　　秋日送尹大赴京
桂瓢余隱舜負鼎爾干湯竹葉離罇滿桃花别
路長低河耿秋色落月抱寒光素書如可嗣幽
谷竚賔行
　　　秋夜送閻五
通庒抵舊里溝水泣新知斷雲飄易滯連露積
難披傃風啼逈蝶驚月繞踈枝無力厲短翰輕
舉送長離
　　　送吳七逰蜀
日觀分齊壤星橋抵蜀門桃花嘶别路竹葉潟
離罇夏盡蘭猶荗秋新柳尚䌓霧銷山望逈風
髙野聽喧勞歌徒欲奏贈别競無言唯有當秋
月空晚野人園
　　　送王明府上京叅選
振衣逰紫府飛蓋背青田虚心恒警露孤影尚
凌煙離歌悽妙曲别引繞繁絃在隂如可和清
響㑹聞天
　　　秋日送别
寂寥心事晚揺落歲時秋共此傷年髮相㸔惜
去畱當歌應破涕哀命返窮愁别復能相憶東
陵有故侯
　　　易水送人
此地别燕丹壯髪上衝冠昔時人巳沒今日水
猶寒○西行别東䑓祥政學士
意氣坐相親關河别故人客似秦川上歌從易
水濵塞荒行辨玉䑓逺尚名綸洩井懷邊將㝷
源重漢臣上苑梅花早御溝楊桞新只應持此
曲别作邊城春
　　　别李矯得勝字
芳罇徒自滿别恨轉難勝客似逰江岸人疑上
㶚陵寒更承夜永凉景向秋澄離心何以贈自
有玉壼氷
　　　在兖州餞宋五
淮尼泗水地梁甫汶陽東别路青驪逺離罇渌
蟻空桞寒凋宻翠棠晚落踈紅别後相思曲悽
斷入琴風
　　　春晚從李長史逰開道林故山
幽㝷極幽壑春望陟春䑓雲光棲斷樹靈影入
仙杯古藤依格上野徑約山隈落蘃飜風去流
鸎滿樹來興䦨荀御動歸路起浮埃
　　　逰靈公觀
靈峯摽勝境神府枕通川玉殿斜臨漢金堂逈
架煙斷風踈晚竹流水切寒絃别有青門外空
懷玄圃仙
　　　夏日逰山家同夏少府
返照下層岑物外狎招㝷蘭徑薫幽佩槐庭落
暗金谷靜風聲徹山空月色深一遣樊籠累唯
余松桂心
　　　和王記室從趙王春日逰陁山寺
鳥旟陪訪道鷲嶺洽樓眞四禪明靜業三空廣
勝因祥河踈疊澗惠日皎重輪葉暗龍宫宻花
朙鹿苑春彫談筌奥㫖妙辨漱玄津雅曲終難
和徙自奏巴人
　　　靈隱寺
鷲嶺欝岧嶤龍宫鎻寂寥樓觀滄海日門對浙
江潮桂子月中落天香雲外飄捫蘿登塔逺刳
木取泉遥霜薄花更發氷輕葉互凋夙齡尚遐
異搜　滌煩囂待入天台路㸔予渡石橋
　　　冬日野望
故人無與晤安歩陟山椒野靜連雲卷川明斷
霧消靈巖聞暁籟洞浦漲秋潮三江歸望斷千
里故鄊遥勞歌徒自奏客䰟爲誰招
　　　夏日逰目聊作
暫屏囂塵累言㝷物外情致逸心逾黙神幽體
自輕浦夏荷香滿田秋麦氣清詎假滄浪上將
濯楚臣纓
　　　同崔駙馬暁𥘉登樓思京
麗譙通四望繁憂起萬端綺踈低晚魄鏤檻肅
𥘉寒白雲鄊思逺黃圖歸路難唯餘西向笑暫
似當長安
　　　𥘉秋登司馬樓宴
展驥端居暇登龍嘉宴同締賞三清滿承􁁅六
義通野晦寒隂積潭虚夕照空顧慙非夢鳥濫
此側雕蟲
　　　𥘉於六宅宴
千里風雲契一朝心賞同意盡深交冷神靈俗
累空草帶消寒翠花枝發夜紅唯將淚若水長
揖古人風
　　　春夜韋明府宅宴
酌桂陶芳夜披薜嘯幽人雅琴馴魯雉清歌落
范塵宿雲低逈蓋殘月上虚輪幸此承㤙洽聊
當故鄊人
　　　冬日宴
二三物外友一百杖頭錢賞治袁公地情披樂
令天促脉鸞觴滿當爐獸炭然何湏攀桂樹逢
此自留連
　　　鏤雞子
幸遇清明節欣逢舊練人刻花爭臉態冩月競
眉新暈罷空餘月詩成併道春誰知懷玉者含
響未吟晨
　　　詠雲酒
朔空曽紀曆帶地舊䟽泉色泛臨碭瑞香流赴
蜀仙欵交欣散玉洽友恱沉錢無復中山賞空
吟吳㑹篇
　　　詠羙人在天津橋
美女出東鄰客與在天津動衣香滿路移歩襪
生塵水下㸔粧影眉頭昼月新寄言曹子建箇
是洛川神
　　　夕次舊吳
維舟皆楚服振䇿下吳畿盛德弘三讓雄圖枕
九圍黃池通覇業赤璧暢戎威文物俄遷謝英
靈有盛衰行歎䲭夷沒遽情湛盧飛地古煙塵
暗年深舘宇稀山川四望是人事一朝非懸劍
空留信亡珠尚識機鄭風遥可託關月聊難依
西北雲逾滯東南氣轉㣲徒懷伯通隱多謝買
臣歸唯有荒䑓路薄暮濕征衣
　　　過故宋
舊國千年盡荒城四望通雲浮非隱帝日舉類
逰童綺琴朝化洽祥石夜淪空馬去遥奔鄭蛇
分近帶豐池文歛束水竹影漏寒叢園兎承行
月川　避斷風故宋誠難定從梁事未工唯當
過周客獨愧吳臺東
　　　賀李明府(闕)
　　　憶張二(闕)
駱賔王文集卷第四
駱賔王文集卷第五
雜詩
　　傷祝何王明府　詠懷古意
　　詠懷　邊夜有懷
　　乆戍邊城　幽縶書情
　　寒夜獨坐　憲䑓出縶寒夜有懷
　　月夜有懷　叙寄員半千
　　憶蜀地佳人　送郭少府
　　餞駱四　送宋五之問
　　過任䖏士書齋　塵灰
　　秋晨　秋雲
　　秋蟬　秋露
　　秋月　秋水
　　秋螢　秋菊
　　秋鴈　詠照
　　詠塵　詠水
　　挑燈杖　詠雪
　　詠鴈　掉歌行
　　王昭君　翫𥘉月　詠鵝
　　　傷祝阿王明府(并序)
夫心之悲矣非開春秋之氣聲之哀也豈移金
石之音何則事感則萬緒興端情應則百憂交
􁍬是以宣尼舊舘流襟動激楚之悲孟甞高臺
承㫸下聞琴之淚祝阿王明府繁德丹穴襲吉
黄裳靈基峙金闕之峯層源瀬玉輪之坂旣而
鴻飛漸陸將騁平與之龍鶴鳴在隂爰絆朝歌
之驥乃當名縣闞月德貫陳星豈徒遽切夢瓊
掩沉連石嗟虖輪銷桂魄驪珠毀貝闕之前斗
散紫氛龍劔沒延平之水某昔承嘉惠曲荷㤙
光留連嘯歌從容風月撫心陳迹泣血漣如然
者始終者萬物之大歸生死者百年之常分雖
則知理之可有而未䁱情之可無聊綴悲歌敢
貽同好諸君或締交三益列宰一司或叶契筌
蹄投心膠􁈍如比肩於千里遽傷魂於九原旣
切芝焚彌深蕙歎盍言四始同賦七哀庻蘭室
流薫襲遺芳而化徳故蓬心深拙效庸音於起
予觸目多懷周增流動
洛川眞氣上重泉恵政融含章光後列經武嗣
前雄契與良難騐生涯怨易窮翔鳬猶在履狎
雉尚馴童錢滿荒階綠塵浮虛帳紅夏餘將宿
草秋近未驚蓬煙晦泉門夕日逺夜臺空誰堪
孤隴外獨聽白楊風
　　　詠懷古意上裴侍郎
三十二餘罷鬢是潘安仁四十九仍入年非朱
買臣縱横愁繫越坎壈倦逰秦出籠窮短翮委
轍涸枯鱗　不霑用彈鋏欲誰申天子未駈
䇿歳月㡬沉淪輕生長慷慨效死獨慇懃徒歌
易水客空老渭川人一得視邊塞萬里可苦辛
劔匣胡霜影弓開漢月輪金方動秋色鐡騎相
風塵爲國堅誠欵捐軀志賤貧勒功思比憲决
畧暗欺陳若不犯霜雪虚擲玉京春
　　　詠懷
少年識事淺不知交道難一言芬若桂四海臭
如蘭寳劔思存楚金鎚許報韓虚心徒有託循
迹諒無端太息關山險于嗟歳月䦨忘機殊㑹
俗守拙異懷安阮籍空長嘯劉琨獨未􁁅十歩
庭若歛三月隴月團槐踈非盡意松晚夜凌寒
悲調絃中急窮愁醉裏寛莫将流水引空向俗人
彈　邊夜有懷
漢地行逾逺燕山去不窮空荒猶築怨碭毀尚
銘功古戍煙塵滿邊庭人事空夜開明隴月愁
塞急胡風倚伏良難定榮枯豈易通旅䰟勞泛
梗離恨斷征蓬蘇武封猶薄崔駰官不工惟餘
北叟意欲寄南飛鴻
　　　久戍邊城有懷京邑
擾擾風塵地遑遑名利途盈虚一易舛心迹兩
難俱弱齡小山志寧期大丈夫九微光貴玉千
仞忽彈珠棘寺㳺三禮蓬山簉八儒懷鈆慙後
進投筆顧前駈北走引通趙西之似化胡錦車
朝促候刁斗夜傳呼戰士青絲絡將軍黄石符
連星入寳劔半月上彫􁀥拜井開踈勒鳴桴動
宻須􁂃機習短蔗祅祲靜長榆季月炎𥘉盡邊
亭草早枯層隂籠古木窮色變寒蕪海鶴聲潦
唳城烏尾畢逋葭䌓秋引色桂滿夕輸狐行役
風霜久鄕園夢想孤㶚池遥夏國秦海望陽紆
沙塞三千里京城十二衢揚搆連鳳闕槐路擬
鴻都璧殿規宸象金隄法斗樞雲浮西北蓋月
照東南隅寳帳垂連理銀床轉鹿盧廣筵留上
豐饌引中厨漏緩金徒箭嬌繁玉如壼秋濤飛
喻馬春水泛仙艣意氣風雲合言忘道術趍共
矜名巳㤗詎肯沬相濡有志慙彫朽無庸類散
樗開山斬超忽形倦歎艱虞結網空知羡圖榮
豈自誣忘情同塞馬比德類駣駒隴阪肝腸絶
陽開亭隴迂迷䰟驚落鴈離恨㫁飛鳬春去容
華盡年來歳月無邊愁傷郢調鄕思繞吳歈河
氣通中國山途限外區相思若可寄沐泮有衘
蘆○幽縶書情通簡知已
㫺歳逢陽曆觀光賁楚材穴疑丹鳳起埸似白
駒來一命淪驕餌三緘愼禍胎不言勞倚㐲忽
此遘邅逥􁈼馬刑章峻蒼鷹獄吏猜爭縑非易
辯疑璧果難裁摖拙慙周　端憂滯夏臺生涯
一㓕裂岐路㡬徘徊青陸芳春動黄沙旅思催
圓扉長寂寂踈網尚恢恢入穽先揺尾迷津正
曝腮覆盆徒望日蟄户未驚雷霜歇蘭猶敗風
多木屢摧地幽𧖟室閉門靜雀羅開自憫秦冤
痛誰怜楚奏哀漢陽窮鳥客梁甫卧龍才有氣
還衢斗無時㑹鑿坏莫言韓　長作不然灰
　　　寒夜獨坐逰子多懷簡知巳
故鄊眇千里離憂積萬端鶉服長悲碎蝸廬未
卜安冨鈎徒有想貧鋏爲誰彈桞秋風葉脆荷
晚露文團晚金薫岸菊餘佩下幽蘭伐木傷心
易維乗歸去難獨有孤明月時照客庭寒
　　　憲䑓出縶寒夜有懷
獨坐懷明發　苦未安自應迷北叟誰肯問南
冠生死交情異殷憂歳序䦨空餘朝夕鳥相伴
夜啼寒
　　　月夜有懷簡諸同病
閒庭落景盡踈簾夜月通山靈響似應水凈望
如空棲枝猶繞鵲遵渚未來鴻可歎高樓婦悲
想杳難終
　　　叙寄員半千
薄䆠三河道自負十餘年不應驚若厲秪爲直
如絃坐歷山川險吁嗟陵谷遷長吟空抱膝短
翮詎冲天䰟歸滄海上望斷白雲前釣名勞拾
紫隱迹自談玄不學多能聖徒思鴻室仙斯志
良難巳此道豈徒然嗟爲刀筆吏耻從繩墨牽
岐路情雖狎人倫地本偏長揖謝時事獨徃訪
林泉寄言二三子生死不來旋
　　　憶蜀地佳人
東西吳蜀關山逺魚來鴈去两難聞莫恠常有
千行淚只爲陽䑓一片雲
　　　送郭少府探得憂字
開筵抗徳水輟棹艤仙舟貝闕桃花浪龍門竹
箭流當歌悽别曲對酒泣離憂還望青門外空
見白雲浮
　　　餞駱四得鍾字
平生何以樂斗酒夜相逢曲中驚别緒醉裏失
愁容星月懸秋漢風香入曙鍾明月臨溝水青
山㡬萬重甲矛驅入良宵秉燭逰人追竹林㑹
酒獻菊花秋霜吹飄無巳星河漫不流重嗟􁁅
賞地翻召别離憂
　　　送宋五之問得凉字
願言逰泗水支離去二漳道術君所篤筌蹄余
自忘雪威侵竹冷秋爽帶池　欲驗離襟切岐
路在他鄕
　　　冬日過故人任䖏士書齋
神交尚沒􁈍虚室罷逰蘭網積牕文亂苔深履
迹殘雪明書帳冷水靜墨池寒獨此琴䑓上流
水爲誰彈
　　　塵灰
洛川流雅韻秦道擅苛威聽歌梁上動應律管
中飛光飄神女襪影落羽人衣願言心未翳終
兾效輕㣲
　　　秋晨同淄州毛司馬秋九詠
紫陌炎氣歇青蘋晚吹浮亂竹揺踈影縈池織
細流飄香曵舞䄂帶　泛粧樓不分君恩絶紈
扇曲中秋
　　　秋雲
南陸銅渾改西郊玉蕋輕泛　揺光動臨　瑞
色明蓋隂連鳳闕陣影翼龍城誰知時不遇空
傷流滯情
　　　秋蟬
九秋行已暮一枝聊暫安隱榆非諌楚噪桞異
悲潘分形粧薄鬂鏤影飾危冠自怜踈影斷寒
林夕吹寒
　　　秋露
玉關凉氣早金塘秋氣歸泛掌光逾静添花滴
尚微變霜疑曉液承月委圓輝别有吳䑓上應
濕楚臣衣
　　　秋月
雲披玉繩凈月滿鏡輪圓裛露珠暉冷凌霜桂
影寒漏彩令踈薄浮光漾急瀾西南徒自賞南
飛終未安
　　　秋水
貝闕寒流徹玉輪秋浪清圖雲錦色凈冩月練
花明泛曲鵾絃動隨軒鳳轄驚唯當御溝上悽
斷送歸情
　　　秋螢
玉虬分靜夜金螢照晚凉含輝　月帶火怯凌
霜散彩縈虚牖飄花繞洞房下帷如不倦當解
惜餘光
　　　秋菊
擢秀三秋晚開芳十歩中分黄俱笑日含翠共
揺風碎影含流動浮香隔岸通金翹徒可泛玉
斚竟誰同
　　　秋鴈
聮翩辭海曲遥曵指江干陣去金河冷書歸王
塞寒帶月凌空易迷煙逗浦難何當同顧影刷
羽泛清瀾
　　　詠照
冩月無芳桂照月有花菱不持光謝水翻將影
學氷
　　　挑燈杖
禀質非貪熱焦心豈憚熬終知不自潤何處用
脂膏
　　　詠水
列名通地紀踈派合天津波隨月色凈態逐桃
花春照霞如隱石映柳若沉鱗終當挹上善属
意淡交人
　　　詠鴈
唼藻蒼梧逺㗸蘆紫塞長霧深迷晚景風急斷
秋行陣照通宵月書封㡬夜霜無復能鳴分空
知愧稻梁龍雲玉葉上鶴雪瑞花新影亂銅烏
吹光銷玉馬津含輝明素篆隱迹表祥輪幽蘭
不可儷徒自繞陽春
　　　詠塵
凌波起羅襪含風染素衣别有知音調聞歌應
自飛
　　　掉歌行
冩月圖黃罷凌波拾翠通鏡花揺芰日衣麝入
荷風葉落舟難蕩蓮踈浦易空鳳媒羞自託鴛
翼恨難窮秋帳燈光翠倡樓粉色紅相思無别
曲併在棹歌中
　　　王昭君
歛容辭豹尾緘怨度龍鱗金鈿朙漢月玉筯染
胡塵古鏡菱花暗愁眉柳葉顰唯有清笳曲時
聞芳樹春
　　　翫𥘉月
忌滿光恒缺乗昏影暫流自能眀似鏡何用曲
如鈎
　　　詠鵝雜言時年七歲
鵝鵝曲項向天歌白毛浮綠水紅掌撥青波
駱賔王文集卷第五
駱賔王文集卷第六
　表啓
　　爲請陪封禪表　和道士閨情詩啓
　　上吏部侍郎啓　上司列太常伯啓
　　上李少常啓　上兖州啓
　　上兖州崔長史啓　上齊州張司馬啓
　　　爲齊州父老請陪封禪表
臣聞元天列象紫宫通北極之尊大帝凝圖玄
猷暢東巡之禮是知道隆　宅旣輯玉於雲䑓
業紹禋宗必塗金於日觀(云/云)陛下乗乹握紀纂
三統之重光御辯登樞應千齡之累洽故得河
浮五更啔赤文於帝期海薦四神奉月書於王
㑹瑞開三眷祥洽五雲旣而緝德章之舊文招
時雍之故事非煙翼軷移玉輦於梁隂若月乗
輪秘錦繩於岱巘臣等職均芻狗隂謝桒榆幸
属堯鏡多輝照餘光於連石軒圖廣耀追盛禮
於摐金然而鄒魯舊邦臨淄遺俗俱穆二周之
化咸稱一變之風境接青疇俯職獲麟之野山
開翠屺斜連辯馬之峯豈可使稷山遺氓頓隔
陪封之禮淹中故老獨奉告成之儀是用就日
披丹仰璧輪而三舎望雲抒素呌天閽於九重
儻允㣲誠許陪大禮則夢瓊餘息仰仙闕以騰
􁁅就木殘魂逰岱宗而載躍
　　　和道士閨情詩啓
賔王啓學士袁慶奉宣教㫖垂示閨情詩并序
跪發珠韜㐲膺玉札類西秦之鏡照徹心靈同
指南之車導發迷悞切惟詩之興作兆基遂古
唐歌虞詠始載典謨商頌周雅方陳金石其後
言志縁情二京斯甚含毫瀝思魏晉彌繁布在
縑簡差可啇畧李都尉鴛鴦之辭纒綿巧妙班
婕妤霜雪之句發越清廽平子桂林理在文外
伯喈翠鳥意盡行間河朔詞人王劉爲稱首洛
陽才子潘左爲先覺若乃子建之牢籠群彦士
衡之籍甚當時並文苑之羽儀詩人之龜鑑爰
逮江左謳謠不輟非有神骨仙才專事玄風道
意顔謝特挺戕罰興麗自玆以降聲律稍精其
間㳂改莫能正本天縱朙睿卓爾不羣聽斯聲
鄙師㳙之作聞古樂笑文侯之睡以封魯之才
追自衛之迹弘玆雅奏抑披淫哇澄五際之源
救四始之弊固可以用之邦國厚此人倫俯屈
髙調聊同下里思然入巧文隨手變侯調慙其
曼聲延斗愧其新曲走以不敏謬䝉提及謹申
奉和輕以上呈未近詠歌伏深悚恧謹啓
　　　上吏部侍郎帝京篇啓
賔王啓昨引注目垂索鄙文拜首驚魂承㤙累
息楚翬丹質在荆南以多慙遼豕白頭望河東
而載恧某散材易朽蟠木難容雖少好讀書無
謝髙鳳而老不暁事有類楊雄徒以易象六爻
幽質適乎政本詩人五際比興在乎國風故體
物成章必冩情於小雅登髙能賦豈圖榮於大
夫葢欲樂道遺榮從心所好非敢希聲刻鶴竊
譽彫蟲至若質醜行以自媒衒庸音於茍進固
立身之岐路行巳之外篇矣君侯藴朙略以佐
時虚靈䑓以照物觀梁父之曲識卧龍於孔明
聽康衢之歌得飯牛於寗戚是用異人翹首俊
又歸誠猥以疵賤之姿繆辱請通之盼雖仲由
之瑟終閟響於丘門而宋玉之謠讜均音於郢
路敢忘下里輕冐上呈庶導起予陳卜啇之四
始恐吾㡬子効然朙於一言拜首増暫憂心如
醉謹啓
　　　上司列太常伯啓
側聞魯澤祥麟希委質於宣父吳坂逸驥寔長
鳴於孫陽是則所貴在乎見知所屈伸乎知已
故彫其璞嶧山有半死之桐賞其聲柯亭無永
枯之竹伏惟朙常伯公儀天聳構横九霄而拓
基浸地門源控四紀而䟽派自赤文薦祉曲阜
分帝子之靈紫氣浮仙凾谷誘真人之秀本枝
百代君子萬年道叶神交黄石授帝師之畧德
由天縱白雲隆王輔之精峯秀學山列三墳而
仰止瀾清筆海委九流以朝宗登小魯之巖辨
練光於曵馬臨大吳之國識寶氣於連牛垂秋
實於談叢絢春花於詞苑辨河飛箭激牛翻白
馬之津文江散珠圓波漱驪龍之穴是用德茂
麟趾削桐葉以分珪道暖鶴池映排花而曵􁀍
旣而揆留皇鍳忠簡帝心奉職春宫爍離光於
青殿代工天府朙台耀於紫宸綜理玄風􁐌諧
元氣含暉禮樂皎愛日以流光毓彩文章映德
星而開照君乃識度宏逺器宇䟽通明允篤誠
盛業隆於厚土恵和忠肅玄功格於上天則伊
陟謝其緝熈巫咸慙其保乂舉才應器與士無
私水鏡澄花炫金波於靈府氷壼徹鍳朗玉燭
於神機則鄧攸莫際其瀾盧敏罕窺其術故使
妍媸各安其分輕重不失其權五教克敷百揆
時叙折衝千里魯連談笑之功師表一時郭泰
人倫之度加以分庭讓士虚席禮賢片善經心
揖仲宣於祭席一言合道接然朙於鄭堦某蓬
廬布衣乗樞韋帶自弱齡植操本謝聲名中年
誓心不期聞逹上則執鞭爲仕王庭希于祿之
榮次則捧檄入官私室庶代耕之祿願然而忠
不聞於十室學無專於一經退異譱藏進殊巧
䆠摶羊角而高翥浩若無津附驥尾以上馳邈
焉難託實欲投竿垂餌晦幽迹於渭濵抱瓮灌
園絶心機於漢渚幸属乹坤　與觀烏兎光
華嵩山動萬歳之聲德水應千年之色雖無爲
光宅欣預比屋之封而有道賤貧耻作歸田之
賦於是獨来瓮牖利見金門指帝鄊以望雲赴
長安而就日美芹之願徒有獻於至尊蟠本之
姿誰爲容於左右朙公唯㡬成務論道經邦一
顧之隆駘足逾於仙鹿片言之事魚目軼於靈
虵庻望顧兎羅箕動薫風於舜海從龍潤礎霈
甘澤於尭雲則鱠餘之魚希振鱗於吳水膳後
之豕翻化龜於魯津拜伏階墀増其氷谷謹啓
　　　上李少常啓
賔王啓竊惟隂陽作炭化一氣以陶甄天地爲
爐混萬物爲芻狗然則璧輪均照或流景於萊
城玉燭平分獨翔寒於黍谷是汙隆迭襲榮悴
相循得氣者繁滋失時者零落㐲以君侯䟽乹
激派龍門開竹箭之波鎮地横基鵠趐峙蓮花
之嶺曜重暉於若月煩疊彩於非煙至若端動
赤光著元勲於東漢烽驚紫塞宣武功於北征
奕葉龍文蟬聮龜組德由天縱白星䧏王輔之
精道叶神交黄石授帝師之畧故得三千運北
擊舜海以逰鱗九萬圖南望尭雲而矯翰折衝
千里魯連談笑之功師表一時郭泰人倫之度
於是九重衘􁀍照星影於宸維四逹埋輪振霜
威於權右加以分庭讓士虗坐禮賢片譱必甄
揖虞翻於東箭一言可紀許顧榮以南金賔王
蟠木朽株散雩賤質墻面難用灰心易然退無
毛薛之交進乏金張之援塊然獨居十載於玆
矣然而日夜相代笑溝壑之非遥貧病交浸思
薜蘿而可託欲乗幽控寂連綺季於青山樂道
悽眞從魯連於滄海幸属舜門廣闊漢幣交馳
遂得佇嘯髙丘應箕文而動韻聆吟大野浮艮
軸以流隂將恐在藻纎鱗終寡登龍之望棲樓
弱羽徒抑摶鵬之髙所覬曲建㤙光資餘潤於
東里襲承導引託輕夢於南樛撫巳多慙循躬
増懼謹啓
　　　上兖州啓
側聞未遇孫􁱈塩車無絶輪之迹時逢和氏荆
山有連城之珍豈若聽清音於㸑餘則枯桐發
響收夜光於玄璧則恠石騰輝在物猶然况於
含識者矣伏惟朙使君鳳穴振儀龍門摽峻瓊
彫岳立表秀千雲霞煥霜霏澄虚鍳物旣而代
工天府忠簡帝心擁熊軾而撫百城建隼旟而
臨千里坐棠敷恵㤙纒去思剖竹垂仁式歌來
暮清凝夜燭化警晨烏外朂九農内弘五教導
之以禮樂齊之以刑書約法遵寛設蒲鞭之恥
立言惟信控竹馬之期甘雨隨車雲低輕重之
葢珠還合浦波含逺近之星至如卧裏稱難坐
嘯匪易披裳問疾乗愛景以字人蹇帷廣聽穆
薫風而扇物嚴霜秋降叶隼擊而防小人零露
春濡飾羔旌而禮君子於是仁必有勇義不忍
欺美譽鬱於三齊芳猷騰於千古若乃清規逺
鏡皎月色於靈䑓玄鍳虚凝穆松風於智府研
機千篋探賾九流縟翠蕚於詞林綷鮮花於筆
苑文江翻浪織玉歛以韜霞學海驚瀾綴珠鱗
於濯錦加以懸榻待士擁篲禮賢汲引志疲漿
題不倦懷級味道之客望範圍之駿奔兼包流
畧之夫窺義園以遐集求小善於毫芥顧正禮
於二龍振幽滯於沙泥許明公於一驥賔王淹
中故俗體朴厚之弘規稷下遺毗陶禮義之餘
化頗逰簡素以閱縑緗毎蟋蟀凄吟映素雪於
書帳莎鷄振羽截碧蒲於翰池旣而學異懷蛟
才非夢鳥價不齊於南漢芳不重於東山幸属
日月光華雲霞紛郁方結羡魚之網將諈扣角
之詞奮短翮於槍榆希髙摽之餘拂濯纎鱗於
㳙滳望鴻浪之㣲霑所兾顧盼曲流剪拂增價
則鈆刀起一割之用跛鱉致千里之行是知竊
混吹於齊竽濫飛聲於郢路拘鷄山而自恧顧
遼豖以多慙輕觸威顔不遑流汗謹啓
　　　上兖州崔長史啓
側聞酆城戢耀駭電之輝俄剖沙丘跪迹躡雲
之轡載馳然則激瑞侵星佩潜蛟於壯武騰鑣
歷塊騁􁨘駿於咸陽且煦轍波鱗側羡鼇潭躍
觴籠雲翼局望鵬魚之迅是以齊郊夕唱牛歌
掞白水之詞漢境朝趍車候驚拂塵之思伏惟
公騰瀾浴景濬靈派以含珠擢幹捎雲翊　巖
而聳桂崇基疊秀匡覇道於周盟茂緒聮輝賛
文塲於漢戚偉龍章之秀質騰孔雀之俊年叶
鳳彩於英姿辨蟾精於　目靈䑓宏逺騁霄練
於霜潭冊府幽深絢朝虹於璧渚心波湛漢泳
魄難於黄陂情嶽千天韞風雲於稽巘龍津共
濟竟欣登御之車蕪室欽賢必擁澄清之轡鬱
文條而擢彩藻逸藩花曄詞峯而衒價光浮衛
玉然則昆溪旣琢必見山川之精樹羽巳懸行
嗣雲韶之響是以佐龜隂而演化務肅百城輔
麟壤以宣風恩覃千里徽猷克著逾盛德於休
徴聲績聿宣軼英規於恭祖佩吕刀而邵美已
賛褰帷之逰屈寵驥而未伸將騁仁風之駕加
以側階引彦鑒宗子之㣲言倒屣延賔辨王生
之雅量故使圓流之下探照乗於長波髙岫之
巔剖連城於幽石賔王瓶筲小器鷦蚊末品斜
帶嶧桐戢晞陽之導徳傍鄰汶蓧暮貫時之
勁直以容膝一丘曲阜之飄遽切枕肱五畞成
都之璧巳勞擔石猒於糟糠負薪疲於短褐然
則少奉過庭之訓長趍克已之方弋志書林咀
風騷於七畧耘情義圃偃圖籍於九流灑恵渥
於羊陂屢泛文通之麥峻曲岸於鸎谷時遺公
叔之冠雖不能縱逸韻於霜皐唳野致九天之
響而頗亦蓄芬於露薄埀薫有十歩之芳而乃
恧迹魯鴻非荆山之抵鵲簉名韓犬歎稽阜之
横梁方今玉琯躔秋金風動籟吳宫歸乙望隂
岫以依遲素林返鴈候陽潮而低舉籝金味道
之子侔纁帛以彈冠眉玉含毫之人望弓旌而
翹足竊不揆於庸識輙輕擬於陽庭所異恩波
時流咳唾儻能分其斗水濟濡沫之枯鱗恵以
餘光照孀棲之寒女得使伏瀝駑蹇希騏驥而
􁨘足則指軀匪恡碎首無辭雖復投報楊金君
子以之貽誡效試魏草小人之所懷恩輕瀆威
嚴深懼履尾載塵聽覽迫其蹈氷謹啓
　　　上齊州張司馬啓
某啓昔者薛邑聞歌揖馮諼於彈鋏夷門命駕
顧侯羸於抱關何則志合風雲戴笠鈞乎乗馬
情諧道術忘筌貴乎得魚是以挹蘭言於㫁金
交蓬心於匪石庻清音黙聽賞流水於牙絃奴
思通神叶成風於郢匠㐲惟公流源白水浸地
軸以輪波纂慶黄軒感星精而誕命綴珠華於
七曜聮玉葉於五雲至夫神石摛祥靈鈞表貺
千年馭鶴振仙氣於帝鄕七葉珥貂襲榮光於
戚里因以紛綸國諜昭晰家聲洎乎鹿走周原
輔秦圖而興覇蛇分沛澤翼唐運以開基皇帝
王之玉潤金聲慱望侯之蘭薫桂馥羽儀百代
掩梁竇以霞褰鍾鼎一時罩袁楊而嶽立故得
重規逺鏡湛月路以流清茂祉遐鋪駕雲門而
擢秀公飛英鳳穴藻五色以凝華頴耀龍泉涵
九重而毓潤風情䟽朗霜明月湛之姿氣骨端
嚴雪白水清之槩若乃性符神授道擅生知挫
三端於情峯朝九流於學海慱聞強記辨晉國
之黄熊將聖多能識吳門之白馬言泉漱逈驚
瀑布以飛瀾文江澹清含擢錦而翻浪欝樞市
以增茂穆蘭室以流芳於是翔鱣應符觀光上
國飛龍成卦利見大人摶羊角以垂天展驥足
而騰景翼貳藩邸巴敬祖之清廉光賛外䑓陳
君囬之亮直推公平而折獄傑䑕謝其嚴明擁
端慤而　化蛇慙其智勇加以清規日舉湛
虚照於氷壼玄鑒露凝朗機心於水鏡謙光自
牧恭巳愛人片善必甄揖虞翻於東箭一言可
紀許顧榮於南金某抱疾支離材灼臃腫進不
能握蘭分竹綰銀黄於雲䑓退不能絶粒茹芝
錬金丹於地肺而出沒風塵之内淪漂名利之
間㳺無毛薛之交仕乏金張之援塊然獨處者
一紀於玆矣然而日夜相代恐溝壑以非遥窮
病交侵思薜蘿之可託常願處幽棲寂追夏黄
於商山樂道棲真從魯連於滄海豈徒語黙易
爽心迹難逃從橋之恨逾深攀桂之情徒結是
用絕心乹沒躭閱丘墳謁子持於南荆訪康成
於北海西逰梁益仰司馬王楊之風東入臨淄
慕淳于管晏之智瞻言前古從欲思齊俯惟當
今空勞懷㓨不意雲浮礎潤霜落鍾鳴揖郭秦
於靈舟有道斯在賞􁊃於檄爼盛徳猶存雖調
清歌誠寡和於郢路而庸容濫吹竊混秦於齊
竽輕課撮嚢榆楊盛徳庻金波離旱零陸之石
自飛瑶光建寅簫丘之火暫熱學慙麟角得類
鴻毛愧汗如漿憂心若厲
駱賔王文集卷第六
駱賔王文集卷第七
　書啓
　　上廉使啓　上瑕丘韋朙府啓
　　上郭贊府啓　上梁朙府啓
　　上裴侍郎書　與程將軍書
　　荅員半千書　與父老親情書二首
　　　上廉使啓
賔王啓毎讀書見古人負米之情捧檄之操未
甞不廢書輟卷流涕傷心何則情蓄於中事符
則感形潜於内迹應斯通而恱帝力以栖䰟情
欣養素仰皇華而暢息敢用披丹㐲惟公源控
玉輪激神濤而涵地基䟽金闕架飛岊以韜雲
泊虖鹿走周原覇燕圖於即墨蛇分沛澤封漢
爵於筆城福祿鍾攸公侯必復炳靈丹穴襲吉
黃裳若乃峯學山列三墳而仰止瀾清筆海委
九流以朝宗登小魯之山辨練光於亂馬臨大
吳之國識寶氣於連牛垂秋實於翰林絢春花
於文苑清規湛秀照月旦而彫談素論凝玄開
夜光於妙辨旣業成麟角引茅茹而彈冠道映
鴛池絢桃花而曵綬揆留皇鑒忠簡帝心奉職
春宫摽離光於青殿代工天府明台燿於𬗋宸
故得龍浡垂光戢两星而開照鶴益浮影翼五
雲以連隂其大塊流行小人餘慶幸河神入昴
映日榆以流祥江使負圖泛青蓮而薦兆薫風
廣扇聖日揚輝進不能髙議雲臺談社稷之上
務退不能銷形地肺揖箕頴之餘芳而岀沒風
塵湮淪名利十年無棣萬里惟枽旣而日逺長
安岀蓬門而西笑雲飄吳㑹遥松浦以南浮兾
鹿迹(於/丘)中絕漢機於俗網承歡膝下馭潘輿以
家園不悟地絡遐張維白駒於空谷天羅廻布
弋黃鶴於髙雲願巳駑鉛並從媒衒力農賤事
未免東臯之勞反哺私情遽切南陔之詠少希
願復輒希應誠雖噬臍思歸空􁍬倚廬之望而
囓臂未仕非圖髙蓋之榮明公資孝履忠恕巳
及物惟機成務論道經邦庻得願兎離星動清
風於舜海從龍潤礎霈甘雨於堯雲則白羽書
生自銘於食稻黄裳童子將賽徳於飡花拜首
廻遑傾心霡霂謹啓
　　　上瑕丘韋明府啓
側聞觸龍戢翮負垂天而跼影伏橛覊啼望絕
塵而跪足故以逰蓮遇絏悟宋玉於嬰羅在藻
迷波願家莊於煦轍是以臨卭遣婦寄束緼於
齊鄰邯鄲下客效䖏嚢於趙相伏惟明府公締
比瓊峯靈嶽蔽丹霄之景圖基珠淄神流沃清
漢之波玉札飛文綜宏詞於楚傳金籝緝藝味
雅道於扶陽孕蘭畹於生姿灃㶚踵髙門之應
産銅溪而冩鍔荆藍資象徳之禎㓜辨羝羊演
飛龍之秘䇿夙談孔雀對家禽之麗詞赤野浮
炫價之光珠胎瑩色丹穴悟来儀之迅風姿含
彩靈襟轉璧絢逸照於蘭池神府驚蘋韻清音
於桂浦談叢散馥韞餘氣於九蘭筆海流濤駭
洪波於八水■綰銅麟甸製錦鳬郊化浹下車
恩孚攬轡徳聲含詠仁風飄十地之雄道化徧
謡恵露灑三天之渥狎中牟之馴雉豈懼驍媒
驚重衆之瑞鸞非開照舞雖則塵飛范甑垂銀
有結綬之華而乃調理宻絃烹鷄屈涵牛之量
加以招携白屋勸誘青襟遂使漱流逸客望驥
足以雲蒸棲苾遺才欵龍門而霧㑹某緯蕭末
品拾艾幽人寓迹雩壇挹危直之秘說託根磬
渚戢戰勝以良圖幸以奉訓趍庭束情由於理
窟從師負笈私情識於書林至於九流百代頗
忽其異端萬卷五車亦研其奥旨將𣣔優㳺三
樂負杖以終年棲遲一丘鳴絃而卒歳諒以糟
糠不贍甘㫖之養屢空簟食無資朝夕之歡寧
展是以折南陽之捧檄擬毛義之清塵思魯國
之執鞭蹈孔丘之餘志属以𧖟秋應節鴈序戒
時飈金將露玉供清桞黛與荷緗漸歇寔含毫
振藻之際離經析理之期不揆彫朽之材竊異
遷喬之路輟期泛愛輕用自媒儻荆璞無見致
疑夜光不逢按劔則沉骸九死終望衘珠殞首
三泉徒希結草載塵清瞩跼外影慙冐凟威嚴
循心内駭謹啓
　　　上郭賛府啓
側聞承樞嘯谷韻清瀬於驚蘋震徳昇乹靉玄
枝而布族雖涸鱗濡沬懷􁯫望於鯨波而决羽
槍榆頗思遷於鸎樹㐲惟公瓊基疊秀積珠構
於三龍玉翰驚薫曄瑤林於八桂仙飛有道榮
河泛髙尚之舟徳驗通神靈䇿動幽明之境産
耶溪而濯質霜鐔朗豐匣之資孕鍾嶺而飛華
紅玉絢荆巖之氣松秋表勁翊頳霞而挿極菊
晚池芳涵清露而泫沼鑒懸龍鏡朗逸照於咸
陽韻入鳬鍾驚洪音於長樂心源泛藻控鼇壑
以朝宗情嶽披茅掩崑岑而作鎮恵牛曜辨驚
荀鶴於談叢揚鳳摛文詠鄒龍於筆海故佐銅
章於強渚側(扇/文)鰩之風戒墨綬於銅郊讚誘祥
鸞之化彈揮单父弼清韻於稽琴化俾中牟翊
馴翠於潘雉加以延賔置驛接士軾廬采㧞芻
微連欽賢於司馬提奬幽滯駃耴俊於淳于某
甕牖輕生席門賤品幸以叅名比屋稅康衢以
自娛預迹耦耕欣日出而知作又以家傳素業
弋書林而騁志少奉庭闈踐文囿以漁䰟至於
赤練青緗頗側探其奥㫖竹書石記亦幽求其
遽源雖未能呌徹帝閽聲馳宰府而頗亦見推
里閈譽浹鄊閭方今銀箭纒秋金壼應節吮墨
翹長期簉迹於一枝味道彈冠望横經於重席
不量庸脉竊兾揚庭伏乞㤙波暫垂廻盻儻使
陳留逸調下探柯亭之篠㑹稽隂徳傍眷餘溪
之祭則廻眸之報不獨著於前龜清亮之音誰
專稱於徃笛雖滄溟逺誓永不愧於牛涔而嵩
岱洪㤙終曽酬於蟻蛭輕喧視聽憂讋唯深猥
瀆階庭兢惶交某謹啓
　　　上梁明府啓
某啓昔者聞歌薛邑賞彈鋏於馮諼佇駕夷門
揖抱關於侯子豈惟成風之斵妙思通神流水
之絃清音入聽况夫志合者蓬心可采情諧者
蘭味寧忘伏惟公儀天峙搆魯基控射牛之峯
浸地開源驚濤䟽釣鼇之浦至夫封侯廟食掩
金許以霞褰三主十公罩袁揚而嶽立於是功
超振鶩位典烹鮮水鏡澄瀾照翔鸞之舞影冷
琴動操叶馴雉之雅音旣而感徳有鄰佐皇華
而撫俗君子不器扈輶軒以觀風某蒲石􁈋遷
聲鄕蓬轉不叶十室無專一經攀驥逸而無由
仰鵬飛而自失公顧盻成飾咳唾爲恩庻微潤
於江波兾求免於鄰燭使幽禽遷木侶丹山於
帝梧鳴石在川應黄鍾於仙管敢布心也詎能
望焉謹啓
　　　上吏部裴侍郎書
四月一日武功縣主薄駱賔王謹再拜奉書裴
公執事易曰書不盡言言不盡意然則理存乎
象非書無以逹其微詞隱乎情非言無以筌其
㫖㒒誠鄙人也頗覽前事毎讀古書見髙堂九
仭曽參負北向之悲積粟萬鍾季路起南逰之
歎未嘗不廢書輟卷流涕霑衣何者情蓄於哀
事符則感形潜於内迹應斯通是布腹心瀝肝
膽庻大雅含弘之量矜小人悃欵之誠惟君侯
察焉賓王一藝罕稱十年不調進寡金張之援
退無毛薛之逰亦何嘗獻䇿干時髙談王覇衒
材揚巳歷詆公卿不汲汲於榮名不戚戚於卑
位葢養親之故也豈謀身之道哉不圖君侯忽
垂過聽禮以弓招之恩任以書記之事擬人則
多慙阮瑀入幕則髙謝郄超昔聶政荆卿刺客
之流也田光豫譲列士之分也咸以勢利相傾
意氣相許尚且捐軀燕趙甘死齊韓今君侯無
求於下官見接以國士正當陪麾後殿奉節前
驅賈餘勇以求榮效輕生而報施所以逡巡於
成命躊躇於從事者徒以夙遭不造㓜丁閔凶
老母在堂常嬰羸恙糲糗無甘旨之膳松檟闕
遷厝之姿撫躳存亡何心天地故寢食夢想噬
指之戀徒深歲時蒸甞崩心之痛罔極若㒒者
固名中一罪人耳何面目以奉三軍之事乎况
属天倫之喪奄踰七月違膝下之養忽至三年
而凶服之制將終哀疚之情未洩興言永慕舉
目増傷失怨於中者哀聲可以應木石感於情
者至性可以通神明故徐元直寸心以求辭李
令伯陳情以窮訢上以弃興王之佐命下以全
奉親之篤誠而蜀主不以爲非晋君待之逾厚
此二者豈貪貧賤惡榮華厭萬乘之交甘匹夫
之辱也葢有不得巳者哉儻有乹沒爲心脂韋
成性捨慈親之色養許明主以驅馳内忘顧復
之私外存傅㑹之眷薄骨肉厚榮寵苟背㤙而
自效則君侯何以處之且義士期乎真夫忠臣
出乎孝子旣不能推心以奉母亦焉能死節以
事人假物議之無嫌實吾斯之未信也流沙一
去絕塞千里子愴入塞之䰟母切倚閭之望就
令歡以卒歳仰南薫之不貲而使憂能傷人迫
西山而何㡬君侯深情錫類道叶天經明恕待
人慈心應物儻矜犬馬之㣲願憫烏鳥之私情
寛其負恩遂其終養則窮䰟有望老母知歸賔
王死罪再拜
　　　與程將軍書
昨見武郎將僃陳將軍之言恩出非常談過其
實恭聞嘉恵深用慙惶君侯懷管樂之材當衛
霍之任豐功厚利盛徳在人送徃事君元勲葢
俗智足以興皇業道足以濟蒼生尚且屈公侯
之尊伸𬋩庫之士若下㒒者天地無一用芻狗
耳粤自旌賁之辰即逢聖明之曆材不經務不
能成佐命之功智不通時不能包周身之防加
以天資木强不能屈節權門地隔蓬心不能買
名時議常願爲仁由巳䘮我於吾見機可以絕機無
用之爲有用隨時任其舒卷與物同其波流者
矣其於木也班婁無措其鈎繩其於駕也良樂
無施其衘䇿不悟聖朝發明􁱈之制君侯緝雍
熈之道曲垂提奨廣借㳺談猥以樗櫟之姿忝
預賢良之薦當今鴻漸冨學麟閣多英非㳺夏
不可以升堂非夔牙不可以擊節儻使片言失
徳事暴區中匹夫竊議語流天下進乖得賢之
舉退貽薄徳之譏恐不肖之軀爲髙明之累耳
必能一眄増價九術光登燕昭爲市駿之資郭
隗居禮賢之始則當效駑鈆之用飾固陋之心
陶鑄尭舜之典謨憲章文武之道徳上以完三
才之能事下以通萬物之幽情勿使將詞翰爲
行巳外篇文章是立身岐路耳又何足道哉言
而不慙者將恵子之知我也所恨禁門清切造
別無縁官守牽纒風期有限某尚辭滿倘泛孤
舟萬里煙波舉目有江山之恨百齡心事勞生
無晷刻之歡嗟乎流水不窮浮雲自逺沾襟此
别把袂何時待以平生之私忘其貴賤之禮
　　荅員半千書
張評事至辱恵書及詩把翫無厭暫如有敘上
言離恨下朂交情篤以猛風乹蘇之談彌以驟
雨濕薪之喻雖聞義則徙道存於起予而擬人
失倫事均乎翫物借如誠說葢足下之不知言
倘或劇談豈吾人之所仰望夫鯤之爲魚也潜
碧波泳滄流沉鰓於渤海之中掉尾乎風濤之
下而濠魚井鮒自以爲可得而齊焉鵬之爲鳥
也刷毛羽恣飲啄戢翼於天地之間宛頸乎江
海之畔而雙鳬乗鴈自以爲可得而䙝焉及其
化羽垂天搏風九萬振鱗横海擊水三千寜豈
借翰於槍榆假力於在藻資江海㳙流之水待
掘堁揚塵之風哉故張子房之逹人也擊水摶
風之適焉朱買臣之屈士也戢翼沉　之致焉
足下雅得古人之致不乏先賢之道自守莊筌
無嬰魏網亦寜不知在藻槍榆之力非撃水搏
風之助哉而詞㫖慇懃深所未諭盍言爾志豈
若是乎夫人間百年物理千變名利寵辱之情
立矣憂憎毀譽之迹生焉其有道在則尊德成
而上幽貞爲虚白之室靜黙爲太玄之門知軒
冕是倘來悟榮華非力致茍斯道不墮亦何患
乎無成而欲圖僥倖於權重之交養聲譽於衆
多之口斯所以楊朱徘徊於岐路阮籍怵惕於
窮途嗟乎露徃霜來歲寒不待山髙河廣離㑹
無時桂樹寒花公文去而忘返松巖春草王孫
遊乎不歸去矣負生逺離隔矣音塵不嗣情其
勞矣長途空谷靜躁殊矣恵存好我無宻爾音
　　　與慱昌父老書
月日駱賔王致書于慱昌父老等承並無恙幸
甚幸甚雲雨俄别風壤異鄕春渚青山載勞延
想秋天白露㡬變光隂古人之别易㑹難不其
然也目解携襟䄂十五年交臂存亡略無半在
張學士溘從朝露辟閭公焂掩夜䑓故吏門人
多遊蒿里耆年宿徳但見松丘嗚呼泉壌殊途
幽明永隔人理危促天道奚言感今懷舊不覺
涕之無從也過䧨不留藏舟難固追惟逰者浮
生㡬何哀縁物興事因情感雖蒙莊一指殆先
覺於勞生秦天三號詎忘情於恒化㣲其泣矣
尚何云哉又聞移縣就樂安故成廨宇邑居咸
徒其地里閈阡陌徒有其名荒徑三秋蔓草滋
於舊舘頽墉四望棋木多於故人嗟乎仙鶴來
歸遼東之城郭猶是靈烏代謝漢南之陵谷巳
非昔吾先君出宰斯邑清芬雖逺遺愛猶存延
首城池何心天地雖則山河四望是稱無棣之
謔松桺千秋有切惟桒之里故毎懷宿昔尚想
經過于役不遑願言徒擁今昔成有戚東戸無
爲野老清談怡然自得田家濁酒樂以忘憂故
可洽賞當年相歡卒歲寜復恵存舊好追思昔
逰所恨跂予望之經途宻邇佇中衢而空􁈓巾
下澤而莫因風月虚心形留神徃山川在目室
邇人遐以此懷勞增其歎息情不遺書何盡言
意
　　　與親情書
風壤一殊山河萬里或平生未辰或暌索累年
存沒寂寥吉凶阻絶無由聚洩毎積凄凉近縁
之官佐任海曲便還故里兾叙宗盟徒有所懷
未畢斯願不意逺勞折簡辱逮湮淪雖未叙言
慙如披面晚夏炎欝並想履冝某𥘉至鄊閭言
㝷舊友耆年者化爲異物少壯者咸爲老翁山
川不改舊時丘隴多爲陳迹感今懷古撫存悼
亡不覺涕之無從也詢問子姪彼亦凋零永言
傷情増以悲動雖死生之分同盡此途而存亡
之情豈能無恨終期展接以申濶懷耴此月二
十日栖桐成禮事過之後始可得行祗叙尚賖
傾系何極各願珍朂逺無所詮

駱賔王文集卷第七
駱賔王文集卷第八
　序䇿
　　李長史宅宴序　王司馬樓宴序
　　冐雨尋菊序　楚國寺宴序
　　餞宋二之詩序　竇六郎宅宴序
　　送閻五序　餞尹大陸道士序(二/首)
　　送益府叅軍序　餞麴錄事序
　　餞李八詩序　楊州㸔競渡序
　　與群公宴　對䇿文三道
　　　秋日於益州李長史宅序
天以五嶽棲真直眇青溪之上六爻與遯寂寞
滄海之濵斯並激俗矯時獨善之風自逺懷材
韜價兼濟之道未弘長史公玄牝凝神虚舟應
物得喪雙遣巢由與許史同歸竉辱兩存廊廟
與山林齊致乘展驥之餘睱俯沉犀以開筵曲
浦澄漪似對任棠之水茅亭興洽如歸山簡之
池如以秋水盈襟寒郊滿望洲渚肅而兼葭變
風露凝而荷芰踈忘懷在真俗之中得性出形
骸之外雖四子講徳巳頌美於中和而五除陳
詩未形言於大雅受命虗䛕題其序云弁側山
頽自有琴歌留客操瓢染翰非山水助人盍各
賦詩式治樂事云爾
　　　餞宋五之豐城詩序
黯然銷䰟者豈非生離之恨歟帝里天津槐衢
分黒龍之水巴陵地道楓江連白馬之明親友
徘徊締歡言於促膝故人樽酒淹離涕於交頥
于時挽吹吟桐疑奏離别之曲輕秋入麥似驚
揺落之情白日將頽青山行暮想姑蘇之地夕
露沾衣望吳㑹之郊斷風飄葢嗟乎岐路是他
鄕之恨溝水非明日之歡玉斗臨吳太阿之氣
可識金陵背楚小子之路行遥盍各賦詩式昭
離緒
　　　𥘉秋於竇六郎宅宴序
六郎道合采葵嘯懸鶉而契賞諸君情諧伐木
仰登龍以締歡于時一葉驚寒下陳柯而捲翠
百花凝照淡虚牖以披紅旣而俱欣得兎之情
共掩亡羊之淚物我雙致匪名席以言蘭心口
兩齊混汙隆而酌桂雖忘筌戴翌與交態於霛
䑓而搦管操􁉔叶神心於勝氣盍陳六義詩賦
一言即事凝毫成者先唱云爾
　　　秋夜送閻五還潤州序
閻五官言返維乘脩逢指金陵之地李六郎交
深投􁈍開筵浮白玉之樽于時壁彩澄虗漏輕
先於雲葉珪隂散逈揺碎影於風梧雖桂醑蘭
缸定淺留於一夕而青山黄鶴將惆悵於九秋
謂勒四言俱伸五際
　　　秋日餞尹大徃京序
尹大官三冬懸暢指蘭臺而拾青薛六郎四海
情深飛桂樽而舉白于時兎苑東上龍火西流
劔彩沉波碎楚蓮於秋水金輝照岸秀陶菊於
寒隄旣切送歸之情彌􁍬窮途之感重以清江
帶地問吳㑹於星津白雲在天望長安於日路
人之情也能不悲乎雖道術相望叶神交於靈
府而風煙悲隔貴申心於翰林請振詞鋒用開
筆海人爲四韻用慰九秋
　　　秋日餞陸道士陳文林序
陸道士將㳺西輔通莊指浮氣之關陳文林言
返東吳修途走落星之浦於是維舟錦水藉蘭
若以開筵絏騎金隄泛橊花於祖道于時赤煙
沉節青女司辰霜鴈㗸蘆舉賔行而候氣寒蟬
噪桞帶凉亭以含情加以山接太行聳羊腸而
飛葢河通少海䟽馬頰以開瀾登髙切送歸之
情臨水感逝川之嘆旣而嗟别路之難駐惜離
樽之百傾雖􁈍園筌蹄巳忘然於道術而維陽
風雨貴杼情於詠歌各賦一言同爲四韻庻㡬
别後用暢離憂云爾
　　　𥘉春邪嶺送益府叅軍序
分首三春送君千里青山向日非舊國之春秋
翠斚清罇是他鄊之盃酒况復圭峯南望切登
髙之情渭水北流動臨川之歎于時寒光將歇
春景未華殘雪飄花猶開六出輕氷涵鏡未解
三川晨風􁈓孫楚之情岐路下楊朱之淚雖再
言再笑賞鳳月於離前一詠一吟寄心期於别
後詩言志也可不云虖
　　　秋日餞録麴事使西州序
麴録事務切皇華指輪䑓而鳯舉群公等情敦
素賞臨别舘而鳬分促樽酒而邀帷望山川而
起恨干時露團龍濕雲歛鴈天落葉響而庭樹
寒殘花踈而蘭皋脱聞秋聲之亂水巳愴分溝
對零雨之飄風倍傷岐路五日之趣未淹蘭藉
之娛二屋之輝行照䓤河之境凊飊朗月我則
相思隴水秦川君方鳴咽行歌不駐遽驚班馬
之嘶贈言可申聊振飛魚之藻人探一字四韻
四篇
　　　餞李八騎曹詩序
夫人生百齡從膝是忘言之契丈夫四海交頥
非贈别之資然而想山川之遽遥送歸將逺惜
歲華之不待行樂無時是用輟征驂以少留敝
離亭而多睱山芳襲吹坐疑蘭室之中水樹倉
春宛似楓江之上加以御溝新溜近入離絃賔
舘餘花遥摧别酒旣而榮波東注㶚岸髙登渌
蟻傾而髙宴終金馬落而離言促雖相思有贈
終結想於華滋而素賞無暌盍申情於麗藻人
爲四韻各賦一言
　　　楊州㸔竟渡序
夏日江干駕言臨眺于時桂舟始泛蘭棹𥘉逰
皷吹咽江山耀緒蔽雲日㛹姢舞䄂向渌水以
金低飄颺歌聲聴清風而更逺是以眼波笑臉
艶出浦之輕蓮映渚娥眉麗穿波之半月靚粧
舊飾此日憎竒絃管相摧兹辰特妙能使洛川
廻雪猶賦陳思巫嶺行雲專稱宋玉凢諸同好
請各賦詩
　　　秋日與群公宴序
昔挂瓢隱舜蹈箕山而不歸臨組逃齊戔滄波
而長徃咸用潜心物外擯影丘中豈若擬迹小
山陶心大隱叶仲長之怡性偶潘岳之棲閒群
公或道洽忘筌契金蘭而貴舊或情深傾葢披
玉葉以交新于時玉女司秋金烏返照煙含碧
篠結虚影於鱗枝風起青蘋動波文於異態庭
榴剖實擊虚彩以成珠岸石澄瀾泛清漪而散
錦旣而誓敦交道俱忘白首之情欵爾連襟共
挹青田之酒不有佳叶何以攄情共引文江同
開筆海
　　　對䇿文三道
問岱岳逰䰟入佳城而恒化􁱘州羽客竦鶴轡
而輕舉雖則備於縑素昭晣可觀求諸耳目虚
無罕驗弃杖成龍有異虞翻之㫖衘㤙結草寜
符宗伐之言二者何從爾其揚攉
對遐觀素論眇覿玄風惟鬼惟仙難䆒難測至
夫滕公長徃佳城開白日之徴洪涯不歸曽丘
控紫雲之蓋或崇成蒼狗自是趙王之神道叶
赤龍爰通陸安之治玉壘變長弘之血金關化
浮丘之靈固能日覩桒田來作西王之使䰟逰
萬里還爲北帝之臣然而將聖生鄒本忘情於
(語/恠)多材封魯亦黙論於通仙治平大義巳乖斯
文將墜於是八儒三墨之道異􁈓分馳九流百
家之文殊途竟爽語仙則有無交戰語鬼則虚
實相紛使結草抗軍爰乖宗岱之論化竹㳺水
有異虞翻之言然而慱訪綿書𬗟㝷曩冊徇其
浮說徒有奔競之談求諸至言抑匪經通之㫖
何則髙明瞰室巳著六爻之文太虚㳺形式編
三洞之籙故齊君出獵遇豕啼於貝丘周嗣登
仙浮鶴軒於洛浦况乎于寶碩徳巳緝捜神之
書劉向通儒非無列仙之傳斯皆實録諒匪虗
談謹對
問士農工啇四氓各業廢一不可耴譬五材而
闕里致言鄙於學稼􁈍園起論爰稱絕巧豈先
聖垂文義有優劣將隨方設教理或變通者㦲
爾其敷陳用啔前惑
對出震登皇垂衣裳而馭籙乘乹踐帝順舒慘
而字珉莫不列九土以開疆因四人而安業故
農爲政本两漢舉力田之勤財用聚人九市列
惟金之利陟龍門而就日入仕彈冠斵蟬翼以
成風追工運斧成用因人成事隨利濟時葢五
帝通規三王荗範然則泣麟上聖訓三千以領
徒夢蝶幽人摶九萬以齊物欲使丘門志學折
以問農之言漢渚絕機杼以灌園之巧斯乃變
通權教趍捨適冝當今海内人安天下樂業仕
植舊徳農服先疇自可孫弘獻書以待公車之
制王丹載酒時慰田家之勞謹對
問四十強仕七十懸車著在格言存諸甲令然
則顔駟韞價殆子白首和尊播美始自齠年欲
使滋泉之彦必臻洛陽之才無捨則隄防或爽
襟帶徒施其道如何佇聞嘉荅
對竊聞大人有作乂佇良材真士狥名理賚明
主是知君必待士士必待君故使飛(在/龍)天荀勗
代良平之榮巨魚縱壑元后得唐虞之后然則
否泰或爽材運難并歲漸縣車尚牧淄源之豕
年甫志學且珥漢庭之貂是知因籍時來和君
播玄貂之俊當其未遇顔生致白首之勤語其
古今稽之運㑹雖則人事抑亦大時當今乘六
御天得一居帝翹車獵彦束帛旌賢故當枉幽
人罷韜真於文豹青蓮江使自裂兆於非熊豈
止洛陽之才來儀漢國滋泉之■降止周朝而
巳哉某談謝二龍識迷三豕徒以鑽木輕熖仰
昇扶而曜暉化草餘光對含桂而炫彩廽遑如
矢俯仰多慙謹對
駱賔王文集卷第八
駱賔王文集卷第九
　雜著
　　帝京篇　疇昔篇雜言
　　姚州道破逆賊柳諾設弄楊䖍露布
　　又披設蒙儉露布
　　　帝京篇
山河千里國城闕九重門不覩皇居壯安知天
子尊皇居帝里崤凾谷鶉野龍山侯甸服五緯
連影集星躔八水分流橫地軸秦塞重關一百
二漢家離宫三十六桂殿隂岑對玉樓椒房窈
窕連金屋三條九陌麗城隈萬户千門年旦開
複道斜通鳷鵲觀交衢直指鳯凰䑓劔履南宫
入簪纓北闕來聲朙冠寰宇文物象昭囬鈎陳
肅蘭所璧沼浮槐市銅羽應風廻金莖承露起
校文天祿閣習戰昆明水朱邸抗平䑓黄扇通
戚里平䑓戚里帶崇墉酌金饌玉待鳴鍾小堂
縞帳三千萬大道青樓十二重寶蓋彫鞍金絡
馬蘭窓繡柱玉盤龍騎柱旋題彩璧映鏘金嗚
玉王侯盛王侯貴人多近臣朝逰北里暮南鄰
陸賈分金將讌喜陳遵投轄正留賔趙季經過
宻簫朱交結親丹鳯朱城白日暮青牛網幰紅
塵度狹客珠彈埀楊道倡婦銀鈎采薪路倡家
桃李自芳菲京華逰侠盛輕肥延年女弟雙飛
入羅敷使君千騎歸同心結縷帶連理織成衣
春朝桂樽樽百味秋夜蘭燈燈九微翠幌珠簾
不獨映清歌寳瑟自相依且論二十八年全寧知
四十九年非古來荣利若浮雲人生倚伏信難
分始見田竇相移奪俄聞衛霍有功勲未猒金
陵氣先開石槨文朱門無復張公子灑亭誰畏
李將軍相顧百齡昔有待居然萬化咸應改桂
枝芳氣巳消之柏梁髙宴今何在莫矜一旦擅
豪華自言千載長驕奢倐忽摶風生羽翼湏臾
失浪委泥沙黄鶴徒巢桂青門遂種瓜黄金銷
鑠素絲變一貴一賤交情見紅顔宿昔白頭新
脫粟布衣輕故人故人有湮淪新知無意氣灰
死韓安國羅傷翟廷尉巳矣哉歸去來馬卿辭
蜀多文藻楊雄仕漢乏良媒三冬自矜成足用
十年不調㡬邅廽汲黯薪逾積孫弘閣未開誰
惜長沙傅獨負洛陽才
　　　疇昔篇雜言
少年重英俠弱歲賤衣冠旣記寰中賞方承膝
下歡遨遊㶚陵曲風月落城端且知無玉饌誰
肯逐金丸金丸玉饌盛䌓華自言輕侮季倫家
五覇爭馳千里馬三條競驚七香車掩映飛軒
乗落照参差歩陣引朝霞池中舊水繞懸鏡屋
裏新粧不譲花意氣風雲倐如昨歲月春秋屢
廽薄上苑頻經桞絮飛中園幾畨梅花落當時
門客今何在疇昔交逰巳踈索莫見憔悴損容
儀㑹得髙秋雲霧廓淹留坐帝鄊無事積炎凉
一朝披短褐六載奉長廊賦文慙㫺馬執㦸募
前揚揮戈岀武帳落筆入文昌文昌隱隱皇城
裏由來奕奕多才子潘陸詞鋒駱驛飛張曹翰
苑縱橫起卿相未曽識王侯寧見擬徒勞倦負
薪何處逢知已判將運命賦窮途從來竒舛任
西東不臂永弃同芻狗且復飄飄類重蓬客鬢
年年異春花歲歲同榮親未盡禮徇主欲申功
脂車秣馬辭郷國縈轡西南使卭𤏡玉壘銅梁
不易攀地角天涯映難測鸎囀蟬吟有悲望鴻
來鴈度無音息陽關積霧萬里昏劔閣連山千
里色蜀路何悠悠岷峯阻且脩廻腸隨九折迸
淚連雙流寒光千里暮露氣三江秋長途看束
馬平水且沉牛華陽舊地摽神制石鏡娥眉真
秀麗諸葛才雄巳號龍公孫躍馬輕稱帝五丁
卓犖多竒力四士英靈用文藝雲氣横開八陣
形僑影遥分七里勢川平煙霧開逰戲錦城隈
墉髙龜望出水凈鴈文廻㝷妺入酒肆訪客上
琴䑓不識金貂重偏惜玉山頽他郷苒苒消年
月帝里沉沉恨城闕不見猿聲助客啼唯聞旅
思將花發我家迸逓関山裏関山迢迢不可越
故園梅桞尚有餘春來勿使芳菲歇解袟欲言
歸執𬒮愴多違北梁俱握手南浦共沾衣别情
傷去益離念借光輝梢夘有何託木落有南飛
　　　平屋春來酒應熟相將園閣望青溪且
用藤盂泛黃菊十年不調爲貧賤百日屢遷隨
倚㐲秪爲湏求負郭田使我再于州郡祿百年
鬰鬰少騰遷萬里迢迢入鏡川涘江沸潮衝白
浪淮海長波接逺天叢竹凝朝露起溟煙頼有
邊城月常伴客旌懸東南美箭古稱㑹名都隱
􁈓三江外塗山執玉應昌期曲水開襟重文㑹
仙鏑流音鳴鶴嶺寳劍分輝落蛟瀬未看白馬
對蘆芻且覺浮雲似車蓋江南節序多文酒屡
經過共踏春江曲俱唱採菱歌舟移疑入鏡棹
舉若乗波風光無限極歸檝礙池荷眺聽煙霞
正流盻即從王事歸艫轉芝田花發屡徘徊金
谷德明重逰衍登髙南適嗤梁叟慿軾西征想
潘椽岸開華岳聳疑蓮水激龍門急如箭人事
謝光隂俄遭霜露侵偷存七尺影分役九泉深
窮途行泣玉憤路未藏金茹茶徒有歡懷橘獨
傷心年來歲去成銷鑠懐抱心期漸寥落挂冠
裂冕巳辭榮南畞東皐事耕鑿賔階客院常踈
散蓬徑柴扉終寂寞自有林泉堪隱棲何必山
中事丘壑我住清門外家臨素滻濱遥瞻丹鳳
閣斜望黒龍津荒衢通獵騎窮巷抵樵輪時有
桃源客來訪竹林人昨夜琴聲奏悲調旭旦含
顰不成笑果乘驄馬發囂書復道郎官禀綸誥
冶長非罪曽縲絏長孺然灰也經溺髙門有閤
不圖封峻筆無聞𣣔敷妙適離京兆謗還從御
府彈炎威資夏景平曲況秋翰畫地終難入書
空自不安吹毛未可待搖尾且求飡丈夫坎壈
多愁疾契闊迍邅盡今日愼罰寜慿兩造辭嚴
科直挂三章律鄒衍衘悲衝燕獄李斯枹怨拘
秦格不應白髮軟成絲直爲黄紗暗如􁈍紫禁
終難呌朱門不易排驚䰟聞葉落危魄逐輪埋
霜威遥有勵雪枉更無階含冤欲誰道飲氣獨
居懷忽聞驛使發關東傳道大波萬里通涸轍
去鱗先逰海幽禽釋網便翔空舜澤尭曦方有
極讒言巧佞讜無窮誰能躅迹依三輔㑹就商
山訪四翁
　　　姚州道破逆賊桞諾設弄楊䖍露布
尚書兵部臣聞扎極列象六合奉天子之尊南
面乘乹一統成聖人之表是知衣裳所㑹義有
輯於殊鄰霜露所由誠無育於異類故塗山萬
國誅後至者防風丹浦一戎緩前禽者就日然
則利􁀥矢以威天下法雷霆以震域中四時得
焉天道不能去煞五兵備矣皇業所以勝殘雖
切救焚茍順時以濟物㤙深祝網不獲巳而用
兵伏惟皇帝陛下登翠嬀以握名憲紫微而正
象女功不幸混太始以凝神至道無圖佇華胥
而得夣闡文教以清諸夏崇武功以制九夷環
海十洲通波太液之水鄧林萬里交影甘泉之
樹反踵穿胷之域襲冠帶以來王竒眩儋耳之
酋奉正朔而請吏逆賊蒙儉和舎等浮竹遺㣧
沉木餘苗邑殊禮義之鄊人習貪殘之性日者
皇明廣燭帝道遐融頗亦削左袵而𬒳朝衣解
椎䯻而昇華冕而豺狼有性梟獍難馴遂敢亂
我天常變九隆而背誕負其地險携七部以稽
誅搔亂邊疆冦攘州郡是用三門投律長馳無
戰之師五月渡瀘深入不毛之地去月二十日
軍次三朏崙鎮前後捕得生口知守捉山差傍
山連結十部蠻有徒五萬衆此山即南中巨傍
也崗巒千里西通大荒之郊溪谷萬重南極炎
洲之境聳喬林而掙月隂靈有假道之摽㧞崇
巖以隱天陽烏廽無翼之地峯危束馬路絶懸
車賊踞臨代之形垂建鈑之勢徴風召雨蝟起
蜂飛驅雜種以挺灾封狐十里肆沉黎而作孽
雄虺九頭臣以爲制敵以權柔逺者理成於徳
教伐叛以義决勝者不在於干戈於是廣布朝
㤙恭宣帝澤申之以安撫暁之以存亡信重蠻
􁑈無負黄龍之約賞隆漢爵不踰白馬之盟地
接周駹詞屢彈於喻蜀俗通盤　聲不輟於吠
尭臣遣左二軍子緫𬋩寧逺將軍前守右驍尉
井陘縣開國男劉玄暐等衘枚逺襲卷甲前駈
偃危斾而設潜兵疑從天落乗間道而掩不備
若出地中又遣右二軍子総管明威將軍行左
武衛翊府郎將髙奴弗率左武衞天水府折衝
都尉張仁操等陟南山之南衝其要害之路又
遣左一軍子捴𬋩前右金吾衛翊府郎將孫仁
感率府左果毅都尉王文雅等凌北山之北絶
其飛之途賊首領揚䖍桞諾設弄諾覽期等振
螳蜋之力拒轍當輪縱蚊蚋之群彌山滿谷劉
惠基髙奴弗孫仁感等並忠勤克著智畧逺聞
識明君之重恩輕生有地提太阿之神劒視死
無時弯􁀥而兇黨土崩舉刀而妖徒瓦解雖危
苕沸鼎未窮梟首之誅救死扶傷獨致拆骸之
㸑二十日臣遣副捴管兼安撫副史定遠將軍
前左驍衝府中郎將令孤智通率右武衛良將
壯府左果毅都尉韓恵徳等擁貔豹之雄順天
機而左轉遣副捴管兼安撫使守銀州刺史李
大志率前左衛静福府果毅都尉陳弘義等率
犀象之卒乗地軸以右廻又遣行軍司馬守嶲
州都督府長史梁侍辟率守金吾衛冝昌府果
毅都尉閻文成等捴投石㧞距之材蹈中權而
撫其背又遣前守右威衛龍西府果毅都尉康
留買等勝躍截歕金之騎犯前茅而扼其喉臣
率守衛清官府左果毅許懷秀等横玉弩以髙
臨㧿金鉦而直進玄雲結陣影宻西郊赤堇揮
鋒氣南斗授以稽天滄溟爲之晦色兵交刄接
鳥散魚驚自卯及申追奔逐北斬首千餘級轉
戰三十里激流膏而爲泉似變萇弘之血委亂
骸而擠壑若泛鱉靈之屍旣而照盡髙春雲昏
乙夜賊乃收集餘衆保㩀重巖臣度彼逰䰟慮
其宵道彼三軍齊進四面合圍二十三日乗魚
爛之危啓地形之陣揚麾誓衆杖節訓兵一皷
先登賞必懸於芳餌九攻失律罪無赦於嚴誅
五部材雄三河侠少或生居燕地尤工即墨之
圍或家本秦人早習昆明之戰叱咤則江山搖
蕩慷慨則林壑飛騰舉鵬力以揚威耀犀渠而
賈勇登氣　祲同夏景之潰春水滅迹掃塵若
霜風之卷秋籜戰踰百里時歷三朝前後生擒
四千餘人斬首五千餘級桞諾設弄楊䖍等殞
元行陣懸首旌門蒙儉和舎等委衆奔馳脫身
挺險雖復刑以止殺丁壯咸伏於誅夷禮不重
傷班白必存於寛宥昔魏臣賦蜀徒聞蒟醬之
竒漢使開卭纔通竹杖之利豈若膺紫泥而吊
伐指埸徼以臨戎一戰而猛獲巳擒再舉而哀
牢授首斯並皇威逺暢廟略遐宣奉玄猷以配
天徒知帝力掩望輿而闡地豈曰臣功不勝慶
快之至謹奉露布以聞
　　　又破設蒙儉露布
臣聞七緯經天星墟分張翼之野八絃紀地炎
洲限建水之鄕西距大■秦雜金行而孕氣南
通交趾枕銅柱以爲鄰俗帶白狼人習貪殘之
性河渝赤虺川多風雨之妖水積炎光山涵毒
露竹浮三節肇興外域之源木化九隆頗爲中
國之患年將千祀代歷百王鄭純之化不追猛
獲之風逾扇故三年疲衆徒聞定笮之譏五月
出師未息渡瀘之後然則大人拯物上聖乗期
法乹坤以握樞體剛柔而建極知仁義不能禁
暴設刑綱以勝殘知揖譲不可濟時用干戈而
靜亂伏惟皇帝陛下禪螭戴玉拓地軸以登皇
道契寢䋲掩天絃而踐帝玄雲入户纂靈瑞於
丹陵縁錯昇壇薦禎圖於翠渚垂衣裳以朝萬
國崇玉帛而禮百神昭儉防奢露䑓惜中人之
産宣風布政明堂法上帝之宫致群生於太和
登品物於仁夀四神致雪五老飛星君囿祥麟
樂班文於仙卉文林鳴鳯韻歸昌於帝梧四隩
同文五風異色配林萬里纔䟽苑囿之基曽城
九重未岀池隍之域六合臨照之地侯月歸琛
大罏覆載之間占風納賮蠢兹蠻貊敢亂天常
横赤熛以䟽壃背朱提而設險石林萬仞岩邑
千里望泰阜以相傾崤陵失四塞之阻對梁山
而錯峙劔門成一簣之峯自謂絶壤遐荒中外
足以迷聲教慿休負固江山可以逃靈誅不知
王弩垂芸汹水無九嬰之沴瑶階舞鐡洞庭有
三苗之墟臣等謬以教材忝專分閫自白招乘
候順秋帝以揚旌絳節臨邊通夜郎而解辮自
雲開嶲穴斾轉卭川峻岐折坂之危盡忘襟帶
傾池漏江之固曽葛藩籬唯逆賊設蒙儉等未
革狼心仍懷豕突陸梁放命旅拒偷安城接祠
鷄竟無(希/於)政旦山多神鹿終未息於擇音臣以
大帝宣威有征無戰明王仗順先徳後刑加聖
澤於中孚緩天誅於大過庻南薫解愠仰雲闕
以翔䰟東徤變音扣轅門而頓顙而祝禽踈網
徒闕三面之恩毒虺挻祅逾肆九頭之暴乃鳩
集餘衆蟻結兇徒儋耳摧䯻之渠千里露合鑿
齒雕題之孽一呼雲屯凌石箘以開營拒巖椒
而峻疊崇蠻刼漢若登藏寳之山絶壑慿宵似
瞰封泥之谷以去月十七日運營布陣踞險揚
兵東西三十里馬歩二十萬聚蚊蚋而成響聲
若雷霆縱虵豕以爲群氣稽宇宙臣遣中節將
令狐智通等擁拔山超海之雄當其歩陣遣銀
州刺史李大志等駈籥景騰雷之騎承其馬軍
遣嶲州刺史行軍司馬梁大辟等領勁卒一千
絶其飛走之路遣臨源府果毅都尉馬仁静等
勒精兵九百斷其潜伏之軍臣率行軍長史韓
餘慶等賁霜戈而直進指雲陣以長駈庻令輙
馘七擒將士挾雷公之怒伏屍百死蠻夷識天
子之威於是三畧訓兵五申誓衆先登䧟敵無
遺大樹之功後拒亂行必致曲梁之罰楚人三
戸蜀郡五丁氣擁玄雲精貫白日喑鳴則乹坤
搖蕩呼吸則林壑沸騰列旗影以雲舒似長虹
之東指横劔鋒而電轉疑大火之西流刄接兵
交洞胷逹腹自辰踰午魚爛土崩沸殘息於胃
峯更切守脾之哭積圓顱於重阜殆成京觀之
封唯賊師夸干未悟傾巢之兆敢懐拒轍之心
獨率馬軍平川轉闘驚亂起六合爲之䆮光殺
氣相稽四溟由是變色副捴管李大志忠惟狥
國義則亡軀臨危而負節逾明制敵而神機獨
逺丹誠自守雖九死其如歸白刄交前豈三軍
之可奪投袂則祅徒霧■搴旗而兇黨山崩於
是乗利追奔因機深入困獸猶鬪如戰廪君之
䰟窮鳥尚飛如驚杜宇之魄斬甲卒七千餘級
獲裝馬五千餘匹僵屍蔽野臨赤坂而非道流
血灑途視丹徼以何逺酋領和含等並計窮力
屈面縳君門寛其萬死之誅弘以再生之路唯
蒙儉脫身挺險負命窮山顧巢穴而靡依逃晷
漏而何㡬況妖徒革面徼外非復他人部落離
心舟中皆爲敵國瞻言梟首指日可期凡在歸
降随事招撫與之更始復其故業首丘懷戀疑
臨舊國之墟安堵識家以入新豐之邑然後班
師　水振旅禺山建鴻勲於武功暢玄猷於文
教庻荒􁑈襲中原之禮邊壃息外户之虞華封
祝堯兆皇基於千載夷歌頌漢羙王澤於三章
豈與夫天帝前星廣賜秦公之冊坤元益地遥
開王母之圖蓋亦有云曽何足紀斯並玄謀廣
運廟畧遐覃一戎而荒裔肅清一皷而邊隅㡳
定豈臣等提戈擐甲克全百勝之功杖節揚麾
能通九變之䇿謁藁街而獻旅大帝成規聞杕
杜之勞旋小臣何力不勝發快之至謹遣行軍
司馬梁大辟奉露布以聞
駱賔王文集卷第九
駱賔王文集卷第十
　雜著
　　代李敬業檄　應誥
　　自叙狀　祭趙郎將文
　　樂大夫挽詞(五首)丹陽刺史挽詞
　　　代李敬業以武后臨朝移諸郡縣檄
僞周武氏者人非温潤地實寒㣲昔充太宗下
陳曽以更衣入侍洎乎晩節穢亂春宫宻隱先
帝之私隂圖後房之嬖入門見疾娥眉不肯譲
人掩𬒮攻讒孤媚偏能惑主䧟元后於翬翟致
吾君於聚塵加以虺蝪爲心豺狼成性近狎邪
佞殘害忠良殺姊屠兄弑君鴆母人神之所共
嫉天地之所不容猶復包藏禍心窺竊神器君
之愛子幽在别宫城之宗盟委之重任嗚呼霍
子孟之不作朱虚侯之巳亡燕啄皇孫知漢祚
之將盡龍漦帝后識夏庭之遽衰敬業皇舊臣
公侯冡子奉先君之成業荷本朝之厚㤙宋微
子之興悲良有以也袁君山之流涕豈徒然哉
是以氣憤風雲志安社禝因天下之失望順宇
内之推心爰舉義旗以清妖孽南連百越北盡
三河鐡騎成群玉軸相接海陵紅粟倉儲之積
靡窮江浦黄旗匡復之功何逺班聲動而北風
起劔氣衝而星斗平喑嗚則山嶽崩頽叱咤則
風雲變色以斯制敵何敵不摧以斯圖功何功
不剋公等或居漢地或叶周親或膺重寄於話
言或受顧命於宣室言猶在耳忠豈忘心一枉
之土未乾六尺之孤安在儻能轉禍爲福送徃
事君共立勤王之師無廢大君之命凡諸爵賞
同指山河若或眷戀窮城徘徊岐路坐昧先幾
之兆必貽後至之誅請㸔今日之域中竟是誰
家之天下
　　　應誥
余以三㐲辰行至七里瀬此地即新安江口也
有嚴子陵鈎磯焉澄潭至清洞徹見底徃徃有
群魚戲遷如水行耳人有釣者試取投之或有
浮而不願者或有貪而輙吞者引竿而舉因以
獲焉其始出也乃掉尾揚鬐有若恃力而自勉
其少退也則皷鰓濡沫有似屈體而求哀嗟呼
勢牽於人道窮於我將𣣔以下座而歌馮子又
安能中徹而呼莊周哉余乃祝曰猛獸摶也拘
於檻穽鷙鳥攫也縶於籠樊素龜霛也𬒳髪河
津白龍神也掛鱗罝網何不穴䖏而穴䖏何故
貪餌而吞釣乎於是放之江流盡其生生之理
時同行者顧誥余曰夫至人之䖏世也擬迹而
後投隱心而後動終始不易其道悔吝不生其
情而吾子沉緍於川登魚於陸烹之可以習政
術羞之可以助庖厨曩求之將何圖今捨之將
何欲余笑而應之曰聖人不凝滯扵物智士必
推移於時知㡬之謂神食生之謂道殷乙聖也
囚於夏孔丘賢也畏於匡且夫明哲之賢尚罹
幽憂之患况鱗羽之族能無匙鈎之累哉故曩
吾有心也恐求之不得今吾無心也旣得之而
捨求與捨不亦雙美乎烹與羞不亦兩傷乎況
療飢者半菽可以充腹爲政者一言可以興邦
亦奚必因小鮮而後明三異之規勦大命而後
兾一食之飽擒而不殺可謂仁乎獲而不饗可
謂㢘乎且夫垂竿而爲事者太公之遺術也形
生磻溪之石兆應滋水之瓉夫如是者將以釣
川耶將以釣國耶然後知古善釣者其惟太公
乎又有妙於此者其惟文王乎夫文王制六合
爲鈎懸西履爲餌筮之於清廟投之於巨川一
引而獲太公再舉而登尚父由是觀之蹲㑹稽
而沉轄者鮑肆之徒也踞滄海而負鼇者漁父
之事也斯亦眇小者之所習安知大夫之所爲
哉
　　　自叙狀
某官某謹再拜言伏奉恩旨令通狀自叙所能
某本江東布衣人也幸属大鑪　與觀合璧
光輝易上農叨兹下秩于今三年矣然而進不
能談社稷之務立事寰中退不能掃丞相之門
買名天下徒以黄離元吉白賁幽與沭少海之
波瀾照重光之麗景雖任能尚齒載弘進善之
規而觀過知人異降自媒之㫖是用披誠歷懇
以舒愚衷若乃忘大易之謙光矜小人之醜行
彈冠入仕解褐登朝飾懐禄之心效當年之用
莫不狥名飬利勵朽磨鈆自謂身負管樂之資
志懐周邵之業若斯人者何勝道哉而修譽察
能聽言觀行捨直而擇士㳂虚談以取材將恐
有其語而無其人得其名而喪其實故曰知人
不易人不易知抑又聞之知臣莫若君知子莫
若父誠能簡材試劇考績求功觀其所由察其
所以臨大節而不可奪處至公而不可干兾斯
言之無虧於從政乎何有若乃脂韋其迹乾沒
其心說巳之長言身之善􁂦容冐進貪祿要君
上以紊國家之大猷下以瀆與介之髙節此凶
人以爲恥況吉士之爲榮乎所以令衒其能斯
不奉令謹狀
　　　祭趙郎將文(爲李義作)
姚州道大㧾𬋩李義祭趙郎將之靈惟靈降精
辰象委質昌期弃筆文塲早狥封侯之志
彯纓武帳坐昇戎𬒮之榮属滇浦挺妖昆明習
戰應星文而動將奉天罰以揚威不能引妙筭
於西􁂃叶神謀於九變致令王師失律兇狡慿
凌嶲穴南臨同五溪之深入即関不阻類雙崤
之不歸亭候多虞故有負於明代春秋責帥豈
無慙於幽途夫任賢與能明君之事也陳力就
列忠臣之義也雖見危授命固誠節之有餘臨
難權機何智謀之不足鳴呼哀哉某猥以散材
謀專分閫途經夷落路踐戎塲停疲驂於九原
悲來有地痛遺骸於四野泣下無從暫輾征旅
之勤爰崇掩骼之義(庻/幽)靈有託梧丘(息/入)夢之䰟
壯士不還薤歌起送終之曲鳴呼九眞邊徼萬
里長安城危䟽勒山峧臯蘭因原爲隴即壤成
棺夕隂儀而平蕪晦秋風急而荒戍寒哀哉異
域幽埏但有新栽松柏他鄕古木非復舊邑粉
榆感平生其若斯聊申絮酒儻聦明之不昧或
薦簞醪
　　樂大夫挽辭(五首)
可歎浮生促吁嗟此路難丘林一起恨言笑幾
將歡蕭索郊埏晚荒凉井徑寒誰當門下客獨
見有任安
蒿里誰家地松門何代丘百年三萬日一别㡬
千秋返照寒無影窮泉凍不流居然同物化何
䖏欲藏舟
昔去梅笳發今來薤露稀彤騶朝帝闕丹旐背
王畿城郭猶疑是原陵稍覺非九年如可作千
載與誰歸
一旦先朝菌千秋掩夜臺青烏新兆去白馬故
人來草露當春泣松風向夕哀寜知荒隴外吊
鶴自徘徊
忽見泉臺路猶疑氷鏡懸何如開白日非復覩
青天華表迎千歲幽扃送百年獨嗟流水引長
掩伯牙絃
　　　丹陽刺史挽詞(三首)
百齡嗟倐忽一旦附山河丹桂銷巳盡青松哀
更多薫風慮聽曲薤露反或歌自有藏舟處誰
怜隙駟過
惻愴恒山羽留連棣蕚篇佳城非舊日京兆即
新阡城郭三千歲金陵㡬萬年唯餘松柏隴朝
夕起寒煙
短歌三獻曲長夜九泉臺此室玄扃掩何年白
日開荒郊踈古木寒隧積陳荄獨此傷心地松
聲薄暮來
駱賔王文集卷第十終
