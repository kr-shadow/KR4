#+TITLE: 海陵集-宋-周麟之
#+DATE: 2018-05-12 10:19:27
#+SOURCE: github.com/kanripo/KR4d0220 master c76838d8                
欽定四庫全書　　　　　集部四
　海陵集　　　　　　　　别集類三(宋/)
　　提要
　　　　(臣/)等謹按海陵集二十三巻宋周麟之撰麟
　　　　之字茂振海陵人紹興十五年進士中宏詞
　　　　科任起居舍人厯擢兵部侍郎直學士院給
　　　　事中知制誥翰林學士官至同知樞密院事
　　　　宋史藝文志載麟之海陵集二十三巻與此
　　　本合前有淳熙癸卯周必大序亦稱其子準裒
　　　　遺稿得二十三巻葢猶舊帙序稱其久官於
　　　　朝故其詩文因事而作者少集中内外制詞
　　　　殆居其半今觀其集非惟贈答唱和寥寥無
　　　　幾即奏議奏劄亦多不闗軍國大計盖其珥
　　　　筆禁廷坐司綸誥不出國門而躋通顯與王
　　　　珪約畧相似而文章嫻雅亦猶有北宋館閣
　　　　之餘風非南渡諸家日趨新巧者比未可以
　　　　専工儷偶輕也别有外集一巻其中中原民
　　　　謡十章盛陳符讖誇宋詆金又前後凱歌三
　　　　十首虚張虞允文𤓰洲采石僥倖之功殊為
　　　　過實詞句亦多鄙俚不類麟之他詩考諸宋
　　　　志亦無此外集一巻之目殆其子諱而削藁
　　　　後人又掇拾附存歟謹削之而附訂其謬如
　　　　右乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸費　墀
海陵集原序
本朝沿唐舊西掖掌外制北門掌内制謂之兩制而非
侍從近臣之通稱也太宗時四方砥平人才輩出專以
是處文學器識之士禮遇非他官比二府有闕率於此
取之惟參知政事蜀人蘇易簡尤被眷奬其自兩制入
中書猶未强仕淳化二年御飛白書玉堂等四字以賜
至今號為北門盛事炎祚中興時則有吾宗樞密公茂
振以雋明之才辯麗之文受知上皇人皆以蘇公遇太
宗為比年踰三十由館閣兼掌書命其後真拜掖垣入
翰林三遷為學士每一制詞出學者争相傳誦天子嘗
襃諭云卿久掌内外制中外士大夫咸稱得代言之體
紹興三十年復大書玉堂二字賜之其視淳化若合符
節公先世亦蜀人也後徙海陵登科者踵相躡所居號
叢桂坊世有顯人至公遂大用可謂盛矣公薨嗣子準
裒遺藁得二十三巻而内外制殆居其半蓋久官於朝
故其他詩文因事而作者少然溫潤精切鼎臠可知向
使天假公年主盟斯文則述作之富雖至于百巻可準
刻意家學數以序為請予與公同宗同朝不得而辭公
諱麟之茂振字也淳熙癸卯正月十日周必大序
欽定四庫全書
　海陵集巻一
　　　　　　　　　　　　宋　周麟之　撰
　賦
　　檻泉賦(并序/)
　　　陽羨祖塋之左有泉正出蓋詩所謂觱沸檻泉
　　　者也暇日往觀感而賦之
君山之陽大城之阜松楸城乎其中有泉出焉于蒼龍
之首隠若靈湫豁若眢井吹波若魚目沸潏若湯鼎吁
此何水也若是其異乎山人吿予曰維山之顛峩峩巍
巍三峯環峙中窪如巵萬斛之水瀦而為池蛟龍之所
蟠神物之所司水滔天兮不溢旱竭澤兮不虧下灌注
乎山隴之脉上潛通乎天潢之湄淼若陂浸之在望常
未雨而生雲霓泓泓兮淵淵行地中兮冥然值冲秀之
所萃乃奮迅而出焉稽之古詩是名檻泉其正出也萬
竅互發蘊淪洄漩迸澄沙之金碎激浮漚之珠圓吹嘘
乎管灰之飛眩轉乎風蓬之旋其洩流也澗道委蛇如
𤣥雲之觸石遏流不平而鳴鏗鏘乎佩玉之音悠揚乎
宫徵之聲擁山川之秀潤朝欝欝之佳城若乃隂伏陽
亢害於有秋萬壑源斷千畦壒浮火雲晝燎燭龍夜游
山岳焦金石流則是泉也其澤涓涓其聲濺濺走缾綆
於百里溉稻秫於平田其羨流餘浸猶足以已道渴而
灌蔬園也出山隈踰南阡斯前抵于大澗之濵而下㑹
乎東瀉之川則其澤物之功豈淺淺哉予乃撫然曰夫
天下之水殊源異族注川曰谿注谿曰谷仄出而泛則
為汍懸出而溜則為沃湧輪口而凌空則為汾隂之瀵
下萬仞而曳練則為匡廬之瀑弱水則鴻毛莫載湯泉
則不火而燠或止或行或見或洑各隨物以賦形紛莫
數乎衆目兹檻泉之觱沸不槩見于編牘豈先徳之涵
潤故於此發長源而兆吉卜也因相與植杖而坐挹泉
而飲之且歌曰泉之流兮流祖之徳肆其後兮沐靈澤
泉之清兮為文英泉之涌兮騰仁聲世世兮承休與兹
水兮同流
　詩
　　郊祀慶成
紫極三階正黄宫一氣旋迎陽周吉土練日漢甘泉考
典陳商輅占祥察舜璿朝冠紛璀璨齋幄湛蟺蜎荔席
方顒若油雲已廓然瑶源尊始祖絳節從羣仙碧瓦霏
煙外雕梁麗日邊大音諧美樂芳薦列嘉籩黙喜雲孫
燕深期鼎祚延六虬紆制蹕九廟闢崇筵欝鬯香稃熟
芝楹瑞葉連醇犧登碩俎肅倡被朱絃孝奏靈咸格誠
存禮不愆清晨登玉􁊯綵仗揭龍旃虎旅羅三衞蜺旌
亘百㕓展容趨泰畤裒福對蒼圜扆坐張皇邸帷宫駕
采椽鼔鐘傳禁漏星月粲髙躔蠖畧車迴斗熒煌衮象
天華支金擢秀雅奏玉鳴鋗虚次停埀佩登壇儼奉瑄
蘭生芬獻斚電燎欝升煙氣晏樵蒸焜天澄境落褰涓
成均拜胙抃慶趣摩肩鳳蓋端闈敞蠅書惠澤宣自欣
千載遇叨貳六卿聨簪筆琱輿上扶圭繡黼前獨多親
日表敢後贊雲篇帝徳惟天大臣心匪石堅願言陪虎
拜寶厯萬斯年
　　太廟觀芝草
九廟寜神藹徳馨煌煌又見産芝英香凝薦斚椒蘭潤
色映雕梁日月明紹復祖宗全達孝感通天地契精誠
試披瑞牒占休應看取皇家萬葉榮
曉開疏屏望榮光仰見威靈燭下方二本同楹真盛事
三年疊秀是殊祥好圗瑞采増旗幟(二十五年太廟芝/草生是嵗郊祀臣)
(乞依乾徳中太祖親郊作三瑞/旗故事特製靈芝旗有旨從之)更誦靈華續樂章(頃嵗/臣寮)
(嘗請以太廟瑞/芝播之樂章)拜舞共陳歸美頌喜浮春殿九霞觴
　　苦熱行
君不見浣花老翁初作掾觸熱簿書塵滿案坐曹束帶
緫不能但欲赤腳踏層冰又不見青蓮居士金門客懶
揺白羽巾挂壁有時裸袒青林中只知露頂洒松風二
子英規凛千古筆奪造化驅風雨如何避暑如避仇叫
呼競作驚人語是身本與天地同要當捫腹無弗容世
間冷煖翻覆手焉用夷隘惠不恭我方窮居度炎熱火
雲爍山金石裂一讀清詩百念空炯若冰壺浸明月
　　憂旱
老農病旱如膏肓汲井灌秧秧巳黄湖田半作龜兆坼
河渠斷道不可航救旱不必焚巫尫當去民害烹𢎞羊
嗟哉銷變此不務龍川佛舍徒祈禳中興天子食不遑
側身感天天與祥霈然坐待三尺雨擬賦雲漢歌宣王
　　讀戰國策
從人為從六國强横人為横六國亡悲夫不用擯秦計
徒以委肉强虎狼一朝秦甲下函谷指揮韓魏如羣羊
坐令不費一隻矢山東千里無金湯我窺塵編三太息
諸侯自覆非秦力紛紛二百四十年說士遊談空滿籍
我將西上弔興亡南山自有能言石
　　秋日坐寐覺而有作
南國逢秋色西風擾客心久閒安飲啄多病廢登臨壁
倚青藜杖窓横綠綺琴無魚甘糲食有酒任孤斟地僻
千山瘠人稀萬籟瘖懶同牛卧壠倦劇鳥歸林紙閣居
容膝繩牀坐整襟縮頭須爾伴便腹莫吾箴俛仰三眠
柳徘徊五戲禽忘形初隠几得趣漸欹簪不假仙遊枕
寜須女抱衾乍疑身栩栩已覺息深深白鳳才難繼黄
粱事可尋有人呼晝漏何處起寒砧短夢蘧然覺斜暉
慘欲隂桂開香吐粟菊認蘂攢金磨熟雙旗茗爐殘小
瓣沈感時思别墅開戸見遥岑自别堯庭邃俄驚墨突
黔背無三甲起頭有二毛侵咎往眉難炙言歸足尚肣
静忘波洶洶老諳嵗駸駸幸得安心法聊為擁鼻吟黒
甜誇勝味黄落寄餘音猿鶴休相怨萍蓬自不禁却愁
宵寐少卧聽竹蕭森
　　雙投酒
君不見白玉壺中瓊液白避暑一盃冰雪敵只今名冠
萬錢厨此法妙絶天下無又不見九重春色薔薇露君
王自酌觴金母味涵椒桂光耀泉御方弗許人間傳向
來我作金門客不假釀花并漬核日日公堂給上尊時
時帝所分餘瀝一朝釋珮投江村卻訪田家老瓦盆道
院丹泉灰腳重官爐玉友糟頭渾有酒如此寜不飲但
賦獨醒招楚魂錦谿昨夜秋風入梧葉雨殘溪水急呼
奴為我挽飛流滌瓮燎薪炊玉粒奴言新釀良未宜此
間寒燠來無時雙投舊法酒經載今焉可試君無疑初
觀白醑寒漿溜再加麴米成重酎色如竹葉照人明香
似蘭英和露透妻孥一笑醆斚空所恨無多纔數斗嗟
予性與禮法疏況此掃軌甘窮居肯學鴟夷隨後車不
煩騎驢驥子扶焉用拊缶歌烏烏一觴一詠聊自娛
　　飛來峯
西域嶄崱羣玉峯懸崖萬丈穿玲瓏世人不識真鬼工
夜半躍起隨雷風天與西湖作竒觀嶷然飛墮羣山中
海風吹雨萬壑暝往往密有雲相通遥望煙鬟出林塢
重巒面面青蓮宇孤雲起石風生泉游人六月不知暑
世傳飛來我亦疑摩挲蒼璧心更悲當年禁囿山水逺
艮岑一石須人挽無人把酒酹山靈飛入君王上林苑
　　賦張參政四老堂
散策相從倚玉鳩不須更伴赤松遊林塘在眼供舒嘯
花鳥催詩好勸酬一座幾盈三百嵗(公四兄弟年/皆六十餘)四翁
宜夀八千秋堂前風物如伊洛尚欠香山與石樓
西望斜川烟靄低荆溪東下泛清漪夜來風雨秋懐共
春草池塘晝夢遲江左便傳花萼集曲中休奏紫芝詞
安車不日聨鑣至銀角桃枝上玉墀
　　呈郫人李簽判
錦江煙水春茫茫錦城遊宴歌舞狂酒酣緩轡踏花去
尚説當年先侍郎(吾家本郫人先侍郎仕蜀日芙蓉/堂詩有踏花歸去馬蹄香之句)後
來游宦家因徙子孫不復歸桑梓世居淮海二百年路
隔關山七千里兵戈南下風塵昏衣冠渡江黄屋奔淮
鄉幾作邊戍地叢桂舊第無一存(海陵舊居/名叢桂坊)我從避亂
梅花塢釣月眠雲拉巢許爾來又卜南郭居自笑飄萍
無定所見君襟韻真謫仙從來遊戲壺中天眷言我祖
舊同閈邂逅笑語心豁然平生行李遍方外南逾五嶺
入蒼翠脫靴未屈力士手探囊巳壓髯奴背為歎干戈
何日休浮家泛宅江海遊丹砂鍊就葛洪鼎茶竈行隨
魯望舟天涯一見傾蓋舊青城猿鶴知存否㑹當叱馭
過卭郲相從却飲郫筒酒
　　呈伯父元仲二首
我伯氣吐虹貫日干文光胷中有和璞發揮見文章筆
追羲獻風句壓曹劉牆平生太古心孰得窺行藏人間
富貴味掩口不一嘗方朔飢卻死次公醒而狂方寸不
受折養此百鍊剛江湖五十年飄飄曳征裳晚嵗一區
宅欲並幽林塘浙東山水窟選勝方徜徉蘭溪得佳致
行築鍾山堂自顧世路險機穽寜易防俛首吾不能髙
卧庸何傷貧賤茍自得麪糗皆膏粱願言守此志鵬鷃
聊相忘
干戈十年餘荏苒百憂至誰憐齒未壯遽失綵衣戲捫
心天不聞空下千斛淚藐然一星孤未忍隨以逝雨濕
新松楸塵生舊鞶􁊌奈此愁絶何況復形夢寐蕭蕭風
樹悲此恨豈有既念昔齠齓中從公識竒字一從江淮
别嵗月不復記公尋武夷春我友頤山桂此來忽相見
再拜只流涕忽忽恱情話恍若巳隔世先人有遺經夙
夜焉敢墜餘生倘未殞肯負平日志但恨不及親臨風
一歔欷
　　寄伯父元舉
我家百笏門族望甲鄉國堂堂六世祖名在碧落籍人
曰吾故侯善政光古昔後裔聨簪纓北原䕃榆柏里居
百餘年世出二千石當時叢桂中鳴珂動城陌變故忽
相仍流蕩兵火厄一經焚劫餘故里半荆棘奔騰豺虎
羣逃避天地窄十年湖山游幸不死鋒鏑朝穿雲麓青
夜釣月溪白間關度陽九闔室僅安適遽嬰風樹悲呼
天淚横臆坡陁東龍岡悵望隔窀穸(先塋在陽/羨東龍山)故鄉渺
歸期異縣悲久客北轅吾未能遼絶江海隔思我伯父
賢一别幾更厯寇至獨不去巍坐空四壁髙標揖夷齊
九死出焚溺居為一鄉望後學所矜式泮水修復初儒
盟首開席我獨隨風蓬孤陋阻規益明年秋鴻飛槐花
動行色庶遂升堂拜情話輸悃愊詩成喜不寐興逐飛
天翼
　　答宋子閑
冀北百馬一駃騠沅江之鼈九肋稀海邑千室士半之
異材傑出今其誰有客有客氣吐霓行年五十縫掖衣
青鞋白帽鬢未摧筆下妙絶黄絹碑句中㕘徹後山詩
邂逅一見秋雲披立談展盡胸中竒如刮眼膜如起痿
便許握手論交期看君有蘊未一施杜門却掃甘幽棲
草樹薿薿含竒姿兩堂對啟白板扉我時剝啄叩扊扅
君出迎笑喜見眉晴窓坐隠花影移茗椀未盡爐香遲
手弄麈尾風颸颸主人得意客忘歸嗟予懵學安所師
矧復少也逢百罹尚賴先徳流餘滋遺編爛爛星斗埀
墨猶未乾吾忍窺梅花一詠偶弗遺君能鑒賞了不疑
惜哉不與君同時生前未免俗子嗤身後有此名流知
嗚呼吾意其何悲
　　上王吏部
人物南州望風流一代英夙傳天上譽早夢月中名車
載三千牘鵬飛九萬程向來辭泮水端合上仙瀛接武
虞廷邃含香漢殿清漸看丹極近首冠列星明準擬陪
三接周旋位六卿鑑分金背重橐並紫荷輕未見恩綸
出那知謗篋盈去朝雲路杳歸侍綵衣榮地借徽之竹
樓吹子晉笙赤心何所負白眼不須驚自顧銜恩厚親
逢較藝精妍媸歸藻鑑髙下見文衡夢絶懐蛟異詞非
吐鳳成賦能窺小小經漫説鏗鏗誤玷春官籍終慙月
旦評搶榆幾類鷃出谷僅同鶯志慕青錢士名參玉筍
生别深秋鶴怨歸問海鷗盟未作河西尉聊為江上行
夜沈灘月釣曉壓隴雲耕嵗暮人初返天寒雨未晴久
稽從杖履且復卧柴荆後見含深恧㣲吟寫至情佇聽
宣室召鳳閣繼家聲
　　見張運使郎中
風度顒顒白首郎清朝趨奏久含香東南徳望龍津闊
甲乙科名鴈序長使節不辭驪駕逺卿家重見㦸門光
願公早入承明去一試囊中活國方
野鶴摩雲萬里心一枝聊復寄髙林愁邊舉目江山異
客裏登樓嵗月深長鋏誓為知已用短檠空伴讀書吟
龍門不拒通家子應許來聽正始音
　　送王時亨舍人帥蜀詩二首
煌煌大筆照坤維忽見文星下紫㣲萬里江山渾改觀
九重紳笏更争輝占松不假刀形夢換馬端期鵠趂飛
試問郫筒故鄉酒路人應唱踏花歸
一從鴈塔綴英游又見功名得志秋丹闕萬人窺榜眼
碧幢千騎擁遨頭錦城日暖惸鰥舞玉壘煙深鎧仗收
它日中和聞善政一琴寜復久淹留
　　和陳大監
君不見漢業巳定猶勁兵白登坐困師無名席門先生
計無誤黠虜不得窺平城論功自合班人傑蓋世拔山
威盡折漫誇勲業是韓彭我出六竒秦項滅後來漢道
如衰周徳尊一代陳太丘二方相繼厲名節不顧羔鴈
真善謀雪霜貿貿年芳改凛凛松筠見風采豺狼當路
狐狸號獨有孤鴻横四海至今逸韻傳清商雲和之瑟
絃髙張耳孫磊落天下士大才有出皆其長胸中萬巻
饒丘壑鮮取遺音叩寂寞一朝解組又彈冠出處無心
付天樂我輩等是風月人昔也同閈今為鄰不妨對語
味如蠟擾擾萬事從横陳
　　再次韻為謝
公詩律嚴如用兵江淮草木先知名少當千人掃文陣
晚策百勝攻愁城詩壇老將天下傑筆倒三江流萬折
時將妙句吐長虹李杜文章光不滅由來事業師伊周
詎止博識窮九丘星列丹墀藹華望月昇金掌陳嘉謀
脫冠歸來雙鬢改任爾功名争好采揮絃月下奏髙山
擊楫波間哦小海方今祝網仁如商聖賢相逢治具張
鶴書旁午詔多士不以椳闑遺寸長如公豈得栖林壑
焉問曉猿驚索寞嵗晚方諧魏闕心官閒不減商山樂
湖上春來花惱人我不憂貧依富鄰朋友膠漆古來事
願言握臂追雷陳
　　趙見獨示所業并詩次韻謝之
沅江九肋稀端問學不學向來屠沽輩過眼褐寛博如
公負竒才尚隔雲津躍昔吾先隠君早識麟一角聫翩
錦囊句紆餘仍卓犖千載埋玉悲孤芳竟誰擢别來二
十年歴歴記前作賤子更百罹素業守彌恪餘輝忽振
耀如獲西山藥清夢到鈞天求音叩寂寞中宵對蓮炬
何以稱光渥辱君瓊瑶篇重愧鼠呼璞大軸闚洪源洶
湧千澗落一洗胸中塵豁若春雲廓
　　以珠子香建茶寄皖公山馬先生
筠谷珠璣北苑春寸誠千里託靈芬為投白鹿岩前客
何日容分半席雲
　　送台道人
我祖來從錦江曲尚憶郫筒醉春淥輕衫拂石踏花歸
近傍青城結茅屋(余家本郫人先侍郎仕孟蜀王為翰/林學士有拂石坐來衫袖冷踏花歸)
(去馬蹄香之句傳于/世嘗隠居青城山)子孫散作淮海居奕葉英風凛相
續不惟叢桂競傳芳時有髙人更趨俗(余家登科者二/十餘人海陵號)
(所居為/叢桂坊)或隨羽化附青蛇(伯父遇吕公/年未冠尸解)或避詔徵稱赤
局(伯祖得道宣和間累詔不起封守/静處士自稱上天赤局左僕射)我生本是林泉人
失腳塵中困羈束每逢蜀士話維桑便欲攜笻訪前躅
道人家世出巴西萬里江山見眉目笑施砭石起膏肓
坐察形神窮倚伏我席為門君荷旃相見㤀情謝榮辱
幽香小鼎暮烟横濁酒一盃春蟻綠此身多病經百罹
只合紉蘭與餐菊休論燕頷覓封侯莫說鳶肩騰火速
我有風懐就問君何時一飽顔公粥今日君行跨奔鹿
欲下鵝洲穿柳谷他年願結白雲期與君同看金峰鵠
　　送僧大通還山一首
三年虎卧白雲關誰念窮猿失故山野客巳拚花自落
道人全與鶴俱還龎眉皓首雙松老白㲲青絲一室閒
何日得追塵外趣聽君擊鉢翠㣲間
　　戲呈珉禪師
我來何幸識支郎百丈峯頭寶月光質薄自憐非燕頷
途窮誰信是龜腸漸看鬢底千絲白敢說眉間一㸃黄
坐見錦溪秋水闊不知何日理歸艎
　
　
　
　
　
　
　
　
　
　
　
　
　海陵集巻一
欽定四庫全書
　海陵集巻二
　　　　　　　　　　　　宋　周麟之　撰
　詩
　　終風行
北風駕寒萬竅號聲如八月江上濤又疑大鵬上青霄
南溟水擊摶扶揺昆陽陣敗虎豹嘷撼城飛瓦千兵逃
焚輪夜起狂終朝直憂巻屋掀重茅我居門巷如荒郊
衾無繢罽裘無羔苦寒獵獵吹縕袍笑引藤樽漱濁醪
不妨髙卧醉陶陶夢騎天馬騰長飇睥睨玉臺閶闔髙
風聲詩興兩鬭豪醉中一掃白雲謡
　　望秦川歌
　　　明皇幸蜀一日登髙山望秦川謂髙力士曰吾
　　　聽張九齡言不至此馬上吹笛為曲號謫仙怨
　　　今亡焉因為八章以申其念舊之意
長安回首戰塵中馬背行吹一笛風寄恨翻成謫仙怨
始知深負曲江公
錦囊留得玉環香不見佳人空斷腸北望秦川烟草滿
尚疑飛燕舞昭陽
向來花萼弄春輝曽把寜王玉笛吹樂事巳隨風燭過
如今横笛不勝悲
蜀山春動錦江流水綠山青總是愁愁絶不堪山上望
無人解與月宫遊
雨聲鳴棧不堪聽盡日穿雲上杳冥羯鼓催花渾不記
曲中空唱雨霖鈴
漁陽千幟掃空來滿目妖氛鬭不開為問玉京何日復
傷心黄屋幾時回
煙霞縹緲認驪山逺想樓臺紫翠間尚欲神遊太真院
不知身過鬼門關
阿瞞按舞長生殿妃子洗粧端正樓此去恰如巫峽夢
相望千里事悠悠
　　愁懐三首
雨沐秋容浄雲横天宇髙溪流走城塹木葉下亭臯興
引淵明酒寒侵范叔袍清愁不能巳髙枕誦離騷
燕去簾帷静蛩鳴機杼忙淒風萬籟息夜月一奩光自
喜襟懐豁寜為景物傷幽窗有佳致坐挹桂花香
江逺蓴鱸晚逕荒松菊寒近知秋信好更覺旅懐寛逺
杵風催急横琴夜向闌飄零莫惆悵吾道久艱難
　　觀梅
春來物物未關情只與寒梅有舊盟芳信巳催詩興動
幽香還釀客懐清月摹瘦影横窗淡雨浴疎花照水明
却憶去年花下飲共持盃酒泛飛英
　　和元革叔無悶齋
家在濤江欲盡頭結茅寜為樂休休達人自得一經趣
游子空懐千嵗憂坐對聖賢唯酒適身憑形影以詩酬
公今非遯元無悶要把韋編續聖丘
　　初除西掖士華兄以詩贊喜次韻為謝
向來歸卧白雲邊忽拜君王詔墨鮮誰借羽翰超弱水
又隨簪橐過甘泉酒同今夕兄酬弟詩比當年聖得賢
潤色正須燕許手小儒那有筆如椽
　　西園堂榭落成種植畢工偶成口號十首呈㕘政
　　張公
遯叟髙眠石磴雲鴟夷長泛五湖春争如晝錦延華萼
同作商山四老人(公以四老名堂/)
華堂迥出複城髙更買鄰園徹古壕要展渭川千畝竹
賸栽錦里百根桃
鈎簾待燕春風裏把酒酬花夜月前更啟西窗納清景
煙光如畫擁斜川
城外青林可當山横雲翠靄欝孱顔虚堂一枕林泉夢
如在煙霞縹緲間
林花倒影落清池池面春波泛綠漪更築小橋亭上去
便成家世授書圯
小谿深樹鹿呦呦野鶴無聲蕙帳幽風月滿亭供笑語
依然不減醉翁游
草木青歸二月天川原明媚發春妍臨流忽見寒梅影
皎若凌波洛浦仙
花梢日上雨痕乾冉冉香風破嫩寒眼底便知紅紫近
山茶先放鶴頭丹
幽叢灌木便成林準擬炎天百歩隂應許春禽樂餘䕃
鷦鷯穏寄一枝深
水流映帶清漳宅野望遲迴半月臺只恐宫鶯阻陪賞
日邊便有鶴書來
　　與蘇州守十詩以兵衞森畫㦸燕寢凝清香為韻
吳山濯濯烟鬟青湖水練練光遶城城中主人目如電
爽氣坐納山水清千門鳴絃夜月静四野埀穎秋雲平
試占古語詠侯徳一賢可當百萬兵
蘇臺屹立層霄裏環望水雲三百里十年草綠春城荒
麋鹿肆游歌舞地公來一顧風物新華屋下蟠烟靄翠
正須滿意事登臨早晚中臺拜英衞
館娃宫院秋沈沈採香芳逕花委金吳王舊事久寂寞
此地猶懐千古心黄堂髙興動罇俎三百畫橋絲管音
吳儂但識宴㑹樂那知遶屋棠隂森
城西連柂楓橋夜城東接舳閶門下細聽來往棹謳聲
一一歌呼頌仁化爾知徳政並龔黄我慕風流到王謝
㑹當臨景賦新詩寫得吳中有聲畫
洞庭雨斷兼天碧松江月明波動色剪橘霜包照座黄
鱠鱸雪縷堆盤白秋到湖山最佳處此景付公天不惜
英名自是龍驤家更待髙閎立幡㦸
相門舊列名臣傳挺挺遺風眼中見逺覽初褰賈父帷
仁風巳滿袁宏扇坐看詔璽天邊來袖章入對金鑾殿
好追樂事醉昇平日奉宸游玉津宴
一方静治民安枕天子英明用人審慈厚薰然布帛溫
威明皎若冰霜凛斡旋妙手經畫餘貫朽如山粟填廪
禁闥還容汲直歸淮南定報姦謀寢
六飛南駐開陪京朝廷恃此為金城元侯卧䕶股肱郡
去天尺五日月明誰憐游子歳一過欲往不得如流萍
今日西風要留客好山横道煙光凝
青衫飄泊江海生十年篷底載我行每逢勝地一長望
江山舉目難為情登樓幾作仲宣賦在野猶帶倪寛經
邇來困甚幾執熱願焉一濯秋風清
蓋公論治齊相堂穆生酌醴元王觴古人好士乃如此
名重千載尊而光我公風度冠今昔龍門冠蓋春雲翔
微才詎敢充旨味藥籠庶容芝桂香
　　辛酉大雪戲成十詩以千山鳥飛絶萬逕人蹤滅
　　為韻
北風夜捲地凍雲曉黏天黄竹歌未終飛霰集我前森
羅崑山璧零亂淮夷蠙縛賊懸瓠城安得兵三千
跨驢遊灞橋策馬阻藍關詩人自清苦逐客何當還我
獨擁敝􁑃髙卧環堵間黄精已無苗斸雪思舊山
松桂亦華顛瓦石背玉表造物不作難夜半月出皎書
窗互照映甕牖驚易曉舉頭忽彌望萬里絶飛鳥
複帳㽔香篝綺席羅妓圍焉知蓽門子清哦袖鶉衣臘
白三日寒遽使晝掩扉愁思已如許共作風絮飛
舊聞沙漠寒磧鹵一丈雪誰憐牧羝人白首持漢節朝
廷北顧憂嵗晚不忍說寄言上林鴈何事音信絶
堆盤水精鹽翻匙雲子飯年年六出花不必以瑞獻浪
言平地尺貧亦非所願愁無儋石儲安敢擲百萬
林梢宿鴉翻未覺烟樹暝瀟瀟打窗聲慣向雲屋聽冰
結積已深風收舞初定凌晨出門喜折屐印樵逕
吾無千金裘為博麴米春牀頭臘甕熟漉以淵明巾飲
少輒至醉醉眼迷天垠衝寒望南巷不見披氅人
千騎射獵軍一簑埀釣翁寒江與曠野得意應無窮顧
我俱未暇緩步聊倚笻惜此連璐白涴以雞犬蹤
佛衣珠唾飛撼樹縞裙裂巡簷索梅笑敧枕聽竹折念
此積雪寒憂世心愈切夜分耿不寐風燈半明滅
　　自南山歸口占上王閣老
湖上清遊樂有餘玉山未倒不須扶後堂深處無人到
尚許鴟夷託後車
日髙風軟不生塵十月湖山暖似春綠綺抱來人不至
幾時容我喚真真
　　㕘政大資毗陵張公輓詩十首
淝上英遊逺江南慶系長二卿雙㦸貴七葉一門光早
負鵬天闊先分桂籍香中興誰第一勲烈在旌常
徳望三朝老才華一代宗偉名髙附鳳餘事富雕龍異
刻驚黄玉仙遊問赤松忽騎箕尾去雲路杳無蹤
一馬龍驤後中朝草創初秉樞登政路扈蹕擁宸裾像
入雲臺畫名標玉府書太平資舊徳不及駕安車
出入紆宸眷龍光溢帝閽賜書奎畫爛分劑寶奩存尚
擬陪三接俄悲築九原遺忠當厚報豈但輟瓜恩
自領一麾出旋更五鎮雄政追棲鳳迹民戢帶牛風鑑
水恩波外西山爽氣中棠隂隨處是繞屋自蘢葱
晚嵗游真館分符蒞别京九關留管鑰千騎按屯營天
上金甌覆江邊玉節明傷心遊宴地悵望北山横
四老延清㑹連年樂故鄉譽騰花萼集光動徳星堂今
獨三荆茂居然一鑑亡慶流知有在蘭玉藹遺芳
綠野裴公趣東山謝傅心林泉幽夢斷花柳舊谿深瀹
茗風生腋飛觴月滿襟向來親几杖猶想聽髙吟
久玷平漳館叨陪北海尊軒騰期逺到刻苦記前言穉
榻恩難報韋經業自存孤蹤初筮仕此志與誰論
憶昔春官試唯公季子俱别來成永訣返哭慟諸孤忍
預吹簫列空懐解劒趨新阡閟長夜雪涕墮平蕪
　　致政大夫胡公輓詩五首
赫奕三公胄髙華百笏門義風傾里社名徳老丘園不
起東山卧空餘北海尊已隨飛劒逝猶記刻舟痕
西帥乘遲日趨庭正妙年飛書騰白羽曳綵汎紅蓮晚
伏追風驥長嗟墮水鳶巻舒安義命何恨及重泉
燕寢追遺事沈痾歎積年未扶鳩杖起已報鹿車懸顯
服登三品榮名謝九遷英姿寜復見歸伴玉臺仙
碧落承先訓青冥屈壯圗珠懸三樹秀鑑舞一鸞孤逝
水嗟何及佳城讖不誣江山蟠秀氣此地卜青烏
末緒慚非偶孤蹤託契深委禽申舊好奉屨負初心已
矣升堂拜潸焉雪涕吟四郊烟樹惨引紼墮哀音
　　夫人孫氏輓詩
嬪風合冠女圗中禮法能兼郝與鍾自許夫知黄鵠志
曽看女拜紫鸞封髙堂把酒同婣睦燕坐繙經樂始終
千載管彤書盛事只今門有壻如龍
　　胡夫人輓詩
閫範三從正家聲兩大餘義髙黄鵠操恩疊紫鸞書澗
沼登蘋藻園林映板輿忽乘飛鳳去應傍素臺居
晚嵗根塵浄端由志節隆斂身遵七誡彈指悟三空此
日傷朝露何人賦凱風我方司汗簡盍載女師中
舊倚韓康伯髙堂坐累茵曩先歸厚夜今又失靈椿族
黨千車㑹階庭五鼎陳季能當大事無負玉堂人
　　表兄知府郎中張公輓詩三首
自昔三珠樹如兄最早成握蘭霑賸馥搴桂阻髙程健
筆三江瀉英標一鶚横崦嵫驚電謝坐失劒峥嶸
淼淼沅江路猶遲皂蓋臨但疑三甲起那識二毛侵北
海樽罍在南園草木深水亭風月夜八詠想遺音
自是吾宗出金蘭臭味同彯纓聫北闕抱槧踵南宫去
國郵書密還鄉巷轍通詎知生死隔囘首一彈中
　　楊國夫人趙氏輓章
猗蘭奕葉神明胄四徳宜家綽有餘盛事可稽彤筆史
當年曽夢紫函書子登虎榜朝輝弁夫握龍韜拱殿廬
長樂宫中稱萬夀猶思翟茀擁軿車
　
　
　
　
　
　
　
　海陵集巻二
欽定四庫全書
　海陵集巻三
　　　　　　　　　　　　宋　周麟之　撰
　奏議
　　論乞修神宗以後寶訓
臣聞書曰監于先王成憲其永無愆詩亦言酌先祖之
道以義養天下然則前聖典謨布在方册後代纂之寳
為大訓顧可後哉昔唐史臣吳競嘗採太宗與羣臣對
問之語為貞觀政要三百年治亂之龜鑑舉不出乎此
洪惟國朝以聖繼聖傳襲一道故亦有寳訓之書追倣
前制發揚光烈陛下紹隆丕緒祗遹燕謀立政立事未
嘗不以祖宗為法臣職在東觀脩纂日厯之暇竊覩祖
宗寳訓自太祖皇帝至英宗皇帝五朝並已成書惟神
宗皇帝以後修纂未備喪亂以來舊本不存將何以昭
示萬世自陛下中興屢降睿旨委官纂次因循迄今未
應明詔憲章祖述庸有闕焉臣愚欲望聖慈申命史館
速加研考以次條類續而成書庶以彰累朝重規疊矩
之懿明陛下繼志述事之美取進止
　　論乞製造靈芝旗
某伏覩國朝㑹要乾徳六年太祖親郊有司請以國初
以來祥異著之旗章遂作金鸚玉兔馴象三旗今天子
受命中興功光創業化致昇平諸福之物莫不應期紹
至近者太廟生美芝九莖連葉此尤瑞應之大卓絶而
創見者仰惟清朝潤飾百度當郊禋之嵗而帝祖昭鑒
預賜嘉祥其顯赫如此宜令有司考故事特製華旗繪
靈芝之形於其上以彰一代之偉蹟新四海之觀聽昭
示萬世實宗社大慶伏望朝廷特賜施行
　　論禁小報
臣聞國之有號令猶天之有雷風雷不一風不再號令
如此然後可以鼔舞萬民動則丕應無有逺邇罔不是
孚仰惟皇帝陛下自更化以來蠱飭百度鼎新庶政登
用賢儁屏除姦回凡積年弊事固已一切剗革而釐正
之矣方陛下頒詔㫖布命令雷厲風飛之時不無小人
譸張之説眩惑羣聽如前日所謂召用舊臣者浮言胥
動莫知從來臣嘗究其然矣此皆私得之小報小報者
出于進奏院蓋邸吏輩為之也比年事有疑似中外未
知邸吏必競以小紙書之飛報逺近謂之小報如曰今
日某人被召某人被召罷去某人遷除往往以虚為實
以無為有朝士聞之則曰已有小報矣州都間得之則
曰小報已到矣他日驗之其説或然或不然使其然耶
則事涉不密其不然耶則何以取信此于害治雖若甚
㣲其實不可不察臣愚欲望陛下深詔有司嚴立罪賞
痛行禁止使朝廷命令播之天下天下可得而聞不可
得而測可得而信不可得而詐則國體尊而民聽一臣
不勝至願取進止
　　論戒守令遵守成法
臣伏見陛下勵精為治勤求民瘼芻辭輿誦博采兼聽
孳孳如不及四方利病至悉庶人得言之士大夫得言
之監司郡守近民之吏得言之此誠有虞闢四門明四
目達四聦之時也陛下求言之意聞之唯恐不盡而天
下之所望者亦如此故邇者士庶上書陳獻利害及守
臣到任條具裕民事進降者甚多看詳者不一然以臣
觀之大要有三或施之於民而民利槩之以法而法通
若此類者固無所疑朝廷皆以次施行矣有行之可以
利民而於舊法及一時指揮或大相牴牾或小有不合
言既不可盡廢法亦不可輕議若此類者臣亦各權其
事之輕重乞從朝廷隨宜㕘酌可否矣其或自有見行
成法州縣所當奉行而猶申請不已言者猥多覽者易
厭臣毎看詳至此謂之無可施行則實有其弊設或一
一申嚴則不勝其繁凡若此者臣今欲並行類聚緫其
條目取自聖裁特降明詔戒諭郡縣之吏使之明習條
令罔或容私遵守成憲毋致違戾究心夙夜悉意奉行
庶幾使陛下愛養元元廣謀從衆之惠徧及寰宇無一
夫不被其澤天下幸甚取進止
　　論臣僚奏對令備錄聖訓詳盡
臣仰惟皇帝陛下以天徳地業再造區宇見獨明徹聖
敬日躋雖古之所謂盛帝顯王無以加此臣頃在東觀
以修纂日厯為職因得歴覽陛下臨御以來三十餘年
間事業之富謀斷之偉謨訓之大布在方策赫然與日
月争光臣闚天之智狹而戴上之情切嘗考其間所載
聖語大抵詳於前而略於後臣深求其故蓋由頃嵗左
右史多缺起居注不修三省樞密院時政記於聖語亦
或闕略而不致其詳近者陛下總攬權綱修廢振弊更
化之道粲然一新睿謨明訓發於九重密勿之間而風
動乎天下贊襄之輔獻納之臣内外進對之官所得多
矣臣區區之愚欲乞申嚴舊制自今凡與奏對備錄所
聞毋致漏逸使史官皆得以具載功令記時政者尤務
其加詳以此授之國史著之日厯作宋一經襲舊六為
七用傳信千億萬世臣不勝至願取進止
　　論命令必經兩省
臣恭惟國朝稽古建官分三省以釐天下之務凡有命
令則中書省取㫖門下省審駁尚書省頒行三者相參
而後百度正綱紀舉所以致其慎示不専也然自累朝
以來號東西二省為維持政本之地尤重其選或政令
之罷行失當人才之進退非宜其在中書則舍人得以
封繳其在門下則給事中得以論駁皆於命令未行之
前而彌縫正救之則朝廷不至有反汗之嫌天下不見
其過舉之迹爰自近嵗事與舊違當軍興之時則有事
于機速不可以少緩及休兵之後因仍不改用事者又
以私意自任廢棄成法故有所謂報者有所謂中入報
者有所謂尚先行者有所謂火急者往往皆成定例自
陛下鋭意更化登用正人前日數者之弊固已十去八
九然以沿襲之久狃于故常習熟見聞或未暇一一釐
正若便詔㫖一頒勅劄隨降所謂給舍者但書押已行
之事而已設或事當論奏則成命已付於有司除目已
布於中外使士大夫進退失據在朝廷亦為難處甚非
祖宗所以分三省建官之意臣愚欲望聖慈申明舊制
凡命令之出如委非急速不可待時者並經兩省或無
封繳即皆畫時行下庶幾盡蠲宿弊昭示至公復祖宗
之成憲取進止
　　論禁傳寫先朝實錄
臣伏見國朝㑹要嘉祐四年史館修撰歐陽修言史之
為書以紀朝廷政事得失及臣下善惡功過宜藏之有
司往時史官書成進入則焚其藁又詔龍圗閣别寫一
本下編修院以備討閱從之然則史事在祖宗朝其嚴
如此豈容輕示人也今者徽宗皇帝實錄成書奏篇疏
上儲於内閣中外士大夫欣聞盛事咸思以先覩為快
臣竊惟先帝之盛徳休烈良法美意布在方册固當廣
其傳以昭示天下後世然其間所載多涉國體與今日
致論有相闗者臣愚望聖慈申嚴舊制令副本之在有
司者必謹其藏仍不許諸官司關借謄寫及臣僚之家
私自傳誦庶可以嚴宗廟尊朝廷遵祖宗之成憲取進
止
　　論變文格
臣聞文章經國之大業體尚不一從古而然故論世者
以是識風俗之盛衰觀人者以此别材智之逺近猶所
謂見禮聞樂而知徳政不可不察也西漢二百年名儒
鴻生蜂起間作雍容揄揚著錄于後則炳然與三代同
風唐有天下文亦三變至於美才輩出嚅嚌道奥反刓
剗偽薫醲涵浸然後天下化之粹然一出于正何其盛
哉我國家恢儒右文列聖一揆取士之制不過曰經義
詩賦然或偏廢而獨舉或兩存而並行或兼用而通試
三者所向雖異及夫得人則奏賦擅場者無不精其能
談經析理者靡不臻于奥累朝名臣悉由此出致治之
美固已逺邁前世仰惟皇帝陛下躬天縱之資恢復古
道優入聖域猶且博覽經史左右藝文孜孜不倦至其
躬御翰墨發為宸章雲漢昭囘光被萬物古帝王莫能
跂及裁詩樂以侑禋祀則十三篇極風雅之妙記損齋
以明鑒戒則數百言皆道徳之辭若此之類殆不可殫
舉士生斯時親得聖王為之師此千載一逢也臣伏見
昨降明詔用經義兼詩賦合二者之長以作成多士永
為定制可謂善矣今肄業之士服勤有年秋試不逺臣
愚欲望聖慈申飭儒臣慎勸士類戒志尚之不一革文
體之未純毋好髙以異論相矜毋因陋以陳言自蔽毋
泥迂僻之習而失其正毋縱浮靡之說而溺于夸坯冶
一陶聖風雲靡將見四方俊茂試于有司者無不丕應
徯志咸知以體要為宗文弊既除而文格益勝用之以
黼黻一代羽翼六經實斯文之幸取進止
　　論乞進讀本注音切
臣聞曽子曰尊其所聞則髙明矣行其所知則光大矣
髙明光大不在于他在乎加之意而已斯言初止為學
者設也至董仲舒舉此以吿漢武帝然後知帝王之學
亦當如是仰惟皇帝陛下聖質天粹自誠而明敏脩之
功純亦不已至於博覽經史固已識其大者舉而措之
天下國家日臻於嘉靖矣而猶不忘講學之益退朝清
燕躬御邇英博延儒流敷繹古藝方且以西漢一代之
史命官進讀是將以因事立教鑒往知今參求化源恢
張國紀固不在於考文藝辨音訓為書生章句之習也
然臣竊謂三代而下惟西漢為近古諸史之作惟班固
為名家讀之者考文義而後見紀事之本原辨音訓而
後知立言之法則然文義或有難見非註解無以發明
音訓或有難知非翻切無以辨證多聞之助或有取于
此也臣不佞叨以讀誦為職茍不能盡心於此或迷金
根之義或誤雌霓之呼以上昧天聽臣則有罪敢陳一
二願從聖訓而訂正之夫服膺曩説疎紊既多蘇晉衆
家剖斷亦尠蔡氏纂集尤為牴牾顔師古激揚欝滯釐
正暌違援據精詳有補學者然則註解不同臣欲以師
古之説為正漢書舊文多用古字間從假借其類實繁
古今異言方俗殊語本音他切互見其中顔師古備著
科條剖析無滯字涉稍異隨即翻音字協音諧舉當乎
理然則音訓不一臣欲以師古所立為定仍乞於進讀
本内間注音切臣非不知帝王之學志於治道初不問
此區區之言可謂矜小節而闇大體矣然而列職禁近
獻納論思事無巨細皆欲詳審不可茍況執經史以備
顧問乎今兹所陳庶幾下以見愚臣盡心率職之誠上
以副陛下加意典學之美取進止
　　論乞與四川進士父母年髙者先次補官續行照
　　驗
臣恭覩詔書應得解進士父母年八十以上與初品官
封徳至渥也自降詔以來凡諸州奏到封毋者並經司
封關㑹禮部考驗貢籍俱以施行唯是四川得解進士
其貢籍不在禮部而在制置司毎得關㑹禮部必稱無
貢籍可照不見得解因依致不放行經今年餘積壓留
滯臣今耿見數目有資州得解進士史堯仁等七十四
人例未曽上鈔若待取㑹道途往返愈見淹延欲乞且
據逐州保奏文字並與先次放行具鈔給降誥命續下
四川制置司照驗貢籍如有偽冒即行改正庶幾逺方
髙年早得均被上賜取進止
　　論守應之策
臣聞為國者必有一定之計大計已定斷然無疑非徇
一已之見也而千萬人之説莫能揺非茍一時之利也
而數百世之議莫能易此其為利害亦豈必賢知神略
而後知之惟所見者審而通乎事機所持者要而當乎
人情所言者順而合乎天道所操執者彌固則成就者
愈大古所謂聦明賢聖大有為之君建功立事類如此
仰惟皇帝陛下察問如虞舜憂勤如文王緫攬權綱綜
核名實則又與漢之宣光比立國於此固自有一定之
計而近之言時事者乃紛紛而不一軍旅之言厲閭巷
之言戚士大夫之言惑厲有所憤戚有所憂此其常態
耳未至於大害治也惟惑之為害蓋有不可勝言者此
無他鋭與怠之謂也鋭者言兵而欲用怠者諱兵而不
言言兵而欲用是喜功也諱兵而不言是偷安也自講
和以來九廟寜矣東朝安矣赤子休息矣成功著見昭
昭可知陛下方且惇遣重臣厚將信幣以堅永好以釋
羣疑而汩之以喜功之説其可乎渝盟棄好陛下之所
不為也當朝廷閒暇修明政刑振舉綱紀簡練將士此
不可一日㤀者陛下方且頒明詔飭庶工懲緘黙之風
革驕怠之弊欲人人相與協濟國事而委之於偷安之
説又可乎視陋忽傾陛下之所不取也如臣所見粗有
確論曰守曰應兩言而盡之耳當無事則思所以守有
不虞則思所以應思所以守自治之謂也思所以應不
得已之謂也守之者在我應之者在彼在我者有常者
也惟其有常則雖信睦交通不能廢吾之所以守在彼
者不測者也惟其不測則雖事變猝至不能逃吾之所
以應今夫千金之家固其垣墉常人之所及也若曰吾
與親黨為鄰不吾害也至慢易其固守之具而弗之理
豈不備他盜哉所謂自治者如此詩曰迨天之未隂雨
徹彼桑土綢繆牖户今此下民或敢侮予孔子曰為此
詩者其知道乎能治其國家誰敢侮之此言自治之為
可畏也獸蹂于田荷戈而逐孺子之所知也若曰吾將
委肉而飼之不汝驅也而獸且噬人矣雖欲不逐其能
安乎所謂不得已者如此漢元康中乘匈奴之衰議欲
擊之魏相不可曰救亂誅暴謂之義兵兵義者王敵加
於已不得已而起謂之應兵兵應者勝争恨小故不忍
憤怒謂之忿兵兵忿者敗非但人事乃天道也亦言應
敵之不得已也蓋能守者能應之道也守之無不同則
應之無不勝矣守之既固則銷萌折衝人莫予侮且將
無敵之可應焉昔人所謂善之善者理固如此臣願陛
下増修徳政厚施於民蓄材俊廣儲偫敦本而抑未去
華而務實明賞罰而一於信振威令以致其嚴考將帥
之能否而為摩勵之方察士卒之勤惰而求養用之實
凡可以為守國之具者靡不恢張而徧舉如此守無不
固矣度山川之逺近視道途之險易孰當其阻孰當其
衝孰為之聲援孰為之犄角孰為之統一凡可以為應
敵之機者靡不素定而黙諭如此應無不勝矣守國之
具皆可以熟議而應敵之機不可以豫言惟在陛下力
行之心識之執中自信而已矣書曰人心惟危道心惟
㣲惟精惟一允執厥中夫人心危而易動易動者浮言
之所以興道心㣲而難知難知者至理之所以隠君人
者不過屏衆多之慮致精一之思執中自信則聖人之
能事畢矣堯舜禹之治天下相傳以一道不外乎此數
語者伏望陛下睿斷不移操一定之計圗守應之策以
為執中自信之道而毋惑於喜功偷安之説則千萬人
之衆莫能揺數百世之逺莫能易證諸人事質諸神明
臣之斯言庶或無愧惟陛下留神省察天下幸甚取進
止
　
　
　
　海陵集巻三
欽定四庫全書
　海陵集巻四
　　　　　　　　　　　　宋　周麟之　撰
　奏議
　　論革續降之弊
臣聞傳曰非天子不制度不議禮不考文是一命令之
行一制度之立皆當出於天子外乎此者不可以為萬
世法也臣竊見吏部諸選引用續降指揮前後不一或
臣僚建明或有司申請皆經取㫖然後施行尚慮牴牾
之多承用者駁舞文之吏並緣為姦不可稽考今以續
降申明條册觀之乃有頃年都省批狀指揮㕘列於其
間見今引用亦謂之續降向之修法者有所諱忌至與
成法並立今之奉法者但知遵守遂與成法並行應令
諸軍使臣到選將佐以上方理戰功而帳前使喚之類
皆當時帶甲入隊之人並不許班此用紹興十一年批
狀指揮也遂使親冒矢石者反不䝉超異之恩今官吏
陳乞任滿賞則不以限年釐革惟到任賞則不然此因
紹興十二年批狀指揮也遂使勤勞王事者或不在褒
錄之數以理推之誠未為允欲望聖慈申詔有司推本
至公革去前弊使履軍蹈陣者並得理為戰功到任推
賞者不必限以嵗月仍令諸選其紹興二十五年以前
批狀指揮如有類此者關勅令所司一一看詳可削則
削毋使與三尺混淆資姦吏為舞文之具天下幸甚取
進止
　　論定歸正人補官之法
臣聞銓曹素號大有司比年以來各選尤為繁雜若指
揮不一承用多疑則吏姦日滋人無所訴其弊有不可
勝言者試以歸正官兵一事論之前後有三指揮至今
莫能相一據紹興二十八年二月田師中申請指揮應
歸正人不曽齎到付身並與減五官補正吏部方且遵
用續承紹興二十九年閏六月指揮並令止用歸本朝
日所給付身照使其有不曽齎到偽命文字者特與放
行仍出牓曉示吏部已放行又承當年八月指揮令遵
依今降指揮只用歸朝日所給付身照使并照應田師
中申請指揮放行臣竊詳前件指揮若曰特與放行則
不須遞減補正若曰遞減補正則難以一例放行二者
自相牴牾而不可並用明矣今乃兼存之使奸吏得以
出入有司無所適從實為弊之大者若于二者之中舉
其一而行之則又不容無弊蓋一于放行則不問其功
閱不計其久近而例得升進必至于汎濫一於遞減則
久在軍中者其間有立功官資類從毁抹將何以激勸
臣愚欲望聖慈特降睿旨令省部别行看詳著為定令
毋輒更易使士知激勸而不至於汎濫庶幾可以救弊
取進止
　　論放行從軍人磨勘
臣契勘四川諸軍從軍大小使臣自紹興九年正月三
十日指揮今後許理為資任昨來宣撫司未承上件指
揮已前係奉使宜將從軍大小使臣依格並與放行磨
勘出給便宜付身今來節次陳乞換給考功以當時未
有理任指揮即係侵用宣司月日不該磨勘例行改正
臣竊詳宣撫司隨軍人當時雖未有理任指揮其本司
既以便宜放行若行改正其隨軍人委是在軍供職歴
過月日實非僥冒伏見本選昨准紹興十一年正月二
十五日指揮凡不係大儀鎮等五處立功之人或已作
戰功超轉官資並免追改今欲乞將前項便宜磨勘侵
用宣司月日者依紹興十一年正月二十五日指揮今
後特免追改並與放行換給取進止
　　論乞置巡綽私渡軍
臣伏見國家自講和以來凡疆埸之事専務慎重冀其
警聳近年兩淮罷榷場之後禁止私渡尤為嚴切昨聞
北界屢形於言欲得彼此巡綽陛下敦信睦之好埀宵
旰之慮累降詔旨戒飭邊郡丁寜切至臣頃以使事附
奏于彼有語及此臣嘗吿之以本朝約束甚嚴立賞已
増千緡守臣失覺察者同其罪又令提刑司旬具結罪
狀申彼亦樂聞朝廷之能順承其令也比者兩淮雖團
結山水社亦欲鳩集保伍互相覺察尚慮封圻曠逺愚
民趣利冒法越禁死不知避監司守臣按行有時巡尉
出入徒為文具如山陽一郡瀕淮界分延亘三百里安
豐濠夀之間地廣人稀豈能一一巡捕禁防少弛或啟
釁端不可不預為之計臣謂不若於兩淮要地各置巡
綽私渡軍専董其事淮東委之劉寳淮西委之王權分
撥屬將之有方略善撫循者各率數千人以往命之曰
巡綽私渡軍兵其營寨旗幟皆以巡綽私渡為號文移
則曰巡綽司將佐繫銜則曰専切巡綽私渡事名順理
得了無可疑徐于嵗月之間漸増人數亦復無害小可
以謹邊防大可以固國勢久而習熟又可以安南北之
心如臣瞽言粗合時論願下臣章付三省樞密院熟議
而行之取進止
　　論華泉司弊劄子
臣伏見朝廷復置提㸃坑冶鑄錢司既已㕘酌舊制條
其事宜措置施行纖悉備具惟是户部提領所見有吏
人十四名發赴本司復置之初不可不察蓋泉司職事
散在諸路舊例分遣官屬催督採鑄置局他郡往往有
終任不識官長面者毎有申請必為吏輩所格舞文弄
法為害非輕鑪户鑄工刋剝殆盡百端規取必至充其
所欲然後為之行移官司遞筒積而不拆或盜發以窺
事宜或隨意以生沮抑屬官俛首唯唯聽命至以書問
與之往來者比比皆是後專命户部置所提領又以此
輩為諳曉取充吏役事權在内逺近畏之奸計得行動
作威福屬官既多差出其弊益甚於前至有一吏用白
狀就信州借請數百千則鉛山一場課利置而不問贑
州錢院供需不如意則并通判㕔例送取勘玩習恣横
略無忌憚若此之類其害甚多今來朝廷復置此司臣
竊謂諸路利害士大夫舊嘗更歴此事者不為無人但
當精選屬官不必多求舊吏欲望聖慈以臣所奏行下
提㸃司稍汰猾胥矯革前弊以弭吏彊之害庶幾貨泉
流布不至于蠧國害民其利甚溥取進止
　　論乞給吿降下諸州就付老人
臣恭覩元日詔書皇太后仁徳天祐聖夀無疆新嵗八
十應士庶男子婦人年九十以上與初品官婦人與封
號並經所屬自陳勘㑹詣實保明聞奏臣於此仰見陛
下極事親之仁崇貴老之化不止為士大夫光榮而已
龎恩布濩浹于編氓古未有也今庶民薫陶美化安於
田里保有夀命年多及格聞州縣間相繼陳乞者甚衆
然其人或多貧民下户亦有僻處逺鄉終身未嘗識官
府者如此類若使依士大夫敘封計㑹所屬保明遣人
齎赴行在于左藏庫送納綾紙錢有省於部伺候上鈔
祗請吿命不惟無其資而小民亦安知有此道途遼逺
往返經營則年老之人霑恩後時矣如臣管見欲望睿
慈深憐庶老乞令諸州軍檢坐詔命委官保明于所部
根刷應年格該恩之人限指揮到日兩月類聚聞奏其
合受吿命亦乞降下逐州分送屬縣就行給付仍與免
納綾紙錢則天下老人雖㣲且賤無不實霑恩惠如詔
旨矣取進止
　　論賞罰名實
臣聞自古中興之君惟漢宣帝為得治道之要史臣稱
之曰孝宣之治信賞必罰綜核名實嗚呼斯言盡之矣
仰惟皇帝陛下以英睿之姿系隆景祚躬履多難式遏
宼虐事同乎創業整飭百度躋登丕平功兼乎守成盛
徳丕烈固已超出百王上矣而臣猶區區以宣帝為言
者以陛下方勵精聽斷剗除宿弊用更化于四方施之
於今莫此為急信賞必罰則公道舉綜核名實則真賢
興二者國家之先務雖堯舜三代之治不外是而宣帝
能用之以救弊願陛下取法焉若夫雜伯術尚刑名此
則宣帝之失臣不敢為陛下道取進止
　　封事
隆興元年十月日具位臣周某謹昧死再拜上封事於
皇帝陛下臣聞為天下立事要當順天下之心明天下
之勢然後能易亂為治轉敗為功古聖王所以安中夏
御夷狄也莫不皆然舜之格有苗禹之敘西戎髙宗之
伐鬼方文王之事昆夷宣王之平玁狁率用斯道也下
至漢唐其跡異其理同在髙文則結和親在武皇則事
攻討在宣帝則受朝賀在武徳之初則詭臣突厥在正
觀之盛則生擒頡利夫豈樂為是異同哉視人心之所
向度國勢之所宜有不得不然者耳由是言之聖人應
世初無私心也立國本無定勢也因人心之所喜為之
喜故樂民之樂而天下不以為驕因人心之所怒為之
怒故一怒而安天下不以為暴因國勢之强有以成吾
强故日闢百里而天下不以為貪因國勢之弱有以處
吾弱故以大事小而天下不以為怯拱揖指麾之間衆
心樂歸大勢堅定而國家計成矣世之懐偏見執異議
者又烏能伸其喙以撼吾之所守哉紓一時之急收百
世之利凡以此也金人之為中國患數十年矣自阿固
達之起繼之以武竒邁又繼之以東昏王亶又繼之以
岐國王亮迨今葛王蓋五世矣時異事變勢亦隨之阿
固達一舉而吞遼人武竒邁再舉而蹙中原當是時也
掩中國之無備乘民心之乆安長驅𢷬虚所至輒下猝
然有迴山倒海之勢其孰能當之亶之立也命將興師
南牧屢矣踰江南瞰海上而終不得志于我烏珠之歸
師徒耗傷僅以身免士馬物故者大半用兵連嵗所失
益多敵知事力之屈可以圗休息也亶與烏珠等謀則
曰吾國天下大讐也使吾子孫一不振宋必報焉則吾
國覆矣不若以恩解之此和好之所以通也和好既通
則許我納幣屈我稱藩畫淮為界然後慈寜就養永祐
復土南北生靈各安其業聘問往來情文周密自締好
以來講信修睦無若此時之歡者使亶不被禍凡我有
求無不見聽雖列聖諸陵白溝故地皆可以次第而得
之惜乎不十年間肺腑之禍起而亶戕矣至今北人類
能言之是則和好之通豈非勢使然乎亮之立也大惡
昭著内懐危疑握兵重臣多不受詔朝夕惴惴焉惟恐
討伐之師四面而至我方遣朝賀之使以安之於是遂
偃然南面號令諸國而侈心肆矣狂愎自用以殺為嬉
勲戚諸王翦滅殆盡彼之汰虐日甚我之順事日嚴休
兵嵗深生齒蕃息敵知事力之全可以肆大志也亮與
馬欽等謀則曰吾國天下大仇也使吾子孫一不振宋
必報焉則吾國覆矣不若以力取之此和議之所以變
也和議將變則罷榷塲詰私渡邊釁横生敵謀遽發遂
欲割我兩淮要我近輔而又拒我行人一不如意掃境
南下王室震蕩危若贅疣自交兵以來生民被害無若
此時之慘者使亮不見殺則投箠濟江益無難焉顧其
積惡天地之所不容神人之所共憤變生肘腋腹敗支
披師徒奔竄惟恐王師之躡其後也是則和議之變亦
豈非勢使然乎太上皇帝神靈天亶臨御三十六年躬
履多難洞照事幾其于禦戎之道固嘗深思熟計歴試
而兼行之矣陛下以大有為之資光奉慈訓嗣守天位
治民事神恭儉遜慤徳無不周明無不燭惟疆埸未靖
上貽宵旰之憂抑嘗有以天下之心天下之勢吿陛下
者乎自踐阼以來建議之臣有為陛下言戰者矣必曰
金鼓一動雷厲風飛則兵不血刃可以收疆土復陵廟
活萬姓然王師所至城邑一空破蔡州則殺蔡州之民
入海州則殺海州之民奪宿州則殺宿州之民京西陜
右往往皆然非所謂拯民于水火之中也繼之以士無
鬭志棄甲來歸中原寸地了不可得烏在其為戰有為
陛下言和者矣以厚禮將幣以卑屬寓書休兵息民庶
乎兩得然使命數遣有延至于國中而不得伸其志者
矣有見止于境上而不得通其辭者矣以此欲和不啻
如方枘圓鑿之不相入也烏能必其和有為陛下言守
者矣以増陴浚隍遏其衝以積粟聚兵固其本來則勿
與角去則勿與追然長淮東西延袤千里兵少則戍不
周民貧則用不給比者築城壁修堰壩皆取辦于兩淮
之人凋郡遺黎不堪其擾而守未必能固也設欲固守
非經營數年不能就緒大敵忽至其何以支守雖長策
亦未易以一朝集也故欲戰者以和為姦謀為辱國之
舉欲和者以戰為危道為殘民之徒而欲守者又以戰
為邀功和為怯敵謂和戰皆非萬全之策三說紛然互
相矛盾得此則失彼舉一則廢二國論未定主聽未専
斯民盻盻然不能自保嗚呼胡不觀天下之心審天下
之勢㕘三説而用之乎昔亶之請盟也太上皇決策講
和遣使以先之而邊鄙遂定知其勢可與通也非用兵
之時也及亮之敗盟也太上皇出不得已發兵以應之
而敵酋自斃知其勢不可與通也非遣使之時也以此
論之和戰守三策善用之皆足以收功不善用之皆足
以敗事使勢可戰也雖樊噲以十萬横行李靖以三千
蹀血吾亦為之無不勝者勢可和也如魏絳之五利可
致賈誼之三表可施吾必為之無不諧者勢可守也如
宣帝之罷兵留田光武之閉關謝質吾必為之無不濟
者又胡可外天下之心忽天下之勢區區焉操一説而
自以為得乎臣頃嵗出疆至河朔見所過州縣全盛如
故入則人物繁夥閈㕓充溢出則耕桑彌望牛馬被野
然後知二十年息兵之效不為無益于斯民一旦敵人
叛盟赤子又復塗炭前冬敵退淮甸白骨如山迹其殺
人之禍皆起於海陵一念慮之間而流毒至于如此豈
不甚可戒哉今敵勢虧矣敵計窮矣兩軍相角而所喪
均兩國相持而其患等欲戰者少不欲戰者多蓋兩軍
之心也欲和者衆不欲和者寡蓋兩國之勢也臣聞之
北人則曰敵中簽發人丁其下莫肯聽命又聞之士大
夫則又曰近敵帥移書于督府致問于廟堂甚有通和
之意陛下視人心之所向度國勢之所宜不知所以應
之何如哉臣願陛下因天下之心乘天下之勢特遣信
使諭以至理吿以誠心與委曲評議使知和好之不可
以虚詞合又知和好之不可以舊例拘則吾事濟矣或
曰比嵗而遣使矣其如不諧何其如不見納何臣應之
曰使之不諧非使者之過也使之不見納非使者之願
也顧當時所以遣使者失其序耳何謂遣使失其序曰
遣使一也而所以遣使則不一也有和議未定而遣者
有和議已成而遣者和議未定則以未定之辭與之通
慶賀有所未修也報諭有所未及也如紹興之初遣韓
肖胄孫近之類是也和議已成則以已成之禮與之接
名分有定論也書辭有定式也如講和之後遣何鑄之
類是也自海陵渝盟和好絶矣和好既絶今始通焉故
遣使以議之則是和議未定之時也我方有所議而損
益之未可必又安可遽為賀慶報諭而遣乎其曰賀登
寳位則是和議已成矣往年以賀為使者有舊例焉彼
復以舊例取必于我又焉得而見納哉今臣之所謂遣
使則不然當以審議為名以韓肖胄孫近為例審也者
欲審而後交議也者欲議而後定和其本于誠心乎在
所審也其出于詭謀乎在所審也名數有未定者乎在
所議也疆界有未正者乎在所議也禮幣之厚薄有未
齊者乎在所議也為此遣使彼安得不納舉此詳議彼
安得不諧和議成矣然後有所賀則賀之有所報則報
之此之謂遣使得其序或曰遣使得其序遂可去兵乎
撤備乎臣應之曰遣使所以議和也和雖可必亦當待
之以不可必使者出境朝廷申命諸將各整其師淬礪
鋒刃振飾旗鎧蓄鋭待敵常若兩陣相當者則是使者
之行自不妨治戰具也大軍列屯分據要地修障隧正
營部逺斥堠力控江淮之險則是使者之行自不妨繕
守備也夫戰和守固相須而並用者也善為國者可戰
則戰不為戰而廢和也可和則和不因和而㤀戰可守
則守不膠于守而絶和戰之利合而論之則一析而言
之則三胡可忽哉昔唐之平賀魯也駱宏義獻計曰安
中國以信馭夷狄以權理有變通也噫斯言豈為一時
設哉惟陛下博覽兼聽詳究利害觀人心審國勢與時
變通權以濟事允執厥中而行之天下幸甚干冒宸扆
臣無任戰懼隕越之至
　
　海陵集巻四
欽定四庫全書
　海陵集巻五
　　　　　　　　　　　　宋　周麟之　撰
　奏劄
　　除起居舍人辭免劄子
臣今月二十六日准尚書省劄子奉聖㫖除臣起居舎
人日下供職者臣聞命震驚㒺知所措臣竊惟左右史
分掌記注密侍殿坳君舉必書當以才選臣器資甚窳
學識非長與纂信書方叨序進擢司載筆實懼超踰仰
丐睿明俯矜誠悃亟追還於成命用改畀於雋能庶協
師言少安愚分
　　辭免差兼實録院同修撰劄子
臣仰惟徽宗皇帝以天徳地業丕闡鴻化埀衣在御二
十六年聖功巍巍雖非簡策之所能盡而傳信萬世必
有成書纂修之工正在今日然自非一時大雅宏逹之
士兼才學識三長者焉得論次於其間如臣以章句小
儒叨贊書命既無潤色討論之效何有研摩編削之能
重惟不才其敢共二仰祈淵聽亟寢誤恩别選耆儒助
成大典非特使事辭之稱亦惟昭名器之公所有恩命
未敢祗受
　　辭免同修國史劄子
臣今月十四日准勑差臣兼同修國史臣聞命震驚㒺
知所措臣聞治史有三長惟其才學識兼之故能綜序
事理勒成信書今者皇運系隆時文載郁肇開史院選
置官僚通修三朝正史事大體重豈臣末學所可與聞
陛下網羅羣才片善必錄以臣近編纂先朝實録猥嘗
以僭踰然臣口耳謏聞已試無狀若又濫吹于其間則
不惟虚縻廪稍抑亦清議弗容伏望天慈察臣愚悃收
還成命改畀耆英則載筆之間事辭俱稱將見三聖人
之盛徳大業布在方册炳然與日月争光庶以仰副陛
下揚鴻烈章緝熙之意所有恩命臣未祗受
　　辭免除兵部侍郎直學士院劄子
臣今月十九日准尚書省劄子三省同奉聖㫖除臣兵
部侍郎依舊直學士院日下供職臣聞命震驚罔知所
措臣嘗謂詞臣不當以翰墨言功臣濫竽西垣日贊書
命曽不能敷宣聖意潤色皇猷坐閱嵗時絲毫無補恭
遇陛下恢天縱之學以作興斯文如臣瑣才苐慚不稱
早獲以史事進對忽䝉天慈褒諭謂臣久掌内外制宣
力為多中外士大夫咸稱得代言之體今武部清簡當
除貳卿仍兼玉堂之直臣仰聆玉音感懼交至既退跼
蹐不旋踵而成命已頒欽惟聖造恢洪與天同大而於
臣下尺寸之勞委曲存記如此固當體眷知之殊遇思
親擢之異恩亟踐厥官勉圗報効然臣竊自念典戎華
省實峻班聨視草禁林匪同寓攝併叨寵渥益重僥逾
伏望皇帝陛下囘旁燭之明寢已行之令俯矜愚悃改
授真賢不惟安小已之私抑亦示大公之舉所有恩命
臣未敢祗受
　　辭免除給事中劄子
臣竊以鸞臺要地朝政所關瑣闥舊儀夕郎為重必得
老成知治道之要庶幾審駁合人言之公如臣者蕞爾
小才闇於大體鑾坡入直既潤色以非工武部升班亦
素餐而何補更荷中宸之眷復叨左省之除是不獨取
其空言將使之於此詳試顧柬求之意甚美懼緜薄之
質難勝伏望睿慈亟收成渙惟君子見得思義故敢效
于循牆若朝廷為官擇人亦何嫌于反汗所有恩命未
敢祗受
　　乞宸翰劄子
臣伏覩國朝典故淳化二年十月太宗皇帝以飛白書
玉堂等四字賜翰林學士蘇易簡謂宰臣曰易簡告朕求此數字
卿可召至中書授之它日為翰林中美事字徑二尺餘
以素繒二幅書之龍鵠之勢曲盡神妙曩經變故石本
亦不可復得恭惟皇帝陛下聖筆天縱超冠百王萬幾
燕閒染翰弗輟龍文龜畫刋在翠琰布列中外焜耀羣
目學宫儒館賁飾尤多惟是玉堂密邇清禁而臣愚猥
以末技誤膺簡擢典司内命私心拳拳深有望於奎壁
之光今者輒控丹誠仰干睿聽援淳化故事以為請方
明天子典學崇儒潤色鴻業儻于肆筆之際使得與被
大賜則是中興以來復見禁林盛事儷美淳化埀休無
疆一時詞臣永有榮耀實千載之遇取進止
　　乞以御書上石劄子
臣近䝉聖恩降到玉堂宸翰臣既拜賜士林歆豔爭先
覩之為快臣伏見淳化中太宗皇帝玉堂御書嘗付宰
臣李昉以下皆得觀瞻學士承㫖蘇易簡又㑹侍從館
閣官觀于本院臣欲以今來御書就都堂宣示宰執依
本院故事摹勒上石所有侍從館閣官緣近來燕設例
罷止乞俟石刻成日於秘書省暴書㑹宣示并以石本
分賜取進止
　　辭免除同知樞密院事劄子
臣伏䝉聖慈除臣同知樞密院事特降中使宣押臣赴
院治事者臣竊惟右府本兵為國樞鍵叅贊基命通號
籌帷之臣非徳望素優不能厭服中外非才識兼裕不
能洞照幾㣲若時詢求當慎厥與如臣一介器質吝䝉
了無寸長濫竊名器叨塵簪槖貿歴嵗時殊未能少効
涓埃上禆海嶽而受禄過量顛覆是憂敢謂聖度并容
宸聦過聽驟加甄拔登贊事樞内循惷冥莫敢遑處伏
望皇帝陛下駑蹇之乘不足以議逺途畀矜悃誠許辭
重任仰惟聖天子埀衣御治四方黎獻雲集在廷一時
名流底績者衆簡能而授殆不乏人倘囘渙恩改賁耆
彦使天下享任賢之福而朝廷由進徳而尊則反汗雖
若有嫌在盛時不為無補臣無任
　　初除乞減支賜銀絹劄子
竊以君賜甚豐必施於有徳臣勞未著曷稱於隆恩伏
念臣質薄無堪食浮有素以福基之庳淺當機地之䆳
嚴併加爵禄之崇舉為逾分復賜金繒之厚祗益靦顔
方大君抑損以澄化原宜羣下精白以承休徳儻乖辭
富之義必蹈傷廉之譏矧如至愚尤戒多取所有臣初
除銀絹欲望聖慈特與依例減半支給庶遵近制允協
公言臣不勝幸願取進止
　　乞在外宫觀劄子
臣輒瀝危誠仰干睿聽伏念臣才窳質薄曾無寸長䝉
陛下覆育生成之恩擢自小官遍歴華省近登密命亦
已嵗周殊未能少効涓埃上禆海嶽而受禄過量災危
乘之夏秋已來數苦脾疾心力隨耗薾然不支雖欲强
勉班行深恐有誤委寄夙夜慙懼實不自安欲望聖慈
許臣解罷機政除一在外宫觀差遣儻或未填溝壑獲
保餘生終當頂踵糜隕上報乾坤之造冒犯天威臣無
任
　　第二
臣昨日嘗具劄子仰干天聽乞解機政除一在外宫觀
差遣伏䝉宣押未賜俯從夙夕凌兢措躬無所今不免
再伸前懇薦瀆宸聽伏念臣受才甚㣲叨寵過厚踐更
筆槖登翊樞機惟蔓滋之是憂曽涓塵之無補深虞尸
素自速顛隮伏望聖慈早降處分冐犯宸極臣無任
　　第三
臣比嘗兩具奏劄僭陳危悃乞解罷機政除臣一在外
宫觀差遣天聽髙邈寸誠未孚退而省愆夙夜震懼伏
念某濫陪機政無補事功期年之間積有瘝曠内之不
能彊本折衝以收薄效外之不能承命諭志以展㣲勞
憂愧相乘病疾交至若不亟求間退深恐上誤眷知伏
望聖慈俯埀矜憫洞照誠懇特畀曲從瀝血叩閽期於
得請疊冒宸衷臣無任
　　第四
臣近具奏劄累申迫切之懇乞解罷機政除臣在外宫
觀差遣伏䝉聖慈特降詔書不允臣恭讀睿訓感懼交
懐伏念臣稟資冥頑慮事闇淺自塵機地蔑著㣲勞無
制勝之籌何以助幄中之畫無解紛之略至於輟疆外
之行既衆誚其非才亦自知其獲罪已干清議難冒邇
聫伏望天慈俯從人欲使得就閒于外闔户省愆庶幾
未死以前捐軀論報屡黷宸聦臣無任
　奏狀
　　輪當轉對奏狀
右臣恭惟皇帝陛下駿惠先猷丕昭孝治近以實錄院
修進徽宗皇帝實錄慶大典之崇成第史官之勞効凡
譔次編摩之士下逮掌故例霑醲賞恩至渥也繼又以
故翰林學士汪藻嘗修元符以來詔㫖等書八百餘巻
於實録最為有力特加褒贈優䘏其子陛下此舉可謂
深合公論明燭幽隠矣然臣伏見紹興初嘗降指揮搜
訪先朝文字投獻之家與斟酌髙下推恩今來實錄成
書竊慮二十餘年間臣僚子弟有以其父祖逮事先朝
所得聖語等來獻事繫國體可以為萬世法者不可不
少加甄錄伏望聖慈申詔有司檢㑹元降指揮令實錄
院開具人數考覈事實擇其顯著者量與推恩以示勸
奬是亦信賞不遺之義也謹錄奏聞俟候勅㫖
　　繳進郊祀慶成詩狀
臣某等伏覩郊祀大禮慶成者恭惟皇帝陛下躬執百
禮逆釐三神曰雨曰暘天地明察以旦復旦日月光華
迄熙事之備成見聖人之能享臣等幸逢享㑹獲預駿
奔奏技非工莫繼甘泉之頌詠仁以報庶同嵩嶽之呼
謹各齋沐撰成詩隨狀上進臣等無任
　　辭免翰林學士知制誥奏狀
今月二十一日准尚書省劄子三省同奉聖㫖除臣翰
林學士知制誥日下供職臣聞命震驚㒺知所措竊以
翰林逼華蓋言其密直禁廷學士號私人得以與聞大
議此累朝甚盛之選在今日尤難其才恭惟皇帝陛下
煥文在躬典學成徳間出命令親形詔書四方流傳萬
口詠歎咸謂觀天地之蘊不足喻其大真若處堯舜之
世而躬聆其言老師宿儒無能及者雅誥奥義實自得
之豈繄小臣可奏薄技儻冒承於天奬必速致於人言
仰祈睿慈洞照忠欵念其掌制之久已試而㒺功察其
代言之踈不能則當止收還成命改授傑材庶在清朝
不至汙玉堂之位若安愚分是為酬黼扆之知所有恩
命臣未敢祗受
　　辭免修國史奏狀
今月二十五日准敕以臣新除翰林學士知制誥兼修
國史者臣聞命悚然益深戰懼臣竊惟史職有序皇朝
率多以從臣兼之因其官遷亦俾類進兹為故事實待
異能有如㣲臣器劣材謭寘之鼇禁既未能昭一代之
文章授之麟毫豈足以訂三朝之筆削若叨疊組之命
愈負素餐之譏敢列悃誠薦祈淵聽亟鐫踰分之寵别
選兼人之才不惟於授受協公亦可使器名增重所有
恩命臣未敢祗受
　　謝宣召入學士院奏狀
今月初四日武功大夫翰林待詔錢奕至臣所居奉宣
聖㫖召臣入院充學士者忽奉除書首紆瑶札遄膺召
節趣直玉堂側聆温詔之傳蹴就清班之入光榮過分
感懼交顔臣竊觀歴代聖仁之朝深慕當時翰墨之選
承明之廬敞於漢並萃軼材供奉之日更於唐始專内
命惟其出入侍從得以雍容揄揚故金馬之文炳同於
三代而黄麻之作深似于六經雖云所遇之殊時頗著
能言之實效相如不以俳優畜人懐來于喻蜀之辭陸
贄與有戡定功士感泣於奉天之詔迨本朝之稽古亦
公選之得人況值熙辰尤資碩望如臣末學於道寡聞
誦先人之清芬第拘口耳奏從官之薄技何補涓埃姓
名誤簡于九重職業徧揚于二代省言寖久罕有發明
論事雖疎必蒙開納方懐未報之歉復冐非常之遷此
蓋伏遇皇帝陛下學統聖真道經天地斡獨化于釣陶
之上器羣才于槖籥之間既灼見于愚心遂曲埀于聖
奬禮優詞苑光動禁涂雖知稱職之難敢負酬恩之素
一心自誓九殞為期臣無任
　　辭免兼侍讀奏狀
今月十五日准尚書省劄子三省同奉聖㫖差臣兼侍
讀者臣聞命震悸莫知所從竊以儒學之臣侍言帝幕
咨詢所逮實藉多聞用能揚𣙜古今敷陳治道究觀成
敗上贊宸猷自非惇老名流豈得奉承清燕顧臣何有
輒預選掄詞苑史闈已竭殊寵識迂辭拙不能發明舊
章材朽業荒不能博曉奇字使之進讀懼弗克堪仰惟
皇帝陛下天縱聰明日勤聚辨昕朝之暇經史是親講
劘既多萬巻冰釋而猶不㤀紬繹之助則所謂聖而益
聖新而又新如臣至愚何以効塵露之補敢祈淵鑒追
寢誤恩别簡耆英用符衆論所有㤙命臣未敢祗受
　　謝賜御書奏狀
臣今月二十六日伏䝉聖恩賜臣御書玉堂二大字臣
拜賜兢營感抃交至仰惟皇帝陛下聰明淵懿藝與道
兼肆筆成書八法該備古帝王莫能跂及凡宸翰所賜
赫然如大明委照卿藹騰輝四維廓氛千古流耀臣猥
以翰墨待罪叨直禁林比於經幃因侍閒燕輒㤀昧冐
援淳化故事以為請退省凟尊之咎跼蹐無以自容乃
䝉天慈特賜俞允未踰信宿亟有寵頒盥熏捧觀寶墨
煥爛拭目詠歎莫知所云臣敢不勉勵㣲才答揚大賜
襲藏寶秘侈億萬年琬琰之傳遂為中興以來玉堂盛
事臣無任
　　繳進封事奏狀
臣伏見皇帝陛下自踐阼之初首降詔㫖開廣言路以
通下情四方聞之丕應如響雖芻牧之賤皆得指陳利
害謄奏無壅聖徳寛大兼聽博觀單言暫謀靡不延納
甚盛舉也臣智識淺陋罪廢滋久每自揆度不宜妄議
時事重惟頃嵗服在朝列與聞機政憂國之心實不敢
以出處為間竊謂今日之事惟邊患未弭為朝廷深憂
捨此皆非當務之急輒有已見利便不避犯分之誅具
封事上進伏望聖慈俯埀乙覽察其誠款貸其狂瞽儻
有可采乞賜施行庶幾小効涓埃之補所有封事一實
封謹隨狀繳進以聞
　
　海陵集巻五
欽定四庫全書
　海陵集巻六
　　　　　　　　　　　　宋　周麟之　撰
　表
　　進茶鹽法表
貨均於殖孰先山海之饒法存乎人爰定帝王之制夲
一成而不變雖百世而可行承詔繤修奏篇趣備臣等
(中謝/)竊以給軍頒之巨費仰惟貨之盈貲彌谷敷春但
資於天産熬波積雪亦分於地征措已合于時宜令固
當於夕改不有成憲將何靖民恭惟皇帝陛下知天之
為因民所利舜埀拱而坐視湯寛仁而信彰謂法猶江
河欲難犯而易避而政如金石果陳範以為程休兹一
代之倫講若九功之叙臣等佩服隆旨聫緝成篇莫殫
鉛槧之勞徒冒冕旒之鑒綱提領振儻少冀于萬分國
富刑清庶共遵于三尺
　　請皇帝御正殿第一表
星文示變歘臨東井之躔聖慮省躬久避太㣲之座顧
已澄於象緯猶未正於昕朝爰暨有僚莫遑寜處恭惟
皇帝陛下道同天大聖以日躋雖堯舜性仁靡恃欽明
之徳而禹湯罪已每懐抑畏之心睹乾曜之異常念天
明之可戒乃不責股肱之惰至自窮宵旰之勞宣布細
書退臨便坐貶玉食之大奉詢芻言而廣謀應天之實
既孚徇古之文盍已伏望皇帝陛下丕釐帝命俯察民
情詔司士以正儀御總章而布政清蹕而朝萬宇咸仰
睟容斂福以錫庶民率歸皇極
　　第二表
清臺觀象喜妖祲之廓然路寢避朝尚宸衷之惕若敢
肩戴后之悃輒冐憲天之聦淵鑒未囘輿情胥徯臣等
(中謝/)竊以聖人非見異而修徳未占有孚天道每虧盈
而益謙其應如響比仰瞻於乾曜或稍拂於經躔睿王
側躬彌軫淵臨之懼下臣當政乃寛䇿免之誅靡移宣
夜之辰俄驗保章之吉蓋為仁由已莫非此道之素充
故以實應天遂致彼蒼之昭假未復寢饔之舊靡寜臣
庶之情伏望皇帝陛下夤念帝忱曲從民欲惟巖廊恭
已儼當南面之尊則海㝢傾心長拱北辰之所願矜衆
志俯畀俞音
　　第三表
五緯宣符既攝在躔之慝一人負扆盍臨當宁之朝迨
此造庭期於得請臣等(中謝/)恭惟皇帝陛下大徳敦化
至諴感神清明在躬久矣意誠而心正寅畏自度居然
害去而福來顧謫見之何憂恃身修之有素不移於民
不移於相懋昭責已之誠必得其夀必得其名丕享保
邦之慶已收塞變之效猶屈當陽之尊然蕃國貢琛將
展紫宸之覲而清宫獻斚佇厪黄道之行與其固執於
謙虚曷若順從於愛戴敢祈睿聽曲徇愚衷稱詔蹕以
出房正埀衣而御極惟治定制禮靡諐百辟之彛儀則
徳隆晷星永見三辰之順度
　　賀表
舜璿齊政初占常次之愆湯徳享天俄致異星之伏一
人席慶萬㝢騰歡臣等(中賀/)恭惟皇帝陛下至誠如神
大徳必夀兢兢行堯帝之道巍乎有功翼翼秉文王之
心純亦不已兹復加於警懼曾何損於照臨言天者必
有驗于人惟知省已在君者固可移于相不忍加誅顧
盛羙之難名宜妖芒之自殄臣等叨聨邇服與覿休占
愧柱石之弗勝何隂陽之能理熒惑徙心而退舎福實
有歸輔星佐斗以成功義當自竭願首四方之賀益申
萬夀之期
　　賀正表
寶厯推元肇啟陽闓之旦璇杓布令允當物覩之辰宜
頌康年以綏介福恭惟皇帝陛下至仁天覆大化春敷
受命穆清永膺千嵗之統協神醇樸坐陟三皇之閎御
人正以更新擁春祺而錫羡臣等幸逢端月叨贊盛朝
行夏之時獲共循於天紀祝嘉之夀願益固於邦圗臣
等無任
　　謝除中書舍人表
臣某言俯結絲絇方竊禁庭之侍進持荷槖遂叨詞掖
之除成命莫囘大恩曷報臣(中謝/)伏念臣藐焉一介少
也百罹技斷斷以無他志卑卑而自勉蠧漫舊簡空懐
闚管之心草鞠先疇坐縮扶犂之手頃陪後進濫齒周
行鷁過都而退飛風為之祟馬立仗而斥去人惡其鳴
幸逢公道之興祗拜召書之寵叨纂修於東觀愒日何
功司記注於西垣兼官更渥愧攝承之已冐省蕪纇之
良多久懐不稱之憂忽玷為真之命此蓋伏遇皇帝陛
下網羅衆俊摩礪庶工煥乎其有堯文如天之大粲然
而興周道得士以昌顧雖椳闑之材與被冕旒之眷臣
敢不懋明聖意思大王言才華雖近愧于長楊體要欲
上規于姚姒更期文學之士咸精其能庶㡬播告之修
不匿厥指臣無任
　　謝除兵部侍郎表
黼座對敭方圗於猷告玊音宣諭忽冐於恩除感榮遇
之非常慚謭才之曷稱臣(中謝/)竊以六卿置貳並髙豹
尾之聫兩禁用人尤邃鑾坡之直任而得一寵已云殊
矧二命之同頒更九重之親擢必惟鴻碩之彦允副聖
神之知如臣者樸學無聞窾言何用雕蟲小技皆揚子
之不為腊鼠虚名亦鄭人之過聽濅叨華貫誤簡淵衷
自賜環而來歸獲持槖以入侍螭坳濡墨但知臨陛之
恭鳳閣演綸初乏湧泉之思至若紬書金匱視草玊堂
才學識靡効其一長渾灝噩莫追於三代惟日負素餐
之愧迺面承華衮之襃改畀清曹仍司内命顧始望未
嘗及此使自謀何以過之兹蓋伏遇皇帝陛下至誠與
賢常徳立武威械藏而俎豆布永觀二柄之歸元首明
而股肱良坐致百工之飭治道既弛張之各當人材亦
長短之兼收姑令翰墨之臣預知軍旅之事臣敢不力
鞭駑鈍誓竭涓埃雖馬上之與詩書粗明當務謂禁中
之有頗牧終恐非才臣無任
　　進徽宗實錄表
伏以燕謀啟後仰萬世之閎謨嗣徳昭先輯一朝之鉅
典惟興王克紹聖統致太史訖成全書恭陳簡册之嚴
冒徹冕旒之邃臣某等(中謝/)臣聞聖明潤色洪業有光
謨烈之承典籍埀法將來式謹事辭之載歴考繼文之
代具存傳信之書述作相因古今共貫恭惟徽宗體神
合道駿烈遜功聖文仁徳憲慈顯孝皇帝孝繩祖武仁
體乾元其智如神昭徹天人之表以身為度裁成禮樂
之中御圖籙二十六年受符瑞數千百所極治之風炳
同於三代髙世之徳逺比於九皇黄屋非心自能為脫
屣之舉白雲賓帝詎止寶遺弓之傳惟於廣記而備言
可以覲光而揚烈皇帝陛下行髙繼志功極格天見堯
於羮居毎勤乎孝慕纘禹之緒時載郁乎文明爰庀攸
司具嚴直筆覽奏篇之半尚博采於三長念愒日之多
至夐逾於七閏臣等粗殫忠赤甫及汗青補藝以成一
家庶可追於徃作廣愛而刑四海端有賴於斯文所有
徽宗皇帝實錄一部謹繕寫隨表上進以聞
　　謝除給事中表
臣某言伏奉告命授臣試給事中仍賜紫衣金帶者夏
官升貳曽煖席之未遑夕瑣改除顧循牆之莫避恩由
聖造感極愚衷臣(中謝/)伏念臣奏技無堪登朝最晩性
惟駑緩常有意於佩弦迹本賤庸亦何勝於簪筆徒以
久陪於法從屢荷密拱於清光坐閱三年遍歴兩禁悉
自九重之簡記無非一札之親除方戴恩私未知報所
復易論思之地俾聫封駁之司望黄散之清班所居彌
要考塗歸之故事厥責匪輕敢圗巽懦之資亦玷髙華
之列此蓋伏遇皇帝陛下鼎新大化器使羣才獨優棫
樸之能官更懋菁莪之樂育謂用人猶制木雖椳闑在
所兼收儻從善如轉圜則涓塵不無小補欲張吾道尤
重此官故凡選任之賢孰非自擢每有封還之詔無不
曲從惟其言聽而計行是以體嚴而望峻豈容尸䘵負
此隆知又忌好名率然妄發臣敢不求之公論濟以慎
思誦揚子之解嘲已自知其過分效李藩之批勅庶或
繼於前芳臣無任
　　謝賜對衣金帶鞍馬表
臣某言伏䝉聖恩以臣入院特賜衣一對金腰帶一條
金鍍銀鞍轡馬一匹者身章襲紫爛若兼金廏乘飛黄
飾之釦轡望嚴宸而拜貺顧朽質以懐慙臣(中謝/)伏念
臣起於布韋叨與簪槖荷聖明之簡拔致爵禄之僥踰
然其骨相酸寒僅如魯國之一逢掖性資駑下豈識唐
公之兩驌驦幸際炳文之朝獲陳稽古之力便蕃所逮
俯僂奚勝此盖伏遇皇帝陛下三接禮賢五章命徳推
解衣之大惠示賜馬之明恩束帶使言既増華於著定
著鞭自勵當盡瘁於馳驅臣無任
　　謝除翰林學士表
臣某言伏䝉聖恩除臣翰林學士知制誥者三年禁路
久塵豹尾之班一札優恩驟玷鼇頭之直揣才非稱受
寵若驚臣(中謝/)伏念臣地望素寒天資甚窳半生䑕技
固巳類於五窮萬里鵬程敢自期於一息濫綴彯纓之
末猥從結綬之初周旋毎近於清光盼睞獨多於從列
凡叨甄擢盡出簡知屢形華衮之褒仰識大明之照忽
肦隆指遂陟禁林竊考中興以來尤嚴内制之選未嘗
官備足見才難故金鑾之庭正員纔逾二十輩而翠琰
所紀虚席盖巳三數年豈容賤疵輒冒清切念干戈之
載戢覺翰墨之無功書詔甚稀晝樂鈴絛之寂諮詢愈
密夜慚跋燭之光夫何晚生有此亨㑹兹盖伏遇皇帝
陛下憲章六學綱紀四方雲漢昭囘揭儀刑以見天則
雷風鼔舞孚號令以悦民心欲令承學之臣助起烈文
之治臣敢不少圗實用上副詳延煥乎堯帝之有文章
本不資于潤色責以燕公之大手筆徒自愧于濡毫唯
夙宵而盡忠以頂踵而歸報臣無任
　　謝兼侍讀表
臣某言伏奉告命授臣兼侍讀者大筆篾聞猥玷承明
之直細旃垂聽復叨勸誦之官奉詔知榮捫襟失措臣
(中謝/)伏念臣草茅賤士鉛槧迂儒智不逮人顧何知於
亥豕才非適用徒自困於蟲魚雖云居翰墨之司豈足
語帝王之學幸廟朝之多暇當書詔之絶稀毎闚一札
之下頒悉由宸訓至效八甎之晚入深愧素餐忽紆命
綍之優俾侍經帷之邃鳳泉賜啜日溉君恩玉案繙書
躬承聖問夫何光渥併及妄庸此盖伏遇皇帝陛下其
仁如天以古為鑑躬聖人之能事莫匪生而知之覽載
籍之備陳固巳識其大者猶兼収於小善用益廣於多
聞拔此孤蹤登于近綴臣敢不溫燖舊業展竭愚衷誦
班史之文章雖莫追于述作陳漢家之治道庶有沃于
咨詢臣無任
　　辭免除同知樞密院事表
臣某言伏䝉聖慈以臣辭免新除同知樞密院事恩命
特降詔書不允者異恩簡畀理有必辭優詔申褒令惟
弗反敢冒崇髙之聽復殫懇惻之誠臣(中謝/)伏念臣蕞
爾小儒陶于鴻化枯荄巳撥俄遂底于再生小器易盈
亦豈容于多受猥荷聖神之眷遍塵清切之班文章不
足以潤飾皇猷識畧不足以裨贊國論方虞幽黜忽被
峻遷升兩地之官聫翊萬㣲之事任當英主操天下之
柄立武有常非傑臣助幄中之籌折衝何頼豈繄愚惷
可副柬求伏望皇帝陛下大智獨觀至明旁燭察臣樗
材甚陋力有弗勝憐臣䑕技既窮用之無補特改巳行
之命少紓不稱之訶瀝此由衷期於得請臣無任
　　除同知樞密院事謝表
臣某言伏奉告命除授臣同知樞密院事尋具辭免伏
䝉聖慈特降中使賜臣不允批答仍斷來章者昭囘降
札驟登列於紫樞俯僂循牆累具陳於丹悃洊拜如絲
之旨難停巳霔之恩冒寵不貲措躬無所臣(中謝/)竊以
文武並用之道祖宗相傳之規觀其于右府擇人莫匪
與真儒共事如醫治國以砭劑而拯庶民如斗在天以
樞機而斡元氣自非通於道而知本末之序邃於識而
逹弛張之宜則安能應酬萬㣲該輔七徳必求名世之
彦以起憲邦之功如臣者天與隘疎地由寒逺智挈瓶
而甚小學浚井以弗深抱槧懐鉛空言何補持槖簪筆
歴試㒺功居然日月之虚縻積有器名之濫假自躋禁
路毎嵗一遷旋蹈複門兼官四所皆以蠅而附驥殆不
稼而取禾初乏才稱聫聽履于星辰之上忽叨柄任贊
運籌于帷幄之中方此謹邦患以戒不虞欲其佐廟謨
以恢至治豈容末學妄測沉幾兹盖伏遇皇帝陛下受
命于天用人惟巳堯仁廣被不戰而屈人兵周道復興
有常以立武事収擥四方之豪俊輔成億世之基圖藐
是孤蹤甄於大造臣敢不對揚丕訓摩厲謭材詭一割
以効愚展四體而率職庶幾夙夜基命少裨宥密之謀
當使精神折衝共固安疆之業臣無任
　
　
　
　
　海陵集卷六
欽定四庫全書
　海陵集巻七
　　　　　　　　　　　　宋　周麟之　撰
　表
　　謝賜生餼表
臣某言伏奉詔書以臣生日特降中使賜臣羊酒米麫
者載育生辰愴永懐於風木匪頒䟽寵叨厚施於雲天
祗荷慈榮益深感悸臣(中謝/)伏念臣晚生蓬蓽舊業虀
鹽適逢千載之期誤沭九重之眷禁涂入侍徒自愧於
吹竽宥席延登曽蔑聞於借箸敢謂埀􁀥之旦更霑出
綍之恩勅使傳音私庭益耀併有廪庖之繼竊無塵露
之裨此蓋伏遇皇帝陛下儀篤股肱寵優帷幄養賢而
厚其禮兼侑大烹接下以通其情毎推蕃錫俯旌初度
内賁多儀頂踵甚㣲曷稱乾坤之造夙宵自厲但堅犬
馬之忠臣無任
　　到筠州謝表
罪辜山積當伏嚴誅恩量海涵獲從寛憲祗戴乾坤之
造曷勝犬馬之心臣(中謝/)伏念臣禀資冥頑慮事闇淺
蚤以書生之末技誤䝉聖主之深知遍歴從班薦登幾
地揣才非稱冒寵實多無制勝之籌何以助幄中之畫
無解紛之略至於輟疆外之行不知國爾以忘家是謂
食焉而怠事坐致煩言之嘖亟宜顯戮之加敢冀睿慈
曲憐孤蹟以嘗預萬機之論久接清光不忍為四裔之
投俾諸善地此蓋伏遇皇帝陛下如天覆幬若日照臨
五教弼刑本躬行於舜徳三風具訓終誕布於湯仁憫
此㣲生與之末減臣敢不仰承善貸内滌非心杜門省
愆儻識自新之路撫臆論報終捐不肖之身臣無任
　　賀殺獲敵主完顔亮表
天戈所指大敵摧鋒敵帳自隳渠魁授首共快邦讐之
雪仰繄廟略之神捷奏九重歡騰四表臣(中賀/)竊以北
敵之難逾三十年南來之師號五百萬其貪殘固中國
之所未有其暴戾有仁心之所不為豈期投箠以臨江
妄意揮戈而卻日一夕瓦解腹敗支披羣敵逃奔魄褫
膽喪雖曰皇天之黙鑒實由上聖之成謨方徐動於和
鑾即坐収於疆土歴稽往諜度越前聞漢斬郅支苐乘
其無備唐擒頡利盖得於巳降猶足以揚昆山之威遂
至於澡渭水之恥若今丕績亘古絶倫恭惟皇帝陛下
天徳清明聖圗廣大視民如子天下之所共知應敵以
兵聖人之不得已膺信順之多助協修攘之本謀孟子
言不嗜殺人齊焉能一髙皇謂吾寜鬬智項豈終強偉
此帝王之極功昭然仁義之明效臣自嬰大戾久闊清
光幸存困躓之餘生得覩殊尤之慶事遥望天顔之喜
阻拜舞以稱觴夙䝉帝力之深但謳歌而擊壤臣無任
　　車駕巡幸視師起居表
萬旅飈馳率連衡而逺討六飛雷動徐按轡以親行警
蹕所臨輿情胥抃臣(中謝/)臣聞天將以啟興邦之主世
不能無多難之時必躬小勞斯辦大事然而文帝勞軍
細栁終莫成功太宗立馬便橋又幾輕敵既動符于機
㑹宜功冠於古初恭惟皇帝陛下至徳順民沈幾先物
世祖身濟大業道本於柔憲皇能用忠謀斷歸於獨夙
整時巡之馭大収恢復之勲百神恭扶萬福降輯臣方
縻罪罟莫奉宸騶望屬車之清塵徒坐馳於禁路釐上
帝之景命佇歸宅於神京臣無任
　　賀車駕巡幸視師回鑾表
天仗巡師茂鬯止戈之烈帝車復路式弛行闕之居凡
預見聞率同呼舞臣(中賀/)恭惟皇帝陛下徳配天地功
光祖宗仁覆下以無私雲行雨施武通神而不殺雷厲
風飛比陳應敵之兵亟𠞰渝盟之詐出車命將方進討
於中原按轡勞軍乃肅移於清蹕迨此還衡之始偉兹
獻馘之多亂甚有苗不待七旬之格勇如徂莒真成一
怒之安華夏均歡神人底豫臣戴盆自咎拱極彌勤獨
效堯封祝我聖人之夀共歌周雅喜於王化之行臣無
任
　　天中節賀表
五月為皋協應薰風之候一人有慶丕昭大電之符諸
福川增衆心鼇忭臣(中賀/)恭惟皇帝陛下功髙復古道
大兼天舜舞兩階自致逺人之格湯羅一面率惟寛徳
之歸好生溥洽於民心得夀永膺於帝祉當誕彌之紀
節宜錫羨之儲休自天申之受命長矣臣坐拘黜典逖
仰清光漢殿稱觴雖阻九賓之㑹堯雲在望但傾三祝
之私臣無任
　　賀立皇太子表
臣某言恭覩五月二十八日手詔立皇太子者皇天輔
徳衍赤制之昌圖聖子承休履青宫之正位涓辰授册
浹㝢騰歡臣(中賀/)竊以聖人無私心至公而神器定天
下有大本豫建則羣心歸必九重躬獨斷之明斯萬國
仰元良之正肇稱茂典凡屬熙朝恭惟皇帝陛下其仁
如天以古為鑑受奉元之神筴以莫不增詒翼子之燕
謀其寧惟永丕闡垂裳之治聿嚴主鬯之求出自淵衷
立兹儲極撫軍監國豈惟分宵旰之憂繼體守文將使
荷宗祧之託仰窺宸慮上合天心臣久在黜科側聆温
詔聖盡倫王盡制莫窮盛徳之光海重潤星重輝徒効
輿人之頌臣無任
　　賀皇帝登極表
臣某言恭覩六月十一日太上皇帝詔書皇帝陛下登
寳位者王假有家決大謀而内禪帝出乎震嗣洪業以
丕承三靈扶不拔之基億載荷無疆之壯臣(中賀/)臣聞
藝祖膺圖肇造卜年過於成周上皇撥亂中興受命同
乎光武屬久勤於幾務思退養於夀康乃睠元良肆登
大寳傳歸於子而尊歸於父兩全授受之光順助者天
而信助者人交贊纂承之慶本宸謀之素定占鼎祚之
彌昌恭惟皇帝陛下資稟聖神行全仁孝言底可績邁
虞舜之聰明道得其傳體文王之淵懿自敦臨於國本
知久繫於民心親承帝咨亟踐天位堯言誕布已明黄
屋之非心漢厯重開人見赤符之有記豈止奉燕詒之
本志遂將収恢復之成功臣屛伏遐方欣聞曠舉六龍
在御雖莫効於雲從八表同歡但率先於獸舞臣無任
　　賀太上皇帝傳位表
臣某言恭覩六月十一日詔書皇太子即皇帝位皇帝
陛下稱太上皇帝退處徳夀宮者授位儲闈躬發非常
之斷頤神廣内坐膺難老之符千古有光萬邦無斁臣
(中賀/)恭惟太上皇帝陛下功深育物道極昭天攬權綱
者三十六年自濟艱難之業上符瑞者數千百所毎懐
損抑之心具聖人之成能斯大徳之得夀舉此神器授
之皇儲咨舜帝之四聦詎煩師錫陋唐家之三遜獨出
誠心超然為脫屣之圗了不待持龜之決臣退于荒裔
逢此盛明黄屋非心尚託堯天之庇玉巵上壽莫瞻漢
殿之儀徒逖仰於清光願永膺於介福臣無任
　　賀今上皇帝上太上皇帝尊號表
臣某言伏覩六月二十九日詔書恭上太上皇帝尊號
曰光堯夀聖太上皇帝者席慶膺圗嚴一人之大養歸
尊報徳建萬世之丕稱聲教所加旄倪胥抃臣(中賀/)臣
聞聖人何加於孝惟純孝斯能篤於親大徳必得其名
非隆名無以稱其實考百王之甚盛具二美之為難赫
若熙朝光于曠古恭惟皇帝陛下道繩祖武化輯人文
受上帝之命而作君師家齊國治推哲王之心以事父
母地察天明眷言踐阼之初宜示承顔之恪舉五日一
朝之故事既肅展于誠心因九州四海之歡聲復丕揚
於顯號蕆儀榖旦奉册殊庭發揮傳聖之休功昭假後
天之睿算臣屬嬰宿負阻覿彌文雖蕩蕩無能名莫贊
譽堯之美然欣欣有喜色但知歌舜之深臣無任
　　賀太上皇帝冊尊號表
皇綱帝紀聿彰授聖之功天號人稱茂正歸尊之典禮
行中禁歡浹外區臣(中賀/)臣聞自古以來惟堯為大位
傳于聖初非徇一人之私仁稟于天獨能髙五帝之夀
仰闚上哲卓冠前徽宜闡繹於閎休遂丕膺於顯冊恭
惟光堯夀聖太上皇帝陛下道公無我功大難名雖撫
運中興創業實同乎藝祖而戢兵盛治歴年幾及于仁
宗惟聖盡倫謂天與子灝噩布十行之札雍容辭萬乘
之尊趨澹泊以頤神保康寜而介夀誕受鴻名之赫彌
占鼎筴之長臣以辠戾之餘生當光華之復旦雖弗能
鋪張盛徳與二典以争輝但相與請祝聖齡從三光而
不老臣無任
　　㑹慶節賀表
負扆當陽方仰龍飛之聖觀璿吿瑞適逢電繞之辰慶
叶千齡歡均萬㝢恭惟皇帝陛下重華協帝大徳庇民
乘乾膺物覩之期受祖得世修之業統承邦慶大横應
兆以庚庚瑞紀聖生佳氣靄空而欝欝自廓繼明之照
有光初度之祥四海傾心戴聦明之時乂三靈錫祚占
福禄之日來臣頓冒清班常瞻睟表舜庭輯瑞雖阻覲
於重瞳周雅揚休但深祈於萬夀臣無任
　　天中節賀表
握圗授聖有光揖遜之朝鳴社發祥復屇誕彌之月照
臨所暨呼舞惟均臣(中賀/)恭惟光堯夀聖太上皇帝陛
下道以損修福由謙受功成而不自處與世作程徳大
而無能名如天在上屬電繞虹流之紀旦宜日升川至
之叢休廣成子授以長生燕頥自得華封人介之眉夀
永保無疆臣屏跡衡門馳神魏闕奉玉巵而稱萬嵗未
簉周行上金鑑以祝千秋徒深善頌臣無任
　　㑹慶節賀表
十月為陽迓天宗之降嘏一人有慶肇帝武之開祥運
際勲華歡均普率臣(中賀/)恭惟皇帝陛下位尊明兩徳
峻登三地平天成行見復禹之迹父作子述固巳廣文
之聲當載震之熙辰洽維祺之善頌烽沈柝静坐清北
徼之塵松茂竹苞永保南山之夀既修徳錫符之有素
矧宜民受禄之方増臣偃伏巖阿傾瞻象魏仰太㣲之
座稱觴莫綴於在廷詠天保之詩拜手但期於報上臣
無任
　　歸常州謝任使居住表
羇臣負辜久逃司敗之誅睿主膺圗首沭蕩瑕之澤恩
光俯被感涕交流臣(中謝/)伏念臣奮自諸生猗無他技
偶遭逢於盛旦獲振拔於洿塗臺閣十年濅冒近臣之
顯列雲天一札悉由太上之親除方贊幄中之籌適逢
疆外之變既不能肅将使命排難解紛又不能力奮兵
威誅暴除亂旋嬰大戾斥處彌年忽䝉曠蕩之恩返即
便安之地夫何幸㑹有此叨逾兹盖伏遇皇帝陛下業
紹埀裳仁深弛罟天穹窿而在上廣覆無私日華曜以
宣明重光有赫方且棄瑕而用善未曽記過以㤀功有
如玷缺之餘亦與龎鴻之渥臣敢不仰承休徳益勵壯
圗萬宇歸仁方戴龍飛之九五一心報上但同虎旅之
三千臣無任
　　太上皇帝賀表
三綱正始燕嗣聖以詒謀四徳修明登柔賢而儷極慶
叢中壼歡浹外區臣(中賀/)伏以唯聖盡倫道全則大自
天惇典福備為難有如二帝之重輝亶謂千齡之永盛
恭惟光堯夀聖太上皇帝陛下化由身率道與世隆髙
徳比於九皇超乎萬物廣愛刑于四海驩若一家縟儀
交絢於褘褕大養益嚴於寢膳衍宫闈之介福固廟祏
之洪基臣久矣違顏邈焉在野幸逢舜旦仰日月之光
華但賦周詩祝子孫之千億臣無任
　　今上皇帝賀表
皇明嗣服由五典之功昭婦順宜家見六宫之位正昕
朝誕告薄海祗歡臣(中/賀)臣聞堯以舜承尚觀嬪則任惟
姒嗣益播徽音昔皆曠千載以垂芳今乃萃一時而協
慶恭惟皇帝陛下徳優治内孝篤寧親知天子之必有
尊上遵嚴訓察家人之無攸遂旁叶吉占揆穀旦以裁
儀啟椒風而迪化益煥權星之象永緜瓜瓞之休臣屛
處窮閻欣聞渙號天髙地厚方荷戴於隆恩國治家齊
願揄揚於美化臣無任
　　上尊號表
天相丕圖一徳撫興王之運君都顯號四方推戴上之
誠兹冠代之鴻休實累朝之鉅典敢效叩閽之請輒㤀
席藁之誅竊惟有道之君必得斯民之譽三代之王先
令問備載於經七制之主有大功首稱其孝厥惟盛際
尤屬熙辰恭惟皇帝陛下受命穆清躋民仁夀出震御
千齡之旦乗離恢九聖之基奠禹鼎以再安戢周戈而
不戰二星抗節歳通北國之驩六騩旋輿日侍東朝之
養煟然文治揭在民謡厚澤浸乎八區太平登于二紀
多儀且舉精意潛交黛耜三推奉盛於清廟景鐘九奏
颺燎于圜壇膺上帝之溥臨卜兆人之允賴仰占乾象
璿璣運而七政齊俯協坤靈玉燭調而百嘉茂凡兹著
效不可殫論豈駿烈之彌崇尚丕稱之未建宜涓穀旦
式舉舊章雖蕩蕩乎無能名莫贊譽堯之美然欣欣然
有喜色但知歌舜之深臣等肄業儒宫觀光帝闕竊懐
大願薦布需章不量草芥之㣲冀協冕旒之聽整皇輿
而告廟行望翠華之旗受玉册而臨朝即刊白玉之寳
庶符輿論拱俟俞音臣等無任
　牋
　　太上皇后賀牋
發號楓宸式嚴嘉禮騰芳椒極茂鬯重輝道化合乎兩
儀懽聲翔乎八表臣(中賀/)恭惟夀聖太上皇后殿下恩
深母育徳厚坤承躬岐下之勤勞共成王業廣周南之
教化首穆邦風休功既底於家齊備福更資於婦事光
昭發册喜動鳴環臣身在寒鄉耳兹盛事仰唐虞之華
旦彌切望雲歌任姒之徽音第同擊壤臣無任
　　今上皇后賀牋
入從龍樓乆嚴婦道進登椒掖肇正坤元天作合以同
休下聞風而率舞臣(中賀/)恭惟皇后殿下藝該圖史徳
稱翬珩孌彼令儀早承恩於魚貫傃兹昌運實附翼於
龍飛果符夢月之殊祥式舉俔天之異禮助承顏於兩
殿資聽治於六宫臣屛跡巖坰係心觀闕青規考制雖
莫預於討論彤管流芳第竊形於歌詠臣無任
　
　海陵集卷七
欽定四庫全書
　海陵集卷八
　　　　　　　　　　　　宋　周麟之　撰
　啟
　　見孫尚書啟
連年避地久鍾慕藺之情昔日譍門巳遂識韓之願與
聞末論大慰夙心有稽奉雉之趨猶覬登龍之列挽車
而見永歎無欺懐刺而投復慚不敏恭惟某官南州望
重北斗名尊流道徳之淵源蔚言談之林藪勁氣沮金
石髙義薄雲天智能海内無雙風華江左第一蚤嵗掇
兩科之選雄文起百代之衰飜汗簡於蘭臺四部之書
畢讀演綸言於鳳閣五王之册分占薦登喉舌之司屢
鎮股肱之郡搢紳聳聞其風采草木知畏其威名不虞
盈篋之書未即覆甌之拜燕居自適清譽益髙詠白傅
之詩偃息香山之第舉晉公之酒優游緑野之堂佇膺
宸命以趣歸當為蒼生而復起某斗筲小器樗櫟散材
収殘編於煨燼之餘勵素志於飄零之後質非幼敏誤
稱天上之麟名不速成孰謂人中之驥勉趨庭而學禮
蘄發策以決科時喜帶經而鋤豈效棄觚而歎不克終
養遽興銜恤之哀僅存餘生恐墜傳家之訓永惟先徳
實荷深知固無千斛之求敢期作傳不受萬縑之獻尚
冀請銘雖懐荼毒之悲毎起巖瞻之念輒繼窺於數仞
或沾丐於餘波牧豕而辱先君願佩澤中之戒取履而
教孺子庶披圯上之書
　　見張侍郎啟
館鳴珂之里屢瞻軒蓋之光望列㦸之門敢簉簪裾之
後失百川於向若輕萬户於識韓雖無蟠木之先游輒
就景星之快覩恭惟某官文章司命吾道主盟氣儲海
嶽之精學探天人之藴詞鋒警鋭字挾風霜志節孤髙
忠貫日月徳望著東卿之後才華傾北斗之南棣萼聨
輝桂林擢秀一門何盛七業俱興三虎之中人推其最
怒八龍之列獨擅於無雙擴先覺以及人障末流而反
樸青藜下照早膺司典之華白首回翔久奉含香之奏
逮分符于郡寄留執憲于臺綱權豪避御史之驄威譽
落將軍之膽進持禮典擢在禁塗方期入贊於洪鈞遽
乞就閒於真館石樓詩酒暫追居易之遊竹塢林泉毋
傚希聲之隠允惟國器簡在帝衷屬寜親靖難之初必
思耆徳顧立政任人之本無越老成竚通帝夢之祥亟
拜璽書之寵片言悟主行展盡於忠謀一字拔人冀奬
成於士類某量幾夷隘性近柴愚和熊膽以助勤幼雖
有訓賣牛衣而自給長亦無聞空存希驥之心妄究獲
麟之旨作賦漫窺於小小説經徒聽其䃘䃘效兒曹刻
鵠之工深虞類鶩授童子雕蟲之技或許升堂恥進足
以趦趄獨倚門而骯髒惟是東南之望士願見下風愧
非淮海之俊人敢陪髙論幸借吹嘘之末俾承謦欬之
餘雖栝柏豫章未有棟梁之器而桂芝參术庶充藥物
之資
　　代回福建提舉杜朝請到任啟
伏審光膺命綍逺服使軺攬轡登車褰帷視事恭惟某
官憲章明習風績藹聞以彊敏之才更繁難之任卧琴
堂而撫字簉蓮幕以優游擢從展驥之勞畀以筦山之
寄立三等之資而定估悉掃弊源遵十二之法以便民
即登課最行拜璽書之寵進陪夜席之前某卧疾里門
坐馳旌節未遑修於慶牘先辱賁於珍題愧荷之深占
言奚盡
　　代回賀臨安張待制啟
伏審拜命宸章陞華次對顯膺帝簡歡浹師言恭惟某
官譽冠時髦智周物表以儒術飾史事以才業結主知
出分轉漕之權輦車不絶入著尹京之效桴鼔稀鳴擿
姦伏以如神典浩穰而為最兼師臣之重鎮並藹風猷
登内閣之近班茂隆寵數即膺眷倚大展經綸顧惟衰
朽之餘敢謂記存之厚尚稽修慶遽辱飛緘感頌之私
敷陳㒺既
　　代回舒守張朝奉啟
三年養疢屏伏田廬千里懐賢坐傾旌棨敢謂眷存之
厚過形緘問之光荷逺賁於衰殘實内増於榮佩恭惟
某官天資恬粹吏道循良世傳召父之謡人樂張君之
政化移姦盜訟缿晝虚福被邊氓烽亭夜静大才久試
尚淹一鄣之乘溫詔俯頒行拜十行之寵某久嬰衰疾
正闊風猷竚觀旌召之來即展慶書之禮其為瞻頌㒺
罄敷宣
　　上徽州胡提舉啟
締好髙閎忝在乘龍之列叨恩别乘慙非展驥之材幸
徳䕃之可承庶官瘝之知免某官襟懐日月智略蓍龜
才游刃以恢恢志凌霜而凛凛乘軺近服初褰賈父之
帷剖竹藩方屢引買臣之綬宣布暫同於佩犢去思猶
戒於翦棠乃眷近邦復煩舊徳凝香森㦸固治理之有
餘増秩賜金諒詔音之匪晚某轍鱗乍奮牆面何知將
竊庇以自存仍造官之相踵始佐黄堂之善治以樂溪
山終依皂蓋之餘隂獲安屏軾清和在候嘯諾云初祈
妙葆於天倪益寵綏於帝簡
　　徽州鄭通判啟同官
大邑鳴琴嘗竊依於餘庇長途展驥乃獲佐於下風静
言締好之深冞切詠仁之素某官望髙邦獻識達政經
磊落多才續由求之果藝周旋盛徳貫夷恵之清和累
種河陽之花初乘仲舉之座雍容嘯諾巳藹著於懽謡
馳騁事功佇立登於要路某久違徳宇幸綴官聫河漢
巳遥望星槎而阻闊蒹葭甚陋倚玉樹以増輝暑籥既
升薰風初屇冀眷調於公餗即茂對於寵光
　　囘祁門知縣
乘仲舉之座深愧非才望河陽之花久聞善政居自慚
於鷁退行喜覿於鳬飛某官藝了十人才兼數器擴髙
才於製錦觀小試於鳴絃百里將雛尚屈大賢之用一
鳴展驥佇登要路之津某猥以沉蹤濫分别乗陪嘯諾
之餘暇祗懼素餐稽撫字之良勞敢忘善助未遑修問
先辱墜音
　　除著作佐郎謝啟
鳴騶問政吏則不閒載筆承明讀吾未見因知小己之
得失亦係大公之廢興竊惟著作之庭邃在圖書之府
舊文所次有嚴石室之藏大雅為羣實貯金閨之彦自
官制肇興於晉魏顧史才孰繼於班張閣筆無成歎條
章之未見上車不落嘲選任之式輕自非兼有三長之
資何以與聞一代之典如某者蓬茅弱植巖穴窮栖兎
園漫守於家傳狗曲苐慙於師授多聞匪約但同愚賈
之操金逆旅無依更類窮猿之失木曩陳末技濫簉周
行糾敎成均亦屢更於嵗月讐書天禄徒坐費於丹鉛
猥緣四户之攝承遂以一鳴而斥去拙於謀食釜中徒
怪其生魚素不凟交門外何嫌於羅雀方虞委壑忽冐
題輿曽坐席之未溫辱賜環之遽及大昕入對再瞻玉
座之清光中袐延登復睹蓬山之舊觀此盖伏遇某官
才全國棟道正民彞已闢異端倡諸儒以六經之説方
陳長策舉明主於三代之隆乃昭示於大公用旁招乎
衆俊遂令困躓亦預甄収東人可占已見壁才之聚大
鈞所播敢忘國士之知
　　代七兄監酒謝湯漕啟
元禮通家風軫門䦨之舊趙文舉士誤推筦庫之材念
器使之不遺實恩憐之有素愛忘若此報稱謂何伏念
某樸􁂶凡資羇窮末緒詩禮誦過庭之訓箕裘承奕世
之傳早逐宦遊繼參時難安能久事慕投筆之班超要
當立功想棄􁉔之介子屯邅戎旅綿歴嵗時不能食肉
而飛焉能裹尸而死毎効搴旗之力寜㤀緩帶之風壯
節未酬視飛鳶之欲堕初心巳負歎畫虎之不成晚克
志於儒規復冒恩於世賞自兜鍪而出益愧操修以鉛
刀為銛尚圖淬勵妄冀雲津之躍遽纒風木之悲三釜
及親巳乖於素願一行作吏永効于㣲勞甘從俗以浮
沉笑為官而拓落棲遲旅館殆同涸轍之鱗悵望舊山
巳作焚巢之鳥方大斾甫臨于近鎮顧孤蹤久困於窮
途就拜車塵勉圖更攝思綈袍而戀戀曲荷記存御駟
馬以揚揚樂從驅策為貧而仕雖賤不辭舞醯甕之天
方漸期於奮翼走麯車之道初敢意於流涎謬當𣙜酤
之司實係斡旋之計醉兵㕑之百斛難繼髙風給門下
之三升濫霑㣲禄過將奚補恩實有歸此蓋伏遇某官
履道廉平持心愷悌卓犖時材之冠嚴明世吏之師暴
公子之威名素聞江海尹扶風之政譽久著朝廷兹惠
一州甫逾半嵗果膺褒璽復就使軺二千石之良能巳
觀往效十五城之重寄均被深仁致令猥瑣之資亦預
使令之列某敢不居勤職課静察吏姦追楚客之獨醒
戒宋人之不售永託帡幪之庇庶獲便安誓捐溝壑之
身少酬知遇
　　代年節賀州府啟
千載一隆甲子起上元之運羣生咸遂青陽乘太蔟之
和恭惟某官廉徳表民英風秀世御兩轓而作屏聽千
室之鳴絃屬三陽肇嵗之初迎百福順時之吉即膺宸
命前對寵靈某也乆卧病痾阻修慶禮感璿璣之運益
歎衰慵望麾㦸之光徒深馳頌
　　囘常州周守啟
伏審光奉細書起臨近郡兩轓入境争飜來暮之歌千
室鳴絃已樂吿新之政歡聲所暨譽望稱休恭惟某官
徳具將明才髙牧御含香奏事嘗參重於民曹足食成
軍亦屢将於使指仕無喜而巳無慍淆不濁而澄不清
惟夙負於實能故卒歸於公選凛然森㦸暫分劒井之
寒光行矣賜環即泛畫溪之春色某披雲尚邈借潤非
遥惟公卧治之邦昔我羇栖之地言念松楸之壟獲託
庇庥但同襦袴之民播為謡詠荷詔書之甚寵愧慶牘
之何稽
　　囘蔣龍圖啟
祗奉贊書濫司記注秉直筆於螭頭之下從屬車於豹
尾之中方睿選之加嚴乃庸才之躐進濫吹已甚借潤
為多恭惟某官閎辨洽聞老成重望五千卷撐腸之富
無問不知三十年攬轡之英雖多益辦復屈臨于舊部
将歸踐於華涂李白不願萬户侯歎未諧于識面郇公
能為五雲體荷先辱於詔書
　　初除中書舍人囘趙提官啟
祗奉睿除濫升詞掖三年假寵毎慚潤色之非工一札
疏恩誤謂代言之得體仰聆天奨欽荷主知亦惟載縱
之英與有遊談之助恭惟某官心如冰鑑口有雌黄取
友必端徳自全於三益待人以約已蓋具於百能賁兹
黄絹之辭勉以丹霄之價高情邁俗好稱篤於金蘭妙
語嘘枯報實慚于瓊玖
　　囘張通判啟
華轍屈臨幸快景星之覩大編埀賁恍驚明月之投念
晚學之何知䝉髙情之過予伏惟某官望傾時輩才配
古人淵生珠而崖不枯殆英靈之天賦鶴在隂而子其
和宜聲譽之日聞況能自以詩鳴所得不為俗絆有如
妙作正足名家試窺筆下之波瀾可見胸中之丘壑陽
春白雪和彌寡髙山流水知亦希命奚奴而背錦囊計
篇章之甚富呼驥子而吟玉案喜格律之争新某早識
芝蘭舊鄰桑梓雖承顔之已後實託契之尤深聽遺音
於三嘆之餘自慙俚耳誦佳句於百僚之上徒效游談
　　囘淮西張運使啟
伏審光奉宸綸肅將使指行軒所過殆同衣繡以還鄉
習俗相諳不假褰帷而問事飛郵逺暨屬部歡呼恭惟
某官妙手撥煩英姿拔俗才堪排難素韜武庫之甲兵
志欲惠民方探藥囊之芝术念淮右據川涂之要於江
南為屏蔽之區自當澄汰冗員少寛民力亦必撫寜他
盜預戒邊虞況兹告后之嘉猷莫匪保邦之長策更期
戮力倚俟成功慙慶牘之未遑辱謙光之遽及一書借
寵巳逾十部之賢千里馳情莫効雙瓊之報
　
　
　
　海陵集卷八
欽定四庫全書
　海陵集巻九
　　　　　　　　　　　　宋　周麟之　撰
　啟
　　賀左相啟
伏審奉詔中宸舊庸上宰維能補衮久思山甫之歸若
作和羮爰正傅巖之立㳙辰誕告率土祗歡竊以選賢
雖以道觀命相莫非天啟大風著兆由帝夢以前知中
夜閱章豈人謀而後寤偉千載一隆之運煥三台齊色
之符龜筮其從股肱有喜用真儒無敵於天下效固宜
然惟吉士勱相我國家政繇此立恭惟某官道公毋我
量逺莫涯重任在躬伊尹先天民之覺博通當世仲舒
有王佐之方更中外之顯勞際明良之亨㑹召從藩牧
來翊政涂方一人總攬於權綱掃除宿弊欲二相彌綸
於機務協贊豐功簡是傑材授之魁柄巖廊髙拱豈惟
天子之仰成沙路仰觀將見單于之却立某聳聞孚號
欣覩曠儀一氣之轉洪鈞已歸大造千秋而奉明主佇
讚殊勲抃詠之私敷宣罔既
　　賀右相
伏審茂膺帝制峻陟台衡謝傅之量休休靡容髙卧周
公之舄几几復喜遄歸大號渙行輿情孚説竊以抱道
之大逢辰者難賈誼傷吞舟之魚莫能容已王褒美齧
膝之駕要在得時惟安恬於命義而不顧其他則感㑹
以精神而必見於用宜兹華旦有此舊臣恭惟某官上
所倚平人之彦聖義形于色凛然松栢之後凋徳裕乃
身粹若珪璋之特達頃㕘大政未究逺猷十年湖海之
心已之無愠千載風雲之㑹至此乃亨遂符霖雨之思
亟正衮衣之拜望風從化已聞御史之減騶同日登庸
復見開元之設饌某濫陪鵷鷺竦聴絲綸元首明而股
肱良方歌盛事大厦成而燕雀賀共贊歡聲
　　賀知院
伏審肅膺中詔榮總上樞聖主之得賢臣允當盛旦文
事之有武備卓見全才寵播絲綸歡騰搢胄竊以本朝
分二柄之重宥府筦七兵之嚴宰路旁兼久矣事權之
少損儒臣獨領今焉體貌之稱崇厥有憲邦之姿能專
基命之寄恭惟某官道侔先覺學藴壯猷當風雲千載
之期有臺閣十年之望回翔天路翼乎威鳯之沖霄入
贊廟謨沛若巨魚之縱壑兹踐機庭之長實為鼎席之
階姑借重於本兵示有嚴於常武當周室戢干戈之後
懿徳是資得子房在帷幄之中成謀益固某與觀鼎貴
益竦巖瞻窺東壁之圖書舊叨殊遇望北辰之樞極方
託餘暉抃詠之私敷宣罔既
　　回洪帥折樞密啟
伏審光膺睿札易鎮雄藩洗南海之瘴氛旌旗動色挹
西山之爽氣簪笏生輝條教一頒頌聲四洽恭惟某官
忠謀衛社壯節雄邊家傳圯上之書力奮隆中之畧聴
履星辰之上早分職於六卿運籌帷幄之中獨拆衝於
千里當雪霜之大摯凛松柏之後凋浩氣不衰老猶彌
勵晩遭逢乎公道聊偃息於上游巻雨飛雲坐嘯臨江
之閣攀龍附鳯竚歸論道之庭夙仰英風與霑餘潤未
諧望履徒欽北斗之一人首辱詔書若獲明珠之兼乘
　　又
祗膺睿札濫正綸闈方書笏以珥貂遂拜庭而壓角一
人自擢知忠實之無他三嵗為真示器名之不假顧此
叨榮之甚厥因借潤之多恭帷某官徳具元龜望髙喬
木聲名赫奕稱一代之龍門問學淵源渺千尋之玉海
以扶世導民為巳任以推賢揚善得士心事業不減古
人品題便為佳士退惟孤陋幸及老成雖夐阻於拜塵
諒隂䝉於推轂荆州未識固知萬户之輕郇翰遽來徒
仰五雲之妙
　　回孫尚書啟
伏審光奉温緡寵還祕殿彌年奥渫不㡬乎寳康瓠棄
周鼎之嗟復旦昭明乃復有游閶闔觀玉壺之意華纓
所萃緩帶交歡恭惟某官百代宗儒三朝夀俊學能必
至水萬折而東之問靡不知龜千年而一聚當衆口鑠
金而可畏顧匹夫懷璧以何辜大節不緇孤忠自白幽
居無累超然藐姑射之山晩嵗獨存巋若魯靈光之殿
既上公車之奏果興宣室之思亟疏寵於寶符遂通班
於清貫遥瞻漢閣何當曳太乙之青藜佇入秦闗亦粗
識真人之紫氣豈止聴履於星辰之上蓋將運籌於帷
幄之中怪召節之未頒想髙懷之頗欝謝公不起顧其
如蒼生何漢将有謀諒無踰老臣者大才當用清議所
歸某頃自膺門屢嘗奉屨甚愧登龍之舊乃稽賀燕之
恭執古禮以事公當下袁松之拜為先君而厚我忽垂
荀朂之書仰服髙情永懷善誘明珠照座莫酬兼乘之
珍妙筆驚人益壯五雲之體
　　回狀元啟
伏審親承聖問卓冠儒科方明主表章六經詳延天下
之士以匹夫動寤萬乘灼見仁人之言臚唱傳呼俊躔
竦慕伏惟狀元先輩器博用逺學成行尊以海涵地負
之才兼玉潔日光之操窮年待問手不停百家之編盛
旦決科筆獨掃千人之陣當明聖修潤色之業謂春秋
為攬權之書誦語于庭豈止論天人之際正辭以對誠
能明禮義之宗黙契上心擢居前列在時論以為龍虎
榜不愧盛名如道家所謂蓬萊山固宜平步某濫司史
筆叨贊文衡仰睿鑒之天臨眩英辭之綺合鱣堂糾教
素知國士之無雙桂殿呈書復見仙宗之第一
　　回第二人啟
伏審奉對楓宸策名鼎甲危言不顧遂痛革於秦拘大
器難量詎恥居於王後直臣増氣公道有光伏惟某官
六館舊人四川名士多文是富豈惟食雞跖之數千廣
業不荒固已吞雲夢者八九以三冬積學之彦為萬里
觀光之行奮揚孤忠入奉大對盡言無隠當宁為之改
容下筆有神旁觀莫不縮手遂以朝陽之鳯亞於前列
之龜行展髙程立登要路某叨司載筆備數程書白袍
紛紛坐閲人材之盛一士諤諤獨知王室之昌
　　回陳先輩啟
伏審獻藝龍墀蜚聲虎榜蓋魯史為經國之制能以心
通而太丘有興門之孫詎非徳報祖風不墜士論咸孚
伏惟某人識抱龜長器韜玉潔軼材天賦素髙吐鳯之
辭奥學家傳備究獲麟之㫖惟三冬以足用遂一鳴而
驚人定價文塲毋慙王勃之後著鞭仕路勉效祖生之
先某夙仰大門幸瞻英範較舉子踏槐之技巳見絶塵
閲飛仙折桂之游復觀妙手投珍甚寵溢美為慙
　　回荆南劉太尉啟
伏審渙寵三墀兼華二組升班尉府肇開鵲印之祥移
牧通都益重虎符之寄絲綸誕布搢胄交歡恭惟某官
將畧無雙邊功第一藴青萍之壯氣洞黄石之祕謀郤
穀説禮敦詩真可作三軍之帥羊祜輕裘緩帶坐能折
千里之衝惟盛徳之能謙故竒勲之莫掩果膺中詔復
鎮上游草木知名固威聲之舊矣旌旗動色想號令之
凛然某夙仰英風與霑餘潤未諧望履徒欽北斗之一
人首辱詔書若獲明珠之兼乘
　　回越帥王尚書
拜命赤墀叨官青瑣閲過門之命令益懼無堪慕批勅
之風流惟知自勉濫吹已甚推轂為誰恭惟某官徳備
韋弦器優盤錯有猷告后嘗陪夜席之深謀所至惠民
屢飲春江之遺愛雖已引買臣之綬猶能揚季布之聲
遂致輪囷猥加刻畫伐柯取則幸亦繼於芳塵剖鯉得
書愧難酬於厚意
　　回狀元梁先輩
伏審奉楓宸之大對誦語數千題鴈塔之髙名收科第
一拾地芥得明經之效破天荒為平海之光賔臚宣傳
士論交慶伏惟某人造道自得下筆有神俊氣横秋見
一鶚之直上辭源柱石障百川而東之兹陳乙夜之篇
旋擢甲科之冠星槎可問雲路非遥某謬直禁林叨程
儒藝拔茅連茹方觀多士之朋來志目中眉又見英才
之角立
　　回狀元許先輩
伏審光奉宸諮顯膺魁擢自中興以來十策士皆至尊
親拔其尤而首列之選三有官用故事屈居其次名雖
少抑道則彌光伏惟某人問學海涵才華雲肆大門奏
賦猶傳白雪之遺音再世騰芳復得青氊之舊物雖俯
就詞人之目實同霑舉首之恩某備數鑾坡程材桂殿
品題髙下豈能盡合於衆心議論正平此獨親聞於天
語
　　回第三人丁先輩
伏審發策九重聨名三􁏟能落筆論士大夫之氣信不
雷同非著鞭追古作者之文何由穎出盛年得志同閈
増輝伏惟某人篤學起家清才邁俗文如江漢流萬折
而赴於東俊若駃騠生十日而超其母果發揮於鴻藻
遂參列於上游坐令故鄉頓起頽俗某程書邃殿拭目
英辭三人必有師為歎老成之㡬及一第猶溷子彌知
大器之難量
　　回前宰執啟
玉堂賜札方被昭回之光丹扆疏恩遽陪宥密之命顧
晩生之僥冒由先覺之奬成恭以某官英望素髙老猷
彌壯扶持邦祚紀麟閣之勲名振拔人才負龍門之鑒
賞致使迂儒之蹟亦叨右府之聨猥荷謙光先貽明問
望五雲之多處竊仰餘光荷雙鯉之逺臨難酬厚意蕭
辰向肅良覿未期冀妙葆於沖襟用仰符于睿眷
　　賀宰執
勍敵叛盟致隳王畧大軍乘勝訖奮天誅坐收蓋世之
勲仰見經邦之畧捷音逺暨輿誦歡呼嘗聞兵貪者敗
義者王師直為壯曲為老惟戰守之無定致反覆以不
常忘二十年玉帛之歡遽生仇釁越數千里河山之阻
致動干戈當敵騎之長驅賴廟謀之素定天子欲勞軍
細栁聲震遐荒諸將皆擊楫中流氣吞大敵既我師之
屢勝知彼衆之多離方兹虎視於藩籬兩淮震蕩忽爾
刃交於胸腹一夕殲夷斯上天悔禍之延示中國有仁
之至郅支傳首乃揚大漢之威頡利就擒足澡太宗之
恥若稽往諜允謂殊休恭惟某官識照元龜身扶大厦
仲尼有文事有武備將復侵疆子房無智名無勇功自
操勝算宜鈎衡之黙運致烽柝之潛消上方樂得賢以
立邦家之基公實善應變以成天下之務坐戡不制之
敵行策非常之功某僻處偏州欣聞盛事竊仰風雲之
㑹不勝燕雀之情一舉振先猷復見太平之代千秋奉
明主但歌眉夀之詩
　　賀汪參政
伏審歸覲嚴宸入㕘大政晉公討賊巳光賜節之行汲
黯在朝夫豈發䝉之比寵疏綸綍歡動縉紳恭惟某官
名世上材憲邦全業孤髙不倚屹若砥柱之立中流純
白自將炯如清氷之出大壑惟弗茍隨於時好故能自
結於主知昨借重於臺綱暫宣明於王畧絳騶清道咸
瞻憲簡之威玉帳臨戎屢奏師干之捷既期月而趣見
不崇朝而峻遷僚舊聞風豈止百人之緩帶廟朝増勢
行觀千里之折衝某雖斥逺方尚叨餘庇託金蘭之末
契實自登瀛懷燕雀之懽悰敢忘賀厦
　　回莫子中謝中詞科
芝聨三秀毎慕髙門芥拾兩科復觀妙手人第窺其小
小君益辦於多多豈惟吾道之有光益見後生之可畏
伏惟某官器資玉潔學問海涵稽古二萬言本窮經而
自得拄腹五千巻驚下筆之有神矧在名家夙稱盛事
義方教子龍淵並躍於雲津綵服拜親瓊樹相望於桂
苑偉矣詞林之冠蔚為文社之光終日而獲十禽士素
推其絶藝一舉而得雙虎已獨擅其竒功某濫厠儒宫
猥㕘文鑑觀瀾於水難窮渤澥之洪流索馬以圖遂識
渥洼之駿足
　
　
　
　海陵集巻九
欽定四庫全書
　海陵集巻十
　　　　　　　　　　　　宋　周麟之　撰
　啟
　　謝除正字
借明東壁常通問漢之津假翼南溟遂躐登瀛之步冐
恩彌渥揣分奚堪竊以道原自天文炳于世漢收篇籍
條奏者六百家唐聚圖書部分為八萬巻倡斯文之大
備俟有道之昌期或發自壁藏哦酒誥之脫簡或收於
蠧朽得蘭臺之舊書然非歆向論其是非禇虞為之潤
色則七略之富詎存於篇録而四庫之盛曷著於開元
鴻惟聖朝坐斡文柄公師論道翊神化之兩儀帝保亮
天冠仙宗於三島雲開祕府海聚羣書汲冢補亡紛來
異本羽陵暴蠧復見古文新章舊録之兼收私楮官幐
之博采雖浩繁而有統亦訛謬以滋多亥豕馬焉因而
愈誤魯魚帝虎久則失真儻未洽於見聞實毎難乎是
正幼婦外孫之義豈孟徳之能知女郎世子之名信鮑
昭之弗悉知二首六身者僅明乎甲子讀三墳五典者
未觀乎祈招矧後人之弗如誠下筆之多纇自匪識該
竒字義了奧篇誦三篋之亡書寫五行之逸志雲屏疏
列女之傳烟閣補侍臣之圖則胊邑鼎銘孰知周刻嵩
山竹策焉問漢儀興此校讐厥今遴選如某者質惟䃉
賤技等金昬習賦漫勞雖若屯毛而莫辨受才匪夙豈
於之無而不差賴素業之未冺冀遺經之是究兩登科
目幸脱窮涂三入陶鎔遂超選調自糾成均之教即聨
中秘之華竊粟甚優援毫奚補金根義著徒妄易於舊
文石鼓年深豈盡明於缺劃每虞曠敗或玷寵光乃加
重於品題俾就升於刋正雖性資魯鈍未詳雌霓之呼
而嵗月漸䃺恐失秦山之篆夫何淺陋獲此僥踰此葢
伏遇某官經緯人文股肱帝室房謀杜斷持衆美効之
君孔思周情以六經為之倡一徳鎮廟堂之上八荒歸
鑪錘之間曽是才凡亦叨器使某敢不讀其未見増所
不能觀道法於後先戴生成於終始青藜資照幸亟拜
於餘光白虎論經喜親承於妙㫖永惟恩紀誓以身酬
　　賀宰相轉官
伏審楓宸發册鉉府旌庸方六龍御天首布風霆之大
號而一相處内獨惟社稷之元勲帝命維新邦瞻益峻
恭惟某官道先民覺言合帝謨堂堂一代之宗臣表表
四朝之舊徳眷深當宁嘗目之曰君子人名動殊方亦
知其為真宰相葢器兼於文武能身任於安危折遐衝
於罇俎之間定大議於笑談之頃自太上之恢帝業用
為霖雨而濟蒼生宜聖皇之握乾符待以元龜而咨庶
政初席纂承之慶亟頒優賚之恩萬七百户平陽侯豈
止陪敦於異數二十四考中書令自將永保於全名某
久託大鈞欣聞休命屬杜門而擯處阻賀厦於趨承自
憐轅下之駒昔叨陪於後乘尚冀轍中之鮒今獲轉於
清波素籥在辰巖廊多暇願適鼎茵之節式閎宗社之
休
　　上張魏公
九重入侍舊窺彛鼎之勲一斥來歸行近麾幢之䕃故
修竿牘用布腹心伏念某蕞爾寒生愚無逺慮困躓皆
其自取流離夫復何言尚思以小子之斐辭試凂于大
人之靜聴嘗謂邊方無常盛之理惟知彼可以度宜朝
廷有自彊之資不偷安乃能立事向溺講和之弊久忘
應變之方軍政壞於休兵邦財耗於餽敵靡虞後患從
徇卑詞使事頻煩適足以媒蘖邊釁敵情譎詐遂至於
包藏禍心罷互市固巳渝盟禁私渡從而生事洎覺姦
鋒之露猶膠舊轍之循獨念庚辰之春嘗行朔漠之壤
抗一時之詭辯知其將虎視以鴟張聆故老之謳吟附
我必雲從而風靡鋭然歸報初若駭聞旋預幄中之籌
適逢疆外之變既責以整軍經武當効所長若使之奉
幣乞憐雖勞奚補祗荷本兵之寄力陳制敵之謀詆之
者謂弗能犯難以捐軀固知獲罪察之者謂不肯阿時
而誤國或可原情大戾所攖孤忠莫白兹幸真儒之復
用定成算以董六師是宜異域之聞風折遐衝而清萬
里賴此心之未冺際吾道之將興恭惟某官徳邁元龜
望髙喬木勲名暴燿埀竹帛已三十年知畧縱横當貔
貅之百萬衆以身用捨為國安危自承赤舄之還歸實
慰蒼生之徯望況今以輔弼之舊復總洪樞於此以精
神之彊盡䕶諸將必有長䇿共圖大功比聞降附之衆
多已見規模之閎逺然而勍敵好鬬故疆未歸正隆用
事之臣各阻兵而相拒逆亮連衡之國或揺毒以自防
負秦雍之山河競欲抗蜀中之甲積青徐之糧械專圖
遏淮上之師卒徒雖創艾於南侵王旅尚稽留於北伐
西師屢捷如陜西諸道猶困於力爭東海既隳若山東
列城未聞於響應當得京兆而後建瓴之勢順取淮陽
而後破竹之計成庶能包舉於中原頗勝浪攻於他路
茍非據要恐易於進而退則難更在謀長使取於初而
終可保若議大舉須勞熟圖倘觀變以非宜姑待時而
自治涵養士力俾各盡其知能審覘敵情務實得其要
領任將帥勿嫌於擢校廣貲儲無忽於憂民通内外以
相須使巻舒而各當三時以講武事豈徒自固於本根
一舉而奏竒勲端俟可乘之機㑹葢本根立乃所以為
進攻之漸若機㑹至又不當惟退守之拘願擇壯猷訖
收洪烈某纍然罪廢偶此生還欣竊庇以安身阻望塵
而趨拜方晉公討賊不能㕘彰義之行若漢將平戎猶
可效燕然之勒輒伸管見少贊廟謨暖律正中機廷多
暇願嗇天倪之粹永扶帝業之興
　　賀史㕘政
伏審光奉宸綸進㕘國柄方聖人有作乘六龍以御天
宜君子得時見一鶚之直上郵傳沓至士論同歸恭惟
某官道極資深識優致逺心如止水筆頭倒瀉於三江
貌不勝衣胸次綽容於萬斛久結潛藩之眷蔚為舊學
之師曽不累旬洊更兩禁豈獨擅湧泉之思屢入告於
嘉猷固嘗承跋燭之咨已與聞於大議亟躋三事協贊
萬幾絶足追風千里僅同於歴塊亨衢附鳯一飛遂至
於沖天葢聖賢合符而興故中外歆豔其寵佇日新於
大化廓雲施於函生某頃嵗聨科在朝接武佩金蘭之
永好悵霄壤之殊涂自顧傷弓尚糾纒於罪罟今知涸
轍將沐浴於恩波
　　賀左相除特進
伏審堯庭奉册資上相之總儀漢札褒勲錫中宸之孚
號進陟文階之冠益隆揆路之瞻凡在埏鎔舉深抃詠
恭惟某官功熙帝載道暢人謀嶽立清朝身作明堂之
一柱斗斟元氣坐應泰階之六符外恢闢國之圖中懋
致君之業太上皇脱屣萬乘助成付託之公今天子承
顔兩宫協濟顯揚之美肇稱濶典丕建鴻名獨髙秉禮
之勤首賁懋官之渥因之曰使聖人夀有光鏤玉之文
繇是而為帝者師即正面槐之位某銜恩有素望屨彌
賖欣聞大厦之成同於賀燕尚冀餘波之被活此涸鱗
　　賀右相
伏審賜環趣覲歸衮延登周公東征三年復佐興王之
業召伯日闢百里久懷舊徳之臣坯冶一陶頌聲四合
竊以當今之大患莫若有北之彊鄰其并吞兩國則甚
於漢之匈奴其蹂躪中原則過於唐之突厥雖三尺之
屢試訖萬全之罕聞定信好於亶存之時由取予一如
其約懷疑謀於亮斃之後致進退兩失其機追咎前年
之冬反貽今日之害既不能席可乘之勢命偏師以躡
卒徒之奔又不能明弗殺之恩示大體以延使客之至
汩於羣議成此近憂尚敦睦者徒徇乎卑詞厚幣而遑
䘏其它專進取者惟志乎畧地攻城而靡圖其後稱藩
或憚於屈已𢷬壘或訾其貪功頃雖通紇石之書兹又
狃符離之役欲議和則權不在我恐方枘之愈難諧欲
言戰則力不能支念覆車之深可戒顧秋防之甚迫知
旰食之靡寧徒重吾九重之憂未聞有一定之計語呫
囁而事不決類同轅下之局駒制搶攘而跡愈多何異
圏中之鬬獸盍恢逺畧預遏遐衝惟堅於守險以自持
必急若救焚而乃可奈此賁軍之後纍然棄甲之餘糧
儲煨燼於極邊器械散亡於中野淮上之藩籬多缺江
南之根本益虚民拊摩之不暇而又困於輸財士招徠
之巳窮而恐難於禦敵於此欲内修外攘之並舉真可
謂戛戛乎其難哉每相與夙興夜寐而深思未嘗不規
規然自失也賴有濟時之相來施治國之方恭惟某官
氣粹函三道該絶四國有人而外夷服賢於秦之長城
心無事而羣下安智若禹之行水葢聖君方乘運而奮
知良佐乃為時而生況頃服於冡司巳備陳於長算人
咸嗟去國之久我獨念得君之深且駕追鋒就膺闕衮
太叔能斷大事夙有契於淵衷丙吉不道前功今益彰
於盛徳煥若景星之復見廓焉沴氣之潛消惟揆路之
迭居若髙才之少屈豈其兼文武之兩器不害乎左為
虺右為伊自非秉忠嘉之一心盖難乎前相堯後相舜行
究經綸之業茂凝久大之勲某嬰此宿愆昧乎當務念
忠臣之在畝畝不敢忘君矧弟子之於門牆有如知已
輒露管蠡之見少裨帷幄之籌願啟迪於宸心力主張
於國是定規模期於不變審命令戒其多遷謂中興當
用實才我則棄瑕而録善謂上䇿莫如自治我則固本
以圖全惟處謀於不和不戰之間必收效于可戰可和
之際能研㡬以成務庶轉敗而為功毋忽焉以腐儒之
常談視之誠為此而天下之能事畢矣芻言甚陋燕賀
彌深
　　賀洪周樞
伏審晉膺寶札升貳鴻樞方宣王興六月之師念飭戎
之是急以吉甫為萬邦之憲資處内之惟賢右府得人
中華増勢恭惟某官業傳忠孝學洞經權摛文如韓信
之用兵多多益辦論事若馬周之切理纚纚可聴蚤㕘
豹尾之聨再上鼇頭之直髙文大册久矣播敷悍卒武
夫聞之感涕力贊修攘之議延登宥密之司造膝一言
折衝萬里謀猷胥契始知頗牧之在禁林方畧自明焉
問孫吳之有兵法將坐恢於疆土即正席於鈞衡某夙
荷知音忻聞出綍昔聨簪槖契久佩於斷金今隔壤霄
喜何勝於緩帶
　　賀周㕘政
伏審光奉宸綸進㕘國柄方周宣復古資處内之惟賢
而汲黯在朝豈發䝉之可比正人獲用輿論知歸恭惟
某官六館舊人四科全哲襟懷甚廓有同萬頃之汪汪
議論不阿自勝千人之唯唯雖踐揚于中外不罣礙於
去來屬此六龍之御天俄然一鶚之直上入陪邦政協
贊廟謨定知不期月之間將立在鈞衡之右某内慙破
甑久困飄萍所幸居鄭公之鄉密依鉅庇庻㡬入和氏
之肆永託餘輝
　　任使居住謝宰相
辠斥無堪已甘沒齒恩容自便獲返故棲蠢惟枯枿之
萌實自大鈞之播伏念某才疎少與命蹇數竒鉛槧發
身每愧吹竽之濫軒裳冒寵不知據蒺之危竟以罪行
累兹嵗易十年臺閣恍驚昨夢之非千里江山兀抱羇
人之慼百罹所絆九死為鄰忽䝉曠蕩之恩返即便安
之地訪故園之松菊復得鉏荒裹舊服之衣冠尚期刮
垢此葢伏遇某官天材山嶷公道砥平感㑹風雲扶黄
屋九天之上調和鼎鼐活蒼生四海之中致使陸沈亦
叨春施某敢不内懲玷缺仰託陶鎔倘使愚使過之弗
遺則成始成終之可待白圭有訓詎忘三復之心黄雀
何知尚報再生之徳
　　賀湯左相
伏審光踐泰階寵還魁柄仲虺嘗為湯左相名髙作誥
之初蕭何復以漢宗臣位冠論功之首郵傳所暨爵躍
惟均竊謂負異材者因天佑而生圖大勲者非衆謀所
及觀自古君臣之㑹遇考當時事業之規模得賢立邦
基至或形於夢卜運籌合上意了不待於蓍龜迨末俗
之横流致淳風之掃地公道安在用一人則毁譽交興
謀夫孔多詢衆口則酸鹹異嗜羽沈舟而可懼道築室
以何尤非聖人躬獨斷之神忠邪曷辨況天下有自然
之理利害甚明由來一徳之沖融安取衆言之殽亂若
光武之復炎祚但推赤心若憲宗之成蔡功靡惑羣議
然後識正臣之表表於焉致忠烈之嶤嶤孰能寤萬乘
而轉大謀斯可綏四方而惠中國恭惟某官器涵七澤
材挽萬牛徳量汪然人知其澄不清淆不濁才猷卓爾
我歎其鑽彌堅仰彌髙自從結綬以登畿直至秉鈞而
當軸凡朝廷之禮樂法度問靡不知在侍從之獻納論
思言皆可復力啟勲華之運身更旦奭之官出處何嫌
徒笑蚍蜉之撼樹飛潛自得不妨鸞鳯之沖霄果大慰
於羣心遂再居於上宰歴考本朝之故事備觀當世之
偉人曽未有七閱嵗華四登揆路兩宫眷注如應龍之
結卿雲萬宇傾瞻如大厦之倚文梓宜確持於國是致
坐弭於邊衝金石不渝風波自息願恢萬世之長策更
起一王之新功念人材之衰少則務愛養以成其能究
國用之耗虚則審取予以革其弊惟忠厚可以變士風
之媮薄惟安詳可以正法令之紛更尚當選吏䘏民戒
州縣之掊克自此實邊固圉息兵農之破傷永綏南北
之含生共享邦家之盛福某迹淪老圃心係師門素荷
賞音每慙呼鼠以為璞近䝉報札復愧抵鼃而用金聞
廷册之洊頒仰巖瞻之益峻頡頏自喜莫陪賀燕之趨
觳觫何辜尚冀喘牛之問
　　賀張右相
伏審白麻申命黄髮奮庸湯非伊尹不能興爰嘉秉鉞
之助魯用仲尼安得削復喜侵疆之歸綸綍誕敷胄紳
交抃竊以辦天下之事必須求天下之才當聖人之興
固自有聖人之耦念作楫為霖之夢斷悵耕野釣渭之
風衰何君臣相遇之甚難葢文武兼資者實鮮如周吉
甫維以此而憲萬邦若魯僖公允能之而屈羣醜自兵
農之業異致將相之途分山東山西之才固已别其自
出閫内閫外之事從而了不相闗孰知七徳之原俱繫
萬民之命張子房身在帷幄決勝無前諸葛亮起於草
廬成謀已具或臨敵而有投壺之暇或善兵而無跨馬
之勞謀元帥者僅得之説禮敦詩號丞相者間使之率
師討賊有如盛旦卓見全材恭惟某官學有壯猷忠無
貳慮夙負平戎之志誓不與此賊俱生久操活國之方
顧豈肯因人成事頃位秉鈞之次嘗分督戰之權號令
肅將軍之營威名落邊鄙之膽三十年安於靜退公其
如蒼生何百萬衆自我巻舒今無踰老臣者果副軍民
之望復兼衮鉞之司造膝一言天子為之動色折衝千
里鄰國不敢加兵兹就拜於台階實寵還於舊物廷中
鵷鷺孰為曩日之翹材帳下虎貔尚有當年之壯士願
蒐羅穎異之傑更選練驍雄之兵收一代之賢豪毋使
埋光而鏟采蓄三年之義勇以須保大而定功比聞敵
勢之漸衰深痛民財之已屈設若定通和之議尤宜思
固圉之謀謂江淮之田莱多荒當從趙充國留屯之便
謂宣潤之弩手可募當舉李衞公戍守之宜勿云機㑹
之不來要是功名之終在觀賢人可大之業卜宗社無
疆之休某邈在巖栖勤於斗仰謂孺子可教也累伸跪
履之恭見長者何後乎每恨登門之晩兹竦聞於渙號
方仰託於洪鈞一舉復土疆佇俟竒勲之立千秋奉明
主益祈純嘏之熙
　
　
　
　
　
　
　
　
　
　
　
　
　
　海陵集巻十
欽定四庫全書
　海陵集巻十一
　　　　　　　　　　　　宋　周麟之　撰
　内制
　　立皇子詔
朕荷天右序承列聖之丕業思所以埀裕於後夙夜不
敢康寧永惟本支之重强固王室親親尚賢厥有古義
普安郡王藝祖皇帝七世孫也自幼鞠于宫闈嶷然不
羣聰哲端重閲義有立克于宗藩歴年滋多厥徳用茂
望實之懿中外所聞朕將考禮正名昭示天下立愛之
道始于家邦自古帝王以此明人倫而厚風俗者也稽
考前憲非朕敢私其以夀皇為皇子改賜名夀皇
　　皇太后慶夀詔
朕恢崇孝治棐迪民彛考立教之經親其親而為大推
廣恩之道老吾老以及人方奉東朝之尊以光南面之
履躬循至行日對慈顔侍膳問安靡違以温凊備物博
施期展于愛欽當嵗籥之肇新欣鴻算之方永就諏元
吉祗闡曠儀介夀稱觴侈萬年之景貺示民錫類洽四
表之歡心爰酌邦條式敷恵澤皇太后仁徳天祐聖夀
無疆新嵗八十朕於宫中行慶賀之禮當與普天同慶
使為子者同樂以致其養居鄉者尚齒而達於尊文母
思齊遂及古人之無斁魯君燕喜亦惟庶士之咸宜咨
爾多方體予至意
　　賢良詔
昔漢設賢科欲聞大道之要唐闓制舉以得非常之才
沿及本朝㕘用前憲故所得多天下豪傑之士而所言
皆國家治亂之端其在當時豈云小補朕自紹履休運
旁招俊能圖治功者逾三十年猶懼有闕下郡國者已
八九詔未見其人屬當大比之期敢廢詳延之舉凡兹
邇列各為明揚俾裦然而造廷將諏爾以當務必有崇
論竑議可行於今庶㡬博問遐觀無愧於古
　　郊祀赦文
朕欽紹慶基肅遵昭式謂因天事天而因地事地有丘
澤之合祠惟以聖繼聖而以明繼明宜祖宗之並侑每
躬三嵗之祀茂輯百神之釐兹益勵精更思圖乂體覆
載無私之徳廓示大公奉燕詒有永之謀丕釐庶政中
外闓懌顯幽統和靈臺申偃伯之占砥路息鳴桴之警
象載昭察甫田登成既膺眷佑之休當極齊明之報是
用肸飾鸞路涓熙紫壇斂帝籍以供粢盛裁天歌以序
金石祗見恭館裸將太宫遂迎景至之長載蕆郊禋之
吉大宗祈而燕饗嚴陟配以延釐實俎膳膏旅令芳之
嘉薦展詩應律鏘皦繹之和聲精意洞乎九垓祥光襲
乎五瑞清明鬯矣事既底於備成福履綏之美敢矜於
専鄉誕受函䝉之祉溥施曠蕩之恩可大赦天下於戲
馨香感于神明裒對一純之祐恩膏洽乎黎庶丕轃四
極之熙尚賴輔弼同寅官師率職協亮有邦之采永恢
長世之圖
　　御札
朕宅天休命纂國丕圖永惟燕翼之謀允重欽柴之祭
自紹開于景運累謁款于熙壇祗荷博臨益恢隆施五
兵不試既茂迪于民康百穀用成亦屢書于嵗有宜候
迎陽之旦載躬類帝之禋合鏘玉之和聲備潔粢之令
薦庶申吉報仰達精誠資肸飾于上儀覬函䝉于多祉
特敷大號明戒先期朕以今年十一月二十三日有事
于南郊咨爾攸司各揚厥職相予肆祀㒺或不恭
　　賜崇慶軍官吏軍民僧道耆夀等勑書
朕以士衎席慶皇支庀司宗事久賴董齊之力率歸振
厚之風爰録顯勞遂陞齊鉞以彼樂土為之价藩既大
號之播敷諒羣情之交慰
　　賜南平王李天祚厯日勑書
朕協用五紀底綏四方當嵗事之嗣興必人時之欽授
爰頒新厯式寵外藩其恪守於世封以懋經於邦務今
賜卿厯日一巻至可領也
　　賜安慶軍官吏軍民僧道耆夀等勑書
朕以士籛皇屬近支戚藩英望典司宗事更閲嵗勞爰
錫命于齊壇俾建旄于鉅鎮諒聞廷渙式慰民瞻今特
授士籛安慶軍節度使
　　賜南平王李天祚加恩制詔
朕寅承帝饗翕受神釐禮有脤膰恩均遐邇眷時藩服
為我世臣特頒綸渙之章用致篚將之實宜祗眷渥益
懋忠勤
　内制
　　除楊存中少師制
門下總千廬而為衞式隆上將之元班九棘以在朝允
重孤卿之冠睠時宿望祗扈巖除爰稽崇徳之儀用畀
疇庸之典誕敡褒册孚告治廷少傅楊存中義槩傳家
忠謀許國自簉迹風雲之㑹嘗策勲帶礪之盟晉臣萃
美於一門葢本戎昭之緒漢將聨華於三組亦惟世載
之承夙提徼道之師内壯宸居之衞紀綱七萃不違李
法之嚴錯綜五權自得姜韜之祕賴握兵而寖久嘉積
閲以彌深念當偃革之期思謹勸功之式惟邊陲徹警
閭閻無萬户之封故嵗月序勞將帥有十年之賞矧重
臣之兼領宜徽數之申頒夏篆建壇進陟維師之亞騂
旄導節益彰制閫之雄増采户以陪敦疊恩章而寵拜
於戲修和有夏文王資禦侮之臣肇敏戎公召虎佐興
衰之畧能助迪於彛教斯對揚於王休彌勵壯猶永綏
多祉可
　　除沈該特進制
門下朕欽承景祚紹闡彌文敘奕世之璇源昭若慶圖
之掲述詒孫之寶範坦然明訓之埀繄鉅典之交修賴
元臣之董正誕􁱈制綍孚告廷紳銀青光禄大夫守尚
書左僕射沈該才髙而智周器博而用逺推十翼以研
道妙深窮理物之㡬陳五利以鬯人和首贊休兵之策
迨敷求於時望旋進秉以國成𤣥齡持美効之君雖善
謀而靡恃魏相總職稱其上非故事而不行圖回大政
之餘典領羣儒之作自藝祖恢拓天統嘗㕘著於本支
及裕陵丕顯聖謨亦具存於疊矩併加裒次汔用備成
上憲赤文彪列星潢之派旁搜金匱彚分雲漢之章並
躬覽於昕筵各安寧於禁宇允協三靈之喜重宣一代
之光惟祖宗積累之休幸發揮於盛旦皆輔相經綸之
助當褒顯於成勞沓進崇階用申特禮載衍爰田之賦
益増揆路之華於戲披皇圖而稽帝文若睹龜龍之祕
穆天縡而經國體尚資鼎鼐之和勉迪令猷共彰洪業
可
　　除皇叔士衎特授崇慶軍節度使
門下立愛而始家邦莫尚敦宗之懿同姓以鎮天下尤
嚴制閫之雄睠我近支久司屬籍宜序勞而進律用敷
號以揚廷皇叔保寧軍承宣使知西外宗正事士衎體
備中和才髙肅乂作善而心最樂挺有祖風好文而識
不羣鬱為宗傑洊被展親之渥分提糾族之權躬承内
睦之恩宣猷於外累閲終更之秩率職如初穆然信厚
之咸孚嘉爾訓齊之甚力迺疇俊望遂峻徽章六纛多
儀趣領少府之節十連寵寄畀總元戎之麾加爵邑之
新封示親賢之異數於戲周以大宗維翰兼彼价藩漢
雖支庶畢侯矧予族老圗壯本根之輔助成形勢之彊
勉服令猷益綏蕃祉可
　　除湯思退特授左正奉大夫制
門下丕后繼前人之志篤成烈而作孚先大臣倡當代
之文闡舊章而裁義類考百王之懿範嚴萬世之信書
爰嘉次輔之英茂輯先猷之懿既助揚於達孝宜褒答
於殊勞咨爾在廷聴予敷號左通奉大夫尚書右僕射
湯思退材全而能鉅量逺而器閎髙明道乎中庸發為
經世之學徳業志乎久大僉曰立邦之賢迨進秉於國
均彌燮和於天縡同心以輔予政職有領而咸修善斷
以濟其謀功不言而自著凡經國贊元之用惟重規疊
矩之循朕仰徽考之烈光紹累朝之熙洽深仁厚澤結
四表之歡心醲化懿綱邁三皇之遐武纂斯大典繄我
鴻儒馬遷放失舊聞遂致科條之備韓愈増修前錄又
加詮次之精鑑奏篇而愴思襲延閣以寅奉允協羮牆
之念繼序不忘載稽筆削之勤懋功惟賞進崇階之二
等陪采户之多畬兹為至公併示優寵於戲文謨丕顯
若日月之光四方周道復明似春秋之大一統成予遵
制之美賴爾襲經之傳益勵交修永毗燕翼可
　　沈該加食邑制
門下萬物本乎天義尚精禋之報五經重於祭恩先惠
餞之敷朕祗適燕謀肅稱嚴祀登大糦於寧神之宇致
髙煙於類帝之丘觀熙事之涓成賴元臣之秉禮迨錫
饗承之祐首稽商賚之章誕告羣工丕敭顯册特進尚
書左僕射沈該贍智周物全材憲邦讀易陳謨頤義曉
天人之際定議固好仁風孚南北之民自晉接於台衡
能鼎新於政紀百度惟正普陶簫韶之和三年有成復
見豆籩之飭方秩文於大祭實領使於先期崇壇八觚
儼陪陟降之序美樂六變具奏翕純之音柴燎升而雲
杳冥靈斿位而星錯落惟顯相有肅雝之助致休嘉多
砰隠之符享洽誠陳事昭福舉乃増封於采户仍衍食
於菑畬式彰邦教之隆併示神釐之貺於戲聖人為能
饗帝敢忘奉若之誠宰相所以代天共謹時㡬之戒益
恢茂烈永佐昌圖可
　　除楊存中加食邑制
門下朕穆卜天正具嚴帝禋參周典之一純二精昭饗
承於上象倣漢儀之千乘萬騎肅屯衞於中營惟時首
棘之臣扈我屬車之蹕靈祠拜貺渙號疏恩少師寧逺
軍節度使楊存中識洞五權義循七徳智能自奮屢陳
頗牧之功方畧如神匪泥孫吳之學被以三孤之黻冕
總吾七萃之紀綱比協康年恭修毖祀倚虓師以禦侮
助寢威而展容路寢齋居之初董千廬而密䕶甘泉法
駕之内按五仗以齊驅汔熙典之備成與福疇之敷錫
載陪多邑之賦式廣大封之仁於戲多績紀于太常備
見勲勞之著惠術行於餕俎益彰政事之均服我寵光
共兹純嘏可
　　呉益加食邑制
門下祝嘏以降上神事莫嚴於帝饗賀慶以親異姓禮
具著於邦彛朕習卜嵗祥欽修郊類嘉時協贊之懿與
有趨承之勞爰告治廷誕揚褒律保康軍節度使開府
儀同三司充萬夀觀使呉益器範閎凝材猷膚敏飭已
以謙居靡椒房之恃奉朝惟恪每聯槐位之趨善慶光
乎一門英風表於四姓㑹兹景至對越天儀供元純以
効功方資予内徳之茂握齋旄而陪祀有若爾同支之
良矧兼領於祕祠復從行於靈畤欽柴已事徹俎均釐
載敦井賦之腴申衍户租之實式光乃服用溥吾恩於
戲上帝惟下土之臨朕敢專於祉福興王有外戚之助
汝毋替於寅恭共對靈休往圖慶譽可
　　普安郡王加食邑制
門下朕潔粢酌之具嚴郊宗之祠象載埀光仰日星之
明朗神祗安坐聴鐘石之昭融惟歆馨顧徳之潛交乃
降嘏産祥之並貺念宗藩之有相宜祭福之爰轃具諗
朝倫式敭贊册檢校少保常徳軍節度使普安郡王器
資凝重襟量粹夷學舉六經每篤藝文之好才追二獻
更勤禮樂之修自啟宇以疏封能奉朝而率履閫制導
騂旄之節官儀聨夏篆之車屬天元之上辰助帝饗之
能事葱珩有度恪陪鳴玉之趨桂酒其芬參侑薦匏之
酌儼若卯階之登降訖兹辰牡之備陳嘉爾賢勞序之
慶典斥爰田而衍賦示惠餕以均釐於戲神嘉虞而申
貳觴允有肅雝之賴澤汪濊而輯萬國敢遺敦睦之恩
共對靈休永綏吉禄可
　　除皇叔士衎加食邑制
門下朕鳴玉鸞于郊被龍巻以祭大音融洽嘉廣樂之
四陳休氣晏温邁神光之三燭裒對髙靈之祐沛施羣
辟之恩矧在懿親宜加褒律皇叔崇慶軍節度使知西
外宗正事天水郡開國侯食邑一千三百户食實封二
百户士衎賦資穎悟植徳温恭伯仲承芳韡有棣華之
慶親賢著望信多麟趾之風自分糾于宗盟旋進膺于
閫制追敷禋賚祗協典彛雖清廟執籩莫預六旄之列
而大廷輯瑞當從五玉之封載衍腴租式彰惠術於戲
堯親九族徳葢自於克明漢秩百神福靡矜於専鄉往
祗猷訓益迓寵靈可
　　除皇叔士籛安慶軍節度使加食邑制
門下修徳固宗允賴价藩之助勵賢予祿式嚴帥節之
頒粵有近支久分隆寄爰加制閫之命誕布告廷之章
皇叔定江軍承宣使同知大宗正事士籛令徳韜和英
姿禀粹身得用彛之善識推閲理之多父祖積仁世享
真王之履弟昆聨事㕘釐屬籍之司豈惟増華萼之輝
固巳厚本根之庇自糾宗於京輔迨今八年嘗典祀於
濮園亦既再嵗宜考屢書之績遂膺明陟之科井鉞參
旗庸峻十連之授金枝玉葉益隆九罭之瞻仍舊爵於
通侯衍新畬於多邑斯顯訓齊之效並申敦敘之恩於
戲周建懿親倚作干城之重漢封同姓輔成磐石之安
尚懋汝猷以承予奬可
　　除劉錡加食邑制
門下朕就陽而兆於郊作樂以薦之帝觀干戚之舞而
知武事道固備於弛張聴鼓鼙之聲而思將臣恩豈殊
於中外爰均祭恵式渙褒綸太尉武泰軍節度使知荆
南軍府事劉錡身蹈儒規學探世畧臨戎之機好整暇
多算無遺為將之道能柔剛有功不伐屢䇿勲於盟府
久席寵于齋壇鵲印本兵尚倚威名之壯虎符作鎮益
嘉信義之孚比展祲容肆敷鴻祐乃陪敦於井賦俾増
重於戎弢於戲寧神得四表之心朕不忘于固圉歸脤
交諸侯之福爾毋怠于尊王思勉壯猷對揚休命可
　　除李顯忠加食邑制
門下朕闓俟景之門而躬祀事集禮神之囿而擁靈休
髦士奉璋莫匪秉文之懿虎臣持節葢多承徳之恭爰
舉豐章用疇壯畧寧國軍節度使充殿前司選鋒軍統
制李顯忠智優排難勇擅冠軍衽革顔行素號萬人之
敵韜弦徼道分提七萃之師方一純祗薦於壇陔以六
引備陳於仗衞軍裝有肅既安黄道之行蹕路無譁遂
訖紫營之享洎均釐而恵下乃進律以旌勞復舊聨於
廂部之華衍新渥於爰田之賦式遵彞矩併示優恩於
戲歌大吕而舞雲門已備升禋之奏帶干將而秉玉戚
實嘉禦侮之勞服我寵光勉而忠槩可
　　除鄭藻加食邑制
門下朕擥道徳之精敦典禮以秩元祀䝉天地之貺思
斂福而錫庶民矧時左墄之良克相上儀之備誕敭制
綍孚告廷紳保信軍節度使領閣門事鄭藻詳練有材
敏通多識抗壇于外身兼五善之能秉鉞在廷職總九
賔之禮雖承榮乎鐘鼎之胄毎勵志於夙宵之勞當大
蕆於宗祈實首參於奉引鳴玊祗導既靡忒於令儀執
膰寵頒宜遂膺於徽數爰加采户併衍真租共服靈釐
式彰慶典於戲明昭上帝具拜康年之休錫予善人均
承大賚之渥往欽予命益懋爾猷可
　　除張子蓋加食邑制
門下朕卜豐犧之上辰具華玉之嘉薦熙紫壇之路用
逆釐于三神御丹闕之門敷大賚于四海乃眷价藩之
舊肆頒恩綍之新安徳軍節度使龍神衛四廂都指揮
使提舉佑神觀張子葢體負趫材識明善志建旄受任
是為帥閫之臣束髮從戎葢本勲家之子方聨華於廂
衞仍均佚於内祠迨舉嚴禋式覃慶澤載衍圭畬之賦
膺増節鉞之光於戲天子祭天既被執膰之錫將門有
將毋㤀濟美之圖益懋忠勞欽承渙渥可
　　除韓公裔加食邑制
門下朕丕蕆帝禋顯承天祐觚壇奠璧之次光穆穆而
月升黼席畢觴之餘瑞穰穰而山委均時嘉祉賁我舊
人華容軍節度使提舉佑聖觀韓公裔迪徳有常秉心
無貳依光潛邸素同七姓之盟受命价藩晩建十連之
節雖奉祠而處内能謹度以班朝眷言欽燎之成允賴
忠勞之助併加爵邑具協典彞於戲蘋蘩蕰藻之可羞
矧備展牲之禮煇胞翟閽之有畀豈遺執靮之臣其對
恩煇以綏福履可
　　除劉寶加食邑制
門下朕揆吉天元之旦承禋帝畤之陽三靈嘉虞並舉
瘞燔之禮萬福降輯俯同軍國之休念列將之撫師錫
大廷之孚號安慶軍節度觀察使天武四廂都指揮使
鎮江府駐劄御前諸軍都統制劉寶忠謀自奮勇畧無
前任總戎弢擁十連之㦸纛威行軍市肅萬竈之貔貅
干戈既戢於邊陲部曲自安於次舍屬修郊報阻持節
以侍祠載考國章宜徹疆而均恵用賁陪敦之數式彰
曠蕩之恩於戲受脤執膰既等祀戎之事敦詩説禮無
㤀徳義之經茂對榮懷益圖整暇可
　　除南平王李天祚加食邑制
門下朕明徳恤祀欽柴宗祈承靈億以賔八鄉既備宣
延之禮轃孝熙而撫四極爰加布䕶之恩乃發號於明
廷用賦釐于藩服推誠順化崇義懷忠保信嚮徳安逺
承和秉禮歸仁功臣靜海軍節度觀察處置等使特進
檢校太師兼御史大夫安南都䕶上柱國南平王李天
祚誠心蹈義令徳思恭襲帶要裳克紹世封之履航琛
贊賮毎勤時事之歸奠國壤於南交炳官儀於外服方
紫壇錯事茂承主日之祠想丹徼聞風彌洽望雲之喜
宜趣朌於恵餕式増衍於圭畬併加功號之崇均示慶
餘之渥於戲震來致福夙嘉享上之誠雲施咸亨誕受
昭天之澤益圖忠順懋對寵靈可
　　除闍婆國王悉里地荼蘭固野加食邑制
門下朕承天之序享帝于郊潔普淖以薦芳丕擁下臨
之貺舉洪頤而升燎聿瞻南煬之光宜渙渥恩用旌遐
服懷逺軍節度琳州管内觀察處置等使金紫光禄大
夫檢校司徒使持節琳州諸軍事琳州刺史兼御史大
夫上柱國闍婆國王悉里地茶蘭固野䝉承世徳志慕
華風撫兹丹徼之邦知方自守占彼青雲之吕嚮化惟
勤舊秉節旄仍分茅社矧在熙成之旦當加慶賚之章
申衍户封式洪郊霈於戲昊天有成命敢㤀昭受之休
中國有至仁斯被函䝉之祉欽承明訓益懋永圖可
　　除沈該觀文殿大學士宫觀制
門下輔相彌綸庶務實闗治忽之宜帝王體貌大臣當
極始終之遇睠時魁望久服冡司俄釋秉鈞之勞趣頒
上印之寵其敷予命以告在廷特進尚書左僕射沈該
蚤負通才寖膺劇寄謂天之將降大任嘗拂亂其所為
而古亦惟求舊人可共圖於有政屬予更化召自典藩
首能副當宁思賢之心亟使居奮庸熙載之地宅我百
揆迨今三年試之以股肱康庶事之能毎克勤於小物
責之以夙夜事一人之道正當惜於分隂何懿績之未
凝致煩言之有嘖既洊披於彈疏亦頻緘於遜封内循
補衮之疎力丐懸車之佚平津謝病位髙自以為無功
石慶告歸年老不能與於議姑遂便私之志特推均逸
之恩錫袐殿之隆名俾真祠之顯禄葢遵彞矩庸示眷
懷於戲慮天下之安危本欲任賢而注意全人臣之進
退敢㤀加禮以勸忠往即里居尚勤猷告可
　
　
　
　
　
　
　
　
　
　
　
　
　
　
　
　海陵集巻十一
欽定四庫全書
　海陵集巻十二
　　　　　　　　　　　　宋　周麟之　撰
　内制
　　郊祀册文三首
　　　聖祖
伏以先天之符肇自聖祖配極流曜是興炎圖迎陽稱
禋夙夜熙事右序我宋永孚于休
　　　昊天上帝
伏以明明上天錫宋成命世用饗帝維翼厥心初陽協
辰秩祀昭報永祈孚佑降福無疆
　　　皇地祇
伏以於皇柔祇母育萬物順承天道協佑我民至景迎
長合祛毖化欽事以察申錫蕃釐
　　永祐陵􁱧官修換神帳表文
仙寢安靈將繕修於熉幄吉辰興事蹔遷寓於睟容敢
申圭薦之誠尚迪鑒臨之祉
　　郊祀禮成奏謝諸陵表文
寅保丕圖恪遵舊典候黄宫之協氣秩紫畤之明禋假
廟薦芳就陽升燎帝祖嘉饗神人具依實繄保佑之休
克就齋明之事敢申䖍謝益迓洪禧
　　天申節茅山崇禧觀開建祝聖夀道塲青詞
燕禖令序適屆於炎輝鶴嶺真宫載延於景馭爰舉嵗
祈之典茂迎天錫之休仰覬鑒臨黙垂孚佑
　　太一宫開啟天申節道塲青詞
火行標序電夢告符獲光紹于昌圖兹載臨于誕月預
敞十神之幄欽迎八景之輿伏願帝鑒埀光天休申命
丕鞏延洪之祚永儲錫羨之祥
　　太一宫介福殿開啟皇帝本命道塲青詞
天心埀佑方贊于寶圖日紀運行載臨于元命爰祓珍
臺之邃具陳熏席之嚴庶格真游式閎妙䕃保丕平之
永祚綏萬夀之休祺
　　郊祀大禮太一宫青詞
祓泰壇而稱祀將舉上儀款熉幄以告期預祈靈鑒仰
貴神之協祐相熙事之涓休敢露潔誠冀埀昭應
　　郊祀大禮宫觀青詞
嘉壇展事將修三嵗之禋靖館告䖍庶格九清之鑒仰
祈善應克相休成敢竭齋精預迎貺施
　　郊祀大禮元天大聖后青詞
伏以宗祈上圜祗見真祖琳宫斯閟蘂御所臨爰飭侍
祠之臣往申報本之義冀埀沖鑒用迪孚休
　　太一宫開啓皇太后生辰道塲青詞
伏以毋闈鍾愛方奉於徽音冬籥戒寒聿臨於誕序載
祓殊庭之幄䖍敷祕洞之科用輯真祺仰増慈算躬受
泰𤣥之筴永承長樂之顔
　　天慶諸觀恭謝道塲青詞
伏以清顥儲休獲欽承於寶命嘉壇展采爰肅奉於嚴
禋迨此涓成實繇助順祗按薫修之式用伸禮答之誠
仰覬赫臨永埀孚佑
　　郊祀大禮前三日寧夀觀祈晴青詞
伏以靈承帝事謁欵陽丘冀上象之昭埀俾時暘之載
若仰祈監佑汔相休成
　　太一宫介福殿開啟皇帝本命道塲青詞
六子循環紀命元之復旦九清降鑒佑邦統之當天載
祓殊庭恭延列御按中科而演袐導景貺以迎休願顧
精衷黙埀善應
　　郊祀大禮奏告祝文
　　　天地
伏以荷乾坤之施思答洪休合丘澤之祠恪循舊典迺
卜陽來之旦式陳郊見之儀敢列至忱預申䖍告
　　　宗廟
伏以祗率燕謀肅稱元祀將蕆郊柴之禮必先廟祼之
恭兹惟故常敢以前告
　　　别廟
伏以穆卜天正將郊上圜假廟薦芳肅若舊典諒兹遺
懿監我涓修
　　　社稷
伏以土榖大神功施萬世今將以天統上正祗事郊廟
亦當飭有司修血祭于社稷以申報本之義吉蠲兹始
敢不告䖍
　　郊祀天大禮前二日奏告太祖皇帝太宗皇帝配
　　侑祝文
伏以國有大報禮行於郊欽惟祖宗陟配天地肆兹景
至誕舉彌文先事告䖍仰祈靈監
　　朝獻景靈宫侍從官分詣祖宗帝后前行禮祝文
伏以欽修上祀夙款閟庭仰惟列聖之靈並宅棲真之
宇方飭恭而朝獻爰分命以侍祠敢覬昭明黙埀監佑
　　郊祀大禮前一日朝饗太廟七祀祝文
三嵗大報靡神不賔矧惟廟庭舊有七祀各迪令薦相
予休成
　　軷祭祀文
大輅鳴鑾親祠陽畤展軨在御犯軷而驅兹惟舊章光
事命祭六虬按節繄爾神休
　　天申節内中祝皇太后聖夀道塲齋文
伏以節紀誕彌方紹休於聖緒恩深載育宜歸福於慈
闈䖍依不二之門仰祝無疆之算上乘孚佑感四表之
歡心長樂燕寧増萬年之夀祉
　　景靈宫樂章
　　　皇帝還位乾安之曲
帝臨閟庭逆釐上靈神保安坐肅若有承嘉觴既申徳
聞惟馨靈光留俞祚我億齡
　　　尚書徹饌吉安之曲
普淖既薦苾芬孔時神嗜而顧有來宴娛饗矣將徹載
欽載祗展詩以侑益輳厥熙
　　　皇帝降殿乾安之曲
我秩元祀上推鴻源展事有侐祲威肅然升墄既降秉
心益䖍荷天之休于千萬年
　　　皇帝還大次乾安之曲
帝將于郊昭事上祀爰兹畢觴復即于次飇斿載旋容
旌沓騎維皇嘉承錫祚昌熾
　　太廟樂章
　　　皇帝盥洗乾安之曲
維皇齋精鬷假于廟觀盥之初惟以潔告衎承祖宗恤
祀昭孝誠心有孚介福斯報
　　　皇帝還位乾安之曲
於穆清廟明禋是躬卿士駿奔助我肅雝灌鬯已事精
誠交通卻立以思僾然其恭
　　　奉俎豐安之曲
有碩其牲登于大房肅展以饗庶㡬迪嘗匪腯是告我
民其康保艾爾後埀休無疆
　　　皇帝再盥洗乾安之曲
盥至于再潔誠俞孚帝用祗薦靈咸嘉虞騰歌臚驩㑹
于軒朱觀厥顒若受福之符
　　皇后賀皇帝郊祀禮成表
至景臨圭紀迎長之令序圜丘奠璧躬報本之明禋三
神宴娛萬福降輯恭惟皇帝陛下聖圖廣大休徳昭清
蕆三嵗之上儀迪一純之嘉薦靈承帝事備慶齋明之
衷克享天心永膺昌熾之祚叨陳壼則幸際邦榮聞紫
畤之竣祠望翠華而胥慶
　　天申節集英殿大宴樂語
　　　教坊致語
臣聞澄河一色乃璿霄誕聖之期喬嶽三呼當寶殿稱
觴之㑹信使拭圭而來賀羣工委佩以在廷祗仰睟容
具張兹宴恭惟皇帝陛下懋昭大徳統輯羣元睿澤無
私雲行而雨施宸文有煥漢倬以星輝乾坤扶再造之
基禮樂洽三登之化適屆生商之序肆均在鎬之歡琬
液浮樽同上萬年之夀琅璈度曲翕宣九奏之和臣等
幸際昌辰叨塵法部願采輿人之誦載颺治世之音上
奉宸嚴敢進口號
　　　口號
曉開閶闔黼帷張五色凝雲捧玉皇風入舜絃聲蕩漾
日浮堯莢景舒長猗蘭殿上霞飛棟華萼樓前露滿囊
共指南山申善頌太平天子萬年觴
　　(闕/)
天臨黼座日轉繒峯觴汎九霞式侑宫桃之醉樂陳三
夏宜參嶰竹之鳴上奉皇歡教坊合曲
　　　勾小兒隊
萬玉充庭五英備奏盍詔埀髫之侣來陳秉翟之儀緩
奏宫商教坊小兒入隊
　　　隊名
帝扆開金鑑埀裳舞玊梢
　　　問小兒隊
禁殿風來光動槐龍之影童觴霧集歡同竹馬之遊必
有敘陳分明敷奏
　　　小兒致語
臣聞祥開甲觀丕昭大電之符宴啟鈞臺誕布需雲之
澤一人示惠萬㝢同歡恭惟皇帝陛下道貫堪輿仁孚
動植聖圖天廣大葢本無私王度日清夷率歸有極饗
帝受萬年之筴寧親得四表之心當聖旦之叢休仰皇
慈之逮下雲開宫扇同瞻北極之尊露滿帝觴恭上南
山之夀臣等冒趨禁所竊忭童心沛水酣歌與習飛雲
之吹周庭合奏欲陪舞鳯之翔未敢自專伏候進止
　　　勾雜劇
帝樂九成已觀於舜舞天容一笑或取於齊優宜陳平
樂之嬉更效華封之祝緩調雲吕雜劇來歟
　　　放小兒隊
鈞天廣樂畢陳萬舞之容沂水游童久曳兩髦之采其
湛曰樂復詠而歸再拜天階相將好去
　　　勾女童隊
千官㑹弁初覆於宫花九陛鳴鞘再臨於禁扆宜度結
風之曲更呈回雪之姿徐韻金絲女童入隊
　　　隊名
寶露霑堯醴流風入楚腰
　　　問女童隊
玉琯含風下丹山之采鳯文茵薦地飜洛浦之驚鴻必
有芳詞即宜敷奏
　　　女童致語
妾聞太微五府輯聖瑞以題期南極一星炳天符而介
夀兆啟流虹之旦均霑湛露之恩恭惟皇帝陛下大徳
好生重明麗正東朝視膳刑孝愛於四方乙夜觀書洞
憲章於六學庶事列日星之紀羣情同金石之和雖
輿議稱太平猶思慎徳以豐年為上瑞靡務多祥當菖
花照灼之期講栢殿亨嘉之㑹三千年之上果色映仙
觴十六拍之新聲歡騰夀曲妾等幸聨翠袂獲簉彤墀
自顧微蹤比露葵之嚮日敢陳薄技効秋葯之披風未
敢自專伏候進止
　　　勾雜劇
星弁無譁方嘉賔之式燕天顔有喜謂小道之可觀暫
停兆綴之容更獻詼諧之戲再賡妙引雜劇來歟
　　　放女童隊
皇情普浹巳具釂於榴盃晝景舒遲亦屢移於蓮漏宜
縱凌波之步却為行雨之歸再拜天階相將好去
　　春貼子詞
　　　皇太后閣六首
北極璿杓轉東朝繡户開吾皇宴長樂親捧萬年杯
遶殿猗蘭紫浮觴夀柏青瑶池演春算倍受八千齡
曉箭催蓮漏君王問寢時光風浮玉琯瑞靄映雲旗
笑看宫額試梅粧樓角千絲御栁黄盡道九重春色早
太平天子是東皇
日照蟠桃萬㸃丹花前仙佩響珊珊他年採實供金母
㑹見飛瓊捧玉盤
不用神丹嚥蘂瓊年登八十自身輕試臨玉案繙金籙
更覺春來眼倍明
　　　皇帝閣六首
木鐸揚寛詔雲翹舞化風埀衣金殿裏聖徳與天通
紅日升陽谷青輝應嶰筩萬方陶美化渾在泰和中
翠水冰融盡雕櫳日上遲東風報花信先拂萬年枝
巳過人日迎春馭直待階蓂十葉開應是九門燈夕近
東皇欲駕六鼇來
鳯葢龍車玉作輪北臨紫畤謁三神已將福酒添眉夀
更祝椒觴一萬春
聖主清心仍寡欲惟於筆硯未㤀懷彤廷仗下春朝散
獨擁圖書坐損齋
　　　皇后閣五首
沼荇微生綠宫梅暗度香五雲凝紫禁一氣轉青陽
露沐千門栁風縈九畹蘭㑹聴鶯出谷行傍采桑壇
勝裏金葩喜占新紅酥細字㸃宜春内庭也作人間戲
自是時康樂事頻
銀鈎慣學君王帖寶軫頻聴淑女琴更與六宫循節儉
釵頭不綴辟寒金
椒塗日暖燕差池又見瑶箱受福時欲使後宫歌徳化
試將彤管作春詞
　　端午貼子詞
　　　皇太后閣六首
臯月乘天數慈闈奉母儀靈芝三萬嵗樂府有新詞
栁映金鋪麗菰黏玉俎香六宫隨鳯輦來獻九霞觴
覆户雙人艾浮樽九節蒲更聞天子孝瑞箑扇堯㕑
凉生浴殿藹蘭芳玉宇深沈晝漏長試誦瓊章開蘂笈
御爐風裊辟邪香
慈歡不為植萱叢聖子晨昏孝養隆況是九重當夏凊
偏于扇枕得清風
方開八袠慶修齡又捧榴盃拜紫庭一嵗一添長命縷
擬將萬縷獻慈寧
　　　皇帝閣六首
赤伏題皇運朱明敞帝宸休符知有相此月是天申
祝網湯仁布埀裳舜徳敷五兵渾不用安事赤靈符
日永三星正風薰萬宇凉要知埀艾意期與庶民康
槐綠乍迷青羽葢櫻紅已薦赤瑛盤太平節物年年好
又見浮菖與浴蘭
西湖雨歇鑑奩開江面銀濤一線來自有雲山供四座
聖君元不事池臺
碧琳宫殿晝翻書時見龍鸞落寶跗一念清非能却暑
不須更展北風圖
　　　皇后閣五首
瑞靄浮龍鑑凉颸拂燕釵瑶鍾獻冰醴暑殿雪盈懷
繞臂長生縷無非柘館絲還因袗絺綌深念葛覃詩
甘霔今年應禱祈屏除葷茹與君齊化行自是恩波逺
何止春郊雨一犂
不貪鬭草事詩書漫採香芸辟蠧魚永日揮毫自㤀暑
滴殘宫硯玉蟾蜍
剪就冰綃月影團不須多羨女乘鸞君王瑶札親題處
一樣蟾花㸃㸃丹
　
　
　
　
　
　
　
　
　
　
　
　
　
　海陵集巻十二
欽定四庫全書
　海陵集巻十三
　　　　　　　　　　　　宋　周麟之　撰
　外制
　　林大鼐兼侍講
王人求多聞惟師古以建事儒者學古訓貴陳善以告
君朕臨大昕之朝處㡬政之暇毎延鴻博用廣緝熙具
官某窮經造微論事據正擢陞憲府美公議之有歸入
侍諫垣信直臣之無隠既位諍臣之首宜㕘講席之華
陪予燕閒賴爾宏益尚究淵源之蘊毋㤀紬繹之勤可
　　又除吏部尚書
天官六職之尊周總以建邦之典吏部三銓之首唐兼
於議政之臣自非詳練之才曷稱久虚之選具官某蘊
雅亮之職持清恪之心風采素聞乎搢紳羽儀備見於
臺省紀綱是任嘗深嫉乎官邪議論不阿方力陳乎治
要今寘之於喉舌出納之地且觀汝以權衡銓綜之公
諒夙負於逺猷固不嫌乎詳試然流品具乎法而鑒裁
存乎人爾惟明何事劇之難精爾惟正何吏姦之弗戢
往率厥屬尚其懋哉可
　　陳相除權吏部侍郎
中臺之設六官允釐庶務小宰之敘羣吏實號貳卿必
求才諝之優用付銓衡之重具官某器能精博襟度粹
夷省户為郎已著清華之望樞廷列屬益髙慎密之風
迨釋轡于使騑旋服寮于宰士彌綸左右辨治雍容宜
升禁槖之聨往贊天官之治爾其盡鑒裁之妙使吏畏
而不欺致流品之清使法行而無壅勉助而長益觀汝
能可
　　宋樸除御史中丞
風憲之司體嚴望峻在漢侍書之任或周歴於三臺有
唐執法之臣至踐更於五院葢賢者能勝其任故用之
必盡其才具官某寡慾而得剛在約而彌厲詘處于下
位而無滯淹之嘆立登乎要路而無躐進之嫌嵗中超
遷尚念相見之何晩仗下執奏灼知所蘊之素深俾以
廌冠徧儀烏府惟昔賢之踐横榻不累月而必升矧今
日之缺中司在長材其何忝往振紀綱之治副予推擇
之公可
　　史才除右正言
朕闓廣言路延登正人冀聞讜辭裨我治道一士諤諤
庶今見之以爾清才粹文雅有紀行學古從政士林仰
焉年之彌髙位則未稱應臺端之辟司柱後之書固巳
小進之矣然在朕意終不欲以法吏之責煩老成也來
居諫省補過拾遺搢紳之有忠邪政事之有得失言之
毋隠朕所樂從可
　　魏師遜除殿中侍御史
御史耳目官也自六察而上皆吾遴選而入殿内糾非
法肅百寮于交㦸之下者職益近望益崇固不可以非
其人也爾局量渾厚風槩嚴慤踐更中外端操有聞服
于臺寮有察必舉是真得吾御史之職矣今横榻既已
敘進而副端不可久虚汝以次升實為因任一賢用而
紀綱舉一言進而朝廷尊是所望焉毋隳爾守可
　　祕閣修撰致仕劉一止除敷文閣待制
朕閲清風之頌喜周道之復興采鹿鳴之歌思漢儒之
間作念獲成于大業敢自眩于成功有嘉侍從之臣能
繼聲詩之體具官某學而筮仕老不廢文雖久伏於林
丘實舊聨于簪槖脫冠謝朝列方自樂於餘年摛藻掞
天庭猶未㤀于夙習比覽奏篇之善益知歸美之誠此
盛徳之事其何足以當之庶一代之文有可傳于來者
爰升次對用賁褒章尚保令名以光晩節可
　　宋樸除端明殿學士簽書樞密院事
朕以本兵之地實闗大政之原秉國元樞既有賴於一
徳之輔贊吾密命亦當求不貳心之臣思得其人與之
共治具官某年髙而徳劭見博而智明樂道固窮嘗寄
懷於丘壑得時則駕遂接武於䕫龍惟平居之所養者
厚而不為茍求故今日之所用者優而猶恐弗及宜釋
紀綱之寄與參帷幄之機壹乃志毋或蹈于二三慎乃
猷毋或隳其終始往祗朕命益懋汝為可
　　莫濛再任大理評事
今之廷尉平其員省其事劇其秩滿而遷者葢勞閲之
深者也不則補外者多矣如爾之才敏而無滯不自用
於吏牘之繁宜其願留再踐厥次因能而用何異於遷
尚殫爾能以俟褒陟可
　　施鉅除監察御史
朝廷綱紀屬在憲臺六察之官皆吾耳目考擇惟慎毎
歎才難以爾嘗膺選掄入踐烏府局量方雅朕固器之
兹擁州麾渴見風矩爰畀賜環之命復歸峩廌之班望
實素孚中外自肅尚殫所蘊以稱簡知可
　　知常州錢周材除集英殿修撰
朕迹漢家之治觀樂府之歌崇禮官考文章時則有從
臣之頌宣上徳盡忠孝時則有刺史之詩於今求之見
此作者以爾文兼麗則學造精深四户聨榮嘗髙潤色
之譽一麾出守久著承流之功能於畫諾之餘述是形
容之美謄章來上嘉歎不㤀進升祕殿之班増重專城
之寄往祗予渙益懋爾猷可
　　太府卿徐宗説除權户部侍郎
中臺六職分庶務之宏綱民部貳卿㕘從臣之髙選爰
稽巳試葢得其人具官某以敏識達事經以通才了邦
計長于貨府謹頒受之惟時攝是版曹嘉斡旋之有素
凡嚴三嵗之祀實董一司之繁迨此涓成允宜褒陟夫
禹疇用政足食為之先周典建官理財居其半惟得裕
民之要是誠富國之方其悉乃心以稱朕意可
　　曽慥知廬州
朕惟兵休以來淮西數千里之地脱於戰衝拊摩嵗深
民亦用乂今廬江雖號方面然事簡而官最逸俗淳而
教易孚典藩之臣可卧而治以爾學廣器裕優於牧民
自荆易䕫卓見才刃深惟制閫之舊久矣祠庭之閒老
而撥煩尚有餘地矧是肥水豈勞剸裁爾恵下則流移
復而户口増爾敦本則耕稼興而田野治勉集斯效竚
觀厥成可
　　朱斐除大理少卿
臯陶以刑教祗徳用不犯于有司文王之法立準人㒺
攸兼于庶獄朕深惟民命繫在理官安得直寛之流副
予欽恤之意以爾徳優而毅心和而平以古義決獄疑
久踐揚于棘路以儒術飾吏事嘗趨走于丹墀遂由星
省之華升處月卿之次念持平之有素豈閒退之可安
趣下贊書俾還舊服庶革舞文之弊益觀請讞之精務
究乃猷往祗厥敘可
　　陳夔除太常少卿
朕修禮樂以交三神之歡酌情文而成一代之典奉常
實掌斯事少列必惟其人以爾風規粹清問學淵奥早
揭儒範嘗㕘憲綱以十翼之辭論辨乎經幄以二省之
要審閲乎宰司言績並優見于詳試進貳卿寺僉曰汝
宜朕將祗卜靈辰展采于層陛爾其講明熙事治儀于
曲臺濟予休成明其褒寵可
　　湯思退除權禮部侍郎
朕惟周之禮樂庻事備而治神人和上下莫重于春官
維時貳卿司是容臺當郊之嵗尤慎擇人爾詞華邃精徳
蘊深茂學殖之富見推士林曩由石渠載筆入侍朕閲
圖書之整而知其有典章練達之識嘉記注之嚴而知
其有夙夜直清之資肆朌命書升亞宗伯噫一陽大報
已戒涓休三嵗上儀毋㤀肸飾懋乃攸績往哉惟寅可
　　林機除起居舍人
朕觀古之帝王言而為命令動而為法則布在方册粲
然可觀非夫載筆之臣密侍左右從而紀之則何以埀
勸戒詔萬世哉以爾儒林之英沈靜寡欲寘在東觀有
太史氏之長才升之南宮有尚書郎之清望記注之任
命汝司焉有舉必書入直螭頭之下在法當從出聨豹
尾之中纂修所聞毋替厥守可
　　孫汝翼除成都府路運副
朕審處羣材遞更劇寄乘軺之吏或剖符而臨帥藩顓
閫之臣或分道而將使指所用雖異均為得人以爾學
富才通志操廉亮頃由奎府三易外臺蒞事剛明累著
風績擁麾南夏報政有成惟石門劒閣之名區距荆非
逺有流馬木牛之舊制於蜀可稽趣駕星車往其䕶漕
祗予成命毋憚逺勞可
　　史才除右諫議大夫
朕稽古乂政臨朝聴忠念侍從之臣惟諫大夫實專於
論議而治安之世雖明天子不廢於箴規我得其人登
于近列具官某學篤自信行髙弗渝譽素聞乎膠庠身
㡬老于州縣比直諫省屢陳讜言宜陞禁路之華俾服
爭臣之首隆寛廣直朕方推延納之誠糾謬繩愆爾尚
罄切劘之義懋迪予訓益殫厥心可
　　魏師遜除侍御史
朝廷類羣才而升處憲臺者必端方之士御史分三院
而治位横榻者稱雄劇之官既遴簡之匪輕亦褒遷之
有序爾論必据正氣能養剛頃繇六察之聨共持乎邦
法今以副端之望獨糾於官邪踐歴有聞深嘉乃績宜
進司於柱下益増重於朝端國之紀綱繫爾正而中外
肅予之耳目繄爾明而賢佞分往惟勉哉毋替厥守可
　　王珏除湖北運判
部使者之設或總漕計或按祥刑或經理財貨第其能
者各以次升用人之方朕心庶㡬矣爾名臣之胄家學
未淪自勵其才志乎興利及按淛右吏姦慴焉徙之湖
湘能以靜治輸將之寄命汝恪守詔條毋為民擾可
　　丘礪除福建運判
閩粤之地東南奥區物夥俗蕃號為劇部其有素官于
彼而周知民之利病吏之良否者朕以漕臺之節付之
爾儒雅之才由郎歴郡建安之政迨今誦之朕常屬汝
以刺舉之權就按一路以財則阜以刑則清命之將輸
因其能也官望益重宜思所以裕吾民焉可
　　湯允恭除都大提舉四川茶馬
衞之騋牝魯之驈皇作詩者美之以其國富而用足也
國家以茶市馬成憲具在刺舉之任亦繫乎得人朕以
爾方叱馭遵塗平反一路長才逺用固宜以全蜀之權
畀之惟鬻于外者無號噭之耗爾之職也其尚勉哉可
　　張澄知福州
建旄顓閫夙稱可帥之才分虎牧民更懋惟良之績宜
頒譽命易畀名藩具官某識瑩事㡬材周世用總地官
而濟劇邦有餘財莅天府以擿姦廷無留牒暨膺龍水
之節旋擁洪都之麾五袴之詠已騰三年之計斯最俾
以六纛鎮于七閩惠愛黎元朕方埀寛大之詔廣宣風
化爾尚播中和之詩益勵乃勤以承予訓可
　　張宗元知洪州
朕觀漢時號良二千石者必曰所居民富所去見思葢
居者閲累年以因能而職治去者更數郡以易地而惠
均朕之於帥臣用斯道也具官某厖艾之徳久矣簪槖
典藩試之吳門其政清徙之桂林其治靜用之閩粤其
民安今斂此三鎮之惠使致於大江之西俗雖剽輕孰
不從化尚務綏撫體吾愛民之心可
　　李琳除吏部郎官齊旦除駕部郎官劉澉除都官郎官
　　李泳除比部郎官
勑具官李琳等文昌總庶務列宿分諸曹事任雖殊均
為華選朕慎寘郎吏考覈羣才欲觀其長預使之攝得
於巳試然後用之以爾琳心醇行夷明允有守以爾旦
風規粹整謹畏自將以爾澉年耆而處己清以爾泳識
邃而慮事審並揚休問假罷中臺久則為真因爾能也
欽哉敘流品以公飭駕乘以備恪司都𨽻慎總比計職
仍其舊命則惟新毋廢成勞以祗茂奬可
　　程厚除直徽猷閣
樂史采詩第從臣之嘉頌禁庭𨽻職嚴列聖之寶儲非
擅美才曷膺優奬以爾心精辭綺學廣聞多頃㕘鷺羽
之行嘗典螭坳之記言語妙乎天下智畧湊于朕前自
違載筆之司益富掞庭之藻奏篇來上雅致可觀爰陞
内閣之華用作名儒之寵勉思端操茂服渙恩可
　　張子顔子正子仁並除直顯謨閣
朕惟宿將重望以功名自全眷禮不㤀往幸其第諸子
儼列誾誾焉有嚮儒之風朕甚嘉之西清謨訓之藏中
袐圗書之府爾固嘗寓直乎其間矣六閣之設名器有
差顧雖時髦必以序進今兹超授式表異恩勉其操修
服我褒寵可
　　髙百之除浙東提舉
兼督兩司外臺所重分使諸道近旬為優自非開敏之
才曷副柬求之意以爾吏能强濟戚畹之良早以㢘稱
總兹賈舶載録斡旋之效改陞刺舉之權惟食足貨通
則民賴其利惟令行禁止則官修其方恪守彞章往祗
寵寄可
　　楊愿知建康府
瀕江要地金陵標虎踞之雄作屏陪都帥守握麟符之
重疇咨宿望允屬時英用煥綸章俾分閫寄具官某職
閎而靜粹材劭而疏通賢路蜚聲蚤踐清華之貫樞廷
接武久㕘宥密之謀自均逸於真祠旋鎮麾於近服承
流千里治行巳孚斂惠一州逺猷未究肆頒書命徙鎮
鄰藩境列屯營式資於綏附任嚴管鑰仍畀於居留尚
懋汝為趣承予訓可
　　章夏除端明殿學士簽書樞密院事
朕惟常徳立武事既恢偃革之功守成責儒臣益賴本
兵之助疇惟邦獻登與政機具官某志端而量夷行潔
而才茂蚤潛心乎大業致策足於要津考之以言責則
議論諤諤有古諍臣之風付之以憲綱則威聲稜稜得
中執法之體朕方收天下之兵柄敷七徳以靖邦範斗
中之樞躔斡萬微而齊政輒自南司之峻進陪西府之
崇簡在朕心式孚衆論雖方隅底定靡勞罇俎之折衝
而夙夜惟㡬當叶廟堂之成算其懋乃徳永孚于休
　　林大鼐除諫議大夫
朕勵精而求治道虚己以聴讜言諫大夫掌議論之官
能為朕别白忠邪指陳得失毅然以言責自任者葢未
嘗不親信而樂從之具官某禀資粹清有匪石之操履
位正直有羔羊之風頃由曲臺入踐烏府論事侃侃開
吾聰明立三院之中既善持乎綱憲進七人之首將近
取於箴規其思盡忠輔予不逮
　　吳秉信除右文殿修撰知常州
朕以公恕之道待臣下思其始則必欲全於終罹於咎
者猶或錫之福自一命以上予奪不敢輕也況吾侍從
之列乎具官某以儒學之舊致身近班載筆演綸皆所
更踐兹又進天官之貳亦云寵矣贊書未下巳投佩而
去之質於人言朕所深惜然人之才知亦各有長茍適
於用其可以請廢哉俾聨書殿之華付以專城之寄往
思自効益勉後圖
　　凌景夏除直龍圖閣知信州
事君者不擇事而安聨簪槖於中則有論思之責擁轓
葢於外則為師帥之官出處雖殊其任一也爾以儒業
自奮踐揚清華固嘗繇郎曹紆郡紱矣肆兹召還洊致
法從今又以被劾補外尚思有以勉之峻直龍圖用為
爾寵往祗朕命毋貳乃心可
　
　
　
　
　
　
　
　
　
　
　
　
　海陵集巻十三
欽定四庫全書
　海陵集巻十四
　　　　　　　　　　　　宋　周麟之　撰
　外制
　　湯鵬舉兼侍讀
朕仰三朝之大訓實萬世之宏規我祖詒厥子孫㒺敢
失墜其政布在方册皆可舉行爰命耆儒以時進讀具
官某以直道扶世以正色立朝多聞極乎髙明浩養全
乎剛大既踐烏府振紀綱於頹弊之餘宜登清華抗議
論於顧問之際將從容而諮訪益啟迪於聰明爾固嘗
告乃后之嘉猷更期有補朕因得鑒先王之成憲庶㡬
無愆尚罄忠言以裨治道
　　楊椿兼侍講
朕聴朝之暇玩意羣經尊聖道以表章斯文咨儒臣以
折中其義邇英密侍尤慎選掄具官某早以粹文傑出
乎萬人之上通經博古籍甚英聲今由蓬山進位持櫜
夫以投戈息馬之時而任武部以崇化厲賢之地而兼
師儒勸講經帷無以易汝爾其探索六義之㫖發明三
百篇之辭以助成溫柔敦厚之教朕所望也爾惟懋哉
　　楊偰除袐書少監
朕蒐輯遺文紹聞袐府念圖書既備豈惟號羣玉之山
而英俊所儲又以比蓻林之圃惟能啟發篇章而充其
所未見以是涵養器業而用之無不宜顧方多士之朋
來孰非一時之遴選以爾志學無勌業儒有聞凡所踐
揚莫匪清望昔已寓石渠之直今猶分星省之光宜即
仙蓬遂陞少令爾其廣聞見以藝文之富究淵源於宏
達之羣使仕學之兼優則聲實之彌茂往欽是訓期稱
所䝉
　　霍蠡除直寶文閣知潭州
潭為南國一都㑹介長江上游水陸輻凑素號鉅鎮近
時置帥尤慎地望益雄如秉旄鉞㕘樞機之臣皆嘗相
繼在此選今也久缺甚難其人以爾有閎辨通敏兼人
之才為當世撥煩吏游刃所至目無全牛頃由郎曹踐
歴卿寺將使指於外類能勸功樂進不避劇不容奸今
畿右之政猶爾也凡所條奏切於為民授之虎符才望
咸允夫長沙距所部為近而延閣比曩職益髙朕故併
以是命之毋乏兵農毋擾獄市明不在於苛察嚴不在
於峻文介不在於崖行三者爾所長也尚當慎之以抑
其過典聴朕訓往即撫綏之功
　　熊彦詩除西京運判
朕以畿右諸郡創殘嵗深民雖息肩未洽於澤今欲復
户口闢田野使守令各盡心悉力拊摩之亦必賴部刺
史班宣六條省察治狀然其所𨽻不過數城時方省員
一漕臺足辦吾事以爾儒學吏治號為兼通才刃恢然
見於江夏洗手奉職規模一新剔其纇紛補弊苴漏郡
事既飭民情亦紓宜改命於臺使觀風於鄰部爾當戒
疆埸之吏毋生事諭師帥之官毋擾民惟招徠逋亡惟
存問疾苦斯乃計最往其懋功
　　金安節除大理少卿
刑所以弼五教之敷獄所以司萬民之命要其效則如
臯陶之淑問期于無刑得其情則雖子路之片言可以
折獄念此久矣非古之所謂賢大理者孰能副朕意哉
爾鯁亮廉明夙有清操頃嘗執御史之簡立仗下糾非
法朕固已識其人矣久去軒陛安於山林比分左符復
攬轡于畿右廷尉之任汝誠其人夫吏端則刑清法立
則民慤益慎乃辟往哉惟欽可
　　張綱除資政殿學士知婺州
舊徳為元龜時乃格王之丕訓故國非喬木視吾當世之
老臣雖或去而莫留亦所臨而増重宜極股肱之遇
式昭體䫉之隆具官某持身安和立徳敦大學皆本乎
六藝疏通知逺而深於書文自成乎一家左右逢原而
造於道早魁俊造之選徧歴清華之塗服兩禁論思之
勞久㕘聨於簪槖行二疏止足之計當息駕於林丘屬
當更化之初惟務招賢之廣特起夀雋以尊公朝昔投
佩而去甘泉已髙風之可仰及鳴騶而出幽谷斯衆望
之咸歸擢自從班入陪機政以妙用彌縫之密知期年
協贊之多俄洊貢於奏章至力辭於著位溫言加勞雅
志莫回既俯徇於懇祈仍曲加於眷禮是用通籍祕殿
剖符近藩尚冀聞君陳之嘉猷入告于内亦徒得汲黯
之重望卧治斯民示予有志於貪賢想爾未㤀於報國
儻能共理何異在廷
　　陳康伯除㕘知政事
朕延登弼諧協贊治道謂天下本無事莫如有徳之能
安惟國人皆曰賢斯見真材之可用槩其僉論得於在
廷具官某負博達之材蘊深湛之量心平不競毎休焉
如有容宇定而光葢淵乎其似道早陪鵷鷺之武已識
棟梁之姿去國十年以復來而望重効官六列以素宦
而識明洊升喉舌之司益懋經綸之業覽條綱之備舉
嘉品覈之咸精施設有方靡不合中和之度剸裁多事
未嘗見喜溫之容矧惟大官實冠卿位周總以建邦之
典唐兼於議政之臣宜副邦瞻遂躋政路噫朕欲以更
化善治正猶琴瑟之張爾尚其協恭和衷毋替股肱之
喜往祗譽命共即康功
　　王師心除吏部尚書
中臺總庶務之綱選部据羣材之㑹尚鑒裁則人為重
故晉人以一字被才論資格而法益繁故唐法以三銓
分注朕襲用前制疇咨列卿必欲任賢而使能庶㡬興
滯而補弊具官某恭寛容物敏辨過人美矣器資雖錮
玉䝉金而莫掩恢然才刃當盤根錯節而有餘比以甘
泉之舊人起於荆水之遐服訪論議則樂聞其侃侃考
事功則詳試於多多委以版曹不逐利於理財之末升
于瑣闥不邀名於批勑之間惟宿望之甚髙故數遷而
靡吝宜付天官之治遂登常伯之尊夫七司之繁條章
莫不備具四選之㑹流品欲無混淆惟疏通可以振滯
淹惟詳審可以察姦弊朕不多訓汝其懋功
　　賀允中除給事中
惟時論駁之司實闗政事之本漢開青瑣有夕拜之舊
儀唐𨽻鸞臺有塗歸之故事屬此虚位艱於用人自非
得直諒剛明之才何以為論思獻納之助具官某好古
博雅奉身清髙卓爾多聞葢先朝館閣之士浩然逺引
為累嵗山林之遊知否泰之有時故巻舒而自得遂以
拔茅之卜副予仄席之求既回翔乎侍從之班講摩是
賴能祓飾我禮文之事清直無渝兹有望於老成顧豈
容於久次宜峻甘泉之秩遂升左省之聨朕方樂受藎
言具修廢事凡詔勑之不便能勿憚于封還則朝廷之
所行舉皆協于公議朕所期者爾忱念哉
　　羅孝芬除袐書丞
學所以為忠孝善事其親者必善事其君人雖難知行
實可考頃爾之居州里也有毋眉夀過於期頤躬營甘
㫖左右就養不肯一日屑屑從吏役而違膝下之奉終
始弗懈逾二十年風槩凛然一方畏慕是其素志豈茍
為髙者朕固知其為忠孝人也今朝廷蒐聘賢雋乃得
爾于薦士之章義當移忠可以仕矣然則舉者謂爾氣
節剛正學術深醇其皆本諸此乎召見之初丞于中祕
矯薄厲俗予將汝觀可
　　劉卓除起居郎
古者左右史分記言動若書之與春秋莫得而一也今
其官次雖各𨽻兩省然入侍禁廷則遞為之直退操汗
簡則迭為之書與古少異矣至于從容造前時得以論
天下之事則其為職親望重又豈止記注而已也以爾
學識淵源士之掄魁言揚于朝累踐華貫比以才望貳
于蓬山一時大雅之羣無不浩然歸重夫以石渠之領
袖視螭陛之班聨其序列固不等也然而秉筆赤墀下
實綴吾侍從之臣朕親拔老成期以自近而仍使資髙
者居此選其意顧不厚哉勿替論思將觀所守
　　王晞亮除左司郎官黄祖舜除右司郎官
文昌天府庶務之淵分之以六宫而總之於宰士凡自
部而上之省者無不闗焉葢所以佐丞轄而理曹事自
昔多以周材之敏識望實俱稱者為之今吾尚書郎如
晞亮之精詳審明祖舜之爽達彊濟皆宿儒也或久與
典選或屈于司儲爰嘉巳試之能並正彌綸之任夫省
闥乃要地都官為劇司惟得其要在於提綱之間則居
其劇無不迎刃而解往承厥敘益究汝心
　　康執權落致仕知泉州
國莫先於貴老治尤急於綏民念八十者常珍當具髙
年之禮而二千石共理必圖舊徳之人雖巳投簪尚堪
懷綬具官某材全肅乂學造精微早魁上舍之羣英晩
作西清之故老宣勞兩禁歴更吾道之艱難謝事十年
猶想是翁之矍鑠朕固不㤀於黄髮爾寧無意於蒼生
宜趣駕於安車姑就頤於燕寢昔散金娛老欲終廣受
之髙今分虎牧民佇上龔黄之最往攄素蘊益懋來勤
　　陳正同權刑部侍郎
昔臧哀伯以徳諫君聞之者固知其有後孫叔敖盡忠
為上思之者猶幸其復生惟效見於仁人之言故寵加
乎賢者之嗣朕慨然遺直詢求老成得此典刑之英用
為名節之勸具官某器質端亮材猷粹清父教之忠恪
守詩書之遺訓世濟其美多通臺閣之舊章昔爾先人
時惟正士攘袂抗議極治亂之本原著書立言辨君臣
之名分毎有犯而無隠今雖死而不㤀幽光既發於九
原公論不移於千載賞里革而藏斷罟方見其心愛召
公而及甘棠矧惟其子兹久勞於省屬宜進貳於卿聨
惟能持公平於三尺之間斯可盡忠孝於一門之内往
祗厥敘勿隕其聲
　　朱倬除右正言
朕挈天下之賢雋而材諸位未有不由推轂進者曽何
疎逺之間哉公也惟一時諫官御史居耳目之寄必朕
所親擢此無非祖宗之意亦公也觀本朝故事自雍熙
改拾遺舊稱而明道有宸選之諭踐斯職者或自山林
起或以下次升舉出于人主自擇葢不如是不足以聳
動四方之觀聴而託之以至公焉如爾之鯁亮純誠不
茍求于世人罕知者而朕實知之故昔之分守符而行
則留汝為成均之助今之将使指於外則命汝以言責
之官皆於陛辭聞爾讜論深惜其去不旋踵而改除惟
古諍臣厥蹟可考爾尚無隠禆予聰明
　　周綰除國子祭酒
朕衅甲敦儒崇建黌舍勸學以為天下先十數年于兹
矣今圜冠峩如大裾襜如誾誾乎其中者日益衆欲使
之業不荒于嬉行不毁于隨則必有諸老先生相與倡
率而作成之此所謂四海淵源者也以爾學贍文蔚今
之耆儒自初効官卓爾有立雖事功之所閲歴不過於
恵一州肅一路而辭華之敏妙行實之方嚴見稱於士
大夫久矣比自外臺入對朕始識之喟然有見晩之歎
肆予命爾掌教成均為師儒之長朕方兼兩科以造士
談經者戒其迂體物者尚其則爾惟正訓誘之無不迪
爾惟明考閲之無不精往其念哉以稱朕意
　　葉義問除殿中侍御史
憲府紀綱之地自昔居殿内糾非法者必以二御史為
之葢欲廣視聴尊朝廷也朕自厲精政事延見羣材開
納讜論得其人久矣奈何使其詘于外乎爾以髙明挺
拔之資頴出士類持論据正直聲隠然自其奮身固巳
有敢言之氣而頡頏州縣義不茍求召對之初一見嘉
歎朕以其容臺之席未溫而星軺巳駕也今召歸而用
之貳于臺端蔽自朕志夫當正色之地而處盡言之朝
遇其時如鵰鶚之在秋天見無禮如鷹鸇之逐鳥雀古
有明訓爾惟懋哉
　　曽㡬除祕書少監
東壁主天下圖書古之典星者又以是為國家多君子
之應今吾中祕篇籍畧備棟宇之麗同於木天真所謂
道家蓬萊山也而比年四方秀文之士接武於其中瀛
州之目㡬充焉必得耆儒為之領袖埀象之著明於此
占之以爾齒臷行尊心精辭綺名在館閣埀四十年識
竹簡之舊文習麟臺之故事昔雖久勞於外人皆謂之
行祕書再召而來聲猷愈偉俾以少令儀於英躔朕欲
裒遺編於五厄之餘追勝觀於三閣之富訂魯魚之譌
謬别朱紫之混淆爾其繼安世而誦亡書效世南而寫
逸傳助我文治而惟汝能可
　　凌哲除權吏部侍郎
能官人之道其要本於知人善論事之臣不如措諸行
事朕循名而責實納言以試功得兹通務之才屬以典
銓之寄具官某直方有守誾侃自將人即而溫渾然不
見圭角躬行所學叩之皆有淵源比由憲府之聨旋歴
爭臣之列去邪指佞坐肅百僚之師師陳善納忠喜聞
一士之諤諤毎於議論之際得爾鑒裁之公念言責不
可以久勞況材能當見于實用宜進升于禁路俾分治
於天官夫貳卿之華左選惟劇然姦吏巧舞足以致有
司之疑則繁文多拘或至為仕者之病兹乃前弊爾嘗
具陳其殫汝心以辨邦治可
　　辛次膺除給事中
朕載整頹綱茂凝庶績念東臺之要地開萬務以尤嚴
如黄闥之從臣殆十年而不置必得直方之彦冀聞封
駁之公具官某業履粹夷器資端亮昔焚諫草論事有
爭臣之風晩卧隠廬持身得君子之守尚想心存乎魏
闕亦知名震于京師為爾特招副予虚佇屈從近郡之
師帥來作清朝之羽儀雖春官見已試之才未攄素蘊
而夕瑣乃久虚之席其遂延登惟故事之有塗歸惟前
人之有批勑往振斯職用殫爾心
　　陳康伯兼侍讀
朕順考古道率由舊章深惟政化之原具載祖宗之訓
迄今二百載更列聖以遵承凡此三十篇賴純儒而闡
繹具官某才兼數器識洞羣書允矣典銓之公聿為持
槖之舊力行所學豈惟世務之博通徳裕乃身葢亦前
言之多識方與修於寶牒宜入侍於金華念唐宗讀政
要之書朕靡㤀於慨慕而賈誼達國家之體爾實副于
疇咨尚告謀猷庶揚光烈
　　賀允中兼侍講
朕儲精萬務之餘玩意六經之奥謂春秋乃天子事既
深窮乎約史之辭惟好惡與聖人同又旁考於素臣之
傳孰通大義兹得名儒具官某抱淵英之才躬卓約之
守燁有華望儀于禁涂以春官貳卿方總理文之事於
太史實録備觀學識之長宜與詳延俾參勸講朕欲識
其大者簡二傳以絀異端爾尚曲而暢之推五體以㝷
新意勉兹紬繹助我緝熙
　　姚仲除龍神衞四廂都指揮使御前諸軍都統制
　　知興元府
安邊而擇良將葢惟務於戢戈承徳以撫成師兹莫嚴
於謀帥乃睠藩宣之舊夙髙牧御之能用趣賁於恩緡
俾進顓于閫制具官某忠謀自奮勇略無前屹然飛將
之才兼有藎臣之節搴旗數矣身更矢石之勞結眊先
之氣壓虎貔之旅自師干之偃息勤疆瑣之填臨賦政
累年已袴𥜗之可詠總戎數郡亦桴鼓之不鳴求念長
才宜膺重寄亟拜華於廂部肆改命於轅門皂葢朱旙
易鎮漢中之㑹伍符尺籍分提蜀道之屯萃此寵光寛
吾憂顧噫萬福之威聲久著諒草木之知名臨淮之號
令一新想旌旗之動色惟綏懷可以惠一路惟慎重可
以律三軍若時壯猷奚俟多訓
　
　
　
　
　
　
　
　
　
　
　海陵集巻十四
欽定四庫全書
　海陵集巻十五
　　　　　　　　　　　　宋　周麟之　撰
　外制
　　凌哲除敷文閣待制知台州
備西清之訪問華閣萃乎先猷列東輔之蕃宣赤城號
為嘉郡非賢勞之茂著曷寵數之兼隆具官某奮自膠
庠任更臺諫論事亹亹無非仁者之用心在朝誾誾可
見吉人之為善自畀典銓之劇仍嘉勸講之勤遽此引
痾祈於補外念素懷之莫奪宜眷禮之彌優乃寓之於
次對之清班而付之以承流之重寄得陳力就列之義
宜有令名當治民考功之時勉為善政其體朕意益殫
女為可
　　王師心除顯謨閣直學士知紹興府
天下之事無内外設官皆所以為民人臣之心無去留
立義不㤀於體國肆兹謀帥首及從班具官某善積諸
身識明於内舊聨持槖葢去朝者十餘年累易藩符能
敷恵於數千里洎復還於近署毎入告於嘉猷率屬天
官事悉從於寛厚侍言帝幙學有助於緝熙念夫勞逸
均則出入俱榮表裏一則重輕各得爰遵近制式勸羣
工矧六閣之在西清此新儲於祖訓而七州之連東輔
兹密邇於行都加寓直之崇名表殿邦之重寄益孚靜
治以對優恩
　　賀允中除權吏部尚書
銓曹之設其始以鑒裁用人近世相沿葢專以法令從
事雖品覈具存於成憲而推行實繫於得賢要須敏健
之才痛革依違之弊具官某持論公正禀資清通壯嵗
埀車久遂山林之志暮年結綬亟陪簪槖之游自擢寘
於瑣闈數封還於詔令毎觀勑尾之議曽不吐剛而茹
柔少露胸中之竒必能揚清而激濁惟是六官之長實
兼兩選之繁命汝以遷庶乎其稱爾既明而通法意固
無患於拘牽爾能直而杜吏欺必不容其巧舞益殫所
蘊用副予知可
　　沈介除祕書少監
石渠典籍之府東觀道家之山兩漢名儒未見不由此
而進者矧今少令領袖羣英優游木天馳騁文囿得人
之盛奎壁有光以爾策名兩科學贍辭蔚序于中祕今
十五年雖久在外以枉其才然器識之所以涵養者日
益富監貳既闕莫如汝宜其釋左符遂還清貫況惟兹
職舊所攝承與修當代之信書兼纂前朝之大訓史家
凡例無不習知益恢逺圖副予褒擢之寵可
　　王剛中除中書舍人
中書為政事之原西掖極儒臣之選豈惟敷文華以藻
飾一代葢欲明號令以鼓舞萬民正須潤色之才共服
演綸之地具官某富有用之學挺不羣之姿發䇿而取
文科固已應唐詞人之號讀書而通雅誥是又兼楚左
史之能既踐歴於螭階久攝承於鳯閣念已權者不試
而命有故事之具存惟並建則各伸所長俾贊書之分
掌矧此國體繫於王言要當追三代之風使文章煥焉
可述斯能聳四方之聴若卜筮㒺不是孚往輯爾辭庶
裨予治可
　　黄中除國子司業
三代之學皆本於明人倫漢唐右文惟以飾治具本朝
教養之法甚備賢能接武出其中奕世用之逮今不匱
作成之效如此豈有它哉一師儒茍得其人可以首四
方而善風化爾學問淵粹端莊有常曩魁俊科屈處第
二綴英游於館閣之上人莫得而親疎自遷郎闈久攝
成均之貳善誘不倦成模可觀今命即真是為因任爾
能明義訓之學如穎達勸忠孝之道如陽城使諸生業
精行成爾則與有無窮之聞可
　　周必大試中詞學循一資
國家自紹聖以來設詞學一科蒐取異能之士行之既
久所得為多肆朕中興斯文益振今試于春官者數十
輩而爾以粹文獨與斯選拔尤若此陞秩匪褒姑游泮
宫以竢甄擢可
　　洪遵除起居郎
昔楚左史倚相能讀三墳五典八索九丘見取於當時
著名於後世然則載筆之任固不止於書言動昭法誡
亦貴乎博識而多聞也爾頃以詞學之茂稱首殊科兩
登蓬山衆謂淹久自承宣室之召即入直乎第二螭之
傍持論造前多所宏益兹命序進𨽻于東臺夫記言之
司是將專以古帝王之書為法也典謨訓誥厥則具存
纂修所聞毋易而守可
　　張孝祥除起居舍人
唐人有言左右史當用第一流葢以其濡筆螭坳出入
侍從羣才識拔之始必以是為要塗茍非其人不在兹
選爾才業識度秀於妙齡頃魁詞科朕所親擢加之以
老成解事名未試而實已孚渟涵道山内益汪肆遂由南
宫牋奏之任躐陞西掖記註之司夫用士者欲各隨其
材而懷材者貴有適於用朕今命汝庶兩得之往迪訓
辭毋懈于位可
　　葉義問除侍御史
柏府分三院而柱下史為雄劇之官故簪筆以别其儀
横榻以異其位給騶以嚴其體歴考前代不輕授人在
於公朝推擇尤慎以爾鯁亮清恪國之勁臣峩冠赤墀
中外咸肅凡正衙之所論與造膝之所陳毎有以糾逖
官邪扶持國是行矣閱嵗納忠為多今陞臺端用増重
于風憲之地昔有功授職而聞之者相賀温造執奏而
遇之者膽落爾其毋避彊禦毋畏髙明毋有隠而不告
朕所望者往殫厥心可
　　趙令報除權户部侍郎
漢九卿之髙位缺則選諸循良唐三省之從臣間亦求
之督刺朕㕘用前制作興庶工今得人於輔藩俾貳事
于計部具官某材力彊濟器資銳明以帝王之本支而
躬寒素之風以公子之信厚而藴疏通之畧累官于外
厥績有聞五駕軺車毎應條而輒舉再分符竹兹游刃
以無勞與其借洪河之潤於近封孰若觀利器之施於
繁委乃召從於帥閫俾入掌於民曹況嘗通延閣之班
可使蹈禁途之轍若夫總國家之大計究財貨之本原
倉儲斂散之權錢幣重輕之制朕不深告爾皆習知往
其善謀副我虚佇可
　　何溥除左正言
臺諫皆吾耳目所寄也然御史糾官邪助風憲為肅政
之司諫官裨主失盡箴規有責難之義兩塗雖異任用
則均以爾器資髙明問學醇正擢在臺察嵗將再周端
慎自居恬於榮進望實之懿久而益孚今升之於七人
之聨屬汝以諫爭之事夫君臣之際言合惟艱下焉欲
竭智而盡公上焉貴博觀而虚受漢文帝稱毋甚髙論
朕則無所不容魏鄭公謂願為良臣爾其以此自勉可
　　謝芷除國子録程大昌除太學正
國家興膠庠以造天下之士三年大比決科者毎不下
數十人㡬馬羣之遂空葢錐末之立見朕方尊尚經術
衆建師儒固當求學校之舊行藝之優者為之亦庶乎
多士之率服也知爾芷之明於禮爾大昌之深於書久
游賢闗聲實俱劭糾正之任莫如汝宜夫治人者以身
先得道者以心授作成在此惟明惟公可
　　唐堯封史浩並除太學博士
朕勸學勵賢恢張文教令四方肄業之士合經術詞賦
為一科惟時膠庠實號首善師儒之選尤慎擇人以爾
堯封抱藝不羣累更侯泮以爾浩績文甚力舊服賢闗
是能兼二者之長可以課諸生之習夫經為至治之法
賦亦古詩之流通經者欲中道而從容能賦者貴體物
而瀏亮士之器識於此可觀往其究心訓迪毋倦可
　　任古除監察御史
公道之在天下譬若權衡然必得正人相須焉柏臺之
設繫此匪輕惟衆正之咸歸則大公之克舉爾之志操
朕嘗於公論得之自為小官弗憚大吏其宰百里以身
為民終不肯枉道而事人可與居今而行古頃時召對
朕固器之憲僚缺員無以易汝惟庶事之一於正惟羣
言之槩以公助我紀綱勿隳其守可
　　辛次膺差知泉州
國之從臣中外一體入則告嘉猷于后為百辟之羽儀
出則下膏澤於民作四方之藩翰委任之意其重惟均
具官某贍智達材施於有政輔之以廉隅而志不詘持
之以學問而論不阿頃自隠廬召還禁路進退之際不
欺于心今起之於閒館之居授爾以專城之寄念彼閩
粤泉為大州獄市浩繁正須善治茇棠以辨民訟酌水
以澄吏姦爾皆優為朕不多告可
　　吕廣問除江東提舉
士君子懷材抱藝則必自有所守顧豈以仕己貳其心
哉質之公言朕不終弃爾之為郎也以才諝用其去也
以無罪行再登于朝前後一轍此時論之所未喻固宜
有以詳試之大江之東往將使指凡邦儲之斂散與貨
政之懋遷爾能究心亦足自見可
　　徐林除權户部侍郎
禹疇用政足食為之先周典建官理財居其半矧是版
曹之設實惟邦計之專非深知乎本末源流必自困于
簿書期㑹不有能者孰堪付之具官某敏健兼人精明
博物以儒選而有適時之用以經通而得富國之方昔
同琬琰之就煨塵重嗟中廢今若驊騮之開道路益見
老成與其跼逺用於他司孰若試實才於劇部宜頒新
命俾易貳卿大夫不能貧在乎彊本而節用惟國無妄
費則不傷財而害民朕方深信於仁賢汝尚均齊於調
度益思善後務究嘉猷可
　　黄章除國子監簿
今之占一善名一藝者茍有位于朝皆足以自見惟在
乎隨所用而安之耳憲府之屬爾嘗為之服勞簿書毎
克自力今又以庠序之舊改命于成均周旋師儒之間
典掌行藝之籍爾處于此必能安焉往其勉之益慎厥
止可
　　沈樞除御史臺簿
國之紀綱屬在憲府官無小大皆欲以兼亮有守之士
為之儲才於兹其用固有序也爾以學業之茂安於所
守而達於所知延見昕朝首告朕以君子小人之説夫
二者治道之要也爾能知之足以為臺屬矣鈎稽之任
其尚勉哉可
　　陳良翰除江東提刑
凡抱功修職之吏必善用其所長如扁之斵輪良之執
靶非智專者不能精也況乎典庶獄于外觀五刑之中
敷求吉人意固有在爾之為吾理官也練習文法決疑
以審請讞以明踐更職司貳于廷尉是嘗處天下平矣
今付汝以攬轡之任責汝以平反之功葢因其能敷惠
一路當使彤幃問俗之意不減丹筆泣囚之時往哉惟
欽咸庶中正可
　　施鉅除知洪州
江山作鎮有如翼軫之區岳牧用人無若股肱之舊葢
事權之所寄必資望之兼崇疇厥帥才命之書贊具官
某風猷㢘勁識度粹夷由清路以奮飛登政塗而勵翼
自安常操如松竹之貫四時汔保令圖如鴻鵠之舉千
里旋授虎符之寄往勤桂管之行海道肅清邊隅綏靖
念賢人之在逺亦既久勞嘉善政之有成宜從近徙眷
惟大府實控雄藩自非長才豈能兼濟臨之以賈父之威
吏焉敢飯濟之以廉君之惠民孰無襦往輯爾庸用承
詔訓可
　　蔣璨除敷文閣待制
爵禄天下之砥石王者所以厲世磨鈍朕未嘗輕予人
也況内閣之邃先猷所藏寵職髙華列於從槖今將以
為二千石共理之勸且見朕愛民之心因此序升庶乎
其可具官某儒胄之懿藝兼於人乘軺効官閱歴二紀
頃固嘗領轉輸於近甸典浩穰於行都游刃之餘老而
彌壯顧蘇臺吾股肱郡方倚汝以治之燕衞森凝事能
趣辨吏最之賞夫豈汝遺由祕殿纂修之聨陟西清次
對之選兹為異數益懋而承可
　　凌景夏就差知襄陽府
自列郡而升帥府非二千石之有風績者朕不以虎符
畀之爾頃自綸闈分麾出守清才雅望卓然與俗吏不
同民謡流聞政績登最宜有以襃表治效用勸師帥之
官眷惟襄陽實號方面跨對楚沔今為邊衝非信義不
足以安逺人非寛仁不足以振疲俗命爾移牧為予干
城往頒詔條克荷優寄可
　　周操都絜並除吏部郎官季南夀除考功郎官張
　　孝祥除禮部郎官
中臺號政本六屬分郎闈吏禮二曹尤為髙選朕厲精
庻務思有實才官人之方先視其攝及此試可從而類
升葢操也以積學師賢闗絜也以通材貳工監南夀辭
林之秀孝祥舉首之英久在石渠校讐祕籍今並以兼
官之舊錫命而為真典銓者當兩選之繁考績者据七
司之㑹𨽻南宫者有舍人之目各踐厥次毋墮爾成可
　　楊椿除給事中
東省之為要地尤重設官夕郎之在從班葢專論事念
庶政之方飭猶舊貟之靡充今當並建於老成使得相
參而平奏具官某蘊識端亮持身直温故郡多賢繼西
蜀之諸老先朝取士冠南宫之萬人自再歴於英躔亦
久儀於禁路雖武部掌七兵之事能濟以文而經帷陳
六義之辭必歸於正籍此論思之力揚于封駁之司惟
朝廷治亂之端在命令罷行之際知體者志其大善謀
者圖于初往能慎思庶有忠益可
　　周執羔復祕閣修撰改差知池州
今之士大夫以帥守入蜀者朕未嘗不念其道塗之邈
等其嵗月之勞或因任以數遷或曲從而近徙皆有恩
意勸趨事功安其止而榮其歸庶㡬乎待下之道盡也
以爾儒學之懿長於治民羽儀中朝嘗列從槖起自閒
退分予左符轍環四川綿歴三郡兹既以便親之請改
命而言旋寵之以石渠譔次之名優之以枌社鄰邦之
寄亟承褒渥益盡乃心可
　　華顒除司農寺丞余良弼除將作監丞
寺監設丞㕘釐衆務況九扈之為農正五工之屬匠卿
必得其人相須乃濟今爾顒以序而進厥位由才業之
可稱爾良弼自外而登于朝亦器能之堪用夫堯以稷
官為重而周惟事典至繁先王立政之規非吾儒不能
知也朕所望者爾毋不祗可
　　張燾除端明殿學士依舊知建康府
漢褒循吏之治或拜爵於通侯唐寵守藩之臣至疏恩
於便殿矧兹留鑰之重地粤有禁塗之舊人既治績之
彰聞宜徽章之特賁具官某精忠自信敏識多通才猷
久著於從班事任累更於方面二十年持橐之望雖寖
逺於本朝數千里叱馭而驅嘗有功於全蜀洎投閒而
抗志能秉哲以全身迨予庶政之更付以陪都之寄澄
清獄市本齊相之無為鎮撫軍民亦蕭公之是將謂牧
人御衆效有以善其職則増秩賜金不足以疇其庸爰
加祕殿之新班式表西清之故老噫朕誠倚注不忘曳
履之聲民願借留毎有攀轅之志姑安舊服庶協羣情
尚深體於予衷益懋楊於乃績可
　　陳誠之除知樞密院事
國家有常徳之輔可與立武而保邦君子有先見之明
故能研㡬以成務用人惟其若是當世莫不安之諏厥
在廷得於巳試具官某風度凝逺器資靖深當大廷發
策之初首講明於長算在禁路服勞之久毎涵養於壯
猷顒然進退之間綽有中和之度時方更化再持槖以
還朝事不辭難三抗旌而出使遂自禁林之邃入陪機
筦之崇按疆外之清夷協幄中之慎密當同寅而心不
貳處獨任而才有餘爰稽衆論之公式畀元樞之命噫
仲尼有文事武備葢此道之本同子房無智名勇功宜
斯人之是繼往祗予訓益盡乃心可
　　程臨知夔州
雲安控三峽之險蜀孔道也九郡四軍監皆總於帥臣
惟望實之素孚則事權之増重求之最籍今得其人以
爾果達之才老於吏事剖符乘傳往來乎楚漢之郊領
利路之轉輸鎮益州之都㑹夔之屬部舊亦按臨閫制
既虚無以易汝朕欲使内外均重如權衡之平小大相
維致藩屏之固爾其謹視民卒宏宣詔條予訓是承往
勤綏馭可
　　王綸除同知樞密院事
朕惟天下無事尤宜致慎於萬幾賢人在朝固可折衝
於千里乃眷本兵之地仍當偃武之時方用徳以為先
必同寅而有助具官某懿文行逺沈識造微雖蚤以辭
華結朕知而實以器業負時望學有所守自期君子之
躬行知無不言葢得古人之遺直嘗獨掌禁林之大册
且備聞經幄之嘉猷念初服於從班即兼承於密㫖以
周慎固弭兵之定議以嚴明整經武之舊規僉曰老成
久兹詳試俾自冬卿之貳進陪右府之嚴精神所加中
外咸屬噫夙夜基宥密之命朕不敢康道徳成安强之
威爾其無懈益懋憲邦之畧共圖康世之功可
　
　
　
　
　
　
　
　
　
　
　
　
　
　
　海陵集巻十五
欽定四庫全書
　海陵集巻十六
　　　　　　　　　　　　宋　周麟之　撰
　外制
　　孫道夫除權禮部侍郎
虞舜命九官葢急賢之為務伯夷典三禮惟熙績之是
圖朕為官而擇人本禮以成政思得貳卿之俊率循往
古之規具官某挺拔不羣疏通無滯辭華服衆本兩學
之舊儒議論過人實四川之名士久矣蓬山之引去復
兹省户之來歸寘在月卿不愧容臺之陟出為星使有
嘉沃轡之還既具著於顯勞宜亟膺于褒擢載念當郊
之嵗尤資掌禮之臣維春官修頌祗之書必有以肸飾
舊典維司樂序雲門之舞必有以燕娛靈心勉蒐閱於
上儀助涓成於熙事往祗予訓惟既厥心可
　　魏良臣知宣州
朝廷待執政之舊猶吾股肱牧守視諸侯之雄為國藩
輔兹圗雋望用畀名城既僉論之咸孚宜贊書之是錫
具官某才資果達志尚方嚴操修不變於險夷出處屢
更於閒劇頃持槖以居外首賜環而造朝擢在政塗整
頹綱而甚力恢然才刃掃宿弊以無留方須善治之興
遽有均勞之請居是邦而聞政事屬此剖符之虚起於
家而見吏民不殊懷綬之寵徒得君重亦便爾私噫汲
黯在朝昔固多獻納之助召公維翰今必有蕃宣之勞
往俟政成毋㤀猷告可
　　王師心除給事中
臺閣從臣尤重瑣闈之拜朝廷庶務必闗書牘之嚴自
非平奏之才曷允至公之論爰咨在位今得其人具官
某雅亮不羣清純有守早以俊林之譽揚于禁路之華
祗若予工曽逺圗之未究久淹于外宜舊徳之遄歸斡
旋雖頼於長材封駁正資於重望朕方考昔賢之餘烈
悵斯道之久衰觀元素納忠至擅回天之譽若李藩挺
節尚存批勑之風葢脂韋者必致於瘝官而矯訐者又
嫌於邀譽往伸汝志用協予衷可
　　王綸除工部侍郎兼直學士院
朕考擇羣材分遷從列惟久於劇任必使之居清簡之
曹惟長於代言故因以卑嚴凝之直孰膺妙選兹屬名
儒具官某藝了十人身兼數器由待問有殫見洽聞之
業故結知於髙文大册之間自歸踐於朝班繼獨兼於
詞禁追歴代坦明之作思若涌泉當大庭播告之修言
皆破的雖應酬之甚裕亦勤瘁之良多朕今省繕營之
工此則職閒而無事圗翰墨之舊此則禮厚而益親進
陞荷槖之華仍視玉堂之草往承優眷益懋逺猷可
　　趙逵除中書舍人
司内史之贊書綴甘泉之法從觀昔治朝之盛嘗率用
於數員念今詞制之繁亦固難於專掌兹得多聞之士
盍從並建之規具官某禀資粹清植操夷澹早魁多士
得大名而匪虚平視要塗能中立而不倚自紬書於金
匱旋載筆於螭階有嘉記注之嚴不替論思之益豈惟
勵遂良之志職在守官咸謂有仲舒之文雅宜為誥矧
嘗攝事備著能稱俾從瑣闥之聨遂正綸闈之直益思
廣業用副隆知可
　　徐林除刑部侍郎
刑名本乎禮義法律出于詩書故憲部貳卿之聨雖實
總乎刑辟然累朝圗任之制亦不專於法家安得通儒
之才用為祗徳之教具官某器資敏辨識慮精明少陪
三館之游既時親乎求見晚踐九卿之次嘗中廢於非
辜念逺業之素優宜公朝之復用就司府計出領軍儲
暨兹歸覲之初嘉爾奏陳之悉宜延登於禁路遂入佐
於秋官庶㡬忠信慈惠之師復陳於臬事將使頗纇放
紛之弊盡變於文風往哉惟欽服我攸訓可
　　唐文若除起居郎王剛中除起居舍人
左右史雖以記言動為職而論思獻納實視從臣地近
秩清毎加遴選故本朝用士多取於蘭臺之英茍非其
人斷不輕授以爾文若學贍而詞蔚足以先人以爾剛
中行峻而才清嘗與前列或於石渠有博覽之譽或於
蓬觀有佐譔之勤肆兹同陞載筆入侍惟守官以据正
惟臨陛以盡恭朕於此除觀汝逺器可
　　葛立方除吏部侍郎
天官之有大小宰首冠六卿吏部之有文武銓同分兩
選思得清通之彦助予綜覈之公具官某學世其家器
優於用早儲喬松之令望嘗歴握蘭之顯曹昨去周行
久紆雋望迨闢至公之路盡收遺野之賢召以名郎登
于宰士糾違省闥實多詳整之稱結好鄰邦不負光華
之遣肆圗嘉績亟寘從班爾能使法行而無阻格之私
吏畏而絶姦欺之弊斯乃稱職往其懋功可
　　蘇簡除直祕閣知廣州
嶺海之陬去朝廷逺矣夫欲究王澤於下達民情於上
非吾制閫之臣何望焉然其帥節所臨於南方事無所
不統地大體重必求如昔之人所謂正直方嚴中心樂
易祗慎所職者為之庶㡬乎神人之致喜也今朕選用
有得於世臣之家爾祖在朝以忠讜著聞傳家以端靜
為法克濟厥美皆曰汝賢賁之寵名用殿南服爾能内
肅清所部外鎮撫諸蠻使山行海宿不擇所而安公藏
私蓄不勞力而裕既有得於邊陲之效將無愧于前人
之光可
　　榮薿除權户部侍郎
樂言利者病於不知義善足國者貴乎能富民若時邦
用之耗登繫爾版曹之濟否具官某老於吏事舊有能
名以三十年附翼之臣久焉留滯凡二千石承流之地
多所踐揚幸存緜上之善人猶是貞元之朝士徙從輔
郡入守行都謂下車之可觀意餘刃之未頓是用擢升
計部㕘貳列卿朕方歌南風阜民之詩下西漢敦本之
詔念經常之有制宜取予之惟時毋規小利而較錐刀
之微毋事虚文而㤀雀鼠之耗當體朕意益殫汝為可
　　張偁除知臨安府
漢以千石髙第入守長安一時名流類著風績朕於輦
轂之下亦欲㕘前制而任人故比年或以循吏得遷或
以漕臣就徙能者必用不矜于同爾開敏有材深明乎
吏道之要頃分郡寄治行卓然來班六條率職唯謹凡
屬部有不平之訟及中都有一切之須皆能審決適中
趣辦無缺今置之於浩穰之地而責爾以彈壓之功若
廣漢之發姦如神若翁歸之絜巳自守惟滯囚之亟去
惟宿蠧之深懲政或有成朕不汝弃可
　　季文㑹除四川安撫制置使兼知成都府
朕求實徳以順民心簡重臣而鎮方面念坤維所繫𨽻
帥封者五十四城而魏闕相望經郵置者六千餘里遽
聞牧御之缺亟選撫綏之良彼有人焉朕無憂矣具官
某疏通知逺端重鎮浮剛柔有以相須文武惟其所用
早由要路㕘密畫於斗樞之廷晚以舊勞領藩符於井
絡之野洊從東路再典大州治貴靜而邊瑣寧政報成
而民譽藹雖長沙在近令内徙以誠宜然益部匪輕顧
暫虚而不可眷言瀘水之效素得蜀人之心爰就卑於
重權庶俯從於衆望噫叱馭過卭郲之坂想忠臣無憚
於遄驅好文追齊魯之風念循吏尚存於遺化朕屢下
寛詔深懷逺氓減科調之繁繄爾宣吾徳教列屯戍之
衆賴爾審其韜鈐往須善最之成克繼前模之美可
　　趙子潚除直祕閣兩浙運副
國家分道置使職均地殊如浙之東西實不可以諸路
比護漕於此則久與其它按部者不同葢以總兩畿之
轉輸臨萬乘之都㑹兼是劇寄委於一司自非彊敏之
才未見其能濟也以爾警辨嚴恪為時名節豈惟吾宗
之良是亦士大夫之有操守者比由計部出領兵儲有
如長材焉得在外今使爾乘軺近甸宣布詔條於行闕
有共官給御之須於屬城有察吏觀民之責凡是數者
當率其先進聨中祕之華來作外臺之表可
　　㕘知政事湯鵬舉除知樞密院事
朕復祖宗之舊章分文武之大柄以宰臣當代王之事
任不兼於本兵惟右府得折衝之臣權實亞乎端揆我
有明命播于多方具官某才堪憲邦仕不枉道以人望
則素有大臣之風采以政績則類非俗吏之能為自振
淹於總攬之初即借重於紀綱之地放淫距詖障百川
而東之激濁揚清見一鶚之直上言皆本十翼之義是
能讀三墳之書爰度師虞用登政路雖可否相濟方觀
鬷假而靡争然弛張異宜必賴研㡬以成務非我壯猷
之老孰專基命之司噫斗為天之樞機葢取乎斟酌元
氣之用武乃世之砭劑當教於膏肓未病之時除戎器
所以戒不虞用真儒所以為無敵往其慎密共此㡬康
可
　　陳誠之除權禮部侍郎
朕當治定之初新一代之制固巳質前聖而無疑交神
人而咸格惟其庶事之備則有司存至於兼總情文非
時通儒孰能與此具官某以淵源之學濟沈粹之資頃
者為郎祠曹掌教學省皆春官事也而俱以稱職聞兹
居貳卿其誰曰不可昔舜以典禮命伯夷戒之以夙夜
惟寅直哉惟清何其簡而大也厥今法此以為訓爾其
法此以守官無俾秩宗專美前古可
　　韓仲通除權刑部侍郎
朕矜民愚自罹于罪雖不得已而用刑未嘗不為之疚
懷故屢下欽恤之詔慎擇明允之士示以易避開其自
新庶㡬民協于中刑措不試具官某持心近厚議法以
情久踐棘司見謂稱職逮為廷尉時無寃民兹擢貳於
秋官葢得之於已試昔虞舜有好生之徳而臯陶有無
刑之心民用不犯朕甚慕焉爾其徃盡乃心益體朕意
無以古人為不可及可
　　余堯弼除端明殿學士簽書樞密院事
朕總七徳以經武務隆悠久之規飭右符以本兵實贊
恢宏之治非時俊偉曷副簡求具官某性資端良學力
超詣中徳外見粹然真仁義之人逺業深涵久矣播縉
紳之譽屬進專于言責果大著于風猷睠惟樞筦之崇
實亞台衡之重顧今文修武偃雖邊隅無事于折衝然
必徳選言揚斯廊廟不歎于莫助用掄才于衆俊俾叶
志于上公兹誠輔弼之聨豈獨兵戎之務惟誠一可以
參萬化惟忠藎可以究逺猷其䖍乃心以為予訓可
　　張杞除祕書少監
圗書府葢國家儲才之地曩者屹然崇成朕既親為觀
焉而又命近臣以專綱領之任然得𨽻職其間者多不
踰數人而監不置少亦已累嵗此有以知其選矣以爾
文行之美表于縉紳比加識擢益有賢譽兹用輟爾于
風憲之地卑爾以文字之樂爾能祗率厥屬使皆有以
副朕遴選之意則朕豈惟于爾嘉爾屬當亦有以尊顯
之其往欽哉無斁可
　　巫伋兼侍講
昔𫝊説謂事不師古以克永世匪説攸聞至哉斯言夫
古事逺矣欲究觀治忽之所以然捨經何以哉具官某
識趣髙逺議論純正比以掌諫𠫭與勸講葢嘗以虞夏
商周之書為朕言之爾位諫大夫以經術入侍為乆朕
將取爾説之有補于今者舉而措之天下將以逮古治
之盛爾於斯其益勉之可
　　葛立方除考功員外郎孫仲鼇除司勲員外郎
稽嵗閱之淺深覈芳閥之虚實銓曹所以弊吏治明賞
典兹者為尤嚴非練達之才不輕卑也以爾立方智識
明敏業世其家以爾仲鼇器局宏深譽聞于時頃者召
試列于蘭臺積有刋正校讐之勤況兹兼攝既久綽著
能名申命即真僉言惟允宜圗報塞嗣有褒嘉可
　　湯鵬舉除直顯謨閣差知婺州
九列之重延閣之華委之要邦付之共理凡以重吾民
也今宇内無事根柢是先綏之則安擾之則懼過懦則
無立過剛則不親爾之公直强明吾有取焉歴劇部更
方州典輦轂其勤亦共聞矣寶婺之分地近俗龎卑付
不輕也陟之近職以寵爾行爾其勉究所長益務惠養
以荷吾寄可
　　段拂除給事中
政事之出本根實自於西臺審覆之詳營轄常資於左
省用才惟一平奏尤難必求端良之人以付論駁之事
具官某早登舍選屢掌泮宫晚貳宗司寖躋法從史筆
秩宗之久直經帷翰苑之兼華凡所踐揚莫非清要效
見已試官宜次遷輟自綸闈陞于瑣闥俾出納以之多
益則教令靡不是孚惟既乃心同歸于治可
　　敷文閣直學士晁謙之磨勘
考績之法自大夫而上至于朝議員則有定數矣庶官
泥于格而不得進侍從因其最而與之陞兹舊制也具
官某粹文雅量能世其家頃游禁除葢嘗以儒學入侍
屢典藩郡丐閒自頥有司校年當以序進秩冠六品亦
足以増延閣之重而彰官閱之優焉尚樂燕休毋㤀明
陟
　　知臨安府榮薿職事修舉轉行一官
今之行闕實視上都繫諸夏之本根劇長安之浩穰治
之急則致烹魚之碎應之緩則失御捍之方二者罔中
鮮能有濟惟爾以幹方之舊詳練而通事㡬精明而有
風采自二千石髙第入守于兹不數月間鋤弊剔蠧舉
有可觀者廂有官而都市肅夜無警而比閭安浚湖而
水利修除道而徑塗坦凡此實惠吾民願之匪棘匪舒
不勞而辦焉得不舉増秩之科示勸功之意選諸所表
俟以汝遷可
　　康執權落致仕與郡
朕敷求黎獻用乂我民亦惟有若商之老成人周之耆
夀俊雖或得以自休于厥家若時詢猷則必復即我御
事踐厥服具官某抱道淳篤迪于多聞克逺省于古人
之徳在朕初載命之曰汝惟奮于膠庠首兹多士時惟
汝式用陟汝于禁路祗乃比事厥職修顯㒺有内外兹
三十年越其告歸用嘉汝之丕治肆朕今立政惟屏憸
朋惟圗舊人㒺敢播棄我黎老矧有遺于大耋之用汝
心未厭亦尚克堪往綏有邦俾民訓于爾徳可
　　鄭望之落致仕召赴行在
朕蒐賢簡能穆布在位猶懼其有遺才也訪故老于菟
裘之營得所謂守善純固黄髮不怠可以表儀當世者
則又將裹輪以招之具官某一代耆英安于静夀簪槖
之望今三十年散金丘園固無愧乎止足之義矣然昔
之謝事者或以陋巷與政議或以嵗時為朝臣葢年彌
髙而徳彌劭者世所尊身之老而才之壯者謀必審朕
意所屬卿宜未㤀盍亦膏已埀之車紆既解之紱而來
歸也佇觀逺用入告嘉猷可
　　蕭振職事修舉轉四官
漢代以承流宣化責成師帥之臣宣皇以贈秩賜金用
奬循良之吏念中興之嵗久思外治之時修選建仁賢
輯寧方夏將使邇遐之共貫莫先勸沮之兼明爰錄顯
庸遂申褒典具官某材資卓傑智慮光明憲邦全文武
之能臨下合寛嚴之度楚令尹三已無愠色何歉於心
杜延年再用有治名實堪其事比雪池陽之屈復勤蜀
部之臨策竹歡迎豈止一方之風動茇棠聴訟不煩三
令而化孚䕶列城以相安綏逺氓而用裕㢘平不擾逺
追建校之風審固多謀坐得籌邊之略爰稽最績允謂
殊勞内閣陞華特陟通班之峻崇階錫寵更加寓祿之
優集此寵章用為醲賞噫五十城之重寄予復何憂二
千石之名流爾最為冠往其勵志共此榮懷可
　　汪勃知湖州職事修舉特轉三官
天下本無事庸人或至於擾民俗吏多虚名顯賞莫先
於貴實朕清心以理庶務褒徳以懷萬方有嘉慈惠之
師茂著循良之迹欲彰厥善何愛於恩具官某以静粹
持身以寛和服物浮沈州縣久安平進之塗佐佑樞機
晚契老成之望當急流而去位能掃軌以全名比從岩
壑之居起鎮股肱之郡避堂而咨治道簡易為先酌水
以振清風㢘平可法惟無心求赫赫之譽故不伐有謙
謙之光比再露于需章期退全于晚節累詔加勞為民
借留眷言苕霅之邦久闕龔黄之政有如静治宜被褒
揚夫吏數易則下不安美成在久我無為而民自化政
貴有常往膺増秩之榮益懋承流之績可
　　洪遵除起居舍人
朕惟盛徳之後必有達人雖天之報施理固如此亦教
忠有所自也昔爾父㤀身犯難能盡節于我國家而爾
弟昆一門競秀以詞學中選者三人焉爾居伯仲間又
有最良之譽再登館閣未究汝長困于閔囏朕所渇見
今既召對思所以處爾者其可使之逺于朕乎豹尾之
中螭頭之下出入侍從爾宜與焉其勉厥修尚無愧於
前人之績
　　洪邁除祕書省校書郎
士之有懷材抱藝雖其未遇世固以逺大期之及乎得
時惟上所用人皆不以為過何者公道立則賢能興有
蘊於内不可揜於外也爾以宏博舉十餘年矣久坐困
躓不得列于英躔今也召歸校讎天祿顧爾兄方載筆
螭陛而爾又有登瀛之榮棣萼聫輝薦紳盛事益厚所
養為邦之光
　　王剛中除起居郎
左右史密侍殿坳六司記注職雖一也然其位序則以
東西二省為之别焉朕得雋才不嫌詳試以爾器閎用
逺有守不阿頃自著廷列之螭陛造前論事纚纚可聴
夫古之史官各有所記言與事莫得而相入也言為尚
書事為春秋今之設員亦本前制命爾更踐豈無素哉
爾其兼舉而茂明之以稱朕褒遷之寵
　
　
　
　
　
　
　
　
　海陵集巻十六
欽定四庫全書
　海陵集巻十七
　　　　　　　　　　　　宋　周麟之　撰
　外制
　　王彦差知金州
朕惟蜀漢諸郡控連山南介於邊衝襟帶深阻二千石
以共理之寄兼禦侮之事非它州比也必其威重可以
彈壓屯戍加之静治有以拊摩瘡痍自非名將之儔兹
未易以輕卑具官某膽畧忠壯望雄于邊周旋戎弢夙
有多績武都之治威譽隠然惟兹西城實號方面分虎
剖符莫如汝宜萬旅連營賴壯猷以為之節制四州接
壤須善政以為之撫綏尚勵爾能以承予訓
　　劉章除權工部侍郎
朕簡任儒臣左司起部雖云技巧器械之事不足以煩
老成至於論思獻納之官兹所以為髙選非取充位蓋
期得人具官某慎重自將純明有守精於史學洞歴載
之數千頃以文科居大廷之第一策名三館去國累年
須召對於公朝復徧儀於清路守官載筆退唯謹於必
書銜命抗旌歸更嘉其不辱甄此多績卑之貳卿夫舜
命共工序乃先於降典而周分事典制皆備於考工爾
為多聞必達古意往祗予命尚逺乃猷
　　路彬除刑部郎官
朕擇吉人以觀于五刑之中惟時秋官實掌邦禁郎吏
之選非才莫居以爾法理詳明輔之文雅擢在棘路逾
三十年自評而丞一再為正又嘗五易憲車于外轍環
於湖廣江漢之郊兹圗老成入踐省户使汝持議之際
不減平反之時斯為祥刑朕不多吿
　　胡棣除兵部郎官
朕耀徳以為威安民以為武任賢以為折衝之具戎部
雖設殆同清曹握蘭者優游乎其間非老成謹厚之士
不卑也以爾業履純茂多所踐更自蜀趨朝贊事外府
久攝承于夏官之屬爰嘉乃績就命為真惟立武之常
規與除戎之大戒載在古訓其儒者不能知之往思悉
心以助而長
　　周綰除吏部侍郎
諸老並用足為在位之光貳卿分曹無若兼銓之劇疇
膺寵命允屬耆英具官某局度方嚴性資敏達素官于
外踐更帥守之官晚躋于朝躐寘師儒之長多士得所
矜式斯文賴其作成念齒及於彌髙豈官遷之可後朕
觀其有考藝之識而知鑒裁之密取其有厲賢之效而
見品覈之精協彼僉言升于選部爾其痛懲姦吏之弊
使吏畏而不欺恪遵成法之嚴使法行而無壅往熙乃
績毋易吾言
　　陳正同除敷文閣待制樞密院都承旨
右府本兵之地惟長貳總秉諸事為朕腹心若時屬僚
寄委咸重奉承密命必用從臣闕而不除十數年于兹
矣朕今得世濟之彦拔其才而用之具官某直亮多聞
得於家學持論据正亦克似之賜環來歸既陟汝于禁
路兼寓幾直㒺不惟職業之思朕方櫜弓戢戈以常徳
立武事如爾明愼允宜在廷内閣陞華鴻樞禀務併以
授汝往其欽哉
　　楊揆除權刑部侍郎
朕以大中之法輔常教惟四方典獄懼弗簡孚司寇詰
姦實緫斯事故自昔貳卿之選多以練習文法久于廷
尉者為之此所謂因能而任官者也具官某朴茂有守
㒺拘攣于法家之科停疑決平不失古義久在棘路精
明多通憲曹既虚無以易汝朕欲剔決滯訟申理寃民
痛懲鍛鍊之吏爾能深體朕意恪修厥官期于無刑斯
曰稱職
　　湯允恭除權兵部侍郎
今東南士大夫仕于蜀者或受命而往或述職而歸朕
未嘗不别其才能而盡器使之方旌其勞閱而制序遷
之等凡所寵勵同于勸功具官某㢘慤自將不為表襮
約已厚下所臨有聲自抗旌於井絡之郊固巳三易軺
傳七更嵗華猛吏興而爾政平貪人敗而爾節見成效
卓著亟賜之環延見昕朝軫其勤瘁授以簪槖列之司
戎夫成周之隆兵寢不用然猶命大司馬以九伐之法
正邦國是則經武之備固不可以無事而廢也其體朕
意益殫乃心
　　林安宅除廣東運判李植除湖北運判
凡觀風察俗之吏軺車所至通號外臺惟時寄委尤重
況番禺當百粤之㑹荆楚據重湖之封地逺寄深所當
遴選今爾安宅儒科之舊而優於吏能爾植吏道之良
而本以儒術有此二者付之六條庶幾乎孚惠于列城
用稱朕愛民之意
　　李琳除敷文閣待制知湖州
天下之勢猶持衡善為治者扶其偏而已惟中外一體
重輕適中故漢選守相之良入備公卿之缺而當時廷
臣亦兼使治郡如汲黯以九卿補外蕭望之繇諫大夫
出守平原用斯道也朕比下明詔固欲踵前轍而行之
具官某豈弟愛人得于天性與物無忤中實敢為至其
遇事激昂每思有以自見典銓嵗久士論稱之以身為
民蓋汝本志雖朝廷重於失老成之彦而郡邑急於得
慈惠之師矧是霅川今為近輔寛政之後弊亦良多爾
其深懲吏姦勿使滋蔓首知民害毋令敗羣列職西清
仍班從槖帝城不逺治績易聞宣布之餘尚厪猷吿
　　許尹李莫並除直祕閣
石渠天閣之祕今使司外臺制邊閫者亦得寓直於其
間非功著而職修未易以斯寵卑也朕惟尹之按蜀部
荼課辦而馬式明莫之帥瀘川疆事靖而封守固此兩
人在萬里外而政事之美藹然有聞士大夫自西南來
皆可訪而得也故予並命以職使偷分吾東壁之光雖
然朕深軫遐方亦嘗究其利病蜀中諸郡地陿民貧榷
茗者額屢増而園户不能支爾尹當圗其裕瀘南劇邊
地控夷落興寨者事煩擾則蠻人何所賴爾莫必謹其
防各勉來勤以綏後渥
　　胡彦國除直秘閣知潼川府
蜀郡五十四而㑹府為雄藩考近時師帥之賢朕猶能
志其一二昔爾兄以達材贍智屏蔽西南保全一方卧
䕶諸將功大名顯其民卒皆有甘棠之思餘烈未泯厥
心慨想今梓潼關守尚當求其類而用之以爾敏辨兼
人世名不隕政事方畧似其哲兄三歴專城所居民富
徙帥淮右瘡痍日蘇迹其所臨静治弗擾愛民則甚寛
而不弛奉法則雖嚴而不苛與其跼近地而累事功莫
若付逺民而分憂顧劒東重地命汝往焉内閣髙華更
加寓直旄麾所嚮誠可以慰蜀父老之心少須政成嗣
有褒寵
　　王之望除直祕閣成都府運副
蜀漕重寄也而成都一路地尤逺於本朝事最叢於諸
部以言乎財賦則列城千數利入浩繁大計斡旋所關
者版曹之務以言乎差注則人物之淵調官輻輳名籍
升降又兼乎銓部之權自非器識卓然過人未易以稱
斯選也爾學富才贍號為通儒見于吏能每有可紀攬
轡䕫梓教條具孚今徙劒西朕不它吿惟是均節調度
之過痛懲選授之私則軍儲贍而民氣紓官簿正而吏
姦戢爾尚悉力副予丁寜
　　鄧祚除廣西運判
張官寘吏凡以為民雖内外逺近有不同要皆欲相為
表裏惟朝廷無外輕之弊則士大夫㤀逺官之勞勢蓋然
也爾以才諝茂揚于仕途惟其久在州縣間故能練達
民事今既召見而遽以使指授之豈不思與賢者相近
哉知爾有使者之才適應朕詔耳矧惟廣右僻在海陬
頃嘗貳于桂林固巳稔其風俗將漕一路實惟汝宜勿
徐其驅往諭徳意
　　林栗除太學正
養天下之士而作成其行藝藝非訓導不精行非糾率
不成二者固有别也以爾聞譽之美在頖有聞種學績
文用意近古兹命召對陞之膠庠惟學規之是司乃士
行之所繫往帥以正則予汝嘉
　　榮薿除權兵部侍郎
貳卿分治蓋同於為禁從之華六職異宜當有以寛老
成之責爰更譽命曲示優恩具官某蚤以才稱周于世
用自先朝擢之列監已席顯融及往嵗事朕潛藩益加
親信既久勤於外寄方進𨽻於中臺念版曹之浩繁必
財豐乃能裕于用雖心計之精敏當病間豈可躬其勞
惟時司戎俾爾易地事斯清簡庶幾剖決之無難身或
便安豈較班行之少屈往祗厥敘用副予衷
　　湯允恭除權户部侍郎
朕用人之長蓋將以式序在位分職而治亦幾乎各安
所施惟時詳練之才宜服浩繁之寄具官某抱能膚敏
秉志篤誠嘗于學古之餘達是理財之要緫賦全蜀深
得逺民之心司鈞大農博知當世之利洎賜環而入覲
即持槖以外班念當櫜弓矢而戢干戈豈武部可施于
方畧欲使實倉廪而充府庫惟版曹正賴于斡旋雖邦
用之耗登靡常然民財之取予有制若其兼足上下在
爾審調盈虚往懋宿官之勞益攄富國之策
　　向伯奮除湖北提刑
人異于器惟舊是求吏能其官以久而習先王之任羣
才用斯道也爾之為部使者幾三十年矣六條問事每
形于議論之餘行部精明駐車決遣平日閱歴數路風
采凛然可觀比自臺郎出為郡守謂斂惠千里誠不足
以展其長重湖奧區庶獄重寄兹予命爾攬轡遄驅往
思澄清毋損而譽
　　余時言除國子監簿
國家闓設賢關作成士類錄其行藝嵗有籍焉而簿書
之官與典斯事是亦清選也以爾儒蘊之茂見推士林
召對之初陞于監屬益思自厲往祗厥官
　　莫伯虚除刑部郎官
朕忱念庶獄敉寜嘉師其斷治既屬之理官侀成又聽
于司寇郎曹所領責任匪輕爾以明允之資通法理之
事周旋棘寺踐歴三官是必能習察獄之麗知播刑之
迪者俾升憲部用展爾長決讞則詳審其重輕理寃則
深求其情偽爾無俟訓尚愼之哉
　　楊邦弼陳俊卿並除著作郎
史有三長才學識世罕兼之昔人嘗以是為篤論矣才
不勝則僿學不充則殆識不卓則膠三者具而用之無
不宜焉豈唯史哉今東觀司當代之簡策史也纂祖宗
之謨訓亦史也而爾邦弼以閎爽之度見于用爾俊卿
以清約之守形于文參訂編摩皆已逾嵗觀其所蘊可
以推其長兹命序升俾專譔著雖所仍者凡例之舊而
所謹者筆削之公益盡乃心以恢逺業
　　曽幾除權禮部侍郎
人求其舊貴老所以敦士風禮教之中得賢可以正王
度孰贊神人之治咸推徳齒之尊具官某早以時髦策
偉名晚以夀俊儀清路弟兄騰翥昔多持槖之聫中外
踐揚今作登瀛之冠圗籍皆其舊見典章無不周知朕
念老者安之固難以筋力為禮而賢才若此亦欲其身
名俱榮乃擢貳卿用陪宗伯顧欽柴之甚邇資掌禮之
惟寅廣所學足以究上儀清其心足以相熙事勉哉無
懈時乃之休
　　李莊除兩浙運判樓璹除淮南運判
朕惟東南諸路號財賦之淵淮浙近區當轉輸之要矧
若吳㑹行都在焉調度浩繁欲助邦計必濟之以彊敏
之才自江以北土曠人稀嵗租未復欲紓民力必處之
以寛和之政蓋不止薦劾郡吏觀納風謡以六條察州
而已也今莊以才選領二浙之權璹以政稱漕兩淮之
票庶乎其適朕意矣各思舉職以稱奬知
　　知潼川府沈該差知䕫州
寜江巨鎮地控三巴分閫之臣顓制一道朕觀兩蜀二
千石有治理效者因以虎符畀之從民望也具官某以
西清之舊出典藩維梓潼之民實受其惠三年報政命
徙于䕫地近則教自孚俗同則政不易利之所及者廣
才之所試者周究爾逺圗荷吾劇寄
　　御史中丞宋樸兼侍講
朕昕朝之暇躬御邇英樂延名儒敷繹古藝預斯選者
名實欲其稱也故職在侍從則當以勸講之官待之具
官某造道自得尤邃于經頃居殿中即以三聖精微之
義為予誦說爻辭彖旨有發予衷今由臺端位中執法
則是吾持橐之臣也宜陞講席用正班聫益殫所聞成
予典學之美
　　王珏除湖南提舉
國家以倉儲之利斂散邦財以林鹽之饒阜通貨政立
為成憲具在有司外臺緫之非才莫濟爾之使浙右也
銳於集事備著能聲今按湖湘詎勞餘刃地無逺近也
事無劇易也一路之寄其重則均毋過於立威毋慢於
奉法政成民聽朕不汝忘
　　趙子厚依舊直祕閣知饒州
寓祕府之直秉専城之麾非才具之素優難寵名之兼
畀以爾吏資彊敏儒蘊邃深外擁使軺能恪司於庶獄
入峩朝弁當克壯於宗盟其仍内閣之華往服左符之
寄尚圗勉勵以究蕃宣
　　賈直清除江西提刑吳傳除江東提刑
朕以大中之法輔常教四方司政懼弗簡孚分道置臺
屬之綱領我有成命非明刺史孰能將之以爾直清雅
吏之才長于折獄以爾傳望郎之俊亦屢按刑爰稽厥
勞更授使指惟爾所部介于大江東西連城攬轡在望
使歡謡美政相聞乎二境之間不其休哉
　　陳相除左司郎官
中臺本天下之政六職治其繁而都司緫其要典領至
重在乎得人以爾邃雅而文達于世用司我輿駕舊為
望郎贊謀樞廷再踐厥屬識慮精審備見于斯肆以汝
遷升于宰掾惟慎密足以彌綸省闥惟詳整足以糾正
諸曹爾所優為奚俟予訓
　　齊旦除樞密院檢詳文字
朕以樞機之地實筦萬㣲簡任屬僚參裨密畫非素以
詳慎自處者烏能稱斯選哉爾沈邃之資操尚端慤周
旋省户蒞事有數馬之恭俾以才陞列之右府惟審固
足以協運籌之餘議惟精勤足以考經武之舊規兹爾
所長往哉毋懈
　　江西運判盧奎利州路提刑路彬潼川府路提刑
　　劉瓌並令再任
漢名臣嘗以數易長吏為戒一許丞猶善助之矧奏詔
條行郡國察二千石之治狀而才效卓著者乎今奎以
心計漕邦儲江右之民其用裕彬以儒術飾吏事漢中
諸郡其刑清瓌以明恕按獄成劒南以東其訟理秩滿
而去人斯難之美以久而成善必累而進再蒞所部毋
墮厥勤
　
　
　海陵集巻十七
欽定四庫全書
　海陵集巻十八
　　　　　　　　　　　　宋　周麟之　撰
　外制
　　宋棐除太府少卿
漢以二千石髙第入備九卿之缺是不惟旌賢勸功而
巳亦所以均壹内外廣用人之路也朕率此道訓迪厥
官以爾孚敏有才裕于心計比由使指往布藩條淮海
之民服習其政今也襃表治效賜環而歸惟外府貨財
之劇司而少列朝廷之顯位頃嘗攝事因任則宜往其
欽承益懋來績可
　　李庚除兵部郎官
文昌列曹雖受察于御史府然郎官著位實居六察之
右或自臺而升省或由省以入臺二者均謂之遷惟才
無所不可矣爾器範清穎士之譽髦敏於事為果達而
濟頃以公薦序于憲僚既升三院之聫彌聳一時之望
輟自峩豸畀之握蘭時方弭兵戎政簡矣若夫正邦之
大法立武之常經職在司存有不可廢昔之所察今之
所為委任不殊往其懋勉可
　　禇籍除工部郎官
朕用人之方惟器是適謂賢者不可以職拘也茍才有
餘地必使之踐更于臺省之間以爾質直而文心貌俱
古蓋一鄉之所謂善士在時論亦以為通儒回翔臺僚
既已久矣序于郎吏孰曰不宜夫三院之聫六曹之屬
皆華選也惟前日之察人與今日之察于人為少異耳其
事雖異其理則同毋謂次遷不厪于績可
　　趙沂除䕫路運判
蜀道有四䕫當其衝雖飛輓粟芻不至輦下然九郡四
軍監皆緫于外臺其任固不輕也爾能以儒術施之于
政事之間劒南以東蓋其鄉國剖符之地適在鄰邦宜
付軺車起臨近部凡六條之所問不三令而自孚爾皆
習知奚俟予訓可
　　宋之才除知衢州
朕惠綏元元若保赤子每思得忠信慈惠之吏相與悉
力拊摩之庶使斯民安于田里求諸侍從之舊莫如巳
試之良具官某學醇行方聲中其實潔已蒞政風猷可
觀頃嘗為成均之師貳宗伯之事迨分符于閩粤俄引
疾而丐閒今其有瘳可以共理三衢劇郡物夥俗繁政
中和而化乃成治清浄而民自定往勤宣布益懋汝能
可
　　鄭知剛除太府寺丞歐陽當世除軍器監簿
寺監設官無非公選外府緫領貨貝監飭五材屬僚得
人亦克有濟今知剛以老儒而練世務序之宗正則不
足以展其能當世以名閥而有典刑委之糧儲亦未足
以見諸用揆于列位爰俾次升夫出内邦財頒受之惟
謹繕修武備鉤稽之必精各思悉心往助而長可
　　黄應南差江西提刑
修潔之士以行誼見信于人果若白璧之不能汚也惟
毁譽得其真則忠邪為之判公論所在較然可知爾以
清恪㢘介之資蓋嘗為吾御史矣剖符江右風槩不衰
乃傷於讒坐免而去今焉暴白清望益髙復卑軺車按
刑舊部是必能使獄訟衰息鑄頑成仁六條素孚奚俟
予訓可
　　李若川除江西運判
部刺史按行一路通號外臺惟時轉輸寄委尤重是必
識朝廷之徳意知財賦之本源使于四方乃克有濟以
爾材具通敏見于踐更頃固嘗鉤稽大農贊治外府以
司金為版曹之屬今也乘軺江右實緫貲儲爰因其能
就畀漕節兹所謂識徳意而知本源者豈不曰得人乎
哉益究乃心以孚大惠可
　　王揚英除成都府路運判
吾甚愛民而憂其憂徳之所施遐邇一也矧如蜀道邈
在西南而益之奥區距朝廷尤為逺甚朕屢下寛令以
紓其民念風謡無以周知恐疾苦不能自達當此重寄
實惟漕司今爾以臺閣之良承流支郡静治弗擾人咸
安之就升軺車蓋無若汝之便者夫繁于科調則民力
屈過為蠲復則官用虧上下之間要能兼足蜀之大計
莫急于斯往圗爾功庶或有濟可
　　李如岡差知襄陽府
襄州古重鎮也山川帶􁦉直接宛洛跨對南夏號鄢郢
北門當承平時為畿右之一都㑹迨兹近嵗疆瑣繫焉
創殘之餘田閭耗矣若時命帥固當以寛厚為之先爾
頃居從班見謂長者賦政于外未嘗求赫赫之名朕以
其習知民情多歴吏事持重可倚今更以峴首之符畀
之夫民安則復歸事簡則易治封守固而邊不聳農桑
勸而利自興往須政成朕不遐棄可
　　徐康除浙西提刑
部刺史奉詔條于外論其職則不一較其才則不同然
職之不一一於修才之不同同於用夫欲一其所不一
莫若衆職之踐更同其所不同莫若通材之兼濟朕之
所以命康者由此豈無意哉康相家也嗜學而多聞宿
官而可績將輸湖外厥職既修今以憲車徙于近甸蓋
將試之于不一之地而考其職處之于不同之間而觀
其材汝往欽哉惟刑之恤可
　　羅孝芬除直祕閣湖北運判
今賢人在上引其類而聚于朝豈徒取充位而已哉以
徳進者觀其行以事舉者考其能以言揚者究其藴皆
將有所試也爾之孝行著于鄉閭稱于士大夫達于朝
廷之上求之此三者為之冠矣丞于中祕觀其行也命
之察州尊其徳也賁之華閣寵其行也夫有徳者必惠
惠可以阜俗有徳者必威威可以戢姦中外不殊貴乎
行志邦國若否尚其明之可
　　續觱除潼川府路運判
國家分道置臺俾司邦賦惟時䕶漕之任雖以給饋餉
為功然而一路之民休戚攸繫布朝廷之徳意觀郡邑
之風謡若職之先尤在于此爾頃以才諝薦用于朝為
吾名郎出入省户則徳意之所在無不周知剖符蜀中
舊號能吏則風謡之所聞必嘗熟究有此二者付之軺
車是將以銓曹之鑒裁甄别羣吏以治郡之風采按臨
列城往圗爾功庶寛予顧可
　　李如岡改差知静江府
聖人之愛民莫大乎同仁一視臣子之事上豈辭乎宣
力四方均曰帥藩何嫌改命以爾持槖之舊剖符之良
於獻納論思之時知徳意敷宣之本再歴鉅鎮撫吾嘉
師雖延年不進于治功未能逃責而嚴助願圗于計最
不可廢才分頒峴首之符復易桂林之節邈彼都㑹介
于海陬惟静慎足以寜爾邦惟綏懷足以固吾圉往懋
厥績式孚于休可
　　徐度除江東運判
漢制部刺史以六條問事二千石有不奉詔書侵漁百
姓蔽賢寵頑皆得以按治今朕選用則必擇二千石之
良者為之蓋以其自治然後能治人焉耳爾之在滁也
勞農勸穡拊摩創夷里閭晏然民狎于野可謂治矣今
付之以一路之寄使推所以自治者而治人則列城向
風靡然胥效庸有不治者乎往其勸功毋怠而守可
　　鄭知剛除浙東提舉吳巘除淮東提舉
朕勵精圗治思所以裕民足國未嘗不謹貲儲均力役
修貨政合是三者付之于刺舉之臣責任顧不重哉況
夫浙江以東物産饒富而知剛司府之官也敏達可以
堪其事淮服之左利入浩繁而巘屬城之守也疏通可
以効其能或趣駕於中都或就升於所部惟民情之是
究惟國計之是圗各思悉心往諭朕指可
　　陳機復直祕閣知衢州
賞勉罰偷而吏治舉記功㤀過而君恩孚既共理之得
人宜疏榮之有典以爾賦資敏劭為政寛明向領藩符
嘗顯褒於善狀近分漕節亦具著於成勞眷三衢之衝
實為二浙之劇以盤錯之難治致蕃宣之久虚兹煩屢
試之才併復已鐫之職雖使車少駐欽大惠于一州然
郡紱増華綴榮名于三館往祗茂渥益奮嘉庸可
　　孟處義除淮南運判
兩淮之地自休兵以來嵗寛田租屢下優詔蓋深欲拊
摩凋郡墾闢曠土招徠失業之民迨今十餘年猶懼實
惠之未孚也故每命部刺史必求諸二千石之良爾以
通儒長于吏治軺傳相繼再臨乎淮壖之東兹分守符
實舊所𨽻今付漕臺之節俾易部以察州既徳意之周
知亦教條之習熟尚懋乃績副予褒遷可
　　蘇欽除利州路運判
朕惠顧全蜀欲紓其民故每擇帥守漕臣必用東南士
大夫之賢者然四路財賦條目至繁非深知其本末源
流未易以外臺處也以爾詳練精敏久分符于巴漢之
間凡刺部之規條屬城之㑹計民之利病吏之惰勤稔
于見聞蓋無不迎刃而解就畀軺傳莫如汝宜夫裕民
之方非所以示虚文也往圗實惠用副予衷可
　　鄭知剛除宗正寺簿
君子求為可知而不求於必知則其知之也孰禦夫已
有可知則鳴臯之鶴雖在隂而子和必人之知則夜光
之璧或投暗而人疑理蓋然也爾以成徳之彦白首于
州縣間所行所為無非可知者而未嘗求人之必知也
今薦者以聞于朕特召見而褒進之序于司宗列在寺
屬其品髙矣朕將以是為甄耀之階可
　　湯圻除江西運判
朕愛民必求實惠立法不為虚文謂民財未豐必先圗
裕民之政而法令雖具不若得奉法之臣凡曰計臺每
加遴選以爾持介潔於莅事之地孰若責近效於鑄頑
之區若乃檢柅吏姦耘鋤邦蠧害民者必去撓法者必
繩爾所優為朕不多吿可
　　唐堯封除軍器監簿
君子學所以為已仕所以行義已欲不輕售義欲不茍
求知此二者而能介然守之不移焉信乎其為君子儒
也朕開薦賢之路因欲得斯人者而甄用之今舉者稱
爾志操㢘静為郡學官二十餘年未嘗干進也有守如
此無愧乎仕學之道矣肆命召對寘之周行戎監鉤稽
姑為之兆益充所養以副吾考擇之詳可
　　路彬除直祕閣利路提刑
朕夙興夜寐勤勞天下惟懼民力有困乏而上無由知
也故深詔執事俾部使者若郡守結軌歸報必以民事
為言庶幾有輔不逮今爾彬還自廣部首以二州所病
開吾聦明且逺民何知久困悉索而矯䖍吏又或乘勢
以侵之非爾之言吾不得亟下寛令也寓直祕府按刑
山西兹為奬知益勵欽恤可
　　符行中除太府少卿四川緫領
三十年而制用有國之所先一千里而餽糧昔人以為
病眷惟巴蜀地錯夷民黎元阜而吏絶征求屯戍閒而
人無飛輓欲安靖而不擾宜緫領之得宜爾器識並髙
文才兼贍屢拜繡衣之膚使嘗為粉闈之望郎往副司
府之卿聨俾𨽻外臺之軍賦服我休命益務逺圗可
　　正任承宣使士洪士嵰諳各轉官
周道中興歌棠棣而憫族親之缺漢圗紹復詔尚書而
加宗室之封朕寅御昌期載披屬籍念近支之在列者
有幾而寵數或曠年而不加爰詔司宗大明陟典其官
某樂于為善慶亦有餘侃然信厚之風實我神明之胄
肆兹敦敘俾以次陞其進位于承流式増隆于磐石益
圗令聞用稱殊恩可
　　蘇曄奉使囘轉官
朕惟民不見兵實係兩朝之好臣能承命有嘉四牡之
歸矧以署行異于嵗聘念久稽乎信賞兹何靳於褒遷
具官某以慎密持身以恭勤奉上夙揚令問服在宸闈
鳴佩肅然致九儀之有辨抗旃屢矣㤀六轡之為勞比
專飭於使騑復與修于鄰睦既還舊著宜賁新榮服我
光華之恩益肩志節之守可
　　楊偰進韻畧補特轉一官
士大夫能力學不倦游心乎藝文之間則隨所得之淺
深必有可觀者自國朝以詩賦取士而審音用字有司
之律為尤嚴爾能博覽羣書補綴漏逸參訂習傳之誤
奏篇來上論者美之以其稽考精而援據詳也升秩示
勸賁之身章尚尊所聞勉為致逺之器可
　　安定郡王令矜轉承宣使
紹封儋爵既承率祖之休稽閲序年具載司宗之法念
陟明之有典矧立愛之自親宜舉遷科用頒寵數具官
某望髙族老徳協宗英志自篤於清修身不渝其素履
服僚官寺嘗更貳事之勞賦政侯方累上牧民之最晚
膺世襲洊易朝班在髙帝之子孫齒獨尊於祭酒為漢
家之藩輔位克繼於苴茅比參考課之公難廢懋官之
渥俾増榮於使範遂陞亞於節旄尚慎乃猷毋㤀予睠
可
　　權禮部侍郎賀允中磨勘轉官
三載考績古制也夫以舜之命九官臯陶稷契之勵翼
其上猶不廢陟明之典此國家所率前憲優從臣其法
不與庶僚等者豈非以亮天工之意待之歟具官某學
成行尊夙有髙致籲俊之始幡然來歸凡所居官皆夷
䕫禮樂之事而能夙夜祗慎惟寅與和比稽嵗勞實應
功令夫閥閱自爾積而名器非吾私姑以序升往俟殊
寵可
　　王俁轉一官(修進貢舉/條法推恩)
國家取人以三嵗之科定令為一王之法比嚴公選釐
正弊端纂成新書昭示丕則惟時侍從之雋實典編摩
之司具官某年耆學明器博用逺兹迪簡于舊徳復延
登于禁涂職在民曹得古人之心計官兼敕省習當代
之憲章屬大比興賢之年奏中興試藝之法昭若甲令
無非合古以便今達予乙觀遂可陳經而立紀爰加茂
實以答成勞往祗寵章益懋熙績可
　　喬昌時等轉一官(同前推恩/)
取才斂賢上聖之先務創法埀世太平之懿綱惟予國
家遵用科目沿襲嵗久弊因以滋屬大比以登材髦詔
有司而定憲令爾等皆以充職之舊與兹成書之勞既
頒賞以有程俾進階而用勸益思忠藎用稱優恩可
　　知泉州宋之才磨勘轉官
三載考績舜申命于亮工八柄馭臣周首嚴于頒爵朕
率是道用訓厥官顧雖侍從之優不廢典彞之舊具官
某器周于用學邃乎經早以藝文之英洊更儒學之選
典朕三禮列在貳卿惠兹一州號為良吏比稽㑹課之
法實應陟明之科往服序遷毋㤀猷吿可
　　李琳奉使回轉一官
朕弭甲兵之事將永締于鄰歡咨忠信之臣俾再啣于
王命乃渙出綸之寵用増濡轡之光具官某樂易不流
純明自得儒者以義為干櫓操尚弗渝君子之性守宫
庭周旋無懈向簉羽于在位嘗抗旃而出疆侃然専對
之辭輯是既盟之好兹圗舊徳復賁皇華洎四牡之遄
歸獲五善而重拜亟升禁路既崇奬于積勞序進文階
又率循于彝制往哉無斁朕則汝嘉可
　　葛立方奉使回轉一官
朕興五利以冀戢兵之福稽六徳以觀出使之能雖聘
事之有常豈褒恩之可後爾以通才周當世之務以廣
業濟前人之休自歴清涂寖颺令聞彌綸省闥每能糾
庶事以㕘稽明習憲章可以使四方而專對授彼如絲
之轡煥乎于隰之華展幣旋歸既馳驅之靡憚釋驂加
勞宜禮樂之未㤀爰賁陟科用遵彞矩往祗予渙益懋
厥勞可
　　梁份奉使回轉一官
琬圭結好義早重於睦鄰沃轡揚華禮宜優于遣使恩
光所被使介惟均爾蚤以令儀服于華綴職在上閤辨
朝儀而有倫使于四方承君命而不辱比副行人之出
汔臻聘事之成載念賢勞亟加寵命特升榮於使範俾
進領於兵團其思恪恭以稱褒渥可
　　髙公海於横行上轉行一官
朕惟負羈絏之臣依風雲之士既隨才而錄用復考閱
以襃升或畀異恩蓋超常格具官某幹用之裕忠勤不
渝頃自潛藩𨽻于武帳赴事功而無缺更嵗月以彌深
忽披奏牘之陳願解贊賔之職載嘉勞閲用錫寵章躐
升横列之崇増重武階之舊體吾眷意益懋勤勞
　　宋鈞奉使回轉官
古之使四方者或取其誦詩三百或貴其行已有恥誦
詩三百通乎經也是以多專對之能行已有恥謂之士
也是以有不辱之節朕選使介以修鄰好亦必參于是
而求之爾博雅有文翺翔乎篇籍之囿蓋所謂士之知
經者均轡而行既以禮遣復命之始可無恩襃一進厥
官是為彞制益殫才諝以俟甄擢之榮可
　
　
　
　
　海陵集巻十八
欽定四庫全書
　海陵集巻十九
　　　　　　　　　　　　宋　周麟之　撰
　外制
　　王循友知建康府
控江山之都㑹望莫重于陪京撫民卒之浩繁治必資
於良牧非聲猷之素楙曷寵寄之兼隆以爾雅亮不羣
威寛並濟夙播儒紳之譽洊更省闥之華司列東銓嘗
羽儀于禁路承流北固方屛翰於名邦嘉善政之流聞
宜雄藩之就陟任兼留鑰爾典其嚴地有宿兵爾為之
重懋乃藩宣之績體予眷倚之優
　　趙不羣除兩浙運副
朕惟漢制以刺史班六條以司隸察三輔今漕臺置使
實按列城而浙部觀風兼臨近甸任重于古久難其人
以爾儒術該通吏才敏劭累有郡最蔚為宗英擢從牧
守之良入授轉輸之寄爾其斡貲儲以裕邦計導徳意
而廣上恩使寛不至於吏嫚而事隳嚴不至於政苛而
民擾時乃稱職則予汝嘉
　　章夏除御史中丞
朝廷紀綱之地御史府必得其人天子耳目之官中執
法實為之長地嚴則望峻才稱則職修朕考擇于朝幾
同弄印久虚乃位蓋俟登賢具官某氣深以醇善不外
見行毅而正志乎中庸擢自豸冠列之諫省兹日聆其
讜論既序冠于争臣専席南司無以易汝頃朝夕陳善
固巳誠而可觀今中外聞風當不繩而自肅往治厥屬
朕有望焉
　　宋樸除殿中侍御史
臺綱正則朝廷理今三院御史皆風憲所繫而官望雄
峻均也朕急賢而用故中司不浹旬而遷慎選其人故
横榻亦逾嵗未補綱舉臺事屬之副端其任固不重哉
以爾聞譽之廣施于身仁義之睟見于面端静弗競朕
所簡知分察六曹直繩無撓肆予命爾正班序于殿中
簪筆赤墀亦云寵矣爾其思所以糾官邪而肅中外稱
朕意焉
　　鄭璵章岵並除大理寺丞
獄人之大命王者欲以是棐彞于民不可以威貨為也
朕嫉鍛鍊之吏懲五過之疵惟時理官靡不慎簡以爾
璵名閥之彦素明憲章以爾岵儒科之良深達古義皆
嘗累佐名郡為中都官處煩決疑必有餘裕今予命爾
丞于廷尉之司聽辭欲其簡孚閱罪欲其審克惟察惟
法時乃之休
　　都絜除將作少監
朕招徠四方之英襃采一介之善列布在位魚魚盈庭
而猶且博問遐觀夙夜以求賢為先者豈有它哉思人
材之衆多以熙治功也爾志行馴雅學術淹貫安于州
縣義不茍求自分左符緜歴數郡亦未嘗為赫赫名也
邈在遐服知之者希邇臣薦聞亟命召見占奏詳審朕
甚嘉之念其資髙不可以庶僚詘也用徑躋于列監而
屬之以少匠之事焉肆觀爾能尚有旌擢
　　喻橒除工部郎官陳祖言除比部郎官
文昌設六屬以待天下之才朕未嘗不原省衆能詳試
而用雖事之繁簡或小異至其為握蘭之選則均也如
橒識度夷粹嘗勇於挂車如祖言器資端清久詘于銓
調是皆二十年館閣之舊而復用為公朝之光夫起曹
董繕營比計主鉤覆攝承既久並命為眞朕之所期亦
豈在于工師繩墨之間財賦出納之㑹哉各懋逺猷毋
㤀所學
　　陳山除祕書省正字
蓬山俊躔昔人號為羣玉府豈徒取典籍之富哉凡殫
見洽聞大雅宏達之士曳裾于其間者是皆吾琮璜圭
璧也世固有懷寶未售朕求諸和氏之肆而得之以爾
有溫純密緻之資韜養以學問而發見于文章召對昕
朝嘉爾逺器升之天祿是正袐文尚思琢磨以俟特達
之選
　　潘莘除樞密院檢詳
凡天下之機務總在右府司于柄臣而檢柅于詳覈之
官兹其為僚實視宰掾非端静敏達之士未易居此選
也以爾器尚沈邃長于撥煩曽不以才刃自髙每孜孜
于厥職自歴樞屬克勤編摩雖為臺郎亦㕘關于基命
之地練習多矣允宜即真時方弭兵國有成算非恪慎
何以與軍政之嚴密非精審何以察吏文之浩繁往其
靖恭毋忽幾事
　　鄧根除江東運判
朕固不欲數易吏令有不待終更而遷者豈樂為是紛
紛哉才者必用勞者必陟亦視公論何如耳爾之為吾
股肱羣議者謂有健決彊濟之資可付之以一路剸繁
折滯皆所優為今江東奥區帥守與部刺史多儒者爾
乘軺于其間相與究民之利病察吏之惰勤而臨事有
以緣飾之則其設施無非可觀者往䕶而漕毋或不祗
　　范如圭除直祕閣江西提舉
士大夫重内而輕外蓋仕宦之常情也惟篤于道義者
不然在朝廷有志乎為民處遐外不㤀乎愛主而朕之
待下亦豈有厚薄于其間哉爾二十年蘭臺之英也議
論挺挺介然不阿久于投閒在約彌勵今以從臣之薦
入對于昕朝而首吿朕以惠養斯民之說朕思得一膚
使往按江右汝之來也實契朕心寓直石渠其行寵矣
外得以紓攬轡之志内不失為登瀛之仙輕重惟均汝
心毋貳
　　趙善繼除直秘閣
二千石能惠養百姓勸課農桑使其民賣刀買犢斯治
之上也若夫繕城壁程土功此雖非循吏之本然能者
為之亦可以觀政爾之于贑也是欲營守土之職耳原
爾心豈計賞而為之朕以其工築之費未嘗一毫取于
民役不吿勞事無愆素此非才敏者不能辦可嘉也已
不然芸閣髙華朕豈以是為賞功之具哉傳曰衆志成
城又曰保民以徳不以城爾其思所以敷徳惠固民心
斯無負于専城之寄
　　盧奎除湖北運判
朕用人考其素分職因其能凡吏之近民皆不敢忽也
況持漕節者乎爾歴官于鼎澧荆湖之間有年矣自為
郡掾為儒官為諸司屬僚以至于刺部典藩往來乎數
州習熟乎一路幾若居鄉國而長子孫者則其于户口
之耗登財賦之廣狹官府之事里閭之情聞之詳得之
審矣今付汝以舊治屬汝以輸將考閥閱之素則知民
之必安因按澄之能則知吏之必畏朕命惟允往其觀
功
　　湖南運判楊邦弼除祕書丞
册府有丞號為髙選與奉常司屬俱不以寺繫之其品
清也非才望稱是顧可以輕畀哉今天下之英畢集矣
蘭臺校文石室紬書非一時之魁彦則多士之上游宏
科之異舉也爾頃以對策預前列而詳試于外曽不得
窺東壁之光今釋軺車序之中祕尚懋逺業以為超遷
之階
　　張晟除將作監
朕頃者籲衆俊而躬前席之問得耄髦而興見晚之嗟
當振滯之云初或襃賢之未至今爾以舊徳居省户以
通才掌勲書試之兼官綽有餘裕蒞事精審久而益厪
兹皆劇司豈以優老使其應酢于七司之㑹孰若雍容
乎九列之聫朕方斥土木之工省繕營之事時此大匠
亦為清曹往紓爾勞以備吾用
　　吳武陵除司封郎官劉嶸除司勲郎官楊倓除都
　　官郎官
尚書郎懐香握蘭趨走丹陛事任雖殊莫非華選比年
雖闕員之多而每以他官兼領者慎所與也朕今簡百
僚之俊拔其尤而用之以爾武陵才粹而清士所矜式
以爾嶸行峻而茂學有典刑以爾倓器敏而通志乎文
藝並以績用見于踐揚宜類以升置之省户朕欲屬銓
曹者無阻格之弊緫都隸者有詳整之稱往惟懋哉各
修厥職
　　劉嶸除福建提舉
斂散倉儲國之善政法令明備諸路同之而摘山之贏
惟閩粤為盛部刺史之節付之非人其可乎以爾穎悟
之資早以才奮再踐朝著洊登郎闈其于臺閣典章儒
者之事固習矣至若商功利治貨財抑知有所謂本末
源流者乎今因其請外而試之以刺舉之官汝毋忽焉
思所以稱
　　王珪除太常少卿
御史掌風憲太常司禮文風憲所以正朝廷而糾官邪
禮文所以辨上下而定民志二者未嘗不相為表裏也
爾在栢寺號稱嚴明察祀事之弗䖍劾朝儀之弗謹凡
所論疏欲人尊君可不謂之知禮者乎惟時曲臺禮所
自出因使往貳且觀汝于躬行之間不愆于儀爾職斯
舉
　　都民望除監察御史
風憲之官皆吾遴選是必由正臣之所薦為公論之所
歸然後召見以觀其人親擢以定其位詳試以考其能
授受之間庶乎惟允以爾問學醇正濟之通才義不茍
求介然有守至其聲實俱懋則雖邈在數千里外朕得
而知之入對大庭嘉汝逺器今寘之正色之地必能為
朕明目張膽助振于臺綱此其權輿惟慎以俟
　　張宗元除將作監
朕奬拔寒素登明選公而又于功臣之後占善能自修
者長育成就惟恐不及焉待用無遺之義也爾世載厥
問閑于藝文握蘭司輿率職匪懈升之大匠益試汝能
朕方斥土木之役而省繕營崇朴厚之風而抑淫末惟
工監事簡官清優游其間足以自養朕命惟允爾毋不
祗
　　劉度除太學博士
朕崇建膠庠作成士類首善于此必得博雅君子為之
師庶幾卓然可觀有以尊道徳而厲風化爾南州望士
嘗有志于晁董之科揆厥所聞欝而彌耀是所謂明古
今通國體者可使充博士位矣召自侯泮列之儒宫予
方汝知毋倦于訓
　　逄汝霖除太府少卿依舊湖廣緫領
朝廷設緫賦之官貫朝序于中而筦利權于外堪其事
者可無褒陟之恩哉爾賦才敏明練達財計累治劇郡
所臨有聲向起於閒列在星省念握蘭之巳晚旋出領
於軍儲輸輓以時辦集無缺升貳外府庸旌其勞尚殫
乃心以副褒用
　　李邦獻除直敷文閣江西運副
朝廷美意寓于人才抑揚之間而行乎賞罰勸沮之外
使居之者無怠去之者有光待人以周吾復何媿爾之
漕于浙也嵗已再更處煩恢然才未克究朕方圗裕民
之政俾均惠于下不重内而輕外不泄邇而㤀逺兹用
命爾易部而使將輸于大江之西序勞而升寓直于六
閣之次夫易部所以詳試而序勞所以寵行毋薄此除
益觀來效
　　王正臣該第一賞轉一官特與轉遥郡刺史
國家類能而授之位信賞以勸其勞各有等差用程庶
績凡所為天下公也爾以謹孚之資𨽻職彤閣夙夜祗
慎踐更有年朕方興周室之典禮以文太平復漢官之
威儀以訓著位繄爾軒墀之舊備諳典故之詳實掌賔
臚克贊朝事揆于優數當得褒遷升之刺符衆論惟允
服此明命往其丕欽
　　知樞密院王綸前任經修仙源積慶圗特轉一官
朕紹休聖緒膺厯御圗至于議禮考文未嘗不以祖宗
之法為法矧是寶牒職于司宗叙述仙源昭示萬世吿
成入奏頒賞第功凡所舉行蓋無非本于舊章者朕固
不得而私也具官某學識純茂優有史才頃儀禁涂與
典兹事今雖位在樞筦為予股肱前功具存實不可廢
顧朕方屬汝以本兵之寄倚汝為立武之經惟能審定
規模務明綱紀如疇昔之精且密則雖一日萬幾亦復
何慮往祗寵命益懋多庸
　　起居郎王剛中經修神宗寶訓轉一官
仰惟神宗皇帝盛徳大業冠冕百王孫謀燕詒萬世是
式朕欽繩祖武弗敢愆㤀爰命輔臣躬率承學之彦相
與正列其義祓飾厥文著為一代之典奏篇來上歡成
無疆凡與編摩必加甄賞以爾發策之始為朕所知蓋
雖起于寒畯之中而能練達國朝典故議論亹亹發明
為多頃游著庭昉纂丕訓今雖陟在螭陛而恩典不可
有遺膺此序遷益昌所學
　　楊椿磨勘轉左朝奉郎
任官惟賢效每彰於詳試積日曰閱法蓋許其序遷迺
眷銓衡之司來登侍從之最宜遵彞制用錫寵章具官
某早負軼材寖更華貫雍容在位幸若相如之周時静
黙為心自期揚子之樂道久儀禁路具著賢勞武部聫
華既資於整暇經帷勸講復賴其論思爰稽㑹課之書
式賁懋官之渥往祗予渙尚逺乃猷
　　李琳磨勘轉左朝議大夫
朕操名器以為天下公徳盛者位尊功多者賞厚義所
當予雖一嵗九遷其官人孰以為過哉況在銓曹具存
考法具官某謙慎淳篤古之吉人服采在廷樂於營職
擢自少列貳于天官曽未數月間以聘問之勞編摩之
績兼上侍從之最増秩者凡三焉綸闈恩書相屬而下
禁路増煥縉紳榮之昔正考父一再受君命至於俯僂
循牆而不敢安行其共也如是故鼎銘而策書之矧惟
汝心素自謹畏亟拜嘉寵尚無㤀乎滋益恭
　　王仰心磨勘轉左太中大夫
四善諸最皆考法之舊規三嵗一遷蓋從臣之優數朕
大計羣吏允釐百工矧惟持槖之英敢廢懋官之渥具
官某才猷邃雅識量淵通早敷言而試功能展體以率
職入居華省朝夕每賴其論思出殿大邦田里不聞於
愁歎比以甘泉之舊登于瑣闥之嚴屬㑹課以序勞爰
疏恩而進秩夫左省關萬㣲之㑹而崇階比千石之優
惟聲望之兼隆則事功之益振勉扶公道祗答寵光
　　葛立方磨勘轉左朝散大夫
侍從之臣持槖簪筆在朕左右本不以嵗月為資尚何
徇考功課吏之法哉然九官亮工舜有陟典四善分最
唐優選司邦彞至公朕不敢廢具官某學藴淵茂自其
家傳雕龍之文益振於後而游刃所至皆能以辨治見
稱入掾宰司出將使事進聫天官之貳底績多矣朕方
使之銓綜人物則較年序進當以汝先夫為官擇人既
因能而授之職積日曰閱又㑹課而升厥階兼工者以
待天下之才朕固將為士大夫之勸服我褒命益勤以
祗
　　韓仲通進茶鹽法轉官
熬波摘山半天下而可以衣被幅員經制立則弊不滋
而課益羨顧可後哉具官某明習憲章飾以儒雅理官
司寇之政得法外意民以不寃則恭訂惠文之書蓋莫
如汝宜者比師臣奏章以書來上甲乙鱗次井井有倫
誠可昭示萬世其陞華級用旌爾勤
　　梁汝嘉磨勘轉官
周官馭貴實為八柄之先虞典陟明必限三年之久朕
若稽往制恪守彞章儻庸歴之無愆豈陞崇而敢後具
官某受材膚敏賦性疏通彈壓推天府之能斷割藹地
官之譽粵從均佚傍彭澤以奉崇祠屢沐疏恩裂縉雲
而賜錫壤㑹兹嵗課已應邦常其升四品之官仍賁八
命之爵往其祗服嗣有寵褒
　
　
　
　
　
　
　
　海陵集巻十九
欽定四庫全書
　海陵集巻二十
　　　　　　　　　　　　宋　周麟之　撰
　外制
　　資政殿學士楊愿以本官職致仕
典居留之鑰方有徯於政成乘得謝之車乃遽聞於病
去爰頒從欲之命以示愍煩之恩具官某周慎自將沈
明有守早以風槩儀于薦紳陳力於朝嘗贊樞機之事
剖符于外累書屛翰之勞矧是陪都正須卧治兹以疾
諗願從里居仍祕殿之榮名守文階之本秩尚務精神
之嗇往膺福履之將可
　　龍圗閣學士程瑀轉一官致仕
吿猷于内夙陪曳履之聨諗疾于朝俄露挂車之請肆
兹從欲厥有渙恩具官某以博通經術冠儒科以明習
憲章歴朝著久於持橐寖登常伯之尊出則擁麾屢上
藩臣之最望素髙乎延閣居方燕於殊庭遽以抱痾力
祈謝事爰錫進階之命式彰歸老之榮勉嗇至和尚綏
遐福可
　　資政殿學士何鑄致仕
結綬而登王畿嘗致身於樞密脫冠而謝朝列俄引疾
於燕閒肆頒從欲之恩俾遂養痾之志具官某器度閎
雅才猷邃明繇華轍之踐揚藹公朝之聞望本兵西府
恪陪宥密之謀仗節北庭逺稱光華之遣方奉祠而均
佚忽吿老以辭勞仍兹祕殿之除名守爾王官之舊秩
勉親醫砭式介夀臧可
　　敷文閣直學士吳表臣轉一官致仕
稽閱祕遷方渙出綸之寵抱痾寖劇忽騰解組之章念
終保於令名宜趣加於優禮具官某身老才壯學成行
尊居朝素識其履聲出守累煩乎卧治甫就閒於祠宇
俄謝病於里居服我閔勞之恩何恙不已錫兹吿老之
秩以榮其歸勉頤精神尚迪寵祿可
　　資政殿學士程克俊守本官職致仕
惟陳力就列之臣不能則止方招賢聘能之世以病而
歸此當饋之所深嗟況有司之於常典寓此恩意敷于
贊書具官某器閎以周學博而邃居翰墨之任則文施
於典册贊樞機之職則知達於謀謨比自燕閒從吾籲
召服在政路不數月而丐閒攖于痾癏僅逾年而告老
雖事功之莫著豈寵渥之能㤀惟文階為寓祿之榮名
而祕殿乃隆儒之美職以此茂命賁之終身尚其夀康
副我優奬可
　　中書舍人趙逵轉一官致仕
蜀士以文章名天下代不乏人比年以來材俊輩出朕
嘗親拔尤異首冠儒科深知其人擢在禁近遽以疾去
寜不憮然具官某清純澹夷雅有特操行不為表襮學
不務空言東觀石渠備聞所守蓋其静而不競如野鶴
之在雞羣涅而不緇如清氷之出大壑遂自載筆升之
綸闈方將大放厥辭逺追灝噩之作而迫於危疾終莫
可留進陟文階仍班從槖以此謝事庶其或瘳可
　　張綱特轉一官致仕
帝王以爵祿厲世尤褒尚於㢘隅君子以明哲保身貴
克全其志節眷言夀俊祈謝官榮爰頒上印之恩用賁
出綸之命具官某才髙一代望貫三朝學得其宗蓋若
緫龜之聚器全於樸自同彞器之陳早持槖於在廷既
脫冠而居里爾則曰宦成名立將嘯詠於窮年朕以其
齒臷行尊可諮詢於大政復自田野致登廟堂既分共
理之符旋上丐歸之牘亮由衷之懇憫申從欲之褒榮
廣徳埀安車宜子孫之永耀君章還舊宇想蘭菊之叢
生往祗寵光尚保眉夀可
　　孟忠厚加太保致仕
人臣盡瘁咸榮解紱之歸國典崇婣或重面槐之拜眷
惟耆哲舊服邇聫既引疾以乞身宜懋官而進律具官
某持身淑慎迪徳忱恂業承世胄之華躬習儒風之美
蚤颺休問預列貴游考其素則中外之備更求於今則
親賢之莫二運籌而登邃幄嘗㕘宥密之謀露冕以殿
名藩専尚中和之政偃革有載櫜之助憇棠多勿翦之
思比懷綬以過都使弢旌而留闕奉内祠之香火冀相
親於朝謁之間領中祕之圗書使自佚於事為之外不
圗抱疾遂丐辭榮諒懇請之由衷宜眷私之從欲王封
錫胙久兼戟纛之華帝保陞班用賁紘綖之寵兹為異
數蓋示隆恩噫野王之為三公以行能之可尚樊宏之
冠四姓惟禮義之能終往焉埀車尚或勿藥可
　　蕭振轉一官致仕
朕以全蜀重寄屬之於哲艾敏達之臣宿望所臨民皆
信愛得人如是謂自此無西顧憂矣而病亟驛聞忽奏
乞歸之記朕雖欲不許其去胡可得哉具官某才全器
周為國之幹老於侍從稱有壯猶不數年間再臨益部
朕以其信孚惠徧功著職修方頒璽書褒表治效以為
二千石能共理之勸書贊具矣而諗疾之章遽謄上印
不留何去之果朕固巳失長城之倚爾豈不念甘棠之
思増秩賜金更申茂渥尚扶沈痼祗寵以歸可
　　康執權除龍圗閣直學士提舉在外宫觀
人臣之義雖盡瘁而不辭王者之恩以閔勞而為重眷
予耆徳典是劇藩念當䘏老之朝宜有賜休之寵具官
某奮由兩學仕歴三朝齒宿意新未厭韋編之讀宦成
名立早勞荷槖之歸迨公道之復開惟舊人之圗任雖
云巳老尚可解蘭縛塵纓孰謂無能方將剖竹守滄海
念彼既愆之力分予共理之憂使其鞅掌於簿書之間
孰若優游乎泉石之外兹為得計可以全生内閣崇名
爰就加於峻直真臺寵祿亦足助於常珍往祗渙恩尚
保眉夀可
　　徽猷閣直學士向子諲贈四官
乞身於朝早遂挂車之適書訃于策亟頒加襚之恩雖
舊章之是循亦眷禮之攸著具官某明彊多識淹博有
文儀于禁涂亞六卿之重位懿彼戚畹邁四姓之顯人
退不待年勇於謝事雖故林之息駕仍延閣之舊班自
樂餘齡焉問桑榆之迫奄歸厚夜徒傷蘭菊之存惟命
秩之躐陞示寵光之追賁爽靈如在異數其歆可
　　蕭振上遺表特贈四官
蜀帥之雄今為天下冠朕深咎往昔委非其人家用不
寜衆怨且慼既得良二千石之舊民曰蘇矣未再嵗而
失之朕心惻焉兹有愍典具官某延閣之老備更險夷
頃在朕前知畧輻輳分虎于外吿猷益嘉卧䕶四川卓
然有異等之效甫昇褒命而遽革聞于朝卒不可為遺
表來上慨念風采䀌傷何窮朕惟爾之再入蜀也蜀父
老扶杖來迎歡呼之聲數百里不絶今而反斾乃以喪
行思之者同墮淚於峴首之碑祀之者當侑食於文翁
之廟追寵有命尚其知歆可
　　敷文閣直學士致仕蘇符贈官
朕望喬木而思世臣覽裳華而念君子偉近代有儒門
之盛三英粲兮訪諸孫於從槖之聫一鑑亡矣爰朌愍
襚用寄追褒具官某擅雕龍之文蘊凌雲之氣善繼厥
祖不隕其聲方延閣升班所冀得朝夕論思之益而便
藩圗任庶幾聞中和宣布之詩忽焉挂神武之冠兹又
奏茂陵之札典刑埀盡不復見於老成議論具存猶可
想其風烈増秩四等用光九原惟英識之未淪尚寵章
之斯服可
　　洪興祖特贈直敷文閣
朕寅奉先猷襲藏邃閣揭為寵職以待天下之賢有勞
者況士之通經博學沈涵斯文餘力及于當代之典而
太史因之以成書者乎爾閎辯洽聞淹貫今古頃在庠
序業精于勤凡先朝之睿文無不手自纂綴汔以奏篇
之備遂新廣内之儲朕嘗頒賞于朝而爾獨以文致抵
辠齎志以沒時論寃之爾子有陳朕所深惻追加寓直
之命實豈不稱哉尚其有知服此休寵可
　　万俟卨贈少師
任耆徳以贊元遽失秉鈞之助考䘏章而歸襚敢㤀加
紼之封曏者股肱之虧迨兹窀穸之事爰朌異數曲示
終恩具官某學廣而聞多行髙而能鉅氣全不撓凛如
松柏之後凋識達未形綽有蓍龜之先見早疇宿望共
挈宏綱踐揚風憲之司入贊機衡之地雖枘鑿方圎之
或異少屈壯圗然棟梁偃植之有時卒歸大用召從遐
服來陟近司予欲建大中以承天心急命相代工之舉
爾能總衆職以稱朕意繼同心輔政之聲闡闢至公調
娛庶務未究經綸之蘊不圗疾疢之餘謂微爽於節宣
乃奄聞於淪謝罷朝興愴深嗟一鑑之亡錫爵追榮進
位三槐之亞既全體貌用極哀榮噫涓館而賜韋賢莫
遂埀車之樂輟𤓰而奠如晦可量當饋之思尚冀有知
以光不朽可
　　孟忠厚贈太傅
求勲戚於故家有惻鑑亡之念究哀榮於舊典無加衮
斂之文爰錫贊書式光遺範既以極始終之眷遇又將
慰中外之懐思具官某徳盛而能謙位髙而率禮溫純
無玷内全璞玉之資儉約不渝終守素絲之節久以縉
紳之重望席兹將相之多儀朕優寵戚藩載稽后族於
此念昭慈之懿烈豈惟宣永泰之休光扶王室於艱難
功在十人之右飭私門以法度禮行四姓之先矧是近
支有如名傑以乂政則為樞衡之舊以偃藩則稱岳牧
之賢近渴見于儀形甫入趨於表著人所望者將庸建
於上公天實為之不憖遺於一老未賁埀車之寵已聞
易簀之言節旄既授於真王黻冕更升於公傅噫富貴
所以長守由一眚之不聞福祿至於永終諒九原之無
憾詔幽甚寵逝魄其歆可
　　葉夢得贈官
朕惟先朝之臣居多碩學之士蓋嘗拔尤而用靡慙求
舊之言其或得正以終可後追榮之典具官某蚤飛雋
譽亟踐顯途有詞華以掞王庭有經術以飾吏事曩陪
朕於經綸之始見勤勞之備宣逮致仕於疲曳之餘復
探討之稱篤何頃罹於艱棘乃遂底於淪亡緬想儀形
徒有茂陵之藁顧瞻郡國苐深子産之思兹匪厚於恩
徽曷以昭於愍飾用即建旄之舊俾偕亞保之儀繄爾
有靈尚其克享可
　　皇太后封贈
　　　故曽祖冀王韋舜臣追封吳王
伸天下之養孝莫大於寜親舉國南之禋禮蓋嚴於饗
帝朕仰祗慈訓丕蕆上儀迎日之長用拜甘泉之貺受
天之祐以承長樂之歡宜崇外氏之恩式賁曽門之寵
皇太后故曽祖某躬有嘉徳善無近名立身不愧於前
修筮仕已期乎後大百年茂緒果符沙麓之祥一等真
王屢享衮衣之襚徙封大國庸渙新恩尚繄爽靈服我
追册可
　　　故曽祖母冀國夫人段氏贈魏國夫人
朕肸飾鸞路紛陳羽林舉三嵗之上儀秩一純之嘉薦
風馬來下樵蒸配藜神人祗歡中外禔福允頼慈闈之
慶益隆先世之褒皇太后故曽祖母某氏秉心靚柔率
禮恭下循二南之化嘗播美於方江卜三世之昌遂發
祥於在渭爰侈追封之典用昭丕績之休以魏地之新
畬易冀方之舊賦泉塗雖閟尚識寵靈可
　　　故祖
朕執圭幣以事上帝􁃛膋蕭以延四方饗洽誠陳既昭
假爾徳洋恩普氾布濩之矧若外親之崇率其祖義之
重爰因慶賚趣賁恩書皇太后故祖某潛徳韜光抱冲
履素修其天爵雖於時無髙密之勲詒厥孫謀顧乃後
有和熹之慶爰霈漏泉之澤申加刻琰之章載瞻周原既
啟爾宇徙宅曲阜用安乃封追命有加承休彌渥可
　　　故祖母
大事在祀莫重於郊至諴感神惟馨匪稷朕款泰壇而
修報坐宣室以受釐嘉與寰區茂迪滂洋之福深惟母
族素陶仁善之風亟下綸書追崇祖配皇太后故祖母
某氏徽柔有裕惠順無違飭身為姻黨之師種徳厚子
孫之䕃嗣有娀㜪之女蔚為馬鄧之門自六騩之旋歸
日嚴大養方四圭之毖祀天錫鴻禧爰増象服之華載
侈國田之沃淑靈不昧命數其歆可
　　　故父
昔鄧氏荷臼河之澤活民命者數千漢家飾觀津之藏
置園邑者三百惟積仁而深厚乃䝉福而顯融此天道
之必然宜國章之有煥皇太后故父某敏徳為行終身
安仁隂功能大其一門慶系遂髙於四姓是鍾文母以
佑我家朕方考思齊之詩用欽承於溫凊采長樂之頌
期永介於夀臧屬元祀慶條之頒念外家禰廟之重金
印盭綬載更王社之封衮衣繡裳有赫台躔之冠尚期
永饗式慰時思可
　　　故母
朕謹東朝之奉崇外族之恩念太任承京室之徽實鍾
摯氏之徳而周南著后妃之本必有葛覃之思爰錫龎
鴻之禧以光聖善之懿皇太后故母某氏抱聦達之識
執端和之儀早儲夢月之祥茂毓俔天之質兆晉史之
卜已彰聖女之符飾靈文之園追用小君之禮方朌祭
澤洊舉褒章兩社疏封式循於舊典六珈備服増煥於
雕軒逝魄有知埀休無斁可
　　少師錢忱封贈
　　　故曽祖
朕執犧牲以事宗廟修祝嘏以降上神樂徧禮周卜三
靈之並貺仁滂施厚嘉四極之爰轃矧予婣戚之門敢
後襃封之律具官某故曽祖某業光世閥譽振儒英衮
鉞之貴萃於身枝葉之蕃繼於後屬備成於熙事宜申
錫于渙恩已賁上公之圭更荒大國之履襚服頒寵尚
其饗承可
　　　故曽祖母
朕絜粢酌之具嚴郊宗之祠黼繡周帷陟紫壇而拜貺
樵焜蒸上贄青昊以升煙誕敷靈畤之釐普洽漏泉之
澤具官某故曽祖母某氏柔風有裕令徳是躬能同黽
勉之心助啟燕詒之慶今予懿近實爾裔孫肆兹欽燎
之成與被慶條之錫易荒大國増賁䘏章尚惟淑靈歆
懌徽寵可
　　　故祖
朕歴天元之吉旦舉郊類之上儀百辟駿奔展采而錯
事髙靈下墮降嘏而産祥思與茂婣共膺丕祉爰侈慶
條之渥用申祖服之襃具官某故祖某早以英材列於
從槖身既踐乎華轍慶復覃於令門上表疏封已光累
襚用邦錫履更易舊封英爽何之尚歆寵數可
　　　故祖母
禮必本于天所以推尊而配祖惠必及于下所以斂福
而錫民念建戚之丕彞著襃先之令典自義而率厥恩
有加具官某故祖母某氏以柔風宜厥家以善訓貽于
後粵有良嗣為予舊婣嘗㕘九棘之崇兼擁六旄之重
屬郊釐之誕布宜湯賦之益豐遺靈有知歆我休命可
　　　故父
朕惟聖人有饗帝之能天降之祐君子有篤親之念民
興于仁迺揆靈辰親祠陽畤洎涓成而敷慶因教孝以
廣恩眷惟戚閈之英宜賁禰宫之渥具官某故父某處
躬端亮迪徳粹和早以簪纓望髙於華胄兼兹鉞黻位
重於副車眷乃嗣賢復㕘差棘肆予上祀膺是蕃釐爰
申先世之褒載錫大邦之胙沒而不朽寵命其承可
　　　故妻
朕迎日至以踐長即壇陔而蕆事登侑二后腏延八鄉
孝奏天儀事昭福舉迺眷茂親之懿宜加故室之褒具
官某故妻某氏迪四行之芳猷播六婣之惠問善佐君
子聿興慶門雖早閟於韶華宜申榮於襚服迨布陽郊
之慶改疏大國之封尚惟淑靈歆此徽寵可
　
　
　
　
　
　
　海陵集巻二十
欽定四庫全書
　海陵集巻二十一
　　　　　　　　　　　　宋　周麟之　撰
　雜文
　　乾龍節疏語
為天下君功已成於授舜使聖人夀志猶效於祝堯式
臨夢日之祥舉有望雲之喜敢䖍修於浄供庶少盡於
丹衷密贊皇休仰憑梵力伏願孝慈淵聖皇帝陛下受
天百祿夢帝九齡寶仗還南申享萬年之樂玉巵奉上
重開二聖之歡用叩佛乘永綏帝祉
　　天申節疏語
大火中天式届朱明之候神光照室誕開炎徳之符百
樂斯生四方來賀矧奉祠而均逸宜報上以益嚴迺繙
海藏之文庸致華封之祝伏願皇帝陛下夀緜箕翼福
固岡陵慶集東朝永御蟠桃之薦祥生中壼坐臻芣苢
之和庶仗覺慈密諧至願
　　乾龍節疏語
舜厯已傳宜享萬年之報堯雲雖逺尚傾四海之心當
虹渚以紀辰詣靈祠而獻福仰憑妙慧密贊鴻休伏願
孝慈淵聖皇帝陛下運與日昇福侔川至指瑞星於南
極天仗遄歸授神藥於西山帝齡永錫
　　天申節進功徳疏文
瑶光貫月丕昭誕聖之祥鶉火司辰甫近慶陽之旦用
歸誠於浄室以效祝於華封庶乘十力之因永贊萬年
之祐伏願皇帝陛下神開漢筴天畀羲圗松茂引年永
享寜親之樂椒蕃毓慶洊埀奕世之休
　　天中節三省開啟滿散功徳疏文
　　　開啟
寶筴迎年載啟中天之運璿樞紀瑞於昭大電之符預
叩覺乘仰祈純佑皇帝陛下恭願有秩斯祜無疆惟休
億載萬年永錫金枝之茂五風十雨長瞻玉燭之明
　　　滿散
帝執衡而司夏允協昌期天申命以用休篤生上聖既
具嚴於法會宜申衍於福疇皇帝陛下恭願埀拱萬年
緫遒百祿玉關静柝坐操偃革之功金篋賜齡永保埀
衣之治
　　　進疏右語
夏曰長贏爰肇發祥之旦天其申命式孚介夀之休憑
梵刹之無邊祝帝齡之難老皇帝陛下恭願維祺錫羨
伊嘏來崇受筴泰元四三皇而一視承顔長樂萬千嵗
以同歡
　　乾龍節三省開啟滿散文并功徳疏右語
　　　開啟
為天下君已載傳於舜厯使聖人夀兹竊效於堯封爰
迎震夙之辰預建重修之席孝慈淵聖皇帝伏願克綏
永祿茂對閎休大輅鳴鑾慶言旋於北國卿雲復旦福
共固於南山
　　　滿散
樞躔紀瑞聿當載震之辰梵唄祝釐用介無疆之夀孝
慈淵聖皇帝伏願緝熙純嘏保合太和坐格三神佑帝
齡而永錫更憑十力擁天仗以遄歸
　　　功徳疏右語
六龍以御早題出震之期萬夀無疆遥罄望雲之祝敢
陳覺品用贊皇釐孝慈淵聖皇帝伏願體固清明徳孚
信順三靈埀祐永膺難老之符九筮襲祥終協必歸之
吉
　　天申節進功徳疏文
天其申命用休欣逢聖旦臣能歸美以報敢効愚衷䖍
依最上之乘仰祝無疆之算恭願皇帝陛下與天齊夀
如日常明龜鼎億齡永保衣裳之治關河萬里坐觀圗
籍之歸
　　㑹慶節功徳進疏
夢日儲休甫應大横之兆流虹紀節共推華渚之祥敢
伏闕以馳誠用祝釐而介夀皇帝陛下恭願丕増鼎筴
茂保松齡兩殿承顔長拱稱觴之㑹四夷交臂競趨執
玉之朝於萬斯年永錫難老
　　天申節功徳疏
脫屣堯堦席歸尊之大養奉巵漢殿當誕聖之昌期雖
違拱極之居逾切望雲之祝光堯夀聖太上皇帝陛下
恭願帝齡錫羨邦統延休申命自天増衍泰元之筴頥
神髙世永符上古之椿
　　㑹慶節功德進疏
慶善發祥夙紀二龍之瑞華封贊夀仰申三祝之誠敢
憑力於齋熏用繹休于佑命皇帝陛下恭願丕圗鼎固
介福川増九陛埀衣受單于之朝賀萬年戲綵承太上
之燕頤俯同有截之區誕保無疆之祜
　　皇后生辰功徳疏
伏以桂月澄秋協已中之灝氣椒風紀旦揆載夙之初
祥恭陳三洞之章仰祝萬年之算皇后殿下伏願擁坤
元之厚福儷天極之常明金篋賜齡與聖人而齊夀瑶
箱獻瑞錫皇祚以彌昌妾無任䖍祈激切之至
　　天申節三省開啟滿散并進疏右語
　　　開啟
星火御辰當赤帝乘離之序渚虹流慶兆真人出震之
期率百辟以傾心叩三乘而贊夀皇帝陛下恭願道全
久照業固丕承埀拱萬年永保後天之算本支百世更
延錫祚之休
　　　滿散
華渚發祥爰肇聖生之旦寶坊祈祐用申天錫之休兹
闡妙因既周彌月皇帝陛下恭願岱嵩儲祉箕翼畀齡
萬里同文普洽無刑之治百神受職共扶有道之長
　　　進疏右語
電樞虹渚有開聖旦之嘉祥金鑑露囊莫盡人臣之美
報敢陳梵刹用侈閎休皇帝陛下恭願丕鞏蘿圗茂將
茀履五兵不試永綏仁夀之民九敘惟歌誕保平成之
治
　　三省提㸃以下疏語
星虹紀旦茂昭載震之祥葵藿傾心仰祝無疆之算敢
依歸於十力申抃蹈於三呼皇帝陛下恭願申命用休
永錫難老萃祥光於南極同我太平協夀紀於東朝受
兹介福
　　到筠州生日醮謝青詞
九關投佩驟闊君恩一舸泝江幸依神祐敢露積精之
悃仰酬洪覆之私伏念臣頃以瑣材濫塵機地力㣲任
重已慙轅下之駒福過災生忽覩坐隅之鵩旋嬰大戾
斥處偏州攜二百指骨肉之親涉三千里波濤之險焱
馳借便駛若雲飛水宿迷津汔無夜警僅閱再旬之紀
即安環堵之居皆荷顯休敢稽昭報㑹設􁀥之初旦修
薦斚之令儀祗演冲科肅延景馭願迪留俞之鑒曲埀
下濟之光丹筆蕩瑕早脫大呵之域絳霄埀眷永扶世
徳之門
　　夫人生日小醮青詞
至神善應常享于克誠諸福難名莫長於無禍輒㤀蕞
陋敢叩穹隆伏念臣多難餘生逺方擯處惟與閨門之
聚茍圗嵗月之安載念孤蹤尤資内助迺卜初生之旦
䖍伸列聖之祈願監由衷曲埀孚佑俯同幼累盡滌宿
殃早被洪恩遄歸故里
　　壬午生朝玉隆宫設醮青詞
錦帷下覆仰千載之眞庭蓬矢前陳協一陽之令序祗
拜紫熉之幄具瞻丹悃之辭伏念臣早絆名韁自投罪
罟浮家蹈難嘗逺涉於風波闔户省愆已坐彌於嵗月
猥緣中夏惕軫危憂遥瞻背土之光仰控延真之懇屬
臨初度恭展夙心翳柏星壇夙企驂鸞之馭承雲蘂笈
䖍披鏤玉之文庶格髙斿密埀妙䕃長江鼓拽送千里
之歸艎别墅扶犂保一門之聚指
　　生日醮青詞
與物飛潛悉由造化在天倚伏或許修禳伏念臣多難
相仍宿愆未洗自衡廬之小憩苦横事之交侵揆度復
初揭䖍申禱願埀有赫之鑒俾祓不祥之氛道鬯時和
蠲除罪垢庶同生聚獲保夀臧
　　夫人生日設醮青詞
浮家蹈難僅獲生還息駕圗寜敢㤀順助伏念臣蚤違
怙恃内倚妻孥顧憂患之相從期宴安之克享匪憑覆
燾曷逭灾虞迺涓設帨之辰䖍露叩閽之請馳神三景
願丐真庥錫祉一門同膺善慶
　　神功妙濟真君殿還醮疏文
天浮羽蓋莫攀上漢之斿地闢瑶宫舉託棲真之庇敢
披素臆用叩神扃念困躓之餘生稔流離之多難幼承
先訓獲聽浄明之篇中坐謫居適鄰冲舉之地揆兹塵
迹知有夙因圗繪睟容躬毎勤於嚴奉顧瞻寶篆動必
對以傾祈頃當盛暑之時行力拯幼童之疾苦仰丹青
惟肖之像控金石不渝之言兹卜令辰特趨恭館祓蘭
塲於邃殿延飇馭於層霄演祕瓊科薦芳藻奠荷靈休
之黙相汔醮範之熙成婦綴綺幡映霓旌而杳藹子闚
龍藏運雷轂以回旋願鑒由衷益彰助順送長川之歸
艦護故里之安巢望銅柯手植之青身如柏茂酌錦水
盃分之綠福比川流
　　神功妙濟真君祝香文
大道難名故不言而善應髙真在上凡有感而必通爰
申齋肅之誠用闡赫靈之懿恭惟神功妙濟真君智該
萬法神合九天積隂功在多刼之前傳孝道為泉真之
長授經神母寶籥全開置竹蜀源恩波溥暨錬丹祠石
室之奧礪劒濯梅山之湍斷蛇母而聚骨成洲協赤烏
之瑞應叱蜃精而變形伏刃滅黄犢之妖蹤至於鑄鐵
柱以弭水災化鴿盂而脫人禍種徳周行於當世凝神
復隠於舊山居數十年夀踰百嵗時惟八月吿朔云初
俄有二仙乘雲而下宣王皇之詔命授太史之僊階勅
大力天丁以照耀之光吿仲秋月望為冲舉之節亟陳
讌飲㑹别鄉鄰休辰俄及於日中廣樂遂來於天際列
青童之仗建寶節而曳瓊旌服紫綵之袍登龍車而御
羽蓋干煙霄而直上與雞犬以同升摳衣三百餘人惟
七君得執策而驂乘聚族四十二口至一門皆背土以
凌空徒聞稚耋之悲號已悵仙凡之夐隔游帷雖墮景
馭難攀但驚卿靄之漫山猶挹異香之經日事具聞於
前志福埀裕於後人迨至皇朝肇加顯號賁嚴宸之玉
册新福地之琳宫蓋度世已越千齡其炳靈有如一日
壇下之枯柯復茂嶺頭之棄木猶生摹天篆以鑱珉尚
存遺刻禱聖籤而探簡益仰明威臣猥以㣲生夙承妙
䕃敢涓清旦就禮眸容願埀降釐之輝俾迪同休之貺
天清地泰國夀民康及我室家悉除災沴永堅一念不
回鄉道之心或在五陵願與得仙之數
　　嵗旦祠五福太一文
象著圜穹咸仰十神之貴名分太一首推五福之尊惟
真馭之所臨有休符之畢至比占神筴行次艮維數之
以四十五年適協賤生之初度㕘之以二十八舍是為
元命之本宫敢於嵗旦之初恭俟飇斿之至肅陳菲供
䖍露精誠桂酒椒漿聊效楚人之奠雲車風馬願同漢
畤之留伏念臣夙荷真庥幸逃多難兹尚縻於罪罟尤
切望於行綦欣逢運數之自然黙冀天人之相應庶幾
眇質與有多祺紫幄遥開既導迎於景貺青藜下照將
永託於餘輝
　　祭竈文
赤精之君維大庭氏運乘火徳功配炎帝紀官立名以
任民事沒為明神利及後世託祀於竈式從其類周監
二代肇建王制始於司命列之七祀上自天子庶人庶
士曰竈之祀禮得通置考之吕令遇夏則祭其數惟三
自孟及季席門之奥當陘布位立主迎尸俎實先肺設
盛于南奉陳黍醴設饌于前裒列鼎餼多儀孔嘉禮經
所志漢秩百神官有祠吏族人先炊晉巫是繫武皇紹
休尊尚方熾少君妄陳神物可致丹砂化金為飲食器
延年訪仙類乖古意夜見其貌事涉妖異自時厥後國
禮湮廢士民之家間聞一二子嚴在官入舍除治祭竈
請鄰世髙其義隂氏之興慶來有自子方仁孝物被恩
施臘日晨炊徳感神至形象恍然閟室環視乃刲黄羊
再拜奠跪坐致富盛錢流于地田廬貲財輿馬僕𨽻比
於邦君繄君之惠三世而昌子孫蕃熾神貺昭昭載諸
傳記奈今愚氓輒或慢易嬉聚庖舍頑奴悍婢謂神弗
聞强争善詈謂神弗顧聚汙匿穢舉㸑弗時頑塵弗彗
踞觚狂坐席薪裸寐上或失察下莫知避宜爾有家十
窮九匱由爾弗敬觸禁干忌神唾弃之福不汝畀門交
毉巫目眩砭劑豈其慢神而獲斯戾自今以始各敬其
義戒爾廚人告爾主饋㒺不夙夜汛埽嚴侍滌者去滫
毋遏流漬煬者厝火毋縱飇熾炊者候湯沃焦止沸烹
者調飪節和五味餕食毋飫或噫而噎怒毋喧號喜毋
笑戲神斯安之作我藩衞除我疾疢驅我淫厲豐我儲
廪富我龜幣五窮之鬼引帆夜逝左餐右粥呼吸和氣
神人咸寜受福不替有殽苾芬吉蠲為饎有酒清泚舉
觴以醉尚其歆之永叨靈庇
　　初除同知樞密院吿家廟祝文
曽孫周某䝉恩除同知樞密院事已上謝訖敢昭吿于
某人烜兮吾門世有膴仕身為從臣自藐孤始簪槖五
年洊登政地閥閲所無豈敢有覬本大末茂實繇積累
潛徳之報顯融在此晉拜云初幽明具喜惟靈鑒之永
錫蕃祉
　　初封三代祭吿逺祖祝文
積徳之深燾後必大吾宗六世既僨而振以不肖身被
服天寵追爵曽廟幽泉與榮拜命之初不敢不吿
　
　
　
　
　
　
　海陵集巻二十一
欽定四庫全書
　海陵集巻二十二
　　　　　　　　　　　　宋　周麟之　撰
　雜文
　　焚黄祭吿家廟祝文
逖惟我祖西蜀之英爰自國初起于清城召登諫垣以
直著名徳施九江式洪厥聲活民數千闔境既寜掩骼
倍萬叢冢是銘繼易守符遂家海陵坡陁北原卜云其
興三子甲科叔也晚成千餘年間並建雙旌四枝騰芳
五葉紹榮桂籍相望奕世用宏曩厄變故忽如流萍浮
江而南伏于巖坰惟不肖孤困苦零丁更此百罹僅存
餘生幸賴遺業安于筆耕孰隂佑之既塞而亨連叨兩
科王畿始登迺游儒宫列於仙瀛紫㣲三年遽以罪行
乙亥之冬主化頓更剗革蠧弊搜聘賢能時自郡貳亦
䝉弓旌召對褒勞佐譔承明主知既深嵗一甄升載筆
螭坳入侍紫清演綸鳯閣愈久弗勝俄兼内制正列貳
卿帝曰汝嘉予方厲精汝實逺器用其敢輕東臺邃嚴
大政所經汝往司之論駁必平既踐夕瑣有言帝聽曽
不期年陞冠鼇扃恩禮具優懼弗克承含毫史闈何裨
汗青擿句經幄但抱寶馨玉堂之畫大賜濫膺五雲擁
笥鳳翥龍騰顯寵特厚光于在廷退惟寒儒日戒滿盈
帝將屬任試之銓衡半嵗區區姦伏是懲帝曰汝嘉屢
見褒稱旋頒御禮擢貳機庭王人在門被命若驚屢兹
控辭渙汗莫停豈伊庸譾堪此寵靈舉藉餘廕扶其孤
惸實荷先訓發其惷㝠㒺極之報語塞涕零所幸重泉
追典及曽念我三世皆以文鳴嗟嗟數竒老於儒黌曽
門詩宗古律鏗鍧太白襄陽與之争衡經明行修擅美
鄉評授道里門莫振其翎祖也逮事幸識典刑厚徳博
施汪然淵渟春秋一藝先覺所聆晚發登科獨立無朋
以黄綬終喪亂相乘惟先隠君實大聲閎氣壓崧岱學
包滄溟潔已自修如玉壺冰振藻鮮洒協彼咸莖刻意
㤀倦殆逾雪螢困躓塲屋曽弗中程義方所傳匪以金
籝母氏淑慧率禮㒺更粤自緫丱教之準繩口授書傳
快若建瓴頃值多難僅逃弓矰徳充於身天不與齡尺
波電謝永痛如酲及親之養三釜莫營既終閔艱隻影
伶俜人所唾棄怵心勞形豈意自全抗于霄鵬視此鼎
茵寜不兢兢得君之羮徒列於鉶讀父之書有涕如傾
遥望丘墓惕焉以驚邈彼海漵孰芟其荆渺渺江滸綠
野雲平銅官之南有山峻嶒方仕于朝官守所縈川塗
阻修未獲展聆綸書既降爛若日星備述遺範潛光畢
呈鈿軸金葩絲絡錦縢列布在廟耀于兩楹儲宫二品
有華其纓副笄六珈湯賦且増具繇諸副以吿潔誠徐
當具儀遍走諸塋諒其監知來顧予烝永錫多祉惠于
雲仍
　　祭竈文
具位周某以客舍修竈畢工用伸祈謝者居而借宅敢
圗黔突之安食以養生難廢治庖之潔既繕修之甫畢
宜禳祓之惟䖍嘗聞家有主神竈為司命念飲食膳饈
之自出當去故以從新故聦明正直之所臨可弭災而
致福歴觀前志具著顯休託赤帝之靈威尚乘火王備
黄羊之美薦或致財豐猶獲結比鄰之歡豈惟稱老婦
之祭某萍流至止匏繫于兹囊槖不充恨未能數米而
炊稱薪而爨簞瓢自適思欲以晚食當肉安步當車顧
雖㕑傳之蕭然所幸妻孥之樂爾屬臨嵗暮將迓春祺
撤觚竇之傾頹新瓦墁之肸飾聊陳不腆之具用冀有
神之歆俾我一門膺時百順舂種有繼不至于甑中生
塵含哺無憂靡患乎矛頭淅米若陶令之瓶儲有繼則
齊卿之列鼎何求約王大夫之髯奴每滌盃而整案送
韓吏部之窮鬼毋捩手而覆羮共慶新年即還故里當
與閨門之聚永嚴伏臘之祠
　　先考諱日誦金剛經薦疏文
佛説第一波羅蜜見聞夙有因緣人居大千世界中持
誦勝於布施矧效劬勞之報當生净信之誠爰即諱辰
用資㝠福先考少師伏願離一切相發最上乘種諸佛
之善根證如來之法眼歴多刼百千萬億頓超夢幻之
觀憑是經三十二章永脫輪回之苦
　　御書玉堂跋尾
臣近於經帷奏事因言昨被旨撰皇子賜字上宣諭曰
此學士院故事不欲廢也臣恭聆玉音竊仰聖主深略
緯文逺猷繩武事無鉅細允迪前徽一出言不㤀典故
而禁林自祖宗以來優寵詞臣賚貺非一昔有巨麗今
獨闕焉睿訓及之不可嘿已即具奏國朝淳化初太宗
皇帝嘗以飛白書玉堂等四字賜翰林學士蘇易簡謂
宰臣曰易簡吿朕求此數字卿可召至中書授之他日
為翰林中美事字徑二尺餘龍鵠之勢曲盡神妙曩更
變故石本亦罕有存者恭惟皇帝陛下聖筆天縱超冠
百王萬幾燕閒染翰弗輟龍文龜畫刋在翠琰布列中
外焜耀羣目學宫儒館賁飾尤多惟是玉堂直廬密邇
清禁臣愚猥以末技誤膺簡擢典司内命丁辰晏清書
詔甚稀鈴縧不鳴愒日無補曽弗能考援故事禆緝閎
典以為萬年無窮之休臣則有罪敢昧死以請制曰可
越翼日内出玉堂二大字以賜奎壁煥爛自天而下寶
氣昭倬發蔀燭幽啟緘竦瞻爵躍詠歎視前世所謂龍
跳天門虎卧鳯闕者不足以進於此顧臣譾陋大懼弗
稱及入謝復得請於都省宣示宰執俟中祕暴書俾侍
從館閣官咸得觀仰仍以石本分賜士林歆豔皇乎哉
中興之偉觀一代之彌文也臣謹按玉堂本漢别殿名
未央宫與清凉宫溫神仙長年金華白虎麒麟列峙相
望更不詳著而畧見於李尋翼奉傳然則玉堂蓋殿名
也待詔者有直廬在焉故尋自謂久汚玉堂之直易簡
所乞太宗所賜實取諸此後避英廟諱至紹聖中始掇
取二字榜于院而識者非之謂不當以前代殿名皇朝
寶札牓之於臣下止息之所今臣建請則所不敢惟是
仰承徳意勒石旌事以永億載之傳廣四方之藏侈儒
生千一之遇使天下後世咸知皇帝陛下典學稽古迪
文右賢藝并於道能潤色鴻業不廢故事如此則渥恩
出於非常舊典振於已墜皆不失太宗皇帝本意豐功
盛烈醲化懿綱巍乎與淳化比隆矣輒舉大槩書于下
方用對揚明天子丕顯休命
　　跋先君講春秋序後
先君潛心春秋二十年得成説於郵上孫先生莘老其
書家傳三世矣兵火焚蕩遂為煨燼及寓居江浙嘗誦
其說以授學者予每得竊聽之一日先君為予言初王
荆公欲釋春秋以行於天下而莘老之書已出一見而
有惎心自知不復能出其右遂詆聖經而廢之曰此斷
爛朝報也不列於學官不用於貢舉儲積有年爰自近
世是經復行而學士大夫亦罕知有莘老說也已而歎
曰吁孫先生之書其遂湮沒已乎何其久而未顯也某
應之曰此書豐城寶也隠顯亦各有時不幸而埋光鏟
采於今之世然而龍泉太阿之氣自當夜動牛斗復有
達識之士如張茂先輩表而出之以為天下後世發䝉
之器亦必有日矣後數年有文定胡公著春秋傳以進
于上學者皆傳之而先君不及見也予近得之嘗反復
其義蓋與莘老之說合者十常六七然莘老發明聖人
之奥舉三傳以斷得失反復折中著為通論其旨詳而
明深而當異說不得而破此其邃處文定似不及也因
暇閱講序併述于後
　　跋徳友兄所藏後湖帖
頃嵗先隠君見養直於鵞洲之南山谷間以詩酒相從
甚久予時尚幼亦熟其風度如遊張公壇及醉中失冠
之作皆有和篇别數年客有以真止軒詩來者亦繼其
韻予竊笑曰是非欲醉烟波弄明月者烏能之自此不
復相聞矣舊亦有數十帖今不知何在而吾兄乃能寶
藏如此真好事之尤者先隠君嘗謂兄曰聞子之賢久
矣子能與養直游賢乎哉此吾家月旦評也
　　跋李侍郎青龍詩後
張子房運籌决勝貌若婦人女子予與侍郎游十餘年
矣但見其謹厚謙畏而臨事乃能犯難不懼如此以是
知侍郎亦帷幄中人云
　　跋張㕘政墨跡
毗陵公筆法妙絶一世今子弟皆刻意文藝嶷然有諸
父風子年蓋升其堂嚌其胾者也知寶此帖必知所以
繼之
　　跋張㕘政兄弟唱和詩
余頃游毗陵公之門聞其論詩詳矣而公之詩恨不多
見晚年作四老堂詩句格超詣髙壓唐律今觀此數篇
雖游戲皆造乎妙三復歎仰不已
　　仁宗皇帝賜楚建中御飛白記
臣仰惟仁宗皇帝在位四十二年治蹟之懿與天池同
功原其本治不過以徳為元氣然後揭故令而日月之
霈利澤而雨露之萃人材而淵嶽之至其心術之妙形
於筆墨者則又星斗爛而雲漢倬也今奎畫埀耀後世
金石之刻惟飛白為多此非獨天縱之能蓋胸中之所
經緯筆下之所巻舒見于治道皆一理爾觀宸札之運
也騁而安迅而紓婉而勁揚之者若翔抑之者若墜放
之欲周乎八極之表斂之靡失於一毫之間則凡所以
綱紀庶務斡旋至化者實於此乎見之一時在廷多被
褒賜若龜龍二字晏元獻得之端敏二字王安簡得之
傳記所聞不可殫舉而諫議楚公所得乃帝字也嗚呼
帝其有深旨乎豈不曰堯舜之所以帝其弼直也其謨
明也其嘉言㒺伏也諫議公當是時位在言責論事剴
切傑然無所避是能陳堯舜之道以帝其君者也賜書
之意其在兹與惟楚氏自昭輔事藝祖開國為佐命大
臣勲在盟府至是公復以名徳進踐歴四朝為時顯人
以出處之槩考之不惟其直聲著聞也西虜薛老峯以
三十萬衆納欵詔許之公力疏其詐未幾果刼受降使
叛去其識慮之精蓋如此將漕者更數路㑹朝廷考諸
道殿最奏課為天下第一遂除三司鹽鐵副使其才力
之敏又如此晚年辭樞臣之召歸老于洛與文潞公司
馬溫公游觴詠髙㑹列于耆英終身樂之則志節之清
又如此公之孫興年懼先徳之淟汩又念其家藏書詔
漂煅殆盡惟存此寶墨思所以昭示於無窮迺磨崖勒
之且俾為之記因備載顛末以侈休烈庶使公之來裔
見此者皆知自勉以世其家焉公諱建中景祐初舉進
士歴官諫議大夫天章閣待制後累贈少保云
　　圓通閣瑞光記
杭之俗尚佛樂施蓋自錢氏始承平時西湖三百寺號
為東南冠而城中亦名藍相望靈蹟勝槩往往與兩山
争雄寇亂以來蕩為飛埃緇徒散亡三十餘年間復振
起者鮮惟千頃廣化院首能即故基而新之有其人焉
爾慧覺緫持大師善彬敏辨嚴潔精意佛乘不溺它技
舍其寺之東偏闢觀音道場脩演教法憑大智力為一
方䕶念救民諸苦病者已死者超有禱必應逺近嚮之
善彬以菩薩每示白衣像于夢慨然慕念營求累年因
得圓通相適與夢合雕繪立成悉如素志懺宇既新靈
異不可勝紀然其規制尚狹善彬慼焉思所以為壯觀
而聳動人耳目者遂發大願别建層閣重簷上加疊屋
予竊怪之人亦曰善彬素無銖兩也此費無藝惡乎成
閱再嵗予過之則重簷飛栱已傑出乎樓殿之上矣瑞
像莊嚴百用具脩蓋糜錢萬餘緡皆士庶欣然助之善
彬於落成之初期以四十九晝夜修行佛㑹用報恩布
既逾月矣感通非一夢天竺山烟雲四合中有五色光
湧出又夢衣白者以寶瓶授舍利三善彬心異之不懈
益䖍忽於第六七日五鼓初懺禮之次讚歎之間道塲
中現大琉璃色放百寶光晃燿燁㷍經數刻不散善彬
呼其徒瞻禮無不肅然動心焉有僧自外至見是夕閣
中有光燭天如晝善彬亟以是吿予而求為之記噫日
月燈皆光也日烜乎晝月昱乎夜日月所不照燈燭揚
其光故經有日月燈佛是三者不能皆具具之者佛菩
薩也日過酉則入月遇晦則伏燈無膏則熄而佛菩薩
之光常在也常在而不常見由人心之有操捨存亡也
予故以是記之而繫以贊曰
諸佛觀世間光滿十方界衆生弗知覺皆由執迷故人
能振塵浄諸闇悉朝徹垢盡見明鑑雲開睹白日始知
諸佛光無來亦無去念彼寶閣成一一精追力乃於脩
禮次示現大光明諸佛本無疑惟以爾心得是心不退
轉光乃常在目光本不可名而我尚何贊為一切衆生
埽除顚倒想同歸一光中永刼不斷滅
　
　
　
　
　
　
　
　
　
　海陵集巻二十二
欽定四庫全書
　海陵集巻二十三
　　　　　　　　　　　　宋　周麟之　撰
　碑銘
　　張循王神道碑
宋故安民靖難功臣太師静江寜武靖海軍節度使清
河郡王食邑一萬五千七百户食實封六千六百户致
仕追封循王諡忠烈張俊神道碑
左通直郎試中書舍人兼實錄院同修撰兼權直學士
院臣周某奉勑撰
惟循王既𦵏之四年其子子顔泣而言於朝曰先臣幸
備位三公儋爵析珪勲在盟府今丘木拱矣圗所以較
徳焯勤者猶未稱懼弗紹以冺前人光請得以碑立于
隧皇帝曰噫惟爾父有勞于我國家予弗爾㤀惟爾從
遂詔臣曰汝典内史近命爾直寓于某林改為之銘後
數日諭宰相曰功臣張某宜賜諡朕念其蚤以忠力屢
經委任平敵扞難功勤尤著可取危身奉上安民有功
之義諡曰忠烈翼日臣進對于埀拱殿上曰張某自元
帥府提兵從衞備罄心膂至為大將緫戎旅于外獨知
奉君上尊朝廷及釋師而歸受命惟謹其終始恭順誠
不與他帥比故報䘏追榮恩禮特異汝其志之朕將有
勸焉臣仰佩聖訓既退歎息然後知公之明光盛大福
祿永終蓋一本於恭順以是而著之碑章視來世用為
天下勸臣不敢辭迺端拜而言曰自古帝王之興所與
戡定禍亂菑攘四方捍固丕業必一時人豪感㑹風雲
翼戴其上助成萬世之功嘗觀漢唐間元勲宿將以異
姓王顯者彪列簡册代不乏人然求其能以功名克終
為後世稱慕實無幾在髙祖時惟鄱君不失正道慶流
支庶申令書其忠至徳以後惟郭尚父全名髙節爛然
獨著議者莫之貶今聖主中興緫挈英傑克翦多難惟
故循王張公以忠誠衞上保有成績富貴夀考哀榮無
窮居一代之冠海内崇仰之而莫知所以致然者此其
為恭順之至歟公諱俊字伯英其先鳳翔人五世祖徙
秦州子孫遂為秦州三陽人曽祖守明贈太師吳國公
曽祖妣石氏吳國夫人祖慶贈太師韓國公祖妣田氏
韓國夫人考密贈太師魯國公妣謝氏魯國夫人公少
孤事母孝謹祖母田氏夫人器之謂其母曰是兒必興
吾門既壯負氣節善騎射里豪不能詘初從官軍討南
蠻再攻夏人皆賈勇先登累授保義郎宣和五年邊事
興郡邑多盜主帥种師道以沈毅有勇使當寇衝遂破
鄆賊李太于鹹河子追至洺州擊平之六年破大名賊
于超化寺追至内黄又破内黄賊數千人七年破沂賊
三萬人追擊至密州襲密賊于莒縣及南樓山又破之
還沂破賊張先于礌鼔山又破濰州羣賊于地方村以
前後戰功遷官至武徳郎八年濟南賊孫列齧據鏵子
山衆號十萬公討之未陳以一矢斃其挑戰者破之餘
黨亦平自是河朔山東無劇盜公威名益震靖康元年
以隊將從种師中救太原次榆次與敵遇公乘便擊之
奪馬千匹公力請要戰主帥以日不利退保敵諜知之
悉兵合圍攻且急榆次陷師中死之公與數百騎潰圍
而出至烏河川敵尾之公大呼斬首五百授武義大夫
權河北十三將時上為天下兵馬大元帥檄諸道兵入
援京師公乃勒兵勤王以十二月二十二日至北京見
上擢元帥府統制每語時事無不當上意日親近待以
腹心出八帷幄初元帥府兵軍尚寡至是軍勢乃壯進
武功大夫榮州刺史二年盜李昱據任城公為都統討
之公控險伺間與麾下將楊存中數騎馳入賊壁大軍
繼之賊殲焉轉右武大夫桂州團練使上以公忠實可
用尋遷貴州防禦使獨倚公為重會左丞張證自京師
來詔大元帥趣入覲公曰此敵人詭謀爾大王居外此
乃天授非人力所為慎毋往因請進兵自濟之鄯或吿
髙才欲為亂公伐其謀才遁去加左武大夫徐州觀察
使二帝北狩諸軍議勸進公言于上曰大王人心所歸
願早正位號以慰天下望且又白耿南仲奏之表三上
上乃發濟州至應天即皇帝位遣公迎隆祐太后及六
宫以歸上恱命帶御器械是後平杜用于淮寜又平趙
萬郭青于鎮江定杭州擒陳通取婺州射殺何三五縛
秀州賊徐明斬之聞者讋服進寜武軍承宣使建炎三
年上駐蹕維揚召諸將議事公曰今敵勢方張宜南渡
據江為險練習兵政撫安民心俟國勢定圗之時相不
以為然未幾敵人至公亟扈大駕濟江上幸臨安公屯
吳江入平苗劉之亂拜鎮西軍節度使及敵人犯江浙
公率衆軍從上於明州鑾輿御舟師巡永嘉留公禦之
賜親札曰惟卿忠勇事朕累年朕非卿則倡義誰先卿
捨朕則前功俱廢卿宜勠力共扞敵兵一戰成功當封
王爵敵至公乃扼險為陳令將士曰若等于此當以死
報國家不用命者斬部曲聞之争奮公親鼓之人人殊
死鬭敵大奔殺獲數萬人四年正月敵悉精銳復至公
先以輕舟彊弩匿其旁自髙橋縱兵擊之一日數戰敵
失利而還詔入衞拜檢校少保定江昭慶軍節度使紹
興改元李成以江淮湖湘十餘州連兵百萬與羣盜合
欲内嚮聲勢撼中外孔彦舟因之據武陵張用據湘漢
朝廷患之議遣將未決公慨然請行乃以公為江淮招
討使即日就道抵洪州徑濟生采渡遇賊前鋒擊走之
追及筠州成驍將馬進以數十萬衆決戰公以兩軍分
道翼之預戒其下秣馬蓐食視旌旗所嚮公冒雨陷陳
金鼓俱振兩道精騎自山馳下賊駭亂死者數萬人俘
二萬人逐至奉新敗之于樓子莊又敗之于江州賊怖
走號公為張鐵山上以親札賜之曰以李成之狡獪馬
進之猖狂盤踞已深根連巳固卿奮勵決策頻有克復
快士民之意釋朝廷之憂且朕待卿最親卿事朕最久
君臣之際休戚是同宜乘賦勢之已衰當官軍之已振
驅除𠞰戮連收全功時成在蘄州公亟引兵至黄梅攻
之賊潰成以匹馬奔偽齊諸郡悉平江淮之民徳公至
今祠之凱旋拜太尉四年以公為浙西江東安撫使屯
建康時敵人陳江北公遣將張宗顔潛渡出其後敵窘
蹙又遣王進等邀擊之薄諸淮敵大敗獲其二帥以獻
五年正月拜開府儀同三司江南東路宣撫使六年劉
豫遣子麟猊以十萬衆寇濠州詔併以淮西兵馬屬公
駐盱眙公遣將楊存中先擊猊左右軍勝之㑹大兵鏖
戰終日所殺不可勝計麟猊僅以身免偽齊由是遂亡
班師拜少保加鎮洮崇信奉寜軍節度使上親賜詔曰
卿專意報國如此朕復何慮改淮南西路宣撫使九年
金國通和上眷公忠勞之績拜少傅加安民靖難功臣十
年敵人再陷河南圍順昌公被命援劉錡即督軍渡江
與錡勢合敵引去公又命將收宿亳二州盡復衞真鹿
邑等地遣其校獻俘闕下明年正月敵將以步騎數十
萬自合肥取和州將渡采石江浙大恐公先引帳下數
十騎夜絶采石奪和州衆心始安明日大軍至敵退守
昭關公又奪關師次柘臯敵人斷石梁面水為壘解鞍
休馬公謂諸將曰急擊勿失公時有寒疾諸將欲止之
公不聽乃力疾涉淺流登岸與敵合戰士馬激厲無不
一當百獲萬户長千户長數百人牛馬鎧杖以萬計上
遣中使勞軍公感泣俄而敵將復犯濠州王師乘柘臯
之銳馳赴之敵以步騎三十萬相持于濠南公麾兵進
擊敵宵潰横尸數十里敵將逃歸進少師封濟國公兼
河南北諸路招討使十一年和議成四月詔大將詣行
在拜公樞密使賜玉帶公聞命而乞納兵自謂不當復
領宣撫司章再上論者以為得大臣體加太傅廣國公
方是時朝廷以山陽武昌諸屯不安命公拊循之或曰
彼多反側盍為備公笑曰何自疑如此至則慰勞士卒
宣布徳意遣人諭武昌軍帖然安堵還次鎮江因調䕶
南北使之在道者上知其能體國益嘉之明年春還朝
四上章乞解樞務不許秋梓宫歸祐陵皇太后御慈寜
宫公復理前章又面懇切至上不能奪乃以太傅鎮洮
寜武奉寜軍節度使進封清河郡王充醴泉觀使奉朝
請賜第一區繼以郊恩改靖江寜武靖海軍二十一年
上幸第存勞甚篤拜太師子孫各進官加等二十四年
六月以疾聞上遣中貴人撫問命國醫朝夕診視七月
二日薨于正寢享年六十有九上震悼輟視朝三日追
封循王賜一品禮服親奠于賜第勞恤其孤及宗族恩
各有差命内侍省押班張去為䕶喪事以是年九月十
一日𦵏于常州無錫縣塘灣山配秦國夫人魏氏先公
薨繼室榮國夫人章氏五男子琦武義大夫子厚左武
大夫康州刺史帶御器械皆早世子顔子正右文修撰
子仁祕閣修撰四女長適武功大夫秦公僅先公卒次
適直徽猷閣韓彦朴次適右承務郎程湜次適直敷文
閣劉堯勛孫宗元尚書駕部郎中曽孫鎡直祕閣公貌
雄偉性渾厚嚴重家人莫見其喜慍臨敵應變謀無遺
策大小數百戰未嘗言功征行戍守師律整齊納亡撫
降至得其死力尤喜任使今之名將多出其門如楊存
中田師中趙密皆公所識用餘雖偏禆布在諸路分按
營壘者亦甚衆待同列謙下唯以國事為先不校小嫌
此公平生大槩顯顯在人耳目者若夫密謀祕畫有以
契上心禆廟算公終身固不以語於人人亦莫得而闚
也初諸大帥各將屯要地一旦歸授以樞筦四方無不
聳動公恬然就列以身先之安其所處若未始有兵權
在手者蓋公平日用心惟在於尊奬王室故能忘私徇
公自始至卒秉節不渝無非恭順之實云嗚呼公之積
功固多矣天子之報功亦備至於褒表恭順則又當具
論而顯表之使握兵者知所法焉夫恭順臣子之大節
也事親非此不能致其孝事君非此不能成其忠況為
帥者乎將帥顓閫外之任權盛則勢多陵功髙則志易
滿其可不以恭順持之彼拔劒擊柱者束之以禮然後
定背闕譁語者繩之以法然後戢又烏知所謂恭順者
哉昔之論將者曰富之而觀其無犯貴之而觀其無驕
使之而觀其無隠誠有取於此也今公之功暴耀當世
街談巷議之徒識與不識皆得以縷數惟恭順一節有
諸將之所難能衆人之所弗察者臣故表而出之用對
揚明天子之休命系以銘曰
多難啟聖維天之仁是生傑才佐佑人民如龍之升滃
然其雲維皇中興有此虎臣虎臣維何王胙于循矯矯
維王孔武且洵自帝初載執羈扈巡入衞宸扆出澄寇
氛大敵之乘虎貔為羣舉麾卻之笑談策勲來歸于朝
避擢納軍諭我徳意撫安列屯密勿機地委蛇其身身
則不有所尊者君帝曰恭順時莫與倫人知其功我念
厥徳惟恭惟順斯徳之則向也諸帥怙衆而愎公居其
間謹度自抑向也諸帥動曰吾力公居其間載巽載黙
晚焉奉朝夙夜祗飭宜夀而富保厥成績何以寵之受
瑞南國一命賜衮帶裳幅舄三鎮聫麾纛鉞旂㦸匪伊
寵之用勸羣辟錫山之峩佳城欝欝豐碑在道絢若金
石埀光無窮過者必式
　　葛文康公神道碑
文康葛公自元符末以文章名天下登朝歴學校禮樂
之任至國子長貳爾後二十年數躓終不茍合宣和間
親黨柄國聲燄震中外人謂公即大用矣公時已久詘
為郡繇汝徙湖聞將有燕山之舉亟以書遺之其畧曰
今東南奠枕西北歡盟公之功莫大于此然天下無事
則宰相安宰相生事則天下危願公享宰相之安毋使
天下至于危也是行實過闕例得入覲相省書不説乃
盡日令便道之官未幾燕山之役興斂民間免夫錢以
助軍用急若星火比屋駿懼浙西仍嵗水潦公持檄蹙
然有憂色顧佐吏曰吾民方艱食奈何議欲減其半衆
争言不可公曰茍利於民死且不辭卒奏減之公平生
以氣節自負議論鯁挺未嘗一俯首為貴倨下雖位不
補徳士大夫深惜之然識者多其有守以是尊仰焉公
既沒十餘年公子立方以墓隧之刻來請銘于某某生
也後不獲游公之門然頃以史事與纂修先朝實錄見
公出處大槩矣又嘗讀公遺集及諸先生長者言所聞
蓋如此今復得公之壻章倧所為狀而考之益不誣銘
不可辭則舉以冠其首然後按公之世次官閥行治掇
其大者追序而顯論之公諱勝仲字魯卿其先嬴姓夏
后世封國於葛後因以為氏漢魏之際著籍廣陵唐天
祐中有諱濤者避孫楊連兵之禍徙江隂家焉其子㣑
太宗時以髙年有徳賜爵公士㣑生詳公髙祖也隠居
不仕曽大父惟甫贈吏部尚書配曰陳留郡太君吳氏
大父密承議郎贈通議大夫配曰胡氏陳氏皆碩人父
書思以朝奉郎致仕累贈少師母侍其氏秦國夫人自
尚書而下三世踵登進士科通議早棄官悟性理之學
自號草堂逸老少師以清徳純孝聞既卒州上其事詔
特諡清孝公幼警慧誦書日數千言九嵗能屬文時出
驚人語少師異之年十六應開封舉中其選紹聖四年
擢進士第律學方興公游其間纔閱月于法令貫通若
素習一試即為冠調杭州右司理㕘軍杭為劇郡多訟
訴岸圄往往充斥吏習為舞文市獄公至痛繩以法而
於推鞫必委曲詳盡囚感公之哀矜咸吐情無隠旬月
間留獄一空吏畏慴不敢以儒生易之府帥豐稷知公
為偉人屢薦於朝文節林公希赴召京師一見公謂曰
君文詞經術宜範模多士獄訟冗職溷君爾因薦試學
官公以詩書禮三經試于有司乂試宏詞俱第一士林
歆豔見其文以為不可及公之聲聞自是彌大矣除教
授兖州學公以兖先聖國益自刻勵朝夕講學訓諸生
人得所未聞靡不恱服鼓篋踵堂者輻輳至弗能容乃
移書部使者丐錢増闢而新之且豐其餼廪鄉校之盛
遂冠諸郡入為太學正少師書謂公曰士積學非獨為
巳蓋將淑諸人汝其勉旃公既迎養不以官卑禄薄日
營滫􁐝之奉極其誠至上幸學四方士獻歌頌者甚衆
公奏賦數千言祕書省第名上之公居其首巳而丁外
艱毁慽過制終喪屛酒肉弗御閱浮屠氏大藏經周其
巻帙服除為提舉議厯所檢討官是嵗行明堂禮官升
朝者例封贈公居職若半嵗則於格當改奉議郎預計
之適在秋享後乞減秩一等前期受命朝廷嘉之特改
通直郎由是恩及泉壤繼知大宗正寺丞事檢討如故
議厯所初以從臣提舉至是郭天信代之公深嫉其人
弗欲與共事力求去天信曰公豈久于此者能暫屈相
從正字指日可得公曰富貴在天儒者但當顧義耳遂
罷厯局縉紳稱公為難能除祕書省正字遷尚書考功
員外郎以親嫌改禮部時郡國上符瑞者遝至公掌南
宫牋奏或日草數牘無滯思人皆服其敏而工㑹御史
中丞石公弼上言僖祖原廟増置殿室違元豐之舊詔
禮官議公謂有其舉之莫敢廢也予而復奪在常人猶
難況在天之靈乎與時論不合責知歙州休寜縣歙在
江東號難治而休寜巖邑也民鬭狠尤甚公視事親決
疑獄洞見欺隠姦吏不得肆邑中以為神明聽訟先與
辯曲直徐吿以慈孝禮遜之節民多感泣息所争未踰
月獄虚課為一路最部刺史交薦之更數嵗復召為禮
部員外以預議元圭進一官遷吏部擢國子司業公嘗
患成均之士為文率一律恐其寖入卑陋考試必取卓
然不羣者置前列由是文格一變諸生習雅樂既成上
御崇政殿按試大恱謂輔臣曰士成於樂可謂文物之
盛聲調與工師不同手詔褒諭増秩遷太常少卿國朝
自歐陽文忠公以建隆訖嘉祐禮儀㳂革纂成一書凡
百篇號太常因革禮至是命公續之公用前書條目増
脩為三百巻於是治平以後五十年禮文之事粲然在
目詔藏于奉常太子府初建以公兼右諭徳公每見太
子必言治心修身之要為仁孝學三論獻之太子嘉納
復採春秋戰國以來歴代太子善惡成敗之迹日近數
事久則成書十巻號承華詔􁁷云徙太府少卿盛章以
諂附權貴驟用為開封尹忽遣其子并謂公曰外府左
遷吾能為公即還舊物許之乎公正色曰進退百官當
自宰相僕不佞顧肯由他岐進以重速戾哉并歸以吿
章大慙恨聞者韙之除國子祭酒遷大司成賜對衣金
帶入謝上曰卿在朝不惟以文字著稱實有靖共之操
且曰觀每月私試程文髙下甚當其為上所知遇如此
公退而語家人曰吾自布衣致身侍從當有以報國前
此不敢越職論事今豈宜黙乃數求對言治亂大計與
時政得失貴要咸切齒公自是不安於朝矣俄提舉江
州太平觀宣和元年朝廷明公非辜復右文殿修撰知
汝州京西多曠土寳元康定間特輕其賦募民墾闢嵗
久地無遺利而民益富政和初言利者始議増税民巳
不能支其後宦官李彦謂京西之民率冒占官地括其
田而籍之號西城所破産者紛紛或朝為豪姓暮乞丐
於市公下車數月適彦至大肆苛暴人多逃匿避禍公
見彦泣曰斯民離散深所不忍願公少寛之且請蠲數
千户不當括者彦大怒曰是欲沮壞西城新法邪草奏
劾公朝廷壯公敢為寢其奏不行大河嵗修埽岸費稍
草不貲皆取辦旁郡而汝特倍民罷不堪命公喟然上
疏乞免且令民緩輸待命轉運使以不及期督日峻公
奏免益急僚屬惶怖莫知所為公慰撫之曰諸君第勿
書紙尾吾獨任其責頃之免符下民叶讙交賀畫公像
嵗時率子孫羅拜相語曰㣲葛公吾儕非餓死即流徙
異鄉能復自保於此乎前太守嘗建言崆峒山實黄帝
問道之所宜築宫奉廣成子既得請則竭力以事土木
工未究公至主觀道士出大言脅公繼前役公叱之曰嵗
饑民匱可困以不急乎即上疏乞須豐登有旨特從公
之内剛不畏彊禦類如此復顯謨閣待制徙湖州六年
又徙鄧州公在湖朱勔嘗求鸂鶒白雀之屬公弗與勔
銜之由此横加媒糵遂落職提舉江州太平觀靖康之冬
金人再至闕二帝北狩公時寓平江聞之西嚮號慟白
郡守曰趣帥師勤王又曰大元帥在濟南以表勸進不
可緩因呼左右索紙筆立草數百言俾守即遣官持詣
元帥府詞旨懇切讀者流涕建炎四年復集英殿脩撰
再知湖州自金人蹂江浙盜賊蠭起人情恟恟朝不謀
夕民見公復來懽迎蔽路㑹劇賊邵青欲道江入湖窺
伺是州公乃大修城郭作戰艦數百分部隊以綵幟别
之日閱試陳法而加賞罰士卒皆精勇可用民恃以不
恐賊望風引去有頃孫誠於烏墩鎮殺傷官吏居民散
走公亟遣單騎齎樞密院旗牓招之曰今日降後自可
得美官賊徒相戒曰葛使君至誠不吾紿也即投戈就
降是嵗大饑斗米踰千錢餓殍相枕籍公既發官廩又
輸已榖數百斛遣官吏賑給之右姓争出榖為助他郡
之饑者咸襁負而至公於城内外闢僧舍若亭驛以處
之薪釜管籍之屬無一不備全活不可勝計建炎初太
守梁端嘗獲謀叛軍人童照并其黨數十被加職之寵
吿者皆命以官至是復有效之者公察其誣笑曰吾豈
肯殺無罪而利已乎遂錄付獄果無迹狀因坐誣吿者
徙之闔境肅然公在郡能究心庶事雖甚㣲不輕委其
屬視民惟恐傷之見利害施罷不俟日適時多艱疲於
應接慨然有退休之志紹興改元復顯謨閣待制提舉
亳州明道宫乃築室寶溪之上山水環凑名人魁士杖
策造門公為之賦詩飲酒樂而不厭去則觀書著文課
子孫習儒藝商論不暫輟閨門之内絃誦相聞若庠序
然尤喜釋氏書謂其邃處多與吾儒合有時禪寂宴坐
凝然終日或夜分不寐如是者十有四年易簀之夕數
聞異香索水盥手合爪掌跏趺端坐久之北首右脅而
卧薨于正寢蓋釋典所謂如來涅槃相者享年七十有
三實紹興十四年九月八日也爵丹陽郡開國侯虛二
千户真食一百户階自通直郎以年若賞及致仕十七
遷為左宣奉大夫遺表上贈特進明年九月壬申𦵏于
江隂軍由里山之原又明年太常考功以公之行實言
于朝曰道徳博聞曰文安樂撫民曰康宜賜諡文康詔
從之以其子立方列於朝累贈少傅配張氏贈魏國夫
人金紫光祿大夫磐之女有賢行先公卒子六人立方
左朝散大夫前權尚書吏部侍郎立中右迪功郎前河
北路鹽香司幹辦公事而立器立卓立豫立參皆早卒
今立方知袁州女三人長適左朝請大夫主管台州崇
道觀許暘次適右承務郎監登聞鼓院劉封次適左朝
散郎通判泰州章倧孫男五郛右從政郎臨安府新城
縣丞郯左宣教郎江東路轉運司幹辦公事邰左宣教
郎太平州州學教授鄰右承奉郎湖州歸安縣丞邲右
承奉郎監潭州南嶽廟郛邲嘗預國子為名儒孫女六
長適左儒林郎臨安府司法㕘軍沈洵次適右迪功郎
新饒州安仁縣尉章湜次適左承議郎主管台州崇道
觀張本餘未行聘曽孫四拚縉皆將仕郎次尚幼公問
學敏博書無所不讀一過目終身不㤀研窮經旨雖祁
寒隆暑不廢文雄贍而復精深醇密衆製各操其妙紀
事尤不茍凡子之𦵏其親非得公文識墓則必歉然詩
清麗有句法與賔客登臨宴賞即席援筆立成文不加
㸃坐者莫不驚異嗟服公在孕時其夫人夢鳳凰集于
庭既而生公人知其為文字之祥及中兩科歸清孝公
又夢歐陽文忠公授公以巨硯自兹文益進信非偶然
也有文集八十巻外集二十巻考古通論六十巻傳於
世公為人閒蕩樂易遇物盡誠勇於義若嗜欲不靳財
費賙人之急從弟濟仲貧甚官之先已子族女之孤不
能自存者則為之辦裝遣擇所歸租入悉推以畀同産
於竒玩一無所好臨事敢為不畏禍患遭權倖巧中屢
致齟齬處之怡然或問其故公曰吾道當如是又何悔
在太學為師儒之日多禮闈試貢士必與考閱公於數
句中輟知其學之淺深是以多得竒士誨人則先徳行
後詞章故諸生皆知自重薦士惟取其器識凡所汲引
位輔佐禁從臺閣者相望天下咸推公知人四為二千
石所至有惠政治吳興民愛之尤篤去之日挽車號泣
祖送數十里不絶及聞其喪雖深山窮谷中無不流涕
至今言公猶以手加額頌歎不已嗚呼天下無全才久
矣綴學之士文豔用寡或劣于任劇至若嫻吏事則類
多舞智趨勢為幸進計不失節者幾希如公以英儒發
身以循吏著績而又能以介特之守卓然獨立於當世
可無憾于銘銘曰
葛為名門世禪厥文祖也累科雲仍其芬自祖滀之既
􁪣弗施迨公發之浩乎莫涯匪殖斯學惟得之卓實敏
實博先民而覺甫登膠庠載􁉁其光勿毁勿荒士式而
臧既屬既長既究所養終始不爽承帝之奬惟此吏道
治則弗擾所試者小吏之師表勇于為仁仁行如春我
知愛民遑䘏吾身汝鄧之區棠蔽其廬民歌袴襦再騰
于湖人孰不藝器徇則蔽人孰不吏術勝則詭嶷嶷文
康通乎大方内全吾剛靡怵於彊彼相囘遹孰砭其失
公弗與暱曽莫我屈考公平生實大聲閎展如有成見
道甚明晚卧林壑避囂自樂安禪澹泊心若雲廓瞻彼
江干有山盤盤豐珉巋然千載之傳
　　中書趙舍人墓誌銘
自中興三十餘年間廷策天下士其卓然號為一時魁
傑者往往皆出東南嵗在辛未蜀人趙公始以瓌瑋博
達之文入奉大對首論臣子事君父忠孝之大節言約
意確洞見胸臆天子竒之親擢為第一授左承事郎簽
書劒南東川節度判官公事秩滿召為祕書省校書郎
明年自著作佐郎遷著作郎不數日除起居郎丁丑春
正月同知貢舉夏六月拜中書舍人冬十月以卒後三
年其孤謩自蜀以書來請曰先君仕于朝同出處者公
也先君不幸死公哭之哀䘏之厚今𦵏有日矣銘先君
以詔諸幽公為宜予得書曰噫予尚忍銘公哉予與公
自東觀歴左右史掌外制皆同日並命為僚久且密知
公實深雖不忍銘銘不可已乃為公敘之公諱逵字莊
叔姓趙氏家本秦也八世祖銀青光禄大夫處榮徙居
于蜀遂為資州人曽大父可以季子贈官至大中大夫
祖宗亮父衍贈右承事郎母馬氏何氏皆太孺人公少
穎悟一讀書數行俱下甫冠嫻於文章所至求見者如
市性廉静不以世事介意居官行已安恬自有所守其
在潼川簿書獄訟能以身親之符行中緫領四川財賦
暴横無敢抗者有子與薦意公必為類試考官密以文
屬公公不啟緘既試符氏子不得奏符怒以他事攟摭
甚峻終莫能言公亦不少屈也及入館閣未嘗輒以私
一至時相府時相欲岀白金助公以家來公不答時相
怒人為公危之未幾時相死上親擥庶事屛姦擢良風
俗一變忽有旨以兼普安郡王恩平郡王府教授即日
引對上曰卿乃朕自擢秦檜日薦士曽無一語及卿以
此知卿不附權貴真天子門生也又曰兩王方學詩冀
有以切磋之公因奏言路久壅願陛下廣覽兼聽勿以
賤㣲為間庶養成敢言之氣上嘉納洎為侍從益以誠
實見知嘗入謝上曰朕所以用卿卿既知之朝有闕政
無鉅細直助朕也又諭廷臣曰趙逵純正可用其為上
所知遇如此一旦公有疾予過之問焉公喟然曰疾其
不瘳乎昨夢驅車若將入館者或曰此給舍養病坊也
汝當為祕書監居無何疾亟力上章請外弗許後數日
予因進對上首問公得疾狀論方劑甚悉且曰庸醫惡
知此遣侍醫視之而疾不可為矣享年四十有一訃聞
上悼惜不已出内府銀絹各三百賻之贈左朝請郎官
其子壻各一人敕沿路漕臣䕶其喪歸蜀以𦵏是行也
母老子弱旅櫬數千里浮長江上三峽間關險阻幾再
嵗始得至鄉邑道路聞者識與不識皆哀之公先娶汝
氏未歸而卒贈孺人繼室支氏封孺人一子四女謩承
務郎監潭州南嶽廟長女適右迪功郎新差監成都府
商税務支燾餘尚幼以紹興三十年某月日𦵏于普州
安岳縣永康鄉東北山之原公既沒裒其文得三十巻
藏于家公平生無他好獨喜收聚古書考歴代治亂興
衰之迹而𣙜其至要為文根據亦以古為歸内行脩潔
不見過差嘗語人曰司馬溫公不近非色不取非財吾
雖不肖庶幾似之上本以大用期公而公亦厚自涵養
欲有所建明不幸死矣嗚呼士君子必有所不為而後
可與有為有所不為知所為也知所為者矜其所不為
而安於所為也可與有為不必為也不必為者不待其
有所為而知其必有為也曩者權臣用事附已者卿相
可以立得公於此時有貴賤死生之變而處之泰然終
不以彼易此亦不以是自髙是不矜其所不為而安之
也聖天子秉哲臨下得其才於逺方稠衆之中察其賢
於羣小競騖之際意其臨大事必將有所謂不可奪者
而不克見也至今猶思之是不待其有所為而知之也
賢乎哉銘曰
蜀有偉人今之卿雲既珪璧其身亦黼黻其文内抱道
以全其真而方榮親而方得君胡奄焉以淪詩之幽石
尚不冺
　
　
　
　
　
　
　
　
　
　
　
　海陵集巻二十三
