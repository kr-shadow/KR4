#+TITLE: 懷清堂集-清-湯右曾
#+DATE: 2018-05-12 10:20:33
#+SOURCE: github.com/kanripo/KR4f0042 master 79ec3970                
欽定四庫全書　　　　集部七
　懐清堂集目録　　　　　别集類六　(國朝/)
　　巻一
　　　古今體五十四首
　　巻二
　　　古今體六十四首
　　巻三
　　　古今體七十六首
　　巻四
　　　古今體五十四首
　　巻五
　　　古今體四十九首
　　巻六
　　　古今體九十四首
　　巻七
　　　古今體七十三首
　　巻八
　　　古今體九十一首
　　巻九
　　　古今體六十五首
　　巻十
　　　古今體六十五首
　　巻十一
　　　古今體九十七首
　　巻十二
　　　古今體六十首
　　巻十三
　　　古今體五十八首
　　巻十四
　　　古今體六十三首
　　巻十五
　　　古今體六十五首
　　巻十六
　　　古今體七十四首
　　巻十七
　　　古今體五十首
　　巻十八
　　　古今體五十六首
　　巻十九
　　　古今體一百一首
　　巻二十
　　　古今體六十首
　　　　(臣/)等謹案懐清堂集二十巻
　　　國朝湯右曽撰右曽字西厓仁和人康熈戊辰
　　　　進士改庶吉士官至吏部右侍郎兼翰林院
　　　　掌院學士浙江詩𣲖自西泠十子之後競以
　　　　藻繪相髙而氣骨漸弱右曽以清鮮朗潤一
　　　　洗其習初從學扵王士禎稱入室弟子後以
　　　　使事入黔體製一變詩格益進大抵鍜鍊澄
　　　　汰而出之以神韻當時士論翕然推之其名
　　　　與查慎行相埒而慎行贈詩有蓬萊領袖得
　　　　詩仙之句所以傾服扵右曽者尤至沈徳潛
　　　　亦謂浙詩前推竹垞後推西厓兩家之間莫
　　　　有能越之者今觀二家之集朱彛尊學問有
　　　　餘而才力又足以運掉故能鎔鑄變化惟意
　　　　所如右曽才足肩隨而根柢深厚則未免稍
　　　　遜齊驅並駕似未易言然亦近人之卓然挺
　　　　出者也乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　懷清堂集巻一
　　　　　　　　　　　吏部侍郎湯右曽撰
　　過愚溪
我讀蝜蝂傳居嘗念髙危栁侯亦知道未用譏訶為慷
慨功與名失墜差豪釐(栁詩豈知千仞/墜祇為一豪差)文墨本小道況
乃工奕棊羣小既喧豗國事幾紛披風波一蹉跌逺逝
湘水湄扣舷動哀吟離騷詠江蘺西山萬古色冉溪清
漣漪種漆思南國成器詎可期三亭衰草沒故蹟誰復
知兹溪非云愚使君失意時潨潨潄寒石清潭有餘悲
我來愚溪上更詠溪居詩
　　栁子祠
丹茘遺碑字芳椒酹酒痕清溪自寒色返照入祠門種
术風露晩結茅山水源平生靈爽在夜夜呌哀猿
　　鈷鉧潭
沿流直過西山西水聲激激風凄凄澄泓徹底不受泥
一堆寒碧浮玻璃崇臺延檻望秋月天髙氣迥忘卑棲
千年剥蝕潭上字空聴落日號荒鷄
　　曉遊朝陽巖
言尋朝陽巖煙日初㺯影清暉媚幽姿散步得妙領連
娟浮嵓㠋逺目試一騁俯瞰瀟水流含漪𣺌千頃探竒
下幽窟潛蛟舞浪井虚徐清風來蕭灑俗縁屏林梢法
華寺㫁夢凄已冷清音非絃匏吟嘯坐日永
　　漢陽渡
朝趨武昌城暮指漢陽樹風波出沒間一日兩回渡江
邉老人見我熟笑我往來計真誤停辛貯苦不得言破
㡌青衫在行路既不能春風細浪沙棠舟玉簫金管坐
兩頭又不能漁舠一葉舞空快踏浪上下随鳬鷗乘此
兩版船截彼萬里流千丈俯蛟室九淵跨龍湫張風無
帆捩無柁一夫雙槳如烟浮呉兒非解水楚俗寜善泅
波瀾談笑意自得勇若壯士挾兩輈歘忽江心翻白鼉
顛風雪浪髙峩峩急雨打面如飛梭牽船幸傍沙岸住
不爾性命随濤波嗚呼性命随濤波艱難岐路奈爾何
　　黄鶴樓
金梯玉房不可求誰跨滄海凌瀛洲溶溶雲霧江漢上
百尺逺抱空中樓問樓始何年千載嵗月遒刦火燒不
盡云此仙人留仙人駕鴻靷鳳去黄鶴尚落清江頭舒
翼繡桷奔矯首紫甍浮我來軒窻開面面恍踏鶴背汗
漫乘風遊妙絶般與倕斧斤窮雕􁓱象形㑹意儼飛動
青田萬里誰當儔樓中羽客來丹丘玉顔百錬須髯脩
傳聞風月最佳夜一聲鐵笛横清秋潛蛟起舞老龍泣
霓旌翠旗今在不西土亦何事來此維輕舟樓前觱篥
聲樓下江水流孤雲飄落百蠻路仙骨未換仍羈愁
　　竒蘭舖(永州西三十里有蘭生松巔叢徑丈許土/人云昔有人盜之為雷所擊道旁枯松尚)
　　　　　(存/)
千年屈曲虬龍枝兎絲女蘿縈繞之風霜晼晩不相保
雖有親愛誰得知嶺南寄生叢神木萬㸃葳㽔攢老槲
漫山麄俗那足道可惜幽人在空谷藝畹從知傍水涯
孤芳一任荒榛曲一朝下上随天風賢哉大夫如此松
移根千尺摩蒼穹雨露黙與神靈通本榦蕃滋枝葉茂
秋花淺碧春芽紅夜半小兒思引手空際驚霆逢鬼守
道傍老樹空輪囷電尾煜煜燒為薪蘭兮蘭兮性守貞
木有本兮水有源藤牽葛附爾何取縱得榮華非本根
　　飛鸞橋
曉起望驛堠晩飯投山村衡州十日來日苦風雨昏泥
塗鞾韈不得洗快心娯目誰復論朝來灘聲作雷吼雪
浪遥齧蒼山根僕夫顧我歎中心増勞煩俄然絶境得
披豁長橋逺跨羅水源横亘三百尺連延二十門雲中
忽投駕海霓潮上倐露浮天鵾憶昔行人久病涉浮梁
連筰随波翻萬夫徙石鎮蛟穴千鎚積鐡防鯨吞重添
飛樓臨縹緲更架傑閣聴潺湲我來一步一移目四山
蒼翠手可捫恍如平江風輭舳艫銜尾過下水㣲見舒
舒旛又如康莊之道接軫數十乘蹶張詎有犢破轅若
施帷幕布瑶席便合歌舞行金尊天寒轉惜水勢減不
及春夏看崩奔好景潛已移過眼那復存後山冥濛霧
雨繁前山嶔崟虎豹蹲憂虞苦多安樂少一身萬里勞
心魂
　　自江口放船入洞庭
千山萬山㫁極浦暮烟蒼然俯平楚浮空雲夢細莫數
洞庭七百天奥府日東月西相吞吐環混宇宙自振古
潛蛟老龍蓄雲雨湘妃漢女迭歌舞我來落景巴陵東
萬頃漾作金盆紅塔勢矗矗烟濛濛滉瀁恰得生㣲風
斜挂帆席推庳篷快哉手招浮丘翁岳陽樓髙翠嵌空
君山螺黛盤當中
　　磨崖碑
青螺蜀棧真危哉西下逝水寜東迴移軍六合巻清霽
中興大業由天開衡山山人謁靈武魚水道合無暌乖
桓桓忠勇李與郭手執枹鼔如霆雷姦㓙滿盈神鬼怒
將相和協功名偕金妃木母火當殪刲屠家禍誰胚胎
二京收復凱歌入父老泣下長安街煙花紫禁列冠冕
龍車鶴駕青春囬艱難秦越共肝膽安樂骨肉相嫌猜
飛龍小兒竊國柄表裏宫掖亂所階長慶樓空夾城閉
玉房朱户生青苔凄凉西内情尚爾摘𤓰况自歌黄臺
漫郎摛辭意深痛涪翁弔古留餘哀春秋史法非頌體
石湖晩出空譏排平生兩眼熟拓本愛此片石江山隈
蓬州垂老嗟逺竄嵗久妙墨重摩揩攝衣拾級厯千尺
孤亭下瞰雲濤堆撫時感舊増歎息啼猿落月同徘徊
　　我行二首
我行亂山間登頓力已勤下踏欲崩石上穿始生雲隂
霾錯昏晝髙低亂氤氲一身塗路長何由息勞筋天邉
有㫁翼哀鳴呼其羣山外啼清猿凄㫁詎可聞官道人
烟絶空見水沄沄頻年困兵戈誰戀榆與枌比者賊雖
滅尚未囘官軍
飢腸已雷鳴日暮况風雨遥望蒼山根晩横煙一縷僕
夫舉示我喜色上眉宇叩門乞酒漿安眠借廊廡相視
但睢盱誰解相噢咻懐哉佳主人逆旅心獨苦窮山多
盜賊深夜走豺虎防身有何術㣲命賤如土
　　湘山寺二首
花雨飄寳幢㣲風韻塔鈴馴鴿上齋鉢老僧閒誦經客
子入門來佛燈晩熒熒被徑蔓蘿葛聞香啓幽扄法界
優曇華三嵗始一零(寺有千日蓮/三年一開落)廊深苔蘚古地僻草
木靈緬惟咸通來日月如奔霆頎然金粟老彷彿長眉
青
林喧鳥知曙鐘殷寺初曉踏石穿煙霏屈曲羅翠篠暗
泉尋石罅海眼逗雲表湘流去逶迤青山明鏡繞雲重
巖岫複水逺鳬鷗小平生慕躋攀志與禽向矯香門昨
夜夢一去堕縹緲悵焉解纜行飛鞚尚林杪
　　桂林使院呈石林編脩
漏永凄風響閣鈴語䦨殘燭尚熒熒五湖南下悲身事
百粤西來傍使星枕石本難欹處稳看花不擬醉邉醒
途窮肯問諸侯禮歌舞筵中酒肉腥(時中丞以下皆請/相見謝不往也)
　　話蜀中事
尚餘苦熱在秋林更帶蠻溪水毒淫三峽波濤似雷吼
誰言如綫復如鍼
　　納凉
薄扇輕羅稱野情筠牀筒簟有餘清孤懐能到古人少
萬感盡從閒處生倒挽九牛真細事獨扛百斛亦空名
西風取次成追憶鱸鱠何由入旅羮
　　讀陸辛齋先生感事詩
寛大何來見賜租催科日夜下臺符七言字字堪揮涕
一幅流民鄭俠圖
　　夜中大風雨得二絶句
巴陵南下嵗將徂駭浪驚風走畏途今夜聴來孤枕上
恍疑身又落江湖
尚有輪囷醉膽横十年心事短歌行墻根老樹縁何意
也作冰河鐡馬聲
　　秋月一首寄家兄
自從漢江來六見月圓缺徘徊穿房櫳曲折散林樾清
輝豈不美可惜照離别攬衣步前除夜久衆星沒惟餘
短墻下露冷草蟲咽念我同懐人踟蹰待明發
　　野步
散步聊乘興斜陽獨自來鳥鳴松逕寂風過竹扉開種
菜先除蝗燒田尚􁂨灰村童訝客至三兩互驚猜
牛羊下隴坂墟屋上炊烟野店殘陽路山橋落葉邉蒸
壺親候火穿筧細分泉閒覺為農樂供家不用錢
　　䟦喬石林編脩使粤集後
使節南溟萬里長乘潮解纜興徜徉玉堂人物風流在
泥酒遊山總不妨
桂管歸來已二年眼中厯厯舊山川傷心灕水闗邉路
一度看詩一惘然
　　讀汪叔寜見詒之作兼懐令弟蛟門比部
㡬將摹擬笑當塗陶謝風流今在無只有韋家好兄弟
詩如水淡見工夫
　　日暮散步登城西樓
積雨始晴霽欣然試出門㫁煙生委巷殘照入孤村畦
長新蔬甲池添舊水痕獨遊人迹少一一看鴉翻
雉堞參差外江湖俯仰中危樓坐凭眺秋色敞虚空𣺌
𣺌帆檣影蕭蕭蘆荻風翩然幽興在且欲問㝠鴻
寓目即成趣荒村小市邉瀰漫分野水䆉稏對秋田隔
壟呼牛笛歸人採芡船為農真自樂辛苦得豐年
歸路猶延佇佳時惜易過人投暝色去寒入袷衣多䦨
閙煙中鴨陂荒雨後荷小詩聊記取有興即髙歌
　　别喬無功
感時無那嵗嶒嶸轣轆征車想去程冰合河壖狐過迹
雪晴江上雁歸聲異鄉兄弟依依在落日郊原莽莽平
尚計為君留十日酒邉豪氣正縱横
　　簡喬雲漸
淮南插脚二年住嵗月過眼如迴飊蠨蛸入户蛬繞砌
時慰幽獨來朋交書巢風義我師友一見便歎髙山髙
叩門造請敢辭懶木鐸謬與黄鐘調君真採擇及葑菲
明信謂可羞溪毛巷南巷北燈火近舎西舎東夢寐遥
酒杯茗椀時到我肯令三日無佳招愛君散髪卧江海
風味頗似斜川陶平生俗事不挂眼朱黄㸃勘忘昏朝
詩騷苦語肺腑出自煮何啻河魚膏昨遣髯奴致雙鯉
始聞謝病收羣囂遥知秋堂冰雪冷鳴簷夜雨風蕭騷
要從歡喜生㣲恙(用山/谷語)吾詩聊可供談嘲湖平木脱煙
水濶獨雁呌羣天寂寥魚舠放浪發興極一閒脱手誰
能邀少須健飯續前㑹三五同踏城西郊天公此福未
吝與待放海月生烟梢
　　閏六月二十日王方若生日為作長句
王郎生時六月閏到此始經三度逢乘除强弱到六厯
坐覺儀象羅心胸古人推算法則爾為子誇説如竒蹤
君當招客我當賀一飲三百玻璃鍾西風初生梧䇿䇿
劇暑未退號莎蛬海東月上聲影絶秋河一道來摇溶
擥衣四顧莫歎息且變愁寂為歡悰明年四十君始滿
赤手往看騎生龍不爾南山北山裏一鍤便作躬耕農
鬈鬈垂髮百嵗母二頃亦可謀尸饔況兼兒郎好筆牘
阿侯玉雪看姿容一生辛苦母乃僻那用萬户争先封
是時我亦尋舊隐江南的的圍羣峯山兄漁弟足瀟灑
墨場酒地思追從短篷倘肯勤過我待掃花徑呼諸儂
詩成放筆一大笑隣寺忽打煙樓鐘
　　贈王崑繩
秋風颯颯吹驚沙横林一抺飛霜花掩闗窻户忽已冷
日看髙樓盤棲鴉俄傳有客訪我至姓氏久遣傍人誇
東陽大小吾所羡得一已足慰蒹葭悲歌感慨燕趙士
翻與江左争風華掀髯為我論作者直欲上古窮羲媧
中間雅鄭各判别往往麗則兼淫哇蟬連入耳意不厭
妙語散出紛天葩君來十日未為久造請忙似逰春車
我亦時過話詩律歸路每待㣲陽斜城北喬生吾好友
主既不惡賓殊嘉花箋小幅日召我道此篤愛無疵瑕
明燈絮語似夢寐酒杯吟巻忘天涯五更燭跋未肯住
直待東海升青霞裁成長句貽贈我龍騰鳳翥相紛拏
憑陵意氣流輩少似子筆力誰能加我詩委靡媿大手
氣懾不振惟咨嗟留題紙尾亦徒爾聊復贈行當馬撾
　　寄汪舟次檢討
如瘖思語每掉舌如飢説食先流涎鯫生獨坐空館裏
側想逰屐心茫然青鞵布韈性所好欲往追躡無因縁
傾城燈前上元夜坎坎伐鼔歌喧闐待公不來踏筵舞
浮江一舸春風顛光隂蠶市憶故國旅夢常繞東南天
傳聞使者近持節煌煌千騎來聫翩旌旄遥駐御史府
笳吹時到西湖船正逢四月五月後梅雨洗出山娟娟
探幽要使單騎併選勝不惜衣裳褰題名山寺三百六
傍人擬作飛空仙酒酣倒吸波底月筆落遥散風中煙
鳳閣文詞新有様翰林風月誰當傳歡逰自歎不同賞
空憶倒載迴朱駢秋風初生木葉脱我欲歸掃三椽眠
是時公倘未即去便合一日争千年
　　偶成
梅花嬌小杏花憨此段春愁了不堪一蹴輕絃雙燕子
喚囘歸夣到江南
　　酬潘廣文匡主見貽四首
大雅委荆榛斯人久寥落吾生苦不早心迹長寂寞窮
年抱遺經㣲尚夙有托誰能導其源浩浩觀海若
海上有君子身老道益尊讀書七十年細大悉討論檀
弓言物始讀學百不存歎息耳食子焉能窺籬藩
忠義在天下皎若行白日卓哉三四公(廣文昔與㡬社/陳夏及吾鄉陸)
(陳諸/公游)事載史臣筆君今老書生奮袖談一一行成稗官
録用以補闕逸
我昔逰呉中竊窺一語妙(廣文以事落職/今復為諸生)今兹淮南路
半面接言笑晩將零落意託契到年少張裴彼何人往
事重憑弔
　　題喬子毅小照
白衣青舫得閒身㡬曲霓裳一幅巾池上風流今在否
相看已是巻中人
刦火銷沈嵗月遷不將人事擾天全朱顔綠髪還如昨
彈指過來廿八年
　　柘水舟中遇大雨
青天蕩蕩忽變色黒雲如山􁠬嵼立一條倒掛日脚明
萬弩齊張雨㸃急時來自是風雷㑹幽處如聞鬼神集
吾舟小比蝸牛廬苦怨腸饑衣更濕樂哉頃刻移隂晴
雨過猶帶龍涎腥縱横亂赴塘下水磊落已見天邉星
蛙鳴池上聲閤閤螢流草際光熒熒谿回漸近人語閙
依約㡬㸃籬燈青
　　觀俞錦泉家樂
我醉來為蘂宫客丹梯直上三十級紅牙檀板才一聲
珠裙美人雁行立平開寳靨玉色勻小曵羅襦香氣襲
誰其主者芙蓉仙紫衫兩部迴春妍雲窻霧閣到今夕
絶藝一一誰争先白雨催來羯鼔㸃緑腰撚出琵琶絃
宜春院中搊軋筝雙成座上吹和笙一枝鐡􁌹水龍吟
三尺玉簫雛鳳鳴忽聞清音起重叠姊妹桃根復桃葉
等閒聽出猶可憐况是蛾眉好腰衱歌扇新開瓊樹花
舞衫舊罥春風蝶不記今宵正三五璧月中天夜巳午
哀絲急管爛不收肯捉回鞭踏街鼓巴牋叠幅當報投
更索鬪酒飛觥籌狂言一發驚座不欲為越女三年留
　　贈兩淮廵鹺六首
大海環東萊滄波𣺌無極明公生其間昂藏萬夫特早
入承明門丹臺動顔色許身良卓犖當官必正直謨謀
見真儒獻替賴羣力翽翽朝陽桐威鳳占五徳
古者設諌官上可比宰相君不及堯舜心恥常怏怏直
前論事時百折氣逾壯公來簪白筆髙議殿廷上時清
主既聖直道少疑謗還聞補五絲辛苦意不忘
三代制國用其本在力田後世算錢刀利盡民力朘俗
儒每病此我見不謂然山海天地藏百姓詎敢専但勿
較分銖寛大衆所便今看周孔心未讀管晏篇
緬惟鄭公鄉乃在公井里淵涵富經術千載繼前軌上
之窺皇墳下遂逮子史餘事為詩言雅音被宫徴銀鈎
勤翰墨爛爛光照几豈徒風節殊廷諍傳諌紙
嚢無金門粟家有珠履人名流例愛士黙黙情自親道
義收礲錯詩書浩涯津琰琬韞已輝椒房香可紉乃知
氣類廣更歎品藻真引領仰末風願言揖後塵
二年都城客取友素心最側聞公子賢一見下交葢是
時迫嚴冬雪意飄酒外風流甫觴咏馬嘶促行斾怊悵
猶至今歸帆亦呉㑹通門懐半刺節下整襟帶
　　海陵官舎送馮大木歸徳州限韻
江上昔相見秋風紅蓼時廣陵斗酒别殘雪挂松枝荏
苒過三月殷勤贈片辭冷灰離恨劇屬思未嫌遲
千里歸心疾聴君醉後談此宵唯接燭何計可留驂玉
鱠輕飛雪朱盤脆擘柑且留今夕夣猶自遶江南
别袖牽仍絶征鞭挽不停路分殘月白詩待逺山青磵
口肩雙兎沙頭倒一瓶只應憐寂寞晤語憶寒㕔
我數東歸近幽居興未涯雪消看種秫土潤遣移花湖
雨千絲細江雲百尺斜㡬時君一訪烟水認浮家
　懐清堂集巻一
欽定四庫全書
　懐清堂集巻二
　　　　　　　　　　　吏部侍郎湯右曽撰
　　題新城王清逺園居十三首
　　　石帆亭
渺渺雲中帆茫茫煙際水何年一片影吹入户庭裏静
聽波濤喧卧看嵐翠起
　　　樵唱軒
石脈轉嶺背樵歌出林隂詎有曠士懐自然太古音賞
心與之遇杳杳不可尋
　　　半偈閣
古之學道人往往躭禪悦青蓮窮妙相白足講入滅香
清半偈餘便是阿難説
　　　大椿軒
有目抵虓虎其精為青羊八千紀春秋䕃此君子堂人
間斤斧聲嵗月安得長
　　　雙松書塢
種松傍簷楹偃亞雙榦直抽㽔及春華六月結成實偓
佺古仙人服之好顔色
　　　小華子岡
崇岡俯逶迤寒山㡬縈複紅泉碧澗路永與清景逐弄
月下潺湲麻源第三谷
　　　小善巻
何年靈境闢蒼蘚洞門古冉冉封香雲毿毿落花雨我
愛服玉方欲往訪鍾乳
　　　春草池
芳草倐已春茸茸一池碧不知池上水清淺生㡬尺良
㳺愜素襟幽夢寄遥夕
　　　三峯
誰將三芙蓉削出太華頂巖巒穿窈窕冰雪照清迥攬
衣此孤鶱灝氣排空㝠
　　　嘯臺
琴瑟終假器笙竽止諧俗不如激清音發齒粲如玉迴
風結流川髙臺寫遺曲
　　　石丈
丈人巖巖姿貞期邈難對風霜識本性娟好謝俗態長
與躭竒人晩節共棲退
　　　竹逕
捎雲出萬竿漏月穿㡬个風來憂成韻幽響日相和掃
逕延清隂彈琴夜深坐
　　　緑蘿書屋
静知世網踈淡與古言㑹秋堂一散帙㸃勘丹墨外晝
長寂無人㣲風動蘿帶
　　題畫
金爐三尺火㣲紅寳篆香銷錦帳空皓腕一抛珠鈿落
囘身斜倚玉屏風
鬢亂釵横不上樓夜來孤夣到并州分明認得蕭闗路
白草黄沙一片秋
　　仲秋釋奠
海甸同文日橋門釋奠時牲牢遵舊典肸蠁肅神儀道
統三才合儒宗百世師器猶存俎豆祀已重壇壝律應
清商管齋先上戊期侵階開紫陛列仗擁黄麾韻欲流
金石尊看潔象犧璆懸存虡業瑶篚薦堂基素壁留香
久靈風巻幔遲僾如函丈接炳若日星垂醴酌思遺版
車攻有舊碑槐隂當殿合松葢拂雲欹仙草依幽砌文
芹漾碧漪清時脩禮樂上相主盤匜調爕勲方大精虔
意不疲丹楹浮翡翠碧瓦䕶琉璃瑞氣澄清靄祥光接
曙曦淵源繼顔閔名徳重皋䕫璧水羣賢在蘭臺百籍
披宗風傳絳帳家法守皋比吾道今安仰斯文總在兹
青衿諸弟子聫袂獻聲詩
　　和寄家兄廣厓
七字詩來洗旅塵荆花齋閣句清新看雲白日憐狂弟
聽雨閑宵憶古人夢裏獨歸江上路病餘最怯酒邉身
何時真了村南約未用山堂更買隣
　　秋霽出逰白馬湖兼到近村雜成十絶句
出郭真成爛漫逰水村随處寄悠悠眼明初見湖邉路
蒼莽風煙一片秋
露凉咽咽草蟲鳴素練烟消出曉晴又是碧花紅穗了
一年秋意可憐生
欹斜㡬曲入僧蹊小闢松門不厭低意在有無思一語
便從花下捉談犀
陂湖遥隔埭西東蹋水呼來舫子通小試袷衣寒入早
豆花雨過蓼花風
㡬株水栁繞荒荘雙槳停來與乞漿獨纜虚舟人迹少
鸕鷀兩兩上魚牀
浩蕩馴鷗認得儂平生湖海豁心胸西南一派煙波裏
絶憶當時甫里鐘(湖心舊有甫里寺曉暮閴/鐘聲今故址為湖水蕩盡)
自擘菰漿剥芡珠芳鮮到處足行厨鱠殘二寸銀絲滑
可抵鱸魚入饌無
沿籬豆老齊舒蕚貼水蘋多亂著花也自能紅復能白
一枝笑插㡌簷斜
門館蕭森䕶碧苔誰家亭子净氛埃斜陽抵死催人去
紅板橋頭首重迴
㸃㸃漁燈集網師半規纎月又生時河橋小市歸舟晩
光景流連十絶詩
　　㳺焦山
十年夣焦山游志未一副今晨峭帆往快若逢交舊巃
嵸蔽隂翳曲折見徑竇老僧山澤癯驚喜遇邂逅似訝
客精䖍山靈黙相佑初來風㸃雨少過雲脱岫壓江臺
閣傑年深新締搆江聲日夜壯萬馬戰場走聞之已驚
詫㣲命况相凑八年十回往得非天所宥稍髙漸䝉宻
更上益深秀林端鼠暗窺葉堕烏早救松風颯然至清
若下寒溜野花亂青紅艶若春氣逗經霜石脊削劈斧
皴不就巖扉想髙躅歎息龜鶴夀竒文古鼎篆茫昧失
句讀千年瘞鶴銘㸃畫不可究江沙埋㡬尺漫滅人不
守石竒露光怪如坐卧起仆風水相吐吞上下忽空透
君臣分佐使各各位左右隂厓攀荆榛午鐘聞一扣隐
隐睇林麓菅茅㡬間覆絶頂恣遐矚浩然塞宇宙江分
一柱撑水觸兩厓鬭莫肖張耒詩亘古如龜伏兹山名
浮玉萬金不可購投畀衆富兒一錢不肯授四時變態
殊目未一經覯山僧言其然吾言非嘲詬金山塔勢矗
對張機與彀海門昏不辨天水一浮漚銅坑東卸來北
固始回首廣陵殘鐘沒𤓰步髙颿收斜陽又西傾朝昏
異狀候霞漲倒景紅萬里堆纈繡波平閒榜人風定憩
川后眺覽凡想滌佳境誰當酬僧厨摘野蔬晩飯始蒸
餾照殿一燈昏負墻古佛瘦平生幽討興常將夜繼晝
禪房竹露零甘液勝飲酎山清入定空不聞夜下漏月
出五更初落落散列宿江平面如鏡靴文㣲作皺扶桑
翻日車羲和轡馳驟欲上未上時金波㡬騰蹂圌山好
屏障紅粧遮蒨袖驚巢鴉亂翻浴日雉朝雊兹遊􁒻厯
厯貧兒忻驟富其如鬼揶揄司命不見祐明仍掉頭去
髣髴難刻鏤猶然作詩言文蕪㫖亦陋
　　舟中與惠硯溪阻風
與君昨聫吟忍凍及遥夜氣壓叔􁌒陋驅争東野駕生
未分二斗理合避三舎送籠身在笯服皁䭾難卸戲發
楚人些不學夀陵唶風霜正窮沍天地方叱咤眠枕支
未稳詩材巧相借開山要鑿空伐國必乘罅我踈衿露
肘子宻帶連胯贈刀報豈無獻璧禍早嫁勉作三鼔竭
其奈終日嗄聞聲笑扣缶咀味想啖蔗靡宻争充盤涓
滴俱入斚疑有百城擁不輸一錢價柁死魚負蟄冰觸
人徹瓦撥灰寒沈煙落燼夜添樺薄技更刀奏狂喙落
紙怕湎思壑谷飲獵想雲夢射空然屠門嚼反似梁國
嚇百戰鐡不持一處囚肯赦出膏真自煮擇地那禁㵼
神來琢肝腎皮相説脅髂誇多獺未祭絶筆麟已獲浮
空海氣幻瞥眼電光乍强弩穿已末堅城久難下祭如
既灌餘酒似不驩罷謹當奉秦帝不敢望宋霸子吟慎
毋然寸鰭看變化
　　三月三日同錢幼鯤雨泛湖上
兩峯如髻復如鬟雨後平湖空翠間脩褉難逢有今日
放船正好看青山詩壇鵝鸛全軍斂野局漁樵一席閒
惆悵輕橈容易去不曾洗足到禪闗
　　真州詞二首
估客髙桅收江頭浪如屋一笑輕千金來就青樓宿
宻意真珠稠雙懸玳瑁鉤迴燈相笑語夜夜住真州
　　雨
㸃幔復侵簾更踈漏轉添稍聞凉氣入㣲怯曉風尖跳
户蛙先喜翻簷鵲試占人間惆悵意只是晩亷纎
　　江上感時物偶憶故鄉二首
我昨别家日始見含桃風梅子方生仁薔薇漸抽叢一
度月圓缺花事倐已空嬾宜(堂/名)堂中坐照眼櫻珠紅登
之白角槃䝉以青絲籠渇羌本知味愛此醍醐融翻從
矮堕底怪許勻圓同金衣佳公子日夕窺簾櫳一飽吾
不許最勝東呉東暘溪㡬萬樹謹䕶如守宫可憐好顔
色樂府青樓中熱思逐彈丸不借漿寒攻但恐梅雨漬
蠧或生蝱蟲
江南夏淺時樂事粲可數悠揚花信風霑灑豆子雨隂
隂桑覆壠脈脈膏流土呉蠶方上蔟繰絲知㡬縷蠶眠
豆亦熟農書舊曽譜青葱偶摘塍輭美初出釡西來(庵/名)
有禪老分餉日卓午憐我征衫塵舊業荒老圃爐烟巻
清晝坐久茶泛乳賴此宿酲醒口腹非小補我欲歸南
山一頃種煙塢採擷充野庖灌溉煩地主惜哉不得往
念此猶起舞
　　逰夏氏五里亭别業同曹武歌友萊隣湘昆季
五里亭迴得此莊萬鴉歸陣正斜陽清池蘸岸舊痕緑
脩竹滿山新粉香谷口人家常寂寂洞中喬木轉蒼蒼
三千去路愁炎毒願借風軒六月凉
　　重五雜憶詩三首
閒尋舊夢八年前水閣秦淮小有天風細月華人不到
茜紅帬上倚筝絃
寜兒掌上記初生㸃滴踈桐夜雨聲角黍筵將湯餅㑹
恰教兩事一齊行
憶昨江風作意狂青山山下倚危檣劇憐萬里歸舟客
不得杯黏午日黄
　　清流闗
清流闗前巖月宿行人早行車轣轆年年一片青草痕
沒盡南唐戰場鏃
　　曉行
信馬閒行有底忙詩人風味野人裝旅程梁宋初飄泊
離思秦呉正渺茫四野欲沈明逺燒五更將絶趁㣲凉
篋中苦訝衣裳薄壓體如霑九月霜
　　汴京雜感四首
清渠照出錦帆遲千載烟楊尚作絲一様傷心莫回首
樊樓春酒最濃時
烽火東門萬事非打毬誰復御場衣只應花鳥無拘管
尚自年年汴水飛
休將羯鼓憶昇平惆悵無人空月明拍按師師筵上曲
馬行燈火夢東京
連理芭蕉玉色芝故宫無復舊堂基憲王歿後風流絶
誰冩哀音樂府詞
　　延津道中
悠悠疲馬出延津觸暑清羸旅病身正要薄雲成小雨
好教官道壓逰塵漿思半呷村姬乞路失三义野老詢
一輛太平車子裏全家安樂是何人
　　題唐六如呉彩鸞寫唐韻圖
蘂珠小謫又經年重叠書完九萬牋却笑仙家新活計
也如人世賣文錢
　　題周昉妃子出浴圖
薫風殿角得㣲凉玳押冰簾困日長第一華清好梳掠
晩來纔罷玉池湯
　　道上蝶
白汗憐方困青陵見似稀已遲春艶艶還逐夢依依弄
影悠揚過分香晼晩歸迎風有紈扇切莫繞羅衣
　　秋日登吹臺
浩刼曽傳㡬兵火此臺百尺猶嵯峩誰其逰者杜髙李
四顧封中淮濟河八月九月秋景澈今人古人遺恨多
草黄騏驥爾且病木馬不食行如何
　　陳昇庵招遊蘇門百泉
五更月堕天西南殘星耿耿配兩三出門風輕馬蹄快
衣上一帶侵山嵐蘇門縣前解鈴䭾困思小憩投茅庵
賢侯東海我好友勸我劫劫姑留驂臺符吏牘劇衡石
一笑不問先幽探西門七里林谷繞斜日半嶺烟雲含
涓漣已到百泉上清暉傑閣凭眈眈水妃何年此㣲步
明珠錯落遺風潭千鬟萬髻作顔色太行倒插緑玉篸
清泠忽聽響琴筑駛激更不容螺蚶吾徒解衣聊快意
健筆往往兼雄談昔者東遊過趵􁂪與此清泚同所妉
水晶盤中瀉冰雪一勺便癭吾猶甘(水性悍急飲之輒/癭居人於十里外)
(方/汲)桃竹園西得㣲路下者捫壁髙乘籃青山久無俗士
駕白石尚有仙人函嘯臺鸞鳳杳何處遺訣或者留彭
聃重遊後㑹誰與必歸路欲覔觴酒酣環山三帀夢應
熟瞥眼一過心常貪便㨗休争百足蚿纒裹莫作三眠
蠶人生婚嫁有時畢便合夜雨同㝠參
　　來安道中閔蝗詩
我聞政成蝗不災天意潛自㝠㝠回推原人事理可信
不爾淮徐之民何有哉去年秋田苦蟊螣吁嗟有穀人
得食冬來大雪三尺彊猶賸遺蝗蔽天黒宻不能使舉
網齊遮邀熾不能使縱火俱燔燒農夫釋耒各歎息胼
手胝足徒為勞舊傳此物旱之徴㴻雨一洗如秋蠅只
今山川不神龍溺職上帝憫爾應遣油雲蒸矧今農功
初良苗甫欎欎收穫及西成尚可五六月腹心雖煩憂
物理有衰歇兩年遭旱復遭蝗此是何人任其闕勸農
努力耕爾田清平官府才且賢
　　上某中丞
帝簡維良佐時清有大賢中丞雙印綰副相緑車聫冀
北祥雲合天南福曜懸陛辭多感激宸眷獨勤拳鎖鑰
蠻荒地開張節鉞權到時梅正發去後月長圓百越遮
靈宅三瀧俯大川林翔五色雀水酌九龍泉掠㡌遮籐
葉褰帷繞木綿兒童欣瑞日父老喜佳年善政經綸逺
清操金石堅四知傳介守三畏接真傳瓊樹何由採丹
砂不直錢嚴刑冰案減私税耏門蠲惠路沾千里仁風
播八埏蒸黎資教育多士樂陶甄海舶鴻鱗集花村甲
乙編麗樓更㸃㸃煙塢鼓闐闐撫字真宜亟瘡痍劇可
憐讜言雙闕奏文誥六條宣飭紀風常肅匡時俗屢湔
豺狼羣破膽梁棟早須肩汲引收㢘士疵瘢凜屬員時
豐家室聚官好吏民便式訓招陳寔逰談逐魯連珊瑚
寜撒網瑇瑁不開筵山館無停轍橋門絶放船十陳鹽
莢論三復二南篇簾啓花間市門開月底㕓柔桑經廣
陌瑞麥織新阡蜑户謳聲徧蠻鄉舞曲妍鈴齋排錦石
㦸府卧雕鋋疇入陳琳室來看王儉蓮嚴徐殷仰止帬
屐望周旋黄木灣頭路沈香浦外田韓碑朱篆刻尹誦
緑書鐫令譽傳方外清名到日邉𢎞猷齊稷契淺學遜
雲淵早嵗身辭越頻年客寄燕詩宗匡氏鼎禮述服家
䖍落拓囊如葉蕭條業似禪林宗巾累墊東郭履頻穿
孔坐談曽劇陳筵醉欲眠鵞谿裁十幅麟角秃三千把
巻思枚馬燒丹訪偓佺呈材羞碌碌收籠愧戔戔謝府
詩書積程門禮樂全執經稱弟子披霧豁拘攣官舎曩
留屐雲亭待草𤣥玲瓏開綺饌安稳策花韀殘臘冰霜
後迎春雨露先提攜邀譽久拂拭感恩偏苞鳳程方逺
臺鶯詔特遷雙旌光照耀六纛影蹁躚嶺外人歡甚朝
端論翕然鎮南聲最著分陜任尤專亮采先三事疇咨
答九天臣心方似水元化正乗乾爕理調湯鼎賡歌入
舜絃惟應桃李列丞相植門前
　　題水村圖
梅子雨過麥隴黄𤓰蔓水流菰葉香江南夏淺好時節
水村處處分新秧新秧分時蠶上蔟呉蠶結繭瑩如玉
繰絲得穀網得魚船頭醉歌船尾宿河豚欲上蘆芽生
清江波寫鏡面平呉兒踏浪不踏土㸃㸃帆影浮空明
十家五家矮茅屋門前烏桕樹濃緑林梢雨歇呼鵓鳩
原上耕忙催布穀艑郎唱艣何處來青山如畫須當杯
烟中㣲㣲見孤寺塘外隐隐聞輕雷長安三年飽塵土
歸夢江鄉劇連弩今年久旱氣欎蒸白汗翻漿愁卓午
陸生叩門貽此圖挂壁似有清風俱山兄漁弟莫相笑
我亦識字耕田夫
　　耳疾排悶五首
年踰三十一衰翁百病侵尋急箭攻牛蟻不聞差自在
更休方法想治聾
移持雜卉傍軒楹零落真慚得地生剩有一枝紅芍藥
半開應識主人情
急雨俄驚瀉瓦溝恰從久旱豁煩憂夢中訝許清凉境
蕭颯陂塘五月秋
茆簷苫葢一弓强兩面虚明八扇窻箇是儂家新活計
錦葵石竹膽瓶雙
青綾㡬度玉堂眠歸夢江鄉輒惘然第一清詩吟望處
萬株紅藥曲䦨前
　　沈度汪諭徳招集丁香花下以耳病不赴書此作
　　　答
從教寳網奏英韶病後音聞半寂寥酒伴只思春社盞
藥畦屢夢故山苗蹉跎勝日看花約慚愧先生折簡招
寄語温風好將䕶他時還擬一攀條
憶昨分曹立韻時觴飛猶訝酒行遲座中强半多呉語
江左由來重沈詩豪飲更為今日㑹繁花重發去年枝
碧山學士何由見(去歲錢越江學士同/飲花下今下世矣)地下尊前兩寄
思
　　送延津趙令
嶽麓山昏黯黯天短篷風雪洞庭船澧蘭沅芷思公子
官閣紅爐十二年
太行遥壓廪延城㡌影鞭絲我舊經君去巻簾西閣望
玲瓏削出半天青
　　送友人南歸
别酒重行簇馬蹄半年情好惜分攜春回塞北冰初坼
人到江南栁漸齊一帶曉光迷鶴市㡬灣淺水繞香溪
美人樓閣花橋路待我歸尋綵筆題
　
　
　
　
　
　
　
　
　
　
　
　
　懐清堂集巻二
欽定四庫全書
　懐清堂集巻三
　　　　　　　　　　　吏部侍郎湯右曽撰
　　寄侍讀喬石林
六年清夢繞江濱閒却䕫龍許國身豹尾昔陳天上事
漁竿今作水邉人儒宗經術歸康濟汗簡文章識雅馴
遥憶東風挑菜節萬條烟栁射湖春
　　出城西門
今晨風日佳晻曖淡初旭空煙散林端淺水明城曲西
郊路纔指幽意紛相逐始悟塵中人嵗月常局促沈㝠
或鑿坯㳺賞劇秉燭吾生迫世紛誰敢希髙躅聊復謝
埃壒靈境尋信宿
　　憩蘭若
寒林棲鴿午鳴鐘步屧閒行冷梵宫十里蕭條黄葉路
白楊吹盡墓田風
　　過八里莊道中作
始出門頭村郊路就平曠秋山忽滿眼翠色上屏障差
差白塔影渺渺青蓮相幽討已可期諸峯入吟望
　　至香山寺
入林聞妙香臨流亂清影松風坐盤石孤意相與永花
宫俯岧嶤雲物入秋冷鳥雀時一喧斜陽下髙嶺
　　登香山絶頂因宿來青軒和合肥相公韻
香山古寺危峯巔飛鞚欲躡無因縁今晨得到翠㣲頂
傑閣千仞凭風煙四山圍合看厯厯長路放曠窮綿綿
桑乾一綫白窈渺太行萬里青鈎連八陘地脈考圖志
勝槩直欲吞幽燕珠宫紺殿久零落老樹詰屈根株纒
舊傳兩松怒龍攫雷雨失一歸重淵恒河七寳緬經始
中丞故石今誰傳明昌大定全盛日獵火夜照長圍圓
齋厨嵗供太倉米土木屢費司農錢祭星臺荒杳何處
空復太乙祠神仙囘頭逝水各陳迹風鈴簷鐸猶當年
來青一軒瞰空濶女墻低亞藤蘿懸我來九月霜始殺
萬株柿葉紅霞鮮泉聲淙淙響下界鳥語一一聞諸天
須臾煙暝月出嶺一彎眉嫵窺嬋娟半嵓逺火出林杪
中夜清磬鳴山前朝霞公今風雅主勝地往往留詩篇
同逰樂宋兩佳士各以秀句驅争先清言啜茗足幽賞
底用劇飲飛觥船頻年塵土雜夢寐一夕喜就山房眠
明朝遍踏四百寺雙屐未到心欣然
　　十八盤
梯級青㝠未覺難始知人事異悲歡秋風正愛縈紆路
枉笑羊腸百八盤
　　水盡頭
探山避犖确踏石畏磢錯定非善逰人濟勝兩芒屩我
聞水源頭迢逓入榛薄居人導我前步步進還卻下如
臨深淵上如梯髙閣水細流涓涓沙明石鑿鑿瑣碎隕
繁星髙閎張廣幕繡若藻采披劃然斧斤削溪迴路頻
轉淙琤下畧彴再過乃得之源深流不涸得非兹山根
元氣有橐籥或者百川水各各通海若昔聞此兩源今
者瀉一壑其下有伏流沸出玉泉脚水清可以鑑泉甘
可以勺小憩登頓疲徐悟㳺賞樂歸途穿䝉茸草樹紛
枝格櫻桃花萬樹春來想灼灼寒林饒脱葉絶澗有堕
雀濺濺水漸逺仙逕迷采藥回首煙霞姿麤能舉其畧
　　退谷
斗米食不盡八騶竟何益不如山中人嵗嵗挂蘿薜侍
郎搆茅亭緬想棲遯迹風流去已逺散髪待來客抗懐
各飛沈幽意抱雲石流觴聊復爾更往理輕策
　　早至碧雲寺
羣山忽開豁煙波出秋曉漙露晞草根朝陽升霞表隂
森槐徑入巖殿駕縹緲入門瀉幽泉紆直䦨檻繞廊深
塵漠漠鐘逺聲杳杳詎知困登陟臨憩已木杪晩秋落
桂子敗葉冷荷沼四虛起孤亭碎玉響風篠徘徊冲襟
寫蕭散塵慮少萬籟同窅然遺跡絶飛鳥
　　龍泉庵
盧師千年厓石古大青小青久無主飛來此地穴龍湫
日出青天作雲雨池中金鯽數(上/聲)百餘中有五色非常
魚細看恐此是神物夜半欲去雷風俱
　　九日大風寒甚不得訪平坡秘魔諸勝
投床倦不聞齋鼓選勝行須待曉鐘夜半風聲撼茅屋
朝來冷氣逼雲峯頻添白袷衣仍薄再上青山興已慵
慚愧老僧為後約可能踏雪到深冬
　　登楊園小樓二首
颯㳫驚颷乍入林倦來還此一登臨青山依舊看如畫
昨夜入山如許深
兩年曽共山翁醉修褉風花滿習池九日今朝太蕭摵
可知榮悴不同時(乙丑丙寅兩從崑/山相公修褉於此)
　　答陳藹公
閴寂懐朋交跫然喜足音况我與夫子投分蘭與金懐
中三嵗字字滅不可尋堂上張徽絃離思滿玉琴昨來
到京國有如磁引鍼相訪朝日暉嚶嚶鳴林禽幽人去
何所履迹青苔隂剥啄貽尺書悲商叩中林上言離别
意下感揺落心君才老始用藏器詎不深陵谷閲變遷
孤懐抱嵜嶔至言久乃信至寳衆所欽願復忍須臾勿
怨鬢雪侵窮秋門巷冷落葉枝櫹槮遲君復來過清言
戞璆琳
　　喬侍讀造一舟名曰雲裝烟駕之舫貽詩索和次
　　　韻四首
書庫琴亭白傅池青蘋㣲動獨來時只應細槳虚徐去
未用髙帆美滿吹騰上乍驚龍化速退飛常笑鷁行遲
晩來波静川如練呼客清醪與共持
鴨頭初漲綠漪生節序穠華取次更畫檝最宜三月出
艶歌從繞百花行風光谷口遥相失煙水侯家淡不争
紅㨂櫻桃深處泊小浮舴艋一漚輕
霜葉萬株屏外直沙禽一㸃鏡中開閒敲烏榜暮雲合
自下碧塘初雪來夜半踏冰圍虎落天寒分火上龍堆
何如庳著蓬窻了興到閒逰興盡迴
烟際輕橈破浪紋眠鷗宿鷺一羣羣穿橋㣲月半規上
濯足清流㡬派分物外髙寒成小築卷中冰雪得斯文
蒹葭不盡懐人意持贈惟應寄嶺雲
　　王亷一新居落成招諸同年宴集賦贈
巷陌烏衣選勝偏吹笙曲洛有芝㕓名都花石春髙下
上相堤沙路接連絇舄三千朱邸月䦨干十二碧城烟
卿才公望如君少行馬門施未偶然
簾外輕寒冷㦸枝霓裳三叠按歌時雲歸巫峽仙娥雨
月艶秦淮樂府詞(時演阮光禄/春燈謎劇)宻席㡬囘低桂燼新聲
連夜蔟蠻絲使君舊有銅鞮曲好付紅兒與雪兒
　　送陳斑輿歸崑山
揚州富瑶琨磊落入包貢欎為瑚璉姿寳氣出鴻洞陳
郎江左來文采迥殊衆圖成青海馬繡出玉窻鳳就我
論詩言妙義寄循諷上追猗那體屹立架榱棟次寫山
水音清泠發嘲弄西崑亦何者温李名伯仲一一窮其
源顧我媿區霿幽州迫殘嵗行輈千里凍一詠南陔詩
雲外繞歸夢閒曹冰雪冷别餞虚臘甕看子江鄉行翩
然躡飛鞚良材盡用地甔石非屢空譬穿楊三葉所發
必命中歸歟隐不腓長路此相送
　　自黄村歸經草橋五首
按鷹臺北接春郊信馬閒行未覺遥尺五城南好光景
到天煙色栁條條
消息隂陽得審觀蒔花未訝看花難此間别有芳菲節
十月中旬進牡丹
右安門外舊池亭别墅參謀堂右丞今日草橋清淺水
還留一縷照衰興
夭桃穠杏一時開上巳風光次第來尚有殿春紅芍藥
連塍十里到豐臺
玉溪髙唱繼金荃妙語何人解别傳最憶潁亭詞賦手
騎風七尺紫涇仙
　　題寫生豆莢圖二首
種豆何須種一區藤墪瓜架儘疏蕪江南小筆徐崇嗣
枉寫蜂蟬茄菜圖
恰稱行園抱甕情披圖風嫋一枝横秋來簾閣疎踈雨
鴨脚籬邉蟋蟀聲
　　寄喬石林侍讀二首
先生拂袖到滄洲聞道雙橈日出逰種樹㡬年知漸大
傍湖一水更宜秋娟娟月吐窻中霧汎汎烟輕海上鷗
自倚紅亭新篴子蚤凉天氣換歌頭
銘鐘勒鼎且由他六載雙丸似擲梭絲竹閒情足陶寫
海山回首失風波枯棊白黒輸贏慣故紙興衰感慨何
我是淮南舊賓客每憑清夢到巖阿
　　九月四日㳺黒龍潭作
吹夢不到城南坰衣袂忽舉風泠泠不知韁鞚落何所
仙宫人寂晝不扄入門老鴉與人語丹粉剥落潛精靈
隂森古栢閟三五碑石缺蝕誰所銘繚垣中有太古穴
下根無地穿窮溟華陽黒水坼坤軸昆明刼火燒元形
移來一片太隂色方池圓甃凝深青羊髯有珠得豈易
象乘咒鉢行當聴頻年畿輔困旱魃祠宫牢醴留餘馨
撞鐘考鼓樹葆羽白日往往聞驚霆只今時和雨暘若
大有况絶秋田螟空潭寂寞九淵蟄我來臨眺凭軒櫺
荒陂㡬畝亂鳬鴨敗葦彌望疑洲汀人生適意無小大
疎豁坐愛風中亭國西山翠在眉睫塵勞如醉吹還醒
長安歌舞五侯宅此地誰挈沙頭瓶同㳺欲散我亦去
卻畧檻外須臾停水葒自媚砌前色寒蝶未退花邉翎
移時啜茗雪乳泛盞杓漫自勞隣丁斜陽欲下理歸策
回首尚帶龍涎腥
　　寄喬雲漸二首
逺道俄傳有報章斜封玉版認行行兩年幻出明珠翳
半夜潛回若木光喜極屢呼賖酒券人還勸閉讀書堂
一身老去真須惜鏡裏呉絲看鬢霜
何處劉郎技入神照來秋水復雙清光從銀海波中覔
影自金箆刮處生藥物開州張太祝方書陽里鄭康成
思君九月黄花節作意看花分外明
　　水廊絶句
池枯荷葉井凋桐橙子舒黄柿吐紅水檻自行還自立
作寒一陣撲簾風
　　和沈南疑移家都下詩次韻
老松十圍埋雪霰神龍咫尺蟠沙泥人生遇合詎可料
四時擾擾空輪蹄嗟哉呉興沈夫子四十尚困鹽與虀
往年同舉京兆試雪粒散落收稗稊衰蘆颯颯咽朔雁
宵夢喔喔思呉鷄君歸卜築五湖曲志士不厭山深棲
重來説經過太學侏儒嚢粟愁顔低我聞巻阿詠吉士
朝陽瑞羽鳴菶萋由來難嫁必傾國美人夭采争春荑
君才於世合致用未怨赤脚嗟跛奚三塗八難累豈免
何肉往往同周妻君家兒郎三玉雪豐盈已露顔角犀
瑶琨箘簵入包貢吾言左券非無稽秋窻獨樹弄明月
句法一律提昌黎於莵文采萬人敵隻手便拉赤豹麛
洛城數間足瀟灑渭濱千畝無町畦朱絲瑶瑟薦清廟
閶闔傾聽釣天迷坐奏雲門戞韶石詎得玩世歌簡兮
　　九日登慈仁寺毘盧閣
大海一粟浮神鼇平地湧出無波濤鯫生早衰困筋力
風駕兩腋嵬嵬髙危欄望到飛鳥沒細與鷹眼争秋毫
豁然四虚倚空濶下睇萬木環周遭車馳馬驟漲塵底
始信物外容吾曹蓐收西行欲弭節坐覺嵗月流滔滔
霜清日薄作重九來此佛寺持松醪先賢故事試續説
五經逸字誰題餻
　　晩過妙光閣
披蘚香門入穿雲小閣登松間耿殘照天外刷秋鷹勝
節清㳺數流年百感増西風重九日吹灔酒三升
　　送金道州令平山
團團窺青㝠漫漫覆后土武功太白去三百鄠杜城南
離尺五手摩日月凌星辰下嘘為風潤為雨人生宦迹
風中蘀逺者憂虞近者樂往年萬里栁州祠瘴霧漫天
愁插脚歸來騎馬古邠州仍持手版謁督郵邉居蕭條
窮邑冷四年掣電驚回頭今秋得邑踰嶺海意外誰遣
臺符留樂哉新垂畿縣綬馮翊扶風闗左右邉沙慘淡
㑹見無蠻雨沈㝠猶記否故人置酒行送君君才磊落
志軼羣豐車肥馬何足云往操鄭刀攜宋斤君不見滹
沱之南恒岳背一縷遥接垂天雲
　　題敦好堂集後三首
書郎家世盡凌烟更有才名萬口傳年少承恩知第一
每從扈從奏甘泉
卜築名園傍上林承宫連閣對千尋盡羅星宿看文雅
别遣風雲入賦心
渌水亭西脆管哀先生賓閣為重開座中應有邯鄲竺
歎息天人未易才
　　題徐電發檢討楓江漁父圖二首
愛君雅頌猗那手閒向烟波理釣絲一片悠悠暮江色
蓼紅蘋白月黄時
泛泛眠鷗漾浴鳬華輈雖小稱菰蘆卻將秀嶺仙岩意
併作秋江静釣圖
　　八月十二夜月下訪俞陳芳病起用吕山瀏韻
東隣有佳人機杼響空巷文頭巧圖繡妙手生姸狀朝
來雙蛾顰忍病辭不放雁鴻初起勢風裏㫁千丈旁觀
皆歎息謂子衆人望詎識達者心一笑齊得䘮古匳澀
苔紋泫露冷花當吕侯千金字宫徴各諧暢譬如假髙
衢偪仄見坦蕩君還作才語我已得詩様詼嘲雜風月
脱畧忘禮讓平生述作意丘壑有㣲尚盃行再三論興
已寄霞上
　　明日陳芳以對月枉寄一首見貽依韻奉答
年來飛雨散西東歌舞歡場似夣中才子蚤知眉最白
佳人容易頰銷紅病餘氣尚飛騰在醉後詞猶顧盼雄
領取平秋月三五故穿窈窕入簾櫳
　　送翁康貽南歸
金明池路杏花叢兄弟歡逰約畧同零雨散時人欲别
故山遮處夢還通百年騷雅晴軒筆六月虚涼水閣風
一様恩袍爛銀色羨君歸著北堂中
　　寄懐陸履貞表弟
别來三見嵗堂堂良訊封題日㡬行薄病定知新健在
雅詩未害逺分將香生藝苑芸為局價出連城玉有坊
不墜風流端賴汝底須飲酌笑諸郎
　　燭花二首
忽漫花如笑真將愁作籠無情抛玉腕有恨帶金蟲燄
吐熒熒碧光揺薄薄紅相看始遥夜莫怨曉曨􁀙
作意開何事闗情有隐憂随風飄别館和雨暗空樓心
肯煎熬滅啼因㸃滴休剪刀聲最苦凄絶是清秋
　　送梁藥亭歸南海
圖牒不到羅浮巔中有雲氣相鈎連瑶宫璇房七十二
造幽屐齒無因縁愛君架屋此中住便作平地飛空仙
烟霞瀟灑入骨相風雨離合來詩篇昨年走馬到京邑
春官名字人争傳楞伽一本學士院晩入不看前階甎
宣武門西得小築手置花石争春妍巻簾烟穗上裊裊
倚盃月色流娟娟長安騶呼滿廣陌髙車大馬交喧闐
相如謝病杜門卧時與文士窮丹鉛我生於世百無好
默坐兀兀枯僧氊窮秋落葉記送子古籐老屋風霜穿
燈青火冷共聫句颶風鯨浪遮南天五年回首等夢寐
萬事過眼真雲烟春風一枝同砌植猥以蓬艾隨芳荃
詩書臭味自夙昔文字嗜好猶當年豪唫始知筆有力
痛飲那顧嚢無錢人生蹤跡劇過雨一尊别酒仍花前
太官未賜百索軸長路已捉蟠桃鞭到家五月六月節
四山茘子紅無邉歸攜詞客陳與屈美人一曲尋花田
故交隔越霄漢外欲往逺道愁連千唯當作書勤報我
更寄仙蝶飛翩翩
　　東王石谷
岐薛諸王賓友俱右丞名迹貴傾都君從劫火傳家法
願乞山居農作圗
　　顧伊在侍郎廵撫河南寄贈四首
喜傳尺一日華東道路歌呼逺近同闗内流移方在洛
天邉霖雨正思公淇園便下千竿竹少室還棲百尺桐
憂國定須康濟手挽將八節應條風
聞命纔為宿夕留圗書一巻壓輕郵江湖衝雪浮單舸
鼔角驅風笑八騶儒者有人方大用太平無事更何求
冰心一片嵩陽月遥挂青㝠萬里秋
廿載談經朶殿開尚留三禮在容臺
主恩特賜旌旄出民困從蘇召杜來得士水南兼水北
濟時公望復公才穿花豹尾清吟路憶到梁園日㡬迴
文章楊葉記三穿才子承家最少年猥以通門随麈尾
每留小飲到花前浮沈自笑三千牘揺襞虚勞九萬箋
只待公還秉元化中和有頌願雕鐫
　　題黄硯芝中允黄山采芝圗
夜槌靈鼓㳺江邉四十七瀨波聒天平生常笑酈道元
黄山勝絶脱不編搜剔異境誰最先夸娥巨靈知孰賢
天都巉巉逼星躔雲海下幕變化嬗我夣欲往塵勞牽
披圗恍惚置我前劃然翠壁千仭懸好山不㫁來連連
中有百道丹砂泉異花香草金碧聫枸杞夜吠龍蛇纒
松根茯苓忘嵗年春陽濯濯萬色鮮濃緑畫出修眉娟
髙原下隰暄且妍行歌樵客花駕肩中間忽置萬頃田
桃花茅屋飄紅烟短轅車子小烏犍鷄豚散出村東偏
門外淺水浮漪漣内有至人談妙𤣥秀峯往往規巨然
花竹間出宷與筌問誰作者形神全王郎妙擅秋豪顛
江夏才子人中仙屬寫此圗暢幽悁永嘉開鑿意所便
天台石梁跨蘂淵方瞳緑髮疑偓佺道衣瀟灑迴風褰
奴背古音嚢五絃巾箱或貯金簡篇玉堂鈴索厭八甎
愛此寂静山中眠他年追逰許攀縁采藥便從葛稚川
　　三月十八日過海棠院花將敗矣用東坡定惠院
　　　東海棠詩韻同山瀏讓水次厚作
閒坊無事疏草木欲飯青精餌黄獨花時日日宜出㳺
敗意生憎阿戎俗慈仁海棠春似錦鈿車不減馳金谷
我來㡬日顛風吹玉雪兩株欹佛屋燕宫遨頭數往事
㳺騎清歌兼竹肉紅潮乍退粉態勻宿醉殘妝看未足
一株已占春一國窈窕况逢雙女淑幽昏偶桂爾何人
念此真令一捧腹故人相邀共題句詩争竒葩字瘠竹
林檎木𤓰徒浪傳肯令貴耳不信目嬌紅暈紫眼未見
浣花詩老虚留蜀東坡妙語傳瘴鄉如刷伏鸞梳隐鵠
古來尤物知者少豈獨孤芳委榛曲對花歎息花無言
萬感茫茫仍撥觸
　　夢兒在官感成四首
耿耿燈殘燄沈沈夜向㝠似聞風颯㳫應識爾精靈噩
夢昏常亂哀魂感易醒最憐身老大妙士手書銘
嬌小初來日憐渠尚鬬强豈知蟲蠧葉不耐草飛霜醫
藥遲真悔平生想若狂枕邉猶髣髴還捉舊衣裳
念我淪飄久從知教督疎門衰真賴汝年小即知書下
筆能驚座清言數起余硬黄臨故帖墨瀋尚如初
老驥心空壯童烏淚不乾我衰三月劇汝死一門單骨
月分張痛文章付託難失珠驚覺後慟絶撫遺棺
　　題喬石林侍讀萬里歸舟圗三首
采得鮫珠自百蠻春帆㡬幅白雲間清江朝暮畫簾捲
下上數峯如髻鬟
九疑山深猿亂啼南嶽廟前烏欲栖孤城杳靄一聲角
湘水瀲瀲浮玻璃
猶記春流倚艣枝六千里外得歸遲此中大有題詩客
夜半􁵊亭舉火時
　　題青溪釣隠圗三首
七里灘邉正落暉漁歌遥唱晩天歸戴公山下秋風路
黄葉人家住翠㣲
好景婆娑日數迴江山㡬叠翠屏開烟波盡處暮潮落
恐有片帆天際來
知君摩詰是前身畫裡詩中兩逼真一片江天好吟思
千秋長傍釣臺人
　　送俞蒼文二首
忽慢攀條悵逺行杏花寒食數歸程分明仍在廬江驛
同聴淋浪夜雨聲(子巳未曽留懐/寜傳舎十日)
澄江如練謝家詩千載風流入夣思君是後來稱獨步
合應題在小孤祠
　　贈歌者時郎
雕闌屈曲上花鈎行遍花隂逈自愁聴出一聲新樂府
始知江左最風流
妙絶南朝瓊樹詞空餘宰相寫烏絲秦淮三月花如雪
一曲㫁腸誰得知
三年隋苑鬭繁華定子當筵醉臉斜水調莫歌歌最苦
雷塘㡬畝野田花
梨花著雨淡生春小閣濃香撥一尊莫向湘南唱紅豆
絃凝管咽欲銷魂
琵琶筝笛等閒空蕭寺房廊夜夜風憶得扇紈零雨别
㡬回惆悵蠟鐙紅
　　除夜二首
眼看小嵗又嶙峋叠鼓喧喧動四隣松燎桃符千里夣
朱衣畫袴五陵人細思勝事随年減黙數清㳺入夜頻
長信新聞
遺詔下更無帖子寫宜春
遲回節物每驚嗟垂盡真憐赴壑蛇先飲屠蘇非少日
浪書欎壘向天涯醉從司命争阿堵痴憶添丁舞髻丫
準備歸鞍到江路小紅剛放一枝花
　
　
　
　
　
　
　
　
　
　
　
　
　
　懐清堂集巻三
欽定四庫全書
　懐清堂集巻四
　　　　　　　　　　　吏部侍郎湯右曽撰
　　同查查浦俞陳芳㳺憫忠寺
幽州遼宋來憫忠寺最古緬昔締構初貞觀實英主長
策御區域四荒羅牖户鴨頭漏帶水海外跨極浦葢金
好鬚髯作事曹馬伍兇殘義宜取豈曰此裔土闗門士
十萬一一手摩撫英公應祕記西嶺吼虓虎瑀公卧若
龍東萊駭鉦鼓傳烽入塞垣破陣圗幕府登山紀功徳
天子神且武豈知栁城南花生骨已腐哀忠塟遺骼傑
搆闢宿莽要將龍象力洗此刀韣苦厥後上將旗聫翩
三十五俘獲獻昭陵談笑收五部所恨莫離支生未伏
鑕斧我來㡬憑弔事往難覼縷荒碑半剥落莓苔漬伏
雨及此晩日晴松隂轉廊廡梵音寄喧寂秋容迷仰俯
朋好得兩三筆力挽强弩千年如轉燭萬里想負羽待
考金石文前史非小補
　　過雙林寺
髙栁鳴蟬已到門小橋雨壊晝昏昏茶香一勺知新味
鴻爪何年識舊痕乍落槐花秋夢冷自翻荷葉午風喧
癡人未用癡相惜寳帶華纓一笑論
　　寄俞錦泉舎人三首
石家勾管好風光紅袖圍中倒緑觴十二年來如昨夣
舞筵猶記舊衣香
碧闌干畔月朧明天禄圗書縱復横的是神仙有才子
艶歌聲外讀書聲
屋梁㡬載寄相思不遣㣲霜㸃鬢絲聞道先生新氣象
酒邉瀟灑百篇詩
　　送呉青厓
初驚半面薊門霜乍别河干暑雨涼共羨少年先入洛
豈知才子倦㳺梁庭分玉樹枝枝秀堂有槐花冉冉香
每到經樓最髙處始知季虎氣堂堂
　　題楊青村黔行圗
盤江水淙濺五溪石竦桀天寒迫殘嵗我友萬里别垂
腰大令綬行意慘不悦我還笑謂君有美此才傑虎頭
食肉志固已輕九折豈比碌碌人跬步憚棲息志士有
髙駕良馬無停轍龍蛇百尺姿正要飽霜雪夜郎古荒
服勇鬭劇猊抉只今知詩書諸生習綿蕝往看文翁化
魚貫就行列官閒亦何有俗朴門不閉陋邦雖苦貧往
往富金鐡催科幸無擾得酒笑且咥昔者君先人曽持
使者節六州思羊公遺愛猶可説至今百蠻地士女為
哽咽君還訪舊經碑字未磨滅耕烟今逸老妙手寫幽
絶山川與城郭好景非一設梯天一握近拔地寸步劣
最愛巉巉峯雲裏見牡凸果然有此境遄往計當決況
聞有丹砂磊砢出靈穴清詩照絶徼光比孤月潔還為
風土吟寄我寫勞結
　　題范夫人畫三絶句
　　　新蟬
栁絮才髙早擅名丹青餘事亦天成閒將鸞鳳鴛鴦手
寫出新蟬第一聲
　　　黄葵
金陵小筆畫葵黄千載同拈此瓣香綺繡一絲容不得
道家裝束淡衣裳
　　　紅蓼
江南蓼岸紅無數多傍魚牀與釣槎標格一枝看更好
不須辛苦作叢花
　　李丹壑前輩見示白門集
十年誦君詩三年隔君面闗河邈風雨塵土委筆硯君
行曽㡬時日月如急箭别程槐黄黄鄉夢江練練天邉
念朋好雲外踈鴻雁每思合并難執手笑且抃寒暄無
恙外冰雪探一巻君才雙雕玉粹美無可揀十五登承
眀麗藻壓羣彦詞塲㡬老宿斂手避文戰貞淫别雅鄭
同異考箋傳沈酣嵗月來體製看數變蕭閒白門集暑
雨冷夏簟一曲長干行飄零㡬歌扇秦淮好簾幕楊栁
萬條線一一思舊經悠悠托深眷江花開五色妙語讓
君擅沿流泝淮淝走馬過梁汴懐人弔古作一字一黄
絹煙霄攜綵筆仍自入吟院顧余誠迂愚辱君屢殊眄
㳺門篤舊友雅咏諧宻宴國香蘭九畹詎比蓬艾賤琅
管俗耳驚雲錦凡目眩還君繡鴛鴦金鍼覔誰見
　　移種白丁香兩株
閒從老圃得深談灌植茅齋小似龕種樹寜為十年計
看花自笑一春貪輕隂晝永移簾押殘夢香清撲枕函
愛爾抱叢干㸃雪寸根銜取送江南
　　次錢蓼湑見貽韻
隻手誰能障巨河空驚五色眼中過新愁岸栁低攀袂
昨夢宫花輭襯鞾楚澤三秋吟墜露漢庭一笑失横波
先生貝齒侏儒飽底用風前想玉珂
　　南榮有軒三楹縛竹為籬植雜卉其中以為㳺息
　　　偃仰之地四首
讀書惜已老看花悔不早平生此二恨耿耿挂襟抱七
年京城居庭未見寸草天機紛六鑿世網觸九惱豈知
物外閒熙春自娟好形骸嵇叔夜土木太枯槁吾師郭
林宗逆旅亦灑掃
枳棘編作籬薜茘栽為墻年年貯秋雨草樹半已荒京
國苦風埃此樂安可望盆盎得生意露下明月光破蟄
走百蟲昨來㣲雨涼呼童縛竹埤花藥一兩行
文無催我歸海棠破昨夢牽牛始引蔓錦帶已羃空纎
纎白棣花萬㸃雪吹凍勝春如佳人朱顔酒㣲中光随
暮色斂香與曉風送嬾知世縁踈静悟物態衆䑕肝與
蟲臂擾擾争羣動
南園飛蝴蝶翩翩若有情花房釀㳺蜂戢戢如有聲暄
妍感時節辛苦各自營我來卷簾坐讀書軒南榮一餉
亦云樂千載如可并異時王安豐眸子秋水清嗟哉營
營子爝火安得明
　　送吕山瀏之臨朐
讀書把丹鉛作吏就朱墨書圍足瀟灑吏事有程式吕
侯風雅才開卷欣獨得當其下筆妙魁磊百夫特只今
親簿書民事紛已逼莫輕百里宰大小各奉職才從百
練老節自寸莛植此中惟宜酒毋乃負飲食又笑朱子
元奮髯太强力吾師葢公意刑名本道徳齊州桑麻川
沃土惟赤埴烟雨勸春田燈火催夜織但期畢租税未
用憂盜賊君才無不宜賢者詎可測三年課治行天際
翔羽翼看君任諌諍偉矣邦司直
　　送家兄子方之清流
行路何必蠶叢難千渦萬沫新羅灘磋磨一線千仞底
篙師談笑無波瀾山重水複阻烟霧孤城小驛開茅菅
君今行持部牒去舴艋一葉凌飛湍隂崖暝谷濺急雪
坐覺六月溪風寒到官梅雨歇清暑萬山茘子方舒丹
訟庭無事數花落石上時有青苔斑清平長官父老喜
儒雅吏治琴書閒對床應念老兄弟擾擾嵗月驚雙丸
平生僻性愛水石念此不得同躋攀飛車恍若行萬里
坐我絶壑危峯間清猿夜夜月挂樹素馨一一香連山
閩州芳草滿沮澤百本好寄幽人蘭
　　送魏禹平之濟南(時赴李/觀察幕)
七十二名泉娥姜水第一北為大明湖湖寺隂負日開
軒面魚鳥水木最明瑟物理感廢興故址亡六七惟餘
浄池水濫若咒泉溢年深壯蓬葦彌望日䝉宻緬昔厯
下亭少陵有健筆千年觴詠地野水蕩為潏使君北海
裔文雅邁流匹經營還舊觀比者工甫畢豁達排天字
空明俯泉室十頃開鏡匳一片拭琴漆濟南多名士土
風足紀述意猶不自厭千里盡僑肸君今囊書往文字
提一律虚徐夏景清散落濠上帙照眼荷芙渠紅妝翠
擎出輕舠弄烟水舊夢俄已失從君續前㳺欲往恐難
必
　　次韻送王令詒之茂名二首
王㣲風月蚤知名綰綬南巴萬里城雪客有時還隠鷺
金衣何處不聞鶯桄榔葉暗侵杯斚翡翠巢低偃斾旌
京洛舊㳺重記否六街塵土閙春餳
各以篇章鬬苦吟門前馬驟復車駸分箋共打蘭陵鉢
索句休言單父琴海上著緋從政始鬢邉吹雪舊交深
蠻鄉夜雨應囘首珍重瓊瑰贈别心
　　題松南釣磯圖(為令/詒作)
春波鱗鱗逺涵碧孤月冏冏暝吐白萬條楊栁五湖風
三尺綸竿一片石巻中漁釣誰畫本江左風流此詞客
坐來興寄殊閒閒望裡神光猶脉脉平生廊廟才自大
夢寐江湖性所適細觀鷗境訝許寛囘首羊腸等閒窄
雲根沙鳥來有信磯畔春潮沒無迹先生甫里編庳篷
丈人江上容安宅筣笓細碎安足道笭箵縱横竟何益
明年海上拔鯨牙大笑天邉坐鼇脊
　　送金孝緒之徳興丞
扁舟泛彭蠡雲物入九夏落帆嵗寒山林木森繞舎官
閒亦何有俗儉人事寡想見藍田尉哦詩古松下
　　同方若霞沚晩過迎仙觀得九青六麻二首
重過蘚逕與莎亭人似飛鴻此又經好景一年看厯厯
秋光萬㸃散星星松廊斜日隂初轉石砌閒花晩欲零
芝葢霓旌俱寂寞空餘薜茘短墻青
玉清歸路有棲鴉不羨唐昌觀裏花冰齒猶寒青石髄
囘頭已㫁赤城霞壺中浩刼匆匆過鏡裏霜毛漸漸加
仙酒餘杬尚堪買煩君重到蔡經家
　　夀徐少司空四首
丹毫鳴佩玉丁東岳峻風標仰岱嵩七葉英華傳僕射
九州水土倚司空謨謀朝右勲名大喉舌天邉地望崇
眷注方隆開濟日共看一徳贊元功
螭坳槖筆廿年餘一代文章重直廬鶴禁每開前殿講
龍香時啓太清書三霄露下珠交映五朶雲裁錦不如
昨日南宫司玉尺元和嘉祐轉移初
身兼忠孝古無倫斑綵承顔色笑頻補衮日攜慈母線
循陔節䕶北堂春堦前羣從芳蘭秀膝下諸郎玉樹新
最是素絲清節久俸錢恒散故交貧
如公金石固風期節貫暄寒冰雪姿愛士數搜轅下足
㣲才曾獻卷中詩洪爐久荷鈞陶力哲匠親為儒雅詩
八月秋風歌進酒露華方浥鳯凰枝
　　題王茂京給諌仿荆闗青柯坪圗
洪谷天成氣態殊闗穜古淡足工夫出藍標格無差别
一様秋山樓觀圖
　　題李松嵐翠㣲寺圗
我愛西南峯三五總娟好何當領絶境佛閣破霜曉隂
隂秋樹暗一一寒泉繞他年兩芒鞋雙塔記林杪
　　送李約山之官涼州
似君文采駕枚鄒忽漫乘軺過隴頭司馬一官新按部
河西千里舊防秋邉庭鐃吹傳才子父老壺漿拜郡侯
滿汎葡萄倚横笛桃花春醉古涼州
　　送沈昭嗣之官監利
東陽才子河陽令綵服還鄉破臘新千里江山方捧牒
一船琴鶴便迎親邑中霜橘探懐美郭外湖魚人饌頻
況是官閒詩思好渚宫西上待吟春
　　夀大司成呉楞香
巍峩今儒宗公如五岳岱延陵大賢後世逺典型在詩
書承累葉彪炳發千載傳家棣華亭聞者知友愛中有
養親園花藥粲多態公初讀書處黄山小樓對下有百
尺谿溪聲喧雲碓烟光變朝暮山勢争向背發而為文
章卓犖壓前代起衰真大手落落誰與配煒如金殿草
鏘然玉堂佩公之博雅性蟲魚收細碎公得閩洛詮金
石聞謦欬袞袞長安塵公獨樂恬退澄心觀往復貞志
絶尤悔髙深詎窺測約畧舉其概平生門下士湜籍凡
㡬輩昨年校春官鋤剔理蕪穢本以採蘭蓀何圖壯蓬
艾青衫上講堂辱公勤教誨百家搜寳秘六義精剪裁
侍坐每夜分燭跋見至再右曽薄材資有聞行不逮懐
恩無所報拊心常自痗公為王謝門玉樹種庭内海國
珠貝光天孫錦無纇清和好時節晴雲巻黮䨴一尊持
獻公南山翠如黛夀考咏作人菁莪資灌溉他年秉樞
軸㣲名置夾袋
　　送潘集生之官曲沃
連璧風神十倍加牽絲路指太行斜七年杏苑初懐綬
一縣檀郎只種花詩境小胥安筆硯官情老父話桑麻
銅琶錦瑟新聲好笑拂青鸞照臉霞(集生新/納燕姬)
　　送錢叔鬯之官閬溪
金明池上杏園偏猶憶宫袍稱少年家有詩名傳大厯
官從雲棧入西川山迴劍閣春風早水接嘉陵夜雨懸
聞道閬中花最好歸栽梧掖柏臺邉
　　題放鶴圖
仙禽無凡姿矯矯九秋翮稻粱生計㣲雲水歸夢積主
人意閒逺共爾風露夕舉杯向青㝠彈琴坐白石
　　上玉峯徐公四首
三星魁下指東呉萬壑流環海若趨宇宙大名前代少
制科髙第一門俱䕫龍望自中朝峻楊墨言從别派驅
開濟心勞勛徳重始知經國在醇儒
邇英進講日曈曨一奏豳詩早達聰諷議每移
明主意清嚴猶見古人風國家大手知無敵禁掖親題
歎絶工天下文章公望在韓歐陽有起衰功
海岳英華葢代人由來絶業逈殊倫六經屢折羣儒角
九服齊扶大雅輪無事心常愛丘索有才誰不仰陶鈞
每看元老虚懐處吐握風流一旦親
春官玉尺手親持科目光華此一時嘗惜文辭傷篆刻
獨將經術作宗師士當失意猶無恨材苟懐竒定見知
只有公門慚小草也滋化雨伴仙芝
　　送朱敬如出守九江三首
望郎文采敵枚鄒旌葢南行及晩秋三十宿宜新月色
二千石是古諸侯門前爐擁一峯秀郭外江看九𣲖流
髙詠琵琶亭上路使君何減白江州
世家喬木有清風複榭重䦨玉一叢我愛清吟此才子
人言好士類司空雪車冰柱風標似秋月春雲意度同
合與匡廬作賢主瀑泉萬斛在胸中
閒分翠管擘雲箋文字師門托契偏貪借異書常萬軸
共持杯酒又三年眼中簿領心期少望裏江山夢到先
觴咏情懐官況味北來時遣驛書傳
　　上陳太宰四首
青漢珊瑚闢作窗看公談笑便經邦人間争御李元禮
天下不名張曲江華嶽西來通蜿蟺黄河東下聴錚摐
篤生合是山川力拔地擎天那得雙
太常髙第早知名兄弟才華鶴算程雅以文章司瑣闥
正從經術重公卿寳書天上含毫入香案雲邉領仗行
每到
九重嗟賞處玉堂鈴索悄無聲
曽將詩格壓羣流大國齊盟數澤州倚出半峯姑射雪
坐來脱葉洞庭秋撑腸平貯五千巻頫首休論三十籌
王(新/城)李(合/淝)一時清望在每耽佳句輒㝠搜
韓歐陽在許誰同屏底門生仰末風小草栽培嗟薄植
大鈞陶播倚元功霜清或解孤生竹絃寂還收未㸑桐
自顧何人最惆悵敢將啟事望山公
　　送潘尹之官太倉四首
輸與髯卿此一官只教髙枕勸加餐銅坑紅綻楊梅熟
先上潘郎瑇瑁盤
分得君王符竹來宦名雖小亦悠哉太平且喜稀公事
撥了文書近酒盃
呉中舊事未全荒畫本詩篇王太常今日東園好風景
不妨騎馬數徜徉
曲殘紅豆最相思何處鍼樓祝喜絲好為春風買桃葉
待教唱我渡江詞
　　雪霽寓齋小集
跫然鼪鼯徑足音未易聞翩然鸞鶴姿叩門來數君數
君髙世才聚或動星文輝光借蓬蓽謦欬生風雲朝來
㣲霰集既霽仍清芬閉門手古帖不換千鵞羣車跡到
亭午醆杓逮夜分要當劘詩壘豈徒列酒軍我方同公
榮不飲亦自醺如香爇百和乍染猶氤氲仰屋笑著書
此語古曽云吾徒亦何事糾軋長紛紛退之愛文字苦
嘲盤饌葷踏筵果可致寜當避羅裙陋彼下士語細響
同蠅蟁吾欲清其源三沐復三薫醉侯沈麹蘖左史誦
典墳知味出醖釀欲殖非耕耘文堂共麾幢詩酒兩策
勲熹㣲待朝影黯黮留斜曛
　
　
　
　
　
　
　
　
　
　
　
　
　懐清堂集巻四
欽定四庫全書
　懐清堂集巻五
　　　　　　　　　　　吏部侍郎湯右曾撰
　　贈喬石林侍讀四首
南宫風月已多時得路煙霄去較遲閒與墨卿為職業
冷看芸府是曹司闗心小貯銅匜火過眼慵爭玉局棊
那更宦途論巧拙䕶花累石足幽期
有才如此合騰鶱尺一俄聞
詔㫖傳泚筆露分仙掌上題名香繞
御屏邉遭逄魚水眞千載顧盼風雲便九天第五何因
減驃騎品題況自玉皇前
漫將鉛槧笑儒丘稽古榮看禮數優一賦舊曾傳豹尾
七年今始上螭頭清班曠典知無愧密侍殊恩可易酬
公等自堪當世用不徒文采重枚鄒
每逢下直即談經萬巻書圍一草亭筆海濤聲天𣺌𣺌
墨池雲氣雨冥冥山圖落手懐孤徃酒地當杯笑獨醒
蕭散肯容無事在即看魁下是三星
　　題殷彦來歲寒吟集後(先有漁洋山薑/兩先生贈句)
歌聲金石出閒居氷雪崢嶸歲漸除誰解何郎有佳句
一時沈范兩尚書
　　王赤抒舍人署其齋曰野航邀共賦詩因次原韻
淺浦深灣一葉舟粳炊船尾鱠船頭滄波倚檝心常在
畫舫名齋事更幽虹貫月時隨蕩漾浪如山處盡遮留
舍人懐抱清於水閒詠陂塘菡萏秋
　　花朝實君儀部招同諸子小集分韻得山字鋤字
飲食煩君召疎慵笑我頑酒宜排日醉人趁一春閒坐
覔林中草心貪雪後山百花開漸近鳥語變闗闗
手自營珍味交親意有餘未嫌官俸薄常恐酒杯疎䱉
蟹門生議缾罌隔歲儲艱難吾後約菜把出烟鋤
　　送式如姪南歸
蓬山芸閣賸閒身雨雪春來卧浹旬職事敢論三代史
俸錢不救一官貧庾郎鮭菜無兼味謝氏烏衣有雅人
每念竹林前會在愛君談麈徃來頻
買得青帆欲渡江脩門别路水淙淙笑人多蠟㳺山屐
為我歸營聴雨忩迸石斑斑牆外筍撥醅灔灧臘前缸
燕雲吴樹勞相憶夢裏煙波尺鯉雙
　　送履中長老
沒膝街泥雨雪頻苦留莫漫笑因循師應桑下仍三宿
我已花前負一春衣鉢只如飛鳥跡江山好在野雲身
十年座下稱都講的有香門未了因
　　賜金園圖歌(為桐城/尚書作)
今之元老桐城公廿年論道蓬萊宫手捫星辰夾日月
蒸為甘雨嘘和風許身眞當稷契比髙志夙與煙霞通
公家樅陽好巖壑楚山不斷青摩空龍眠翠壁看面面
亂入窈窕穿􁩉瓏山莊(李伯/時)故址留粉本公亦别墅環
其中敞開堂軒複架閣密挿楊栁疎栽桐徃年兼金
賜内府特以開鑿煩神工珍材豈分岱畎北異植或徙
温房東君臣契合恩禮異書䇿所載誰能同我公風尚
秉清素恥以富貴誇豪雄門前五畝耦沮溺但課歲事
觀農功雨餘丰茸春稻緑霜後䆉稏秋塍紅愛山豈必
山中人我聞此語東坡翁公方為國作梁棟明堂九室
凌蒼穹鑑湖未須乞於越緑野漫自憐髙嵩栖丘飲谷
事豈易逺夢空逐歸飛鴻虞山逸老妙圗畫紙尾薄技
餘雕蟲公之文章浩河漢下笑涓滴流潨潨它年從逰
許裵迪千里會買煙江篷
　　病中查悔餘以詩見懐即次原韻
蕭然敝几倦猶凭僮觸屏圍唤不譍病覺雪風侵骨泠
貧憂藥物與年增濛濛自䕶藏灰火冏冏長懸照夜燈
多謝先生好詩句愈風檄手更誰能
　　送陳斐公南還二首
䙰褷殘雪照河干送爾煙波倚櫂還愛弟心傷春草碧
老親健喜舞衣斑隱居學道人爭許獨行持門事本艱
竹傘藤鞵泉石路多應難似舊時閒
俗學眞羞禄可干草堂歸夢羨君還雨餘翠竹穿忩小
花下紅魚嚼影斑靜愛著書人未老貧憐負米歲方艱
它時夜語香燈灺照盡恒河悉等閒
　　次韻張聲伯孝亷見寄
早攜綵筆壓神州兄弟才名入選樓不少吹嘘得任沈
獨將風格繼梅歐聮翩宦跡青雲上屈注詞源碧海流
遥想新詩滿河隴太行冰雪擁前騶
　　題朱北山寒雀圖
芭蕉葉枯霜已裂臘梅枝凍雪欲折寒雀忍寒拳兩翼
橋邉何者彈古舌
　　去年所種籬間雜花次第皆放
一年前此挿花叢也有滋培長飬功小草無名雖瑣細
孤根得地亦青葱經春雪大開差晩直北風多掃易空
牋乞天工同愛惜數枝婀娜照簾櫳
　　與張九如表叔夜話
人生常飄飄風雨從所適五年如夣寐半面此良覿落
身簿尉中趨走上官檄王程無東西氷雪就逺役長安
僦居住斗米太倉糴通懐任舒巻豁意寫肝鬲我時困
尫羸終日卧向壁殷勤數問訊藥餌巾蒙羃先生丈人
行髙曾舊親戚猶記我童孩繞床梨棗覔巢傾故家燕
管咽隣人笛念舊增歔欷撫時入感激於今太夫人濟
上且安宅雖衰猶善飯至孝神理格尊前一杯酒聊用
減憂慽晨鳬市已買早韭畦可摘歡㳺二三子情話朝
及夕君留能兼旬夜忩待虚白
　　合肥相公居廬三年常有白燕翔集作詩寄呈
禎祥召有由幽隱理不隔允矣大孝人天地為感格我
公曾閔性純懿洞金石禄養四十年愛日慮彌迫出踐
百僚上丹青炳功績入侍慈母顔嬰孩伺喜戚臨危呼
蒼旻籲禱躬自責淚盡屬纊辰血灑衫袖赤乃知終身
慕萬口争歎息
朝廷恩禮殊中使問絡繹煌煌貞松字寵命
至尊錫碑綍歸阡原辟踊臨窀穸惻愴三年䘮倐若駟
過隙骨立居倚廬長號晝連夕悲泉夜濆涌枯樹秋蕭
摵寒吹振空山凄風結廣陌靈禽海上至皎皎刷毛翮
䙰褷冰雪姿暎此麻衣白飛鳴不無意下上從所適終
朝户庭間棲止松與栢徃者夢投懐瑞世生旦奭今兹
幽埏上感召精誠積世衰行誼薄頺波藉公激豈惟在
廟堂名德樹準的即今苴絰際坐見風俗易元化調鼎
台人倫篤儒碩載賡白燕詞史乘流舄奕
　　晨起聞同舍諸君有豐臺之㳺口占
出郭休慿問訊書羣公作計未全疎醵錢先日謀沽酒
好事東家許借驢一帶緑楊依水逺萬畦紅藥破煙初
可知鄠杜㳺應徧卧病清愁忍笑予
　　酬惠元龍庻常三首
故人久疎索羸病卧逾時合藥期仍卜看花約屢辭細
泉鳴石鼎鬬雀墮簷枝佳句勞相憶清愁罥亂絲
載酒楚江上哦詩淮海濵風流前日事惆悵十年人移
竹閒聴雨留花晩占春交情垂老大白髮數莖新
三載蓬山住情親等弟兄青雲看後軰綵筆失先生土
肯埋龍氣風須送鶴程蹉跎君莫歎得酒再三傾
　　題悔餘蘆塘放鴨圖同錢石臣用鴨字
昔者崔白與徐熙各各蘆塘畫秋鴨君從十年圖此本
千里隨身在行笈江湖塵外饒啄食寒暑囊中等裘
箑浮漚漾影光動揺接荇穿蒲波唼喋豈同先生住甫
里亦與好景共清霅君才如掉溟渤鯨出語能令萬夫
壓六鰲一釣連龍伯下笑䦨邉觜啑啑道士鵞寧有意
籠海濱鷗本無心狎秋堂夜雨重把巻卧病經時寒白
袷也知幽事同襟期恍與髙人接眉睫幾時倚槳隨君
去出險心如下䕫峽驚濤擺闔駭浪輸淺水蘆花夢猶
怯君家兄弟深契託豈比恒情稱欵洽不妨詩酒成三
人共宅清漳我應夾南隣叩門船肯借北闕朝天履休
趿識路知歸暝向村沿流自逺晨放牐家鷄野鶩莫分
别聚訟紛然議禘祫只今秋帆理數幅别酒盈尊且勤
呷閒來放鴨偶爾爾畫裏看人空劫劫桃弓休問踏浪
兒卿去還應用卿法
　　初秋病中遣懐四首
一夜西風颯已秋雨餘㣲潤在衣篝暄涼候覺陰晴異
造請忙因疾病休碧蘚嫩初侵露砌夕陽沈更暎簾鈎
不巾不韈差疎快望裏橋虹晩欲收
鶴長鳬短總堪嗤忍病清齋燕坐時食蛤蜊寧知許事
索檳榔乃笑長飢可知說士甘扵肉差喜談兵畧似棊
倦即髙眠醒便起半縈香篆上銅匜
歸歟鄉井興何如菜把難營隙地鋤世上争能無事事
閒中聊復借書書鷄蟲得失何闗我蠻觸紛紜可笑渠
痩骨年來無一把棲心只合在清虚
幽處微聞草木香安排筆格與茶牀雅思對客聞才語
暇輙繙書檢藥方芝桂膎胰隨措置龍蛇虎鼠任料量
蓬頭散帯丘明士吐論縱横或未妨
　　題項霜田秋樹讀書圗
司空三十車一過不再讀豈知瑯嬛洞萬籖未流目況
復千年來煙海浩簡牘寶裝不觸手緹褁空架屋予生
雖苦晩好古念久蓄幽森皇墳書寶秘金石録涓滴乞
殘瀋氤氲丏餘馥所恨椎魯姿伸紙必三復得一九已
忘枵然負此腹年來更蕪廢塵土盜寸禄狐史一筆無
空名濫史局此心耿耿在詎便髙閣束譬如撥灰深温
黁火猶宿每逢佳士語輙接遥夜燭徐徐涉波瀾浩浩
脫邉幅君從故鄉來别更六寒燠平生舊㳺好命駕煩
屢辱時時歌新詩清音戞寒玉興來為長句千言筆應
秃旁𨽻史乘事朗若目親矚劉郎真善人能使家令伏
自春卧羸病擁被苦瑟縮喜君談天口博辯如灸轂東
方多澹辭詼啁語尤酷君才實具美分了十人足酒邉
徴雅令猶足咜庸俗我雖愧如歸君每來不速錙銖較
文字粗糲饜蔬䔩秋期整歸鞍湖海興已逐攜持視此
圖令我紙尾續一編秋樹根溜雨蒼皮蹙金天爽氣豁
眸子湛秋緑行當借一鴟從君舊山麓雖貧或未害日
煮二升粟
　　題折枝荷花圖
蘭橈桂檝倚來頻翠葢紅妝晩更新不用鑑湖三百曲
一枝留待若耶人
　　題王赤抒納涼圖(取少陵竹深留客處/荷淨納涼時詩意)
寫得新圖野趣長恍遊竹逕過蓮塘風開月影一林瘦
雨作湖聲六月涼髙節最宜霜後色苦心猶帶水邉香
先生標格氷壺裏未省人間有暑光
　　正月十三日東江席上同姜西溟趙蒙泉吳元朗
　　　張漢瞻宫友鹿用子瞻岐亭韻
東風吹何時栁色染新汁連朝曉夢裏花朶壓紅濕入
春春未動馬蹄空得得閒來叩君門推甕飲須急不知
陂塘外拍拍幾鳬鴨喜心刲鮮腴暖氣上巾羃聞君宦
㳺樂腰下金帶赤愛君名士風手中羽扇白談諧二三
子取醉半墮幘酒酣哦新詩詩成鬼應泣纎纎月始生
旋圓俄復缺人生幾良會珍重座巾客年年試燈期莫
忘此宵集
　　再用前韻送王雄飛之陽山
六年勤過從墨費幾斗汁半從酣醉後霑灑衫袖濕浪
擲虚牝金與君兩何得不知空釡裏飢腸轉逾急閒來
繞階除羣心妬花鴨君如瑚璉器蹔用疏布羃玉川一
先生并少婢脚赤故園刧火後彌望衰草白書劍久飄
蓬髮疎不滿幘才髙身欲老相對如雨泣寧甘伏櫪歌
未用唾壺缺賢侯在中路行矣萬里客期君嶺海隅維
舟或來集
　　徐道積招集碧山堂感賦
仍到司空綠野堂酒人詞客舊歡場一生知已傷存歿
十載逢君各老蒼天上鵷鸞堪接武尊前鴻雁自成行
闌干十二春風地幾樹繁花月似霜
　　賦得明月照積雪(次新城/公韻)
幽尋耿無寐滅燭夜分時起視雪千里微明月半規寒
光坐超忽素影共䙰褷誰似王夫子巡簷獨詠詩
　　匏瓜
小園親種得苦葉覆柔條老藉霜斤斷輕留竹杖挑無
風聲寂寂醉月影蕭蕭歲晩南村外巢由好共招
　　與雄飛飲畢爾榮宅主人夜話塞上戰功殊可喜
　　　也
小來氣決早知聞老去談兵尚一欣曾擊驍騰雲下賊
盡驚鼓角地中軍紅燈愛就文人語繡甲親從武庫分
駐蹕山前鏖戰處白衣誰省舊功勲
　　曲阜顔太宜人七十壽三首
華胄傳鄒魯賢聲著郝鍾璇閨聞内則畫㦸自名宗峩
嶺千尋雪天陵百尺松長應紀彤史令德偹温恭
最憶傳烽日城危壓陣雲九秋霜遽肅七日玉幾焚刃
血殷重袖冰心凛一軍閨帷有竒節瀛海接英芬
仙苑三珠樹爭看繞砌栽隔紗由母教視草見門才小
劫銷沈後還丹次第來鸞封下重叠令序正恢台
　　上掌院彭公四首
崇朝已遍泰山雲亞相名髙海内聞此日師儒尊五緯
向來物望重三君回
天事每聞朝右掩巻詩常聴夜分一様勒銘鐘鼎在却
輸公是寄斯文
鶴書曾記日華東朶殿晴開曙色紅萬里清文羅闕下
百年遺老訪淹中量才誰是淵雲敵下筆真無枚馬工
天上寶書題第一五花香散墨池風
十年芸局淡延襟别有耽佳好古心半篆香邊看冉冉
八騶車下任駸駸間隨客品酒清濁愛讀書如山淺深
只有濟南王學士時時花底共微吟
五閲仙翁日月壺憶從槐市列生徒人間名字榮諸葛
閣下文章比大蘇久識㳺魚潛沼樂待攜野鶴出林孤
舊師仍是嵩陽客笑奉金箱五岳圖
　　莽式歌
　　　莽式者樂舞之名也歲以季冬𨽻習禮部畧如
　　　古者百戲之屬甲戌十二月十四日余得寓目
　　　乃為作歌
季冬臘日烹黄羊儺翁侲子如俳倡嗔拳雜伎閙里社
細腰疉鼔喧村場太平有象自廊廟五兵角觝修總章
春官都試平旦集萬人聮袂東西廂南箕北斗供摟􁊛
繁絲軋竹同清揚闝驚出林吼虓虎很訝當道蹲封狼
劃然忽變戰場態金戈鐡馬聲鏘鏘左旋右抽嫻進止
先偏後伍紛低昂弓彎不射刃不斫徐以一矢定寇攘
髣髴觀兵耀德意詎止武力夸多方帣韝鞠􁦪起上壽
千年萬年歌未央昆明池頭夾棚路洛陽樓下列炬光
麟洲小水跨鴨緑九部亦得諧宫商紫羅㡌邊挿鳥羽
綘抹額上摇金鐺輕身似出都盧國假面或著蘭陵王
盤空筯斗最竒絶如電䃱磹星光芒解紅俄作小兒舞
文衣綷䌨顔􁀙霜戲馬䦨邊身便旋鬬鷄坊底神飛翔
踏歌兩兩試燈節秧鼔面面熙春陽牽絲底用魁􁕒子
阿鵲雅擅籧篨娘雙童夾鏡技渾脫晩出絶藝驚老蒼
弄丸一串珠落手舞劍百道金飛鋩我聞殿前陳百戲
緬昔制作傳漢唐魚龍曼衍雖技巧亦與民物闗禨祥
賜酺懸知俗安樂拔河為卜年豐穰只今殿廷虡懸備
兜離僸佅咸賓將鳴球拊石洽至德散樂亦預鈞天張
恍從輶軒採謡咏正以鞮鞻懐要荒書郎羸馬久憔悴
乍與鮑老同顛狂爰居縱駭鐘鼔饗舞鶴自應參差行
千周萬帀狀倐忽舌撟目眩心蒼茫作歌形容莫究悉
竊喜六律調歸昌
　　東臯草堂看杏花歌
清晨叩門折柬呼樹頭勸酒聞提壺芳郊走馬意不厭
況有十里春風俱東畬曉烟林木暗一帶細草茸茸鋪
萬錢几爼笑多事三月櫻笋煩新厨王孫天上本龍種
文采復與常人殊喜聞佳士甘勝肉愛拂官紙柔於膚
今晨召客昨宵徃先掃襌榻温僧爐香界庵前一把手
兩腋風駕登煙途暈香亭子森翠繞細泉入盞浮雲腴
風條露葉轉蒙密瞥眼仙杏花千株金明壓㡌十年事
惆悵昔夢成老夫妍姿恰宜麗日暎憨態欲遣香雲扶
看紅看白情未足惜花惜玉懐仍孤只今佳時促芳宴
它日雅會思吾徒嬉春排日合洪醉東走脫兎西飛烏
巾年絲竹本陶寫一串頗愛歌喉珠沙頭玉瓶酒不盡
罍尊歡笑雜路隅栁條未放謝家絮蛺蝶新上滕王圖
草堂重開割鮮罷更抄雲子炊彫胡城門曛黄歸轡急
戀此光景留須臾鄉心毎念一區宅歸興空憶千頭奴
羨君城南尺五地文酒之會無時無竹爐銅碾紛雅具
清詞妙寄非俗儒東風落手先一笑芳徑未遂沾泥塗
林亭韋杜倘許借斗酒更擬明朝沽
　　送張卣臣學士祭告南岳
尉候通重譯懐柔答萬靈天書頒北極祀事肅南溟衡
嶽仙人宅文昌使者星九疑聨屬逺綵筆啟幽扄
典禮修三楚提封接五谿烽銷青海北文諭夜郎西共
識天威肅須令王會齊百蠻應震讋京觀築鯨鯢
　　漢瞻南行詩以贈之
如海長安城𣺌小一萍挂半肩寄圖籍兩耳聒梵唄時
時從朋好清尊叙情話吾子昻藏人一徃喜疎快胸中
九雲夢細碎肯蔕芥屢踏舉子場辛苦不得解蹉跎好
名字尚有文可賣平生韓吏部混茫接髙派兩窮適相
遭合豈待媒介愛如北方蛩㳺比南海魪吟牋拂詩成
醉馬墮飲敗風流賭棊槊餘事猶為畫所嗟不得意青
山涴塵霾西風一颯沓客子感秋屇結束還舊鄉修途
逺行邁三年慈母心笑口北堂拜家臨太湖水朝夕看
澎湃青蓮網白棘果否路荒怪幽居洵可樂即事足瀟
灑相期春雨餘行園翦新薤
　
　
　
　
　
　
　
　
　懐清堂集巻五
欽定四庫全書
　懐清堂集巻六
　　　　　　　　　　　吏部侍郎湯右曾撰
　　出國門别諸子
王程趣辦嚴結束事逺役昨宵故人酒離思紛已迫今
朝城南門風雨晦行迹依依戀親愛𣺌𣺌怨違隔須臾
意不忍況在歲年别青山去逶迤待此萬里客遥憐牂
牁水漾漾瘴雲白回頭九衢塵燈火夢疇昔清㳺知幾
時悵望勞思積
　　涿州
南涉溝連北涉溝肅皇無復舊宫樓鳯池院裏新眉色
一帶青山入涿州
　　獲鹿懐古
石邑西來入亂雲花光嵐氣漸氤氲清思童水千巖束
險接陘山一線分東海青林神女廟南荒黄屋尉陀墳
茫茫舊史堪慿處剩有蒼烟送夕曛
　　憩曹氏水亭
澄泓鹿泉水流出碧山岑幽逕一支瀉虚亭四面臨翠
深滋竹色雲薄散林陰濯足石潭曲松風清我心
　　為家兄篆辛題烟江圖
畫出長江疊嶂圖青林潮沒片帆孤歸心己逐鴟夷子
一㸃煙波落五湖
兄弟東山志趣同可憐束帶已成翁心知不愛髙官職
樓閣江天夢想中
　　韓明府席上
弦索爭將風月清梨園小部最知名人間歇絶花奴手
九歲誰傳羯鼓聲
　　眞定道中
滹沱一水抱城迴慘慘平蕪朔吹哀全趙山河平似掌
晩來風雨過寒臺
　　順德懐陳叔毅
趙國檀臺已廢丘幾行雲樹接沙溝草中蝌蚪書應在
城下鴛鴦水自流酒肉朱門堪失笑風埃青鬢足閑愁
最憐覔句陳無已短䇿方為梁宋㳺
　　登叢臺
霸圖銷歇入閑凭雲閣岧嶤最上層斜日烟蕪迷二水
悲風猿鶴散三陵美人池畔蛾眉淺鼎士臺中袨服曾
不斷太行山莽蒼西來猶似識衰興
　　磁州道中
夾隄栁色暎泉流滏口清源滙曲溝二十里中荷葉路
水風吹緑到磁州
　　過鄭州雨後道濘肩輿雜出村落畦隴間青葱彌
　　　望甚可樂也
午炊滎河飯晩指鄭城宿雨後清風生一日變涼燠僕夫
畏泥濘迂道幾縈曲落身禾麻中平野舞淨緑敷榮己可
愛未暇計成熟平生老農書雖好未竟讀㣲官田園興久
矣念空蓄但求陽羨米敢盜太倉粟吾儕亦何須衣食望
粗足提筐出村女聨袂共牆屋悵焉感逺逰萬里雙轉轂
　　出西門一絶句
髙低坡隴到今存槐栁隂中碌碡村我亦天涯念兄弟
斜風細雨鄭西門
　　寄錢石臣洛陽
穀城伊闕鬱青蒼水北山南古洛陽第一邦人重經術
遺碑存否蔡中郎
北地深知苦旱多千金遺堨近如何銅龍古噐非難得
便是元康繼太和
渌水池應付刧灰團焦光氣本天開由來磊落英雄事
愛爾髙歡酒一杯
九僧遺集叩禪闗詩社風流逝不還何日縣南三十里
龍門諸寺接香山
春鳥秋蟬相續鳴東陽門外聼松聲伊川修竹真堪買
便合移家住洛城
東皐禾黍繞茅茨驅馬悠悠周道遲望裏何由見宛(平/)
洛幾回循諷右丞詩
　　禹州贈吳尉
頗愛人間杜五郎閉門不出十年强先生可是黎陽尉
試覔涼陰一本桑
六六峯前好卜居丈人澗上未全疎蘇州莫漫嗟卑吏
春草生時合著書
　　馬上
一天涼露斗斜横羅薦輕寒近五更殘夢白河三十里
水葒花氣杜鵑聲
　　卧龍岡
古之求志人徃徃雜耕釣嗚呼諸葛公伊吕得同調隆
中吟梁父妙意寄歌嘯三分限王業一隅割巴徼艱危
氣逾振成敗事難料萬騎祁山東長星晦光耀英雄襟
上淚時徃不可弔我來卧龍岡目盡逺山眺蜿蜒西南
斷千里自嵩少遥峯銜落日小閣耿餘照虚寢蔭疎槐
上或施蘿蔦英靈猶髣髴蜀魄子規呌成都八百桑古
柏賸遺廟極望勞峨岷夜猿同噭噭
　　新野
今日樂莫樂水上兩菖蒲不知何年花一笑風迴裾
公私亂蛙聲兩部鳴不已安得挾彈過湛湛一池水
　　白水村
風俗東都記文章西鄂存赤符千歲歴白水數家村銅
馬何知帝蒼龍尚有孫原陵蕭瑟久里社薦盤飱
　　襄陽懐古
馬蹄一蹴失荆門百戰山河殘角聲估客帆檣依斷戌
人家水竹暗孤城干戈格鬬英雄事賓從風流江漢情
鄴下諸郎如虎兕不争劉表一書生
　　大隄曲
去去隄下舟望望隄上樓鯉魚風信急漢水不西流
宛轉唱桃葉哀怨歌竹枝攔街白銅鞮何如襄陽兒
美人楚雲端明璫大隄下一曲歌落梅肯换千金馬
結伴踏青㳺新妝待明發日暮行雨歸自惜雙羅韈
緑水浸紅紗横塘漢皐曲五月南風生一夕北人宿
郎網縮項鯿一網出千頭持妾金錯刀欲前却還羞
王師北征大㨗凱旋恭紀
憶趨班劍屬車旁萬乘旌旄下朔方共識霆威臨北户
一時兵氣壓西羌朱旗晴閃
天王字青海秋寒太白芒鬱鬱闗門吹急雪大風雲起
看飛揚
春遲苜蓿尚枯荄竟夕叢生天馬來九驛山川皆禹服
萬靈風雨䕶軒臺前軍一戰妖氛滅邊燧全銷絶域開
諸將不須分道入六師爭唱凱歌回
陰山天外挿長屏積甲髙齊熊耳形磧北己遮唐塞隧
漠南敢近漢邊庭規恢社稷基磐石一用干戈勢建瓴
萬帳降人皆不殺始知寛大在
朝廷
極北心殷隔九闗喜聞霄漢㨗書頒温禺䪘獻燕然下
阿布思擒瀚海還
廟算如神收絶幕侍臣刻石紀封山自慚喻蜀西南徼
威德應須曉百蠻
　　登峴山亭至甘泉寺
籃輿嘔軋傍城隈積霧霾陰黯不開一磴自穿雲氣入
萬峯争送雨聲來山川浩蕩今如此裘帶風流安在哉
千載牛山共揮涕古苔秋井易心哀
雲藏巖谷晝冥冥忽聴天風響佛鈴草際老僧迎客至
煙中脩竹入門青坐來瀛海茫茫地盡失山川漠漠形
休問葡萄撥醅後甘泉一酌自清泠
　　午後忽開霽襄樊歴歴在目
誰教洗出翠姢姢恰與青鞵布韈便飛灑雨猶行下界
笑談人己坐諸天雲生重覺衣裳潤谷轉還欣草樹連
不數太行晴了了山靈亦似舊因縁
　　習家池
賢達不買名況乃盡醉時山翁坐鎮日酩酊何所為舉
鞭問愛將拍手笑童兒風流逕千載流詠髙陽池
　　臨鳯皇灘望鹿門諸山
漢廣詎輕涉況此驟風雨既霽昏翳除白浪猶掀舞江
亭晩置酒悵望臨極浦隔江鹿門山列嶂淡可數中有
隱君子塵枉笑州府崔徐亦雅㳺牀下誰客主襄陽耆
舊盡樵牧烟中塢蔡州髙唱歇𣺌渺雲端樹南睇漁浦
潭水深魚所聚漁人競賽神坎坎叢祠鼓會看澄潭下
巨鱗出網罟
　　明日復過灘上
我昨凌飛湍足蹋千仞石濤波不可渡萬竅號竟夕坐
笑片帆耳蛟龍爾何惜空令雲木杪隔此棲遯迹明朝
初日亮馬嘶行意迫林端霞色明沙外練光白頓驚夷
險異波輭穩如席重留豈不佳嚴程逺于役車中省登
覽嗒然怳夙昔青山爭向背眷眷昨㳺客漢江還送我
十里照衣碧顧此雲物閑羨彼魚鳥適人生如蓬飄西
東我何擇但愧抱甕老五畝得安宅魚梁近可指何處
雲夢澤迴望穀隱山山寺失咫尺它年覰熊縁還著永
嘉屐
　　斑竹鋪北十里
曉起風露濕暗中草木香微聞蟲啾唧漸覺山低昻一
綫縁蟻上中休似蟄藏荆南己如此愁絶瘴雲鄉
　　龍山寺樓
清絶龍山寺松杉六月寒斜光低雉堞逺勢出檣竿雲
物堪銷夏江天入倚䦨傳聞潭五色步屣試求看(五色/潭在)
(寺左/側)
　　荆州
剩礎遺隍問舊疆龍門馬牧總茫茫接天波浪三江口
横地風雲百戰場尚有帆檣下巴蜀無多户口在耕桑
不堪原野蕭條地吹角重城倚夕陽
戎馬壬申逮甲申萬家烟火幾家存人如刲豕屠羊慘
事異黄巾青犢論妖樹禍生天北極怪風寒捲郡南門
龍陂橋外坡陀血誰洗忠臣九地魂
地形天險楚江寛欲借荆州自古難虚笑百人稱武吏
豈同列郡領材官雲臺特給親軍仗玉帳新登上將壇
駿馬健兒君識否時平政要重師干
黄灘一線勢危哉駭浪驚濤打岸迴水國分麞空入市
秋風卧虎想登臺迅從巫峽千盤下濁比洪河萬里來
每念築堤能捍水始知髙氏亦雄才(髙氏堤五/百三十里)
　　孱陵
沙雜山厨飯風吹野館燈江深波浪惡月黑到孱陵
　　公安城東門駕小舟沿陂湖入不翳禪院
散帶披襟村路東小橋流水曉烟中行穿徑窄家家竹
唤得帆輕葉葉風但有僧皆堪入社況逢酒恰載連筒
(時舟子方以/買酒至邑)緑漪笑爾波三尺一任蛟龍萬仞宫
塵中無地避炎蒸濯足滄浪勝蹋氷清梵依依烟寺出
竒峯歴歴火雲升百年著我眞浮客一飯何人愧老僧
菱葉荷花雙槳路他時聊記昔㳺曾
　　晩過來雲庵
暑光漸退晩涼天羽扇絺衣就夜禪脩竹徧栽隣逕後
清江横繞寺門前無猜沙鳥應如我重到山雲不記年
一室優曇花是否盆中草木總蒼然
　　夜半渡蘭江比曉至新田鋪岡巒林木鬱然深秀
　　　頓忘行役之勞矣
澤國多清川方舟得屢渡蘭江波似鏡雙檝自沿泝昨
來白沙洲沙際起宿鷺還尋洗墨池崖崩己非故來雲
佛燈上一縷香烟度澄波延餘賞暝色入徐步三更天
風生缺月光微吐星芒翻上下黯黮沈水霧列炬棲鳥
驚征夫即前路
性怯既畏馬且還登我車登車苦顛頓夢寐無安舒復
起攬衣裳暗中思故書澧陽舊有蘭可紉不可鋤只今
白石上齒齒誰復餘物理異今昔人事同盈虚時見荒
陂中清露洗芙蕖
山腰列騎疎熹微見曙色天光一以辨萬象誰得匿巖
巒走坡陀蒼翠浄如拭髙低林木暗清泉流湜湜冥濛
南山雲俄頃滿山北山靈欲出雨久旱潤黍稷吾行叩
村扉一笑得飽食
　　朱立山太守見枉新詩奉答
夜涼巻帙自迴環坐聴青猿夢裏還彷彿白綿紅雨句
謝公亭外舊青山(太守有白綿鋪細草紅雨落/芳溪句徃時在敬亭作也)
夜郎西下最思君水複山長去住分栁葉湖邊連夕雨
桃花洞口萬重雲
澄江如練日哦詩公事蕭閑晝漏遲亦有清平賢太守
不曾拜表賀龍池
朗州司馬行吟處野水荒烟一片平今日武陵溪上路
與君同聴竹枝聲
　　白馬渡
山勢垂將絶江聲撼殷空磴初盤鳥道人欲倚天風偪
仄喧呼急艱難道路巾逺看帆影落烟渚曉濛濛
　　入桃源山牽蘿捫葛拾級而上洞穴宛然還過遇
　　　仙橋細流淙淙欲求漁人纜船之所了不可得
　　　故碑亦剥落無復存者
狹路披榛入仙源杳不逢空餘石橋水蒼蘚認遺蹤山
鳥幽自哢溪雲閑更封野僧無一事飯罷午時鐘
世外神仙宅雲中鷄犬聲捨舟何路入沿棹有人行聞
道春來水桃花幾瓣横年年流出在長共楚江清
　　長阪鋪雨後
蒼溪西去總山程水穴風巖盡意行隔嶺雲含殘雨氣
抱枝蟬帶蚤秋聲峯攢古木陰陰秀雪濺奔泉瀏瀏清
正是暑消千嶂裏緑黏芳草愛初晴
　　辰龍闗
束馬懸厓險闗門鬱不開居然横㦸地曾此挂弓回浩
蕩妖星落蒼茫野吹哀兵家争間道為語勒銘才(諸將/破賊)
(從郭家溪/小路入)
　　馬鞍山
山行日以髙起伏勢未已盤紆衆峯盡一峯倚天起峯
峯相羅絡雲氣間其裏雲生始膚寸萬狀變譎詭須㬰
滿太虚一氣失俯視雷聲如嬰兒雨在絶壑底不圖人
間世險絶轉可喜汗漫乞天漿嵌空抉石髓正從九州
外㵼此一泓水
　　七盤嶺
百里轉絶壁萬木枝交撑下臨不測溪浩浩但有聲今
來登歴異目擊心己驚四虚無依倚巖崿起崢嶸石塌
容足劣徑垂如髮縈急雨吹山風重陰匿光晶山髙風
轉削颯然飄衿纓古人仗忠信入險無異營性命絶可
憐煩憂一時并青林隱鬼火白日來山精誰能禦魑魅
懐緬傷我情
　　七夕詞
鍼樓河漢低露氣晩淒迷此夕清猿呌良人過五溪
脩纎月一痕長眉畫初嫁可憐新女兒燒香繡簾下
為君買香羅裁為金縷衣春風著來舞蛺蝶一雙飛
　　辰州江樓
楚澤深來地轉靈浮香沅芷繞迴汀竹郎祠外昏山雨
燕子巖邊疊畫屏五嶺佛桑開更白(嶺表有紅佛桑頃/在太守齋中乃更)
(見白/者)兩京虀菜采還青武陵一曲吹𦍑笛言語侏􁃞不
可聽
　　漫成
天星寨髙山入雲羣苗㨗若猿猱羣十餘年前此窟穴
􁀙木營下屯諸軍堂堂大將執枹鼓汾陽逺孫闞虓虎
莫道潭中巨鯉魚横海長鯨膏碪斧
村市鈔奪愁精夫漢家賨布充國租熟苗吚嚘生苗樂
順宜噢喣逆當誅紅旗山下人相呼丈二尚有君王殳
辰陽莫輕楚門户逺控粤蜀滇黔隅
錦州大姓彭與田願比内郡興國年長官宣慰吁可惜
表裏偵伺為諸姦正嘉以還頻作孽麻瀘二邑無炊烟
安得感恩秦刺史組練三千誓同死
官軍至多苗不畏(不怕軍多怕糧/多此昔苗語也)餽饟不繼兵且退箐
林伏弩利鋋矛一縱獵火宜髙秋人言石壘果可築上
因懸厓下深谷地形天險人必爭州家官府尤清平
昔者乾道盧陽西特與諸蠻布威信武安不救馬邑戮
古重徼功啟邊釁方今
天子德唐堯四門穆穆九譯朝如天好生性不殺苗乎
苗乎爾莫驕
　　江樓晩坐
𣺌𣺌危欄外涔涔暮雨來江山抱城郭燈火間樓臺濁
浪浮槎逺崩濤觸石迴三川驚暴漲愁絶且當杯
　　江漲行
君不見辰州城南夜將午馮夷江心起槌鼔老蛟跋浪
濳虯舞六丁天符遣行雨江聲如雷轟百怪雨脚如麻
垂萬縷沈沈三日白晝冥仰視漏天那得補萬溪環滙
崩奔流汎溢漸逼中南樓間茅我亦江岸住日側水勢
聨方舟初來忩中星斗近爾日户内魚蝦稠天瓢頓翻
兩龍子海眼誰鎭三犀牛窮山大樹蔽江下傍水老屋
隨波浮災祥未省五行志頽壓自為千家愁街中乘船
朝入市父老驚嗟童穉喜傳說曾經萬歴時七十餘年
重見此人家半扉何足道屋瓦沙痕留水底心慚河内
乘軺車浪說周南滯太史百憂集行路難明朝欲徃愁
飛湍驅黿役鵲不得渡中夜敧枕危難安從來楚俗重
禱祀江神應復哀我頑香烟未絶風西南宿雨欲洗山
拖藍
　　晩霽二首
枕席濤瀾上人間憂患長身眞蹋鼇背路尚阻羊腸日
月終開霽風雷已退藏忽傳江漲落喜極倒衣裳
每恐髙城決猶欣巨浸平鯨鯢終窟宅燕雀且生成捍
患時方急横流禍不輕漫勞喧鼓角悲健雜江聲
　　詠古
伏波三輔英寄跡闗隴間晩成遇英主名並蕭曹扇據
鞍矍鑠翁垂老征羣蠻壺頭咽喉搤成功詎云難道暑
水毒滛跕跕愁飛鳶曵足視鼔譟見者猶哀憐身死印
綬收勲髙賞不延傷哉薏苡車䜛鼎應雕鐫觀其誡子
弟刻鵠逺咎愆誰能易世後擩嚌防未然峩峩銅柱標
長留極南天蠻祠喧簫鼔珓斚亦告䖍巫言神醉止野
老舞躚躚突兀虚殿瓦歲久溜雨穿薄帷飄迴風仿像
識遺顔緬思雲臺畫弔古留餘澘
三閭身既放長鋏帶陸離瑶圃駕青虬崑崙驂白螭恢
之言彌廣侘傺世莫知上沅乘舲船凝滯江水湄辰陽
既夕宿溆浦行逶遲去國日漸逺雲日交蔽虧雪霰一
以零幽巖淡無姿𣺌𣺌洞庭波佳人見何時汀洲搴杜
若客與將遺誰葅醢百不悔謡諑言其私芳馨與腥臊
詎得同器施蓽路啟山林鐘虡倐將移夷陵秦火入章
臺猶射麋雲雨巫山陽武闗歸無期試招汨羅魂悲風
滿靈旗弟子亦摇落煩寃作楚詞
夜郎竟長流天末懐李白咨嗟赤霄裏鎩此鸞鳯翮四
明狂歌人天台坐忘客一見驚仙骨八極可揮斥賦詩
上金鑾非常主恩澤翻然乞身去浩蕩事逺適悠悠平
臺春汎汎滄海夕東南波連山潯陽夜挂席水軍旌旃
滿名髙見驅迫浮烟揮賜金順逆不再擇九天一飄墮
萬里遂竄謫江潭憔悴容遼海流離跡匡山懐舊隱頭
白歸夢隔聲名王中允行在奏凝碧鄭老雲海間地下
誰蕩滌人生遭逢異徃者非一格羽衣黄樓中追想年
五百當時投魍魉此樂得猶昔文章光燄長放逐天地
窄嗟哉武陽山萬古一片石
　　殊方
猺獠􁇒音接巴渝舊俗同鴉鋤荷蠻女桐子拾溪童土
禁丹砂穴家收白蠟蟲殊方風物異油素媿揚雄
　　船溪驛
久習靜便趣矧兹巖壑鄰溪風涼送暑山月夜留人忩
好開書帙牀虚拂簟塵誰知是淹泊延佇夙心親
　　大龍門(時暴漲/甫落)
巻波吞岸谷炊黍少人家滄海眞驅石恒河只散沙斷
崖崩碨􁕒老樹卧槎牙晩景頽簷下風吹杜若花
　　沅江驛樓
飛梁千尺偃長鯨斜日烟霏紫翠横曾憶亂山沅水驛
(徐珌沅州驛詞云秋/欲暮路入亂山深處)慣經遷客舞州城倚簾江映琉璃
色傍舍秋寒蟋蟀聲正是愁心孤迥處龍標明月晩還
生(龍標城距/州五十里)
　　迴龍闗
擘開翠硤迅湍流洗出晴雲秀嶺浮拂拭西風衣上雨
迴龍闗下暮江樓
　　相見坡
清風生山巔微雨在山脚後山路始窮前山壁又削飛
龍中忽斷奔馬勢旋郤兩山鬱嵬峩一水相互絡洩雲
天光漏仄壁石氣錯俯逐飲澗猿仰睇投林雀髙低總
臲􁀜下上殊苦樂彼途俄復經此路邈如昨千里同一
瞬青冥倚寥廓
　　飛雲巖
蒼然月潭寺秀絶飛雲巖玲瓏窔奥坼幽閟神靈潛千
年水穿溜點滴滲石乳垂垂萬峯窠鑪鞴不得補
　　即事
山谷陰晴異西南氣候偏螺紋苗女髻鷄尾馬郎顛飽
食愁香米侵膚畏瘴煙猶防孔翠毒不敢飲流泉
　　清平縣
麻峽古阨塞歴代蠻所争盤旋三重壁陗削萬仞城峻
極香爐峯百萬容勝兵瀵水户可汲沃疇人可耕在地
有設險誰能廢承平明初防戍卒九千此連營百年閱
武場草長蟪蛄鳴所以正德中羣苗復縱横銳師下貴
竹勁旅來湖荆百道絶梯衝戰功何由成適會長至夜
銜枚巻麾旌火焚燄照天諸酋猶宿酲姦兇鬼神怒雷
雨殱滿盈七亭訪遺址落日悲風生黄猴落燈間故老
難指名空餘重岡路草木颯秋聲
　　髙眞觀
溶溶浴仙池三百歴年久仙人浴不起池下石犀守偉
哉張千户殷勤報己厚鐵椎椎金魚封侯印如斗可憐
仙縁薄凡骨亦速朽懐中棗尺餘米汁那得取
　　平越客舍見田綸霞少司宼題壁
麻哈江聲夜擊撞西風老屋字斜行蠻書一巻秋燈裏
不獨登臨憶侍郎
　
　
　
　
　
　
　
　
　
　
　
　
　
　
　
　懐清堂集巻六
欽定四庫全書
　懐清堂集巻七
　　　　　　　　　　　吏部侍郎湯右曾撰
　　八月十五夜試院煎茶用東坡韻作二首
鏁㕔萬竅蛄蚓生石鼎三沸蒼蠅鳴清風過雨差一快
巻幔忽颺茶烟輕閣門之井非第二煮水蠻陬此何意
要將氷雪滌煩煎清清泠泠落夜泉石花蒙頂來自蜀
顧渚萬芽如屑玉一車載茗不療飢猶勝觀瓶居井眉
木蘭始芽瑶草茁一啜已有清香隨君不見露寒桂滿
今宵好細泛風簾淅淅時
門外立鵠慚諸生老夫投牀作雷鳴樓頭紙落如飛雪
沈宋時名誰重輕休論揚一與益二險阻西來識天意
淄澠别白勤烹煎由來相士如品泉相如子雲出西蜀
昆吾寶刀于闐玉楚宫細腰常忍飢城中佳人矜廣眉
各爭好尚異妝束輕裾利屣行追隨君不見牽蘿補屋
誰氏子絶代風流羞入時
　　黔陽絶句
西南諸寨接牂牁風俗傳來火濟多紅犵狫連花犵狫
白羅羅雜黑羅羅
依稀九驛認龍場烏撒平開蜀道長莫怪西溪水嗚咽
至今婦女說奢香
白白紅紅繡袂花盤絲繪蠟儘堪誇自吹木葉銀環女
者卜河邊問宋家
清涼山下躡雲行飛越峯初振鬛鳴髙栁斜陽易蕭索
百年陵谷養龍坑
蓽撥陰繁呼蒟醬芙蓉色豔斸丹砂一叢露洗卬王竹
六月風開鼓子花
刺梨秋後正舒芒擘得黄柑齒頰香不是瘴昏青草候
客柈也自進檳榔
四十三盤闗索嶺五千餘仞相見坡阿蒙阿孛休勞苦
聽唱山前山後歌
得晴三日即神仙(諺曰烏撒天常披氊/三日不雨是神仙)谷暗雲埋是漏
天却怪一旬山雨絶中秋分外月輪圓
羊腸鳥毳路將窮如綫鈎連六詔通一匹練遮滇海馬
萬牛脊斷振山銅
僰童蠻女競相將翠罽花鈴一兩行細雨黄絲驛前過
叢祠香火竹三郎
　　閻梅公中丞出觀家樂
燒殘絳蠟月朧明百和香中吹玉笙一片綵雲飛不散
曲欄干外豔歌聲
探喉一串玉盤珠華屋神仙絶代無惱亂中丞筵上見
梨園弟子李仙奴
審音荀令與周郎檀板銅槽共一牀山雨乍收簾月白
聽風聽水按伊涼
玉雪兒郎髮未齊嫩叢蘭蕙出香溪南朝瓊樹無人見
嬌小宫鶯恰恰啼
管咽絃停意淺深雲忩六扇漏初沈己迷秦客風花路
休笑吳兒木石心
　　東山與梅谿長老
巉絶發曇寺樵人細逕分路黄秋後葉山黑雨餘雲馴
鴿投空下疎鐘入定聞蚤耽清淨義花界宿氤氲
聞道峩嵋老心空日坐禪髩絲蠻嶺雪鄉味蜀山泉飛
錫來千里哦詩剰幾篇黄花兼翠竹節物兩悠然
　　自百盈泉至黔靈山寺
憶昔冐雨東山行山寺粥鼓傳新晴雲中黛色幾千尺
兩脚已靸芒鞵輕寒花脩竹自閑麗赤髭白足相邀迎
孤亭崔崒出林罅下睇萬瓦浮連甍黔靈一峯隔嶺背
但見紫翠烟巒并歸來合眼想娟妙坐覺天宇開崢嶸
今晨欵門少賓客襟帶蕭散帷齋清公㕑三日會當去
十里肯惜㳺山程疎風細雨引前路小蝶豔豔繁秋英
道逢樵客看碁罷亦有田父衝烟耕鷄鳴竹裏淡日色
犬吠塢外喧溪聲屚趵亭中一泓水晝夜百度無虧盈
清甘未得借瓢飲空負桑苧煎茶情草中覔路轉蒙密
巖頂踏逕頻迴縈琳宫突兀佛塔湧古木上與欄干平
祗園弟子越千指盡學寂滅談無生青山門外幾風雨
一縷坐看香烟横維摩方丈清晝掩天女一笑花為榮
尋詩問法兩無礙空手欲控横江鯨法華魚肉何足啖
自煮蔬䔩炊香秔萬錢詎抵一飽樂盤案巳洗秋營營
蠻花峒草足瀟灑斗大未可輕山城他年林端發薝蔔
道人記我曾留名
　　龍里別錢蒼浮兼寄王介夫楊青村汪道百
驛館燈初炧天邊雁失羣溪聲寒潄玉嶺樹細參雲别
酒一宵罷孤懐萬里分憐君好才調蠻府作叅軍
風流王武子邊徼十年遲州縣官曹屈聲名
人主知蕭條閑歲月意氣好男兒漏鼔山城夕明燈想
後期
楊侯出宰日遺老贈圖經官舍如庵小荒山入縣青離
杯宛猶昨夜雨忽同聴愛爾溪風句清音共窅㝠
烟沈青草瘴月上鐵溪魚執手時未幾淒風歲欲除苔
痕漬雨後楓葉得霜初好共嬌兒語琅琅聞讀書
　　重經髙眞觀
羽化亦云久靈扉長不扄石池雲晻靄檐桂雪蔥青月
白起鸞吹天寒梳鶴翎丹經遺訣在吾欲寄頽齡
　　倒馬坡望張三丰仙影
岧岧青雲梯汎汎紫烟路似聞駕鴻人凌虚從此去真
人塞其内外像非所務大哉宇宙間神㳺無不寓西馳
追金鴉東走逐玉兎揮戈縱可迴運化等塵露不見崑
崙頂精魄得長駐
　　鎭逺寄道百
投分固膠漆託契共芝蘭弱歲為兄弟憂樂每相闗如
何中分飛參差各羽翰風雨一乖暌驚嗟合并難
合并安可期倐忽成對面念子蠻中居五年不相見睢
盱視殊俗顦顇領異縣每得懐袖書書來增繾綣
繾綣臨蕭晨歡笑旋酸辛行輈倚門左餞道出城闉離
言豈為繁悲至不得陳但語各努力門户寄一身
一身不自由念我與子同來如浮水萍去若衝風蓬憫
憫日月逝析析蘭蕙叢二頃種秫田懐哉歸老農
老農詎易學艱難少生理敝屣累妻孥斗米戀禄仕坐
君臨池閣倚君讀書几沈吟身世間憂來誰舉似
　　鐡谿
一水弄清暉沿流屢迴轉山光坐超忽明媚翠微淺穿
沙湍瀬激絶壁屏障展縁溪逕逶迤置足石頻選漁樵
分野席一笑謝軒冕長潭數㳺儵懐古寄餘緬巖端花
雨落翠色自舒巻苔滑仙人橋竒懐阻㳺衍松根隱修
蛇雲外聞吠犬陰崖寒鐡色千尺髙偃蹇蠻荒人迹稀
荆棘密不翦古來佳山水梳剔人所顯欲鑱巖巒幽小
筆媿雕篆徘徊悵將歸寒露夕己泫
　　中河山佛閣懐道百
霜重水澄碧清江澹淡波故人天末逺佛閣晩來過雁
齒萬檣列蛾眉羣岫多幽期成獨徃惆悵對山阿
　　登舟
馬歇休筋力舟行任起居喜隨鷗去逺憶共雁來初鄉
思縈閑日郵籖報睡餘殷勤託雙鯉萬里夜郎書
　　自平溪至便水
五更江起霧暗裏蕩雙槳洶洶無停聲浩浩信長徃推
篷暫窺臨艓子浪花上川光互明滅山影迷俯仰纜船
呼晨炊風日漸晃朗澄澄碧波映皎鏡平似掌迴湍成
圓淵觸石怒濤響灘行屢紆直石骨轉森爽天寒竒姿
露刻畫勞萬象千林散青紅絶境見無兩晨霞互彬駮
雲錦亂泱漭縁流怳舊山水盡憶弭榜永懐滄洲趣蹔
此清尊賞
　　楓木塘
如此江山卧不起兀兀篷窗云睡美坐令拊掌笑兒童
飛槳聲中靧面水起看嶺雲斷復續更誇霜葉紅間紫
佳時九月十月中孤棹千山萬山裏青螺髻綰石簇簇
白玉盤堆水瀰瀰䙰褷羽落沙鳥喧䆉稏田紅野老喜
村中嫁女捉鵞鴨船上呼兒數魴鯉幾疊屏風碎錦斑
一匳明鏡香雲委漁燈隱隱襯霞上塔火沈沈出水底
湖南風物足留連不獨騷人詠芳芷
　　横江
紅樓白舫家家好翠壁丹崖面面稠佳處眞思市門隱
生來愛作賈胡留三江雨氣連沅口九疊山光望靖州
枉史亭前懐古客西風荆棘野塘秋
　　漵溪值驟風雨
邅迴信所如漵溪日云暮淰淰四山雨冥冥一江霧驚
風吹弱纜勢挾短篷去舟人走相呼童僕眩屢顧有客
方歌嘯矯首義陵路華葢千仞山桃花萬年樹
　　辰陽舟中
善巻古先生閉户養芝术年年丹砂水清淺洞門出福
地閟幽棲烟蘿望中失
南山孰云移感此風雨暮一峯如靜女㛹娟水北住相
向淡無言飛雲日來去
　　清浪灘寄查浦
子昔談此如秋河梢濆撇漩險莫過中宵不寐念今日
一葉果落千盤渦驚霆過耳電閃目乍劈急箭投飛梭
雷洄清浪三十里虎牙石怒聲相磨灘師為言伏秋漲
駕天白浪髙嵬峩横江大艑不敢下袖手但聴漁郎歌
只今天寒潦水縮香火尚乞神撝呵下灘波平水灩灩
秀色諸嶺紛坡陀盛衰苦樂互更迭物理如此人誰何
念君秋風不得意席㡌尚沒黄塵窩種成不惜五石瓠
網去己失千尋柯古來才大有時用四十未可悲蹉跎
既不能手把鋤又不能肩負戈兎毫千尖掃皆秃文章
小技用則那人間主客盡偪仄與子安得辭風波繫纜
水之湄晩飯山之阿江天風月等閒有添箇雨笠兼烟
蓑唾壺擊缺人不憐老驥誰秣瓊山禾勸君莫學王處
仲須學神仙張志和
　　江上晩泊
飛霰悽以零重陰沍還止靡靡寒威積浩浩夕風起落
帆逗前浦竹葦數家市畏虎思蚤眠炊烟尚墟里懐歸
逝川逺日夜向東駛風燈夜凌亂水國天𣺌瀰悵望離
緒多悽斷誰復理
　　發益陽
行艫將安窮南溟阻瀾汗交流滙沅澧川路俄己半風
波話辛勤寢興錯昏旦蕭條意不愜淒厲歲云晏伊余
初祗役苕華正堪玩百卉今已腓奄忽衣裘换蒹葭天
水永鳬鶩汀洲亂落日長沙人微風洞庭岸遥岑眄欲
盡近慮澹巳散鼓枻聊一吟悟賞非情歎
　　見月
地霽氣逾肅天髙寒更爽頽陽既西傾皓魄復東上餘
霞澄㶑㶑張樂楚天廣孤光初出匣素景俄映幌號籟
葉辭條流哀雁沈響念當窮陰節共此清商賞遥帷滅
燈燭冥坐寄遐想眄睇西南星爛爛見三兩投浦逺烟
暝淪照夕波徃杳杳依行帆悠悠送歸槳驚魚時撥刺
鄰船響夜榜
　　湘陰
清江如玦環落日㶑金碧帝子㳺不返瀟湘水沈夕薺
樹逺含青水花寒吐白行艦隱迴洲礧礧泝淺流旅泊
淹遷次動息異沈浮天長沒歸雁江逺疾去舟去舟曾
幾時雪消春草滋西南風信惡心急行轉遲留將送歸
檝美滿髙桅吹
　　望長沙作
湘流若浮空列岫出遥漵水逺不可極的的烟帆舉蘭
茝悽己衰風波杳何許日暮弔湘君微雲歛平楚
　　泊長沙西門追念舊㳺有感
玉礫金沙儼畫圖水清了了見樗蒲湖南賓客今顦顇
暮雨湘西聴鷓鴣
　　同劉青岑㳺嶽麓寺
孤櫂隨輕風江波澹容與歡言故人駕共此霜洲渡遵
岸草徑微層陰嶺雲沍去雁飛且鳴驚麏走還顧威紆
陟崖厂隱見蔽烟樹入院聞佛香悠然得微悟石門寒
葉積竹筧暗泉度窗中洞庭野木末瀟湘路松闗映殘
雪時新物已故諾公詩家流雕琢有秀句相將共㳺衍
徃復愜歡趣曖曖日隱村沈沈水生霧歸橈雜燈火山
氣上烟露人生流電驚雙鬢易衰素期君簿書暇有約
勤來赴
　　登雲麓峯望南嶽歌
我聞三神山逺在東海東神山怳惚路難到世上五嶽
蟠胸中憶臨滄溟倚日觀九萬曾踏扶摇風昨辭蓬萊
建羽節陽景一翳迷髙嵩西南萬里入羅鬼似墮幽井
窺圓穹東還雲夢吞八九張樂己在軒轅宫七十二峯
青聨屬蒼梧天外雲濛濛清湘水流環九面南嶽神鎭
齊三公靈妖物怪藪藏納丹㽔赤幕光曈曨峯峯低昂
宛相次獨有紫葢争祝融雷泓風穴互開闔玉書金簡
留穹窿岣嶁山尖蝌蚪字人跡欲到路巳窮使者虚亭
花藥繞山人仙骨烟霞通似聞緑髮有毛女不少翠羽
來青童離宫福地入縹緲目所眺矚攀躋同衡陽縣前
昔騁望壓陣􁠬嵼雲排空仙山咫尺俗縁誤況今百病
中交訌升髙視逺腰脚軟左右扶掖如衰翁道人鐵瓦
緬遺構拜嶽之石髙巃嵸九疑清猿怨遥夜洞庭落日
浮孤篷漢女幽蘭冉冉翠楚妃淚竹斑斑紅振衣周覽
窮上下忽與意思增清雄人間擾擾等蠛蠓愼勿變化
隨沙蟲君不見迴雁峯來八百里揮手欲駕冥飛鴻
　　至舟中復得一絶句
渡頭碧縷郊門栁扇底紅鱗野寺魚一種閑情兩惆悵
風簾殘燭照繙書
　　黄陵廟
初日黄陵廟微茫楚塞分烟中塵漠漠祠下水沄沄叢
冷葳㽔竹湖荒散漫雲何人酌椒醑寂寞酹湘君
　　江夏寄朱悔人王孟穀
長安舊儔侣㳺好在斯文徃者己陳迹髯兮尤逸羣荆
門寒翳雪夢澤晩連雲悽斷郢中唱孤懐正憶君
贈别玉河栁烟條春景初頭陀寺前雪復此感離居漢
上數歸棹湘中闕報書殷憂結之子消息比何如
　　赤壁謁蘇公祠
東逝隨流波孤舟日沿越晩經齊安郭振迅夕飈發水
惡不可渡連山浮溟渤繫纜陟臺基登闉矚岑樾蒙茸
翦己久軒敞樹華闕名賢迹偶經萬古斗柄揭楚澤叢
香草餘芳殊未歇當時馮夷宫幽怪鑒毛髮江沙漲坼
岸漸逺波匼窟拾級連巖髙天長鳥飛沒垣墉起迢逓
林麓傍隆窣縞衣揖羽流緑髓鍊金骨憂來思洗醆浩
蕩酹江月
　　逰寒溪西山
劉郎洑下波隱天楊葉洲邊初扣舷清江如畫浪伏息
武昌樊口山依然峩峩幾尺開烟鬟吳宫美人顔如蓮
千年臺殿沈野水石上空有金牛眠寒谿氷雪凍始堅
涸絶不復流涓涓溪橋一綫度微逕孤寺泠落生炊烟
九曲亭中荒草菅西山佛閣危峯顛仰穿蒙密入木杪
下俯曠放羅山前老僧饑癯不能饘階下唳鶴清吭圓
迴廊塔院舊香火一指猶說南宗禪松風閣下松叅天
斤斧斬伐根株連神光夜發認何處千牛乳潑菩薩泉
東坡居士久得仙髙安酒官詩幾篇秦張雅㳺等蟬蛻
涪翁妙墨今誰傳窊樽石上醒醉顔風霜退谷如春妍
漫郎文采磨不盡江水日夜鳴濺濺南湖一片浮漪漣
渚日欲沒孤霞鮮菱茭菰蒲歲晩盡莽莽楚藪如平田
一邱一壑性所便雲腴澗實隨因縁風波流泊今偶爾
江山主客長年年
　　武昌經吳故城
黄旗颭東南漢坻此深阻襟帶越江沔筦鑰重樊楚炎
靈運四百劍璽遺區㝢龍戰爭分崩鹿犄失守府老瞞
思竊國天子不都許獅兒起江東名字劇乳虎英雄葢
世畧叱咤輕項羽堂堂紫髯公早繼父兄武英賢備帷
帟士馬交鼖鼓疾雷破山紅驂驔空北户濡須出艫舳
整暇孰敢侮天塹長悠悠國險民安堵犬牙崇雉堞鳯
集建樓櫓裘冕祀東郊圭幣薦后土袁山廣獵場豹尾
神大姥時平離殿起豔質歌且舞至今節度石連娟想
眉憮釣臺灑酒面荒哉頼仲父霸圗跡己陳江聲晩餘
怒茫茫五􁇯水逆浪打次浦
　　將至九江見廬山
陰風清旦歇江影明灣澴煙中潯陽郭雲外匡廬山汀
葭離披盡沙鳥飛鳴還宿意冀申寫靈境何由攀
　　阻風九江舟中雪後寒甚羈愁旅況輙見於篇
急沬軋碕岸吹漂斷通津帆席分歸風邈矣廬宫神冰
雪意蕭摵羈旅事艱辛寄言褚諮議空此平生親
夙昔山澤㳺柴桑緬髙節清風古猶今化遷名不滅睠
言舊墟里翳翳原上雪從公千載餘約心自流恱
湓城帶縈紆湓水淼茫至長懐沈冥子北亭老遺世沙
雨潯陽門霜鐘二林寺清醑能見訪一酌徑須醉(樂天/江州)
(詩有尋李十一云可憐衝雨客來訪/阻風人小榼沽清醑行厨煮白鱗)
逐客未賜環酒官亦淪謫當時攜妻孥曾此江上宅驚
濤慈湖峽逺夢齊安驛悵矣感滯留庻慰風波夕
　　上鐘山
天寒水涸沙一痕石鐘之山下見根夏秋百川滙彭蠡
遥觸赤岸浮青湓是時石鐘始有聲噌吰鏜鞳風吐吞
南音函胡北清越非絲非竹摇精魂翏翏一噫吹萬有
眞宰無朕妙語言眉州老仙去已久後者無繼知誰論
長松千尺窺月卧嫩篠萬箇交風喧山僧雅具看山眼
布金此地開祗園巖藏詰曲户向背下或如墮髙如軒
去來今在一彈指老鶴已瘞巢空存茶香一啜夢清逺
江駛萬里流胚渾既佳光景忍言去願結淨社依香門
　　放舟至下鐘山
空濛一片雲滿湖西南風起吹檣烏淵淵且止發船鼓
秀絶下鐘山色無褰裳直上㨗猿狖樂哉一幅寒林圖
絶頂飄颻目四豁左右江湖𣺌空濶烟波盡處洲渚微
髣髴扶桑見窮髮天旋地轉不少留迴看星氣忽己周
扁舟歲晩夢吳越匡廬五老空船頭銜艫如山萬商集
使者纓旌騎吹入行人擾擾競錐刀落日悠悠下城邑
前臨巨石紛盤陀仰看絶壁青嵯峩玲瓏窈窕萬竅出
安得瀄汨生流波風聲水聲奈爾何只今埋沒塵沙多
無弦之琴張素壁歲久抑鬱恐不和一歌如扣鐔再歌
哀知音洞庭木脫水深深天髙月白風入林或鼓或考
聲欽欽嶺猿江雁同夜吟潛蛟出聴老龍泣漁父滄浪
知此心
　　彭澤
宿雲初巻雨斑斑迎櫂神鴉杳靄間烟裏栁遮彭澤縣
夜來潮落小孤山青螺峯色寒應歛錦瑟年華客未還
欲折梅花寄歸信尚憐蹤跡滯江闗
　　馬當山
喉吻從來說吕梁古今夷險已茫茫君看白日青天在
弄水乘潮過馬當
　　除夕泊蕪湖
一年臘盡可憐宵樺燭椒盤總寂寥荏苒歲時淹旅宿
青紅兒女又明朝玉堂故事書春帖茒屋豐年望斗杓
閒與村翁話疇昔漸看燈火上江橋
　　元日登梁山絶頂
看山萬里行未足蠟屐復此凌天門五丁鑿開巖谷走
兩戒截出江流奔垂天之鵬羽翮奮横海有鯨鬐鬛翻
東西屹立如有意吳頭楚尾為藩垣辛盤上日帆落蚤
白沙一道清江村欹斜得路躡飛鞚下看落日如朝暾
疎林木葉寒不脫已變凛冽回春溫琳房金碧挿天漢
舉手似可星辰捫謝公青山紛在眼漸與夕照嵐陰昏
扁舟徑欲下牛渚怪魅不數魚與黿十年以來逢此日
仗下廣樂陳臨軒享王鞮􁗃殿廷舞纓緌簪履華星繁
歸對妻孥日已旰人事請謁猶煩喧山中清淨今何有
道人與我皆忘言水底潛鱗適浩蕩雲邊逸翮辭籠樊
一年回首風雹過又與桃李書朱旛惜哉花開我己去
酌酒且滿屠蘇尊
　　采石磯
入春二日風和柔來尋采石追前㳺騎鯨人去三千秋
縹緲尚結空中樓登臨曠然銷百憂江波澄澄靜微流
髙艫如積連汀洲天雞晨鵠戲圓漚下訪古碣斷不收
四壁光彩丹青留蕭郎落筆秀且遒名山嵬崫洪濤浮
恍陟玉室凌丹邱嘯傲五岳輕公侯清風亭下思小休
長松落落羅道周如古君子蒼髯脩道人三四彭聃儔
下臨洞穴巖窗幽神鑱鬼斧工雕鎪俯仰今古同悠悠
云胡不樂吾己媮一聲欵乃隨棹謳飄然不繫乗虚舟
　　雪後望鍾山
建春門外鬱岧嶤紫氣曾傳接絳霄飄灑鍾山夜來雪
盤盤雲際玉龍腰
　　晩出長千里
青谿還傍莫愁湖一片斜陽夕草鋪玉樹歌殘驚鐡馬
寶衣燒盡失金鳬樓空烽火山猶繞冰斷秦淮水半枯
惆悵長干小兒女夜深啼殺繚牆烏
　　夜半發青山曉抵京口
蕩潏生洪濤揚舲逺天際鯨魚掉其尾一縱千里逝微
茫曉鐘聲遥落金山寺
　　琉璃河題壁
緑樹陰濃露未晞槐根青翠濕人衣平橋野店日初上
隔水乳鴉零亂飛
　
　
　
　
　
　
　
　
　
　
　
　
　
　懐清堂集巻七
欽定四庫全書
　懐清堂集巻八
　　　　　　　　　　　吏部侍郎湯右曾撰
　　丁丑三月二十一日晩過韜光禪院
澗橋徙倚老松根肅肅巖扉自不喧坐覺清風生石壁
行窮脩竹見山門依依烟郭江光繞點點林鴉海氣昏
却怪白沙春漲濶㳺人指㸃說潮痕
　　晩至湖上
出郭塵事絶晩來幽興滋緑尊明月下紅雨桃花時烟
水忽己暝櫂歌安所之南屏夜鐘發昨與山僧期
　　過吳門某氏别業
鳴禽變春聲首夏開閑園置酒度髙閣掃石臨前軒疎
花蔫日長衆卉交風暄孤桐翠新引密竹陰已繁嘉賓
盛壺觴兀兀雜笑言適意各異趣寧知寂與喧
　　題宋牧仲中丞西陂魚麥圖
漫叟江湖句翛然獨會心將家時未可許國意方深池
館澄波曲襟顔嘉樹陰西陂烟景好展巻得幽尋
𣺌𣺌蒹蒲岸蕭蕭水竹居圖中人自逺濠上興何如散
帙從漂麥臨池學種魚謝公邱壑性雅與世情疎
雪苑今詞伯平生分最親横流思大老古意見綿津水
影漾己緑烟條發更新蕭閑有何事魚鳥照風神
　　題宋山言授詩圖
人間詩句鬬豪雄誰解蕭閑語更工文采爭如宋公子
五言冰雪是家風(山谷詩翰林尚書宋公/子文采風流今尚爾)
自有門庭一瓣香金鍼度與繡鴛鴦承家徐庾多新體
文字錙銖細覆量
佛香入院一篇詩河曲分吟記徃時今日披圖見顔色
江湖落月十年遲
　　清水灣遇喬無功
落日生層陰屯雲抱湖尾風波客程阻淮海夕流駛隄
迴隱行帆邂逅見之子絮語明燈初離悰宵夢裏堆盤
飣蔬果散帙爛文史清吟憫瘡痍霪潦去年水深思理
人術感歎夜中起
　　五月十七夜㳺縱櫂園
停雲淡欲無清川相與閑臨泛自成趣何必江湖間落
日漾彩翠微風散襟顔紛衍草木叢坐久宛深山暮禽
共烟暝孤月隨棹還沿洄遂忘歸水際門不闗洞簫起
層闥清響結幽潺波心騎赤鯉亭上放白鷴何當乞刀
圭仙藥解我頑
　　縱櫂園四首
幽居適野性況此青林間小閣夜來雨夕陽池上山風
蒲翠影亂水鳥滄洲閑釣艇射陂曲烟波時徃還
主人蘭臺客昔侍未央宫抗議赤墀側拂衣滄海東風
波去不息流泊始無窮寂寂著書地悽悽寒露叢
安步穿橋緩銜杯入座遲水清盤石上風起夕涼時栁
下收魚笱蘆根立鶴兒鄰人暮吹笛長憶竹林期
流水撫遺軫鍾期失賞音逶迤泉壑地零落死生心罥
水池花夕連城海氣陰孤懐待明月有歎必盈襟
　　贈喬雲漸
昔㳺淮海濱嘉會君子同别袂一以判十年阻西東讀
書秋堂清漉酒春醅紅志士秉髙節寧知道方窮出處
理匪齊離心抱忡忡連年相思札緘彼南飛鴻頗憂目
近𤯝輕雲翳虚空端居結遥念何由豁羣蒙
君有東臯田近在射湖曲漫漫秋塍黄猗猗夏畦緑公
家井稅畢伏臘資亦足河伯昨告灾千里等沈陸肅肅
哀鴻征啾啾飢烏宿髙人甘藜莧儉歲供饘粥時吟瓊
琚篇眩晃古光蓄松門微月上茶乳汎新馥澹爾靜者
心寧為萬物逐
喬柯有卑蔭清源無濁流束髮追羣彦與子心綢繆懐
玉被布褐遐哉今白頭叩門知緩急稻粱非身謀昔者
鄭公業衣食常不周又聞徐常侍傾家賣車牛懐君髙
世行太息前賢儔
紆轡指京邑投鞅蹔淮壖四序紛迴薄感歎非朱顔堂
上尊酒陳欵曲平生歡深愧雞黍約凶年艱盤飱欲分
俸錢薄踟蹰未敢言兒郎皎瓊樹世業書一編小築松
石下深心豪素間勤當注玉液餘念且勿闗
　　題喬無功梅花書屋圖
泠蕊幽香自到門一鈎寒月近黄昏賦心合在横斜處
知是淮南第幾村
　　淮陰舟中别喬介夫
泝流乘風濤落帆淮鎭泊蕭蕭原上雨分灑入林薄茅
簷燈火微隄纜菅蒯弱長河風浩浩竟夕夢猶噩明晨
攬衣裳屯雲翳遥郭愁心依故處有酒不能酌況我同
懐人須臾成離索秋堂讀書夜風雨事如昨十年各飛
沈所至異苦樂方將共㳺處心跡本寂寞買田未敢期
農事慕東作
　　題介夫小照
屋後藏書萬巻新門前野水碧粼粼盧郎如此丰神好
不是牛欄雞柵人
　　送旵山和尚歸徐州
缾鉢自兹去支公眞勝流帆低泊淮鎭花落到徐州余
亦慕栖隱年來感薄㳺羽衣明月下他日記黄樓
　　桃源曉發寄方若及無功介夫兄弟
雞鳴首北路不見淮南樹相望己相思别來曾幾時黄
河流天外行子飛征葢飛葢路己逺黄河去不返願逐
河上舟渡河入淮流河淮水同注到君門前住倘君烹
河魚煩視腹中書
　　雨宿紅花鋪
夕陽明復翳蒼烟黯不收暮山沈楚色涼雨入齊州細
草裛餘潤荒陂赴亂流夜燈檐淅瀝孤館颯先秋
　　農家
農家此墟落無事掩門扉草際餉田去烟中驅犢歸槿
籬聞犬吠茅屋有鷄飛薄税輸官早應知吏到稀
　　郯城道中
殘枝宿雨滴初日蚤霞明原上横霧氣林中喧鳥聲行
人渡野水驛騎轉荒城寂寞勞歌者因之感旅情
　　道上
出門隨動息際曉漸蔥蘢葭菼媚幽色水雲澄逺空緑
槐山店雨紅蓼野塘風滿眼自留翫休嗟途路中
　　渡沂水
一葦問舟子淪漪復此間澄襟照流水暄景弄湲潺沙
逺川光滅人稀渡口閑悠然津濟樂誰信浪如山
　　沂州懐古
南山之南北山北無田何由可得食正復何用得食為
古人髙節三歎息少年雅慕東岡陂朝事詩書暮釣弋
如今老大轉自笑養雞牧豕無心力瑯琊城頭啼饑烏
羸驂劫劫朝復晡不須更覓謝仁祖得米但就陶胡奴
　　再渡沂水憩林中作
屢問漁人渡若為林叟期微波沙瀬激茂樹午陰移花
影宿蝴蝶川光隱鷺鷥遥遥白雲嶺心憶入山遲
　　槿花
鮮鮮木槿花青枝間紅蕚不待怨秋風朝開暮還落
　　將至豐城集
廢隴深泥沒平蕪斷岸侵悠悠古時路草草異鄉心汲
井茅茨下解鞍榆栁陰卧聞牛下鐸是物有知音
　　沙亭峪始入山
嶽勢己垂盡客來心乍欣渠鳴沙上雨雷起峪中雲從
此巖巒接遥知烟靄分東臨滄海上一道翠氤氲
　　望雨(時在蒙陰道上/)
横風自西來飛雨行東峯峯峯雨氣接合㳫陰雲重下
有隱君子含景佩蒼龍歌嘯方自得閉門聴夜舂
　　雨中曉發
遥山殷雷聲衾枕忽己曙出門轉驂騑慘顔怨徒御蔽
翳陽景虧淹宿陰雲互激激澗聲厲齒齒山骨露人衝
烟光出鳥驚暝色赴霽日林半明迴風雨還度蒙山杳
何許茫昧郊門樹析麻向中原剝棗懐徃路清風吹襟
袂一過澹百慮夷塗良獨難安得辭跼步
　　雨霽
既霽氣色佳日照前山明宿雲尚迴合稍稍南風生南
風一披拂倐使陰曀清隔林送蟬響夾岸亂蛙聲昨來
山雨過水溢遂繞城兹焉己歸壑猶怯褰裳行叢生蓬
與蒿欣欣自兹榮下田蓺嘉禾禾偃流縱横愛憎一以
别遂傷造物平吾生亦一物營己詎非情
　　雨中㳺歴下亭分賦
紛埃各有營佳㳺偶然遂漾舟清川上颯㳫風雨至路
窮屢屈曲橈迴引幽翠泠泠葭葦叢濛濛水雲地兹亭
廢己久風雅心所識經營方在今照壁碑版字潭烟沈
暝色浦樹激寒吹采采湖中花芳洲欲誰遺伊余同懐
客壺觴邈髙致碧筩還小飲香盡人己醉酒酣步前楹
跳波看魚戲湖聲萬荷葉的皪亂珠墜鵲華隱不見鍾
動山南寺緬彼千載人窈然滄洲意
　　九日琉璃厰登髙同劉若千作
冬官摶埴歲有程千夫許許雷發聲蓬萊宫中陶萬瓦
歲久土積山崢嶸登山一笑此何有却與今年作重九
天邊斜日暎孤雲望裏西風帯衰栁憶昔慈仁飛閣中
四虚突兀撑青空昨歲蠻江驟風雨雲幙周遮豔歌舞
豈知萬里從天涯
帝城復采黄金花悠悠感事黙惆悵茫茫望古空咨嗟
君不見宋公戲馬臺英雄格鬬餘蒿萊又不見杜老雲
安宴詞客哀時淚如霰我曹幸際太平日瀚海烽銷新
罷戰佳節猶堪繼觴咏書郎莫漫憂貧賤河冰昨夜凍
桑乾積雪隱見浮雲端蒼茫臨眺日欲落激激衣上風
吹寒日飲無何愛犀首且歸與子同杯酒
　　送查浦之蘭州
君去過洮水闗門落木空黄河繞天外白草滿榆中悲
壯寒城角蕭梢大漠風書生有燕頷辛苦笑雕蟲
萬里通西極
王師獻凱旋三河遺孽少列郡戌兵閑幕府風雲上才
人文酒間霜中明獵火小隊出蕭闗
送别青門側相思隴水頭因風候音㫖雨雪向邊州苜
蓿連天逺琵琶出塞愁金城方畧在暫爾借前籌
　　二月十三日趙蒙泉孫松坪查皐亭王令詒查聲
　　　山王赤抒吳西齋史蕉飲小集寓齋
憂端來無時忽爾曠沈寂平生慕棲隱早歲鄰緇錫朝
梵香入林夜鐘寒卧壁蹉跎世縁誤老大飽更歴懐人
路杳杳撫舊事的的凄斷五條絃中心有離析
披帷來朋知勸我泛清觴云此忘憂物聊以寛中腸一
酌慮暫遣沈思緒彌長滿堂各歡娱向隅黙自傷幽幽
日沈夕䔩䔩花辭房蕭條感離室半燄餘燈光
故人海曲歸(令詒新/自粤還)握手共花底寒暄五流易一官偶
然耳諷諭髙州謡澄明盤谷水牛刀雖一割弦歌囅然
喜乃知才且賢匪直風物美嗟嗟同袍者寂寞校三豕
　　與令詒話舊
五嶺清猿外相思雲海間故人還執手尊酒為開顔吏
議三年誤離憂半鬢斑逢春易惆悵花落憶還山
　　為令詒題寫眞二圖
　　　梅花村晏坐
前年君過大庾嶺清夢每到羅浮巔梅花開時雪萬樹
蠻鄉地僻心悠然歸尋圖畫記疇昔萬里迴看如咫尺
想見參横月白時酌酒對花誰主客
　　　竹溪聴雨
焚香永日坐蕭灑散煩襟可是清泠子翛然江海心幽
藂喧過雨淺水戲㳺禽他日山陰興應縁修竹林
　　晩登皐亭寓樓
風日登臨好乘閒還重尋春泉靜逾碧嵐翠晩來深三
月烟花節中年哀樂心檐陰黯將夕窗外有羈禽
　　題梅桐崖抱琴圖
先生冰雪心夙諧山水趣泠泠十指下古意窅然遇門
前敬亭山色閑穀溪屋後鳴潺潺神仙中人圖畫裏瀑
布松風試一彈
　　出右安門㳺諸園亭至座主宛平公豐臺别墅看
　　　花盡日作八絶句
傷花淚草我何堪三月幽居閉一龕忽憶尋春春己去
又隨飛絮出城南
幽禽出谷似闗情野水分畦漫漫平一道丰茸芳草路
緑楊影裏桔槔聲
淮王載酒少經過門館蕭條挂薜蘿閒覺清風入廊檻
緑鱗鱗起水微波
橋迴漠漠野田青荷葉菱花接逺汀多少懐人傷逝意
一時併上水邊亭
曉色􁀙曨錦障開殿春花事數豐臺天公雨露園公力
等是批紅判白來
休嗟狼藉市門前繞郭栽多萬畛連當日洛陽全盛日
一枝姚魏直千錢
太傅林亭初到時銀箏絃撥玉簫吹花光二十年如昨
老大心情付鬢絲
遺山詩老驚仙語下筆王郎含古春亷趙風流總消歇
釣魚臺下養花人
　　大雨中出廣渠門
滑滑深泥沒膝初長安街市欲生魚艱難去馬來牛跡
蕭瑟盲風涷雨餘但覺人間盡虞坂不知何處是髙車
隔林燈火冥濛起恐有幽人閑讀書
　　新寺(萬歴時中宫建歲久/圮廢寺僧募貲重修)
一徑陰濃薜荔牆偶隨放梵贊公房松梢細滴長廊雨
佛院微明小炷香空自布金思長者至今紈扇剰昭陽
(舊宫扇/尚存)百年興廢須臾事意樹心花入道場
　　過汪東川祭酒所園新居
髙卧園林日掩扉先生眞與俗情違舊因看竹人曾到
新見巢梁燕又飛香灺始知清晝永庭閑細數落花稀
何來剥啄門前客十丈紅埃未拂衣
　　次韻西齋毒熱見寄
清冷何路駕飛車奈此焦沙鑠石餘暑熾無縁重命酒
日長聊喜得繙書握環人似蕭閑甚熨局門知造請疎
數畝江鄉菱芡地爾時眞羨結茅居
短廡深知美蔭難叢生況望繞珠玕一甌香茗因留客
兩部鳴蛙不屬官頗愛稱身冰簟滑每思應指玉琴寒
何郎苦熱休題句大火西流取次看(何遜苦熱篇云願/以三伏晨催促九)
(秋/換)
　　效樂天體和赤抒下簾見寄
憶君六扇湘簾下吟出新詩冰齒寒當檻花宜垂處見
近秋月待巻來看小加障蔽流塵少似覺虚明拓地寛
瓜飲時時兼茗飲人間閒殺是枝官
　　和赤抒鷺雛
好事誰分雪色雛羽毛未滿態先殊一闌花下看魚戲
八月秋深共鶴孤恰與野航添物色引教幽夢落江湖
更慿妙絶丹青手寫入蓮塘蓼岸圖(唐邊鸞有鷺下蓮/塘圖周滉有蓼岸)
(鷺鷥/圖)
　　送令詒之銅仁任
之官鳥道外叢木子規啼人物餘三户雲山入五溪秋
風沅水上明月夜郎西旅雁稀消息全家好共攜
昔恨播州逺今來逺更加銅人空沒水金穴枉披沙才
子烏羅長山城白葛花祗餘官舍好雲木似仙家
苖猺俗未革教化爾能為酌酒聴蠻語焚香讀楚辭方
書防瘴癘禄米給親知詎免為貧仕歸田且後期
軺車昔于役回首楚天長山靜鳴銅鼓林深拜竹王故
人從此去逺道若相將别後能遥憶音書未可忘
　　送趙明府之合浦
嶺海清泉酌更寒牛刀小試取琴彈采珠不用千餘日
一宿爭還為長官
　　晩同聲山原衡飲皐亭寓樓
花鳥春來己舊㳺窗中落葉倐驚秋故人好在重攜手
(原衡新自/檇李至)明月生時更上樓青嶂晩從烟際出玉河寒
傍檻前流與君長簟西風夜不待啼烏也白頭
　　再用前韻和原衡
三年與子阻同逰
帝里風光及杪秋歸計尚虚黄菊宅愁懐多傍夕陽樓
悲歡事與浮雲去富貴心如逝水流他日相思肯相訪
應從栁市更南頭
　　送蒙泉之定陶任
十載金閨籍蹉跎甫一官未應悲老大己自飽艱難跼
步驊騮厄驚濤溟渤寛浮雲俄頃事一笑為加餐
陶唐有遺俗樸野幾人家天逺三朡國春饒一縣花訟
堂餘鳥雀農譜課桑麻雉乳漸漸麥知應勞使車
散綬彤墀側疎槐蔭直廬疇咨民瘼切召見
主恩初問俗懐甎逺談經壞壁餘君看一升飯何似五
車書
徃者文章契諸賢骨肉親(謂乙亥冬丙子/春文酒舊㳺)風流隨逝水
張飲復蕭晨鴻雁清秋節林泉我軰人他年雞黍約肯
就越江濱
　　夜雨
昨夜窗中月今夕林外雨庭軒落木聲兒女殘燈語忽
聞秋管引彌覺離思苦清川日東流懐人𣺌何許
　　送内人䘮至潞河
營齋十萬不闗渠況復長貧願總虚零落郊門送歸日
兩行白旐一輀車
也解浮塵萬事休誰能華屋不山邱愛河畢竟何時涸
老淚無端只暗流
一尋徃事一傷神風雨漂摇共苦辛料得夜臺回首處
尚憐廡下伯鸞貧
三年睡起失驪珠慟哭愁雲下直沽(乙亥秋孺人以兒/官䘮歸亦由潞河)
(南/下)今日重來嗚咽水夜風蕭瑟颭檣烏
小兒學語似初鶯掌上憐如玉刻成(小兒屺孺人/尤愛憐之)遣向
燈前誦論語令君聴取讀書聲
凄涼横笛不須吹宛轉哀思未是悲一夜孤舟嬌女哭
峽猿啼到斷腸時
一語重泉聞不聞平沙獨鶴呌秋羣紙錢飛盡殘缸滅
有夢如何不夢君
君歸埋骨舊青山逝矣余行老衲還經巻藥罏相伴住
結茅已就屋三間
　　八月十五夜
澄明望秋月惆悵入遥帷白露霑衣袂青苔沒履綦鳥
驚飄砌葉風動隔牆枝獨有傷心者偏經摇落時
　　九日同西溟赤抒西齋蕉飲登慈仁寺毘盧閣以
　　　亭皐木葉下五字為韻
閒居當重九凄若病葉零稍思謝塵勞偶來叩禪扄升
髙展逺眺傑閣起亭亭㳺氛歛己無豁達天字青飄風
颯然至響戞殿角鈴顧此浮念遣恍惚逢仙靈
蔥蘢春陽敷景物麗青皐奄忽被霜露側耳寒蛩號四
運行復周狂馳無乃勞不如一杯酒為歡尋我曹泥塗
未云卑嵩華何必髙方寸起滅間萬里爭秋毫
危欄俯萬井蒼然見喬木藹藹
帝王州朱甍接華屋髙門豔羅綺清吹激絲竹美人方
宴終蘭房扇餘馥寧知雲端士蕩蕩散㳺目仰觀青冥
逺俯視白日速
涼颸征雁起落日輕霞接悠悠天末雲䔩䔩林中葉授
衣及凛秋縫素有閨妾忽念泉下人衰淚俄映睫霜天
枯百草夜火山南獵安得迴壯心走馬逐㳺俠
榮瘁各有時黄花又堪把舉俗愛佳節美酒斟滿斚層
軒凭窮秋西流弱水瀉飛塵横綺道車馬在其下人生
無賢愚意得即瀟灑時哉引頽齡晩節冀休假
　
　
　
　
　
　
　
　
　
　懐清堂集巻八
欽定四庫全書
　懐清堂集巻九
　　　　　　　　　　　吏部侍郎湯右曾撰
　　次韻答焦飲
百年不待羊胛熟浮世風輪空轣轆與君得閒即相覓
何用陳遵留尺牘憶昨春官共上時杏花寒食炊餳粥
蘭臺職司亦何有十載堆盤飽蔬䔩精神虚費空自笑
螻蚓蛟螭雜篇幅酒人未散燕市中荆卿悲歌漸離筑
夜䦨燭跋軟語接徃徃屏風觸倦僕前年君過南海南
五嶺清猿繞雲木蠻江風雨我歸檝自著短衣歌獨速
爾時相望不相親空有離懐常在腹
帝城聨袂杪秋節采采黄花不盈匊方期尊酒同歡娱
豈意驚颷變歌哭勞生自歎扣莊缶愛弟何心賦賈鵩
相看顦顇銷壯心誰念虎頭飛食肉浮雲變滅根塵淨
香火名山願己宿連天風雪常閉門不礙打頭低置屋
　　佟鍾山副使將之鳯陽出所畫見貽賦此道别
凌凌懸秋光秋聲撼我屋忽驚尺素到秋色俄滿目霜
中萬木脫一叢抱寒竹離離危石旁幽花媚黄菊使君
貽贈我厚意勤所朂要令歲寒姿臭味同草木豈惟妙
墨少兼有新詩辱綢繆契分深文雅襟情獨西風迫重
九清曠邈川陸離杯出城南數别日己促鍾離建吳會
壽春枕淮瀆中丞持節時十載風轉燭羊公碑石在士
女雜歌哭今來得使君遺愛繼前躅人才備文武(出郡/志)
民力恤杼軸自兹為政閒轉令幽興熟清香餘燕寢白
日稀吏牘過江六朝山方寸紙可縮冶城超世想染翰
風謖謖應憐埃壒底逺夢繞林麓清㳺未可同勤當寄
尺幅
　　先太孺人忌日
四十年來淚眼枯斜陽望望斷殘蕪筵前毎羨探懐橘
林下常悲反哺烏馬鬛封卑憐宦薄虎兒才少覺身孤
傷心遺墨巾箱久零落芸香半有無(先太孺人手書詩/集久存笥中微傷)
(蠧蝕近/復籖整)
對芋年時自慘悽遇鮭當食更酸嘶半叢苦竹寒泉潄
一樹冬生故壠低鞠􁦪追隨傷愛子珍新料簡失賢妻
每當露泠霜清日猶似兒時失母啼
　　次韻赤抒題西齋新居兼柬戴占㢸
買宅應須更買隣南園北曲一時新支分茶竈清閒地
位置書牀淡蕩人客到每吟嘉樹好醉歸何用長官嗔
就中斗室香濃處合有桃花玉洞春
　　赤抒枉約城南之逰會雨不果悵然有作
曉霧冥濛雨漸晴幾回惆悵繞廊行己辜韋曲看花約
空憶章臺走馬聲風磴隔年醒宿酒水亭他日聴殘鶯
思君簾閣閒慿處不少傷春懐舊情
　　題朱文盎月波吹笛圖
不知何處最髙寒萬頃光中白玉盤倚出秋風一聲笛
青天碧海總漫漫
可惜征衫依舊青仍攜鐵篴過江亭潯陽西上方空濶
定有蛟龍夜出聴
　　早春過碧山堂
蓓蕾花枝凍未抽暖風行壓百花頭魚龍戲裏看燈影
鵞鸛軍中鬬酒籌入座迥含今古意懐人别有管絃愁
不須惆悵東䦨雪始歎年來似水流
　　宴坐
宴坐焚香亦自佳山靈物色到幽齋一峯秀割剛當户
老樹根穿欲迸堦農圃心情閒甲子壺觴風月舊朋儕
綠莎行逕籬門裏好語吳中寄筍鞵
聖駕幸闕里恭紀
古有崇儒禮今方論道年文明光上下聲教被垓埏理
契軒圖始功參姒範先無為
皇建極有縱
聖希天絶學思洙泗遺風尚管弦累朝勤爼豆六代備
宫懸至德涵無始元符叶自然靈襟三殿裏寶思五雲
邊遥接翔鸞步親分繡鳯韉風雷環宿衞鄒魯睇山川
入徑珪簪肅登堂金石宣晬儀迴葆吹展事益瓊籩酒
挹金盤露香分玉闕烟羮牆
宸思切雨露
主恩偏特下期門葢頻頒太府錢殊榮分後裔曠典及
先賢鳬嶧新封雪滄浪未改泉市添槐更密手植檜還圎
睿藻星辰麗
天題琬琰鐫百王歸凖則萬象入陶甄相圃觀風俗雲
臺錫土田共欣時履泰方際位乗乾盛事輝今古髙詞
載簡編賡歌逢景運短筆更裁篇
　　恭覽
御書篤志經學四字賜韓侍郎為作歌
金壺瑶札貞觀年神豪飛灑如雲煙清風美徳近臣賜
寳貴何啻青瑶鐫雍熈淳化變朝體摛染所及神明全
攀車受貺繼前典儒臣蘇李恩猶偏明良際㑹魚水合
翰墨照耀星辰懸方今
聖人軼三五文思至徳苞坤乾九州焜煌八表格倬彼
雲漢賡詩篇墨花泮渙邈天上人間風月何由傳春官
宗伯起吳會退之永叔知誰先九經縱横森武庫百家
傾瀉流奔泉猗與國楨鬱梁棟寂與文士窮丹鉛遺文
如見伏生語奥義欲廢康成箋公卿大夫重經術文儒
致用非徒然殊恩自得稽古力異數不問官曹遷忽頒
四字燦奎斗嘉乃六籍勤排穿
天章雲錦爛五色乍蔭髙棟扶脩椽通都歎息傳盛事
求觀車馬爭喧闐鑪錘萬象羲頡上并包八體鍾王前
嘘嘘雲霧氣騰地蕩蕩日月光流天豈惟筆精更墨妙
遥識
主聖兼臣賢廟堂從容論道暇坐倚瑶瑟鳴朱弦文章
黼黻光冊府皐謨益贊簪裾聨慶雲葩郁甘露結時有
瑞氣縈珠躔燾冐子孫綿世世永與玉軸琅函編
　　送姜友棠㳺東兗即還四明
秋氣入東郡感君羈旅心杜陵昔㳺地髙李共登臨落
日空裘馬寒蕪自古今渡江冰雪後好寄越中吟
　　題黄尊古上都秋色圖
落日牛羊下逺村平沙萬馬别開屯君看沒鶻盤鵰處
莽莽青山是塞垣
八月窮邊雪片麤角弓鳴處草全枯上都一片清秋色
却是寒林大小圖
　　送九如表叔之太和任
花外潘輿望若仙飛來天柱縣門前知君不愛西昌尉
愛去閒叅玉版禪(吉安産/玉版笋)
聞道章江接貢江十年幽夢付篷窗洄沿山谷祠前水
好寄鯉魚時一雙
　　蕉
乍喜靈苗一葉生烟中新翠出檐楹小來己愛横窗色
老去應憐聴雨聲入夜最宜清露洗幾時眞見緑陰成
寄言㸃筆題詩客半展斜開信此情
　　病起遣懐四首
俗慮從知了不闗絺衣芒屩稱疎頑居如潘岳城三面
人笑王微屋一間牆角秋陰黄葉早門前野水白鷗閒
也知亦有欣然處拄頰西南㸃㸃山
何妨弊席且教温味道躭書業力存偶以剪蔬叨地主
不曾食肉慕屠門草荒場圃蟲鳴急秋入菰蒲雨打喧
從道王城歌吹海一身却傍老農村
疾甚清羸暑更加重簾曲曲為周遮病昏目力抛書籍
客妙清言冰齒牙兩巻檀弓尋物始一篇秋水送年華
日長髙著青油幔好䕶堦除手種花
離騷美酒好風神常憶盧郎最可人萬事那容多皂白
一生所得是因循亭皐景物秋無主子墨生涯甑有塵
暑意漸消涼入早黑龍潭下雨來頻
　　題耕烟老人畫
東風一萌芽楚澤幾芳草離離雜石暎茸茸出波好洞
庭連天見鶩羣子規冥冥啼不聞霏微臺下神女雨縹
緲水上江妃雲一幅生綃剪不得春來沅水桃花色碧
杜紅蘅亦有情玉簫金管空相憶滿載潭州百斛酒春
帆直下麋湖口赤沙青草欲合時雲夢軒然吞八九此
時客意殊茫茫驂龍帝子㳺瀟湘浮空近見戲鮪影接
日逺沒飛鴻行我念前㳺怳如失重見耕烟老人筆彷
彿君山螺髻青月明幽咽湘靈瑟傳聞石穴潛通吳神
仙窟宅誠有無包山雲物閟清都煩翁潑墨還作圖
　　送髙兩詩南歸
懸榻故人去論文前會稀驚風還逓響征雁不同飛白
袷寒將巻青山久念歸因君寄朋好會采舊山薇
休嗟不得意辛苦為浮名落日古原上閒門秋草生晩
菘和露摘時稼面場平一悟靜中樂深知達者情
　　畫蘭
三千年覰玉壺空阿母留將幾葉紅今日人間太零落
兎葵燕麥任春風
香草爭書入楚詞漫搴沅芷扈江籬握蘭每待春相問
空谷無人自不知
　　簡野航
晨興入公門歸休午陰寂疎簾靜不巻髙林雨餘滴解
帶北牖眠煩暑欣已滌沈憂曠無所冥念淡自適欵户
輪鞅稀閒坊選幽僻摘芳苔暗徑搆石雲生壁昨宵風
雨中杯酒轉愁惕念我同懐者何由展良覿
　　立秋前一日陳六謙民部見過
焚香小院氣氤氲寂寞誰過訪子雲忽訝清光暎鷖尾
又添佳句咏鵞羣(新城司冦贈/詩有鵞羣句)林中解帶消秋暑石上
繙書愛夕曛明日西風飄一葉井梧䇿䇿似先聞
　　立秋日顧九恒查悔餘同集翁蘿軒寓齋分賦以
　　　立秋二字為韻
炎氛何時休火雲􁠬嵼立涼颸忽暗動爽氣己先入一
春復一秋年年客京邑惟驚客鬢改催歸日夜急憂生
情未免學道時猶及蕭條晩來雨颯颯林表集如共陰
蟲悲恍聞孤士泣
不樂今何為四序倐復周百川水東注誰能挽西流且
持玉巵醪歡言酌朋儔兹日非昨日脫葉初知秋故心
一以移兩腋風颼飀親知訪我至許作半日留明燈巷
南陌蹤跡眞雲浮
　　雨中六首
一雨良復佳久雨何時霽欣厭已異心物情故多蔽卜
居深巷僻荏苒此再歲入秋暗愁霖屋漏避無計惟餘
窗前樹助作風雨勢紈扇委篋中秋衣行當製殘燈耿
照壁忽感下泉逝
昔在芸閣居日髙猶晏眠今來披簡牘束帶隨衆賢職
事敢云疲塵勞遂己牽況此泥活活聴鼔行朝天偪仄
九衢中寸步成險艱既歸任偃仰得性復陶然
階除蒔衆花不待清池注娟娟洗幽竹羃羃生濕霧新
英擢脩莖葱蒨孤桐樹隙地蕃草木閒心寄場圃長廊
自周行雨㸃詎知數小兒誦論語琅琅自成趣陰曀何
由開聊此慰朝暮
生不識杯鐺無縁更論酒區區身後名大笑復何有膏
蘭徒自焚金石詎為壽神方鍊上藥欲駐頽年久寸田
養黄芽不救白骨朽年年秋井塌望古一搔首
抱瘵雖積歳繕性常恬如幽居多暇日朋好亦未疎何
來困拳跼沒髁街生魚故人數叩門(悔/餘)獨自繞我廬捫
竹愛新粉暎窗尋故書主人出何事舊雨空愁予
我友尚書郎(西/齋)比屋在西鄰每共文字㳺愛踰骨肉親
驚嗟會面稀霪潦亦浹旬誰知巷南北邈若江海人公
家出入勞私舍升斗貧豈無世患干臨風一愁辛乾沒
有時己不負秋與春
　　蘿軒為李寅谷寫秋成圖賦一詩其上
負郭二頃田太倉一囊粟二者竟誰可烱烱念自蓄朝叩
故人門高堂散蒸溽忽驚秋景滿西成紛在目依依面
場圃曖曖見墟曲時稼久己登新酒行可漉年豐無吠
犬歲晩休叱犢田父何所云雞黍同近局披圖還太息此
是腹中欲(王儉/語)潁上思薄田杜陵覬微禄悠悠秉耒意千
載恒相属秋風有時起歸駕何當促借君風雅筆洗此
煩腦毒李侯金閨人雅尚拔流俗平生髙逺性常恐古人
獨田園不可期山資幾時足不如南山下種豆及時熟傍
舍生烟霏連村入雲木惟應尋二老披草徃來數
　　送杜大宗伯歸秀水
夕夢青山朝抗章吳絲新㸃鬢邊霜鼎鍾勛業光前史
魚稻心情憶故鄉秘殿從知稀履跡上台猶自辨衣香
兩朝耆舊風流在歸日先開會老堂
遺榮髙節古無儔深重
君恩許賜休剩有書名滿臺閣依然傳癖在春秋(先生/好左)
(氏傳手/自註釋)九門祖帳來天上一曲湖光繞秀州徑欲從公輕
舸去招呼海鶴狎江鷗
　　過可園簡王敏行郎中
寂歴虚齋境更幽不妨無事日閒逰窗中密竹風驚夜
檻外叢花雨打秋每見草書留几上時來濁酒過牆頭
與君雞黍為鄰並暇即招尋懶便休
　　送令詒歸松江
去國名何減還山意有餘未成三畝隱且傍九峯居鄉
物傳鱸鱠門生議蠏胥他時小兒子看讀五車書
不信時清日長令老故園貞筠如挺拔俊鶻必騰鶱物
望歸封事
天心重直言會從閶闔裏還認舊巢痕
　　新月效義山體
風露晩來清如鈎新月生未嗟輪盡掩似吐鏡微明扇
側黄金殿眉纎白玉京殷勤待三五莫漫悵虧盈
　　柬西齋時入直武英殿仍用前韻
文雅今誰似蕭閒不願餘忽聞青𤨏客還上玉堂居檢
校防幽蠧傳鈔令小胥茂先多未見别有洞天書
每嘆松成葢猶思杏滿園孤鳴憐鶴警(謂西/亭)分路試鸞
鶱職事兼書府官曹本正言西莊(謂了/谿)同下直頻視日
斜痕
　　九月四日奉陪韓宗伯碧山堂桂花下作
淮南消息比何如喜見連叢破蕚初海曲移來秋馥郁
月中分出影扶疎偶隨杖履成髙會不少琴尊在廣除
聞道杼山詩句好一枝端合寄尚書(顔尚書有謝陸處/士杼山寄桂花詩)
　　桐城相國致政歸里賦呈四首
第一人須第一官乾光遥䕶綵雲端清標嶽立嵩衡峻
雅量春浮澥渤寛魚水君臣前代少冰霜風節古人難
忽思弄艇烟江去夢把樅陽舊釣竿
三十餘年禁苑來平臨紫閣領丹臺九陔天際司霖雨
五色杓南望上台啓沃心眞符
聖主陶鈞力為養羣材文章一代懸詞律
御製詩酬日幾迴
漣漪太液水西東
賜第恩教近紫宫報國每添雙鬂雪浮家新借半帆風
蕭然襆被常如客去矣鶯花穩付公三月江南芳草緑
謝家池館畫圖中
傾都張飲接重城政事堂開國老行六萬錢(漢制丞相/俸錢月六)
(萬/)從賓閣散五千巻壓相車輕青春作伴承殊渥(公以/冬月)
(命予告上特/  春月行)白社投閒稱逺情他日頻勞中使問會思
金鼎再和羮
　　送曹峨嵋先生南歸
橋門未絶記韋編座裏春風十八年今日重持一杯酒
舊來雙鬢各蒼然(右曾甲子乙丑間在太/學先生時為本堂師)
不須千騎出東方一曲菰蘆幾泊桑尺五城南韋杜客
全家烟雨入吳鄉
髙情眞與俗情違花外紅堂客到稀江月低時沙路闊
只應愁見鶺鴒飛
浮名何止一稊輕懐挾風流萬古情夢去海棠春一國
江南燕燕與鶯鶯
頭顱𢎞景尚嫌遲六十狂生笑食其種豆山南亦行樂
丹徒長憶布衣時
飛仙蹤跡定何年蟻穴蜂衙絶可憐他日茅山問丹訣
菖蒲潭在草堂前
買宅無勞更買鄰江山風月等閒親青溪九曲題詩處
誰省龍標此後身
春明雅會罷餳餐後約浮舟計日難好瀹溪茶待桑苧
更分麴米餉雲安
　　移居
嘗笑酣中客甕底呼不醒又嗤法士愚規規動引經寓
意於酒非酒人天倪和如暄景春移居何者是最樂得
與數子成比鄰北風漂沙寒日白層冰嵯峨厚地坼坐
思廟堂勤政理恐有咿嚘未安宅太平縱使無闕事駑
下終慚負言責歸來閉門學雕蟲時過勤苦無成功翰
林彩筆明光宫(耑木/查浦)故人長楊文薦雄(悔/餘)今夕何夕歡
此飲燄燄蠟燭銅盤紅莫嫌酒苦薄莫愁尊易空年年
舟載碧瓮百洞庭春色來江東只今冬菹酸更綠恰稱
腐儒飯脫粟晨鳬夜鯉足屠門鵞炙牛心任華屋人生
會少别離多清漳共宅時幾何我當舉酒君當歌三更
起立霜月苦河漢驚風吹逝波
　　除夕用少陵飛騰暮景斜五字為韻同悔餘查浦
　　　作五首
仕宦十五年日夜苦思歸思歸竟無成一笑知我非寸
禄盜太倉憫此八口饑不念獨行士窮山懐采薇世累
良己牽初心迺多違凄厲歲云晏倦鳥還退飛
潛虬神淵底如絲氣或騰鵰鶚望赤霄逺擊有威稜我
今黙自思進退兩無慿惟見齒髮改轉訝年歲增齒落
不足歎髮白不必憎所苦百年内憂患還相仍拂我挂
壁弦爇我照字燈天寒百蟲絶癡鈍餘凍蠅
徃者不可追滔滔水東注來者詎幾時雖新行復故徃
來無容已古今猶旦暮兹焉共守歲歲豈為我駐一觴
汎屠蘇朋來暖寒沍歡悰甫欲集哀念潛已赴回頭十
年中骨肉死亡屢惟餘老大身撫節增錯􁒜
晨雞未喔咿夜燭光猶炳四鄰喧爆竹伴我空齋冷是
時月既晦蕩蕩無留景登樓啓窗扉殘雪在西嶺餖飣
盤筵雜綷縩兒女靚吾衰不挂眼寂寞安晩境差喜文
字間上下得馳騁
九陌入朝火照耀驚林鴉醉困方欲眠奈此童僕譁門
前髙車馳街鼓己五撾促起理衣裳仰看北斗斜歲華
還復春吾生亦有涯幸生
聖人世九域方一家明年返敝廬生事勤桑麻還將元
會儀歸與野老誇
　
　
　
　
　
　
　
　
　
　
　
　
　懐清堂集巻九
欽定四庫全書
　懐清堂集巻十
　　　　　　　　　　　吏部侍郎湯右曾撰
　　和新城先生早春三咏
　　　花下
逰絲白日春晝餘亭亭脈脈花枝疎不妨靚好如静女
冶葉倡條空笑渠
　　　春日憶樊川舊逰
南山蒼翠去天低鈴馱秋風記舊題(謂公奉/使蜀道)今日樊川
重囘首落花殘雨灞陵西
　　　雪中梅花
如花雪己暎似雪花争發暖氣欲融春横枝先郤月
　　為王敏行僉事題文貞公叢竹圖
緑沈曾記三百本瓊粉還憐十數竿少不如多君自領
萬條寒碧畫中看
尚書髙節世應無小筆猶留叢竹圖昨日翠琅玕下過
新添五色鳯凰雛
　　題汪悔齋太常觀海圖
天書一夕下東溟奎壁曾占使者星今日乗槎問遺事
只應留得大荒經
神逰八極本仙才歎息騎鯨去不回弱水西流三萬里
更從何處指蓬萊
　　恭祝
萬夀詩
巍巍至徳仰我
皇苞毓天地符隂陽府脩事和百度章端拱上理登虞
唐九服作息安耕桑蠲租
賜復厚盖藏膏雨時布和風翔協氣感召嵗屢穰民諴
物阜來嘉祥重譯萬里脩貢筐逺及烏弋黄支鄉昇平
詎將咨儆忘宵衣旰食常弗遑愛民勤政冠百王高深
聖學難測量逺紹洙泗淵源長兩儀萬象窮豪芒旁耽
圖史羅縹緗百家諸子咸該詳天葩
睿藻日月光珠毫寶翰懸焜煌小臣簪筆螭坳旁紀神
聖功職所當遭逢景運賡明良麒麟游囿鳯集岡朱草
榮砌芝生房祥圖仙牒殊未央億萬寶厯歌無疆
　　送李總憲歸里
乞歸乍許
詔書新鸞鶴飄然自在身長有清風留憲府誰從嘉石
辨寃民(公在法司核/儗平反甚多)廿年魚水君臣契一夕林塘夢寐
親取次烟花滿吳㑹為公吟望五湖春
東門張飲畫成圖自昔輪經大雅扶愛士名争歸沈范
累朝族自重崔盧烟消驛外晨排馬月出臺端夜集烏
它日㑹煩中使問肯教鄉思老蓴鱸
　　上孝感相公四首
遥望杓南第一星清時名徳重
朝廷致
君心己超三代力學功尤在六經家泝水源江漢白人
如嶽峙岱嵩青調元四十年來事勲業應看鼎鼐銘
烽銷王㑹萬方同宻侍謀深倚相公憂樂每闗天下計
髙閒真見古人風(公力請解閣/務專領書局)雨來滄海雲生壁日出
扶桑翠埽空不是書紬金匱裏誰知元老格天功(右曽/充政)
(治典訓纂修官見公奏/對語多人所不能言者)
儒宗一代富研搜學海長懸萬古流蒼籀文竒探秘簡
咸韶音古戞鳴球每從别派驅楊墨自有微言接孔周
東觀遺書南史筆早傳褒貶繼春秋(明史出/公一手)
春官桃李五成行别有門庭一瓣香曾侍康成趨石室
早因子固拜歐陽清心肯慕神仙宅碩畫長留政事堂
七十朱顔人見否吳絲未㸃鬢邊霜
　　題查逸逺先生學圃圖三首
王氣銷青盖高人在白衣嶺雲終不出海鶴只孤飛雨
後紅薑熟秋來綠芋肥偶然同老圃聊息漢隂機
用意無人識於陵日灌園嘉蔬比君子香草念王孫儒
術名元大幽居道益尊永懐耆舊傳文雅在清門
小劫過風雨披圖尚見之芝蘭叢發日裙屐共逰時白
鳯委蛇態青山偃蹇姿無由牀下拜應恨我生遲
　　題蘿軒畫梅
小筆風流自一家草堂寒色上梅花青羊宫路千株雪
最愛横枝竹外斜
風流裘帶寄斯文過嶺清詩迥出羣今日烟霏豪素上
墨花猶帶海南雲
　　寄淮南友人
别君每憶淮南樹客舍河壖幾風雨歸來空壁耿銀燈
誰復高歌聽金縷三年執手如夢寐終夜重思對牀語
休從塞馬論得失肯與狙公争喜怒君才鬱鬱蛟龍姿
白日雷霆起烟霧時來騰達非難事紫蟹白魚且歸去
依人暫就臯伯通乞米應思謝仁祖兒郎玉雪己可愛
况伴維摩有天女三山地軸隱嶙峋空見清泉如潑乳
似君磊落吾所伏爾雅蟲魚不妨注
　　聞陳斐公為余料理山莊竹木兼完屋舍嵗晩思
　　　歸慨然有作
病夫思負暄南榮日屢曝心閑萬想滅所苦歸不速忽
傳山中書似與清景逐山中亦何有架茅幾間屋往時
賢使君(山莊明副使/包公所營)挂冠此卜築百年閱興廢高岸移
深谷只今摧翳餘舊觀己難復但餘潺潺水屈曲繞林
麓青山争横從雲表峙綠玉樓中一騁望蒼翠紛滿月
我歸定何日佳處夢己熟譬如長飢人說食甘於肉平
生蓴鱸興念豈有令僕二頃不願餘山資底須足
遥憶飛來孤天竺割一峯吾廬在其下面面青芙蓉昔
有古先生知此山所從藏舟在巨壑夜半無留蹤安知
鷲嶺西他日不再逢巖巒含窈窕落落風入松幽禽怪
毛羽下寫澄潭容靈隱古招提山門烟翠重時放出林
梵或聞亭午鐘禪誦課六時吾老性己慵但於斗室内
虚白生心胸洞中呼老猿石門蒼蘚封時來理公巖喚
起泓下龍山地多磽确負耒謝老農桑箔飼眠蠶(隙地/十餘)
(畆皆/種桑)薄綿衣可縫雜種桃李梅花時各丰茸最愛萬竿
碧翠色無春冬真堂作記人興己如酒濃
先人有幽宫去此咫尺地經營得數椽亦為敦祀事霜
露以時零松柏手勤植龎公嵗上冡斑白偕童稚壺觴
逮餕餘屢舞躚躚醉兹堂聚同姓歡㑹連信次聽泉過
野亭飯僧入山寺昔者先大夫丙舍接埏𡑞劫灰三紀
餘古木沈寒吹攀號再念此竊禄偶然遂承家有遺書
鑿楹付來嗣中間一木石未可輕棄置法公釋門舊(法/㣲)
(長老數遣侍/者鋤理荒廢)飛錫再三至鉢底咒老龍時時出䕶視柴
荆具茗飲後約或不愧惟當治尺宅勿使風雨萃
低頭拜東野退之昔曾云常恨不相從所願身為雲雲
龍相追逐我竊舉似君憶托臭味初氣挹秋蘭芬蕭然
出埃壒學道亦己勤手披楞伽字口誦貝多文自從墮
地來寧識羶與葷周妻未為累大布自褁帬白晳好兒
郎秀頴漸有聞吾家老禪伯(家兄/廣厓)脫巾謝俗氛時時從
子逰初地収放紛念昔三人居亦足開其羣秋吟山月
皎春蹋陌草薰少壯能幾時白髪不可耘我衰又多病
如何離鄉枌並隣墟曲中雖貧心所欣寸田養黄芽不
救野火焚期君得靈藥庶共刀圭分
　　寄題梅東敝居
梅東橋接白洋橋楊栁須栽幾萬條好與遮留春色住
老夫暮暮復朝朝
　　癸未除夕前四日書蕉飲使滇集後四絶句
應復南中見綵雲知君筆落動星文五花山寺昆明路
誰共題襟馬上分
海雨山風手自攜不從二㸑覓珠犀益州使者空持節
但拜南厓縹碧雞
山採青銅井煮鹽西南幕府利權兼一時詩巻都將去
(集中倣長慶體三/首言滇事甚悉)翻笑先生太不廉
仙人柱下兩芒鞵舊夢慿君喚却囘天末故人零落盡
(予去夜郎八年閻中/丞以下强半物故)白頭無分得重來
　　題載書圗恭送漁洋先生請假歸新城
四紀列彤闈致君堯舜如大儒經世務所得古人書職
宻典機衡心清抱沖虚一念滄海曲遥情賦歸與顧思
明主恩欲言復躊躇但申邱壟請未及齒髪疎
至尊眷老臣温語聞直廬尚書天喉舌公行不再除蹔
賜休沐閑五月田園居渚鴻任翔集山雲從巻舒張飲
東都門何如昔二疏僕夫秣征馬門生扶籃輿壓軫三
萬軸過此不願餘清風誰當傳圖繪禹鴻臚風神照魚
鳥情話樂里閭黄花九秋節采采盈衣裾丹雀銜書來
翩翻下林墟公其出為國未可云遂初
　　喜雪
預恐來年旱三冬雪片稀如花猶未集似絮已紛飛喜
極因呼酒寒添更著衣竹間聞淅瀝凍雀亦知歸
　　正月六日喜得雪時尚未立春猶臘尾也
六花侵夜忽分飄宿麥初霑一寸苗已信遺蝗應入地
尚嫌積雪未封條紅樓日上融仍濕紫陌塵飛暖易消
聖主郊壇正祈糓喜逢上瑞應今朝
　　扈從
大駕南巡閱河舟行至河西務同張侍郎劬齋陳副憲
　　　實齋用風字
帝為勤民出時和應協風人如星拱北
恩共水流東列艦勾陳轉乗槎河漢通桃花春漲濶更
試濬川功
　　恭讀
御製黄舩記
乗流每羡龍驤逺引纜争傳鷁首輕大知獨先周萬物
至仁實欲濟羣生雕文繢綵曾無取巨浪衝風了不驚
捧出
奎章齊照耀始知精意寓川衡
　　恭讀
御製擬田家春日詩
勸耕頻嵗
主恩加東陌西阡望
翠華正以春和乗月令每縈
睿思是田家隴餘佳麥知民樂村逺垂楊隔市譁彷彿
豳風歌稼穡太平有象發
天葩
　　恭讀
御製乙酉仲春南巡船窗偶作調寄栁梢青詞
氤氲淑氣散千畦鳯舸徐行轉大堤六合同春知
帝力八風從律自
天題祥烟時傍牙檣繞瑞羽常隨桂櫂低最是讀書勤
乙夜每忘月落御窗西
　　扈從
大駕南巡閱河
安瀾方慶奏功新善後尤煩
睿慮頻萬世利應留澤國十行
詔已下波臣星占共指連牛斗槎泛還如上漢津自愧
河清非頌手空隨
仙蹕紀南巡
　　恭覩
上親校射
遙傳校射建金麾七萃分行盡虎羆已息烽烟全盛日
未忘弧矢太平時廣場地接風雲氣曲岸
天臨日月姿的暈三穿
神藝少萬人驚歎見真竒
　　崇光寺樓懐吳允哲
十七年前我到時老僧猶指舊松枝依然竦竦竹侵逕
不改潺潺水入池桃李穠華收昨夢風埃蓬勃入新詩
一杯茗葉山樓上幾度思君與共持
　　附北信後作一絶句
故鄉誰道似天涯旅思茫茫未有家轉憶王城三月尾
兩株如雪壓欄花
　　雨中逰攝山棲霞寺
偶與靈境契得隨緇侣尋沿洄一溪水出入萬松林寺
憶齊梁古嵓從紫翠深欣然稅塵鞅猶是在山心
便踏飛梯去烟蘿絶磴懸清香度千佛㣲雨散諸天親
洗澗邉术還烹池上泉(白乳/泉也)攝生期此地未敢望仙緣
　　題河上集後八首呈澤州相公
雲際摇溶春漲遲浮查日月傍天池長虹貫月滄江夜
想見龍蛇繞筆時
海山空濶杳聞琴徽指推移不可尋公在崑崙最髙頂
八風嶰谷有遺音
龍旂羽盖楚江邉萬姓歌聲沸管絃慿仗丹青元化手
寫將秀句滿吳天
一曲青溪一首詩桃花苑外獨吟時風流宰相承平日
郤笑檀橋只賭棊
行隨漁唱與樵風逸興巖扉窈窕中亦有青山好風日
無由騎馬待山公(右曽有小墅在飛來峯左公被知也/詔㫖逰靈隱日右曾先在而不)
誰將逸響繼咸韶舊隱蓮洋已寂寥(河中吳天章五言/髙絶時類公作)
清泚王官谷中水空餘飛瀑灑中條
褒從一字借春秋小泊寒花古戍樓(公在滄州甎河/驛有見懐詩)詠
罷虛舟意超越潮迴滄海已東流
百年奎壁河東地萬古詩情一鑰多囘首太行千尺雪
山川人物兩嵬峩
　　濟州北麥大熟呈京江澤州兩相公
黄雲覆野麥登場喜覺連村餅餌香幾郡流移歸北闕
兩年冠盖滿東方
至尊旰食憂民切元老訏謨體國長稷契功名韓杜筆
應添樂嵗好篇章
　　李暎碧先生祠
摳衣猶得薦溪蘋異代清風俎豆新直筆空聞傳舊史
(先生有南北史合注/與今本小有同異)角巾每自號遺民丹臺淚灑危言
日滄海名高勇退人長傍逋翁舊林麓待穿雪柏貫霜
筠
　　七月三日病起至樓上
頗覺登臨嬾秋來卧病初閑聽林外雨困撥手中書抄
飯疎鐘後焚香倚枕餘喧卑無地免只合此樓居
習静欣隣接蕭蕭祗樹林每聞清夜梵時感入山心白
日哀湍㵼清霜冷葉禁那堪衰謝意斷續與年深
過雨果新熟交風豆亦肥心常愛林木户恰對烟霏一
夕居多暇三年到恨稀自今勤汎埽高處置書帷
　　次新城先生韻送陳六謙郎中出守石阡
竹歌西下楚天長白納烏蠻又一鄉他日欲尋人物志
風流應記舊曹郎
離尊猶憶繞前除(謂丙子秋典/試入黔時)萬里征軺逐貢書誰料
十年還此别西風渺渺獨愁予
遙看按節下且蘭荒徼﨑嶇為一官叱馭尚留心事在
握蛇騎虎不艱難
山城斗絶望迢迢不噉㯽榔食已消莫怪瘴雲低地黑
五溪風土接三苗
龍底江濵古石田此行未用悵飛鳶侍中㑹要揮毫手
待賜黄金附耳蟬
　　題王于謝小照
少年白晳何事來下烟波釣筒一掩一重山碧春來春
去花紅
　　綺堂先生請假南還用東坡送仲元貺王元直韻
　　　作五詩奉送并索和章時癸未十一月朔後四
　　　日
浮盃瀲灔欲别執手殷勤有言試問一枝棲託何如萬
里飛鶱
扁舟東下吳㑹獨夜一篷雪來嘔啞柔艣人静欵乃漁
歌夢囘
何異登仙此行非闗乆厭承明慈母手中綵線佳兒膝
下書聲
杜鵑勸我歸去已是遲君一年它日追思前㑹九門風
雪依
行投林下征鞅寄謝山中故人看花踏月沽酒莫負湖
邊好春
　
　懐清堂集巻十
欽定四庫全書
　懐清堂集卷十一
　　　　　　　　　　　吏部侍郎湯右曾撰
　　寒雲寺
寂寞寒雲寺雲來特地寒壊墻塵自合老柏榦皆攢厨
欲分香飯天教趁冷官貝多真實語只道汝心安
　　修武道中
懐舊山陽里天高落木空覆盃巖石上吹笛竹林中寂
寞人埋照昻藏鶴入籠達生差可託嵇阮此遺風
　　次新城先生韻題王秋史二十四泉草堂圖
七十二泉上家泉望水泉(泉/名)由來著書地不記種松年
世外三畝宅山南一朶烟詩人好鄰並白雪舊樓前
　　城南校射答趙豐原太守即用見貽原韻
龍門雪將下先集乃維霰如山巻牘空静若僧退院城
南闢廣場農功出餘羡旗門好身手文雅事一變前臨
三池上定水花幾瓣(城南景明寺有二池邢子才碑文/云金花映日又云信徒法侣持花)
(成/藪)囘頭洛陽塵烽火憶苦戰吾曹太平日弔古如夢電
風雅得使君才具當八面拊髀思頗牧詎不在鄉縣富
貴大槊耳士取意所便寧必老書生兀兀破萬巻相對
共一笑斗酒且懽宴
　　贈王孟糓疉前韻
嵗寒青松枝百尺飽霜霰佳人紈扇曲凄斷凉葉院先
生包古言如賈三倍羡蓬萊清淺水幾閱市朝變搴來
青芙蓉一一手中瓣如何老驥伏不令猛士戰㑹當灑
天瓢玉女開笑電今朝風雪夜燈火故人面嵩陽尋舊
師百里阻山縣且留訪伊闕快馬短衣便石脈散淙流
韋郎舊吟巻相期二三子攜手共㳺宴
　　送王秋史再疉前韻
洛城三日雪庭宇復飛霰子抱卓犖才不歸學士院來
言不得意買田思陽羡論道阻江湖坐看浮雲變家鄰
華不注天際青一瓣抱此静者心不問蠻觸戰昨試禮
部作迅速走驚電暗中識光芒鬷蔑無半面(予在禮聞/最後得秋)
(史巻素亦/不相識也)將規讀書處不少山水縣子其慎自持獄市
視民便文章經國事撐拄五千巻終期賡猗那言從柏
梁宴
　　嵗暮感懐三疉前韻
迫兹嵗晏晨摵摵響風霰憶彼少年日隂隂宿花院來
者詎得知往者徒可羡雕鐫肝腎竭顦顇齒髪變天寒
除架日瓜摘無留瓣嚴霜一以零不救脫葉戰欲尋三
乘法機鋒擬掣電不爾入醉鄉臘甕撥醅面文章差底
病那用驚九縣甘思腊膎美煖想腰脚便亦有小兒郎
之無甫開卷春盤猶可及歸覓團圞宴
　　趙豐原太守招逰龍門香山竟日傚樂天體
賓㳺聨騎出城闉山水佳時氣色新㡳用清商隨一部
不須明月作三人餘霞似綺連嵩少殘雪如花舞洛濵
多謝風流賢太守十分先借水邉春
　　香山泉上懐韋蘇州
韋郎昔著書暇從山水逰永日未能去愛兹泉上幽泉
水至今碧漾漾寒藻浮靈液冬不枯煦若春和柔夕潭
瀲彩翠散綴明珠稠涵虚本同源潤物或殊流感此悟
物理喟焉思前脩臨池兩嘉樹樹老枝相樛攀條為泫
然斯人邈難求大海粟一顆終古貉一邱不知後視今
感歎有此不
　　石樓灘
積鐵山幽幽濺波石齒齒不見樓上人時聞灘下水
　　洛中絶句
南北由來嗜好殊幽人風味不全孤玉川三百團團月
一字何曾道酪奴
庾郎鮭菜二十七嗤㸃何來李令公洛鯉伊魴非俊味
白頭韭出客盤中(志稱洛韭/至美果然)
屠兒割肉妓兒繩敏捷當時甄李能何事江南老常侍
只將片石説韓陵
士馬并州劇亂麻浄宫兠率洗鉛華洛川多少興亡恨
惆悵年年楊白花
微君之故乃泥中婢亦知詩似鄭公不解雙聲定何語
冠軍家自有春風
南園池館乆飛灰將相功名何有哉三十六峯雲雪路
只應招鶴更歸來(裴晉公有南/園靜興詩)
子粒芒紅檢校頻兩京薄産事艱辛將書苦憶東屯老
伊闕年年有好春
香山寺裏留遺集盃酒何如身後名今日橋紅沙白路
一篇長恨舊風情
龍門雪下有佳期車馬漸漸水上遲但使都㕔遺事在
未嫌歐尹不同時
破垣遺竈天王院隂雨元功剰幾家歌管層層春處處
夢中猶看洛陽花
　　除夕奚里鋪
雲林入幽處烟火半巖間家飲洛川水門臨少室山祝
雞翁寂寂飲鶴澗潺潺今夕是何夕翛然心更閒
　　黑石渡
昨從邙山來今從邙山去邙山朽骨萬萬古惟有行人
朝復暮黄金蝕盡白石爛螻蟻三泉尚知處我來欲酹
酒一盃落日荒荒下前渡
　　元日發鞏縣
看山四面碧嶙峋且免車中邑邑人殘雪未消前度臘
寒梅已帶乍囘春老知時節心情減閒覺風花景物親
二十年來兩元日天門頂上洛河濵(丁丑元日舟次白/沙村登天門山絶)
(頂/)
　　過虎牢闗風日晴美
關門設險笑徒勞絶壁緣雲舊虎牢黑色小兒空百戰
也從洛口塞成臯
纔言今日已春還春在融融冶冶間栁意漸蘇波漸活
東風先上虎牢闗(闗上有清泉/夾植楊栁)
　　須水店壁有題句云風滿山頭月滿城坐深衣袂
　　　覺秋生何人解識吟蛩語此是江南露下聲後
　　　二語絶佳不知誰作也依韻一首
遥知木葉下秋城七字吟來太瘦生最是水天凉月夜
人間惆悵子絃聲
　　元夜在汴城偶念孟元老所記東京燈火之盛感
　　　慨係之雜成斷句
春波細細縠紋生歌扇飄殘宛轉聲帝子不傳新樂府
詞人空説舊東京
從教百戲幻魚龍花陣香山幾萬重九十尺連青漢起
可能留得最髙峯(艮嶽有一峯最/高至九十只)
千枝萬影朶樓開一道銀河瀉露臺天上忽飛金鳯下
雲中時看玉龍迴
兩行綺陌界朱杈燈火三更夜市譁月到五樓明似水
一重縹瓦一蓮花
重添兩夜試燈期猶說錢王納土時鵓鴿旋中光眩轉
路人争踏五花兒
萬嵗山前望貢雲香中百和最氤氲逰蜂冶蝶非時見
先繞雙奴玉線裙(宣和間汴京元夜/有使喚蜂蝶之術)
蕭條相國寺如村指㸃菩提葉葉翻誰信當時正月半
(范石湖詩夜夜/長如正月半)綠牕朱戸盡歡門
王傅宅邉春月皎太師橋畔午風和(劉子翬汴京紀事/詩夜月池臺王傅)
(宅春風楊/栁太師橋)試教㸃檢蜂兒看黄雀披綿有幾多(蔡京㸃/檢蜂兒)
(見在數目有三十七秤王黼/盛時庫中黄雀鮓積屋二楹)
窠石空留四畫圖赦書著脚語何愚烏犀白玉煩緹裹
重入思陵巻軸無
水底鞦韆水上舟試燈纔罷又春逰紀聞南燼稗官筆
風雨移州夢汴州
　　郟縣阻雪不得謁蘇公墓
江河萬古㑹同流天半峨嵋汝水頭長恨身宫坐磨蝎
空懐歸計老菟裘黨人遺籍悲他日瘴海餘生盡此州
蘋藻墓門思一拜亂山風雪閉松楸
　　逰風穴寺
為愛連峯好連峯窈窕間清泠風出穴曲折寺藏山翠
柏隂皆合叢篁宻不刪門生傍籃轝應識老夫閒
　　喜公池
喜公池上坐竹裏暗泉聞細脈中峯落淙流下界分半
規如得月一縷欲生雲萬箇篔簹外翛然鸞鶴羣
　　牆角杏花
長紅小白態交加一隊春中五杏花他日東風夢臨汝
鶯鶯燕燕各天涯
　　風穴
萬竅忽怒號林摧巨石走太虚只一噫盛自土囊口我
嘗笑斯語索之無何有兹焉乗風飈絶頂延佇乆言尋
萬古穴槖籥落吾手竒踪目親撃虚牝神所守何必天
西南仇池九十九蕭梢如欲起先已在跟肘應蘇乆沈
疾乍醒初中酒下山憩茅庵絶境屢囘首歸駕豈免促
平生覺多負蘭臺快哉雄歌舞樂速朽冷然北窗下輸
爾山中叟
　　栁湖用東坡寄子由韻
邱上那復更有邱爾雅誤讀笑刻舟宛中宛宛一湖水
坐覺寒碧生船頭一生拍浮此便足何必鼎食羅珍羞
家在江湖狎漁釣舟居陸處知誰優扣舷似汎溟漲濶
浮芥便作坳堂逰天公寒暖提一律噀雨占晴定何術
昨來蛺蝶飛作團今去黄蜂釀成蜜空餘隄栁絮翻撲
誰信山茶榦蟠屈(子由有詠開/元寺山茶詩)浮世眠食功與勞休論
奴僕今旌旄宛邱先生讀書處美酒飲罷餘離騷我衰
學廢瓶罍恥馬肆還來持尺箠差勝六年言責地終日
一談惟唯唯(用蔣儼貽田/㳺巖書語)食蜊萬事寧復知蠟屐此生
當著幾文書堆案日有程樂哉此舉非無名(時以校/射出郭)沿
湖一葉恣來去矯翼沙鷗箇箇輕
　　子由讀書臺
銅狄摩挱五百年旱湖幾尺水生烟鷗邊莫笑舟如葉
門外猶疑浪接天梨棗有時看得道弟兄相望憶歸田
一尊花下提壺共二老風流尚儼然
　　陳州先後得元朗及家兄篆辛下世消息
空齋對酒不能持兩日開書兩度悲夢裏池塘失康樂
曲中山水憶鍾期舊来門戸真何託爾後詩篇待寄誰
太昊陵西頻感歎無緣重問百莖蓍
　　睢陽秋暑轉熾因次東坡人皆苦炎四字韻詩作
　　　四首
欲割秋間六六鱗鯉魚風未起青蘋小詩亦有偶然作
高枕偏宜率爾人手握冷蛇仍自熱心調狂象苦難馴
月寒日煖飛光速始羡仙壺萬古春
白汗翻漿日日皆如山巻牘對公齋時當火見三庚伏
人笑烟昏七竅霾秋思江南花似雪飲徒河朔酒如淮
惟應一餉清涼樂凍雨傾瓢水上堦
鄒生枚叟已黄土高李風流難指數說士深知視肉甘
守官誰信如荼苦青蠅白鳥(蚊也白鳥營/營出金樓子)空營營衰鬢
華顛餘縷縷先生罷酒且休矣門外紞如打曉鼔
星河耿耿夜厭厭漸覺氷輪影挂簷嵗月坐驚蛛網戸
暄涼行看燕辭簾(計秋分時/始得去)一杯沆瀣應知渇八尺琉
璃好避炎睡足風軒念羸老敢言不病壯夫痁
　　賦得㣲雲淡河漢
路迥飄將斷河明淡不飛西流水清淺左界雨霏㣲斜
度穿針閣遥停織錦機似聞瑶殿裏裁作不寒衣
天宇纎埃斂風林殘滴聞光穿榆歴歴影散月紛紛半
巻隨河霽全消入夜分九秋閒淡意只似雨餘雲
　　同祝良仲項蛟藩王雪子夜汎栁湖
欲采湖中花值此良夜永翩然一棹出明月浩千頃茫
茫蒲蓮海汎汎漁釣艇撥觸船底聲摇溶波上影勞生
牽物役百年苦鼎鼎詎意鞅掌餘獲兹幽絶境此邦許
我老茅茨結孤迥季鷹或思吳歐公常慕潁人生苟適
意異縣等同井嘉二三子賢高世比張邴偶然逰賞處
别有天機秉境寂物態閒心清塵慮省嚴城數漏鼓坐
久風露冷夤縁遂忘歸魚鳥逐清景遥聞九臯外孤鶴
時一警
　　晩過簡可太守汝陽池上講堂
蓮塘一夜霜萬葉颯已枯争言秋可悲况當嵗行徂嵗
徂何足惜衰鬢非故吾昨來汝南行先賢傳有無往者
利如錐只今競錙銖我慚文翁化刀布蜀物俱習歌述
徳詩欲選楊何徒手脫眼復暗文字愁糢糊憫兹經月
勞忽得一餉娛宛宛開明鏡虹梁爛神扶玉堂清且嚴
似入仙人壺邦君自公暇結搆城南隅百頃面風漪談
讌羅文儒我忝廿年舊懐抱亦不孤西風吹木葉落日
低浮圖囘睇甘露門佛香生寶趺光景既復佳還來立
斯須分火照歸騎驚起城上烏
　　再到汝陽
目極淮西古戍樓烏烏殘角似邊愁一池鵞鴨寒波没
八代文章斷碣留夜半火光穿虎落曉來寒色犯貂裘
病夫自笑摧頺甚風雪連天入蔡州
　　沽酒行次胡抑齋侍講見貽原韻奉答
冰雪凍天地臘甕忽已香破殻新鵞兒欲取大杓嘗康
成飲一斛八尺頎而長叔夜玉山頺不用人扶將先生
溫克姿性如九醞良獨醒視皆醉濡首時一昻晉安餉
五經不誤縹與緗往嵗闗隴間檢校費幾囊至今沃蘆
管曾不羶黄羊歸來好事載時就元亭揚風味念麯生
傾倒有索郎顧影每獨盡閒和淵明章且莫嗤惡客(不/飲)
(者為惡客出/元次山集)害馬入歡場亦莫厭醉侯此藥未腐腸試
共法士語大笑恐不詳美哉惟江公妙論入㣲茫
　　夜半至栁湖宿蘇氏園
前臨栁湖口月色照履迹十里寒烟中犬吠林外雪馬
煩車亦殆予亦倦于役稍喜燈燭光開門遲來客
　　卧疴汴城閒寂無事偶於齋東隙地編竹籬雜植
　　　叢花小草期春夏間䝉宻争發亦可愛也因題
　　　一首
窄窄編門短短籬藤纒花繞便能竒十年種樹心應嬾
三月成隂事未遲嵗久莫愁秋雨壊日晴惟待好風吹
老夫管領春光在桃李無言自不知
　　明日復用前韻
千條萬葉欲穿籬幻出空齋一段竒漳浦自憐多病乆
劉郎不恨看花遲新歡良夜金尊滿往事鄰家玉笛吹
絲竹中年賴陶寫若論兒輩莫教知
　　次韻查悔餘見貽
風急天仍雪春寒書苦隂故人空谷訪衰病隔年侵老
辨中邊味禪空愛染心忽蒙題好句一字一兼金
海内稱詩伯天邊閱嵗寒霜松心共古溟漲筆争寛蓬
户延新益蘭臺忝舊官應憐衰謝意只作朽株看
　　淇汲道中與毛扆再
淇汲春風已滿川花花葉葉各欣然輕烟薄霧熹㣲日
最是詩中畫裏天
哀怨猶傳水上聲驛門花事十年情(丙子入黔與/扆再同過此)太行
山下東風路頭白重來並馬行
聞道說詩傳世業不須捧檄羡微官二王遺法分明在
落筆從人袖手看
泣玉投珠苦亂真一篇窮鳥尚長貧二千石不如逢掖
始信威明是可人(時將/之京)
　　將逰黄華㑹病不果寄題四絶句
世緣道味本難兼方丈維摩病轉添夢到青山看飛雨
一條倒掛水精簾
避暑宫猶故址存炎天冰雪瀑流翻晉陽萬騎圖中見
霸氣西風賀六渾
何處天花引佛幢數弓閑地拓春窗此身只合針鋒隱
底用山僧四十雙
片石莓苔劫火餘王郎妙墨比何如隆慮山下秋風早
滿谷黄花夜讀書
　　奉文寺西廊
颺幕風高花事稀蘋蒲一樹思依依祇應三月長廊下
記取年年似雪飛
　　道旁妃塚
窗中玉女烟霧空地下香骨埋春風層城珠樹有摇落
無賴野棠紅故宫盤龍古鏡迴雙頸省識釵茸昔花影
綵雲一散不歸來嗚咽泉源寒玉冷人間嵗月秋復春
𦵏時百物隨輕塵土中拾得黄金雀囘首可憐傾國人
楚魂湘魄無休歇白道年年直如髪珠簾斷盡望京樓
猶照羅衣舊明月
　　百泉試院喜雨
㓨山出飛泉散作百道乳歡喜千小兒一洗饑渴苦我
持此願力黙坐何所補大哉天公仁憫此欲焦土山中
氣候變倐忽雲生縷竹間騷屑嗚晩來泉上雨隂連太
行秀地入嘯臺古得酒對明燈中夜更起舞
　　百泉蘇氏小樓
垂栁垂楊緑可憐一泓春水細生烟小樓光景常如畫
獨客心情只似襌紅藥喜霑三月雨青山長憶百門泉
此身婚嫁行將了或恐巖栖有舊緣
　　試院水亭
蕭蕭夕葦嗚磔磔春禽語堦下濟水深窗中太行雨
　　題匡山瀑泉圖
倒挽大海流忽下青天來萬古一匹練日走空中雷棲
賢坐禪客静聽如嬰孩仁者心不動聲聞何有哉看畫
如看山恍與支許偕紅葉飛林杪白雲宿山隈當時謫
仙人笑口為之開欲從乞涓滴㵼作萬瓊瑰
　　四月十七日晩霽宿香山寺
忽湧珠宫眼乍明毗耶長者舊經行門臨水態山容好
客到終風暴雨晴楊栁老無飛剰絮琵琶凄斷譜餘聲
白毫光裏黄金色幻出魚龍繞化城(是夕張/烟火戲)
　　城南蘭若
偶因送客入孤村一帶蒼烟繞寺門長者更誰金可布
人間不信石能言(内有周/使君碑)含風細葉蟲吟早帶雨幽花
鳥踏翻牆下蕭郎兩叢竹它年㑹見汝生孫
　　立秋前一日吹臺奉送雄飛蛟藩雪子南歸同用
　　　秋字作一篇
賓客平臺訪昔逰浩歌酒罷重離憂可知舊雨勝今雨
他日杭州説汴州樓閣尚烘三伏暑林臯又到一年秋
登高作賦須公等天上黄河繞郭流
　　秋榜放寄萬生西田
錦衣玉食李方叔穠李夭桃秦少㳺毷氉秋風詩筆在
且從南嶽鬬諸劉(謂劉太乙/庶常昆弟)
紫泉山下稻畦香朱老東鄰有草堂莫遣清樽負重九
桂花零落菊花黄
　　九日
白髪依時至黄花太瘦生亡何聊可飲重九愛兹名(淵/明)
(九日詩舉/俗愛其名)病廢眈書課間餘抱甕情暫來籬下坐指㸃
説秋英
　　立春日
苜蓿先生到骨貧一尊酒尚可娱賓丞哉數慢應如我
老矣無能只畏人冷煖暗移銀箭水顛狂任閙土牛春
小饑忍待明年麥日望東郊雪意新
　　日長
雨荒三徑掩蓬蒿贏得吳葵幾尺高誰道日長無一事
野人門外送櫻桃
　　三月廿七日偕諸友人吹臺小飲
晏溫天氣景冲融勝地招邀勝侣同節物今朝春更夏
(是日/立夏)亭臺昨夜雨兼風九原賓客思公子萬乗旌旗謁
故宫倚遍欄杆獨惆悵落霞遥映酒盃紅
　　贈别陳五玉
相逢兩世記交情書記翩翩方盛名早對楊梅人已異
新題鸚鵡座皆驚土風偶采陳留傳地主應叨許氏評
(李義山詩叨蒙許氏/評謂真意大令也)三度春燈上元夜他時莫忘汴州
城(丁亥戊子己丑元夕/五玉皆就余大梁)
　　大梁歸吳寶崖以四絶句見貽依韻奉答
百川東下幾西迴樗櫟天教飬不才千樹桃花等閒事
底須惆悵看花來
公事誰如松下哦可憐辛苦學隂何三年入座春風少
千里懐人夜月多
飛鏃塵埋古汴京百年弦誦賸遺聲須知食肉封侯地
笑爾書生說管城
壺中日月巻中詩燥濕絃從指上知拔俗云誰出新語
為鄰自古愛清詞
　　題吳寳崖雪龕煨芋圖
異時求仙人辛苦為服食年年餌丹砂未見生羽翼不
如寸田裏日夜掃荆棘此身如芭蕉霜霰將嵗逼寧知
雪龕老有此冰玉色芋火衡山陽竒蹤出伏匿披圖感
遺事宰相讀書力啖此毋多言仙骨㑹當識
　　古意一篇答山言編脩
佳人坐華屋織錦寄相思脈脈窮巷女寒衣白素絲蘭
苕春有贈桂蘂秋方期婉孌保嵗晏非云雲起時
　　雨後月出復為雲掩
團團白玉盤瀲瀲黄金色沈沈清虚府蕩蕩水精域經
旬積雨洗明鏡浄如拭坐望夜景澄忽悵天宇黑冰蟾
雖蹔好奈此蝦蟆食未成如輪滿已妬為弦直喟然增
煩憂何由豁胸臆淅瀝仍空堦翻飛少歸翼何當掃昏
翳一為破側塞清風颯然來真宰信有力
　　題盧素公庶常抱經圖
昔者吾先君友生求海隅通經鄙章句獨得博士盧風
雨四十年壊壁餘榛蕪兩家子弟中君握瑾與瑜世業
明春秋學先啖趙徒我聞聖人義一字懸褒誅五石與
六鷁詳略徒區區三傳誠穿穴專門守拘迂如何盡舍
旃虚空尋坦途君博且知要薈萃羣言殊少翁修先業
授受寫此圖秀骨清而丰未覺列仙癯我老乆廢學西
家一愚夫竊聞古經術本以應時須君方上玉堂佐化
若唐虞毋為决事比後世譏醇儒
　　閒居遣懐
負疴得閒居誰云常寡歡寢跡窮巷裏故人青雲端時
時來相存勞苦問燠寒間或具酒食亦未陋儒酸言詠
風月佳良夜每向闌因思三月病豈不在一官及兹未
朝請轉幸啟處安既安何所須大笑挂壁冠
昨日苦鬱蒸赤脚不可韈中宵氣候變淅淅凉颸發軒
窗忽飛雨逺夢落清越朝來疎鐘動冠盖趨
天闕泥滑詎可行迫此後期罰繄余獨何事睡起意未
歇既晏加我餐乍凉櫛我髪嬾慢㑹當免眷焉竟此月
謝彼燕頷姿稱此山巖骨
愛山不在山田歌非知田古嘗有此語吾寧不謂然猿
鶴文或移沮溺心相關山林與鐘鼎天性各所便古有
獨行士九十常饑寒矧余東岡陂自守乃不堅連年復
衰疾覽鏡非朱顔親舊半怛化自顧良獨難行歸秉我
耒猶及秋風前
鷃或疑九霄魚嘗樂千里豈知樊籬間不出盆盎裏去
來隨運化小大冇物理我家南山南衣食粗可紀閒思
琴書㺯逰值風日美招邀到緇錫談笑及兒子峩峩岱
與嵩下視蟻蛭比瀛海環九州坳堂一杯耳
前年梁宋交三月冬無雪去嵗復苦旱中夏失雨澤我
乗使者車憂虞朝逮夕江淮又大水彌望失阡陌粒米
貴於珠念此肺肝熱昨來長安住升斗太倉糴兹焉復
連隂秋稼恐不實行愁米價貴何以安我室
至尊軫民艱公卿屢前席訏謨廟堂事聊復守蓬蓽
布衣一言死何况明主恩誦詩及此篇感激衰涕繁十
年為誎官事每上殿論迂濶乖衆議數䝉
天語溫雖㣲古人節庶幾職事存三年復來歸冗散日
閉門江東頻水旱饑餓愁黎元進既謝言責退傷乆疾
魂太行未云險中有虎豹蹲咫尺生濤瀾蛟螭詎無痕
報國事已矣終身歸灌園
　　喜馮文子至
欣聞故人駕來共菊花時吳㑹幾時發嵩陽隔嵗期烟
波三載濶風雪一官遲攬鏡休嗟歎岧嶤緑玉枝
　
　
　
　
　
　懐清堂集巻十一
欽定四庫全書
　懐清堂集巻十二
　　　　　　　　　　　吏部侍郎湯右曾撰
　　東便門外某氏園别山言授一聿脩峙公
文章報國愧虚名
詔下軺車指舊京待訪神淵龍起處應經絶塞雁歸程
潮迴滄海浮家去日落青山罷酒行公等莫嗟垂老别
未除豪氣尚縱横
　　宿通州試院
依然襆被宿寒㕔觸迕閒愁白髪星喚起嵩陽舊時夢
三更風撼閣前鈴
　　潞河
雲物入清曠秋聲兩岸蟬含情西潞水也自解澄鮮
　　京東州縣多被蝗害
蔽天從西來聲若殷雷奔投東倐而下一下無千村萬
萬攢黑蟻布野如雲屯遺蝗復生蝻下食盡草根欲秉
畀炎火種多不勝燔積雨則掃除安得天瓢翻捕蝗載
令甲州邑愁思繁撲滅少後期章劾肯見原擊鼔集衆
力解鞍傷客魂古有不入境得非政理存我欲因事規
小吏何足論
　　薊州城北二十里僧舍
身許雙峯未有涯耳聽門外響三車高人住世仍忘世
窮子還家詎是家半缺月如懸破鏡一條水似漾長蛇
思量入道今衰老旋得歡娛旋歎嗟
　　望盤山
深松隠上盤中盤杳何許白嵓嵐氣濕已作前林雨歸
來采樵人衣上雲幾縷
借枕僧廊眠東軒滿山翠淙淙桃花水散落桃花寺已
似隨清風泠然引而至
　　玉田
仙人石一升石爛不堪煮持歸南山下種作好眉嫵已
訝隻成雙復驚一得五熒熒絶代子未笑心先許
　　雨宿沙河驛
出塞一身逺將家八口同百年均是客多病乆成翁蟋
蟀寒燈雨蠨蛸破驛風猶欣小兒子笑語寂寥中(兒子/學基)
(方几嵗牽衣繞/膝差慰旅懐)
　　盧龍道中
山形谷勢何多端輪摧軸折車過難兩崖對束巨石礙
一逕斜轉隂雲盤下復泥深行不得我馬哀嘶病無力
愁霖積淖闗塞長始信人間路偪仄
　　兔耳山
放浪天教養不才四年踪跡亦竒哉題詩嵩少三花去
走馬平營五頂來(兔耳其/一也)眼見海神鞭後石手捫仙客
奕時臺飄飄似把浮邱袖笑看滄溟水一杯
　　榆闗驛懐先兄篆辛
嗚咽桑乾水三年不忍經榆闗闗下路愁見暮山青小
驛逢鴻雁西風痛鶺鴒感恩餘故吏(榆闗驛吏先兄令/樂亭時遇之有思)
欲語涕交零
　　望海岡歌
西踰連峯山東上望海岡海中滉瀁亦何有但見積水
青茫茫忽然虚無中浮出蜃氣黄秦皇島邊一綫起欻
見邐迤隨風長精靈下聚珠貝闕光影上駕虹霓梁傳
聞此地海有市高秋澄澈疑可望五城十二樓隱現波
中央人間那得峩嵋老神所勞矣争開張窮壖毫髪入
大荒白虹蕩蕩浮龍驤海童邀路不敢過漁父一葉歌
滄浪塵中憂患未可量頭白死生空爾忙舟中嘯咏謝
安石臺上輕舉燕昭王環洲仙草菖蒲香鬱夷金霧含
晶光成塵何處辨五嶽枯倒重見生扶桑不思驂麒麟
亦莫翳鳯凰鯨魚掉尾幾萬里送我羽節朝東皇昔逰
洞庭卧岳陽空明倒景摇瀟湘未騎碭水赤鯉去復看
析木青鸞翔笑爾椿槿誰短長超然已入無何鄉揮手
為謝安期生如瓜之棗不足嘗
　　澄海樓
大海東迴水波惡如山浪打長城脚千年萬年鬼夜哭
冶鐵銷沈石崩落王公設險古制存屹立重闗嚴鎻鑰
干戈相尋逺不數六十年前事如昨大盜移國明社墟
澒洞烟塵昏六幕是時闗門臨賊壘白日旌竿莽蕭索
奸兇滿盈人鬼怒世運艱屯
神聖作飛龍首出在九天熊虎戎衣只一著石河西南
破賊處父老猶言戰時樂(後漢書今見其/戰樂可言耶)不聞人聲聞
刃聲霹靂摧枯風掃蘀只今車書通萬里天下一家無
厚薄名都貨貝街喧闐屬國賮琛驛交錯承平暇日展
㳺眺賓客閒情寄觴酌兹樓我到亦偶爾萬古心胸忽
開拓更喜天容海色清側身東望蓬萊閣(土人言天氣/晴明往往見)
(登萊/也)
　　山海闗
東西誰界絶封此一泥丸地接長城險天浮渤海寛連
山趨碣石積水見辰韓吹角闗門出邊風馬首寒
　　前衞
上下經重岡溪風亦多厲我行困登渉日暮前屯衞女
牆被秋草廢壘今易世闗東嵗屢稔外户夜不閉物情
貴所無價賤米狼戾輪蹄交道路入闗未迢遰來逢車
連連賣糓供王稅時當三農隙市通百貨滯差幸闗内
民蝗餘獲少濟我聞海絶島鯨鯢未盡殪時出犯風濤
無地可樹藝餘糧括海舶間亦施小惠賈往三倍収法
令不能制官司為耳目上下乆䝉蔽寄語横海軍首須
袪此弊海口出粟禁豈但東南際民愚無所知國有萬
年計
　　望覺華桃花二島
我循山行若弓勢脱手彈丸兩黑子鯨牙撐突波濤翻
鰲背坡陀島嶼起龍宫浩劫不可問硉兀海雲何處是
(島中有龍宫/海雲二寺)聞道殘僧餘兩三買薪時復來城市
　　寧逺州食蟹
海濱物産珍錯交食指一動隨所遭飽聞稻香肥郭索
白玉脂瑩(去/)黄金膏蒸未出釡羣聲囂豈知手擘餘空
螯大笑口腹負老饕人間名實多汝曹
　　中秋寧遠道中
雲帆粳稻存遺島(謂覺/華)野戍烽烟斷古城出塞始知山
逺大入秋彌覺海澄清樓臺何處蛟龍氣風雨空中草
木聲誰遣琵琶弄明月醉餘添得放歌行
　　小凌河
松山行處戰場多殺氣連營夜枕戈今日斜陽照禾黍
秋風孤雁小淩河
　　入錦州界喜節孫通守至憶丁卯秋試時同館李
　　　文定公家忽忽二十三年矣
談天翁在海東頭落筆千重抱蜃樓日召諸生試家法
(通守在州日以/教授諸生為事)誰如别乗最風流尊中竹葉歡今夕院
裏槐花感昔逰廿載相公門下客幾人有淚灑西州
　　十三山頂
拔地忽起十三峯峯峯突兀如排空多年石花封白黑
終古壁色填青紅捫蘿得路到巔頂大漠清秋散光炯
烟螺一㸃浮空虚雲氣已接毉巫閭
　　醫巫閭山
虞封十二山毉巫閭鎮幽一重復一掩秀色横九州元
化始煦嫗神功繼雕鎪巨靈右踏足斷鰲左昻頭百里
盡東騖天際穿雲糺一一青蓮花萬手搴不留其下作
巨鎮祠廟嵗增修内府出金錢寶翰蟠銀鈎焜燿萬萬
古豐碑樹崇邱秩禮視三公圭幣薦百羞五風而十雨
有禱神必酬登望義州北邊陲昔䖍劉長劍斬封豕壯
士脱兠鍪于今隷王官婦子樂鋤耰時載十圍木出市
布與裘夫犁弔舊營懐古風颼飀移屯耿校尉無慮搤
其喉萬帳請受降兵氣如連牛餘威震東部砮矢貢挹
婁前臨望海堂指顧發一漚閻浮百億界小水笑麟洲
昔者東丹王校獵來清秋忽慕吳太伯舉帆越之罘隨
身千巻書美人同綵舟丹青入圗畫秘府多藏收洛城
血坡陀歸魂招得不猶聞影殿在嵗乆不可求前年地
忽坼遺蹤出山陬朱門森隂沈髣髴垂前旒牧豎不敢
入風雨聲啾啾昨者楊縣尹始掩土一抔我欲鐫之石
大書立道周驅車涼風節青巖(寺/名)雲木稠上尋瀑布泉
下訪潛龍湫夙與禽慶期願接盧敖㳺行當見白鹿夾
我巖前輈人生知幾何悠悠復悠悠遥從五岳外高視
滄溟流
　　途中兩臂疾甚戲作一篇
老夫秋來骨欲折兩臂攣如痛不絶昏疑魂夢戰水火
裹若支骸創金鐵少年萬事不自料縱意初凉好時節
奴摇大扇卧不休被著輕綿手先掣隂寒中人到今發
疾病隨身向誰說或言長孺老秃翁皆坐三年頻嘔血
形枯髓竭應爾爾石戴秋花復車轍道逢健兒好身手
歸去兩狼挂鞍首有力惟呼惡馬騎輕身慣接飛猱走
臂鷹牽犬最稱能射雕扼虎尋常有相看意氣尚雄放
何法醫治此衰朽屈伸不廢五禽戲提擕猶可三升酒
古有折臂終作公客來舉此慰我窮壯士斷腕不可學
高人曲肱將毋同寄謝黄金印如斗無緣得繋衰翁肘
　　渡遼水
勝衣誦明文何假七營士舞戈笑公孫計出中下耳
六合城何處天涯無錦帆空憐麥鐵杖只博淺黄衫
白衣渡遼隧果毅雲泉府當時凌烟人惆悵李景武
　　雪堂同年見示近詩奉簡
貢書早嵗忝同年西掖南臺佩接聨遮道每驚狐截尾
出雲誰見鶻空拳騏驎地上行將老松柏霜中節更堅
旦晩㑹承宣室召不須吟誦白頭篇
　　食栗
何來此佳果初飣客盤新覓自小年日投從隔坐人如
拳空較大似蜜已先皴俯拾山寒路狙公莫浪嗔
　　雜詩
蓮泊(在城/西南)十里外似聞風露香明珠剖蓮的滿滿無空
房中有么荷拳味苦不可嘗味苦猶尚可甘恐腊毒傷
誰云蒸羊腔乃不美蟹胥風味固差别一笑未要渠此
邦無監州我官况晏如惟當勤撥甕東來載麴車
仙苗劚三椏貢等天府琛市人一笑鬨薺苨作人參真
偽乆雜揉清鑒窅然深鴮鸅彼凡鳥詎有威鳯音
我有好頭赤得之西南隅秋城雲拂地復生叱撥駒三
日走及母騰踏萬里姿雖慚麧與藖勿忘貧家為
芻狗入我夢美食趣召客遼水魚上冰盤中卧三尺割
鱗不割鬐小㸃𤓰薤跡頓頓飽老夫肥如瓠壺白
纎纎不可整欲理如亂髪(土名烏/喇草)是生有竒温䇿勲嵗
寒月軟襯將穿履細衲纔製襪情話遥夜闌地爐謝榾
柮
城東小河崖(去城/五里)出泉自觱沸日供萬室飲造物不知
費連年濁水源凡骨滯靈氣淄澠今可辨更思味外味
織者身常進耕者身常退進退兩不知天機各有在我
非户限上就列力未逮辛苦邢惇夫嘔血方病肺
　　病起
洛涘歸來復兩京誰憐轣轆此勞薪一彈指頃皆陳迹
三折肱餘是幸人蹋雪預儲䩕角早畏寒時喚帕頭頻
書聲廡下慚兒子他日紛綸井大春(兒子學殖隨來廨/舍五經比能背誦)
(矣/)
　　寄答吳寶崖
逺辱詩相憶深憐病未瘳孤雲天北角寒浪海東頭寂
寞仙人藥䝉茸使者裘長懐阮公嘯逸響振林邱
祭酒諸生耳承
恩在紫宸月分紅粟貴嵗賜錦袍新已有名驚座何勞
戲答賓明年看扈從綵筆頌東巡
　　漫興八首
支分藥竈與茶鐺一榻蕭然長道情皂㡌人誰念西笑
赤蛇官果有東名海凌欲合風驚牖沙雨將來霧塞城
漢室蘭臺周小史拾遺曾否記陪京
吠厖不警樂年豐
聖主恩深萬物同九譯梯航來海外二陵風雨䕶天東
悠悠黑水無沈羽渺渺扶桑有挂弓塞上百年烽火息
健兒吹笛戍樓中
天長漸入婆娑府地散偏宜漫浪人求藥轉嗟成市少
鑿坯何異在山貧郡中有客占藷蔗雲際無羅網鷃鶉
誰似平生舊逰好經營消息不辭頻
薄田故里乆荒蕪立稅遼東計更迂米賤祗應隨日糴
酒香未缺不時須城訛烏尾邊風勁臂掣鷹鞲塞草枮
聞見物情思妙理負暄聊可忘朝晡
尺一何時喚我歸年来得失總忘機竒思屬國公沙穆
老作遼天丁令威京兆未須嫌五日塞垣今已逼三微
無人得似長岑長不樂之官便拂衣
雅宜羸骨早裝綿塞墐應從北戸偏客共語時須勝日
鶴知寒甚是今年冰原鼠入谽谺谷雪窖人埋黯黮天
萬騎幽陵方㑹獵書生虚控射梟弦(上林賦射逰梟/註梟羊山精也)
何由杖履得追陪(謂漁洋/先生)隔水雲颿去復迴嵗月峥嶸
歴冰雪海山明滅見登萊鰲身跋浪千重沸蠶尾囘燈
一巻開(先生新刋/蠶尾集)想到尚書逰賞處琅琊初日最高臺
貢包嵗嵗自平州驛道輪蹄雨雪稠五葉葠齊珍上藥
千金貂煗識名裘人才瑰異應如此册府遺亡尚可求
刀布他時隨計吏諸生好待八紘収
　　題吳仲圭墨竹譜
猗猗淇園千頃緑三年坐卧意未足歸來合眼想檀欒
别有風流在卷軸海東叩門無所詣悠然看畫如看竹
吳生静者藝絶倫落手天機謝拘束逸韻先封瀟灑侯
清隂已入篔簹谷横斜自見風掃逕欹倒如聞雪壓屋
窺窗掩冉摇碎金吹籟清泠戞寒玉梢頭片雨筆可追
枝上輕烟墨能蓄連叢忽漏月流夜病葉將零霜脫木
壯士幾輩直榦排劍拔十尋高節秃殷殷中宵雷雨過
􁡯􁡯錦䙀頭角矗底須縱筆如筀大(趙士安好/作筀竹)轉笑成
形似䊸曲(文與可每作竹况人朝士張/潛迂疎脩謹文作䊸竹贈之)淺深向背生意
真朝暮隂晴清景逐湖州筆力儼猶在宣和院體嗟已
俗金錯刀偕鍾隱能鐵鈎鎖許誠懸獨自言神明出規
矩要令披猖有邊幅不學誰能心手應以小喻大當三
復年來與世絶愛憎漸覺心源少棖觸偶然玩物有此
癖何異小夫金守櫝通靈妙畫㑹當去羽化銀杯哂童
僕巧偷豪奪兩未知聊喜烟雲一過目
　　題節孫盛京竹枝詞後
藻繢文成五色波採將風土入絃歌青田萬里聞仙語
枉道星星不解多
竹枝哀怨楚人聲移作猗那頌太平未必歌詩有何武
試從東國選諸生
　　糓賤行
江南得米如得珠闗東下飤雞與豬我馬在櫪市束芻
秸稾纍纍子粒俱問之市人笑盧胡家有遺穗無逋租
酤酒賽神神降巫村場撃鼓連臂呼女有衣裳男袴襦
樂哉此樂無嵗無今夏小旱豆莢枯皇皇閭井憂妻孥
幸天出雨困乃蘇豐樂慎勿忘饑劬大瓮小甔粟謹儲
今年要備明年須君不見堯湯水旱古來有勸農合在
循良守
　　馬厰行
遼水東西一千里泉甘草豐地莫比休誇黄澤接黄池
不數白沙如白水年年國馬一萬匹圉人牽來内廐裏
三千嵗字額有常騏驎好兒天驥子馬官減豆馬不肥
天寒瘦骨猶權竒空聞非子主汧渭逺念太僕領豳岐
後來坊監法一變顧視逸足無新羈熙寧保社散諸路
元豐茶馬為一司憶昨河湟通互市商賈班班車罕至
聖主方哀漁奪私羣公且言辜𣙜利自從使者罷河西
邊人老幼懽扶攜如今龍種生東海不用崑崙入馬蹄
　　登角山寺(寺在山海闗/北角山頂)
石磴千盤上松濤絶頂聞四虚風縹緲大海氣氤氲黯
黯蜃成市飄飄鶴出羣老僧茶話乆堦下已生雲
　　洋河
羣山合㳫烟翠迷決決冰雪鳴寒溪人家高下隱喬木
最好夕陽洋水西
　　蘆峯口
山銜落日盡路入蘆峯口高柳小茅菴門前鴉在否
　　禹鴻臚尚基為予作出闗圖裝背未及而行嵗杪
　　　重入國門展巻題四絶句
白山黑水一閒身圖裏傳來已逼真縱少詩家好標格
出闗也似入闗人
海東萬仞雪嵯峨路入遼西氣便和重上闗門一延首
盧龍塞繞白狼河
勞勞車馬在塵中物外閑心寫最工宛似龍眠老居士
陽闗著箇釣魚翁
貽書誰問邴根矩問俗人知王彥方我賸杜陵遺恨在
不曾飛檝薄扶桑
　　僦居甫定怱忽改嵗矣慨然有作
九死餘生似斷蓬得還那復問窮通管寧皂㡌有時浄
范蠡扁舟何所終華表鶴驚新嵗月畫梁燕認舊房櫳
烏頭馬角歸來日好在春杯灧灧紅
　　詠齋中水仙(己丑除/夕作)
一重簾外即飛霜小墢幽花護曲房天與風光殘臘後
人教位置早梅旁清姿自擢娟娟秀素艷時披脈脈香
折贈春湖有逰女凌波先拜水仙王
　
　
　
　
　
　
　
　
　
　
　
　
　
　
　懐清堂集巻十二
欽定四庫全書
　懐清堂集巻十三
　　　　　　　　　　　吏部侍郎湯右曾撰
　　次韻查悔餘編修元日試筆
手板未能趨北闕蹇驢且免借東鄰傳杯後飲今逾後
去癘神巫久不神一夕白頭遼海夢三年紅縷汴州春
(東坡元日詩堆/盤紅縷細茵陳)新來又復隨兒女綵勝銀旛作上寅
　　再得一首簡悔餘
相愛相於分最親道南道北况為鄰老欺病骨全無力
筆笑詩翁底有神雪帶金門將盡臘花偷碧海未囘春
(今嵗正月/六日立春)更思釀黍邀同醉恰喜今年嵗在寅
　　聞悔餘齋中菊花入春色香不改亦一異也作一
　　　首簡悔餘
幾見黄花秋復春别含淑氣轉洪鈞金堂玉室常溫地
綠髪蒼顔不老身詎肯前驅為桃李要將晩節鬬松筠
天教留作先生瑞草木應知臭味親
　　再次悔餘見詶韻學白體
來看濕雪冷烟中尚有餘香戀故叢對客留連誰送酒
助君愛惜自障風往來筆札添詩興顛倒春秋笑嵗功
任爾溫房烘不出好誇都市賣花翁
　　次韻王樓村送桃花一本(立春後/三日)
㸃注夭桃出小枝也看碧葉間紅蕤江南三月屏風上
寫徧徐熈畫裏詩
曲曲迴塘短短籬映門猶記乞漿時鬢絲襌榻春風少
誰省三生杜牧之
　　元夜前三日樓村悔餘西谷石臣小集寓齋以鈎
　　　字立韻
樂事衰遲强半休空傳九陌逐燈毬故人地近能頻過
遙夜情親更小留聲静惟聞棋落子局喧忽笑酒探鈎
(皆是夕/實事)還期病起春風在排日同為爛漫逰
　　疊前韻
老病真宜急退休廿年囘首月燈(閣/名)毬敢叨故祿三分
去虚為頭綱八餅留世事難尋盂下覆人情誰測掌中
鈎些些似得幽居趣碧海新圖作卧逰
　　答人餉𤓰二首
把鋤已似到西疇老圃風神有此不他日秋瓜動秋思
憶君如憶鄭瓜州
春苗夏熟蒂秋除蒲鴿青青似愛渠十七篇書傳野老
韋郎休笑理生疎
　　題寶崖杖頭貰酒圖
酒泉直欲就先生玉饋澄泓似鏡清轉笑能詩何水部
生來從不識杯鐺
百錢名輩有遺風似爾清標約略同裠屐諸郎半年少
故應入座問車公
　　為雲舉編修題蘿軒山水畫扇
渴者每思飲饑人恒說食連旬望甘霖人帶憔悴色天
公幾時出號令坐令油雲蔽天黑招提有客掃北窗造
化挽囘由筆力誰言雨氣終虚無淋漓妙墨為先驅林
木痷靄潤不枯巖谷霾翳隂風俱何來此扁舟無乃舊
釣徒跨溪作橋彴往看波跳珠渺然幽思凌江湖沙平
渚逺不可摹更添茅齋倚絶壁是中端合置老夫樂哉
冰壺已濯魄何用伊川買泉石圖成試問持贈誰玉堂
才人紫烟客似從魚鳥共飛沈已覺山川在咫尺平生
笑李成但得平逺工豈嘗師范寛凛凛盛暑中伏日割
肉明光宫歸來傳翫招我同阿香門外鞭癡龍明朝一
尺街泥融莫言放手難須知用心苦置君懐袖定何許
㑹令青天出風雨
　　送友之閩中
東西澄澈兩溪分仙穴時時起白雲此去真如駕鸞鶴
㑹應親見武夷君
文公精舍隱屏邊小劫應論八百年待擬相招到雲窟
誰言謗道是神仙(文公隱屏詩下有雲/一窟仙人乆相招)
　　席上
上下花光與燭光周遭碧樹映紅堂一時嘉㑹人傾坐
四巻纎雲月照廊無事且論今夕飲有懐還發少年狂
凛秋節物春暄暖誰道青驄滿路霜
　　寄錢石臣侍御
蘭臺梧掖忝為鄰龍尾螭坳總近臣囘首十年如過雨
相看一笑等前塵貧無夾轂雙官騎病念扶藜二老人
(余亦乆困羸疾因用東坡和/錢穆父堪笑東西二老人句)歸日清隂還待我兩家同
占緑楊春
　　蕉飲南歸江都郵示近集作此寄簡
應劉俱異物(謂元朗/赤抒)岑范各衰年與子深相憶新詩好
共傳煮鹽饒估舶伐荻足江田一誦蕪城賦真思隱似
仙
　　題華亭少宗伯甲秀園圖
謝公有邱壑逺在五湖湄共指青山宅遥翻赤羽旗
天題留尚濕
睿賞出常遲兩度逰歌地千秋魚藻期
昔者扈
仙蹕曾經到午橋九峯分映户一水暗通潮日照苔階
麗雲依綵仗飄至今圖畫裏彷彿聽咸韶
　　閏七月二十六日過一莖庵
試拈一莖花往問文殊師如何大地藥不救霜生髭秋
風灑袂秋窗曉清浄莫嫌詩自繞蝸角蚊巢有戰争囘
頭未覺兹庵小
　　同雄飛文子雪子以不雨晝常隂句足成一篇
病謝驅馳力秋知黯慘心乍寒人已覺不雨晝常隂天
外雁初到草根蟲苦吟無絃㑹幽意留取淵明琴
　　送文子南歸
請歌毋庸歸驪駒已首路秋霖泥滑滑漸車不可渡一
帆直沽雲千里逐鷗鷺羣書滿船繋清景隨所寓憶昔
榴花明言指嵩陽樹囘頭一寒暑相隔如晨暮今來無
幾時告别返江步故人猶故態脫略見情愫我老心尚
孩談諧苦無度聊煩答賓戲未敢令公怒相過沈昭畧
(磵房/)蛤蜊食不顧王郎(雄飛/)拔劍歌既茹還復吐眼中
二子在豁達肝膽露其餘異死生宿草荒墟墓四十年
來事天地莽迴互猿鶴與沙蟲擾擾詎知數子今存一
氊未是折腰具歸歟且慰意能事託毫素清齋苜蓿盤
不受酒肉汙雖傷嵗時晩未恨才名誤家奉一先生經
傳小章句蘇湖遺法在弟子望戸屨明年當從君寒㕔
展良晤尚思王與沈共宅清漳住大火方西流長河復
東注儒冠雖冷落終竟勝紈袴繞膝有嬌兒對案有佳
婦到家秋正中圓月看顧兔
　　簡吳小眉
君就招提宿清香入院時綠槐風細細冰簟雨絲絲秀
句人争誦閒情自不知白蘋汀上路傳得栁家詩
　　題宋蘭揮芰梁撰杖圖
玉井有蓮花亭亭十丈直如船進雪藕誰云惻不食讀
書適時用秘此禁林職伊人含清姿妙意寄水墨悠悠
西陂賞渺渺東山憶折菡下芳洲澄鮮秋水色何郎霧
夕句宿昔心已識
　　雨霽
聽盡終宵雨開門朝日暉鬭生花有態獨下鳥忘機焙
藥題新褁燒香理故衣蕭閒只如此已覺往年非
　　秋海棠
海棠何有此蜀府未知名朝日芙蓉色秋風籬落生翠
應憐小草紅欲艷傾城移作清齋供幽香配杜蘅
　　送陳五玉之廣陵
名何減驃騎子方在第五賈氏諸弟昆季也虎最怒文
度置膝上當年記懐祖我每到君家輒共阿戎語流年
飛電過頭顱各如許翩翩書記才彩筆懸幕府開懐净
冰雪不遣谿壑阻曾看横海鯨東誇朝日吐三年陳留
郡為愛風俗古南登滕王閣帝子弔江渚今兹廿四橋
雷塘滿禾黍平山聊騁望千里入平楚過江六朝山一
一澹可數兹㳺殊不惡况乃得賢主嵗晩歸去來片帆
買江滸卧聽吳孃歌一枝響柔櫓到家臘瓮熟呢呢話
兒女白鬚有賢兄夜聽對床雨閒繞西湖寺勝蹋東華
土俗士難與言寂寂笑鄧禹
　　齋中青瓷墪一嘉萬間宫中物也偶成四十二韻
陶旊工精藝宫庭嵗進甆尚方傳甓器雅具列香墀采
奪三雲殿光摇百子池土鉶雖質樸瓦注更葳蕤婀娜
花全繞丰茸葉倒披赤霄翔孔雀丹陛翊文螭方丈山
􁦛崒昆明水渺瀰偶然留小物亦足訪前規摩刮人堪
鑑雕鎪鳥細窺堅疑山斵骨滑想玉流脂雨過遥天後
山横積翠時此時看秘色是處映清姿古佛螺盤髻飛
仙黛作眉削成青瑪瑙瑩出碧琉璃石鼓形如肖絃鞉
柄莫持雨中迷瑟瑟霜後認差差位置應何所承平畧
可追低凭緣鬬草小立為争棊清暑晨常到迎凉晩最
宜止惟依鹿女眠只護猧兒豈有緇塵拂常勞紅袖垂
坐來彈錦瑟倚去寫烏絲一自軍烽急驚聞戰角悲銅
槃嗟已折金盌出無期似爾真流落如人閱盛衰未曾
同璧碎且得共桮遺飄蕩隨門栁荒寒帶砌葵自憐時
代改莫笑主人為寒露零逾浄衝風撼不欹恍依鴉臼
歇任當馬韉騎蒲椅歡相得繩牀據似之看雲嘗獨起
待月或頻移詎可横成枕誰教破作瓻枯藤空自褁舊
繡漫輕施桐葉留詩客貓雛配畫師(王凝有繡/墪獅貓圖)泥澄官
置局油徹内分司往者曹皆偶今兹數只竒愛因同鐵
石嘲是近尻脽萍實浮寧類匏瓜見定疑底須論國寳
已擬算家貲翡翠無留羽珊瑚有斷枝人間今昔意於
此感成虧
　　送大司冦韓城公
三千著律令原本忠厚意古者師朱儒輕典用頌繋刑
書雖鑄鼎往往傳古義狼牧而虎冠後世進酷吏誰能
一杯酒獄豻洗寃氣足知三刺聽詎有百金利峩峩韓
城公明堂棟梁器秋官大司冦職在讞鞫地惟良助仁
徳實布
天子恵粒米盜太倉辠重法不貰見知相從坐盛世無
此例公乃正色争獨先在廷議飄然遂去國鶴聽九臯
唳西歸太華山三峯巻清霽彈琴石室内雲牖夜不閉
日月當髙旻迴照豁隂翳㑹當不逺復藉以風有位仁
心待袁公豈止理獄事
　　秋日登大悲庵後亭
石幢重到訪遺經秋色蒼然落此亭鴻雁影低連古堞
蒹葭聲冷遶迴汀如絲氣上龍泓白滿月光摇佛髻青
願證諸天菩薩戒自今刀几謝羶腥(亭今為/讌飲地)
　　胡南苕少宗伯繼至中路相左遣人相要作此代
　　　簡
閒來半榻借僧房消得風櫺一炷香自在天中初放眼
祗陀林外别開堂已教寂歴移長日悔未遲留待侍郎
今夜松門最明月故應對酒憶求羊(謂予與/仿亭)
　　中秋同南苕少宗伯集阮氏林亭
未覺從公懶先來待月生泥休抛酒盌閒自愜詩情樓
逈光先得輪孤影倍清更教攜鐵笛吹徹九秋聲(座有/范生)
(善吹/笛)
　　將移居為庭前老槐作一首
十年種一木制器亦速朽不如楚㝠靈彭殤閱夭夀空
庭有老樹常伴衰病叟去年冰雪中結此嵗寒友今來
春復夏美䕃交牕牖時横穿膝榻每屈學書肘僦居半
為此不惜添劵負往從顧翰林(山容/)初來踏門鈕舍人
(在衡/)復繼至數此接杯酒當時嘉樹下獨立嗟賞乆豈
知三十年清隂落吾手人亡物故在時往事復偶秋聲
忽夜發萬竅争號吼洶疑海濤翻砉似蒼龍走披衣起
危坐黙感先零柳感此亦何為借問樹知不恒河曽不
異我自成老醜兹來得三宿去意復八九移家住巷南
攜持到雞狗胡為獨去汝惆悵辰逮酉萬牛挽不前一
夕徙何有誰當慰老夫戀戀屢迴首
　　題寶崖西溪梅雪圖
沿山十八里家家種梅樹春來梅花發繞屋不知數迴
風似絮起掃石疑雪聚空外聞暗香莫識經由路其中
有清溪屈曲相貫注居人通往來但用畧彴渡因之車
馬絶惟見桑竹互我少即嬉逰舴艋先羣鷺朝隨樵唱
逺暮與僧鐘遇每緣乗興往不待佳招赴何異桃花源
十步九迴顧蹉跎盛年改悵望良辰騖雲中指雞犬物
外走烏兔何來披此圖曠若發新悟心猶依故處逰尚
記前度連村冰雪晨漠漠散香霧幾時三􁊇宅真向此
中住漢廷馬相如方誦美人賦吾歌紫芝曲一笑煩顧
誤
　　黑龍潭
太始有劫灰淪在虚無底黑江流不盡上作波瀰瀰何
年截潭洞澹泞忽而止有時腥風來蒼鱗􁗟不起幽沈
墨瀋色神物蟠其裏嵗旱禱祠官牢醴走祝史靈旗紛
偃蹇百祥争來委明朝舞商羊父老賀邑里今年苦霪
潦彌望沼與沚龍宫何奔忙符下疲役使秋深始澄霽
㳺衍迨暇晷泓上乆裴徊照影風日美餘潤壯蓬葦微
馨發蘋芷古井團圞天空明即此是吾聞龍至神幽潛
清不滓以彼變化力巨海易事耳胡為居穢濁曾未窟
宅徙老湫怒忽拔劈石勢未已便恐風雨來咫尺隨履
屣
　　憶安宜舊逰雜成十詠
採菱剝芡繞湖潯萬頃波光鼓枻吟微月初生舊逰處
五年塵土尚闗心
跳丸日月送居諸静裏深知意有餘樂志堂中三改火
草荒行逕手鈔書
人傳柱史有隂功玉屑諸郎愛阿戎抛却兔園邨册子
枉教白擲得師風
閒來舊夢記為新曼綠夭紅作冶春一曲城南新泚水
漫天飛絮獨逰人
驚鴻照出水盈盈霧夕霞朝别有情今日陶園太疎索
只應添得讀書聲
閒布楸枰屬思遲癯仙風味少人知年來黑白瞢騰過
慚負秋堂落子時
書巢風義我師友海内論交託契真四百頃田隨老盡
幾人還念鄭公貧
文史笙竽各有徒王郎别後調還孤不知半影迴衾夜
老大心情合減無
傍水周迴百本梅中間曲閣間平臺角巾私第知無恨
月底花前總看來
當時競病記分題夢斷西廊月向低惟有躭書宋公子
過牆濁酒數招攜
　　排悶
繞石花枝被徑莎一春能得幾經過苦因拘役閒常少
祗為衰羸病較多行藥欲來還懶散畏風將到又蹉跎
何時㑹客西亭上撥盡朱絃巻白波
　　荒祠
古牆剝蝕碧苔滋肅肅靈風起薄帷雀鬬但聞簷墮瓦
狐鳴不見火穿祠時來時去真徒爾諸布諸嚴未可知
九牧有金堪鑄鼎大科文字更慿誰
　　次韻奉酬何義門
詩興揚州喚郤囘如䃜獨帶墨光來埋盆㸃檢春前景
炊飯分張㸑下材一寸抱將寒夜永數枝横似故山栽
知君鑪鞴隂陽手鼎實他年佇上台
　　苑西佛寺中見楊花
長廊吹雪復吹綿楊白花飛絶可憐綠葉暗來春老矣
紅樓飄去夢依然每添棖觸縁孤驛(放翁詩曰梨花堆/雪栁吹綿常記梁)
(州古驛前二十四年成昨夢每逢春晩即/凄然予少壯客逰與詩中意緒約畧相似)曾共兒童捉
小年閒對東風兩惆悵海棠零落佛堂前(院中有海棠/二株連日委)
(地盡/矣)
　　題胡永叔五湖歸去圖
蝦菜歸心落五湖櫂郎歌罷月輪孤正從松菊田園外
别寫淵明歸去圖(宣和畫譜李公麟畫陶潛歸去來兮/圖不在於田園松菊乃在於臨清流)
(處/)
水雲那得便浮家閣道方看上漢槎人物他年問江左
謝琨第一擅風華
　　長夏閒居一首
公門少暇日解帶亭午餘勞煩失本性永懐静者居兹
焉及休澣偃仰聊吾廬林深寂無人密䕃青扶疎巖石
角節露野卉縱横舒夜來時雨過新馥扇紅蕖前有盈
尊酒後有插架書浮念一以遣身世同曠如
　　六月四日喜雨
莫厭漏移牀莫驚響塌屋且將一尺雨洗此經月溽砰
訇雷震耳旋繞電掣目三更始安眠不遣睡蛇觸明朝
衝曉出人事雜歌哭束帶隨羣公流汗若新沐緬維山
中士冰雪盈一匊朝看清泉流暮與停雲宿往從未有
路安得騎鴻鵠復念乆旱餘羽舞徧川瀆焦勞有
明主感召天意速枯荄一朝起秋稼行成熟吾寧免營
營得飽願已足
　　病中簡蘿軒
連墻無日不過從㑹散時聞寺打鐘老念據鞍猶壯士
病餘欹枕只衰容能來看畫茶方熟肯共題詩墨正濃
一院綠隂清晝寂待君履跡破塵封
　　辛卯六月廿二日䝉
恩宣賜諸臣瓜魚二種以遲到不及堅齋少司馬分魚
　　　一頭口占志謝
蹣跚步緩失瓜期門下空歌彈鋏魚後至我應甘薄責
先嘗君特肯分餘蒸來翠釡金鱗細膾出銀刀雪片虛
得一何心敢專饗便歸灑掃待高車
　　蘿軒為栁舍漁莊圖見貽題云寓招隱之意悵然
　　　得四篇
咫尺幽居味心知在筆先波喧浻湖雨葉暗宛溪烟摩
詰詩中畵琴高水上仙㑹須看二老一葉占江天
栁䕃村南宅漁添舍北莊端居只遥憶好景忽分將石
徑叅毫末雲根接混茫五湖秋浪碧移入讀書堂
彷彿風烟路分明毫素中攀條東澗老狎浪太湖公斷
惜沾泥絮低編曬網篷心欣隱淪諾白也古人風
此地應曾到何時得重尋蹉跎長往計惆悵未歸心濠
上知魚樂湖邊愛栁隂盧鴻草堂本貴重百兼金
　懐清堂集巻十三
欽定四庫全書
　懐清堂集巻十四
　　　　　　　　　　　吏部侍郎湯右曾撰
　　題薄勺庭所藏韓幹放馬圖
有鶴皆杜荀無牛不戴嵩耽佳好古自一癖韓幹之馬
將毋同開元好畫手多貌青海驄幹也天廐師真龍落
筆迥覺凡馬空今觀此三匹是何骨相傑且雄平沙淺
草春丰茸晴天散牧雲錦叢偶然俯仰各適性意態磊
落騰驤中奚奴碧色懸雙瞳狀獰服古寫更工何從得
此秘書省舊傳賜出明光宫年深隱現粉墨蹤絹古黯
黮烟塵䝉人間但見騕褭影腕底可有精靈通明牕展
玩朝日烘目眡驚此叱撥紅不須真􁃶苦分别一念欣
厭紛無窮錦囊玉軸緹褁重忽然散落隨天風此心已
在解脫海世上休論亡是公君家静夜月貫虹几案尤
物光熊熊神駿恐是于闐本(幹曾圖于闐/進黄馬一軸)破裂絶勝龍
眠翁(米南宫云李公麟家韓/馬破裂四足如立水中)差排古迹得未逢不嘶不
秣摇三騣他年如山水波立慎勿攜此過江東(嘉祐中/有使江)
(南者渡采石風大作獻/所藏幹馬風止乃渡)
　　題香山寺圖
八節灘邊畫得無嶺雲沙月興還孤清風一舸棹歌去
疑有水仙來弄珠
一啜茶甘味未囘多羅千樹繞香臺祗因七百年前塔
曾見龍門十寺來
絮落萍飄西復東爪㾗誰省雪飛鴻憶從方丈三韓外
一㸃青山指洛中
幾時真作此山僧石壁千龕古佛燈更擬雪中尋慧可
五峯仙骨秀崚嶒
　　送履公往住香山寺
此心宿火撥寒灰旛動鈴鳴日幾囘雪裏依然吳㑹别
(丙寅冬訪師半/塘寺留止旬日)夢中曽自洛陽來任飛白鶴先提錫欲
飯青猿已築臺師到諸天合歡喜百千萬億閣門開
　　香山寺予所重建也前詩未盡意復作一篇仍用
　　　原韻
金碧何從問劫灰伊川勝概挽仍囘恍從襌老浮杯去
可憶檀那獻座來留客堂寛臨石壁飯僧田薄倚香臺
只應徧種菩提樹(寺少樹/故云)寶藏千花次第開
　　題汪退谷中允香山詩後
嵩山邐迤來百里到伊闕巖巒忽中斷伊水漾清越山
靈草木香百竇泉争發層龕金粟影嵌空出石窟東巖
青蓮宇千仞俯硉矹美人何方來弄此川上月烟華夕
堪采空水逺欲没自啟玉齒歌歌聲散林樾鳴鶴乆徘
徊朱絃坐超忽搴芳時有贈懐舊情未歇感兹山澤逰
喟焉謝朝謁
　　退谷將歸吳中小詩道别
子歸萬里自天西伊闕春風試馬蹄白傅墓前新月皎
韋郎泉上晩烟迷六時洗鉢多華滿(退谷嘗留金為/香山寺僧買田)千
尺磨崖健筆題(又書香山寺碑及/白少傅墓碑各一)今日迴看又陳迹一
尊珍重此分攜
　　次退谷原韻
留得香山一巻詩(退谷許歸吳中刋自唐/以來香山詩都為一集)寶坊真喜復
開時大千界裏如來火(寺成後山頂時有火光如斗/大入寺逺近居人皆見之)三
百年餘内史碑(退谷未至時寺先有/一碑若預儲以待者)新種竹枝風嫋嫋
乍疎槐葉雨離離與君他日同歸鞅異代分司共左司
　　題澤州先生午亭山莊圖
天井闗頭太行路千峯萬峯半雲樹仙源迢逓杳不逢
徑欲移家此中住門前嵐翠自朝暮屋下清泉幾瀠注
沁水南流午壁亭此是尚書讀書處鵷鸞臺閣四十年
金殿疏越朱絲絃明堂作棟倚大賢維名與功鐘鼎鐫
澄心𦕈慮萬象先圖史左右羅丹鉛文章一律金石懸
雅頌之手謨誥篇别有遙情寄巖谷水木清暉夢應熟
自逐閒雲度析城常招野鶴歸王屋琅函幾巻窺洞裏
仙草干年生澗曲平泉堂榭一百餘嵩少家山三十六
我聞愛山者豈必山中人千村栁色摇芳春桃花蔫錦
紅影新方塘布靄綠漲匀公方謁
帝侍紫宸春山可望不可親合眼便與烟霞隣畫師好
手亦莫遇誰為圖寫傳其真耕烟老人江海客粉墨荆
關見遺跡為公揮灑無所惜春鳩已鳴杏花白列仙之
癯在山澤公今經國豈辭劇洛下方當相司馬蒼生詎
肯忘安石對公此圖為公歌請公勿復三摩挲摩挲此
圖重惆悵想見蘿薜紛山阿
　　送沈磵房之山右
望望并州路情親此送君晩秋汾水雁斜日晉祠雲去
住心多感衰遲手重分且將懐古意罷酒一論文
　　哭李寅谷
之子忽云逝書來涕泗流棋消寒夜永酒豁異鄉愁意
氣千金贈行藏一第休遺踪在箱篋筆法暮年遒
　　澤州相公再入内閣和亮功侍講韻
如山比峻海量深東閣招賢集盍簪謝政甫投林下鞅
濟時重灑手中霖松喬位業三生契屈宋風騷萬古心
再見相公調鼎鼐都人歌舞古猶今
　　過徳州與田子益話舊追送至二十里驛亭馬上
　　　口占
酒場詩地草連空四十年來剰兩翁豈意三更明月下
依然並馬古城東長河浩浩催高浪短髪蕭蕭任朔風
猶記得隣堂上㑹玉笙吹徹燭銷紅
　　過東林寺
小憩聊延望爐峯秀色遮青山匡氏宅白社逺公家寺
逐殘碑破泉依曲磴斜影堂松雪裏一樹老梅花
　　楓香驛
仙尉壇何在青城縣乆荒水争流稻積葉自傍楓香竹
覆煎茶竈藤垂搗藥牀四山迴合處翠色晩蒼蒼
　　望天柱山
峩峩天柱峯可望不可梯蒼然紫翠内大有幽人棲岡
前走白鹿洞口封香泥似聞紺瞳翁金鼎分刀圭千秋
靈仙觀名與灊岳齊時有嘉蓮花千瓣流清溪仙源自
何處路絶人已迷烟月弄嬋娟遥挂玉鏡西忽焉海色
動夜半鳴金雞安坐鞭石牛為予起鋤犁寸田一成熟
磊落棗與梨兹焉宿夕留王事未敢稽攀星摘日月行
待醉墨題雲空焙藥巖水激風凄凄試呼左元放恐復
羣老羝
　　得張𢎞蘧書並寄覆笥集
小謫猶應傍紫宸靈山别有碧桃春樓臺一一當蓬島
風浪明明接漢津文采石渠留故事姓名玉牒記前因
(真仙通鑑云平固山頂有小石笥藏/玉牒記名山福地及得道人姓名)能言竒字時真少
君是輸寥館内人
　　上十八灘
星隕如雨不在天化為怪石滄江邊章川貢川不知數
摶沙撒菽誰使然一灘復一灘一灣復一灣南來贑石
三百里恍在蜑風蠻雨間叅錯列齒齒屈曲鳴潺潺争
流噴薄冰雪湧四面迴合巖巒環愛此萬古立積鐵濤
波出沒堅且頑有時娟娟弄秀色髣髴明鏡横烟鬟既
廉以劌神所刓不夷而險天真慳捎濆撇漩敢輕上長
年最能用力艱我昨青洲過落瀨白雨飛灑衣裳斑打
鼓發船百丈牽中流弱䌫斷蒯菅吾生㣲命如戯耳魚
龍底用藏神姦眀朝飛㯭上天柱沽酒一笑開心顔苦
樂更迭無不便江鷗沙鷺爾許閒他時放溜小艓子看
我倚櫂乘風還䖍州福地昔所傳道人天眼開襌闗竒
峯翠巘疑可到待與猿狖相追攀花開四照天女蓮居
士之竹宻不刪不須更載鬱林石即此便買愚公山
　　四月晦前一日雜成十斷句時在三水使館
駢枝争放赤城霞㸃㸃猩紅未足誇郤怪千秋朱鳥影
一時併上日南花
似探玉韞剖珠胎小白輕紅越女腮忍病也須營一飽
此行端為荔枝來
小山幽處暗香同入夏連春發幾叢寄語月中新桂子
自今更不要秋風(咏月桂/)
雲車風馬歘交馳破柱翻河又一時惟有此君無限喜
夜來新長籜龍兒
雨銷毒熱氣如秋滿院榕隂翠色流也自絺衣與芒履
老夫何負嶺南逰
等閒喜慍亦區區暮四朝三為衆狙辛苦忍教思竹實
人間只有鳯凰雛
生憎怪鳥響軥輈賦鵩當時有此不安得蓬萊緑衣使
為予歌舞到金洲(山名在縣江上/)
佛桑焰焰說燒空浪得虚名爾許同今日一欄傾國色
豐盈争敵綉毬紅
貽書忽報吕安亡(謂劉/若千)旅館殘燈影半牀從此看花兩
行淚更無人見舊劉郎
閣鈴書寂吏人稀病瘴經時減帶圍待乞三江一篙水
淡雲輕雨送將歸
　　庭前月季連旬為雨所敗昨忽於叢綠中出一枝
　　　紅鮮可愛偶得六言一篇
夭紅浄緑不二偶然横出一枝佛法是何分别拈花㣲
笑移時
　　壬辰五月七日在三水使館上乾齋中丞斷句二
　　　首
廿年盗竊太倉紅鮮鱠蓬池夢想中今日炎洲嵐瘴裏
尚欣乞米得從公
四壁已聞香出甑半甌乍喜滑流匙遥知帳下千夫膳
未抵書郎一飽時
　　病起到東軒書所見
雨過江城換葛衣雲中殘㸃尚霏㣲佛桑初亞紅一朶
已見滿庭蝴蝶飛
　　乾齋中丞見和原韻意有未盡復為五章又追和
　　　之
㦸府風清六月霜坐看談笑静蠻荒庾公樓與山公馬
獨秀峯前八桂堂
禁中頗牧許誰同簡畀西南出
聖衷此日耽書傳杜預異時截鐙記姚崇
文星萬里入牂牁斗極光芒氣象多公是濟時霖雨手
五湖未可問漁蓑(來詩有何如釣/艇自披蓑句)
名賢用意自深長館閣猶餘荀令香慙愧疎慵繼公後
(五月廿六日聞有/新命重入翰林)禁鐘宫漏幾迴腸
小淹可為荔支留妙句鏘金一散愁望盡羚羊峽中路
海天涼雨氣如秋
　　泊英徳城下
山城斗絶一孤舟日看清江泯泯流不競此心真似水
忘機隨地只如鷗風生先入涵暉谷(元次山/有銘)浪起疑吞
咤雪洲嶺嶠幽深羣盗在幾時五管得賢侯
　　峽山寺
海風東南來帆落江上寺誰云香界逺已逐疎鐘至朝
隂延虚明林影入幽䆳舊讀茅君傳十九此福地我到
不二門願聞無漏義禪堂梵唄寂野僧餘三四緣雲窮
攀躋靈境所歴異蘇公有遺跡滅没巖上字橋迴瀑泉
聲懸注百尺駛盪胸氷雪浄觸石琲璣委昨從廬阜過
開先跡猶閟黄華水簾外得此足慰意山神亦何心飛
雨隨履屣豈應嗤熱惱出此故㳺戲猿鳴山幽幽上下
烟蘿翠佳人昔歸日彈指干嵗事長留碧玉環永鎮山
門器喟焉空愛染何處著名利
　　南山寺納凉
庳編蓬篾窄安牕毒熱驅除豈有方瘴嶺雲生明似火
蠻江日浴沸如湯偶尋修竹千竿翠蹔借清風一枕凉
長記英州城下路南山孤寺老僧房
　　聞羣盗營翁源曲江始興三邑連界火燒山下馳
　　　往相視山高路絶備經艱險信宿乃至作一篇
連山百里翠氤氲洶洶奔雷洞壑聞鳥道但餘麋鹿跡
龍圍(龍圍石在絶頂/去賊巢只數里)已入虎狼羣仙靈縹緲諸天接雲
雨虚無下界分莫怪一身臨險絶草堂猿鶴乆移文
　　發三水戲作
長年上瀨不須愁已挽三江水倒流一夕南風飽帆腹
浪花如雪擁船頭
風意如人往復還來時自北去時南明珠翠羽飄沈盡
(先一日颶風作泊/岸官艘重載沈溺)始信江神寶不貪
輞川詩畫老兼工三載蠻鄉記土風草木亦如吾臭味
荔枝紅並佛桑紅
味外江瑶應一格(荔支風味配江/瑶見中州集)詩中含笑合交光(東/坡)
(詩娟娟泣露紫含笑/焰焰燒空紅佛桑)海南絶代雙邢尹老我春風笑乞
漿
　　重經大庾嶺
梅花國裏憶初春丞相祠邊柳色新明日秋風天北路
(後一日/立秋)半年瘴雨嶺南人山巖落落羞凡骨雲海飄飄
信此身第一塞遮東嶠口螺紋九磴本嶙峋
　　江上對月
清江夫如何暝色帶林樾娟娟衣上影瀲瀲波間月西
躔秋已至南陸暑未歇新浴御纎絺迎涼􁈊衰髪半年
熏瘴霧海氣侵肌骨詎意一扁舟仍來坐超忽昔經灘
石險今為江漲沒即此空世患終焉謝天伐沈沈水精
宫蕩蕩白銀闕幽賞情未已雞鳴榜人發
　　與邱翽梧
高安官且免糟缸(㣲官終日守糟/缸子由句也)郡治蕭然卧竹牕民
事由來等身事蜀江元只是家江(瑞州舊有蜀江門即/錦水所經翽梧令蜀)
(温江八年有惠政民歌思/之翽梧亦惓惓不忘故云)同攜明月三更笛似到秋風
七里瀧老去經營復何有荒蕪休問石田雙
　　自過舒城環山流水密竹深林至黄梅復見九江
　　　即步黄梅店壁上韻
龍城西畔太湖東步步看山了不同雲木週遭三百里
此身常在翠㣲中
　　自嶺外歸重經逆旅用壁間舊韻後一日即到東
　　　林矣(七月十三日/)
中元節漸近大㑹說無遮何㸃雖登席周顒未出家幽
期二林隱逺勢九江斜優鉢曇應見風開菡萏花
　　東林寺
漸看雲散月流天那得沙崩岸出泉夢裏已空菩薩盖
閒來聊問祖師禪名山乍到心差領佳句雖存法不傳
夜話亭前重懐古也應學佛也求仙
蓮花池上落還開荔子洲邊去復囘炊飯喜當紅稻熟
到門肯遣白衣來氣含蔬笋樂莫樂味戰膏粱才不才
暫與廬山作賔主香爐峯對講經臺
　　十八臺
萬里征衫洗瘴塵邊沙漠漠起寒雲橋迴野店孤燈出
夜静空山脫葉聞十八臺空號卧虎兩三户冷走驚麏
侍臣咫尺依天仗豹尾前頭萬馬軍
　　壬辰九月十一日
行在啓事愷功都憲以近詩見示循諷周咏因作小詩
　　　八章
龍嘶萬騎曉駪駪赤羽旗邊立仗新一巻把公冰雪句
不知何路有飛塵
四山紅葉及秋遲郤與黄花九日期一鑰詩情誰㑹得
應於馬上獨吟時
潮河絶境自天開
御製詩酬燕許才遥望乾光護東壁一時雲漢共昭囘
三篋河東扈從餘永興博洽冠周廬文章韓杜真何憾
須識胷中萬巻書
玉壺買得春多態茅屋聽殘雨滴聲何似仙人步東斗
直從九萬御風行
殷紅刀尺自牀牀别有天孫雲錦張欲覔金針了無處
空驚七十二鴛鴦
舊巢已隔九重深老鶴孤飛忽禁林夜半玉堂還伴直
七條絃上愛希音
廿年文事得從公沆瀣秋旻一氣中今日味思禪悦味
醍醐酥酪可還同
　
　
　
　
　懐清堂集巻十四
欽定四庫全書
　懷清堂集巻十五
　　　　　　　　　　　吏部侍郎湯右曾撰
　　雨後
膏乳爭流野勸耕濃雲旋巻晩還晴萬家燈火常依塞
四面煙嵐盡繞城泥滑過門知客少茶香入院愛泉清
夜䦨一枕伊涼夢喚起檀槽鐡撥聲(隔舍有小/伶一部)
　　題畫
清閟閣前煙景富春江上家風悠然雉尾龍尾宛在詩
中畫中
　　賀韓城大司冦張公
紛綸三相門得姓天上古淵源溯貽厥累積自父祖幽
潛發竒光大賢表風矩刈楚黔陽秀羨粟太倉庾峩峩
尚書公早嵗繼前武講筵陳六萟秘閣紬四部函丈東
南行諸生比鄒魯獨識斑麟角毎用漸鴻羽秋燈窮巷
中為恤機杼苦至今所拔士豈但十得五歸來踐臺閣
色線舜衣補
帝曰咨秋官乃往視圜土吁嗟武健吏側目劇乳虎人
皆望臯蘇獄敢倚徐杜惟公正直性不茹亦不吐未停
貝錦織百中含沙弩西歸謝賓客請學老農圃明年官
曹清國典威質斧仍聞尺一
召朝野歌且舞還登喉舌地上荷
聖明主時當
萬夀辰大澤九州普公尤承眷渥瓊章照朱户六代恩
榮殊盛事快先覩披圖得髣髴賀客正旁午門前五丈
旗鏗鍧節金鼓飄然鸞鳯
詔遥下神仙宇廟祏列堂庭禮器陳簋簠拜前復拜後
至敬僂傴俯是時雙鳯皇聮翩秘書府童孫又玉雪繡
緥手弄組光榮被戚婭歡喜到僮竪家風萬石君問馬
用䇿數仲弓實𢎞道占星百里聚于門知必興秋荼解
網罟矧兹邁種徳淑問天所祜應期調鼎鼐為國作風
雨右曽薄材資短筆了無取未能諧鐘律浪自鳴瓦釜
聊從嘉慶餘頌此股肱輔他年論世閱㑹冠百氏譜
　　四月十二日宿愷功都憲别墅月中放櫂徧逰諸
　　　勝
忽牽野興到江湖沿月扁舟入畫圖幾曲波光連太液
千枝燈影散蓬壺輞川嶺乍迷斤竹洛下花新放鼠姑
無數煙雲滿清供先生自愛列仙儒
　　題愷功都憲自怡園二十一首同查悔餘兄弟賦
　　　篔簹塢
南階日夜添(退之詩笋/添南階竹)東谿森復綠(唐陸陶詩不厭/束溪綠玉君)君
看讀書堂正在篔簹谷
　　　雙竹廊
雷奮穿牆日龍騰破壁時誰能礙髙節並上拂雲枝
　　　桐華書屋
庭隂炎氣薄雨滴夏景清髙唱出金石載懐東方生
　　　蒼雪齋
北地少竹色低叢亦可愛矧此青琅玕節比江南大
　　　巢山亭
蒼蒼斗立壁中有太古隂雨自膚寸出雲歸靉靆深
　　　荷塘
荷花紅似拭荷葉緑堪把遲爾盪舟人月明風露下
　　　北湖
落日荷芰香朝隂梧竹色咫尺煙波閒已隔水南北
　　　隙光亭
遥光木末映孤月雲際豁一葉向鷗邉江湖渺空闊
　　　因曠洲
髙下唯所適池館還追攀耳目一以曠水天心共閒
　　　邀月榭
謝公邱壑性無事此頻來寧知邀月榭即是凌風臺
　　　蘆港
明湖思舊歴髣髴廿年事(自大明湖至歴下/亭與此景絶似)夾岸蕭蕭
聲已覺秋風至
　　　栁沜
澄波屢迴曲髙栁環其中千條與萬葉一一含清風
　　　芡汊
綠盤圓欲齊紫苞剖可食的皪萬眞珠水妃惜不得
　　　含漪堂
倒射溪堂明漣漪開夕景瀲瀲霞上波漾漾月中影
　　　釣魚臺
寓物尚可樂細大理則均海中連六鼇何異一寸鱗
　　　南橋
橋邉巉巉石橋下泠泠水憶昨一扁舟潭烟山月裏(四/月)
(十一夜於此橋/下登舟游歴)
　　　雙遂堂
名賢際昌運鐘鼎兼山林濟時稷契老髙世箕潁心
　　　紅藥欄
翠色紛可擷紅芳似有期悠悠晩春節小謝省中詩
　　　靜鏡居
萬綠息心瑩百態呈影寫湛然一室中顧此悠悠者
　　　朱藤逕
幽隂逕乍轉蒼翠色如許自繞長廊行不知三伏暑
　　　野航
非舟復非陸(三面/臨水)妙意寄所躭幾時秋水至還共客兩
三
　　愷功都憲有夀山田石山髙月小硯屏歌他山繼
　　　作亦和一首
公有希世珍近在几案間几案之間咫尺耳乃有峩嵋
天半萬仞之髙山山髙路杳聲影絶但見孤月一㸃開
烟鬟青冥萬里霣其丸光景蹙蹜栖人寰斜漢左界覔
不得絶代之子竊藥仙去仍來還公詩如蘇公遙與風
林月石妙句相追攀查田亦繼作喜獲聮璧來雙環舊
聞芙容峯前夀山麓落落有石謝石頑温其(金厚載賦/剖温其之)
(潤/)比徳瑜與瑾紅緗紫白艾綠殷惟此黄中實通理正
色凜凜邪不姦金精下融黒江底虹氣上貫銀河灣輝
然大寳玉出田一笑直破造物慳置在公家琉璃雲母
四十二幅裏時有雲氣生斑斑我雖未摩挲他日容叩
闗仇池有穴夢可到況此日夕隨清班涵星泓邉管城
側休沐倘許終朝閒應從月脇望瑩潔似入風磴聽淙
潺願公夀國夀民長如此夀石者坐令百嵗猶朱顔
　　憇椿樹下
自愛吾廬羙䕃頻一回徙倚一回新青雲布葉偏宜夏
黄纈舒花已過春添得清風生北牖借將翠色與東隣
年年不改濃隂在底用莊生紀大椿
　　五月十三日喜磵房自汴城來京酒闌話舊感賦
千里嵩陽一紙書(先五日/得來書)書來繾綣說相思毎嗟落月
何由見豈意深杯忽共持萬事風花傷眼底兩家羊酒
記兒時白頭未忘平生約五畝柴桑指後期
　　宿石匣小庵
地曠金溝館山圍石匣營千巖蒸雨氣五月作秋聲有
水皆穿塞何年此作城晩投雙樹宿塵夢一宵清
　　僧房閒寂偶憶東坡白髮相望兩故人句因念磵
　　　房甫至悔餘將歸隔越數百里不得見也悵然
　　　各寄一首
相顧衰年百不思同開三徑每嫌遲山中王烈呼應出
(雄飛/)地下陳琳弔豈知(叔毅/)某水某邱猶昨日一班一
級竟何時(磵房方謁/選吏部)期君對酒欣然笑贏得江東號沈
詩
鵷鸞臺閣正連翩忽賦歸歟種秫田為樂毎憂兒輩覺
生天一任丈人先元和體有三千首謝朓才論二百年
我欲舉君還自代似君真合領羣仙
　　次韻悔餘畫义詩兼呈愷功都憲
莫笑鄭廣文寒無坐客氊莫嗤玊川子破屋團團天我
貧亦好事有琴常無絃君家綠玉玦半破九府圜復有
桃竹杖登山可梯縁二羙必有合玉潤竹節堅仍作靈
夀扶兒童笑應顛畫义仿古製六幅挂巨然(放翁詩分/明六幅巨)
(然/山)故事舉東坡臨臯日百錢詩來語絶妙價抵黄金千
揆公洵彊對吟廢食與眠一篇特乞此句法鐘律懸定
心苟不起尤物誠可捐我笑轉一語鄭璧易許田
　　懷
恩紀事詩(有序/)
　　　康熙五十二年五月二十五日蒙
恩召(臣/)右曽隨諸王大臣後
宣賜筵宴得遊
避暑行宫伏見山巒竒秀湖水澄澈林木葱蒨烟雲巻
　　　舒珍禽喧於百族桂花發於列砌飛流懸瀑風
　　　泉益清翠壁蒼崖臺榭間出蒲蓮荇芷浩藪澤
　　　之觀菽麥稻禾譜田家之景凡諸耳目應接步
　　　屧躋攀多夢寐所未經亦意計所不到仙源乍
　　　引靈境徧探誠忭誠歡詞難覼縷復得仰窺
聖製特灑
宸毫詩文為萬世之師書法兼百家之體皆由
幾暇備極思功雖
天縱之神竒亦學力之精奥(臣/)俯投五體驚嘆無涯仰
　　　贊一詞形容奚自復蒙
賜(臣/)扁額對聮
異數殊恩出之望外以方徃古則唐之劉洎宋之張錫
　　　遭逢之幸(臣/)殆過之感激寸忱銘鐫心骨謹呈
　　　懐
恩紀事詩二十四章(臣/)右曾稽首頓首恭進
　　　入
宫門
苑籞紅泉繞翠岑
萬幾餘暇始登臨寧知清暑迎涼地盡是諴民阜物心
　　　登舟
摇溶桂檝漾蘭舟青雀晴飛彩鷁浮欲到蓬萊三萬里
應從瀛海更乗流
　　　賜宴
仙人六膳出珠宫九奏簫韶率舞同百子池頭萬年樹
侍臣身在綵雲中
　　　無暑清涼
碧樹周阿夏景清三才萬物厪
皇情毎尋解愠歌薫句已覺涼颸殿角生
　　　萬樹園
遥青不斷綠雲鋪萬木蒼然總畫圖對面千林有瑶島
蓬壺髙處望方壺
　　　趵突泉
洑流噴薄雪成堆潤物資生一竇開直送
恩波到東海俱從天上發源來
　　　石磯觀魚
穿蒲戯藻自游行集網垂鈎了不驚自是
至仁周萬物一鱗一鬛總生成
　　　瀑布
曾從廬阜㝷巖瀑憶到黄華問水簾今日銀河天半落
恍疑兩地一時兼
　　　石壁
迴崖㳫嶂翠浮空峭壁巉巉揷水中直是五丁開不得
天然叠出錦屏風
　　　曲水流觴
波迴芷岸接菱汀曲水流杯眼乍經總為
帝書真第一恍從蘭渚到蘭亭
　　　雙湖夾鏡
夾鏡澄明倒碧虛四山晴翠繞周廬分明圖畫西湖景
此景西湖較不如
　　　稻田麥隴
稻垂麥仰足隂陽土厚泉甘草木香㑹吐雙岐銜九穗
一星天上應農祥
　　　上帝閣
聖心原自合
天心誠敬由來昭格㴱此日髙居瞻絳節六時仙樂海
潮音
　　　西嶺晨霞
軒窗面面納紅霓左是丹臺右玊梯毎惜寸隂勤
乙覽晨霞紅映數峯西
　　　芝逕雲隄
殊形特似産芝房行盡雲根别有莊横截一隄銀漢繞
大羅天在水中央
　　　白櫻桃
青絲籠裏盛猶早白玉盤中㸔不殊毎向上蘭宮樹望
匀圓萬顆水精珠
　　　金蓮花
移根幸植玊階旁寳地蓮臺萬品香天與十分端正色
承
恩先借御袍黄
　　　馴鹿
仙巖時有絳雲封槲葉隂邉自養茸待到千年毛盡白
仍驂赤驥御蒼龍
　　　候雁
將雛挾子共因依瑶草金沙翠羽肥從此隨陽天直北
年年更不要南飛
　　　草荔枝
龍沙小草孕瓊漿
賜出金盤得共嘗一自嘉名
天錫與海南不記荔支香
　　　恭讀
御製麥秋詩
墨海烟雲五色鮮
宸毫灑向麥秋天自今金匱瑶函裏併入豳風豳雅篇
　　　恭讀
御製烏鬚文
皇心無偽亦無欺盥誦
天章謨典垂宵旰但期民盡樂不辭㸃㸃上霜髭
　　　恭覩
親灑宸翰
筆力真看挽萬鈞包羅百代典型新自從羲畫開天後
古徃今來只
一人
　　　恩賜扁額對聮
勉思清白勤官守敢謂文章侍直廬五色榮光照蓬蓽
子孫世世寳
天書
　　紀
恩詩(有序/)
　　　閏五月初二日二十日復䝉
恩召(臣/)右曾隨扈從
頒賜珍膳兩逰
避暑行宫清漪翠嶂隨境而皆澄鮮美木佳花踰時而
　　　彌暢遂接芬芳於耳目發清曠於心神
君父之恩至於再三臣子之榮溢於涯分似兹感激莫
　　　可名言又(臣/)留止熱河殆將經月竊見五風十
　　　雨擊壤歌衢場麥既已畢登秋禾行復大稔聞
　　　各行省莫不皆然此皆我
皇上萬夀昌期
上帝眷佑鴻禧純嘏日盛月新正未有艾我
皇上受福於
天即錫福於民(臣/)誠踴躍懽忭上慶
一人永膺無疆之庇下喜萬姓長享太平之樂手舞足
　　　蹈莫知所云也又(臣/)所歴山亭池館皆有
御題仰見我
皇上典學勤政阜物寧人之至意當此豐亨和㑹之日
　　　彌懐憂勤惕厲之心發於至誠形於實政此真
　　　自古聖帝明王所不能逮旬日中更得仰讀
御製朱子全書序及理學論發内聖外王之全功析三
　　　才萬物之奥義直範圍乎百代洵包括夫六經
　　　文章之事至此極矣更得恭誦
御製文光果及温泉應候詩呈形肖物比興之㫖該宣
　　　化授時亭育之功溥法度之精密意義之宏深
　　　自漢魏以及唐宋専門名家者皆莫及也(臣/)庸
　　　虚弇鄙未獲窺見萬一惟是心悦誠服口不能
　　　宣復撰紀
恩七言律詩四首仰請
聖訓(臣/)右曾稽首頓首恭進
君恩重許到行宫複嶺澄湖望不窮仍泛靈槎渡河漢
復驂法駕上崆峒神臯路逈環仙境福地天開養
聖躬長願萬年調玉燭五雲樓閣翠㣲中
謳歌東陌復西阡瑞麥嘉禾滿塞壖人慶六旬逢
聖節天教九域徧豐年中和氣與隂陽㑹易簡心通造
化先昨日山靈出時雨為迎仙蹕到温泉
松風别殿倚層岑寳字瓊章許遍尋孝養陔華崇
帝徳阜成民物見
天心文包理數圖書秘詩叶咸韶雅頌音揮翰萬言成
頃刻由來
聖學至髙深
蘢葱佳氣接芳原淑景晴開閶闔門三謁
帝臺當晝永毎承
宸幄似春温風前紅蕚穿波出檻外金英耀日緐小草
亦蒙天地徳㣲材難報
聖明恩
　　次韻櫻桃
塞外熟應晩枝頭摘尚先味逾英豆美(山櫻桃/名英豆)色並若
榴然宻綴瓔相似偷窺鳥作縁山家清供好況乃近宫
壖
　　次韻野雞卵
雉子斑猶未虞人網已羅草深疑乍乳麥秀得全窠破
殻完差少堆盤累已多俊思賓閣味(四月中在苑/西曽以食余)一色
耀銀鍋
　　閏五月廿四日與玉叔通政經憇長山峪北小茅
　　　庵
烟光嵐翠洗氛埃憶昨茅亭絶澗隈白雨忽催人共去
青山應識我重來森森灌木隂皆合寂寂巖扉呌不開
與子共乗風雨腋便從此路上丹臺(前月二十二日至/庵中被  命追還)
(熱/河)
　　題許不棄先人甌香書畫册
二王遺法未銷亡十紙分明似過江想見夕佳樓上客
虬龍風雨夜穿窗
畫手詩人兩並傳寒藤古木入蒼烟百年浩刼抛殘後
猶記風流水墨仙
　
　
　
　
　
　
　懷清堂集巻十五
欽定四庫全書
　懷清堂集巻十六
　　　　　　　　　　　吏部侍郎湯右曾撰
　　槐
與作西清故事傳槐龍舞翠後堂前隂濃布葉五六月
㭬杙空腔幾百年樹古幸無人剪伐地偏不受物糾纒
晩涼風露齋居夜影在中庭月在天
　　以一尊送獅峯先生
釀出中泠水分張揚子城百壺殘嵗買千里小船迎紫
蟹霜添味黄花夕綴英送君明月夜不負景山鎗
　　輓履公
履公昔少年意氣多感激追逐幽并兒馳騁游俠窟常
跨追風騎時穿沒羽石一朝忽大笑脫去頭上幘言從
釋門老屢登角巾席談義入空空遇事猶咄咄曾同孫
叔處三上賈譲䇿參問北寺囚擁䕶南冠客至今稱義
士方外棄可惜我憶初識師江上月初魄畫灰仙洞古
煨芋山樓夕雲水自此分懐抱終不隔前年到京國告
我將逺適我謂師已衰是處可飛錫龍門蕪沒久寳地
我所闢請留香火社冀踐支許跡靈山草亦香仙源水
更碧三年彈指耳禪老倐已寂秋林剰遺蛻雲海無留
翮前生憶君房後㑹話圓澤餘此露電身衰淚猶一滴
　　癸巳重九前六日送吳紫莓南還
清遊山水間日念從故人故人翻就我豗蹴十丈塵此
來問何事廿載觀國賓泮宫芹可採弟子行侁侁可憐
苜蓿盤不救博士貧矧聞中臺選比嵗多積薪明朝告
我歸秣馬膏車輪霜天雁行逺籬落黄花新恨不從子
歸說歸已苦頻譬如畫地餅欲噉知無因薄田亦可耕
釣竿亦可緡所惜江海上未易著此身飄飄白鬚翁歸
與靜者鄰兒郎立門户文筆已足珍西湖天下景妙絶
無冬春應共王與章游賞昏及晨上為衝風翼下為潛
水鱗飛沈定何如此義難具陳
　　送朱旦平南歸
客中送客逈添愁歸及江村事事幽經嵗旅程嘗並馬
往時仙侣憶同舟(謂乙酉扈見蹕/楊州始相  時)湖聲蓮葉堪銷夏鄉
思鱸魚不待秋應念梁園詞賦地白蘋風起更重游
　　蚤春書齋
趿履行仍輭褰衣坐毎偏梅花初臘月栁色半春天冉
冉旋移籥悠悠忽到年漸看芳意動物態各欣然
　　題蔡雙瞻勸耕課讀圖
田歌未必便知田才地烏衣覽舉先歸及清溪花繞屋
稻香十頃在門前
六詩三筆駕諸劉腕脫兒郎未肯休他日讀書花嶼上
老夫還為阿戎留
　　三月二十三日入藤花廳花事將闌矣
　一年容易及花時待到花開㸔較遲(旬餘在壇/萬夀經)槐栁隂
中春已老燕鶯聲外蝶先知綠雲片片將成幄紫玉條
條尚綴枝三百年來遺事盡(花為吳文/定公手植)風流留得在曹
司
　　遂寧冢宰有作因次其韻
緐英宻葉自年年常在朱䦨碧檻前罨畫溪從新竹繞
(罨畫溪兩岸多朱藤許渾詠/紫藤云家近江南罨畫溪)平泉潭共綠蘿懸(李徳裕/有思平)
(泉潭上/紫藤詩)龍蛇屈曲盤空上罽珥丰茸壓架偏豈敢對公
終不飲(用包孝肅羣/牧司賞花事)惜花較似醉差賢
　　冢宰又有綵衣亭藤花詩再次其韻
曾聽三霄鳯響清翛然鶴骨本來輕天教國老顔長駐
(太公年九十餘康健如/少時去年春曽來此)人對花枝眼倍明簾外似添香
百和鬢邉能掃雪千莖(常春藤使白髪/還鬒見唐書)劍闗西望頻回
首忠孝知公萬古情
　　甲午首夏送楊且園之江西司馬任
竹林前㑹共裵回(謂于役/懐州時)京國重逢酒一盃自昔荀陳
傳地望於今覽舉識門才詩題嘉祐江亭好官佐鄱陽
秋月來(李白送弟赴鄱陽司/馬詩期此秋月滿)石藏山頭茶泛乳千峯翠
色越窑開
　　浴佛日
拂地簾垂淨几塵髙槐影落鳥聲頻偶思浴佛方今日
自愛清齋亦舊因湖上放生誰入㑹山中燒筍欲嘗新
諸天更乞曼陀雨為洗紅埃熱惱人(時久旱/故云)
　　題宋喜起晴川望雨圖
使君昔登黄鶴樓晴川極望空悠悠使君復上晴川閣
重向樓中招黄鶴江漢交流清復清髙桅大艑漢陽城
蒼然暮雨洪山路猶識使君吟眺處
　　又題晴川望雨圖
手挽二石弓目識一丁字大笑兩不如刈禾田家子田
家望嵗嵗屢豐菖蒲葉綠桃花紅村南煙舍許我同(亦/擬)
(村南買煙舍子孫相/約事耕耘義山句)歸當與子成兩翁
　　送髙則原之永寧同磵房作
連山古洛陽勢盡西南傾熊耳更巉絶削出永固城邑
承詩禮遺(見范文/正公志)俗少錐刀爭年來嵗苦旱十室九不
耕頗聞窮谷中時有枹鼓鳴問誰職撫字而令盜弄兵
詔下得賢侯抃舞走孤㷀袴襦足我衣芋豆飽我羮從
今得休息豐嵗餘笑聲子有國士風竒節自夙成讀書
十行下不取博士名䇿中甲乙科詎曰鄉里榮廿載游
俠窟鞍馬從幽并南浮踰江淮海風彯縵纓手定溝洫
志身載樏輴行幕府資俊賢鑒洞心更精旁搜百家術
獨徃萬古情我小同里閈結愛弟與兄中間幾聚散如
月有虧盈去留雖殊趨喧寂無異營兹焉重送子暑雨
方淙琤前望洪河寛取途舊汴京單車轘轅道嵩少紫
翠横子雖未到官父老歡相迎瑩爭明鏡徹潔愛寒泉
清期子數年中手當把麾旌男兒濟時了官爵脫屣輕
歸來尋二老茗飲同柴荆(謂予與/磵房)惠休耽佳句昭畧非
狂生
　　題阮于岳少司空羅浮香夢圖
先生夢到羅浮村萬株玊雪摇清芬蓬萊宫中綠衣使
一片化作朝飛雲勝情髙寄今安有蠻榼三升花下酒
雙羊路入讀書堂借問南枝著花否(梅都官詩風雪雙/羊路梅花山下村)
(在宣城/西南)
　　題廖長林少司農小照
華纓寳帶鎮隨身白石清泉夢想頻那得蕭閒遽如許
未妨自寫集賢真
參差玉樹已連叢豈獨黄門有父風添我圖中老賓客
尚思酒食溷秦公
　　查浦移居作一篇代柬
宅南雅與栁郎親去作青楊巷裏人命駕便如千里逺
望衡猶記兩家春朝昏步屧前真懶風月談諧後要頻
祭竈有期應召我不論新舊總比隣
　　過查浦新居疉前韻
欣然掃徑得情親坐覺清風逺趂人竹葉一叢還聽雨
荷花六月可留春暫休簿牘歸差蚤未厭茶𤓰到肯頻
咫尺雖嗟門巷隔他年終作五湖隣
　　送方文輈之官豐潤(時六/月朔)
百里郎官永濟鄉六街同聽雨浪浪不論䆉稏秋田熟
已喜臺符免捕蝗
醴泉一酌夏應寒(圖經醴泉/鎮其北)豆飯蒸壺愛長官我笑汧
陽未知味定無餘想到猪肝(地産猪肉至/美故戲之)
　　立秋後一日愷功都憲苑西别業觀荷偶得六絶
　　　句同查浦侍講作
依舊城南韋曲遊芰荷香裏入汀洲水邉已有泠然意
今日西風昨日秋
平泉草木手親栽十頃風荷爛漫開閒倚水晶宫館立
待公那得便歸來
優曇妙句析塵空(都憲有園中白/蓮花詩至工)轉語還思舉問公等
是千華避顔色未須愛白更嫌紅(嫌紅種白蓮/見長慶集)
蓬池並賜鱠芳鮮隔嵗槎浮近斗邉最是閬風西閣上
下看萬葉盡田田(去年閏五月十九日在塞垣請偕旨/歸京師  特命再留一日次蚤  都)
(憲西召入行宫湖中觀新荷/時  嶺晨霞閣登望最盛)
分吟猶記繞池行(去年六月花時與悔餘來/㳺竟日各賦詩二十一篇)采采江南
贈逺情今日平津池上客好詩誰繼白先生(樂天有裴/晉公集賢)
(林亭即/事詩)
來看一度一華年浪作琴髙水上仙直待波心千葉碧
(出麻姑/壇記)㑹應蹋藕也如船
　　初秋蔗山給諫招同查浦侍講退谷宫允勉齋侍
　　　御小集石幢庵
巋然削出此香臺恰在蒹葭野水隈一夕肯抛明月去
廿年猶共故人來因緣舊夢銷禪榻觸迕閒情付酒盃
九陌歸途正燈火少留未用僕夫催
　　題呉孝先垂釣圖
冰雪丰神巻裏㸔綠楊絲外暎青欄五湖儘有閒風月
留取松陵一釣竿
　　八月十三夜相湖招同天門學士緘庵侍讀聿脩
　　　宫贊蔗山蓼亭兩都諫小飲王文靖公怡園偶
　　　話舊事感歎有作
朱門幽寂似巖阿璧月圓來兩度過(前月十六/夜亦集此)今日城
南韋杜少舊時池上管絃多花經晼晩驚秋未人顧娉
婷奈老何頺郤玉山抛寳盞不須重唱百年歌
　　題酉君侍講梅竹圖
偶攜東觀仙人筆閒寫西湖處士花猶恐此花偏寂寞
數枝添得竹横斜
幽光艷艷猶含凍勁節森森未放春愛爾歳寒雙益友
要從冰雪鬬精神
　　為介夫題文徵仲西湖圖即以道别
水雲光影接樓臺淨拭菱花鏡面開笑我州人如寄客
十年一度此中來(予自丁卯去湖上丁丑一過/乙酉再過今人十一年矣)
幾隊笙歌載酒行白頭無復少年情時時夢到湖心寺
浴佛前期為放生
二十年應無此湖(東坡奏/狀中語)沙填葑合水將枯何人更似
峩眉老添得長虹一綫無(年來湖西南葑草彌望沙又/日漲較宋元祐時更甚若扵)
(舊隄増庳為髙加廣/數尺人不勞而費省)
子歸先合到吾鄉五月風漪菡萏香定有新詩嘲杜甫
西湖涼較鑑湖涼
　　注水小池
煙翠三峯石清泠一勺池映巢窺雀鷇出水戲魚兒細
引泉分筧新牽荇作絲輕冰終夜合待暖曉還澌
數尺俄成沼三峯欲出雲斜能涵月影細亦蕩風紋漾
漾苔磯沒淙淙竹筧分紅魚穿碧藻來徃若為羣
　　苑西聿脩學士新齋
幽棲如小隠把巻有餘歡閒寂人三徑丰茸藥一䦨幕
褰風掠户瓶汲井飛瀾定有郊居賦何人始解看
　　藤㕔花事較去年殊減
紫藤隂裏重婆娑花事匆匆倐又過白侍郎來嗟老矣
杜樊川至奈春何赤衣貴仕塵中夢青鬢流年水上波
等是容華易銷歇轉思開少勝開多
　　安溪相公養疴蒙
恩日賜玉泉山水二器葢異數也為賦八章
螭頭清寫足蠲煩中使頻宣
詔旨温天下水泉三億萬更無人得酌仙源
閒徵故事古來無萬口流傳滿上都爭道相公清似水
故教日送兩宫壺
流膏普潤徧桑麻開府畿南澤未涯今日民心合天意
固應宣賜到公家
仙盤欲浥金莖露夏簟思分玉井冰何似昇平黄閣老
一泓靈液掃炎蒸
瀛山甘醴帝臺漿異數長留政事堂一片清襟照冰雪
泛來花乳古匳香
連筒逺引山家趣置逓遥分水驛程公自無心隨萬物
琉璃一鏡本虚明
異恩殊渥迥無倫康濟應先報國身東海平分千斛水
憶曾宣
勅到波臣(徃嵗取上嘗命􁀙/傳曰  海水賜公)
淄澠分别定誰賢一線休爭水脚先萬頃何從測涯涘
似公涵得性中天
　　三茅觀舊作
禇書曾共鼎鐘藏六甲天符忽取將宰相憂時有何事
金籠蟋蟀半閑堂
　　家望衡太守七十生日
毎憑問訊尺書傳鴻雁分飛幾嵗年小憩棠隂㽜海外
舊栽松樹老江邉婆娑春社三杯酒䆉稏秋風十頃田
且把官曹付兒輩(令子懋綱需/次員外郎)先生真作地行仙
　　雨行城下
豈敢稽公事泥塗畏此行
綸書排日下朝鼓應雞鳴苔長侵牆色河添放牐聲今
年霪潦晩天復幾時晴
　　夕涼
夕涼移榻近風櫺籬下秋蟲露下聽月落西廊人靜後
小池螢火逗疎星
　　題三竹圖
凌雲千丈勢小筆疑可掬遥寄北堂人森森䕶慈竹
　　乙未六月二十二日偶成
吾廬自好畫隂隂況有清風時出林滿院朝烟涼氣襲
平堦夜雨水痕生乍開舊帙除殘蠧未散餘香戀故衾
賸得些些惆悵處五湖三畝欲歸心
　　秋來
塵中昨夢黯然消海燕暄涼意欲超展罷小屏香冉冉
坐來大樹影蕭蕭毎思抽筍添林竹苦愛看花種藥苗
三嵗秋風團扇裏不須惆悵自今朝
　　次韻總憲李公雨後慈悲閣觀水
不妨冐雨復嬉晴㶑㶑當階水漸平為問西風知幾日
草蟲籬落已秋聲
蒼陂面面足延襟白袷輕寒雨氣侵忽憶跳珠萬荷葉
一篷遥泊太湖心
抛來浩刦失前塵(予戊辰秋僦/居黒龍潭下)魚鳥依然識故人仍到
龍潭看飛雨一年惟此最佳辰
香門百尺䕃疎槐新築蘆塘荻岸隈他日山翁肯同醉
蹋泥衝雨試重來
　　小池上
竹作屏風花作藩一泓剛對綠蘿門水涼池面新秋影
苔漬磯頭舊雨痕疉石㑹應藏曲折引泉正愛聽潺湲
曉來唼喋菰蒲上二寸紅魚是小園
　　眼疾
坐想金箆刮膜難生憎玊屑眯雙丸經旬酒盞疎勤把
累日書牀廢靜觀障礙風燈吹不滅清涼月露洗教看
待窮目力三千界變幻湏㬰一指彈
　　題王儼齋大司農横雲山莊圖
勛名直與古為徒邱壑從知道不孤瞥眼由拳郊外墅
平泉木石輞川圖
蚤分霖雨到人間棟宇煙雲日徃還指㸃玊屏金柱好
共言申甫此家山
生綃一幅武陵源曲浦迴塘欵乃村明月三更淞上笛
芙蓉九朶恰當門
秋來紅粒夏青秧十里平疇秔稲香也是午橋裴令意
要將餘興㸔農桑
誦法平生孔與周講堂㣲義足研搜蚤聞别沠驅楊墨
一疏江河萬古流
清言問答寄樵漁博物髙文味道餘池上詩情許誰似
一船雙鶴白尚書
煙波㸃㸃出帆檣咫尺仙家浮玉堂好手為公摹寫得
太湖三萬頃波光
經游謝墅十年中惆悵横雲目未窮今日江南好樓閣
紅菱雨過白蘋風
啟心造膝荷
殊知特
詔温公書局隨獨樂園中最相憶合先鱸膾次蓴絲
泖橋波細澱山春他日追陪杖履親只恐調元黄閣老
五湖未許乞閒身
　　聞退谷中允園出清泉奉訪有作
幽居人似在青山窄窄松扉靜不闗鋤菜已欣新甲長
種花聊趂晩秋閒心依豐草長林下家住廉泉譲水間
澄碧一泓深見底尚留蒼翠古錢斑
　
　
　
　
　
　
　
　
　
　
　
　
　
　
　懷清堂集巻十六
欽定四庫全書
　懷清堂集巻十七
　　　　　　　　　　　吏部侍郎湯右曾撰
　　乙未中秋後三日恭和
聖製奉送安溪相公蹔假歸里
濟世功名葢代儒奉持堯日矢臯謨健隨
天共三辰轉煦若春回萬卉敷嵗旱舊須霖雨佐時平
今應泰階符欲知元老勛髙處度笮懸䋲悉坦途
頗牧曾傳禁署儒蠟書間道贊
神謨請殱妖鳥猷真壯嚴戮封狼
命再敷王畧心勞明皎日兵機手畫授隂符孤忠最憶
艱危際歴盡羊腸九折途
孔周絶學繼醇儒
金殿洋洋翊
聖謨道合三才源奥衍筆開萬象景紛敷丹青姓氏前
賢貴魚水君臣異代符千樹棠隂畿輔在壺漿父老拜
前途
祖道
天章寵碩儒上台虚位竚嘉謨都亭暫别千官㑹政府
重來五典敷國事較於身事急人心實與
帝心符潞公九十朱顔好何限烟霄萬里途
　　胡少宗伯抑齋招同羣公寓樓小飲時長至前五
　　　日
南宫下直盍朋簪近臈盃添綠蟻深天宇空來餘脫葉
夕陽明處數歸禽城隅車馬勞人態河畔冰霜晩嵗心
雪後看山應更好他時重約此登臨
　　嘉平九日仍用前韻奉簡抑齋先生前有雪後看
　　　山之約故篇中及之
西嶺雲堆緑玉簪不知雪片夜來深衝寒未稅投林鞅
忍凍難飛出谷禽病負一尊前日約卧思三白老農心
敝居差有巖中趣指顧春風肯暫臨
　　乙未除夕前一日次韻張漢瞻見貽之作
立馬江濱記别筵看羊海上數離年(昔與漢瞻䢴江/言别十九年矣)毎
因出谷思求友差喜連章得薦賢紅頰相看猶好在白
鬚一笑正飄然明朝待進春端帖憑仗詩催淑景先
　　再疉前韻送陳季方
貧家蔬䔩愧賓筵柏葉椒花已判年落紙煙雲人共貴
到門羔雁子真賢通經致用名髙甚將母懷歸意灑然
綠暗江南萬楊栁放舟猶及絮飛先
　　人日漢瞻文子思敏季方大畇峙公寓齋小集仍
　　　用前韻
傳杯今夕是初筵良友相於可判年剛喜入春方七日
況逢畢至有羣賢林中蕙草曾生未江上梅花尚宛然
(有盆梅一本老/榦疎花絶可愛)爛漫星橋三夜月後期更約試燈先
　　藤花㕔寄唐東江司勲
楊栁江潭手重分幾回書札話殷勤極知說士甘於肉
毎惜論交散若雲松菊未荒餘舊業風流不墜寄斯文
紫藤花下隂濃處二十年來轉憶君
　　丙申四月三日奏事苑西䝉
恩宣賜大學士以下黎溪石硯一方歸示兒子學殖
殘書老眼兩三行伏獵猶存此侍郎東觀殺青何日是
(余承脩書局/葢五年矣)緑雲一片媿分將
小兒困卧强書鷖苦念彭殤理未齊今日祥光生墨海
永年兩字自
天題(硯背有以靜為用是以永/年八字銘葢  御筆也)
　　五月二十二日澶淵道中喜雨有作
昨暮雲興似翻墨雨脚垂天萬條直綠槍􁞘􁞘作猛聲
銀竹森森帶寒色野庭商羊舞一足鮮水鳴蛇斂四翼
流從舍東繞舍西雷自山南轉山北天將甘霤慰
聖意民以豐年感
帝徳且欣此夕有安眠更喜今秋得飽食長安故人應
念我滑滑泥深行不得豈知瀟洒入山程為賦新詩報
相憶
　　送裴香山副使(時有修濬西湖/之約故賦此篇)
使君未到官三載湖中居鷗邉渡水槳花下平肩輿時
叩野人門或尋開士廬佳辰恣搜討妙意紛巻舒朅來
十餘年風月情相於忽傳尺一詔隼畫翩翩旟昔游多
所欣今徃復何如官曹領鹽鐡典掌兼傳車别我炎氛
中涼颸生衣裾首言安人術次問當官譽我笑謂使君
子器貴璠璵風清萬廣厦弊絶百吏胥公事了湖中塵
累何足袪惟聞古良牧水利先堰瀦六井鑿鄴侯決決
鳴清渠築隄白與蘇長虹跨天墟一寸資灌溉百里潤
耕畬只今湖西南日夜沙填淤老葑更蔽翳滋蔓不可
除譬如明鏡圓已蝕半蟾蜍使君能規度較易元祐初
増庳以為髙加廣數尺餘金錢費差省畚鍤力亦紓美
哉復舊觀快若親爬梳𣺌瀰天水色蕩蕩涵空虚我歸
期明年言從漁父漁無煩兩黄鵠已騰父老書何以獻
使君春醖雜冬菹何以夀使君木𤓰報瓊琚平湖共臨
汎十頃風芙蕖何者知最樂南屏金鯽魚
　　重過萬栁堂
小紅橋上立移時四十年來再到遲一片蒼葭迷野水
幾行疎栁帶荒祠笙歌不記回燈舫魚鳥誰能認鬢絲
剰有懷人惆悵意春明舊夢省郎詩
　　題沈心齋閣學蓮塘小影
先生水石興猶偏荷葉荷花淨可憐但得環城三十里
不須更問霅溪田(楊廷秀過霅川詩菰蒲際天青無邉/只堪蓮蕩不堪田東坡守郡日亦云)
(環城三十里處處皆竒絶/蒲蓮浩如海時見舟一葉)
萬家笑語藕花洲(林子中吳興詩萬/家笑語荷花裏)何日相攜一葉舟
玉鑑光中人照影水晶宫外月横秋
　　十一月廿二日夜嘔血至升幾死後數日稍平隨
　　　意所至輙成一首
丹竈紅鉛未奪胎忽從水底起龍雷龜蛇松下尋難得
和扁門前望不來親舊相看還歎息吏人走報各驚猜
須知幽闕重扃裏㑹有青銅鏁自開
歉嵗流移失拊循可憐雀䑕指空囷病無力奮垂天翼
老只心驚下阪輪嵩少買田思舊隠首陽埋骨愧前人
燭邉細字文書在倦眼昏花讀未真
默從泉路數交期逝水流年已可知蠻府尚餘碑下淚
(㝢/昭)吳都猶唱巻中詩(元/朗)三生聚㑹應何日六客存亡又
一時昨夢通明殿頭過依然玉立在瑤墀(定制毎九卿/乾清門奏事)
(給事中八人班殿下予與/兩君先後同官嘗同入直)
從此真須勇退耕稻畦桑塢足間行子孫私計誰推荷
(東坡歐公致仕啟妻/子之計推荷之於後)疾病餘年小太平(梳頭浴脚長生/事臨睡之時小)
(太平出宋張/端義貴耳錄)雞黍有時招近局漁樵重話似前生貽書
先報山中友已覺風生兩腋輕
汎湖船上一袈裟(家兄廣厓自乙亥/即棄諸生出世)宿植超然詎有涯
兄弟蚤年同奉佛宦遊今日竟忘家對牀苦憶蕭蕭雨
入室空求冉冉花缾缽歸尋清淨飲不須更吐飯中沙
　　為徐勉齋侍御題日南種菜圖
由來循吏是髙人繞舍秋風小摘新尚有雨餘行菜地
食鮭誰信庾郎貧
放衙藥裹並詩囊苦霧三年在瘴鄉猶是書生虀百甕
可須消食進檳榔
自昔風流南路徐羊羮鵞炙乞殘餘一從歛版山城後
菜把園公謝不如
幽期抱甕古猶今茄菜蜂蟬小筆尋(徐崇嗣有蜂/蟬茄菜圖)秋末
晩菘春蚤韭一畦烟甲五湖心
　　送黄補齋之胙城任
每從淇汲寫遺聲白水青山入洞庭他日㑹書循吏傳
絃歌好為采風聽
　　雨中柬介夫妙光閣
煩襟苦側塞曠思城西遊五更夢回時葉上雨㸃稠朝
來勢轉劇懸河注瓦溝起行忽平階一一散浮漚阻此
步履尋黙憎呼婦鳩徐思病新差合遣筋力休門前泥
活活去馬迷來牛輻脫軸亦折一日閒且偷秋雨山中
居百道清泉流我今試合眼得似山中不
城西有招提佳處置小閣閣外三兩峯西山蒼翠削其
下有孤亭四面繞花藥尚書經營初賓詠時間作相公
繼遊屐毎放林間鶴(庚辰辛巳間文靖公所/留雙白鶴尚在閣後)回頭三十
年空憶風撼鐸老僧無舊侶香火冷佛脚東隣秋樹根
疇昔下簾幙與子讀書處經行恍如昨但念今者苦誰
省曩時樂苦樂行兩忘何知風雨惡
　　舍旁新拓書齋倣樂天體
六十過頭是幸人如何不樂損天真但令有石皆應拜
縱使無花也當春堆案圖書堪送老滿林風月未全貧
更營煖室莎臺上調䕶冰霜嵗晩身
經過步屧卜鄰初景物園林南路徐(地初經營於山隂/徐氏壬申癸酉間)
(予僦屋鄰並/常遊□扵此)人去已同流水逝燕來還認故巢居連峯
紫翠看皆好喬木風烟畫不如塵事少休來獨坐恍疑
仙爪為爬梳
孟門虞阪路艱難扄户知無異患干幸以疎狂逢
聖世況兼蕭㪚本儒官間中掃掠新蘿徑病後扶持舊
藥䦨裝㸃青紅任兒女欣然一笑得加餐
見山便已似還家偃仰幽情十倍加隙地更思勤放竹
明年凖擬徧栽花故人來共留終日名酒求還載滿車
長憶風流謝康樂不曽邱壑廢京華(謝詩昔余㳺京/華未嘗廢邱壑)
　　南齋遣興
落落心逾冷冥冥眼欲迷五株桃樹厎一角草亭西石
逕從教窄柴門不厭低舊諳卑冗趣轅下笑雞栖
料峭寒猶甚窗扉幙重遮凍含連日雪風散一城花宿
火勤煨芋清泉細品茶尚餘閒氣味依約似山家
洛濵經嵗憶京邑蚤春期勸客三杯醸留僧一局棋(雪/川)
(長老善碁時/將歸香山)心悲如滿塔巻賸惠休詩(謂影/堂詩)何處飛空
錫咨嗟病起時
春日春盤後華燈滿禁城烟花南部夢鐘鼓北平聲宦
拙如朝隠交疎見物情莫嫌人共棄且得免逢迎
吉語喧都下軍書日夕多平安傳堠火兵甲洗天河白
馬經新入青牛客屢過幾回雞樹下衰老重婆娑
右軍誓墓後志欲老江東築室依封樹浮家狎釣筒栁
隨低岸沒葑巻半湖空舊觀何當復蘇公繼白公
弟兄皆奉佛給事有西莊蘿薜門常合烟霞興不忘四
松依石瘦一水帶溪香子季還吳日靈禽集講堂
藥物求何益醫門覔更難撥書愁夜永擁被怯春寒挑
菜逢新節移花壓舊欄(從花窖買/十餘本)明朝正祈榖爟火接
郊壇
　　病後月餘不能出卧室悶甚聊作數篇解嘲(丁酉/五月)
　　　(十九/日)
間看乳鵲飜林日靜見新菰冐水時一榻風簾欹角枕
合歡花影正參差
嵌空剔出舊莓苔小小雲根翠壁開借問三峯誰判與
可曽載自太湖來
水活漣漪徹底清跳波戲藻小魚行更穿屋下仇池穴
卧聽風泉㵼壑聲(戲作連筒引水從堦下/石罅注池淙淙有聲)
空堦永日緑隂鋪炎毒人間定有無莫笑吾廬猶火宅
仙家珠樹恰三株
茉莉花繁抵素馨自開自落在中庭誰家月下褰簾女
一朶香銷宿酒醒
忍冬幾本雪霜加(去年小雪後/編籬移種)寒甚移來好事家今日
沿籬總生意不須更待蚤秋花
由來貴種出天工夾竹桃開有兩叢誰遣畫師來貌得
淇園綠映武陵紅
寸根栽向曲籬旁培䕶還同百草長他日西風寒露裏
一枝獨秀雁來黄(已上皆室/前所有)
　　十二月十二日晩天門枉駕見存予方在疚病涕
　　　淚中不覺其言之悲也
數巻恒河萬刦沙幾行衰淚落悲笳故人白水言猶在
歸夢青山路正賖剰有髙吟排雪浪小留輭語綴燈花
他時中禁思才子先問元和宰相家
　
　
　
　懷清堂集巻十七
欽定四庫全書
　懷清堂集巻十八
　　　　　　　　　　　吏部侍郎湯右曾撰
　　贈顧九恒時戊戌上元後四日
八十翁真壯青雲算鶴程賦詩留古意把酒謝時名夜
雨燈前話春風隴上耕魯連心倜儻髙意動聊城
　　題萬九沙蘭窗巻
劍履槐堂世業存髙風佩芷襲芳蓀窗前蘭似㕔前栁
指與丹陽六代孫
春叢空谷紫抽芽九畹風流異代誇三百年來收拾得
大弓寳玉送君家
　　送馮文子之禮縣
行矣將圖不朽名未嫌仙令一官輕地連同谷曽開府
天近陽闗尚用兵小邑自來無大費薄田只要勸深耕
誰知萬里河湟外正有書生願請纓
　　與翁思敏話舊
小來同學又同年門户潘楊舊有連挾䇿尚思鄰馬肆
脫䙀誰省弄犀錢家山並宅心長在官海連舟地偶然
虎嘯猿吟鄖子國不妨閒話夜燈前
　　寄和令詒給諫
海上看鷗幾歳華舊來朋好毎咨嗟九苞威鳯饑何食
一角神羊觸必邪焚草未應忘報國著書聊喜得名家
(來詩有詩廦/書淫之句)當時湯餅筵前客玉雪兒郎已可誇
憶到天池彩翠重只今梧院尚隂濃一坳水底波濤濶
千尺枝邉雪霰封地下故人雙諫議(謂西齋耳谿唐范/攄云二諫垣矯翼)
(翩翩雙/名並席)門前黛色九芙蓉祇應爛熟塵中事未厭山僧
夜打鐘
　　簡磵房
兩三坊隔無多路六十年餘有限人只合時時尋老伴
還教處處鬬閒身詩場戰後千夫特酒海深來四序春
我似右軍終樂死是非得䘮等浮塵
　　送色侍郎奉使西寧督理兵餉
天近陽闗震鼔鼙行營金印手親提轉輸闗内兼河内
節制湟西更隴西傳箭軍中收鐡勒踏歌池上唱銅鞮
葡萄酒熟邉城路好問尚書訓士齊(時冢宰富公/開帥府肅州)
　　過法華庵
玊河屈曲貫城流滙作風漪十頃幽清浪似翻龍缽底
間雲遥接雁池頭老慚佛法三乗入病想僧房一榻休
他日蒲蓮浩如海可知宜夏復宜秋
　　天河(用杜/韻)
素練經秋直涼波徹曉明界天分淡白避月出孤清隠
見光浮地䦨干影挂城待尋機石上好趂晩潮生
　　棗
初種甫尋尺今看半出簷實經風裏坼味較市中甜鄰
逺知難撲兒爭笑不廉甘𤓰削榆次為飣客盤兼
　　偶見
忽看田野趣半在老夫家屋角壺堪斷籬邉豆尚花侵
階叢野菊絡石蔓秋𤓰他日東屯去為農興倍加
　　曉起
林烏忽一鳴攬衣起已曙風吹夜來雨葉落窗中樹梁
燕去仍還池花晨復暮似聞采菱曲夢入江南路
　　宣武門東城下曉行
老去應官有底忙未明先起攬衣裳人從鴉鵲聲中出
路入輪蹄影裏長牐下已添秋水勢城隂初散曉煙光
隔河樓上花枝好尚護重衾半篆香
　　中秋月蝕
明鏡塵昏匳匣斑參差桂樹有無間夢魂似到清虚府
偃息真慙救護班玊斧修來仍璧合蚌胎滿後看珠還
一篇孤憤貞元體笑爾妖蟇亦等閒
　　戊戌閏八月三日送安溪相公䘮至廣渠門外歸
　　　過萬栁堂
碧栁行疎尚有塘偶隨步屧一褰裳三年人到悲歡異
(乙未秋餞送相/公假歸曽過此)八月秋深葦荻荒橋壞誰裝新雁齒水
枯已斷舊魚梁過溪更問參寥子(向有龍井僧住此今/叩之歸已二年矣)
雲物蒼然念故鄉
　　葛氏莊
入門池上小茅亭瑟瑟菰蒲水檻臨三尺也看波瀲灧
數峯差喜石嶔崟天邉月到平臺逈春際花藏曲塢深
不問園林誰是主可知看竹子猷心
　　小雪後八日宿聿修學士苑西新居
逆旅當時兩寓公(壬辰以來數與/學士借宿扵此)林亭今屬主人翁隔
牆幾見葡萄熟來嵗還添芍藥紅衮衮流年飛鳥過紛
紛俗慮覆杯空閉門風雪蒼寒地此意期君晩節同
　　自苑西歸行墟墓間
東華西苑徃來頻失笑車中七尺身老冉冉兮雙鬢雪
冡纍纍處百年人青天月自無今古滄海珠休問假真
何肉周妻皆有累不知何路出風塵
　　大雪後一日九恒磵房同集寓齋感成一篇
下坂千尋石礙輪掀天一葉浪無垠百年幾見為歡夜
列座誰非既老人醉慰且休誇故李童兒聊任羨新秦
温房小墢堪游戲已遣寒梅豫報春
　　西苑請
皇太后安是日大風寒甚
撲面風尖奈爾何日光未動曉寒多問安長信宫中去
緩步宜春苑裏過石以霜侵稜刻削冰如山立勢嵯峩
汙人何與元規事十丈飛塵一任他
　　除夕前一日作
女中堯舜失宣仁
聖主居廬孝理新毎待檢書官燭短苦難安枕禁鐘頻
十行遺
詔冰霜日三獻哀詞侍從臣嵗晩玊堂尋故事更無帖
子寫宜春
　　覔春
覔春惆悵為春遲九十風光欲半時桃蕋乍苞宫纈影
栁條未散麴塵絲年年觸物心多感夜夜懷人夢有思
院落燈紅簾月白且排閒悶一篇詩
　　元夜思敏南指聖湖雪子咸珍峙公聿修寓齋小
　　　飲
寳馬香車五夜回銀花火樹九門開强酬節物因留客
未減風情試撥醅皓魄最明今夕月繁枝猶放故園梅
(盆梅數本皆/故鄉所寄)只嫌寂寞歡悰少喚取笙歌一部來
　　次韻奉贈雪子
昔游曾是十年遲洛水梁園並馬時笑我尚覊轅下足
羨君未㸃鬂邉絲因懐薦士中多愧除却歸田百不思
蚤晩髙才選何武中和樂職賦新詩
　　清明前一日與蘭揮舜揚南指翰編奏功比部西
　　　亭水部蒼孚思敏農部聿修大令峙公雪子文
　　　學花下小飲
初過百六煩春工千枝萬枝雲錦叢杏花未憨梅已老
照眼瞥見山桃紅是誰銜出蓬萊宫吾家亭子東復東
三更霑洒㣲雨潤百態婉媚朝陽烘臙脂㸃注珠粉融
玉兒窈窕窺房櫳一堆香雪嬌婑媠三年三度清明風
有力莫因陳子公得閒即覔王無功山雲本是戀邱壑
野鶴乍似辭樊籠樂哉累觴一舉空冰綃卷出霏霧濛
尋香已見接翅蝶簇蘂漸鬧黏鬚蜂武陵漁郎迷短篷
天台仙路杳不通極知此日足可惜黙數後㑹將毋同
當時少年今老翁花開花落常忩忩夜䦨更借官奴笛
一曲清歌明月中
　　酬蒼孚農部
倚遍曲䦨風年光逝水同春當三月尾人在百花中數
數煩佳句時時借樂童(農部毎以/歌者至)鷓鴣遥夜唱聊復慰
衰翁
　　齋中山桃盛開雪子用東坡江行見桃花韻作一
　　　篇見貽次韻奉答
佳士如名花常恐委草莽心思折麻贈莫遣采蘭阻之
子故鄉來冰雪暗江浦坐我林亭春紅㸃衣上雨似聞
歌桃葉婭姹譍門女連朝困風霾欲刮一寸土幾枝吹
未折萬朶嬌無語酧之以清詩逸思共霞舉湖堤晴渌
漲夢想烟際艣武陵疑可尋雞黍具客主天台採藥去
誰云入道苦我作如是觀造物方付與興酣掌中杯意
盡腰下組期君和露種天上鳯翔翥
　　新移蜀海棠二株
石鏡山頭好顔色蜀王宫中留不得化為絶艷到天涯
燕燕鶯鶯春一國嫣然顧我頎而姝雙鬟千萬買不如
輕隂似護午睡態細雨為洗梅天圖施粉施朱兩何有
强言國色朝酣酒慈仁院中今幾年玊蘂飄零根已朽
小窗揀得最緐枝桃李開殘未後時風和畫永簾押静
看爾綽約神仙姿(買耽花譜謂海/棠花中神仙)
　　題汪蒼孚農部五世讀書圖
萬籖曽說貯書倉三本猶應剰墨莊誰識茂林脩竹外
别開花峙讀書堂
承家學海與經神司馬風流跡未湮喬木百年餘䕃在
望郎今是有名人
　　感懷四首
弱齡志典墳中嵗踏朝市生逢堯舜君可以出而仕十
年持史筆八載分諫紙迴翔領清班荏苒逮暮齒雖無
理人術頗抱竊祿恥進退觸藩羝耿介罹羅雉漳濵久
寢瘵老氏貴知止傾危聲利場翻覆輕薄子昔為膠與
漆今化虎與兕問君何以然趨勢古如此但邀令尹顧
請為公子死
㝠坐息羣動曠懐思徃賢塊然獨忘情乃在太古前昨
得故人書(謂田/居)逺别涕餘澘萋斐貝錦織斷絶朱絲弦
自小為骨月豈能捐愛恩中路各翻飛四運多變遷葱
蒨瓊樹枝演漾璇水源榮枯詎一致得䘮感萬端矧余
三紀餘摧剥傷肺肝芳華及時曜霜露淒復寒君看田
中𤓰鈎帶子母連君看林中葛詰屈枝蔓纒在物猶如
此于人良可歎
仕宦三十年始獲有此居此居何所有所有千卷書髙
詞足文府精理握道樞一語苟為妙萬言同翳如所以
餐霞人騰身在空虚駕鴻乗紫鳯飄飄風露俱左顧汾
水陽右盼崑崙墟天孫錦七襄靈妃衣五銖下士方辛
苦窮老注蟲魚
歌亦不全無酒亦不全有逍遥有無閒雲夢吞八九黄
河只裳帶泰山等培塿功名足還掎富貴手被肘同為
可憐傷何者云不朽牛山忽揮涕歴載到峴首況我沈
冥人大海粟何有直排金銀臺南北望箕斗
　　題商邱畫蘭
竹箭美必採澤蘭香宜紉公子鎮東南空谷無幽人偶
然托妙墨寫此平生親吁嗟魏公籌小筆乃爾神
　　己亥五月足疾杜門雪子峙公過訪閒話竟日作
　　　二篇奉贈各以姓立韻
五馬浮渡來最數江南王豈惟養炬輩烏衣冠諸郎吾
子年少日五色成文章舅氏古先生館子白鳯堂當時
兩冰玉戚婭分末光我時黔陽歸始接衣履香回頭二
十載雙鬂漸已蒼鸞鳯刺天飛翦鴒不得翔朅來到京
國執手共感傷子才必見收行待槐花黄世有蕭頴士
當識古戰場何假吳武陵一賦袖阿房
我老多昏忘頗似東陽沈(南史沈約傳老大/昏忘不應受䇿)毎呼讀雌
霓愛子獨精審連年領書局捆載車接軫休沐無餘閒
肝腎費鐫鋟誰為左右手衰疾謝不敏子也實儁才墨
盡有餘瀋寸截方圓玉百衲龍鸞錦平生江鮑體繁麗
自天稟瑣瑣視羣兒不滿一笑哂雅躭水竹居時就文
字飲娉婷惜不嫁況乃邢與尹我誦退之言枚臯窮且
忍
　　樹下一首
日夕坐簷下愛此嘉樹隂嘉樹最何好斜陽在髙林兩
株盡西靡一株還東臨葉葉似相䕃枝枝若相尋宵有
熠熠螢晨有闗闗禽下及九仞泉不見螻螘侵上蟠百
尺枝時聽竽籟音生非椅與桐材不中瑟琴又非杞與
梓梁棟非所任只合幽人居同此靜者心念昔始尋尺
合抱遂見今荏苒四十年老大轉沈吟(杜云沈吟/屈蟠樹)閲人
良已多對酒未忍斟中丞宰木拱大令宿草深獨有顦
顇客猶然未抽簪(四十年前屋主人為傅雨臣中丞沈/磵房大令嘗假館焉余毎徃來談讌)
(於/此)
　　旬日癬毒發右足創甚至不能履地一篇解嘲
是身如芭蕉破碎霜雪裏衰年諸病入小者亦爾爾經
旬困吟呻永日在牀笫乍疑馬便疥肯信蛇齧指痒當
十手搔(禮記痒/不敢搔)快得一餉美初焉爬鳥爪既乃螫蠆尾
顛倒魂夢驚楚毒支體毁寧知痛至骨但見水如泚到
曉或不瞑竟夕常數起嗔火熾未斷魔風颺不死(山谷/詩黄)
(昏風死/浪亦半)皴剝無憐肌浸淫有抉髓誰云尊兩足㑹當滅
一趾決命訪醫門捧方求藥市煖湯濯宜數(杜詩煖湯/濯我足)
裂裳褁方始(裂裳褁足/墨子事)茗勤㸃紅嚢果還佐青子(近用/龍井)
(茶研末橄/欖核燒灰)詎免水厄誚聊用瘍祝比支離近齊纂磨括
類燕砥敢云蹇無尤麤望跛能履鶴脛翹不下夔足隻
還踦介驚公文軒半笑習鑿齒拘拘還造物跂跂逐蟲
豸折或以占鼎欹恐同廢几跰􁙇亦復佳蹣跚未宜鄙
久虚結客韈屢缺候門屣猶能蹋冰無但可曵杖耳臨
風畏蹉跌看月艱尺咫扶行必徐徐舉步輙止止誰爭
黄犢健自愛白駒駛智已不如葵憂同常寘杞(易林據/棘履杞)
(跌刺/為憂)何由輕縁骨空自繋金柅就燥呼芎藭去濕載薏
苡榆枋雀一踊霄漢鵠屢企扶轝有門生閉户非髙士
(白詩閉户病/足非髙士)聞音久寂寞遺土或倫擬(莊子視䘮其/足猶遺上也)周
遭解脫門出入無何里嗒然忘其身㣲疾何愠喜
　　恭和
御製詩四首(有序/)
　　　康熙五十八年六月
上賜大學士王掞等七言律詩一章都人傳誦口沬手
　　　胝(臣/)右曾亦得擎跽迴環尋繹熟復仰見我
皇上勤勞機務優厚耆舊至意而鏗金戞玉美備八音
　　　瑞日卿雲光呈五色(臣/)伏思七律所自權輿有
　　　唐沈宋始導其源髙岑復衍其派王孟繼之以
　　　清雋杜韓加之以沈鬱劉白之流便精切温李
　　　之緻宻婉麗以逮錢劉皮陸各有所長並臻其
　　　奥至我
皇上駢羅百代囊括諸家詩學萃於大成琅函垂諸萬
　　　世今兹
聖製一篇正如神龍片甲縈帶風雲丹鳯一羽照耀日
　　　月(臣/)幼耽吟咏粗習篇章遭逢
聖明塵忝侍從䝉
恩㧞擢以至今職親見
欽明文思之君獲窺嫓雅儷頌之什誠懽誠忭心慕手
　　　追伏念宋時太平興國以後凡有御製多命近
　　　臣屬和唐時張説為集賢院學士有奉和聖製
　　　賜諸州刺史及賜崔日知徃潞州諸作(臣/)現直
　　　翰林不揣弇鄙竊附斯義敬和四章上請
聖慈俯賜誨示(臣/)雖衰鈍尚得仰稟
訓詞知所師法(臣/)不勝欣幸顒望之至
四始鈞陶第一人宫商入律協君臣髙詞冠古篇篇妙
至徳根心字字真道貫百王言作範書窮萬卷筆如神
揮毫旰食宵衣後六十年來慎笑嚬
包羅歴代衆詩人沈謝何劉總隸臣句裏風雲森氣象
行間煙月出清真黎元念切知無逸造化心通識至神
遥想仙都凝望處夏山新霽翠如嚬
螭坳龍尾幾前人寳翰輝華寵老臣求舊毎多今昔感
撝謙亦本性情真詩成御製同三代福自天申䕶百神
殿閣薫風晴晝永墨花遥共苑花嚬
樗散才非侍從人猥蒙異數領詞臣十行札賜劉常侍
兩命恩隆賀季真立鵠班中瞻晬穆飛龍天上見精神
南山願獻無疆夀四海歡聲笑不嚬
　　雨過
徂暑溽未䦨油雲曖將夕林中過涼雨牆外響幽屐在
襟冲思盈即事囂塵隔氣迥枕簟冷意惬魂夢適起行
到前除抱疴稀履迹池邉孤月上露下幽花滴牀頭一
巻書千載猶宿昔不有盈樽酒何以慰離索
　　獨坐
老椿百尺枝髙槐一畆隂不見喬木古詎知幽居深身
閒疾漸遣事徃感在今挾子烏朝飛嘯侣猿夜吟如何
别親愛惻惻恒此心長廊去逶迤行跡難重尋惟餘松
石間髣髴有遺音幽憂何以寫空此風中琴
　　卧起遣懐
天風海濤喧一枕卧看髙槐舞疎影起行雨過百草榮
坐久窗虚九秋冷青綾白袷或時御葵扇絺衫俱可屏
隂濃舍後有梧竹寂寞門前無造請偶然一病豐暇豫
且為多年掃頑礦(時患/癬毒)米鹽家人事休白婚嫁兒曹書
不省汎汎常思月在湖悠悠只憶雲生嶺歸與老境便
(平/)魚稻久矣童心戀閭井且試山中昨寄茶玉溝清泚
佳光景
　　七月一日偶作
夜多不寐晝慵行强起風前白袷輕老去但餘松石意
客來勸聽管絃聲綠萍得雨依依合紅葉先霜艷艷明
(都中雁來紅盛于六七/月至八月後則萎矣)物色新添四叢桂故人逺致闔
閭城
　　立秋後漢瞻見過
取次金行熱未休櫚庭一葉落還不誰言積雨能消暑
纔到斜陽已入秋(是日以酉/時立秋)舉扇似添風瑟瑟展衾試
待夜悠悠清樽可是招涼物更乞先生為小留
　　明日復用前韻作一篇
叢薄煙銷雨意休西風䇿䇿簟知不毎嗟世閱人成世
(見列/子)肯信秋非我有秋(見漢/書)殘暑入林蟬嘒嘒蚤涼牽
夢蝶悠悠曲䦨干外閒亭子多為看花待月留
　　重過法華庵
慈恩寺外碧湍流故老猶傳地最幽銀漢影斜天左界
鏡光湖接水西頭煙雲日日從舒巻衰病年年未退休
九十刼如風雨疾蟪蛄那復問春秋
　　夜雨
淅淅復淅淅終夜不斷絶恍聞秦絲怨如聽隴水咽孤
臣十年流思婦萬里别如何此時情淚下俱成血
　　夢吳山
我夢還山中山中叢桂發洞古林壑幽臺髙風景豁潮
聲落江海秀色割吳越感彼巖端棲弄此石上月
　　送翽梧翽梧一字待翁因以待字立韻
梅花庾嶺上綻若珠百琲歸來廬山雲湓口一帆待舊
㳺曾幾日槐火嵗五改喜子膺薦書治行壓寮寀謁
帝蓬萊宫
賜衣光翠彩忽承
明主問敢蹈蔽賢罪故人乃知君令名出无賄行馳太
守傳嘉績竚三載榴花照眼紅别我向淮海王城方苦
旱乞雨禁刲宰何物登盤筵畦蔬尚堪採
　　送介夫介夫一字固庵因以固字立韻
大槊取富貴儒冠計或悞霓裳譜遺聲乃遭俗工顧騏
驎天驥子鹽車在道路美人桃李顔倐忽感遲暮㳺從
三十載愛子心跡素冷然青松枝不受雪霜沍精心貫
金石軟語欵親故昨來連牆居寒㕔約頻赴兹晨忽告
别離緒増觸迕悠悠淮南雲杳杳廣陵樹明湖足臨汎
流電走烏兔大力負之趨藏山未必固明年待吾子槐
黄及秋賦
　
　
　
　
　
　
　
　
　
　
　
　
　懷清堂集巻十八
欽定四庫全書
　懷清堂集巻十九
　　　　　　　　　　　吏部侍郎湯右曾撰
　　詠齋中草木五十二首同雪子作
　　　松
去年霜後枯今嵗雨中蘇不是蒼髯叟誰當慰老夫
　　　桂
分將月中種自我山中寺(天竺/也)山中人不歸月中香可
致
　　　槐
翠作老龍蟠隂濃六月寒清心了無夢不入大槐安
　　　椿
童童覆如葢南堂綠隂滿仙人八百年來共靈椿館
　　　桐
清隂凋急雪無復䕃我室欲斵枯桐枝恐不中琴瑟
　　　榆
我家老榆樹枝榦蛟龍纒題詩厭常語不道沈郎錢
　　　竹
碧篠數十竿徙栽疎復密莫訝叢喧卑漸喜鞭横逸
　　　楸
布葉如雲屯蒼然入夏冷西風障落日晩下茅亭影
　　　合歡
合歡夕常合葉葉自成行金堂七十二莫作野鴛鴦
　　　丁香
嶺南雞舌香似非此丁子君看細黄花豈有白與紫
　　　栁
寄生良已孤成隂或可舍春來一條條垂在西廊下
　　　西府海棠
蔓草羅裠色芙蓉臉際紅文君有故里簾幕海棠風
　　　杏
披草徑纎纎暎籬門窄窄恍如鳴鳩時村邉幾枝白
　　　梅
物以希為貴盆梅發寒沍何必江南村横斜千萬樹
　　　茉莉
雙姝出南海玊質臨風竝都人簪奈花不識那悉茗
　　　紫薇
移來紫薇花本出紫薇省誰與青瑣郎綵筆照花影
　　　牡丹
種自曹州寄名仍洛下來東風相(入/)欺得芍藥出豐臺
　　　蘭
猗猗庭中蘭國香此國士不得貢玉堂言念在君子
　　　玊蘭
辛夷開未開迎春好時節邈爾姑射人肌膚若冰雪
　　　榴
榴花拆紅襟花落房多子時聞墮堦聲淋浪秋雨裏
　　　山桃
山桃花盛時香霧晩冪冪客散月朧明三更遣吹笛
　　　菊花
不資服餌用何取品目殊但念東籬花九日不可無
　　　洋菊
八月有黄花坡公謂可怪詎知海外種觸暑園翁賣
　　　荷
紅芳三十里采采意未厭今來花甚稀柄柄青荷葉
　　　蓼
汀洲采白蘋道逺不得致對此紅一叢江湖𣺌幽思
　　　剪秋羅
佳人理刀尺中夜起太息紅剪羅衣裳年年作秋色
　　　鳯仙
娟好女兒花秋風乍入簾最宜紅透甲先上玉纎纎
　　　秋海棠
花妥嬌無那莖承翠交委墜露小䦨邉西風危石底
　　　百合
根作百菡萏葉作青琅玕斑斑赤豹文倒垂花際看
　　　郁李
常晩尚餘花條繁多倚砌悵然獨懷人戚戚逺兄弟
　　　夾竹桃
似桃還倚翠似竹更依紅海外仙山物温台落手中
　　　夜落金錢
金錢夜夜落不抵一錢看借問張公子何如逐彈九
　　　萱
金質挺炎辰薫風日披拂袪痗苟末由萱蘇爾何物
　　　藤
得時各葱蒨託根迺參差穿籬復絡石不得挂髙枝
　　　葵
耀日如摛錦傾陽毎上堦時來和露折佛日有清齋
　　　秋葵
獨摇金盞側淡著鞠衣黄洗盡風流態宫人入道裝
　　　芭蕉
簷端心不展窗下隂常寂莫待夜霜侵慣經秋雨滴
　　　杜若
花疎風下上枝弱雨離披杜若芳洲畔名曽入楚辭
　　　牽牛
碧花罥籬落秀色紛偃蹇歛時日欲烘開處露猶泫
　　　玉簪
脩纎白玉簪美人理雲髮散為六出花遥映三秋月
　　　雞冠
軒然岸雞幘聳聳長身直笑爾鶴頭丹焉能備五色
　　　萍
盆池萍忽合緑水自生肥時復驚魚闖由來有絮飛
　　　薜荔
移根甫徑尺枝蔓忽縷縷不記上牆生莓苔足秋雨
　　　月季
四季有藂花風前月下俱寫生南劍老添入錦堂圖
　　　虞美人
今作原上花昔為垓下土似聞楚帳歌猶作虞兮舞
　　　刺蘼
粲粲黄荼蘼隨風毎低昻似念攀折苦棘刺以自防
　　　扶桑
憶昔日南花猩血染如一愛此扶桑紅一紅經百日
　　　夜來香
白日車馬喧朱門酒肉臭所以暗香來多在夜涼後
　　　雁來紅
掩冉曲籬旁深紅間淺黄殷勤語來雁慎莫帶㣲霜
　　　忍冬
藤纒跨巖谷不與衆草伍保爾嵗寒心忍兹霜雪苦
　　　南天燭
八尺紅珊瑚如意一聲碎化作匀圓珠風雪小山背
　　　蠟梅
香浮金蓓蕾色謝玉肌膚破蠟迎春日江梅先得無
　　左闕門外雨中
清池一道漾漪漣左闕門東太廟壖碧葉始生初夏節
紅衣今落晩秋天采蓮歌斷佳人唱踏藕船餘稚子牽
行到迴塘聞雨滴西風衰髮正愁邊
　　中秋(是日閒/)　(貴人之䘮/)
金波澄處玉輪圓只少些些脆管弦涼冷影初沈皓魄
鏗鍧樂已罷鈞天隂晴
帝里同鄉里哀樂衰年異壯年佳節尚憑公等在醉吟
直到燭花偏(時九沙南指兩翰編西亭水/部峙公雪子兩文學在座)
　　送劉咸珍歸里
子病憐新愈吾衰送此行九年為客意一月到家程旅
雁秋來影寒潮夜落聲知添他日淚泉路渭陽情
　　薄聿脩學士使還言山左李中丞酒間忽聞濼口
　　　商人將醵金上壽即於席上作教禁之方對客
　　　揮毫時歌者音律稍乖必為駁正周公瑾之流
　　　其才不可及也作一篇為寄
笙歌幾部沸華堂條教親裁燭兩行心念民疲如杜母
耳知曲誤是周郎千夫帳下麾幢繞七字毫端翰墨香
(中丞號/能詩)聞道翁歸備文武再承天語在明光(歎上嘗嘉/  中丞為)
(文武全/才者再)
　　重九前一日文湘侍講艾堂宫贊蒼孚農部西亭
　　　水部思敏侍御聿脩大令元溪員外峙公雪子
　　　文學枉過小飲
足盭妨閒步朋來慰索居庖厨未嫌薄文酒自相於雪
片分魚膾金膏溢蟹胥敢云同俊味聊當摘畦蔬
細細雲初破悠悠月已中嘉辰明日是欵語故情同可
有登髙約應憐避俗翁(杜詩陶潜/避俗翁)呼童種黄菊肯遣沒
蒿蓬
　　客散後又成
客去仍無睡書抛復寡歡一燈聞雨滴半臂怯風寒青
女行除架黄花漸入䦨衰遲逢令節感歎此身單
　　重九
聞道傳杯不放杯重陽令節菊花開霜清佛閣人頻到
水淨龍潭嵗必來(十年前每重九率于慈仁/青毘盧閣及黒龍潭登髙)老大登臨
少筋力賔㳺觴詠嬾追陪綘囊佩得還隨俗好為衰年
更壓灾
　　丁巳春至旃檀寺忽忽四十二年迨今己亥冬偶
　　　重過此感思舊事如在夢中
鈿車香騎寺門前白晳當時好少年誰省王城春似海
一枝壓得玉花偏
　　送翁聿脩大令南歸兼寄尊甫蘿軒同年
酒香臘甕歳方徂去若登仙子甚都鳧舄春來仍入洛
蓴羮秋後毎思吳四山迴合雲藏寺一葦空濛雪滿湖
寄語蘿軒老居士不妨潑墨畫成圖
　　元日次盧舜徒光禄除夕見貽原韻
太官初識膳膏香三署兼司陛楯郎
帝念清卿官特拜人知勁節薦交章冠軍舊徳曾燔契
光祿新銜合築堂(光祿堂見/歐公記)政事趙張誰可繼更誇文
采似班揚
蒸壺約素自家風居損持盈道更冲心薄浮雲時態異
義鍾老柏歳寒同韻無適俗思元亮力不因人笑子公
正旦九衢車馬散冷烟濕雪寂寥中
　　燈夜與文湘西亭介夫峙公雪子小飲
餘寒猶自閉簾櫳手撥深爐熾炭紅門外䙰褷三日雪
竹邉掩冉一䦨風嵗時挑菜佳辰過燈火傳柑舊事空
賸剪青蒿與黄韭天涯差喜故人同
　　曉起
夢回特地紙窗明三日風篩雪未晴賸有烏鳶蹲凍樹
了無燈火閙春城詩人㶚岸朝酣酒猛士闗門夜斫營
我老但餘癡鈍坐玊山空照眼崢嶸
　　海棠六絶句
窺簾無那醉嬌何北地臙脂寳靨多猶自穠華帶鄉井
浣花牋色錦江波
不須施粉更施朱宋玉東家態不如乞與春隂好將䕶
長紅小白半開初
兩株紅艷十分匀先後開時各鬬新底事春風不相見
邢夫人對尹夫人
天姿富貴許誰同粉態珠光一片融任遣詩人笑麄俗
小桃㸃注出繁紅
今年花發昨年枝光景流連又一時未必綵雲飛便去
也應玉笛晩休吹
祝釐日日上經壇常恐花時倐已䦨夜半明燈圍院落
更留好客勸勤看
　　明日又作一篇
爛漫春城看似無碧雞坊裏敵千株憑誰貯汝歸金谷
可用移家就石湖曉日烘開紅蓓蕾晩風褪出雪肌膚
未教綺語删除盡禪榻茶烟笑老夫
　　花下
晩將淨眼覻無方偶逐天花即道場判與色香新世界
劃開鶯燕舊封疆濯枝雨喜連朝潤颺幕風驚昨夜狂
石上落英紛不掃㳺蜂冶蝶漫奔忙
　　王帶河少司空餉餅四十枚作歌
蒼龍昏見時正陽涼風如秋塍隴黄千村碌碡鎌鎩忙
霏霏落磑天雨霜爛然瓊爢照筥篚佳人洗手朝入房
雕盤細瀉銀缾湯女丁婦壬互劑量小團月出户東廂
春綿秋練方法良漬疑鶴髓貴莫償薄如蟬翼輕欲颺
炊裂十字進髙堂近賔宻友懽未央老饕念我還分將
磊落四十如截肪華山玉屑細有香梁甫銀泥白更光
豈敢汙汝羅酒漿清風茗椀聊試嘗重樓十二弛㦸防
委輸華葢掩太倉絳宫真人壽而康下有童子舞黄裳
紫洲小姑莫漫狂白石潄琢無堅剛靈根顧視猶未亡
温淳此味詎敢忘誰其遺者瑯琊王飽聞設食齊殊芳
鄒平況自有憲章平生說經笑公羊軟美便思老是鄉
口腹累公豈可常請從秘苑求其方
　　藤㕔花時偶作
文書堆案眼從遮不記藤隂日又斜滿架丰茸綴纓絡
兩株詰曲走龍蛇似聞西省新栽竹(劉貢/父事)空憶東堂舊
種花(東坡詩玉堂/隂合手栽花)六七年來幾閒日風爐雪乳一甌茶
　　題李曲江少司馬戎裝出塞圖
先生知國等知兵擐甲龍沙萬里行冦子翼真宰相器
輦車驪駕歴詩營
庚癸從無一士呼平安火直接神都英姿颯爽如褒鄂
曽在凌烟貌得無
　　庚子五月初三日復過法華庵仍用前韻
驚嗟歳月去如流三度風潭景物幽古佛寳坊臨水尾
相公樂府換歌頭(李文正公樂府最傳扵/世庵即文正别業地也)百年刦火燒
應盡十里肩輿倦且休㸃㸃綠錢南浦上雨來蕭颯便
成秋
　　五月十四日夜露坐
髙林晩露寂不喧短籬疎花幽自翻何當羽衣入舞砌
豈有啄木來敲門穿池華月光下上㧞地蒼石隂朝昏
松風茗鼎横一榻道人於此真忘言
　　雨亭制府郵示元夕駐師金沙口上詩作一篇奉
　　　寄
先生廊廟英器資備文武西南天萬里前席授玊斧百
濮心綏懷諸蠻手摩撫陽闗絶徼外一夕響鉦鼓犯我
屬國疆
至尊赫斯怒親分賢王鉞特開元帥府日入崑崙西拓
此河湼土沿邉列戰格滇池實門户拜表即出師師行
若時雨軍無呼庚癸士毎共甘苦刁斗厖不驚幕井民
安堵慷慨取金印從容揮白羽儒者有此人如方叔召
虎兵家貴間道我聞諸前古縋蜀自隂平叩闗由子午
騎或一敵萬技料三當五鈎撞百道攻鼓角九地取書
生好説劍文吏恥負弩雖借帷幄籌恐無尺寸補先生
真國士才與管蕭伍㑹須斬樓蘭未用招贊普金沙暮
江口燈火繁星聚葡萄塞上杯勅勒軍中舞是時上元
夜喜氣融諸部煌煌南極光煜爚眼親覩雪山界天末
列障翠可數新詩競傳寫清風頌吉甫豈惟壯士歌行
見樂人譜
　　庚子立秋
炎毒何當休纎絺汗猶浹西風颯然至涼意欲動篋滋
味覺鮮新衣裳初熨貼是時秋之孟四見蓂生莢五行
迭休王勢若驟凌躐蓐收令始肅龍火氣已懾伊余抱
煩痾一體互莊蝶憂虞理應遣暇豫生可攝憶昔槐弄
黄鄉選甫懷牒蹉跎四十載衰白遂滿鑷懷新情依依
感舊歳劫劫偶然設茶𤓰思與賔侣接髙林變蟬嘒長
廊響行屧雅言賦新詩逸興求醉帖昨夕哉生明一鈎
挂壁頰未嫌歡意減已覺秋懷愜中庭落梧桐深巷賣
楸葉鄉心逐兒女那得渡江楫
　　雨中喜扆再自潞河歸見訪
颯颯雨侵軒沈沈樹隠門棗垂烟外重荷集晩來喧潤
始霑衣桁涼宜近酒尊欣逢故人至一夕共清言
　　送徐亮直編脩奉使册封琉球
黿鼉梁已駕東瀕寳册光華寵命新受吏逺來滄海使
宣風暫借玉堂人神魚跋浪迎旌纛仙草環洲集鳯麟
一品錦衣歸獻夀此行最喜是娛親
　　憫忠寺後院
霽景髙林外幽房曲逕過雙扉開晩照百尺見懸蘿葉
葉含風細枝枝得雨多翠帷紛在眼彷彿到山阿
　　十月四日樸村晩過菊下小飲
又逢雲物晩秋澄去歳黄花今歳仍小墢疎􁂻香冉冉
髙枝密葉影層層那能留眼看朝暮空自縈懷到寢興
向夕一弓明月下故人偶至為燒燈
　　十月五日由徳勝門往湯山接
駕
雲樹迎仙蹕人家近斗魁晩烟横疊翠落日漲飛埃蹔
逐羣公出行穿萬馬回廿年思扈從無復舊鄒枚
　　清河野望
夢回兀兀復騰騰洗眼青山看幾層指㸃興亡飛鳥外
西風衰草十三陵
　　仙女堡行
威弧幾時落旄頭松州雪嶺猶防秋仙女堡當轉粟道
仰窺千仞俯九幽㟢嶔一綫險莫儔雨淋石滑行人愁
馬蹄忽蹶徐縣尹下與萬里長江流妻兒淚應猿聲落
苦怨天髙鬼神惡漢家嫖姚方少年蹋踘軍中正為樂
　　湯山接
駕
羣玊山頭雪未殘丹砂泉上不知寒載鳶已見前旌過
捕虎遥從後乗看星亘五營天列仗龍騰八尺
帝回鞍
睿容有穆臣寮喜伏謁鑾旂第一竿
　　十月十日自湯山迎
駕歸夜宿清河
閒雲一片本來輕野鶴孤飛不算程原上歸人斜日影
枕中鳴轂曉鐘聲濁醪屢酌煩村叟嚴鼔稀聞近禁城
三十四年流電速屬車塵後老書生
　　清河橋上
偃月形斯壯垂虹地本靈禹功通澮洫漢苑接郊坰風
漾寒波白山銜落日青酒壚頻歳到衰髮感星星
　　送成絅齋出使安南
使星先入日南天朶殿新看
詔㫖傳九譯葢幢來白雉百重樓櫓望朱鳶林風箐雨
山稠疉峒獠溪蠻路接連萬里何人諭威徳此行端藉
玊堂仙
　　題李文正慈恩㳺詩巻後即次原韻(有序/)
　　　予同年白君彦京以茶陵李文正公慈恩㳺詩
　　　卷自陽城寓書寄余余視詩末題署正徳九年
　　　甲戌作為公致政之二年而詩中流連景光沈
　　　吟老大詞㫖悽婉文衡山為之圖題曰西涯圖
　　　喬莊簡跋云寺之後曰西涯考公懷麓堂集有
　　　西涯雜咏十二首第四篇即慈恩寺其他如楊
　　　栁灣鐘鼔樓四詩中亦互見則慈恩寺在西涯
　　　東西涯之名所由來久公因以自號今亦不復
　　　能識其處公詩首篇云幾人城市此曾逰又云
　　　城中尚有山林在集中重經西涯有云城中風
　　　景夢中路又云禁城隂裏御河西慈恩寺偶成
　　　云城中第一佳山水則西涯之在城中無疑日
　　　下舊聞載淥水亭雜識云西涯有李長沙别業
　　　考其地在今徳勝門西予近年徃來湯泉數得
　　　經過見風漪彌望直接徳勝橋而東水物可愛
　　　有法華庵在其上意其為當時之西涯所云積
　　　水潭海子亦即此地但相去二百餘年不特琳
　　　宮佛屋灰刼無存而圖中所有喬木蒼巖長橋
　　　斷岸亦不復能彷彿矣莊簡又云西涯公嶽降
　　　地公詩有淚㾗應共水俱流句又云撫今念舊
　　　為之愴然集中如禫後述哀云應謝西涯舊時
　　　栁泣風愁雨共依依又重經西涯云淚滿宻縫
　　　衣上線又云愛日慚非稚子歡又云慟哭兒童
　　　釣㳺地白頭重到為何人則莊簡所言信有徵
　　　矣至淥水亭雜識所云公有别業在北安門外
　　　或是生時所居非别業也集中有李白洲侍郎
　　　督復西涯舊業詩云三間矮屋一重樓則非莊
　　　墅可比其他若重經西涯云綠野無堂正憶裴
　　　又候馬北安門外㳺慈恩寺詩云十年一到竟
　　　何能又重經西涯云重來又隔幾寒暄又宿海
　　　子西涯舊隣云東陵舊路元相接若果别業尚
　　　存何至隔幾寒暄經十年不一到即令止宿何
　　　用舊隣推此而言不但無别業並生時故居亦
　　　久廢矣文衡山載公遺事罷相後設客至不能
　　　具魚菜風操如此豈能更為平泉木石計集所
　　　云督復舊業者始終未之復也流覽感歎次韻
　　　一章
池邉老鳯肯回頭(㳺在正徳甲/戌公已致仕)樹裏驚烏感昔㳺劉謝
並時同國論李何别沠異詩流蒼茫野水圖猶在散落
遺文集未收(慈恩㳺詩五篇/懷麓堂集不載)今日更憑誰指似三間矮
屋一重樓
　　詩成意猶未盡又作四絶句
兒時㳺釣頻經處幾度垂楊信馬行玊果可曽分四座
金環似省識前生
裴家宅裏秋天鶴房相池頭雪色鵞誰似幽居無一物
門前贏得好烟波
成𢎞館閣數茶陵一代詩家無幾人可惜當時集賢院
不曾寫得樂天真
宏長風流在鼎台一時門館盡英才諸生尚有東南秀
未到平津閣裏來(文徵仲圖/上署諸生)
　　庚子十月二十八日盧光祿舜徒六十夀小詩一
　　　章以叙朋友契合之情非世俗頌禱語也
論交不在早但取意氣真君看青松枝何必桃李晨金
石性不易芝蘭香宜紉我晩得益友頭上白髮新邂逅
杯酒間情等骨肉親澄明抱霽月豁達排秋旻承家與
報國恃此清白身子仕州郡日名已動縉紳酌泉新安
江大好山水隣父老愛劉寵里閭思冦恂司刑來三吳
泣玉明且仁滇海脂膏地俸不贍親賓歸來太常齋甑
中欲生塵忌者不謂爾䜛口信狺狺帝庭十二閑騢駱
驪駵駰傾家營一豆不救武子貧
至尊洵亶聰拔擢驚無因名卿重清節豈曰算錢緡念
子耿介姿在物無緇磷飄瓦擊不恨虚舟觸不嗔疾惡
雖如風無心恩怨冺緇衣好賢什兹意常周諄三哺必
佳士一飯無俗人退食插架書浩然渺涯津鏗鏘發宫
徴筆落疑有神居貞心匪石守道節貫筠六十今始滿
堂上夀酒陳富貴取大槊功名畫麒麟二塗宜何從一
笑無邉春
　　立春日忍病舁至書齋
縛箇籃輿茗椀隨南齋又到覔春時栁條未弄悠揚態
桃蕊初含蓓蕾姿雪陣江天茅店酒梅花人日草堂詩
病中只有思鄉夢官職聲名兩不知
　　院中齋宿
紞如街鼔夜將䦨樺燭烟銷夢向殘衰病久知曹事廢
優容真荷
國恩寛太常曾視芬芳具(漢書五畤無牢孰具芬芳不/備予辛卯為太常卿壬辰改)
(翰林/學士)法駕頻叨侍從官
聖主為民祈穀意屬天爟火在郊壇
　
　
　
　
　
　
　
　
　
　
　
　
　懷清堂集巻十九
欽定四庫全書
　懷清堂集巻二十
　　　　　　　　　　　吏部侍郎湯右曾撰
　　送朱可亭總憲賑饑山西
憲府官彌重河東歳大荒地當千里赤麥失二年黄風
俗多商估人家少葢藏恐憑和糴議未足慰流亡
　　送盧舜徒光祿賑饑陜西
使者如甘雨隨車入雍州遺黎方望活
天子待分憂漕(去/聲)粟前籌急屯田後效收期君布嘉恵
直到海西頭
　　酬蒼孚農部元夜見詒原韻
匆匆節物上元過肯念漳濵久抱疴著句暗中知沈謝
苦心灰裏撥隂何九衢燈火繁華盛七秩年光感慨多
(予開七秩今/已六年矣)猶憶當時舊風月得鄰堂上夜徵歌
　　早春試筆
紅未抽芽緑已含風光流轉我潛諳老無興味心常嬾
地想優閒夢尚貪一片晴雲依闕下幾陂春水隔江南
歸田毎説人皆笑竊祿年多合自慚
　　萬年寳厯詩(有序/)
　　　欽惟
皇帝陛下膺駿命恢丕基粤自即阼迄於今兹聰明睿
　　　智神聖廣淵之徳孚於上下覃於八表凡食毛
　　　含齒萌生蠕動之物莫不煦嫗至化漸濡大澤
　　　欣欣各遂其私繼昭夏軼三五皇哉夐乎莫得
　　　而京矣歳在辛丑
皇帝御極之六十年甲子一週顥穹示慶奥祉㳫至垂
　　　萬世之基卜無疆之厯將復肇於今日循環之
　　　周而復始槖籥之鼔而日出景運昌數實符其
　　　期於時諸王大臣庶司百職事曁轂下耆老太
　　　學生徒僉謂歴代未有伏
闕叩顙請行慶賀典禮羣情喁喁呼籲懇廹
皇帝曰吁報本饗親之弗先其曷可已迺
命禮官諏辰庀物肆類
上帝薦馨
列祖親謁
園陵肅將祀事登鉶盥洗罔或弗䖍仁孝誠篤肸蠁布
　　　濩大禮斯畢
玉鑾容與歸自郊圻維億兆人咸歡呼踴躍奔走摩霄
　　　漏泉氤氲蓊鬱之氣乃遂畢達既大和㑹萬萬
　　　一心復有山陬海隅黄髮鮐背之老跋履遐逺
　　　越數千里雲集京師與羣公卿士百姓伏謁
端闈奉
萬嵗觴請上
鴻號
皇帝撝謙至徳有而不居親降徳音飭政經䘏人瘼跽
　　　聆悚惕莫不欽歎時則瑞日騰曜卿雲流藹士
　　　女童叟駕肩挂轊喧闐抃舞於衢巷之内羽旂
　　　金節旛花贊唄鐘鼓絲竹鏗鏘之音延屬乎郊
　　　門之外太平之象既洽仁壽之俗彌劭非甚
盛徳曷克臻此乎(臣/)攷稽簡册帝王之興多推本符命
　　　於是鳯凰龍馬朱文緑字流星刻玉之異徃徃
　　　具載於篇其中哲后誼辟功徳及人民欲得神
　　　望塞報以嘉應享國長久顧自漢唐以迄元明
　　　世系皆可考越數千百年如
皇帝至聖上徳履飛龍在天之位備康寧夀考之福綿
　　　太極上元之歴古無有二靈貺殊造慶成錫羨
　　　延頸企踵者舌敝於謳吟懷鉛握槧者詞窮於
　　　比儗臣竊推迹詩書所紀如成周極盛之時周
　　　公召公畢公君陳之儔協心同道底於至治所
　　　以願望其君者曰欲至於萬年可謂至矣而必
　　　陳述於天之基命定命二雅所賡善頌善禱天
　　　保之什首焉其詞非出於一人故曰何福不除
　　　又曰罄無不宜又曰維日不足辭之重言之複
　　　至於山阜岡陵月恒日升南山之夀松柏之茂
　　　而必冠之曰天保定爾葢言此皆天之厚有徳
　　　而致諸福也
皇帝受祿於
天嚴恭寅畏無一時一事不奉若
天道照臨如日月奮迅如雷霆濡潤如雨露孚信如四
　　　時
清明在躬與
天同體
天乃眷之顧之佑之命之又反覆申重之畀以殊祥錫
　　　以純嘏仁風扇協氣游甘露降醴泉涌雨暘時
　　　若豐年穣穣景應響答未見侔比
皇帝建中和之極啟㫒平之運盛徳大業富有日新猶
　　　且堯兢兢舜業業夙夜宥宻罔不祇肅敬之至
　　　也又臨朝涖政接下諴民惻怛勤懇咸本誠意
　　　夫敬禮之輿也誠聖人之本也宋吕祖謙謂惟
　　　敬故夀主靜則博厚悠久自强則堅固精明敬
　　　之方壽之本也中庸言至誠無息至配天地極
　　　於無疆漢董仲舒亦言天瑞應誠而至理皆自
　　　然可信
皇帝誠敬作所篤袩純佑職此之由自今以往
天休滋至億載萬年永永無極雖復握六觚備五數迎
　　　日布䇿推諸無窮皆未足方此
遐福洪算矣(臣/)持槖禁廷竊以歌詠
神聖功徳為職雖弇鄙弗獲自已謹効管蠡闚測敬呈
萬年寳厯詩十章章十二句其詞曰
皇帝至徳包乾毓坤法宫之中安安存存函我萬國如
歳之春昭事
上帝祇戒明禋禎符乃來曰歸於仁於萬斯年以撫兆
人
皇帝大孝立愛親始率
祖攸行陟降庭止
兩宫寢膳必躬問視更歴嵗年追慕不已天至之性逮
於麟趾於萬斯年永錫繁祉
皇帝儉勤萬幾在宥土事不文木事不鏤法天地節為
爾民富未明求衣視百司奏太官尚食或稽晝漏於萬
斯年功崇徳懋
皇帝知人峻徳克明咨岳詢牧俾佐太平下及百吏胥
簡於廷追之琢之出玉之英薪之槱之得國之楨於萬
斯年羣材蒸蒸
皇帝愛民迺煦迺育天地中間液洽滲漉賜萬萬租復
出廩粟不竭而獲與聚所欲仁増益髙澤久逾渥於萬
斯年惟帝之祝
皇帝好生上與
天通仁愛矜恕靡物不容一夫非辜爰厪
帝衷敬爾由獄無俾滋豐蒸為甘雨散為和風於萬斯
年慶刑之中
皇帝功烈首導河渠羨溢弗治民其為魚淮泗湯湯既
播既疏億萬之口有那其居灌浸通利陂澤江湖於萬
斯年豐我黍稌
皇帝性學該貫三極窮天之紀周地之脉合樂和聲造
化胸臆乙夜披覽六經百籍煥乎文章垂億代則於萬
斯年焜煌
寳厯
皇帝神武電掣霆摧誅三叛人稟
帝指麾削平沙漠申命六師苞有遺蘖萌芽於西其渠
乃殲其庭乃犁於萬斯年殊方來威
皇帝景福濡被九有大哉乾元為物之首環四瀛外獻
見奔走百昌熙熙以蕃以阜民之捧戴
元后父母於萬斯年與天齊夀
　　白石橋
來徃朝煙與夕霏寒衣脫盡賸春衣波清曲渚魚游樂
草綠平疇雉乳肥屢涴衰顔塵冉冉尚牽芳思栁依依
廿年白石橋邉路華表難尋老令威
　　山行㣲雨旋止
邨落多勤雨風雷肯破山沮洳泉更細焦灼石俱頑芳
草一時歇行雲何處還霏㣲飄數㸃賸取客衣斑
　　望雨
瀟灑過長日平安得小輿巖巒欣應接雲雨惜空虚扶
老因加飯全生且撥書此情同逆旅決決想鳴渠
　　距熱河三十里山頂有方石髙二丈許矗立中斷
　　　為二四旁有刻劃痕洵異觀也
有石能自立無人為告勞鬼工曽密運仙掌得雙髙俊
拔千夫特嶔崟萬刼牢鍾靈定何自一舍即神臯
　　圖南編修送餅餌
蘭若期三宿(寓小/菴中)牢丸餉一柈出籠霜比潔入手月争
圓方法傳中禁分張壓食單老夫食軟美不用勸加餐
　　宿螺山
薄雲霑灑不成泥暝色山光望已迷東崦人家最惆悵
今朝雨在白檀西
　　道中遣懷
仲夏實炎月行人尚披裘怪此氣候殊或云雲石稠山
中洵多寒問昔有此不隂盛致水潦暵乾豈其由顧視
畦隴間詎知麥當秋一雨得破塊投種冀晩收
至尊方焦勞羣公急良籌奔命禱祠廟香幣沈靈湫百
請未一應㝠黙神應羞商羊㑹當舞旱魃行且休比聞
秦晉饑赤地良可憂斗米貴於珠萬錢價不酬
詔發洛倉穀三門首汎舟更頒内府金起此鵠與鳩比
户先流亡轉徙之他州他州不見容扶挈死道周符節
繄誰持坐視民咿嚘肉食古所鄙但知為身謀王師今
方西逺過青海頭壯士務殺敵暑月猶兜鍪熱風來如
燒瘴氣日夜浮轉粟青天上牽挽踣萬牛矧久缺甘澤
何以富來麰安得膚寸雲崇朝浹九丘(杜注九/州也)滂沱未
可望浩蕩生邉愁
　　南天門
丹梯盡處敞雲樓形勝闗門最上頭一握天低隨鳥度
兩邉山合夾川流琳宫燈月神光滿墨海蛟龍筆勢遒
(上有御/書額)此日憑髙展清眺恍疑汗漫與同游
　　出城小睡
平肩輿更穏於舩合眼華胥到最先螘穴蟁巢等相殺
不如蝴蝶去翩翩
　　三家店
麥隴焦枯農廢耕已荒春作待秋成雲霾東北將蒸雨
風轉西南又放晴樹下暗泉喧晩汲道旁孤店餉塵羮
邉州糠籺無來處一飯真應判死生(秦晉皆苦饑聞肅/州以西數十金易)
(斛米亦/不可得)
　　潮河川
言喚白河船復問潮河渡出山各分流入海㑹同注
　　自牛欄山寺曉發
晩到羊車喚小乘早隨鳧舄歴千塍(是夕順義令亦/禱雨宿寺中)飛
塵便旋多風候初日蒼凉豈雨徴四野幾時操耒出萬
山何處望雲興神仙詎合分今古噀火翻瓢見未曽
　　重入南天門
傳烽不記蠶房谷乗障空聞司馬臺二十四闗休䕶塞
通天只用一門開
　　古北口
王公有設險此地洵雄哉山似中原盡(出蘇子/由詩)闗臨絶
塞開五營軍令肅一疊角聲哀遺堞無憂掃時清罷戍
臺
　　由長山峪北行三十里偶成
十年四度徃來頻世事翻雲覆雨新梧老待棲孤鳯下
茅收欲賦衆狙嗔久知朱紱應抛我毎對青山覺泥人
自是幼輿饒骨相非闗中散出風塵
　　自石匣入山
昨夕雷雨過縱横舒百卉朝來畦隴間父老喜相慰東
峰已曙色西嶺尚雲氣得晴景亦佳望雨情未既良苗
欣黍稷惡草壯蓬蔚萬物共生成耿耿知自貴人間偪
側路豈得長無謂我起催僕夫及此炎毒未清風方徐
來夏日詎可畏前凌嶔岑險後有豺狼沸且酌山澗流
稍知谷飲味
　　偶讀少陵望嶽詩
朱崖碧海見秋毫月窟崑崙想像勞東望泰山西望華
當時何惜一登髙
　　王師入藏凱歌十二首(有序/)
　　　(臣/)聞布昭聖武斯王者之有征肅將天威惟仁
　　　人為無敵若夫户未登於版籍地不𨽻於職方
　　　自非廟略之遐宣詎易膚功之克奏欽惟我
皇上綏懷萬邦照臨八表
體春生秋肅之義丕著聲靈
備文經武緯之模間行討伐彼澤旺阿拉布坦者罪人
　　　遺孽小醜稽誅當噶爾丹甫經削平之時維諸
　　　大臣即以剪除為請我
皇上天地含𢎞之徳雨露長養之仁予以生全俾之孳
　　　息乃梟獍之性飽即辜恩虺蠆之心生而肆毒
　　　先之哈密俶擾繼則西藏䖍劉敢殘掠之恣行
　　　實神人所共憤六師其整九伐將申而廷議不
　　　無異同謂絶域實當險逺但丸泥以封函谷何
　　　事長征苐尺檄以閉玉門恐難深入
皇上憫無辜之蒼赤既胥虐以胥戕決必勝之機宜由
　　　知己而知彼兇渠元惡法在不原除暴安民事
　　　非得已且沿邉各部䕶塞諸番儻踰嵗時寖被
　　　煽誘茍非及今殄滅何以永靖邉陲於是
運獨斷之明
炳先幾之哲
親授諸将之方略咸奉成算以指麾復
命賢王總司戎律桓桓之士如虎而如貔矯矯之臣一
　　　心而一徳九秋氣霽瞻太白之方髙五緯芒寒
　　　指欃槍之競落金鉦直進鐡馬長驅奮迅雷霆
　　　馳驟風雨分三道以襲擊左右不支督諸軍以
　　　攻圍飛走無所遂冰摧而霧廓爭解甲以投戈
　　　受降既多獲級無算器仗山積馬牛谷量而西
　　　路統制之兵建大將旗鼔而出軍分兩翼預防
　　　伏莽之姦計定七擒誓絶傳烽之警月壘環而
　　　頭懸面縛雲羅合而鳥散魚驚奏三㨗於軍中
　　　布大喜於天下靈旗所指聲騰葱嶺之西武節
　　　遥臨威憺濛池而外迺拉里折衝之將兼滇蜀
　　　掎角之師䇿遂決於搗虚時方掩其不備銜枚
　　　夜渡巻甲晨趨不頓一兵已收全藏準噶爾之
　　　狼貪豕突國典宜申唐古特之慕義歸仁民勞
　　　可念前旌甫入法炬重新貝葉千花沐
王師之時雨蓮臺九品頌中國之
聖人此葢曠代之所弗賔前人之所未至皆由我
皇上排羣議斷
宸衷定破竹之勢於禁中收聚米之形於掌上故能戰
　　　無不克謀必有成等六合於庭衢視萬里猶咫
　　　尺晷刻靡爽若寒暑之應期變化無方誠鬼神
　　　所莫測城鄰碎葉必殪都支路出崑陵還禽賀
　　　魯車書混合一澄瀚海之波氛祲肅清重勒髙
　　　昌之石(臣/)職司侍從代際賡歌聞大捷之軍書
　　　祇深忭蹈獻無疆之壽斚幸在
闕庭謹倣古者鐃吹遺意為凱歌十二章恭呈
聖覽雖慙下里無文聊志普天同慶云爾
恭行天罰逺徂征絶域雲霓望救情
聖主萬方同一體用兵正是要銷兵
列缺騰光耀太㣲
睿謨玊帳授兵機禡牙勃律天西路鷙鳥轅門不敢飛
雲臺列仗儼星羅洗甲條支海上波決勝九天分玉斧
受期諸將縱金戈
賢王秉鉞建殊勲喜氣朝來壓陣雲幕府共傳都統制
凱歌爭唱上將軍
疑從枕席過
王師夜半長河飛渡時九地忽聞鳴鼔角不遺一矢定
烏斯
來迎簞食與壺漿歌唄聲中出寳坊稽首
中原無量佛千花藏裏萬爐香
殊方膜拜慶
王春爭看東來日出人弱水長流三萬里也應貫斗上
天津
羽林精鋭領材官烏壘城邉上將壇未用尺書招贊普
直須長劍斬樓蘭
毘沙熱海路連延莫道陽闗已近天新置宜木都尉府
北胥鞬外盡屯田
西遐草木震霆雷萬古何人到此來自是
九重親決䇿天闗闢處地垠開
遥從葱雪望河源苜蓿葡萄近塞垣伐石天山紀
功徳崑崙便是國西門
龍蛇繞出陣堂堂掃穴犂庭撻伐張從此共球集王㑹
太平天子萬年觴
　　閏五月十日大雨後作
小睡西堂喚不譍清風急雨掃炎蒸暫休格鬭階前蟻
且免驅除案上蠅燕子暄凉時漸改雞人昏晝候難憑
只餘病骨衰羸外優穏閑官亦自矜
　　題陳斐公清江盪槳圖
想見煙波白鳥雙披圖便似到家江參差紅樹青山外
一葉漁舠七里瀧
隠居學道此何人清淨登仙位業親只傍水精宫畔住
不曾一㸃涴紅塵
勝味屠門了不知緑葵紫蓼足山資盎然與物同生意
嬾向江邉理釣絲
蘆花淺水纜頻牽小小容渠兩板船占得四時風景好
一錢不用買江天
翠袖華袿衆樂停看君水戲出迴汀鰡鰞躍後鯆䱐引
雲霧青天晝杳㝠
菰蒲聲裏小舟通宿火魚梁蠏舍東江上秋來聽夜雨
雅宜舩背庳安蓬
放櫂空明縱所如休論陸處與舟居徃來西塞山前路
千㸃桃花五色魚
鼉作鯨吞倐改觀中流呼嘯舞濤瀾舟人莫要勤看客
此老胸中溟漲寛
　　次韻雪子月下見懷之作
蟪蛄聲裏故山違蕩蕩空中明月輝入夜清光看更逈
似君好客到應稀黄金印大從教取白玊巵温肯浪揮
臺閣鵷鸞滿天路病餘老鶴尚孤飛
風露蓬山永夕居水天凉影静禽魚料量藥物衰逾甚
商較人材壯不如積雨歇時移月畢霽河斜處映星虚
每思伴直呼君去吹火青藜夜校書
林木幽森列矟攢吟情遥上玊盤盤弄雛新比元和桺
畫馬肥嗤弟子韓未識盃鐺聊止酒苦耽書巻豈堪官
清商一部酬風月莫聽哀絲慘不歡
自贊門無知己求明珠忽枉暗中投郊居製賦要元禮
雪夜迴船念子猷橘課千頭須檢校茶香八餅㑹勾留
晩來事少闗心處身世飄然已共浮
　　得家兄孫敏書
自嗟家世本無年九十兄今在眼前料檢蠺漁猶俗累
掃除荆棘或仙縁饑寒幸未同榮啟官職虛教望阿連
(樂天詩自愧阿連官職/慢只教兄作使君兄)何日邨南共煙舍此生容易說
歸田
　　南船寄至盆桂二叢招蔗山太僕南屏侍御南指
　　　舜揚翰編西亭繕部峙公文學雪子孝廉小飲
　　　有作
兩叢容易入書堂風露初寒合蔽藏花葉紛敷來海曲
根株攘剔自吳鄉分張與作中秋景擁䕶多留數日香
傾倒更呼嘉客共撥醅下箬酒新嘗
　　丙寅秋予客游江隂時主人則有邑令陸雲士賓
　　　客則有曹武歌鄰湘兄弟酒塲歌地登臨游讌
　　　之樂無日無之席間歌者時郎藝冠流輩毎一
　　　發聲座客嗟歎不覺其耳之傾側也明年丁夘
　　　春予北游復取道江上仍為裙屐之㑹時亦在
　　　焉曲終酒罷月落潮平作五絶句贈時解纜而
　　　去自此絶不相聞今年夏六月卧疴杜門時忽
　　　來京師以原詩裝潢巻軸俾獲重觀則忽忽三
　　　十五六年事矣偶然落筆了不省憶予既老病
　　　萬念零落時亦紅顔皓齒非復疇昔雲士鄰湘
　　　又久經下世追念舊游恍如夢寐感歎不已又
　　　作一篇云時辛丑中秋後十日
纒頭屢費曹顔逺顧曲頻煩陸浚儀地下久經埋玊樹
尊前何處認瓊枝樓臺鶯蝶春暄早歌舞江山月墮遲
白髮蕭郎憔悴甚夢游仙是少年時
　　病中即事時辛丑十二月六日
負暄南牖小匡牀升斗呼兒糴太倉京尹豈能令粟賤
(唐李峴事今年都下米貴石至/銀四兩五十年來所未有也)江南未可謂錢荒(司馬/温公)
(議社倉法云江淮之南民間乏錢謂之錢荒今五城/御史糶倉米必責錢錢價驟貴銀一兩止得錢八百)無
絃陶令琴三弄食粥顔公帖數行嵗尾都人尤望雪狹
鄉情更急寛鄉
　
　
　
　
　
　
　
　
　
　
　
　
　
　
　懷清堂集巻二十
