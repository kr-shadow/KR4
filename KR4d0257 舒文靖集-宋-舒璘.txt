#+TITLE: 舒文靖集-宋-舒璘
#+DATE: 2018-05-12 10:19:31
#+SOURCE: github.com/kanripo/KR4d0257 master 4a79f483                
欽定四庫全書　　　　　　集部四
　舒文靖集　　　　　　　　别集類三(宋/)
　　提要
　　　　(臣/)等謹案舒文靖集二巻宋舒璘撰璘字元
　　　　質一字元賓奉化人補入太學張栻官中都
　　　　璘往從之又從陸九淵朱子吕祖謙諸人㳺
　　　　故於性命之㫖深有所窺舉乾道八年進士
　　　　初授徽州教授擢知平陽縣終宜州通判淳祐
　　　　中特諡文靖事迹具宋史儒林傳璘平生未
　　　　嘗官於朝故集中不著章疏然即尋常酬答
　　　　之丈亦無不原本於學術本傳謂璘教授新
　　　　安作詩禮講解家傳人習自是其學寖盛今
　　　　觀集中與陳倉劄子論常平義倉茶鹽保長
　　　　之法深切時弊皆其教授新安時所作則璘
　　　　之成績不特著於學校如宋史所云也又考本
　　　　傳稱璘釋褐之後兩除郡教授不就未著其
　　　　所除者何郡今觀所作先君承議壙銘末有
　　　　曰子璘迪功郎信州州學教授則是所稱兩
　　　　郡之一而史失之者又本傳稱璘為徽州學
　　　　官司業汪逵首欲薦璘或謂璘舉員已足逵
　　　　曰吾職當舉教官舎斯人將誰先卒剡薦之
　　　　今集中有申謝傅漕及張守陳倉三人薦舉
　　　　劄子又有謝李提舉書乃獨不及汪逵其與
　　　　樓大防書云前張守所惠薦章蒙示回簡方
　　　　知所自與王大卿書亦云荷禮書尤丈漕使
　　　　傅丈倉使陳丈惠然相舉皆出提奨之賜亦
　　　　均不及逵名豈此集猶有佚篇抑或所傳異
　　　　詞故史與集多有不符歟乾隆四十六年三
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　舒文靖集巻上
　　　　　　　　　　　　　宋　舒璘　撰
　書
　　答朱晦庵
季春謹啓恭惟執事盛徳遥想尊候起居萬福某雖愚
䝉不肖慕望先覺有年矣去冬摳衣進謁始獲挹道徳
之容降既見之心執事與進循誘色温而氣和情親而
禮厚飲食教裁不啻父兄之詔誥夫子弟也顧某何以
當之然虛心之教迫切之誨佩服不敢忘徳所恨不得
朝夕侍側以承博約為不滿耳師友道缺絶久矣比年
哲人凋喪言之惻然悽愴念今所賴任重斯文者咸以
執事為首稱大抵屬之重則愛之厚愛之厚則望之全
負後學既全之望凡施為措置當以聖賢事業相期待
固不可以毫釐之差為世所惜惟執事以剛大純全之
氣恢博貫通之學涵養成就又非一日之積綏斯來動
斯和此愚智賢不肖所共景仰固不可少有如愚慮所
及者然兢兢業業雖堯舜不敢自已望執事益進此道
以無負四海祈嚮實鄙夫惓惓之心也某䝉見遇良厚
不敢以流俗諛佞禮事大君子敢用副紙陳情乞恕幸
察僭越不勝戁竦之至
　　答葉養源
妻家子弟得賢師指授未審日來進學如何家庭隣里
蕩其耳目者不少所藉以浸灌者特指授間示之言行
閑之規矩俾觀感於精神之妙在門下必有心法某日
與諸公相聚始知成物之道咸在吾已我念無虧精神
必契一或有欠無限格言總成虛話端知為已之學誠
不宜一毫有虧損也
　　又
持敬之説某素所不取我心不安彊自體認彊自束縛
如篾篐桶如藤束薪一旦斷決散漫不可收拾理所宜
然夫子教人何嘗如是其曰入則孝出則弟言忠信行
篤敬與夫出門如見賓使民如承祭如此等處在孩提
便可致力從事無斁則此心不放此理自明聖賢事業
豈在他處耶
　　答楊國博敬仲
壽皇崩棄憂戚之懷正如來諭公庭不能盡哀退與諸
生哭明倫堂下當是時事方岌岌後雖少定然傳聞猶
判渙吾友入中朝與諸公數入否集賢果相敬信得展
盡底藴否某學中諸生自得羅子有鄧夢真汪行簡戴
泳皆有啟發可進但頺風未易返敬仲為國子師如何
端居靜念有治已之道無治人之法我若無虧隨處皆
應一或自蔽萬語皆空某日來灼見此弊不敢不勉更
望見教象山行狀洞見表裏其間載有子伊川事甚當
然鄙意謂此等處未易輕以告人人情蔽欺道心不著
不知者徒生矛盾既知之彼自能辨此間尊晦翁學甚
篤某不暇與議暨良心既明往往不告而知用是益知
自反不敢尤人敬仲以為何如
　　與袁學正和叔
學官之除振起滯淹况得敬仲為之僚此不易得更冀
刳心勉力時事得之傳聞令人耿耿晦翁子壽徳修諸
賢去國令人短氣未知儕輩能公爾忘私協心謀國否
也某學校不敢不勉然力量有限負媿為多某人去國
見彈章與所聞皆合不知此老何為至此隨物變遷學
問不見實地吾儕正自可畏相與勉進以堅已道為幸
中都磨湼之地鮮不磷緇若敬仲似可砥柱願相與講
明之
　　與呂寺丞子約
某衰老藏拙數嵗不通問慕用之懷不如是怠也叔晦
沒後曽得書憂懷萬狀不能寫去冬又辱賜書負罪不
容貸矣子約贊貳御府劇喜正人進用但自去秋岌岌
之後所賴羣賢協贊而晦翁子壽徳修相繼去國令人
短氣未知見集賢得展盡厎藴盡扶持之力否某蒞職
再期麤成學舍學力短淺士習痼然其間知為已學者
僅得六七輩日懼辜負此邦某衰老無他進只得外境
輕浮心無他撓得一意養拙其得力處則藉與朋友講
明以自見此外無新功矣敬仲和叔常相㑹彼此有警
發否
　　又
去嵗交訊後未克嗣音邇日驚聞賜玦之命隱憂百集
初不知所自昨日有自中都來得兄所上書忠愛深長
意切辭婉非他人憤激者比側目者敢下石如此學力
堅明安處逆順矧受此芬香之責履跋畏途不過遊山
玩水當超然無累而嫠不恤緯之憂吾儕將何處耶聞
帶赤城一虞兵甚得力又聞一子弟隨行不知為誰恐
眷集憂憶須多多寛譬毋露一毫係累以増其千里之
思每與兒輩言吾輩此身不過天地間數十年之物而
昭然理義蓋千古不磨平時要著明處斷不可以數十
年之物而失其所謂不磨者但欲酌義理之中處之安
然耳此行甚善甚當冀緝熈學力不磷不緇以主盟斯
道若祖宗有靈宗社無疆惟休則否泰循環吾道亦未
窮也
　　答袁恭安
辱惠書知進學不苟修已作文初非二事本原既明是
處流出以是裕身則寡過以是讀書則畜徳以是齊家
則和以是處事則當筆端因是而加之文耳我心無累
此道甚明聞伯仲根氣皆好過庭更加勉來書謂舉業
不敢鹵莽然妨日力者多此非所敢聞吾友筆下若五
行相遇取科第有餘以鄙見所欠不在此只大本未明
故筆下多為文章反見脈理不貫爾未閒多多自愛
　　答楊叔中
某宰邑踰年幸不至勞勩喪本䝉雜而著聖言豈欺我
哉來書謂得令叔講誨甚喜有賢父兄耳根易熟要須
成徳篤行乃為實地更冀内省
　　答沈季父
某宰邑踰年尚未曠敗不足軫記來書謂中年勞費酬
酢深荷憂念事緒雖叢䝉雜而著幸不至以老窮重藉
平時師友開警之賜所示太極説謂易之極即心之極
甚善人皆有此極而不自明無他私念障之也某致力
於兹三十年矣日用甚覺得力古人謂偏黨至好惡無
反側則極自㑹有忿􁂯好樂憂患恐懼則心不正斯言
斷不吾欺未審如何幸見教
　　答孫子方
來書謂與世不偶雖逢知己亦齟齬不合此不在他人
更須自反使在我日用嚴密人當自信若彼此立見非
無我之道更試與令舅講之晦翁當世人傑地步非吾
儕所及其有不合者姑置之向在新安未嘗與諸友及
此後有發明者能自知之後生未聞道吾儕之論一出
便生輕薄心未能成人反以誤人此言不少更冀思之
　　通都漕
某竊惟三年嵗大比雖以文取士要得實才六經㫖趣
深長苟平時學有根源發之文詞自不可掩近主文往
往欲務新竒故命題多斷章取義不惟有失經㫖使士
子投合有司巧于穿鑿故辭達之文少而巧説之語多
習以成風爭竒取勝所得之士往往多輕浮躁露殊乏
器識甚失明經取士之意有如先生經學源流士子矜
式今兹提衡一道若明以公文闗牒考官凡所出義題
務要明經㫖勿為斷章使學者得吐所藴庶典實之士
得預計偕上以副國家選賢之意未識先生以為何如
　　上淮東總領韓郎中書
嘗謂天下之事初無難易之辨處得其要則大而難者
猶將轉而為易况於小而易處者乎夫大而難者人必
精心竭慮思有以處之故皆不勞而辦至於小而易處
人必忽而不經意以易處之則難將至矣今日京口之
潮閘是也夫京口一閘川陜荆湖江淮之都㑹漕運赴
行闕者之所必趨也舳艫相銜嵗不下數千百萬貫斛
率皆涉重湖冒大江備嘗乎險阻艱難幸免乎破碎淪
溺而得至於此者莫不以手加額舉欣欣而相慶曰是
行也已見涯涘吾屬無慮矣不謂有司處失其要不量
利害輕重以第其出入閘栅一啟内外事濟彊凌弱衆
暴寡而使舟中之人互為敵國也夫日俟一潮如饑待
哺幸而可濟莫不手舞足躍執篙拽柂以覬其必入夫
何交相持終一潮而獲濟者不過五六又皆不急之舟
江潮一退皆閣乎灘塗之上因之而敧側破損者日不
下三四貫朽之錢尚可復校米粟一破壞不可食矣其
利害輕重豈不較然明白也哉又况嵗當大有漕運之
粟原原未艾其數倍蓰於他年今重綱鱗比待乎外者
不啻百數以前日一潮所入如是其少則雖數更朔望
不能使之盡入也此事之甚小若不足闗執事之聴然
錢穀之問正使臺之所司詎可以恝然不經意哉恭惟
某官負超卓之竒才藴經綸之素志軍儲大計暫使提
總聖天子姑以試蕭相國劉中書之規模措畫也某不
量愚陋以小人之腹度君子之心則今日之事在使臺
可以責之有司以次第先後給之木牌重綱先入餘舟
次之欲出之舟又次之越次者重刑以懲繩之苟如是
而處之則一日二日出者入者皆可濟矣豈不若難而
甚易也哉孟子曰事在易而求之難此之謂也某嘗謂
布衣之士身居窮約一登王公貴人之門則必為閽人
所辭以故非公事未嘗一至公門兹因侍親部綱行在所
坐困於此者浹辰矣是敢飾愚陋陳利害修短書為贄
見之恭惟閣下垂仁而採擇焉
　　答河西尉
某伏拜誨劄特有戒食之寵禮合承命但同官間非紅
裙無以為歡某祗奉簡書不敢速戾間䝉諸丈徹樂見
招黽勉從命然老拙頺乎其間大阻嘉興每不遑安兹
荷眷知敢以疾辭當不以為罪也修謝惶恐伏祈加照
　　與汪子卿
竊謂學有職所以分典庠序之教非行誼素著為鄉里
所尊者不足為士子矜式執事徳望之重為今老成正
此邦之典刑也學正久闕輒不自揆欲以此職屈致長
者未敢率爾有請嘗凂徳粹致尊敬意得報乃知教誨
不倦私淑鄉人未可其請某竊謂古之君子窮則獨善
其身達則兼善天下雖未能兼善與其教行邑人孰若
擴之於一郡想閣下亦未始恝然也倘䝉軫念不賜鄙
夷豈惟諸生之幸某實受警提之賜豈勝願望
　　通趙守
某不才試吏之初躐處江右漕幕隨行逐隊無補公家
既罷不敢旁縁為僥倖圖遂分教於此始至士子循習
敝陋餔啜之餘渙然而散不惟學不知講而亷恥亦喪
某私竊自念平生荷師友之訓與人為善之心不於是
而少效則為有負故不量拙鈍妄任是責然積弊之久
不敢驟更勉焉孜孜聴其自勸今既踰年矣雖幸氣習
麤回然學力淺薄終未能廓然大變心甚愧焉兼新安
學糧單乏日給四十輩而嵗終復以匱告不足招來多
士賢師帥下車闡教闔郡傾心倘䝉特賜主盟俾不腆
郡文學獲侍教令以廣士心實所願望
　　答劉宰
某近者夤縁際㑹獲見君子傾蓋之間温辭粹容深聳
觀聴由外以探中仰知閣下趨操之淳涵養之厚故雖
匆匆㑹晤别後心不能忘還舍未及奉狀乃拜先施之
寵辭㫖真切皆培固國本之論夫事易壞而難立誠如
來喻蓋事以百君子輯理之後不幸而值一小人則一
掃而廢幸而復得賢者紹之雖典刑尚可究而綱紀條
畫則已紊亂非積數年不能復况君子少而小人多將
何以慰民心而固國本耶此某所目擊而隱憂者敢因諄
誨而及之琴堂善政使長甚相知財賦之事偶因罷吏
有辭上司不得不㑹問豈敢加征斂以作俑哉讀來文
以究底藴見過僉聴早晚具稟下行矣得一賢令尹方
且為一邑慶又安敢生事其間耶望懋徳日新保䕶元
氣以今日臨民父母之心為異時膏澤天下之地某不
勝至願匆匆具報不謹
　　與江司法書
某朴鈍學不加進獲值賢者教誨大愜所圖恨同官日
淺未克盡究所懷中庸一編尤荷開警然區區短見竊
謂分析義理太繁故日者嘗以明道先生所解為請是
書義理精粹辭㫖深長近時諸長上以為呂與叔節本
恐未必然取二書讀之大畧可睹近在行都與二三益
友論及此亦皆曰然以兄沈粹學力更熟加研究如何
有辯論毋惜開諭舊編謹用歸納㑹司戸呉兄乞導意
所嘗奉狀兹乍還鄉少冗未及再布此人趨嚮甚佳更
乞相與切磋得其毋逐外毋守氣反觀内省以光厥徳
乃朋友相愛之道相望千里無由合并願言懋迪逺猷不
宣
　　答徐子宜書
春間一得奉書後得家兄報知己呈徹且知兄長假道
辱温盼至感至愧近聞被㫖入覲未及走賀幅專介辱
賜書且拜嘉貺祗荷不遺且得詳聞動靜為慰暑氣方
隆伏惟四牡勞還榮侍有相台候萬福某藏拙郊居麤
遣但老境讀書苦眼澁遂成習懶耳前日見邑官謂兄
已除郎但未知所主何曹兹詢來使知十三方解纜度
傳聞不如是之速豈預頒除目耶諸公愛賢不令居外
此意甚善唯是吾人生平所志期不負所學中都臭味
頗薫炙人造道如子宜誠知有不可汨者要須惟日孳
孳簡易明白以滌盡利禄境庶此志獲伸子宜以為何
如某缺期在今冬已得代者書約十月交承年來揣已
相時擬為櫟社之木負宗黨門户之責又不免而應之
惟子宜教裁是望和叔已畢大事叔晦家庭日來少定
但嫂叔終不能作處侍養爾敬叔已赴樂平任某未得
書近得其子姪報到官却甚康彊絶勝居家時人旋布
謝願言進徳勉承王事為邦家光
　　又
邇者辱教賜及紙筆之貺嘗具書報謝計已呈徹村居
不聞邸報傳聞已拜起部之除正人在朝敢以為賀某
衰拙安分足樂餘生但杞國之念未忘若得善類同升
國家緩急有賴誠所願望郎省中如應仲實王順伯陳
君舉某知其為賢度諸公必自盡平時㑹合莫能講宗
社長計為國逺圖否某索居所知士大夫絶少子宜游
宦之久當知四方賢士願以氣類相從以奠邦基朋友
中最好呂子約如彭子壽章茂獻黄商伯亦聞其賢未
知子宜所得者為誰有可告語幸詳喻某少凂春間得
交代書約十月初交割且欲在未差試官前遣迓者乏
便
　　答袁恭安
恭安氣貌精神有致逺器妙年篤志求師超出流輩數
十等不勝嘉歎惜居厚多病使其彊健儘不倦誨人到
此亦只兩得款叩令似且在家間諸頑作輟正藉提警
凡事一切不須慮學校以某乍至整頓未成士子放心
日久不容一旦收拾兼此間養士無資日僅給四十餘
人過此而後則匱其間老臞貧窶占食日久不敢遽汰
後生輩止十數人今不敢作郡庠規模只如家塾日與
之處導其良心俾知與聖賢不異就日用間簡易明白
處與之講究規模雖整未嘗加察亦不敢起一毫忿疾
心勉焉孜孜不敢責效覺諸公亦無齟齬恐在我學力
不充耳若漸有次第却挈家間子弟偕令子同過學中
也詳細令子能言之
　　答徐主簿
某分教行兩朞淺學謏聞大率不能易士風雖終日矻
矻不足為門下道自秋初伏拜教墨且拜藥餌之貺感
戢徒深尚稽報謝良悚良慚壽皇棄羣臣方摧割間
民言無嘉日負岌岌今幸朝事一新麤可安跡得來教
方知春夏之交嘗排雲叫閽雖未得見讜論觀平生志
氣則義氣激烈可知某肝膽已荷洞照勿作世俗相疑
俾獲見藁庶激懦衷薦剡素荷吹噓今見教云云尤知
保䕶之深安分久矣決不致有累明訓然紙後一説殊
未曉平生荷師友箴警至頑不入處雖叱罵且欣受每
侍教左右到盡言處方得就實豈應尚有此肝膈耶明
以教我幸甚幸甚新史君已于中澣交印二公平昔兄
所熟知不敢復陳新倅亦天族今日入闗新安今嵗頗
稔王㑹稽方得故人為師又有攢陵之役凡百更望傾
助遣介歸里乘便布狀
　　答鞏仲至
某曩者未見君子是心嚮慕數年矣去嵗寫心既見真
若渴之飲飢之食惜門下事嚴侍教甚淺雖别後拳拳
然千里對晤與昔日想儀容于髣髴間有間矣拙鈍尚
稽奉狀劉縣丞至忽拜先施良深感愧不謂大事未畢
遽有閨門之戚讀來教益用愴然伉儷情厚未易寛處
人生浮脆脩短難料莊氏皷盆雖曰遊方之外然悲結
相纒之境亦可借是以自遣未審台意如何歸祔有期
想易傷觸見喻苦頭眩脾疾憂懷自應易感藥力作效
甚善更在多多調燮也某官閒無事不能奉尺紙而柱
楣剪屏之下乃貽盈幅之書事出倒置慚負何言奉謝
萬一言不盡情
　　又
某少稟學後小坡溪流映帶羣山繚繞平林曠野景物
萬狀欲置亭其上為諸生遊息地召匠計之直百緡郡
已給瓦而學糧單乏不能辦近䝉台慈面許成就某與
諸生不勝喜幸今輒復拜懇尚䝉終惠多寡一聴裁酌
不敢必也干冒悚恐顒俟俞音
　　與紹興汪教(克剛/)
拜違以來嘗一貢問幅浸浸許久不果嗣敬惟極崇仰
日者壽皇上賓又聞時事岌岌憂懷萬狀食息靡寧皇
上嗣有令緒聖徳既著時政又新誠宗社無疆之福也
仁里嵗事大稔賑貸之餘得此足慰懷守貳皆以前日
領龜下車之初政亦不撓國事既定民樂有秋冷官遂
可安其職第學力謭薄不能興起士心日負空餐愧㑹
稽學廣而儲豐士子蝟集又得賢者主盟必有傑然特
起之士作成之方有可教告者否王㑹稽想時得相聚
否攢陵之役奔走未及定可念也
　　與樓大防
比辱還教以慰以感初冬苦雨伏惟禁闥雍容密邇清
光台候榮侍萬福某分教行及兩期尚逭曠敗近聞進
躋夕拜專直北門職近地親既清且要朝夕啟沃當無
出諸公右人患無學學成患無地以進今大防兩得之
必大愜所圖然中都事以所傳聞似猶泮渙况十月震
電甚異惟先格王正厥事論思獻納間尤貴深切大防
國爾忘家凡可以為宗社久安計者更望竭誠盡瘁以
圖厥終兹不敢以賀詞進前張守所惠薦章䝉示回簡
方知所自良荷吹噓但日來請託冒進幾於乞墦私切
羞愧故甘心選調絶意不敢告人不謂朋舊睠睠不我
釋感幸感幸少悃七六舍姪自渠陽逺歸今復省親為
貧逺涉萬里極深懷念渠取道都下度必進謁今有家
書一角乞分付與之或未至乞留下以俟其來或已往
却望發回萬望賜念彭子復竟下世令人傷恨今浙東
倉使不知為誰鄉里嵗事狼狽之甚乞白廟堂擇人以
惠一方幸甚
　　又
某尸素如昨壽皇棄天下養時事岌岌憂懐萬狀食且
靡寧時有草茅見每欲奉狀又度憃愚不足禆論思
欲下筆而復休新君嗣服天顔威重與曩大異時聞一
二聖語深慰天下望心甚異之度必有所自近有自中
都來者云慈福壽成日以往事相戒天意感動為泣下
雖未知所傳是否然已不覺掀舞為宗社慶每念人之
良心本自明白特患無所感發一朝省悟邪念釋除志
慮所闗莫非至善雖聖性所稟與常人殊至理義同然
初無少間然後知前所傳聞果有所自此在太甲悔過
成王求助之時因其初心之著相與扶持開掖若決始
達之泉若䕶始萌之木毋阻厥善俾克有終在二三大
臣協心輔導左右侍從誠意論思使日聞正言見正道
犁然有當罔逆于心則正士不期親而自親邪佞不期
遠而自遠乃為長久計吾大防學問之懿又相與日久
自度臭味之同而日來諸公又歸心門下學可用而地
可言此他人願欲而不可得者今幸身處之大防其任是
責毋遜
　　答前人
中都時事得之傳聞草茅之慮自不能釋然耳比見繳
頭冠法服劄子令人增氣前古敗政未見有及此某老
矣外境闗心絶少時見諸公舉措至有昏昏悶悶時自
讀前所論著心目俱開益見大防志操爵禄甚輕名義
為重前此居是職者不知其幾而批勅回天卒無出李
張右者願大防盡瘁致身為宗社計毋令李張專美有
唐也
　　再招汪教
分教仁里尸禄二載不能興起士心思得鄉之善士以
為學校領袖庶幾言動有法相觀而善以潛回風俗于
禮義之域訪之儕輩皆推重閣下故不量踈陋而有請
焉閣下惠然肯來遂得一見敬布腹心已荷領畧意謂
此誠已孚不遑他慮既數日始覺公未達于禮有缺亟
布短劄遣前敝皂回乃謂斾從他適不獲上徹昨日再
遣以進回教諄諄乃知果以稽緩得罪反躬自訟其又
奚辭然足下以私淑為解非所敢聞古之人與人為善
惟恐不廣教育英才思及天下矧鄉之子弟其忍使之
佻達而不動心乎某注心門下甚切倘貰其過而辱從
焉豈惟某之幸實一邦之幸也公文再納敢望即賜命
駕當率諸生而敬迓焉伏乞賜念
　　請汪解元
某竊惟學之不講士失趨嚮知道者鮮國有學郡有庠
邑有序正所以講明斯道使人心不昧以復其初顧某
不才豈宜濫居此職然自壯嵗遊學䝉師友啓發麤知為
學蹊徑冒昧此來亦文㑹之間朝夕切偲以無負講明
之意涖職年餘矣而學力不充竟不能興起士心每切
自愧思得鄉之賢士相與扶持迄未之遂訪之善士誠
以足下為稱首審聞業履端方進修不懈推重里閭悚
然増敬恨遭逢之晚學録久缺輒欲以此職屈致比嘗
凂徳粹轉致下悃得報知足下有不鄙意而未可其請
某竊謂士君子之為學非徒以獨善其身名徳如許顧
乃斂然自嗇雖足見謙徳然古人與人為善之意恐不
若是恝髙明留聴惠然賜臨豈惟一邦之幸某實與有
幸焉伏惟加念幸甚
　　與汪明叟
分教仁里二年于兹敬聞賢徳未遂既見企詠若何兹
有小稟學中欲屈汪正叔為學正凡二遣介乃以從遊
宿約為辭某謂學中亦有齋舍不妨受業又言門下已
辭館蕭寺重于爽約固難之學中日來規矩亦麤整間
亦有可共學者第學正久缺欲得正叔來為領袖庶幾
後生輩得所矜式未識從遊賢子弟皆可來否或門下以
為可却至推輓其來俾邦人均得所賴甚大惠也敬布
此劄凂伯矩令叔轉懇專俟俞音常䝉垂念未相見間
遽有此請併惟加亮
　　與滕徳粹
往者伏拜書誨先施之辱閲時既久始克修報負罪不
敏迄今悚惕諒高明當未賜督過之爾後不果嗣音杳
不聞起居狀惟有引領兹有少凂某典教踰年學力淺
薄不能興起後進日懼有負初心每思鄉曲一二長上
素服士心者為之領袖庶幾上下交孚士友有所矜式
而迄未遂所圖學中舊有學正一員學録二員今皆缺
其一虛此以俟之久矣竊聞上邑子清名庭佑清卿二
汪文章徳望著聞邑人歸重又聞子清丈年髙行尊糾
職縣庠規矩嚴肅後進欽承而清卿問學有源見諸日
用今欲以此二職屈二丈不惟邦人得所則傚而某實
賴切磋然某與二丈未接辭色禮難遽進欲借重鼎言
且導某尊敬意力勉一行若䝉賜可望即賜一報某當
專介奉書走請且假輿馬于邑官矣學之不講士失趨
嚮幸有先進為之依歸擴一鄉之教以惠一邦想二丈
必所樂為比有朱兄還里亦嘗托導區區矣萬望賜念
得遂所請幸甚幸甚
　　答績溪王宰(柟/)
伏自去嵗一獲修狀繼是雖聞動靜竟不克嗣書兹拜
教墨復出先施感慰之餘深負不敏兹聞下喻遣令子
共學聞命愧甚自顧平時朴拙不能文所恃以用只中
心之所見日與諸公論文能授之以意而不能達之以
文至為已之學又以膚淺不能興起其心矻矻窮年無
益後進方兹愧負而閣下乃欲托之以子故不知所報
竊料過庭之訓有物有恒自有不言之教若謂公事鮮
暇不得講究則某不敢不盡愚若作文欲求竄定甚非
所長却恐有負責望唯台意裁之區區誠悃伏惟察亮
　　與汪清卿
幼不知學及壯遊太學藉師友發明始知良心之粹昭
若日月無怠惰鹵莽之念則聖賢可䇿而到雖進修有
懈寡過未能而大本之立蓋庶幾焉朅來此邦謬當分
教退惟曩日淪胥之患實賴師友拯溺以返其初故亦
欲以其所同然者淑諸人學力單微罔孚衆聴思欲得
淵源之友相與共明此道以興起士心訪之儕輩居敬
修已勉焉不怠誠後進所矜式故不量淺陋妄意屈臨
以庶幾切偲之益
　　與黄子耕
慰唁之誠畧伸右楮惟是去嵗重䝉教賜老懶因循竟
阻修報罪不敢文唯希恕亮即辰暑氣藴隆不審道履
何似見令姪言曩乖調䕶雖已康復尚未及盛壯時極
深懷仰府判令兄謹厚淳實某方幸事賢三日不見亟
聞疾亟連日展候與郡醫環視無䇿奄成大故不勝悲
泣幸羣僚協力聴役張使君相賙後事不至有悔令姪
言兄平生友愛隆篤訃音未敢遽徹想達聴之後哀摧
未易抑遏奈何奈何初擬台斾趨朝此來因得侍教人
事乖刺㑹合重難益深愴恨二令姪言及家務每覺酸
心窮達外境無累厥心使哭死事生兩盡其道正賴賢
季父為之開釋耳重華晏駕臣子崩摧矧人事時乖牾
動輒闗心痛哭之餘詎勝憂畏伏想憂國同之某未遑
他事惟祝少自寛抑倍加保䕶為逺業珍重
　　與徐子宜
分教行兩朞學力不洪課效甚淺無足為朋舊道壽皇
新棄羣臣率土崩心某赴臨之餘與諸生東嚮號慟不
勝摧割曩時岌岌之勢朝暮跼蹐靡寧時有草茅見亦
欲上白又恐傳聞不審徒取書生誚故不克奉狀新君
嗣服傳聞天顔威重與曩大異又時聞一二聖語大慰
人心又傳聞慈福壽成朝夕儆戒上為感泣豈自此一
轉翻然進徳耶此意正要扶持不知朝夕納誨以陳戒
于徳者今屬誰人心易明亦易惰乘此機而開導庶終
厥徳子宜位浸顯且在彌綸地能以此意白諸當路俾
審擇左右相與扶掖開導俾之日聞正言見正事心志
所向時勿有間視親賢逺佞為當然誠宗社無疆之福
也象先告哀得之道路云敵國有變尚留境上果然否
聞山陵地未定又聞大安宮只就南内又聞新君猶未
得躬問寢禮中外事體歸一似亦容易調䕶不審尚遲
疑何故某冷官如坐井憂國之念徒若懸旌凢利害大
節目有可與聞者願詳以告某近又得張史君剡章已
托大防投下求者紛然忽以畀老拙不知所自豈諸友
過為之譽哉羅氏子進學不怠向所得全是釋氏日來
轉得極速端的雙眸炯炯讀禮有趣老師藉助不少士
子多願共學第規模素陿糧食單乏校官不能展手時
作念不無望舊史君也一笑國事既定學後溪山足可
自娯不足為故舊念不宣
　　與前人
某去嵗之官亦便道求見山野之人恐與中朝不相諳
悉相見未必囁嚅而先且不免伺候次且遂中輟乃不
謂見訝如此省闥樞機之地鄉見南軒先生言文書極
叢委以鄙見凡事合天下之心者則贊行之否則力加
沮遏毋為民病可也來書謂上下可念者多此事某未
易言自外而觀今民命病極矣到歙覺其民貧益甚土
既瘠而供公上者大半酒税之禁無毫髮漏民幾無生
理况今嵗淫潦麥無半收蠶又不登水潦洊至所望秋
成未知善後計冷官雖無預觸目傷懷自不能已聞水
災甚廣中朝曽作利害事拈出否學舍事漸有次第恐
空踈無以副諸公之求耳到此幸遇居厚兄博洽考究
彊毅通練懇惻愛民惜上下不契有志莫伸時對坐歎
息爾
　　與前人
冬初辱報書竟未及再狀時聞中都事不勝杞國野人
之憂未知日來如何諸公合并何以為䇿聞皆有志食
禄任事之久正所倚賴若曰不得其職潔已以退緩急
將誰任且望思前論後主爾忘身萬木扶持大厦自固
但恐拔去枝撐不容著力耳㑹同志望以已見商㩁之
君舉大防象先不及别狀
　　通陳郎中英仲
某恭審寵膺宸命分職天官即欲修狀叙道區區因循
至今深負不敏愧某竊惟當今事勢官爵之崇卑皆不
足為吾黨賀而國本之安危則深有可慮者自乾道淳
熈長養成就善類為多往者抑而不伸莫不扼腕今則
集賢總百官(趙子/宜也)晦翁侍講席君子推重於一時者雖
未盡集亦次第位乎朝矣宜設施光明大慰人望而傳
聞時政尚猶判渙豈諸公謀慮之深不事形跡欲圖之
以漸耶某嘗思之事固不可以驟致然今日諸賢大槩
回䕶之功多而誠實之意少上焉者談論不切事情下
焉者又只相安于無事故雖咸有憂國之心而未有善
後之計竊恐日復一日機不再來又成虛度此則深可
憂也門下忠誠篤實遇事咸有端緒必能為國家逺圖
凡可贊襄願竭所藴以光吾道不勝幸望山陵事尚未
聞定議臣子痛心不知邇日所向如何郡邑告饑廟堂
何以為䇿兹事尤可慮也便中伸叙不究欲言
　　與李倉使(唐卿/)
某冷官不當出位有稟然事闗民瘼可以上裨諏諮者
不敢自黙敢冒言之新安前嵗告歉民不聊生荷上司
軫恤四五等下户苗米自體放之外凡不能應時輸納
者初與倚閣繼䝉蠲放唯是義倉一項專辱使司前政
陳右史行郡歙令喬奉議究心荒政賑濟之餘念四五
等户坐受饑寒惠所不及具數以稟乞權行倚閣某於
右史有同舍之契亦嘗贊言遂獲從所請當時令就豐
熟年分起催新安去嵗雖免饑荒而餓羸之餘民病未
瘳有司以未經蠲放不敢不催所得甚微所擾甚衆兼
新陳並索民亦未能應命徒増煩擾耳今縣有公文申
稟倘䝉念此一方特與免催甚大惠也喬宰極能官識
事體恤下民作縣有條理幼安惠民曽聞亦嘗進拜想
不逃藻鑑也
　　謝李提舉
某伏拜公牒特賜剡章褒借過實寵辱若驚某老矣藏
拙校官幾得友朋相與切磋以無負平生師友之願耳
不謂眷愛有加過意吹嘘顧何以辱佩服徳義銘刻不
忘某不才特䝉異遇世俗修謝之禮宜在所不然自顧
踈拙駢儷之文既非所長而習熟諛語又非意誠之道
况門下篤實之徳久矣交孚用不復以進非敢為慢也
　　與豐郎中
竊惟當今事勢深有可憂士大夫調停之功多而正大
之議少和同之風熾而篤實之意虧雖有憂國之心卒
未有善後之計門下忠誠體國不撓衆枉今兹復歸朝
行銓次之暇必能為國逺圖凡可贊襄當不俟某有請
也山陵未聞定議臣子痛心未知日來所向如何郡邑
告饑廟堂何以為䇿兹事尤可慮冷官不忘杞國之憂
敢輒布之毫楮不究欲言伏乞台亮
　　又
某自聞長者歸朝嘗修干牘之敬未幾忽傳台斾去國
殊駭聴聞及見邸吏報乃知被不根之謗世道嶮巇評
論失實大令人不平司耳目者如是夫賢者處之固不
以是為重輕然正人不容于朝而詭隨偷合者至蟠固不
可拔國家將何賴焉可歎可歎晦翁之出益令人咨嗟
某老矣觸目即動歸歟之興顧家貧未能只抱隱憂耳
近聞已遂祠請且知徜徉苕霅山川之勝雖足以自娯
忠誠體國想未能恝然也聞令似縣尉有橋山之辟今
既訖事當還侍矣
　　答劉淳之
春闈注意吾友終榜不見盛名惘然増悵傷哉貧也何
以為懷然往者西美先兄進學之初親庭甚喜先妣未
能無疑一日忽問云為學儘好萬一饑餓如之何先兄
謹對曰饑餓自當順受若不知學必將隕穫失措寡亷
鮮恥唯知學乃能安於義命隨順區處終不至喪失身
命矣夫子曰君子固窮小人窮斯濫矣妣氏聞此乃釋然
大喜某佩服此言未嘗敢以告人今讀來教恐左右失
利怵爾心故及之朋友在利達者類不滿人意某作念
甚久故之官不敢入都平時以聖賢經書前輩議論粧
裹作人自已良心原不明白一旦處外境不動難矣哉
　　答薛大卿(象先/)
某去冬到新安便道合求見然求名之地貿貿而來人
將謂我有覦心焉為是而止要未能釋然也奉常居九
卿之長真國家養才地當今善類屬望如象先者益寡
望有以稱斯責新安學舍今漸整頓有數後生亦可教
但自愧學力淺陋耳傅漕素不相識忽送至薦書知過
譽之賜非所稱也當今求舉狀者例以薦賢為辭如某
鄙陋名字素不入諸公耳未必不以我為宛轉某年老
已不作升進夢想兄愛我以徳於利禄境毋寘念可也
　　又
前書䝉警誨疑某不受諸公文字深荷教督然某平生
志趣誠不敢為矯激事但覺汲汲於利禄而求薦與夫
委身其門皆中心所不安故不為爾諸公不鄙而薦進
之某奚敢辭初時居厚兄亦以是見疑年老方求日就
實地以安身奚敢作此杌隉態邪學校間但與諸公只
就日用平實處講貫亦有數人向前自愧學力淺薄未
能興起後進望兄賜之警教某亦自度不惰也前教又
言出處未定以某鄙見當今如門下者幾人若皆相時
而去國家將何賴焉且望勉旃毋為自全計未審何如
　　與陳中書(傅良/)
某伏自前嵗領湖外教字一修謝幅爾後聞歸郎省主
道山載筆螭坳判花西掖吾道浸亨私切自慶但歸愚
名沒視外境事不覺因循竟不克奉一書為媿去冬之
官便道合求見久不游都下蹤跡次且遂止得故舊書
悉言尊兄不遺小善力賜吹噓某何以得此傅漕無半
面交逆知所由來但某年老自度無用於世已不作升
進夢想縱荷諸公特達亦只斷送落花耳若尊兄知己
之遇則沒世不忘也新安諸生幸相嚮惜規模陿小阻
後生來意某平生志慮不敢自畔於聖賢但學問空踈
欠缺甚多無以副其望凡可告教及别後進徳工夫幸
悉賜示庶藉警䇿也餘祝守正毋撓力全大節以植邦
基至禱至禱象先子宜志同氣合一時㑹聚天也莫知
不時講究為國逺圖否
　　答趙通判公父
來教諄諄益知遜志時敏不替厥修學問本無窮已日
知不足所到殆未易量詩曰上帝臨汝毋貳爾心書曰
徳惟一動罔不吉純一是心乃克主善善為吾主動
靜皆應雖酬酢萬事罔有他適則向之所謂雜者自無
所容立矣不然則隨物變遷雖外境若相宜而失已已
甚欲其日新難矣
　　又
某誤䝉知遇敢不盡愚未審以為何如行父别後想見
日有共學之益更祈切磋勉歸實學學中生員有莫知微
鄧夢真陳鋭羅欽臣數人亦可與語不鄙而進之亦簡
修進良之道也
　　與王大卿
某不才冒領儒官勉焉孳孳不敢自懈雖荷士友相嚮
大抵歙中學校寥落非吾鄉比學糧無幾日給僅四十
輩嵗中又以匱告鄉來處學皆苟二餐而去蕩然不修
涖職以來日與之處又朞規矩初張諸公始覺有相安
意日來得二三良朋可與共學第學力淺薄不能有所
興起耳或䝉台慈軫舊不我遐遺賜警誨之音俾得持
循不勝幸望某老矣久不作升進夢想去嵗荷禮書尤
丈漕使傅丈倉使陳丈惠然相舉皆出奬提之賜然某
素安分事之成否不敢問也
　　答王了夫
某還舍得一再見尚阻披款良深媿仰即日伏惟尊候
萬福比汪及父出示長牋敬誦不勝感戢朋友道絶無
有箴規切磨之益而已過不聞每懷不足之歎乃今始
見前輩風味某何幸獲此之官之期一聆警誨已緩其
所行但某前日之見非為貪禄平生不作榮進想諸公
薦墨非求而得得之亦不敢以門生謝只付之造物耳
豈得一京秩還遽效登龍斷之夫乎只縁見義不明輕
重失當鄙意蓋謂受其責者當任其事事不早正待廢
而支不若救之未廢之前平陽缺官數月丞亦參選只
簿尉耳初受闕時見彼中人言財賦虧陷獄訟淹延已
日甚一日故欲亟往整之不料出處之失節舍已田而
芸人之田兹成大謬非門下一言幾陷罟擭而不已感
甚感甚繼是凡可以警某者悉望忠告鄉作先丈挽詩
嘗曰責善時聞直諒聲此乃某中心受賜之言厥今世
徳作求某既為已慶又為門下慶不宣
　　請徐學長
某涖職踰月剔蠧起廢夙夜不遑未獲時造學校與一
邑賢俊講明為政之端深愧古人下車修庠序之意所願
賢者為之領袖邑人得所矜式足以逭某之責比承有
意退處已嘗面致願留之請兹承公文遜辭再三益深
愧負某雖無似不能致古人弦歌之化竊亦有意于申
孝弟之義何賢者絶之之峻也再此伸控願無遐棄非
惟某之幸亦子衿之幸也
　　答喬世用
伏自離鄉日領專書之後到此即欲專介候問一來莅
職事隨日生雖每每作念迄未果遣中夏得少微兄書
知嘗苦臟腑恨未問訊後消息專使伏領賜教至慰至
善即辰冬初漸寒伏惟美政告成琴堂燕裕台候神相
萬福某不量踈拙冒爾治劇四閲月矣横陽真壯哉縣
賦入甚輕嵗發紙錢不過十萬與治境大相遼絶土廣
人稠詞訴極多每引放不下六七百紙亦要人決遣邑
人幸相安士子及寄居亦未見撓政者終日應酬幸不
倦只閲視太多兩目若眩瞀耳邑人每以勞苦見念亦
荷其見愛終恐事太冗不能盡副其望為慊耳此外惟
經總制錢費力又積下舊欠日被督責蓋半載闕宰而
易權攝勢自應爾有數端欲求見不能盡寫令學生具
之别紙尊兄榮滿有日真足為賀向來諸公列薦之議
想不容中輟到此偶得順伯書因便書嘗專導盛徳譽
望藹然彼當得之久矣想必能贊此事但近報憲使似
有動靜未知果如何也林予之住前倉昨日因勸農到
彼相見以來書謀之無不可者欲在立春交割當須自
有書如此則台座少留亦無害惠貺附子極佳雖不常
服亦不能缺此間藥材絶不易得又非新安比也感甚
感甚孥累留鄉方始般挈度後月初可到此也夏間止
攜三子一姪南來尊嫂安人伏惟懿候萬福令似伯仲
暨眷聚均休此間稍有海物未能逺致蟹謾糟往小桶
但批喻足矣何必寄楮券敬納回繼此便武不輟嗣當
以進
　　答楚仲齡
為别易久不得奉一行書每深馳企便中辱惠教至慰
至慰訊後又見冬序伏惟讀禮有相孝履多福某不量
治劇涖職餘四月矣邑大事叢終日應酬不敢倦但覺
已過之多耳春間辱惠書迄不果報每念不聞諸友消
息得書知講習不廢深慰所思但莊卿書言别後吾友
一洗膠固入㑹圓融而來書但云目疾作苦若不能堪
吾友平生為學正坐膠固之病一旦掃除當日有休休
之樂而來書但云爾豈復為所奪耶古人固有終身抱
疾如支離䟽者猶足以養其身而終其天年况仲齡未
至於此外無仕進之念内無饑寒之迫力學自彊超然
自處雖少有疾何損于内孟子曰夭壽不貳修身以俟
之雖甚不幸亦只得自安若彊以命分之説排遣之而疾
終不能逃却恐未免自貽慼慼也惟仲齡勉之因來幸
以前所得者見教
　誌
　　竺碩夫妻舒氏壙誌
董溪竺頎碩夫之配舒氏余三從兄之女也曽祖諱某
祖諱某考諱某與竺氏皆明之奉化人年二十而嫁事
碩夫三十有八年而嫠後七年當淳熈己酉五月四日
而沒越三年二月丙午合葬于居室之左薛家塢碩夫
之墓君少孤家且貧隨母鞠養于袁氏柔惠疏通克勤
厥已既嫁事舅姑婉而恭遇長幼卑而睦相君子慎而
勤婣親餽問孔惠孔時酒食賓燕具有㫖蓄故能和室
人輯宗黨而家道以豐竺氏先世服田力穡家尚朴野
雖長厚有餘而文不逮質於是諸子能勝冠君為裹糧
俱負笈出就明師嵗時歸覲問師友所講何説汝曹所
肄何業所學何似躬自督課不懈益嚴他日喜語余曰
諸子自得師麤厲之習變而為儒雅暴慢之氣轉而為
温厚事父母處兄弟非曩日比且丐余勉勵以圖厥終
余告之曰此心之良人所具有先生能開吾善不能予
吾以善三子繼自今毋放毋逸改過自修離師友而不
返式慰母心未量也至是大年請記嵗月予樂道其教
子事故併書余言男曰大年大本大聲大用女歸王九
成戴端書袁邦獻毛天祐屠權大聲大用及王戴毛三
女先卒孫男曰師雍師偃師㸃師參師騫師淵孫女六
皆幼焉叔父修職郎充徽州州學教授某誌
　　伯禮兄壙誌
某之從兄伯禮諱琮姓舒氏家世明州奉化縣曽祖諱
惟政祖諱卞贈宣議郎父諱黼再薦于太學試禮部卒
不偶兄幼在家塾聰敏秀出作詞賦講明經理輩行不
能企及年二十四與鄉薦後連上禮部亦不偶淳熈十
一年以特恩射䇿中甲科勅授登仕郎入選授迪功郎
調處州麗水主簿十三年髙宗聖壽八十大赦轉修職
郎十六年到官僅百日寢疾而歿享年五十有八實紹
熙改元三月二日越六日訃至弟瑜奔走䕶喪以歸某
慨念先伯父文行表後學其就而請業非齋遬不能近
口授指畫沾丐者多獨乃齎志以歿幸兄克肖厥徳人
曰是將濟美矣連蹇場屋晚嵗一官未為造物費而靳
不容施人無所尤天不可怨豈不痛哉豈不痛哉兄學
業精勤踐行篤實其沈鬱不舉益自勵與年偕進文無
滯思辭簡潔而意已到父母終兄弟情不忍異間言入
耳則厲聲叱之故終其身門戸如一涖官未幾上下交
孚其歿也守率僚佐歸賻有加同僚典喪事無不勉學
校諸生逮吏民或祭于庭或祖于道哭泣盡哀乃去噫
是固不可彊而得也娶董氏生五男子長鎡早夭次鉉
鑣釭一未名四女子汪知政李元松董大受郭堮其壻
也是年冬十有二月壬寅祔于禽孝鄉先伯父墓之側
從弟修職郎新充徽州州學教授某謹誌李元淳書
　　瑯琊王公墓誌
瑯琊王氏為江左著姓自晉丞相導十七世有秘書丞
某葬明州奉化白水墺凡今族于邑者皆祀焉又四世
有曰融者生處州文學仁幹厥後尤衍公文學之七世
孫也曽大父某大父某父某皆隱不仕公在幼諸父早
世伯母舒氏母董氏俱誓守義公嘗與從兄分財異居
已而從兄歿伯母抱孤孫歸于母家公慨念曰猶子不
克侍養咎將誰執請合同爨焉方是時恒産不自給于
是菲飲食敝衣服冒寒暑忍辱含垢與内外同甘苦以
治其生粟聚縷積而不競于人嵗久資十倍乃築室侍
養事伯母如母而尊敬有加暨孫長析家貲之半與之
公嘗為親得佳城伯母歿即其山請分兆域以葬終始
無吝焉淳熈己酉十有三年三月公歿于正寢享年七
十娶趙氏柔善且勤勞克相其年三月八日先公歿享
年七十有一越三年十有一月己酉合祔于妣氏之墓
男士穎士龍女三人皆嫁鄉人士妻孫男睎顔睎甫女
二人尚幼公伯母我之從姑某自幼及長聞姑道公戮
力孝養甚備至是士穎請誌墓某曰儉徳之共也吝徳
之賊也人皆曰予儉而甘于自賊者鮮克知子之父約
于已勤于家孝于親克恭厥徳而無墮于吝是可書也
已故為之誌
　　汪母鄔氏墓誌(代其子萬頃作/)
有宋紹熈元年正月十有六日先妣太孺人鄔氏歿于
寢明年十二月丙申合祔于明州奉化縣鳴雁山先考
太學學諭汪府君墓太孺人之先為鄉右姓曽祖某祖
某父某皆不仕太孺人生長饒裕通練勤苦善相我先
君我先君游太學十有六年太孺人躬提家政禮無違
者先君無禄蚤世太孺人訓鞠孤幼黽勉有亡使男有
室女有家繕治居寢備言燕私而萬頃輩優游膝下不
知父母之裕已是惟罔極之恩不肖子未有以慰厥志
幸際髙宗大慶命服在躬方將環立兒孫怡神燕喜為
百嵗無窮慶而天罰之極豈不痛哉太孺人生三男子
長萬頃將仕郎次萬敵萬選四女子長適兩浙都轉鹽
運司進士鄔必明次適鄔某鄔某皆太孺人之姪幼適
寧海陳祉孫男七人孫女三人孤萬頃泣血謹誌
　　先君承議壙誌
先君姓舒氏諱黻字徳觀一字徳濟世家明之奉化曾
祖諱文吉祖諱維政考諱卞承節郎贈宣議郎妣王氏
贈孺人先君自幼力學與伯氏諱黼文行重於鄉以七
上禮部對䇿入等授右迪功郎贛州贛縣西尉任滿循
從事郎監行在贍軍激賞東庫再監潭州南嶽廟致仕
轉通直郎淳熈七月初三日終于正寢享年七十有四
以某年十有二月甲申朔合葬于金溪鄉永豐里廣教
墺妣孺人李氏之域七子曰琬鄉貢進士曰琰曰球曰
琳曰琥國學進士曰璘迪功郎徽州州學教授曰琪孫
男二十三人某某某某一未名球琥及鋭先卒女孫十
一人長歸李元琪次張南玘餘未行曾孫男一人未名
先君忠厚誠篤敦行孝弟尚論古人必以檢身夷考載
籍務明治道聲色貨利不入于心故處家庭在鄉黨官
守涖民咸有典則可紀述興國軍教授臨川陸先生九
齡嘗謂人曰舒君温恭足以儆傲惰之習粹和足以消
鄙吝之心聞者以為篤論某等欲請銘于陸君迫于窀
穸未克就其行實則有友人揚州州學教授沈煥為狀
某泣血紀嵗月納諸壙迪功郎廬州舒城縣尉李過庭
書諱
　　平陽縣修社壇記
縣社居邑西南直主簿聽事之後頽垣不治切近庖湢
無壇壝甃而祭東有巨井汲者踐其上旁為園蔬西則
守者之廬某承命宰邑以慶元二年夏六月六日視事
既謁竊自念曰社稷人民均令責也今若此其何以揭
䖍妥靈時秋祀且近未遑即修乃拔蔬緝籬即故所而
將事祭器不備取具于學籩豆之實責財於吏凡有祭
祀之文舊率苟簡凜然懼無以接神人之奥也自冬涉
春克治新之始地接山麓形捄如角於是欲拓西縮東
以逺庖湢而其南不足得地二丈于進士葉安上墾而
闢之其繩則直繚以周牆植以松中為四壇社稷各一
風師雨師雷師共為壇二地狹不足以容也祠祭有齋
遷而新之出井於外以便汲者即其地而守者廬焉為
祭器樽罍爵洗俎豆籩篚簠簋若干共厨而扃之齋館
命守者守之春秋給米斗各二祠祭之資悉從官給每
肇祀致齋執事者習儀於是禮文麤具人知肅敬焉壇
場齋宇為緡錢若干磚瓦木石土役之費取具焉祭器
為緡錢若干丹漆昭樸之費取具焉董其事者邑士徐
仲山掌其事者史安國宋文某將去懼失其實謹識顛
末以告來者五年夏四月四明舒某記
　　袁徳輔墓誌
明州奉化袁氏族大而夥不知其幾世宣州助教諱景
琳始以財雄為鄉長者助教君之幼子也諱良佐字徳
輔未冠而孤從諸兄事母董恭順戮力如是者三十年
終其身如一日天資渾厚與儕輩處口如不能言見有
不善則為之頓足不安如其言之出乎理則樂交而不
厭循本就實絶無世俗機巧態遣子從師勉以學行而
不專為科舉計居家則告之曰毋侵公以植私家乃睦
毋弛勞以怠事業乃成此其躬自勉者推以為訓焉平
生孝友不幸連喪二兄思念骨肉隱痛日深公亦再嵗
而逝方寢疾男女婚嫁皆及時戒之曰我死毋效薄俗
匿親喪以苟合病且革予往視之則徙榻于室之東偏
予曰此非正寢也公聞之命亟反諸室有頃而歿紹熈
三年六月十九日也享年五十有二娶汪氏子男八人
曰邦傑曰邦玉曰邦度曰邦孚為季兄後曰邦紀為伯
兄廬州司戸後曰邦正餘未名女一許嫁舒鉦某之子
也孫女一人明年八月庚申葬于邑之連山鄉城西􁒿
先大人墓之右前期諸孤請誌墓予竊歎曰大朴既散
智偽日滋質厚如公雖文不足以自發而良知良能著
于日用者如此是真近本者哉乃不辭而書修職郎充
徽州州學教授舒某述
　　舒子春墓誌
予兄弟游學四方受師友開悟歸與鄉人士共學伯兄
之第三子鋭氣稟醇厚感發之機特敏讀古人書善自
涵蓄其屬文攄發胷臆雅健舒暢事大父母父母竭力
承志無違躬家務不辭勞雖至繁劇經畫有叙事畢燕
坐讀書平居簡重言不妄出與之處者潛格其非人或
有爭則拱黙而俟少定徐以言開之靡不降心以聴惟
其克踐所學儕輩期為逺器不幸年二十有六而終疾
病予與兄弟輩坐其側且泛論生死之常忽醒然曰形
骸幾累人神色俱還若有生意已乃黙而逝實淳熈五
年閏六月十有一日嗚呼哀哉命也夫鋭舒姓字子春
明州奉化人曽祖諱卞贈宣義郎祖諱黻通直郎致仕
父名琬再上禮部母張氏將葬父母哭曰是子冠不及
昏百嵗後孰識其墓耶異日當窆于吾夫婦之左姑殯
焉越四年得地于邑之連山鄉廣渡墺十有一月庚寅
迺葬季父某為之誌屬其表叔李元淳書焉
　　迪功郎汪公墓誌銘
汪氏之先自歙徙明之奉化家世豐其後有湜者倜儻
　好施晚學釋氏野服山樊時號汪長老今山中人猶能
誦説其事長老生元之元之生康世康世生高州助教邦式
助教兄弟三人深于友愛居同財葬同壟題其家舍曰
歡同取陸士衡詩三荆歡同株之義公助教君之子也
諱汝賢字季顔紹興末輸財佐軍補右迪功郎尉衢之
西安吏謂公貲進易之邑有朝貴勢敚民山顧誣盜薪
吏縮頸不敢決公直之執其𨽻杖之于州吏駭服斯人
俄領漕計將逞憾羅織無所得乃攟摭細故符郡鞫公
郡將詹事周公操雅相知置符不報已而吏郎王公悦
繼之亷得其狀遣郡博士劉公敦謂公曰某在毋恐事
不白吾寧卧家不黨使者枉小官漕不能罪尋丁助教
憂免喪為常州録事參軍盡心讞議惟恐有寃𣙜茶之
法園户私粥其罪杖若商人則加等陽羨茶商挾券而
糅以私犯法滋衆公請之郡曰律設大法耳苟盡之則
商旅不行而𣙜貨壅非公家利也願請少寛商人以園
户罪罪之任滿擬差監臨安府都税院未銓量丁太孺
人陳氏憂葬有日疽發于背力疾拜賓走丘壟治窆事
及引哀容黧黒弔者駭之反哭浹旬而終淳熈七年十
有一月己未也享年五十有六娶張氏男子二曰伋曰
份女子三長適里士袁良佐仲歸于某季在室孫男女
各二公資稟温厚恥言人過喜怒不妄發承籍先人遺
業約已安分而用益饒其養貧族歸孤女修輿梁病者
予藥死者不能斂予棺皆發于誠實可為子孫法若夫
儲粟以賑飢廣家塾以教鄉之子弟此公之素志未克
施而下世矣是嵗飢伋捐萬斛食飢者有司以名上璽
書褒嘉特授迪功郎薦飢伋又出萬緡糴粟賑施且將
築館延師以紹公志嗚呼積而能散散而不失其所者
誰與有志不克施有子而丕承厥志君子以是知汪氏
之澤未斬也既祥卜地于縣之連山鄉廣渡墺葬以十
年三月之甲申璘論撰公之世出行實遺諸孤俾乞銘
于立朝之君子伋份泣拜曰知先人莫子若幸終惠乃
感慨而銘
天之美利匪私于人勿專勿壅何用不仁温温君子積
而能散我謀斯臧厥子肯幹百爾來止毋替前徽天道
無親栽者培之
　
　
　
　
　
　
　
　舒文靖集巻上
欽定四庫全書
　舒文靖集巻下
　　　　　　　　　　　　　宋　舒璘　撰
　劄子
　　謝傅漕薦舉劄子
某愚不肖幼不知學溺心利欲之場以為讀書著文但
為科舉計既冠游上庠獲見四方師友耳聞心受皆古
聖賢事業乃始漸知曩日之陋勉而企之困不能進中
夜以思覺好樂貪羨之心掃除不盡是心終不獲與聖
賢同于是質之于先生先生可其言而開之以理義專
心致志惟先生之為聴然後知天之付予于我者其良
心之粹無好樂無貪羨廓然大公惟理之順聖賢先獲
我心之同然故窮達用舍安于理義之常在上而與天
地同流吾不益在下而與草木俱腐吾不損稽之于古
若伊尹之相湯傅説之相高宗光明俊偉咸美有商使
聘幣不行審象不肖則亦莘野傅巖一老匹夫耳甘盤
舊學之功克俾厥后夢通于帝亦足以居寵利矣飜然
遯野㒺顯于世高宗不以告人則烏知有盤哉其在孔
門若顔子之居陋巷閔子之在汶上曽㸃之浴沂漆雕
之不仕聖人深嘉屢歎非謂其能脱屣軒冕甘與鳥獸
同羣亦與其能安義理之常耳某佩此訓亦既有年惟
資稟鈍滯無勇進之功怠惰易形有作輟之累然藉師
友以反其初者幸不至甚昧雖學不加進行不加修而
拳拳之志不敢替授命之初年方壯父母俱存是時亦
有意事功且冀捧檄之養薦遭閔凶憂患痛楚之餘血
氣且衰而前日之意浸薄當途誤加推轂躐在江右臺
幕下微官厚饗亦冀少展綿力隨行而入逐隊而趨言
不盡情道屈于已韓退之幕府之况乃備嘗之退念家
庭七百指常産不給則亦未免禄仕而當今禄仕之可
以効力莫如郡博士讀聖人之書為理義之學可以㑹
朋友可以申孝弟居是位以竊粟庶亦無愧故不量淺
陋冒昧此來始者謂新安多士當有羣居共學之益不
料養士無貲口給僅四十餘輩而嵗終復以匱告雖勉
焉孜孜不敢自怠而資糧單乏不足以招徠後進方愧
有負初心奚敢藉是以為進身計乃䝉門下好賢樂善
以推轂為已任首章論薦下及么麽惠出非望褒借過
情某私竊自念生長海濱愚鄙朴鈍之學無一可動人
聴矧于門下居相違位相邈面目相誰何涖職未幾一
旦保任其終身而薦之上雖門下樂善之公超出當今
士大夫之上而某自揣愚陋不足以當此豈二三故舊
愛某之厚為過譽之辭誤門下之聴而然乎士固樂于
知己然世俗之禮隱之心而不安者則願有以請焉某
自為學以來悼幼志之失思補過于其後每歎利欲之
移人雖在孔門自顔閔之外如仲弓子夏子路子張之
徒皆未免厥後士益失已僥倖于富貴利達者衆而孟
軻氏灼見義理之原欲挽其弊而反之初于是有龍斷
之喻墦間之喻鑽穴隙之喻皆所以起天下羞惡之心
而世莫之聴上之所謂旁招俊彦既喪而下之所謂素
位而行又乖故上則挾富貴以臨下下亦冒亷恥而干
上薦之者既自以為恩于彼而受之者亦自以為恩于
我遂使聖人舉賢之公道一變而為干禄之私情拜爵
公朝謝恩私門而門生恩府之稱自唐以來厯數百年
雖名卿大夫亦未能有擴然大變使天下同歸于至公
之域豈不曰人皆有欲貴之心昔人有報徳之事彼既
以知己遇我吾不委已而歸之非人情歟抑不知古人
之事上苟理義相同則志意交孚精神黙契其合也講
道于一堂其暌也對晤于千里出處用舍禍福利害其
闗節脈理之相應雖無私情之感而斷金之利蓋有終
其身而不忘者苟欲捨是必欲委已以自露其感恩之
狀所舉賢也異時知己之報固亦理義所當然不賢耶
見利則逝見便則奪而亦何恩之有何者勢利之交出
乎情道義之交出乎理情易變理難忘勢則然也某幸
䝉特達之知則思所以難忘者事門下故不敢遽稱門
生以仰累大公之舉平時戰兢恐失未嘗矯激以戾時
俗擇其安于義理者而願學焉是敢不揆狂斐輒露心
腹而駢儷不情之語亦不敢以進伏惟門下矜其愚而
教裁之不宣
　　謝張守舉狀
竊惟天下有大公之道行于古而不行于今同流合汚
之士皆曰誠如是君子則曰時有先後道無古今使王
公大人以古人之心行古人之事挈諸其上以明示天
下孰不願影隨其後哉夫薦舉之法乃國家求賢之道
非士大夫干禄之門是以古之時上嘗急于得賢而不
以選拔私其下下亦謹于自治而不以利禄干諸上上
下兩盡天下為公故亷恥明而風俗厚後世義利不明
士失本心為已之學乖利禄之念重視阨窮遺佚若不
能以一朝居於是有自鬻之態有請托之門上則挾富
貴以臨下下則冒亷恥以干上拜爵公朝謝恩私門而
門生恩府之稱厯數百年雖名卿大夫亦安于流俗而
不能擴然以變故嘗端居而靜念謂幸生明盛時親師
友之訓吾心所得雖不敢以古人自居至同流合汚則
有所不忍焉故自得官以來凡恭敬以事上黽勉以效
職已所當勉者不敢自懈至利禄之念則聴之天而不
敢容吾心夫以拙鈍之資背時俗之所向自謂無復榮
望而升進夢想亦不形兹者乃䝉某官好賢樂善以推
轂為已任不由介紹不待請求排羣議而獨舉焉是閣
下以古人之心行古人之事某雖愚陋不足以仰稱明
遇竊喜古道復見于今夫人以古道待已而已不以古
道事之則為有負門生之稱出于私情而非古故不復
以進以全門下之公平生戰兢自持不敢為異擇其安
于義理者願學焉古人有云待以國士報以國士某亦
曰待以古道報以古道惟閣下察其情而貰其罪幸甚
幸甚干冒威尊不勝悚恐之至
　　謝陳倉舉狀劄子(士楚/)
某不才誤䝉知遇世俗修謝之理宜在所謹而區區有
懷敢私布之某幼不知學知讀書為科舉計壮嵗得師
友然後知天之所與者為甚貴而前日干禄之念特誘
于外而使然反躬内省益知内樂之重故得仕以來雖
憂患困躓終不以是累其初况所謂薦舉者乃國家進
賢之道而非士大夫干禄之門詎容枉道自媒耶古道
浸薄利禄移人士大夫凡可以得志者雖龍斷墦間之
態不暇顧而上之人亦失其旁招之意而市恩于下遂
使前日舉賢之道一變而為干禄之私情拜爵公朝謝
恩私門而門生恩府之稱自唐以來厯數百年雖名卿
士大夫亦未能擴然大變使天下同歸于至公之域端
居而念安得以古道自任者挽頽波于既倒之餘兹䝉
不鄙其愚褎然公舉某寡陋曷克稱是然竊喜古道之
復見于閣下以古道待某而某不以古道事閣下則不
足報稱是故略去世俗之禮思勵所不逮以仰酬知己
遇平時戰兢恐失未嘗敢為矯激以戾時俗擇其義理
之安者願學焉今年春漕使傅公誤加論薦某嘗為叙
生平大槩傅公不以為異辱寵答之某于傅公無一日
雅聲容不相接故未免假言辭以自見若門下則異是
故併書其略惟執事教裁之某不勝悚恐之至
　　與陳倉
某備員校官托在宇下雖與士友講習外無他職然事
有民命所闗不容自黙者不敢自外于門下江左數州
去嵗多以旱告幸遇賢使者究心賑䘏周爰咨詢不憚
驅馳之勞仰見仁人之心雖古人阻飢之念何以過此
然竊聞他郡已䝉大惠而新安六邑獨以不歉見遺某
竊惟此邦去嵗自六月不雨至于十月旱可知矣其間
雖陣雨沾濡絶長補短僅有半入然民病至骨往往償
租之外便以絶糧告矧此邦山多田少貧民下户仰給
于陸種者尤衆而旱勢如此為之一空以故民食倍艱
冷官雖不能周知六邑之詳而歙與祁門某得之最審
自九十月以來郊原之民便食蕨根窮日夜之力僅足
充枵腹亦甚可憐矣而自冬厯春搜索殆盡不免流移
狼狽如此而反不沾惠豈長民者不以告抑告之不盡
其實耶今歙縣幸得喬宰注心郡中許續抄劄見行賑
給而祁門姚尉者有意主張去冬郡中委之抄劄戸口
具有條理且備言彼邑窮餓無聊之狀郡中遂專以措
置賑濟委之止縁當時申旱不及分今止得米四千斛
然尚以飢困者衆所得不足以周急渠有事目申稟山
川風土與夫民物衆寡當備言之喬宰聞托契甚厚姚
尉乃敝里一佳士皆有意于民可任以事又聞休寧日
來亦乞抄劄鄒宰季丞亦能愛民凡有所請得賜矜從
必能使使臺實惠下孚救此一方江左風俗大率多剽
掠日來道路僻左去處其漸已滋惟亟圖之庶免噬臍
舍刀匕而與知防某實有出位之罪仰恃眷奬敢助咨
詢得賜融亮幸甚
　　與陳倉論常平
竊惟國家常平之法蓋以嵗有豐歉穀有高下故斂之
豐用之歉大率欲濟飢然其斂也皆堅好之物及其散
也多腐敗之餘蓋米之在倉餘二三年蛀損腐爛勢所
必至又其糴也官雖給本州縣往往受納而取虐于民
及其久也官慮其壞命之易新則又虧折其甚也往往
因是借貸名存實亡弊至于此上司雖加督責往往不
過鞭黥吏輩按發官吏然米終不可復深推其弊蓋由
所積之米與郡縣廩一同郡縣之計苟乏以易新為辭
因而借貸所在皆然切嘗考諸前史如漢時趙充國論
湟中穀八錢謂耿中丞糴三百斛則古之積儲在穀不
在米騐之于今藏米者四五年而率壞藏穀者八九年
而無損而穀之中又有高下焉有大禾穀有小禾穀大
禾穀今謂之粳稻粒大而有芒非膏腴之田不可種小
禾穀今謂之占稻亦曰山禾稻粒小而穀無芒不問肥
瘠皆可種所謂粳穀者得米少其價高輸官之外非上
户不得而食所謂小穀得米多價亷自中産以下皆食
之且常平本以賑飢不過救小民之死亡今乃高價收
難得之粳米三四年之後又復陳腐布散之時民終不
得堅好以食取之雖精而用則甚耗竊謂今之常平除
義倉取之于民隨秋送納自合收米若官司收糶常平
不如舍米取穀而穀之中只糴所謂小禾穀者常平官
租納米一斛則折穀二斛與所糴並藏其一久不腐其
二得米稍多其三不必換新以生弊其四品色不同官
司難于移用其五破穀之時得米甚新反覆思之無一
弊而有五利果可施不惟一路便可措置若敷奏朝廷
亦可永為天下法伏乞台慈詳察
　　論茶鹽
契勘國家𣙜茶鹽大率淮浙之課在鹽江鄉之利在茶
二物出産去處其價亷甚商旅先以厚資買引前後以
本錢取貨官價既昻利亦無幾故商賈之家不免因官
引夾帶而桀黠者或至于私販官司防夾帶之弊則置
合同防私販之弊則責巡尉然夾帶之弊官司檢視嚴
密有所不行故其間往往聚衆私販其初尚畏官司多
由間道年來百十為羣公行州縣浙間之鹽江鄉之茶
在處皆然聞之湖湘士夫謂曩者江西茶鹽只縁部使
者闗防盜販于其所闗津渡口嚴行捕捉商人相與角
敵已而殺傷太甚自知抵憲與為盜等死遂鼓衆横行
不知後來朝廷收捕用幾年𣙜茶費用耶見小失大利
害較然今私販無頼之徒官司若不能禁至因官引而
夾帶此猶旁法而行若官司一一苛察繩之以法彼既
失利必將私販私販透漏無藝而不能禁旁法夾帶有
限而反加嚴是驅良賈而為無賴之歸議者欲從上司
出榜禁戢非計之便竊嘗謂士大夫雖當守法至與民
爭利之條誠不宜倚以為削少加寛假使商賈樂出于
途亦不至虧常課更乞上司寛體
　　論保長
國家自免役之法行民户輸錢在官官願耆戸長以催
科自後庸錢不除差役如故今之保長復以等第執役
州縣税籍不整駕虛為實指無為有凡倚閣凡逃亡凡
死絶凡沒籍凡竭産如此等無一蠲除盡責保長一都
之内夏税二人秋糧二人又坐甲二年而後替二年之
間充保正者二充保長者八保正既取上戸而保長中
下之家一都之内中産幾何二年既取其八循環而差
無戸可應往往千百税錢便須應役者村民不慣官司
吏輩得以虐取一税二人已是畏懼又豈可使之竭作
耶竊聞近來益憚應役無所解紛乃牽惹衆户共應官
司到上司投狀乞每嵗十人人催一甲以分其力竊謂
此事有大害存焉且以徽之歙縣言之縣三十七都每
都税二人則一税不過七十四人轉而為十則一税將
差三百七十人雖曰催科稍便填納差少然期㑹之奔
走吏胥之乞覔擁遏于庭下而情不通拘係于官司而
身不脱㸃對之費用比較之箠楚人人所不能免縱使
令長有寛恤之心深加撫勞然上下勢嚴内外情隔非
委之吏事必不集集事在吏非賄不行矧令長迭更未
必皆賢賢者尚不能盡察萬一非賢吏輩誅求寧有紀
極是向也一税之内以七十四家而受此禍而今也以
三百七十家而受此禍利害較然而人復有請此請必
不出于衆人公議必出于見充保長之私情夫應役官
司非民所便彼方安坐田里吏不及門亦何便已而率
以分保長之役是必見應役者求免目前不顧衆人之
情不恤他日之害者之言也要之此事只在令長得人
寛恤撫勞勿裝虛數使填納勿縱吏胥乞覓以所催成
數為之分限使如期催捉勿比較勿監繫約為期限使
自齎呈及所催則縱之不及數則勉之戒之使之補過
或不及數然後取其怠慢之尤者罪以警之若令長推
誠撫摩委曲勞來有言必信使熙熙赴官如歸則保長
之禍自可息保長之法不必變法未嘗弊而人自弊之
今不求諸人而求之法法變而弊益甚也伏乞詳酌
　　論常平
一竊謂常平立法甚峻所以闗防移易今之長吏乃以
法峻之故重于案吏故法雖峻而弊益滋又比年嵗多
豐稔官不散給積貯既久官司前後因仍不能究見實
數雖上司差官盤量亦不過取見倉厫虛實責狀以申
終不能考覈其數故今嵗發廩往往多所折閲其間以
無為有罪固難恕然有積嵗既久而耗不過十分之一
以十年之久蛀損耗蠧斁蕩為灰塵奚止十分之一耶
今嵗發廩既見實數若此元額大段虧折及盜用移易
合行遣外其有元無欺弊止是折閲乞與除豁却將見
在數目究見徹底毋使向後以虛數相仍繼是易米為
穀却别立項目使後來可以稽考此亦一時覈實機㑹
若本錢太少亦乞廣行措置其本路已散數目申奏朝
廷乞降本錢為經久之計
　　論義倉
一在法荒政及二分與免義倉州縣雖有奉法去處然
上司不曽申嚴頒示往往胥吏不以告民間多有疑惑
聞催科保長嘗議行臺陳訴今乞明降榜示特與除放
切謂救荒之事苟卹民雖在他司門下尚復致力矧義
倉專屬使臺以是寛民不俟他請曩者訴旱既多阻抑
今若因是凡下等不在蠲免者亦與除放或截自若干
㪷以下悉與蠲免甚大惠也更乞詳酌施行
　　繳納劄子
某近者皇華戾止屢獲進謁寫積年傾嚮之私大慰下
情請違道左已更旬浹不審何日抵使臺驅馳不無勞
勩想愷悌監民樂于賑卹當無他也蔣判官繼將命行
諸邑喬令尹亦遵約束續増賑給自非星軺周詢歙民
何以得此某䝉委訪利便事件敢不盡愚第兀坐冷齋
民事不接不能盡知其詳姑以所聞五事條具以進亦
嘗與喬令商確是否高明當一見而決或可施行願即
圖之管見止此深愧不能廣副諮諏美意恃眷遇篤實
更不敢修疊煩苛禮伏乞台察
　　　比者台意欲蠲下户零税聞黄堂已嘗面許雖
　　　嘗倚閣得之同僚乃有麥熟再行起催之意此
　　　事非大監更賜一言力勉未能遽罷伏乞台照
　　與陳倉單劄子
比者率具劄子并事目一封上干涓史伏計已繳台覽
内所論義倉一項不曽明具人户等第恐施行間難以
慿據今續得喬宰勘當實數所謂四五等比上户所欠
甚多此皆貧乏可憐無可送納正當來不曽訴荒台慈
所深嘉憫者若截自屯特與蠲免被惠當不貲也其他
郡邑某雖不詳知以此較彼大約可見欲望台慈推而
行之嘗與喬宰熟議度此事使司必可行某不敢再具
稟目敢以副劄繳納歙縣所具數目附逓以進伏乞台
亮
　　與陳英仲提舉劄子
某托在宇下雖幸以冷官藏拙然目見耳聞有觸諸心
不能自已者不揆以稟新安雖號六邑皆崇山峻嶺水
東流浙西入彭蠡在江右若覆釜然耕墾砂礫不見平
原自五代僭偽時陶雅倍増重賦厥今農田所入奉税
租者强半民生艱甚在樂嵗亦有不能自活者矧上流
之地歉嵗移粟艱難自曩嵗回禄城市蕭然今夏洊遭
洪潦郊原蕩析邇者旱證已形雖郡禱甚勤邈無有應
造化不為己甚庶幾有望不然則未知攸濟也竊聞此
邦常平絶少萬一告飢則所以賑救者當有立至之幾
是未易以立談判不然則多給緡錢儲粟以備實有望
于門下未審執事以為如何僭率不勝惶恐
　　再與前人論荒政
某修敬之後未遑嗣布起居頃忽拜報書特加親染勞
問慇懃謙虛下逮非屬吏所宜䝉罙深感激然區區之
意不敢以世俗虛禮事君子而耳目所接足以廣周諮
者不敢自隱新安自六月苦旱迄今兩月餘雖有得陣
雨沾濡所在終未通濟告旱者紛然郡雖分遣官屬走
田野猶未有分數大約恐不過五六分救荒之法大率
以民為主却就其中與之究實乃被實惠往往今時所
主多在官賦闗防既嚴則所遣官吏惟上所視減放恐
未盡實矧此邦民田所入大半輸官若蠲放不盡受害
不少今雖未至狼狽然賑救之法必須早為之計以安
其心庶免流離向見晦翁在浙東頒條目于州縣請寄
居為賑濟官俾賑濟官鄉擇二人為鄉官鄉官都擇二
人為都正其抄劄戸口雖委之保正長必令都正為究
實每都就寺院或要害處置一場算所抄大數給與之
米其所抄劄到人戸各給與厯令都正五日一散其運
米則委之等第之家以防折閲是時敝邑歉甚某亦嘗
任其事雖鄉都不能盡得其人亦十得五六然抄劄在
秋末給散乃在深冬散米之日飢餓者衆與抄劄時事
體不同又須賑濟官通變措置是時州縣先以當來抄
劄户口申上司拘文畏責不敢更易遂使應抄劄者不
沾惠而不應抄劄者反得之若非賑濟官得人要須上
司許其斟酌通變庶得盡力不然則一應文逃責以罔
上司耳今本州見委判官措置亦得人矣所慮米斛不
繼或諸縣難盡得人若得上司頒示條目就寄居詢訪
令州郡嘉禮以請庶或得人可委耳又聞寧國頗有流
離見行煮粥傳聞雖未必盡實然煮粥雖是救荒一法
又當施之于其所宜事不早計民已流離不得已之下
䇿况聞煮粥之聲山谷之民襁負而出一則失業二則
暴露三則忍飢以待哺死于道路職此之由切計煮粥
之費欲為一日之飽人亦不下一升若廣抄劄以一升
之米給諸其家縱有死亡亦免在溝壑今若急早如前
措置則凡鄉土之民皆可使之奠枕唯外邑流離方用
臨時安集既境内奠枕則外來者亦抄劄姓名就寛閒
寺院安置或給米或煮粥不至擁塞無措私計萬端毫
楮不能盡白敢布一二惟執事裁酌之
　　又
竊謂救荒無十全良䇿蓋姦民多妄訴而窮民多不能
訴在法雖各于田畞立土峯牌子標字號畞步以俟檢
視然阡陌連亘雖官司不憚勤勞有意覈實者終不能
履畞而視大率不過遍走都保挑十數田段以騐其虛
實然姦民與吏囊橐而官不能盡究地理吏得所欲則引
諸荒歉之處而匿其豐熟之地遂盡指以為歉吏不得
所欲則引諸豐熟而匿其荒歉之處遂盡指以為熟指為
歉則姦民之不歉者必以虛訴而獲利指為熟則窮民
之實歉者必以妄訴而遭罪不歉而獲利是固可罪實
歉而遭罪則含寃茹苦死無所告故尤不可不盡心况
此邦之人畞收大半納官若荒及五分則官租且不辦
何以自贍切見經界之法每都分為十保保自有字號
為今之計不若令檢踏官先排定都分取見各都經界
字號將每都田畞隨字號分而為十其一號之内如皆
豐熟則不須檢視若其荒歉去處一號之内雖有豐凶
不等若履畞而視決不能遍設分為數等則是寸量銖
度繁碎又豈能周故莫若就一號之内令檢視官對衆
量度絶長補短可得幾分其人户訴荒狀内各有字號
畞步却視檢踏之後取其所訴之號視元檢踏實荒及
幾分為之除放其高下豐凶雖不能盡得其實大率人
户置田必散在諸處既得其大綱則以彼易此決不至
大有僥倖亦不至大有枉抑至四等五等之家在荒法
及五分便與賑濟今旱勢如許必不能自存恐其間有
些少田畞往往只在一號之内不幸盡是荒歉而官司
所檢既以絶長補短為之分數却恐蠲放不盡故莫若
將上三等户隨所檢視分數與之蠲放其四等五等之
户却于檢到分數之後更與蠲減則無不被實惠之人
矣此法雖大為之防然阡陌之廣若欲履畞檢踏雖窮
年不能遍只以此法為準如本州歙縣管下三十七都
都分為十則已分作三百七十號日檢十號已是三十
七日嵗云暮矣税限已嚴又豈容稽緩耶愚慮如此更
在裁酌
　　上新安張守劄子
某踈拙不才誤䝉知遇深念事大君子之道不惟仰贊
盛徳要當竭誠盡意知無不言庶幾不自踈外以盡報
稱某兹䝉台諭撰祈晴文謾以拙意直叙殊媿鄙朴然
竊自念感格之道在實不在文有如判府奏院節儉愛
民宜有休徵淫雨泛濫雖在處皆然然古人善政所召
蓋有虎渡河而蝗不入境者郡政苟孚焉知嘉祥之不
我應切見行都凡遇雨水放賃錢之類必併門税俱弛
此邦販夫販婦舉貸經生以餬其口貿易如意得利僅
如牛毛而折閲者率大半萬一計較少利瞞税而入一
或見邏縱不到官錢物已罄倘吏不厭所求械繫送府
受刑追償不惟舉室飢餓又且逋債督迫實可憐憫今
若因禱祈之次援行都例見寛幾日甚大惠也又古者
遇災弭變或議獄緩刑或施舍已責雖今明政之下獄
訟寡寃然囹圄之中自大辟盜賊之外其間或有干連
久繫罪輕可赦者少賜寛假原貸亦足以召和氣至諸
色財賦期限雖有常程因兹淫潦特與寛假俾縣吏少
寛追逮境内舒伸亦民心悦而天意解之意也某冷官
本不當越次有言仰恃寛和接下曩者撰文鄙陋有忤
古意數䝉委曲開諭樂君子之易事每竊自感今輒于
祝文畧露此意未審台意以為何如僭越不勝惶恐之
至尚容俯伏請罪伏惟台意亮察
　　乞差楚學正劄子
某祗稟某分教二年學問膚淺不能興起士心日負曠
瘝懼中間學正闕人某深惟諸生領袖正欲以徳行表
式不宜專以文藝取訪之善類皆謂楚椿秀才學問有
源操履端正杜門力學不同流俗某數造其廬與之語
其人恬靜寡欲行已有恥而議論皆本前輩遂屈致學
宫屢辭乃就欲以學正處之則再三遜避且薦婺名士
汪堪仲解元以自代既而汪君不果來某力挽就職方
幸其肯從不料學校敗羣子見恨斥逐妄肆詆毁至形
訟牒雖䝉判府大卿灼見訟者不根不遂其請然楚學
正一聞煩言超然退歸某再往扣之則求退愈力某自
惟不才方幸得一二善類相扶持庶免曠敗一旦浮言
胥動使賢者不能自安利害匪輕此來妄意欲從使府
特賜給帖請楚學正前來供職庶仗台命之重某得以
挽留為學校助干冒威嚴不勝悚恐俟命之至
　　上太守
昧爽到山寺隨羣待班瞢無所見既曉始知有宮門殿
門禁衞之限意謂使君致嚴如此及見同官言及僉聴
措置以鄙見宫殿之名州縣似不可容易倣擬若曰設
至尊座則事體當如禁禦然山寺僧徒寢食出入其中
未見如禁禦制守倅山門下轎入居幕次禮所當然今
曰宫殿則事又相背馳矣若曰欲致嚴肅則胥徒扣門
如雷不見鬷假無言之意况衣冠輻湊無所容身使臣
學職率皆露立平旦晴明猶可烈日驟雨又將若何今
日之事若去宫殿之名只作聖㫖追嚴道埸禁約人從
例不入寺門官員到寺各給一牌令當直一人攜交椅
以入許就寺門裏面待班亦未至淆亂况宫門内各有
待漏院亦無暴露之理愚見如此率易稟聞更冀詳酌
　　上趙運使劄子(吉/)
某伏䝉台慈特賜誨劄俾令埋瘞旅櫬仰見布宣徳意
靡所不周今之為民上者興利除害固不乏人至于憂
及死亡非存心篤實察見隱微慮鮮及此某躬承嚴命
不勝欽歎本縣舊有甸洋山為漏澤園久廢不治某自
去夏承乏來此見路旁有暴露者心甚不忍即命築之
因此興念欲推行其所不及嘗募邑之父老陳其姓者
俾主其事猶未遑舉自承使帖即令刷起叢聚不掩者
十餘所及其他四散不葬不封數不下三千餘其棺櫬
稍全者即隨處加土修築其間大半年深朽爛重疊堆
積或在水濱或在卑濕僅能約略數目不可復舉邑人
咸謂此項縱使加土水潦衝蕩終不能久欲從釋氏津
送縣司為修設縁事舊來甸洋漏澤園已命工芟削欲
加修治圖為久計繼自今死不能葬者俾歸其中庶幾
逐日瘞藏無復前患若其它耳目所未聞知者已一面
搜訪以上廣明使車忠厚之徳敢此申聞或有未盡約
束更須下示伏丐台詧
　啟
　　謝解啟
棲遲里閈雅無温氏之知名薦舉鄉書輒似白家之中
第殊非所冀豈不自驚竊以詩人作而風雅之體興漢
儒起而離騷之格變假物情而寫志援古義以方今再
興于梁宋之間大備于隋唐之世平仄必諧于聲律重
輕不失乎錙銖雖則對白抽黄亦必本仁祖義斬白蛇
而述英武備知太傅之才鑄農器而頌清平於顯晉公
之識極其成效可謂得人惟我皇朝不更近古擢犀角
而拔象齒附鳳翼而扳龍鱗掃開李杜藩籬蹴破班揚
蹊徑蔚若縉紳之妙選隱然宗社之名臣彼何人斯由
此塗出肆吾皇之再造崇列聖之舊規首復是科以幸
多士連箱累牘再瞻日月之光聳壑昻霄莫非廊廟之
器推行既久寧免濶踈剗革一新大為允協振儒風之
委靡還士氣之中和俾收百戰之功來副春幃之選非
巨富之學何以聨珠而綴玉非甚巧之技何以結繡而
鏤金旅進實繁見收無幾獲逢遴選宜屬茂倫如某者
棫樸小材箕裘末業學詩學禮早聞慈訓于過庭事親
事君再得師言于避席蒲編竹簡重惜分陰雪案螢窻
幾徂清夜文固慙于吐鳳技竊尚乎雕蟲忽當大敵之
前遂有東隅之獲九人而已介伯仲之中間十目其嚴
指鄉閭之希有豈意以靈芝之秀悉歸棠棣之華幸出
自天恩歸有地兹蓋伏遇某官瓊宮近侍璇極文星挾
富貴以來游蘊才能之固有斗間光艷管風月于毫端
口角雌黄判是非于意表式副九重之倚來分百里之
憂道則可行國則無小春風巷陌兒童歌元白之詩秋
霽郊原父老話龔黄之政芹藻秀從宮之彦弦歌皆學
道之民蘭籍得香霧行䝉潤昔年里選幾定例于一䕫
今嵗賢書遽齒名于四傑行報治功之最屬興得晚之
嗟元勲載想于凌烟清問愈勤于宣室優賢峻秩正唯
人主能官人載路歡謠盡謂相門真有相故兹孱懦光
入陶鎔某敢不益勵前修更新末習擐甲鼓先登之勇
焚舟為必勝之期却指乃心誓無虛辱已藉吹噓之力
逺送輕翰更期埏埴之恩不遺窳器
　　謝王右司薦舉啟
鄉先生鳴佩而來方展敬恭之禮部使者剡章以奏忽
驚薦擢之私顧么麽以奚堪矧資格之有礙叨承特達
敢露狂愚竊以欲貴雖人心所同枉道則君子所恥苟
非其義而禄以千駟寧為之範而不獲一禽故道可為
邦寧甘陋巷人爭言志獨樂舞雩固非矯激以沽名是
乃從容而就義如某者才則甚短學不自彊尚論古人
雖信有為亦若是退省終日欲求寡過而未能方將汲
汲以修身豈敢皇皇而急仕偶藉朋友之譽誤叨鄉曲
之評赫赫上公既拔茅而彚進皇皇憲使復推轂以惟
勤顧何徳以稱之徒有愧于中耳兹蓋伏遇都運右司
正直是與徳義可尊謂弼教當底于無刑既期予于治
惟報恩莫重乎薦士爰舉爾所知雖大賢推引類之公
然小子有反躬之懼爾鈍拙而見謂有守爾朴野而彊
曰無華凡譽之或過其情蓋勉焉俾歸于道某敢不益
堅素履仰報明知欲不貪泰不驕確守靜亷之訓進以
禮退以義永遵謹飭之規感徳殊深藏心奚既
　　謝王漕啟
備數賓僚纔登數月剡章帝闕首出羣公泛觀薦舉之
常莫非請求而得遽䝉公選敢布愚衷竊惟欲貴雖人
心所同枉道則君子所恥苟非其義而禄以千駟寧為
之範而不獲一禽故道可為邦寧甘陋巷人爭言志獨
樂舞雩固非矯激以沽名是乃從容而就義如某者質
則甚陋學不自彊尚論古人雖信有為亦若是退省終
日欲求寡過而未能一覘頽風益乖雅志富貴是所欲
亦何至求龍斷而登妻妾尚知羞又豈可乞墦間之祭
靜念淪胥而至此深虞陷沒以皆然方將辭尊居卑而
辭富居貧敢意以賢詔爵而以功詔禄何乃踈愚之賤
忽䝉特達之知兹蓋伏遇都運判院寛裕包荒清明照
物談笑足以辦事謙虛猶切下人數千里民之利病裁
剸于目前十一郡吏之否臧羅列乎胷次切自觀省莫
稱奬提識慮淺而見謂宏深氣質偏而彊名醇正豈愛
之而不知其惡故譽之而或過其情所到特未量殆使
益堅其素履我心不可轉庶幾無負于殊知乃若私第
公朝古人至戒門生恩府叔世鄙辭既非先進所樂聞
又豈後生之敢效僭紓悃愊期逭譴尤
　　謝彭祭酒啟
領諸侯之學政自彊顔露公車之章猥先借寵不求而
得重拜且慙竊以欲貴雖人心所同枉道則君子所恥
兹以入官繆當分教敢曰化民而成俗庶幾習是而勝
非一覘頽風益乖雅志况專佔畢之功繆當師友之責
每明此意私淑吾徒蓋欲知義命之歸弗敢避方拙之
誚何圖公選下逮畸人謂行有常不在徼名而立異謂
志于道豈容徇物以尚同題評過優屬望亦厚惟善能
引其類將焉取斯無實而與之名殆必有故兹蓋伏遇
都運龍圖祭酒先生行古之道執經之權以大司成之
尊力扶清議恐郡文學之衆猶有遺才更傷末俗之易
流坐慨善人之無幾眷言固僻頗以安恬作之使髙借
以息競施不虞之譽甚懼過情守自信之愚莫酬知己
乃若列門生之目謝私室之恩兹皆後世之好諛蓋亦
古人之未見效尤罪也有識恥之既執事雅不欲聞故
修辭因得以畧其為悃愊莫究編摩
　　答莫司户啟
伏以令聞廣譽久𫝊師友之間累牘連篇忽拜書辭之
寵知効官之有地喜承教之及時仰荷先施深慙不敏
恭惟司户朝議松筠挺操圭璧含章秉彞全物則之天
造道得安深之地能定故能應綽知游刄之有餘有徳
必有言濬發詞源之甚逺既題名于雁塔宜式序于鴛行
慙兹引墨而舉綱豈曰得時而行道決南山之判已知
守正以無阿演西掖之綸行見舉賢于不次某遭時教
育妄意宦游迄乖捧檄之心已絶彈冠之興誤被王公
之汲引獲陪原隰之驅馳摳衣趨隅何幸即披于雲霧
濡毫握管愧無欲報之瓊瑤瞻頌之私名言曷罄
　　上程安撫叔達
伏以十國為連共仰卿雲之蔭一行作吏幸分愛日之
暉雖曰依使臣而有光華敢不詣大府而受約束恭惟
判府安撫殿撰給事斯民先覺正道後傳剛大之氣塞
天地而有餘誠明之教經國家而惟叙玉堂揮翰誕揚
孚衆之辭瑣闥塗歸密展回天之力惟君子則無入不
自得故忠臣非擇地而後安分符深摩拊之仁攬轡有
澄清之志南昌新府姓名已載于雲屏東觀蓬山論譔
仍闗于天閤雖逺俗胥懷于寧輯奈上心方眷于來游
佇聞宣室之思亟下安車之召控蠻荆而引甌越信未
究乎經綸亮天地而理陰陽始不虛于傾徯某成均晚
進奉水寒門自齒籍于衣冠即纒悲于風木兩分芹泮
歎莫效于卑官三易蓮池望實踰于本等方擬駕疲而䇿
蹇遽容附翼以攀鱗引睇輝躔聊進小夫之竿牘服勤
外幕尚依大厦之帡幪欽誦罙勤名言曷罄
　　上蘇運使(名峴/)　(東坡曽孫/)
風行十郡大開禮樂之光華智效一官幸執詢謀之轡
御屬瓜期之甫邇望蓮幕以知歸尚冀并包不遺么麽
恭惟都運殿撰大卿學傳聖統文紹儒宗陽春敷發育
之仁江海蓄淵深之量明明慶胄挾氓井以爭長挺挺
英聲嫓雲山而増重信後世不可及已惟君子是以似
之將大展乎經綸果徧儀于清要曲臺議禮一煥新儀
大匠呈工具嚴古式卿月方澄于玉陛使星俄粲于璇
宵惟生財有道自守正模而禁民為非確守正義故江
右轉輸之寄藉閩中厯試之餘輦駕驪車久鬱縉紳之
望𤣥衮赤舄亟陪旒冕之嚴以大慰于蒼生益有光于
前烈某成均晚進奉邑寒門一齒籍于衣冠兩纒悲于
風木子欲養而親不待已分歸田已未信而人曰能忽
加推轂遂使守愚之賤遽加躐等之榮何期附翼以攀
鱗遂獲䇿蹇而磨鈍通饋餉不絶糧道豈能裨蕭相國
之良圖檢出納悉委士人庶獲稟劉中書之成算靖言瞻
徯罔究名言
　　上林漕啟(名枅/)
候吏觀文方仰使星之炳燿征夫隨牒幸驂原隰之驅
馳惟高明無所不容故么麽望其與進恭惟都運大著
郎中材猷超邁器格高宏抉雲錦以分章酌天漿而漱
潤楊葉妙南宮之選芸香無東觀之游玉節聨分帶羊
城于威部繡衣四指包熊楚于提封懽情鼓舞于褰帷
黠膽震驚而解綬有彭蠡潤身之澤真豫章出衆之材
諒坐席之未温即賜環而從召儒術行而天下富固難
優一路之分有徳進則朝廷尊非久即三公之拜某成
均晚進奉邑寒門一齒籍于衣冠兩纒悲于風木既乖
捧檄已分歸田忽當途加推轂之私俾薄宦冒泛蓮之
寵鱗攀翼附幸登孔氏之寢門川泳雲飛願繼南陽之
㕔石靖言瞻徯罔罄敷陳
　　答宋交代啟(名傳/)
受業賢闗禮樂夙欽于先進從班漕幕步趨俄踵于絶
塵喜諧既見之心愧荷先施之寵恭惟某官學醇探本
徳厚鎮浮掉鞅詞場早題名于雁塔標纓仕路宜式序
于鴛行惟不求聞達于人故未免淹翔于外芹藻秀從
公之彦弦歌來學道之民復煩贊務于行臺益見養恬
于靈府元老有謀宜遺朕信克昭顯祖之休先生以義
而説王當不負格心之學某遭時教育妄意宦游奈一
齒于衣冠遽兩悲于風木既乖捧檄已分歸田偶當途
加推轂之私致薄宦抱續貂之愧漆雕開之未能信懼
鰥厥官楚子文必以告新願提其耳靖言瞻徯罔罄敷
陳
　　上宋參議啟
伏以千里折衝仰帥幕謨謀之秘一行作吏實外臺奔
走之聨豈期幸㑹之來遂有瞻依之便恭惟某官文章
領袖義道綱維秉彞全物則之初造道得安深之粹修
天爵而從人爵果大展乎鵬程以先知而覺後知信有
如于麟趾惟十國為連之廣藉一賢制難而安爰資黄
髮之猷來應紅蓮之選運籌幄内誠知君子之優游補
袞王前當慰中朝之徯望某幸逢教育妄意宦游偶當
途加推轂之私致薄宦有攀鱗之寵靜惟愚陋其猶正
牆面而立與倘藉提撕然後知夏屋之幪也靖言瞻徯
罔罄敷宣
　　黄倅啟(名瓌/)
監于方伯之國載瞻别乘之輝事其大夫之賢幸有居
邦之便將寫心于既見輒剡牘以先馳恭惟某官學富
天淵才優廊廟治行咸推于第一才名夙擅于無雙乃
積乃倉紅腐盛九年之蓄有民有社弦歌回百里之風
固將大展于鵬程詎可久淹于驥足矧斡元樞于紫極
實為舊物之青氊風月平分王化已流于百里雲龍感
㑹宸聰當悟于一言惟克究于經綸始不虛于傾徯某
幸逢教育獲在宦游未施棫樸之材洊抱蓼莪之戚已
孤素志尚復何心屬叨宰路之薦揚獲與漕臺之奔走
靜惟愚陋罔罄敷宣
　　王倅啟(名子淔/)
題别駕之輿逖瞻雋軌執皇華之轡偶玷官聨往戍在
時依仁不日恭惟某官相門英胄昭代真賢接文獻以
匪遙挾聲猷而嗣顯宜横騫于要路以大展于長才鄮
水揚旌淹濟川之舟楫王畿弭轍目制物之權衡綽著
賢勞寖階膴仕進㑹府馮泥之寵興海沂被化之歌屬
當千里驥足之馳行奮九萬鵬程之舉平分風月儼異
時人物之遺芳感㑹雲龍見聖世公侯之復始某獲陪多士
幸綴末科一自叨逾僅遂拜親之志兩經憂患迄乖捧
檄之心此身已分于歸田先達誤加以推轂遂塵漕幕
得際屏星是邦事大夫之賢佇慰披承之素我心見君
子則説庶諧親炙之私瞻徯滋勤名言罔既
　　答武寧趙丞(名師淵/)
伏以振振公族素推一鶚之賢空空鄙夫俄拜雙魚之
寵未諧既見乃荷先施仰盛徳之謙撝顧腆顔而益厚
恭惟知丞朝議為善最樂大雅不羣强識博聞獨究儒
流之學忠言讜論肯為異姓之卿暫迂作楫之宏才聊
適哦松之雅趣雖未展鵾鵬之化已先寒雁鶩之心崔
斯立不忍負丞佇觀施設劉子政素來憂國當奮謀猷
某賦性顓愚遭時教育方彈冠而筮仕遽枕塊以銜哀
既乖捧檄之心已動歸田之興偶當路誤加汲引致微
才獲與品題摳衣趨隅何幸即披于雲霧濡毫握管愧
無欲報之瓊瑤瞻徯徒勤名言莫罄
　　答汪通判啟(名徳輪/)
伏審光膺細札榮貳大藩題别駕之輿指修程而慙駐
執皇華之轡䇿蹇走以難追將諧既見之心俄拜先施
之寵仰承謙眷敢後懽迎恭惟某官鐘鼎象賢圭璋稟
粹立身忠孝固知君子能事君經國謀謨咸曰相門真
有相早發儒林之藻亟揚仕路之鞭緑水泛蓮清標照
日長途展驥逸駕追風復煩贊貳于名藩未究設施之
逺業矧公侯之孫必復始豈州縣之職可徒勞風月平
分王化佇流于萬里雲龍感㑹宸聰當寤于一言某賦
性顓愚遭時教育豈期井谷之微獲際屏星之耀我心
見君子則悦奚啻披風是邦事大夫之賢尚期發藥
　　答李縣丞啟(名充/)
伏以桂館騰芳久欽先進松庭對詠尚屈宏圖顧積年
懷仰徳之私幸今日有寫心之見馳辭過譽拜賜懷慙
恭惟某官學際天人識該今古仙苑衍蟠根之大文星
標入夢之祥辭藻清新無復翰墨畦逕人物超邁是誠
朝廷羽儀惟有意于撫民故不辭于貳令雖未展鵾鵬之
化已先寒雁鶩之心素位而行寧有負丞之歎得時則
駕佇隆致主之勲某學愧古傳才非世用誤被王公之
汲引獲陪原隰之驅馳引領旌麾何幸即披于雲霧貢
誠竿牘愧無欲報之瓊瑤
　　答張主管(名謂/)　(常州府/)
伏以載詠花封方仰甘棠之化作賓蓮幕復聞行李之
來愧剡記之未遑拜朋緘之先辱恭惟某官學優聖閫
譽藹賢闗有徳必有言信詞源之浩浩能定故能應宜
智刃之恢恢既屈用于牛刀當亟躋于鳳詔敢曰聲猷
之韜晦尚陪原隰之驅馳雖下僚資軌則之循而使表
有詢謀之益伊欲遭時而建䇿要當正色而立朝子房
為帝者師丕顯漢庭之懿軌曲江有大臣節嗣揚唐室
之芳規某學愧古傳才非世用矧連悲于風木已分處
于田茅偶叨宰路之薦揚獲厠官聨之奔走靜惟愚陋
其猶正牆面而立與倘藉提撕然後知夏屋之幪也載深
瞻徯罔究名言
　　答危尉(名清卿/)
伏以訪名僊于隱吏思見其人傳尺素于逺方喜諧厥
志方圖逺迓愧荷先施恭惟某官識量至分章有徳必
有言信詞源之浩浩能定故能應宜智刃之恢恢姑斂
設施暫迂警按外户不閉當觀綵棒之威坐席未温行
促蒲車之召云云
　　答黄簽判(名碩/)　(特奏狀元/)
伏以射䇿楓庭久仰褎然之舉作賓蓮幕未攄卓爾之
才方期雲霧之一披敢意珠璣之先降謙光下逮慙色
外形恭惟某官秉心塞淵好古博雅禮樂百年之先進
文章一代之主盟京師號曰無雙久騰輿議天子擢為
第一果快羣瞻宜陪鴛鷺之行大展鵾鵬之運何乃英
材之妙選尚淹盛府之元僚泛緑水而依芙蓉豈為異
數濟巨川而作舟楫行罄嘉猷某學愧古傳才非世用
誤被王公之汲引獲陪原隰之驅馳小子不知所裁正
資櫽括先生相與以義願賜箴規
　　通宋漕(名若水/)
伏審光奉明綸洊更使節輟雋京兆平糴之惠任蕭相
國轉輸之勤凡在庇庥舉深贊詠恭惟都運郎中毓岷
峨之秀炳江漢之靈扶雲錦以分章酌天漿而漱潤先
生晨入太學式慰青衿郎官上應列星行趨紫極由十
道使者正艱其選而百辟卿士咸謂之賢爰自班行載
詢原隰玉節肇揚于閩粤繡衣旋指于湖湘益増禮樂
之光華復究貨財之本末惟江右壤控國上流地廣而
田多荒賦重而財益匱軍儲之輸既有定籍縣官之急
不止常租責以所無何異匿形而求影取之殆盡尚猶
洗垢而索瘢貪吏並縁而為姦良民淪胥而好訟勢既
極矣公其念哉倘惠此一方俾遂其生則溢乎四海此
為之兆某誤叨舍選獲厠官聨學有愧于古傳才不堪
于世用偶當途之汲引備下幕以驅馳隨行逐隊無五
善之陳尸禄素餐有三年之愧雖及瓜而代莫陪緑水
之游庶行李之來獲快青天之覩載深瞻徯罔罄敷陳
　　通林帥(名栗/)
伏以招諸生于館下昔瞻國子之師拜節度于軍門行
接河陽之幕僭修尺牘敢貢寸誠恭惟判府安撫殿撰
大卿尚友古人潛心大業得乾坤簡易之理明春秋禮
義之宗(曽進易解/春秋解)惟飽仁義不願膏粱故視富貴有如
土芥入則郎星卿月出則使節郡符未嘗枉道以從人
莫非正色而率下善類由兹而嚮慕上心益注于倚毗
爰陞邃殿之華載擁元戎之寄惟兹潛府素號名都陳
太傅敦下榻之勤韋刺史著築堤之愛流風善政昔既
有傳名公巨人今豈難繼行見化原之流布即為政柄
之權輿某學愧古傳才非世用誤被王公之汲引獲陪
原隰之驅馳隨行逐隊無五善之陳尸禄素餐有三年
之愧雖及瓜而代將歸守于田廬然行李之來庶一瞻
于棨㦸
　　答栁推官(名直/)
右某啟羣騶執馭喜迎蓮幕之英才雙鯉傳緘俯及芹
宮之下士重拜先施之寵深懷不敏之慚恭惟節推學
問該通才猷敏劭作文章之伯固知崔蔡不足多游翰
墨之場咸曰鍾王何以尚騏驥逞籋雲之駿鸞鳳呈覽
徳之祥宜展嘉猷徑躋膴仕泛芙蓉而依緑水豈久鬱
于此乎振羽翮而望青霄將直趨而上矣
　　上王漕(名回江西鹽移浙西漕/)
伏審題膺帝制就易使華輟耿中丞平糴之司授蕭相
國轉輸之寄僉言惟允屬部増輝恭惟某官宇量寛宏
風猷超邁真江左人物之秀由中朝文獻而來和氣春
風品物悉歸于長育青天白日愚夫亦覩其清明自光
華一到于南州而風采頓新于列部首揚清而激濁益
固本以培基雖有功見知宜副九重之前席然遣使得
職又虞一道之攀轅爰徙行臺載將大漕允矣諮詢之
素超然進用之階驟駕輦車豈復勞于游刃𤣥袞赤舄
當大展乎宏規某學愧古傳才非世用誤被王公之汲
引獲陪原隰之驅馳幸昔年傾既見之心喜今日有焉
依之便鱗攀翼附行登孔氏之寢門川泳雲飛願繼南
陽之㕔石載深瞻徯罔罄名言
　　答喬宰(名夢符東萊門人/)
伏以學道愛人將闡弦歌之化以文㑹友正資磨切之
功顧尺紙之未修忽明緘之先辱祗承謙眷益用覥顔
恭惟某官學海觀瀾儒林擢秀文章爾雅聿追西漢之
風師友淵源來自東萊之𣲖允矣廟堂之器優哉民社
之賢嵗比不登方講求于荒政公來何暮久屬望于鄉
人然甫田之耗奚止十千而重賦之蠲不過一二恐流
離之未免奈征斂之尚煩求牧與芻庶幾有濟剥牀以
足豈不重傷欲收尹鐸保障之功願布陽城撫字之愛
聞名已久仰知臭味之同修敬云初敢布腹心之悃某
受資朴野為學荒踈冒當分教之司幸有親仁之便
　　答交代莫教授
伏以圜璧水之門禮樂夙欽于先進采泮宮之藻步趨
俄踵于絶塵喜諧既見之心愧荷先施之寵恭惟教授
學醇探本徳厚鎮浮君子之道簡而文孰窺涵養詩人
之賦麗以則第見流傳孤羆傲兀于深叢逸驥騫騰于
夷路不俟虞庠之論秀徑上禮部而登名既學古而入
官要與人而為善栽培甚力富廬山合抱之材顧盼不
遺收弋水空羣之駿究觀施設盍寘周行惟不求聞達
于人故未免淹翔于外聿新衿佩丕顯範規已知食黮
之飛鴞其音載好宜作充庭之振鷺厥羽為儀矧諸公
薦墨之交馳信萬里修程之直上某昔陪俊造獲際容
威豈期㑹合于千百人中乃作交承于三十年後世事
真如大夢夫復何言罇前看取衰翁可發一笑但以空
踈之學來承矜式之餘已嘗經大冶之鑪錘其肯聴拙
工之繩墨弟子笑于列預懷納侮之慙先生相與言願
賜告新之誨歸依之至梗槩于斯
　　通何通判
薄采其藻將為泮水之游言觀其旂幸際屏星之照方
仰二天之托庇敢稽一紙以陳情朴拙無文借躐是懼
恭惟判府大中奎躔孕秀嶽鎮炳靈抉雲錦以分章酌
天漿而漱潤剛大直方之氣養之以中和雄深雅健之
文發之以禮義恢乎游刄坦若靈襟一時風月之光萬
里雲霄之步高情邁往聲華果擅于題輿清徳照人餞
飲何妨于酌水藉甚海沂之詠流聞畿甸之郊佇聽榮褒
亟躋華近某才能謭薄學問空踈試吏三年莫贊籌于
蓮幕居閒五載復分教于芹宮自慙徳之不修已覺老
之將至恐未免官長之罵豈足為學者之師幸在下風
獲依崇庇到廣文之舍固不辭官冷客寒事大夫之賢
難有望海涵眷厚載深瞻徯罔罄敷陳
　　通徐通判
言念親夫子于西京市僅俄頃間仰盛名如北斗高又
二十載方將展事賢之敬詎容通懷舊之情惟理義之
所同匪尊卑之有間禮則分定心以書傳恭惟判府寺
簿剛大養元誠明篤志議論深明乎治體文章夐出乎
時流周禮致太平之書講之有素漢廷求方正之士言
也無頗是宜為國子先生其可處治中别駕靜究名公
之出處益令我輩之咨嗟委贄立朝要在有為而有守
當職論事詎容相熟以相同夫何一形于言辨之間便
乃不取于朝廷之上競愛濃陰之桃李誰憐特操之松
筠風月平分何妨嘯詠雲霄闊步第見昻藏惟君子能
素位而行在賢者則引類以進已見拔茅而連茹罔有
遐遺行看大木之為杗獨勝巨任某才無所取學不自
彊尚論古人雖信有為亦若是退省終日欲求寡過而
未能奚敢遽為人師蓋亦漫為禄仕念平昔願承于矩
矱乃暮年獲際于門牆窺深喜幸之私猶恨遭逢之晚
老矣不能用也每嗜學以難忘忠焉能勿誨乎願指迷
而不倦我之懷矣公其念哉
　　通太守(張伯垓/)
伏以下車修庠序具瞻千里之師繫馬到階堂偶玷庶
僚之列顧樗散莫適于用望牆仞豈得其門惟久服于
威名庶獲傳于教令欣逢嘉㑹敢露愚衷竊嘗原聖人
建學之規蓋灼見天下秉彞之性悦理義本由芻豢或
放而不求立教化以為隄防庶知而自反爰廣明倫
之地俾知樂善之方讀帝王之書所以陶冶此心親師
友之訓所以切磨此道使視聴言動率循天則而孝弟
忠信直與性成遂還民俗之大醇莫非人才而可用古
道浸邈士風益衰濡毫握管者誇文墨之場發第决科
者號進取之地既本衰而源逺果言絶而義乖浮華習
成亷恥節喪第以口腹之害為心害烏知聖賢之心同
我心不有哲人孰開後學恭惟判府都運判院道為領
袖學著範模惟有徳必有言故文無滯思惟能定後能
應故事靡留難風雲既入于壯懷盤錯不勞于餘刃首
宣威于北部嗣分教于東生載揚百里之弦歌亟總四
方之章奏夷險不更于一節内外靡見其兩心石棧天
梯厯蜀道山川之逺銅符玉斧廣堯天雨露之恩使指
益明上心所鄉惟兹古歙實拱行都植屏建侯尤重藩
宣之寄承流宣化爰咨師帥之賢果聞期月之間大布
陽春之令教行閭里福被京師端由律琯之召和有甚
置郵而傳命孔淑不逆鴞音已集于泮林式遄其歸鳳
詔盍頒于天闕某幸䝉教育獲齒官聨䇿名二紀餘考
績三年罷且居貧而辭富豈曰人情倘屈道以伸身實
乖古訓故不敢次且其態以妄為徼倖之圖自慚徳之
不修已覺老之將至趨向既乖于流俗聰明不及于前
時常恐到官或困廣文之罵何期作吏獲歌甑中之塵
雖井坎未覩青天而奴𨽻咸知白日樂君子之易事信
吾道之不窮但無韓愈文辭其敢招諸生而誨幸侍魯
侯色笑庶幾廣多士之心盛徳在金少昊執矩願庀衽
饔之奉即躋荷槖之班其為詠瞻不可言既
　　通黄倅(名炎/)
題别駕之輿正傾羣望采泮宮之藻偶玷庶僚方將事
大夫之賢奚敢後𨽻人之敬辭鄙義拙誠著誼深恭惟
判府大中徳懋而新氣剛以大博聞彊識獨師古道于
聖賢往行前言來自中朝之文獻何幸故家之俗見兹
君子之人百里扇和春風桃李一臺贊畫秋水芙蓉人
間愛而誦之公曰職當然耳矧同流于王化知不憚于
賢勞豈惟從事之餘分一時之風月行見執邦之貳納
千里于陽春某久矣歸愚兹焉分教念昔居桑梓之地
亦嘗瞻桃李之春忻聞都騎之鼎來倍覺私心之遐想
靜惟愚陋其猶正牆面而立與倘藉并包然後知夏屋
之幪也載深瞻俟莫罄敷陳
　　答梁縣尉
伏以訪名仙于吏隱思見其人傳尺素于逺方喜諧厥
志未遑逺迓愧荷先施恭惟仙尉朝議閥閲名家膠庠
俊士博聞彊識獨師古道于聖賢往行前言來自中朝
之文獻且公侯之孫必復始豈州縣之職可徒勞惟有
志于事功故不辭于警按外户不閉行觀綵棒之威坐
席未温佇聴蒲車之召某繆當分教幸獲親賢忻聞都
騎之來倍覺私心之喜老矣不能用也每懷鰥曠之憂
忠焉能勿誨乎願賜提撕之益其為瞻徯罔罄敷宣
　　答趙倅(名希明/)
振振公子屈貳价藩空空鄙夫謬尸泮水側聴郵音之
播擬修贄見之恭忽魚素之辱臨登龍門而來賁惠出
非望得之若驚恭惟某官分日觀之輝受帝衷之粹文
章光艷未甘為李杜流師友淵源直欲儕游夏輩研易
道精微之藴期聖門廣大之歸講習得朋深明麗澤動
靜適道益體兼山宜盛徳之光輝動羣心之嚮慕屏星
在望已聞道路之騰歡泥軾來臨行見江山之改觀豈
特同流于王化佇觀大振于儒風修天爵而人爵從特
為餘事用宗室而王室固願展嘉猷某識惷且卑學踈
而拙雖兩載淹留于學館然多士未廣其徳心職既有
鰥教徒知困老矣不能用也幸依逸驥之蹤忠焉能勿
誨乎願發醯鷄之覆載深瞻徯罔既敷宣
　　答黟縣簿(袁孚/)
祇率訓辭簡稽邦邑清通之譽久矣在人簿領之功可
以觀政拜尺書之委貺知都騎之鼎來望履有期開緘
増喜恭惟某官好修之節尚有典型更品之評最高輩
作曽是扶搖之始不卑枳棘之栖寄徑則然飛聲未艾
小物不廢君子于此盡心衆賦以平斯民亦將受賜某
鄉風自昔覿徳從今期奉從容之談盡洗塵陋愧無便
敏之牘少謝珍投瞻溯之深名言罔既
　　答黟縣宰(名公炎/)
佩維新之命來涖雷封眷獨冷之蹤首貽緘貺承顔有
日甚喜何言恭惟某官行稱其文才周于用友天下之
士既尊所聞開壁中之藏益昌其學尚稽蘭臺之選屈
處子男之邦都騎在行齊民望賜諸傳有治縣譜諒講
畜之已精藍田立頌徳碑度鐫磨之未晚式攄素藴以
階顯庸某尚遲半紙之恭先枉一函之聘嵇子不敏愧
乏酬書之攻武城新猷佇見愛人之效眷言瞻徯罔罄敷
宣
　　答祁門于尉(名雲/)
學省同游恍如昨夢宦途相遇各以衰年重拜書辭真
成感慨恭惟某官學為世用才與行俱豈伊黄綬之階
可屈青㝠之步周章若此遲暮謂何仕無崇卑隨處可
以行志民有慿藉吾黨庶幾慰心某自歎久暌將求新
離羣而老西河之上恐凋落于舊聞論文而賦樽
酒之詩喜陪從于清話斐然報施跂以望塵
　　答祁門趙(尉善壤同年/)
聴楓宸之唱夙縱後塵備芹頖之員行瞻前斾未遑剡
托先辱飛緘深慙不腆之蹤莫稱先施之寵恭惟某官
銀潢疏派王琯飛和斡雲錦以分章酌天漿而漱潤云
云
　
　舒文靖集卷下
