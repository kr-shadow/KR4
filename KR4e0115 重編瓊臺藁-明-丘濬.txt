#+TITLE: 重編瓊臺藁-明-丘濬
#+DATE: 2016-06-11 12:25:26
#+SOURCE: github.com/kanripo/KR4e0115 master 832e69c5                
欽定四庫全書　　　　集部六
　重編瓊臺㑹藁　　　　　别集類五(明/)
　　提要
　　　　(臣/)等謹案重編瓊臺㑹藁二十四巻明邱濬
　　　　撰濬有家禮儀節已著録其文集世不一本
　　　　初其門人蔣冕等刻其詩曰吟稿續又裒其
　　　　記序表奏曰類稿嘉靖中鄭廷鵠合二稿所
　　　　載益以所得寫本釐為十二巻名曰㑹稿天
　　　　啟初其裔孫爾榖遴類稿十之二増㑹稿十
　　　　之三併吟稿合刻曰重編㑹稿即此本也雖
　　　　不及類稿㑹稿之完備而簡汰頗嚴菁華具
　　　　在足以括濬之著作矣濬相業無可稱其立
　　　　朝與葉盛不相能具載明史盛傳中又與莊
　　　　㫤相惡具載明史㫤傳中其族御醫劉文泰
　　　　誣䧟王恕一事雖其妻亦知其非具載明史
　　　　恕傳中講學家以其力崇朱子曲相囘䕶迄
　　　　不能與公論争也其兩廣平賊之策言之鑿
　　　　鑿然韓雍力駁其説竟奏蕩平具載明史雍
　　　　傳中則其好論天下事亦不過恃其博辯非
　　　　有實濟然記誦淹洽冠絶一時故其文章爾
　　　　雅終勝遊談無根者流在有明一代亦不得
　　　　不置諸作者之列焉乾隆四十六年十月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　重編瓊臺藁巻一
　　　　　　　　　　　　　明　邱濬　撰
　五言古詩
　　古意(三首/)
千金買寳刀百金買角觹寳刀頭有環角觹能解絲慇
懃寄逺人用以慰所思所思不見察幽獨甘自怡
　　其二
客從天上來贈我雲錦章五色光奪目上有雙鸞翔秘
之不自用篋笥謹将藏幸然遇良工為我裁衣裳結以
紫霞綬佩以鳴玉璫服之朝九重文采何赫煌盛服今
所尚令德古所臧珍重鸊鵜詩三復不敢忘
　　其三
逝川無回流落日不再午人生百嵗間役役徒自苦朝
為樹上花暮作花下土去住無常勢奄忽成今古反袂
問蒼天天乎奈何許
　　感興(二首/)
人生㑹有老老至不自知壯心恒未己外貌忽已移青
青巾中髪俄然成素絲灼灼鏡中顔忽覺如枯梨盛年
不可恃行樂須及時有酒且痛飲不醉将奚為
　　其二
天際多剛風滄溟隔弱水相思不可極之子在萬里萬
里各一天恍惚在我前區區倘見察敢不輸中悁
　　過友人園居
愛此林泉勝載酒時來過芳樹發春華方池激清波嘉
魚爭出躍好鳥鳴相和天氣既已暄景物亦已多主人
雅好客相對酣且歌歌竟各嘆息人生能幾何
　　月下有懐
明月空中懸碧雲天際合美人渺何許望望轉蕭索翩
翩驚鵲定片片簷花落惻然對孤影下帷閉齋閣
　　夜坐和曲江感遇詩韻(四首/)
空齋坐幽獨夜氣澹以清冥心古聖賢悠哉怡我情天
機一何深神理亦已精云胡契其妙勉旃惟思誠
　　其二
鳳凰翔千仞枳棘安足顧一朝覽德輝棲止梧桐樹飛
鳴恒自出羅網豈能懼三靈為我儔百鳥莫予惡笑彼
𡨕飛鴻猶為弋人慕
　　其三
南極有名相風度邈難得鴟梟羣刺天孤鳳戢其翼韶
石佳山水因之増秀色班班青史間流譽靡終極莊誦
感遇時臨風三嘆息
　　其四
深源無淺流髙樹無卑枝人生天地間奮發須有為不
見東注波逝者恒如斯心中茍自盡意外非所知嗟爾
亡羊者紛紛多路岐
　　擬古(四首/)
江南秋風至草木變焜黄淅淅吹妾衣使妾増悲涼悲
涼知為誰良人在沙場暮聽胡馬嘶朝㸔胡鴈翔飢餐
風中糜渇飲雪下漿羊角衝地起沙礫争飛揚回首望
故鄉長天但茫茫豈無肥與甘亦有衣與裳妾心空惻
惻路逺莫寄将北望長太息涕淚如雨霶幾欲徃從之
河廣無舟梁仰天籲上帝矢心期不忘但願南風競吹
君來妾旁
　　其二
客集髙堂上衆味羅珍羞觥籌互交錯樂矣忘其憂清
醑飲桑落妙聲發呉謳寳鳬噴清烟芬芳襲輕裘肥醲
正厭飫文錦何温柔獨念良人苦逺戍隂山頭黄茅連
白沙風雪寒颼颼凍雀飛不起依樹鳴啁啾馬毛縮如
蝟髀肉胝生周羔裘煖如烘湩酪清如油君身千萬艱
妾心千萬愁夢寐或見之道路阻且脩願言早成功諸
将各封侯良人章章來紅日照九州
　　其三
依依重依依不忍生别離别離已可悲况值秋風時桞
衰不堪折情苦不堪説願妾為小星君身化明月明月
貼天飛小星恒相隨月出星隨出月歸星亦歸莫學秋
胡妻相逢不相識生者固可慚死者亦何益
　　其四
白日日已晩行人日已逺秋風又重來行人猶未返颼
颼朔風寒行人衣應單世無杞梁妻千載徒悲酸
　　秋興(二首/)
秋來百蟲號各自悲其生物情尚有感况乃骨肉情幽
幽堂背花嵗晩雪色零忘憂更不忘日夕憂思増嗟爾
客遊子胡為常逺行
　　其二
孟秋再初霽虚館生晚涼悲風振木末激烈流清商寒
蟬抱葉悲哀鴻呌雲翔蚯蚓出其竅蛜蝛鳴在房螿蛩
鳴我前蟋蟀鳴我旁物各感其時豈必皆不平而我於
此際兀然坐欲殭淒然動我心冥思搜枯陽壯哉秋聲
賦三嘆思歐陽蘭臺一何卑戚戚徒爾傷
　　悼亡(十首/)
擇配得孟光足慰平生心一見如夙昔友之如瑟琴意
氣兩不疑苦口時相箴欣願自此畢恩愛何其深
　　其二
恩愛雖可慕嘉㑹不可遲同牢未周星而我顧有違辛
勤理行装送我登王畿握手一長嘆淚下如雨滋收淚
向我拜再三頻致辭勉我立名節勿作無益悲
　　其三
我行逾四載之子苦幽閴登堂侍老母燈下事蠶績知
我為功名不復懐戚戚一見平安書喜氣動顔色
　　其四
嗟我登文塲跼蹐再不遂學陋慚為師懇辭得如志萬
里忽歸來相對如夢寐移燈頻近牀悲喜兩交至亹亹
用甘言慰我不得意
　　其五
乆别復良晤欣幸如再生有如練絲絃絃和多妙聲自
茲擬百年資以輔所行明年還隨計挈之趨神京云何
未及期一疾不復興
　　其六
臨終囓我指與作終天訣雙淚注不流戀戀不忍别氣
促發言遲奄奄殆垂絶勉我赴功名努我立名節事我
不盡年命薄将奚說死生皆其天無用過哀切
　　其七
朝日忽已沈晨花忽已零居然失良助我也何以生臨
終永不言此意良不輕矢心銘肺腑詎肯寒茲盟
　　其八
結髪六星霜歡㑹恰嵗半平生止一息而我不及見歸
來空聞名目中無其面天乎人何尤撫膺坐長嘆
　　其九
嗟汝止一弟情義深以長汝殁僅閲月汝弟亦繼亡一
雙恩愛刄併割汝父腸毎聞號哭聲使我増悲傷平生
心愛人相繼俄分張如失左右手内外俱皇皇地下倘
相逢應念予悽涼
　　其十
皇天亦何髙后土亦何深冥鴻失其偶飛飛吐哀音茫
茫宇宙間遼邈疇能尋此生甘且休不盡古今心哀傷
諒無益暫醉聊自吟
　　述懐(時初入翰林/)
玉堂在天上瀛洲聚羣僊凡骨昔未蜕無路難夤縁我
生幸逢辰濫等厠英賢出入清華地昕夕相周旋經史
事幽討兀兀窮嵗年誓言追往哲絶彼塵累牽立足千
仭岡游心萬古天長揖謝諸子齷齪誰與憐
　　小景
川光涵逺空山色淡平野危樓夕靄間髙樹涼雲下久
客厭塵紛羨殺舟游者
　　母親太孺人夀旦
春三月二日我母初度辰一官繫詞林稱夀嗟無因緬
懐劬瘁恩莫能報涓塵稽首望南拜淚落沾衣巾想當
髙堂上羅拜方紛紛膝下跪舉觴二子少一人慈顔於
此時應念未歸身母子天一方相思各愴神恨我無羽
翼囘首空長嚬人生天地間咸欲顯其親顯親須宦游
况我家海濵年年當此日馳心隨白雲自憐草木姿無
以畣陽春仰天祝母夀盡忠希帝仁萬一推恩典此志
庶少伸
　　分韻得勿字送李應禎因和北征詩與之
予友李應禎筮仕未叶吉如金方在鎔如女猶處室少
小思用世頃刻惟惜日奮志向霄漢棲迹尚圭篳至寳
恒自珍深蔵不輕出髙鶱終逺到暫蹶未為失著存心
五思克念躬四勿矻矻良獨苦搰搰亦何切潜心入混
茫沈思超恍惚物理無窮盡志願罔終畢九轉紫府丹
三嘆清廟瑟妙削鼻汙堊快刃縷濡血揮霍迅雷變倐
忽浮漚滅葩華絢詞林根柢蟠理窟疉出山峩峩一瀉
水潏潏冥摉鬼為愁悲壯石可裂堅壁仆旗鼓開門合
車轍誓将古道敦不必時世悦藥籠富芝苓家園乏芋
栗空懸萬軸籖寧有千樹漆剈雕返淳樸歛華就真實
禹鼎窮物怪商敦太古拙茫昧鳥跡餘浩蕩鷗波没片
言無欠剩一覽備始末游鵾未擊水顧兔乆藏穴舉世
少具眼誰人識竒骨焚舟取勝師即是前日卒際遇㑹
有時造化本無物無人摺我脇亦不擢彼髪惟持方寸
觹獨解千古結紛紛兒女輩得喪輒嗚咽慨慷發浩歌
一笑為洗雪贈我錦繡叚輸君龍縞襪應知同此心未
肯屈茲膝從革金百鍊朝宗水萬折豈念欵叚馬不揣
寬愽褐胸中浩然氣需時一發泄見者使心降聞之須
股慄朝陽孤鳳鳴太虚衆星列宛轉似抽繭次第同比
櫛閎肆千萬言勿效塗且抹賈生真俊才孟氏豈迂濶
直道古所貴正言世方渴工巧由三折頓悟在一喝衆
心雞犬放羣言蛙蟬聒就中一轉語乃至無有説人才
無古今儒道有始卒日月既精明乾坤亦軒豁沛如縱
壑魚奮若獨擊鶻坐令齷齪者縮首看馳突匪惟當世
重要與古人匹功名殊孟浪歸志甚勇決北風吹南船
順流去何疾悠悠聊自寬耿耿竟難奪和壁三獻有楚
城再舉拔撫掌拍霜鍔酒酣清興發眼将空海宇氣欲
吞恒碣男兒負竒志與世相末殺何時乘長風登天問
明月我生命在天吾道豈終絶從來君子心迥與世俗
别四海皆兄弟奚用憂離折貴爵異趙孟美色匪褒妲
勉旃思至理寤寐想前哲前哲雖已矣垂世有謨烈况
乃靈臺中源頭水長活蹇予二三子追趨青瑣闥結綬
獨少君忍送出城闕江頭秋草哀天際寒蟾缺去去将
奈何臨岐愧先達
　　送廣東夏亷憲(天順癸未/)
當宁念逺氓塗炭日以極詔柬在廷臣徃振風紀職僉
曰御史某秉德剛且直屬耳按江右風聲甚煇赫兵政
既以舉吏弊亦以革謠言聞逺近公論推第一無如斯
人可拜手畣明勑天子曰命哉超授三品秩天語重丁
寧綸命光舄奕百僚無間言相見咸唶唶而我嶺南人
喜幸倍千百預為鄉人喜從此得蘓息特恩許乘傳陛
辭行有日走也官禁近早有半面識中心乆有懐臨分
忍緘黙聊為陳本末幸與垂采擇惟茲東廣地富麗自
古昔秦初已内附漢後益廣斥東西數千里十郡六十
邑衛所錯其間小大五十七憶昔全盛時承平乆寧謐
家家有葢藏人人各安適土著少流徙世業足資給士
族尚詩禮農家務耕織先期輸賦税俛首供力役民不
受箠楚兵不識鋒鏑行旅不齎糧逺出不待吉昏夜絶
剽竊歉嵗無行乞况復天氣暄地利多所獲三冬著苧
衣五月收新稙山畬少汙萊水田自潮汐舟游泛滄茫
火種燒屴崱曉包趂墟飯晴著登山屐海錯富蚌蜆家
畜剩豚􁀙文木生山林珍貨來蕃舶荔奴然火樹橘柚
垂金實閭右食素封田圃盛嘉植愛身寜破産終訟羞
珥筆遐邇總安恬公私舉豐殖遡彼廿年前長吏恣胸
臆厚利動其中甘言誘其側欺彼民柔愚藐茲地遐僻
遂決禮義防大肆摶噬力把臂褫其衣抉口奪之食溪
壑填不滿氣熖撲難熄上下相師承前後遞沿襲豈云
無鷹鸇方自為蟊螣天門逺萬里無地訴寃抑致令仁
厚性化作兇險質弄兵潢池中延息茍旦夕外邪尋即
除中虚遂成疾蠢茲洞中猺窺伺乘間隙始惟掠近地
稍稍出復匿迹彼素脆愞頓異戎與貊制伏本非艱而
我狃安逸武胄恥言兵文吏諱申賊縱虎出薄林延鬼
入居宅路有横草虞闗無一夫搤長驅捲村落乘夜盜
城壁豈彼智有餘乃我法不立嵗嵗轉猖披邊境遭轥
轢脅從日漸多徒類日増益居民就流散人烟渺蕭瑟
己身不自䘏何暇問家室田蕪乏犢耕井渫無人汲萬
家春草青一望秋地赤禾麻種殆絶鷄犬聲亦寂昏雨
鬼火青涼月死骨白内地幸茍免因之困供億相扇咸
弗靖濡沬聊戢戢方今堯舜朝大臣總皋稷萬國俱時
雍一方獨艱阨九重赫然怒遣将搏其􁁉天道信好還
王師本無敵鼎魚姑假喘穴蟻難藏迹行當見掃平腥
穢永蕩滌却愁火燃岡罔辨玉與石嗟爾嶺徼人罹此
殊可惜賈父來毎晩謝令去不亟由來非一朝徃者何
嗟及幸茲天日開光景方昭熠草木回生意山川増秀
色福星離紫垣甘雨隨丹軾指日下須江持節鎮南國
先聲一以聞父老懽以泣迎拜古道旁應以手加額願
言明使君代天布仁德為我招殘魂為我肉枯骼為我
作保障為我剪荆棘為我開喉吻為我插羽翼醫我眼
前瘡除我腹中􁁜我寒衣以裘我饑食以粒生者受我
廛死者與我椑一夫或失所孰非使君責使君今己行
行行去須急齊民正倒懸異類尚反仄如病望醫師如
旱望雨澤寄聲報吾人此公古難得瘴海行将清貪泉
不能惑佇㸔凋弊區復作全盛域
　　貞則堂
髙堂扁貞則邈在台山下堂中何所有云有抱貞者抱
貞夫何如青年守婺寡伉儷良甚宜中道遽我舍捐生
欲從之門户竟誰把忍死待孤兒此意真不假形存心
已亡口在音如啞麤糲甘苦辛蓬垢謝妖冶侍兒體此
心伴績夜燈灺坐令野田土亦化鴛鴦瓦
　　七月大雨不止感之有作
端居髙堂上對雨為民憂公役與私計全望此一秋禾
苖垂結實一旦俄成休仰首問蒼天天乎民何尤願言
早開霽兾得少半收我心且如此民心寧不愁颼颼風
雨聲㸃㸃吾心頭嘆息對妻子淚與雨同流嗟哉連歲
潦民病何時瘳憂思苦無計忽然想成周誰肯捐見業
三一以為溝
　　王推官挽章
王公豫章秀逺𣲖瑯琊種起家汀郡幕臨事一何勇理
解牛無全善駕馬不覂長官但坐嘯民吏共傾竦菀結
得爬梳善美賴慫慂持守屹山立議論肆泉湧借冦一
以聞天子錫嘉寵超升理刑職郡事咸銓總詩書用法
比何參變周孔訟諜絶寃抑囹圄無結拲刀劍化牛犢
游惰還播􁀙沙冦忽然起八郡咸混澒臨汀切近災相
扇亦洶洶烽火照人紅四境若草莑山居孤城危蟻附
羣盜擁外援幾遏絶内事紛倥傯萬口方嗷嗷恃公以
不恐彼哉肆兇熖不翅石與蚌仁言利甚慱老稚免系
踵餘冦侵寧化危若罥巢氄衆方縮首觀公獨奮前捅
丁夫既爭先乘馬亦思駷至今楊桞陂過者猶卞悚名
方達帝閽目未覩清拱天何不憗遺遽爾返冥濛訃音
聞六邑老稚爭躃踊世祀羅池廟民思桐鄉冡食報不
在身有子繼晁董文名冠天下撞金抽獨蛹推恩自天
來龍章賁丘壠水若増淵淪山如益巃嵸我為作輓章
不厭辭費冗
　　雜詩(四首成化己亥/)
羲馭行太空海宇仰其光咫尺蒼海隅羣鳥集扶桑乘
時競奮飛引脰鳴朝陽衆鳥欣有託後先低回翔冥鴻
弔孤影四顧慚且傷
　　其二
我聞崑崙山𤣥圃多珍禽向日絢綵羽遡風振華音聲
徹九層霄氣壓千山岑雲飛天靡髙水擊海靡深紛紛
衆黄口歛翼知所欽一鶻來自南質小力不任倏爾呌
一聲羣然顫而喑卑卑垂其翅深入苕葦林
　　其三
南國有珍木中含要妙音匠氏一顧之斵削為素琴絙
以朱絲絃寄以大古心時時横膝上山水託意深别鶴
為翔舞游魚躍幽沈云胡世俗耳不如魚與禽雅鄭竟
莫分吾心安所任
　　其四
冀北産良馬未必皆騊駼乘之惟其良何必以地拘我
聞開國初羅鬼生龍駒貢之入天閑用以駕鼓車疾徐
皆中節步驟何雍如紛紛内地産不能並馳驅安知今
所良在昔非其駑按索乆成俗誰為焚其圖世無九方
臯嘆息還揶揄
　　貧叟
安成有隠士云是髙宻後治生實非貧而自稱貧叟問
叟所以貧叟言不自知人皆富生産我獨富詩書問富
數畜對叟惟數道德所富不在財仁義廣儲積儲積能
潤身此翁原不貧乃知多寳者無德真貧人
　　秋懐(二首/)
　　　偶讀唐文粹張曲江秋懐詩中有宦成名不立
　　　志在嵗已馳之句有感於心因次其韻
秋風起天末木葉辭故枝泛觀草木性消息理可知緬
懐先哲言志在嵗已馳業業慎永圖深恐有所疵流光
日荏苒隙駒去難羈血氣不覺哀境變志亦移終為小
人歸甘與世俗隨睠言道無窮孰云生有涯雲松髙夭
矯霜草寒披離人生在所處卑卑徒爾為
　　其二
草木忽變衰惻然感我心鳥飛日向暮豈不懐故林閱
人日以多渉世日已深髙官世所慕直道古所欽青青
海中山層層山上岑行行即可到決意須在今有山不
歸去何勞憶山吟
　　送劉紹和還南京
交游徧寰宇契合無幾人駸駸入老境落落星在晨鼎
鼎百年間㑹晤能幾旬况復限區域世務縈其身乆别
喜相見見疎情轉親俄頃又復去寧不合酸辛緬懐古
賢哲未必生同辰道同心自契千里如比鄰溶溶天上
月湛湛空中雲舉目即見之光景常如新
　　朱文公九世孫梴初授五經愽士歸建安
宣尼去世逺六籍日以湮道統久墜地人文孰昭陳至
哉紫陽翁妙契古聖神逺泝洙泗流近追濓洛塵一洗
千古陋再見三代淳坐令宇宙内百世同一春聖皇御
宸極表章右斯文睠茲神明裔混迹同齊民綸音逺摉
訪爰得九世孫州里親勸駕來自萬里閩稽首闕庭下
天顔正欣欣錫以八品秩視茲内庭臣再拜謝九重何
以畣深恩勉旃先臣訓仰酬聖主仁斯道明日月國祚
齊乾坤
　　劉草窓輓章
劉均癖於詩老大意轉豪舉目一世空振衣千仭髙左
顧少陵杜右盻彭澤陶瑣瑣兒女語呫囁徒嗷嗷仰天
肆大嚼對客揮長毫劑量古與今鍼砂詩與騷一一中
膏肓豎子焉能逃惜哉抱所見白首竟莫遭已矣勿復
道落日悲風號
　　題四時小景(四首/)
花開雲樹明烟歛石林豁溪畔小舟横相将共游樂游
樂須及時人生七十稀(春/)
　　其二
流水遶髙山薰風阜民財琴中有真趣此趣真悠哉悠
哉千古調誰能領其妙(夏/)
　　其三
風壑雲影流霜林木葉丹窮山茅屋下幽人時徃還徃
還何數數就中有真樂(秋/)
　　其四
嵗晚雪千林雲埋石徑深擁罏煨芋熟兀坐共沈吟沈
吟如有待故人來戸外(冬/)
　　輓彭憲副毓敬
古人不可作古道日以湮幸哉今世中乃見如古人處
已一於道教人恒以真進以行吾義退以存吾仁古稱
夀仁賢曽未滿七旬天胡不憗遺一朝反其真我本門
下士聞訃増酸辛深為古道悲匪直懐私恩
　　兀坐有感
兀坐一室中蕩蕩天地寛坐㸔百世上宛在瞬息間開
眼無間隔身如生羽翰頓然忽有悟不覺喟然嘆女織
為我衣男耕為我食豈但我一身全家賴資給我身乃
大蠧何以報天德
　　送鄭通判還襄陽(二首/)
襄陽古名郡南北於此交山林多閒田四逺來逋逃蠅
驅雖暫去蟻聚靡待招嵗乆根株深端緒紛如毛今君
倅茲郡七載常賢勞履歴日已深籌策行當髙因君試
一問隠禍何由銷緑林古有徵毛瓠俗所操智者覩未
萌况乃明昭昭願謀諸同事條列聞諸朝所貴炳幾先
毋為牛後嘲
　　其二
我昔游新河君時猶未冠有如金在鎔氣熖已光爛京
華再見之風采殊舊觀青松既出壑勢愈凌霄漢對庭
違夙心佐郡試新宦政聲如江潮日日臨堤岸况當有
事秋一日百趣辦事機紛以沓無不迎刄㫁驥足雖可
展猶自困羈絆去去宜努力莫起賢勞嘆時方需異材
九重正宵旰
　　送莫旦赴新昌司訓
文塲撤棘後金門拜命初一官向於越仍與鉛槧俱官
以教為職身偕道為徒開門揖淵騫登堂講唐虞秩微
道則尊心閒體自舒况茲新昌邑山水清有餘襟佩紛
濟濟泮宫髙渠渠名教有真樂咀嚼皆道腴燕居恒申
申進止何徐徐雖無騶從多幸自免奔趨回㸔利名塲
佳味或不如勉哉踐實地從人笑吾迂
　　文江王文學輓章
茫茫宇宙内山林多隠淪白首抱幽獨没世志莫伸所
以髙蹈士徃徃増悲辛寧知造化理得失恒相因在生
雖不遇後嗣多有聞父子本同體何必親其身請看芹
水翁肥遯入江濱幸哉有賢子委質為王臣生有冠袚
榮死有銘述文耿耿不忘者浩然長獨存
　　送人下第其人讀禮因寄其師
禮篇四十七雜出漢儒手經曲相錯綜純駁紛雜揉大
者蟠乎天日月星辰斗小者極於地山林川澤藪微而
綏在蟬細至席埋狗有如雲夢澤物物無不有所貴擇
之精反躬行且守云胡異其見棄粟食稂莠遂揖陽翟
賈坐竝魯中叟土苴視至道千金享弊帚簸糠瞇其目
至用痂適口自謂善命題對客恒自負門徑一以開四
海競奔走身心竟何益治道亦無取徒令窮經者紛如
嘆白首明能察秋毫對面失培塿我欲挽狂瀾如耕苦
無耦聊述中所見寄語平生友努力細鑽研勿嘆時未
偶
　　送吳旦赴南康文學(二首/)
匡廬古名邦山水多幽勝香爐生紫烟彭蠡涵明鏡民
淳風俗古地僻囂塵靜昔賢過化處草木皆可敬横經
講道餘無事一游泳
　　其二
游泳何所適白鹿有遺基近聞鄉先達起廢重搆之突
兀有新宇剥落多古碑千載紫陽翁垂訓留明規古稱
斆學半曰此以為師勗哉毋自畫賢聖皆人為(白鹿書/院文公)
(先生守南康時聚徒讀書其中近時潮陽李/景齡先生提學至此重為起廢故詩中及之)
　　題古康三洲巖
羣山勢巃嵸一穴空谽谺滴乳成物象峭壁繡蘚花土
鼔有函音丹竈無遺砂誰云蓬萊洲此名殊不佳我來
恣清賞疑是古仙家惜哉竒絶景落此窮海涯模寫不
能盡歸去鳳池誇(嵗甲午予游三洲巖詢其所以名或/曰郡志謂以蓬萊山之第三洲得名)
(語殊不經此巖天造地設瑰竒不可名狀因與郡守黄/廷美議易其名曰古仙作詩賦之)
　　三山謝處士輓章
人生天地間有生必有死所以不死故德立兼有子懿
彼陽夏翁世居閩山趾有如陽道州未仕居晉鄙又如
王彦方訟者望廬止學成韜其光慶餘委其祉命服自
天錫龍光照閭里俗方隨日化奄忽遽不起磷磷礪齒
石湜湜洗耳水有客過靈丘三嘆詠不已
　　鰲溪耕隠
隠君家何在乃在鰲溪濱讀書不干禄抱道惟自珍顧
我生茲世當為茲世民茍不耕且鑿何以供朝昏侵晨
踏禾隴帶月歸柴門豈無僮與僕耒耜恒躬親古人重
食力志在匪憂貧莘野湯聘摯谷口揚稱真吾生理當
然非以慕古人
　　題金竹送周司訓(司訓乃亷憲之/弟都尉之兄)
易稱蒼筤竹詩咏淇澳篇天生植物中賦質獨貞堅箭
以用武事筠以比禮節竅之為笙簫樂奏自諧恊虛心
以應世所用靡不宜託根况得地龍種非凡姿蒼松是
(闕/)　　梅乃愛弟出處雖不同意氣本相似誰哉貌(闕/)
　　　似金衣平生鐵石心豈為外物移從來(闕/)
時變心不變青青含晩翠當識本來面
　　送(闕/)　致仕
羣飛(闕/)　　　鴻獨長征一朝捐其羣閴然去無聲引
領(闕/)　　　濶天宇清憶昔隨陽日乘時共和鳴贄(闕/)
　　　　以儀于廷云胡别我去奮飛不復停我非有
兩翼蹊屬猶地行仰天遡風呼心馳身未能乾坤何茫
茫世務恒營營至竟無了時何者為稱情天以老見佚
人以退為榮幸免官為家况有田可耕居閒興趣便心
靜思慮精游心太古初玩味羲皇經著書大明道哦詩
歌太平老我有此志亦欲接武興相期在晩節庶不枉
此生
　　送蒲進士赴鉛山縣
科名進士重仕宦宰邑難羨爾英妙姿致身青雲端牛
刀初小試遽爾蒞劇繁一朝謝師友㷀然吏民間衆目
胥睊睊萬口譁以讙寒者待我衣飢者待我餐晦者賴
以明鬰者賴以宣一身百責萃事事來相闗所貴各當
理事妥民斯安况當江閩交孔道多往還一事胡可茍
頃刻寧暫閒時時懐隠憂念念斯民艱民乃吾子姓財
乃民腎肝民身即我身心肉何忍剜聖朝待士厚發策
親臨軒何以報國恩民者君之天愛民即愛君慎勿忘
斯言
　　題畫為柯狀元乃尊作(二首/)
幽人事佳遯開軒對陽明興來拂瑤軫暢我平生情心
中有真趣指下無繁聲上弦叶風薰下弦諧鳳鳴坐覺
胸襟開塵滓頓以清紛紛濁世中入耳皆琶箏何當謝
塵務枕流階下聽(右琴/)
　　其二
端居閱古編雅服稱畯儒清晨掩闗誦乙夜猶伊吾靜
觀天人妙達泝洪荒初匪徒掇其英亦以味道腴繼世
有賢嗣一目五行俱父積子能讀因之見慶餘(右書/)
　　題畫為蕭考功作(二首/)
愛此春山秀微雲淡悠悠蒼松俯深澗翠篠媚清流結
屋者誰子獨占雲山幽抱琴循側逕引領仍歸舟歸舟
天際來何時經丹丘丹丘多羽人為問相見不(右春景/)
　　其二
入夏草木長林壑迥幽雅雲際川光浮石罅巖溜㵼誰
當三伏中髙㑹江亭下倚席和棹歌縱目極平野鷗波
浩蕩間羨彼舟游者臨淵空有言結網人何者(右夏景/)
　　隆夀堂為陳宗堯作(堂名摘誥中語/)
敬親則子悦尼父有遺言况乃萬乘尊體恤尤拳拳匪
徒榮其身且復期以年大哉隆夀語昭昭日星懸臣心
一念私欲言不能宣吾皇一視仁先得所同然人欲天
必從夀命或可延薰沐誦聖謨大書扁堂前堯言萬世
見舜孝千古傳親生信多幸荷恩良獨先耄期尚康健
非天曷能然感激無以報矢心籲皇天稽首長樂宫慈
算億萬千
　　分得函谷青牛夀楊維新學士叔父
聃也古至人聖稱其猶龍獨立萬物表蔚為道德宗蒼
姫将訖録貿貿無適從中國雖有聖駕車西向戎青牛
馳道路紫氣騰虛空峩峩函谷闗徃來日憧憧賢哉尹
喜氏獨能識仙蹤髩髪紛白雪顔面如芙蓉前身廣成
子後身河上公變幻千百億混迹人世中寧知千載下
不復有此翁句章髙尚士夙志希𤣥宗潜心五千言夢
寐如或逢神爽黙孚契夀算期與同後天長不老浩刼
無終窮
　　書百牛圖後
我本農家子兒時曽作牧倒騎牛背上簑笠吹横竹老
大客京國乆不見此畜忽然覩斯圖心若有所觸泛觀
天下物無物似牛犢既以拽犂耙又用轉車轂為我運
百貨為我生百穀論功亦莫比論苦亦良酷云胡世上
人甘心肆口腹既然食其力何忍食其肉水陸珍百品
物物可充欲孟子有遺言不忍其觳觫
　　題竹送髙慱士使髙麗
青旌懸翠旄龍竿綴鳳尾持出大明宫搖搖向東指氣
節横九秋風聲揚萬里坐使三韓人快覩古君子
　　題何太宰水南别墅為其子廷秀大司冦作
伊昔鈍齋翁卜築得幽勝山敦魯叟仁水湛伯夷聖野
趣隨意成清音入聽瑩既如温公園亦有楊監徑至今
沾溉餘歴歴起人敬有子繼芳躅名位晚相竝旦夕乞
身閒歸去修治命溪山不改色風月有餘興手澤潤尚
滋心境閴常靜橋梓賦形殊松栢受命正物在人不亡
事乆天亦定
　　敬所為蒋敬之作
古人敬作所日夕處其中出入與起居恒與此所同居
憩以為室㳺寓以為邸行於此中行止向此中止
莊誦敬夫銘服膺晦翁箴非徒所其身將以所其
心心心在此所所至如戴天惺惺重惺惺白首相
周旋
　　𢎞治初元春二月十五日皇上躬耕籍田臣濬
　　　叨在九卿之列預行九推禮感而有作
我本農家子世業在犂鋤生來好詩禮舍農去為儒筆
墨其耒耜經籍乃菑畬脱迹田舍中致身承明廬日食
太倉米八珍頒天厨不知稼穡艱豈解耕耨劬云胡七
十年乃爾復其初大君初出震詔言戒司徒於時仲春
候協風來徐徐發趾向辰地先耦乘芝車聖躬勤三推
黛耜親手扶老臣亦何幸九推續其餘仰面瞻晬容反
躬思微軀百畝臣恒産萬里臣家居自合老蝸室寧期
從鑾輿喜極忽興感清淚霑華裾獻罷藉田頌歸把種
樹書
　　漫成
夕陽昨隂翳朝陽還繼升萬物被輝耀炎光正熒熒浮
雲起咫尺白晝仍冥冥世無駐景戈空懐百尺繩
　
　
　
　
　重編瓊臺藁巻一
欽定四庫全書
　重編瓊臺藁巻二
　　　　　　　　　　　　　明　邱濬　撰
　擬古樂府
　　公莫舞
公莫舞公莫舞不必區區聽亞父霸王百行掃地空不
殺一端差可取咸陽宫殿成刼灰三秦城邑衝殺機云
何居巢七十叟不及外黄黄口兒公莫舞公莫舞公舞
徒為爾天命由來歸有德不在沛公生與死
　　将進酒
君不見劉伯倫又不見李太白平生嗜酒任天真留得
芳名播無極頌酒有德以酒為名入地為酒鬼升天為
酒星醉來一任兒童笑醉倒不承天子詔老眼熒熒今
古空大量恢恢天地小酒中有趣世莫知二子所見真
瑰竒古人已去不可追今人不飲将奚為我起歌君酌
酒一曲還須一杯侑人生百嵗幾何時昨日紅顔今白
首
　　採蓮曲(二首/)
蓮花紅蓮葉碧紅似妾容粧碧如妾裙色輕紅易落碧
易衰情人道來竟不來停橈轉棹日過午藕絲㫁盡蓮
心苦
　　其二
荷花香荷葉長紅粧奪儂目緑刺牽儂裳纎纎玉手搖
蘭槳傍葉看花恣遊賞須臾採得滿船歸一曲清歌隔
江響採蓮採蓮難療飢不如採桑堪作衣
　　搗衣曲(己巳冬寓北京作/)
涼颷透窓紗蕭蕭弄秋色妾在江南尚不堪况君逺在
隂山北風吹妾衣寒妾念君衣單起來搗衣明月下不
辭膂力摧心肝一聲孤悶添兩聲雙淚墮三聲四聲情
轉多無數離愁搥不破須臾搗到千萬聲中有萬恨千
愁并不知遊子在萬里今夜魂神寧不寧
　　對酒行
我有方寸地中涵萬古天幾回欲施布地步狹且偏起
來行摩挲天地萬物如我何天地苦不寬萬物苦不多
滄海沿蕩蕩而豈蠡能測碌碌伯倫輩何止容數百欲
作郝隆晒却恐金烏歛彩陽光敗欲作仁裕洗却恐天
吳震懾波濤起韜鋒晦迹且隨時磊磊落落徒爾為不
如放出别腸三百丈停蓄丹田為酒池甕頭飲醉甕底
卧開口笑歌拍手和倒嚢傾出千黄金鑄取仙人劉白
墮
　　短歌行
一日生一日落明日不如今今日不如昨短歌行聲苦
惡人生行樂須及時腰纒何必揚州鶴
　　花游篇(和楊亷夫韻/)
雲樓霧閣深濛濛弱流萬丈號天風姓名乆注丹臺裏
浮槎直泛銀河水凌空八翼飛天門若木不罥蛟綃裙
天衢空濶舒禹步俯瞰人寰惜丘墓一聲銕笛下天來
擬借重湖為酒杯珍珠落槽氷在椀雪兒歌唇玉奴板
天邊一任烏輪西拂塵掃石題復題鸞儔鳳侣隨蝶使
爛漫芳遊日三四醉揮彩筆掃雲箋試寫神遊八極篇
　　緑珠行
交州使者洛陽客白日刼商富財帛金鞍寳馬擁旌旄
萬里南行日南國征車曉過古白州江山秀麗多嬌柔
不惜明珠三十斗買得佳人如莫愁歸來金谷園中住
鎮日張筵盛歌舞手心擎出夜光珍回視羣姬等泥土
四時行樂春復春懽笑不知天有晨豈知我愛人亦愛
側邊已有窺伺人鵝生地底中台折白晝中原行鬼域
黄金無權錢不神欲庇嬋姢苦無策髙樓重重舞且歌
樂思何如憂思多按圖索駿思必得珠兮珠兮奈爾何
奈爾何為爾死恩愛誰知止於此忍教白璧屬他人注
目相看淚如洗君以貌愛妾妾以心事君寧在君前死
為鬼不向賊邊生作人百尺樓頭不見地奮身一躍翻
空墜三斛明珠易一珠一朝紛紛如粉碎誰知荒僻山
海涯天亦生此明媚姿不獨貌妍心亦正嗚呼但恨不
似後來金源氏之葛王妃
　　湘江曲
湘江之水清瀰瀰流下零陵㑹瀟水沿江兩岸竹低垂
斑□盡是英皇淚竹上淚痕江心波千秋萬古哀怨多
君山香火常不㫁行人誰復悲汨羅
　　桃源行
桃花片片隨流水漁郎誤入桃源裏水盡山開忽見天
地靜居幽俗淳美忽然相見驚且疑是人是鬼公邪私
曽聞長老談徃事莫是築城人遁歸詢問方知(闕/)　訖
世歴三朝年六百當時但道秦人強誰知更有強秦國
自言家世本(闕/)　六國滅盡吞於秦懐王不歸負芻虜
至今猶説春申君征誅百出無窮已武陵道上人如蟻
深山深處幸逃生免作長城城下鬼自耕自食無拘攣
舉頭但看青青天城市不通惟食淡山中無歴豈知年
自入山來忘世態故老消磨童穉大此事前人死未聞
回首相㸔増感慨増感慨将何言山間未必如世間世
間無奈苦多事不如山間聊茍全嗚呼人生不幸逢末
世不見唐虞太和治含哺而嬉鼓腹遊世間亦與山無
異
　　登髙丘而望逺海
登髙丘望逺海身居㟪壘間目極蒼茫外神遊八表縱
大觀氣嘘千丈發長慨直從混沌鑿破初大徧虛空無
盡界天於子㑹開一元地從坤隅分兩戒山萬重水千
𣲖神禹勞勞躬四載(闕/)　　途(闕/)聖迷海上神山六鰲
戴波濤洶洶泛蒼溟沙漠茫茫連紫塞豈天下百川皆
清漪一流入海便成緇茫茫不復辨涇渭混混孰與論
澠淄洪濤巨浪轟轟怒不覺己身如穢瓠看來何似山
下泉清香凛冽為人慕我向潮頭三嘆息志欲澄清勢
未及願言上帝檄天呉一夜無波便成碧
　　讀東坡詩
東坡居士真天人文章豪邁如有神光熖豈但長萬丈
筆端真可斡千鈞萬斛源泉隨地滚玉盤明珠無定凖
虢國夫人控玉驄淡掃蛾眉却脂粉風霆翕歘一時來
須臾雨霽烟雲開虹收電戢星斗爛一天明月光昭回
此翁落落不可得謫仙少陵乃其匹小兒淮海秦少游
大兒豫章黄魯直前生合是永禪師後學宜稱韓退之
玉堂金蓮不足貴羅浮瓊海真瑰竒誰云賦詩不中和
餘子碌碌真么麽眉山至今草木枯五百年來生一箇
海南遺迹有雙泉我家依約雙泉邊雙泉湮没不可見
山城落日生雲烟
　　寄符鍾秀求所作
聞君新詩多學杜春來花鳥添愁緒胸中太學萬巻書
脚底闗山幾程路天邊鴻鵠未易羅草下蛩螿何足慕
少陵光熖萬丈長愛君憂國有深趣漢庭老吏三尺律
柱下相君九章數白衣倐忽為蒼狗處女斯須如脱兔
運斤不動斵鼻郢闗弓命中射㦸布跛牂漫爾上崷崪
蚍蜉何用撼大樹前三語後須用轉不二門中在深悟
堅消要辨玉雪姿昏巧當知瓦金注學桞無如魯國男
效西易似東家婦嗟予癖性躭古詩知君毎有驚人句
願求一破蟋蟀鳴㑹須為下蟲魚註(以上少作/)
　　題李将軍四時行樂圖(四首/)
日華淡淡雲隂薄兵衛森森擁鈴閣旌旗不動桞風輕
劍㦸無聲花雨落将軍新試越羅衣兩袖春風拂地垂
閲遍三軍超距樂晚涼乘興詠歌歸(春游細桞/)
　　其二
松風流響團涼影翠濤翻空火雲冷一軍無事枕戈眠
萬馬不嘶清晝永将軍燕坐凝清香靜對珠鈴萬慮忘
不用更揮諸葛羽溶溶心月自生涼(夏坐松林/)
　　其三
霜染楓林秋氣肅潦水收痕山露骨蒼鳩一夜化為鷹
百鳥含羞傍林麓将軍小隊出西郊金環壓轡青驄驕
霹靂一聲軍吏賀半空雲外落雙鵰(秋郊挾彈/)
　　其四
凍雲不飛朔風直野獸畏寒出逺没角弓鳴髇趂蟲飛
霜鍔吐芒驚鬼哭将軍自控五花驄翩翩雲騎爭追從
射殺南山白額虎碧油幢底夜論功(冬野行圃/)
　　雲山清趣圖為歐陽道人作
山矗矗雲漫漫雲容山色微茫間一天淡月秋空靜滿
地落花春雨寒道人愛此有清趣穿雲結屋依山住一
縷茶烟午夢餘兩腋清風欲飛去欲飛不飛無限情拂
絃時作太古聲驚猿吐月淚潜墮老鶴知更相和鳴夜
深萬境俱岑寂兀然虚室生寒白回頭人世隔紅塵雲
山慘淡無顔色
　　嚴子陵圖
長笑劉歆頭不及嚴陵足厥角稽首勢若崩况敢横足
加帝腹嚴先生何壯哉釣臺豈但髙雲臺清風遼邈一
萬古落日頺波挽不回
　　夀萱堂
人生有至願不在富與貴萬斛明珠未足珍九錫殊賜
底須恃但願堂上白頭親年年康健春復春萱花日日
香萱葉日日長宜男男益壯忘憂憂漸忘五綵為衣玉
為酒嵗嵗堂前慶親夀
　　丁卯舟中望鞋山因憶解學士弔李白詩戲作
舟次吳城山遙望彭蠡湖匡廬五老時隠現大孤小孤
如有無眼中鞋山青兀兀世間安得許大足始信防風
氏真有專車骨不知天公肯借不我欲躡之湖海游等
閒踏碎黄鶴樓等閒踢翻鸚鵡洲驚醒采石李觸起耒
陽杜更游赤壁邀老蘓倡和鳳凰臺上驚人句鳳凰臺
江之東龍盤虎踞髙隆隆脱鞋濯足大江水鳴玉矩步
朝九重
　　嵗丁卯過采石弔李白
采石江頭黄土一坏東有蛾眉亭西有謫仙樓謫仙仙
去不復返惟有江水日夜流人生一世幾何乆不如眼
前一杯酒飢來文字不堪餐死後虛名竟何有請君看
此李謫仙掀揭宇宙聲轟然長安市上眠不(闕/)

　
　
　
　
　
　
　　唐馬篇
開元考牧千百羣谷量色别如錦雲金羈繡韉盛粧飾
新水香箕調息勻縱横六印帶官字牽出長街多意氣
奚奴屏息不敢騎路人歛迹遙迴避昻頭髙步踏軟塵
倐來倐徃如有神四海風塵那敢動鐵騎奮迅應無倫
漁陽鼙鼓一朝起四十萬匹駢頭死獨餘一匹真乘黄
負載君王蜀山裏蜀山西去棧道危此時郎當将語誰
張郎不來哥舒去獨乘千里将安之九折坂頭泥汨汨
據鞍穏坐伊誰力平時飼䬴非不多逐草奔泉各南北
古來良驥惟稱德一匹勝如千萬匹今觀此畫殊不凡
天骨開張森獨立豈是三郎舊所乘録功别養當時平
詔令畫史為圖形千年神駿還如生千年神駿還如生我
一見之心神驚何當房宿重降精再使騏驎地上行
　　瓊林醉歸圖為同年長垣李溥作
奉天殿上傳臚罷日照金門榜初掛中使傳宣勑大官
明朝錫宴南宫下張天為幄雲為茵金盤犀箸羅八珍
宫花剪綵來中禁御酒分香出上尊鼉鼓掀天擂欲破
梨園法樂喧相和妙舞清歌次第呈幻形竒技紛紜過
承恩侍宴皆貴臣繡金孔雀銀麒麟焚香望闕北面拜
共賀官家新得人白面青年三五百人似神仙氣如虎
潜泉浮酒不知數兩袖翩翩欲飛翥瓊林宴罷日斜時
馬蹄得意去如飛團團皂葢空中舉短短絲鞭桞外揮
微風不動香塵軟十二街頭簾盡捲衣裁草色碧将流
旗拂杏花紅尚淺金環搖轡穏於車笑拍吟鞍不用扶
恥向平康問花桞還歸槐市枕詩書明日半醒扶醉起
吮筆題詩謝天子就中醉者誰最豪中原才子長垣李
　　題望雲圖
輪輪囷囷鮮且明浮光呈瑞表夀徵觸石起從泰
山出雨下土兮滋萬物有如春暉煦草心亦似凱風吹
棘針母恩如此莫可報望雲再拜情何任情何任意無
已目極天南萬餘里越王臺上陽生時焦子初黄蟹正
紫髙堂綺席倚雲張紛紛兒女羅酒漿就中獨少讀書
子挾䇿多年遊帝鄉帝鄉迢迢歸未得對此佳辰應惻
惻馳心直與雲天髙恨不将身在親側蒼天漠漠雲悠
悠雲色還如親白頭孝誠一念感穹昊雲影為之凝不
流何事良工心亦苦筆端寫出心中語紅雲朶朶捧天
庭白雲片片迷江樹紅雲影裏望白雲白雲如舊紅雲
新裁雲作衣雨為酒共祝君親千萬夀
　　淮之水送淮安林馬判(三首/)
淮之水清瀰瀰山陽古郡淮之涘逋仙之孫古君子似
是馬曹官自理何以况之淮之水
　　其二
淮之水清湜湜郡疆逺跨淮南北林侯秉心淵且塞民
不知勞馬繁殖誰其致者侯之德
　　其三
淮之水清徹底沮洳浸潤幾百里山陽太守差可擬一
時僚佐皆肖似餘波漸漬良有以
　　題林以善畫送王琚
近代翎毛誰最工邊家父子誇獨步羊城林氏雖晩出
筆勢飄飄有天趣仁智殿前退直時虛窓盤礴窺天機
毛生㸃頭墨卿舞意氣所至皆神竒飛者自飛宿者宿
色形神氣無不足等閒尺素落人間坐使山林在華屋
嗟嗟百鳥皆天生結巢鷇哺方成形胡為獨奪造化妙
眼前倐忽飛且鳴我從故人得此幅毎日朝回洗塵目
吾家外弟别我去輟贈慇懃表衷曲故鄉南去更千岑
對此還思别意深物類尚知相聚樂矧伊人矣不如禽
　　竹庭為袁秉中作
緑雲垂空寒欲滴窓外蒼龍作人立有時鼓鬛風中號
有時垂涎雨中泣既如軒轅遊洞庭鏗鏘仙樂天半鳴
又如李靖發田舎滴瀝天瓢雲外傾中有書生負竒志
千金學得擾龍技辛勤十載謹䕶持坐使騫騰滿庭内
只愁天作雷雨風斯須變化出九重雲收雨散歛神功
但見葛陂萬丈深潨潨
　　秋窓詩為羊城義士袁鑑作
一年之氣秋最清窗涵霽色偏澄明萬條疎明斜碧入
一㸃圓空虛白生坐間四時如一日凍雪炎風不相及
筠簾晝捲寳鳬微緗帙午寒金薤濕千崖氣肅天宇髙
紛紛水葉飄林臯丹桂涼蟾香散亂碧桐疎雨冷瀟騷
浩然幽獨者誰子終日栖遲此窗裏平生志節明如霜
一片精神澹如水霜明水澹秋更宜凛然相對清以凄
孤髙逺慕伯夷聖搖落不作宋玉悲秋行屬金德為義
見説承家多義事十尋雲棟勑旌門五色天書金作字
義聲乆著越天涯冠葢過門毎軾車何日南歸經錦里
為渠重放筆頭花
　　題金臺夜雨巻送范文主事乃兄
幼年膝下同遨遊此時聞雨不解愁壯年遊宦感離别
方識此聲最凄切切切復凄凄滴滴落肺腑天然骨肉
本鍾情不為燕山今夜雨
　　哭年尚書
平生不曽受公恩亦復不曽登公門朝事聞人報公死
不覺淚隨聲潜吞出門仰天長太息日色惨淡雲昏昏
正色居然失一黯振落焉用千公孫齊人之桃本非刄
晉士之死猶不言居鄴老人不得志氣結血滯心菀煩
安昌坐待牖下盡晉江甘向池邊蹲攖肉千彈猶眷戀
覽德一下俄髙鶱物情髙下胡懸絶天理茫昧難究論
公身雖死心不死巫陽不用招其魂上為日星麗層漢
下為河岳亘厚坤人生百年等一死公乎千古名常存
　　榮節堂
門前綽楔當亨衢楣間鳳勑黄金書堂前老姥夀且健
榮恩髙節誰能如嵗時有客登堂拜髪白還黄千百嵗
唶唶咸稱女丈夫死者可生生不愧夫死骨不朽子大
名己成已将姓氏達天陛更荷絲綸來帝庭心如古井
水風起波不興節似冬林松霜寒葉不零明明天日照
井底漠漠慈雲䕶松子松子成林千尺長終作棟梁清
廟裏
　　題松送崖州洪千戸襲爵回
攢峰峭壁漲海涯蒼松老去長孫枝莫言幽僻無人見
㑹有崢嶸頭角時蓄明勿作炬含液休流脂烟霞深處
善自保風雨狂時宜避之結成三千年琥珀養就四十
圍霜皮老我玉堂翹首望看汝聳壑昻霄風聲四逺馳
　　題友人陳汝諧璞墩(其家舊有桐墩/)
昔君築墩當近林種桐十載期製琴今君築塾向逺壑
移石千山期得璞晨昏來徃兩墩間功名富貴皆等閒
有時哦詩石上坐有時拂軫桐隂彈鳳凰枝老秋蕭索
却傍雲根事耕鑿琅玕箇箇拂雲長玉屑霏霏逐風落
一溪流碧彎半璜泉聲琮琤鳴珮璫山含輝兮木含潤
人言此地如崑崗瓊枝琪樹羅階砌夜深疑有白虹氣
藍田餐法曽試無北平種子應生未我家城西君城東
梯雲石磴逺相通别來茫茫隔煙海置身逺在羣玉峰
何時對子盧胡笑把酒同澆磊磈胷
　　岳王墳
我聞岳王之墳西湖上至今樹枝尚南向草木猶知表
藎臣君王乃爾崇奸相青衣行酒誰家親十年血戰為
誰人忠勛翻見遭殺戮胡亥未必能亡秦嗚呼臣飛死
臣俊喜臣俊無言世忠靡檜書夜報四太子臣構再拜
從此始
　　輓羅都御史
　　　正統己已北人深入當道者建議趣召宣府總
　　　戎官率兵入衛京城或欲遂棄其城衆紛然爭
　　　就道時羅公為都御史巡撫其地乃毅然仗劍
　　　坐當門拒之且下令曰敢有出者手斬之衆遂
　　　定口外人至今能言之而修宣府志者亦載其
　　　事公平生事業固多而此舉猶為卓偉抑菴先
　　　生作墓志畧不及何也濬初來京師時嘗拜公
　　　於寓所極蒙奬諭及濬登朝公已致仕家居不
　　　乆捐館舎矣瓣香致敬其道無由茲因其壻鍾
　　　轅應貢來致其子泰命求輓章因次第完城事
　　　為韻語以補公志之畧云
六飛北狩無消息邊城四望狼烟赤塞馬長驅去復來
何人却建捐邊策鎮朔将軍生入闗北門鎖鑰空餘鐶
強兵健馬盡南走黄塵蔽日天漫漫白首憲臣南海客
手持一劍當門立誓與孤城同死生怒髪衝冠氣千尺車
輪生角馬駐蹄居人不動行人歸叱咤之間樓櫓具金
城銕壁湯為池雲州失守赤城破敵人躡足城邊過老
妻稚子盡登陴公亦援枹雪中坐山前山後無數城此
城屹立如巨屏邊騎南來資扼塞王師北出恃屯營屏
蔽京師功卓偉謾有長城長萬里江淮果賴張真源河
朔僅餘顔御史憂國勞邊兩鬢霜事成乞骨歸故鄉肘
金腰玉者塞路無人上書訟陳湯一葉扁舟五湖水漲
海邊頭亂山裏拆簡不通朝貴書抱膝長吟聊爾爾羅
浮山崩天墜星乾坤一夜收英靈公兮生死已無愧邊
人至今嗟未平邊人能言不能紀慚我鄉生官太史聊
述人言作些詞書罷長歌淚如洗
　　望雲思親
白雲在天不可呼仰天望望増煩紆蒼茫四顧宇宙濶
去住彼此無寧居昔人望雲憶親舎親舎依稀白雲下
君今望親不可留何處荒臺閟長夜長夜漫漫無復晨
舉頭見雲不見親誰展白雲書楚些臨風為爾賦招魂
魂兮去去招不返没齒白雲長在根
　　送張端
纔見挾書來又見拂衣去出門大笑氣如虹閩海萬山
如跬步男兒四海志婦人不下堂名駒墮地走千里生
男三日垂蓬桑功名富貴身外事得喪悲歡須底計君
今歸去蚤歸來莫向山林乆淹滯只今蒼頡茫昧伯喈
亡待爾重刋石經字
　　梅花為儀曹主事彭君題
君不見一陽之氣昭窮泉此花獨為萬物先又不見一
年生色凋零遍此花獨為萬物殿百花未開獨早開挺
挺出色花中魁百花落盡獨不落凛凛自守嵗寒約世
間草木紛且繁能紅能白呈嬌顔花朝月夕競歡賞朝
開暮落斯須間何如此花獨得造化理萬物資之作終
始誰云姚魏花中王評量只合輿臺比世人愛色兼愛
香繁花疎影争誇張就中道理少人道對圖一笑天蒼
茫雲慘淡十年不見真花面扁舟何日遂南歸羅浮庾
嶺重相見
　　六龍圗
顥蒼生萬類行天莫如龍純禀至陽精卓為鬼物雄大
小靡定形去住無常蹤一之已難見况乃六者相騰衝
一龍昻首揚其鬐奮起直上拏虛空一龍掉尾出淵沄
迴身轉脊如宛虹其餘兩兩峙相向戲弄明月雲濤中
矜牙露其爪氣勢何獰兇是時元氣濕濛濛河海起立
地天通鬼神晝泣真宰怒呵叱屏翳驅豐隆嗚呼神物
變化不可窮胡為羣聚如昆䖝無乃畫工巧為此潜以
翰墨偷天功君不見古來好者稱葉公真龍聞之降其
宫又不見近來畫者有洞微馬龍現相來相從君從何
處得此本彷彿似是陳所翁精誠感通理或有慎勿輕
易為㸃瞳㑹須一夜波濤去轟靁鼓驚天風澤下土霑
耕農霖雨普被垓埏同
　　竹林七賢
太行之陽脩竹林昔賢於此閒登臨江山如故人何在
空有清風傳至今晉人曠達尚元語棄置禮法淨如土
神州陸沈二百年當時豈但王夷甫
　　竹溪六逸
徂徠之山竹滿溪溪中流水清漪漪昔人已徃不可見
至今陳迹猶依稀酣飲狂歌者六子就中最豪孔與李
為龍為蛇誰豫知白也逃生巢父死
　　海屋添籌夀徐助教
茫茫瀛海浩無津弱水無力勝纎塵中有仙山三萬八
千里平地拔起凌蒼旻瓊臺玉宇金銀闕罡風盤旋舞
香雪琪花不落瑤草芳天氣長如二三月朱橘如斗蓮
如舟脯蒼麟兮駕紫虬木公金毋互來徃天鹿人鳥時
嚶呦銀濤凝碧漫山麓山麓渠渠列華屋黄金布地玉
為階五色雲霞長葢覆屋中插架皆仙籌非金非木非
琳球連楹克棟十餘屋堆積髙並崑崙邱山中老人若
童孺洗髓伐毛知幾度桑田變海海成田下得籌來已
無數仙境變幻無定居仙人綿邈不可呼誰知仙凡了
不隔人中亦有列仙儒列仙之儒服仁義不乘風兮不
御氣辟雍環水如道山衿佩趨庭總仙裔考古直遡盤
古時積書多與桃核齊仁人自爾享遐夀海屋添籌徒
爾為
　　題山水圖
昔年棲迹雲林下舉頭見山不見畫如今置身朝市間
開眼見畫如見山山耶畫耶孰真假具眼之人世間寡
景當好處背起樓趣到佳時急驅馬居山不見山中佳
厭飫林壑輕烟霞一朝别山出城市黑風黄日昏塵沙
廣庭曲巷通幽處壘石栽花修勝具眼中彷彿雖逼真
畢竟人為靡天趣回思舊隠隔世間欲一見之千萬難
殘縑㫁素纔尺咫傾嚢倒箧不復慳君從何處得此幅
千里雲山數間屋逺山淡淡横翠眉近山亭亭削青玉
山頭處處飛白雲樹頭樹尾晴輪囷平林忽㫁天光露
暝色遙連雨氣昏蒼苔白石羊腸路平麓盤盤幾家住
就中老人華陽巾手把瓊芝滴清露山光水色相渺綿
漁舟泛月江吞天長風浩浩起天末髙堂白日生雲烟
興來却憶竹鶴老見畫何如見山好人生即景須盡歡
尋仙何必蓬萊島
　　蟬聽軒為常州謝同知題
世間何物聲最清秋髙嘒嘒寒蟬鳴常州别駕日無事
公餘徙倚軒前聴物聲妙與人心合聲入心通無限樂
鼓吹何須兩部蛙凄清絶似三更鶴初聞一聲如撥絃
含商轉羽如有言一聲未己一聲續千聲萬聲㫁復連
夕陽欲下雨初霽樹影不搖風細細奏出千腔雅樂聲
帶得九秋𤣥露氣有如伯牙鼓瑤琴鍾期聽音知其心
又如南郭聞天籟至理在心不在音天機氣到自然應
隠几坐忘真聽瑩承蜩手與此耳同用志不分神乃定
忽然飛去君不知目中彷彿當垂緌聲殘響絶寂無有
但見委蛻黏髙枝
　　送張茂蘭黄自立二同年回南京
前年棹鞅翰墨塲英雄三百齊翺翔青雲滿眼多契合
就中最厚張與黄二君英英氣如虎明目掀眉論今古
酒酣拂劍落霜花興發揮毫灑秋雨今年同自江東來
我一見之心眼開長鯨吸海海欲竭巨靈擘山山為摧
摧山竭海懸河口風雲變化龍蛇走盤古以來二百二
十餘萬年一一成敗興亡如指手相看一笑氣味投典
衣沽酒鎮日留憐翁侍吏共驚訝平日見我曽有此客
不此客何昻藏此主大癡絶牙闗齘齘戛金聲口角齗
齗飛瓊屑帝城春暖百花香軟紅塵土飛悠揚明朝馬
背向東去燕雲一碧天蒼茫燕雲不㫁吳雲起兩京相
望四千里桃葉渡頭生碧波清夢隨君渡江水
　　四友圖為安成劉進士秩之父作
三友松竹梅其間一友我萬物於人同一理意契神交
無不可君不見明月在天光在尊李白對影成三人又
不見書酒琴棋集古録醉翁與之合成六古人将身混
物中游心太古窺鴻濛此翁妙得古人意白首山林無
物累毎将富貴等浮雲却與幽貞結深契左挹大夫袂
右拍君子肩羅浮美人相後先翁居其間吟且嘯一笑
相㸔同嵗寒市道豈所論金石未為堅耐乆且莫逆忘
形更忘年
　　尼邱山夀封給事中孔公
尼邱山髙髙幾許平睨岱宗小齊魯下盤坤軸横萬畝
上切穹蒼纔尺五自從天一生水凝且聚屹立巍巍奠
東土油然作雲沛然下雨發生草木滋禾黍毓秀鍾靈
澤斯漙彼東方之人兮仰此山以煦嫗夫誰知天降元
鳥興商祚始契歴湯六百祀啓封於宋迄孔父鄒邑大
夫顔氏姥禱茲山兮帝眷注乃為斯文誕宗主吾道不
喪天後世重見古山之功兮誰與伍天地賴以位人極
賴以樹邇來一千九百嵗五十又八代孫曰忠伯甫讀
書躭古道篤行踐前武出言制行不敢同常人跬步惟
恐羞聖祖少年挾所學裒然奮髙舉姓名蚤已登天府
髙堂有親待我哺親在逺遊違祖語寧向雲林老布衣
懶趨朝市縻簮組閒締青松盟靜結白雲侣蕭然四雨
軒不慱萬金塢七十四年樂詡詡教子成名登諫輔載
筆螭頭侍當宁幸逢上號尊皇母錫類推仁遍寰宇一
旦蒙恩膺典數七品宫袍白鷺翔五色天章彩鸞翥帝
心嘉汝方簡在皇覧揆予又初度瑤席張斑衣舞三子
六孫羅膝下殽核維嘉酒維醹年年嵗嵗屇斯辰常對
兹山祝純嘏山峩峩人俁俁氣勢兩相髙夀算同堅固
(家有軒曰四雨/)
　　風木圖巻為鄞江錢侍御乃尊作
樹欲靜風不休子欲養親不留人生此恨同今古當時
豈但臯與由問天天不言叩地地無路寸心莫報春暉
長百計難迴白日暮君不見燕趙良家子棄親事戎行
一朝崛起封侯王推恩及親許改葬賜以東園祕器玉
魚金盌填黄腸坐令枯骨生輝光又不見山東章句儒
辭親逺遊學一朝徒步登臺閣推恩及親蒙顯衮賜以
五花官誥金函玉軸翔鸞鵲坐教死魄膺穹爵黄金寵
錫非不多九重優錫誰能過富貴來時親己逝縱有榮
光奈爾何所以孝子心拳拳惟愛日日復日兮嵗云徂
志願未酬所期失茫茫四顧将誰從依依一身無所容
人生到此嗟何及養薄徒勞祭薦豐古有臯與由今有
錢氏翁來今徃古此心同同此心同此恨此恨終天不
可窮不在木不在風只在區區方寸中
　　題李都督虎
隂雨颼颼振林木百獸魂飛草中伏舉首為旗尾作旌
白晝横行誰敢觸汝虎雖猛何如人慎勿夜逢李将軍
将軍射石尚没羽薄肉淺毛何足數
　　題楊廷玉忠義
幽燕自古多竒士勃勃胸中抱竒氣要留世上不朽名
羞見人間不平事金臺峩峩易水寒相逢意氣何桓桓
君臣義大此身小問甚鴻毛與泰山荆生不還田生死
地氣翻為時勢使西風吹散壯歌聲百錬精鋼柔繞指
文皇建國來全燕風聲震地雷轟天聲明獨出百王上
風氣還回三代前闗西後裔范陽客二十辭家侍君側
出入勾陳太乙間一片丹心皦如日落落身無七尺長
忠肝義膽無他腸前年持矛刺狂賊去年上書論流甿
有勞不伐言皆應四民按堵三邊靖丹心自結明主知
時時持節銜王命禁庭之獄非等閒生死都來掌握間
昨日九重親錫命三軍百姓總開顔好生惡殺天之道
聖主仁明法天造楊君楊君聽我歌臣心盡處君恩報
　　送彭郎中彦充
歸田樂歸田樂為圃為農殊不惡便從天上謝朝㕘直
向山中事耕鑿朝登東林臯暮陟西山壑欵叚四蹄牛
八角一心坦坦有餘閒四體舒舒無縶縳春早耕秋晩
穫捐却簿書痔錢鏄田翁野老時徃來淺種深耕共斟
酌任從紅日升不管銀蟾落朝鼓鳴時眠正著竹葉杯
深寛放懐蘆花被暖長伸脚也不慕登膺龍門也不羨
騎揚州鶴偷眼看他嚼復嚼詳箋一部種樹書淨寫數
行買僮約足不躡窣錦窩夢不到天禄閣睡餘支枕試
尋思徃事真難供一噱人生只怕老來忙世事何曽閒
裏錯預為諸季歸老圗重把祖基大恢拓隠居嵗月便
從今仕宦程途休論昨身邊無累心無憂萬事無如歸
田樂
　　懶詩為莆田許氏作
莆中有懶士踵門求懶詩君但懶於事我乃懶於辭君
來索詩日數次我欲揮毫俄又廢看來我更懶於君所
以深知懶中味懶中滋味人知少第一是閒次是睡古
人何人最好閒陶令棄官江上還閒中却作閒情賦胡
為屑屑不憚煩古人何人最好睡老摶翻身驢下墜睡
餘却詠好睡歌無乃勞勞愛多事問君之懶何如哉曰
吾喪我忘形骸過午枕頭方擁被一春屐齒不沾苔也
不學莊叟逍遙遊也不學龎老團欒坐任他門外事如
天管甚鄰家燈是火千呼萬喚纔欠伸十迴九轉難出
門時人但見應世懶就裏誰知學道勤一年三百六十
日日十二時時八刻閉門搬運紫河車畢竟勤耶是懶
耶
　　題山水圖
一氣流行天地裡結者為山融是水世間何處獨無之
舉目孰非仁智理人人有此智與仁奈何好假忘其真
尋常登渉厭險峻却對圗畫融心神得非作宦風塵下
擾擾塵勞苦無暇層城深院鎖重門景色無由到官舎
我聞逃虚空者見似人而喜况乃平生舊棲止驀然相
見楮素間有如縮地來千里山勢髙低㫁復連江流抱
村涵逺天山中有寺江有船故鄉彷彿横在欄檻前記
得當年讀書處白沙翠竹江村路多年古樹欹欲倒鎮
日閒雲飛不去溪中魚可羹圃内蔬堪茹載酒携琴多
故人戸外時時恒滿屨山中景景多趣夢中時作著屐
遊覺來尚憶尋芳句乆動思靜心懸懸樂哉斯邱今在
若箇邊對圖忽悟樂夀意三復淮南王小山叢桂招隠
篇
　　題草蟲
春雷驚動蟄蟲起日暖風和花弄蘂肖翹蠕動飛且行
盡入君家畫圖裏問君何從得此圗仁智殿前揮灑餘
門來細玩格物理有如一部埤雅書
　　畫菜
世間食品何者佳淡中滋味真無加富客何須悦芻豢
神仙謾爾餐煙霞聞君作縣官河側繞屋築畦供日食
食餘摩腹繞園行喜得邑民無此色
　　送嘉禾伍公矩歸桂林兼問訊海鹽張靖之
平生故人伍公矩少年學文今學武胷中豪氣老更豪
境變情遷寧少沮酒酣耳熱歌烏烏手執如意擊玉壺
興來拔劒為我舞電光熻歘雲披敷仰天大噱向人語
顧儂豈是噲等伍筆端一萬丈虹霓胷次三千嵗今古
憶年二十三十時風中快鶻嚢中錐廣寒紫桂白手斫
滇池緑駿赤脚騎奉天殿下丹墀底頃刻雲烟生滿紙
璚林宴罷馬如飛一轡穿花三十里功名富貴皆等閒
致身承明殊不難覓得一州如斗大又被秋風摧紫蘭
瑤篸玉筍山如畫靜􁁉韜鈐意閒暇堯山祠下拜放勲
干羽兩階祈日化絳灌之武隋陸文今人未必下古人
長籌入手一運轉溪山失險鬼不神李廣數竒顔駟老
􁃳弓束書尋舊道英雄回首即神仙忙處人多閒處少
青天浩蕩雲渺茫呉山髙兮粤水長南歸若見張給事
引杯燒燭歌我送行章我亦頭顱如雪白毎憶故人心
惻惻明當歸棹過嘉興看劒檢書話疇昔
　　為王侍郎題鯉魚圗
世間萬類水族多魦鱨鱣鮪蛟黿鼉就中赤鯶公最貴
三十六鱗如星羅陽鱗九九隂六六雖禀魚形有龍骨
禹門寧肯㸃額歸鯨海終須揚鬛出誰哉貌此化龍姿
丁紋錦片光陸離淵潜一躍勢直上波濤起立雲下垂
太平時世無頳尾悠悠洋洋安所止江湖處處皆恩波
於牣常如靈沼裏
　　靈夀杖夀徐庶子乃尊
我聞仙山有竒木似木還非又如竹豢就天池走陸龍
削成𤣥圃輝山玉天生尺度齊人長清如氷雪堅如鋼
偶然爪甲相擊觸鑑金戞玉函宫商赤城九節殊怪詭
蜀江桃竹未為美不知漢家何處得此枝骨格不凡足
文理經年閱代何靈竒在處神物常䕶持上端或炳太
乙火節間容刻丹書辭天子用優老老臣恃扶危夸父
寧忍棄長房不敢騎變化去來那可測既失千年今再
得當時北闕賜師臣今日南州夀仙客南州仙客髙士
孫白頭釣隠荆溪濵至今傳與養生訣步履如飛不動
塵聞道今年年七十柱杖趨朝此其日玉堂令子隔稱
觴望拜南雲寄詩什緘題寄逺祝長生共願年髙身轉
輕曉起□雲穿竹逕夜深挑月扣松扄嵗嵗年年持此
杖長伴神仙地上行
　　梅窓琴樂
髙人好琴得天趣開窓靜對梅花樹江空嵗晩夜深時
丁丁似共南枝語淡香疎影太古音箇中樂趣清且深
等閒三弄梅花曲花不在梅花在琴
　　題竹送湖廣湯僉憲
古來脩竹何處多鄠杜之間淇水阿填河落澗竹官廢
但見土岸流渾波北風寂歴南風起千里飛青渡江水
瀟湘兩岸遙相連班班盡染虞妃淚鵜鴂鳴時草不芳
杜衡掲車總荒涼獨有此君不改色挺挺植立如人長
頺雲壓頭底復舉細雨斜風任梳洗渭川豈但千戸侯
孤竹詎云止二子君今持節騷人鄉眼中所見皆鸞凰
清風明月有真境寫境何必勞𤣥香平生愛竹應成僻
此日移栽近霜栢滿堂秋色寒蕭蕭一笑出門楚天碧
　　題竹石圗送陳宗堯
竹君平生何所尚寳晉齋前米家丈昻昻髙節抗浮雲
托根仍在雲根上誰言金石交堅剛相遇難乆調誰言
梅竹友時去繁華竟何有此君落落非凡夫此丈豈是
柔佞徒相依自古貴得所世間朋類疇能如呉興沈郎
有深意發洩胸中剛大氣筆頭凌厲帶風霜眼底空明
賤松桂君今得此從誰何此意知者良不多與君結誼
亦如此興來感激為君歌我為君歌君勿怪一笑相㸔
兩無碍君應吟嘯携我逰我當抱笏為君拜
　　商山四皓圗
商山有路通秦畿温谷爪禍獨見遺四翁無乃亦多智
不但博浪沙中椎惜哉逢時苦不早龍顔一見驚純皓豈
不聞太公八十遇文王壯心豈逐年華老
　　睢陽五老圗
炎光熖熖中天明歸德節鉞從此升髙年耆德致官政
同來此地娯餘生五人四百三十九鶴髪酡顔並眉夀
座中越客真達尊不似相如居客右
　　題松
蒼龍挐雲欲上天鱗甲飛動頭嶄然碧風吹海翠濤湧
笙簫一𣲖空中懸深山大壑無人到琥珀埋光兔絲槁
家家束葦作屋楹未必長材此中老
　　題月桂圗為吕希仁儀曹作
我昔神遊廣寒宫瓊樓玉宇髙重重吳剛停斧望舒笑
邀我醉飲香雲中素娥起舞仙風煖翠袖離褷珠歴亂
金蟇背上影長寒玉兔臼中香不斷酒酣滿䄂携古香
回看倒影塵茫茫世人有眼竟莫識誰紅誰白空譸張
十年不作遊仙夢萬事悠悠總醯甕窣錦窩前看寫真
妙趣惟應故人共相㸔一笑情自和步雲舊約今如何
此時剩有閒田地想是清光應更多
　　十龍漱潤夀泰和封學士尹公
澄江江上逢原村村後仙巖髙入雲蜿蜒神物乆變化
鄉人傳說名空存巖中空洞無塵土石壁流泉注如雨
一泓碧玉清照人寒藻遊魚澹容與白石爛爛泉涓涓
泉不涸兮石常堅誰其肖之吉甫裔德潤九族夀千年
屈指明年七十嵗乆矣恩封因子貴侍講經幃未得歸
即景分題寓深意十龍之景我所分祝公清潤還嶙峋
崢嶸頭角長滿眼子如諸葛孫如荀
　　夀四明隠者
彩雲輪囷紺宇清南極一星天外明先期太史奏夀徵
四明洞天甬東城長眉廣顙樸而雅鄉里咸稱有道者
皇揆初度八月初人人賦詩祝純嘏
　　題童志昻都憲諭蜀圗送其再使蜀
蠶叢之國妖氛生羽書雜遝來天庭九重天子赫然怒
咨誰可仗西南征虎頭將軍攘臂起怒髮衝冠爭裂眥
長鎗大劒置不問朅來獨運毛錐子毛錐子藏鋒鋩貯
雲含霧飛電光鋼刀百錬非不利蛇矛八百空自長螭
㘭當日曽簪白釁血流丹今變赤捫參歴井掃欃槍坐
使岷峨迴秀色却笑漢家功業卑臨邛犬子騰虚辭唐
蒙已通僰中道呶呶筆舌将奚為何如此日功尤偉赤
子弄兵潢池裏輕裘緩帶笑指揮曳帛書功報天子平
地誰知有伏機中山篋書終致疑張嬰就擒滕撫黜古
來徃事多如斯外境息來專内養徃古來今門俯仰邊
機事動問陳湯枹鼓聲聞起張敞劒閣峩峩棧道連髙
樓百尺仍籌邊君不見積功滿千簡上𤣥英雄回首即
神仙
　　送進士蔣昪得告還鄉
平生故人河西宰宦轍所至多遺愛用才不盡慶有餘
天意分明猶有在二子食報非偶然一日聲名播中外
大者如麒麟頭角定趾無非仁小者如鳳凰胸臆羽翮
咸成章奉天殿前試制策文彩翩翩聲赫赫人家得一
已為多同氣聮芳更竒特仲也讀書簉中秘飲食坐卧
皆文字伯兮賜告歸故鄉周旋舉動皆恩光人生生子
有如此地下有靈應亦喜昪兮昪兮今汝歸歸拜先塋
為致辭後死故人無恙在鍾情還似有生時
　　赤壁圗
烏林赤壁江東注千載曹劉争戰處黄州遷客雪堂成
水落山髙天薄暮扁舟一葉泝流光洞簫吹月鶴横江
自從兩賦留傳後世人不復談周郎
　　剡溪圗
滿天風雪江漫漫我所思兮在江干興來拿舟欲相訪
中途興盡俄然還古來友誼敦信行情好在心寧論興
月梁夢覺動遐思夙駕遙遙千里命
　　笠澤圗
我聞在昔天隨翁浮家浪迹笠澤中筆牀茶竈隨所寓
潤物搜腸情興濃七澤三江通甫里一葉扁舟五湖水
年來遯世避風波不知長在風波裏
　　彭澤圗
幾年作縣山城裏只縁五斗官倉米終朝汨没簿書間
矮屋擡頭頭不起可堪時事日已非賦歸豈為鄉里兒
候門童子望我乆奮飛不得嫌舟遲
　
　
　
　
　
　
　
　
　
　
　
　
　
　重編瓊臺藁巻二
欽定四庫全書
　重編瓊臺藁巻三
　　　　　　　　　　　　　明　邱濬　撰
　五言絶句
　　應制(七首/)
祖宗功德大卓冠百王前净把乾坤洗重將日月懸
　　其二
三光五岳氣此日復完全治道唐虞上文章秦漢前
　　其三
堯舜禹相傳典謨書五篇當知心法要祗在執中言
　　其四
古今平治理大學一編書萬世行無弊終身用有餘
　　其五
帝王為治道要在致中和若也能推極嘉言不用多
　　其六
二帝三王道詳於四代書致君堯舜上方顯是眞儒
　　其七
聖祖崇文化開科主五經所行非所學豈不愧平生
　　青宫勉學(十首/)
祖宗功德大創業苦艱難欲永千年祚常祈萬姓安
　　其二
文王為世子一日毎三朝燕寢詢安否天厨視酒肴
　　其三
孝在延宗祀延宗在愛民常知民疾苦傳祚萬干春
　　其四
祖業起艱辛皆由儉與勤每當温飽處常念凍饑人
　　其五
光隂駒過隙一刻値千金白日休虛度經書好用心
　　其六
治必期堯舜學須宗孔朱百家皆小道不是聖賢書
　　其七
貴為天子子富貴與生生不怕無隆福惟憂少令名
　　其八
一物休輕費五更勤起朝時時思惜福灾患自然消
　　其九
念念常思祖心心謹畏天纔聞人諫説便省自家愆
　　其十
用賢須信任聞善要推行立志功方就心清理自明
　　客中對月
萬里思歸客傷心對月華願憑今夜影回照故園花
　　思親
别後經三載斯須不暫忘慇懃問季主報道壽元長
　　思兄
一自新河别經今三月餘聞鴻即延佇恐有帶書來
　　中秋有感
客裏逄秋景思鄉倍愴神依然今夜月不是去年人
　　山居晩宿(二首/)
地僻夜沉沉愁雲結暝隂隔林燈火起照見竝棲禽
　　其二
倦馬晩投村荒郊日色昏前山多猛虎囑客莫開門
　　題畫(分金/)
多取不為貪多與匪云譲丈夫相知心豈在黄金上
　　其二(麥舟/)
父有張氏湯子有劉家歆千年髙平范父子同一心
　　其三(漂母/)
推食解衣意非徒一飯恩如何别豨語忘却拒通言
　　題扇面小景寄鄉友
逺樹平連野微雲低度山黄龍青雀艦不似釣舟閒
　　題扇面小景寄吳克譲知縣
天外仙鳬逺雲邊旅鴈沉豈無迴棹意空有倚樓心
　　明妃曲(三首/)
朔雪凋宫鬢胡霜裂漢裙畫工雖可恨不似奉春君
　　其二
嬌態能傾國蛾眉解殺人妾身亦何幸為國靖邊塵
　　其三
骨已成胡土魂猶戀漢庭千年遺恨在孤冢草青青
　　明妃圖(三首/)
生長陽臺下分明見漢君孤弦彈破夢恍惚一行吟
　　其二
使回煩寄語莫殺毛延壽君王或夢思留畫懸中冓
　　其三
功德施夷夏聲名播古今人言漢恩淺妾感漢恩深
　　宣和遺墨(二首/)
雪暗紇干山凍雀飛不去何似南飛烏月明時繞樹
　　其二
炳炳宸奎熖青宵照羽翎可憐運神思不肖傅巖形
　　古别離
嵗月苦無多其如又别何被人催上馬一路黯悲歌
　　蘇武圖
蘇卿持漢節百折死不移誰知向胡婦猶有動心時
　　二喬觀書圖
門䦨多喜氣兩壻總英雄坐使江東大能無内助功
　　拜月圖
新月初上天焚香拜且告拜到月圓時行人應解到
　　閨愁
嵗暮風霜勁路長山水多聞郎駕船去願作楚江波
　　春江曲
雨過水添波鴛鴦來漸多春江深可愛其奈别愁何
　　初寒
北風吹枕席寒氣覺侵肌况乃白頭母高年血氣衰
　　秋聲
颯颯秋風聲纔生便不停去年猶可耐此度不堪聼
　　聞鴈
越客不識鴈聞之心輙悲自憐長作客不似鳥知時
　　秋風
客裏渾無頼樹頭俄有聲倚窻頻側耳無限故鄉情
　　征婦
君身上船去妾目送㠶飛江空人去逺猶自立殘暉
　　聞鶯
春盡始聞鶯嚶嚶似有情管絃雖可樂不是自然聲
　　自君之出矣
自君之出矣粧鏡暗塵生妾心似君影隨處逐身行
　　别意
暮景難為别將行又且停離筵多鼓樂淒斷不堪聽
　　絶句
雲脚垂平地雷聲震半天可憐三日雨只是漲深淵
　　白髪
短髪忽絲絲天公示老期百年將及半有志未曾施
　　讀易通(二首/)
羲文千載下易道乃復通濓泉一勺多瀰漫六合中
　　其二
天開明道年道州營道縣千年道復傳上應奎文現
　　解嘲(五首/)
南人登宰輔首自曲江公江浙甌閩士彬彬起繼蹤(南/士)
(唐以前未有以文入相/者有之始曲江張九齡)
唐士掄魁選南儂未著名道侔伊吕後開建有宣卿(南/士)
(唐以前未有中状元者/有之始開建莫宣卿)
禪教來中國始終由嶺南千年衣鉢在四海逺來㕘(禪/教)
(自逹摩航海至廣州回至黄梅/新興盧能復得衣鉢南歸)
炎海生翁仲脩然如許長誰云駱越産體貌少能揚(翁/仲)
(交州/人)
白水孕明珠一顆當三斛逺過漢明妃生長巫山麓(綠/珠)
(博白/縣人)
　　夜行郊外
四際星垂野微霄與地連恍疑天盡處近隔樹林邊
　　夜立
斜月懸空近流星入燭微夜深人立乆涼露沁秋衣
　　新秋晩興
日沒餘霞彩雲移露月尖忽㸔螢影度一㸃綴筠簾
　　春日即事
蝶趂飛花舞鶯和睡桞酣日長人境静聊爾試春衫
　　畫龍
黒風吹白雨海立水翻波老龍空作勢不救旱山禾
　　九日有懐
寂寞重陽節籬邊菊未開倚門空悵望不見白衣來
　　送蔣敬之歸省和宋先生送方正學韻(十四首/)
文章有大家制作稱妙手欲知為文法如造内法酒
　　其二
旣如蜂醸蜜又似蠶吐絲不見勤織女嫁有百襲衣
　　其三
至理須静觀㝠心休外慕戀戀憂子母一歩數回顧
　　其四
欲任萬鈞重寧免赬兩肩急就無鉅功凡事無不然
　　其五
生意暢于春清氣生于夜㸃鐵可成金糖霜原是蔗
　　其六
老我悼無傳賴汝以改憂我有百車貨寄汝萬斛舟
　　其七
悠悠天盡頭勤行亦可徃有事勿預期勿忘勿助長
　　其八
丁寧出我口妙契在汝心愛身如愛玉受言如受金
　　其九
織錦由寸縷成山豈一簣譬如農耕田不為旱潦廢
　　其十
與其求人知孰若求之天西子䝉不潔反羡嫫母姸
　　十一
採木來山中彼此初不異一入工師手乃獨成良器
　　十二
試金當以礪磨玉須用沙春融氷化水日映雲成霞
　　十三
我心日思歸後㑹難數遇須知歲月馳疾似追風驥
　　十四
老景難為别愁懷未易開髙堂寧覲後念我早重來
　　送陳雲和南歸(八首/)
見子歸家去翩然亦欲歸腰懸鈒金帶身重不能飛
　　其二
昔日輪堂地于今學士莊煩君為料理莫遣牧牛羊
　　其三
曾作野花亭栽花花未成敢煩鄉里彦為我重經營
　　其四
老我思歸切天恩未肯從幾時林樾下坐我白頭翁
　　其五
見説青山上鬱然成茂林幾時携酒果約友共登臨
　　其六
少日同袍友先歸得我心好培青翠樹遲我共乘隂
　　其七
寄與吾兒道謙卑謹自持丁寧休怙勢似我未官時
　　其八
見説吾家姪年來肯讀書書香今有繼忻幸欲何如
　　御溝
一碧如瓊瑶徹底無泥滓誰知太液波原是西湖水
(闕/)
　
　
　
　
　
　
　
　　天道
仰觀天宇大空濶似吾心月漾銀河水風傳清籟音紫
垣光燦燦玉漏静沈沈坐對曾無愧披襟一朗吟
　　海儀
逺觀滄海濶萬𣲖總朝宗溪壑流難滿乾坤量有容潛
藏多寳貝變化起魚龍自覺胸襟大汪汪無乃同
　　地理
俯察坤儀静承天代有終振河河不洩載物物無窮太
極儀先立崑崙氣上通平寧由得一人在四游中
　　物理
泛觀天下物物物是天生一物有一用萬爲期萬成當
為天愛惜莫肆我欺凌惜物即惜福自然延壽齡
　　太廟齋居(三首/)
齋居幸無事一物不嬰心祖考期昭格神明坐顧歆洋
洋如下降翼翼若前臨此念能推擴斯民受恵深
　　其二
齋居在宣室恭黙對銅人眼底無他物心中有至神時
時思嗜欲念念在明禋偶憶蒼生苦閒將問近臣
　　其三
齋居何所念念念在先皇建立千年業間關百戰塲春
秋五時祭旦夕一爐香每對神明誓惟期海宇康
　　文廟齋居
此日齋居裏誠心念聖賢降臨如在上瞻望若居前萬
世文儒主千年道統傳大恩同罔極菲禮少將䖍
　　南郊齋居(二首/)
齋居何所為大祀報皇天少假塵間物聊將心上䖍再
三祈永祚第一願豐年何以酬洪造天民謹愛憐
　　其二
專致精明徳依稀似見之先期宣誓戒臨祭肅威儀盛
服齋三日存心謹五思明乎郊社禮至治不難為
　　先農齋居
恭黙齋宫裏敬神似愛氓春祈秋又報朝惕夕還兢風
雨時咸若禾麻嵗有成將何答神貺備禮表心誠
　　祈禳齋居
報享皆常禮民因有所祈洗心期感假端坐静尋思奠
獻非求福神明肯受私妖巫投間隙預為絶姦欺
　　閒居雜咏
鼎鼎百年間誰人未老閒古心惟自得塵事少相關風
定一花落簾開雙燕還簞瓢隨處有不是故睎顔
　　竹軒
越客愛清致開軒對此君龍孫階下立鳯吹枕邉聞膩
粉落蒼雪涼隂屯翠雲嵗寒同節操桃李謾繽紛
　　村行
萬里勞行役驅車趂晩晴鴉邊殘照逺雨外斷虹明山
徑髙低路村舂逺近聲隔林人語寂一犬吠相迎
　　夢亡侄光祖光祖以歲己未生時余兄弟俱未有
　　　子得之甚為宗祀喜不意其止於此偶夢之覺
　　　而抆淚口占
此子吾兄子兄兒猶己兒平生最鍾愛六歲遽分離自
覺吾宗冷誰憐汝叔癡夢回人不見揮淚强裁詩
　　與友人遊寺中遂登山薄於日暮未及絶頂約次
　　　日重遊
擾擾世塵間聊偷一日閒尋僧因到寺乘興偶登山野
色供春賞鐘聲送晩還明朝重有約躡屐上孱顔
　　村居
郭外幽居好橋邊小逕斜紅飄桐井葉黄落菜園花淺
淺浴鳬水團團宿鷺沙板扉青布斾記取舊東家
　　滕王閣今南昌有第一樓
傑閣已塵土佳名傳未休雨雲朝暮景霞鶩水天秋歌
舞須臾罷文章百代留漫勞誇第一不是古時樓
　　夜泊近漁舟有感
漁舟何處泊淺水荻花邉風月全家樂江湖到處田烹
魚邀賈客乞火與隣船自笑謀生拙臨淵却爾憐
　　晩泊
風定帆初落籬根泊晩晴寒潮隨月上秋水共天清隔
竹見燈影横江聞鶴聲有懷愁不寐坐數驛樓更
　　感寓
生來海邊住慣識海中舟纔喜開洋便俄驚閣淺留風
雲多變態波浪少安流却羡垂綸者年年守歩頭
　　夜到山莊
草徑直穿園溪流曲繞田村舂應谷響炊火散林煙雨
過池添水雲開樹露顛主翁聞犬吠迎客出門前
　　江湖遊覽圖
地於東南下方舟處處通半生身是客一任鬢成翁吳
楚眼中盡雲山天下同何當來赤縣觀覽帝王風
　　雪
雲谷四野合日色斂光華一夜寒生骨滿天風散花逺
山雲鶴聚老樹玉龍斜預報豐年兆甌婁定滿家
　　輓全州蔣隱君友人蔣良之父
髙人厭世氛一夕斂天眞花落閒庭晩鳥啼空谷春藥
嚢餘舊劑茶竈冷香塵埋玉湘江上悲風起白蘋
　　一笑辛未嵗下第作(三首/)
一笑出都門春風正晏温逍遥閒嵗月俯仰舊乾坤戀
闕心徒切談天舌謾存滿懐今古事誰可細評論
　　其二
萬里一遊人自憐還自嗔無錢堪使鬼下筆或通神孰
識琴中趣空懷席上珍欲憑詹尹卜如我豈長貧
　　其三
壯志冷如灰歸心疾似飛白雲長在望清淚欲沾衣五
月收新稙三秋采嫩薇故鄉雖僻逺生計未為微
　　悼亡(三首/)
夙慕幽閒徳青年强委禽雖無傾國態雅稱隠居心物
在人何在情深痛始深氷絃忽然絶塵土翳徽金
　　其二
萬里歸來日移燈照别離㑹稀疑是夢歡極轉成悲生
别已堪恨死傷應可知平生湖海氣為爾重淒其
　　其三
刀尺存餘澤衣箱閟故封情知是死别猶兾或生逢憔
悴非因病悲傷不為容九原今已矣何處覓仙蹤
　　書房四幅為新河許生作(四首/)
斜日照窻紗深沉晝不譁蟾咮清滴露兔穎煖生花硯
沼雙泓玉書籖萬軸牙箇中有眞趣莫向俗人誇
　　其二
鎮日掩書窻心閒萬境忘汲泉烹苦茗添火試沉香琴
韻清宵逺詩聲白晝長青編長在手倦倚竹方床
　　其三
一室清如洗翛然絶俗囂字臨春景蚓畫辨午時猫烟
静芸香細風微竹汗消還期太乙老藜杖燭清宵
　　其四
心齋坐忘頃光景自朝昏水沁硯屏潤香薫墨汗温燈
花紅作蕋屋漏白生痕此景無人㑹長歌缺玉尊
　　廬山瀑布
何處飛泉好廬山自昔聞懸空一水立驀地兩山分直
瀉崖前月平霑樹杪雲源頭如可到乘興訪匡君
　　寄題金山寺
岷江萬里下梵刹半空開吳樹風吹斷淮山水蕩迴潮
聲雜鐘磬波影動樓臺千載張公子題詩㑹雨來
　　人日有懷
七日逢人好三年作客賖塞雲晴度鴈城日曉翻鴉雪
化經冬水梅開隔嵗花欲歸歸未得惆悵惜年華
　　早朝(二首/)
落月傍西山初開虎豹關銅壺龍滴水朱户獸銜環玉
佩趨馳道香烟拂近班去天纔咫尺不敢望龍顔
　　其二
曙色催仙仗祥光繞禁闈門開雙象侍鐘動萬鴉飛江
漢宗滄海星辰拱紫微疎愚亦何幸每日近清輝
　　除夕
節序三冬盡鄉關萬里遥一年餘此日百嵗幾今宵天
暝雲垂地春回斗轉杓孤燈伴岑寂坐待五更朝
　　送人入蜀
嗟君萬里去孤棹下雲安地濕天常漏時清道不難江
流春泛雪灘石午生寒如過臨卭令琴心莫浪彈
　　都下逢友人問訊
京國忽相見蒼茫問起居如何三載别不寄一行書共
訝鬢毛改自憐生計疎故人應遲我未得賦歸歟
　　題空上人方丈
地僻少風塵僧居即隠淪烟霞方外境水月定中身長
日飯留客夕陽鐘送人他年如結社還許醉相親
　　秋日寄友
雲海懽遊地别來今幾何壯心隨日減歸思入秋多細
雨滋蒼蘚寒風剪敗荷有懷誰與共搔首短長歌
　　雨中有懷(丁丑六月/)
風雨晝㝠㝠閒愁不自寧只宜長日醉何可片時醒花
落隔簾數鳥啼欹枕聽願言頭蚤白歸去候農星
　　劉宣化學士輓章
明月蝕東壁文星落北門英靈還海岳聲譽在乾坤道
徳今劉向風騷古屈原百年公論定褒䘏荷君恩
　　送人歸鄉
年年京國裏日日送行頻又别海南客重思堂上親輿
圖垂盡地江海獨歸人為報吾兒道官居只舊貧
　　秋晩答友人
朝罷歸常早官閒客自希少書隨處借多病與時違訪
舊憐俱老逢人厭説歸傷心秋又暮未寄北堂衣
　　送杜侍御出宰英徳
墨綬綰銅章還乘下瀬航重沾新雨露猶帶舊風霜官
舍依山淺溪流到海長邑人遥為喜令尹得張綱
　　洞庭圖
八月湖面濶天低地盡浮四山通潦水萬景聚重樓木
杪仙人過雲中帝女游何時乘雅興徙倚豁吟眸
　　甲午除夕(五首/)
嵗事又云暮歸程未有期想應兒女軰此際正相思功
業知難就精神漸覺衰便從明日起奮發莫遲疑
　　其二
嵗去何勞守春來不用追明朝想今夕便是隔年期嵗
月添中減人情黠處癡元正與除夜相去幾多時
　　其三
去嵗當今夜停車寓古恩今年在京邸明日拜天門把
酒懷兒女連床念弟昆家鄉千萬里注想黯銷魂
　　其四
老境侵尋至憂眉取次攢一年行已盡此夜度偏難世
事轉頭别功名袖手觀捫心了無怍仰面一長歎
　　其五
守到三更盡光隂去莫攀心馳萬里外愁介两年間客
裏情懷惡燈前鬢影斑幸哉窮不死又得覲龍顔
　　偶成
往事今如此前途已可知但求身健在屢遇嵗豐期自
分為人拙誰來問我癡朝回高枕卧夢見孝文時
　　思歸
忽動思歸興封章擬乞骸明時雖可戀老景苦難排逺
道天為界窮鄉海作涯九州輿地外絶壤是瓊崖
　　瓊山(少作/)
環海三千里珠崖第一山名馳四海内秀出萬峰間月
下森瑶簡風前振珮環孤髙尤潤澤臘屐未容攀
　　過峽山飛來寺
三過飛來寺今朝始一登恍疑山是客頓悟我曾僧鐘
響出幽壑猿聲啼古藤本無來與去明日問南能
　　哭劉文燦
我憶劉文燦才全徳不形鎔金猶在範淬刄未離硎蒐
索終千古勤劬老一經夜來翹首望天上失文星(文燦/名瑛)
(潛山人有聲場屋不得一官而死嘗賦十詩/哭之今失其藁僅憶此篇前四句因足成之)
　　糓日
入春纔八日無日不晴明嵗有豐登兆人懷喜悦情物
皆安物性吾亦樂吾生對景題詩句遥傷杜老情
　　客有談龍太初沙詩者或謂其有體無用因足成
　　　之
茫茫黄出塞漠漠白鋪汀鳥去風平篆潮回日射星築
堤連相府度磧到龍庭聞道西河裏漂流不暫停
　　輓遼東都帥
聞説遼東帥安邊屢有聲烽煙稀夜警部落競春耕共
悼營星殞空餘塞月明幾多門下士流涕濕長纓
　　輓廖監正隨駕亡口(外二首/)
乆總羲和職深明甘石經微雲纔薄日逺海竟沉星虎
旅神旂拆龍沙鬼燐青靈臺舊知己含淚誦碑銘
　　其二
已見旄頭滅重看豹尾還靈臺亡一老紫塞杳千山魂
逐南風競名懸北斗閒承家况有子文武列朝班
　　輓金尚書(二首/)
聖主中興日名臣獨數公鬢因憂國白計為愛民窮物
議終難掩軍儲不自充百身嗟莫贖誰復繼髙蹤
　　其二
職任公卿重才兼將相豪時難甘任怨志决頓忘勞氣
返山河壯名垂宇宙髙九重猶軫念無乃正忉忉
　　送謫宦者放還揚州
曉日都門道西風酒一巵幾年悲玉後萬里賜環時古
木前朝寺殘花后土祠淮南風景好歸去莫教遲
　　送友人涂景晏下第歸五羊與同船來
曉日都門道春風酒一杯為憐君獨去却憶我同來楊
栁春堪折芙蓉秋始開臨岐凝望邈目斷越王臺
　　送韓敬夫下第因柬同志王璠
憐君失意去一笑折垂楊老劔閒霜鍔新詩重錦嚢人
歸盤谷逺山遶太行長好約王摩詰來薰漢殿香
　　送未忱弟
南人不識重况此北風吹桑梓乆違後弟兄相見時歸
雲孤度影老樹短垂枝一别又萬里重來未有期
　　其二
嵗晩水成氷驅車陸路行感君難别意動我孔懷情望
眼天同逺歸心鴈獨征百年能幾許容易白頭生
　　送僧還山
山人慵出山纔出即思還舉世惟僧樂誰人似汝閒風
花空色界水月静禪關了却塵中事方能出世間
　　送袁秉誠省兄回(東莞主事/秉中之弟)
一見驚騏驥雙騫羨鶺鴒郊祁應接武徳聖本同經海
錯思鄉味風㠶數驛亭還期隨計吏蚤晩到天庭
　　輓伏𦍑伯
一代知名將三邊屢建功帝憐何力義人比秺侯忠異
鳥鳴牙上盤蛇堕鏡中九原終不作大樹起悲風
　　陳員韜方伯輓章(四首/)
海内知名乆朝端屬望頻未登三事位遽殞百年身士
憶無言教民懷有脚春清風踰十載今世少斯人
　　其二
學古今時用為儒吏事通頓忘身已顯但覺道難窮白
日郎官雉清風御史驄甘棠曽憇處過客淚無從
　　其三
半百人問世名途二十秋官登二品貴家乏十金留治
行中牟最才名北海優九原終不作風雨盡蕭颼
　　其四
燁燁名垂世英英子克家生前心不死身後秩還加霜
凛崇臺栢春餘古縣花平生剛勁氣散作赤城霞
　　胡廷𦙍外舅輓章
白首隠明時雲山足自怡翠深栽竹徑清淺浴鷗池塵
世眞如寄浮生忽若遺幽情誰爾發光彩在門楣
　　梅莊居士輓章(方伯劉公/福之父)
梅莊老居士酷愛嵗寒枝清夢化雲處淡香浮月時調
羮留子在種徳有仁遺追想幽貞態長歌和靖詞
　　送梁叔方行人養病還嶺南(二首/)
得告辭丹陛承恩歸故鄉暫除金殿籍閒檢玉機方嶺
樹秋雲白潮田晩稻黄居家將息好况得侍高堂
　　其二
使節行初返君恩許暫還聊為六月息且得幾年閒白
繞飛雲舍青連過海山自憐家更逺臨别憶鄉關
　　送陳修撰表兄
擾擾都門道征車日夜行人皆為名利爾獨念親情天
際歸㠶影雲邉旅鴈聲飄飄無所係來徃一身輕
　　春日遊小城南花圃
歩出小城隂人家草樹深花容十様景柳色七成金陣
陣來香氣時時聞妙音誰知京國裏乃有此園林
　　晩適
向晩乘殘興穿林透水隈空林客鳥過樹動覺人來山
戴雲頭日風傳澗底梅村居多石磴歩歩踏蒼苔
　　梅溪處士輓章
惆悵清溪上梅飄雪後枝茶烟無鶴避梁月有人思披
氅經行處巡簷索笑時空餘陳迹在風雨草離離
　　姑蘇陳氏佳城十景(十首學士先塋/緝熈)
佳城何處在地脉逺從東古木前朝寺殘花異代宫日
光晴散彩樹色曉生紅千古鍾靈秀令人嘆鬰蔥(靈巖/晴旭)
佳城何處在南望太湖隈地脉藏風宻波光送月來天
髙桂子落岸濶浪花開霜露沾衣濕令人起暮哀(震澤/秋蟾)
佳城何處在西指古招提日淡暮山紫雲重曉嶂低梵
鐘林外隔歸鳥樹邊迷對景懐潛徳令人掩袂啼(光福/煙霏)
佳城何處在雲氣接穹窿曉起峰皆白秋來樹不紅灑
空晴作雨出岫杳隨風毎動河陽望令人恨未窮(穹窿/雲氣)
佳城何處在近北是天平蕭寺林霏斂范祠松雨晴鶴
來山㸃破雲去樹通明今古棲賢地令人感歎并(闕/)
佳城何處在咫尺海雲菴出定僧飛錫看碑客住驂樹
連空翠立苔映落紅酣想像茶屏景令人思不堪(海雲/茶屏)
佳城何處在古廟倚寒松髙頂唳雲鶴老枝擎雪龍秀
鍾如石幹神䕶若堂封香火遥相望令人景慕重(古廟/喬松)
佳城何處在脩竹滿禪林風起送清籟月斜移翠隂晦
明隨日異靈爽或時臨按畫看塋域令人憶寄心(寄心/脩竹)
佳城何處在一水抱田流望望渾無地芃芃大有秋白
拖江練逺黄卧隴雲稠嗣嵗粢盛備令人百不憂(沃壤/西成)
佳城何處在望斷伏龍山逺勢蜿蜒動羣峰迤邐環竒
觀殘照裏好景暮雲間翹首頻凝佇令人思忘還(伏龍/殘照)
　　送錢塘楊凱之南京膳部(六首/)
共愛南京好江山氣概雄山形同洛下江勢極天東帝
闕紅雲表皇陵紫氣中晩涼公事暇瞻眺廓心胸
　　其二
共愛南京好江干氣候和風來塵不起雨過景偏多丹
桂團清影金魚泳碧波家家足幽賞吏散任經過
　　其三
共愛南京好春官事更稀禮儀咸有秩官守但無違晝
静棊聲逺風清香篆㣲花隂初轉動已盼散堂歸
　　其四
共愛南京好兹行愜素心逺山天外景團葢日中隂竹
簡閒挑蠧槐庭坐聼禽有時最逺出送客到江潯
　　其五
共愛南京好官聨得故人宦情同一淡鄉語倍相親藥
裹調胹共詩篇唱和頻朝朝常接見忘却客中身
　　其六
共愛南京好因君憶舊遊氣浮龍虎壯臺古鳯凰留白
下吟詩社烏衣醉酒樓幾時乞恩命亦得從華輈
　　朝回偶書
自分居人後那能與世同且須隨日過長是祝年豐晝
日多隂晦涼天亦藴隆朝回閒嘆息禄食有何功
　　卽事戊申
豈有隨時態常懐隔世憂許身徒稷契知己却孫劉海
上孤飛燕沙頭決去鷗斂將經世志終老向菟裘
　　書懷
己為天所佚苦被帝頻留未遂首丘願深懐負乘憂極
知千不允豈但七宜休萬里還家夢分明駕海舟
　　雪
毎嵗祈無有今年不用求無風與吹散有日為融流眼
見糓平岸心期麥有秋紛紛六花落㸃㸃是來麰
　　辛亥除夕
一年將盡夜好似我殘生短晷無多刻通宵欲煞更心
期應已畢身事亦垂成嵗去毋庸守從他天自明
　　雨後過訪友人山居
竹杖穿雲過柴扉冐雨開好山如洗出幽鳥似呼來感
舊哀絲結開懷醉玉頽人生歡㑹切欲去重遲回
　　感舊偶書
憶昔歡遊處青林蓊翠茅竹皮消舊粉榔腹解新苞沙
暖鷄乾浴泥稀燕濕巢故人誰復在夢裏或神交
　
　
　
　
　
　
　
　
　
　
　
　
　重編瓊臺藁卷三
欽定四庫全書
　重編瓊臺藁卷四
　　　　　　　　　　　　　明　邱濬　撰
　五言排律
　　李布政顒旌異巻(歲庚辰旌異天下朝覲/官十人賜宴及衣服)
萬國朝王日三年述職春乾坤開泰運岳牧賀昌辰期
㑹逢千載褒嘉僅十臣天顔臨下赫聖語為民諄魚藻
歌王在龍光荷帝仁賜衣明黼黻尚食出珍醇金縷盤
銀鶴鸞刀擘玉麟賔筵張錦綺仙樂奏韶鈞共載需雲
厚親承湛露均朝廷旌有徳臣庻愧無因豈是恩偏厚
由來治最循一方勞撫字九徳克忱恂匪懈勛庸著無
華悃愊眞姓名書國史風彩動朝紳品藻殊猷異丹青
眷顧頻暫教還外服行見據通津有美山東牧同為嶺
表人寸心顓為國餘恵尚留閩新政孚青社先聲逹紫
宸上方期汝作詔再許于旬日下辭丹扆天邊候皂輪
此行應不乆四海待陶甄
　　苖學士輓章
一代文章伯才名海内傳道隨時共泰身與節俱全謙
退心常下幾㣲見獨先九重思舊學萬口頌高賢愛國
丹悰切還鄉素志堅憂如侍朝日貧似未官前風月閒
情適溪山野思便當權無怨敵歸老即神仙暑簟涼風
坐寒簷曝日眠逢人談徃事訓子校遺編進退恒依禮
行藏不愧天眞堪敦薄俗自合享脩年河岳收靈氣星
辰失舊躔九原今已矣四海共澘然
　　寄題南華寺大鍳禪師
佛法來東旦禪宗肇嶺南一溪香氣水萬縷藕絲衫結
子花開五先人棗示三心燈受𢎞忍梵派演瞿曇山頂
青螺聳波心碧玉涵衆流歸大海孤月印寒潭藹藹花
雲煖瀼瀼法露甘未回煙水棹空費葛藤談奏樂黄岡
石讀書張相巖也知祖堂近無暇一登參
　　哭吕學士逢原
忽得先生訃人心共有疑只期仁者壽豈意哲人萎慨
念斯文誼同增世道悲儀型今已矣英爽果何之人竟
空期望天胡不憖遺孤寒齊下淚輿𨽻亦齎咨物理難
憑甚儒流更仗誰上心孤倚注後學失師資德量應誰
繼猷為未盡施平生無忤物矢口出真辭寵厚何曾怙
才髙不自知學成尤亹亹身貴益卑卑世競瞻威鳳人
皆識瑞芝飲河咸滿量挹水輒沾滋事業方隆日光華
待滿時氣還河嶽去名並日星垂當宁懷遺直同寅想
令儀自天來䘏典舉世動哀思此别成千古無由酹一
巵詩成二十韻聊以哭吾私
　六言
　　春日即事
晴日花間蝶拍暖風栁畔鶯聲沂水詠歌氣象前川隨
傍心情
　　秋思
水落淺灘石出霜冷疎林葉丹天外數聲過鴈人在髙
樓倚欄
　　江行
翠竹白沙村逕落霞飛鶩江天倚杖夕陽影裏閒看江
上歸船
　　晩思
虹截長空收雨日放殘光照霞午睡醒來無事獨立閒
庭數鴉
　　即景
天通屋漏生白日映窓紗透明掃地焚香坐處湛然心
地清平
　　客窓三景次友人韻(三首/)
明月欲上未上烏鴉東飛西飛物類皆知所憩何事遊
人未歸(右黄/昏)
漏滴銅壺恰半月到天心正圓人在子規聲處幾囘欲
眠不眠(右半/夜)
樓上更傳五㸃隣家雞呌三聲正是銷魂時候倚牀坐
待天明(右五/更)
　　廂房前有一檜樹夏熱甚向晩散堂閉門倚之而
　　　坐頗有林間之趣
午睡醒來無事斜陽轉過松隂倚樹科頭箕踞宛然身
在山林
　　夜半口占
虚室天光止止華池春水津津瞑目澄心定志明朝要
用精神
　　梅窓
疎影横窓似畫暗香拂鼻如焚天助梅花清趣微風淡
月黄昏
　　冬夜
鐵硯烘氷研墨瓦爐化雪烹茶月下忽來詩友窓前只
欠梅花
　　偶書
方寸間潛天地書巻中來聖賢誰道先生無事一日萬
里千年
　　春意
借問春光何在花容栁色鶯聲日暖風和天氣霏霏微
雨初晴
　　四時吟(四首/)
暖日輕雲天宇芳叢幽草園林此景此時難遇悠然暢
快人心(春/)
桃花李花結實榆葉栁葉成隂眼前物物生遂自無熱
惱到心(夏/)
天上片雲無有江心孤月自明水淨何如心淨風清亦
似人清(秋/)
蕩蕩光明世界清清㓗白樓臺人在玉堂髙處絶無一
㸃塵埃(冬/)
　七言絶句
　　青宫勉學(五首/)
一有元良萬國貞重離繼照普天明承師問道知仁孝
遇廟斯趨過闕行
天然理義在人心抗法何勞惜伯禽教育從來需禮樂
薫陶變化用功深
好讀虞書大禹篇潛心玩味執中言帝堯咨舜舜咨禹
千古人君出治原
誰道為君最是難看來只在一心間人心若與天心合
一念纔興萬姓安
創業雖難保更難朝兢暮惕不遑安請看積土為山者
九仭功虧一簣間
　　興王分封之國(十三首/代言)
天生骨肉素鍾情一旦那堪送逺行華萼樓頭凝望處
鴈行凄斷作離聲
千里分封向郢中牙檣錦纜趁秋風不堪手足分攜處
一曲離歌意萬重
慇懃步送出宫門骨肉情深不忍分别後相思何日㑹
燕山荆樹隔重雲
千里封疆百雉城荆山疊疊漢江清陽春白雪歌樓上
無事頻登望茂陵
治國從來在慎初清心寡慾近文儒瀕行贈别無他物
祖訓條章一卷書
陟彼髙岡有所思舉頭愁見鴈分飛何時共醉荆花下
把酒同歌韡韡詩
人生進學在嬰孩情竇斯時尚未開若是過時方去學
層層塵土翳靈臺
天生來在帝王家事事如心物物佳第一勸渠勤惜福
莫貪莫酷莫豪奢
自古親王誰最賢唐寧王憲漢河間遵依祖訓師前哲
子子孫孫永守藩
勸爾青年勉用心莫教辜負過光隂光隂似箭催人老
白髪紛紛忽滿簮
為學工夫在養䝉恰如泉水出山中涓涓清徹無泥滓
雲影天光上下同
藩屏皇朝殿一方英名千古永流芳尚賢好古躭經史
記取吾家蜀獻王
生長天家富貴中錦衣玉食樂無窮宫中晝永無他事
正好勤修日進功
　　代勉大臣(二首/)
自古明良際㑹難此時魚水幸同歡鹽梅麯蘖期交輔
好竭中心一寸丹
創業艱難百戰餘此心無日不躊躇自慚涼薄無他技
頼爾輸忠啟沃予
　　代言勉文臣(九首/)
為君不易做臣難上下交脩在克艱業業兢兢互相儆
一時休放半時閒
知賢不用是違天用了瘝官是隱賢君若不賢當自咎
臣如不職是誰愆
世上何為最不祥不祥之罪蔽賢當自身不肯陳忠悃
又忌他人有所長
三復髙皇大誥篇同遊一語冠篇端予方法祖求賢佐
誰謂君臣際㑹難
宫殿千門萬户開一塵飛不到靈臺四方八面無遮礙
蕩蕩空明何快哉
聖朝開閣待文儒廣讀人間未見書功業直須期丙魏
文章應莫讓歐蘇
當宁虛心用老臣弼成台德濟斯民一時少俊非無見
不似耆賢體認真
先朝倚注老成臣白首如今有幾人莫效阿時甘曲學
千年史筆笑平津
幼時初學壯行之效用于今正是時予也推誠方任用
人爭洗眼看施為
　　代言勉武臣(五首/)
爾祖功成百戰餘勲名曄曄著丹書既為世胄侯公子
須作人間大丈夫
東征西伐累經營基業非由一日成共秉忠貞延國祚
各思建立振家聲
將帥成功在協和一心為國更無他閒中無事觀前史
看取相如遜老頗
剖符賜鉞坐專城功業非由一日成共秉忠貞扶國祚
各思建立振家聲
父祖勲庸播古今今人當本昔人心濟時勲業隨時勉
莫待頭顱白雪侵
　　代勉文武臣(四首/)
文臣不肯用虚文武將能思報國恩文武股肱同協力
萬人安樂一人尊
本朝革去中書省政事平章付六卿但得和衷期共治
坐令四海永平寧
公卿率屬行王道將帥嚴兵振國威海内軍民咸樂業
邊方萬姓盡來歸
文吏存心不害民武臣盡職肯捐身𦕈予端拱深宫裏
四海熙熙萬物春
　　代勉儒臣
每日文華御講筵一時進説總儒仙中宵紬繹明揚意
盡是忠君愛國言
　　代勉百寮(二首/)
祖宗功德大如天子子孫孫萬代傳我為祖宗守基業
一言一行敢忘愆
祖宗百戰起間闗夙夜憂思敢自安惟願一時諸俊傑
交修不逮濟時艱
　　代勉百官
眇予願治意惓惓政賴忠良為率先最念當今尤急務
民無衣食庫無錢
　　代勉宫禁(二首/)
萬里窮荒漲海涯游心一日幾千囘雖然破屋低簷下
飛夢時常亦到來
王化風行自掖庭管絃無譜有書聲人人解得闗雎意
月下謳吟對小星
　　代勉宗藩
天生枝派本同根都是髙皇一氣分叨主宗盟承正統
敷施敢有不均恩
祖宗家法逺流傳聖訓諄諄在簡編願與宗盟共遵守
謹身惜福畏人言
　　代勉勲戚
從來勤儉在身先競惜分隂若惜錢自古化行由貴始
丁寧勲戚聽吾言
　　代勉邊將(二首/)
勿貪小利競虛名有志須知事竟成誰道君門隔萬里
予心切切在邊城
皇朝邊將用賢勲坐運韜鈐撫漢軍此日宣威向沙漠
他年圖像在麒麟
　　代勉内宦
天宫深邃地蒲青不是親臣不得行莫道内家人不見
凛然常似在朝廷
　　代勉節用
用財休强無為有積聚須從少致多滴水涓流能愛惜
不消旬月便成河
　　過梅闗題張丞相廟
平生夢想曲江公五百年來間氣鍾行客不知經世業
往來惟羨道傍松
　　初過梅闗
當年未過梅闗上但道梅闗總是梅今日過闗堪一笑
滿山荆棘野花開
　　題梅(少作/)
自是花中一世豪林逋何遜謾呶呶占魁調鼎皆餘事
更有氷霜節操髙
　　荔子
世間珍果更無加玉雪肌膚罩絳紗一種天然美滋味
可憐生處是天涯
　　題希夷長睡圖
墜驢一笑便歸山衾枕乾坤分外寛一汴二杭閩又廣
依然春夢未曾䦨
　　七夕(三首/)
枉將佳㑹玷髙名一夜難償百夜情何似月宫孀宿者
凛然千載有餘清
得失乘除理自然别多㑹少不須憐相逢三萬六千歲
便是人間一百年
天上佳期果有無可憐千載被人汚銀河一帶清如許
不為天孫洗厚誣
　　曉閨(少作/)
曉起梳粧傍鏡臺忽聞一陣好香來亟呼侍女推窓看
定是薔薇昨夜開
　　因事有感唐人有詩云公道世間惟白髪又云惟
　　　有東風不世情又有云花開蝶滿枝花謝蝶還
　　　稀惟有堂前燕主人貧亦歸是皆憫世悼俗之
　　　言味其詞可以知其時矣由今日以觀尤有甚
　　　於此者故反其詞為一絶云
白髪年來也不公春風亦與世情同于今燕子如蝴蝶
不入尋常矮屋中
　　春閨怨(二首/少作)
春雨池塘草發芽春風庭院栁飛花韶光尚有歸時節
何事遊人未到家
舊歲花殘今又開去年人去幾曾來不知明歲花時節
人在天涯囘未囘
　　梅嶺
馬踣車摧夜尚行從教林外鷓鴣鳴世人若有移山力
嶺海多年地已平
　　客京師作
遊學他鄉未得囘夢魂常繞望鄉臺西風曾到幽閨否
寒到身邊衣未來
　　題文丞相廟
舉世紛紛敗名節獨捐一死正綱常英魂千古誰褒奬
自有真人出鳯陽
　　紅梅
瓊妃夜宴蘂珠宫歸到人間便不同誰把秋香浪評品
此花真是狀元紅
　　閨怨(二首/)
膏粱無味管絃哀欲候歸舟怕上臺羡殺春江潮有信
等閒朝去夕還來
百歲光隂能幾時年年心事苦相違恨人不似巢梁燕
一度春來一度歸
　　庚午歲客中重九
淵明無酒對黄花子美無錢尚可賖不似天涯牢落客
無花無酒度年華
　　讀悟真篇(三首/)
真鉛真汞結真丹易簡工夫不在繁道是悟真應未悟
悟真寧用許多言
天然義理本來真自古原無不壞身若道神仙長不死
世間應有漢唐人
張翁自謂得真傳喫𦂳教人學大還今去翁時未千載
如何不見在人間
　　題明妃圖
莫向西風怨畫師從來暘谷日光遺當時不遇毛延壽
老死深宫誰得知
　　題淵明圖
桓公事業晉山河觸目傷心可奈何籬下菊花門外栁
時時相對醉吟哦(陶侃/諡桓)
　　思親
薊北天南萬里長欲歸無計苦思鄉帝城品物多佳味
毎恨慈親未得嘗
　　遊揚州蕃釐觀
蕃釐觀裏草芉芉不見瓊花見八仙豈是花神知厭亂
香魂先返大羅天
　　夜泊淮安西湖嘴唐詩稱揚一益二是天下繁華
　　　地揚州為最今其地闤闠人烟之盛視淮隂反
　　　若不及焉有感書此
十里朱樓兩岸舟夜深歌舞幾曾休揚州千載繁華景
移在西湖嘴上頭
　　古意(二絶/)
簾幙沉沉窣地垂重門十二掩斜暉慇懃更把殘機理
待剪征夫寄逺衣
獨守空閨不自憐憐郎歲晩尚防邊秋來莫作還家夢
妾貌于今異少年
　　花徑(二首/)
春滿長安富貴家淺紅深碧競豪奢書生掃地開三徑
只種忠花與孝花
閒來無事學栽花毎日朝囘玩物華不是偷閒作時態
要分春意到貧家
　　題蘭為李時習作
蕭艾年來三尺長世間誰製芰荷裳深山深處無人到
獨立西風自在香
　　題李閣老愛竹軒卷(二首/)
軒外青青自作林暖風和日散清隂閒來坐玩中虛象
契得羲皇畫卦心
先生愛竹異常情不為清隂與妙聲應似濓溪窓外草
滿庭青翠自生生
　　王抑菴尚書輓詩(三首/)
西昌文獻冠東南東里元來有抑菴一代典刑今已矣
望洋多少客懷慚
秘閣當年應列星凌晨惟見一參横澄江落木天低處
耿耿寒光伴月明
獨掌銓衡十五年陽春生物幾曾偏孤寒南望長垂淚
暮雨空山啼杜鵑
　　題沈主事荆溪山水
對圖撫景思凄然似與溪山有夙縁擬學坡翁來問舍
無人贈與買山錢
　　十月見菊
淺紅淡白間深黄簇簇新粧陣陣香無限枝頭好顔色
可憐開不為重陽
　　竹軒
種得幽篁傍小軒每依清影酌芳尊春風不惜階苔破
願汝多多長子孫
　　暮春不見花偶成(二首/)
春來無日不風沙踏遍街頭不見花又負一年遊賞意
滿園桃李是誰家
三月京華景物佳獨憐無地可移花紛紛紅白桃兼李
盡屬朱門富貴家
　　讀郝經繫鴈帛詩偶成
北鴈曾聞繫漢書又看南鴈逓還胡迎鑾鎮上修書處
還似蘇卿雪窖無
　　題小景
石橋流碧水潺湲千樹桃花萬疊山謾道仙家有靈藥
看來終不似人間
　　夢亡妻
越南冀北路紛紛死别生離愁殺人誰信十年泉下骨
分明猶有夢中身
　　書所見
錦衣公子氣翩翩老去心情尚少年笑折海棠呼酒飲
醉來猶自戴花眠
　　晩感
寒鵶日日晩投林却憶山家隔萬岑豈是不歸歸未得
暗風吹淚落衣襟
　　為林學士題十二紅畫
丹杏香邊翠竹中幽禽兩兩立東風不知毛羽紅多少
却得人呼十二紅
　　送樊景瞻河南大㕘(五首/)
十年簪筆立螭坳屢奉綸音駕使軺此日承恩佐藩服
一車甘雨到陳橋
分得周家陜以東黄河千里界提封到時多種甘棠樹
留取他年䕃老農
河水趨淮不用挑緑林深處亦通樵中原可是都無事
靜倚晴窓檢詔條
天光近處地蒲青記得君王問賈生謾向河南望河北
碧天涼露滴金莖
二十年前舊托交少年意氣兩相髙只今漸覺成衰老
猶自臨分解夢勞
　　二絶句
閒官深與拙相宜懶散過於未仕時萬事不知春睡穩
任他門外吏催詩
了無毫髪負公私苦奈年年尚欠詩不是阿諛即啼哭
等閒償足是何時
　　送馮副使士定之廣東憲臺(四首/)
故人持節下南溟臨别云云話别情若過深山更深處
停車莫聽鷓鴣鳴
百雉層城鴈翅開隂隂古栢擁霜臺登臺正好頻西望
千里荒烟接野萊(時廣城以/西被猺冦)
春風不到海邊天喜見煌煌使節鮮料得吳兒心似鐵
不妨多飲石門泉
家在天南地盡頭白雲歸處海悠悠君行是我家居處
莫謾逢人嘆逺遊(時老母在南士/定之親在北)
　　春寒
九十春光將過半凄凄猶似舊冬天依稀記得江南景
小扇輕衫戲水邊
　　望居庸闗
千里坡陀亘厚坤龍蟠鳳翥虎猊蹲青山也恐邊塵擾
疊疊層層䕶北門
　　和友人别牡丹詩韻
天香國色冠中州花卉叢中第一流白晝倚䦨宵秉燭
臨行猶自屢囘頭
　　過某氏園亭有感
危牆薦棘鎖重闗不許遊人取次攀一夜西風零落盡
牛羊成隊下空山
　　經舊遊有感
當年同醉習家池歌舞流連醉不歸今日獨來墻外望
亭臺依舊主人非
　　覽鏡有感
與老無期遽見侵不知不覺忽盈簪朝來把鏡驚還笑
已到頭顱未到心
　　題金本清鈎勒竹
四明倦客多幽趣傳得陵州法外心應似唐人臨晉帖
茂林脩竹在山隂
　　南行途中見北人
旅食京華數十春飽諳霜雪慣風塵南來忽見幽燕客
還似當年遇越人
　　客中夜雨
旅館秋風夜雨聲思家愁路憶神京寒蛩亦似知人意
相伴哀吟直到明
　　甲午歲舟中偶書
老到頭來不自知畏途猶自苦奔馳不如歸卧長林下
掃地焚香待死時
五十駸駸入老鄉世間滋味飽經嘗匡時有術無施處
旦夕惟焚一炷香
樂土何鄉似醉鄉昏昏沌沌度年光恨天戒我平生酒
苦被醒眸擾悶腸
地角天涯最逺鄉我家住在海中央他年乞得身歸去
追憶經遊夢一場
　　戲和友人韻
劉郎老去尚風情對景時時逸興生盡日看花心不厭
夢中猶自繞叢行
　　夢中食荔枝
故鄉荔子正嘗新應念區區行路人夢裏忽然嘗此味
覺來猶自口津津
　　題馬
天生駿骨異尋常午夜房星照地光冀北隴西捜索徧
歸來内苑有飛黄
　　思家
故園松竹漸成林無夜思家不上心何日得酬投老志
杖藜隨意踏花隂
　　偶書寄友人
故人日日漸消磨死别生離可奈何午夜夢囘閒㸃檢
在人何少去人多
　　題程彦實尚書晴洲卷(十首/)
舉世昏昏夢裏過晴明時少晦時多一生日月光中老
閒向沙頭弄碧波
二水中分未是竒萋萋芳草亦奚為何如司馬程休父
一片晴洲到處隨
少居河北老江南風月隨身到處㕘最是芳洲晴景好
泥融沙煖水光涵
月明芳渚山微潤日照平沙水不波萬里中間千載下
此時此境亦無多
雲行雨施總霑優收斂竒功向一洲白日在天光在地
杖藜徐步看魚遊
羡公所至有晴洲常遇清明好轉頭多少江湖游衍客
隂風晦雨不知休
晴天朗日景熙熙旦晝皆佳晩更宜踏遍白沙鷗不起
無心待物物無疑
宛宛芳洲臨水濵趂時歸老理絲綸世人莫作磻溪看
不是當年待載人
一片溪山景最竒空濛瀲灔兩皆宜青天白日好歸去
不待沾裳濕足時
天氣清明洲渚平忘情魚鳥結幽盟人間樂事輸公手
况復承家有寧馨
　　睡起
白日愁將醒眼看奈何生與酒無縁幸來尚有安心處
閉閣垂簾盡日眠
　　嘆菊
菊花開是晩秋時雖是開遲落亦遲謾羨東風花卉好
等閒開落又空枝
　　冒寒早行有感
世味經嘗盡飽知衝風冐雨欲何為得來外物猶非我
况是茫茫未可期
　　偶書所見
年過知非心總灰千思百計欲求回忽然驚見同袍客
白首初隨計吏來
　　哭子崑(二首/)
至性竒資逈異常老懷切切不能忘尋常不下恓惶淚
剛為宗祊洒數行
暮年失却慰心兒合眼時時似見之安得感通如顧况
非熊還有再來時
　　除夜
惆悵年年年復年年年年夜一年添一年添處一年減
可惜年光就裏淹
　　元旦戲筆
今年年異去年年眼底般般不似前掛起真容笑相問
青春行樂在誰邊
　　題傅巖圖
何事君王感夢頻騎箕天上有星辰自從版築形求後
惟見丹青畫美人
　　寄題釣臺
祚終四百已無漢灘歴千年尚姓嚴終古祠堂釣臺側
水光山色擁髙簷
　　擬唐宫詞(二首/)
娟娟霜月冷侵牀更漏沉沉抵死長正自淒涼眠不得
又聞歌吹過昭陽
衾裯疊疊積塵埃何處宫門徹夜開窓外履綦纔入夢
雞聲又到枕邊來
　　為徐尚賔乃尊題竹
勁節髙標不世情此君真似此翁清一枝分作虞庭用
編入簫韶學鳳鳴
　　題墨梅
老龍半夜飛下天蜿蜒斜立瑶階裏玉鱗萬㸃一齊開
凝雲不流月如水
　　過㑹通河有感
清江浦上臨清閘簫鼓叢祠飽餕餘幾度㑹通河上過
更無人説宋尚書
　　題兄弟送行卷
交遊分手尚含情况是君家好弟兄因憶我來曾别處
鴈行淒斷不成聲
　　輓人母
風雨寒窓夜辟纑幾年門户賴支吾榮恩未及慈顔老
愁殺空林返哺烏
　　過大通橋有感
玉河金水接天津水暖泉香泳錦鱗流出大通橋未逺
等閒便有泛槎人
　　松月
素娥夜駕玉蟾蜍來訪雲亭五大夫十里人家總驚訝
老龍擎出夜明珠
　　戲答友人論詩
吐語操詞不用竒風行水上繭抽絲眼前景物口頭語
便是詩家絶妙詞
　　鸚鵡
為禽只合作禽言水飲林棲任自便只為性靈多巧慧
一生常是被拘牽
　　憶亡子
通宵不寐閒思想恨結幽懷淚濕腮老鶴倚巢空呌月
飛雛應是不歸來
　　二十四夜宿池亭
月照庭池生夜明游魚躍水忽聞聲夢回驚見窓紗白
樓上鼕鼕打四更
　　題虞美人墓
自古英雄數霸王喑嗚叱咤萬人亡只消幾句悲淒語
柔盡平生鐵石腸
　　春思
暉暉初日照窓明風定飛花落地輕境靜不聞人語笑
隔林鶯囀一聲聲
　　詠史(二首/)
竒貨暗居南國楚長城苦備北邊胡秦人本意愚黔首
畢竟誰知是自愚
萬人叢裏擊龍車説道民愚却不愚天下簡編焚毁盡
圮橋依舊有遺書(一作編簡總成煨燼/未圮橋猶有未燒書)
　　題紅梅(三首/)
淡質幽姿絶㸃埃乾坤間氣幻生來花神昨赴瑶池讌
一夜春風與換胎
清姿元自玉為容一餌仙丹便不同怪得風標異凡品
托根今在蘂珠宫
素心的的結成丹節操依然耐歲寒他日調羮如見用
故家風味一般般
　　都城東北有枯樹廟予初到京時猶見其長過廟
　　　簷今三十年矣僅餘三四尺馬上見之有感因
　　　口占此
紅廟前頭枯樹枝我來曾見過簷時如今摧折餘無幾
猶自槎牙立路岐
　　題竹送鄉生還教本郡
此君生長海南村還自敷隂芘本根莫道風聲聞不逺
年年春雨長龍孫
　　卿竹
白髪蕭蕭老奉常掛冠歸卧水雲鄉胸中千畝煙霞趣
尺素能如萬丈長
　　畫馬(三首/)
俗眼紛紛看畫圖不求神氣論形軀世間不獨孫陽少
韓幹江都今也無
追風逐電去如飛奮迅長鳴不受羈莫向人前誇駿骨
將軍偏不喜烏騅
冀北由來是馬鄉尋常十匹九飛黄不知地産隨時變
剛把凡胎詫作良
　　王初陽尚書致政家居以姚少師道餘録見示意
　　　欲予為之分析書此復之
儒生不讀佛家書道本無虧豈有餘請問前朝劉太保
西來作用竟何如
　　小景(二首/)
獨坐空山萬慮忘時從林隙見天光白雲滿地紅塵少
覺得閒中意味長
行過山邊又水邊眼中非樹即寒泉囊琴漫遣樵青抱
流水髙山不在絃
　　寄題曲江張丞相祠堂(十首/)
嶺海千年第一人一時功業逈無倫江南入相從公始
衮衮諸賢繼後塵(南方人在公/前無為相者)
伊尹興商吕佐周匡時有道孰能侔誰知嶺表千年後
公向中州出一頭(公應道侔/伊吕科)
英英氣節蓋中朝風度嚴凝竦百僚嶺表因公増勝槩
溪山無瘴路非遥
孤燕遥從海上來乘春偶見玉堂開前身自是天庭鶴
挾兎饞鵰却浪猜(公有海燕詩一鵰挾/兩兎見李林甫傳)
身似㝠鴻氣似龍紛紛羣小溷中蟲荆州長史今猶祀
誰問豳公與晉公(豳公牛仙客/晉公李林甫)
漁陽鼙鼓擁豬龍萬里君王老蜀中羯虜果如夷甫料
始知曲突徙薪功(豬龍安禄山𤣥宗謂/公無以王衍知石勒)
𤣥都觀裏詠桃人剛道公家絶後昆請問宋朝追録者
韶州文學是誰孫(劉禹錫作詩/譏公無後)
五嶺名宗首説張始從燕國得明揚一支分作綿溪水
直遡淵源到洛陽(公與張説通譜張/南軒公弟九臯後)
兒時夢寐慕鄉賢購訪遺編四十年秘閣抄來郡齋刻
文章功業兩皆傳
擬向祠前炷瓣香自慚老病未還鄉曲江一派源頭水
十里波瀾到海長
　　初入閣
平生性僻躭書籍正好觀時不得觀坐對水天長嘆息
眼花撩亂涕汍瀾
　　偶成
世途險似萬重山面面巉巖步步難我欲直行行不得
曲行逆理詎能安
　　嶺南雜録(二首/)
曲江罷相唐中否南海辭官宋不支誰信孤生生僻壤
等閒去就繫安危
桂戍亂餘王是賊崖宫舟覆漢為畨千山萬水趨南盡
包括中原在此間
　　詠虞姬
垓下當年戰勝還虞姬飲憾戚姬歡後來人彘遭竒禍
欲乞悲歌一曲難
　　題梅(二首/)
有華有實有精神歲歲先天占早春三絶俱全香色味
就中更有一腔仁
木出天三味作酸六經言果最為先眼中未見心中想
洋溢華池滿口涎
　　癸丑首夏偶書
殘年短景急駸駸一刻清隂直萬金生在世間能幾久
莫將閒事苦操心
　　昭君詞翻白樂天詩案(二首/)
奉命將身事朔酋出門已分此生休使囘致語無他囑
但願君王惜好逑
受醮登車不敢違嫁雞直合與雞飛黄金留作邊功賞
縱贖妾身難再歸
　　感懷(甲寅九/月作)
憶昔堂前别母慈號天哭地淚淋漓想應慈母肝腸裂
亦似當時育我時
　　題周都尉墨竹
森森出地傳龍種挺挺㕘天結鳳巢人道此君敦世契
風雲氣槩歲寒交
　　受一品封(四首甲寅/十月作)
鳳誥奎章十四通一家四代受褒封君恩如海無能報
感極慚深涕淚從
官居一品位三台都是無心幸得來又得推恩及曽祖
此生榮幸亦多哉
君恩代為報親恩誓以報親心報君暮景病軀難著力
丁寧徒以囑兒孫
如此恩封嶺海無家居况在海南隅鄉人問我縁何得
世積隂功子讀書
　　吉貝
吉貝傳從海上來性尤温暖易栽培富貧貴賤皆資賴
功比桑麻更倍哉
　　題寄南華寺(三首/)
達摩傳得藕絲衫浮海東來到嶺南人向西囘法東轉
曹溪溪上建伽藍
佛法興從漢永明始傳四十二章經當時未有禪和子
縱有花開子未成
紅梅過去到黄梅正遇曇花五葉開當日傳衣從此去
又從此處轉回來
　　内閣晩歸
内閣歸來日已沉無端世事苦縈心自憐老景無多在
一刻清閒值萬金
　　春窓睡起
惱人春色困人天暮夜無眠盡日眠啼鳥一聲驚夢破
飛花舞蝶滿窓前
　　感懷
夭桃暮殞飄風外朱槿朝榮委露中惟有菊花能耐久
凌霜傲雪閱秋冬
　　客有談及修真事偶成
山中七日世千年修短仙凡總一般若是自家渾不覺
何如生順死為安
　　表甥蔡齊宸以鄉進士屢試春官得乙科不就今
　　　以舎選擢知信豐縣臨行求教言因述予平昔
　　　所聞信豐之鄉俗為五絶句與之非但勉齊宸
　　　葢以勸化其邑人云
江西儉朴聞天下最好紛華是信豐送汝今朝為邑宰
好敦古道變時風
聞道年來冦破城慢藏誨盗理分明物扃暗室墉猶穴
况是昭昭白日呈
土脈膏腴地税平人人疎俊室充盈若還北學廬陵俗
殷實才華兩得名
當官不用設機闗但得人安我亦安記取而家應門户
也曾執役縣庭間
老受朝廷委注深閭閻休戚每闗心偶因宅相之官去
南望梅山試越吟
　　聞人談及李文祥鄒智輩死口占
古人無意討名聲事到當為名自成討得名來無了命
到頭無命也無名
　　因誦白樂天詠昭君漢使若囘寄語之句偶成三
　　　絶
君王驚見妾容顔臨去含情帶怒看咫尺宫門留不得
龍庭萬里贖應難
君王非不惜蛾眉臨到行時悔已遲咫尺宫門留不得
龍庭豈有贖囘期
妾身非不戀宫闈一涉胡兒心已非縱使君王憐見贖
也應無面更南歸
　　長明燈偈
種得芝麻已作油蜜房堅器謹藏收心燈一㸃長明照
補助三光徹九幽
　　觀音偈
觀音菩薩妙觀音兩眼睜睜到處尋不用臨風側雙耳
聲容言貌總歸心
　
　
　
　
　
　
　
　
　
　
　
　
　
　
　重編瓊臺藁卷四
欽定四庫全書
　重編瓊臺藁卷五
　　　　　　　　　　　　　明　邱濬　撰
　七言律詩
　　青宫勉學(五首/)
世上無如帝子尊生來福禄自随身普天華夏歸眞主
萬世宗祧屬嗣君須讀正書行正道更親賢傅任賢臣
温文恭敬元良徳燁燁前星䴡北辰
　　其二
宫中無事好觀書况是春秋鼎盛初目對聖賢思不雜
心涵義理體常舒五經四子非無道二帝三王總是儒
不必拘拘泥章句帝王學與衆人殊
　　其三
每日孳孳起五更問安視膳禮頻行聖經賢傳宜勤讀
邪説妖言愼勿聽梁武宋徽終䘮國唐堯虞舜豈長生
從來為學宜端本第一先教心上明
　　其四
自古英明願治君敬天法祖尚斯文清心寡慾勤脩徳
薄斂輕刑廣愛民廟號人人皆諡孝史書筆筆屢書仁
欲行古道宜師古親任忠賢逺佞人
　　其五
出多入少用無餘庫藏焉能得不虛幸矣茍安猶自可
卒然急變欲何如寸絲粒粟皆珍惜片楮分銀漸積儲
官府足財民足食萬年基業永無虞
　　偶成
絶島窮荒面面墻偶從窻隙得餘光浮雲盡斂天還碧
斗柄初昏夜未央燕語鶯啼春在在鳶飛魚躍景洋洋
収來一擔都擔着肯厭人間歲月長
　　五指叅天少時曾作瓊臺八景郡侯程公已刻之
　　梓今不復存惟記其首一章謾録於此
五峰如指翠相連撑起炎州半壁天夜盥銀河摘星斗
朝探碧落弄雲烟雨餘玉筍空中現月出明珠掌上懸
豈是巨靈伸一臂遥從海外數中原
　　春日卽事(少作/)
天氣温和景物熈天時人事两相宜惜花每怕花開早
愛日偏欣日出遲生意翠隨庭上草芳情紅入樹頭枝
此身隨在東風裏不逐東風上下馳
　　送趙公子還蜀(少作/)
栁花飛白綴征袍擊筑酣歌别思豪老氣逼人䨇劍古
好風送客一㠶髙五湖煙水歸程逺三峽雲山入夢勞
别後相逄更何處引杯燒燭論龍韜
　　主一齋為陳敬作(少作/)
沉沉天宇定生光人得心齋已坐忘學奕幾曽思射鵠
挾書争肯更忘羊靈臺有竅春常滿止水無波晝不揚
好把敬箴書座右常如先正見羔墻
　　過曲江謁張文獻公祠
丞相祠前日色明我來端拜仰儀刑君臣萬古天無愧
嶺海千年地有靈曲水波澄寒玉潤韶山壁立翠鸞停
依稀猶似瞻風度九鶴翩翩集在庭
　　過沛縣吊故友張克勤
青山迢逓緑蕪深欲吊孤墳無處尋萬里遊魂今古恨
百年交誼死生心雲霄竟折升天翼文彩空餘擲地金
幾度泗河河上過悲風悽慘動哀吟
　　春吟
一春長是晝昏昏景色三分减二分别院飛鶯衝宿霧
遥空歸鴈呌重雲踏花庭畔難尋影隨桞江邊不覺曛
天意似晴還似雨擬将早晩問東君
　　浮生夢
人生浮泛似萍蓬得失歡悲總是空出口孰非啽囈語
行身常在黒甜中光隂冉冉炊梁熟世事蘧蘧化蝶同
畢竟何時是眞覺華胥國裏見周公
　　春日郊行
三月韶光滿帝都郊遊士女競歡呼五花戰馬䭾紅袖
百結柔絲絡翠壺晝困桞眠鶯急伴春濃花醉蝶爭扶
書生對景愁虛度也學乘風詠舞雩
　　題常熟王節婦卷
所天蚤逝可奈何終始一節矢靡它貞松自無桃李態
古井不起江湖波九重綸綍褒奨厚百世綱常關係多
清風凛凛敦薄俗虞山千仞同嵯峨
　　寄張練師
辭家學道入青𠖇曉汲清泉晝斸苓衣染春雲同鶴色
劍㴠秋水帯龍腥吟成白雪風生席歌徹青天月在庭
幾度緘書寄仙侣蓬萊空濶隔滄溟
　　多景樓
多景樓前景致多倚䦨吟眺奈愁何浮雲京國生春暝
落日鄉關起暮波浩蕩乾坤心共逺蹉跎歲月髩空皤
醉來擊碎玉如意仰面看天發浩歌
　　輓張處士
少㣲星殞海天秋漠漠悲風起暮愁郡乘定書耆舊傳
仙遊眞訪羽人丘雲中鶴去茶煙歇架上書成竹汗収
盛徳不隨身共化百年有子紹箕裘
　　十四夜至十七夜月中秋夜客有誦楊眉菴十四
　　至十七夜月詩者或謂其命意造語雖竒然中所
　　謂自對嫦娥歌宛宛誰教揚柳舞纎纎繞樹鴉驚
　　霜落早吹簫人恨夜眠遲等句移之他夜似亦可
　　通命予别作席上信口占此非敢儷美前人聊以適
　　一時之興爾
佳期明夜是中秋豫約朋登待月樓度數期於三五望
精華仍有一分留含輝尚覺金波淺具體還須玉斧修
莫向尊前嗟未滿從來盈滿却堪憂(右十四夜/)
九十秋光此夜分一年月色更無論東西望䖏日同道
上下弦間光滿輪玉斧修完無欠缺仙娥粧具倍精神
就中好吸團團影明夜重看少可人(右十五夜/)
昨夜纔開賞月筵今宵再見覺㣲偏廣寒宫减一分景
后羿妻添二八年隔宿光明那遽少隨時情態易為遷
餘酲未解重歡賞何用區區較缺圓(右十六夜/)
光景虧於两日前空庭信宿罷華筵金蟇影斂初生魄
仙桂香銷欲下弦望後未經三十度出時已是一更天
休辭連夜頻頻賞從此寒光不再圓(右十七夜/)
　　金陵卽事
六朝城闕乆蒿萊紫葢黄旂帝運開鳷鵲漏傳雲外觀
鳯凰簫奏月中臺千峰山勢連吳逺萬里江流自蜀來
此日江南非昔比吳山詞賦莫興哀
　　和李太白鳯凰臺韻
鳯凰臺上共春遊詩思滔滔似水流仙女吹簫來碧落
羽人乘化下丹丘等閒俯仰成千古取次翺翔遍十洲
酒入壮懐豪興發豈知人世有窮愁
　　姑蘓懐古
西風黄菜葉乾時(吴時/􁀙言)城郭人民半是非九四不成龍
或躍(時稱張士/誠行九四)萬三無復燕于飛(沈萬三秀吳/之富民也)玉虹百
尺形空壮(吴江有/虹橋)金虎千年氣已㣲(虎丘/故事)何事章縫袂
相接等閒廟筭出禪機(此説姚少/師廣孝)
　　寄題虎丘可中庭
玉宇澄清寳界平一庭寒影恰相應柱頭千載歸來鶴
石上三生過去僧蟾窟依然光滿滿虎丘空有氣騰騰
生公説法神聽處此日來遊記我曽
　　辛未歲過揚州懐古
秋風歸棹倚蕪城一片閒情對月明錦纜起鷗傷往事
青錢跨鶴笑狂生吳公塘路已陳迹后主觀花空有名
欲訪平山舊䦨檻有無山色暮雲横
　　歲庚午來自金臺寓新河有金陵即事之作明年
　　復至因觀髙槎軒詩不意暗與之合有如剽竊然
　　初實不知也用廣其意為雜詠二首云
雲中雙闕俯秦淮天外三山對鳯臺二水合流趨𣲖去
六峯飛翠過江來金陵王氣千年盛鍾阜晴雲曙色開
愧我才非班馬匹可能無賦奏蓬萊
　　其二
父老依稀説六朝當時伯氣已全銷新亭别淚何須墮
古井妖魂不可招𤓰歩客㠶朝帶雨長干僧艇晚隨潮
行人不用誇天塹南北輿圖總屬堯
　　辛未下第還至金陵寄友
都門草草惜分羣把酒㸔花每憶君四海弟兄同素志
百年交誼在青雲陸沈共笑安蛇足霧隱還期變豹文
鐡硯未穿心不死文塲重與策奇勛
　　和李太白韻寄題金陵
昔年曽作鳯臺遊萬里長江入望流龍虎峙形長擁闕
金銀厭氣謾成丘眼空八表人間世興寄三山海上洲
却笑古人多事在烟波雲日起閒愁
　　輓李處士
平生髙誼重鄉評見説温仁更老成惡少盡孚王烈化
婦人亦識伯休名空山一夜霜薇老孤塚三春露草生
玉署賢郎能繼述死生終古有哀榮
　　和李子搆都門春日韻(二首/)
碧桃花底共鳴珂雲淡風柔氣候和輦路雨餘生嫩草
官河氷泮動微波近天樓閣逢春早向日園林得暖多
我有新詞三百闋興來呼酒對君歌
　　其二
寳馬雕鞍白玉珂花雲淡蕩柳風和梵宮宻宻開金刹
海子深深湛碧波郊外踏青遊客醉水邊修禊麗人多
誰憐寂寞揚雄宅門巷無人自嘯歌
　　哭唐珊(珊時應/舉道亡)
洗耳沿途聴捷音捷音未到訃先臨苗生南畝初成秀
雲出西郊未作霖天上遽傳宣李詔世間空有鑄顔金
青年妙質歸㝠漠負我平生望汝心
　　歲癸酉赴京至羊城有感
落落江城鴈翅開誰人到此不徘徊藤盤泛水浮丹荔
木屐穿花踏翠苔載酒舟遊江上寺題詩人醉月中臺
故人有約來遲暮不得追陪漸老杯(廣人新娶者具錢/相賀為漸老㑹)
　　舟中遇重九示同行友曽光啓
秋水蘆花似故鄉客中無那又重陽籬邊摘菊人應異
蓬底㸔山興更長把酒不如前㑹健登髙無復少年狂
同行賴有曽光啓共買村醪醉一場
　　初入翰林
萬里家居五嶺南也陪英俊預朝參棘闈發解曽居一
楓陛傳臚尚讓三入舘共通金殿籍拜官常帶玉堂銜
不才遭遇真多幸編纂無能祗自慚
　　初讀書中秘預修天下志書柬陳宣之(四首/)
五鳯樓頭百八鍾萬鴉飛動曉天紅玉繩影轉瑤階日
金薤香生紫閣風奪錦文章清禁裡登瀛人物玉堂中
囘㸔人世仙凡隔弱水浮埃逈不同
　　其二
雲霧重重畫閣深㣲風不動晝愔愔詞垣依約連華葢
兵衛森嚴列羽林文石九層人歩玉牙籖萬軸客紬金
平生夢想登瀛選此日囘翔愜素心
　　其三
崢嶸傑閣殿東頭聖代儲才禮數優四庫有書資檢
閲九關無禁任觀遊日華暖暎三珠樹雲氣晴浮五鳯
樓海上仙山真浪語玉堂深處即瀛洲
　　其四
玉堂縹緲聚羣仙此日追隨豈偶然塵土不生宮裡地
雲霞常繞日邊天詞臣應制時摛藻閣老承恩夜賜
蓮嶺海幾人曽到此期君白首共周旋
　　夀陳太常
大雅遺音乆寂寥天教鳴世振詩騷千年瑞紱蒼麟角
五色光生彩鳯毛雲漢昭囘卿月逈紫垣依約夀星髙
一杯不為遐齡祝風虎雲龍慶所遭
　　家居瓊山之下田村七月二十四夜夢髼頭童子
　　問予以村之所以名夢中作此詩畣之覺而呼燈
　　疾書于都城東之逺遊軒
瀛海中間别有天寧知我不是神仙請言六合虛空外
曽見三皇混沌前𤣥圃麟洲非逺境延康龍漢未多年
有人問我家居處朱橘金花滿下田
　　寄所知
晉人風度楚人騷不為悲秋嘆二毛席地夢囘雲氣濕
仰天歌罷月輪髙鳯兮覽徳翔千仞鶴也揚聲出九臯
有約蓬萊清淺處碧桃花底聴雲璈
　　座中有搊箏者作白翎雀曲因話及元事口占此
　　詩
徃事消沈漢道興氊車宵遁土城平興隆無復殘笙譜
劈正誰知舊斧名起輦谷前駝馬迹居庸關外子規聲
不堪亡國音猶在促數繁絃呌白翎
　　南京給事中童志昻和李商隠無題詩韻南京諸
　　公多和之意葢有寓間出命予屬和予村學究也
　　不能外題以為詩姑詠史以復之(四首/)
大雅無人繼古風周家轍迹一朝東越裳白雉音塵絶
庸蜀金牛道路通鳥首百年終不白宫烟二月尚餘紅
淳風死去無囘日天下紛紛類轉蓬
　　其二
莫向鴻溝覓舊蹤一場春夢五更鍾也知賜醢縁情薄
豈是分羔愛味濃萬里使槎來苜蓿半空仙掌出芙蓉
濛濛黄霧連天起不見秦關百二重
　　其三
一自銅仙入洛來天開草昧幾雲雷千年晉水飛龍起
午後周宫控鶴囘山下玉環啼粉面嶺南金鏡憶良才
繡袍華幘開金統真信人間有刼灰
　　其四
(闕/)
　
　
　
　
　
　
　
　
　
　
　　之事庻乎異於泛言者
天啓昌期五百年虹流電繞早開先歡聲萬口當天視
表目千通對御宣畨國獻琛陳闕下圉宫呈馬過階前
㣲臣亦有千秋錄擬欲緘封進上天(右聖/節)
黄道天開第一朝萬邦述職覲神堯春雲乍起依唐殿
煖律初調恊舜韶更始厯頒新歲月履端慶錫衆臣僚
史官記注螭坳立試筆先書瑞應條(右元/日)
庭燎煌煌照殿光日當長至拜君王天心合璧開天統
國史書雲表國祥廣漠風生光藹藹黄鍾律應樂洋洋
履長共喜沾嘉慶萬口嵩呼祝夀昌(右冬/至)
京尹先春進土牛百官趨賀拜宸旒條風細細來天表
旭日暉暉照殿頭緹室候灰通玉琯辛盤賜餅離珍羞
君臣茂對維新日願布陽和遍九州(右立/春)
　　輓茅山隱者
三茅峰下華陽洞鶴怨猿驚失隱君載酒無人問奇字
招魂有客賦騷文塵埃長鎖揚雄宅車馬頻尋白傅墳
曽記題詩詠髙致不堪哀訃此時聞
　　冦都御史輓章
轂下舟中事莫期紅烟白雨曉凄迷函胸誰謂同馮敬
掩靣人言異子西深井有人俄自斃山棚無客更潛棲
知公一死良非偶青史書名與古齊
　　送錢學士使交南
五色天書玉作函手持龍節使交南玉堂金馬才名重
丹檄朱鳶徳化覃一㸃文星明海島萬山晴日斂烟嵐
歸來應有詩千首留與詞林作美談
　　送尚寳凌卿使交南
旭日初升萬國明鈿函玉札下南溟符臺自昔瞻卿月
逺道於今望使星老樹古香生桂蠧亂山殘雨帶龍腥
兹行萬里真奇絶好把新詩紀所經
　　送李景齡江西提學(二首/)
嶺南朝士似晨星眼底惟公最老成深計每為天下慮
清心不愛世間名半生宦蹟多文學四海交遊總俊英
鄉曲論心嗟獨厚臨分贈别若為情
　　其二
文風此日盛江西臺閣求賢特見推列郡洗心瞻憲節
諸生翹首待經師春風發育原無迹化雨滋榮正及時
應有政行文教外佇聴佳譽慰吾私
　　春日田園雜興(四首/)
二月春融土脈甦趂時農圃正耕鋤曉犂破草翻新塊
晴甕分泉養嫩蔬鴝鵒飛來牛背立鵓鳩對向樹頭呼
老妻擕酒花間勸醉例殘陽手就扶
　　其二
生意津津樂趣深一犂春雨萬家金繞畦菜莢初生甲
出水秧苗漸露針藻漾池心魚撥動花藏葉底蝶穿尋
就中興思知多少盡是東皇發育心
　　其三
二頃湖田五畞園百年世業遺兒孫風和鶯語笙簧巧
雨過蛙聲鼓吹喧木屐穿花沾露濕桔橰㪺水帶泥渾
老妻報到茅柴熟相約隣翁醉竹根
　　其四
漠漠平疇沙鷺飛畇畇樊圃野鶯啼緑針白水秧千畞
黄蝶青苔菜幾畦脚踏莓苔隨意往手持竹杖與眉齊
興來獨得幽閒趣滿眼春光取次題
　　輓彭彦充内子
淑徳由來天所慳人間佳偶到頭難清秋桂子終歸月
緑水芙蓉不耐寒鸞鏡掩塵粧靨暗鳯梭停織錦文殘
可堪昆仲同兹戚幾度臨風淚共彈(時乃弟編修/彦實亦䘮偶)
　　送王給事中使交南
中原才子稱華簪萬里翺翔快壯心論俗好傳司馬檄
歸裝寧載尉陀金川原遼邈荒唐縣父老依稀説漢音
莫過遺墟問前事鷓鴣啼處亂山深
　　聞人説海北事有感(二首天/順癸未)
故鄉歸路隔髙雷見説年來事可哀村落日中眠虎豹
田園雨後長蒿萊海隅乆已無春色地底貞成有刼灰
荆棘滿山行不得不知當日是誰栽
　　其二
四海平寧獨亂離轉頭已是十年期獸啼旁午侵城郭
燕壘縱横傍樹枝逺客歸來前路失遺民假息故城危
荒郊白骨宵飛燐風雨啾啾正怨誰
　　病起寫懐
寸心千里日懸懸歸計今秋又似前身似凍翎飛不去
事如春蔓苦相纏還家路梗須浮海報國才疎只望年
幾度自憐還自笑羡魚何事屢臨淵(時廣西徭侵海/北界道路不通)
　　送陳緝熈修譔使髙麗
海上天風吹節旄玉堂仙子錦宮袍詔頒龍闕恩初下
詩到鷄林價倍髙萬頃鼇金浮曉日一江鴨緑漲秋濤
逺方未靖凴膚使寵錫鸞章五色毛
　　分得都門曉日送彭閣老歸省
承恩歸省出蓬萊曉日都門祖席開三尺陽烏離海上
九苞威鳯下天來霞光流彩明宫錦雲氣浮香注玉杯
此際道傍誰不羡幾人親在位三台
　　都城春日
宫闕巍峩紫氣髙西山東去碧周遭天晴魚躍龍池藻
春老鶯含御苑桃映日暖雲流似水浥塵香雨潤如膏
太平有象尋常醉不用平原辨濁醪
　　秋興(匕首天/順甲申)
楚客多悲況值秋都將心事付東流病來豈有空青石
寒到兼無粹白裘丘隴纍纍多宿草江湖泛泛總虚舟
芙蓉零落空洲暮一夜閒情白盡頭
　　其二
水葉蕭蕭下樹柯御河流碧送晴波西山鳥雀飛鳴遍
内苑菱荷積漸多日映鳯凰新出穴雲迷烏鵲舊填河
寂寥燈下悲秋客懐古思鄉奈病何
　　其三
西風吹鬢冷蕭踈宦況無多客影孤海燕知時辭舊壘
塞鴻趂暖就新蘆渇懐甫里烹茶竈醒愛髙陽醉酒徒
百尺髙樓千里眼岸連蕭艾水沈菰
　　其四
曉色蒼涼日色新小窻睡起鳥聲頻千秋蕭瑟三秋景
九陌紛紜萬井塵雲氣乍生猶淡淡波光將動漸粼粼
都門供帳多離别誰是臨岐贈䇿人
　　其五
六街晴色散秋光一片浮雲接大荒塞鴈隨陽如有約
嶺猿呌月已無腸褰裳花下愁沾露散歩林間怕履霜
此日不妨多酌我壺中廣大醉鄉長
　　其六
風掃長空積雨晴短槐疎柳亂蟬鳴沙頭鷗鳥尋常去
江上䕷蕪日夜生嘉樹有蹊荒蘚合好山無數斷雲横
却懐九曲餐霞客獨抱寒蟾遡紫清
　　其七
秋風秋雨夜凄其凭几沈吟有所思驚鳥故投曽宿處
開花還是已殘枝喜看淡月穿雲出靜數遊絲隳地遲
萬里鄉心千古意興來聊誦少陵詩
　　舟次直沽簡彭彦實同寅
潞河澄徹衛河渾二水交流下海門直北囘看龍闕近
極東遙望蜃樓昏孤城近水舟多泊列戍分耕野盡屯
我有好懐無處寫欲沽尊酒對君論
　　王氏繼母輓章
繼母仁慈今古少寡能守節尤為奇無兒不必自己出
有身每恨從夫遲鳴鳩哺子少飽食貞松挺節多苦枝
我聞作詩敦薄俗非為令孫求輓辭
　　輓常熟劉􁯥母
海虞仗義數劉翁共説多由内助功家教堪為隣里範
姆儀端有古人風寒蟾靈藥仙蹤逺紫鳯天吳舊繡空
遙想繐帷哀弔處幾家孤杵夕陽中
　　閒中有懐
燕山越嶺路迢遙意氣相逢即乆要處處處皆君共處
朝朝朝是我同朝桂庭醉月依瓊樹柳舘吟春綰翠條
囘首只今成老大秋風霜鬢共蕭蕭
　　書懐
覽鏡俄驚白髪新吾猶衰邁況吾親客邊每日營歸計
海北何時息戰塵人世幾何能百歲客程無奈隔千津
不堪㸃檢心中事萬種愁縈百病身
　　送游經衛致仕還雷陽
蕭蕭白髪老參軍此日歸休荷主恩但得有官封父母
不妨無物遺兒孫趨朝慣識天邊路投老還尋海上村
遮莫相逢嘆衰暮同袍囘首幾人存
　　送張城中書使朝鮮國
玉節煌煌照海東羡君去意拂晴虹鳯麟瑞世人爭覩魚
鱉成橋道自通天入𤣥莵低沒鶻江浮緑鴨澹蜚鴻兹
行喜從文章客多少豪吟唱和同
　　送昆陵蔣春卒業南雍
束書擕劍去匆匆此日真成㸃額龍天意不孤清苦士
世間寧有輟耕農春囘南國鴻飛急雲滿西郊雨氣濃
莫謾相逢嗟未遇秋江隨處看芙蓉
　　哭張書紳大尹弟紀
故鄉迢遞客居貧苦為功名欲顯親畢竟十年成底事
等閒一第是何人燈窻枉費平生力旅襯空歸既死身
想得難兄聞爾訃西風老涙正沾巾
　　送王給事中使占城
銀漢清秋泛使槎節旄晴拂海東霞扶桑水接南溟濶
析木天遥北斗斜鷁首衝風龍伯助鳯毛瑞世島夷誇
皇明威徳今無外莫諱中朝第一家
　　送吳克恢南歸因柬王用先生
話别匆匆欲去遲送歸因憶别來時平安有信因君寄
竊禄無能報母慈風雨十年多舊約雲霄萬里更深期
寄聲為問王夫子何日相逢慰所思
　　輓羽士
十二樓頭海月空朝元人去蘂珠宫形銷忽作良非子
物化真成亡是公𤣥牝養來神不死庚桑過去歲猶豐
床頭一卷參同契謾有彬彬萬遍功
　　夀蕭通政之父七十
髙隱澄江老歲華待看朱雀長金花錫名初度皇予揆
賜誥重封帝汝嘉梓里晝衣明皦日蘂宫春宴泛流霞
千年尚祝椿齡永七十於今未足誇
　　南歸經髙雷境有感
萬里歸來二十年野花啼鳥亦蕭然頺垣敗屋人何苦
剩水殘山景可憐芳草路岐迷轍迹夕陽村巷斷炊煙
籃輿穩坐思前事却恨清談誤晉賢
　　鸚鵡予家居守制有惠予鸚鵡者每見予伸足輒
　　低頭展翅盤旋起伏殊有可觀鸚鵡能言未聞其
　　能舞也予憂制中頗得寛慰既免䘮為追書此
鳥解人言已自奇更兼能舞益為希數聲剥啄敲丹喙
兩羽披離展緑衣鶴識樂音時按節鷗知人意亦忘機
憂中賴爾相寛慰鎮日依依不忍違
　　郊行口占
朝來䇿杖出城隈信歩徐徐踏翠苔林下聞鍾知寺近
溪邊待渡喜舟來一聲清唳横江鶴幾㸃寒香映水梅
老我歸來機事息等閒鷗鳥莫相猜
　　過采石弔李謫仙
蛾眉亭下弔詩魂千古才名世共聞江上波濤生徳色
磯頭草木帶餘醺光爭日月常如在思入風雲逈不羣
岸芷汀蘭無限意臨風三復楚騷文
　　蘇武歸朝圖
茂陵烟樹碧蕭疎白首生還志不渝面目依稀猶似昔
節旄零落已無餘歸期不待羝生乳逺信真成鴈寄書
頗有幽懐忘未得夢魂時或到穹廬
　　運籌亭為韓都御史題
五嶺中間數仞亭海雲山月總關情三千稷下諸姜客
十萬胷中小范兵談笑已看功業就指麾能使鬼神驚
先憂後樂平生志須仗忠貞畣聖明
　　春興(四首/)
塞鴈乘春又北飛越人何事未南歸十年館閣虚縻禄
三月庭闈阻換衣樹背時時勞夕夢草心寸寸戀春暉
幾囘喜懼交并處屈指親年近古稀
　　其二
百計思歸未得歸夢魂夜夜到庭闈愁心苦似丸和膽
淚㸃多如線在衣愛日每憐駒易過臨風却羡鴈能飛
朝來聞報髙涼捷萬一歸程或可幾
　　其三
豈是身榮忘却歸宵行寧用繡為衣海天波浪難飛渡
嶺嶠風塵未息機十載宦情愁裏過萬山歸路望中㣲
思親懐土心千折病骨何時也解肥
　　其四
製得斑襕五色衣年年準備故鄉歸家書展處心偏急
邊報聞時願又違母氏老來思季切弟兄别後定誰肥
寄聲猿鶴休嘲怨早晚承恩出帝畿
　　輓彭月蓬
依舊滄江月一蓬碧竿凄㫁釣絲風柳塘水落鵝羣散
松徑烟消鶴夢空旅襯寂寥千里外故鄉迢遞萬山中
哀哀孝子情何極泣對秋旻恨不窮
　　分題得試院持衡送李克述侍郎先生南還
幾日文場鎖醉翁幾看官燭夜銷紅九重寵命來天上
四海英賢入彀中炳炳丹心明皦日煌煌文熖貫晴虹
菲村沗在甄陶末臨别依依思不窮
　　送區正進士歸榮遂畢姻
鹿鳴宴罷赴瓊林拾芥功名不費心龍闕曉鍾鳴佩玉
羊城春信托泥金青年得第人皆羨白晝還鄉寵獨深
況是綵鸞消息近紫簫吹月夜愔愔
　　輓人母
孺人去世已多年嬴得賢名里閈傳翟母尚餘新織屨
李家長瘞舊藏錢庭萱寂寂秋風裏宰水蕭蕭夕照邊
見説佳兒今宦達佇看恩寵賁重泉
　　夀曹尚書乃兄(句容/人)
生值髙皇啓運初家居復近帝王都千年地肺鍾神異
一代天官是友於祝(闕/)人隨蒼玉杖稱觴客薦紫琳腴
八旬康健誰能似況有鳴陽彩鳯雛
　　和童志昻給事自蜀督軍還貶夀昌令留别韻
纔捧綸音出禁闈潢池赤子遽來歸安邊自謂無遺䇿
平地誰知有伏機送客江亭休贈䇿逢僧野寺謾留衣
從來六月鵾鵬息不乆乘風又奮飛(闕/)
　
　
　
散閒中歲月水東流哀絃凄㫁聲難續醉墨淋漓迹尚
留却恐鄰家更吹笛老懐哀颯不禁秋
　　送東莞張昕之莆田司訓
莆中自昔多文獻羨爾青年振説鈴俗古野人能尚禮
家貧稚子也談經日烘荔子紅千樹水繞壺公翠萬屏
髦士如林詞藻富好敦忠信示儀刑
　　哭陳宗堯侍講
昔年鄰住禁城東朝退聨􁴇笑語同南北暌違千里外
死生契濶十年中修文地下君為鬼袖手班行我亦翁
長慟一聲湖海濶幾宵魂夢繞青楓
　　送祁至和郎中使髙麗
鸞鵲天書五色裁中原使者下天來白山緑水𤣥莵境
玉佩瓊琚繡虎才絶域喜沾新雨露逺人驚見古鐏罍
懸知不是乘槎客肯帶葡萄首蓿回
　　送王侍御赴江西僉憲予昔在場屋時感故大司
　　空慈溪王公鑒識於衆人中屈指今三十三年矣
　　公既捐館舍幸與公冡子御史鑰同朝今有僉憲
　　江西之命於其行也追和公舊所賜詩韻以送之
　　公詩併識於此五十名中第一人才華惟子獨超
　　倫經明禮樂行文健䇿對圖書究理真春榜英才
　　期角勝夜窻燈火莫辭頻從來顯達由稽古事業
　　輝煌在此辰
曽向薇垣拜偉人一時名勝更無倫雲龍矯矯機神異
野鶴昻昻賞鑒真北海清樽傾瀉盡西州舊路感恩頻
喜看東閣郎君貴接武蜚騰正及辰
　　予於學士莊中搆堂名以瞻玉取歐陽子語也四
　　壁繪圖各即其景賦詩四章
玉堂春晝寂無譁咫尺天官是帝家金屋瓊樓天上景
琪林珠樹禁中花閒揮麟筆書青史細染龍香草白麻
嶺海幾人曽到此他年回望渺天涯
　　其二
校書天禄憶前賢太乙燃藜照簡編東壁圖書在人世
北門學士即神仙龜文鳥篆千年具金薤琳瑯萬軸懸
他日歸休雲海上却從須女望奎躔
　　其三
鈴索無聲夜漏沈絲綸閣下靜愔愔宫袍香拂麒麟(闕/)
　
　
　
　
　
　
　
　
　
　　哭子崑(二首/)
莫怪頻頻嘆息聲天生我輩正鍾情早知今日㑹有死
何似當初莫要生垂老可堪増拂鬱養兒何用太聰明
思量於我真無益落得横斜兩淚傾
　　其二
百念俱灰眼欲枯平生意料總成虚眼前犀角今何在
天上麒麟不可呼汗血謾誇千里驥與𤣥亦似九齡烏
不堪端坐閒思想䘮汝分明是䘮予
　　學士四榮
　　　史舘進書
　　朝廷凡有纂修必勅翰林院涖其事於實録
　　尤加重焉書成禮部定儀注以進進之日設鹵簿
　　及樂於殿庭上服衮冕御奉天殿百官朝服於丹
　　墀内東西侍總裁官以下纂修官謄録官俱朝服
　　北面立鴻臚寺官以案捧實錄由中道升班首隨
　　其後至殿門外上起立案至御前班首詣案前跪
　　展書史官以下皆跪上觀畢内侍捧案入内上復
　　坐班首及諸史官俯伏興乃進表進訖百官行慶
　　賀禮乃傳制曰先帝功徳配天紀述詳實朕心懽
　　慶與卿等同之百官舞蹈山呼如儀明日賜宴於
　　禮部賜襲衣白金其餘史書則止於便殿進禮儀
　　視此稍簡矣濬入翰林凡四預纂修成化三年八
　　月二十四日英廟實録成隨禮部尚書兼翰林院
　　學士陳文等進呈夫翰林之事莫重於此而進實
　　録恩禮尤為優渥故以為四榮之首
一代人文已就編裝潢進入九重天禮官捧案陳階上
閣老開函近御前文武侍朝喧九奏典章垂世詔千年
厠名卷末真叨冐愧乏三長似昔賢
　　　經筵進講
　　經筵之設其講官以翰林院官充每月旬遇二日
　　上朝退御文華殿知經筵官及同知經筵官六部
　　尚書左右都御史通政使大理卿國子祭酒翰林
　　學士皆服緋袍分左右班侍其展書官及執事官
　　立其後給事中御史各二員北面立講官每日輪
　　二員先日具講章二前署直講官職名進入内臣
　　以一置御案一置講案至日各官行叩頭禮畢鴻
　　臚寺官二人捧案至御前二人捧講案寘殿正中
　　鴻臚寺官唱進講翰林院展書官二員對立御案
　　前稍南以進跪案前展所講書鋪章其上用金界
　　尺鎮之二講官詣講案前並叩頭起立展書講
　　講畢合書復同叩頭退就班上命賜酒飯衆官
　　齊聲承㫖出就殿外叩頭退饗于左順門畢北
　　望叩頭謝恩而退天順甲申八月二日今上首
　　開經筵時知經筵官太保㑹昌侯孫繼宗少保
　　吏部尚書兼華葢殿大學士李賢濬於是時叨
　　充講官
奉天朝罷日暉暉鳳輦東行御講幃五色龍光騰黼扆
兩班獸錦絢緋衣敷揚帝典明如見對越天顔近不違
共荷聖恩親賜食相將霑醉出彤闈
　　　奉天侍宴
　　凡大宴公侯駙馬伯及在京文臣四品以上武臣
　　都督僉事以上文東武西侍坐殿上惟學士以五
　　品特坐四品上葢祖宗以此優禮文學之臣其餘
　　次第宴中左中右二門及丹墀内宴之日該宴官
　　朝退即更衣立奉天殿外俟上飲訖乃起即席簮
　　花啐酒如儀是時樂舞迭奏百戲呈應酒凡九進
　　湯五進羣臣則殺其二上屢命禮官滿酌俾羣臣
　　飲釂禮畢各官各以囊盛其酸餘者擕出濬以成
　　化三年八月二十五日陞侍講學士繼陞學士幸皆
　　預焉
聖代崇儒禮數優特陪御宴殿東頭八珍厭飫恩波洽
萬舞回翔樂意周勸釂頻承丹扆詔餕餘親用福囊收
逺方草介何多幸坐侍從容近冕旒
　　　謹身讀卷
　　凡廷試禮部先期奏請讀卷官故事以命内閣及
　　六部都察院通政司大理寺正官而翰林學士講
　　讀學士皆與焉試之明日上御便殿次第進讀御
　　筆親批第一甲第一名及第二第三名又明日未
　　朝之先上御謹身殿讀卷官以所讀三名卷進對
　　御拆封中書舍人填其名於黄榜出御奉天殿傳
　　臚是日上服皮弁設鹵薄具樂百官朝服慶賀致
　　辭曰天開文運賢俊登庸行五拜三叩頭禮謹按
　　國家三大殿謹身殿惟讀進士卷大臣一得入餘
　　日無由至其地云濬以成化己丑三月十五日叨
　　充讀卷官是年得狀元張昇第二名丁溥第三名
　　董越
多士充庭伏玉墀攄忠同對御前題進來試卷臣分讀
選出魁名帝自批殿内拆封天咫尺案旁填榜甲髙低
須㬰姓字臚傅出炳炳文星聚在奎
　　秋夜偶吟
凉風淅淅透窻紗隱几無言感歲華千古閒愁心上事
萬山歸路夢中家遐方豈有傳書鴈近苑殊多借樹鴉
恰好歸時便歸去底須憔悴久咨嗟
　　冬日朝回城束書室中偶書
宸居咫尺覺天低每日朝回坐靣西窻透日光塵作縆
硯凝寒水墨成泥書成不為窮愁著人老多因(闕/)
　
　
　
　
　
　
　
　
　
　
　
　
　
南北于今兩玉堂儼如東壁望文昌趨朝暫免通門籍
視事榮看綰院章竹汗消青春晝靜槐龍屯緑午陰涼
軟紅塵土長安道還憶聨鑣傍苑牆
　　題山水
山色空濛樹色深人家住傍碧溪潯半江月照天在水
五月風來秋滿林遯世獨輸髙士隱披圖因見昔賢心
人間何處有此景我欲因之寄越吟
　　送李立之赴南京太常
奉常自古號清卿君去南京分外清案牘盡懸周典禮
官僚並列魯諸生函香每月朝鍾阜訪古常時到冶城
却恨無由追驥尾鳯凰臺上聴簫聲
　　輓劉員外(以謗累謫/戍死遼東)
遷客年來盡賜歸獨憐君去杳無期春秋㫁獄古今少
暮夜辭金天地知遼鶴空聞留語在燕烏堪嘆白頭遲
百年公論今初定欲擬招魂托楚詞
　　醫士輓章
業精岐扁更能文不出門庭自逺聞常笑宋清書藥劵
每非徐孺謁邦君窻前生意餘春草江上愁心結暮雲
他日生芻何處奠松間碑碣竹間墳
　　市隱
靜閙由來在一心市廛原不異山林稽疑聊賣君平卜
貨殖能營子貢金九陌塵埃從滚滚一簾風月自沈沈
閒中却笑終南隱雲樹重重有客尋
　　秋日有懐
木落風髙九月天一聲塞鴈呌霜前黄花冷落愁殘蝶
紅樹凄涼咽暮蟬夜枕雨聲添别淚晴窻雲影伴孤眠
故交契濶成今古俯仰令人倍愴然
　　送雲南憲使劉丈和致仕
九重恩命許歸田猶是康強未老年忠愍家聲成父志
春秋世業付兒傳歸鴻影度雲邊樹夕照光囘雨後天
後㑹不知還有否臨岐分手各凄然
　　送畫竹屈生(崑山/人)
東風吹散漕河氷旋買吳船載酒行野樹依依連故國
雲山㸃㸃引歸程郢中誰和陽春曲吳下多傳子夜聲
白首奉常無恙在韈材應已付鄉生
　　輓貝靈臺
官居昔日幸為隣朝退過從笑語頻别後憐君先作鬼
老來愧我不如人靈臺落落今非昨𤣥室漫漫夜不晨
幾度中宵相憶處空庭無語看星辰
　　謁文丞相廟用老杜蜀相韻
泮官西畔偶來尋香火祠前氣肅森柴市陰霾存積恨
崖門驚浪散哀音更無地滿包胥淚祗有天知豫讓心
我為綱常連下拜清風颯颯襲衣襟
　　和楊鐵崖風月仙人詩韻(二首/)
風月仙人生海南拜官常帶玉堂銜九天雲霧口中吐
萬古乾坤肩上擔(闕/)　　　萬萬龜書錫範數三三
予心有喜君知否再索從今定得男
　　其二
天上玉堂吾所躭遷官猶寫舊時銜隨心行去何曽慮
信手拈來不用擔老去感人情倍萬醉來對月影成三
從今便作囘頭計家事都將付冡男
　　閒中有懐伯兄歲丙申五月十七夜枕上口占此
　　詩是年九月得訃音伯兄是日捐舘舍哀哉
看看白髪滿頭顱心志蹉跎歲月徂半世多違同被約
九京未遂首丘圖孔懐此日歸心切相見他年有命無
最是不堪聞感處霜天鴻鴈夜相呼
　　嵗丙申六月伏中雨中待朝偶成
二十年前入禁闈朝朝侍立看朝儀頭顱種種疑非我
世道悠悠責付誰人到衰年情頓減天將陰雨骨先知
可憐歲歲忙中過年少功名異所期
　　得家書
老來肌骨怕寒侵旅館埀簾寂寞心萬里路行經半載
一封書到值千金望鄉鱸膾情空切營老蒐裘念愈深
預報吾兒作歸計竹籬松逕待閒尋
　　丁酉春偶作
五十年來加七嵗古稀相去十三年飽諳世味只如此
痛絶塵緣任自然舉世不為齊客瑟後人或取蜀儒𤣥
人生但得平平過不用操辭更問天
　　九日次友韻
重陽無酒堪惆悵況是東籬未有花草木變衰人感物
關河迢遞客思家秋容不斷天無際夕景無多日已斜
白髪故人今我在相逢不用惜年華
　　張郎中父輓章
學成畢竟未曽施付與佳兒佐聖時峭拔千尋空宋壁
汪洋萬頃湛黄陂茶烟尚繞籠中鶴藥裹猶存石上芝
聞訃不勝傾慕意無由執紼從靈輀
　　送蔣知州赴潼川州
河中上黨著嘉聲又拂雙旌入峽行天子亦知強項吏
路人爭頌黒頭卿才優蜀道難還易政善漏天陰也
晴莫負平生初學意文翁寜獨擅循聲
　　嵗己亥正月吉祀南郊禮成奉㫖分獻中鎮
聖皇秩祀莅郊壇搢玉凝旒從百官薦璧禮行黄屋下
燔柴烟起碧雲端祥光冉冉從空至瑞雪飄飄擁駕還
明日慶成應賜宴嵩呼金殿拜龍顔
　　天閻宗元侍郎(闕/)
去(闕/)　　邢居敬今嵗(闕/)　　　殂挺秀並生關輔地
乘時早位少司徒也知異日名齊顯頗覺(闕/)　　漸孤
歸櫬還經舊來路秦川秋雨洒寒蕪
　　送顧廷瑞赴袁州太守
交朋寥落苦無多臨老其如又别何賓舘自應長寂寞
詩壇誰與共吟哦江湖獨往情難忍氷雪相看鬢總皤
佇聴嘉聲來闕下玉河還擬並鳴珂
　　辛丑初度日
前生自是白牛翁再見蒼龍嵗舍同身世悠悠還是客
顛毛短短返成童兩間俯仰期無愧百事修為貴有終
此去古稀年不逺桑榆晚景好收功
　　次友人寄來韻
形衰意倦髩毛斑正好閒時不得閒屈指時時計年月
馳心夜夜到家山一周孫女今能語萬里老翁猶未還
林下故人應見笑白頭奔走戀朝班
　　嵗暮偶書
屈指明年六十三人情世態飽經諳幾多黒髪不曽白
無數青衿出自藍大半交遊登鬼録一生功業付空談
不堪老去思歸切清夢時時到海南
　　敬之下第書此慰之
何事情中苦不堪憐君失意我懐慚阿房杜牧曽居五
禮部韓公也到三自嘆白頭難再黒極知青色過於藍
老予不乆歸休去遙聴佳音播海南
　　甲辰初度
百年光景易消磨三分中間二分過事到乆來天自定
人於老後日無多一天風月催歸思萬古乾坤入浩歌
心上自如無所愧閒將十指細摩挲
　　夢起偶書
秋來歸夢到家園景物分明在眼前樹掛碧絲榕葢密
籬攢青箣竹城堅林稍飄葉重堆徑澗水分流亂落田
乞得身閒便歸去看魚聴鳥過殘年
　　感事偶書
老來客氣總消磨喜得官閒稱老疴頗覺詩書深有味
却憐嵗月苦無多人生只不過如是世事真無可奈何
囘首交遊零落盡一樽對月向誰歌
　　哭邢克寛都憲
故人老死我何堪淚眼汪汪望海南宿約别來渾未踐
暮年歸去與誰談一方交友推君獨同月陞官並我三
後死為君志窀穸文雖不類却無慚
　　送人遊嶺南
君行是我來時路贈别因恩舊所遊緑柳春風巢翡翠
碧蕪寒雨呌鈎輈三冬氣暖人揮扇八月天清蜃結樓
風度祠前拜唐相為言早晚便歸休
　　送丁詡知信豐縣
家在嶺南官嶺北未應風氣頓然殊民淳為政聊因俗
事簡得閒宜讀書當路不須栽枳棘識心端可化豚魚
老予早晚南歸去側耳梅邊聴美譽
　　遊歸信筆付敬之
歸來塵土滿烏紗倦極無言感物華老景幾時猶戀禄
故園何處此看花病來應世少諧俗閒裏著書空滿家
白首揚雄惟寂寞剰將心事語侯芭
　　乙巳初度
明年六十五年來志氣昏慵漸覺衰尚幸眼明看細字
獨憐量淺怯深盃無情嵗月催人老有待溪山望我囘
自慶無憂更無病坦然心地轉悠哉
　　送張養正都憲巡撫宣府
清朝邊鑰付儒臣坐倚韜鈐䕶北門帥閫得人重有范
將門生子果如孫烏臺憲度新威振鸞掖文章舊價存
共喜禁中頗牧出臨分無惜醉芳尊
　　哭嚴宗源方伯
老我交遊徧天下眼中人少夢中多平生與子有深契
後死留予作輓歌絮酒無由澆宿草堂封何處卧烟蘿
重泉會有相逢日浮世殘年無幾何
　　題周都尉鳯鳴朝陽圖
世間有鳯人不識却把丹青繪羽毛舜樂九成暘谷曉
秦簫千仭月臺髙禎祥表徳同麟趾律品諧聲異鶴臯
擬續卷阿陳大雅明良喜起慶相遭
　　楊叔瓛哀輓
弱冠相逢今白頭别來又是十餘秋他年舟過期重㑹
前日書來未及酬無命遽成終古訣有才可惜半生休
朝中忽得江南訃老淚臨風不覺流
　　送董尚矩庻子頒詔朝鮮(戊申/年)
天王出震紀新元又值髙皇建極年詔使逺從天上下
綸音遙向海東宣四方專對詩三百兩月經行路五千
好為天朝全大體篇章珍重莫輕傳
　　送劉景元侍講頒詔安南
交南本是秦時郡再建王封六十年聖主紹圖頒鳯詔
儒臣持節下龍編碧篸青帶景如畫金馬玉堂人是仙
好為天朝全大體篇章珍重莫輕傳
　　送王儀賔奉命祀襄府先王
聖主登基禮百神宗藩告祀遣親臣寳香含霧來天上
玉節明霜照漢濵禁臠舊傳金孔雀官袍新製繡麒麟
臨分贈䇿丁寧語車葢亭前問故人
　　丁未秋偶書
萬事皆天豈自由何須屑屑咎孫劉黄金不博五更睡
白首空懐千嵗憂事到難為休犯手人當知止急收頭
故山猿鶴休嘲怨早晚乘桴海上浮
　　閑中偶書
一品髙官七十年一生常在帝王邊職居散地偏承寵
文賣明時頗值錢天上神仙仍有禄朝中宰相却無權
聖恩早晚容歸老敢為區區五福全
　　戊申嵗次韻(二首/)
辛苦鑽研老一經閉門袖手百無營歸心急似逢春鴈
交契稀如既曉星黄籍自甘當落甲白頭誰料又添丁
老天有意應憐我何幸衰年得馨寧
　　其二
老翁真箇似童兒記取韓公此句詩牙齒疎疎同齔落
頭毛短短類髫垂歩遲彷彿初行處氣短依稀學語時
倐喜忽嗔啼又哭有時伶俐有時痴
　　己酉秋思
客裏非秋亦自悲可堪臨老苦思歸厭行西月聞鷄呌
愁看南風見鴈飛伉儷人稀心事切囊書無補宦情微
衰遲自合抽身退況復明年届古稀
　　送謝鳴治祭酒之南雍
輒將史舘皆採筆去作賢關道徳師學有本原期踐履
文多枝葉在芟夷春風發育渾無迹化雨滋榮正及時
老我亦曽叨此任臨行贈别若為辭
　　脩譔費宏子充告病南歸臨行書此為别所謂輔
　　世應須𢎞事業非但以告子充亦以諗其伯父夏
　　官也時辛亥孟夏作
當代掄魁四十六就中惟子最青春既膺聖祖髙科選
莫作儒流次等人輔世應須𢎞事業還家聊且養精神
秋來我亦南歸去懐玉山前一問津
　　少年時觀大宴犒賞官軍因戰戱次其韻
公宴𢎞開為勞勞廣陳衆樂樂英豪賞心喜得難并并
致語頻將美號號金剪剪花銀獨燦玉鈎鈎月繡巖髙
皇恩重重無由報誓把平生節操操
　　因俟朝政立乆因思牛之功最大而牛之苦甚反
　　莊子犠牛之説而詠此
百獸惟牛功最大民生自用總資之生前既受千般苦
死後還遭萬㸃搥官府已收觔角用農家不放渤溲遺
幸哉得入犠牲所何事莊生尚嘆咨
　　輓同年龍太守
金榜聨名拜紫宸轉頭三十八年春朝中我尚躭閑禄
地下君先作古人㑹塟車來千里客聞䘮巷哭兩州民
嗟予鷄黍違心約舟過文江倍愴神
　　輓崔太宰恭
一代名卿衆共推逺聞㓙訃不勝哀漢庭厚徳今無勃
唐室華宗古有崔到處與民為保障當塗為國惜賢才
只今多少孤寒士淚洒西風望上台
　　思歸偶書
歐公思潁終歸潁老我懐鄉不得歸剰水殘山傒我乆
老妻稚子竟誰依在陰獨鶴鳴無和向晚棲禽倦尚飛
手植故園松與竹緑陰盈畞碧成圍
　　辛亥思歸偶書
六疏求歸未得歸可堪臨老履危機雲龍際合真難遇
海燕孤單慢自飛黄吻讀書初志遂白頭歸隱素心違
此身已屬皇家有空向秋風嘆式微
　　朝回口號
城上嚴更鼓未終趨朝猶恐不從容長安街上行看火
左掖門前立候鍾御酒飲餘黄票掲詔書草罷紫泥封
歸家已是晡時節尸素無能愧老慵
　　憶青山莊
擇得瓊臺最好山暮年准擬此盤桓木奴森列千頭立
石丈巉巖四面攅雨過畦田喧鼓吹風來花塢散沈檀
白頭想像空吟望料得今生欲見難
　　除夜感懐
傷心物候嘆伶俜越海燕天萬里程冬去春來除夜夜
鍾鳴漏盡五更更又迎端月開新令忍送殘年愴舊情
腸㫁老妻當此際燈前含淚想孤嬰
　　壬子嵗慶成宴偶成
郊宴連陪廿肆年今畨移近御床前紫垣位列星辰上
黄道身依日月邊光禄珍羞羅水陸教坊歌舞聚神仙
明年此日窮簷下夢想需雲隔九天
　　遊山寺寺僧擕卷求詩因次人韻
暇日來遊祗樹林焚香話乆落花深竹光日透成金界
烏語風傳雜梵音草繡嶺頭成紺髪月沈潭底卬禪心
老僧擕卷求詩句乘興揮毫試一吟
　　内閣晚歸口號
未曉趨朝向晚歸還如胄監坐班時自知日暮當求退
肯為途遙便逆施有制草時才已澁得書觀處眼生眵
聖恩深重無由報仰面看天但淚垂
　　壬子二月偶成
萬事無心付自然老來又過丙丁年自知泛偶行歸土
豈料枯槎解上天心志時時思報國神魂夜夜夢歸田
鷹□鵰挾吾知免擬續鄉賢羽扇篇
　　壬子四月有感
平生安分只隨縁臨老登庸出偶然兩脚徐徐行實地
一心坦坦對青天月因近日光常減竹到經霜節愈堅
記得唐人好言語相公但願汝無權
　　題老狂卷
狂夫不待老來狂早有狂名滿四方罵座不時閒呌噪
逢場隨處輒踉蹌分明口語非干醉真實心腸不是佯
如此顛狂狂得好老來更覺老清強
　　送傅日川學士還鄉祭掃
日射金鋪曉殿開拜辭丹陛出蓬萊録將帝制墦間爇
戴得皇恩天上囘經握孜孜勤日講驛舟早早及時來
濟川調鼎君家事有待騎箕上泰階
　　送李世賢祭酒之南雍
拜得儒流第一官橋門環立萬人觀及門有造皆宗孔
在列無人敢笑韓化雨極知霑溉易士風誰道轉移難
老儒曽倚經師席囘首當年愧抗顔
　　壬子九月偶書
年踰七十萬縁隳致政還鄉已後期老至未為天所佚
運衰苦被鬼相欺殘冬看厯無多日盛夏披綿不是時
自愧將何報明主倒行恥效昔人為
　　壬子十月望雪
家在炎天不雪鄉北來始見六花颺藍關度馬八千路
瀚海看羝十九霜喜見臘前三度白預期秋至兩岐黄
囘思鄉里人何幸細雨寒泉正怖忙
　　閒中書懐壬子冬作
好似一春蠶作繭纏來纏去自纏身朝紬暮繹空勞力
萬緒千端總為人殘杼不能成丈匹荒絲徒爾費經綸
枯桑葉盡蠶蛾老落得區區一蛹存
　　頒厯日有感
厯尾開除十二年又看新厯殿前頒嵗華減少思歸切
老病加添拜起難陳請不知何日吉出行預擇幾時安
自嗟不似殘冬厯既有新書始放閒
　　偶書
雪壓頭皮百念灰老來心事苦相違未當死日兒先死
正好歸時我不歸肩弱豈勝衣重墜眼昏幸有手頻揮
雲衢萬里天無際愁見寒林掛落暉
　　癸丑内閣晚囘口號
玉殿東頭第一班朝朝屏息奉龍顔百年已自七旬過
一日都無數刻閒戀土每懐生處樂乞身惟願死前還
文淵閣下歸來處愁看殘陽薄暮山
　　壬子除夕偶書
人生誰不愛幽棲歸計多因爵禄迷萬里空勞傳信鴈
五更真悔聽晨鷄麟䑓事業心徒切燕翼貽謀話莫題
又是一年將盡夜覊愁鄉思苦凄凄
　　學(闕/)
一簇園林傍水隈葭墻松逕滿莓苔山中遊客應常念
天上主人殊未回梁燕呢喃空自好春花爛熳為誰開
聖朝不少辭榮者得遂居閒亦樂哉
　　海詩
乾坤浩蕩𣺌難量溟渤茫茫試騁望雲脚四垂天作界
浪頭雙湧漩成洋(大洋中洋兩際浪頭相撞擊而/還分開為一路號曰分水洋)夜深
寳氣騰光熖嵗乆龍漦結古香一自大觀歸老眼尋常
一口吸江湘
　　冬夜掖門待漏口占
夜漏將終曙未光一襟凉露兩靴霜仰看幾陣宫鴉過
立候三通禁鼓長宦味也知歸去好人生最苦老來忙
殘年故智餘無幾圖報無能秪自傷
　　朝退偶書
一生辛苦事經綸待得時來志已湮乾鵲結巢寧為已
春蠶作繭自纒身相逢謾説明朝話自分甘為此世人
强曵病軀循壁走老來無復舊精神
　　白紅梅(二首/)
梅花自是羅浮種度嶺踰江萬里來三白已消孤節峻
萬紅未放兩枝開霞裾雪袂雖殊色月魄霜魂本共胎
此日托根清禁裏九重雨露得深培
　　其二
南枝向暖北枝寒一種春風有兩般忽到窻前疑舊夢
閒巡簷外索新歡氷肌冷沁瑤池月綘質光疑紫府丹
同是羅浮山下客遙從京闕望鄉關
　　癸丑科傳臚侍班口占
聖朝取士禮為羅親聴傳臚十四科一代治平深有賴
幾人功業保難磨慚予老嵗名虚得視衆同年幸獨多
白首尚霑恩澤在以身殉國待如何
　　道中聞有哭子者感而作
老去思鄉正愴情不堪又聴哭兒聲也知人理終歸盡
亦解死亡難復生耳裏忽聞腸似割眼中不覺淚如傾
年踰七十無多日不免同為地下行
　　客有談及家林者偶成
八月秋髙露氣涼悲時感物倍思鄉白頭倦值文淵閣
清夢頻歸學士庄椰殻脂凝將減水榔胎子出正分房
尚方珍饌經嘗徧却憶家林野味長
　　聞哭聲有感
㫁盡肝腸是哭聲世人何者最鍾情少年佳偶初相得
晚嵗賢兒再不生鞠育恩深渾未報匡扶事左永難成
平生此境皆親厯幾度號天淚若傾
　　重陽(三首/)
滿城風雨近重陽籬菊含滋欲放香明日陰晴殊未定
先時歡㑹又何傷茱茰細看今還徤竹業新醅且預嘗
幸免催租人敗興不妨連日醉壺觴
(右八/日)
滿城風雨作重陽籬菊滋滋濕更香不用登髙狂落帽
正須開口笑傳觴村醪彷彿宜城醖田舍依稀崔氏莊
乘興盡歡同一醉明年誰在又誰亡
(右九/日)
滿城風雨送重陽不獨蜂愁蝶已忙乘興還來聨㫁句
開懐重與盡餘觴須知佳節難常遇未必寒花遽減香
笑殺牛山垂淚客逢時不樂却悲傷
(右十/日)
　　京城見梅
梅花本是江南物萬里移來入禁城此日托根真得所
明年結子便調羹上林天近春偏早此地寒多節愈真
我亦羅浮山下客異鄉相見倍鍾情
　　偶讀魯論篤信好學章因誦宋蘇州七十詩愛其
　　二語用予意以足之
太平世界古稀人文武班中最老臣鄉國八千餘里路
朝行四十一年春舉頭數數看天色屈指時時計日晨
莫侍朝廷差致仕急宜抖擻老精神
　　慶成宴上口占
我是再來丘道源夙生功行簡穹𤣥長春仙侣同宗𣲖
瓊琯真人契世縁光岳氣鍾生福地星辰班近聴鈞天
紅雲紫氣通明殿侍坐玉皇香案邊(道源宋人名濬長/春仙侣丘處機瓊)
(琯真人白/玉蟾也)
　　郊行有感
西風匹馬度郊原景物無窮布滿前數寸草中喧衆鵲
萬重雲際杳孤鳶天垂野盡疑無外海濶波平不見邊
千里江山一時趣都歸眼界㑹心田
　　明妃(二首/)
逺從南國入京師又越邊關出北陲棄置拚為胡地妾
哀吟猶托漢宫詞大防自決嗟何及覆水難收體已虧
不是君王不相贖贖將歸去亦奚為
堂堂中國仗天威雷令風行孰敢違却把蛾眉為虜餌
不羞巾幗代戎衣知心只計恩深淺論事都忘理是非
豈是漢家生女子桑弧蓬矢掛宫闈
　　憶戚文湍編修文湍别我去也餘二十年夫人鬼
　　殊途於故人妻子尚有憐顧之意況生為人乎予
　　因老妻述其夢中所見感歎者乆矣曰不但今世
　　無此人亦未聞古有此神也古詩有云莫憑無鬼
　　論終負托孤心予愧於君也多矣抆淚書此數句
　　以逢之君神遊八極幸勿笑曰我不識世間人作
　　何等語雖然予年踰七望八在人世幾何時哉㝠
　　㝠之中相見葢有期也明年乞骸南還道錢塘江
　　求一帆風以相送不知肯于夢中一㑹晤否耶
幽顯殊途隔死生九泉猶有故人情曼卿真作蓉城主
太白長留翰苑名念我明明來入夢哀君側側每吞聲
朝囘坐對黄封酒悵歎鷄壇負舊盟
　　其二
人鬼殊途隔死生故人猶有故人情百年交誼心相契
一㸃英靈氣尚明往事蘧蘧周化蝶才名赫赫白騎鯨
何時洒酒胥濤上借我一帆風送行
　　題故紙
肉食何人與國謀慚予食肉不知羞先言果中王嘉祜
後患其如畢仲游未死死前千可慮得歸歸去百無憂
鑽研故紙都無用留與人家覆甕頭
　　甲寅進秩偶書
御筆親陞三學士寵光濫及一衰翁天心獨眷恩難報
日力無多技已窮老我羞為阿世學昔人曽決背城功
除書未捧先垂淚可惜虚閒半世中
　　甲寅初度
人生七十古來稀我度稀年又四朞竊比夢楹加一嵗
如方易簀活多時平生切切懐三戒此日休休有萬宜
所欠是歸兼是死四分百嵗過三之
　　京師元夕月圓
三五元宵月正圓半空星斗下人間樓臺處處春初晏
閶闔重重夜不開萬象昭囘天上景六鼇聳出海中山
君王有詔同民樂特與臣僚十日閒
　　輓人母
哀哀父母生身感退食常常有所思萬里家山頻入夢
四時霜露每興悲劬勞得疾皆縁我鄭重承頒欲遣誰
惟有盡忠禆孝理寵光用以報恩私
　　江行
緩歩沙頭散晚愁行隨流水向東流山吞落日紅垂沒
樹接飛雲白暫留暝色入林天向夕涼風飄葉景初秋
閒中却憶滄州叟髙卧忘機對白鷗
　
　
　
　
　重編瓊臺藁卷五
欽定四庫全書
　重編瓊臺藁卷六
　　　　　　　　　　　　　明　邱濬　撰
　七言排律
　　首尾吟
　　　邵堯夫作首尾吟一百三十六首性理書摘取其中六
　　　首予在學校時每聞鄉先達馮本清教諭者去其首
　　　尾而次第其中聨句以為排律時寓齋舍閉目諷誦予
　　　卧聼之心竊感焉嘗欲效其體作之未果也嵗壬寅孟冬
　　　享太廟齋居不成寐偶憶徃事因綴緝成百韻而貫以
　　　首尾云時予年六十二距聞詩時四十餘年矣
深翁可是愛吟詩詩比堯夫乏妙詞自信生來原有此
誰云别後更無之康衢擊壤由童子閭巷觀風命大師
本自性情該物理雖縁人作實天機義同制帛分經緯
體類行兵别正奇絲出繭中紬作錦風行水上旋成漪
空花鏡影渾無迹陣馬風檣杳莫追蜂過芳林花變蜜
龍歸深洞水浮漦陽生地底灰先動春到人間鶯自啼
蒼狗白衣雲片片瓊林瑶樹玉枝枝錦鷄傍水吐文繡
天馬行空脱馽羈琚瑀珩璜聨委佩山龍藻火著垂衣
畫蛇底用多添足得兔端能不在蹄收斂精神養光彩
磨礲圭角去瑕疵已從學海掀波浪又何吟壇振鼔旗
耳竅風調聞地籟巵言日出和天倪生芻結束人何在
嘉樹留陰衆共思日出髙岡梧菶菶雨滋淇澳竹猗猗
四時盎盎春常在萬象欣欣物自私心上有天何廣大
眼前無地不平夷青青白白好光景坦坦平平正路岐
境靜不聞尨也吠簾垂惟許燕于飛煙銷日出天開處
月朗風清夜靜時泰宇定餘光發越𤣥關透過理精微
靜中玩物人皆我妙處忘形我是誰身外無營安素分
念頭纔動審先機操心有要視為則用志不分神乃凝名
利場中休汨沒詩書府裏自委蛇人惟嗜慾天機淺身為
求安識趣卑萬里矩行遵大道中天鼎立搆丕基寅賔
出日須明發戍㑹終天尚逺期獨樂何如同衆樂人知
未必似天知春冰履處輕輕歩槃水擎來緩緩持坐地
每思牛背穩行時如在蟻封馳千金勿失秦人信三寶
惟先老氏慈心地一區勤灌溉經畬五段細耘耔百家
衆技儒為大二典三謨古是稽夜誦餘光燈是火朝餐
至味菜成虀經綸畢自靜中起造化先從動處窺萬物
翕張機出入兩儀闔闢氣推移星辰轉勢歸樞極爝火
潛光避赫曦屈指三千年過速㝠心十二㑹來遲百王
禮備周公旦萬世文宗魯仲尼道載六經先易象人更四
聖首庖羲從知為道道非逺自是先天天不違燔黍擗
豚人蠢蠢標枝野鹿俗蚩蚩山形疊疊兼成艮火性炎
炎兩作離魯國經成麟絶筆虞庭樂奏鳳來儀心同此
理非由外天畀斯文果在兹夢奠楹餘多異學問膠舟
後少雍熙文衰八代資先覺道䘮千年賴指迷妙契𤣥
文因(闕/)握猛聞至論徹臯比源從泗水通沂水流出濓
溪滙建溪吾道與時仝否泰物情隨世遞興衰古今沿
革事無盡天地生成物不齊絶統沈㝠誰更續淳風頺
墮竟難支一時暫用假仁義百世恒存公是非治國必
求醫國手成家全仗克家兒權奸僣竊如騎虎列國交
爭似奕棋列衛重關嚴虎豹收功京觀築鯨鯢史成汗
簡消青竹詔演絲綸寫緑綈往古興亡宜鑒戒時人善
惡互師資智謀幽谷鷄三唱夢幻邯鄲黍一炊君子祗
應為理屈男兒爭肯把頭低何須巧計營三窟惟合端
身守四維愛日豈宜忘跬歩惜陰當至計毫釐人生但
願平為福世事無如欲最危適道隨時飲湯水矯偏因
性佩弦韋事因弄巧多成拙人欲求全或得虧髙誼一
天雲漢薄大名終古日星垂挺身屹屹千尋壁大量汪
汪萬頃陂明月含光呈澤媚白虹騰氣炫山輝言無髙
論平平爾心有真誠斷斷兮就局面中評黒白出形骸
外索黄驪空虚腹實書千卷壘塊胸澆酒一巵烈士壯
心長落落狂奴故熊謾睢睢老容將至先尋鬢憂念纔
生輒上眉我欲息爭廢衡斗時方趨利競刀錐千年最
是時難遇四序豈惟秋可悲星孕人文韓值斗天開道
學説騎箕心存任道聊乎爾志欲匡時肯已而林木既
掄從鋸斧冶金不躍任鑪錘生兮不食無功禄死矣還
留進諫屍一一鶴聲聞在野翩翩鴻羽漸于逵靈均憤
世終身醒子美憂時兩鬢絲天理人倫期不悖民情土
俗要相宜治微存迹皆非至樂到無聲始是希孔孟聖
賢猶不偶伊周功業訖難為囘思往事知今是細數流
年近古稀百事無成吾已老九原可作孰同歸草𤣥楊
子免投閣發憤董生曽下帷勘破本來真面目完全無
用老頭皮秦宫立命星躔井(予立命/在未宫)魯地安身月在
奎(太陰在戍/躔奎度)松栢嵗寒堅晚節桑榆景暮惜餘暉無人
來問維摩病有肉難令沈約肥氣忿已無空有口貪嗔
都盡尚餘癡早知富貴非吾願真信經書不我欺耿耿
萬年心不死惺惺兩字口頻提生成敢忘君之賜身體
要全親所遺首尾足成詩百韻深翁可是愛吟詩
　　擬杜詩壯遊篇三十六韻
營丘受氏本諸姜青社遙遙世澤長八姓入閩紛競爽
一枝過海擅孤芳九千里路趨京國四十餘年侍帝王
北學逺期追孔孟後生直欲泝崔張也知道並乾坤大
要以文爭日月光天下有書皆獵渉世間無事不評量
推明孔志華夷辯分别軻書義利場篆刻文辭羞伏子
紛更政事戒貛郎撫機重惜千鈞弩淬刄恒堅百錬鋼
自分守株傒(闕/)握誰曽躍冶望干將平生載筆居中禁
十載横經坐上庠𤣥聖席前頻舍菜玉皇案側屢薫香
四更輒起行趨闕一日何曽病貼床走也素甘循格調
彼哉剛欲外傖荒野梅無意調金鼎海燕何心壘玉堂
豈是積誠能感格故於臨老特明揚靜思蘇軾無他道
顯見孫資實不祥才盡尚餘囊底智症多先試眼前瘡
謀猷昭外非歸美仁義陳前欠贊襄七望八年多健忘
四隣五位愈兢惶進書豈止三千牘請老連封十數章
持節有同花上露孤蹤好似水間檣草虫乍出遭鵰挾
雲際髙騫嗾猘傷倒逆昔曽非主父雷同今益信東方
抗顔纔説笑于列運肘將書掣在傍天子亦憐臣老病
時人都咤我方剛言歸幸免周留召獨見誰為杜斷房
世界無如生處樂人生不幸老來忙堅牢遜位寧懲蔡
清白傳家敢慕裼受賄納人千萬拜慢藏存稿兩三箱
壯心日暮成灰燼老性年來異桂薑頂踵盡將輸聖代
夢魂時感見髙皇編摩未遂吳兢志忠實空存衛綰腸
府仰兩間生不愧沈𡨕九地死難忘不堪柳質零秋景
徒有葵心向太陽甚矣吾衰決歸去欲行又止乆傍徨
　　俞氏雙夀詩
兩人一百六十六共閲七朝全盛時誕日稍遲八日後
流年恰長十年期陰陽配合賢相敵琴瑟調和老更宜
桃李河陽元子貴春秋南極老人齊九重章服從天錫
八袠康強在古稀兒率諸孫爭獻綵翁隨阿姥共含飴
莊生書裏椿何老杜母山前竹也慈香稻秋成炊子粒碧
梧晚暮長孫枝年年三月連稱慶首首羣賢屢賀詩早
晚乞骸南國去三山門外訪幽棲(金陵俞黼廷章予乙/酉主試應天所取士)
(也有美材而負屈稱以親老急於禄養俯從舍選一任/邑宰閲十數年猶循常調其二親尚康強無恙如五六)
(十嵗時今其考滿書最南還將便道過家稱觴上夀予/乆焚筆硯念廷章相與餘三十年未嘗得予一字故勉)
(為書此俾持歸以為/二親夀觴之侑云)
　　孔子泣麟圖
麟之來也胡為哉宣尼一見掩袂哀因兹托始一王法
千年大義從此開吁嗟爾麟盍來生此文明世親際聖
人在天位若使宣尼重見之歡欣贊頌將何如
　　洙泗圖
自從天一所生水地六成之流不已人見源泉混混來
孰識其中涵至理魯國之川洙泗沂夫子所在今何之
申申夭夭不復見滔滔汨汨常如斯
　　鍾吕醉酣圖
我聞神仙超出塵寰外御氣乘風餐沅瀣如何也入醉
鄉中捐取仙舟償酒債謾羨純陽與正陽看來都不如
杜康縱然洞裏活千嵗何異人間醉一場
　迴文
　　夜宿江舘(有序/)
　　　嵗庚午歸至金陵寓新河客邸鄉友馮元吉誦
　　　宋人周明老龜山迴文詩命予兩和其韻以夜
　　　宿江舘為題明老詩曰潮隨暗浪雪山傾逺浦
　　　漁舟釣月明橋對寺門松徑小檻當泉眼石波
　　　清迢迢緑水連天碧藹藹紅霞映日晴遙望四
　　　郊雲接海碧波千㸃數鷗輕用意曲折命辭瀏
　　　亮信為難及矣但其中潮浪浦泉波水等字太
　　　多不免重複既曰緑水連天而又有雲接海之
　　　句一意而兩出矣當漁舟釣月之時又安得紅
　　　霞映日乎
潮生海岸兩崖傾落月江楓映火明橋透白波流水逺
屋連紅樹帶霜清迢迢漏盡寒更曉片片雲收夜雨晴
遙望楚天江𣺌𣺌茭蒲盡處落鴻輕
　　菩薩蠻迴文秋思(有序/)
　　　予幼時嘗讀朱文公劉靜修文集俱有菩薩蠻
　　　迴文詞惜其隨句倒讀不免意複不如至尾讀
　　　迴為妙已曽以村居為題作一闋矣後失稿閒
　　　中復戯作此云朱劉二先生詞附此朱詞云晚
　　　紅飛盡春寒淺尊酒緑陰繁老仙詩句好長恨
　　　送年芳又次劉圭父韻一闋云暮江寒碧縈長
　　　路花塢夕陽斜客愁無勝集醒似醉多情劉詞
　　　云水圍山影紅圍翠溪近水橋西隱人誰與問
　　　孤鶴對言無
紗窻碧透横斜影月光寒處空幃冷香炷細燒檀沈沈
正夜䦨更深方困睡倦極生愁思含情感寂寥何處别
魂消
　集句
　　集唐句送魏孔淵御史謫判潼川
鳴玉朝來散紫宸鳯樓回首落花頻鵷鴻得路爭先翥
鸚鵡才髙却累身直以疎慵招物議不趨權勢正因循
只因宋玉閑唇吻自保曽參不殺人謾説簡書惟物役
猶將談笑出風塵眼前好惡那能定夢裏輸贏總未真
芳草有情皆礙馬江湖何處不通津長空淡淡飛鳥㓕
客含青青柳色新東澗水流西澗水錦江春似曲江春
長沙不乆留才子莫厭傷多酒入唇
　　行路難
蜀道難難於上青天蜀道易易於履平地行路難不在
水不在山只在人情反覆間
　　悼亡(五首/)
孟光舉案與眉齊半臂初交又解擕千里關山千里夢
一畨風雨一畨啼每因舊事増新感莫動哀吟易慘悽
自古佳人多薄命幾多紅粉委黄泥
　　其二
芙蓉肌骨緑雲鬟傷别傷春更萬端去日漸多來日少
别時容易見時難春蠶到死絲方盡滄海揚塵淚始乾
無可奈何花落去五更風雨五更寒
　　其三
一别容音兩渺茫不堪端坐細思量雲收雨散知何處
燕語鶯啼亦可傷誰愛風流髙格調我憐貞白重寒芳
愁來欲奏相思曲只恐猿聞也斷腸
　　其四
雲想衣裳花想容幾宵魂夢與君同笙調恨譜參差度
錦疊空床委墜紅千古怨魂銷不得一川秋草恨無窮
狂風落盡深紅色一片西飛一片東
　　其五
腸㫁春風為玉簫我心懸斾正揺搖一痕心事難消遣
萬片香魂不可招慘慘悽悽仍滴滴霏霏拂拂又迢迢
砌成此恨無重數縱得春風亦不消
　歌行
　　竹林七賢圖
炎精無光蜀燼銷當塗墜地馬蹴槽矯時之枉遂過正
棄置禮法如毫毛太行之陽富修竹猗猗萬竿似淇澳
一天爽氣風聲清滿地涼隂雲影緑風流醖藉一四子
適從何來聚於此中有一人龍鳯姿土木形骸出泥滓
神交一世皆名賢渾金璞玉人中仙擕來濁酒對青眼
欣然神解皆忘言或作絶交書或為大人傳窮為途中
哭同向樹下煆頌酒有徳以酒為名羣豕每同飲五斗
乃解酲寓情廣陵琴感舊山陽笛黄公爐畔互酣歌廣
武觀前閒嘆息作者七賢矣一去不再來荒山既無舊
墟落枯株豈有餘根荄我觀竹林圖為作七賢歌晉人
曠逺尚𤣥語其源起自王與何二人開其端七賢為之倡
自從决去禮義防狂瀾頺波莫能障後人欲知七賢誰
嵇山兩阮劉王向
　　題林良畫鴈圖
古來畫格非一科今時畫史非不多專門雖各有家數
其如去古皆逺何仁智殿前開畫院嵗費鵝溪千匹絹
丹青水墨各爭能誰似羊城林以善早以才諝起名姓
登上方揮毫落紙意間推羣工環視如堵墻一日聲名
遍天下世人不買邊家畫衆科獨有翎毛工郭謝戴學
俱減價吾聞畫畫畫意難寫生自古稱黄荃黄荃已去
數百年天復生此人于嶺海之邊黄荃寫花林寫鳥神
氣超出形色表筆端造化俄生生心裏靈冲空了了朅
來玩此六鴈圖形容毛片箇箇殊凝神洞視竚立乆縑
素墨迹渾如無耳中彷彿聞鴈語意恐飄然忽飛去不
知從何得此本筆意所到皆天趣九原不可作對圖情
愴然可憐絶藝入妙品泰山一指横其前腰金衣錦何
等者以善端合簪貂蟬
　　夀星圖
南極之上有老人星光芒燁煜昭示夀徵誰哉好奇古
䫉比夀者相身披織女絹手握太一杖軀幹何其短頭
顱如許長靈臺無乃小局促天庭胡用髙軒昂神人自
與凡人别顔如丹霞髪如雪誰知天上人也有老時節
嗚呼氣結為星亦解耄人生那得長年少我觀夀星圖
為作夀星詞奉以祝眉夀千百嵗為期五緯呈祥天宇
清五嶽效靈地道寧中黄一氣分五徳幻形五老表夀
徵仙風道骨煙霞袂大人迥與塵凡異五總靈龜千嵗
䴥七籖雲笈九天炁豈非受命大羅天駕風馭氣來人
寰永錫吾皇千萬夀坐令海宇熈熈長在春臺玉燭間
　　三仙傳道圖
我聞混沌初七竅時未鑿元炁一縷煙天地大胚璞太
元之先本自然物物各盡其天年醉生夢死順帝則不
知何物為神仙刼運既開文字現經歴赤明暨炎漢天
書八字露光芒天真皇人為析辯展轉相授度世人錬
精成炁炁成神一朝神成歸大道隂魂銷盡留陽魂黄
庭内景三十六𤣥牝有門神在谷何必彬彬萬遍功妙
解惟須一言足老聃後裔東華君妙道不肯輕示人非
因胡僧愛饒舌雲房安得來相親一見之間即深契依
稀記得前生事銕衣脱却着羽衣五體勒拳便投地開
成進士吕紹先慮後逺及五百年君門不候龍虎榜仙
家却結鉛汞縁父祖子孫傳一道自得由來在深造三
成五等萬千言一一從頭都説到長生性命金丹説太
乙刀圭大符訣演金科兮運劍法抽𤣥關兮開玉匣口
傳心授盡通徹身體力行益親切一傳肩吾施再傳海
蟾劉海蟾以後分南北兩宗若不相為謀南宗始紫陽
正傳海瓊白北宗始重陽七傳長春丘誰云仙人長不
死如今那見一人留朅來觀此傳道圖目擊道存心暢
舒幾陣清風出㯶箑一天浩氣藏瓠壺銕虬扶身筋力
固青蛇在袖膽氣麄對之融神三歎息勿憶三生是丹
客曽向璇霄借鶴騎每於𤣥圃偷桃喫本與處機同一
宗紫霄真人是鄉中夤縁欲啓𤣥命秘去學鄒訴註參
同老到不為天所佚身欲奮飛無羽翼聖恩若放歸海
山方丈蓬萊應咫尺
　　題山水
我本山中人老作朝中客玉闕金門非不戀碧水丹丘
也須憶每常騎馬想牽牛幾聴鳴鑾思棹謳夢魂不怕
江山逺夜夜飛歸海上洲欲歸未歸止惆悵偶見新圖
心悒怏恍如去國見似人閴若迯空聞足響上題一塵
不到處境靜人閒多雅趣彷彿疑為舊所居分明似識
曽行路記得山中睡起時倚閣停雲有所思忽然來我
平生友心欲急見嫌舟遲圖中便是心中意風流畫史
何多致半幅輕綃萬里思無乃筆端能縮地對此融心
神居然念鄉曲江上愁心千疊山雲間遯迹三間屋憶
年十五心尚孩十八年前曽夢木木已合抱孩白頭某
山某水何日重釣遊爾時江村竹屋下却望紅雲在天
際縹緲五城十二樓
　　剡溪圖
誰人寫此滄州趨邈出髙人隱居處千疊坡仙心上山
半壑丁公夢中樹江天漠漠雲悠悠一塵不到境更幽
阿誰青天白日裏却駕山陰乘興舟舟從天際來人倚
窻前立心急恨到遲興盡愁歸亟人生百嵗須㬰間交
游心事千萬端不如意事十八九朋簮㑹合良獨難所
以豪傑士神交友千古未見恒相思既見愁遽去幸此
太平世有此數日閒拏舟時相訪罄我平生歡心交苦
不多好㑹亦云罕如何未相見中道俄然反晉人虚浮
固可嗤王戴交誼薄可知須知朋友五倫一請看此圖
歌此詩
　三禽言
　　得過且過
　　　華山有鳥名寒號蟲方春時鳴曰鳯凰不如我
　　　至冬毛羽皆落則又鳴曰得過且過藥中五靈
　　　脂即其糞也
得過且過多福如何少遭禍紇干山頭凍羽乾真信鳯
凰不如我得過且過
　　行不得也哥哥
　　　金兵追宋元祜后至章貢幾及之時人有詞曰
　　　天晚正愁予春山啼鷓鴣葢言行不得也
行不得也哥哥十八灘頭亂石多東去入閩南入廣溪
流湍駛嶺嵯峨行不得也哥哥
　　不如歸去(元至正十六年子/規啼于居庸關)
不如歸去幕巢不是安居處江淮赤氣亘天明居庸是
汝來時路不如歸去
　詩餘
　　寄題岳王廟
為國除患為敵報仇可恨堪哀顧當此乾坤是誰境界
君親何處幾許人才萬死間關十年血戰端的孜孜為
甚來何須苦把長城自壊柱石潜摧雖然天道恢恢奈
人衆將天抝轉囘歎黄龍府裏未行賀酒朱仙鎮上先
奉追牌共戴仇天甘投死地天理人心安在哉英雄恨
向萬年千載永不沈埋
　　　(右調沁/園春)
　　玉堂即事(二闋/)
九重天上五雲深髙處是詞林西崑東壁圖書府文昌
近帝座天心身世瞻依堯日筆端揮灑商霖　龍日煖
布清陰宫漏晝沈沈絲綸草罷渾無事黄封酒花底頻
斟但得身常歩玉不須腰有黄金
　　其二
玉堂清切倚璇霄秘閣鬱岧嶤清冷風露非人世祥雲
擁瑞藹飄飄材舘廣儲杞梓玉峰羣聳瓊瑤　蓬萊淺
不通潮無福也難消夙生若有神仙分今生也自在逍
遙飽聴鈞天樂奏不聞凡世塵嚻
　　　(右調風/入松)
　　秋思
雲散嶺頭光葉落山形瘦目斷遙空鴈不來正是悲秋
候　雨㸃水痕圓風蹙波文皺顧影徘徊落小池頓覺
人非舊
　　　(右調生/查子)
　　江村
鷺破青林鳬分碧藻江村景致天然好一塵不到萬縁
空人生只合閒中老　古樹巢雲落花繡草四山絃管
啼幽鳥醉來白眼望青天人間别有乾坤小
　　　(右調踏/莎行)
　　春日㑹友人梁氏園遊賞
城闕峩峩禁籞重梁家池舘閙春風韶光盡在花畦畔
生意都來草徑中　天廣大日從容十分春色萬枝紅
醉中記得西楊語莫待銀蟾生海東
　　　(右調鷓/鴣天)
　　大庾有隱君子曰鄧徳温先生别字梅峰業醫而
　　通于儒士大夫有事之嶺南北者必延訪焉積書
　　至數千卷好賢樂道之心老而不倦年近古稀即
　　豫作夀藏自撰墓志葢幾於古之達者也僕與之
　　不相見者十有七年矣今忽有書來求僕預作輓
　　詩展誦之餘惻然興感特為綴滿江紅詞一闋以
　　廣其意他日䝉賜告歸省道過横浦少憇梅峰
　　之下命童子歌此詞以佐觴先生能為我痛飲否
　　詞云
百嵗人生幾何許駒馳過隙古稀年到風雲夢㫁桑榆
景迫世事分明同露電人身畢竟非金石羨梅峰勘破
死生關真奇特　棺未葢機先息身有限名無極問如
何漆園傲吏鹿車狂客蟲臂䑕肝天所賦鳥鳶螻蟻君
奚擇指歸途明月滿長空溪山碧
　　　(右調滿/江紅)
　　昔髙槎軒作水龍吟詞詠紅竹予誦而喜之欲擬
　　作一詞未有以起其意者適余友志昂奉常以松
　　雪翁鈎勒竹卷求題故為作此詞
佳人空谷隕落猗猗菉淚盡粉乾銷膩玉翠袖僅餘邊
幅　吳興公子清狂臨池不學鍾王堊帚掃成飛帛雕
鎪金薤琳瑯
　　　(右調清/平樂)
　　和東坡韻題赤壁圖
黄州遷客意翩翩不是風塵中物一葉扁舟凌萬頃氣
葢烏林赤壁孟徳雄才周郎妙算到此俱銷雪横江一
笑眼中誰是英傑　一自兩賦成來山川勝槩倍増輝
發鶴夢簫聲隨水去只有聲華難㓕靜對新圖閒歌古
句竪起衝冠髪何時載酒江心重泝流月
　　　(右調酧/江月)
　　夏日即事
緑槐庭院紅蓮沼清夢㫁池塘草推枕起來天未曉佳
期悄悄人似流鶯老　家園萬里雲山杳乆不見音書
附魚鳥世事縈纏何日了這般情緒這般懐抱畢竟何
如好
　　　(右調青/玉案)
　　癸巳初度
今朝五十三年年嵗嵗平平過如斯而已不須更問如
何則可自有前程别無外事但求諸我把眼界掙開肚
皮寛放偃然坐忙中躱　少日東塗西抹到如今要他
作麽深知物理飽諳世味不過些箇好植深根更安固
蒂冀成結果待從今向後年添一嵗受人拜賀
　　　(右調水/龍吟)
　　己亥初度
老子明年六十齊百年光景日頭西幸無熱病兼寒病
免得花迷更酒迷　知痛癢識髙低平生作事不蹺蹊從
今好閉雌黄口再莫人前浪品題
　　　(右調鷓/鴣天)
　　學士莊
瓊城西畔小瀛洲景到十分幽玉堂天上仙凡隔人歸
也帶得風流　占㫁丹山碧水移來玉宇瓊樓冬簷暑
簟趣休休暫樂此林丘雖云絶島窮荒地清髙處不減
中州不自承恩歸老那時任意優游
　　　(右調風/入松)
　　翰林修譔涂瑞邦祥得賜告歸省于其鄉館閣諸
　　公皆有詩送其行予鄉先達也與其先大父時慎
　　翁世父致仕郡倅公尊甫封編修君有世契而邦
　　祥偕其弟瑾皆予教大學時弟子也服嶺以南由
　　進士入官翰林者自予始厥後二十五年洗馬叔
　　厚以㑹元進又十年邦祥以探花進甫三年編修
　　可大又以榜眼進繼此而又有編修伯誠者源源
　　而來予老且病荷列聖深恩無能為報方幸鄉後
　　進之有繼可以籍手言去他日去歸故鄉又幸白
　　首故人享林泉之閒福而有佳子弟以文章登禁
　　近以克振其家聲邦祥之行因填一闋寄聲其乃
　　伯乃父以致予願慕不可得之意當衣錦光榮之
　　晝夀筵髙張之時親朋畢集觥籌交錯使童子歌
　　此曲以侑觴非但以誇張涂氏一家之盛且榮亦
　　使嶺南十郡人士聞之皆知所感發興起云
四十餘年比仕中朝多少交朋念海内游從英雄豪傑
非無心契不似鄉情玉季金昆錦衣紗帽南極熒熒兩
夀星況有兒俱青雲得㒞白晝光榮　嶺南文運重興
喜又在君家見昂英向奉天殿上觀承賜第文華殿裏
拱聴談經積善有徵讀書成效嘉與鄉邦做法程好為
我看河南人面甚日分明
　　　(右調沁/園春)
　　題情慰奚原啓下第
佳人薄命嘆紅粉幾多黄土豈是老天渾不管好惡隨
人自取既賦嬌容又全慧性却遣隨凡苦不平如此問
天天竟無語　可惜國色天香隨縁流落飄泊今如許
借問繁華何處在多少樓臺歌舞紫陌春游緑窻晚繡
過客驚眉嫵人生失意從來無問今古
　　　(右調念/奴嬌)
　　春思
午窻閒展湘紋簟春夢醒來眉作斂珠簾捲重門掩情
事不堪重㸃檢　晚山青似染望眼年年頻減惆悵流
光荏苒芳心無半㸃
　　　(右調應/天長)
　　老去不禁衣重口占
穿衣又重穿少又寒凍疊疊層層難舉動覺得渾身疼
痛　兩肩壓得低垂一身擁作虚肥除是無官方好有
官須要穿衣
　　　(右調清/平樂)
　　題扇
白玉肌膚𤣥玉柄信手鋪排十二欄杆并衆骨攢來頭
上釘倐開忽㑹何曽定剪破春雲分半鏡謾擺輕搖細
細涼風動赫赫炎嚻俄退聴知寒識暖隨時令
　　　(右調鳯/棲梧)
　
　
　
　
　
　
　
　
　
　
　重編瓊臺藁卷六
欽定四庫全書
　重編瓊臺藁卷七
　　　　　　　　　　　　　明　邱濬　撰
　章奏
　　進大學衍義補奏
臣竊見宋儒真徳秀所撰大學衍義四十三卷於大學
八條目中有格物致知之要誠意正心之要修身之要
齊家之要而於治國平天下之要闕焉臣不揆愚陋竊
倣徳秀凢例採輯五經諸史百氏之言補其闕略以為
治國平天下之要立為十二目曰正朝廷曰正百官曰
固邦本曰制國用曰明禮樂曰秩祭祀曰崇教化曰備
規制曰慎刑憲曰嚴武備曰馭夷狄曰成功化又於各
目之中分為條件凢一百十有九共為書一百六十卷
補前書一卷目録三卷總一百六十四卷名之曰大學
衍義補所以補徳秀前書之闕也前書主於理而不出
乎身家之外故其所衍之義大而簡臣之此書主於事
而有以包乎天地之大故所衍之義細而詳其詳其簡
各惟其宜若合二書言之前書其體此書其用也今已
繕冩完備謹撰表文一通附寫巻首以進伏念臣濬逺
方下士叨冒朝廷厚禄六轉官階以至今官一家温飽
三十餘年今年近七旬常恐一旦委命九泉有負國㤙
無以為報幸天假之以年以衰朽之餘任師儒之職無
政務之擾得以暇日纂成此編苐以性質昏庸學識迂
僻加以老髦精力衰憊所見不能無偏所纂不能無誤
然區區一念忠君愛國之誠盖有出於言語文字之外
者况臣所纂輯者非臣之私意杜撰誠無一而非古先
聖賢經書史傳之前言徃事也叅以本朝之制附以一
得之愚雖曰掇拾古人之緒餘亦或有以禆助聖政之
萬一伏望皇上寛其妄作之誅察其願忠之意以清閒
之燕時賜省覧遇用人則檢正百官之類遇理財則檢
制國用之類與凢臣庻有所建請朝廷有所區處各隨
其事而檢其本類則一類之中條件之衆必有古人之
事合於今時之宜者矣於是審而擇之酌古凖今因時
制宜以應天下之變以成天下之務而其大要則尤在
於審察其㡬㣲之先焉易曰惟㡬也故能成天下之務
此臣妄意著書之本指也臣之精力盡於此書皇上親
政之始而繕冩適成盖有幸然也冒昧進獻不敢自謂
其皆可用儻採於千百之中用其一二見於施行以成
治效使臣平生竭力盡瘁報國之忠得以少効其萬分
之一則臣學為有用而歿為不朽矣臣不勝懇悃願効
之至為此謹具本親齎以所撰大學衍義補書四套計
四十䇿隨本上進謹具題知欽奉聖㫖覽卿所纂書考
據精詳論述該博有補於政治朕甚嘉之賞銀二十兩
紵絲二表裏當謄冊本發福建布政司著書坊刋行禮
部知道欽此
　　入閣辭任第一奏
奏為陳情乞㤙辭任事臣先以年踰七旬三次具本陳
情乞㤙休致未䝉允許臣祗奉詔㫖不敢固辭扶病涖
事少待来春河凍開時再行陳乞本年十月二十四日
吏部奉勑太子太保禮部尚書邱濬著兼文淵閣大學
士内閣辦事欽此欽遵顧臣何人敢膺此任方臣强壯
之時反躬自省尚不敢受此重任况當衰老之年垂死
之日屢陳求退反得超陞進之密勿之地委以機務之
重力小任大必至顛覆當夫羣賢布列之時用此尫羸
無用之老朝野傳聞莫不驚駭臣聞年至七十古人謂
稀居家則當傳於子在官則當致其事臣年至是筋力
既衰精神益耗事多健忘轉首失記舉措語言動多差
失加以百病交攻四肢疲倦頃因纂修過用目力遂致
一目青盲他人見之雖若目光如故其實昏矇視物不
辨黒白行歩不知重輕拜起艱難時忽傾跌且禀賦素
薄脾胃怯弱日所食米不過半升事務簡少尚可支持
若當劇要之任食少事繁勢不能久凢臣所陳舉皆實
事衆所共知伏望皇上鑒愚臣之真情特垂哀憫使得
保其殘生念國家之大計别加擇任使不致於覆餗収
回成命允臣所辭非敢愛身實恐誤國不勝悚懼待罪
之至奉聖㫖卿歷任年深兹特擢用不允所辭吏部知
道欽此
　　入閣辭任第二奏
本年十月二十四日欽䝉聖㤙命臣以本職兼文淵閣
大學士内閣辦事臣已於二十五日具本控辭欽奉聖
㫖卿歷任年深特兹擢用不允所辭欽此欽遵臣聞人
臣竭誠盡忠以報國必於少壯之時强力之日其力既
足以有為其勢又足以有待然後能謨謀参贊以成一
代之治茍或時過然後用之則年既耄矣力既衰矣不
幸而有疾疚加之雖有可用之才决為之志勢不可强
時不再来雖有才智機巧亦末如之何也已矣仰惟我
太宗皇帝首擢儒臣七人者直内閣預聞機務自永樂
初至今已七十餘人是皆海内名流有徳有學之士方
其進用之初率皆年力精壯耳目聰明積歴乆而委任
深故能禆贊以成治功如臣者生長荒陬資禀庸下粗
知章句之末非有適用之才徒以積資累考徼幸至於
極品所任皆非要劇之地故能因循以至致事之期今
犬馬之齒七十有一矣年嵗已去病勢日加無能為之
力無可待之勢古人所謂日暮途窮鐘鳴漏盡之時也
臣所以不避嚴誅懇求辭免非是故為矯激之行舍曰
欲之而必為之辭以徼虚名盖反已内省的然自知不
足以當朝廷重任恐誤國家之事負明主之知且内閣
所辦之事乃國家大制作大政務大典禮雖專詞翰之
職實兼輔弼之任眷顧之隆恩典之厚比諸庶僚懸絶
之甚是盖當代仕宦之階第一選也須得第一流人物
然後可以當此任茍加之迂疏衰朽之夫非惟有玷名
器且將至於覆公餗矣其所闗係非小小也夫學而為
儒得以所學為聖明之用處論思之地近天日之光此
人生之至榮儒者之大幸惟恐無階而進孰肯既與而
辭况臣幼有志用世於凡古今典章政務無不留心竊
恐一旦為時所用心有所不知則事有所不可行者以
故逢人即問見事即録校閱載籍稽考制度審究事體
蓄於心而筆於書正以待夫朝廷萬一之用今幸不為
聖明所棄正臣竭誠盡心攄平生所學以死報國之秋
也頋乃屢行奏章以辭寵命夫豈其本心哉盖時不待
人死期将近雖欲陳力就列不能也已是以捧讀手勑
感激之極不覺淚零既而自恨自嘆儒生薄命一至於
此上負聖㤙下孤素志興言及此中心惘然伏望皇上
察臣由衷之辭實非虚偽之譲憫其老病賜以生還不
但免其職任且復放歸田里臣不勝感戴天㤙之至奉
聖㫖朝廷以卿學行老成特加任用所辭不允欽此
　　入閣辭任第三奏
本月二十四日欽奉手勑命臣於内閣辦事二十五日
臣具本陳情辭免未䝉俞允二十七日又具本辭欽奉
聖㫖朝廷以卿學行老成特加任用所辭不允欽此欽
遵臣按禮經讓之三也象日月之三日而成魄也古人
辭讓以三為節初辭為禮辭冄辭為固辭三辭為終辭
辭而至於三必其情真意切而有不容已者矣臣嘗觀
宋神宗朝歐陽修乞致仕章凡五司馬光辭樞宻副使
凡六上皆從其請臣雖不敢上比古人然修與光所事
者神宗是時專任王安石創行新法二人者與時不合
故欲辭退臣幸遇皇上不世出之主恭黙思道求賢圗
治非神宗之所能彷彿而又羣臣和於朝一時共事者
皆同寅協恭無有異同臣何故乃敢故違詔㫖而决欲
求去哉且臣歴官三十餘年乆尋常調皇上嗣登寳位
之初未經兩月即超陞為禮部尚書掌詹事府臣進所
纂大學衍義補仰塵睿覽厚加賜賚又有考據精詳論
述該博有補政治之褒命下書坊刋行天下既而纂修
憲宗皇帝實録命臣充副總裁書未進呈臣以年至七
十乞㤙休致又䝉聖㤙令臣朔望朝叅以終史事史成
之後欽陞太子太保三次上章乞歸田里疊䝉聖㫖勉
留而有年徳學行老成特兹留用之諭兹者特降内閣
辦事􁀐臣冄上章辭免俱䝉詔㫖温諭未賜俞允仰惟
皇上臨御四年之間所以惓惓於臣者如此臣非木石
豈不知感殺身以報亦所甘心良以禁秘論思宻勿之
地天下治亂安危所係非優老養疴之所也臣學本空
疎實無定見方年少氣鋭之時亦欲奮發有為今則閱
世乆而歴事多始知天下之事思之非不爛熟但恐做
時不似説時人心不似我心機務之來茍非熟思而審
處之一言失當或以貽四海之憂一事誤處或以為無
窮之害然事務頭緒多端章奏字畫細𣺌有非老人心
志摧頽目力昏耗者之所能幹也若不反已自揣而冒
昧以嘗試之則是為身家富貴之謀耳國家事大身家
事小豈敢以草木㣲𦕈之軀當國家重大之任臣委實
衰老日甚一日食少事煩自知不乆于人世若使逐日
午時趨朝晡時方退自量筋力必不能支設使真有益
於明時粉身碎骨亦所不辭臣實自知决無所補恐有
負皇上之所委任誤國家之大事妨天下之賢才臣於
嚴命以死為期不敢祗受臣竊原皇上所以用臣之意
盖九重清閒之燕或嘗留神於臣所進大學衍義補之
書也臣平生精力盡在是書茍有所見皆不外此萬一
或為聖明所取每因一事輒撿一類采於十百之中用
其一二之見則雖不用臣身而用臣言有勝於臣身見
用而賜以高爵厚禄萬萬也茍徒富貴其身而拾棄其
言則是臣徒竊國家之名器冒朝廷之㤙典以為身家
計有臣如此亦何用之伏望聖慈将臣前後所陳情詞
省覽憫臣中心血誠収回成命聽臣以禮致仕歸老丘
田歌詠太平以為聖世之全臣屢犯天威罪當萬死不
勝恐懼待罪之至奉聖㫖朝廷用人已有勑㫖卿當勉
圖報稱不許固辭該部知道
　　壬子再乞休致奏
臣先以右目䘮明左目又将昏暗具奏陳情休致欽奉
聖㫖朕以卿文學老成方隆委任既有疾宜善調理不
允休致欽此欽遵臣俯伏捧誦感極而繼之以泣頋臣
何人叨此聖眷有以見皇上求治之篤待老之優雖愚
庸迂僻之臣年已老耄而猶留自輔疾已篤廢而不忍
棄捐天地生物之仁堯舜願治之心也奈臣疾勢已成
雖欲勉强調理以仰副詔㫖但血氣既衰藥力無效恐
終無平復之理况臣所居之官以討論著作為職然其
所以討論著作者必資目視之力目力不明将何以閱
章奏操筆墨檢今制考古典哉且處禁秘之地預機宻
之謀代王言總國政非如在外諸司凢有文書可以使
人代誦令人具草也一應事務将以奏逹於上行移於
衆也事體闗係為甚大機事不宻則害成一事失宜將
以貽四海之患一言失理或以取百世之譏天下後世
之人必将有摘其瑕疵陳其禍害形之奏牘著於簡冊
非但歸咎臣下之貪冒失職且將謗及朝廷之任用非
人也興言及此則若臣之素無才徳學術而又老病廢
疾何可一朝冒居此地也哉使臣但知爵禄可貴㤙典
為優年既耄而不知休疾已痼而不肯退猶且垂首曵
踵力疾䇿衰伴食隨行因人成事妨賢才之路廢國家
之事皇上費髙爵厚禄以榮養之何益哉臣考宋史歐
陽修徳學文章冠絶當代年六十五神宗亦容其致仕
我英廟復辟之初薛瑄入閣辦事纔六閱月耳年僅六
十八乞身之章一陳即䝉俞允夫古之大臣名望如歐
陽修年未至而尚容其請老今之大臣行已如薛瑄用
未乆而即許其退休君行其仁臣行其義上下交盡其
道古今以為美談臣無歐陽修文學百分之一年比薛
瑄加老四嵗而又陳乞之章屢上年踰古禮致仕之期
身嬰醫書難療之疾老病衰憊舉動必須人為扶翼出
入禁門不便昏眊健忘述作必須人為檢討掌管文書
不得且又去家萬里隔越大海一子早䘮身多病而心
多憂衆苦所叢殘生無幾伏望皇上哀臣孤苦鑒臣誠
懇乞如薛瑄致仕事例放歸田里俾全晚節臣謹瀝血
誠以死為請干冒天威不勝恐懼願望之至為此具本
令義孫丘懐本齎赴通政司具奏以聞奉聖㫖朕擢卿
重任當勉圗盡職豈可以目疾求退今後凡大風雨雪
俱免早朝該部知道欽此
　　乞儲養賢才奏
該禮部儀制司手本為儲養賢才事開具給事中涂旦
建言欲将新進士改庻吉士送翰林院讀書本部題准
行令臣等詳議歴科事例徑自查照奉請施行臣等看
得選新進士改庶吉士讀書翰林自永樂二年為始自
是以來或間科一選或連科屢選或數科不選或合三
科同選初無定限毎科選用或内閣自選或禮部選送
或㑹吏部同選其所選士或限年嵗或拘地方或採譽
望或就於試巻中查取或别出題考試亦無定制臣等
竊惟自古帝王皆以文章闗乎氣運而儲才於舘閣以
教養之本朝所以儲養之者進士及第三名之外止有
庶吉士一途華國之文輔世之佐實有賴於斯焉臣等
愚見以為天為國家生育人才以供一世之用非獨此
科有之而他科皆無也然而或選或否則有才者未必
預選而所選者未必皆才若又拘於地方年嵗則是見
成之才或棄而不用而所教者又未必皆成臣請自今
以後立為定制一次開科一次選用待新進士分撥各
衙門辦事之後行文録其平日所作文字如論䇿詩賦
序記箴銘雜著擬古評史之類每人十五篇以上限一
月以裏赴禮部投獻禮部閱視訖編號封送翰林考訂
其中辭藻文理有可取者按號行取禮部該司仍将各
人試巻記號糊名封送照依天順八年事例於午門裏
東閣前出題考試其所試之巻與所投之文相稱不係
假手即取以預選若其辭鉤棘而意詭僻者不在所取
中間有年二十五以下者果有過人資質雖其平昔無
有宿搆文字於此一月之間有新製作五篇以上亦許
投獻送試若果筆路疏通其學可進亦在備選之數每
科不必多選所選不過二十人毎選不必多留所留不
過三五輩如此則所選者多是已成之才目下有所論
譔便堪供事所留者多有過人之資将來有所成就必
将名世上有得人之實下無遺才之歎預列者無狥私
之弊不預者息造言之謗臣等皆出自此途引進後賢
儲之舘閣以報國厚㤙乃其素願謹具題請㫖
　　欲擇大學衍義補中要務上獻奏
臣聞禮經有云事君必資其言拜獻其身以成其信是
故君有責於其臣臣有死於其言盖謂自古大臣進用
之始必有先資之言拜命即以言為資因言而以身為
獻致其所獻之身以為君用踐其所資之言以效其信
言有不信君必責以踐其言言有不從臣必死以成其
信故曰君有責於其臣臣有死於其言此古昔明君賢
相所以交相孚契於初進之始委任責成於既用之日
卒能踐其言以成治功於乆逺之後也粤稽諸古若伊
尹畎畝幡然之數語傅說受命對揚之三篇管仲與齊
桓問答之書樂毅對燕昭命下之語韓信登壇東向之
對諸葛草廬三頋之策姚崇入相十可之請是皆資言
於先而成其信於後者也之七人者所遇之君或創業
以垂統或繼體以守成或成伯於一國或偏安於一隅
君臣相契皆能成治效於一時臣之蠢愚雖不敢上比
古人然生當明盛之時而遇大有為之主不以臣之迂
疎衰朽用之於乆病垂老之餘置之於論思宻勿之地
有君如此何忍負之雖一息尚存此志豈容少懈徒以
學術荒疎年力衰邁雖欲委身以為獻奈無嘉言以為
資如或拜獻其身不能成信有所責焉無以為應徒死
無益也是以三上封章以老病為辭未䝉俞允不得已
而受命顧所謂資言獻身者志茍不先定而泛泛焉冒
昧以嘗試之豈能有所成哉伏念臣先於皇上嗣登寳
位之初而以所著大學衍義補一書上進凡古今治國
平天下要道莫不備載而於國家今日急時之先務尤
縷縷焉臣自幼殫力竭神以為此書及其編成適際皇
上訪落之始不先不後而又䝉聖㤙奨諭命有司梓行
不可謂無大幸也臣不敢他有所陳請即臣前所進大
學衍義補一書以為先資之言而侑以臣一身自頂至
踵以為九重之獻盖臣所進之書非臣創為之製乃補
宋儒眞徳秀所衍大學未盡之義也鑿鑿乎皆古人已
行之實事而在今日似亦有可行者非若鄭康成之訓
經義泛濫無益也非是王安石之假經言變亂紛更也
其中所載雖皆前代之事而於今日急先切要之務尤
加意焉方臣進書時掌胄監無有政務不得見之行事
猶可諉者今則幸為明主不棄進之内閣深嚴之地預
聞機務此政臣書遭逢施用之日也如此而有所不行
則天下後世将有辭以議臣謂臣徒藉是書以為榮進
之階非真誠有效用之實也豈不遺終身之羞愧㦲矧
臣年踰七十鐘鳴漏盡所餘無㡬時日暮途逺所行不
能到汲汲焉及是時以圖之猶恐遲矣否則将有後時
之悔臣平生所見不外此書請擇書中所載切要之務
今日可行者芟去繁文摘出要語叅㑹補綴以為奏章
酌量其先後次序陸續上獻乞經省覽如有可行特賜
御札批下㑹同内閣一二儒臣斟酌處置擬為聖㫖傳
出該部施行或有窒礙難行或姑留以俟後時或發下
再加研審亦望聖慈明示其所以然之故臣迂儒不通
世務不免泥古偏見然决不敢䕶短求勝果於必行掠
取一已虛名以誤國家大事臣冒干天聽不勝戰慄恐
懼之至為此謹具題知伏候勑㫖欽奉聖㫖卿欲有言
具奏來看欽此
　　論釐革時政奏(𢎞治壬子四月十日上/)
仰惟太祖高皇帝於洪武元年嵗在戊申登大寳之位
肇皇明之基復中國之統凡歴六朝閱一百二十年我
皇上嗣登寳位紀元之始嵗又適在戊申十干之甲十
二支之子相配冄周無餘無欠而皇上登極之始嵗適
與相符謂上天無意可乎謂聖祖在天之靈無意可乎
謹按宋儒邵雍皇極經世書謂天地大數以十二萬九
千六百年為一元國祚大數以九千六百年為一元三
代以後惟漢唐宋國祚為最長然皆不能滿其國祚之
元數多者不過三四百年如人壽以百二十年為一元
然非善攝養者惜元氣存仁心謹身節用不能盡其天
年以滿其元也是以漢唐宋之世自百五六十年以後
往往中㣲政務日趨於弊風俗日趨於薄紀綱日趨於
弛由是馴至於不可振起而底於亡此無他中世繼體
之君皆生於世道豐亨之際宫闈安樂之中不歴險阻
不經憂患天示變而不知畏民失所而不知恤人有言
而不知信好尚失其正用度無其節信任非其人因循
茍且無有奮發之志顛倒錯亂甘為敗亡之歸故也向
使其君若臣當其将㣲之時灼然豫知其中㣲之象因
上天之垂戒汲汲然反躬修省以祈天永命其國祚豈
止於此哉矧其上世創業之君無甚功徳於民適逢機
㑹因人成功非若我聖祖戰元人而出之化外撫綏我
二帝三王所自立之中國重闡彞倫再立世界盖自天
開子㑹以来帝王功徳之大所未有者也我國家有此
大功上格天心為上帝之所孚祐而眷顧之無已仁愛
之不忘故於世道升降之㑹嗜欲開先之際生不世出
之主而處於困心衡慮之中出非常之變而當其居潛
養晦之日是成化年間災異之生皆自古史册所罕有
者彗星凡三出紫㣲太微天市三垣與夫三公北斗無
不掃遍兩京畿暨十三藩司所奏地震毋慮五六百次
舉皆有聲餘殃至𢎞治之初猶未已也邇者彗星又出
於天津地震天鳴無異曩時異鳥三鳴於禁中考之經
史天變莫大於彗孛而侵三垣台斗為重地變莫大於震
動而在京師邉防為急禽鳥動物得氣之先其變尤亟
春秋二百四十二年書彗孛僅三書地震僅五書飛禽
僅二今乃屢見於二十五六年之間變不虚生必有其
應特在遲早之間卜以古人占候之術騐以前代已然
之故其咎徵之應深可畏也然我祖宗積徳累仁先帝
敬天愛民皇上清心寡慾無有致災之理而天之示變
乃如此夫豈無其故哉天人相與之際甚可畏也天不
言因其必然之數而示以顯然之象使人見其象推其
數盡其當然之人事而求所以勝天則能變災為祥矣
夫人所以能勝天其道何繇修徳而已矣盖天之與人
雖有懸隔之勢而實有感通之理上天監觀於下念我
聖祖有功於天地有功於生民有功於自古帝王知其
氣運至此必有適然之數故豫生聖人以待之屡出災
異以儆之其生聖人也必使之早歴殷憂其出災異也
必示之以非所常有由是而觀可以卜知上天之意有
在而祖宗在天之靈有所屬也恭惟皇上稟非常之資
膺重明之運於太祖開基百二十年之後稽之邵數以
三十年為一世至百二十年則四世矣四世則當四時
之數而為一朞也嵗事周矣月窮於紀星回於天至是
則三陽開㤗萬象惟新之時焉當此之時事必更始使
舊者新廢者起閼者通缺者完然後可以延而長之以
固乆逺不抜之基所以補偏救弊振仆持顛洗濯疏達
衍國祚靈長之慶於千萬億年兹其時也是時也其世
道升降之㑹而治亂安危之機乎由此而上可治可安
由此而下可亂可危持其安使不至於危保其治使不
至於亂銷已然之變而使之不為災傾将否之運而使
之轉為㤗其斡旋之機政在於皇上今日失此時而不
為踵其後者縱欲有所為無及矣故天既示大變於皇
上未登極之先而不為之應又示急變於皇上初登極
之後以趣其必為天之意丁寧告戒至矣盡矣無以加
矣古人謂災異之來為天心仁愛人君臣竊以為今日
災異前後重見疉出如此天心之仁豈但愛一人為一
時而已哉盖念我太祖有太功於世故以兹非常之變
儆動我皇上之心欲其惕然興感赫然奮發治之於未
亂安之於未危延國祚於千萬億年不啻滿其元而且
将過其歴於無窮也皇上當此大任遇此大機當可為
之時有可為之勢烏可泛然茍然坐失其機㑹而不思
所以預為之計哉臣願皇上體上天仁愛之深念祖宗
基業之大端一身以立天下之本清一心以應天下之
務上畏天怒下畏民怨中畏人言謹好尚而不流於異
端邪見謹用度而不至於耗國害民謹任用而不失於
偏聽獨任振紀綱於頽靡之餘復風俗於和平之舊防
微杜漸毎惟禍亂之憂屈已虚心不以顛危為諱防慾
而剛為之制思患而豫為之防遇凡聖心有所思為有
所謀猷将有為也将有行也與夫臣下有所論奏建置
也左右有所陳說求請也則反求諸心熟思而審處之
曰此事果合於天理否乎果順於人心否乎果適於時
宜否乎其於聖賢經史有無該載其於祖宗彛訓有無
違悖其於當世軍民有無利益物論以為是否人情以
為便否清議以為善否得無違道悖徳以致天怒乎得
無勞民傷財以致民怨乎得無蠧國害民以致人言乎
一事之行而衆思是集訪於衆而斷於獨然後審緩急
之宜量輕重之劑循先後之序以見於施行焉夫如是
是惟不行行則合天理之公即人心之安適時措之宜
而天下後世享其福矣雖然人君一心而攻之者衆一
日萬㡬而應之不暇人人各有所見而欲效其所見人
人各有所能而欲售其所能人人各有所求而欲遂其
所求揣摩窺伺覘吾意氣之所嚮引誘激發逢吾心志
之所欲投間抵隙覬吾機便之可乘上纔畧露其微機
衆即據以為幸㑹而入其說獻其計引其人植黨與排
異已求差遣乞㤙澤希爵賞覓田宅無非欲攘貨賄以
肥家結親倖以固寵冒爵禄以貽後是皆為其身謀為
其家謀為其親識及所交私之人謀豈有毫髮謀國之
心哉皇上誠能養心性以保天和閱經史以廣聖學禁
私謁以肅内政明義理以絶神姦慎儉徳以懐永圖勤
政務以𢎞至治信任防一已之偏聽納取衆人之善示
淳朴以為天下之先明意嚮以定萬民之志使夫投機
伺便之人承風希㫖之輩曉然皆知上之所好尚者在
乎仁義而不在功利也在乎儒教而不在佛老也所用
度者在乎儉朴而不在奢靡也在乎省節而不在浪費
也所任用者在乎賢良而不在嬖倖也在乎正直而不
在䛕佞也則朝廷之上如日正中仰其光景者皆知其
不可隠蔽如水趨海觀其波流者皆知其不可廻轉小
人不敢肆其姦君子不為人所蔽左道惑衆者不能亂
聖人之教巧言詭計者不能遷明主之意則紀綱振作
治教休明風俗淳和上有餘而下無不足國勢隆重而
運祚靈長矣然而小人各執其一偏之見各狥其一家
之說各騁其一已之私互相標謗交相證助迭相游說
屢變以求勝多方以遮餙左使以亂真必欲踐其所言
成其所謀遂其所大欲而後已不幸而墮其術中誠有
如古人所謂簸糠迷目則天地四方為之易位者矣茍
非上之人據正理以折之稽古道以正之按國典以諭
之安能服其心而遏其勢哉臣不佞謹擬為數條以進
自今以後臣下有言佛道二教可以延福祚者請折之
曰古之帝王好佛者無如梁武帝崇道者無如宋徽宗
考之史鑑武帝餓在臺城子孫自相魚肉以至於亡徽
宗為金人所執死於五國城親王公主隨之北行而死
於邊者四十餘人其效何如也有言修煉金丹可致長
生者請正之曰後漢魏伯陽作叅同契宋張平叔作悟
真篇二人著書教人煉金丹以求長生必其人真得其
傳果長生不死至今猶在天地間也二人者今果安在
哉求其人不復見則是其人亦死其術不騐也夫著書
教人以長生者已身且不免於死况夫讀其書以效其
所為者豈得長生哉有言剏造寺觀以植福田者請諭
之曰本朝於兩京造天界大報㤙大興隆寺朝天大徳
靈濟等宫外此又有前代舊基累朝别建之刹所以奉
佛老之教無以加矣又何用别有所營造哉矧今國家經
費比祖宗時百倍民窮財盡若又大興土木勞人之筋
力則人為之怨費國之資財則國為之貧使彼所謂佛
天尊尚存見人之窮苦怨咨以營其居如此必不能一
朝居也若彼徒欲奉已而不知恤人助國又何用崇奉
彼為哉有言印造經懴以求利益者請諭之曰本朝於
佛道二教各有藏經佛藏十二部五千四十八巻道藏
七部四千四百三十一巻皆有板本印行外此又有經
厰所刻書肆所售之本所以奉二氏之言無以加矣又
何用别刻新本為哉刋一部梵夾之板費中人十家之
産工匠之役楮墨之用不免勞人耗財致其嗟怨使彼
所謂佛天尊有靈聞人印造其書如此勞費其心亦必
不樂也若彼徒欲人崇奉其言人雖貧苦不恤也又何
用崇奉之哉有言修齋設醮必須豐盛者請折之曰古
人祭天享帝器用匏陶酌用明水一以誠敬為主非以
多品盛設以為觀美也就二教言之彼亦有酌水獻花之
說况其為教以清净慈悲為事彼佛天尊於㝠㝠之中
若見世人奪小民衣食之資以供飬之而致其飢寒困
苦哀怨無聊如此其肯歆饗之哉若彼不問其物之所
從来惟口腹是饜而不恤人怨亦不足以為佛天尊矣
有言誦經持呪可以禳度者請正之曰古人著書垂教
欲人誦讀講習以為身心家國之用非取其口誦通數
多少以為功果也就二教言之佛氏四十二章經老子
道徳經亦無誦數之說後世求食之徒乃假佛天尊言
以作經經猶未成遽以若誦此經為言人誦此經可以
消災得福倩人聚誦計其遍數與人傭錢徒事口舌無
益身心縱誦千萬億遍何益於佛天尊而以為我功而
錫以福祐耶有言崇重西僧以求秘術者請諭之曰唐
宋以来西畨每為邊患自元人崇重畨僧遇有邊患者
遣畨僧諭之尋即寧靖本朝因元之舊封其酋長為王
盖為地方計也非用其秘宻之術袪攝之法慶贊施食
之科也既封以王爵必鑄金以為印其服食擬於王者
而又供給其徒嵗費不貲况今畨僧多非本種往往作
奸犯法大為國家之蠧今封一人按舊例供給之足矣
不必更有増加也有言祀神以求福祐者請正之曰周
禮八則一曰祭祀以馭鬼神盖先王設廢置刑賞之法
非特以馭昭昭之臣民雖鬼神在㝠㝠之中亦在所馭
也人君為神人之主豈有反求私福於所馭者之理哉
非但君不當為神亦不敢受也禮之所謂祈報祭禜者
為民而已非為已也孔子謂祭非其鬼為謟具牲牢備
品物且不可况扶鸞箕呪符水效巫覡之為哉有言宴
饗品物必須豐侈者請正之曰古人宴饗以示慈恵以
訓恭儉其牲牢爼豆皆有常數盖主於娱親禮賔不為
飲食觀美也後世窮奢極欲一日之食而費小民十年
之用一宴之設而害物産千百之命所實用者無幾所
虚費者孔多暴殄天物於無益非所以惜福靡耗民財
於不貲必不免斂怨矧今國計非前朝比豈可因口腹
之欲而損軍國之經費縱奢侈之欲以虧人主之儉徳
乎有言匪頒賙賜必欲如舊例者請諭之曰古人賜予
以報功庸以施㤙恵其等差多寡各有常數盖主於激
勸人心非以厚私周急也今人動以前例為言必欲循
舊更求加多殊不知聖祖盛時帑藏充積而人員尚少
今則所儲之物比舊為少賞給之人比舊加多就一人
所得計之所得固少總計國家之所費盖已數倍於前
矣矧今公私匱乏非獨在上者當為民惜財而臣下亦
當為國惜費也有言寳石可為服飾觀玩者請折之曰
成化末年収買寳石人間所有者盡入内府矣又何必
他求哉矧自古中國所寳者金銀珠玉是皆有用之物
至金元之世此物始入中國色不如玉之温潤質不如
金之從革是皆細碎砂石稍光澤者耳非古人所謂珍
寳也朝廷用之則價増百倍不用則荒歉之年鄊落之
間以斤兩易升斗之米不可得也此物最為帑藏之費
小人欲效尤盜國家之財以利已肥家往事可鑒也有
欲於街市和買以應用而取直於官府者請諭之曰唐
人官市為史臣所譏堂堂朝廷白奪民物於廛市富有
四海而賒貸於小民豈可聞之四逺哉且市井小民營
刀錐之利以資口腹一人一日不得利則一家一日不
得食况其資本多質於富家而計日取息為償今官府
雖非白奪然令其領價於内帑移文伺候動經旬月所
得不償所失小民何以為生哉謂之和買必見錢買見
物兩平交易可也有欲求閒田以為已業者請諭之曰
君之所以為國者民也民之所以為生者田也民耕田
出租賦以供君君散民賦以為百官之俸禄既食君之
禄則不當侵民之利况官崇地親者皆與國同休戚者
哉今近畿之地生齒日繁役重民貧無地不耕何田無
主縱使有閒田亦當周急不當繼富也君臣一體休戚
同之惟知為家以植利而不思為國以保民可乎有言
欲差官於外織造措辦者請諭之曰古人有言財不可
豐去其害財者耳今百姓艱難公私匱乏事事皆為减
省則財用自然豐裕且織造錦綺紗羅措辦器皿物事
其工本皆出於民若官府見有行使帑藏尚有収貯眼
前未至乏絶姑且處用如果將盡絶亦須待豐稔之年
民力有餘然後舉行可也有獻珍異之器以希賞者請
折之曰器之為器取適用而已茍製一器而費百器之
材用一工而費百工之力耗財貨於無用費工力於無
益何為也哉夫人之所以蓄奇巧華美之物者無非欲
以誇耀於人也尊居九重富有四海其尊無對其富無
倫况宫闈邃宻門禁深嚴外人無由而見将誰誇哉有
言宫室損壊必須改作者請諭之曰前人遺搆皆極其
樸素渾堅後人輕易改作鞏固不及於前茍不至於傾
圯頽壓姑仍舊貫扶其欹傾而補其損漏可也若謂其
窄小不足以居必為脩廣則前人何以居至今日乎非
不得已不宜動作動作不免取民財役軍力今公私匱
乏士卒疲勞已甚一旦有事将何所取用而責誰以敵
愾禦侮哉有欲餘項以備顔料者請諭之曰戸部錢糧
嵗有常數一嵗之入僅足以供一嵗之用稍有贏餘則
留以為凶荒之備軍旅之需而工部顔料不過以為宫
室器服之用人不食則身死國無糧則困乏宫室之舊
者尚可支拄以居器服之敝者亦可補綴而用豈可輕
耗戸部之經費以為工部之營造一旦不幸而有不測
之變非常之災何所取以應用哉有言工作之人勞苦
欲希陞賞者請諭之曰國家之於百工技藝有官者各
有俸祿無官者亦有糧給其所以作勞成效皆其職分
當為者也因事而不時賞賚秩滿而(闕/)　　　　　乃
欲一次畢工一次陞賞國家安得許多官職錢糧哉有
言所司乏人使用而欲於額外増置者請折之曰有此
衙門則有此事務有此事務則有此使令之人今皆安
在必有簿籍郷貫可考宜行合干衙門勾解以足其數
中有戸絶者方可按名僉補今公私俱困凡事宜從减
省姑宜照舊取辦可也盖此等事皆是管事監工者比
舊加多各欲得占用跟隨之人以利已也有進工巧之
人欲授之以職者請正之曰禮言毋作淫巧以蕩上心
盖以人君一心萬化之本天下安危生民休戚皆由乎
此使其心常囿於禮法之中必不肯輕費民財必不肯
輕勞民力財不輕費則斂於民也薄力不輕勞則役於
民也輕而天下安矣茍其心蕩然出於禮法之外凡所
以奉已而適用者皆欲華麗精緻不免費財而勞民以
為天下之害如此等人必痛加抑絶使其不得作淫邪
精巧之物以蕩上心豈可引而用之而加以官職使居
左右哉有技藝雜流欲得文武要職者請正之曰名器
所以重者以人不易得也人人可得則人輕之矣自古
帝王以爵禄鼓舞一世之賢能不徒惜名器而又别品
流既惜之又别之則得者以為榮不得者不敢萌倖心
人人不敢萌倖心則得者愈榮而名器益重矣况彼技
藝之流各有本等之官隨所業而授之可也有無出身
人欲於文武官常員外添註者請正之曰官職有常員
嵗計有常數官以治事有一事則有一官俸以給官有
一官則有一俸今無故欲於常員之外多増官員増一
員之官則増一員之俸盍思漕運之米至京師者率費
三四石而致一石農民耕作之勞士卒漕輓之苦官吏
征輸之慘用以供養官吏俾其治事治事以安民不為
過也然常年之儲出入止於此數入者不増出者乃加
至數倍焉嵗計何由而充國力安得不屈况名器因之
而輕流品因之而混紊功庸之次序廢銓選之資格倖
門既開㨗徑旁出有財者可以財求有勢者可以勢得
待缺者老死於選調立功者拘礙於文法公道不明亷
恥盡䘮而欲求治難矣凡此二十二事臣特以皇上耳
目所及者細微淺近之事而言爾非謂天下之事盡於
此也由是推類以盡其餘則凡天下弊端有小於此者
亦得以漸而除國家至計有大於此者皆可以次而行
矣聖學高明義理融貫夐出千古之上此等之事諒其
必無臣猶喋喋以為言者杞人之憂天野人之獻芹夫
天固無傾墜之理而野物豈玉食之所需哉而杞人憂
之野人以為獻是盖一念憂國愛君之心出於忠誠懇
切而不自知其不可也誠以天下之事何嘗不起於細
微何嘗不起於淺近惟其以之為細微淺近也謂其無
能為謂其不足畏謂其所闗係者非急謂其所費用者
不多姑且聽之姑且行之積力乆而見聞熟遂認之以
為固有循之以為當然而不以為非殊不知片雲蔽日
天地為之晦㝠蟻穴潰堤湖海因之乾涸其終也遂至
於損朝廷之大體壊祖宗之家法空國家之帑藏失天
下之人心宗社因之而危國脉由之而促未必不起於
斯也皇上儻不以臣愚迂昏昧而棄其言聴政之暇宫
中無事将臣所過料者時賜省覽一得之愚或有契合
於宸衷或有啓發聖志留神省記紬繹於心思之間萬
一臣下有所建白求請偶與所料者合即乞皇上運思
以發揮之加意以刪潤之推類以擴充之發以確斷形
於詔㫖以正之折之諭之使騰利口以售其奸者氣餒
而失其便騁私意而求所欲者心服而知其非耳目所
及者既已如此則内而宫闈朝著外而郡國邉鄙莫不
革心禸善聞風知警則接於見聞者無邪僻之心形於
施設者皆正大之事矣化源既清國是自定國家之大
本以立而不為小人所動搖天下之大計可施而不為
異議所排沮於以彌非常之天變於未然於以延過厯
之國祚於有永使大明之日月亘萬古而常明祖宗之
功徳與兩間而益乆唐虞三代之治復見於今日而漢
唐宋不足言矣所以然者何莫而非皇上修徳以勝天
之明效大驗歟将見功光祖宗慶流子孫萬世之下雖
有作者不可及矣臣荒陬孤生誤䝉朝廷任用年踰七
十屢章求退未䝉允許反加超擢進之宻勿之地常恐
一旦齎志以歿無以報答聖恩之萬一曩嘗具奏欲将
所進大學衍義補中所載古今事實切於時務者陸續
陳獻以圖報答欽奉聖㫖卿欲有言具奏來看欽此欽
遵臣竊惟臣所著大學衍義補一書用以補宋儒真徳
秀之缺是皆治國平天下之要盖就事功而言非其本
也所謂本者真氏之書所載格物致知誠意正心修身
齊家之要是也皇上自居青宫時已命儒臣進講亦已
心體而力行之久矣臣於前書所謂本者不敢冄有凟
陳謹推天地之大氣運原祖宗之大功徳審今日治亂
安危之大機㑹凡理勢之所必至事體之所當然特為
指陳議擬因人情之偏處而逆閉其邪念就人心之明
處而發動其善端折其萌而不使其滋長於隱微之中
澄其源而不使其泛濫於懐㐮之大兹盖臣所獻書之
外别有所見者也謹傚宋儒獻萬言書之比先具此本
上塵御覽以開獻納之端然後備臣原奉欽依事理所
欲言者以盡圖報之志取凡臣所進書中有闗於救時
之急務經世之逺圖為治之要政防患之豫謀者别具
奏陳以備採擇庻或有以為聖治萬一之助臣老矣性
迂而執心不當憂而憂事無可慮而慮雖於中道不能
無過然平生所存所學惟在於此不以既老将死而改
其少壯之素志故不覺云云之多如此也伏望皇上憐
其戅直之愚赦其干冒之罪臣不勝拳拳懇悃願望之
至謹具題以聞奉聖㫖這本所言止印經節賞賜停織
造杜塞希求陞官等項皆切中時弊該衙門看了來說
欽此
　　請訪求遺書奏(𢎞治壬子五月十二/)
臣先於𢎞治四年十二月内具題欲将臣所進大學衍
義補書中所載切要之務陸續陳獻欽奉聖㫖卿欲有
言具奏來看欽此欽遵臣看得本書内備規制下圖籍
之儲有云人君為治之道非止一端然皆一世一時之
事惟夫所謂經籍圖書者乃萬年百世之事焉是皆自
古聖帝明王賢人君子精神心術之微道徳文章之懿
行義事功之大建置議論之詳今世賴之以知古後世
賴之以知今者凡歴幾千百年而後至於我今日而我
今日不有以修輯整比之使其至今日而廢墜放失焉
後之人推厥所由豈不歸咎於我哉是以自古帝王任
萬世世道之責者莫不以是為先務焉我太祖髙皇帝
肇造之初庻務草創日不暇給首求遺書於至正丙午
之秋是時猶未登寳位也既平元都得其舘閣秘藏而
又廣購於民間沒入於罪籍一時儲積不减前代然藏
蓄數多不無亂雜積歴年久不無鼠蠧經該人衆不無
散失今内閣儲書有匱書目有籍皆可查考乞勑内閣
大學士等官計議量委學士幷講讀以下官數員督同
典籍等官撥與典吏班匠人等逐櫃開盤将書目一一
比校或有或無或存或欠或多或少分為經史子集四
類及雜書類書二類每類若干部部若干巻各類總數
共若干要見實在數明白開具奏報又以木刻考較年
月日委官名銜為記識於毎巻之末立為案巻永逺存
照臣竊惟天下之物雖奇珍異寳既失之皆可復得惟
經籍在天地間為生人之元氣紀往古而示來今不可
一日無者無之則生人貿貿然如在㝠塗中行矣其所
闗係豈小小哉民庶之家遷徙不常好尚不一既不能
有所廣儲雖儲之亦不能久所賴石渠延閣之中積聚
之多収藏之宻扃鑰之固類聚者有掌故之官闕略者
有繕寫之吏損壊者有修補之工散失者有購訪之令然
後不至於浥爛散失爾前代藏書之多有至三十七萬
巻者今内閣所藏不能什一數十年來在内者未聞有
所考校在外者未聞有所購求臣恐數十年之後日漸
損耗失今不為整治将有後時無及之悔伏望皇上體
聖祖詔求遺書之心任萬世斯文在兹之責毋使後世
志藝文者以書籍散失之咎歸焉不勝千萬世儒道之
幸臣所進大學衍義補一書其間條目雖多然皆一代
一時之事惟此則萬世之事焉故首以此上請而條列
合行事宜於後謹具題知伏候勑㫖
　計開
　一自古藏書之所非止一處漢有東觀蘭臺鴻都等
　　處唐有秘書監集賢書院等處宋有文舘秘書省
　　等處我朝稽古定制罷前代省監館閣掌書之官
　　併其任於翰林院設典籍三員掌凡國家所有古
　　今經籍圖書之在文淵閣者永樂中遣翰林院修
　　撰陳循徃南京起取本閣所貯古今一切書籍自
　　一部至有百部以上各取一部北上餘悉封識收
　　貯如此則是兩京皆有儲書也今天下書籍盡歸
　　内府兩京國子監雖設典籍之官然所収掌止是
　　累朝頒降之書及原貯書板别無他書籍其官幾
　　於虛設請於内閣見存書籍内查有副餘之本各
　　分一本送兩京典籍㕔國子監収掌仍勑兩京内
　　外守備大臣合同南京司禮監禮部翰林院官查
　　盤永樂中原留南京内府書籍有無多寡全欠具
　　數奏知量為起取存留分𣲖輳補其止有一本無
　　副餘者将本書發下國子監勑祭酒司業行取監
　　生抄錄字不必工惟取端楷錄畢散各堂官校
　　對不許差錯毎巻末識以謄寫監生校對教官銜
　　名其師生只照常例俸廪别無支給挨次差撥如
　　常合用刋字摺背刷印匠作及紙筆之費行合於
　　衙門量為撥辦不限年月書成装釘陸續付兩監
　　典籍掌管如此則一書而有數本藏貯而又有異
　　所永無疎失之虞矣
　一我太祖高皇帝聖徳神功超出萬古帝王之上御
　　極三十年多有制作皆出自宸衷御札非若前代
　　帝王假手臣下之比也今頒天下者惟皇明祖訓
　　大誥三編大誥武臣資世通訓御製詩文雖皆已
　　輯刻然藏在内府天下臣民得見者尚罕也今編
　　類在延閣書目者有御註洪範御註體尚書御註
　　道徳經文華寳鑑昭鑑録外戚事鑑存心錄精誠
　　錄省躬錄(闕/)戒錄衣鑑錄忠義錄為政要錄彰善
　　癉惡錄武臣鑑戒醒貪簡要錄務農技藝簡要錄
　　女戒務本之訓等書是皆我聖祖精神之所運心
　　畫之所形手澤之所沾溉者也存之足以範百王
　　垂之足以鑑萬代其間雖或有(闕/)　　　　　不
　　本於聖(闕/)　夫所謂大明帝紀皇明寳訓大明寳
　　訓洪武聖政記大明日歴等書則又當時儒臣纂
　　成巻帙者也今皆藏在内閣天下人無由得見臣
　　竊惟前代帝王有我聖祖制作之一二為其子孫
　　者莫不冩之琬琰頒布天下傳之将来以為其父
　　祖揚名而我聖祖之功之徳萬世如見固不假乎
　　言語文字以傳然聖子神孫繼述之孝顯揚之心
　　則有不容已者臣請勑内閣大臣督領翰林官屬
　　将秘閣所藏已成編巻者逐一校閱無差雕印頒
　　行若其辭語近質不可行逺巻帙浩繁難以盡布
　　請如洪武六年翰林學士詹同宋濓等纂集日歴
　　以為寳訓事例倣唐人貞觀政要體製将前項書
　　籍撮其指要舉其宏綱分門别類以成一書命工
　　刻梓頒布天下垂憲後世俾學校用以教人科舉
　　用以取士朝廷用以資治則聖祖之聖徳神功與
　　六經而並行同天地而長久矣
　一漢唐宋創業之君承亂離之後莫不先収圖籍中
　　世以後稍有散亡遺闕輒遣使分行天下括訪懸
　　賞以購之授官以酬之雖以五代亂離之世尚且
　　不廢况今百年承平内外無事國家猶有餘力採
　　輯佛道之書以為藏經雕以良梓飾以文綾遍賜
　　天下寺觀儲以髹紅函匱載以金碧輪藏况此儒
　　家經訓書籍乃自古帝王傳心之要道經世之大
　　典天地山川人物風俗之所存禮樂刑政制度文
　　為之所具烏可吝纎微之費而不為經久之計以
　　貽千古之永嘆哉臣請勑内閣将考校見有書籍
　　備細開具目錄付禮部抄謄分送兩直𨽻十三布
　　政司提督學校憲臣榜示該管地方官吏軍民之
　　家與凢官府學校寺觀并書坊書舖收藏古今經
　　史子集下至陰陽藝術稗官小説等項文書不分
　　舊板新刋及抄本未刻者但係内閣開去目錄無
　　有者及雖有而不全者許一月以裏送官其有王
　　府處啓知借錄多方差人詢訪設法蒐採期於盡
　　獲無遺行仰所在有司将各處贜罰紙劄幷給官
　　錢措辦筆墨之費分散各處儒學生員謄冩惟取
　　成字不拘工拙但不許潦草失真就令各學教官
　　校對既畢以原本歸主不許損壊不還其所得書
　　目先行開具陸續進呈通行各處互相質對中間
　　有重複者止令一處抄錄畢装成巻帙具本差人
　　類解赴京
　一自古帝王藏國史於金匱石室之中盖以金石之
　　為物堅固耐久非土木比又能扞格水火使不為
　　患故有天下者斵石以為室錮金以為匱凡國家
　　有秘宻之記精微之言與凡典章事蹟可以詒謀
　　傳逺者莫不収貯其中以防意外之虞其處心積
　　慮可謂深且逺矣後世徒有金匱石室之名而無
　　其實典守雖設官藏貯雖有所然無御災備急之
　　具不幸一旦有不測之事而出於常慮之外遂使
　　一代治體事功人文國典因而散失後之秉史筆
　　者無所憑據往往求之於草澤訪之於舊聞簡牘
　　無存真偽莫辦非但大功異政不得紀載而明君
　　良臣為人所誣揑者亦多有矣所以古之君子憂
　　深思逺者恒於無事之時而為先事之慮當平寧
　　時無故而為急切之語固若不識忌諱者然原其
　　心則不失為忠愛之深也仰惟我朝得國之正三
　　代以来所未有也列聖相承承平百餘年盛徳神
　　功如天地日月巍乎煥然所以傳之天下後世者
　　惟賴乎實錄之書今内閣所藏者太祖高皇帝實
　　錄一部二百五冊寳訓十五冊太宗文皇帝實錄
　　一部一百二十四冊寳訓十五冊仁宗昭皇帝實
　　錄一部二十一冊寳訓六冊宣宗章皇帝實錄一
　　部一百十六冊寳訓十冊英宗睿皇帝實錄一部
　　三百六十一冊寳訓十二冊憲宗純皇帝實錄一
　　部二百九十二冊寳訓十冊與藏在内府毎帝又
　　各有一部而已此外别無他本夫既無金石藏書
　　之具又無名山藏副之制臣愚過慮欲乞朝廷於
　　文淵閣近便去處别建重樓一所不用木植専用
　　甎石纍砌為之如民間所謂土庫者収貯𦂳要文
　　書以防意外之虞乞勑内閣儒臣計議督令内閣
　　書辦中書舍人等官遇其理辦本等文書稍有暇
　　隙不妨本職分冩累朝實錄各一部不限年月書
　　成盛以銅匱庋於樓之上層凡内府衙門収藏一
　　應干係國家大事文書如玉牒之類皆附焉其制
　　勑房一應文書如詔冊制誥勑書等項草檢行禮
　　儀注應制詩文等項底本前朝遺文舊事等項雜
　　錄亦令書辦官員遇暇陸續抄錄不限年月書成
　　盛以鐵匱貯於樓之下層凡内府衙門所藏文書
　　可備異日纂修一代全史之用者如永樂以前文
　　武官貼黄之類皆附焉如此則祖宗之功徳在萬
　　世永傳信而無疑國家之典章垂百王逓沿襲而
　　有本矣不勝萬千年世道之幸議者若謂文書浩
　　大書辦人員數少嵗月易邁何時訖功臣請樓成之
　　後先将合貯文書之見有者權寘之中待後陸續
　　冩完新本易出舊本仍貯故處以備考用孟子有
　　言七年之病求三年之艾茍為不蓄終身不得太
　　宗皇帝多事時猶聚衆千百纂集永樂大典以備
　　學校考究以此方彼孰重孰輕伏乞睿照
　一藏書之所分為三處二在京師一在南京則是一
　　書而有三本不幸一處有失尚賴其二處之存其
　　在國子監者如内閣例盛以厨匱寘於典簿㕔載
　　道所中責付典籍掌管祭酒監丞等官時常提調
　　監䕶然惟掌其門外之鑰及為水火盗賊之備而已
　　若夫厨匱鎖鑰則収在内閣毎年三伏日如宋朝
　　曝書給酒食費之例先期奏請翰林院委堂上上
　　官一二員偕僚屬赴國學曬晾書籍因而查筭畢
　　事封識扃鑰嵗以為常南監鎖鑰則付南京翰林
　　院掌印官収掌其曝書給酒食亦如北監之例皆
　　不許其監官擅自開匱取書觀閱幷轉借於人内
　　外大小衙門因事有欲稽考者必須請㫖違者治
　　以違制之罪奉聖㫖太祖御製書籍着翰林院官
　　打㸃見數収貯南京書籍查照目錄開冩缺少的
　　去著守備同南京禮部翰林㸃檢送来天下遺書
　　禮部行移南北直𨽻幷十三布政司訪求其餘罷
　　該衙門知道欽此
　　請昧爽視朝奏
臣等仰惟皇上自即位以来一應朝儀悉遵先朝故事
毎日臨御有常時臣下趨見有常候七年於兹有如一
日凡内外臣庻得於見聞者莫不贊歎以為皇上孜孜
圖治有憂勤惕厲之心有警戒相成之助太平之治計
日可待爰自今春以來出朝間有晏時然亦尋復如舊
近三月間往往於卯末方出臨朝鐘鼓之聲一聞於外
莫不驚訝以為皇上勤政漸不及前誠恐由是而傳之
逺方播之夷狄其為聖政之累誠非細故臣謹按宋儒
朱熹解詩之雞鳴篇有曰古之賢妃御於君所至於将
旦之時必告君曰雞既鳴矣㑹朝之臣既已盈矣欲令
君早起而視朝也盖其夙興之時心常恐晚故聞其似
者而以為真非其心警畏不留於逸欲何以能此又嘗
伏觀宣廟御製五倫書勤政篇有曰永樂四年正月太
宗皇帝御右順門晚朝諭六部尚書及近臣曰朕毎旦
四鼓遂興衣冠静坐是時神清氣爽則思四方之事緩
急之宜必得其當然後出付有司行之朝退未嘗輒入
宫中閱取四方奏牘一一省覽其有邉報及水旱等事
即付所司施行誠慮天下之大庶務之殷豈可須㬰怠
惰一怠惰則百度弛矣臣等謹錄如前而又竊有見焉
夫自唐虞三代歴漢唐宋至於今日率以昧爽為視朝
之期昧爽者欲明未明之時也是時夜氣既定旦氣方
清物欲未雜於前心地虛明於内於是臨臣下决機務
則是非易見聽斷不惑昔人所謂一日之計在於寅誠
非虛語也伏願皇上諷詠先賢解詩之言佩服聖祖諭
臣之語毎日常朝率以昧爽為期則政務不至廢弛臣
下知所遵守解民庶驚訝之心息逺近傳播之議其於
聖德所補非小而太平之治亦於是乎基焉臣等干冒
天威不勝戰慄之至謹具奏聞
　　乞免撰玉樞北斗二經序文奏
本月十四日内臣傳㫖令臣等譔玉樞北斗等經序文
臣等未解其義不敢下筆切觀二經所載其中有家有
北斗經及即誦此經之語是時經未成編而預言及經
經安在哉自古聖賢經典無此例也玉樞經首述普化
天尊在玉清天與諸天帝君㑹言之時誰見而下來傳
述之耶北斗經云北辰垂象而衆星拱之夫天無星處
為辰豈有老子而不識北斗不是北辰耶其中又有
云道言者人便㑹言説道是義理之名如何㑹言說此
等處皆不成文理决非天尊老君所作無疑必是巫覡
小人假此以惑世誘民為衣食之計耳一向行於市井
閭閻間未曽上達以故因循襲用未革聖明在上闡明
正道如此邪妄在所禁絶使天下後世曉然知大中至
正之所在若又御製序文冠其編首行之天下後世其
為聖治之累大矣伏覩太宗皇帝實錄永樂二年有道
士獻道經者太宗曰朕所用治天下者五經耳道經何
用斥去之既而諭侍臣曰上好正道則下不為邪人主
好尚稍不謹懐僥倖之心者恣縱妄誕以從所好苟墮
其計将来流無窮之害聖祖明斷載在信史将以為天
下萬世法况今日皇上踐皇祖之位而承其宗祀者哉
竊料當時所進之書必是老子荘列之類又不然則亦
大洞度人等經比也其言雖不合聖賢大道其千百言
中豈無一二言可取太宗尤且斥之不用若此二經類
皆卑下之見鄙淺之辭不過幸人疾厄啓其錢財教人
醮祭因而求索此正古人所謂左道惑衆之事幸而上
聞聖朝以寛大為治不即誅燬幸矣豈可又以宸章天
語而表章之哉臣等職沗輔導苟有所見不敢不言干
冒天威不勝恐懼之至
　　乞嚴禁自宫人犯奏
先該禮部題稱𢎞治五年三月二十三日有私自净身
人康某等約有一千餘人各持木棍甎石自長安左門
直至本部後門擁塞街道将尚書耿裕等四面邀截韙
打已䝉聖㫖著錦衣衛将為首的拿送本衛好生打著
問今錦衣衛官已拘将某等在官供認明白請㫖發落
臣等竊惟自古帝王為治必防㣲杜漸恐生禍階今淨
身人敢於宫闕之前聚衆至干各持木石趕打執政大
臣兹豈小變哉考之史冊自古所未有也惟北魏時羽
林軍士以征西将軍張彞子仲瑀建言抑武人害彞父
子魏朝姑息不窮治其罪其臣高歡素有異志因此知
其紀綱不振歸而起兵天下因之大亂設使魏之君臣
稍有知識痛懲其人則紀綱立矣奸雄自然帖服豈至
倡一時之亂貽萬世之笑哉且今千人之中舉皆畿甸
之産又聞不止此也此外尚有數千百人村落之間無
處無有若今将用此一起人則彼同類之已浄身者接
迹而来趨未浄者聞風而倣傚八郡之中其民幾何非
徒不得其一身之用幷與其子孫皆不得其用矣是豈
太宗皇帝起山西無田之民發天下為事之吏填實京
畿以壯固根本之意哉今一人入内府一家免差役而
又推及其親鄰自此以後京民免役者日多應役者日
少若不痛為禁止日積日多賦役積壓平民何以克堪
且自漢罷肉刑之後朝廷官府不用宫刑而閭里街市
之間乃擅自行用自戕其身體自絶其種類而在天日
之下照臨所及之地夫豈美事哉夫人生有血肉之軀
有骨肉之親孰不欲保其身孰不欲延其類此輩生太
平之時無夭閼之患而甘為此者彼但見今内諸司侍
從之臣為朝廷所任意欲倣傚彼殊不思受異數者固
多而淹常調者亦不少况其人遭家不造不幸為人所
詿誤緣事所係累受朝廷罔極之恩死中得生以有今
日是以鞠躬盡瘁一心王室以報冄生之恩且皆以童
稚之年進入掖庭不與外人交接心純而志篤間有一
二年稍長者或出於隠宫或不得已顛撲傷損所至非
有所覬望而然也非若此輩處心積慮要叨富貴然國
家錢糧有限職任有數豈能一一皆如所願一旦所願
不遂安知其不悔前失而肆無忌憚哉夫五刑之中宫
刑最重大辟雖曰身首異處然止於一身一時而宫刑
則上閼先傳下絶後繼非止一人一世而已也伏覩皇
明祖訓有曰以後子孫做皇帝時止守律與大誥並不
許用黥刺腓劓閹割之刑臣下敢有奏用此刑者文武
羣臣即時劾奏将犯人凌遲全家處死聖祖之訓雖以
天子受天之命人臣禀君之命亦不許用此不仁之刑
而彼小人處閭里之中為國臣民者以刀鋸而戕朝廷
之生靈為人子孫者用非法而戕父母之遺體果何心
哉伏望皇上體天地好生之徳憐小民蚩蠢之愚遵太
祖非法用刑之戒廣太宗填實京畿之政不追咎其既
往惟限制其将来嚴為禁制自今有自宫其子弟罪其
父母及其戸首全家戍邉隣保知情重加罰贖其用力
下手之人許諸人首告得實者給賞以死罪人梟首示
衆被害之人果年十五以下無知識者量留備用十五
以上分送藩府如有不服使令私自逃回者罪坐引誘
窩藏之人經過地方官司仍行各處廵檢司嚴加盤詰
有捉獲者考滿得與軍囚一例陞用臣叨以凡庸為朝
廷所任用係國家大計不敢緘黙為此不恤後患謹具
題知伏乞聖恩保䕶使臣等不受張彝之禍不勝大幸
　　乞免李興死彭程戍邉奉
十二日欽䝉命太監某等與臣等商議李興彭程之罪
備聞皇上所以審處二人之罪委曲詳盡超出衆議之
表綸音一出凡在見聞莫不驚竦畏服臣等尤切恐懼
切惟本朝開國至今百餘年矣承平日久上下因循非
但有司政務日弛而祖宗法度亦多廢棄且如憲綱一
書專為御史而設今之為御史者非但不行其事且又
不㸔其書一為是官輒以扶持衙門為言稍有循理守
法者衆共非之謂不稱職習久成俗以為當然其來也
逺矣今一旦忽然寘之於死謫之以戍知道理者固謂
朝廷設立御史巡按一方使彼振肅綱紀以安黎庶犯
罪自有定律用刑自有常法因公而死一二人可也今
乃打死至十有三命誅一懲百亦不為過又春秋之義
為尊者諱愚頑小民不識忌諱尚有不恕彼以進士發
身為風憲官疏陳時政乃因先朝末流之弊明白指言
罪不容誅矣謫之充軍已為輕典然天下之大人民之
衆不能人人而曉諭之固有不盡知其詳者矣彼但見
自來御史陳言切諫嚴刑懲惡以為當然又見法司所
擬多官㑹議罪皆不至死必謂朝廷不欲御史盡職不
欲御史言事傳之天下所損非小然此猶一時之事爾
若夫書之史冊乃千萬年之事臣竊觀自古作史者寓
褒貶於一字之間凡書臣下有罪當死者則曰誅無罪
不當死者則曰殺臣下有罪貶謫者不書其官無罪者
則書其官盖作史者考核其人情罪而為之書法今法
司定其罪如此多官㑹議又如此衆人議論又如此安
知其後世秉史筆者不據事而直書以殺哉切惟自古
帝王有所行遣不徒快一時之意而必為後世之慮不
徒懲一夫之惡而必示萬人之戒發雄斷於委靡不振
之餘施仁恩於垂亡無救之地此所以能鼓動一世之
人心以成不世之盛治而傳萬世之美名者也臣願皇
上待法司具本復奏之日批出著都察院堂上官率領
十三道御史押李興於奉天門下聽宣諭時遣司禮監
太監傳㫖宣諭備述二人所以得罪之由朝廷所以罪
之之故因而屈法申恩如臣等初議免李興死發極邉
地而永逺不許所在有司故縱彭程或降雜職充吏或
除名為民仍勑吏部及都察院今後(闕/)
　
　
　
　
　
　　奏再乞免李興死彭程充軍
(闕/)日欽奉命太監與臣等議必欲寘李興於死彭程充
軍臣等待罪内閣凡遇事之有闗於國家大體者不敢
不言况此事非但於國體有損而於聖徳亦有累焉臣
等不言則臣等之罪大矣仰惟皇上禀天縱非常之資
當春秋鼎盛之時積功累仁以立萬世之基正在此時
然臨御五六年誠敬未格於天心屢有灾異徳化未孚
於天下尚未安全一旦忽有誅逐言官之命傳之天下
非美事也書之史冊非嘉徳也臣等於此若不極言異
時聖徳益崇(闕/)　　　見事多忽然感悟追咎臣等不
言則雖(闕/)　　　　臣等皆起自小官而為先帝所
擢用以致顯榮受恩深死無以報若彭程之詆毁果出
其本心臣等與之不共戴天之仇臣等於李興固無私
徇亦非有陰私隱惡而畏其黨類攻發若李興之獄果
出於被害者眷屬之訴寃而不出於告訐則二人之罪
皇上雖欲赦之臣等固以執法死不奉詔矣尚肯申救
之哉臣等所以切切為之言者據理之正合衆之情守
祖宗之法保宗社之福焉耳臣等死罪死罪謹具題知
　
　
　
　
　
　
　
　
　重編瓊臺藁巻七
欽定四庫全書
　重編瓊臺藁巻八
　　　　　　　　　　　　　明　邱濬　撰
　章奏
　　進大學衍義補表
國子監掌監事禮部右侍郎臣邱濬誠惶誠恐稽首頓
首上言伏以持世立教在六經而撮其要於大學明徳
新民有八目而収其功於治平舉徳義而措之於事為
酌古道而施之於今政衍先儒之餘意補聖治之極功
惟知罄獻芹之誠㒺暇顧續貂之誚原夫一經十傳乃
聖人全體大用之書分為三綱八條實學者修已治人
之要章句既有以大明聖藴衍義又所以上格君心書
雖成於前朝道則行於今代惟太祖之建極嘗大書於
殿壁之間暨列聖之紹基屢聽講於經筵之上既已致
夫雍熈太和之治一皆本乎躬行心得之餘善推所為
者固無俟乎盡言欲全其功者亦須補其闕略竊觀衍
義之四要尚遺治平之二條雖曰舉而措之為無難不
若成而全之為盡善况有其體則有其用既成乎已當
成乎物理固無一之可遺功豈有一之可闕善法不能
以徒舉本末則貴乎兼該毎當繙閱之時自起編劘之
念顧一人之聞見有限而天下之事體無窮居一室而
料度乎四方據已私而折衷乎衆務亦固知其不可猶
强為其所難是盖一念區區報國之忠抑亦平生孜孜
為學之志是以頓忘下陋僣效前修豈不知妄擬非倫
竊亦欲薄陳所見念惟天下之大其本在於一身人心
之㣲其用周乎萬事一物有一物之用一方有一方之
宜所以率之者固本於身所以處之者各有其道事皆
有則斯事事皆得其冝人各有心須人人不拂其欲伊
欲行之適當其可必先講之務盡其詳考古以證今隨
時而應用積小以成其大補偏以足其全巨細精粗而
曲折周詳前後左右而均齊方正于以衍治國平均天
下之義用以収格致誠正修齊之功舉本末而有始有
終合内外而無餘無欠期必底於聖神功化之極庶以
見夫大學體用之全體例悉凖於前書楷範用垂於後
學稽聖經訂賢傳剟取無遺紀善行述嘉言蒐求㒺棄
附以管中之所見覬於目下之可行俯竭涓塵之㣲仰
禆海嶽之大兹盖伏遇皇帝陛下睿知有臨剛明不惑
學古訓而獲大道慎儉徳以懐永圗蚤毓徳於青宫服
膺大訓時濳心於黄巻玩味聖經開𨗳盡忠益之言體
驗極擴充之力毎躬行而實踐恒日就以月將仁孝之
徳孚於宫闈元良之聲播於函夏一旦承天而踐祚萬
邦仰徳以歸心大志夙成適符漢宣登極之嵗小毖求
助肇啟成周訪落之心首深究於大猷亟恢𢎞於至治
凢新政之大有建置皆舊學之素所講明廣充格致誠
正之功用臻修齊治平之效太平之治端可計日而待
也臣濬下愚陋質荒陬孤生生世無寸長頗留心於扶
世讀書有一得輒妄意以著書固非虞卿之窮愁亦匪
真氏之去位猥以官居三品慚厚禄以何禆年近七旬
惜餘齡之無幾一生仕宦不出國門六轉官階皆司文
墨莫試涖政臨民之具徒懐愛君憂國之心竭平生之
精力始克成編恐無用之陳言終将覆瓿幸際朝廷更
化中外肅清總攬權綱一新政務儻得徹九重之聽取
以備乙夜之觀采於十百之中用其二三之䇿未必無
補於當世亦或有取於後人民物於是乎一新世道兹
焉乎復古好所好惡所惡一人永子育乎兆民賢其賢
親其親四海咸尊戴於萬世臣干冒天威無任激切屛
營之至臣所撰到大學衍義補一百六十巻補前書一
巻目錄三巻共成四十帙謹奉表隨進以聞
　　代衍聖公孔𢎞緒謝表
兹者恭遇聖駕親臨太學躬祀先師召臣等三氏子孫
陪祀恩賚有加謹奉表稱謝者伏以聖人御極首視學
以廣化於四方大禮隆儒逺推㤙以下逮於百世𢎞至
治以六經之道舉盛世於三代之隆九重之恩禮有加
三氏之子孫何幸兹盖伏遇皇帝陛下心傳精一學衍
緝熈肅至養之孝於兩宫協重華之徳於列聖御明堂
而布政萬事咸已維新坐宣室以受釐百神莫不受職
謂致治有本原莫先乎道而求道有樞要必用乎經亟
舉臨雍之儀用廣作人之效以天子而師陪臣之道徳
屈萬乗以賁數仭之宫牆玉瓚黄流乃祼乃獻皮弁素
績載舞載揚金奏鏗如宣宫商角徴羽之節奏玉容睟
若親温良恭儉讓之徳容禮官絢□綵以展儀祭酒瞻
冕旒而進講大臣陪黼座佩玉鏘鏘諸生環橋門冠衿
濟濟述百王禮樂之盛典培萬世綱常之丕基爼豆生
輝縉紳増氣聯蕃寵命錫章服以衣被諸儒諄復訓詞
降絲綸以奨勵多士按古禮以載施於今世報前功而
不忘其後昆光被魯鄒澤流洙泗臣某等叨承世業仰
荷國恩愧乏象賢之資濫受罔功之賞爰居止魯享厚
味也可慚鸊鵜在梁被美服兮不稱冒榮為幸報賜何
階伏願惟天惟祖宗永保皇明之祚有民有社稷長為
儒教之宗奎璧輝煌乾坤清泰臣某等無任瞻天仰聖
激切屏營之至謹奉表稱謝以聞
　　擬進大明一統志表
伏以竝日月以照臨千載啓大明之運全天地所覆載
萬邦咸正統之歸輿圖之廣曠古所無地志之成於今
為盛粤自三才定位歴代迭興封山濬川舜肇十有二
州之地列爵分土周㑹千八百國之君迨夫嬴秦始置
郡縣繼以劉漢益拓土疆自魏晉以來由宋元而上或
閏位之弗齒或覇業之偏安或威令之阻行或凉徳之
可厭皆未有若我朝得國之正闢地之大者也徳與地
而兼廣政與教以並行南都吳北都燕立標凖於四極
大為府小為縣總要㑹於三司藩府分封並峙維城之
固衛所布列廣宣禦侮之威規制周嚴氣勢聨屬南踰
銅柱東越鯷波盡入版圖之内西亘金河北彌狼望率
歸聲教之餘殫九服於域中通八荒於化外青狄黑濮
遥候月以来賔黄支朱鳶畢占風而受吏禹迹之所不
至章步之所未周地無間於華夷治獨超乎今古不有
盛製曷彰丕圖粤若帝王受天命以建國皆有載籍志
地理以貽謀於虞有禹貢之書在周有職方之典方冊
所載若管氏地員吕覽有始百家之傳說不同舘閣所
修若元和郡縣開寳圖經一代之典章可考寰宇記之
作於宋略而未明大統志之述於元泛而失實肆我聖
祖嘗命儒臣雖采錄之有餘尚編輯之未既時如有待
事豈偶然恭惟皇帝陛下聰明先物神聖自天膺歴數
以在躬収政權而獨運光昭祖武𢎞迓天休凡聖賢經
世之圖咸留睿覽於祖宗待成之志尤軫宸衷謂此輿
地之書闗係甚大特詔文學之士纂述是司授成命於
九重考遺編於千古上自聖經賢傳下及水志山經發
中秘之所藏萃外史之逌掌遍閱累朝之史旁蒐百氏
之言與夫羽陵宛委奇文汲冢酉陽逸典𤣥詮梵藏小
說方言靡不網羅舉皆蒐采綴貫羣籍約為成書義類
凡例悉有據依信疑是非壹加訂正首辨方州之域次
推星野之分建置有革有因疆域或分或合如水自源
而徂委如木由幹而分枝山川形勝之殊風俗物産之
異巨細不遺公署學校之類宫室關梁之倫古今俱載
留則民愛去則民慕宦蹟非循良不書出而道行處而
道明人物惟名賢是取匪徒儒道而二氏兼収不獨華
風而四夷亦附所以廣聖道之咸容示皇威於無外比
之全志允謂全書綱舉而目張有倫有要事増而文省
不泛不疎海内廣輪如指掌而斯見天下險易不出戸
而可知自有地志未之前聞宜並聖經垂之後代此誠
皇上繼志述事之孝卓冠乎百王高出乎千古者也臣
等章句腐儒草茅賤士叨䝉拔擢豈能如楚左史之讀
九邱沗効編劘竊自比晉司空之創六體莫能稱詔深
虞玩愒之尤幸睹就編少助清閒之燕書同文車同軌
大一統而四海向方天為盖地為輿中兩間而萬世永
賴
　　擬賀耕籍田表
伏以王業萬年即田功以𢎞治本帝籍千畝躬稼事以
為民先當承天踐祚之初舉敬天勤民之典三推禮備
萬姓歡騰恭惟皇帝陛下寅紹貽謀厲精圗治亟監觀
於成憲思遹駿於先聲一日二日萬幾方有所事之始
五推九推終畝非無可耕之人誠以國之大事在祀人
之生計惟農神明顧歆於其誠不於其物民庻視傚以
其身不以其言用是率祖攸行将以示民之法於以致
先祖之享庻幾知小人之依乃命禮官式涓吉日農祥
晨正土脉春滋即齋宫以潔心欵嘉壇而舉趾紺轅黛
耜循行於隴畝之間綠耦朱紘容與於阡陌之内秉耒
而幾於十墢借力以終於庻人索先農而享之盛禮既
舉賜福酒以勞止大惠均頒希濶之典創見於一時務
本之談喧傳於萬口臣叨班著位幸際昌辰駕芝車以
臨甫田親瞻玉粹為神倉以儲馨稷載告寶成繼周人
載芟之詩豐穰徧地衍殷宗無逸之夀平格自天
　　進呈憲宗純皇帝實錄表(𢎞治辛亥八月二十/四日上)
伏以皇圖有永天開六葉之君文化聿成世享二紀之
治功徳之敷遺者既大典冊之紀述者宜詳上廣先猷
下垂後訓成一人繼述之孝慰萬姓愛戴之心恭以憲
宗繼天凝道誠明仁敬崇文肅武宏德聖孝純皇帝以
上聖之資居大寳之位聖心仁孝天表清明廣運而文
武聖神剛徤而中正純粹承千年之大統纘五聖之洪
圖帝享四十一齡雖寸陰而必競君臨二十四載無一
日而不朝尊治命而殉葬不以生人承先志而任用惟
其舊輔曉朝慈極無間於暑雨祁寒日御經筵不輟於
隆冬盛夏祭神而神如在極仁孝誠敬之心奉天而天
不違有感召交孚之妙介福於聖母徽號荐加錫類逮
臣民隆恩均布順而委曲以合禮儷慈懿於山陵孝以
推廣其因心復康定之位號崇儒重道稽古好文輯文
華大訓示元良而萬邦以貞成綱目續編明正統而百
王不易恢張治具寤寐英賢治分理於六卿不恃己長
而自用法一循於三尺靡因私怒以濫加雖一嚬一笑
而必慎所施恐匹夫匹婦之不獲其所民或干紀尋即
革心冦敢犯邉俄聞報㨗民安吏職時和歳豐允為一
代極盛之時兼有列聖諸福之物仁聲廣播有血氣者
莫不尊親哀詔逺頒具衰絰者如䘮考妣不有信史曷
彰聖功紀載必有成書顯揚是為大孝恭惟皇帝陛下
道協重華孝思罔極嚴羮牆之如見著存不亡躬厯數
之攸歸負荷是懼亟鑒觀於成憲思遹駿於先聲爰詔
禮官俾修實錄乃於𢎞治元年閏正月初三日勑臣懋
監修臣吉等總裁臣濬等副總裁臣敏政等纂修别開
史局羣集儒臣發内府精微之秘藏采銀臺出納之奏
章内而六曹百司之所掌外而三司列郡之所陳柄臣
建請之所宜諫輔論思之忠益言無㣲而不錄事非要
則弗書凡治體之所闗或風化之攸繫著為令甲播告
司存與夫禮法章程功勲節義人才進退綱紀弛張内
自宫闈外極邉鄙政必究其沿革事必備其始終賢否
决於衆論之同是非公於天定之後總國計於每嵗之
抄述寳訓為後世之謨傳其信不傳其疑過於文寧過
於質一存實事盡削浮辭立德立功立言三者偹矣繫
年繫月繫日一以貫之永為不朽之傳大著無前之績
臣某等寅奉綸音愧無史學方切抱弓之戚遽叨載筆
之榮仰體宸衷俯殫管見立典五志稽衆志以備書作
史三長念一長之何有況夫今制時政無編不比前規
起居有注懼有孤於委任幸得見其纂成計日程功閱
嵗深有慚於尸素載言紀事異時不無補於汗青
　　入閣謝㤙表
臣惟内閣深嚴之地視前朝政事之堂有輔相之實而
無其名掌絲綸之制而叅夫政必有相業如丙魏筆力
如歐蘓皆能兼二者之長斯可贊萬幾之治有如臣者
無學無才既衰既病自分生身於遐僻遂甘絶意於攀
縁既無左右之先容亦靡臣僚之推轂乃䝉聖天子之
親擢晉陟大學士之華階方前星瑞世之初適彌月普
慶之旦特頒手勑揚於明廷老朽無能三疏之情詞雖
懇聖心簡在九重之定命不移遂令荒陬迂僻之孤生
亦預延閣論思之要務望大踰於分外義誠激於胸中
老忘其衰喜極而泣頓振起其衰薾既摧之氣復動發
其少壯有為之心非不知力小任大而有所不勝苦無
奈恩深義重而無以為報敢不委身徇國自頂至踵畢
以獻於官家以道事君非義與仁不敢陳於帝扆叩囊
底之餘智尚或可為庶紙上之陳言不為徒託雖曰途
窮日暮决不至於倒行逆施但恐食少事煩弗得乆於
陳力就列守宣尼在得之戒老矣何求奉微子自獻之
身死而後已所慮臣年已老臣病日加志欲為而氣力
不克機可乗而嵗月不待有如伏櫪老驥志雖存乎千
里而力已難馳鎩羽倦禽脰徒奮乎一鳴而飛不能逺
終致困躓之失有孤豢養之恩與其姑試之於衰朽之
餘曷若保全之於寛閒之野謹因陳謝更兾慈憐臣感
戴天恩無任激切屏營之至謹具表陳謝以聞
　　請建儲表(𢎞治壬子/)
兹以皇天眷命聖子誕生人望所歸天意攸屬臣某等
伏望皇上早頒冊命正位儲宫以隆國本以繫人心以
永皇明萬萬年無疆之休命謹奉表陳請者臣某誠懽
誠忭稽首頓首上言伏以承天立極當圖萬世之安為
國建儲用繫四海之望惟天序之早定則國勢以永寧
凡在照臨孰不忻願恭惟皇帝陛下英明獨運慈儉躬
行席六聖之重熈荷三靈之孚祐乾元一索而得夫洊
雷之震軒龍首孕而發為前星之祥爰錫絲綸已騰忻
聲於遐邇尚虚匕鬯未定儲位於元良臣等重惟帝王
大孝在繼體之得人祖宗丕基貴承祧之有後上帝既
儲祥而委社兆民咸仰徳以歸心伏望皇上斷自聖心
順乎輿議思宗社之重而豫為建儲念天下之大而先
於立本當陽盛之嘉日舉曠古之徽章肇正青宫肆頒
顯冊則神祗以之安樂社稷有所憑依益堅磐石之宗
長作神人之主
　　請建儲表二
伏以惟天惟祖宗佑皇家克昌厥後有民有社稷定國
本當在所先粤惟震長主器之資實繼乾元綂天之體
上以承九廟之宗祀下以繫四海之人心屬此熈辰宜
行大禮恭惟皇帝陛下徳協重華仁覃庻類兩宫燕翼
躬志養以無違百世蟬聨貽孫謀而有永治已𢎞矣人
無間然凡諸政教之施率皆底績乃獨元良之位尚未
正名在皇上雖以幼冲為辭然聖嗣本以生知為徳矧
居嫡而居長亶克嶷而克岐天縱将聖之資不以少長
而異臣明體國之義敢以煩凟為嫌是以冄竭悃誠必
祈聽允伏望皇上奉率前規俯從衆志順天心而與子
貳宸極以升儲敷告大庭誕揚丕號正天下之大本致
邦國之永貞培翼隆基播休聲於九有登閎昌祚綿寳
歴於萬年
　　請建儲表三
伏以建儲非為私親盖明萬世之統主器在於長子用
繫四海之心商書載以貞之文厥惟舊矣漢詔具早建
之議烏可後乎不避煩凟再三之嫌仰希剛明主一之
斷照臨所逮鼓舞攸同恭惟皇帝陛下學本誠明仁均
動植契天心而克享體祖徳以靈承神罔怨恫物無違
拒是以三靈薦社九廟儲休有開軒龍之祥首協熊羆
之兆九重丹詔方宣布於殿庭一日驩聲遽徧騰於海
宇前星呈瑞萬目皆覩其揚輝麗日重光衆心咸兾其
繼照人情攸屬天意允符伏望皇上體天之心順人之
志勿以臣下屢請為凟勿以聖子尚幼為辭上以奉兩
宫之懽下以愜萬民之望特頒冊命早建儲君郊社宗
祊皆於焉有所慶賴華夷蠻貊率於此得所依歸邦本
不搖皇圖彌固
　䇿問
　　㑹試䇿問(五首/)
問自古帝王有所述作以頒示天下往往出於詞臣之
代言史氏之紀錄惟我太祖髙皇帝生知之性卓冠百
王其於文藝盖有不學而能者其見於簡篇之間率皆
淵衷之所斡運宸翰之所揮灑神謨聖訓萬世如見莫
不有深意存焉伏讀御製大誥三編首以君臣同逰為
言噫帝王盛徳大業夫豈無大於此者乎乃不遑他及
而託始於斯其有意乎其無意乎儒者博通古今於凡
前代帝王之事無不究心以為他日致君之具况本朝
祖宗之明訓乎請推原自古君臣同遊之得失與聖祖
意嚮之所在旬日入對大廷即舉以聞之於上
問性至難言也昔之大儒如荀卿氏董仲舒氏揚雄氏
韓愈氏歐陽氏司馬氏蘇氏兄弟胡氏父子皆不識性
今世三尺童子稍通大義者皆知性之為善則昔之大
儒反今之童子不若矣抑不知其所謂性善者果真知
歟無乃亦剿人之説而附和之也請折衷諸儒之所以
得失與吾性之所以本善者以對
問為治之道亦多矣而大學論治國平天下之道諄諄
以理財用人為言則治平之道無有要於此乎歴觀前
代方其建國之初法制尚茍簡政事尚疏略當是時也
土宇未闢生齒未繁地有遺利民有遺力宜其財用之
屈矣而未聞有乏財之憂學校未立科舉未興官無常
人人無常用宜其人才之乏矣而未聞有無人之嘆及
至天下既定規制畢舉所以因時救弊起偏補敗之政
日増月益凡昔所未有與有之而未備者無一而不具
矣是故制用有法勸邵有官征歛之藝日新輦漕之途
日廣取之盡錙銖積之若邱山宜其財用之多於往時
矣而反不及焉教養有素進取有漸舉薦之路多方考
課之法益宻累數人而守一官居數年而待一缺宜其
人才之盛於往時矣而反不如焉夫宜其不足而有餘
宜其有餘而不足何也雖然斯二者又有不同焉者盖
財之不足用無餘故也至於人才乃因有餘而不足於
用焉是又何也凡若此者皆必有所以然之故茍知其
故清其源塞其流而逆閉其塗使之積乆而無弊則治
平之端在此矣諸士子讀大學書其亦推類以及此否
乎請具陳其本末與其可施於今者以對
問古道徳一風俗同歴世雖乆而所守者惟一説是以
當是之時學無異道人無異論百家無殊言孔子没而
異說紛起道徳遂為天下裂自是國異政家殊俗嵗異
而月不同矣秦漢而下自武帝表章六經之後世之所
謂儒者咸知尊孔氏黜百家及其見於立論行事之間
則又有不同焉者其大畧有三工文辭者則有司馬遷
之徒論政事者則有劉向之輩談理道者則有董生之
流是三者皆世所謂儒者之事也然則儒者之道果止
是而已乎其後精於文者有韓愈氏有歐陽修氏達於
治者有陸䞇氏范仲淹氏深於道者有二程朱子焉之
數子者其於前諸子果若是班乎其於孔子之道亦有
所合乎我朝崇儒重道太祖高皇帝大明儒學教人取
士一惟經術是用太宗文皇帝又取聖經賢傳訂正歸
一使天下學者誦説而持守之不惑於異端駁雜之說
道徳可謂一矣然至於今風俗猶有未盡同者何也曩
時文章之士固多渾厚和平之作近或厭其淺易而肆
為艱深奇怪之辭韓歐之文果若是乎議政之臣固多
救時濟世之䇿近或厭其循常而過為閎闊矯激之論
陸范之見果若是乎至若講學明道學者分内事也近
或大言濶視以求獨異於一世之人程朱之學果若是
乎伊欲操觚染翰者主於明理而不専於聘辭封章投
匭者志於匡時而不在於立名講學明道者有此實功
而不立此門户不厭常而喜新各矯偏而歸正必使風
俗同而道徳一以復古昔之盛果若何而可
問今京畿之地乃古幽冀之域河朔之區昔人所謂
王不得不王伯不得不伯之所也考之史傳樂毅以
燕兵下齊七十城光武以幽冀兵平定天下天下兵
甲之強莫踰於此也在唐中葉以後其地分屬於方
鎮成徳軍今定易深冀等州地也盧龍軍今平灤通
薊等州地也與夫魏博范陽之類皆在今八郡域中
一軍士卒多或至踰十萬征戰之役無嵗無之今其
土地故在不知當時何以得兵如此之多而供給之
費又何自出歟驗之方域東抵遼海北踰上谷邊
境之患莫切於此也在秦漢以前其地分裂為戰國趙
都邯鄲今真定順徳皆其舊疆也燕都幽州今順天保
定皆其故域也趙邉西連雲代而燕則兼鄰鮮卑匈奴
之境外冦侵軼時或有之今則疆域如故不知當時何
以内支列國交争而邉境之侵又能禦之歟勝國建都
於此仰給東南漕運以足宫禁百官六軍之食議者病
其竭民力以航不測欲於京師之東瀕海萑葦之塲用
浙人之法築堤捍水為田聽富民欲得官者合其衆分
授以地計畝授官則東面得兵數萬可以衛神京禦島
夷省漕運紓疲民今其成法具存亦可舉而行之於今
否歟又設都水監於京都而於外又有河渠司以興舉
水利修理隄防為務說者謂其一代之事功亦不可泯
如决雙㙮白浮諸水為通惠河以濟漕運而京師無陸
轉之勞𨗳渾河疏灤水而武清平灤無墊溺之虞浚潞
河障滹沱而真定免决嚙之患今其陳迹故在亦可以
因而修之於今否歟諸士子挾藝来遊於斯博考前古
必知所以處此者伊欲寓兵於近輔而不調外以衛内
按兵於邉近而不出中以防邉耕近地以助軍餉而不
專仰之於逺順水性以除民害而又因之以興利其可
行與否願相與講求其故而處置其宜
　　大學私試䇿問(三首/)
問人有不為也而後可以有為無所不為者豈能有所
為哉士之在學校猶女子之處室也今有在室之女不
待父母之命而需求請託無所顧藉則其他日適人者
從可知已若是者尚可謂之貞女乎哉為士者肯取之
以儷已乎哉知其必不然也事不同而理同人顧明乎
彼而暗乎此何耶諸士子皆出自郷校為有司勸駕来
游國庠為天子門生駸駸嚮用有日其於守己之道取
人之方必的知其所在矣請言其所不為及其将大有
為之志以著於篇予将即其所以言以驗其所以行
問文章闗乎氣運之盛衰善觀世者不觀其吏治而恒
於其人文驗之唐虞三代之文見於典謨訓誥者可知
也已春秋戰國以来其文具載史傳子集之中皆有可
攷者焉朱子謂有治世之文有衰世之文有亂世之文
則文之闗係乎世道非虚語也可指言歟漢以下迄南
北朝未以文取士而文散見於奏議著述之間唐以後
始專以文試士士非能文者不用人文之醇駁吏治之
得失實係焉主盟斯文者是誠不可不加之意也皇明
復古三光五嶽之氣復完洪武永樂之盛其文章渾厚
醇正明白俊偉無有雕琢刻畫之弊近年以来書肆無
故刻出晚宋論範等書學者靡然效之科舉之文遂為
一變說者謂宋南渡以後無文章氣勢因之不振殆謂
此等文字歟伊欲正人心作士氣以復祖宗之舊使明
經者潜心玩理無穿鑿空疎之失修辭者順理達意無
險怪新奇之作命題者隨文取義無偏主立異之非二
三子試策之其轉移之機安在
問道學之說唐以前無有也有之其始於宋乎宋科目
取士有進士明經二途進士試詩賦明經試墨義其後
罷明經而改試進士以經義其所試之經用漢唐之疏
義王安石之新說此當時儒先所以有道學之說也我
祖宗凖古制立進士科以五經四書取士一主程朱之
說今日士子所習以應科者是即先儒所謂道學也但
學者假此以出身謂其無得於身心則有之矣若謂此
外又别有所謂向上一著而後謂之道學吾不知其何
說也自洪武永樂以來士之養於學校進於科目仕於
中外竝無異議今世士子乃有輙於舉業之外别立門
戸而自謂為道學者然彼自相稱謂草澤之中可也而
吾士夫由科目以仕中外者亦從而張大之何耶豈習
見宋人凢攻道學者即謂之邪黨而為此邪嗚呼儗人
必於其倫兹豈其倫邪説者有謂朱子道問學之功多
陸氏尊徳性之功多斯人之徒盖專主陸氏尊徳性之
學措其心於言語文字之外其然豈其然哉且中庸謂
君子尊徳性而道問學二者之功其可偏廢歟朱子之
學其果一偏之學歟或者之言是歟非歟諸士子所讀
者五經四書所主者程朱之說在學校以此為學應科
目以此為文他日出而有官守有言責者亦将以此為
用也請試言道學之所以為道學考朱陸之實辯吳氏
之言遡其源而沿其流而推其所以致弊之由盍各言
爾志凢其平日存心致知以為學其本何在并及其用
功之序致力之方一一為我言之以祛所惑
　　擬殿試策問
盖聞仲尼有言為君難如知其為君之難一言可以興
邦朕承祖宗大統臨政願治七年於兹三復斯言拳拳
服膺有如一日仰惟聖祖創業艱難復華夏之統於既
絶之後闡彝倫之教於乆斁之餘有功於天地有功於
萬世帝王自開闢以來所未有也惟其功徳之莫大是
以纂述之尤難深用惕然恒懼弗克負荷日就儒臣講
求理道分任卿佐修明治功庻幾盡夫克艱之責然而
闕政尚多善效未著何歟夫良法善政固多端緒至徳
要道厥有本原求約於博其道安在惟天惟祖宗付朕
以崇髙之位寄朕以億兆之民非孝無以守成非仁無
以濟衆凢其所以創業垂統以為裕後之圖者在今日
有一事之或愆非所以為孝凢其所以修政立事以為
安民之具者在今日有一夫之失所非所以為仁夫孝
而至於無一事或遺仁而至於無一夫弗獲厥亦難哉
雖然後人繼述之孝即前人貽謀之仁矧我祖宗所以
敷遺於我後人者無非唐虞三代聖帝明王之至徳要
道漢唐宋英君誼辟之良法善政昔之人其君既以是
而克艱於己其臣亦以是而責難於君載之經史可考
也我聖祖肇造於前列聖繼承於後嘉言善行豐功偉
績行之當時而不頗垂之後代而可繼在我後人惡可
不思其難以圖其易哉伊欲廣達孝之道𢎞至仁之澤
使紀綱正於上風俗醇於下吏稱其職民安其業不益
賦而國用自饒不究武而兵威自振災殄不作夷狄賔
服一如祖宗之盛超漢唐宋而上之以興唐虞三代雍
熈泰和之治亹亹迓衡何修何為而可以臻此子大夫
積學以待詳延誠亦勤矣其必有至言為朕陳之使知
天與祖宗所遺之大而不忘其所自所投之艱而不忽
其所行有以盡克艱厥后之責於今日而於子大夫克
艱厥臣之志於是乎占之書曰言之非艱行之惟艱朕
心知其可願欲則不憚於難為其以朕所願聞而切於
時者詳著於篇朕將采而行焉
　
　
　
　
　
　
　
　
　
　重編瓊臺藁巻八
欽定四庫全書
　重編瓊臺藁巻九
　　　　　　　　　　　　　明　邱濬　撰
　序
　　張文獻公曲江集序
古今說者咸曰唐相張文獻公嶺南第一流人物也嗟
乎公之人品豈但髙出嶺南而已哉盖自二代以至於
唐人材之生盛在江北開元天寳以前南士未有以科
第顯者而公首以道侔伊吕科進未有以詞翰顯者而
公首掌制誥内供奉未有以相業顯者而公首相𤣥宗
公薨後四十餘年浙士始有陸敬輿閩士始有歐陽行
周又二百四十餘年江西之士始有歐陽永叔王介甫
諸人起於易代之後由是以觀公非但超出嶺南盖江
以南第一流人物也公之風度先知見重於𤣥宗氣節
功業著在信史播揚於天下後世唐三百年賢相前稱
房杜後稱姚宋胡明仲謂姚非宋比可與宋齊名者公
也由是以觀公又非但超出江南乃有唐一代第一流
人物也然公聲名燁燁在人口耳非直以其相業在當
時且甚有文名史稱其七嵗知屬文張說謂其為後出
詞人之冠又與徐堅評其文如輕縑素練實濟時用栁
宗元亦謂其能以比興兼著述予生公六百餘年之後
慕公之為人童稚時嘗得韶郡所刻金鑑錄讀之灼知
其偽有志求公全集刻梓以行世自來京師游太學
入官翰林毎遇藏書家輒訪求之竟不可得盖餘二十
年矣嵗己丑始得公曲江集於舘閣羣書中手自抄録
僅成帙聞先妣太宜人䘮因携南歸期免䘮後自備梓
刻之道韶適友人五羊涂君暲倅郡偶語及之太守昆
陵蘇君韡謂公此集乃韶之文獻請留刻郡齋嗟呼公
之相業世孰不知其文則不盡知也矧是集藏舘閣中
舉世無由而見茍非為鄉後進者表而出之天下後世
安知其終不冺冺也哉是以不揆愚陋僣書其首(成化/)
(九年/)
　　武溪集序
嶺南人物首稱唐張文獻公宋余襄公二公皆韶人也
韶郡二水夾城自瀧來者曰武溪湞水自庾嶺下與武
溪合是為曲江張公既以曲江名其集余公之集名以
武溪盖有意以匹張與余家嶺表極南之徼自少有志
慕二公之髙風毎恨其文之不行於世於張公文僅見
其羽扇感遇等數篇余公之文僅得其潮說及諸書判
盖莫能覩其全也求之天下㡬三十年今與曲江集始
並得於舘閣羣書中昔孔子言夏殷之禮杞宋不足徴
徒以文獻不足之故觧者謂文典籍也獻賢人也二公
之集之存豈非嶺南文獻之足徴者乎予嘗怪栁子厚
謂嶺南山川之氣獨鍾於物不鍾於人曾南豐氏亦謂
越之道路易於閩蜀而人材不逮其然豈其然乎夫人
材莫大於相業南士入相在唐僅三數人張公之後有
姜公輔劉贍皆嶺南人也當是之時南方之士以功業
顯盖未有或先之也進士科興江以南士固有與者然
多在中葉以後且終唐之世未有得掄魁者張公在開
元時已以道侔伊吕科進而大中間開建之莫宣卿亦
已魁天下選矣然則二子之言果可信乎史冊所載嶺
南人才固若落落然間有一二亦必秉忠貞礪名節求
其所謂巧宦佞倖者盖絶書也世之人因二子之言往
往輕吾越産予因序余公此集而發之初得公集手自
抄録僅成帙聞先太夫人䘮解官還家攜以過韶韶郡
太守蘇君韡通判涂君暲請留此刻郡齋中且求為序
予既免䘮乃書此以引其前非但序公文也盖假公之
文獻以徴吾之言且用以為越之人士解嘲云(成化九/)
(年/)
　　程子全書序
程子全書者二夫子平生著述與其門人所輯錄者皆
在焉書以全名則其採摭無遺薈稡歸一可知已二夫
子生當有宋盛時講明斯道上接孔孟以來千載不傳
之緒方其存時當世士大夫得其片言隻字以為榮幸
而四方從㳺之士挹其言論風㫖輙筆録之以為儀範
軌則也然得其議論之文者未必得其叙事之文聞其
性理之論者未必聞其治道之論今則盡在是焉及二
夫子既沒之後門人編集遺文以為文集文公先生又
摭其所聞見者以為遺書後又採遺書之所未載者以
為外書世儒於此三書或得此而遺彼亦或有終身未
嘗一見者今則盡在是焉(闕/)
　
　
　
　
　
　
　
人非徒有是言也而言無不可行焉寥寥千載此學不
傳朱夫子承周程之傳以上接孔孟千載之緒其所著
述於易有本義於詩有集傳於四書有集註章句於資
治通鑑有綱目亦皆出自其手筆而為成書矣其門弟
子又編次其平日與門人問畣之語以為語類宛然孔
氏家法也然所以類而録之者有池本有饒本有續録
雜出於衆手其多至八十七家其視孔門所論譔者盖
十數倍焉今去朱子時餘三百年于兹所謂八十七家
者皆列其氏名于巻首若廖徳明氏輔廣氏李閎祖氏
葉賀孫氏凢九十有二人其九十二家之子孫在今世
者果誰何哉大率朱門之士閩産為多而在建郡者則
以玉溪童蜚卿氏為巨擘其録在饒本繋以庚戌所聞
次為十五既已編在語類大全梓行于世蜚卿諱伯羽
世居建郡玉溪之上朱子嘗過其家題其所居之室曰
敬義人因稱為敬義先生所著書有孝經衍義又嘗録
其師說以為晦菴語録二書藏于家塾中更兵火不存
其九世孫訓徧加詢訪始得語録于鄉人家然殘缺已
過半矣後以刻本語類大全相叅校訂補其缺畧始克
成編因易其名曰玉溪師傳録兹以從子鄉貢進士欽
㑹試來京師命欽求予言以叙其始末将刻諸梓以傳
于世庶㡬後之人知其家世文獻流傳之所自云
　　雲菴集序
古之言文者必與人俱易之賁卦以人文並言兹六經
言文之始彖曰文明以止人文也人與文合而為一後
世言文者岐而二之故近世大儒有以人論文以文論
人之說其意盖謂以人論文若歐蘇之儔顓顓焉以文
名天下以文論人若司馬文正公文名雖不及歐蘇然
心術正倫紀厚持守嚴踐履實積中發外詞氣和平非
徒言之為尚也今觀五雲劉公雲菴集殆亦近於涑水
傳家集與公世家廬陵由永樂甲辰進士敭歴中外終
刑部尚書考其一生履歴所居之官率以刑名政務為
職宜乎於鉛槧之習辭采之華有不暇及焉者今其兹
集凡世所謂詩詞序記之類諸體無不備焉斯文也以
文論其人而不區區於辭藝者與公之子按察副使喬
出公是集俾識一言濬對大廷時公為讀巻官得區
區所對䇿甚欲寘之舉首為當筆者所抑不果公於濬
不可謂不知已也公易簀時不及致一辭奠一觴負公
多矣今得附一名於公集末豈非幸哉雖然濬於公之
斯文深有慨焉當我朝洪武永樂之盛一時公卿大
臣類多能言之士文質彬彬何君子之多也非獨職詞
翰官館閣者為然凡布列中外釐政務理兵刑者莫不
皆然馴至於宣徳正統之間亦多有之公其一人也公
捐舘舍今餘十年矣世求如公者非獨其文不可多得
而人之如公者盖亦鮮焉噫可以觀世矣
　　尚約先生集序
皇朝文獻盛於江西濬總角時瓊多寓公毎聞其言永
樂以來文物之盛一時舘閣儒生多吉郡人而西昌為
尤盛正統戊辰濬試禮部下第首見大司成蕭先生于
大學先生西昌人也濬時雜諸生中季試先生得所作
特召以見且加奨勵已己之變先生恒夜集諸生於燕
居之堂論及時事輙憂形于色濬時發一言先生輒首
肯公卿間有詢及諸生者先生必斥名以過譽嵗辛未
又試禮部不利南歸甲戌復來先生已陞秩入内閣叅
預大政是嵗濬叨登進士第選入翰林讀中秘書又明
年擢任史官以諸生厠迹門下毎有述作先生見之輒
過為稱許因延譽公卿間天順改元先生南歸家居嵗
甲申捐舘舍今二十又五年矣仲子昉以膺貢來京師
得祁門司訓将之任以先生遺稿見屬為序嗚呼先生
不可得而見矣今見其遺文如侍先生左右親覩其徳
容而聞謦欬然瞻思之頃恍忽如在前後而卒不可復
見方且嗚咽哀慕之不暇又焉能為之言哉雖然天下
士出先生門者多矣今所餘無㡬而濬獨幸後死又受
知最深所以永先生之傳于不朽者其責實在濬焉於
是乎抆淚而序之曰嗟乎人生天地間具形與氣形動
而為威儀氣出而為言辭人死則威儀随形澌盡惟言
也者宣於其心發於其氣著為辭采載為簡冊而長留
於天地之間千萬年而不朽焉觀其迹可以得其心因
其言可以知其世先生生于洪武長于永樂仕于宣徳
正統之間而大用于景㤗是時氣化隆洽人心淳朴猶
未至於澆漓一時士夫制行立言類以質直忠厚明白
正大為尚而不為睢盱側媚之態浮誕竒崛之辭先生
禀純篤之性處和平之世平生為人凡其立心行已涖
官臨事如其為文其人不可見已見其文如見其人
然濬起自逺方一見先生即待以殊禮所以開發成就
之者雖燕國公之於子夀六一公之于子瞻不是過也
濬雖不足上儗古人而先生所以陶鑄後進者方之二
公實無愧焉先生之詩文皆有為而作逹意而止質實
之中而有自然文彩醇然其無滓繹如其無纇淡乎其
有餘味得孔子從先進之意噫世無復斯人亦無復斯
文矣先生諱鎡字孟勤官至太子少師户部尚書兼翰
林院學士既老自號尚約居士云
　　拙菴李先生文集序
我朝文運盛於大江以西開國之四年䇿士以文即得
掄魁於金谿又十八年始定今制㑹試天下士裒然舉
首者分宜人也永樂甲申選庻吉士讀書中秘以應
二十八宿其中十二人出江西而官翰林七人宣徳甲
寅合丁未庚戌癸丑三科進士選之亦如甲申之數出
江西者七人留翰林者四人奉勑教之者前則吉水
解公大紳後則西昌王公行儉是皆江西人也粤自我
文皇帝振作斯文之後選士敎之而㧞其尤以官舘閣
率以為常而皆莫若兹兩舉之盛翰林之選自三名外
而以庻吉士進者歴科雖間有其人而前惟稱文端文
安二王公後則稱蕭尚約呉竹坡李拙庵三先生也濬
來京師猶及見二王公在太學則受敎於蕭先生入翰
林則受知于呉李二先生而李先生又某之座主也兩
預纂修皆在其館下某家嶺表北上中原必道于江西
江廣之交僅隔横浦一小阜耳風聲氣習未必頓殊在
學校時已稔聞諸公之名及讀書中秘乃得親炙之
而受拙庵先生敎益為多不徒待以殊禮而毎為延譽
公卿之間方先生捐館舍時某居憂數千里之外弗克
躬詣几筵寓瓣香以致敬負先生多矣嵗庚戌先生之
子廷章長憲廣東適入覲闕庭㑹間因及先生文集
已繡梓而未有序引某老門生也素有得於先生指教
而知之為詳謹評其文以序之曰自古帝王之世上有
作人之化下有承學之教是故人有所養而學無異習
其氣既充其理既明故發為文辭足以逹志意暢情性
紀事功而長留於天地間以為不朽之傳先生之文雖
得之天資本於學力而實由乎鄉􁐏漸染之餘朝廷
振作之效也是以剛大之充而不失於委靡道徳之明
而不淪於空寂體質渾全無有查滓詞氣温雅不事刻
畫盖肖先生之為人也某嘗序尚約先生之文曰先生
行事如其為文請為一轉語以序先生斯文曰先生為
文如其行事先生諱紹字克述吉之安成人宣徳癸丑
進士仕至翰林院學士禮部右侍郎云
　　覺非集序
覺非集者故嘉議大夫都察院右副都御史羅公之詩
文也公諱亨信字尚實廣之東莞人登永樂甲申進士
第擢給事中以事謫交南未㡬起為監察御史陞僉都
御史嘗奉璽書廵撫甘肅寧夏而在大同宣府為最
乆功績茂著而請築土木城保宣府城二事尤為卓偉
公致其事以去卒于家也乆矣士大夫習知邉事者至
今猶嗟羡公之先見卓識以為不可及噫向使土木早
如公言築城則車駕有駐止之所則後來决無北狩之
禍宣府不用公䇿棄城則京師失藩屏之固将來或有
南牧之思公之有功於國家也如此及公卒有司惟
循故事而已可勝嘆哉公為文和平温雅類其為人而
尤喜為詩其詩不事鍜鋉用眼前語寫中心事諷詠之
可以知其中心之洞逹明白無城府町畦也公之子泰
裒集公遺文得若干巻用公别號名之曰覺非集因其
從子(闕/)來京師命求予文序其首嗚呼公豈待此詩文
而後顯名於世哉(成化四年/)
　　廣州府志書序
天下之山皆原於西北零散而聚突起而為嶺天下之
川皆委於東南流行而止渟㴠以為海廣南居嶺海之
間受天下山川之盡氣氣盡于此而重發泄之故人物
之得之也獨異於他邦其植物則郁然以馨其動物則
粲然以文是皆他處之所未嘗有者人也得其氣之專
而純則又樸而茂秀而文習氣淳直而俗尚随之渾然
天地間纍然小堪輿也則夫山川人物風俗之紀尤不
可無志焉廣郡地志唐以前僅附于史宋以後始有成
書然皆畧而未詳也入自皇朝以來百年于兹天地純
全之氣随化機以南流鍾於物者猶古也鍾於人者則
日新月盛其聲明文物之美殆與中州無異焉中間雖
不能無蘖芽之生然不害其為彌文極盛之㑹也乃者
都憲姑蘇韓公奉天子命來殿嶺南嶺南地分東西
兩道而其都㑹實在于兹兵戎財賦之用咸於是邦乎
仰郡志之作關係實大爰責其成于知府番邑呉君申
君乃禮肇慶郡愽王君文鳯付以筆削之任未及成書
而呉君去任莆邑髙君橙實來繼之歴二良二千石而
後其書始成先是呉君嘗以書屬予序至是髙君復以都
憲公命趣成之竊惟後天卦位艮居東北山之所起也
先天卦位兊居東南澤之所瀦也嶺為山之支海為澤
之委是盖天地間山川之奥區也然其域最逺其勢最
下是以天地盛大流行之氣獨後至焉至遲而發也緩
勢也亦理也是以三代以前兹地在荒服之外至秦始
入中國是時也曼胡之纓未改也椎結卉服之風未革
也持章甫而適兹無所用也魏晉以後中原多故衣冠
之族多徙于南與夫或宦或商戀其土而不忍去過化
漸染風俗丕變嵗異而月不同今則絃誦之聲相聞矣
矣衣冠禮樂斑斑然盛矣北學于中國與四方髦士相
頡頑矣䇿名于天府列官中外其表表者則又冠冕玉
佩立于殿陛之間行道以濟時矣朱文公有云豈非
天旋地轉閩浙反為天地之中越與閩接壤閩浙視古
洛則百越其視古齊魯與是志也雖為廣郡而作凢嶺
南十郡之事無不該焉非但嶺南也島夷之事亦附見
之然則予之為是序也豈為一郡志哉(成化十年/)
　　應天府鄉試録序
聖天子思以人文化成天下乃於嗣大歴服之初建
號以表年日詔告中外明示意嚮所在以風厲天下臣
民而興起之盖将大闡六經之文以成唐虞三代之治
化也猗歟休哉體元之始適際賔興賢能之嵗應天府
尹臣弼府丞臣洙以考試官請上以命侍講臣濬編
修臣華臣等奉命惟謹夙夜兼程以往至則府中先
以禮聘教授臣鎡教諭臣鋪臣綸臣昌臣倫訓導臣孔
昌臣祥臣燠為同考官八人者分主五經而總其成于
臣二人焉臣弼躬任綱維提調之責監臨而約束之者
則監察御史臣浩臣譲也維時就試之士㡬二千人如
故事三試之得其文充焉蔚然固多可採者拘定制而
不敢過僅摘百二十五人焉嗟乎人文之興其盛一至
此哉非六經之道不言非唐虞三代之事功不陳其氣
昌其辭伸其道大以明宛然治世之人才卓乎三代以
前之議論除漢以來一切權謀功利之故習蕩乎無餘
矣意聖天子俄傾之化其神且速有如是夫即京畿
以觀四方繇今日以占後世從可知矣孟子曰豪傑之
士雖無文王猶興夫古所謂豪傑者無所待而猶興矧
諸士子皆畿甸之秀民國學之俊造平日以經為學以
儒為名以豪傑自負躬逢聖明在上鼓舞而作興之
如此其至則其所以奮發興起者宜何如也夫有其言
也必有其心有其心也又必有其行與事其相率以善
相規以正交相勉而互相資進而與己用之賢共成
聖天子文明之化俾六經之道大昭于時唐虞三代之
治復見於今日顧不偉與臣濬祗奉明詔考校爾諸
士子故于小録之成敬序諸首簡而以豪傑之士待焉
諸士子其益思所以自振毋貽主司以失言之羞(成化/)
(元年/)
　　㑹試録序
我太祖髙皇帝建國之明年即開設學校又明年詔
開科取士然甫行而亟罷至於十有七年士習既成始
以今制試士定為一代之制士各占一經經必通然後
取之以試于政自開國至今百有八年開科至今九十
有二年而為科者凡三十矣今兹又當㑹試天下士禮部
臣以考試官請陛下以命臣溥臣濬且又鍚以内帑
之幣臣等受命且感且懼即日趨陛辭徃涖事惟謹故
事登載貢士之氏名及簡其文之尤異者為録以傳臣
濬當叙其後竊惟六經之道始于伏羲畫卦歴二帝三
王之世數千年至孔子而後其書始成孔子沒其㣲言
奥義㡬絶又歴漢唐宋千數百年之間至朱子而後其
義始明凡歴㡬朝代經㡬聖賢然後聖經賢傳復全於
世而我皇朝之興首表章之列聖相承造士用人純
用是道至於今日益隆益備横經之師遍於郡縣執經之
徒溢于里巷明經之士布列中外自有經術以來所未
有也爾諸士子生當經學大明之時業經而為儒學成
而獲薦于鄉今又登名是録将進對于天子之庭以
享有禄位其尚毋忘其所學必推而用之以見於處己
行事之間為臣則忠為子則孝暴白儒者之效于天下
毋使世之議者槩謂程文之士大言無當也茍問其所
業則曰吾昜吾書吾詩吾春秋吾禮而兼樂也及考其
所存所行乃至無一事與所學相當者嗚呼爾其自㓜
至長習于學校而試于有司者果何事一旦施於有政
乃惟簿書法比是事而畧不及而平昔所學之經何也
諸士子發軔仕途兹其初也謹於其初而預以聞焉俾
知所戒(成化十一年/)
　　擬順天府鄉試録序
國家三年一開科取士其主試之臣在藩服者惟其臣
僚是訪是延惟兹兩京則出自上命而必以文學侍
從之臣者重京畿也夫自天子以四海為家莫非王
土則亦莫非王臣而必致重于京畿者盖以人才之生
於斯為盛不止於一方一塗而已也譬之天焉莫不有
星而紫垣之旁衆星斯聚譬之地焉莫不有川而溟渤
之區衆流斯滙勢也亦理也嘗觀有宋盛時建都于汴
咸平初元取天下士僅五十人而自開封貢者四十九
人焉由是觀之則京郡人才之盛從昔然矣矧今京畿
實古幽冀之域燕趙之區豪傑竒偉之才古多有之肆
惟我皇朝宅中圖治以臨天下四方之人咸來萃止
列聖相承長育培植日增月盛至仁之所㴠煦徳輝之
所照臨則雖武弁之胄屯營技藝之裔莫不改其素業
惟文儒是尚經術是習不但公卿大夫士之世與夫胄
監庠序之英為然也青青子衿挾冊呻吟誾誾秩秩十
百成羣噫何其盛也今嵗又當開科士之來就試者㡬
三千人大率郡邑學校士居十之六太學生十之三自
他塗來者又十之一二則是科之試不但畿甸之人而
凡天下藩服之人咸與焉不但學校作養之士而凡家
食野處需選執役方技行伍之士亦無不有焉氣弼于
中文彪於外黙黙就席各奏所長噫又何其盛也故事
京畿試士順天府官總提調之任府尹臣某先期禮聘
同考試官於天下學校某官臣某實膺其選将及期又
請監試官於都䑓監察御史臣某臣某實董其事至是
始以考試官請於朝上以命某官臣某往主試事即
日陛辭鍚宴一如禮部㑹試故事其試士所在即㑹
試天下士之所也臣等提調官考試官監試官暨收巻
供給等官咸相戒飭盡心共職期以祛宿弊求實才以
無負乎國家開科取士之盛意臣等乃於千百人之中
㧞其文之合格者一百三十五巻以實解額非人才之
可取者止於此也此其尤者耳又於一百三十五巻之
中簡其文之通暢者二十篇以為小録非文章之可録
者止於此也此其優者耳小録成臣當為序竊惟當盛
世熈洽之餘聖君在位之日人孰不為士也而吾獨
得居於近畿士孰不就試也而吾獨得儁於京闈其
來也既得旅見於彤廷其成名也又得引見於丹
陛天下藩服賢能之書未獻於天府而吾姓名獨首
塵於睿覽於戲日月在天凡有目者之所共覩而
吾接見之獨近且先焉其榮幸為何如哉其榮與幸既
先於衆人則夫所以感激奮發以作其氣以銘其心盡
其職業礪其名節以圖報稱於他日者豈可後於衆人
哉詩曰無言不酬無徳不報諸士子其何以報上乎謹
序(成化四年/)
　　劉草窓詩集序
三代以前無詩人夫人能詩也太師随所至採詩以觀
民風而繋國以别之方是時上自王公后妃下至匹夫
匹婦率意出口皆恊音調可誦可歌自夫子刪三千篇
以為三百五篇後詩始不繋於國而繋於人夫人不皆
能詩也詩道於是乎始晦自時厥後詩不出乎天趣之
自然而由乎學力之所至有一人焉本學力而積久習
熟以㡬於化詩非不工也然比之得天趣之自然者則
有間矣嗚呼此刪後所以無詩與詩自刪後歴春秋戰
國秦漢非無作者而不傳雖有傳亦不詳漢魏之際建
安七子者出然後詩之名始専歸於人於是乎曹劉沈
謝李杜蘇黄虞范諸人繼出乃各自以其詩名家然人
以時異諸人之作又各随不同論者又以代别之曰此
魏晉也此南北朝也此唐也宋也元也嗚呼秦漢以來
之詩變至於唐極矣唐一代以詩取士宜乎名世者為
多然而著名者僅二人焉而不出自科目宋人取士初
亦沿唐制其後専用經義詩道㡬絶間有作者非但無
三代風視唐人亦逺矣國初詩人生勝國亂離時無
仕進路一意寄情於詩多有可觀者如吳中髙楊張徐四
君子盖庶㡬古作者也其後舉業興而詩道大廢作者
皆不得已而應人之求不獨少天趣而學力亦不逮矣
呉人自四子後作詩者多出於文字之緒餘非專門也
惟草窓劉公原慱家世業醫至公始專心於詩不拘拘
綴緝經語以事進取遇凡景物㑹心時事刺目一於詩
焉發之詞氣激烈音節頓挫多有出人意表者古人謂
石曼卿豪於詩公殆近之與盖公為人邁徃跌蕩自少
以氣自豪有志當世之務思欲有以自見景㤗中郡人
陳公鎰掌憲臺援呉公納例薦公于朝不果用負有
用之才徒以末藝終于一太醫院吏目天下惜之公髙
視一世慕古人奇偉非常之功世之齷齪者舉無足以
當其意惟與郭元登徐原王湯功讓三人者相推重毎
胥㑹劇談竟日終夕刺刺不休㑹正統已已有土木之
變忠義激發徃徃形之於詩君子謂公非獨詩豪盖亦
一時人豪云予久聞公以工詩名呉中後來京師始
識之公歿與公之子宗師㳺以公是集見示且求序故
書以引其首
　　家禮儀節序
禮之在天下不可一日無也君子所以異於宵小人類
所以異於禽獸以其有禮也禮其可一日無乎成周以
禮持世上自王朝以至於士庶人之家莫不有其禮秦
火之厄所餘無㡬漢魏以來王朝郡國之禮雖或有所
施行而民庶之家則蕩然無餘矣士夫之好禮者在唐
有孟詵在宋有韓琦諸人雖或有所著述然皆畧而未
備駁而未純文公先生因温公書儀叅以程張二家之
說而為家禮一書實萬世人家通行之典也議者乃謂
此書初成為人所竊去雖文公亦未盡行文公之身動
容周旋無非禮者方其存時固無俟乎此書今其既沒
之後有志欲行古禮者舎此将何據哉禮之在人家如
菽粟布帛然不可斯湏無之讀書以為儒而不知行禮
猶農而無耒耜工而無䋲尺也尚得為農工哉夫儒教
所以不振者異端亂之也異端所以能肆行者以儒者
失禮之柄也世之學儒者徒知讀書而不知執禮而吾
禮之柄遂為異敎所竊弄而不自覺自吾失吾禮之柄
而彼因得以乘間隂竊吾䘮祭之土苴以為追薦禱禳
之事而吾之士大夫名能文章通經術者亦且甘心随
其歩趨遵其約束而不以為非無怪乎舉世之人靡然
從之安以為常也世儒方呶呶然作為文章以攻撃異
端為事噫吾家之禮為彼所竊去而不知所以反求頋
欲以口舌争之哉失其本矣竊以為家禮一書誠闢邪
說正人心之本也使天下之人人誦此書家行此禮慎
終有道追逺有儀則彼自息矣儒道豈有不振也哉然
世之好議人者已懵然於儀文節度之間而忌人有為
也聞有行禮者則曰彼行某事未合於禮彼行某禮有
戾於古甚者又曰彼行之不盡何若竟不行之之為愈
也殊不思人之行禮如其讀書然讀書者未必皆能造
於聖賢之域然錯認金根為金銀者較之併與金銀不
識者果孰能哉濬生遐方自少有志於禮學意謂海内
文獻所在其於是禮必能家行而人習之也及出而北
仕於中朝然後知世之行是禮者盖亦鮮焉詢其所
以不行之故咸曰禮文深奥而其事未易以行也是以
不揆愚陋竊取文公家禮本註約為儀節而易以淺近
之言使人昜曉而可行将以均諸窮鄉淺學之士若夫
通都鉅邑明經學古之士自當考文公全書又由是而
上進於古儀禮云(成化十年/)
　　世史正綱序
世史正綱曷為而作也著(闕/)　　　事始也其事則記
乎其大者其義則明(闕/)　　　　　　　　正其誼不
謀其利明其道不計其功非道非義功利雖多弗取也
或曰自孔子作春秋之後大事有吕氏之記綱目有朱
子之筆奚用此為哉曰吕氏之記記其大而或兼夫細
也朱子之筆筆其正而或専其統也愚惟録其大而已
細小不屑及也取其正而已統否不暇計也然則有所
見乎曰有聖賢之書婉而正學者之書顯而直婉而正
所以待後世之賢人君子也顯而直所以曉當世之學
生小子也何則人之生也禀賦不齊賢者知者恒少而
愚者不肖者恒多聖賢之書用意深而立例嚴非賢人
君子不能知也是以知之者恒鮮愚為此書直述其事
顯明其義使凡有目者所共覩有耳者所共聞粗知文
義者不待講明思索皆可與知也茍或因是而馴致夫
賢人君子之地則夫聖賢婉而正之書亦可由此而得
之矣愚所以作書之意有在於是非敢立異以犯不韙
之罪也然則其宏綱大㫖果何在哉曰在立君臣之義
在原父子之心夫君臣之義其體統在朝廷君君臣臣
正也君不君臣不臣則人紀隳國不可以不正也父子
之心其傳序在世及父父子子正也父不父子不子則
人道乖家不可以不正也本家以立國正國以持世而
一歸于人心道義之正則人極以立天地以位上天所
以立君之意聖人所以立教之心或其在此乎請言其
詳天位乎上者也地位乎下者也天地之所以生生者
物也天生人而于人之中命一人以為君以為人類主
闡教以立人極修政以安人生然必其生安然後其極
可立也為生人主使吾一世之民各遂其生而不罹其
害焉於是乎吾政行而教施而世底乎雍熙泰和矣是
則君人者之責也雖然君之所以為此者非君之自為
也承天之意也能承天之意則能受天之命矣受天命
者必奉天焉奉天者必大報天焉君秉誠以事天天垂
象以示君必致乎精禋感格之誠必謹夫象緯災祥之
故如是則天人合一天不在天而在君矣天之心則仁
愛人君君之心則仁愛生民民之生也性天之理以為
其心形天之氣以為其身心有不明君必明之俾天之
理不為物所蔽身有不安君必安之俾天之氣不為物
所戕故凡其號令之頒政事之施教條之布禮樂制度
之具刑賞征討之舉無非以為民而已為乎民所以承
乎天承乎天所以安其位也然君于此豈能以其獨力
為之哉亦由乎小大内外之臣以為之腹心股肱耳目
牙爪焉耳君總于上臣分于下彼此相資逺近相維階
級相承氣脈相通各盡職以釐務畢同心以奉上本乎
是以持世由一世而十世十世而百世百世而千萬世
矣雖然天下之本在國國之本在家家必正而後國定
其本亂而末治者否矣是故父有天下必授之于子子
居大位必受之于父父非真堯舜子非真朱均必不可
以與舜禹子非真武王父非真西伯必不可以舎伯邑
考隠攝相位不可也宣傅繆位不可也父之所予必子
心之所安子之所承必父心之所願非的見乎大義之
決不可以行權非真有夫必歸之誠不可以言假授受
取予必原其心原其本心之初于序必順于理必正于
心必安以此正名以此定位既定其位必端其本本之
所以端者身也身不可以不修身之所以修者心也心
不可以不正知其身心之所以必當修而正者學也學
不可以不講講學以正心正心以修身修身以端其本
将見身正而令行家和而福生行乎上而效于下篤其
近而舉諸逺矣是則大而一世所以綱維之者國也中
而一國所以根本之者家也家則内和而外順國則上
令而下從極乎一世之大則各止其所而不相侵陵則
人之所以為人者相生相養各盡其性各全其命一順
于道義之正而不徇于功利之私是則所謂雍熙泰和
之世也人既得其所以為人物亦得其所以為物天由
是而得以為天地由是而得以為地則人君中天地
而立為人物之主者其責盡矣上天立君之意于是
乎無負而聖賢所以著書立言諄諄垂世立教者亦
于是乎不徒託之空言矣區區一得之愚偶有所見
妄為此書始嬴秦庚辰之嵗終于皇明戊申之春凡
一千六百二十有一年書成用僣書巻端以示夫當
世之學生小子而後世之賢人君子容或有以取之否
乎不敢必也於是乎書以俟(成化十五年/)
　　學的後序
學的曷為而作擬論語也昔人僣擬論語得罪聖門曷
為效之王通自著書以已儗孔子愚則采輯朱子語而
竊推之以繼孔子之後非效通也效曽子有子之門人
也豈謂僣哉朱子之言天下後世家傳而人誦之何用
此為朱子平生著述多是闡明聖經賢傳之㫖未嘗自
為一書此愚所以不揆寡陋而妄有所輯也今所輯者
多經書傳註中語學者既已熟聞之矣而又贅之者何
此亦朱子輯近思録采程氏周易春秋傳文之意也名
以學的者何學以聖人為的龜山楊子之言也而朱夫
子於中庸或問論中和位育處亦以是為言喻學者之
必志於為聖賢亦如射者之必志于中的也愚於九篇
載之不無意焉自昔性理諸書皆始於太極今先下學
者何書為初學者作也論語編次無倫今有次第者何
論語之書成於衆賢之所記而愚此書則采朱子之成
書故也所謂次第者何姑以首篇言之人之為學必自
下學人事始下學則可以上逹矣是則儒者之學也儒
者之學學所以至乎聖人之道也其要莫先乎為己為
人之辨大學一書為己之學也欲為為己之學必先效
法於人而後用功於己其用功之要程子所謂㴠養須
用敬進學則在致知是也以此立志用功循序積累則
知與行偕進心與理昭融中外本末隠顯精粗一一周
徧是則儒者之學矣古之學者始乎士而終於聖人不
過下學上逹而已矣若通論一書則首篇是其凡第二
篇三篇是其功用之要是則程子兩語也盖今人既無
小學工夫須必先於持敬敬不可以不立而理不可以
不窮彼夫四書五經以及近世諸儒之書窮理之具也
必欲窮理而又不可不知理之所以名故以字訓繼焉
既窮理矣由是而治心由是而治身以之正倫理成治
功以至於窮神知化叅天地贊化育而極其功用之全
是則所謂聖神之能事學問之極功也學者下學人事
而至於上逹天理如此豈非儒者全體大用之學乎此
四篇至九篇之大意也其第十篇傚論語之鄉黨舉朱
子平生言行出處示學者以標的也前十篇固已備矣
而又續以後十篇者何上編如小學之内篇下編則其
外篇也上編由事以逹於理下編則由理而敬之事一
以進徳言一以成徳言也自昔先儒論敬皆自内而之
外今而反之何自學者言使有下手處耳窮理畧於格
物而詳於讀書何讀書亦格物之一事今之學者無師
授而欲舍讀書以窮理吾見其泛無歸宿矣六經次第
皆始易次詩書春秋禮而今先詩書禮而後及易春秋
何由淺以及深也人倫次第皆先君父而後夫婦長㓜
朋友今以父子兄弟夫婦朋友君臣為序何由近以及
逺也上編既言敬矣而下編又専以仁義為一篇何孔
門教人以仁為先求仁之要由禮而入言禮則敬在其
中矣終篇序道統載周程張四子贊而不取邵焉何黄
直卿論朱子道統之所以傳亦云由孟子而後周程張
子繼其絶而不及邵焉其意盖本諸此非愚敢妄為去
取也愚編此書成恐或者不能無疑竊觀勉齋先生作
朱子行状擬畣或人之疑於後因效之書此于巻末盖
志所見耳非敢竊比大學中庸之或問也觀者尚矜其
志而無備責云(天順七年/)
　　本草格式序
儒者之學不但有性理之學而又有物理之學焉大學
之教以格物為先而聖人敎人學詩亦欲其多識鳥獸
草木之名爾雅一書亦于草木蟲魚詳焉予㓜有志物
理之學讀書之暇遇物輙加考究後見夾漈鄭氏通志
畧序文所謂儒者逹詩書之㫖而不識田野之物必廣
覧動植洞見幽潜通鳥獸之情状察草木之精神然後
叅之載籍明其品彚意其必大有所深造也徐而考之
不過刪節醫家本草而已及以本草觀之凡藥有所疑
者日華子曰是此物陶隐居曰非圖經曰宜治此病衍
義曰不然嗚呼作書者尚不灼知其物之真的考書者
又何所據而用之哉况其所載藥品動至數千其中有
世人所不識古方所不用者紛紜錯雜卒無定見心竊
病焉後得王好古湯液本草簡而且要心甚喜之然其
中所載之藥如藿香本草類也而載之木部之中譬則
善風鍳者不能辨其人形之男女又安能審其人之氣
色而知其休咎哉竊念醫書之有本草如儒家之有字
書也不識字義者斷不能為文不識藥性者又安能治
病哉是故欲識藥性先識藥形然所生之物地各不同
不皆聚於目前也不有纂要之書又何自而識之哉予
以此故即邵子觀物之說本周禮五藥之目擬為本草
格式及採取條例一編藏之中笥以俟後人用焉夫自
神農作本草之後漢世始詔求其書歴唐宋以至于元
代代皆加修纂無一代不然者然所命執筆者多儒臣
儒者於方技固未能盡通而專業方技者又未必能執
筆是以其書雖多然皆慱而寡要泛而無實非獨無益
於世而或至於誤人也亦有之矣予學儒而不通於醫
竊本儒家所謂物理之學者以為醫家本草之書較之
舊本似亦有可取者頋惟欲成此書湏是足迹徧天下
然後可也今頭顱種種矣拘於職不出國門者㡬三十
年不日将乞骸骨歸老海隅諒于此生終無可成之期
姑序其槩而藏之異時營老莵裘及正首丘之後萬一
國家欲承前代故事成一代之書以嘉恵生靈或有以
此聞之于上擇而用之緒而成之死且不朽矣謹書以
俟
　　大學衍義補序
臣惟大學一書儒者全體大用之學也原於一人之心
該夫萬事之理而關係乎億兆人民之生其本在乎身
也其則在乎家也其功用極於天下之大也聖人立之
以為教人君本之以為治士子業之以為學而用以輔
君是盖六經之總要萬世之大典二帝三王以來傳心
經世之遺法也孔子承帝王之傳以開百世儒教之宗
其所以立教垂世之道為文二百有五言凡夫上下古
今百千萬年所以為學為教為治之道皆不外乎是曾
子親受其教既總述其言又分釋其義以為大學一篇
漢儒雜之禮記中至宋河南程顥兄弟始表章之新安
朱熹為之章句或問建安真徳秀又剟取經傳子史之
言以填實之各因其言以推廣其義名曰大學衍義獻
之時君以端出治之本以立為治之則将以垂之後世
以為君天下者之律令格式也然其所衍者止於格物
致知誠意正心修身齊家盖即人君所切近者而言欲
其舉此而措之於國天下耳臣竊以謂儒者之學有體
有用體雖本乎一理用則散於萬事要必析之極其精
而不亂然後合之盡其大而無餘是以大學之先既舉
其綱領之大復列其條目之詳而其條目之中又各有
條理節目者焉其序不可亂其功不可闕闕其一功則
少其一事欠其一節而不足以成其用之大而體之為
體亦有所不全矣然用之所以為大者非合衆小又豈
能以成之哉是知大也者小之積也譬則網焉網固不
止乎一目然一目或解則網有不張譬則室焉室固不
止乎一榱然一榱或虧則室有不具此臣所以不揆愚
陋竊放真氏所衍之義而於齊家之下又補以治國平
天下之要也其為目凡十有二曰正朝廷其目六曰正
百官其目十有一曰固邦本其目十有一曰制國用其
目十有一曰明禮樂其目六曰秩祭祀其目七曰敦教
化其目十有一曰備規制其目十有六曰慎刑憲其目
十有四曰嚴武備其目十有六曰馭夷狄其目九曰成
功化其目一先其本而後末由乎内以及外而終歸於
聖神功化之極所以兼本末合内外以成夫全體大用
之極功也真氏前書本之身家以逹之天下臣為此編
則又将以致夫治平之效以收夫格致誠正修齊之功
因其所餘而推廣之補其畧以成其全故題其書目大學
衍義補云非敢並駕先賢以犯不韙之罪也臣嘗讀真
氏之序有曰為人君者不可以不知大學為人臣者不
可以不知大學而繼之以為人君而不知大學無以清
出治之源為人臣而不知大學無以盡正君之法是盖
就其本體而言爾若即其功用而究竟之君臣所當知
者則固有在也粤自古昔聖賢為學之道帝王為治之
序皆必先知而後行知之必明其義行之必舉其要是
以欲行其要者必先知其義茍不知其義之所在安能
得其要而行之哉故臣之此編始而學之則為格物致
知之方終而行之則為治國平天下之要宫闕髙深不
出殿廷而得以知夫邑里邉鄙之情状草澤幽遐不履
城闉而得以知夫朝廷官府之政務非獨舉其要資出
治者以御世撫民之具亦所以明其義廣正君者以輔
世澤民之術譬之醫書其前編則黄帝之素問越人之
難經後編則張仲景金匱之論孫思邈千金之方一方
可以療一證随其方以治其疾惟所用之何如也前書
主於理而此則主乎事真氏所述者雖皆前言徃事而
實專主於啟發當代之君亦猶孔孟告魯衛齊梁之君
而因以垂後世之訓臣之此編校之前書文雖不類意
則貫通第文兼雅俗事雜儒吏其意盖主於衆人易曉
而今日可行所引之事類多重複所修之辭不能雅馴
弗暇計也臣逺方下士叨官禁近當先皇帝在御之日
首開經筵即綴班行之末親覩儒臣以真氏之書進講陛
下毓徳青宫又見宫臣之執經者日以是書進焉臣於
是時盖已有志於是既而出教太學暇日因採六經諸
史百氏之言彚輯十年僅成此書用以補真氏之闕也
繕寫適完而陛下嗣登大寳盖若有待焉者臣學不足
以適用文不足以逹意偶因所見而妄有所陳區區一
得之愚固無足取而惓惓一念之忠讜為聖明所不棄
焉未必無少補於初政之萬一臣濬謹序
　　明堂經絡前圖序
明堂者黄帝坐明堂之上與岐伯更問難因雷公之請
坐明堂而授之故謂之明堂云其書上窮天紀下極地
理逺取諸物近取諸身不専為人身設也而後人作為
圖經以明氣穴經絡乃専以歸之明堂何哉盖以黄帝
之問岐伯之對雷公之授受所以上窮下極而逺取者
不過明夫在人之理而已黄帝之問岐伯首謂善言天
者必有驗於人盖謂是爾夫人得天地之性以生凝而
為之形流而為之氣内有臓腑以應天之五行外有靣
部以象地之五嶽以至手足之有經絡十二以應經水
肢體之有系絡三百六十有五以應天度其氣穴稱是
以應周朞之日上下有紀左右有象督任有㑹俞合有
數是人一身生天地之間全隂陽之理聚五行之氣備
萬物之象終日之間動息坐卧百年之内少壮艾老無
非是身之所運用而恒與之偕焉乃至有其身而不知
其身之所有而凡在其身者若臓腑若脉絡若孔穴曾
不知其形状何如其氣脉安寓其名稱曷謂是有其身
而不知其身之所以為身也取諸其近也且然况又欲
逺取諸物而上窮下極也哉或者貽予以鎮江府所刻
明堂銅人圖面背凡二幅予懸之坐隅朝夕玩焉病其
繁雜有未昜曉者乃就本圖詳加考訂復以存真圖附
繋於内命工重繪而刻之考史宋仁宗天聖中命尚藥
奉御王惟一考明堂氣穴經絡之㑹鑄銅人式惟一又
訂正訛謬為銅人腧穴針炙圖經上之詔摹印頒行其
後又有石藏用者按其状繪為正背二圖十二經絡各
以其色别之意者京口所刻即其圖之遺製與嗟乎所
貴乎儒者以其格物致知於凡三才之道萬物之理莫
不究極其所當然而知其所以然也矧吾有是身至切
至要長與之俱長老與之俱老而不知其状不識其名
可乎此予所以不自揆而纂為此圖非獨以為醫家治
病用而於儒者所以養身之方窮理之學亦未必無補
云
　　明堂經絡後圖序
聖人所慎者三而疾居其一是疾之為疾係人之夀夭
死生不可忽焉者也聖人猶且慎之况餘人乎欲慎其
疾必知夫疾所自出之原而加慎焉則百病不生百病
不生則能盡人所以生生之理而不枉其天年矣且疾
所自出之原果安在哉身而已矣是身也禀氣於天地
受形於父母固非天地雕刻而為之亦豈父母布置而
成之也哉然而五臓六腑四肢百體骨骼經絡俞合孔
竅無一而不備焉人能保而養之則全而歸之矣全而
歸之則人為吉人子為孝子而無忝於天地之委形父
母之遺體矣彼夫六合之間横目而黎首者棼棼攘攘
自戕自賊不自保者多矣然其間亦或有能保全之者
葢亦資禀之美爾非學問之功也所貴乎學者以其窮
理盡性以至於命理窮矣性斯自盡而命隨之欲窮夫
理當自吾身始吾身所具之理所謂天命之性率性之
道聖賢所以建圖著書者固己明盡矣然其言深於理
詳於氣而於所賦之形質則容有未備焉者予述此圖
葢示學者以理氣之所凝以成質者而使其知疾病根
原之所自出而慎諸身學者誠能察之目而䆒諸心謹
夫肢體之運動順夫氣脈之流行則可以奉親以盡孝
保身而全歸矣若夫世之學方技者以之求十四經之流
注八法之運用九鍼之補㵼亦未必無所助云
　　皇明歴科會試録序
皇明開國之二年首詔天下開科取士明年鄉試又明
年會試仍叅用勝國程式甫一科即罷之又十有四年
始定為今制以試士子甲子鄉試乙丑會試初為小録
以傳然惟列董事之官試士之題及中選者之等第貫
籍經業而已其録前後雖各有序然猶未録士子之文
以為程式也次科戊辰始刻程文自時厥後永為定式
但此後五科其間命官列衘尚或隨時不一永樂以後
其制始一定而不更易自乙丑至今再歴乙丑而踰其
半凡三十又四科矣予来京師餘三十年於歴科會試
程文甲申以後無不獲見者惟庚辰以前僅見其一二
夫以京邑四方賢才所萃古今書籍所聚且官舘閣以
文字為職業尚弗克盡見况遐方下邑之士乎予友少
宰華容黎先生蒐訪者累年始得其全暇日因假以歸
俾諸生録出益以家所有者編次通為一帙以便觀覧
虚其末簡以俟續入於乎是録之編其所闗係夫豈小
哉非但可以攷見皇朝一代取士之制與夫前後人才
之高下文氣之偉薾而於世道士風亦可於是乎觀之
　
　
　
　
　
　
　
　
　
　
　
　重編瓊臺藁巻九
欽定四庫全書
　重編瓊臺藁巻十
　　　　　　　　　　　　　明　邱濬　撰
　序
　　吉水龍氏族譜序
自宗法廢而左戸之藏既散肉譜之學不傳而士大夫
家有譜牒者葢鮮矣今天下分兩畿十二藩服而人家
譜牒之作盛於江右而江右在吉郡尤盛迹其所以盛
者葢有四焉江鄉土綿地瘠季世割據者所不爭人家
所藏圖籍不盡燬於兵火一也習尚淳朴不蓄一切珍
竒玩好之物倉卒變起所持者惟文籍二也俗重世家
婚配必先門地崛起之家雖盛顯物論終不之與所謂
故家右族恃譜牒以為文獻之徴三也人以讀書為業
雖田夫販客亦皆粗通文理渉獵書史䘮亂之餘文籍
散失無所於稽亦往往有能口道而心憶之者四也用
是四者故人家譜牒所以能獨盛於他方然其間亦不
能無積習之弊失在於好攀援古名賢顯宦以粉飾其
家世張大其閥閲凡劉姓者皆長沙定王之後張氏者
皆曲江丞相之裔無一族無所自来者此雖天下通弊
而於兹則殆甚焉者也予自宦游以来交天下士多矣
而於廬陵士尤相親厚所謂士夫者無家無譜牒者近
同年友常郡太守吉水龍公遵序出其家譜見示且屬
以序考䆒精詳援引皆有證據不狥前人之失而肆一
己之見直疏而旁通之纎悉不遺切而實曲而盡如禹
之𨗳川原其所自来疏其所由分會其所由歸其間分
支異派雖若錯出散見其實條理脈絡未始混淆也使
後人按圖而求之據牒而考之既知其所以同又知其
所以異其得古良史作表傳之遺意與予故序而歸之
以示龍氏之後人且以告江右之為肉譜者云
　　文昌邢氏譜系序
海内氏族所謂故家喬木者皆自中州来故其遺風流
俗往往而在蘇長公所謂衣冠禮樂斑斑葢指此也其
散在四州者瓊為多瓊屬邑文昌大族可數者五六家
邢其一也邢之先自汴來葢在宋南渡初至今子姓蕃
衍散居邑中者殆居他姓什三四焉所謂五六大族其
殷富一時雖或過之至論其盛且蕃未有或先邢氏者
也豈非其一姓之尤大者乎族不徒大而且多賢隠而
賢者予不能盡知也所及知者其顯而賢者耳所傳聞
者則有宋故某官夢璜以文學政事著聲前代載在郡
乘可考也所聞者今某處教諭貴明經潔行所至師仰
所見者則予友蘇郡太守宥也宥字克寛登正統戊辰
進士第擢四川道監察御史陞知台州府事尋改蘇郡
邑人自國初至今登進士第者僅三人然仕止郎官今
克寛年未五十已官二千石守天下大郡清名美政播
聞朝野華階峻秩日進日崇不止此也然則今日邢氏
之族又豈但大於邑中諸族而已哉邢氏舊有族譜乆
燬於火至克寛之先大父某府君諮訪故老蒐羅散失
粗録成帙晚年以授克寛俾終厥志克寛承命惟謹寢
息不忘者垂二十年始克承先志命之曰邢氏譜系間
攜来京師以予同鄉且相厚也屬予序嗟夫氏族以名
爵顯名爵以才徳著氏族蕃而名爵無聞樗櫟之材也
名爵顯而才徳弗稱土木之偶也有名爵以表氏族有
才徳以副名爵則雖在中州聲明文物之地亦云鮮矣
而况遐逺之地也哉是則文昌之有邢氏邑里之望也
邢氏之有克寛族屬之光也後之承其統緒同其宗盟
者益思所以繼之承之光之大之於無窮哉
　　廣昌何氏家乘序
後世作譜者率遵歐蘇二家説者多病其簡何也葢家
之譜視國之史史紀一國之事不得不簡譜録一家之
事不可不詳彼其世逺人亡載籍湮没往事無所於稽
不得已而畧之可也茍耳目親所見聞明有徴驗可以
貽逺而示範乃亦棄之而不録博雅好古君子所不忍
也曾謂仁人孝子而忍忘其先徳哉此廣昌何氏家乗
所由作也予友大司冦旰江何公廷秀續其先太宰公
所輯何氏家乘間以見示屬為序葢兼本二家之義例
而折衷之詳書偹録巨細不遺分為六巻一譜序二族
譜圖三宗譜圖四家傳五婦徳六先塋志而附載貤封
制書贈送詩文而終以先世遺事其於廣昌晝錦何氏
一族之事詳且備矣凡何氏受姓以来見於史傳者殆
無遺焉予甞讀韓文毎疑其序送何堅何與韓為近之
説意謂古人因生以賜姓為其後者非所出而冒之容
或有之聲音偶爾相近出於一時方言者焉能强人以
必從哉疑其言無所本及讀史記周本紀註應邵曰氏
姓註云以何姓為韓後然謂之以為後則固非聲音偶
近者矣近世鄧名世姓氏書辨證亦謂何氏出自姫姓
食采韓原為韓氏韓為秦所㓕子孫散居陳楚江淮間
以韓為何隨聲變為何氏名世宋人去古益逺何所從
而得此説哉考之孫愐唐韻韓滅子孫散居江淮間以
韓為何字隨音變鄧説葢本諸此然則鄧説本於韓應
氏生二子之前數百年其言必有所本且明言其出氏
姓註非無徴之言也韓子偶未見與抑或别有所出與
自昔觀人之國而論其世者必徴諸文獻予竊以謂論
人之家世者宜亦然何氏之賢人在前代政事則有武
經術則有休名位則有曾三人者其尤者也若以典籍
言之則休公羊本㫖羽翼聖經得以從祀孔庭垂名千
載其次則西疇常言鑿鑿乎布帛菽粟之文宛然濓洛
宗㫖也今晝錦之何實出西疇太宰公西疇先生六世
孫也先生諱坦仕宋為寳謨閣直學士廣東提刑太宰
公中興其後而司冦公實踵太宰公之武父子清名勁
節為當世偉人俱以經術發身賢科歴官中外位八座
為時名臣本朝革中書省而専任六部今尚書執政大
臣也視古丞相然百年以来大江以南父子相繼為尚
書者僅見何宗所謂政事經術名位至是益大以顯况
公又多有著論大雅君子卓爾不羣其所以具瞻四方
傳布後世文獻之足以徴者豈止一時一方而已哉昔
漢韋賢父子相繼為相𤣥成作詩以自劾其述祖徳也
曰赫矣我祖慶流於裔於體厥徳於赫有聲其勉後人
也曰誰謂華高企其齊而誰謂徳難厲其庶而今公父
子實足以匹休於漢之韋氏而為其後人者盍誦是詩
以相勵思齊其先人而庶幾其企及乎予與公皆登甲
戌進士第同年中志同道合者也故不辭而為之序
　　貴溪丘氏宗譜序
貴溪之周坊有鉅姓曰周氏者氏雖周而其實則丘也
丘之先出自宋魏國忠定公公之子壽雋以字行生子
汲知饒州汲子必㳟始居郡之樂平邑人稱所居曰丘
村其𤣥孫亨通分居餘干之珠湖子真寳者徙邑之墩
頭墩頭宻邇信之貴溪世與貴溪周坊周氏連婚姻真
寳四世孫諱萬軒者生六子時周氏乏嗣因命㓜子惟
政為其後至今四世矣惟政生子旭鑑守台有聲終浙
江叅政孫祺守栝致政家居曾孫鼐字宗用者又以進
士簉屬刑書擢任陜西按察副使今改任于閩將行過
予謂曰某與子同年登第三百五十人中惟吾二人者
同出丘宗然某之姓尚從於周屢曾上疏請復之而未
遂其志某之心切切于是未甞旦夕忘也竊恐歴世日
逺世有後者莫知所自思欲續本宗世系著其所以然
以示後来豫求子一言他日譜成以冠編端予以歲甲
戌登進士第同年中未有同姓者惟宗用一人與予同
所出然而列名于金門之榜紀實于登科之録者則又
以周姓著予與君固知所自矣而天下之人曷以知其
然哉是則宗用之譜不可以不續而予之序亦烏可以
不作哉謹用考吾丘氏受姓之始末俾以繫之世系之
前庶其後之子孫知其源流之所自也按志氏譜者謂
周太公望國於齊都營丘子孫因以為姓及考史記齊
世家太公望吕尚者東海上人譙周註云姓焦名牙炎
帝之後其先祖甞為四岳佐禹平水土甚有功虞夏之
際封於吕或封於申武王平商而王天下封師尚父於
齊都營丘其地在今齊州臨淄或云濰州昌樂有營丘
故城凡二十八傳而田氏奪其國夫自太公一傳而為
丁公伋五傳而至胡公靜徙都薄姑山則齊都營丘僅
四世爾其子孫以地為姓者不知始於何時意者遷薄
姑之後其留營丘不去者遂以為姓邪雖然天下之地
名如宛丘潜丘黎丘之類非止一營丘也况丘氏之外
又有所謂閭丘氏葵丘氏梁丘氏陶丘廪丘曼丘淄丘
之類皆出齊國豈皆太公後與若左丘明見於魯論咸
丘䝉見於孟子浮丘稷丘出於列仙丘林丘敦出於夷
虜則後世以丘為姓者亦云多矣安知其不如今世之
人上宫氏之去上東方氏之去方邪自唐人著郡望而
以河南望丘良以襄公父子之顯融故也然丘姓顯者
多著於南朝齊梁之世率出於兩浙之間則江南之丘
有自来矣宋人顯者莫如忠定公然史止載其子壽邁
而不及壽雋壽雋仕理宗朝官至尚書其知婺州時甞
援朱文公張宣公例請吕成公謚葢亦崇尚道學者也
是則周坊之丘本於丘村丘村之丘原於江隂江隂之
丘其前也有忠定公之建功業有尚書公之尚道學自
分丘材以来雖有顯者而不甚大著抑自墩頭變為周
坊之後四世而三人皆紆金曳緋殆若果木然必剥接
而後始大榮茂邪雖然枝葉之茂由其根秪之大也茍
非厚積其基培植其本㪺泉以灌溉之除穢以保養之
而欲其蕃盛碩茂大至百圍長至參天多至成林無也
予願凡為丘氏子孫者世世相承積道徳以立其基敦
仁義以培其本讀書學禮所以灌溉之也懲忿窒慾所
以保養之也以是而持家保族則其博大而悠逺豈不
有必然者哉譜成書予此言於巻帙之首非但為周坊
子孫告凡分自丘村而出於江隂者皆所當知也雖然
豈但江隂哉凡天下丘氏者皆不可不知焉
　　豐城凃氏族譜序
古者姓氏皆著地望如王則太原瑯琊李則趙郡隴西
崔則清河盧則范陽之類是也自中正之官不設左戸
之藏不偹而肉譜之學世不復講姓氏散於天下所在
而有不復土著所謂郡望者特空名爾惟凃一姓望於
南昌而其族姓亦特盛於所望之地今猶古也唐以前
未有顯者至南唐有凃廙者補豫章志凃姓於此乃昉
見於載籍在宋登進士第者有天明有正勝有壎元有
溍生皆洪撫間人一郡皆古豫章也入國朝以来凃姓
發身科第列官中外者比宋元為盛然皆不出洪撫之
間否則其鄰境也其他郡邑間有一二䆒其所自来其
不自二郡分也葢鮮矣豐城曲江凃氏為邑著姓予所
及識者今廣東按察副使凃君君自庚辰進士拜監察
御史一再出巡皆凛凛持風裁今奉璽書整飭兵備于
海内予家瓊山時以内艱家居間過予出其所修族譜
見示予觀天下姓氏不著地望也乆矣今人求王於瑯
琊太原求李於趙郡隴西殆猶昔人所謂求釜錡錢鑄刀
鈇於鐡爐步也名存而實亡矣孰謂數百載之下千百
姓之中乃有一姓獨著舊望如豫章之凃者乎葢絶無
而僅有者也夾漈鄭氏謂凃因水為姓而今南昌志無
所謂凃水者豈古豫章郡兼今數郡之地而凃水乃在
今他郡界邪否則古今水名隨時改稱有不同邪或者
又謂凃本古塗山氏南昌尉始去土為凃塗姓别出散
處四方惟凃至今居洪撫之間為多豈皆南昌尉後邪
二者必居一於此矣雖然王盛於瑯琊以祥覧兄弟之
孝弟李顯於趙郡以贊皇父子之功業茍為不然徒假
此以市婚矜世亦奚取其為望哉予願凃氏之子若孫
若曾若𤣥覩憲副君之兹譜惕然感發以為凢洪撫之
間凃者倡使皆如憲副君之邁往有為於時則凃在今
世亦將如王李崔盧之在前代矣顧不偉與予因憲副
君請勉書以為曲江凃氏譜序非但為一曲江也葢以
告凡今之為凃姓者云
　　五一居士詩巻序
昔歐陽子自號六一居士葢以己身均於五物之間而各
一之以為六也今潮陽有盧先生者亦自謂筆墨紙硯各
一與已為五而自號五一居士焉得非聞歐陽子之風而
竊取其意與歐陽一五物而為六人居物之間也先生一
四物而為五人資物以用也人居物間人與物猶殊也物
資人用則物與人一矣夫凡受形天地間無非物也物物
也人亦物也人以一物而物於衆物之間獨異而且靈故
天下之物無一而不為吾之所有故以之而並兩儀謂之
三一可也以之而並三光謂之四一可也以之而並八卦
九疇則又可以一共八與九矣推而至於百千萬億莫不
皆然豈但此四物五物而已哉或者乃謂非吾所有過矣
矧今所取之數得天地之中數河圖之中五太極也洛書
之中五皇極也五之為數又合一二三四而成之一水
也二火也三木也四金也五為土而寓於四行之中交
相為用以成萬物缺一不可也人以一身而居筆墨紙
硯之間以運用之以紀古今之事以應天下之(闕/)
　　　　先生之意葢取諸此與雖然四物亦衆人之
所同有者而獨有之可乎葢以人用物衆人之所同以
已觀物逹者之妙契當虚室生白之處明窻净几之間
召陶泓而来陳𤣥坦楮先生之腹脱管城子之㡌發至
理於心畫之微托幽興於運􁑳之末得之於心而應之
於手斯時也人耶物耶混混然合而一矣烏有所謂五
哉先生名昊字懐廣初為潮郡司訓今陞邯鄲教諭云
　　樂閒堂詩冊序
東吳朱宗逺以樂閒為號大理卿錢唐夏公季爝既為
之記會其子水領京闈鄉薦會試春官以書来求予序
夫已有之而後心契之契之深而後言之切茍想像而
强為之言雖言之猶不言也予叨官于朝日在塵紛擾
攘之中求頃刻閒不可得也已非閒者何以知閒之為
閒閒且不知又烏知其為樂哉諾之乆而未有暫時閒
暇之隙矧以衰老思歸有志未遂其心戚戚然恒不樂
也欲下筆輒中止曾不知閒所得閒閒而又樂者果何
如也雖然閒樂之趣雖未克以躬享而樂閒之理則有
可以意推者夫人情之所感者有七惟樂為適意身之
所享者非一惟閒為實用適意於其所享用之實以斯
人也享斯樂也其諸異乎人之閒也與何者七情之中
其六者皆感物而動者也惟樂則生於吾之心而適於
吾之意焉然人之樂也有樂於功名者有樂於貨利者
有樂於詞章者有樂於聲色臭味者有樂於林泉花木
者有樂於禪蜕仙真者彼皆取之於身資之於人而於
吾身心之實用則未必皆真有所得焉惟閒也無所慕
於外無所求於人實有之實用之休休然無虞優優然
有餘油油然不拘肢體我所有也室廬我所有也親朋
我所有也歲月我所有也山川我所有也天地我所有
也一日也而兼兩日之適一人也而兼衆人之用無所
事而閒隨所在而樂斯人也世豈多有哉雖然是閒也
天靳惜而不輕予人人未易以得之也有父母之養不
得也有子孫之累不得也有職業之拘不得也有庸調
之給不得也有一於此閒且不可得况得而樂之哉葢
必有所不閒於其前然得以享其間於其後且宗逺自
㓜辛勤承家業持門戸積乆而成緒至是一一皆如其
意上有益壯之親康和而清徤下有亢宗之子頴敏而
通逹甘㫖之奉有餘詩書之香不㫁内而心也無意外
之干外而身也無疾疹之蝕意無嚮而不適用無享而非
實一世之人有宗逺此閒而不知樂者多矣閒而能樂
此宗逺所以賢於人哉予故推其意代之言以為所居
堂序
　　觀瀾閣巻序
天下之竒觀孰有過於水者乎水生於天一以成於地
六方其生也其端甚㣲及其成之之後潜於地下則為
泉流於地上則為川或為窪池或為沼沚或為溝洫或
為澗溪大之為江為河及其至也則為海焉隨地勢以
賦形因天時而變態非若山有一定之形成於開闢之
初不可以移易也是水之為物中有至理存焉而人之
觀之也何可以無術乎孟子曰觀水有術必觀其瀾瀾
者水之湍急處也人能於是而觀之則天下之物所以
竦人瞻視而啓人心思者孰有過於是哉太醫院吏目
劍川張伯威致事將歸田里介其鄉人林徽京庠生攜
其所謂觀瀾閣巻求予為之序閣在所居之東南葢瞰
溪流以為屋也閣以觀瀾為名其亦有得孟子之言矣
乎孟子之為此言葢借水以形容道之有本也言雖在
於水而意則不在於水而伯威之取是義以名其閣也
其意亦猶是否乎想當風清月白之秋長空無雲千里
一碧湛然明鏡之中浴星斗而吞吐之㴠山樹而動盪
之亦可謂天下之竒觀者矣雖然未也若夫油然而雲
變色歘然而風震撼雷雨交作魚龍出沒激於石而為
噌吰之聲盪於沙而起洶湧之勢盤而為渦旋而為湍
揚波而鼓濤噴沫而飛珠夫如是斯可以盡水之變而
天下之竒觀在是矣伯威登是閣而設或遇斯景焉其
尚繹予斯言而有契乎其心矣乎於是乎序
　　忠愛祠詩序
汀郡推官王公歿於王事郡人請于朝立祠祀焉祠在
郡治東卧龍山之麓有司嵗以五月二日行禮公生忌
辰也方公歿時郡之人無小大臨其䘮次者莫不哀之
冀其更生及其既乆也拜其祠下者莫不(闕/)
　
　　海航詩巻序
進士陳君朝用起復來自錫山致其鄉人趙潚廣洋之
言曰某宋宗室盛國公之裔世居無錫之鴻山㓜承祖
宗遺澤兢兢戒謹恒恐失墜居臨大海毎見商舟出沒
其中一日之間阽危亡數矣因念人能於安居無事之
時兢惕于心恒若舟航之在海也豈復有失墜乎因以
海航為號盖用以自儆也鄉人能詩者多遺以詩然未
有序文以發揮其意稔聞翰林丘太史名子之京師幸
為丐一言以為終身之戒可乎君既至首以見請予惟
天下之至險者川也而川之大者尤險然則天下之川
之大孰有過於海乎是故聖人作易示人以趨避之方
往往曰渉大川川之大者盖言海也觀易於需於同人
於蠱於大畜於益於渙於中孚於頥之上九於未濟之
六三皆曰利於謙之初六獨曰用於訟則曰不利於頥
之六五又曰不可噫人能明於利用可否之際以之渉
世無難事矣廣洋氏未嘗操巨艦以航海而以航海名
其居且以自號其殆有得于大易渉川之義也乎則又
不止于見危險而恐懼也予以進士君之請致一言以
復之曰廣洋氏乎其尚以理為航以海視世本諸理以
渉世世道危險一吾理以渉之揆諸理而曰利曰用則
持吾誠敬之柁張吾禮義之㠶揆諸理而有不利有不
可則維吾䌫於聖涯下吾杙於道岸
　　南山主人詩序
嶺南之山其脉皆自大庾而來綿亘聨絡至芊城而止
轉而西南或起或伏不過一二里輙中斷斷則五六里
或十數里方一起徃徃枕水上或卧水中或瞰水際其
面勢大率向南南為陽明之地陽光所照得之多且先
以故景物明媚草木鮮茂視他方為盛幽人荘士卜築
者恒據乎兹去郡城四十里許有山囷囷焉輪輪焉居
人名之以其形曰圓山景幽物茂而其陽尤佳有崔公
松秀者世居具山之南因以南山主人自號一時縉紳
士大夫聞之輒賦詩以歌詠其美其子鄉貢進士鐸稡
成帙求予序夫艮為山位東北天下之山皆起自北而
趨于南南者山之面也觀人者必於其面居山者必於
其陽居山之陽則得抱負之正順隂陽之宜嚮離明之
光挹景物之勝可以久安居侈逰觀而為終焉之計貽
後之謀矣崔氏之先居此不知凢㡬世至公始以自命
而詩人又為發揚之噫是山也以人而重因詩而益彰
殆将與三百篇所謂南山者儷美于天地間也乎予意
其居處之固必有如所謂竹苞松茂者矣疆理之整必
有如所謂原隰畇畇者矣不騫不崩之夀予敢以為公
祝至於臺萊杞李以為邦家之基則又有望于公之子
若孫云
　　心師軒詩序
潮郡陳衍于寛一日過予持一帙甚鉅揖予謂此衍所
居心師軒巻也相知者徃徃為詩詠之而翰林修撰安
成劉公既為某記之矣未有序其首者幸恵之以一言
予詰之曰子之有心自師可也何賴乎人之言既以求
記又欲求序乎且心之在人在内而不在外者也為主
而不為客者也命物而不命於物者也今謂心為師則
是所以為師者欲也抑不知所以師師者何物與若曰
以心師心是有兩心矣予不曉其所謂又烏能為之言
願更求諸他于寛持巻去時日将夕歸而坐諸軒間四
窓洞開無人萬籟寂然無聲矣歛容端視至於夜半俗
氛消盡萬慮閴泯而清明之氣澄澈光朗但覺靈臺之
中凛凛乎若嚴師在焉徳容尊嚴冠服整肅可敬可畏
謦欬不聞言動中節可觀可法琴瑟在前不敢踰越夏
楚在側不敢違犯頓然一悟然後知于寛所以名軒之
意有所自也張子曰正心之始當以已心為嚴師其以
是與明日于寛復來因書所得者為序畀之俾書諸巻
端噫于寛所得者其亦與予同否乎(天順七年/)
　　友菊詩巻序
五羊有黄處士者以友菊自號既卒其子真定府學司
訓新宦游四方遇天下之名能文辭者輙求為之賦咏
歳乆積成鉅帙今年致其事南歸過予求識一言嗟乎
善觀人者不于其人于其友觀其友何如人則其人可
知矣周濓溪謂菊為花之隠逸范石湖又謂其有幽人
逸士之操處士於菊也志同道合真如朋友之相契焉
其為人不問可知矣殆所謂幽人逸士而為人中之隠
逸者與處士往矣然而秋風三徑晩節寒香其友固無
恙也古之孝子不忍忘其親親雖亡也見其執友如見
之然此司訓君所以惓惓于其先人所友之菊也與昔
栁子厚自記其先友于碑隂必歴叙其人之大槩以見
其先人交游之廣而司訓君于其先友則徧求天下之
能文者以發揮歌詠之以見先人志操之同其用心與
子厚一也而勤力過之然子厚之自記書其長可也而
亦及其短此所以不滿君子之意而君則不自言而必
徴夫作者之言而所言者馨香之徳介潔之節風霜之
操甘美之液非徒不及其短且無短可言也其視子厚
又不獨勤力過之而孝愛之情忠厚之意亦油然見焉
嗚呼處士於物其友之篤也如此於其朋友可知司訓
君不忘其親所友之物也如此於其執友可知予於此
巻重有感焉故不辭而為之序(天順元年/)
　　京華勝覧詩序
户部主事恵陽葉君養正之弟順來京師省其兄未㡬
将歸凡與主事君同朝及素所徃來者咸賦詩贈之且
題曰京華勝覧夫自越嶠之南北轅以抵於燕所履歴
者非止一所而専以京華為言者紀其大也舉其大則
小者在其中矣盖以天下城池之壮宫室之麗人民之
衆物貨之夥皆未有若京師者也地大而人衆一覧之
頃而天下之大觀畢在焉如游羣玉之府琮璜圭璧瑤
琨琳琅水蒼山𤣥之珍光明焜晃横斜積疊使人不知
所視如入武庫之中戈矛劍㦸羽旄甲盾鋒鍔犀利炫
熠森竦使人莫敢注目如行嵩岱衡霍之間山輝川媚
雲蒸霞蔚龍拏鳯跂蒼翠詭異千態萬状使人應接不
暇信哉其為勝覧也雖然覧之以目而無所得之於心
則亦奚益之有昔之人如司馬子長者往往因游覧以
成所學非必深居簡出操觚染翰然後為有得也順其
勉之庶㡬不負諸公贈詩之意否則兹行為徒行矣予
與主事君為同年進士又鄉人也故序諸首
　　江湖勝遊詩序
予友左吏部時翊持一巻示予題曰江湖勝遊将求諸
名人詩寓歸以贈其姻契廖榮仲華者首以序見屬且
曰仲華以商游而志不在商盖有慕乎司馬子長之游
假商以自名實非商也予曰仲華志不商爾身庸非商
耶今夫天下之人不為商者寡矣士之讀書将以商禄農
之力作将以商食而工而𨽻而釋氏而老子之徒孰非
商乎吾見天下之人不商其身而商其志者比比而然
今時翊頋謂仲華商而不志於商可信乎哉雖然昔者
太公望之釣也方其坐于磻溪之上持竿而垂綸語人
曰吾志不在魚以其迹觀之人固莫之信也然求其心
豈真為魚者哉吾意仲華之商亦若是乎耳試因時翊
而問之子之江湖之遊西極乎岷峩東盡于海往來乎
洞庭彭蠡震澤之間覧其形勝訪其人物山之涯水之
澨曾見夫坐釣而志不在釣者乎斯人也業與子異而
志與子同有則必見之儻見其人幸以告吾時翊俾轉
以逹之於其長
　　栢菴詩巻序
客有菴居而環樹以栢者因以栢菴自號人亦以是稱
之環其居之人稍能詩者皆作詩歌詠之既而傳之郡
城郡城之人名能詩者繼歌詠之又傳而至於京師京
師之人每遇能詩者亦往往為之詠歌焉積久成帙得
詩母慮數十百首其子出以示予求序予得而誦之乃
為之序曰栢之見於歌詠也多矣在三百篇有曰如松
栢之茂又曰新甫之栢其後騷人墨客亦往往寄情於
斯然作者間一二篇而止未有若栢菴斯集之多且偹
如此是盖不栢其栢且人其栢栢之於人果若是班乎
夫人之於物氣異而理同人之生也受命于天物之生
也受命于地受命于天惟舜獨正也受命于地惟松栢獨正
也在冬夏青青人而有取乎受命有常之物意不在物
盖在乎受命獨正之人也受命獨正之人非舜也與子
知客之意不在栢而在舜然則曷以知其然盖栢之為
物心堅而實其允塞與枝條而逹其文明與子爇之則
馨香襲人其𤣥徳升聞與柯葉貫四時而不改易其烈
風雷雨弗迷與然栢植物也舜聖人也擬栢以舜倫乎
夫鳯儀儀禽也麟師師獸也古之人固常以方聖人矧
兹貞材歳寒後凋擬之聖人奚為不可雖然斯言也非
予之言也南華生之言也客姓李名道羊城人隠而有
徳者也其子名棨卿貢進士今待試于春官云
　　百里囬春詩序
百里囬春詩者瓊山人士為邑大夫周侯作也或者傳
至京師予聞之嘆曰嗟乎侯何以得此于吾人也哉自
昔民之疾視其令若佐如人之患痎瘧投之以毒劑惟
恐其不能去去之又恐其不亟雖受鍼砭熸灼之苦不
恤也又如人誤落賊圍中鋒刅四面攢其身轉身動足
輙恐為所中傷一旦幸脱離之夢寐中猶為之驚悸也
况肯既去而又留之留之而又為之歌詠贊嘆不已哉
詢其所以侯初莅邑有部使者按部至郡微示有所需
意侯素亷貧無以應之彼怒形於言侯不得已借諸官
與之已而無以償後使者至典守者訴之邑之士民相
率醵錢以代之償後使者知其故用是不拘以法既得
請闔邑之民欣欣然有喜幸之色其中能言之士乃至
形於詠歌也如此然不敢直以事言而謂之回春盖喻
侯之徳孚于民猶春陽之氣播乎物也夫四時之序春
以生物為功然其所生之物或形或色夭夭然以舒暢
芃芃然以條逹而其所以生生者則初無跡之可見焉
侯之為治殆有類于是否乎予不得而知也然邑之人
士親炙於侯政治之下必有所徴矣乎傳曰其政悶悶
其民醇醇史曰日計不足月計有餘侯之謂也昔宋燝
為郡守愛民䘏物人謂其為有脚陽春今吾邑人詠歌
周侯之徳亦以春言然則彼哉彼哉其大暑之爍石流
金祁寒之堕指裂膚者與使者今皆故物前使者不欲
顯其名後使者豫章羅公經也羅公清忠公恕持法而
能用法外意君子人也噫温然若春以煦嫗吾邑人者
周侯也所以回春而使百里之間常發生長育如二三
月者非羅公之功而何予故牽聨書之萬里寓歸俾邑
人士書于諸作者之首
　　續溪項氏紹先詩册序
徳興邑治之南若干里有地名續溪邑鉅姓項氏世居
焉續溪距宋張忠定公所居吳園村不逺張項世為婚
姻家有項生森者張出也予教太學時生為太學生頴
然出倫類中予已異之又以其舅氏張公英知吾府事
數侍講下益知其為人暨予官内閣生以舍選厯事
都府時天下無事戎務清簡得以暇日從事佔畢予延
之於家塾訓孤孫以端其䝉養之初且将朞矣今係籍
銓曹将歸故鄉温習故業以俟再試臨行出二册以示
予且曰森髙祖養黙翁嘗去家一里許小茅山下建屋
數楹即山名名之以為讀書之所山前臨溪又搆重閣
而以風泉名焉一時名人多有題詠乆傾圯詩文随亦
散失森間於鄉先輦遺文中得其一二慨然思欲復先
業之舊然頋瞻故趾薄於先塋乃改建於家居巨山之
下其規制亦如先祖之舊仍以舊扁扁焉森來京師徧
干縉紳士大夫詩文以昭先志啓後人積久成帙敢希
一言以弁其首嗟乎此正予所以延吾子訓孤孫之意也
陽城有言夫學所以學為忠與孝也孝本乎天性存于
人心夫人有之而於父祖子孫一氣相承尤親切焉孟
子曰不孝有三無後為大有後矣乃不克負荷乃弗善
繼述有善義而不為宣楊有基業而不能保守有之若
無焉不孝之罪亦焉逃哉是以古之孝子既謹嗣續之
傳尤嚴義方之訓良有以夫生居予門下讀書訓䝉之
暇未嘗一預外事其身雖處京師逆旅之中而其心無
一日而不在桑梓松楸之下觀其於先世之故業遺文
起其廢於數世之後播其美於衆賢之言裒為鉅帙以
遺後人使其對手澤而永君子之澤即心畫而推廣前
人之心世濟其美寜有既邪所謂宣揚善義保守基業
之孝生盖有之項氏可謂有後矣他日必當大有所成
就不但已也古人有言以身教者從區區所以托孤孫
於吾子也其將来必有所效法而興起也夫
　　宦途履厯圖詩
金川盧公崇秩明尚書蔡氏傳由庠序歌鹿鳴遊太學
試春官進對大廷擢監察御史厯湖廣按察副使未㡬
陞貴臬正使階嘉議大夫秩正三品冠神豸之冠腰鈒
金之帯奉九重之命掌一方之臬事可謂顯矣好事者
即其平生履厯繪為圖十有一各命以名縉紳先生聞
而榮之随其名而賦以詩成化乙未公覲闕庭出以示
予屬序其首公自登進士以来凢三任皆風憲也夫仕
進之途多矣而莫榮於進士厯官之階亦多矣而莫要
於風憲世人之所以歆艶而愛慕之者得其一且以為
榮公乃兼而有之凡平昔所以講明於庠序者試於有
司舉而用之於内臺紏察之時發而施之於外臺㢘問
之際何者而非自唐虞夏商周四代書中來邪畵者得
其形似詠者言其梗槩未必得公之心也公宅心平恕
與人交不為城府歴官所至忠慎亷正雖不為矯矯之
行赫赫之名而吏民自然化服盖庶㡬有古老成之典
刑焉此則公心也雖公亦不自知其所以然夫豈區區
丹青之微言語之末所能形容也哉即是圖而觀之公
仕宦如人之登階梯然舉足愈數則其身愈髙不致其
極不止也雖然致身于崇髙之地固必假于階梯所寘
之地必得夫平正固實之處然後有所憑藉而安以立
焉不然吾恐其揺動而傾仆雖欲湏㬰焉以寄其足不
可得已况欲致其身於崇髙之地乎所謂平正固實之
地公之心是也予與公交㡬三十年知公之心最為親
切故舉以序諸作者之首使後之觀是圖咏是詩也知
公之所以致顯榮而漸底夫崇髙之地者皆本其一心
也所以養其心而擴之者則又本乎五十八篇之書焉
於是乎序(成化十二年/)
　　琴鶴東人詩序
香山何用中自號琴鶴東人嵗丁酉携琴自羊城湞溪
越庾嶺沿章江而下㑹于大江抵金陵厯淮泗齊魯之
境以逹于京師凂某官何公為求朝中名卿才大夫詠
其所以為號者既成帙而以序引見屬昔宋趙清獻公
入蜀以一琴一鶴自随時人稱其清盖真有是二物也
今用中所至携琴而己未必與鶴俱也而併以琴鶴為
號何邪按蔡邕琴賦有云繁絃既抑雅聲乃揚而繼之
以别鶴東翔之語江總琴詩亦云可憐嶧陽木雕為緑綺琴
而繼之以戲鶴聞應舞之句則琴中有鶴也尚矣人患
無琴爾不患無鶴也琴之所至鶴必随之誠能調均而
按徽渉緑水而奏清徴分析節度窮極窈眇則聲音感
召之妙理契合之符有莫知其所以然而然者矣奚必
圓吭而脩趾惟頰而􁳒耳蹁躚以起舞於搏拊之餘嘹
唳以和鳴於操弄之頃夫然後謂之有琴與鶴也哉用
中出自嶺海質美而氣清世以貲雄其鄉自㓜有志世用
既而擺落世務抗志青雲之表性嗜古琴以禁邪之具
與警露之禽物異而趣同也因以琴鶴東人自號盖自
方於昔人所謂東道主人者焉當夫風清月明之時宴
坐清泉白石之間按徽而度曲以為别鶴之操安知夫
寥廓之表無有所謂𤣥裳縞衣翅如車輪戛然長鳴翩
翩而來下者耶誠有之則予言為不誣矣用中生清明
之時居清幽之地以清楚之姿而為是清物之東道主
又得清徳如何公者為之求名公卿之清詩妙句以發
揮之豈非天地間一清事哉予故不辭而為之序(成化/)
(十四年/)
　　南陵劉氏八景詩序
宣之南陵劉氏世業醫至時用甫繼其父為其邑之醫
學官所居之勝其景有八時用各命以名一時縉紳大
夫多賦詩詠之既成帙虚首簡以徴予序予觀時用即
景以為之名者有深意焉盖自醫而歸之儒本乎人而
徴之天也夫黄泰之杏蘇躭之橘此固醫之妙用也至
於感太乙䔧火之光寫清淺横斜之趣契中通外直之
理固晚景寒香之節非儒者不能焉然亦人事之常耳
若夫産駢莖之竹同穎之禾則有非人力所能到者矣
非天孰為之耶異乎哉時用即景以命名也殆亦有意
於合儒醫之道㑹天人之際者乎抑或其意不出于此
而偶有合於彼乎使誠有意於此其必勉勉循循攻其
世業反而求之乎吾儒之道無或少怠焉則人事盡而
天理見矣祥瑞之来庸不可異乎予聞時用之尊甫年
㡬八袠尚康強無恙由醫而通儒者其於天人之際深
有所契時用之命兹名必有所受持予言歸而叩焉而
亦有合乎是為序
　
　重編瓊臺藁巻十
欽定四庫全書
　重編瓊臺藁巻十一
　　　　　　　　　　　　明　邱濬　撰
　序
　　送侍讀學士徐先生掌南京翰林院序
宋人有言宰相有任責之憂神仙無爵位之寵既都榮
顯又享清閒惟學士然也學士之職在前代為榮選然
所掌者大封拜大詔令大制作之外下至於青詞齋文
口宣致語之類無大關係者皆俾為之殆無虚日榮則
榮矣然謂之清閒則恐未也較之他曹局稍為優爾我
朝之制制誥詔勑之外編纂講讀之餘一切屏去浮文
凡前代所謂禱祈宴會之事恒希有焉其職務尤為清
以閒也予友徐時庸先生以翰林侍講擢拜侍讀學士
往掌南京院事南京雖曰根本之地然自文廟遷都之
後百官衆職咸隨以北凡諸司留務比舊為簡而翰林
殆甚焉當崇儒右文之世為文學侍從之臣據龍盤虎
踞之盛有金馬玉堂之榮優游容與于廣内延閣之間
無簿書之煩無應求之雜印文生緑寳篆凝香纎塵不
侵衆籟俱閴昔人所謂凌玉清遡紫霄者真誠有之豈
但比方議擬之謂哉先生行有日矣予既詩以送之其
鄉人仕京者又求文以贈惟南京祖宗創業之地而翰
林之建首昉於此而最先居是職者景亷先生也景濓
先生際遇太祖高皇帝肇造人物以開一代文明之治
葢當代文宗也今先生以文學之選居肇基之地繼大
賢君子之後幸無他務相侵擾且多暇日而有餘力所
謂鋪張宏休揚厲偉績繼前人之志成一王之制以詔
方来予不能無望焉花磚日移槐閣風清支枕睡餘日
長無事先生於此時試一思予言
　　送林黄門使滿剌加國序
皇明之化與天同逺地所限者舟以通之凡在覆載之
中有血氣者無不臣屬非若前代但羈縻之僅通貢賦
而己其四夷之酋長皆受封爵於朝有所更代輒遣使
請天子特遣近臣持節往封之視内地藩翰焉於乎皇
化一何盛且逺哉且三代盛時其疆域西不盡流沙南
不盡衡山東不盡東海北不盡恒山地盡即止漢始通
西域開西南夷皆由陸以通隋唐以来航海之使始至
然皆自君長其國未有受天子命者有之肇自今日然
多因其故而封之惟滿剌加之有國實我文皇帝始為
之開疆啓土者也其地在中國西南大海之外舊屬於
暹羅斛國永樂初命中貴駕巨艦自福唐之長樂五虎
門航大海西南行抵林邑又自林邑正南行八晝夜抵
其地由是而逹西洋古里大國八䑸徧往支阿舟榜葛
剌忽魯謨斯等處逮其回也咸至于是聚齊焉歲己丑
遣使封其酋為王建以為國自是凡易世必請封於天
朝世以為常乃成化辛丑其國王卒子當嗣位遣使臣
備方物来請封上命禮科給事中林榮仲仁為正使如
故事持節以行有日衆以為仲仁此行乘長風泛洪濤
經萬餘里外真所謂汗漫之游天下之大觀者咸賦詩
壯之謂予鄉先逹不可以無言昔司馬子長上會稽探
禹穴闚九疑歴吳楚之墟齊魯之都以觀其所謂名山
大川者歸而大肆厥辭然所㳺不出九州之中而猶大
有所得如此矧仲仁兹行越中國之外境所歴者皆天
下之絶蹤詭觀者哉予聞滿剌加之地諸畨之會也凡
海外諸夷歲各齎其所有於兹焉貿易種類恠詭物産
珍異其尤異者距其境西南舟行約十餘日有幹韘國
者即所謂溜山也海水傾注其名為溜水勢漸下力不
能勝一芥舟行誤入其中即沈下而無所底止神仙家
所謂蓬莱弱水殆近是與又去古里西南舟行歴三閲
月有所謂黙伽國者謂天方也域中人物大異於常俗
尚和美民物繁富而無貧苦者物産珍異色色有之罔
有欠缺且地無雨雪霜雹惟夜霔濃露以滋物生浮屠
氏所謂極樂世界似指是與仲仁至彼諸畨會集之地
誥封禮畢宣布聖天子徳威徐觀其會通而詢察之重
譯其言徧訪其俗將必有瑰竒之見詭異之聞所以開
廣其心胷增益其志識者矣嗚呼天下事何所不有惟
不見耳歸而尚歴歴以告我
　　贈許寺丞序
元許文忠公之𤣥孫曰顒孟敬甫者以名進士出知安
平縣九年秩最陞太僕寺丞葢異數也其鄉友秋官副
郎劉宗瀾徴予賀言甚矣名賢之難為後也何也葢閭
閻之子一旦崛起以叨有禄位一言茍善一行茍美一
事為茍合其宜人莫不交口稱之譽之傳播之不休若
名賢之𦙍雖有徳善才美表表暴著於其時衆乃漠然
若罔聞知間有舉以似人者則莫不曰為賢者後固當
也又莫不曰彼誠可矣較之厥先何如噫甚矣名賢之
後難為也士君子幸生名賢之後而為衆所責備者如
此雖欲同於衆人得乎孟敬登甲戌進士第選試都臺
當道者知其文忠公之後也特注意焉或不足之遂出
尹近畿地孟敬慨然發憤思大其家聲以振起先人之
遺緒一言動一舉措咸惟先文忠是師曰此吾家法也
未幾政聲燁燁著京邑間部使者以聞於朝遂荷旌異
之典至是上計天官又以最稱故有是命嗟乎名賢之
後果難為乎哉無難也何無難爾象其賢文忠公在勝
國時亦以名進士首擢同知遼州既而入為御史賛理
中書縂鹺臺叅大政薦登樞要屢建大議隠然為國大
臣凡其謀猷建置皆足以師表百世後世人臣以道事
君者所宜則而象之者也又况為其後人也哉詩不云
乎無念爾祖聿修厥徳請以是為吾孟敬賀
　　贈吕郎中序
古之君子學成以待用惟所用之無所不可用為夷䕫
則禮樂興用為皐陶則刑教舉用為稷則農事成用為
垂則功用利如金之在鎔也惟大冶之所鑄用以割邪
為干將則可用以照邪為軒鑑則可如玉之在璞也惟
玉人之所琢用以盛邪為瑚璉則可用以佩邪為珩璜
則可是之謂不器是之謂有用之才永豐吕君景熈以
名進士選入翰林為庶吉士未幾擢為工部主事九年
秩滿陞南京刑部郎中若君者所謂有用而不器者非
耶古之人終身仕一官專一職名一能天下後世稱能
其官者歸焉如刑必曰臯陶工必曰垂之類是已古之
人豈拘於一才一藝而他無所能哉亦惟上之所用何
如耳君始讀書中秘以聰敏聞繼簉屬工曹以勤幹聞
今之司憲南畿其以明慎聞於時必矣雖然刑者聖人
不得已而用之也而設官以掌之所以期無刑也故凡
有司百職皆以有事蹟之多為其功課之最惟刑官功
課則以少者為能無者為上焉司刑而使其功課之少
以至於無非眀且慎者不能也易曰君子眀慎用刑而
不留獄君其勉之予與君有同朝之好兹其行也求贈
言於是乎書
　　贈王郎中徃遼東序
遼左舊𨽻山東藩司凡邉備多寡之數出納之政咸其
部使者主之近用言者擇用廷臣委以邉計上命大司
徒簡其屬俾專其任僉議以屬山西清吏司主事王君
表倫大司徒以名聞詔陞為山東司郎中奉璽書以往
其同寅某等徴予文為賀且以贈其行表倫故少保兼
吏部尚書謹身殿大學士千之先生子也先生一代名
臣表倫得於家庭之訓有素以三百五篇詩擢第為名
進士官戸曹雅有謹慎之稱一旦㧞出倫類而専任一
方邊備之政其將無忝哉予昔簉屬太史氏於先生有
舊方幸其有子有以慰其心於𡨕漠則於諸公求贈言
也烏能已於言乎惟兹遼左之地與諸邊不同諸邊僅
臨一方而其所備之地亦惟其方他邉往往地力不足
以自給多假内力及鄰境輸運以足之今之遼實兼古
渤海之地三靣臨邉我國家建立屛藩以扞蔽京師堅
甲利兵名城列障相望也形勢為天下最且地有山海
之利土肥饒而宜榖粟地之所出者自足以給其地之
用朝出内帑行市糴令召商賈行中鹽法用其地之粟
供其地之兵内郡無轉輸之勞而邊境有積儲之富其
良法善計度越前代矣奈何委之於踈外之臣一切行
因循茍且之政朝議既已懲前失而痛其弊矣今首以
命召君真足以當委任之重哉其尚盡乃心力講求其
弊源之所自逆閉其途旁窒其穴而疎通其流立一定
法以為乆逺經常之計使後之繼君者據兹以守沿兹
以行永永而無弊從之則利違之則害如此則為不負
所舉矣自兹以往階是以躋顯位立盛名成大功以光
纉前人者安知非其張本與
　　賀曹主客序
予友郴陽曹君邦盛以名進士任大行人滿九載擢禮
部主客司員外郎説者謂君前所職者使於四方者也
今之盛則任四方之使者也前以大而賔小兹則小来
而以大主之彼此往来之間大小賔主之際反而觀之
勢位不同而理同君讀書明理必知所以自處而克稱
於其職也已予聞或人之言歎曰斯人之言其善於反
觀者與羣然天地間皆人也人之生也理同則心同心
同則情亦無不同同其情則其所以喜怒好惡千萬人
如一人焉所居之地所履之位所任之事所接之物萬
有不同然人之情順則好拂則惡好則喜惡則怒初無
彼此往来大小賔主之異也人能遇事物之来而知所
以反觀焉知人之心不異乎已而人之所以待乎我者
如是則順如是則逆如是則合乎理如是則不以其道
凢我所以不喜而怒不好而惡者㫁斷乎决不以施之
于人不恃其勢與位而惟其理之揆若是者握天下之
大柄處天下之大事馭萬民而撫四夷可也大學所謂
絜矩之道孔子所謂終身行之者其在兹與適司正林
君萬容率其僚宷求予言為君陞官之贈予因舉向所
聞及所論者復之林君曰斯言也非獨可以為君今日
贈雖其他日位大僚柄大任終身用之有不能盡者矣
遂畀善書者書於帛以贈
　　贈刑部李主事序
國家監勝國之弊純以經術取士而用之布列於庶位
凡刑罰錢榖之事一委之士類以故今世之官非士不
用士非明經不得進所謂吏者惟掌案牘而已他有所
不得與也石􁀙李君子純以尚書蔡氏傳登進士第擢
為南京刑部主事方舍鉛槧之習即從事乎刑名律令
之間衆頗難之予曰非難也君専門五十八篇書典謨
訓誥之所載堯舜禹湯文武周公之言及於刑者不一
而足予不暇遍舉姑舉其要者言焉欽恤明允者有虞
用刑之心也敬明審克者周人用刑之心也夫體古人
之心而用之以聴今人之辭而求其情麗當代之法而
定其罪夫豈難哉或曰若子之言是欲李君引經㫁獄
如漢儒所為也予曰不然古今殊時事機無一定之勢
今案牘之所具者豈能一一皆如古簡䇿之所載者乎
君誠存虞周之心而不泥漢儒之迹則雖以之掌刑以
為天下之平亦優為之矣况一刑官之屬乎君行有日
其同年進士新安兩汪君求予贈言故就君之所専門
者而摘夫心之一言以為君告君其念之哉毋迂視予
言以為老生之常談
　　贈董侍御考滿序
予友四明董君廷瑞為南臺御史之六年也以秩滿上
京師天官卿以陛見詔許復職行有日矣凡在交㳺謂
予於君同年進士且相好也不可無言以贈之予以君
之始授職及其初考未甞有為一言以激厲其初政勉
圖其後功者今則再書考矣造詣益深練逹滋乆其名
既成其績茂著乃欲喋喋然以强聒之無乃晚乎僉曰
不然古之名臣建事功効忠力往往在乆任之後如唐
陽城為諌議大夫既七年始一開口論陸敬輿沮裴延
齡葢有待而然也雖曰有待然未必非朋友激發之功
使當時無韓退之安知其不終黙黙乎然則言之有益
於人也不誣矣子言之毋多讓又曰有初而鮮終宦成
而心怠人之常情也董君前此六年固已著能聲播美
稱矣假令而今而後稍萌毫髪茍且心則行百里者半
九十山九仞者虧一簣雖其為人明敏恪勤决不至此
然君子惜賢人而憂正人愛助之心自有不能自己者
欲不言得乎嗟乎之二言者皆韙也予尚何言哉雖言
之亦不能有加矣然而諸君命言之意則不可虚辱也
顧雖蠢愚言不足為人輕重請誦古人之言以塞其責
焉子朱子有言一日居乎其位則一日業乎其官一日
不得乎其官則不敢一日立乎其位有所愛而不肯為
者私有所畏而不敢為者亦私也敢以斯言復諸君俾
其書於帛以為君贈雖然此豈一董君責哉君歸南臺
遇凡與我同道者請皆以是語之
　　賀丘治中序
太常寺丞雲間丘君允輝榮陞順天府治中命既下有
議者曰君官容臺十餘年於兹矣容臺職典三禮天子
有事於郊廟及秩於羣神丞咸與焉其職任重矣今丞
滿九載僅得佐京郡有如左遷然者君得無弗喜與又
曰君發身文儒藴有用之才而不施乆矣其心恒欲以
功業自見於時禮樂之司雖云清切然用之則有時也
倅貳京尹任亦匪輕有土有民功業易以下及大用之
階葢駸駸于兹矣君胡為而弗喜或舉二者之言諗予
竊以為謂君非喜者非也謂君非非喜者亦非也均之
皆非知君者也盖眀則有禮樂幽則有鬼神事神治人
初非二理未有得於此而不得於彼者也昔舜命伯夷
為秩宗典三禮勉之曰直哉惟清是二徳豈但可以事
神而已哉直其躬清其心以為出治之本吾未見形直
而影枉源清而流濁者也世儒乃謂伯夷長於禮故終
一官而不易若然則伯夷非孔子所謂不器者矣豈其
然哉豈其然哉古之君子深蓄徳而廣積學器扵身而
不器扵用惟所用之無所不可又况有民人者斯有社
稷之寄神與人惟一理而事之治之非二道也烏用置
忻戚扵其間哉彼得意則忻忻然若將翔然不得意則
戚戚然若不可旦夕生者此淺之為丈夫者然也豈所
以論君哉中書舍人張升之聞予言而韙之或者退因
書以為君榮陞之賀
　　贈鄉友林廷賔南臺御史序
友人林君廷賔與予同邑而異學正統甲子偕赴秋闈
予叨預薦列後二科廷賔始得儁予再試春官連不遇
嵗甲戌乃獲與廷賔同登進士第若有待然也予以選
入翰林為庶吉士廷賔觀政大理寺又眀年有南臺御
史之命於戲人之出處固若有其時而予二人者生同
地學同道宜無不同矣及其出處也則始而同同而異
異而又同幸而同矣而同之中又有異焉豈造物者有
意於其間哉雖然君子之相與固未嘗拘拘扵同亦未
嘗戚戚於異盖不同者出處而未嘗不同者此心也心
雖無不同而亦不可以茍同也易曰上火下澤暌君子
以同而異由是以觀則君子當暌離之時不可無濟暌
之功可見矣濟暌之功無他焉不茍同而已昔者顔回
之於仲由别也行者則曰何以贈我居者則曰何以處
我然則廷賔將别予以去也敢不竊取顔子相贈之意
而為之一言乎且予居禁近所職者在文學而政事非
所敢知也而廷賔之職則在夫振風紀風紀之要則在
乎識大體大體既正則餘可畧也贈廷賔者止於是矣
廷賔之行其將何以處我乎謹洗心以竢
　　送山東張布政序
山東以布政使缺員走驛馬以閒時皇上御正朝顧謂
天官卿若曰惟天惟祖宗全畀朕以天下海宇萬里實
賴藩輔重臣承流宣化以分朕治以紓朕憂匪得其人
厥職或曠而一方民物或失寧居矧茲山東鉅藩宻邇
京畿屬郡惟六廣輪數千里在古為齊魯之疆生齒物
産之盛視昔有加是尤不可授非其人爾其擇扵廷臣
孰能任茲承宣之寄者輒以名聞朕將授之以方伯之
任往撫朕師乃惟曰某其人皇上曰俞公受命即行惟
予於公素有同道之契於其行也不容以黙竊惟上之
所以委任而責望於公者至矣公其念哉夫古之大臣
後世所尊仰者莫如周公太公而二公實百世人臣之
楷範也惟今山東兼有齊魯之地而二公之故封在焉
周公之治魯親親而尚賢太公之治齊尊尊而尚功臨
二公之故國必合二公所以為治者兼施之師其心而
不泥其迹酌其中而無蹈其偏庶乎强教説安兩盡其
道而得弛張之善矣是即皇上委任之意天官推舉之
公而士大夫屬望之私亦於是乎在矣公其念哉毋忽
　　送張方伯入覲序
江浦張公廷璽之為廣東布政使也歴右而左通滿九
載皇上以嶺嶠之未靖也詔復留公三年至是將獻績
如京師邦人士安其治入其化浃洽其膏澤而忘公之
久於其任也齎咨涕洟戚戚焉相與言曰公之去我一
何速哉始公以良二千石超拜方伯踰一紀於今適邉
方多事之秋中間王師有事於峝夷者再冦攘荒札無
嵗無之疆域民物日削於前而用度供億曾無改於其
舊至或有相倍蓰者公處事於難為給用於不足施化
於不可馴制謀於無可奈何之地其心一日恒周流於
十郡六十邑之間雖窮山絶徼頺垣敗産之下無處而
不到也今制官以三考為滿限稱則陟之公三其考而
又加一焉功課不暇上㑹同不暇與咫尺天顔之覲過
家上塜之便竟不能得一日少遂其心焉者囘視一時
聫官共事者率多柄用於時入典政本外營四方偕馳
而驟騰後發而先至而公獨當一靣之寄守一官之常
遲遲至扵十有三年之久而邦人士顧猶戚戚焉齎咨
涕洟以為公去我速也抑何與盖邦人士惜去公之心
即朝廷久任公之意也上皇皇於邉方亦猶下皇皇於
室家也一急於謀國一急於謀家是固不暇為公謀也
而公又不自為謀是以専於一方久於一官噫孰知久
且専所以積功厚而流澤深與矧今上方寤寐英賢念
切求舊所以為天下國家謀者皇皇焉恒若有所不及
公茲入覲必將有不世之遇邁等之寵非常之任用而
區區一方固囿於謨謀之内矣邦人士奚用戚戚為哉
予家瓊海去㑹府二千里而近適免䘮聞邦人士言而
釋其意且筆之簡時掌海南衛事都指揮王璲瓊郡守
吳琛聞而韙之請書於帛馳以贈公行云
　　張方伯入覲詩序
方伯張公廷璽在廣藩既滿秩復留三年閲寒暑十有
三年茲將如京師予既述邦人士之言序以贈其行矣
而藩臬諸公又不逺千里遣伻浮海屬予以諸公贈行
詩序夫詩有序古矣昔召公循行南國布文王之政舍
甘棠下既去而人思其徳不忍伐其樹詩以歌詠之凡
三章章三句序曰羙召伯也召伯之教行於南國今張
公之来廣其地里遼邈非止召南也其在任之久非止
暫舍甘棠下也其當嶺海多事之秋百責所萃非止布
其政而教行也人之思其徳慕其化非止愛其樹而不
忍剪伐敗拜也一時大夫士以至於輿𨽻小民所以歎
羙詠歌之者又不止詩三章章三句而已也世無采詩
之官觀風之使則固不得采而序之幸而藩臬諸公念
寅好之久情誼之篤各賦詩以寓其意而特諉以子夏
之任予何敢當哉雖然諸公之詩雖以叙情志别而公
之撡履氣節治化功績咸因是見焉是固無俟乎予言
雖欲有言亦不知所以言矣獨念公在嶺海之間最久
勞績最多有功於廣人最大廣人所以思慕愛戴之者
最深予適免䘮家居治下在儕類中最好頗稱能言者
不能出一喙播揚盛羙以為民倡顧使諸公先焉今諸
公不見鄙又欲得不腆之文塵珠玉之首而公亦不以
予不肖求言以規益之忍以瀆告為嫌乎在易二與四
同功而異位二逺五恒多譽四近五恒多懼何公居召
伯之任凡事得以遂直固已多譽矣今公入覲朝廷聖
天子憫其久勞扵外必將寵異而大用之佐理𢎞化以
康四海茲其時矣能無懼乎譽扵逺而懼於近古之大
臣如周召者所以事其君也皆然敢以是望公
　　贈湖廣楊大叅序
天官屬最要而劇曰考功職専百官功課而殿最之佐
其長以黜陟之任非其人不能一朝居也莆中楊君宗
器自登進士第即官於是凡三轉其階殆二十春秋矣
今年夏五月大冡宰以其名聞擢拜湖廣藩司叅政或
曰君嚮所考者百官功課也今君出叅藩政而人將於
君功課乎是考亦猶君之考人也能無慮乎惟楊子有
言大器其猶規矩凖繩乎先自治而後治人君既知所
以治人矣則夫所以自治者庸何慮焉矧君以閎大博
厚之器開眀通練之才登朝以来服事元僚非止一人
前後聫曺而共事者毋慮數十人内之百司外之藩服
扵凡百司之職掌天下之政務人才之賢否莫不有以
察知其詳究極其實而推原其所以然之故間或有所
掩覆遷就之者亦皆有以灼見其弊而不為所欺孔子
曰規矩誠設不可欺以方員繩墨誠陳不可欺以曲直
君之所以治人即其所以自治者也異時以之而應夫
人之治我夫豈異哉今一旦出而臨民蒞事舉向之稽
文核實扵簿書之間者一一見之於躬閲實為之際吾
見其優為之矣或者尚何容慮哉雖然君之此行姑試
之焉爾昔之人有以片長寸善偶扵當道者有一日之
雅尚不為所遐遺况有器局如吾楊君者久處鈞陶之
下相體悉而相知深寧能久囘翔於外乎君行其同官
陳君某等求予贈言謹書此以俟
　　送雲南傳叅議序
天順三年夏四月翰林檢討嚴陵傅先生用内閣大臣
薦超拜雲南布政司叅議命下或以謂予朝廷引用文
學老成之士儲之舘閣養其才以待用若先生者恒在
天子左右備顧問任纂修是固其所顧乃使之出佐藩
服扵萬里外驅馳扵川窮山阻之地臨治乎鳥言夷靣
之人豈其宜哉予竊惟此正朝廷所以任用儲養之深
意也今夫朝著之間百辟卿士豈無先事候情簡髪數
米問羊知馬者哉又豈無内深刺骨舞文巧詆令行禁
止者哉顧皆不之用而大臣之所論薦聖上之所寵擢
乃屬之文學老成之士豈不以斯人也簡直而不苛鎮
静而不浮柔乎其形也而其氣固樸乎其貌也而其心
察施之當時見於行事雖若無赫赫顯功表表偉績然
而天下之人隂受其賜也多矣矧雲南僻在遐荒民夷
雜居種類不一所以治之者尤在成全安輯之苟用新
進英鋭之人一切繩之以法刼之以威雖或取快於一
時見效於旦夕及其久也知數窮而威嚴䙝而其害有
不可勝救者矣此古之識治體者所以寧舍彼而取此
也與先生乘傳將之官其鄉人仕於京者求予文以送
之予故述朝廷所以選用之意為先生告然則先生亦
思所以副其用也哉
　　送陕西楊叅議序
户科掌科事給事中姑孰楊君應奎以秩滿陞陕西叅
議行有日其同官冉君尚彜輩謂予曰應奎之行某輩
竊效淵路贈處之義將有所言以贈之假喙於子何如
予曰不能尚彜曰子非應奎之同年友乎奚庸辭予不
得已請一言以贈之曰憂范希文有言居廟堂之上則
憂其民處江湖之逺則憂其君夫憂其逺而不憂其近
非近無可憂者也常人之情慎近而忽逺君子之心則
憂逺慎於近耳非有所偏也向也君以名進士擢官侍
從出入禁闥多歴年所固已朝夕接近清光凡上之起
居言動與夫禮度之修政令之施皆身親而目擊之其
臧否異同得以随事獻忠固若無可憂者矣然而遐方
小邑流離困弊之苦窮邊絶徼更戍􁃀輸之勞豈無一
夫或失其所者乎又况失其所者不止一夫也寧能不
動念乎是則可憂者也此則君之已然者今則異於是
矣予願君扵向所憂者今則思所以解其憂毋徒懐憂
之之心而無解之之術而又移向之所憂者以憂其所
不憂則庶幾乎希文之用心矣希文者功業在鄜延環
慶之間今君臨其經行之處以撫其遺民可不思所以
師法之乎先憂後樂希文之用心也立志以希文自期
待希希文者之用心也君以經術為學以儒科發身有
志古人者也故予亦以古賢人之用心者期待之諸君
以為何如尚彜曰然遂書以為贈行序
　　贈廣西江按察使詩序
天順六年春正月朝命以監察御史四眀江君元勛為
廣西按察使盖異數也命下凡與之同朝及相往還者
咸為之喜盖以公道信扵天下卓異之才即有不次之
擢不至與庸庸者同淹於常調故喜之也其在君之自
喜又有甚焉者盖君之母太夫人今春秋八十矣五月
二十又九日其初度也君以職事縻乎朝恒懐知年之
懼欲一展覲其道無繇茲幸拜恩命㢘察一方其之任
也便道可以過家而又適太夫人初度之辰豈天假其
便耶其喜盖為親也昔廬江毛義為親故得一安陽令其
捧檄也尚為之喜動顔色矧君自登第未十年即官三
品超出同列縂一方亷察之任朱衣金帶照耀閭里俾
垂白之親躬見其子之成立卓卓不凡如此其喜為何
如耶若君者可謂無忝所生者矣雖然無忝所生必無
辱所命無辱所命斯無負所學孔子曰㫁一樹殺一獸
不以其時非孝也今朝廷㧞君於衆人之中而付之以
數千里之地數十百之官吏數十萬之軍民使君制其
命而進退死生之必其一一各止其所然後為不辱所
命不然其為不孝非但㫁一樹殺一獸不以其時而已
其忝所生而負所學也大矣可不懼哉是則所以為君
喜者適足可為懼耳君行有為詩贈之并祝太夫人夀
者武選副郎范君徳章俾予序其端予故述所以喜懼
之意以致朋友愛助之情云
　　送劉仗和提學浙江序
予友劉仗和以翰林庶吉士拜監察御史將九年扵茲
矣非獨以風裁著稱且有文學名適江浙提學憲臣缺
當道者謂非劉御史不可遂以名聞上可之即擢浙江
按察副使奉璽書専理學政盖精選也行有日矣或者
謂予曰子與劉君厚必有文以贈其行將何以立説予
曰某將勸之以講學或者笑予曰子何迂哉君忠愍公
之子世業春秋父子昆弟為師友並登顯要海内所共
知而君以名進士選讀書中秘雖為御史而文學之名
恒如在翰林時天官卿知其然擢以茲任其文學固所
優也子又欲勸之以學豈非迂哉予曰不然理無終窮
學無止法學豈可一日不講乎哉君所居者雖風紀之
職而所専理者則學校之政也學校之政所眀者君臣
父子夫婦朋友長㓜之倫所求者伏羲神農黄帝堯舜
禹湯文武周公孔子之道所習者易書詩春秋三禮之
經所以敦化原厚風俗作成人材以為朝廷異時之用
其責任盖不輕也兩浙十一郡之士子若冠若童無慮
數千百人其賢否淑慝皆扵我一人焉是賴是係目睊
睊然以環視乎我口呶呶然以擬議乎我蓄疑義者待
我以决䧟迷途者待我以援懐私見者待我以正黯闇
者待我以眀汗濁者待我以潔􁀙巽者待我以立震撼
擊撞者待我以鎮定挑闥跌宕者待我以約束盤錯紛
結者待我以解舒辛甘燥濕者待我以調胹必事事處
之當其處人人止之得其所物物知其所自来然後庶
乎其可耳茍或一事之弗知一理之弗究一言之偶纇
一行之少頗彼且羣然笑先生於列矣又其甚者乃至
疵議謗讟之蝟興可不念哉自非在我者講貫之有素
撡履之有常一旦卒然以應其無窮之求偃然以當其
全備之責抑亦難矣此講學之功所以不可無也書不
云乎惟斆學半而禮亦云教學相長得知新於温故之
餘寓問學於教誨之際古之聖賢所以進修徳業師表
天下用此道也予於仗和情誼深至非茍相諛説者故
扵其行勸以古聖賢教學之道言若迂而實切豈茍然
而己哉或者頷而去左春坊右庶子徐溥時用通政叅
議何琮文璧監察御史馮定士定都給事中金紳縉卿
給事中黄甄器之寗珍伯珍聞予言而韙之請書於帛
以為仗和之官之贈遂書之予及六人者皆仗和同年
進士偕讀書翰林者也
　　贈福建憲副何廷秀序
予友盱江何君廷秀以秋官正郎擢副閩憲朝之薦紳
士大夫咸賦詩贈行虚首簡俾予言以序其相贈之意
噫予何言廷秀承家學以經術發身賢科簉屬省部歴
禮而刑自貳升長聲名籍籍朝野間夫人能言之予何
言矧廷秀勵行嗜學發於文章典重有法凡今之政務
法比無不精鍊夫人能知之予何言雖然予於廷秀同
年登進士素所推重者也欲不言得不言乎予聞古之
君子其事君也憂治世而危眀主其交友也危君子而
憂善人何則自古及今君子少小人多善人少不善人
多善人君子在衆人中如斗在星也如眀燎之處羣燈
中也如比屋中之危棟突出也如衆器雜陳而眀鏡爛
然於其間也盖其自處髙其為質大而又致用光眀髙
大而光眀如此人舉目斯見之矣有善羙焉固未必彰
一有庇失人皆指摘之傳播之不少容矣豈非深可憂
危者乎是以古之君子有志於扶持善類者恒切切然
偲偲然過扵憂以危非固以是相黨比也其心誠有在
扵斯世焉傳曰不有君子其能國乎使凡今之布列中
外者皆若而人人人存此憂危之心自憂自危而又相
與為憂危則善類以植國脈以夀天地間之元氣恒以
完矣尚何憂危之有哉廷秀徳周而才敏讀書而又讀
律一旦出刑曺以持一方之風紀固其所也而予猶必
以是為言也盖推古君子相與扶持之心憂其無可憂
之憂危其無可危之危是則予向所謂何言之言不得
不言者也
　　送憲副徐君赴廣東詩序
尚書刑部郎中徐君徳容用大臣保任升廣東按察副
使奉璽書専督海道同朝縉紳咸賦詩贈别通政叅議
陳君時用侍御魏君孔淵授簡扵予曰請為序之予觀
諸君之詩所以道情寫景者雖無所不有而非徐君職
業之攸繫也予越産也知其地里為詳請以此序羣玉
之首可乎二公曰可竊惟廣東之地為郡者十而八境
扵海自東徂西相距三四千里國初扵此設衛若所大
小七十餘處以為海道防者甚至嵗久而弊滋戍守之
具一切廢弛朝廷知將領之不足恃也乃増置憲臣以
提督之扵凡海濵之地皆然而尤注意於是拜焉盖以
境外即西南諸夷珍異所出得其物盈握立可以致富
故人之冐險取利者視死如假寐雖伏歐刃者相踵終
不悔也甚至招致外冦為邉鄙患故是拜海道之寄非
其人有過人之才亷聲素著者不輕畀也然往時所備
者海慮冦自外来也今也廣右峒猺乘我不備越境以
為腹心之害則冦又自内生焉扵是始撤外之藩籬以
為内之捍蔽向所謂廢弛者復蕩然無餘矣不幸於此
廢壊之餘而當夫一靣之寄其為任不亦難哉雖然無
難也大丈夫負過人之資而立功名於斯世惟恐不遇
人所難為之事而無以顯其無所不用之才苟紓紓徐
徐處平時履坦塗乗易為之機席可為之資雖有所為
則亦無以異扵庸衆人也惟夫事之無可為而人皆不
能以有為也而我獨優為之然後表表偉偉著見扵天
地間焉耳君行矣予所望於君者不止寧海道而已也
異時出自羊城遵海而西歴城邑之丘墟覩村落之草
莽試為我問諸海濵曰致此者誰與
　　贈浙江謝僉事序
刑部員外郎祁門謝徳澤用大臣薦擢浙江按察司僉
事將之官其鄉人仕諸朝者知予與君相與也屬予贈
言惟祁門春秋聞天下君始以是經起家進士既而簉
屬刑曺今又擢僉按察司事國家按察司以提刑列署
盖以憲事非一端而其尤重者刑也君往者既以是經
佐其長以眀天下之刑矣今而往僉一方臬事獨能外
是乎哉先正有言春秋夫子之刑書也又曰春秋聖人
律令也吾夫子假二百四十二年行事以寓賞罰之權
其扵懲惡也尤深切著眀焉扵鄭叚之克則推見其至
隱也扵齊俘之歸則結正其罪也扵公子嘉之獄則原
情定罪也扵棄疾之惡則誅其本意也至扵商臣之逆
則又推本所由而著其首惡扵士糓箕父之及則又本
忠恕而無偏黨之意於乎聖人本公平正大之理以㫁
輕重曲直之事的然中天理犂然當人心誠萬世㫁獄
者之權衡繩墨也或者謂讀書不讀律則致君無術噫
古今律理孰有外扵春秋一書者哉律而外乎春秋則
司空城旦書也豈所謂律哉君専門是經既用以發身
致位然不知為大司冦之屬七八年扵茲所㫁之獄奚
翅千百曽有一二合於經者乎君亦常引經㫁獄如漢
人也乎意亦或有之然惟助其長而已不得以専制直
遂也今僉憲於一方故事凡天下按察司皆有分道道
各有印章嵗各遣官廵行其部屬事無大小皆得以獨
㫁専達君自是得以行其所學矣今夫天下事萬有不
齊必權焉然後知其輕重繩焉然後知其曲直使在吾
者無權與䋲則事至吾前其不至於枉其輕重曲直之
實而倒行逆施之也者幾希春秋者輕重之權衡曲直
之䋲墨也本諸此以㫁天下之大事决天下之大疑迎
刃而解矣一方之臬司僉事云乎君往念哉毋迂視予
言
　
　
　重編瓊臺藁巻十一
欽定四庫全書
　重編瓊臺藁巻十二
　　　　　　　　　　　　　明　邱濬　撰
　序
　　送恵州李知府序
今之郡守古之諸侯也世謂之邦君以其於民有君臣
之道也謂之民父母以其於民有父子之恩也謂之民
師帥以其於民有師弟子之義也民生三事郡守備焉
其責任之重誠未易盡也盡之者代不數人嗚呼求數
人於數百年間豈易得也哉長沙李君明逺蚤以進士
拜行人司正出知蜀之叙州府其政聲固已籍籍在人
耳目間近世縉紳大夫屈指數良二千石君必預焉尋
丁家艱觧官家居今皇上復正大統之明年起復改知
廣之恵州府命下恵之人士寓京者聞之喜相告曰是
治敘州有聲者也侍御郭君以贈行序見屬且曰君必
欲得予文以故不敢辭予惟民生於三惟君惟親惟師
郡守兼焉其所係誠重也已歴觀往古盡兹道者蓋鮮
陳寵治郡任王渙以簡賢選能任鍾顯以拾遺補闕雖
明君之治國不是過也黄霸治郡力行教化而後誅罰
務在成就安全雖慈父之畜子不是過也文翁治郡招
下縣子弟以為學官弟子為除更繇行縣必與諸生明
經飭行者俱雖嚴師之授徒不是過也若是者代無幾
人人或専一事鮮能全之以一事名史尚以為美談况
其全也哉所謂全者必如孔子所謂庻而富富而教孟
子所謂井田之制學校之教斯為至耳秦漢以來言治
者皆茍而已自非通經學古號稱通儒者烏足以語此
也哉李君以經為學以儒發身是盖甞志聖賢之道者
也故于其行也敢以是望焉
　　送潘給事中知興化府序
皇上復正大統一新庶政而于生民利病尤切加意焉
首舉祖宗更賢育民之典去守吏尤無良者數十人妙
簡在廷之臣以補其處於是刑科給事中潘君本愚得
福建興化府知府廷辭有日凡鄉人之聨仕於朝者謂
予以文字為職不可無一言以為君賀夫以天子左右
侍從之臣得一郡守古人雅意本朝者所不樂就也而
惓惓必欲一賀者誠喜其道之得行也士之仕也恒慮
不得乎上受上知矣或拘於職而澤不克以下施澤得
下施者又多不為上所知焉道之所以常難行者坐此
故也今君輟法從之近以有民社之寄不惟心結於上
而澤又将得以施於下焉道其由是而行乎仕而行其
道其於所學也可謂無負矣蓋道出於天具於人全於
聖人主其責者君也分其責者臣也士生斯世所以學
聖人之道而咸有志於為斯世之用者豈直為身謀哉
将以行吾道耳不得乎上其施之也無階不親乎下其
受之也無地得階以施吾道有地以受吾所施則道行
矣如是而猶有不樂焉志於行道者不如是已君學古
而通經其于致君澤民之道講明有素遭際聖明出入
禁闥為上所知首膺㧞擢而付以千里生民之寄所涖
而治者又得夫海濱鄒魯之地學道易使之民而其澤
易以下流道之行也可必矣敢以為賀雖然道固行矣
而未至大行也古今人以郡守入登宰輔者往往而有
予不敏他日尚當泚筆大書以為得道大行之賀
　　送潮郡黄知府序
古之人治潮有聲者吾得二人焉唐韓文公宋陳文恵
公是已二公俱以除鱷魚之害著聲當時流芳後世世
之人卒莫有能優劣之者予竊以為戮之也以力感之
也以誠力則動以人誠則動以天此二公優劣之判也
噫繼韓之後有陳陳之後寥寥數百年未有繼焉若今
守吴郡黄侯豈非聞二公之風而興起者乎侯自下車
以來一惟二公之治潮者是法其心尤切切焉惟除民
害是急雖古今殊時未嘗有鱷魚之除而其所以除害
之心初與二公不異也然鱷魚之害僅及海濵鮮食之
民而吾都鄙鄉遂之民則固無恙也且彼異類㝠頑不
靈初非有意害人人適遇之因以肆其毒耳非若人與
人同類也顧乃噬人以肥已傷物敗類靡所不至其設
心措意罔知紀極其害非直鱷魚比也居民上者茍恬
然不知怪伈伈俔俔袖手旁睨而不之問焉豈天子命
官之意哉夫師其心而不泥其迹善學古人者也侯之
為治雖不拘拘于二公之故步而其心則殆有合焉所
以繼陳公之斷緒于數百年之後者非侯其誰望哉雖
然囿物以術術或有時而窮制物以威威或有時而䙝
又孰若一誠之為至哉是誠也在天為實理在人為實
心大可以感天地幽可以通鬼神金石可洞豚魚可孚
風可使之反旱可使之雨虎可使之渡河蝗可使之不
入境珠可使既去而復還况夫齊民也哉侯誠始終此
誠而不雜則泝陳以上繼於韓也不難矣則夫治潮有
聲者二公豈得専美於前哉侯報政趨朝書最将還府
丞李先生潮人也命予代之言以為侯贈予聞侯有志
古人者也故以古之人望焉
　　送武昌章知府序
賢儁之士如良金美玉然随其所在而光彩燁煜旁達
四出則雖雜蓬藋瓦礫中而不可掩者自然逈與他物
異小夫孺子足不入城市目不識珍異固未嘗見也偶
一見之未有不驚詫而愛慕者也又况置之通衢大肆
中而為深識廣見者所接近乎予友桐城章君絲綸世
所謂賢儁之士也登乙丑進士第擢給事中未㡬左遷
趙州判官尋知州事居憂觧任起復為應州秩滿起陞
武昌知府方其自法從遷趙州也奔走州縣間與羣吏
伍宜若不復振作矣然治聲燁燁然聞燕趙間入其境
者嘉其政接其容者醉其徳人之敬之無異在禁近時
然及移應州極邉之地戎馬之衝其事之難為又有甚
於趙者而其政績之章章視趙為益著而人之敬之嘉
之者又益加多焉所謂良金美玉随所在而光彩燁煜
而自不可掩君其是哉君其是哉雖然金錬數而愈厲
玉用乆而益澤吾知今之守武昌也其治在㑹府下其
職任之重土地之廣人民之多事務之殷較之前政奚
翅千百其堅强之質温潤之氣發越之光於是乎愈可
見矣譬則良金美玉在通衢大肆中者也則夫人敬重
之賞識之者當百倍於前異時鑄為鼎以象夫物用為
璧以薦之天又将于是乎取之予交君乆而知之有素
盖所謂金玉君子者也故於武昌士大夫之請即其有
而似之者以為君之官之贈
　　贈亷州邢知府序
嶺海之民困極矣而海以北三郡為甚就三郡論而亷
尤甚乃成化戊子秋七月朝廷從廵撫大臣言擢亷郡
太守林君於臬司俾廵海以北而輯寜其人民乃以户
部主事宜山邢君直夫補其處特賜璽書而付以守禦
撫安之任命既下凡嶺海人士寓京者莫不忻忭嗟嘆
以謂五六年前蚤有此舉則此方生靈當不至於此極
也言而繼之以太息流涕者有之或曰亷郡得邢君固
幸矣而邢君以名進士通朝籍簉屬地官持心勵行固
不下於人人之不必如君者往往位通顯得善地君何
辜乃得此殘破之區涖此瘡痍之民名雖二千石實不
及江南一小邑也雖有才能将安施乎予曰此正朝廷
所以用邢君意也夫居官於善地雖以中人之才茍有
志焉皆足以自見於時惟夫勢之不可為力之不足以
為用則無財役則無民於是而能起其廢成其功然後
見其才之大過人耳朝廷用邢君而特有璽書之賜其
意或出諸此乎雖然予於邢君兹行而有以卜夫三郡
治亂興衰之機夫有此天地即有此方域有此方域則
有此人民固未嘗一日有地而無民也自峝夷搆禍以
來今踰十年矣其人民死於冦死於饑死於疫死於官
軍十無二三矣失今不為之所吾恐數十年之後併此
所謂二三者亦盡矣豈天道生生不息之意哉夫天道
三年一小變十年一大變窮則變變則通此方亂極而
治衰極而興其在邢君兹行乎君行矣其尚體朝廷愛
養元元之心憫此困窮之殘民食之飲之衣之被之煦
嫗之保障之休養生息之肉其骨翼其卵父母妻子其
血屬隴畆其汙萊棟宇其荆棘使之復有生之樂而重
得為太平之民豈非君之大賜哉夫然則芳名美譽與
此方山川同其悠久矣裴主事秉彛郡人也喜郡得賢
守而鄉人将有蘇息之期求予贈言予家與亷鄰於是
邦有被髪纓冠之義故亦喜而為言如此云
　　贈曲靖蔡知府序
成化五年春王正月萬方㑹同大明黜􁃋乃去郡守之
尤無良者慎擇其人以補其處于是擢南寜府同知天
台蔡君廷白知雲南曲靖軍民府事命既下議者謂若
以通練之才處畿甸之間當繁劇之任尚不足以盡其
用今顧置之遐外之域山窮水絶之處以臨夫侏􁍜鄙
野之民不亦枉其才耶余曰不然此正朝廷用人之深
意也今夫内地華民禮義素明風俗素淳政化素行茍
得中材因其俗而施之以新政若因丘陵川澤以為髙
卑用力少也若用健馬駕輕車驅馳于康衢大道之中
無阻礙也夫人能之無俟于擇焉若夫官遐外之地治
鄙野之民而使一旦施新政以變其舊俗曷以異於平
地方覆一簣乎範我馳驅于荆棘阨塞之間乎用力多
而齟齬難行也必矣非慎擇其人曷足以勝其任哉雖
然孔子之聖猶欲居九夷而班史之傳循吏亦詳載夫
異俗之治是故脩庠序之教于桂陽者衛子産也行嫁
娶之禮于九真者任公孫也通商賈之貨于合浦者孟
伯周也滇南之在今日亦猶諸郡之在漢也君誠不鄙
夷曲靖之人而以中國之治治之聖人之化化之異時
之傳國史者亦将大書特書以著君之治績如班孟堅
之於衛任諸公焉君将之任其鄉人官諸朝者徴言贈
行而以屬余特舉漢循吏之治異俗者以為君勉
　　送金華周知府序
金華東南文獻邦也自宋元訖于國初儒學之盛彬彬
濟濟踵武相望一時稱文獻邦者歸焉亦猶春秋時之
有魯鄒東漢季之有汝潁也文獻之邦非得儒者以治
之則弗克以稱厥任大冶周君子正以膳部正郎拜知
金華府事行有日宗人府儀賔王君求予言以贈行君
安成彭文憲公之髙第弟子也以春秋經中庚辰進士
第厯官兩京造次必於儒者予喜其以儒者而臨文獻
之邦其必得夫治之之要而惬于士論也已然予於此
竊有疑焉試舉以問之婺自宋南渡以還吕成公陳龍
川唐說齋同時並興各以其學鳴于一時自時厥後北
山何氏實得朱子之正傳以授王魯齋而金仁山許白
雲以次相傳時則有若永康之胡浦陽之栁烏傷之黄
東陽之張蘭溪之吴皆以文章擅名天下不特乎此白
麟溪之鄭累世同居又以義聲藉藉著聞逺近迨于國
初景濓先生佐我皇祖開一代文治當是時又有若王
許吴胡蘇戴諸公實佐佑之鄭氏之彦亦有若濟若沂
若栢者焉一時清才碩學天下宗仰何其盛也今距其
時㡬百年聲名文物宜其厯乆而益盛然近日婺郡之
民風士習回視於其前殆若有不及焉者何也盖必有
其故矣予求其故而不可得謹因君之出守也試一問
之君至郡涖政之暇試為求其所以致此者幸因風以
見教雖然古之善為治者咸以正風俗興人才為當務
之急文翁化蜀韓公化潮皆非有所因也尚能興起之
至今兩郡之人百世猶有頼焉况婺故文獻邦前輩典
刑去今未逺一旦作而興之以復其百年之故處夫豈
難哉君以為何如
　　送瓊郡葉知府序
瓊郡自昔號稱樂土而以易治聞于天下也舊矣蓋以
一郡獨居海中無比壌接境也民皆安土無流庸外徙
也冬寒不甚無皸瘃堕指之苦民不憂凍也田嵗再收
兼有山林川澤之利民不阻飢也竒香異木文甲氄毳
之産商賈貿遷北入江淮閩浙之間嵗以千萬計其物
饒也風俗質樸資性巽愞鄉無武斷豪奪之家俗鮮椎
埋懻忮之習其人淳也出賦止於供軍無漕稅輸将也
養軍止于守土無外繇更戍也凡此數者皆他郡所無
有誠所謂樂土而易于治矣然而世之仕者往往以難
稱而不樂往何哉噫有由然矣豈非其人噐弗宏歟才
弗贍歟望弗隆歟皇上復正大位之明年詔以台州府
同知葉侯為瓊州府知府命下之日予往候之一見之
頃即得其為人大凡所謂有器有才有望者侯真其人
哉盖器必宏然後有大受之地才必贍然後有運用之
資望必隆然後有以惬物議而厭衆心是三者他人有
其一則雖以之治四通五達繁劇要害之郡且無不可
者况侯兼而有之也哉夫以兼人之徳臨和樂之地易
治之邦非惟政事得其理民庶賴以安吾知一方之山
川鬼神草木鳥獸亦莫不寜者矣嗟乎瓊山人何幸得
有器有才有望如侯者以父母師帥之哉侯昔佐肇慶
嘗奉藩檄督戰舟於海南北諸郡留瓊者閲月瓊之父
老觀感愛戴恒有盍不我牧之歎今侯之往式符其願
先聲所至其喜可知矣故予扵侯之行謹書以為贈以
助吾鄉人父老之喜云
　　贈瓊郡王太守序
瓊州府知府缺員部使者章猶未至天官卿聞之謂其
屬曰瓊郡去京師萬里顓顓居大海中屬邑十支郡三
人民數十萬其命繫于守一人守一日不可無也亟擇
其人以名聞命下乃刑部正郎王君宗周也一時公卿
大夫士同一朝者咸以瓊郡得良二千石為予賀予詢
其實皆曰君自第進士即簉屬秋官凡厥攸司事有疑
難輙以屬君君于法比而仁厚惻怛之意恒存於明慎
詳審之中經君所論斷者人咸以為不寃嗟乎吾郡何
幸得不寃人者以為之父母師帥哉君廷辭有日予念
吾人十數年來無罪而受人之寃者多矣一旦得君以
觧其菀煩幸因其行請即朝之公卿大夫士所以賀予
者轉以為吾鄉之人之賀胡賀爾賀其得不寃人之人
以為其父母師帥也於戲吾鄉父老若朋儕暨諸子弟
明聽予賀言吾與爾厥祖若考均生兹邦自吾有生以
迄於今髮種種矣見吾之守若倅亦既多矣民有事逮
至不寃之者亦云鮮哉矧無事而克推其不寃之心以
不寃其無所寃尤其鮮有今吾人何幸得仁厚惻怛明
慎詳審之父母師帥以養以教以全吾人之生以明吾
人之性哉自時厥後爾之有罪惟當爾之無罪亦惟當
爾有盖藏爾其自用人不爾掲爾有田廬爾其自又人
不爾擾爾之是則是非則非人不爾變幻爾之有則有
無則無人不爾易置爾齊民也人不𨽻爾於尺籍爾良
人也人不衊爾于奸宄爾之肌膚爾其自保愛自今人
不憯酷爾俾爾身疻痏爾之貨賄爾其自儉嗇自今人
不攘攖爾俾爾室空罄昏莫無人叩爾門户出入無人
摭爾長短爾寝其安爾食其㫖爾骨肉其完全若斯之
類皆爾前此十數年欲得之不可得去之不能去者一
旦得之去之予用是豫以為爾賀爾自今伊始其各守
爾分供爾役輸爾租調非爾固有弗取非爾當得弗争
非爾宜為弗行惜爾身保爾家和爾弟昆教爾子孫親
爾族姻睦爾鄉黨里鄰父訓其子兄諭其弟老長囑其
幼少以毋違爾父母師帥之命吾言雖耄爾其聽之哉
無斁君至郡涖事攸始幸召諸士民以予兹言示之於
戲予言尚其有徴哉雖然予于是又不能不為吾鄉人
父老朋儕子弟慮方今聖天子明見萬里外股肱大臣
孜孜以求賢圗治竊恐吾使君之惠不乆専于兹一邦
也漢廷張于之任所以使天下無寃民而民自以為不
寃者朝廷方将有待於君矣乎于是乎書于帛以贈
　　贈瓊州府知府彭公赴任序
入國朝來瓊郡守以王伯貞先生為首稱先生吉之西
昌人吏部尚書文端公父也自時厥後能繼其芳躅者
盖不多見乃嵗辛丑安成彭公彦積以辰州守起復改
知吾府事瓊人氏寓京者聞命下走相報且相賀曰吾
人不䝉吉人恵者七十餘年矣十干十二支相配又踰
十年始再得吉人豈天閔吾人困斃已極而将甦之耶
抑天生良守不易而郡得之亦有數耶謂予不可無言
以預為吾郡人賀予謂國家奄有四海而南北之勢視
東西為尤逺瓊在極南之徼又越海而過之吏于兹土
者恒逺其地而外其人任而能不以逺近内外異其志
節者閲數十年久而僅一見若伯貞先生者非但今鮮
恐古亦不多得也嗟乎瓊之地之人固逺且外矣而中
州士大夫仕于兹者亦何忍以逺且外自待其身哉此
無他中心無主因境而遷逐物而移耳嗟乎安得治吾
郡者皆中心有主之人哉予聞父老言伯貞太守澹然
無欲忘已勢而盡人之情視民以子處官事以家一時
雖無赫顯功然在郡十有六年斯人之受其惠也多矣
今距其時近百年而人之談其美者如昨日然繼其後
者非無閩浙江湘之人求其心有主而不為境物遷者
百年中所共稱者止一吉人而已郡之人習知吉人之
政之善意吉人無不然也一聞吉人喜動顔色走相報
且賀豈無故而然哉今彭公出廬陵忠節之鄉為安成
鼎族乃前提學東軒先生僉憲一齋先生之從子文憲
公之弟詹事公之兄以名進士擢任司理出知辰溪綽
有令譽家有宦譜鄉有典刑治有顯狀一旦而臨吾郡
吉人善政之效殆再見耶予與詹事同年登第交好者
三十年若兄即吾兄也故自公為舉子時予已知之有
素其不負吾人之望也必矣吾郡之人再䝉吉人之惠
也必矣故于其行述鄉人意為文以贈之公至郡貳守
永豐楊君通倅文江楊君二人者皆吉産也尚相與同
心協力以甦吾人使郡人士曰前此一吉也尚能為吾
人福矧一堂之上而三人合席也哉
　　贈瓊郡太守張侯赴任序
昔皇極聖人歛時五福敷而錫之以福天下之民然而
一人不能以兼濟也于是乎就庶民中擇其秀而好徳
者福之使之分土受民随所在而福其民焉嗟夫天下
大矣安得有福而徳之賢千百輩分布州郡間以福斯
民哉吾郡去京師萬里中州士夫以其逺而僻也領郡
去兹輒有不豫然之色惟鄱陽張侯徳威以太僕寺丞
出知吾郡事命下之日畧無幾微不平見于顔面顧忻
忻然謂其所知曰某平生有志用世思以所學推以濟
人徼倖一第得一邑如斗大念惟先哲有言一命之士
茍存心於愛物于人必有所濟盡心竭力不敢暇逸方
得有端緒而遽有馬政之司徒以一事之任而僕僕奔
走道路間今幸得郡于嶺海之間地大而人衆如古侯
封疆域然庶幾足展所藴以償夙志乎其鄉友太學生
項森舉侯言以告予予惟洪範五福攸好徳其一也侯
得郡于遐外不徒有安和之色而又有好徳之言所謂
而康而色曰予攸好徳者侯盖有之是宜皇極之君錫
侯以二千石之福也侯真福人哉古人有言朝廷有以
福君子則君子有以福小人然非其人有福于已則亦
何所本以福諸人侯真福人哉所謂福者非他徳而已
徳而好之必謀猷足以造是福施為足以成是福操守
足以凝是福而有以立富夀康寜之本然後斯民頼以
安集成全之而不罹于貧憂惡弱之極焉嗟夫吾郡吾
人何幸而得有福有徳如侯者以為之父母哉昔人謂
部使者得人為一路福星予則以為環千里而為郡郡
而有良二千石則亦千里之福星也分野于斯居其所
而有常舒其芒而久照豈徒行一時分一道而已哉予
老矣去家萬里欲歸未得何幸身親見一郡福星出自
天駟而駐景揚光于婺女之墟以敷錫我三州十邑之
民之福哉故不勝喜而序以贈其行
　　送鍾太守詩序
羊城詩人在國初時有孫仲衍黄庸之王彦舉李仲修此
三四先生者使生當唐盛時當與韋蘇州栁栁州輩相
頡頏温李而下不論也去今未逺繼者已寥寥然若今
順徳鍾君必華亦豈多得也哉君在學校時已有詩名
及仕知賔沔二州政聲與詩名日渢渢乎著夫人之耳
韓子所謂性能而好者盖庶幾焉余聞君名久而未及
識今以九年秩滿需選京師始㑹君于寓所目其容偉
如也耳其言温如也及出示所和晏鐸輯明盛詩格調
不凡音響清越盖有得于前諸公者然後信所見有過
於所聞而名下果無虚士也居無何拜命陞知廣右太
平府事将之任道必過羊城白晝錦衣榮歸故里或者
豫喜以為君榮嗟乎此淺之為丈夫者所以沾沾自足
也豈足為君榮哉余所以喜君者以其益得推詩之用
以見之為治使民曉然知詩在天地間果非無益之空
言是則可喜耳自三百篇後詩之不足以厚人倫美教
化通政治也非一日矣風雲月露花鳥蟲魚作者日多
徒工無益是以大雅君子不取焉君子所取者唐李杜
李杜而下有韋栁二人者皆郡守也考其平生所作佳
者往往在郡齋燕集之際因俗設禁之餘聲習所加自
足成化回觀衆作真如丹砂空青世外物寳何益之有
哉君承鄉先正之後得韋栁之位廣詩之用以導化邦
人感發其善心宣導其湮鬱以厚人倫以美教化使太
平之民翕然太和真有以稱其名焉則天下後世稱守
之能詩者必歸焉而與韋栁並傳于無窮也必矣豈非
有以為鄉先正之光乎君志廣而才周于事無所不能
而余獨以詩為言者舉其長敘諸巻端使人知求君于
大而區區所以眩俗者不足道也
　　送劉端本知興化府序
古端劉君端本登天順庚辰進士第擢尚書户部主事
陞貟外郎進郎中厯官十有九年始拜興化府知府同
年登第者至是往往擢長方面或佐都臺而君乃始得
一郡所轄僅二縣户僅踰萬數疆域人民粗可視江西
南一望縣命既下朝士大夫多為君不平焉鄉人在京
者來徴贈言且舉衆言以諗予予惟興化閩中文獻邦
也疆域雖狭人民雖𦕈而風俗素醇文學素盛仕宦之
家素多嵗大比登鄉書者幾居八閩之半㑹試南宫中
甲科者無虚榜由乙科而分教天下者在在而有疆域
不出數百里而其人仕者散見于千萬里之外版圗僅
踰萬户而其天民之秀分布中外者亡慮數十百人凡
此皆他郡所無者也郡邑以人才多寡為大小風俗醇
薄為上下而户口之登耗不論焉得郡于此而治之亦
得以行其所學矣乎自予居京師多與其賢豪㳺頗知
其民風士習之詳所謂豪侠之徒武斷于鄉曲者無有
也圉奪之家豪植以為强者無有也告訐之徒珥筆以
徤訟者無有也舞智之吏猜禍而忮害者無有也椎埋
之盗博掩而公剽者無有也訾毁之言巧言而醜詆者
無有也懻忮之俗驕揚而恣睢者無有也宦家子弟恃
其肺腑之勢而公造請託者無有也倦游士夫假以嘻
笑之怒而詭辨關說者無有也於凡天下古今所謂不
美之事薄惡之俗於兹郡咸無有焉豈非善地乎涖善
政馭善民而為之師帥父母豈非幸哉雖然予所聞者
前二十年之故也風俗遷移嵗異而月不同今日其尚
然乎哉否邪予不得而知也君行矣試以予言求之果
有如向所云云者乎無也雖然君子盡其在已者而已
彼之有與無政不必計也使其有之而吾之心不可以
不盡盡之之道何如平而已矣何也吾為人之郡之守
也而吾之鄉亦有郡守焉吾治人之郡之民也而吾之
家亦齊民焉鄉也人之守吾郡治吾人也其政之良與
否吾固嘗是之非之今何怪乎人之是之非之于吾乎
反觀内省彼是者之是吾從而是之益以勉彼非者之
非吾從而非之亟以改如是則得其平矣孟子曰君子
平其政予則以為欲平其政必先平其心吾平其心以
平其政彼之不平其心反其是非之實肆其毁譽之端
未必人人然也必有平心之人以平之吾弗與知焉可
也君行矣請以平之一言以為之官之贈
　　送慶逺葉同知序
廣右地多猺獠其為居民害也久矣而莫若近時之盛
蓋其性習兇獷輕生樂戰一聞赴鬪即挟刀弩以從事
惟恐或後顧惟財帛牛酒是好而自視其性命如草芥
即不幸斃于兵其父母妻子視之亦不甚惜且又習其
山川險隘出入溪澗攀援樹木如猿猱然而我官軍惜
性命畏瘴毒而守将又多以謹厚存心毎毎以生事為
戒因循茍且度嵗月以須代而已間有撫機出竒者遇
賊有可乘之機可用之間而權不已出茍或冐險為之
萬一小失利則怨讟加之矣甚或得罪焉以故賊勢愈
熾而民愈不聊生民之居市井者藉城以為保障負郭
之田猶得以耕穫鄉落之民去城郭特逺賊之出沒無
常而官軍不能以時救援方耕作而牛為所奪遇收歛
而穂為所躪一牛之直至于數金破一家之産不能具
一牛得一牛不足以耕一嵗今嵗僥倖以過嗣嵗復然
遂至無一嵗不然嗟夫民以食為天食以耕為本今為
民不得耕則無以為食無以為食則富者不免于貧貧
者遂至從賊将見民日少而賊日多其勢不至于盡為
賊也不止嗚呼居民何恃以為生乎官府何恃以為治
乎予少有志于用世而于邉防機務頗究心焉然皆得
于傳聞非目擊也今予友古端葉夢吉以鳳陽府同知
改任于慶逺慶逺廣右之衝也夢吉亦嘗留心世務者
幸因其行書予所聞者以送之俾即其地審其實焉果
如所聞者否耶誠如是幸求所以備禦之方善後之計
是亦其職分所當然也
　　贈潮郡周貳守序
潮郡與閩境其風土習俗語言嗜好大率相同以閩士
而治潮之人無以異乎居其家而自臨其鄉郡也故其
為力也易而見効速長樂周君惟髙閩産也以鄉貢進
士試禮部得校官屢矣而不屑就久之假舍選以發身
銓試居第一首擢潮郡貳守潮之人士寓京者聞是命
喜相語曰得周君以佐吾郡何以異乎吾鄉之人自治
吾人也哉其諧于土俗協于人心也必矣四邑之人庶
其有瘳乎咸欣欣然有喜色走謁予求文贈行且告予
以所以喜之故予曰胡喜乎哉前此治若郡者豈皆逺地
之人哉今其治效何如也昔之人治潮有聲如韓如陳
或居南陽或居閬中其地相去何啻千萬里而其政事
之施教條之布雖其里之嗇夫家之父兄不若是之宜
且切也治否在乎其人而不以地彰彰明矣胡喜乎哉
其中交君乆而知之深者進而言曰某輩所以喜者非
無故而然也盖有由也周君家世業儒以經術為學以
仁禮為心其諸異乎大言而無當任情而咈衆者比言
决不至與心違行決不至與迹反一旦施于有政鑿鑿
乎如菽粟之必可療飢布帛之必可禦寒藥石之必可
已疾而頥人之生也審矣况其里居境壌相近而于吾
之土風民俗又素習之者耶此某輩所以喜也嗟乎諸
君之為此言其必有所試哉何其稱美之不容口如是
也抑予聞之理之在天下推諸東海西海南海北海而
凖出于天理者自然合于人心不以逺近彼此而異也
黄霸之生不必隣于潁水文翁之産不必近于庸蜀然
其為郡皆以治稱者所行合于天理自然當于人心宜
于土俗矣周君之為人誠如諸君所言則其所存所學
雖以之用之天下施之異域無不可者不必近壌也其
治之必效澤之必究尤為易且速焉耳此潮之人士所
以喜與予叨以文字為職業喜隣郡之得賢佐也故樂
為之言以助其喜俾其人士書諸帛以為贈行序
　　贈瓊郡陳同知序
錫山陳侯以泰安州知州需選天官陞瓊州府同知瓊
之人士寓京者聞命下争趨走其寓舍瞻拜焉既退私
相語曰瓊之民有幸矣去年得袁公為之守儒者也今
年又得侯為袁公貳亦儒者也以儒佐儒吾郡三州十
邑之民庶其有瘳乎語既人人喜動顔色明日走報予
曰吾郡又得賢佐子知之乎吾與子之父兄鄉黨下及
草木禽魚皆得霑被其教化沐浴其膏澤矣子寜不喜
乎喜之可無賀乎賀之非文不可也顧今京師學士大
夫非無能文者必吾郡人然後知吾民情風俗之詳賀
侯之文子毋庸辭予忝以文字為職且郡人也袁公之
行既謬言以贈之矣今侯之行又奚容黙哉雖然侯儒
者也不出户庭已于天下民情風俗無所不周知非必
躬履其地耳聞目見然後知也則于吾郡之民情風俗
皆侯平日博洽中一事而又何待予贅哉請言其畧吾
郡獨在海中廣輪幾三千里其地廣矣廣足以有容宜
其民之衆今反寡焉嶺以南自昔稱多竒貨而吾郡所
出者恒什八九其物産衆矣物衆足以自饒宜其民之
富今反貧焉朝廷以其地去京師最逺特優待之凡百
徴需比内地百不及一二其賦役輕矣賦輕得以有營
宜其民之逸今反勞焉比年嵗屢登斗米僅十餘錢宜
其民之有餘矣而耕者往往告飢府若州若縣學校共
十有四科目外嵗貢士計十年總其凡無慮五十餘人
宜其人材之衆矣而仕者恒不多見是五者宜若有餘
而反不足矣豈無其故哉事之如此比者甚衆是盖其
易見者也予竊疑之久矣每求其故而不可得幸侯之
往試一問焉所以致此者必有其故矣誠求其故而得
之剔其蠧塞其源逆閉其塗而復其常處則三州十邑
之民信乎其有瘳矣則夫教化之霑被膏澤之滋潤庸
有窮乎
　　贈瓊郡林同知序
予友天下士多矣而尤厚于鄉人鄉人中最相厚者羊
城則林宗敬也宗敬弱冠領鄉薦慨然有志當世以為
今世仕者非進士科不必得顯官孳孳焉留心舉子業
于凡經史子集茍可以資為文者罔不研究而于三百
五篇詩用功尤深嵗甲戌初試南宫得乙科不屑就丁
丑再試又如之以至于庚辰甲申丙戌三試皆然乃喟
然歎曰吾之于學未必不如人也而進士卒不可得豈
非命耶乃就選調得瓊州府同知予瓊人也何幸得平
生故人以佐吾郡乎况今主郡者清漳蔡公叔清亦予
友也而今而後吾知吾郡三州十邑之人庶幾得所覆
庇矣乎而區區逺宦萬里外垂白老親亦将賴以慰安
之少寛其倚閭北望之思是則一郡之人之幸尤莫予
幸之甚也雖然予固幸矣然予一家之私未必一郡之
人之公也使吾郡之人咸咨嗟怨望而吾一家獨欣欣
然有喜色予心安乎且予於宗敬友誼素篤而予一日
少長焉則固兄視予矣凡其之官或内或外予皆不能
無贈處之言而况於吾郡乎則其所以勸勉規儆之者
又不可以但同衆人也請問宗敬所以違膝下去鄉井
間闗萬里外厯十數年以希朝命之榮也果誰為乎亦
曰以行所志榮所生而已假使宗敬一舉即登髙第可
以得五品官位大夫乎否也得以晝錦還鄉面慈闈以
鮮其離憂乎否也得以佐大郡臨吏民以施其政教乎
否也三者皆未必遽得也今一登仕籍即階穹秩縷金
以為衣鏤銀以為帯便道還鄉稱觴獻夀母子兄弟敘
天倫之樂以為族姻閭里之榮况所得者大郡地方三
千里支郡三而屬邑十人民數十萬家又當鄰郡凋弊
之秋而獨富盛安樂如平時出則飛髙盖躍滇池緑駿
鳴騶載道前呵後擁行者屏息道左以俟其過入則居
黄堂據髙座屬吏抱簿書魚貫以進輿臺皂卒左右侍
立屏氣側耳以聽其處分回視彼之登甲科者方且服
事大僚惴惴然逡巡却立如新婦之事嚴舅姑然一出
詞一吐氣不敢少肆果誰為多哉雖然得之榮既踰其
限則失之辱殆有甚焉者矣所以保而守之其道尤難
惟勤惟畏其庶矣乎盖勤則無怠事而上之人不能目
我以罷軟矣畏則無肆心而上之人不能名我以貪虐
矣而又守之以誠濟之以斷本之以仁恕則在宗敬者
可以常保其榮而在予者亦得以常恃其幸矣夫豈但
一身之榮一家之幸而已哉
　　送伍通判序
國家承平百年海内無事乆矣仕者恒以得山水之郡
為樂然郡之有佳山水者多臨邉徼當孔道或其地瘠
民貧俗不尚文學不然則其民悍戾喜鬪訟多椎剽之
盗武斷之豪訟牒紛冗欲求一日之暇有不可得者是
以往往不如其意幸得佳郡皆無是數者之累矣而其
人又多喜事功貪聲利胸中擾擾不能斯須寜者故雖
得之而不知其為樂予友羊城伍君尚節簡静之士也
為人忠實無他腸不設城府為崖岸與之交往數十年
恒如一日蚤膺鄉貢試禮闈辭校官入太學者十餘年
今拜命為寜波府通判四明山水名天下形勝偉特羣
山秀拔湖蕩清溢衆流斯委號為東南奥區内絡湖渠
原田交灌外濵漲海海錯雜出號為東南樂土詩書之
澤相染絃歌之聲不絶世宦之盛如史如袁文學之尤
曰麟曰鳳至于理學之宗則又有若楊黄諸人流風餘
韻至今猶存號為東南文獻之邦向所謂數者之累幸
皆無之而君又居倅貳之職上焉有守以總其繁下焉
有屬以分其詳君居其間以簡静之徳臨淳厚之民豈
非地與人相稱哉惟簡能御衆之繁惟静能應衆之動
以此佐其長臨其下無難事矣茍其身自處于委瑣紛
擾之中自治且不暇而况治人乎而况樂山水之勝乎
君甚稱是官而官又與地相稱可謂得其樂矣凡相與
厚者咸贈詩贈君行予尤厚者故為序
　　贈叚通判考滿序
古人於官聨有朋友之義情好洽而志嚮同相觀而善
故能共成事功以著休聞于無窮所以然者合以義而
不以利焉耳永平太守周君徳明以其同寅段君汝濟
之倅郡三年也将上計于天官不逺數百里以書抵京
師求予文贈之予于是不獨見段君之善于佐政而亦
因以得周君之寮寀相得也古道不見于今久矣夫以
東西南北之人偶聚于一堂之上茍不舞智以相傾軋
用術以相籠絡斯可矣况望其相觀而善如朋友也哉
諸君之為政與其所以相與者予不得而盡知也即其
求文相贈之意推之則其能以義相比可知矣道二義
與利而已矣入乎義則出乎利義利之不並立如薫蕕
氷炭之相反也彼孳孳于義此汲汲于利其能以有合
也哉其有所合者必有所同也雖然同亦非君子之所
尚也易不云乎君子以同而異而孔子亦曰君子和而
不同君子固不可以不同而亦不可以茍同也守曰可
而倅曰不可守曰不然而倅曰然同其理而不同其情
是之謂不茍同若同聲附和心不然而口然之則是雷
同而已矣義果安在哉國家用人必厯九年而後遷他
秩汝濟以名家子發身儒科倅是郡今甫三年其優異
之聲已燁燁乎其昭著如此其尚圗惟厥義于其終哉
圗厥終如其始異時京畿列郡聞有守佐俱亷能著稱
致璽書並褒而陞秩賜金必永平也夫謹書以俟
　　贈郭通判考滿序
予友永平郡守周徳明以書扺京師謂予曰某之同僚
有郭景深者齊之長清人也以太學上舍生觧褐來倅
府事未幾以憂制去服闋復來倅于兹向者一府之事
皆在所判今則専職馬政矣既三年滿一考将報政于
天官敢求一言以為榮滿之賀幸毋靳予惟古之稱長
民者曰牧盖有取乎孳牧之義謂長吏之于民亦如牧
人之于畜也牧人之善于牧畜者必循乎其畜之天時
其飢飽以遂其生達其喜怒以暢其情馴伏其心不使
至于泛駕調節其氣不使至于敗羣順其時而㳺之以
繁其類適其可而用之以不盡其力夫如是則孳牧之
道得矣長吏之於牧民也亦胡獨不然周君之治永平
數年于兹矣循良之聲日聞于朝盖深有得乎牧人之
理是雖其平日徳學之餘之推然其寮宷諸公亦不能
無禆助之力焉則是郭君向也佐守以為政固已知即
牧畜之理以牧乎人矣今焉職専乎馬政顧不能推牧
人之道以牧乎馬哉是宜其居官三年事無過舉馬蕃
息而民安樂之兹行也必以最書自兹以往政聲益揚
必将有不次之擢其名與位殆不止於是矣姑書此復
周君且以俟焉
　　送陳推官序
刑者輔治之具聖人不得已而制之者也非不得已則
不用也盖制刑所以止刑得已則已矣然則國家之有
刑官其亦不得已而設與司刑者常能以不得已存諸
心必至于不得已然後用之則受者與我俱無憾矣豈
不稱其職與今夫天下百司衆職皆以有事為能政績
可書為稱職掌國計者以府庫充牣為稱司民牧者以
户口蕃殖為稱惟刑官則異于是要必除苛觧嬈無文
致之罪無掠立之刑使囹圄空虚無一囚可訊録斯為
能稱其職矣彼切切焉從事柱後惠文冠深文巧詆竒
詰他比太為陷阱于郡中圜墻至不能容他日計課考
功曰某死罪若干某徒罪若干以是為上最豈聖人制
刑之初意與亦豈國家設官之美意與郡有守有貳以
理郡政又設推官以議法斷刑盖亦不得已也環千里
之地十數萬之民其命皆係之茍非其人則民有不得
其正命者矣居是官者可不慎與臨武陳永以鄉貢進
士由舍選出身拜命為是官于南安濵行過予求贈言
予因本古人所以制刑及國家所以設官之意以告之
欲其知以不得已而存諸心如易所謂明慎如禮所謂
盡心庶幾為稱其職君其念哉毋忽
　　送傅推官序
刑者聖人不得已而用之者也用之必於不得已可以
已而不已焉是豈制刑之本意哉昔者聖王既制刑書
頒之天下示民以不可犯復立刑官執刑書以斷天下
之獄使民知是書之必用而其條貫之必不可犯而犯
之必不但已是盖用之以禁制其未然而非豫以是待
之也茍非甚不得已必不用焉其用之也必其原情揆
諸理定以法比審故誤之因求法外之意然後用之不
敢輕也我國家倣周典以建官内設六曺刑居其一外
之郡設守倅者三而理刑獄者惟一其意盖可見已守
倅譬則菽粟稻梁之類所以養民生者也刑官譬則湯
液鍼砭之類所以防民疾者也吏乎民者不思耕藝儲
積以養民之生顧乃鰓鰓然捃摭傳致求民之疾以施
其吐下熨灼之方豈理也哉瓊郡去京師最逺民俗視
内地頗淳徤訟怙法者固不能無然愚昧罔知而誤抵
于罪罟者亦多矣予去家也久於鄉邦之事雖未必一
一知其詳然聞兹數年來水旱相仍民多疵癘嵗收薄
惡物價騰踊盖必有以召之者昔東海殺一孝婦天為
之旱者三年意者刑罰有不中與乃者旴江傅君用端
以太學生厯政刑曺謁選天官特擢吾郡推官受命之
日即介封部主事左君時翊過予予一見之知其為仁
厚和易之君子也退而語凡鄉人之在京者曰吾人庶
幾其有瘳乎所以推哀矜勿喜之心以生吾人者其在
斯人乎回災異之變為豐穣之祥者其機在此乎僉謂
予宜有贈言予故推古人所以制刑及聖朝設官之意
以為君告非欲君以姑息惠奸也君其念之哉古人有
言求其生而不得則死者與我俱無憾又曰刑罰不苛
是刑罰中教化君其念之哉(成化五年/)
　　贈潮州張推官序
崇川張仲鼎以鄉貢進士卒業太學者久之需選天官
拜命為潮州府推官命下潮之士争謁予需贈言予謂
之曰以儒生而司郡刑四邑之民命庶其有瘳乎盖刑
官民命所係一不得其人則一郡之民有横罹非命者
矣一人非其命則感傷天地之和而召旱暵之災灾仍
則嵗歉歉則民不聊其生是則郡之治教雖總于守所
以輔其治弼其教召和氣致豐年則本於司刑之官也
烏可非其人哉昔東海寃一孝婦而致旱者三年一婦
人之非命何與于天而天乃以一婦人之故致一郡之
灾是則為一人而禍及千萬人也天豈屑屑為是哉盖
天人感通之理不以小大衆寡而殊天無往而不在人
無一而非天千萬人此天也一人亦此天也傷其一人
之天而天之在乎千萬人者亦從而傷焉可不慎哉由
是觀之司刑之官誠不可以不慎擇以其非獨有係于
人而實有係乎天也彼夫以案牘為師而從事柱後恵
文冠者詳于人而畧于天烏足以語此哉天人之理備
於易易于刑獄之事屢致意焉於噬嗑曰明罰勅法于
賁曰無敢折獄於豐曰折獄致刑於旅曰不敢留獄易
者性命之書而于刑獄之事丁寜諄切如此聖人之意
斷可識矣君以經學為學以儒科發身其諸異乎世之
為俗吏者故于其行也推夫天人之理以告之
　
　
　
　重編瓊臺藁巻十二
欽定四庫全書
　重編瓊臺藁巻十三
　　　　　　　　　　　　　明　邱濬　撰
　序
　　送鄭鈞州序
問羊知馬機開鍵閉昔之人固有用之以成名者矣君
子不取也深文巧詆刺骨熸膚昔之人亦有任之以為
治者矣君子不取也盖用智者術數有時而窮任威者
刑罰有所不能加若夫居簡可以臨民正容可以悟物
儲精蠖濩之中可以逆釐三神談笑尊爼之間可以折
衝萬里當之者意銷遇之者心醉其惟誠乎予友雲間
鄭叔潤誠實人也質直而謹恪平生無偽言偽行自其
居家庭處里閈以至游庠序登甲科所以處已接物一
惟誠焉是務無所矯飾天順四年以名進士拜知鈞州
入境之初望車塵者瞻其容已動其心視篆之始拜階
下者接其言已革其面未嘗任智與威而四封之内自
然聞風而向化三年之間有如一日今年以考滿來覲
闕庭天官考稱將歸所治凡與之交好者需予贈言予
惟叔潤之政治章灼人耳目如此奚俟予言為哉雖然
叔潤固無俟乎予言予亦不能以無言也然則將奚言
耶不過推明叔潤所已行而有騐者以凟告之耳盖是
誠在天為實理在人為實心歛之則成已施之則成物
一念之至可以貫金石孚豚魚感鬼神動天地風可使
之止旱可使之雨虎可使之渡河蝗可使之不入境鱷
魚可使之逺徙於海珠可使之去而復還况夫齊民也
哉誠持此心而始終不渝不以智數威嚴雜焉若是而
民之不丕化治效之不益著聲譽之不逺聞萬無此理
也叔潤歸不必他求於此而加勉焉則雖古聖賢之事
業亦不過此矣一郡守云乎哉觀斯文者謂予為迂且
過者非知言者也亦非知治要者也
　　贈朱克信知連州序
南豐曽氏嘗嘆治越之吏莫致其治教之意使其民不
幸而不出閩蜀上然又嘆吏于兹者非其材之頴然邁
於衆人不能也於乎今去南豐又數百年越之民俗日
趨於華固不減於閩蜀矣但其長吏所謂材之頴然邁
於衆人者何寥寥哉今吾始見一人焉曰雲間朱君克
信新以太學生擢知廣之連州方受命未即任然其頴
然之材邁出等夷固已於膺鄉薦辭校官卒業太學銓
試天官時見之不必度庾嶺泝湟川已逆知其足以當
南豐之所期而有以幸連之人矣雖然古之人吏南服
著聲稱者如衛颯修庠序之教設婚姻之禮茨克代之
亦善其政任延鑄田器教民墾闢錫光並之漸以禮義
其他如許荆孟嘗之輩皆能致其政治之美教化之善
載諸史册可考也而南豐曽不之取顧有莫致之嘆豈
不以是數公者僅能補偏救弊於一時而不能滌其俗
以驅於治使其乆逺而不變乎由是觀之吏於越者誠
難矣所謂滌其俗以驅於治居閩蜀上使無不幸之嘆
在南豐時茍能是已謂事出千餘年之表為美之鉅矧
又去其時數百年後乎則其事尤難而其為美愈鉅可
知矣君通經學古者也志大而不安於小故予敢援古
人之所未有者期君君其有以幸連之人俾無負予所
期哉使世有南豐者復出則必不嘆頴然邁衆者之無
其人矣尚勉之哉太學生嚴和者連人謁選吏部幸其
郡人之得良守也徴予言為賀予亦雅知君故欣然為
之書
　　贈新興賀知州序
朝廷以滇南地僻遠恒慎擇其長吏非其人不輕予之
所予者必出自學校通經史知理道逹政治者也天順
壬午冬十月天官卿羣士子之需選者而銓試之首擢
長沙賀恕近仁為雲南新興知州循故事乘傳將之治
所其鄉友某謁予文以為近仁之官贈予聞地有遐邇
而人情之好惡則不遐邇異也均好生而惡死均好善
而惡惡均好逸而惡勞均好聚而惡散均好取而惡予
均好利而惡害善於治者順其性而𨗳迪之寘之生全
休息之地而不拂其情斯相安矣彼昧者乃荒遠其地
鄙夷其人畜視而漁食之使其失其所以為生者一旦
至於啓事造釁非惟彼不得以安其生而已亦不能安
其位矣豈不兩有所失哉考之前志古人之治於斯者
若張喬除去奸猾而三十六郡盡降張處陀以淫虐致
亂禍延二十餘萬人梁毗不取一金酋長感悅史萬歲
貪其賄賂隨服隨叛則人情好惡大畧可見矣豈以古
今而異哉且順其情則服逆其情則去雖齊魯吳越之
民莫不皆然况荒服之外乎是尤不可不加之意也賀
君湖湘故家子曽大父以下世為顯官得家庭之傳有
素發身賢科卒業太學遍交當世知名之士所謂通經
史知理道逹政治者非其人耶天官卿首擢斯任誠真
知人予知其必能順民之情以導迪之克副聖天子軫
念遠人之意必矣異時政聲彰聞其名位殆不止此也
於是乎書
　　贈儋州林知州序
莆田林侯之守儋州也政行惠流民夷悅服儋之士咸
以為前此數十年握郡章者皆未之或過也自予來京
師凡郡人以事至者詢及賢守令必曰林儋州及求其
所以賢則又徃往不能言嗟乎為治而至於人莫能言
非不能言莫可得而言也昔班孟堅傳循吏六人各以
一事擅聲於時獨河南之守吳公無事可書止曰治行
為天下第一一言之外無可書也豈真無可書者耶噫
為政而人無得而言史無得而書其真循吏哉雖然古
之所謂循吏者往往在河朔汝潁之間未有地遠而偏
如儋耳者也地遠而偏己之臧否上之人弗聞知也民
之欣戚上之人不聞知也有善名不揚有惡聲不彰名
不揚則賞不及聲不彰則罰不加賞不及則怠罰不加
則恣怠則多茍且之政恣則無顧惜之心此世之仕者
通患也自非的有所見確有所守未有不怠且恣者焉
古人有言無所為而為者義也侯殆有見於此乎今年
春鄉人賈傊者來京師拜官南還濵行求予文將持歸
以為侯贈予問之傊無可言予亦無可書也若侯者其
庻幾古循吏也耶誠一其初終不中變焉名位將不止
此也
　　送潁州髙同知復任序
嘗怪歐陽文忠公世家廬陵及其宦游四方歴守七郡
所至如滁如揚如亳如夷陵皆不之思而獨惓惓於潁
既去任而猶思之不置時時見於文字間迨其晚年得
遂所請乃不復歸吉而終老於潁焉意其人民土俗必
有異於他郡而足以感公之心而為所愛慕者不然故
鄉飛鳥亦啁啾之言豈公徒能言之而不能允蹈耶及
觀思潁詩集序所謂民淳訟簡而物産美土厚水甘而
風氣和然後知公之所以眷眷於潁者意有在也况今
地在王畿内為帝鄉之支郡漸染聖化日深其民風士
習必有非昔比者則夫今日之仕於是也其官閒無事
之樂殆有過於昔人者矣泉南髙明文顯佐兹郡者六
年矣吏習而民安之今年以滿兩考來上天官績以最
聞將俟九載而超陞焉其治下張翀等計其在郡之時
僅餘一考慮潁人之不得乆專其惠也欲言之而辭不
足以逹意謁予文以代之言嗟乎世之仕州縣者恒多
以魚肉視其民民用是亦視之以冦讎一旦解任而去
也如騎虎而得下而民之幸其去也如負芒刺而得釋
况去之復思思之而冀其復來耶由是以觀文忠公之
於潁非獨其民俗之善抑亦公之徳政有以感孚乎其
人也蘇子由嘗稱公之政察而不苛寛而不弛吏民安
之則公之所以得潁人心者其有在夫予聞文顯之治
潁亦有上下相安之美豈其天資近道故其所行亦有
暗合於公者乎不然何邦人之戀戀於文顯如是也文
顯臨先賢之故郡治其遺民之子孫誠能體其心而施
之不縱弛以寛不苛刻以察始終一致而不變焉則雖
不能與之齊驅而亦可庻幾其萬分之一矣方今朝廷
清明尤注意於牧民之任未有庻幾如古者而使滯於
常調也治行第一徴為公輔潁川舊有故事豈古有其
人而今無乎文顯當是時其亦思潁否乎是為序
　　送膠州陳節判序
漢史傳循吏六人而其一出膠東膠東之治流芳史册
古今以為美談於乎王成何以得此聲於當世哉考史
所稱其勣之大者亦不過謂其勞來不倦以致户口蕃
殖耳夫勞來非難事也而數百年以來未聞能繼其後
者何耶豈古今人不相及耶抑古之民易治而今難耶
不然則當時流民自占八萬餘口皆偽増誠如史氏所
云邪建安陳君廷輔以太學生擢倅膠州三年如兹矣
報政來京天官考其課居最將還任所過予求言予聞
今之膠州即古之膠東也疆域如故而守兹土者未聞
有如王成者豈真不可如哉顧吾所以勞來不倦者未
如之耳夫勞來可能也勞來而繼以不倦者難能也故
雖尼父之聖師與由之賢所以教之為政者亦惟以不
倦為言然則成亦有得於孔門之教歟矧吾廷輔出自
學校其於孔門不倦之教服膺有素心聖人之言臨古
循吏之迹所以繼其芳躅而追配之者誠無難矣但不
知果能不倦否乎州之守虞君濟民予友也君歸而以
予言諗之相與勉焉則夫三齊之間有以賢守佐並稱
者必吾濟民與君也王成豈獨專其美於膠東哉古人
豈終不可及哉是為序
　　贈姚自明擢大興知縣序
國朝赤縣令之制視他縣令秩髙一等朝夕得預朝叅
他令則覲見有時也三年考滿得給勑命他令則必待
九載也善政著聞則不俟終考而不次超擢他令則必
循資格也有所按問必待上請他令則不待報而徑逮
置對也均是令也而朝廷待之獨優優之所以重之重
之所以難其選也選之難也如此則居是任也夫豈易
哉盖以天子輦轂之下百責萃焉百需出焉五方之民
聚焉上有文法之繩旁有掣肘之拘下有摘紙尾之抗
甚至有近貴之矯䖍法比之擿觖知識之請求而必欲
一如其志以行難矣哉自非材行之卓持守之堅者不
足以當兹任也求其足以當兹任者於今吾得一人焉
姚君自明是已君廬陵人其先以旁累謫戍朔方因家
焉發身戎行奮志經史一旦㧞等夷而出以與天下豪
儁士相頡頏非材行之卓不能也登名天府四至禮部
得校官輙不就卒業太學幾十年斷斷乎其必得所志
而後已然而弗偶卒亦末如之何今不得已始就舍選
以出非持守之堅不能也古人有言窮之所養則逹之
所施以是占之則君之於是任優為之無難者矣嗟乎
天下事本無難者顧在我者有不足耳以我之不足故
見事之有難非事之難無諸己也使在我者恢恢乎常
有容地綽綽乎常有餘才灼灼乎常有定見卓卓乎常
有固志則事之未來也有以炳其幾先其既至也有以
中其肯綮其已過也有以得其歸宿則雖天下之大幾
務之繁尚優為之况一赤縣令乎此予所以斷焉知君
足以當兹任而無難也天官卿承上命而以君膺是選
真誠知人而君亦真無負所用也哉君之同學某某謂
予與君有一日之雅需言以贈於是乎言
　　送莊瑩中赴秀水縣序
金陵莊瑩中以名進士擢知秀水縣其友李應禎求予
文以送之且曰郡縣之吏難莫難於令而瑩中以妙年
書生初筮仕即得令繁劇之邑命下惕然懼其難而圖
所以盡其職者而未得其方願子一言以朂之予曰令
而難矣誠如瑩中所慮者然其所以難者有三焉莫難
於臨下莫難於事上尤莫難於律己盡是三難而無愧
焉則令之職舉矣何者難得者民心也難知者民情也
難變者民俗也難察者民偽也難革者民弊也難瘳者
民病也萃是數難於令一人焉必欲事事中其理人人
遂其欲難矣事上之難殆有甚焉褊迫者難事也貪欲
者難事也忌刻者難事也偏私者難事也暴虐者難事
也瑣細者難事也臨吾上之人有一於此而欲行吾所
學使吾志得以直遂而無掣肘之患難矣律己之難尤
有甚焉莫難制於欲心莫難遏於私心莫難懲於忿心
莫難廣於褊心莫難正於偏心莫難約於侈心莫難保
於常心是數難者一或忽焉其欲不獲罪於上賈怨於
下以稱吾之職難矣為令之難一至於此可不慮哉可
不懼哉應禎再拜曰子之言至矣請以是語瑩中俾之
思其難以圖其易服子之言於無斁於是乎書以為送
莊瑩中赴秀水知縣序
　　贈段可乆宰福山序
今之縣令古百里侯也於民有父子之道焉於吏有君
臣之道焉於學校有師弟子之道焉士之筮仕即得百
里之地有數千户之民以君之父之師之亦可以行其
志矣然世之仕者往往重内而輕外一登科目即視州
縣如陷阱然惟恐己之不幸而或墮焉之人也豈慮其
職之未易稱耶民之未易化耶吏之未易馭耶政事之
未易修舉耶曰皆非也政以其胸中之勃勃然未易平
耳雖然領郡輙無色之官皆有詞豈獨今日然哉唐府
帥見大府必戎服左握刀右屬弓矢帕首袴鞾郊迎令
狐峘剌吉州謁見齊映從容歩進不帓首戎器即以得
譴夫府帥之見大府刺史之見觀察使尚爾則縣令可
知矣宋使者行部所部郊迎數十里外或遇霖潦瞻馬
首倐至跪拜泥淖中移時不敢興既就舘拱手立座下
三跪進酒其卑辱也甚矣然是時韓昌黎以名世大儒
謫令陽山朱紫陽以命世大才首簿同安未聞其以驕
蹇得譴於時及考其所以致譴者乃以闢異端忤權貴
之故所以然者豈非以上下之分所當盡是非之公不
容昧可以理詘而不可以勢詘耶予友段可乆少負竒
氣好讀史傳而慕古豪傑士之為人不肯媕阿隨人後
舉進士即以病得告家居其於富貴利逹盖漠如也今
不得已始起拜命得知登之福山縣嗟乎可乆豈百里
才哉雖然今則然矣將若之何夫以大才試小邑如以
千里馬馳數十里之地不患其不至也以百石弓射數
十歩之逺不患其不中也可乆行矣其尚明理以御氣
無若小丈夫然積勃勃者於胸中見悻悻者於顔面於
上下之分則不肯安臨勢利之際則厥角稽首之惟恐
後其為科目累也太矣予托交可乆相知最深於其行
慕古人贈處之義方將有所規焉適地官主事劉世英
率其諸交游屬予文以華其行遂書以贈之可乆得無
異吾言乎
　　贈孟縣張知縣序
會稽張君景瓛以昌平縣縣丞九年考滿陞知懐之孟
縣行有日其友尚寳司丞江君宗海中書舍人張君升
之輩謀所以贈其行者謂非文不可將請之大方家景
瓛曰必得某文時予方在告升之以文請予辭以疾明
日升之偕宗海復來且曰張君慕子之文必欲得之子
毋庸辭嗟乎予言何足為人輕重而張君必欲得之哉
予聞君山西布政公之從子福建僉憲公之嗣也其學
業得之家庭之授受者有素向丞昌平宻邇京師且在
山陵下事煩劇而民難治君從容為之綽有能譽其於
治體固已試驗之有素况孟視昌平不逮遠甚而令視
丞其權任亦自不同譬之屠牛之刃不難於割雞豚彼
大而此小也斷髖髀之斧斤不憚於劙膚革彼難而此
易也道瞽者之相不憂其歩履之顛躓彼相人而此自
行也雖然人固有能於大而不能於小者不見海舟乎
能出没於吞天浴日之波濤至於入溪澗則膠矣亦有
能難而不能易者不見猛將乎能搴旗斬將於鋒鏑紛
擾之中優游樽爼間或至失匕箸矣又有能助人而不
能自為者不見奕棋乎能料敵制勝於䄂手旁觀之時
當局則昏瞀矣雖然此所以論庸衆人也非所以論出
乎衆之人也材之出衆者天分既髙而又假學力以充
之持之以定志本之以實心行之以强力則是天下事
無大小無難易無人己一切優為之矣是之謂天下之
通才君得無近似之乎予力疾書此以塞二君之請俾
書諸帛以贈張君之行君得無異予言乎
　　贈鄭陳留復任序
予官禁近居京師凡吾嶺南人游宦四方者無問識與
不識人來自其治所者必詢其治狀治則為之欣然否
則不樂者竟日予友海陽鄭君暐之為陳留令六年於
兹矣人來自汴者往往稱其善不容口及求其所以善
之實則相顧愕然擬議者良乆而卒亦無以為對嗟乎
此君之治所以為善歟老氏有云其政悶悶其民醇醇
君之治殆近之乎夫善於治者無迹大凡存形迹者為
名者也茍行其所無事而不容吾心因民之俗而不立
異順民之天而不拂其所欲公是非而是是非非之同
好惡而好好惡惡之時其耕而耕焉吾不爾督也擇可
勞而勞焉吾不爾私也繰緒而織縷字㓜而孶畜吾不
爾程也某山有木可為棺某亭有豕可用祭吾不爾知
也夫然則雖無殊異之行超卓之功而民隂受其賜也
多矣視彼煩禁令程功課要聲譽以希賞擢者其誠偽
正譎之分奚翅天淵乎哉君為陳留非一日談其善者
非一人至求其實乃無一事可指非無事也有其事而
無其迹也無迹故無名無名故不可得而指言焉雖然
日計不足者月計恒有餘在位無赫赫之名者去後恒
見思抑孰知其不務一時之名乃所以垂乆逺之名歟
今君報政天官考最將還鄉人寓京者求予文贈之予
多君善於治凡吾嶺南人仕中外者皆預有光焉故樂
為之書
　　送梁景熈知蕭山縣序
皇帝復正大統之四年因天下百司朝覲京師首舉更
賢育民之典簡州縣之吏去其尤無良者擇進士中之
有名者往補其處於是吾鄉之為進士者四人預焉潘
洪克寛得東平州崔浩文淵得吳縣吳澮源深得弋陽
縣梁昉景熈得蕭山縣四人者景熈年最少而蕭山尤
號難治愛景熈者咸為之慮焉予曰無慮也胡無慮耶
有恃也昔宓子賤為單父宰所父事者二人所兄事者
五人所友事者十一人皆教子賤以治人之術邑用以
治今蕭山之人可師可友者吾不得盡知也乃若碩徳
古學為天下所宗仰者有冡宰魏公焉公邑人也百世
之遠聞風尚興起况親炙其人者乎清徳惠政為兩浙
所稱最者有太守彭公焉公鄉人也千里之遥引領冀
覿况親為其屬者乎以吾景熈英妙之資謹厚之道通
經學古之才得二公以為之師法其於治邑也何有予
所以恃而不為景熈慮者此爾嗚呼古者學而後入政
今吾景熈因政而得師異時學之所進當不在子賤後
而蕭山之治豈下於單父哉予於是不獨不為景熈慮
且為之喜且幸矣於其行也書此以贈之
　　贈韓敬夫序
予友韓敬夫世家河内之修武以正統丁夘鄉貢進士
第試禮部不得意其後屢試皆然今十有六年矣始以
太學舍選得為婺源縣知縣濵行過予言别曰某太學
十年交游之舊兹沗有民社之寄才薄而任難心甚惴
焉吾子能無一言開發我乎予惟婺源文公之闕里也
吾敬夫平昔所讀者文公之書凡其所以見於修身制
行接人待物者何往而非文公之道今將臨文公之故
里以治其鄉之遺民不過推文公之道以行之焉耳豈
俟他求哉夫文公之道全體大用之道也大而以之治
天下次之以治一郡一邑小之以治一家無用而不效
鑿乎如衣布帛必可以不寒食粟菽必可以不飢也雖
然求之於空言孰若求之以實效昔文公三任民事其
在同安也莅政事以勤敏開士子以義理其在南康也
列三條以新政化定規式以明教條其後臨漳之政亦
稱是焉寛嚴適宜政教兼舉其施為之序俄頃之化非
但足以致一時循良之績而實可以為千萬世治民之
規矩繩墨秦漢以下所謂循吏者皆不足道也吾敬夫
誠能一遵文公之所已行而效者還以治諸其鄉之人
吾知文公在天之靈亦未必不莞爾而笑也敬夫其勉
之哉敬夫曰唯唯適監察御史司君希謙求予贈言遂
書以為敬夫之官之贈
　　贈如臯易知縣序
予友髙凉易君立方以易經領東廣鄉薦今二十有七
年矣數試禮部得校官輙棄去游太學者乆之然卒不
能如初志也今年夏拜命為揚之如臯知縣户部主事
蕭君有慶與之有連過予徴文以為君之官之贈嗟乎
火之宿也用之壯水之溢也流之長其理然也君老於
塲屋深於世故一旦小試之以百里之政吾知其無難
者矣予聞古之君子四十而始仕植之於既固之後决
之於將溢之時故其於天道民彜物理事機人情世態
時宜地勢官政吏彜士風土俗無不䆒諸心而求其故
或得之於簡冊或得之於傳聞或得之於謠誦或得之
於談論或得之於渉歴或得之於耳目閲世乆而經事
多其輕重長短大小遠近厚薄迂徑險易深淺廣狹多
寡强弱虚實髙下明晦同異詳畧繁簡嬴縮淳澆真偽
始終本末因革損益良苦新陳偏全常變先後乆暫豐
嗇利害成敗盛衰得失曲直誠詐是非可否取舍好惡
向背莫不的然知其所以如此與其所必當如此而不
得不如此所不可如此而决不如此者一旦出而用之
於時小用之則小效大用之則大效無不效焉者以故
吏多善政國無失治民得以遂其生物得以止其所有
由然也後世則不然矣夫以血氣未定之年而當夫人
民社稷之任歴世淺而練事少徒恃其資禀而無問學
講習之功甚者負驕吝之氣懐茍且之心其不至倒行
而逆施之者幾希如此而欲求吏治之循民生之安胡
可得耶胡可得耶若君者可謂閲世乆而經事多矣海
陵民得斯人而為之父母豈非幸哉詩不云乎豈弟君
子民之父母欲其强教而悦安之也又不云乎樂只君
子民之父母欲其順民所好惡也知所以强教之則不
過於慈知所以悦安之則不過於嚴然必順民之所好
惡而好惡之則其所以悦安强教者皆得其平而不至
於倒行逆施矣如此而為民父母庻幾異乎未知為父
母之道而遽使之有室家者歟於是乎序
　　送乳源李知縣序
予少有志民事思欲得一僻小之邑治之以驗所學之
何如盖地僻則過往稀而迎送祗承之事不常有邑小
則人民寡而可以遍識其所部之人政務簡而民寡則
吾才足以勝之有一事則治一事無則不生事也和之
而不倡也因之而不革也馴之而不擾也平之而不怒
也理之而不亂也順之而不隨也老而老㓜而㓜富而
富貧而貧吾不與易焉是則是非則非多則多少則少
吾無容心焉與之相安於名分之間相孚於形迹之外
相樂於日用之常相忘於道義之中夫然則雖白首下
僚終身遐僻亦所不辭也已而僥倖甲科入禁林其志
竟弗克伸今髪種種矣每聞士大夫談及民事輙憮然
自失者乆之今羊城友人李君宗賜拜命為韶之乳源
知縣若乳源者所謂僻小之邑非耶乳源宻邇羊城其
風聲氣習相去不逺而吾宗賜以鄉人令鄉邑因其俗
而治之其事半異鄉之人而功必倍之乳源人得宗賜
一何幸哉然此豈獨乳源之人之幸亦吾宗賜之幸也
人生斯世均是人也而吾為人獨得為民之父母孰不
仕而吾獨得於鄉隣誠能盡父母之道而使吾鄉邑之
人尊敬愛戴之無已生則尊親之去則思慕之又何用
髙位大邦為哉予與宗賜同生嶺表俱業儒而習禮宗
賜乃獨推所學以澤夫隣邑之民而予不得以少伸其
志視宗賜寧無少愧哉雖然宗賜誠能舉予所云者以
見於行則亦無以異乎予之行矣
　　送南海吳知縣序
嶺以南邑之最大者莫如南海其最劇者亦莫如南海
生齒所聚商族所趨工巧所萃地利所出珍貨所居皆
他邑所無有者非獨嶺以南所無有雖吳楚之區亦鮮
其儷且又倚郡郭下會府所在使節所駐衆道所由諸
畨所㑹百責所委皆他邑所不能供者非獨嶺以南不
能供雖吳楚之區亦所不堪其大且劇如此為令者非
有守有為之士不能一朝居也建安吳克明以太學生
解褐得令於斯予素知其為人盖有守有為者誠真足
以當是任哉盖克明蚤以經術發身賢科不屑小成得
校官輙棄去游太學師友天下賢豪以終所業其志盖
將大有為也而未克試兹其初試乃得夫大而且劇之
邑可以驗其守與為矣夫惟有守則物之干也漠然不
足以動其心夫惟有為則事之處也犂然各得當其處
物不動其心則大而視之以小重而視之以輕有而視
之以無硜硜乎不可入矣事各當其處則煩而處之若
簡劇而處之若易衆而處之若寡恢恢乎有餘地矣夫
志足以有守而才足以有為則四海之廣機務之繁且
優為之矣况彼區區百里之地尚得為大且劇乎哉雖
然有守者又有為之本先正有言人有不為也而後可
以有為無所不為者豈能有所為哉予因邑人士之請
誦斯言以為克明之官之贈
　　送清江管知縣序
今制由儒而仕有二途曰科目曰舍法舍法循資以用
常才而科目則以待非常之才焉國初定制兼用之布
列中外盖均任也近世太學生得内任者十無一二而
進士則十而八九矣於是仕者遂至重内而輕外一登
甲科則京秩乃其囊中物而視州縣之職如草菅然不
幸得之匪怒則戚嘻其甚矣惟有志之士則不然其仕
也不必於内亦不必於外惟所用之而已固未甞有所
輕重於其間譬之金焉用為劔則以割用為鑑則以照
用為戈㦸則以擊刺用之而無所不可斯為良器茍金
之在冶也躍出而自鳴曰我將為此而不屑於彼豈非
不祥之甚哉金臺管世隆以進士擢清江縣知縣命既
下人咸謂世隆生長輦轂下必將戀内而厭外而世隆
方且治裝戒行無毫髪不平意見顔面噫所謂有志之
士非耶盖君子之志於學也將以用之用之於内則志
於致君用之於外則志於澤民職任有内外之殊而以
行吾志則一也雖然澤民易致君難内之致君也非夫
閱歴之乆倚任之隆聽信之篤未易以致其啓沃之功
而引之於當道以成夫治平之效若夫外之澤民也則
隨吾身所至之遠近所為之大小所轄之衆寡朝發而
夕至矣茍存吾心推所學盡其職以施夫及物之仁皆
可以成一時之治安一方之民而不負大君之所命矣
不負所命是亦致君而已矣奚必日侍左右近清光而
後謂之致君也哉矧民者君所藉以為治者也吾能保
其民是能分其憂以安其位矣所謂致君也孰大於是
方今聖君在上圖治若饑渇固未嘗昵邇忘逺而掌鈞
衡者又能體上之心將以均内外為己任士仕斯時得
外任者但患不能平其氣以立其志焉耳有志於斯民
惠澤洽於一方聲名流於四逺則自外而之内由小而
之大可計日而待矣世隆將之任其同年進士有為之
求贈言者於是乎書以俟
　　送容縣林知縣序
羊城林廷輝鳯翔以禮經數至禮部連不偶今以舍選
擢廣西容縣知縣戒行有日鄉之士夫寓京師者謂予
於鳯翔有夙好來求贈言且曰先生明於治體何以教
鳯翔予曰莫急於城守有笑予者曰先生何迂哉城守
者將領之事也而以責之長吏是庖人不治庖而責尸
祝越爼以代之也先生何迂哉予曰不然使鳯翔令容
在十數年前予勸之以此誠迂也又使鳯翔得邑在齊
晉呉楚之域而予勸之以此誠迂也今夫廣右之地峝
氓竊發歲無虚月曩時鷄犬相聞之處禾麻接畛之塲
今則丘墟矣數十百里之間人煙蕩然僅僅存者孤城
耳一方之民人幸而不係纍於異類汗血於兵刃者咸
假息於此與夫倚山結聚以避冦者亦莫不睊睊引領
恃此以為聲援茍循故常拘職守伈伈俔俔尚襲前人
之故迹則身且非我有何有於民哉是故雖有良法善
政亦無所於施矣矧容之孤城守以羸卒數百前此亦
嘗破於賊矣往事之明鑒也可不慮哉昔趙襄子使尹
鐸為晉陽而請以保障為先君子與之彼全盛無事之
秋且然而况此殘破之區乎予所以勸吾鳯翔以城守
者此也鳯翔誠不迂予言先事而慮不以無事而怠弛
不以有事而失錯兢兢焉如慈母之鞠其病子撫摩愛
惜既恐其舊病之不去體復慮其新有所加也如舟人
之操陋舟謹其出入見雲而思風未晚而思歸泊之地
時時視其罅縫恐水之或滲以入也如病者之畏風扄
其户塞其竇又必厚其衣衾或坐或卧必擇夫温煖之
所恐其或有以致之也若然則民得所保障矣夫然後
以發其政以施其教尚何往而不可哉笑者聞予言而
心醉遂請書以贈鳯翔予載告之曰季路言志於尼父
欲因師旅饑饉之後期以三年可使其民之有勇知方
鳯翔今得邑於容庻幾近之其尚知所勉哉
　　送鄉友富川韋知縣序
鄉友韋君忠以太學生釋褐為富川知縣將之任友人
符君文質謂予曰凡吾同郡之士出自學校謁選天官
者拜命之官吾子皆有文贈之韋君子同邑又相好其
不吝於言也必矣敢以為請竊惟富者贈人以財仁者
贈人以言予也業儒而貧仁道之大又非所敢當故惟
竊仁人之言以為吾鄉故舊朋友臨别贈非敢公言於
人人也傳不云乎能以禮讓為國乎何有是為治莫先
乎禮讓也吾願君以禮待人史不云乎吏以案牘為師
是居官莫先乎守法也予願君以法持己或曰先王制
禮所以治躬非專於人也朝廷立法所以治人非專於
己也子言無乃偏乎予嘗觀夫世之為長吏者知有勢
位而不知有禮知責人而不知正己僅得一官自視哆
然甚尊且大視民如草芥視士如仇隙獨不念吾之祖
若父亦齊民吾之身亦嘗為士吾以人而治人易地則
皆然耳吾之待人也不以禮可乎己之身率意肆行舉
手揺足皆離三尺法中而不知檢顧乃從事司空城旦
書專恃柱後惠文冠公以責諸人曰某家於某事可案
某人於某事可論獨不念吾之所行一一皆合法否乎
噫斯二者天下為長吏者之通患也是皆予與君在學
校時所親見者也今君荷國家作飬厚恩一登仕即膺
七品之秩有百里之地慎毋效尤則予贈言之意亦諸
友同贈之盛心也
　　贈鄉友馮深之南康大尹序
予友馮君深之以鄉貢進士卒業太學者乆之謁選銓
曹拜命為南康縣知縣戒行有日過予言别且曰何以
贈我予贈之以一言曰畏或者笑予曰馮君質直而寛
厚䇿之以强執操切尤恐其不能以振厥職乃勸之以
畏豈對證之藥哉予曰不然天下之事何者不成於畏
而敗於忽哉人惟不知所畏也故謂天理不足恃謂世
事不足為謂人言不足卹謂經訓不足信謂古人不足
法謂官職不難稱謂政治不難舉謂上官不難事謂下
民不難治謂小人不難遠謂案牘不難清謂吏弊不難
革一有不足之言則於事也輕一有不難之心則於事
也易輕與易皆生於不畏也夫以殷之中宗猶曰寅畏
周之太王王季亦曰克自抑畏世之人無古聖賢萬分
之一何所恃而不畏耶畏之一言誠君子存心制事之
藥石也人莫不然而仕者為甚仕莫不然而長民者為
甚夫以一介書生初舍鉛槧之習用未試之學以御經
事之吏治倥偬之事蒞多欲之民不幸而又遇夫褊刻
之上司茍非存乎畏心其能有濟也鮮矣馮君之任誠
能以此一言終身行之事之來不敢以輕心處之畏罪
譴之及也物之至不敢以易心待之畏疵議之加也夫
如是則雖以之處大事適逺夷無不可者一邑之宰云
乎哉或者唯唯而去遂書以為贈馮君之南康知縣序
　
　
　
　
　
　
　
　
　
　重編瓊臺藁巻十三
欽定四庫全書
　重編瓊臺藁巻十四
　　　　　　　　　　　　　明　邱濬　撰
　序
　　送費縣丞之奉新序
縣有丞所以佐令也自秦以來有之唐制丞位雖髙而
不可否事故崔斯立有予不負丞丞負予之說國朝之
制則一邑之事無非丞所當問者故世之居斯職者有
能盡心所事亦足以行其志而施惠澤於民矣如其不
能皆然何則是丞不負人而人之負丞也多矣徤為費
君以太學生解褐即丞潭之醴陵尋以憂制去改任臨
江之新喻又以員外置起銓曹今改豫章之奉新君在
新喻時職專督賦稅令不煩而事告集刑不黷而民自
服甚得牧民體新喻去豫章甚近先聲聞於鄰封也久
矣奉新人士寓京者一閒君受命當佐其邑喜動顔色
走詣予求文贈行予惟親民之官莫令若也而丞述六
職以佐令葢所以相濟而補其所不及焉令曰可而丞
曰否不可也令曰否而丞曰可不可也要必正佐皆可
而後行之彼其漫不可否事而諉其咎於丞之負已葢
有激而云耳丞果負人乎哉若然則是食焉而怠其事
與受若直又從而盜若貨器者相去幾何吾知古之君
子所為事君以忠者不如是也况君出自學校讀聖賢
書平生自期謂何顧肯若是耶若君者予知其不負丞
也必矣於是乎序以送之
　　送新喻沈縣丞序
石康沈環廷珍前侍御公諱福之子也公登永樂乙未
進士第擢官内臺嘗出按陜西交南所至持風裁肅憲
度而在交南尤著聲稱交之遺民有仕中朝者至今猶
稱道之亹亹不絶口廷珍甫三歲而侍御公捐舘舍鞠
於其祖封御史公蚤游邑庠累試有司不如志尋貢入
太學需選銓曹今年春釋褐拜臨江之新喻縣丞將之
任以予鄉先逹也過予求教言予喜其以官家子發軔
仕途即得文獻之邑佐其長以蒞夫醇厚之俗朴茂之
民所以承先志階顯仕皆自此權輿之也夫天下之事
莫不有所始作衡者始於權作車者始於輿廷珍之為
丞于斯其仕宦之權輿歟夫有權斯有衡衡必成然後
用以平有輿斯有車車必成然後用以載懸衡以稱物
至於千萬鈞之重駕車以運行至於千萬里之逺推原
所始皆起於方寸之權數尺之輿焉士之仕也始於小
而後至於大自夫近而後逹於逺亦何以異於斯哉是
以君子將有行也將有為也必先謹之於始始之不謹
末將如之何易曰君子作事謀始書曰若生子罔不在
厥初廷珍初有官守即得百里之邑而佐之其於臨民
蒞事之初尚當洞洞屬屬如將不勝孶孶汲汲如有不
及端為政之本培進身之基以為他日逺到大施之地
所以光復前人以成其所未成之志其在此乎其在此
乎於是乎書以贈
　　送瓊山胡縣丞序
瓊郡轄邑十而瓊山為附郭邑罄九邑所有不足以當
其半其生齒之衆地利之富人才之盛風俗之美皆他
邑所無者非獨是九邑之所無雖海以北諸郡亦有未
及者東坡伏波廟記所謂衣冠禮樂班班然者似亦指
是邑而言耳他恐不足以當之夫當東坡南遷之時葢
在宋中葉以後也當是時其衣冠禮樂葢已彬彬之盛
如此矧今距其時又四五百年也耶常聞父老言洪武
永樂之間吾邑人處鄉落者務本業勤生理質朴謹愿
有老死不識城市者間以事入城親友共祖之惘惘有
離别可憐之色如將萬里行然為士夫者守廉隅敦禮
義有為不義者衆共嫉視之如怪物焉所謂珥筆終訟
之風無有也自予少時猶及見之其後也長民者習知
其故謂其無能為也乃聽吏民之狡黠者以為腹心任
厮卒之獰惡者以為爪牙於是苞苴之魚肉之草芥之
冦讐之禽獮而草薙之抉其口而奪之食把其臂而奪
之衣刳其襁褓而奪其赤子凡可以恣吾之欲者無所
不至焉於是乎民力始困民財始竭民計始窮民俗始
變而珥筆終訟之風起矣葢在某時某人為邑時始也
嗚呼斯人往矣而財力之困至今猶未甦風俗之薄至
今猶未復告訐之風至今猶未息嗚呼是孰為而孰致
之哉致之者已往不幸繼其後者當之自非立心堅定
見理明白而以慈祥凱弟為心真有志以盡夫父母斯
民之責者不足以革此時之弊而復往昔之盛也豈不
難其人哉靖安胡君克明以太學生釋褐丞順徳之南
河尋丁内艱今起復而補其丞於吾邑予曩時嘗識君
於予友進士凃君所信所謂慈祥凱弟之君子也以慈
祥凱弟之人而蒞衣冠禮樂之俗果盡吾之心而不偏
聽獨任焉則民生之不甦風俗之不復珥筆終訟之民
不之化吾未之信也予也生長是邦遭際聖明得為天
子文學侍從之臣愧無毫髮以禆益吾鄉人父老也故
於君之行重致意焉倘不棄予言俾吾人受一分之賜
區區之至願也是為序
　　送鄉友王主簿序
浙西財賦甲天下一郡所有可兼乎一藩而一邑之所
有又有一郡之所無者誠計以古者分田制邑之法則
郡可以當他處之藩邑可以當他處之郡守可以視方
伯令可以視郡守矣然則官於兹地者名雖卑而實則
崇也予鄉友某以太學生解褐得嘉興府嘉善縣主簿
或者為之不平曰君發身學校囬翔仕途寒暑厯十數
變矣始得一官顧乃與出他途者同資調豈非左歟又
曰君敦厚而開敏周於世務逹於人情使得一郡而佐
之一邑而令之庻可以展其驥足顧所主判者乃區區
一邑之簿書昔人謂長材居矮屋者殆君之謂與予曰
士君子學成而仕也將為其名乎抑取其實乎茍惟名
之是狥則秩之卑者固不若夫崇小者固不及乎大如
惟實之求則財賦之多與人民之衆者固加於寡與小
矣今夫天下之郡以百計邑以千計固有一府之大而
財賦以石計不盈萬人民以里計不足百而嘉善之為
邑石以計其賦二十有三萬里以計其民一百八十有
奇名雖曰縣實則下府之所不如也彼偏州小邑賦不
能千里不及十者折而分之奚翅百十數哉君判邑於
兹其措置之煩徵輸之夥葢有中府貳倅所無者焉可
例以卑瑣視之哉矧今朝廷厲精圖治綜覈名實㑹計
功課必以多寡為差君誠能盡心職業斤斤焉惟實之
是務不尚虚名以圖實效脩己必有實徳愛民必有實
惠涖事必有實力待人必有實禮使政務脩舉而功課
優異則祿秩豈終於卑而不崇哉於是乎
(原闕/)

　
　
　　送陳廷玉教桂平序
歲甲子予叨領廣東鄉書首薦十郡之士同預選者五
十人而潮陽陳君廷玉於是時年最少質最美表然儕輩
中猶金之方出冶光熖鮮艶可愛也後三年予隨計上
京師又與君同就禮部試予與君俱中乙科君受校官
以去分教陸庠是時也君年稍長徳器成就如玉之既
為璧肉好適均可重也君之官者六年予始登進士第
又四年君官滿來京師而予叨官禁近久别而㑹握手
敘故舊論契濶􁀙得驩甚時君年益壯徳益進學益充
是猶金之百陶不輕玉之廉而不劌可畏也古所謂金
玉君子如吾廷玉者非其人邪未幾拜命陞教桂平又
將别予以去也臨别愴然不勝離索之感不知異時之
重聚首也在何處而予所以見君者又將何所似邪嗟
乎自予辱識君以來十餘年于兹凡三見君矣每見輙
覺其異焉始而愛之次而重之又次而畏之畏之者畏
其進而不已不茍焉也不知君之見予也亦覺其所異
乎否有之幸以告我
　　送梁𢎞道教諭序
嶺南人才在古莫盛於始興唐相張文獻公史雖稱其
為韶之曲江人然其所生之地今實𨽻雄之始興焉予
嘗循湞江而上下登黄岡之野翹首東北望山林岡埠
燁燁然猶有英偉之氣葢翩翩九鶴從天下降之所也
今去公七百餘年矣山川風氣不改故常而人才之生
一何寥寥哉豈扶輿清淑之氣獨豐於古而嗇於今邪
抑或五嶺以南地薄而氣浮公盡其全而得之後無復
餘邪予求其故而不可得古岡梁𢎞道先生以潯郡文
學升掌始興教事將之任鄉之交游來求贈言予聞先
生通經學古志趣不凡葢亦嶺南人士中之錚錚然者
今掌教於斯而吾嶺南亘古今第一等人物所生之地
適在其化雨沾濡之中得以覧觀其山川占候其風氣
詢問其父老考究其圖籍必將有以得其彷彿者矣如
得之幸因風以告我雖然予請以意言之方唐盛時公
之風度徳業非獨嶺南士所間有唐三百年來中州人
士亦不多見焉然當是時越俗猶未甚變曼胡之纓尚
仍其故章甫來適無所用之葢終唐之世惟公一人而
已他未之前聞焉今之世則不然衣冠禮樂葢彬彬然
與中州等矣求其一人徳業風度如公者雖不可得然
其間服章縫學周孔者在在而有豈所謂扶輿清淑之
氣在古專鍾於一人今則分而散於衆歟惟專故大惟
散故小理或然也夫求其大者於今固不可必得然於
其衆小之中掄而擇之翕而受之開而廣之引而長之
拓而逺之安知其終不至於大邪此開發啓迪之功所
以不能無賴於師儒之任也先生念之哉
　　送甘𢎞濟赴教興濟序
予友甘𢎞濟自幼習進士業期以功名自見於世凡再
至禮部而以親老不得已俯從乙科兩訓邑庠厯九載
待次銓曹衆謂其詘久而信於此必將有不次之㧞擢
矣既而以常調陞興濟教諭嗟乎若吾𢎞濟者豈終一
教官哉而一教官豈足以限吾𢎞濟哉回思二十年前
予與𢎞濟輩掉鞅於術藝之塲游刄乎翰墨之林方是
時年壯氣盛志欲方動視夫髙科顯宦乃吾囊槖中物
耳一時交往之士聯席而交袵挾策以呻吟者皆天下
賢豪及叩其所至探其所有其與𢎞濟亦無以甚相逺
者他人不一二年俯首而拾甲科舉足而至顯位至於
今峥嶸而光燿者何可限數而𢎞濟乃弊弊焉於選調
中邅回邑文學幾二十年噫所謂命者非邪自造命者
言之抑豈無任其責者哉向使𢎞濟遇造命者方試之
時得唐之天民既官之後得宋之大忠則秉鍳别之公
而𢎞濟在所必取破拘攣之例而𢎞濟在所别用其如
斯人世不常有何夫斯人之有無固不敢必而𢎞濟中
之所有者則固自若也亦安知世之終無斯人哉又安
知吾𢎞濟之終不遇哉𢎞濟姑以俟先儒有言即其所
居之位樂其日用之常隨其地盡其職樂其天安其命
以俟夫時之至可也顧光祿廷瑞聞予言而是之於是
乎書于帛以為𢎞濟之官之贈
　　送鄭司訓序
余童穉時聞鄰邑之樂㑹鄭文學先生者閩人也以文
名一時凡一方求文者歸焉稍長為舉子業又得鄭主
事所作戴記程文誦之知其為文學子也及來京師游
縉紳間論及當世良有司率以寧波鄭太守為首稱葢
文學之弟也固已信閩鄭氏之多賢矣及天順八年朝
廷進太學生於内廷羣試之簡其文合程度者授以師
儒之職分教天下府州縣學予叨在考校之列既拆巻
中有鄭其姓名文充者閩産也所作不茍非無傳授者
予竊念焉得非樂㑹文學之子姓屬乎又數日吏部員
外郎王君偕一士大夫見訪衣冠偉甚禮度閒雅予意
其鄭君也問之果然葢君受職得瓊之文昌司訓以予
郡人也特過焉問道所由詢其家世乃知君太守公之
嗣子文學乃其世父也於是益嘆鄭氏之多賢明日員
外君以贈行文見屬嗟乎鄭氏多賢著自古昔漢之康
成闡明經訓後世言經學者宗焉唐之廣文澹素自持
後世居儒官者慕焉宋之名士有氣髙行古以知天盡
性為學當時並稱閩之四先生者是又君之鄉先賢也
二三君子清徳古學百世師表凡天下之為師儒者所
當取法者也况出自其宗也哉君出自儒宗得家庭之
傳有素少游四明文獻之邦師友一時賢豪資益良多
今以英妙之年膺師儒之任分教百里且與曩時世父
所過化之地相宻比遺文墨迹往往故在所以繼其芳
躅使一方之人凡有所述作必趨向焉亦猶異時樂㑹
之有鄭文學也豈不美哉君清才雅度非久淹常調者
其勉之勿自棄
　　送鄉友馮元吉教諭序
正統戊辰予與萬全馮元吉偕計上春官試俱不利卒
業太學又三年元吉中乙榜得岑溪教諭予亦辭官同
舟南歸又三年予叨甲第官翰林者八年元吉始考滿
來京師天官考稱當陞而以舉子不及數仍舊職改任
巴縣以去嗟乎海濵一别倐爾十年今兹復别非閲十
寒暑不相見也人生斯世能堪十年者幾邪則夫臨别
贈言情烏能已雖然情不足道也顧吾儕平日所以相
期待者有出於情之外者焉茍徳學之不進名節之不
立職業之不脩則雖朝夕跬步相追逐奚益哉徳學進
矣名節立矣職業修矣相去之地雖在千里之外相見
之期雖在數年之後恒如同一日處一室也夫何逺邇
久近之間哉元吉行矣予非忘情者然寧舍此而取彼
者豈不以古之君子所以相與為交際者道有大於情
者乎葢不徒以是責望元吉亦以自責也於是言而復
繼之以詩其詞曰維北有燕維南有越自南徂北莫匪
其極亦既遼止矧乃他適適彼蜀土在天一隅引領址
南山川邈如念子行邁我心鬱紆甡甡鹿羣噭噭鴈賔
彼物之類式和以親胡我與女仳離孔頻昔之裒矣如
兄如弟今之暌矣如雲如水感今念昔情曷能已興言
贈之于道之左立教以身奚如不可無言不讎子何以
處我
　　送鄉友崔仲淵司訓序
予友崔仲淵領鄉書僅二十年矣試南宫入太學餘十
年矣循常資以入選嵗不一再可得美官然非所好也
棄年勞以就教職得建昌之南豐縣學司訓孟子所謂
辭尊居卑辭冨居貧者非此邪夫人之仕孰不欲尊且
冨哉仕而不欲尊且冨者偽也顧取之有道進之有禮
不可茍焉得不可幸焉致得之以道進之以禮斯君子
為之矣夫有可得之道可致之理然而時不我利歲不
我與則亦姑即其所居之地以樂其日用之天茍必待
尊與冨而後行吾志焉則有終其身而不得者多矣雖
然位有尊卑道則尊而未嘗卑祿有冨貧學則冨而未
嘗貧矧師儒之職以學為業以道為任自三皇五帝以
來凡其所具之仁義禮知皆吾性之所有有之則三公
之位不能踰也學自六經子史下至百家之言凡布於
方䇿載籍者吾無一而不究究而有之則萬鍾之冨未
足多也茍道則尊而吾方戚戚焉以嗟卑為念學則冨
而吾方汲汲焉以憂貧為心則失其所尊冨者矣而况
道與學俱無有哉嗟卑則屈抑茍賤無所不為憂貧則
需求乞貸無所不至此舉世學校官之通患也仲淵其
勿似之有以自尊而不在於爵位有以自冨而不在於
貨財非獨此以自尊冨而不屈挫於人且用是以施教
於人使凡在吾化誘之下者皆知天下真有自尊自冨
之道出於爵位貨利之外者庻乎無忝於師儒之職矣
仲淵其尚慎哉
　　送鄉友林茂才贛州府學訓導序
吾友林茂才以上舍生應校官選與天下舉子羣試於
奉天門下翰林考其文在優等得贛州府學訓導戒行
有日時郡人士在京者比常年為多相與醵錢具酒殽
飲食之於城東佛舍酒酣有起而歌者曰湛盧之利兮
以艾苕華鐃歌鼓吹兮恊以枯楊皇荂千狐之腋兮當
暑以代麻時命則然兮吁其奈何繼有歌者曰章貢交
流兮屹以鬱孤有新廟貌兮髙渠渠峩峩其冠兮講唐
虞詵詵髦士兮來趨其隅尊有酒兮饌其魚鄉人往來
兮通簡書安居而飽食兮徐徐于于彼擁葢以前訶兮
方且奔趨歌竟杯行無筭談笑懽謔以罄一日之樂甚
至攘臂呼譟踉蹡起舞者亦或有之而吾茂才方且歛
容端坐兀然不出一語有問焉唯唯而已衆莫不驚愕
歎羨其克己之勇而折節之峻也竊相語曰方吾儕與
茂才同游學校時年少而氣豪顧天下事百無一當其
意者於世所謂功名冨貴視之若囊中物謂試探手即
可得也其後累應秋試至則罷去最後為有司勸駕可
以起矣猶且遲遲其行至五六年之久豈意老之遽至
邪今不得已俯就儒官翻然收歛檢束就規矩中始終
若二人然豈閲世既久而覺前事之為非耶抑歲月斯
邁而志氣銷輭耶明日舉以告予予曰不然不見夫秋
水時至邪方其百川暴漲衆流交匯兩涘渚涯之間不
辨牛馬漫山平谷一望無際觸木而折衝岸而崩流石
而浮巨峽不能扼髙埠不能防一有排迫則怒號哮吼
聲震逺邇及夫霜降水落之後奔放者注之海泛濫者
歸故道疏而成川瀦而成湖渟而為淵平鋪漫流隨山
曲折因風成文可沂可浴可游可舟可以澆灌可以浣
濯可以鑑靣目可以供飲食其他潤澤之功沾溉之利
無所不有夫今之水即昔之水也何前後相懸絶如此
哉時則然也然此乃大川大陸所有之形勢彼夫沼沚
汙池烏有是哉若是者可以喻吾茂才矣夫人至於歛
華就實之時是惟不用用之而無不可惜其官拘地冷
不足以盡其用耳雖然已不自用而授之人俾其代以
用吾之用是亦吾之用也奚必自已出哉衆聞予言咸
以為然遂次第其語以送茂才之行
　　送徐庻子歸省序
翰林居禁宻地為天子親臣其職務之大者曰進講曰
編纂曰校文今四方寧謐内外無事前年英廟實錄成
今年又當㑹試天下士甫畢經筵講學之臣多至十餘
人分畨更進以故舘閣臣僚率多暇日往往得以言其
私乃己丑之春翰林臣僚請賜告歸省者數人而左春
坊左庻子兼侍講徐君時用其倡也既得請戒行有日
舘閣故事有分違者輙賦詩贈别以予於君同年且相
厚也屬以序始君以進士第二人入翰林為編脩官未
幾今上正元良之位妙揀文學之臣以職輔導擢居校
書司經局局之職掌凡經籍翰墨之具尤為親比上登
寶祚超進三階以至今官若時用者可謂得君而遭際
其時矣然君親一也既荷君之寵靈假其爵位章服以
榮其親幸遇無事之時又得乞恩請告以少遂其左右
就養之歡是亦人情之常也昔人有言子在親側雖無
離憂親不樂也兹就人子之未仕者言爾若夫以具慶
之親幸其子之有成仕而官朝著貴而歸閭里始也親
之教子願其登科躋仕以光大其宗祊今則果如其願
焉始也子之讀書志於立身行道以顯榮其父母今則
果遂其志焉子則仕而親得官無離憂而有在側之樂
其樂豈有涯哉雖然子之未仕親固專之也既委質為
臣則非親所得專矣然則兹樂又豈可常哉矧今聖明
在上留神經術所以切劘治道交脩勉輔之責尤賴乎
多賢禮樂百年而後興立一王法以垂萬世兹其時也
稽古禮文之事又非夫人能之承平久而文勝質微所
以振起士類以返雕於樸亦不能無待於吾徒也豈可
久昵於私而忘乎公哉君行矣而速其歸以副舘閣諸
公之望
　　送國子司業費先生歸榮序
國子司業費君言于上曰臣自歲己丑䝉恩賜進士第
選充庻吉士賜讀書中秘又明年擢翰林編脩秩滿推
恩賜先臣以臣官母氏為孺人未幾陞今官涖職今又
三年矣自始登第至今首尾十有三春秋故事常叅官
厯任滿一考許展省近制又有去家十年之比臣早失
怙恃惟是烝嘗久曠不勝霜露怵愴之感幸今國家無
事而太學教導之人不乏謹昧死援例以請上曰俞仍
命有司給内帑寶鏹以為道路費命既下治裝將還太
學師儒自監丞以下旅進謂予曰以司成先生之行翰
林諸公咸分題賦詩以贈而吾儕不可無言請分韻以
為詩予乃取古詩枯桑知天風體用四聲之首為古詩
八句凡四十言人得一言即其言以為所贈詩之末韻
既成粹以次序將書於帛又謂詩不可以無序衆以屬
予予於君頗有一日長君廷對時在翰林叨為讀巻官
既而選偕狀元張啓昭等十八人同續學禁林上特命
予授以古文辭今又幸有寮宷之好方資其朝夕助予
不逮也乃忍舍去予老矣方倀倀然若有所失有何情
緒更序諸人之詩哉雖然予所以留君者予之私也君
所以决然必去者君之私也予之私以己君之私以親
聖天子以孝治天下不忍絶人之親予烏敢以一己之
私而妨衆人之孝哉君年方壯學日進聲譽方燁燁以
起又當羣賢並進之秋聖天子求賢如不及在他人處
此翹首跂足以俟進惟恐失機㑹而人或有先左足而
軋已者君乃獨封章再進必得所請而後已其志亦可
尚已君之兹行非獨以遂其孝親之心抑亦足以示範
諸生乎哉昔陽城為國子司業引諸生告之曰凡學者
所以學忠與孝也諸生有久不省親者乎明日謁城還
養者二十輩君所居之官與陽子同陽子勸諸生以歸
省特言焉而已君則躬自行之豈非以身教者乎夫教
之大者在忠與孝有諸己然後可以求諸人人必孝然
後可以為忠忠盡而後孝之道益充以大是以君子一
身退而家居進而朝趨恒以道俱無所往而非忠與孝
也然則君之兹行不但如昔人所謂衣錦晝行以為鄉
人之榮而已也亦將有以軌世範俗乎哉其尚有以為
天下之軌範矣乎於是書于諸作者之上方
　　送邢侍御克寛歸省詩後序
景泰七年夏四月監察御史邢君克寛巡按歸自遼東
以其情言于朝曰國家著令凡廷臣厯官三載者許賜
告臣自拜官至今凡七年家有老父幸䝉聖恩封以臣
官贈亡母以孺人而繼母之封亦如之展省之禮久曠
未行敢昧死援令以請上曰如令邢君於是陛辭將行
朝之縉紳相與語曰賢乎哉邢君故事御史厯兩考必
有陞擢之榮矧君端嚴得憲臣體使少待旬月間不次
之擢可幾矣且京師距其鄉幾萬里程限逼甚而䟦涉
良不易而君一旦不謀於同列不告於朋友即决然以
去其視貪榮違親以冀非分之望於不可必得而茍安
以徼幸其或至者真不啻天淵矣賢乎哉邢君於是相
率賦詩以華其行春坊諭徳林先生既序諸首簡矣余
於君同郡且相厚也不容以黙余惟吾郡自昔仕于朝
得推恩以榮親者固有矣而及其親之存者前此未之
有也有之實自君始嗟乎前之無者至我而肇後之有
者自我以始其為榮也孰尚焉君之歸抵瓊也父子婦
姑相見於久濶之後載拜載問懽忻怡愉一堂之間紗
㡌豸袍珠翟錦衣輝暎上下既而有事於寢展祭于墓
既畢而燕宗屬姻婭朋儕故舊鄉人父老是集是臨兹
時也必有目其實而齎咨歎息以為自昔未有者矣亦
必有聞其風而感發興起為父者思所以教其子為子
者思所以勵其志者矣又有必感其事而悲其生之不
幸有子而不克肖有親而不侍養者矣於戲君之兹行
此其為鄉邦之光閭里之勸非特今世為然後此千百
年之久又安知無傳其事以為美談播之聲詩紀之圖
志以貽無窮者哉余與君生同地學同道且又同官於
朝顧獨蚤失所怙而抱無涯之戚母氏幸無恙而所志
猶未得以直遂也於君之行不能已於慨焉謹書此於
羣玉之後
　　贈史太僕歸省序
古者封建之世仕者不出其鄉朝而出則事其君莫而
歸則養其親故忠孝之道恒得兩盡後世易地以為仕
惟仕於王朝者則不必拘然今四海一家輿圖萬里士
而自遐外以入仕中朝者道里之遙邈水陸之䟦涉不
遑將父母者多矣聖天子閔其然於是有三年歸省之
制且給寶鏹以為道里費噫一何仁之至歟太僕寺丞
龍陽史君克明厯任六年矣母太孺人在堂年踰九㐮
其省覲之心未嘗一日不展轉於懷顧以馬政軍國所
需事有急於歸省者不敢輙言其私縱言亦未必遽從
是以遲遲至於六年之久今則事稍集且有代者可以
言矣於是上章乞告事下有司究竟君所涖事果無有
解謾者乃俞其請君即日戒行凡與君同僚者莫不為
君喜且賀喜者喜君歸省之志得遂也賀者賀君以儒
科發身致身顯庸職務脩舉朝廷既已推恩所生存沒
有光矣今又承恩寵歸故鄉以半百之子奉近百之親
葢人世所希也相與圖以華其行或者知予於君有夙
好假言於予予於君兹行葢有以見國家待臣子之厚
不惟用其力而又恤其私恤其私而又委曲以周給之
所以勵其亷節也謂之仁之至非邪又於是有以見今
日臣子盡心所事之忠欲全其私必先盡其公公事未
盡私情雖切不敢言也必待吾職務既舉然後以吾私
為言若是者豈不亦可謂之義之盡耶古人有言君行
仁臣行忠予於君兹行見之矣於是乎書以為送太僕
史君歸省序
　　賀封禮部郎中俞公序
國朝推恩之典著在令甲各有等差凡受恩典得之必
以其漸未有越次而得焉者也越次而得焉者非有勲
庸於國必其材行勤勞有以簡在上心者焉於乎兹非
異數也哉天順六年八月尚書禮部郎中俞君振恭厯
官三年例當得誥加封適其尊甫廷獻先生承其父清
節翁命來視其子於京師先事謂振恭曰吾家荷先世
善慶致汝顯榮曩汝為主事時已䝉聖恩封吾以汝官
榮幸已踰素分切念汝之所以有今日者皆汝祖父教
誨所致吾何力焉今吾願以所當得官封請諸朝移封
汝祖皇上方廣孝治萬一俞允莫大之幸也章既上上
嘉之命某受封如令復賜其父以冠帶焉夫郎中階五
品恩典止在其父今乃􁀙與其祖及之所謂異數者非
邪一時公卿大夫士聞是命莫不稱頌感激謂於此一
事而君之仁子之孝臣之忠皆於是乎見焉葢體臣之
心以榮其親仁也辭己之榮以及其父孝也然非為人
臣者盡忠圖報且不能循故事以獲常封况欲希越次
恩乎吁越次之恩殊常之數也一旦集於俞氏之門祖
父子孫三世並榮如此夫豈無故而然哉予聞俞故新
昌世家有宋元以来代有顯宦而入國朝尤盛清節翁
躬徳秉義為一邑望而廷獻先生又能嗣其徳厚以亢
厥宗郎中君以盛年登賢科選入翰林讀書中秘擢主
儀曹事繼陞今官材行勤勞大著聲稱用能簡知九重
致兹異數有由然也異時崇階峻秩循序以得而優恩
寵命亦必薦致當不止此也此葢其兆耳先生南歸有
日凡與郎中君交厚者授簡於予俾為贈言兼致賀臆
於是乎言以俟(天順/七年)
　　贈増城吳君澮榮登進士第序
進士科始於隋而盛於唐故南士之登第者自唐始江
右之有進士始於某七閩之有進士始於歐陽詹然皆
在唐中葉以後而曲江張子夀則在開元前已以道侔
伊吕科進矣然則南方之士之登第者其權輿於嶺南
乎豈寧惟是南士在唐未有為狀元者而大中中開建
之莫宣卿已魁天下士唐三百年間南士登宰輔者纔
一二人而嶺海之間得三人焉說者乃謂山川之氣獨
鍾於物不鍾於人不亦誣乎夫大化流行賦予萬物得
其偏者為物得其全者為人物得其偏而不全其精華
秀實尚有如是者矧人之所得者乃天地之全氣乎是
誠一偏之論無足取者若謂氣運有盛衰故人才之生
也不能無厚薄多寡之異則信有之矣嶺南自入國朝
以來進士科固未嘗乏人而近年以來日以寖盛今聖
天子正大綂之初臨軒親策進士擢三百人而吾嶺南
得十五焉其一増城呉君澮也君秀穎而篤實在輩行
中恂恂然謹飭自持誠一嶺海之佳士也君既登第其
同學友某輩謂増城前此未有登進士者有之今日自
君始不可無一言以志其始以予郷人也特以見屬予
惟増城菊坡先生之郷也先生氣節才名髙出一代當
時朝廷虛台席以待之詔旨丁寧趣召再四竟辭不赴
議者謂當大拜而始終固辭者古今一人而已君生其
鄉其流風餘韻去今未逺也尚當取法乎斯人由是以
追蹤乎曲江公之清風大節使天下之人稱之曰嶺南
進士不獨古得其人今亦有之庻乎足以破栁宗元之
論而洗吾嶺南之厚誣也君其勉之哉雖然是豈特一
吳君之責凡我嶺海之士皆不可不知勉也予欲因君
以發之
　　送太子少保禮部尚書西蜀周公致仕序
太子少保禮部尚書西蜀周公堯弼以年至乞致仕上
命乘傳以行陛辭特勑光祿賜酒饌内帑錫寶鏹三千
貫于時同朝公卿謂公行不可無言以贈既而西洛耿
公適來代公與其僚倪張二公議謂予與公同官且偕
出翰林有斯文之好而以贈言見屬予少公一歲公行
矣尋亦踐公之迹方資人言以為贈言以贈公葢將以
為人贈予之張本於是乎撮公志行之大者以為公贈
公蜀人也自古蜀多文學之士入皇朝來百年于兹而
蜀之文名始大著于公公始以尚書蔡氏傳發觧於鄉
入對大廷賜進士及第擢官翰林在舘閣二十餘年凡
國家大制作大纂修無不與焉既而出教兩京太學為
天下儒宗晉陟春官長貳者踰十年稽古禮文之事多
所建明屬朝廷更化大禮儀大䘮紀叢於一時如祧廟
祔廟之議皆百年以來無前比者經公裁酌遂為定制
他如親藩典制外夷朝聘與夫學校科貢之類舉有成
規公於春官邦禮之任可謂克稱而無負矣然而喋喋
者猶或不滿於公豈孔子所謂命也哉葢天之於賢人
君子也每欲成全而扶持之使其道大行於天下然亦
或有泥之者使之不盡行雖若廢之而實所以振勵激
昻之使成全其大者焉公自㓜有志於聖賢之學繙閱
簡冊輙有著述之意其在太學也嘗與諸生疑辨輯錄
成書歸而進於朝矣然非其全也葢當道學大明之世
衆人勦說雷同之時進步於極髙之顛求罅於至足之
餘甚欲以其所見表著於世補昔人之所未備而為之
忠臣然以拘於職務方為聖天子所委注未暇也兹以
年至方將具疏乞身于九重以償其夙昔之志而喋喋
者乃趣其行豈天欲成全公之素志汲汲然惟恐其緩
而尚或未决耶公歸矣古之聖賢不求合於時而求合
於道不求知於人而求知於天一息尚存此志不容少
懈其所著述多在晩年及是時成一家之言補先儒之
闕垂後世之訓留不朽之名於天地間此予素所望於
公者也惡知喋喋於我者非所以盡忠益於我者哉孟
子有言行或使之止或尼之行止非人所能也歐陽子
亦言後世茍不公至今無聖賢公其念之哉好惡出於
一時是非定於百世人其如命何公行矣予且尾公後
公居西蜀我居海南相望數千里間幸而不死尚及見
書之成
　　送太子少保禮部尚書涪陵劉公致仕序
太子少保禮部尚書掌太常寺事涪陵劉公凌雲年未
至以足不良於行乞致其事上弗許既而章再三上上
以其情詞懇切特俞其請且勑有司月給糧米歲給輿
𨽻以示優禮大臣之意嗟乎聖天子之於大臣恩禮一
何厚哉然此非特以為公葢以公職所掌者國家之禮
樂佐天子以郊天享廟者踰十年每遇大禮致辭于殿
陛之上周旋於壇壝之間咫尺天顔以導引贊助聖躬
以祼獻所以對越上帝靈承列聖在天之靈以致其顧
歆於以受祿於天而錫綏和豐穰之慶於天下非但供
一事涖一職者可比也公寅清勤恪服勞有年為先皇
帝所眷注今上嗣登寶位方賴公之用而顧容其以私
去噫豈得已哉葢古者仁君之於其臣下也方其壯而
强也用之必盡其才而不遺餘力茍或疾而耄焉則亦
便其私而不强其所不能致事而歸猶必使之得所安
養以終其天年其仁義之兼盡也如此後世則有不然
者矣歐陽子嘗言由兩漢以來雖仕至三公每上印綬
即自駕其車轅一辭髙爵遂列編氓而韓文公亦云中
世士大夫以官為家罷則無所於歸由是觀之則前代
之仕者平生竭力以盡心所事一旦老而休焉葢有不
得其所者矣孰若公生盛時起家諸生而荐厯華要疊
荷恩封及其祖考若妣官登八座位極人臣兹其歸也
而又特給之日食資以人力昔人所謂雖有還政之名
而仍享終身之祿者公實有之公世以農峻為業有田
園之樂有林泉之勝倉囷足禾稼亭沼饒花木有可以
養生之具有可以適趣之景昔人謂閉門歸隱則俯仰
山林之下者公亦實有之矧今年方五十有九距古人
引年之期猶將十稔兹以疾而預告非以老而謝事近
時公卿大臣有以老疾家居者朝廷有事往往起之具
有成比公偶以疾去非廢不可起也國計之重甚於身
謀民瘼之瘳急於己疾公之歸也其尚顓精神近醫藥
以毋忘乎聖天子之所軫念九重之使朝臨而萬里之
轅晡駕可也予犬馬之齒較公為長歸裝久束第以國
史事重未敢言私然旦暮間爾公之再來予已去矣予
與公同年登第今三十有六春秋矣在班行中特相親
厚公行其太常僚屬感公厚徳相率求予文以贈行於
是乎書兼以致予意云
　　贈都憲彭公致政還嶺南序
入皇朝嶺南仕者惟寶安為最盛予所及見者禮部侍
郎陳公副都御史羅公僉都御史盧公陳公以文學顯
名中外而羅盧二公則以才猷著功邊方然皆能始終
以名節全歸其鄉是三人者並出乎一邑之間非獨嶺
海所無雖中州内地亦不多見也今彭公景宜以工部
左侍郎改右副都御史巡邊於遼幾九年矣故事厯官
三考當陞其秩公年僅六十七即上章乞致其事上俞
其請鄉人在京者咸曰公嶺南仕宦者之巨擘也謂濬
以文字為職業而以送行文見諉惟公兼三人者之所
任而又盡有其所長二都憲公立功西北而公則兼於
東夫生極南之陬而馳功名於朔易之㑹以固邊陲孰
謂南人綿薄也哉雖然方公輕裘緩帶指麾叱咤於朔
雲邊雪之中未足為公勇也惟當衆人奔趨酣豢之秋
屹然立截然斷毅然去無毫髪顧戀意然後見其勇耳
孰謂南人綿薄也哉夫天道以南為陽陽固剛矣而風
氣之在地者則柔百越處地之極南人生其間體柔而
用剛葢地氣然也濬嘗厯考史傳嶺南人仕中朝者恒
不多見若唐曲江之張日南之姜湟川之劉宋則南海
道宗武溪安道潮陽元龜増城適子僅此數公而已然
皆進以禮退以義求所謂倖進患失者葢鮮焉若是者
雖係其人所存所遭之不同抑亦由於地氣使然歟公
生諸公後遭際聖明起家科目官御史則振風裁貳廷
尉則慎刑罰為郡守則藹循良之譽總方靣則廣甸宣
之政兩任邊寄所至則威行而惠施撮其平生厯履藹
然鄉先生典刑千百世猶一日也今又謹知足之戒决
勇退之節優游田里以收桑榆之效巋然獨立於嶺海
之間為鄉邦之耆舊朝廷之遺老使鄉人子弟處者得
以考徳而問業出者有以取法而遵承所謂天地間之
全人也亶其然乎濬也於公有鄉契於其行也不能無
言戸部郎中祁君順公通家子也請書之帛以贈
　　送王繼甫南歸序
予交遊海内賢豪多矣心所推重而樂相與者可屈指
數也而宣城王繼甫其一人焉豪邁開爽不屑細故口
論天下事亹亹有證據遇事奮發敢為葢亦一竒男子
也然官止一縣令兩居其官輙不久竟不得究其所藴
年冨力壯可以有為也乃毅然謝事以去嗟乎其進也
何難而其退何易哉繼甫年弱冠即領鄉薦試春官得
校官不屑就卒業太學再試又不中居太學者久之尋
以舍選得蜀之郫縣縣卑僻而民貧當西畨入貢道畨
僧往來歲無虚月到則羣入縣治索庖廪稍不如意令
佐以下咸被羣辱繼甫至嚴門禁不許擅入畨僧狃故
常直至㕔事見令不為禮大肆其兇繼甫目左右拉下
痛杖之幾至斃吏胥以下咸吐舌久不得入嘆曰西僧
為西蜀人患非一日矣藩臬大吏不敢厲聲色臨之况
加箠乎邑人於是大懾相戒不敢犯其令而西僧入境
者自是亦少戢矣未幾丁家艱解任起復改山東陽糓
縣縣多推埋之盗白晝掠舟車焚廬舍罔有所忌憚繼
甫至問父老以民所疾苦咸言莫苦於盗不得聊生繼
甫即選丁壯嚴守備聞有盜者即躬鞍馬具弓矢率壯
夫馳赴之往無不獲者盗尋逸他境大扺其為治以抑
奸强扶貧弱為事兼并家忌之肆為謗訕然其守正不
囬檢約嚴宻攟摭無所得卒亦莫如之何也其政績灼
燿在兩縣人口耳者不可一二紀然能振發於衆人委
靡之中此二事尤為可喜今年春偕天下百司朝覲闕
庭既竣事即上章乞致事當道者聞其名苦留之繼甫
堅欲去幸遂所志即束裝南歸既去數日交游者始知
之給事中河東樊冕景瞻西蜀冉哲尚儀姑孰楊璧應
奎監察御史東旲朱鉉良玉刑部郎中㑹稽謝廉允清
工部主事錢塘楊懋克勤謂予曰吾輩與繼甫相交好
者知之深而善文莫如子今其去矣寧能黙黙無一言
乎予曰諾嗟乎古所謂竒男子者今世葢不多見也而
繼甫豈非世之僅有者乎然而位不滿其才如以千里
馬使之折旋畦徑之間縱有追風絶塵之足亦何所施
焉今而又放之於長山茂林之間不復駕馭之可惜也
哉雖然千里一蹶古人深戒又孰若遂其自然之性雖
無馳騁之快亦免困踣之虞之為愈哉予既以是言復
諸君俾書以寄繼甫又系以詩詩曰良馬千里姿逸態
何權竒有足不得騁居然自鳴嘶伯樂世豈無道旁空
嘆咨此事古已然不但今人悲世重冀北産按圖定黄
驪謾勞耳批筒空有肉騣垂胡天賦竒質於地乃不宜
幸哉免鞭䇿莫羨黄金覊長林多清泉食飲聊自怡人
生適志耳去去將何疑
　
　
　
　
　
　
　
　
　
　
　
　
　
　
　
　重編瓊臺藁巻十四
欽定四庫全書
　重編瓊臺藁巻十五
　　　　　　　　　　　　　明　邱濬　撰
　序
　　歸田樂詩序
歸田樂詩八章章十二句送衡州通判唐公履信致仕
歸瓊山也公邑大姓以鄉貢進士卒業太學解褐即倅
衡嵗將一周以憂制家居者六七年衡之人至今無貴
賤老㓜賢愚稱頌之不容口不以其去任既久而衰今
年起復至京師衡之人及瓊士寓京者咸喜公之來謂
公才長器閎蓄久養充前日衡陽之政特其端緒耳未
足以究所有也兹將復之官必將有大設施如古所謂
循吏者不但已也方將拭目以觀其新政而公不謀之
故舊不决之龜筴即上章乞致仕既得請欣欣然喜溢
顔面舉手加額曰吾一生之事畢矣嗟乎人生之事豈
易畢哉貪功名者不能畢固權位者不能畢嗜貨利者
不能畢圖徼幸者不能畢懷晏安者不能畢計身後者
不能畢天下之物凡一有所繫吝於心皆未易以畢之
也惟中有所主外物不能干而真知天下之至樂者然
後能畢之雖然是樂也亦未易知也禮不云乎樂樂其
所自生葢以生於斯長於斯老而休於斯百年之後又
正丘首於斯斯葢人生之至樂舉天下之事凡可樂者
皆莫加焉者也雖南面之樂不足以當之彼區區之功
名利祿又何足道哉公殆有見於此不然安肯以未老
之年而遽為歸閒之計哉公行矣濬因本公之意述郷
園之事分為八謡賦詩以送之公歸抵家即其事而歌
其詩亦未必無以少助其樂之一二也詩列于下方(天順/二年)
　　醉花
海南地䁔無冬春四時一氣和且温山丹佛桑到處有
素馨茉莉随時新花開不必盡應候村釀家家皆有酒
披衣躡屐任意行遇酒逢花輙開口開口向天笑更謔
一任花開復花落賞花醉酒過年年人生無如歸田樂
　　吟月
仙山一片平如砥天風吹散樓臺氣月輪湧出海東洋
光彩分明無障蔽公家正在城之東江流繞屋清溶溶
天寛水近多得月月光照人清興濃興來長吟邀皓魄
坐對東升到西落唫詩賞月過年年人生無如歸田樂
　　競渡
寒食清明都已過枝上榴花紅朶朶龍舟擊浪去如飛
鼉鼓喧天搥欲破掀髯岸幘坐船頭指揮白羽横中流
錦幖入手拍掌笑楚聲一曲帶醉謳向晚拿舟沙觜泊
開筵把酒争酬酢厭厭不醉夜不歸人生無如歸田樂
　　賽社
海上潨田歲兩收居民不識飢與流九月十月登塲後
家家酹錢賽田頭刲牲醵酒歌且舞鷄骨珓杯代神語
須㬰徹饌餕神餘劇飲狂歌忘爾汝古人蜡祭久遼邈
鄉人報祀殊不惡蒼顔白髪翁獨尊人生無如歸田樂
　　觀漁
公家屋後臨流水水中潑潑多魴鯉盤渦莫測有縱鱗
數罟不煩無赤尾大魚津津流白肪小魚濈濈盈尺長
天寒歳暮草木黄閒循江岸觀漁梁得魚作鱠鮮且薄
旋發新篘動清酌醉來江上枕流眠人生無如歸田樂
　　督耕
公家負郭多良田屋前屋後遙相連芒針刺水蹙如纈
秧馬行泥疾若船三春農務村村急也隨鴉鷺田塍立
還似衡陽二月中獨騎齋馬循阡陌田家風俗殊古朴
瓦盆盛酒亦不惡酒酣仰天歌嗚嗚人生無如歸田樂
　　結㑹
未老得閒從古稀林下一人今見之故鄉况有白頭友
平生意氣同襟期洪崖老僊婚嫁畢臞軒後人正閒適
昭川外史應時來共剪燈花話疇昔疇昔風流重振作
不數香山與西洛相將擊壤歌太平人生無如歸田樂
　　厚俗
吾鄉風俗自昔淳依稀太古之遺民海邊鄒魯敢自謂
江西道院未足云一自坡仙謫儋耳衣冠禮樂班班起
齊民不習城旦書士夫動用文公禮聞道今來頗殊昨
正賴老成敦鄙薄邦人翹首望公來人生無如歸田樂
　　岐山八景詩序
瓊城之東兩舍許有勝地曰條岐其山謂之岐山山之
形若樹屏然蒼翠之色四時不渝山之下有水水之流
紆迤若帶繚繞乎田塍之間其田彌望可數十里越田
而南有墟市焉鄉人之貿易者恒晨集于是葢亦一方
之勝景也友人蒙亨時中世居其間居之前有池池之
中有島島之上雜植花木而環其居者又有榕樹榔椰
之屬遠而望之鬱然深秀之中棟宇隱然在焉則又據
山水之勝而獨得之者也君以易經發身賢科游宦四
方因即其勝釐為八景携以自隨遇能詩者輙請賦之
以予為同學而特以序見屬夫蒙君明易者也而君之
姓即山下出泉之象而君之居上山也下水也又與蒙
之象合觀於山也有艮之象觀於水也有井之象觀於
水之流也有坎之象觀於水之止也有兊之象於田而
耒耜也有益之象於市而交易也有噬嗑之象一寓目
之頃而易之理備焉矧君之姓䝉也名亨也字時中也
於䝉卦之義盡矣所以果行育徳者有自矣則其於俯
仰之間顧瞻之際而八景者粲然於目油然於心所謂
思不出其位積小以髙大以常徳行以資講習以足天
下之食以致天下之民所以修身致用之具盡在是矣
豈獨玩適而已哉夫天地間無徃而非易易之象無往
而不有有是象則有是理君專門以易其造於易之理
也必深矣予因推易之義以序之君之子克昌從學於
予亦傳君之易學者也質粹而㓜悟䝉九二之克家子
其在兹乎岐山之山水不徒然矣是為序
　　屏山聳翠
門外青山列畫屏半空飛翠落簷楹曉天霞暎疑張錦
春雨花明似寫生烟染嵐光晴欲滴雲連樹色晚猶横
清時未遂歸山志謾對新圖想舊盟
　　帶水灣環
寒流如帶繞茅堂堪與詩人繫悶腸斜束山腰分黛碧
横紆山腹界雲黄石渠雨過灘聲滑竹檻風來水氣凉
羨殺江頭垂釣客綠簔眠月聽鳴榔
　　榕樹屯隂
繞屋扶踈碧四圍炎天唫嘯最相宜倚雲翠葢童童立
到地青絲裊裊垂風動每聞蒼雪落日斜時見綠隂移
閒來廣地支頥卧絶勝公庭聽訟辭
　　椰林挺秀
千樹榔椰食素封穹林遙望碧重重騰空直上龍腰細
映日輕揺鳳尾鬆山雨來時青靄合火雲張處翠隂濃
醉來笑吸瓊漿味不數仙家五粒松
　　月池夜色
鑿破蒼苔玉半璜徘徊雲影映天光素娥晚浴九秋露
丹桂晴涵午夜香淡淡微風清醉骨溶溶凉氣沁詩腸
箇中妙趣人知少况有源頭活水長
　　花島春香
碧玉波心一島微春來花卉競芳菲輕風暖散芝蘭氣
麗日晴烘錦繡圍唫客幾囬凭檻賞流鶯百囀繞叢飛
可堪美景成虚負人戀明時未肯歸
　　山市曉晴
暉暉晴日照山隈野市柴門趂曉開木屐穿花遊子至
綠荷包飯遠人來化居有道晨常集掛杖無錢晚始回
㑹有僊翁來賣藥壼中咫尺是蓬萊
　　洋田朝雨
平田漠漠雨絲絲曉色溟濛望眼迷雲脚亂垂沙鷺濕
溪流新漲水禽啼喜㸔翠浪翻千疊眞信黄金在一犁
白首歸田定何日追随沮溺隴東西
　　送符鍾秀知瀧水縣詩序
曩予游學校時一時儕輩奚啻數十人其相知深而相
與厚者不過數人而已符君鍾秀其一也符故瓊之世
家鍾秀自㓜開敏有志於進士業嶄然出頭角於時輩
中於人少許可時予方混迹衆人中君獨首加愛重恒
謂人曰他日為吾郡出色者必斯人也用是深相契好
朝夕相與論道義究世故同以戴記應試鄉闈予幸先
登薦書君累試不利尋亦為有司勸駕貢入南雝又十
餘年予官翰林君始來京師謁選銓曹館於予者數月
久别而晤如渴得飲饑得食每日朝囘明燈坐對道平
生談故舊驩如也未幾適朝廷有詔許嶺南人士還仕
本鄉又有詔選試太學生為州縣正員君用推擇得為
肇慶府之瀧水知縣濵行顧謂予曰以子平生相知之
深今將之官也何以贈我予惟古之朋友相别之際各
有贈處之言所以交相戒勉以底于成也矧吾二人情
深而義厚弱冠相從今近五十矣一官燕之北一仕越
之南限於官守固不能以朝夕相從然其戀戀不忍之
心則亦安能頃刻相忘乎則夫臨别贈言之際雖欲不
言亦不容於不言矣然言非一端之可盡也言夫今而
不道其舊是忘其舊不可也道其舊而不勉之以方來
則亦非朋友相益之義矣在他人且不可而况吾平生
故人也哉於是乎述其舊情朂其新政賦詩十絶以贈
之雖然以言相感者交之淺者也其尚索之言語文字
之外
憶昔黌宫正妙年身輕如犢思如泉幾回席地閒談笑
月過西齋尚未眠
輕衫凉㡌恣歡游肯信人生解白頭三十年來如昨日
不堪重話舊風流
升堂鼓笥衆誾誾頭角峥嶸意氣真屈指年年漸消減
登名仕版幾何人
鴈飛不到海南天來集芹池豈偶然當日臨流同看處
羨君偏自炳幾先
昔君北上我南還邂逅張家第一灣十載光隂如夢過
争教鬂髪不成斑
别後相逢意轉深朝回每共說鄉音于今又作天涯别
不盡平生戀戀心
宦游喜得近家山黄綬銅章晝錦還見說官軍新得㨗
磨崖不日紀平蠻
小邑殘民久已疲相濡相呴待生時古人有語君須記
雖是蒲鞭也莫施
一邑安危係一身登陴援鼓莫辭頻從來錯節盤根地
方顯才能異衆人
盡心報國撫流亡莫道窮鄉譽不彰君看鄰封黄茂宰
也曽從此位黄堂
　　送友人唐彥宜詩序
孔子曰去其故鄉事君而逹卒遇故人曽無舊言吾鄙
之嗟乎是誠可鄙也哉予也去家萬里叨仕于朝得為
天子文學侍從之臣雖不敢遽謂之逹然於聖人所鄙
者竊亦鄙之也凡吾嶺以南之人以事至者雖無一日
雅茍通鄉音同出處莫不待以韋布之素而况其平生
故舊而又累世通家者哉今年夏鄉人唐彥宜來京師
館於予予之大父訓科公與彥宜祖交莫逆先父編修
公又與其尊府締世好至予兄弟又與彥宜益相驩愛
殆過前人久别之後卒然相見得以詢夫鄉里親戚朋
友故舊之詳其所喜幸非但若昔人所謂空谷足音而
已也天道三年一小變而人事如之自予别來歲星一
周天世道亦且屢更矣而况夫一郡之地數百里之内
所相與者數百家之人其間存亡得䘮興替消長歲異
而月不同者又不知其凢幾變也幸而彥宜來又幸其
館於予每退朝暇相與促膝相對細詢而博訪之葢彦
宜之所與亦予之所與者也惟相與故相知他人容或
有不知者而彥宜無不知焉别後十年之間數十百家
之事可喜可悲可感可嘆可愕者一一有之於乎老成
日以凋䘮壯者日以老少者日以壯今之始生者又且
嶄然起矣人生斯世能幾何時彼蚩蚩者乃欲為千萬
年不可㧞之計何哉於彥宜行不能已於言勉為詩十
絶送之并以致吾意云
一别鄉園十載强故人相見話偏長臨行無物堪為贈
細寫衷情入短章
平生交友徧寰中不似鄉情分外濃况是通家三世好
肯將形迹論窮通
當時父老有誰存忠厚年來僅見君聞說平生多義氣
鄉邦風俗賴重敦
君來一載即還鄉我獨棲遲過十霜忠孝古來難兩立
煩將甘語慰萱堂
君住城東我在西兩家兄弟總相宜想當海上相迎候
正是吾兄憶我時
衡州通守近如何聞道新詩老轉多紅日半窓春醉醒
坐臨池水㸔新鵞
留耕亭上望桐敦一片青山接白雲海内蒼生待霖雨
可能長日自絪緼
陳氏孤嫠苦可憐㓜年失怙少無天也應不待旁人囑
骨肉情深自惻然
逢人莫羨玉堂髙歲月侵尋已二毛寄語少年諸俊彥
及時來奪御前袍
海南風俗頗淳和山水清幽海味多有約他年重結社
下田畨蛋日相過
　　送陳汝翼歸瓊山詩序
詩有三經首之以風所謂風者民俗歌謡之詩誦之者
則一方民情之好惡風俗之美惡得以考見非若後世
騷人墨客流連光景之作顧於民情風俗有關於天理
民彞可以為世教助者漠如也予嘗不忘吾鄉風俗之
厚其人大抵質直謹厚安土重遷無有所謂告訐之風
矯偽之習富有力者往往篤姻黨節用度割欲畏義不
忍以其身輕犯非禮之事干刑憲戕肢體以貽羞鄉里
有一於此衆共鄙且危之至於宦族子孫則又矜門地
自愛重今雖貧且弱猶以先世衣冠自負不肯茍同衆
人貧無力者亦各安其分勤生而務本服勞富室以為
衣食資不屑為姦慝事凡此數者自予宦遊南北凡所
履厯之地皆鮮有焉今予去家官禁近踰十年於兹其
心未嘗一日不在大海之南而於下田畨蛋之門尤切
切然也鄉人有以事來京者相見之際輙首問及之皆
曰非復昔日矣近同邑陳君汝翼來為予言尤為詳切
吁何乃至是歟豈老成前輩凋落殆盡後生晚輩無所
漸染而然歟抑或後生晚輩剛愎自賢謂昔人罔聞知
而弗顧歟不然則風俗日趨於薄如人既老而不可復
少歟吁可嘆也已汝翼邑故家子知禮重義而姻親交
識又無非大家世族為鄉人望者幸因其歸僣放古詩
人國風之餘意賦詩八章追述吾鄉往昔風俗之厚以
嘆今不能然汝翼歸抵家有相過者試歌以侑尊豈無
因予言而惕然興起翻然改悔者乎或有詆予言為過
者非知詩者也幸勿信之尚以質諸舅氏衡倅公必有
所處矣詩列於下云
憶昔吾鄉全盛時人人如好不相疑親鄰來往情無間
時節追陪禮不虧老大相逢惟講古交游㑹合敢言私
近聞風俗㣲非舊因爾南歸一問之
憶昔吾鄉全盛時富貧貴賤總相宜田園多少咸安分
門戸髙低各自持詞訟不因私忿起科差一任縣官施
近來風俗殊非昨惆悵令人有所思
憶昔吾鄉全盛時居民不識使君誰纔興私念頻中止
倍出官錢敢後期禮數粗疎情意好言談戇直内心慈
相逢無用誇乖巧畢竟前人不是癡
憶昔吾鄉全盛時弟兄和樂共怡怡但知父母均遺體
不為妻孥競殖私白首相㸔能有幾黄金多積亦奚為
思量何似貧家好身後無人争是非
憶昔吾鄉全盛時每逢時節共遊嬉元宵燈火明城郭
端午龍舟競水湄書語摘為燈上謎鄉歌暗射帕中詞
只今無復當年盛懷古思鄉重嘆咨
憶昔吾鄉全盛時老翁遊衍後生隨散花蓮社同抛頌
掃石榕隂對下棋釀熟甕頭連滓吸驏將果下帶駒騎
年來文物雖差勝無奈淳風日漸漓
憶昔吾鄉全盛時一家門戸大家持心平那肯虧天理
頭白何曽識憲司不為薄貲疎骨肉忍將遺體受鞭笞
淳風一變嗟何及遮莫渠前誦我詩
憶昔吾鄉全盛時逢人長是動遐思從來天理何曽冺
誰道民風不可移表率正須前輩在匡扶全賴衆人為
知君質實能敦義臨别丁寧重致辭
　　送錢先生歸榮詩序
南京吏部侍郎雲間錢先生以萬夀聖節進表來京師
年適七十有一因上章乞致其事上俞其請陞南京吏
部尚書給與詔命贈其祖若考賜以璽書俾給驛以歸
葢異數也先生再上章謝恩固辭所陞秩繼有恩典寵
頒以為歸榮之詔一時翰林諸君咸欣欣然有喜色以
為儒者之榮請於先生願摘詔㫖歸榮二字以為先生
堂名咸有述作付先生歸寘諸堂間以侈上恩大哉聖
人之言其所關係甚深且大自有史冊以來上下數千
年間人臣之出而仕仕而歸歸而榮者代不數人間或
有之亦皆其人老而自歸歸而人以為榮未有出自君
上之口顓顓然謂如此而歸歸而為榮者也於乎先生
何以得此於上哉葢必其平日忠赤之忱積厯之素有
以結於上心非偶然也先生歸搆屋以璽書歸榮二字
揭諸楣閒稽首而仰觀恒如昔人所謂堯言萬世如見
天威不違咫尺者然則先生自耆而傳之年以至於百
年期頥之際何者而非上之所賜其為榮不特為今日
之歸則雖異時全歸首丘之後以至於千百世之久子
子孫孫尚永享其榮於無終窮哉濬感先生知愛最深
臨别不能無言謹奉聖天子歸榮之㫖摭先生平生出
處大凡為七言詩十章用附翰林諸君大作之後先生
歸老於九峰三泖之間當夫美具難并之際游衍歡適
之時時呼童子歌之以為夀庻幾區區愛慕不已之心
寓於音調抑揚之間戀戀之情恒在如左右云
蕭蕭白髪老詞臣此日歸榮荷主恩四十一年經世業
歛將回去理田園
玉殿東頭第一班今朝宰相是天官新銜寫在文章上
留取人間百代㸔
歸榮兩字是天言髙掲楣間侈帝恩晝日炷香開鳳勑
時時解說與兒孫
東南名郡古雲間位極人臣僅再看不似先生全晚節
龍章鳳誥照江干
呶呶謾爾沸虚聲敢保騶虞不殺生不待百年公論定
九重天意自分明
出使藩邦却贈金謫官海邑恵民深至今遺愛編成集
寫出憂勤一片心
碩學宏才謾自持髙文大冊未完施歸閒好展經綸手
頌徳論功畣聖時
歸去松江海上村坐敦雅俗化比鄰都將聖主恩榮意
散作九峰三泖春
文如韓柳字鍾王詞翰人間已遍藏自古立言期不朽
從頭葺理舊篇章
臨别依依感故知老來只恐見無期他年得遂南歸願
重上髙堂拜令儀
　　送陳秉和南歸詩序
余通家弟陳秉和以閭右起實京師幾二十年于兹朝
廷憫其久而且老也除其名籍放歸故鄉將行來别予
于太學逺遊軒余家與秉和同里閭先祖考皆與秉和
祖考交好余兄弟與秉和兄弟尤相親厚余自二十有
七歲即離家居京師今年六十有一矣中間歸家者通
計不過四五載平日官居所交與者皆九州四海之人
惟秉和以通家弟來相與聚處朝夕過從談論家園往
事鄉里耆舊忘其身之在逆旅也今其歸矣余年日老
方以虚名為内外所稱許乞骸骨之請未能遽得遂於
秉和之去寧能不惻然於心乎嗟乎天地之間地界如
許其大生人如許其衆人之於地界不能處處往於生
人不能人人識所至之地固有限所識之人亦有數惟
於所生之處同里閈之人所生雖有先後長㓜而落地
即相與也其視彼偶然而邂逅暫合而遽離者豈不有
間哉然則予於秉和之去也寧能不動首丘之念而起
故鄉飛鳥啁啾蹢躅之感哉雖然秉和往矣予不久亦
將尾其後而追之也於其行為詩一十六解以寫我懐
抱秉和將歸以報訊我朋儕子弟豫栽花釀酒以俟我
歸若或尚遲遲未歸也歌其詞以想其人庻幾如或見
之乎詩曰
萬里家鄉逺六旬年紀髙平生首丘念此際正忉忉(右/一)
(解/)
見子歸家去翩然亦欲歸腰懸金鈒帶身重不能飛(右/二)
(解/)
歸去下田村弟兄無幾存寄聲唐重器交誼約重敦(右/三)
(解/)
學士庄中景年年趣不同諸公行樂處應念主人翁(右/四)
(解/)
瞻玉堂前竹年來幾許長誰知清景布只為别人凉(右/五)
(解/)
見說青山上鬱然成茂林幾時携酒果約友共登臨(右/六)
(解/)
老我思歸切天恩未肯從幾時林樾下坐我白頭翁(右/七)
(解/)
昔日輪堂地如今學士庄煩君為料理莫遣放牛羊(右/八)
(解/)
曽作野花亭栽花花未成敢煩鄉里彥為我重經營(右/九)
(解/)
佳景層層出幽花日日開江山如有待専望我歸來(右/十)
(解/)
禾稼年年穗魚鰕日漸多乞身歸去日共飲醉無何(右/十)
(一解/)
寄語故鄉儂須敦禮義風業農惟務本積學在專攻(右/十)
(二解/)
少日同袍友先歸得我心好培青翠樹遲我共乘隂(右/十)
(三解/)
見說吾孤姪年來肯讀書書香今有繼歡幸欲何如(右/十)
(四解/)
寄語吾兒道謙卑謹自持丁寧休怙勢似我未官時(右/十)
(五解/)
老景難為别那堪送故知家中凡百事仗汝為扶持(右/十)
(六解/)
　　送蔣生歸省詩序
禮曰老而傳所謂傳者非但謂其家政也而於其平生
所守有所得者尤切焉夫人非生知不能不資於學學
非一日之積也資禀有髙下所得有淺深而其所以得
之也又有難易焉茍得之於己而不及用用之而不克
盡或用矣而無所紀述焉方其壯也尚或他有所覬今
既老矣决無可用之期或用止於是而不可復進與夫
用矣而或至於遺忘不有所傳一旦溘先朝露則所學
隨身澌盡矣豈不可惜哉予自㓜有志於學凡身之所
至耳目之所見聞心思之所注想茍有益於身心有資
於學識有可用於斯世斯民者無一而不究諸心焉筮
仕以來即以文字為職業凡其平日所學而似有所得
者隨事以應用或用之而驗或用之而不驗或未及用
用之不知其驗與否今頭童齒豁去死期不逺矣欲一
一筆之書以俟後世冀或有知我者焉然精力衰而筆
路荒不能如素志矣獨奈何哉每於中夜興思撫枕發
嘆一世士子汲汲功利惟舉子業是務可與告語者誰
歟乃歲戊戌予年五十有八矣距禮老而傳之歲僅十
有二春秋焉耳適有䘮子之戚而清湘蔣生以故人子
來見憫予戚戚也而慰解焉跽而言曰先生幸與先人
有一面雅冕願執弟子禮以終身予意其止欲習舉子
業爾拒之生曰冕之志不專在進取先生進教之幸甚
時生年未及冠發西廣解未利春官循例當歸家乃毅
然留居京師逆旅中從乃兄昪厯仕督府朝夕來予舘
下考徳問業者三年今兹再試又不利將歸省其母氏
别予逺去欲留之而不可得因念昔宋太史年幾七十
始得方希古於其别去也作詩十有四章送之予雖不
敢上擬太史公然得一英才而訓飭之喜動顔色而天
理民彞不能自已其心則無以異於太史公也因步其
韻特筆以送生其所以期望於生以永吾無窮之傳者
意在言外生其念念不忘無徒謂强聒一一宜書紳庻
如太史公之所望於其徒者然詩曰
文章有大家制作稱妙手欲知為文法如造内法酒(右/一)
(解/)
既如蜂釀蜜又如蠶吐絲不見勤織女嫁有百襲衣(右/二)
(解/)
至理須静觀㝠心休外慕戀戀憂子母一步數囬顧(右/三)
(解/)
欲任萬鈞重寧見頳兩肩急就無鉅功凡事無不然(右/四)
(解/)
生意暢于春清氣生於夜㸃鐵可成金糖霜原是蔗(右/五)
(解/)
老成悼無傳賴汝以解憂我有百車貨寄汝萬斛舟(右/六)
(解/)
悠悠天盡頭勤行亦可往有事勿預期勿忘勿助長(右/七)
(解/)
叮嚀出我口妙契在汝心愛身如愛玉受言如受金(右/八)
(解/)
織錦由寸縷成山豈一簣譬如農耕田不為旱潦廢(右/九)
(解/)
與其求人知孰若求之天西子䝉不㓗反羡嫫母妍(右/十)
(解/)
采木來山中彼此初不異一入工師手乃獨成良器(右/十)
(一解/)
試金當以礪磨玉須用沙春融氷化水日映雲成霞(右/十)
(二解/)
我心日思歸後㑹難數遇須知歲月馳疾似追風驥(右/十)
(三解/)
老景難為别愁懐未易開髙堂寧覲後念我早從來(右/十)
(四解/)
　　夀嚴陵先生七十歲詩序
嚴陵先生以少保吏部尚書兼謹身殿大學士致政家
居之七年也歲在癸卯距其始䧏之年蒼龍舍甲午天
運歴五紀而過之又將齊焉者也昔人謂稀有之年是
已夫人徒有是年而無徳與位固已稀矣况又有徳有
位而得其年其為稀也豈不尤稀乎哉先期其冡嗣翰
林侍講良臣得朝中名公鉅卿才大夫士祝夀詩若干
首自閣老以下咸有之既粹成帙將寓歸至先生初度
之辰以為夀以濬老門生也特以序引見屬嗟乎所以
為先生夀者豈可茍同衆人乎哉夫衆人之所謂夀者
以其身身止於百二十嵗也先生之所謂夀者則以其
名名豈可以歲計哉葢將期之以千萬世而無窮也雖
然先生禀扶輿清淑之氣生際文明極盛之時三光五
岳之氣既完而所以培植保合之者又益加厚保之以
泰龢休之以元陽茹之以菁華其氣清以醇其質厚以
全身無恙而心無憂既已越下夀而駸駸夫中夀之域
矣由是而底夫百二十年之夀則固其所固有者也固
無俟於祝矣祝不祝於先生何加損若夫夀先生之令
名於千萬世而無窮則固先生平日之所志所謂不在
温飽者之所充而極焉者也先生少有大志弱冠試秋
闈即第一他日試春闈又第一進而對大廷又第一所
謂三元者皇朝百年以來僅於先生一見之甫入翰林
即㧞於衆人中而進于清嚴宻勿之地預聞朝廷大禮
樂大政事大議論凡國家有大制作多出先生手自筮
仕至於休致始終不出禁門而名聞於華夷功著於逺
邇中間雖或暫為六月之息然所以培其負大風之力
而為九萬里扶搖之地益大以逺故其再出也位極人
臣治效可稱述而疵議不加焉矧又得以未耄之年而
享其清閒之樂天錫之以全福人歸之以令名穆叔所
謂三不朽者先生皆兼而有之真足以傳之千萬世而
無窮矣其為夀也葢將與天壤相始終所謂百年之期
頥百二十歲之上夀烏足為先生道哉
　　夀夏太常八十歲詩序
静學夏先生以洪武戊辰歲生時髙皇帝肇造區夏之
三十又一年也方是時三光五嶽之氣分而再合漓而
復淳葢自開基以來彌縫保合至此一世矣然後天地
之純全文物之聲明漸復其舊而先生之生適當其時
得氣正而賦質全自然渾厚而清明先生又能充而養
之本以經術加以問學遲遲至十有八年之久是為永
樂乙未時文皇帝在位之十有三年也向之合者益以
固淳者加以深彪炳旁逹大明極備先生於斯時所養
既固所學既成於是出以應有司之求進對明廷為天
子所親擢置之舘閣朝夕接近耿光沐浴膏澤醺醲透
徹四暢交通充積日富見聞日大至於書畫末藝亦能
以餘力及之時聲名播揚逺邇天下之人稍知書嗜翰
墨者皆知有先生矣先生官禁近最久經事列聖餘四
十年嘗一出典郡未幾即有太常之命年既至乃乞身
南歸居旲中者若干年今春秋葢八十矣夫以先生一
身生長出處皆值夫國家氣運之盛之時首尾幾百年
始而毓秀於元氣磅礴之初中而效用於治教休明之
際晚而養恬於徳化熈洽之餘噫是豈偶然之故哉歲
丁亥八月二十三日先生初度辰也先期嗣子中書舎
人文振乞告歸省預求縉紳詩為先生夀而以序屬濬
濬惟徳者夀之原徳之厚者夀必長理有必然者固不
待於區區言語文字祝願亦非區區言語文字所能祝
願也竊惟先生所以遭際承平之盛與夫光寵夀考之
樂有如此者所謂亨嘉之㑹明良之逢千載一時者也
於戲至矣濬不敏因中書君之請書此以先諸縉紳之
作用以為先生千百歲夀
　　夀封尚書劉公九十詩序
自我皇祖肇國以迄于今歲周于天而又將再焉盖凡
八紀元矣人生始元之初至是存者葢無㡬矧有厚徳
髙夀而又膺穹爵如吾博陵劉公者哉公生洪武壬申
至是八十有八矣距九十曰耄僅再朞焉以子閣老先
生貴厯封至禮部尚書兼翰林學士天之髙夀人之顯
爵世葢無有加焉者矣嗟夫歲之數止于百公再厯一
紀即滿其數官之品止於九公再陟一階即極其品夀
得於天爵出於君人希其一而不可得天既與之於㝠
㝠之表君又錫之於昭昭之際其駢蕃綿逺也如此其
厚是何故而然哉予聞劉故博陵故家其先世有仕前
朝為中臺御史者世以詩禮相承仁風惠澤衣被鄉邑
者葢非一日矣至公之先大夫贈尚書公醇德古道深
憂逺思超出世俗之表一時鉅公名人罔不尊信敬服
公自㓜隨侍居兩京間其得於家庭告詔盖有素也公
資禀淳篤樸茂而謹愿於一切紛華聲利之習泊如也
持身不茍處家有法閣老先生出襁褓中即為贈尚書
公隨事指教甫成童公又遣從明師儒學古文辭用能
積習以成器及其官館閣登公輔公三荷貤封之典未
嘗改其常度望之者知其為篤行君子其厚徳懿行有
過人者如是則其全盛大之福膺穹爵享髙夀者良有
以夫矧有贈尚書公以開之於先閣老先生以大之於
後公享其成於其中年及耄期視聽不衰孫曽滿前受
上天之厚畀荷聖君之異數庸有既乎所謂百年之上
夀一品之極位可跂而待也歲己亥十有二月七日初
度辰也太常少卿謝伯寛輩繪圖賦詩以祝公夀既成
以序引見屬謹書于圖之上方
　　夀李希潤七十歲詩序
夀之言見諸載籍者始於書詳於詩詩之言凡二十有
八為君父言者二十有七為母言者一焉是皆詩人祝
願之辭所以述人心之所欲臣子之至情言之不足而
詠歌之者也後世祝人之夀必形於篇什者厥有自哉
海虞成齋李希潤先生明年年七十六月二十六日其
初度之辰也其子侍講世賢縻於職弗克稱觴膝下先
期徧干朝之公卿大夫名能詩者預賦詩以為先生夀
且及其母孺人馬予聞先生履道葆醇隱聲于海虞之
區介以厲其俗如徐穉之在南州徳以薫其鄉如陽城
之在晉鄙誠以召和而致歲穰如桑庚楚之在畏壘不
出戸庭而知天下之事不求聞達而致逺邇之譽不希
仕進而來章服之華以篤厚之資膺恩封之典享耆老
之年齒徳爵三者俱尊其庻乎南山有臺之樂只君子
者歟當夫懸弧之旦賔親畢至少長咸集酒醴維醹殽
核維嘉爼豆既碩且庻先生蒼顔白髮頽然危坐于髙
堂之上以受子姓之賀以次及于姻親朋舊賀畢而燕
以次起而舉觴為夀安知其無效古人斷章取義以賦
詩如左傳所載者乎為此春酒以介眉夀于以致其親
愛之祝者有焉稱彼兕觴萬夀無疆于以致其無窮之
祝者有焉或歌黄耉駘背之章或詠令妻夀母之句一
堂之間情意諧洽禮儀卒度驩忻交通其樂為何如哉
引而導之翼而輔之其所以享夀祺介景福真有如松
栢之茂也岡陵之髙且大也南山之不鶱不崩也古詩
人所云云者莫不有之顧惟克家顯宦之子獨不與焉
寧能不感於心然而命服之煇煌天詔之褒嘉瑰辭麗
句之祝讚揄揚誰所致歟覩其服章佩夫詔旨諷其篇
章則子雖不在側愈於在矣韓子所謂子在京師雖有
離憂親心樂者殆謂是哉先生以詩學傳家侍講君受
趨庭之訓既以三百五篇取髙第為天子文學侍從之
臣予用是本詩為說以冠諸作者之端以為先生千百
歲夀
　　夀呉餘慶詩序
斗牛之虚湖山之間有臞然一翁鶴髪酡顔靣如渥丹
超然物外而不為聲名利祿之所役盖延陵季子之遺
裔也歲在昭陽大荒落日躔鶉尾之次蓂開十又二莢
是為初度之辰泝其懸弧之始至是葢四百二十餘甲
子矣爰有甥舘之賔衣繡持斧坐鎮于南海之涯予雖
不識是翁因其温然之玉潤澤可挹則其瑩然之氷清
粹可想見已門楣之光發為孫枝蘭茁其芽金英瑤華
來自劒江問安之餘載求珠玉之章將寓歸以為翁夀
觴之侑虛其右簡請予文先焉維南有星居狼之北秋
分之旦耀芒于丙春分之昏收焰于丁是為老人維東
有峰峙岱之巔近依日觀視夜如晝旁睨介丘望河如
帶是為丈人是翁也其天之老人星乎其地之丈人峰
乎星體在天光照下土芒色寒正光彩燁潤翁之朋徳
不汙比之山盤于地峻極于天意氣端重雲雨勃興翁
之厚徳澤物似之予也不佞請以是二者為翁之夀且
以弁諸作者之前翁呉姓餘慶其名其先自臨川徙豐
城之甘塘又自甘塘徙少塘今五世矣其求予言者翁
之外孫廣東憲副凃君伯輔嗣子耿也
　　夀古藤兩傅先生序
古藤兩傅先生伯曰肇本以經學發身為茶陵文學既
而歸老其鄉講學授徒仲曰肇吉學成而不試嘗游江
湖間既而倦游家居服勤田畝藤之人士稱邑中賢士
大夫必歸肇本至論隱君子之表表者則曰傅肇吉云
先是十數年縉紳先生有題其所居之堂曰夀寧者盖
以夀考期之也至是歲己丑肇本春秋七十肇吉六十
又一年至七十古人所稀而六十則古所謂三夀之下
者也名堂之義至是乎驗矣肇吉子鑑發廣右解待試
京師先期求詩文將寓歸以為二父夀特以序見屬予
惟人之倫有五而生之期止於百父之生子夫之配妻
其最早者率以二十為期幸而遂其偕老終養之願者
不過五六十年若夫君臣朋友以義而合或蚤或暮或
久或速尤有不可必者然舉其最久者亦僅四十年而
已惟兄與弟自親生膝下相去或一二年或四五年自
孩提以至髫齓髫齓以至弱冠相與講習既壯而有室
强而出仕其間雖不能無分合然通計其始終多者乃
至八九十年之久故五倫之中最長久者莫如兄弟茍
情意周浹趨向相同豈非人意之至樂也哉今傅氏伯
仲一仕一隱始而同中而分終而復合白首周旋友愛
深至黄髪駘背不爽乎孩提髫齓之時杖履追隨無異
乎竹馬嬉遊之日噫何樂如之樂則心舒泰而體安適
自然疢疾不作外物不干可以保其天和全其天真而
夀考無疆矣或曰鑑之二父俱當喜懼之年朝夕奉養
猶恐其有所不及顧乃以功名之故違去萬里之逺且
又值鄉邦多事之秋吾知兩翁者雖適友愛之願無乃
缺慈孝之情乎噫彼葢以世俗之心度兩翁也抑孰知
其所志之大有出於常情之外者乎異時鑑名成徳立
荷國家之寵榮増重宗祊光輝邑里則兩翁之志遂矣
其志既遂其樂愈深則其夀益長也或者唯唯而去遂
書以為夀古藤兩傅先生詩序
　　夀致仕廉憲張公年七十詩序
禮百年曰期頥七十曰老而傳蓋人生自㓜而弱弱而
壯壯而强以至於艾以耆自學而冠冠而有室仕以服
官政以至於意指使人由是而進於老境家事則傳之
於子國事則致之於君則一生之事畢矣唐人詩人生
七十古來所稀正䝉莊氏所謂天佚我以老之時也人
生而得天佚之天佚之而能順天之所佚以自佚斯人
也古人以為稀有况今世乎予友廣西亷憲渝川張公
良甫今年七十其同邑廣西叅政胡公希仁為之求朝
中公卿大夫士為之夀詩而以序見屬予予與二公皆
同年進士歲甲戌登第張公時年三十六希仁年三十
予年三十四轉眼之間三十有五年公年未七十已致
其事去歸其鄉先所佚之期而自佚今居家十年矣予
與希仁俱以踰六望七之年天佚我以老而不能自佚
愧公多矣囬思冕旒臨軒奏揚大對大臚句傳者三百
五十人今其在者無幾而吾三者得以耆老之年居大
夫之職朱衣金帶白首無恙享太平之福以為吾榜中
人殿不為不幸也然公久歸故鄉希仁官外藩予不出
國門老朝署間公年今七十希仁適以滿秩來京得與
予㑹求詩作文以為公夀豈非一快事哉雖然古人有
言一息尚存此志不容少懈太公八十為敬勝怠之銘
衛武公九十猶為抑詩以自警不以天佚其身而自老
茍焉以自佚其心也尚相與勉之以至於期頥之年
　　夀嘉定范宗常詩序
歲在强圉赤奮若嘉定處士范君宗常距其生時厯三
百十二甲子矣日躔夀星之次哉生魄其初度也其子
純舉進士居京師阻於稱觴深以為歉先期遍干縉紳
大夫賦詩以祝其夀得若干篇乃以序見屬夫天下之
物可欲者皆可力致莫之致者惟天而已矣夀出於天
固非人力所能致又豈聲音言語所可祝願哉而仁人
孝子必惓惓焉者愛其親之至情也不徒祝之而必徵
諸詩人之言者情之至不能自已也而縉紳大夫亦且
嘆咏永歌之不已者君子與人為善之心也於乎諸作
備矣予尚奚言哉先是歲丙子純領京闈薦書適以是
日來歸時庭前菊盛開中有一本並蔕二花君觴客賞
焉客咸以為瑞且曰古人有以飲菊泉而夀者此君夀
考之徵也又曰物以特異為祥祥不虚生此進士甲科
之兆也不然何以不先不後於是年是日耶今年春純
果登進士第嗟夫甲科之兆既驗之矣夀考之徵獨不
可必歟子聞永樂初少保黄文簡公宗豫其玉堂廨宇
前亦有並菊之瑞一時鴻儒碩士争賦詩豔之其後果
位登台輔夀躋八袠迨致政家居之時其尊府思恭先
生尚康强無恙一門父子龎眉皓髪朱衣象簡照耀里
閭至今人以為美談異時君家父子得無近似之不然
何瑞應之先見不殊也如此哉既驗其往安知其將來
之不驗歟謹書此以俟若夫祝頌之詞願望之意見於
篇什者故不贅是歲之秋八月吉日
　　夀鄧有文七十序
仁者必夀然乎曰然曷以徵其然曰於古有之古之仁
者孰有過於軒昊唐姚者乎又孰有過於姒子及姬之
二王者乎其次焉者則有若太公望衛武公又其次者
則榮啓期張柱史之儔之數君子者其於仁也或安之
或利之又或强之故能安樂夀考以全其天焉考其年
數軒轅百一十少昊百堯百一十八舜及禹湯皆百文
王九十七武不及者四年太公八十遇文王衛武公九
十五榮啓期九十鼓瑟而歌張蒼亦踰九十由是觀之
仁夀之理斷斷乎其必然矣金陵有鄧君有文者今兹
厯甲子四百六十矣陽生之月蓂莢退五其初度也騰
驤千夫長范叔逹氏與之交莫逆先期㑹其素所游者
圖所以夀之者僉曰莫如文乃介鄉進士徐啓東謁予
言予詢鄧之為人徐曰仁厚君子也居於市而不為市
人之行凡其存心制行必依於仁慈祥惻怛之意恒溢
於接人待物之間噫允如子言斯人也其亦幾於疆仁
者歟有是仁則有是夀必然之理也奚假人言為哉雖
然仁道至大其器重其塗逺而其取效又最多愈行而
愈不至予願有文益𢎞其心毅其行使徳與年而俱進
如太公八十而猶有敬吉之言衛武公九十五猶作抑
詩以自儆若然則其夀之日躋也雖不敢望乎隆古聖
人而於二公也其亦庻幾矣乎予不識有文偶因啓東
請而為之言以畀叔逹氏俾書于帛付有文從子之寓
金臺者持歸至日以為夀觴之侑
　　廬江王氏雙夀圖詩序
雙夀圖者太常寺丞王恒克常命工作以夀其尊甫寺
副公暨母孺人也中坐竝坐者公與孺人也席前列拜
舉觴者其諸子及婦也左右侍立各有執者其羣從率
諸僮𨽻也循門徑而趨勢將入以賀者其鄉邦之族姻
交友也惟恒也為官守所覊弗得偕諸弟昆稱觴膝下
此圖所以作也圖既成凡與克常交游者作詩祝願之
克常既綴圖之下方虚其上屬予序公於予有同朝之
好又常命恒從予游序之作不容辭易不云乎有夫婦
然後有父子所謂人道之大綱也人莫不有夫婦而偕
老者為希人莫不有父母而具慶者為難在子者得其
父母之具慶則在父母者得其夫婦之偕老矣二老者
龎眉皓首錦袍珠翟照暎乎一堂之上以享有子婦孫
曽之奉既而姻親畢來交游駢集酒醴既醇殽核維嘉
觥籌交作既醉且飽禮備而情洽其為樂也孰尚焉矧
嘗仕中朝膺顯爵司天下之平得以推其平日所學以
濟斯人者乎矧嘗荷國恩推封厥考妣以榮名顯秩而
厥配亦有貤封之榮者乎矧又以未至之年休致而歸
得以優游田里遂其某山某水我游我釣之樂者乎矧
又有子朝夕禁近秉翰以侍天子清閒之燕名位駸駸
以起者乎若是者皆人情之所願欲而不可一得者也
而公家兼而有之豈非人生之至樂至樂也哉是歲公
年八十孺人六十又六六月廿又七日届公懸弧之旦
至于嘉平月望後一日又孺人設帨之辰也克常先期
寓此圖并詩以歸俾其兄若弟至期前後兩獻焉吾知
公於斯時目斯圖之華麗耳是詩之温雅顧語孺人以
其子孝愛之故將必悠然于心暢然于懐而有不容己
之樂哉樂斯安安斯久吾知孺人之夀將由下而中而
公之夀亦由中而上可必矣夫然則恒之身雖不在家
庭樽爼之間而其心固已洋溢乎形容言語之外矣於
是乎序
　　都憲張公輓詩序
僉都御史濟南張公大振以成化五年夏五月二十日
卒於其家其子鄉貢進士璿持其舅氏都憲李公廷章
所述行狀既徵銘于當世之名能文者又以其所得哀
輓詩來求序予與公同舉進士第素相交好義不可辭
惟公之性行履厯狀與銘述之詳矣而諸公哀輓之作
又皆委曲詳盡予尚何言哉雖然詩之三百五篇篇各
有序而又總之以大序焉無非以述其作者之意也今
觀諸公之所以詠嘆乎公者凡其性情行義處家莅官
出處大節與夫政令之所施恩惠之所及及其平生交
游之好契誼之篤莫不備見于篇什之間展巻而誦之
如見其人親覩公之眉宇而挹其言論風㫖而與之周
旋焉又如見其人親接公之笑談而與之傾心露悃而
意氣相投焉又如見其人親聆公之誨言而遵其教條
受其約束而為之驅馳後屬焉又如見其人親承公之
提撕拯㧞而得其煦嫗卵翼之恩而賴以生息焉又如
見其人親臨公之䘮相見含襲歛殯匍匐而吊以舉哀
傾觴而酧以致祭執紼而謳以從葬焉章異其體言異
其旨或敬而慕之或愛而思之或感嘆而哀悼之種種
皆有詩人之善詠歌一至是哉觀諸公之詩則公之平
生為人可知矣予因璿之請序敢擬諸公之詩以衛人
二子同舟秦人黄鳥諸篇若夫子夏所以序詩之意其
任在予者則亦有所不得而辭焉於是乎序
　　故都御史姑蘇韓公輓詩序
成化十四年十月望日右都御史致仕韓公卒于姑蘇
之里第計至京師凡知治體為國惜才者咸哀公以謂
公之云亡豈但公之一身一家不幸哉方天下承平四
方無虞時公之有無亦若夫人耳惟一旦不幸而有倉
卒之變意外之事恒得如公者一二人儲于無用之地
以擬之猝然出之於久鬱之餘一時之人素望其丰采
飽聞其聲望心所厭飫而意所嚮往必將翕然應之羣
然趨之帖然服之故事半夫人而功倍之不假智力營
費而自然聲銷影絶於有萌將形之始於大體則不傷
於元氣則不捐其視夫為之而後成除之而後去者其
得失損益蓋千百矣斯人也世豈可一日無哉自公為
忌者所搆以疾乞身歸閒故鄉時春秋僅五十有三耳
天下之人不問識與不識莫不惜公之去之速而有識
者猶質以漢張敞言謂公終無不起之理特暫為六月
息耳使公常無恙居田里間猶在朝廷邊鄙也譬則富
者之貯金帛菽粟雖不日見於用然而家有儲蓄雖有
水旱之災非横之侵皆恃有此以無恐今公已矣而一
時士夫可恃如公者幾何人哉此世之深識逺慮者所
以於公之亡而深為天下惜也然則其哀輓之作豈但
如衆人泛泛然為人子弟以悼其父兄而已哉公交游
徧天下而予交公日淺知公獨深顧頗為公所許與故
於公之捐舘既為文酹以哀之又為諸公引其哀辭之
首如此云
　　丁守彞哀詩序
鄉進士寶安丁廉手一帙甚鉅踵門告予曰此朝野諸
公哀先父菊莊先生之詩也願為之序先生名恒字守
彞予聞其人也久矣守彞以詩聞一方其詩冲澹清雅
頗有唐人風致葢工於詩者也生而工於詩沒而人以
詩哀之不亦宜乎葢詩本性情而情有七哀其一焉三
百篇中如二子同舟黄鳥諸篇皆悼死者而哀之之辭
也漢魏以來之詩如七哀之作雖不明指其人哀傷之
意隱然見矣有唐作者尤多至老杜之八哀則厯述其
人之行實而終之以悲悼之情千百載後諷而誦之者
莫不悚敬愛慕如其人之猶生悲思疾痛如其人之始
死不必厯考史傳而斯人之生平大槩厯厯然在目中
矣昔人謂杜詩為詩史予竊以為近世哀輓之作皆死
者之實録也夫逹官貴人功大名顯其卒也鼎彞有銘
謚有議史有傳固不必藉此以流聲實於後來若夫山
林寂寞之濵髙人隱士名不載于仕版跡不至於都市
雖有絶世之行探賾之學而昧昧無聞者多矣自非當
代之能言者取其行之髙蹈悲其生之不遭形諸聲詩
傳諸將來夫何以能夀其名於天地間哉此哀輓之詩
所以作而孝子慈孫所以惓惓於斯也矧守彞博學能
文而於唐人詩尤其所長其詩名固已著聞於一方矣
今由諸公之作殆得以廣其名於四方永其傳於後世
耶後有知言者采輯有明一代之詩因諸公之言而知
有守彞使其詩得在所選焉未必不如唐音中之邵謁
也是為序
　　謝署正輓詩序
哀死以詩禮歟曰禮也曷以知其然於禮有之志之所
至詩亦至焉詩之所至禮亦至焉禮之所至樂亦至焉
樂之所至哀亦至焉是葢發于人心之自然而形於聲
音合於典則比於節奏有以動其怨慕哀痛之情是豈
無故而然歟此哀死者所以必以詩詩必合於禮禮之
中必有樂樂之至必為哀斯豈無故而然歟一本乎人
心自然之天莫之然而然雖欲不然不可得也近世輓
詩說者謂其源流於田横義士之作斯固然矣抑孰知
其所以然者乃出於人心本然固有之善秉彞好徳之
所同然者乎順昌謝公以善以子光禄寺大官署正昱
貴勑封如其官以天順甲申嵗卒于家訃至京師一時
卿大夫士咸為詩哀悼之併及其内子王安人嗚呼所
謂哀死以詩者歟禮知生者吊知死者傷傷生於死者
而吊生於生人今謝公平生足跡未甞出其里閈名姓
未登於仕籍禮義所施僅在其姻族徳惠所及僅於其
鄉閭而諸君子一聞其訃徒以其子故乃哀悼之不已
以至形於詠歎諧於音律恊於節奏成於篇章其辭悲
以切其意幽以遠美乎淵哉皆有古詩人之風中夫禮
合夫樂而極其哀傷感慕之情夫豈無自而然歟署正
君既稡成帙偕其鄉友求予序於是乎書以冠諸作者
之前
　　侯教諭哀詩序
人莫不死也而死得其所之為難所以難者非死之難
處死之難也尤溪教諭天台侯邦重以父怡素處士之
沒哀過而至於毁不幸卒焉或者病之曰聖人立為中
制教人無以死傷生今君以親故哀毁以死無乃非中
制乎嗟乎為子死孝為臣死忠可謂死得其所者矣然
死忠與死孝實同而異子之於父天也臣之於君人而
天也人而天者可以用義純乎天者一於用情而已義
有所不計焉非不計也不及計也葢人之有是身親所
生也無親則無身親既䘮矣吾身何有哉方其泣踊號
慕之時創鉅痛深五内分裂上不知有天下不知有地
中不知有己身又何暇計其死生也哉是故親死而哀
哀而至於毁毁未必死也而或死之非故自戕其生以
致之死地而忽不自知其至於死也是其死也葢出於
天理人情之至真至切非若臣之於忠得以義權其輕
重緩急以為去就死生者比焉然則君之死也揆之中
道雖不能不過然其志則可矜而其情則可哀也已矧
君年方富學方進才方可以有為乃弗得下夀乃不階
貴位以死是尤不大可哀矜也哉誠宜訃音一聞一時
縉紳大夫士無問識與不識莫不為之嗟惜哀悼而又
長言之詠歌之不一焉是亦天理人情之不容己者也
君之季父方伯公稡諸公哀君之詩既成帙俾予引諸
其端予故推明君之志以見其所以死用以解或人之
病君者云
　　王時暉輓詩序
予友慈溪王時暉卒於京師凡與之交游者咸作詩悲
之或稡成帙青田潘舜絃袖以示予予披誦之餘不覺
淚下乃為之序曰嗚呼古之人不偶如吾時暉者不少
於唐有一人字元賔韓文公稱之曰才髙乎當世而行
出乎古人於宋有一人字逢原王半山稱之曰其言浩
浩乎沿之而不窮其行超超乎追之而不至卒之二子
者皆未至於大成以死二公以崇奬斯文為己任故深
悲之悲之非私之也今吾時暉之才之行其所以言及
其所以行固若無愧於二子者使其及見二公則其所
稱而悲之者亦將無異焉雖然元賔在當時固已登上
第為宫僚逢原不知其曽求仕否設求之未必不可得
今時暉則四至禮部矣及需選天官又以能書預中書
舍人選不旬日除書當下而竟不能得豈非其命哉且
時暉平生苦心極力學為文章又以其餘力學書其文
最工而書次之及其以文試也乃不見省以書試也顧
在所取失之此幸償諸彼衆方為之喜奈何時暉自生
而童而冠而壯間關三十餘年僅成此名而乃不能忍
死旬日間以待朝家一命需其冠服以祔於棺藉其名
位以銘其旌况欲望其大行所志以惠生人乎哉嗚呼
悲夫詩不云乎生芻一束其人如玉目有其容心忘其
為死也雖欲不悲得乎悲而不形諸聲得乎宜乎諸公
詩以悲之而予亦不能不為之序焉
　　贈洗馬羅君夫婦哀詩序
太子洗馬羅明仲先生之母誥封太宜人陳夫人卒于
京師一時公卿大夫士咸賦詩哀之明仲將扶柩南歸
與其先尊贈洗馬公合𦵏于其鄉因稡公始捐舘舍時
縉紳大夫所作哀詩與今日諸公所以哀太宜人者併
為一帙俾予序予托交明仲有年知其家世有素羅與
陳皆西昌之鼎族而羅氏之先文獻之傳見故少師揚
文貞東里文集尤詳葢詩禮之宗也公自㓜為文貞公
所鞠出自大儒之間薫蒸陶染衣冠步趨自與流俗不
同望之者知其源流之有所自也而陳夫人以名宗子
嬪於儒家禮節儀範迥與衆異然則人固不可無所本
哉予嘗讀文貞公所著羅子理先生傳暨所謂慈訓録
者益知羅公之先其伉儷故多賢懿可為世法而知公
與夫人其持身之徳理家之教逺有端緒是宜其生也
人敬之慕之而沒也人哀之悼之至形於詠歌以成篇
什夫豈無所自而然哉况有洗馬君為之子謹身好學
名重當代既已恪勤職務以來朝廷褒封之典又能重
誼廣交以致士夫讚說之譽誠宜其親之棄其榮養也
識與不識者咸為之哀悼固以其二親之重徳髙誼素
為逺近敬慕之故然亦由洗馬君顯揚之孝有以致之
歟朝之縉紳先生或述其狀或志其墓或為之詩若誄
而予為之序
　
　
　
　
　
　
　
　
　
　
　
　
　重編瓊臺藁巻十五
欽定四庫全書
　重編瓊臺藁巻十六
　　　　　　　　　　　　　　明　邱濬　撰
　記
　　霸州廟學記
我太祖髙皇帝開國建號之初元嵗在戊申是秋八月
王師定元都明年冬十一月即詔相臣定學校規制條
教來上閱月頒下天下府州若縣期以嗣嵗正月開設
學校時洪武紀元之次三年庚戌也霸州在勝國時𨽻
大都路為支郡至是更路以府而州仍𨽻焉州舊有學
是時守臣因其舊起其廢用以應詔命邦人士甫脫干
戈即得從事於俎豆詩書之習浣百年之舊染復三代
之至教其土地若始離洪荒其人民若始出胞胎頓然
一新非復往昔之舊矣肆我太宗文皇帝建藩于燕既
而入正大統並建兩京霸州自是遂入邦畿内為赤縣地
宻邇皇化凡教令之頒先天下而首得之以故士風民
俗日改月化視前代有加焉乃成化四年太原李君庭
訓來知州事始至循故事詣學宫謁先聖禮成退坐論
堂進諸生講解經傳顧瞻廟貌月就頽剥堂廡日將傾
圯大懼學政廢弛人才放失無以稱祖宗興學育才之
意而有以來瘝官不事事之誚退而謀諸同知湯鑑判
官韓志良訓導王繹等議以克合乃捐已俸節冗費究
宿弊以資用度不足而又募之富民召工市材揆日興
作自大成殿以及兩廡明倫堂以及三齋下至於師生
之舍庾庫門牆之屬咸一新之凡五閱月而厥功以成
太守率師生行舍菜禮以告成於先聖畢則大㑹僚屬
以落之是嵗九月甲子也時監察御史三山陳公奉璽
書督學事巡行至霸師生合辭請文以紀其成乃具書
遣生員孫昱代請於予粤自孔子夢奠兩楹之後中更
秦禍漢興歴髙恵文景四帝至於孝武元朔五年蓋八
十有三年矣而學始興雖以有宋崇儒右文之世亦必
更四君八十四年之乆而後有州郡之學惟我聖祖武
功甫成而文教之興速在一二年之間霸於是時入職
方僅踰期爾而遽得以沐浴教養之澤服儒服事文事
以有絃誦詠逰之樂一何幸也始者南北相望猶四千
里今又幸近在輦轂之下德澤之沾溉條教之宣敷朝
發而夕至舉目而見側耳而聞跂足而可以竢其至也
得之既先則其所以感發而興起之者烏可以後嗣今
吏于兹師範于兹受教養于兹者其尚急所先端其本
勉力以圖報稱以毋忘其所自哉是為記(成化/三年)
　　髙州府學記
髙涼郡學興於公私力屈之時可書也天下之事動之
有機用之有要為之有其方則不難於成十數年來海
以北地為峝猺所侵掠民什喪其七八官府岌岌然居
民上凡事一切粗具上之人亦不甚拘以文法按以故
事至於學校一事尤以為不急之務視之蔑如也廣東
按察副使闕里孔公韶文獨慨然太息以謂民物凋敝
甚矣必欲復承平之舊觀非振作士氣固結人心不可
得已必欲作士氣結人心亦惟鼓之以其機提之以其
要行之以必效之方然後庶㡬焉耳學校者申明教化
之所義理之所從出也所謂動之之機用之之要為之
而的有可效之方其不在兹乎始公以名進士出知邊
縣擢知髙州府事以撫綏得宜控制有方為當道者論
薦起貳憲臺奉璽書専理髙雷二郡兵務然其心尤惓
惓於髙顧惟士氣疲苶人心涣散所以鼓而舞之萃而
聚之非學非廟厥道何繇所以申明教化使民知所趨
向講明義理使民知所感發無有先於教學之事者於
是節縮費用量度事宜取用於財屈之餘役力於民鮮
之時其所施為措置蓋視他郡尤難焉者凡學制所當
有若大成殿明倫堂從祀之廡分教之齋其規制一復
承平之舊而又有加焉知髙州府事豫章胡侯琳知茂
名縣瓊山曽君英以書遣永福文學楊珙來求予記其
成昔魯僖公修泮宫春秋不書說者謂常事爾彼春秋
之世雖曰征伐盟㑹嵗無虚月然當是時禍不及民是
以學校之修蓋未廢雖不書可也若夫今日髙涼之境
自夫有司不戒於其初遂馴致於田里蕭條民無蓋藏
凡所以養生送死之具一切蕩盡尚何有於教與學哉
於此之時有能以餘力及於教學之修可例以為常而
不書哉孔公此舉可謂得其機要而必有可效之方蓋
教化既修義理自明義理明則仕者知有備無患之義
先事則豫防而宿戒已事則謹守而嚴持知食焉死事
之義無事則與民相為心體有事則與城相為存亡為
民者知入孝出弟之義時平則服勞樹畜以事其父兄
患至則衛之如手足之於頭目知尊君死長之義平居
則趨事赴工以奉其長上臨難則衛之如子弟之於父
兄夫然則學校之設不但聚生徒以講學育人才以需
用而已詩曰既作頖宫淮夷攸服蓋理明則人心固人
心固則士氣作士氣作則彼蠢然㝠頑者亦將惕然感
動幡然歸順矣運其機舉其要行其方而必效者孰有
過於此哉於是不辭而為之書
　　東莞縣儒學記
嶺南人才最盛之處前代首稱曲江在今世則無踰東
莞者蓋入國朝以來踰百年于兹嶺海人士列官中朝
長貳臺省者無㡬何人而東莞一邑獨居其多君子推
原所自咸歸重於學校育才之效焉東莞縣學肇宋歴
元至今凡㡬廢㡬修矣然皆有而未備備而弗華成化
丙戌予友范君彦理來知縣事既三年振作斯文大興
學校若大成殿若兩廡若㦸門若靈星門若㑹饌堂若
齋廬若庖厨則鼎新之若明倫堂若左右兩齋若觀德
亭若三賢祠則修葺之若先師若四配若十哲若從祀
諸儒則又飾其肖像與増塑焉規制大備文采絢耀邑
人士以為自有邑學未有如此之盛者也費一出於己
資與凡士夫之樂助官與民咸弗與焉於乎若范君謂
之知所先務非邪荀子有言上臣報國以人蓋謂薦賢
也然薦賢止於一人孰若養賢得人之為多養賢止於
一時又孰若廣養賢之地以儲蓄造就之使人才有無
窮之用之為多哉學校者養賢之地也今天下郡縣無
有無學之處而人才之生或有焉或無焉或間有焉不
能一一皆齊而東莞人才之盛獨甲於嶺南則夫異時
儲積所得教道所成以為國家用者不獨在一時且將
流於數世之後則范君報國之心寧有既耶爾東莞士
生長是邦而游學於斯尚當奭然以賢才自居期以嫓
休於鄉賢之先達者由是而進之唐宋諸賢使天下後
世之人視今日嶺海間之有東莞亦猶曲江之在前代
也顧不偉與於是乎書以俟
　　梧州府縣廟學記
梧郡介兩廣間實惟嶺海要地皇上以邊夷之不靖也
命御馬監太監陳公都察院右都御史韓公平江伯陳
公畀以節鉞専征之柄以總鎮兩藩地未㡬平江公以
召去而平鄉伯陳公實來繼之武功告成邊鄙肅清于
時韓公實任總督之寄諭于衆曰武功雖可以遏絶亂
略然非聖人之所尚也所以柔人心而銷輭其強梗之
氣莫若修文教修文教莫若興學校太監公聞而是之
爰主其議而前後兩總戎公議皆克合一時兩廣藩臬
諸公以事在梧者咸與焉於是庀材鳩工大肆興作拓
其基而大之撤其舊而新之材足而良工能以勤都憲
公視事之暇躬為督視衆心齊同畢力殫藝曽未踰時
規制咸備中為禮殿翼以兩廡繚以周垣廣庭重門一
一如制郡學峙其左邑學峙其右講誦之堂齋祭之室
㑹食休宿之所以至於庖湢庾廥凡學制所當有者兩
皆備焉閎麗靚深為兩藩學校之冠議者謂非獨嶺以
南所未有雖中州亦不多見也父老相與議於鄉曰鄉
也室家之不保何有於學校士民相與議於途曰鄉也
奔走之不暇何有於讀誦呻吟之聲化為絃歌棘矜之
用變為俎豆伊誰之功歟是不可不知所自於是廣西
按察司副使范君布政司㕘議黄君因衆心之所願欲
者求予文以紀其實將刻諸石以垂永久竊惟有虞舞
干羽于兩階而有苖格魯僖作頖宫而淮夷服孔子亦
云逺人不服則修文德以來之則用文德以服逺其來
尚矣雖然文德之敷必在於徂征之後蓋先有以折其
氣而後有以服其心茍非大禹先有徂征之師則兩階
之間七旬之舞豈能遽格有苗於萬里之逺哉是故文
德武功必相為用又必有定所有常時而後可行之乆
逺焉學校者文德所從出也於此明倫於此講道於此
同風俗於此造人才出征則於此受成振旅則於此獻
馘鄉則於此飲酒射則於此比耦與凡嵗時禮節帥民
讀法之類咸於此焉行之開人心忠孝之天立國家紀
綱之地扶世教於不墜廣材用於無窮此先王立教之
大端也若夫作士氣於委靡之餘折姦謀於萌芽之始
歛強悍之氣以囿之道義之區斯又其㣲意所在焉公
建學立廟之意其有見於兹歟予既叙其實而又竊魯
人作詩頌泮水之義繫之以詩俾邦人士歌誦公之盛
德永永不忘也詩曰
　桓桓學宫于江之滸禮殿中峙翼以周廡左郡右邑
　兩庠夾輔經閣峩峩圖書之府講堂渠渠論道之所
　棲士有廬養賢有庾有庖有湢有庭有户凡制所有
　莫不備舉室千斯楹墉百其堵式完以整鱗鱗雅雅
　如砥之平如翬之翥如日星之麗如枝幹之附像設
　維肖器用不窳有事上丁上下降俯於論鼓鐘於舞
　干羽麗牲有碑薦體有俎駿奔在列心䖍貌僂有翼
　其趨十百其侣誾誾啾秋篋笥斯鼓凖圓於規則方
　以矩容貌俁俁衣裳楚楚言笑詡詡和樂姁姁匪道
　弗談匪善弗取百越之墟千祀之下士風民俗變而
　中土如古鄒魯如漢潁汝揆厥所原夫豈無故曰安
　陽公今之申甫柔不爾茹剛不爾吐爾飢而寒我翼
　以哺爾兇而頑我碪以斧不飾而文不威而武新宫
　告成四方來覩父詔其子孫承於祖相話以言銘鏤
　肺腑曰今學宫昔焉草莽倐然而成莫匪神助匪惟
　學宫我室我處我田我耕我子我乳今我所有孰非
　公之所與公不自有歸之當宁予因民心代天作語
　述此銘詩以詔終古(成化/十年)
　　瓊山縣學記
孔子生於魯魯之南境則楚北境則齊當孔子時楚竟
淪於蠻夷齊必一變而后僅可至魯魯聖人之鄉也亦
必一變而后可以至於道焉然當孔子世魯之治化竟
未聞其能於變而底於時雍之域况今去聖人之時餘
二千年之乆距聖人之居㡬一萬里之遥者乎瓊在禹
貢荒服外漢武元鼎中始入中國其去聖人之居甚逺
服聖人之教最後其於聖人之道蓋聞風而興起非有
所觀感而過化者也然今日衣冠禮樂之盛固無以異
於中州其視齊魯亦或有過之者豈孔子欲居九夷之
志乗桴浮海之嘆豫有以定於千載之前萬里之外哉
瓊山縣居郡郭下郡有瓊山譬則人身之有首面邑有
學校譬則首面之有眉目也兹邑實為諸邑之首其學
校亦視諸學為冠邑有學肇於宋始遷今地則在國朝
洪武九年自是以来雖屢加修繕而僅取茍完無經乆
計成化乙酉廣東按察副使㑹稽唐君質夫行部至瓊
始發官貲畀知府清漳蔡君叔清修復明倫堂暨崇禮
養正二齋功未就緒嵗辛卯憲副豐城涂君伯輔奉璽
書専鎮海南留心學校乃市旁近地以廣學基兼助其
費以畢前功又剏㑹饌堂及號房三十間知縣事五羊
梁昕預力其間訓導髙涼周書専董其事既迄工以記
見屬予邑人也知瓊之教事為詳說者謂瓊士未知學
蓋自宋姜君弼從學蘇公子瞻始殊不然公作伏波廟
記謂自漢末至五代中原避亂之人多家於此今衣冠
禮樂蓋班班然矣觀公此言則其未渡海以前已有衣
冠禮樂之盛至公始益變爾皇朝洪武中姚江趙謙古
則來典教事一時士類翕然從之文風用是丕變至今
瓊人家尚文公禮而人讀孔子書一洗千古介鱗之陋
出而北仕於中州中州士大夫不敢鄙夷之者未必無
所自也謂非學校教學之功可乎今世學校所以為教
者非六經孔孟之言在所擯斥三尺童子人人知性之
本善而有荀董揚韓之所不及知者豈今世童子固勝
於前世鉅儒乎教素行也教行則道明推諸四海而準
瓊處大海極南之陬去齊魯㡬萬里而道之彰彰然者
明如此是知聖人居夷之志浮海之嘆不行於駕說之
時而著於奠楹之後蓋百世可知也昔之學者不逺千
里裹糧負笈以從師于逺今聖人之道與王者之化並
駕而偕行隨在而有經有常說不假於辨難學有常師
不假於外求居有常所不假於游從食有常廩不假於
經營今之為學者固易於古人數倍矣於此而不知所
以自勉焉甚至於自暴自棄豈非聖世之棄材名教之
罪人也哉予忝生是邦於邑士為鄉先達故因記學之
成廣二憲副公作興之盛意而規之以言非獨儆于今
且以示來者於無窮云
　　萬州遷學記
昔史臣紀禹貢山川而終之以聲教所至其東西北皆
以地言至於南獨言其方蓋以聖人體天為治面之所
向目之所視其明德之光被初不可以地里限計也廣
海居中州之南瓊又居廣海之南瓊之支郡曰萬者又
居瓊之南兹地在禹貢時固逺在荒服之外然當是時
聲教所訖東止海西止流沙北止朔方今閱數十代更
數千年其三方固未嘗越之而有所加也惟南則日闢
日逺雖以區區四州之地去中國萬里之遥而郡縣之
建學校之設與齊魯不殊豈不以南者離明之方文明
之地萬物皆相見於此乎萬在前代為萬安軍附郭邑
曰萬寧皆有學國初改軍為州正統中罷萬寜縣而學
隨以廢成化壬辰衆以州學湫隘縣學之舊基則髙亢
而明爽也議欲遷之適廣東副按察使涂君奉壐書専
鎮于瓊行部至萬爰主其議乃命守備指揮舒翼知州
梁某董其事經始於是年某月訖工於明年某月新學
告成衆謂不可無記乃遣鄉進士魯瑁來求予文惟郡
邑有學校猶其有苑囿然儒畯在民間譬則草木生於
原野也殊形異種叢生散處藝囿者移彼置此區别而
羣聚之栽培灌溉各順其性而不戕其生慮其不能敏
成而速化也又易置其處以冀其速成使凡在吾所培
植者皆足以資世用而不棄捐於人諸士子生民畯之
家選入庠序為弟子員何以異此上之人所以培植滋
潤之功如此其至而又擇夫髙爽之處以廣所居其尚
思所以挺立拔出以為向陽之草木欣欣然就陽明之
光求以自異夫隂崖寒谷之所生者異時由郡圃而進
於禁籞其為臺萊為桐椅為新甫栢為徂徠松為衛武
公之篆竹為召伯之甘棠為周王之棫樸使夫天下後
世之人咸曰聖化自北而南日逺日盛雖遐外之地不
異中州百世之下不異古先顧不偉歟
　　崖州學記
昔者聖人述經於詩則懲荆舒於春秋則夷吳楚所以
懲之夷之者蓋以先王之道不行於其地故爾抑孰知
聖人百世之後而其道又越荆楚舒吳而南數千里之
逺以至于百越之墟大海之外乎孔子曰道不行乗桴
浮于海其言蓋至是驗矣凡天下郡國皆居海内惟瓊
一郡顓顓居海之外而崖在前代再涉鯨波非舟楫之
利渉不可以通今而釋奠之宫絃誦之所與中州等豈
非聖人之道行于海之驗歟崖有學肇於宋淳祐中知
軍毛奎始剏於城西元泰定中徙城東至正中又復其
舊入國朝來雖屢更修葺然皆茍焉而已成化六年豐
城涂君伯輔以廣臺副使者之節専鎮兹郡按部至崖
慨學宫之庳陋憫學教之廢弛乃命知州事諸暨徐君
琦拓其址而前之視舊少西凡學宫規制所當有者咸
一新之其費一出於公民弗與知規模宏敞藻繪絢耀
州人父老過者驚嘆以為昔所未有徐守謂崖學剏於
宋歴元至今未有文學之士為之記者以書來徵予文
記其事惟昔聖人興浮海行道之嘆而繼以從我其由
之語夫當聖人振鐸之時必欲其道之行于逺尚有賴
於賢哲之士相與佐佑之矧去聖人數千年㣲言絶異
端起之後乎吾知聖人在天之靈固不能不望於後世
賢哲之士相與佐佑而作興之也崖自入職方千二百
餘年于兹立為學校又四百年于兹聖道之行於兹土
也不為不乆矣然而風俗未至於純美人才未至於大
振夫豈無其故歟意者佐佑而振作之者未得賢哲之
士如仲由者歟今崖學幸得憲副君作興之於上而又
得徐守恊力以從㬰之自今而後誦說有其地休息有
其所而崖之士民於此猶不知所以奮發勉勵以求漸
進乎聖人之道使風俗純美而人才大振焉追原其咎
必當有任之者因書以諗焉且以示夫後之人(成化癸/巳冬)
　　南海縣儒學記
王者之化與聖人之敎並駕而偕行皇朝郡縣所至之
處學校隨之無間于邇遐南海在中國極南之徼孔子
没後二百十有六年始入中國適在儒道厄絶之世歴
漢晉而隋唐至宋慶歴以後學校之制始備南海古郡
也隋開皇世始以名縣縣學附于郡學西廡之下元初
始徙于今所薄于民居甚隘且陋景泰初姑蘇韓公来
貳廣憲始謀拓大首徙近居民四家以地益學規畫甫
定公以擢任還朝功弗克究又若干年公自都臺出督
兩廣軍務武事既修即慨然欲畢前志乃出官帑白金
若干授藩臬二司俾左布政使張公瑄按察使甯公良
等經營之而以提學胡公榮専任其事曽未踰時凡學
校規制所當建置古昔所未有及有而未備備而或廢
壊者一旦咸截然方正窿然髙大完然周緻煥然明麗
甚稱都憲公作興之盛意藩臬諸公間遣南海文學陳
𤣥賫書浮海來徵予記惟聖人之道放諸四海而凖儒
道不立則王化不行南海在秦世已入中國方是時詩
書之教廢而仁義之澤竭惟刑名功利是用華夏且不
有於儒而况四逺之外乎漢興始崇文教重經術以至
於今中間雖或有所廢弛然未有舍學校而能作人才
正風俗以成一代之治者也我髙皇帝開基之三年即
詔天下立府州縣學頒示規制教本孔氏六經解經必
用濓洛諸儒之說踰百年于兹學制大備文教日興故
雖窮荒絶域之地前代所不能臣服者莫不皆有學校
南海在前代若遐州然在今日則内地也其風俗視華
夏不殊而且日趨於古人才之興日新月盛又非但文
學一事能先北方之士而已也士生於斯固毅然以華
夏自居而中州之士亦安敢藐然以遐外視之哉所以
然者固由聖王教化積乆漸漬所致亦總督大臣及藩
臬諸公作興造就之功也後之逰學於斯者視其規制
之備荷其教育之深可不知其所自而益思所以自勵
哉於是乎記(成化/八年)
　　鳳陽府重修儒學記
二帝三王所自立之道統陵夷至於宋之季世而禮樂
防决彛倫教斁者㡬百年天厭厥德乃生我太祖髙皇
帝於山河兩紀之間其建國也首即南紀之江依秦淮
而立南京復欲於北紀之河依汴渠以立北京宅於二
者之中據濠之㑹臨淮之㽭立為中都既已建九重之
居奉百神之祀列千官之署而首開教胄之監焉既而
定鼎金陵罷建北京之議乃於中都置留守司以鳳陽
府直𨽻京師改國監以為府學名雖降於前而地則仍
其舊也其創置之初具古天子辟雍之制今雖降為諸
侯頖宫然其面勢規模既廣且大尚或彷彿其故焉則
夫傾圯頽廢之餘一旦欲興舉而修復之夫豈易事哉
成化乙巳四明章君銳元進來知鳳陽府事慨然以修
政立教為己任月朔望詣學宫謁先師課士子顧兹學
宫頽壊喟然興嘆以謂郡凡百政務孰急於此矧兹郡
實皇明鴻業所基山川人物非他州郡比於此而不用
吾心烏乎用吾心於是乎謀之寮寀訊之師生與凡郡
之父老攷其圖籍即其基址乃因其舊貫缺者補之廢
者舉之剥落者修飾之禮殿講堂之外凡為堂者五為
樓閣者各一為亭者二與夫神厨庫廩齋舍之類總若
干楹經始於𢎞治庚戌之十一月落成則明年七月也
甫成適邵武甯堅永貞來同知府事章君以永貞嘗及
予門屬其書介推官廣南李渭長源求予記予惟建學
教士固有司之善政而章君之修是學也其所闗係實
大蓋山河兩界兹郡實居其中我聖祖於此生焉奉上
天之正運承厚坤之王氣據中原之要㑹而一時王侯
將相攀附而起者如林之立今其子孫布列中外在在
而有而其根本實萌蘖于兹譬則徂徠之松新甫之柏
既己斤斧之斵削之棟明堂柱清廟楹百室以立為百
世之規制矣原其所生之地則徂徠新甫也地道敏樹
土性所宜伐而復生必然之理也所以培植其根荄滋
養其萌蘖條達其枝枚灌溉而封固之俾至于成材以
復其故也烏可後耶章君謂此舉政務莫急焉誠知所
急也已予因其請記而竊有感焉蓋堯自甲辰嵗即帝
位立執中之統又一千七百九十八年至周靈王二十
二年庚戌孔子生作春秋以維王迹之熄又七十一年
夢奠兩楹聖人既没其間一千八百餘年雖迭為廢興
厯聖相傳之道統不絶如帯而文儒之教因之而説長
我聖祖始紹帝堯以來執中之統明孔子以後文儒之
教王業所基實肇于斯九公十八侯與凡百辟卿士將
率師尹分閫守職者乗時奮興翼成一代之大功𢎞敷
百世之逺謨皆淮濠之産也昔有其人今無其人耶矧
今郡之疆界包夫宿潁夀泗諸州非但一古鍾離國也
郡之民黎實以江浙湖海之閭右非但一淮泗間人也
郡之人材於六縣四州民間子弟之外而又兼育夫武
弁之胄屯營之秀則是兹學之設其所教育者豈徒一
方一郡之賢俊而已哉夫以明秀之山川膏腴之土壤
向也所封樹者惟厥土之所宜今則合四方之所産以
並植焉含地氣之精液向陽明之近光受天滋之醲澤
得之厚而最先林林而生芃芃而盛緜緜而乆大之為
棟樑小之為榱桷必直而不撓堅而莫能攻有大易棟
隆之吉無鄭人榱折之虞合衆楹以共成屹一柱而獨
立以扶翊禆贊我皇明之化於億萬斯年俾執中之統
永延儒者之道恒明其大統㑹大根本皆基於此帝鄉
之學焉後之莅政于兹施教于兹受學于兹者尚有感
於斯文
　　道南書院記
道學復明于宋起自西南而行於中州其後也復還於
東南蓋天示奎文以開有宋一代文明之治生周子於
道州營道縣歴四葉天子以明道紀年是嵗明道生於
黃州之黃陂明年伊川生大賢所生其地其時皆不偶
然也二程侍其父大中公宦游南安周子適官於是承
父命從學焉是則道學之興其始蓋自南也程子既長
歸北方乃以其所得於周子者教河洛之間一時南北
士多從之游南方之士其尤著名者游與楊也游之别
也程子未嘗無贈言惟龜山先生之行特發為吾道南
矣之嘆所謂南者非道始之南也道終歸于南也嗟乎
先生之歸豈但儒道隨之而南哉曽㡬何時而世道亦
從而南中原遂失干戈載塗雖嵩洛間人亦不復知有
程學幸而奎文道脈中興於南朱子者出斯道乃大明
于甌閩之間使天下後世知有聖賢全體大用之學帝
王大中至正之道萬世行之而無弊者其功大矣後之
人推原所自咸歸其功于龜山先生蓋以周程二三子
發明孔孟不傳之秘於絶學千五百年之後演斯道之
脈而延之俾常行至今者非先生之功而誰功傳曰道
待人而後行當宋運中否假使世無先生則無朱子矣
無朱子則周程以上所傳之要堯舜以來相承之緒必
至中絶其所闗係豈細故也哉是以尚友古人者不徒
論其世而必表其地也謹按先生自五世祖來居將樂
初師程伯子于潁昌繼師叔子于洛得道南歸以授其
徒羅仲素仲素之先豫章人也避難來居南平後徙于
沙仲素於楊門獨能任重詣極以所得河洛之學授其
同邑李愿中而朱子淵源實於是焉出是三先生者皆
劒産也而朱子亦生劒之屬邑尤溪夫以一郡之狹四
邑之小二三百里之近百年之中乃有四賢並生于一
時上承下啟以延千萬年道學之脈其地蓋視東周之
鄒魯也昔孔子生於魯當成周之既東乃欲興其道於
東方蓋謂魯也然而竟不得如所志惟以斯道傳其徒
曽參參以傳聖孫伋伋傳於鄒孟軻氏後世稱斯文之
宗必曰孔孟稱文獻之邦則歸鄒魯云方宋盛時孔孟
之道大行於河洛之間是時尚未南渡也先生歸延平
程子已謂其載道之南其後果有羅李二先生繼先生
而起以傳其道集大成於朱子今天下家藏朱子之書
人習朱子之學夫孰不知其淵源來自紫陽而聚徒講
授於考亭雲谷之間以發揮程學上遡孔孟之傳抑亦
或有不知劒浦之濵九峰之麓乃朱學所從來之要㑹
者矣茍非當路君子有以表章之夫孰知其然哉鄱昜
蘇章蚤習程朱之書以明經登進士第歴官郎署來知
延平府事慨然欲推所學以見於行首以化民成俗為
政恒謂世之論道學所興之地必曰濓洛闗閩閩八郡
而分上下兹郡實居上下之中西與建境其西之趨㑹
府者沿劍津而下東與福境其東之朝京國者泝劍津
而上或往或來何莫不由於斯閩中所産士以朱子為
第一流人物而閩士所建立者以重明道學為第一等
事功延平為郡雖僻而小然其所闗係甚重而大如此
非但有光於八郡也於是與其同寅通判府事應元徵
推官王鐸圖所以厚報祀而大顯揚之者僉曰三先生
於南沙將樂舊各有専祠近又於郡城北隅合而祠之
毋庸致力矣今吾儕新構公宇以為朝命重臣駐節之
所甫爾告成而未有名稱盍掲道南二字以為書院之
榜以示八閩士民與夫四方宦游士大夫凡使節往來
及以事經行者俾知兹郡為道學重興淵源所自之地
不亦韙與侯曰然遣伻來求記於予予既推原斯道所
以南之故及其書院所以名者如前又為記其規制嵗
月日書院在府治之東廣丈十有一長十有七前為三
門後為㕔事中為堂最後為燕息之所前後各六楹並
翼以兩廂通環以周垣經始於𢎞治壬子春其落成則
是嵗之秋八月也(𢎞治/癸丑)
　　瓊州府學祭器記
我太祖髙皇帝建國之初秩祀百神咸惟其舊獨於先
師孔子之祀用木主以易塑像蓋不敢以百神例之也至
於祭器之用雖郊廟之大亦惟用時器獨於天下郡縣
學春秋丁祭用古禮器焉得非以天地山川之祭為人
以祀神宗廟百神之祭因世以異用皆可隨時以制宜
若夫先師之祭則主於明道以立教報本以復古故不
容於不異邪夫禮器與樂音同一其質樂有八音而祭
之器籩質以竹鼎質以金登質以土俎豆質以木尊罍
之屬或土或金形殊而質亦不同近世以竹木之類易
壊而或不能以堅乆一切笵金代之以圖其永其形則
是其質則非蓋主於用而不泥於其故兹禮所謂先王
未之有而以義起者乎瓊郡學祀舊其祭器乆而廢壊
弗備成化辛卯廣東按察副使豐城涂君伯輔奉璽書
來飭兵備下車之始未遑他務首市銅鳩工博考古圖
像按其制製之其為器爵百四十而竒一籩七十有二
豆如籩之數簠簋各四十有四鉶十又二登五尊三總
其凡三百九十有三事費一出於官而民弗與知以明
年春二月上丁將釋奠於先師先期舍菜以告其成釁
而藏之庫春秋有事出而用之時相其成者掌海南衛
事都指揮王君璲府學教授陳君顒輩也會予以憂制
家居免喪行有日矣王君謂予出自斯學且以文字為
職業請記其數使後之人有所稽而守焉弗敢放失昔
衛靈公問陳於孔子孔子對以軍旅未學而欲告以所
聞俎豆之事惜其蔽錮而不能再問至今餘憾千載雖
然於詩有之既作頖宫淮夷攸服聖人刪詩而隮之於
頌其意蓋在兹歟今憲副君奉命以治軍旅之事顧能
汲汲然以俎豆為先盡心力考載籍倣古制度備其器
以用於崇儒重道之祀其蓋有得聖人微意於千載之
下也哉是則可書非但紀其成具其數以示夫後之人
也而於其設施先後之序亦可槩見於斯云
　　賜進士題名記
太嵗上章閹茂是為大明𢎞治三年是年開科皇上奉
天承運賢俊登庸之第一榜也故事既賜進士第必立
石太學以示乆逺禮部臣以題名記請皇上以命臣濬
臣於是時叨居讀巻之列而文武羣臣合辭上賀之際
實與焉伏惟賀辭有曰天開文運賢俊登庸夫謂之運
者氣化流轉之名有天運焉有世運焉有文運焉天運
則無往不復世運則厯數相乗若夫所謂文運者綜天
經地緯之機顯神功化理之妙凡在宇宙間開闢以來
三才之道五倫之教六經之㫖萬事萬物之紀咸具于
兹匪徒圖書字畫言辭藻繪而已也蓋必天運循環否
極而泰聖人應運而生握持斯世身任乎斯文在兹之
責正倫理明經術以丕𢎞治道儲民後而教育之掄士
秀而登庸之資其彌綸參贊用人文以化成天下而文
運於是乎興雖人之為而天實啟之也粤自帝堯以嵗
甲辰開帝王正統以闡文教歴甲辰者六十餘干支文
運之遷流升降於其間者或由厄而之亨或既通而漸
塞我太祖髙皇帝生應昌運以嵗戊申開國建基以收
中外境土載闡人文既用興王良佐建大業垂大統以
開一代文明之運然猶思所以為聖子神孫可繼之道
即於次三年庚戌詔天下設科以起懐才抱德之士明
年親䇿之於廷嵗乙丑遂定為今制至是十□十二支
再周天前後三十有七科矣肆我皇上亦以嵗戊申繼
統適符聖祖創業之年而次三年開科䇿士亦龍集庚
戌也乃今三月望皇上御奉天殿親出制䇿試禮部所
貢士次其甲第賜錢福等三人進士及第楊旦等九十
人進士出身祝祥等二百五人同進士出身彬彬濟濟
鵠立於丹陛之下以聽鴻臚句傳掲黄榜于魏觀一日
聲名遍乎天下文武羣臣公廷合辭以賢俊之名歸之
為九重賀於乎名歸則責隨之賢俊之名何可當也必
為一世人豪如虞廷之黎獻周室之克俊詩所詠之譽
髦傳所稱之天民史所書之國士名臣然後足以當之
不然碌碌庸庸冒賢俊之名而欲覬其登庸以享有爵
禄可乎矧斯時也正當皇明千載特起之運聖神繼照
世運亨嘉斯文之運至是益恢以大三光五嶽之氣復
完人文昭宣噫兹何等氣運邪斯士也皆世所謂長才
秀民傑然於衆人之中乗此氣運之盛得以所學為聖
天子之所親擢將進而官使之以𢎞一代文明之治明
良相逢上下交而其志同噫兹何等遭際耶當此氣運
有此遭際乃甘於暴棄而無所建明猷為非夫也豈不
負明時而玷大科哉
　　江都縣學進士題名記
自黄帝正名百物之後有一物必有一名然物有時而
盡惟名則不恃形以立而長留於天地之間所以然者
有聲音文字以寓之也聲音文字根於心出於口而具
於㸃畫之間著于簡冊刻于金石者百世猶一日也自
唐以來始有題名記盛于宋而極於本朝故事凡登進
士第者刻其名于石列于太學而天下郡縣士有登甲
科者亦列其名于學宫焉江都揚州附郭邑自昔稱揚
一益二天下州郡之盛揚州為最揚州屬邑江都為最
是以人才之生江之北淮之南者以是邑為稱首雖然
士生民中猶人生物中也(闕/)
　
　
　　　　　　　　　　　　　豫以名進士來尹于
兹謂為政以人才為先治民以法不若以教報國以身
不若以人思所以作興其人才俾其知所以奮發出而
為國家之用視事未乆即白于巡撫都憲張公督學御
史婁君太守楊君命工礱石題前進士之名以為後進
士之勸乃走書京師以記來請予故舉穆叔之言俾勒
諸貞石以示江都之士雖然德也功也言也實之謂也
而能立之則名在焉有其實斯有其名徒有其名而無
其實後之人將指其名而責以其實實之無而徒名之
有不若無之為愈也無實之名非惟人不吾堪造物者
亦將不吾堪矣可不畏哉可不勉哉
　　餘姚縣學進士題名記
名為天地間不朽事蓋天地間萬形皆有盡惟名也者
雖因形而有不隨形而盡其為事恒不朽而長留於天
地之間是以自古聖賢形皆澌盡而其名恒彰彰故在
歴百千萬世如一日然談之者不置口而聞之者猶知
起敬起慕夫豈無自而然哉三代以來銘鼎彛紀太常
載載籍皆其事也然各隨其世之所重而著其名以傳
之不朽自夫科目之制興而世之所重者在進士科朝
廷既重之而士之得之者亦知自重往往有名於天地
間者皆自此塗出也故所在學宫輒礱石為碑紀已得
者氏名以為未得者勸宋以來則然矣今天下郡縣多
有之而紹興之餘姚縣獨闕焉羅山胡瀛孟登以名進
士來知縣事慨然嘆曰餘姚為兩浙壯邑入皇朝百有
餘年浙以東士以文魁天下者僅五人而二人者出吾
邑中而辛丑一榜天下三魁而吾邑又得其二某待罪
邑中適逢其㑹所以紀其盛而昭之逺者職也因礱石
為碑具其事白郡守浮梁戴君琥適邑人張㕘議琳來
因具書以請記于予爰自天開地闢以至于今人生天
地間何限而其氏名著五經十九史中者蓋無㡬嗚呼
人而得一名於天地間夫豈易哉姚邑人著名史傳者
自漢嚴光始厥後由科名發身者惟孫子秀一人列名
宋史傳中他蓋未之見焉嗚呼一邑百里之間歴數千
百年之乆而垂名不朽者僅僅若此山川之秀所鍾者
止此數人邪其餘皆與草木同盡而此數人者恒昭昭
而不朽於天地間其必有所自也夫聖朝進士科視前
代加重而於掄魁之選尤重惟其為上之人所重故天
下之人莫不重之重之斯望之望之深而不副所期此
責之攸歸也孟子曰惟仁者宜在髙位不仁而在髙位
是播其惡於衆也然則有是名者紀于郡乗刻于貞石
列于其學宫之中其播今而傳後非直一時在髙位也
形去而名存長留在天地間而不朽仁之名固假是以
長存而不仁之名亦由是以長暴著不亡後之人將指
其名而責其實而加之以仁不仁之稱吁可畏哉往者
已過而來者續之將若之何而可董子所謂正誼不謀
利明道不計功仁者之事也立德立功立言率以是而
存諸心以共成天下國家之務是則天地間不朽之盛
事也請以是代二君言為邑人士後來者勸
　
　
　
　
　
　
　
　
　
　
　
　
　
　重編瓊臺藁巻十六
欽定四庫全書
　重編瓊臺藁巻十七
　　　　　　　　　　　　　明　邱濬　撰
　記
　　重建瓊山縣治記
瓊郡得以齒中州望嶺南而世不以遐外鄙夷之者有
瓊山為之屬邑也瓊山邑治倚郡郭下郡統屬邑七支
郡三而瓊實為之襟喉管轄蘇文忠公所謂衣冠禮樂
班班蓋為兹邑言也矧夫民俗之醇和物産之衆多工
作之瑰竒秀民竒士之駢生競爽蓋與中州不殊而其
所有亦或有非中州所有者以之錯置中州諸邑間雖
不敢上擬赤縣然亦當第望𦂳之間槩嶺以南則若瞠
乎其後矣邑盛美若是而治事之所弗稱譬則人之軀
幹魁梧膚革充盈而首面弗具焉惡得為稱哉瓊在漢
為珠崖郡名縣以瓊山則自唐始有縣斯有治治之重
剏於永樂間知縣歐陽侯旭其後日就傾壓繼治者隨
時修飭未有改也天順庚辰冦起城中治燬于火蒞事
者葺茅以居成化丙戌五羊梁侯以同鄉人來知縣事
知民之情宜其土俗上下協和慨然以興作為己任乃
於其故址建視事之㕔六楹其制視前脩廣有加而益
以壯偉閎耀軒墀下擬古河陽雜蒔桃李諸花木旁有
兩廊為吏治文書之所為楹二十一前有儀門儀門之
外有大門以間計之各五棲神有祠燕賔有書院以間
計之共四居吏有舍計其間凡二十有一又以外門薄
官道民來集者至無以容乃市軍營拓而廣之以達前
衢植以雙表扁曰宣化而以申明旌善二亭翼於兩旁
肇事於成化某年某月訖工於明年某月門闥靚深堂
宇髙明垣牆固周花木紛敷足以侈前規而聳後觀邑
之父老幼稚與夫旁近過往之人驩相謂曰自有縣未
始有也侯以予邑人叨官禁近以文字為職業寓書京
師俾紀其成予諾之而未遑適予以憂制家居父老相
率申侯前言予惟瓊在前代與儋萬崖並為四州國初
始升瓊為郡而以三州𨽻焉昔人以邑名州而又仍其
名以名郡得非以兹邑所有足以蓋夫三州六邑者哉
予嘗恠吾鄉僻處遐外而海内士大夫未嘗以遐外視
之評其藝文俗尚則曰海邊鄒魯誇其物貨則至目以
小蘇杭焉顧仕而履其境者乃多不然匪獨遐外其人
併自遐外其身何也意者海氣昏濁觸之者輒為所眩
瞀迷惑而頓忘其傃邪求其存姑息之心行茍簡之政
以趣目前者蓋亦甚少矣况望其營乆逺之計廓宏大
之規以覆庇後人也哉繇此以觀則侯之心之政可㮣
見矣繼侯以治者登兹堂以臨吾民尚知所取則而不
至以遐外視吾人夫然則予之記不但紀營搆志嵗月
而已
　　感恩縣海南道分司記
皇朝之制凡天下藩服皆置提刑按察司司各有分道
各授以印章毎道於其所部郡縣皆有分司部使者有
所巡行則弭節于斯以按事焉廣東憲司分五道海南
道専部瓊州一府瓊支郡曰崖崖屬邑曰感恩舊有海
南道分司僅蔽風雨甚不稱厥制成化辛卯知縣事寳
安莫侯宣慨然興嘆以謂此非所以肅憲度而竦觀瞻
也乃撤其舊而新之規制粗備雖其壯偉華麗比諸他
郡邑若有所不逮然較之於其舊則大不相侔矣夫恩
之為邑最僻而小僻則不當孔道而往來者稀小則財
力不給而人不責備官于兹者往往因循茍且於其所
居之廨宇尚不知加葺矧此分憲之司部使者間嵗不
一臨臨亦不信宿而去臨時取具茍應一時上下恬然
不以為恠莫侯乃能用心及此此共可嘉尚也夫間以
書來徴予為記予惟天下之患莫大於民有隱情不能
以上宣上有恕心不得以直逹必有壅蔽之者然後不
宣必有抑遏之者然後不逹不宣則寃莫伸不逹則氣
愈激禍亂作矣是以唐虞盛時天子躬行巡狩之典周
置撢人循省四方漢遣掾史分制諸郡皆所以通上下
之情以逆折亂萌潜銷禍本也我髙皇帝於凡天下郡
縣無大小無逺邇皆設憲治以臨之是以百年之間四
海之内恒如一人一身然闗絡脈理周流無間掣一毛
鍼一孔而四肢百骸皆應焉用此道也噫分司之建置
所闗係之大如此後之按節于兹者盍思其所以哉
　　㑹通河土橋石牐記
皇朝因勝國㑹通河故道而深廣之通江淮漕以實京
師餘六十年於兹矣然地勢多變天時不常盡人事者
必隨時因勢以節宣之然後盡其用而利濟於無窮焉
自河决陽武潰出張秋之後朝廷既命大臣築塞之以
復其舊矣然其間猶有所壅滯之處一時任事之臣隨
所在而為之防備非一所也河流經東昌府之堂邑縣
境地名曰土橋其上流之牐曰梁家鄉沿而至是十有
五里下流之牐曰戴家灣泝而至是四十有八里又三
十里抵臨清縣之上牐漕舟至此出㑹通而下漳御僅
七八里爾輙膠於淺而不能行日集而羣聚於土橋上
下十數里間舟人呌囂推挽力殫而聲嘶望而不可至
主漕計者病焉時山東按察僉事陳君善専理其境之
運道議於此建牐以積水濟舟屢言於上而弗見報㑹
都憲翁公巡撫山東所至詢民疾苦君乃以狀上公具
聞諸朝天子可之下其議於工部仍命吏部設官如常制
公得請躬蒞其處區畫事宜俾君専其事君計徒庸致
財用授其屬東昌府通判馬聰等督工即於所謂土橋
者建石為新牐凡其規制之廣狹長短與夫疏水之渠
祠神之宇蒞事之署一如常度經始於成化癸巳冬十
有一月之朔至明年甲午春三月告成於是水之涣散
者有所束而舟之往來者無所阻省常嵗挑浚之役薪
藁之費奚翅千百未㡬公入朝為地官少司徒而陳君
亦陞本司副使人之嘉其績而䝉其利者恒如一日嵗
丁酉陳君乃以書來俾予記之竊惟水生於天一而成
於地六其大用在滋稼穡以養人生其生于天者既潤
其載穎之苗俾生生以為民天其成於地者復浮其既
粒之實俾陳陳以為國計順天地自然之理平其勢以
通其利非大君孰主張是哉君主張於上臣輔成於下
此古者刳剡疏鑿之功所由興而後世河渠堰牐之利
所由設也漕運之制雖比於禹貢而特盛於漢唐宋之
中葉然所漕者江也淮也河與渭也彼皆因天地自有
之勢惟汴出於人為而其初意在於般逰後世特假之
以漕焉耳惟我國家並建兩京據西北之形勢而用東南
之財賦中間齊南魯北之境氣勢衡絶脈絡中閡爰尋
故道引汶泗循淮濟㑹通漳御以達于燕於是財用豐
而形勝益壯矣是則㑹通一河雖若有所因然昔人啟
其端未大著其效若夫𢎞深廣運之功則有在乎今日
也其大規畫大體勢固本乎朝廷若夫因時隨勢節備
而曲通之者其任事之臣不為無助焉予謹因一牐之
役而推原其本如此以為記庸以示夫後之人
　　紹興府新修水利記
紹興居浙東下流凡隣郡及屬邑之水多㑹于斯以入
於海有東西二江焉東江於民無甚利害惟西江之水
則㑹稽山隂諸暨蕭山四邑之民實資以為利而亦往
往有害於其間故昔官于兹有志利民者若馬氏之築
鑑湖龜山之築湘湖趙彦倓之築海塘皆於是江焉以
致其力其遺迹可考也雖然土地變遷古今異宜固有
昔然而今不然者君子舉事視夫利之所在者何如爾
又何陳迹之泥哉當是之時水散流而入於海利在于
蓄水是宜昔人築塘積堰而禁民廢湖以為田今則塘
堰乆廢之餘凡昔日汪茫沮洳之區莫不畇畇而芃芃
悉成膏腴之壤四邑之民仰給以生生者非一日矣尚
欲泥其迹而不知變更可不可哉此紹興知府戴侯琥
水利之興所以異於前也歟侯以名御史來知郡事下
車之初問民疾苦知其所患莫急於水利之修乃躬臨
其地而徧閱之以求其利之所在與害之所必至備得
其實乃擇日庀徒於其要害處建石為牐凡六在山隂
之境者五曰新竈曰柘林為洞者四以泄江南之水曰
夾蓬曰匾陀為洞者三以泄江北之水曰新河為洞者
二以泄麻溪五湖之水在蕭山之境者一曰龕山為洞
者二以泄湘湖之水蓋旁近谿澗之水下流皆胥㑹于
小江龕山有牐以分小江之勢而新河之牐又併小江
諸水悉引而西焉其所建置疏塞啟閉咸有法則斷斷
乎必有利而無害必可經乆而不壊諸費一出於官而
民無與焉於乎若戴侯者所謂良二千石者非邪郡之
耆舊封給事中張藴輝父為鄉人倡適節推蔣君誼以
事來京師屬求予文以永侯之功於不冺竊惟五行之
用水土為大土爰稼穡而所資以生者水也水之在土
也潜則泉發則源流之則為川塞之則為淵潤下之性
固無往而非利也然或失所制則往往或能以為害故
水必賴土以制之人因其用留其所不足而放其所有
餘適夫過不及之中然後能成生物之功其大用在滋
稼穡以養民生善用之則燥陽不能以亢濕隂不過於
淫而草木蕃蕪百穀用成矣此古之明王所以必謹於
溝洫坊庸之制而世之良吏亦必舉夫疏通瀦畜之政
有以也夫紹興古名郡吏治之載於史冊者代有其人
而尤以興水利為良今其遺蹟或存或湮而百世之下
䝉其利而仰其德者恒如一日戴侯繼前人後而興此
役雖不拘拘其已往之陳跡而其利民之心則固昔人
之心也後之繼侯者人人存侯之心行侯之政次第而
推廣之則其利之在民者庸有既邪於是乎書以為記
蓋美前政之良以啟後之繼者於無窮焉
　　瀛洲橋記
水在天地間為利最大為性至險可用也而不可蹈可
渉也而不可越聖人者任裁成輔相之道設卦以占其
利涉與否而又制器以為利渉之具順而行之為舟為
筏逆而度之為橋為梁既有其具則地之勢盡矣而人
之行也不止地之形斷矣而人之行也不絶由是而極
天所覆地所載之處無不可至焉閩為東南奥壤川流
不出其境舟固隨流沿遡上下于其境中若原陸衢途
行所必由水中斷而地横絶所以截流而渡者又必有
橋梁之設焉建郡居閩之上㳺而建陽又居郡之上㳺
是為徽國文公講道之所其地視魯闕里萬世道統闡
於此四方書籍聚於此其邑雖小而其所闗係甚大矧
為江淛入閩之咽喉八閩人北出而朝于京闕未有不
由此者去縣治十里許舊有橋曰瀛洲在考亭書院之
右昔元定先生謫道州文公先生嘗率諸生餞之於此
蓋邑之最勝處也人士過此者想二先生之髙風大節
必徘徊嘆咏而不忍去庶㡬有感發興起之助非但以
利濟往來之人俾其不病渉而已也永樂丙申洪水泛
漲橋圮者六十有二年矣成化丁酉瓊臺海澄静之以
乙未進士來知建陽縣事慨然以興復為己任始與寮
寀熊傑輩捐俸以為民倡適貳守古曹李君明以事行
邑専委典史趙銘以經理之而董其役者耆民陳嬰丘
童陳志翁泗僧鷲峰也經始于嵗丁酉春三月告成則
庚子嵗秋八月也橋之下有石墩七上為屋四十有一
嗚呼物之成敗雖有定數而其所以成之者未必不
由人之智識才力也方是橋圯時天之十干十二支相
配至是一周而又過之中間蒞是邑者豈無賢令佐按
是邑者豈無良守貳暨明部使者及是邦之人亦豈無
市里中義俠者邪然而卒有待於今日者有由然也昔
孟子譏子産恵而不知為政文公先生亦舉蘇長公言
謂狃目前之小利者無經世之逺圖嗟乎一橋梁之廢
興固若無甚大闗渉者而大賢君子往往以是而察其
人之所為所圖夫豈無徵之空言哉静之初舍鉛槧之
習以臨吏民即能有餘力以及夫徒杠輿梁之事亦可
謂識治體者矣雖然古者徒杠輿梁之成一嵗事也若
夫後世石梁之建則又以世計焉事尤難於古矣夫成
之固不易而敗之亦不難文公先生記上清橋欲後之
君子知其成之不易相與謹視而時修之今兹橋在文
公之鄉而予為之記請即文公斯言以復為後之君子
告焉
　　唐丞相張文獻公開鑿大庾嶺碑隂記
嶺南自秦時入中國歴兩漢三國南北朝至于唐八百
八十有八年丞相張文獻公始鍾光岳全氣而生于曲
江之湄時(闕/)　　　　　　　　也公生七嵗即知屬
文十三以書干廣州刺史王方慶是時已為張燕公所
知(闕/)　　　　進士第授校書郎蓋公長于武后時不
欲仕(闕/)　　　　　後辟之三年始出也𤣥宗即位之
初又䇿道侔伊吕科為左拾遺内供奉開元四年承詔
開大庾嶺路唐書地里志謂開路在十七年非也當以
公序文是年為是燕公於開元十三年薦公可備顧問
明年燕公卒𤣥宗思其言召公為秘書少監集賢院學
士知院事㑹賜渤海詔書命無足為者召公為之被詔
輙成遷工部侍郎知制誥尋遷中書侍郎是嵗又拜同
中書門下平章政事又進中書令與李林甫裴耀卿並
相林甫無學術見公文雅為𤣥宗所知内忌之竟為所
傾而罷公在相位甫三年耳俄以周子諒事出為荆州
長史卒年六十有八公之氣節文章治功相業著在信
史百世共知自公生後大嶺以南山川燁燁有光氣士
生是邦北仕於中州不為海内士大夫所鄙夷者以有
公也凡生嶺海之間與夫宦游于斯土者經公所生之
鄉行公所闢之路而不知所以起敬起慕其非夫哉予
生嶺海極南之徼在公既薨之後六百又八十年甫知
讀書即得韶郡所刻千秋金鑑録讀之己灼知其為偽
既而即史攷之史臣僅著其名而不載其言意其遺文
必具也求之偏方下邑無所謂曲江集者年二十七始
道此上京師逰太學徧求之兩京藏書家亦無有也三
十四登進士第選讀書中秘見曲江集列名館閣羣書
目中然木天之中巻帙充棟檢尋良艱計求諸掌故凡
積十有六寒暑至成化己丑始得之乃併與余襄公武
溪集手自録出是嵗丁内艱南還道韶適鄉友凃暲景
旻倅是郡因話及之留刻于郡齋公之遺文至是始傳
于人間竊覩集中有公所作開大庾路序而蘇詵為之
銘意公此文當時必有碑刻嵗乆傾圯磨滅今陳迹如
故而遺刻不存豈非大缺典歟毎遇士夫之官廣南勢
力可為者輙為凂其伐石鐫文以復當時之舊諾之而
食言者多矣今上即位之三年嶺北袁君慶祥由秋官
屬擢廣東按察司僉事奉勑提督雄韶等府兵備臨行
别予予復申前語君曰諾哉又明年以書抵予謂近得
碑石於英山磨礱已就將求善書者録公序文及蘇氏
之銘刻諸其陽屬予一言識其隂於乎天地大勢起自
西北而趨於東南大庾嶺分衡岳之一支東出横亘江
廣之間自此之南以極于海島竒材珍貨出焉戰國以
前未始通中國也秦時始謫徙中原民戍五嶺漢武帝
始遣將分路下南粤樓船將軍楊僕出豫章下湞水疑
即此途也然序文謂嶺東路廢人苦峻極行徑夤縁數
里重林之表千丈層崖之下意者大嶺迤東舊别有一
途公既登朝始建議相山谷之宜革坂險之故以開兹
路也歟兹路既開然後五嶺以南之人才出矣財貨通
矣中朝之聲教日逺矣遐陬之風俗日變矣公之功於
是為大後之人循其途而履其迹息肩于古松之隂寓
目於新亭之下讀公之遺文想公之風度豈徒若晉人
望峴山而思羊叔子哉萬世之後亦有過洛水而歌大
禹如昔人者已雖然公之功固大而著矣然使千載之
下往來之人臨公遺跡而知開鑿之功真出於公無疑
傳誦感戴於無窮蓋亦有賴於斯碑之重建焉僉事君
之功亦不可以不紀也君字德徵贑之雩都人其家去
此百里而逺蓋在嶺之北也君在太學時常建言國計
大有補於時用是名聞逺近今持憲節於嶺南聲譽藉
藉以起其進蓋未可量也予雖家嶺之南然去此㡬二
千里年踰公薨之嵗始見知於當宁而日薄西山無
能為矣所以追前人之芳躅而振發其聲華者不無望
於嶺南北後來之俊彦而於僉憲君蓋惓惓焉予也幼
有志尚友古人而於鄉衮尤所注意今年七十有二矣
將歸首丘素願乃酬豈非平生一快事哉不勝欣幸勉
為書之畀以刻焉
　　延祥寺浮圖記
延祥寺在南雄府治東二里宋太中祥符間僧祖善始
建也寺有浮圖在佛殿之右以級計之凡九以尺計之
凡若干世傳為異人所剏蓋以其隂晴有影者三故也
佛之教行乎中國中國之人所以崇奉之者無所不至
廣其寺宇嚴其像設而又累木石以為浮圖中國之有
浮圖蓋自孫吳時僧康㑹剏於金陵始及晉南遷重加
修飾天下倣而為之於是下至偏州小邑無不建之以
為標表焉嗚呼其來也逺矣夫佛之教以寂滅為宗固
無有所謂身烏有所謂寺宇像設固無有所謂寺宇像
設烏有所謂浮圖固無有所謂浮圖又何影之有是皆
知奉其教之外而不知其内者也若是者非直吾儒所
不道而深於其教者亦所不取焉抑予聞西竺氏之教
法派相傳凡二十八代至達麽始至中國又五傳至盧
能而止焉其始也達麽自南天竺浮海至廣州而北往
中國其終也盧能自黄梅得道歸南至廣州祝髪終于
曹溪居焉遂不復傳是則禪教之興始終皆在於嶺南
而雄都乃嶺南往來必由之道而寺適當其衝而浮圖
在於是焉謂之異人之建雖不可必要之不能無意也
意方抱之士必有深於達麽之道知本乎内者寓於斯
有與無必能辨之募縁重修者寺僧智廣主盟者千户
譚某興工始景泰乙亥八月畢工則明年某月也寺之
先後修建不與浮圖者兹不載
　　重修杭州石屋寺記
錢塘南髙峰之麓有寺名石屋即吳越王所建大仁院
也寺距西湖三里許中有巖石其下穹然空窈然深若
屋然後人因以名寺鐫石為阿羅漢像者五百餘其間
泉石之勝竒詭萬狀逰西湖者必盤旋焉蓋杭之山南
勝境也嵗乆而圮鞠為草莽之區者不知凡㡬年矣成
化改元有比丘恵馨者自京兆來逰于杭歴觀陳迹慨
然以起廢為心結茅其間乆之㳺人至此者咸興憫念
相率助以貲財鳩工聚材期復其舊若殿若閣若堂若
廊廡丈室與夫山門橋塔之類咸以次就緒煥然一新
雖未盡如往昔之壯麗然以一逺方之僧無所因起不
假勢力一旦倐然成乆廢之功蓋亦難矣嵗丙申馨來
京師介通政何公文璧求予文記其成惟道不同則不
相為謀馨佛者也有所述作顧不於其同道而以屬之
吾徒此亦可見天理之在人心有不容冺然者烏可靳
一操筆之勞哉嗚呼佛之道吾不得而知之也所謂因
果所謂縁業彼之深於其道者亦在所不取况吾儒哉
然以予觀之其後之所不取者顧猶有可取者焉彼其
衣敗色之衣食棄餘之食上於諸佛乞法下於檀那乞
食其教之所謂比丘者蓋如是彼佛立教而以是名其
徒蓋欲堅忍其心使之不外慕而専一於内以求其所
謂最上乗者其於世間一切紛華聲利美好端麗之物
視如土苴雖其君親眷屬有所不顧頭目手足有所不
惜况外物乎夫如是然後謂之得道道必得然後謂之
髙僧今世所謂髙者往往華服用精飲饌居則侈屋宇
出則盛騎從甚至争總攝之位購住持之檄終訟以告
訐持挺以相向至於犯戒律違規約則又其日用常行
事耳若是者豈佛教使然哉雖然彼為此者其心蓋亦
了然知其不足以得道成佛也顧業已為之舉世皆然
吾亦姑為是以衒俗耳於是大言以自蓋虚喝以相脇
遁辭以遷就謂夫一坊有為之法皆小善有漏之因付
佛祖於一棒視道法以矢橛嗚呼佛之道果如是否乎
吾不得而知之也比丘恵馨弊衣糲食苦心極力銖積
寸累以興起此寺於百年廢墜之餘所謂堅忍而専一
其心於内者蓋或有之矣其於比丘之名庶㡬矣乎是
則可取也何公非佞佛者為之請記予故不辭而為之
書如此西湖之上佛刹之盛甲於四方逰僧之所必至
刻石于此以示之必有是予言而知所擇者於其教未
必無所補也豈但紀其成造嵗月而已哉
　　天妃宫碑
天所覆者地也地之盡處海也海之所際則天也蓋氣
之積為天而凝結以成地所以浮乎地者水也水源地
中而流乎地之外其所委之極是則為海海之大際天
其為體也甚鉅而其用則甚險而莫測焉𡨕㝠之中必
有神以司之然後人賴之以利濟中國地盡四海自三
代聖王莫不有祀事在宋以前四海之神各封以王爵
然所祀者海也而未有専神宋宣和中朝遣使航海於
髙句驪挾閩商以往中流適有風濤之變因商之言賴
神以免難使者路允迪以聞於是中朝始知莆之湄洲
嶼之神之著靈驗於海也髙宗南渡紹興丙子始有靈
恵夫人之封紹熈壬子加以妃號元人海運以足國於
是配妃以天我太祖髙皇帝革去百神之號惟存其初
封迨我太宗文皇帝建國幽燕初資海道以饋運繼又
造巨艦遣使通西南夷乃永樂己丑之嵗詔中貴鄭和
建宫祠神于南京之儀鳳門太常少卿朱焯齎祝封神
為䕶國庇民妙靈昭應𢎞仁普濟天妃京師舊有廟在
都城之巽隅大通橋之西景泰辛未住持道士丘然源
援南京例請升為宫然規制尚存其舊弗稱宫之名也
成化庚子然源乃募財鳩工拓大而一新之既成礱石
為碑介天官副郎雲間張天駿徵予以記惟天為大物
不足以儷之儷之者地也地之所以為地具山與川之
形以成然山有限界足力可以盡之惟川之為川液融
於地氣通於天形浮於地之外而委於天之際以為海
源源之流積而不溢也炎炎之焰暵而不乾也汪洋浩
𣺌之浸無所如而不相通也是則海之大與天同而司
海之神稱天以誄之而且假以伉儷之名厥亦宜哉今
海濵之地神祠在在而有矧兹京師宻邇天宫凡天下
之人浮海以利涉欲之北東南西以盡乎輿地之所止
而又外而極于車轍馬足所不至之域其啟行也咸於
是乎伊始焉祠神之宫而無壯大髙廣之制豈得為稱
哉兹其稱矣人侈其觀則神妥其靈神妥其靈而益著
其感通利濟之效俾夫怪風駭濤之險等于平夷足國
之用於無窮廣帝之化於無外凡天所覆之地神之靈
無不在焉國家祝號祭秩之典其與之永永無極也予
生海之南備知海之大而險神之功之駿而㨗也既為
文畀張君書以刻石而系之以詩曰
　皇明聲教兼華戎車馬絶跡舟以通飄飄一葦萬仞
　中崩雲屑雨掀巨風死生瞬息歸溟濛誰能拯濟神
　之功一念所至靈斯從收風平濤攝蛟龍神光閃爍
　來半空驚波駭浪平地同徽章懿號昭皇封峩峩廟
　宇都城東天下祀典始此宫千禩作配齊穹窿國祚
　與之無終窮
　　茅山復古堂記
茅山崇禧萬夀宫古有别院曰威儀唐道門威儀鄧錬
師所剏也宋秦丞相檜之家隣於兹重為修建其夫人
暨子熺所施繡像至今猶存後人因號為檜堂云嵗乆
而圯國朝永樂初正一湯公希文承其師王懶雲命大
加修葺適中書舍人臨川吳均過焉謂曰此堂建於唐
至今奚翅七八百年可謂古矣乆廢而興豈非復古乎
宜名之曰復古為更書其扁焉天順丁丑希文既退居
嗣其教者華陽洞靈官湯與慶也湯臨終􁀙􁀙以䕶持
斯堂為囑成化丙戌不戒于火遂成灰燼與慶深以負
師遺言是惕是懼罄資節費鳩工聚財即于明年春三
月按其舊址而重搆之啟土之初于地中得錢一上有
文曰萬夀復古衆傳觀之咨嗟讚歎以為堂搆之所以
復古扁之所以更易信皆出於前定有非偶然者矣是
冬十有二月既已告成矣又歴九年是為成化丙申與
慶慮其乆而後之繼承者莫克知所自也爰來京師介
其鄉進士凌君傳求予文記其嵗月予誥之曰堂以復
古名所謂古者復其規制而已哉無乃亦欲復其道乎
哉若止於復其規制夫人能言之徵於其徒可也何用
徵諸吾儒乎哉自斯堂言之由今而視唐謂堂為古可
也若以華陽言之由威儀師而視三茅君則唐非古矣
雖然三茅君所以成其道闡其教又必有所自始所自
始者豈非尤古者哉予請推道家之所自始以示夫居
山學道之士俾其知古之所在由是而之焉以復之何
如與慶曰然夫道家之說始於老􁎔氏老􁎔氏之言備
於所謂道德經者道家之有道德經猶儒之有魯論也
學道之流顧乃専力乎行禱祈之事而孜孜焉於其所
謂度人延生之說而於五千言道德之宗一切置而不
問是猶入海者不涉江河而游泳於溝洫之間而能有
所至者未也何者道原於天具於隂陽凡有形有氣者
莫不有此道也老􁎔氏出乃即所見而明之以為一家
之言宗其教者乃私以為己有曰此道之教也夫道之
為教雖宗於老氏而道之所以為道者固不専在是亦
不止於是等而上之拓而大之則固有在矣雖然道固
無所不在而人所從以入則必有其徑焉彼所謂徑者
五千言是也學者必由是而之然後可以入道後之居
兹堂者其尚威儀師三茅君由三茅君而老􁎔氏而達
乎黄帝氏以極于洪荒開刼之初太一函三之始必如
是而後可謂之復古
　　莆田柯氏重修祠堂記
莆田柯氏世居其邑東南之安樂里柯山下村居皆柯
姓也柯之先當有宋盛時構屋數楹以為族人總㑹之
所名以都㕔又於㕔之東建祠堂祀其始遷祖贈承事
郎昱及其子(闕/)豐令新之處士輝之蓋數百年于兹矣
子姓環近而居者毋慮數百家世逺而𣲖分嵗時祭薦
雖各於其寢室至於報本反始之祭咸必㑹於斯焉歴
宋元迄于國初屢修屢壊至承事公十一世孫德平乃
慨然撤其舊而新之木石工作之費一出諸己而族人
弗與焉時正統己巳嵗冬十月畢工則明年夏五月也
規制位設一如其舊既成釁而祀焉自是嵗事有常族
人畢來序列以禮秩秩以恭衎衎以和僾然真若見其
神之顧歆噏然咸興其尊祖敬宗睦族之心人不以居
異而疎情不以服盡而遷數千有百人皆曉然知其出
於一世一人之身也嗚呼懿哉德平公既捐館舍若干
年矣未有為之記者今其孫詹事府少詹事兼翰林院
學士孟時述其成之嵗月俾予記之惟昔聖人作易於
萃於渙皆係以假有廟之辭蓋以萃聚人心而收其渙
散俾咸惟一本之歸莫有要於廟祀者故古昔盛時天
子至於官師皆得立廟以祀其先天子以萃天下之人
心諸侯以萃一國之人心大夫以下則萃其一家一族
之人心也自封建廢而世禄族居無常制私家之廟議
卒莫定宋儒始殺廟制以為影堂既而又以祀影非禮
而更為祠堂然其祀止於四代世固已罕行之又况能
推原所自來以及其始遷之祖如柯氏斯祠也哉夫當
世數乆逺之後族屬分散之多情與服而俱盡泛然相
過而適然相值蕩然如途路之人渙散而不可約束一
旦凝心固志聨絡親比尊卑以世長幼以齒咸遡流以
徂源循枝以返根是孰使之然哉兹盖有功於世教甚
大非但一家一族之事而已也或曰古者廟數官師一
士二大夫三宋人始有四代之祭泥古者猶謂其踰禮
况又推而上之也哉鳴呼古者一家受田百畆今世營
利殖産者乃至十百倍於古舉世安之顧於反本始序
昭穆之舉而獨以為非古政昔人所謂寧去小違古而
就大違古者也豈非惑與予因學士君之請勉為書此
以示其後人且以解或人之疑
　　南海亭崗黄氏祠堂記
古人廟以祀其先因爵以定數上下咸有定制粤自封
建之典不行用人以能不以世公卿以下有爵而無土
是故父為士而子或為大夫父為大夫而子或為士廟
數不可為定制且又仕止不常遷徙無定而廟祀不能
有常所漢魏以來知經好禮之士如晉荀氏賀氏唐杜
氏孟氏宋韓氏宋氏或言於公朝或創於私家然議之
而不果行行之未乆而遽變或為之於獨而不能同之
於衆或僅卒其身而不能貽於後此無他泥于古便於
私而不可通行故也至宋司馬氏始以意創為影堂文
公先生易影以祠以伊川程氏所創之主定為祠堂之
制著於家禮通禮之首蓋通上下以為制也自時厥後
士大夫家往往倣其制而行之者率閩浙江廣之人所
謂中州人士蓋鮮也嶺南僻在一隅而尚禮之家不下
於他方南海亭崗黄氏世有顯宦其先世在宋為奉朝
大夫者自凌江南徙以來今若干世矣其六世以前惟
單傳六世以後支庶始繁衍自是又若干世至處士洪
僧者為黃氏世嫡乃謀于衆曰吾儕承先世貽謀以有
今日為子孫者人競殖産以自私顧使祖宗無棲神之
所於心安乎盍相與建祠堂衆曰然於是擇地於所居
之東如家禮制建屋一堂三室以為祠堂堂之前有亭
翼以庖厨齋沐之所外為三門繚以周垣樹以松柏專
俾僮僕一人司啟閉焉規制如家禮而少異也置祭田
具祭器晨必謁出入必告面正至朔望必叅嵗時伏臘
及有新物必薦有事必以告四仲之日及忌辰必有事
於正寢一一按家禮以行蓋自天順己卯經始明年庚
辰成而釁祀之至是嵗己丑天運一周矣處士子玶暨
其從子瓘以鄉貢進士辭校官卒業太學援例寧覲將
南還介友人封部大夫馮君宗轍來徵予記按禮大夫
士有田則祭無田則薦是有土者乃得廟祀也古者有
田則有爵今有爵者未必有田而有田者徃徃多在於
編民今世拔士於民茍服章縫習詩禮是亦古之士也
矧又時有掇科躋仕雖比古之大夫亦未為過既名為
士大夫而又有世業之田則立祠以妥先靈置田以給
祭需私家之事孰有先於此者然世人果於殖産而不
果於行禮急於貽謀而緩於報本有能特然興舉古禮
以報先德以訓後昆若黃處士者豈非家之孝子族之
宗英者乎是宜書之俾玶持歸鑱於石以示其後人使
知其所自其尚繼繼繩繩守而有之以弗廢墜哉
　　闕下林氏孝友祠堂記
八閩著姓以林氏為第一林氏尤著於莆中莆中之林
首稱闕下蓋自晉永嘉之亂八姓入閩林居其首在唐
九刺史並仕著名當代然列名史傳以大有聞於世者
則自福唐尉攅始焉載在唐書孝友傳者可徴也攅以
孝聞於朝有司於其門立雙闕以旌之世因號曰闕下
林家始立於唐貞元丁丑其後歴宋嘉祐庚午大觀戊
子紹興丙寅乾道己丑紹熈辛亥凡五加修葺舊有祠
在闕之左嵗乆祠廢雙闕故址薄於社且在城外今成
化乙酉翰林修撰燕山岳侯正來知興化府事從其逺
孫孟和請出白金為倡俾孟和率其族屬理宗懋等協
力鳩工遷祠堂於郡城中烏山之陽築土為雙闕如其
舊制仍其舊扁曰孝友用唐書名傳意也祠祀始來莆
之祖饒郡太守萬寵公而以福唐公配焉自是而下世
昭世穆列祀於左右嵗時族之長者率其族人祭告如
禮祠成其宗衮翰林學士恒簡先生既為紀其本末今
國子監丞大猷復以記見屬夫自唐人修隋書列孝義
於傳宋編唐書因之以傳孝友所謂孝友之士著名一
代者凡二十有五人如李知本張孝寛之傳今世之望
清河系隴西者果孰為其後哉二十五人之中惟闕下
一林獨著于閩中數百年如一日焉此無他文獻足徵
故也在當時有歐陽詹為之甘露述其後吕夏卿預修
唐書著其名孝友傳中而又為之表其門閭與夫黄璞
陳俊卿真德秀皆有所著述五人者皆閩産也而王十
朋又以閩中良二千石為歌詩以讃揚之我文廟御纂
古今孝順事實以為書亦具載焉此其所以愈逺而愈
彰者有由然哉噫文章之傳既足以示逺雲礽之賢又
能以紹美孝友之祠既廢而復興夫豈偶然之故哉謹
按周禮春官家宗人之官掌家祭祀之禮則家有祭
祀尚矣蓋古之典祀者以宗名在國為宗伯在家謂之
宗人宗以廟言禮始於親親親親非廟不統有田有禄
之家所以别姓收族以尊祖敬宗必在於宗廟焉故也
今世士無世禄大夫無采邑然而業為士者或仕而為
大夫其子孫或受禄或宜稼皆得以追養繼孝故時制
雖不立宗人之官而人家則不可無宗廟之祀然而說
者卒謂祀嘗止於四代過則為僣盍觀曽子之言乎慎
終追逺民德歸厚若祀惟四代而止則世之𤣥孫徃徃
有逮事髙祖者豈得為逺哉又何用追為子程子謂冬
至祭始祖立春祭先祖文公載之小學書中以為範兹
蓋百世人家通行之常禮也况有孝德如林氏者哉古
稱盛德必百世祀孝為百世之本德莫盛焉闕下之林
獨望于莆閱六百年其後裔猶合族以祀其十六世之
祖盛德之後何其逺哉為其後者其尚是繼是承以勿
替引之拜祠宇者萃涣散之心望闕門者起繼述之念
以孝友傳家而移以為忠施之有政則莆中之林歴千
百年恒為八閩之望雙闕峩峩世家封植與史冊所著
孝友之名長燁煜霄壤間而永存矣大猷字子道謹敏
誠恪崇尚古禮克紹其世業云
　　忠愛堂記
皇朝開國元勲義兼親賢德業並隆者首稱黔寧王家
昭靖王生際大明啟運之初輔我太祖髙皇帝光復中
國帝王之統建萬世大功為一代全臣子孫嗣守西南
陲世以忠愛傳家上報國恩下安民夷閱七朝餘百年
于兹矣世及承延昭穆繼述人人同此一心有如一日
然者凡其所存所行何者而非本祖訓以衍家傳者哉
然而循循然終身為之而匪懈渾渾然日用由之而不
知行乎己者習以為常施諸人者忘其為恵蓋已非一
人一世矣今太子太傅沐公琮始掲忠愛二大字顔干
髙堂之楣蓋摘太宗文皇帝御製書中語也用以示其
後人俾其知先世所以積累者厥有本原而有所效法
綿世賞於無窮引廟享於不替蓋據事理之要㑹以示
標凖者焉間介侍御張泰以書來京師徵濬言以為堂
記夫自古創業垂統之君必兼親賢而並用武王創周
分宗支為五十三國崇親也髙祖興漢封功臣為一十
八侯尚賢也我聖祖膺天命肇基大業法古昔帝王並
用親賢之制列爵分土崇德報功衆建親王以為藩屏
大封功臣以為楨榦非宗姓後不得専土生爵公者卒
乃追王昭靖王於二十有二親藩之封九公十八侯之
列雖若不預然於玉版屬籍有剥接花木之契盟府丹
書有開拓疆宇之功其於親賢之義蓋兼之也故卒受
王封配享合宫俎豆於六王之間子孫世守西南一方
民夷錯雜延袤數千里視古諸侯胙土之封連帥分閫
之任一時勲戚家無有也於乎盛哉濬待罪太史於祖
宗典故竊與有聞伏讀太祖御製文集其貴王為西平
侯也錫以誥文有曰當幸逢之初釋難之恩夢寐神交
之報不忘而結之以究心利濟永為多福之語及讀太
宗為善隂隲書敘王善行之實有曰處心仁厚樂善好
賢小心慎宻恩信逺孚夷獠畏愛非忠君愛民之至何
以得此而以嗣續昌盛與國咸休德厚流光之語終焉
嗚呼聖言萬世如見天下家傳而人誦之荒陬異域庸
人孺子孰不知沐王忠愛之名殆將見與天壤同休也
功庸既已著效於當時而又以遺留於後裔子孫相繼
以為傳家之學忠國之本治民之譜人人持循而不悖
世世遵奉而不疑恵襄侯以是而克負荷忠敬王以是
而啟國封武襄伯以是而固封守榮康公以是而靖叛
亂今宫傳公主宗盟膺朝廷重寄位上公總重兵鎮邊
方於凡家世所傳懿德茂實既以身體而力行之矣兹
又申明前人之心事昭示後人之軌範非徒空言而已
也二聖所以期望之者於是乎信而有徴矣為沐氏子
若孫若曾𤣥若來以晜若礽以雲廕授而䘵食耕采而
復家者登斯堂也覩斯扁也目擊而心維原祖宗之心
報國家之恩一夫不獲時予之辜非但居大業秉重權
者然也茍有一命之秩一㕓之受一力之隨咸舉諸心
而加諸彼雖兵農臧獲之賤驃㸑犵獠之蠢昆蟲草木
之微必使之皆得其所而盡其天年愛施乎下即所以
忠報於上也互相講䆒交相勸戒推演昭靖王之初心
體悉宫傳公之至意則夫天語所謂多福所謂流光所
謂與國咸休於爾沐宗永永無極矣其念之勉之毋怠
毋忽
　　永思堂記
八桂李君純名其所居之堂曰永思著不忘也兹以安
順知州秩滿考稱陞江右之袁州府同知過予屬以堂
記泣而言曰某以承義方之訓出就外傳叨以經學發
身賢科以有今日皆吾先考妣積德教訓之所致也享
有禄位積以年所身晉榮而家稍裕而吾親不待矣嗚
呼痛哉譬則種樹焉木既榮而就實矣憇其隂而食其
實者非前日栽培灌溉之人也興言及此有人心者寧
不戚戚然於中邪此吾堂所以名也予聞君言而悲之
君之思亦吾之思也即吾之所以思者以記君之堂其
殆有合哉夫人子有此身也合父之氣母之血以成形
形具而理寓乎其中其主宰者謂之心心之官則思也
父母之於子其初本一人之身既而分焉分則離離則
漸以逺於是乎有思思而不可復見於是乎永思永思
云者終其身之謂也吾有一日之身則有一日之思吾
無此身則無此心無此心則吾一念思親之心方從而
息耳終天之痛庸有極乎是故禮之所謂發於容體言
語飲食居處衣服思之寓於哀也致於居處笑語志意
所嗜所樂思之寓於齊也或見乎其位或聞乎其容聲
或聞乎其歎息之聲思之寓於祭也然此皆因事而思
事過則已猶之二也盍思乎吾之身果從何而有哉吾
之身親之遺也凡吾之身形自一孔以上氣自一息以
上理自一念以上皆親之餘也親亡而吾存所以氣聚
血凝而為此身者固無恙也親何嘗亡吾何嘗存是故
無一體而非親無一事而非親無一物而非親心心念
念恒在乎親身之所在親之所存一息之存一息之思
其斯之謂永思乎吾之所思若是君以為何如君起再
拜曰子之思亦某之思也請書以為永思堂記
　　重恩堂記
重恩堂者右軍都督李公顔其所居之㕔事以侈上恩
也公拓跋魏後裔唐賜氏李為河湟鉅族公之大考諱
南哥率部落歸皇朝以武功起同知西寧衛指揮事世
其官公之考諱英建功邊圉受制諭専節鉞錫誥劵封
㑹寧伯既而中㣲英廟復辟詔天下復功臣失爵者子
孫録公世襲都指揮使今制都指揮無世襲此蓋時恩
云公感上異恩盡心竭力以圖報稱遇有所任使晝夜
兢惕以圖謀之周或少怠用是名稱籍甚㑹朝㫖命
文武大臣舉將材於是太傅㑹昌侯孫公吏部尚書姚
公合辭舉公堪大任遂有都督之命俾佐右軍公雖生
武胄而雅尚文儒一時所交㳺者皆朝野知名之士恒
以先㑹寧公生平好易學屢延經師以易授諸子冡子
㺬果用是經領京闈薦明年試中禮部恩賜進士第選
授中書舍人縉紳大夫榮之立表以旌其門過者竦然
歆羡咸曰入國朝來武胄固有登名儒科者然而侯伯
子孫未始有之有之始自㑹寧伯之孫於戲事以希有
為榮矧䇿武功而受誥劵登文科而掌絲綸其為榮也
尤偉然其所以為榮者非由上之人振作而錫予之曷
克以臻兹哉是則一門之中三世之間冠蟬珥貂曳組
鳴玉仡仡武弁烜赫於前雝雝儒紳委蛇於後何者而
非上之恩哉夫恩出於一固以為幸矧至於再至於三
又將由是而底於百千萬而無已也哉公也繼㑹寧之
後開中書之先厥考勒功鐵劵為國之勛臣厥嗣登名
金榜掌帝之外制往者受恩於前乆而彌光來者承恩
於後引而弗替名堂以重恩豈不名稱其實哉雖然莫
大之恩雖出於上而其所以致其來錫而致于屢施而
疊被者則又在乎人臣盡心竭力於下世世相承而不
已也夫然非但以盡人臣匪躬之忠亦以衍人子不匱
之孝焉公之子若孫若曽𤣥若晜來仍雲登公之堂瞻
公之扁尚體公之心思有以濟其世美延其世賞以永
荷聖恩於無終窮哉予嘗主公家有契誼之素故為公
記其堂俾書於壁以示其後人
　　存耕堂記
祁門汪君字存耕即其字扁其所居蓋摘唐賀知章詩
但存方寸地留與子孫耕之語也其子鄉貢進士恕隨
計來京師介其友康永韶謁予記夫有有形之地有無
形之地有形之地阡陌連接原隰界畫畛㽣有廣狹生
息有厚薄茍取之不以道得之不以義留之家家不能
受留之子孫子孫不能守甚至豪奪強取刑禍戮辱不
一再傳而失之者多矣惟無形之地基址本固町畦不
立不假鋤治而生意常存不待灌溉而靈源自滋水旱
不能災豪右不能奪大僅方寸而所收之利倍於膏腴
之壤千萬焉比二者而觀之其為子孫計慮孰逺哉此
古之君子所以寧舍彼而取此也汪故新安故家世以
積善相承以春秋為學十二公二百四十二年行事其
世業之菑畬也積善以為基存心以為地治經以為菑
畬先世所以植生産以遺子孫者博且逺矣而君又克
承先世標表以示後人其知本哉子恕果能招善基廣
心地收經畬之獲以春秋登乙科進士掌百里之教謂
非君存之之效可乎雖然存者君也存之又存又不能
無望於君之後人
　　經訓堂記
堂以經訓名有取於韓子之語也噫世之人知菑畬其
經訓者誰歟寳安陳君志道蓋有見於此矣君邑大家
世業以農家學以儒宋元以來代有名德顯宦至於今
不衰夫家道所以乆昌者以世守之有田也家聲所以
益振者以家傳之有經也世世莫不然而未嘗明言其
所以然至君乃標出韓子此語以名其堂蓋以示其子
若孫若曽𤣥以至於雲仍之逺俾其咸知所守而服習
之以無廢其先業真誠知所本哉有唐之世制民之産
有世業有口分予乃君家亦云所謂世有之田者其君
家世業歟所謂家有之經者其君家之口分歟使凡為
君之子若孫人分一經而治之易三百八十四爻則所
得者三百八十四畝也書五十八篇則所得者三百五
畝也春秋二百四十二年行事則所得者二百四十二
畝也於禮之三百三千所得亦如之居則資之以飬身
出則挾之以濟世以此為口分之業疏理之灌溉之殳
夷藴崇之以封殖夫世有之恒産豈不愈乆而愈逺愈
大而愈光也乎志道名用原捐館舍餘十年矣而堂巋
然不廢如昔時堂不廢則名不廢名不廢則凡所以登
其堂而覩其名者可不體其心服其訓而思所以究其
心於聖賢之經傳以不廢其業也哉君之弟用貞以吳
江司訓秩滿來京師需予文以為堂記予重用貞不死
其兄而又能充大其兄之志也於是乎書以歸之俾其
持歸寘諸其堂之壁以示夫其後之人
　　甘節堂記
無非無儀婦人之常不幸遭人倫之變而得専節之之
名豈甘為是歟不得已也然其始終一節忘其苦而以
為甘至於死而不悔蓋必有以見夫天理民彛之所當
然而不容己則又非不得已也予於三山李母甘節堂
深有感焉母年十九歸邑人李宗衡十年宗衡卒時母
年二十有八止生子陞甫六嵗家徒四壁室如懸罄内
外期功之親無一足恃者旦暮紡織以自給百凡大小
之事無一不身任其勞内而祀事外而公家之賦教子
之需鄉隣往來之禮節咸取給於己艱難阨塞備嘗之
矣人視之以為不勝其苦矣而母則未嘗告勞焉非不
知勞忘其為勞也非獨忘於口而且忘於身非獨忘於
身而併與心忘之矣嗚呼芻豢之甘而荼堇之嗜非不
知荼堇之苦也蓋必有以甘之者矣甘之故忘之忘之
故安之安之故能始終一節至死不悔焉彼嗜甘而苦
之者抑又何人與李母於此蓋必真有以見天理民彛
之所當然者有不容己非不得已而然者也用能持守
門户教育子孫至於今日蓋始終五十餘年矣今以希
有之年康徤之體得見二孫同領鄉薦而次孫廷美又
登甲第䝉恩歸榮李氏之門自此駸駸光大謂非母守
節之效可乎廷美介其師林用清求予文以記其所謂
甘節堂者予以蚤孤親見吾母太孺人之所以甘其苦
者無異於李母焉故為之記如此俾廷美持歸書堂之
壁若其守節之始末則有以俟乎當代立言之君子為
之傳
　　春和堂記
錫山周君濟廣世業軒岐之術而以痬醫名于逺近既
而有以其名聞於朝者選入上方嘗扁其居藥之室曰
春和隨所至而揭焉適予冡子得疾或以君薦予延而
診視之接見之頃言温而氣和薫然陽春之可掬也及
其觀色察氣問証用藥七劑之加則又有如春風扇和
凍者以觧稿者以甦勃然生氣漸回而鬯達有莫知其
所以然而然者曽未㡬時吾子之氣復和適沈疴去其
體如一陽來復於隆冬沍寒之後日復一日今則馴至
於三陽開泰之時矣所以然者蓋由其推腔中生意之
春以和煦之也予生平止一子宗祊所繫感君之恵莫
大焉方圖所以報之者知君者咸曰君於世利無所好
所尚者文爾盍為記其居藥之室嗟夫一元之氣流行
天地之間一陽而復二陽而臨三陽而天地交泰則和
矣和則天氣下降地氣上騰而萬物之蠢然者於是躍
然以起翕然以交安然以適矣豈非天地之至和者哉
君以是名堂詩所謂惟其有之者乎惟其有之故能聚
其所得於天者於一腔之内又能推其所得於己者於
一世之人也何者天之德元亨利貞天之時春夏秋冬
而時之用則生長收藏也在天之元時之春物之生其
在人則仁乎毉也者仁之術也䝉莊氏有言醫門多疾
蓋以有疾者必趨於醫之門如積隂之物競向於春陽
鬱結之氣亟求其和適也當夫春之三月和氣發陳天
地俱生萬物以榮凡六氣十有八候無非春陽布發生
之令天氣應人飬生之道逆之則有所傷而氣少不足
以奉夏長之令焉夫春陽之氣既乖則夏無以為蕃秀
而奉收秋無以為容平而奉藏冬無以為閉藏而奉生
是知一春之氣三陽之和流通於九月之中散見於十
有八氣五十四候之内何者而非一春之和哉古之至
人知乎此理故保穉陽於來復之始暢全陽於交泰之
時所以培三時之本為萬物之先以固其根以滋其苗
以復其命有由然也是知一春為四時之本一和為萬
物之原人能斂天之春以為一心之和和其運調其化
析其鬱氣資其化原復其所主先其所因髙者抑之下者
舉之有餘者折之不足者補之佐以所利調以所宜治
寒以熱治熱以寒氣相得者逆之不相得者從之如此
則不和者和矣夫春氣之和自然之和也而人使人身
之和亦如春之和焉此其所以為萬物之靈而能輔相
天地之所不及也歟但其職有崇卑故所及有廣狹耳
推原所自雖由於神聖工巧而實本於虚靈知覺之心
是故風寒暑濕燥火天之六氣也喜怒哀懼愛惡欲人
之七情也六氣不為淫所勝則天之氣和矣七情不為
欲所乖則人之心和矣和也者天下之達道也自謹獨
而精之以至於應物之處無少差繆而無適不然則雖
天下之大萬物之衆亦可使之各得其所而懽忻交通
矣况夫一人之身也哉予也以儒而論醫既本醫之說
以為堂說及其末也請以儒之道終焉繼君之後者居
斯堂誦斯記尚存孔思之心以衍軒岐之術哉
　重編瓊䑓藁巻十七
欽定四庫全書
　重編瓊臺藁巻十八
　　　　　　　　　　　　　明　邱濬　撰
　記
　　世德堂記
瓊城西郭大姓沈氏其先越之山隂人在宋有諱翥者
仕為户部侍郎咸淳中謫官來瓊子孫因居澤山之龍
井村國朝永樂中始遷於條塘之黃瀛後又遷於壠窩
是為今居侍郎公之五世孫悌所葺也悌號瓏窠居士
為人質直而好義獵涉書史善議論喜歌詠家饒於貲
未嘗凌人傲物雖不孜孜於學問然其所存所行率多
合於理成化壬辰以舊居卑隘乃改卜於髙爽之地既
落成適予曰翥字子羽號秋磵則始來瓊者也十世曰
顥字清淑山隂教諭曰頥字養正以䕃補將仕郎曰興
翁字復古又自瓊復越五世以下至頥皆塟雪㠗惟顥
與興翁塟黄枋焉十一世諱祐字仲和十三世諱存性
國初本府儒學訓導生子衮乃居士父也惟沈氏自宋
以來至於居士蓋十有四世而居瓊則六世矣世世以
徳相承其為基也甚厚而固至居士又能拓而大之培
而益之雖功名事業不逮昔人之顯赫然而貲産之豐
規模之逺先業賴以維持後人得以慿藉繼此以起者
安知其無若秋磵翁者之出於其間哉所以然者前人
以一德而立其基後人以一德而嗣其業自兹以往至
於千百世之乆心非仁不存事非義不為處則為孝子
出則為忠臣本仁義以相傳衍宗支於悠乆何者而非
自此德中來耶予家於居士有世好而伯兄伯清於居
士交莫逆視予昆仲殆所謂異姓兄弟者也予叨官禁
林以文章為職業於凡天下士夫有所述作必假筆於
予顧於通家之好獨無一言可乎朝退援筆書此寓歸
付居士子淵源清浩朝夕玩焉且以示其後之人於無窮
　　鍾秀堂記
秀鍾於天乎地乎人乎鍾以天若箕宿為說昴精為何
是已鍾以地若山以東相山以西將是已鍾以人若髙
辛有元髙陽有凱是已要之禀隂陽之粹和孕山川之
精華襲先世之芳澤妙合其三凝結於一儲蓄於厥中
穎出於其類夫是之謂鍾秀歟昔嵗在辛酉祁門程公
顯擢秀京闈來歸邑里邑大夫顔侯表其門曰鍾秀蓋
於三者之義兼有取焉後公果以進士乙科掌百里文
教超拜王相綽有令譽顔侯所以表門之義至是益驗
矣景泰甲戌公之子泰承其家教登名黃甲拜地官屬
乃者荷天子厚恩錫誥加封其親公於是時亦以耆艾
致事家居泰因取邑大夫所以表門者顔其所居之堂
間命予記嗟乎秀之所鍾豈偶然而已哉不得乎天則
其禀氣也弗醇不得乎地則其賦形也弗厚不得乎人
則其為德也弗類然則程氏所以鍾厥秀美者抑亦有
由矣蓋以方今聖明繼出氣運還淳化行於上物生於
下無非得其清明淳厚之氣公家新安又在天子畿甸
近地山川之勝宏偉非常其所以含靈發祥又非偏州
下邑比而公之先世自忠壯公而下代有顯宦所以鍾
而秀美者蓋兼三者而有之不誣也吾知秀之所鍾不
獨在公固已見於公之子矣由是而孫而曽而𤣥以至
百千萬世焉蓋未艾也是為記
　　思補堂記
古之君子其心無斯須而不在民也故雖處山林之深
邃廟堂之崇髙而其心恒周流乎荒凉䝉翳之野陋巷
窮閭之中鰥寡孤獨飢寒流離疾苦悲啼之處惻然如
身在其間耳聞其聲目擊其事為之委曲思慮必使之
得其所然後已况親為牧者乎親為之牧則目親見耳
親聞身親在其間而不一動心也以為深思逺慮則是
忍人也豈所謂民之父母乎且父母之於子鞠之育之
出入顧復之念其飢寒䘏其勞苦防其疾疹而又為之
營貲産以養其生延師傅以成其業凡可以紓目前之
患而豫為他日之地者無所不用其心焉今之為民父
母者果能如是否乎不能若是冐父母之名而不能盡
父母之道者也不能盡其道而徒欲責民之盡子道以
事乎我難矣父不慈子不可以不孝在天屬則然也吏
之於民非天屬也受君命耳受命而來居其位以子乎
民民父母我我不能用君命以子之且虐之焉一且奪
其命以畀他人則我塗人也前則父母我後則塗人我
無他視君命之去留焉耳然則為民父母者可不思所
以盡其道哉淮隂畢君玉以名進士知曲陽縣之又明
年政行恵流民心浹和乃為燕居之堂於㕔事之後扁
曰思補蓋取前令朱君伯堅所改亭名也亭舊名環翠
洪武中朱君重建而易以斯名今亭亦廢矣君距朱君
後七十又二年如為此堂而有取乎其舊名者蓋思所
以補報乎朝廷也噫知愛乎民則知所以忠乎君矣予
因君之請而為之記如此使凡世之吏兹土而居兹堂
者尚因予言以思君之恩於無窮
　　冲和堂記
廬陵郡之北有山巋然紆徐而環抱曰種山山之下有
夀藏焉穴土而甃之以甓又築室其間扁曰冲和邑之
義官陳君朂讓豫為藏衣冠之所也既成以書來京師
俾其從子秋官郎中時莊求記其事而屬筆於予予聞
老氏有言萬物負隂而抱陽冲氣以為和嗟乎豈獨人
哉山川亦然故凡天下之山其脈皆發於西北而綿綿
起伏以至乎東南西北隂也東南陽也而扶輿清淑之
氣實流行乎其間如人之生也面陽而背隂而清明純
粹之氣寓焉人之與山其抱負之形冲和之氣一而已
矣山而聚扶輿清淑之氣其為山也靈人而得清明純粹
之氣其為人也賢人之所以賢者以其鍾是山川之氣
也是氣也出於天凝於地融結為山川而發露於人人
得是氣以成質質由是氣以聚散其聚也出於是其散
也亦必返於是散清明純粹之氣返扶輿清淑之原冲
和妙合絪緼無間殆將周流太虛以復歸於太極無極
之真矣乎不然則發而為卿雲蒸而為靈芝凝而為貞石
不可知也陳君以是名其室其庶㡬所謂復命之常知
常之明者乎觀於此可以知其為人焉於是乎書
　　葑溪草堂記
古之君子存心也豫其志卓然有以定乎其中其理躍
如有以見乎其前是以其進其退皆豫有以為之地而
不茍右都御史韓公吳人而生長于燕既仕而始復於
吳治第於葑溪之上蓋豫以為退休歸宿之地也其園
林池沼之勝甲於吳下世擬之以李衛公之平泉莊司
馬公之獨樂園君子謂其有西洛之勝而無贊皇之竒
云中為草堂數楹公自記之間以書來俾予記其後昔
諸葛武侯隠居南陽不求聞達感昭烈三顧之勤奮然
為之畫策凡其宰割山河三分天下其規模布置一
一皆草廬中語非豫有定見能若是乎及其相昭烈以
區區一隅之蜀當吳魏之強身都將相手握重兵自校
簿書罰二十以上皆親决之固若不睱為私計計者然
於成都置田十五頃種桑八百株固以豫為退步之地
以見君子之出處進退固未嘗有心亦未嘗無心當無
心必為之時已留心於事中方有心應用之際已置心
於物外未進而豫進之之資未退而豫退之之具是以
其進也道前定而運用不窮其退也志前定而勇决無
疑古今豪傑之士所見皆同蓋如是今都憲公受朝廷
委託之重付以嶺海數千里之地十數萬之人凡居是
邦耕於野戍于邊處於室家行於道途者咸恃以保障
覆育之生者恃以食死者恃以塟喁喁然嗷嗷然仰公
以為命惟恐一日公去而我無所恃以為生孰肯一日
釋公去哉矧上方倚注將大用之以溥其澤於天下天
下之人求所願欲而不遂者亦争欲得公以専其恵於
己而不可得傾耳而聽翹首而望者在在而有公炳㡬
先物非不知人不已釋而已無可去之理然猶汲汲然
豫為决不可得之計者其亦武侯之意歟公自為記所
以紀其創置之始末布置之規模與夫生平成立之艱
難後人保守之當謹者固已詳且盡矣予毋庸置喙於
其間行將北上道吳由登魏公醉白之堂以求温公之
所獨樂者以致髙山仰止之意云謹先此以記
　　東郭别墅記
太子少保户部尚書殷公世居涿城之西其先考贈尚
書公以郡文學歸老故鄉嘗於城東營别墅以為娛老
之地至是公以年至乞致事䝉恩來歸乃即故址起其
廢而新之四周有垣中有亭汲有井蔬有畦補其缺而
浚其湮凡昔所有者悉復其舊又加闢焉曽未㡬時蔚
然成林遂擅涿郡一時園亭之勝既而以書來屬予記
曰某以正統己未進士歴官户部主事兵部郎中進貳
通政兩知府事陞山西叅政左右布政使入副都臺兩
巡邊方叨備六卿再掌國計輔儲宫至是休致終始仕
途㡬五十年或南或北時内時外大約通朝籍之日居
多所居之鄉宻邇宫闕急馳之騎朝發夕可至然拘於
職任不敢顧其私今幸天假我以年佚我以老皇上優
臣以閒使得以桑榆之景遂其田園之樂以終先大夫
之志幸莫大焉向同朝時曽屬吾子豫為之記既䝉以
諾今幸復其舊規成其素志幸勿食其前言竊惟古之
仕者不出其鄉家有定居仕有世禄王朝卿士皆出自
畿甸大者食采地小者給恒産外自侯國入者無㡬焉
故凡仕於國者得以不廢其家唐宋盛時朝臣自遐外
入仕者晚而休致率居陪京或别都唐都雍其士夫多
居陜洛同華宋都汴其士夫多居洛睢陳許其間亦有
仍居輦轂下遇行大禮猶與陪位我朝雖並建兩京而
南北相去縣逺士夫解官者率逺歸其鄉一出國門瞻
望闕庭如在天上回思舊逰如隔人世人生何幸而生
畿甸之間列職朝行雲山伊邇歸老鄉邑天庭咫尺仕
如不仕休而不休焉一何幸哉公家近甸世有田園之
樂年甫弱冠即舍之而仕今則年屇古稀矣始得來歸
以復其故業遂其初志徜徉樊圃之中偃仰林亭之上
席落落之長松裀茸茸之豐草易朱絃以山溜代黄封
以石泉享夫清間和樂之適以償夫奔走叢脞之勞嘉
時令節天朗氣清陟崇丘以引嶺立黄庭而延佇瞻天
闕於紅雲紫氣之中仰宸居於太乙勾陳之上目擊而
心存予固知公之心無一日而不在國也亦何異於公
疇昔之在朝而於其私家也哉古之君子不以逺近易
其心不以豐約改其節公蓋有焉故予今為公記略其
景而原其心
　　偏凉汀亭記
太行西來數千里環帝都而東又數百里散一支南出
為平灤諸山灤河自塞外迤邐東南行入平灤境始益
大去灤州城北三里許横渡山下是為偏凉汀汀處衆
山間據川流之滙山之列其旁者若魯若巖若紫金瓦
嶺之屬叅錯連亘狻猊踞而龍蛇走其間林壑幽勝草
木葱蒨水之經其下者若漆若沮若清水肥河之類下
流胥㑹膏黛渟而綺縠張其間鳬雁翔集鱗族潜泳是
誠一郡之竒觀也昔人鑿石通道因山建亭嵗乆而圯
近時中貴人重為修築然未殫厥美也乃天順庚辰御
馬監韋公將命道兹因舊加髙下為闤門上為新亭規
制宏侈丹碧照映登臨眺望一目千里山若増而髙水
若増而深與夫風景雲物之美咸若踴躍奮迅而突出
也知永平府事古相周侯晟按屬至斯慨然嘆曰是不
可以無紀乃以書走京師徴予記予復之曰山川信美
矣景物亦竒矣矚目之頃可以盡得之奚用記為哉然
有不可不知者蓋兹地在古為孤竹國漢唐時皆屬内
地及至五代初始屬於契丹始終四百五十餘年當是
時山川如故而其人則貿貿焉習而不覺也乆矣人倫
日用之常尚不可得而有况有所謂山水登臨之樂者
哉幸而我髙皇帝再造天地大正疆界兹地始復於古
職方氏今日二三君子得以於此因勝地以恣竒觀可
不知所自哉登斯亭也見行旅徃來於此以車以舟而
無水陸之虞居民環處于此或田或漁而遂生育之樂
近而瞰乎城市官寺屋宇衣冠文物如此其盛逺而望
乎邊徼城堞樓􁀙烽堠闗隘如此其固若是者孰使之
然歟要不可不知之也後之人有事過此而登兹亭者
其尚悠然而長思惻然而深慮矣乎於是乎記
　　半山亭記
廬江縣治之西一舍許有山曰黃銅邑人丁氏世居焉
形勢迴抱風氣環合蓋一邑山川之勝處也峰巒列峙
中一峰巋然獨秀出於衆峰之表丁氏之居正據其勝
逺而望之蔚然深茂之中而棟宇簷楹蔽虧於林木之
間隠然為一鄉望也丁氏之彦繼仁甫以為既有幽深
之地以定其居止不可無髙明之所以廣其瞻眺爰於
銅山之半稍南處盤石之間占其形勝搆以為亭扁之
曰半山又曰盛世逸樂環亭四顧萬景畢聚仰而山巔
有龍王之廟俯而林麓有居士之祠古木千章喬松萬
本有隄堰以灌溉有河流以演迤真人世勝境也繇亭
而上直抵山巔允夫廬江之名山大川山若大凹馬槽
治父之類川若巢湖黃陂沙河之屬矚目之頃皆可以
一覧而無餘嗟乎居半山之間而享全山之勝非徒得
此一山之景而凡廬江一邑之竒無不在焉又非徒得
其一邑之竒而凡廬郡二州五邑之勝無不盡焉丁氏
世居於兹受其山川風氣之全而専有一方之竒勝豈
非居得其地耶居得其地又能據其勝而享其樂丁君
其亦可人哉君名恕繼仁其字淳篤而坦夷鄉里稱為
善人蓋隠而有德者也其子鴻臚寺序班某介其姻地
官主事王克常求予記惟昔王文公以半山老人自號
而繼仁之名其亭偶有以合之蓋無心而𡨕㑹也半山
老人一生汨沒於聲名榮利之途迨其晚年退居金陵
始得半山而憩息焉豈若繼仁生於山長於山出入起
居昕夕周旋於林泉澗石之中未嘗一日離也名曰半
山而實得夫衆山形勝之全其文章功業固不敢望古
之人然其所居之山之名偶與之同其山間所有若雲
若霞若烟若霏若水石若草木若花卉若鳥獸蟲魚有
天然之趣有自然之景有適然之樂取之而不見其窮
玩之而不厭其煩用之而不知其虧蓋自㓜而壯壯而
老無一日而不在兹山之中身居其半而目極其全身
享其實而心樂其適而又傳之子姓世世無窮古之半
山老人有是哉無是哉有與無不必計姑為之記俾其
子寓歸畀繼仁勒於石而寘諸其亭之壁以遺其後人
　　松軒記
増城曽君三省世居邑之槎岡隠居自樂平生於物無
所嗜好性獨好松環所居樹松千百株搆屋其間扁曰
松軒朝夕吟嘯其間歌曰松葉菶菶兮花菲菲花以釀
酒兮充吾飢我且醉飽兮焉知是與非又歌曰松樹偃
蹇兮隂檀欒據樹以哦兮䕃隂以眠卧起其間兮聊以
終吾年歌罷飲酒獨酌半酣支頥以卧如是者日以為
常熈熈然陶陶然不知天壤間物何者足以當此也君
之壻進士吳君澮觀政京師毎以語予未㡬其子瑞來
視進士君因承君意以記見請予聞人各有所好而其
所好者徃徃皆其氣類之相似意趣之相孚者不茍然
也予雖未識君即其所好以想其為人意者其人必禀
受不偏超出羣類如莊子所謂受命獨青者歟禮以制
心確然堅固如戴記所謂有心者歟持守堅定不為物
變如夫子所謂後凋者歟不然何其於他物一無所好
而於松焉獨好之篤也如此詩曰維其有之是以似之
君之謂矣夫似之斯好之好之斯樂之樂之之至則物
我兩忘彼此交喪物其我乎我其物乎混混然合而一
之矣不可得而知之矣君之於松也殆有得於此矣乎
不可知也請書此以為記進士君曰唯遂書之授瑞歸
以遺君寘諸軒間(天順/三年)
　　梅軒記
即一物之㣲而可以觀世變之大者吾於梅有感焉梅
之為物著於書咏於詩雜見於騷人文士之所賦詠然
其初也不過用其實而已馴至於後世始顓於華顯而
實之用㣲矣嗚呼天下物豈獨梅哉梅其小者耳由小
可以觀大矣有能於波頽瀾倒之餘而有斂華就實之
見豈非有志之士哉寳安袁生秉彛搆軒數楹以為藏
修之所於軒之前植梅數本當其盛開之時恒指以示
人曰吾非有取於是蓋將俟其實以為和羮之用也噫
觀於是言可以知其志矣人皆務其華我獨斂以實人
皆騖於文我獨篤以行不混俗以同不隨世以趣蓋有
志之士也嗟夫天以隂陽五行化生萬物而賦其全於
人有仁義禮智信之德有父子君臣夫婦長幼朋友之
倫有聖賢以為之師法有經史以為之軌範顧皆置焉
而罔知所以用功乃指一草一木之㣲囂囂然以號諸
人曰是物之趣有契於予予取而法之也豈非妄歟且
冷蘂疎枝何有於吾之性情淡香疎影何預於吾之身
心折枝以贈何似乎簡書踏雪以尋何資乎日用巡簷
索笑何為也竹外一枝何好也世之學者動以師法孔
子為言孔子刪述六經而梅兩見於詩書皆以其實也
而後世之所以愛乎梅者則以其華焉是則孔子不足
法詩書不足取而何遜林逋之徒真可慕也豈不悖哉
君生也可謂能學孔子者也觀此一事可以知其餘矣
他日用於世幸毋易兹志生之仲兄户部君秉中予友
也命予記其軒故書此以復之且以致吾感云
　　林軒記
順邑之大羅鄉文溪之上蔚然衆木間有宅一區曰林
軒邑人黎君平叔棲息之處也文溪地宜木木生其間
者非一類有其林可為棟宇者可作舟輿者可備器用
者又有其實可供食茹者其華葉可供觀玩者凡地之
所宜無不有之君卧起輙著屐持杖循行衆木間縱横
周折隨其意之所如且行且咏少倦則歸偃息軒中嗚
嗚然作吟哦聲不少輟既而洞開八忩憑䦨四顧喟然
嘆曰天地如許之大而我棲息止於一軒一軒之寓止
於一林何其小也又自解曰我寓軒間軒寓林間林寓
嶺海間嶺海寓天地間天地寓太虚間由是觀之吾軒
亦豈小哉且不聞地之五土乎山林其一土也又不聞
造化之五行乎木其一行也木以成林而我之軒居林
間于焉以俯察地理以仰觀天文天之生地之成作酸
之味曲直之性積小以髙大之勢其樂豈下於古人哉
古之人如孔子所植之檜恵施所據之梧莊生所稱之
椿吾之林有之伯夷所食之薇屈子所紉之蘭商皓所
茹之芝吾之林有之王子猷所種之竹陶處士所採之
菊林君復所愛之梅吾之林有之以至楚頌之嘉樹蜀
賦之側生漢史之蒟醬吾之林亦皆有之然此之所有
皆一物之竒一事之用若夫南郭子綦聞大木百圍之
竅穴而有以見夫之調調之刁刁然庶㡬齊乎物歟慶
梓齊以忘其枝體入山林以成見鐻庶㡬疑於神歟有
虞氏居深山中以與木石居庶㡬忘乎我歟夫然是能
以一而盡萬精其麤大其小而㑹萬于一也哉君之子
暹以進士舉來京師述君言請予為林軒記予不識君
而觀暹之彦而有文立志髙逺異時秀窮林而風聲聞
四海者其在兹乎於是乎援筆廣君意為林軒記授暹
歸書于軒之壁
　　博雅軒記
學不可不慱慱而雅焉斯為可尚羊城吳永年氏搆軒
以藏修左右列書籍自六經以下史傳子集凡世所有
及力可致者無不咸在永年日居其間蚤暮孜孜口誦
心惟取凡古之聖賢格言至訓名臣端士宏規懿範可
師可法可為鑑戒者識之於心體之於身行之於家而
又豫蓄以為他日從政之用若夫詭道悖德之談荒唐
繆悠之說一切棄置不復少寓目焉嗚呼其志可謂大
矣嘗求工書者書博雅二大字揭楣間今年為有司勸
駕來京師介其姻林宗敬求予記予惟自有書契以來
文籍之存於世者日新月盛出則汗牛馬處則充棟宇
不為不多矣然而飾邪說文姦言矞字嵬瑣者有之矣
縱性情亂是非恣睢利岐者有之矣不法先王不是禮
義而好怪說甚至察而不急辯而無用多事而寡功者
有之矣劌目鈢心搯擢胃腎鍜鍊於一字一語之間以
為工巧取黄妃白神出鬼沒聽之則固成章若可嘉要
其歸宿則漠然無所用於世者有之矣悖逆天理滅絶
人倫肆為𢎞濶勝大之說汗漫不經妖誕幻惑不言六
合而言其外不言當世而言世之未來者有之矣若是
者大之不可以理天下次之不可以理一家小之不可
以理一身縱無一不通無一不知奚以哉此君子之學
所以貴乎博博而尤貴乎雅也是故道隂陽之書莫雅
乎易彼京房焦贑之災異非雅也紀政事之典莫雅乎
書彼汲冢竹書之竒怪非雅也理性情之辭莫雅乎詩
彼風雲月露之蕪穢非雅也正名分之史莫雅乎春秋
彼擊排冐沒之偏黨非雅也謹節文之儀莫雅乎禮彼
委巷綿蕞之駁雜非雅也是五者雅正之經也傳之萬
世而可行行之無弊者也其他如儒先之駕說史氏之
紀載詩人之詠歌亦或有爾雅者焉於此乎博而求之
求而擇之擇而服之以為身心家國之助斯不亦尤可
尚乎哉
　　稽古軒記
天地有初也生民有初也凡天下之萬事萬物亦莫不
有初也自吾有生之前以遡夫天地生民事物有初之
始皆古也今時所謂古乃昔時之今非物有古今也時
焉而已昔文公先生作小學書以教萬世始於立教繼
以明倫敬身而終於稽古蓋歴傳記接見聞紀述古人
之嘉言善行以實前言也人生八嵗入小學則以是敎
之所以端其趨向廣其見聞而示之以法則也海南節
使周逺士毅自㓜開敏異常方入小學時從師讀文公
是書則慨然興起知所嚮往稍長嗣祖職以僉衛事公
暇輙親近儒生購求書籍庋於軒窗之中時㑹師友以
講閱焉扁其軒曰稽古蓋有取文公立教之意也以予
鄉先逹與厥祖廣平公為夙契世有通家之好求予文
為記予惟稽古之言始見于虞書之堯典舜親授受於
堯僅再世也虞廷史臣述堯之事遽以稽古為言由是
觀之所為古也者非必閱世乆逺也則雖父子易世之
間咸可謂之古也雖然古豈易稽哉昔秦延君解堯典
粤若稽古殆三萬言自堯至舜一代尚然况生千載之
下而欲考千百載以上之事世代遼邈典籍浩繁必欲
一一以盡之非窮晝夜竭心思耳目之力一息不容少
懈者豈易能哉是以古人有近思切己之說焉士毅出
自武胄食世禄以為武官所業者武事所聨比者武將
所統馭者武卒近而思之切於己者尤在武焉予願士
毅公退之餘渉獵討論之際逺歴乎傳記近接乎見聞
以求古人之嘉言善行究諸心而服行之無斁焉古人
嘉言有所謂委質為臣無有二心也食人之禄則死人
之事也己所不欲勿施於人也躬自厚而薄責於人也
臨事而懼好謀而成也貴謀而賤戰必為不可勝以待
敵之可勝也毋恃其不來恃吾有以待之毋恃其不攻
恃吾有所不可攻也古人善行有所謂説禮樂而敦詩
書者與士卒同甘苦者以全取勝先計而後戰者先國
家之急而後私讐者雅歌投壺雖在軍旅而不忘俎豆
者蕩佚簡易寛小過而總大綱者擇古人言行而取之
以為吾身今日之用雖聖賢切問近思之學不外是矣
豈但一武將之事而已士毅勉乎哉毋徒慕其名而必
既其實也誠如是予知廣平公於九原之下聞其孫能
稽古論以服行之又聞予以言而奬勵之地下有靈殆
將粲然而撫掌矣乎於是乎記
　　清風樓記
清風樓在蕪湖縣治之北俯瞰大江乃前御史黄公用
遜所居也其地舊名驛磯宋人嘗建驛置于此成化初
元邑令陳侯源始于此立蟂磯劉夫人行祠祀三國吳
大帝妃越若干年星沙劉侯廷式以進士來知縣事於
祠前隙地備樓四楹取東坡清風閣記之意名之功未
就緒召入内臺而東廣林侯世逺繼其後乃落成之樓
蓋為黃公建也而名之以清風者豈非以公之平生風
度澄澈而有似風之行水乎夫風無往而不在於水也
尤為清焉萬里長江之濵搆為髙虛之居縱目以為廣
大之觀處身既髙寓目斯逺當夫天朗氣清之時長天
無雲一碧千里清風徐來㣲濤蹙而成紋旋流迴而成
渦湛波澄而徹底真天下之竒觀也亦天下之真趣也
天光雲影徘徊上下紓徐演漾以汎之軒忩欄楯帷幔
之中出入懐袖披拂衣巾透徹於胸膈毛竅之間無一
㸃塵濁氣水既清矣風亦清焉矧樓居主人禀乾坤清
氣擺脫乎塵氛埃壒之外清風髙節慕尚古人而一時
宦寓凡為創建及㳺從者何者而非清髙絶俗之士哉
夫江自岷山而下至此萬里矣放乎虛空棹乎無垠而
聚此江滸尋丈之樓矚目之頃而風水之極觀於是乎
備方公年少時乗長風破巨浪縱其所如一日千里所
至人仰望其風裁蓋凛凛然中年以來收其湖海之氣
於此一樓之間風力劣於前而目力則優矣風聲雖不
逺而受用則無盡藏矣以此較彼略亦相當雖然與其
得彼也寧得此予指日南歸道于湖方將登公之樓以
挹長江之清而共享此快哉之風尚期相與賦之
　　長樂居記
出瓊城而南㣲折而西㡬三舍許有地名曰北衝蓋古
所謂羅源璞鄉也有氏王者自閩而來居于兹不知凡
㡬世至王君才者淳謹而明爽幼以民俊鼓篋鄉校既
而以親老宗單主祀者乏人言于有司歸隠焉恒自嘆
曰士大夫生天地間當為天地間用然後為不負天地
之所生進則表率乎天下退則矩範乎一鄉不但己也
吾少有志世用然而卒不致其用用於天下吾無其位
與地與其時固不得以行吾志若夫由吾一家而逹於
吾鄉井之間吾身之所在足之所履耳目之所及量其
力可以為揣其分所當為即其所居之地隨其可為之
事而樂其日用之天志雖不行於天下亦可以行於一
家一鄉也雞鳴而起盥𠻳之餘即披衣持杖循行階除
間迤邐而出於庭院園圃之中左顧右盻某地可畦某
地可畛某地可隴或宜于蔬或宜于果或宜于藥或宜
于竹于木某種可蒔或可以分或可以移或可以修飾
剪剔燥而灌之瘠而糞之穢而除之柔弱而扶持之欹
側而植立之然後呼童僕而命之隨其宜而施其功朝
如是暮如是今嵗如是嗣嵗復如是積之嵗年日計不
足月計有餘閱嵗乆乃大有所成就逺而望之蔚然而
成林近而即之井然有條理粲然相錯雜竹樹列而濃
隂野花發而幽香真人間勝景也乃引山泉倣蘭亭遺
製為曲水以為流觴樂客之所又於曲水之旁鑿為深
池池之中構亭以避暑池上闢為園雜蒔百花開軒其
間題曰適意暇日與客徜徉園中日以成趣倚軒以暢
幽懐登亭以避煩囂興䦨而倦則據石而坐草泛羽觴
於曲水中一觴一咏以樂其自然之天自幼而壯壯而
老無一日而不樂其間其樂可謂長也已矣非但自樂
其樂而又以是樂傳之子若孫若曽若𤣥百千萬年無
有窮矣乃總名之曰長樂居豈不名稱其實哉君之冡
子冕為有司勸駕來京師乃持君所自述者求予文為
長樂居記予與君同生海隅同為庠生予出仕而君歸
隠今俱白首矣凡予之所成就者他人視之固若有大
可樂者然以己視之恒見其憂而未見其所以樂焉王
君之志雖不克大行於天下而其所以安于一家充于
一鄉者則固優㳺而有餘寛綽而不拘從容而自如舉
目之間移步之頃何者而非其樂哉樂不徒樂而且至
於長焉樂乎哉王君足不出乎州里夢不至乎市朝生
於斯長於斯老於斯聚親屬於斯死塟祭於斯禮不云
乎樂樂其所自生而諺亦云人從生處樂王君歛其所
以不用天下之志而用之於一家一鄉聚景以成趣即
趣以生樂此其樂所以生生不已而至於長哉予不乆
歸老於鄉行將訪君之居而即其所以樂者而共樂之
君其肯分予以半席否
　　雲軒記
山東鹺司批驗大使朱珍公澤顔其居曰雲軒因以自
號蓋有取乎晉陶靖節歸去來辭所謂雲無心而出岫
之意也嗟乎人惟無心然後能應彼有心若既横一物
於胸中其未出也豫期於將然之先其既出也取必於
己然之際卒之期者未必如所期必者不能如所必至
於狼狽而歸者多矣此無他私心害之也蓋觀諸雲乎
觸石而出膚寸而合瀰漫乎虛空之間山林之衝草木
之岑蔚似砲車者似赤烏者似擘絮者似車蓋者似金
柯玉葉者似白衣蒼狗者油然而作竒形詭状體態不
一霈然而雨天下澤萬物何嘗有心乎哉雖然奚止於
雲天地之大亦無心而成化也聖賢法天時以屈伸時
行則行焉嗚呼物豈獨雲哉而陶子顓顓歸之蓋因其
偶然之見以寓其悠然之意焉耳公澤摘是名軒亦不
可謂無所見也予聞公澤少無宦情偶為公府所辟遂
循資以得今官蓋庶㡬所謂無心者則取無心之物以
為軒名以為己號不亦宜乎今年考滿來京師持予鄉
人鹺司知事馮君書求記於是乎書
　　留耕亭記
瓊大姓附城而居者東則稱唐氏唐氏世多賢至履正
翁尤仁厚長者嘗去所居一里而近平田中築土為墩
墩上搆草亭日登其間以督耕者以觀稼穡一日携諸
子逰焉屢顧而嘆時子彦宜侍側跽而問曰大人何嘆
也翁曰吾悲夫人家之盛衰不常而盈虛消息之理恒
乗除於其間也天地間萬有皆不可恃所可恃者吾
方寸間耿耿者爾試與爾觀之畇畇而芃芃環吾亭之
址以至於目力之所不可盡藐綿蒼莽之際孰非膏腴
之田乎是田也非一家所有也有之者固有世業數十
百年者矣又有不數年間而屢易主者矣或暫得而遽
失或失之未乆而遽復是雖無情之物而人家之成敗
興替恒必由之惟其得之也以義則能相與悠乆而不
失不幸而失焉亦將不旋踵而來歸矣彼得以勢以力
以計者卒反是鳴呼自某人席勢以凌其人之卑弱也
而豪奪其田自某人恃力以欺其人之孤寡也而吞併
其田自某人用計以乗其人之愚暗也而巧取其田田
今如故其人安在哉其子孫何如哉惟仁惟義可以乆
長凡其世澤之逺家慶之長昌衍而賢明既廢而復興
者皆自其乃祖乃父方寸中來也小子識之彦宜再拜
時翁之弟履信以衡州府倅致政家居聞翁言而韙之
曰吾兄之意其唐賀監詩所謂但存方寸地留與子孫
耕者與請摘其語以名其亭曰留耕翁曰然翁既捐館
彦宜以事來京師館於予泣以翁言見告且曰願有記
余翁之通家子也不忍辭遂掇翁語受彦宜俾持歸以
志諸其亭之壁時以語館閣中諸公咸嘆曰有是哉各
賦詩以美之凡若干首併附于左方(成化/元年)
　
　
　
　
　
　
　
　
　
　重編瓊臺藁巻十八
欽定四庫全書
　重編瓊臺藁巻十九
　　　　　　　　　　　　　明　邱濬　撰
　記
　　橘齋記
植物見取於騷經如蘭蕙菌桂離芷杜蘅之類固亦多
矣然徃徃因事及之雜見於篇章之間以寓其比興之
義未有專以名篇而特為稱述者也惟橘也則有頌焉
頌者美盛徳之形容先王以告成功於神明者也有非
他篇章可比靈均之於橘其推重之也如此則橘之為
物可知也己予亡友劉文羽之弟曰傳字文輔世其家
學醫者也以橘名其所居之齋兩京公卿大夫士咸為
賦詩今又求記於予予觀文輔所以名其齋及諸公諷
詠之意不過取蘓躭橘井之事焉耳今夫緑葉素榮剡
棘摶果今之橘即古之橘也有人於此摘其葉汲井水
以飲夫遘疾之人果能取效乎哉吾知其决不能也不
能取效而後之人猶且效之何也雖然古方有之其膚
之青者可以消食破積膚之紅者可以益氣利肺然亦
千八十二種中之一二耳果足以盡藥之用乎哉吾知
其决不能也不能盡藥之用而後之人舎其夥而取其
獨又何也予故願文輔近舎蘓仙之繆悠而上進於靈
均之髙古可乎是故守其恒心如橘之深固壹志可也
專其世業如橘之受命不遷可也自愼不失其吾謹疾之
心歟廓其無求其吾嗜義之志歟不寧惟是又必精色
内白以任夫道青黃雜揉以著其文及其至也則雖行
可師長如伯夷秉徳無私參天地亦可以馴而至矣予
也無似願歲并謝與之長友而不敢貳焉夫然則醫而
造於儒不徒技矣文輔念之哉是為記
　　潛齋記
予友庫部大夫陽君謙亨嘗過予謂曰吾之同窻友蕭
尚黻氏吉之白沙著姓自㓜有志問學嘗以所業尚書
試於有司輙不利既而鄂之屬邑蒲圻邑大夫聞其名
以經明行修薦為邑文學起至京師適有暫止之例遂
不果用居乆之幡然動歸思聞吾與先生交好俾代徵
言記其所自號潛齋者幸終惠之予聞古之作記者記
其規制及其歲月始末也姑以其義言之可乎夫潛之
時義大矣哉時潛而潛則其潛也不終於潛潛而不終
於潛則其潛也乃所謂不潛之地也是故伊尹潛於莘
野矣而不能潛於幣聘之時傅説潛於版築矣而不能
潛於形求之日以至吕望之潛渭濵及乎後車之載則
亦不能終於潛也是則潛也時也不終於潛也亦時也
聖賢之出處初何容心哉亦時而已雖然豈惟人哉而
隂陽物理莫不皆然日潛於夜至於旦晝則不能潛矣
月潛於晦至於弦望則不能潛矣雷霆潛於秋冬至於
春夏則不能潛矣與夫龍潛於淵蟲潛於蟄一旦祁祁
之氣興虩虩之聲起其能終潛乎是則時也者大而隂
陽不能外之小而昆蟲不能外之則夫人之用舎進退
豈能外之而有為哉今蕭尚黻氏以潛名其齋葢知時
之道矣乎然此特時之潛耳非所謂心之潛也盖身則
有時而潛有時而不潛而心則無一時而可不潛也潛
之時固潛也不潛之時亦潛也潛天而天潛地而地不
以隠顯而殊不以古今而異不以聖愚而間必如是然
後合内外一體用而有以為聖賢之歸尚黻氏其勉之
哉
　　進學齋記
潁州貳守清源髙君之家嗣曰昕君嘗名其讀書之所
曰進學齋今年春昕侍君来京師謁予文以為記嗟乎
進之一言為學之方盡於此矣予尚奚言哉雖為之言
豈能外於此哉然不知生之所謂學果何學也所以進
之者果何以用其功也茍徒以誦習古人之糟粕為學
則生固知之矣不必更求其説於予也生侍親宦游南
北有日矣請即生所見者以為生喻生閩産也自閩至
燕其道路以里計者殆將萬焉其所經之郡若邑不下
百十焉或舟以浮或車以載其所以為濟行之具者凡
不知其幾易焉其途中之所有身之所履而目之所見
者山川之流峙都邑之形勝闤闠之輳集舟車之交互
徃来而不己者不可以一二數焉陸有岐徑水有支流
或之南東或之北西者又不止於一焉地如此其逺也
履歴如此其久且艱也所見如此其廣也水陸之途如
此其多岐而可以旁通也今生之来也不中止焉不他
適焉而必至於燕者豈不以京師之所在乎使生不由
乎履歴不假乎舟車其能至乎此乎今日行之明日止
焉其能至乎此乎無也京師者譬則聖人之道也歴履
經行所以求至乎聖人之道也岐徑支流一技之能異
端之學也生之進學誠如生之来京師行而不已必至
其至焉立志之堅定積累之非一日聞見之廣且逺而
又不惑於他岐不安於小成則學之至於道也不難矣
敢以是為生記或曰生之於學也特欲講習討論而己
予以聖人之道語之豈所謂不凌節而施乎嗚呼學所
以學為人也人必如聖人斯能盡人道聖人人也我亦
人也以人學人何不可之有或者退因書以遺生俾其
寘諸齋壁朝夕玩焉
　　竹坡記
竹之為物取象於易任土貢於書播詠歌於詩具儀物
聲音之制於禮樂植物之見録於經也莫備焉是以大
雅君子寓志於物者恒有取於斯安成呉先生掌教南
雝時齋居之旁有積土如坡然坡之上有竹十數竿散
隂覆軒墀間先生退自彛倫堂諸生執經問難者日造
齋下憇竹之隂以俟先生之誨當天日晴明之時清風
徐来緑隂滿庭先生布席於兹橫經其前諸生鴈行立
以序進而質所疑讀易者以蒼筤問讀書者以篠蕩菌簵
問讀詩者以青青籊籊之義問讀禮者以箭筠笏本管
籥簫簧之類問先生一一答之盡其詳諸生充充然各
有所得也乃揖而退先生語侍者曰向者之問殆有啟
於吾心矣乎吾平生於物百無好也獨於竹焉嗜之不
翅義理之恱吾心六經者義理之所自出也而竹之用
備焉吾之所以取於竹正以是耳向者之問非徒啟於
吾心殆有所契矣乎小子識之於是以竹坡二字掲諸
齋居之楣因而以自號焉明日諸生聞而嘆曰先生六
經之宗師天下學者所取正焉者也本六經以取竹一
洗晉唐以来詞人墨客之陋其諸異乎人之愛之與自
是相率咸以竹坡先生稱先生焉未幾朝廷以纂修事
召先生来史館予忝在執筆之末先生間以語予且曰
竹無處無之南雝吾不復徃矣兒子輩知吾所愛在此也
乃於家居壺丘之東營齋居築土坡植修竹與南雝等
以待吾之歸老也幸子為吾記之予不敢以弗文辭因
次第先生與諸弟子畣問以為竹坡記俾天下後世知
以六經取竹者自先生始
　　栢庭記
増城有隠居之士廖其姓植栢滿庭日哦其間客至則
曰子姑去毋溷我吟思徐徐于于樂以忘憂亦猶崔丞
之於松也客有来京師舉其事語予者請優劣之予曰
廖君則優矣客曰何也予曰君隠者也不事事而自適
其適宜矣彼食君禄佐其長以牧其民顧乃窮日力以
吟哦漫不可否事自為計得矣如民何是則君為優矣
客拜曰先生之言韙矣敢請一言以記其所謂栢庭者
可乎予曰古人所謂記者所以載其建置之規制紀其
歲月之始末今廖君植數栢於庭除之間非有規制可
載歲月可紀也焉用記為哉子意不過欲推明其志操
之所在而已君乎得無欲厲其堅貞之節以守其歲寒
之操矣乎若然可謂有得也已矣彼其百花之艷冶衆
木之敷榮非不可愛也人皆兢之而君獨不之取焉謂
非有所得不可也然則何得乎禮不云乎禮之在人也
如松栢之有心也志其在此歟傳不云乎歲寒然後知
松栢之後凋也操其在此歟請以是記之如何客曰他
人有心予忖度之先生之謂也請書之遂次第其與客
言者以為栢庭記廖君名某所謂客者其甥太學生顧
華也
　　雪筠記
南海豐林鄺昱時裕客京師介予友林宗敬求予記所
謂雪筠者且言其平生於物無所好獨於竹深嗜而酷
愛之而於雪猶竹也因取以自號予惟嶺南固多美竹
而雪則非其地所有者今時裕兼取而並言之豈亦有
見於古人觀物之學心其理而不泥其迹者歟古之人
有愛竹者曰王子猷其居呉時每聞士大夫家有佳竹
徑造其下諷嘯乆之及主人出延則不顧而去暨其在
剡雪夜乗興泛輕舟訪戴安道既造其門興盡遽返方
其諷嘯之時不必有雪也乗興之頃不必有竹也然而
以一人之心愛可以見二物之趣同得其一則其理固
以均寓於其中矣政不必兼而有之也彼方士有為雪
齋者乃灑粉於草木之上以象飛雪之集則是有見於
目無得於心也然則所謂見者豈眞見哉時裕向之居
越環所居皆竹固見竹不見雪也今而北游幽燕當盛
寒之時寓多雪之地則又見雪而不見竹焉夫不拘於
迹而惟理趣之求假異以㑹同因此而得彼非眞有見
者不能也噫見所見於無見之境非獨有所見且亦有
所得矣予故不辭而為之記云
　　筠莊記
瓊城之北有大族曰曽氏曽氏之老曰伯崇翁翁敦徳
樂善性無所嗜好惟於竹酷愛焉環其居數畝不他植
猗猗然左右前後皆竹也監察御史致仕唐公汝濟嘗
過而題之曰筠莊唐公既已去世而翁今春秋亦六十
有四矣未有為之記者以濬其鄉人子弟也屢以書来
京師徵記且曰子以文學遭際盛時官館閣凡天下求
文者皆輻輳於子况吾鄉人之老者又子之執友乎吾
莊之記子毋庸辭濬得書閱畢泣而言曰公與先君子
同生乙亥年而先君棄不肖於今三十二年矣平生故
人存者無幾其同年生而相厚者今惟公一人在濬兄
弟視公如父雖委之以力不任之事尚不敢不盡其心
况鉛槧之末素謬為衆所推者乎第恐寡昧言不足以
逹意無以副公命耳遂强成之夫天地間植物根而幹
幹而枝而柯而條而葉大率相似惟竹獨與他物不類
亦猶君子在衆人間為獨異耳古人稱之為君子良以
是夫環公之居森森玉立堅勁而有節虛直而無心或
潤澤而有文或䟽通而不俗何君子之多也孔子曰魯
無君子者斯焉取斯信哉吾知公之起居食息吟嘯歌
詠左挹其袂右拍其肩前瞻而後顧無非君子也雖以
齊之稷下漢之汝頴晉之㑹稽不是過焉為公之子若
孫者生君子之林薰君子之徳如麻生於蓬然殆將皆
為君子之歸乎濬家距公莊所不三四里異時䝉聖恩
得賜告歸覲故鄉行當撰杖屨從公後以觀所謂君子
者尚能為公賦之姑先此以記
　　愛竹居記
古之人以竹為用至後世始以竹為玩焉自黃帝命伶
倫取竹於嶰谷以為律吕虞庭之韶笙簫與焉至周則
竹之用備矣或以為簡或以為笏或以為籩無非以為
用也漢魏以来猶然晉世始以風流相尚不事實用於
是有竹林之遊然猶未聞有愛之者愛之者實權輿於
王子猷自是厥後騷人逹士聞風相尚取以為號用以
比徳慕其虛者有之尚其節者有之而愛之者益多矣
廬陵劉君隠居不仕他無所好性酷愛竹環其所居間
植竹數百竿命其里曰金竹至其孫章不忘先祖之所
好因自扁其所居之室曰愛竹盖以先祖手澤所存非
若晉人之愛也昔蘓長公有云醉翁行樂處草木皆可
敬夫慕其人者於其所行之處一草一木尚且加敬之
矧為其後而於其先人之所親植者乎章之愛竹也宜
矣公之敬草木者尊其師也章之愛竹者念其祖也於
師也則敬之於祖也則愛之愛之仁也敬之義也然則
章之愛是竹也其亦出天理民彛之不容己者乎章之
季父郡博先生掌教吾郡今来京師命予為記故不辭
而為之云
　　桐墩記
墩髙丈餘去郡城東半舎許潁川陳君所築以樹桐者
也君之言曰吾性嗜琴每艱得器之良者而琴之材非
桐不利而桐又必石生者始佳生石矣未必面陽背隂
材不良故器不完噐不完故聲不揚此琴所以徃徃失
古人之意也然瓊地素不宜桐間有之多生於平曠之
野積隂之地吾用是擇勝於陽明之郊加石於積土之
巓樹桐十數本庶幾後數十年得其孫枝以用於琴或
可由此以得古人制樂之初意乎然非獨己用也凡吾
之子弟吾之族姻吾之交游吾之鄉邑吾之後人茍有
志於古音者皆於此取材焉可也間筆其言命予記之
予以丁卯之秋與君别隨計之京是時墩未培桐未樹
也歲辛未来歸僅五春秋再踵君堂則已嶄然以髙森
然可把矣以徃觀来不出十年其材皆中於琴耶數百
年不完之音殆於此復振耶絃誦之聲將由是洋洋乎
四海之間而旁洽逺邇耶異日士大夫間有以琴而追
蹤古人者必君也雖然為十年之計者樹以木為百年
之計者樹以徳木云乎哉君予同志友也名徽允諧其
字世為瓊人連試於有司不利今貢于春官云
　　南溪小隠記
東莞陳景輝氏世居其邑之圓沙面溪而築室以為藏
修之所或顔之曰南溪小隠間以事至京師介其友某
徵予記因詰之曰古所謂隠士非伏其身而弗見也閉
其言而弗出也藏其知而弗發也時命大繆也今君生
明盛之朝文獻之邦詩禮之族身際其可可以見也言
當其可可以出也知適其可可以發也時與命兼通非
若昔人之大繆不然所以興事造業以立久大無前之
基兹其時也顧乃深根寧徑與遺人棄世者同流何待
而隠與景輝曰不然某非有待而隠盖有頼而隠也使
某生也非其時處非其地出非其族方且膠膠擾擾之
不暇衆械箝其口百憂嬰其心一揺手而有桁楊接褶
也一舉足而有機穽坑塪也呌囂之聲日盈乎耳驅逐
之役日勞乎形鷄犬不得寧也室家不得有也雖欲少
憇以斯須焉不可得也尚何所頼以隠乎是則古人之
隠有待而隠也某之隠有頼而隠也此所以有小大之
别也乎予聞其言歎其遭際之盛而喜其識趣之卓也
乃筆其言而記之曰溪之原發乎某所又若干里至圓
沙景輝之室在焉室前則溪也是謂南溪小隠之云以
所居者山林異乎市朝之隠之大也景輝名章故約軒
先生某其父今霑化大尹景庸其弟也
　　䝉溪清隠記
滇南有隠士潘其姓某其名者家有别業名曰䝉溪因
以䝉溪清隠自號客有萬里来京師代求其記於翰林
者特以屬予予詰之曰古之人隠於溪者多矣潘君之
意果何慕乎唐人之竹溪隠於酒者也其意或在是歟
客曰此蔑棄禮法之為也非端人莊士之道君讀書好
禮豈屑為之哉晉人之武陵溪隠於僊者也意取諸此
歟曰此荒唐繆悠之説也非人倫日用之常君信道明
誼豈肯為是哉然則君之意無乃慕栁河東之愚溪乎
曰此逐臣遷客不得已而托焉者也君肥遁丘園無所
慕於外何有於托然則有慕乎杜少陵之浣花溪乎曰
此亂世孤臣不得已而寓焉者也君生際明時足跡未
嘗一出其鄉何有於寓是四者皆君所弗取也而其所
慕而隠者何居殆將隠居求志以待後車之載如太公
之釣於磻溪也耶曰子求之愈逺矣子以為太公之隠
於磻溪也有意以待文王之載乎抑遇文王不得已而
受其載乎子非獨不知君盖不知太公者也先儒有言
即其所居之位樂其日用之常茍出位而思舎日用而
他求知道者不為也子盍思溪之所以名乎於虖我知
之矣易之象上山下水曰䝉是溪也其水之出於山者
乎惟其出之於山故即卦象之似者以名之乎夫天下
之水其源未有不出於山其初出也未始不清䝉者水
初出山之象而清者水之本質也隠居之士潔其身於
塵垢之外澄其心於汙濁之表其有類於是與君之所
以名溪而自號者其有在於是與且將由是而果行育
徳以飬正成聖與抑其有子能繼其志如䝉九二之克
家故取之與若君者似亦有得於易者矣客曰君之志誠
有在於是子之言可謂得之矣請書以為記客謂誰予
友武定軍民府同知潮陽葉君也
　　東溪記
南海之佛山去城七十里其居民大率以鐵冶為業有
梁氏者世居其間獨業詩禮至名豑者性雅好山水其
所居之東臨溪水無間寒暑朝暮飽食後輙著屐踏晴
沙循清流且行且歌朝而歌曰溪潏潏兮流之東日光
逆射兮影漾其中我欲尋其源兮禹迹不可窮暮而歌
曰溪潏潏兮来自西顧兔下浴兮桂濕其枝我欲極其
流兮海若不可涯歌竟長嘯而歸日以為常客有過而
聞之者嘆曰向臨流而歌者誰歟盖聞道者也豈滄浪
孺子之儔歟及薄而視之乃皤然一翁非孺也走而問
之佛山之市市人無識者乃户訪之遇一儒生生物色
其人與其所以歌者乃笑曰此吾友梁東溪也斯人雖
不甚讀書而讀亦不求甚解然其所行所言與經書不
合者亦鮮故其形之歌詠者渾涵而窈深不用意而意
已獨至如此盖宣尼所謂善人者客忻忻然亦歌而去
歌曰滔滔汨汨兮天下皆然孰沿其流兮孰泝其源斯
人何人兮獨契其天其將為魚兮躍於淵抑將為藻兮
漾於漣孰引之進於川上兮我將與之後先東溪之子
經以鄉貢進士来京師介其友林宗敬過予求記其所
謂東溪者且道客所以歌之故予因筆之為記
　　牧庵記
旴江俞大有振明自㓜究心易學用漢京氏納甲法以
六十四卦三百八十四爻定人之吉凶悔吝而處其從
違趨避為人子言依於孝為人臣言依於忠如嚴君平
所云者乃就六十四卦中取謙之一卦三百八十四爻
中擇謙之初六一爻得孔子象辭牧之一言以自處扁
其齋居曰牧庵因以自稱振明㓜有用世志既而事多
不如意僅得掌蔡駙馬都尉家教予嘗延振明教㓜子
崑不幸殤亡振明因從予游暇日以庵記為請按爾雅
郊外謂之牧周官牧人小雅考牧牧畜者也虞十二牧
漢十三牧牧人者也詩所謂自牧歸荑易所謂卑以自
牧其牧己者歟廣牧畜之法以牧人斂牧人之法以牧
已振明之意盖有志於謙初六之君子謙而又謙而期
以保有終之吉乎是則然矣雖然振明以和柔之資謹
厚之性處下位而安貧窶不患其不卑也卑之又卑素
有也有終之吉可保也予奚容贅哉抑聞之牧之義有
三有守有飬有策守者欲其不逸於外飬者欲其常有
於中策者欲其不落於後孟子曰求牧與芻其飬者歟
卜式曰惡者輙去毋令敗羣其守者歟莊生曰視其後
者而鞭之其策者歟振明守大易之訓用三氏之言道
徳仁義以為之塲圃前言徃行以為之芻秣禮法以為
閑校敬忌以為鞭策夫如是庶幾盡所以自牧之道乎
吁用牧畜之法以牧已既馴且熟然後推之以牧人還
又以之而牧物本諸己以仁民仁民而愛物聖人之道
也謹以是記牧庵振明宜服膺之毋斁
　　鴈集瓊庠記
正統壬戌秋八月辛丑予時肄業學宫日亭午與同舎
生符鍾秀陳汝諧偶息游焉有童子走報曰有鳥集於
學宫洿池之中比鶃鶃而小似鳬鷖而大足指蹼屬毛
色蒼白旁皇四顧馴擾而不驚盖平昔所未嘗見者盍
觀之予偕二友徃焉顧謂之曰此易所謂漸於陸其羽
可用為儀者乎書所謂隨陽以攸居者乎禮之用為大
夫贄其士昏攝盛以奠者乎是鴈也生於沙漠之墟隨
陽南征集於江湖漢沔之間乃其所也嶺海之南隔山
越河盖彼飛不能逺到之處胡為而至此耶茫茫鯨波
百川斯委四州之間二三千里之域其間之水匯而為
湖流而為河渚而為沼沚視兹洿池廣袤何啻百倍且
此學宫相去重湖僅一堵許彼皆不之集而顧來於兹
謂其無意可乎二友叩予以求其故予謂之曰禽鳥天
産也其得氣最先而鴈又隨陽之鳥秋賔南而冬北歸
知時者也其乗氣機而先動尤非他鳥之比昔人聞天
津杜鵑之聲而預有所占焉矧兹陽禽素稱知時者乎
昔者地氣自南而北果有南人以文字亂天下今也地
氣自北而南安知無南人以文字治天下耶昔既有驗
今亦有驗矣二友戲謂予曰安知非子耶予笑而遜謝
焉鴈聞人言若對以臆童子舉手倐爾西征歸而筆之
以為鴈集瓊庠記
　　槐隂書屋記
歲甲戌予僦居京師得十數楹於禁城之東偏可一畝
許因闢一室以為藏修之所堊以楮中設几案左右列
圖書外隙牖於墻面南以迎陽明之光牖側有古槐一
其大盈尺其髙僅丈望之童童若車葢然其隂半覆於
堦半盖於瓦而牖户几案頼以庇焉自夏徂秋蘊隆蟲
蟲若焚若蒸而吾一室之中恒若挹清風濯冷泉不自
知其在闤闠塵紛之内也予日居其間繙閱書史口誦
心惟凢古聖賢所以用心而著於書古帝王所以為治
而具於經史者與夫古今儒生騷客所以論理道寫清
景而寓於編簡者皆得於此乎神交夢接之而肆吾力
焉使不為炎歊所侵以中輟之則吾得於兹槐之助也
多矣因扁之曰槐隂書屋或者過而疑焉以謂有慕乎
王晉公三槐之意也嗟乎公植槐以貽後取必於天也
以徳取必於己也以學讀書所以積學積學所以成徳
成徳所以合天又安知昔人所以期其後者不可期於
己耶庸何疑或者去因書於壁
　　願豐軒記
予少有志用世於凢天下户口邊塞兵馬鹽鐵之事無
不究諸心意謂一旦出而見售於時隨所任使庶幾有
以藉手致用及登進士第選讀書中秘即預修寰宇通
志又於天下地理逺近山川險易物産登耗賦稅多少
風俗媺惡一一得以寓目焉是時年少氣銳謂天下事
無不可為者顧無為之之地耳既登名仕版旦暮授官
可以行吾志矣書成上進凡同事者各除給事中御史
獨留四人者為編修予與焉編修職專史事本朝不設
起居注遇有纂修旋設館席給筆札惟官長凡例是遵
逐事呈稿筆削惟命盖官局修書從古然也其中雖有
所見亦不敢盡用己意入院首尾二十餘年四轉官堦
不離乎言語文字之職凡昔所欲資以為世用者一切
寓之於空言無用之地日斯征而月斯邁今則頭顱將
種種矣非徒時不我用縱有所用則己精神衰薾心志
疲倦亦不能有所為矣於是乎返觀内省而自嘆曰噫
濬自七歲入小學十九補庠生二十又四領鄉解又三
年試禮部得校官不就卒業國學者六年歲甲戌始登
進士第入翰林方其在學校也有月廪之食升胄監也
有日㑹之饌官翰林也歲有常禄而又日給食夫官翰
林之職專於講讀纂修考試亦猶吏曹之於銓選刑部
之於推讞之類也諸司曹務未聞常禄之外别有支給
而此入局則有茶果之供鎖院則有文綺之賜進講則
有御厨之給諺有之曰經筵頭史館尾盖以初開講必
有重賚既進書必有榮陞故也詩不云乎無徳不報濬
生遐外之域學無師授仕無引援一旦㧞自草茆之中
進之天日之下而又受便蕃之賜優渥之恩如此其厚
且至將何以報稱聖恩之萬一哉且性愚而拙粗知人
間亷耻事不敢出其位而假途於他然則於此將奈何
哉無已則亦瞻天以致其祝歟夫人類之尊莫尊於君
矣而居君之上則尤尊者天也天不言其所以黙相而
隂定之者又不必屑屑然露其聲迹惟隂陽之順序星
辰之循軌雨暘之時若者人皆可得而見焉然其尤效
驗而最顯著者又在乎雨暘也是故當雨而雨雨而不
至於滛當暘而暘暘而不至於亢則五穀豐登萬物用
成將見家給人足而禮義興行禮義興行則盗賊不生
盜賊不生而禍亂不作矣夫然則君位之尊安國勢之
隆重世祚之延長與天地相為悠久而無窮焉區區報
國之心庶幾在乎杜子美云憂國願年豐此之謂也謹
摘其言以名吾所居之軒而書此以記於壁
　　藏書石室記
予生七歲而孤家有藏書數百巻多為人取去其存者
盖無幾稍長知所好取而閱之率多斷爛不全隨所有
用力焉徃徃編殘字缺顧無從得他本以考補時或於
市肆借觀焉然市書類多俚俗駁雜之説所得亦無幾
乃徧於内外姻戚交徃之家訪求質問茍有所蓄不問
其為何書輙假以歸顧力不能収録隨即奉還之然必
謹䕶愛惜兾可再求也及聞有多藏之家必豫以計納
交之卑辭下氣惟恐不當其意有逺渉至數百里轉凂
至十數人積久至三五年而後得者甚至為人所厭薄
厲聲色以相拒絶亦甘受之不敢怨懟期於必得而後
己人或笑其癡且迂不恤也不幸禀此凢下之資而生
乎遐僻之邦家世雖業儒然㓜失所怙家貧力弱不能
負笈擔簦以北學於中國中心愓然思欲以儒自奮以
求無愧於前人反求諸心似知所愛慕者甚欲質正於
明師良友引領四顧若無其人不得已而求之於書書
又不可得而求之之難有如此者乃喟然發嘆自盟於
心曰某也幸他日茍有一日之得必多購書籍以庋藏
於學宫俾吾鄉後生小子茍有志於問學者於此取資
焉無若予求書之難庶幾後有興起者乎歲己未補郡
庠弟子員甲子領鄉書戊辰上春官卒業太學甲戌第
進士即入翰林自此日積月累所得日多歲庚寅丁先
妣憂歸故鄉服闋敬謁先聖於學宫怵然動其宿盟顧
南方卑濕竹帛不可乆藏竭平生積聚鳩工鑿石以為
屋凡梁柱楹瓦之類皆石為之不用寸木廣若干尺長
若干尺經始於(闕/)　年(闕/)月落成於癸巳年七月為錢
總若干督其工者鄉友吳雲也中為木樹若干内庋以
書僅成予即北上竊恐後人不知予得書之難而易視
之或者又取之以去也乃自書其事而為之記曰書之
功用大矣由一理之㣲而可以包六合之大由一日之
近而可以盡千古之久由一處之狹而可以通四海之
廣由一事之約而可以兼萬物之衆其惟書乎嗚呼聖
人死也久矣而道徳萬世如見古人徃也多矣而事業
終古常新合千萬世之心術聚千萬世之治迹傳千萬
世之語言演千萬世之理道皆於書乎是賴士也生乎
千年之後而知乎千年之前具乎一物之形而悉乎萬
物之理處乎一室之間而周乎萬里之勢非書曷以致
之哉人生天地間不為儒則己有志於儒以從事乎聖
賢之道未有舎書而能成者也古語有之通天地人曰
儒一物不知儒者所耻一書之不讀則一書之事缺焉
書之在天下自五經而下若傳若史若諸子若百家上
而天下而地中而人與物固無一事之不具亦無一理
之不該學者誠即是而求焉則可以貫三才而兼備乎
萬事萬物之理儒之道其在是矣雖然書不貴多而貴
精學必由約而後可以致於博精而約之以盡其多與
博則氣質由是而變化心志由是而開明徳業由是而
崇廣析其精而至於不亂合其大而極於無餘㑹其全
而備於有用聖賢之道夫豈外乎是哉區區積書之心
誠有在乎是所以期待吾鄉之後賢君子者甚逺且大
其必有副予望者乎使誠有之恨予耄矣不及見也雖
然𡨕漠之中無知則已萬一有知亦将暢然快囅然笑
也謹書此以俟若其規條名目則悉具於碑隂
　　學士莊記
學士莊在瓊城之西北二里而近翰林學士邱濬仲深
之别墅也或曰學士文學侍從之臣在天子左右載筆
以視草者也矧一登進士第即通籍金門出入禁掖幾
二十年始以太夫人喪一歸故鄉服除即行盖以官為
家以文字為業固不待莊以居用耕以食胡以别墅為
哉嗟乎此正區區深意之所在也予先世閩人来居於
瓊世數久逺自七世祖學正公以来代有禄仕惟先公
早世雖不仕而亦有貤贈之命世業雖以士而率亦未
嘗廢農盖仕者其暫而耕者其常歟予家依城以居而
先世多負郭之田去所居一里而近有田一區四際皆
深窪而其中獨窿然以髙其旁田皆歲再熟而此僅一
穫焉始予少時恒謂海外古無髙人勝士故其地無可
以賞心㑹意之所藏修之暇求一息游之處不可得也
是時即有意經營之力不能及且弗暇也㑹免太夫人
喪家居無事思欲成夙志而謀之吾兄伯清先生先生
曰何用逺求盍即丹陽田為之即日具圖釐其田而三
之用其一為村而田其二如故乃僦工起其二之土而
畚之築實其一以為村基周圍若干丈為畝者若干餘
田遂皆深窪可再耕歲㑹其所穫登常數焉環村之址
鑿溝引水繚繞之村之背旁際為長壠壠上疊石為三
小山山下有亭環種野花村前際為方塘周若干丈塘
心砌石為釣臺當其前積土為圓堆名小鰲峰環村皆
種芳竹雜蒔花果草木於其間小三山下繚以周垣中
構堂三間翼以兩室前為圓亭亭之前為渠九曲之其
下為月池各有扁堂曰瞻玉旁兩室左曰曝日右曰涼
風亭曰一噱盖摘歐陽子内制集序中語也其他如所
謂小鰲峰者盖擬館閣中之鰲石所謂小三山者則又
以視道家之山蓬莱方丈瀛洲者焉直堂之前有門扁
曰小瀛洲其外門曰學士莊又自村徑始渉田蹊有石
門焉曰丹陽仙境本其地舊名也堂既成吾兄伯清㑹
客而落之試與客立釣臺之上而四顧焉一城之景咸
㑹於斯漠漠水田四際山麓直南吾先人之廬於是乎
在喬木岑蔚之間華表簷牙露出林杪此朝廷旌吾先
妣之守節不貳者也而吾之登甲科官侍從有司所表
之綽楔亦於是乎見之與凡吾廬之所有若寶勑樓若
可繼堂若願豐軒皆隠約可指示也稍南而東是為郡
城雉堞連雲樓閣倚空衢道之交互屋瓦之櫛比闤闠
之雜遝或近或逺斷而續焉隠而見焉盖四州十邑之
大都㑹處舉目而東不半里許鬱有叢祠祠之兩旁翼以
居民極其目之所至金碧煇煌照燿林谷是為佛老二
氏之所宫其東北之近地則州將都肄之所月凡三校
閱於斯金鼓之聲旗章之物耳可聞而目可見斯則吾
莊之近景也試又登小三山而四望焉一郡之景亦莫
不畢㑹於斯盖吾郡所謂主山者西石也中㘭而旁峻
有似馬鞍然故又以形似名原其山之所起自海北之
徐聞之石門其脈穿海底而南即蘓子所謂地脉何曾
斷者横亘郡城之西勢如奔馬為衆山之脊朝夕日光
霞彩數金抹翠排闥而入吾堂中有如屏幛之列几案
間然引領而南越吾居可六七十里有横黛隠隠然雲
霄間者陶公山也道家所謂七十二福地之次二十四
者焉天宇空濶煙霏之外有峰巒累然如貫珠列於東
北雲海之涯者七星璵也林木蔚然如疊翠叢於東南
坡坨之間者靈山也此二山皆有祠宇有司歲時祀之
其他如蒼屹之幽雅東石之秀㧞雷虎之蹲伏銅鼓松
林之渺茫隨隂晴而隠現或有或無或在有無之間其
水之大者有南渡江源發自五指山經臨澄定三邑之
境繞城之南而東之折北㑹諸溪以入於海距此半舎
許舟沿泝其中徃来檣㠶其末越林表而出可數也吾
郡以海為疆界自此北至海道僅十里所謂神應海口
是為港門㠶檣之聚森如立竹汪洋浩𣺌之間山㣲㣲
如一線舟杳杳如寸葦晨昏蜃氣結成樓臺峰岫千態
萬狀日光射之錯雜如錦繡光耀如珠璣眞天下竒觀昔
人所謂竒絶冠其平生信非虛語矣兹又吾莊之逺景也
凢吾一郡人物邑居之繁山水登臨之美皆可於此一
寓目而盡得之伯兄與客觀望既畢謂濬曰兹不可無
記宜詳書之以示後之人使天下四方知吾窮荒絶島
之間有此竒偉秀絶之景顧不可哉濬惟中國之在天
地間如方舟之浮於池沼中然吾郡以蕞爾之地居寰
海之外則又如浮一匜於方舟之側然可謂㣲而㣲矣
今天子建都於燕而吾郡在越之極南何啻萬里也渺
末小子無才無徳猥以文章小技遭際盛時寘身金馬
玉堂之間側迹勾陳紫㣲之下豈非幸之幸哉雖然出
處有其時而進退當以禮茍知進而不知退有以進之
而無可以退之之地以是而事君則昧大昜隨時之義
犯夫子患失之戒大不可也此區區所以預為歸老之
計而即歐陽子之所云云者以為堂亭之名非敢以誇
諸人也聊以志我志焉爾異時上乞骸之章天子幸閔
其愚而以柔逺之禮優之俾得以守其世業遂其初志
歸與伯兄優游容與娛老於是莊之上炊稉而飯之釀
秫而啜之又推之以及夫鄉人父老醉飽之餘相與鼓
腹而歌吟稽首以祝頌庶幾以報聖恩之萬一焉不幸
一旦溘先朝露也又以是遺子孫尚亦有利哉
　　野花亭記
禮曰天地温和之氣盛於東南五嶺地當中國之南而
吾郡又居五嶺極南之徼天之暘明貫通於四時地之
清淑旁鍾於庶類是以物之生於斯也形瑰竒而色鮮
華味甘美而氣馨香獨異而且多凢他郡所有者多有
之而其所有又有他郡所無者予自蚤歲粗知讀書即
有意於物理之學而於花卉亦旁及焉凢名具於載籍
文字間徧即人家園圃求之亦多有其所無者無幾爾
而時又於載籍文字之外得其無名者甚多意謂方名
不同耳他處或有未可知也及游郊野山澤中所見愈
多中有甚竒特秀絶者詢之土人或有名稱或無名稱
不止一類意謂游歴未廣安知他方無其類耶既長渡
海而北歴髙雷之境抵於羊城由是泝湞溪踰庾嶺㳂
章江而下浮大江歴吳楚齊魯宋衛之境以逹燕京所
至遇士夫博雅好事者徃徃詢之所見不過同此數品
其間載籍文字所具者亦或有未識焉或此以為是而
彼以為非迄不知所定於是乎嘆曰花卉之生於中州
可謂幸矣然人且猶有不盡識者矧不幸生於遐外之
域者哉其不見知於人無足怪也是雖有瑰竒之容華
艷之色芬芳之氣亦無由以表見於世惟自生自落於
荒山野澤間與蓬蒿榛荆伍而已一何不幸之甚哉使
誠一日有所遇焉持之而北與他方所有者相比較固
未必盡出其下或超而出之者亦未可知焉而彼生得
其地遇得其人方且植之於庭堦之前培之於盆盎之
内滋之以膏腴沃之以潔清慮其弱也扶之以竹恐其
燥也蔽之以蓬虞其或為物所傷觸也而又䕶之以闌
檻朝視夕顧以覬其長成開發迨其及時而開也設具
召客以賞之分題賦詩以詠之詠之不足而或又寫之
以圖不幸為風雨所摧敗焉相與嗟悼之無已若是者
豈其物一一皆足以動人哉得所處也歐陽子有言凢
物之幸不幸視其處之而已予與是花同處遐逺之域
目親見之者多矣皆他方之所未有者也其容其色其
香一皆出於天然而未嘗假毫髪之人力且猶如此使
其得與於人家苑囿軒墀之末而受園丁之培飬為士
夫之賞識殆將與之争妍競秀未必盡出其下也其如
所處不得其地何予每見而憐之思欲移入家圃中因
其類而命之以名名有未雅者為更之有志久矣歲己
丑聞先妣喪歸自禁林明年抵家又明年始免喪乃謀
於鄉友好事者遍於山野草澤間遇草木之花卉茍可
以入目供鼻者盡移植吾學士莊中前後致數百種爰
於其中構一亭以為賞玩之所名之曰野花亭意將待
其封殖既成之後標其名而繪為圖每種各詠以一詩
使草木之生吾土者雖不幸不見賞識於中州士大夫
而亦有聞於吾鄉之人或可由是而傳播於四方焉惜
乎客土新培氣脉未屬既而萎槁者幾盡予為程限所
薄遂爾北上竟未克如所志而重歎是花卉之不幸也
雖然予髪種種矣不日上章乞骸骨聖天子幸憐其老
而賜之以休閒尚當成其素志安知其不終幸哉朝囬
無事坐願豐軒中時春雨初霽草木競茁忽然動家園
之思信筆書此寓歸俾子敦刻置莊間以為亭記用著
吾志以示夫鄉之人雖然是記也豈直為野花發哉
　　可繼堂記
可繼堂者瓊臺邱氏之正寢也堂以可繼名摘先祖思
貽公所題堂楣對句語也洪熙改元公以臨邑醫官滿
考赴銓曹留京師又明年是為宣徳丁未先考學士公
卒於家時先祖年五十九伯兄源甫九歲濬七歲明年
公歸自京師其祭學士公文有入門見棺之語聞者傷
之先祖平生止一子上無伯叔旁無兄弟羣從推而逺
之亦無宗族㷀㷀然僅二孫存上繫宗祀之重如一絲
之引千鈞也鄉人有唁先祖老而喪子者先祖指吾兄
弟告之曰吾先世世以積善相承然未有發者今不幸
而中㣲然古人徃徃因㣲而大著所以大發者其在二
孺乎因手書二句曰嗟無一子堪供老喜有雙孫可繼
宗命通家子陳曦書之掲於寢堂之楣鄉人多稱誦焉
濬兄弟就外傅時一日先祖坐堂上兄與濬皆侍公謂
兄源曰爾主宗祀承吾世業隠而為良醫以濟家鄉可
也謂濬曰爾立門户拓吾祖業逹而為良相以濟天下
可也時吾兄弟俱㓜稚愚騃不知先祖之言為何如然
自是亦知惕厲自持不敢失墜兄年十有九濬少兄三
歲而先祖棄去時正統丙辰歲也歲己未濬始補郡庠
生甲子領鄉闈首薦己巳兄為有司薦繼先祖職濬登
甲戌進士選入翰林為庶吉士除編修累陞侍講學
士國子祭酒禮部侍郎嵗癸卯䝉天子推恩贈先祖
為通議大夫禮部右侍郎自先祖捐館舎至是四十有
七年題二語後則五十有七年也兹二語者鄉人父老
至今猶能誦之如昨日然而是堂則以既壓而更新之
矣濬兄弟佩服斯言兢兢如一日未嘗少置諸懐濬於
官次嘗求能書者書可繼堂三大字寓歸以遺吾兄俾
刻而寘諸堂之楣兄嘗命濬以記濬領之而未果歲丙
申不幸先兄亦棄濬而從先祖於九泉不及見天恩之
降矣嗚呼痛哉濬鬂髪亦種種矣久官於朝而乞骸之
情尚未得如所願因述所以名堂之意以貽子敦及從
子陶融俾買石刻之而立於堂隅使後之子孫知今所
以名堂之意而思所以繼繼於無窮而又為之言曰繼
之為言大矣哉天非人不繼父非子不繼人能繼天是
為聖人所謂繼天立極是也子能繼父是為孝子所謂
繼志述事是也然天有可繼之道然後聖人繼之父有
可繼之業然後孝子繼之有天而無人則極不立有父
而無子則世不延此古之君子所以創業垂統必為可
繼之道而承其後者必持循遵守之而不敢失墜使其
可繼者世世接續而延長之父作之於前子述之於後
必如是而後可不如是則不可所謂可者斷斷必為之
辭非僅可而未盡之謂也兹則吾先祖言外之意謹用
推廣之以示後之人為吾子孫者服膺吾言其尚如吾
兄弟服膺吾先祖之訓然為之先者必為所可繼而不
可繼者弗為為之後者必繼其所可繼而凢可以繼者
無不為如是庶乎為丘氏之孝子矣乎不然則辱祖悖
親其不孝也莫大焉
　
　
　
　
　
　
　重編瓊臺藁巻十九
欽定四庫全書
　重編瓊臺藁巻二十
　　　　　　　　　　　　　明　邱濬　撰
　傳
　　夏忠靖公傳
公諱原吉字維喆其先㑹稽人徙饒之徳興祖希政仕
元為湖廣行省都事父時敏國初為湘隂教諭始家焉
母夢三閭大夫入其室生公公生有異資年十三喪父
即刻志向學以詩經領鄉薦卒業太學選入内廷書制
誥擢任户部主事大為尚書郁公新所委任㑹大朝覲
執政大臣劾諸司之怠事者有㫖宥之郁堅請不已有
劉郎中者忌公因奏公主使郁太祖以問郁郁對曰臣
愚過聽堂後書算生罪甘萬死上意解宥之惟逮諸書
算生於獄劉計不行復以公專部事為言上察其奸并
誅劉三載秩滿吏部引陛見公跽面陳母老請歸省且
曰臣去家逺乏僕從乞寛其程限并暫假在官𨽻卒從
行上特允之人以為殊典是時公初為部屬已為上心
所眷注如此三十一年陞本部右侍郎命充採訪使巡
撫福建尋又出鎮蘄州太宗皇帝入正大統召還轉左
侍郎踰月陞本部尚書上勵精圖治凡建文時教條政
令有所更革者皆命公申明之凢三十餘事又明年蘇
松諸郡大水奉命徃治發浙西兵民數十萬疏决壅滯
既而上命僉都御史俞士吉齎水利集徃賜公俾講究
拯治之法公乃集共事官屬濵河吏民及凢諳曉水利
之人博求叅考以復奏謂嘉定之劉家港徑通大海常
熟之白茅港徑入大江是皆大川水流迅急之處宜浚
吳淞江南北兩岸安亭等浦港以引大湖諸水入劉家
白茅二港使之直注江海又松江大黃浦乃通呉淞要
道今下流壅塞難即疏浚傍有范家濵至南蹌浦口可
徑逹海宜浚令深濶上接大黃浦以逹泖湖之水此即
禹貢三江入海之跡俟既開通相度地勢各置石牐以
時啟閉每歳水涸之時滌築圩岸以禦暴流如此事功
可成於民為便上從之公一一如所言而行水患乃息
又以其民久勞而飢奏發廪三十餘萬石以賑之躬行
督勸散給有方全活者甚衆永樂三年秋八月召囬掌
部事上諭公曰向以部事付郁新而專委卿以浙西農
務庶内外克濟今新死付卿以部事卿其盡心毋怠公
首請裁冗食以省浮費量有無以均出入平賦役以甦
民困又言鹽法邊儲所係不許勢要開中以妨商賈錢
鈔國用所資不許富室專利以沮貿易以至禁包攬戒
侵欺清倉場廣屯種平價值皆請立定規以施諸天下
上嘉納之時承建文廢弛之後靖難之師方息府庫空
虛無有蓄積一時鍚予功臣賞給士卒大封親藩増置
武衛添設百司而又召集天下儒生數百人於館閣編
輯大典未幾遣二十五将軍大興安南之役遣内官造
巨艦航西南大洋海以通西南諸畨財用之費以億萬
計皆取給於户部公晝夜焦勞經營綴葺惟恐拂上意
而殫民財時初建北京採宫殿材於西南命公暫行督
視自南京抵北京給以官校察其怠事者懲治之公即
榜諭軍民使其趨事懲一以戒百人人効用事濟而人
安行至徳州有㫖召公還且諭公曰行止卿自度之朕
不中定也七年春二月車駕巡幸北京命兼行在禮部
都察院事扈從歲餘上以北敵犯邊親帥六軍征之時
宣廟以皇太孫留守北京命公輔導兼行在六部都察
院大理寺事庶事修舉京師肅清上還大喜賜鈔幣鞍
馬冬十一月車駕還南京以從行勞賜休暇十日尋命
輔皇太孫周行鄉落以觀民俗繼命閱武於郊以知兵
事公所至隨事納忠多有禆益九年秋九月九載秩滿
上親宴之别殿降勑奬諭有循良篤實如古名臣之諭
并賜誥封祖父母十月上以太祖實録建文時修多失
其實永樂初再修亦倉卒未備命史臣重修勅公與姚
少師廣孝監修未及成而姚公卒公獨專其事七年始
成上之十一年春二月扈從車駕巡北京十六年修天
下郡志命公提調十八年北京宫殿成奉勑召皇太子
皇太孫於南京既起行公先馳奏上命東宫宜緩行公
見具傳上㫖東宫曰君親雖有命臣子其敢緩乎公既
至入見上問所以速来故公具述東宫言以對上悦公
因言連年營造民疲轉輸迯亡者多今宫殿告成宜愛
飬民力凢各處流徙之民請悉宥之新復業者蠲所負
詔行之十九年夏三殿災公上疏極言請寛民力蠲負
貸使民心悦則天意可囬上嘉納之是歲因災羣臣各
言南北建都利便不同科道官因攻大臣上命面辯於
庭親御午門樓視之宻命中使詢公孰是公曰臣等罪
也科道言是上兩宥之或尤公背初議公曰不然天威
嚴重吾輩歴事乆言雖失幸上憐之若言官得罪所損
不小衆皆嘆服冬十一月上以北蕃携貳命公與尚書
方賔吕震呉中等議親征公等議宜且休飬兵民未奏
㑹獨召賔賔言今糧儲不足遂召公問糧儲多寡公對
曰僅及將士之用耳不足以供大軍即命公徃視開平
兵儲吳中入對亦與賔同上怒急召公還賔聞懼自殺
公至命繫公於内官監籍其家惟得賜鈔千餘貫餘皆
布衣瓦噐而已明年正月車駕復北征出塞不見敵果
以軍餉不足而還又明年上崩於榆木川仁宗皇帝即
位即日復公官公以母喪未終辭仁宗勉留之曰國家
不幸有大事正頼相與共濟艱難安得遽去卿云有喪
我無喪乎如卿辭職朕亦不當在此公不復敢言賜賻
禮遣官䕶其喪歸營𦵏事宣宗以皇太孫正位東宫加
公太子少傅時吕震為太子少師班公右即進公少保
仍兼前職兼食三俸公固辭許辭太子少傅一俸同時
大臣當受誥命翰林呈草上取筆増二語曰勿謂崇髙
而難入勿以有所從違而或怠且諭學士楊士竒等曰
此實朕心盖望卿等匡輔之功也繼召公等至扆前賜
銀章一其文曰繩愆紏繆且諭曰朕有過舉卿即具奏
來以此誡之朕不難於從善也夏四月命兼掌禮部事
特賜象牙字印以便僉押其文曰正直盖以旌公也又
以公有匡輔功賜第二區一在南京一在北京田五頃
仁宗賔天預聞顧命時宣宗為皇太子監國南京遺命
徵還嗣位時有漢庶人之疑中外洶洶羣臣欲出郊迎
太后命獨留公佐襄王留守京師輔臣郊見宣廟首問
公及蹇少師衆等不能對既至召公慰曰朕聞太后諭
知留卿意卿奉皇祖命輔朕有年非他人比卿當以所
事皇祖者事朕賜寶帯宣廟既嗣位公以舊輔倚毗尤
重宣徳元年漢庶人反移檄誣輔臣奸邪亂政以公為
首盖以大臣中公最為列聖所委者故指以為兵端上
夜召公等入議公免冠謝曰臣不才致變親藩罪當死
上曰卿何為是言彼盖假卿以興兵耳休戚與卿同之
命公坐宻議屏左右語楊文敏公榮首勸上親征上難
之顧公公曰徃事可鍳不可失也臣昨見命將而其色
變退語臣等而泣在廷如此則其臨事可知又曰兵事
貴速且有辭宜巻甲韜戈而徃一鼓而平之所謂先人
有奪人之心也榮言是上意遂决即躬帥六師征之晝
夜兼程而徃師臨城漢庶人懼欲降猶令人繞城上詈
公罪人既得大被恩賞賜公閽者三人掖公朝叅出入
公固辭曰舊制非勲臣不敢用上曰卿輔導忠勤非勲
而何乃拜賜是歲扈從車駕巡邊既還上以蹇公及公
等四人年老不欲煩以有司之政勑公曰卿等事祖宗
積效勤誠朕嗣統以来尤資贊輔夙夜在念圖善始終
盖以卿等春秋髙尚典劇司優老待賢禮非攸當况師
保之重寅亮為職不煩庶政乃副倚毗可輟部務朝夕
在朕左右相與討論至理共寧邦家其專精神審思慮
益致嘉猷用稱朕倚眷老成之意繼賜銀章一其文曰
含𢎞貞静盖以褒公徳量云五年春兩朝實録成賜宴
於中府明旦入謝既退得㣲疾命家人具湯沐浴正襟
端坐召其弟及子告之曰吾以一介書生叨居重任愧
無以報國家言訖而終時五年正月二十七日也享年
六十有五先二日有星墜庭之西南隅光燭地者乆之
上聞訃震悼命有司製棺給賻營塟遣禮部尚書胡濙
諭祭贈特進光禄大夫太師諡忠靖官其子瑄為尚寶
司司丞仍復其家自公侯貴戚下至郎曹將校咸徃祭
弔衛卒京民亦為流涕公性至孝少失怙母太夫人守
節公終父喪即出教里塾取束脩以資飬及通朝籍每
出必候問起居公退非有客不離親側友愛諸弟其弟
有使酒者破其釀噐家人奔告公笑曰弟又醉邪留二
俸在南京資其用度略不計平生與物無忤受人之惠
雖㣲必報少時曾受知於邑教史九韶既貴禮待如初
恒分俸以濟其乏與人交忘勢分篤親舊有無通共胡
祭酒僦屋以居公得賜第即以所居讓之胡致仕去就
鬻以為贐谷庶人國於鄉郡有逆謀為蜀王所發上疑
郡人有預者公請以百口保之竟免究郭尚書敦使樂
安州為同事者所譖公力為救解遂得免其他如寛諸
城妖黨解袁忠徹危疑不念吕宗伯宿憾皆世所謂隂
徳大量者公心無適莫渾渾然不見圭角小人有所觸
犯虧損置之不問公平居無事坦坦如也一遇事明敏
奮發嘗奉命兼理諸司政務吏牘滿前迎見立解㧞根
適節各得其宜商功計利惟恐有弊恒曰不可使後人
難為繼而戕吾民也其掌國計最乆凢所建置區畫明
於闔闢斂散之術科分户别有倫有要一一可為後法
歴事四聖隨事獻忠凢持論必歸仁厚存大體天下之
人隂受其賜者多矣一時大臣與公同功一體者惟蹇
忠定公時以蹇夏並稱然蹇公特以政事著稱於時而
公兼有文學之譽自開國以来三大纂修皆公為監修
所著有文集若干巻傳於世云論曰天開一代隆長之
治必其創造者有可祖之功而繼世者又得夫可宗之
徳也功立矣徳修矣然非得夫股肱心膂之臣以贊助
彌縫於其間亦曷能有以固其基成其治而綿其祚於
有永哉公初入仕時即為太祖皇帝所知迨太宗入正
大統首䝉㧞擢繼事仁宣二朝始終四十餘年專掌國
計其間雖或兼他官釐别務總理諸司之事與聞機宻
之政未始一日離計相之任也於乎大學治國平天下
之要顓顓焉惟在理財用人夫治道亦多端矣聖門授
受皆不之及而獨舉理財以並於用人誠以用人為治
莫先焉財用既足天下事無不可為者矣列聖所以用
公之意盖有得於孔曾之傳也歟昔人論大臣以徳量
氣節學術才能四者並言謂非兼是不足以當輔弼之
任觀公掌國計當内難始定之餘多事紛紜之秋國無
乏絶之憂民享和平之福非明於學術優於才能者其
能然乎况又一時大臣中稱有徳量者以公為第一公
其無愧古人所謂大臣者哉
　　余肅敏公傳
公姓余氏諱子俊字士英眉之青神人也其先郢之京
山人元末入蜀父祥仕為户部郎中公生十歲而孤自
幼有大志逈異常兒見者偉其不凢稍長從呉亷憲中
受詩經中景泰辛未進士第授户部江西司主事陞福
建司員外郎在部屬中獨開敏精厲嘗有兩勢家争田
乆未决部檄公理之其地名偶與所争者姓同執為其
家故産公曰然則張家灣盡張産耶卒為直之一時能
名聞諸上下部有難理事輙以委公天順庚辰出知西
安府府居㑹府下公務叢委訟諜紛紜三邊之事咸萃
於兹而使車過徃無虗日公處之裕如也在任六年治
行為關中七府之冠賜璽書旌異歲丙戌擢陕西右叅
政督三邊軍餉明年陞右布政使時有滿四之變用兵
所需取給有司公在軍中督屬趣辦罔有廢缺是役公
經畫之助為多庚寅轉浙江左布政使關中軍民惶惶
失所倚頼纔六閱月㑹西夏有警廷議以為公居陕久
民夷信服莫如用公遂拜公右副都御史巡撫延綏時
北敵入黄河套久屯不出朝廷屢遣文武重臣總制諸路
軍馬以備之公具疏言陕西有三邊延慶寧夏甘肅三
邊之中延慶於内地為近國初北敵逺遁黃河之外至
正統初始渡河来犯近邊建議者始請於沿邊地立界
石東西二千里於界石外開創榆林一帶營堡後累増
至二十四所延蔓千二百里屯軍積糧以扼入冦之路
又於營堡三十里外築墩臺以瞭望敵人闖境即舉煙
以示警用是邊境久寧天順以來敵知我東西諸邊各
據險以守難於窺伺惟延慶一帯地無險阻可以馳突
屢来犯邉掠我邉人以為嚮道遂知河套所在入屯其
中以伺機變自是敵顧居内而我列屯守圉反在其外
一入其中不得其出遂至遣將聚兵以為之備計以近
日用兵所費芻糧銀鈔以萬萬計今猶屯宿重兵未見
寧息將来供給又難計算臣愚以為莫若於沿邊一帯
墩臺空處築為邊墻増立砦保雖非天險要為有據况
舊界石一帯多髙山陡崖間有川口亦有限數乞勑沿
邊府領各統戍卒及行附近布政司起倩民夫付臣統
領依山形隨地勢或鏟削或壘築挑塹延引相接以為
邉墻仍乞勑叅副遊擊等官領兵於界石之外下營架
礮以為防蔽事下諸守將計議以為敵未出套未可庀
工敵既出乃東起清水營之紫城砦西至寧夏之花馬
池延蔓幾二千里每二三里間為對角敵臺崖砦連比
不絶於其空處築堵者三横一斜二如新月狀以偵敵
避射凢為堡十有二崖砦八百十有九小墩七十有八
大墩十有五兩月之間厥功告成自是外冦稀矣初榆
林列戍始於正統歲調延安綏徳慶陽三衛官軍分戍
而以河南陕右客兵班上助之未有衛也成化初議者
嘗請於榆林堡立衛然未就緒至是公始請以先年陜
右清出逺年不明軍籍及有罪責戍南土者之子孫免
其逺戍就近編伍以實之且又拓其城比舊加廣凢軍
中噐用百爾具偹率範銅鐵為之欵識以歲月又擇軍
中子弟之俊秀者為弟子員奏請建學立師以教之榆
林俗不藝圃公求種於逺教民種植自是蔬果與内地
等又於界石外開地以為屯田給軍民耕種得糧十數
萬石以助經費自是榆林為重鎮而與寧夏甘肅鼎立
而三矣敵自後經城下必嚙指相顧不敢鳴鏑向之癸
巳公以功陞左副都御史又明年進右都御史仍鎮延
綏公在延綏首尾六年説者謂榆林之鎮國初未有也
有之始於正統然皆草創未備自時厥後鎮守巡撫者
非一人至公而後守禦之具始大備云丙申以本官移
鎮關中有詔命議弭盜安民之策選將厲兵之方公乃
條上事宜凢七一曰衛國之計二曰保民之計三曰弭
盜之計四曰安民之計五曰選將之計六曰守隘之計
七曰善後之計其所建置皆關中軍民切要急務前人
未舉者䟽入皆從之行之至今人以為便是秋入朝議
事奏免岷河洮三衛之民戍南方者一萬有竒易置南
北之更戍者六千有竒就以分戍固原之胡盧峽并魏
王城設平虜鎮戍二千户所領之既歸鎮岷州四簇生
羌作亂移兵平之獲首級四百岷地險隘自國初指揮
馬燁深入其地至是再見於公羌人逺遁相戒曰馬帥
復来矣誓不敢叛㨗聞賜勅奨勵有北敵懾其威聲西
戍遭其剉衂之褒初公在西安時患城中水多苦鹻民
以為病宋時東引龍首渠水入城以利民汲其後湮塞
成化二年又西引潏河之水自丈八頭起修石􁀙以啟
閉樽節放水二分至西門十有五里貫城中以足民用
餘水洩出城積滯日多幾與城基等將至壊城公有意
欲修之未果至是乃議亦如丈八頭開新渠以洩餘水
經漢時故城以逹於渭以免公私之患人至今便之號
為余公渠又涇陽縣舊有洪口堰山髙水下不利灌溉
乃出公帑責健吏鑿山開道溉田千頃至今永為秦民
之利過者思焉丁酉召拜兵部尚書論前功加一品俸
逾年加太子太保賜金瑪瑙帶織金麒麟衣一襲丁内
艱服除即驛召改户部尚書癸卯秋大同有警僉議邉
備久弛非公莫能振肅之乃命公節制沿邊諸軍事公
請兵數萬分戍瓦刺入冦要路守將服公威望紀律一
新瓦刺聞之引去尋召還甲辰以星變上言大要欲朝
廷節財用而無浪費於土木禱祈重鹽法而無以實數
作羨餘以賜權貴禁奪民利而不許貴倖乞閒田罷中
官俾歸給役宫中而無預外事凢此皆人所難言者時
論快之三月上以大同宣府乃國家藩屏雖有鎮守巡
撫等官不足倚仗兵荒之後疲敝已極必得重臣庶其
有濟乃勅公總督兩處軍務自總兵以下咸聴節制公
即日出居庸歴宣府至雲中乃上疏言大同宣府兵民
疲敝誠如聖諭然舉事必先其急者今日事之最急當
舉者莫急於修邉墻臣向修於延綏已有成效乞以是
法推而行之宣府大同及偏頭關自東抵西一千三百
二十里各為墩六百一十今舊墩現有百七十擬新築
者四百四十每二里立墩臺一髙三丈濶如之對角為
懸樓二空内挑壕塹濶丈五尺深殺濶之五計用五百
工十日可成一座以萬人十日計之可成二十座一月
可成六十座兩月可成一百二十座以十人守之非但
以瞭望而亦可以四面擊賊使賊不敢越每歲夏四月
秋八月興工遇警即休事已復作暫借用軍民之力雖
曰勞擾然而一成之後歲省邉費萬萬命下如公所奏
行之既而宣府守將不遵約束公奏劾之而忌者因而
造為飛語俄改左都御史專鎮大同忌者攟摭公行事
命工部杜侍郎及科道官徃按之案巻明白無有所私
乃止落太子太保以左都御史致仕家居未逾年復起
公典兵政比至屢疏以病乞休致不許悉復舊所兼官
未盡兩月憲宗皇帝賔天今上嗣位屢以疾求去不允
疾已亟猶命卧理部事屬楚蜀大荒公慮有變猶力疾
草疏乞遣將臣鎮壓之以消未然之患既封進屢問左
右章出未或曰否遂側身面内而卒時己酉二月二十
二日也享年六十有一上震悼輟朝一日遣官𦵏祭贈
光禄大夫太保賜諡肅敏公沉重簡黙外若和緩内實
嚴毅自為部屬時事事不茍有一事不當輙熟思審處
之夜以繼日或對客猶沉吟未已或問之曰官中一二
事恐不當耳凢奏疏文移必自起草每夜至二鼓方寢
雖疾病中不廢天下事罔不經心而於國計邉務尤所
注意一生仕宦立朝之外皆在西北二邉而於關中尤
久故於榆林事為詳其功尤大而灼然在人耳目者在
修邉墻一事其後又以大同宣府切近京師依倣所已
行者為之竟為忌者所沮不克成論者謂其功程已有
次第假饒未為盡善但十得四五而亦享四五之利不
猶愈於盡廢乎論曰古稱儒臣之守邉者首稱韓范然
二公之事載諸史傳者議論居多鑿鑿乎見諸行事而
有實迹留於後世者亦不多見也今余公之建功在延
綏環慶之間盖二公故壤也而榆林邉墻之修延袤餘
二千里敵人望望而去邉民優游以嬉者餘二十年矣
使繼公者人人皆體公心踵而葺之使毋至廢壊則公
之功留於後世者豈下二公哉夫天之於邊塞固限之
以山川山川不足而以人為補之因阨塞之闕順形勢
之便以扼異類之衝突似不為過是故秦人築城非非
而不量力不恤民則非也烏可以噎而廢食哉北魏髙
閭亦嘗建此議矣而不克遂而公則遂矣且有效矣而
或者不廢其前功而顧逆料其後弊何哉忌之也亦非
專為公也方公建議時有云凢事務須足到目過似能
經乆者方始為之予固知公非茍然而漫為之者邊牆
之修成不成不足惜而所惜者民財民財不足惜而所
惜者國計嗚呼快一已之私而忘國計之大斯人何人
哉
　　金侍郎傳
公諱紳字縉卿其先錢塘人洪武初以閭右實京師遂
為金陵人父潤號静虗博雅好古工詩善畫為時輩所
重公生而頴敏讀書數遍即成誦甫成童從石首汪𢎞初
習進士業年二十以尚書蔡氏傳領京闈薦明年登進
士第選入翰林為庶吉士㑹詔修天下地志公充纂修
官書成賜名寰宇通志有白金綵綺之賜即拜刑科給
事中明年英廟復辟懲景泰舊事屢召言官面授以
名俾舉劾公時與焉或賜食嘗諭内閣學士李賢令吏
部毋以補外一日晡時有詔言官劾大臣之非法者事
出倉卒公援筆立成彈文辭理俱到明日當廷奏劾聞
者駭服今上嗣位陞本科都給事中首率六科疏論錦
衣衛指揮門逹竊弄威福逹坐謫戍邉天下快之初逹
以都指揮掌錦衣衛詔獄時逯杲者專伺百官過失每
攟拾逹逹懼甚不敢恣及杲被害逹專委任以謝通為
心腹一切反杲所為每事以忠厚為務時論翕然歸之
及通死逹專聽其同官吕貴言以右武為事始任情張
威大興羅織遣官校遍行郡縣緝訪事情有犯者即遣
官屬拘逮所至贓賄狼籍天下騷然李學士以為言逹
衘之屢欲中傷頼先帝仁明而止至是訴寃者紛然公
時掌刑科奮然謂其僚曰此天下之大蠧言官責也此
而不言又何用六科為即攘臂草奏當朝劾之時天順
甲申也尋陳時政八事上以其言有理詔曰前三事朕
自行之後五事付所司集議三事者持恒乆勤接見納
忠言也三言者皆當時要務而勤接見一言尤為切中
盖祖宗以来於凢燕閒之際執政大臣及左右近侍時
常皆得接見自先帝以幼沖嗣位而此禮遂廢因襲以
為故事故公言及之歲丙戌漕河淤阻京師米價騰踊
沿河盜起公建遣御史及帥臣緝捕遂得安妥是歲陞
南京大理少卿時公年纔踰三十屬官深於法者意公
於法比容有所未習姑以難事試之公剖决無滯雖老
於法者不過是乃大敬服尤留心獄事恒曰獄者人死
生所繫箠楚之下何求不得彼不能伸於法司而求伸
於我我又不為之理何用理寺為故凢經公平允者輙
無異辭公在大理九年如一日秩滿陞南京刑部右侍
郎月躬視獄者再毎戒飭其屬俾無法外施刑故事霜
降後㑹大臣審録重囚必先召所屬郎署反覆詳審有
可矜疑者必具録之至期對衆言某事可疑某情可矜
囚因而得生者甚衆戊戌江西荒歉上特簡任公徃巡
視許以便宜行事公委藩臬二司定計授畫俾各涖所
部督責其屬勸興發而自居㑹府之行臺不輕舉動盖
以專徃一方而他方有事則有所不及濟凢可以寛民
力裕民食節財用弭盜賊者無所不用其心在江西幾
二年凢措置得白金以兩計者十有七萬米榖以石計
者幾二十萬所活軍民以口計者毋慮百六七十萬江
西十有三郡之民頼公以安庚子囬任又明年壬寅六
月辛酉偶得疾越六日丙辰卒年四十有九公性簡静
而慎交游且官故鄉故舊有以私謁者輙拒絶之始雖
不樂終莫不信服其公侍静虛翁家居者幾二十年不
以公務而廢其私家之孝飬時人榮之平生儉約一無
所好惟好積書號心雪所著有心雪稿若干巻存於家
子三人長麒夀庚子貢士次麒永麒寧論曰公生長京
師有静虗翁為之父年甫弱冠即登甲第選入中秘讀
人間未見書即與纂修地志之命書成授官近侍擢貳
大理繼二秋官殆其殁也又有𦵏祭之恩年雖僅及艾
然人世百年所不能得者而皆有之於乎是固其世積
家教之素學問持守之功而亦遭遇其時歟同年登進
士者三百五十人選讀書中秘者二十一人公年最少
發逹最早仕不出其鄉而父母俱存兄弟無故一登仕
籍即蹈亨途未嘗一日齟齬而又推恩上封其祖下廕
其子而長子者又以世業登天府名歴官二十有九年
凢五轉官階所至有聲而人無異議公之死可謂無憾
矣年雖不甚長而名之在天地間者則昭昭乎長不朽
矣
　　毛宗吉傳
毛君諱吉字宗吉餘姚人也性剛直尤嫉惡自在邑校
時見鄉人顯宦者歸或挟勢以凌鄉曲而於郡之長吏
則卑卑以希合輒毅然形見顔面曰我得志弗為也歲
甲子中鄉試再試禮部皆乙科不屑就歲甲戌登進士
第授刑部廣東清吏司主事故事十三清吏司分理在
京諸司刑獄廣東司當錦衣衛衛卒伺察百官隂事攟
摭得分寸書片楮以聞不復核虗實輒當以罪公卿大
臣皆惴惴奉承之惟謹公行請託莫敢違拒甚至以罪
被逮法司亦不加箠君在清吏司有逮至者一懲以法
略無顧忌其人至以俚語目君曰毛葛刺時長衛者怙
寵大肆羅織勢熖爍人百官遇諸途趨避惟恐後君遇
之獨以一手舉鞭彼愕然顧左右曰此非刑部毛葛刺
耶益衘之其徒百計求君短長訖不可得適君偶以疾
誤朝叅命錦衣衛鞫之其黨走報其長曰毛葛刺来矣
乃預簡卒之彊忍者掄巨杖待君君至僅榜四支五骨
見矣衆意君必死適有僧同在繫見君創甚而無悲容
苦曲事君得不死既而隨衆例得復職衆咸曰毛葛刺
自此懲創改節矣及蒞職操法愈嚴未幾陞廣東按察
司僉事時廣城以西流賊殺掠居民殆盡其東幸無事
而豪宗大户武斷吞併積習成俗君分巡惠潮首知其
弊痛懲之豪右斂迹及其當代二郡民赴巡撫大臣願
再借君一年於是檄再徃先是程鄉民羅劉寧者作亂
官軍平之其黨楊輝者遯徃贑之安逺招集餘衆於閩
廣江西之交大肆摽掠時官軍皆征廣西君不得已招
之而輝等從命復業比君還㑹府而輝等復起摽掠如
故君再至賊勢益大輝據上下寶龍峒其黨曾玉等據
石坑峒謝瑩據龍歸峒破江西之安逺福建之上杭二
縣逺近騷然諜報賊期以十一月二十二日攻程鄉縣
治君曰賊勢衆矣與其臨時拒敵孰若先事制之乃命
縣長吏宻集民壯并召旁近官軍僅得七百人即日倍
道行三百里至赤硃坑翌日又行三十里至石坑峒賊
數人負米出峒衆欲奮擊之君曰舎之毋驚動賊衆少
頃賊知官軍至以其衆三千人陳山下賊衆我寡士卒
有懼色君躬擐甲胄督戰於是士卒争奮自辰至午戰
數十合賊遂敗走生擒曾玉及其徒二十餘人斬首三
百餘級乗勝破龍歸峒獲謝瑩又明日直擣下寶龍輝
衆陳石崖上我軍陳水中相持守之君以戰不得地亟
分兵繞出其後賊莫測遂驚潰前後擒斬一千四百餘
人餘黨悉平是役也我士卒不損一人犒賞糧餉皆出
於臨時調度不取於官不斂於民又獲白金三千餘兩
悉以送官巡撫大臣以其功狀聞未報而君又當分巡
雷廉髙三郡人民為賊所殺虜十七八道路蕪塞數百
里間無煙火君攬轡四顧慨然以削平賊㓂為己任既
抵所部城門晝閉郡守猶鞭繫城中殘民追徴不已君
至首命止之百姓如獲更生分守都指揮等官嬰城擁
兵賊或十餘人或三五十人驅脇子女以千百數口過
城下不肯出一騎發一矢甚或燕飲酣歌若罔聞知吏
民以賊告輙加箠楚有自賊中逃囬者輙誣以通賊杖
殺之自是生民進退失據無復生路矣君至嘆曰此方
之人獨何辜哉是雖一時守將之責抑亦督責者之過
也時雷州海康知縣王麒者獨奮不顧為衆所嫉君獨
奬勵之適報賊至大體等村君時在雷州即移文都指
揮出軍擊賊彼畏縮不敢出君又以大義激之亦不從
君即督麒領民壯躬抵賊所戰敗之斬首數百餘級奪
囬被虜人畜無數賊分三支犯呉川縣君覘知其一近
河道即命麒乗小舟出賊不意悉破之得首虜六十餘
級其二支聞風遯去自是君所部稍寧君以平賊方略
來上上嘉其勞内批陞君本司副使仍降勑奬諭委以
一方邉務而麒亦陞本府通判勑至君益感激思報歲
乙酉春正月賊東出惠之河源轉掠韶之翁源君率官
軍二千兼程追之斬獲百餘級賊遂西奔三月新㑹告
急君率都指揮焦用指揮孫壁等官軍三千人至新㑹
又得民之自効者近萬人明日行至大磴與賊遇戰破
之獲首二十餘級乘勝追至雲岫山去賊營十餘里時
二鼓矣君號召諸將曰賊營後山箐而前畈田左右皆
山隴若敗必遯入後山爾等明日分兩哨進據後山我
以精鋭衝其中爾兩哨左右合擊之賊可盡圖也約以
鷄鳴蓐食黎明進兵是夜無星月遂至後期不得已三
哨齊進賊果敗走棄營携妻子上後山君命潘百户者
帥精壯千人據賊營賊多遺財物軍士競取之賊據髙
瞭軍士有争奪者遂擁衆馳下刺殺潘軍士皆自營門
擁出賊自後追之與右哨指揮閻華遇力戰乆之君命
某徃援某承命不赴華馬躓亦為賊所刺諸哨遂奔潰
君勒馬持刀大呼曰劄駐劄駐衆以潰勢不可復君從
吏廖振等勸君宜隨衆姑避之以圖再舉君曰吾誓不
與此賊俱生今衆多被殺傷而我獨生全可乎汝等亟
走勿顧我言未巳賊七八人持鎗趨君君且罵且敵猶
手劔斬賊斷一人臂力支不能遂被害時三月一日也
是日雷雨大作山谷皆震動連日隂晦又八日始得君
屍面貌如生舁歸廣城官吏士民弔哭者相屬事聞贈
君通奉大夫廣東按察使録其子科為國子生是時仕
嶺南與君同志者惟麒一人麒字某雲南大理府人正
統丁卯貢士由胄監擢知海康縣至官日以忠義激其
民遇賊至輙率衆奮擊之前後多所殺獲雷人頼以少
安而一時郡守邉將反惡之君奏其有守有為同日陞
本府通判未被命而先君死於賊至是有司併以聞朝
命與贈君者同日下贈麒奉議大夫雷州府同知死時
年四十四麒年若干史濬曰初君死時或傳至京師言
藩司以白金千兩充行軍犒賞費委驛丞余文者從公
行以司出入已用十之三矣文憫君死而貧無以為歸
費以所餘金七百兩宻授君僕持歸是夜僕之婦忽出
中堂據正席舉止如公狀顧左右曰請夏憲長来舉家
驚惶走告近居沈經歴沈報僉憲胡希仁急来視之瞪
目視胡曰非也頃之夏至乃起揖而言曰某受國恩不
幸死於賊固無餘憾但余文所遺官銀已付某家雖官
府無所稽考而某負汚辱於地下矣願亟以還官毋汚
我言畢婦忽仆地少頃始蘓竟不知其所以云予始聞
此言不敢以語人及夏君來覲予詢之果然嗟乎君生
而亷勁不頗既死而英爽不昧猶如此而世之便已自
文者至或誣君以激變衊君以贓私是尚有人心哉是
尚有人心哉
　　孔侍郎傳
公諱鏞字韶文姓孔氏宣聖五十八代孫也元季髙祖
克信始自曲阜遊學江西阻兵不歸而居蘓州父友諒
舉進士知蜀之雙流縣公幼孤好學甫弱冠為長洲縣
學生時提學孫御史鼎教人務先徳行學置一籍名敦
本首著公名於籍公用是奮發益力於學登甲戌進士
第初知都昌分民户為九等以均賦役設倉於水次以
便収斂縣濵彭蠡毎風雨波濤澎湃若有物蜿蜒其中
舟多覆者相傳以為䌫精過者望而祀之偶歲大旱公
徃驗之乃巨木歲乆為荇藻所絡若鱗介然公火之其
妄遂絶尋以弟銘選尚寧府郡主例避嫌改廣之連山
連山西連昭賀猺獞出没無寧歲公至縣治無廨宇可
居俸給殆絶父老間有至者公詢知民所在遣人招之
不来公親詣其地民見公至驚走既而公炊飯民舎輙
留錢米以償其薪水之費乃相率還拜伏道左公一一
賑恤之俾復業由是趨事縣中縣治始復踰年大兵征
廣西巡撫葉都御史檄公率民丁随軍征勦公所至招
徠不事斬艾賊聞風降附諸將有欲殺人取馘者公必
力爭之全活者甚衆時廣東州郡之界廣西者無不殘
破而髙州尤甚僉謂公有撫綏才薦公試知府事髙州
城外四山皆賊壘僅餘孤城城外積屍如京觀民外死
於賊内死於疫城中軍民不滿百公至首呼父老問計
咸曰城中人多有賊之戚屬切宜防之其来趨城者其心
不可保惟宜閉門固守公曰不然髙州本無賊而賊之
來也皆自廣西徃時守土者無逺圖民携家屬十百里
来投城將以求生也乃閉門不納以致為賊所葅醢其
在城中者又疑之或加害焉用是衆心携貳致外攻而
内應徃時城䧟正坐此也乃大開城門来者無不納而
在城者相染成疫曲加撫摩調飬死者為義塜於城外
以瘞之流甿聞風来歸日以百數城不能容公即城東
北隅築土為城以居焉時賊屯髙化境者凢十餘鄧公
長據茂名之茅峒馮曉屯化州之西北界梁定屯畬禾
嶺鄧辛酉屯於游魚寨侯大六屯於信宜界皆劇盜也
惟茅峒距城僅十里而公長尤黠驁公屢遣人撫諭之
使退不從公不告之僚屬不謀之妻子黎明潛呼四疲
卒肩輿出城徑抵賊巢公長見太守至倉皇不知所以
亟呼其黨擐甲出迓恠公無騎從遣人逺偵囬報無所
見乃釋甲羅拜請公入坐定公從容諭以逆順禍福指
天定約公長意猶豫而衆酋感悟泣下恨公来晚公長
跪奉巵酒為夀公飲之不疑衆齊喊舞約降䕶送公囬
夜四鼓逺近見火起賊自焚其巢也黎明開門納降者
得數千人公長既降諸賊聞風次第納欵馮曉久屯化
州界結土民以為内應久招之不服公詒以備他盜整
兵夜進遣部下䝉浩率敢死士二百餘截其後而公以
前軍應之二鼓擣其巢曉遁去執其妻子以歸曉意必
戮其妻子也官軍屢招之不出既而聞公存撫甚厚也
遂以其黨五百来歸事聞有文綺寶鏹之賜特陞廣東
按察司副使賜璽書褒奨俾仍守其地於是梁定侯大
六鄧辛酉皆受公招撫處之内地分地與耕且為我備
他盜公部下有黎浩林雄數人皆有謀勇而雄尤為拳
㨗後死於賊公撫尸慟哭親為殯𦵏一軍莫不感泣用
是民夷感畏所至成功髙州人懐公徳惠立生祠祀之
公聞母喪還守制軍民泣送有出千里外者服闋改官
廣西諸州猺獞聞公名有素相率逺遁未幾陞按察司
賊起自荔浦來冦總督朱都憲屬公督軍勦之賊相顧
愕然曰此髙州公憲副耶是不可敵也亟趨去公一鼓
平之事聞進階食二品禄賜文綺寶鏹尋陞左布政使
莅事甫半月陞右副都御史巡撫貴州賜勅許便宜行
事公益殫心力清平都勻二衛苖人據險肆掠垂二十
年公至適来為患公督諸將授以方畧次第勦平邉徼
無事公釐革諸弊奏請以貴州囚徒之戍雲南者撥補
本處沿途驛逓軍夫之缺而給與月糧増設布政司官
一員以專督糧餉皆前所未有也其他如省冗費黜貪
殘減抑軍官之傔從卒反寃獄諸事皆足以厭服人心
公清心介行所至人望而愛之知其為厚徳君子也故
言出而人信之事行而人無異議今上初即位公上章
言歴任三十餘年無一任不在邉方冐觸瘴毒積濕成
疾乞致仕上不允既而念公久勞於外陞工部右侍郎
召還道浙河而卒于富陽舟中𢎞治己酉九月三日也
享年六十有三訃聞遣官諭祭命有司營𦵏事論曰吾
夫子有言吾欲居九夷又曰道不行乘桴浮於海解者
謂夫子特寓言耳豈眞欲浮洪濤而居瘴癘之鄉耶孰
意其奠楹之後二千餘年而其聞孫乃眞以其却菜兵
墮三都之術而施之桂海鬼方之間耶公以神明之胄
誦詩學禮乃其素業也况軍旅之事聖祖猶以為未學
而不欲以施之齊衛之地而又遑及於聲教漸被之遐
外乎雖然儒者之道大而無所不通王者無戲言况聖
人而虛言耶吾知聖人所謂未學盖謂春秋之世所從
事者爾唐虞三代所謂神武不殺所以戡禍亂致太平
者庸有不學乎王者一視同仁無間遐邇所謂浮海居
夷眞誠有是言必真誠有是事特時無其事耳設或遇
有其事未必不實踐其言也歴考史傳孔氏子孫顯者
不過數人光不足道也安國穎逹輩皆以經術著名求
其以功名顯於中州者固少而又况從事干戈以施之
遐外之域乎哉尤其鮮也入國朝来孔氏子孫仕而官
至卿佐者僅公一人足以為聖門之光矣朝廷以聖人
之經術取人而得聖人之子孫而能實用聖人之言以
成聖人千載已没之志豈但光孔氏哉誠亦儒者之光
也予與公同科進士情誼視他人為篤且生嶺海間知
公事特詳故為之傳云
　　學拙先生傳
天下日趨於巧矣所為拙者世絶少萬有一人焉似拙
矣而實寓至巧於其中學拙先生生而拙者也顧以學
稱此其異於人而予有以取之也學拙先生者姓蕭氏
名旺字應韶其先廬陵人也元末有起義保鄉井者國
初編入户籍遷戍廣東之惠州今居惠三世矣先生質
實無他腸矢口出言無所避忌凢所云為皆誠心直道
未嘗委曲遷就或目之曰拙先生笑曰予豈能拙哉學
拙者耳大書宋周濓溪拙賦於壁日三復焉一出言一
動足退輙惴然懼且憂曰吾得無過於巧乎人因其然
遂名之以學拙先生而先生亦欣然曰稱吾者甚宜故
亦以自號焉先生少無宦情隠然居戎伍中而名動一
方自郡將以下咸敬重之僉舉為社學師其教人也甚
有次第一時子弟經其指教者咸徐言緩歩人望之知
其為先生弟子也先生平生善行可稱者甚多而事師
恤鄰二事尤為惠人所稱道鄉儒有黄東野者工於詩
先生自幼師事之其人既老貧且無子先生事之不啻
所生日供其飲饌歲給其衣服凢衾枕幃幔噐用無不
備焉既死斂襲殯𦵏之具一一如禮又為之服心喪者
三年鄰人有徐姓者遭疫癘死者十餘口闔室出避其
祖母老且病不能行雖至親者慮其傳染過而不之顧
先生朝夕其旁躬具饘粥食之至死又為之斂殯云其
平生所為大率類此二事皆世之號為能巧者所不屑
為者也先生殁時年僅四十八平生止一子曰青字庭
翠由進士起家為南京禮部祠祭清吏司主事今陞郎
中朝廷以庭翠貴贈先生如其子官君子曰先生非拙
者也拙於取利而巧於取善拙於得人而巧於得天先
生非拙者也雖然取善遲取利速得人易得天難舎其
速且易者而為其遲與難先生豈非拙者哉先生歿十
有九年矣世之巧者日益其求拙如先生者何可得哉
何可得哉
　　無逸子傳
無逸子者句容人凌其姓潭其名也字曰永澄先世以
勤起家至無逸子五世矣千指同爨世守一勤至無逸
子其勤益甚恒謂人曰我家之勤亦猶張氏之忍也彼
以忍而相容我以勤而相勵兹其所以能久歟無逸子
晝自旦至夕歲自春徂冬生自嬰至耄未嘗少逸愛之
者曰子家衣食幸有餘貲且多子姓童僕胡自苦若是
無逸子曰吾求逸爾未逹曰人惟無逸所以終逸彼常
逸者豈得逸哉觀之天天未嘗一息停也故能成夫物
觀之水水未嘗一息舎也故能底於海人何獨不然人
特懵然於其中而不自覺耳盍觀嬰兒乎方見其出胞
胎也既而可襁負也又繼而可提歩也俄而髫且齔矣
突而角且弁矣天所以生生長長之者曷嘗息乎彼其
身不自覺也終日與之處者不之覺也久别而忽相覿
者則驚且訝之矣由是而推之若動物若植物莫不皆
然是孰使之然哉造物者所以生生長長之化其機未
嘗一息息也天之於我未嘗一息息我何可自暴自棄
而茍安怠惰以自逸哉彼遊方之外者曰大塊息我以
死盖知此矣人茍未至於結纓易簀之際皆非可息之
境也一息尚存此志不容少懈非但欲勤已以成徳業
也天道如是而人理亦當然爾吾之所以無逸我者盖
求以息我也無逸而至於息我之境報天地以生成我
之恩還天地以生動我之機斯可以長逸矣吾之所謂
無逸者盖如是世豈人人知我哉因以無逸子自號人
亦以無逸子稱之太史氏曰或有人傳無逸子言至京
師予聞之驚且駭焉曰兹豈今世人哉兹豈今人言哉
恨未之能一見也有一儒生謁予於所居詢其姓名乃
無逸子子衍也因質其詳生告予以乃父所以謂其無
逸者亦皆平平日用之常無甚過人者盖自其幼而弱
弱而壯而强而艾而耆今且老矣為子而奉其父母若
伯叔父母為弟若兄而友其弟若兄若羣從兄弟與夫
處族姻友朋故舊一皆無悖徳無違禮治家殖産樹藝
字畜事事皆不廢時亦不違時凢其所行皆與人同但
人不能常而無逸子則常常如是耳噫資近乎道而自
然存諸心行諸身施諸人者不詭異而有其常此無逸
子所以合於聖人中庸之道也歟是以傳之以表見於
世
　録
　　定興忠烈王平定交南録
太宗文皇帝入正大統之初安南國王陳日煜為其臣
黎季犛所弑季犛詭姓名為胡一元子蒼為胡􁞗矯稱
陳氏絶嗣􁞗其甥請權署國事上不逆其詐從其請未
幾求襲王爵許之踰年陳氏孫天平始從老撾遁至京
愬其實季犛聞之懼遣使上表請迎天平還以國永樂
四年春遣使者以兵五十人送天平歸逹其境季犛伏
兵殺之及使者上聞之震怒諭羣臣曰朕為萬國主蠢
爾蠻夷乃敢為不道以戕其主奪其國朕不正其罪如
天道何既而占城亦告其侵軼疆界强授以印服又聞
其僭號大虞紀年號蒼偽稱尊號季犛稱太上皇毁中
國儒教謂孟子為盜儒程朱為剽竊乃議興兵問罪羣
臣咸贊成之乃遣大臣告於郊廟分遣近侍徧告天下
山川秋七月癸未制諭太子太傅成國公朱能佩征夷
大將軍印充總兵官西平侯沐晟為征夷左副將軍新
城侯張輔為征夷右副將軍豐城侯李彬為左叅將雲
陽伯陳旭為右叅將勅大將軍率右副將軍右叅將又
清逺伯朱友領驃騎將軍朱榮劉劄出鷹楊將軍吕毅
方政神機將軍程寛羅文游擊將軍朱廣王恕橫海將
軍魯麟劉清等二十五將軍統兩京畿荆湖閩浙廣東
西之軍從廣西思明府慿祥縣進左副將軍率左叅將
領都指揮陳濬盧旺等統巴蜀建昌雲貴之軍從雲南
臨安府䝉自縣進以兵部尚書劉儁贊戎機刑部尚書
黄福大理寺卿陳洽給事中馮貴督餽餉於凢所過名
山大川修祀事乙酉出師上親幸龍江禡祭將帥陪位
受服維謹訖事駐驆江滸誓於衆曰朕命汝等奉行天
罰罪惟元兇尚體朕心毋窮武毋殺降毋繫累老稚毋
毁壊室墓雖一草一木亦勿妄剪除違朕命者雖勞弗
勩且底於罰能等頓首受命萬衆鼓舞登舟以行是年
九月師次龍州大將軍遘疾以師授右副將軍十月庚
子大將軍薨衆議軍機事重不容以緩請右副將軍代
總其兵行大將軍事急驛以聞上命輔就佩征夷大將
軍印代能總兵且降勅諭之曰昔太祖皇帝命開平王
常遇春為大將軍岐陽王李文忠為偏將軍率師北征
開平王卒於柳河川岐陽王率諸將掃蕩殘冦終建大
勲著名青史爾宜取法前人以建萬世之功此定興忠
烈王受命專征之始先是王與大將軍榜示黎賊父子
大罪二十以明天討之意數季犛兩殺其主以奪其國
罪一凢陳氏子孫殺之殆盡罪二滛刑以逞視國人如
讐重斂暴征民不聊生罪三世本黎氏背祖更姓罪四
既篡主位乃詐稱權署國事以罔朝廷罪五表請陳氏
孫還以國及朝命使送之乃敢拒遏罪六殺國主孫罪
七侵雲南之寧逺州七寨罪八殺土官猛慢虜其女徴
其銀罪九威逼近邉土官致其駭散罪十侵廣西之禄
州地界罪十一擅㩀酉平州殺土官罪十二占城國王
占巴的頼國新遭喪興兵攻其舊州格烈等地罪十三
又攻板逹郎黑白等州掠其人民罪十四勒取占城象
百餘仍加兵不已罪十五占城既受天朝章服輙偽造
金印帶服逼使其受罪十六責占城王惟知尊重中國
而欲其以所以事中國者事之罪十七朝使送占城陪
臣還其國以兵刼之於毘陵巷口罪十八既奉正朔又
僭稱國號偽紀聖元紹成開大年號罪十九朝貢不至
陪臣輙以罪人充使罪二十初交人聞天兵南下罔知
所以既聞榜示咸知其曲在彼及見榜末云待黎賊父
子就擒之後選求陳氏立之莫不延頸跂足以待王師
之至王以十月丁未至慿祥縣禡牙入境并望祀其國
中山川畢諭於衆曰皇帝非利安南土地人民乃為黎
賊害其國主虐其黎庶奉行天討以繼絶世甦民困命
我等以弔民伐罪丁寧告戒非臨陣不得殺人非禀令
不許取物毋掠子女毋焚廬舎毋踐禾稼爾等宜奉承
聖天子意以立竒功不用命者必以軍法從事無赦衆
皆歡呼用命是日大軍入坡壘關掲前榜諭國中吏民
以朝廷伐罪弔民之意以招徠之王詢知坡壘以南由
隘留關歴鷄陵關至芹站山菁深險林木隂翳且多溪
澗慮賊有伏先遣鷹揚將軍吕毅哨探及檄都督同知
韓觀營於坡壘修道路繕橋梁督糧運戊申大軍次丘
温縣己酉哨至隘留關賊衆二萬依山結寨毅攻㧞之
斬首四十級生擒六十餘人是日驃騎將軍朱榮等亦
破鷄陵關斬首六十餘級生擒十一人賊聞二關破其
屯兵設伏者悉奔散壬子大軍次鷄陵關癸丑次芹站
是日先遣鷹揚將軍方政游擊將軍王恕等直抵富良
江北岸嘉林縣是時左副將軍西平侯亦自雲南䝉自
縣進兵經野蒲蠻入境都指揮朱濬等奪猛烈關俞讓
等㧞柵華隘隨處築堡駐兵伐木造舟都指揮徐源孔
斌等突出宣光江口奪其澳沕等沙左叅将豐城侯領
兵渡其上游都督程逹等中夜舁舟越山自間道以出
逃水江縱火焚賊舟遂奪富良江十一月乙巳西平侯
統軍至三帯州與王所遣都督朱榮㑹癸酉横海將軍
魯麟驃騎將軍劉劄出㧞困吾寨是日有偽三帶州僉
判鄧原南策州人莫邃等來降因詢降人知賊窠穴在
東西二都恃宣江沲江富良江以為險自三江府沲江
南岸繖圓山起由富良江南岸東下直至寧江又自富
良江北岸自海潮江由希江麻牢江直至盤灘困㧞山
立木為柵及増築土城於多邦隘樹柵立城連橋接艦
七百餘里又於富良江南岸縁江下木杙悉國中舟艦
泊其内凢諸港汊可通舟處俱下巨木以備賊衆聚屯
守水陸者號七百萬盖悉驅國中老㓜婦女以助聲勢
非實然也大軍屯富良江北岸王以書諭季犛曰子奉
命統兵來問爾罪爾能戰則率衆於嘉林以待不能戰
赴軍門以聽處分王意欲挑其急戰也㑹朝遣行人朱
勸賫勅至諭犛賊以禍福及許其輸金五萬兩象百隻
以贖罪行人至其國季犛不出見以詭辭畣曰文書比
對原發勘合不同此必非上所遣又云兵已入境若兵
囬即貢否則自有准備王知此勑是欲以欵其兵而賊
亦無改過悔罪之意乃移軍三帯州屯箇招市口與左
副將軍西平侯㑹議造船置銃以圖進取時賊有划船
出没江口王命魯麟夜舁舟從上游下水奪其船斬首
百餘級自是划船不敢出没王與西平侯議於上流渡
江乃遣朱榮等於下流十八里嘉林置舟筏為欲渡之
勢以掣其勢賊果分遣水軍於嘉林奪我舟榮等奮擊
大破之十二月己亥大軍與左副軍合勢王與西平議
曰賊邊江立柵勢逼地狭難以列軍惟多邦隘城外沙
灘上平關足以容軍然其城峻濠深守具無不備而外
設坑坎布竹籖賊所恃者此耳蠻人綿薄不耐苦不足
慮也今我攻椇若雲梯仙人洞之類俱備攻而取之易
也乃召將士諭之曰汝等報國成功在此一舉宜奮勇
爭先以立竒功先登者不次陞賞將士聞命無不踴躍
乃議分地界大軍攻其西南左副軍攻其東南己酉各
列軍沙灘之上布置已定别調軍距欲襲之處里許作
欲攻之勢以出賊不意於是出内府所製夜明光火藥
散軍士俾執之有先登者燃之及吹角為號是夜四鼓
都督黃中率官軍潛舁攻具越重濠抵城下用雲梯先
附城都指揮蔡福等數人先躡梯登用刀亂斫賊衆驚
呼城上火齊明角應之士皆蟻附而上賊于城内列陣
驅象來衝我軍乃出内府所製獅子皮䝉馬象見獅形
驚畏而顫又為銃箭所傷倒囬奔突賊潰亂自相蹂踐
及官軍殺死者不可勝計大軍乘勝長驅明日追至繖
圓山又明日循富良江南岸而下縱火焚緣江一帯木
柵煙熖張天辛亥直擣其東都克之王與左副將軍駐
軍於城之東南給榜招諭吏民降者日以數萬計王召
其父老諭以弔伐之意歡聲動地乙卯議遣左叅將豐
城侯李彬右叅將雲陽伯陳旭伐其西都賊首聞多邦
破先已焚其倉廪携妻子遁於海島我軍至焚其宫室
據其城池餘黨依天建山困救山等處水陸據守乃分
遣清逺伯王友都督黄中都指揮栁琮等隨賊所在而
征勦之自是年冬至明年春前後斬首三萬七千餘級
時王留交州鎮過聞賊子黎澄聚舟黃江左副將軍左
叅將領軍循富良江左右水陸並進次於木九江對岸
下營辛巳賊船三百餘艘來犯我軍水陸夾擊賊衆大
敗斬首萬餘級溺死者無筭二月乙巳王聞賊首遁於
悶海口出魯江口與左副將軍㑹兵下膠水縣賊聞大
軍至又逺遁大安海口王謂左副將軍曰賊聞大軍來
不敢敵故潛遁他所以覘我動静我若囬軍交州留兵
於鹹水關兩岸留戰船守備彼必出悶海口以襲我我
俟其出水陸併擊之賊必成擒三月癸酉大軍囬交州
甲午賊果犯鹹水關報至乙酉王與左副將軍兵水陸
並進賊以海船横絶海口而以戰船划船兩岸齊進既
而登岸植木為柵王乘其柵之未成親督精銳攻之都
督栁昇等亦率舟師來奮擊賊遂大敗富良江水為之
赤積屍數十里右叅將雲陽伯乘勢長驅直抵悶海口
黎賊父子聞敗乗船逺遁於靈源王諭諸將宜乘破竹
之勢追勦殄滅乃囬軍交州留右叅將守鎮備禦黄江
等處四月乙亥王與左副將軍統軍由清化府倍道兼進
調栁昇魯麟土官莫䆳等分領戰船由水路窮追戊寅舟
師至清化之磊江賊衆聚船以拒昇等擊敗之斬首萬
餘級五月丁卯王至演州栁昇等舟師來㑹途中降者
相繼詗知黎賊父子遁于乂安府之深江王議與左副
將軍兵從陸路栁昇等率舟師由水路追賊壬申大軍
至乂安府土油縣王從舉厥江東路左副將軍從舉厥
江西路進兵兩軍俱至盤石縣下營甲戌栁昇率舟師
至竒羅海口與賊戰大敗之獲賊船三百艘餘船分散
賊首潛竄草野乙亥昇所領軍士王柴胡等七人擒賊
偽上皇黎季犛黃中所領軍士李保保等十人獲偽衛
國大王黎澄丙子莫䆳下土人武如卿五人獲偽國主
黎蒼及其偽太子苪於髙望山凢黎氏親屬俘獲無遺
安南地悉平所得府州四十八縣一百八十六户三百
十二萬五百象馬牛羊舟糧噐械無筭遣都督栁昇等
獻俘闕下露布以聞先是王等受命時詔令求陳氏子
孫立之至是平定王徧訪國中官吏耆老人等咸稱黎
賊於己夘年殺光泰王顒立其子韶而殺之遂簒其國
前後殺其近屬五十餘人及其逺族又千餘人血屬盡
絶無可繼立者請依漢唐故事立郡縣如内地以復古
王疏以聞上從其請乃於其地立交趾等處承宣布政
使司都指揮使司按察司分其地為十七府四十七州
一百五十七縣據其要害設衛十一守禦千户所三又
於交廣分界處如潼關衛例設立温衛及坡壘隘留二
守禦所軍𨽻廣西民屬交趾以相制馭是歲大詔天下
以平安南復古郡縣之故并勅有司為陳王贈謚凢其
宗親為賊所害者各贈以官又為之建祠立碑葺墳墓
禁樵採各給户三十凢黎賊苛政暴斂悉皆除之擢用
賢能優禮耆老賑恤窮獨革去夷俗以復華風使秦漢
以來之土宇䧟於徼外者四百四十六年一旦復入中
國版圖詔布天下文武羣臣親王藩服咸上表稱賀六
年春班師入朝秋七月策功行賞進封王英國公西平
侯黔國公清逺伯王友進侯爵都督栁昇陞安逺伯餘
擢官増禄有差賜王誥劵玉帯金帛命子孫世襲加禄
米三千石既大宴上親製平安南歌以褒嘉之是年冬
安南餘孽簡定作亂定自稱陳姓本前陳舊官先已降
附既而遁於乂安府與其黨鄧悉鄧鎔阮帥陳希葛等
謀反偽稱日南王既而僭號大越稱興慶年號朝命黔
國公充征夷將軍從雲南徃征之久不能遏絶廷議謂
非王不可七年正月乃命王佩征虜副將軍印徃共勦
之王以四月至南寧㑹兵五月入境王躬督戰艦破孔
目柵再破醎子關斬俘無數賊退保黃江乘勝擊之於
太平海口賊竄乂安偈江冬十月師至清化越四日生擒
簡定於吉利柵之山并其黨陳希葛等轞送京師明年
二月王還朝上嘉勞之未幾簡定餘黨陳季擴復嘯聚
僭稱重光年號季擴乃簡定從子簡定為阮帥等所廢
而立季擴定敗潛逺竄聞王班師復與陳景異等同反
九年春正月復授王前印徃督師征之夏五月師次東
關六月進兵賊聞王至以石填神頭海口三十丈許設
拒木以抗王督將士悉起其石以通舟楫賊懼立堡常
月江王戒衆曰此堡不足攻其山南險阻彼必設伏以
撓我乃使驍將率土兵搜山果得其伏者斬之遂奪其
堡賊遂逺遁王隨所至而追之賊或聚或散竟莫得其
要領時關以東羣盗峰起所完者交州一城耳盖新設
州縣軍衛太多交人乆外聲教樂歡縱不堪官吏將卒
之擾徃徃思其舊俗一聞賊起相扇以動賊酋所至輒
為之供億隠蔽以故賊潰復聚朝廷屢下詔招撫之授
季擴以布政使彼欲受命制於其黨服而復叛偽稱王
孫以復陳氏為辭大軍至則深入山海避之軍退復出
用是官軍不能成功王既莅軍始大明賞罰而諸將疲
於奔走徃徃因循玩冦都督黃中不用命王以軍法從
事由是人民知懼不敢辭難避險是時賊恃荷花海險
謂我師不能渡於日麗海口立堡以守王率舟師自竒
羅海口洋過荷花海口直抵日麗賊焚堡而遁至茶偈
江連進兵破之賊驚曰天兵飛来也遂大潰奪其化日
城諜知賊悉衆守愛子江復追至其境賊伏巨象數十
以為前敵列人馬於後盡力以抗我師王戒將校曰擒
賊在此一舉機不可失乃鞭馬先進象伏突起王一箭
落其象奴再箭中其象鼻象呌號退走自蹂其衆乗勢
擊之斬艾僵伏填滿山澗賊徒散遁暹蠻等處王部分
將領隨處搜捕至暹蠻昆蒲等柵山徑﨑嶇林麓隂翳
馬不能前王乃下馬徒歩履險兼程趨之士卒不能從
惟將校百餘人僅屬與賊遇殺數千人賊首陳季擴暨
其妻子皆就擒時十一年冬也明年班師還京自王出
師至是首尾踰三年始獲首虜說者謂王此役較之前
平定之功為難云十三年四月朝命王佩征夷將軍印
充總兵官徃鎮交趾又有平陳月胡之功十五年上以
王乆勞於外詔還京師王以正統己巳没於王事至是
三十有七年矣嗣子太子太傅襲封英國公懋出其家
閽者歴任所録王平安南時前後所上奏啟見示屬予
次第之予因叅考交趾郡志所載露布榜文及胡文穆
公奉勅作平安南碑楊文貞公撰東平武烈王及定逺
忠敬王神道碑附以所聞以為此録云
　
　
　
　
　
　
　
　重編瓊臺藁巻二十
欽定四庫全書
　重編瓊臺藁巻二十一
　　　　　　　　　　　　　明　邱濬　撰
　題跋
　　題文公先生手迹後
文公先生平生著述與六經並行於世天下家有而人
誦之若其字畫之傳世者多見於刻本其真蹟盖鮮有
焉天台王廷儀氏出其所藏先生與趙子䝉手書見示
噫某也髫而誦先生之言今髮將種種矣始獲見其手
澤之遺於其易簀二百七十九年之後豈非平生一快
事哉昔人有得名人法帖者或欲得之誓㫁頭不易彼
徒以其字畫之工也尚寳重之若此矧大賢君子道徳
之餘澤哉則其所以寳重而愛惜之者宜何如也
　　題藍闗圖後
世傳韓文公姪孫湘有異術公命之作詩見志湘詩有
能開頃刻花之句公試驗之湘倐忽間出異花一叢上
有金字一聨云雲横秦嶺家何在雪擁藍闗馬不前公
初不曉其所謂後公坐言佛骨事左遷潮州刺史道次
藍闗值雪忽見湘至公始悟向之詩意遂足成篇好事
者因而繪為藍關圖今封給事中吴興張先生得之寄
來京師示其子給事中靖之靖之間屬予題跋公從子
老成生子二曰湘曰滂湘登進士第為大理丞滂未仕
而死初公南謫時湘年二十七滂年十九皆從公以行
觀公宿曾口示湘詩及在袁州作滂墓志可見而此詩
末句所謂逺來者盖公既行而湘始追及于此而深有
意之言亦不過感歎之意焉耳竊意或者因是言又見
世之所傳仙人有韓湘子者遂附㑹而為此說歟抑主
異教者隂欲破正論而故為此以張大其事如學佛者
圖公拜大顛像歟况公之貶在憲宗元和己亥又四年
為穆宗長慶癸卯湘始登第豈湘既學仙而又出仕歟
其事時出於小說家史傳不載及註公詩者皆不之取
其有無盖不可知也然觀此圖得以見古人當間闗流
離之際而剛大正直之氣不少沮而為其子姪者又皆
能奔走周旋無異平時如此然則作此者非獨精於繪
事且能因古人之言而得其貌又能使觀者因貌而得
古人之心良可加重先輩謂公體貌豐肥此圖得之誠
非茍作也雖然詩為有聲畫畫為無聲詩詩與畫等耳
昔公以詩示其姪孫今先生以畫示其子一以明己之
意一以起子之志皆有深意也靖之其尚因而興起以
求文公之意於數百載之上庶幾稱乃尊示以此圖之
意(天順六年/)
　　跋安成彭氏所藏盧溪手迹巻
宋三百年廬陵士以文章名世者三人六一居士後有
雲龍劉氏盧溪王氏皆安成人也周益公謂雲龍生雖
少後六一不害為韓門籍湜劉静春直謂廬陵自六一
後惟盧溪可繼味二子言則王優於劉可見已予尚友
古人每誦盧溪先生送胡邦衡詩剛大之氣溢於言外
深以不得見其全集為恨及登進士第與安城彭彥實
同官翰林而又辱交其兄祠部郎彥衷暇日出其家先
世所藏盧溪十帖見示嗚呼昔也誦其言今也乃親覩
其手迹之真向也見其出處大節今也乃併得其家庭
姻戚間丁寧告戒之㣲豈非平生一快事哉方先生謫
辰時年已七十矣以年老處山窮水絶荒涼寂寞之濵
而其帖中乃云我寓此泰然無毫髮可慮之事又云若
以為老是以衆人料我我殊未也噫既不知其所處之
非吾土又不自知其年數之不足古人謂老當益壯窮且益
堅者先生葢有之矣由是觀之則先生非但其文章後雲龍
繼六一而於聖賢慎獨之學自強不息之誠葢亦有得焉
　　跋古賢像後
羊城黄氏子英越庾嶺而北沿章江下大江浮淮泗經
齊魯之域直抵京師又東北至遼海之地所至見先代
名賢遺像輒求善工模寫之積久得若干幅徧干當世
縉紳大夫為之贊裝演為一巨帙求淳安商閣老先生
序之間特過予求跋數語惟此諸賢或生於漢或生於
唐或生於宋相去或七八百年或三四百年或百有餘
年或七八十年亦或有同時而不相值者今乃於一日
之間繙閱之頃而諸賢之威儀容貌儼然聚於目前而
其言論風㫖皆可髣髴而見之噫一何快哉或曰所得
之像未必皆真模寫之工率非名筆且其間人品不同
而趨向各異以為玩好耶則物非竒古以為法則耶則
人非倫類豈騖於外而遂忘其内耶予曰不然世之人
各有所嗜好有嗜勢利者有嗜聲色者有嗜馳騁侈靡
者有嗜虛幻怪誕者生之所嗜乃不在彼而在此其志
亦可尚也哉昔人有言曰高山仰止景行行止雖不能
至而心好之殆近於是乎
　　跋江山雪霽圖
予友顧光禄廷瑞一日出古畫一幅示予題曰輞川圖
乃其宗人宗仁氏所藏者陳太史緝熈目之以江山雪
霽圖按輞川乃唐王維别墅圖維所作也新唐書備載
其景有所謂華子岡欹湖竹里舘柳浪茱茰沜辛夷塢
之類予嘗見李伯時所臨本毎景皆有詩題其上史所
謂裴迪賦詩相酧為樂者也今是圗於所謂數者之景
皆無之亦無所謂詩者其位置布列固非維所作亦非
伯時所臨無疑矣然其間有如所謂淺山磷磷亂石矗
矗山石磽聳車碌碌山勢盤斜隨澗谷側轍傾轅如欲
覆者又有所謂樹老石硬山路廻轉高下曲直横斜隠
見妍媸向背各有態逺近分毫皆可辨者要之亦一代
名筆决非尋常模倣者所能為必求其人以實之而強
以附古人之名家者則大不可嗚呼天下事豈但畫不
可哉豈但畫不可哉
　　題謝氏先人手書
潮陽謝景祥氏以太學上舍生謁吏部選居京師一日
過予涕泣言曰某之先君留心古文辭毎篇章出鄉人
輒傳誦之不幸年僅四十三而卒時某甫七嵗遺文散
逸弗及收輯而鄉先輩知先君者亦相繼淪没未有為
之發揮者以故名不逺傳今所存者僅十數篇某用是
深自悲懼恐其愈乆而愈忘且失之也近來京師偶持
先君手書一篇乃鄉先生某所作以贈先君之文也敬
命工装演成軸寘諸座右庶幾先人手澤常目見之不
頃刻忘也吾子官翰林以文字名敢希一言題於左方
嗟乎天地間萬形俱有敝能乆而不敝者言與書耳言
為心之聲書為心之畫古之大賢君子所以名世垂後
者莫不假是以傳其人不可得而見矣於百世之下誦
其言觀其書徃徃得其為人豈非其精神心術之寓于
是歟今觀謝氏之先人其心畫之莊重勁正如是意其
為人亦必稱之展觀之際令人起敬矧為其子若孫者
乎吾知景祥氏朝夕瞻視恒如其先君子之正容肅坐
臨之在上質之在旁一出言一舉歩而不敢有違於理
也必矣後之為謝氏子若孫者尚知所愛敬哉(天順/七年)
　　跋萬里一歸人巻
右五言律詩一首七言絶句二十一首乃日本國僧作
以送瓊之戎士蔡庸秉常者也詩以唐體字以晉書書
以繭紙巻以萬里一歸人為名葢摘其詩中之句而是
句則又剽唐王右丞送人下第之詩之句也嗚呼觀於
是巻可以見孝之一念無間華夷矣蘓子曰天下豈有
無父之人信斯言也秉常於永樂中隨由海將軍備倭
海上遇賊于萬全我軍敗績遂為所俘同時被執者皆
死刄下獨秉常以母老辭得脫間關海東諸夷達日本
投其國僧惠歳為師祝髮為浮屠乘間言及母在彼僧
惻然憐之白其主縱之得歸乃率其徒賦詩以送之如
此云予於是不獨見秉常之克孝而因以知夫孝之在
於人心放諸四海而凖也夫倭虜至為不道日本東夷
之人也一聞秉常母老之言即惕然興夫惻隠之心使
秉常之母子復得相見孰謂孝親之心以華夷而間哉
彼秉常果如其志養繼母朱氏以終天年今秉常亦已
七􁐏矣嘗以是巻見示予毎展誦未嘗不三復嘆息故
書此於其巻末使愽雅君子有取焉未必不足以備太
平御覽之一也
　　書楊文貞公墨蹟後
右書二幅計二十字字徑寸許少師楊文貞公之心畫
也公以清徳雅量為一時名臣髙文古學為一代鉅儒
其謨猷功業著作議論藏在秘府播之天下傳誦於人
人之口耳者在在而有世世不忘惟字畫之在人間者
恒少見盖公不輕以予人其所予者必其人之有以過
乎人者也今太子洗馬西昌羅明仲先生其童稚時公
親書此與之用璟以名又擬明仲二字付之俟其冠授
之賔祝以辭而字其名者也於戲公之於明仲盖以已
許之第標古人以為的爾古之名相守正不阿為時所
仰者於唐有一人焉廣平公璟也古之名儒議論英發
為世所宗者於宋有一人焉致堂先生明仲也文貞公
於古人中擇其尤者二人以為明仲名若字其期待之
意深矣大矣一以功業顯一以文學著有功業者不必
有文學有文學者不必有功業合二人之名與字以名
字乎一人公之意葢欲明仲兼二人之長以名天下後
世也雖然葢自道爾公遭逢聖明荷四朝之隆委擅一
代之文名其徳其學盖有二公之所有於一身者也公
不欲自言而即古人以為的明仲其顧名與字之義而
思所以體公之心以毋負其所期待哉吁為學至於致
堂先生輔治至於廣平公則為人於天地間亦可以無
愧矣明仲其念之哉
　　書百牛圖後
獸有百而畜於家者六惟牛最有功於世於農用以耕
於祀用以牲於宴用以享於器與室之成用以釁於戎
於畋於􁃀運用以駕迨其斃也其革用以甲以胄以履
以帶以朴以冒鼓以貫編以箙箭以包干戈以縁席褥
以鞍若轡焉其煑而凝之以為膠其用而敗者以醫其
筋若骨若角若蹄則用以弓以觹若簪導其他雜器用
之者甚衆下至臭穢之遺亦用以滋五榖無一棄焉者
嗚呼牛之有功於世也其大且多如此非但家畜之不
如而百獸亦無與之肩者豈但獸哉人之生也無益於
時卒也無用於後尚亦有愧之哉好事者繪為百牛圖
狀牛之形與其牧及其水草牧放之處齕飲踶觸卧起
搔鳴奔鬭游行之趣殆且十百狀可謂曲盡其情態者
矣其意亦猶昔人以耕桑為圖欲世之髙閒富貴之士
居於清幽安樂之地觀於此其有以知稼穡之艱難也
歟雖然耕而稼穡牛之一事也抑孰知牛之功之大且
多如此哉中貴徐君以此圖求予跋一言予故述牛之
功有益於世也如此而又系之以詩
　　詩曰
　我本農家子童年曽作牧倒騎牛背上簑笠吹横竹
　老大客京國乆不見此畜忽然覩斯圖心若有所觸
　泛觀天下物無物似牛犢既以駕犂耙又用轉車轂
　為我運百貨為我生百榖論功固莫比論苦亦良酷
　云胡世上人甘心肆口腹既然食其力何忍食其肉
　水陸珍萬品物物可充欲孟子有遺言不忍其觳觫
　　書潘克寛十八學士圖
右唐十八學士登瀛洲圖予友潘君克寛所藏者也君
以工部正郎出理河道偶於士大夫家見此圖因命工
臨之裝演為冊暇日以示予俾識其後按史唐髙祖以
秦王世民功大前代官皆不足以稱之特置天䇿上將
位在王公上以秦王為之開府置屬王以海内寖平乃
開館以延文學之士其府僚杜如晦房𤣥齡等十八人
並以本官為文學館學士分為三畨更日直宿秦王暇
日輙至館中討論文籍或至夜分使庫直閻立本圖像
禇亮為贊號十八學士士大夫得預其選者時人謂之
登瀛洲云所謂文學館學士者謂其為文學之士云爾
非官稱也以學士為官稱始於𤣥宗開元十三年前此
則未有也是時髙祖在御建成為太子固無恙也然髙
祖乃為秦王特置天䇿上將開府置屬而王又自開館
以延文學之士彼自延其府僚而各以其本官所謂記
室叅軍典籖之屬相與講學論治非不可也君父在上
乃舍其職名别立稱謂至形於丹青著為贊頌互相標
榜其意欲何為哉昔漢武帝為戾太子立慱望苑使通
賔客從其所好司馬公猶謂正直難親諂諛易合此固
中人之常情宜太子之不終也夫太子為國之儲貳國
乃其國君父為之立苑通賔客謹微之君子猶以為非
况太宗乃藩王功高望重在危疑之地而可使之日夜
聚徒乎在太宗非遵養之道在髙祖非教子之法而亦
非所以安儲位定國家也今觀此圖見所謂十八學士
者其遺像雖人人殊然其瓌瑋豪邁之氣溢於衣冠面
貌之表宋人謂真宗為王時其門下厮養皆將相器而
此十八人者在秦王門下其氣象如此豈終在人下者
乎此太宗所以卒有天下也雖然唐家之社稷安危其
兆皆具於此始也以房杜之能輔太宗而唐遂以安終
也以許敬宗之姦阿高宗而唐幾於亡一圖雖小所係
實大予為之慨然書以歸之(成化十九年/)
　　跋虞山圖
錢侍御承徳奉命徃兩廣理邉儲臨行出虞山圖見示
且曰此先世所藏鄉先輩王均章所畫者既失而復得
之盖吾家百年前舊物也敢乞先生一言以識之予謂
之曰古人繪畫之作所以模寫景像必其物世所有或
有之而不常見不然則是其物可觀可玩而不可以攜
取者又不然則去其地而思其物有不可以再致故寓
之筆墨丹青假其似以存其真君家海虞為邑中舊族
自祖父以來長子老孫出入起居恒與山俱舉目即見
其林壑而歩履周旋不在其顚即在其趾有事出境踰
百里外回首望之猶隠隠然見之於林霏烟靄之間既
有其真又烏用其似為哉雖然虞山横亘海虞邑中何
止數十里居民環其趾而居之面其勢而向之者何止
數千家有此山以來自天地開闢至今何止數千萬年
元人王均章者始為此圖偶以適其意耳非有意於傳
世也而適落君家邑中人士非止一家而君家獨得之
得之不久而失之失之不乆而復歸焉造物者亦或有
意歟吾聞錢氏世居邑中之昆湖其先世衣冠體魄之
藏皆在兹山中意者其冲和清淑之氣皆於此聚止而
有以養其先世之留骨其子若孫鍾其氣以生者徃徃
蕃衍而多貲龎厚而長年秀美而有文㝠㝠之中或隂
有以相之者故使斯人為斯圖付諸其家世藏之以為
符驗若世之置田產者必有質劑然此又理之或然者
也書以歸之俾持歸以質諸乃尊未齋翁及其季父方
伯公以為何如
　雜說
　　木説送沙文逺
葢嘗觀夫近郊之木矣出於土也僅數尺茍可以搦或
可以把極大而至於可以拱則固已掄於人列於肆登
於匠氏之門隨其材質而成就之無所遺有弗中焉則
揉曲以為直束小以成大非甚朽腐破折不之棄其種
之良質之堅與否不暇計也若夫深山大谷之中材之
生非不魁然大也脩長且直也矧其種良質堅文宻緻
而臭馨香全用之可棟可梁拆而用之可車可舟凡宫
室器具之用若大若小用之無不宜焉者然而僵立萬
山之中地險巇而水湍駛雖有可用之材卒莫自致萬
一致之非積以嵗月不可得也及其至也又徃徃有後
時之嘆士之生逺方出而仕也何以異此吾友沙文逺
使其生畿甸之間吴楚淮汴之域出其所有之一二以
用於時固已登膴仕而著美稱也乆矣然而奔走名利
之途年踰強仕而此志竟弗克遂是豈其才力學問之
罪哉地也世之論人之出處者咸曰時時固然矣然彼
之所以乘其時而我之所以違其時而不偶者得非以
其地哉方其時之需才才之見售於時時之所急用人
之所争趨而我方漠然於窮荒寂寞之濵罔聞知也及
其知而至然時已後矣逺方之士其艱於進取也徃徃
如是雖然在我者雖有艱進之嘆而亦免夫倖進之譏
吾之材誠中宫室器具之用矣用之則必有實效不用
亦足以全吾之天其視彼之茍且以備用假合以為資
亦既有間矣乎文逺將卒業南雍予惜其有才而滯於
用作木說以解之於乎豈獨文逺也哉
　　説舟贈林宗敬
景㤗甲戌五羊林宗敬偕予就禮部試予辱在選列而
宗敬得校官辭不就去又三年是為天順元年宗敬復
就試禮部又得校官不就買舟將為歸計予適得吿與
古岡蔣希舜送之都門之外指其所艤之舟而告之曰
若知舟之為器乎始之欲作之也茍不採材於山林取
銕於冶煉灰以蜃其可以成舟乎曰不可也衆物備矣
不責其成於工師不假之以歳月不依其度而以意創
焉其可以成舟乎曰不可也舟成矣而樓櫓之不具檣
柁之或闕與夫艎􁀙維䌫篙矴之屬有一弗備其可以
為全舟乎曰不可也用備矣而或艤之非其地所由者
乃㫁港絶潢其可以達江河乎曰不可也艤得其地矣
然或衆舟集焉而互繫以相軋其可以行乎曰不可也
材具而工良制合而用備其艤也得其地其行也無所
礙若可以達河入海矣然而風不順焉則亦不可行矣
士之為學何以異諸此乎方其在學校也固嘗愽習夫
詩書之文講明乎古今之變印正之以明師積累之以
歳月其製作也惟恐不合有司之程度其強記以待問
也惟恐一理之不明一事之不知其進也既由其道其
用也又適其時若可以得志矣及其羣試有司也則有
利焉有不利焉其利也固若舟之遇風一日千里直易
易耳其不利也夫何以異於舟之阻風而不得行者乎
行不行風也非舟之罪也利不利命也非學之尤也雖
然有舟矣然後可以歸其咎於風使吾材之不良制之
不合度器用之不素具艤之非其地行之有所礙風雖
順也其能行乎哉舟譬則學也風譬則時也有舟而無
風固不可行也有風而無舟將何以行之哉然世固有
駕敝舟綴敗帆遇順風而僥倖以達岸者矣然不可常
也卒然遇魚龍之出沒風波之洶湧吾知其愴惶而歸
無全舟矣甚者或至於覆溺焉幸烏可常哉嗟乎人患
無舟也風之不順非所患也患無學也時之未利非所
患也吾之舟備矣器用足矣惟不遇順風則已矣茍待
之以歲月之久而不輕試焉豈終無一日順乎使一日
得借風濤之便張飽㠶於長江大河之中鼓枻而歌捩
柁以行縱其所如無不如意矣士之積學以待時也何
以異諸此乎然此就一舟而言非所以論衆舟也舟之
製也稍異其形則其所從來也必異其地有來自浙者
來自江者來自䖍吉者自鄞越來者有之自荆襄來者
有之其遠者或自川蜀來焉所來非一地而作者非一
人其創也未必同一時其發也未必同一日其為形也
或大或小或長或短或深或淺其載也有人有物所載
之物或多或寡而物之殖或貴或賤其間萬有不同而
期必至於此也則同然其行也或遲或疾或先或後有
先發而後至者焉有後發而先至者焉有一路順風直
抵乎此者也有初發即阻而後無不如意者也亦有或
行或阻有復行而復阻不知凢幾而後達此者也或有
發之日同其至也不同或有發之日不同而其至也則
同有先發旬月之間或一時之乆或至於朞年而後發
者乃先焉由是觀之行止遲速皆天也非人所能也達
之先者不足喜達之後者不足悲茍吾有舟而又得操
之之要今雖未達安知終不達乎彼雖先達安知吾不
及乎抑過之未可知也惟無其舟或有舟而無具有具
而不能操則終焉而已矣雖然此特舟之小者非其大
也特可行之江河也非所以施之於海也舟之大者長
至於百尺大可以千圍檣如竟天之虹霓㠶若垂天之
鵬翼上可以建五丈旗中可以容萬斛粟其為器也大
其為用也廣非得瓊林大盈之材叅天合抱之木付之
以公輸子之手假之以數十年之久不足以成之也其
成也有非尋常舟師所能操焉茍小試於江湖之間則
非矣必待夫排山倒海之風吞天沃日之濤然後從容
乎渤澥之中出沒乎滄溟之表以收萬全之功以享無
窮之福回視舟楫之在江河間眞不啻泛一芥於坳堂
之上也風之或順或逆行之或遲或速皆不足以動吾
心矣孟子曰觀於海者難為水士之學也誠以聖人之
道為凖的期必至焉不易其志不已其功不狃於近利
不責其近效則吾之所造也深所成也大所以出而應
世也無適而不可矣功名利禄得䘮遲速夫何足以介
吾意哉宗敬積學有素其文又足以中有司尺度然累
試輒弗偶焉予恐其自沮也而以功名利禄動其心故
説舟以贈用以釋其不平且進之於道云
　　卞和三獻玉説
卞和三獻玉或疑之曰吾石果玉也一獻不售歛而藏
之以待識者或自斵而用焉可也奚必至於再以取辱
哉使三獻復不售而三刑焉吾恐無全軀矣以其外殘
其内知者固如是耶予曰噫是吾所以見卞和之知者
也古人所謂知者知之弗去是也使知之矣而去之是
未足言知矣必知之眞守之固斯可言知焉和也惟真
知石之為玉故再獻再刑而不悔使其知不眞則或人
厲聲色以臨之方將疾走之不暇况千乘之君加以刑
乎惟其知之真守之固故是玉也不終為石不終在野
而終入於君王之匵器輕九鼎價重連城而千萬世傳
之以為受命之璽使和也雖知之而不能守之則是玉
也一石而已矣或小用之則是玉也一器而已矣千萬
世之後烏知所謂秦璽烏知所謂卞和嗚呼古人於外
物守而弗去且如此况吾身乎
　字説
　　陳惟學字説
古人之學與今異而其得禄也亦然三代以前士之仕
也不出其鄉凢其平居行已踐言皆所謂學也非若後
世焉必呻佔畢考訓詁操觚以修辭染翰以為文然後
謂之學也其仕也亦皆身修於家譽彰於友名聞於上
下然後束帛斯聘賔禮攸興爵禄有不求而自至者固
不待夫投牒以求進羣進以就試奔走道途積歴嵗月
而後得之如今世然金華陳禄氏其初冠時賔字之曰
惟學葢有取乎魯論學也禄在其中之義嗟乎生今之
世乃欲修古之學坐以待今之禄豈非左哉雖然今之
求禄也雖若與古異而其為學也則異而實同焉今夫
習進士業者其言修身非不曰誠意正心也其言講學
非不曰格物致知也其言處事非不曰正義不謀利明
道不計功也其言盡倫非不曰父子親君臣義夫婦别
長幼序朋友信也顧其踐履之間異於操筆修為之際
戾於立言於是乎始大異而不同誠使今之為士者皆
學古人之學以希今世之禄夫何不可之有顧弗能皆
然爾惟學以字呼交游間乆矣而未有為之發揮其義
者一日其友何克恭求予言以為名字説予聞惟學宦
家子也大父儀厚任山東憲幕先府君鎮疇為京郡治
中惟學亦嘗有志於繼世禄而未逮也故因以名之惟
學其尚顧名思義勵志向學本古道而濟以時宜存古
人待聘之心循今人入仕之路則爵禄之來有日矣於
是乎序以俟
　　林弁宗敬字説
禮曰皮弁祭菜示敬道也嗟乎至靈者人至貴者道至
㣲者物人而敬於心焉足矣必假物以示其所以敬聖
人制禮之意深矣哉是故擎拳曲跽皆足以朝必為琚
瑀珩璜之制致情盡慎皆足以祭必為冠冕黼黻之儀
辟踊哭泣皆足以䘮必為衰麻袒免之節豈固為是縟
節哉盖以有形之物形無形之理使之内外相符故也
鄉貢進士林弁既冠而賔字之曰宗敬其取諸此歟宗
敬敦敏士也予以丁卯歳隨計之京道羊城曽識之友
人甘筠鳳所時猶童丱也已若老成人予心竒之歳庚
午閲鄉書見宗敬名裒然於九十二人之間意或偶然
爾明年歸自京師再晤焉則已嶄然出頭角容止端飭
言論英發非復昔日阿䝉矣為之悚息者移時嗟乎若
宗敬者其無忝乎若名與字者乎名者父母之所命也
字者賔師之所表也不忝乎其名與字則是不忝乎所
生所教矣然則所以不忝之實果何如曰端乎外者如
其名直乎内者如其字如斯而已程子曰整齊嚴肅其
端外者歟朱子曰主一無適其直内者歟尚慎旃哉則
聖賢地位可幾矣功名利禄云乎哉如或名然字然而
其人不然非惟名字之羞抑亦名之字之者之羞
　　李時芳孟春名字説
天下之理一也而其所以為理者其名目義類萬有不
同人之始生也於萬理之中而摘取其一言以為己名
及其冠也又採其義之近似於吾身者以為之字噫取
一二於千萬之中認以為己有顧乃茫然不知其名義
之所以然可不可乎此近世名字之説所以作也羊城
李碩夫之冡子曰時芳既冠而賔字之以孟春其舅氏
林宗敬徴予為之説予惟人之生也自幼而弱弱而壯
壯而強強而老亦猶天時之運自春而夏而秋而冬也
人之一生其事業皆基於幼少之日亦猶物華之敷必
在於春陽之時傳曰春者開闢之端飬生之始葢萬物
於是乎發生以甲以坼以華以舒以夭以包以碩以莩
而蕃且郁夫然後夏而盛也秋而成也冬而實以固也
何者不本於春哉人之有生何獨不然故禮謂人生十
年曰幼二十曰弱三十曰壯四十曰強五十曰艾六十
七十則謂之耆與老焉十年一變皆有所事而所學者
乃在幼稚之時葢學不可不豫也要必養其心以義理
飭其躬以禮節陶其情以詩樂端其志以經術慱其習
以藝文使之有其徳有其言有其容而又有其服内外
昭融文質相稱郁乎燦然如春陽和煦之時而草木之
英華芬敷穠麗也夫然後壯則見諸行老則收其功而
終身用之有不盡者矣時芳年少而質羙勉勉循循以
為他日受用之資此其時也其尚顧名思義及時奮發
俛焉日有孳孳弗得則弗止也則夫壯之所行老之所
傳皆具乎此時矣予因宗敬請謹以學之一言為時芳
勉勉之勉之非但以無愧其名與字而天下之萬理皆
可由是而得之矣
　　蔡國珍字説
物之可貴重者謂之珍珍而繫之以國則其所貴重有
非一身一家所得專者矣寳安蔡氏子名珍而字以國
珍厥父若賔所以期待之者至矣國珍得是名與字夙
夜祗慄奉以周旋如執圭如拱璧如握徑寸之珠藉承
葢襲之惟謹不肯輕出以示人既而因其質而追琢之
切磋之磨礱之雕鏤之緣飾之者甚周且緻温然而津
液滋煥然而文采章瑟然而聲韻清渾然而規制備固
已成器而可以適於用亦嘗效楚人之獻而未獲連城
之償今年春為有司勸駕進之于天子之庭羣試于奉
天門玉堂校文優其等將育之辟雝之中以大成其才
而大用之也未行天官卿又請試而用之國珍得樂昌
文學夫以貴重華羙之器而置之詩書禮樂之區雖若
小用之固其所也將之任以予鄉先達也求為申其名
與字之義以為終身訓傳不云乎儒有席上之珍以待
聘所謂珍者非世所謂荆璆也魯寳也昌城之蘂也西
城之圓龍方虎也亦非所謂夜光明月眞白洞光三棘
六異九品之竒也其惟吾身之所固有者乎是珍也匪
金玉而金玉匪珠貝而珠貝得之天而具於人身有之
則明徳内炳家有之則厚徳外潤國有之則朝廷以重
府庫以充宗廟以華四表以光是則儒者之珍也藏之
方寸之間列於几席之上其氣上徹而旁達無髙弗格
無逺弗妥無幽弗届無深弗入必如是然後足以當國
珍之稱國珍其尚遵父師之訓顧名字之義反求諸身
心益自敬謹而思有以為天下國家之所貴重也哉
　　蔣冕敬之字辭(有序/)
清湘蔣冕予故人河西縣令希玉之子也年十五領廣
右解首明年試春官卒業太學與其兄昪以故人子來
見未幾又介其父執陳郡博先生執贄求從予學為古
文辭又明年昪為之加布於其首旅邸草草雖弗能戒
賓備禮然名必有字字必有辭不可缺也既冠來拜予
求字乃命之曰敬之又為之補其祝辭於乎予老矣而
冕年方艾予不日歸老於山窮水絶之處不能旦夕常
相教益也冕乎聞人呼汝之字恒如聞予之聲出於心
而宣於口誦予此辭恒如予之丁寧告戒以親臨乎汝
之前也聖賢事業基於敬之一言其尚念念不忘而進
進不已也哉其辭曰
人之有身首為之元身之有章冠為其尊戴冠在首法
天之象冠中有冕人君所尚其上有延前後有旒文而
得中孔子從周居衆體上人所具瞻惟敬斯尊惟敬斯
嚴内存外形儼望而畏一弗敬焉則戾乎是名爾以冕
式克似之父命斯在烏乎弗思既冒冕名當實冕徳冠
雖非冕視冕為則首容必直心徳惟欽如大君在上如
上帝是臨戴天以行念念斯在出入起居罔敢或怠字
汝以敬祝以斯言終身服之奉以周旋
　　韓儉克愼字説
文昌韓儉領鄉書試春官不偶卒業太學適其同學林
徽時文亦應貢來京師儉謂徽曰某名儉而字克用未
有發揮其義者幸在大司成先生門下欲得一言以為
終身佩服敢煩吾子達之徽以為言予惟儉而字用其
義狹矣是就一事而言非所以進之於逺大也乃取伊
尹告太甲之言易其字曰克愼而又為之説焉夫儉有
兩義有節儉之儉有儉約之儉所謂儉約者不侈然以
自放之謂雖以孔子之聖亦必有是儉徳於温良恭讓
之間然後徳備于己而光輝著乎外焉况衆人無聖人
萬分之一而可以不儉乎哉然聖人之儉徳自然而有者
也衆人無聖人之有其於是儉也可無慎哉尹之言曰
慎乃儉徳惟懐永圖噫儉之一言永逺圖謀之本愼之
一言收歛身心之要儉也其尚顧汝之名凢事以儉約
為本如禮所謂言必稽其所從行必稽其所蔽可也念
汝之字凢事以謹愼為心如傳所謂戒慎乎其所不覩
恐懼乎其所不聞可也儉乎因其名與字而反求諸其
身與心兢兢焉常念孔子以約失鮮之言愼儉徳以懐
永圖期必幾乎商阿衡所以告其君者焉慎之慎之念
念在此而不已等而上之則雖慎厥身修思永如皋陶
所以告大舜者亦有可馴致之理也自古聖賢進徳之
方不外乎此勿謂聖賢非衆人所能學而乃自暴自棄
焉語不云乎取法乎上僅得其中於是乎為韓儉字說
　　馮顥子充字説
吾邑之鉅家曰馮氏馮氏之彦曰仕魯仕魯第三子顥
予長女子壻也從其姑之夫鄉貢進士王克信來京師
講易以為進士業將歸克信謂予曰顥名而未字盍字
之予字曰子充復請申其義按字訓顥大也而又謂之
顥者大兼形氣而言顥則似專以氣言焉人天地生者
也天地至大者也人至小者也人以至小之形軀而欲
全天地至大之氣體其道何繇亦惟充之而已矣充得
盡時則上下四方之宇古徃今來之宙皆吾分内事也
然則所謂充者夫豈易盡耶必有其本如孟子所謂先
立乎其大者必有其漸如孟子所謂知皆擴而充之則
充實而有光輝之地可造而顥在我矣自有書契以來
已有此顥之一言至於有宋程大中始摘以命名其子
所謂明道先生者自是以來凢讀書者至於斯言未有
不惕然起敬者葢字以人而重也今顥承其父命用大
賢名以為己名其所以惕然起敬者宜何如哉盍思之
曰我之名大賢之名也大賢之所以為大賢不過盡人
道而已人之道天地之道也人道盡則天地之道盡矣
道有未盡必思所以充之涵養用敬進學在致知此程
門教學者入道之要也充之之道莫先乎此顥其勉之
哉勿徒諉曰此大賢事非我所能為嗟乎既受其名烏
可不任其實哉
　　王文謨字説
昔者史臣紀聖世君臣之功徳以示天下後世也於堯
舜曰典典常也於禹皋陶曰謨謨謀也所謂叙其君臣
之間嘉言善行以備二典之所未備其間義理精深言
辭簡奥是誠萬世之訏謨天下之至文者也鄉友王謨
字曰文謨謨而又加以文其義葢取諸此云文謨既冠
而字踰十年於兹矣今年㑹試來京師間過予請白其
名與字之義且曰古人謂衣服在躬不知其名為罔况
名字之切於身心又非衣服在躬之比茍不知其義其
為罔也孰甚焉願惠以一言發其蒙昧庻幾聞人之呼
之也口應之而心無疑幸莫大焉予曰子知乃翁所以
命子以斯名之意乎其所以期望於子也逺矣大矣夫
人有子則必教之以習夫六藝之文而期之以立夫古
人之事業古人之事業孰有大於禹皋陶者乎所佐之
君則堯與舜所成之治功則時雍而咸寧後世之人臣
有能彷彿其萬一者乎觀其推允迪謨明之義而至於
邇可遠也廣知人安民之㫖而至於哲而惠也衍九徳
之用而至於五辰順而庻績凝也五典之敘五禮之秩
徳而命之罪而討之人也而係之天天聰明曰自我民
天明威曰自我民天也而歸之人都俞吁咈心心相契
何如何言言言相質味其言玩其氣象宛然如在一時
同一室親見其人親聆其語也夫是謂天下之至文夫
是謂萬世之訏謨乃翁命子以謨而或又加以文而字
之是葢以禹皋陶之事業而期之於子也子可不知所
自勉哉勿謂聖凢異稟而古今異時非今我所能為也
葢稟雖天而為之則在乎人時雖今而古人之事亦非
不可為也若然則天在我而古在今矣聖賢豈終不可
企及哉勉之勉之無忝若名與字則無忝乎所生矣文
謨再拜敬受教於是書為說以貽之
　雜著
　　貪泉對
景泰辛未予歸自金臺舟次羊城之石門舟人曰嘻此
貪泉也慎勿汲之予聞之舍舟觀焉嘆曰古人云飲此
水者一㰱則懐千金又云飲之者見金寳之多思以兩
手攫而懐之信有之乎予試飲焉以驗其如何既而自
念曰濟水可以墜痰菊泉可以延壽遼之侵澗能使人
多髮晉之􁧢石泉可以愈疽泉以貪名理或然也設入
肺腑而易吾素焉豈不為終身之累乎遂中輟而不飲
歸而卧諸船窻之下恍惚之間若有聞者曰僕石門之
神也受汚辱之名數千百年於兹矣未有為表白者幸
子之來為我一洗之而子之所見無異庸衆人予將何
望焉請為言之若謂泉之果能貪人也吏於兹土之多
孰若居民乎民之飲兹水者日以百計嵗以萬計自有
此泉以來民飲兹者豈可數計哉吏之吏兹土者不及
民百之一而又不皆由兹道而行而道此者或數日一
人或閲月一人或數月一人總其嵗之乆不過數十人
而已然其過也或憩焉或不憩焉其憩也或飲焉或不
飲焉然所謂貪者恒見於吏而民不與豈不識不知者
其心能常而讀書明理者其心易變也抑豈常飲者習
而不覺而暫飲者即動其心耶不然則泉之貪人亦有
所擇耶皆不通之論也僕聞古之貪者有藏金以塢者
夜算牙籌者胡椒五百斛者黄金至五槖駞者豈皆官
嶺南而飲此泉耶不然何貪也嗚呼滔滔者天下皆是
也不誣之以貪而獨我誣不亦寃哉彼其以廉以清名
者一又何幸歟今夫官吏之所宅者會府也郡邑也城
市鎭坊也而吾僻在郊闗之外且一舎許特過道焉耳
過者孰若居者之多且乆乎大凢官署必有井也日日
以汲焉飯水淅也酒水釀也湯水熱也手水盥也面水
頮也口水潄也髮水沐也無一日無焉者也彼之用乆
且數也如是顧不能使之貪一㰱吾者即欲手攫珠璣
心懐千金何神且速哉豈彼㝠頑不靈而吾獨靈歟噫
有其實者無其名而名乃加於非其實者何居必欲名
實相符必有歸矣僕聞之羊城之中越臺之下有九孔
泉焉色清而味洌最宜於茶汲者日以千數請以是名
加焉庻乎稱其情也竊聞吾子以文翰稱毋惜一開口
之勞以辯我千載之誣豈不有補於名教也乎予唯唯
而覺起而録之嗟乎貪者人心陷溺然也果何預於泉
哉不此之咎而彼咎焉宜其忿忿不服也有人於此穿
窬而盗也為吏所獲將寘於法則方自解曰非某敢為
盜也吾之井泉使然也則為廷尉者將信之乎其不信
也决矣由是觀之則泉不能貪人也審矣大抵嶺南之
地多南金珠璣玳瑁犀象海貝異香竒物皆他方所無
者見者鮮不為之動心焉且又去中國特逺吏之贓否
鮮或上聞而其民素柔懐甘受害而不辭故吏得以恣
其溪壑之欲貪風恣行上下交利漸染成俗一或屹中
流之砥柱則怨讟叢之矣是以士之素負名節守亷恥
者未入其境固嘗非其人一躡梅闗泛湞溪則其心與
昔所非者合為一矣人見其然因以是目之是豈水之
罪哉嗟夫使人皆吳隠之也雖日飲石門之水不害其
為亷使人非吳隠之也雖不飲石門之水不害其為貪
貪與亷在乎人心不在於水也雖然是泉也不幸為貪
人所飲亦猶冉溪因柳子而愚也雖名之以貪也亦宜
明年三月朢日書
　　書貪泉對後
嗚呼貪人眞可畏哉飲於泉而泉汚世因以惡名加之
則夫官同僚任同事居同室者豈不為所汚哉然人知
以惡名加諸彼而反遺乎此何哉
　　鏡喻送李景修
景修為令于江山將行過予願豐軒告别坐定起而言
曰某奔走仕途逾十年幸得一官惕然反思所以免罪
累而未能締交子最乆宜相厚何以教我時予座隅適
有鏡懸焉乃指而告之曰若之處世能如是物則可以
善勝而不傷矣景修曰何謂也予曰是物也明而不用
其明非不用也不自用也應物而生其形隨形而與之
影物來不迎也而亦未嘗拒也物去不將也而亦未嘗
留也妍者應之以妍媸者應之以媸其妍其媸其固有
也吾隨而妍媸之非有心於妍媸之也直者應之以直
曲者應之以曲其直其曲其本然也吾隨而曲直之非
有心於曲直之也本媸也而欲吾應之以妍不可得也
本曲也而欲吾應之以直不可得也始以媸來繼而易
之以妍吾亦遂其妍不咎其徃也始以曲來繼而代之
以直吾亦遂其直不泥其迹也以至於大小長短方圓
肥瘠深淺莫不皆然各形其形而所以形形者未嘗無
定形各色其色而所以色色者未嘗無正色靣焉斯照
背焉吾弗知也近焉斯照逺焉吾弗知也不察察以為
明不規規以求照未至則弗逆既至則斯應既應則不
藏如是則於物也無忤而在我者無傷而鏡之妙用止
於此矣雖然用之之妙由其體之之全體之所以全固
本乎鼓鑄之功而用之所以妙則在乎磨拭之勤使在
我者無其體固無以應物矣有其體矣而所以拂拭濯
磨之功須㬰有間吾見其垢翳昏蝕則雖泰山頽乎其
前而不之見矣况秋毫之末哉此古人大學之教所以
必先乎明其明徳也歟景修再拜曰敬受教予曰未也
是鏡也所以置之者在阽危之地所以懸之者無堅韌
之物其能乆照乎曰不能也予亦曰不能也夫君子之
處世固不可以有其心亦不可以無其心虚者其應物
之要乎敬者其守身之本乎持是二者大而天下逺而
夷狄無所如而不可矣一邑令云乎哉吾子其勉之
　　考𨽻送張正夫
字有五體曰篆曰八分曰𨽻曰行曰草古所謂八分即
今之𨽻古之𨽻即今之所謂楷世俗傳舛襲譌徃徃反
稱之其來乆矣字學之興自蒼頡始三代以前率用古
文至周宣王始有大篆秦始為小篆秦既用篆奏事繁
多篆字難成始令𨽻人佐書謂之𨽻字漢初王次仲又
為八分其法在篆𨽻間自秦漢以後唐宋以前凢典籍
所載文章所紀皆謂楷為𨽻未嘗易也至宋歐陽子集
古錄凢漢刻皆目為𨽻世人見漢𨽻稍異於鍾王遂謂
八分為𨽻相承至今世之通儒學士因之有不暇考者
多矣間為士大夫言之或為所嗤因考秦漢以來儒先
之言次第如左以證之按漢崔瑗草書體曰爰暨末葉
典籍彌繁惟作佐𨽻舊字是刪草書之法葢尤簡畧成
公綏𨽻體曰蟲篆既繁草書近偽適之中庸莫尚於𨽻
庾肩吾曰𨽻今之正書也張懐瓘亦曰𨽻書者程邈造
字皆真正亦曰真書文告典籍字有五體有古文大小
篆八分𨽻書而不及楷任分言五體有篆八分眞行草
而不及𨽻郭忠恕亦云小篆散而八分生八分破而𨽻
書出𨽻書悖而行書作行書狂而草書聖其言八分與
𨽻先後雖異然亦只言𨽻而遺楷焉由是以觀則𨽻為
楷書而八分為𨽻無疑矣延平張端正夫甫留心古學
者也今年以薦來自八閩過予因論字學偶及於斯正
夫曰曩某道旴江拜程奉常先生南雲其言亦若吾子
也忻然領㑹予喜其真用心於古而有得焉非徒然者
也於其行作考𨽻一篇以送之(天順一年/)
　事宜
　　兩廣用兵事宜
伏以朝廷以兩廣賊勢已極議調官軍萬人制諭總兵
官討之夫調軍止於萬人以言殺賊則不為多以言供
餽則不為少况今兩廣人心物力軍馬財用大非顔總
兵時比當是時賊徒未甚多軍威未甚挫民財未甚竭
人心未甚離凢事易於措辦自其行師無律而我之軍
威始不振自其縱兵擄掠而民財始大屈自其殺平民
以為功而人心始日離賊徒始日盛不幸而繼其後非
盡反其所為决不能成功也為主帥者必亷以持己仁
以存心信以待人嚴以立威然後倡勇敢以作士氣通
下情以收羣䇿則賊平可期矣雖然此主將之事也愚
無庸論所有短見數事條列于左容或禆行軍之萬一
焉
一今日兩廣用兵之䇿大要有二焉曰逐曰困而已非
　謂不必攻與戰也所以攻與戰者則在乎因機制變
　不可以逆料遙度也盖賊之在廣東者當逐之在廣
　西者當困之逐之使其歸巢穴困之使不得出没則
　賊坐斃矣何也葢廣東本無賊賊之來皆自廣西而
　後居民之無所依歸者為之驅脅於是為賊耳使廣
　西之猺盡歸巢穴彼必不能獨立此所以必行驅逐
　之䇿也兵貴神速廣西之賊非不欲一鼓而直抵其
　巢穴禽獮而草薙之但山嶺﨑嶇蹊徑狹窄雖有百
　萬官兵亦無所用之此所以必行坐困之䇿也
一所謂逐之之䇿葢廣東十府賊所殘破者六府其地
　方相去一二百里或六七百里或逺至千里我出此
　賊徃彼我徃彼則賊出此巧相廻避所以不能成功
　若從一路逐之必不可得須分數路然後處處相遭
　彼來迎戰則與之戰彼不敢戰只得歸其巢穴耳所
　以逐之又當分為四路皆㑹於潯州其一路自廣州
　三江口趨肇慶府歴開建封川等縣泝流而上至藤
　江直抵潯州其一路自肇慶府之新興過陽江抵高
　州府界擣電白信宜由間道經岑溪等縣界㑹于潯
　州其一路自藤縣直泝北流江登陸由鬰林慱白陸
　川出石城抵雷州復自石城徃廉州之靈山下横州
　亦㑹于潯州其一路自廣州之連州經賀縣出樂平
　縣亦㑹于潯州所至之處必須窮搜極追且招且剿
　驅之出境而後已然愚所擬四路亦約其大畧而已
　若分兵或多或少遇賊或邀或伏又在臨時處置
一所謂困之之䇿盖廣西猺㓂如柳慶等府修仁荔浦
　等縣處處有之惟潯州大藤峽為大大者既困則小
　者不足平矣葢大藤峽前臨河道後抵柳慶左界昭
　梧右接邕貴其中皆是髙山峻嶺只是刀種火耕蓄
　積有限惟憑劫掠為生况其所種之田盡在山外大
　軍一至四面分守據其要害截其出路彼不得擄掠
　又不得耕種不過一二年則自斃矣其餘龍山粟山
　等處可以次第剪除
一向時官軍屢征大藤峽不能成功者盖由毎年霜降
　以後方纔進兵此時賊已收穫預將禾米收藏峒穴
　所以官軍不能乆困之今大軍之行必須以今年七
　月至潯州㑹廣西總兵等官相地安營分兵亟出蹂
　躝其青苗使其今年無收如此則彼不虞我師之至
　出其不意而氣奪矣然後次第修葺營壘以為乆困
　之計不然仍循舊例必霜降然後進兵則今年為徒
　行矣
一屯軍為乆守之計宜調梧州藤縣等縣潯州桂平等
　縣民丁免其糧差俾其屯耕山下賊田時出官軍為
　之防䕶
一今之賊徒所以倍蓰於前日者其禍起於前日總戎
　者之濫殺無辜也盖此輩是平民方無事時輸賦税
　供力役養兵奉吏將藉以為己之保障一旦外㓂入
　境焚蕩其室廬戕殺其親屬欲入城則閉門不納將
　入山則又與賊遇倀倀一身四顧無依不幸為賊所
　虜姑從之以延頃刻之命賊劫持而虐使之行則使
　負擔息則使樵爨攻城則驅之以當矢石反奔則棄
　之以遺官兵僥倖不死賊去之後仍趨官府輸賦役
　如常時其心固自諉曰我之從賊豈得已哉他日賊
　平我等俱故良民也忽聞大軍之來喜得更生謂可
　以復見天日矣大軍既至其眞為賊者皆相率遁入
　深山了不可得顧將不得已從賊者甘言秘計誘而
　出之殺以為功由是不得已從賊者皆甘心為賊矣
　興言及此誠可憫傷今之為總帥者宜深以前事為
　戒既至而㑹三司官設法遣官出榜招諭或給以印
　信票帖為照其榜文須明白痛切明言前人之失决
　不效尤或時召其父老人等至於軍前指天發誓使
　其坦然不疑雖其平日從賊明有顯迹若能翻然改
　過從善亦曲加寛貸或許其殺賊贖罪若其人不係
　賊所逼脅公然乘機自行劫殺者不在招撫之限
一兩廣之人衆口一詞不願再調官軍其故何哉葢懲
　前日官軍之害尤有甚於賊也葢總兵内官帶去旗
　牌等官及試驗報效等項名色此輩善良者少兇惡
　者多其中未必皆是總帥等官親昵故舊多由囑托
　買求志在貪功利己非真欲圖補報也其在營哨則
　凌鑠將卒過州縣則劫制官吏居城郭則專利入鄉
　村則擾民當矢石則在後報功次則争前所以使將
　領不和軍士離心人民失所皆此輩為之也達軍雖
　曰鷙猛然性頗質樸所以誘引使之為非皆此輩也
　今旗牌等官宜於見調軍官中選用其餘跟隨之人
　雖總兵官亦不許過二三十人其餘假以試驗報效
　為名者一切不用必不得已亦須編成隊伍與隨征
　官軍一例差遣
一管軍頭目所以不能鉗制下人者非但號令不明亦
　將以賴其用不免曲為之地也宜特差強幹御史或
　給事中一二員不與軍事不入營哨不通行移專奉
　勅書隨軍所在紏察凢一應官軍敢有虐害居民妄
　殺無辜欺凌官吏奪人財物姦人子女者即便指實
　奏聞區處縱有軍功亦不收敘如此則官軍知警居
　民有所恃賴
一以夷攻夷䇿之上者也廣西左右兩江土官衙門大
　小數十自來皆服調用近年以來總戎處置多失其
　宜以故調之多不時至宜差廉能給事中一員齎勅
　奬勞之俾其加倍起兵躬領赴軍前聴調許以成功
　之日重加陞賞給以誥命封贈其父母妻室
一所調各處土官既至加厚餉賞俾其親立領狀各認
　地方從所徑便自抵賊巢所得賊之財物盡數與之
　官軍人等不許抽分科奪及其所俘獲賊屬許得變
　賣則人自為戰勇氣百倍矣
一廣西地方素不產鹽而兩江尤為難得但私貨者多
　遂不甚貴宜嚴鹽禁不許於土官衙門發賣則土人
　以鹽為貴然後用之以為賞勞土兵之資立為則例
　獲一功者賞鹽若干
一總帥所至宜延其父老及致事聽選等官家居者舉
　人監生依親者訪問賊情地勢俾其各陳所見裁擇
　行之如有願隨征者聼
一官吏軍民人等有父母妻子被賊殺害有欲報讎許
　赴所司報名編成牌甲名為義兵隨軍調遣
一賊所以取勝而我軍所以畏之者以毒矢耳宜令各
　處訪求善為解藥者多方製合給散毎隊專委一人
　掌管
一官軍所至之處如有商販之人隨行貨賣酒肉等物
　宜嚴禁官軍人等不許強買豪奪則軍中食物不缺
　不致生疾
　　廣東備禦猺㓂事宜
兩廣同為嶺南地其地勢土俗大段不同廣西山嶺畸
嶇林薄深阻其中皆猺獞窟穴編民錯居其間廣東十
府惟肇高㢘三府地方與之犬牙相入雷州惟逐溪縣
廣州府惟連州與之相附近其餘皆濱大海地勢平易
無有山林險阻自洪武永樂以來朝廷惟命總兵官鎮
守廣西而廣東一方惟以備海洋倭㓂為急未聞有猺
㓂侵犯也自廣西總兵官山雲物故之後繼以安逺侯
柳漙又繼以田真自是以來為總帥者逓相祖述類以
忠厚存心不復有山雲嚴毅之風自此賊勢漸熾然亦
只為廣西患也而未及於廣東景㤗改元廣東反賊黄
蕭養作亂調廣西狼兵剿殺自此以來猺獞始習知此
方山川險易地理逺近所歴城邑知其無備又與官軍
共事知其脆弱無能為由是竊犯邉境然惟在於隣近
村墟劫掠居民而亦未嘗敢離巢越境逺攻城邑也而
我官軍承平日乆不識兵革一聞賊至䘮心失魂望風
奔潰守城者閉門不出守堡者捨營遠避棄民與賊縱
其殺戮由是賊益猖獗縱横自如若蹈無人之境遂至
陷城邑掠吏民遇有所獲束縳以需收贖屯聚旬月不
復畏憚甚且三五分散無分部伍沿村搜索無敢誰何
竊觀此賊素與民徃來相親屬又無堅甲利兵深謀竒
畧亦非矯捷難制如西北之戎狄也其前後所陷城邑
徃徃皆是晦㝠之夜乗人懈怠架梯登城守城官吏亦
非食盡援絶力屈不支盡是因循放肆為彼所乘而已
近年以來兩廣城池為所陷何啻十餘幸其志在子女
財帛既得即去使其得即據之其害可勝言哉失機官
軍畏罪之及隨即迯遁合干上司畧不追䆒彼此倣傚
遂以失陷為泛常事然此時賊只八九十為羣至多亦
不過四五百人而已近因總兵顔彪大征之後賊衆遂
多至於踰萬少者亦不下二三千人推厥所由葢是此
輩皆是良民方無事時輸賦税供力役養兵奉吏將藉
以為己之保障一旦外冦入境焚蕩其室廬戕殺其親
屬欲入城則閉門不納將入山則又恐遇賊倀倀一身
四顧無歸不幸遇賊姑從之以延頃刻之命賊劫持而
虐使之行則負擔息則樵爨攻城則驅之當矢石反奔
則棄以遺官軍僥倖不死賊去之後乃趨官府輸賦役
如常時其心若曰我之從賊豈得已哉他日賊平我等
皆故良民也忽聞大軍之來喜得更生謂可以復見天
日矣大軍既至其為真賊者皆相率遁入深山了不可
得顧將不得已從賊者禽獮而草薙之用以為功以希
官賞由是不得已從賊者皆甘心為賊矣賊日益多民
日益少職此之由也今高雷廉三郡居民十去七八驛
道草木蕪塞無復人行數百里間寂無烟火鷄鳴犬吠
之聲殆絶不得盡力耕種今將十年矣惟城邑間有城
隍處僅有存者然又城門晝閉食用不給積氣成疫死
亡相繼幸不死於兵又死於饑幸不死於饑又死於疫
天之禍此方人何酷耶傳聞其事可為心痛而耳目所
及者恬不一動念獨何心哉然此既徃之咎方當慮方
來之䇿此時猶有可為者過此無及矣謹條所見為合
行事宜如後
一向時官軍征剿蠻冦徃徃不與之遇葢我出廉州則
　賊徃高州我出高州則賊徃肇慶所以不能成功今
　三路並守則賊之入境無徃而無備虜掠無所得乆
　乆自息矣議者多謂兵須合一則力專殊不知地界
　不分則守備者得以互相推調不肯用心必須各守
　其分地則責有攸歸遇有賊入境即便遣人飛報各
　營使其知預備或截殺或搪伏隨宜處置如果賊勢
　大至不能敵則急飛報二營併力剿殺并行廣西守
　把官軍邀截其歸
一髙雷廉三府地界當其中皆有官路路之東北近海
　者盡是平地路之西南邉廣西者半是山嶺賊之出
　没皆必歴山嶺而後履平地宜差官相視于嶺中間
　溪徑可塞者塞之鄉村不可守者棄之擇其要害賊
　所必由之地立為營堡差官軍守把扼其來路然亦
　不須多立恐調官軍不敷
一賊之陷城掠村多是掩襲無瞭望者故也宜于官路
　左右及邉界去處設立烟墩砲架置鼓柝烽火撥軍
　丁或民壯守瞭大賊至則放砲小賊至則擂鼔使知
　所備
一賊所以能竊入城池者盖是軍衛有司彼此相推以
　至失誤今後府州縣有衛所去處宜將正軍盡數撥
　于近城三五里或十餘里要害處立柵守備所以然
　者屯軍近城使其彼此牽制賊决不敢舍柵犯城也
　其城池責付有司正佐官員設法與衛所掌印官率
　領軍丁老幼共守其無衛所去處令有司率民壯自
　守而鎮守大臣又移文軍衛有司責以大義俾其與
　城相為存亡仍令寫立保守城池不致失陷結狀按
　月繳報合于上司遇有失陷并坐有司不但專罪軍
　官
一賊勢所以猖獗者盖以守土官員畏以失機獲罪徃
　徃互相蒙蔽不肯申達今後遇有賊冦掠殺許令有
　司大小衙門徑自申奏或被害之人自行赴京申訴
　如此則可以消壅蔽之端不養冦以成大患矣
一廣西地方近年以來凢無城池去處人民自相團結
　聚為山寨賊來則入寨自保賊去則下山耕種廣東
　地方惟開建瀧水封川三縣可依此法行之其餘地
　方山嶺頗少宜於官路東北近海去處擇地聚民團
　結為村立木為柵開土為塹塹之外種竻竹植尖木
　列竹簽團繞村鄉三五里隨勢設法塞徑路㫁河橋
　毎村約一二百家或三五百家聚其父母妻子財畜
　其中則民必堅心守死矣仍令官軍於官路中廵哨
　扼㫁蠻賊徃來之路毎村各立烟墩遇有警急即急
　收牛畜閉門自守仍禁徃來廵哨官軍不許入村侵
　擾違者治以重罪
一毎遇人民耕作收穫之時分散頭目綂領人馬於𦂳
　要去處截路搪伏擁䕶人民或主將親率頭目耀兵
　近地使彼知懼不敢入冦
　
　
　
　
　
　
　
　
　
　
　
　
　
　重編瓊臺槀巻二十一
欽定四庫全書
　重編瓊臺槀巻二十二
　　　　　　　　　　　　　明　邱濬　撰
　賦
　　後幽懐賦(有序/)
　　　昔唐李習之作幽懐賦宋歐陽子讀之嘆曰使
　　　當時君子皆易其嘆老嗟卑之心為翺所憂之
　　　心則唐之天下豈有亂與亡哉朱子楚辭後語
　　　亦取之以繼騷經之後予讀之竊有感焉作後
　　　幽懐賦
嗟予生於遐僻兮夙有志於匡時理無一而弗䆒兮事
經目而輙思幸致身於承明兮冀少見於施為紛時制
之各異兮羌所見之多違歲冉冉其將老兮顧所懐之
弗遂徒兀兀以勤劬兮竟莫成乎一事撫中懐而自惜
兮竊禄食而深愧恐終待而無時兮思從此而逺逝念
明時之難遇兮心欲去而弗忍也戰兩端於胷中兮病
悄悄如將隕也慨昔賢之賦所懐兮鄙衆人之嘆老嗟
卑予則以為舍位與時兮雖有道兮其焉施悼徃者之
不可復兮而來者之尤不可期爰因徃以推來兮灼此
理之無疑藐一身何足惜兮顧賦畀之甚大人皆放乎
一己之私兮孰究夫天下之利害繄兹理之在天壤兮
曠千載而一致欲推五運之逓嬗兮厯木金水火其焉
濟我神祖之挺生兮載啓天而奠地承上帝之眷顧兮
飛西湖之霞氣大功垂於萬世兮百王邈其難配付聖
子神孫於萬年兮圖乆安而長治懸爵禄以待賢兮明
經術以造士何紛紛而靡靡兮杳不知其所自忽事幾
而不為之審兮撫其時而棄之置其身於安逸兮忘其
生之所依曰大厦不假於一木兮然厦非木又曷以成
也人人皆謂然兮又將責誰以支撑也噫今人非不古
如兮習俗使之則然駕大輅以衆馬兮禁其用古法以
周旋驥伏櫪以老死兮尚按圖以招延嚮教之以何物
兮今惟取其貌言誶曰已矣乎世固莫吾信兮余將喋
喋其誰語世雖斯今兮余惟視之以古抱直道以終身
兮矢不負乎尼父(成化六年/)
　　石鐘山賦(有序/)
　　　石鐘山在湖口縣東坡居士遊山記千古無改
　　　評矣曩予嘗遊其地誦其詞而又竊有所見焉
　　　夏官郎中王君尚忠縣人也近出示其圖求賦
　　　旴江何秋官廷秀既為君賦之矣大率本坡意
　　　而廣之意盡而語工予無容其喙乃即所見為
　　　後石鐘山賦云
巍乎髙哉兹山之天造地設也扼彭蠡之口拉岷江之
脇鼓天聲而震動橫地軸以鎮壓豈非東南之巨障湖
江之竒絶處乎爾其氣勢巃嵸岡巒㠎嶫衍駊騀之幾
里崇崛礨之萬疉危臨深而欲墮直倚空而如截下瞰
馮夷之府上峙瞿曇之宫洞空明兮穴竅蓊蒼翠兮杉
松予嘗艤舟其下履險陟崇爰窮幽而探㣲盡詭狀兮
竒縱望天塹之𣺌茫極嶽祠之穹窿適晴空之過雨晃
晨㬢之昭融雲澄澄其歸岫波沄沄其成潨萬籟閴息
一碧連空於斯之時但見石之為石千態萬狀怪外而
空中而竟莫得聞噌吰之無射窽坎鏜鞳之歌鐘也予
乃悠然以思悚然以興揆厥山之所元兮始於酈註之
解桑經繼以少室山人之博兮終以東坡老仙之精曰
古人之名山兮多惟其形夫何獨兹一拳兮乃不以形
而以聲矧石之在水兮不能自鳴必風濤之摶激兮然
後滂濞而訇砰風或有時而息波亦有時而平名山者
顧舍其天然常有之巍巍而下取夫適然作輟之硜硜
吾恐君子之正物名以明民不如是之浮緩而不情也
於是呼兒挹酒注之巨觥釃江流酹巨靈起而問諸以
訂兹山之所以名(成化四年/)
　　南溟竒甸賦(有序/)
　　　伏讀太祖高皇帝御製文集其勞海南衛指揮
　　　勅有曰南溟之浩瀚中有竒甸數千里地居炎
　　　方多熱少寒是時瓊郡入職方僅再朞其地在
　　　炎天漲海之外荒僻鄙陋而我聖祖即視之以
　　　畿甸而褒之以竒之一言豈無意哉謹按文集
　　　若干巻其中勞天下軍衛詔勅何啻百數大率
　　　敘其邉徼險逺將領勤勞征戍艱苦而已未始
　　　有褒羙其疆域若此者噫聖人之心與天通物
　　　之羙惡必豫有以知其後之所必然於千百載
　　　之前則夫吾郡之在今日民物繁庶風俗淳羙
　　　賢才彚興無以異乎神州赤縣之間且復俊邁
　　　竒詭逈異常儔有由然哉濬世家于海南北學
　　　於中國偶有所見謹拜手稽首而為之賦曰
爰有竒甸在南溟中邈輿圖之垂盡綿地脉以潜通山
别起而為崑崙水畢歸以為溟渤氣以直達而專勢以
不分而足萬山綿延兹其獨也百川瀰茫兹其谷也豈
非員嶠瀛洲之别區神州赤縣之在異域者耶有竒一
士全鍾其氣北學於中國頡頏乎天下之士於是呌閶
闔呈琅玕翺翔乎玉堂徘徊乎道山肆言六合之外馳
騁百氏之間自詫所生之竒勝敢為高論恣為大言翰
林主人聞之駭而訝焉曰吁子來前子生寰區之外漲
海之邉學何所受道何所傳何所從而至此何所見而
云然試為我一一言之吾將即子之所云云者以紀載
於簡編士曰唯唯乃作而言曰自夫天一生水融而為
川地十成土結而為山川者天地之血脉山者天地之
肌骨血脉流行於肌骨之中浹于中而外出出乎外而
環其中是為一大堪輿也具元氣之渾淪容日月之出
没然而大堪輿之外突起於浩溔之中而為小堪輿者
又不知其凢幾窟穴也是故其大而顯者為帝王之宇
其小而幽者為神仙之丘帝王之宇是為神州赤縣神
仙之丘是為員嶠瀛洲一則非骨脱羽化莫能到而非
常理一則雖聲明文物之所萃而非眞游惟走所居之
地介乎仙凢之間類乎島夷而不夷有如仙境而匪仙
以衣冠禮樂之俗居閬風𤣥圃之壖勢盡而氣脉不㫁
域小而結局斯全九州一大宇兹為其奥四海一通川
兹為其竅上至北極僅十九度於天為近逺至神京幾
一萬里於地為大茫茫巨浸兮與天為界漠漠平川兮
壯地之介豈非天造地設藏此竒勝於遼絶之域用以
見天聽之孔卑表王化之無外耶其為甸也可謂竒矣
然竒而不怪焉翰林主人曰子之言辯矣豈其然歟載
考諸古兹地禹貢之所不載職方之所不書郡縣始漢
武之世分野僅星紀之餘在漢七世固嘗棄之葢不以
之為有無也且甸者王畿之名非所以為遐外之域竒
者殊常之稱不可以加寂寞之墟子之言何所據而云
乎士曰兹豈走之言哉於是乎惕然興悚然懼舉手加
額北望向天百拜稽首而颺言曰此我太祖聖神文武
綂天大孝高皇帝金口之所宣也大哉皇言乎自吾兹
地而得兹言地益増而高物若加而妍山林草木濯濯
然如在昆吾御宿之近封疆畛域整整然如與侯服邦
畿以相連嗟夫地以人勝從昔則然蘭渚以羲之而著
天台以孫綽而傳夫以殘山剰水之勝一經騷人墨客
之所賞詠尚揚芳於四外流羙於當年矧兹竒甸環海
以為疆者餘二千里縱歩以行兮地雖甚遐仰首而觀
兮天則伊邇一經大聖人之所品題山勢駸駸而内向
波光躍躍而立起物則且然人可知己然則走所言者
豈無所以耶主人乃仰然而思俯然而嘆曰良有以也
願聞其所以士曰走也少而游庠序壯而走四方雖生
於是甸之中而甸之所以為竒也容有所不能詳葢嘗
歴考夫禹益之所紀緬想夫章亥之所歩古徃今來之
宙上下四方之宇天左舒而起牽牛地右闢而起昴畢
天有四維地有四極東至於泰逺西踰於邠國南訖于
濮鈆北底于祝栗管子言名山三千墨氏云名川三百
三百之川總歸滙於東南三千之山皆發源於西北是
則海者川之所委嶺者山之所積兹甸也居嶺海之盡
處又越其涯而獨出别開絶島千里之疆總收中原百
道之脉者也原夫天下之山皆自夫崑崙而來越戎而
夏出險即夷分為兩戒折為三支其中一支自中條經
淮越江而極于衡霍遂散亂而紛披至北而地勢將盡
乃益險巇嶃巖􁒐㠑峍崪崥嵽孰知一脉透出於瀛海
之外其地可畫而井無以異於秦晉之近圻觀夫天下
之川皆至於溟渤而止滔滔汨汨雖日趨於東然皆折
於南西而後已大起而為國都小起而為洲坻其尾閭
收萬水而瀦衆流遂浩溔而無涯涘自此而水勢益下
弱莫能起㶀㵧沆瀁渺沔瀖泋孰知一島孤峙於瀛海
之中其地可葦而航無以異於湖江之流水海可度兮
不踰百里山可登兮不踰尋丈舟之行也朝斯徃而夕
斯返人之游也足可屐而手可杖意其磈磈􁁉􁁉乃爾
坦然夷曠意其汗汗沺沺乃爾悠然平漫蕞爾小方外
之封疆宛然大域中之氣象陽明勝而氣之運也無息
機土性殊而物之生也多竒相草經冬而不零花非春
而亦放境臨乎極邉而復有海洩其菀氣而無瘴地四
平以受敵無固可負歲三穫以常穰有積可仰通衢絶
乞丐之夫幽谷多耉老之丈古無戰塲軾語信乎有徴
地為頗善符言㫁乎非妄民生存古朴之風物産有瑰
竒之狀其植物則郁乎其文采馥乎其芬馨陸摘水挂
異類殊名其動物則彪炳而有文馴和而善鳴陸產川
㳺詭象竒形凢夫天下之所常有者兹無不有而又有
其所素無者於兹生焉歳有八蠶之繭田有數種之禾
山富薯芋水廣鱻蠃所生之品非一可食之物孔多兼
華夷之所產備南北之所有木乃生水樹或出酎麵包
於榔豆筴於柳竹或肖人之面菓或像人之手蠏出波
兮凝石鰌横港兮堆阜小鳳集而色五並鱟遊而數偶
脩蝦而龍鬚文魚而鸚噣鱗登陸兮或變火鳩樹垂根
兮乃攅金狗鼪緣樹杪而飛馬乘果下而走魚之皮可
以容刀蚌之殻用以盛酒波底之砂行如郭索海澨之
貝大如玉斗花棃靡刻而文烏構不涅而黝椰一物而
十用其宜榔三合而四徳可取木之精液爇之可通神
明鳥之氄毛製之可飾容首有自然之器具有粲然之
文繡天下皆有於莬兹獨無之豈天欲居民之蕃息於
此常夜戸不閉而無觸藩之虞乎江南皆無蛜螂兹獨
有之豈天欲寓公之乆居於此使照璧見喜而無北風
之思乎噫斯地也近隔雷亷僅一水耳而物之生也乃
爾不同逺去齊晉殆萬里兮而氣之通也胡為無異若
是者雖云生物之偶然安知造物者之無深意也然則
兹甸之所以為甸而竒之所以為竒者庸有在於是主
人曰然此物之竒爾如人何無乃竒之為竒獨鍾於物
而遺於人耶士曰不然天地盛大流行之氣始于北而
行於南始也黄帝北都涿鹿中而堯舜漸南而都於河
東其後成周之盛乃自豐鎬又南而宅亍洛中葢自北
而漸南非獨天地之氣為然而帝王之治亦循是以為
始終葢水生天一而坎位於北而艮之為山又介乎東
北之間自北而東折歸于南其氣之所以融結而流行
者非止乎一水一山山之餘而為嶺水之委而為海而
是甸居乎嶺海之外收其散而一之透其餘而出之所
以通其鬱而結其解其域最逺其勢最下其脉最細是
以開闢以來天地盛大流行之氣獨後其至至遲而發
也遲固其理也亦其勢焉是以三代以前兹地在荒服
之外而為駱越之域至于有漢之五葉始偕七郡而入
於中國曼胡之纓未易也椎結卉服之風未革也持章
甫而適之尚懵而未之識也魏晉以後中原多故衣冠
之族或宦或商或遷或戍紛紛日來聚廬托處薫染過
化嵗異而月或不同世變風移乆假而客反為主劘獷
悍以仁柔易介鱗而布縷今則禮義之俗日新矣絃誦
之聲相聞矣衣冠禮樂彬彬然盛矣北仕於中國而與
四方髦士相後先矣䇿名天府列迹縉紳其表表者盖
已冠冕佩玉立於天子殿陛之間行道以濟時而堯舜
其君民矣孰云所謂竒者顓在物而不在人哉主人乃
離席而立拱手而言曰神矣哉聖神之見乎其所謂竒
者葢至是乎驗矣士曰不然何地不生才而才生不擇
地人才之生何地無之竒哉竒哉豈止是哉當我聖祖
肇基之初輿圖際天地兵衛極邉鄙絲綸之音雲漢之
章無日而不下無處而不至然而竒甸之言乃獨以專
羙乎兹地非甸而謂之甸未竒而豫期以竒豈無意哉
葢帝王之言代乎上帝聖人之心通乎天地故能握乾
符而妙奪神功闡坤珍而幹旋厚勢逺移而近書軌合
以皆同質變以文聲教暨而靡異咫尺之間振舉乎萬
里斯須之頃流通乎百世化庸腐以為神竒變雜駁以
為精粹遐兮如邇未焉如既凢其所期兮罔或不遂引
而弗替兮終萬古而常常如是是則斯地之所以為甸
而甸之所以為竒雖造設於天地然所以表而章之昭
示於萬世者實本乎奉天啓運宰制山河之聖帝翰林
主人聆兹言也囅然以咍憮然以喟曰秘矣哉天之藏
此地也逺矣哉聖人之期此地也自夫天開地闢以至
今日不知凢幾運幾世矣自夫開疆辟土以建此區不
知凢幾王幾帝矣然而多視之以窮荒或遂至於遐棄
孰謂其今日有是哉不假詞臣之代言不出輔臣之建
議一旦發淵衷運睿思形之言言以為絲綸之
製夫豈無所為哉皇之言天之意也士言及此亦竒士
哉於是三復士言而繼之以歌曰明明我聖祖兮載闢
地而開天上帝眷顧兮付以其所覆之全仁周八表兮
顧獨惓惓於窮海之一堧竒哉斯甸兮何幸得聖人品
題之言千秋萬祀兮長炳炳琅琅乎天地之間
　　别知己賦(有序/)
　　　尚書户部主事袁君秉中出知梧州府事命下
　　　同朝卿大夫士咸以君為不當去駭愕嘆惜者
　　　累日甚至齎咨涕洟如失左右手然予之於君
　　　情好深至尤非泛泛然者比故於君之去也其
　　　戀戀之情視諸公有加焉朋友五倫之一孔子
　　　畣魯君問政於四者之倫直舉其目獨於朋友
　　　以交言之交之為言道相合之謂也道不相合
　　　則情不相孚故其來也適然其去也漠然其去
　　　其來皆不足以動吾之欣戚也吁其來也忻忻
　　　其去也戚戚非平日道合而情孚者其能然乎
　　　予與君皆出自嶺南均以禮學起家同試南宫
　　　游太學而又聨官朝著非但道合情孚也其出
　　　處大畧又相似焉今君一旦舎予以去南北相
　　　望天各一方出入無朋㑹聚不常歳月幾何老
　　　將至矣在他人尚齎咨涕洟之不已况知己之
　　　深至者乎不揆菲陋竊效昌黎韓子之意作别
　　　知己賦寫予情以送君政事之餘試一誦焉庶
　　　幾千里如對面也君其念之哉君其念之哉賦
　　　曰
余生五嶺之南兮嗟側陋而寡仇驅余車以北征兮行
取友於中州匪其人之弗交兮惟直諒多聞之是求紛
總總其衆多兮咸言立而徳修亦有良朋兮如弟如昆
薄金石之匪固兮謂蘭茝之弗芬夕連牀以共話兮朝
並予馬以周旋足縮縮以相躡兮袂翩翩以相聨所與
者非海内之名賢兮則天下之善士情亦或吾之同兮
道亦不吾之異惟夫君之知己兮乃千百之一二皇天
賦之以昭質兮蹇好修而練要扈蕙茝與菌桂兮芳菲
菲其逺到青天白日粲其光兮孰不仰其清明麒麟鳳
凰之昭于世兮人皆知為瑞禎信一世之偉才兮匪直
海内之英嗟予亦越之產兮追逸足以超騰心不約而
自契兮徳相麗以有成期追逐於前修兮洗山川之穢
腥恥齪齪隨人後兮相後先以同升亦既聨袂於金門
兮曰終遂此情愫也夫何一麾而出守兮羌别予以去
也攝提貞于孟陬兮載雙旌以揚揚指斗牛之故墟兮
驅五馬以周行蒼梧邈其何所兮歴雲山之蒼茫盼京
國之日逺兮喜咫尺乎故鄉悲予心之戀戀兮亮君心
之亦然忳鬱悒之無解兮悵臨岐以永嘆幸歳月之未
晏兮尚矢言以愼旃慕淵路之贈處兮罄中情以申言
誶曰始與終兮志不可渝兮内與外兮道本不殊兮惟
忠與孝兮臣子之楷模白首相期兮毋中道而舍諸(天/)
(順六年/)
　　懐鄉賦(送友人劉尚/徳  有序)
　　　毎因送人處憶得别家時此唐人詩也嗚呼為
　　　此詩者其能深體人情者哉某去家今十有六
　　　年矣鄉土之思無日而不展轉于懐徒以國家
　　　之制貤封之典必限以歴官之嵗月以故情事
　　　尚未申也去年冬友人劉君尚徳應進士舉來
　　　京師乆别而晤不勝空谷足音之喜今嵗試禮
　　　闈不合而去某於尚徳鄉曲交游中最厚者也
　　　因其别而動乎情方寸惻然有不能自己者因
　　　述中心所懐者以為賦一以寫吾鄉土之思一
　　　以慰吾母兄之望一以志吾朋友之别云
懐吾鄉兮何所渺雲山兮萬里界鯨波之浩漫兮途有
梗之未通曰吾心之切切兮無日而不南征晝神想以
遐騖兮宵夢寐而靡寧母氏垂白之待養兮伯兮獨立
以㷀㷀雖顯揚之足慕兮恒喜懼以交并桑梓蔚其深
茂兮昔可把而今拱耆舊日以凋謝兮哀纍纍其多壠
朝吾登乎金門兮夕偃蹇乎玉堂置身非不髙兮信羙
非吾之鄉入結羣仙之綬兮出聨七貴之鑣游從非不
多兮匪吾髫齓之交退黙黙以獨處兮念平生之徃事
宛山川與閭巷兮黙其可指以示恨無縮地之術兮孰
挿予以雙翅馳寸心於萬里兮幾將歸兮猶未惟人情
同於懐土兮豈以窮達而異彼志得而情遷兮乃獨非
人之類年洋洋其日徃兮百嵗幾何較富貴之與名節
兮所得孰多茍情義之不申兮焉用其他幸吾子之兹
來兮若聞足音於空谷也申申告吾以鄉曲之故兮語
再三而不以為凟也或為之忻忻兮或為之戚戚或可
愕而可駭兮或可矜而可惜或慚而為之忸怩兮或傷
而為之怵惕崛然而興兮俄然而衰奄然其去兮儻然
其來歴寒暑十有六變兮恍如一瞬天人倚伏有必然
之理兮孰云邈而難信毎促膝以劇談兮輒嘆息而不
休情悁悁而不自己兮涕或浪浪以横流方資其朝夕
以箴規兮胡數竒而不售彼惟索驥以其圖兮曾莫知
神駿之求君子出處惟其時兮樂天知命夫奚尤又將
别予以去兮仍海上之仙丘闡天人之妙理兮傳嗣子
以箕裘翩翩然以遐征兮嗟欲挽而莫留矢吾辭以志
别兮因以寫吾之心行何以處我兮毋金玉乎爾音自
薊北而越南兮閱半載之光隂既沿復溯止且行兮杳
不知山高而海深抵瓊臺而見鄉人兮道予心之永懐
也慰吾親倚閭之思兮曰不乆請告而歸來也(成化/五年)
　　和韓子别知賦(有序/)
　　　别知賦者唐昌黎韓公為其友楊儀之作也公
　　　謫陽山時儀之以湖南支使來連公嘆知心之
　　　難得好㑹之不可數為此賦以别之詞古而意
　　　深有非後人所可彷彿其萬一者雖然人品高
　　　下詞藻工拙古今固懸絶矣而朋友之誼原於
　　　天命之性所謂天理人倫之正者初不以古今
　　　智愚賢不肖而有間也予友吳本厚以福建市
　　　舶提舉上計課於京師舘於予僅閱月即以事
　　　竣言旋予於本厚累世通家且同里閈落地即
　　　為兄弟有非萍水相逢者比於其行也情有所
　　　不忍而勢不可留不揆愚陋歩韓公韻為賦以
　　　送之其詞異而其情則同也賦曰
紛交游之總總於天下兮殆周雖雅志於四方曰惟先
吾里閈之求夙志同而契合爰互勉以交修進助余以
相善退先我以同愁惟余塞兮斯啓或其放焉是收偕
鼓笥於鄉校繼奮起於遐陬矢特心以礪節詎忍詬以
包羞何宦輙之南北結兩地之離憂嗟六年之一見僅
閱月而還輈邈山川之脩阻鯈歳月之如流雲從龍以
上下葛附木以相樛膠投漆以堅固舟籍水以行浮顧
夫人之弗如欲相從而莫由悵遙天以延佇覺形去而
神留
　　别知後賦(有序/)
　　　予友凌江李君時習有志之士也蚤以書經領
　　　鄉薦三試春官皆中乙榜當得校官君不屑就
　　　最後有司限以年不容辭乃授閩之南靖教諭
　　　改永之寧逺南昌之豐城前後掌邑教者餘二
　　　十年所至率以身教以興起人才為己任而於
　　　一切勢利泊如也嘗三典文衡初同考河南在
　　　江右山西皆主試一時號稱得人噫若君者豈
　　　今世校官中之表表者歟今年需選銓曹陞淮
　　　安府學教授予與君同出嶺表方君年少氣鋭
　　　時謂功名可唾手取於同輩少許可獨與子及
　　　寳安袁秉中三人者交莫逆君教外庠秉中簉
　　　屬地官出知大府予叨登進士選入翰林相去
　　　各數千里三人者其心未始一日相忘也君初
　　　赴南靖時予與君同舟而南及君自寧逺守制
　　　家居予以家艱南還道凌江君逺至大庾下相
　　　迎候迨于北上君時在豐城去冬考滿上京師
　　　相聚者幾半年今又舎予而去顧予三人者頭
　　　顱俱種種矣秉中以永州知府養病歸寳安不
　　　相見者幾二十稔矣而予與君幸頻相㑹晤今
　　　君又幸教淮安郡居兩京間後㑹有可期者念
　　　惟人生以百歳為期七十者古以為稀今予與
　　　君去稀年僅僅十三四春秋耳歡晤之期寧有
　　　幾耶則予於君之行也安能嘿嘿無一語耶而
　　　其所以相贈處者又豈可泛同衆人者而已耶
　　　昔秉中有梧州之行予嘗為之作别知賦故於
　　　君之行也又廣其意作别知後賦以寓予區區
　　　乆要之情賦曰
嗟南州之綿邈兮在昔則為遐荒迨有唐之五葉兮始
發乎曲江之張原其所繇以奮起兮有燕國以為之援
予中懐之悁悁兮豈忘情于鄉彥顧時勢有弗然兮地
若親而實遼結綬之約雖不可諧兮敢忘乎鷄壇之要
念疇昔之游從兮予三人俱老以衰悵一人之先歸兮
恐盍簮之無期今子又舍予以去兮焉能黙然以無辭
曰道之同兮不以其位心之孚兮不必其昵情茍無變
於貴賤死生迹奚較夫得失同異惟徳義之相期斯交
情之為至踵鄉衮之芳躅兮其有在乎吾徒隔百世而
同此心兮奚必區區形迹之拘昔孔孟之垂世兮亦傳
經以施教固不假乎位與勢兮然後可行其道矧淮海
之名邦兮介乎兩京之間中講堂以振説鈴兮列襟佩
之兩班明道術以淑人兮敦禮義以正俗懸以待問之
鐘兮示以躍如之鵠泰山兮巖巖和風兮熈熈秋陽兮
暠暠時雨兮祁祁偉英材之樂育庶斯文之在兹倘心
期之克遂又何異乎歩趨之追隨
　頌
　　瑞菊頌(有序/)
　　　予友何東樊景瞻以禮科都給事中出佐汴藩
　　　是歲秋九月菊呈祥於其公宇之庭一蔕三華
　　　一時寮寀咸詠歌之傳至京師予聞瑞不虚生
　　　其生也必有所為况菊之為物芳香清冽稟天
　　　地之正氣純粹不雜得天地之正色高㓗閒雅
　　　全天地之正性有幽人逸士之操有忠臣貞士
　　　之節葢非他草木所可比者予嘗評菊之品當
　　　在橘上而靈均之於橘乃特為之頌至謂其可
　　　以参天地而儗之於伯夷而於菊特取其落英
　　　之可餐而已而又雜之杜蘅申椒蕙茝之間毎
　　　為菊怏怏不平恒有意欲頌之庶其儷於橘而
　　　未果適聞景瞻瑞菊之事而有感焉夫菊固可
　　　頌矧此又非常之菊也哉則羙其徳而告其功
　　　也固宜頌曰
爰有嘉植號日精兮受命獨正天之經兮非黄白不御
地之恒兮特立不遷人之貞兮有尹之任夷之清兮和
如展禽介則魯兩生兮三才之㑹衆徳之凝兮物皆春
茁乃獨秋榮兮雨露不能發霜雪不能零兮凢厥有生
一華一莖兮胡獨此本参秀並馨兮一星在天下炳其
明兮人之三壽於此作朋兮孰曰無知殆亦有靈兮不
于其他而生此藩服之庭兮豈天之意假物以呈兮晚
節之符壽之徴兮頌以羙之以繼楚聲兮
　箴
　　令箴
官之至難者令也令之所以難者政也政之所施有其
本焉敬也敬立乎中由是而見之行事形既端矣表無
有不正也由是而施諸人民此之所以感之者有其道
在彼則未嘗無其應也承乎上焉必凛凛以畏則獲乎
上雖不敢公拒而亦不曲從其非理之命也待乎下焉
必切切以憂斯得乎下不適乎已而拂乎人之性也中
焉而接乎人必公而恕謙而有禮委曲以詳盡設以己
之身處其人之地則人人止其所而各自靖也於乎令
之任難矣而爾以初筮之仕得繁劇之邑匪廉匪明匪
慎匪勤曷能得其職之稱也勉之哉吏以案牘為師有
所猷為則繙閱以為證也政以前官為比有所窒礙則
依緣以為徑也一邑之事無非己事蚤夜孜孜毋茍安
以圖一時之幸也百里之民無非吾人念念在兹惟恐
一夫之或病也行其所無事其來不迎其去不將一於
静也不以譽喜不以毁怒一於定也不主先入之言不
争無益之氣已徃者不求其故未至者不億其詐一於
誠而與物無競也嗚呼本此一敬而慎以持之勤以行
之公以生其明儉以養其廉是誠為邑之要道處事臨
民之龜鏡也念之哉勿謂我言耄而懵也
　壬辰科進士奚銘自新自幼從予游五至禮部而得
　一第焉今當強仕之年始得一縣令令七品官為百
　里大夫有民人社稷之寄其任葢不輕也而世之仕
　者徃徃重内而輕外若是者皆為其身謀非其所以
　學之初意亦非聖賢經傳之㫖也自新將之任求予
　教言故為此箴以勉之兼以貽進士之為邑者張瑛
　徳輝海澄静之云
　　忠箴
君者臣之天臣之所以事其天者忠也是忠也與生俱
生而由乎當然之義是則所謂天降之衷也衷降于天
乃人所受之中人體之以事君必盡厥心必委厥躬不
敢私其有不敢阿其同怒則弗逆以激順則弗曲而從
也於戲戴天以生曷報其功一言以蔽之曰為臣死忠
　　孝箴
親者子之天子之所以事其天者孝也是孝也與生俱
生而本乎自然之仁是則所謂率性之道也道形於人
乃天所命之要人體之以事親必用厥情必善厥紹不
敢逆其志不敢違其好形則不毁以傷徳則克全而肖
也於戲昊天罔極無徳以報一言以蔽之曰為子死孝
　銘
　　徳馨堂銘(有序/)
　　　凢物有形斯有氣臭有氣臭則馨薌隨之三代
　　　以前求馨薌於蕭鬯膟膋春秋戰國以來求馨
　　　薌於椒蘭蕙茝漢魏以後至於今日則求諸沉
　　　檀腦麝隨世所尚而用之各有不同孰知斯徳
　　　之馨亘古今而無間不假氣臭而自然發聞也
　　　哉知此理者其周公乎成王述其言曰黍稷非
　　　馨明徳惟馨葢以見精華之上達果在人而不
　　　專於物也後此千餘年唐人劉禹鍚作陋室銘
　　　有斯是陋室惟吾徳馨之句葢祖周人之意也
　　　又數百年安成書岡耘者張公如旭新居落成
　　　或人賀之以詩有眼前多少幽人宅寧似其中
　　　有徳馨之句則又述唐人之意也公去世已乆
　　　而其子若孫席其徳善餘慶傳芳播芬書香至
　　　今不絶膏馥之沾溉盖未艾也予友國子司業
　　　振烈公之孫也偕其伯兄振光摘詩言以顔其
　　　祖居之堂曰徳馨示不忘本也振烈間以語予
　　　俾為銘乃銘之曰
有物至馨非氣非味無假乎爇奚事於佩有韞於中必
聞於外有積於前必延於世室以無陋人以無愧苾芬
之播無逺不至膏馥之沾罔有攸既伊誰則然書岡張
氏祖以啓之孫子是繼繼繼承承尚引毋替(成化四年/)
　贊
　　瓊州郡侯徐公畫像贊
　　　詩曰豈弟君子民之父母濬嘗三復斯言而繼
　　　之以流涕焉方濬少時吾州之民質朴而謹愿
　　　有老死不識官府者雖貧下戸亦有所盖藏是
　　　時之為守者率多循良豈弟之君子予所聞者
　　　西昌王公所見者義興徐公二公者以寛仁之
　　　徳涖古朴之民如洪荒之世而治之以大庭赫
　　　胥氏也噫民生斯時一何幸哉二公之後吏於
　　　兹者輙逺視其地而愚視其民而民不勝其害
　　　以貧而俗亦日趨於薄矣嗚呼安得為吾人之
　　　父母者恒如二公哉二公不可見己見公之子
　　　若孫則如見公焉王公之子有抑菴尚書徐公
　　　之孫則時用宫僚循良之報天之於二公可謂
　　　厚矣彼以誅求為事者吾知天必不輕恕之時
　　　用出其祖畫像見示濬童稚時曾隨先大父思
　　　貽翁拜公於座下令餘四十年矣猶能彷彿其
　　　形似之一二今幸與時用交好拜瞻遺像不勝
　　　愴然故追而為之贊曰
此公何人曰古君子天徳好生而公是體視愚以智處
逺如邇公何能兹徳備諸己温温其恭外見者爾中之
攸藏不可涯涘公形雖化心則不死所不死故在人口
耳公不人責天乃厚畀畀之伊何有賢孫子彼誅求者
今安在已我拜公像悲極而喜圖臨以歸祠于故里
　　邢克寛畫像賛
五嶺之南大海之外山川秀氣於此焉萃立朝著蹇蹇
之節出守敷優優之治總憲網存法外之仁制國用寓
利中之義衆方俟其有為乃急流而勇退斯人也介而
有執直而不肆不狥時之好必行己之志匪但秀出於
嶺海之間殆所謂天下之士也與
　　彭學士畫像贊
大彭之裔昔有龜年其徳不爽克象其賢安成之彥昔
有雲龍斯文在兹綽有古風我觀古人今世則有杜其
徳機神巫見走志之所至如水必東氣之所嘘如氷斯
融功名固有文章餘事望而畏之孰窺其際
　　許道中四像賛
世有大老居東海濱出而應世千億化身身且千億像
何止四莫測其眞姑貌其似九門洞開咫尺天顔於斯
之時朝衣梁冠有事㤗壇邦禮是執於斯之時𤣥端素
韠或具袍笏直承明廬或常衣巾紬金匱書服稱其容
容稱其徳不肆不拘各有其色外四其像中一其心我
思古人黙默愔愔愔愔希聲黙黙至道魯有君子天遺
一老
　　李立之先生畫像賛
於戯此吾立之先生之畫像也肖邪否邪贗邪真邪方
其少也渾乎在璞之玉具珪璋瑚璉之質而未漓其淳
也迨其壮也芒乎出冶之金礪豪曹巨闕之用而不露
其神也今則老將至矣懸秋空之霽月閱西郊之宻雲
屹乎㤗山雖未嘗見其運用也然觸起於石者有霈然
之澤浩乎長江雖莫能判其過續也然渙散於風者有
自然之文是其少而壯壯而老也葢三變焉而區區之
畫工乃以其一時之見而欲形容其百年之身又烏足
以盡吾立之先生之為人
　　張汝弼畫像賛
視雖短而見則長容若隋而氣則揚藏精神於内而外
不露歛華彩於外而内斯光海内詩名世共稱乎短李
吴中草聖今再見於顛張混俗而居初不通而不介師
心自用亦非狷而非狂斯人也豈詩所謂不忮不求何
用不臧者乎
　　李時習畫像賛
謂為越產與則長身脩髯酷似乎河朔之士謂非越產
與則鍾英挺秀實生乎嶺海之間有鄭䖍之文章而不
隨官以冷有孟郊之才思而不為詩而寒志剛而勁行
介而端屹乎若山而無崖與谷沛乎若河而不波以湍
之人也宜致身於鳳閣盍簉羽於鵷班吾知其鵲起有
日而不終老於校官也决矣
　　蕭士髙畫像賛
求先生以名不若求以貌求先生以貌不若求以道鑒
其貌而后知其名之稱情審其道而后知其形之克肖
是葢具天地之委形而不伐其和闖聖賢之門牆而期
臻其奥者也
　　兄伯清先生贊
儼乎吾兄之容也直乎吾兄之躬也烱乎吾兄之瞳也坦
乎吾兄之胷也然皆貌吾兄之外而不能心吾兄之中
吾兄之中其事親也孝其事君也忠其愛弟也友其處
己也恭雖吾兄不知其所以然而况區區之畫工也耶
　　程尚書像贊
偉哉此公萬夫之特神鍳而幾風勁而力淬礪百錬之
金屹立萬仞之壁不翕翕以求茍同不煦煦以為徳色
施於事不違其心居其官必任其責是以謀謨於内者
王諒其忠經營於外者民被其澤未滿七旬之年暫為
六月之息人方望其再興天顧奪之何亟嗚呼不有君
子其何能國景瞻令儀為世道惜
　　李啓明像賛
晉人之風度唐人之詩句寄性情於物表得興味於天
趣結詩社之侣人知其托史筆於少陵詰醫壘之戎抑
孰知其假相業於俞跗也耶
　　耿少宰像賛
崧高之秀温洛之清挺生人傑為國之楨家傳之學韋
氏𤣥成廷對之䇿漢室董生蚤績學於中秘研窮百氏
繼掌教於國學樂育羣英脩髯廣顙鵠峙鸞停坦懐宏
度日白天清噫如此人物天不茍生矧結九重之知馳
四逺之名天將使其持鈞軸秉權衡用所造就之人才
以分釐天下之政務以徧福海内之生靈
　　旴江西莊羅處士像贊
有偉一翁凛然高風弗倚於立罔詭於從厲仲子之操
而不絶物均墨氏之愛而不尚同達觀物表濶歩山中
矢口成章而不繡其鞶帨坦懐待物而不露其機鋒享
林泉之清福食田園之素封歛用世之志而即家以為
政廣因心之孝而教子以盡忠既介而通亦嗇而豐耿
耿其衷于于其容斯人也其平心率物之陳仲子耶其
謹身整俗之繆豫公耶
　　蕭閣老先生像贊
　　　嗚呼先生捐舘者十有四年矣濬不見先生者
　　　二十有三年矣歳丙午先生孫僎以畫像見示
　　　葢先生在翰林時所寫者濬老門生也瞻仰遺
　　　容不勝感愴乃命工重為裝褶焚香端拜為之
　　　賛曰
庾嶺以北大江之西天生偉人為天下師泰山出雲以
雨天下既霈于朝復沃于野五緯呈祥正色麗天光燭
九土輝映三垣載思古人疇其肖似吴興道徳南豐誥
制蒼然古色淵然徳光進有所施舍可以藏天勝於人
事久終定世有公言帝有成命遺留者像澌盡者身耿
耿之天終古常存
　　大司馬王公像贊
世之偉人國之重臣如虎豹在山如山川出雲如金之
百鍊如努之千鈞在漢為汲長孺在宋為包希仁居廊
廟之高則憂其民處江湖之逺則憂其君昔聞其語今
見其人
　　劉紹和祭酒先生畫像賛
此予友劉紹和先生六十嵗像也孤聳之峰亭亭晚翠
之松鬱鬱景變情遷而閲於目者孔多憂深思逺而
見於容者可掬浸光精而潤之歛鋒鋩而不出向之雄
辯者發而為咨嗟向之深憤者形而為哀恤不求人知
而求天知不為物屈而為理屈將無同於蘧伯玉之化
殆有契於蒙莊氏之佚回視昔日容臺禮樂之司史舘
春秋之筆與夫今日太學之尊嚴異日廟廊之宻勿嗚
呼若是者皆先生身外之長物也耶
　　謝大韶尚書像贊
坦然其平無﨑崯也朗然其白匪幽隂也聽其言而信
其行覩其容而見其心其為器也肉好之璧其應用也
從革之金鑿鑿乎濟時之具渢渢乎鳴世之音文不離
乎質古則宜於今故魁多士而震平地之雷位六卿而
雨旱歳之霖其燕居則神閒而氣定其立朝則思逺而
憂深噫斯人也斯世不可得而見已求之秦漢之上恵
焉鄭國之僑和焉魯國之禽
　　魁字賛贈丁未狀元費宏
維人之魁應天之星卓爾不羣大志夙成游學者三載
潜心乎六經甫芳齡之二十奉大對之三千褎然舉首
領袖羣仙百年魁選最為少年噫一天之星惟魁在斗
一榜之士所重在元匪徒蜚英騰茂以著聲實於一世
尚期𢎞文輔治以建功業於萬年
　　梅峰先生贊
梅為百花之魁人為萬物之靈若人與梅妙合而凝不
色而白不氣而馨節不雪而後見影不冰而自清觀厥
貌肖厥號審其名稱其情人皆曰先生有取於梅余獨
曰梅有似乎先生
　　李光贊
人生有目具於其面惟能視人不能自見是以畫人則
昜自畫則難自非蓄面於心焉能注神於顔老友實夫
墨妙逼真泛而貌物之似歛而聚己之神手澤尚新徳
容儼在我思其人喟然永慨
　　西昌楊君像賛
生廬陵忠節之邦為闗西清白之胄源源世澤之長濯
濯儒林之秀早含芳而咀華遂蜚英而騰茂發龍光射
斗之鋒鋩騁天馬行空之歩驟斯人也國倚之以為屏
翰家賴之以為堂構其尚朝兢夕惕以合易所謂或躍
在淵無咎者耶
　　某處士贊
其容偉然其髯脩然置之丹崖碧水之間人望之以為
遺世之仙坐之華堂廣厦之上人擬之以為輔世之賢
心安而體舒氣完而神全隨所游衍之地樂其情性之
天我欲狀之莫知所言風月雙清度㣲雲於河漢水天
一色漾寒藻於漪漣
　　甘汝霖行樂像贊
斯人何人獨樂其樂某水某丘一琴一鶴挺乎鄧林之
材渾乎荆山之璞彼哉畫工曷不圖其形於巖廊顧乃
置其身於巖壑
　　魁字賛贈㑹元梁儲
斗中有魁為星之宗人中之魁乃文之雄士超其羣如
魁在斗萬象森羅獨為之首爰有竒士嶺海之英魁天
下士於昭文明太學賢闗英才攸萃表以魁名用勵多
士
　　劉廉憲像賛
此公何人長沙定王之裔忠愍學士之子世承家學之
春秋選讀禁儲之書史其人如玉其心如水其持憲也
霜雖肅而不殺其提學也車所歴而成軌歛施為不盡
之才猷享受用無窮之清羙巨艦歸而抵岸大樾䕃而
覆趾我觀其像讃歎忻喜恍平生之故人乃居然而覯
止不言而心已喻相對而情無已何時還歸老之車數
日留養高之里
　　無心石贊
雲行於天其根在地既無心而出岫豈有心而應世惟
此雲根温潤峭厲硜硜立辨之聲巖巖具瞻之勢不鑿
而成不求而至予名之曰無心夫豈無意歟
　　周僧官賛
貌癯而清行勤而苦味蔬筍以代膏粱被裓衣而舍簮
組叢林仰其志之孤高大衆服其心之公溥拈花鹿苑
契空相於無言竪拂㹸牀歛機鋒於不語飄飄然虚空
無礙之閒雲霡霡乎法界有情之甘雨體道以心與物
無忤是宜奉綸命而握僧籙之印章震潮音而立禪宗
之儀矩以戚畹近泒之賢為寳刹開山之祖祝慈夀於
萬年演宗風於千古
　　韓敬夫遺像贊
嗚呼此予友韓敬夫之眞也其人不可見而其貌空存
貌雖得其彷彿而言則不可得而再聞想夫抵掌笑談
之頃蹙額憂思之辰執而不泥朴而有文為人則直為
吏則循不孑孑以立義不煦煦以為仁其平生之志嘐
嘐然曰古之人曰古之人今則親為古之人矣真作古
之人矣噫
　
　
　
　
　
　
　
　
　重編瓊臺槀巻二十二
欽定四庫全書
　重編瓊臺藁巻二十三
　　　　　　　　　　　　　明　邱濬　撰
　墓誌銘
　　太子少保禮部尚書謚文安周公墓誌銘
蜀中自古多文學經術之士入國朝以來以政事顯者
固多有之而以文學名世者殆不多見今餘百年始得
一人焉既居顯位有文名而又深於經術曰太子少保
禮部尚書謚文安周公公諱洪謨字堯弼敘之長寧人
也曽祖世祥本縣學訓導祖本原河間縣學訓導考永
隆長陽縣學訓導三世儒官而祖考俱贈禮部尚書祖
妣俱贈夫人公生弱甚甫三日適有異人見之曰此兒
質雖弱而神甚全異日當成逺器公長而短小精悍貌
雖不揚而精神徤固自幼有竒志一時蜀中士子専攻
舉子業公獨有志古學年二十五領四川解首明年廷
試第二人蜀進士及第自公始初授編修景泰中陞左
春坊左贊善仍兼舊職未㡬陞侍講又明年南京翰林
院缺署事者進公南京翰林院侍講往署院事成化初
召修英廟實錄仍舊本院侍讀通前任滿考進秩侍讀
學士尋陞南京國子監祭酒丁内艱守制㑹北監缺祭
酒吏部累舉數人者皆不惬上意有㫖留缺以待公公
起復至乃以命公近世儒臣未有並主教兩京者有之
始自公世以為榮再朞陞禮部右侍郎仍掌監事甫閲
月卽補禮部缺又四年轉左踰半載適禮部尚書張文
質以憂去進公本部尚書三年考滿得加贈二代俄有
㫖加太子少保今上卽位公以年至乞休致章凡再上
不允或有言及公者遂命公致仕乗傳以行賜寳鈔為
道費公歸家居僅二年卒時𢎞治辛亥二月二十三日
也享年七十有二訃聞遣官諭祭者四命有司營𦵏事
賜謚曰文安公配王氏咸寧教諭錡之女累封至夫人
子男二長汝端鄉貢士次汝靖邑庠生女三人長適李
鯤次劉武臣二人皆鄉貢士又次適任琛孫男一怘汝
端等將以某年某月某日𦵏公於某山之原公初入翰
林以館閣無政事専以討論考校為職一意古學朝退
即入中秘檢所未見書以資見聞而又以為學必見於
用尤留心世務為編修時即上疏條陳十二事繼是歴
官兩京以至為學士凡有所見即封章具聞前後毋慮
十數宣德正統以來館閣諸公上章疏未有多踰公者
其在南京太學承安成呉先生寛厚之後事多廢弛公
振作之士氣為之一倡及北來掌教適有士子納馬入監
例科首士與之爭撥歴先後屢行奏擾公處之各得其
宜異論始息在禮部者十有三年當承平之時國家典
禮時舉四夷朝貢不絶親王冠婚公主下嫁妃嬪喪祭
之類其儀注禮節皆公掌行禮成賞賚歳無虚月皇上
在東宫行徴聘禮自永樂以來無前比也公與内閣大
臣叅酌古今定制行之憲宗祔廟祖宗有當祧者㑹大
臣議議雖衆出而主之者公也遂為定制先是大臣三
品以上子孫得廕敘為太學生後當道者沮之其例遂
革公曰祖宗定制著諸司職掌廕敘大臣子孫一品至
三品皆有官非止一太學生也吾幸為禮官吾之子先
已得敘為監生而不為衆申明可乎同列或難之以為
無所因藉遂以職名自咨本部具疏以聞得請復舊制
六部章奏舊無此比也時論以為難他如奏加孔子樂
舞為八佾以珠飾璣象以復古制止月食不食為不當
賀給烏思藏印信勘合以為入貢證據減日本人進奉
刀劔價直其所建明如此類者多著為令公自列官館
閣已屬意天下事然性方直且真率自任不設城府與
人言竭盡裏底不復察觀其辭色人率以迂目之晩年
意欲有所激發振拔遂為人所指目頼天子明聖察公
樸忠置之不問觀其致仕臨行恩賜及身後䘏典意可
見矣公生於道學大明之後世方以五經四書取士而
主濂洛之説士子勦成説為文辭以應主司之求於其
㣲言疑義不復致詰公繙閲之餘偶有所得輙為闡明
剖析其間卓然自得者於聖經賢傳亦有俾益積久得
二百四事萃以成帙名辨疑録在禮部時以獻於朝意
欲綴於各經書本註於以梓行也公恒對人言吾為此
録發經書之藴正先儒之失破千載之惑雖三公之尊
黃閣之榮吾不與易也公為文章専主乎理不尚詞華
信筆所書文從理順而不為竒詭鈎棘之語滔滔千百
言不窘也其為人心地坦夷待物不為猜阻人或有紿
之者亦不之疑外若寛縱中有定見主執一定人雖喋
喋言之不聴也居家孝友事母太夫人先意承志得其
歡心待弟洪範曲盡友愛族屬貧者厚恤之或為之嫁
娶公少篤學非有急務手不釋卷所著辨疑録外又有
南臯子集二十巻菁齋集五十巻初公西歸蜀時西洛
耿公好問為之代故事僚友必以文贈行公以予知己
必欲得予言耿公乃以見屬予既最公平生志行之大
者以為公贈又謂古人著述多在晚年公宜及時成一
家之言補先儒之缺垂後世之訓以望於公蓋公専門
尚書學恒不滿於蔡傳屢舉以語予予嘗勸公著以為
書公曰俟予休致閒即成之予曰人命脩短不可必事
當為即為必俟閒恐無日也公即毅然奮發歸語同僚
宜興徐公南昌謝公曰丘先生言最是俟新春即下手
也既而以部事繁劇竟不得如志致事命下喜曰吾志
遂矣舟還次南京時值盛夏川江不可上乃寓新河樓
居日具紙筆將畢夙志為風所射行至荆州得病至家
力疾草安中國禦四夷策凡十事遣人齎以進大抵皆
平素所嘗言及曽經進者也明年疾少間謂所親曰吾
習尚書蔡氏傳以之取科第自幼讀之覺有未滿意處
恒欲訂證之而未暇今幸得暇矣不及此時成之恐無
及也乃草定凡例若干條疾作投筆端坐而逝臨終遺
囑必得予文志其墓時汝靖在京師示公未易簀前所
作寄予書予少公一歳方有目𤯝在告痛謝絶求文者
汝靖以治命來請不得已而勉書此以慰吾老友於九
泉銘曰
　明興百年多文學士士専一經惟用作義雷同剿説
　誰復致疑侃侃周公實惟經師剖析精㣲擿抉疎漏
　死者復生亦不予咎學既宗經文必根理矧居顯位
　不徒言己人皆迂公孰知所存無待而興卓爾不羣
　山川斂神草木回色庸蜀英靈歸兹𤣥宅
　　明故都察院左副都御史盛公墓誌銘
英廟復辟之初權臣之冒功者朋比為奸鑿空起邊釁
欲樹竒功以蓋其迹率師闖塞即還敵因乗之而入十
三道御史欲有言同事有洩之者彼先入愬於上誣御
史中有與被繫内臣張永同族者欲為之報復以激上
怒即逮所誣御史下獄明日衆御史章始上上御便殿
召衆入盛氣待之擲章付御史誦之誦之至半上曰止
摘章中所條事折之令其分疏復諭之以終誦上意稍
悟然重違權臣意姑從輕典凡列名者俱調外仕其一
人錫山盛公也時掌河南道事出知保定之束鹿縣先
是權臣啓邊釁其勢焰可畏人無敢言者公首與同官
淶水張公鵬謀謂事干軍國某等官台憲烏可畏禍不
言張公以為然即謀之兵科都給事中王鉉約以章交
上機事因之而失時聨官者皆未知也亟召入永平周
公賔倉卒誦所上章音吐洪亮略無阻滯及對上之言
詞直理正天下聞而壯之而不知首啓其謀者盛公也
同日出補外者若干人其後惟盛公年最高官最顯而
能以令德終嗚呼天於忠直之報固獨厚之耶公諱顒
字時望常之無錫人正統辛酉以尚書蔡氏傳得雋京
闈在太學十年所交皆海内知名士景泰辛未始登進
士第首擢河南道監察御史尋以老成掌道事時初經
己巳之變朝廷懲前政委靡之失稍開言路一時言事
者毛舉細故攻訐隂私以張直聲公獨顧大體惜人才
掩其疵疾不為己甚善類賴之嘗兩奉命出按治按淮
時值嵗大歉發倉賑貧全活者甚衆按閩時適當大比
拔賢振滯是科得人為盛及是首謀摧折巨奸直聲凛
凜聞天下其知束鹿也邑多顯宦往往怙勢為不法聞
公至相戒曰是嘗劾奏石總兵者其人不可犯也公變
摶擊以為撫循吏畏而民安之未㡬丁内艱去民留之
不可俟其服闋相率詣闕乞公公得再任不復用刑法
有争訟者諭之以理輙叩首聽受不復辨鄰邑聞之訟
多年不決者各來請判於公公折以片言各心服而去
時人有清如水明如鏡之謡邑介真保間四境之民雖
非所治亦聞風趨赴郊外有荒落地自然聚以成市邑
人因目為清官店既去任民築亭為立去思碑請文士
為作記至今存焉歳甲申擢守邵武行所無事不動聲
色而郡民大化既而巡撫都憲以延平民狡而事繁請
於朝移公治之延平與邵境聞公政聲有素莫不革心
向化巡按御史錄公兩郡政績請旌異於朝進公一階
封贈父母及妻嵗癸巳陞廣西叅政専督糧餉丙申陞
雲南右布政使丁外艱服闋改陜西尋遷左時廣西殘
破之餘公委曲措注民夷賴以不擾陜西地臨三邊公
在任日邊報無虚月適嵗多歉公調度有方而餽餉不
缺入為刑部右侍郎佐其長以明刑恒舉歐陽公求生
不得則死無憾之語為僚屬告有深文巧詆者輙不樂
之刑用是平僅再閲歳調公南京蓋當道者之鄉人有
欲得公處者或以為言公曰吾南人往官於南固其所
也明年山東旱饑盜賊將乗之而起廷議建遣大臣巡
撫僉曰無如盛時望者改公都察院左副都御史乗驛
往命至公卽日就道甫下車露禱於天雨卽大注枯稿
復蘇公多方設法凡前人救荒之政於今有益者次第
舉行而又因時之宜條數十䇿行下所司民賴以濟賑
恤之餘所儲尚百餘萬又有餘力以及於前代聖賢有
功於齊魯者為建祠宇以報祀之公山東之政大抵以
黜貪暴表忠良除苛政以固民心為本在山東者三年
齊俗翕然以變年近七十以老疾上章乞致仕上以其
情詞懇切從之馳驛歸至徐州適所部有大獄以公知
其始末有㫖命鞫之獄成後歸公自家食時家事一以
付其弟頥至是抵家伯仲怡怡友愛加篤公家事一不
聞頥為之搆方塘書院疊山鑿池蒔花植竹以為娯老
之地公時静坐一室焚香讀書以自適泊如也嵗丁未
以上皇太后徽號㤙進公一階家居者六閲寒暑以嵗
壬子正月二十六日卒享年七十有五訃聞賜𦵏祭如
例卜以是年十月二十四日𦵏於惠山之原弟頥命其
子虞持狀來京師求予銘按狀盛氏常州右族世多聞
人曽大父諱茂之大父諱子實父諱文珪俱以公貴贈
都察院左副都御史祖妣呉氏妣馬氏俱贈淑人公凡
三娶殷氏贈淑人顧贈恭人何封淑人子男二唐義官
龍廕補國子生女三王洛強朴呉玉其婿也孫男二欽
釗女四曽孫女一銘曰
　公為循吏仁中有義公為憲臣義中有仁公撫邦國
　變荒為熟公佐邦刑於死求生最其功業所在烈烈
　曰巨而艱摧折大奸因銘及之補史之遺
　　明故工部左侍郎致仕杜公墓誌銘
成化丁未予友昌黎杜公年六十有九以工部左侍郎
致仕家居者八年𢎞治甲寅三月乙未卒於家距其生
永樂己亥得年七十有六予少公二歳正統戊辰始識
公於太學為同舍生同登進士第同官於朝中間公
出典外藩尋復入前後相與㡬四十年方公致位而去
予固惄然若有所失矧今永訣耶幸而後死志墓之文
何其敢辭按修譔李君旻狀序而銘之序曰公諱謙字
益之先世中山人元季始徙昌黎曽祖彦文祖復祖考
敏皆邑之聞人而隠居不仕公既貴始封考為工部主
事加贈本部左侍郎妣王贈安人加淑人祖考妣之贈
如考妣所加公初舉進士適朝廷欲輯天下郡志為一
編柬新進士分往諸藩服採摭事實公奉命往山東還
授工部都水司主事専理徐吕二洪甫三載以例代還
改禮部主客司尋署員外郎轉郎中以父憂解任服闋
改儀制司用尚書姚文敏公保薦超遷浙江右叅政六
年陞右布政使又明年轉左入為順天府尹未㡬擢工
部左侍郎始終凡八轉官歴任三十有四年散官至二
品致仕後再奉詔進階資善大夫初筮仕即涖徐吕二
洪洪當運道中迅流立石齰齰如齒列盤渦盪潨舟稍
失制則人與貨俱没公至相其地勢詢其水患稍加平
治舟賴以濟嵗適歉山東淮北流離飢餓之民叢集兩
岸随舟上下號呼乞食公設法勸率得米為淖糜以食
之全活甚衆改注主客司時天下承平化外畨夷及内
地土人朝貢者雜遝不絶公㸃視彼輸獻方物酌量我
回賜綺帛必稱其直逺人安之儀曹居四司之首一代
禮儀典則攸屬而藩王奏請求取無虚日公援例據理
處之咸當遇嵗大比士偕計至者叅倍往時往往恃衆
譁閧公約束之以禮舉循規矩京尹之任尤為煩劇百
需所出百責攸萃公處之裕如也既不拂權倖又不厲
下民衆稱其得體在浙藩十有三年其施為建制多可
為經久計者至今循行之天下每嵗上供綵緞惟浙最
多近比有造作不如常法者輙坐其閲視之官之罪藩
司分守官每當閲視輙推延以避罪責有積數年更數
人者積久蒸浥多損壞以致重造多費公初至閲視凡
諸郡累年之積次第閲訖卽上進繼公者踵之自後官
府閲進以時民免破家佐工部時漕河淤塞糧運不繼
衆議舉公往任修浚之事公自通州循河流以抵淮揚
相地勢去淤塞導源泉修牐壩漕河復通竣事復命上
嘉之有文綺楮幣之賜先是余公子俊築榆林一帶邊
牆已獲其利又推其法於人同用功已什六七矣或者
計其用度不貲而多有乾沒且傳致其罪上勑公偕科
道官往覈其實瀕行有以危語怵公者謂上意叵測公
佐藩司嘗與余同僚宜以嫌辭公不顧遂行至宣府不
與余相見悉取前後案牘與凡出納之籍坐公館與科
道官一一檢閲召見收支領用者人人覆諗之無不合
又究其根由條分縷析事核情顯余公之誣遂白朝廷
釋然公歸陛見賜以楮幣議者謂公平生行事此舉大
有關係蓋以余公城邊鄉人有主之於内者所主之人
與其同事者不咸故嗾人訐余非公卓有定見而敢任
其咎者余公必不能保全云公性寛大深厚而其心仁
慈惻怛人無貴賤皆為之盡禮雖欺罔誕謾一以誠報
之尤樂道人之善人有過多為掩覆芘䕶甚相負背亦
不忍傷其意平居怡然能自娯適待宗戚鄉里極恩厚
與人交遊始終無窮達之間其為政以忠厚仁恕為本
所至有惠利於人在浙藩久浙之士民至今稱頌其德
晚年家居以身為教卒之日闔郡之人無不嗟悼公娶
楊氏有淑行累封淑人生子二長源萊州府知府次濬
禮部司務女一適按察僉事楊祥少房子一漢以廕補
國子生孫男五相櫰俱府學生杞某某孫女一源等將
以卒之年九月丙午𦵏公於昌黎縣北門外衡山之陽
從先兆也公天性孝愛跬步不忍離父母方為郡庠生
即以家事付諸兄奉二親居郡城既入胄監亦奉以行
其後之官吕梁及前後侍朝署未嘗一日不在親側及
任浙藩俸益厚而親不待矣時兄姊已老乃迎於浙藩
事之如所生南方多珍味毎遇佳景對盛饌必惻然動
思親之念若公者非但國之良臣其亦家之孝子也歟
是宜登高科居顯官享髙夀其卒也又得朝廷諭祭命
有司營𦵏事嗚呼夫豈無自而然哉銘曰
　惟古昌黎在今近甸百年以來卿佐再見所見伊何
　璞玉渾金今人之貌古人之心既靡好竒亦弗立異
　德政仁聲随其所至位亞六卿年踰七旬今其已矣
　名立澤存官為之𦵏帝諭以祭史銘其藏垂於萬祀
　　明故中順大夫都察院左僉都御史邢公墓誌銘
都察院左僉都御史致仕邢公以成化十七年五月甲
午卒於家有司以聞皇上命禮部備牲儀翰林譔文遣
官諭祭之其子頊以予與公交莫逆求予文志其墓先
是公無恙時以書畀鄉人林徽抵予豫以銘文為托得
書未㡬而公遽捐館舍公長予五嵗予幸後死安敢負
公托耶乃抆淚序而銘之序曰公諱宥字克寛其先由
汴徙瓊之文昌其七世祖章煥仕元為縣尹曽祖某祖
世賢父文廣封文林郎監察御史母許氏高安知縣䖍
祚之女贈孺人公以永樂丙申生自幼聰敏稍長補邑
庠弟子員甚有時名臨汀曾先生蘭分教邑中於諸生
中獨加器重同里溪西林氏為邑中宦族異其不凡以
女妻焉嵗辛酉領鄉薦戊辰登二甲進士第觀政刑部
己巳擢四川道監察御史明年改元景泰太監王振敗
籍其家有告其家人孫太安匿其財者公與錦衣衛官
于信者鞠之無實于必欲没入之且曰不然禍立至公
曰無其情而文致於法是我殺之也竟辯白被誣者二
十人又明年邊事方興儲飼不給是年適當百司朝覲
建議者請免來朝官被劾之罪俾運通州見儲糧四十
萬石實宣府命公督運公措置有方不盈月邊儲悉足
是冬出巡福建先是巡按御史許仕達與鎮守尚書薛
希璉交惡事聞因命公代仕達且覈其事公至一㫁以
心無所回互時沙㓂甫平或言延平衛多其親黨欲以
鎮東衛互易之章下會議薛尚書力主之公獨曰山海
異習輕動或生他患卒得不動巡海官獲犯禁入海者
十數人請於朝以梟首示衆而寃號之聲震地公獨疑
其非真盜請緩之未㡬果得真為盜者亂後増築永安
等四城民力有不堪者公奏留八郡之匠赴役工部者
協助之城得以亟成甲戌出按遼東時御史冦深巡撫
其地副將焦禮有克敵功冦上其功狀乃先於主將曹
義事下覆之㓂為曹私囑公不從遂與成隙戊寅巡按
河南奉革舊驛由黄河出頴上以達南京者數十所民
便之得代還京時冦入總内臺憾公在遼東時事多方
攟摭之無所得及公滿秩需選詮曹適知縣甄鐸有故
勘人命獄有言忠國公石亨納其賂縱之者命下勘之
衆畏勢無敢往者㓂以公奏名委覈其實葢欲假是以
中傷公也公審覈允當訖莫能害之庚辰陞知台州府
台俗健訟公治之一惟縁情據理民自信服居台四年
兩以巡按時事就逮台民争持金帛出數百里外贐之
公無所受又有耆民數十人赴京告留然公竟坐是降
職為晉江縣知縣任未三月會赦復職改知蘇州蘇之
田賦甲天下丁役雜辦視他郡蓋倍蓰焉而俗尚澆浮
公治之一本情理不出竒不立苛惟省徭均賦節浮費
以便民為主不期月政化孚洽歌頌之聲播聞逺近公
性不樂華靡且厭浙西俗尚過侈凡百有為務從簡素
神祠惟涓潔其在祀典者廨宇惟修葺其切於用者成
化丙戌江南大水而蘇尤甚公發官儲及勸富民得米
八十餘萬石賑之然猶不繼飢民百十持券入富室借
之不與即強奪公即帖示俾飢民指其閉糴者名赴官
官為之借明年争持狀赴府官為署劵付鄉老俾同保
借又得米八萬石又不繼乃會計軍餉一年之外餘二
十萬石發以賑之同官有以事未上聞難者公曰民命
在須臾奏允而後給則無及矣專擅之罪吾自當之是
嵗稔活飢民殆四十萬口事聞加陞浙江左叅政仍掌
郡事降勑褒奬是年秋再陞左僉都御史巡撫江南總
理兵民財賦弁理嘉湖杭三府糧儲提督屯種公受命
後汲汲於培植拯救採察咨詢於官吏則奬廉能黜貪
懦於民則杜奸宄抑豪右浚孟瀆丹徒二河増築奔牛
一牐以便運道又奏減嵗課之重者凡十餘事戊子奉
勑飭理兩浙鹽法己丑又勑考察文武官員凡軍民利
病悉聴從宜處置庚寅秋議事來京上章乞致仕不允
章再上始得請時年五十有五也家居者十有二年至
是卒年六十有六公配林氏封孺人生子三長頊林出
次瑋次理少房劉氏出女三馮洛雲霸陳繼宗其婿也
孫一旦頊將以卒之明年某月某日𦵏公於邑中銅斗
山之陽公禀性廉介於人少委曲言論之際是是非非
不少假借性好讀書於詩文雖少作然所作有意趣不
為無益之語字畫亦遒美有法晚年家居時尊翁踰八
袠公奉養備至友愛諸弟其田産多以讓之足跡未嘗
至城市凡一切外務畧不介意暇日杖藜徐行田圃自
樂而已構草亭於所居之前顔之曰湄丘因自號湄丘
道人云銘曰
　極天南隅環海一區孰知其中有此鉅夫為邦司直
　凛其不詘明憲之典而不傷乎物為民師帥不赫厥
　聲盡牧之職而必遂其生出處以正進退惟禮君子
　之心大臣之體鄉邦是賴焯有其光幸我後死為銘
　其藏(成化十八年/)
　　户部郎中致仕陸公墓誌銘
公姓陸氏也愷諱也元之字也呉中姓望首顧陸公之
逺胄出自唐宰相贄也陸氏世居常之晉陵今籍於武
進邑雖併而仍其地也曽祖文富婿於金生子朝宗出
為舅氏後姓其氏而承其系也是為公之祖考二公者
皆躬德秉義潜德而弗仕也迨公之考諱淵始仕而為
南樂教諭改奉化卒而誥贈奉政大夫户部郎中以公
貴也公生而粹清開敏殊甚而所嗜好惟篤意於詩書
衆咸知其有志也嘗随尊甫教奉化遇有新編竒文即
手自鈔録窮晝夜之力以研究之不少怠以肆也年甫
二十又一即以毛氏詩領京闈薦書時正統甲子歳也
明年合天下士試禮部居前例入對大廷賜進士出身
第其甲在二也觀政天官時冡宰則西昌王公少宰則
句曲曹公愛公敦謹而於儕輩中待之獨異也嘗以進
士奉使邊方總戍者循常例有所餽公却之至於再三
置之而罔睨也一時仕者咸以出入禁闥為榮而公獨
求之南以母氏在堂便於奉侍也掌詮者嘉公孝誠特
有南京吏部之除其階六品驗封清吏司主事也封部
掌封爵誥命及䕃敘然惟吏役為難公一以公心處之
因其人之能否而用之各當其劇易也曹務簡而日多
暇得以從事於文籍故其學識日進而大有所造詣也
既而丁外艱起復改主事户部監督在京草塲不動聲
色未旬浹而盡革累年之宿弊也九載績最陞秩郎中
涖官於南京之河南清吏司所司者田土錢糧公清以
律已勤以涖事而吏弊以清大為官長所器也乃嵗乙
酉長子簡發解京闈明年進士及第弟三人擢翰林編
修公喜曰吾家書香今有繼也即寄聲編修俾復祖姓
而陸氏千年之宗祊始復其舊而不迷其所自也公之
弟曰怡曰愉皆登名鄉榜愉尋登甲科為刑部主事至
是簡偕官於朝公曰吾可以休矣乃幡然乞恩以求致
也歸家之日日與鄉之耆彦飲宴歌咏以樂太平而凡
官政得失私家短長畧不形於言議也公有至性事二
親而能先意承志未嘗有所違忤致政家居太夫人猶
無恙昕夕奉養備至嵗節及誕日率子姓稱觴上夀鄉
人咸以為榮曰昆陵顯官雖多致仕而歸親猶康健者
僅見於是也公性好文而於五七言詩尢其所長語與
意俱到體格渾成評者謂其殆將駸駸於漢魏也平生
志尚古樸見世日趨於巧而間有不趨世好者又不恒
其德故以恒拙自號而因以名其藁所以㣲示其意也
公生永樂壬寅卒於成化癸亥十干十二支一周天而
又加以二紀也夫人徐氏先卒贈宜人繼娶蕭夫人封
如徐氏公之配也男子子四人長即簡由編修陞侍講
今為右春坊右諭德次節庠生次範次籌公之嗣也女
子子四人長聘於陸次聘於邵其二人尚幼穉也孫男
含章其次某森露頭角皆將明經以繼其世引而弗替
也簡歸將以卒之年某月某日𦵏公於某原以予於公
有夙契求予以銘以為墓之誌也簡予主京闈考時所
取多士之魁也而公之弟怡亦予㑹試所取士也予於
公有一面之素而又於乃弟若子有斯文之契此所以
序而銘之不辭而用以貽其來裔也銘曰
　當世所重曰惟甲科間世再見已榮其多陸氏一門
　登名者四圭組蟬聨父兄子弟揆厥所元起家地官
　甫冠即仕未艾遽還才不盡施澤未徧及留其有餘
𤣥以還造物峩峩新阡藏魄於兹刻銘𤣥室永矣其詒
　　先兄臨髙縣醫學訓科公壙誌
公諱源字伯清其先閩之晉江人徙於瓊世居郡城西
門外之下田村為海外聞家在元再世為海北海南道
廉訪司照磨曽祖考諱均禄仕元都元帥府奏差祖考
諱普以明醫舉為臨高縣醫學訓科妣柯氏新建縣學
教諭博茂柯公孔傳之妹考傳年三十三卒贈翰林院
編修加贈侍講學士妣李氏澄邁王村李公奕周之女
封太孺人朝廷旌為節婦没賜諭祭進贈宜人公永樂
戊戌年十一月十四日未時生正統己巳有司以通醫
薦起繼祖職為臨髙縣醫學訓科成化乙未始致其事
公歴官二十三年率家居奉親涖任者僅四之一致仕
之明年丙申五月十六日終於家享年五十有九娶沙
氏同邑南橋沙公瑶之女先公八年卒生子一光祖六
嵗夭繼娶王氏臨邑渡頭王公之女生子三長某七嵗
夭次陶即岱甫十七嵗聘鄉貢進士王忱之女次融甫
十嵗女四長金徽適文昌縣王大梁村林士志次金蕤
適澄邁縣七里村陳泰次金英金蘭俱幼卜以某年某
月某日𦵏於澄邑那蓬山之原坐某向某公長身偉貌
髙準豐頥望之若河朔間人性仁恕與人交際謙恭退
遜未嘗擇便利惟恐於人少有虧損也當官不求茍得
時臨髙縣有丞鄔真者以私忿殺吏王理懼其家屬告
理并繫於獄欲盡斃之凡有死者計屬醫學補案遣醫
視病兾事發得以病死解時公歸省聞之亟馳至與争
辨餘人賴以不死公臨事果次類如此平生寛厚長者
與物無競未嘗恃勢干人以私鄉隣有疑事及構訟者
咸帖然於公之一言遇嵗疫施棺數百具人謂其有先
祖遺風讀書曉大義善作五七言詩有詩人風致先考
棄世時公甫九嵗濬七嵗又九年先祖逝母氏寡居公
私内外賦役禮節之事皆公主之濬自入郡庠領鄉薦
游太學官朝著所賴以守世業承宗祀奉母氏得以無
内顧憂而盡心職業者有吾兄在爾今母氏既終兄又
棄去吾身雖存而其心固已與之俱死矣聞訃欲求當
世有言之君子為志其𦵏第以去家萬里𦵏日未定姑
録其行事之梗概寓歸俾男敦刻而納諸壙中以志吾
之悲思云
　　明故贈翰林院編修費公孺人朱氏墓誌銘
京口費氏世以德義相承如發於今國子司業廷言廷
言之父曰直菴公儀觀偉甚性勁直是是非非無所假
借人至有所不堪者或勸其少委曲公曰吾性爾也人
之生也直吾豈為人而罔吾生也哉因自號曰直菴人
咸謂名稱其實云公諱昇字淑高曽祖諱覃祖諱周父
諱筞母王氏配朱氏生子五人長讓次詳次詮次諄其
季誾即廷言也女一人適士族祝升公以廷言貴勑贈
翰林編修階文林郎朱氏贈孺人費氏世居潤城中家
數百指以貨居為業而總於其長一人凡出而有所懋
遷皆有所稽考時公季父掌家政獨於公一無所問或
求其故季父曰小三吾家御史也尚須防閑耶蓋公行
第三故云公客江湖三十年一錢尺帛不為私有所至
與其賢人君子游寓臨清主劉子中家子中父死甫斂
畢鄰火起將延及其家子中時寢疾母年踰七十公為
負其母出招同商者十數人舁其柩於他所得不為煨
燼而已所賁載者則不復顧又於河之西岸見有一女
鬻娼家者詢之知其前代有仕元為南臺御史者因捐
金贖之娼弗從訴於巡河丞丞以父母願鬻為辭翁曰
彼逼於貧不得己也今已知之安忍以衣冠後辱於娼
哉世之為官者又孰皆能保其後之不淪落耶丞悟以
金付娼其女卒歸於良家居之鄰有竇姓者以持竿黏
鳥雀為業公屢勸之改業不從時游卒有掠小兒者公
因令僕伺其幼子出潜誘之匿他所黏鳥者歸不見其
子偕其妻號於道誓不獲與俱斃公紿曰得非游卒掠
之去乎乃益昏仆地久之稍蘇翁曰人與物受命等爾
汝失汝子心痛如此安知禽鳥之失其子其心不痛乎
汝能改業吾為汝物色之頥使僕呼其子出贈以緡錢
其人拜謝卒改他業公平生善行如此類者非一不能
悉舉也公性節儉不好華靡初壻外氏時答以襲衣中
有錦綺公曰我布衣也可衣此耶却之公無他嗜好惟
好讀書晚年病痿兩手顫至不能舉物猶以資治通鑑
置案上目之不倦病劇忽舉首呼其子誾小字侍者問
故曰某尚讀書耶言訖而卒時正統乙丑十二月二十
九日也距其生洪武乙亥得年五十有一孺人朱氏同
里朱景榮女景榮以旁累謫戍邊以書歸索乾魚召鄰
生讀之生讀乾如乾坤之乾時孺人十一嵗竊聴曰得
非要乾魚乎母臧大竒之以語其兄臧同知同知為擇
壻以歸公母以愛女故厚其嫁資孺人力辭曰吾父在
邊方方受苦忍攜家所有以適人乎盍用以資津送僅
受其半歸費氏既踰月即親操井臼躬澣濯時家食口
衆娣姒畨次直庖孺人當直其飲食必精潔俱足家人
與食者輙知為孺人不待問也家廟祀及數世凡十八
主其忌辰孺人皆一一能記憶至日必先期率子女拂
神位滌器具以俟不待翁之命也翁既没經理家事恒
如其存日既𦵏卽責諸孤以事生業遣誾為郡庠生俾
從鄉先生畢孟輝受經暮歸卽問其所業稍怠則諭之
曰汝忘汝父垂絶之言乎繼之以泣誾悔過讀或踰夜
半恐其勞瘁成疾則又泣以止之孺人平生懿行如此
者非一不能以悉舉也孺人性至孝事舅姑能先意以
承其志勇既没事繼姑益謹姑老病時時索飲食孺人
謹備以俟其不時之需父景榮晚嵗宥還自謫所旬必
一歸焉曰定省久曠姑以是補之景榮死無子其母就
養娣家孺人數數過事問安毎有一味之甘必遣人致
奉將死之夕母夢見孺人純素泣拜牀下連以手拍胷
曰我不孝我不孝遂不見覺以語孺人之娣語未竟而
訃音至矣時景泰乙亥二月十五日也距其生洪武己
夘得年五十有七公以卒之某年某月某日𦵏於邑之
華葢山孺人亦以卒之某年某月某日祔焉銘曰
　嗚呼昔人有言造物之報人也不報其人而報其人
　之天人能順天之理合天之道則天必報之以其倫
　然天之報人也恒不必在其人之身葢身之所事者
　有限心之所存者無垠直哉此公舉事以義存心以
　仁矧有内助心同行均以人而合天也蓋有因矣身
　之所享食者雖有所不逮而心之所存者則延及於
　其子孫有崇其阡風氣温淳留骨不朽與天地長春
　　獨樂處士王公墓誌銘
鄂江夏王氏當國初有以武功應運授武畧將軍世襲
千户守禦泰州者其後裔以事調廣南之昌化其留不
行者遂為泰州人有號獨樂處士名昭字明達者捐武
學文不顓顓於章句訓詁至於倫理道義古今世變亦
能概言之與琴川王禮莊者相友善禮莊亦武胄也一
時士大夫以事往泰者必過此兩人兩人者泰之巨擘
也處士行義多可取者而尤以孝聞父嘗得下痢疾名
醫環視咸曰此死證也處士計無所出恒旦夕稽顙北
辰期以身代疾勢益革乃於夜自刲左股肉為湯以進
紿曰藥也父飲之而疾已竟莫知其由處士平生未嘗
以語人雖至親無知者後數年母徐忽中風倉卒不及
治處士以為終身恨晝夜號哭不絶聲至小祥遂失聲
以瘖兩居喪一本古禮不用浮屠法泰城之人稱子之
能孝者必歸處士焉於乎孝者百行之首處士之大節
有如此者其餘細行可知也已處士生於洪武庚午閏
某月九日卒於成化丙戌七月二日享年七十有七曽
祖某祖朝宗父達陽母某氏配徐氏義民志道之女有
賢行生子五人源澄清溥潤澄以鄉薦任順義教諭女
二人長適百户龔盛次適士人曹鑑孫男十五人橚植
棋極本檜橇某某女十一人長適田真次適呉玉次適
千户劉某餘在室處士天資頴敏偉儀表美髭髯自幼
不慕禄仕善居貨而不黷好讀書史鑑及左氏傳而於
方外修煉之術亦旁通焉處士之宗子世官昌化者於
予外氏有連澄教順庠宻邇京師時予官禁近相往還
者甚厚今聞處士訃遣其子棋持禮莊狀來乞銘將歸
以明年某月某日祔𦵏處士於先塋之側於是銘之銘
曰
　體分於父而療父以虧體聲出於母而哭母以失聲
　嗚呼以其所生報所以生孝哉處士胡可不銘
　墓表
　　文公九代孫五經博士朱公墓表
公諱梴字孟齡姓朱氏徽國文公九世孫也文公易簀
後一百六十七年入皇朝又九十八年始録其世裔授
以翰林院五經博士俾世襲之主文公廟祀公其始受
封者也公系出文公長子受之世居建安城中紫霞洲
故址世嗣紫陽祀事髙祖武平縣簿煟光逺曽祖建寧
路照磨堂子昇祖鐵剛中父浤智達俱弗仕公生於永
樂乙酉年五十始受朝命又十八年是為成化壬辰享
年六十八卒於家孺人楊氏太師文敏公榮之再從侄
年若干歸朱氏公殁後又兩閲月亦卒夀加公二年俱
以卒之後次三年八月合𦵏城南陂頭之陽丈夫子二
人長燉次爟燉既免喪有司起以赴闕襲其世職間持
鄉人所狀公暨孺人事行及誌銘來謁予求文以合表
其墓於乎此夫所謂大賢君子之世嫡奉朝命以主祀
事者乎此夫承大賢之世徳而克自樹立者乎此夫循
守先世齊家之法而克盡内相者乎是宜表識其歸藏
之處俾百世之下知所敬慕焉志其墓者既詳矣兹不
復贅爰昭之詩詩曰
　朱本春秋邾去邑爰生大賢繼聖立明倫立教心汲
　汲濂洛大成此焉集百世雲仍繩蟄蟄聖明錫爵俾
　世襲世當九數㤙始及家學不墜光載緝春秋烝嘗
　禮躬執廟貌妥靈大修葺儀文秩秩牲􁈅􁈅子姓雍
　雍兄弟翕駿奔執事足拾級詩書是攻禮攸習疇其
　相之内資給儷德匹休和以輯如阜斯成泉之潗白
　首同歸躋七十千載𤣥堂此同闟文以表之時煜熠
　世德永延多戢孴
　　鄭德崇墓表
予友鄭德崇年三十有五以正統癸酉年月日卒於其
家至今成化癸卯三十有一年矣予始為表其墓嗚呼
人生天地間落地卽相與其始也處乎一室稍出於閭
巷漸至於鄉邑既而逺達於通都徧及於異域所出愈
逺所交愈廣然推原其始莫或先於故鄉之人是故君
子之於交游於其鄉人尢為親昵且加厚焉予生長海
南弱冠游鄉校所相與者非一人而與德崇尢相親厚
德崇長予二嵗先予入學既而丁外艱去服闋回學與
予偕試於按察副使王公瓊祐時郡邑二學試者毋慮
數十人惟三人中式得預廪食之數三人者予與德崇
及今林憲副廷賔也德崇少孤事母孝友於兄弟處鄉
黨間以和在學校中恂恂雅飭朋儕以其美髭髯以髯目之
德崇心地坦夷不為城府人或謔戲之有不堪者徳崇
畧不較自師儒以下若大若小無不敬愛之善於楷法
毎嵗府中三大朝賀表文咸屬於德崇及支郡所進者
皆令閲視之有不可者輙為之修整畧無德色郡之守
佐皆重其為人然未嘗干以私温然之中而有確然者
存使其不死而為時所用必有所成就不茍然者惜其
有志未及施而卒卒之時予在京師聞其訃為位而哭
之時或形於夢寐每與舊故言及之未嘗不感念嘗記
予領鄉薦家居德崇時在學毎休暇請告歸省回還必
一造予逮予北上餞予於海濵澘然出涕回思往事忽
忽如昨予忝仕於朝餘三十年矣交游遍天下求其如
德崇者何可多得耶何可多得耶徳崇諱勲瓊山烈樓
人就産居於鄰邑之豐盈里祖仲簡父觀懋母鄧氏娶
王氏生子二曰穟曰稽稽補郡庠生學有進益所以成
其未成之志者其在兹歟徳崇以卒之年某月日𦵏於
龍府山之原予表之曰
　明故庠生端懿鄭公之墓使千百世下人有過其墓
　者知德崇為予心友也庶知所起敬乎哉
　　處士周公墓表
吉萬安有善士曰周公尚信甫諱曰仕明生元至正丁
酉得年僅三十有二卒大明洪武戊辰𦵏於其鄉之倉
背園至是葢八十有五年矣其孫廣東布政使鐸始以
其為刑部郎中時所述行狀來丐表墓之文布政君生
而孤不及事其祖而能詳其祖之行事者有所受於祖
母陳孺人也陳之言曰吾年若干歸汝家事汝祖僅若
干年方其無恙時目熟其行耳熟其言意謂其所為者
夫人能之無異焉自汝祖死今數十年矣歴世久而閲
人多然後知其為人世亦不多有也初汝祖毎晨出輙
戒吾曰善事我父母有所欲必先承之勿待其有所需
也吾意其姑以是相戒耳所行未必爾也及察其平日
所以奉其親者先意承志惟恐少有拂逆之自始至終
無一不然者居嘗無事恒謂吾曰人貴有子以承宗祀
娶婦所以助之物不必豐厚以孝為主吾嘗相其祭見
其進趨拜起持捧薦獻勤勤懇懇儼如其親之存而食
飲詔告之然與人謀事不輕然諾既許之必盡其心或
有中沮者則曰我業已許之言不可食人有患難不啻
若在已然勢有不可為力有不能及者輙為之不寧者
累日嘗有盜其耕牛者或勸執之官曰此葢為貧所迫
耳一旦繫獄無所將送必瘐死烏可以一牛之故而寘
一人於死乎卒縱遣之其存心仁厚此類者尚多餘不
能盡憶也此皆汝祖平生之行汝其志之又曰汝祖為
人有器量處鄉曲平心下氣與人未嘗有怨惡適里人
有相搆訟者辭偶連汝祖逮繫京獄論輸工作忽得疾
卧金陵邸舍中謂從者曰我病必不起汝幸負我骨歸
語我妻我死命也勿作無益悲幸養我母鞠我孤我即
死不恨矣又指牀頭書籍謂之曰是葢我平生精力所
鑽研者也世如我用執此以徃今不幸齎志以殁汝其
持是歸以屬吾妻謹什藏之以遺吾子孫萬一有能成
吾志者乎此汝祖臨終之言汝其念之吾恒以此語汝
父汝父不幸蚤逝不能成汝祖志使其徳善不白於天
下汝幸以經術起家官朝著所以成先志而章明表揚
之者其責在汝汝勉哉其毋忽布政君數數受斯言謹
服諸心而不敢忘爰於政務之暇次第所聞以為行狀
距今又二十有三年矣始以屬予俾表其墓豈所謂有
待者耶昔歐陽公作其父崇公瀧岡阡表議者謂非特
可以見其父之德而亦可以見其母之志至今天下之
人傳誦之不少衰蓋以其言有徴而足信也嗚呼事必
有徴而後可信信而後可傳於天下後世予不容别有
所撰謹掇其狀中語於右而綴其世次於末云周氏邑
故家世居邑城北倉前曽大父南甫大父景德父同窻
母任氏生子三人公其季也配即陳孺人子一人存敏
以子貴贈德安府知府女二人適蕭孟魁劉仲昇孫男
二人長藻次鐸今有曽孫男八人女五人
　　俞處士墓表
盱江俞大有予延之為幼子崑師崑不幸短命死矣大
有恒往來予家以弟子禮事予後大有以駙馬都尉蔡
君薦在淳安長公主府教其子天官試中(闕/)　上俾教
讀三年授以官大有教㡬二年矣不久當受官而其父
宇常卒於家時嵗某月某日也自予識大有君嘗再來
京師視之亦嘗館予家其訃至也大有泣告予曰先人
生大有甫能言即教以書大字纔及齔即攜至闕下俾
自書以進於朝一時以童子進者皆階顯宦獨大有少
後時遂不得與焉既而又攜大有㳺閩廣間所至遇名
人賢士輙偕以謁其俾廣見聞顧大有性愚昧不能有
所成以負先人之期望間關㡬二十年始有進身之階
庶㡬得升斗祿以為親養先人不待矣抱恨庸有極耶
所幸者托在大人先生門下墓上之石先生不棄而賜
一言則先人死不死而生大有也不徒生矣予聞其言
愀然即取所素知者畧次序之以表其墓君諱經宇常
其字也别號宇庵先世宜黄人遷南城之曽潭今有十
五世矣曽潭之俞族大以蕃然以詩書教其子姪業為
儒則自君始嘗為族譜世系分合粲然以明族人咸宗
之嵗時聚會必推讓焉君為人坦率勁直不屑世務家
之有無不問也好堪輿家書遇有佳山水即登高履險
必窮極其所止或若有所得焉者即欣欣然喜見顔面
其資稟甚完固且復彊健年僅六十三不意其遽死也
死而有子如大有者位雖未顯榮然雅為公卿大夫所
重則君之死其不死乎曽大父某大父某父某母某氏
配某氏繼娶某氏某氏生子男三人長即大有也次大
美蚤卒次大騶女二人適同邑劉平南豐程抑孫男一
人某大有歸將以卒之明年某月日𦵏於某山之原予
聞之君之同邑在宋有王無咎者嘗求其父之墓表於
王介甫介甫曰無咎教授於常州其學彌勤其行彌勵
其志葢非有求於斯世而止能使其顯聞於後世庶其
在此嗚呼介甫所謂教授於人學勤而行厲大有蓋似
之顧予文不足以顯聞之於後世如介甫耳雖然亦姑
為論次之如此安知所以永其聞於來世者不在斯文
耶
　　明故樂遊處士陸公墓表
人與物並生天地間而物為人所用人心之存以否事
之宜以否恒必因物之取予見之一取一予之間義利
判焉古之君子其觀人也不必皆於其大與顯雖其人
㣲其事小而其事之行茍合宜焉而無所私於己即以
義與之知其心之有恒而占其後之必將久且大雖然
豈特人予之哉而天於㝠㝠之際亦予之矣予觀海鹽
樂遊處士陸君於其外氏之所有有之而不終有焉殆
有合於義哉卽是而觀則其生平存於心行於事者皆
可於是見之矣初處士同邑有潘必甫者家故饒於財
嘗逺戍邊顧家産厚且衆携之則不勝攜置之則無與
守者時一女已笄乃以女處士而館於其家悉付之以
家之所有操縱用舍惟其宜必甫有二子偕其長者以
行而留其次之幼者處士撫而教之底於成立後十數
年必甫歸處士籍其數以歸之凡前所有及所有之生
息一一具焉未嘗利其分毫必甫強與之一無所受乃
出居於别所嗚呼世之人利人之所有越數千里而攘
之歴數十年而謀之一入其手頃刻之間變幻百出矧
身與其間既為己所有而又肯歸之人乎萬一有之而
能無所侵牟者蓋鮮也予之而不受者尢鮮也若處士
者謂之義士非耶雖然豈特處士之能義哉為其配者
其相助之功尤為難矣婦人稟隂柔之資而性吝嗇其
於財利尤甚若潘孺人亦賢也已夫義婦順一門之中
吉德叅㑹是宜表而出之以為世勸處士孫愈予考春
闈時所取進士也由江都知縣擢監察御史間持其鄉
人過郎中所作行狀來求予表處士墓按狀處士姓陸
氏諱成字彦澤别號樂遊世家海鹽之東陸塘祖萬四
考世榮妣王氏世隠於農弗仕也處士生而孝友頗讀
書知道義嘗挾所有游梁沛間所至交其賢豪潘即必
甫女居嘗布服不事華飾在外氏時知舊有所乞貸則
以己物與之或言其吝則曰吾夫婦為吾父守耳豈敢
用彼物哉其存心與處士若一人焉處士生洪武丁夘
卒正統甲子得年五十有八孺人生洪武辛未卒成化
己亥得年八十有九子男一桂女一適張承宗孫男三
人長懋次即愈次志女二人曽孫男四人女五人處士
既以卒之年𦵏在本里之原今孺人卒愈將啓處士之
藏以合𦵏焉嗚呼理出於天而具於人人之行之得其
宜者謂之義是義也非獨宜於人且宜於天宜於天故
天祐之宜於人故人稱之陸處士所存所行如是是以
秀之人無貴賤老少至今稱之不以其久逺而少衰而
天又為之生賢孫以光大其門閭而顯榮之於其身没
三十七年之後予故書以表之以示夫世之行義者
　　景婁處士錢君墓表
世方以意氣相尚自是其是而盡非一世之人有人於
此人以惡聲相加非理相干乃能吞聲下氣以容忍之
豈非中庸所謂寛柔不報之君子人歟常之錫山有錢
君者呉越王鏐之逺裔髫齓時就外傳於里塾習四書
句讀聴其講解若有得於南方之强一語既長渉獵史
鑑於唐婁貞公誨弟唾面待乾之語深有省焉曰此人
子處世保身孝親全宗之經驗方也因書景婁二字顔
所居室而因以為號人亦以是稱之云君號景婁諱曰
清伯清其字也曽祖號文林諱曰伯剛祖號梅堂諱曰
公達父號貞庵諱曰惟常三世相承隠居不仕然皆讀
書尚禮為鄉聞人君生十八日而母鄒殁在童稚時嘗
夢見其母覺而質諸人其聲音笑貌宛然母也人以為
孝誠所感父嘗有疾君每夕稽顙北辰祈以身代割股
肉以療之者再歴事繼母三人曰李曰呉曰鄒皆得其
歡心而事呉者尢久人不知其不出於呉也有弟七人
君其長一弟蚤亡以其子模後之而撫其婺孤甚厚其
六人者父殁時尚幼為之冠婚均受以産人無間於昆
弟之言君先世自嘉興徙邑之新安鄉又自新安來贅
周氏居垂慶鄉兩鄉父母二族待君以舉火者數十家
君好善樂施出於天性人有緩急來叩門飢無食者寒
無衣者死不能𦵏及欲𦵏而無地者随求而應咸如所
願其他如立義塾以教鄉之子弟建橋梁以濟路之病
涉施藥合以救人疾病諸如此類皆世人所難能者也
而君能之葢自其寛柔以教犯而不校一念中來不徒
言之而且行之不待强而仁焉一方君子不足以盡之
雖通之天下可也君儀觀偉甚未嘗疾言遽色善自保
養老而益健邑大夫嵗行鄉飲酒禮以書速君正賔席
終不赴家有祠堂晨必謁出入必告朔望必叅有新物
必薦忌及節祀時祭必率子弟行禮既老且病不廢至
是嵗暮病且革猶力疾欲如常時力不能支乃集長幼
而訣之曰吾夀有餘而心不愧亦足以自獻於先人矣
為吾子孫勿墜先緒可也遂不語三日而卒時𢎞治辛
亥十二月晦也享年七十有六君配邵氏繼孫氏皆恪
修婦道先君而卒子男三長楨次即模次棟女四華濂
同樂司馬恱華昌其壻也孫男七人諌諤評訥誥詔議
女二人楨等卜以癸丑嵗四月丙午𦵏君於邑之開化
鄉父塋之左是嵗從子某以計偕赴京不及從𦵏既而
登進士第乃介太常少卿馬君宗勉持君從弟洪所狀
行實侑以雲間錢文通公原溥武進王天官廷貴姑蘇
呉少宰原博諸公所作詩文求予言表其墓據狀君為
人賢而孝且惇義好禮而諸公又皆不輕許可人者其
言鑿鑿乎非虚庶㡬所謂文獻足徴者故不辭而為次
序其説使表於墓道以示於後人
　　海航處士趙君墓表
浙西自昔多善富之家而皆以田農起率守道循理各
安其分而世其業近日或乃有離制而棄本忘其身之
為齊民而不知所以品節限制焉者有能於風靡波頽
之中而知以持盈為戒恐或淪於失墜豈非善人君子
哉常之無錫鴻山趙山趙氏故宋室之逺裔有號海航
者其言曰人涉世如舟之浮於海也盈滿而不知所戒
則將有沈覆之患矣故以海航為號人亦以是稱之予
友陳朝用昔簉屬天官時常屬予為作海航序今為福
建方伯以事上京師復請為文以表其墓且出其所撰
狀曰君諱淵字廣洋海航其别號也系出宋成國公叔
黔後南渡初自汴南來居平江之臨頓里平江今蘇郡
也叔黔生朝請大夫本之本之生大中大夫公禮四傳
至若勝若勝生吉甫君之高祖也再徙長洲之南橋吉
甫生繼道君之曽祖也國初來贅無錫唐氏故今為無
錫人繼道生公韞號聴鶴君之祖也公韞生汝明號怡
菊君之父也君生稟異常類河朔間人時方以侈靡相
尚意氣相加游玩為樂君獨平心易氣勤生務本斂華
就實未嘗佚游慢戲以棄日非禮恣肆以殄物恃財怙
勢以凌人介介然以安分知足自戒畏刑惜福為心嘗
代父役為糧區之長更繇租賦惟其公有後期者姑緩
之或代之輸而徐取其償曰吾與若皆編户也徒以物
力優於彼為之督爾租了官事幸無相貽累足矣父老
代掌家事嵗取租於佃田者量歳豐凶而多寡其取予
有所欠負未嘗盡其償曰吾借力於若若資食於吾皆
不可相無者茍了官租而㣲有所得足矣人有不平事
多質於君君曰吾非有司也曲直之判豈所敢當但是
非之心人皆有之請以是非之理折之某人為是某人
為非無不悦服有疑難之事多決於君君曰吾幼失學
事體未有所諳因君之事而㫁以吾心之理如此則可
如彼則否犂然咸當於人心人之緩急叩門者必如所
欲而不使之觖望去非禮相干亦必以理遣之而不為
已甚君之真誠直道不但行於家庭孚於鄉黨而郡邑
大夫遇有疑難亦進君議焉君盡言以達已意巽辭以
啓上聴未嘗順㫖而後有言行已處事必畏清議痛自
刻責惟恐以短取敗而有以廢墜前人之基業焉至是
疾革語其子曰吾祖宗寸積絲累成此家業傳序以及
於吾終日乾乾如操滿載之舟泛不測之淵惟恐不幸
遭值風波以傾覆所有幸而今日至於舟抵岸矣此舟
付於汝宜體吾此心以保世業吾得以藉手見汝祖宗
於地下矣言訖而卒時𢎞治己酉正月二十八日也距
其生正統丙辰得年五十有四配孺人過氏宋郡馬之
後子男一楠以例輸邊餉得蘇州衛指揮僉事女一適
邑士華基孫男一福齡以某月某日𦵏於某山之原君
天性孝友事親能順適其意處二弟怡怡如也從弟傑
幼孤貧為婚娶置田宅居之女之子華某蚤失怙君養
於家延師教之俾至成立其他義舉如施棺槥造輿梁
通水利之類不一而足皆衆所共知者若君者豈史所
謂貴誼而賤利三代所以直道而行者歟予目之以善
人君子非過也兹因其請為文以表於墓道用垂世楷
範豈直紀其嵗月識其兆域以應其求而已哉
　　義泉阡韓氏先塋表
鳳翔府學教授韓彦夫致仕家居乃成化癸夘春二月
自其家河内之修武來謁予於太學彦夫予故人婺源
知縣敬夫之弟也坐定出敬夫手書示予曰先兄臨終
時出此以授俊曰此吾平生之情志也汝持此以干瓊
臺先生先兄之藏既䝉先生賜之銘又為文以祭之其
平生行實固已昭於世矣但其所謂情志者則未伸焉
俊幸後死敢請先生一言以成先兄之志嗚呼敬夫不
可作矣見其手書如見其人然寧能已於言耶敬夫先
世潞州之韓店人韓氏在宋時族大而蕃環店而居者
皆其宗人故潞人以韓之氏氏店焉元初兵亂其六世
祖徙居澤州陵川縣之椅子掌其地高元居民患於逺
汲所居不百步許有泉一泓每為沙泥所汨乃市甓甃
以為井汲者便之衆義其所為乃加泉之名以義焉祖
卒偕妣某氏合𦵏於義泉之北五世祖諱某妣某氏亦
祔𦵏焉生子一人諱成之者四世祖也邑稱為善人元
至正癸未享年七十有五卒亦𦵏於其側未㡬澤潞盜
起其三子思恭思温思敬奉母避地於懷慶定居於懷
之東入十里靈泉鄉占籍修武今為修武人者若干世
矣思恭生(闕/)　生(闕/)思温生(闕/)　生(闕/)思敬生(闕/)　生
敬夫名儼彦夫名俊敬夫領正統丁夘鄉薦以婺源知
縣致仕彦夫先敬夫一科領鄉薦以乙科得曲陽教諭
進鳳翔教授嗚呼太行山綿亘數千里界乎中州之間
其陽則覃懷隂則澤潞也韓氏之先居山之隂其後也
乃越山而居其陽天地清淑之氣渾淪而深厚山之面
受陽明之光鬯達而清秀開韓氏之先者留骨於𤣥㝠
之地則有以養之而不朽承韓氏之後者發秀於陽明
之鄉則有以衍之於無窮後之人有過義泉之阡覩斯
塜之纍然斯碑之穹然者常有所徴而加之意焉
　　勑封翰林院編修文林郎丁公孺人蔡氏墓表
雲間有厚德君子曰丁公諱鉞字孟威鄉人謂詒穀先
生者也天子以其子溥貴封翰林編修階文林郎其配
蔡氏封孺人受封甫踰年溥承㤙歸省僅三閲月而公
捐館舍時嵗癸巳八月二十六日也距其生洪武戊寅
享年七十又六又六年為成化己亥七月十三日孺人
卒距其生永樂丁亥享年七十又三溥聞孺人訃循例
歸守制將以孺人合𦵏於公之宅兆衰絰踵門求予文
表其墓按狀丁氏其先汴人有諱彦倫者仕宋為修職
郎始居秀之甫里有諱紹祖者仕元為荆襄總管棄官
歸隠華亭之浦東華亭之七寳鄉有丁氏自此始紹祖
生茂卿茂卿生子三人仁甫其長子也是為公之高祖
仁甫生仲達是為公之曽祖仲達生文政是為公之祖
文政生汝霖號素行處士始遷秀野即今居也是為公
父公所生母朱氏有賢行公生而秀穎最為父母所鍾
愛年甫冠父為仇家所誣逮赴京適公病滯下篤甚力
疾欲從以行所親者或沮之公曰吾身父所生也父罹
難而子以惜身故舍之惡用子為哉卒從行幸無事歸
後周文襄公總浙西財賦而於區長尤所慎擇郡守趙
公豫首舉公以應命文襄於儕輩中特呼公出加奬與
在官十有二年分毫無所私一時同輩席官府勢多所
漁獵以殖私産或舉以諷公公笑曰人之肉可貼吾身
乎吾之先累世積德尚罹非禍况吾敢以不德繼之其
能免禍乎不見鄉人某某為糧長乗勢欺貧弱攫其所
有今皆安在哉其子孫何如哉吾知奉公而已他非所
兾也久之謝事歸隠家事悉以付諸弟先是仲弟鋼承
母命贅外氏公後召歸與居季鈇少失怙公撫育以至
於成立是皆精醫善書以承世業公惟奉母教子為事
公私事一切置之乃於後圃築錦雲書屋購書數千巻
庋其中延名師儒居之以教其子溥用是専攻於學選
入郡庠補弟子員領丙子京闈薦第二人己丑廷試第
二賜進士及第擢翰林編修鄉人咸以為公賀公曰豈
某之力哉祖宗餘慶也公為人儉約不事貨利於一切
聲勢泊如也翛然一室未嘗蓄媵妾與蔡孺人最相得
自壯至老相敬如一日孺人諱佛娥同邑七寳鎮南大
族蔡文傑之子年十七來歸公時舅姑性温嚴各異孺
人事之各得其心舅病助公奉侍晝夜無怠倦意舅謂
所親曰吾家何幸得此新婦天必將生賢子孫以報之
姑性嚴毅婦女少當其意每與人言吾大媳婦甚賢且
孝臨終召諸婦諸女立牀下諭之曰吾殁後汝等事大
媳婦為人家婦者能效之則無忝家門矣孺人勤儉五
鼓卽起為子溥梳洗課之讀書卽燈下紡績厥明治家
事日以為常及溥出就外傅游太學校上京師凡有師
友禮道路費必為預備咸豐腆而曲備溥旣登第官禁
林鄉人有之京者必再三寄聲以慎官守毋失朝叅為
戒一時華亭人稱賢母者必歸焉孺人生男二長夭次
溥是也初溥未生前養一子名安女二長適姜懌次天
孫男一魁女二長適張深次尚幼公以卒之來嵗十一
月九日𦵏於邑余陽之福夀山孺人以嵗庚子年某月
某日合𦵏焉嗚呼國者家之積也方三代盛時比屋皆
有可封之俗不獨丈夫子之能賢而凡一時之婦人女
子皆有可稱之德焉觀諸詩之正風可見己方今聖化
大行訖於南國有若雲間之詒穀先生者與其配蔡孺
人儷德嫓行皆有古人風致是固其資性之美家教之
素而亦國家承平之所漸漬歟則其生文行之予膺恩
封之典豈無所自而然哉於是乎表其藏以為世則
　
　
　
　
　
　
　
　
　
　
　
　重編瓊臺藁巻二十三
欽定四庫全書
　重編瓊臺藁巻二十四
　　　　　　　　　　　　　明　邱濬　撰
　神道碑
　　明故進階榮禄大夫兵部尚書致仕王公神道碑
　　　銘
天地間有大義因循之久則沈鬱而不明必得夫身任
天下之重者遇事激發之然後大明於斯世焉國家承
平日久道協乎中治循乎軌大義非不明也然而因循
之久恬愉之極馴至於己巳之變公義鬱而至於晦也
甚矣江夏王公於是時奮不顧身以先天下世之君子
深於公有感焉是嵗八月英廟北征有䝉塵之變景皇
帝以親王介弟監國御午門左門六部并科道官交章
劾王振誤國之罪帝曰卿等言是朝廷自有處置言甫
畢百官皆趨進跪慟哭不起颺言曰聖駕留北庭皆振
専權擅政所致若不速斷何以安慰人心錦衣衛指揮
馬順喝逐百官公奮臂捽順髪嚙其面曰順平昔倚振
為惡禍延生靈今日至此尚不知警真姦黨也律有姦
黨之條罪在不赦百官聞公言争以手足捶死順衆猶
哭未退帝起入宫令太監金英問所欲言咸曰内官王
毛二人者皆振黨請寘諸法遂從門隙出二人衆又捶
死之百官乃再拜而退是月庚午也公義激於衷捐其
身以為天下明大義由是天下士大夫莫不曉然知公
義所在而皆振作其氣以興起事功然而矯枉者或過
於直以為訐而迄於今然則公之斯舉其世道升降之
會歟公諱竑字公度其先江夏人曽大父諱景仕元為
水軍翼萬户大父諱俊卿洪武中以軍功起為福州衛
百户坐事謫戍河西遂為河州人父諱佐俱以公貴贈
都察院左副都御史祖母趙氏母周氏俱贈淑人公幼
篤學有大度年二十一補衞庠生二十五以禮經魁陜
右鄉薦明年禮部會試第五人賜進士出身觀政户部
連遭家喪凡八年始授户科給事中居官又三年適國
家有北狩之變是時明興七十餘年承平日久一旦事
起倉卒上下惘然罔知所措忽聞公有廷擊權姦之舉
莫不驚駭既而事定人安公之名遂由是以起是嵗十
月額森擁駕南還直犯都城景皇帝命都督孫鏜禦之
於高梁橋分遣都督毛福夀高禮王敬王勇武興五軍
策應之以公有時望命偕太監興安等督守九門或言
福夀畨將也非公不能鎮壓之乃陞公僉都御史提督
各營軍務是時王敬等軍出彰義門為敵所敗武興卒
於陣内官有報效者或死或傷四散奔還京都大震公
督餘軍將往援之遇敵於菜市口與之戰敵敗去放火
燒廬舍公帥軍士撲滅之擐甲胄入朝面陳其故因奏
髙禮被創回營毛福夀不知所在乃命錦衣衛指揮吕
貴制二營不許逺出既而有㫖命福夀聴公節制敵尋
遁去朝命孫鏜范廣統兵五萬追之命公與侍郎江淵
提督其軍追至涿州與敵戰於祁溝敵敗去既出境衆
議恐其復來推公守備居庸等關景泰改元秋車駕南
還公以疾乞還是冬用薦總督漕運力疾以行明年兼
理巡撫江北諸郡時徐淮大祲民死者相枕藉公盡所
以救荒之術凡可以救一時之急者莫不畢舉既而山
東河南流民猝至公不待奏報大發廣運倉所積京儲
賑之近者人日飼以粥全活男婦九萬七千七百餘人
逺者量散以米全活男婦一百二十九萬四千餘人流
徙者給以米以為道食四千六百餘人被鬻者贖其人
以還其家一千二百四十四人共用米一百六十餘萬
石六月濵河有麥舟來公以官價易麥四千餘石分給
軍民一萬二千三百户擇醫四十人空庾六十楹處流
民之病者凡活一千四百人死者給以棺為叢冢凡𦵏
二千三百有竒公窮晝夜竭精殫慮事事躬理有所委
任必委曲戒諭出於至誠人人為盡力或述公行事為
救災録世傳焉嵗甲戌入覲特陞左副都御史丁丑英
廟復辟權姦用事左遷公為浙江㕘政尋除名為民還
江夏居半年英廟於宫中閲景泰時臣僚章疏見公所
上疏有正倫理篤恩義等語顧左右曰竑為朕也乃命
中官傳㫖遣户部官送公歸河州辛已敵冦莊浪起公
以舊官㕘贊軍務公感激思奮聞敵犯靖虜之郭城公
率十騎先馳會兵擊敗之明年班師仍命提督蘭縣以
東一帶邊備尋召還入見英廟慰勞至再言者謂漕運
自公後政多廢弛今西陲無事請命公往起其廢從之
公奉命至徐揚老稚迎舟羅拜歡聲載道會旱公齋禱
於神卽日江水泛漲公私舟楫通利人以為忠誠所感
甲申以科道會薦陞兵部尚書命下朝野驩傳天下想
望其風采公亦矢心思報疏條時政令天下邊將各陳
戰守方畧簡京兵復武學一切庶務以次修舉時兩廣
峒猺大肆刼掠北敵在黄河套時出侵寧夏延綏境民
不聊生而四川德陽人趙鐸又作亂邊報日至公居中
調度允合機宜而兩廣功尤偉葢往時廣西猺獞惟犯
廣東城邑斯時則越江西湖南界矣公因御史王朝逺
建言遣都督趙輔往征之起都御史韓雍於浙藩為㕘
贊凡軍中一切事公皆預為規畫諸將奉之而行果能
成功而還先是京軍統以五軍三千神機三大營有部
分而無兵數天下莫能測景泰中用言者分為十二團
營營軍萬公疏請復三營之舊使人不知軍數多寡因
以革將多私役之弊不報會理軍職貼黄缺官公薦修
撰岳正都給事中張寧内批出二人於外公遂以疾辭
章凡五上始允歸養病時年僅五十有三公抵家又二
年上章請得休致公歸河州絶口不及時事惟日課童
僕耕藝田圃以為終焉之計躬營兆宅自誌其墓且戒
其子死後毋循衆例乞祭𦵏以𢎞治元年十二月初三
日卒於家訃聞有司循故事為請𦵏祭皆予之公配孫
氏封淑人有賢行丈夫子八人曰經曰純曰約曰徽曰
續曰纓曰䋡曰繹經為山東按察司僉事純錄用為太
學生續纓䋡俱入太學公性剛毅少豪儁尚氣概義所
當為奮往直前生長西陲有志功名既舉進士居言路
見事有不平者輙為之扼腕不平自廷擊馬順後所至
令行禁止人望而畏之曰此捶殺馬順者公名自是滿
天下然亦以此得謗葢順死於衆手公特為之倡耳二
長随之死則以平日巡視街道為衆所惡乗間號呼出
之非公意也後有譛公者率以此為激怒之具故公不
盡其用云公登第時年二十有六又八年始授職甫三
年超拜都憲用僅七年即退退四年復起又四年致其
事以去家居者二十有三年計公平生為朝廷所用者
首尾僅十有四年公之用雖不久而公之功在國家澤
在生民名在天下士大夫世有柄用四五十年者稽其
成功或未能過之者也若公者豈非一世人豪哉公之
子經嘗從予學故公之行事知之為詳嘗記公歸江夏
時經詣予辭予寄聲請公閲漢書張敞傳意公有復起
之日也及公來握兵柄有事於兩廣不以予迂僻凡有
規畫亦使預知時兩廣守臣以賊為諱養成禍亂而同
事者傾奪其位蓋各有失也公専主其一遂致中忤所
請多不遂又因岳張之出遂決於行然二人之出意初
不在公觀公伏病上章請老上屢遣醫治療及章五上
始得請可見矣公行時予適考士南畿歸復命會公辭
朝以故不及一言而别嗚呼豈意遂永訣哉予因經請
既為序其事復繫之以銘銘曰
　天地生人畀氣與理理具一心氣充百體心有所令
　體則從之把握運用弗假兵威烈烈王公百世之士
　理以養心氣以行義目擊奸兇心為不平敢於公庭
　黨庇其朋怒氣勃然挺刄烏有既捽以手復嚙以口
　臂指唇齒受命於心如發硎刃如出冶金雄名大義
　蓋於天下叚笏罔功朱劔徒借天為國家生此偉人
　人心以愜士氣以伸人人得誅亂臣賊子義切於衷
　曷論彼此彼何人哉黨邪害正弗竟公用匪公不幸
　偉哉是舉足蓋平生矧有功績赫赫可稱賑畿甸飢
　殄門庭㓂坐計籌䇿躬擐甲胄公用不久公功則多
　人衆雖勝如天定何有穹其碑龜趺螭首我作銘詩
　昭示不朽
　　明故瓊州府知府加贈資政大夫禮部尚書兼文
　　　淵閣大學士徐公神道碑銘
宣宗章皇帝在御之日以天下承平日久吏惰民疲於
是慎揀廷臣劬於職而著望績者以分守大郡賜之璽
書以勵其行於是户部郎中徐公得瓊州府知府上意
若曰惟天惟祖宗畀予以大寳撫養元元比聞有司貪
殘庸懦失牧民之術以致澤不下究民多失業今簡爾
等付以郡寄瓊在萬里外尤艱其選爾其宣明教化通
達幽隠奠民之生毋令失所使荒服之遐如在畿甸之
邇予則汝嘉凡以公使至郡越職踰法者具實聞奏其
屬若僚有治苛職廢者即械以來公感天子知過之深
委任之専即日乗傳以馳既至郡布宣詔㫖吏民俯伏
環聴咸曰大哉聖言明見萬里之外矣公既視篆次第
行之民之耆舊語其幼稚以為吾郡自王公伯貞去任
二十年始復得公莫不室家相慶驩忻鼓舞如得更生
瓊地多異産前此中使絡繹不絶而阮韋馮三人者嵗
必一至以為常而阮有所怙尤為巧黠二人者見公端
嚴勁正不可犯而又為上所屬任稍斂戢既而阮北上
坐袁琦事棄市朝廷繪琦等受刑狀榜示天下琦之次
名巨隊者即其人也明年黄姓三人者繼來仍踵其故
轍凡有需求非當得者公限有司弗與三人者以不得
逞所欲避公行所部公輙騎從之使不得恣其害郡自
永樂末以來民如枵腹負重走荆棘中至是始得釋所
負履平地不然㡬於變矣公乗公私困乏之後節財用
貸逋負䘏民隠民力少甦乃起廢墜教民種藝興學校
民俗為之一變郡有民居深山中號曰黎自耕自食素
不出為害而軍衛利其所有􁂰􁂰生事啓釁以邀功利
公一鎮之以静終公世恬然各安其生然其性朴野别
無所事耕獵所獲惟以易牛祭鬼近山之民頗為所化
有病不服藥信巫覡言宰耕牛以祈禳甚至鬻子破産
亦不䘏焉公聞之嘆曰牖民必自其明處二氏之説雖
非正然不害物命猶為彼善於此乃許鉅室之為民望
者修飭寺觀以移其積習自是有病者不殺生而民用
稍紓公之意葢因民之好漸以化之次第以歸於正非
以求福田利益也公在郡僅四年而郡中十數年之積
弊一旦革去如水洗垢三州十邑之民方愛戴祝頌之
無已而公病不起矣時宣德甲寅九月二十六日也逺
近聞訃巷哭家祭如喪所生時同知程某者先公數日
逝民為之謡曰千兩黄金買知府一張白紙送同知至
今傳誦焉柩還送者填塞海濵目送其舟不見乃還郡
人作木主以公祔祭學祠今知府張英始為専祠塑公
像與王公伯貞並祀云公卒後若干年以孫大學士溥
貴贈通議大夫禮部左侍郎兼翰林院學士又若干年
加贈資政大夫禮部尚書兼文淵閣大學士命下之日
濬於是時亦䝉推恩贈先祖如已官偕大學士先生同
具朝服受誥於丹陛下先生謂濬曰某之先祖曽守貴
郡吾子及見之知先祖治行之詳今世無過子者先祖
神道碑文久缺非有怠也政有待於今日爾某幸與子
同年登進士又同官神道之銘非子孰屬濬童稚時曽
随先祖今贈尚書公拜公於府治濬時方在童孺感公
以異待今幸如所期固當有所報也矧公有功於我瓊
人甚大濬其遺民也雖無屬筆者尚不容黙况今重以
大學士之命何辭以拒耶按狀公諱鑑字(闕/)　其先鍾
離人也七世祖令義興始徙焉曽祖諱(闕/)祖諱(闕/)俱隠
德不仕考諱(闕/)贈户部郎中母周氏封太宜人公生有
異質在童稚已如老成人由鄉薦卒業太學授刑部主
事究心獄事而於死獄尤不輕易故囚為公所鞫者未
嘗稱寃嘗有疑獄公從輕治之其人德公持金幣以謝
公曰爾罪輕吾不敢坐爾以重法當然也設爾罪當重
吾敢輕爾耶輕重在爾我何與焉其人拜感而去一時
法吏中公獨以廉慎著名適朝廷方大營造起丁夫十
數萬採巨材於川蜀工部尚書宋公董其事宋公舉公
為佐公提督有方作息有節人勞而無怨十七年陞户
部陜西司員外郎是時太宗皇帝行督責政曹務叢委
公處之一一悉有條理尚書夏公原吉總國計事多資
焉十九年上以北冦攜貳將親征命大臣議兵部尚書
方賔言恐糧儲不足遂召夏尚書問糧儲多寡原吉對
曰今所儲峙僅足嵗計恐不能供大軍即命原吉往視
開平邊儲工部尚書呉中入對與賔同上怒召回原吉
遂繫於獄罪及其部屬公與焉仁廟登極即日復原吉
官公亦得以赦原又五年陞湖廣司郎中公坐夏公累
繫獄者三年無㡬㣲怨望意夏公推重之有意薦公大
用宣德庚戌正月夏公薨於位公於是年出守於瓊一
時奉勑出守者皆極天下之選如况鍾鄭恪輩後皆有
名於時然皆在内地多以鋤擊得名而公獨以循良著
績於萬里之外又能遏抑權倖之黨使害不及民由是
觀之則公之所為尤難也惜乎天不假年公不得終其
惠使公如王伯貞之守瓊十有四年其所施為者豈在
古龔黄下哉公性孝友郎中公没時水漿不入口絶而
復甦日不離棺側一夕倦而寐若聞呼曰速起火將及
我公驚起火果燎於幕且延於屋矣公力捍之乃息人
以為孝感所致云公生於洪武庚戌卒時年六十有四
以卒之明年歸𦵏於某山之原時某月某日也公配呉
氏有賢行初封宜人繼以孫貴贈淑人加贈夫人子男
四長(闕/)封左春坊左庶子兼翰林院侍講没後加贈如
子官次珵早卒次(闕/)次珍次瑾俱少房出孫男七人長
溥即大學士次濟次瀹次澍次瀚次渶次(闕/)曽孫男(闕/)
　公宅心仁恕人以非理相干未嘗留怒程同知者與
公異趣累以事忤公及其死公為之經理喪事畧不以
舊惡介意公開心見誠不為城府待下有恩人人得其
歡心是時瓊多寓公洪武永樂中以事遷謫來者博雅
老成多知朝野舊事公暇日延致其人談笑竟日公為
政簡易不任吏胥事至立斷不立文案大率以勸化為
主不用刑法或以為疑公曰守令者民之父母父母教
之而不從然後從而撻之教而能從又奚用撻為哉是
時風俗醇厚而一時倦游之士耆宿之民往往可託公
時至寺觀中召集之命坐賜茗詢訪民隠公不逆詐不
億不信而諸人化公之德亦不敢有所隠伏公在任屢
有年公卒之明年郡乃大歉民有殍死者惻然相謂曰
徐公在吾民豈至此耶若公者豈漢詔所謂賢人君子
者耶循吏不足盡之也是宜為銘銘曰
　天於所生必惠愛之有施惠者必報所施君之牧民
　視天所生受牧能惠祿食斯増君不及報天代報焉
　不在其身在其後人後人繼顯推恩上逮較所當得
　益厚而大允矣徐公體天之仁廣君之惠以惠逺民
　所施既普所報未稱殁踰四紀疊受恩命華階峻秩
　位極人臣大哉皇言褒諭諄諄龍章犀軸螭首龜跗
　誥頒於庭碑峙於墓名傳有識澤流無窮雲仍食報
　永昌而隆
　　都察院左僉都御史恭惠楊公神道碑銘
正統己巳車駕北狩衞喇特乗機犯我畿甸時廣東左㕘
議楊公坐事居京邸朝廷用言者起公守白羊口是嵗
廣東都司囚越獄有司不能捕遂至嘯聚守土者閉門
自守召邊將禦之至則為所敗報至京師廣人士寓京
者聨名上章乞公朝命授公都察院左僉都御史乗傳
往至則廣城被困者數月矣城中軍民喁喁然朝不謀
夕見公至始有更生之望先是民之居鄉落者避亂趨
城至則閉門不納及歸盡為賊所戕脇從者日益衆公
下令有司用木為牌給民從其出入又榜示於外遣官
招撫之於是歸附者日以千萬計賊勢日孤公偵知其
有嚮順意遣使往諭之賊首黄肖養曰吾輩得楊大人
一言死不恨矣尅期來見賊果至公毅然欲往藩臬以
下皆沮其行曰賊意叵測奈何公曰吾以誠待之毋慮
也公出見賊羅拜泣下公諭以禍福且示以更生之路
賊衆以大魚獻公受之不疑遂讙譟而去期以再㑹未
㡬董都督統大軍至賊遂中變嵗庚午三月五日有大
星墜於城外對岸之河南十二日質明都指揮姚麟者
來白事公出與之語姚既出公忽病作扶入卧榻即呼
其子玧曰我死矣不能終始王事知我者其天乎語訖
瞑目而逝城中居民聞公卒信疑相半既得實争走哭
館下雖老嫗稚子亦至失聲滿城縞素具牌位哭奠者
相屬陷在賊中者聞之亦曰楊公死吾屬終無生理矣
訃聞天子悼惜遣官諭祭如禮公卒後僅閲月大軍即
平賊凡賊所經之處盡屠之民受刑者輙仰天號曰使
楊大人在吾人豈受此禍哉既而耆老黎善聚等赴京
乞立公祠從之事下為忌者所沮忌者既去有司始立
公祠於廣州府城隍廟之旁水旱疾疫必禱焉民有事
訟於官不得其平者輙具詞焚於祠下廣人至今過其
門者輙舉手加敬嗚呼古所謂生為豪傑死為神明者
公非其人耶公諱誠字信民紹興之新昌人也少遊鄉
泮領永樂庚子浙江鄉薦宣德庚戌由上舍選工科給
事中丁内艱起復改刑科正統癸亥吏部尚書王文端
公薦佐廣藩陛辭受㫖許以言事公既抵任時按察使
郭智奉勑整飭兵務事多自専公首疏其不法事郭遂
去任而黄翰來代之黄所為益甚公復上疏發其奸詞
連僉事韋廣廣亦誣詆公俱逮下獄公就逮啓行時廣
人争攜金帛就舟相贐公一無所受而黄舟則争以瓦
石擲之既至法司鞫得實黄坐除名凡奏公他事皆涉
虚惟鹿鳴宴簪銀花一事行勘尋白廣之軍民狀公德
政相率赴三司保留乞備其事上聞亦有䟦涉萬里直
詣闕庭者前後以數千計及公在白羊既受命邊城官
軍不忍其去亦赴官保留之公之所至得人心如此公
宅心仁厚見人有患難不啻在己汲汲然為之惟恐後
疾惡太甚見人有不平事輙扼腕争辯用是見嫉於人
方在學校時見儕類有過舉者輙切切不置及有當為
事衆方推避公即奮先為之人多以矯激目之久之見
其事事皆然亦皆帖服𦵏母時倩夫舁冢石每夫公代
其舁數百歩人遍乃止或曰何自苦如此公曰𦵏吾母
而専役他人於心安乎居家時聞鄉鄰兄弟有不睦或
構訟者輙至其家勸之不從明日復至人雖拒絶之不
厭也必從而後已邑有朝妃渡每嵗為暴漲所阻公率
衆督工堰石為步至今行者過之必曰楊給事中力也
官禁近時嘗一奉勑整㸃江西軍伍所至求民瘼除害
興利竣回條上所詢民情五事皆當時急務及佐廣藩
善政在人者尤多方是時承平日久禁網疎濶嶺海之
間民物殷富仕者類以黷貨殃民為常事上下交征恬
不為恥公至一以廉潔為心而凡事行之以寛公退之
暇即出公署門徐步街衢間詢問父老以民間利病反
覆欵曲必得其情而後已嘗有民以公事至長藩者欲
送諸獄公曰彼無罪姑遣之去至期自來可也長曰彼
無保認者公曰僕保之民感公恩信縱之去至期皆自
來公為政所以感人心者大抵此類也嗚呼今世之為
政者豈復有如公者哉公卒後二十年是為成化己丑
朝議凡大臣有功德在人者皆加諡贈賜公諡曰恭惠
又七年公之鄉人王溢者仕為昌邑教諭始介其鄉人
禮部侍郎俞公欽僉都御史丁公川屬予紀其行事將
鑱於石溢少嘗受業於公念公平生志節不下古人特
以居官清白身後無贏餘至今墓石未立恐遂泯於世
也以予出嶺南知公事為詳特以見屬謹按狀新昌楊
出漢太尉之後世居其邑之彩煙山曽祖某祖某皆不
仕父文吉以公貴贈給事中母丁氏封孺人公生洪武
庚午某月某日享年六十有一歸𦵏於本縣上王山之
原配石氏封孺人子男四玖瑄玧璦玖以公廕錄為國
子生任桃源縣丞女一適張棐予也於公嘗有一面之
雅而於鄉邦之受惠也亦未嘗不與焉矧以紀事為職
業無溢之請恒欲書公之績以傳於世况重以溢之請
乎既紀其實復系以銘銘曰
　楊公烈烈特立掲掲惡彼沓沓不茹不吐何懾何懼
　靡追靡拒介而能通拘而有容隨而不逢生為正人
　仕為直臣死為明神愛而畏之思而企之廟而祀之
　德則有矣名則久矣死則不朽矣(成化十/二年)
　　都察院右副都御史魯公神道碑銘
都察院右副都御史古岡魯公奉璽書巡撫甘肅聞父
喪歸守制行至西安卒於關内道公署訃聞朝廷遣官
諭祭命有司營𦵏事其子文衡持户部侍郎李公克承
所輯狀來乞銘予與公同生嶺南偕李公登甲戌進士
第是嵗鄉人聨名者十有六人官至臺閣者惟予三人
及何都憲宗易也四人中予齒最長而公乃先予逝予
叨以文字為職業所以序公行事而銘於墓隧之碑者
奚辭以拒哉公諱能字千之其先宣之涇縣人曽祖諱
寳通以民兵守宣城為隊長始調戍新㑹祖諱保輗父
諱真號行素以儒書教授鄉人子弟初封承德郎户部
山西清吏司主事進封奉直大夫山西清吏司員外郎
母周氏繼母陳氏初贈安人進贈宜人皆以公貴也公
生而秀朗端重受教於家庭不勞而成甫成童選入邑
庠補弟子員景泰庚午以尚書領廣東鄉薦明年試禮
部得乙科不就卒業太學嵗甲戌登進士第觀政工部
奉命往秦府營永興王𦵏事締造有方事舉而民不擾
為親藩所重嵗丙子除南京户部四川司主事事比諸
司為劇公處之裕如一時能名聞於南畿尋丁内艱服
闋改任户部山西司主事尋擢員外郎未㡬陞湖廣司
郎中公在部歴三任踰十年久於其任司無滯事大為
上下所敬服時古濠年公為尚書莅屬嚴甚少有當其
意者獨重公繼以長安楊公尤所加禮諸司有疑事亦
或以質於公公時發一言多中肯綮嵗癸巳陞公陜西
布政司右㕘議時部官至正郎者意希布政㕘政之職得
亞㕘者輙不喜時人多為公惜公欣然曰方面之佐分
屬釐務大㕘與亞㕘等耳居官以盡職為忠恐不克稱
耳何必計資級哉戊戌進右㕘政庚子陞右布政使辛
丑轉左公自部屬出官藩服八年之間凡四轉官階位
方伯當方面之寄關陜重地三面臨邊巡守都憲四人
總戎大將四人其他監軍㕘將之類何啻十餘人屯聚
戎馬十數萬控制羌狄糧餉百需皆取給於藩司又值
邊陲多事内地水旱相仍非有諳練之才見事明決者
不能一朝居也公為佐貳時在任之日少行邊之日多
凡諸西北一帶山川阨塞屯堡要害儲峙多寡兵馬強
弱將士堅脆皆能心憶而口數之既總方伯之任不暇
一一躬莅之慨然謂僚佐曰陜西一藩沿邊數千里屯
重兵之處其大者寜夏榆林甘肅其他若岷洮等處營
寨非一北禦韃靼西接羌戎外地有生蕃内地有熟羌
所以控制之者雖在乎武將然數千里之地數十萬之
兵所䬴之馬所食之粟所用度之軍需皆出乎民也茍
非未事之先豫有以會計之臨用之際何所藉手哉乃
市近司地以易㕘議宅創為會計堂六楹凡錢糧出納
條例簿籍咸庋其中每嵗夏秋當徴税糧之際會諸僚
佐於此稽考凡一嵗之所入與一嵗之所出因登耗以
加減量逺近以分泒用是算無遺䇿邊儲有備嵗用不
屈而民力亦不至於困敝焉甲辰關内大饑民至相食
時公私罄竭計無所出會朝遣大臣賑濟行一切權宜
之政公勞心焦思随事裨補委曲詳盡一方之民得以
少蘇者公之力為多癸夘述職赴京一時方伯數公為
最明年甘肅巡撫都憲缺貳夏官時論謂非公不可朝
廷擢公都察院右副都御史仍支二品俸錫以璽書付
以便宜之任往代之公即時上道時公父行素翁年㡬
九十公命其子文衡等南歸侍養惟攜一童自随至甘
肅首述朝廷德意以諭將士人人感悦於是條為合行
事宜凡十曰新號令曰謹練習曰修城堡曰明賞罰曰
覈功實曰抑虚詐曰恤孤寡曰稽儲積曰行賑貸曰撫
畨落行下之日軍民翕然歡呼載道咸曰數十年無此
也方將翹首跂足以望新政甫三閲月而行素翁訃音
至矣軍民大失所望相率赴闕上章乞留時制守邊大
臣有故非得代不許擅離公以墨衰從事者又三閲月
代者乃至歸至會府而卒時嵗乙巳八月七日也距其
生宣德戊申得年五十有八公娶羅氏初封安人進宜
人子男二長即文衡次文鑑女四人長適邑庠生伍鴻
次在室次適指揮倪麟次適義官鍾珠文衡以某年某
月某日𦵏公於(闕/)　山之原公生嶺南北仕於中朝官
兩京歴三職皆専錢穀之任既而出受方面之寄乃在
西北戎馬之地凡首尾十有三年所以宣布朝廷之德
意以安生民儲邊備給軍餉者克舉其職而又屢遭荒
札之嵗民不聊生之時乃能因時制宜補偏救弊以紓
一時之急凡所經畫多出人意表不動聲色而所至成
功朝廷方大用之衆方望其有為而乃遽止於斯惜哉銘
曰
　公生南紀顯於西陲内撫疲民外控黠夷曰夏曰涼
　於岷於岐宦轍所至功業隨之所最著者賑民之饑
　生其垂死奠其將移凡此方民子母夫妻有田有廬
　非公功誰昔寳安羅曽巡於兹亦吾越産建功孔竒
　去世已久邊人猶思公今繼之嶺嶠有輝孰云將才
　専出於西前羅後魯人口是碑公身雖逝公澤長垂
　後人考德眡此銘詩
　　浙江按察司副使陶公神道碑
天下承平日久變起倉卒智者不及謀勇者不及禦有
能奮身其間以為民蔽繼之以死卒能作吏民之氣以
收遏絶之效其功顧豈小哉當宣德正統之盛大江以
南民不識兵也久矣嵗戊辰劔冦起於閩既而括冦相
挺以起猝然竊發如風盛火猛延燎於枯草燥荻之塲
無有障蔽限隔之者當是時郡縣宻邇於冦者其民葢
岌岌然矣一時官吏㒺知所措往往驚畏走避雖以朝
命將領亦皆觀望以為進退無有立一定之計決必然
之䇿者而浙江按察副使陶公者獨能以身嬰賊鋒而
死之嗚呼豈非毅然大丈夫哉公始以易經中廣西鄉試
第四人以親老願仕近地得交阯某縣典史改鳳山縣
時黄忠宣公兼掌藩臬司事知公有學行俾掌諒江府
教授事秩滿陞按察司檢校丁内艱起復改山東憲司
未㡬按察使虞公信以有守有為堪任風憲薦公起至
京師試如所舉擢大理寺右寺評事尋用户部尚書劉
中敷薦超拜浙江按察使僉事會倭冦犯邊公以計殱
之朝廷有綺段寳鈔之賜至是冦起處州將薄金華衆
議曰蘭溪乃賊所從出之路蘭溪不守則兩浙震動矣
陶僉憲有謀畧非得之以遏其衝賊不易弭也公至蘭
溪首率民壯因故城址立木栅晝夜警備又於縣南五
十里立山口蘇村太巖諸寨以扼其要害屢用計畧擒
賊黨數百人聲震逺邇賊不敢犯境百姓為之歌曰僉
憲陶君賊聞震驚始為民患今則逃生由是諸邑晏然
而鄰境亦恃以無恐時總兵官都督徐恭尚書石璞等
屯師日久賊深入險阻乗間時出官軍詗知又復逺遁
撫捕之計皆莫知所施會議遣藩臬臣僚一人抵賊巢
招諭之莫敢行者公毅然請任其事至則感之以誠諭
之以理賊首葉宗留陳鑑胡等環聴竦動咸翻然悔悟
率其黨出降朝廷嘉其功陞本司按察副使仍守金華
賊黨陶得二者尤號桀黠嘗偽以名降總戎諸公授以
冠帶俾招其黨得二殺使者不受招官軍莫能制公以
計用賊之來降者殺得二黨前後共數百人生擒百餘
人而來降者又三千人得二僅餘四十人深遁山谷中
其勢日孤指日可就擒矣同事者有忌公成功而沮抑
之者公計不得行賊勢復起公與都指揮崔源往武義
謀所以備禦之者至甫數日賊至矣武義無城惟木為
柵時兵民無㡬而賊勢張甚或勸公稍却以避其鋒者
公嚙齒厲聲以諭衆誓不與此賊俱生既而賊近城公
麾兵極力與戰自夘至申俄而城中火起蓋賊有潜入
城為内應者衆回望見火起遂大潰公竟死之時景泰
元年五月十七日也公時年六十有一兩浙人聞之如
喪其親戚諸郡縣皆遣人致奠蘭溪民相率言於憲司
塑公像立屋祠之又各出己田以為經久計事聞朝廷
遣官諭祭誥贈公浙江布政司右㕘政官其子魯新會
縣丞公諱成字孔思粤之鬱林州人也曽祖諱某祖諱
某父諱某母鍾氏公五嵗而孤與兄祖弟源相友愛娶
某氏繼某氏生子二人長即魯次然魯以公卒之某年
月日歸𦵏鬱林之某原厥後都御史崑山葉公盛巡撫
兩廣復以鄉人意立屋祠公於鬱城如蘭溪云魯累官
廣東按察司僉事以公墓道之碑未立徴文於予予惟
自南方有事以來死事之臣為國家所旌表者僅四人
其二人者予皆有所紀述獨於公缺焉矧四人中公與
二人者皆出吾嶺南予叨官太史表忠義以翼世教其
職也重以僉憲公之請何辭以辭嗚呼風霜别草木之
性禍患顯忠臣之節自古死封疆之臣多見於季世擾
攘之秋而此數公者獨能於四方無事之時一遇倉卒
之變以身試之使狃安久豢之士夫知所感發興起事
功以救生民之禍成安集之功而公於衆人中又獨為
之帥先其功葢莫大焉是宜表著之以為世勸所謂三
人者永豐知縣鄧公顒死於閩冦慶遠同知葉公禎廣
東憲副毛公吉二人皆死於廣冦顒與禎皆廣東人吉
則浙人也其死義與公同於法得牽連書銘曰
　死國之臣多在末季公獨死義於承平世奮其一身
　為民屏蔽我衆雖有匪怯則脆一聞風聲晝掉夜悸
　鼓不能起不待金退四無救援百莫可恃所恃區區曰
　忠與義公惟一身以死自誓食君之禄豈無他輩所
　以全身亦豈無計公之此心則不在是受人之禄則
　死其事身雖澌盡心則孔熾以我之死作彼之氣彼
　弄兵者獨非人類亦或因之革心易志天理民彛於
　是乎至往古來今孰能百嵗為臣死忠於天無愧帝
　誥以褒民廟以祀芳名流傳百千萬禩史臣作銘昭
　告來裔
　哀辭
　　陳莊靖公哀辭
我太祖皇帝始簡儒臣入内閣司王言遂預機宻故事
非負宿望通經術有文藝者弗得與列聖相承率用翰
林儒臣為之其選至嚴也一時臺省臣僚雖有竒才異
能亦皆安然遜避不敢萌毫髪覬覦意近世乃有以攀
援來自他途者於館閣故事多有所更革幸而褧齋先
生由宫端復歸禁林稍稍復其故衆方欣幸之而先生
不幸以嵗戊子四月丁巳薨於位嗚呼惜哉衆皆為辭
哀之予亦附其後辭曰峩峩禁林距天咫尺地宻勿代
王出言居帝左右預機宻匪徒用文實以道德任輔弼
古相之權隠然寓中泯其迹黙契潜孚啓沃一人化八
極百僚具瞻禮接情通不赫赫匪德匪望匪有文學曷
以入惟公挺秀生自廬陵忠節域髙科盛名簉屬史館
任方伯英皇當宁侍講經幃多啓迪簡在帝心復位之
初首詢及起身外藩入長宫端率羣職進握樞機寵以
嘉名進清秩領袖羣仙闡明經訓正史筆衆方翹翹期
以夀考永終吉天不憖遺一疾弗瘳遽終畢訃音四聞
九重震悼衆於邑矧在宫聨清言光範日延挹曷寓我
哀效古陳詞寫胸臆
　　蘭湖先生哀辭
嗚呼科舉興而草澤無逸儒儒之書如五經四書非不
盛行於時然而孜孜講究者惟用於文詞以假途榮宦
不仕而能究心於聖賢之學者葢亦鮮矣若蘭湖先生
夏良輔者豈非世之絶無而僅有者歟先生名相餘姚
人宋文莊公竦裔孫生而天資近道年十六七即慨然
有志於孔孟之學年益長於道若有所得謂學孔孟者
當自朱子始朱子平生著述雖多其大且要者論孟集
註學庸章句或問四書而小學一書又所以立大學之
基本也其言明白雅馴初非難曉者而初學之士或不
能以的然無疑也於是本先儒之説而附以己意文以
淺近之言名曰四書小學便覽或為之梓行予得而觀
之嘆曰草澤之中科舉之外世乃有斯人耶後獲與其
從子刑科給事中孟寅同舉進士選入翰林為庶吉
士孟寅毎為予言先生之為人凡其居家庭處鄉黨所
言所行可稱述者非一又知先生於聖賢書不但訓其
義説其理而已於是益嘆世之如先生者何其少也未
㡬時而先生捐館舍矣嗚呼而今而後豈復有斯人哉
乃為辭以哀之辭曰受元陽兮明以清承貞則兮順以
寧儼古道兮在躬不汲汲兮利名世紛騖兮詞藻羌獨
留心兮聖經遡其源兮洙泗戒途兮紫陽之庭慨斯人
兮鮮儷冠玉蓉兮佩紫蘅思其地兮何所虞山峩峩兮
舜江泠泠氣雖云散兮名弗可滅後千祀兮其人如生
　　彭處士哀辭
吾友彭彦實聞其伯父東軒先生之訃命予為之哀辭
予於先生無一日之雅哀從何生哉昔程伊川狀明道
之行謂識與不識者莫不哀傷夫識者哀之固也不識
者哀之何哉噫其必有不面而神交非情而義感而出
於聲音容貌之外者矣故不辭而為之詞詞曰維少㣲
之垂光兮于吉之野有美一人兮隠居其下葆醇熈兮
服儒雅環里之人兮薫德以化德不形兮知我寡山椒
水湄兮以遊以冶水可釣兮田可稼溯風流兮心獨寫
宜夀考兮介純嘏羌胡為兮天不假生教於鄉兮没祭
於社嗟若人之雖亡兮中有存者
　　大司冦劉公哀辭
天順二年十二月十五日刑部尚書萬安劉公薨於京
師里第天子震悼下自公卿大夫士庶人聞者嘆息弔
者盡哀如喪其私親然嗚呼公之所以得此於人人者
豈無其故哉公濬殿試讀巻官也公毎與人言及濬恒
見惜之固不敢謂公為知已然已不敢謂非已知也方
公在位時濬未嘗一造門下及公以疾得告方一造拜
而公已不能起矣嗚呼惜哉雖然濬之所以不亟拜謁
者非簡公也不敢以衆人待公也則於公之薨也又安
敢以衆人哀公者哀公哉於是乎形諸辭以聲吾哀辭
曰天之生公兮非為劉宗帝之用公兮非以華公之躬
豐年而豫儲峙兮以待荒凶陸居而具舟楫兮以備濤
風朝有正人兮孰敢喻我以發䝉國有仁賢兮孰敢謂
其虚空衆喁喁以徯望兮方眷注之日隆何一疾之弗
起兮溘物化以長終天之意竟不可知兮羌欲問之而
無從嗚呼哀哉我之哭公兮非止為公
　祭文
　　祭大司馬王公文
國家養士百年於兹振衰舉墜思報者誰惟公生於邊
方超出等夷謂古人之言必可用謂今世之事皆當為
名一登乎天府身即許於皇家盡吾臣節遑恤其他己
巳之變事勢嶪嶪元兇餘黨尚相糾結義切於衷刄不
在手手捽其髪嚙之以口激發人心危而再安自此公
名布滿人寰駸駸進用所至著蹟門庭之冦一揮而斥
經營四方於東於西勦頑踣凶止流飽飢讒人㒺極翩
翩緝緝乗機報怨落穽下石天道昭昭事久終定起公
於廢付以兵柄公奮其庸坐運廟籌首令嶺表安如中
州振舉宏綱塞絶僣令突未及黔遽爾告病西歸故鄉
豈躭閒適身居於家心縣於國嗚呼居廟堂之近則憂
其民處江湖之逺則憂其君走嘗即是以贊公真高平
公後疇克繼之惟公有之是以似之久辱公知曷以為
報尚竭心思紀公神道寓此香帛數十里程侑以斯文
以表平生尚饗
　　祭李學士文
嗚呼世所謂貴貴莫如三公公居師保位重望崇世所
謂富富莫如萬鍾公品第一禄厚秩穹名揚四海心結
九重一世之人孰能踰公得君如此其久委任如彼其
隆天下方待其膏澤百世共仰其威風胡木氷之是變
忽楹夢之兆凶一疾弗起俄然告終訃聞中外孰不怨
恫某等幸居禁近每親德容賴扶持之有自咸涕泪
之無從薄陳巵酒用表哀悰
　　祭西昌蕭先生文
於惟先生一世令則出處關世道之升降言論示學者
以標的其在太學也示教以身愛人以德文不取竒學
必先識其在内閣也代言必醇秉筆必直言不茍同事
多禆益民方荷其隂受之賜士多賴其提拔之力胡奸
人之詆誣乃無事而生隙仁賢盡為之掃除氣勢亦隨
之蕭索或伏歐刀之慘或受邊塞之謫幸其善念不至
於盡亡猶俾先生全歸於鄉宅嗚呼彼獨何心肆行胷
臆貪天之功空人之國嗟所得之㡬何流惡聲於無極
天有時而終定人至靈而難惑天日一旦開明曖昧於
焉昭晰乾元奮獨斷之剛雷雨霈作解之澤仆者以起
疑者以釋雖先生之身不幸溘然先逝而先生之心則
既坦然明白嗚呼一自先生正容易簀士氣日淪於卑
卑事勢日阽乎岌岌講經者穿穴出於大道之旁摛辭
者雕刻壞其本然之質道德分裂鬼怪百出是則先生
之出處存亡關乎世道之盈虚升降之消息念惟小子
生於遐僻一經品題遂爾超軼念誨言之如昨緬儀刑
而不忒心常切於几筵跡久拘於仕籍期以歸省道經
貴邑具一瓣之心香洒兩行之清泣曩守制以南還拘
於禮而未克兹免喪而北上謹陳辭而寓戚望佳城而
致奠報殊知於萬一伏惟尚饗
　　祭韓都御史文
嗚呼自古及今人才之生曰德曰才為賢為能位皆隨
時而可致望非積久而不成所謂望者必由嵗月之積
累夫豈旦夕之經營良以國家用之而屢著其效逺近
聞之而皆識其名如久旱之雨人望之而知其為澤如
積隂之星人見之而知其必晴其處也如在山之虎豹
其出也如逐雀之鸇鷹用之固足以成天下之事不用
亦足以繫逺近之情泛觀一世斯人無㡬公其庶乎今
又已矣公年弱冠即振風紀僅及立年遽總憲體首按
江西令行禁止如霜之嚴如風之靡再殿嶺南民安盜
弭如防斯遏如水既泚禁革之政在江人口耳保障之
惠淪廣人肌髓聞之者膽懾見之者氣餒轟轟然於一
世之依阿昭昭乎於衆人之譎詭以此致譽亦以此致
毁喜固以此怒亦以此嗚呼自古聖賢亦或如此人之
小人天之君子天乎天乎盍緩公死才之生也固不易
哉望之成也尤為難爾已而已而九原莫起更㡬何年
有此英偉嗚呼哀哉哀哀何已哀雖衆同痛實切已因
令子歸緘辭千里英英之靈庶其鑒只尚饗
　　祭邢都御史文
惟兄與我同生海外俱以文科北來出仕聨登朝籍益
敦鄉契同於一月之間並命超陞顯位兄為都憲我為
學士大馳朝野之聲増重鄉邦之氣兄先我仕亦先我
退家居十有二年得遂歸老之計憶惟癸巳之别至今
僅及十嵗前年之秋兄以書寄他無所言屬以後事豈
意去秋訃音忽至肯憑無鬼之論負我故人之意因兄
所筆序以為志更為徴之顯者庶其永傳於世於戲瀛
渤之間瓊崖之地山川清淑物類華麗㡬千萬年秀氣
始萃生我與兄蓋亦無愧兄今已矣我獨後逝既不能
執紼以送又不克傾觴而酹舉首天南望風洒淚緘詞
萬里命子代祭曰神交以心通諒死生之靡異嗚呼哀
哉尚饗
　　祭周廷參編修文
嗟嗟廷參謂君不夀耶則已年踰四旬方之顔子固為
過矣謂君不貴耶則官居七品方之王令固為多矣所
可恨者七旬之父垂老六尺之孤尚稚學已優而未得
可行之位以濟時道已明而未成一家之言以傳世善
人命薄從古則然彼哉何修富貴長年豈見徳於人者
顧得罪於上天天道茫昧無從質焉嗟嗟廷參天也奈
何考其平生樂少苦多雕肝鏤腸以為文章特施之於
風雲花草未見用於清廟明堂矩行規步以端操履特
稱之於親舊僚友未見知於秉鈞當扆嗚呼士之不遇
乃士之常今雖未達後尚可望惟未下夀而遽死在善
人則深為可傷然反於心茍無愧則命雖短而若長百
嵗亦死何以較量某生嶺南君居浙西均擢鄉魁均游
虎闈繼入翰林又為僚友毎聞君言如飲醇酒觀君之
持守莊重歩履舒徐恒私心之竊念是皆夀考之符豈
意以游言之故遂飲恨以長殂嗚呼哀哉嗟嗟廷參何
至於斯天耶人耶尚忍言之河氷既解旅櫬載歸臨行
致奠聲吞涕垂尚饗
　　祭吏部侍郎楊公文
嗚呼先生人中之鳳文中之虎其人則今其道則古一
家之父子兄弟濟美聨芳一世之經學文名蜚聲獨歩
屢紬金匱之書専掌玉堂之署擢貳天官之卿兼處宫
端之副於德可謂不孤所志允為無負所惜者澤未洽
於黔黎恩將推於祖父前朝之史垂成當宁之眷方注
胡一疾而不起動四逺之哀慕喪我良朋居然寡助幸
而後死行將歸去率僚屬以酹一觴表平生之衷愫尚
饗
　　祭姚江戚編修文湍墓文
嗚呼文湍剛勁之資豪放之氣高誼激切直上薄於雲
天巨眼空濶毎下視夫塵世凡衆人之嗜好不足以動
其心舉一世之交游少足以當其意於人之惡雖若不
容於人之善未嘗有忌時發驚筵之辨臧否罔不稱情
間有罵座之狂毁譽皆有所試醉言無異於醒面質不
違於背有憤世嫉邪之心有勇往敢為之志嗚呼文湍
之為人殆古所謂陽必剛剛則必明而異夫隂必柔柔
則必晦者耶僕也於君若有夙契特於衆人之中許以
斷金之利始落落而難合終偲偲以交勵奈何用之不
盡期而未遂命與心違中道而逝老我後死餘二十禩
孰知㝠漠之魂猶有舊交之誼老妻北來舟次江澨夢
中彷彿如見報以風濤將至預告以期使知迴避既而
果如所言幸免顛躓嗚呼文湍人傳君之為神涖胥濤
而享祀即今所至而徴之無乃兼司夫江湖之事原其
神之所以有靈政由其心之無愧氣之聚也既落落其
不凡氣之散也尚昭昭乎不昧其生也不盡用於明時
其死也乃見錄於上帝嗚呼文湍友道之廢也久矣曰
友曰朋如兄如弟指金石以為期刑鷄犬而設誓腰首
稍殊情態頓異雲泥隔則易交勢位軋則相忌對面如
九疑之峰跬步有千丈之勢火炎炎於顯盛之時氷清
清於困窮之際把臂纔解遇諸途遽轉面而過宿酲未
醒踰其閾即滕口以刺過門不入室又為操戈之舉落
穽不援手忍施下石之計親其身也遑䘏況伉儷乎生
為人也尚然況下世乎文湍始終無二心生死同一致
不忝為聰明正直之神真可謂英邁傑特之士緬想舊
游稠人廣會一飲百十鍾揮毫數千字故即平生之素
好用答故人之隂惠詩以寫不盡之情酒以侑有從之
淚具别紙以焚化就宿草而澆酹伏惟英魂如在來鉴
於是不鄙人世之凡言特歆御醒之醇味嗚呼痛哉尚
饗
　　祭袁秉中太守文
嗚呼袁兄不相見者踰二十年愛而莫親中心懸懸意
其後㑹猶或可冀豈期一朝溘焉長逝自兹以往再無
見時念我年之亦老尚地下之是期念惟戊辰之春始
見兄於京師一見之頃即如素知亶心期之妙契恒跬
步以追隨幸而同官於朝朝夕相與期白首以周旋日
聨翩乎朝著既而兄出守梧我送以賦謂不久而遄歸
庶全交於末路豈知暫别之年即是永訣之日追想平
生音容如昔每過游從之地輙興思想之心念念不已
戀戀至今爰因哭兄之死遂爾惜兄之生有才而不盡
用有志而不盡行彼哉為卿為相夫豈盡其才能兄僅
終於四品専守乎一城況晚年之遘疾乃昏迷於物情
嗚呼尚忍言哉言之何及揮淚寫詞中心於邑緘辭萬
里表我交執哀哉袁兄尚饗
　　祭先兄文
嗟我與兄少年失怙賴祖鞠育未㡬亦故母氏寡居門
户單薄世情澆漓生理蕭索宗祀所繫在我二人如鳥
兩翼如車兩輪相依以成缺一不可我不可無兄亦如
兄之不可無我我出而仕兄守以居内外相資彼此相
須母老而病賴兄侍奉無内顧憂得以效用兄營家業
弟顯祖宗基構日固地望益崇母也云亡我歸自京不
見我母幸哉有兄别㡬二十載始復相見同處四年又
復分散惟我兄弟同心協力餘四十年始有今日方期
掛冠同樂晚嵗不意訃音倐然而至病不侍藥卒不拊
棺兄弟永别何無一言聞臨終時亟呼我子意欲有言
囑付於弟口不能言意已可知我心黙喻敢不遵依年
近六十亦不為天所可恨者子姪俱小九原之下見祖
與考為道汝弟不負所教昔與兄期早歸故里今兄既
逝弟歸何倚勉盡職業未即云歸惟子與姪成立是期
兄弟二人一氣分形死者非死生者非生人孰不死有
後有先異時地下期無靦顔嗚呼我祖我父世惟一身
至我兄弟乃有二人今姪與子又加以倍宗祀有承身
後有繼兄雖亡矣有存者焉彼哉負我付之蒼天弟身
縶此心已逺馳緘辭萬里以寫悲思南望長號腸裂胷
摧哀哉痛哉再無見期尚饗
　　祭妻弟金鼎文
嗚呼鼎乎其何以死乎天賦汝以清粹之資不宜死也
帝降汝以聰悟之性不宜死也心孔仁而不傷乎物不
宜死也學方進而未底於成不宜死也不宜死而死之
豈非命乎百年之宗祀傳於汝不可死也千金之基業
屬於汝不可死也父已老而望汝以養不可死也母已
逝而冀汝以承不可死也不可死而死之豈非天乎天
乎命乎無從致詰天不可諶命不可必静言思之我心
如刺想汝平生之音容念汝平生之恩義愛我敬我情
過兄弟盡心教汝期以有成誰知老天不從人欲姊兮
既亡弟也隨殁一雙愛刄併割我腸我猶云可汝父可
傷有屋渠渠誰其與居有田畇畇誰其菑畬空一生之
辛苦竟今日之何如嗚呼鼎乎汝其忍棄我而去九泉
之下儻逢汝姊應道我之傷心情切切而不已憶其臨
終之言頻囑我以覷汝今也汝亦繼亡我欲報之無所
兹者試期已逼我欲北行不能臨壙以盡我情聊寫斯
文以表我哀嗚呼鼎乎尚鑒此哉
　
　
　
　
　
　
　重編瓊臺藁巻二十四
