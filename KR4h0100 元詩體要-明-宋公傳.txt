#+TITLE: 元詩體要-明-宋公傳
#+DATE: 2016-06-11 12:26:08
#+SOURCE: github.com/kanripo/KR4h0100 master b0a44620                
欽定四庫全書　　　　　集部八
　元詩體要　　　　　　　總集類
　　提要
　　　　(臣/)等謹案元詩體要十四巻明宋緒編緒字
　　　　公傳以字行餘姚人成祖時預修永樂大典
　　　　時同邑被徴者五人及書成宋孟嶽趙膚迪
　　　　朱徳茂張廷皆授官緒獨辭不受是集録元
　　　　一代之詩凡為體三十有六各體之中或以
　　　　體分或以題分體例頗不畫一其以體分者
　　　　選體别於五言古吟歎怨引之類别於樂府
　　　　長短句别於雜古體未免治絲而棼其以題
　　　　分者香奩無題詠物既各為類則行役邊塞
　　　　贈答諸門將不勝載更不免於挂漏又第八
　　　　巻楊維楨出浴絶句實唐韓偓七言律詩後
　　　　四句採録亦間有疎舛然去取頗有鑒裁自
　　　　明以來傳本頗稀此本為秀水曹溶家所藏
　　　　書中間有缺葉既無别本可校今亦姑仍其
　　　　舊焉乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　元詩體要巻一　　　　　明　宋公傳　編
　　四言體
　四言最古經史韻語二南之前有矣其經聖人所刪
　者岀自閭巷謂之風岀自朝廷謂之雅用於郊廟謂
　之頌而有賦比興之分焉後人摹擬雖多終不得其
　情性之真今特擇其近似者置諸巻端使學者知詩
　之所自
　　孔林圖
　　　集賢待制周侯能修禮於孔林侍讀學士商公
　　　圖之史官掲奚斯詩之
峩峩尼山蔽於魯邦篤生聖人維民之綱尼山之下有
洙有泗有蔚孔林在泗之涘維彼聖人教之誘之凡厥
有民則而傚之維彼聖人覆之載之凡厥有民敬而愛
之既誦其言亦被其服孰秣其馬于林之側既誦其言
亦履其武孰秣其馬于林之下六轡既同周侯之東薦
之侑之聖人之宫其音洋洋其趨蹌蹌其臨皇皇聖人
允臧商氏圖之式昭其敬載瞻載思罔不由聖
　　味經堂(虞集/)
　　　國子祭酒魯公伯子翬父作味經堂自為記以
　　　朂其子逺公嘗命逺從予遊故賦此詩
維昔𤣥聖有子過庭學禮學詩詔之丁寜面墻之窒繇
不知味親能使學不能使嗜觀于德容聽于德音詠歌
周旋實恱我心邈乎千載聖徃言在舍而不求匪罔斯
殆畏友翬父窮經篤行既有諸躬思貽厥成既菑既畬
俾稼之食既畋既漁俾鼎之食作堂髙明曰子逺來吾
經在兹逺其味之始於虚羸匍匐來食茹葷飲水以禦
朝夕窮人得歸自我父師俛焉斯文老至不知煌煌靈
芝如彼嘉玉薄言采之在彼中谷南陽之人來詹來言
君子豈弟宜其後昆
　　周待制致樂堂(掲奚斯/)
有堂渠渠在番之區維周夀母式燕以娱渠渠有堂在
番之陽維周夀母式燕以康斯堂何有有蘭有芷垂佩
蕋蕋維周之子斯堂何有有蘭有蓀垂佩申申維周之
孫曰烝曰嘗孔時且具維甘維旨承于夀母母曰寜只
福禄凝只升斯堂只我心平只母曰嘉只福禄遐只升
斯堂只我心和只
　　致樂堂
　　　致樂堂者集賢待制周君奉母之所也蜀郡虞
　　　集為賦詩曰
翼翼斯堂有閫有房夫人來居既來既舒既好既寜載
燠載清言䦱于門以冩我誠有齊其馬有伉其軒為子
來者允貴且賢貴容舒遲賢有令儀爾因爾宗先君之
思翕爾兄弟具于嘉㫖我飲我食先君之子詩言柔温
禮言著存我撫我惠先君之孫樂哉誰氏維周夀母疇
克致兹周南仲子君子善頌文則多有又永歌之以導
燕喜
　　柏堂(掲奚斯/)
　　　栢堂為劉母熊夫人作也夫人有淑德年二十
　　　五而寡守志不嫁有子曰觀又賢作堂奉其母
　　　請名於太史氏謂之栢堂而作是頌
鬱彼北堂言樹其柏其栢嶷嶷維木之特柏之始生于
彼髙陵雨露其凝金石其貞柏之既成鳳臆鸞膺言樹
斯庭霜雪是慿霜雪浩浩其栢矯矯有美君子而弗偕
老其葉欒欒其節桓桓其居安安永世式觀我堂既構
我栢既茂天錫眉夀保艾爾後
　　騷體
　騷辭楚之聲也始於屈原南國宗之為詞賦之祖(缺/)
　其幽憂憤悱所以變風雅者也後人傚之故有招隠
　士山中人望終南魚山秋風等作然亦不及於古蓋
　今取其近似者録之
　　白雲(劉因/)
白雲凝情兮佩月光白露結采兮明幽芳衆星皎皎兮
水波不揚渺予思之若遇兮耿在目兮而不忘音容著
兮形無方肅予中立兮四無旁子母歸來兮山髙水長
　　又
白雲髙飛兮杳不可尋靈風長往兮聲不在乎幽林皎
月東生兮忽西沈𤣥鶴何逝兮遺之音予思未及兮實
懐我心儵萬里兮捐所歆曠同遊兮啓雲襟子母歸來
兮山幽水深
　　雲山(王士熈/)
山氲氲兮出雲又泠泠兮以雨倐日出兮雲飛山青青
兮極浦横浮雲兮水粼粼搴杜若兮采白蘋葺荷宇兮
桂為棟臨江臯兮悵懐人
　　子陵釣臺(盧摰/)
雲山蒼蒼兮煙木稠石瀬潺潺兮江水流故人兮冕旒
先生兮羊裘使人皆先生兮誰其伊周使人不先生兮
誰其巢由可仕止乆速兮舍聖人將焉求清風一絲兮
豈為名鈎蕉黄荔丹兮香火千秋岸下幾篙兮榮辱之
舟先生一笑兮白雲收
　　福源精舍(李孝光/)
采舟兮渙渙風將起兮無岸渚花兮白紅若有人兮為
粲相我樂兮未殫時幾何兮日旰極浦兮水深下有兮
龍吟洞簫作兮波浪湧送將歸兮于南諒佳人兮未逺
令我思兮何心颸風兮吹人曾波兮粼粼掇芳草兮寄
逺與我期兮陽春
　　洞庭迎送神(陳泰/)
我歲晏兮北行黯維舟兮洞庭詣靈均兮神宇女巫進
兮告情擊鼓兮坎坎心馳兮目短靈惝怳兮有無思(缺/)
䖍兮母逺
　　又
脩門兮延佇靈將動兮私語羣龍兮吹雲森天矯兮樹
羽擊鼓兮咽咽靈飈兮飛旋垂玉珥兮𤣥服映紘綖兮
華轂紛進拜兮主臣心夷猶兮平陸
　　又
我所悦兮霞觴儼將進兮翺翔盼靈光兮怵惕靈慰我
兮清揚釃酒兮苾椒荃蕙兮為殽靈飲此兮冝夀配南
箕兮參北斗介下土兮景福侑皇風兮永乆
　　又
靈既醉兮日暮緑煙生兮南浦靈之囬兮彤裳蜼為文
兮螭章幽櫺兮閉夕窈窕兮望不極耿誰告兮靈辭羌
(缺/)　兮余思湘之濵兮有芷候南風兮來歸
　　選體
　選起於蘇李之五言經梁昭明所選者謂之選詩(缺/)
　去古未逺猶有雅頌之遺響焉今擇其委曲(缺/)順有
　闗世教可為後學矜式者録之且以見古作者之難
　得也
　　古意(吳敬庭/)
隂陽有代謝寒暑相推移人生百年内行樂當及時昔
日猶朱顔今日生白髭所以遺世事飲酒不復辭(缺/)
南(缺/)下千載真吾師
　　古意懷貢侍御(黄清老/)
娉婷二八女絶色妙難盡新粧薄鉛華照影脩竹下盛
年事夫壻錦玉耀精舍雖非伯鸞妻惓然惜春夜琴餘
月當軒黙黙倚風榭寄語東家兒紅顔莫輕嫁
　　擬古(徐天倪/)
皎皎機上絲織為遊子衣遊子蕩風塵素衣化成緇風
塵不可避四顧將何之豈不念潔白徒重翟子悲朂哉
如澣濯河水清且漪
　　又
娉婷閨中女天質知自愛空懐蘋藻心日月苦行邁蹇
修意良勤遲遲如有待未嫁庸何傷失身將重悔
　　又
婉娩自結髪伉儷情誼深夫征日易乆魚雁成消沉自
憐鏡中貌衰白將駸駸有衣為誰薫有花為誰簪顧影
雖無儔秉心猶斷金青天懸明月照影不照心
　　效古(黄溍/)
上山㸔明月下山月相随月豈知我愛我行自見之故
山日巳逺故人不可思殷勤謝明月願爾無時虧
　　又
擊石乃有火石火光不揚攀天亦有路天髙路何長嵯
峩萬古雲下覆歌哭場富貴誠足多貧賤不可忘
　　又
女美衆所悦士窮世所輕輕重安足言泥盡水自清淮
隂初寄食曲膝胯下行季子黄金多妻嫂來相迎自古
巳復然歎息空呑聲
　　又
落花隨風吹各自東西飛花飛既不息水流復無極同
生不同歸能勿異顔色木生則有枝豹死則有皮悠悠
歧路間多言亦奚為
　　又
飲酒莫盡醉盡醉無餘歡讀書莫弔古弔古多悲酸蕭
艾蔽中野白露摧芳蘭鳳饑不得食鴟梟食琅玕去去
復去去采芝青雲端
　　止言(趙半間/)
蘇張舌如㦸危人亦危身期期周御史千載稱直臣清
談每敗事諧謔良損神田翁有斗酒招手聚比隣所言
惟桑麻語語不失真
　　書事(白仁夀/)
太羮元無味大章本希音音繁入人耳味美適人心是
以保身難惴惴如臨深百戰茍一失勇氣未足欽今若
不學古後何法於今
　　書懐(王性存/)
九秋夜氣肅明時見休徵泰階列六曜湛湛平且平蟻
臣再拜祝乾坤永清寜不學兒女態抱拙祠雙星
　　又
有地莫種花有堤莫種栁花栁豈不佳而恐易衰朽吾
情非好異只種竹與葵竹存勁直操葵存本根思
　　本仁(李孝光/)
青青庭中樹有鳥巢其南户牖聊自謀啄飲性所甘中
野有矰弋相戒慎勿貪
　　又
日出照我屋政見脊令飛鳴聲甚和樂永懷家人肥兄
弟既相好吾生式相依㤙勤重自將父母詎可違
　　又
冬氣漸閉宻百物盡零落中林有貞姿粲然獨先覺尺
蠖遞屈信天運不終剥勿言霜露酷熈陽巳潛作
　　又
旭日始曰旦有鳥鳴嘐嘐牡出得飲啄雌居完守巢幽
人念兹久尼父詎繫匏先民自重慎貴器藉白茅
　　下第南歸别俞伯貞(祝蕃/)
驅車出東門别酒忽在手去國古所悲况復失良友芃
芃丘中麥鬱鬱道傍栁揮手從此辭煙雲黯回首
　　落葉(鄧彧之/)
秋庭晝無人落葉自滿地端居觀物化人生亦如寄朝
聞鳴蟬悲夕巳見其蛻歲晏共蕭條臨風發長喟
　　暮歸(何失/)
獨老朝朝出或醉暮來歸髙樹挂新月山妻候柴扉飲
伴更相送欲辭意難違感此鄉曲情淚下忽沾衣
　　梁仲文行巻(劉聞/)
青青江上栁逺行曽送君自從君歸來幾見栁條春行
役如昨日行巻展猶新如何巻中字半是古時人
　　遣懷(貢師泰/)
日入栁風息月上花露多東軒頗幽敞夜静時一過鳥
散庭中樹蟲鳴階下莎北斗何低昻踈星沒横河獨賞
誰晤語感慨成悲歌懷哉巖桂臺邈在姑山阿
　　采菱女
落日照淮甸中流蕩回光窈窕誰家女采菱在横塘風
吹荷葉低忽然見紅粧紅粧背人去驚起雙鴛鴦鴛鴦
去復來煙水空茫茫
　　赴亰别親友
崇堤衛芳塘塘上種楊栁楊栁年年青慈親未白首送
我不忍别出門復攜手親友陟髙岡立馬望良久離情
急欲醉盡此尊中酒
　　姑蘇半塘别王季野諸友
壯志頗磊落别意何綢繆相送屢回顧欲行還暫留花
紅隔崇堤草緑遍芳洲所期各努力令德比前脩
　　擬古
東南有佳人逺在天一方綺疏粲飛樓曲䦨圍洞房意
態閒且静氣若蘭蕙芳纎阿裼姣服雜佩懸明璫流風
迴皓雪明月舒其光白面誰家子錦鞍青絲韁翩然一
見之下馬立中堂可望不可即五采盛文章
　　又
嶰谷有美竹挺挺霜雪中何人斷兩節製為十二筩宫
商自相應鳳鳥鳴雌雄一鳴垂衣裳再鳴致時雍從此
去不返治道竟少隆鄙哉叔孫氏綿蕝變王風寥寥數
千載伊誰啓冥矇后皇如有作聲教垂無窮
　　思與君别來(趙孟頫/)
思與君别來幾見芙蓉花盈盈隔秋水各在天一涯欲
涉不可去茫茫足煙霧汀洲多芳草何心采蘅杜青鳥
翔雲間錦書何時還君心雖匪石秪恐凋朱顔朱顔不
可仗那得不惆悵何如雙翡翠飛去蘭苕上
　　美人隔秋水
美人隔秋水咫尺若千里可望不可言相思何時巳庭
樹多落葉日夕秋風起我今年巳衰素髮擁兩耳回思
少年時容顔若桃李美人何當來一笑懷抱洗未見令
我思既見胡不喜
　　春日思逺遊(陳旅/)
春日思逺遊逺遊欲何止角哀見楚王伯桃樹中死出
門逢路人天下無二子春山一萬重春江一萬里上有
無心雲下有無情水
　　結廬南山下(李孝光/)
結廬南山下頗紆故人轍浮沉各自媚長愧生理拙中
園黄菊花契闊見晚節平生匡濟心敢愛已獨潔豈無
一尊酒可以療饑渇歸哉視汝菊將恐霜露結
　　衡門有一士
衡門有一士閉門恒苦饑俯仰良自惜日晏空絃歌小
人未足畏君子或見之寜為蘭玉摧不願蕭艾滋
　　樂府體
　樂府之名始於漢房中之樂繼而設官以薦郊祀後
　於燕射朝饗亦皆用焉厯代沿襲蓋有古樂府新樂
　府之别莫非諷頌當時之事以貽後世者其音調多
　有不同今不復識别云
　　古樂府(黄清老/)
君好錦繡段妾好明月珠錦段可為服服美令人愚不
如珠夜光可以照讀書
　　又
君好春芍藥妾好夏池蓮芍藥多艶色春風迷少年不
如蓮有實可以夀君筵
　　又
綿綿江上草鬱鬱庭中柯人生不相知有如東逝波食
杏猶苦酸食梅當若何衣褐猶苦寒衣葛寒更多豈無
千載友肯聽漁樵歌
　　行路難(章闕/)
奉君七寶鳳凰之綉柱五色麒麟之錦囊王母九霞觴
中之酒秦女萬縷爐中之香去年紅花今日開昨日紅
顔今日老一生三萬六千日歡日願多愁日少對吳歌
㸔楚舞歌舞匆匆變今古歸去來莫行路
　　歌白苧(李仲南/)
嬌如花美如玉越溪女兒十五六光風入簾睡初足起
畫脩眉逺山緑飛香走紅三月心一聲白苧千黄金髙
堂客散燈火深醉鬢斜釵夜沉沉
　　車遙遙(楊子承/)
車遥遙若流水前車去無蹤後車來不巳白日無閒人
黄塵沒馬耳空投一寸膠不到黄河底
　　獨不見
窈窕一佳人鉛華淨如練臨風弄錦瑟其音哀且怨南
隣去乗鸞北里効飛燕小院落花深閒庭芳草遍日暮
掩朱扉如何獨不見
　　將進酒
泰山磨為塵桑田變滄海古來豪傑士一一竟誰在昨
日芙蓉花今朝顔色改人生匪金石不飲將何待
　　賦得城上烏送客(甘立/)
月落城上樓烏啼樓上頭一啼海色動再啼朝景浮馬
鳴黄金勒霜滿翠羽裘烏啼在故處人生多去留
　　堂堂(張翥/)
朝為堂堂吟暮為堂堂謳堂堂徒爾竒堂堂徒爾憂不
見膏與蘭煎燔祗自休勿以不遇故棄捐經與史勿以
勢利故棄捐㢘與恥勿以形役故棄捐山與水謂夜未
遽央已復明星明仰視何煌煌白露忽沾裳懷人攪予
心何以弗永傷江北亦為客江南亦為客為客多偪兀
何以安所適上有君與親下有妻與息在山則種榆在
隰則種蒲馬牛必維婁舟航必需袽冨貴冨貴友貧賤
貧賤徒歲月來者多江湖逝者逺所願不可恃所期不
可返幸此世累輕歸哉衡門偃
　　休洗紅
休洗紅紅在水新紅換作衣舊紅翻作裏回黄倒緑無
定期世情翻覆君所知
　　又
休洗紅紅减色雖好不如新着時須愛惜阿婆嫁女不
擇人鷄飛狗走長苦辛
　　烏夜啼(宋無/)
露華洗天天堕水燭光燒雲半空紫西施夜醉芙蓉洲
金絲玉簧咽清秋鼙鼓鞭月行春雷洞房花霧酣不回
宫中夜夜啼棲烏美人日日歌吳歈吳王國破歌聲絶
鬼火青熒生碧血千年壞塚穴狐兔烏銜紙錢掛枯樹
髑髏無語滿眼泥曽見吳王歌舞時烏夜啼啼為誰身
前懽樂身後悲空留琴怨傳相思烏夜啼啼别離
　　公莫舞
公莫舞公莫舞鴻門王氣歸真主何人睚眦赤龍子手
循玉玦目相語令公莫舞公楚舞劔光射日白虹吐人
發殺機天不與撞斗帳中唉亞父霸業明朝棄如土
　　鴻門宴(楊維楨/)
天迷闗地迷户東龍白日西龍雨撞鐘飲酒愁海翻碧
火吹巢雙猰㺄照天萬古無二烏長庚破月來天隅坐
中有客天子氣左股七十二子聮明珠軍中十萬震屋
瓦拔劍當人面如赭將軍下馬力拔山氣巻黄河酒中
㵼劔光上天寒彗殘明朝畫地分河山將軍呼龍客將
走石破青天撞玉斗
　　妾薄命(宋無/)
雲母屛琢春氷鮫女織綃蟬翼輕比妾妾薄命比君君
薄情紅綿拭鏡照膽明還疑妾貌非傾城傾城從來有
人妬况復君心不如故故人心尚峰九疑新妾那能無
故時補天天不髙填海海不深不食蓮菂不知妾心
　　又(李孝光/)
妾薄命當語誰身年二八為嬌兒阿母歲歲不嫁女二
十三十顔色衰天公兩手摶日月下燭萬物無偏私奈
何醜女得好匹一生長在黄金閨美人如花不嫁人父
母既沒諸兄疑寄書東家小姑道得嫁莫擇君壻好他
人好惡那得知失時不嫁令人老
　　又(楊維楨/)
妾薄命妾薄命當年破瓜顔色盛阿㜷何故壞家筵號
天莫雪阿㜷寃低眉含羞不敢議風雨幾畨寒食天今
年復明年鴛鴦綉被長孤眠君不見并州剪刀金粟尺
挂在深閨塵素壁誓不與人縫嫁衣閒看蜻蜓蛱蝶飛
　　鍼線婦
針線婦針線婦黄塵滿面蓬滿首少年嫁夫甚分明夫
死猶存舊箕帚南山阿妹北山姨勸予再嫁一力辭涉
水采蓮上山采薇采薇采蓮可以療饑昨日偶過閶門
口閶門譁然嗤老醜老醜養身自有能萬兩黄金在纎
手上天繡出雲錦章繡成𤣥黼舜衣裳舜衣裳與妾立
古節揚清光辨妾不是邯鄲娼
　　楊白花(貢師泰/)
楊白花無定止昨日宫中飛今朝渡江水江水茫茫千
萬里綿輕雪薄春旖旎把臂踏歌歌未已石頭城邊風
亂起楊白花無定止
　　一車南送孔博士(李孝光/)
一車南一車北山川悠逺無消息野風吹草朝日黄羇
旅獨憎絺綌涼男兒生身髙七尺何可相思損顔色西
市日日賣鯉魚魚中㑹有逺寄書
　　髙郵城(掲奚斯/)
髙郵城城何長城上種麥城下種桑昔日鐵不如今為
耕種場但願千萬年盡四海外為封疆桑隂隂麥茫茫
終古不用城與隍
　　西城路(張翥/)
西城路多少人從此中去昨日紅顔美少年今朝白骨
委黄泉縱令藏金比山積鬼伯不受人間錢少年何用
誇豪冨來看城西送人處
　　柏梁體
　柏梁臺名漢武所築臺成詔羣臣能為詩者得上座
　及各賦詩不以對偶而每句用韻後人遂名為柏梁
　體曹丕效之為燕歌行然其詞語清健逮若差勝云
　今所録者僅彷彿耳
　　贈海康舉進士者(范梈/)
聖主徵儒用文學翩翩五士起海角元戎虎帳飛薦鶚
泮水成材玉新琢吉日舉餞鐘鼓作皇華大夫綉朱襮
快馬鑿蹄輪脫斵相送西風出郊郭問君此行事何若
於菟要是赤手縛候雁南飛不踰嶽洞庭山秋木葉落
詞場先鋒奪霜鍔萬里青山上黄鶴明光宫中問禮樂
董生䇿有經濟畧一朝聲名動河朔往取青紫如六愽
前年禮闈開峻擢明當接武絲綸閣歸來錦衣照丘壑
人生無如進士樂朂爾髙步翔寥廓
　　謝鮮于伯機惠震琴(云是許旌陽手植/桐作  趙孟頫)
仙人已歸白雲中空餘手植青枝桐根柯盤鬱如蛟龍
一朝霹靂驅雷公烈火半爇隨狂風箕子之裔多髯翁
才氣邁俗驚愚䝉抱持東歸尋國工斲為二琴合商宫
我來自此欣相逢持一贈我為我容自吾得此不敢慵
中夜起坐彈秋鴻下絃清泠上黄鐘轉絃更張涕滿胷
黄虞巳逺將毋同恨君不識牙與鍾恨我不識瞽與矇
周南大雅當誰從
　　題文山集(林景熈/)
黒風夜撼天柱折萬里飛塵九溟竭誰欲扶之兩腕絶
英淚浪浪滿襟血龍庭戈鋋爛如雪孤臣生死早巳决
綱常萬古懸日月百年身世輕一髮苦寒尚握蘇武節
垂盡猶存杲卿舌膝不可下頭可截白日不照吾忠切
哀鴻上訴天欲裂一編千載鴻光發書生倚劔歌激烈
萬壑松聲助幽咽世間淚洒兒女别大丈夫心一寸鐵
　　秋夜長(劉楚/)
月出烏啼城上頭閨中美人生逺愁銀河迢迢當北樓
褰帷弄影揚清謳月光如水地上流珠箔微茫懸兩鈎
羅衣半捲涼颼颼起坐數盡寒更籌更籌數盡明不發
明日鏡中生白髮
　　楊白花(李冶/)
帝家迷樓春晝長紫笙吹破百花香葡萄凝碧琥珀光
燕語鶯啼空斷腸枕帷紅淚洒瀟湘玉鏡臺前添午粧
茜羅綬帶雙鴛鴦蝴蝶趂雪上釵梁千里萬里雲茫茫
　　山中居(鄧文原/)
山人獨向山中居風雨不庇三椽廬短衣破帽家無儲
形忘意適心自娛掛壁拄杖懸珊瑚鬼神遁跡蛟龍趨
眼前不識為妻孥生平豈解躬耕鉏黄精采苗供曉餔
碧溪飲泉傾瓠壺行歌紫薇眠枕書夢逰滄海坐釣魚
雲霧煙霞同巻舒狙猿麋鹿相驚呼巔崖蒼蒼日欲晡
舉手撫掌笑挽鬚起望八極呑五湖喬松在足馮空虚
有客跨鶴來須㬰龎眉皓齒當坐隅綺語唾落飛明珠
翻身别去登康衢寄言擊壤人有無茅茨風俗今何如
　　小孤山(王廓/)
江上青山一劒孤氣虹夜貫牛斗墟寒藤古祠神所居
謾説彭郎迎小姑俚言不經聽者愚舉世孰與明其誣
山下長江通蜀吳飛亷怒鎖千舳艫乾坤變色慘不舒
竿摧䌫絶愁萬夫初疑破虜遇老狐又訝伏波留賈胡
陽侯負弩雄前驅馮夷擊鼓嚴後車六鰲掣釣軒蓬壺
八駿按轡鞭龍魚神靈怪駭千萬殊縱有健筆難窮書
一官長沙賦歸歟三年卧病南陽廬故交新貴一字無
扁舟夢鱠松江鱸行或止之不可虞呼童取酒聊自娛
短歌激烈驚樵漁掀髯一笑誰和予隣商去住依祝巫
盤飱拜祠檣上烏百錢之利衆所趨浪走不待晨鷄呼
進銳退速中乗除未要冐險爭前途江山正自不我踈
我亦樂與江山俱安得匹素百尺餘他年冩我東逰圗
　　采石月題蛾眉亭(陳孚/)
昔年李白身翩然袖裏明月飛上天剛風吹度瑤花前
雪兔跳落千丈泉白今巳去八百年明月猶向江中圓
我行萬里擁使旃栁根偶繫東歸船三生似結明月縁
鏡光射牖窺我眠夜深忽夢羽衣仙神如碧沼浮青蓮
脚踏赤鯨跨紫煙問月何在揺玉鞭聳身忽滅形翩翩
覺來試鼓朱絲絃起誦國風月出篇開篷視月月滿川
魚龍吐浪聲濺濺
　　歸去來圖(劉因/)
淵明豪氣昔未除翺翔八表凌天衢歸來荒徑手自鋤
草中恐生劉寄奴中年欲與夷皓俱晚節樂地歸唐虞
平生磊磊一物無停雲懷人早所圗有酒今與龎通沽
眼中之人不可呼哀歌撫巻聲嗚嗚
　　贈吳主一(掲奚斯/)
　　　曹南吳主一妙年力學能文章尤工𨽻書近自
　　　豫章以職事至京師過予劇談竟日忘去忽以
　　　别告令人惘然詩以奉送
國朝分𨽻誰最長趙虞姚蕭范與楊趙公温温蔡中郎
虞公格格由鍾梁姚蕭二公撼中邦豈以筆法窺漢唐
蕭守髙尚姚文章范公清遒不敢當縱横石經兀老蒼
楊侯起家自洛陽華山之碑早擅場旁出㨗入無留藏
曹南吳氏俊且良古意颯颯浮匡箱商盤周鼎儼作行
刓圭削銳伏景光冝伸而縮圜使方外若椎魯中堅强
趨新騖巧紛披猖欲辨輒止心孔傷金陵皇象劔㦸張
中山夏丞鼎獨扛二碑分法古所臧𨽻多分少須精詳
君方妙年進莫量更入二篆君無雙近者吾甥有陳岡
昔師楊氏今頡頏見之為道安毋忘
　　送俞觀光(黄溍/)
寒窻讀易吻正悲坐聞剥啄走啓扉衝風蹋凍至者誰
俞子訪我繇剡溪相逢把臂語移時婦女驚笑羣兒疑
俗物病我不可醫眼明見此珊瑚枝朝來贈我天馬詩
忽然掉頭去莫羈鼻端氣息干虹霓詎能折腰向小兒
文章技癢聊爾嬉䇿勲聖處今毋遲繄我愛子莫助之
臨歧躑躅徒嗟咨
　　丁未别酒(孫伯善/)
蒲萄緑漲春甕香銀槽酒滴秋漏長紅樓日夜調絃簧
暖花凝面眼生光禾生越壠秋不黄令行斥絶九醖方
伯倫𤣥石愁茫茫玉缸傾倒碎玉觴明年築圃家萬倉
賔筵介夀歡髙堂
　　池中白蓮(孫元實/)
蕋宫夜涼張暑宴仙姝散花水晶殿霞綃中單雲錦縁
黄金為房玉為鈿翠旌導前寶蓋殿霓裳中序按未遍
一人素衣持羽扇頎然中立白玉弁羣姝被酒酡發面
冠珮傾然醉相盼彼峩弁者色不變以口承露不肯嚥
終然貞白難為薦獨向西風抱清怨
　　江南樂(薩都拉/)
江南樂春水紅橋滿城郭出門不用金馬絡門前畫船
如畫閣緑紗窻虚春霧薄隔窓蛾眉秋水活翡翠冠髙
羅袖闊楚舞吳歌勸郎酌紫竹瑶絲相間作船頭栁花
如雪落船尾綵旗風綽綽秉燭夜遊隨意泊人生無如
江南樂
　
　
　
　
　
　
　
　
　
　
　
　
　
　
　元詩體要巻一
欽定四庫全書
　元詩體要巻二　　　　　明　宋公傳　編
　　五言古體
　詩以古名蓋繼三百篇之後者世傳枚乘諸公之作
　是也然比興少而賦多今取其語精而不俚意圓而
　不滯優㳺而不迫清婉簡淡而有餘味者列之
　　貧士(劉因/)
陶翁本强族田園猶可依我惟一畝宅貯此明月輝翁
復隠於酒世外㝠鴻飛我性如延年與衆不同歸孤危
正自念誰復慮寒饑努力歲云暮勿取賢者悲
　　陶母待賔巻(趙孟頫/)
范逵誠孝㢘陶侃固英特英特未可知門有孝亷客傷
哉陶母貧剪髮易酒食此意固自佳此髮足可惜此髮
足可惜兒心將奈何丈夫淡相與豈在酒食多平生郭
林宗何如茅季容
　　陶淵明歸興圗(掲奚斯/)
家貧無酒飲聊欲試絃歌去家百餘里邈若異山河江
上日多風浩浩水増波門前五栁樹繁䕃空婆娑秋田
巳收成歸計當如何
　　彭澤陶氏家譜(虞集/)
百甕在户外五栁當門前燕歸王謝宅人依墟里煙述
德尚千載人情猶昔年以安遺子孫髙哉為世賢
　　觀花
挂巾花樹枝酌酒花樹下風吹巾上塵花落手中斚清
唱起相夀毋遽且聊暇流光急人去莫怪行樂者
　　秋懷(甘茂實/)
秋雨種白髮一滴生一莖半為作詩苦半為憂天傾天
傾或可補詩苦終無成朝來覧青鏡何時再後生不如
原上草秋死春復榮
　　感秋(趙孟頫/)
白露泫然墜草木日已凋閑居無塵雜日薄風翛翛登
髙冩我心葵扇欲罷揺感時撫逝水回睇仰層霄松喬
在何許可蹈不可招願言從之遊懷古亦何遥
　　山行(黄清老/)
愛山不知倦緩歩成幽尋觀泉度疊嶂攜日穿層林睠
彼枝上鳥少憩松間隂蕭然清風來發我松下琴白雲
邀我飲流泉永我吟曾謂塵中人不知君子心
　　又
采采岩下菊菊花老壓地白露飄我衣擷英不盈袂錚
然松子落松下逺風至沈吟不成詩支笻領山意
　　招友人
暑雨洗餘花塵慮日蕭散芳草緑如茵空林坐春晚遙
思江上客尊酒愧折簡臨流擷嘉蔬共此林下飯
　　訪子威都事不遇
清曉抱緑綺來就夫君彈夫君久巳出野水流花間石
澗度微雨秋生湖上山松隂坐永日心與雲俱閒人事
有離合白鷗聊共還
　　番昜舟中聞友人消息因贈
岧嶤九天門玉署青瑣闥老我煙霞心參商坐寥闊十
年望春雲不忍鑷白髮鴻雁還塞來頻頻附書札江湖
秋水淺舟楫苦不達不知南山陽梅花為誰發
　　衢江舟中懷江實夫(吳缺/)
仰止爛柯山故人渺何許行舟不可艤回(缺/)重延佇涼
風吹客衣秋樹濕殘雨多情雙鷺鷥翩翩(缺/)洲渚
　　客舍懷余成季(汪立/)
夕陽在青山山髙夕陽早美人未歸來山(缺/)碧雲好穉
子候門前酒熟黄花老
　　山中夢母(劉叔逺/)
霜月照屋壁霜風湧江波終夕不能寐展轉思懷多忽
夢吾母來宛然度山阿但問兒衣薄語短不及他兒寒
尚可忍地下知如何
　　又
生時不自力猶繫九京心當時手中線依(缺/)夢中尋線
固不可尋淚亦不可禁髙堂有慈父欲哭(缺/)夜深開門
月如洗烏鳥號空林
　　湖上觀春(缺/)
閉門五日雨出門萬山春湖光忽見我揺蕩白雪新九
節痩笻杖一幅故葛巾桃花忽相笑聊復此紅塵有錢
困鞭算有官縶夘申洞然宇宙間餘此自在身但恨不
能飲我亦無事人
　　宿村莊(趙半間/)
涼吹揺青燈穉子供濁醪寒影忽在壁短髮何蕭騷且
持竹根枕卧聽蒼松號紙衾穏䝉首背癢不得搔須㬰
作竒夢小艇飛洪濤驚覺白滿榻晴月牕前髙
　　風雨(何失/)
池上風雨來柴扉人跡絶隔水煙氣生林峰半明滅蛤
吠秋草深魚驚晚荷折孤巻倚匡床微紅隠天末
　　老病
老病積漸來筋力日覺墮南園一步地杖藜不能過階
前宿雨晴屋角紅日大不是賣花聲曉夢誰驚破
　　病起(吴缺/)
人生百年間往往如過客吾生未(缺/)　　　早巳白自
持歲寒心謬比松與柏衛生乏良藥疾病(缺/)侵迫天運
茍未窮流年豈終厄依然氷雪姿蒼蒼見(缺/)色
　　夜坐(劉叔逺/)
雲行樹隂薄風過樹隂欹雲風弄清夜政(缺/)無人知惟
聞墻根水泠泠下幽池
　　送邵元道(袁桷/)
仲連匡世資揮手却秦軍掩袂停白日登車抗浮雲射
書成草草孤城死生分辭榮敦薄俗矯抗離其羣
　　又
虞卿舌轉丸揣事精微茫艱危見交態窮愁名益光黄
金散逝水白璧凝飛霜丈夫有定志得失非豫防
　　又
梅生一尉微喋喋正天紀洗心洞元化削跡無妻子龍
變孰為馴蟬蛻乃真止松回風泠泠水落石齒齒
　　代荅邵農(曾懷可/)
農父跪且言兵後常凶年軍中有牛犢原上多萊田為
農敢愛力豐歉固在天隴頭麥青青馬食不敢鞭
　　寄友人(劉珍/)
相别豈不易相見良獨難迢迢白雲城渺渺羊角山夢
長覺道逺迹滯愁春殘知音曠何許取琴為誰彈
　　憶友人李雲南(趙半間/)
送客出荆扉忽見青青草故人别經時恍隔千里道千
里固不遥咫尺夢難到孤鳥安朽株行雲在晴昊敢歎
㑹無期坐念春風老
　　寄黄士謙(劉叔逺/)
放歌出東村思弄川上雪清風吹湖波驚散波上月美
人載美酒舉棹揺秋霜把酒勸青天青天忽盈觴揚帆
掛白雲鷗鷺同飛揚歌罷一長嘯忽然江水長懷君不
可見流恨滿瀟湘
　　送胡正辭(盛景年/)
春水淡無姿垂楊雨方緑送人南浦岸飛下雙鸜鵒鸜
鵒羽翼短只過溪南宿征帆順風去萬里隨鴻鵠趨名
莫憚勞既榮還慮辱賔階有富人清論俱成俗東吳開
漕府郎吏明如玉時艱海亦枯莫盡杯中醁
　　待馬易之不至
幽人期不至獨依庭樹行不覺出門去滿湖春水生微
雨立橋上遣人騎馬迎應想來漸近隔街聞語聲
　　題山水畫
待渡見孤舟穿林望髙閣雨餘泉脈動日照巖光薄閉
戸茅屋深汲水松花落回首白雲間兩人相對酌
　　遊鳯林飲周子順宅
芙蓉隔秋水水深不堪采小階涼氣生空墻竹隂在盃
行日暮頻人情醉中改忽驚潮水來門前有東海
　　萬頃雲亭
浮雲海上來西横太湖過散彩涵秋汀垂隂入虚坐日
照天影移風吹浪紋破開牕緑樹間何人讀書卧
　　白鶴觀
幽徑松竹青人行隂露滴獨犬下階眠一嫗當門績旌
幢髙殿閉鐘磬虚堂寂道士不相逢蛛絲懸素壁
　　李陵泣别圗(江垕/)
黄雲黯將暮白日寒無暉送客度河梁惆悵(闕/)
為雖善行按轡姑遲遲初心孰予察後罪甘(闕/)
既堪去我乃無家歸陽春滿皇都長負平生(闕/)
　　王濟川風樹堂(貢師泰/)
凄風被林木雜遝無寜柯欲養親弗待歲月(闕/)
人感終極子今傷如何有哺烏在林有祭獺(闕/)
與南陔悲思徒增多
　　何氏永思亭(闕/)
上山山有巔涉水水有涯父母㤙罔極孝心(闕/)
吹庭前樹鳴聲一何悲白日墮青天零露委(闕/)
不可作逺者猶可追哀哀蓼莪詩以永千載(闕/)
　　舒經歴澹齋(闕/)
髙人坐堂上青草滿階生鈎簾知雨過拄笏(闕/)
鳥忽飛來餘花落前榮静觀宇宙間超然忘(闕/)
　　彈琴(闕/)
明月照中堂光彩爛華席美人援素琴聊以(闕/)
聲起天末四座慘無色羈雌動踈林候蟲在(闕/)
京國彈一彈三太息豈傷時序遷知音難再(闕/)
　　畫蘭(闕/)
光風吹碧草零露被芳畹美人秉幽貞獨立(闕/)
杳楚山深悠悠湘水逺何當結瓊佩寄此情(闕/)
　　題潘叔寛望雲圗(闕/)
日入無返照雲出有歸期雲歸在山阿親死(闕/)
新不可見亦有墓與祠朝望怡我目夕望慰(闕/)
白楊樹露滴青松枝翩翩華亭鶴鳴聲一何(闕/)
雲作孰繼南陔詩
　　湖上納涼有懷吳子彦(闕/)
天風吹海樹瑟瑟秋氣涼河漢西北流衆(闕/)
我同袍友逺在水一方相思不得見展轉(闕/)
鳴笳發攬衣月蒼蒼
　　與范子澤(李孝光/)
仁人在髙位幽士適中林出處原一致持爾耿介心黄
流受圭瓚秋蘭盈我襟故人既如此朱絃有遺音
　　又
夷吾菁茅謀仲父四方翰悠哉南山歌夜永何時旦北
風吹短衣千載有餘歎相見且樂酒况也雲雨散
　　又
佳菊有芳氣鳴雁忽南征故人在海縣重此話平生䟤
跋黄塵下乃見玉雪清丈夫各有適賤貴足交情
　　賦詩分得欲雪
鳥雀不畏人嘖嘖上庭樹蕭條山日黄慘憺江氣莫遊
子未得歸天嚴風斷渡
　　長干行
秋風從西來吹我庭前樹聞歡在揚州却憶姑蘇住估
客離長干教儂寄書去
　　出直次韻(虞集/)
月下白玉階露生黄金井踈條棲鵲寒衰蕙流螢冷戀
闕感時康懷歸覺宵永晨鐘禁中來白髮聊自整
　　趙千里出峡圖
巨舟臨峽口衆工志如一各以所操濟雖危萬無失所
憂至平曠玩肆生縱逸毋俾持釣翁倚岸三太息
　　江道士清虚舘(掲奚斯/)
遺紛極𤣥覽宴坐白玉京日月朗朝夕河漢流無聲冉
冉兩玉童雙吹紫鸞笙下視九九州浮以四大瀛萬刼
猶一瞬逍遥樂太清
　　韓晃土星像
五行土居中百歲牛有功土行降為神騎牛髮翁翁有
土復有牛惟神賜年豐誰知韓晃意政與皇心同
　　送王君冕歸陜西(黄清老/)
麥熟天乍熱開軒理瑤琴兹晨有客至一徑蒼苔深日
出樹影倒曠坐分緑隂清談落餘花松風雜幽禽君子
希道德永言結同心
　　又
狂風捲茅屋遥見江上山人生有遇合離别何足歎黄
鵠將西歸臨水振羽翰我有雙明珠置之青雲端朝朝
復暮暮照君千里還
　　又
少年處山谷壯歲㳺京師性本猿鶴羣焉能牛馬馳曩
有採薪憂挂冠願為毉近得聖賢心讀書甘如飴習貫
已成癖豈無君子知
　　又
十載宦亰輦田園就荒蕪兹焉擬歸耕休馬南山隅舉
酒樹色動燕鶯鳴相呼流水既送君白雲亦邀予錦囊
可贈逺愧非明月珠
　　懷長源(劉祁/)
涼月夜如水秋風吹紫蘭獨居悵無聊佳人阻河山河
山邈千里相望何時巳雲横鴈影沉露下蟲聲起烽火
照中州西南殺氣浮君居劉山下果若向時不人生有
離别但惜知音絶匣内卧青蛇光芒射秋月汴水碧參
差葉飛空樹枝如何相憶處還值暮秋時
　　懷醉愚翁(李主敬/)
天地無秋風白髮何從生由來豪傑士有志竟何成𤣥
臺一朝閉窅窅不復明唯餘松桂月照徹古今情
　　又
死者不復生知己難再得所以伯牙琴破之不自惜落
月轉林㘭驚鶻墮如擲入室聊就眠蛩語聞四壁
　　哀陳童子
南山有鳳雛飛來上林樹祗承朝陽輝不食秋夕露
(原闕/)
　
　
　
　
　
　
　
　
　　酬戴率初(趙孟頫/)
仙人海上來遺我珊瑚鈎晶光奪凡目竒彩輝九州自
吾得此寳晝夜玩不休生世未恨晚及與斯人儔惜哉
無瓊玖可以結綢繆世徳日下衰古風向誰求蛾眉亦
何有空受衆女仇適俗固所願違巳良足憂感子贈言
意再拜涕淚流安得騎麒麟從子以逺遊
　　送涂雲章訪舊武昌郤入京師(掲奚斯/)
垂雲厲驚風萬里摩髙圓蟠泥鼓巨浪豈願九重淵毛
生入楚庭穎脱俄頃間粲粲涂公子長嘯起丘樊朝辭
豫章臺莫過匡廬山大帆割鸚鵡極目空波瀾黄鵠錦
袍仙吹笙紫霞端相顧一笑粲青春滿南天黄金築髙
臺更覺郭隗賢聮翩樂劇輩相逐入幽燕平明九門開
劒佩踰五千豈無一字薦傾倒平生言東風杏花開待
我薊門前
　　贈王郎
王郎楚狂士意氣飛秋霜讀書一萬巻下筆數千行富
貴視浮雲况肯矜文章十五耻閭里掉臂辭故鄉夜宿
東海月朝買西州航瞋目王公前結客少年塲一飲或
一石一醉或一觴寜揖屠狗人不與俗士當千金不見
笑歲暮單衣裳阮籍在窮途英聲連四方鸞鵠有時隠
反愧燕雀翔世無劇孟交不及青樓娼燕趙如花人翠
袂黄金璫不識豪傑士空媚癡與狂王郎逺過我坐我
枯藜床終夕無酒飲撫髀歌慨慷平明别我去極目空
茫茫
　　趙逢原失母得之瀘南其孫求詩(陳旅/)
母子不相見飄零三十年飛雲散九野瀘水聲濺濺百
川盡東注雲飛散還聚無情㑹相逢而况子求母凄涼
汴中宅池臺翳荒榛峡船載華髮鼓枻江南春作堂種
諼草諼草日以好淮上巳罷兵江南可娱老
　　郭孝子
金臺有孝子郭氏名夀瑛夀瑛執親喪晝夜聞哭聲負
土起崇塚栽松翳𤣥扃痩骨寒嶽立苦淚春河傾視容
日梅梅一朝廢雙睛復扶大母柩冥行出蕪城願言畢
序𦵏身瘵心則寜里人問孝子過毁聖所懲孝子哭且
答我非敢傷生有淚不哭親惡乎用吾情親死我目在
徒能視無形黄泉相見日無用此目明吾聞夀瑛語悲
愴不自勝昔人曾有言五色令目盲長年悦芬華眉斧
戕心精視此郭孝子愧色能無赬而我嗜讀書昏花散
秋燈思親不能哭涕泗空填膺
　　杜節婦董氏無子
杜曲有好花盈盈映春水芳月忽巳晏好花難結子年
年寒食時花落水邊墓狂風吹不去盡作墓上土白頭
不偕老千古同懷抱獨憐墓中人羡殺杜有道
　　杜節婦(掲奚斯/)
結髮事夫子白首如相期諧宴方婉孌生死遽分離室
中無長男堂上無老姑生計日蕭條誰分心不渝良馬
不亂羣仁鳥不亂行昔者為夫婦今忍遂相忘生為董
家女死作杜家婦安能若流水東流復西注春秋陳時
祀蘋藻夙所共一朝祭無主焉得不沖沖灼灼庭中花
落落俱為實賤妾在空閨志願從此畢
　　七言古體
　古詩七言從張衡四愁詩來變柏梁體耳唐初王子
　安滕王閣詩宋之問明河篇語皆未純至王岑李杜
　方成家數是編凡清壯竒麗雄深渾厚其音律皆足
　以為法者取之
　　感秋(劉因/)
湘絃悠悠阻清音駕車欲徃洛水深白榆一葉警河漢
萬里碧霄中夜心玉鸞翩翩紛翠羽髣髴機絲隔煙霧
瓊枝難得芳華年惟恐流光兩遲暮河旁有星名牽牛
此星既出令人愁明朝再見明河影巳隔人間萬古秋
　　鄧州城樓(元好問/)
鄧州城下湍水流鄧州城隅多古丘隆中布衣不復見
浮雲西北空悠悠長鯨駕空海波立老鶴呌月蒼煙愁
自古江山感㳺子今人誰解賦登樓
　　登黄鶴樓(劉立雪/)
西風吹我登黄鶴白雲半在䦨干角題詩不見舊時人
惟見青山俯城郭萋萋芳草鸚鵡洲江水滚滚來無休
歲月俯仰成春秋古人今人無限愁
　　姑蘇臺(李坦之/)
吳王宴罷歌臺晚斜日清江映䦨檻臺上西施醉捧心
江邊東越愁嘗膽鴟夷褁尸去不還麋鹿散迹遊其間
秋深明月照髙樹驚烏啼落丹楓寒功名獨羡陶朱子
一葉扁舟弄雲水
　　登岳陽樓(段惟德/)
羣江西來與天平天壤巨浸開洞庭雄呑三湘隘七澤
中蟠萬古君山青我行持節按廣海驛騎暫駐巴陵城
巴陵城樓冠天下風軒月戸雲霧屛平生夢想今始到
危欄乍倚心魂驚初疑太極渾未判日月往復凌空明
又疑此景墮物外弱水萬里環蓬瀛湖山得意有如此
况乃佳客聮簪纓金盃浮動玉色酒滿懐清思春雲生
魚龍掀舞怒濤起眼花落日揺青冥軒皇廣樂妙遺響
芳洲寳瑟愁湘靈丹丘謫仙竟何許幾欲八表追遐齡
孤心未了忠孝願敢念緑髮潛凋零聖神一視無逺邇
恩風化雨洽四溟尋常嘯聚犬豕耳瘴煙一洗霜天清
歸鞭咫尺覲慈母細語八千山水程孰能閉置若新婦
正欲磊落肝膽傾飲酣拂袖下樓去忽聽過雁雲邊聲
　　奉酬段御史登岳陽樓之作時分理盗賊至海康
　　　(范梈/)
誰能手鋪湘水平剗却君山看洞庭昔人巳騎黄鶴去
樓前亂芷春蘭青豈知綉衣後千載逺違鳳闕來江城
慿髙弔古落日紫領客置酒開雲屏酒酣㸃筆賦新句
薄海傳誦令人驚憶我初遊白玉京與君聮步趨承明
手宣王猷敷帝績濟濟學士如登瀛一行竟墮萬里外
回首滄浪思濯纓守官區區事無補惟有白髮欺人生
䍧牱水外萬竹底四時鳥語煙邊冥忽忽此地復相見
恍如幽夢求仙靈中宵秣馬不遑暇君又北鄉予南征
如兹後㑹復何日念之使我雙涕零宫中聖人總四溟
所過海岳須澄清鐵冠峩峩望天下青雲快覩皆脩程
由來豺虎伏仁獸况有鷹隼當秋横明夜相思隔雲島
月落髙臺聞笛聲
　　澄碧堂(唐珙/)
黄河一清三千年行潦滅沒崑崙源我當濯足萬里外
却怪塵土生青天何如曹溪一滴水太阿削平如礪砥
三江五湖不敢流滄海無風清見底沅湘有脈通神州
乾坤無根元氣浮青天在下水在上鑄出一片玻璃秋
道人對此心自定冷射瞳光雙月影玲瓏鑿開雲霧窻
悟作虚空大圓鏡
　　過魯港驛和酸齋題壁(薩都拉/)
吳姬水調新腔改馬上郎官好風采王孫一去春草深
漫有狂名滿江海歌詩呼酒江上亭墨花飛雨天不晴
江風吹破蛾眉月我亦東西南北征
　　題陳孝子傳後(張翥/)
　　　昌化陳南仲幼失其生母王氏尋之六年後得
　　　之永豐縣禮賢鎮之施氏胡石塘先生作傳
百丈山前妾辭主禮賢鎮中子逢母三十年餘一日同
白髮相看淚如雨阿㜷去時未㫁乳兒壯得知心獨苦
清湖老嫗天所留逆旅主人神使語歸來桑竹溪之滸
婦前持觴孫起舞雙瓜生祥表秋圃豈待旌書動官府
吳人買妾紛莫數歲滿母歸遺子女巷南巷北不相覔
况復山川兩脩阻烏乎千秋復萬古孝子之名在寰宇
世上滔滔忘母人不愧唐昌一抔土
　　題李伯時九歌圖(盧摯/)
蒼龍駟車載初陽緑天浮春開八荒連蜷非霧儼冠劒
四三神君翼東皇桂醑盎烈蘭餚芳楹筵巫覡紛披猖
瑤琴袗衣杳何許兩妃倚竹臨空江野煙顰翠九疑逺
暮雨灑恨湘波凉馮夷暗投明月璣山鬼夜嘯猿猱悲
長歌撫節懷楚纍遺音踈越知者稀築室頼有佳人期
紫壇荷屋薜荔帷汀洲聊堪搴杜若怨公子兮悵忘歸
恑毫慅墨含古色虎頭癡絶公麟癡續騷未成今見畫
忽欲輕舉超無為朝來目送秋雲飛
　　淵明歸來圖
留侯晚節逰赤松武侯早歲稱卧龍亡秦扶漢聲隆隆
淵明初非避俗翁兩侯大節將無同陽秋特書晉甲子
辭鋒時露長沙雄易地灞上岐山功王𢎞何幸奉吾足
督郵能芥平生胷歸來種荳南山中斜川只許桃源通
門前五栁春濛濛落絮不與江波東環堵蕭然吾未窮
北窻儘有羲皇風畫圖不盡千古意詩成一笑浮雲空
　　題赤壁圖(王瓚/)
我昔南遊過赤壁曾上磯頭訪遺跡吳魏勝負了無聞
一曲漁歌楚天碧黄岡遷客峨眉翁道同北海人中龍
羇懷得酒逸興發扁舟夜泛空明中江山如許誰賔主
醉挾飛仙夢中語直將天地等浮漚三國周郎曽比數
神遊八極空畫圖開巻彷彿瞻眉鬚清風千古凛如在
悠悠目斷江雲孤
　　題陳希夷像(萬石德躬/)
花頂君王瓦棺冷柴家陵上西風𦂳殿前㸃檢不知名
醉眼摩挲睨周鼎白晝龍虎(缺/)天階紫微小星何佔哉
先生大笑出門去明日華山歸去來山色還如舊時好
流水小橋散芳草千載誰知驢背心芒碭雲深入孤鳥
汴城峩峩汳水流江南江北數百州秦王未已晉王起
人間萬歲更千秋
　　楊妃春睡圖(楊維楨/)
沉香亭前燕來後三郎鼓中放花栁西宫困人春最先
華清溶溶煖如酒雪肢欲透紅薔薇錦襠卸盡流蘇幃
小蓮侍擁扶不起翠被巻作梨雲飛蟠龍髻重未勝綰
燕釵半落犀梳偃晚漏壺中水聲逺簾外日斜花影轉
琵琶未受宣喚促睡重棃腰春正熟不知小䙀思塞酥
夢中化作銜花鹿
　　白楊河看月(掲奚斯/)
白楊河上看明月昔人曾見今人别茅屋數家河上村
化作三山白銀闕波平風静棹歌來萬頃沖融鏡面開
今夜江南憶逰子空瞻雲漢上昭囬茫茫萬里燕齊路
北斗縱横泰階曙黄河東逝月西流明日南風過洪去
　　雨述
近聞閩中瘴大作不間村原與村郭全家十口一朝空
忍饑種稻無人穫共言海中列城好地冷風清若蓬島
不見前年東海頭一夜潮來浄如掃
　　碧筩酒(楊維楨/)
碧筩蠻蠻象鼻長天然水府成壺觴玉姬(缺/)面注醽醁
鐵仙入口呼瓊漿銀河潛通藕絲濕氷液倒滴蓮房香
翠盤當頂漾風色緑雲壓掌揺虹光量呑滄溟一盃小
氣挾太華千丈强相如渇肺許可借玉川枯吻焉(缺/)
主人留我住一月半池不待經秋霜
　
　
　
　
　
　
　
　
　
　
　元詩體要巻二
欽定四庫全書
　元詩體要巻三　　　　　明　宋公傳　編
　　七言古體
　　上繼學王公(黄清老/)
大風捲地沙塵昏十日不得一岀門眼中俗子浩於海
思欲一見雲中君雲中之君玉為節廌冠峩峩照晴雪
振衣驚落琪樹花片片人間作明月有時霹靂生風雷
松聲曉落青崔嵬衆芳收雨作春色瑤草緑遍三蓬萊
有時筆端吐光怪干將生花玉龍蛻廣寒天上聞步虚
萬壑千崖起秋籟嗟余困學無所成仙家幸識黄麒麟
願從輞川覔詩法白鷗飛入南山春
　　賦得金盤露送宋顯夫僉事之山南(程益/)
鳳城仙客來揚州便當解此千金裘丹丘夜出瑪瑙甕
洞庭春泛垂華舟看花路入竹西寺吹簫人倚橋邊樓
船頭對月且獨飲錦袍明日金陵逰
　　送黄五舅得武陵校官還辰州寓居省侍(掲奚斯/)
寜上山頭種禾黍莫向他鄉作羇旅山田得雨尚有年
他鄉憔悴何人憐一身千里家何在全家更在沅湘外
獨樹鷄鳴楓葉飛荒村鴈沒蘆花碎親在窮邊望子還
子在長途衣復單居無寸田出無僕明年作官當食禄
　　送人從軍
妙年好文仍好武一旦從軍氣如虎彎弓巳作滿月圓
拔劔更逐回風舞悲笳四起旌斾愁蒼山偃蹇黄雲浮
陣前手繫降王頸馬上仍懸猛將頭復讎義大身命小
順天將軍古來少一戰功成六合清不用黄金印如斗
　　送友人赴陜西作縣(貢師泰/)
角聲吹起滿城雪北風蕭蕭嘶小驖銀瓶細溜葡萄熱
三疊歌殘人欲别長安西去山嵳峩野曠春濃詩思多
縣深花拂琴絲和小吏呼籌衙又過莫忘都門送時節
楊栁枝寒不堪折
　　送龍子髙之湖南帥府(沙碧虚/)
渥洼水中天馬駒一日一行千里餘郎君磊砢亦如此
俊才往往為時需去年攜書謁衡岳遥見秋空飛一鶚
大藩諸侯重文章致身忽入芙蓉幕青春奉檄升髙堂
綵衣婉娩秀眉長捧觴攜親為親夀獨騎匹馬行三湘
湘中故人候君至爭採蘋花寄春意定王臺畔煙雨深
楊栁青青巳垂地我尋舊隠東山阿望君不見思如何
江頭春水渺相接日暮碧雲天際多
　　送婁伯髙遊吳(牟獻之/)
桃花水暖清明前長堤栁色青如煙男兒年少重意氣
春風買醉吳江船西湖三月春更好笙歌錦繡神仙島
紫燕樓深翠黛閒碧羅天凈楊花老興亡往事置勿論
千金不惜酬歌尊酒酣莫作後庭曲遊人思斷江南魂
去去知君訪陳迹吴水吴山青歴歴花殘鈿碎舘娃空
春草年年為誰碧君行正樂我為愁白髮送君思舊逰
平生漫浪無似我努力功名須黒頭
　　送周草牕尊師歸廬山太平宫(成廷珪/)
匡廬之山仙所居銀河倒蘸青芙蕖三千里路昔一往
十八社友今何如向來匡君結廬處至今海月懸髙樹
水流花落春復春洞府蒼茫隔雲霧西風瀟瀟吹短衣
賣藥修琴不歸去潯陽潮落海欲枯幾時再得麻姑書
桂風不跨林下虎回仙肯顧盤中魚幸留神物守丹鼎
喜近弟子迎颷車世間信有揚州鶴看汝乗之上寥廓
晴牕須理白雪絃爽氣仍開紫霞閣䄂中寳劍且藏鋒
彭蠡小龍方睡着
　　送華山隠歸西湖(王士熈/)
方士求仙入滄海十二城樓定何在金銅移盤露滿天
琪樹離離人不採軒轅髙拱聖明居羣仙真人左右趨
青牛谷口迎紫氣白鶴洞中傳素書珊珊鳴佩星辰逺
寂寂珠庭雲霧虚脩髯如漆古仙子玉林芙蓉染秋水
九閡髙寒不可留歸去西湖種蘭芷山頭宫殿風玲瓏
𤣥猱飛來千尺松閒房誦經鐘磬響石壁題詩苔蘚封
欲向君王乞祠禄安排杖屨來相從
　　送祝丹陽赴武當(楊維楨/)
武當之山上參天上有天帝居其顛隂陽蔽虧藏日月
草樹薈蔚含雲煙六丁開山鑿空翠萬神扶棟飛脩椽
金門眈眈守龍虎玉佩纚纚羅神仙人間塵俗不易到
我常夢想思攀縁嗟君此行非偶然冷風吹至虚皇前
手持御香謁帝所口漱瓊液哦靈篇蒼龜巨蛇出神怪
朱鳯白鶴相後先帝命青童授寳訣谷神不死真𤣥𤣥
却披羽衣謝仙友笑視浮世三千年
　　奉寄翰林鄧侍講(范梈/)
曩承持節江之東騎鯨再上蓬萊宫蓬萊仙人歌白鶴
聲落五湖煙雨中世間爵禄不易致何獨去就如飄風
朝廷禮樂須制作六經隠義資發蒙論思廟堂集耆碩
啓沃寜譲前諸公閉門讀書古都市四輩冠蓋方隆隆
我生生長在窮谷那有文字争人雄謬䝉引喻百僚上
負禄府署慚無功一别十年還有五昔者少壯今成翁
誰知復客七閩下隔二千里來詩筒羸軀頓醒瘴癘惡
賴以慰此心沖沖越王城南浪自白越王城西花正紅
　　贈歐陽羣玉還鄉(歐陽𤣥/)
歐生手持歐公誥欲謁歐鄉玉堂老老子前年勇退歸
自謂京華迹如掃今年抱病萬山中鋒車數來催就道
歐生相遇黄鶴磯我病何由展懷抱名鷹奮翅望霄撑
老驥垂頭齕霜草眼前趨向巳兩途安得瑰辭贈君好
迴鸞到手光五彩坐覺虹蜺貫晴昊國家恩數不易得
文獻子孫當自保瀧岡柏桂少封殖焦陂荷花久枯槁
髙堂集古散四方而我什襲傳家寳
　　寄雪竇寺生書記(印秋海/)
清泉白蘆八月秋寛鞋痩䇿十日逰石牀風冷夜不寐
氷絲繞指白雪流身名杳杳雲間鵠世事紛紛蕉下鹿
雨晴春暖即相尋千尺巖頭看飛瀑
　　有懷梁仲經父(楊奐/)
美人熒熒在何處海濶天低隔雲霧珊瑚零落芙蓉空
咫尺相望迷去路翠輦金輿雙鳳凰風吹環珮聲琅琅
壺觴狼籍事巳徃一目萬里愁茫茫劉郎竟是誰家客
歲晚霜華林葉赤美人熒熒在何處鴨緑江頭江月白
　　神州八景
　　　太液秋風
一鏡拭開秋萬頃碧天倒浸琉璃影寒颷夜巻雪波去
貝闕珠宫黛光冷三千歌棹揺緑烟濕鬟吹墮黄金蟬
琪樹凉颸紅鯉躍衮龍正宴瑶池仙
　　　瓊島春隂
一峯亭亭湧寒玉露華不墮瑶草緑朱樓千尺星漢間
天風吹下笙韶曲萬年枝上槲葉滿小鳳悵悵繞龍管
金根曉御翠華来三十六宫碧雲暖
　　　居庸疊翠
斷崖萬仞如削鐵鳥飛不度山石裂嵳峩老樹無碧柯
六月太隂飛急雪寒沙茫茫出闗道駱駞夜吼黄(缺/)
征鴻一聲起長空風吹草低山月小
　　　金䑓夕照
危坡十二青雲梯老樹偃伏猶躬圭長裾巳曳星辰去
殘陽猶掛盧溝西召南二百年宗社一日黄金重天下
精躔寳氣夜不收又見斷霞明朔野
　　　盧溝曉月
長橋彎彎眠海鯨河水不濺氷崢嶸逺雞數聲燈火杳
殘蟾猶映長庚横道上征車鐸聲急霜花如錢馬鬛濕
忽驚沙際金影揺白鷗飛下黄蘆立
　　　西山積雪
凍雀無聲庭檜響氷花洒簷大如掌平明起視巖壑間
插天瓊瑶一千丈夕陽微漏光嵯峩倚闌更覺爽氣多
雲間落葉有徑否想見樵叟披青蓑
　　　玉泉垂虹
雪波碧擁千崖髙落花㸃㸃浮寒瑤日斜忽有五采氣
飛上太空横作橋古寺殘鐘塔鈴語回首前村猶急雨
輕綃欲剪一幅秋又逐西風過南浦
　　　薊門飛雨
黒雲如鴉漲川谷雷踴電躍風折木半天萬㸃捲海來
森森映窻如銀竹鳳城無數笙歌樓珠簾半捲西山秋
誰知羇客家萬里一燈正擁寒衾愁
　　長短句體
　長短句者古歌辭之類其語峭絶頓挫其音髙下抑
　揚有波瀾開合之勢流動變化莫測其涯涘今取麗
　而不浮竒而不僻怪而不俚參差而不亂者列之篇
　中
　　長風沙(掲奚斯/)
長風沙風沙不斷行人嗟行人嗟奈君何南風正髙北
風起大船初灣小船喜移船更近大船頭不獨風沙夜
可憂但祝行人好心事長江何處是安流茅屋參差數
株栁平時尚置官軍守青裙老嫗詫鮮魚白髮殘兵賣
私酒魚賤可買酒可沽他人心事知何如
　　居庸闗(陳孚/)
車稜稜石确确車聲彭彭鬬石角馬蹄蹴石石欲落不
知何年鬼斧鑿僅與青天通一握上有藤束萬仞之崖
下有泉噴千丈之壑太行羊腸蜀劍閣身熱頭痛縣度
索一夫當闗萬夫却未必有此竒巘崿吾皇神聖混地
絡烽火不紅停夜柝但有地險今猶昨我扶痩笻立倦
脚欲扣往事雲漠漠平沙風起鳴凍雀
　　别離情(貫雲石/)
吁别離之苦兮蒼梧之野春草青黄陵廟前春水生日
暮湘裙動輕翠脩竹亭亭染紅淚又聞垓下虞姬泣斗
帳初驚楚歌畢佳人閣淚棄英雄劒血不銷原草碧何
物謂之别離情肝腸剥剥如銅聲不如斫其竹剪其草
免使人生為情老
　　送趙履道虞叔常還江右(掲奚斯/)
趙子我同里虞郎我同年手折武昌栁送上西江船買
魚沽酒燒荻鞭夜下西塞寒山前西塞山碧如苔君今
去幾時來東風花開春水漲待君黄鶴磯頭望君庾公
樓上
　　出門别親友(陳孚/)
停君漢水浮鴨之翠杓聽我嶧山栖鸞之緑桐男兒拂
衣出門去龍泉三尺光如虹君不見磻溪鶴髮釣魚者
偶擲漁竿來牧野白旄麾開炮烙烟桓圭朱芾侯青社
又不見南陽卧龍人不識一朝佐漢坐狠石羽扇輕搖
蛇鳥驚火精燄燄天西極旗亭四月栁如藍紫騮嘶風
黄金驂豈無扣牛歌亦有捫蝨談天生巉岩崒嵂骨蒿
萊槁死誰能甘我欲登泰山扶笻款天闗東溟若木如
可攀手弄日月青雲間我欲渡黄河赤脚凌秋波水仙
樓閣銀嵯峩徑叱海若笞蛟鼉停君翠杓聽我緑桐真
人開天六合同風騶虞鳯凰飛舞鎬宫有線五色獻于
重瞳補舜衣裳山龍華蟲虎豹九闗兮不可以達吾則
脫冠歸來兮丹丘之青峯長揖二三子目送西征鴻
　　陳雲岫愛騎驢(真山民/)
君不學少陵騎驢京華春一生旅食長悲辛又不學浪
仙騎驢長安市凄涼落葉秋風裏却學雪中騎驢孟浩
然冷濕銀鐙敲吟鞭梅花溪上日來往身迹懶散人中
仙有時清霜松下路松風蕭蕭驢耳𥪡據鞍傲兀四無
人牧子騎牛相爾汝勸君但騎驢行路稳姑徐徐九折
畏途鞭快馬年來曾覆幾人車
　　送人之四明效掲翰林長短句(金本仁/)
百官山髙嵯峩梁湖渡藏黿鼉鄉巫昔日迎婆娑中郎
八字題曹娥君今甬東去正向江頭過船頭滿載上虞
酒船尾聽唱明州歌明州三佛地昔者我曾去記得舟
人説鄉語烏橵飯箬魚羮阿婆燒火新婦烹有錢我亦
買漁具築室海陽依汝住
　　贈别(張子素/)
送君一出江之湄為君一典身上衣臨風沽酒與君飲
欲别不别心依依笻榰八尺兩芒屨倐忽歸來倐忽去
輕帆閃閃不可留極目青山渺烟樹今日與君盟白鷗
明日與君風馬牛人生得喪何草草秋月春花為誰好
江湖漂泊真可憐我幸少年君巳老君巳老可奈何故
山石室髙嵯峩何如歸來耕釣老其下日日聽我春風
歌
　　贈友人(鄧牧心/)
我在越君在吳攜書邀我遊西湖我還吳君適越遥憶
三江共明月明月可望佳人參差與君攜手西湖上相
思空誦停雲詩知君去掃嚴陵墓祗把清尊酹黄土浮
雲茫茫江水深感慨何勞弔今古孤山山下見陳實連
騎東來踏春色湖邊千樹花正繁莫待東風吹雪白有
酒如澠有肉如陵鼓趙瑟彈秦箏與君長醉不用醒何
必千秋萬歲名
　　贈天台潘秋崖山人(戴帥初/)
老潘雙眸如紺珠帯以秋陽朝露之清腴山形水態出
沒千百變經君指顧不得藏錙銖我昔少年好狂走風
飱雨沐逐逐忘朝晡至今卧遊想其處但覺雲濤烟嶂
千里行須㬰匡廬春風鍾阜雲彭郎之磯大小飛來孤
秦淮震澤洞庭野峨眉縹緲南接五嶺東蒼梧歸來把
鋤剡山下一竿釣月賀家湖籠鷹櫪馬困羈束每逢風
鳴草動驚號呼聞君談論到骨髓寒衣振迅恨不六翮
生形軀尋牛卜龍古亦有君家子孫三葉傳青烏人言
河流可移山可鑿秦皇漢武巳類愚公愚相看徘徊山
南山北一百里勝處忽然開酒壺問渠劉伶一童一鍤
欲何用且可從我日日醉倒黄公壚
　　方寸鐵為鐫字盧仲章賦(董良用/)
方寸鐵百錬鋼吹毛劍鋒秋水光鐫勒妙擬郚竹房倒
薤文連環鈕通侯纍纍懸肘後伏龜趺蟠螭首頌徳紀
功垂不朽鐵名巳著霜滿顱復得鐵業傳二雛勿劖元
祐黨勿刻詅癡符何如往補石經缺萬古六書存楷模
天下英髦知所趨伊誰之力丹丘盧
　　醉歌贈卜者陸華之(丁復/)
雲心子陸農師之子孫老來賣卜錢塘門搜𤣥抉微擘
混淪進退五緯扶兩輪皥父及芒兒束手就律吕不敢
差毫分前身定是張博望老樹倒騎上昆侖投杼機上
女飲牛河畔人與之細説天地根却來人世三千歲君
平骨朽呼不聞功名冨貴無足云祗談禍福開盲昏得
錢沽酒和天呑赤城有狂客十年江海看浪翻歸來黄
塵中拭目驚見君扺掌一長笑各拂頭上巾昔時緑髮
滴可染祗今雪繭繅吳盆少者忽巳老長者不復存政
須日日醉倒湖邊尊尊已倒還再沽不愁黄金盡但恐
清旦無舉手招羲和低頭喚天吳勸爾勿東逝止爾毋
西徂西徂不可止東逝無窮巳囑付酒家兒明當復來
此
　　寄友(端景元/)
烟蒼蒼濤茫茫洞庭杳杳天一方上有七十二朶之青
芙蓉下有三萬六千頃之白銀漿中有美人兮佩服金
鴛鴦乗龍車鳴月璫天風吹我登其堂飲我以金莖八
月之沆瀣視我以崑丘五色之琳瑯浣爾精滌爾腸洒
然心地生清涼非獨我以眇四極輕八荒抑且可以老
萬古凋三光乆不見兮空慨慷乆不見兮空慨慷
　　梁貢父學士江行阻風圗(鄧文原/)
匡廬枕長江彭蠡居上㳺我㓜不識風濤怒但喜青山
綿亘急櫓鳴中流老來行道増百憂山有虎兕水次多
蛟虯梁公示我江上圖空齋颯爽回髙秋想見飛㢘簸
蕩驅陽侯雷鼓動地萬貔貅連檣十日不得發何異駿
馬伏櫪鷹在鞲行人徼福古祠下潔觴置酒㫖且柔小
姑倚絶岸彭郎渺孤洲脈脈闗情隔烟水不如天孫絶
漢從牽牛明發風止江鏡浄楚天無際來棹謳回首繫
舟處惟有參差煙樹飛鳬鷗世事翻覆那有定人生憂
樂誰為謀慨彼東逝川白日不得須㬰留濯滄浪委浮
休買田結屋山之幽擷芳釣鮮亦足樂安用髙門列鼎
冠蓋誇鳴騶
　　岳陽樓(張經/)
　　　巴陵形勝甲天下郡治西南有樓曰岳陽盡得
　　　巴陵之勝至元丙戌余以監察御史按臨長沙
　　　道出巴陵凡一往返不暇一登甲午夏備員湖
　　　北憲司分司于辰始得以酬平昔之志噫湖山
　　　如此造物者何其靳耶因留數語以志歲月云
洞庭一水七百里烟朝月夕皆經過豈知斜陽萬里更
有一佳處君山十二盤青螺乾坤有此樓萬古髙嵯峩
憶昨長江咫尺限南北風霜畫本一日千摩挲今朝快
一登恍若驅沈疴生平所羡鑑湖請乃今更覺君恩多
湘靈也自知我至時令白鳥來婆娑鐵笛紫荆曲春草
黄陵歌江山一醉謾不省悲風落日生白波愛山愛水
亦非癖奈此日月如飛梭彭蠡銀山堆碧海青銅磨(缺/)
昌雲間嘆黄鶴采石天外愁青蛾詩家割據幾(缺/)
氣發泄天不訶扁舟歸來月一蓑仙槎巳候三山阿吾
欲乗興觀銀河
　　雲林歌為貢供奉作(范梈/)
朝望宣城夕企雲林掃花釣月清我閒心城東之山倚
天碧手捫南斗近咫尺幽人築堂面山坐絶似謝公故
時宅謝公今何在蒼苔翳行跡調笑誦新詩流水照白
石看水作明鏡年光静來往夜深敬亭雨坐見南湖長
清風被長阪鳥度菱葭響雲之林兮不可攀中有青猿
白鶴相盤桓林之雲兮不可縛時來宿我青檐端昻藏
老仙人把劍卧山側憶在中華時相逢髩未白問之不
笑亦不言阿家中子瀛洲客却起遺我寳字書依稀攝
精錬魂魄相期後天無極年共爾守之合自然專氣還
得同飛仙未登雲林堂試作雲林歌嗟我久客意衰邁
雲林雲林奈爾何
　　望瀛海一首送危太樸之四明兼簡㢘訪鄧使君
　　　翰林袁侍講
危君英妙年獨往志千載天馬出名駒空行見風采昨
日銜書到空谷甚欲留之不能待九月開帆指四明要
逐髙秋望瀛海海水上接天漫漫世人不知此别難當
君夷猶碧嶼日是我對月永夕猿狖啼青巒江樹葉飛
天雨霜江上吳歈思斷腸窈窕徐家兒與女都望蓬萊
如故鄉君行却向三山望雲霧軒窻六鰲上東方雖樂
不可以久留歸獻仙公白雲唱西過錢塘遇順風為拜
湖南持斧翁㑹稽學士卧雲島朱絃流水鳴孤桐道我
寄語莫匆匆送君有情亦如海海水有盡别意終無窮
　　贈别清夫還吳
新雨不作泥鈎輈樹上啼征夫懷逺路家在太湖西别
家今幾度楊栁江邊樹念鄉車輪下漸是中年路萬事
中年尚可期人生且莫長别離長别離向何方九江落
花清浦香王睢班班鳬乳黄南望不見三髙堂奈此遊
子思故鄉我家諸公濟時早功成身退合天道當時未
必知者賢挽不回之卧烟島後來閲盡虧成事始識從
之去時好我不能赤手縛虹蜺又不能委身同草木生
逢堯舜世肯受泥塗辱昨者誤奮龍門雷蝘蜓嘲之自
云足憂來舉觴酹白日惟有皇天照空谷張公子吴江
生我有千載意不羨身後名為君冩作贈行曲曲中鏗
戛難為明君行不聽我意不平明日買船櫂秋聲亦欲
東下窺蓬瀛飄然如去白玉京須卿禹穴來相迎相迎
未見須相待客行雖遲心不改
　　送戴和甫歸越州(虞集/)
戴先生日飲五斗醉不得再飲一石不肯眠昨從桃源
來兩袖攜風煙長安市上小兒女拍手攔道呼神仙馬
如遊龍花如雨蹴踏春秋作朝暮東方不作窻間戲上
帝還令海邊去海邊玉虹夜不收貝宫珠闕皆蛟虬芝
田玉樹久相待天上老仙那肯留戴先生鑑湖之水三
千丈不可以鑑可以醸明朝亦脱錦袍去與爾酣歌釣
船上
　　送海東之下第
海東之兄弟二人如鳳凰胷臆羽翮皆文章九年三入
天門翔伯沖天季驚人一日四海皆知名東之之文五
色雲見者眩晃生眵昏(缺/)　　　　　若耳不聞二人
得之喜未足云東之不愠乃可尊束書(缺/)　歸見親君
子之樂樂最真君不見匡廬之山􁫺崒而嵯峩左界豫
章諸川匯為蠡鄱其隂浩浩千源導岷經潛沱山氣束
鬱不得去上衝為紫蓋直與天相摩為雲覆八極為雨
漲九河海東之子能觀山以成德其進蓋未易量也偶
爾小屈奈爾何
　　送素庵劉總管歸(黄清老/)
當年繡斧出九天倐如白雲下長川千峯收雨作秋色
至今梧竹吟寒泉熈臺重來又三載干將出匣光不改
氷漿盡貯明月秋風露冥冥接滄海海空迢迢行玉麟
霜影蕩漾龍蛇驚石田歸來紫芝好䇿馬更入南山青
漁陽歌兩歧何如陽春生物物不知魯人頌泮水何如
絃歌一千里昆也虎渡河寛也蒲作鞭何如樵溪九曲
落葉静平舖緑水栽紅蓮紫微殿前列藩輔華蓋蒼蒼
五星聚䕫龍䠥􁋧天一方蟋蟀吟秋桂枝暮蓬萊楓葉
昨夜秋璚樓夢覺題金甌銀河横空白鸞去安得追逐
鈞天遊
　　留别金門知巳(李泂/)
　　　我本山人素志丘壑獲歸名山為願畢矣爰以
　　　四月十一日離京師是夜抵潞陽慨然賦詩遥
　　　慰匡廬隠者并似金門諸公為一噱云
野馬脱羈鞅倐疑天地寛臨風一長鳴風吹散入青冥
間頗如魯仲連蹈海不復還又如安期生長留一舄令
人看江南浩蕩忽如海落日照耀浮雲闗既不能低眉
伏氣摧心顔詭遇特達驚冥頑又不能抱書挟䇿千萬
乗調笑日月相迴盤匡廬迢迢接仙山仙翁泛若秋雲
閒長松之隂引孤鶴望我不見空長嘆采鉛天地津飲
緑桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑難人間之樂兮誠不足恃何
如歸卧棲岩巒棲岩巒卧岩穴夜半天風吹酒醒猶有
西溪萬年月
　　漢陽郎官湖
仙翁薄暮醉酒歸杖藜迷却髙陽池清風吹花緑隂倒
我笑謂是秋雲移還乗貫月槎夜過郎官湖峥嶸星斗
入江漢蕩漾槎影如鯨魚九華之真人邀我倒玉壺麒
麟擘脯供行厨依稀仙樂在空際碧山四映寒蟾孤舉
酒酌寒蟾明月下飲姮娥俱霓裳拂雲錦萬荷露㵼瓊
瑶巵麾幢晻靄羅烟空乃有三皇所授之玉童風前飄
飄曳廣帶對立十二秋芙蓉清香九曲銀河通真人緑
髮披春風錦袍玉雪照天地口説姓氏安南公是公多
逸氣畧與古昔賢豪同時能掃月色延我石室烟蘿中
又言昔同張謂所遊地長笑一覆丹霞鍾風吹仙樂度
溪去我亦醉卧香爐峯
　　金山(潘景良/)
嵌岩穹窿屹立乎江中崩湍下瞰不見底巨石崛起髙
摩空混沌破來到今幾萬歲雄竒秀麗胡為乎此山兮
獨鍾長江西來一萬里當空削出金芙蓉上有金仙居
下有馮夷宫寳坊櫛比列霄漢塔影倒置驚魚龍有時
洪鐘咽煙響潮音屬和驅羣聾鳥飛竞力不得到我嘗
拏舟一抵其雲峯攝衣歩樓閣矯首觀無窮齊州九㸃
落眼底岷峩西望蒼溟濛忽聞長風破巨浪芥蔕一洗
平生胷山僧喜殊常握手何從容盃擎陸羽水茶泛玉
川風鶴菴散仙恒齋老翁把臂大笑聲融融天風吹袂
欲輕舉白雲縹緲知何從不知海外之三山羣仙之樂
與此將異而或同迄今别去五六載我舟又復來掀篷
山靈偃蹇我踞傲塵懷汩沒不得追前蹤風帆一笑金
山過山頭落日飛冥鴻
　　太山髙一首上王尚書(納新/)
太山髙不知其幾千丈兮但見衡恒嵩華何其低膚寸
之雲雨天下東西南北三十七萬八千里内無枯畦吾
儕小人重報本春至三月下澣之八日幼壯老稚相扶
攜五步一稽首十步一頓顙蠟光檀氣壓衢路帝徳浩
蕩無端倪帝曰嗟下民何以厚汝禔我有香案吏置之
黄金閨前期一日逺賚汝下與有宋十一葉天子蘇遺
黎胷中七百里雲夢筆端一萬丈虹霓臂間六鈞弓指
下十萬鼙囊中書萬巻坐上賦十題朝聞擢英上蟾蜍
暮見賜食烹駃騠蒼苔紅藥省中宿花底栁邊歸路迷
上坡直作威鳯鳴騎馬不敢寒鷄栖緑蓑青笠忽夢江
海去便欲畢命依鳬鷖一朝喚起作邊帥黄河以北兒
女皆驚啼載筆九天上判花雙禁西夕闈拜青瑣金殿
執牙箆銓衡百里(缺/)文印九州提此皆東坡六一間闗
所僅得老馬歴遍無留蹄不羡百官班迎入東閣不羡
十里列炬行沙堤千羡萬羡越中千嵓與萬壑雲門寺
外若耶溪丈夫東來不用髙牙千騎殺風景只在古錦
詩嚢消一奚蓬萊閣上三大字意氣欲與羲獻父子相
攀躋元才子龎將軍二人名字不相齊一公文字照今
古一公武烈傳髦齯皆不如王尚書詩隨賈客過南海
箭壓飛將驚豳蹊但令千歲眉夀無與害世間冨貴(缺/)
塵泥
　　丹山髙夀陳本堂(戴時芳/)
　　　太學博士本翁先生降神華旦六月望前二日
　　　也雪溪亭長戴某賦丹山髙
丹山髙哉維石巖巖兮卓然䇄立上摩杳靄之蒼空赤
水西來走其下是為四明洞天兮石窻面面光與日月
星辰通上有蟠桃三千歲下有玉樓十二重瓊芝瑶草
不知其名兮蒼虬𤣥鹿羅洞府中有仙翁擾白龍方瞳
耿耿射日月笻九節兮冠芙蓉當年曽朝天帝所六月
火雲導祝融帝憐下土焦槁曰汝往哉少試霖雨功於
是㵼騘瓢於帝鄉神臯之地兮麾叱列缺鞭豐隆既而
桑田變滄海往往才大者亦難為用兮神功始收斂於
雲蹤但見丹崖仙筆照今古夜半碧鷄啼動扶桑紅我
翁掀髯奮長笑起踏斗杓呼天風王母驂鸞下瑶闕廣
成跨鶴來崆峒少君歸從赤城北長君來自金華東金
華赤城搃是神仙客引領翩翩羣從夀我翁我翁今年
開九袠精神矍鑠氣如虹擁書百城縱麾指又何羡乎
後車之載非羆熊回頭舊京二十載春夢阿婆一笑中
見謂全身保明哲又何遜乎子房之遊從赤松冨貴威
武不可以茍屈兮自非仙風道骨有真趣冝許我輩雞
犬長相從比之丹山髙節世所少嗟我欲説安得廬山
髙哉巨筆如歐公
　　黄鶴樓(陳孚/)
嶫嶫乎黄鶴之樓兮突起乎天之東南吾不知其幾百
尺兮踞石磴而仰望眩金碧之眈眈手捫星漢如可近
但見天颷吹髮寒鬖鬖瞿塘三峡之波濤洶湧訇擊而
下兮雷聲怒撼千江潭忽繞城以北匯浄若萬頃之青
藍楚山數㸃鸞驚蛟躍兮碧影倒浸乎煙嵐殘霞似落
未落兮蒲獵獵以風偃栁依依以露含武昌亭臺一十
萬瓦光參差浮楩楠下視十二之衢兮袨服士女東西
行者藐蠕(缺/)之吳蠶黄鶴之仙人霓冠青瑶簪御絳旌
于列缺倒景兮偶見我以大笑欲駐我征驂攀東溟之
博羅曜折西極之優鉢曇飲我以葡萄鴨頭之緑兮侑
以洞庭之蒼柑洞庭帝子鼔軒轅之瑟兮舞干戚而撞
宫凾白也挟赤鯨以旁睨崔顥怩縮而不敢以談浩浩
乎萬丈之氣兮長虹横空夭矯而方酣下蟠黄之輿上
斡𤣥之堪安得挽招揺以酌元氣兮妙太極而函三慨
彼在昔如焚如惔陶司馬之狂悖庾大令之貪惏鸚鵡
之洲何罪而戮赤壁之磯何功而戡吾豈若二三子斲
崑崙之璞兮輕蹈夫太阿之鐔飛來兮黄鶴跨汝從兮
彭耼
　　書李伯時九歌圖後(吳澂/)
李家畫手入神品楚賢流風清凛凛誰遣巫咸呌帝閽
為招江上歸來魂音紛紛音紛紛柱髙辰逺聰不聞扶
桑初暾海横雲一妃淚洒重華墳司命播物泥在鈞洪
纎厚薄無齊匀公無渡公無渡衝風起螭黿怒夜猿啾
啾天欲雨天欲雨迷歸路歲晏山中採蘭杜靈脩顧顧
復去莫怨瑶臺神女妬坎坎鼓進芳醑恥作蠻巫小腰
舞千年往事今如新摩挲舊畫空愴神騰身輕舉一回
首楚天萬里江湖春
　　韓節婦(彭宷/)
巴陵郡西江水渾赤沙黄壤東南奔邇來湜湜已百載
中有婉孌之忠魂當時郡有賈氏婦志節凛凜摩乾坤
家亡國破身縶義不辱乃是韓魏國忠獻五世之曾孫
臨平湖開石封發五陵氣盡天房昏鐵馬三百萬北來
正噋噋連城破竹勢迎刃牽羊繫頸投冠解綬乞伏竄
匿俱紛紛不意弱草中見此松柏根讀書不如曹大家
事夫却似桓少君君臣大義本與夫婦一慷慨萬古保
貞操視死生朝夕不啻富貴如浮雲恨不生為男横戈
赴三軍棲棲臨絶音耿耿昭人文練裳縱横四百字上
陳祖宗創業有至道下斥奸邪誤國偷生存吾辭既畢
分巳盡精衛何苦猶銜寃想當捐珮入不測幽光上浮
白日馭隂魄下塞珠宫門湘靈鼓瑟宓妃泣馮夷長嘯
羣龍翻至今誦其詩感其事令人浩氣填胷那可捫或
者疑之不能成人善為其見夢於人不若效靈史氏為
可敦嗚呼世無歐陽公斷臂之婦終無聞可以愧賣降
表貞節薄俗誰能譏兔園我願然犀取靈封以厦屋旌
以石表雙髙蹲奏之大庭布天下激厲臣子皆忠淳可
以植三綱正人倫為余有不信請視曹娥墳
　　餘姚海堤為判官葉敬常賦(楊維楨/)
天吳蜚精衛啼娥江之北蛟門之西大禹東來朝㑹稽
九河一䟽錫元圭寥寥三千載桑田變滄海洚水日横
流我思訴真宰相門子葉大夫莅政三月初海如瓠子
決灔澦趨江濤黒浪相呑屠元光白馬有祭璧羽山黄
熊無玉書蛟眼射赤日蜑民不寜居葉大夫海砥柱驅
兔鞭運神斧五丁一力萬夫一語新甫取柏崑山取石
金錐築土首鎖陽侯之咽脚踏支祁之股玉䋲永奠三
萬六千尺陳公堤白公渠無足數君不見石人夜語魯
巳仙河伯血面上訴天葉大夫迴狂瀾障百川海不波
石不穿河清海晏三千年
　　賦海涉
海風吹沙潮欲來青蝦亂跳凝紫苔初疑長劍斫出老
蛟血又疑霹靂擊破妖龍胎蟹湯微泣瑪瑙髓蜀錦亂
把并刀裁紅氷嚼碎齒不冷丹霞入腹鳴饑雷坐令海
水化作葡萄醅我當大嚼一飲三百盃
　元詩體要巻三
欽定四庫全書
　元詩體要巻四　　　　　明　宋公傳　編
　　雜古體
　此體非騷非樂府其辭激切含規諷意有感人者亦
　古歌辭之類今凖郭茂倩樂府集雜歌辭例編置長
　短句之後以别古今體裁之變庶幾無滄海遺珠之
　歎云
　　楚人弓(陸宅之/)
楚人弓懸兩石五十萬矢陷强敵絳人弓箭二隻長歌
入闗成偉績多箭不如少箭力制敵若在弓矢間鳴條
牧野髙於山
　　國馬足
國馬足吉行五十轡如沃天馬足一日千里更神速國
馬天閑飽芻粟太行鹽車天馬哭
　　母提刀(僕固懐㤙欲叛其/母止之  萬權)
母提刀泣且教臣當死忠子當死孝天王待汝恩不薄
食邑大寜頒紫誥兩虎爭百獸咲我欲為國除殘暴刳
爾心謝三軍斷爾頭告七廟嗚呼賊子何煩老吾老
　　瓶有粟(李孝光/)
　　　友人張子約名其齋顔樂予見而訊之則曰吾
　　　姑以自名吾烏知所謂顔子淵彼固不自知而
　　　孔子知之吾又烏知吾之樂凡吾所為自名亦
　　　以待夫吾知者爾予於是為之作瓶有粟
瓶有粟兮孰云吾瘦居有宫兮孰笑吾陋御冬有褐兮
又焉用夫文繡人予哀兮予不知入事父與母兮出從
仲尼謂蠨蛸兮無罥我戸吾歗歌兮其下
　　沂有梁
沂有梁兮維鯉維魴沂之兩厓兮有棗樹桑居沂之人
兮寛裕而善良古之人古之人兮翺翔余其歸老兮沂
之南東
　　擇木
　　　孔子去衛歎曰鳥能擇木木豈能擇鳥乎予將
　　　去楚而適呉越竊有感於斯言故作擇木
提提兮飛鳥翔而集兮于木塲有委粟兮而予之不欲
樊則有棘兮非予之樂鷙則不仁曾莫予毒又集于陵
毋墜于矰豈不知兮有命嗟今之人兮不仁
　　東里
葛之漫漫毋敗我垣河水之清毋齧我稻田予甚勞苦
彼黔不知予將遂歸其畬其菑東里之老聞予言而嘻
予曰歸哉
　　有樊
有樊有樊樹予以蓀胡不蕭艾蕭艾寔繁彼繁胡治刈
而為芻嗟人有邑曾不是圗匪予蓀之病予聞有命
　　歸來
有悸孺子衣之狐裘匪予之病予以為仇既撰予杖升
望于丘江不可涉夕具予舟
　　桐江
朝取鱣與鮪莫取魴與鱮賦民無令困革盡毛安處我
欲言之大將軍大將軍不見省奈何減民田租將軍出
乘大馬入乘髙車
　　滁水
滁水兮滔滔其坎兮有蛟謂子兮無濟遂濟兮無匏使
予兮心怓其幽兮有虎啄害人兮不吐謂子兮無斧又
無兮强弩曾是兮弗顧獨奈何兮而逢其怒
　　隴頭水(周到坡/)
隴頭水嗚咽鳴行人聴斷腸聲隴頭水鳴嗚咽行人淚
眼中血山月薄塞雲低行人到此心傷悲世間萬水東
流去隴水分流獨向西
　　江橋樹(阮魯瞻/)
江橋樹荏苒年華暮迎得行人來送得行人去落葉成
秋風行人在何處
　　次韻(鄧彧之/)
江橋樹日日斜陽暮春風吹落花半隨流水去花落有
盡時水流無盡處
　　悲寒風(張翥/)
夜漫漫風凛凛嚴霜下寒更甚狐鳴鬼嘯有今夕倉卒
劍㦸生髙枕神光墮地摧白虹嗚呃英䧺淚空飲
　　一馬圗(貢師泰/)
鐵喙騧連錢騘何年墮影江水中蒲梢西來八尺龍天
閑十二為爾空五花雲錦吹東風
　　言體
　託物興喻辭多引用而復斷以已意若揚子法言莊
　周寓言宋玉大言皆言也詩家亦有此題今因題得
　詩就詩命體其篇什多有可録者故立言體以備觀
　者之采擇云
　　寓言(徐甫/)
苦樂有𡨕定結髪與君婚中道棄我去白馬駕華軒燕
趙足佳麗呉楚多嬋媛妾自守空房蠨蛸網妾門妾身
當自愛敢謂君少㤙
　　雜言(林清源/)
大樸本淳黙結繩已多端書契起百偽千載不復旋大
道日已降支離競各言安得萬喙寂俗厚如古先仍當
廢簡牒置我六籍前
禮樂設空器詩書無全經仲尼既已矣沮溺不耦耕誰
能笑庖犧今亦無負苓我欲觀馬圗黄河清未清
東家陶苦窳適市日十千西家琢瑚璉待賈二十年材
輕信易售器重良自憐世事每如此古今無不然
吾嘗觀四時亦復悲草木秋風落人間百卉不敢緑豈
無岩谷英粲粲若松菊但得根本堅自然耐幽獨
　　春日雜言(揭奚斯/)
日月朝朝新何物能獨乆常恐天與地變化忽已朽東
風闖然來茫茫浩無首起視桃李樹睒豔一非舊如何
揚子雲冺黙空自守
朝出城西門孤墳何穹窿䧺狐竄其西脩蛇出其東云
昔有狂士七尺材且䧺平生無所頼屠狗涉春冬一朝
際風塵身貴位益崇死生好惡間咄唶生秋風氣驕日
慿陵家國兩蒿蓬子孫分散盡空有牛羊蹤
羃歴楊栁枝䝉茸春草齊夭夭誰家婦采桑臨路岐零
露霑其裳蛛絲罥其衣樹髙身苦弱蠶饑行復遲辛苦
事姑嫜宿昔减容輝見者皆嘆息此心知獨誰良人日
暮至醉問爾何為
啁啁田間雀啄啄常不給春水日巳深網羅復相及既
無養生具日夕湯火急多謝雲間禽無為自覊縶
祝融九千丈瀟湘地底流洶湧洞庭野崩騰江漢秋上
有飛仙人身披紫雲裘昔者常相遇渺若乘丹丘同歌
黄鶴渚共醉岳陽樓思之忽不見獨立悵悠悠
我有琅玕草欲贈江東客出門道路長巻袂空歎息靈
苖世所尚良士余所惜神仙無千年耿耿誰復識
五嵗能讀書十嵗能賦詩十五事逺遊三十無所為既
乖俯仰責復為隣里欺生計日已踈世態多瑕疵煌煌
金張門徒𨽻皆光輝日晏賔客集軒車如風馳一笑擲
千金片言委黄泥齊生獨抱瑟來徃空逶迤
　　齋居雜言(何榮祖/)
名教無窮樂真知在暮年中庸萬事畢太極一心全世
事頻觀易人情靜看天興來時有句率爾亦飄然
　　續絃言(楊維楨/)
麟角煑為膠續絃絃在弓丁寜弦上箭莫射孤飛鴻
　　買妾言
買妾千黄金許身不許心使君聞有婦夜夜白頭吟
　　詞體
　感觸事物託於文章謂之辭若燕射辭士冠禮祝辭
　皆古辭也秋風辭白紵辭皆樂府辭也今名雖同而
　詞則異但因其題而備其體云爾
　　去婦詞(揭奚斯/)
　　　江東有一士子留都下三年適娶一貴人女為
　　　妻乆乃知其已有妻子矣一夕逃去因托去婦
　　　為之詩非徒欲傳其事抑以示風戒云爾
輕合鮮義終茍容希禮遇逺結萬里昏多為才名誤始
與君結好不知君有婦有女嫁他人俱懷託遲暮青青
墻下草生死墻下路姢姢道傍花零落無處所女子失
其身何以保貞素既乖百年意百年誰能度對鏡空悲
唶中心良難訴浮萍難為託一本無兩附棄舊屬新歡
新歡漸成故寜當中路折莫被他人去寧老阿母傍不
受他人妬騰身出房闥兩絶無復顧所願嫁他人甘心
西山樹
　　去婦詞(趙半閒/)
　　　里有孀婦子不檢而無室既疾病乃亟為娶且
　　　命之曰為汝娶為宗祀計也未幾死而子竟違
　　　母言尋出其婦婦以衰麻在身義不得去被迫
　　　逐不可留因為詩以寫懐
落葉不返柯去婦無歸年斂袂出故幃獨影心悽然君
心紙鳶飛萬里難拘牽妾如鬢邉花未衰先棄捐憶昔
初嫁君姑病在床前嵗月能幾何衰麻奉姑筵妾今辭
門去撫棺淚如泉九原㑹有知當為去婦憐
　　毛女詞(楊維楨/)
海腥風吹腐龍華隂毛竹藏雙魚(叶/濃)宫中雨露不可食
啖松啖栢留春容乘彤雲挾紅霧十二峯頭度朝暮衣
沐雨鬟櫛風槲葉楚楚山華紅秦宫舊鏡掩明月咸陽
目送雙飛鴻
　　彭郎詞
番之湖兮雲水杳萬頃晴波淨如掃相逢漁子問二姑
大姑不如小姑好小姑昨夜巧粧束新月半痕玉梳小
彭郎欲娶無良媒飛向廬山尋五老五老頽然不肯起
彭郎怒踢香爐倒彭郎彭郎歸去來陶令門前烟樹曉
　　龍王嫁女詞
　　　海中有大小龍拔水而飛雷車挾之以行者海
　　　老謂之龍王嫁女故賦此詞補龍姑樂府
小龍啼春大龍惱海田雨落成砂砲天呉擘山作海道
鱗車魚馬紛來到鳴鞘聲隠珮鏘琅瓊姬玉女桃花粧
貝宫夫人笄十八新嫁南山白石郎西來態盈慶春壻
結子蟠桃不論嵗秋深寄字湖龍姑蘭香廟下一雙魚
　　古促促詞(張翥/)
促促何促促丈夫生兒美如玉長成逰蕩不思歸令我
隻身守空屋不願汝學班定逺不願汝學馬相如定逺
生不入玉闗相如死不還成都但如塞翁父子長相保
得馬失馬何足道又如龎公携家隠鹿門遺安遺危俱
不論貴而衣貂不如貧而緼枲離而食肉不如聚而飲
水身雖促促心得寛為汝白頭屋中死
　　征夫詞(鎦祁/)
頑雲漠漠秋天黑冷雨瀟瀟和雪滴途中騎士衣裳單
半夜銜枚赴靈壁中州近嵗雨雪多只因戎馬窺黄河
將軍錦帳衣千襲馬上揮鞭傳令急但令飽煖度朝夕
一死沙塲吾不惜九重日望凱歌歸安知中路行逶迤
願將舞女纒頭錦添作征人身上衣
　　征婦詞
青燈熒熒照空壁綺忩月上莎雞泣良人塞上逺從軍
獨妾深閨長太息憶初癡小嫁君時謂君不晚擁旌麾
如何十載尚輿𨽻東屯西戍長奔馳秋風戎馬臨闗路
千里持矛闗上去公家事急將令嚴兒女私情那得顧
恨妾不為金鞞靫在君腰下隨風埃恨妾不為龍泉劍
在君手内飛光燄慕君不得逐君行翠袖斑斕空血染
君不見重瞳鳯駕㳺九疑蒼梧望斷猶不歸况今沙塲征
戰地千人同去幾人回君回不回俱未見妾心如石那可轉
　　秋胡妻詞(王餘慶/)
桑顛日射黄金枝桑間美人白玉肌採桑盈筐郎未歸
東風吹涙濕羅衣郎未歸在逺道妾尚少兮親已老郎
心如蘖妾如丹富貴應須到家早採桑待露晞養蠶圗
得絲生男且富貴甘㫖當及時千金却為一笑資倚閭
日暮無窮悲願嫁反哺烏不忍見秋胡
　　文瑞圖(揭奚斯/)
　　　常徳之龍陽居多蜀士祠事梓潼君甚嚴祠前
　　　有池曰景星凡蓮花葉並蒂則居人登第好事
　　　者寫以為圖邀余賦此
蓮花復蓮葉並蒂更連莖並葉已不見三花兩花更有
情如何與人作嘉瑞偏向龍陽水底生龍陽家事梓潼
君花花葉葉梓潼神好在龍陽士汝但讀書更(缺/)
花為葉汝莫論
　　和東坡四時詞(劉詵/)
燕子輕寒生院落佳人自巻猩紅幕樓頭風細墮楊花
簾下日長添繡蕚纈紋酒暈透瓊肌雙陸初嬴笑問誰
閒綰同心當户立不知花影滿春衣
幕波㣲皺迴廊永酒闌手枕珊瑚冷槐影横堦午簟凉
榴花滿地風簾靜梅酸未試意先顰倦拂琵琶撥未勻
紈扇半閒氷盌凍翠禽兩兩下窺人
瓶浸雙頭蓮顆緑畫闌閑却青奴竹㣲凉半下水晶簾
坐看踈螢度髙屋夜靜樓風時動扃隔墻一葉落虚庭
血色鴛羅裁未就月明處處起砧聲
燭暗睡消聞畫角玉盆脂水紅氷薄深户無風繡幄垂
小缾一片梅花落轆轤隔屋聲咿啞雲母香猊暈宿霞
報道巻簾寒霧重午粧纔試翠鈿花
　　宫詞四景(薩都拉/)
玉溝漲暖緑潺潺風細時聞響珮環芳草宫門金鎻合
栁花簾幕玉鈎閑夢回繡枕聞黄鳥困倚雕闌看白鷴
落盡海棠天不管脩眉凝恨鎻春山
日長縫就縷金衣髙栁風清拂翠絲閒倚小樓題畫扇
但聞别院笑彈棊主家恩愛有時盡賤妾心情無限思
又擬晚凉新浴罷琵琶自撥斷腸詞
宫溝水淺不通潮凉露瑶階濕翠翹天逺不聞青玉佩
月明偷㺯紫鸞簫正宫夜短羊車近别院秋深鶴駕遥
却把閒情望牛女銀河烏鵲早成橋
悄悄深宫不見人倚門唯見石麒麟芙蓉帳冷愁長夜
翡翠簾垂隔小春天逺難通青鳥信瓦寒欲動白龍鱗
夜深怕有羊車到自起籠燈照雪痕
　　宫詞(馬祖常/)
華清水殿繡夫容金鴨香銷寳帳重竹葉羊車來别院
何人空聴景陽鍾
銀床井冷露漙漙半臂薰衣釧辟寒不恨長門冬夜永
小奴休報襪羅單
長門月轉漏聲催自熨寒衣減帶圍休怕官家嫌體弱
細腰曾是楚王妃
合宫舟泛濯龍池端午爭懸百綵絲新賜承恩脂粉磑
上陽不敢妬蛾眉
繭舘繰絲濕翠翹夫人纖指織龍綃羅襦雙珮清晨響
只恐君王有晏朝
八姨粉翠錫千緡脂盝新粧百寳勻白髮上陽宫女老
補衣重拆繡麒麟
夘酒㣲㣲解宿酲催花羯皷報新聲君王好錫承恩宴
辛苦邉頭百將營
露蘭研粉壽陽粧奩内新燒百刻香圓舌教成鸚鵡語
偷將玉笛送寜王
銀河七夕度雙星桐樹逢秋葉未零萬嵗君王當宁立
妾身不顧命如萍
花氣蒸霞淑景明望仙樓上看彈鶯李謩吹笛宫墻外
學得梨園第幾聲
　　又(鄧元宏/)
淡月輕寒透碧紗宫屏殘夢曉啼鴉春風不管愁深淺
日日開門掃落花
　　又(楊維楨/)
　　　宫詞詩家之大香奩也不許村學究語為本朝
　　　宫詞者多矣或拘於用典故又或拘於用國語
　　　皆損詩體天厯間余同年薩天錫善為宫詞且
　　　索余和什通和二十章今存十二章
雞人報曉五門開鹵簿千官泊虎䑓天上駕鵞先有信
九重鸞駕上都迴
開國遺音樂府傳白翎飛上十三弦大金優諫闗卿在
伊尹扶湯進劇編
海内車書混一時奎章御筆寫烏絲朝來中貴傳宣急
南國宫娥拱鳯池
薰風殿閣日初長南貢新來荔子香西邸阿環方病齒
金籠分賜雪衣娘
宫錦裁衣錫聖恩朝來金榜揭天門老娥原是南州女
私喜南人擢殿元
出幸和林幄殿寛鉤麗女侍婕妤官君王自賦昭君曲
勑賜琵琶馬上彈
后土瓊仙屬内家揚州從此絶名花君王題品容誰並
蕚緑宫中蕚緑華
十二瓊樓浸月華桐花移影上窻紗簾前不挿鹽枝竹
臥聽金羊引小車
金屋秋深露氣凉宫監乆不到西廂丁寜莫竊寜哥笛
鸚鵡無情説短長
露氣夜生鳷鵲樓井梧葉葉巳知秋君王只禁宫中蠱
不禁流紅出御溝
十三宫女善詞章長立君王玉几傍阿婉有才還有累
宫中鸚鵡啄條桑
蛾眉矉處不勝秋長帶芙蓉小苑愁肯為君王通一笑
羽書烽火誤諸侯
　　春宫詞(薩都拉/)
深宫盡日垂簾箔别殿何人奏玉箏白面内人無一事
隔花時聴打毬聲
　　秋宫詞
清夜宫車出建章紫衣小隊兩三行石闌干外銀燈過
照見芙蓉葉上霜
　　春宫詞(顧濟/)
蘭徑香銷玉輦蹤梨花不肯負春風緑窻深鎻無人見
自碾朱砂養守宫
　　古長信秋詞(甘立/)
缺月流光入綺䟽金壺傳箭夢回初秦䑓彩鳯無消息
桂影空閒十二除
輦路青苔雨後深銅魚雙鑰晝沉沉詞臣還有相如在
不得當時買賦金
　　錦瑟詞(趙復/)
歌珠檀板楚王宫伴醉花間拾落紅鐵馬北來人事改
不知隨水定隨風
　　西湖竹枝詞(楊維楨/)
　　　竹枝本夜郎之音依聲製辭實起劉朗州辭若
　　　鄙陋而發情止義則有風人騷子之遺意然則
　　　製竹枝者不猶愈與今樂府製湖中曲者多矣
　　　而未有補竹枝之缺故余補十章更率能言之
　　　士繼之
蘇小門前花滿株蘇公堤下水平湖南官北使須到此
江南西湖天下無
家住西湖新婦磯勸郎休唱縷金衣琵琶本是韓憑木
彈作鴛鴦一處飛
湖口行雲湖日隂湖中斷橋湖水深行雲無心似郎意
斷橋有柱是奴心
勸郎休上南髙峯勸郎休上北髙峯南髙峯雲北髙雨
雲雨相隨惱殺儂
石新婦下水連空飛來峯前山萬重妾死甘為石新婦
蕭郎或似飛來峯
片言許郎金石剛阿奴不是野鴛鴦為郎歌舞為郎死
不惜真珠成斗量
望郎一朝又一朝信郎信似錢塘潮錢塘潮信有時失
臂上守宫無日消
水仙廟下是儂樓樓前有儂蓮葉舟行人苦道横波急
不載行人西渡頭
採蓮能歌歌莫愁因學吹笛唱梁州不識黄雲隴水怨
吹作大堤楊栁秋
奴家即在西塍頭不比春風蘇小愁人道西湖女淫苦
安得有此青陵丘
　　又(郯韶/)
闌鎻六橋春水深鴛鴦鸂鶒蕩人心吴兒生長自吴語
却向船頭學楚吟
壚頭三月春酒香門前楊栁萬條長憑郎醉後休折斷
留待重來繫馬韁
楓篁嶺頭西日暉青龍港口新月㣲放船過去還蚤在
待奴一道夜歌歸
湖上荷花嬌欲語湖中女兒木蘭舟荷花折得渾自好
只恐荷盤不耐秋
蘇堤寺堤一徑同春花秋月長相逢白面少年不相識
笑擲金錢喚阿儂
　　又(陶孟愷/)
江邉雲寒楓葉秋望郎郎上西江頭舟行千里是郎去
水流千里是奴愁
湖邉採蓮逢小姑阿郎捕魚饑渴無勸郎髙歌白苧舞
為郎沽酒青玉壺
　　又(康耑/)
南髙峯頭雲未開北髙峯頭雨頻催為雲為雨幾時了
醉裏相期夢裏來
合歡釵頭雙荔支同心結得能幾時蓮莖有刺郎解折
蓮子有心奴自知
拍湖春水段家橋紫額湘簾碧玉簫橋邉楊柳為誰苦
牽惹風光千萬條
　　又(張世昌/)
秦皇石頭三丈髙云是秦皇繫船標阿奴心似繫船石
浪打風吹石不揺
奴住西湖日日愁郎家只在淛江頭阿誰移得孤山去
長使江湖一處流
六橋橋上望西湖望見呉王舊姑蘇西施不為吴王死
又載扁舟歸越都
昨夜雨晴溪水深雞頭菱角滿湖隂勸郎試剥新蓮子
菂菂中間有苦心
　　又(信道原/)
湖東日脚欲没山湖西月出牙梳彎南北兩峯船裏看
恰似阿奴雙髻鬟
東邉髙樓紅紫開西邉青山翠成堆呉兒蕩槳浪花裏
相賽唱歌船去來
　　又(宇文子貞/)
赤欄橋低宫栁斜粉墻短短阿誰家女郎恰抱琵琶出
早有小船來賣花
奴唱呉歌郎扣舷明朝郎去有誰憐恨殺呉山遮望眼
不見江頭郎去船
斷霞洒洒魚尾紅清唱一聲湖山東阿奴只在繡簾裏
隔着荷花無路通
湖裏茭青日日多蘇小門前無客過今來古徃只如此
休説當年賈八哥
湖上交秋風露凉湖中蓮藕試新嘗蓮心恰似妾心苦
郎意爭似藕絲長
菱花菱葉間水葓采蓮入港與郎逢勸郎挾彈休打鴨
鴛鴦飛起杳無蹤
孤山山上野梅開折花傍水傾金杯摠道梅花天下白
秖似渠奴傅粉腮
　　又(吴禮/)
不愛郎君紫綺裘不愛郎君珊瑚鈎永求同生願同死
化作蓮花長並頭
　　又(貢師泰/)
芙蓉葉底雙鴛鴦飛來飛去在横塘人生多少不如意
水逺山長難見郎
葛嶺西邉師相宅潭潭府第欲連雲别買樓船過湖去
可曾看見岳王墳
　　又(丁復/)
上塘楊栁下塘隂阿郎愛人不愛金塘水西來東入海
水深不似阿儂深
栁葉如眉枝似腰贈郎輒挽最長條條長即與儂心逺
不是為儂春態嬌
錢塘潮來兩岸平錢塘潮落江月明錢塘女子新樓閣
夜半吹簫鸞鳯鳴
郎愛捕魚儂織蓑勸郎不必要登科一家賣魚得食少
一官懸魚憂患多
　　竹枝詞(陶孟愷/)
白鹽山下水流急白帝城邉楓葉稀唱斷竹枝人不見
山頭月落鷓鴣飛
　　小㳺仙詞(張翥/)
清華公子並騎龍直過蓬萊第一峯親見海中城闕好
半栽玉樹半芙蓉
五色烟中玉女窻鳯歌鸞舞一雙雙除是飛瓊方教得
紫簫吹徹不成腔
來不分明去不言紅椒花露濕粧痕巫娥已隨夢魂斷
十二碧峯愁暮猿
月圃羣芬次第開步前紅露下瑤堦摴蒱偶共真妃博
賭得雙頭白燕釵
道人寄我紫邏山時復賣藥來人間(缺/)潭薄晚有龍鬬
滿谷濕雲無路還
五嶽真官立帳前露蕪香(缺/)落瓊筵夜深醮罷各歸去
一一馬聲嘶上天
美人臨水笑相邀自解羅巾擲作橋同覔雲間仙伴侣
杏花壇上聴吹簫
月帳新開蕋輦過桂花凉露洒天河雙星一夜叙離别
狼籍碧蓮秋露多
　　又(楊維楨/)
青旄節衛翠雲軿按部東行過赤城龍女遺珠雞卵大
結為雙珮賜方平
若木西來赤岸東白金城闕碧珠宫天家令急不敢住
折得五花歸飯龍
東逾弱水赤流深夜得桃都息羽旌地底日迴天上出
金雞如鳯自交鳴
金蛾蕋生瑤水隂錦駝鳥鳴珠樹林上皇敕賜龍色酒
天樂五雲流玉音
麻姑今夜過青丘玉醴催斟白玉舟莫向外人矜指爪
酒酣為我擘箜篌
女郎兩兩白玉床對博宛在橘中央青城不賭熊盈襪
閒賭蕭家雙鳯凰
蓮葉舟髙河漢垂黄姑玉女㑹佳期玉清乆入衙城洞
莫遣成都賣卜知
道人得道輕骨毛飛度海水能千遭明朝挾至兩浮島
卧㸔滄洲戲六鰲
青丘書隨雷電亡尚作草木蟲魚荒問渠甲子不能記
但指緑睛雙眼方
天上良常宫又成文章只數老𤣥卿五雲閣吏亦謫世
牛鬼少年專盛名
日落海門吹鳯匏須臾海水沸如炮船頭處女來聴曲
知是洞庭千嵗蛟
當時笑我去學仙汝但求金與求田不知昨夜城頭鶴
問汝無人識墓阡
　　炮烙詞
炮烙復炮烙是不還是不終殺讒人虎不殺羑中囚
　　放麑詞
母麑急麑子獵人眎如傷太子奔城父君王赦奮陽
　　北郭詞
𤓰田不納履北郭讒招汚覆鼎重開日宫中殺破(缺/)
　　俠客詞
未許全交死全身報國仇太阿飛出匣欲取賈充頭
　　劍客詞
丈夫萬人敵拙計哂荆軻昨夜西征去生擒李左車
　　三閣詞
江南龍虎氣樓閣照金銀望見長安道不知塵汚人
　　摘𤓰詞
黄臺八𤓰熟𤓰熟瓞綿綿惟有大𤓰好狐來𤓰巳穿
　　食桃詞
二桃陷忠勇晏子設危謀半桃陷姑息彌子復誰尤
　　緑珠詞
井底生明月樓前墜寳星年年金谷草春入美人青
　　楊栁詞
楊栁董家橋鵞黄幾萬條行人莫到此春色易相撩
長條一丈長長似紫絲韁長條挽易斷五馬過横塘
　　擬雪詞
小姑善擬雪擬雪廣寒髙剪落孀娥髮紛飛玉兎毛
　　繫馬詞
誰繫西枝馬馬嘶花亂飛花飛猶自可莫遣折花枝
　　去妾詞
萬里戎裝去琵琶上錦韉傳來馬上曲猶唱想夫憐
　
　
　
　元詩體要巻四
欽定四庫全書
　元詩體要巻五　　　　　明　宋公傳　編
　　歌體
　猗迂抑揚永言謂之歌有髙下之節誦之使人興起
　若君臣之賡歌五子接輿滄浪之歌見於經傳非擊
　壤卿雲之比讀者不可以不察觀所取者尤見古今
　之不同也
　　西山歌(李存/)
西山有廬以我逶迤東田有稌以我療饑春之日宜桑
為父母裳冬之日宜酒為父母壽
　　范増撞玉斗歌(陳泰/)
鴻門醉兮幙張黑雲壓兮芒碭臣令莊兮起舞伯何為
兮誤莊重瞳兮日光髙凖兮龍章風塵澒洞兮誰虜誰
王我所惜兮謂王之玦臣事不濟兮心與斗裂嗚呼爾
為漢蔽兮為忠臣千秋萬嵗兮爾楚無人
　　虞美人夜泣歌
星熒熒兮隕空淚灑灑兮帳中妾生誤王兮妾死無從
天若祚項兮天迴楚風王乘騅兮為龍妾埋骨兮江東
　　東山棹歌上克齋董先生(陳孚/)
東山之水兮其流湯湯秋風起兮白蘋飄香有美人兮
芙蓉裳葺荷屋兮䟽以杜衡雲依依兮時在旁昔與雲
出兮霖八荒今與雲歸兮一竿滄浪睇乾坤兮淡無光
寜緑蓑兮遺金章嗚呼安得從之兮徜徉
東山之水兮飛白漚白漚飄飄兮天光不流有美一人
兮蓮葉舟舟之來兮風颼颼舟之去兮荻花滿洲藐將
驂兮飛虬紫紅竿兮北斗為鈎引六鰲兮歸墟之丘嗚
乎安得從之兮遨逰
　　飛蓬亭歌
江南澤國多烟水年少輕身作逰子邇來衰老畏奔馳
忽作飛蓬平地起飛蓬主人人中仙曾乘千斛凌風船
船頭畫鼓催行酒船尾紅粧歌采蓮收篙巻綸今尚樂
却悔從前風浪惡青雲裘褐一漚身白髮山林五湖客
我來花霧紅霏霏此蓬如山何處飛但當共坐索酩酊
溪堂過雨春魚肥君不見鴟夷名成滄海去富貴畏人
如脱兎又不見羊裘釣客桐江上一出張皇動天象何
如主人飛蓬亭上飲醒與客吟酣即寢寢酣忽作江南
夢風雨漂搖蓬不動
　　弔故宫(杜瑛/)
月上觚稜椒壁濕饑烏啄碎琅玕石刼灰飛盡海揚塵
廢殿荒臺土花碧洛陽書生汴梁客一夜春風頭欲白
尊中頼有酒如泉醉倚寒窻破愁寂
　　岳王墓(韓中村/)
妖星墮地芒角赤龍劔悲吼風蕭瑟中原王氣挽不回
將軍一死鴻毛擲秦家小兒真戲劇播弄造化搖樞極
指讎為親忠為逆隻手上遮天眼力九闗茫茫隔天日
無由下燭臣愚直臣愚萬死不足惜國恥未湔猶憤激
古墳埋寃血空碧風雨年年土花蝕我恐精忠埋不得
白日英魂土中泣請將衰骨斵出荒苔痕獻作吾皇補
天石
　　蘇小小歌(辛文房/)
東流水底西飛魚銜得錢塘紋錦書幾回錯認青驄馬
著處閒乘油壁車鸚鵡杯殘春樹暗蒲萄衾冷夜窻虚
蓮子種成南北岸苦心相望欲何如
　　幼輿折齒歌(羅磵谷/)
秋衫未成錦機語棠梨半花鳯一羽象床雪綜小龍梭
細冗銀光吐氷縷西隣郎君東海歸芙蓉半白杏雨肥
十二闌邉説幽怨勸織南浦鴛鴦飛含蘭匿蕙無消息
春酲彤霞漾玉色小龍呵出風雨聲奔騰觸裂雙白石
白石國城三十六女子軍來兩城覆鸞歌猿嘯强激昻
百户風來如箭鏃章䑓公子真豪縱復以㣲言相感動
郎君切莫更癡心忍作甘心可人痛
　　莫愁歌(周竹坡/)
蓮花深紅蓮葉緑平沙月上鴛鴦宿青腰三板蘭作橈
月下莫愁歌一曲移舟入花花轉深花深調苦難為音
江邉夜半誰為語只有嬋娟知此心露花漸白月漸午
刺舟自覔來時路明朝繫纜栁邉門却在夜來潮落處
　　夢兩雛(揭徯斯/)
阿英十二能辟纑阿牛五嵗貪讀書辟纑成縷無人織
讀書有志令人惜汝父飄零汝母休吾親雖健俱白頭
雨聲斷道風驚屋阿婆獨抱諸孫哭
　　吹簫歌贈金精山人陳天佑(吴漢儀/)
金精之山何岧嶤夜深明月凉蕭蕭中有可人好絲竹
抱明月兮吹洞簫簫聲嗚嗚響空碧潜蛟起舞山魈泣
含宫嚼羽妙入神月落參横朔風急曲中却憶秦樓女
秦樓縹緲知何許鳴鳯雙飛竟不還至今遺事傳千古
君留呉中猶未發我亦知君調殊絶明朝却賦歸去來
吹簫還㺯金精月
　　古劍歌為呉真人作(楊載/)
閒閒真人藏古劍敬之如神不敢忽賔客來時求一觀
輒有悲風起倉卒人言此是金鐵精良工煅煉乆始成
動搖天地合變化摩蕩日月含光晶昔年有蛟起江中
口吐烈熖燒長空下民流溺上帝怒雷電徃擊皆無功
嘗持此劍斬蛟首流血滔滔浸廬阜傳記傳聞時既乆
不意世間今尚有吾過下里多惡氛魍魎魑魅能食人
請君為我絶此怪一洗宇宙長清新
　　月氏王頭飲器歌和貫學士韻(祝蕃/)
單于寳刀寒映雪月氏髑髏飲寃血泥丸真人辭絳宫
麴生時能醉其骨閼氏夜帳葡萄香拍(缺/)春霞灔秋月
賢王起舞谷蠡歌傳飲懽呼兩耳熱燈前人影半闌殘
燈後青燐已明滅持盃本為澆嶙峋胡為對此傷精魂
弓蛇猶能致惑疾智瑤豈是無心人頭顱如許當速朽
生擒誤入仇家手忍將鳴鏑射頭曼吁嗟降王亦何有
後來漢使渃水東猶待留犁澆盟酒
　　南北風歌
南船順水還順風髙帆疾過如飛鴻北船逆風還逆水
百丈牽江纔數里南船揮手謝北船不須腸斷南風前
自縁行色有南北未必天心偏順逆明日南風換北風
北船却與南船同
　　木棉歌(熊磵谷/)
秋陽收盡枝頭露烘綻青囊翻白絮田婦携筐採得歸
渾家指作機中布大兒來覔襦小兒來覔袴半擬償私
債半擬輸官府竹籠旋着活火熏蠧蟲母子走紛紛尺
鐵碾出瑤空雪一弓彈破秋江雲中虚外泛搓成索晝
夜踏車聲落落車聲纔冷催上機知作誰人身上衣小
女背面臨風泣憶曾隨母園中拾
　　蘇武李陵泣别圗(歐陽伯恭/)
祁連山前箭如雨渤海岸邉羝不乳同是肝腸十九年
白髮君歸朝故主臣心有血一斗許亦欲隨君歸釁皷
五千健兒五千母臣若獨歸魂魄苦空將老淚寄君歸
歸灑茂陵墳上土
　　天馬歌(揭徯斯/)
天子仁聖萬國歸天馬來自西海西𤣥雲披身玉兩蹄
髙餘六尺脩倍之七度海洋身若飛海左海右雷霆隨
天子曉御慈仁殿天風忽來天馬見龍首鳯臆目如電
不用漢兵三十萬有徳自歸四海羡天馬來庶政平天
子仁聖萬國清臣願作歌萬國聴
　　又(宋无/)
天馬天上龍駒生天漢間兩目夾明月蹄削崑崙山秣
元氣飲沆瀣天步超人寰天公玉帝老不騎饑食虎豹
出九闗滅滅沉沉流彗姿歘承紫霞顔黄道三十六萬
里日馳周天去復還時乎降精渥洼中龍性變化終難
攀天馬來瑞何朝化為龍應童謠騶虞仁獸恥在埛龍
亦絶迹歸赤霄風沙豈無大宛種雖有八極安能超天
馬來雲霧開天廐騕褭鳴龍媒龍媒不鳴鳴駑駘
　　奉和效古意醉歌(范梈/)
憶昔初年三四齡當客唯對聲泠泠夜誦漢賦一千字
朝來千字仍心𡨕自許英年逼華蓋豈信流光不相待
衹今四十少二年坐合立忘足悲慨我當贈君金縷羅
君當贈我黄鵠歌呉南水逺春似畫欲行未行可奈何
莫使風雷寄鳴鋏莫嘆羊裘墮烟雪人生萬事如春花
璚花雖晚君須折
　　過嘉興(薩都拉/)
三山雲海幾千里十幅蒲帆掛秋水呉中過客不思家
江南畫船如屋裏蘆芽短短穿碧沙船頭鯉魚吹浪花
呉姬蕩槳入城去細雨小寒生碧紗我歌水調無人續
江上月凉吹紫竹春風一曲鷓鴣詞花落鶯啼滿城緑
　　過采石(聶古柏/)
采石江頭秋月白蛾眉亭下灘聲咽繡衣玉斧曉霜寒
同是天涯苦行客酒仙一去海生塵青山三尺埋衣巾
清江白鳥自今古岸草汀花空復春我欲御風逰八表
醉裏豪情覔三島閶闔雲深不可攀回首江南𢾗峯小
　　虞美人歌(楊維楨/)
抜山將軍氣如虎神騅如龍踏天下将軍戰敗歌楚歌
羙人一死能自許愴惶伏劍答危主不同野雉隨仇虜
江邉碧血吹青雨化作春芳悲漢土
　　平原君斬美人歌
平原君起朱樓美人盈盈樓上頭槃跚跛者彼何叟美
人一笑槃跚愁門下士引去不可留美人髙價千金直
千金不惜美人頭君不見帷中女兒觀跛者一笑五國
生戈矛
　　送日本僧太嵗歸國歌
山為城海為池秦童子國東海垂有九一統薄海外其
王嵗貢來珍竒太嵗子雪須眉七條掛在扶桑枝跨海
來從震旦國之師取經徑徃西天西神杯蹋浪浪花白
浪花作雨青天低城頭皷響城下馬嘶花袍國王接幢
葢人從大唐國裏歸
　　嶧山(鮮于樞/)
東方巨鎮宗岱宗羣山列侍臣妾同西南崛起一萬仭
却立不屈如爭雄何年天星下天宫墜地化作青芙蓉
外如刻削中空洞閬風𤣥圃遙相通我昔東逰訪青童
羣仙招我逰中峯悔不絶粒巢雲松失身誤落塵網中
如今可望不可到艤舟空羨冥飛鴻神仙可學事亦晚
安用屑屑悲秋蓬吾聞嶧陽有孤桐鳯凰鳴處朝陽紅
安得斲為寳琴獻天子為民解愠歌南風
　　谿山風雨圗(李孝光/)
元氣贔屭生蛟龍銀河倒挿青芙蓉九疑正在九州外
碧樹悄悄連丹楓上有萬古不死之明月下有掀天巨
浪之長江有客有客陸龜䝉徃來江南成老翁天地無
窮屢迴首放船去踏江上峯船頭十日懸青雨風抜銀
河映東戸山隨没鶻落中原水作巴蛇走全楚向來英
䧺定黄土空遺絹素留今古天地一合如金甌萬嵗千
秋奉明主
　　山中苦寒歌(李坦之/)
深山苦寒弗可居門前積雪三尺餘隂崖一夜石脱骨
寒溜萬瓦氷垂須道人凍臥山之麓暮熱松明煑溪緑
山隂孤棹期不來夢入幽厓聞折竹征西將軍持短兵
馳馬夜渡黄河氷闗東諸將面欲裂嚴光獨釣桐江雪
　　女兒浦歌(揭徯斯/)
女兒浦前湖水流女兒浦口過湖舟湖中日日多風浪
湖邉人人還白頭
大孤山前女兒灣大孤山下浪如山山前日日風和雨
山下舟船自徃還
　　櫂歌(傳若金/)
河中日日水悠悠誰道人心似水流河水灣迴有時直
人心屈曲幾時休
去年船裏逢端午今年船裏又端陽九節菖蒲本仙藥
如何曲曲似愁腸
　　小娘歌(元好問/)
呉兒㳂路唱歌行十十五五和歌聲唱得小娘相見曲
不解離鄉去國情
南來逰騎日紛紛斷岸長堤是陣雲萬落千村藉不得
城池留得䕶官軍
山無穴洞水無船單騎驅人動數千直使今年留得在
更教何處過來年
青山髙處望南州漫漫江水遶城流願得此身隨水去
直到海底不回頭
鴈鴈相送過河來人歌人哭鴈聲哀鴈到秋來却南去
南人北度幾時迴
風神昨日又今朝踏碎丫頭路更遙不似南橋騎馬日
生紅四尺繫郎腰
竹溪梅塢淨無塵二月江南烟雨春傷心此日河橋路
千里荆榛不見人
太平婚嫁不離鄉楚楚兒郎小小娘三百年來涵養出
却將沙漠換牛羊
饑烏坐守草間人青布猶存舊領巾六月南風一萬里
若為白骨便成塵
黄河千里扼兵衝虞虢分明在眼中為向荆湖諸將道
且休誇説蔡州功
　　行體
　步驟馳騁有如行書謂之行宜痛快詳盡若行雲流
　水也考之樂府有怨歌行長短歌行之類唐人效之
　者多要必辨之而識其體是編不為聲律之所拘若
　孤雌行烈婦行劉平妻巴陵女感發奮厲有古貞烈
　之風不可以不取其餘亦可尚矣
　　早朝行(王士熈/)
石頭啼烏翻曙光千門萬户開未央丞相珂馬沙堤長
奏章催喚東曹郎燕山馹騎朝來到雨澤十分九州報
輦金䭾帛分逺行龍沙士飽無皷聲閣中龍床琢白玉
瑟瑟圍屛海波緑曲闌五月櫻桃紅舜琴日日彈薰風
　　春曉行(張嗣行/)
夢魂短短春宵殘喈喈鷄語催征鞍東方彷彿淡烟曉
栁露細拂征衫寒僮僕前行指予路那箇長亭經某處
離情莾莾不分明黯淡孤村半烟樹
　　春日行(林霽山/)
栁花衮雪春𡨕𡨕溪風一夜吹為萍萍隨風去𣺌流水
人生無根亦如此故山入夢草芊芊半窻疎雨寒食天
曉來白髮稀可數多少朱顔化黄土髙原冉冉青烟斜
麥飯灑松能幾家子規呌殘金粟墓繭紙蘭亭亦飛去
　　又(李坦之/)
東風入樹吹流鶯曉窻欲曙花𡨕𡨕美人窻間動曉思
鶯聲枕上提春情座中日出花滿城城南春深楊栁青
王孫不歸消息斷深閨無人春草生草生猶有時王孫
何日歸斜陽照流水萬里長相思東園三月花爛開西
隣胡蝶雙飛來明年蝶去春無主閉門花落愁如雨
　　春風行(陳孚/)
子規催春春欲去海棠片片飄紅雨幽人豈無兒女情
懶聴畫樓鶯燕語東風吹到古渡頭淡烟𣺌𣺌横孤舟
孤舟撑入菰蒲裏日落未落波悠悠逺峯幾㸃青未了
前浦𡨕𡨕沒白鳥獨倚短蓬聴漁歌不知人世居(缺/)
　　清明日(唐玉潛/)
萬花正開風雨惡曉起新晴花正落老夫未起失芳期
賞心但覺隨年薄今年花落明年開去年看花人不來
死生榮悴俱可哀緑隂滿地成蒼苔
　　暮春㑹同年作(黄清老/)
青山林下啼班鳩緑楊門前嘶紫騮落花成陣作春雨
東風淡淡雲悠悠美人捲簾日在手蝴蝶飛上珊瑚鈎
南溪不見筍成竹擬約滄波同倚樓
川鳬浴日金粼粼垂楊馬嘶三月春逰蜂舞蝶總愛客
飛絮落花時近人東風吹水入銀甕芳草為我鋪緑茵
更催朝露染魏紫舞袖一拂南山塵
　　弔古行(于介翁/)
蒼梧之南湘水頭烟波逐客増離憂重瞳孤墳閟白日
雙娥貞佩搖清秋江空夜聞鬼對泣泣罷仍為鼔瑤瑟
瑟聲漸杳江聲長丹楓墮影天霜白臨江被髮招帝魂
拔劍欲斷東流奔東流無窮帝不返鳴呼薄俗無由敦
　　望夫磯(劉時中/)
望夫山頭日欲頽望夫山下江聲哀山頭日日風雨惡
江頭不見行人回空山亭亭幾朝暮猶記行人去時路
知君渡河長不歸恨不當年逐君去此身化石千仭磯
石猶可轉心不移長江水涸黄埃飛行人應有歸來時
　　金谷行(楊奐/)
洛陽園池天下無金谷近在西城隅晉時花草不復見
野人猶解談齊奴齊奴豪奢誰比數酒酣愛擊珊瑚樹
後堂春風滿桃李中有一枝名緑珠千金買步障百金
買氍毹時時吹笛替郎語雲窻霧戸長歡娯層階欲下
須人扶豈料一日能捐軀紅飛玉碎頃刻裏空使行客
悲躊躇樓頭小婦感恩死君臣大義當何如
　　居庸行(揭徯斯/)
昔我望居庸南今我出居庸北岩巒爭吞吐風水清且
激逶迤數十里曲折殊未息闗門兩向當天開馬如流
水車如雷荒雞一聲闗吏起列宿慘澹雲徘徊山盤盤
石圉圉山如龍石如虎龍怒欲騰虎欲舞太行餘勢猶
如許昔不容單車今馬列什伍聖人有道闗門開闗門
開千萬古
　　孤雌行為郾城節婦作
有鳥有鳥雌䧺相追哺雛未飽鳴且飛雛未長䧺乃死
子亦隨朝朝暮暮唯孤雌長林廣野風日美步步不敢
離故棲燕雀搖颺差復池迴身何惱遞相欺誰憐孤雌
心到死終不移更有許州郾城徐氏母一生抱恨守空
閨
　　烈婦行(趙孟頫/)
　　　至元七年濵州軍事劉平之戍棗陽與其妻胡
　　　俱道宿車下平為虎所得起追及之殺虎脱其
　　　夫吾聞之中原賢士大夫如此乃為感激慷慨
　　　作烈婦行以歌之
客車何焞焞夫挽婦為推問君將安去言徃棗陽戍官
事有程宿車下夜半可憐逢猛虎夫命懸虎口婦怒髮
指天十步之内血相濺夫難再得虎可前寜與虎死母
與虎生呼兒取刃力與爭虎死夫活心始平男兒節義
有如此萬嵗千秋可以事明主馮婦卞莊安足數烏乎
猛虎逢尚可寗成寗成奈何汝
　　劉平妻殺虎行(楊維楨/)
　　　劉平妻胡氏從平戍棗陽平為虎擒胡殺虎爭
　　　夫千載義烈有足歌者猶恨時之士大夫其作
　　　未䧺故為賦是章
夫從君妾從主夢魂猶痛刀箭瘢况乃全軀飼豺虎拔
劍誓天天為怒眼中於莵小如鼠百年虎鬼寃魂語精
光夜貫新阡土可憐三世不復仇泰山之婦何足數
　　巴陵女子行(郝經/)
　　　已未秋九月王師渡江大帥巴圖爾自鄂渚以一
　　　軍覘上流遂圍岳岳潰入於洞庭俘其遺民以
　　　歸女子誓不辱于兵書詩衣帛見意赴江而死
　　　余悲其志作巴陵女子行
北來諸軍飛渡江突騎一夜滿岳陽樓頭火起入閭巷
曹伍偶走如牛羊巴陵女子尚書婦生平不識門前路
亂兵驅出勢蒼黄夫婿翁姑在何處呑聲掩淚行且啼
啼㾗沾濕越羅衣此生忍使人再辱裂帛暗寫臨終詩
上言社稷安危事下説投江誓天志一回宛轉一悲辛
心折魂飛不成字詩成淚盡赴江流蛾眉蕭颯天為愁
芙蓉零落入秋水玉骨直𦵏青海頭古來烈婦纔一二
誰似巴陵更文理名與長江萬古流丞相魏公還不死
　　白楊行(呉志淳/)
　　　真定劉生客死閩中同行者為歸其骨其妻胡
　　　氏自圗夫容以祀因哭而絶鄰人憐之遂合𦵏
　　　鍾陵東門故又號曰鍾陵行
鍾陵東門白楊樹行人指㸃是雙墓墓中夫婦俱少年
一雙白璧埋黄泉黄泉相逢語嗚咽一一從前向郎説
前年郎去客三山今年郎歸白骨還當時自畫蛾眉様
今日却寫郎容顔容顔轉似心轉切呌郎不應心斷絶
生時不得逐郎行死時却與郎同穴丹青遺像留人間
年年淚竹寒生斑當年曾過延平渡還見雙龍化劍灣
堂前既無父與母堂下又無兒與女使妾有子堂有姑
丹心一寸那能枯一朝盛事付流水忠義幾人能到底
秋風月冷鳯凰來與郎同上吹簫臺
　　飛花行贈馬衢州(戴帥初/)
山上風花山下飛花飛欲盡山翁歸歸遲亦自忘行跡
但覺滿地紅依依餘花更惜隨溪去溪上逰人山下路
戀家漁父斷來蹤避難劉郎記前度花開花落春風前
我昔與翁同少年祇今鶴去伹華表何處鳥啼悲杜鵑
逰人自逰春自暮從翁問花花不語且當向花日日醉
醉倒花前學花舞
　　落花行(呉師道/)
東風吹花花作團美人脉脉憑闌干倦投紅筵逐舞鳯
故尋翠袖縈釵鸞去年送别城南道城南飛花委芳草
闗河萬里人未歸風雨一畨春又老抱愁無語還深閨
拂釵攬袖香依依緑隂𤨏窻蝶影斷空枝弔月䳌聲悲
青春不復悲逰子不顧期美人掩淚長相思恨身不似
花能飛花飛終恨沾塵泥安得與花飛去陽闗西
　　大信晚泊呈舟中諸公(揭徯斯/)
千家楊栁江當門東梁西梁兩岸蹲連檣大艦集日昏
摐金伐皷海上聞小江更出采石後前人立功後人守
大信花采石酒陌上相逢莫迴首
　　武昌舟中觸目
兩髯背立鳴雙櫓短簔開合滄江雨青山如龍入雲去
白髮何人並沙語船頭放歌船尾和篷上雨鳴篷下坐
推篷不省是何鄉但見雙雙白鷗過
　　送兄孟脩還江西(虞集/)
老兄五月來作客八年不見頭總白五人兄弟四人在
忽憶中郎淚沾臆我家蜀西忠孝門無田無宅惟書存
兄雖管庫實父䕃弟竊餘澤承君恩文章不如孟氏好
叔氏最少今亦老五郎十嵗未知學嗟我胡為長逺道
諸兒讀書俱不多又不力耕將奈何憂來每得二三友
看花把酒臨風哦蜀山嵯峩歸未得盤盤先隴臨川側
碧梧翠竹手所移應與青松各千尺南風吹雪河始氷
兄歸烏帽何㷀㷀明年乞身向天子共讀父書歌太平
　　紈扇行(李泂/)
誰家玉貌䝉清霏手揮紈扇臨東池瀟湘搖波月㺯影
碧波疑見湘江妃淚㾗竹上猶未滅一尺氷紈萬愁結
風吹翠袖巻寒烟汗入紅肌凝素雪深閨無人凉氣早
輕薄恩情易衰老昔隨蝴蝶上春衣今逐流螢向秋草
不見班姬染翰時空遺漢宫題扇詩千年怨墨已零落
一天霜露沾人衣
　　美人行(劉因/)
美人娟娟秋水隔烟霧深沉䝉玉質日逐晴波去不歸
遙山只有行雲碧碧雲日暮心悠哉窻前一夜梅花開
平生自信心如鐵一寸相思一寸灰
　　白鴈行
北風初起易水寒北風再起吹江千北風三吹白鴈來
寒氣直薄朱崖山乾坤噫氣三百年一風掃地無留殘
萬里江湖想瀟灑佇看春水鴈來還
　　北風行(張翥/)
長河風急波浪惡青天晝黄塵漠漠瓠􁜻渡中舟盡泊
官船撦帆與水爭牽馬毛(缺/)撾不行秃樹掛戛枯蓬驚
夜深風定浪聲死窻光倒搖天在水前伴相呼隨鴈起
帽絮不煖衣生稜老賈獨語愁河水上閘下閘應(缺/)
篙師指直失増减明星欲明霜似糝館陶城南(缺/)
　　發古城鋪
黄蒿古城風捲沙澗頭衰樹啼寒鴉嵗云暮矣霜露積
夜如何其星漢斜滿衣落月行人起馬上夢魂猶在家
　　逰呉山駞峯紫陽洞(薩都拉/)
天風吹我登駞峯大山小山石玲瓏赤霞日射紫瑪瑙
白露夜滴青芙蓉飄飄雲氣穿石屋石上凉風吹紫竹
掛冠何日賦歸來掃石篝燈洞中宿
　　商徳符學士桃源清曉圗(趙孟頫/)
宿雲初散青山濕落紅繽紛溪水急桃花源裏得春多
洞口青烟搖緑蘿緑蘿搖烟掛絶壁飛流直下三千尺
瑤草離離滿澗阿長松落落凌空碧雞鳴犬吠自成村
居人至老不相識瀛洲仙客知仙路㸃染丹青寄輕素
何處有山如此圗移家欲向山中住
　　花鳥圗(揭徯斯/)
呉中女兒顔色好洗面看花花為悄調朱㺯粉不自施
寫作窻間雪衣鳥緑窻沉沉春晝遲半生心事花鳥知
花殘鳥去人不歸細雨梅酸愁畫眉
　　山水圗(貢師泰/)
前山後山雲亂起山脚入溪清見底溪南更有山外山
散如浮塵聚如米老楓枯櫟葉紛紛下有人家深閉門
釣絲欲收風浪急却回雙艇來籬根老翁曵杖行傴僂
一童負樵一童斧筆端意度盡神妙巻裏衣冠自淳古
商周寂寞經幾秦後來莘渭寜無人茫茫耕釣去不已
武陵竟隔桃花春
　　伊尹耕莘圗
碧海晝沸白日淪禹鼎欲徙湯網仁長繩短箠行蹩􁋧
驅牛獨耕莘野雪有時仰面一長吁青天漫漫風烈烈
身居畎畆堯舜心忍看民生墮昏沉乾坤闔闢係出處
幡然起作商家霖先農有詩亦有譜後世南陽詠梁甫
　　子昻墨竹(虞集/)
呉興畫竹不欲工腕指所至生秋風古來篆籀法已絶
唯有木葉雕蠶蟲黄金錯刀刀屈鐵太隂作雨山石裂
蛟龍起陸真宰愁雲暗蒼梧泣湘血呉興之竹乃非竹
呉興昔年面如玉波濤浩蕩江海空落月年年照秋屋
　　京城燕(納新/)
三月京城寒悄悄燕子初來怯清曉河堤栁弱氷未消
墻角杏花紅蕚小主家簾幕重重垂銜芹却傍簷間飛
托巢未穏井梧墜翩翩又向天南歸君不見舊時王謝
多樓閣青𤨏無塵捲珠箔海棠花外春雨晴芙蓉葉上
秋霜薄
　　新月行
江南小兒不識愁新月指作白玉鈎家人見月更懽喜
捲簾喚我登髙樓三年留滯京華裏衮衮黄塵馬首起
一畨見月一畨愁歸心夜逐東流水在家不厭賤與貧
出門滿眼多故人誰念天涯逺逰客只有新月能相親
　　門有車馬客行(張翥/)
坐秋雨思秋風仰眎白日雲中彼美一人誰容秉心欝
其忡忡
為客一鼓云何慷慨起舞悲歌巨魚出聴凉波鳴鳥徘
徊庭柯
有客有客在門崔嵬髙葢華軒起欲與之語言巳叱僕
夫回轅
寜不少忍須㬰謂我巷不容車北里豪家是趨堂上有
笙有竽
盛衰相尋無端媒勞恩絶則然還坐自樂我閒勿謂無
知絶絃
　
　
　
　
　
　
　
　
　
　
　
　
　
　
　
　元詩體要巻五
欽定四庫全書
　元詩體要巻六　　　　　明　宋公傳　編
　　操體
　操者操也君子操守有常雖阨窮猶不失其操也若
　南風思親拘幽猗蘭等操皆稱聖人之詞未敢以為
　深信後之作者葢儗之
　　思魯操(虞集/)
龜山之隂隂兮有雲垂天河目而海口兮將見其人望
之彌尊兮即之彌親大音寥寥兮中信而真
　　憫麟操(梁國/)
道之將行維麟道之將廢維麟謂爾非麟孰得其真謂
爾其麟胡為生也不辰嘯歌傷懷我思古人
　　東山操
東之山兮高峩峩朝上雲氣兮莫雨滂沱軍士告哀兮
嵗月蹉蛇盡瘁事國兮我心靡他人亦有言兮三叔流
言我實不徳兮其又誰諐君王聖明兮無念我祖宗社
固安兮孰敢予侮
　　辭劔操漁父伍貟圗(傳若金/)
江有阻兮路有岐時將迫兮來何遲子弗渡兮我心悲
既渡子兮我何以劔為吁嗟行兮子無我疑
　　精衛操(楊維楨/)
　　　按述異記炎帝女溺死東海化為精衛日銜西
　　　山木石以填東海怨溺死也
水在海石在山海水不縮石不刋銜石向海安口血離
離海同乾
　　石婦操
　　　石婦即望夫石也在處有之補入琴操悲其志
　　　與精衛同不必問其主名也
山夫折山華山頭朝石婦行人幾時歸東海山頭有時
聚行人歸啼石柱石婦岑岑化黄土
　　漢水操
　　　即祓禊曲也王子年拾遺記曰周昭王溺於漢
　　　水二女延娟延娱從王夾擁王身同沒焉故江
　　　漢人至上已日禊集祠間以為風俗
湘水離離徒以斑我衣漢水漪漪可以禊我衣翩然凌
波夾龍飛隨龍雲雨隨龍歸彼望疑兮疑是非
　　前旌操
　　　衛後母子壽母欲殺前母子伋而立壽使伋乘
　　　舟於河將沉而殺之壽知之與伋同舟不得沉
　　　又使伋之齊令盜見載旌者殺之壽又竊旌前
　　　行盜見殺之伋載壽屍還亦死
爾乘舟兮河水濁且深我同舟兮誓與爾同沉母有命
兮諌不我聴示旌以盜兮我先以旌衛有國兮國在兄
殺兄及我兮我不如無生
　　履霜操
　　　本詞曰考不明其心兮信讒言何辜皇天兮遭
　　　斯愆痛沒不同兮恩有偏誰説項兮如此寃使
　　　是辭果出伯竒則伯竒不得希於舜矣退之辭
　　　亦未至今為補之曰
霜鮮鮮兮草戔戔兒有罪兮兒宿野田衣荷之葉兮葉
易穿採楟花以食兮食不下咽天吾父兮天胡有偏我
不父順兮父寜不兒憐履晨霜兮泣吾天
　　殘形操
　　　退之作殘形操末語曰臣咸上天識者其誰余
　　　以其辭尚欠歸宿不如拘幽將歸二操語可詠
　　　也遂為補之曰
我夢有獸兮其獸曰貍貍有怪兮身首異而告我以凶
兮戒而戒而我丘有首兮誓死完以歸
　　箕山操
　　　堯讓天下於巢父巢父曰君之牧天下猶予之
　　　牧犢吾無用天下為莊子有樊仲父牽牛飲水
　　　見巢父洗耳驅牛而還恥令牛飲其下流也
箕之山兮可耕而樵(叶/囚)箕之水兮可飲而㳺牽牛何來
兮飲吾上流彼以天下讓兮我以之逃(叶/投)世豈無堯兮
應堯之求吾與堯友兮不與堯憂
　　箕山操和鐵崖先生首唱(李孝光/)
箕山之陽兮其水翏翏箕之塚兮白雲幽幽彼世之人
兮孰能遺我以憂雖欲從我兮其路無由朝有人兮來
飲其牛
　　哀流民操(張養浩/)
哀哉流民為鬼非鬼為人非人哀哉流民男子無緼袍
婦女無完裙哀哉流民剥樹食其皮掘草食其根哀哉
流民晝行絶烟火夜宿依星辰哀哉流民父不子厥子
子不親厥親哀哉流民言辭不忍聴號哭不忍聞哀哉
流民朝不敢保夕暮不敢保晨哀哉流民死者已滿路
生者鬼與鄰哀哉流民一女易斗粟一兒錢數文哀哉
流民甚至不得將割愛委路塵哀哉流民何時天雨粟
使汝俱生存哀哉流民
　　曲體
　聲音雜比髙下長短謂之曲委曲以盡其意若鼔吹
　曲横吹曲皆樂府題辭今隨題立體音聲未暇論也
　林鎮江南李孝光呉趨采蓮有魏晉風格徐史元彭
　杜趙鎦薩何異唐音學者知之可以興起
　　江南曲(林鎮/)
高高碧雲樓粲粲珊瑚鈎姢娟一美人炯炯明雙眸妾
居湘江尾君居湘江頭好風吹桃花同向湘江流
　　又(史紫薇/)
風凄露冷江南岸瑟瑟寒波秋練練采蓮歌斷紅雲空
蘋葉蘆花結新怨鴛鴦鸂鶒俱可憐相呼相倚涉觜眠
白頭漁父搖蒼烟一雙飛上枯樹巔
　　又(徐廷玉/)
江南女兒好梳洗新粧照見秋江水風裾浪袂木蘭舟
爭採芙蓉緑霞裏東船兩兩青黛蛾西船兩兩藍靿靴
含情不唱採蓮曲齊唱呉王陌上花船頭日落紅生霧
相喚相呼出江去驚起鴛鴦不見人波上風來聞細語
　　采蓮曲(李孝光/)
采蓮復采蓮蓮生隔江水不愁無舟楫但愁波浪起采
蓮復采蓮水深不得歸兒饑須母哺當令阿誰飴
　　采蓮曲送王伯循
采蓮江之南采蓮江之北采蓮何所有但采蓮中薏早
聞别離苦當爾不願從前作相識縱令别離不復相憶
　　采蓮曲(劉時中/)
長安女兒淑且濃日日采蓮溪水中笑挿荷花照溪水
韶容欲與花爭紅溪中荷花深幾許溪上時時聞咲語
紅酣緑縟不見人應在荷花更深處歸時夜凉溪水清
扣舷踏歌蕩槳行荷葉葢頭花㔩髩溪上月明潮已平
　　楊花曲(薩都拉/)
燕京女兒十六七顔如花紅眼如漆蘭香滿路馬如飛
窄袖短鞭嬌滴滴春風蕩漾搖春心錦箏銀燭髙堂深
繡衾不暖錦鴛夢紫簾紅霧天沉沉芳年誰惜去如水
春困着人倦梳洗夜來小雨濕天階滿院楊花飛不起
　　蘭臯曲
溪水長幽蘭芳春溪露滴蘭花光美人一日采蘭去風
吹露濕芙蓉裳芙蓉作裳蘭結佩玉立亭亭臨水際天
寒袖薄人不知踈雨蘭苕鳴翡翠幽蘭日日吹古香美
人不來溪水長
　　蕋珠曲
芙蓉城裏白玉樓氷簾倒挂珊瑚鈎美人宴坐太清室
蛾眉不鎻人間愁彩橋東畔楊花轉飛入三天紫清殿
仙裳日暖藕絲香燕語鶯啼動幽怨天風泠泠吹珮環
霞冠不整偏雲鬟蕭郎風骨何可得紫簫赤鳯逰雲間
瑤壇午夜霜華重羅襪生寒紅一寸錦屏甲帳蕋珠新
雲房火鼎丹砂嫩天宫仙子淡淡粧桃花洞口逢劉郎
巫山神女㺯雲雨楚臺人去空斷腸步虚聲斷闌干外
春去秋來顔色改東風吹老碧桃枝深院無人夜如海
　　构欄曲(趙半閒/)
街頭羣兒晝聚嬉吹簫撾鼓懸錦旗粉面少年金縷衣
青鬟擁出雙蛾眉騃翁前趨嚚母誚醜姬嗔妬狂客笑
虬髯奮㦸武畧䧺蜂腰束翠朱唇小眼前勾作名利場
東馳西騖何蒼惶栖栖猶是蓬蒿客須臾喚作薇垣郎
新歡未成愁已作危途墮馬千尋壑闗山萬里客心寒
妻子篝燈雙淚落紛然四座莫浪悲是醒是夢(缺/)
紅鉛洗盡歌管歇認渠元是街頭兒
　　清江曲(劉因/)
清江芙蕖玉可憐岸花汀草自年年來鴻去燕不相識
曉露無聲香暗泣江樓縹緲如花人望之見之不可親
無限晴雲錦樹新愁眉只向遙山顰遙山一千里長在
愁眉底鏡裏繁華過眼空遙山鑄向青銅中遙山遙望
遥芙蕖霜早凋明日愁眉為誰掃月白江清天未曉
　　賦得瀟湘曲送復上人之湖南(鎦敬/)
瀟湘露白西風起江竹斑斑澧蘭紫神僧八月遡星河
木杯飛渡瀟湘水瀟湘兩岸遙相望仙人霞裾白霓裳
炯炯呉絲照清浦鳯梭製錦迴龍章翠管銀牋為誰寫
璚珮蠙珠爛盈把蘭橈歸來江渚空五兩懸風疾於馬
鷓鴣啼雨蒼梧秋渺𣺌呉雲天盡頭翠珉刻得蛟龍字
寄逐南鴻湘水流
　　昭君曲(楊維楨/)
明月生西灣明妃西嫁幾時還不見單于謁金陛但見
邉書馳玉闗漢家將軍髙築壇身騎烏龍虎豹顔何時
去􁑤燕支山鳴呼何時去􁑤燕支山
　　又
胡鴈向南飛明妃西去幾時歸胡酥入饌損我食胡風
中人裂我衣胡音不通言語譯有身分死穹廬域君不
見越中美人嫁姑蘇敵國既破還陶朱嗟嗟孤塚黄草
碧秖博呼韓雙白璧
　　湖龍姑曲
湖風起浪如山銀城雪屋相飛飜白鼉豎尾舟中泣倒
捲君山輕一粒浪中拍碎岳陽樓萬斛龍驤半空立雨
工騎羊鞭迅雷紅旗白葢蚩尤開青蛾鬒髮紅藍腮紫
絲絡頭雙黄能神弦歌急龍姑來
　　湘中曲(彭炳/)
龍挾天河墮江渚天子騎龍上天去轟轟藏劔鑿黄雲
日落蒼梧一杯土兩鳯追天住湘浦紅淚湘筠滿秋雨
青山九㸃又春歸花落無人見韶舞
　　春風來(元好問/)
春風來時瑤草芳緑池珠樹宿鴛鴦春風去後瑤草歇
來鴻去燕遙相望鴛鴦不得雙燕鴻天一方娟娟愁眉
色静與遙山長錦衾復羅薦夢語相恩怨月明烏夜啼
空閨淚如霰
　　留春曲(杜瑛/)
絮飛冷屑龍蟠玉花隕香摧鳯銜燭批頰深林呌新緑
倚閳人唱留春曲春光欲去如死灰明年煖風吹又來
如何日日長相守典衣共醉花前杯殷勤留春春不住
白日西馳水東去鏡中絲髮奈老何君當持杯我欲歌
　　曉寒曲(趙茂元/)
曲䦨亷纖杏花雨博山烟飛裊晴縷夢回金帳春融融
鸚鵡驚寒隔窻語美人曉粧雲滿梳栁風吹香入氍毹
翠鬟裊裊綰不斷寳釵壓髩紅珊瑚丫鬟巻簾采桃葉
驚起一雙黄蛺蝶
　　雪花曲(失名/)
苦篁獵獵吹北風黄河水流凝不通天孫手持白鸞尾
笑拂琪花飛碧空崑山玉碎瓊樓裂老龍起舞驚明月
夢覺逰魂不覺寒醉吟紙帳春雲熱東家嬌娘厭桃李
學繡宫花瑣窻裏冷袖擎來欲細觀隔簾火氣催成水
　　凌波曲(李泂/)
呉蠶八繭鴛鴦綺繡擁彩鸞金鳯尾昔時啼艶曉粧殘
滿眼春嬌扶不起侍兒解帶羅襪鬆玉纖㣲露生春紅
翩翩白練輕舒巻筍籜初翻弓様軟三尺春雲入手輕
一彎新月凌波淺象床舞罷嬌無力鴈沙踏破參差跡
金蓮窄小不堪行自倚東風玉階立
　　和王守之斷腸曲(杜元/)
翩翩白馬垂楊陌千金結交五陵客白苧細摺玉繫腰
迎風葉葉衣袖飄青樓夜夜隈香玉錦帳殷紅射銀(缺/)
蘭房寂寞瑣窻春一月不動羅幃塵昨宵醉歸扶不起
天明又入長安市
　　又
桃花夾堤春水滑棹歌三疊行舟發行舟去去東復西
幾度桃花二三月花前一别一回老相思日多歡樂少
君重黄金輕别離黄金買得少年時
　　夜夜曲(李仲南/)
玉窻結怨歌幽獨絃絶鸞膠幾時續銅龍漏促春夜長
冷雨酸風亂心曲閒薰翠被欝金香拂拭繡枕屏山緑
飛飛乳燕歸不歸寂寞流蘇帳前燭
　　西樓曲(元好問/)
逰絲落絮春漫漫西樓曉晴花作團樓中少婦㺯瑤瑟
一曲未終坐長歎去年與郎西入闗春風浩蕩隨金鞍
今年疋馬妾東還零落芙蓉秋水寒并刀不剪東流水
湘竹年年淚㾗紫海枯石爛兩鴛鴦只合雙飛便雙死
重城車馬紅塵起乾鵲無端為誰喜鏡中獨語人不知
欲揷花枝淚如洗
　　送周生(李孝光/)
二月已暮江水深春風吹折行人心山頭明月落未落
杜鵑夜半莫哀吟泊船上有青楓林
　　又
三月欲來花繞陌又唱銅鞮送行客男兒莫爾可憐生
男兒生身好顔色拔劔起舞鷄鳴柵
　　北風寄陳輔賢
蕭蕭北風吹客船月未出海天蒼然客子放歌脚扣舷
簫臺東頭天接海簫臺西頭山刺天
　　又
君行西過釣臺口寄謝江邊老病叟坐看雲臺落人手
丈夫豈敢愛㣲軀奈此黄花一尊酒
　　呉趨曲送薩天錫
四座並清聴有客歌狹邪狹邪不可聴聴我為爾歌呉
趨美人珠衱貂諸于美人寳釵有九雛美人投我明月珠
　　羽林
公子披我白鼯裘公子遺我明月珠孤兒假父云姓劉
其官高於五諸侯公子之恩何日酬
　　大星
大星在天小星落城頭嗚嗚吹畫角津吏擊鼔河上船
行人草草居人憐男兒墮地弧矢願南北東西君莫怨
　　輓陳堯(貢師泰/)
　　　堯草廬呉先生門人也有俊才卒年十八其妻
　　　亦痛哭而絶
垂舟沃酒魚口熱小袖莱衣雙鳯結春歸白玉不禁寒
雪兎西沉半山缺望夫化去孤石裂死與韓憑誓同穴
鬼狐寒食上新丘隂風自掃梨花雪
　　塞上曲(元好問/)
平沙細草散羊牛一簇征人在戍樓忽見隴頭新鴈過
一時迴首望南州
　　采桑曲(趙孟頫/)
野雉朝雊雊且飛誰家女兒採桑歸欲折花枝挿丫髻
還愁草露濕裳衣
　　雙蝶曲(楊維楨/)
恨妾不似朝雲去恨郎不似暮鴉歸夜來别枕有同夢
夢化一雙蝴蝶飛
　　烽燧曲
美人方一笑烽火不須驚昨夜驪山下西戎已結兵
　　牧羝曲
老羝何日乳歸鴈忽能言不逐虞常死丁零尚有恩
　　漸臺曲
皎日常持信倉皇不改貞君王符不到水長漸臺傾
　　城門曲
諜報越王兵城門夜不扃孤臣睛不死門月照人青
　　蘇臺曲
呉王張髙宴臺下閲犀兵髙臺三百里不見越王城
　　昭陽曲
美人新睡起内史報蘭湯散盡黄金餅無尋赤鳯凰
　　銅雀曲
帳中歌吹作玉座奉晨曛西陵迷望眼日暮起浮雲
　　秦宫曲
妾自夫君戍桑隂路不通將軍哮似虎少婦竊秦宫
　　雌䧺曲
妾夫曉出塞妾夜馳孤忠誓作干將劔一死雙雌䧺
　　採蓮曲
東湖採蓮葉南湖採蓮花一花與一葉持寄阿侯家
　　又
同生願同死死塟清泠洼下作鎖子藕上作雙頭花
　　賭春曲
鬬草歸來後開筵又賭春階前撒珠戲獨是得雙人
　　春波曲
家住春波上春深未得歸桃花新水長應沒浣紗磯
　　空桑曲
髙樓有獨婦白晝彈空桑門前誰下馬不是五樓倡
　　洞庭曲
日落洞庭波呉娃蕩槳過道人吹鐵笛風浪夜來多
　　吟體
　吁嗟感嘅如蛩螿之唫讀之使人怨思如白頭梁父
　處女者是也今録中吟咏悽惋之情有唐音所不及
　者
　　湘江吟(周衡之/)
離思溢冲抱逰子感年嵗長洲藹芳杜湘雨濕行斾青
林動江色杳杳白鳥逝歌騷佇髙風誰與奠椒桂
　　又
天寒楚雲靜木落湘山幽空江夜來雨水滿蘆花洲西
風何𣺌𣺌滄波日悠悠有懐誰與言注目孤鴻秋
　　桃李吟(周豈/)
我為桃李吟聲調一何苦昨日滿園花今朝半塵土桃
李不長春苦調難再陳君看道傍婦昔日朱門人
　　梁園吟(元好問/)
雙鳯簫聲隔彩霞宫鶯催賞玉谿花誰憐麗澤門前栁
痩倚東風望翠華
　　雙燕吟(黄君瑞/)
雙燕雙雙飛更復雙雙栖穿花掠水雙銜泥簷前葺壘
雙哺兒春風一雙至秋風一雙歸念爾雙不得故巢須
獨依莫學人妻朝亡其夫莫嫁之莫學人夫莫亡其妻
朝納妃
　　秋宵吟(趙茂元/)
平林薄暮風淅瀝黄金滿地秋狼藉新月出嶺光欲流
萬籟無聲夜寥閴誰家美人吹鳯簫彩鸞對舞摩青霄
闌干縹緲碧雲逺天風入骨凉蕭蕭銅壺水寒銀箭澁
玉露滴空衣袂濕缸花落盡爐烟收幽懐耿耿生新愁
寒螿啼碎人間秋
　　對月吟(韓中村/)
霜風捲地霜氣乾碧空照水生晴寒天公合就七寳團
何年轉向玻瓈盤婆娑老樹籠仙窟夜夜飛從海底出
遂使時光挽不留盡向婆娑影中沒幾人緑髮紅顔好
照見顔衰髮應槁年去年來無盡時政恐月中人亦老
客窻見月空沉吟碧紗如霧愁人心燭光撲散香滿襟
下階踏碎梧桐隂
　　棄婦吟(萬石徳躬/)
上堂拜姑姑不語門外上車别隣里命輕不敢怨它人
回頭却看房中女女子勿啼汝父賢必不嫁汝狂少邉
丈夫有心只如一蕩子情多無十年風吹栁花春日暮
隣姬送上來時路父母俱亡門戸衰未到先愁兄嫂怒
歸來明鏡半無光繡帶雙紅空斷腸今夜無人看夫壻
雨打寒窻歸夢長
　　可惜吟(余闕/)
春風吹人上粧樓樓頭畫眉望池州平生倚君似山海
十年不見胡不愁東家買紅聘小女西家迎鸞夜擊鼓
眼看拾翠同年人今又堂堂作人母良人良人固家貧
妾身待君亦苦辛只愁明鏡生白髮有錢難買而今春
此心懸知燕堪托裁書繫渠左邉脚願將妾言入其幕
纈紋資裝亦不惡
　　段節婦吟(貢師泰/)
海可塞山可移志不可奪義不可虧妾為段家婦年紀
方及笄上堂奉公姑入室擕兩兒兒死夫亦死此生將
何為昔如雙鴛鴦今日為孤雌昔如三春花今日成枯
枝寒風吹短髮明月照空帷百年在世能幾時父兮母
兮不我知青天在上將誰欺
　　嘆體
　沉吟深思發乎太息謂之嘆昔南蒯之將叛其鄉人
　或知之過之而嘆者是矣唐李涉有六歎詩此言之
　不足故嗟嘆之也今貧婦征婦等結語無怨惡而含
　忠愛之意情之至而義之盡也
　　貧婦嘆(貢師泰/)
結髮事夫子相期首俱皓如何割歡愛長年在逺道井
臼甘勤勞衣食無完好妾身徒區區妾心實杲杲鳥飛
尚投林魚遊亦依藻君非魯秋胡貞心諒同保
　　美人嘆(胡枤/)
髙樓美人一㸃雪翠袖舞落青天月樓上酒盃乾樓頭
杏花折緑帶鴛鴦雙繡結逆郎送郎别明日新腔為誰
發
　　征婦嘆(韓中村/)
虎頭將軍眼如電領兵夜渡黄河面良人腰懸大羽箭
遼東掠地遼西戰一紙紅牋寄春怨十年消息無歸便
日長花栁暗庭院斜倚粧樓􁑴針線心憶良人嗔不見
手擲金彈打雙燕無術平戎報明主恨身不是竒男子
倘妾當年未嫁夫請學明妃青塚死
　　紀信嘆(周衡之/)
沛中龍奮芒碭雲咸陽楚炬三月焚兩䧺角起塵在野
三户有楚無强秦貔貅百萬紛如雪戈矛盡染英䧺血
旌旗曉蔽大河雲兵塵夜暗中原月滎陽數載戰不休
重圍食盡漢亦憂將軍詐帝出降楚脱帝虎口真良儔
夫何諸將已平楚事定論功列茅土獨無旌美到將軍
不得褒名紀明府男兒死節志已酬瞑目地下夫何求
吁嗟功怨俱悠悠漢廷雍齒還封侯
　　古釵嘆(呉嵩/)
何年美人寳釵失深井沉泥汚玓瓅一朝拾得再揩磨
三回五回看嘆息雙鸞匹鳯兩股勻終然汚色難為新
當時光瑩照頭上有似桃李搖青春今人不識古儀狀
寳釵雖好非時様為君挿罷擁髻悲物無貴賤皆隨時
　　老牛嘆(楊果/)
老牛帶月原上耕耕兒怒呵嗔不行瘢瘡滿背股流血
力乏不勝空哀鳴日暮歸家羸欲倒水冷萁枯荳顆少
半夜霜風徹骨寒夢魂猶遶桃林道服箱曽作千金犍
負重致逺人所憐而今棄擲非故主飽食不如盜倉鼠
　　甘菊嘆(覺恩/)
手栽甘菊岩之阿一十一莖為一窠當暑不灌亦不摘
自然生意成婆娑頗怪秋來風雨横枝條滿地根鬚迸
青蟲食葉還食心小草閒花出頭上林間一夜清霜飛
蟲死草枯唯菊枝黄金錯莫看愈好三嗅馨香徒自悲
　　蕨萁嘆(黄君瑞/)
信州州官萬鍾粟殺馬槌牛日絲竹信州鄉民蕨作糧
三月懐饑聚頭哭蕨萁開葉不可飡蕨根有粉聊鋤鑱
偏攻性冷損胃氣民面生黄苦憔悴縣不申聞郡不知
官倉有米重封閉重封閉將若何衆人歌我蕨萁嘆九
莖莫唱靈芝歌
　　怨體
　怨恚恨也亂世之音怨以怒如長門媫好昭君等作
　載于樂府詩集者不少其聲哀思激切今之選者類
　此落花楊栁得比興意秋風轆轤有賦咏體青閨長
　門樂天不能過之結楊栁王張何足多讓其諸絶句
　情見乎辭皆不得不録者
　　落花怨(林清源/)
落花怨東風情薄不可托紅顔為君開衰顔為君落願
落流水中隨君逺漂泊
　　楊栁怨
楊栁怨春江何事多離别年年枝上青日日行人折安
得如桃李常使人娯悦
　　婕妤怨(趙文/)
團圓一片氷出自蠶女紅何言入君手動搖生清風一
朝棄箧笥零落如秋蓬時節自當爾君子詎無終
　　秋風怨(元好問/)
碧瓦髙梧響踈雨坐倚薰籠時獨語守宫一着死生休
狗死雞飛莫為女雲間簫鼓夜厭厭禁漏誰將海水添
一春門外羊車過又見秋風拂翠簾總把丹青怨延壽
不知猶有竹枝鹽
　　歸舟怨
渡頭楊栁青復青閨中少婦動離情只從問得狂夫處
夜夜夢到洛陽城南風吹櫓聲北鴈鳴嚶嚶江流望不
極相思春草生
　　紅窻怨(周竹坡/)
啼鶯喚起紗窻夢紅日滿簾花影㺯翠屏香字冷薰爐
羅衣疊損金泥鳯去年君去燕歸時今年燕來君未歸
欲把相思挑錦字夜寒嬾上鴛鴦機起來翠袖香羅薄
東風滿地桃花落
　　轆轤怨(范梈/)
門前水揚聲似雨幽人當窻碧絃語東里狂夫去不歸
一雙蛾眉鏡中舞年年井上攀轆轤勞心只恐秋葵枯
他家種得長生草梅花落盡青青好
　　青閨怨(袁桷/)
妾家住在湘江曲門枕湘江春水緑年年長是暮春時
兩岸人家啼布榖自君話别湘江頭獨上層樓彈箜篌
蛾眉不掃逺山碧滿堤芳草春正愁舉頭不見君但見
湘江雲江雲聚復散妾心空如熏舉頭不見君但見湘江
水江水去不回妾顔為誰美湘江雲湘江水雲水悠悠
何日已舉頭望君君不回門前楊栁空依依
　　結楊栁怨(元好問/)
長樂坡前一杯酒鄭重行人結楊栁可憐楊栁千萬條
看看盡入行人手輕烟細雨緑相和惱亂春風態度多
路人愛此風流樹無奈朝攀暮折何朝攀暮折何時了
不道行人暗中老素衣今日洛陽塵白髮明朝塞城草
栁色年年嵗嵗青闗情何事管離情春風誰向丁寜道
折盡垂條莫再生
　　江南怨(薩都拉/)
江南怨生男逺遊生女賤十三畫得蛾眉成十五新粧
識郎面識郎面面猶淺千金買官遊不轉郎家水田跨
州縣大船小船過淮甸買官未得不肯歸不惜韶華去
如箭楊花簾幙飛乳燕踈雨梧桐閉深院人生無如江
南怨
　　長門怨(宋无/)
金壺咽漏蓮花澁銀箭浮遲渴烏泣知更阿監羅襪氷
暝對星河玉階立内官唱漏吹曉籌芙蓉魂破燕支愁
起來粧罷窺繡户三十六院殘燭幽建章風傳鳯吹逺
翠華晨幸昭儀舘箜篌不語心自語愁長如天恨天短
紅裀暖踏楊花雪絳縷閑封守宫血鸚鵡空猜警蹕聲
春寒𦂳䕶流蘇結
　　又(楊維楨/)
阿嬌盼美目阿嬌住金屋金屋瑤華春未老長門一夜
生秋草蜀才人金百斤受金為我賦長門賦長門寫春
愁君王見之為傷秋臨邛溝水東西流不知少婦悲白
頭
　　人彘怨
兒為王母為囚朝舂莫舂無時休天髙地厚日月愁母
苦不得從兒逰漢家謀臣張留侯老人立致商山頭君
王輕信羽翼愁十年身後知安劉髠鉗之人何以留(原/闕)
　
　
　
　
　
　
　
　
　
　
　
　
　
　
　
　元詩體要巻六
欽定四庫全書
　元詩體要巻七　　　　　明　宋公傳　編
　　引體
　序先後載始末謂之引樂府集有宫商角徵羽五引
　又若箜篌霹靂思歸等引是也今取其合格而有興
　比感慨而有諷寄者載之
　　玉環引送伯庸北上(王士熙/)
崑山有美璞昆吾有寳刀推雪漉寒冰凝此英瓊瑤團
團月長滿皛皛白雲淺似環環無窮寥寥人意逺有羙
天山人皎潔同精神禁垣青春多大珮垂朝紳腰無大
羽箭肘有如斗印結束上京行騮駒驟長靷不採珊瑚
鈎海深安可求不執水蒼璧漢庭羅公侯愛此玲瓏質
題詩贈與客百金一朝傾三年不可得不得只空行山
前琴峽鳴摩挲龍門石憶憶應留情天門北極髙歸途
踏霜草不惜玉環分只願君還早
　　天門引(元好問/)
秦皇深居不得近從破衡成欲誰信白頭遊客困咸陽
憔悴黄金百斤盡海中仙人黄鵠舉大笑人間争腐䑕
丈人何意作蘇秦六印纔堪警兒女古來多為虚名老
不見阿房净如掃千年虎豹守天門一日牛羊卧秋草
　　蛟龍引(鮮于樞/)
古劔咸陽墓中得抉開青天見白日蛟龍地底氣如虹
土花千年不敢食洪爐烈熖初騰精横海已覺無長鯨
世上元無倚天手匣中誰觧不平鳴割城恨不逢相如
佐酒恨不逢朱虚尚方未入朱雲請盟槃合與毛生俱
誰念田文座中客只将彈鋏嘆無魚
　　感古引(于介翁/)
　　　孔明梁父吟深不滿於齊相烏乎天若祚漢孔
　　　明不死天下事未可知吾於此重不滿焉
建安天下如潰𤓰一榻之外非吾家黄屋飄颻定何許
龍為魚兮虎為䑕老瞞詐力敢欺天朶頥羊鼎方垂涎
紫髯將軍一攘臂控荆引越三千里慷慨山東大耳兒
南飛烏鵲栖無枝草廬一語君臣契目中乆矣無呉魏
堂堂大義凛不磨靈關劔閣争嵯峨昨夜西南一星落
六尺之孤竟誰託渭水旌旗歸故都江上空存八陣圗
抱膝長歌出師表古栢蒼蒼為誰老
　　華鯨引(鮮于樞/)
石上桐孫美如玉化作長鯨喚僧粥香嚴一擊六根開
剥落皮毛換凡骨中郎却顧中散驚初非㸑下鳴不平
批鱗㧞角就繩墨龍門緑綺瘖無聲昔聞北溟魚化作
天池鵬今見横海姿觧作威鳯鳴薾然敗棺材蠢爾(缺/)
䦨撑龍騰虎變固有待不遇賞音徒爾靈君不見飯牛
自賣亦何者逢時自致千秋名
　　清溪引贈合肥丘太醫(戴/)
(原闕/)

　
　
晋仙人初教成月下吹參差羣雛亦和鳴緱氏山頭白
雲起七月七日來相迎長謝時人一揮手飄下滿空鸞
鶴聲
　　(闕/)　謠(薩都拉/)
寒梅零落春雪洒蕭娘腰瘦無一把淡黄楊桞未成陰
何人已繫青􁰵馬畫樓深處迎春歸秋千影裏紅杏肥
濛濛花氣濕人面東風吹冷輕羅衣衣上粉珠流不歇
暗觧翠裙花下疊殷勤莫遣燕子知㑹向人間報風月
　　直沽謠(臧魯山/)
雜遝東入海歸來幾人在紛紛道路覔亨衢笑我蓬門
絶冠盖虎不食堂上肉狼不驚里中婦風塵出門即險
阻何况茫茫海如許去年呉人赴燕薊南風吹人浪如
砥一時輸粟得官歸殺馬椎牛宴閭里今年呉兒求髙
遷復禱天妃上海船北風吹魂堕黒水始知溟渤皆墓
田勸君陸行莫忘萊州道水行莫忘沙門島豺狼當路
蛟龍争寜論它人致身早君不見賈胡剖腹藏明珠後
來無人鑒覆車明年五月南風起猶有行人問直沽
　　鬻孫謠(李兩山/)
白頭老翁髮垂領牽孫與客摩孫頂翁年八十死無恤
憐汝孩童困飢饉去年雖旱猶禾熟今年飛霜先殺菽
去年飢饉猶一粥今年飢饉無餘粟客謝老翁將孫去
淚下如絲不能語零丁老病惟一身獨卧茅簷夜深雨
夢回猶自誤呼孫縣吏催租正打門
　　淘金户(蔡明/)
淘金戸淘金大江側水深沙淺淘不得夜聞呌呼來打
門官司追課如追魂呼童挑燈取金看囊中所積能㡬
分課多金少輸不及里胥怒嗔徐見縶賣金買寛限金
盡限轉急歸來坐忩下妻子相對泣泣亦徒爾為輸官
不在遲南莊有田仍可賣莫遣過限遭鞭笞獨不見西
家賣田仍賣屋户户逋金猶不足
　　越城謠(程邦民/)
越州城城何髙四十五里之周遭窪地填為基坡坨鑿
成壕白晝鞭笞夜擊櫜石民之骨灰民膏越城雖髙越
民勞越民勞勞未已我田不畊又科米忙忙築城歸種
禾又恐無米供官科禾苖未青得新雨城吏打門夜如
虎為言雨後新城摧要我荷鍤城上來城泥不乾不敢
囬又恐夜半聞春雷城頭一雨城一動越民登城向天
慟民心似與雨有仇天意實謂城無用當年(缺/)　天下
平天下無賊越無城乃知在徳不在兵願無修城願修
徳使民復覩無城日
　　信州糧謡
信州糧糧何艱十鍾一石萬里間朝發錢王隄暮過嚴
子灘柂尾白浪如銀山朝渡蘭溪州莫泊龍丘灣峻如
牽車上鬼關督吏持檄夜如箭布帆無風河水乾去年
糧船未及岸今年又運八百萬只知彼地荒不知浙東
天亦旱只知彼民饑不知役戸家無飯家無飯儂莫愁
願化鐵騎為耕牛願銷鋒鏑為鋤耰戰塲闢作畎與溝
壯士負戈荷甲歸西疇風雨時調禾黍秋禾黍不秋飯
不足浙東又移何郡粟
　　黄鵠謡題余節婦詩巻(李孝光/)
黄鵠黄鵠牝牡相隨遊于四海不識别離始妾結髮時
與君年相齊一朝納伉儷百嵗以為期柰何乎中路而
捐子與妻且君之徂妾逢百罹父母将我去親戚奪我
志言云為我志言云為我計長久祗令增傷悲憶君垂
訣託我孤兒我嗔君言奈何見疑晨起作羮與麋欲持
飴阿誰嗟我不如黄鵠將子與婦至死相隨飛我寜用
生為我寜用生為衆人何知惟餘天知
　　茅山謠
道人兩鬂青如蓮大醉上山排青天青天蕩蕩玉盤出
引手舉盤天上懸銀河倒掛桂樹影長風吹香落丹井
地上小兒霑玉馥白兎急𢷬𤣥霜熟愔愔仙家十二樓
夜半起拂踆烏浴手招茅君呌列仙帶劍上立紅雲前
茅君騎虎上天去道士乞我明霞篇
　　小姑山謠(歐陽應丙/)
小姑近在水中央薜荔為衣蘭佩香翡翠奮翼青霞光
宛其螓首蛾眉長紫金芙蓉出緑波白玉臺鏡開青螺
渉江浩蕩興無極臨風窈窕揚清歌大姑阿姨寄傳語
相望烟波柰何許日暖江南滿白蘋金釵落地湍風起
　　廬山瀑布謠(楊維楨/)
　　　甲辰秋八月十六夜予夢與酸齋仙客遊廬山
　　　各賦詩酸齋彭郎詞予賦瀑布謠
銀河忽如瓠子决㵼諸五老三峯前我疑天孫織素練
素練脱軸垂青天便欲手借并州剪剪取一幅玻瓈烟
相逢雲石子有似捉月仙酒喉無耐夜渴甚騎鯨吸海
枯桑田居然化作十萬丈玉虹倒掛清泠淵
　　走狗謠
走狗匍匐走狗匍匐帝騎赤龍呼狗逐鹿兎既死騅亦
追鹿馳鹿走軹道窮無歸赤龍赤龍上天飛歸來雌雉
作雄吼長樂宫中烹走狗嗚呼兎死狗烹狗及豨如何
不存走狗制雉雞反殺走狗聼雞啼
　　舶上謠送伯庸以畨貨事奉使閩浙(宋本/)
江華江月要才情多病堪憐馬長卿莫向都門折楊桞
帝鄉春色不南行
　　又
流球眞䗶接闍婆日本辰韓薉貊倭畨江去時遺矴石
年年到處海無波
　　又
朱張死去十年過海冦凋零海賈多南風六月到㟁酒
花股篙丁奈樂何
　　又
湧金門外是西湖堤上垂楊盡姓蘇作得呉趍阿誰唱
小卿墳上露蘭枯
　　又
舊時家近黑橋街三十餘年不徃來慿仗使君一問訊
楊梅銀杏㡬迴開
　　又
閩中父老白髭鬚老子風流記得無昔日郎君騎竹馬
如今使者駕軺車
　　又
素馨花畔十八娘炎雲瑞露酌天漿一日供厨三百顆
使君舘券莫支羊
　　又
薫陸胡椒腽肭臍明珠象齒駭雞犀世間莫作珍竒看
觧使英雄價盡低
　　又
東海澄清南海凉公厨海錯照壺觴郎君鮝好江珧脆
水母線明鳥賊香
　　又
明年歸路蹋陽和缺胯輕衫剪越羅春風通惠河頭路
還與官家得寳歌
　　詠體
　詠之言永也嗟嘆之不足故永歌之如曹子建三良
　詩陶淵明之詠荆軻詠貧士顔延年五君詠是也今
　劉静修詠史含諷意趙松雪逸民懐隠情元遺山湘
　夫人得錦囊句此皆詩法之妙不可無也
　　四皓詠(劉因/)
留侯在漢廷四老在南山不知髙祖意但欲太子安一
讀鴻鵠歌令人心膽寒髙飛横四海牝雞生羽翰孺子
試可敎從容濟時艱平生無遺策此舉良可嘆出處今
誤我惜哉不早還何必赤松子商洛非人間
　　逸民詠(趙孟頫/)
驅車秣駑馬吾將適齊國聞有魯連子倜儻好竒畫一
談秦師走再説聊城㧞功成不受賞髙舉振六翮布衣
終其身豈復為世役茫茫千載逺安徃訪遺跡躊躇東
海上向風長太息
　　又
四時相代謝榮耀安足恃𤓰田引新蔓不見桃與李知
士觧其㑹遇坎當復止邵生故秦吏乃亦睹兹理賢哉
感我懐三歎不能已
　　又
子眞初亦仕歲晚乃逃之區區南昌尉上疏㤀其卑忠
信不見用耿耿當告誰飄然棄妻子終身與世辭抱關
甘貧賤所貴莫我知至今九江濆清風激羣黎神仙信
茫昧此士獨不疑孤雲無定在逝水何時歸遐思一矯
首悵望無由期
　　又
悠悠空山雲泱泱長江流廊廟意不屑山澤聊淹留故
人在天位髙歩追巢由豈曰子無衣辛苦被羊裘東京
多節義之子乃其尤窮居雖獨善輔世豈不優
　　又
汪汪千頃陂不為人濁清道周言行表蕩然無得名誰
言牛毉兒乃是人中英當時無問言後世流徳聲思之
不可見使我鄙吝萌淳風久已漓此意豈復存時無君
子者雖賢寜見稱
　　又
南州有髙士食力事耕稼優㳺聊卒嵗不矯亦不隘大
木行欲顚紼纚豈足頼何為諸老翁栖栖不遑舍斯言
非無見明哲自髙邁誰能懸一榻待子來税駕
　　又
鹿門何亭亭下有避世賢鳯雛隠林中卧龍蟠其淵一
朝起髙翔斯人獨深濳功名不可為我志久已安一聞
耆舊傳使我心悠然
　　又
黄鵠羽翼長一舉思千里㓜安本中原乗槎走東海舉
世方尚同逺引存吾志流風漸異俗敦禮化鄰鄙子魚
平生友胡乃不相委
　　又
塵世非所便田園久相招歸來三徑中蔚蔚長蓬蒿雖
有荷鋤倦濁酒且陶陶茫茫大化中委運將焉逃唐虞
去已逺由來非一朝粲粲霜中菊采采忘其勞
　　湘夫人詠(元好問/)
木蘭芙蓉滿芳洲白雲飛來北渚遊千秋萬歲帝鄉逺
雲來雲去空悠悠秋風秋月沅江渡波上寒烟引輕素
九疑山髙猿夜啼竹枝無聲堕殘露
　　女史詠十八首(楊維楨/)
　　　李夫人
金屋君王獨有情少翁魂魄夜張燈可堪一死禍猶烈
身釁胡塵到李陵
　　　鈎弋夫人
偼儀未換母儀尊聞道君王已寡恩太子宫中無木偶
可無鞠域到堯門
　　　伏生女
老子當時無女雛秦灰安得見全書中郎有女能傳業
傳得胡笳業不如
　　　班媫妤
長門不用買多才紈扇炎凉善自裁五鬼一言能寤主
秋飌愁殺望思臺
　　　趙昭儀
通仙門裏春晝長侍兒新擁試蘭湯君王空散黄金餅
不見宫中赤鳯凰
　　　王氏后
沙㯟鍾靈六百年存劉一璽忍輕捐老天有意母天下
黄霧如何塞九天
　　　賈南風
識暗鳴蛙苦不夫簏箱下取洛城奴宫中得子如銅馬
豈特琅琊犢換駒
　　　緑珠
百斛明珠價莫加髙樓投璧璧無瑕臨春不死燕脂井
又逐降旛上檻車
　　　馮小憐
前山校獵御同車一笑平陽等戰蝸換得后衣纔上馬
琵琶自屬代王家
　　　獨孤后
别宅猶容駕短轅獨孤苦以妬虧賢他時崔婦生家禍
晋邸安孃寵自專
　　　武后
忠良斬刈若茤蕘乳虎蒼鷹積滿朝可是唐臣無杜伯
危心只忌六宮猫
　　　楊太眞
萬花藂裏澤初承紫磨金搖不自勝義髻早知無死所
不如生不負青陵
　　　王凝妻李氏
山店孤兒背面啼玉腕一觧軟如泥當時義勇能相敵
木葉山中亦有妻
　　　盼盼
冢上白楊今十年樓頭燕子尚留連銅臺多少丁寜恨
誰向西陵望墓田
　　　韓蘄王夫人
巫家卜偶不為嫌優女占夫事更堅看取異時眞畏友
九重書上議黄天
　　　宋度宗女嬪
一曲髙歌玉樹秋小嬪端觧替人愁葉妃只觧傷春泣
之死何知恤緯憂
　　　青峰廟王氏
介馬䭾䭾百里程青峰後夜血書成只應劉阮桃花水
不似巴陵漢水清
　　　女貞木楊氏
守死重關志不暌九泉不負陸郎妻至今墳上女貞木
不受商陵怨鳥栖
　　呉詠十章
舘娃宫裏落花多春色撩人可奈何南省風流文架閣
宫才觧賦舘姓歌
　　又
曾侍虛皇第二筵鐵仙輕脱故依然江州坐上初相見
還識人中孟萬年
　　又
杜牧尋春苦未遲水晶宮裏舊題詩小鬟莫訝腰如束
善唱白家楊桞枝
　　又
馬上郎君出帝城瓊林宴裏記相迎吳山呉水新迎送
學唱陽關第四聲
　　又
淮南八月鴈初過奉使楂逥烏鵲河十里揚州花底散
五陵年少已無多
　　又
夏駕湖頭朱雀舟湖光山色不勝秋丘中不見金銀氣
臺上閒看麋鹿遊
　　又
江上梅花鐵石心江南腸斷越人吟南垣閣老多情甚
才見梅花便抱琴
　　又
鴟夷仙去五湖船故國何人憶計然昨夜洞庭秋水長
夢聞廣樂下鈞天
　　又
黄菊初華客未歸登髙自試苧羅衣眞娘墓下好紅葉
伍相祠前多翠微
　　又
地行仙子羊權家曾降山中蕚緑華三十六橋明月夜
蘇州城裏有璚花
　　客樓小詠
樓下飛塵障日紅樓頭百尺有元龍五更酒醒風雨作
卧聼行人踏曉鍾
　　又
雨餘樓閣長如畵雲外笙歌不識愁借問主人新句好
㶚橋只在朱橋頭
　　龍虎山四詠(貢師泰/)
　　　金雞山
巨靈劈山石飛出黄金雞至今山下人猶聼雲中啼
　　　象山
載寳出西域獻琛自南溟仙人一叱之化作青崚嶒
　　　龍井
寳劍落深潭時時見光怪鱗甲飛上天白晝風雨快
　　　雲臺山
天星二十八下作漢廷將功成歸帝傍精彩射石上
　　篇體
　篇徧也寫情鋪事明而徧也觀曹子建之名都羙女
　白馬諸篇可見今所取者如寳劔之誓雪國耻節婦
　之足厚風教凌雲之脱屣聲利上陵者冬青塚之寓
　諷感意眞明而且徧者也
　　寳劔篇(曾敷言/)
千金買寳劍氣燄凌清秋指天星斗動刺水蛟鱷愁坐
起常佩之誓與報國仇北斬單于首西斷莎車頭還報
漢天子掛劔崑崙丘
　　翟節婦篇(劉因/)
　　　易之西山乃有婦人曰翟氏年二十餘其夫從
　　　軍死於所事出入兵刄徃復數百里晝伏夜行
　　　以其屍歸負土而葬之既𦵏自以早寡無子遭
　　　時如此思以義自完乃自决於墓側鄰里救而
　　　復蘇終始一節今八十餘年矣
兵塵浩無際烈士難自全婦人無九首志欲不二天燕
山翟氏女既嫁夫防邉一朝聞死事健婦增慨然生有
如此夫早寡非所憐求尸白刄中負土家山前事去哀
益深義重身可捐無兒欲何為所依惟黄泉鄉鄰救引
决烈日丹𠂻懸誰辨節孝翁重賦睢陽賢我昨過其鄉
山水猶清妍聞風髮如竹飄蕭動疎煙千年吟詩臺峩
峩大寜巓為招馮太師和我節婦篇
　　凌雲篇(范梈/)
徃與凌雲山人披虎豹謁太清是時東風滿瑤京緑楊
三月聽流鶯君隨掛席湘江行予亦騎馬趍承明手把
宫袍厭縛身却憶南溟有縱鱗四年辭海嶽一舉上星
辰逢君却向凌雲下心上經綸甚瀟洒半夜清猿四合
啼長松古月照囬溪桃花原上路一去意都迷我本凌
雲峰畔客何日相從卜其宅早服還丹生羽翼共脱朝
衣掛青璧
　　羙人篇(貫雲石/)
仙風雕雪玲瓏溫呉姬剪月纎纎昏行雲補髻翠光滑
鳯凰呌落空山月手摘閒愁八字分春山恨重畫不伸
肌穠汗膩朱粉勻背人揮淚粧無痕霜刀自製石榴裙
閉門不識諸王孫緑烟薫煖藍田玉羅帶隨風換粧束
飛鳥衘怨過長門芳菲不忍韶華屋連環歩窄玉珮響
霓裳袖闊東風長釧鬆腕痩覺多情舉指搔天天亦癢
枕香帳冷蘭燈沉落花不入芙蓉衾三山路杳銀河深
彩鸞髙訴愁人心天與羙人傾國色不如更與羙人節
夢裏梅花夢外身萬古千年一明月
　　逺遊篇(范叔中/)
仙人手把金芙蓉邀我上陟蓮花峰兩眼注入滄溟東
浮雲遮斷扶桑宫白日西飛恐成晚駕天五色横長虹
鳯凰儀羽備珍彩欲集不集無横桐冥冥杳杳脱羅網
亦有數㸃南飛鴻怒鯨崔巍鼓鱗鬛浪中瑣屑多沙蟲
從今喚起人中龍披虎豹謁九重舞干羽息武功泰和
世上皆春風是時勒石留鼎鐘左招黄綺右赤松長歌
歸去來山中長歌歸去來山中
　　送衣篇(周徳可/)
長城萬里飛秋沙弓馬夜驚雪作花龍泉吐光射天地
是妾揜鏡夫辭家此時惜别方壯年壯年花發園中烟
征鴻無書日苦短牛女夜夜銀河邉萬瓦欲霜楓似綺
親送寒衣數千里匣鸞鶴影鳯孤飛山過望夫道湘水
湘水無情漾白波望夫山石浮青螺長途行處意慘愴
誰家嬌女終夜歌衛霍功髙猶黷武善馬未歸羝羊乳
關河囘首路迢遙愁雲西山水南浦夕陽孤舘停征軺
一身百慮䨇涕交中宵無人語聲絶風吹燭短山月髙
　　上陵者篇(楊維楨/)
歩出城西關松栢欝盤盤道逢上陵者手指西陵田借
問葬者誰大將葬衣冠大將非戰死軍中逹爾罕健兒
啖人鮓無骨賜桐棺
　　冬青塚篇
老羝夜射錢塘潮天山兩乳王氣消秃妖尚厭龍虎怪
浮圗千尺髙岧嶤文山老客智且勇夜舟㧞山山不動
江南石馬久不嘶塚上冬青今已拱百年父老憤填胷
不知巧手奪天工冬青之木欝葱葱六檟更樹蒲門東
　　禽言體
　禽言鳥語也皆因其自呼之名而名之宋梅聖俞蘇
　東坡朱文公俱有詩今所得者詞麗而意婉必假喻
　以達事情使人快覩而易悦似勝於前人之音格云
　　四禽言(梁棟/)
不如歸去錦官宫殿迷烟樹天津橋上一兩聲呌破中
原無住處不如歸去
　　又
脱却布袴貧家能有㡬尺布織盡寒機無得裁可人不
來亷叔度脱却布袴
　　又
行不得也哥哥湖南湖北春水多九疑山前呌虞舜奈
此乾坤無路何行不得也哥哥
　　又
提葫蘆年來酒賤頻頻沽衆人皆醉我亦醉哀哉誰問
醒三閭提葫蘆
　　八禽言(桂􁪺/)
姑惡姑惡姑不錯姑惡何如小姑惡小姑譛妾生間言
遂令婦姑情分薄朝嗔暮逐去不辭珍鮭誰供膾誰斫
但願小姑他日嫁兒夫還遇惡姑如小姑
　　又
提壺提壺復提壺提壺沽酒何處沽彭澤公田誰種秫
臨卭女子羞當壚客來煮茶度寒夜杖頭不用懸青蚨
提壺提壺勸爾即緘口覆爾居巢碎爾首
　　又
婆餅焦婆餅焦阿婆製餅婦為燒爐紅火烈餅成炭婆
怒逐婦歸蓬蒿化為異物身羽毛至今銜怨語聲髙婆
餅焦婦休逐少待來年新麥熟
　　又
脱布袴脱布袴人情好新皆厭故古來聞有韓昭侯此
日那逢亷叔度千需萬索杼軸空今年新衣在何處脱
布袴風雨寒脱時容易換時難
　　又
三箇半布積絲累寸盈尺度下機先製老姑衣忍使天
寒披故絮篋中止有半匹存征人書來索襦袴布已盡
秋又風妾身依然單過冬
　　又
不如歸不如歸山川良是人民非風波途路多險巇車
摧舟覆將安之穀城黄石待已久上蔡蒼鷹悔却遲不
如歸歸及早白雲滿地無人掃
　　又
泥滑滑泥滑滑莫雨瀟瀟暝雲結苦竹岡頭虎跡新黄
蒿城外人蹤絶僕夫股栗歩莫前瘦馬凌兢愁仆蹶泥
滑滑何時乾出門咫尺行路難
　　又
行不得也哥哥千呼萬喚奈爾何黄陵花落暗春雨湘
江水深生素波奮衣出門天地窄仗劔欲往旌旗多行
不得早歸來只今誰掃黄金臺
　
　
　
　元詩體要卷七
欽定四庫全書
　元詩體要巻八　　　　　明　宋公傳　編
　　香奩體
　唐人用此體言閨閣之情乃艶詞也與玉臺體相似
　今人倣之者雖多要之發乎情止乎禮義者則少故
　取而列於左云
　　香奩四首(黄伯晹/)
與君生别離朱簾長不開春風故相撩燕子䨇歸來
　　又
䨇䨇相思鳥飛上相思樹相思雖不同同是相思苦
　　又
昨夜海棠花睡足西忩雨春夢苦無慿知在阿誰處
　　又
下階拜新月空庭夜如水相思隔千里未有團圓意
　　香奩八詠
　　　翠袖啼痕
石竹繡羅䨇袂單綺忩日暮籠輕寒秋波滉漾落鉛水
相思幾㸃春斑(缺/)脂膿粉膩半塵土玉臂嬌柔嬾輕舉
東風十日吹不乾六曲䦨邊海棠雨
　　　黛眉顰色
落花雨歇春日西楊桞鎻烟鶯亂啼玉人緘恨不能語
兩蛾對蹙春山低離愁一味如嘗膽額上蘭煤香半减
風流京兆知不知它日歸來看濃淡
　　　月奩勻面
揚州青銅出深井粉綿拂拭氷光冷粧樓笋指揉紅玉
素蛾飛出嬌相並櫻脣斂氣不敢呵脂濃粉淡勞揩磨
䨇鸞掩罷出門去一陣落花紅雨過
　　　冰盆沭髮
井花滿注玻瓈緑一片春凘瑩如玉晴忩觧下十八鬟
三尺青絲漾寒渌蘭膏洗盡香膩消滿手緑苔新帶潮
露蟬翅濕飛不起花霧曉收紅日髙
　　　繡床凝思
碧紗如霧針如芒茜紅絨索三尺長越羅幅寛金縷細
緑波飛起䨇鴛鴦匿蘭含蕙春無語一寸柔腸千萬緒
青鸞錦字期不來恨滿城南杏花雨
　　　金錢卜歡
寳猊爇香蟠紫烟玉葱拈出䨇團圓春心一㸃怕人識
舉頭暗語蒼蒼天欲擲未擲還再祝聲動瓠犀三十六
小桃開後是歸期分付隂陽莫翻覆
　　　香塵春迹
七寳方床氷様潔軟粉半鋪紫檀屑凌波小韈曉痕輕
一鈎淺印纎纎月金蓮襯歩身欲浮鴈沙踏破春應羞
嬴得纎腰柳枝瘦珍珠百斛知誰收
　　　霜杵秋聲
青娥節空氷粉乾石光如鏡敲清寒更長月白響(缺/)
碧梧驚起䨇棲鸞堂上阿姑身未暖千音萬韻勞玉腕
要使離人枕上聽慿仗西風莫吹斷
　　又八詠(錢樞/)
　　　金盆沭髮
一片香雲濕不飛翠光浮動影娥池盈盈蟬翅含風冷
剪剪雅翎帶雨垂泉沫亂跳珠錯落指尖㣲露玉參差
粧成倦把闌干倚滑堕金釵不自知
　　　月奩勻面
春盡花枝瘦㡬分曉粧不覺暗消魂羞蛾謾自横眉黛
薄粉何由掩淚痕青嵗難留人易老翠鸞飛去影空存
愁來拍塞成長嘆嘘得清光慘欲昬
　　　玉頰啼痕
愁思無心整玉容幾畨花下立東風漬殘嬌靨娟娟翠
界破蜂黄縷縷紅羅袂搵時香欲溢春纎抹處暈微融
小環欲觧人憔悴咲指梨花暮雨中
　　　黛眉顰翠
悶拽羅裙下玉除小桃花下立踟蹰幾分春色傷心處
一㸃梅酸濺齒初山蹙空青渾欲暝柳緘寒緑未全舒
龍沙北睇三千里倚遍䦨干思有餘
　　　芳塵春迹
按舞霓裳㸃拍頻紫鸞簫底歩香塵故將羅韈䨇鈎玉
踏破紅雲一片春殘月淡籠烟漠漠並鴛交卧水粼粼
莫教燕子㗸將去留向東風擬洛神
　　　雲忩秋夢
桂花香冷夜沉沉睡熟銀屏小鳯衾杳杳不辭湘水逺
悠悠直過楚雲深紅椒樹底鴛鴦比黄葉風前蟋蟀吟
預報砧聲莫驚覺暫容攄盡别離心
　　　繡床凝思
緑忩人静晝厭厭抛却金針懶再拈香臉托殘紅一線
黛眉蹙損翠䨇尖愁如亂絮隨風落恨似飛花帶雨粘
小玉謾將簾幙捲忍看䨇燕拂雕簷
　　　金錢卜歡
寳鴨香飄篆縷浮金錢倒擲思悠悠雲邊昨夜聞歸鴈
花外何時聽紫騮幸得如期猶慰意若為歸晚更添愁
無慿莫似簷問鵲幾度空教倚畫樓
　　香奩踏莎行八闋(王德璉/)
　　　金盆沭髪
寳鑑凝膏温泉流膩瓊纎一把青絲墜氷膚淺漬麝煤
春花香石髓和雲洗玉女峯前咸池月底臨風細把犀
梳理陽臺行雨乍歸來羅巾猶帶瀟湘水
　　　月奩勻面
氷鑑懸秋璚腮凝素鉛華夜搗長生兎玉容自擬比姮
娥粧成又恐姮娥妬花影涵空蟾光籠霧芙蓉一朶溥
清露年年只在廣寒宫今宵鸞影驚相遇
　　　玉頰啼痕
粉凝紅氷香銷􁀙髓鏡鸞影裏人憔悴棃花帶雨不禁
愁玉纎彈盡東風淚恨鎻春山嬌横秋水臉桃零落胭
脂碎故將羅帕濕薇魂寄情欲比相思字
　　　黛眉顰色
淡掃春痕輕籠芳靨捧心不效吳宫怨楚梅酸蹙翠尖
纎湘烟碧聚愁萋蒨紺羽寒凝月鈎金灔鶯吭咽處微
偷歛新翻嫵態太嬌嬈鏡中蛾緑和杳㸃
　　　芳塵春迹
金谷遊情消磨不盡軟紅香裏䨇鵷印蘭膏歩滑翠生
痕金蓮脱落凌波影蝶徑遺蹤鴈沙凝潤為誰留下東
風恨玉兒已化夢中雲青蘋流水空仙詠
　　　雲忩秋夢
煙冷瑤稜神遊貝闕芙蓉城裏花如雪仙郎同躡鳯凰
翎千門萬户皆明月海碧山青天荒地老滿身風露飄
環玦髙樓畫角苦無情一聲吹散䨇蝴蝶
　　　繡床凝思
翠藻文鴛交枝連理金針停處渾如醉楊花一㸃定春
心䳌聲啼斷人千里喚醒離魂猶疑夢裏此情恰似東
流水雲忩霧閣沒人知綃痕揾透紅鉛淚
　　　金錢卜歡
暗擲龍文尋盟鸞鏡龜兒不似青蚨凖花房羞化彩蛾
飛銀橋密逓仙娥信錦屋璚樓薄情飄性碧雲望斷紅
輪暝珠簾立盡海棠陰待温遙夜鴛衾冷
　　續􁵴二十首(楊維楨/)
　　　學琴
阿琰胡笳不足傳離鸞别鵠意凄然請郎為洗筝琶耳
不惜為郎彈絶絃
　　　學書
歌徹陽春酒半醺玉尖搦筦蘸香雲新詞未上鴛鴦扇
醉墨先汚蛺蝶裙
　　　演歌
鶯鶯舌巧言猶獠字字使君親口教今日金錢初受賞
倚聲同合鳯凰巢
　　　習舞
十六天魔教已成背反蓮掌苦嫌生夜深不管排塲歇
尚向燈前蹋影行
　　　上頭
新年攏鬢及笄期雲綰盤龍一把絲掩鏡問人人盡道
南梳北裹總相宜
　　　染甲
夜搗守宮金鳯蕊十尖盡換紅鴉觜閑來一曲鼓瑤琴
數㸃桃花泛流水
　　　照畫
畫得崔徽卷裏人菱花秋水脱眞眞只今顔色渾非舊
燒藥幧頭過一春
　　　理繡
揀得金針出象筒鴛鴦䨇㓨扇羅中却嗔昨夜貍奴惡
㧓亂金床五色絨
　　　出浴
初訝洗花難抑按終疑沃雪不勝任豈知侍女簾帷外
剰取君王數餅金
　　　甘睡
漏减良宵晝日遲困人天氣酒中時東家女伴太嬌劣
偷觧裙腰竟不知
　　　相見
酥凝背甲玉槎肩只訝紅綃覆白蓮底事太隂藏火性
狂夫夜夜為君然
　　　相思
深情長是暗相隨月白風清苦苦思不是東姑痴醉酒
幙天席地了無知
　　　的信
早時詭語難為信醉後微言却近眞昨夜寄將䨇豆冦
始知的的為東鄰
　　　私㑹
月落花陰夜漏長相逢疑是夢高唐夜深偷把銀缸照
猶恐憨奴瞰隙光
　　　成配
眉山暗淡向殘燈一半雲鬟撒枕稜四體着人嬌欲泣
自家揉碎砑繚綾
　　　洗兒
曾向金盆㺯化生寳珠親見掌中擎從今不帶宜男草
豆冦含胎恐太(缺/)
　　　秋千
齊雲樓外紅絡索是誰飛下雲中仙剛風吹起望不極
一對金蓮倒挿天
　　　蹋踘
月牙束靿紅幧首月門脱落葵花斗君看脚底軟金蓮
細蹴花心壽郎酒
　　　釣魚
敲針作釣投水隅豈圖口味膾王餘鯉魚腹裏牽芳餌
萬一行人有素書
　　　走馬
胡㚢牽來獰叱撥輕身飛上電光抹半兠玉鐙裹湘裙
不許春泥汗羅襪
　　陰何體
　梁陰鏗子堅與何遜仲言以能詩齊名其詩清深穠
　麗號陰何體今得四家之作其詞致婉約音聲合比
　亦彷彿二賢之體裁以句語較之終不若本體之圓
　羙云
　　王朏畫吳王納􁧈圖應制(虞集/)
雨過太湖上風生響屧廊紅綃拂几席白紵製衣裳朱
光淪厚地明月在髙堂何以保玉體長年樂未央
　　送吳子髙
懐寳獻亰國悼亡還獨歸日落雲中樹風吹江上衣湘
靈瑟在席織女石支機逺道多寂寞彊飯勿相違
　　辛澄蓮花觀音像應制(揭奚斯/)
至人不可測宴坐青蓮花珠纓被玉體白豪貫彤霞從
何得此相來置玉皇家
　　送人歸豫章
積雨霽徂夏故人今日歸手持毛生檄身着萊公衣玉
樹掛秋月丹荑揚曉暉東湖徐孺子應怪久相違
　　大口迎駕和觀應奉韻(余闕/)
晨光開翠㠋廣路净炎氛玉軑度流水華盖爛垂雲既
御大宛馬還朝鯷海君都人望旌纛樂哉過采芹
　　大别山古柏
二儀表嘉瑞孤根託漢坻已知枝榦古誰徵疏鑿時𤣥
泉上靈液玉露濯華姿間厠七寳樹比儗萬年枝願奉
蒼蒼色千秋長若斯
　　賦得蛾眉亭送杜徳常御史赴南臺
江亭望華崿望望似脩眉掃黛偏能巧含顰知為誰娟
娟㣲雨裏脉脉夕陽時千里乘􁰵去因之傷别離
　　賦得春鴈送司執中江西憲幕
微風起蘋末旅鴈尚囘翔乳鴨嬌同唼新蒲短可藏應
懐洞庭水非避塞垣霜客路煩懐舊題書寄帝鄉
　　賦得君子泉送彭公權為黄州教
君子殁已久遺井齋郎中本寓思人意兼全澤物功銀
床駁故蘚玉甃落寒銅幾日趍官舍横經誦養䝉
　　賦得慈恩寺塔送李惟中侍御之西臺
祇樹塔廟古締搆出星辰華玉裁文陛金銅結綺輪髙
標跨䨇闕迴眺極三秦攬轡霜臺下題名繼昔人
　　賦得九里松送吳左丞之江浙
結駟向青郊松陰九里遙言從天竺寺直渡小春橋偃
蹇成芝盖蕭瑟䕃蘭橈相送將何贈期君保後凋
　　有所思
春風起寒色春衣方重熏新粧巻羅幕清唱入行雲艶
色若流月芳澤訓蘭芬嬋娟信無度我思何在君
　　齊河節婦
河水北流急人家臨廣川桑柔初覆􁀙苖生復滿阡似
聞田畯逺益知寡婦賢吾徒能捆屨亦願共鄉田
　　飲散畣盧使君
契濶思相見留連及此辰長江映酒色細雨若歌塵所
喜襟懐共由來態度眞何時洗兵馬得與孟家鄰
　　題合魯易之山水
忩中望蒼翠春水起晨霏孤嶂纔盈尺長松未合圍蕭
蕭此僊客日日候巖扉念爾空延佇王孫且未歸
　　送王闕赴泗州打捕提舉
蒼茫呉楚㑹縱横淮汳流春氷未泮渚芳杜已生洲揚
旌朱樓前張獵青山幽獻功效大兕亦致公子裘逍遙
足為樂何嗟晚不侯
　　賦得琵琶峯送人降香龍虎山
瓊峯毓竒態髙髙出先天柄超琳闕逈盤影渌池圓别
(闕/)標蒼樾囬忩蓄紫烟淙流如度曲藤蔓似長絃肖像
生儀始希顔太古前雖無羅袖拂常暎磵花妍子有靈
侯技能彈大道篇函香一臨晀天際意飄然
　　竺雲為曇上人作(李孝光/)
雲來自西極駘蕩復委蛇影度流沙曉峯臨鷲嶺竒從
龍飄宛轉觸石起參差光擬鳯毛紫清同玉葉垂芙蓉
連華岳綺藻映天池五色生祥瑞賢人懐羽儀
　　𤣥眞館飲酒分韻得衝字
良朋謝悁邑仙賞屬𤣥冬野净梅將發山乾雪不封生
荑近芳節出日媚川容愁用詩湔浣寒憑酒折衝幽人
每多暇俗子自無悰聊以共娛悦詎知縻萬鍾
　　聽雪為趙本初作
𤣥冬易蕭瑟積氣但清寥夜嚴方有覺天静不成囂深
坐愁如見㣲聞去已遙新暉留素魄姸密屬青腰聲(缺/)
知拂竹花重想封條髙居爾最樂難㧞俗人標
　　題李子雲白雲忩
白雲如白月宛宛復離離青霓依澗出玉葉映簷垂詎
閡飛花度還同病鶴窺紛暉含户牖倒影散園池近看
呼欲落佇立意俱遲坐卧常相對成峯晚更竒
　　送人歸呉中(揭奚斯/)
三月酒如澠髙堂絲竹停繡筵䨇鳯影珠箔亂鶯聲疊
應紅牙拍辭傳金縷名綵雲低不度芳塵暗自驚花發
長洲苑日照闔閭城且奉千金夀寜㤀萬里情
　　呉彦髙悼亡歸岳陽
都門落葉滿遊子去京畿忍聽離鸞操遙逐秋鴻飛愁
霜曉入鏡淚雨夕沾衣烟樹黄河岸風帆采石磯平沙
迴𣺌漫寒宇曖熹㣲客心閒轉切鄉書近却稀夢聞兒
女泣行將童僕依竊慕漆園放誰云潘岳非乗濤慣不
險廽江望若圍武昌未易到更向岳陽歸
　　聨句體
　聨句者在座之人角其才力率然成句聨絡成章對
　偶親切類乎誇竒鬬戱也石鼎鬬雞可見矣李夫人
　何足多哉是編亦足以見其葩辭藻思之勝觀者幸
　勿易之
　　逺遊聨句(袁裒/)
　　　壬寅冬與伯長同留姑蘇時伯長將赴都
海鵬跨南雲一去抉浩蕩宛駒踏北雪絶足追罔象宵
征車載脂(桷/)明發燈在幌行邁念悄悄離愁懐養養違
呉始接淅(裒/)過越猶指掌虹網結長思羯鼓促新響觴
至不復辭(桷/)駕逸誰能彷明堂企棟梁武庫須篠簜材
同瑚璉英(裒/)學媿蓬麻長(缺/)施朱弦清小薦金莖沆雲
間鶴孤唳(桷/)天外鴻横上曉舲斫輕氷午店憇平壤追
攀瞰波濤(裒/)渉歴走塵鞅清淮橋螮蝀薄霧裘驌騻風
臺牛一鳴(桷/)日觀雞三唱團桑沃如盖宿草亂若繦青
帘客沽酒(裒/)素鬛漁收網心觀洙泗流眼豁恒岱爽追
程騎侵雲(桷/)勸耕農植杖俗厚喜豐登氣俠存慨慷伊
河既東流(裒/)維斗復北仰誰云風土殊始覺宇宙廣骨
聳終超騰神清誰戃怳鈞天夢豈眞(桷/)廣寒歩空想銖
衣入閶闔芥粒視北坱千官紫府榮九奏彤庭暢摛文
剪金炬(裒/)展宷簇天仗清都踰咫尺弱水謾方丈絳旗
雲霧開寳扇日月晃仁聲被八表(桷/)徳意昭羣枉泥檢
極封崇芬飶嚴肸蠁瑞氣藹重重泰階瞻兩兩駞峯出
天厨(裒/)褭蹏鍚中帑鳴珂接俊彦正笏逺偏黨徳人笑
採芝逋客棄拾橡茅㧞要有方(桷/)矢來本無嚮湘纍但
瓌詞(桷/)越相僅金像遭讒氣徒憤得計身何往豈如及
承平相與窮昭朗君行歩飄颻我滯心悒怏輕霜着裘
帽(裒/)微雪留草莾離歌起蒹葭古製却盆盎先登匪一
獲後至激孤奬城南燈火深(桷/)塞北音書暀春風漸披拂臈
水將滉瀁詩成愈加險酒盡未為彊䨇眸秋水炯(裒/)累語春
波盪經行度﨑危交友希倜儻羇遊棄楚荒逺客憐齊傖光
隂赤璧重(桷/)事業千金賞行還鴈塔題復覩鴻都榜時來戒
歩窘事至勿技癢脂韋本凡近(裒/)鐵石乃忠讜詞林納疵美
書田計荒穰列仙㑹儒癯羣仕趨吏駔陸生强咿嚘陶令終
骯髒清心百壬避正色上帝饗徒為捧心施莫學畫睂敞功
名要無心造物端有相行行遂初志操持記疇曩(桷/)
　　同永嘉李季和望鍾山聨句(丁復/)
鍾山日在望匏繫未能往我本忘世人(光/)誰能久塵鞅
窮猿尚擇木(復/)冥鴻不離網蕞爾升斗縻(光/)迺此尺尋
枉川江互迢逓(復/)天地一莽㝗覇氣遂終陳(光/)山名猶
姓蔣筞羸結幽躋(復/)㧞茹傾勝賞踡林萬虬伏(光/)獰石
羣獸仰雨晴虹霓裂(復/)雲熱鸛鶴響靈骨瘞浮屠(光/)癯
趺踞方丈陟閣鷹巢危(復/)闚户蜂房敞禪林舊稱一(光/)
梵刹新闡兩苾蒭化城喻(復/)獬豸嚴駕上一人㪺小月
(光/)七佛築峻壤狻猊睥玉除(復/)蝌斗罥銀牓庸超謝羶
葷(光/)媚禱懐肸蠁俗子空卑栖(復/)至人廓遐想相期訪
龍蟠(光/)何如游鴈蕩牎明誦楞嚴(復/)林昬過魍魎終然
千仭巓(光/)極被九州廣圓龕坐覔心(復/)方具跪合掌攬
秀目顒顒(光/)討幽心養養沈綿阻客遊(復/)爽塏聆人奬
境虛雲壓闌(光/)江逺浪浮槳揮清宜塵尾(復/)翳静便鶴
氅域分三國鼎(光/)淮湊百川輞喜彈青綺冠(復/)倦曵緑
玉杖朝情竟崎嶔(光/)夜夢猶髴髣祝酒遣詩魔(復/)搜句
搔技癢深推衆壑宗(光/)雄據諸峯長眼碧覽益逺(復/)髯
白聨苦强地籟息箕簸(光/)天絲遺女紡金聲調危譯(復/)
石華繡卑磉騎驢約兹後(光/)驚猿記疇曩貲罄怨支離
(復/)果歸(缺/)莾蒼閒休㓜安席(光/)敏奪雲門棒竹露曉衾
濕(復/)松飈秋髪爽玉樹異風標(光/)珠林列星朗躡屐去
後齒(復/)早囊欣宿滰吊古重追尋(光/)披荒增慨慷(復/)
　　剪燈聨句(貢師泰/)
　　　元夕同吳子彦劉子清侯敬文會飲水陽陳善
　　　甫家用剪燈聨句云
夜煖拈香繭春寒落剪刀芳心連巧結(貢/)綺思出長繰
㸃綴輕蟬翼(吳/)裝粘細鳯毛風光凝瑣碎(貢/)雲葉䕶周
遭影爍金垂燼(侯/)光融玉作膏舞裀團落絮(劉/)歌扇逐
飛桃帶轉銀幡小(貢/)輪廻寳盖髙蜘蛛圍露網(吳/)顧兎
堕秋毫鶯擲翻紅雪(侯/)魚跳起碧濤春陽噓蛺蝶(劉/)秋
冷蜕虭蟧翠薄荷分鈿絲柔桞散絛青童來絳節玉女
翳繊翿碎訝珠胎迸尖愁燕尾翺㣲茫縈錯落斜隙漏
蒲萄飴釜空燒蠟棚山謾結鰲浮塵籠漠漠流水眩滔
滔纂綺難為密裁綃祗自勞嬋娟妬清夜螮蝀落晴臯
製異宮人綬榮懐學士綯未曾分寳炬先許照幱袍劇
賞尊頻倒窮搜筆屢操盍簮嘶騕褭奮袖舞豪曹酒促
華筵散詩慚白戰鏖時平無夜禁繁弱且歸弢(貢/)
　　集句體
　集句者集古人之句以成篇也前古未有宋王介甫
　始盛行之石曼卿以文為戲近代見之尤多雖未足
　以益後學庶幾有以見詩家組織之工也置之巻末
　孰云不可
　　集句餞張知事子中(盧摰/)
　　　子中吾友秩滿總幕受代屬尒訪予山中禮意
　　　良厚至今耿耿不能弭忘聞還衛有日逋客盧
　　　摰偶讀陶詩至一朝辭吏歸從我潁水濵有㑹
　　　於心遂集比成章逺寄祖席兼叙髙義永以為
　　　好也
和澤周三春桃李羅堂前勁風無榮木於我若浮煙與
子相遇來傾盖定前言嵗月好已積玉石乃非堅一朝
辭吏歸悠然見南山從我潁水濵虛室有餘閒故人賞
我趣賴古多此賢吾駕不可逥悵恨獨䇿還靡靡秋已
夕亭亭月將圓青松冠巖列白雲宿簷端此中有眞意
弱毫多所宣登髙餞將歸路遐無由緣良才不隠世來
㑹在何年
　　集淵明句題中甫員外稼亭(黄溍/)
東方有一士客養千金軀束帶候鳴雞出則陪文輿代
耕本非望暫與園田疎園田日夢想投冠旋舊墟興言
在兹春新疇復應畬田父有好懐過門更相呼披草共
來往履歴周故居悠悠待秋稼時還讀我書雖未量嵗
功栖遲固多娛此事眞復樂此語眞不虛餞送傾皇朝
歸予念前途前途當幾許直至東海隅古時功名士事
事在中都遙遙沮溺心君情定何如
　　集淵明句題胡主簿嘉樹軒
孟夏草木長霜露憔悴之藹藹堂前林冬夏常如兹嚴
霜九月中卓然見髙枝如何捨此去白日掩荆扉深谷
久應蕪此䕃獨不衰黽俛六九年懐此貞秀姿常恐負
此懐未足為髙栖及時當勉勵慷慨思南歸親戚共一
處日夕歡相持披榛歩荒墟登髙賦新詩坐止髙䕃下
一觴聊可揮從今至嵗寒縱心復何疑
　　永嘉王君自製挽歌辭盖能安死生而未忘情死
　　　生者也集淵明句以釋之
自古皆有歿我今始知之居常待其盡逝將不復疑人
生無根蔕去來何依依既來孰不去奄去靡歸期復得
返自然人間良可辭何事空立言念此懐悲悽日醉或
能㤀一觴聊可揮且極今朝樂千載非所知
　　集杜句述懐寄見心(釋至仁/)
宿鳥戀本枝南鴈意在北飄飄媿此身一嵗四行役所
憂盗賊多不獨凍餒廹東下姑蘇臺殘年傍水國金銀
佛寺開信羙無與適細人尚姑息賢者貴為徳之子曰
玉溫令我心悦懌晤語契深心洞徹有清識學貫天人
際溟漲與筆力神功接混茫風雷纒地脉靈芝冠衆芳
氷壺動瑤碧紫燕自超詣尤異是龍脊流傳必絶倫許
與必詞伯喧争懶着鞭飛騰知有筞吾道屬艱難鸞鳯
有鎩翮天門欝嵯峨乘槎斷消息干戈尚縱横道路時
通塞顧惟魯鈍姿養生終自惜桃源無處尋黎民糠籺
窄故園莽丘墟夢歸歸未得悵彼髙飛禽何以有羽翼
匡山讀書處宿昔長荆棘隂房鬼火青戰地骸骨白内
思書重寄看雲淚横臆西江萬里船終當掛㠶席天寒
鶬鴰呼北風破南極梅花已飛翻節序昨夜隔感激在
知音書此豁平昔
　　集杜句題五馬圖(韓性/)
使君五馬一馬􁰵聲價倐然來向東飛電流雲絶瀟洒
逈立閶闔生長風肉􁍅磊磈連錢動大宛立仗青絲鞚
不須對此成歎嗟古來才大難為用
　　入安南絶不作詩清明感事集句(陳孚/)
十里宜春下苑花五年寒食住京華自憐慣識金蓮燭
奉使虚隨八月槎
　　又
囬首扶桑銅柱標芙蓉帳煖度春宵清明寒食誰家哭
折㦸沉沙鐵未消
　　又
水流花謝兩無情獨上髙樓望帝京閒憶金明池上路
人生看得幾清明
　　又
江東行客思悠哉不盡長江滚滚來寒食清明都過了
鷓鴣飛上越王臺
　　又
台州地濶海冥冥人踏金鰲背上行獨在異鄉為異客
無花無酒過清明
　　又
慈母年髙鶴髪垂鄉書無鴈到家遲初過寒食一百六
一日思親十二時
　　又
共藉棃花作寒食孟光舉案與眉齊越裳翡翠無消息
夜合花前日又西
　　又
寒食家家出古城滿川風雨看潮生八千里外飄零客
起向朱櫻樹下行
　　又
一百五日寒食雨風光别我苦吟身尚書氣與秋天杳
同是天涯流落人
　　又
海上乗槎上紫氛清明時節雨紛紛虎牙銅柱皆傾側
水盡天南不見雲
　
　
　
　
　
　
　
　
　
　
　元詩體要巻八
欽定四庫全書
　元詩體要巻九　　　　　明　宋公傳　編
　　無題體
　無題之詩起於唐李商隠多言閨情及宫事故隠諱
　不名而曰無題其間用隠語如身無綵鳯䨇飛翼心
　有靈犀一㸃通春蠶到死絲方盡蠟炬成灰淚始乾
　之類可見此編效顰於李觀其辭運意之精亦庻幾
　前人之可及矣
　　無題(馬祖常/)
瓦溝銀竹曙翻江閬苑凉風滿石幢葛令寄來丹臼一
陶翁歸去酒瓢䨇梧桐寂寞陳宮井薜荔扶疎玉女忩
天畔帝車呼小鳯桂花流水夜淙淙
　　又
鶴城十二疊瑤光琪樹懸秋四面香蛺蝶染花生粉白
玻瓈着酒暖金黄薫鑪舊夢憑荀令燭釦閒吟屬沈郎
南國鴈來書不至江樓時為製荷裳
　　又
三湘瀟洒恨無潮烏鵲塡河願有橋丹穴鳯來龍樹逺
海門魚上蜃樓遙已知京兆誇髙髻不信章華鬬細腰
船尾横江春水急長年無事醉吹簫
　　又
愛酒書生白髮垂鸞膠獺髓豈能醫漢宮鬬草端陽節
唐殿穿針七夕時竹上蠣房眞可買石間芝箭似難移
揚雄擬奏河東賦但乞君王酒一巵
　　和伯庸無題(薛宗海/)
羽林垂彩動天江幕府先懸白玉幢吏法有章皆畫一
將壇得士故無䨇臺中長夏霜凝簡掖内通宵霧鎻忩
若使九門容徑入肯思巖隠抱流淙
　　又
良人執㦸侍明光誰與金鑪共夕香粧鏡曉寒凝蝶粉
舞衣春暖妬鶯黄渡江桃葉應憐我照水荷花似見郎
歎息蹇脩無復理愁思摻手為縫裳
　　又
乘槎凖擬逐秋潮却訪成都萬里橋滄海有山皆縹緲
青雲無路不迢遙閒居潘岳驚班鬢歸去陶潛懶折腰
後夜相期明月上露臺髙處弄笙簫
　　又
驥服塩車兩耳垂臂無九折未成醫欲尋箕潁終逃世
苦恨章逢不入時金井鹿鳴知露冷銀橋鵲度看星移
長貧久客應無補擬挽滄浪塞漏巵
　　次韻無題(袁桷/)
金縷歌殘月堕江玉顔曾憶侍油幢象床雲重恩専一
鯨錦波翻賜疊䨇春淺正宜氊作幕夜凉深恨魫為忩
浣沙可是無靈匹側足寒江濺石淙
　　又
翠簾匝匼護朱光千葉宮桃滿院香閬苑有鸞通尺素
虚橋無鵲寄流黄上林賦罷歸巴蜀興慶詞工謫夜郎
不是月中親度曲世人那觧聽霓裳
　　又
相期來似石城潮日望晴虹結綵橋却月眉愁歌漸逺
凌波歩近意非遙抽琴有恨囘清角疊袖無塵轉緑腰
㺯玉最憐隨鳯去秋來誰與伴吹簫
　　又
白髮詞臣兩耳垂華腴堆(缺/)陋牛醫宮娥引燭催麻日
院吏傳宣寫制時蠟撚化生秋夕賜翠標疊勝嵗華移
低頭欲説唐朝舊願侍虚皇進玉巵
　　自次無題(馬祖常/)
􁨉峩山下錦成江好買𤣥都翡翠幢竹種篔簹千萬箇
鳥飛鸂鶒兩三䨇銅龍漏下春生水金馬神來霧歛忩
花落天台招小隱胡麻飯熟石淙淙
　　又
切玉龍刀寳氣光祫羅半臂麝臍香荔支囊蜜嫣嫣紫
盧橘團金顆顆黄秦氏故侯更漢主石家小婦嫁孫郎
江心誰鑄芙蓉鏡照見姮娥織翠裳
　　又
錢塘八月水生潮笻笮千年竹作橋簟織龍鬚天路近
衣裁蟬翼渚宫遙府中丞相魚垂帶閫外將軍箭挿腰
無柰黄金閒買賦雲間學得鳯皇簫
　　又
樂部韋娘舞小垂病來能召翰林醫嗔人書奏三千牘
勸客歌詩十二時金谷花枝隨雨盡石城江水逐潮移
世間若有神仙術西去瑤池醉酒巵
　　無題(張翥/)
見時略略望遙遙有月闌干待袖招得巧蜘蛛絲縷細
傳聲鸚鵡舌關嬌仙家絃管寜無譜天上星河亦有橋
雲雨或時消息斷不如朝暮石城潮
　　無題(虞集/)
貝闕珠宮夜不眠露華皓皓月娟娟不應又作人間夣
窈窕吹簫度碧烟
　　詠物體
　詠物起於唐末如雍陶池鷺鄭谷鷓鴣所詠雖入外
　意而不失模寫之巧有足喜者周伯弜謂隨寓感興
　者易驗物切近者難此説是矣詠物最多今亦擇其
　入格者載之
　　筯香(薛漢/)
竒芬擣精㣲纎莖挺脩白灺輕雪消晛火紅螢耀夕素
烟裊䨇縷暗馥生平室鼻觀静裏參心原坐來息有客
臭味同相看終永日
　　䨇陸(揭奚斯/)
三五對參差髙呼得采時猶疑䨇出早每恨獨歸遲散
地偏難入全功或誤竒極知妨日力聊足審安危
　　廬阜鐘聲
廬山三百寺何處扣曽雲宿鳥月中起歸人湖上聞入
空應更逈近瀑正難分遙想諸僧定香爐上夕薫
　　漁笛(林景熈/)
三㺯知何處蒼茫起釣舟閒將千古意吹入一江秋驚
鴈顧殘侶寒風生别洲曲終和月臥無夢到凉州
　　釣絲風(連百正/)
短髪冷颼颼倚闌初下鈎閒來片水外輕㺯一痕秋淺
拂蘆花亂低分桞影浮烟波清夢逺吹不到公侯
　　柳絮風(黄清老/)
三月韶光天氣清游絲舒巻太無情微飄簾幙當春晝
亂撲庭臺似雪晴醉臉欲吹新燕弱舞腰初軟落花輕
江頭㸃㸃行人淚相逐離歌洒客程
　　藕花風(謝宗可/)
舞罷紅衣起未休水雲香裏冷颼颼五更清逼銀塘曉
六月凉生玉井秋颭浪低翻霞影亂凌波輕漾錦香浮
莫教吹醒鴛鴦夢好送眞人一葉舟
　　梧桐雨(黄清老/)
曾將秋信報人知又與西風泣别離病綠滴殘猶有淚
題紅流去更無詩舊巢鳯冷朝飛逺古井金寒曉汲遲
待得楚臺雲散後却慿琴調寄相思
　　春晝(梁彦中/)
溪水搖光動綵墻雲山倒影蘸霞觴一庭芳樹清隂薄
千尺游絲白日長風細柳塘鶯語滑泥融花徑燕飛忙
乾坤俯仰窺難盡花栁無私種種香
　　曉色(謝宗可/)
逺似烟霏近又空非明非夜兩朦朧一天清露洗難盡
㡬樹暗雲遮不窮斷角樓臺濃澹裏殘燈院落有無中
蒼茫半逐雞聲散又被朝陽染作紅
　　潮(仇仁逺/)
一㾗初見海門生頃刻長驅作怒聲萬馬突圍天皷碎
六鰲翻背雪山傾逺朝魏闕心猶壯直到嚴灘勢始平
寄語呉兒休踏浪天呉㒺象正縱横
　　愁(同恕/)
來時容易去何遲半在胸中半在眉門掩落花春去後
忩涵殘月酒醒時濃如野外連天草亂似空中惹地絲
除却五侯歌管地人間何處不相隨
　　人影(劉宗逺/)
不言不語過平生歩歩相隨似有情常向燈前同静坐
每於月下共閒行昨朝離去天將暝今日歸來日又晴
最是行藏堪愛處顯身須要待時明
　　淚(施鈞/)
獺髓空勞補舊㾗離筵歌罷忽沾巾半江湘竹斑斑雨
三月楊花㸃㸃春字濕錦機啼戍婦珠明綃室泣鮫人
琵琶滴罷情深處洗盡青衫幾掬塵
　　梅(仇仁逺/)
爲怕緇塵着素衣凍痕封蕋放香遲月來忽送闌干影
春到不分南北枝啼夢翠禽依樹宿斷魂玉笛隔花吹
從他萬片隨風去須有青青葉底時
　　又
夢想幽芳無處尋相逢依舊嵗寒心要看月底玲瓏玉
休折枝頭菩蕾金清曉風霜和艶冷黄昏庭院覺香深
揚州一樹春多少殢得何郎瘦不禁
　　紅梅(楊載/)
玉人中酒殢芳華盡壓東風百種花襆被春寒裁異錦
篝燈夜永障輕紗纎㽔露沁蜂腰蠟宻蕋雲蒸鶴頂砂
為問閬風何處在相期髙舉籋晨霞
　　又(金德啟/)
醉卧西湖處士家夢回唯見赤城霞搃然冷艶隨春變
依舊疎枝映月斜姑射氷姿凝絳䗶羅浮雪骨換丹砂
北人慣在江南住猶説前村有杏花
　　蟠梅(謝宗可/)
縈春絆碧綴蒼苔嵗晚寒香宛轉來蛟蟄凍雲氷骨痩
(原闕/)


　
　
　
　
　
　
雪穗翻成漩水渦蕩漾終難浮釣艇潑來不覺濕漁蓑
牧童錯認忙歸報盡道崆峒作海波
　　蒲劔(黄君瑞/)
三矢亭亭古太阿舞風斫斷一川波長橋有影蛟龍悞
流水無聲日夜磨兩岸帶烟生殺氣五更彈雨雜漁歌
蕭蕭只恐秋風至亂剉鋒芒恨更多
　　海南鳥(劉因/)
越鳥羣飛朔漠濵氣機千古見眞純紇干風景今如此
故國園林亦暮春精衛有情㗸太華杜鵑無血到天津
聲聲觧堕金銅淚未信吳兒是木人
　　鶴夢(失名/)
九臯霜冷寂無聲一覺遊僊思更清風過松嵓酣未醒
烟生茶竈倦還驚青田月下家千里赤壁舟中夜幾更
香暖紫芝初睡足莫教琴上玉絃鳴
　　睡燕(謝宗可/)
補巢銜得落花泥困倚東風倦翅低金屋晝閒隨蝶化
玉堂春静怕鶯啼䰟飛漢殿人應逺夢入烏衣路欲迷
却被捲簾人喚醒小橋流水夕陽西
　　鴈(端景元/)
年去年來無定年帛書曾寄漢英賢影横薊北月連塞
聲斷衡陽霜滿天雨暗荻花愁晚渚露香菰米樂秋田
平生千里與萬里塵世網羅空自纒
　　鴈字(謝宗可/)
蘆花月底寄秋情陣影南飛寫不停一帶畫開湘水碧
半行草破楚天青雲牋冷印蟲書跡烟墨濃模鳥篆形
題盡故鄉心事苦斷文無數落寒汀
　　又(失名/)
故國霜前省舊遊夕陽影裏見銀鈎都將塞北千年恨
寫破江南萬里秋一畫如眞横逺漢數行帶草落平洲
傳書莫到秦淮上明月蘆花客正愁
　　猫(唐珙/)
覔得猫奴太有情烏蟬一㸃抱唇生牡丹架暖眠春晝
薄荷香濃醉曉睛分唾掌中頻洗面引兒忩下自呼名
溪魚不惜朝朝買嬴得書齋夜太平
　　懶猫(濟天岸/)
老子家無甔石儲多君分惠小狸奴職慙捕䑕饑何憾
食不求魚飽有餘燭影爐薫聼課佛蒲團竹几伴跏趺
山童莫訝長尸素也護床頭貝葉書
　　混堂(謝宗可/)
香泉湧出半池溫難洗人間萬古塵混沌殻中天不曉
淋漓氣底夜長春波濤鼓怒喧風雨雲霧垂隂護鬼神
却笑相逢裸形國不知誰是浴沂人
　　蟠梅屋(施鈞/)
蕋珠宮殿玉闌干四壁玲瓏夜不關梁棟廣平眞鐵石
根基和靖舊溪山乾坤虛白生方寸雲月昏黄共一間
可笑三閭元不識蕙櫋蓀壁水潺潺
　　破屋(失名/)
一畨風雨一畨顚巻我書齋屋頂穿紅日透光來枕上
白雲拖影到床前小鐺煮茗烹明月古硯濡毫蘸碧天
寒士夜來讀周易燈光直射斗牛邊
　　瓦
四角稜層夜不收覆成行隴仰成溝能令有漏為無漏
觧使斜流作正流螮蝀一條横脊上鴛鴦㡬對宿簷頭
莫言陶冶工夫小曽為吾王盖九州
　　詩瓢(謝宗可/)
雨蔓霜條老翠壺吟□不是酒葫蘆剖開架上輪囷玉
著盡胷中錯落珠滿貯苦心留宇宙深藏情氣付江湖
誰家半腹能千首為問山人果在無
　　秃筆(王秋江/)
被櫋深□未出林摧殘豈信有如今㧞毛本欲利天下
秃鬢方知負此心老死不歸刀吏手平生常得侍臣簪
斯文功在終難冺月裏東君有好吟
　　筆陣(謝宗可/)
授筞登壇拜墨卿霜毫不用鐵為兵戰酣已㧞三都壘
奏㨗還攻五字城怒巻龍蛇雲霧泣長驅風雨鬼神驚
攀蟾獨掃千軍退功奪中書第一名
　　塔燈(馮海粟/)
擎天一柱碍雲低破暗功同日月齊半夜火龍蟠地軸
八方星象下天梯光搖灔澦沿珠蚌影落滄溟照水犀
文燄逼人髙萬丈倒提鐵筆向空題
　　鏡中燈(張周卿/)
孤影徘徊入照臨西風不動竟沉沉一池鉛汞鎔眞火
半夜金星犯太隂雞翅拍時紅熖息蛾頭觸處碧光深
從渠百煉千燒後依舊剛明一片心
　　馬騎燈(袁桷/)
功計凌烟作戰塲宵征勇將太匆忙不聞號令齊驅疾
自覺銜枚去路長熖裹春風鏖赤壁光浮夜月燬阿房
誰能跳出機關外不為功名紙半張
　　走馬燈(謝宗可/)
飈輪擁騎駕炎精飛繞人間不夜城風鬛追星低弄影
霜蹄逐電去無聲秦軍夜潰咸陽火吳炬宵馳赤壁兵
更憶雕鞍年少客章臺踏碎月華明
　　梅花燈籠(失名/)
翠節玲瓏玉骨凉分明照見鐵心腸一挑銀熖勾春色
萬㸃金錢散夜光帶月横霜疎弄影篩金滿地暗生香
幾囘引馬歸來後青鳥無聲更漏長
　　菊枕(馬祖常/)
東籬采采數枝霜包裹西風入夢凉半夜歸心三逕逺
一囊秋色四屏香床頭未覺黄金盡鏡裏難教白髪長
㡬度醉來消不得卧收清氣入詩腸
　　梅杖(謝宗可/)
紫玉槎牙蝕蘚痕黄昏扶醉倍精神一枝冷曳孤山雪
八尺横拖庾嶺春江路筞時香在手溪橋挑月影隨人
歸來却笑林和靖還現堂中上座身
　　琉璃簾(馬祖常/)
呉儂巧製玉玲瓏翡翠蝦鬚逈不同萬縷横陳銀色界
一塵不入水晶宫月華逺射離離白燈影斜穿細細紅
相隔神仙纔咫尺靈犀一㸃若為通
　　酒旗(謝宗可/)
水村山郭酒初香紵影青青字一行罏畔低懸花霧濕
簷隂斜揭桞風凉指揮意馬衝愁陣搖曳心旌入醉鄉
惆悵歩兵招不起半竿空自舞斜陽
　　釣絲
臨流纎影衆鱗驚消得長繅一縷輕鈎墜亂縈春水碧
竿垂斜裊曉風清牽囬江上烟波夢掣斷人間富貴情
我欲笑携千尺去桃花浪裏㧞鯤鯨
　　鞦韆(楊鵬翼/)
日轉華簷樹影偏謝家庭院簇神仙綵繩斜擘纎纎玉
畵板輕承歩歩蓮㺯玉未升霄漢上緑珠先堕綵樓前
不知小逕殘紅裏明日何人拾翠鈿
　　又(台哈布哈/)
芙蓉宫額半塗黄䨇送鞦韆出畵墻簷底燕驚花雨亂
樹頭蜂繞襪塵香巧將新月添眉黛閒倩東風響珮璫
歸去緑忩和困睡暫憑春夢到遼陽
　　蓮葉舟(謝宗可/)
穏棹紅衣泛渺茫風㠶浪楫水雲鄉曉撑泰華半峯月
夜載西湖十里香藕放雪絲應作纜荷欹翠柄若為檣
不須更捧金仙足太乙眞人夢正凉
　　櫓(失名/)
斵木為竿駕客舟翩然快我下中流雙龍影落湘江晚
百鴈聲傳楚㟁秋素練撥開波浩渺黄金攪碎月沉浮
長灘鷗鷺多如雪一路驚飛不敢留
　　仙槎(謝宗可/)
曽作河源萬里舟塵根巳斷卧蛟虬無心下土承烟雨
有路層霄犯斗牛破浪逺衝銀漢曉凌風竟度碧天秋
歸來載得支機石誰識人間博望侯
　　老龍琴(羅伯英/)
㸑下曽聞霹靂聲流傳太古蓄精靈斷紋已作蜿蜒勢
焦尾猶存蚴蟉形案上清宵含霧雨壁間白書隱雷霆
鳯簫縹緲音相和相送羣仙入杳𡨕
　　無絃琴(謝宗可/)
獨繭長繅底用抽蛇紋空鎻鳯枝秋落星有暈繩光斷
凍瀑無聲練影收别鶴那聞風外泣孤鸞不向月中愁
多情只有柴桑老寂寂山髙水自流
　　鶴骨笛(賈䇿/)
九臯聲斷楚天秋玉頂丹砂一夕休枯朽挽囬生死調
凄凉吹盡古今愁魂歸遼海雲迷樹曲罷江城月滿樓
惆悵主人三㺯罷杳無消息到揚州
　　鐵笛詩寄楊亷夫(卞宜之/)
一段清氷百鍊鋼曽翻宫徵侍虛皇裂開黄鶴磯頭石
驚落青鸞鏡裏霜仙子珮環新樂府翰林風月舊文章
道人清節磨礲久却笑桓伊獨據床
　　鐵笛為孟天暐作(張翥/)
愛此輕圓鐵鑄成何須楚竹選孤生年多化作青蛇色
夜静吹如綵鳯聲鏽出碧花凝錯落冷涵金氣發鏗清
最宜携向君山去一聽仙翁奏月明
　　聞篴
何人吹笛傍江干木落淮南夜色寒三㺯水邉人艤棹
一聲雲杪客凭欄梅花􁍝􁍝吹應落楊桞依依折欲殘
惆悵緑珠何處在綺忩深鎻月漫漫
　　聞簫(王景初/)
緱山雲冷鳯臺空誰譜遺音泣玉龍興在碧桃春色底
聲飄銀漢月明中悲來赤壁歌誰和老去青樓夢亦慵
喚起愁心眠不得露笻寒倚一簾風
　　破帽(黄君瑞/)
破㡌多情却戀頭草殘絲斷素塵浮烟籠長是煎茶日
風落多逾把菊秋頂漏疎星窺短髮簷垂缺月露雙眸
桃尖樓子青羅瓣相對寜知故舊愁
　　蘆花被(貫雲石/)
採得蘆花不涴塵翠蓑聊復藉為裀西風刮夢秋無際
夜月生香雪滿身毛骨已隨天地老聲名不讓古今貧
青綾莫為鴛鴦妬欵乃聲中别有春
　　紙帳(謝宗可/)
清懸四壁剡溪霜髙卧梅花月半床蠒瓮有天春不老
瑤臺無夜雪生香覺來虛白神光發睡去清閒好夢長
一枕搃無塵土氣何妨留我白雲鄉
　　酒(黄君瑞/)
麯蘖生香出小槽幾人耽酗日陶陶□呑鸚鵡杯中月
貧典鷫鸘花(缺/)袍内府臈傳紅琥珀西京秋壓紫葡萄
杜康儀狄今安在囬首丘陵半是糟
　　碧筩酒(趙君謨/)
擎波老榦折蒼璚酣飲何如吸海鯨象鼻捲氷收玉醴
翠盤承露落金莖幾絲香溜蒲萄滑九竅春濃琥珀傾
莫戀醉鄉心更苦獨醒衣上為誰清
　　又(袁桷/)
甘露無聲堕玉盤中天飛影動琅玕壚頭太白塵埃熱
石眼空青氷雪寒水泄尾閭來瀚海手扶砥柱障狂瀾
麯生不用忙傾盖吸盡清香見肺肝
　　又(張雨/)
採緑誰將作羽觴使君亭上晚尊凉玉莖沁露心猶苦
翠盖擎雲手亦香飲海龜藏蓮葉小吸川鯨恨藕絲長
西風誤展淋郎袂笑絶耶溪窈窕娘
　　醉鄉(謝宗可/)
曾笑三閭不觧遊移家欲向麯城頭人酣方外鴻荒夢
誰識塵中富貴愁夜月放船遊酒海春風扶杖上糟丘
相逢還似無何有喚起東臯為贈侯
　　又(張翥/)
半屬華胥半酒泉封君惟有麯生權觥籌席上無多地
風月壺中别有天一日夢醒如隔世四時春盡不知年
從來此處藏身好容我神遊太古前
　　塵(謝宗可/)
人海深藏混混中非烟非霧逺空濛六街綺繡迷香紫
九陌笙簫踏軟紅微歩緩隨羅襪起清歌飛繞畫梁空
南來一騎蛾眉笑又送長安荔入宫
　　遊絲
搖曳春光百尺輕烟綃舞斷任縱横暗縈芳恨應無力
亂綰花愁似有情一縷緑楊風正軟半痕紅杏雨初晴
莫教飛到天機上恐悞龍梭織不成
　　緑陰(周石原/)
萬紫千紅夢已休眼中驚見翠光浮數聲啼鳥無尋處
幾度斜陽不入樓潤透琴書渾欲雨凉生衣袂已先秋
此時蒲桞還多感莫遣西風一夜愁
　　又(顧囦白/)
千載青羊頷底髯結成蒼(缺/)倚空檐朝陽不放晴光堕
宿雨時將暝色添蟬愛(缺/)　聲度枕鳥窺荒寂影翻簾
且須藹䕶過長夏未怕秋霜遽作嚴
　　新月(周豈/)
稍向天邊落初從雲底生􁁍然似鈎曲能得幾時明
　　桃花馬(馬祖常/)
白毛紅㸃巧安排勾引春風上背來莫觧雕鞍橋下洗
恐隨流水泛天台
　　鄰燈(范梈/)
星星逺映孤村外烱烱微穿落木間知有鄰姬思逺道
績麻應待夜深還
　　塵(貢師泰/)
春城花霧欲生泥十二街頭漫漫飛落絮遊絲共無賴
半沾香汗半羅衣
　　無弦琴(申屠致逺/)
静中有物即縈心物象相忘趣轉深為報柴桑陶處士
無絃争似更無琴
　　水仙花(商挺/)
海上三山壁月明人間誰識許飛璚秋風吹上青鸞背
來散天香與素英
　　又
明月珠衣翡翠裳氷肌玉骨自清凉不隨王母瑤池去
來侍維摩病几傍
　　又(貢師泰/)
太液池邊雪始乾曉粧初試珮珊珊簾鈎欲下東風細
猶夢珠宫扇影寒
　　又
十二瑤臺風露寒銀河淡淡月團團龍宫自與塵凡隔
别有銖衣白玉冠
　　木芙蓉(虞集/)
九月襄王宴渚宫霓旌翠羽度雲中滿汀山雨衣裳濕
宋玉愁多賦未工
　　水芙蓉
長洲宫沼醉西施蕩漾蘭舟不自持願奉君王千嵗樂
一盤清露玉淋漓
　
　
　
　
　
　
　
　
　
　
　
　元詩體要巻九
欽定四庫全書
　元詩體要巻十　　　　　明　宋公傳　編
　　五言律
　律詩號近體唐人始為之清逺華麗必諧音韻周伯
　㢸謂有雍容渾厚之態而無堆積窒塞之患斯為妙
　也後人為之不偏於枯瘠則流於輕俗不足採者多
　矣今擇其格律嚴整者録之
　　春思(張澄/)
一春長作客連日苦多風野樹凄迷緑簷花黯淡紅愁
隨詩巻積囊與酒樽空巢燕如相識頻來草舍中
　　春晝睡起(陳自堂/)
桞影年華度鶯聲午夢囬偶然床置易政爾席凝埃隠
几野花落閉門山雨來無人見愁緒歡伯一樽開
　　早春述懐(劉汶/)
春與年年别窮隨日日增眼明貪夜讀事少㤀晨興倦
鳥猶遷木潛魚已陟氷棲遲唯故轍無夢到飛騰
　　秋晚(趙心逺/)
一曲菱歌斷西風吹鬢鬟秋隨荷葉老人到菊花閒鳥
弄疎烟外楓明落照間南山有清氣相對自怡顔
　　七夕(傅若金/)
耿耿玉京夜迢迢銀漢流影斜烏鵲樹光隠鳯凰樓雲
錦虚張月星房冷閉秋遙憐天帝子辛苦㑹牽牛
　　除夜與鄔進德(蔡明/)
客裏冬將盡惟君數見親可憐今夜雨同作異方人臈
酒無鄉味征衫有客塵毋勞話岑寂明日又逢春
　　登武陽(劉因/)
朝遊樊子舘晚上武陽城潮接滄溟近山從碣石生斷
虹雲淡白返照雨疎明日暮悲風急樵歌已愴情
　　過奉先
閠遼承宋統此志亦雄哉置縣名猶在因山勢已摧百
年元魏史千古汝南哀華表鶴應有悲風海上來
　　雜詩
聞昔蜚狐口奇兵入搗虚人才九州外天道百年餘草
木皆成騎衣冠盡化魚遺民心膽破諱説戰争初
　　雪巖樓觀(虞集/)
髙閣丹青起中天紫翠分忩當太白雪門俯九疑雲伐
木山人去吹簫帝子聞塵中歸未得春思轉紛紛
　　鄗南光武廟(陳孚/)
赤伏眞天子𤣥圭衮藻明千年髙邑廟一笑下江兵野
鬬騰龍氣河流渡馬聲列侯冠劍合英彩儼如生
　　寄暢純父治中(姚燧/)
欲聞眞息耗無使梓潼來烽火平時報田疇亂後開徒
歌王粲賦不直士元才遙憶牛頭寺思親日幾逥
　　寄劉師魯(楊載/)
想君遊宦處正値洞庭湖落日波濤北晴天島嶼孤舟
航通漢沔風物覽衡巫天下文章弊非君孰起予
　　寄静庵山人(貢師泰/)
細雨桐花晚微風麥氣秋王苻偏好學宋玉不勝愁世
事同蕉鹿人心類棘猴何時虎溪上還共逺師遊
　　名酒(虞集/)
名酒不可得幽花誰送來秋霜垂鬢髮夕照在樓臺盡
日山翁醉何年庾信逥喚人吹玉笛移席坐蒼苔
　　尋故人黄(清老/)
適興一尋君君家在白雲幽花秋後見落葉夜深聞隨
意坐苔石呼童煮澗芹不須談世事詩思正紛紛
　　昨遊(范梈/)
昨遊居士澗春入羽人丘面靣山相引年年水自流乾
坤雙蠟屐江海一漁舟知我能來否啼鸎去復留
　　輿病髙厓道中作(姚燧/)
役役乾坤逺栖栖道路頻五年三入蜀十夢九歸秦瘧
鬼偏凌客山英定笑人無勞問前渡祇覺白頭新
　　舟達黄溪
草木隨寒暑殊方勞悴同葦花兼露白檉葉未霜紅日
月雙飛鳥江湖一病翁晚來沙嶼上愁坐獨書空
　　過三花嶺(陳孚/)
絶壁三千丈荒村八九家黄茅青草(缺/)黒質白章蛇橄
欖髙懸子芭蕉倒吐花嶺頭一囬首何處是京華
　　岳陽樓待渡(髙思恭/)
楚水凝千里湘雲隔萬層城髙秋浦月星雜夜船燈旅
况天誰管年光鴈可憑殷勤淡山色相送過巴陵
　　以事暫如武昌發臨川(揭奚斯/)
江轉欲無路山逥忽似圍客程秋共逺物色晚多疑稍
稍沙鷗集怱怱野樹稀武昌今夜夢定有故人知
　　泊舟湘岸(李材/)
長沙今在眼青草舊知名二月風檣疾三湘雪浪平藤
深帝子廟花發定王城暮艤江南岸鳴鵑處處聲
　　雨中過長沙湖(余闕/)
細雨洒秋色平湖生白波客心貪路急㠶腹受風多落
木生秋思驚禽避棹歌舟行不借酒兀坐奈愁何
　　趙氏南莊(許衡/)
曉起北忩凉清談戢羽觴入簾花氣重落紙燕泥香夢
裏青山好吟邊白晝長秋風載書籍相對築茅堂
　　病中齋居雜詩(安熙/)
多病交游少相看動浹辰賦詩聊遣興觀化足怡神問
事有知已過門無俗人伊誰同此樂願卜許東鄰
　　感事(姚燧/)
致位承疑地䕫龍伯仲間星當朝北斗日已薄西山取
謗因讐惡貪權失丐閒此行雖鐵甲未足比慙顔
　　感懐(陳孚/)
濫直承明署身閒似地仙雖無官長罵未敢酒家眠瘦
已寛朝服貧猶乞酒錢最愁親舍逺夢遶白雲邊
　　客寒(趙孟頫/)
夜雨鳴髙枕春寒入敝袍時光自花桞吾意豈蓬蒿失
色黄金盡知音白雪髙山林隠未得空覺此心勞
　　俞氏看雨軒(揭奚斯/)
慘淡來何處崩騰忽滿城遙連四山黑近灑半江明可
愛花間濕偏宜竹上聲中宵未可住髙枕寄餘情
　　赤壁圖(虞集/)
過鶴生新夢携魚憶舊遊清霜凋木葉落月湧江流隠
者誰堪訪良田亦易求如何玉堂夜白髪不勝愁
　　錢舜舉畫
一樹花如雪清明客未歸坐看黄鳥並夣作綵雲飛翠
袖寒猶薄羊車過絶稀相如能作賦月下巻春衣
　　題黄觀瀾巻(貢師泰/)
碧天看不盡滄海去無邊氣涌風雷動光涵日月懸竒
文方浩瀚餘景尚漪漣好種珊瑚樹他年繫釣船
　　分題得獲麟堆送李伯貞亷使往山東
正朔周王紀春秋魯國書瑞齊圖鳯鳥靈趾應關雎絶
筆懐西狩揚鑣過舊墟泰山青萬古相對一躊蹰
　　賦得鉅野澤送宋顯夫僉事之山南(余闕/)
堤上桞沉沉春蒲泛渚禽濟田東滙濶汶水北流深落
日依中沚浮雲積太隂㣲茫看不盡渾似别時心
　　京下思歸(范梈/)
黄落薊門秋飄飄在逺遊不眠聞戍鼔多病憶歸舟甘
雨從昏過繁星達曙流嚮非徐孺子萬口薄南州
　　送人遊廬山(張鳴善/)
曾到匡廬境巉峰際碧空萬松無路入一水與天通白
鹿眠晴晝青猿嘯晚風洪厓如可約吾亦訪雲中
　　送吳生良遊金陵(楊維楨/)
十載辭京國長懐玉笋班鳯麟遊璧水虎豹啟天關野
樹分秦雨江雲隔楚山壯遊須努力况子正紅顔
　　泊普照寺贈湛講主
渡海曾無約登山若有縁相逢林下路共飲石間泉棋
落燈花雨琴清柏子烟明朝厭塵跡從此學逃禪
　　别弟(劉聞/)
一棹烟和水寒燈弟與兄殘年同别母中道復分程動
有山河隔難為去住情如何沙上鴈偏向夜中鳴
　　有懐袁季源(周密/)
江樓深夜倚凉入鬢蕭蕭人隔東西浙心隨早晚潮風
髙孤月暈河澹萬星搖欲寄今宵意新鴻不可招
　　黄尊師髙軒觀鵝因留宿(揭奚斯/)
開軒南嶽下世事未曾聞落葉常疑雨方池半是雲偶
尋騎鶴侶來此看鵝羣一夜潺湲裏秋光得細分
　　晚過孔奉常舍下(范梈/)
滄江一萬里書信近如何向暮客懐薄及秋鄉夢多故
人相慰藉並舍數經過但願長無事彤庭接珮珂
　　西坡即事(陳天錫/)
人境得佳趣青松處士家成行看過雁數㸃落歸鴉風
動竹凋葉秋髙菊吐花閒來媚幽獨吾志在烟霞
　　臨平即事
四月臨平路江蓮未著花清風隨客棹緑水䕶僧家對
酒邀新月披襟挹彩霞晚來堪畫處飛鷺下圓沙
　　季夏書事
歸夢繞滄洲胡為此滯留雨收三伏暑風送一帆秋汀
樹層層出鹽花拍拍浮相思千里月人在海邊樓
　　江村苦雨(劉宗逺/)
雨脚何時住江流逐日深一寒違衆務百慮集歸心夕
景含饑色春光堕積隂去年擕酒處月滿杏花林
　　淵明畫像(顧濟/)
無錢猶愛菊有酒即横琴萬古醉不了一名閒到今徑
松存老節門柳積秋隂人畫歸來像誰傳歸去心
　　七言律
　七言律難於五言律自唐沈佺期宋之問倡而為之
　研練精切穏順聲勢殆變陳隋委靡之陋學者宗之
　號曰近體沈宋以下格律最多似難徧舉今擇其情
　景俱備體量適均無柔弱鄙俗之病有諧婉麗則之
　音首尾相應者列之
　　大明殿早朝(楊載/)
玉氣浮空御殿開金衣照日近臣來絲囊已進千秋録
斧座還稱萬壽杯王子吹簫䨇鳯下羲和攬轡六龍囘
侍臣此日霑恩賜散作祥風遍九垓
　　元日朝囬和裴都事(李林/)
海上瓊樓接五城人間歌吹近蓬瀛雲移雉尾旌旗動
日射螭頭劍佩明拜舞盡隨仙仗入退朝遙認玉珂鳴
欣欣百草含春意得傍東君暖處生
　　朝回次韻楊司業(吳澂/)
風吹仙鶴下瑤臺閶闔中間翠輦來雲擁紅光千丈上
日行黄道九天開百官星拱環金闕萬壽聲回進玉杯
共覩太平新氣象四方犴獄長春苔
　　六月十八日早朝寄山中諸友(呉全節/)
五年四覩六龍飛又領羣仙覲紫㣲金殿雲烟浮黼儿
玉堦日月麗旌旗羣臣奉璽勤三讓國母臨朝重萬幾
遙食蟠桃知㡬次客星還照釣魚磯
　　大明殿早朝聽赦(吳元徳/)
玉檢泥封墨未乾紫衣捧出殿中間九重雨露頒春澤
上界星辰綴曉班仗簇禁林環虎旅香消御座見龍顔
㣲臣何幸沾恩寵未報涓埃兩鬢斑
　　興聖宫退朝口號
蹀躞青騘白玉珂百官朝㑹日相過天臨奎璧星辰近
雲覆蓬萊雨露多壽岳倚空開寳殿御溝流水遶金河
㣲臣稽首無封事願進清平第一歌
　　十一月六日大明殿賀清祀禮成(張翥/)
大明宫殿彩雲間花底㣲風響珮環陛㦸九重周虎士
御筵咫尺望龍顔犬牙磐石諸侯國豹尾鈎陳百辟班
漏下五門朝退晚日邊佳氣滿西山
　　宣則門書事簡虞邵庵(台哈布哈/)
三月龍池柳色深碧桃烟暖日愔愔蜂粘落絮縈青𤨏
燕逐飛花避緑沉仙仗曉開班玉笋雲韶春奏錫瓊林
從臣盡獻河東賦獨有揚雄得賜金
　　丁邜科及第謝恩崇天門(薩都拉/)
禁桞青青白玉橋無端春色上宫袍卿雲五彩中天見
聖澤千年此日遭虎榜姓名書勑紙羽林冠盖𥪡旌旄
朝回龍尾頻回首午漏花深紫殿高
　　十月十九日詣光天門進三朝實錄(范梈/)
儀鸞簇仗滿雲端玉鑰初開衆樂攢三后龍光周典册
羣臣鵠立漢衣冠爐烟着日浮晴藹宫樹班霜試曉寒
千騎前頭都不見只傳學士拜金鑾
　　庚午興聖殿進史黄(清老/)
瓊裾初進侍明光日麗昆池晝刻長堤桞染成春水色
宫花併入御爐香金壺洒露層堦滑玉椀分冰廣殿凉
矇瞍似知天意喜鳯笙新奏五雲章
　　勑賜恩榮宴(薩都拉/)
内侍傳宣下玉京四方多士預恩榮宫花壓帽金牌重
舞妓當筵翠袖輕銀甕春分官寺酒玉盃香賜御厨羮
小臣涓滴皆恩澤惟有丹心答聖明
　　大明殿侍宴(陳益稷/)
班陪玉笋侍紅雲日表熙熙瑞氣温萬泒朝宗滄海濶
衆星環拱紫宸尊雍容湛露歌詩什彷彿鈞天入夢魂
孤孽秋毫皆帝力願殫忠赤報深恩
　　初科知貢舉(李孟/)
百年塲屋事初行一夕文章聚帝京豹管敢窺天下士
龍頭誰占日邊名寛容極口論時事衣被終身荷聖情
顧得眞儒佐明主白頭應不負平生
　　奎章閣讀進士巻(虞集/)
玉堂筞士詔儒臣御筆親題墨色新省樹坐移簾底日
宫壺􁀙賜殿頭春虞廷制作䕫龍盛漢代文章賈董醇
書閣暮年偏感遇但歌天保播皇仁
　　貢闈偶成(黄清老/)
射宫圍棘斷經過閒却秋聲太液波風定碧簾聞禁漏
夜殘銀燭見星河仙人共對青藜杖詞客孤吟白玉坡
弱水蓬萊五萬里不知何處月明多
　　觀祀南郊和李學士韻(雅勒呼/)
帝乗法駕即南郊夾仗旌旗雜羽旄日月並行黄道迥
三辰環拱紫壇髙皇心奕奕承天貺𤣥象昭昭答聖勞
欲吐姸詞誇懿典愧如楊馬渉風騷
　　又
萬戸絪縕寳篆香五雲飛處望龍章旌旗向日珠璣瑩
繖扇迎風錦繡張𤣥衮有文皆黼黻彤盤無燎亦熒煌
相承禮樂眞儒事阿閣新巢有鳯凰
　　駕畋柳林隨侍(陳益稷/)
仙仗平明擁翠華景陽鐘發海東霞千官捧日臨春殿
萬騎屯雲動曉沙白鷂鞲翻山霧薄黄龍旗拂桞風斜
太平氣象民同樂南北梯航共一家
　　壽平章李韓公(趙孟頫/)
瑞鍾光岳應時需日上天衢手自扶八表同風開壽域
五雲異彩映台符經綸至治歸賢相陶冶斯文屬大儒
為國白頭身未老掌中行見有明珠
　　壽王趙公八十
儒門弭節下蓬瀛燕處超然鶴骨清周室龍韜師尚父
漢廷鳩杖賜桓榮中州大國封全趙東閣賢良位列卿
白髪同僚欣盛事年年來此慶長生
　　壽布呼宻相公
新築沙堤凍未晞雪餘愛日轉春暉黄鍾律應迎中氣
執法星明拱太微儀鳯自因䕫樂至祥麟寕假豸冠威
明堂正爾思梁棟赤芾行看副衮衣
　　壽王左丞(傅若金/)
南極諸星映赤霄東風二月滿青條焚香鳯閣春開宴
鳴玉龍墀午散朝但使經綸齊稷契不勞服食慕松喬
日長自度昇平曲聞聽雲間合九韶
　　壽饒國公(楊載/)
可樂無如父母全既賢既貴又長年金壺賜出青雲上
玉珮朝辭白日邊楚木論春猶五百蟠桃稱壽必三千
似聞黄綺歸來後長向山中作隠仙
　　壽劉邢公(王士熙/)
詔下金鑾第一廳春風湛露讌趨庭嘉辰又紱蒼龍角
僊侣同驂白鶴翎衛武髙年猶入相韋賢老日只傳經
崆峒别有長生訣杖几凝香酒半醒
　　壽缶齋傅左丞(張翥/)
六朝名徳仰巍巍未許家園久息機霖雨帝方思汝作
衮衣人更望公歸南山一柱(闕/)中土左轄三星近太微
欲向賓筵頌眉壽寸心遙與白雲飛
　　壽丞㫖張疇齋(薛漢/)
鍾王書法得精㣲每日霜毫不厭揮相業曲江金鑑錄
幽懐西塞緑蓑衣蟠桃開日三千嵗古柏參天四十圍
應與赤松相伴約他年名遂早知幾
　　元日(李兩山/)
筍班玉立五雲階曾醉天家舞馬杯坐困庾樓分月久
明從堯殿帶春來洪鈞暖入宫橋桞金鼎香傳驛使梅
爆竹一聲春夣曉沉香亭北牡丹開
　　正旦有感(鄧文原/)
干戈短景去匆匆回首南朝一夣中世事盡隨天道北
春正依舊斗杓東四時玉燭堪調爕萬國車書想混同
寂寞荒山老松樹看渠梅柳競春風
　　京師上元夜(雅勒呼/)
華月澄澄宿霧收萬家燈火見皇州天閽虎豹依霄漢
人海魚龍混斗牛公子錦韀鳴玉勒内家珠箔控銀鈎
道旁亦有揚雄宅寂寞芸忩冷似秋
　　都門春日(李材/)
紫陌香塵逐玉珂彤樓花暗弄雲和光風巳轉瀛洲草
細雨㣲生太液波月榭管絃鳴曙早水亭簾幕受寒多
少年易感傷春思喚起青娥對酒歌
　　京城春日(薩都拉/)
三月京城飛柳花燕姬白馬小紅車旌旗日暖將軍府
絃管春深宰相家小海銀魚吹白浪層樓珠酒出紅霞
蹇驢破帽杜陵客獻賦歸來日未斜
　　西宫春日
九重五色金銀闕冠帶將軍盡羽林上苑春鶯隨柳囀
西宫午漏隔花深天開閶闔收金鎻簾捲奎章聽玉音
白髪儒臣賣詞賦長門應費萬黄金
　　都中寒食(楊鵬翼/)
芳草青青湖上路少年遊冶不知回烟花一望春無盡
雲水相參雨欲來夕浪放船重聽樂天風吹酒獨登臺
看圖萬里逢寒食車馬傾城起暮埃
　　清明省墓(鄧文原/)
短棹吳歌花滿川春帆愁斷蓼莪篇小溪蘋藻墦間祭
春雨桑麻墓下田黄壤有靈終異土青山無樹半荒阡
傷哉巴峽松楸路狐兔蒼寒六十年
　　暮春即事(李仲淵/)
垂柳隂隂雪擁沙殘陽淡淡水明霞夜來枕上初聞雨
今日枝頭不見花啼鳥已傳春去信狂蜂猶趂晚來衙
柴門盡日無人到讀罷離騷自煑茶
　　禁城秋夕(李材/)
絳宫星淡海無波九陌猶聞動玉珂閶闔微雲藏夕漏
建章明月掛秋河此身天地流萍逺故國關山落木多
欲聽鈞天塵夣隔紫簫吹盡桂婆娑
　　宗陽宫翫月(楊載/)
老君臺上凉如水坐看冰輪轉二更大地山河微有影
九天風露寂無聲蛟龍並起承金榜鸞鳯雙飛載玉笙
不信弱流三萬里此身今夕到蓬瀛
　　秋懐和姚子敬(趙孟頫/)
落日孤城動皷鼙樓中畫角不勝吹山川簫瑟秋容浄
草木凋傷暮雨悲多病馬卿聊假日數奇李廣不逢時
巻簾白水青山外隠几無言有所思
　　又
呉宫烟冷水空流慘淡風雲黯素秋禾黍故基曽駐輦
芙蓉髙閣逈添愁繡楹錦柱蛟龍泣金㳫瑤堦鹿豕遊
宋玉平生最蕭瑟欲將九辨賦離憂
　　又
銅雀春深漢苑空邯鄲月冷照秦宫烟花樓閣西風裏
錦繡湖山落照中河水南來非禹迹冀方北去有唐風
溪城秋色催遲暮愁對黄雲沒斷鴻
　　又
搔首風塵雙短鬢側身天地一儒冠中原人物思王猛
江左功臣憶謝安苜蓿秋髙戎馬健江湖日短白鷗寒
金樽緑酒無錢共安得愁中却盡歡
　　又
野曠天低木葉疎水清沙白鳥相呼胡笳處處軍麾滿
鬼哭村村漢月孤新亭舉目山河異故國傷神夣寐俱
黄菊欲開人臥病可憐三逕已荒蕪
　　秋夕(元好問/)
小簟凉多睡思清一忩風雨送秋聲頻年但覺貂裘弊
萬古何曾馬角生寄食甘依嚴尹幕附書誰往鄧州城
消愁欲問東家酒恨殺寒雞不肯鳴
　　秋思(杜瑛/)
壯心忽忽劇懸旌秋氣能令客子驚白鴈不聞雲外過
清霜先向鬢邊生銅駝巷陌周東土金鳯樓臺鄴北城
千古繁華俱一夣空餘草木戰風聲
　　秋江感(貫雲石/)
澄浄秋江一舸輕不堪蹤跡樂平生西風兩鬢山河在
落日滿船鴻鴈聲村酒尚存黄閣醉短檠猶照玉關情
料應今夜懐鄉夢殘葉蕭蕭月二更
　　秋曉睡覺(陳益稷/)
海水盈盈漏轉籌霜風吹角出譙樓夢回淡月五更曉
心逺孤雲萬里秋玉帛幾年賔上國詩書半世老中州
平生事業渾如昨無柰青燈照白頭
　　京都和馬伯庸尚書韻(曹元用/)
灤水橋邊御道西酒旗閒掛夕陽低春從玉樹陰中老
雲補蒼山缺處齊畫㦸遙臨青𤨏闥紫騮觧惜錦障泥
鳯鸞自為明時出宜傍上林高處棲
　　又
桞簇金溝蘸碧波雲深貝闕瞰重坡鳯凰曲奏鈞天樂
烏鵲橋通織女河萬井閭閻春浩蕩六街車馬曉陂陀
山人素有林泉興柰此承明侍從何
　　開平即事(陳孚/)
天開地闢帝王州河朔風雲拱上游鵰影逺盤青海月
雁聲斜度黒山秋龍岡上遶三千陌月殿香飄十二樓
莫笑青衫窮太史御烟曽見衮龍浮
　　鳯凰山
浮屠百尺聳亭亭落日鴉啼野蔓青故國盡消龍虎氣
荒山空帶鳯凰形金根輦路迎禪駕玉樹歌臺語梵鈴
惟有錢塘江上月年年隨鴈過寒汀
　　麻姑山(郝天挺/)
路入雲關仙境佳瓊田瑤草帶烟霞貯經洞古留遺檢
養藥爐存失舊砂青鳥不傳金母信紫鸞應返玉皇家
岩扉不掩春長在開盡碧桃千樹花
　　鑑湖(李孝光/)
賀家湖裏見秋風放翁宅前東復東兩行雲樹忽逺近
十里荷花能白紅行人濯足銀河上越女梳頭青鏡中
我欲張帆上南斗扶桑碧海與天通
　　桃花渡(萬石徳躬/)
江上青青楊桞枝人家萬竹閉柴扉春風應候花争發
社雨生寒燕未歸半樹木蘭依岸緑一行鸂鶒背人飛
濯纓空憶滄浪思不及漁郎有釣磯
　　凾谷關(施鈞/)
倚天樓閣勢崔嵬曽為鷄鳴半夜開百二山河秦世變
三千禮樂漢官來公孫白馬終難度老子青牛更不迴
當日東封聽此計泥丸飛作變驚埃
　　番禺道中(聶古栢/)
玉斧飛霜大庾南萬松深翠洗烟嵐雲迷梧野山羅㦸
月滿韶江水潑藍椰子漿寒甘似蜜荔枝香暖絶勝柑
中朝耆舊如相問鳥語啾啁正未堪
　　狄仁傑墓(楊果/)
牝鷄聲裏紫宸寒神器都歸竊弄間一語喚回鸚鵡夢
九霄奪得鳯雛還荒墳寂寞臨官道清節孤高直太山
為問摸稜蘇相國當年相見果何顔
　　岳武穆王墓(趙孟頫/)
鄂王墳上草離離秋日荒凉石獸危南渡君臣輕社稷
中原父老望旌麾英雄已死嗟何及天下中分遂不支
莫向西湖歌此曲水光山色不勝悲
　　岳王墓(潘純/)
湖水春來自緑波空林人迹少經過夜寒石馬嘶風雨
日落山精泣薜蘿江左長城眞自壊鄴中明月竟誰歌
惟餘滿地萇𢎞血芳草年深碧更多
　　長安懐古楊奐
此心直欲作東周再到長安已白頭往事無憑空擊檝
故人何處獨登樓月搖銀海秦陵夜露滴金莖漢殿秋
落日酒醒雙淚眼幾時清渭向西流
　　洛陽懐古(楊果/)
洛陽雲樹欝崔嵬落日行人首重回山勢忽從平野斷
河聲偏到故宫哀五噫擬逐梁鴻去六印休驚季子來
惆悵青槐舊時路年年無數野棠開
　　燕中懐古李源道
荆卿墓上草離離郭隗臺邊對落暉戰國山川秋氣壯
中原豪傑曉星稀乾坤納納無人識南北年年有鴈飛
説似瀘溝橋畔桞安排青眼送將歸
　　錢塘懐古趙(孟頫/)
東南都㑹帝王州三月鶯花非舊遊故國金人泣辭漢
當年玉馬去朝周湖山靡靡今猶在江水悠悠只自流
千古興亡盡如此春風麥秀使人愁
　　又(潘純/)
海門寒日淡無輝偃月堂深玉漏稀萬竈貔貅江上老
兩宫環珮月中歸内園羯鼓催花發小院珠簾看雪飛
不道帳前胡旋舞有人行酒着青衣
　　又(陳廷言/)
越水吳山共寂寥已無遺老話前朝海門三日潮聲歇
天目千年王氣消夜月烏啼龍井樹春風花落海鮮橋
威儀文物今何在回首浮屠倚碧霄
　　又(施鈞/)
三日無潮事可哀坐觀天塹起征埃不期雲氣隨龍去
空有山形舞鳯來宇宙已攽新日月烟霞猶鎻舊樓臺
後庭玉樹知何在又是春風兩度開
　　咸陽懐古
咸陽秋色草離離千古愁雲鎻翠㣲黄犬已亾秦鹿失
白蛇初斷漢龍飛烟消故國空流水樹老荒城自落暉
應是驪山九泉下死魂猶望採芝歸
　　蘇臺懐古汪元量
靈岩寺古樹森羅滿目興亡落逝波越相舟中西子去
楚王宫裏北人過歌臺日暖遊麋鹿禁苑風高走駱駞
却羡老僧無一事自擕缾錫入烟蘿
　　汴梁懐古(雅勒呼/)
花石岡前麋鹿過中原秋色動關河欲詢故國傷心事
忍聽前朝皓齒歌蔓草無風嘶石馬荆榛有月泣銅駝
人間富貴皆如夢不獨興亾感慨多
　　彭城懐古(貢師泰/)
戲馬臺前擁斾旌三齊才破到彭城項王帳底猶虞舞
漢祖軍中盡楚聲百二山河功自棄八千子弟勢都傾
月明閒却烏江渡長使英雄恨不平
　　南宋故基(楊子承/)
天下車書正一家數逢陽九亂如麻兩朝北狩過天寳
四海南奔類永嘉陵寢可憐分異域衣冠不復返中華
鳯簫吹煖錢塘月誰念黄龍慘暮笳
　　賈相故邸(潘喆/)
相業如何不到頭諸公歴歴頌伊周夢迷葛嶺酣歌夜
鬼哭樊城血戰秋誤國正須憂六尺潰師寜忍駕孤舟
木棉菴裏催歸早誰掩湖山富貴羞
　　兩漢故都(施鈞/)
漢室龍興四百秋西風依舊水東流當年金馬知何在
此日銅仙泣未休三國山河分覇業兩都烟雨變荒丘
曹瞞不軌心何忍㤀却平陽是列侯
　　武昌故内
烟樹蒼茫水𣺌茫古今人物幾興亾鳯凰山冷雲猶合
鸚鵡洲荒草亦香江外鴈聲吳地逺雨餘秋色楚天凉
停鞭欲問曹劉事一曲漁歌又夕陽
　　舘娃宫故址
苧蘿雲物媚脩容玉燕金鸞送入宫吳下諫臣終受戮
越中書史不言功烏啼落月霜初曉鹿走春風草亦空
香徑屧廊隨世換倚岩惟有寺樓紅
　　漢武帝(徐秋雲/)
萬戸千門禁漏遲建章花發錦成幃瑤池有信青鸞至
金屋無人白燕飛風起輪臺春寂寂露零仙掌月輝輝
樓船簫鼓繁華夣汾上年年只鴈歸
　　唐明皇
太平風月屬三郎羯鼔聲中思轉長天子錦纒娛虢國
貴妃音律教寧王人歸巫峽山空在花落溫泉水更香
誰信蓬萊青鳥使回來無語怨漁陽
　　杜子美(錢惟善/)
四郊多壘未還鄉又别潼關謁鳯翔九廟君臣同避難
十年弟妹各殊方中興百戰洗兵甲萬里一身愁虎狼
寂寞羇懐窮獨叟按歌懐古恨茫茫
　　淮陰侯(錢士龍/)
弓藏鳥死壯心摧楚破齊平夢一回自是假王先賈禍
非干眞主不憐才生嫌絳灌為儕伍死與英彭化刼灰
惆悵無因見漂母王孫還起後人哀
　
　
　
　
　
　
　元詩體要巻十
欽定四庫全書
　元詩體要巻十一　　　　明　宋公傳編
　　七言律
　　杭州拱北樓(趙孟頫/)
城上髙樓接太霞令嚴鐘皷寂無譁提封内向三千里
比屋同封百萬家心在江湖存魏闕身随牛斗泛仙槎
舉頭便覺長安近時倚闌干望日華
　　岳陽樓(梁曽/)
樓前秋水健㠶開樓下涼風舞袖囘萬里舟航通鳥道
四時雲雨護龍堆江山如此不一醉嵗月幾何能再來
欲問老髯求鉄笛月中吹上紫荆臺
　　武昌南樓(施鈞/)
鸚鵡洲邊艤客舟憲君邀我上南樓胡床老子三更月
鉄笛仙人一曲秋流水白雲吳夏口西風黃鶴晉磯頭
如今盡屬王孫草添得江南幾許愁
　　易臺(劉因/)
望中孤鳥入消沉雲帶離愁結暮隂萬國山河有燕趙
百年風氣自遼金物華暗與秋光老杯酒不随人意深
無限霜松動岩壑天教搖落助悲吟
　　姑蘇臺(劉致/)
麋鹿應知易代頻吳趨誰唱不堪聞捧心臺暗梨花月
抉目門深薜茘雲江閱水犀歐冶劍氣騰金虎闔閭墳
計然已死䲭夷逝寂寞五湖西日曛
　　淮隂廟(陳孚/)
漢家羅網政髙張誰有勲名紀太常戲爾築壇呼大將
危乎操印立真王烟中草木疑殘幟沙上風濤憶故囊
鍾室千年君莫怨未央宫殿巳斜陽
　　又(傅若金/)
淮隂千古英雄恨楚樹荒荒夕照殘水夾廢城春草合
雲昏遺廟野花寒封齊安用真王印興漢空餘大將壇
髙帝旌旗俱寂寞斷碑零落後人看
　　項羽廟(施鈞/)
當日滎陽可滅劉却緣不聽范增謀徒勞百戰爭秦鹿
贏得千年笑楚猴父老江東能王我故人垓下忍為侯
騅兮不逝虞兮别淚洒西風一劍愁
　　南陽諸葛廟(吳漳/)
卧龍岡上拜荒祠惆悵當年枉顧時未許三分讓孫策
豈徒十倍過曹丕半生艱苦思興漢兩表殷勤叙出師
王業未安天命改英雄千載有餘悲
　　又
劍江千里綠沄沄五丈原頭日又曛舊業未能歸後主
大星先巳落前軍南陽祠廟荒秋草西蜀關山隔暮雲
正統不慙傳萬古莫將成敗論三分
　　趙御史志養堂(趙孟頫/)
志養堂前驄馬歸融融喜氣滿庭闈能令將種為書種
可是斑衣勝繡衣手樹藂萱侵雪色心同寸草報春暉
不須更上陳情表親壽康強世所稀
　　劉京叔歸濳室(薛𤣥羲/)
獨構茅堂養道真滿前俗事罷紛紜磻溪夜釣波心月
汾曲春耕壠上雲長笑熊羆勞應夢肯教猿鶴怨移文
近來傳得安心法萬壑松風枕上聞
　　費無隱丹室(虞集/)
碧雲雙引樹童童除却仙經戸牖空一逕綠隂三日雨
數聲黃鳥百花風年深不記栽桃客夜静長畱采藥翁
幾度到來渾不語却依秋影數㝠鴻
　　壺洲
傳聞海上有𤣥洲曾是安期舊所遊千頃白雲都種玉
一杯弱水不勝舟魚龍夜護黃金鼎鸞鵠晨朝紫綺裘
波浪不驚星斗近步虛聲裏度清秋
　　方壺(傅若金/)
蓬萊員嶠對嵳峩知有羣仙日日過琪樹曉通雲氣近
羽輪秋會月明多秦人采藥空依海漢使乗槎但入河
誰識髙齋有仙島不勞萬里涉風波
　　攸寧庵(薛𤣥羲/)
髙興何如向子平男婚女嫁一身輕白雲在望頻登隴
黃髮為期少入城蠒室巳營身後計鳳笙時聽月中聲
江淮十載風塵滿囘首誰應似獨醒
　　柳南小隱(陸景龍/)
參軍家住南湖上楊柳䕃門春水生落日池臺看洗馬
東風簾幙聽啼鶯長條拂翠隂垂地三月飛花雪滿城
每為論兵來好客傍人錯認亞夫營
　　半村(張翥/)
半距城闉半距村烟霞咫尺少塵喧小車出市僕先路
斜日下山人到門兩岸花隂連第宅一川草色散鷄豚
田家數里將迎慣時復相畱醉酒罇
　　宋陸秀夫抱惠王入海圖(姚燧/)
紫宸黃閣共樓船海氣昏昏日月偏平地巳無行在所
丹心猶數中興年生藏魚腹不見水死挽龍髯直上天
板蕩純臣有如此流芳千古更無前
　　啇山四皓圖(普彦明/)
劉氏何如呂氏安尺書便爾闖重關空將鬢雪驚隆準
不道啼紅慘玉顔鴻鵠聲寒悲曉殿紫芝香冷怨秋山
千年猶昧深根術又落巴童橘樹間
　　周昉畫美人圖(虞集/)
島上雲生日轉簷海風吹雨暮寒尖春明玉色遺薌澤
夜定珠光入鏡奩織得鴛鴦随緑皺教成鸚鵡啄紅甜
試令皷瑟應無語目斷歸㠶思未忺
　　周冰壺畫四美人圖(雅勒呼/)
　　　唐宫題葉
采毫將恨付霜紅恨自綿綿水自東金屋有關嚴虎豹
玉書無路托鱗鴻秋期暗度驚催織春信濳通悞守宫
只恐天河音信杳明年錦樹又西風
　　　崔徽寫真
舞鸞粧鏡減鉛華毫素無聲散彩霞夜月影寒分桂魄
春冰暈薄映桃花夢随圖去憑青鳥愁逐書來㸃墨鴉
未得離魂如倩女衰容先我到君家
　　　洛神
鄴宫簷瓦化鴛飄蘭渚鳴鑾去國遙謾說君王畱寳枕
不聞仙子和鸞簫驚鴻易没青林月沉鯉難憑碧海潮
腸斷洛川東去水野烟汀草共蕭蕭
　　　二喬
珊樹交加玉樹重鴛鴦難偶雪難容共思漢事随流水
各對吳儂蹙逺峰洛賦未成梁月堕胡笳巳斷塞雲濃
人間流落渾相似猶勝凄凉泣暮蛩
　　題畫(虞集/)
緝熙殿裏御屛風零落誰收百嵗中錦樹總含春雨露
畫橋猶是舊青紅花開陌上懷歸燕潮落江頭送去鴻
何似綠波生太液絳桃風急彩船東
　　孫宰金碧山水
昔代香山避暑宫中天積翠立芙蓉雲生金水三春柳
露滴銀床五粒松飛瀑橋長通窈窕斷堤人倦立從容
舊時行處今看畫烟雨樓臺晚更濃
　　赤壁圖(吳師道/)
草荒殘壘怒濤秋遙憶英雄涕自流風火千年消伯氣
江山一幅掛清愁丈夫不學曹孟德生子當如孫仲謀
機會不來形勝在狂歌弔古謾悠悠
　　壬辰十二月車駕東狩後即事(元好問/)
翠被葱葱見執鞭戴盆鬱鬱夢瞻天只知河朔歸銅馬
又說臺城堕紙鳶血肉正應皇極數衣冠不及廣明年
何時真得攜家去萬里秋風一釣船
　　又
慘淡龍蛇日鬭爭干戈真欲盡生靈髙原水出山河改
戰地風來草木腥精衛有寃塡瀚海包胥無淚哭秦庭
幷州豪傑今誰在莫擬分軍下井陘
　　又
鬱鬱圍城度兩年愁腸飢火日相煎焦頭無客知移突
曳足何人與共船白骨又多兵死鬼青山元有地行仙
關西三月音書絶落日孤雲望眼穿
　　又
萬里荆襄入戰塵汴州門外即荆榛蛟龍豈是池中物
蟣蝨空悲地上臣喬木他年懷故國野烟何處望行人
秋風不用吹華髮滄海橫流要此身
　　又
五雲宫闕露盤秋銀漢無聲桂樹稠複道漸看連上苑
戈船仍擬下揚州曲中青塜傳新怨夢裏華胥快舊遊
去去江南庾開府鳳凰樓畔莫囘頭
　　述時事(張翥/)
天子臨軒授鉞頻東南何處不紅巾鉄衣逺道三軍老
白骨中原萬鬼新壯士精誠虹貫日仙家談笑海敡塵
只將滿眼凄凉泪哭盡平生幾故人
　　存道元帥師宗感時及陡遡山竢刀寨入貢次韻
　　　二詩送歸關戍
徼外頻驚羽檄飛將軍三起着戎衣空山狐兔無藏窟
平陸龍蛇有殺機巳見趙陀知漢德更令孟獲識天威
此行整頻蠻荒了菁雨瀘烟好賦歸
　　又
羣蠻連嵗閧滇中陡遡山前喜掛弓萬里籌邊頻却敵
半生憂國早成翁塞垣烽火方無警幙府文書巳上功
奏賦歸來五雲閣漢廷不獨數嚴終
　　乙未二月十九日喜雪適間道使賫至托克托太師
　　　出征詔因賦(袁泮/)
紛紛朔雪南飛夜萬里河山總漢朝鐵馬渡江春陣合
玉龍吹海曙光搖中天氣正妖氛豁南國春深瘴癘消
最喜天威行肅殺布衣有分樂漁樵
　　節婦(王士熙/)
寒窻機杼泣秋風鏡影鉛雲不汝同明月有光生夜白
貞松無夢妬春紅羅襦舊繡天吳拆線綺離絃海鶴空
陌上行人指華表閉門踈雨落梧桐
　　四川張萬戸夫人貞節(貢師㤗/)
白帝樓前巷陌深將軍旌斾正沉沉玉簫聲斷孤鸞曲
緑綺絃空别鶴吟豈是人生輕一羽要知妾死重千金
春風塜上連枝樹只有韓憑㑹此心
　　巴陵女子韓希孟貞節
尚書子婦魏王孫清白傳家節更文諸將巳捐南渡主
孤身猶抗北來軍血書衣灑巴陵月烈氣秋横鄂渚雲
欲弔忠䰟無覔處唯應瑤席從湘君
　　題張希孟中丞送畢申達提舉巻(虞集/)
十年七聘不還朝起為飢民夜駕軺嘉樹百年誰忍伐
生芻一束不能招西州華屋交遊少北海清尊意氣消
欲寫濟南名士傳泉聲山影晚蕭蕭
　　題文山集後(黃誠性/)
三百餘年樂育恩晚從科目得斯人崎嶇嶺海期年國
零落氊毛萬死身諸葛未亡猶有漢包胥欲泣更無秦
挑燈慷慨歌梁甫鬢髮蕭森􁑔鬼神
　　題丁文苑同年哀詞後(黃溍/)
自别瓊林雨露邉江湖目斷繡衣前禹門尚想龍初化
遼海驚聞鶴巳仙烈日秋霜空耿耿重山宿草正芊芊
不才後死知何用坐對諸郎獨泫然
　　題汪水雲詩集後(納新/)
　　　水雲汪元量字大有錢塘人以善琴受知宋主
　　　國亡奉三宫畱燕甚久世祖常命琴奏因賜為
　　　黃冠師南歸後數往來匡廬彭蠡之間若飄風
　　　行雲世莫能測其去畱之蹟江左之人以為神
　　　仙多畫其像以祠之像至今有存者余至京師
　　　因徐君敏道得水雲集詩凡若干首多紀其亡
　　　國時事讀而哀之成二律以識其後
三日錢塘水不波子嬰繫組納山河兵臨魯國猶絃誦
客過殷墟獨嘯歌鉄馬渡江功赫奕銅人辭漢淚滂沱
知章喜得黄冠賜野服閒雲一釣蓑
　　又
一曲絲桐奏未休蕭蕭笳皷禁宫秋湖山有意風雲變
江水無情日夜流供奉自歌南度曲拾遺能賦北征愁
仙人一去無消息滄海桑田空白頭
　　謝甘允從寄東海白苧(虞集/)
海國練衣雪色明寄將千里見髙情着随野鶴渾相稱
行近沙鷗亦不驚江露滿船歌醉起爐烟攜袖憶詩成
秋風遊子偏愁予誰采蘋花共晚晴
　　送袁待制扈從上京
日色蒼涼映赭袍時巡毋乃聖躬勞天連閣道晨畱輦
星散周廬夜屬櫜白馬錦韀來騕褭紫駞銀甕出蒲萄
從官車騎多如雨祇有揚雄賦最髙
　　送王參政上京奏選(馬祖常/)
滇池細馬踏龍沙參相朝天路不賖峽裏琴泉春作乳
月中珠樹夜成花三千禮樂尊儒術百二山河壯帝家
魚上禹門無㸃額直郎宣奏日當衙
　　又
千官吉日聽宣麻白髮詞臣帝汝嘉池鳳有毛皆五色
蕊珠無樹不三花綠綈詔底書分雨紅錦囊中字剪霞
天路北盤三十六歸時秋月滿京華
　　送王繼學參政赴上都奏選(雅勒呼/)
參相朝天引列曹三千碩士在鈞陶雲開鳳閣星辰近
山拱龍門日月髙行殿曉簾張翡翠内家春酒泛蒲萄
經綸自有河汾策敷奏明時豈憚勞
　　送張兵部巡視運河(虞集/)
畫橋冰泮動龍舟鴨綠粼粼出御溝使者旌旗穿柳過
人家鳬鴈傍溪浮桃花吹雨春牽纜江水平堤夜唱籌
應有餘波方浩蕩不令歸檝恨淹畱
　　送蘇伯脩御史之南臺(雅勒呼/)
天上詞臣夐莫雙乘驄此日莅南邦梅花路逺宜逢雪
桃葉波平好渡江千里蒼生瞻繡斧十州使者避旌幢
同袍知巳如相問巳許閒吟老北窻
　　送閻子静亷訪淅西(趙孟頫/)
翰林華蓋逼青冥憲節乘驄出帝城海内文章歸渾厚
浙西民物望澄清姑蘇落日荷花浄震澤秋風橘柚明
憶向玉堦承聖語早聞黃閣慰蒼生
　　送李彦方閩憲副使(陳旅/)
海濱赤子窮無告帝遣儒臣着繡衣天祿閣中書灝灝
越王山下馬騑騑魚風滿港榕隂合燕雨吹簾茘子肥
一道澄清俄頃事使星還向紫垣飛
　　送杜德常僉憲之河南(施鈞/)
玉堂學士草堂仙濟世英才間世賢憂國正操言事筆
移官又買載書船風摶渤澥三千水雲擁蓬萊尺五天
更到鳳池春好處紫薇香煖御爐烟
　　送莫經父廣憲經厯(虞集/)
延春閣下承恩日是我經帷侍講時方擁青編臨綺席
遙看朱紱拜丹墀風㣲細草鳴珂珮日煖飛花近鬢絲
上憶逺人常軫念莫言南海是天涯
　　送李唐臣調山南憲幕(成廷珪/)
潮落寒汀水欲冰酌君何惜酒如澠人憐狗監知司馬
我喜龍門識季鷹爽氣九秋橫楚澤先聲一日到江陵
君行自厲青雲志斥鷃終慚九萬鵬
　　送岳敬德提舉甘肅儒學(趙孟頫/)
苦欲畱君君不住奮髯躍馬走甘州功名到手不可避
富貴逼人那得休春酒葡萄歌窈窕秋沙苜蓿飽驊驑
儒冠也有封侯相萬里歸來尚黑頭
　　送吳行可赴汀州摠管
七閩南去路崎嶇五馬承恩出帝都地氣喜聞今有雪
民生寧似昔無襦山城酒美傾鸚鵡旅館春深聽鷓鴣
他日相思應恨恨離筵不忍賦驪駒
　　送鐂縣尹赴山後白登縣任(雅勒呼/)
使君出宰近龍沙芳草凄迷是縣衙五月山溪猶積雪
三春庭樹不開花往時烽火通秦塞今日弦歌屬漢家
聖代行將徵卓茂莫嫌白髮負年華
　　送靳尹(李孝光/)
秋風吹女鬢成絲移病還家竟不疑官是伯強曾補處
身如元亮巳歸時青山老去渾相識黃菊平生最受知
我亦相從上吳會夕陽騎馬看殘碑
　　送張仲舉赴金陵郡學訓(潘純/)
攻苦食貧三十年才名不讓古人先一經逺赴招賢幣
千里寒移坐客氊書擔曉争京口渡布帆春上石頭舡
秣陵秋色秦淮月夜夜吳山几案前
　　送胡允中赴呑萬戸府學正(張翥/)
遼水窮邉摩該東鎮人今始識儒宫詩書直化三韓外
文軌須令萬國同隼度塞雲秋有雪鼇飜海浪晝多風
知君囘首神州路一抹青山落照中
　　送燕將軍出獵(薩都拉/)
將軍一戰山河定雲漢昭囘玉帳髙栁外解鞍春洗馬
月中飛箭夜鳴鵰呼鷹走狗清時樂斬將搴旗舊日勞
白面宫官催賜酒漢廷不數霍嫖姚
　　送瓊州萬戸入京(台哈布哈/)
海氣昏昏接蜃樓颶風吹浪蹴天浮旌旗晝捲蕉花落
弓劒朝懸瘴雨收曾抱烏號悲絶域却乘赤撥上神州
男兒堕地四方志須及生封萬戸侯
　　送姚子章之浙東帥掾(姚文煥/)
海右桓桓大府開望中雲氣近蓬萊借籌底用平蠻策
草檄須煩倚馬才玉節旌旄江上見明珠翠羽日南來
遙知博望沙頭月為照乘槎萬里囘
　　送文郎中赴交趾(栁貫/)
天子龍飛統萬邦玉苻封檢下殊方逺人盡是雕題獠
奉使唯應粉署郎翡翠飛時銅柱濕鷓鴣啼處石門荒
炎風苦雨煩珍重蔞葉檳榔取次嘗
　　送省郎楊耀卿使雲南(李材/)
飄颻使節出金閨郭隗臺前暫解攜天入五溪無鴈到
地經三峽有猿啼子雲舊里風烟在太尉家聲日月齊
後夜客槎何處望秋河迢逓碧雲低
　　送伯生使蜀(吳全節/)
送别應思舊所經秦川花柳短長亭三峰髙拊仙人掌
萬里先占使者星錦水東流江月白潼關西去蜀山青
當年不盡登臨意待汝重鑱劍閣銘
　　送伯生代祀還蜀用袁待制韻(王士熙/)
蜀道揚鞭舊險摧家山遥認碧崔嵬奉香暫别金鑾去
題柱真乘駟馬來祠罷汾隂迎漢鼎路經驪谷弔秦灰
歸釐宣室虛前席不似長沙逺召囘
　　送唐尊師祀武當(揭奚斯/)
龍衮分香下絳霄羽人承詔出清朝星臨翼軫南垂濶
神降虛危北極遙金殿壓雲開紫氣玉臺和月合瓊蕭
蕃釐更為吾王祝下國時豐雨露饒
　　送姚利用入京(鄧文原/)
雪晴川浄駕飛桅舟入河冰二月開壯士不緣彈鋏去
故山曾見爛柯來上林淑氣催花栁盛代英雄擢草萊
青眼諸賢如問訊為言衰病懶登臺
　　送逵公之京(錢惟善/)
龍飛天子中興年使者弓旌集俊賢閶闔早朝班玉笋
瀛洲夜直賜金蓮五經同異須劉向三絶才名數鄭䖍
黼黻當年遺老在長歌黃鵠送樓船
　　送陳文理還京(員怡然/)
十年不見老元龍髯鬢蕭蕭帶朔風萬里關河秋月白
九重宫闕曉雲紅功名有分皆身外聚散無憑似夢中
問我能來定何日移家今在五門東
　　送歐陽原功謁告歸瀏陽(虞集/)
曉捧新書進御床解纓随見濯滄浪歸鴻不計江雲濶
倦驥空懷野水長竹簟暑風魂夢逺茶烟清晝鬢毛蒼
藍輿千里宜春道投老相求訪石霜
　　送原功大監南歸(吳全節/)
漸覺文星闕下稀奎章兩見送行詩渭城朝雨歌三疊
湘水秋風賦九疑國典紬金藏鳳閣詞臣步玉即龍墀
席前時有蒼生問可向江南久别離
　　送許魯齋歸山(張易/)
諸相纍纍入省闈先生何事獨西歸心随道隱貧非病
老得身閒古亦稀行色一杯燕市酒春風二月楚山薇
到家巳及蠶生日布穀催耕隴麥肥
　　送元復初(陳益稷/)
江流脈脈草離離黃鶴磯頭酒一巵報國寸心憐我老
論交半面識君遲正當重鼎調梅日又是長亭折栁時
滿載詩書歸路穏鳳城依約更相期
　　賦得飛鴻送胡則夫(楊載/)
年年客裏見飛鴻成陣成行上碧空杳杳江湖尋故侣
蕭蕭蘆葦下新叢翺翔巳出雲霄上飲啄寧來沼沚中
今日似君歸去好扁舟一葉起東風
　　送同知任君玉西歸(蘇天爵/)
薇花曾見照青春今日都門又送君入蜀使迎新太守
渡瀘人識舊將軍琴聲彈落巴山月馬首披開劒閣雲
見說西州民事簡客來多誦長卿文
　　送袁德平歸越(王士熙/)
平湖如鑑浄秋波禹穴西風捲薜蘿狂客有船都載酒
道人無字不籠鵝床頭舊笏青雲近窻下殘編白雪多
燕市塵深拂衣去海門何處問漁蓑
　　送沈𢎞(缺/)歸湖州(祝蕃/)
不到湖中今十年幾回夢遶白鷗邉牟姚二老風流盡
文趙諸公甲第連頗覺筋骸非往昔巳拚文字讓時賢
沈郎歸去如相問為說晴江有釣船
　　送危伯明教授南歸(章士熙/)
鯉魚吹浪栁花香春水還乗(缺/)計航天外青藜歸太乙
人間華髮老文昌疾風筆陣開生練細雨書談校底囊
好為聖朝豈教鐸育才取次進明光
　　送楊士安歸長安(成廷珪/)
落魄麻衣不受塵黄金揮盡只清貧新豐市上酒濯足
韋曲城南花惱人豪傑謾誇秦逐客漁樵能話漢功臣
清時老去丹心在且把長竿釣渭濱
　　送有亨姪還錢塘(貢師泰/)
嗣宗諸姪仲容賢客路飄零雪滿顛曾為頌椒畱子美
却思戲蠟愛僧䖍十年江海三杯酒百里溪山一釣船
何日兵戈得休息敬亭春雨共歸田
　　送俞伯疇歸淛東(張翥/)
四明游客住京都旅舎青燈照影孤家信幾畨黃耳犬
鄉心一夜白頭烏却攜長鋏辭金水直掛輕帆過鑑湖
為問蠡吾王太守别來安穩有書無
　　送人歸天台(施鈞/)
君去丹山伴赤霞忍分書劍各天涯交情十載共為客
歸夢幾番同到家一路煖雲蒸藥氣半溪流水引桃花
金庭好問長生訣莫待秋風兩鬢華
　　送金華史學錄囘永嘉鴈蕩
青衫洗盡泮宫塵三載琴書又問津海濶正憐鷗去逺
山深須遣鴈來頻沈郎風月詩俱痩謝老池壙草自春
莫笑廣文官獨冷長安一日看花人
　　送人遷鄞分題得五湖
五湖烟水寄浮萍濟世英雄霸業成故國當年空鑄像
扁舟到處却更名浪花低蘸寒星濕秋影中涵曉月明
别後相思蘋夢逺西風誰共白鷗盟
　　送章生南歸省覲(雅勒呼/)
二月寒風巻白沙行人回首望京華江村日暮多逢雨
山路春深少見花萊子過庭榮彩服葛翁罷縣富丹砂
送君未得随君去郢水東邉是客家
　　送趙秉彛親迎江夏之官臨川
婀娜新衣錦繡重美人今夕過湖東一聲鐵笛千家月
十幅蒲帆萬里風孔雀畫屛占貴客甘棠嘉樹詠先公
墨池光動凌雲筆春滿花封賦更雄
　　送吳子髙還江夏
　　　庚申春予在江夏嘗賦詩送子髙之沅庚午子
　　　髙復來會于京師因求偶而還復作此以餞
黃鶴磯頭惜袂分京華囘首又離羣十年南北兩為客
萬里中間一見君訪舊眼前星落落驚新鬢底雪紛紛
歸時莫過臨卭令應有王孫識賦文
　　送人還鄱(李孝光/)
東西湖水百花洲行子歸時雪巳收明月可能随客去
浮雲自足使人愁重來栁樹應千尺相見梅花隔數州
我亦髙歌望吾子春風好在仲宣樓
　　送巨德新(王士熙/)
渭城秋水泛紅蓮白雪梁園作賦年金馬朝囘門似水
碧鷄人去路如天揚雄宅古平蕪雨諸葛祠空老樹烟
小隊出遊春色裏滿溪花朶正娟娟
　　送臨川謝有源赴閩醫提領(柳貫/)
一路青山茘子叢華山西望粤臺東家風蘭玉庭堦上
官事參苓藥籠中鷁首去乘潮浪白蠣房催出酒波紅
福州自是炎蒸少臘雪飛花落半空
　　送砥平石過天竺兼簡鄧善之(戴帥初/)
聞說西湖也自憐君行更是早春天六橋水煖初楊栁
三竺山深未杜鵑舊壁苔生尋舊剡新岩茶熟試新泉
城中諸友須相覔西蜀遺儒解草𤣥
　　送謨侍者還江陰(張翥/)
禪祴無塵錫杖青一龕天竺更南屛楊枝徧灑瓶中水
貝葉時繙笈内經舊業池菱秋漠漠歸舟江樹曉冥冥
今朝又作蕪城别何處鐘聲入夜聽
　　送復上人遊吳(熊太古/)
二月鍾陵花滿烟袈裟東上木蘭船地浮彭蠡江聲轉
山入姑蘇海氣連千里從師應未晚五湖為客謾多年
遙知後夜相思處坐看中天好月圓
　　送復見心住定水(宇文公諒/)
定水招提鳴鶴東鑑湖歸去泛孤篷鉢衣不濕荷花露
玉塵遥生桂子風山静祇看雲自動江澄莫訝水如空
沃洲有約尋支遁還許清談共野翁
　　送僧遊廬山(丁復/)
廬山曹南山水多石梁顚倒掛銀河仙燈夜半天人落
佛屋春深海客過五老芙蓉還好在陶公楊栁定如何
布帆又起江湖興應道西風動薜蘿
　　送僧遊浙東
我家浙東海水西危峰髙上起天梯蛇喉尊者秋歸洞
虎背禪師夜過溪曉日桃花山更好春風藥草路多迷
何堪相送寒江上短髮頻搔更不齊
　　送僧上天衣寺(施鈞/)
錫影孤飛下十峰定身分住翠芙蓉岩雲曉伏參禪虎
溪雨晴收入鉢龍香洗供花吟對月清浮談塵坐依松
我來欲遂林泉約金碧樓臺第幾重
　　送閒閒真人謁告歸為二親八十之壽兼降香名
　　　山(趙孟頫/)
許邁楊羲奕世仙木公金母共長年斑衣歸戲番君側
絳節朝辭玉帝前去去青牛随紫氣飛飛白鶴遶香烟
大椿自得人間壽八十從今數八千
　　送張秋泉還山
上界真人不可招九重丹詔許逍遙巳從萬里開真館
又入天台訪石橋紅日玉臺香冉冉碧雲金水路迢迢
何年再覔神州觀芝草琅玕雨露饒
　　送戴真人歸天台
躍馬年年塞北遊春風此日送歸舟山中老樹飛𤣥鶴
江上莎長卧白鷗未許謝公同隱逸肯容賀監獨風流
山隂道士如相會沽取村醪醉未休
　　送詹尊師歸廬山(掲奚斯/)
香罏峰色紫生烟一入京華路杳然雲碓秋閒舂藥水
雨犁春卧種芝田書憑海鶴來時寄劍自潭蛟去後懸
忽報歸期驚倦客獨淹㣲祿負中年
　　送道士薛𤣥卿歸江東
知君此去漸難招只在人間巳廓寥市上有時逢賣藥
山頭何處覔吹簫仙岩花落溪流滿鬼谷雲開樹色遥
若見漁人應問信玉京凉月夜蕭蕭
　　送妓入道(段天佑/)
歌舞當年第一流洗粧今日别青樓便從南嶽夫人去
肯為蘇州刺史畱琳館月明簫鳳下瑣窻花老鏡鸞收
却憐愁絶潯陽婦嫁得商人巳白頭
　　効唐人歸宫人入道(陳安/)
長門一别赴琳宫寧復中官促繡工紅葉人間無舊夢
碧桃天上自春風步虚尚覺神光近歸院還疑輦路通
猶有内家簫管在夜深吹向月明中
　　揚州别斡克莊僉憲(貢師泰/)
紅日東生綠霧收海風吹客到揚州露分仙掌金盤冷
香動瓊花玉樹秋使者乘驄開大府仙人騎鶴醉髙樓
朝來别我垂楊岸珂珮如雲簇水頭
　　别友人(施鈞/)
别酒相傾别淚流江流亦不為君畱片帆今夜又何處
明月滿天誰共樓一鴈呌霜紅入葉十年為客白侵頭
莫嫌歸計多蕭索三逕西風菊正秋
　　畱别京城諸公(李京/)
蒼龍雙闕鬱岧嶤曾侍鴛鸞赴早朝往事都随塵衮衮
虛名贏得鬢蕭蕭長林豐草空相憶瘴雨蠻烟苦見招
借問都門門外栁為誰畱着最長條
　　畱别克哷彦卿學士(雅勒呼/)
十年帝里共鳴珂别後悲歡事幾多汗竹有編歸太史
雨花無跡染維摩湘江夜雨生青草淮海秋風起白波
明日扁舟又南去天涯相望意如何
　
　
　
　
　
　
　
　
　
　
　
　元詩體要巻十一
欽定四庫全書
　元詩體要巻十二　　　　明　宋公傳　編
　　七言律
　　寄同年宋吏部(台哈布哈/)
金鏡承恩對紫㣲錦韀白馬耀春暉漫随仙仗朝天去
不記宮花壓帽歸海國風髙秋意早關河雲冷鴈聲稀
嗟予巳屬明時棄自整綸竿覔釣磯
　　寄李供奉因病不聽詔
丹鳳銜書出内廷羽林環衛擁霓旌千官拜舞開仙仗
四海謳歌荷聖情香霧細含宮栁碧日華遙射錦袍明
侍臣亦有文園病卧聽龍墀鼓吹聲
　　寄進士額森布哈仲實除侍儀通事舎人(薩都拉/)
舎人楚楚好容儀立在清朝白玉墀紫袖窄衫花萼繞
黃金小帶荔枝垂綵旗拂栁春班巻官漏穿花午仗移
朝罷清明無事日芙蓉葉上好題詩
　　寄福建僉憲馬叔惠(虞集/)
茘子枝頭火齊紅髙堂䊵扇坐薰風湘筠簞冷魚波合
海柏梁深燕雨通絡緯豈知秋袂薄扊扅長憶曉飡同
禁城來看花如錦誰道清霜解惱公
　　寄家大參南歸(林景熙/)
濱死孤臣雪滿顚冰氊嚙盡偶生全衣冠萬里風塵老
名節千年日月懸清唳秋荒遼海鶴古魂春冷蜀山鵑
歸來親舊驚相問禾黍離離夕照邉
　　寄海南故將軍(虞集/)
海上風來五月秋晚涼應上木蘭舟金盤丹茘生南國
玉盌清冰出北州狂客醉歸花作陣美人歌罷月如鈎
期門舊識將軍面從獵還披翠羽裘
　　寄鄂季弟㓜霖幷寄仲弟次舟(傅若金/)
弟兄終嵗長羇旅南北何時却定居春至數瞻衡嶽鴈
秋來猶食武昌魚每愁年長須經事即恐家貧廢讀書
仲氏應門獨辛苦平安消息近何如
　　又
吾親霜鬢日紛紛為客艱難不使聞養老只須常善飯
生兒何必摠能文書同洛下思黃耳心似河陽見白雲
季弟還家報兄好歸期猶恐過春分
　　寄史公升(袁桷/)
故國王孫佩楚蘭春雲涼月倚朱闌玉簫曲趂鶯聲轉
金鼎香随蝶夢殘碧泚波深堪把釣黃塵風急倦彈冠
外家丰采唯君在笑我冰髭跨曉鞍
　　寄楊飛卿(元好問/)
客夢悠悠信轉蓬藜床殷殷動晨鐘西風白髮三千丈
故國青山一萬重沙水有情畱過鴈乾坤多事泣秋蟲
三間老屋知何處慙愧雲間陸士龍
　　寄直夫(元明善/)
嶽雲低接使君舟湘水無波桂樹稠井冽自涵千古月
絃清誰寫一簾秋青楓路暗空多夢白鴈天遙不見愁
聞說匡廬當稅駕策勲殊未到滄洲
　　寄楊仲𢎞(杜本/)
老來自愛黃叔度少日真期魯仲連髙卧獨無田二頃
曳裾誰有客三千滄波渺渺浮鷗鷺白日翩翩換嵗年
却憶江東楊少尹劇談終夜不成眠
　　寄詹景仁
庾嶺梅花玉雪明使君持節五羊城白雲渺渺思親意
滄海悠悠戀闕情秋氣肅時鷹隼鷙朝陽和處鳳凰鳴
山中芝草琅玕長何日歸來掇絳英
　　寄曹西雲(楊載/)
羡君卜宅逺紛厖長把絲綸釣大江秔稻色枯雲慘慘
芰荷聲急雨淙淙消磨嵗月書千巻傲睨乾坤酒一缸
甫里當年遺帙在交鋒那肯竪幡降
　　寄陳敬初郯九成(張翥/)
憶昨□門綰栁條逺煩相送過楓橋夕陽陌上東西路
春水江頭早晚潮老境此心唯白社英年何處不青霄
詩林别後應俱進時遣郵筒慰寂寥
　　寄成居竹隱君
青袍朝士困京華此老蕭閒竹滿家山壓窮愁詩強項
海枯渴肺酒槎牙商巗未採芝如草彭澤歸來菊有花
孤負江頭理漁事短蓬春雨夢漚沙
　　獄中寄何平子(萬石德躳/)
春風綠草徧天涯恨殺王孫不到家在晉有人書甲子
避秦無地種桃花世途多險千金散心事難平兩鬢華
何日脫身塵網外好從仙客學丹砂
　　寄萬石德躳(鄧紹先/)
禮樂河汾費討尋郢歌一曲想鳴琴烟花故國三春夢
劍佩空山此夜心天上鳳麟來瑞世人間風雅起淳音
白頭肝膽平生友霄漢相期意獨深
　　寄隱士(馬祖常/)
林下蕭然一病身可憐家計若為親葛衣藤蔓供山貢
菰米蓮房給水珍鶴子見貧能代僕犬兒知主會憎人
清朝日日宫旌出誰說巢由不肯臣
　　寄道士甘益謙(江仲偁/)
梅花滿樹雪晴初短髮經秋不奈梳匣拂緑塵㸔古劍
朱研清露勘殘書霜寒楚岫猿聲逺月冷秦關鴈影疎
却憶道人無一事紫雲深處好樓居
　　寄開元奎律師(袁桷/)
雙塔亭亭透夕陽芭蕉深處碧窻涼江神夜聽光明偈
天女朝分解脫香齋鉢午空烏守樹經堂雲冷鶴歸房
平生欲結西方社似怪淵明作吏忙
　　寄俊上人(張翥/)
不見俊公今十年武林畱偈竟茫然苕溪寺巳空塵刼
蒲室燈還有别傳晒衲石根随夕照題詩竹裏濕秋烟
何時近一牛鳴地老去山中伴夜禪
　　寄智及上人
故人逺在越江南何日相尋過海帆少借禪房一十笏
全繙經藏五千函寒爐撥火宜煨芋夜月裁詩定倚杉
儗結願香歸未得碧蓮花老補陀岩
　　寄見心上人次韻
自入赤墀青鎖間舊遊禪侣亦闌珊青山只憶招提境
白首初辭供奉班馬為空羣猶蹻蹻鳥能求友自關關
終期一舸相尋去知在姚溪第幾灣
　　又
見說錢塘别築城凄凉風景若為情湖堤栁盡曾遊路
石壁苔荒舊刻名老我無能如燭武何人可飲勝公榮
沃洲勝會還容續即擬山中隱計成
　　又
連花峰下天香樹吹老西風幾度秋僧寶師真洪覺範
詩窮我亦孟參謀文章宇宙千年事身世江湖萬里舟
甚欲相期石橋路更須同訪羽人丘
　　寄同别峰(李孝光/)
雨洒髙城栁散絲扁舟長憶送君時前時書去惟憑客
今日詩成欲語誰脩竹娟娟當石净歸雲故故入山遲
平生不解求人識慚愧黃金鑄子期
　　上秦王巴延太師右丞相(上官伯圭/)
今代麒麟第一功勲王師相錫秦封作為霖雨三農望
旋轉乾坤萬國宗龍虎臺前春盎盎鳳凰池上日溶溶
曳裾舊是王門客又侍金鑾入九重
　　贈汪水雲(李吟山/)
青雲貴戚玉麟兒曾逐鑾車入紫闈王母窻前窺面日
太真膝上畫眉時滄溟水闊龍何在華表秋深鶴未歸
三尺焦桐千古意黃金誰與鑄鍾期
　　贈孫思順(楊載/)
天涯相遇兩相知對榻清談玉屑霏芳草謾随愁共長
青春不與客同歸薰風池館蛙聲老落日簾櫳燕子飛
南浦他年重到日湖山應識謝𤣥暉
　　贈白君舉(鄧文原/)
崑崘西日水東溟何處東風起獨醒逺道雲烟今古樹
行人朝暮短長亭草鋪平野春如剪花落重門晝不扃
不有茅茨容笑傲終南山色與誰青
　　贈道士(虞集/)
神室誰開自洞㣲紫烟為戸玉為扉春容澹泊胎仙舞
夜景虛明脈望飛繞指風雷龍睡醒滿囊雲錦虎䭾歸
猶嫌長物煩聞見更上髙臺一振衣
　　贈丹士
神仙有訣鍊丹砂服食三年鬢不華自有錦囊收曉露
何妨玉盌泛春霞倚松吟笑風生袖采藥歸來月滿沙
肘後方聞多至劑青黏何日到山家
　　贈竇神清歸隱茅山
翩翩歸鶴自遼東又向茅山擬住冬啄食定依何處竹
結巢應得古時松雪滿空山騎一虎月明秋水佩雙龍
别來彷彿三千嵗亦欲還栖第一峰
　　贈劉尊師(薩都拉/)
羽人推轉阿香車童子穿松入翠華天上賜衣霑雨露
山中詩錦織雲霞瑤壇紫氣秋横劍石室丹光夜走砂
擬借茅君三白鶴乘風騎到玉皇家
　　贈天台李鍊師(貢師泰/)
翠蛟青鳳下晴空家住天台第幾重嵗乆松肪成琥珀
夜深丹氣出芙蓉仙童奏簡騎文虎太乙懸旗起絳龍
昨夜從師到天上故山還著白雲封
　　贈大樞上人(鄭茂先/)
西湖乘興浩無涯簫皷豈辭途路賖萬里秋雲飛錫杖
孤城暮雨濕袈裟少年江海宜為客何處山林不是家
此别應須到廬岳逺公寺裏㸔蓮花
　　次韻國子監同官(虞集/)
坐隱烏皮髀肉銷諸生應笑懶邉韶階前老馬随秋草
袖裏遺編候早朝乞米西鄰晨有粥畱家南國暑無綃
經明亦是歸耕好清夢無時萬里橋
　　次韻交趾偽少保國相丁公文(陳孚/)
一雨随車洗瘴烟大鵬還擊水三千南來未了維摩病
北去空思達磨禪使節尋常銅柱外天威咫尺玉階前
臨岐握手無他語畱取忠貞照暮年
　　次韻章德一(趙孟頫/)
水色清漣日色黄梨花淡白栁花香即看時節催人事
更覺春愁惱客腸無酒誰供陶令醉從人皆笑酈生狂
城南風暖遊人少自在晴絲百尺長
　　又
片片飛花欲送春萋萋碧草又愁人黃蜂釀蜜經營急
紫燕銜泥來往頻才似茂陵非晚遇美如曲逆不長貧
久知求富都無益但喜論詩若有神
　　和家弟誠之韻(段克巳/)
欲歸誰不遣君歸却恨歸來事事違烽火未休家信少
山川良是故人稀黃金入手還能散白髮盈頭不肯飛
試問春愁都幾許長江衮衮日輝輝
　　和危山臞寄弟韻(傅若金/)
故園兄弟摠相思久客懷歸屢失期司馬却慙題柱早
東方翻恨上書遲都門栁暗愁中見鄉國花繁别後知
昨日南橋訪春水望雲囘首獨多時
　　和汪以敬病中作(盛景年/)
白髮將軍少健強經旬寂寞卧空床涉江問病出城早
下馬入門聞藥香深院雨晴蒼蘚合小樓人散綠隂涼
家書不到春先暮昨夜新裁白苧裳
　　酬王昭儀(汪元量/)
愁到濃時酒自斟挑燈看劍淚㾗深黃金臺迥少知巳
碧玉調髙空好音萬葉秋風孤館夢一窻夜雨故鄉心
庭前昨夜梧桐語勁氣蕭蕭入短襟
　　酬虞伯生學士(杜本/)
滿窻風雨夜沉沉獨對青燈萬古心徒有故人憐白髮
自無竒骨換黃金茅檐暖日雖堪獻竹簡遺經政用尋
豈愧執鞭非所好甘随麋鹿放山林
　　答翟文中(張翥/)
獨對孤燈思往事偶聞疎雨落寒窻愁邉白髮三千丈
夢裏青山十四雙蜀魄有聲疑訴國楚招無些憶沉江
只應詩思如君苦吟斷遙鐘響曙撞
　　七月望日思親(許衡/)
思却千思與萬思音容無復見當時草窻夜静燈前語
蔬圃春深膝下嬉將謂百年供色養豈期一日變生離
泰山為礪終磨盡此恨綿綿未易衰
　　得家書老母未允迎侍之請有懷而作(葉李/)
一紙書來淚不禁白雲空有夢相尋孤松嵗晚風霜(缺/)
寸草春暉母子心漢史保身稱郭泰孔門言孝予曾參
嗟予二事俱成誤三復南陔恨轉深
　　懷錢塘故人柬應中父(楊載/)
幾年畱滯客京師每憶江邉話别離落魄巳甘心似鐵
蹉跎無奈鬢成絲草𤣥思苦無人問彈鋏歌長只自悲
滿目塞雲飛去盡倚笻獨立更多時
　　懷翟文中(張翥/)
君畱越甸長懷我我在京華幾夢君佳句每從愁裏得
逺書忽向病中聞船來海口人爭岸兵滿淮南火照雲
今日臨風倍凄斷白頭清淚共紛紛
　　舟過清江憶范德機(虞集/)
歸來海上鬢成絲所謂伊人獨繫思千載清風東漢士
百年髙興盛唐詩離離宿草秋雲斷采采黃花夕露滋
山水含暉無盡意他生何處了襟期
　　又
玉堂風日擅揮毫海上馳驅歎二毛太傅竟無宣室召
拾遺空署華州曹孤兒衣食交遊古百世文章墓石髙
車過不畱應腹痛寒泉秋菊賦離騷
　　懷方壺髙士(成廷珪/)
塵湖山下足烟霞羨爾方壺道士家雨後放龍耕綠野
日中呼犬試丹砂瓊林一路芝如草碧澗千年菊有花
正欲相陪此深隱半盂分我飯胡麻
　　懷舊次韻(龍仁夫/)
匹練潮頭寂寞飛五雲臺榭暖殘霏坐看殷麥漸漸秀
忽唱吳歌緩緩歸仙井龍驚荒罅冷孤山鶴怨舊巢非
畫橈兒女貞元曲空繞年年細栁磯
　　懷古寄鐂仲鼎(仇仁近/)
吹殺青燈耿不眠滿襟懷古恨綿綿山中空識陶𢎞景
海上難追魯仲連秦榭月明吟木客漢宫露冷泣銅仙
何時一酌桃源酒醉倒東風數百年
　　七憶(張翥/)
　　　憶錢塘
平湖十里碧漪風歌舫漁舟逺近同天竺雨餘山撲翠
海門潮上日蒸紅傷心花月随年換囘首閭閻委地空
白髮故人零落盡浮生悵望夢魂中
　　　憶姑蘇
讓王城外暮雲黃忍使行人哭戰場臺上麋遊香徑冷
陵頭虎去劍池荒竹枝夜月歌仍怨蓴菜秋風興謾長
不是不歸歸未得五湖烟水正茫茫
　　　憶會稽
千岩秋色徹曾霄憶昔來乗使者軺翠袖屢扶蓬閣醉
籃輿時赴寶林招山隂客巳無春會溪上風猶送暮樵
此恨古今銷不盡西陵寂寞又囘潮
　　　憶維揚
蜀岡東畔竹西樓十五年前爛熳遊豈意繁華今劫火
空懷歌吹古揚州親朋未報何人在戰伐寧知幾日休
惟有滿襟狼籍淚何時歸洒大江流
　　　憶金陵
昔年曾上鳳凰臺二水三山眼界開六代繁華春草歇
千年興廢暮潮哀燈窻禪坐時聯句山館仙遊幾引盃
最是令人愁絶處夕陽雙燕自歸來
　　　憶吳興
憶汎苕華溪上舡故人為我重畱連半山塔寺藏雲樹
繞郭樓臺住水天白榜載歌明月裏青帘沽酒畫橋邉
計籌山下先塋在欲往澆松定幾年
　　　憶閩中
漫漫際海漲天涯萬里曾乗使者槎梓澤重尋仙客洞
草堂頻醉故侯家人多熟酒燒藤葉市有生蠻賣象牙
安得夢中真化蝶翩然飛上刺桐花
　　憶廣陵舊事
君王昔在鎮南年賓客風流日滿筵上國旌旗分一半
層樓歌舞宿三千豪華遽盡悲離黍形勝空存慘暮烟
多少楚䰟歸未得江流無際海連天
　　紀舊遊感興(趙孟頫/)
二月江南鶯亂啼百花爛熳栁依依落紅無數迷歌扇
嫩緑多情妬舞衣金鴨焚香川上暝畫船撾皷月中歸
如今寂寞東風裏把酒無言對夕暉
　　丁丑三月七日㑹同年于城南(黄清老/)
曾記城南尺五天重來攜手宴同年春風逺塞葡萄酒
明月佳人玳瑁筵苔上藥闌紅染露鶯啼栁逕碧生烟
璚林十載多離别欲拂金徽思眇然
　　省官宴試闈諸公于滕王閣次摠管李子威韻(董彞/)
盛筵勝地憶閻公今日誰知此㑹同滿座盡為千里客
一時獨借片帆風花搖絳蠟波光上甲蘸紅螺月影中
醉倚闌干送飛鶩蓬萊縹緲五雲東
　　貴家招飲不赴(施鈞/)
我在山林鹿作羣君為天上玉麒麟莫將綵樹燈前酒
來醉梅花月下人白屋不生三閣夢青山那識五陵春
行吟每到看松處自有漁樵作主賓
　　天使館夜宴却侍姬(傅若金/)
夜宿安南天使館主人供帳爛相輝寶香燼起風過席
銀燭花偏月照幃王母謾勞青鳥至文簫先放彩鸞歸
書生自是心如鐵莫遣行雲亂濕衣
　　登南岳祝融峰(趙世延/)
天風吹我躡雲根一覧羣山蟻垤紛瀛海波翻初日上
石壇人語半空聞炎荒作鎮荆吳逺元氣流形天地分
何日束書煨芋室孤峰絶頂看浮雲
　　登南岳(傅若金/)
萬壑千峰次第開祝融最上氣崔嵬九江水盡荆揚去
百粤山連翼軫來入樹恐侵𤣥帝宅牽蘿思上赤靈臺
明年更擬尋春興應及瀟湘鴈北囘
　　登金山雄跨亭(薩都拉/)
朱闌六曲倚髙秋元氣茫茫日夜浮客去客來天地老
潮生潮落古今愁疎烟水國前朝寺落日海門何處舟
更擬黃昏盡餘興却從燈火望揚州
　　遊凌歊臺(燕敬/)
千年霸業水東流古寺鐘聲落逺洲臺榭不興歌舞夢
江山空結古今愁雲開天影峩眉曉霜落潮㾗采石秋
幾度登臨倍惆悵夕陽依舊水邉樓
　　遊金山寺(成廷珪/)
放船重到金山寺獨對滄江照鬢絲過客謾驚天險處
老僧曾見海枯時通宵月色魚龍喜絶頂秋深鸛鶴悲
開盡瓊花不歸去妙髙臺上要題詩
　　遊李氏園(雅勒呼/)
金谷繁華轉眼非國亡臺榭尚依稀荼蘼向日飄香雪
蛺蝶随春弄粉衣撫景忽驚人易老賞心渾與世相違
花前惆悵流觴緩欲問東君借落暉
　　遊南城暮歸和伯器典簿正傳博士諸君韻(張翥/)
樓閣參差紫氣間㣲風不動綵雲閒栁垂禁籞絲千尺
水遶宫溝玉一環春樹鳥聲圓似筦夕陽駞影兀如山
醉鞭緩緩吟歸去燈火城東未掩關
　　客燕(郭昻/)
昨夜鄉關入夢遥月明魂斷更誰招鬢邉白髮愁能種
囊底黃金日易消尺壁自慚投暗室前途何處是青霄
龍沙見說難容客八月尖風徹弊貂
　　過羊腸坂(元好問/)
浩蕩雲山直北看凌兢羸馬不勝鞍老來行路先愁逺
貧裏辭家更覺難衣上風沙歎憔悴夢中燈火亦團欒
憑誰為報東州信今在羊膓百八盤
　　交趾使還(陳孚/)
少年偶此請長纓命落南州一羽輕萬里上林無鴈到
三更函谷有雞鳴金戈影裏丹心苦銅皷聲中白髮生
巳喜歸來身健在夢囘猶覺瘴魂驚
　　鄂渚晚眺
黃鶴樓前木葉黃白雲飛盡鴈茫茫櫓聲揺月歸巫峽
燈影随潮過漢陽庾令有塵汙簡册彌生無土蓋文章
闌干只有當年栁畱與行人記武昌
　　正月十四夜宿巢縣(李孝光/)
旅食荆吳改嵗年春風逺道思綿綿青山故遶周瑜墓
明月猶窺亞父泉楚縣城荒唯畫角漅湖日落有歸舡
天涯芳草萋萋綠想見登樓憶仲宣
　　舟次湖口(虞集/)
江沙如雪水無聲舟倚蕪葭鴈不驚霜氣隔蓬纔數尺
斗杓揷地已三更抛書枕畔憐兒子看劍燈前慨友生
尚有乗桴無限意催人揺櫓轉江城
　　潯陽舟中(吳當/)
百年頭上着烏紗一日江邉踏釣槎病似相如空有賦
貧於杜甫更無家漁歌楚楚蒹葭月樵笛村村躑躅花
事業巳随兵燹盡青門擬學邵平瓜
　　又
天地無情泪眼枯故園松菊久荒蕪秋風屋破從誰葺
春酒家貧祇自沽萬里關山勞夢寐孤舟煙雨落江湖
渥洼龍種空相憶雲漢迢迢不易呼
　　夜宿通州楊太史宅(張翥/)
禁城東下一川平杳杳烟蕪淡淡晴風衮亂塵羊角轉
水披殘凍鴨頭生離居有酒春堪醉小市無燈月尚明
還憶故園今夜賞玉人花底共吹笙
　　武定橋晚望
赤欄橋下暮潮空逺火疎春晻靄中新月半天分落照
斷雲千里附歸風嚴城皷角秋聲壯故國山川王氣終
莫訝時來一長望越吟荆賦思無窮
　　小齋漫興(施鈞/)
世道非時懶屈人小齋容膝且安貧河圖不出空歌鳳
魯史將終遇獲麟雲掩松窻低結瞑水行花徑曲流春
近來頻得幽閑趣幾夜青山入夢頻
　　謾興(貢師泰/)
客懷寥落鬢䰐鬖對鏡空慚雪一簪蒲葉野塘方綠漲
杏花春雨正紅酣心随斗柄長瞻北身逐颷車復指南
夢覺午窻人寂寂一雙巢燕自呢喃
　　野興(馬祖常/)
滄洲梅發月生波屋角寒藤半桂蘿孤石隱林真似馬
亂雲渡水恰如鵝步随野老逢人少閒過隣家有酒多
轉憶淮南粳稻熟夜歸衝雨借田蓑
　　城東觀杏花(虞集/)
明日城東觀杏花叮嚀兒子早將車路從丹鳳樓前過
酒向金魚館裏賖綠水滿溝生杜若煖雲將雨少塵沙
絶勝羊傅襄陽道歸騎西風擁鼓笳
　　杏花落後分韻得歸字(元好問/)
獺髓能醫病頰肥鸞膠無奈片紅飛殘陽淡淡不肯下
流水溶溶何處歸煑酒青林寒食過明粧髙燭賞心違
寫生正有徐熙在漢苑招魂果是非
　　八月三十日感傷(虞集/)
宫車曉送出神州㸃㸃霜華入弊裘無復文章通紫禁
空餘涕淚洒清秋苑中苜蓿烟光合塞外葡萄露氣浮
最憶御前催草詔承恩囘首幾星周
　　大都紅門外海子上即事(趙孟頫/)
白水青山引興多紅裙翠袖奈愁何祇從暮醉兼朝醉
聊復長歌更短歌輕燕受風迎落絮遊魚吹浪動新荷
餘杭溪上扁舟好何日歸休理釣蓑
　　秋夜聞搗衣
露下碧梧秋滿天砧聲不斷思綿綿北來風俗猶存古
南渡衣冠不及前苜蓿摠肥宛騕褭琵琶曾泣漢嬋娟
人間俯仰成今古何待當年始惘然
　　溪上即事
溪上春風吹栁花溪頭春水浄無沙白鷗自信無機事
𤣥鳥猶知有嵗華錦䌫牙檣非昨夢鳳笙龍管是誰家
令人苦憶東陵子擬向田園學種瓜
　　夢武昌(掲奚斯/)
黃鶴樓前鸚鵡洲夢中渾似昔曾遊蒼山斜入三湘路
落日平鋪七澤流皷角沉雄遥動地帆檣髙下亂維舟
故人雖在多分散獨向南池看白鷗
　　獨立(鄧文原/)
數盡飛花一愴然壯心迢逓夕陽邉十年人事空流水
二月風光巳杜鵑過眼青春寧復得涴人黄土絶堪憐
故園尚有平生約可使蒼苔到石田
　　夜坐(釋行巳/)
破帽籠頭獨掩扄畫灰成篆寫幽情琉璃欲黑燈無燄
榾柮正紅湯有聲臈盡山中三尺雪月斜窻外五更晴
江樓誰起夜吹笛忍凍梅花恨不平
　　偶書(施鈞/)
薄宦他鄉是楚囚不堪孤倚夕陽樓東山别後薔薇老
南國歸來薏苡愁風月吟身清似鶴江湖生事拙如鳩
鏡中秋老蓴鱸美欲買烟波一釣舟
　　客中
半生書劒惜分陰誰想飄零素髮侵朋社有盟鷗聚散
客鄉無信鴈浮沉潮迴斷岸沙㾗淺月落幽池樹影深
歸計未成愁入夢一燈空伴壁間琴
　　逃禪室與蘇伊舉話舊(丁鶴年/)
不學揚雄事草𤣥且随蘇晉暫逃禪無錐可卓香嚴地
有柱難擎杞國天謾詫丹霞燒木佛誰憐玉露泣銅仙
茫茫東海皆魚鼈何處堪容魯仲連
　　述慈溪景(張翥/)
往年使過慈湖上風景依稀可畫傳紅葉樹藏秋水寺
白頭僧渡夕陽船竹林雨過山多笋漁浦潮來海有鮮
藉爾逺公能愛客不妨酬倡酒樽前
　　紀夢(楊載/)
海上垂綸巳有年閒居無事夢朝天蒼龍觀闕東風裏
黃道星辰北斗邉盛世只今逢五百前程何許隔三千
揚雄曾奏甘泉賦應有聲名達帝前
　　元文宗挽歌辭(虞集/)
中天太白貫晴虹頃刻龍飛返上宫萬國共賓暘谷日
羣臣忍抱鼎湖弓濳蕃囘首金山逺顧命傷心玉几空
聖主巳頒哀痛詔蒼生有淚洒西風
　　挽文丞相(徐世隆/)
大元不殺文丞相君義臣忠兩得之義似漢皇封齒日
忠於蜀將斫頭時乾坤日月華夷見嶺海風霜草木知
只恐史官編不盡老夫和淚寫新詩
　　又(虞集/)
欲把金戈挽落暉南冠無奈北風吹子房本為韓仇出
諸葛寧知漢祚移雲暗鼎湖龍去逺月明華表鶴歸遲
不須更上新亭飲大不如前洒淚時
　　挽文信公(汪元量/)
厓山擒得到燕山此老從容就義難生愧夷齊尚周粟
死同巡逺只唐官雪平絶塞魂何在月滿通衢骨未寒
一劍故知公所欠要畱青史與人看
　　挽布拉吉達河南王(陳益稷/)
哲人萎矣棟梁傾囘首西風淚時零三世功名今古史
百年過客短長亭手扶紅日名猶在身就黃粱夢不醒
記取汾陽舊勛業紫薇畱種繼芳馨
　　挽克哷濟蘓丞相稷山公(雅勒呼/)
五朝勛業著邉陲許國寧辭百戰歸海上樓舡聞鼓角
遼東華表識旌旗青門圃廢多秋草綠野堂空半夕暉
欲採蘋芳酹椒酒臨風惆悵獨沾衣
　　挽忠襄王(張翥/)
聖主中興大業難元戎報國寸心丹軍中諸將驚韓信
天下蒼生望謝安羽檄北來兵氣肅樓舡南下海波寒
老臣擬直詞林筆細傳成功後代看
　　挽普大夫(陸景龍/)
英英正氣鍾河岳赫赫髙名照古今十道提綱徒赤手
九原飲恨只丹心臺空鳳去秋雲慘屋冷烏啼夜月沉
珍重遺章猶絶筆令人一讀一沾襟
　　哭江州太守李子威(成廷珪/)
將帥倉皇忽棄城孤臣何以獨支撑尚聞傳檄誅狂冦
猶喜開倉舉義兵千古報君心不死九江圖像面如生
只今月黑匡廬下彷彿悲風有戰聲
　　挽司業李公元禮(貢奎/)
山立庭紳聳衆觀名髙真不愧儒冠文章清廟藏琛玉
勛業烏臺振羽翰譽重朝端知有子貧憐身後似無官
百年耆舊凋零盡展巻哀辭忍淚看
　　挽達元帥(楊維禎/)
黑風吹浪海冥冥披甲舡頭夜㸃兵報國但知身有死
誓天不與賊俱生神遊碧落青騾逺怒挾秋濤白馬迎
廊廟正脩忠義傳詞臣執筆淚先傾
　　挽遺山先生(閻復/)
蕭寺西風捲玉荷月明人影共婆娑誰知别後驪駒曲
便是先生薤露歌野史夜寒冰蠧簡錦機春暖鳳停梭
祇應前日西州路常使羊曇忍淚過
　　挽何得之先生(馬祖常/)
手織烏紗日賣錢全家閒住五湖邉伏生有女書空在
伯道無兒世其憐北市行歌花爛熳西亭坐笑月嬋娟
少㣲星彩今年暗知是詩随過海船
　　挽張上卿開府真人(雅勒呼/)
弭節扶桑泛海查振衣塵世讀南華漢時河上仙翁傳
晉代山中宰相家鶴去玉棺藏寶劒龍乗金鼎護丹砂
芙蓉千騎層城路樓觀參差隔綵霞
　　悼笑隱禪師仲容先生(張翥/)
朱雀橋邉白下門舊遊囘首不堪論令威未返遼東鶴
圓澤難招石上魂金刹火餘灰巳冷錦囊詩在墨猶温
南來邂逅逢僧話老淚臨風堕酒尊
　　拜范文正公遺像(虞集/)
企仰前賢嵗月深阿衡事業伯夷心義田猶是當時祿
遺像能令百世欽竊誦詩書求彷彿黙嗟人物轉消沉
誰人浪謾矜家世看取天平萬石林
　
　
　
　
　
　
　
　
　
　
　
　
　
　
　
　元詩體要巻十二
欽定四庫全書
　元詩體要巻十三　　　　明　宋公傳　編
　　五言長律
　詩律屢變意度則一南朝沈休文輩始尚排偶音韻
　相諧屬對精宻至唐沈宋又拘以聲病約句準篇名
　曰排律杜子美有百韻是編蓋存其似唐者
　　正月十一日朝囘即事(虞集/)
宫樹春光合霓旌拂曙來天光臨閣道雲氣轉蓬萊晝
漏沉沉鼓晨尊灧灧盃香霏簾底霧樂殷殿前雷祥瑞
儀曹奏珍淳尚食催舞庭分鷺序效獻過龍媒融雪㣲
生草輕風不動埃老人南極至王母上方囘玉色何多
喜金華得重陪裁詩賀新雨西閣待門開
　　靈壁石
　　　奎章閣有靈壁石竒絶名世御書其上曰奎章
　　　𤣥玉有勅命臣集賦詩臣集再拜稽首而獻詩
　　　曰
禹貢收浮磬堯堦望矞雲自天承雨露拔地起絪緼擊
拊聲音合衡從玉兆分巨鼇三島力威鳳九苞雲辨位
資乾坎為山填幅員固知興寶藏不假運神斤書帙侵
春潤香爐借宿薰烟光晴冉冉波影晝沄沄融結繇元
化登崇荷聖君瑞於龜出洛重若鼎來汾柱立尊皇極
盤安廣帝勛詎云陳秘玩因愿獻前聞
　　壽趙集賢(掲奚斯/)
　　　集賢大學士趙國公王開府慶八十應制
昭代雍熙日詞林賦頌時紫宸丹詔出甲第五雲垂裕
廟青宫裏王公玉樹枝朝趨陪綺角夕侍接龍䕫際會
真難及飛騰巳在兹暴公初繡斧方叔更藩維霜簡驚
風裁天官肅羽儀還迎代邸入竟被漢文知位望躋三
少權衡俯百司每䝉天黼黻直許國蓍龜鳳鑰廣寒殿
龍舟太液池羽觴春侍宴玉座夜觀碁德業前賢繼辭
華後進推髙情睎廣受餘事擬徵珪全趙山河富瀛洲
日月遲九卿看綵服八袠表厖眉皇覧逢初度殊恩介
夀祺黃封中使出玉食尚饔移國老陳嘉慶羣公播盛
辭禮非前代有施及老臣冝福禄何人並忠貞百嵗期
聖心誠念舊政用作臣規
　　壽姚承旨(楊載/)
上帝黃金闕仙人白玉堂皇猷資黼黻大筆主文章間
氣生竒偉休期際吉康四朝承寵渥多士仰輝光盡發
琅函秘重繙石室藏成書侔二典有道述三皇碩望髙
天下榮光近日傍謨謀須稷契羽翼藉園黃上殿扶鳩
杖開筵接蟻觴九重師道德千載合明良共說綸如綍
能摧繡作裳人思興禮樂國待理陰陽舊族名先著髙
門慶甚長賜書踰萬巻納笏過三床轉覺勛庸盛還欣
體力強朱顔朝映日素髮曉欺霜巳注長生籙曾傳却
老方宜齊周李耳逺邁漢張蒼松柏深逾秀芝蘭久益
芳願公多夀祉仍見子孫昌
　　送丘子正之海鹽
珠生滄海底五韞碧山中夜氣交明月陽精現白虹有
賢兼重價當代振英風好學由天性能書至國工知名
傳冀北作賦擬河東始欲徵揚子旋聞薦楮公陰苻難
獨美遺教實爭雄絶藝雖冝進竒才自不同交游傾上
國掄選屬南宫鄧禹官初試匡衡對漫通海邦終寂寞
學館尚穹崇巳注千人錄當成五典功星辰皆在水渤
澥信浮空把酒歡何限乘槎興不窮文章趨浩瀚物態
入牢籠子必登芸閣吾方守桂叢索居彌寡陋荒業孰
磨礱弗獲披雲霧唯思對華嵩知音期郭泰流俗易王
充江海從兹逝飄飄任轉蓬
　　送趙鎮撫(諸葛彞/)
先世逢昭代軍功信不誣起家從汴水佐武上灤都將
種由來異如公自爾殊生身長七尺襲爵摠千夫華嶽
生秋隼池溟出雋駒虎威天下少馬服世間無手畫三
軍勢名成八陣圖握竒思効古報國欲捐軀重慎機謀
定沉雄義勇俱妙齡當穎脫逸氣應時須鄕邑初來鎮
城居静不虞霜晨鐘韻亟月夜鼔聲紆編戸無扄鐍羣
偷在覬覦令嚴知約束民阜足懽愉論事資髙識推誠
得逺謨從衡司馬法爛熳太公符紫服垂鞶帶金牌綰
采繻指麾真肅肅訓練豈區區燕角彎繁若荆砮利鏷
􁛦淬刀生紫電拔劒長青莆秋獵山崗闊冬行石嶺孤
鴈飛驚快鶻菟走辟狂盧執策親調驥囘鞭笑殪狐衣
圍䕫子錦冒蹙罽賓毹野曠平如掌羣奔健若枹豈惟
矜殺獲庶以範馳驅盛集開長宴髙譚半老儒酒餘聽
節樂歌罷對投壺詩好從人和門閑有客趨前榮列經
史玩器雜璚瑜臨帖朝揮筆看書夜照珠武夫雖糾糾
見客亦于于好尚今如此随從有是夫為能崇雅素自
足革驕麤武甸今知習文風世所敷信曾思孔孟獨恥
論孫吳感激明時用騫騰壯士徒築營開細柳引水種
雕苽皁鷂風中放蒼鷹雪裏呼望雲思海曲乘月坐庭
隅𤓰代何云急矛戈植鞬籚荷峰知不逺旗斾促歸途
儒服成謠頌黎氓重嘆吁始兹居鎮守綽爾見規模賤
子便荒僻平生惡囁嚅耕芸常荷鍤著述或操觚學問
勤三省才名愧八厨濟時雖有志晦迹遂如愚沙際榆
林斷江頭柿葉枯銀瓶持别酒玉盌㸃凝酥轉櫂愁看
燕鳴檛恨聽烏短吟依逺寄好在五雲衢
　　寄福建杜㢘訪使君(范梈/)
臬府羣工表言官百世公君王咨稷卨臺閣起黃龔吳
越聯閩服蠻夷偃漢風九州諸道右一柱萬流中虎豹
精神肅豺狼道路通青冥行勁銳白日貫精忠斧繡飄
秋隼泉阿達夜蛩壺冰元自潔瘴雨不勞空賤子嗟何
幸㣲心逝盡躳望來方切切告别匪匆匆祇為文科重
尤慚祖餞隆客魂銷海鵠病骨碎溪蟲謬敢辭王事私
嘗泣老翁髮緣思母白顔每應人紅尚俠彞倫薄其如
祿養豐以兹三逕撫猶獲二天䝉上幙刑雖簡滄洲道
未竆請將心萬疊寫入嶧陽桐
　　寄王繼學(楊載/)
聖主敷皇極元臣建上台虚心求俊乂削迹去奸囘拜
命超凡品知君秉大材淳風随日播公道應時開負鼎
資烹飪操刀貴剸裁銛鋒行肯綮異味合鹽梅廟議常
參决朝班復共陪艱難須佽助豁達逺嫌猜遺佚聞風
起英豪接踵來經綸非董賈辭藻亦鄒枚在野思羅致
盈庭想轂推既將龍作友惡假鴆為媒走也今畱此公
乎可念哉執竿猶海上扶耒即岩隈自守幽人意寧虞
俗子咍舊遊辭玉府故事憶金臺落魄江湖阻蒼茫嵗
月催丹心徒耿介素髮巳毰毸勿謂交如水能忘恥及
罍飛黃當駕馭猶足異駑駘
　　贈魏虛舟少府
西蜀文章伯東吳閥閱家族傳貞觀舊躅繼信陵遐雅
度人難測髙名衆共誇為楨材不小韞櫝玉無瑕鳴鳳
占諧吉乗龍偶契嘉三牀邀納笏萬弩護排衙世賞官
仍及朝參寵復加天顔乗眷顧地肺侈光華緩歩方鳴
玉髙情欲泛槎畨然歸翠麓如爾奉黄麻彭澤還栽栁
河陽不種花投閒消日月訪故略烟霞臘蟻常開宴春
魚毎看义興來恒放逸賓從任喧譁閣静褰珠箔窻虚
閱綠紗琴彈多古雅詩就輒妍姱願作梁間燕徒慚井
底蛙執鞭曾莫俲抱瑟敢長嗟戀戀情終在悠悠道若
賖春風吹去斾翹首又天涯
　　七言長律
　唐以來作七言排律者甚少其音律和協體制整齊
　者獨杜子美送鄭著作及清明二首耳王仲初寄韓
　侍郎等作次之今采格調近唐若所錄者亦不易得
　也
　　御溝(宋褧/)
决决穿雲出澗初千迴百折到皇居行人不敢來飲馬
稚子時能坐釣魚内史府前晴滉瀁雲巖觀後晚舒徐
波漫畧彴通丹禁風颺軿輜動翠裾三月霏烟着楊栁
九天凉露濕芙蕖荒唐莫說流紅怨自是清漣解起予
　　次韻宋顯夫(虞集/)
御溝雪融三月初鳬鷖鴻鴈摠來居葡萄水緑可為酒
楊柳條青堪貫魚迤邐天河起箕尾滉瀁雲海浮青徐
舟前花落傍飛燕堤上風來濕舞裾翠輦時畱金騕褭
錦波不着玉芙蕖臨流宋玉偏能賦莫待東都客問予
　　次韻杜德常博士
祕閣沉沉便殿西頻年立此聽春鸝風搖翠岸新生栁
雨浥銅池舊産芝玉几由來常咫尺衡門此日遂棲遲
申生欲去柴車在杜甫長吟雪鬢垂墨沼游魚翻宿藻
畫簷飛燕罥晴絲山中竹簟清如水應夢鈞天九奏時
　　題喀爾子山尚書凝香小隱
羣玉府中香滿袖凝香亭裏看花開綵雲近席㣲風動
紅日當窻好客來西海珊瑚階下長東家胡蝶雪中囘
竹深每聽尚書履池煖時分太液杯鳳咮浮烟金錯落
鵝羣浮水白毰毸人間應得函封帖青李來禽繞舎栽
　　送張可道嘉定府太守(成廷珪/)
秦中百二漢關河曾記乘驄舊所過棧道地形天下險
嘉州風物古來多分符又協三刀夢入境先聞五袴歌
父老扶笻親引道將軍負弩疾撝呵錦袍錯落金為帶
白馬連翩玉作珂興學固當崇俎豆防邉還為戢干戈
四川畫省勞詢問一郡蒼生望撫摩樓倚青冥來萬境
山橫紫翠接三峨題詩别館魚堪寄退食公堂雀可羅
西蜀考功當第一他山有石為君磨
　　五言絶句
　絶句五言語短意長一唱三歎近體中之最為近古
　者也蓋亦只是律詩結尾四句謂之小律含蓄無限
　意思讀者宜深體味之
　　春日(劉因/)
游絲困無力欲起重悠揚芳草落花滿相思春晝長
　　牧廢苑(趙孟頫/)
一片中原地紛紛幾戰争至今將不去留與後人耕
　　龍口岩
峭石立四壁寒泉飛兩龍人間苦炎熱僊境巳秋風
　　石鼓嶺(胡助/)
經過石鼓嶺不見石鼓文兩澗流黃葉半山生白雲
　　秋江(范梈/)
雲裏衡陽鴈網下武昌魚石門秋共逺江樹雨餘疎
　　逺浦帆歸(掲奚斯/)
𡨕𡨕何處來小樓江上開長恨風帆色日日誤郎囘
　　烟寺晚鐘
朝送山僧出暮喚山僧歸相喚復相送山露濕人衣
　　江天暮雪
孤舟三日住不見有人家昏昏竹籬處只恐是梅花
　　山市晴嵐
近樹參差出行人取次多板橋雙路口此世幾囘過
　　江州庾樓(賀復孫/)
宿鳥歸天盡浮雲薄暮開淮山青數㸃不肯過江來
　　煙蘿境(虞集/)
玉女乘煙霧松間采薜蘿飛行了無迹明月送空歌
　　漏舟
春水如天上秋潭見月中如何列禦冦猶欲待泠風
　　紫霞滄洲
洞裏琴鳴澗洲前棹入雲擬尋雲谷叟同訪武夷君
　　無倪舟
三周華不注水影浸青天不上銀河去空明擊棹還
　　觀心
炯炯燈留室㣲㣲息若存仰探當月窟俯察識天根
　　蘭在(彭炳/)
蘭在在楚澤蘭在在楚山古人見心易今人見心難
　　白鷺(李祁/)
翛然雙白鳥近水立多時慣識幽人意相看摠不疑
　　御馬(掲奚斯/)
朱纓金絡轡黃帕錦鞍韀神閒意更逸初下赤墀前
　　錢選宫人圖(安熙/)
露冷月華白悠悠方寸心夫君渺何許悵望碧雲深
　　太白酒船圖(趙孟頫/)
瀟灑稽山道風流賀季真相思不相見愁殺謫仙人
　　秋山行旅圖
老樹葉先雨浮嵐翠欲流西風驢背客吟斷野橋秋
　　河梁泣别圖(虞集/)
落葉滿長安秋風漢節還裁詩寄歸鴈三月到天山
　　宣和墨竹寒雀
灑墨寫琅玕深宫春晝閒蕭條數枝雪不似紇干山
　　汪華玉子昻蘭石
海内出珊瑚枝撑碧月孤鮫人拾翠羽泣露得明珠
　　又
抱玉下天河繞叢秋露多天寒翠袖薄日暮欲如何
　　信上人春蘭秋蕙(掲奚斯/)
幽叢不盈尺空谷為誰芳一徑寒雲色滿林秋露香
　　題松雪竹石(李孝光/)
幽篁碧悄悄白石白粼粼帝子吹笙罷月明愁殺人
　　子昻畫(陳旅/)
汀洲木葉下斜日倚湘娥我欲採芳草洞庭秋水多
　　倪氏雨竹
落日楚江深鷓鴣啼逺林相思不可見池上寫春隂
　　段氏扇子
江上竹枝歌為君顰兩娥秋風團扇底零落黛痕多
　　甄慧腐𤓰行蟻圖(虞集/)
瓜腐來螻蟻梧生致鳳凰荒園空宿雨阿閣自春陽
　　雙鴛圖
戢翼石梁隂秋風日夜深使君莫行野江水蕩人心
　　畫扇栁蟬
不食遂終日長吟亦老翁金盤九秋露玉樹一絲風
　　畫鴨(掲奚斯/)
春草細還生春雛養漸成茸茸毛色起應解自呼名
　　畫鷹(李祁/)
勁翮排霜㦸天寒氣轉驕草間狐兔盡側目望青霄
　　孫安之松楸圖(趙孟頫/)
墳墓在萬里宦遊今五年誰人無父母掩巻一潸然
　　柯敬仲雜畫(虞集/)
雨過蒼苔石雲生野岸泉幽懷春冉冉稚子秀娟娟
　　又
鐵石餘生色冰霜作曉妍春雷明日起何處尚龍眠
　　又
雨過黄陵廟蒼梧雲正愁何時倚虚幌對此滿林秋
　　又
峽口春雲重江南夜雨多水深桃葉渡風急竹枝歌
　　熊太古畫
海内此亭古幽村春事多扁舟歸未得江上巳生波
　　過釣臺(趙䝉齋/)
君因卿相隱我為利名來羞見先生靣黃昏過釣臺
　　獨夜(趙孟頫/)
秋風動杕葉夜雨滴池荷孤客睡不着亂蟲鳴更多
　　望鄉臺(楊維楨/)
望鄉臺上客秋至望鄉關中原遮望眼可奈咽支山
　　飲馬窟
長城飲馬窟飲馬馬還驚寧知嗚咽水猶作寶刀鳴
　　妲己圖
小白竿頭血新圖入漢廷宫中雙燕子齊作牝鷄鳴
　　胭脂井
昨夜韓擒虎金陵奏凱迴井中人不死重帶美人來
　　焦仲卿妻
生為仲卿婦死與仲卿齊廬江同樹鳥不過别枝啼
　　朱厓令女
關珠争兩死兩死獨誰當關吏不垂泣青天應雨霜
　　連理枝
主家連理木昨夜一枝零野藤沿别樹相托萬年青
　　玉鏡臺
郎贈玉鏡臺妾掛菱花盤安得咸陽鏡照郎心肺肝
　　䌫舟石
江邉䌫舟石䌫解不留㾗長恨浮萍草難仝結縷根
　　聞過鴈
樓頭聞過鴈隻影不成雙一夜狂夫夢相思到九江
　　夜彈瑟
静夜彈湘瑟扁舟在鸐灘九峰江上見渾似九疑山
　　玉蹄騧
銀腦玉蹄騧金鞭問妾家窻開桃葉渡小艇在荷花
　　女蔓草
誓作女蔓草不作天蘿瓜女蔓纒樹死天蘿挂西家
　　子夜吳歌
麴塵波欲動紅心草巳生朝來夾城道流車如水行
　　自君之出矣
自君之出矣燕去復燕歸思君如茘帶日月抱君衣
　　又
自君之出矣草青復草黄思君如魚鑰夜夜守君房
　　桂水五千里
桂水五千里春來波浪深地消青草瘴花發乳雈林
　　又
桂水五千里瀟湘雨氣空衡山七十二望見女英峰
　　又
桂水五千里南風大府開象王新貢入蛟女送珠來
　　又
桂水五千里上有鸚鵡洲美人生逺思今夜在南樓
　　康節像
太平經兩世好景出三天身在羲皇上心在天地前
　　陳摶像
飄飄扶搖子脫世一蹝輕何預家國事饒舌紫皇星
　　蘇子瞻像(貢師泰/)
老龍起深夜來聽洞簫聲酒盡客亦醉滿江空月明
　　六言絶句
　絶句六言始於漢司農谷永之作其說其項平菴家
　說中自唐王維效曹陸體賦之其後諸家徃徃間見
　而必前兩句對起後兩句散結或有四句皆對者皆
　不對者
　　聶空山畫扇(虞集/)
客來山雨鳴澗客去山翁醉眠花外晴雲靄靄竹邉秋
月娟娟
　　山水扇(宋本/)
野屋不知今世山色似含古春岑寂渾無啼鳥荒寒略
有行人
　　秋江釣月圖(趙孟頫/)
塵土染人衣袂烟波着我船窻為問行歌都市何如釣
月秋江
　　二畫(祝蕃/)
斷岸蒼烟喬木小橋野店村春一曲晚風樵唱翛然林
下相逢
　　又
疊嶂半空懸瀑平林隔岸層䑓風雨一川烟浪扁舟何
處歸來
　　江邉(李孝光/)
江邉孤樹猶碧天際白雲自流七十二灘浩蕩夕陽照
見歸舟
　　危太朴雲林圖(丁復/)
天台萬八千丈雲林三十六峰幾載山中獨憶今朝江
上相逢
　　墨鴈(趙孟頫/)
鴻鴈栖栖遵渚黃蘆索索鳴秋羨殺承平公子筆端萬
里滄洲
　　送髙中丞南垥(喀爾庫庫/)
鸚鵡洲邉明月鳳凰臺下清風人物江山兩絶才髙不
為時容
　　何得之先生故居(掲奚斯/)
可憐古井門外依舊鐘樓屋西何處髙吟痛飲黃花翠
竹都迷
　　又
心事巢由以上文章陶阮之間千古髙墳保下白雲明
月青山
　　又
軋軋機聲日莫依依楊栁春柔膝下中郎小女曾聽唱
我髙郵
　　又
頭上烏紗分贈篋中縞楮相醻不道别時長别誰知愁
是真愁
　　又
屋上青山未老門前白日常新他日咎䕫稷卨安知不
是斯人
　　七言絶句
　絶句者截句也句絶而意不絶蹙煩就簡最為難工
　有截律詩前後四句或截前四句後四句至有截中
　二聯者必運意活動有含蓄不盡之思承接之間更
　加轉換宫商自諧雖止四句有餘味焉
　　薊門雜興(趙復/)
何物愁來白髮生月髙霜冷正參橫一聲寒角城雅起
吹盡梅花怨未平
　　吟人(滕賓/)
吟人痩倚曲闌干酒醒香消午夢殘燕子不來春社去
一簾疎雨杏花寒
　　絶句(趙孟頫/)
春寒惻惻掩重門金鴨香殘火尚温燕子不來花又落
一庭風雨自黃昏
　　又
湘簾細織浪紋稀白苧新裁暑氣㣲庭院日長賓客退
滿池芳草燕交飛
　　又
梅花半落雪飄零楊栁青青江水生一夜東風吹鴈過
江南江北摠多情
　　又
庭槐風静午隂多睡起西窻日影過自笑老夫無復夢
閒看行蟻上南柯
　　又(范梈/)
幽人不出戸長開看盡春風長綠苔多謝有情雙燕子
暫時飛去又飛來
　　又(馮翼/)
竹外斜陽賣酒家雨餘紅杏壓枝斜天涯無限傷春意
自向風前拾落花
　　偶書(孟芾/)
錦衣公子馬如龍射鴈歸來半醉中過盡好春渾不管
揚鞭閒弄栁花風
　　南歸偶書(余闕/)
帝城南下望江城此去鄉關半月程同向春風折楊栁
一般離别兩般情
　　又
二月不歸三月歸巳將行篋捲征衣殷勤為報家園樹
緩緩開花緩緩飛
　　春晴(劉辰翁/)
江栁長天草色齊新晴何物不芳菲無因化作千蝴蠂
西蜀東吳欵欵飛
　　又
新燕池塘綠雨肥初晴水映日光㣲角巾猶帶花梢濕
纔倚闌干見絮飛
　　春日雜詠(圖克坦公履/)
東風簾幙半塵埃歌舞臺空晝不開試問雙飛新燕子
今年社日為誰來
　　春日戲成(王沂/)
東風吹草綠茫茫陌上行人指北邙千古英雄成底事
銅駞依舊卧斜陽
　　春日即興(趙孟頫/)
春陰栁絮不能飛雨足蒲芽緑更肥正恐前呵驚白鷺
獨騎欵段繞湖歸
　　春日絶句(巴延子中/)
幾片殘紅㸃客衣小溪流水鱖魚肥畫橋盡日無人過
楊栁青青燕子飛
　　秋思(孫存吾/)
鴈落西風字字沉嫩凉偷入藕花心眼前多少關心事
付與寒螿徹夜吟
　　四景(張天師/)
　　　春
初日暉暉照翠苔庭前昨夜碧桃開一簾香霧微風動
知是仙人騎鶴來
　　　夏
深院棊聲日正長博山添火試沉香道人鞭起龍行雨
帶得東潭水氣凉
　　　秋
天際凉風似水流山中瑤草不知秋黃庭讀罷無餘事
鐵篴一聲閒倚樓
　　　冬
養就還丹不怕寒獨騎黃鵠上雲端笑談借得天家雪
散作琪花滿石壇
　　到京(楊載/)
城雪初晴薺菜生閒門深巷少人行栁梢聽得黃鸝語
此是春來第一聲
　　赤壁(龍仁夫/)
踣吕摧袁虎視眈阿瞞氣勢捲江南磯頭一霎東風轉
天下江山自此三
　　博浪沙(陳孚/)
一擊車中膽氣豪祖龍社稷巳驚搖如何十二金人外
猶有人間鐵未銷
　　潯陽(范梈/)
露下天髙灘月明行人西指武昌城扁舟未到心先到
卧聽潯陽譙鼓聲
　　老鼠關(陳孚/)
春風又送使旄還笑掬清波洗瘴顔從此定知身不死
生前先過鬼門關
　　陵母墓
太傅功名半紙殘百年人子痛如山緣何方寸非徐庶
忍死慈親一劒間
　　漂母墓
英雄未遇亦堪羞一飯區區不自謀莫笑千金酧漂母
漢家更有頡羮侯
　　范增墓
七十衰翁兩鬢霜西來一笑火咸陽平生竒計無他事
只勸鴻門殺漢王
　　露筋廟
白鳥飛空萬箭攢玉肌一夜粉痕乾殘碑不用誇筋露
要露平生銕肺肝
　　姑蘇臺(貢師泰/)
當時何事太情多不悟危機出苧蘿一夜月明天似水
吳王臺上越王歌
　　孝友堂(范梈/)
堂前多種紫荆枝堂下能啼白髮兒但恨後來風雅廢
南陔不似古人詩
　　陳平章席上題琵琶亭(龍仁夫/)
老大蛾眉負所天忍將離恨寄哀絃江心正好看明月
却抱琵琶過别船
　　甄氏訪山亭(陳觀/)
水流花落石生雲日静風暄草欲薰老去風流猶未減
一丘一壑要平分
　　揚州客舎(余闕/)
平山堂前折楊柳小紅樓下買梅花一年兩度揚州客
人似鄉閭店似家
　　又
船頭澆酒祀神龍手擲金錢撒水中百尺樓船雙夾櫓
唱歌齊上呂梁洪
　　瀟湘夜雨(李冶/)
逺寺孤舟堕渺茫雨聲一夜滿瀟湘黃陵渡口風波暗
多少征人說故鄉
　　杜陵浣花(趙孟頫/)
春色薰人苦不禁蹇驢䭾醉晚駸駸江花江草詩千首
老盡平生用世心
　　青山白雲圖(黃溍/)
十年失脚走京塵忘却青山與白雲忽見畫圖疑是夢
落花涼葉思紛紛
　　蘇李泣别圖(李竹所/)
我去君留可奈何明朝烟雨隔關河當年胡婦分攜處
想見中郎淚更多
　　昭君出塞圖(虞集/)
天下為家百不憂玉顔錦帳度春秋如何一段琵琶月
青草離離詠未休
　　明皇擊梧圖(李俊民/)
不使梨園弟子知太平音在鳳凰枝一朝野鹿衘花去
長恨秋風落葉時
　　明皇吹簫圖(楊維楨/)
廷臣諫疏不須裁笛譜新畨阿濫堆揀得漁陽雙玉琯
紫雲吹斷鳳凰臺
　　吳王納涼圖(甘立/)
六月長洲水殿涼酒酣揮袖倚新粧芙蕖露冷秋雲薄
囘首西風響屧廊
　　又(虞集/)
百頃芙蓉水滿堤綺窻只在畫橋西羊車薄暮過湖曲
驚起鴛鴦不並棲
　　美人圖(徐秋雲/)
玉佩鳴璫照素秋綠雲扶夢下璚樓瀟湘一片芙蓉雨
珠箔沉沉不上鈎
　　秋胡戲妻圖(趙孟頫/)
相逢桑下說黃金料得秋胡用計深不是别來渾未識
黃金聊試别來心
　　閨人望逺圖(范梈/)
郎行不用苦悲辛久别心知萬事親看取江邉垂柳樹
最先零落最先春
　　四皓圍碁圖(黃溍/)
當局沉吟只謾勞區區勝敗直秋毫顛嬴蹶項非君事
賴有安劉末着髙
　　李白翫月圖(余闕/)
春池細雨栁纎纎手倦揮毫日上簾想得停杯江海夜
月明照見水晶鹽
　　家藏劉阮圖(楊維楨/)
兩壻元非薄倖郎仙姬巳識姓名香問渠何事歸來早
白首糟糠不下堂
　　錢舜舉折枝芙蓉(虞集/)
白髮多情憶劍南秋風溪上看春酣剪來一尺吳江水
擬比千花濯錦潭
　　水仙花圖(陳旅/)
莫信陳王賦洛神凌波那得更生塵水香露影空青外
留得當年解佩人
　　柯博士墨竹(甘立/)
嶰谷春深落粉香拂雲和露倚蒼蒼月明後夜吹簫過
應是伶倫學鳳凰
　　張氏風竹圖(陳旅/)
湘江風捲白頭波北渚雲深帝子過欲採璚芳渡江去
翠衫輕薄晚寒多
　　題畫(虞集/)
夢裏江南憶舊遊明璫翠佩不勝愁一鈎纎月清如水
吹笛何人共彩舟
　　白畫眉圖(陳旅/)
隋家宫妓掃長蛾銷盡波斯百斛螺化作雪禽春樹頂
逺山無數奈愁何
　　畫障(虞集/)
涔陽積雨水生波翠袂黃裳晚棹過珠樹月明花婀娜
鳳毛春暖錦婆娑
　　曹將軍馬
髙秋風起玉關西踣鉄歸朝十萬蹄貎得當時第一疋
昭陵風雨夜聞嘶
　　牧牛圖(掲奚斯/)
楊妃血染馬嵬坡出塞昭君淚更多争似阿婆牛背上
夕陽一曲太平歌
　　題風雨圖(許衡/)
南山已見霧昏昏便合濳身不出門直到半塗風雨橫
愴惶何處覓前村
　　關山風雨圖(張礎/)
山雨凝寒氣不開江濤拍岸雪成堆漁翁慣識風波惡
天際孤舟巳早迴
　　風雨迴舟圖(張孔孫/)
風雨來時撥棹囘濟川心事有誰知停舟且做江湖夢
浪静風恬未是遲
　　春浦帆歸圖(孟攀鱗/)
涵空水色碧於苔照眼山光翠作堆疑是桃花源上客
輕舟天外得春來
　　題扇(貫雲石/)
紅旭如鉛海上來蒼蒼烟霧小蓬萊東風昨夜醇如酒
吹得桃花滿樹開
　
　
　
　
　
　
　
　
　元詩體要巻十三
欽定四庫全書
　元詩體要巻十四　　　　明　宋公傳　編
　　七言絶句
　　書事(劉因/)
當時一線魏瓠穿直到横流破國年草滿金陵誰種下
天津橋畔聽啼鵑
　　又
卧榻而今又屬誰江南四月見旌旗路人遥指降王道
好似周家七嵗兒
　　又
唱徹芙蓉花正開新聲又聽採茶哀秋風葉落踏歌起
巳覺江南席巻來
　　汾州北席里石氏節婦(陳旅/)
北里髙樓晝掩扉水銅光冷上苔衣寸心誓比南山石
汾水秋風鴈不飛
　　題羅節婦傳後
　　　羅氏之夫貶海上有强之為妻者遂自縊死
嵗晚良人去未歸堂前有客着新衣此身只為韓憑死
化作鴛鴦海上飛
　　金陵送友(黃溍/)
青陽河畔杜鵑啼歸路如絃定不迷應到故山叢桂裏
笑人騎馬聽朝鷄
　　送人歸廬州(貢師泰/)
淮水春深緑似苔故人天上恰歸來扁舟繫在門前栁
猶記行時手自栽
　　送人遊吳(楊載/)
客路逢春雪乍消眼前愁思轉相撩垂楊染作黃金色
舞遍東風萬萬條
　　又
金溝河上始通流海子橋邉繫客舟却到江南春水漲
拍天波浪泛輕鷗
　　送樊時中(余闕/)
桃花灼灼栁絲柔立馬看君發鄂州懊惱人生足離别
不如江漢共東流
　　别樊時中㢘使
光祿橋西惜解攜春星欲傍露盤低自來宫栁多離怨
更着城烏在上啼
　　宜春贈别(郭昻/)
㣲茫烟浪浦帆開一曲琵琶淚滿腮江水不如潮水好
送人東去復西來
　　寄達兼善(李孝光/)
城上烏啼欲閉門瀟瀟風雨近黃昏無端畫角連雲起
鐵鑄梅花亦斷魂
　　寄朱希顔
城頭鼓鼜雨淒淒舟子牽船上惡溪會有行人囘首處
兩邉楓樹郭公啼
　　又
江邉鴻鴈下年年客子何由兩鬢𤣥七十二灘秋月白
荻花風落釣魚船
　　寄余承慶(楊元正/)
衮衮紅塵客未歸秋風吹老芰荷衣幾囘欲寄相思字
不見瀟湘一鴈飛
　　贈郭判官(范梈/)
慈烏夜夜向人啼幾度紗窻兔魄底自有平安三百字
無因却寄大江西
　　贈月經厯(全晉/)
楊栁絲絲不繫鞍送君容易别君難遥知今夜相思處
人隔關山月正寒
　　思親(貫雲石/)
天涯芳草亦婆娑三釜凄凉奈我何細較十年元下淚
不如慈母線㾗多
　　有懷(鎦秉中/)
雨過幽庭長緑苔東風時為拂塵埃無人曾見春來處
門外桃花只自開
　　懷郭安道(周馳/)
江南江北路茫茫明月髙樓各異鄉旅鴈呌雲天似水
故人今夜泊瀟湘
　　杏花始開小酌(安熙/)
杖藜吟遶去還來收拾春光入酒杯自是風花要題品
等閒蜂蝶莫相猜
　　山家(劉因/)
馬蹄踏水亂明霞醉袖迎風受落花恠見溪童出門望
鵲聲先我到山家
　　山行(掲奚斯/)
稍出羣山復涉溪溪光山色冷相輝青裙獨踞溪邉石
不顧行人自濯衣
　　清明郊行(李孝光/)
清明處處麥風斜詩老得閒長在家逺樹小村千瓦雪
不知落日上梨花
　　遊茅山(盧摰/)
澗邉瑶草洞中花細水流春帶碧沙昨夜山瓢酒初熟
道人不暇讀南華
　　登福山遇僧偶出(黄清老/)
欲扣禪關未有詩滿山空翠濕人衣竹間倚杖到西日
試看白雲歸未歸
　　又
鷲嶺雲深杖屨幽竹風松影共悠悠何人分得僧家榻
坐看南山一片秋
　　征南口號(杜瑛/)
春早雲南麥已黃瀘江蒸霧水如湯馬蹄半帶隂山雪
變作人間六月凉
　　發南康赴江州(陳思濟/)
繡斧重持白髮翁路人猶說宦情濃一帆又下潯陽去
羨殺雲間五老峰
　　移官淮東别杭州
湖上雲烟百態新湖邉幽趣屬閒身春風揚子江頭路
白首行人又問津
　　發通州(貢師泰/)
日日思歸未有期及歸翻恨數年遲開船聽得吳歌起
絶似閶門送别時
　　過京口(髙克恭/)
北來朋友不如鴻幾箇西飛幾箇東多少登臨舊臺觀
闌干閑在夕陽中
　　過三合驛(范梈/)
一春歸計又蹉跎竆粤風光奈病何摠有青山千萬疊
行人長少鷓鴣多
　　渡端州峽
櫂郎得便泝清流忽報舟前曉霧收蠻語酧人翻自苦
好山不敢問何州
　　再渡白溝(趙復/)
瘦馬柴車出白溝河山依舊繞神州都將百萬生降戸
換得將軍定逺侯
　　過洞庭(唐珙/)
玉簫吹老洞庭波一夜湘君白髮多醉後不知天在水
滿船清夢壓星河
　　曉發山館(薩都拉/)
夢迴山館月西斜曙色千峰動紫霞杜宇一聲山竹裂
鷓鴣飛上海棠花
　　蘭溪舟中
水底霞天魚尾赤春波綠占白鷗汀越船一葉蘭溪上
載得金華一半青
　　巴陵雨中(陳益稷/)
鵶拂平林鴈入空黃花行李老秋風如何一夜江南夢
盡在巴陵細雨中
　　下豫州(甘東溪/)
壯懷忍共白雲閒孤負僧房屋半間賣却牢愁三萬斛
載將明月入西山
　　江上作(吳全節/)
短棹輕舟幾度過月明江上竹枝歌故山歸去青依舊
華髮添來白未多
　　山寺早起(劉因/)
松窻一夜逺潮生斷送幽人睡失明夢覺不知春巳去
半簾紅雨落無聲
　　雨中睡起(何失/)
閉門連日雨霏霏一醉誰憂生事㣲睡起不知風色暮
北窻花氣濕人衣
　　卧庭(范梈/)
朝來忽見樹藏鴉碧草無邉徑路斜佳客不來春雨盡
山禽啄遍小桃花
　　惜花(陳思濟/)
長恐花殘漫欲狂千囘百匝繞花傍髙張翠幄朱闌護
山雨溪風未易防
　　因官伐松(胡尊生/)
大夫去作棟梁材無復清隂護緑苔只恐江頭明月夜
誤他千里鶴歸來
　　題赤城站壁(虞集/)
莫怪扁舟不早歸斜風細雨濕蓑衣天(缺/)月滿江心定
嬴得閒身在釣磯
　　友人見訪不遇(黃清老/)
君乘白鶴下青冥我入春山聽曉鶯可惜小樓風雨過
無人收拾萬松聲
　　出東城(趙孟頫/)
野店桃花紅粉姿陌頭楊栁翠烟絲不因送客東城去
過却春光摠不知
　　萬壽宫館舎作(劉因/)
來時殘雪㸃征衣落盡庭花尚未歸夢裏不知身是病
春衫歸路馬如飛
　　登北邙山(楊果/)
魏家池館姚家宅佳卉而今采作薪水北水南三二月
舊時多少看花人
　　薊門聞笛(趙復/)
夢裏繁華醉裏遊倚天青壁(缺/)危樓梅花哀怨成何事
吹破中原二百州
　　杭州聞角(梁棟/)
聽徹哀吟獨倚樓碧天無際思悠悠誰知盡是中原恨
吹到江南第一州
　　鍾陵聞鐘(范梈/)
中年江海夢靈皇夜半聞鐘似上陽一百八聲猶未巳
更兼雲外鴈啼霜
　　東署聞鴈
久别雲林舊草亭江南都邑嵗凋零可憐此夜長空鴈
政在青松樹底鳴
　　日南感懷(陳孚/)
老母越南垂白髮病妻燕北寄黃昏瘴烟蠻雨交州客
三處相思一夢魂
　　感事(王中立/)
雪花如席朔雲低一曲琵琶淚滿衣山色似眉江似練
何時明月送將歸
　　又
歸來江令頭空白逺道金山淚暗垂關月自低霜自落
尊前莫唱鷓鴣詞
　　又
長夜漫漫夢不成可堪凉月透疎櫺唾壺敲碎無人語
獨坐空堦看曉星
　　哭亦周弟(趙文/)
去日相攜涉畏途歸來形影自相扶倦行小憩荒山路
怕聽深叢呌鷓鴣
　　哭具韜(杜彦之/)
交朋來哭我來歌喜傍山家葬薜蘿四海十年人殺盡
世間埋少不埋多
　　悼程妻許氏(王士熙/)
綺窻花雨贐春風寶鏡塵昏杼柚空三粲未笄兒未冠
忍教夫壻嘆孤鴻
　　悼隣妓(掲奚斯/)
西子湖邉楊栁花随風飄泊到天涯青春遇着歸來燕
銜入當年王謝家
　　陶淵明像(鄧文原/)
詩中甲子春秋筆籬下黃花雨露枝便向斜川頻載酒
風光不似義熙時
　　又(彭炳/)
醉倚蒼江看落花阿舒扶上短轅車河山萬里皆劉裕
五栁春風自一家
　　又(貢師泰/)
烏帽青鞋白鹿裘山中甲子自春秋呼童㸃檢門前栁
莫放飛花過石頭
　　白玉蟾像(虞集/)
日出扶桑積雪髙海空天浄絶纎毫每看劒氣衝銀漢
知是吹簫詠碧桃
　　自贊題白雲求陳可復所寫像
歸來江上一身輕野服初成柱杖行祇好白雲相伴住
天台廬阜聽鐘聲
　　拗體
　拗體乃唐律之再變古今作者不多遇律之難處必
　得俊句時出而用之則竒健矣觀者亦不可不知存
　此以􁁎一體
　　暑夕(范梈/)
煩暑不能寐望鄉憶宵征開門海月白髙枕林風清不
飲畏投轄將歌思濯纓誰家横短笛吹盡楚關情
　　贈周景逺田師孟(趙孟頫/)
與子同客帝王州一日不見如三秋風髙氣肅鴈聲急
天晴日暖蛛絲遊籬下黃花為誰好水邉紅樹令人愁
世間萬事可撥遣日日痛飲醉即休
　　趵突泉
濼水發源天下無平地擁出白玉壺谷虛只恐元氣泄
嵗旱不愁東海枯雲霧潤蒸華不注波濤聲震大明湖
時來泉上濯塵土冰雪滿懷清興孤
　　啇德符畫幽篁古木(虞集/)
湘君宫在洞庭湖幽篁古木龍所都石壇雨長碧苔蘚
水屋風動青珊瑚老人欹枕看螻蟻嫠婦停舟聽鷓鴣
江湖蜀客問來往啇公啇公今有無
　　老松怪柏圖(李材/)
仙人解衣䃲礴臝造化慘淡秋毫端枝柯千尺入層漢
笙籟萬壑鳴驚湍堂中日月不可老壁上雷雨何當乾
我來醉卧北窻下夢跨黃鵠天風寒
　　子昻畫馬(鄧文原/)
奔騰駿骨雲路長蕭洒神鬃風露涼沙塲春牧草肥雨
野徼秋嘶楓殞霜三關戰士黃金甲五陵俠客紅絲韁
朝羇暮絡祇腸斷華山烟樹遙蒼蒼
　　送張思㢘歸桐江(成廷珪/)
讀書不謁萬乘君挾䇿肯傍諸侯門嘯歌蘇臺晚山碧
濯足洞庭秋水渾千金未易買駿骨一飯豈足哀王孫
風塵拂衣且歸去髙卧桐江烟水村
　　送人遊武當(郭翼/)
武當諸峰何壯哉大朶小朶青蓮開𤣥聖中居天地戸
赤日下照金銀臺神龜六眼電光走山鬼一脚雲頭來
道人再拜望北極應帶滿身星斗囘
　　送客(李孝光/)
攜手出門倚惆悵北風吹樹丹楓林柵中鷄鳴天地醒
城頭鴈去江湖深行人萬里少歸夢烈士向來多苦心
東西相望道路逺一書會抵雙南金
　　送劉好古歸武昌
遊子結束向何處城中雪花幾尺圍去家萬里多夢見
辭親十年今始歸道士吹簫赤壁下行人泊舟黃鶴磯
我亦張帆拂南斗卧看明月去如飛
　　送唐長卿赴常州教授(丁復/)
三茅斷作湖嶼碧常州昇州猶比鄰山君化鶴去問客
水鳥衘魚來獻人釀酒未嫌官舎冷開倉長恐士家貧
絶嗟一槩鳴琴地杏花閉門消却春
　　送趙虛一歸金陵(周克善/)
真人道眼照九圍芙蓉瑶冠黃錦衣相從雲龍霄漢上
獨攜琴鶴烟霞歸南樓吹笛聞折栁北山杖藜歌采薇
明日度關瞻紫氣帝鄉杳杳雙鴻飛
　　送張使君棄官學道詩巻(掲奚斯/)
至元天子朝萬國任丘使君謝宦歸門前未罷車馬客
身上巳着朝真衣致君堯舜在豪傑洗耳巢由何是非
栖霞觀裏青松樹唯有白雲終日飛
　　贈楊茂才(范梈/)
西峽淅淅風雨生南塘蕭蕭樓觀清𤣥蟬抱樹一時静
老鶴懷山終夜鳴放形海嶽等雲水託好音書猶弟兄
未知此别會何日為子商歌無限情
　　次韻吳成季宗師赤城阻雨(虞集/)
人間伏日當早休道上馬車如水流神仙不愁風雨夕
父老巳知禾黍秋誰憐司馬乆多病唯有杜康能解憂
北溟之鵾六月息載我八極歌逺遊
　　次韻剛父無逸游南山(趙孟頫/)
絶頂清秋凌紫烟登臨應費酒如川平生能着幾兩屐
負郭何須二頃田初日出雲光射地雙溪入湖波接天
升髙望逺我所愛青壁無路何當緣
　　夜歸(薛漢/)
有客有客胡不歸長安三見秋葉飛警霜老鶴夜不寐
弔月孤鴈寒無依紛紛北里厭梁肉落落西山甘蕨薇
人生窮達各有命何須中夜泣牛衣
　　夜起(張翥/)
月落未落山四更鷄鳴不鳴霜滿城起看北斗寒掛地
俯聽長河流有聲今夕何夕耿無寐千古萬古難為情
欲持心事出門去哀歌坐待東方明
　　阿城即景
荒村無更聽鷄號東方明星出已髙寒氣着衣露零落
秋聲出樹風蕭騷文園遊倦苦多病騎省賦成嗟二毛
老我兹行亦何事故山西望興滔滔
　　壽趙君澤母一百七嵗(丁復/)
南康校官致仕日北堂夫人長壽身一百嵗後又七嵗
千萬人中能幾人王母娥眉曾不老諸孫鶴髮但重新
桐川之水東到海海上蟠桃樹樹春
　　寒食節獨出城南(張翥/)
一百五日官事休城南騎馬雨初收街頭賣餅火正冷
原上踏青人乍遊荒塚烏鳶争曉祭野牆桃李自春愁
年年一掬思親淚忍付長河東去流
　　碭山成簡卿心逺亭(虞集/)
作亭臨河河水渾草樹遶屋啼鳥聞夢囘枕上彭城雨
目斷簷前芒碭雲歸來黄菊有佳色坐老青山無垢氛
但願尊中長得酒曲阿莫問舊參軍
　　江山覧勝樓(張翥/)
白雲東南相蕩浮中有隱者之飛樓千峰影落華蓋晚
一水寒通彭蠡秋鮫人機杼或聞響山鬼窟宅疑藏幽
為問仙家借黃鵠我欲題詩來上頭
　　與陳敬初同舟北遊題餞行巻後(陳旅/)
我愛天台陳敬初少日辭家即逺圖上書可擬賈生䇿
入闕便棄終軍繻八月官河秋水大三江親舎暮雲孤
名成歸去嵗未晚卜鄰有約依東吳
　　有懷敬仲伯生(甘立/)
眉山老仙丹丘生三日不出風雨驚玉文深沉發奇祕
天藻動盪流芳英錦鱗行酒白晝静金鴨焚香長夜清
秋深病乆不得往撫巻悵望難為情
　　京城訪曼頭(薩都拉/)
城中車馬多如雲載酒問字無一人碧桃花開光艷艷
硯池水暖波粼粼先生楷書白晝静家童畫紙烏絲勻
落花滿地送客去十年不見江南春
　　舟中漫興(劉曮/)
青天縹緲吹雲衣碧水顛倒挿翠㣲三家五家村舎出
一㸃兩㸃沙鷗飛栁枝裊裊拂過艇苔花斑斑生釣磯
風塵不到是樂土莫怪往來城府稀
　　舒懵(劉伯迪/)
二月三月江水西千山萬山子規啼風花委地不知數
野草愁人渾欲迷衡門返棲悲舊燕中夜起坐待鳴鷄
故鄉咫尺無蹤跡南國十年猶鼓鞞
　　舊屋(虞集/)
舊屋巳屬他人家臨風且復立江沙欲從子雲訪墨沼
更向少陵尋浣花
　　與袁伯長汎舟
水禽東去避網羅蕩舟相逐如逺何越山青青越女白
從此勞人魂夢多
　　又
春江風濤苦欲歸東盡滄溟南斗低明年白日百花静
憶爾琴中烏夜啼
　　又
燕姬當壚玉雪清簫中吹得鳳凰聲不及晴江轉柂鼓
洗盞船頭沙鳥鳴
　　初夏(蕭應元/)
半清半和白晝長似無似有綠隂香兒童刻竹記新笋
一夜風吹一尺強
　　懷天錫(李孝光/)
月子纎纎青海頭使船昨夜過揚州城中髙髻瓊花曲
去聽吹簫何處樓
　　子昻人馬圖(虞集/)
綠衣奴子十七八面如紅玉牽馬過繡簾美人時共看
堦前青草落花多
　　牧牛圖(黃清老/)
平原雨多煙草浮牧童驅牛如挽舟柴門正在水深處
青山流過屋西頭
　　過信州(髙克恭/)
二千里地佳山水無數海棠官道傍風送落紅攙馬過
春光更比路人忙
　　歸舟(甘東溪/)
片帆懸空秋滿腹涼月淡淡天無波平生湖海元龍意
早入西風漁棹歌
　　又
天壤豈無蘇季子恨我不識韓荆州遥山蒼蒼暮雲碧
何許一笛蘆花秋
　　揚州客舎(余闕/)
娼家女兒名莫愁唱歌日日上江樓不是行人不願聽
門外東風好放舟
　　紫芝道院(滕賓/)
(缺/)風短(缺/)　黃埃何不随我遊蓬萊狂歌醉舞下山去
今夜月明騎鶴來
　　舟過吳江(李孝光/)
十五女郎可憐生牽挽百丈踏泥行洗脚上船歌白苧
(缺/)風吹過闔閭城
　　淮上作(丁復/)
昨日水淺雀兒浴今日能勝萬斛舟人生有時亦如此
請看秦淮江水流
　　春俠口號(楊維楨/)
金丸脫手彈鸚鵡玉鞭嬉笑擊珊瑚侍兒無賴有如此
(缺/)是霍家馮子都
　
　
　
　
　
　
　
　
　
　元詩體要巻十四
