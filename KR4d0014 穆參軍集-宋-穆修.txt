#+TITLE: 穆參軍集-宋-穆修
#+DATE: 2016-06-11 12:24:32
#+SOURCE: github.com/kanripo/KR4d0014 master fa9602b1                
欽定四庫全書　　　　　集部三
　穆參軍集　　　　　　　别集類二(宋/)
　　提要
　　　　(臣/)等謹案穆參軍集三巻附録遺事一巻宋
　　　　穆修撰修字伯長汶陽人事蹟具宋史文苑
　　　　傳蘇舜欽集有修哀文稱其咸平中舉進士
　　　　得出身而集中上潁州劉侍郎書稱某以大
　　　　中祥符中竊進士第邵伯温易學辨惑亦稱
　　　　修為祥符二年梁固榜進士則舜欽蓋偶誤
　　　　矣解褐授泰州司理參軍以抗直為通判秦
　　　　應所誣搆貶池州再逢恩徙潁蔡二州文學
　　　　椽明道元年病卒宋人皆謂之穆參軍從其
　　　　初官也修受數學於陳摶先天圖之竄入儒
　　　　家自修始其文章則莫考所師承而歐陽修
　　　　論尹洙墓誌書謂其學古文在洙前朱子名
　　　　臣言行録亦稱洙學古文於修而邵伯温辨
　　　　惑稱修家有唐本韓栁集募工鏤板今本栁
　　　　宗元集尚有修後序蓋天姿高邁沿溯於韓
　　　　栁而自得之宋之古文實栁開與修為倡然
　　　　開之學及身而止修則一傳為尹洙再傳為
　　　　歐陽修而宋之文章於斯極盛則其功亦不
　　　　尠矣據蘇舜欽哀文稱訪其遺文惟得任中
　　　　正尚書家廟碑靜勝亭記徐生墓誌蔡州塔
　　　　記四篇不能成巻祖無擇集有修集序稱其
　　　　遺文於嗣子照得詩五十六書序記誌祭文
　　　　總二十次為三巻其序作於慶厯三年所列
　　　　詩文之數與今本合蓋此集猶無擇所編之
　　　　舊王得臣麈史述史驤之言譏其作巨盜詩
　　　　以刺丁謂為有累於道考邵伯温辨惑載修
　　　　於丁謂為貧賤交謂後貴修乃不與之揖謂
　　　　銜之頗為所軋修集中聞報自崖徙雷一章
　　　　即為謂作則驤所謂累於道者病其挾私怨
　　　　耳然其詩排斥姦邪尚不至乖於公義未可
　　　　深非又葉適水心集譏吕祖謙宋文鑑所收
　　　　修法相院鐘記静勝亭記二篇為腐敗麤澀
　　　　亦言之已甚惟第三巻之首載亳州魏武帝
　　　　帳廟記一篇稱曹操建休功定中土垂光顯
　　　　甚大之業於來世又稱為帝之雄使天濟其
　　　　勇尚延數年之位豈強吳庸蜀之不平又稱
　　　　至今千年下觀其書猶震惕耳目悚動毛髪
　　　　使人凛其遺風餘烈又稱高祖於豐沛光武
　　　　於南陽廟像咸存威徳弗冺其次則譙廟也
　　　　云云其奬篡助逆可謂大乖于名教至于述
　　　　守臣之言有吾臨此州不能導爾小民心知
　　　　所奉是亦吾過云云顯然以亂賊導天下尤
　　　　為悖理尹洙春秋之學稱受于修是于春秋
　　　　為何義乎自南宋以來無一人能摘其謬殊
　　　　不可解今承
　　睿鑒指示使綱常大義順逆昭然允足立天經而
　　　　定人紀豈可使之仍厠簡牘貽玷汗青謹刋
　　　　除此文以章衮鉞其他作則仍録之用不没
　　　　其古文一脈篳路藍縷之功云乾隆四十六
　　　　年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　穆參軍集巻上
　　　　　　　　　　　　　宋　穆修　撰
　詩
　　江南寒食
江南水國春光饒清明上已多招邀花陰連絡青草㟁
栁色掩映紅䦨橋歌調謳啞雜吳俗髻鬟疎削傳南朝
誰憐北客歸未去楚魄湘魂惟暗消
　　送毛得一秀才歸淮上
江天梅雨晝蕭蕭送别愁吟白紵謠處士才高融未薦
騷人魄㫁玉方招自傷櫪驥心千里空羨㝠鵬志九霄
酒罷征鞍迢遞去不堪迴首木蘭橈
君歸迢遞淮西路我客蕭條秋浦城惻惻相看復惻惻
行行送别重行行途中猿鳥哀聲㫁馬上雲山逺碧橫
富貴窮通俱未決直傾尊酒沃離情
　　食魚
南有嘉魚異常趨四月期江天專伺至烟網密􁉞垂乍
戲汀蘋末初循水荇湄競搖輕舴艋寛罩碧漣漪占浦
捜深藻空波出素鬐數頭餘赤質二色類銀姿貨鬻斯
為切鮮腴敢暇知青錢邀價值華屋市新竒珠沫縁條
煦霜鱗逐刃隳扣顱瓊聚骨剖腋錦分肌味佐芳菘愜
香參苦筍宜羮甌融膩玉膾筯胃(一作/縷)寒絲湘鱓非吾
偶河魴孰與夷薦新奚尚鮪稔毒即殊􁀙鱸訝休官易
鯖嫌醒酒遲自當頻佐膳所惜易過時
　　魯從事清暉閣
庾郎真好事溪閣斬新開水石精神出江山氣色來疎
烟分鷺立逺靄見帆迴公退資清興閒吟倚檻裁
　　送葛源之太和主簿
勿嘆從卑位聊忻適去情秋風九月急飛鳥一㠶輕鱠
斫江鱗活杯嘗楚釀清歡(一作/權)華莫迴首寵辱正堪驚
　　送靈師歸吳
靈師殊可尚頗不類浮屠託迹雖依佛留心獨喜儒風
塵倦京洛水石隠句吳破寺杉松老南歸舊隠孤
　　江南春
杜若溪邊待釣船怨紅傷翠助鸝鵑戰迴春事青蒲劔
買破韶光緑荇錢千嶂逺圍芳草國一江晴浸㫁霞天
未知多感多愁客何處偷尋甕㡳眠
　　寒食
江邊又寒食傖客奈離襟恨滿王孫草愁多望帝禽鷄
毬輕薄事歌酒宴遊心盡付吳兒輩惟知屏跡深
　　江上送陳翹還無為
江上寂寥春雨晴江邊冉冉春潮平相逢未盡斗酒醉
相送又速孤舟行篁竹窮鎖秋浦郡烟波渺隔無為城
音塵兩地不千里勿負使君金玉聲
　　殘春病酲
風簷窣窣燕哰哰卧對殘芳起鬱陶乍困遊車(一作/鞍)春
尚在未扶醒枕日初高煩腸屢沃痟難解病髪慵簪癢
更搔欲為風光輕賦别正無憀賴染江毫
　　書事覺菴
惠澤涵濡四海同微生曾莫預昆蟲不參品物陶鎔外
獨作窮人蓋載中深穽已顛猶磷石危苕將籜更推風
一家寄命嗟無地何負神明與上穹
　　和毛秀才江墅幽居好十首
　滎陽毛生有墅在宣城之南陵嘗作村居詩十首其
　詩用律格五言四韻每篇皆同上之一句元和長慶
　來詩人多是體生之往還躡而和者數人暨攜北來
　出以相示予諷其篇而悦其事既恨未得往從之遊
　喜用其韻而繼之得以盛言生所居之樂宣城實江
　外之郡而墅且在焉因首用是句
江墅幽居好當門看水田鳧鷗閒夕照秔稻秀原烟野
屐無完齒山衣有敗肩遙聞雙闕下簫鼓樂豐年
江墅幽居好南塘枕野亭菰蒲顫風緑菱荇蓋波青繫
葦一漁艇翹烟雙雪翎相攜二三叟扶醉不曾醒
江墅幽居好谿山數里長徑通茶塢緑門枕橘園香藉
石還勝榻聴松不讓簧閒遊驚里巷自作隠淪裝
江墅幽居好老農時欸扉濁醪時共醉野話坦無機山
雨欲到檻竹風先滿衣谿南秋更樂稻熟又魚肥
江墅幽居好賔來定不愁酒醲新出壓魚活旋離鈎移
席追松影調琴和澗流陶然方外樂名教縶何由
江墅幽居好柴關帶竹籬田頭餉耕後樹裏灌園時鄰
靜鳴秋織樵閒對野棋扺巇非我事大笑引蘇錐
江墅幽居好名山對九華疎篁十餘畝古屋兩三家碓
下雞争黍籬根虺逐蛙水邊閒送目獨鳥在秋槎
江墅幽居好何妨鄙事添神隨山父賽筮學野人占露
草牛羊喜秋霖黍豆嫌短牆衰栁下寒水半渠淹
江墅幽居好身如醉伯倫浮名抛可得荒宴罷何因酩
酊乗籃􁄫逍遙岸角巾人間莫迴首容偽不容真
江墅幽居好人閒晚最孤魚臨谿樹釣鳥隔水烟呼野
竹掛薜荔山花眠鷓鴣畫工能狀出羞殺輞川圖
　　燭
一箔珠簾掩映垂房櫳清染麝烟煤佳人盼影横哀柱
狎客分光綴艷詩禁鎖翠明初唱漏宫牕紅短尚圍棋
長宵且秉歡遊去無限風情見古辭
　　過西京
西京千古帝王宫無限名園水竹中來恨不逢桃李日
滿城紅樹正秋風
　　賦催糚
嚴糚應在繡閨中似鬭春芳拆曉風試問夭桃臨碧沼
何如艷質對青銅
　　送孫立東遊
詩筆知名曾刻苦文章多難久飄流睢陽縱酒黃金盡
提劔東方暫一遊
　　村郭寒食雨中
寂寥村郭見寒食風光更著微雨遮秋遷閒垂愁稚子
楊栁半濕眠春鴉白社皆驚放狂客青錢盡送沽酒家
眼前不得醉消遣爭奈惱人紅杏花
　　清明連上已
改火清明度湔衫上已連芳辰來屬續遊士困聨翩酒
帳經旬直花司併日權俠兒狂不足猶恨促春妍
　　合歡芍藥
薰風對拆芳心破浩露雙滋粉面新油碧車中同載女
菱花鑑裏並糚人皇英帝子鍾遺艷琬琰宫姬託後身
誰道獨呈芳瑞晚也勝常調牡丹春
　　故侯園
池館年來瓦礫存路旁看取故侯園身前便作荒凉計
祗樹芳菲不樹恩
　　送定師南遊
營營學佛徒皆喜訾吾道憐師獨異羣儒藝知探討誦
詩三四章往往見詞藻玉璞在琢磨不難成至寶知余
本好古心服仁義老勤請送行詩安足慰枯槁别時汝
潁路凉葉經秋早南逰何當還江潭無限好(心作身/經作驚)
　　送人主邊寨
豈憚河湟逺男兒效主恩窮邊人不到孤戍自分屯馬
放胡沙暖烽傳塞日昏軍前初謁帥戎服走轅門
　　巨盜
嗣皇登位始凝旒巨盜尋并相印收漢室有靈誅賊冀
虞廷無患放凶兠猨狙豈稱周公任豺虎猶寛巷伯投
願斬都衡謝天下不然何用正王猷
　　汝陰偶書呈一二知已
汝陰窮掾計何疎四十無成坐諷書不務功名師捭闔
獨將仁義守蘧廬敢同賈傅希前席况異鄒生託後車
除泥諸公時一醉等閒猶且忘歸歟
　　除夜
燈前清淚落衣間守嵗分為客是閒老母今春年七十
壽觴争忍對慈顔
　　城南五題
野水岸邊逢草歇平林烟畔逐花行雨晴南陌塵埃死
倍覺風光奪眼明　(郊步/)
水曲臨幽獨杖藜郫筒香入亂花攜輕肥不得尋春意
動要笙歌入馬蹄　(獨遊/)
名園雖自屬侯家任客閒遊到日斜富貴位高無暇出
主人空看折來花　(貴侯園/)
閒登朱亥遊俠墓却望梁王歌吹臺臺上墓邊芳草緑
遊人心事立徘徊　(朱亥墓/)
君王未到玉津遊萬樹紅芳相倚愁金鏁不開春寂寂
落花飛出粉牆頭　(玉津園/)
　　燈
杳杳有時當永恨依依何處照閒眠靜臨客枕愁寒雨
逺逐漁篷耿暝烟纎影乍欹還復立冷花時結不成圓
銷魂猶憶江樓夜曽對離觴賦短篇
　　登莒子臺
莒國丘壟在莒臺荆棘深憑高一極目懐古重傷心平
楚蒼烟暝邊風白日沈誰論客懐抱灌木自悲吟
　　希言官舍種花
纔初看君栽小園已報新花著桃李感時睠物情何多
發咏長篇託興比為言桃李富花實君子盛徳尤所似
蒨蒨相倚臨芳辰輔導春功如宰揆旁有百卉爭妍舒
特煩花匠施劂剞(刻鏤/也)
誇紅鬭紫亦可憐各事繁華一時爾繁盛寧將此花同
令人慕翫狂不已羲和奔御催春歸祗得銜盃且歡喜
君看灼灼枝上英半雜泥塵成落蕊盛衰不獨草木然
人事悠悠盡如此
　　登女郎臺
臺前流水眼波明臺上閒雲鬢葉輕莫把姑蘇逺相比
不曾亡國只傾城
女郎名字本風流好與州人作勝遊倘使此臺呼醜女
汝陰城裏一荒丘
　　友人燒筍之約未赴
久約燒林筍何時㑹勝園未嘗清氣味且厭俗盤飱漸
痛烟犀老方憐露錦繁如何玉川子苦惜籜龍寃
　　别穀熟尉李七同年
騎驢登縣門屑屑復何言留館竺乾舎屢攜梅福尊凶
荒岐路梗冰雪嵗時昏明日别君去依然蓬跡奔
　　樊博士化州監鹽
監鹽已非職况復極南之莫識州名化徒聞水涉灕樹
驚人面果俗駭鳥言夷去去唯強飰徴還嵗可期
　　丙寅春雨
天地開春暉羣陰争閉之行行二月路寒威切人肌淫
雨恣凌虐淹旬下無時頑雲掃復合直向平地垂蒸人
共愁嘆萬物皆瘡痍衆木有芳華摧沮不得施青苞斂
絳萼同向枝上萎宿麥悲已病泥中聊參差嘉穀失播
種雖晴諒胡為蠢彼田中氓豈惟念身饑州縣責常賦
嗷嗷訴之誰幸不為盜起多應盡流離吁嗟致此異其
咎安所尸悒悒窮巷士屏身伏茅茨讀書抗前古得失
心頗窺天理不難究可以人事知且欲上其說懼非已
所宜有職彼尚黙未當僣汝卑勉汝無妄言言出禍汝
隨誰識此懐抱獨自空嗟嘻
　　贈適公上人
喜得師消耗從僧問不休苦吟成白髪多病寄滄洲道
氣閒尤勝書鋒晚更遒相思二千里阻别十三秋六合
勞生耳休追萬事不雲蘿荒舊隠知友落新丘想嘆歐
生逝應聞李氏憂(師曩受國子博士李公深遇實與其/子之竒相好李博士去予得無悼念)
尋思祗如此必竟欲何求未即無言問方期勿藥瘳終
為嵩少約築室共夷猶(走久有嵩少之志去將有/期因欲招師而偕往也)
　　一百五日同周越陳永錫遊吉祥僧舍
痛飲方期數百杯尋芳何事又空回花愁酒困春無著
却訝野僧蕭寺來
　　題李士言秀才别貯帕
蘭薫麝浥輕綃帕畧許携持又索還題破白雲深有意
要傳消息到巫山
　　南陌
南陌一雨後東風三月天殘花亂芳草輕絮散春烟景
色真愁絶歡悰重棄捐倀倀有餘恨􁘜醁詎能蠲
　　雨中牡丹
萬金期勝賞三月破穠芳妬忌巫娥雨摧殘洛苑香怨
啼甄后玉寒出貴妃湯掩斂無聊極誰來替㫁腸
　　思邊
去年何時君别妾南園綠草飛蝴蝶今嵗何時妾憶君
西山白雪暗秦雲玉關此去三千里欲寄音書那可聞
　　聞報自崖徙雷因成一章
從來崖貶㫁還期聞徙驚雷衆共疑却訝有虞刑政失
四兇何事不量移
　　秋浦㑹遇(并序/)
　大中祥符五年為海陵郡司理參軍居職以不能俯
　仰自全不幸為奸人所伺誣搆以事因被罪南謫為
　池州參軍貶斥中且聞所天之艱朝廷以罪犯不許
　奔哀窮寃悲苦生人所希寄一室於浮屠宫闔户竟
　日外絶還往留嵗餘遇赦聽以所釁聞將示之宥俱
　待命者前泗洲録事參軍清河張木亦受譴來是州
　前赦一月至與之居洎比接既相弔語且歡且悲張
　君簡篤有文信義人也自是遊處有日兩盡款慰若
　忘窮否之為爾予自傷以艱憂中目不復視文字矧
　為聲偶之辭乎逮此竊有北歸望且感張相遇憂患
　間因思非言無以道厥事聊用拾之為長詩一千二
　百言匪以言詩也攄憤悒之辭也池州古秋浦地命
　為秋浦㑹遇詩云
齪齪幽遐地栖栖㑹遇人窮愁艱理勝羈旅易情親豈
意當漂謫兹諧卜並隣温温窺表粹晏晏奉嬉嚬直道
談端闢橫流語下堙綺文何斐疊瑰行亦璘玢敦分初
投漆交言乍飲醇操心忠義合開口肺肝陳共昧隨時
理俱成迷患因禍來非造次語及自酸辛衆奮漂山舌
孤縻坐獄身詆誣惟腷臆鍛鍊正逡巡囚任桐棺躍寃
寧斗劔伸君牽(一作/愆)成很狄(張君之寃由狄淳者/深鍛鍊其獄而成之)我患
構姦秦(秦應者本以嶺南小吏承攝州縣久而得真命/官年七十餘通判是州為人狡多刻多疑納羣)
(細之譛以予嘗輒慢之㑹守郡者疾病諸從/事皆他適得久專郡事遂與其下構予之禍)巧縱銛刀
筆幽争誷鬼神精誠懐皎月悲憤貫高旻素誓端清簡
(原作/撿)期無取玷淪斬芻嘗鼓篋卧藁先書紳側璧疑曾
辨鉤金法所循得情奚示喜伏念不忘旬粗評(去/聲)三章
直何辭一馬貧決曹誠自任(今之司理參軍/蓋古決曹也)司舉仰誰
論(録事參軍亦唐/號司舉從事)膺破藏奸柱綱埋翦暴輪存心固慨
慕有位敢希遵驥騄程初發虹蜺氣未振沮磨圭失色
萋菲錦争新肯或竒虚刃翻成害實賓木招孤秀伐珠
掇暗投嗔跖蹻同非聖敦犨衆忌洵棘心終妬蕙蓬首
不羞螓冶媚皆貍貉跳梁並狡㕙不無嫌虎據的是惡
鷹瞵合力邪攻正連謀偽訾真蠅聲移枯楬(渠列/切)蟻漏
墊嶙峋抵玉為凡礫摧松作弊神椎埋眢直墮排陷堵
潜填(陡隣/切)卑濕終投誼愁憂遂放均籲辜賖蓋幙照覆
隔蟾踆流落窮山崦􁆎猶積水垠望家惟霣泣向國祗
低顰艱毒天崩杞(譴中聞朝邑/府君凶訃)邅危嵗在辰(以丙辰嵗/正月至貶)
(所/)庭幃偏屺岵伯仲邈瓛璡媿未䲭􁆎死慙如渾敦嚚
睢盱搖尾獸宛轉曝腮鱗已歎栖遲郡尤居寂寞濱土
風傳細碎心事遘凶屯城郭周(闕/)援人烟簇野津賈檣
通勁越商颿(扶泛切/吹船進)徹甌閩谿婦收菰米村娃貨竹薪
迴頭波渺渺動足石磷磷再見來巢乙(𤣥鳥/也)頻聞入市
寅(虎每入市/搏居人去)滿林垂嘯狖當面走驚麕水寺傳將久沙
禽漸欲馴無心從碌碌任志守諄諄早作慵洮盥宵眠
獨歎呻几牀閒筆硯(一作/格)牕牖亂書筠舊葛那支暑貧
炊莫續晨未嘗遊井閈况復出城闉悒悒危腸潰昏昏
病目瞤梅蒸衣醭黦瘴觸面黧皴未免雞猜鶴徒希鵲
庇鶉素鵝求庾悦碧鸛事韋詵詎識開三雅奚論指一
囷歡無官局事病免府趨塵避路深藏拙忘機獨任純
鳶輕饑鸑鷟駑笑瘦麒麟(一作/騏驎)瑕摘連城寶驚疑照席
珍泥蟠蚖肆若塗曳蝘嘲頻機弛千鈞絭(音/巻)剛摧百錬
鑌慍憂宜悄悄讒吠更狺狺漸豆多聞耳全膠欲語唇
已甘鍾律啞難鬭釜雷震(平/聲)近歎非辜者還稱被譴臻
堪持言自解姑以命相詢頓覺窮通外殊驚得喪冺(平/聲)
豈煩懐魯汶并說忘岐豳兹共追隨日時逢物景春雜
花明浦嶼細草染郊畛(音/珍)繡羽來穿栁糚鬟去采蘋畫
船江泛泛銅鼔野鼘鼘(于巾/切)荷芰巻生渚蕪菁秀出壣
(音/鄰)叢暄茶正發秧暖稻初匀逺去尋芳徑閒留坐翠瀕
小蠻聊倒榼獨繭暫垂緡烟杪聞啼魄沙壖過祭獱道
宫披古碣僧閣凭雕楯滯迹慙魚鳥(梁蕭方等云吾嘗/夢為魚因化為鳥)
(方其夢也何樂如之及其覺也何/優斯類良由吾不及魚鳥逺矣)歸懐謝茗蓴(後魏王/肅事南)
(朝好茗飲又重蓴羮及北還又好羊/酪或問茗何如酪曰與酪為奴耳)誰憐秦逐客自耿
晉縲臣學憶居州里文曾力組紃曽倉祛秕稗任苑薙
荆榛壯節輕宗慤竒才轢卞彬賦毫摛藻繪詩墨洒玭
琳始覺詞塲勝争馳義轂轔戰瘤知景陷盟手敢佗捘
(傳云涉佗捘衛侯之手/捘音于寸切又七􁬆反)勇俟邀圭爵功期取鼎茵鄉書
先鶚禰省薦半龍荀藝竊登廷試名叨擢帝宸闕嚴趨
紫貝陛峻拜蒼銀變化初飛碧埏和却在鈞三年紆選
調一命就陶甄冗驟司囹圄卑纔服瑍珉上寮非遂霸
同列異超珣介立旁無援陰排密有夤隄防雖少戅㙳
坷亦多迍繳已能傷雁罘仍未放麟踰年留異域肆㑹
奉嚴禋仰問蒼蒼理難窮蕩蕩仁良圖君未騁薄命我
方湮蓬藋何當返蘭荃自可紉肴蘇調㫖膳舂稅給租
緡寄傲丘名麥遺榮野號莘退藏師李謐貴顯讓顔竣
躡蹟三高士追狂六逸民耕臯營酒秫樵谷訪琴槆畚
土封花墢誅茅出果榛(前音臻/此音詵)園中持銚鍤林下設罝
罠至理鵬齊鷃浮生菌等椿未甘捐糞土所幸曳絲綸
南面同堯禹岩廊即甫申固應容一叟鼓腹得還淳
　
　
　
　
　
　
　
　穆參軍集巻上
欽定四庫全書
　穆參軍集巻中
　　　　　　　　　　　　　宋　穆修　撰
　書序
　　答喬適書
月日河南穆修白秀才足下近辱書并示文十篇終始
讀其命意甚高自度淮西來嘗見人言足下少年樂古
文固可聞而心存之但未敢輒輕信人說今遂果知足
下能然蓋古道息絶不行於時已久今世士子習尚淺
近非章句聲偶之辭不置耳目浮軌濫轍相迹而奔靡
有異途焉其間獨敢以古文語者則與語怪者同也衆
又排詬之罪毁之不目以為迂則指以為惑謂之背時
逺名闊於富貴先進則莫有譽之者同儕則莫有附之
者其人苟無自知之明守之不以固持之不以堅則莫
不懼而疑悔而思忽焉且復去此而即彼矣噫仁義中
正之士豈獨多出於古而鮮出於今哉亦由衆勢驅遷
溺染之使不得從乎道也觀足下十篇之文則信有志
於古文矣其書之問則曰將學於今則慮成淺陋將學
於古則懼不取名於世學宜何㫖引韓先生師說之說
以求解惑為請足下當少秀之年懐進取之機反學古
於仁義不勝之時與之者寡非之者衆不得無惑於中
焉是以枉書見問某不才而棄於時者也何足為人質
其是非可否徒以退拙無所用心因得從事於不急之
學知舊者不識其愚且戅或謂之為好古焉故足下以
是厚相期待者蓋感其聲而求其類乎可不少復其意
邪試為足下言之夫學於古者所以為道學夫今者所
以為名道者仁義之謂也爵禄之謂也然則行道者有
以兼乎名務名者無以兼乎道何者行乎道者雖固有
窮達云爾然而達於上也則為賢公卿窮於下也則為
令君子其在上則禮成乎君而治加乎人其在下則順
悅乎親而勤修夫身窮也達也皆本於善稱焉務夫名
者亦固有窮達云爾而皆反於是也達於上也何賢公
卿乎窮於下也何令君子乎其在上則無所成乎君而
加乎人其在下則無所悦乎親而修乎身窮也達也皆
離乎善稱焉故曰行道者有以兼乎名務名者無以兼
乎道有其道而無其名則窮不失為君子有其名而無
其道則達不失為小人與其為名達之小人孰若為道
窮之君子矧窮達又各繫其時遇豈古之道有負於人
耶足下有志乎道而未忘乎名樂聞於古而喜求於今
二者之心苟交存而無擇將懼純明之性寖微浮躁之
氣驟勝矣足下心明乎仁義又學識其歸嚮在固守而
弗離堅持而弗奪力行而弗止則必立夫名之大者
矣學之正偽有分則文之指用自得何惑焉不宣某
白
　　上大名陳觀察書
觀察閣下修嘗病近世以來文武異道將相異材為弊
於時久矣古之所謂文武之道蓋一道也但治亂之用
殊所謂將相之材皆通材也由出處之寄異未有不達
權謀而名能相國者未有不名學術而名能將兵者則
古之取將相也率由文武之道一焉近世則不然謂儒
為文謂卒為武苟登之為相矣則不復寄以軍武之任
而曰此文人也不足語以武苟拔之為將矣則不求以
儒術之學而曰此武夫也不當責以文時既擇將相之
具不同人遂目文武之術為異時之所以不得其人人
之所以不盡其用其弊皆岀於此乎修嘗願識如古之
賢傑之人文究經綸武洞權變弛張諧物理動靜應機
會陽開陰合與鬼神造化爭其功用無所施而不得者
如此之人逢其時運其才出入乎文武將相地使剛麄
匹夫號名主將者觀之聞之色死氣喪俛首聼命知將
相之道不在乎彼而在乎吾儒也豈不偉哉求之當今
他未獲睹惟服閣下之才德風略於斯有年矣伏惟閣
下名極而望峻識淵而量宏視鼎甲之第於當年若掇
遺物之易蹈霄漢之衢於平昔如馳坦途之速周歴清
美深集禁密言蔚典册筆動雲雨當斯之時天下之人
其言閣下之文章真辭臣矣一旦奉明詔去内廷統將
符專外閫奠枕攸倚來藩北門命下之日威聲四出當
斯之時天下之人又言閣下之氣略真將帥矣天下之
人所以稱之如彼者何如此者何非私言也抑以閣下
之才全能鉅無施不稱文徳武備靡不在躬也附衆却
敵靡不如意也以是而天下言之耳然則雖古之賢傑
復生諒何以加此修可不向風馳想氣激神竦求一識
大賢君子之風采忽不自知其貧且賤贏糧躡屩來及
魏都亦既至止復彷徨蹢躅不敢徑進則訪謀於諸府
僚從事或有言曰公性深沈不測也始聞之甚懼且疑
徐念之則悟以解曰彼言公嚴急難犯者其非也古方
負天下文武之望以賓接士大夫為切務顧肯肆嚴急
難犯之性損其容納度量乎斯不然矣彼曰深沈不測
者宜有之凡大賢君子動作施為皆不使人窺其涯畔
今公柄國任重殿河朔上流禮接邊鄰鎮靜方域非深
沈不測其何以制逺御衆乎苟行事深淺動為人料其
孰曰大賢君子乎其深沈也則宜矣既以是解之因從
而語曰夫深沈不測則臨事好思臨事好思則心存黙
識今公誠如是則賢不肖進於前必有所取舍矣宜夫
小人萌進見萬一之望焉敢用致書數百言於左右以
為請見之禮俯伏棨㦸之下以俟進退之命閣下賜與
之見則敢進見實旅人寒士之幸也不賜與之見蓋羈
薄之命不獲遇於大賢君子之知矣窮達進退庶卜是
日敢不惟所命之伏惟少賜憐察幸甚修再拜
　　上潁州劉侍郎書
月日某謹齋戒擇日裁書百拜有聞於密學侍郎閣下
竊惟哀矜惻隠君子之常心困迫饑寒小人之切患倘
以小人困迫之患仰扣君子哀矜之心苟君子不聞則
已其或聞之則必動於心大則必見於色當為咨嗟慘
怛憫而矜之雖未知必假之大恩與否其無拒絶弗顧
之理明矣某是以不敢疑懼期得愬於府廷之下庶窮
悴之迹少或布聞於左右知獲黷犯尊威之罪而難用
黙黙自已者其勢誠危且窘也某死罪某以大中祥符
初竊進士第解褐為泰州司理參軍時年齒且少心壯
氣銳實不能與俗相俯仰謀為自全之道卒以是累一
旦挂於刑章毁官喪禄斥為敗具於今十年初為池州
參軍日屬所天奄殁朝廷以始得罪譴不許奔憂時國
子博士辛公(公之外/舅也)方為是郡哀其艱禍窮蹙特以事
聞果允朝㫖聴其北還因獲生見老母穉弟於京師不
然非辛公之力將以悲憂死諸江外常念辛公之賜厚
矣某家園素來貧虚歸不足以給養其生奉老母既茫
然無依因即栖於京師亦無他圖以其都㑹之地平生
遊舊或時得逢悲其窮者輒有分濟至將丐四方大扺
取塗似便以故久寓京師困不能出家雖寄託京城一
身常奔走道路老幼十口食於一身遑遑終嵗且不能
周其􁉸粥今春國家恩詔特下失職尤累之人許以自
新由是某竊有食禄之望半年住京延伺一命雖室有
十錢之物亦盡為薪米屋直之費無何二月之詔裁寢
某嘗與十一人同詣宰相披告其下五人獨得自新之
典惟某六人復置散地但某受是命抑不敢不知幸焉
文學掾古之美名汝陰郡今之善地守兹郡者復朝之
重賢得古善地而事重賢信為幸矣然事有便於名而
不便於實安于公而不安於私者雖聖人將不能以居
焉某昨自趨府之後退伏逆旅舍中所相親者惟形與
影耳每念年高之親旁無兼侍計日所食殆絶而莫續
念之至此則不覺心目俱㫁涕沾於襟將為之奈何因
自謂曰憂思無益也今為孤親之計莫如直以誠言於
旌斾之下使重賢君子察而知之然後乞告歸養以慰
倚門悽悽之望將無不可者故官無職事所守俸不救
於口腹潁上昔未嘗遊足無可及之門是乃真郡中之
長物爾久留此將不難死於窮餓一身窮餓而死可也
如老母何如幼稚何是以不得不以誠而自陳所謂以
小人困迫之患叩君子哀矜之心識者必謂之逆理而
動惟寛明仁惻矜而察之優而容之不加大罪則生死
幸甚情志殞迫辭無縁飾干冒尊聴憂灼失措
　　上監判郎中書
月日具官某謹拜手書于監判郎中執事某為兒童嵗
多依外門祖氏家由是得服執事之名久矣逮十嵗計
從先君官南北則不常其居年已長即入舉子塲於時
求進為人事羈束皇皇汲汲至於今不獲一拜盛徳於
左右往年見先君聞執事拜官寵澤優渥時謂某曰昔
日汝外王父屢與吾言及其僚友家子弟敦偉可器量
者獨曰邢君久逺職位不同吾輩幸記之今誠騐其語
汝外王父可謂知人吾為太學生時亦嘗辱邢君遊他
日汝見之必修子姪禮小子奉是言不敢遺忘於時某
方再舉於有司雖一名似失所望其後選授泰州司理
參軍區區曹掾未終秩而釁禍繼作所天奄喪艱苦無
訴去冬適自南歸一家貧寄京師薪水不給老幼數口
嗷嗷待哺相視未定旋奔走於外以謀其食越春涉夏
無時少息所以未遑進見於執事者蓋此也近日思京
城都㑹之地苟無俸入儲蓄之備未易久居方謀今秋
將家遷汶上鄉里葺先人故田以奉老母之膳因自為
息身之計既如此即望執事之門愈將無及矣重念先
人忝執事疇昔之舊不能當此時一請見門下是自取
疎外於長者而不行先君往嵗之命也前數日竊不度
量遂造於門館既獲以名通伺命遷延間蒙執事辭以
他故彷徨引退愧生於顔歸自思之曰執事所以拒而
不見者責其進謁之晚故也執事其實未盡察之亦宜
乎責其已晚也某又豈敢以必見望於執事雖然苟黙
而不以言自解其所以進謁之晚之故則是終得罪於
長者足以為恥今盤桓忸怩數日而復進其言庶幾執
事覽其言而盡賜察知或哀以故人之子而命見則復
敢以見如不命以見則終不敢見惟執事諒之不宣某
再拜
　　送李秀才歸泉南序
景徳四年與泉州進士李君相識於京師遊處且久於
時予與李君俱少年有壯心操紙筆入都省應主司之
試躍躍有矜負之色窺科級跂仕進自待期者甚鋭明
年春不幸則皆無成以罷後月餘遂各去京師而歸其
居地既逺且絶不相聞知如是别者十一年復會於京
師得一舉酒而相歡對一語及往舊事慨焉不啻如夢
面老而心衰則相與皆然也予中間雖僅成一名今又
失其禄食子則猶舉於進士塲中嗟乎予與子嚮之志
願百莫從其一二而意態度十已亡其六七信乎人物
於天地間甚易老且死耳别十一年而一相聚顧昨日
之少壯忽已凋耗今聚未久而復别别聚苟又加如是
知他日之相視復不如今辰之視昔也必矣今子别我
而歸我眷眷而不已者其以故人也其俱不得志也其
相逺而難相聞也其會之或賖於前也其將為之奈何
請且序情而歌事以為子送詩云閩越子所家告以歸
期征行語黯將發憤氣(一作/意)鬱以盈男兒志未就口腹
常不營胡為京城中日與芻豢爭隋河二月路栁色傷
逺行十千大梁酒金罍為君傾酒酣微悲歌衆坐皆聳
驚去矣丈夫别安事兒女情
　　張當字序
春秋之法書字為褒有以知君子之尚其字也然則古
之君子名與字相配配字者所以表名也清河張君當
始字友直猶以其取義未安也而訪之僕辱其久遊不
獲讓為(一作/焉)徐思之因請更字曰元膺方前字於義為
洽而又正與名會且元為長善則仁義統稱士能膺之
行孰大矣張君以辭學累舉進士始得明之定海尉位
雖卑才不踰(一作/其)職與其位甚尊而才甚愧者孰賢愚
焉予既為述其字又以勉其行故為之序
　　送魯推官赴南海序
為人之佐其難矣哉夫令而行之者其長之所專也從
而輔之者其佐之所守也凡政有害於公有悖於理知
而必言此已所可為爾言而必從豈已之所能哉苟上
無必從之勢則政有必失之患為之佐者罪先及之故
曰為人之佐其難矣哉然則如何其可也曰盡其職而
已矣居上者賢已當公而正之不賢已當直而輔之輔
與正非已之職歟正之而不從則雖獲罪乃有之矣於
其職也實無愧也今之從事於二者或莫率是道不涉
於欺則陷於隨居上者其人果賢其政果明是宜順之
於下以成其美已則曰我為人佐遂能無一為之損益
吾何以食其官即強白黑以分亂之此非欺而何居上
者其人果不賢其政果不明是宜直之於下以救其過
已則曰我為人佐言不吾取事不吾專力與為敵徒速
悔累曷若附離倡和取容免責苟全吾位而去此非隨
而何予謂士之居其位事其人既不可欺亦不當隨不
欺不隨惟職所宜而已矣魯君以詞學中選自邑佐而
遊郡幕皆有所稱今將復佐於南海南海際南之鉅府
也方聞其長則天子諫臣賓接僚屬當奬正與直用是
知志必上行苟上下協公以從於理予見南海之政獨
追於古而荒夷之民大浹其恵也
　　送李秀才應陳州舉序
陳許於京師猶唐之視同華實四方藩輔之府來鎮其
地者常自大官出故每貢士嵗進士獲名送於書者其
榮與王府偕今上之四年太傅隴西公領陳之四年也
隴西公之賢時莫不聞禮才接善博收而廣納不以位
望驕物四方之士走陳而獻藝求願日伏於門進士李
生諷前一年嘗自蔡往以其業修請謁禮一見獲遇甚
厚自是復歸探學尤至益有聞焉今兹嵗㑹闢選舉生
將韞挾其技舉於陳同儕輩欲生留於斯者或解以他
語予謂李生是舉往得宜者三焉隴西公喜能樂善固
材駿所歸地首藩輔其名躅易發而光且復聞舊貫在
焉有是三者可無行乎其戒子僕其秣子駒吾將餞子
以壺而送子於塗
　　送吕公初序
為善汲汲於報報未至則更而去之末哉學者能顯窮
一致蹈道自樂而不變庶幾君子之志者耶與其達而
安不若困而固之之難也公初生於儒門趨庭聞道為
名進士十五年僅能獲一第後數嵗始選得州參軍日
趨走塵土執下賤事充充乎貌言未嘗為可憐之意予
知其道固於内外物不得間而入也不然豈免誹怨呻
呼駴躍發於中而表之也歟居職踰年以家艱去之蘇
予重其别先行以告曰慎無中廢則豐報且將及豈惟
寛裕於賤用哉
　　送崔伯盈序
士困窮而篤於學庶民困窮而篤於利學與利亦久且
博哉或泰於交或數世而弗斬焉庶民日贏日陷若坳
坎聚潦不注則涸故少息則怠及學之利也蓋異於是
焉伯盈篤於學者也三十年而益困未知所以為利今
嵗詔罷舉妻死身病子單母寄海上思侍以孝之道困
不能往因射他州之有無者居諸槖將自潁以之伊洛
走秦中都浮筤蕩波龍藏泊過姑蘇入吳興出谷水寧
省於東安少進於越扺句漏圖庶民之利者將行予慮
君幹於貨而落於學故序庶民之道以告焉
　
　
　
　
　
　
　
　
　
　
　
　
　
　
　穆參軍集巻中
欽定四庫全書
　穆參軍集巻下
　　　　　　　　　　　　　宋　穆修　撰
　記
　　任氏家祠堂記
今上之元年尚書康懿公由參知政事出領太平郡居
一年以齊國太夫人春秋益高至陳懇言以求本州以
便其養詔尋從之於是復自鄆而即曹既至未期嵗屬
齊國艱憂公遂去位而以私館居則盡斥絶糧肉弗視
惟菜茹食以終日公魁碩人也至是頓被瘠毁體軀不
支家人憂其憊甚爭諫止之乞稍進葷茹以是持助公
曰吾頃服從王事有家靡居左右承顔情至闕違今日
得請以終養尚敢不率盡子道耶皆不聴越三月竟以
毁瘠而不起嗚呼公其可謂孝徳有聞也矣將終顧謂
其子都官員外郎中師曰吾年踰六十壽不為少官至
開府位不為輕今得收其躬以獲没於先人之廬亦幸
矣然獨所恨者不克及吾之存畢先塋事耳吾俸賜之
餘力足以舉爾其勉之惟速無緩都官念康懿戒付刻
切時雖齊國在殯求欲苫廬守禮斯亦不得即以縗服
畫而從事於外始卜其阡於曹之南近郭未及葬也日
往自視樹墓柏或數千疲心瘁躬事以遽立既而治其
第之側隅起作新堂者敞三室而鬭五位前後左右皆
有宇以引掖之華以丹刻之飾六年春某東行見同年
都官兄於曹一日目是宇而言顧我無以致孝愛於先
親先兄將以是升畫像而薦嵗時焉苟無述也其何以
貽厥聞請以是屬諸子某辱兄之命不敢讓乃言曰兹
宇之設其近於家廟者邪惟家廟事自唐人修尚舊禮
粗復其製時衣冠家襲行之始著唐徳而既往旋又廢
於五代之兵興自是以來將相文武之家無復有言之
者增築第産之盛則始患其不崇且廣終莫患其先廟
之闕而不立古君子不敢以私䙝交於神明故制器服
立宗廟以祀其先示誠潔也今人既用常所器服而又
祭之於寢蓋亦不知事神之道使士君子之祭疑於匹
庶人之祭久矣倘非世蹈名矩率禮敦教(一作/孝)之族其
孰克思之其族維何其在康懿公之門乎康懿公姓任
氏自唐後五代晉漢周傳官不息以入國朝是興贈開
府儀同三司太師尚書令兼中書令諱載儀同高才偉
識籍聞當世徳豐以約委羨厥後實有賢子五人皆齊
國太夫人白氏之出兵部尚書贈左僕射諡康懿諱中
正其長子次中孚西頭供奉官閤門祗侯次中行尚書
兵部員外郎次今都官郎中也最季中立左侍禁閤門
祗侯供奉逮兵部皆先康懿並終今從享於儀同齊國
左右儀同特立於中室以東室為齊國之坐康懿位西
室而清河郡夫人張氏陪焉兵部供奉各處二側位其
嚴慈之尊長幼之序煌煌遺像堂堂如生宗屬以之視
瞻精爽以之馮附烝祀有所不潰其䖍斯肅其神斯饗
孝之至也禮稱有其財有其禮無其時君子不為也廟
祀之事不作已久求矯行之必取世讓時所牽制禮不
獨伸則家廟之名既罔得而有其昭穆之位固無因而
列是以顯考主父神人不敢盡陟而時享合敘抑有常
焉矧案前代私廟並置京師今本不從廟稱而復設於
居里敢請號曰家祠堂者信適事中而允時義矣噫家
廟者豈可不復矣乎苟復之則已如未之復則斯堂也
於奉先之道得一時之禮矣
　　蔡州開元寺佛塔記
西佛氏法唱中夏為寺宇於中夏先王之遺民樂聞其
法尊雄一旦從而和之棄世守常義弗顧而為其徒者
靡然傾天下西人之業胡其如是之盛耶豈佛氏之法
為能本生人惡欲之情而導之耶不然何以能鼔動羣
俗之心如趨號令之齊一也夫生民之情大矣聖人知
其不可先也為之著禮明義以節養之使不流不窘安
其分盡其常以生死焉而不及他道者三代之民也今
佛氏之法後三代而作極其說於聖人之外因斯民所
惡欲而喻以死生禍福之事謂人享有於其身者皆由
死生往復而取之方於植物者根夫善善以之而生於
今種夫惡惡以之而出於後其為貴為富為壽為康寧
皆根夫善者也而統謂之福為賤為貧為疾為夭皆種
夫惡者也而統謂之禍福禍之報不移也世聞其說甚
懼謂死且復生則孰不欲其富貴康壽而惡其賤貧疾
夭雖君子小人一其情也然何如即可以違所惡而獲
所欲曰非去而為佛之徒讀佛之書則不可人所以悦
其法而歸其門者為能得已欲惡之心乎佛亦安能強
使人附之哉如死生禍福之說使禹湯文武周公孔子
亦嘗言之則人亦必從此六聖人而求之如其聖人所
不及惟佛氏明言之則人焉得不從佛氏而求之也予
謂世有佛氏以來人不待聞禮義而後入於善者亦多
矣佛氏其亦善導於人者矣嗚呼禮義則不競宜吾民
之皆奉於佛也宜其佛之獨盛於時也佛日益盛徒日
益繁則當其異行之士奮臂而出力樹塔廟誠佛事之
末苟以時觀之能恢赫顯灼使人見之(一作/目之)起恭生信
則無如塔廟助佛之大故雖窮逺僻阻川塗所在必有
佛之塔廟以瞻嚮於俗也矧中州近壤之衝㑹乎然而
佛塔與廟抑有其說中藏像事而旁栖徒衆者實為廟
惟佛塔之說當必得親佛所遺爪髪齒骨一種或積精
力所成如珠璣類者釋氏皆所謂舍利是也然後函以
金石竁地而蔵焉因起浮圖於上以表識之是曰佛塔
耳諸所立者靡不然蔡州開元佛寺其踊甓成七級浮
屠者是謂葬佛項骨舍利焉其始自雍熈四年故相太
子太師吕公為郡日其佛骨自京師降吕公尋而去郡
以屬僧志者俾後興塔於寺以葬奉之後志方肇心㑹
卒曰僧榮者復上承之自是迄大中祥符初榮始再議
所舉得喬張二豪吏歸入資用僅獲就事於時浮屠纔
基一級而已榮終度力難以竟即又罷去於是州耆釋
叟衆惜其迹已植而止相與謀其可以終事於塔者復
得寺僧海微而請之微(一本無/四字)起應請實堪其任今塔
之所以獲立自海微力塔既立未致備飾而微殁時天
禧二年也付其事於門人永昌纂之永昌紹成師志罔
有暫懈悉心募力未幾而闕飾云具其範鐵塗銀頴然
而擢立其端者是曰相輪其棟石甍瓦翼然而周蔽其
址者是曰散水計二事役費於浮屠亦三之一焉皆永
之為也永其可謂善繼師之勤矣較三四釋之功是則
肇於志而基於榮克成於微而大備於永雖經始營為
殊先後鉅細其因作之蹟則皆有力於塔者其所謂異
行之士歟塔始於大中祥符初訖於天聖之六年出入
二十年之際厥有成績其糜用財力積劇亦至矣永師
列其本末來請得以著成於記
　　養正堂記
韓君堯言登進士第九年始再任為泗州録事參軍到
官之五月以廨舍促狹由視事㕔(一本有/則字)達乎寢地矣
晏休之地俯㕔西北隅先有屋數楹已故敗就摧因令
堂而新之以備其所為晏休於時河南穆修訪君淮上
目其始立君曰為我命以名而記之即從而言曰堯言
少年以文辭上第其視富貴為朝夕事今十年間乃猶
盤回效州縣職屑屑以斗石禄為急著公衫把手板旅
進退郡庭下瞻望上官顔色非為計之得矣不獨如是
復為讒狡小輩走謗議其間諠譊不已所以古人憤悒
脱官委印綬不顧而去蓋此也堯言曾不以是動其心
汩汩隨波上下無所可否獨何歟將有其說人抱蓄才
識凡得以施用者不有高位當遇知已去是則才之與
識或不可使以外發發輒受攻於物知乎此者近易之
蒙蒙以養正之謂焉非變通之才孰取之今堯言居是
職其有以幾乎予與堯言交舊而復同年登科不謂不
知其平昔放逸豪偉真無顧避坐有論說不輕以氣語
抵人至是乃能刓鋒稜藏戢崖岸約束若纎謹男子為
者終日挈挈守其曹事不少為俛眉動容起倦怠意真
可尚也堯言既為斯堂將施名而屬予予悦堯言所守
從而得堂之名即命其堂曰養正既命之沿其名以為
記
　　亳州法相禪院鐘記
古之為鐘其用大矣樂記稱黃鐘大吕又春秋傳稱師
有鐘鼓曰伐則是鐘為禮樂之備又為征伐之具其用
之大樂可以調陰陽感人神導天地之和用之軍旅可
以讋不軌懼不庭振邦國之和考是二者則鐘為禮樂
之器久矣三代之際以及秦漢皆不變其用今是鐘也
專為釋氏之器亦從可知也東漢之運將季西域之法
聿來流晉宋而益崇涉齊梁而大盛率天下而從其教
擬王者而闢其居無王公無士民無高卑貴賤豈不從
而信奉之不從而依皈之以求其福報乎如是則盛矣
大矣佛之為法也既與中國聖人之道並行於時則所
謂禮樂征伐之器安得不入於佛之宫哉佛之宫其徒
羣栖而旅集多者數百人而居之其朋既繁不常厥處
將齊彼衆非言得道則必聲物以齊之求物聲宏達而
及逺者莫踰於鐘是知鐘為佛宫之用其在兹乎亳州
法相禪院有主院僧海宣者謹行之僧乃勤以募衆崇
掲土木門堂殿廡總百餘間多宣師所及也聚徒侁侁
資膳悉備警旦暮者其闕惟鐘州人時氏豐財好佛之
士也一日詣宣而謀曰一鐘之費其用幾何願輸其貲
獨營斯善師即計其用度告之遂以銅若干斤師復謂
曰鐘之成也匪高弗居則并請為居鐘之樓以此土不
産美材因命僧海真南扺於舒鞭其材木匠為成器而
離之自舒及譙使以舟力雖皆出時氏然能減費便事
者蓋二師心計運度之謀也天聖元年春始召鐘人興
其鼓鑄液彼金錫一冶而成鐘事既立樓材亦至建於
殿南東偏居鐘於上層甍翬飛雙欒鯨震嶷嶷崇構上凌
烟空琅琅洪音逺落霄外於以壯觀精宇於以號令羣
緇且叩焉使思所以息晦明風雨不迷厥時據釋氏言
鐘之聲扣之可以上極天界下洞幽泉導死者㝠昧之
魂出地獄沈淪之苦故死者之家嘗賂金帛衣物求擊
其響若如其說則非獨用之節昏曉戒食寢而已又復
能售極苦之資助釋氏之費焉鐘不可闕於佛亦明矣
　　靜勝亭記
州郡有兵馬監押職設今代專督州中姦事火盜洎軍
籍庫兵商征酒𣙜之事則皆與守同管署自政賦財幣
刑罰獄訟之煩則一不(一本有/用字)及其職位優其務守簡
蓋士之階武而升者非力勞久十餘年不被兹命凡尸
之者能持謹常不失局事鉅細筆不闕可否歸之州足
為稱任雖材且無所施顧或每每好用自擾以昭權樹
威而病其職者多矣潁川陳君永錫始以公侯裔縻迹
落武一再遷為右侍禁蓋漢之郎將類也來監蔡之羣
戎為人力文服古而雅任闊達樂所守無事惟比旦一
過㕔還則擁書自娛常言吾職甚逸吾性加疎思得洒
然空曠一宇為寄適之地盡糞除耳目俗譁而休吾心
焉廨中舊有亭其制卑而久為之易去故材俾豐宏之
前數十步間夾樹畹蔬蹊果之外先峙射堋堋豈徒趣
中宜有哉然於亭甚逺不大與亭害故亦不廢姑存之
亭成陳君謀予以名予請以靜勝命亭陳君之飾是亭
豈志於靜者邪夫靜之閫仁人之所以居心焉在心而
靜則可以勝視聴思慮之邪邪斯勝心乃誠心誠性明
而君子之道畢矣惟陳君能有是道故有是亭人苟不
果其道名無益也是無實而守空器也不與夫盜名而
居者比歟後之縻斯職據斯亭者亦復能悦靜而思勝
乎苟能善矣無為自擾而病其職以守亭之名為亭之
媿也
　　明因院羅漢像新殿記
去縣治之東南越三十里有浮屠居曰明因本淳化中
之錫名也浮屠師業者紹居之能勤飭其軀靡懈以裒
力於民之里召塑工為五百像釋謂之羅漢者加新其
殿構而納之辛亥嵗夏五月告畢工師求記之以文予
儒者稱浮屠之法懼非所能請以目所嘗覩浮屠者並
縁土木佛事終依之為姦以幸其身而敗汙其類者言
之亦足以昭師之善矣予行天下往見山墟林野間有
級磚以為佛塔者其址之豐若將為百尋之高或不數
尋而罷有植木以為佛廟者其基之博若將為百楹之
廣或不數楹而止其委甓餘材猶棄積於下訪之其側
則曰始佛之徒也將欲有為於是張其勢甚盛苦其行
甚篤至能黜衣退食盡用於佛初人大為傾信而悦助
之貲斯萃欲斯至自是每十其獲不一入於佛常私其
九以自取人復覺之信遂以衰以故卒無有立而亡去
之予謂此無他也由始信而終欺也宜其無成效焉凡
倡事之道已必先信猶懼人之莫應矧已為不信而欲
人之應世未之聞又獨釋氏哉今師營是像作是殿必
有得於信之術矣不然何能遽有就之如是也嘗聞東
南人尤嗜於佛至有傾貲舉産以為奉而無愛者師向
後能益謹其術而待之庸知里人之有力者不盡為師
之奉也
　墓誌銘　祭文
　　東海徐君墓誌銘
進士徐君孝山喪其父執喪之三日得友張生道卿所
録文事拜且泣復授之張生并繼以語俾來請曰孝山
未即殞生尚惟喪事不可緩將卜葬以某日期日且迫
敢迹其日托銘於先生用刻而納之以光永幽穸予既
受而閱其始卒乃謂曰是葬也蓋得其禮矣比今貴家
富族將葬其先必惑葬師說拘以嵗月畏忌大至違禮
過時久而不克葬者多矣生能葬以其道至合士禮逾
月之制此獨可尚又安得拒請而勿銘也按君諱文質
字處中其先祖父嘗寓籍并土之文水逮君之考猶為
晉人考生未齔而孤見教育於季父氏既而復㑹朝廷
以兵取太原大徙并民入處之京輔考於時與其族來
京師遂家焉自是得遊太學為生徒治春秋經傳前後
四舉有司竟不及禄而終考始娶潁川陳氏女亡再娶
清河張氏生男子二人女子二人次子曰文蔚少卒獨
君為前陳氏所生二女今皆適京師良族由君而下始
為京師里人凡并人其俗剛厚而勤嗇能自節損以立
衣食諸來徙之戶初雖貧劇者居久而皆為富屋矧其
宿有齎者益可知故考亦用是而殖其家考之殁貽其
規法於君君於此益為之善守者也君常念陳氏早世
又傷父之不逮故事後親彌盡其力無何數年張氏又
終初君亦嘗受經於儒官馬龜符有慕仕進心至悼親
之繼喪顧門中時無强子弟可任惟懼覆先人遺業則
為不肖子因刻力事生於家非時節慶弔不出門如此
蓋有年天聖八年適五十忽得疾醫累月弗愈以是年
七月十七日卒於居君凡四娶室輒先喪有三男五女
初室季氏無子長子孝山實出次室李氏次景山徳山
皆未及娶五女子亦幼在室孝山及諸弟妹合族謀葬
得其年八月之二十一日藏君於東京之祥符縣開封
鄉西韓村先墓之次以次室李氏為合初季氏次苗氏
李氏三室皆同穴而異棺斯實禮也銘曰
惟古之葬等殺異宜日月有數無越厥期末代不然惑
於葬師陰陽拘忌率常過時其孰警此伊徐氏子以時
而葬順禮之軌既合既祔有銘有紀如君之藏民亦鮮
矣
　　祭第二子文
月日阿爹以果子飲食弄具祭於第二男道子之靈嗚
呼汝生而慧嶷體質粹竒舉家愛憐保養甚厚始三嵗
則微有知見見詩書能舉能視吾與汝母其喜可勝謂
汝他日必大吾門如何不永四嵗而夭嗚呼哀哉汝殁
之辰我客京師家避吾驚不以時告我之既還聞於中
途延道哀呼知無及矣但與家僕相持殞絶嗚呼生人
之理有幸不幸惟彼頑塞輒踐遐年念汝豐完反成殤
子嗟乎天道既使之育育而不長孰如勿生免此大痛
嗚呼汝舍我去無期復還我思汝悲何時而已汝王父
王妣旅櫬未葬俟畢先壠以歸汝骨草瘞郊次祖母俯
近此魂有依無至驚怖父臨祭汝汝其享之號厥終天
相期泉壤尚饗
　
　穆參軍集巻下
　　哀穆先生文(蘇子美/)
嗚呼穆伯長以明道元年夏客死於淮西道中友人蘇
叔才子美作詩悼之遣人馳弔之痛夫道不光余又次
其一二行以鑑於世為文哀之先生字伯長名修幼嗜
書不事章句必求道之本原皆記士徒無意處熟習評
論之性剛介喜於背俗不肯下與庸人小合願交者多
固拒之議事堅明上下合古皆可録然好詆卿弼斥言
時病謹細後生畏聞之又獨為古文其語深峭宏大羞
為禮部格詩賦咸平中舉進士得出身調泰州司法參
軍牧守稱其才貳郡者惡之又嘗以言忤貳郡㑹守病
貳郡者私㸃吏使誣告先生賂具獄聚左證後乃召先
生使衆參考之由是貶池州中詣闕下叩登聞鼓稱寃
令貳郡者死復受譴於朝後累恩得為蔡州參軍先生
自廢來讀書益勤為文章益根柢於道然恥以文干有
位以故困甚張文節守亳亳之士豪者作佛廟文節以
騎召先生作記記成竟不竄士名士以白金五斤遺之
曰枉先生之文願與此為壽又使周旋者曰士所以遺
者乞載名於石圖不朽耳既而亟召士讓之投金庭下
遂促裝去郡士謝之終不受嘗語人曰寧區區餬口為
旅人終不為匪人辱吾文也天聖末丞相有欲置為學
官者恥詣謁之遂不得嘗客京師南河邸中往往醉暮
歸過之如不省持者夜半邸人猶聞其吟誦聲喟歎聲
因隙窺之則張燈危坐苦矉執巻以至曙用是貸其資
母喪徒跣自負櫬成葬日誦孝經喪記未嘗觀佛書飯
浮屠氏也識者哀憐之或厚遺則必為盜取去不然且
病或妻子卒後得柳子厚文刻貨之售者甚少踰年積
得百緡一子輒死將還淮西道遇病氣結塞胸中不下
遂卒噫天之厭文久矣先生竟以黜廢窮苦終其身顧
其道宜不容於世然由賦數踦隻常罹兵賊惡少輩所
辱困其節行至死不變有孤懦且幼遺文散墜不收伯
長之道竟已矣乎初先生死梁堅自解以書走上黨遺
予欲訪其文俾予集序之去年赴舉京師歴問人終不
復得一篇惟任中正尚書家廟碑靜勝亭記徐生墓
誌蔡州塔記皆平昔所為又不足成集今舅氏守蔡近
以書使往其家且求其所著文字未至間作文哀之道
不勝於命命不合於時吁嗟先生竟胡為
　　二蘇先生悲穆孟二子聨句(穆伯長/孟陽伯)
有客自逺方來以二子說穆子疾病初家事鉅細缺隣
人苦其求(才/翁)醫師久已決案杯大小空布被旁午裂餘
喘尚能鼔(子/美)老憤知已結目凄望羊泓髭㫁反蝟茁憂
酸繫餘生(才/)嘷嘑留永訣語妻後日計書䇿未可撤教
子立世資(美/)圓曲弗自恱吾屬何流離衆人方草竊妻
子久道路(才/)十口著羈絏恰旅重江間正值大饑節既
而裹飰交(美/)疾走繼麤糲又無執漿人及時沃枯渇惜
哉殞天命(才/)痛焉在親絰帝胡生爾身世復稱爾傑胸
伏氣萬丈(美/)腸貯怨百折艱難泊風波憔悴墮霜雪老
僕勤龍鍾(才/)弱女痴䠥􁋧文隨寒餓空道與烟熖滅魂
兮竟何歸(美/)去矣不得别長府豈無財莫濟醫藥切太
倉豈無粟莫解腹腸熱(才/)天子聖在上海内濟欲徹伊
人胡不官既死安得活(美/)朝青與暮紫神喜天不軋高
車與怒馬(才/)門滿道不絶之子苟閒厠斯民乃貪餮
　
　
　
　
　
　
　
　
　
　
　
　
　穆參軍集附録
