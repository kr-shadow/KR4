#+TITLE: 白石道人詩集-宋-姜夔
#+DATE: 2016-06-11 12:25:00
#+SOURCE: github.com/kanripo/KR4d0309 master b630b742                
淳熙丙午立夏余遊南嶽至雲密峯徘徊禹溪橋
下上愛其幽絶即屏置僕馬獨尋溪源行且吟哦
顧見茅屋蔽虧林木間若士坐大石上眉宇間爽
年可四五十心知其異人即前揖之相接甚溫便
邀入舍内煎苦茶共食從容問從何來適吟何語
余以實告且舉似昨日望嶽小山不能雲大山半
爲天之句若士喜謂余可人遂探囊出書一卷云
是詩說老夫頃者常留意兹事故有此書今無作
矣徑以付君余益異之然匆匆不暇觀但袖藏致
謝而已問其年則慶暦間生始大驚意必得長生
不老之道再三求敎笑而不言亦不道姓名再相
留噉黄精粥余辭以與人偕來在官道上相候告
别出至橋上馬偏詢土人無知者惟一老父嘆曰
此先生久不出今猶在耶與欲語忽失所在悵然
而去晚解鞍細讀其書甚偉常寘枕中時時翫味
好事者有聞間來取觀亦不靳也昔軒轅彌明能
詩多在南山若士豈其儔哉白石姜䕫堯章序
白石道人歌曲目錄
　　卷一
　　　　聖宋鐃歌鼓吹曲十四首
　　　　　上帝命
　　　　　河之表
　　　　　淮海濁
　　　　　沅之上
　　　　　皇威暢
　　　　　蜀山邃
　　　　　時雨霈
　　　　　望鍾山
　　　　　　　　大哉仁
　　　　　　　　謳歌歸
　　　　　　　　伐功繼
　　　　　　　　帝臨墉
　　　　　　　　維四葉
　　　　　　　炎精復
　　　　　　越九歌
　　　　　　　　帝舜
　　　　　　　　王禹
　　　　　　　　越王
　　　　　　　　越相
　　　　　　　項王
　　　　　　　濤之神
　　　　　　　曹娥
　　　　　　　龎將軍
　　　　　　　旌忠
　　　　　　　蔡孝子
　　　　　琴曲一首
　　　　　　　古怨
　　　　卷二
　　　　　令
　　　　　　　小重山令
　　　　　　江梅引
　　　　　　驀山溪
　　　　　　鶯聲繞紅樓
　　　　　　鬲溪梅令
　　　　　　阮郎歸二首
　　　　　　好事近
　　　　　　點絳唇二首
　　　　　　虞美人二首
　　　　　　憶王孫
　　　　　　少年遊
　　　　　　鷓鴣天七首
　　　　　　夜行船
　　　　　　杏花天影
　　　　　　醉吟商小品
　　　　　　玉梅令
　　　　　　踏莎行
　　　　　　訴衷情
　　　　　　浣溪紗六首
　　　卷三
　　　　慢
　　　　　　霓裳中序第一
　　　　　　慶宫春
　　　　　　　齊天樂
　　　　　　　滿江紅
　　　　　　　一蕚紅
　　　　　　　念奴嬌二首
　　　　　　　眉嫵
　　　　　　　月下笛
　　　　　　　清波引
　　　　　　　法曲獻仙音
　　　　　　　琵琶仙
　　　　　　　玲瓏四犯
　　　　　　　側犯
　　　　　　　水龍吟
　　　　　　　探春慢
　　　　　　　　八歸
　　　　　　　解連環
　　　　　　　喜遷鶯慢
　　　　　　　摸魚兒
　　　　卷四
　　　　　自製曲
　　　　　　　揚州慢
　　　　　　　長亭怨慢
　　　　　　　淡黄柳
　　　　　　　　石湖仙
　　　　　　　　暗香
　　　　　　　　疎影
　　　　　　　　惜紅衣
　　　　　　　　角招
　　　　　　　　徴招
　　　　　　　　秋宵吟
　　　　　　　凄涼犯
　　　　　　　　翠樓吟
　　　　　　　　湘月
　　　　别集
　　　　　　小重山令
　　　　　　念奴嬌
　　　　　　卜算子八首
　　　　　　洞仙歌
　　　　　　驀山溪
　　　　　　永遇樂
　　　　　　虞美人
　　　　　　永遇樂
　　　　　　水調歌頭
　　　　　　漢宫春二首
　　　　　跋

白石道人歌曲目錄
白石道人歌曲卷一
　　　　　　　　　　番陽姜　䕫堯章
歌曲
　　聖宋鐃歌鼓吹曲十四首
　　　慶元五年青龍在己亥番陽民姜夔頓首
　　　上尚書臣聞鐃歌者漢樂也殿前謂之鼓
　　　吹軍中謂之騎吹其曲有朱鷺等二十二
　　　篇由漢逮隋承用不替雖名數不同而樂
　　　紀罔墜各以詠歌祖宗功業唐亡鐃部有
　　　栁宗元作十二篇亦棄弗錄神宋受命帝
　　　績皇烈光耀震動而逸典未舉迺政和七
　　　年臣工以請上詔製用中更否擾聲文罔
　　　傳中興文儒荐有擬述不麗于樂厥誼不
　　　昭臣今製曲辭十四首昧死以獻臣若稽
　　　前代鐃歌咸敘威武衂人之軍屠人之國
　　　以得土疆乃矜厥能惟我太祖太宗眞仁
　　　髙宗或取或守罔匪仁術討者弗戮執者
　　　弗劉仁融義安歴數彌永故臣斯文特倡
　　　盛德其辭舒和與前作異臣又惟宋因唐
　　　度古曲墜逸鼓吹所録惟存三篇譜文乖
　　　訛因事製辭曰導引曲十二時六州歌頭
　　　皆用羽調音節悲促而登封岱宗郊祀天
　　　地見廟耕耤帝后册寳發引升祔五禮殊
　　情樂不異曲義理未究乞詔有司取臣之
　　　詩協其清濁被之簫管俾聲暢辭達感藏
　　　人心永念宋德無有紀極海内稱幸臣䕫
　　　頓首上尚書
　上帝命太祖受命也五季亂極人心戴宋太祖
　無心而得天下也
上帝命惟皇皇俶作宋祚五王不綱陳橋之夕帝
服自黄惟帝念民惟民念靖八紘一春不曰予聖
璇題玉除龍路孔蓋得之非心遜亦云易有弟聖
賢我祚萬年十世之後乃復其天
　河之表破澤州也李筠不知天命自慿其勇不
能降心以至於叛而死也
河之表曰上黨彼耽耽踞奥壤交韔百斤不如一
仁撥汗千里莫能脫身帝整其旅疇曰汝武心飛
太行膽落戰鼓
　淮海濁定維揚也李重進自謂周大臣不屈於
太祖作銕劵以安之猶據鎭叛
淮海濁老將戾帝心堯舜信在劵外汝胡弗思與
越豨輩皇威壓之燕壘自碎維宋佐命維周碩臣
汝獨狐疑用殱厥身
　沅之上取湖南也湖南有難乞援於我至則拒
　焉我師取之
沅之上故王都今焉在空雲蕪勢危則嘑勢謐則
叛背予德心繄爾作難東届巴邱西盡九疑蠻師
委伏願還耕犂岧岧鎭山火德之紀眞人方興百
神仰止
皇威暢得荆州也我師救湖南道荆州髙繼冲
　懼歸其土
皇威暢附庸讋渚宫三月春草發漢家旌旗繞城
堞小臣不敢煩天威再拜敢以荆州歸帝得荆州
不爲喜百萬愁鱗濯春水
　蜀山邃取蜀也孟昶恃其國險且結河東以拒
　命兵加國除
蜀山䆳蜀主肆謂當萬年不亮天意帝曰全斌汝
征自秦闗門不守吏啼白雲帝曰光誼汝征自峽
瞿唐反波助我肆伐蜀人號呼乞生于師蜀囚素
衣天子憐之
　時雨霈取廣南也劉鋹淫虐我師弔其民俘鋹
　以歸
時雨霈旱火絶聖人出虐政滅五嶺之君盲風怪
雲毒蛇臻臻相其不仁南兵象陳自謂孔武有獻
在廟僞臣僞主降者榮之叛者生之將不若是彼
死爭之十僞之夷一用此道天祐烈祖仁以易暴
望鍾山下江南也李煜乍臣乍叛勢窮乃降而
　我師未嘗戮一人也
望鍾山睇揚子波湯湯雲靡靡主歌臣謡樂未已
詔書屢嘑不爲起釣絲夜緯匪魴鯉長虹西徠波
可履嗚呼慿凌果何恃辯士疾馳拜前陛曰臣有
罪當萬死帝曰盍歸予宥爾我師入其都矢不踐
螻蟻至今鍾山雲猶帶仁義氣
　大哉仁吳越錢俶獻其國也
大哉仁萬世輔后皇明明監于下俶若曰亶爲民
封殖一姓吁不仁瞻彼日月爝火敢出震震皇皇
帝命是式吏其稅租府其版圖爾豈固負俾民作
俘維宋之仁中天建國呉山越濤衛我帝宅維俶
之仁世世麗澤子孫來朝車馬玉帛
　謳歌歸陳洪進以漳泉來獻也
謳歌歸兮四海一强國潰兮弱國入彼無諸兮計
將安出天不震兮民不荼象齒貢兮沈水輸保室
家兮長娭娯
　伐功繼克河東也始太祖之伐河東誓不殺一
　人又哀劉氏之不祀故緩取之至太宗始得其
地
伐功繼吁以時烈祖有造太宗濟之河東雖㣲方
命再世河東雖强卒奪其帥惟漢之葉保于此都
烈祖念汝乃貸未鉏一夫殘生帝也不取雨露既
洽河東自舉河東既平九有以寧嗚呼太宗繼伐
有聲
　帝臨墉親征契丹於澶淵也
帝臨墉六師厲胡如雲暗九地帝曰吁胡儆予凖
曰帝毋庸虞晉之謝胡宅夏驕弗懲薄兹野我謀
臧我武揚帝在兹胡且亡椎虞機激流矢一酋仆
萬胡靡勝不戰惟唐虞魄斯禠焚穹廬帝曰吁棄
汝過粤明年使來賀
　維四葉美致治也
維四葉聖承烈羣生熙德施浹吁嗟仁兮帝垂衣
澹無爲日月出照玉墀吁嗟仁兮帝乗輅六龍儛
神示下繹鐘鼓吁嗟仁兮周八區耆以醇稼如海
桑如雲吁嗟仁兮
　炎精復歌中興也
炎精復天馬度人漢思狄爲懼洛水深深漠雲陰
陰維帝傷心帝心激烈將蹀胡血天地動色惟哀
盡劉馳使之輈包將之矛皇基再峙有統有紀施
于孫子天醻帝仁遹符夢靈遹臻太平
　越九歌
　　　越人好祠其神多古聖賢予依九歌爲之
　　　辭且系其聲使歌以祠之
南㽔林南林黄太姑㽔姑太姑林(黄太黄/清清清)應南
央央帝旂羣冕相輿聿來我嬀我芸緑滋　維湘
林南黄太黄姑㽔姑太姑林黄太黄　南(黃/清)應南
與楚謂狩在陼雲横九疑帝若來下　我懷厥初
㽔林㽔姑黄太黄姑應南林南(太黄/清清)應南㽔林
孰耕孰漁勿忘惠康疇匪帝餘　博碩于爼維錯
㽔姑姑太黃姑㽔林黃(黄/清)
于豆瑶灑玉離侑此桂酒
　　　右帝舜楚調
林南林仲夾林南無黃林仲夾(黄太黃/清清清)無南(黃/清)
登崇邱懷美功窋䆛在雲其𪷟　享維德輯萬國
無南林夾仲林　仲太黄夾仲林無(黃太黃/清清清)南無
轍轇轕蹇時宅　珠爲橇玉爲車報我則腆不當
南林　仲夾林仲太黄林仲林無南林(黃太黄/清清清)林
厥拘　王斾返風偃偃山鳥呼觚棱晚豐予諶菲
仲夾
可薦
　　　右王禹呉調　夾鍾宫
(黃太黄/清清清)南林南姑太黄南無(黄/清)姑南(太黄/清清)無南
雲蒼涼山嶻嶭瞻靈旗闖越絶　故宫凄凄生綠
林姑太姑黄姑太姑林南(太黄/清清)無南(黄/清/太黄/清清)南
蕪謀臣安在空五湖酹君君毋西入呉　洪濤卷
(黃/清)無南林南林南黃姑太姑林南(太/清)林(黄太黃/清清清)
地龍工呼函堅操剡何睢盱彼茁竹箭楊梅朱
無南林姑無林南仲姑太姑林姑太黃(黄/清)
壺觴有酎盤有魚千春萬春勿忘此故都
　　　右越王越調　無射商
應(黃/清)應南㽔應南應(太/清)應南㽔姑太黄太　太南
凄其我思永矢弗遊鳬曰予肖以璗與鏐　載尸
應南(太/清)㽔南應(太/清)應南㽔姑太黄太
載謁子惠思越翩其來而乘濤駕月
　　　右越相側商調　黄鍾商
無(黄/清)無仲太仲南林仲林(太黃/清清)無林南林仲無太
民荼嬴天紀瀆羣雄横徂君逐鹿傅懸於投匪智
姑太　仲太仲林(太黃/清清)無(太/清)仲林南林無(太/清)仲無
伊福　或肉以昌或斧以亡謂予復歸有如大江
　仲太仲林(太黄/清清)無(太/清)仲林南林南無黄太　仲
我無君尤君胡我慊亦有子孫在阿在崦　靈
太仲林無(太黄/清清)無
兮歸來築宫崔嵬
　　　右項王古平調　無射宫
林仲(黃/清)無南林仲太黄林仲夾仲南林仲南黃太
海雲碧兮崔嵬潬上去兮潬下來予乘舟兮遲女
仲太夾仲林仲　林仲黃太仲南(黃太黃/清清清)南林仲
目屢眩兮漚飛　白馬駃兮素縿舞驅銀山兮疊
林南黃太仲太夾太黄無南林仲太夾仲　南黃
萬鼓汨予從天兮南逝經西陵兮掠漁浦　夫在
太仲黄太仲南林仲南(黄太黃/清清清)南林南(黄/清)夾太黄
舶兮婦在房風浩浩兮波茫茫瀝予酒兮神龍府
林仲黄太仲林仲
我征至兮無所苦
　　　右濤之神雙調
仲夾仲(黃/清)林夷(黄太黃/清清清)林仲夾仲太夾太黄夾林
玉副笄錦結褵含清揚兮鬱翠眉嚶嚶歌兮有待
夷黄夾仲(折/字)仲(黄太黃/清清清)無夷(黃/清)仲太夾太黄夾
柳屢舞兮僛僛　昔何止兮水湄今何徵兮未來
仲夾仲林(黃/清)無黄夷黄夾仲仲(折/字)仲(黃太黃/清清清)夷
吾無欲兮女之佩羌猶豫兮而裵回　黄頭兮呼
(黃/清)仲太夾太黃仲夾仲林夷仲夾仲(折/字)仲　仲夾
風旗尾兮栩栩潮枯兮沙遲將子兮無怒　舟去
(黄/清)林夷林仲太夾仲
兮無歸花落兮鳥啼
　　　右曹娥蜀側調　夷則羽
應南應(太/清)太姑應林㽔姑(折/字)姑　應(折/字)應林南應
鞭卧龍躍鏡浦靈之來曀如雨　環玉廂翠􁇇紛
㽔林㽔姑太姑　南應(折/字)應南應南林㽔姑㽔林
靈之逝扉出雲　我行其野有穱有稌入其闉闍
太㽔太姑　南應(折/字)應林南林應(折/字)應南林太㽔
載歌載儛　祓我家室曰予父母髙田萊蕪下田
太姑　南應(折/字)應㽔林南應林(太/清)太姑(折/字)姑
舄鹵　爾澤毋三爾煦毋五益嚴祀其終古
　　　右龎將軍髙平調　林鍾羽
夷南夷㽔夾姑㽔夾夷南夷㽔夾(折/字)夾夷㽔夾㽔
師環城兮鳥不度萬夫投戈兮子獨武車轍厲兮
姑夾大㽔夷㽔(太/清)應(太/清)應(太/清)應南夷㽔夷夾㽔
螗螂怒抗予義兮出行伍　詩書發冡兮嗟彼傖
夷夾南夷㽔夾夷應夾(折/字)夾夾南夷㽔姑夾大應
父父老死兮後生莫知其故廟無人兮鼠穴堵歌
(太/清)應夷㽔夷應
予詩兮詔萬古
　　　右旌忠中管商調　南吕商
無(太黃/清清)無林夷無無夷林仲仲夾仲黃(太黄/清清)無大
愛予親兮保予體將臨淵兮髪上指子青衿兮父
夾仲夷無夷林仲夷無(折/字)無(太黄/清清)無(黄/清)無夷無
爲史不如緹縈兮鬱陶以死　豺爲政兮吾已矣
太夷林仲太夾仲無(太黃/清清)無夷林仲夾仲夾太無
望奫淪兮倐而逝卧龍山兮若耶水靈不歸兮父
(折/字)無　無(太黄/清清)無林夷無無夷林仲大夾仲夷無
思子　雨鳴荷兮風入葦若伊優兮泣未已率我
(太黃/清清)無仲夷(黃/清)無夷(折/字)無
子兮與弟屋陽阿兮招爾
　　　右蔡孝子中管般瞻調　大吕羽
　　　　古今譜法
　合下四四下一一上勾尺下工工下凡凡六下五五一五
　黃大太夾姑仲㽔林夷南無應(黄大大夾/清清清清)
　　　　折字法
　箎笛有折字假如上折字下無字即其聲比無
　字㣲高餘皆以下字爲凖金石弦匏無折字取
　同聲代之
　琴曲
　　側商調
　　　琴七弦散聲具宫商角徴羽者爲正㺯慢
　　　角清商宫調慢宫黄鍾調是也加變宫變
　　　徴爲散聲者曰側㺯側楚側蜀側商是也
　　　側商之調久亡唐人詩云側商調裏唱伊
　　　州予以此語尋之伊州大食調黄鍾律法
　　　之商乃以慢角轉弦取變宫變徴散聲此
　　　調甚流美也葢慢角乃黄鍾之正側商乃
　　　黄鍾之側它言側者同此然非三代之聲
　　　乃漢燕樂爾予既得此調因製品弦法并

白石道人歌曲卷一
白石道人歌曲跋
歌曲特文人餘事耳或者少諧音律白石留心學
古有志雅樂如會要所載奉常所録未能盡見也
聲文之美槩具此編嘉泰壬戌刻於雲間之東巖
其家轉徙自隨珍藏者五十載淳祐辛亥復歸嘉
禾郡齋千歲令威夫豈偶然因筆之以識歲月端
午日菊坡趙與訔書
至正十年歲在庚寅正月望日如葉君居仲本于
錢唐之用拙幽居既畢因以識其後云天台陶宗
儀九成
此書俾他人抄錄故多有誤字今將善本勘讐方
可人意後十一年庚子夏四月也
白石道人集外詩
　　　　　　　　　　番陽姜　䕫堯章
　　　燈詞(見武林舊事)
南陌東城盡舞兒畫金刺繡滿羅衣也知愛惜春
遊夜舞落銀蟾不肯歸
燈巳闌珊月氣寒舞兒往往夜深還只因不盡婆
娑意更向階心弄影看
沙河雲合無行處惆悵來逰路已迷却入靜坊燈
火空門門相似列蛾眉
遊人歸後天街靜坊陌人家未閉門簾裏垂燈照
尊爼坐中嬉笑覺春温
　　　春詞(見武林舊事)
六軍文武浩如雲花簇頭冠様様新惟有至尊渾
不戴盡將春色賜羣臣
萬數簪花滿御街聖人先自景靈回不知後面花
多少但見紅雲冉冉來
　　　同朴翁過淨林廣福院(見咸淳臨安志)
四人松下共盤桓筆硯花壺石上安今日興懷同
此味老仙留字在孱顔
　　　嘉泰壬戌上元日訪全老於淨林廣福院
　　　　觀沈傅師碑隆茂宗畫贈詩(見咸淳臨)
(安志)
深衣跨羸驂杳杳春山路入寺君未知閑看移桂
樹
沈碑含秀潤隆畫出神竒道人那得此老子乃躭
之
　　　龍井(見咸淳臨安志)
年時六月海揚塵遥見青山起白雲聞有髙僧來
誦咒巖前抛珓問龍君
　　　自題畫像(見硯北雜志)
鶴氅如烟羽扇風寄情芳草緑陰中黑頭辦了人
間事來看凌霜數點紅
　　　句
小山不能雲大山半爲天(見歸田詩話)
屋角紅梅樹花前白石生(見愛日齋叢鈔)
附錄諸賢酬贈詩
　　　　進退格寄張功甫姜堯章
　　　　　　　　　　　　　　　楊萬里(廷秀)
　尤蕭范陸四詩翁此後誰當第一功新拜南湖
爲上將更推白石作先鋒可憐公等俱癡絶不
　見詞人到老窮謝遣管城儂已晚酒泉端欲乞
　移封
　　　　題堯章新成草堂　周文璞(晉仙)
　早將心事付漁樵若𬒳幽人苦見招多種竹將
　挑筍喫旋栽松待斫柴燒壁間古畫身都碎架
　上枯琴尾半焦猶有住山窮活計仙經盈卷一
　村瓢
　　　　姜堯章金塗佛塔歌　又
　白石招我入書齋使我速禮金塗塔我疑此塔
　非世有白石云是錢王禁中物上作如來捨身
　相飢鷹餓虎紛相向拈起靈山受記時龍天帝
　釋應惆悵形模逺自流沙至鑄出今回更精緻
　錢王納土歸京師流落多在西湖寺錢王夲是
　英雄人白蓮花現國主身蛇郷虎落狗脚朕何
　如紅袍玉帶稱功臣天封坼開即退聽兩浙不
　聞笳鼔競歸來佛子作護持太師尚父尚書令
　一枚傳到白石生生今但有能詩聲同袍秦外
　銛師兄哦詩禮塔作佛事同喫地罏山芋羮何
　曾薰陸綺牀供但見相輪銅緑明哦詩禮塔猶
　未畢蘆葉低飛山雨濕
　　　　弔堯章　又
　相逢蕭寺已纍然自詠離騷講太玄極目舊遊
　惟白石傷心孤塚只蒼烟兒從外舍收殘稿客
　向空山泣斷絃帝所修文與張樂魂兮應是到
　鈞天
　　　　和堯章九日送菊二首　王　炎(晦叔)
　對花懶舉玉東西孤負金錢滿緑枝短髩不堪
　重落帽枯腸何可强搜詩
　花品若將人品較此花風味似吾儒秋英餐罷
　含清思曾有離騷續筆無
　　　　題堯章舊遊詩卷　又
　出郭栽花渉小園歸調琴譜輯詩編少年豪健
　今揫斂休羡騎鯨李謫仙
　　　　臘中得雪快晴成古風呈堯章銛老
　　　　　　　　　　　　　　　又
　蒼頭熟睡喚不應光射紙窗疑月明更籌可數
　夜方半杙上一雞先誤鳴曉起飛花堆户外幻
　出人間無色界九街車馬不知寒蹴蹋銀杯翻
　縞帶杲杲日升東海東須臾光彩蒸霞紅不憂
　桂玉頓増價人在冲融和氣中貝闕珠宫五雲
　際遥知天上龍顔喜麥畦白白覆青青農事年
　來定豐美
　　　　清明日訪白石不值　葛天民(無懷)
　花薺懸燈柳拂簷老懷那得似餳甜畫船已載
　先生去燕子無人自入簾
　　　　重訪白石　又
　長安惟白石與我最相闗每到難逢面翻思懶
　下山欲歸愁路永小住待君還盡日看幽桂無
　人似我閒
　　　　六月一日與堯章泛湖　又
　六月西湖帶雨山小舟終日傍鷗閒風烟如許
　闗情甚賓主相推下語難幾點送君歸大雅一
　涼今夜滿長安江湖逺思知多少歸去風前各
　倚闌
投贈詩詞補遺
　　　次姜堯章贈詩卷中韻　陳　造(唐卿)
徐郎巢已焚庭竹亦無在太倉五升米舉室枵腹
待云何鮭菜供日與長翁對世有作金術閭里頗
猜怪丘嫂翦髻餘舊質疊新債
詩傳侯王家翰墨到省寺姜郎粲然文羣飛見孔
翠論交辱見予盧馬果同異念君聚百指一飽仰
臺餽我亦多病過忍口嚴酒戒終勝栁栁州吐水
賦解崇
壯年志在行皇皇困無君老矣此念灰去住如閑
雲詩壇二三子一見勝百聞徐郎吳下業絢麗工
語言滔天自濫觴昔人求其源隱几有妙領未覺
市聲喧
自甘謝祖風屑屑埽一室準擬髙史來函丈置三
席聲名絶輩行文字追古昔黄白馬上郎覿面不
相挹
眼青節食事日耐飢雷吼兹幸陪衆後酒巵甫到
口不離寂莫濵徑造無何有問津歸有期尚許尋
盟否
　　　次堯章餞南卿韻二首　又
姜郎未仕不求田倚賴生涯九萬箋稇載珠璣肯
分我北關當有合肥船
風調心期契鑰同誰敎社燕辟秋鴻莫年孤陋仍
漂泊可得斯人慰眼中
　　　三部樂
　　　　賦姜石帚漁隱　吳文英(夢窗)
江鶂初飛蕩萬里素雲際空如沫詠情吟思不在
秦箏金屋夜潮上明月蘆花傍釣蓑夢逺句清𫾣
玉翠罌汲曉欵乃一聲秋曲　片􁨁障雨乘風半
竿渭水伴鷺汀幽宿那知煗袍挟錦低簾籠燭鼓
春波載花萬斛帆鬛轉銀河可掬風定浪息蒼茫
外天浸寒緑
　　　三姝媚
　　　　姜石帚館水磨方氏會飲總宜即事寄
　　　　毛荷瑭　又
酣春清鏡裏照清波明眸莫雲愁歛半緑垂絲正
楚腰纎瘦舞衣初試燕客飄零烟樹冷青驄曾繫
畫館朱橋還托青尊慰春憔悴　離苑幽坊深閉
恨淺薄東風褪香銷膩綵扇翻歌最賦情偏在笑
紅顰翠暗拍闌干看散盡斜陽舩市付與嬌鸎金
衣清曉花深未起
　　　解連環
　　　　留别姜石帚　又
思和雲結斷江樓望睫雁飛無極正岸栁衰不堪
攀忍持贈故人送秋行色嵗晚來時暗香亂石橋
南北又長亭莫雪點點泪痕總成相憶　杯前寸
陰似擲幾酬花唱月連夜浮白省聽風聽雨笙簫
向别枕倦醒絮颺空碧片葉愁紅趂一舸西風潮
汐嘆滄波路長夢短甚時到得
　　　拜星月慢
　　　　姜石帚以盆蓮數十置中庭宴客其中
　　　　　　　　　　　　　　　又
絳雪生涼碧霞籠夜小立中庭蕪地昨夢西湖老
扁舟身世嘆遊蕩暫賞吟花酌露尊俎冷玉紅香
罍洗眼眩意迷古陶洲十里　翠參差淡月平芳
砌磚花滉小浪魚鱗起霧盎淺障青羅洗湘娥春
膩蕩蘭烟麝馥濃侵醉吹不散繡屋重門閉又怕
便緑減西風泣秋檠燭外
　　　齊天樂
　　　　贈姜石帚　又
餘香纔潤鸞綃汗秋風夜來先起霧鏁林深藍浮
野濶一笛漁蓑漚外紅塵萬里就中决銀河冷涵
空翠岸觜沙平水楊隂下晚𥘉艤　桃溪人住最
久浪吟誰得到蘭蕙疏綺研色寒雲籖聲亂葉蘄
竹簟紋如水笙歌醉裏步明月丁東靜傳環佩更
展芳塘種花招燕子
　　　惜紅衣
　　　　予從姜石帚遊苕霅間三十五年矣重
　　　　來傷今感昔聊以詠懷　又
鷺老秋絲蘋愁暮雪髩那不白倒栁移栽而今暗
溪碧烏衣細語相伴惹茸紅曾約南陌前度劉郎
尋流花蹤迹　朱樓水側雪面波光河蓮沁顔色
當時醉近繡箔三十六磯重到清夢冷雲南北買
釣舟溪上應有烟簔相識
　　　暗香疎影
　　　　猶記已卯庚辰之間初識堯章于維揚
　　　　己丑嘉興再會自此契濶聞堯章死西
　　　　湖嘗助諸丈爲殯之今又不知幾年矣
　　　　自昭忽錄示堯章暗香疎影二詞因信
　　　　手酬酢并賡潘德久之詩云
　　　　　　　　　　　　　　　吳　潜(毅夫)
雪來比色對淡然一笑休喧笙笛莫怪廣平鐡石
心腸爲伊折偏是三花兩蘂消萬古才人騷筆尚
記得醉臥東園天幕地爲席　回首往事寂正雨
暗霧昏萬種愁積錦江路悄媒聘音沈兩空憶終
是茅檐竹户難指望凌烟金碧憔悴了羗管裏怨
誰始得(右暗香)
佳人歩玉待月來弄影天挂參宿冷透屏幃清入
肌膚風𫾣又聽檐竹前村不管深雪閉猶自繞枝
南枝北笇平生此叚幽竒占壓百花曾獨　閑想
羅浮舊恨有人正醉裏珠翠娥緑夢斷魂驚幾許
淒涼却是千秋梅屋雞聲野渡溪橋滑又角引戍
樓悲曲怎得知清足亭邊自在杖藜巾幅(自注云/梅聖俞)
(詩云十分清意足余别/墅有梅亭扁曰清足)
(右踈影)
白石道人歌曲卷二
　　　　　　　　　　　番陽姜　夔堯章
　令
　　　小重山令
　　　　賦潭州紅梅
人繞湘臯月墜時斜横花樹小浸愁漪一春幽事
有誰知東風冷香逺茜裙歸　鷗去昔遊非遥憐
花可可夢依依九疑雲杳斷魂啼相思血都沁緑
筠枝
　　　江梅引
　　　　丙辰之冬予留梁溪將詣淮而不得因
　　　　夢思以述志
人間離别易多時見梅枝忽相思幾度小窗幽夢
手同攜今夜夢中無覔處漫徘徊寒侵被尚未知
　濕紅恨墨淺封題寳箏空無雁飛俊遊巷陌算
空有古木斜暉舊約扁舟心事已成非歌罷淮南
春草賦又萋萋漂零客淚滿衣
　　　驀山溪
　　　　題錢氏溪月
與鷗爲客緑野留吟屐兩行柳垂陰是當日仙翁
手植一亭寂寞烟外帶愁横荷冉冉展涼雲横卧
虹千尺　才因老盡秀句君休覔萬緑正迷人更
愁入山陽夜笛百年心事惟有玉闌知吟未了放
船回月下空相憶
　　　鶯聲繞紅樓
　　　　甲寅春平甫與予自越來吳攜家妓觀
　　　　梅于孤山之西村命國工吹笛妓皆以
　　　　柳黄爲衣
十畝梅花作雪飛冷香下攜手多時兩年不到斷
橋西長笛爲予吹　人妬垂楊緑春風爲染作仙
衣垂楊却又妬腰肢近(平/聲)前舞絲絲
　　　鬲溪梅令(仙吕調)
　　　　丙辰冬自無錫歸作此寓意
　　　又
旌陽宫殿昔裵徊一壇雲葉垂與君閒看壁間題
夜涼笙鶴期　茅店酒夀君時老楓臨路岐年年
强健得追隨名山遊遍歸
　　　好事近
　　　　賦茉莉
涼夜摘花鈿苒苒動摇雲緑金絡一團香露正紗
㕑人獨　朝來碧縷放長穿釵頭罣層玉記得如
今時候正荔枝初熟
　　　點絳唇
　　　　丁未冬過吳松作
燕鴈無心太湖西畔隨雲去數峯清苦商畧黄昏
雨　第四橋邊擬共天隨住今何許凭闌懷古殘
柳參差舞
　　　又
金谷人歸綠楊低掃吹笙道數聲啼鳥也學相思
調　月落潮生掇送劉郎老淮南好甚時重到陌
上生春草
　　　虞美人
　　　　賦牡丹
西園曾爲梅花醉葉剪春雲細玉笙涼夜隔簾吹
卧看花梢搖動一枝枝　娉娉嫋嫋敎誰惜空壓
紗巾側沈香亭北又青苔唯有當時蝴蝶自飛來
　　　又
摩挲紫葢峯頭石下瞰蒼厓立玉盤摇動半厓花
花樹扶疎一半白雲遮　盈盈相望無由摘惆悵
歸來屐而今仙迹杳難㝷那日青樓曾見似花人
　　　憶王孫
　　　　番陽彭氏小樓作
冷紅葉葉下塘秋長與行雲共一舟零落江南不
自由兩綢繆料得吟鸞夜夜愁
　　　少年遊
　　　　戲平甫
雙螺未合雙蛾先斂家在碧雲西別母情懷隨郎
滋味桃葉渡江時　扁舟載了匆匆歸去今夜泊
前溪楊柳津頭梨花牆外心事兩人知
　　　鷓鴣天
　　　　己酉之秋苕溪記所見
京洛風流絶代人因何風絮落溪津籠鞋淺出鴉
頭韈知是凌波縹緲身　紅乍笑緑長嚬與誰同
度可憐春鴛鴦獨宿何曾慣化作西樓一縷雲
　　　又
　　　　予與張平甫自南昌同遊西山玉隆宫
　　　　止宿而返葢乙卯三月十四日也是日
　　　　即平甫初度因買酒茅舍竝坐古楓下
　　　　古楓旌陽在時物也旌陽嘗以草屨懸
　　　　其上土人以屨爲屩因名曰挂屩楓蒼
　　　　山四圍平野盡緑鬲澗野花紅白照影
　　　　可喜使人採擷以藤糺纒著楓上少焉
　　　　月出大於黄金盆逸興横生遂成痛飲
　　　　午夜乃寢明年平甫初度欲治舟往封
　　　　禺松竹間念此遊之不可再也歌以夀
　　　　之
曾共君侯歴聘來去年今日踏莓苔旌陽宅裏疎
疎磬挂屩楓前草草盃　呼煮酒摘青梅今年官
事莫裵徊移家徑入藍田縣急急船頭打鼓催
　　　又
　　　　丁巳元日
柏緑椒紅事事新鬲籬燈影賀年人三茅鐘動西
窗曉詩髩無端又一春　慵對客緩開門梅花閑
伴老來身嬌兒學作人間字鬰壘神荼寫未眞
　　　又
　　　　正月十一日觀燈
巷陌風光縱賞時籠紗未出馬先嘶白頭居士無
呵殿只有乘肩小女隨　花滿市月侵衣少年情
事老來悲沙河塘上春寒淺看了遊人緩緩歸
　　　又
　　　　元夕不出
一昨天街預賞時柳慳梅小未敎知而今正是歡
遊夕却怕春寒自掩扉　簾寂寂月低低舊情惟
有絳都詞芙蓉影暗三更後卧聽鄰娃笑語歸
　　　又
　　　　元夕有所夢
肥水東流無盡期當初不合種相思夢中未比丹
青見暗裏忽驚山鳥啼　春未緑髩先絲人間別
久不成悲誰敎歳歳紅蓮夜兩處沈吟各自知
　　　又
　　　　十六夜出
輦路珠簾兩行垂千枝銀燭舞僛僛東風歴歴紅
樓下誰識三生杜牧之　歡正好夜何其明朝春
過小桃枝鼓聲漸逺行人散惆悵歸來有月知
　　　夜行船
　　　　己酉歲寓吳興同田幾道㝷梅北山沈
　　　　氏圃載雪而歸
畧彴横溪人不度聽流澌佩環無數屋角垂枝船
頭生影算唯有春知處　回首江南天欲暮折寒
香倩誰傳語玉笛無聲詩人有句花休道輕分付
　　　杏花天影
作新詩拚一日繞花千轉
　　　踏莎行
　　　　自沔東來丁未元日至金陵江上感夢
　　　　而作
燕燕輕盈鸎鸎嬌軟分明又向華胥見夜長爭得
薄情知春初早被相思染　別後書辭別時針線
離魂暗逐郎行逺淮南皓月冷千山冥冥歸去無
人管
　　　訴衷情
　　　　端午宿合路
石榴一樹浸溪紅零落小橋東五日凄涼心事山
雨打船篷　諳世味楚人弓莫冲冲白頭行客不
採蘋花孤負薰風
　　　浣溪紗
　　　　予女須家沔之山陽左白湖右雲夢春
　　　　水方生浸數千里冬寒沙露衰草入雲
　　　　丙午之秋予與安甥或蕩舟採菱或舉
　　　　火罝兔或觀魚簺下山行野吟自適其
　　　　適􁛫虚悵望因賦此闋
著酒行行滿袂風草枯霜鶻落晴空銷魂都在夕
陽中　恨入四弦人欲老夢尋千驛意難通當時
何似莫匆匆
　　　又
　　　　己酉歲客吳興收燈夜闔戸無聊俞商
　　　　卿呼之不出因記所見
春點疎梅雨後枝剪燈心事峭寒時市橋攜手歩
遲遲　蜜炬來時人更好玉笙吹徹夜何其東風
落靨不成歸
　　　又
　　　　辛亥正月二十四日發合肥
釵燕籠雲晚不忺擬將裙帶繫郎舩別離滋味又
今年　楊柳夜寒猶自舞鴛鴦風急不成眠些兒
閑事莫縈牽
　　　又
　　　　丙辰歲不盡五日吳松作
雁怯重雲不肯啼畫船愁過石塘西打頭風浪惡
禁持　春浦漸生迎棹緑小梅應長亞門枝一年
燈火要人歸
　　　又
　　　　丙辰臘與俞商卿銛朴翁同寓新安溪
　　　　莊舍得臘花韻甚二首
花裏春風未覺時美人呵蕋綴横枝鬲簾飛過蜜
蜂兒　書寄嶺頭封不到影浮盃面悞人吹寂寥
惟有夜寒知
　　　又
剪剪寒花小更垂阿瓊愁裏㺯妝遲東風燒燭夜
深歸　落蕊半黏釵上燕露横斜映髩邊犀老夫
無味已多時
白石道人歌曲卷二
白石道人歌曲卷三
　　　　　　　　　　番陽姜　夔堯章
　慢
　　　霓裳中序第一
　　　　丙午歲留長沙登祝融因得其祠神之
　　　　曲曰黄帝鹽蘇合香又於樂工故書中
　　　　得商調霓裳曲十八闋皆虚譜無辭按
　　　　沈氏樂律霓裳道調此乃商調樂天詩
　　　　云散序六闋此特兩闋未知孰是然音
　　　　節閑雅不類今曲予不暇盡作作中序
　　　　一闋傳於世予方覊遊感此古音不自
　　　　吟因賦此闋葢過旬塗藁乃定朴翁咎
　　　　予無益然意所耽不能自已也平甫商
　　　　卿朴翁皆工於詩所出竒詭予亦强追
　　　　逐之此行既歸各得五十餘解
雙槳蓴波一蓑松雨暮愁漸滿空闊呼我盟鷗翩
翩欲下背人還過木末那回歸去蕩雲雪孤舟夜
發傷心重見依約眉山黛痕低壓　采香涇裏春
寒老子婆娑自歌誰答垂虹西望飄然引去此興
平生難遏酒醒波逺政凝想明璫素韈如今安在
唯有闌干伴人一霎
　　　齊天樂(黄鍾宫)
　　　　丙辰歲與張功父會飲張達可之堂聞
　　　　屋壁間蟋蟀有聲功父約予同賦以授
　　　　歌者功父先成辭甚美予徘徊茉莉花
　　　　間仰見秋月頓起幽思尋亦得此蟋蟀
　　　　中都呼爲促織善鬭好事者或以二三
　　　　十萬錢致一枚鏤象齒爲樓觀以貯之
庾郎先自吟愁賦凄凄更聞私語露濕銅鋪苔侵
石井都是曾聽伊處哀音似訴正思婦無眠起尋
機杼曲曲屏山夜涼獨自甚情緒　西窗又吹暗
雨爲誰頻斷續相和碪杵候館迎秋離宫弔月別
有傷心無數豳詩謾與笑籬落呼燈世間兒女寫
入琴絲一聲聲更苦(宣政間有士大/夫製蟋蟀吟)
　　滿江紅
　　　滿江紅舊調用仄韻多不協律如末句
　　　　云無心撲三字歌者將心字融入去聲
　　　　方諧音律予欲以平韻爲之久不能成
　　　　因泛巢湖聞逺岸簫鼓聲問之舟師云
　　　　居人爲此湖神姥壽也予因祝曰得一
　　　　席風徑至居巢當以平韻滿江紅爲迎
　　　　送神曲言訖風與筆俱駃頃刻而成末
　　　　句云聞珮環則協律矣書以緑箋沈于
　　　　白浪辛亥正月晦也是歲六月復過祠
　　　　下因刻之柱間有客來自居巢云土人
　　　　祠姥輙能歌此詞按曹操至濡須口孫
　　　　權遺操書曰春水方生公宜速去操曰
　　　　孫權不欺孤乃徹軍還濡須口與東闗
　　　　相近江湖水之所出入予意春水方生
　　　　必有司之者故歸其功於姥云
仙姥來時正一望千頃翠瀾旌旗共亂雲俱下依
約前山命駕羣龍金作軛相從諸娣玉爲冠(廟中/列坐)
(如夫人者/十三人)向夜深風定悄無人聞珮環　神竒處
君試看奠淮右阻江南遣六丁雷電別守東闗却
笑英雄無好手一篙春水走曹瞞又怎知人在小
紅樓簾影間
　　　一蕚紅
　　　　丙午人日予客長沙別駕之觀政堂堂
　　　　下曲沼沼西負古垣有盧橘幽篁一逕
　　　　深曲穿逕而南官梅數十株如椒如菽
　　　　或紅破白露枝影扶踈著屐蒼苔細石
　　　　間埜興横生亟命駕登定王臺亂湘流
　　　　入麓山湘雲低昻湘波容與興盡悲來
　　　　醉唫成調
古城陰有官梅幾許紅蕚未宜簪池面冰膠牆腰
雪老雲意還又沈沈翠藤共閒穿徑竹漸笑語驚
起卧沙禽野老林泉故王臺榭呼喚登臨　南去
北來何事蕩湘雲楚水目極傷心朱戸黏雞金盤
簇燕空歎時序侵尋記曾共西樓雅集想垂楊還
裊萬絲金待得歸鞍到時只怕春深
　　　念奴嬌
　　　　予客武陵湖北憲治在焉古城野水喬
　　　　木叅天予與二三友日蕩舟其間薄荷
　　　　花而飲意象幽閒不類人境秋水且涸
　　　　荷葉出地尋丈因列坐其下上不見日
　　　　清風徐來緑雲自動間于疎處窺見遊
　　　　人畫船亦一樂也朅來呉興數得相羊
　　　　荷花中又夜泛西湖光景竒絶故以此
　　　　句寫之
閙紅一舸記來時嘗與鴛鴦爲侶三十六陂人未
到水佩風裳無數翠葉吹涼玉容銷酒更灑菰蒲
雨嫣然揺動冷香飛上詩句　日暮青葢亭亭情
人不見爭忍凌波去只恐舞衣寒易落愁入西風
南浦高桞垂陰老魚吹浪留我花間住田田多少
幾回沙際歸路
　　　又
　　　　謝人惠竹榻
楚山修竹自娟娟不受人間袢暑我醉欲眠伊伴
我一枕涼生如許象齒爲材花藤作面終是無眞
趣梅風吹溽此君直恁清苦　須信下榻殷勤翛
然成夢夢與秋相遇翠袖佳人來共看漠漠風烟
千畝蕉葉窗紗荷花池館別有留人處此時歸去
爲君聽盡秋雨
　　　眉嫵(一名百宜嬌)
　　　　戲仲逺
看垂楊連苑杜若侵沙愁損未歸眼信馬青樓去
重簾下娉婷人妙飛燕翠樽共欵聽艷歌郎意先
感便攜手月地雲階裏愛良夜微暖　無限風流
疎散有暗藏弓履偷寄香翰明日聞津鼓湘江上
催人還解春纜亂紅萬點悵斷魂烟水遥逺又爭
似相攜乘一舸鎭長見
　　　月下笛
與客攜壺梅花過了夜來風雨幽禽自語啄香心
度牆去春衣都是柔荑剪尚沾惹殘茸半縷悵玉
鈿似掃朱門深閉再見無路　凝竚曾遊處但繫
馬垂楊認郎鸚鵡揚州夢覺彩雲飛過何許多情
須倩梁間燕問吟袖弓腰在否怎知道悞了人年
少自恁虚度
　　　清波引
　　　　予久客古沔滄浪之烟雨鸚鵡之草樹
　　　　頭陀黄鶴之偉觀郎官大別之幽處無
　　　　一日不在心目間勝友二三極意吟賞
　　　　朅來湘浦歳晚凄然歩繞園梅摛筆以
　　　　賦
冷雲迷浦倩誰喚玉妃起舞歲華如許野梅弄眉
嫵屐齒印蒼蘚漸爲尋花來去自隨秋雁南來望
江國渺何處　新詩漫與好風景長是暗度故人
知否抱幽恨難語何時共漁艇莫負滄浪烟雨況
有清夜啼猿怨人良苦
　　　法曲獻仙音(俗名大石/黃鍾商)
　　　　張彦功官舍在鐡冶嶺上即昔之敎坊
　　　　使宅高齋下瞰湖山光景竒絶予數過
　　　　之爲賦此
虚閣籠寒小簾通月暮色偏憐高處樹隔離宫水
平馳道湖山盡入尊俎奈楚客淹留久砧聲帶愁
去　屢回顧過秋風未成歸計誰念我重見冷楓
紅舞喚起淡粧人問逋仙今在何許象筆鸞牋甚
而今不道秀句怕平生幽恨化作沙邊烟雨
　　　琵琶仙(黃鍾商)
　　　　呉都賦云户藏烟浦家具畫船唯吳興
　　　　爲然春遊之盛西湖未能過也己酉歲
　　　　予與蕭時父載酒南郭感遇成歌
雙槳來時有人似舊曲桃根桃葉歌扇輕約飛花
蛾眉正竒絶春漸逺汀洲自緑更添了幾聲啼鴂
十里揚州三生杜牧前事休說　又還是官燭分
烟奈愁裏匆匆換時節都把一襟芳思與空階榆
莢千萬縷藏鴉細柳爲玉樽起舞回雪想見西出
陽闗故人初別
　　　玲瓏四犯(此曲雙調世别有大石調一曲)
　　　　越中歲暮聞簫鼓感懷
疊鼓夜寒垂燈春淺匆匆時事如許倦遊歡意少
俛仰悲今古江淹又吟恨賦記當時送君南浦萬
里乾坤百年身世唯有此情苦　揚州柳垂官路
有輕盈換馬端正窺户酒醒明月下夢逐潮聲去
文章信美知何用謾贏得天涯覊旅敎說與春來
要㝷花伴侣
　　　側犯
　　　　詠芍藥
恨春易去甚春却向揚州住微雨正繭栗梢頭㺯
詩句紅橋二十四總是行雲處無語漸半脫宫衣
笑相顧　金壺細葉千朶圍歌舞誰念我髩成絲
來此共尊俎後日西園緑陰無數寂寞劉郎自修
花譜
　　　水龍吟
　　　　黄慶長夜泛鑑湖有懷歸之曲課予和
　　　　之
夜深客子移舟處兩兩沙禽驚起紅衣入槳青燈
摇浪微涼意思把酒臨風不思歸去有如此水況
茂陵遊倦長干望久芳心事簫聲裏　屈指歸期
尚未鵲南飛有人應喜畫䦨桂子留香小待提攜
影底我已情多十年幽夢畧曾如此甚謝郎也恨
飄零解道月明千里
　　　探春慢
　　　　予自孩幼從先人宦于古沔女須因嫁
　　　　焉中去復來幾二十年豈惟姊弟之愛
　　　　沔之父老兒女子亦莫不予愛也丙午
　　　　冬千巖老人約予過苕霅歲晚乗濤載
　　　　雪而下顧念依依殆不能去作此曲别
　　　　鄭次臯辛克清姚剛中諸君
衰草愁烟亂鴉送日風沙回旋平野拂雪金鞭欺
寒茸帽還記章臺走馬誰念漂零久謾贏得幽懷
難寫故人清沔相逢小窗閑共情話　長恨離多
會少重訪問竹西珠淚盈把雁磧波平漁汀人散
老去不堪遊冶無奈苕溪月又照我扁舟東下甚
日歸來梅花零亂春夜
　　　八歸
　　　　湘中送胡德華
芳蓮墜粉疎桐吹緑庭院暗雨乍歇無端抱影銷
魂處還見篠牆螢暗蘚階蛩切送客重尋西去路
問水面琵琶誰撥最可惜一片江山總付與啼鴂
　長恨相從未欵而今何事又對西風離别渚寒
烟淡棹移人逺縹緲行舟如葉想文君望久倚竹
愁生步羅襪歸來後翠尊雙飲下了珠簾玲瓏閒
看月
　　　解連環
玉鞭重倚却沈吟未上又縈離思爲大喬能撥春
風小喬妙移箏雁啼秋水柳怯雲鬆更何必十分
梳洗道郎攜羽扇那日隔簾半面曾記　西窗夜
涼雨霽歎幽歡未足何事輕棄問後約空指薔薇
算如此溪山甚時重至水驛燈昏又見在曲屏近
底念唯有夜來皓月照伊自睡
　　　喜遷鶯慢
　　　　功父新第落成
玉珂朱組又占了道人林下眞趣窗户新成青紅
猶潤雙燕爲君胥宇秦淮貴人宅第問誰記六朝
歌舞總付與在柳橋花館玲瓏深處　居士閒記
取高卧未成且種松千樹覔句堂深寫經窗靜他
日任聽風雨列仙更敎誰做一院雙成儔侶世間
住且休將雞犬雲中飛去
　　　摸魚兒
　　　　辛亥秋期予寓合肥小雨初霽偃卧窗
　　　　下心事悠然起與趙君猷露坐月飲戲
　　　　吟此曲葢欲一洗鈿合金釵之塵他日
　　　　野處見之甚爲予擊節也
向秋來漸疎班扇雨聲時過金井堂虚己放新涼
入湘竹最宜欹枕閒記省又還是斜河舊約今再
整天風夜冷自織錦人歸乘槎客去此意有誰領
　空贏得今古三星炯炯銀波相望千頃柳州老
矣猶兒戲瓜果爲伊三請雲路迥謾說道年年野
鵲曾竝影無人與問但濁酒相呼疎簾自捲微月
照清飲
白石道人歌曲卷三
　　　　兀勢以故得盡情騁望予欲家焉而未
　　　　得作徵招以寄興徵招角招者政和間
　　　　大晟府嘗製數十曲音節駁矣予嘗攷
　　　　唐田畸聲律要訣云徵與二變之調咸
　　　　非流美故自古少徵調曲也徵爲去母
　　　　調如黄鍾之徵以黄鍾爲母不用黄鍾
　　　　乃諧故隋唐舊譜不用母聲琴家無媒
　　　　調商調之類皆徵也亦皆具母弦而不
　　　　用其說詳於予所作琴書然黄鍾以林
　　　　鍾爲徵住聲於林鍾若不用黄鍾聲便
　　　　自成林鍾宫矣故大晟府徵調兼母聲
　　　　一句似黄鍾均一句似林鍾均所以當
　　　　時有落韻之語予嘗使人吹而聽之寄
　　　　君聲於臣民事物之中清者高而亢濁
　　　　者下而遺萬寶常所謂宫離而不附者
　　　　是已因再三推尋唐譜并琴弦法而得
　　　　其意黄鍾徵雖不用母聲亦不可多用
　　　　變徵㽔賓變宫應鍾聲若不用黄鍾而
　　　　用㽔賓應鍾即是林鍾宫矣餘十一均
　　　　徵調倣此其法可謂善矣然無清聲只
　　　　可施之琴瑟難入燕樂故燕樂闕徵調
　　　　不必補可也此一曲乃予昔所製因舊
　　　　也坐客皆小冠練服或彈琴或浩歌或
　　　　自酌或援筆搜句予度此曲即念奴嬌
　　　　鬲指聲也於雙調中吹之鬲指亦謂之
　　　　過腔見晁無咎集凡能吹竹者便能過
　　　　腔也
五湖舊約問經年底事長負清景瞑入西山漸喚
我一葉夷猶乘興倦網都收歸禽時度月上汀洲
冷中流容與畫橈不點清鏡　誰解喚起湘靈烟
鬟霧鬢理哀弦鴻陣玉麈談玄歎坐客多少風流
名勝暗柳蕭蕭飛星冉冉夜久知秋信鱸魚應好
舊家樂事誰省

　　　　嘉泰壬辰至日刻于東巖之讀書堂雲
　　　　間錢希武

白石道人歌曲卷四
白石道人歌曲别集
　　　　　　　　　　　番陽姜　夔堯章
　　　小重山令
　　　　趙郎中謁告迎侍太夫人將來都下予
　　　　喜爲作此曲
寒食飛紅滿帝城慈烏相對立柳青青玉階端笏
細陳情天恩許春盡可還京　鵲報倚門人安輿
扶上了更親擎看花攜樂緩行程爭迎處堂下拜
公卿
　　　念奴嬌
　　　　毀舍後作
昔遊未逺記湘臯聞瑟澧浦捐堞因覔孤山林處
士來踏梅根殘雪獠女供花傖兒行酒卧看青門
轍一􁃷吾老可憐情事空切　曾見海作桑田仙
人雲表笑汝眞癡絶說與依依王謝燕應有涼風
時節越只青山吳惟芳草萬古皆沈滅繞枝三匝
白頭歌盡明月
　　　卜算子
　　　　吏部梅花八詠夔次韻
江左詠梅人夢繞青青路因向凌風臺下看心事
還將與　憶别庾郎時又過林逋處萬古西湖寂
寞春惆悵誰能賦
　　　又
月上海雲沈鷗去吳波迴行過西泠有一枝竹暗
人家靜　又見水沈亭舉目悲風景花下鋪氊把
一盃緩飲春風影(西泠橋在孤山之西水/沈亭在孤山之北亭廢)
　　　又
蘚幹石斜妨玉蕋松低覆日暮冥冥一見來略比
年時痩　涼觀酒初醒竹閣吟纔就猶恨幽香作
許慳小遲春心透(涼觀在孤山之麓南北梅/最竒竹閣在涼觀西今廢)
　　　又
家在馬城西曾賦梅屏雪梅雪相兼不見花月影
玲瓏徹　前度帶愁看一晌和愁折若使逋仙及
見之定自成愁絶(馬城在都城西北/梅屏甚見珍愛)
　　　又
摘蕋暝禽飛倚樹懸冰落下竺橋邊淺立時香已
漂流却　空逕晚烟平古寺春寒惡老子尋花第
一番常恐吳兒覺(下竺寺前磵石/上風景甚妙)
　　　又
緑蕚更横枝多少梅花樣惆悵西村一塢春開過
無人賞　細草藉金輿歳歳長吟想枝上么禽一
兩聲猶似宫娥唱(緑蕚横枝皆梅别種凡二十許/名西村在孤山後梅皆阜陵時)
(所/種)
　　　又
象筆帶香題龍笛吟春咽楊柳嬌癡未覺愁花管
人離别　路出古昌源石瘦冰霜潔折得青鬚碧
蘚花持向人間說(越之昌源古/梅妙天下)
　　　又
御苑接湖波松下春風細雲緑峩峩玉萬枝别有
仙風味　長信昨來看憶共東皇醉此樹娑娑一
惘然苔蘚生春意(聚景官梅皆植之髙松之下花/䕃嵗久萼盡緑夔舊歲觀梅於)
(彼所聞於園官者/如此末章及之)
　　　洞仙歌
　　　　黄木香贈辛稼軒
花中慣識壓架玲瓏雪乍見緗㽔間琅葉恨春風
將了染額人歸留得箇裊裊垂香帶月　鵞兒眞
似酒我愛幽芳還比酴醿又嬌絶自種古松根待
看黄龍亂飛上蒼髯五鬛更老仙添與筆端春敢
喚起桃花問誰優劣
　　　驀山溪
　　　　詠柳
青青官柳飛過雙雙燕樓上對春寒捲珠簾瞥然
一見如今春去香絮亂因風霑徑草惹牆花一一
敎誰管　陽闗去也方表人腸斷幾度拂行軒念
衣冠尊前易散翠眉織錦紅葉浪題詩烟渡口水
亭邊長是心先亂
　　　永遇樂
　　　　次韻辛克清先生
我與先生夙期已久人間無此不學楊郎南山種
豆十一徵㣲利雲霄直上諸公袞袞乃作道邊苦
李五千言老來受用肯敎造物兒戲　東岡記得
同來胥宇歲月幾何難計柳老悲桓松高對阮未
辦爲鄰地長干白下青樓朱閣往往夢中槐蟻却
不如窪尊放滿老夫未醉
　　　虞美人
　　　　括蒼烟雨樓石湖居士所造也風景似
　　　　越之蓬萊閣而山勢環繞峯嶺高秀過
　　　　之觀居士題顔且歌其所作虞美人夔
　　　　亦作一解
闌干表立蒼龍背三面攙天翠東遊纔上小蓬萊
不見此樓烟雨未應回　而今指點來時路却是
冥𪷟處老仙鶴馭幾時歸未必山川城郭是耶非
　　　永遇樂
　　　　北固樓次稼軒韻
雲隔迷樓苔封很石人向何處數騎秋烟一篙寒
汐千古空來去使君心在蒼厓緑嶂苦被北門留
住有尊中酒差可飲大旗盡繡熊虎　前身諸葛
來遊此地數語便酬三顧樓外冥冥江臯隱隱認
得征西路中原生聚神京耆老南望長淮金鼓問
當時依依種柳至今在否
　　　水調歌頭
　　　　富覽亭永嘉作
日落愛山紫沙漲省潮回平生夢猶不到一葉眇
西來欲訊桑田成海人世了無知者魚鳥兩相猜
天外玉笙杳子晉只空臺　倚闌干二三子總仙
才爾歌逺遊章句雲氣入吾杯不問王郎五馬頗
憶謝生雙屐處處長青苔東望赤城近吾興亦悠
哉
　　　漢宫春
　　　　次韻稼軒
雲曰歸歟縱垂天曳曳終反衡廬揚州十年一夢
俛仰差殊秦碑越殿悔舊遊作計全疎分付與高
懷老尹管弦絲竹寧無　知公愛山入剡若南㝷
李白問訊何如年年雁飛波上愁亦闗予臨臯領
客向月邊攜酒攜鱸今但借秋風一榻公歌我亦
能書
　　　又
　　　　次韻稼軒蓬萊閣
一顧傾吳苧蘿人不見烟杳重湖當時事如對奕
此亦天乎大夫仙去笑人間千古須臾有倦客扁
舟夜泛猶疑水鳥相呼　秦山對樓自緑怕越王
故壘時下樵蘇只今倚䦨一笑然則非與小叢解
唱倩松風爲我吹竽更坐待千巖月落城頭眇眇
啼烏

白石道人歌曲別集
白石道人詩說
大凡詩自有氣象體面血脉韵度氣象欲其渾厚
其失也俗體面欲其宏大其失也狂血脈欲其貫
穿其失也露韵度欲其飄逸其失也輕
作大篇尤當布置首尾匀停腰腹肥滿多見人前
面有餘後面不足前面極工後面草草不可不知
也
詩之不工只是不精思耳不思而作雖多亦奚爲
雕刻傷氣敷衍露骨若鄙而不精巧是不雕刻之
過拙而無委曲是不敷演之過
人所易言我寡言之人所難言我易言之自不俗
花必用柳對是兒曹語若其不切亦病也
難說處一語而盡易說處莫便放過僻事實用熟
事虚用說理要簡切說事要圎活說景要㣲妙多
看自知多作自好矣
小詩精深短章醖藉大篇有開闔乃妙
喜辭銳怒辭戾哀辭傷樂辭荒愛辭結惡辭絶欲
辭屑樂而不淫哀而不傷其惟闗雎乎
學有餘而約以用之善用事者也意有餘而約以
盡之善措辭者也乍敘事而間以理言得活法者
也
不知詩病何由能詩不觀詩法何由知病名家者
各有一病大醇小疵差可耳
篇終出人意表或反終篇之意皆妙
守法度曰詩載始末曰引體如行書曰行放情曰
歌兼之曰歌行悲如蛩螿曰吟通乎俚俗曰謡委
曲盡情曰曲
詩有出于風者出于雅者出于頌者屈宋之文風
出也韓柳之詩雅出也杜子美獨能兼之
三百篇美刺箴怨皆無跡當以心會心
陶淵明天資既高趣詣又逺故其詩散而莊澹而
腴斷不容作邯鄲歩也
語貴含蓄東坡云言有盡而意無窮者天下之至
言也山谷尤謹于此清廟之瑟一唱三嘆逺矣哉
後之學詩者可不務乎若句中無餘字篇中無長
語非善之善者也句中有餘味篇中有餘意善之
善者也
體物不欲寒乞
意中有景景中有意
思有窒礙涵養未至也當益以學
歲寒知松柏難處見作者
波瀾開闔如在江湖中一波未平一波已作如兵
家之陣方以爲正又復是竒方以爲竒忽復是正
出入變化不可紀極而法度不可亂
文以文而工不以文而妙然捨文無妙聖處要自
悟
意出于格先得格也格出于意先得意也吟咏情
性如印印泥止乎禮義貴涵養也
沈著痛快天也自然與學到其爲天一也
意格欲高句法欲響只求工于句字亦末矣故始
于意格成于句字句意欲深欲逺句調欲清欲古
欲和是爲作者
詩有四種高妙一曰理高妙二曰意高妙三曰想
高妙四曰自然高妙礙而實通曰理高妙出事意
外曰意高妙寫出幽㣲如清潭見底曰想高妙非
竒非怪剝落文采知其妙而不知其所以妙曰自
然高妙
一篇全在尾句如截犇馬辭意俱盡如臨水送將
歸辭盡意不盡若夫辭盡意不盡剡溪歸櫂是已
辭意俱不盡溫伯雪子是已所謂辭意俱盡者急
流中截後語非謂辭窮理盡者也所謂意盡辭不
盡者意盡于未當盡處則辭可以不盡矣非以長
語益之者也至如辭盡意不盡者非遺意也辭中
已彷彿可見矣辭意俱不盡者不盡之中固已深
盡之矣
一家之語自有一家之風味如樂之二十四調各
有韵聲乃是歸宿處模倣者語雖似之韵亦無矣
雞林其可欺哉
詩說之作非爲能詩者作也爲不能詩者作而使
之能詩能詩而後能盡吾之說是亦爲能詩者作
也雖然以吾之說爲盡而不造乎自得是足以爲
能詩哉後之賢者有如以水投水者乎有如得兎
忘筌者乎噫吾之說已得罪于古之詩人後之人
其勿重罪余乎
白石道人詩集目錄
　　卷上
　　　五言古詩
　　　　　以長歌意無極好爲老夫聽爲韵奉别
　　　　　　沔鄂親友
　　　　赤松圖
　　　　虞美人草
　　　　華藏寺雲海亭望具區
　　　　　夏日寄朴翁朴翁時在靈隱
　　　　春日書懷四首
　　　　箜篌引
　　　　　待千巖
　　　　　古樂府
　　　　　雪中訪石湖(范成大和詩附)
　　　　　賦千巖曲水
　　　　　李陵臺
　　　　　呈徐通仲兼簡仲錫通仲與誠齋爲鄉
　　　　　　人近來赴調而誠齋去國又通仲久
　　　　　　與千巖有苕霅之約而未至余挽通
　　　　　　仲欲與同歸千巖故末章及之
　　　　　和轉庵丹桂韵
　　　　　昔遊詩(潘檉韓淲書後詩附)
　　　七言古詩
　　　　送王孟玉歸山陰
　　　　烏夜啼
　　　　余居苕溪上與白石洞天爲鄰潘徳久
　　　　　字予曰白石道人且以詩見卑其辤
　　　　　曰人間官爵似摴蒱采到枯松亦大
　　　　　夫白石道人新拜號斷無繳駁任稱
　　　　　呼予以長句報貺
　　　　丁巳七月望湖上書事
　　　　送陳敬甫
　　　　生雲軒
　　　　送項平甫倅池陽
　　　　書乞米帖後
　　　　契丹歌
　　　　禽言如曰哥哥
　　　　次韵誠齋送僕往見石湖長句(楊萬里)
(原作附)
　　卷下
　　　五言律詩
　　　　題華亭錢參園池
　　　　同朴翁登卧龍山
　　　　坐上和約齋
　　　　　出北闗
　　　　　答沈器之二首
　　　　　悼石湖三首
　　　　七言律詩
　　　　　送朝天續集歸誠齋時在金陵
　　　　　寄上張參政
　　　　　京口留别張思順
　　　　　次朴翁遊蘭亭韵
　　　　　次韵胡仲方因楊伯子見寄
　　　　　賀張肖翁參政
　　　　　陳君玉以小集見歸用余還誠齋朝天
　　　　　　續集韵作七字夔報貺
　　　　　寄田郎
　　　　　送王德和提舉淮東
　　　　　寄時甫
　　　　　送李萬頃
　　　　　次韵千巖雜謠
　　　　　寄上鄭郎中
　　　　　送左眞州還長沙
　　　　　乍涼寄朴翁
　　　　　張平甫哀挽
　　　　五言絶句
　　　　　同潘德久作明妃詩
　　　　　東堂聮句
　　　　　與和甫時甫分題畫卷䕫得剡溪圖
　　　　六言絶句
　　　　　金神夜獵圖二首
　　　　　次韵鴛鴦梅二首
　　　　　馬上值牧兒
　　　　七言絶句
　　　　　過湘陰寄千巖
　　　　　雁圖
　　　　　除夜自石湖歸苕溪
　　　　　臨安旅邸答蘇虞叟
　　　　　姑蘇懷古
　　　　　次韵德久
　　　　　次石湖書扇韵
　　　　　竹友爲徐南卿作
　　　　　壽朴翁
　　　　　湖上寓居雜咏
　　　　　平甫見招不欲往
　　　　　三高祠
　　　　　過桐廬
　　　　　登烏石寺觀張魏公劉安成岳武穆留
　　　　　　題劉云侍兒意眞奉命題記
　　　　　過垂虹
　　　　　訪費山人
　　　　　牛渚
　　　　　武康丞宅同朴翁詠牽牛
　　　　　朴公悼牽牛甚竒余亦作
　　　　　過德清
　　　　　項里
　　　　　雪中六解
　　　　　越中士女春遊
　　　　　送范仲訥往合肥三首
　　　　　下孤城
　　　　　平甫放三十六鷗於呉松余不及與盟
　　　　　蕭山
　　　　　戊午春帖子
　　　　　偶題
　　　　　陳日華侍兒讀書
　　　　　女郎山
　　　　　釣雪亭
　　　　　緑蕚梅
　　　　　次韵武伯
　　　　　觀燈口號十首
　　　　陪張平甫遊禹廟
　　　　寄俞子二首
　　　集外詩
　　　　燈詞
　　　　春詞
　　　　同朴翁過淨林廣福院
　　　　嘉泰壬戌上元日訪全老於淨林廣福
　　　　　院觀沈傅師碑隆茂宗畫贈詩
　　　　龍井
　　　　自題畫像
　　　　句
　　　　附錄諸賢酬贈詩
　　　　　進退格寄張功甫姜堯章　楊萬里
　　　　　題堯章新成草堂　周文璞
　　　　　姜堯章金塗佛塔歌　又
　　　　　弔堯章　又
　　　　　和堯章九日送菊二首　王　炎
　　　　　題堯章舊遊詩卷　又
　　　　　臘中得雪快晴成古風呈堯章銛老
　　　　　　　　　　　　　　　　　　又
　　　　　清明日訪白石不值　葛天民
　　　　　重訪白石　又
　　　　　六月一日與堯章泛湖　又
　　　　附錄𥙷遺詩詞
　　　　　次姜堯章贈詩卷中韻五首
　　　　　　　　　　　　　　　　　　陳　造
　　　　　次堯章餞南卿韻二首　又
　　　　　三部樂　呉文英
　　　　　三姝媚　又
　　　　　解連環　又
　　　　　拜星月慢　又
　　　　　齊天樂　又
　　　　　惜紅衣　又
　　　　暗香疎影　吳　潜
白石道人詩集目錄
白石道人詩集卷上
　　　　　　　　　　　番陽姜　夔堯章
　五言古詩
　　　以長歌意無極好爲老夫聽爲韵奉別沔
　　　　鄂親友
滔滔沔鄂留有靦三宿桑持鉢了白日事賤丸蛣
蜣念當去石友烟席凌江湘爲君試歌商歌短意
則長
佳人魯山下(謂楊大/昌正之)日弄清漢波促絃調寶瑟哀
思感人多咬哇秦缶擊冷落郢客歌知音良不易
如此粲者何
英英白龍孫(鄭仁舉/次臯)眉目古人氣拮据營數椽下
簾草生砌文章作逕庭功用見造次無庸垂罄嗟
遺安鹿門意
詩人辛國士(辛泌/克清)句法似阿駒别墅滄浪曲緑陰
禽鳥呼頗參金粟眼漸造文字無兒輩例學語屋
壁祝蒲盧
山陰千載人揮灑照八極只今定武刻猶帶龍虎
筆單侯出機杼(單煒/炳文)豈是劍舞得餘波入竹石絶
歎咄咄逼
異時之罘君在湼守白顥黄鐘欠牛鐸淋漓弔遺
稿有子殊可人(蔡迨堅吾/子字武伯)特未見此老客來請論
文但道曲肱好
中郎逰千霜曲髙復誰爲龎翁趣無絃鄭伯功斲
鼻春風桃花溪寒渌繞蒼翠何當從兩君放浪計
幽事
宦達羞故妻貧賤厭邱嫂上書雲雨㢠還舍筍蕨
老江臯鉏帶經決計恨不早士無五羖皮沒世抱
枯槁
伐木響虚牝吾願友褐夫九闗呀虎豹何時内髙
袪黄鵠眇雲樹鸚鵡澹烟蕪倚杖得清賞洗心觀
本初
孤鴻度闗山風霜催翅翎影低白雲暮哀噭那忍
聽士生有如此儲粟不滿瓶著書窮愁濱可續離
騷經
　　　赤松圖
山東隆凖公未語心已解按劍堂下人成事汝應
退非無帶礪約政爾有恩害平生三寸舌松間潄
寒瀨
　　　虞美人草
夜闌浩歌起玉帳生悲風江東可千里棄妾蓬蒿
中化石那解語作草猶可舞陌上望騅來翻愁不
相顧
　　　華藏寺雲海亭望具區(寺爲張循/王功德院)
茫茫復茫茫中有山蒼蒼大哉夫差國坐占天一
方夫差醉蓮宫巨浪揺不醒越師何從來奪我玉
萬頃年年亭上秋一笛千古愁誰能知許事飛下
雙白鷗
　　　夏日寄朴翁朴翁時在靈隱
風吹松樹枝懷我松間友雲從北山來令我屢回
首山雲夜夜起山雨侵人衣遥知竹窗裏自吟新
雨詩
　　　春日書懷四首
九眞何蒼蒼乃在清漢尾衡茅依草木念逺獨伯
姊春來衆芳滋春去衆芳萎兄弟各天涯啼鴂見
料理漢江出巨魚風雷入驅使安得挾我輈西征
二千里
春雲驛路暗遊子眇歸程永懷故山下風雨悲柏
庭翁仲不解語幽鳥時時鳴人家插垂栁客裏又
清眀
垂楊大别寺春草郎官湖家巷有石友合并不待
呼瘦藤倚花樹花片藉玉壺老鄭談絶妙辛楊句
敷腴平生子姚子貌古心甚儒時邀野僧語間與
琴工俱酒䦨興未了左轉城南隅大江圍楚碧烟
水入元虚留落不自恨惟嗟故人疎一月三見夢
夢中相與娯日日潮風起悵望武昌魚
武昌十萬家落日紫烟低亭亭頭陀塔髙處白鳥
棲白鳥忽飛去春山空四圍南樓有佳人再召且
再辤閉門課文事攖物深天機斯人不可致白鳥
會來歸
　　　箜篌引
箜篌且勿彈老夫不可聽河邊風浪起亦作箜篌
聲古人抱恨死今人抱恨生南鄰賣妻者秋夜難
爲情長安買歌舞半是良家婦主人雖愛憐賤妾
那久住縁貧來賣身不縁觸夫怒日日登髙樓悵
望宫南樹
　　　侍千巖
褰裳望洞庭眼過天一角初别未甚愁别久今始
覺作箋非無筆寒雁不肯落蘆花待挐音怪底北
風惡
若人金石心試命洞庭浪傳聞下巴陵瀝酒喜無
恙我行丹楓林屢騁白蘋望烏鵲不可嗔論功當
坐上
　　　古樂府
裁衣贈所歡曲領再三安歡出無人試閨中自著
看
甚欲逐郎行畏人笑無媒日日東風起西家桃李
開
令我歌一曲曲終郎見留萬一不當意翻作平生
羞
　　　雪中訪石湖
雪矸如玉城偏師敢輕犯黄蘆陣野鶩我自將十
萬三戰渠未降北面石湖范先生霸越手定自一
笑粲
　　　次韻堯章雪中見贈　范成大(致能)
　玉龍陣長空臯比忽先犯鱗甲塞天飛戰退三
　百萬當時訪戴舟却訪一寒范新詩如美人蓬
　蓽愧三粲
　　　賦千巖曲水
紅雨灑溪流下瀨仍小駐魚隊獵殘香故故作吞
吐老子把一盞㣲風忽吹去
　　　李陵臺
李陵歸不得髙築望鄉臺長安一萬里鴻雁隔年
回望望雖不見時時一上來
　　　呈徐通仲兼簡仲錫通仲與誠齋爲鄉人
　　　　近來赴調而誠齋去國又通仲久與千
　　　　巖有苕霅之約而未至余挽通仲欲與
　　　　同歸千巖故末章及之
斯文準乾坤作者難屈指我從李郭逰知有徐孺
子春風橘洲前白月太湖尾懷哉來無期玉唾炯
在𥿄去年識仲氏何啻空谷喜合并忽自天顚倒
見底裏維君天下士竹箭東南美胡不在石渠諸
公當料理千巖今林宗泉石助風軌示疾不下堂
有句髙八米此老筆硯交誠齋古元禮毫端灑秋
露去國詞愈偉屬聞都門别回首即桑梓獨憐苕
溪上垂榻俟行李烟波肯㝷盟歸櫂爲君艤
　　　和轉庵丹桂韻
野人復何知自謂山澤好來禆奉常議識笳鼓羽
葆誰憐老垂垂却入閙浩浩營巢猶是寓學圃何
不早淮桂手所植漢甕躬自抱花開不忍出花落
不忍掃佳客夜深來清尊月中倒一禪兩居士更
約踐幽討
　　　昔逰詩
　夔蚤嵗孤貧奔走川陸數年以來始獲寧處
　　秋日無謂追述舊逰可喜可愕者吟爲五字
　　古句時欲展閲自省生平不足以爲詩也
洞庭八百里玉盤盛水銀長虹忽照影大哉五色
輪我舟度其中晃晃驚我神朝發黄陵祠暮至赤
沙曲借問此何處滄灣三十六青蘆望不盡明月
耿如燭灣灣無人家只就蘆邊宿
放舟龍陽縣洞庭包五河(澧沅􁎤/湘大江)洶洶不得道茫
茫將奈何篙師請小泊石矴沈泥沙是中大無岸
强指葦與莎滯留三四晨大浪山嵯峩同舟總下
淚自謂餧黿鼉白水日以長僅存青草芽轉眄又
已沒但見千頃波此時羡白鳥飛入青山阿
九山如馬首一一奔洞庭小舟過其下幸哉波浪
平大風忽怒起我舟如葉輕或升千丈坡或落千
丈坑回望九馬山政與大浪爭如飛鵞車礟亂打
睢陽城又如白獅子山下跳鬇鬡須臾入别浦萬
死得一生始知茵席濕盡覆杯中羮(鬇鬡一/作猙獰)
蕭蕭湘陰縣寂寂黄陵祠喬木䕃樓殿畫壁半傾
攲蘆洲雨中淡漁網烟外歸重華不可見但見江
鷗飛假令無恨事過此亦依依
我乘五板船將入沌河口大江風浪起夜黒不見
手同行子周子渠膽大如斗長竿插蘆席船作野
馬走不知何所詣生死付之偶忽聞入草聲燈火
亦稍有划船遂登岸亟買野家酒
天寒白馬渡(漢川/縣界)落日山陽村是時無霜雪萬里
風奔奔外旃吹已透内纊冰不溫吹馬馬欲倒吹
笠任飛翻不見行路人但見草木蕃忽看野燒起
大燄燒乾坤聲如震雷震勢若江湖吞虎豹走散
亂麋鹿不足言夜投野店宿無壁亦無門此行值
三厄幸得軀命存明發見老姊斗酒爲招魂
揚舲下大江日日風雨雪留滯鼇背洲十日不得
發岸冰一尺厚刀劍觸舟楫岸雪一丈深屹如玉
城堞同舟二三士頗壯不恐懾蒙氊閉篷卧波裏
任傾側晨興視氊上積雪何皎潔欲上不得梯欲
留岸頻裂扳授始得上幸有人見椄荒付兩三家
寒苦衣食缺買豬祭波神入市路已絶如今得安
坐閑對妻兒說
青草長沙境洞庭渺相連洞庭西北角雲夢更無
邊後有白湖沌渺莽里數千豈惟大盜窟神龍所
盤旋白湖辛巳歲忽墮死蜿蜒一鱗大如箕一髥
大如椽白身青䰇鬛兩角上捎天半體卧沙上半
體猶沈淵里正聞之官官使吏致䖍作齋爲禳祓
觀者足闐闐斂席覆其體數里聞腥羶一夕雷雨
過此物忽已遷遺跡陷成川中可行大船是年虜
亮至送死江之壖或云祖龍䜟詭異非偶然近日
山陽人采菱不知還望見三龍浮目若電火然見
龍多見尾少見四體全一龍已爲異三者亦罕傳
又因漁湖側水中忽生烟烟中一驢出繞身歩蹁
蹮俄隨霹靂去欲語無由縁我聞語此事乗舟往
觀焉徑往枯葭浦白鷺爭相先湖有劉備廟實司
浩渺權徘徊無所見歸櫂月明前
昔遊桃源山先次白馬渡(桃源/縣界)渡頭何清深鴻鵠
在髙樹白馬亦洞天昔人有竒遇洞門不可見但
聞水聲怒瞻彼羽人宅乃乘方船渡修廊夾五殿
重閣映千樹規模象魏壯回合緑陰護山椒望五
溪壼頭入指顧故宮在其北屋瓦帶松霧古杉晉
時物中空野人住外圍四十尺内可十客聚我遊
瞿仙館壇上表遺歩却下八疊坡一亭衆妙具兩
山抱澄潭老木枝榦互瞻前秀而迥坐久凛難駐
桃源獨不見僻在宫南路山行轉深邃狙猿紛上
下石竇出㣲涓令我意猶豫昔聞漁舟子水際見
洞戸今看去溪逺定自後人誤惆悵却歸來此遊
不得屢於今二十年歴歴經行處
昔遊衡山下看水入朱陵半空掃積雪萬萬玉花
凝或如生綃挂或如薄霧横紛紛虎豹吼往往蛟
龍驚人語不相聞濺雹漂風纓有魚縁峭壁上上
終不停此中有神物雷雨周八紘
昔遊衡山上未曉入幽谷欲識所坐輿橫板挂兩
竹狀如秋千垂髙下不傾覆登山九千丈中道多
佛屋一峯髙一峯峯峯秀林木仰看同來客木末
見冠服髙臺石橋路尋常雲所宿下方雷雨時此
上自晴旭紫葢何突兀萬里在一目餘峯六七十
僅如翠浪矗北有嬾瓚巖大石庇樵牧下窺半厓
花杯盂琢紅玉飛雲身畔遇攬之不盈掬祝融最
髙絶紫葢不足錄俯視同仰觀蒼蒼萬形伏惟餘
岣嶁峯南睇半空緑髣髴認瀟湘向嶽流屈曲髙
處驚我魂翻思宅平陸其東有雷穴靈異謹勿觸
雲來綿世界雲去一峯獨僧窗或留罅雲入不可
逐絶頂橫石梁仙人有遺躅山多金光草夜半如
列燭靈藥不可尋吁嗟歸太速
濠梁四無山坡陁亘長野吾披紫茸氊縱飲面無
赭自矜意氣豪敢騎雪中馬行行逆風去初亦略
霑灑疾風吹大片忽若亂飄瓦側身當其衝絲鞚
袖中把重圍萬箭急馳突更叱咤酒力不支吾數
里進一斚燎茅烘濕衣客有見留者徘徊望神州
沈歎英雄寡
既離湖口縣未至落星灣舟中兩三程程程見廬
山廬山遮半天五老雲爲冠朝看金叠叠暮看紫
巉巉瀑布在山半髣髴認一斑廬山忽不見雲雨
滿人間
雪霽下揚子閒望江上山山山如白玉日照金孱
顔是時江水淨影落清鏡寒潮催庾信老雲送佛
貍還萬古感心事惆悵垂楊灣
衡山爲眞宫道士飲我酒共坐有何人山中白衣
叟問叟家何在近住山洞口殷勤起見邀徐歩入
林藪雲深險徑黑石亂湍水吼尋源行漸逺茅屋
剪如帚老烹茶味苦野琢琴形醜叟云司馬遷學
道此居久屋東大磐石棊畫今尚有古木庇覆之
清泉石根走因悲百年内汲汲成白首仙人固難
值隱者亦可偶追惟恍如夢欲畫無好手
　　　書昔逰詩後　潘　檉(德久)
　我行半天下未能到瀟湘君詩如畫圖歴歴記
　所嘗起我逺逰興其如髩毛霜何以舒此懷轉
　軫彈清商
　　　又　韓　淲(仲止)
　平生未踏洞庭野亦不曾登南嶽峯因君談舊
　逰恍如常相從江淮歴歴轉湘浦裘馬意氣傳
　邊烽吾嘗汎大江只見康廬松乘風醉卧帆影
底髙浪直濺嵐光濃日暮泊船時是夜方嚴冬
雪花壓船船背重纜摇柂鼓聲如鐘當年意淺
語不到無句可寫波濤舂君詩乃如許景物不
　易供盡歸一毫端狀□□飛龍人間勝處貴著
　眼雖有此興無由逢錢唐山水亦自好奈何薄
　宦難從容南髙北髙一千丈潮頭日夜鳴靈蹤
應有隱者爲識賞青鞵布韤扶杖笻君無詫彼
我愧此急還詩卷心徒忪
　七言古詩
　　　送王孟玉歸山隂
淮南雪落雲繞戍王郎鳴鞭獵狐兎問君本是山
陰人何不扁舟剡溪去人生樂事將無同知君此
心如太空只今去踏龍尾道也似寒江蓑笠翁鑑
湖一曲荷花浦君不歸來花有語舊宅應添竹幾
竿到家不覺秋如許十年雪裏看淮南聚米能作
淮南山籌邊妙處須急吐政自不容修竹閑人道
長江無六月日光正射青蘆葉何以贈君濯炎熱
雪即是詩詩是雪
　　　烏夜啼
老烏棲棲飛且號晨來枝上啄楮桃楮桃已空楮
葉死猶啄枯枝覔蟲蟻老烏賦分何其貧未啼已
𬒳鄰公嗔吁嗟老烏不自知牆頭屋上紛成羣呉
中貴遊重鸚鵡千金逺致能言語花底紅絛鄭袖
擎盤中碧果秦宫取天生靈物得人憐過者須來
鸚鵡邊老烏事事無足錄人間猶傳夜啼曲
　　　余居苕溪上與白石洞天爲鄰潘德久字
　　　　子曰白石道人且以詩見卑其詞曰人
　　　　間官爵似摴蒱采到枯松亦大夫白石
　　　　道人新拜號斷無繳駁任稱呼予以長
　　　　句報貺
南山仙人何所食夜夜山中煮白石世人喚作白
石仙一生費齒不費錢仙人食罷腹便便七十二
峯生肺肝眞租只在南山南我欲從之不憚逺無
方煮石何由軟佳名錫我何敢辤但愁自此長苦
飢囊中只有轉庵詩便當掬水三嚥之(轉庵德久/自號云)
　　　丁巳七月望湖上書事
白天碎碎如拆綿黑天昧昧如陳􁄣白黒破處青
天出海月飛來光尚濕是夜太史奏月蝕三家各
自矜算術或云七分或食既或云食晝不在夕上
令御史登吳山下視海門監月出年來歴失無人
修三家之說誰爲優乍如破鏡光炯炯漸若小兒
初食餅時方下令嚴禁銅破鏡何爲來海東天邊
有餅不可食聞說飢民滿淮北是鏡是餅且勿論
須臾還我黃金盆金盆當空四山靜平波倒浸雲
天影下連八表共此光上接銀河通一冷御史歸
家太史眠人間不聞鐘鼓傳白石道人呼釣船一
瓢欲酌湖中天荷葉擺頭君睡去西風急送𫾣窗
句
　　　送陳敬甫
十年所聞溢吾耳去年誦君書一紙古人三語得
竒士況此磊落數百字相逢千巖萬壑裏有客如
君請兄事才髙自古人所忌論髙不售反驚世好
詩取客如劵契我無三者猶至是如君之貧不可
避如君之貧不可避呼舟徑度寒潮外
　　　生雲軒
在山長與雲同齋出山憶雲雲不來千金買得太
湖石數峯相對寒崔嵬朝來忽覺青苔濕靉靉如
炊石間出白雲何處不相逢却怪年年枉相憶王
郎胸中横一邱在山出山雲與遊更呼白石老居
士來倚雲根吟七字
　　　送項平甫倅池陽
項君聲名天宇窄與君俱是荆湖客向來相聞不
相值長安城中乃相識論文要得文中天邯鄲學
歩終不然如君筆墨與性合妙處特過蘇李前我
如切切秋蟲語自詭平生用心苦神凝或與元氣
接屢舉似君君亦許西湖一曲古牆陰清坐論詩
夜向深見謂人間有公等不知來者不如今乾坤
雖大知者少君不見古人拙處今人巧我徂山林
口挂壁如君合救狂瀾倒石渠春水緑泱泱閣下
無人白日長萬里江湖入歸夢子雲不願校書郎
九華山色梅根渡半日風帆即秋浦六條察吏安
用許幸有千巖作詩侶
　　　書乞米帖後
銀鈎鐵畫太師字從人乞米亦可憐五倉空虚胃
神哭竟日悄悄無炊烟仙人留書說服氣道士辟
穀期引年人生不食浪自苦獨不見子桑鼓琴十
日雨
　　　契丹歌(都下聞蕭總管自/說其風土如此)
契丹家住雲沙中耆車如水馬若龍春來草色一
萬里芍藥牡丹相間紅大胡牽車小胡舞彈胡琵
琶調胡女一春浪蕩不歸家自有穹廬障風雨平
沙軟草天鵞肥胡兒千騎曉打圍皁旗低昂圍漸
急驚作羊角凌空飛海東健鶻健如許韝上風生
看一舉萬里追奔未可知劃見紛紛落毛羽平章
俊味天下無年年海上驅羣胡一鵞先得金百兩
天使走送賢王廬天鵞之飛鐵爲翼射生小兒空
看得腹中驚怪有新薑元是江南經宿食
　　　禽言如曰哥哥
君不見苕溪西南石鼓山鳥如鸜鵒啼其間一人
相傳是阿弟千呼萬喚去復還身爲獨雁失儔侶
所愧鶺鴒圖急難繞林哀哀訴明月夜䦨月落聲
漸咽天地闊逺兄不聞蒼厓下淚山竹裂豈無鴉
舅與鵓姑人各有心非友于陟岡四顧空欷歔君
不見江南望夫誰家子登山化石不得語
　　　次韻誠齋送僕往見石湖長句
客來讀賦作雌蜺平生未聞衡說詩省中詩人官
事了狎鷗入夢心無機韻髙落落懸清月鏗鏘妙
語春冰裂一自長安識子雲三嘆郢中無白雪范
公蕭爽思出塵有客如此渠不貧堂堂五字作城
守平章勁敵君在口二公句法妙萬夫西來囊中
藏魯璵只今擊節烏棲曲不愧當年賀鑑湖
　　　送姜堯章謁石湖先生　楊萬里(廷秀)
　釣璜英氣横白蜺咳唾珠玉皆新詩江山愁訴
　鸎爲泣鬼神露索天洩機彭蠡波心弄明月詩
　星入腸肺肝裂吐作春風百種花吹散瀕湖數
　峯雪青鞵布襪軟紅塵千詩只博一字貧吾友
　彛陵蕭太守逢人說項不離口袖詩東來謁老
　夫慚無髙價索璠璵翻然欲買松江艇逕去蘇
　州參石湖

白石道人詩集卷上
白石道人詩集卷下
　　　　　　　　　　　番陽姜　䕫堯章
　五言律詩
　　　題華亭錢參園池
花裏藏仙宅簾邊駐客舟浦涵滄海潤雲接洞庭
秋草木山山秀闌干處處幽機雲韜世業暇日此
夷猶
　　　同朴翁登卧龍山
龍尾回平野簷牙出翠㣲望山憐緑逺坐樹覺春
歸草合平呉路鷗忘霸越機午涼松影亂白羽對
禪衣
　　　坐上和約齋
句入冰輪冷愁因玉宇開可無如此客猶恨不能
杯好句長城立寒鴉結陣來箜篌莫停手拚却斷
腸回
　　　出北關
呉兒臨水宅四面見行舟蒲葉侵鵞項楊枝蘸馬
頭年年人去國夜夜月窺樓傳語城中客功名半
是愁
　　　答沈器之二首
江漢乗流客乾坤不繫舟玉琴虚素月金劍落清
秋野鹿知隨草飢鷹故上鞲風流大隄曲一唱使
人愁
渉逺身良苦登髙望欲迷試吟青玉案不是白銅
鞮露下秋蟲怨風髙北馬嘶槎頭有新味人在太
湖西
　　　悼石湖三首
身退詩仍健官髙病已侵江山平日眼花鳥暮年
心九轉終無助三髙竟欲尋尚留巾墊角胡虜有
知音
未作龍蛇夢驚聞露電身百年無此老千首屬何
人安得公長健那知事轉新酸風憂國淚髙塚卧
麒麟
未定情鍾痛何堪更悼亡遺書知伏枕來弔只空
堂雪裏評詩句梅邊按樂章沈思酒杯落天濶意
(一作/正)茫茫
　七言律詩
　　　送朝天續集歸誠齋時在金陵
翰墨場中老斲輪眞能一筆掃千軍年年花月無
閑日處處山川怕見君箭在的中非爾力風行水
上自成文先生只可三千首回施江東日暮雲
　　　寄上張參政
姑蘇臺下梅花樹應爲調羮故早開燕寢休誇香
霧重鴛行却望衮衣來前時甲第仍垂栁今度沙
隄已種槐應念無枝夜飛鵲月寒風勁羽毛摧
　　　京口留别張思順
伯勞飛燕若爲忙還憶東齋夜共牀别後無書非
棄我春前會面却他鄉連宵爲說經憂患異日相
逢各老蒼更欲少留天不許曉風吹艇入垂楊
　　　次朴翁遊蘭亭韵
亞字橋亭面面風六人同坐樹陰中松交歸路如
留客石礙流杯故惱公山色最憐秦望緑野花只
作晉時紅夕陽啼鳥人將散俯仰興懷自昔同(右/軍)
(祠堂有杜䳌花/兩株極照灼)
　　　次韵胡仲方因楊伯子見寄
此去廬陵定幾程向來卬杖未經行懸知征棹雲
邊集大有吟情雪裏生楚渡食萍應甚美舜祠吹
玉直能清二君即日青冥上惟我春山帶雨耕(仲/方)
(得萍鄉宰伯/子得營道倅)
　　　賀張肖翁參政
太乙圖書客屢談已知上相出淮南銀臺日月非
虚過金鼎功名得細參從此與人爲雨露應憐有
客卧雲嵐明朝起爲蒼生賀旋著藤冠紫竹簪
　　　陳君玉以小集見歸用余還誠齋朝天續
　　　　集韻作七字䕫報貺
筆陣無功汗左輪而今老去不能軍水邊白鳥閑
於我窗外梅花疑是君欲向江湖行此語可無朋
友託斯文新篇大是相料理因憶西山揚子雲
　　　寄田郎
楚楚田郎亦大竒少年風味我曾知春城寒食誰
相伴夜月梨花有所思剪燭屢呼金鑿落倚窗閒
品玉參差含情不擬逢人說鸚鵡能歌自作詞
　　　送王德和提舉淮東
京塵吹帽汗淋衣相見頻年只道歸省裏移文那
得了家邊持節未爲非煮乾碧海知誰用割盡黄
雲尚告飢可得不爲根本計秋風還見鴈南飛
　　　寄時父
遲君日日數歸程到得君歸我已行一路好山思
共看半年有酒不同傾吾儕正坐清貧累各自而
今白髪生人物渺然須强飯天工應不負才名
　　　送李萬頃
猛相思裏得君來正喜歡時却便回别路恐無青
栁折到家應有小桃開起居五馬兼堂上問信千
巖及阿灰(張禕姓張曙/小字阿灰)兒女癡頑夫婦健漂零何
日共尊罍
　　　次韵千巖雜謡
中散平生七不堪鳳塵時時伴燕談道士有神傳
火棗故人無字入雲藍雨涼竹葉宜三酌日落荷
花倚半酣極欲扁舟南蕩去冷鷗輕燕略相諳
　　　寄上鄭郎中
梅根東望九華雲中有風流衣繡人名下一生勞
夢想尊前數語倍情親節旄在道催歸漢花鳥留
君且作春見說祥風挾時雨故園松菊亦精神
　　　送左眞州還長沙
呉兒牽挽醉蓴鱸今日西歸略自如别路冷雲隨
驛馬望鄉喬木記吾廬湘中花月偏憐酒淮左兒
童待擁車凡我舊遊君更歴橘洲相見訝無書
　　　乍涼寄朴翁
前日松間歩屧歸更將荷葉障秋暉如今城裏抛
宫
身同漢使來不同漢使歸雖爲胡中婦只著漢家
衣
　　　東堂聮句
金風涼夜深吹我蕭蕭髮(趙雍/和仲)起折丹桂枝驚落
花上月(白/石)
　　　與和甫時甫分題畫卷夔得剡溪圖
枯槎啅乾鵲交臂失夫君奈此一尊酒慿髙空水
雲
　六言絶句
　　　金神夜獵圖二首
夜半金神羽獵奔走山川百靈雲氣旍旗來下颯
然已入青冥
後宫嬋娟玉女自鞚八尺飛龍兩兩鳴鞭爭導緑
雲斜墜春風
　　　次韵鴛鴦梅二首
晴日小溪沙暖春夢憐渠頸交只怕笛聲驚散費
人月咏風嘲
漠漠江南烟雨于飛似報初春折過女郎山下料
應愁殺佳人
　　　馬上值牧兒
馬背何如牛背短衣落日空山只麽身歸盤谷未
須名滿人間
　七言絶句
　　　過湘陰寄千巖
渺渺臨風思美人荻花楓葉帶離聲夜深吹笛移
船去三十六灣秋月明
　　　雁圖
萬里晴沙夕照西此心唯有斷雲知年年數盡秋
風字想見江南揺落時
　　　除夜自石湖歸苕溪(此詩錄寄誠齋得報/云所寄十詩有裁雲)
(縫霧之妙思𫾣/金戞玉之竒聲)
細草穿沙雪半銷吳宫烟冷水迢迢梅花竹裏無
人見一夜吹香過石橋
美人臺上昔歡娯今日空臺望五湖殘雪未融青
草死苦無麋鹿過姑蘇
黄帽傳呼睡不成投篙細細激(一作/擊)流冰分明舊
泊江南岸舟尾春風颭客燈
千門列炬散林鴉兒女相思未到家應是不眠非
守歲小窗春色入燈花
三生定是陸天隨又向呉松作客歸已拚新年舟
上過倩人和雪洗征衣
沙尾風迴一棹寒椒花今夕不登盤百年草草都
如此自琢春詞剪燭看
笠澤茫茫雁影㣲玉峯重疊䕶雲衣長橋寂寞春
寒夜只有詩人一舸歸
桑間篝火却宜𧖟風土相傳我未諳但得明年少
行役只裁白紵作春衫
少小知名翰墨場十年心事只凄涼舊時曾作梅
花賦研墨於今亦自香
環玦隨波冷未銷古苔留雪卧牆腰誰家玉笛吹
春怨看見鵞黄上柳條
　　　臨安旅邸答蘇虞叟
垂楊風雨小樓寒宋玉秋詞不忍看萬里青山無
處隱可憐投老客長安
　　　姑蘇懷古
夜暗歸雲繞柁牙江涵星影鷺眠沙行人悵望蘇
臺桞曾與吳王掃落花
　　　次韻德久
籬落青青花倒垂避人黄鳥雨中飛西郊寂寞無
車馬時有溪童賣菜歸
　　　次石湖書扇韵
橋西一曲水通村岸閣浮萍緑有痕家住石湖人
不到藕花多處别開門
　　　竹友爲徐南卿作
髪已星星帶已寛徐卿猶自客長安家山竹好無
由看漫種庭心一兩竿
世路蒼黄總是愁暮年須得小優㳺如今漸覺知
心少賸種青青伴白頭
　　　夀朴翁
與師同月不同年歸墨歸儒各自縁想得山中無
夀酒但攜茶到菊花前
　　　湖上寓居雜咏
荷葉披披一浦涼青蘆奕奕夜吟商平生最識江
湖味聽得秋聲憶故鄉
湖上風恬月澹時卧看雲影入玻瓈輕舟忽向窗
邊過揺動青蘆一兩枝
秋風低結亂山愁千頃銀波凝不流隄畔畫船隄
上馬緑楊風裏兩悠悠
處處虚堂望眼寛荷花荷葉過闌干逰人去後無
歌鼓白水青山生晚寒
輦路垂楊兩行栽苑門秋水欲平階朝朝南望宫
雲起白鳥一雙山下來
㣲波衝得緑萍開數點青青黏石階緑葑自來還
自去來時須載白鷗來
布衣何用揖王公歸向蘆根濯軟紅自覺此心無
一事小魚跳出緑萍中
囊封萬字總空言露滴桐枝欲斷絃時事悠悠吾
亦嬾卧看秋水浸山烟
苑牆曲曲栁冥冥人靜山空見一燈荷葉似雲香
不斷小船揺曵入西陵
處士風流不並時移家相近若依依夜涼一舸孤
山下林黑草深螢火飛
卧榻看山緑漲天角門長泊釣魚船而今漸欲抛
塵事未了菟裘一悵然
鈎窗不忍見南山下有三雛骨未寒惆悵古今同
此味二陵風雨晉師還
栁下軒窗枕水開畫船忽載故人來與君同過西
城路却指烟波獨自回
指點移舟著栁隄美人相顧復相攜上橋更覺秋
香重花在西陵小苑西
　　　平甫見招不欲往
老去無心聽管絃病來杯酒不相便人生難得秋
前雨乞我虚堂自在眠
樓閣萬重秋雨裏峯巒四合暮潮邊鳳城今夕涼
如水多少人家試管絃
　　　三髙祠
越國霸來頭已白洛京歸後夢猶驚沈思只羡天
隨子蓑笠寒江過一生
　　　過桐廬
横看山色仰看雲十幅風帆不藉人記取合江江
畔樹他年此處好垂綸
　　　登烏石寺觀張魏公劉安成岳武穆留題
　　　　劉云侍兒意眞奉命題記
諸老凋零極可哀尚留名字壓崔嵬劉郎可是疎
文墨幾點胭脂汙緑苔
　　　過垂虹
自作新詞韵最嬌小紅低唱我吹簫曲終過盡松
陵路回首烟波十四橋
　　　訪費山人
稻叢茁茁欲齊肩楊栁僛僛不蔽蟬忽憶石頭城
下路槿花斜壓釣魚船
　　　牛渚
牛渚磯邊渺渺秋笛聲吹月下中流西風不識張
京兆畫得蛾眉如許愁
　　　武康丞宅同朴翁詠牽牛
青花緑葉上疎籬别有長條竹尾垂老覺淡妝差
有味滿身秋露立多時
　　　朴公悼牽牛甚竒余亦作
不見青青繞竹生西風籬落抱枯藤道人一任空
花過愁殺山陰覔句僧
　　　過德清
木末誰家縹緲亭畫堂臨水更虚明經過此處無
相識塔下秋雲爲我生
溪上佳人看客舟舟中行客思悠悠烟波漸逺橋
東去猶見闌干一點愁
　　　項里
　　項里項王之里也在山陰西南二十餘里地
　　多楊梅苔梅皆妙天下王性之賦項里楊梅
　　云只今枝頭萬顆紅猶似咸陽三月火予近
　　得苔梅一株古怪特甚爲作七言
舊國婆娑幾樹梅將軍逐鹿未歸來江東父老空
相憶枝上年年長緑苔
　　　雪中六解
塞草汀雲護玉鞍連天花落路漫漫如今却憶當
時健下馬題詩不怕寒
黄鶴磯邊晚渡時柳花風急片帆飛一聲長笛魚
龍舞白浪如山不肯歸
萬馬行空轉屋簷髙寒屢索酒杯添故人家住吳
山上借得西湖自捲簾
曾泛扁舟訪石湖恍然坐我范寛圖天寒逺挂一
行雁三十六峯生玉壼
萬壑千巖一様寒城中别有玉龍蟠舊人乘興扁
舟處今日詩仙戴笠看
沈香火裏笙簫合煖玉鞍邊雉兔空辦得煎茶有
驕色先生只合作詩窮
　　　越中士女春逰
秦山越樹兩依依閒倚闌干看落暉楊栁梢頭春
又暗玉簫聲裏夜逰歸
　　　送范仲訥往合肥三首
壯志只便鞍馬上客夢長在江淮間誰能辛苦運
河裏夜與商人爭往還
我家曾住赤闌橋鄰里相過不寂寥君若到時秋
已半西風門巷栁蕭蕭
小簾燈火屢題詩回首青山失後期未老劉郎定
重到煩君說與故人知
　　　下孤城
人家多在竹籬中楊栁疎疎尚帶風記得下菰城
下路白雲依舊兩三峯
　　　平甫放三十六鷗於呉松余不及與盟
橋下松陵緑浪橫來遲不與白鷗盟知君久對青
山立飛盡梨花好句成
　　　蕭山
歸心已逐晚雲輕又見越中長短亭十里水邊山
下路桃花無數麥青青
　　　戊午春帖子
晴窗日日擬雕蟲惆悵明時不易逢二十五絃人
不識淡黄楊栁舞春風
　　　偶題
阿八宫中酒未醒天風吹髮夜泠泠歸來只怕扶
桑晚赤脚横騎太乙鯨
　　　陳日華侍兒讀書
繹句尋章久未休花房日晏不梳頭誰敎郎主能
多事乞與冥冥千古愁
　　　女郎山(漢陽縣西/二十里)
不見郢中能賦客可憐負此女郎山冰魂寂寞無
歸處獨宿鴛鴦沙水寒
　　　釣雪亭
闌干風冷雪漫漫惆悵無人把釣竿時有官船橋
畔過白鷗飛去落前灘
　　　緑蕚梅
黄雲承韈知何處招得冰魂付北枝金谷樓髙愁
欲墮斷腸誰把玉龍吹
　　　次韵武伯
楊柳風㣲約暮寒野禽容與只波間道人心性如
天馬可愛青絲十二閑
　　　觀燈口號十首
世間形象盡成燈烘火旋紗巧思生列肆又多看
不遍逰人一一把燈行
市樓歌吹太喧譁燈若連珠照萬家太守令嚴君
莫舞遊人空帶玉梅花
遊人總戴孟家蟬爭託星毬萬眼圓鬧裏傳呼大
官過後車多少盡嬋娟
花帽籠頭幾歲兒女兒學著内人衣燈前月下無
歸路不到天明亦不歸
好燈須買不論錢别有琉璃價百千都下貴人多
預賞買時長在一陽前
珠絡琉璃到地垂鳳頭銜帶玉交枝君王不賞無
人進天竺堂深夜雨時
紛紛鐵馬小回旋幻出曹公大戰年若使英雄知
□事不敎兒女戲燈前
貴客鈎簾看御街市中珍品一時來簾前花架無
行路不得金錢不肯回
修内司人編戲鼓輦宫營裏獨燒燈春風到處皆
君賜金栁絲絲滿鳯城
正好嬉逰天作魔翠帬無奈雨沾何御街暗裏無
燈火處處但聞樓上歌
　　　陪張平甫遊禹廟
鏡裏山林緑到天春風只在禹祠前一聲何處提
壺鳥猛省紅塵二十年
　　　寄俞子二首
此郎都無子弟氣夜對黄妳籠青燈君今落脚墮
鳶外欲往從之歎未能
郎罷才名今白髪佐州亦復坐窮邊甚欲出手相
料理東南風高難寄箋
