#+TITLE: 古今詩刪-明-李攀龍
#+DATE: 2018-05-12 10:20:55
#+SOURCE: github.com/kanripo/KR4h0110 master e70a11a2                
欽定四庫全書　　　　　集部八
　古今詩刪　　　　　　　總集類
　　提要
　　　　(臣/)等謹案古今詩刪三十四巻明李攀龍編
　　　　攀龍有滄溟集别著録是編為所録厯代之
　　　　詩毎代各自分體始於古逸次以漢魏南北
　　　　朝次以唐唐之後繼以明多録同時諸人之
　　　　作而不及宋元盖自李夢陽倡不讀唐以後
　　　　書之説前後七子率以此論相尚攀龍是選
　　　　猶是志也昔江淹作雜擬詩上自漢京下至
　　　　齊代古今咸列正變不遺其序有曰蛾眉詎
　　　　同貌而俱動於魄芳草寧共氣而皆悦於魂
　　　　又曰世之諸賢各滯所迷莫不論甘而忌辛
　　　　好丹而非素豈所謂通方廣恕好逺兼愛然
　　　　則文章𣲖别不主一途但可以工拙為程未
　　　　容以時代為限宋詩導黄陳之𣲖多生硬杈
　　　　椏元詩沿溫李之波多綺靡婉弱論其流弊
　　　　誠亦多端然鉅製鴻篇實不勝数何容刪除
　　　　兩代等之自鄶無譏王士禎論詩絶句有曰
　　　　鐵崖樂府氣淋漓淵頴歌行格儘竒耳食紛
　　　　紛説開寳㡬人眼見宋元詩其殆為夢陽軰
　　　　發歟且以此選所録而論唐末之韋莊李建
　　　　勲距宋初閲嵗無多明初之劉基梁寅在元
　　　　末吟篇不少何以数年之内今古頓殊一人
　　　　之身薫蕕互異此直門戸之見入主出奴不
　　　　縁真有限斷厥後周亮工鐫一私印文曰不
　　　　讀王李鍾譚之詩載於頼古堂譜中豈非髙
　　　　談盛氣有以激之遂至出爾反爾乎然明季
　　　　論詩之黨判於七子七子論詩之㫖不外此
　　　　編録而存之亦足以見風㑹變遷之故是非
　　　　蜂起之由未可廢也流俗所行别有攀龍唐
　　　　詩選攀龍實無是書乃明末坊賈割出詩刪
　　　　中唐詩加以評註别立斯名以其流傳既久
　　　　今亦别存其目而不録其書焉乾隆四十三
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
古今詩刪原序
李攀龍于鱗所為古今詩刪成凡數年而殁殁而新都
汪時元謀梓之走數千里以序屬世貞曰是唯二君子
之有味乎詩也不有存者誰與任殁者世貞謝不敏已
喟然而嘆曰嗟嗟否歟然哉葢孔子嘗稱刪詩書云至
筆削春秋取獨斷其於詩也未嘗不退而與游夏商之
也當三代盛時國中之樂奏而暢天地之和歌詠盛德
大業合而名之曰雅頌野之人人遘其觸發而名之若
青蘋之末而動於地曰風顧其循性蓄㫖雍如穆如則
亦雅頌類也三代而降天下多感慨而鮮稱述故詩在
下而不在上葢風之用廣而雅頌微矣夫子寔傷之故
稱刪刪者刪其不正以歸乎正也乃説者謂一二逸詩
豈無可當於德音而鄭衛哇麗淫佚誦而使君子噦之
小夫壬人以其説津津於其口懲者一而導者十烏能
無疑刪哉夫豈亦秦火厄魯壁訛毛萇轅固生之徒不
能親受游夏之㫖而漫為説也乃于鱗之為刪則異是
彼其所上下者雖號稱數千年其所近者僅風而已其
所近而云雅頌者百固不能一二也而于鱗之所取則
亦以能工於辭不悖其體而已非必盡合于古所謂發
乎情止乎禮義興觀羣怨之用備而後謂之詩也是故
存詩而曰刪曰刪者刪之餘也為若不得已而存也夫
以孔子之於詩猶不能廢游夏而于鱗取其獨見而裁
之而遽命之曰刪彼其見刪於于鱗而不自甘者寧無
反脣也雖然令于鱗以意而輕退古之作者間有之于
鱗舎格而輕進古之作者則無是也以于鱗之毋輕進
其得存而成一家言以模楷後之操觚者亦庶乎可矣
葢于鱗之所最善為世貞其屬存于鱗刪者不少然自
戊午而前及它倡和之什耳其人雅自信落落寡與家
僻處濟上則于鱗之于今賢士大夫多所與而少所見
可知也問為繼于鱗志者如之何曰代益之不失所以
精之意而已矣友人呉郡王世貞撰
欽定四庫全書
　古今詩删卷一
　　　　　　　　　　　　明　李攀龍　編
　　古逸
　　　商銘(商王/)
嗛嗛之德不足就也不可以矜而祇取憂(叶/)也嗛嗛之
食不足狃也不能為膏而祇離咎也
　　　盥盤銘(武王/)
與其溺於人也寧溺於淵(叶/)溺於淵猶可游也溺於人
不可救(叶/)也
　　　杖銘(武王/)
惡乎危於忿疐惡乎失道於嗜慾惡乎相忘於富貴
　　　户銘(武王/)
夫名難得而易失無勤弗志而曰我知之乎無勤弗及
而曰我杖之乎擾阻以泥之若風將至必先揺揺(叶/)雖
有聖人不能為謀也
　　　筆銘(武王/)
毫毛茂茂(叶/)陷水可脱陷文不活
　　　書車(武王/)
自致者急載人者緩取欲無度自致而反
　　　金人銘(武王/)
古之慎言人也戒之哉無多言多言多敗無多事多事
多患安樂必戒無行所悔勿謂何傷其禍將長勿謂何
害其禍將大勿謂不聞神將伺人焰焰不滅炎炎若何
涓涓不壅終為江河綿綿不絶或成網羅毫末不札將
尋斧柯誠能慎之福之根也口是何傷禍之門也強梁
者不得其死好勝者必遇其敵盜憎主人民怨其上君
子知天下之不可上也故下(叶/)之知衆人之不可先也
故後(叶/)之温恭慎德使人慕之執雌持下人莫踰之人
皆趨彼我獨守此人皆惑之我獨不徙内藏我知不示
人技我雖尊高人莫我害江海雖左長于百川以其卑
也天道無親常與善人戒之哉
　　　鼎銘(正考父/)
一命而僂再命而傴三命而俯循牆而走(叶/)亦莫余敢
侮饘於是粥於是以餬余口(叶/)
　　　轡之柔矣(太子晉/)
馬之剛矣轡之柔矣馬亦不剛轡亦不柔志氣麃麃(叶/)
取與不疑(叶/)
　　　引古語(鄒衍/)
截趾適履孰云其愚何與斯人追欲喪軀
　　　堯戒(淮南子/)
戰戰慄慄日謹一日人莫躓於山而躓於垤(叶/)
　　　鼓缶(淮南子/)
君子有酒小人鼓缶雖不見好亦不見醜
　　　烏鵲歌二首(韓馮妻何氏/)
南山有烏北山張羅烏自高飛羅當奈何
　　　其二
烏鵲雙飛不樂鳳凰妾是庶人不樂宋王
　　　松栢歌(齊人/)
松邪栢邪住建共者客邪
　　　渡易水歌(荆軻/)
風蕭蕭兮易水寒(叶/)壯士一去兮不復還(叶/)
　　　垓下歌(項羽/)
力拔山兮氣葢世時不利兮騅不逝騅不逝兮可奈何
虞兮虞兮奈若何
　
　
　
　
　
　
　
　
　古今詩删卷一
欽定四庫全書
　古今詩删卷二
　　　　　　　　　　　　明　李攀龍　編
　　漢樂府
　　　大風歌(高帝/)
大風起兮雲飛揚威加海内兮歸故鄉安得猛士兮守
四方
　　　鴻鵠歌(高帝/)
鴻鵠高飛一舉千里羽翼已就横絶四海横絶四海又
可奈何雖有矰繳將安所施
　　　秋風辭(武帝/)
秋風起兮白雲飛草木黄落兮鴈南歸蘭有秀兮菊有
芳懷佳人兮不能忘汎樓船兮濟汾河横中流兮揚素
波簫鼓鳴兮發櫂歌懽樂極兮哀情多少壯幾時兮奈
老何
　　　李夫人歌(武帝/)
是邪非邪立而望之翩何姍姍其來遲
　　　歌(李延年/)
北方有佳人絶世而獨立一顧傾人城再顧傾人國寧
不知傾城與傾國佳人難再得
　　　怨歌行(班婕妤/)
新裂齊紈素皎潔如霜雪裁為合歡扇團團似明月出
入君懷袖動揺微風發常恐秋節至凉飈奪炎熱棄捐
篋笥中恩情中道絶
　　　白頭吟(卓文君/)
皚如山上雪皎若雲間月聞君有兩意故來相決絶今
日斗酒㑹明旦溝水頭躞蹀御溝上溝水東西流凄凄
復凄凄嫁娶不須啼願得一心人白頭不相離竹竿何
嫋嫋魚尾何簁簁男兒重意氣何用錢刀為
　　　飲馬長城窟行(蔡邕/)
青青河邊草綿綿思逺道逺道不可思宿昔夢見之夢
見在我傍忽覺在他鄉他鄉各異縣展轉不可見枯桑
知天風海水知天寒入門各自媚誰肯相為言客從逺
方來遺我雙鯉魚呼童烹鯉魚中有尺素書長跪讀素
書書中竟何如上有加餐食下有長相憶
　　　羽林郎(辛延年/)
昔有霍家奴姓馮名子都依倚將軍勢調笑酒家胡胡
姬年十五春日獨當壚長裾連理帶廣袖合歡襦頭上
藍田玉耳後大秦珠兩環何窈窕一世良所無一鬟五
百萬兩鬟千萬餘不意金吾子娉婷過我廬銀鞍何煜
爚翠葢空踟蹰就我求清酒絲繩提玉壺就我求珍肴
金盤鱠鯉魚貽我青銅鏡結我紅羅裾不惜紅羅裂何
論輕賤軀男兒愛後婦女子重前夫人生有新故貴賤
不相踰多謝金吾子私恩徒區區
　　　董嬌嬈(宋子侯/)
洛陽城東路桃李生路傍花花自相對葉葉自相當春
風東北起花葉正低昻不知誰家子提籠行採桑纎手
折其枝花落何飄颺請謝彼姝子何為見損傷高秋八
九月白露變為霜終年㑹飄墮安得久馨香秋時自零
落春月復芬芳何時盛年去懽愛永相忘吾欲竟此曲
此曲愁人腸歸來酌美酒挾瑟上高堂
　　　古怨歌(竇𤣥妻/)
㷀㷀白兎東走西顧衣不如新人不如故
　　　戰城南(無名氏/)
戰城南死郭北野死不葬烏可食為我謂烏且為客豪
野死諒不葬腐肉安能去子逃水深激激蒲葦冥冥梟
騎戰鬬死駑馬徘徊鳴梁築室何以南何以北禾黍不
穫君何食願為忠臣安可得思子良臣良臣誠可思朝
行出攻暮不夜歸
　　　上陵(無名氏/)
上陵何美美下津風以寒問客從何來言從水中央桂
樹為君船青絲為君笮木蘭為君櫂黄金錯其間滄海
之雀赤翅鴻白鴈隨山林乍開乍合曽不知日月明醴
泉之水光澤何蔚蔚芝為車龍為馬覽遨遊四海外甘
露初二年芝生銅池中仙人下來飲延壽千萬歳
　　　有所思(無名氏/)
有所思乃在大海南何用問遺君雙珠玳瑁簪用玉紹
繚之聞君有他心拉雜摧燒之摧燒之當風揚其灰從
今已往勿復相思相思與君絶雞鳴狗吠兄嫂當知之
妃呼豨秋風肅肅晨風颸東方須臾高知之
　　　臨高臺(無名氏/)
臨高臺以軒下有清水清且寒江有香草目以蘭黄鵠
高飛離哉翻關弓射鵠令我主壽萬年收中吾
　　　烏生(無名氏/)
烏生八九子端坐秦氏桂樹間唶我秦氏家有遊遨蕩
子工用睢陽彊蘇合彈左手持彊彈兩丸出入烏東西
唶我一丸即發中烏身烏死魂魄飛揚上天阿母生烏
子時乃在南山巖石間唶我人民安知烏子處蹊徑窈
窕安從通白鹿乃在上林西苑中射工尚復得白鹿脯
唶我黄鵠摩天極高飛後宮尚復得烹煮之鯉魚乃在
洛水深淵中釣鈎尚得鯉魚口唶我人民生各各有壽
命死生何須復道前後
　　　陌上桑(無名氏/)
日出東南隅照我秦氏樓秦氏有好女自名為羅敷羅
敷善蠶桑採桑城南隅青絲為籠係桂枝為籠鈎頭上
倭墮髻耳中明月珠緗綺為下裙紫綺為上襦行者見
羅敷下擔捋髭鬚少年見羅敷脱㡌著帩頭耕者忘其
犂鋤者忘其鋤來歸相怒怨但坐觀羅敷(一/解)使君從南
來五馬立踟蹰使君遣吏往問是誰家姝秦氏有好女
自名為羅敷羅敷年幾何二十尚不足十五頗有餘使
君謝羅敷寧可共載不羅敷前致辭使君一何愚使君
自有婦羅敷自有夫(二/解)東方千餘騎夫壻居上頭何用
識夫壻白馬從驪駒青絲係馬尾黄金絡馬頭腰中鹿
盧劔可值千萬餘十五府小史二十朝大夫三十侍中
郎四十專城居為人潔白晳鬑鬑頗有鬚盈盈公府步
冉冉府中趨坐中數千人皆言夫壻殊(三/解)
　　　長歌行三首(無名氏/)
青青園中葵朝露待日晞陽春布德澤萬物生光輝常
恐秋節至焜黄華葉衰百川東到海何時復西歸少壯
不努力老大徒傷悲
　　　其二
仙人騎白鹿髮短耳何長導我上太華攬芝獲赤幢來
到主人門奉藥一玉箱主人服此藥身體日康彊髮白
復更黑延年壽命長
　　　其三
岧岧山上亭皎皎雲間星逺望使心思遊子戀所生驅
車出北門遥觀洛陽城凱風吹長棘夭夭枝葉傾黄鳥
飛相追咬咬弄音聲竚立望西河泣下沾羅纓
　　　君子行(無名氏/)
君子防未然不處嫌疑間瓜田不納履李下不正冠嫂
叔不親授長幼不比肩勞謙得其柄和光甚獨難周公
下白屋吐哺不及餐一沐三握髮後世稱聖賢
　　　董逃行(無名氏/)
吾欲上謁從高山山頭危險道路難遥望五嶽端黄金
為闕班璘但見芝草葉落紛紛(一/解)百鳥集來如煙山獸
紛綸麟辟邪其端鵾雞聲鳴但見山獸援戲相拘攀(二/解)
小復前行玉堂未心懷流還傳教出門來門外人何求
所言欲從聖道求一得命延(三/解)教救凡吏受言採取神
藥若木端玉兎長跪擣藥蝦蟇丸奉上陛下一玉柈服
此藥可得神仙(四/解)服爾神藥莫不歡喜陛下長生老壽
四面肅肅稽首天神擁䕶左右陛下長與天相保守(五/解)
　　　相逢行(無名氏/)
相逢狹路間道隘不容車不知何年少夾轂問君家君
家誠易知易知復難忘黄金為君門白玉為君堂堂上
置樽酒作使邯鄲倡中庭生桂樹華燈何煌煌兄弟兩
三人中子為侍郎五日一來歸道上自生光黄金絡馬
頭觀者盈道傍入門時左顧但見雙鴛鴦鴛鴦七十二
羅列自成行音聲何􁜔􁜔鶴鳴東西廂大婦織綺羅中
婦織流黄小婦無所為挾瑟上高堂丈人且安坐調絲
方未央
　　　隴西行(無名氏/)
天上何所有厯厯種白榆桂樹夾道生青龍對道隅鳳
凰鳴啾啾一母將九雛顧視世間人為樂甚獨殊好婦
出迎客顔色正敷愉伸腰再拜跪問客平安不請客北
堂上坐客氈氍毹清白各異樽酒上正華疏酌酒持與
客客言主人持却畧再拜跪然後持一杯談笑未及竟
左顧敇中㕑促令辦麤飯慎莫使稽留廢禮送客出盈
盈府中趨送客亦不逺足不過門樞取婦得如此齊姜
亦不如健婦持門户亦勝一丈夫
　　　折楊栁行(無名氏/)
黙黙施行違厥罰隨事來末喜殺龍逢桀放於鳴條(一/解)
祖伊言不用紂頭懸白旄指鹿用為馬胡亥以喪軀(二/解)
夫差臨命絶乃云負子胥戎王納女樂以亡其由余璧
馬禍及虢二國俱為墟(三/解)三夫成市虎慈母投杼趨卞
和之刖足接輿歸草廬(四/解)
　　　東門行(無名氏/)
出東門不顧歸來入門悵欲悲盎中無斗儲還視桁上
無懸衣(一/解)拔劔出門去兒女牽衣啼他家但願富貴賤
妾與君共餔糜(二/解)共餔糜上用滄浪天故下為黄口小
兒今時清亷難犯教言君復自愛莫為非(三/解)今時清亷
難犯教言君復自愛莫為非行吾去為遲平慎行望君
歸(四/解)
　　　婦病行(無名氏/)
婦病連年累歳傳呼丈人前一言當言未及得言不知
淚下一何翩翩屬累君兩三孤子莫我兒飢且寒有過
慎莫笡笞行當折捶思復念之亂曰抱時無衣襦復無
裏閉門塞牖舍孤兒到市道逢親交泣坐不能起從乞
求與孤買餌對交啼泣淚不可止我欲不傷悲不能已
探懷中錢持授交入門見孤啼索其母抱徘徊空舍中
行復爾耳棄置勿復道
　　　孤兒行(無名氏/)
孤兒生孤兒遇生命獨當苦父母在時乗堅車駕駟馬
父母已去兄嫂令我行賈南到九江東到齊與魯臘月
來歸不敢自言苦頭多蟣虱面目多塵大兄言辦飯大
嫂言視馬上高堂行取殿下堂孤兒淚下如雨使我朝
行汲暮得水來歸手為錯足下無菲愴愴履霜中多蒺
藜拔斷蒺藜腸月中愴欲悲淚下渫渫清涕纍纍冬無
複襦夏無單衣居生不樂不如早去下從地下黄泉春
風動草萌芽三月蠶桑六月收𤓰將是𤓰車來到還家
𤓰車反覆助我者少啗𤓰者多願還我蔕獨且急歸兄
與嫂嚴當興校計亂曰里中一何譊譊願欲寄尺書將
與地下父母兄嫂難與久居
　　　豔歌何嘗行二首(無名氏/)
飛來雙白鵠乃從西北方十十五五羅列成行妻卒被
病行不能相隨五里一返顧六里一徘徊吾欲銜汝去
口噤不能開吾欲負汝去毛羽何摧頽樂哉新相知憂
來生别離躇躊顧羣侶淚下不自知
　　　其二
念與君離别氣結不能言各各重自愛逺道歸還難妾
當守空房閉門下重關若生當相見亡者㑹黄泉今日
樂相樂萬歳期延年
　　　豔歌行二首(無名氏/)
翩翩堂前燕冬藏夏亦見兄弟兩三人流蕩在他縣故
衣誰當補新衣誰當綻賴得賢主人覽取為吾䋎夫壻
從門來斜倚西北盼語卿且勿盼水清石自見石見何
纍纍逺行不如歸
　　　其二
南山石嵬嵬松栢何離離上枝拂青雲中心十數圍洛
陽發中梁松樹竊自悲斧鋸截是松松樹東西摧持作
四輪車載至洛陽宮觀言莫不歎問是何山材誰能刻
鏤此公輸與魯班被之用丹漆薰用蘇合香本是南山
松今為宮殿梁
　　　滿歌行(無名氏/)
為樂未幾時遭世險巇逢此百罹零丁荼毒愁懣難支
遥望辰極天曉月移憂來填心誰當我知(一/解)戚戚多思
慮耿耿不寧禍福無形唯念古人遜位躬耕遂我所願
以兹自寧自鄙山棲守此一榮(二/解)暮秋烈風起西蹈滄
海心不能安攬衣起瞻夜北斗闌干星漢照我去去自
無他奉事二親勞心可言(三/解)窮達天所為智者不愁多
為少憂安貧樂正道師彼莊周遺名者貴子熈同巇往
者二賢名垂千秋(四/解)飲酒歌舞不樂何須善哉照觀日
月日月馳驅轗軻世間何有何無貪財惜費此一何愚
命如鑿石見火居世竟能幾時但當歡樂自娯盡心極
所嬉怡安善養君德性百年保此期頥(五/解)
　　　淮南王篇(無名氏/)
淮南王自言尊百尺高樓與天連後園鑿井銀作牀金
瓶素綆汲寒漿汲寒漿飲少年少年窈窕何能賢揚聲
悲歌音絶天我欲渡河河無梁願化雙黄鵠還故鄉還
故鄉入故里徘徊故鄉苦身不已繁舞寄聲無不泰徘
徊桑梓游天外
　　　傷歌行(無名氏/)
昭昭素明月輝光燭我牀憂人不能寐耿耿夜何長微
風吹閨闥羅帷自飄揚攬衣曳長帶屣履下高堂東西
安所之徘徊以徬徨春鳥翻南飛翩翩獨翺翔悲聲命
儔匹哀鳴傷我腸感物懷所思泣涕忽沾裳佇立吐高
吟舒憤訴穹蒼
　　　悲歌(無名氏/)
悲歌可以當泣逺望可以當歸思念故鄉鬱鬱纍纍欲
歸家無人欲渡河無船心思不能言腸中車輪轉
　　　前緩聲歌(無名氏/)
水中之鳥必有陸地之船但有意氣不能自前心非木
石荆根株數得復葢天當復思東流之水必有西上之
魚不在大小但有朝於復來長笛續短笛欲今皇帝陛
下三千萬
　　　上留田行(無名氏/)
里中有啼兒似類親父子回車問啼兒慷慨不可止
　　　古八變歌(無名氏/)
北風初秋至吹我章華臺浮雲多暮色似從崦嵫來枯
桑鳴中林絡緯響空階翩翩飛蓬征愴愴游子懐故鄉
不可見長望始此回
　　　古歌(無名氏/)
上金殿著玉樽延賓客入金門入金門上金堂東㕑具
肴膳椎牛烹猪羊主人前進酒彈瑟為清商投壺對彈
棊博奕並復行朱火颺煙霧博山吐微香清樽發朱顔
四坐樂且康今日樂相樂延年壽千霜
　　　古歌(無名氏/)
秋風蕭蕭愁殺人出亦愁入亦愁座中何人誰不懷憂
令我白頭胡地多飈風樹木何脩脩離家日趨逺衣帶
日趨緩心思不能言腸中車輪轉
　　　古歌銅雀詞
長安城西雙員闕上有一雙銅雀宿一鳴五谷生再鳴
五谷熟
　
　
　
　
　
　
　
　
　
　
　
　
　
　古今詩刪卷二
欽定四庫全書
　古今詩刪卷三
　　　　　　　　　　　　明　李攀龍　編
　　魏樂府
　　　短歌行二首(武帝/)
對酒當歌人生幾何譬如朝露去日苦多慨當以慷憂
思難忘何以解憂唯有杜康青青子衿悠悠我心但為
君故沈吟至今呦呦鹿鳴食野之苹我有嘉賓鼓瑟吹
笙明明如月何時可掇憂從中來不可斷絶越陌度阡
枉用相存契濶談讌心念舊恩月明星稀烏鵲南飛繞
樹三匝何枝可依山不厭高海不厭深周公吐哺天下
歸心
　　　其二
周西伯昌懐此聖德三分天下而有其二脩奉貢獻臣
節不墜崇侯讒之是以拘繫後見赦原賜之斧鉞得使
征伐為仲尼所稱逮及德行猶奉事殷論敘其美齊桓
之功為覇之首九合諸侯一匡天下一匡天下不以兵
車正而不譎其德傳稱孔子所嘆並稱夷吾民受其恩
賜與廟胙命無下拜小白不敢爾天威在顔咫尺晉文
亦覇躬奉天王受賜珪瓚秬鬯彤弓盧弓矢千虎賁三
百人威服諸侯師之者尊八方聞之名亞齊桓河陽之
㑹詐稱周王是以其名紛葩(凡六/解)
　　　碣石篇(武帝/)
東臨碣石以觀滄海水何澹澹山島竦峙樹木叢生百
草豐茂秋風蕭瑟洪波湧起日月之行若出其中星漢
燦爛若出其裏幸甚至哉歌以詠志
　　　龜雖壽(武帝/)
神龜雖壽猶有竟時騰蛇乘霧終為土灰老驥伏櫪志
在千里烈士暮年壯心不巳盈縮之期不但在天養怡
之福可得永年幸甚至哉歌以詠志
　　　蒿里曲(武帝/)
關東有義士興兵討羣凶初期㑹盟津乃心在咸陽軍
合力不齊躊躇而鴈行勢利使人爭嗣還自相戕淮南
弟稱號刻璽於北方鎧甲生蟣虱萬姓以死亡白骨露
於野千里無雞鳴生民百遺一念之斷人腸
　　　苦寒行(武帝/)
北上太行山艱哉何巍巍羊腸阪詰屈車輪為之摧樹
木何蕭瑟北風聲正悲熊羆對我蹲虎豹夾路啼谿谷
少人民雪落何霏霏延頸長歎息逺行多所懐我心何
怫鬱思欲一東歸水深橋梁絶中路正徘徊迷或失故
路薄暮無宿棲行行日巳逺人馬同時饑擔囊行取薪
斧氷持作糜悲彼東山詩悠悠使我哀
　　　却東西門行(武帝/)
鴻鴈出塞北乃在無人鄉舉翅萬里餘行止自成行冬
節食南稻春日復北翔田中有轉蓬隨風逺飄揚長與
故根絶萬歳不相當奈何此征夫安得去四方戎馬不
解鞍鎧甲不離傍冉冉老將至何時反故鄉神龍藏深
泉猛獸步高岡狐死歸首丘故鄉安可忘
　　　善哉行三首(文帝/)
上山採薇薄暮苦饑谿谷多風霜露沾衣(一/解)野雉羣雊
猿猴相追還望故鄉鬱何壘壘(二/解)高山有崖林木有枝
憂來無方人莫之知(三/解)人生如寄多憂何為今我不樂
歳月如馳(四/解)湯湯川流中有行舟隨波轉薄有似客游
(五/解)策我良馬被我輕裘載馳載驅聊以忘憂(六/解)
　　　其二
有美一人婉如青揚妍姿巧笑和媚心腸知音識曲善
為樂方哀絃微妙清氣含芳流鄭激楚度宮中商感心
動耳綺麗難忘離鳥夕宿在彼中洲延頸鼓翼悲鳴相
求眷然顧之使我心愁嗟爾昔人何以忘憂
　　　其三
朝日樂相樂酣飲不知醉悲絃激新聲長笛吐清氣(一/解)
絃歌感人腸四座皆歡悦寥寥高堂上凉風入我室(二/解)
持滿如不盈有德者能卒君子多苦心所愁不但一(三/解)
慊慊下白屋吐握不可失衆賔飽滿歸主人苦不悉(四/解)
比翼翔雲漢羅者安所羇冲靜得自然榮華何足為(五/解)
　　　燕歌行二首(文帝/)
秋風蕭瑟天氣凉草木揺落露為霜羣燕辭歸鴈南翔
念君客游思斷腸慊慊思歸戀故鄉君何淹留寄他方
賤妾㷀㷀守空房憂來思君不敢忘不覺淚下沾衣裳
援琴鳴絃發清商短歌微吟不能長明月皎皎照我牀
星漢西流夜未央牽牛織女遥相望爾獨何辜限河梁
　　　其二
别日何易㑹日難山川悠逺路漫漫鬱陶思君未敢言
寄書浮雲往不還涕零雨面毁容顔誰能懐憂獨不歎
展詩清歌聊自寛樂往哀來摧肺肝耿耿伏枕不能眠
披衣出户步東西悲風清厲秋氣寒羅幃徐動驚秦軒
仰戴星月觀雲間飛鳥晨鳴聲可憐留連顧懷不自存
　　　豔歌何嘗行(文帝/)
何嘗快獨無憂但當飲醇酒炙肥牛(一/解)長兄為二千石
中兄被貂裘(二/解)小弟雖無官爵鞍馬馺馺往來王侯長
者遊(三/解)但當在王侯殿上快獨樗蒲六博對坐彈棊(四/解)
男兒居世各當努力䠞迫日暮殊不久留(五/解)少小相觸
扺寒苦長相隨忿恚安足諍吾中道與卿共别離約身
奉事君禮節不可虧上慚滄浪之天下顧黄口小兒奈
何復老心皇皇獨悲誰能知(六/解)
　　　塘上行(甄皇后/)
蒲生我池中其葉何離離傍能行仁義莫若妾自知衆
口鑠黄金使君生别離念君去我時獨愁常苦悲想見
君顔色感結傷心脾念君常苦悲夜夜不能寐莫以豪
賢故棄捐素所愛莫以魚肉賤棄捐葱與薤莫以麻枲
賤棄捐菅與蒯出亦復苦愁入亦復苦愁邊地多悲風
樹木何翛翛從軍致獨樂延年壽千秋
　　　櫂歌行(明帝/)
王者布大化配乾稽后祗陽育則隂殺晷景應度移(一/解)
文德以時振武功伐不隨重華舞干戚有苗服從媯(二/解)
蠢爾呉中虜慿江棲山阻哀哉王士民瞻仰靡依怙(三/解)
皇上悼愍斯宿昔奮天怒發我許昌宫列舟于長浦(四/解)
翌日乘波楊棹歌悲且凉太常拂白日旗幟紛設張(五/解)
將抗旄與鉞耀威於彼方伐罪以弔民清我東南疆(六/解)
　　　箜篌引(曹植/)
置酒高殿上親友從我遊中㕑辦豐膳烹羊宰肥牛秦
箏何慷慨齊瑟和且柔陽阿奏竒舞京洛出名謳樂飲
過三爵緩帶傾庶羞主稱千金壽賔奉萬年酬久要不
可忘薄終義所尤謙謙君子德磬折欲何求驚風飄白
日光景馳西流盛時不可再百年忽我遒生存華屋處
零落歸山丘先民誰不死知命復何憂
　　　怨詩行(曹植/)
明月照高樓流光正徘徊上有愁思婦悲嘆有餘哀(一/解)
借問嘆者誰自云蕩子妻夫行踰十載賤妾常獨棲(二/解)
念君過於渴思君劇於飢君作高山栢妾為濁水泥(三/解)
北風行蕭蕭烈烈入吾耳心中念故人淚墮不能止(四/解)
浮沈各異路㑹合當何諧願作東北風吹我入君懷(五/解)
君懷常不開賤妾當何依恩情中道絶流止任東西(六/解)
我欲竟此曲此曲悲且長今日樂相樂别後莫相忘(七/解)
　　　美女篇(曹植/)
美女妖且閑採桑岐路間柔條紛冉冉落葉何翩翩攘
袖見素手皓腕約金環頭上金爵釵腰佩翠琅玕明珠
交玉體珊瑚間木難羅衣何飄颻輕裾隨風還顧盼遺
光彩長嘯氣若蘭行徒用息駕休者以忘餐借問女安
居乃在城南端青樓臨大路高門結重關容華耀朝日
誰不希令顔媒氏何所營玉帛不時安佳人慕高義求
賢良獨難衆人徒嗷嗷安知彼所觀盛年處房室中夜
起長嘆
　　　白馬篇(曹植/)
白馬飾金羈連翩西北馳借問誰家子幽并游俠兒少
小去鄉邑揚聲沙漠垂宿昔秉良弓楛矢何參差控弦
破左的右發摧月支仰手接飛猱俯身散馬蹄矯捷過
猴猿勇剽若豹螭邊城多警急虜騎數遷移羽檄從北
來厲馬登高隄長驅蹈匈奴左顧陵鮮卑棄身鋒刃端
性命安可懷父母且不顧何言子與妻名在壯士籍不
得中顧私捐驅赴國難視死忽如歸
　　　五遊(曹植/)
九州不足步願得凌雲翔逍遥八紘外遊目厯遐荒披
我丹霞衣襲我素霓裳華葢芬晻藹六龍仰天驤曜靈
未移景倐忽造昊蒼閶闔啓丹扉雙闕曜朱光徘徊文
昌殿登陟太微堂上帝休西櫺羣后集東廂帶我瓊瑶
珮潄我沆瀣漿踟蹰玩靈芝徙倚弄華芳王子奉仙藥
羨門進竒方服食享遐紀延壽保無疆
　　　逺遊篇(曹植/)
逺遊臨四海俯仰觀洪波大魚若曲陵承浪相經過靈
鼇戴方丈神嶽儼嵳峩仙人翔其隅玉女戲其阿瓊蕋
可療饑仰首吸朝霞崑崙本吾宅中州非我家將歸謁
東父一舉超流沙鼓翼舞時風長嘯激清歌金石固易
敝日月同光華齊年與天地萬乘安足多
　　　盤石篇(曹植/)
盤盤山巔石飄颻澗底蓬我本太山人何為客淮東蒹
葭彌斥土林木無分重坼巖若崩缺湖水何洶洶蚌蛤
被濵涯光彩如錦虹高彼凌雲霄浮氣象螭龍鯨脊若
丘陵鬚若山上松呼吸呑船欐澎濞戲中鴻方舟尋高
價珍寳麗以通一舉必千里乘颸舉帆幢經危履險阻
未知命所鍾常恐沈黄壚下與黿鼈同南極蒼梧野游
盼窮九江中夜指參辰欲師當定從仰天長嘆息思想
懷故邦乘桴何所志吁嗟我孔公
　　　當牆欲高行(曹植/)
龍欲升天須浮雲人之仕進待中人衆口可以鑠金讒
言三至慈母不親憒憒俗間不辯偽真願欲披心自説
陳君門以九重道逺河無津
　
　
　古今詩刪卷三
欽定四庫全書
　古今詩刪卷四
　　　　　　　　　　　　明　李攀龍　編
　　晉樂府
　　　惟漢行(傅𤣥/)
危哉鴻門㑹沛公幾不還輕裘入人軍投身湯火間兩
雄不俱立亞父見此權項莊奮劔起白刃何翩翩伯身
雖為蔽事促不及旋張良慴坐側高祖變龍顔賴得樊
將軍虎叱項王前嗔目駭三軍磨牙咀豚肩空巵讓覇
主臨危吐竒言威陵萬乘主指顧回泰山神龍困鼎鑊
非噲豈得全狗屠登上將功業信有原健兒實可慕腐
儒安足嘆
　　　放歌行(傅𤣥/)
靈龜有枯甲神龍有腐鱗人無千歳壽存質空相因朝
露尚移景促哉水上塵丘冡如履綦不識故與新高樹
來悲風松栢垂威神曠野何蕭條顧望無生人但見狐
狸跡虎豹自成羣孤雛攀樹鳴離鳥何繽紛愁子多哀
心塞耳不忍聞長嘯淚雨下太息氣成雲
　　　明月篇(傅𤣥/)
皎皎明月光灼灼朝日暉昔為春蠶絲今為秋女衣丹
唇列素齒翠彩發蛾眉嬌子多好言歡合易為姿玉顔
盛有時秀色隨年衰常恐新間舊變故興細微浮萍本
無根非水將何依憂喜更相接樂極還自悲
　　　從軍行(陸機/)
苦哉逺征人飄飄窮四遐南陟五嶺巔北戍長城阿谿
谷深無底崇山鬱嵯峨奮臂攀喬木振迹涉流沙隆暑
固已慘凉風嚴且苛夏條集鮮藻寒氷結衝波胡馬如
雲屯越旗亦星羅飛鋒無絶影鳴鏑自相和朝餐不免
胄夕息常負戈苦哉逺征人撫心悲如何
　　　長安有狹邪行(陸機/)
伊洛有岐路岐路交朱輪輕葢承華景騰步躡飛塵鳴
玉豈樸儒慿軾皆俊民烈心厲勁秋麗服鮮芳春余本
倦游客豪彦多舊親傾葢承芳訊欲鳴當及晨守一不
足矜岐路良可遵規行無曠迹矩步豈逮人投足緒已
爾四時不必循將遂殊塗軌要子同歸津
　　　門有車馬客行(陸機/)
門有車馬客駕言發故鄉念君久不歸濡跡涉江湘投
袂赴門塗攬衣不及裳拊膺㩦客泣掩淚敘温凉借問
邦族間惻愴論存亡親友多零落舊齒皆彫喪市朝互
遷易城闕或丘荒墳壠日月多松栢鬱芒芒天道信崇
替人生安得長慷慨惟平生俛仰獨悲傷
　　　猛虎行(陸機/)
渇不飲盜泉水熱不息惡木隂惡木豈無枝志士多苦
心整駕肅時命杖策將逺尋飢食猛虎窟寒棲野雀林
日歸功未建時往歳載隂崇雲臨岸駭鳴條隨風吟靜
言幽谷底長嘯高山岑急絃無懦響亮節難為音人生
誠未易曷云開此衿眷我耿介懷俯仰愧古今
　　　懊儂歌(綠珠/)
絲布濕難縫令儂十指穿黄牛細犢車遊戲出孟津
　　　扶風歌(劉琨/)
朝發廣莫門暮宿丹水山左手彎繁弱右手揮龍淵顧
瞻望宮闕俯仰御飛軒據鞍長歎息淚下如流泉繫馬
長松下發鞍高岳頭烈烈悲風起泠泠澗水流揮手長
相謝哽咽不能言浮雲為我結歸鳥為我旋去家日已
逺安知存與亡慷慨窮林中抱膝獨摧藏麋鹿游我前
猿猴戲我側資糧既乏盡薇蕨安可食攬轡命徒侶吟
嘯絶巖中君子道微矣夫子故有窮惟昔李騫期寄在
匈奴庭忠信反獲罪漢武不見明我欲竟此曲此曲悲
且長棄置勿重陳重陳令心傷
　　　獨漉篇(無名氏/)
獨漉獨漉水深泥濁泥濁尚可水深殺我雍雍雙鴈游
戲田畔我欲射鴈念子孤散翩翩浮萍得風揺輕我心
和合與之同幷空牀低帷誰知無人夜衣錦繡誰别偽
真刀鳴箾中倚牀無施父寃不報欲活何為猛虎斑斑
游戲山間虎欲齧人不避豪賢
　　　子夜歌九首(無名氏/)
芳是香所為冶容不敢當天不奪人願故使儂見郎
　　　其二
宿昔不梳頭絲髮披兩肩婉伸郎膝下何處不可憐
　　　其三
今日已歡别合㑹在何時明燈照空局悠然未有期
　　　其四
擥枕北牕臥郎來就儂嬉小喜多唐突相憐能幾時
　　　其五
郎為傍人取負儂非一事攡門不安横無復相關意
　　　其六
擥裾未結帶約眉出前牕羅裳易飄颺小開罵春風
　　　其七
歡從何處來端然有憂色三喚不一應有何比松栢
　　　其八
我念歡的的子行由豫情霧露隱芙蓉見蓮不分明
　　　其九
恃愛如欲進含羞未肯前朱口發豔歌玉指弄嬌絃
　　　子夜四時歌
　　　春歌四首(無名氏/)
光風流月初新林錦花舒情人戲春月窈窕曳羅裾
　　　其二
碧樓暝初月羅綺垂新風含香未及歌桂酒發清容
　　　其三
春林花多媚春鳥意多哀春風復多情吹我羅裳開
　　　其四
明月照桂林初花錦繡色誰能不相思獨在機中織
　　　夏歌四首(無名氏/)
高堂不作壁招取四面風吹歡羅裳開動儂含芙蓉
　　　其二
反覆華簟上屛帳了不施郎君未可前待我整容儀
　　　其三
情知三夏熱今日偏獨甚香巾拂玉席共郎登樓寢
　　　其四
輕衣不重綵飈風故不凉三伏何時過許儂紅粉籹
　　　秋歌三首(無名氏/)
開牕秋月光滅燭解羅裳含笑帷幌裏舉體蘭蕙香
　　　其二
初寒八九月獨纒自絡絲寒衣尚未了郎喚儂底為
　　　其三
秋風入牕裏羅帳起飄颺仰頭看明月寄情千里光
　　　冬歌三首(無名氏/)
淵氷厚三尺素雪覆千里我心如松栢君情復何似
　　　其二
寒鳥依高樹枯木鳴悲風為歡顦顇盡那得好顔容
　　　其三
躡履步荒林蕭條悲人情一唱泰始樂枯草銜花生
　　　歡聞歌(無名氏/)
遥遥天無柱流飄萍無根單身如熒火持㡳報郎恩
　　　歡聞變歌二首(無名氏/)
鍥臂飲清血牛羊持祭天没命成灰土終不罷相憐
　　　其二
駛風何曜曜帆上牛渚磯帆作繖子張船如侶馬馳
　　　前溪歌二首(無名氏/)
黄葛生爛漫誰能斷葛根寧斷嬌兒乳不斷郎殷勤
　　　其二
黄葛結蒙蘢生在洛溪邊花落逐水去何當順流還還
亦不復鮮
　　　黄生曲(無名氏/)
松栢葉青蒨石榴花葳蕤迮置前後事歡今定憐誰
　　　黄鵠曲四首(無名氏/)
黄鵠參天飛半道鬱徘徊腹中車輪轉君知思憶誰
　　　其二
黄鵠參天飛半道還哀鳴三年失羣侶生離傷人情
　　　其三
黄鵠參天飛凝融爭風回高翔入𤣥闕時復乘雲頽
　　　其四
黄鵠參天飛半道還後渚欲飛不復飛悲鳴覓羣侶
　　　長樂佳(無名氏/)
小庭春映日四角佩琳琅玉枕龍鬚席郎暝首何當
　　　懊儂歌三首(無名氏/)
江陵去揚州三千三百里已行一千三所有二千在
　　　其二
長檣鐵鹿子布帆阿那起詫儂安在間一去三千里
　　　其三
懊惱奈何許夜聞家中論不得儂與汝(闕/)
　　　黄竹子歌(無名氏/)
江邊黄竹子堪作女兒箱一船使兩漿得娘還故鄉
　　　聖郎曲(無名氏/)
左亦不佯佯右亦不翼翼仙人在郎傍玉女在郎側酒
無沙糖味為他通顔色
　　　嬌女詩二曲(無名氏/)
北遊臨河海遥望中菰菱芙蓉發盛華渌水清且澄絃
歌奏聲節髣髴有餘哀
　　　其二
蹀躞越橋上河水東西流上有神仙居下有西流魚行
不獨自去三三兩兩俱
　　　三洲歌三曲(無名氏/)
送歡板橋灣相待三山頭遥見千幅帆知是逐風流
　　　其二
風流不暫停三山隱行舟願作比目魚隨歡千里遊
　　　其三
湘東醽醁酒廣州龍頭鐺玉尊金鏤椀與郎雙杯行
　　　江陵樂二曲(無名氏/)
不復出場戲踶場生青草試作兩三回踶場方就好
　　　其二
陽春二三月相將蹋百草逢人駐步看揚聲皆言好
　　　來羅四曲(無名氏/)
鬱金黄花標下有同心草草生日已長人生日就老
　　　其二
君子防未然莫近嫌疑邊瓜田不躡履李下不整冠
　　　其三
故人何怨新切少必求多此事何足道聽我歌來羅
　　　其四
白頭不忍死心愁皆敖然遊戲太始世一日當千年
　　　那呵灘六曲(無名氏/)
我去只如還終不在道邊我若在道邊良信寄書還
　　　其二
㳂江引百丈一濡多一艇上水郎擔篙何時至江陵
　　　其三
江陵三千三何足持作逺書疏數知聞莫令信使斷
　　　其四
聞歡下揚州相送江津灣願得篙櫓折敎郎到頭還
　　　其五
篙折當更覓櫓折當更安各自是官人那得到頭還
　　　其六
百思纒中心顦顇為所歡與子結終始誓約在金蘭
　　　孟珠三首(無名氏/)
人言孟珠富信實金滿堂龍頭銜九花玉釵明月璫
　　　其二
陽春二三月草與水同色攀條摘香花言是歡氣息
　　　其三
可憐景陽山岧岧百尺樓上有明天子麟鳳戲中州
　　　翳樂三曲(無名氏/)
人生歡愛時少年新得意一旦不相見輒作煩寃思
　　　其二
陽春二三月相將舞翳樂曲曲隨時變持許豔郎目
　　　其三
人言揚州樂揚州信自樂總角諸少年歌舞自相逐
　　　雙行纒二曲(無名氏/)
朱絲繫腕繩真如白雪凝非但我言好衆情共所稱
　　　其二
新羅繡行纒足趺如春妍他人不言好獨我知可憐
　　　黄督二曲(無名氏/)
喬客他鄉人三春不得歸願看楊栁樹已復藏斑騅
　　　其二
籠車度蹋衍故人求寄載催牛閉後户無預故人事
　　　白符鳩(無名氏/)
石頭龍尾灣新亭送客渚酤酒不取錢郎能飲幾許
　　　折楊栁四月歌(無名氏/)
芙蓉始懷蓮何處覓同心俱生世尊前折楊栁稔香散
名花志得長相取
　　　西洲曲(無名氏/)
憶梅下西洲折梅寄江北單衫杏子紅雙鬢鴉雛色西
州在何處兩漿橋頭渡日暮伯勞飛風吹烏臼樹樹下
即門前門中露翠鈿開門郎不至出門採紅蓮採蓮南
塘秋蓮花過人頭低頭弄蓮子蓮子青如水置蓮懐䄂
中蓮心徹底紅憶郎郎不至仰首望飛鴻鴻飛滿西洲
望郎上青樓樓高望不見盡日闌干頭闌干十二曲垂
手明如玉卷簾天自高海水揺空綠海水夢悠悠君愁
我亦愁南風知我意吹夢到西洲
　　　長干曲(無名氏/)
逆浪故相邀菱舟不怕揺妾家揚子住便弄廣陵潮
　　　東飛伯勞歌(無名氏/)
東飛伯勞西飛燕黄姑織女時相見誰家女兒對門居
開顔發豔照里閭南牕北牖挂月光羅幃綺帳脂粉香
女兒年紀十五六窈窕無雙顔如玉三春已暮花從風
空留可憐誰與同
　　　樂辭(無名氏/)
繡幙圍香風耳節朱絲桐不知理何事淺立經營中愛
惜加窮袴防閑託守宮今日牛羊上丘壠當年近前面
發紅
　
　
　
　
　
　
　
　
　
　
　
　
　古今詩刪卷四
欽定四庫全書
　古今詩刪卷五
　　　　　　　　　　　　明　李攀龍　編
　　宋樂府
　　　丁督䕶歌(孝武帝/)
督䕶北征去相送落星墟帆檣如芒檉督䕶今何渠
　　　代放歌行(鮑照/)
蓼蟲避葵堇習苦不言非小人自齷齪安知曠士懷雞
鳴洛城裏禁門平旦開冠葢縱横至車騎四方來素帶
曳長飈華纓結逺埃日中安能止鐘鳴猶未歸夷世不
可逢賢君信愛才明慮自天斷不受外嫌猜一言分珪
爵片善辭草萊豈伊白璧賜將起黄金臺今君有何疾
臨路獨遲迴
　　　出自薊北門行(鮑照/)
羽檄起邊亭烽火入咸陽徵師屯廣武分兵救朔方嚴
秋筋竿勁虜陣精且強天子按劔怒使者遥相望鴈行
緣石徑魚貫度飛梁簫鼔流漢颸旌甲被胡霜疾風衝
塞起沙礫自飄揚馬毛縮如蝟角弓不可張時危見臣
節世亂識忠良投軀報明主身死為國殤
　　　代結客少年場行(鮑照/)
驄馬金絡頭錦帶佩呉鈎失意杯酒間白刃起相讐追
兵一旦至負劔逺行遊去鄉三十載復得還舊丘升高
臨四關表裏望皇州九塗平若水雙闕似雲浮扶宫羅
將相夾道列王侯日中市朝滿車馬若川流擊鐘陳鼎
食方駕自相求今我獨何為塪壈懷百憂
　　　中興歌(鮑照/)
襄陽是小地壽陽非帝城今日中興樂遥冶在上京
　　　胡笳曲(呉邁逺/)
輕命重意氣古來豈但今緩頰獻一説揚眉受千金邊
風落寒草鳴笳墜飛禽越情結楚思漢耳聽胡音既懷
離俗傷復悲朝光侵日當故鄉没遥見浮雲隂
　　　江南思(湯惠休/)
幽客海隂路留戍淮陽津垂情向春草知是故鄉人
　　　讀曲歌七首(無名氏/)
花釵芙蓉髻雙鬢如浮雲春風不知著好來動羅裙
　　　其二
念子情難有已惡動羅裙聽儂入懷不(闕/)
　　　其三
娑拖何處歸道逢播掿郎口朱脱去盡花釵復低昻
　　　其四
合冥過藩來向曉開門去歡取身上好不為儂作慮
　　　其五
含笑來向儂一抱不能置領後千里帶那頓誰多媚
　　　其六
暫出白門前楊栁可藏烏歡作沈水香儂作博山罏
　　　其七
閨閣斷信使的的兩相憶譬如水上影分明不可得
　　　莫愁樂(無名氏/)
聞歡下揚州相送楚山頭探手抱腰看江水斷不流
　　　襄陽樂三首(無名氏/)
江陵三千三西塞陌中央但問相隨不何計道里長
　　　其二
人言襄陽樂樂作非儂處乘星冒風流還儂揚州去
　　　其三
揚州蒲鍛環百錢兩三叢不能買將還空手攬抱儂
　　　西烏夜飛(無名氏/)
日從東方出團團雞子黄夫婦恩情重憐歡故在傍
　　齊樂府
　　　江臯曲(王融/)
林斷山更續洲盡江復開雲峰帝鄉起水源桐栢來
　　　陽翟新聲(王融/)
懐春發下蔡含笑向陽城恥為飛雉曲好作鵾雞鳴
　　　入朝曲(謝朓/)
江南佳麗地金陵帝王州逶迤帶綠水迢逓起朱樓飛
甍夾馳道垂楊䕃御溝凝笳翼高葢疊鼓送華輈獻納
雲臺表功名良可收
　　　王孫遊(謝朓/)
綠草蔓如絲雜樹紅英發無論君不歸君歸芳已歇
　　　估客樂二首(釋寳月/)
大艑珂峨頭何處發揚州借問艑上郎見儂所歡不
　　　其二
初發揚州時船出平津泊五兩如竹林何處相尋博
　　　蘇小小歌(古辭/)
妾乘油壁車郎騎青驄馬何處結同心西陵松栢下
　　梁樂府
　　　夏歌二首(武帝/)
閨中花如繡簾上露如珠欲知有所思停織復踟蹰
　　　其二
玉盤著朱李金杯盛白酒雖欲持自親復恐不甘口
　　　秋歌(武帝/)
繡帶合歡結錦衣連理文懷情入夜月含笑出朝雲
　　　白紵辭(武帝/)
纎腰嫋嫋不任衣嬌怨獨立特為誰赴曲君前未忍歸
上聲急調中心飛
　　　龍丘引(簡文帝/)
龍丘一回首楚路蒼無極水照弄珠影雲吐陽臺色浦
狹邨煙度洲長歸鳥息游蕩逐春心空憐無羽翼
　　　烏棲曲(簡文帝/)
織成屏風金屈膝朱唇玉面燈前出相看氣息望君憐
誰能含羞不自前
　　　烏棲曲(元帝/)
沙棠作船桂作楫夜渡江南採蓮葉復值西施新浣沙
共向江干眺月華
　　　襄陽蹋銅鞮歌(沈約/)
蹀鞚飛塵起左右自生光男兒得富貴何必在歸鄉
　　　起夜來(栁惲/)
城南斷車騎閣道覆青埃露華光翠網月影入蘭臺洞
房且莫掩應門或復開颯颯秋桂響非君起夜來
　　　行行且游獵篇(劉孝威/)
之罘講射所上林娯獵場選徒驕楚客召狩誇胡王䍐
車已戒道風烏復起行佽飛具矰繳材官命蹶張高罝
掩月兎勁矢射天狼蹠地不遑逸排虛豈及翔日暮勾
陳轉風清鐃吹颺歸來宴平樂寧肯滯禽荒
　　　行幸甘泉宫歌劉孝(威/)
漢家迎夏畢避暑甘泉宮棧車鳴里鼓駟馬駕相風校
尉烏桓騎待制樓煩弓後旌猶五柞前笳度九嵕才人
豹尾内御酒屬車中輦迴百子閣扇動七輪風鳴鐘休
衛士披圖召後宮材官促校獵凉秋戲射熊
　　　陌上桑(王臺卿/)
鬱鬱陌上桑盈盈道傍女送君上河梁拭淚不能語
　　　度關山(戴暠/)
昔聽隴頭吟平居巳流涕今上關山望長安樹如薺千
里非鄉邑四海皆兄弟軍中大體自相褒其間得意各
分曹博陵輕俠皆無位幽州重氣本多豪馬銜苜蓿葉
劔瑩鷿鵜膏初征心未習復值鴈飛入山頭看月近草
上知風急笛吹曲難成笳繫響還澁武帝初承平東伐
復西征薊門海作塹榆塞氷為城催令四校出倚望三
邊平箭服朝來動刀環臨陣鳴將軍一百戰都䕶五千
兵且决雄雌眼前利誰道功名身後事丈夫意氣本自
然來時辭第已聞天但令此身與命在不持烽火照甘
泉
　　　歡聞歌(王金珠/)
艶艶金樓女心如玉池蓮持底報郎恩俱期遊梵天
　　　鼓角横吹曲辭
　　　企喻歌二首(無名氏/)
前行看後行齊著鐵裲襠前頭看後頭齊著鐵􁸗鉾
　　　其二
男兒可憐蟲出門懷死憂尸喪狹谷中白骨無人收
　　　瑯琊王歌辭三首(無名氏/)
新買五尺刀懸著中梁柱一日三摩娑劇於十五女
　　　其二
快馬高纒鬃遥知身是龍誰能騎此馬唯有廣平公
　　　其三
客行依主人願得主人彊猛虎依深山願得松栢長
　　　紫騮馬歌辭二曲(無名氏/)
十五從軍征八十始得歸道逢鄉里人家中有阿誰
　　　其二
遥看是君家松栢冡纍纍兎從狗竇入雉從梁上飛
　　　黄淡思歌(無名氏/)
心中不能言腹作車輪旋與郎相知時但恐傍人聞
　　　地驅樂歌二曲(無名氏/)
側側力力念君無極枕郎左臂隨郎轉側
　　　其二
摩捋郎鬚看郎顔色郎不念女不可與力
　　　隴頭流水歌三首(無名氏/)
隴頭流水流離西下念我一身飄然曠野
　　　其二
西上隴阪羊腸九迴山高谷深不覺脚酸
　　　其三
手扳弱枝足踰弱泥(闕/)
　　　隴頭歌辭三首(無名氏/)
隴頭流水流離山卞念吾一身飄然曠野
　　　其二
朝發欣城暮宿隴頭寒不能語舌卷入喉
　　　其三
隴頭流水鳴聲幽咽遥望秦川心腸斷絶
　　　捉搦歌四曲(無名氏/)
粟榖難舂付石白敝衣難䕶付巧婦男兒千凶飽人手
老女不嫁只生口
　　　其二
誰家女子能行步反著裌禪後裙露天生男女共一處
願得兩箇成翁嫗
　　　其三
華隂山頭百丈井下有流水徹骨冷可憐女子能照影
不見其餘見斜領
　　　其四
黄桑柘屐蒲子履中央有絲兩頭繫小時憐母大憐壻
何不早嫁論家計
　　　折楊栁歌辭二曲(無名氏/)
遥看孟津河楊栁鬱婆娑我是虜家兒不解漢兒歌
　　　其二
徤兒須快馬快馬須徤兒䟤跋黄塵下然後别雄雌
　　　折楊栁枝歌(無名氏/)
問女何所思問女何所憶阿婆許嫁女今年無消息
　　　幽州馬客吟歌辭二曲(無名氏/)
快馬常苦痩勦兒常苦貧黄禾起羸馬有錢始作人
　　　其二
南山自言高只與北山齊女兒自言好故入郎君懷
　　　高陽樂人歌二曲(無名氏/)
可憐白鼻騧相將入酒家無錢但共飲畫地作交賖
　　　其二
何處䑜觴來兩頰色如火自有桃花容莫言人勸我
　　陳樂府
　　　玉樹後庭花(後主/)
麗宇芳林對高閣新籹艶質本傾城映户凝嬌乍不進
出帷含笑復相迎妖姬臉似花含露玉樹流光照後庭
　　　烏棲曲二首(徐陵/)
卓女紅籹期此夜胡姬沽酒誰論價風流荀令好兒郎
偏能傅粉復薰香
　　　其二
繡帳羅帷隱燈燭一夜千年猶不足唯憎無賴汝南雞
天河未落猶爭啼
　　　當壚曲(岑之敬/)
明月二八照花新當壚十五晚留賓回眸百萬横自陳
　　北朝樂府
　　　挾琴歌(魏收/)
春風宛轉入曲房兼送小苑百花香白馬金鞍去未返
紅籹玉筯下成行
　　　勅勒歌(無名氏/)
勅勒川隂山下天似穹廬籠葢四野天蒼蒼野茫茫風
吹草低見牛羊
　　　烏夜啼(庾信/)
促柱繁絃非子夜歌聲舞態異前溪御史府中何處宿
洛陽城頭那得棲彈琴蜀郡卓家女織錦秦川竇氏妻
詎不自驚長淚落到頭啼烏恒夜啼
　
　
　古今詩刪卷五
欽定四庫全書
　古今詩删巻六
　　　　　　　　　　　　明　李攀龍　編
　　漢詩
　　　栢梁詩(武帝/)
日月星辰和四時(帝/)驂駕駟馬從梁來(梁王孝/王武)郡國士
馬羽林材(大司/馬)總領天下誠難治(丞相/石慶)和撫四夷不易
哉(大將軍/衛青)刀筆之吏臣執之(御史大/夫倪寛)撞鐘伐鼔聲中詩
(太常周/建德)宗室廣大日益滋(宗正劉/安國)周衛交㦸禁不時(衛/尉)
(路愽/德)總領從宗栢梁臺(光祿勲/徐自為)平理請讞决嫌疑(廷尉/杜周)
修飾輿馬待駕來(太僕公/孫賀)郡國吏功差次之(大鴻臚/壼充國)乗
輿御物主治之(少府王/温舒)陳粟萬石揚以箕(大司農/張成)徼道
宫下隨討治(執金吾/中尉豹)三輔盜賊天下危(左馮翊/盛宣)盜阻南
山為民災(扶風李/成信)外公家主不可治(京兆/尹)椒房率更領
其材(詹事/陳掌)蠻夷朝賀常舍其(典屬/國)柱枅欂櫨相枝持(大/匠)
枇杷橘栗桃李梅(大官/令)走狗逐兔張罘罳(上林/令)齧妃女
唇甘如飴(郭舍/人)迫窘詰屈幾窮哉(東方/朔)
　　　誡子詩(東方朔/)
明者處世莫尚于中優哉游哉於道相從首陽為拙柳
恵為工飽食安步以仕代農依隠玩世詭時不逢才盡
身危好名得華有羣累生孤貴失和遺餘不匱自盡無
多聖人之道一龍一蛇形見神藏與物變化隨時之宜
無有常家
　　　詩四首(蘇武/)
骨肉縁枝葉結交亦相因四海皆兄弟誰為行路人況
我連枝樹與子同一身昔為鴛與鴦今為參與辰昔者
常相近邈若胡與秦惟念當乖離恩情日以新鹿鳴思
野草可以喻嘉賓我有一尊酒欲以贈逺人願子留斟
酌叙此平生親
　　　其二
結髮為夫妻恩愛兩不疑歡娯在今夕燕婉及良時征
夫懷往路起視夜何其參辰皆已沒去去從此辭行役
在戰塲相見未有期握手一長歎淚為生别滋努力愛
春華莫忘歡樂時生當復來歸死當長相思
　　　其三
黄鵠一逺别千里顧徘徊胡馬失其羣思心常依依何
况雙飛龍羽翼臨當乖幸有絃歌曲可以喻中懷請為
遊子吟泠泠一何悲絲竹厲清聲慷慨有餘哀長歌正
激烈中心愴似摧欲展清商曲念子不得歸俛仰内傷
心淚下不可揮願為雙黄鵠送子俱逺飛
　　　其四
燭燭晨明月馥馥秋蘭芳芬馨良夜發隨風聞我堂征
夫懷逺路遊子戀故鄉寒冬十二月晨起踐嚴霜俯觀
江漢流仰視浮雲翔良友逺别離各在天一方山海隔
中州相去悠且長嘉㑹難再遇歡樂殊未央願君崇令
德隨時愛景光
　　　與蘇武詩三首(李陵/)
良時不再至離别在須臾屏營衢路側執手野踟蹰仰
視浮雲馳奄忽互相踰風波一失所各在天一隅長當
從此别且復立斯須欲因晨風發送子以賤軀
　　　其二
攜手上河梁游子暮何之徘徊蹊路側悢悢不能辭行
人難久留各言長相思安知非日月弦朢自有時努力
崇明德皓首以為期
　　　其三
嘉㑹難再遇三載為千秋臨河濯長纓念子悵悠悠逺
望悲風至對酒不能酬行人懷往路何以慰我愁獨有
盈觴酒與子結綢繆
　　　悲憤詩二首(蔡琰/)
漢季失權柄董卓亂天常志欲圖簒弑先害諸賢良逼
迫遷舊邦擁主以自彊海内興義師欲共討不祥卓衆
來東下金甲耀日光平土人脆弱來兵皆胡羌獵野圍
城邑所向悉破亡斬截無孑遺尸骸相牚拒馬邊縣男
頭馬後載婦女長驅西入闗迥路險且阻還顧邈㝠㝠
肝脾為爛腐所畧有萬計不得令屯聚或有骨肉俱欲言
不敢語失意幾微間輒言斃降虜要當以停刃我曹不活
汝豈復惜性命不堪其詈罵或便加捶杖毒痛慘并下旦
則號泣行夜則悲吟坐欲死不能得欲生無一可彼蒼者
何辜乃遭此戹禍邊荒與華異人俗少義理處所多霜雪
胡風春夏起翩翩吹我衣肅肅入我耳感時念父母哀歎
無窮已有客從外來聞之常歡喜迎問其消息輒復非鄉
里邂逅徼時願骨肉來迎己已得自解免當復棄兒子天
屬綴人心念别無㑹期存亡永乖隔不忍與之辭兒前抱
我頸問母欲何之人言母當去豈復有還時阿母常仁惻
今何更不慈我尚未成人奈何不顧思見此崩五内恍惚
生狂癡號泣手撫摩當發復囘疑兼有同時輩相送告
别離慕我獨得歸哀呌聲摧裂馬為立踟蹰車為不轉轍觀
者皆㱆欷行路亦嗚咽去去割情戀遄征日遐邁悠悠三千
里何時復交㑹念我出腹子胸臆為摧敗既至家人盡又復無
中外城郭為山林庭宇生荆艾白骨不知誰從横莫覆蓋出門
無人聲豺狼號且吠㷀㷀對孤景怛㤞糜肝肺登髙逺
眺望魂神忽飛逝奄若壽命盡旁人相寛大為復彊視
息雖生何聊賴託命於新人竭心自朂厲流離成鄙賤
常恐復捐廢人生幾何時懷憂終年嵗
　　　其二
嗟薄祜兮遭世患宗族殄兮門户單身執畧兮入西闗
歴險阻兮之羌蠻山谷眇兮路漫漫眷東顧兮但悲歎
㝠當寢兮不能安饑當食兮不能餐常流涕兮眥不乾
薄志節兮念死難雖茍活兮無形顔惟彼方兮逺陽精
隂氣凝兮雪夏零沙漠壅兮塵㝠㝠有草木兮春不榮
人似禽兮食臭腥言兠離兮狀窈停歲聿暮兮時邁征
夜悠長兮禁門扃不能寐兮起屏營登胡殿兮臨廣庭
𤣥雲合兮翳月腥北風厲兮肅泠泠胡笳動兮邊馬鳴
孤鴈歸兮聲嚶嚶樂人興兮彈琴筝音相和兮悲且清
心吐思兮胷憤盈欲舒氣兮恐彼驚含哀咽兮涕沾頸
家既迎兮當歸寜臨長路兮捐所生兒呼母兮啼失聲
我掩耳兮不忍聽追持我兮走㷀㷀頓復起兮毁顔形
還顧之兮破人情心怛絶兮死復生
　　　盤中詩(蘇伯玉妻/)
山樹髙鳥鳴悲泉水深鯉魚肥空倉鵲常苦饑吏人婦
㑹夫稀出門望見白衣謂當是而更非還入門中心悲
北上堂西入階急機絞杼聲催長嘆息當語誰君有行
妾念之出有日還無期結巾帶長相思君忘妾未知之
妾忘君罪當治妾有行宜知之黄者金白者玉髙者山
下者谷姓者蘇字伯玉人才多知謀足家居長安身在
蜀何惜馬蹄歸不數羊肉千斤酒百斛令君馬肥麥與
粟今時人知四足與其書不能讀當從中央周四角
　　　惟泰元(無名氏/)
惟泰元尊媪神蕃釐經緯天地作成四時精建日月星
辰度理隂陽五行周而復始雲風雷電降甘露雨百姓
蕃滋咸循厥緒繼統共勤順皇之德鸞路龍鱗罔不肸
飾嘉籩列陳庶幾宴享滅除凶災烈騰八荒鐘鼔竽笙
雲舞翔翔招揺靈旗九夷賓將
　　　華煜煜(無名氏/)
華煜煜固靈根神之游過天門車千乗敦昆侖神之出
排玉房周流雜㧞蘭堂神之行旌容容騎沓沓般傱傱
神之徠泛翊翊甘露降慶雲集神之榆臨壇宇九疑賓
夔龍舞神安坐鴹吉時共翊翊合所思神嘉虞申貳觴
福滂洋邁延長沛施祜汾之阿揚金光横泰河莽若雲
増揚波徧臚驩騰天歌
　　　古詩十九首(無名氏/)
行行重行行與君生别離相去萬餘里各在天一涯道
路阻且長㑹面安可知胡馬依北風越鳥巢南枝相去
日已逺衣帶日已緩浮雲蔽白日遊子不顧返思君令
人老歲月忽已晚棄捐勿復道努力加餐飯
　　　其二
青青河畔草鬱鬱園中栁盈盈樓上女皎皎當牕牖娥
娥紅粉妝纖纖出素手昔為倡家女今為蕩子婦蕩子
行不歸空牀難獨守
　　　其三
青青陵上栢磊磊澗中石人生天地間忽如逺行客斗
酒相娯樂聊厚不為薄驅車策駑馬游戲宛與洛洛中
何鬱鬱冠帶自相索長衢羅夾巷王侯多第宅兩宫遙
相望雙闕百餘尺極宴娯心意戚戚何所迫
　　　其四
今日良宴㑹歡樂難具陳彈筝奮逸響新聲妙入神令
德唱髙言識曲聴其真齊心同所願含意俱未申人生
寄一世奄忽若飇塵何不策髙足先據要路津無為守
窮賤轗軻長苦辛
　　　其五
西北有髙樓上與浮雲齊交疏結綺牕阿閣三重堦上
有絃歌聲音響一何悲誰能為此曲無乃杞梁妻清商
隨風發中曲正徘徊一彈再三歎慷慨有餘哀不惜歌
者苦但傷知音稀願為雙鴻鵠奮翅起髙飛
　　　其六
涉江采芙蓉蘭澤多芳草采之欲遺誰所思在逺道還
顧望舊鄉長路漫浩浩同心而離居憂傷以終老
　　　其七
明月皎夜光促織鳴東壁玉衡指孟冬衆星何歴歴白
露沾野草時節忽復易秋蟬鳴樹間𤣥鳥逝安適昔我
同門友髙舉振六翮不念攜手好棄我如遺跡南箕北
有斗牽牛不負軛良無盤石固虚名復何益
　　　其八
冉冉孤生竹結根泰山阿與君為新婚兔絲附女蘿兔
絲生有時夫婦㑹有宜千里逺結婚悠悠隔山陂思君
令人老軒車來何遲傷彼蕙蘭花含英揚光輝過時而
不采將隨秋草萎君亮執髙節賤妾亦何為
　　　其九
庭中有竒樹緑葉發華滋攀條折其榮將以遺所思馨
香盈懷袖路逺莫致之此物何足貴但感别經時
　　　其十
迢迢牽牛星皎皎河漢女纖纖擢素手札札弄機杼終
日不成章泣涕零如雨河漢清且淺相去復幾許盈盈
一水間脈脈不得語
　　　其十一
迴車駕言邁悠悠涉長道四顧何茫茫東風搖百草所
遇無故物焉得不速老盛衰各有時立身苦不早人生
非金石豈能長壽考奄忽隨物化榮名以為寳
　　　其十二
東城髙且長逶迤自相屬迴風動地起秋草萋已緑四
時更變化歲暮一何速晨風懷苦心蟋蟀傷局促蕩滌
放情志何為自結束燕趙多佳人美者顔如玉被服羅
裳衣當户理清曲音響一何悲絃急知柱促馳情整巾
帶沈吟聊躑躅思為雙飛燕銜泥巢君屋
　　　其十三
驅車上東門遙望郭北墓白楊何蕭蕭松栢夾廣路下
有陳死人杳杳即長暮潛寐黄泉下千載永不寤浩浩
隂陽移年命如朝露人生忽如寄壽無金石固萬歲更
相送賢聖莫能度服食求神仙多為藥所誤不如飲美
酒被服紈與素
　　　其十四
去者日以疎來者日以親出郭門直視但見丘與墳古
墓犁為田松栢摧為薪白楊多悲風蕭蕭愁殺人思還
故里閭欲歸道無因
　　　其十五
生年不滿百常懷千歲憂晝短苦夜長何不秉燭游為
樂當及時何能待來兹愚者愛惜費但為後世嗤仙人
王子喬難可與等期
　　　其十六
凜凜歲云暮螻蛄夕鳴悲涼風率已厲遊子寒無衣錦
衾遺洛浦同袍與我違獨宿累長夜夢想見容輝良人
惟古歡枉駕惠前綏願得常巧笑攜手同車歸既來不
須臾又不處重闈亮無晨風翼焉能凌風飛眄睞以適
意引領遙相睎徙倚懷感傷垂涕沾雙扉
　　　其十七
孟冬寒氣至北風何慘慄愁多知夜長仰觀衆星列三
五明月滿四五蟾兔缺客從逺方來遺我一書札上言
長相思下言久離别置書懷袖中三歲字不滅一心抱
區區懼君不識察
　　　其十八
客從逺方來遺我一端綺相去萬餘里故人心尚爾文
彩雙鴛鴦裁為合歡被著以長相思縁以結不解以膠
投漆中誰當别離此
　　　其十九
明月何皎皎照我羅牀幃憂愁不能寐攬衣起徘徊客
行雖云樂不如早旋歸出户獨徬徨愁思當告誰引領
還入房淚下沾裳衣
　　　古詩二首(無名氏/)
上山採蘼蕪下山逢故夫長跪問故夫新人復何如新
人雖言好未若故人姝顔色類相似手爪不相如新人
從門入故人從閣去新人工織縑故人工織素織縑日
一匹織素五丈餘將縑來比素新人不如故
　　　其二
步出城東門遙望江南路前日風雪中故人從此去我
欲渡河水河水深無梁願為雙黄鵠髙飛還故鄉
　　　李陵録别詩四首(擬作無名氏/)
爍爍三星列拳拳月初生寒涼應節至蟋蟀夜悲鳴晨
風動喬木枝葉日夜零遊子暮思歸塞耳不能聴逺望
正蕭條百里無人聲豺狼鳴後園虎豹步前庭逺處天
一隅苦困獨零丁親人隨風散歴歴如流星浮萍離不
結思心獨屏營願得萱草枝以解饑渇情
　　　其二
寂寂君子坐奕奕合衆芳温聲何穆穆因風動馨香
清言振東序良時著西庠乃命絲竹音列席無髙唱悲
意何慷慨清歌正激揚長哀發華屋四坐莫不傷
　　　其三
晨風鳴北林熠燿東南飛願言所相思日暮不垂帷明
月照髙樓想見餘光輝𤣥鳥夜過庭髣髴能復飛褰裳
路踟蹰徬徨不能歸浮雲日千里安知我心悲思得瓊
樹枝以解長渴饑
　　　其四
紅塵蔽天地白日何㝠㝠微隂盛殺氣淒風從此興招
搖西北指天漢東南傾嗟爾窮廬子獨行如履冰短褐
中無緒帶斷續以繩瀉水置瓶中焉辨淄與澠巢父不
洗耳後世有何稱
　　　蘇武答詩(擬作無名氏/)
童童孤生栁寄根河水泥連翩遊客子于冬服凉衣去
家千里餘一身常渴饑寒夜立清庭仰瞻天漢湄寒風
吹我骨嚴霜切我肌憂心常慘戚晨風為我悲瑤光遊
何速行願子行遲仰視雲間星忽若割長帷低頭還自
憐盛年行已衰依依戀明世愴愴難久懷
　　　古詩(無名氏/)
採葵莫傷根傷根葵不生結交莫羞貧羞貧友不成
　　　古絶句二首(無名氏/)
藁砧今何在山上復有山何當大刀頭破鏡飛上天
　　　其二
日暮秋雲陰江水清且深何用通音信蓮花玳瑁簪
　　　古歌(無名氏/)
髙田種小麥終久不成穗男兒在他鄉焉得不憔悴
　　　古樂府(無名氏/)
蘭草自然香生於大道旁腰鐮八九月俱在束薪中
　　魏詩
　　　黎陽作(文帝/)
千騎隨風靡萬騎正龍驤金鼔震上下干戚紛從横白
旄若素霓丹旗發朱光追思太王德胥宇識足臧經歴
萬歲林行行到黎陽
　　　於醮作(文帝/)
清夜延貴客明燭發髙光豐膳漫星陳㫖酒盈玉觴絃
歌奏清曲游響拂丹梁餘音赴迅節慷慨時激揚獻酬
紛交錯雅舞何鏘鏘羅纓從風飛長劒自低昂穆穆衆
君子和合同樂康
　　　芙蓉池作(文帝/)
乗輦夜行游逍遙步西園雙渠相溉灌嘉木繞通川卑
枝拂羽蓋修條摩蒼天驚風扶輪轂飛鳥翔我前丹霞
夾明月華星出雲間上天垂光彩五色一何鮮壽命非
松喬誰能得神仙遨遊快心意保已終百年
　　　於𤣥武陂作(文帝/)
兄弟共行游驅車出西城野田廣開闢川渠互相經黍
稷何鬱鬱流波激悲聲菱芡覆緑水芙蓉發丹榮柳垂
重䕃緑向我池邊生乗渚望長洲羣鳥讙譁鳴萍藻泛
濫浮澹澹隨風傾忘憂共容與暢此千秋情
　　　雜詩二首(文帝/)
漫漫秋夜長烈烈北風凉展轉不能寐披衣起彷徨彷
徨忽已久白露沾我裳俯視清水波仰看明月光天漢
回西流三五正從横草蟲鳴何悲孤鴈獨南翔鬱鬱多
悲思綿綿思故鄉願飛安得翼欲濟河無梁向風長嘆
息斷絶我中腸
　　　其二
西北有浮雲亭亭如車蓋惜哉時不遇適與飄風㑹吹
我東南行行行至呉㑹呉㑹非我鄉安得久留滯棄置
勿復陳客子常畏人
　　　朔風詩二首(陳思王植/)
四氣代謝懸景運周别如俯仰脱若三秋昔我初遷朱
華未晞今我旋止素雪云飛
　　　其二
子好芳草豈忘爾貽繁華將茂秋霜悴之君不垂眷豈
云其誠秋蘭可喻桂樹冬榮
　　　矯志詩(陳思王植/)
芝桂雖芳難以餌烹尸位素餐難以成名磁石引鐵於
金不連大朝舉士愚不聞焉抱璧塗乞無為貴寶履仁
遘禍無為貴道鴛鶵逺害不羞卑棲靈虬避難不恥汚
泥都蔗雖甘杖之必折巧言雖美用之必滅濟濟唐朝
萬邦作孚逢蒙雖巧必得良弓聖主雖知必得英雄螳
螂見嘆齊士輕戰越王軾蛙國以死獻道逺知驥世偽
知賢覆之幬之順天之矩澤如凱風惠如時雨口為禁
闥舌為發機門機之闓楛矢不追
　　　公宴詩(陳思王植/)
公子敬愛客終宴不知疲清夜游西園飛蓋相追隨明
月澄清影列宿正參差秋蘭被長坂朱華冒緑池潛魚
躍清波好鳥鳴髙枝神颷接丹轂輕輦隨風移飄颻放
志意千秋長若斯
　　　贈徐幹(陳思王植/)
驚風飄白日忽然歸西山圓景光未滿衆星燦以繁志
士營世業小人亦不閒聊且夜行游游彼雙闕間文昌
鬱雲興迎風髙中天春鳩鳴飛棟流猋激櫺軒顧念蓬
室士貧賤誠足憐薇藿弗充虚皮褐猶不全慷慨有悲心興
文自成篇寶棄怨何人和氏有其愆彈冠俟知己知己
誰不然良田無晚歲膏澤多豐年亮懷璠璵美積久
德愈宣親交義在敦申章復何言
　　　又贈丁儀王粲(陳思王植/)
從軍度函谷驅馬過西京山岑髙無極涇渭揚濁清壯
哉帝王居佳麗殊百城員闕出浮雲承露槩泰清皇佐
揚天惠四海無交兵權家雖愛勝全國為令名君子在
末位不能歌德聲丁生怨在朝王子歡自營歡怨非貞
則中和誠可經
　　　三艮詩(陳思王植/)
功名不可為忠義我所安秦穆先下世三臣皆自殘生
時等榮樂既沒同憂患誰言捐軀易殺身誠獨難攬
涕登君墓臨穴仰天歎長夜何㝠㝠一往不復還黄鳥
為悲鳴哀哉傷肺肝
　　　雜詩三首(陳思王植/)
髙臺多悲風朝日照北林之子在萬里江湖迥且深方
舟安可極離思故難任孤鴈飛南遊過庭長哀吟翹思
慕逺人願欲托遺音形影忽不見翩翩傷我心
　　　其二
南國有佳人容華若桃李朝遊江北岸夕宿瀟湘沚時
俗薄朱顔誰為發皓齒俛仰歲將暮榮耀難久恃
　　　其三
攬衣出中閨逍遙步兩楹閒房何寂寞緑草被堦庭空
室自生風百鳥翩南征春思安可忘憂戚與我并佳人
在逺道妾身單且㷀歡㑹難再遇芝蘭不重榮人皆棄
舊愛君豈若平生寄松為女蘿依水如浮萍賫身奉衿
帶朝夕不墮傾倘終顧盼恩永副我中情
　　　七哀詩(陳思王植/)
明月照髙樓流光正徘徊上有愁思婦悲歎有餘哀借
問歎者誰言是蕩子妻君行踰十年孤妾常獨棲君若清
路塵妾若濁水泥浮沈各異勢㑹合何時諧願為西南
風長逝入君懷君懷良不開賤妾當何依
　　　贈五官中郎將二首(劉楨/)
昔我從元后整駕至南鄉過彼豐沛都與君共翺翔四
節相推斥季冬風且涼衆賓㑹廣坐明鐙熺炎光清歌
製妙聲萬舞在中堂金罍含甘醴羽觴行無方長夜忘
歸來聊且為太康四牡向路馳歡恱誠未央
　　　其二
秋日多悲懷感慨以長嘆終夜不遑寐叙意於濡翰明
鐙曜閨中清風淒已寒白露塗前庭應門重其闗四節
相推斥歲月忽已殫壯士逺出征戎事將獨難涕泣灑
衣裳能不懷所歡
　　　公讌詩(劉楨/)
永日行遊戲歡樂猶未央遺思在𤣥夜相與復翺翔輦
車飛素蓋從者盈路旁月出照園中珍木鬱蒼蒼清川
過石渠流波為魚防芙蓉散其華菡蓞溢金塘靈鳥宿
水裔仁獸㳺飛梁華館寄流波豁達來風凉生平未始
聞歌之安能詳投翰長嘆息綺麗不可忘
　　　侍五官中郎將建章臺集詩(應瑒/)
朝鴈鳴雲中音響一何哀問子游何鄉戢翼正徘徊言
我塞門來將就衡陽栖往春翔北土今冬客南淮逺行
蒙霜雪毛羽日摧頽常恐傷肌骨身隕沈黄泥簡珠墮
沙石何能中自諧欲因雲雨㑹濯翼陵高梯良遇不可
值伸睂路何階公子敬愛客樂飲不知疲和顔既已暢
乃肯顧細微贈詩見存慰小子非所宜且為極歡情不
醉其無歸凡百敬爾位以副饑渇懷
　　　百一詩三首(應璩/)
下流不可處君子慎厥初名髙不宿著易用受侵誣前
者隳官去有人適我閭田家無所有酌醴焚枯魚問我
何功德三入承明廬所占於此土是謂仁智居文章不
經國筐篋無尺書用等稱才學往往見歎譽避席跪自
陳賤子實空虚宋人遇周客慙愧靡所知
　　　其二
年命在桑榆東岳與我期長短有常㑹遲速不得辭斗
酒多為樂無為待來兹室廣致凝陰臺髙來積陽奈何
季世人侈靡在宫牆飾巧無窮極土木被朱光徴求傾
四海雅意猶未康
　　　其三
子弟可不慎慎在選師友師友必長德中才可進誘
　　　七哀詩(阮瑀/)
丁年難再遇富貴不重來艮時忽一過身體為土灰㝠
㝠九泉室漫漫長夜臺身盡氣力索精魂靡所能嘉肴
設不御㫖酒盈觴杯出壙望故鄉但見蒿與莱
　　　公讌詩(王粲/)
昊天降豐澤百卉挺葳蕤凉風撤蒸暑清雲却炎暉髙
㑹君子堂並坐蔭華榱嘉肴充圓方㫖酒盈金罍管絃
發徽音曲度清且悲合坐同所樂但愬杯行遲常聞詩
人語不醉且無歸今日不極歡含情欲待誰見眷良不
翅守分豈能違古人有遺言君子福所綏願我賢主人
與天享巍巍克符周公業奕世不可追
　　　從軍詩三首(王粲/)
從軍有苦樂但問所從誰所從神且武焉得久勞師相
公征闗右赫怒震天威一舉滅獯虜再舉服羌夷西收
邊地賊忽若俯拾遺陳賞越丘山酒肉踰川坻軍中多
沃饒人馬皆溢肥徒行兼乗還空出有餘資拓地三千
里往返速如飛歌舞入鄴城所願獲無違晝日處大朝
日暮薄言歸外叅時明政内不廢家私禽獸憚為犧良
苗實已揮竊慕負鼎翁願厲朽鈍姿不能效沮溺相随
把鋤犁熟覽夫子詩信知所言非
　　　其二
從軍征遐路討彼東南夷方舟順廣川薄暮未安坻白
日半西山桑梓有餘暉蟋蟀夾岸鳴孤鳥翩翩飛征夫
心多懷悽愴令吾悲下船登髙防草露沾我衣迴身赴
牀寢此愁當告誰身服干戈事豈得念所私即戎有授
命兹理不可違
　　　其三
悠悠涉荒路靡靡我心愁四望無煙火但見林與丘城郭生榛棘
蹊徑無所由雈蒲竟廣澤葭葦夾長流日夕凉風發翩翩漂吾
舟寒蟬在樹鳴鸛鵠摩天游客子多悲傷淚下不可收朝入譙
郡界曠然消人憂雞鳴達四境黍稷盈原疇館宅充鄽里士女
滿莊馗自非賢聖國誰能享斯休詩人美樂土雖客猶願留
　　　詠史詩(王粲/)
自古無殉死達人共所知秦穆殺三良惜哉空爾為
結髮事明君受恩良不訾臨歿要之死焉得不相随
妻子當門泣兄弟哭路陲臨穴呼蒼天涕下如綆縻
人生各有志終不為此移同知埋身劇心亦有所施
生為百夫雄死為壯士規黄鳥作悲詩至今聲不虧
　　　七哀詩二首(王粲/)
西京亂無象豺虎方遘患復棄中國去委身適荆蠻親
戚對我悲朋友相追扳出門無所見白骨蔽平原路有
飢婦人抱子棄草間顧聞號泣聲揮涕獨不還未知身
死處何能兩相完驅馬棄之去不忍聴此言南登霸陵
岸囘首望長安悟彼下泉人喟然傷心肝
　　　其二
荆蠻非我鄉何為久滯滛方舟泝大江日暮愁我心山岡有餘
映巖阿増重隂狐狸馳赴穴飛鳥翔故林流波激清響猿猴
臨岸吟迅風拂裳袂白露沾衣襟獨夜不能寐攝衣起撫
琴絲桐感人情為我發悲音羈旅無終極憂思壯難忍
　　　贈秀才入軍二首(嵇康/)
良馬既閑麗服有暉左攬繁弱右接忘歸風馳電逝躡
景追飛凌厲中原顧盼生姿
　　　其二
息徒蘭圃秣馬華山流磻平臯垂綸長川目送歸鴻手揮五絃
俯仰自得游心太𤣥嘉彼釣叟得魚忘筌郢人逝矣誰與盡言
　　　酒㑹詩(嵇康/)
樂哉苑中逰周覽無窮已百卉吐芳華崇基邈髙峙
林木紛交錯𤣥池戲魴鯉輕丸斃翔禽纖綸出鱣鮪坐
中發美讚異氣同音軌臨川獻清酤微歌發皓齒素琴
揮雅操清聲随風起斯㑹豈不樂恨無東野子酒中念
幽人守故彌終始但當體七絃寄心在知己
　　　與阮德如(嵇康/)
含哀還舊廬感切傷心肝良時遘數子談慰臭如蘭疇
昔恨不早既面侔舊歡不悟卒永離念隔增憂嘆事故
無不有别易㑹良難郢人忽已逝匠石寢不言澤雉窮
野草靈龜樂泥蟠榮名穢人身髙位多災患未若捐外
累肆志養浩然顔氏希有虞隰子慕黄軒㳙彭獨何人
惟志在所安漸漬殉近欲一往不可攀生生在豫積勿
以怵自寛南土旱不凉衿計宜早完君其愛德素行路
慎風寒自力致所懷臨文情辛酸
　　　詠懷七首(阮籍/)
天馬出西北由來從東道春秋非有託富貴焉常保清
露被臯蘭凝霜沾野草朝為媚少年夕暮成醜老自非
王子晉誰能常美好
　　　其二
平生少年時輕薄好絃歌西遊咸陽中趙李相經過娯
樂未終極白日忽蹉跎驅馬復來歸反顧望三河黄金
百鎰盡資用常苦多北臨太行道失路將如何
　　　其三
湛湛長江水上有楓樹林臯蘭被徑路青驪逝駸駸逺
望令人悲春氣感我心三楚多秀士朝雲進荒滛朱華
振芬芳髙蔡相追尋一為黄雀哀淚下誰能禁
　　　其四
昔年十四五志尚好詩書被褐懷珠玉顔閔相與期開
軒臨四野登髙望所思丘墓蔽山岡萬代同一時千秋
萬歲後榮名安所之乃悟羨門子噭噭今自蚩
　　　其五
駕言發魏都南向望吹臺簫管有遺音梁王安在哉戰
士食糟糠賢者處蒿莱歌舞曲未終秦兵已復來夾林
非吾有朱宫生塵埃軍敗華陽下身竟為土灰
　　　其六
炎光延萬里洪川蕩湍瀨彎弓挂扶桑長劎倚天外泰
山成砥礪黄河為裳帶視彼莊周子榮枯何足賴捐身
棄中野烏鳶作患害豈若雄傑士功名從此大
　　　其七
少年學擊刺妙伎過曲城英風截雲霓超世發竒聲揮
劎臨沙漠飲馬九野坰旗幟何翩翩但聞金鼔鳴軍旅
令人悲烈烈有哀情念我平常時悔恨從此生
　
　
　
　
　
　
　古今詩刪巻六
欽定四庫全書
　古今詩刪巻七
　　　　　　　　　　　　明　李攀龍　編
　　晉詩
　　　答何劭三首(張華/)
吏道何其迫窘然坐自拘纓緌為徽纏文憲焉可踰恬
曠苦不足煩促毎有餘良朋貽新詩示我以游娯穆如
灑清風煥若春華敷自昔同寮寀於今比園廬衰疾近
辱殆庶幾並懸輿散髪重陰下抱杖臨清渠屬耳聴鸎
鳴流目翫鯈魚從容養餘日取樂於桑榆
　　　其二
洪鈞陶萬類大塊禀羣生明闇信異姿靜躁亦殊形自
予及有識志不在功名虚恬竊所好文學少所經忝荷
既過任白日已西傾道長苦智短責重困才輕周任有
遺規其言明且清負乗為我戒夕惕坐自驚是用感嘉
貺寫心出中誠發篇雖温麗無乃違其情
　　　其三
駕言歸外庭放志永棲遲相伴步園疇春草鬱鬱滋榮觀
雖盈目親友莫與偕悟物增隆思結戀慕同儕援翰屬新
詩永嘆有餘懷
　　　情詩(張華/)
游目四野外逍遙獨延佇蘭蕙縁清渠繁華蔭緑渚佳
人不在兹取此欲誰與巢居知風寒穴處識陰雨不曾
逺别離安知慕儔侣
　　　雜詩(傅𤣥/)
志士惜日短愁人知夜長攝衣步前庭仰觀南鴈翔𤣥
景随形運流響歸空房清風何飄颻微月出西方繁星
依青天列宿自成行蟬鳴髙樹間野鳥號東廂纖雲時
髣髴渥露沾我裳艮時無停景北斗忽低昂常恐寒節
至凝氣結為霜落葉随風摧一絶如流光
　　　贈馮文羆遷斥邱令二首(陸機/)
嗟我人斯戢翼江潭有命集止翻飛自南出自幽谷及
爾同林雙情交映遺物識心
　　　其二
人亦有言交道實難有頍者弁千載一彈今我與子曠
世齊歡利斷金石氣惠秋蘭
　　　贈馮文羆(陸機/)
昔與二三子㳺息承華南拊翼同枝條翻飛各異尋茍
無凌風翮徘徊守故林慷慨誰為感願言懷所欽發軫
清洛汭驅馬大河陰佇立望朔塗悠悠迥且深分索古
所悲志士多苦心悲情臨川結苦言随風吟愧無雜佩
贈良訊代兼金夫子茂逺猷欵誠寄惠音
　　　贈顧交趾公貞(陸機/)
顧侯體明德清風肅已邁發迹翼藩后改授撫南裔伐
鼔五嶺表揚旌萬里外逺績不辭小立德不在大髙山
安足凌巨海猶縈帶惆悵瞻飛駕引領望歸斾
　　　為顧彦先贈婦二首(陸機/)
辭家逺行遊悠悠三千里京洛多風塵素衣化為緇脩
身悼憂苦感念同懷子隆思亂心曲沈歡滯不起歡沈
難克興心亂誰為理願假歸鴻翼翻飛浙江汜
　　　其二
東南有思婦長歎充幽闥借問難何為佳人眇天末游
宦久不歸山川脩且闊形影參商乖音息曠不達離合
非有常譬彼絃與筈願保金石軀慰妾長饑渇
　　　為陸思逺婦作(陸機/)
二合兆嘉偶女子禮有行潔已入德門終逺母與兄如
何躭時寵游宦忘歸寜雖為三載婦顧景媿虛名歲暮
饒悲風洞房涼且清拊枕循薄質非君誰見榮離君多
悲心寤寐勞人情敢忘桃李陋側想瑤與瓊
　　　赴洛道中作二首(陸機/)
總轡登長路嗚咽辭密親借問子何之世網嬰我身永
嘆遵北渚遺思結南津行行遂已逺野途曠無人山澤
紛紆餘林薄杳阡眠虎嘯深谷底雞鳴髙樹顛哀風中
夜流孤獸更我前悲情觸物感沈思鬱纏綿佇立望故
鄉顧影悽自憐
　　　其二
逺遊越山川山川脩且廣振策陟崇丘安轡遵平莽夕
息抱影寐朝徂銜思往頓轡倚髙巖側聽悲風響清露
墜素輝明月一何朗撫枕不能寐振衣獨長想
　　　吳王郎中時從梁陳作(陸機/)
在昔䝉嘉運矯迹入崇賢假翼鳴鳳條濯足升龍淵𤣥
冕無醜士冶服使我妍輕劒拂鞶厲長纓麗且鮮誰謂
伏事淺契闊踰三年薄言肅後命改服就藩臣夙駕尋
清軌逺遊越梁陳感物多逺念慷慨懷古人
　　　招隠詩(陸機/)
明發心不夷振衣聊躑躅躑躅欲安之幽人在浚谷朝
采南澗藻夕息西山足輕條象雲構密葉承翠幄激楚
佇蘭林回芳薄秀木山溜何泠泠飛泉漱鳴玉哀音附
靈波頽響赴曽曲至樂非有假安事澆淳樸富貴茍難
圖税駕從所欲
　　　擬青青陵上栢(陸機/)
冉冉髙陵蘋習習随風翰人生當幾時譬彼濁水瀾戚
戚多滯念置酒宴所歡方駕振飛轡逺遊入長安名都
一何綺城闕鬱盤桓飛閣纓虹帶層臺冒雲冠髙門羅
北闕甲第椒與蘭俠客控絶景都人驂玉軒遨遊放情
願慷慨為誰歎
　　　日出東南隅行(陸機/)
扶桑升朝暉照此髙臺端髙臺多妖麗濬房出清顔淑
貌耀皎日惠心清且閑羙目揚玉澤蛾睂象翠翰鮮膚
一何潤秀色若可餐窈窕多容儀婉媚巧笑言暮春春
服成粲粲綺與紈金雀垂藻翹瓊珮結瑤璠方駕揚清
塵濯足洛水瀾藹藹風雲㑹佳人一何繁南崖充羅幕
北渚盈軿軒清川含藻景髙崖被華丹馥馥芳袖揮泠
泠纎指彈悲歌吐清響雅舞播幽蘭丹唇含九秋妍迹
陵七盤赴曲迅驚鴻蹈節如集鸞綺態随顔變沈姿無
定源俯仰紛阿那顧步咸可懽遺芳結飛颷浮景映清
湍冶容不足詠春遊良可歎
　　　贈鄱陽府君張仲膺四首(陸雲/)
神林何有竒華妙實皇朝如何窮文極質斌斌君子升
堂入室太上有曜子誕其輝知機日難子達其微入輔
幃幄出御千里滔滔江漢南國之紀
　　　其二
謁帝東堂剖符南征天子命我車服以榮何以潤之德
被蒼生何以濟之威振羣城却愚以化崇賢以仁鳳舒
其翮龍濯其鱗憶彼荒藪莫敢不賓雖云舊邦其命維
新
　　　其三
卞和南金終始一色顯允君子窮達一德宏仁厲道物
究其極古賢受爵循牆䖍恭今哲居貴履盈如冲接新
以化愛舊以豐隆此嚶鳴惇彼谷風
　　　其四
忠至寵加孝至榮集内崇南芬外清名邑煒煒棠棣夐
增其華猗猗桑梓厥耀孔多被繡晝行昔人攸羨階雲
飛藻孰與同粲
　　　贈顧彥先(陸雲/)
𤣥黄挺秀誕受至真行該其髙德備其新光瑩之偉隋
卞同珍騰都之駿龍鳳合塵
　　　為顧彥先贈婦往返四首(陸雲/)
我在三川陽子居五湖隂山海一何曠譬彼飛與沈目
想清慧姿耳存淑媚音獨寐多逺念寤言撫空衿彼羙
同懷子非爾誰為心
　　　其二
悠悠君行邁㷀㷀妾獨止山河安可踰永路隔萬里京
室多妖冶粲粲都人子雅步擢纎腰巧言發皓齒佳麗
良可美衰賤焉足紀逺䝉眷顧言銜恩非望始
　　　其三
翩翩飛蓬征郁郁寒水縈遊止固殊性浮沈豈一情隆
愛結在昔信誓貫三靈秉心金石固豈從時俗傾羙目
逝不顧纎腰徒盈盈何用結中欵仰指北辰星
　　　其四
浮海難為水游林難為觀容色貴及時朝華忌日宴皎
皎彼姝子灼灼懷春粲西城善雅舞總章饒清彈鳴簧
發丹唇朱絃繞素腕輕裾猶電揮雙袂如霧散華容溢
藻幄哀響入雲漢知音世所希非君誰能讚棄置北辰
星問此𤣥龍煥時暮復何言華落理必賤
　　　河陽縣作二首(潘岳/)
微身輕蟬翼弱冠忝嘉招在疚妨賢路再升上宰朝猥
荷公叔舉連陪厠王寮長嘯歸東山擁来耨時苗幽谷
茂纎葛峻巖敷榮條落英隕林趾飛莖秀陵喬卑髙亦
何常升降在一朝徒恨良時泰小人道遂消譬如野田
蓬斡流随風飄昔倦都邑㳺今掌河朔徭登城眷南顧
颽風揚微綃洪流何浩蕩脩芒鬱岧嶤誰謂晉京逺室
邇身實遼誰謂邑宰輕令名患不劭人生天地間百年
孰能要熲如槁石火瞥若截道飊齊都無遺聲桐鄉
有餘謠福謙在純約害盈由矜驕雖無君人德視民庶
不恌
　　　其二
日夕陰雲起登城望洪河川氣冒山嶺驚湍激巖阿歸
鴈映蘭畤遊魚動圎波鳴蟬厲寒音時菊耀秋華引領
望京室南路在伐柯大厦緬無覿崇芒鬱嵯峨摠摠都
邑人擾擾俗化訛依水類浮萍寄松似懸蘿朱博糾舒
慢楚風被琅邪曲蓬何以直託身依叢麻黔黎竟何常
政成在民和位同單父邑愧無子賤歌豈敢陋微官但
恐忝所荷
　　　在懷縣作二首(潘岳/)
南陸迎修景朱明送末垂初伏啓新節隆暑方赫曦朝
想慶雲興夕遲白日移揮汗辭中宇登城臨清池涼颷
自逺集輕襟随風吹靈圃耀華果通衢列髙椅瓜瓞蔓
長苞薑芋芬廣畦稻栽肅仟仟黍苗何離離虛薄乏時
用位微名日卑驅役宰兩邑政績竟無施自我違京輦
四載迄於斯器非廊廟姿屢出固其宜徒懷越鳥志眷
戀想南枝
　　　其二
春秋代遷逝四運紛可喜寵辱易不驚戀本難為思我
來冰未泮時暑忽隆熾感此還期淹歎彼年往駛登城
望郊甸游目歴朝寺小國寡民務終日寂無事白水過
庭激緑槐夾門植信美非吾土祇攬懷歸志脊然顧鞏
洛山川邈離異願言旋舊鄉畏此簡書忌祇奉社稷守
恪居處職司
　　　哀詩(潘岳/)
漼如葉落樹邈若雨絶天雨絶有歸雲葉落何時連山
氣冒岡嶺長風鼔松栢堂虚聞鳥聲室暗如日夕晝愁
奄逮昏夜思忽終昔展轉獨悲窮泣下沾枕席人居天
地間飄若逺行客先後詎能幾誰能敝金石
　　　三月三日洛水作(潘尼/)
晷運無窮已時逝焉可追斗酒足為歡臨川胡獨悲暮
春春服成百草敷英蕤聊為三日遊方駕結龍旂廊廟
多豪俊都邑有豔姿朱軒蔭蘭臯翠幙映洛湄臨崖濯
素手步水褰輕衣沈鈎出比目舉弋落雙飛羽觴乗波
進素俎随流歸
　　　贈河陽詩(潘尼/)
虙生化單父子竒蒞東阿桐鄉建遺烈武城播絃歌逸
驥騰夷路濳龍躍洪波弱冠步鼎鉉既立宰三河流聲
馥秋蘭摛藻豔春華徒美天資茂豈謂人爵多
　　　詠史三首(左思/)
弱冠弄柔翰卓犖觀羣書著論準過秦作賦擬子虚邊
城苦鳴鏑羽翼飛京都雖非甲胄士疇昔覽穰苴長嘯
激清風志若無東呉鈆刀貴一割夢想騁良圖左眄澄
江湘右盼定羌胡功成不受爵長揖歸田廬
　　　其二
濟濟京城内赫赫王侯居冠蓋蔭四術朱輪竟長衢朝
集金張館暮宿許史廬南隣擊鐘磬北里吹笙竽寂寂
楊子宅門無卿相輿寥寥空宇中所講在𤣥虚言論準
宣尼辭賦擬相如悠悠百世後英名擅八區
　　　其三
習習籠中鳥舉翮觸四隅落落窮巷士抱影守空廬出
門無通路枳棘塞中塗計策棄不收塊若枯池魚外望
無寸禄内顧無斗儲親戚還相蔑朋友日夜疎蘇秦北
游説李斯西上書俛仰生榮華咄嗟復凋枯飲河期滿
腹貴足不願餘巢林栖一枝可為達士模
　　　招隠二首(左思/)
杖䇿招隠士荒塗横古今巖穴無結構丘中有鳴琴白
雲停陰岡丹葩曜陽林石泉潄瓊瑤纎鱗或浮沈非必
絲與竹山水有清音何事待嘯歌灌木自悲吟秋菊兼
餱糧幽蘭閒重襟躊躇足力煩聊欲投吾簪
　　　其二
經始東山廬果下自成榛前有寒泉井聊可瑩心神峭
蒨青葱間竹栢得其真弱葉棲霜雪飛榮流餘津爵服
無常玩好惡有屈伸結綬生纏牽彈冠去埃塵惠連非
吾屈首陽非吾仁相與觀所尚逍遙撰良辰
　　　雜詩三首(張恊/)
大火流坤維白日馳西陸浮陽映翠林迴飊扇緑竹飛
雨灑朝蘭輕露栖叢菊龍蟄暄氣凝天髙萬物肅弱條
不重結芳蕤豈再馥人生瀛海内忽如鳥過目川上之
歎逝前修以自朂
　　　其二
朝霞迎白日丹氣臨暘谷翳翳結繁雲森森散雨足輕
風摧勁草凝霜竦髙木密棄日夜疎叢林森如束疇昔
歎時遲晚節悲年促歲暮懷百憂將從季主卜
　　　其三
昔我資章甫聊以適諸越行行入幽荒甌駱從祝髪窮
年非所用此貨將安設瓴甋夸璵璠魚目笑明月不見
郢中歌能否居然别陽春無和者巴人皆下節流俗多
昏迷此理誰能察
　　　雜詩(王讃/)
朔風動秋草邊馬有歸心胡寜久分析靡靡忽至今王
事離我志殊隔過商參昔往鶬鶊鳴今來蟋蟀吟人情
懷舊鄉客鳥思故林師㳙久不奏誰能宣我心
　　　答傅咸(郭泰機/)
皦皦白素絲織為寒女衣寒女雖妙巧不得秉杼機天
寒知運速況復鴈南飛衣工秉刀尺棄我忽若遺人不
取諸身世事焉所希況復已朝餐曷由知我饑
　　　答盧諶(劉琨/)
音以賞奏味以殊珍文以明言言以暢神之子之往四
美不臻澄醪覆觴絲竹生塵素巻莫啓幄無談賓既孤
我德又闕我鄰
　　　贈劉琨二首(盧諶/)
纎質實微衝飊斯值誰謂言精致在賞意不見得魚亦
忘厥餌遺其形骸寄之深識
　　　其二
先民頥意潜山隠几仰熙丹崖俯澡緑水無求於和自
附衆美慷慨遐蹤有愧髙㫖
　　　贈崔溫(盧諶/)
逍遙步城隅暇日聊游豫北眺沙漠垂南望舊京路平
陸引長流岡巒挺茂樹中原厲迅飊山阿起雲霧游子
恒悲懷舉目増永慕良儔不獲偕舒情將焉訴逺念賢
士風遂存往古務朔鄙多俠氣豈惟地所固李牧鎮邊
城荒夷懷南懼趙奢正疆塲秦人折北慮羇旅及寛政
委質與時遇恨以駑蹇姿徒煩非子御亦既弛負擔忝
位宰黔庶茍云免罪戾何暇收民譽倪寛以殿黜終乃
最衆賦何武不赫赫遺愛常在去古人非所希短弱自
有素何以敷斯辭惟以二子故
　　　答魏子悌(盧諶/)
崇臺非一榦珍裘非一腋多士成大業羣賢濟𢎞績遇
䝉時來㑹聊齊朝彦跡顧此腹背羽愧彼排虚翮寄身
蔭四岳託好憑三益傾蓋雖終朝大分邁疇昔在危毎
同險處安不異易俱渉晉昌艱共更飛狐厄恩由契闊
生義隨周旋積豈謂鄉曲譽謬充本州役乖離令我感
悲欣使情愓理以精神通匪曰形骸隔妙詩申篤好清義
貫幽賾恨無隋侯珠以酬荆文璧
　　　覽古詩(盧諶/)
趙氏有和璧天下無不傳秦人來求市厥價徒空言與
之將見賣不與恐致患簡才備行李圖令國命全藺生
在下位繆子稱其賢奉辭馳出境伏軾徑入關秦王御
殿坐趙使擁節前揮袂睨金柱身玉要俱捐連城既偽
往荆玉亦真還爰在澠池㑹二主尅交歡昭襄欲負力
相如折其端眥血下沾襟怒髪上衝冠西缶終雙擊東
瑟不隻彈捨生豈不易處死誠獨難稜威章臺顛疆禦
亦不干屈節邯鄲中俛首忍囘軒廉公何為者負荆謝
厥諐智勇冠當世弛張使我歎
　　　時興詩(盧諶/)
亹亹圓象運悠悠方儀廓忽忽歲云暮游原采蕭藿北
踰芒與河南臨伊與洛凝霜沾蔓草悲風振林薄摵摵
芳葉零蘃蘃芬華落下泉激洌清曠野増遼索登髙眺
遐荒極望無崖㠋形變隨時化神感因物作澹乎至人
心恬然存𤣥漠
　　　遊仙詩五首(郭璞/)
青溪千餘仞中有一道士雲生梁棟間風出忩戸裏借
問此何誰云是鬼谷子翹迹企潁陽臨河思洗耳閶闔
西南來濳波渙鱗起靈妃顧我笑粲然啟玉齒蹇修時
不存要之將誰使
　　　其二
翡翠戲蘭苕容色更相鮮緑蘿結髙林䝉籠葢一山中
有㝠寂士静嘯撫清絃放情凌霄外嚼蘃挹飛泉赤松
臨上游駕鴻乗紫煙左挹浮丘袂右拍洪崖肩借問蜉
蝣軰寧知龜鶴年
　　　其三
逸翮思拂霄迅足羨逺遊清源無増瀾安得運呑舟珪
璋雖特達明月難闇投濳潁怨青陽陵苕哀素秋悲來
惻丹心零淚縁纓流
　　　其四
雜縣寓魯門風暖將為災呑舟涌海底高浪駕蓬萊神
仙排雲出但見金銀臺陵陽挹丹溜容成揮玉杯姮娥
揚妙音洪崖頷其頥升降隨長煙飄颻戲九垓竒齡邁
五龍千歲方嬰孩燕昭無靈氣漢武非仙才
　　　其五
暘谷吐靈曜扶桑森千丈朱霞升東山朝日何晃朗廻
風流曲櫺幽室發逸響悠然心永懐眇爾自遐想仰思
舉雲翼延首矯玉掌嘯傲遺世羅縱情在獨往明道雖
若昧其中有妙象希賢宜勵徳羨魚當結網
　　　三月三曰臨曲水(庾闌/)
暮春濯清汜游鱗泳一壑高泉吐東岑洄瀾自淨澩臨
川疊曲流豐林映緑薄輕舟沈飛觴鼓枻觀魚躍
　　　渉湖(李顒/)
旋經義興境弭棹石蘭渚震澤為何在今唯太湖浦圓
徑縈五百眇目緬無覩高天淼若岸長津雜如縷窈窕
循灣漪迢逓望巒嶼驚颷揚飛湍浮霄薄懸岨輕禽翔
雲漢游鱗憇中滸黯藹天時隂岧嶤舟航舞慿河安可
殉静觀戒征旅
　　　贈何劭王濟(傅咸/)
日月光太清列宿曜紫㣲赫赫大晉朝明明闢皇闈吾
兄既鳳翔王子亦龍飛雙鸞遊蘭渚二離揚清暉携手
升玉階並坐侍丹帷金璫綴惠文煌煌發令姿斯榮非
攸庶繾綣情所希豈不企高蹤麟趾邈難追臨川靡芳
餌何為守空坻槁葉待風飄逝將與君違違君能無戀
尸素當言歸歸身蓬蓽廬樂道以忘饑進則無云補退
則恤其私但願隆𢎞羙王度日清夷
　　　雜詩(張翰/)
暮春和氣應白日照園林青條若總翠黄華如散金嘉
卉亮有觀顧此難久耽延頸無良塗頓足託幽深榮與
壯俱去賤與老相尋歡樂不照顔慘愴發謳吟謳吟何
嗟及古人可慰心
　　　從征行方頭山(袁宏/)
峩峩太行凌虛抗勢天嶺交氣窈然無際澄流入神𤣥
谷應契四象悟心幽人來憇
　　　詠史(袁宏/)
周昌梗槩臣辭逹不為訥汲黯社稷器棟梁天表骨陸
賈厭解紛時與酒檮杌婉轉將相門一言和平勃趨舍
各有之俱令道不沒
　　　夜聽擣衣(曹毗/)
寒興御紈素佳人理衣衾冬夜清且永皓月照堂隂纎
手疊輕素朗杵叩鳴砧清風流繁節廻飈灑㣲吟嗟此
嘉運速悼彼幽滯心二物感余懐豈但聲與音
　　　神情詩(顧愷之/)
春水滿四澤夏雲多竒峯秋月揚明輝冬嶺秀孤松
　　　和劉柴桑(陶淵明/)
山澤乆見招胡事乃躊躇直為親舊故未忍言素居良
辰入竒懐挈杖還西廬荒途無歸人時時見廢墟茅茨
已就治新疇復應畬谷風轉淒薄春醪解饑劬弱女雖
非男慰情良勝無栖栖世中事歲月共相疎耕織稱其
用過此奚所須去去百年外身名同翳如
　　　歸田園居五首(陶淵明/)
少無適俗韻性本愛丘山誤落塵網中一去三十年羈
鳥戀舊林池魚思故淵開荒南野濟守拙歸田園方宅
十餘畆草屋八九間榆桞䕃後園桃李羅堂前曖曖逺
人村依依墟里煙狗吠深巷中鷄鳴桑樹巔戸庭無塵
雜虛室有餘閒乆在樊籠裏復得返自然
　　　其二
野外罕人事窮巷寡輪鞅白日掩荆扉虛室絶塵想時
復墟曲中披草共來往相見無雜言但道桑麻長桑麻
日已長我土日已廣常恐霜霰至零落同草莽
　　　其三
種豆南山下草盛豆苖稀晨興理荒穢帶月荷鋤歸道
狹草木長夕露沾我衣衣沾不足惜但使願無違
　　　其四
乆去山澤游浪莽林野娯試携子姪軰披榛歩荒墟徘
徊丘隴間依依昔人居井竈有遺處桑竹殘朽株借問
採薪者此人皆焉如薪者向我言死没無復餘一世異
朝市此語真不虛人生似幻化終當歸空無
　　　其五
悵恨獨䇿還﨑嶇歴榛曲山澗清且淺遇以濯吾足漉
我新熟酒隻鷄招近局曰入室中闇荆榛代明燭懽來
苦夕短已復至天旭
　　　辛丑歲七月赴假還江陵夜行塗口作(陶淵明/)
閒居三十載遂與塵事㝠詩書敦宿好林園無俗情如
何捨此去遥遥至南荆叩枻新秋月臨流别友生涼風
起將夕夜景湛虚明昭昭天宇闊皛皛川上平懐役不
遑寐中宵尚孤征商歌非吾事依依在耦耕投冠旋舊
墟不為好爵縈養真衡茅下庶以善自名
　　　飲酒二首(陶淵明/)
結廬在人境而無車馬喧問君何能爾心逺地自偏採
菊東籬下悠然見南山山氣日夕佳飛鳥相與還此中
有真意欲辯已忘言
　　　其二
長公曾一仕壯節忽失時杜門不復出終身與世辭仲
理歸大澤高風始在兹一往便當已何為復狐疑去去
當奚道世俗乆相欺擺落悠悠談請從余所之
　　　雜詩二首(陶淵明/)
人生無根蒂飄如陌上塵分散逐風轉此已非常身落
地為兄弟何必骨肉親得懽當作樂斗酒聚比鄰盛年
不重來一日難再晨及時當勉勵歲月不待人
　　　其二
白日淪西河素月出東嶺遥遥萬里輝蕩蕩空中景風
來入房戸夜中枕席冷氣變悟時易不眠知夕永欲言
無子和揮杯勸孤影日月擲人去有志不獲騁念此懐
悲悽終曉不能静
　　　讀山海經十三首(陶淵明/)
孟夏草木長遶屋樹扶踈衆鳥欣有托吾亦愛吾廬既
耕亦已種時還讀我書窮巷隔深轍頗廻故人車歡言
酌春酒摘我園中蔬㣲雨從東來好風與之俱汎覽周
王傳流觀山海圖俯仰終宇宙不樂復何如
　　　其二
玉臺凌霞秀王母怡妙顔天地共俱生不知㡬何年靈
化無窮已館宇非一山高酣發新謡寧效俗中言
　　　其三
迢遞槐江嶺是謂𤣥圃丘西南望崑墟光氣難與儔亭
亭明玕照落落清瑶流恨不及周穆託乗一來游
　　　其四
丹木生何許廼在峚山陽黄花復朱實食之壽命長白
玉凝素液瑾瑜發竒光豈伊君子寳見重我軒皇
　　　其五
翩翩三青鳥毛色竒可憐朝為王母使暮歸三危山我
欲因此鳥具向王母言在世無所須惟酒與長年
　　　其六
逍遥蕪臯上杳然望扶木洪柯百萬尋森散覆暘谷靈
人侍丹池朝朝為日浴神景一登天何幽不見燭
　　　其七
粲粲三株樹寄生赤水隂亭亭凌風桂八幹共成林靈
鳳撫雲舞神鸞調玉音雖非世上寳爰得王母心
　　　其八
自古皆有沒何人得靈長不死復不老萬歳如平常赤
泉給我飲員丘足我糧方與三辰游壽考豈渠央
　　　其九
夸父誕宏志乃與日競走俱至虞淵下似若無勝負神
力既殊妙傾河焉足有餘迹寄鄧林功竟在身後
　　　其十
精衛銜㣲木將以填滄海刑天舞干戚猛志故常在同
物既無慮化去不復悔徒設在昔心良辰詎可待
　　　其十一
巨猾肆威暴欽駓違帝㫖窫窳强能變祖江遂獨死明
明上天鑒為惡不可履長枯固巳劇鵕鶚豈足恃
　　　其十二
鵃鵝見城邑其國有放士念彼懐王世當時數來止青
丘有竒鳥自言獨見爾本為迷者生不以喻君子
　　　其十三
巖巖顯朝市帝者慎用才何以廢共鯀重華為之來仲
父獻誠言姜公乃見猜臨没告饑渇當復何及哉
　　　南州桓公九井作(殷仲文/)
四運雖鱗次理化各有凖獨有清秋日能使髙興盡景
氣多明逺風物自淒𦂳爽籟驚幽律哀壑叩虛牝歳寒
無早秀浮榮甘夙隕何以標真脆薄言寄松菌哲匠感
蕭晨肅此塵外軫廣筵散泛愛逸爵紆勝引伊余樂好
仁惑祛吝亦泯猥首阿衡朝將貽匃奴哂
　　　遊西池(謝琨/)
悟彼蟋蟀唱信此勞者歌有來豈不疾良遊常蹉跎逍
遥越城肆願言屢經過廻阡被陵關髙臺眺飛霞惠風
蕩繁囿白雲屯曾阿景昃鳴禽集水木湛清華褰裳順
蘭沚徙倚引芳柯美人愆歳月遲暮獨如何無為牽所
思南榮戒其多
　　　反招隠詩(王康琚/)
小隠隠陵藪大隠隠朝市伯夷竄首陽老聃伏柱史昔
在太平時亦有巢居子今雖盛明世能無中林士放神
青雲外絶迹窮山裏鵾鷄先晨鳴哀風迎夜起凝霜凋
朱顔寒泉傷玉趾周才信衆人偏智任諸已推分得天
和矯性失至理歸來安所期與物齊終始
　　　帆入南湖(湛方生/)
彭蠡紀三江廬岳主衆阜白沙淨川路青松蔚巖首此
水何時流此山何時有人運互推遷玆器獨長久悠悠
宇宙中古今迭先後
　　　四月八日讃佛詩(支遁/)
三春迭云謝首夏含朱明祥祥令日泰朗朗𤣥夕清菩
薩彩靈和眇然因化生四王應期來矯掌承玉形飛天
鼓弱羅騰曜散芝英緑瀾頽龍首縹蘃翳流泠芙蕖育
神葩傾柯獻朝榮芳津沛四境甘露凝玉瓶珍祥盈四
入𤣥黄曜紫庭感降非情想恬怕無所營𤣥根泯靈府
神條秀形名圓光朗東旦金姿艶春精含和總八音吐
納流芬馨跡隨因溜浪心與太虛㝠六度起窮俗八解
濯世纓慧澤融無外空同忘化情
　　　詠懐(支遁/)
晞陽熈春圃悠緬歎時往感物思所託蕭條逸韻上尚
想天台峻髣髴巖堦仰泠風灑蘭林管瀨奏清響霄崖
育靈藹神蔬含潤長丹沙映翠瀨芳芝曜五爽苕苕重
岫深寥寥石室朗中有尋化士外身解世網抱朴鎮有
心揮𤣥拂無想隗隗形崖頽冏冏神宇敞宛轉元造化
縹瞥鄰大象願投若人蹤髙歩振䇿杖
　　　陵峯採藥觸興為詩(帛道猷/)
連峯數千里修林帶平津雲過逺山翳風至梗荒榛茅
茨隠不見鷄鳴知有人閒歩踐其徑處處見遺薪始知
百代下故有上皇民
　
　
　
　
　
　
　
　
　
　
　古今詩删巻七
欽定四庫全書
　古今詩删巻八
　　　　　　　　　　　　明　李攀龍　編
　　宋詩
　　　直東宫答鄭尚書(顔延之/)
皇居體環極設險祗天工兩闈阻通軌對禁限清風跂
予旅東館徒歌屬南墉寢興鬰無已起觀辰漢中流雲
藹青闕皓月鑒丹宫踟蹰清防密徙倚悼漏窮君子吐
芳訊感物惻余衷惜無丘園秀景行彼高松知言有誠
實羙價難克充何以銘嘉貺言樹絲與桐
　　　車駕幸京口侍遊蒜山作(顔延之/)
元天高北列日觀臨東溟入河起陽峽踐華因削成巖
險去漢宇襟衛徙呉京流池自化造山闗固神營園縣
極方望邑社總地靈宅道炳星緯誕曜應辰明睿思纏
故里巡駕帀舊坰陟峰騰輦路尋雲抗瑶甍春江壯風
濤蘭野茂荑英宣遊𢎞下濟窮逺凝聖情嶽濱有和㑹
祥習在卜征周南悲昔老留滯感遺氓空食疲廊肆反
稅事巖耕
　　　始安郡還都與張湘州登巴陵城樓作(顔延之/)
江漢分楚望衡巫奠南服三湘淪洞庭七澤藹荆牧經
塗延舊軌登闉訪川陸水國周地險河山信重複却倚
雲夢林前瞻京臺囿清雰霽岳陽曾暉薄瀾澳悽矣自
逺風傷哉千里目萬古陳往還百代勞起伏存沒竟何
人炯介在明淑請從上世人歸來藝桑竹
　　　五君詠二首(顔延之/)
　　　阮歩兵
阮公雖淪跡識密鑒亦洞沉醉似埋照寓辭類託諷長
嘯若懐人越禮自驚衆物故不可論途窮能無慟
　　　嵇中散
中散不偶世本自餐霞人形解驗黙仙吐論知凝神立
俗迕流議尋山洽隠淪鸞翮有時鎩龍性誰能馴
　　　北宅祕園(謝莊/)
夕天霽晚氣輕霞澄暮隂㣲風清幽幌餘日照青林收
光漸忩歇窮園自荒深緑池翻素景秋槐響寒音伊人
儻同愛絃酒共棲尋
　　　述祖徳詩二首(謝靈運/)
逹人貴自我髙情屬天雲兼抱濟物性而不纓垢氛霞
生蕃魏國展季救魯人弦高犒晉師仲連卻秦軍臨組
乍不緤對珪寧肯分惠物辭所賞勵志故絶人苕苕歴
千載遥遥播清塵清塵竟誰嗣明哲垂經綸委講綴道
論改服康世屯屯難既云康尊主隆斯民
　　　其二
中原昔喪亂喪亂豈解已崩騰永嘉末逼迫太元始河
外無反正江介有䠞圯萬邦咸震懾横流賴君子拯溺
由道情龕暴資神理秦趙欣来蘇燕魏遲文□賢相謝
世運逺圖因事止髙揖七州外拂衣五湖裏隨山疏濬
潭傍巖藝枌梓遺情捨塵物貞觀丘壑美
　　　從遊京口北固應詔(謝靈運/)
玉璽戒誠信黄屋示崇高事為名教用道以神理超昔
聞汾水游今見塵外鏕鳴笳發春渚稅鑾登山椒張組
眺倒景列筵矚歸潮逺巖映蘭薄白日麗江臯原隰荑
緑桞墟囿散紅桃皇心美陽澤萬象咸光昭顧已枉維
縶撫志慙塲苖工拙各所冝終以反林巢曾是榮舊想
覽物奏長謡
　　　鄰里相送至方山(謝靈運/)
祗役出皇邑相期憇甌越解纜及流潮懐舊不能發析
析就衰林皎皎明秋月含情易為盈遇物難可歇積痾
謝生慮寡欲罕所闕資此永幽棲豈伊年歳别各勉日
新志音塵慰寂蔑
　　　過始寧墅(謝靈運/)
束髮懐耿介逐物遂推遷違志似如昨二紀及兹年緇
磷謝清曠疲薾慙貞堅拙疾相倚薄還得静者便剖竹
守滄海枉帆過舊山山行窮登頓水渉盡洄㳂巖峭嶺
稠疊洲縈渚連綿白雲抱幽石緑篠媚清漣葺宇臨廻
江築觀基曽巔揮手告鄉曲三載期歸旋且為樹枌檟
無令孤願言
　　　晚出西射堂(謝靈運/)
歩出西城門遥望城西岑連障疊巘崿青翠杳深沉曉
霜楓葉丹夕曛嵐氣隂節往慼不淺感来念已深覊雌
戀舊侶迷鳥懐故林含情尚勞愛如何離賞心撫鏡華
緇鬢攬帶緩促衿安排徒空言幽獨頼鳴琴
　　　登池上樓(謝靈運/)
濳虬媚幽姿飛鴻響逺音薄霄愧雲浮棲川怍淵沈進
徳智所拙退耕力不任狥禄反窮海卧疴對空林衾枕
昧節候褰開暫窺臨傾耳聆波瀾舉目眺嶇嶔初景革
緒風新陽改故隂池塘生春草園桞變鳴禽祁祁傷豳
歌萋萋感楚吟索居易永乆離羣難處心持操豈獨古
無悶徴在今
　　　齋中讀書(謝靈運/)
昔余遊京華未嘗廢丘壑矧乃歸山川心迹雙寂莫虚
館絶諍訟空庭來鳥雀卧疾豐暇豫翰墨時間作懐抱
觀古今寢食展戲謔既笑沮溺苦又哂子雲閣執㦸亦
以疲耕稼豈云樂萬事難並歡達生幸可託
　　　初去郡(謝靈運/)
彭薛裁知耻貢公未遺榮或可優貪競豈足稱達生伊
予秉㣲尚拙訥謝浮名廬園當棲巖卑位代躬耕顧已
雖自許心迹猶未并無庸方周任有疾像長卿畢娶類
尚子薄遊似邴生㳟承古人意促裝返柴荆牽絲及元
興解龜在景平負心二十載於今廢將迎理棹遄還期
遵渚騖脩坰遡溪終水渉登嶺始山行野曠沙岸淨天
髙秋月明憇石挹飛泉攀林搴落英戰勝臞者肥鑒止
流歸停即是羲唐化獲我擊壤情
　　　田南樹園激流植援(謝靈運/)
樵隠俱在山由來事不同不同非一事養痾亦園中中
園屏氛雜清曠招逺風卜室倚北阜啟扉靣南江激澗
代汲井挿槿當列墉羣木既羅戸衆山亦當忩靡迤趨
下田迢逓瞰髙峯寡欲不期勞即事罕人功唯開蔣生
徑永懐求羊蹤賞心不可忘妙善冀能同
　　　石壁精舍還湖中作(謝靈運/)
昏旦變氣候山水含清暉清暉能娯人游子澹忘歸出
谷日尚早入舟陽已㣲林壑斂暝色雲霞收夕霏芰荷
迭映蔚蒲稗相因依披拂趨南逕愉恱偃東扉慮澹物
自輕意愜理無違寄言攝生客試用此道推
　　　石門新營所住四靣髙山廻溪石瀨茂林脩竹
　　　(謝靈運/)
躋險築幽居披雲卧石門苔滑誰能歩葛弱豈可捫嫋
嫋秋風過萋萋春草繁美人遊不還佳期何由敦芳塵
凝瑶席清醑滿金罇洞庭空波瀾桂枝徒攀翻結念屬
霄漢孤景莫與諼俯濯石下潭仰看條上猿早聞夕飈
急晚見朝日暾崖傾光難留林深響昜奔感往慮有復
理來情無存庶持乗日車得以慰營魂匪為衆人說冀
與智者論
　　　初發石首城(謝靈運/)
白珪尚可磨斯言易為緇雖抱中孚爻猶勞貝錦詩寸
心若不亮㣲命察如絲日月垂光景成貸遂兼兹出宿
薄京畿晨装搏曾颸重經平生别再與朋知辭故山日
已逺風波豈還時迢迢萬里帆茫茫終何之遊當羅浮
行息必廬霍期越海陵三山遊湘歴九嶷欽聖若旦暮
懐賢亦悽其皎皎明發心不為歳寒欺
　　　東陽溪中贈荅二首(謝靈運/)
可憐誰家婦縁流灑素足明月在雲間迢迢不可得
　　　其二
可憐誰家郎縁流乗素舸但問情若為月就雲中墮
　　　登江中孤嶼(謝靈運/)
江南倦歴覽江北曠周旋懐新道轉逈尋異景不延亂
流趨正絶孤嶼媚中川雲日相輝映空水共澄鮮表靈
物莫賞藴真誰為傳想像崑山姿緬邈區中縁始信安
期術得盡養生年
　　　秋懐(謝恵連/)
平生無志意少小嬰憂患如何乗苦心矧復值秋晏皎
皎天月明奕奕河宿爛蕭瑟含風蟬寥唳度雲鴈寒商
動清閨孤燈曖幽幔耿介繁慮積展轉長宵半夷險難
預謀倚伏昧前算雖好相如達不同長卿慢頗恱鄭生
偃無取白衣宦未知古人心且從性所翫賔至可命觴
朋來當染翰高臺驟登踐清淺時陵亂頽魄不再圓
傾羲無兩旦金石終銷毁丹青蹔彫煥各勉𤣥髪歡無
貽白首嘆因歌遂成賦聊用布親串
　　　泛湖歸出樓中望月(謝惠連/)
日落泛澄瀛星羅遊輕橈憇榭靣曲汜臨流對廻潮輟
䇿共駢筵並坐相招要哀鴻鳴沙渚悲猿響山椒亭亭
映江月䬟䬟出谷飈斐斐氣羃岫泫泫露盈條近矚袪
幽藴逺視盪諠囂晤言不知罷從夕至清朝
　　　從登香罏峯(鮑照/)
辭宗盛荆夢登歌美鳬繹徒收杞梓饒曾非羽人宅羅
景藹雲扄沾光扈龍策御風親列涂乗山窮禹迹含嘯
對霧岑延蘿倚峯壁青㝠揺煙樹穹跨負天石霜崖滅
土膏金澗測泉脉旋淵抱星漢乳竇通海碧谷館駕鴻
人巖棲咀丹客殊物藏珍怪竒心隠仙籍高世伏音華
綿古遁精魄蕭瑟生哀聽參差逺驚覿慙無獻賦才洗
汙奉毫帛
　　　贈故人馬子喬六首(鮑照/)
躑躅城上羊攀偶食𤣥草俱共日月輝昏明獨何早夕
風飄野籜飛塵被長道親愛難重陳懐憂坐空老
　　　其二
寒灰滅更然夕華晨更鮮春氷雖暫觧冬水復還堅佳
人捨我去賞愛長絶縁歡至不留日感物輒傷年
　　　其三
松生隴坂上百尺下無枝東南望河尾西北隠崑崖野
風振山籟朋鳥夜驚離悲凉貫年節葱翠恒若斯安得
草木心不怨寒暑移
　　　其四
種橘南池上種杏北池中池北既少露池南又多風早
寒逼晚歳衰恨滿秋容湘濵有靈鳥其字曰鳴鴻一挹
繒繳痛長别逺無雙
　　　其五
皎如川上鵠赫似握中丹宿心誰不欺明白古所難慿
楹觀皓露灑酒盪憂顔永念平生意窮光不忍還淹留
徒攀桂延佇空結蘭
　　　其六
雙劎將離别先在匣中鳴煙雨交將夕從此遂分形雌
沈吴江裏雄飛入楚城吴江深無底楚闗有崇扄一為
天地别豈直限幽明神物終不隔千祀儻還并
　　　和王丞(鮑照/)
限生歸有窮長意無已年秋心日逈絶春思坐連綿銜
協曠古願斟酌高代賢遯迹俱浮海採藥共還山夜聽
横石波朝望宿巖煙明澗子㳂越飛蘿予縈牽性好必
齊遂迹幽非妄傳滅志身世表藏名琴酒間
　　　上潯陽還都道中作(鮑照/)
昨夜宿南陵今旦入蘆洲客行惜日月崩波不可留侵
星赴早路畢景逐前儔鱗鱗夕雲起獵獵晚風遒騰沙
鬱黄霧翻浪揚白鷗登艫眺淮甸掩泣望荆流絶目盡
平原時見逺煙浮倐忽坐還合俄思甚兼秋未嘗違戸
庭安能千里遊誰令乏古節貽此越鄉憂
　　　還都至三山望石頭城(鮑照/)
泉源安首流川末澄逺波晨光被水族曉氣歇林阿兩
江皎平逈三山鬱駢羅南帆望越嶠北㮄指齊河闗扄
繞天邑襟帶抱尊華長城非壑嶮峻岨似荆芽攅樓貫
白日摛堞隠丹霞征夫喜觀國遊子遲見家流連入京
引躑躅望鄉歌彌前歎景促逾近勌路多偕萃猶如兹
𢎞易將謂何
　　　詠史(鮑照/)
五都矜財雄三川養聲利百金不市死明經有高位京
城十二衢飛甍各鱗次仕子彯華纓遊客竦輕轡明星
晨未晞軒盖已雲至賔御紛颯沓鞍馬光照地寒暑在
一時繁華及春媚君平獨寂寞身世兩相棄
　　　行藥至城東橋(鮑照/)
鷄鳴闗吏起伐鼔早通晨嚴車臨逈陌延瞰歴城闉蔓
草縁高隅修楊夾廣津迅風首旦發平路塞飛塵擾擾
遊宦子營營市井人懐金近從利撫劎逺辭親爭先萬
里塗各事百年身開芳及稚節含綵吝驚春尊賢永照灼
孤賤長隠淪容華坐銷歇端為誰苦辛
　　　園中秋散(鮑照/)
負疾固無豫晨衿悵已單氣交蓬門疎風數園草殘荒
墟半晚色幽庭憐夕寒既悲月戸清復切夜蟲酸流枕
商聲苦騷殺年志䦨臨歌不知調發興誰與歡儻結絃
上情豈孤林下彈
　　　觀圃人藝植(鮑照/)
善賈笑蠶漁巧宦賤農牧逺養遍闗市深利窮海陸乗
軺實金羈當壚信珠服居無逸身伎安得坐粱肉徒承
屬生幸政緩吏平陸春畦及耘藝秋塲早芟築澤閱既
繁高山營又登熟抱鍤壠上飡結茅野中宿空識已尚
淳寧知俗翻覆
　　　遇銅山掘黄精(鮑照/)
土肪閟中經水芝韜内䇿實餌緩童年命藥駐衰歴矧
蓄終古情重拾煙霧迹羊角棲斷雲榼口流隘石銅溪
晝森沈乳竇夜涓滴既類風門磴復像天井壁蹀蹀寒
葉離灇灇秋水積松色随野深月露依草白空守江海
思豈愧梁鄭客得仁古無怨順道今何惜
　　　樂遊應詔詩(范曄/)
崇盛歸朝闕虛寂在川岑山梁協孔性黄屋非堯心軒
駕時未肅文囿降照臨流雲起行盖晨風引鑾音原薄
信平蔚臺澗備曾深蘭池清夏氣修帳含秋隂遵渚攀
䝉密隨山上嶇嶔睇目有極覽遊情無近尋聞道雖已
積年力互頽侵探已謝丹黻感事懐長林
　　　效子建白馬篇(袁淑/)
劎騎何翩翩長安五陵間秦地天下樞八方湊才賢荆
魏多壯士宛洛富少年意氣深自負肯事郡邑權藉藉
闗外來車徒傾國鄽五侯競書幣羣公亟為言義分明
於霜信行直如弦交歡池陽下留宴汾隂西一朝許人
諾何能坐相捐彯節去函谷投佩出甘泉嗟此務逺圖
心為四海懸但營身意遂豈校耳目前俠烈良有聞古
來共知然
　　　荅顔延年(王僧逹/)
長卿冠華陽仲連擅海隂珪璋既文府精理亦道心君
子聳高駕塵軌實為林崇情符逺迹清氣溢素襟結遊
略年義篤顧棄浮沉寒榮共偃曝春醖時獻斟聿來歳
序暄輕雲出東岑麥壟多秀色楊園流好音歡此乗日
暇忽忘逝景侵幽衷何用慰翰墨久謡吟棲鳳難為條
淑貺非所臨誦以永周旋匣以代兼金
　　　和瑯琊王依古(王僧達/)
少年好馳俠旅宦遊闗源既踐終古跡聊訊興亡言隆
周為藪澤皇漢成山樊乆沒離宫地安識壽陵園仲秋
邊風起孤蓬巻霜根白日無精景黄沙千里昏顯軌莫
殊轍幽塗豈異魂聖賢良已矣抱命復何怨
　　　贈范曄詩(陸凱/)
折花逢驛使寄與隴頭人江南無所有聊贈一枝春
　齊詩
　　　栖𤣥寺聽講畢遊邸園七韻應司徒教(王融/)
道勝業兹逺心閒地能隟桂橑鬱初裁蘭墀坦將闢虛
檐對長嶼高軒臨廣液芳草列成行嘉樹紛如積流風
轉還逕清煙泛喬石日汨山照紅松映水華碧暢哉人
外賞遲遲眷西夕
　　　遊仙詩(王融/)
湘沅有蘭芷汨吾欲南征遺珮出長浦舉袂望增城朱
霞拂綺樹白雲照金楹五芝多秀色八桂常冬榮弭節
且夷與參差聞鳳笙
　　　淨行詩十首(王融/)
㝠津殊復曉髙聽亦能卑隂墻雖兩密幽夜有四知炎
山翻烮火氷澗帀寒澌羅城振雲幕鋒樹鬱霜枝茹荼
非云苦集木豈稱危求仁曾已得長歎欲何為
　　　其二
韞石諒非真餙瓶信為假竊眼臯門上濫吹溜軒下鳳
祀徒驚心騶文終好野實相豈或照浮榮未能捨迹殊
冠冕客事襲驅馳者已矣歇鄭聲無然亂周雅
　　　其三
處塵貴不染被褐重懐珠美玉曜幽石曾蘭挺叢芻四
氏不為侣三界豈能渝諒兹親愛染寧以財利拘煩流
捨智寳榛路坦夷途萬物竟何匹烮火樹紅芙
　　　其四
心怨動紛遶情怡輒遷互歡愛一離逺傷憂坐衰暮連
幌結清隂高臺起風露腐毒縁芳㫖夭伐實修姱慾網
必虧生繁罝或全兎𦕈𦕈夜何期悠悠終肯悟
　　　其五
端襟測煩海矯歩寫埃氛三受猶絶雨八苦若浮雲輸
心仰圓極罄質委方墳朝遊淨國侣暮集靈山羣燈祗
開逺照香宇薦嘉薫俛首睇入俗信矣静為君
　　　其六
生塗非一理識緒固饒津徒駭東陵富空嗟北郭貧國
生曾己戾顔氏信為仁逢尤昭往業習善㑹兹身勤憂
永夷泰晏安終苦辛令名且云重豈若樹良因
　　　其七
神膏施唯重𤣥酒恩未隆明璣隋水上潤玉藍田中稟
天性所極資敬道攸崇羽毛共以勢輪軌相為通報徳愴
前雅酧言愛餘風遵塗毎多舛顧省能無忡
　　　其八
冬狐理豐毳春蠶緒輕絲形骸翻為阻心識還自欺華
榮羈丱日生平少年時驅車追俠客酌酒弄妖姬但念
目前好安知身後悲愓然一以愧永與情愛辭
　　　其九
蘭室改蓬心旃崖變伊草丹青有必渝絲皪豈常皓曲
轅且繩直詭木遂彫藻一簣或成山百里倦中道隆漢
乃王臣失楚信元保勉矣徳不孤至言匪虛造
　　　其十
金山嚴寳仞瓊畹列瑶荑墻狐議不窟檐䴏豈能栖淨
花莊思序慧沼盥身倪六羣儻未一七衆固恒齊端儀
有直景正道無傾蹊維宫超以悟襄野竟何迷
　　　遊山(謝朓/)
託養因支離乗間遂疲蹇語黙良未尋得喪云誰辯幸蒞
山水都復值清冬緬凌厓必千仞尋谿將萬轉堅崿既崚
嶒廻流復宛澶杳杳雲竇深淵淵石溜淺傍眺鬱篻簩
還望森柟楩荒隩被葴莎崩壁帶苔蘚鼯狖呌層嵁鷗
鳬戲沙衍觸賞聊自觀即趣咸已展經目惜所遇前路
欣方踐無言蕙草歇留垣芳可搴尚子時未歸邴生思
自免永志昔所欽勝迹今能選寄言賞心客得性良為善
　　　酬王晉安(謝朓/)
稍稍枝早勁塗塗露晚晞南中榮橘柚寧知鴻鴈飛拂
露朝青閣日旰坐彤闈悵望一途阻參差百慮依春草
秋更緑公子未西歸誰能久京洛緇塵染素衣
　　　暫使下都夜發新林至京邑贈西府同僚(謝朓/)
大江流日夜客心悲未央徒念闗山近終知返路長秋
河曙耿耿寒渚夜蒼蒼引領見京室宫雉正相望金波
麗鳷鵲玉䋲低建章驅車鼎門外思見昭丘陽馳暉不
可接何况隔兩鄉風雲有鳥路江漢限無梁常恐鷹隼
擊時菊委嚴霜寄言罻羅者寥廓已高翔
　　　郡内高齋閒望荅吕法曹(謝朓/)
結構何迢逓曠望極高深忩中列逺岫庭際俯喬林日
出衆鳥散山瞑孤猿吟巳有池上酌復此風中琴非君
美無度孰為勞寸心惠而能好我問以瑶華音若遺金
門歩見就玉山岑
　　　在郡卧病呈沈尚書(謝朓/)
淮楊股肱守髙卧猶在兹況復南山曲何異幽棲時連
隂盛農節薹笠聚東菑高閣常晝掩荒堦少諍辭珍簟
清夏室輕扇動涼颸嘉魴聊可薦緑蟻方獨持夏李沈
朱實秋藕折輕絲良辰竟何許夙昔夢佳期坐嘯徒可積
為邦歲已朞絃歌終莫取撫機令自嗤
　　　新亭渚别范零陵雲(謝朓/)
洞庭張樂地瀟湘帝子遊雲去蒼梧野水還江漢流停
驂我悵望輟棹子夷猶廣平聽方籍荗陵將見求心事
俱已矣江上徒離愛
　　　之宣城郡出新林浦向板橋(謝朓/)
江路西南永歸流東北鶩天際識歸舟雲中辯江樹旅
思倦揺揺孤遊昔已屢既懽懐禄情復協滄洲趣囂塵
自兹隔賞心於此遇雖無𤣥豹姿終隠南山霧
　　　休沐重還丹陽道中(謝朓/)
薄遊第從告思閒願罷歸還卭歌賦似休汝車騎非㶚
池不可别伊川難重違汀葭稍靡靡江菼復依依田鵠
逺相呌沙鴇忽爭飛雲端楚山見林表呉岫㣲試與征
徒望鄉淚盡沾衣賴此盈樽酌含景望芳菲問我勞何
事霑木仰清徽志狹輕軒冕恩甚戀閨闈歲華春有酒
初服偃郊扉
　　　晚登三山還望京邑(謝朓/)
㶚涘望長安河陽視京縣白日麗飛甍參差皆可見餘
霞散成綺澄江静如練喧鳥覆春洲雜英滿芳甸去矣
方滯滛懐哉罷歡宴佳期悵何許淚下如流霰有情知
望鄉誰能鬒不變
　　　直中書省(謝朓/)
紫殿肅隂隂彤庭赫𢎞敞風動萬年枝日華承露掌玲
瓏結綺錢深沈映朱網紅藥當階飜蒼苔依砌上兹言
翔鳳池鳴珮多清響信美非吾室中園思偃仰朋情以
鬱陶春物方駘蕩安得凌風翰聊恣山泉賞
　　　宣城郡内登望(謝朓/)
借問下車日匪直望舒圓寒城一以眺平楚正蒼然山
積陵陽阻溪流春穀泉威紆距遥甸巉嵒帶逺天切切
隂風暮桑柘起寒煙悵望心已極惝怳䰟屢遷結髪倦
為旅平生早事邊誰規鼎食盛寧要狐白鮮方棄汝南
諾言稅遼東田
　　　冬日晚郡事隙(謝朓/)
安牘時閒暇偶坐觀卉木颯颯滿池荷翛翛䕃忩竹簷
隙自周流房櫳閑且肅蒼翠望寒山崢嶸瞰平陸已愓
慕歸心復傷千里目風霜旦夕甚蕙草無芬馥云誰美
笙簧孰是厭薖軸願言税逸駕臨潭餌秋菊
　　　和劉西曹望海臺(謝朓/)
滄波不可望望極與天平往往孤山映處處春雲生差
池逺鴈没颯沓羣鳬驚囂塵及簿領棄捨出重城臨川
徒可羡結網庶時營
　　　和王著作融八公山(謝朓/)
二别阻漢坻䨇崤望河澳兹嶺復㠝岏分區奠淮服東
限琅琊臺西距孟諸陸阡眠起雜樹檀欒䕃修竹日隠
澗疑空雲聚岫如複出没眺樓雉逺近送春目戎州昔
亂華素景淪伊穀阽危頼宗衮㣲管寄明牧長蛇固能
剪奔鯨自此曝道峻芳塵流業遥年運倐平生仰令圖
吁嗟命不淑浩蕩别親知連翩戒征軸再逺館娃宫兩
去河陽谷風煙四時犯霜雨朝夜沐春秀良已凋秋場
庶能築
　　　和伏武昌登孫權故城(謝朓/)
炎靈遺劎璽當塗駭龍戰聖期缺中壤霸功興㝢縣鵲
起登呉山鳳翔凌楚甸衿帶窮巖險帷帟盡謀選北拒
溺驂鑣西龕收組練江海既無波俯仰流英眄裘冕類
禋郊卜揆崇離殿釣臺臨講閲樊山開廣讌文物共葳
蕤聲眀且葱蒨三光厭分景書軌欲同薦參差世祀忽
寂寞市朝變舞館識餘基歌梁想遺囀故林衰木平荒
池秋草徧雄圖悵若兹茂宰深遐睠幽客滯江臯從賞
乖纓弁清巵阻獻酬良書限聞見幸藉芳音多承風采
餘絢于役倘有期鄂渚同遊衍
　　　和徐都曹出新亭渚(謝朓/)
宛洛佳遨遊春色滿皇州結軫青郊路廻瞰蒼江流日
華川上動風光草際浮桃李成蹊徑桑榆䕃道周東都
已俶載言歸望緑疇
　　　奉和隨王殿下十六首(謝朓/)
高秋夜方静神居肅且深閒階塗廣路涼宇澄月隂嬋
娟影池竹踈蕪散風林淵情協爽節詠言興徳音闇道
空已積干直愧蓬心
　　　其二
星囘夜未艾洞房凝逺情雲隂滿池榭中月懸高城喬
木含風霧行鴈飛且鳴平臺盛文雅西園富羣英芳慶
良永矣君王嗣徳聲眷此伊洛詠載懐汾水情顧巳非
麗則恭惠奉仁明觀淄詠已失憮然愧簪纓
　　　其三
神心遺魏闕中想顧汾陽肅景懐辰豫捐玦翦山糃時
惟清夏始雲景曖含芳月隂洞野色日華麗池光草合
亭臯逺霞生川路長端坐聞鶴引靜瑟愴復傷懐哉泉
石思歌詠鬱瓊相春塘多迭駕言從伊與商衮職眷英
覽獨善伊何忘願輟東都逺𢎞道侍濠梁
　　　其四
睿心重離析岐路清江隈四面寒飈舉千里白雲來川
長别管思地逈翻旗囘還顧昭陽闕超逺章華臺置酒
巫山日為君停玉杯
　　　其五
桂樓飛絶限超逺向江岐輕雲霽廣甸㣲風散清漪連
連絶鴈舉𣺌𣺌青煙移嚴城亂芸草霜塘凋素枝氣爽
深遥矚豫永聊停曦即巳終可恱盈尊且若斯
　　　其六
念深冲照廣業闡清化𤣥端儀穆金殿宣教藻瓊筵船
湛輕帷藹磬轉芳風旋眷轡栖道樹方津棹法舷歸興
慿大造昭塗良易筌
　　　其七
𤣥冬寂脩夜天圍静且開亭臯霜氣愴松宇清風來高
琴時以思幽人多感懐幸藉汾陽想嶺首正徘徊
　　　其八
愴愴緒風興祁祁族雲布嚴氣集髙軒稠隂結寒樹日
月謬論思朝夕承清豫徒藉小山文空揖章臺賦
　　　其九
肅景遊清都脩簪待蘭室累榭疎逺風廣庭麗朝日穆
穆神儀静愔愔道言密一飡繫靈表無吝科年厯
　　　其十
清房洞巳静閒風伊夜來雲生樹隂逺軒廣月容開宴
私移燭飲遊賞藉琴臺風猷冠淄鄴袵舄愧唐枚
　　　其十一
方池含積水明月流皎鏡規荷承日泫彯鱗與風泳上
善叶淵心止川惻動性幸是方春來側黙游濠盛
　　　其十二
浮雲西北起飛來下髙堂合散輕帷表飄舞桂臺陽遥
階收委羽平地如夜光眷言金玉照顧慚蘭蕙芳
　　　其十三
炎光缺風雅宗覇拯時淪龍徳待雲霧令圖方再晨歳
逺荒城思霜華宿草陳英威遽如是徘徊岐路人
　　　其十四
分悲玉瑟斷别緒金樽傾風入芳帷散缸華蘭殿明想
折中園草共知千里情行雲故鄉色贈此一離聲
　　　其十五
年華豫已滌夜艾賞方融新萍時合水弱草未勝風閨
幽瑟易響臺逈月難中春物廣餘照蘭萱佩未窮
　　　其卄六
連漪映餘雪嚴城限深霧清寒起洞門東風急池樹神
居望已肅徘徊舉冲趣栖歸如歸詠丘山不可屢
　
　
　古今詩删巻八
欽定四庫全書
　古今詩删卷九
　　　　　　　　　　　　明　李攀龍　編
　　梁詩
　　　登城(簡文帝/)
日影半東簷静念空杼柚小堂倦縹書華池厭脩竹寂
寞既寡悰登城望原陸遥山半吐雲嚴飈時響谷靡靡
見虛煙森森視寒木落霞乍續斷晚浪時廻復逺矚既
濡翰徒自勞心目短歌雖可裁縁情非霧縠
　　　往虎窟山寺(簡文帝/)
塵中喧慮積物外衆情捐兹地信爽塏墟壟曖阡綿藹
藹車徒邁飄飄旌旄懸細松斜遶逕峻嶺半藏天古樹
無枝葉荒郊多野煙分花出黄鳥挂石下新泉蓊鬱均
雙樹清虛類八禪栖神紫臺上縱意白雲邊徒然嗟小
藥何由齊大年
　　　行雨(簡文帝/)
本是巫山來無人覩容色唯有楚王臣曾言夢相識
　　　賦得竹(元帝/)
嶰谷管新抽淇園節復修作龍還葛水為馬向并州柯
亭臨絶澗桃枝夾細流冠學芙蓉勢花堪威鳳遊卭王
若有獻張騫應拜侯
　　　春别應令(元帝/)
門前楊桞亂如絲直置佳人不自持適言新作裂紈詩
誰悟今成織素辭
　　　侍宴樂遊苑餞吕僧珍應詔(沈約/)
丹浦非樂戰負重切君臨我皇秉至德忘已用堯心愍
兹區宇内魚龍失飛沈推轂二崤道揚斾九河隂超乗
盡三屬選士皆百金戎車出細桞餞席遵上林命師誅
後服授律緩前禽函轘方解帶嶢武稍披襟伐罪芒山
曲弔民伊水潯將陪告成禮待此未抽簪
　　　宿東園(沈約/)
陳王鬬鷄道安仁採樵路東郊豈異昔聊可閒余歩野
徑既盤紆荒阡亦交互槿籬疎復密荆扉新且故樹頂
鳴風飇草根積霜露驚麏去不息征鳥時相顧茅棟
嘯愁鴟平罔走寒兎夕隂帶層阜長煙引輕素飛光忽
我遒豈止歲云暮若夢西山藥頽齡倘能度
　　　和王中書德充詠白雲(沈約/)
白雲自帝鄉氤氲屢廻没蔽虧崑山樹含吐瑶臺月秋
風西北起飄我過城闕城闕已參差白雲復離離皎潔
在天漢倒影入華池將過丹丘野時至碧林垂九重迎
飛燕萬里送翔螭
　　　别范安成(沈約/)
生平少年日分手易前期及爾同衰暮非復别離時勿
言一尊酒明日難重持夢中不識路何以慰相思
　　　春思(沈約/)
楊柳亂如絲綺羅不自持春草黄復緑客心傷此時青
苔巳結洧碧水復盈淇日華照趙瑟風色動燕姬襟前
萬行淚故是一相思
　　　從冠軍行建平王登廬山香罏峰(江淹/)
廣成愛神鼎淮南好丹經此山具鸞鶴往來盡仙靈瑶
草正翕赩玉樹信葱青絳氣下縈薄白雲上杳㝠中坐
瞰蜿虹俛伏視流星不尋遐怪極則知耳目驚日落長
沙渚曾隂萬里生藉蘭素多意臨風黙含情方學松栢
隠羞逐市井名幸承光誦末伏思託後旍
　　　許徴君詢自敘(江淹/)
張子闇内機單生蔽外象一時排㝠筌泠然空中賞遣
此弱䘮情資神任獨往採藥白雲隈聊以肆所養丹葩
曜芳蕤緑竹隂閒敞苕苕寄意勝不覺陵虛上曲櫺激
鮮飇石室有幽響去矣從所欲得失非外奬至哉操斤
客重明固巳朗五難既灑落超迹絶塵網
　　　殷東陽仲文興曯(江淹/)
晨遊任所萃悠悠藴真趣雲天亦遼亮時與賞心遇青
松挺秀蕚惠色出喬樹極眺清波深緬映石壁素瑩情
無餘滓拂衣釋塵務求仁既自我𤣥風豈外慕直置忘
所宰蕭散得遺慮
　　　謝僕射混游覽(江淹/)
信矣勞物化憂襟未能整薄言遵郊衢緫轡出臺省淒
淒節序高寥寥心悟永時菊耀巖阿雲霞冠秋嶺眷然
惜良辰徘徊踐落景巻舒雖萬緒動復歸有静曾是迫
桑榆歳暮從所秉丹壑不可攀忘懐寄匠郢
　　　陶徵君濳田居(江淹/)
種苖在東臯苖生滿阡陌雖有荷鋤倦濁酒聊自適日
暮巾柴車路闇光巳夕歸人望煙火稚子候簷隙問君
亦何為百年㑹有役但願桑麻成蠶月得紡績素心正
如此開逕望三益
　　　效阮公詩二首(江淹/)
夏后乗兩龍高㑹在帝臺榮光河雒出白雲蒼梧來侍
御多賢聖升降有羣才四時有變化盛明不徘徊高陽
邈巳逺竚立誰語哉
　　　其二
昔余登大梁西南望洪河時寒原野曠風急霜露多仲
冬正慘切日月少精華落葉縱横起飛鳥時相過搔首
廣川隂懐歸思如何常願反初服閒歩潁水阿
　　　望荆山(江淹/)
奉義至江漢始知楚塞長南闗繞桐栢西岳出魯陽寒
郊無留影秋日懸清光悲風撓重林雲霞肅川漲歲晏
君如何零淚霑衣裳玉柱空掩露金樽坐含霜一聞苦
寒奏再使艶歌傷
　　　魏文帝曹丕遊宴(江淹/)
置酒坐飛閣逍遥臨華池神飈自逺至左右芙蓉披緑
竹夾清水秋蘭被幽崖月出照園中冠珮相追隨客從
南楚來為我吹參差淵魚猶伏浦聽者未云疲髙文一
何綺小儒安足為肅肅廣殿隂雀聲愁北林衆賔還城
邑何用慰我心
　　　顔特進延之侍宴(江淹/)
太㣲凝帝宇瑶光正神縣揆日粲書史相都麗聞見列
漢構仙宮開天製寳殿桂棟留夏飈蘭橑停冬霰青林
結冥濛丹巘被葱蒨山雲備卿靄池卉具靈變重陽集
清氛下輦降𤣥宴騖望分寰隊曬曠盡都甸氣生川岳
隂煙滅淮海見中坐溢朱組歩櫩簉瓊弁禮登佇睿情
樂闋延皇眄測恩躋愉逸㳂牒懵浮賤榮重餽兼金巡
華過盈瑱敢飭輿人詠方慙渌水薦
　　　雜詩(柳惲/)
雲輕暮色薄草緑晨芳歸山墟罷寒晦園澤潤朝暉春
心多感動暏物情復悲自君之去矣蘭堂罷鳴機徒知
遊宦是不念别離非
　　　擣衣詩(柳惲/)
行役滯風波遊人淹不歸亭臯木葉下隴首秋雲飛寒
園夕鳥集思牗草蟲悲嗟矣當春服安見禦冬衣
　　　九日侍宴樂遊苑應令(庾肩吾/)
轍迹光周頌巡遊盛夏功鉤陳萬騎轉閶闔九闗通秋
暉逐行漏朔氣繞相風獻壽重陽節廻鑾上苑中疏山
開輦道間樹出離宫玉醴吹巖菊銀牀落井桐御梨寒
更紫仙桃秋轉紅飲羽山西射浮雲冀北騘塵飛金埒
滿葉破柳條空騰猨疑矯箭驚鴈避虛弓彫材濫杞梓
花綬接鵷鴻愧乏天庭藻徒參文雅雄
　　　和太子重雲殿受戒(庾肩吾/)
皇明執東曜帝扆居北辰小乗開治道大覺拯蒼民殊
塗同義路分流合智津傳香引上徳列伎進名臣連閣
翻如畫圖雲更似真鏡山含殿影梅梁落梵塵苑桂恒
留雪天花不待春萬年逢瑞應千生值法身天衣初拂
石豆火欲燃薪重善終無報輕毛庶有因
　　　和徐主簿望月(庾肩吾/)
樓上徘徊月忩中愁思人照雪光偏冷臨花色轉春星
流時入暈桂長欲侵輪願以重光曲承君歌扇塵
　　　寳劎(呉均/)
我有一寳劎出自昆吾溪照人如照水切玉如切泥鍔
邊霜澟凜匣上風淒淒寄語張公子何當來見携
　　　暮春荅朱記室(何遜/)
游揚日色淺騷屑風音勁寒潭見底清秋色極天淨寸
隂坐銷礫千里長遼逈桃李爾繁華松栢余本性故心
不存此高文徒可詠
　　　初發新林(何遜/)
伊昔負薪暇慕義遊梁楚短翮忘連翩追飛散容與優
游沐道教漸漬淹寒暑太徳本無酬輕生竊自許舟歸
屬海運風積如鵬舉浮水暗舟艫合岸喧徒侣澟澟窮
秋暮初寒入洲渚鐃吹響青江懸旗出長嶼危檣逈不
進沓浪高難拒回首泣親賔中天望宛許帝城猶隠約
家園無處所去矣方悠悠含意將何語
　　　和蕭諮議岑離閨怨(何遜/)
曉河沒高棟斜月半空庭忩中度落葉簾外隔飛螢含
悲下翠帳掩泣閉金屏昔期今未返春草寒復青思君
無轉易何異北辰星
　　　詠早梅(何遜/)
兔園標物序驚時最是梅衘霜當路發映雪擬寒開枝
横卻月觀花繞凌風臺朝灑長門泣夕駐臨卭杯應知
早飄落故逐上春來
　　　臨行與故遊夜别(何遜/)
歴稔共追隨一旦辭羣匹復如東注水未有西歸日夜
雨滴空堦曉燈暗離室相悲各罷酒何時同促膝
　　　與胡興安夜别(何遜/)
居人行轉軾客子暫維舟念此一筵笑分為兩地愁露
濕寒塘草月映清淮流方抱新離恨獨守故園秋
　　　邊城思(何遜/)
柳黄未吐葉水緑半含苔春色邊城動客思故鄉來
　　　相送(何遜/)
客心已百念孤逰重千里江暗雨欲來浪白風初起
　　　相送聯句三首(何遜/)
寸隂常可惜别至倍傷神子瞻天際水予望路中塵(韋/黯)
憫憫岐路側去去平生親一朝事千里流涕向三春(遜/)
　　　其二
昔共入門笑今成送别悲君還舊聚處為我一嚬眉(王/江)
(乗/)於今還促膝自此客江湄願子俱停駕看我獨解維
(遜/)
　　　其三
高軒雖駐軫餘日乆無輝以我辭鄉淚沾君送别衣(遜/)
　　　照水聯句(何遜/)
挿花行理鬢遷延去復歸雖憐水上影復恐濕羅衣(遜/)
臨橋看黛色映渚媚鉛暉不顧春荷動彌畏小禽飛(綺/)
　　　代美女篇(蕭子範/)
邯鄲蹔輟舞巴姬請罷絃佳人淇洧出艶趙復傾燕繁
穠既為李照水亦成蓮朝酤成都酒暝數河間錢餘光
幸未惜蘭膏空自煎
　　　入若耶溪(王籍/)
艅艎何汎汎空水共悠悠隂霞生逺岫陽景逐廻流蟬
噪林逾靜鳥鳴山更幽此地動歸念長年悲倦遊
　　　北寺寅上人房望逺岫翫前池(王筠/)
安期遂長往交甫稱高讓逺迹入滄溟輕舉馳昆閬良
由心獨善兼且情由放豈若尋幽棲即目窮清曠激水
周堂下屯雲塞檐向閒牖聽奔濤開忩延疊嶂前階復
虛㳂濔迤成洲漲雨㸃散圓文風生起斜浪遊鱗互瀺
灂羣飛皆哢吭蓮葉蔓田田菱花動揺漾浮光曜庭廡
流芳襲帷帳匡坐足忘懐詎思江海上
　　　和衛尉新渝侯廵城口號(王筠/)
閶闔瞹已昏鈎陳杳將暮棲烏城上返晚雀林中度屯
衛時廵警凝威肆安歩閣道趨文昌禁兵連武庫銅烏
迎早風金掌承朝露罘罳分曉色睥睨生秋霧維城任
寄隆空想靈均賦伊余方病免丘園保恬素
　　　上虞鄉亭觀濤津渚學潘安仁河陽縣詩(劉孝/綽)
昔余筮賔始衣冠仕洛陽無貲徒有任一命忝為郎再
踐神仙側三入崇賢㫄東朝禮髦俊虛薄厠才良遊談
侍名理搦管創文章引籍陪下膳横經叅上庠誰謂服
事淺契闊變炎凉一朝謬為吏結綬去承光烹鮮徒可
習治民終未長化鷄仰季智馴雉推仲康此城鄰夏穴
橚矗茂筠篁孝碑黄絹語神濤白鷺翔遨遊佳可望釋
事上川梁秋江凍雨絶反景照移塘纎羅殊未動駭水
忽如湯乍出連山合時如高蓋張漂沙黄沬聚礐石素波
揚㮄人不敢唱舟子詎能航離家復臨水眷然思故鄉
中來不可絶奕奕苦人腸泝洄若無阻謝病反清漳
　　　帆渡吉陽洲(劉孝儀/)
揚帆乗浪華撡鼓要風力近樹儵而遐遥山俄已逼欲
比驚龍掣將頓陽烏翼客行悲道逺唯須前路極
　　　詔問山中何所有賦詩以荅(陶𢎞景/)
山中何所有嶺上多白雲只可自怡恱不堪持寄君
　　　古意詶到長史溉登琅琊城(徐悱/)
甘泉驚烽候上谷抵樓蘭此江稱豁險兹山復鬱盤表
裏窮形勝襟帶盡巖巒修篁壯下屬危樓峻上干登陴
起遐望廻首見長安金溝朝㶚滻甬道入鴛鸞鮮車鶩
華轂汗馬躍銀鞍少年負壯氣耿介立衝冠懐紀燕山
石思開函谷丸豈如㶚上戲羞取路傍觀寄言封侯者
數竒良可歎
　　　出塞(劉峻/)
薊門秋氣清飛將出長城絶漠衝風急交河夜月明陷
敵摐金鼓摧鋒揚斾旌去去無終極日暮動邊聲
　　　新月(劉瑗/)
仙宮雲箔捲露出玉簾鈎清光無所贈相意鳳凰樓
　　　擬雨詩(虞騫/)
清風送凉氣薄暮蕩炎氛虹照漣漪水電出嵯峩雲落
暉散長足細雨織斜文
　　　詠美人治籹(江洪/)
上車畏不妍顧眄更斜轉太恨畵眉長猶言顔色淺
　　　春和往虎窟山寺(王臺卿/)
我王宗勝道駕言從所之輜軒轉朱轂驪馬躍青絲清
渠影高蓋游樹拂行旗賔徒紛雜沓景物共依遲飛梁
通澗道架宇接山基叢花臨逈砌分流繞曲墀誰言非
勝境雲山獨在兹塵情良易著道性故難緇承恩奉教
義方當𢎞受持
　陳詩
　　　入隋侍晏應詔(後主/)
日月光天徳山河壯帝居太平無以報願上東封書
　　　山齋(徐陵/)
桃源驚往客鶴嶠斷來賓復有風雲處蕭條無俗人山
寒㣲有雪石路本無塵竹徑䝉籠巧茅齋結構新燒香
披道記懸鏡厭山神砌水何年溜簷桐幾度春雲霞一
巳絶寧辨漢將秦
　　　陪衡陽王遊耆闍寺(張正見/)
甘棠聽訟罷福宇試登臨兔苑移飛蓋王城列玳簪階
荒猶累玉地古尚填金龍橋丹桂偃鷲嶺白雲深秋忩
披旅葛夏戸響山禽清風吹麥壟細雨濯梅林
　　　秋日侍宴婁苑湖應詔(江總/)
翠渚還鸞輅瑶池命羽觴千門響雲蹕四澤動榮光玉
軸昆池浪金舟太液張虹旗照島嶼鳳蓋繞林塘野静
重隂闊淮秋水氣凉霧開樓闕近日逈煙波長洛宴諒
斯在鎬飲詎能方朽劣叨榮遇簪笏奉周行
　　　於長安歸還揚州九月九日行薇山亭賦韻(江/總)
心逐南雲逝形隨北鴈來故鄉籬下菊今日幾花開
　　　姬人怨(江總/)
天寒海水慣相知空牀明月不相冝庭中芳桂憔悴葉
井上疎桐零落枝寒燈作花羞夜短霜鴈多情恒結伴
非為隴水望秦川直置思君腸自斷
　　　遊鍾山開善寺(徐伯陽/)
聊追鄴城友躧歩出蘭宫法侣殊人世天花異俗中鳥
聲不測處松吟未覺風此時超愛網還復洗塵䝉
　　　詠懐三首(張君祖/)
運形不標異澄懐恬無欲座可栖王侯門可廻金轂風
來詠逾清鱗萃淵不濁斯乃𤣥中子所以矯逸足何必
翫幽閒青衿長離俗百齡茍未遐昨辰亦非促曦騰望
舒映曩今迭相燭一世皆逆旅安悼電往速區區雖非
黨兼忘混礫玉恪神罔叢穢要在夷心曲
　　　其二
靈飈起囘浪飛雲騰逆鱗茍擢南陽秀固集三造賔緬
懐結寂夜味藻詠終晨延佇時無遘誰與拂流塵𦕈情
寄極眄蕭條獨遨神相忘東溟裏何晞西潮津我崇道
無廢長謡想義人
　　　其三
遥遯播荆衡杖策憇南郢遭動逐浪迹遇静恬夷性拊
巻從老語揮綸與莊詠遐眺獨緬想蕭神飈塵正時無
喜惠偶絶韻將誰聽習子茂芳標有欣徽音令穎敷凌
霜倩葩熈三春盛拂翮期霄翔豈與桑榆競我混不材
姿遺情忘雕映雖非嶧陽椅聊以比泗磬
　　　贈沙門竺法頵三首(張君祖/)
鬱鬱華陽岳絶雲抗飛峯峭壁溜靈泉秀嶺森青松懸
巖廓峥嶸幽谷正寥蘢丹崖栖竒逸碧室禪六通泊寂
清神氣綿𦕈矯妙蹤止觀著無無還淨滯空空外物豈
大悲獨往非𤣥同不見舍利佛受屈維摩公
　　　其二
至人如影響靈慧陶億刹應方恢權化兆類䝉慈恱㝠
㝠積塵昧永在巖底閉廢聰無通照遺形不洞滅明哉
如來降豁矣啟濳穴幽精淪朽壤孰若阿維察遥謝晞
𤣥儔何為自矜潔
　　　其三
邈邈慶成標峩峩浮雲嶺峻蓋十二嶽獨秀閻浮境丹
流環方基瑶堂臨峭頂澗滋甘泉液崖蔚芳芝穎翹翹
羡化倫𦕈𦕈陵巖正肅拱望妙覺呼吸晞齡永茍能夷
冲心所憇靡不淨萬物可逍遥何必栖形影勉尋大乗
軌練神超勇猛
　隋詩
　　　出塞(楊素/)
漢虜未和親憂國不憂身握手河梁上窮涯北海濵據
鞍獨懐古慷慨感良臣歴覽多舊迹風日慘愁人荒塞
空千里孤城絶四鄰樹寒偏易古草衰恒不春交河明
月夜隂山苦霧辰鴈飛南入漢水流西咽秦風霜乆行
役河朔備艱辛薄暮邊聲起空飛胡騎塵
　　　山齋獨坐贈薛内史(楊素/)
巖壑澄清景景清巖壑深白雲飛暮色緑水激清音澗
戸散餘彩山忩凝宿隂花草共榮映樹石相陵臨獨坐
對陳榻無客有鳴琴寂寂幽山裏誰知無悶心
　　　贈薛播州二首(楊素/)
滔滔彼江漢實為南國紀作牧求明德若人應斯美高
卧未褰帷飛聲已千里還望白雲天日暮秋風起峴山
君儻遊淚落應無巳
　　　其二
北風吹故林秋聲不可聽鴈飛窮海寒鶴唳霜臯淨含
毫心未傳聞音路猶夐唯有孤城月徘徊獨臨映弔影
余自憐安知我疲病
　　　賦昆明池一物得織女石(虞茂/)
隔河圖列宿清漢象昭回支機就鯨石拂鏡取池灰襪
疑海槎渡珠似客星來所恨䨇娥斂逢秋遂不開
　　　秋夜獨坐(袁朗/)
危絃斷客心虛彈落驚禽新秋百慮淨獨夜九愁深枯
蓬唯逐吹墜葉不歸林如何悲此曲坐作白頭吟
　　　愛妾換馬(僧法宣/)
朱鬛餙金鑣紅籹束素腰似雲來蹀躞如雪去飄颻桃
花含淺汗柳葉帶餘嬌騁先將獨立䨇絶不俱摽
　　　歎疆場(無名氏/)
聞道行人至籹梳對鏡臺淚㾗猶尚在笑靨自然開
　北朝詩
　　　擣衣(温子昇/)
長安城中秋夜長佳人錦石擣流黄香杵紋砧知近逺
傳聲逓響何淒涼七夕長河爛中秋明月光蠮螉塞邊
絶候鴈鴛鴦樓上望天狼
　　　和崔侍中從駕經山寺(蕭慤/)
鈎陳夜警徼河漢曉參横游騎騰文馬前驅轉翠旌野
禽喧曙色山樹動秋聲雲表金輪見巖端畵栱明塔疑
從地涌蓋似積香成泉高下溜急松古上枝平儀台多
壯思麗藻蔚縁情自嗤非照廡何以繼連城
　　　秋思(蕭慤/)
清波收潦日華林鳴籟初芙蓉露下落楊柳月中疎燕
幃緗綺被趙帶流黄裾相思阻音息結夢感離居
　　　闗山月(王褒/)
闗山夜月明秋色照孤城影虧同漢陣輪滿逐胡兵天
寒光轉白風多暈欲生寄言亭上吏遊客解鷄鳴
　　　奉和同泰寺浮圖(庾信/)
岧岧凌太清照殿比東京長影臨䨇闕高層出九城栱
積行雲礙幡揺度鳥驚鳳飛如始泊蓮合似初生輪重
對月滿鐸韻擬鸞聲畵水流全住圖雲色半輕露晚盤
猶滴珠朝火更明雖連博望苑還接銀沙城天香下桂
殿仙梵入伊笙庶聞八解樂方遣六塵情
　　　和張侍中述懐(庾信/)
陽窮乃悔吝世季誠屯剥奔河絶地維折柱傾天角成
羣海水飛如雨天星落負鍤遂移山藏舟終去壑生民
忽已魚君子徒為鶴疇昔逢知己生平荷恩渥故組竟
無聞程嬰空寂寞永嘉獨流寓中原唯鼎鑊道險卧樚
櫨身危累素殻漂流從木梗風巻隨秋籜張翰不歸呉
陸機猶在洛漢陽錢遂盡長安米空索時占季主龜乍
販韓康藥伏轅終入絆垂翅猶離繳徒懐琬琰心空守
黄金諾虢鄶終無寄齊秦竟何託大夫唯閔周君子常
思亳寂寥共覉旅蕭條同負郭農談止穀稼野膳唯藜
藿操樂楚琴悲忘憂魯酒薄渭濱觀坐釣谷口看秋穫
唯有丘明耻無復榮期樂夷則火星流天根秋水涸冬
嚴日不煖歳晚風多朔揚浮有怪雲細凌聞災雹木皮
三寸厚涇泥五斗濁雖忻曲轅樹猶懼雕陵鵲生涯實
有始天道終虛槖且悅善人交無疑朋友數何時得雲雨
復見翔寥廓
　　　寄王琳(庾信/)
玉闗道路逺金陵信使疎獨下千行淚開君萬里書
　　　重别周尚書二首(庾信/)
陽闗萬里道不見一人歸唯有河邊鴈秋來南向飛
　　　其二
河橋兩岸絶横岐數路分山川遥不見懐袖逺相聞
　　　暮秋野興賦得傾壺酒(庾信/)
劉伶正捉酒中散欲彈琴但使逢秋菊何須就竹林
　　　塵鏡(庾信/)
明鏡如明月恒常置匣中何須照兩鬢終是一秋蓬
　
　
　
　古今詩刪巻九
欽定四庫全書
　古今詩刪巻十
　　　　　　　　　　　　明　李攀龍　編
　選唐詩序
　唐無五言古詩而有其古詩陳子昻以其古詩為古
　詩弗取也七言古詩唯杜子美不失初唐氣格而縱
　横有之太白縱横往往彊弩之末間雜長語英雄欺
　人耳至如五七言絶句實唐三百年一人蓋以不用
　意得之即太白亦不自知其所至而工者顧失焉五
　言律排律諸家槩多佳句七言律體諸家所難王維
　李頎頗臻其妙即子美篇什雖衆憒焉自放矣作者
　自苦亦惟天實生才不盡後之君子本茲集以盡唐
　詩而唐詩盡於此李攀龍撰
　　唐五言古詩
　　　飲馬長城窟行(太宗皇帝/)
塞外悲風切交河冰已結瀚海百重波隂山千里雪逈
戍危烽火層巒引高節悠悠卷斾旌飲馬出長城塞沙
連騎跡朔吹斷邉聲胡塵清玉塞羗笛韵金鉦絶漠干
戈戢車徒振原隰都尉反龍堆將軍旋馬邑揚麾氛霧
静紀石功名立荒裔一戎衣雲臺凱歌入
　　　述懷(魏徵/)
中原還逐鹿投筆事戎軒縱横計不就慷慨志猶存策
杖謁天子驅馬出關門請纓繫南越憑軾下東藩鬱紆
陟高岫出没望平原古木鳴寒鳥空山啼夜猿旣傷千
里目還驚九折魂豈不憚艱難深懷國士恩季布無二
諾侯嬴重一言人生感意氣功名誰復論
　　　初到陸渾山莊(宋之問/)
授衣感窮節策馬凌伊關歸齊逸人趣日覺秋琴閒寒
露衰北阜夕陽破東山浩歌步岑樾栖鳥隨我還
　　　感遇二首(張九齡/)
蘭蕋春葳蕤桂花秋皎㓗欣欣此生意自以為佳節誰
知林栖者聞風坐見悅草木有本心何求美人折
　　　其二
孤鴻海上來池潢不敢顧側見雙翠鳥巢在三珠樹矯
矯珍木嶺得無金丸懼美服患人指髙明逼神惡今我
游㝠㝠弋者何所慕
　　　薊丘覽古贈盧居士藏用六首(并序/)　(陳子昂/)
　　　　丁酉嵗余北征出自薊門厯觀燕之舊都其
　　　　城池霸迹已蕪没矣慨然憶樂生鄒子羣賢
　　　　之游因登薊樓作六詩以志之寄終南盧居士
北登薊丘望求古軒轅臺應龍已不見牧馬生黄埃尚
想廣成子遺跡白雲隈
　　　右軒轅臺
南登碣石舘遙望黄金臺丘陵盡喬木昭王安在哉霸
圖悵已矣驅馬復歸來
　　　右燕昭王
王道已淪昩戰國競貪兵樂生何感激仗義下齊城雄
圖竟中失遺嘆寄阿衡
　　　右樂生
秦王日無道太子怨亦深一聞田光義匕首贈千金其
事雖不立千載為傷心
　　　右燕太子
自古皆有死殉義良獨希柰何燕太子尚使田公疑仗
劔誠已矣感我涕沾衣
　　　右田光先生
大運淪三代天人罕有窺鄒子何遼廓謾説九瀛垂興
亡已千載今也則無誰
　　　右鄒子
　　　詶暉上人夏日林泉
聞道白雲居窈窕青蓮宇巖泉萬丈流樹石千年古林
臥對軒窗山隂滿庭户方釋塵事勞從君襲蘭杜
　　　子夜吳歌(李白/)
長安一片月萬户𢷬衣聲秋風吹不盡總是玉闗情何
日平胡虜良人罷逺征
　　　妾薄命(李白/)
漢帝寵阿嬌貯之黄金屋咳唾落九天隨風生珠玉寵
極愛還歇妬深情却疎長門一步地不肯暫迴車雨落
不上天水覆難再收君情與妾意各自東西流昔日芙
蓉花今成斷根草以色事他人能得幾時好
　　　贈盧司户(李白/)
秋色無遠近出門盡寒山白雲遙相識待我蒼梧間借
問盧躭鶴西飛幾處還
　　　送張舍人之江東(李白/)
張翰江東去正值秋風時天清一鴈遠海濶孤㠶遲白
日行欲暮滄波杳難期呉洲如見月千里幸相思
　　　魯郡東石門送杜二甫(李白/)
醉别復幾日登臨徧池臺何時石門路重有金樽開秋
波落泗水海色明徂徠飛蓬各自遠且盡手中杯
　　　送楊山人歸嵩山(李白/)
我有萬古宅嵩陽玉女峯長留一片月掛在東溪松爾
去掇仙草菖蒲花紫茸嵗晩或相訪青天騎白龍
　　　懷蘇武(李白/)
蘇武在匈奴十年持漢節白鴈上林飛空傳一書札牧
羊邉地苦落日歸心絶渴飲月窟冰飢餐天上雪東還
沙塞遠北愴河梁别泣把李陵衣相㸔淚成血
　　　經下邳圯橋懷張子房(李白/)
子房未虎嘯破産不為家滄海得壯士椎秦愽浪沙報
韓雖不成天地皆振動潛匿游下邳豈曰非智勇我來
圯橋上懷古欽英風唯見碧流水曾無黄石公嘆息此
人去蕭條徐泗空
　　　望鸚鵡洲懷禰衡(李白/)
魏帝營八極蟻視一禰衡黄祖斗筲人殺之受惡
名吴江賦鸚鵡落筆超羣英鏘鏘振金玉句句欲
飛鳴鷙鶚啄孤鳳十春傷我情五嶽起方寸隱然
詎可平才髙竟何施寡識冐天刑至今芳洲上蘭
蕙不忍生
　　　前出塞八首(杜甫/)
戚戚去故里悠悠赴交河公家有程期亡命嬰禍羅君
巳富土境開邊一何多棄絶父母恩吞聲行負戈
　　　其二
磨刀嗚咽水水赤刅傷手欲輕斷腸聲心緒亂巳久丈
夫誓許國憤惋復何有功名圗麒麟戰骨當速朽
　　　其三
送徒既有長遠戍亦有身生死向前去不勞吏怒嗔路
逢相識人附書與六親哀哉兩決絶不復同苦辛
　　　其四
迢迢萬餘里領我赴三軍軍中異苦樂主將寧盡聞隔
河見胡騎倐忽數百羣我始為奴僕幾時樹功勲
　　　其五
挽弓當挽强用箭當用長射人先射馬擒賊先擒王殺
人亦有限立國自有疆茍能制侵凌豈在多殺傷
　　　其六
驅馬天雨雪軍行入高山徑危抱寒石指落層冰間巳
去漢月遠何時築城還浮雲暮南征可望不可攀
　　　其七
單于冦我壘百里風塵昏雄劒四五動彼軍為我奔虜
其名王歸繫頸授轅門潛身備行列一勝何足論
　　　其八
從軍十年餘能無分寸功衆人貴茍得欲語羞雷同中
原有鬬争況在狄與戎丈夫四方志安可辭固窮
　　　後出塞(杜甫/)
朝進東門營暮上河陽橋落日照大旗馬鳴風蕭蕭平
沙列萬幕部伍各見招中天懸明月令嚴夜寂寥悲笳
數聲動壯士慘不驕借問大將誰恐是霍嫖姚
　　　法鏡寺(杜甫/)
身危適他州勉强終勞苦神傷山行深愁破崕寺古嬋
娟碧蘚浄蕭摵寒籜聚洄洄山根水冉冉松上雨洩雲
蒙清晨初日巳復吐朱甍半光烱户牖粲可數拄䇿忘
前期出蘿巳亭午㝠㝠子規叫微徑不復取
　　　萬丈潭(杜甫/)
青溪合㝠寞神物有顯晦龍衣積水蟠窟壓萬丈内跼
步凌垠堮側身下烟靄前臨洪濤寛却立蒼石大山危
一徑盡岸絶兩壁對削成根虛無倒影垂澹瀩黑知灣
澴底清見光烱碎孤雲倒來深飛鳥不在外高蘿成帷
幄寒水疊旌斾遠川曲通流嵌竇潛洩瀬造幽無人境
發興自我軰告歸遺恨多將老斯逰最閉藏修鱗蟄出
入巨石礙何當炎天過快意風雲㑹
　　　石櫃閣(杜甫/)
季冬日已長山晩半天赤蜀道多草花江間饒竒石石
櫃層波上臨虛蕩高壁清暉迴羣鷗暝色帶遠客羈栖
負幽意感嘆向絶跡信甘孱懦嬰不獨凍餒迫優游謝
康樂放浪陶彭澤吾衰未自由謝爾性有適
　　　玉華宫(杜甫/)
溪回松風長蒼鼠竄古瓦不知何王殿遺構絶壁下隂
房鬼火青壞道哀湍㵼萬籟真笙竽秋色正瀟灑美人
為黄土況乃粉黛假當時侍金輿故物獨石馬憂來藉
草坐浩歌淚盈把冉冉征途間誰是長年者
　　　夢李白二首(杜甫/)
死别巳呑聲生别常惻惻江南瘴癘地逐客無消息故
人入我夢明我長相憶恐非平生魂路遠不可測魂來
楓林青魂返關塞黑君今在羅網何以有羽翼落月在
屋梁猶疑照顔色水深波浪濶無使蛟龍得
　　　其二
浮雲終日行游子久不至三夜頻夢君情親見君意告
歸常局促苦道來不易江湖多風波舟楫恐失墜出門
搔白首苦負平生志冠蓋滿京華斯人獨憔悴孰云網
恢恢將老身反累千秋萬嵗名寂寞身後事
　　　晦日尋崔戢李封(杜甫/)
朝光入甕牖尸寢驚敝裘起行視天宇春氣漸和柔興
來不暇懶今晨梳我頭出門無所待徒步覺自由杖藜
復恣意免值公與侯晩定崔李交會心真罕儔每過得
酒傾二宅可淹留喜結仁里歡況因令節求李生園欲
荒舊竹頗修修引客㸔掃除隨時成獻酬崔侯初筵色
已畏空樽愁未知天下士至性有此不草芽旣青出蜂
聲亦暖游思見農器陳何當甲兵休上古葛天氏不貽
黄屋憂至今阮籍等熟醉為身謀威鳳高其翔長鯨呑
九州地軸為之翻百川皆亂流當歌欲一放淚下恐莫
收濁醪有玅理庶用慰沈浮
　　　雨(杜甫/)
峽雲行清曉烟霧相徘徊風吹滄江去雨灑石壁來凄
凄生餘寒殷殷兼出雷白谷變氣候朱炎安在哉高鳥
濕不下居人門未開楚宫久已滅幽珮為誰哀侍臣書
王夢賦有冠古才㝠㝠翠龍駕多自巫山臺
　　　晩泊潯陽望香爐峯(孟浩然/)
挂席幾千里名山都未逢泊舟潯陽岸始見香爐峯嘗
讀遠公傳永懷塵外踪東林精舍近日暮空聞鐘
　　　西施詠(王維/)
艶色天下重西施寧久微朝為越溪女莫作吳王姬賤
日豈殊衆貴來方悟稀邀人傅脂粉不自著羅衣君寵
益嬌態君憐無是非當時浣紗伴莫得同車歸持謝隣
家子效顰安可希
　　　送别(王維/)
下馬飲君酒問君何所之君言不得意歸臥南山陲但
去莫復問白雲無盡時
　　　齊州送祖三(王維/)
相逢方一笑相送還成泣祖帳已傷離荒城復愁入天
寒遠山浄日暮長河急解纜君巳遙望君猶佇立
　　　奉寄韋太守陟(王維/)
荒城自蕭索萬里山河空天高秋日逈嘹唳聞歸鴻寒
塘映衰草高舘落疎桐臨此嵗方晏顧景問悲翁故人
不可見寂寞平林東
　　　過李揖宅(王維/)
閉門秋草色終日無車馬客來深巷中犬吠寒籬下散
髮時未簮道書行尚把與我同心人樂道安貧者一罷
宜城酌還歸洛陽社
　　　崔濮陽兄季重前山興(王維/)
秋色有佳興況君池上門悠悠西林下自識門前山千
里横黛色數峯出雲間嵯峩對秦國合沓藏荆關殘雨
斜日照夕嵐飛鳥還故人今尚爾嘆息此頽顔
　　　藍田石門精舍(王維/)
落日山水好漾舟信歸風玩竒不覺遠因以緣源窮遙
愛雲木秀初疑路不同安知清流轉偶與前山通捨舟
理輕策果然愜所適老僧四五人逍遙䕃松栢朝梵林
未曙夜禪山更寂道心及牧童世事問樵客暝宿長林
下焚香臥瑤席澗芳襲人衣山月映石壁再尋畏迷誤
明發更登歷笑謝桃源人花紅復來覿
　　　塞上曲三首(王昌齡/)
蟬鳴桑樹間八月蕭關道出塞入塞寒處處黄蘆草從
來幽幷客皆共沙塵老莫學游俠兒矜誇紫騮好
　　　其二
飲馬渡秋水水寒風似刀平沙日未没黯黯見臨洮昔
日長城戰咸言意氣高黄塵是今古白骨亂蓬蒿
　　　其三
秋風夜渡河吹郤鴈門桑遙見胡地獵鞲馬宿嚴霜五
道分兵去孤軍百戰塲功多翻下獄士卒但心傷
　　　江上聞笛(王昌齡/)
横笛怨江月扁舟何處尋聲長楚山外曲繞胡關深相
去萬餘里遙傳此夜心寥寥浦溆寒響盡唯空林不知
誰家子復奏邯鄲音水客皆擁棹空霜遂盈襟羸馬望
北走遷人悲越吟何當邉草白旌節隴城隂
　　　鄭縣宿陶大公舘贈馮六元二(王昌齡/)
儒有輕王侯脫略當世務本家藍田中非為漁弋故無
何困躬耕且欲馳永路幽居與君近出谷同所鶩昨日
辭石門五年變秋露雲龍未相感干謁亦已屢子為黄
綬羈余忝蓬山顧京門望西岳百里見郊樹飛雨祠上
來靄然關中暮驅車鄭城宿秉燭論往素山月出華隂
開此河渚霧清光比故人豁達展心晤馮公尚戢翼元
子仍跼步拂衣易為高論跡難有趣張范善始終吾等
豈不慕罷酒當涼風屈伸備㝠數
　　　述華清宫(儲光羲/)
上林神君宫此地即明庭山開鴻濛色天轉招搖星三
雪報大有孰謂非我靈
　　　田家雜興八首(儲光羲/)
春至鶬鶊鳴薄言向田墅不能自力作黽勉娶隣女旣
念生子孫方思廣田圃閒時相顧笑喜悅好禾黍夜夜
登嘯臺南望洞庭渚百草被霜露秋山響砧杵却羨故
年時中情無所取
　　　其二
衆人恥貧賤相與尚膏腴我情旣浩蕩所樂在畋漁山
澤時晦㝠歸家暫閒居滿園種葵藿繞屋樹桑榆禽雀
知我閒翔集依我廬所願在優游州縣莫相呼日與南
山老兀然傾一壺
　　　其三
逍遙阡陌上遠近無相識落日照秋山千岩同一色網
罟繞深莾鷹鸇始輕翼獵馬旣如風奔獸莫敢息駐旗
滄海上犒士吳宫側楚國有夫人性情本貞直鮮禽徒
自致終嵗竟不食
　　　其四
田家趨壠畆當晝掩虛關隣里無烟火兒童共幽閒桔
橰懸空圃雞犬滿桑間時來農事隙採藥游名山但言
所採多不念路險艱人生如蜉蝣一往不可攀君㸔西
王母千載笑容顔
　　　其五
貧士養性情不復知憂樂去家行賣畚留滯南陽郭秋
至黍苗黄無人可刈穫孺子朝未飯把竿逐鳥雀忽見
梁將軍乗車出宛洛意氣軼道路光輝滿墟落安知負
薪者咥咥笑輕薄
　　　其六
楚山有高士梁國有遺老築室既相隣同田復同道糗
糒常共飯兒孫每更抱忘此耕耨勞愧彼風雨好蟪蛄
鳴空澤鶗鴂傷秋草日夕寒風來衣裳苦不早
　　　其七
梧桐䕃我門薜荔網我屋超超兩夫婦朝出暮還宿稼
穡旣自種牛羊還自牧日旰懶耕鋤登高望川陸空山
足禽獸墟落多喬木白馬誰家兒聨翩相馳逐
　　　其八
種桑百餘樹種黍三十畆衣食旣有餘時時會賔友夏
來菰米飯秋至菊花酒孺人喜逢迎穉子解趨走日暮
後園裏團團䕃榆栁酩酊乗夜歸涼風吹户牖清淺望
河漢低昻㸔北斗數甕猶未開明朝能飲否
　
　古今詩删巻十
欽定四庫全書
　古今詩刪巻十一
　　　　　　　　　　　　明　李攀龍　編
　　唐五言古詩
　　　光上座廊下衆山五首(李頎/)
名嶽在廡下吾師居一牀每聞楞伽徑只對清翠光百
谷聚雲色莓苔侵屋梁氣盤古壁轉勢引幽堦長願遊
薜葉下日見金爐香
　　　裴尹東溪别業(李頎/)
公才廊廟器官亞河南守别墅臨都門驚湍激前後舊
交與羣從十日一㩦手幅巾望寒山長笑對高栁清歡
信可尚散吏亦何有岸雪青城隂水光遠林首閒觀野
人筏或飲川上酒幽雪淡徘徊白鷺飛左右庭竹垂臥
内村烟隔南阜始知物外情簮紱同芻狗
　　　贈張旭(李頎/)
張公性嗜酒豁達無所營皓首窮草𨽻時稱太湖精露
頂據胡床長叫三五聲興來灑素壁揮筆如流星下舍
風蕭條寒草滿户庭問家何所有生事但浮萍左手持
蟹螯右手執丹經瞪目視霄漢不知醉與醒諸賔且方
坐旭日臨東城荷葉裹江魚白甌貯香粳微祿心不屑
放神於八紘時人不識者即是安期生
　　　送綦母三謁房給事(李頎/)
夫子大名下家無鍾石儲惜哉湖海上曾校蓬萊書外
物非本意此生空淡如所思但乗興遠適維單車高道
時坎坷故交願吹嘘徒言青𤨏闥不愛承明廬百里人
户滿片言諍訟疎手持蓮花經目送飛鳥餘晩景南路
别炎雲中伏初此行倘不遂歸食蘆洲魚
　　　昭君墓(常建/)
漢宫豈不死異域傷獨没萬里䭾黄金蛾眉為枯骨廻
車夜出塞立馬皆不發共恨丹青人墳上哭明月
　　　宿王昌齡隠居(常建/)
清溪深不測隠處唯孤雲松際露㣲月清光猶為君茅
亭宿花影藥院滋苔紋余亦謝時去西山鸞鶴羣
　　　江上琴興(常建/)
江上調玉琴一絃清一心泠泠七絃遍萬木徵幽隂能
使江月白又令江水深始知枯桐枝可以徽黄金
　　　送李十一尉臨溪(常建/)
泠泠花下琴君唱渡江吟天際一帆影預懸離别心以
言神仙尉因致瑤華音回軫撫商調越溪澄碧林
　　　晦日馬鐙曲稍次中流作(常建/)
夜寒宿蘆葦曉色明西林初日在川上便澄游子心晴
天無纎翳郊野浮春隂波静隨釣魚舟小綠水深出浦
見千里曠然諧遠尋扣舷應漁父因唱滄浪吟
　　　西山(常建/)
一身為輕舟落日西山際常隨去㠶影遠接長天勢物
象歸餘清林巒分夕麗亭亭碧流暗日入孤霞繼洲渚
遠隂映湖雲尚明霽林昏楚色來岸逺荆門閉至夜轉
清逈蕭蕭北風厲沙邉鴈鷺泊宿處蒹葭蔽圓月逗前
浦孤琴又搖曵泠然夜遂深白露沾人袂
　　　宋中五首(高適/)
梁王昔全盛賔客復多才悠悠一千年陳跡唯高臺寂
寞向秋草悲風千里來
　　　其二
朝臨孟諸上忽見芒碭間赤帝終已矣白雲長不還時
清更何有禾黍徧空山
　　　其三
景公德何廣臨變莫能欺三請皆不忍妖星終自移君
心本如此天道豈無知
　　　其四
梁苑白日暮梁山秋草時君王不可見脩竹令人悲九
月桑葉盡寒風鳴樹枝
　　　其五
登高臨舊國懷古對窮秋落日鴻鴈度寒城砧杵愁昔
賢不復有行矣莫淹留
　　　同韓四薛三東亭翫月(高適/)
遠游悵不樂茲賞吾道存欵曲故人意辛勤清夜言東
亭何寥寥佳境無朝昏堦墀近洲渚户牖當郊原矧乃
窮周旋況復怡討論樹隂蕩瑤琴月氣延清樽明月帶
飛鴈野火連荒村對此更愁予悠哉懷故園
　　　同諸公登慈恩寺㙮(高適/)
香界泯羣有浮圖豈諸相登臨駭孤高披拂忻大壯言
是羽翼生逈出空虚上頓疑身世别乃覺形神王宫闕
皆户前山河盡簷向秋風昨夜至秦塞多清曠千里何
蒼蒼五陵鬱相望盛時慚阮步末宦知周防輸効獨無
因斯焉可游放
　　　同薛司直諸公秋霽曲江俯見南山作(高適/)
南山鬱初霽曲江湛不流若臨瑤池間想望崑崙丘迴
首見黛色渺然波上秋深沉俯峥嶸清淺延阻修連潭
萬木影插岸千巖幽杳藹信難測淵淪無暗投片雲對
漁父獨鳥隨虛舟我心寄青霞世事慙白鷗得意在乘
興忘懷非外求良辰自多暇忻與數子游
　　　暮秋山行(岑參/)
疲馬臥長坂夕陽下通津山風吹空林颯颯如有人蒼
旻霽涼雨石路無飛塵千念集暮節萬籟悲蕭辰鶗鴂
昨夜鳴蕙草色已陳況在遠行客自然多苦辛
　　　與高適薛據同登慈恩寺浮圖(岑參/)
塔勢如湧出孤高聳天宫登臨出世界磴道盤虛空突
兀壓神州峥嶸如鬼工四角礙白日七層摩蒼穹下窺
指高鳥俯聽聞驚風連山若波濤奔走似朝東青槐夾
馳道宫觀何玲瓏秋色從西來蒼然滿闗中五陵北原
上萬古青濛濛浄理了可悟勝因夙所宗誓將挂冠去
覺道資無窮
　　　東歸發犍為至泥溪舟中作(岑參/)
前日解侯印泛舟歸山東平旦發犍為逍遙信回風七
月江水大滄波漲秋空復有峨眉僧誦經在舟中夜泊
防虎豹朝行逼魚龍一道鳴迅湍兩邉走連峯猿拂岸
花落烏啼岩樹重烟藹吳楚連泝沿湖海通憶昨在西
掖復曾入南宫日出朝聖人端笏陪羣公不意今棄置
何由豁心胸吾當海上去且學乗槎翁
　　　秋夜聽羅山人彈三峽流泉(岑參/)
皤皤岷山老抱琴鬢蒼然衫袖拂玉徽為彈三峽泉此
曲彈未半高堂如空山石林何颼飀忽在窗户間繞指
弄嗚咽青絲激潺湲演漾怨楚雲虛徐韻秋烟疑兼陽
臺雨似雜巫山猿幽引鬼神聽浄令耳目便楚客腸欲
斷湘妃淚斑斑誰裁青桐枝縆以朱絲絃能含古人曲
逓與今人傳知音難再逢惜君方老年曲終月已落惆
悵東齋眠
　　　北庭贈宗學士道别(岑參/)
萬事不可料嘆君在軍中讀書破萬卷何事來從戎曾
逐李輕車征西出太蒙荷戈月窟外擐甲崑崙東兩度
皆破胡朝廷輕戰功十年抵一命萬里如飄蓬容髩老
胡塵衣裘脆邉風忽來輪臺下相見披心胸飲酒對春
草彈棋聞夜鐘今日還龜茲臂上懸角弓平沙向旅舘
匹馬隨飛鴻孤城倚大磧海氣迎邉空四月猶自寒天
山雪濛濛君有賢主將何謂泣途窮時來整六翮一舉
淩蒼穹
　　　浮石瀬(劉長卿/)
秋月照瀟湘月明聞盪槳石横晚瀬急水落寒沙廣衆
嶺猿嘯重空江人語響清輝朝復暮如待扁舟賞
　　　陪元侍御游支硎寺(劉長卿/)
支公去已久寂寞龍華會古木閉空山蒼然暮相對林
巒非一狀水石有餘態宻竹藏晦明羣峯争向背峯峯
帶落日歩步入青靄香氣空翠中猿聲暮雲外留連南
臺客想像西方内因逐溪水還觀心兩無礙
　　　杪秋南山西峯題準上人蘭若(錢起/)
向山㸔霽色步步豁幽性反照亂流明寒空千嶂静石
門有餘好霞殘月欲映上詣遠公廬孤峯懸一徑雲裏
隔窗火松間下山磬客到兩忘言猿心與禪定
　　　李祭酒别業俯視川林前帶雷岫(錢起/)
南山轉羣木昏曉擁山翠小澤近龍居青蒼常雨氣君
家北原上千金買勝事丹闕退朝迴白雲迎賞至新晴
村落外處處烟景異片水明斷崖餘霞入古寺東臯指
歸翼月盡有餘意
　　　效陶彭澤(韋應物/)
霜落悴百草時菊獨姸華物性有如此寒暑其奈何撥
英泛濁醪日入會田家盡醉茅簷下一生豈在多
　　　幽居(韋應物/)
貴賤雖異等出門皆有營獨無外物牽遂此幽居情微
雨夜來過不知春草生青山忽巳曙鳥雀繞舍鳴時與
道人偶或隨樵者行自當安蹇劣誰謂薄世榮
　　　寄全椒山中道士(韋應物/)
今朝郡齋冷忽念山中客澗底束荆薪歸來煮白石欲
持一尊酒遠慰風雨夕落葉滿空山何處尋行跡
　　　淮上即事寄廣陵親故(韋應物/)
前舟已渺渺欲度誰相待秋山起暮鐘楚雨連滄海風
波離思滿宿昔容髩改獨鳥下東南廣陵何處在
　　　同德寺雨後寄元侍御李博士(韋應物/)
川上風雨來須臾滿城闕岧嶤青蓮界蕭條孤興發前
山遽已浄隂靄夜來歇喬木生夏涼流雲吐華月嚴城
自有限一水非難越相望曙河遠高齋坐超忽
　　　南國陪王卿游矚(韋應物/)
形跡雖拘檢世事澹無心郡中多山水日夕聽幽禽几
閣文墨暇園林春景深雜花芳意散綠池暮色深君子
有高躅相㩦在幽尋一酌何為貴可以冩沖襟
　　　京郊(韋應物/)
吏舍跼終年出郊曠清曙楊栁散和風青山澹吾慮依
叢適自憇緣澗還復去微雨靄芳原春鳩鳴何處樂幽
心屢止遵事跡猶遽終罷斯結廬慕陶真可庶
　　　藍嶺精舍(韋應物/)
石壁精舍高排雲聊直上佳遊愜始願忘險得前賞崖
傾景方晦谷轉川如掌綠林含蕭條飛閣起𢎞敞道人
上方至深夜還獨往日落羣山隂天秋百泉響所嗟累
巳成安得長偃仰
　　　田家三首(栁宗元/)
蓐食狥所務驅牛向東阡鷄鳴村巷白夜色歸暮田札
札耒耜聲飛飛來烏鳶竭茲筋力事特用窮嵗年盡輸
助徭役聊就空自眠子孫日已長世世還復然
　　　其二
古道饒蒺藜縈迴古城曲蓼花被堤岸陂水寒更綠是
時收穫竟落日多樵牧風高榆栁疎霜重梨棗熟行人
迷去住野鳥競栖宿田翁笑相念昏黑慎原陸今年幸
少豐無厭饘與粥
　　　其三
籬落隔烟火農談四隣夕庭際秋蟲鳴疎麻方寂歷蠶
絲盡輸稅機杵空倚壁里胥夜經過雞黍事筵席各言
官長峻文字多督責東鄉後租期車轂陷泥澤公門少
推恕鞭朴恣狼藉努力慎經營肌膚真可惜迎新在此
嵗唯恐踵前跡
　　　南磵中題(栁宗元/)
秋氣集南磵獨游亭午時迴風一蕭瑟林影久參差始
至若有得稍遠遂忘疲羈禽響幽谷寒藻舞淪漪去國
魂已游懷人空淚垂孤生易為感失路少所宜索寞竟
何事徘徊只自知誰為後來者當與此心期
　　　入若耶溪(崔灝/)
輕舟去何疾巳到雲林境起坐魚鳥間動搖山水影岩
中響自答溪裏言彌静事事令人幽停橈向餘景
　　　贈輕車(崔灝/)
悠悠遠行歸經春涉長道幽冀桑始青洛陽蠶欲老憶
昨戍馬地别時心草草烽火從北來邉城閉常早平生
少相遇未得展懷抱今日杯酒間見君交情好
　　　古塞下曲(陶翰/)
進軍飛狐北窮冦勢將變日落塵沙昏背河更一戰騂
馬黄金勒彫弓白羽箭射殺左賢王歸奏未央殿欲言
塞下事天子不召見東出咸陽門哀哀淚如霰
　　　早過臨淮(陶翰/)
夜來三渚風晨過臨淮島潮中海氣白城上楚雲早鱗
鱗漁浦帆漭漭蘆洲草川路日浩蕩惄焉心如擣且言
任倚伏何暇念枯槁范子名屢移蘧公志尚抱古人巳
云去此理今難道
　　　山下晩晴(崔曙/)
寥寥遠天静溪路何空濛斜光照疎雨秋氣生白虹雲
盡山色暝蕭條西北風故林歸宿處一葉下梧桐
　　　潁陽東溪懷古(崔曙/)
靈溪氛霧歇皎鏡清心顔空色不映水秋聲多在山世
人久疎曠萬物皆自閒白鷗寒更浴孤雲晴未還昔時
讓王者此地閉𤣥闗無以躡高步淒涼岑壑間
　　　蚤發交崖山還太室作(崔曙/)
東林氣微白寒鳥急高翔吾亦自茲去北山歸草堂仲
冬正三五日月遙相望肅肅過潁上曨曨辨夕陽川冰
生積雪野火出枯桑獨往路難盡窮隂人易傷傷此無
衣客如何䝉雨霜
　　　宿大通和尚塔敬贈如闍黎廣心長孫錡二山
　　　　人(崔曙/)
支公已寂滅塔影山上古更有真僧來道塲救諸苦一
承微妙法寓宿清浄土身心能自新色相了無取森森
松映月漠漠雲近户嶺外飛電明夜來前山雨燃燈見
棲鴿作禮聞信鼓曉霽南軒開秋華浄天宇願言長出
世謝爾及申甫
　　　題鶴林寺(綦毋潛/)
道門隠形勝向背臨層霄松覆山殿冷花藏溪路遙珊
珊寶旛挂熖熖明燈燒遲日半空谷春風連上潮少憑
水木興暫忝身心調願謝㩦手客茲山禪誦饒
　　　雜詩(崔國輔/)
逢著平樂兒論交鞍馬前興酣一斗酒恰用十千錢後
余在關内作事多迍邅何肯相救援徒聞寶劒篇
　　　贈裴九侍御昌江草堂彈琴(崔國輔/)
朔風吹踈竹積雪在崕巘鳴琴草堂響小澗清且淺沉
吟東山意欲去芳嵗晩悵望黄綺心白雲若在眼
　　　江南曲五首(丁仙芝/)
長干斜路北近浦是兒家有意來相訪明朝出浣紗
　　　其二
發向横塘口船開值急流知郎舊時意且請攏船頭
　　　其三
昨暝逗南陵風聲波浪阻入浦不逢人歸家誰信汝
　　　其四
未眠巳成粧乗潮去茫茫因從京口渡使報邵陵王
　　　其五
始下芙蓉樓言發瑯琊岸急為打船開惡許傍人見
　　　和薦福寺英公新構禪堂(丁仙芝/)
上人久棄世中道自忘筌寂照出羣有了心清衆縁所
以於此地築舘開青蓮果藥羅砌下朝虹垂户前咒中
灑甘露指處流香泉神遠日無事體清宵不眠枳聞廬
山法松入漢陽禪一枕四山外虛舟常浩然
　　　關山月(司空曙/)
蒼茫明月上夜久光如積野漠冷胡霜關樓宿邉客隴
頭秋露暗磧外寒沙白唯有故鄉人霑裳此聞笛
　　　塞上二首(戎昱/)
慘慘寒日没北風捲蓬根將軍領疲兵却入古塞門迴
首指隂山殺氣成黄雲
　　　其二
樓上畫角哀即知兵心苦試問左右人無言淚如雨何
意休明時終年事鼙鼓
　　　赴京初入汴口曉景即事寄兵部李郎中(杜牧/)
清淮控隋漕北走長安道檣形櫛櫛斜浪態迤迤好初
旭紅可染明河澹如掃澤濶鳥來遲村飢人語早露蔓
蟲絲多風蒲燕雛老秋思高蕭蕭客愁長裊裊因懷京
洛間宦游何草草什伍持津梁澒湧争追討翾便詎可
尋袐幾安能考小人乏馨香上下將何禱唯有君子心
顯豁知幽抱
　　　塞下曲(薛竒童/)
驕虜初南下烟塵暗國中獨召李將軍夜開甘泉宫一
身許明主萬里總元戎霜甲臥不煖夜半聞邉風胡天
早飛雪芳檄多轉蓬寒雲覆水重秋氣連海空金鞍誰
家子上馬鳴角弓自是幽并客非論愛立功
　　　從軍行(杜頠/)
秋草馬蹄輕角弓持弦急去為龍城侯正值胡兵襲軍
氣横太荒戰酣日將入長風金鼓動白露鐵衣濕四起
愁邉聲南轅時佇立斷蓬孤自轉寒雁飛相及萬里雲
沙漲路平冰霰澁夜聞漢使歸獨向刀環泣
　
　
　古今詩删巻十一
欽定四庫全書
　古今詩刪卷十二
　　　　　　　　　　　　明　李攀龍　編
　　唐七言古詩
　　　滕王閣(王勃/)
滕王高閣臨江渚珮玉鳴鸞罷歌舞畫棟朝飛南浦雲
朱簾暮捲西山雨閒雲潭影日悠悠物換星移幾度秋
閣中帝子今何在檻外長江空自流
　　　長安古意(盧照隣/)
長安大道連狹斜青牛白馬七香車玉簮縱横過主第
金鞍絡繹向侯家龍銜寶蓋承朝日鳳吐流蘇帶晩霞
百丈遊絲争遶樹一羣嬌鳥共啼花啼花戲蝶千門側
碧樹銀臺萬種色複道交窗作合歡雙闕連甍垂鳳翼
梁家畫閣天中起漢帝金臺雲外直樓前相望不相知
陌上相逢詎相識借問吹簫向紫烟曾經學舞度芳年
得成比目何辭死願作鴛鴦不羨仙比目鴛鴦真可羨
雙去雙來君不見生憎帳額繡孤鸞好取雙簾帖雙燕
雙燕雙飛繞畫梁羅幃翠被鬱金香片片行雲著蟬鬢
纎纎初月上鴉黄鴉黄粉白車中出含嬌含態情非一
妖童寶馬鐡連錢娼妓盤龍金屈膝御史府中烏夜啼
廷尉門前雀欲栖隠隠朱城臨玉道遙遙翠幰没金堤
挾彈飛鷹杜陵北探丸借客渭橋西俱邀俠客芙蓉劒
共宿娼家桃李蹊娼家日暮紫羅裙清歌一囀口氤氲
北堂夜夜人如月南陌朝朝騎似雲南陌北堂連北里
五劇三條控三市弱栁青槐拂地垂佳氣紅塵暗天起
漢代金吾千騎來翡翠屠蘇鸚鵡杯羅襦寶帶為君解
燕歌趙舞為君開别有豪華稱將相轉日回天不相讓
意氣由來排灌夫專權判不容蕭相專權意氣本豪雄
青虬紫燕坐生風自言歌舞長千載自謂驕奢凌五公
節物風光不相待桑田碧海須臾改昔時金堦白玉堂
即今惟見青松在寂寂寥寥楊子居年年嵗嵗一床書
獨有南山桂花發飛來飛去襲人裾
　　　帝京篇(駱賔王/)
山河千里國城闕九重門不睹皇居壯安知天子尊皇
居帝里崤函谷鶉野龍山侯甸服五緯連影集星躔八
水分流横地軸秦塞重關一百二漢家離宫三十六桂
殿嶔崟對玉樓椒房窈窕連金屋三條九陌麗城隈萬
户千門平旦開複道斜通鳷鵲觀交衢直指鳳凰臺劒
履南宫入簮纓北闕來聲名冠寰宇文物象昭回鈎陳
肅蘭戺壁沼浮槐市銅羽應風迴金莖承露起校文天
祿閣習戰昆明水朱邸抗平臺黄扉通戚里平臺戚里
帶崇墉炊金饌玉待鳴鐘小堂綺帳三千户大道青樓
十二重寶蓋雕鞍金絡馬蘭窗繡柱玉盤龍繡柱璇題
粉壁映鏘金鳴玉王侯盛王侯貴人多近臣朝遊北里
暮南隣陸賈分金將燕喜陳遵投轄正留賔趙李經過
宻蕭朱交結親丹鳳朱城白日暮青牛紺幰紅塵度俠
客朱彈垂楊道娼婦銀鈎採桑路娼家桃李自芳菲京
華游俠事輕肥延年女弟雙鳳入羅敷使君千騎歸同
心結縷帯連理織成衣春朝桂尊尊百味秋夜蘭燈燈
九微翠幌珠簾不獨映清歌寶瑟自相依且論三萬六
千是寧知四十九年非古來名利若浮雲人生倚伏信
難分始見田竇相移奪俄聞衞霍有功勲未厭金陵氣
先開石槨文朱門無復張公子灞亭誰畏李將軍相顧
百齡皆有待居然萬化咸應改桂枝芳氣已銷亡栢梁
高宴今何在春去春來苦自馳争名争利徒爾為久留
郎署終難遇空掃相門誰見知當時一旦擅豪華自言
千載長驕奢倐忽摶風生羽翼須臾失浪委泥沙黄雀
徒巢桂青門遂種𤓰黄金銷鑠素絲變一貴一賤交情
見紅顔夙昔白頭新脫粟布衣輕故人故人有湮淪新
知無意氣灰死韓安國羅傷翟廷尉巳矣哉歸去來馬
卿辭蜀多文藻揚雄仕漢乏良媒三冬自矜誠足用十
年不調幾邅廻汲黯薪逾積孫𢎞閣未開誰識長沙傅
獨負洛陽才
　　　代悲白頭翁(劉庭芝/)
洛陽城東桃李花飛來飛去落誰家洛陽女兒惜顔色
行逢落花長嘆息今年花落顔色改明年花開復誰在
已見松栢摧為薪更聞桑田變成海古人無復洛城東
今人還對落花風年年嵗嵗花相似嵗嵗年年人不同
寄言全盛紅顔子應憐半死白頭翁此翁白頭真可憐
伊昔紅顔美少年公子王孫芳樹下清歌妙舞落花前
光祿池臺開錦繡將軍樓閣盡神仙一朝臥病無相識
三春行樂在誰邉宛轉蛾眉能幾時須臾鶴髮亂如絲
但㸔古來歌舞地惟有黄昏鳥雀悲
　　　公子行(劉庭芝/)
天津橋下陽春水天津橋上繁華子馬聲廻合青雲外
人影搖動綠波裏綠波蕩漾玉為砂青雲離披錦作霞
可憐楊栁傷心樹可憐桃李斷腸花此日遨遊邀美女
此時歌舞入娼家娼家美女鬱金香飛去飛來公子傍
的的朱簾白日映娥娥玉顔紅粉妝花際徘徊雙蛺蝶
池邉顧步兩鴛鴦傾國傾城漢武帝為雲為雨楚襄王
古來容光人所羨況復今日遙相見願作輕羅著細腰
願為明鏡分嬌面與君相向轉相親與君雙栖共一身
願作貞松千嵗古誰論芳槿一朝新百年同謝西山日
千秋萬古北邙塵
　　　古意(沈佺期/)
八月涼風動高閣千金麗人捲綃幕已憐池上歇芳菲
不念君恩坐搖落世上榮華如轉蓬朝隨阡陌暮雲中
飛燕侍寢昭陽殿班姬飲恨長信宫長信宫昭陽殿春
來歌舞妾自知秋至容華君不見昔時嬴女厭世氛學
吹鳳簫乗綵雲含情轉盼向簫史千載紅顔持贈君
　　　明河篇(宋之問/)
八月涼風天氣清萬里無雲河漢明昏見南樓清且淺
曉落西山縱復横洛陽城闕天中起長河夜夜千門裏
複道連甍共蔽虧畫堂瓊户特相宜雲母帳前初泛濫
水晶簾外轉逶迤倬彼昭回如練白復出東城接南陌
南陌征人去不歸誰家今夜𢷬寒衣鴛鴦機上疎螢度
烏鵲橋邉一鴈飛鴈飛螢度愁難歇坐見明河漸微没
巳能舒卷任浮雲不惜光輝讓流月明河可望不可親
願得乗槎一問津更將織女支機石還訪成都賣卜人
　　　下山歌(宋之問/)
下嵩山兮多所思㩦佳人兮步遲遲松間明月長如此
君再遊兮復何時
　　　至瑞州驛見杜五審言沈三佺期閻五朝隠王
　　　　二無競題壁慨然成咏(宋之問/)
逐臣北地承嚴譴謂到南中每相見豈意南中岐路多
千山萬水分鄉縣雲搖雨散各翻飛海濶天長音信稀
處處山川同瘴癘自憐能得幾人歸
　　　飲馬長城窟行(王翰/)
長安少年無遠圖一生惟羨執金吾麒麟殿前拜天子
走馬為君西擊胡胡沙獵獵吹人面漢虜相逢不相見
遙聞鐘鼓動地來傳道單于夜猶戰此時顧恩寧顧身
為君一行摧萬人壯士揮戈迴白日單于濺血汚朱輪
歸來飲馬長城窟長城道傍多白骨問之耆老何代人
云是秦王築城卒黄昏塞北無人烟鬼哭啾啾聲沸天
無罪見誅功不賞孤魂流落此城邉當昔秦王按劒起
諸侯膝行不敢視富國强兵二十年築怨聲寃九千里
秦王築城何太愚天實亡秦非北胡一朝禍起蕭墻内
渭水咸陽不復都
　　　山隂縣西樓(孫逖/)
都邑西樓芳樹間逶迤霽色遶江山山月夜從公署出
江雲晩對訟庭還誰知春色朝朝好二月飛花滿江草
一見湖邉楊栁風遙憶青青洛陽道
　　　烏夜啼(李白/)
黄雲城邉烏欲棲歸飛啞啞枝上啼機中織錦秦川女
碧紗如烟隔窗語停梭悵然憶遠人獨宿空房淚如雨
　　　採蓮曲(李白/)
若耶溪傍採蓮女笑隔荷花共人語日照新粧水底明
風飄香袂空中舉岸上誰家遊冶郎三三五五映垂楊
紫騮嘶入落花去見此踟蹰空斷腸
　　　獨漉篇(李白/)
獨漉水中泥水濁不見月不見月尚可水深行人没越
鳥從南來胡鷹亦北渡我欲彎弓向天射惜其中道失
歸路落葉别樹飄零隨風客無所托悲與此同羅幃舒
卷似有人開明月直入無心可猜雄劒挂壁時時龍鳴
不斷犀象繡澁苔生國恥未雪何由成名神鷹夢澤不
顧鴟鳶為君一擊鵬搏九天
　　　將進酒(李白/)
君不見黄河之水天上來奔流到海不復回又不見高
堂明鏡悲白髮朝如青絲暮如雪人生得意須盡歡莫
使金樽空對月天生我材必有用千金散盡還復來烹
羊宰牛且為樂會須一飲三百杯岑夫子丹丘生進酒
君莫停與君歌一曲請君為我側耳聽鐘鼔饌玉不足
貴但願長醉不長醒古來聖賢皆寂寞惟有飲者留其
名陳王昔日宴平樂斗酒十千恣歡謔主人何為言少
錢徑須沽取對君酌五花馬千金裘呼兒將出換美酒
與爾同消萬古愁
　　　江上吟(李白/)
木蘭之枻沙棠舟玉簫金管坐兩頭美酒樽中置千斛
載妓隨波任去留仙人有待乗黄鶴海客無心隨白鷗
屈平詞賦懸日月楚王臺榭空山丘興酣落筆搖五嶽
詩成笑傲凌滄洲功名富貴若長在漢水亦應西北流
　　　鳴皋歌送岑徵君(李白/)
若有人兮思鳴皋阻積雪兮心煩勞洪河凌競不可以
徑度冰龍鱗兮難容舠邈仙山之峻極兮聞天籟之嘈
嘈霜崖縞皓以合㳫兮若長風扇海湧滄溟之波濤𤣥
猿綠羆舔舕崟岌危柯振石駭膽慄魄羣呼而相號峯
峥嶸以路絶挂星辰於岩㟼送君之歸兮動鳴皋之新
作交鼓吹兮彈絲觴清泠之池閣君不行兮何待若反
顧之黄鵠掃梁園之羣英振大雅於東洛巾征軒兮歷
阻折尋幽居兮越巘㠋盤白石兮坐素月琴松風兮寂
萬壑望不見兮心氛氲蘿㝠㝠兮霰紛紛水横洞以下
淥波小聲而上聞虎嘯谷而生風龍藏溪而吐雲寡鶴
清唳飢鼯嚬呻魂獨處此幽黙兮愀空山而愁人雞聚
族而争食鳳孤飛而無隣蝘蜓嘲龍魚目混珍嫫母衣
錦西施負薪若使巢由桎梏於軒冕兮亦奚異乎䕫龍
䠥􁌣於風塵哭何苦而救楚笑何誇而却秦吾誠不能
學二子沽名矯節以耀世兮固將棄天地而遺身白鷗
兮飛來長與君兮相親
　　　金陵酒肆留别(李白/)
風吹栁花滿店香吳姬壓酒勸君嘗金陵子弟來相送
欲行不行各盡觴請君試問東流水别意與之誰短長
　　　贈裴十四(李白/)
朝見裴叔則朗如行玉山黄河落天走東海萬里冩入
胸懷間身騎白黿不敢渡金高南山買君顧徘徊六合
無相知飄若浮雲且西去
　　　貧交行(杜甫/)
翻手作雲覆手雨紛紛輕薄何須數君不見管鮑貧時
交此道今人棄如土
　　　折檻行(杜甫/)
嗚呼房魏不復見秦王學士時難羨青衿胄子困泥塗
白馬將軍若雷電千載少似朱雲人至今折檻空嶙峋
婁公不語宋公語尚憶先皇容直臣
　　　朱鳳行(杜甫/)
君不見瀟湘之山衡山高山巔朱鳳聲嗷嗷側身長顧
求其曹翅垂口噤心甚勞下愍白鳥在羅網黄雀最少
雛難逃願分竹實及螻蟻盡使鳴梟相怒號
　　　越王樓歌(杜甫/)
綿州州府何磊落顯慶年中越王作孤城西北起高樓
碧瓦朱甍照城郭樓下長江百丈清山頭落日半輪明
君王舊跡今人賞轉見千秋萬古情
　　　秋風(杜甫/)
秋風淅淅吹我衣東流之外西日微天晴小城𢷬練急
石古細路行人稀不知明月為誰好早晩孤帆他夜歸
會將白髮倚庭樹故園池臺今是非
　　　夜聞􁑬篥(杜甫/)
夜聞􁑬篥滄江上衰年側耳情所向隣舟一聽多感傷
塞曲三更歘悲壯積雪飛霜此夜寒孤燈急管復風湍
君知天地干戈滿不見江湖行路難
　　　短歌行贈王郎司直(杜甫/)
王郎酒酣拔劒斫地歌莫哀我能拔爾抑塞磊落之竒
才豫樟翻風白日動鯨魚跋浪滄溟開且脫劒佩休徘
徊西得諸侯棹錦水欲向何門趿珠履仲宣樓頭春色
深青眼高歌望吾子眼中之人吾老矣
　　　𤣥都壇寄元逸人(杜甫/)
故人昔隠東䝉峯已佩含景蒼精龍故人今居子午谷
獨在隂厓結茒屋屋前太古𤣥都壇青石漠漠常風寒
子規夜啼山竹裂王母晝下雲旗翻知君此計成長往
芝草琅玕日應長銕鏁高垂不可攀致身福地何蕭爽
　　　莫相疑行(杜甫/)
男兒生無所成頭皓白牙齒欲落真可惜憶獻三賦蓬
萊宫自怪一日聲輝赫集賢學士如堵牆觀我落筆中
書堂往時文彩動人主此日飢寒趨路傍晩將末契托
年少當面輸心背面笑寄謝悠悠世上兒不争好惡莫
相疑
　　　高都護驄馬行(杜甫/)
安西都䕶胡青驄聲價歘然來向東此馬臨陣久無敵
與人一心成大功功成惠養隨所致飄飄遠自流沙至
雄姿未受伏櫪恩猛氣猶思戰塲利腕促蹄高如踣銕
交河幾蹴層冰裂五花散作雲滿身萬里方㸔汗流血
長安壯兒不敢騎走過掣電傾城知青絲絡頭為君老
何由却出横門道
　　　送孔巢父謝病歸遊江東兼呈李白(杜甫/)
巢父掉頭不肯住東將入海隨烟霧詩卷長留天地間
釣竿欲拂珊瑚樹深山大澤龍蛇遠春寒野隂風景暮
蓬萊織女迴龍車指㸃虛無引歸路自是君身有仙骨
世人那得知其故惜君只欲苦死留富貴何如草頭露
蔡侯静者意有餘清夜置酒臨前除罷琴惆悵月照席
幾嵗寄我空中書南尋禹穴見李白道甫問信今何如
　　　哀江頭(杜甫/)
少陵野老呑聲哭春日潛行曲江曲江頭宫殿鎻千門
細栁新蒲為誰綠憶昔霓旌下南苑苑中萬物生顔色
昭陽殿裏第一人同輦隨君侍君側輦前才人帶弓箭
白馬嚼齧黄金勒翻身向天仰射雲一箭正墜雙飛翼
明眸皓齒今何在血汚遊魂歸不得清渭東流劒閣深
去住彼此無消息人生有情淚沾臆江水江花豈終極
黄昏胡騎塵滿城欲往城南忘南北
　　　樂遊園歌(杜甫/)
樂遊古園崒森爽烟綿碧草萋萋長公子華筵勢最高
秦川對酒平如掌長生木瓢示真率更調鞍馬狂歡賞
青春波浪芙蓉園白日雷霆夾城仗閶闔晴開昳蕩蕩
曲江翠幕排銀榜拂水低垂舞袖翻緣雲清切歌聲上
却憶年年人醉時只今未醉已先悲數莖白髮那抛得
百罰深杯亦不辭聖朝亦知賤士醜一物自荷皇天慈
此身欲罷無歸處獨立蒼茫自咏詩
　　　飲中八仙歌(杜甫/)
知章騎馬似乗船眼花落井水底眠汝陽三斗始朝天
道逢麴車口流涎恨不移封向酒泉左相日興費萬錢
飲如長鯨吸百川銜杯樂聖稱避賢宗之瀟灑美少年
舉觴白眼望青天皎如玉樹臨風前蘇晉長齋綉佛前
醉中往往愛逃禪李白一斗詩百篇長安市上酒家眠
天子呼來不上船自稱臣是酒中仙張旭三杯草聖傳
脱㡌露頂王公前揮毫落紙如雲烟焦遂五斗方卓然
高談雄辯驚四筵
　　　駿馬行(杜甫/)
鄧公馬癖人共知初得花驄大宛種夙昔傳聞思一見
牽來左右神皆竦雄姿逸態何崷崒顧影驕嘶自矜寵
隅目青熒夾鏡懸肉騣碨礧連錢動朝來少試華軒下
未覺千金滿高價赤汗微生白雪毛銀鞍却覆香羅帕
卿家舊物公能取天廐真龍此其亞晝洗須騰涇渭深
朝趨可刷幽幷夜吾聞良驥老始成此馬數年人更驚
豈有四蹄疾於鳥不與八駿俱先鳴時俗造次那得致
雲霧晦㝠方降精近聞下詔宣都邑肯使騏驎地上行
　　　哀王孫(杜甫/)
長安城頭頭白烏夜飛延秋門上呼又向人家啄大屋
屋底達官走避胡金鞭斷折九馬死骨肉不得同馳驅
腰下寶玦青珊瑚可憐王孫泣路隅問之不肯道姓名
但道困苦乞為奴已經百日竄荆棘身上無有完肌膚
高帝子孫盡隆準龍種自與常人殊豺狼在邑龍在野
王孫善保千金軀不敢長語臨交衢且為王孫立斯須
昨夜春風吹血腥東來槖駞滿舊都朔方健兒好身手
昔何勇銳今何愚竊聞太子巳傳位聖德北服南單于
花門剺面請雪恥慎勿出口他人狙哀哉王孫慎勿疎
五陵佳氣無時無
　　　蘇端薛復筵簡薛華醉歌(杜甫/)
文章有神交有道端復得之名譽早愛客滿堂盡豪傑
開筵上日思芳草安得健步移遠梅亂插繁花向晴昊
千里猶殘舊冰雪百壺且試開懷抱垂老惡聞戰鼓悲
急觴為緩憂心𢷬少年努力縱談笑㸔我形容巳枯槁
座中薛華善醉歌歌辭自作風格老近來海内為長句
汝與山東李白好何劉沈謝力未工才兼鮑照愁絶倒
諸生頗盡新知樂萬事終傷不自保氣酣日落西風來
願吹野水添金杯如澠之酒常快意亦知窮愁安在哉
忽憶雨時秋井塌古人白骨生青苔如何不飲令心哀
　　　渼陂行(杜甫/)
岑參兄弟皆好竒擕我遠來遊渼陂天地黤慘忽異色
波濤萬頃堆琉璃琉璃汗漫泛舟入事殊興極憂思集
鼉作鯨呑不復知惡風白浪何嗟及主人錦㠶相為開
舟子喜甚無氛埃鳬鷖散亂棹謳發絲管啁啾空翠來
沈竿續蔓深莫測菱葉荷花浄如拭宛在中流渤澥清
下歸無極終南黑半陂巳南純浸山影動裊窕冲融間
船舷暝戞雲際寺水面月出藍田關此時驪龍亦吐珠
馮夷擊鼓羣龍趨湘妃漢女出歌舞金支翠旗光有無
咫尺但愁雷雨至蒼茫不曉神靈意少壯幾時奈老何
向來哀樂何其多
　　　奉先劉少府新畫山水障歌(杜甫/)
堂上不合生楓樹怪底江山起烟霧聞君掃却赤縣圖
乗興遣畫滄洲趣畫師亦無數好手不可遇對此融心
神知君重毫素豈但祁岳與鄭䖍筆跡遠過楊契丹得
非𤣥圃裂無乃瀟湘翻悄然坐我天姥下耳邉巳似聞
清猿反思前夜風雨急乃是蒲城鬼神入元氣淋漓障
猶濕真宰上訴天應泣野亭春還雜花遠漁翁暝踏孤
舟立滄浪水深清溟濶欹岸側島秋毫末不見湘妃鼓
瑟時至今斑竹臨江活劉侯天機精愛畫入骨髓自有
兩兒郎揮灑亦莫比大兒聰明到能添老樹巔崖裏小
兒心孔開貌得山僧及童子若耶溪雲門寺吾獨胡為
在泥滓青鞋布襪從此始
　　　韋諷錄事宅觀曹將軍畫馬圖引(杜甫/)
國初以來畫鞍馬神妙獨數江都王將軍得名三十載
人間又見真乗黄曾貌先帝照夜白龍池十日飛霹靂
内府殷紅瑪瑙盤婕妤傳詔才人索盤賜將軍拜舞歸
輕紈細綺相追飛貴戚權門得筆跡始覺屛障生光輝
昔日太宗拳毛騧近時郭家獅子花今之新圖有二馬
復令識者久嘆嗟此皆騎戰一敵萬縞素漠漠開風沙
其餘七疋亦殊絶逈若寒空動烟雪霜蹄蹴踏長楸間
馬官厮養森成列可憐九馬争神駿顧視清高氣深穏
借問苦心愛者誰後有韋諷前支遁憶昔巡幸新豐宫
翠華拂天來向東騰驤磊落三萬疋皆與此圖筋骨同
自從獻寶朝河宗無復射蛟江水中君不見金粟堆前
松栢裏龍媒去盡鳥呼風
　　　丹青引贈曹將軍霸(杜甫/)
將軍魏武之子孫於今為庶為清門英雄割據雖巳矣
文采風流今尚存學書初學衞夫人但恨無過王右軍
丹青不知老將至富貴於我如浮雲開元之中常引見
承恩數上南薫殿凌烟功臣少顔色將軍下筆開生面
良相頭上進賢冠猛將腰間大羽箭褒公鄂公毛髮動
英姿颯爽來酣戰先帝天馬玉花驄畫工如山貌不同
是日牽來赤墀下逈立閶闔生長風詔謂將軍拂絹素
意匠慘淡經營中斯須九重真龍出一洗萬古凢馬空
玉花却在御榻上榻上庭前屹相向至尊含笑催賜金
圉人太僕皆惆悵弟子韓幹早入室亦能畫馬窮殊相
幹惟畫肉不畫骨忍使驊騮氣凋䘮將軍善畫蓋有神
必逢佳士亦冩真即今漂泊干戈際屢貌尋常行路人
途窮反遭俗眼白世上未有如公貧但㸔古來盛名下
終日坎壈纒其身
　
　古今詩删巻十二
欽定四庫全書
　古今詩刪卷十三
　　　　　　　　　　　　明　李攀龍　編
　　唐七言古詩
　　　行路難二首(高適/)
長安少年不少錢能騎駿馬鳴金鞭五侯相逢大道邉
美人絃管争流連黄金如斗不敢惜片言如山莫棄捐
安知憔悴讀書者暮宿靈臺私自憐
　　　其二
君不見富家翁舊時貧賤誰比數一朝金多結豪貴百
事勝人健如虎子孫成行滿眼前妻能管絃妾能舞自
矜一身忽如此却笑傍人獨愁苦東鄰少年安所如席
門窮巷出無車有才不肯學干謁何用年年空讀書
　　　邯鄲少年行(高適/)
邯鄲城南遊俠子自矜生長邯鄲裏千塲縱博家仍富
幾處報讐身不死宅中歌笑日紛紛門外車馬如雲屯
未知肝膽向誰是令人却憶平原君君不見今日交態
薄黄金用盡還疎索以兹感嘆辭舊遊更於時事無所
求且與少年飲美酒往來射獵西山頭
　　　燕歌行(高適/)
漢家烟塵在東北漢將辭家破殘賊男兒本自重横行
天子非常賜顔色摐金伐鼓下榆關旌斾逶迤碣石間
校尉羽書飛瀚海單于獵火照狼山山川蕭條極邉土
胡騎憑陵雜風雨戰士軍前半死生美人帳下猶歌舞
大漠窮秋塞草腓孤城落日鬬兵稀身當恩遇常輕敵
力盡闗山未解圍鐵衣逺戍辛勤久玉筋應啼别離後
少婦城南欲斷腸征人薊北空回首邉庭飃䬙那可度
絶域蒼茫無所有殺氣三時作陣雲寒聲一夜傳刁斗
相㸔白刃雪紛紛死節從來豈顧勲君不見沙塲征戰
苦至今猶憶李將軍
　　　人日寄杜二拾遺(高適/)
人日題詩寄草堂遙憐故人思故鄉栁條弄色不忍見
梅花滿枝空斷腸身在逺藩無所預心懷百憂復千慮
今年人日空相憶明年人日知何處一臥東山三十春
豈知書劒老風塵龍鍾還忝二千石愧爾東西南北人
　　　漁父歌(高適/)
曲岸深潭一山叟駐眼㸔鈎不移手世人欲得知姓名
良久問他不開口笋皮笠子荷葉衣心無所營守釣磯
料得孤舟無定止日暮持竿何處歸
　　　九月九日酬顔少府(高適/)
簷前白日應可惜籬上黄花為誰有行子迎霜未授衣
主人得錢始沽酒蘇秦憔悴人多厭蔡澤棲遲世㸔醜
縱使登高只斷腸不如獨坐空搔首
　　　送田少府貶蒼梧(高適/)
沈吟對遷客惆悵西南天昔為一官未得意今向萬里
令人憐念茲斗酒成暌間停舟嘆君日將晏逺樹應連
北地春行人却羨南歸鴈丈夫窮達未可知㸔君不合
長數竒江山到處堪乗興楊栁青青那足悲
　　　賦得還山吟送沈四山人(高適/)
還山吟天高日暮寒山深送君還山識君心人生老大
須恣意㸔君解作一生事山間偃仰無不至石泉淙淙
若風雨桂花松子常滿地賣藥囊中應有錢還山服藥
又長年白雲勸盡杯中物明月相隨何處眠眠時憶問
醒時事夢魂可以相周旋
　　　送蔡山人(高適/)
東山布衣明古今自言獨未逢知音識者閲見一生事
到處豁然千里心㸔書學劒長辛苦近日方思謁明主
斗酒相留醉復醒悲歌數年淚如雨丈夫遭遇不可知
買臣主父皆如斯我今蹭蹬無所似㸔爾崩騰何苦為
　　　寄宿田家(高適/)
田家老翁住東陂說道平生隠在茲髮白未曾記日月
山青每到識春時門前種栁深成巷野谷流泉添入池
牛壯日耕十畆地人閒常掃一茒茨客來滿酌清樽酒
感興平吟才子詩岩際窟中藏鼹鼠潭邉竹裏隠鸕鷀
村墟日落行人少醉後無心怯路岐今夜只應還寄宿
明朝拂曙與君辭
　　　封丘縣(高適/)
我本漁樵孟諸野一生自是悠悠者乍可狂歌草澤中
寧堪作吏風塵下秪言小邑無所為公門百事皆有期
拜迎官長心欲碎鞭撻黎庶令人悲悲來向家問妻子
舉家盡笑今如此生事應須南畆田世情付與東流水
夢想舊山安在哉為衘君命日遲迴乃知梅福徒為爾
轉憶陶潛歸去來
　　　登古鄴城(岑參/)
下馬登鄴城城空復何見東風吹野火暮入飛雲殿城
隅南對望陵臺漳水東流不復回武帝宫中人去盡年
年春色為誰來
　　　韋員外家花樹歌(岑參/)
今年花似去年好去年人到今年老始知人老不如花
可惜落花君莫掃君家兄弟不可當列卿御史尚書郎
朝回花底恒會客花撲玉缸春酒香
　　　秦筝歌送外甥蕭正歸京(岑參/)
汝不聞秦筝聲最苦五色纏絃十三柱怨調慢聲如欲
語一曲未終日移午紅亭水木不知暑忽彈黄鍾和白
紵清風颯來雲不去聞之酒醒淚如雨汝歸秦兮彈秦
聲秦聲悲兮聊送汝
　　　胡笳歌送顔真卿使赴河瀧(岑參/)
君不聞胡笳聲最悲紫髯綠眼胡人吹吹之一曲猶未
了愁殺樓蘭征戍兒涼秋八月蕭關道北風吹斷天山
草崑崙山南月欲斜胡人向月吹胡笳胡笳怨兮將送
君秦山遙望隴山雲邉城夜夜多愁夢向月胡笳誰喜
聞
　　　太白胡僧歌(岑參/)
聞有胡僧在太白蘭若去天三百尺一持楞伽入中峯
世人難見但聞鐘窗邉錫杖解兩虎床下鉢盂藏一龍
草衣不針復不線兩耳垂肩眉覆面此僧年幾那得知
手種青松今十圍心將流水同清浄身與浮雲無是非
商山老人巳曾識願一見之何由得山中有僧人不識
城裏㸔山空黛色
　　　崔五六圖屛風各賦一物得烏孫佩刀(李頎/)
烏孫腰間佩兩刀刃可吹毛錦為帯握中枕宿穹廬室
馬上割飛翳螉塞執之魍魎誰能前氣凜清風沙漠邉
磨用隂山一片玉洗將胡地獨流泉主人屛風寫奇狀
鐵鞘金環儼相向回頭瞪目時一㸔使予心在江湖上
　　　别劉鍠(李頎/)
梁生倜儻心不羈途窮氣蓋長安兒回頭轉盻佀雕鶚
有志飛鳴人豈知雖云四十無祿位曾與大軍掌書記
抗辭請刃誅部曲作色論兵犯二帥一言不合龍額侯
擊劒拂衣從此棄朝朝飲酒黄公壚脫㡌露頂争叫呼
庭中犢鼻昔常挂懷裏琅玕今在無時人見子多落魄
共笑狂歌非逺圖忽然遣躍紫騮馬還是昻藏一丈夫
洛陽城頭曉霜白層氷峨峨滿川澤但聞行路吟新詩
不嘆舉家無儋石莫言貧賤長可欺覆簣成山當有時
莫言富貴長可託木槿朝㸔暮還落不見古時塞上翁
倚伏由來任天作去去滄波勿復陳五湖三江愁殺人
　　　洛陽女兒行(王維/)
洛陽女兒對門居纔可容顔十五餘良人玉勒乗驄馬
侍女金盤膾鯉魚畫角朱樓盡相望紅桃綠栁垂簷向
羅帷送上七香車寶扇迎歸九華帳狂夫富貴在青春
意氣驕奢劇季倫自憐碧玉親敎舞不惜珊瑚持與人
春窗曙滅九微火九微片片飛花璅戲罷曾無理曲時
粧成秪是薰香坐城中相識盡繁華日夜經過趙李家
將憐越女顔如玉貧賤江頭自浣紗
　　　答張五弟(王維/)
終南有茅屋前對終南山終年無客長閉關終日無心
長自閒不妨飲酒復垂釣君但能來相往還
　　　寄崇梵僧(王維/)
崇梵僧崇梵僧秋歸覆釜春不還落花啼鳥紛紛亂澗
户山窗寂寂閒峽裏誰知有人事郡中遙望空雲山
　　　孟門行(崔灝/)
黄雀衘黄花翩翩傍簷隙本擬報君恩如何反彈射金
罍美酒滿座春平原愛才多衆賔滿堂盡是忠義士何
意得有讒諛人諛言反覆那可道能令君心不自保北
園新栽桃李枝根株未固何轉移成隂結實君自取若
問傍人那得知
　　　代閨人答輕薄少年(崔灝/)
妾家近隔鳳凰池粉壁紗窗楊栁垂本期漢代金吾壻
誤嫁長安遊俠兒兒家夫婿多輕薄借客探丸重然諾
平明挾彈入新豐日晚揮鞭出長樂青絲白馬冶遊園
能使行人駐馬㸔自矜陌上繁華盛不念閨中花鳥闌
花間陌上春將晚走馬鬬雞猶未返三時出望無消息
一去那知行近逺桃李花開覆井欄朱樓落日捲簾㸔
愁來欲奏相思曲抱得秦筝不忍彈
　　　行路難(崔灝/)
君不見建章宫裏金明枝萬萬長條拂地垂二月三月
花如霰九重深幽君不見艶彩朝含四寶宫香風吹入
朝雲殿漢家宫女春未闌愛此芳草朝暮㸔㸔来㸔去
心不忘攀折將安鏡臺上雙雙素手剪不成兩兩紅粧
笑相向建章昨夜起春風一花飛入長信宫長信麗人
見花泣憶此珍樹何嗟及我昔初在昭陽時朝攀暮折
登玉墀只言嵗嵗長相對不悟今朝遙相思
　　　送王七尉松滋(孟浩然/)
君不見巫山神女作行雲霏紅㳫翠曉氛氲嬋娟流入
襄王夢倐忽還隨零雨分空中飛去復飛來朝朝暮暮
下陽臺愁君此去為仙尉便逐行雲去不回
　　　餘杭醉歌贈吳山人(丁仙芝/)
曉幙紅襟鷰春城白項烏只來梁上語不向府中趨城
頭坎坎鼓聲曙滿庭新種櫻桃樹桃花昨夜撩亂開當
軒發色映樓臺十千兊得餘杭酒二月春城長命杯酒
後留君待明月還將明月送君回
　　　長歌行(劉復/)
淮南木落秋雲飛楚宫商歌今正悲青春白日不與我
當壚舉酒勸君持出門驅馳四方事徒用辛勤不得意
三山海底無見期百齡世間莫虚棄君不見金城帝業
漢家有東制諸侯欲長久姦雄竊命風塵昏函谷重闗
不能守龍蛇出没經兩朝胡虜憑陵大道銷河水東流
宫闕盡五陵松栢自蕭蕭
　　　登戲馬臺作(儲光羲/)
君不見宋公杖鉞誅燕后英雄踴躍争趨走小㑹衣冠
吕梁壑大徵甲卒碻磝口天門神武樹元勲九日茱萸
饗六軍泛泛樓船遊極浦搖搖歌吹動浮雲居人滿目
市朝變霸業猶存齊楚甸泗水南流桐栢川沂山北走
瑯琊縣滄海沉沈晨霧開彭城烈烈秋風來少年自言
未得意日暮蕭條登古臺
　　　贈喬琳(張謂/)
去年上策不見收今年寄食仍淹留羨君有酒能便醉
羨君無錢能不憂如今五侯不待客羨君不入五侯宅
如今七貴方自尊羨君不過七貴門丈夫會應有知己
世上悠悠安足論
　　　湖中對酒作(張謂/)
夜坐不厭湖上月晝行不厭湖上山眼前一樽又長滿
心中萬事如等閒主人有黍萬餘石濁醪數斗應不惜
即今相對不盡歡别後相思復何益茱萸灣頭歸路賖
願君且宿黄公家風光若此人不醉參差辜負東園花
　　　城傍曲(王昌齡/)
秋風鳴桑條草白狐免驕邯鄲飲來酒未消城北原平
掣皂鵰射殺空營兩騰虎迴身却月佩弓鞘
　　　烏棲曲(王昌齡/)
白馬逐牛車黄昏入狹斜狹斜栁樹烏争宿争枝未得飛上
屋東房少婦壻從軍每聽烏啼知夜分
　　　對酒吟(崔國輔/)
行行日將夕荒村古塚無人跡䝉籠荆棘一鳥鳴屢唱
提壺沽酒喫古人不達酒不足遺恨精靈傳此曲寄言
世上諸少年平生且盡杯中醁
　　　巴陵寄李二户部張四禮部(賈至/)
江南芳草初羃羃愁殺江南獨愁客秦中楊栁也應春
轉憶秦中相憶人萬里鶯花不相見登高一望淚沾巾
　　　觀于舍人壁畫山水(王季友/)
野人宿在山家少朝見此山謂山曉半壁仍栖嶺上雲
開簾欲放湖中鳥獨坐長松是阿誰再三招手起來遲
于公大笑向余說小弟丹青能爾為
　　　古興(常建/)
轆轤井上雙梧桐飛鳥衘花日將夕深閨女兒莫愁年
玉指泠泠怨金碧石榴裙裾蛺蝶飛見人不語顰蛾眉
青絲素絲紅綠絲織成錦衾當為誰
　　　宿洄溪翁宅(元結/)
長松萬株繞茒舍怪石寒泉近簷下老翁八十猶能行
將領兒孫行蒔稼吾羨老翁居處幽吾愛老翁無所求
時俗是非何足道得似老翁吾即休
　　　洪州客舍寄栁博士芳(薛業/)
去年燕巢主人屋今年花發路傍枝年年為客不到舍
舊國存亡那得知胡塵一起亂天下何處春風無别離
　　　雜感(鮑防/)
漢家海内承平久萬國戎王皆稽首天馬常衘苜蓿花
胡人嵗獻蒲萄酒五月荔枝初破顔朝辭象郡夕函闗
鴈飛不度桂陽嶺馬走先過林邑山甘泉御果垂仙閣
日暮無風香自落遠物皆重近皆輕鷄雖有德不如鶴
　　　新安送陸澧歸江隂(劉長卿/)
新安路人來去早潮復晚潮明日知何處潮水無情亦
解歸自憐長在新安住
　　　長沙贈衡岳祝融峯般若禪師(劉長卿/)
般若公般若公負鉢何時下祝融歸路却㸔飛鳥外禪
房空掩白雲中桂花寥寥閒自落流水無心西復東
　　　入桂渚次砂牛石穴(劉長卿/)
扁舟傍歸路日暮瀟湘深湘水清見底楚雲淡無心片
帆落桂渚獨夜依楓林楓林月出猿聲苦桂渚天寒桂
花吐此中無處不堪愁江客相㸔淚如雨
　　　聽笛歌留别鄭恊律(劉長卿/)
舊遊憐我長沙謫載酒沙頭送遷客天涯望月自沾衣
江上何人復吹笛横笛能令孤客愁綠波淡淡如不流
商聲寥亮羽聲苦江天寂歷江楓秋静聽闗山聞一叫
三湘月色悲猿嘯又吹楊栁激繁音千里春色傷人心
隨風飄向何處落唯見曲盡平湖深明發與君離别後
馬上一聲堪白首
　　　賦得青城山歌送楊杜二郎中赴蜀軍(錢起/)
蜀山西南千萬重仙經最說青城峯青城嶔岑倚空碧
遠壓峩眉呑劒壁錦屛雲起易成霞玉洞花明不知夕
星臺二妙逐王師阮瑀軍書王粲詩日落猿聲連玉笛
晴來山翠傍旌旗綠蘿春月營門近知君對酒遙相思
　　　郢州西樓吟(郎士元/)
連山盡處水縈迴山上城門臨水開朱闌直下一百丈
日暖遊鱗自相向昔人愛險閉層城今人愛閒江復清
沙洲楓岸無來客草綠花紅山鳥鳴
　　　聽杜山人彈胡琴(戎昱/)
綠琴胡笳誰妙彈山人杜陵董庭蘭董君少與山人友
山人别來今已久當時海内求知音囑付胡琴在君手
杜陵工琴四十年琴聲在音不在絃座中為我奏此曲
滿堂蕭瑟如窮邉第一第二拍淚盡蛾眉落畨客更聞
出塞入塞聲窮廬氊帳難為情胡天雨雪四時下五月
不曾芳草生須臾促軫變宫徵一聲悲兮一聲喜南㸔
漢月雙眼明却顧胡兒寸心死回紇數年收洛陽洛陽
士女皆驅將豈無父母與兄弟聞此哀情皆斷腸杜陵
先生證此道沈家祝家皆絶倒如今世上風雅衰若箇
深知此聲好世上愛筝不愛琴誰明此調難知音今朝
促軫為君奏不向俗流傳此心
　　　野田行(李益/)
日没出古城野田何茫茫寒狐嘯青塚鬼火燒白楊昔
人未為泉下客行到此中曾斷腸
　　　越裳操(韓愈/)
雨之施物以孳我何意於彼為自周之先其艱其勤以
有疆宇私我後人我祖在上四方在下厥臨孔威敢戲
以侮孰荒于門孰洽于田四海既均越裳是臣
　　　履霜操(韓愈/)
父兮兒寒母兮兒飢兒罪當笞逐兒何為兒在中野以
宿以處四無人聲誰與兒語兒寒何衣兒飢何食兒行
于野履霜以足母生衆兒有母憐之獨無母憐兒寧不
悲
　　　汴州亂二首(韓愈/)
汴州城門朝不開天狗墜地聲如雷徤兒争誘殺留後
連屋累棟燒成灰諸侯咫尺不敢救孤士何者自興哀
　　　其二
母從子走者為誰大夫夫人留後兒昨日乘車騎大馬
坐者起趨乗者下廟堂不肯用干戈嗚呼奈汝母子何
　　　醉題沈子明壁(白居易/)
不愛君家十叢菊不愛君家萬竿竹愛君簾下唱歌人
色如芙蓉聲如玉我有陽關君未聞若聞亦應愁殺君
　　　春江花月夜(張若虛/)
春江潮水連海平海上明月共潮生灎灔隨波千萬里
何處春江無月明江流宛轉遶芳甸月照花林皆似霰
空裏流霜不覺飛汀上白沙㸔不見江天一色無纎塵
皎皎空中孤月輪江畔何人初見月江月何年初照人
人生代代無窮巳江月年年望相似不知江月照何人
但見長江送流水白雲一片去悠悠青楓浦上不勝愁
誰家今夜扁舟子何處相思明月樓可憐樓上月徘徊
應照離人妝鏡臺玉户簾中巻不去𢷬衣砧上拂還來
此時相望不相聞願逐月華流照君鴻鴈長飛光不度
魚龍濳躍水成文昨夜閒潭夢落花可憐春半不還家
江水流春去欲盡江潭落月復西斜斜月沈沈藏海霧
碣石瀟湘無限路不知乗月幾人歸落月搖情滿江樹
　　　鄴城引(張鼎/)
君不見漢家失統三靈變魏武争雄六龍戰盪海呑江
制中國迴天運斗應南面隠隠都城紫陌開迢迢分野
黄星見流年不駐漳河水明月俄終鄴國宴文章猶入
管絃新帷座空銷狐免塵可惜望陵歌舞處松風四面
笑愁人
　　　呉宫怨(衛萬/)
君不見呉王宫閣臨江起不捲珠簾見江水曉氣晴來
雙闕間潮聲夜落千門裏勾踐城中非舊春姑蘇臺下
起黄塵秪今惟有西江月曾照呉王宫裏人
　　　木蘭歌(韋元甫/)
唧唧復唧唧木蘭當户織不聞機杼聲唯聞女歎息問
女何所思問女何所憶女亦無所思女亦無所憶昨夜
見軍帖可汗大㸃兵軍書十二巻卷卷有爺名阿爺無
大兒木蘭無長兄願為市鞍馬從此替爺征東市買駿
馬西市買鞍韉南市買轡頭北市買長鞭旦辭爺娘去
暮宿黄河邉不聞爺娘喚女聲但聞黄河流水鳴濺濺
旦辭黄河去暮至黑山頭不聞爺娘喚女聲但聞燕山
胡騎鳴啾啾萬里赴戎機闗山度若飛朔氣傳金柝寒
光照銕衣將軍百戰死壯士十年歸歸來見天子天子
坐明堂策勲十二轉賞賜百千强可汗問所欲木蘭不
用尚書郎願馳千里足送兒還故郷爺娘聞女來出郭
相扶將阿妹聞姊來當户理紅粧小弟聞姊來磨刀霍
霍向猪羊開我東閣門坐我西閣床脫我戰時袍著我
舊時裳當窗理雲鬢挂鏡貼花黄出門㸔火伴火伴始
驚惶同行十二年不知木蘭是女郎雄免脚撲朔雌免
眼迷離雙免傍地走安能辨我是雄雌
　　　賦得三峽流泉歌(李冶/)
妾家本住巫山雲巫山流泉常自聞玉琴奏出轉寥夐
宜似當時夢中聽巫峽迢迢幾千里一時流入幽閨裏
巨石崩崖指下生飛波走浪絃中起初疑噴怒含雷風
又似嗚咽流不通回湍曲瀨勢將盡時復滴瀝平沙中
憶昔阮公為此曲能令仲容聽不足一彈既罷還一彈
願比流泉鎮相續
　
　
　
　
　
　
　
　
　
　
　
　古今詩删巻十三
欽定四庫全書
　古今詩刪巻十四
　　　　　　　　　　　　明　李攀龍　編
　　唐五言律詩
　　　野望(王績/)
東臯薄暮望徙倚欲何依樹樹皆秋色山山惟落暉牧
人驅犢返獵馬帶禽歸相顧無相識長歌懷采薇
　　　從軍行(楊烱/)
烽火照西京心中自不平牙璋辭鳳闕鐵馬遶龍城雪
暗凋旗畫風多雜鼔聲寧為百夫長勝作一書生
　　　劉生
卿家本六郡年長入三秦白璧酧知己黄金謝主人劒
鋒生赤電馬足起紅塵日暮歌鐘發喧喧動四隣
　　　杜少府之任蜀州(王勃/)
城闕輔三秦風烟望五津與君離别意同是宦遊人海
内存知己天涯若比隣無為在岐路兒女共沾巾
　　　凌朝浮江旅思(韋承慶/)
天晴上初日春水送孤舟山遠疑無樹潮平似不流岸
花開且落江鳥没還浮羇望傷千里長歌遣四愁
　　　春夜别友人(陳子昻/)
銀燭吐青烟金樽對綺筵離堂思琴瑟别路繞山川明
月隠高樹長河没曉天悠悠洛陽去此㑹在何年
　　　送别崔著作東征(陳子昻/)
金天方肅殺白露始專征王師非樂戰之子慎佳兵海
氣侵南部邉風掃北平莫賣盧龍塞歸邀麟閣名
　　　晚次樂鄉縣(陳子昻/)
故鄉杳無際日暮且孤征川原迷舊國道路入邉城野
戍荒烟斷深山古木平如何此時恨噭噭夜猿鳴
　　　蓬萊三殿侍宴奉勅詠終南山(杜審言/)
北斗挂城邉南山倚殿前雲標金闕逈樹杪玉堂懸半
嶺通佳氣中峯遶瑞烟小臣持獻壽長此戴堯天
　　　秋夜宴臨津鄭明府宅(杜審言/)
行止皆無地招尋獨有君酒中堪累月身外即浮雲霜
白宵鐘徹風清曉漏聞坐擕餘興往還似未離羣
　　　和康五望月有懷(杜審言/)
明月高秋逈愁人獨夜㸔暫將弓竝曲翻與扇俱團霧
濯清輝苦風飄素影寒羅衣一此鑒頓使别離難
　　　送崔融(杜審言/)
君王行出將書記遠從征祖帳連河闕軍麾動洛城旌
旗朝朔氣笳吹夜邉聲坐覺烟塵掃秋風古北平
　　　和晉陵陸丞早春逰望(杜審言/)
獨有宦遊人偏驚物候新雲霞出海曙梅栁度江春淑
氣催黄鳥晴光轉綠蘋忽聞歌古調歸思欲沾巾
　　　銅雀臺(沈佺期/)
昔年分鼎地今日望陵䑓一旦雄圖盡千秋遺令開綺
羅君不見歌舞妾空來恩共漳河水東流無重回
　　　巫山(沈佺期/)
巫山高不極合㳫壯奇新暗谷疑風雨隂崖若鬼神月
明三峽曉潮滿九江春為問陽臺客應知入夢人
　　　出塞(沈佺期/)
十年通大漠萬里出長平寒日生戈劒隂雲拂斾旌飢
烏啼舊壘疲馬戀空城辛苦皋蘭北胡塵損漢兵
　　　扈從登封途中作(沈佺期/)
帳殿鬰崔嵬仙遊實壯哉曉雲連幕捲夜火雜星回谷
暗千旗出山鳴萬乗來扈遊良可賦終乏掞天才
　　　送沙門𢎞景道俊𤣥裝還荆州應制(宋之問/)
一乗歸浄域萬騎餞通莊就日離亭近彌天别路長荆
南旋杖鉢渭北限津梁何日紆真果還來入帝鄉
　　　長寧公主東庒侍宴(李嶠/)
别業臨青甸鳴鑾降紫霄長筵鵷鷺集仙管鳳凰調樹
接南山近烟含北渚遙承恩咸巳醉戀賞未還鑣
　　　詠海(李嶠/)
習坎流丹壑朝宗合紫微三山巨鼇湧萬里大鵬飛樓
寫青山色珠含明月輝會同添霧露方遂衆川歸
　　　詠城(李嶠/)
四海稱天府三河建洛都飛雲藹層闕白日麗南隅獨
下仙人鳳羣驚御史烏何辭一萬里邉徼捍匈奴
　　　奉和登驪山高頂應制(蘇頲/)
仙蹕御層氛高高積翠分岩聲中谷應天語半空聞豐
樹連黄葉函關入紫雲聖圖恢㝢縣歌賦少横汾
　　　恩勅麗正殿書院賜宴應制(張說/)
東壁圖書府西園翰墨林誦詩聞國政講易見天心位
竊和羮重恩叨醉酒深載歌春興曲情竭為知音
　　　岳州宴别潭州王熊(張說/)
縉雲通省閣溝水遽西東然諾心猶在容華嵗不同孤
城臨楚塞逺樹入秦宫誰念三千里江潭一老翁
　　　幽州夜宴(張說/)
涼風吹夜雨蕭瑟動寒林正有高堂宴能忘遲暮心軍
中宜劒舞塞上重笳音不作邉城將誰知恩遇深
　　　還至瑞州驛前與高六别處(張說/)
舊舘分江口凄然望落暉相逢傳旅食臨别換征衣昔
記山川是今傷人代非往來皆此路生死不同歸
　　　奉和聖製次瓊岳韻(張九齡/)
山祗亦望幸雲雨見靈心岳舘逢朝霽關門解宿隂咸
京天上近清渭日邉臨我武因東狩何言是即禽
　　　湖口望廬山瀑布水(張九齡/)
萬丈紅泉落迢迢半紫氛奔流下雜樹灑落出重雲日
照紅霓似天清風雨聞靈山多秀色空水共氤氲
　　　送廣州周判官(張九齡/)
海郡雄蠻落津亭壯越臺城隅百雉映水曲萬家開里
樹桄榔出時禽翡翠來觀風猶未盡早晚使車迴
　　　江樓夕望(崔湜/)
試陟江樓望悠悠去國情楚山霞外斷漢水月中平公
子留遺邑夫人有舊城蒼蒼烟霧裏何處是咸京
　　　送人之軍中(賀知章/)
常經絶脈塞復見斷腸流送子成今别令人起昔愁隴
雲晴半雨邉草夏先秋萬里長城寄無貽漢國憂
　　　宿雲門寺閣(孫逖/)
香閣東山下烟花象外幽懸燈千嶂夕巻幔五湖秋畫
壁餘鴻鴈紗窗宿斗牛更疑天路近夢與白雲遊
　　　幸蜀西至劒門(𤣥宗皇帝/)
劒閣横雲峻鑾輿出狩回翠屛千仞合丹嶂五丁開灌
木縈旗轉仙雲拂馬來乗時方在德嗟爾勒銘才
　　　塞下曲三首(李白/)
五月天山雪無花只有寒笛中聞折栁春色未曾㸔曉
戰隨金皷宵眠抱玉鞍願將腰下劒直為斬樓蘭
　　　其二
駿馬似風颷鳴鞭出渭橋彎弓辭漢月揷羽破天驕陣
解星芒盡營空海霧消功成畫麟閣獨有霍嫖姚
　　　其三
塞虜乗秋下天兵出漢家將軍分虎竹戰士臥龍沙邉
月隨弓影胡霜拂劒花玉關殊未入少婦莫長嗟
　　　秋思(李白/)
燕支黄葉落妾望自登臺海上碧雲斷單于秋色來胡
兵沙塞合漢使玉關回征客無歸日空悲蕙草摧
　　　金陵二首(李白/)
六代興亡國三杯為爾歌苑方秦地少山似洛陽多古
殿呉花草深宫晉綺羅倂隨人事滅東逝與滄波
　　　其二
地擁金陵勢城迴江水流當時百萬户夾道起朱樓亡
國生春草王宫没古丘空餘後湖月波上對江洲
　　　温泉侍從歸逢故人(李白/)
漢帝長楊苑誇胡羽獵歸子雲叨侍從獻賦有光輝激
賞搖天筆承恩賜御衣逢君奏明主他日共翻飛
　　　侍從遊宿溫泉宫作(李白/)
羽林十二將羅列應星文霜仗懸秋月霓旌巻夜雲嚴
更千户肅清樂九天聞日出瞻佳氣葱葱遶聖君
　　　送友人(李白/)
青山横北郭白水遶東城此地一為别孤蓬萬里征浮
雲遊子意落日故人情揮手自茲去蕭蕭斑馬鳴
　　　送友人入蜀(李白/)
見說蠶叢路崎嶇不易行山從人面起雲傍馬頭生芳
樹籠秦棧春流遶蜀城升沈應巳定不必問君平
　　　過崔八丈水亭(李白/)
高閣横秀氣清幽倂在君簷飛宛溪水窗落敬亭雲猿
嘯風中斷漁歌月裏聞閒隨白鷗去沙上自為羣
　　　秋登宣城謝眺北樓(李白/)
江城如畫裏山曉望晴空兩水夾明鏡雙橋落彩虹人
烟寒橘柚秋色老梧桐誰念北樓上臨風懷謝公
　　　太原早秋(李白/)
嵗落衆芳歇時當大火流霜威出塞草雲色渡河秋夢
遶邉城月心飛故國樓思歸若汾水無日不悠悠
　　　臨洞庭(孟浩然/)
八月湖水平涵虚混太清氣蒸雲夢澤波撼岳陽城欲
濟無舟楫端居恥聖明坐觀垂釣者徒有羨魚情
　　　與諸子登峴山(孟浩然/)
人事有代謝往來成古今江山留勝跡我輩復登臨水
落魚梁淺天寒夢澤深羊公碑尚在讀罷淚沾襟
　　　題義公禪房(孟浩然/)
義公習禪寂結宇依空林户外一峯秀堦前衆壑深夕
陽連雨足空翠落庭隂㸔取蓮花浄方知不染心
　　　宿立公房(孟浩然/)
支遁初求道深公嘯買山如何石巖趣自入戸庭間苔
澗春泉滿蘿軒夜月閒能令許𤣥度吟臥不知還
　　　和李侍御渡松滋江(孟浩然/)
南紀西江濶皇華御史雄截流寧假楫挂席自生風寮
寀争攀鷁魚龍亦避驄坐聽白雪唱翻入棹歌中
　　　同崔員外郎秋宵寓直(王維/)
建禮高秋夜承明候曉過九門寒漏徹萬井曙鐘多月
逈藏珠斗雲消出絳河更慚衰朽質南陌共鳴珂
　　　終南山(王維/)
太乙近天都連山到海隅白雲迴望合青靄入㸔無分
野中峯變隂晴衆壑殊欲投人處宿隔水問樵夫
　　　過香積寺(王維/)
不知香積寺數里入雲峯古木無人逕深山何處鐘泉
聲咽危石日色冷青松薄暮空潭曲安禪制毒龍
　　　登辨覺寺(王維/)
竹逕從初地蓮峯出化城窗中三楚盡林上九江平嫩
草承趺坐長松響梵聲空居法雲外觀世得無生
　　　送平淡然判官(王維/)
不識陽闗路新從定逺侯黄雲斷春色畫角起邉愁瀚
海經年别交河出塞流須令外國使知飲月支頭
　　　送劉司直赴安西(王維/)
絶域陽闗道胡烟與塞塵三春時有雁萬里少行人苜
蓿隨天馬蒲桃逐漢臣當令外國懼不敢覔和親
　　　送邢桂州(王維/)
鐃吹喧京口風波下洞庭赭圻將赤岸擊汰復揚舲日
落江湖白潮來天地青明珠歸合浦應逐使臣星
　　　使至塞上(王維/)
單車欲問邉屬國過居延征蓬出漢塞歸雁入胡天大
漠孤烟直長河落日圓蕭闗逢候吏都䕶在燕然
　　　觀獵(王維/)
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細栁營回㸔射鵰處千里暮雲平
　　　送張郎中赴隴右覲省卿公(岑參/)
中郎鳳一毛世上獨賢豪弱冠已銀印出身惟寳刀還
家卿月逈度隴將星高幙下多相識邉書醉懶操
　　　送張子尉南海(岑參/)
不擇南州尉高堂有老親樓臺重蜃氣邑里雜鮫人海
暗三山雨花明五嶺春此鄉多寶玉慎勿厭清貧
　　　送任郎中出守明州(岑參/)
罷起郎官草初分刺史符城邉樓枕海郭裏樹侵湖郡
政傍連楚朝恩獨借呉觀潮秋正好莫不上姑蘇
　　　送張都尉東歸(岑參/)
白羽綠弓絃年年只在邉還家劒鋒盡出塞馬蹄穿逐
虜西踰海平胡北到天封侯應不逺燕頷豈徒然
　　　奉送李太保兼御史大夫充渭北節度使即太
　　　　尉光弼弟(岑參/)
詔出未央宫登壇近總戎上公周太保副相漢司空弓
抱關西月旗翻渭北風弟兄皆許國天地荷成功
　　　登總持閣(岑參/)
高閣逼諸天登臨近日邉晴開萬井樹愁㸔五陵烟檻
外低秦嶺窗中小渭川早知清浄理常願奉金仙
　　　寄左省杜拾遺(岑參/)
聨步趨丹陛分曹限紫微曉隨天仗入暮惹御香歸白
髮悲花落青雲羨鳥飛聖朝無闕事自覺諌書稀
　
　古今詩删巻十四
欽定四庫全書
　古今詩刪卷十五
　　　　　　　　　　　　明　李攀龍　編
　　唐五言律詩
　　　送劉評事充朔方判官賦得征馬嘶(高適/)
征馬向邉州蕭蕭嘶未休思深應帯别聲斷為兼秋峽
路風將逺闗山月共愁贈君從此去何日大刀頭
　　　送鄭侍御謫閩中(高適/)
謫去君無恨閩中我舊過大都秋鴈少只是夜猿多東
路雲山合南天瘴癘和自當逄雨露行矣慎風波
　　　同羣公登濮陽聖寺閣(高適/)
落日登臨處悠然意不窮佛因初地識人覺四天空來
鴈清霜後孤㠶逺樹中徘徊傷寓目蕭索對寒風
　　　使青夷軍入居庸二首(高適/)
匹馬行將夕征途去轉難不知邉地别祗訝客衣單溪
冷泉聲苦山空木葉乾莫言闗塞極雨雪尚漫漫
　　　其二
古鎮青山口寒風落日時岩巒鳥不過氷雪馬堪遲出
塞應無策還家賴有期東山足松桂歸去結茅茨
　　　自薊北歸(髙適/)
驅馬薊門北北風邉馬哀蒼茫逺山口豁達胡天開五
將已深入前軍止半廻誰憐不得意長劔獨歸來
　　　醉後贈張九旭(髙適/)
世上謾相識此翁殊不然興來書自聖醉後語尤顛白
髮老閒事青雲在目前床頭一壷酒能更㡬時眠
　　　别馮判官(高適/)
碣石遼西地漁陽薊北天闗山唯一道雨雪盡三邉才
子方為客將軍正渇賢遥知幕下府書記日翩翩
　　　别王八(高適/)
征馬嘶長路離人挹佩刀客來東道逺歸去北風高時
候何蕭索鄉心正鬱陶傳君遇知己行日有綈袍
　　　登兖州城樓(杜甫/)
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊躇
　　　房兵曹胡馬(杜甫/)
胡馬大宛名鋒稜痩骨成竹批雙耳峻風入四蹄輕所
向無空濶真堪托死生驍騰有如此萬里可横行
　　　喜達行在所三首(杜甫/)
西憶岐陽信無人却送廻眼穿當落日心死著寒灰霧
樹行相引蓮峯望或開所親驚老痩辛苦賊中來
　　　其二
愁思胡笳夕凄凉漢苑春生還今日事間道暫時人司
𨽻章初覩南陽氣已新喜心翻倒極嗚咽淚沾巾
　　　其三
死去憑誰報歸來始自憐猶瞻太白雪喜遇武功天影
静千官裏心蘇七校前今朝漢社稷新數中興年
　　　月(杜甫/)
天上秋期近人間月影清入河蟾不沒搗藥兎長生只
益丹心苦能添白髮明干戈知滿地休照國西營
　　　春宿左省(杜甫/)
花隱掖垣暮啾啾棲鳥過星臨萬户動月傍九霄多不
寢聽金鑰因風想玉珂明朝有封事數問夜如何
　　　晚出左掖(杜甫/)
晝刻傳呼淺春旗簇仗齊退朝花底散歸院栁邉迷樓
雪融城濕宫雲去殿低避人焚諫草騎馬欲雞栖
　　　送翰林張司馬南海勒碑(杜甫/)
冠冕通南極文章落上台詔從三殿去碑到百蠻開野
館濃花發春帆細雨來不知滄海上天遣幾時廻
　　　秦州雜詩三首(杜甫/)
秦州城北寺傳是隗囂宫苔蘚山門古丹青野殿空月
明垂葉露雲逐度溪風清渭無情極愁時獨向東
　　　其二
開道尋源使從天此路廻牽牛去㡬許宛馬至今來一
望幽燕隔何時郡國開東征徤兒盡羌笛暮吹哀
　　　其三
鳯林戈未息魚海路常難候火雲峯峻懸軍幕井乾風
連西極動月過北庭寒故老思飛將何時議築壇
　　　送逺(杜甫/)
帯甲滿天地胡為君逺行親朋盡一哭鞍馬去孤城草
木歲月晚闗河霜雪清别離已昨日因見古人情
　　　客亭(杜甫/)
秋窓猶曙色木落更天風日出寒山外江流宿霧中聖
朝無棄物老病已成翁多少殘生事飄零任轉蓬
　　　題𤣥禪師屋壁(杜甫/)
何年顧虎頭滿壁畫滄洲赤日石林氣青天江海流錫
飛常近鶴杯渡不驚鷗似得廬山路真隨惠逺逰
　　　滕王亭子(杜甫/)
寂寞春山路君王不復行古墻猶竹色虚閣自松聲鳥
雀荒村暮雲霞過客情尚思歌吹入千騎把霓旌
　　　玉䑓觀(杜甫/)
浩刼因王造平䑓訪古逰綵雲蕭史駐文字魯恭留宫
闕通羣帝乾坤到十洲人傳有笙鶴時過北山頭
　　　觀李固請司馬題山水圗(杜甫/)
方丈渾連水天台總映雲人間長見畫老去恨空聞范
蠡舟偏小王喬鶴不羣此生隨萬物何處出塵氛
　　　禹廟(杜甫/)
禹廟空山裏秋風落日斜荒庭垂橘柚古屋畫龍蛇雲
氣生虛壁江聲走白沙早知乘四載疏鑿控三巴
　　　哭嚴僕射歸櫬(杜甫/)
素幔隨流水歸舟返舊京老親如宿昔部曲異平生風
送蛟龍雨天長驃騎營一哀三峽暮遺後見君情
　　　旅夜書懐(杜甫/)
細草微風岸危檣獨夜舟星隨平野濶月湧大江流名
豈文章著官因老病休飄飄何所似天地一沙鷗
　　　船下䕫州郭宿雨濕不得上㟁别王十二判官
　　　(杜甫/)
依沙宿舸船石瀬月㳙㳙風起春燈亂江鳴夜雨懸晨
鐘雲外濕勝地石堂偏柔櫓輕鷗外含悽覺汝賢
　　　登岳陽樓(杜甫/)
昔聞洞庭水今上岳陽樓呉楚東南坼乾坤日夜浮親
朋無一字老病有孤舟戎馬闗山北憑軒涕泗流
　　　次北固山下(王灣/)
客路青山外行舟綠水前潮平兩岸濶風正一㠶懸海
日生殘夜江春入舊年鄉書何處達歸鴈洛陽邉
　　　贈凉州張都督(崔灝/)
聞君為漢將虜騎不南侵出塞清沙漠還家拜羽林風
霜臣節苦歲月主恩深為語西河使知予報國心
　　　江南旅情(祖詠/)
楚山不可極歸路但蕭條海色晴看雨江聲夜聽潮劍
留南斗近書寄北風遥為報空潭橘無媒寄洛橋
　　　蘓氏別業(祖詠/)
別業居幽處到來生隱心南山當户牖澧水映園林竹
覆經冬雪庭昏未夕隂寥寥人境外閒坐聽春禽
　　　扈從御宿池(祖詠/)
君王既廵狩輦路入秦京逺樹低槍壘孤山入幔城寒
疎清禁漏夜警羽林兵誰念迷方客長懐魏闕情
　　　望秦川(李頎/)
秦川朝望逈日出正東峯逺近山河浄逶迤城闕重秋
聲萬户竹寒色五陵松客有歸歟嘆凄其霜露濃
　　　宿龍興寺(綦母潜/)
香刹夜忘歸松清古殿扉燈明方丈室珠繫比丘衣白
日傳心浄青蓮喻法微天花落不盡處處鳥銜飛
　　　胡笳曲(王昌齡/)
城南虜已合一夜㡬重圍自有金笳引能令出塞飛聽
臨闗月苦清入海風微三奏髙樓曉胡人掩淚歸
　　　同王徴君湘中有懐(張謂/)
八月洞庭秋瀟湘水北流還家萬里夢為客五更愁不
用開書帙偏宐上酒樓故人京洛滿何日復同逰
　　　破山寺後禪院(常建/)
清晨入古寺初日照高林曲徑通幽處禪房花木深山
光恱鳥性潭影空人心萬籟此俱寂惟聞鐘磬音
　　　聞笛(張廵/)
岧嶤試一臨虜騎附城隂不辨風塵色安知天地心門
開邉月近戰苦陣雲深旦夕更樓上遥聞横笛音
　　　岳陽晚景(張均/)
晚景寒鴉集秋風旅鴈歸水光浮日出霞綵映江飛洲
白蘆花吐園紅柿葉稀長沙卑濕地九月未成衣
　　　穆陵闗北逢人歸漁陽(劉長卿/)
逄君穆陵北匹馬向桑乾楚國蒼山古幽州白日寒城
池百戰後耆舊㡬家殘處處蓬蒿徧歸人掩淚看
　　　和都官苖貟外秋夜寓直對雨簡諸知己(李嘉/祐)
多雨南宫夜仙郎寓直時漏長丹鳯闕秋冷白雲司螢
影侵堦亂鴻聲出苑遲蕭條人吏散小謝有新詩
　　　酬李貟外見寄(嚴維/)
蘇耽佐郡時近出白雲司藥補清羸疾窓吟絶妙詞栁
塘春水漫花塢夕陽遲欲識懐君意明朝訪檝師
　　　奉和皇甫大夫夏日逰華嚴寺(嚴維/)
初地華嚴㑹王家少長行到宫龍節駐禮塔鴈行成蓮
界千峯静梅天一雨清禪庭未可戀聖主寄蒼生
　　　贈萬經(嚴維/)
萬公長慢世昨日又隳官縦酒真彭澤論詩得建安家
山伯禹宂別墅小長干輒有時人至窓前白眼看
　　　春日早朝應制(竇叔向/)
紫殿俯千官春松應合懽御爐香燄煖馳道玉聲寒乳
燕翻珠綴祥烏集露盤宫花一萬樹不敢舉頭看
　　　題薦福寺衡陽岳師房(韓翃/)
春城乞食還髙論此中閒僧臘堦前樹禪心江上山疎
簾看雲捲深户映花闗晚送門人去鐘聲杳靄間
　　　題松江驛(張祐/)
山色逺含空蒼茫驛國東海明先見日江白逈聞風鳥
道高原去人烟小徑通那知舊遺逸不在五湖中
　　　春日早朝寄劉起居(姚合/)
九衢寒霧斂雙闕曙光分彩仗迎春日香烟接瑞雲珮
聲清漏間天語侍臣聞莫笑馮唐老還來謁聖君
　　　將赴京師蒜山津送客還荆渚(許渾/)
樽前萬里愁楚塞與皇州雲識瀟湘雨風知鄠杜秋潮
平猶倚棹月上更登樓他日滄浪水漁歌對白鷗
　　　塞下(楊逹/)
秋日并州路黄榆落故闗孤城吹角罷數騎射鵰還帳
幕遥臨水牛羊自下山行人正垂淚烽火起雲間
　　　冷井(孫欣/)
仙闈初鑿井雲液沁成泉色湛青苔裏寒凝紫綆邉銅
瓶向影落玉甃抱虚圎永頼調神像堯時奉萬年
　　　秋宵書事寄吳憑處士(釋皎然/)
真性在方丈寂寥無四隣秋天月色正清夜道心真大
夢觀前事浮名悞此身不知庭樹意榮落感何人
　　　聖果寺(釋處黙/)
路自中峯上盤回出薜蘿到江呉地盡隔岸越山多古
木叢青靄遥天浸白波下方城郭近鐘磬雜笙歌
　
　
　
　
　
　
　
　
　
　
　
　
　古今詩刪卷十五
欽定四庫全書
　古今詩删卷十六
　　　　　　　　　　　　明　李攀龍　編
　　唐七言律詩
　　　古意(沈佺期/)
盧家少婦鬱金堂海燕雙棲玳瑁梁九月寒砧催木葉
十年征戍憶遼陽白狼河北音書斷丹鳯城南秋夜長
誰為含愁獨不見更教明月照流黄
　　　興慶池侍宴應制(沈佺期/)
碧水澄潭映逺空紫雲香駕御㣲風漢家城闕疑天上
秦地山川似鏡中向浦廻舟萍已綠分林蔽殿槿初紅
古來徒羡横汾賞今日宸逰聖藻雄
　　　侍宴安樂公主新宅應制(沈佺期/)
皇家貴主好神仙別業初開雲漢邉山出盡如鳴鳯嶺
池成不讓飲龍川粧樓翠幌教春住舞閣金鋪借日懸
敬從乘輿來此地稱觴獻夀樂鈞天
　　　奉和初春幸太平公主南莊應制(沈佺期/)
主家山第早春歸御輦春逰繞翠㣲買地鋪金曾作埓
尋河取石舊支機雲間樹色千花滿竹裏泉聲百道飛
自有神仙鳴鳯曲併將歌舞報恩暉
　　　紅樓院應制(沈佺期/)
紅樓疑見白毫光寺逼宸居福盛唐支遁愛山情漫切
曇摩泛海路空長經聲夜息聞天語爐氣晨飄接御香
誰謂此中難可道自憐深院得廻翔
　　　再入道塲紀事應制(沈佺期/)
南方歸去再生天内殿今年異昔年見闢乾坤新定位
看題日月更高懸行隨香輦登仙路坐近爐烟講法筵
自喜恩深陪侍從兩朝長在聖人前
　　　同杜員外審言過嶺(沈佺期/)
天長地濶嶺頭分去國離家見白雲洛浦風光何所似
青山瘴癘不堪聞南浮漲海人何處北望衡陽雁㡬羣
兩地江山萬餘里何時重謁聖明君
　　　興慶池侍宴應制(韋元旦/)
滄池漭沆帝城邊殊勝昆明鑿漢年夾岸旌旂疏輦道
中流簫鼔振樓船雲峯四起迎宸幄水樹千重入御筵
宴樂巳深魚藻咏承恩更欲奏甘泉
　　　侍宴安樂公主新宅應制(蘇頲/)
駸駸羽騎厯城池帝女樓臺向晚披露灑旌旂雲外出
風廻岩岫雨中移當軒半落天河水遶逕全低月樹枝
簫鼔宸逰陪宴日和鳴雙鳯喜來儀
　　　奉和春日幸望春宫應制(蘇頲/)
東望望春春可憐更逄晴日栁含烟宫中下見南山盡
城上平臨北斗懸細草偏承廻輦處飛花故落舞觴前
宸逰對此歡無極鳥弄歌聲雜管絃
　　　奉和初春幸太平公主南莊應制(蘇頲/)
主第山門起灞川宸逰風景入初年鳯凰樓下交天仗
烏鵲橋頭敞御筵往往花間逢綵石時時竹裏見紅泉
今朝扈蹕平陽館不羡乘槎雲漢邉
　　　幽州新歲作(張說/)
去歲荆南梅似雪今年薊北雪如梅共知人事何嘗定
且喜年華去復來邊鎮戍歌連日動京城燎火徹明開
遙遥西向長安日願上南山夀一杯
　　　㴩湖山寺(張說/)
空山寂厯道心生虚谷迢遥野鳥聲禪室從來塵外賞
香臺豈是世中情雲間東嶺千重出樹裏南湖一片明
若使巢由同此意不將蘿薜易簮纓
　　　遥同蔡起居偃松篇(張說/)
清都衆木總榮芬傳道孤松最出羣名接天庭多景色
氣連宫闕借氛氳懸池的的停華露偃盖重重拂瑞雲
不惜流膏助仙鼎願將楨榦奉明君
　　　奉和春日出苑矚目應令(賈曾/)
銅龍曉闢問安廻金輅春逰博望開渭水晴光揺草樹
終南佳氣入樓臺招賢已從商山老托乘還徴鄴下才
臣在東周獨留滯忻逢睿藻日邉來
　　　奉和初春幸太平公主南莊應制(李邕/)
傳聞銀漢支機石復見金輿出紫㣲織女橋邉烏鵲起
仙人樓上鳯凰飛流風入座飄歌扇瀑水當階濺舞衣
今日還同犯牛斗乘槎共泛海潮歸
　　　黄鶴樓(崔灝/)
昔人已乘白雲去此地空餘黄鶴樓黄鶴一去不復返
白雲千載空悠悠晴川歴厯漢陽樹芳草萋萋鸚鵡洲
日暮鄉闗何處是烟波江上使人愁
　　　行經華隂(崔灝/)
岧嶤太華俯咸京天外三峯削不成武帝祠前雲欲散
仙人掌上雨初晴河山北枕秦闗險驛路西連漢峙平
借問路傍名利客無如此處學長生
　　　登金陵鳯凰臺(李白/)
鳯凰臺上鳯凰逰鳯去臺空江自流呉宫花草埋幽徑
晉代衣冠成古丘三山半落青天外二水中分白鷺洲
總為浮雲能蔽日長安不見使人愁
　　　早朝大明宫呈兩省僚友(賈至/)
銀燭朝天紫陌長禁城春色曉蒼蒼千條弱栁垂青瑣
百囀流鶯遶建章劍珮聲隨玉墀步衣冠身惹御爐香
共沐恩波鳯池上朝朝染翰侍君王
　　　和賈至舍人大明宫之作(王維/)
絳幘雞人報曉籌尚衣方進翠雲裘九天閶闔開宫殿
萬國衣冠拜冕旒日色纔臨仙掌動香烟欲傍衮龍浮
朝罷須裁五色詔珮聲歸到鳯池頭
　　　和太常韋主簿五郎溫泉寓目(王維/)
漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邉獵騎回
聞道甘泉能獻賦懸知獨有子雲才
　　　大同殿生玉芝龍池上有慶雲百官共覩聖恩
　　　　賜燕樂敢書即事(王維/)
欲笑周文謌燕鎬還輕漢武樂横汾豈如玉殿生三秀
詎有銅池出五雲陌上堯尊傾北斗樓前舜樂動南薫
共歡天意同人意萬歲千秋奉聖君
　　　奉和聖製從蓬萊向興慶閣道中留春雨中春
　　　　望之作應制(王維/)
渭水自縈秦塞曲黄山舊繞漢宫斜鑾輿逈出千門栁
閣道廻看上苑花雲裏帝城雙鳯闕雨中春樹萬人家
為乘陽氣行時令不是宸逰玩物華
　　　敇賜百官櫻桃(王維/)
芙蓉闕下㑹千官紫禁朱櫻出上闌纔是寢園春薦後
非闗御苑鳥㗸殘歸鞍競帯青絲籠中使頻傾赤玉盤
飽食不湏愁内熱大官還有蔗漿寒
　　　敇借岐王九成宫避暑應制(王維/)
帝子逺辭丹鳯闕天書遥借翠㣲宫隔窓雲霧生衣上
卷幔山泉入鏡中林下水聲喧笑語岩前樹色隐房櫳
仙家未必能勝此何事吹簫向碧空
　　　酌酒與裴廸(王維/)
酌酒與君君自寛人情反覆似波瀾白首相知猶按劍
朱門先達笑彈冠草色全經細雨濕花枝欲動春風寒
世事浮雲何足問不如高卧且加飡
　　　酬郭給事(王維/)
洞門高閣靄餘暉桃李隂隂栁絮飛禁裏疎鐘官舍曉
省中啼鳥吏人稀晨揺玉珮趨金殿夕奉天書拜璅闈
強欲從君無那老將因卧病解朝衣
　　　積雨輞川莊作(王維/)
積雨空林烟火遲蒸梨炊黍餉東菑漠漠水田飛白鷺
隂隂夏木囀黄鸝山中習静觀朝槿松下清齋折露葵
野老與人争席罷海鷗何事更相疑
　　　春日與裴廸過新昌里訪吕逸人不遇(王維/)
桃源靣面絶風塵栁市南頭訪隐淪到門不敢題凢鳥
看竹何須問主人城外青山如屋裏東家流水入西隣
閉户著書多歲月種松皆作老龍鱗
　　　過乘如禪師蕭居士嵩丘蘭若(王維/)
無着天親弟與兄蕭丘蘭若一峯晴食隨鳴磬巢烏下
行踏空林落葉聲逬水定侵香案濕雨花應共石牀平
深洞長松何所有儼然天竺古先生
　　　送魏萬之京(李頎/)
朝聞逰子唱離歌昨夜㣲霜初度河鴻鴈不堪愁裏聽
雲山况是客中過闗城曙色催寒近御苑砧聲向晚多
莫是長安行樂處空令歲月易蹉跎
　　　送司勲盧員外(李頎/)
流澌臘月下河陽草色新年發建章秦地立春傳太史
漢宫題柱憶仙郎歸鴻欲度千山雪侍女新添五夜香
早晚薦雄文似者故人今已賦長楊
　　　題璿公山池(李頎/)
逺公遁跡廬山岑開士幽居祇樹林片石孤峯窺色相
清池皓月照禪心指揮如意天花落坐卧閒房春草深
此外俗塵都不染惟餘𤣥度得相尋
　　　寄綦母三(李頎/)
新加大邑綬仍黄近與單車去洛陽顧盼一過丞相府
風流三接令公香南川粳稻花侵縣西嶺雲霞色滿堂
共道進賢䝉上賞看君㡬歲作臺郎
　　　送李回(李頎/)
知君官屬大司農詔幸驪山職事雄歲發金錢供御府
晝看仙液注離宫千岩曙色旌門上十月寒花輦路中
不覩聲名與文物自傷留滯去闗東
　　　宿瑩公禪房聞梵(李頎/)
花宫仙梵逺微㣲月隐高城鐘漏稀夜動霜林驚落葉
曉聞天籟發清機蕭條已入寒空静颯沓仍隨秋雨飛
始覺浮生無住著頓令心地欲歸依
　　　題盧五舊居(李頎/)
物在人亡無見期閒庭繫馬不勝悲窓前綠竹生空地
門外青山似舊時悵望秋天鳴墜葉㠝岏枯栁宿寒鴟
憶君淚落東流水歲歲花開知為誰
　　　望薊門(祖詠/)
燕臺一去客心驚笳鼓喧喧漢將營萬里寒光生積雪
三邉曙色動危旌沙塲烽火侵胡月海畔雲山擁薊城
少小雖非投筆吏論功還欲請長纓
　　　九日登仙臺呈劉明府(崔曙/)
漢文皇帝有髙臺此日登臨曙色開三晉雲山皆北向
二陵風雨自東來闗門令尹誰能識河上仙翁去不回
且欲近尋彭澤宰陶然共醉菊花杯
　
　
　
　
　
　
　
　
　
　古今詩刪卷十六
欽定四庫全書
　古今詩刪卷十七
　　　　　　　　　　　　明　李攀龍　編
　　唐七言律詩
　　　登安陽城樓(孟浩然/)
縣城南靣漢江流江嶂開成南雍州才子乗春來騁望
羣公暇日坐銷憂樓臺晚映青山郭羅綺晴嬌綠水洲
向夕波揺明月動更疑神女弄珠遊
　　　五日觀妓(萬楚/)
西施謾道浣春紗碧玉今時鬪麗華眉黛奪將萱草色
紅裙妬殺石榴花新歌一曲令人艶醉舞雙眸斂髩斜
誰道五絲能續命却令今日死君家
　　　别韋郎中(張謂/)
星軺計日赴岷峨雲樹連天阻笑歌南入洞庭隨鴈去
西過巫峽聽猿多峥嶸洲上飛黄蝶灔澦堆邉起白波
不醉郎中桑落酒教人無奈别離何
　　　杜侍御送貢物戲贈(張謂/)
銅柱朱崖道路難伏波横海舊登壇越人自貢珊瑚樹
漢使何勞獬豸冠疲馬山中愁日晚孤舟江上畏春寒
由來此貨稱難得多恐君王不忍看
　　　送前衛縣李寀少府(高適/)
黄鳥翩翩楊栁垂春風送客使人悲怨别自驚千里外
論交却憶十年時雲開汶水孤㠶逺路繞梁山疋馬遲
此地從來可乘興留君不住益凄其
　　　送李少府貶峽中王少府貶長沙(高適/)
嗟君此别意何如駐馬銜杯問謫居巫峽啼猿數行淚
衡陽歸鴈㡬封書青楓江上秋天逺白帝城邉古木疎
聖代即今多雨露暫時分手莫躊蹰
　　　和賈至舍人早朝大明宫之作(岑參/)
雞鳴紫陌曙光寒鶯囀皇州春色䦨金闕曉鐘開萬户
玉階仙仗擁千官花迎劍佩星初落栁拂旌旂露未乾
獨有鳯凰池上客陽春一曲和皆難
　　　和祠部王員外雪後早朝即事(岑參/)
長安雪後似春歸積素凝華連曙輝色借玉珂迷曉騎
光添銀燭晃朝衣西山落月臨天仗北闕晴雲捧禁闈
聞道仙郎歌白雪由來此曲和人稀
　　　西掖省即事(岑參/)
西掖重雲開曙暉北山疎雨㸃朝衣千門栁色連青瑣
三殿花香入紫㣲平明端笏陪鴛列薄暮垂鞭信馬歸
官拙自悲頭白盡不如岩下偃荆扉
　　　九日使君席奉餞衛中丞赴長水(岑參/)
節使横行西出師鳴弓擐甲羽林兒臺上霜威凌草木
軍中殺氣傍旌旂預知漢將宣威日正是邊塵欲滅時
為報使君多泛菊更將絃管醉東籬
　　　使君席夜送嚴河南赴長水(岑參/)
嬌歌急管雜青絲銀燭金杯映翠眉使君地主能相送
河尹天明坐莫辭春城月出人皆醉野戍花深馬去遲
寄聲報爾山翁道今日河南勝昔時
　　　首春渭西郊行呈藍田張二主簿(岑參/)
回風度雨渭城西細草新花踏作泥秦女峯頭雪未盡
胡公陂上日初低愁窺白髮羞㣲祿悔别青山憶舊溪
聞道輞川多勝事玉壺春酒正堪携
　　　暮春虢州東亭送李司馬歸扶風別廬(岑參/)
栁軃鶯嬌花復殷紅亭綠酒送君還到來函谷愁中月
歸去磻溪夢裏山簾前春色應須惜世上浮名好是閒
西望鄉闗腸欲斷對君衫袖淚痕斑
　　　萬歲樓(王昌齡/)
江上巍巍萬歲樓不知經歴㡬千秋年年喜見山長在
日日悲看水獨流猿狖何曾離暮嶺鸕鷀空自泛寒洲
誰堪登望雲烟裏向晚茫茫發旅愁
　　　題張氏隱居(杜甫/)
春山無伴獨相求伐木丁丁山更幽澗道餘寒厯氷雪
石門斜日到林丘不貪夜識金銀氣逺害朝看麋鹿逰
乘興杳然迷出處對君疑是泛虚舟
　　　宣政殿退朝晚出左掖(杜甫/)
天門日射黄金牓春殿晴曛赤羽旂宫草菲菲承委珮
爐烟細細駐遊絲雲近蓬萊常五色雪殘鳷鵲亦多時
侍臣緩步歸青瑣退食從容出每遲
　　　九日藍田崔氏莊(杜甫/)
老去悲秋強自寛興來今日盡君歡羞將短髮還吹帽
笑倩傍人為整冠藍水逺從千澗落玉山高並兩峯寒
明年此㑹知誰徤醉把茱茰仔細看
　　　和裴廸登蜀州東亭送客逢早梅相憶見寄(杜/甫)
東閣官梅動詩興還如何遜在揚州此時對雪遥相憶
送客逢春可自由幸不折來傷歲暮若為看去亂鄉愁
江邊一樹垂垂發朝夕催人自白頭
　　　野望(杜甫/)
西山白雪三城戍南浦清江萬里橋海内風塵諸弟隔
天涯涕淚一身遥唯將遲暮供多病未有㳙埃荅聖朝
跨馬出郊時極目不堪人事日蕭條
　　　登樓(杜甫/)
花近高樓傷客心萬方多難此登臨錦江春色來天地
玉壘浮雲變古今北極朝廷終不改西山冦盜莫相侵
可憐後主還祠廟日暮聊為梁甫吟
　　　秋與三首(杜甫/)
五露凋傷楓樹林巫山巫峽氣蕭森江間波浪兼天湧
塞上風雲接地隂叢菊兩開他日淚孤舟一繫故園心
寒衣處處催刀尺白帝城高急暮砧
　　　其二
蓬萊宫闕對南山承露金莖宵漢間西望瑶池降王母
東來紫氣滿函闗雲移雉尾開宫扇日繞龍鱗識聖顔
一卧滄江驚歲晚㡬回青瑣㸃朝班
　　　其三
昆明池水漢時功武帝旌旗在眼中織女機絲虚夜月
石鯨鱗甲動秋風波漂菰未沉雲黒露冷蓮房墜粉紅
闗塞極天唯鳥道江湖滿地一漁翁
　　　吹笛(杜甫/)
吹笛秋山風月清誰家巧作斷腸聲風飄律吕相和切
月傍闗山幾處明胡騎中宵堪北走武陵一曲想南征
故園楊栁今搖落何得愁中却盡生
　　　閣夜(杜甫/)
歲暮隂陽催短景天涯霜雪霽寒宵五更鼔角聲悲壯
三峽星河影動揺野哭千家聞戰伐夷歌㡬處起漁樵
卧龍躍馬終黄土人事音書謾寂寥
　　　返照(杜甫/)
楚王宫北正黄昏白帝城西過雨痕返照入江翻石壁
歸雲擁樹失山村衰年肺病唯高枕絶塞愁時早閉門
不可久留豺虎地南方實有未招魂
　　　九日登高(杜甫/)
風急天高猿嘯哀渚清沙白鳥飛廻無邉落木蕭蕭下
不盡長江滚滚來萬里悲秋常作客百年多病獨登臺
艱難苦恨繁霜髩潦倒新停濁酒杯
　　　贈闕下裴舍人(錢起/)
三月黄鸝飛上林春城紫禁曉隂陰長樂鐘聲花外盡
龍池栁色雨中深陽和不散窮途恨霄漢常懸捧日心
獻賦十年猶未遇羞將白髮對華簮
　　　和王員外晴雪早朝(錢起/)
紫㣲晴雪帯恩光繞仗偏隨鴛鷺行長信月留寜避曉
宜春花滿不飛香獨看積素凝清禁已覺輕寒讓太陽
題柱盛名兼絶唱風流誰繼漢田郎
　　　自鞏洛舟行入黄河即事寄府縣僚友(韋應物/)
綠水蒼山路向東東南山豁大河通寒樹依㣲逺天外
夕陽明滅亂流中孤村幾歲臨伊岸一鴈初晴下朔風
為報洛橋遊宦侣扁舟不繫與心同
　　　同溫丹徒登萬歳樓(皇甫冉/)
高樓獨上思依依極浦遥山合翠㣲江客不堪頻北望
塞鴻何事又南飛丹陽古渡寒烟積𤓰步空洲逺樹稀
聞道王師猶轉戰誰能談笑解重圍
　　　贈錢起秋夜宿靈臺寺見寄(郎士元/)
石林精舍武溪東夜扣禪扉謁逺公月在上方諸品静
心持半偈萬緣空蒼苔古道行應遍落木寒泉聽不窮
更憶雙峯最高頂此心期與故人同
　　　長安春望(盧綸/)
東風吹雨過青山却望千門草色閒家在夢中何日到
春來江上㡬人還川原繚繞浮雲外宫闕參差落照間
誰念為儒逄世難獨將衰髩客秦闗
　　　陸勝宅秋雨中探韻同作(張南史/)
同人永日自相將深竹閒園偶辟疆已被秋風教憶鱠
更聞寒雨動飛觴歸心莫問三江水旅服從沾九月霜
醉裏欲尋騎馬路蕭條是處有垂楊
　　　登栁州城樓寄漳汀封連四州刺史(栁宗元/)
城上高樓接大荒海天愁思正茫茫驚風亂颭芙蓉水
密雨斜侵薜荔墻嶺樹重遮千里目江流曲似九廻腸
共來百越文身地猶自音書滯一鄉
　　　奉和庫部盧四兄曹長元日朝廻(韓愈/)
天仗宵嚴建羽旄春雲送色曉雞號金爐香動螭頭暗
玉佩聲來雉尾高戎服上趨承北極儒冠列侍映東曹
太平時節難身遇郎署何須嘆二毛
　　　憶昔(韋莊/)
昔年曽向五陵逰午夜清歌月滿樓銀燭樹前長似晝
露桃花下不知秋西園公子名無忌南國佳人字莫愁
今日亂離俱是夢夕陽唯見水東流
　
　
　
　
　
　
　
　古今詩刪卷十七
欽定四庫全書
　古今詩刪卷十八
　　　　　　　　　　　　明　李攀龍　編
　　唐五言排律
　　　送劉校書從軍(楊烱/)
天將下三宫星門召五戎坐謀資廟畧飛檄佇文雄赤
土流星劍鳥號明月弓秋隂生蜀道殺氣繞湟中風雨
何年别琴尊此日同離亭不可望溝水自西東
　　　早秋出塞寄東臺詳政學士(駱賔王/)
促駕逾三水長驅望五原天街分斗極地理接樓煩谿
月明闗隴胡雲聚塞垣山川殊物候風壤易凉溫戍古
秋塵合沙寒宿霧繁昔余迷學步投跡忝詞源
　　　靈隱寺(駱賔王/)
鷲嶺鬰岧嶤龍宫鎖寂寥樓觀滄海日門對浙江潮桂
子月中落天香雲外飄捫蘿登塔逺刳木取泉遥霜薄
花更發冰輕葉互凋夙齡尚遐異披對滌煩囂待入天
台路看余度石橋
　　　宿溫城望軍營(駱賔王/)
虜地寒膠折邉城夜柝聞兵符闗帝闕天策動將軍塞
静胡笳徹沙明楚練分風旂翻翼影霜劍轉龍文白羽
揺如月青山斷若雲烟疎疑卷幔塵滅似銷氛投筆懐
班業臨戎想顧勲還應雪漢恥持此報明君
　　　在廣聞崔馬二御史並登相臺(蘇味道/)
振鷺纔飛日遷鶯逺聽聞明光共待漏清覽各披雲喜
得廊廟舉嗟為臺閣分故林懐栢恱新渥阻蘭薫冠去
神羊影車迎瑞雉羣逺從南斗外遥仰列星文
　　　奉和幸韋嗣立山庄應制(李嶠/)
南洛師臣契東君王佐居幽情遺紱冕宸眷矚樵漁制
下峒山蹕恩回灞水輿松門駐旌皁薜幄引簮裾石磴
平黄陸烟樓半紫虛雲霞仙路近琴酒俗塵疎喬木千
齡外懸泉百丈餘崖深經錬藥穴古舊蔵書樹宿摶風
鳥池潜縱壑魚寜知天子貴尚憶武侯廬
　　　白帝懐古(陳子昂/)
日落滄江晚停橈問土風城臨巴子國臺沒漢王宫荒
服仍周甸深山尚禹功岩懸青壁斷地險碧流通古木
生雲際歸帆出霧中川途去無限客思坐何窮
　　　峴山懐古(陳子昻/)
秣馬臨荒甸登髙覽舊都猶悲墮淚碣尚想卧龍圖城
邑遥分楚山川半入吳丘陵徒自出賢聖㡬凋枯野樹
蒼烟斷津樓晚氣孤誰知萬里客懐古正踟蹰
　　　贈蘇味道(杜審言/)
北地寒應苦南城戍不歸邉聲亂羌笛朔氣捲戎衣雨
雪闗山暗風霜草木稀胡兵戰欲盡漢卒尚重圍雲浄
妖星落秋高塞馬肥據鞍雄劍動揺筆羽書飛輿駕還
京邑朋逰滿帝畿方期來獻凱歌舞共春暉
　　　度石門山(杜審言/)
石門千仞斷迸水落遥空道束懸厓北橋欹絶澗中仰
攀人屢息直下騎纔通泥擁奔蛇徑雪埋伏獸叢星躔
牛斗北地脉象牙東闗塞隨行變髙深觸望同江聲連
驟雨日氣抱殘虹未改朱明律先含白露風堅貞忻不
憚險澁諒難窮有異登臨賞徒為造化功
　　　酬蘇員外味𤣥夏晚寓直省中見贈(沈佺期/)
並命登仙閣通宵直禮闈大官供宿膳侍史䕶朝衣卷
幔天河入開窓月露㣲小池殘暑退高樹晚凉歸冠劍
無時釋軒車待漏飛明朝題漢柱三署有光輝
　　　同韋舍人早朝(沈佺期/)
閶闔連雲起巖廊拂霧開玉珂龍影度珠履鴈行來長
樂宵鐘盡明光曉奏催一經傳舊徳五字擢英材儼若
神仙去紛從霄漢回千春奉休厯分禁喜趨陪
　　　奉和晦日幸昆明池(沈佺期/)
法駕乘春轉神池象漢廻雙星遺舊石孤月隐殘灰戰
鷁逢時去恩魚望幸來山花緹騎遶堤栁幔城開思逸
横汾唱歌流宴鎬杯㣲臣彫朽質羞覩豫章材
　　　奉和聖製幸禮部尚書竇希玠宅(沈佺期/)
北闕垂旒暇南宫聽禮廻天臨祥鳯轉恩向濯龍開蘭
氣薰仙帳榴花引御杯水從金穴吐雲是玉衣來池影
搖歌席林香散舞臺不知行漏晚清蹕尚徘徊
　　　奉和幸長安故城未央宫應制(宋之問/)
漢皇未息戰蕭相乃營宫壯麗一朝盡威靈千載空皇
唐悵前跡置酒宴羣公寒輕綵仗外春發幔城中樂思
廻斜日歌詞繼大風今朝天子貴不假叔孫通
　　　奉和晦日幸昆明池應制(宋之問/)
春豫靈池㑹滄波帳殿開舟凌石鯨度槎拂斗牛廻節
晦蓂全落春遲栁暗催象溟看浴景燒刼辨沉灰鎬飲
周文樂汾歌漢武才不愁明月盡自有夜珠來
　　　和姚給事寓直之作(宋之問/)
清論滿朝陽高才拜夕郎還從避馬路來接珥貂行寵
就黄扉日威廻白簡霜栢臺遷鳥茂蘭署得人芳禁静
鐘初徹更疎漏更長曉河低武庫流火度文昌寓直光
輝重乘秋藻翰揚暗投空欲報下調不成章
　　　早發始興江口至盧氏村作(宋之問/)
候曉踰閩嶂乘春望越臺宿雲鵩際落殘月蚌中開薜
荔揺青氣桄榔翳碧苔桂香多露裛石響細泉回抱葉
𤣥猿嘯銜花翡翠來南中雖可恱北思日悠哉鬒髮俄
成素丹心已作灰何當歸首路行剪故園萊
　　　同餞楊將軍兼源州都督御史中丞(蘇頲/)
右地接龜沙中朝任虎牙然明方改俗去病不為家將
禮登壇盛軍容出塞華朔風揺漢鼓邉月思胡笳旗合
無邀正冠危有觸邪當看勞旋日及此御溝花
　　　奉和聖製途經華岳(張說/)
西岳鎮皇京中峯入太清玉鑾重嶺應緹騎薄雲迎白
日懸高掌寒空類削成軒遊㑹神處漢幸望仙情舊廟
青林古新碑綠字生羣臣願封岱廻駕勒鴻名
　　　奉和聖製答張說扈從南出雀䑕谷(張九齡/)
設險諸侯地承平聖主廵東君朝二月南斾擁三辰寒
出重闗盡年隨行漏新瑞雲叢捧日芳樹曲迎春舞咏
先馳道恩華及從臣汾川花鳥意併奉屬車塵
　　　奉和聖製早度蒲闗(張九齡/)
魏武中流處軒皇問道廻長堤春樹發高掌曙雲開龍
負王舟渡人占仙氣來河津㑹日月仙仗役風雷東顧
重闗盡西馳萬國陪還聞股肱郡元首咏康哉
　　　和許給事直夜簡諸公(張九齡/)
未央鐘漏晚仙宇藹沈沈武衛千廬合嚴扄萬户深左
掖知天近南忩見月臨樹搖金掌露庭接玉樓隂他日
聞更直中宵屬所欽聲華大國寳夙夜近臣心逸興乘
髙閣雄飛在禁林寜思竊抃者情發為知音
　　　酬趙二侍御史西軍贈兩省舊寮之作(張九齡/)
石室先鳴者金門待制同操刀常願割持斧竟稱雄應
敵兵初起緣邉虜欲空使車經隴月征斾繞河風忽枉
兼金訊非徒稜馬功氣清蒲海曲聲滿栢臺中顧已塵
華省欣君震逺戎明時獨匪報嘗欲退㣲躬
　　　奉和聖製送尚書燕國公說赴朔方軍(張九齡/)
宗臣事有征廟筭在休兵天與三台座人當萬里城朔
南方偃革河内暫揚旌寵錫從仙禁光華出漢京山川
勤逺畧原隰軫皇情為奏薫琴倡仍題寳劍名聞風六
郡勇計日五戎平山甫歸應疾留侯功復成歌鐘旋可
望枕席豈難行四牡何時入吾君聽履聲
　　　塞外三首(鄭愔/)
塞外蕭條望征人此路賒邉聲亂朔馬秋引動胡笳遥
障侵歸日長城帶晚霞斷蓬飛古戍連鴈聚寒沙海暗
雲無際山春雪作花丈夫期報主萬里獨歸家
　　　其二
荒壘三秋夕窮郊萬里平海隂凝獨樹日氣下連營戎
斾霜疑重邊裘夜更輕將軍獨轉戰都尉不成名折栁
悲春曲吹笳斷夜聲明年塞使返須築受降城
　　　其三
陽鳥南飛夜隂山北地寒漢家征戍客年歲在樓蘭玉
塞朔風起金河秋月團邉聲入鼓吹霜氣下旌竿海外
歸書斷天涯旅鬂殘子卿猶奉使恒向節旄看
　　　蒲津迎駕(宋璟/)
回鑾下蒲阪飛斾指秦京洛上黄雲送闗中紫氣迎霞
朝看馬色月曉聽鷄鳴防拒連山險長橋壓水平省方
知化洽察俗覺時清天下長無事空餘襟帶名
　　　江行有懐(孫逖/)
秋水明川路輕舟轉石圻霜多山橘熟寒至浦禽稀飛
席乘風勢廻流蕩日暉晝行疑海若夕夢識江妃野霽
看呉盡天長望洛非不知何歲月一似暮潮歸
　　　送趙都䕶赴安西(孫逖/)
外域分都䕶中臺命職方欲傳清廟畧為取劇曹郎已
佩登臺印猶懐仗奏章百壷開祖餞駟牡結戎裝青海
連西夐黄河帯北凉闗山瞻漢月戈劍宿胡霜體國才
先著論兵策復長果持文武術還繼杜當陽
　　　奉和李右相中書壁畫山水(孫逖/)
廟堂多暇日山水契真情欲寫髙深趣還因藻繪成九
江臨户牖三峽繞簷楹花栁窮年發烟雲逐意生能令
萬里近不覺四時行氣染荀香馥光含樂鏡清詠歌齊
出處圖畫表冲盈自保千年遇何論八載榮
　　　早度蒲闗(𤣥宗皇帝/)
鐘鼓嚴更曙山河野望通鳴鑾下蒲坂飛斾入秦中地
險闗逾壯天平鎮尚雄春來津樹合月落戍樓空馬色
分朝景雞聲逐曉風所希常道泰非復棄繻同
　　　奉和聖製與太子諸王三月三日龍池春禊應
　　　　制(王維/)
故事修春禊新宫展豫遊明君移鳯輦太子出龍樓賦
掩陳王作杯如洛水流金人來捧劍畫鷁去廻舟花樹
浮宫闕天池照冕旒宸章在雲漢垂象滿皇州
　　　奉和聖製暮春送朝集使歸郡應制(王維/)
萬國仰宗周衣冠拜冕旒玉乘迎大客金節送諸侯祖
席傾三省褰帷向九州楊花飛上路槐色䕃通溝來預
鈞天樂歸分漢主憂宸章類河漢垂象滿中州
　　　送李太守赴上浴(王維/)
商山包楚鄧積翠藹沈沈驛路飛泉灑闗門落照深野
華開古戍行客響空林板屋春多雨山城晝欲隂丹泉
通虢畧白羽抵荆岑若見西山爽應知黄綺心
　　　曉行巴峽(王維/)
際曉投巴峽餘春憶帝京晴江一女浣朝日衆禽鳴水
國舟中市山橋樹杪行登髙萬井出眺逈二流明人作
殊方語鶯為舊國聲頼多山水趣稍解别離情
　　　送秘書晁監還日本(王維/)
積水不可極安知滄海東九州何處逺萬里若乘空向
國唯看日歸㠶但信風鰲身映天黒魚眼射波紅鄉樹
扶桑外主人孤島中别離方異域音信若為通
　
　
　
　古今詩刪卷十八
欽定四庫全書
　古今詩刪卷十九
　　　　　　　　　　　　明　李攀龍　編
　　唐五言排律
　　　送儲邕之武昌(李白/)
黄鶴西樓月長江萬里情春風三十度空憶武昌城送
爾難為别銜杯惜未傾湖連張樂地山逐泛舟行諾謂
楚人重詩傳謝眺清滄浪吾有曲寄入棹歌聲
　　　送友人尋越中山水(李白/)
聞道稽山去偏宜謝客才千巖泉灑落萬壑樹縈廻東
海横秦望西陵遶越臺湖清霜鏡曉濤白雪山來八月
枚乘筆三呉張翰杯此中多逸興早晚向天台
　　　秋日登揚州西靈塔(李白/)
寶塔凌蒼蒼登攀覽四荒頂高元氣合標出海雲長萬
象分空界三天接畫梁水揺金刹影日動火珠光鳥拂
瓊簾度霞連綉拱張目隨征路斷心逐去帆揚露浩梧
楸白霜催橘柚黄玉毫如可見於此照迷方
　　　中丞宋公以呉兵赴河南軍次尋陽脫余之囚
　　　　叅謀幕府因贈之(李白/)
獨坐清天下專征出海隅九江皆渡虎三郡盡還珠組
練明秋浦樓船入郢都風髙初選將月滿欲平胡殺氣
横千里軍聲動九區白猿慙劍術黄石借兵符戎虜行
當剪鯨鯢立可誅自憐非劇孟何以佐良圖
　　　陪張丞相自松滋江東泊渚宫(孟浩然/)
放流下松滋登舟命楫師詎㤀經濟日不憚沍寒時洗
幘豈猶古濯纓良在兹政成人自理機息鳥無疑雲物
吟孤嶼江山辨四維晚來風稍𦂳冬至日行遲獵響驚
雲夢漁歌激楚辭渚宫何處是川暝欲安之
　　　九日峴山宴(孟浩然/)
宇宙誰開闢江山此鬱盤登臨千古用風俗歲時觀地
理荆州分天涯楚塞寛百城今刺史華省舊郎官共羙
重陽節俱懐落帽歡酒邀彭澤載琴輟武城彈獻夀光
浮菊尋幽或藉蘭烟虹鋪藻翰松竹挂衣冠叔子神如
玉山公興欲闌傳聞車馬醉還向習池看
　　　送柴司户充劉卿判官之嶺外(高適/)
嶺外資雄鎮朝端寵節旄月卿臨幕府星使出詞曹海
對羊城濶山連象郡高風霜驅瘴癘忠信涉波濤别恨
隨流水交情脫寶刀有才無不適行矣莫徒勞
　　　陪竇侍御泛靈雲池(高適/)
白露先時降清川思不窮江湖仍塞上舟楫在軍中舞
換臨津樹歌饒向晚風夕陽連積水邉色滿秋空乘興
宜投轄邀歡莫避驄誰憐持弱羽猶欲伴鵷鴻
　　　同熊少府題盧主簿茅齋(高適/)
虚院野情在茅齋秋興存孝亷趨下位才子出高門乃
繼幽人静能令學者尊江山歸謝客神鬼下劉琨階樹
時攀折窓書任討論自堪成獨往何必武陵源
　　　重經昭陵(杜甫/)
草昧英雄起謳歌歴數歸風塵三尺劍社稷一戎衣翼
亮貞文徳丕承戢武威聖圖天廣大宗祀日光輝陵寢
盤空曲熊羆守翠㣲再窺松栢路還見五雲飛
　　　王閬州筵奉酬十一舅惜別之作(杜甫/)
萬壑樹聲滿千崖秋氣高浮舟出郡郭别酒寄江濤良
㑹不復久此生何太勞窮愁但有骨羣盜尚如毛吾舅
惜分手使君寒贈袍沙頭暮黄鶴失侣亦哀號
　　　春歸(杜甫/)
苔徑臨江竹茅簷覆地花别來頻甲子歸到忽春華倚
杖看孤石傾壷就淺沙逺鷗浮水静輕燕受風斜世路
雖多梗吾生亦有涯此身醒復醉乘興即為家
　　　江陵望幸(杜甫/)
雄都元壯麗望幸歘威神地利西通蜀天文北照秦風
烟含越鳥舟楫控呉人未枉周王駕終期漢武廵甲兵
分聖㫖居守付宗臣早發雲臺仗恩波起涸鱗
　　　太歲日(杜甫/)
楚岸行將老巫山坐復春病多猶是客謀拙竟何人閶
闔開黄道衣冠拜紫宸榮光懸日月賜予出金銀愁寂
鴛行斷參差虎穴隣西江元下蜀北斗故臨秦散地逾
髙枕生涯脫要津天邉梅栁樹相見㡬回新
　　　奉和嚴中丞西城晚眺(杜甫/)
汲黯匡君切亷頗出將頻直詞才不世雄畧動如神政
簡移風速詩清立意新層城臨媚景絶域望餘春旗尾
蛟龍㑹樓頭燕雀馴地平江動蜀天濶樹浮秦帝念深
分閫軍須逺筭緡花羅封蛺蝶瑞景送麒麟辭第輸高
義觀圖憶古人征南多興緒事業暗相親
　　　奉觀嚴鄭公㕔事岷山沲江圗
沲水臨中座岷山赴北堂白波吹粉壁青障挿彫梁直
訝松杉冷兼疑菱荇香雪雲虚㸃綴沙草得㣲茫嶺鴈
隨毫末川霓飲練光霏紅洲蕋亂拂黛石蘿長暗谷非
闗雨丹楓不為霜秋城𤣥圃外景物洞庭傍繪事功殊
絶幽襟興激昂從來謝太傅丘壑道難忘
　　　行次昭陵(杜甫/)
舊俗疲庸主羣雄問獨夫䜟歸龍鳯質威定虎狼都天
屬尊堯典神功協禹謨風雲隨絶足日月繼高衢文物
多師古朝廷半老儒直詞寜戮辱賢路不崎嶇往者灾
猶降蒼生喘未蘇指揮安率土盪滌撫洪鑪壯士悲陵
邑幽人拜鼎湖玉衣晨自舉鐡馬汗常趨松栢瞻虚殿
塵沙立瞑途寂寥開國日流恨滿山隅
　　　送楊六判官使西蕃(杜甫/)
送逺秋風落西征海氣寒帝京氛祲滿人世別離難絶
域遥懐怒和親願結歡敕書憐賛普兵甲望長安宣命
前程急惟良待士寛子雲清自守今日起為官垂淚方
投筆傷時即據鞍儒衣山鳥怪漢節野童看邉酒排金
盌夷謌捧玉盤草肥蕃馬徤雪重拂廬乾慎爾㕘籌畫
從兹生羽翰歸來權可取九萬一朝摶
　　　冬日洛城北謁𤣥元皇帝廟(杜甫/)
北極𤣥都閟憑高禁籞長守祧嚴具禮掌節鎮非常碧
瓦初寒外金莖一氣傍山河扶繡户日月近雕梁仙李
盤根大猗蘭奕葉光世家遺舊史道徳付今王畫手看
前軰吳生逺擅塲森羅移地軸妙絶動宫墻五聖聨龍
衮千官列鴈行冕旒俱秀發旌斾盡飛揚翠栢深留景
紅梨逈得霜風筝吹玉柱露井動銀牀身退卑周室經
傳拱漢皇谷神如不死養拙更何鄉
　　　謁先主廟(杜甫/)
惨澹風雲㑹乘時各有人力侔分社稷志屈偃經綸復
漢留長策中原仗老臣雜耕心未已歐血事酸辛霸氣
西南歇雄圗厯數屯錦江元過楚劍閣復通秦舊俗存
祠廟空山泣鬼神虚檐交鳥道枯木半龍鱗竹送清溪
月苔移玉座春閭閻兒女換歌舞嵗時新絶域歸舟逺
荒城繫馬頻如何對揺落况乃久風塵孰與闗張並功
臨耿鄧親應天才不小得士契無隣遲暮堪帷幄飄零
且釣緡向來憂國淚寂寞灑衣巾
　　　投贈哥舒開府翰二十韻(杜甫/)
今代麒麟閣何人第一功君王自神武駕馭必英雄開
府當朝傑論兵邁古風先鋒百勝在畧地兩隅空青海
無傳箭天山早挂弓亷頗仍走敵魏絳已和戎每惜河
湟棄新兼節制通智謀垂睿想出入冠諸公日月低秦
樹乾坤遶漢宫胡人愁逐北宛馬又從東受命邉沙逺
歸來御席同軒墀増寵鶴畋獵舊非熊茅土加名數山
河誓始終策行遺戰伐契合動昭融勲業青㝠上交親
氣槩中未為珠履客已見白頭翁壯節初題柱生涯獨
轉蓬㡬年春草歇今日暮途窮軍事留孫楚行間識吕
蒙防身一長劍將欲倚崆峒
　　　聖善閣送裴廸入京(李頎/)
雪華滿髙閣苔色上勾闌藥草空堦静梧桐返照寒清
吟可愈疾携手暫同歡墜葉和金磬飢鳥鳴露盤伊流
惜東别灞水向西看舊託含香署雲霄何足難
　　　早秋與諸子登虢州西亭觀眺(岑參/)
亭髙出鳥外客到與雲齊樹㸃千家小天圍萬嶺低殘
虹挂陜北急雨過闗西酒榼緣青壁𤓰田傍綠溪㣲官
何足道愛客且相携唯有鄉園處依依望不迷
　　　相逢行(崔灝/)
妾年初二八家住洛陽頭玉户臨馳道朱門近御溝使
君何暇問夫壻大長秋女弟新承寵諸兄近拜侯春生
百子殿花發五城樓出入千門裏年年樂未休
　　　遼西作(崔灝/)
燕郊方歲晚殘雪凍邉城四月青草合遼陽春水生胡
人且牧馬漢將日徴兵露重寳刀濕沙虚金鼔鳴寒衣
着已盡春服與誰成寄語洛陽使為傳邉塞情
　　　夏日華蕚樓酺宴應制(王昌齡/)
土徳三元正堯心萬國同汾陽備冬禮長樂應和風賜
慶垂天澤留歡舊渚宫樓臺生海上簫鼔出天中霧曉
筵初接宵長曲木終南隨行幙合日照舞羅空玉陛分
朝列文章發聖聰愚臣忝書賦歌詠誦絲桐
　　　清明宴司勲劉郎中别業(祖詠/)
田家復近臣行樂不違親霽日園林好清明烟火新以
文常㑹友唯徳自成隣池照窓隂晚杯香藥味春欄前
花覆地竹外鳥窺人何必桃源裏深居作隐淪
　　　奉使廵檢西京路種果樹事畢入秦因詠歌(鄭/審)
聖徳周天壤韶華滿帝畿九重承渙汗千里樹芳菲陜
塞餘隂薄闗河舊色㣲發生和氣動封植衆心歸春露
條應弱秋霜果定肥影移行子盖香撲使臣衣入徑迷
馳道分行接禁闈何當扈仙蹕攀折奉恩輝
　　　奉和苑舍人宿直曉翫新池寄南省友(沈東羙/)
傳聞閶闔裏寓直有神仙吏為三墳博郎因五字遷晨
臨翔鳯沼春注躍龍泉去似登天上來如看鏡前影揺
宸翰發波净列星懸共濟仍懐友流謙欲進賢彈冠聲
實貴覆被渥恩偏溫室言雖阻文塲契獨全玉珂光赫
奕朱紱氣蟬聮興逸潘仁賦名高謝朓篇青雲仰不逮
白雪和難牽苒苒胡為此甘心老歲年
　　　行營酬吕侍御(劉長卿/)
不敢淮南卧來趨漢將營受辭瞻左鉞扶疾拜前旌井
稅鶉衣樂壷漿鶴髮迎水歸餘斷岸烽至掩孤城晚日
當千騎秋風合五兵孔璋才素重早晚檄書成
　　　送鄭說之歙州謁薛侍郎(劉長卿/)
漂泊來千里謳歌滿百城漢家尊太守魯國重諸生俗
變人難理江傳水至清船經危石住路入亂山行老得
滄洲趨春傷白首情嘗聞馬南郡門下有康成
　　　題裴式徴餘干東齋亭(劉長卿/)
世事終成夢生涯半欲過白雲心已矣滄海意如何藜
杖全吾道榴花養太和春風騎馬醉江月釣魚歌散帙
看蟲蠧開門見雀羅逺山終日在芳草傍人多吏體莊
生傲方言楚俗訛屈平君莫弔腸斷洞庭波
　　　贈鍳上人(皇甫曾/)
律儀傳教誘僧臘老烟霄樹色依禪誦蟬聲入寂寥寳
龕經末刼畫壁見南朝深竹風開合寒潭月動揺息心
歸静理愛道坐中宵更欲尋空去乘船過海潮
　　　奉和劉祭酒傷馬(嚴維/)
沛艾如龍馬來從上苑中棣華恩見賜伯舅禮仍崇鏡
㸃黄金眼花開白雪騣性柔君子徳足逸大王風色㸃
鳴珂浄聲連噴玉雄食塲恩未盡過隙命旋終練影依
雲沒銀鞍向月空仍聞樂府唱猶念代勞功
　　　緱山鶴(張仲素/)
羽客驂仙鶴將飛駐碧山映松殘雪在度嶺片雲還清
唳因風逺高姿對水閒笙歌憶天上城郭嘆人間㡬變
霜毛潔方殊藻質斑蓬瀛如可到逸翮詎能攀
　
　
　
　
　
　
　
　古今詩刪卷十九
欽定四庫全書
　古今詩刪卷二十
　　　　　　　　　　　　明　李攀龍　編
　　唐五言絶句
　　　題袁氏别業(賀知章/)
主人不相識偶坐為林泉莫謾愁沽酒囊中自有錢
　　　夜送趙縱(楊烱/)
趙氏連城璧由來天下傳送君還舊府明月滿前川
　　　易水送别(駱賓王/)
此地别燕丹壯士髮衝冠昔時人已沒今日水猶寒
　　　贈喬侍御(陳子昂/)
漢庭榮巧宦雲閣薄邉功可憐驄馬使白首為誰雄
　　　子夜春歌二首(郭振/)
陌頭楊栁枝已被春風吹妾心正斷絶君懐那得知
　　　其二
青樓含日光綠池起風色贈子同心花殷勤此何極
　　　南樓望(盧僎/)
去國三巴逺登樓萬里春傷心江上客不是故鄉人
　　　汾上驚秋(蘇頲/)
北風吹白雲萬里渡河汾心緒逢揺落秋聲不可聞
　　　蜀道後期(張說/)
客心争日月來往預期程秋風不相待先至洛陽城
　　　照鏡見白髮(張九齡/)
宿昔青雲志蹉跎白髪年誰知明鏡裏形影自相憐
　　　同洛陽李少府觀永樂公主入蕃(孫逖/)
邉地鶯花少年來未覺新羙人天上落龍塞始應春
　　　静夜思(李白/)
牀前看月光疑是地上霜舉頭望明月低頭思故鄉
　　　怨情(李白/)
羙人捲珠簾深坐嚬蛾眉但見淚痕濕不知心恨誰
　　　秋浦歌(李白/)
白髮三千丈緣愁似箇長不知明鏡裏何處得秋霜
　　　獨坐敬亭山(李白/)
衆鳥高飛盡孤雲獨去閒相看兩不厭只有敬亭山
　　　見京兆韋叅軍量移東陽(李白/)
潮水還東海流人却到吳相逢問愁苦淚盡日南珠
　　　臨高䑓(王維/)
相送臨髙臺川原杳何極日暮飛鳥還行人去不息
　　　班婕妤(王維/)
宫殿生秋草君王恩幸疎那堪聞鳯吹門外度金輿
　　　雜詩(王維/)
家住孟津河門對孟津口常有江南船寄書家中否
　　　送別(王維/)
山中相送罷日暮掩柴扉春草年年綠王孫歸不歸
　　　鹿柴(王維/)
空山不見人但聞人語響返景入深林復照青苔上
　　　竹里館(王維/)
獨坐幽篁裏彈琴復長嘯深林人不知明月來相照
　　　長信草(崔國輔/)
長信宫中草年年愁處生時侵珠履跡不使玉階行
　　　少年行(崔國輔/)
遺却珊瑚鞭白馬驕不行章臺折楊栁春日路傍情
　　　送朱大入秦(孟浩然/)
逰人五陵去寳劍直千金分首脫相贈平生一片心
　　　春曉(孟浩然/)
春眠不覺曉處處聞啼鳥夜來風雨聲花落知多少
　　　洛陽訪袁拾遺不遇(孟浩然/)
洛陽訪才子江嶺作流人聞說梅花早何如此地春
　　　長安道(儲光羲/)
西行一千里暝色生寒樹暗聞歌吹聲知是長安路
　　　洛陽道(儲光羲/)
大道直如髮春日佳氣多五陵貴公子雙雙鳴玉珂
　　　送郭司倉(王昌齡/)
映門淮水綠留騎主人心明月隨良掾春潮夜夜深
　　　答武陵田太守(王昌齡/)
仗劍行千里㣲軀敢一言曽為大梁客不負信陵恩
　　　孟城坳(裴廸/)
結廬古城下時登古城上古城非疇昔今人自來往
　　　鹿柴(裴廸/)
日夕見寒山便為獨往客不知松林事但有麏麚跡
　　　復愁(杜甫/)
萬國尚戎馬故園今若何昔歸相識少早已戰塲多
　　　絶句(杜甫/)
江碧鳥逾白山青花欲燃今春看又過何日是歸年
　　　長干行(崔灝/)
君家住何處妾住在横塘停船暫借問或恐是同鄉
　　　詠史(高適/)
尚有綈袍贈應憐范叔寒不知天下士猶作布衣看
　　　田家春望(高適/)
出門無所見春色滿平無可嘆無知己高陽一酒徒
　　　行軍九日思長安故園(岑參/)
強欲登高去無人送酒來遥憐故園菊應傍戰塲開
　　　見渭水思秦川(岑参/)
渭水東流去何時到雍州憑添兩行淚寄向故園流
　　　登鸛雀樓(王之渙/)
白日依山盡黄河入海流欲窮千里目更上一層樓
　　　終南望餘雪(祖詠/)
終南隂嶺秀積雪浮雲端林表明霽色城中增暮寒
　　　罷相作(李適之/)
避賢初罷相樂聖且銜杯為問門前客今朝㡬箇來
　　　奉送五叔入京兼寄綦毋三(李頎/)
隂雲帯殘日悵別此何時欲望黄山道無由見所思
　　　左掖梨花(丘為/)
冷豔全欺雪餘香乍入衣春風且莫定吹向玉堦飛
　　　九日陪元魯山登北城留別(蕭頴士/)
綿連􁏇川逈杳𣺌鴉路深彭澤興不淺臨風動歸心
　　　平蕃曲二首(劉長卿/)
𣺌𣺌戍烟孤茫茫塞草枯隴頭那用閉萬里不防胡
　　　其二
絶漠大軍還平沙獨戍閒空留一片石萬古在燕山
　　　逢俠者(錢起/)
燕趙悲歌士相逢劇孟家寸心言不盡前路日將斜
　　　江行無題(錢起/)
咫尺愁風雨匡廬不可登秪疑雲霧窟猶有六朝僧
　　　秋夜寄丘二十二員外(韋應物/)
懐君屬秋夜散步詠凉天山空松子落幽人應未眠
　　　聞鴈(韋應物/)
故園渺何處歸思方悠哉淮南秋雨夜高齋聞鴈來
　　　聽江笛送陸侍御(韋應物/)
逺聽江上笛臨觴一送君還愁獨宿夜更向郡齋聞
　　　答李瀚三首(韋應物/)
孤客逢春暮緘情寄舊逰海隅人使逺書到洛陽秋
　　　其二
馬卿猶有壁漁父自無家想子今何處扁舟隱荻花
　　　其三
林中觀易罷溪上對鷗閒楚俗饒辭客何人最往還
　　　婕妤怨(皇甫冉/)
花枝出建章鳯管發昭陽借問承恩者雙蛾㡬許長
　　　題竹林寺(朱放/)
歲月人間促烟霞此地多殷勤竹林寺更得㡬回過
　　　秋(日耿湋/)
返照入閭巷憂來誰共語古道少人行秋風動禾黍
　　　和張僕射塞下曲二首(盧綸/)
鷲翎金僕姑燕尾繡蝥弧獨立揚新令千營共一呼
　　　其二
林暗草驚風將軍夜引弓平明尋白羽沒在石稜中
　　　別盧秦卿(司空曙/)
知有前期在難分此夜中無將故人酒不及石尤風
　　　幽州(李益/)
徑戍在桑乾年年薊水寒殷勤驛西路北去向長安
　　　三閭廟(戴叔倫/)
沅湘流不盡屈子怨何深日暮秋風起蕭蕭楓樹林
　　　思君恩(令狐楚/)
小苑鶯歌歇長門蝶舞多眼看春又去翠輦不曽過
　　　登栁州岷山(栁宗元/)
荒山秋日午獨上意悠悠如何望鄉處西北是融州
　　　秋風引(劉禹錫/)
何處秋風至蕭蕭送鴈羣朝來入庭樹孤客最先聞
　　　鞏路感懐(吕温/)
馬嘶白日暮劍鳴秋氣來我心𣺌無際河上去徘徊
　　　古别離(孟郊/)
欲別牽郎衣郎今到何處不恨歸來遲莫向臨卭去
　　　尋隱者不遇(賈島/)
松下問童子言師採藥去只在此山中雲深不知處
　　　宫中題(文宗皇帝/)
輦路生秋草上林花滿枝憑高何限意無復侍臣知
　　　勸酒(于武陵/)
勸君金屈巵滿酌不須辭花發多風雨人生足别離
　　　秋日湖上(薛瑩/)
落日五湖逰烟波處處愁浮沈千古事誰與問東流
　　　題慈恩塔(荆叔/)
漢國山河在秦林草樹深暮雲千里色無處不傷心
　　　伊州歌二首(樂府/)
聞道黄花戍頻年不解兵可憐閨裏月偏照漢家營
　　　其二
打起黄鶯兒莫教枝上啼啼時驚妾夢不得到遼西
　　　哥舒歌(西鄙人/)
北斗七星高哥舒夜𢃄刀至今窺牧馬不敢過臨洮
　　　答人(太上隐者/)
偶來松樹下高枕石頭眠山中無厯日寒盡不知年
　
　
　
　
　
　
　
　
　
　
　
　
　
　
　
　古今詩刪卷二十
欽定四庫全書
　古今詩刪卷二十一
　　　　　　　　　　　　明　李攀龍　編
　　唐七言絶句
　　　蜀中九日(王勃/)
九月九日望鄉臺他席他鄉送客杯人情已厭南中苦
鴻鴈那從北地來
　　　渡湘江(杜審言/)
遲日園林悲昔逰今春花鳥作邉愁獨憐京國人南竄
不似湘江水北流
　　　贈蘇綰書記(杜審言/)
知君書記本翩翩為許從戎赴朔邉紅粉樓中應計日
燕支山下莫經年
　　　銅雀臺(劉廷琦/)
銅䑓宫觀委灰塵魏主園陵漳水濵即今西望猶堪思
况復當時歌舞人
　　　邙山(沈佺期/)
北邙山上列墳塋萬古千秋對洛城城中日夕歌鐘起
山上唯聞松栢聲
　　　送司馬道士逰天台(宋之問/)
羽客笙歌此地違離筵數處白雲飛蓬萊闕下長相憶
桐栢山頭去不歸
　　　送梁六(張說/)
巴陵一望洞庭秋日見孤峯水上浮聞道神仙不可接
心隨湖水共悠悠
　　　采蓮曲(賀知章/)
稽山雲霧鬰嵯峨鏡水無風也自波莫言春度芳菲盡
别有中流采芰荷
　　　凉州詞(王翰/)
蒲桃羙酒夜光杯欲飲琵琶馬上催醉卧沙塲君莫笑
古來征戰㡬人廻
　　　清平調詞三首(李白/)
雲想衣裳花想容春風拂檻露華濃若非羣玉山頭見
㑹向瑶臺月下逄
　　　其二
一枝濃豔露凝香雲雨巫山枉斷腸借問漢宫誰得似
可憐飛燕倚新粧
　　　其三
名花傾國兩相歡長得君王帯笑看解釋春風無限恨
沉香亭北倚䦨干
　　　客中行(李白/)
蘭陵羙酒鬰金香玉盌盛來琥珀光但使主人能醉客
不知何處是他鄉
　　　峩眉山月歌(李白/)
峨眉山月半輪秋影入平羌江水流夜發清溪向三峽
思君不見下渝州
　　　上皇西廵南京歌二首(李白/)
誰道君王行路難六龍西幸萬人歡地轉錦江成渭水
天廻玉壘作長安
　　　其二
劍閣重闗蜀北門上皇歸馬若雲屯少帝長安開紫極
重懸日月照乾坤
　　　聞王昌齡左遷龍標尉遥有此寄(李白/)
楊花落盡子規啼聞道龍標過五溪我寄愁心與明月
隨風直到夜郎西
　　　黄鶴樓送孟浩然之廣陵(李白/)
故人西辭黄鶴樓烟花三月下揚州孤帆逺影碧空盡
唯見長江天際流
　　　陪族叔刑部侍郎曄及中書舍人賈至逰洞庭
　　　　湖(李白/)
洞庭西望楚江分水盡南天不見雲日落長沙秋色逺
不知何處弔湘君
　　　望天門山(李白/)
天門中斷楚江開碧水東流至北廻兩岸青山相對出
孤㠶一片日邉來
　　　早發白帝城(李白/)
朝辭白帝彩雲間千里江陵一日還兩岸猿聲啼不住
輕舟已過萬重山
　　　舟下荆門(李白/)
霜落荆門江樹空布㠶無恙挂秋風此行不為鱸魚鱠
自愛名山入剡中
　　　蘇臺覧古(李白/)
舊苑荒臺楊栁新菱歌清唱不勝春只今惟有西江月
曽照呉王宫裏人
　　　越中覧古(李白/)
越王勾踐破吳歸義士還家盡錦衣宫女如花滿春殿
只今惟有鷓鴣飛
　　　與史郎中欽聽黄鶴樓上吹笛(李白/)
一為遷客去長沙西望長安不見家黄鶴樓中吹玉笛
江城五月落梅花
　　　春夜洛城聞笛(李白/)
誰家玉笛暗飛聲散入春風滿洛城此夜曲中聞折栁
何人不起故園情
　　　春宫曲(王昌齡/)
昨夜風開露井桃未央前殿月輪高平陽歌舞新承寵
簾外春寒賜錦袍
　　　西宫春怨(王昌齡/)
西宫夜静百花香欲捲珠簾春恨長斜抱雲和深見月
䑃朧樹色隐昭陽
　　　西宫秋怨(王昌齡/)
芙蓉不及羙人籹水殿風來珠翠香却悵含情掩秋扇
空懸明月待君王
　　　長信秋詞三首(王昌齡/)
金井梧桐秋葉黄珠簾不捲夜來霜熏籠玉枕無顔色
卧聽南宫清漏長
　　　其二
奉箒平明金殿開且將團扇暫徘徊玉顔不及寒鴉色
猶帯昭陽日影來
　　　其三
真成薄命久尋思夢見君王覺後疑火照西宫知夜飲
分明複道奉恩時
　　　青樓曲二首(王昌齡/)
白馬金鞍從武皇旌旂十萬宿長楊樓頭少婦鳴筝坐
遥見飛塵入建章
　　　其二
馳道楊花滿御溝紅籹謾綰上青樓金章紫綬千餘騎
夫壻朝回初拜侯
　　　閨怨(王昌齡/)
閨中少婦不知愁春日凝籹上翠樓忽見陌頭楊栁色
悔教夫壻覔封侯
　　　出塞行(王昌齡/)
白草原頭望京師黄河水流無盡時秋天曠野行人絶
馬首東來知是誰
　　　從軍行三首(王昌齡/)
烽火城西百尺樓黄昏獨坐海風秋更吹羌笛闗山月
無那金閨萬里愁
　　　其二
青海長雲暗雪山孤城遥望玉門闗黄沙百戰穿金甲
不破樓蘭終不還
　　　其三
秦時明月漢時闗萬里長征人未還但使龍城飛將在
不教胡馬度隂山
　　　梁苑(王昌齡/)
梁園秋竹古時烟城外風悲欲暮天萬乘旌旗何處在
平臺賔客有誰憐
　　　芙蓉樓送辛漸(王昌齡/)
寒雨連江夜入吳平明送客楚山孤洛陽親友如相問
一片氷心在玉壷
　　　送薛大赴安陸(王昌齡/)
津頭雲雨暗湘山遷客離憂楚地顔遙送扁舟安陸郡
天邉何處穆陵闗
　　　送别魏二(王昌齡/)
醉别江樓橘柚香江風引雨入船凉憶君遥在湘山月
愁聽清猿夢裏長
　　　盧溪别人(王昌齡/)
武陵溪口駐扁舟溪口隨君向北流行到荆門上三峽
莫將孤月對猿愁
　　　重别李評事(王昌齡/)
莫道秋江離別難舟船明日是長安呉姬緩舞留君醉
隨意清風白露寒
　　　少年行(王維/)
新豐羙酒斗十千咸陽遊俠多少年相逄意氣為君飲
繫馬高樓垂栁邉
　　　九月九日憶山東兄弟(王維/)
獨在異鄉為異客每逄佳節倍思親遙知兄弟登高處
遍挿茱茰少一人
　　　與盧員外象過崔處士興宗林亭(王維/)
綠樹重隂盖四鄰青苔日厚自無塵科頭箕踞長松下
白眼看他世上人
　　　送元二使安西(王維/)
渭城朝雨裛輕塵客舍青青栁色新勸君更盡一杯酒
西出陽闗無故人
　　　送韋評事(王維/)
欲逐將軍取右賢沙塲走馬向居延遥知漢使蕭闗外
愁見孤城落日邉
　　　送沈子福之江東(王維/)
楊栁渡頭行客稀罟師盪漿向臨圻惟有相思似春色
江南江北送君歸
　　　春思二首(賈至/)
草色青青栁色黄桃花厯亂李花香東風不為吹愁去
春日偏能惹恨長
紅粉當壚弱栁垂金花臈酒解酴醿笙歌日暮能留客
醉殺長安輕薄兒
　　　西亭春望(賈至/)
日長風暖栁青青北鴈歸飛入窅𠖇岳陽城上聞吹笛
能使春心滿洞庭
　　　初至巴陵與李十二白同泛洞庭湖二首(賈至/)
江上相逢皆舊逰湘山永望不堪愁明月秋風洞庭水
孤鴻落葉一扁舟
　　　其二
楓岸紛紛落葉多洞庭秋水晚來波乘興輕舟無近逺
白雲明月弔湘娥
　　　送李侍郎赴常州(賈至/)
雪晴雲散北風寒楚水呉山道路難今日送君湏盡醉
明朝相憶路漫漫
　　　岳陽樓重宴別王八員外貶長沙(賈至/)
江路東連千里潮青雲北望紫㣲遙莫道巴陵湖水濶
長沙南畔更蕭條
　　　封大夫破播仙凱歌二首(岑參/)
漢將承恩西破戎捷書先奏未央宫天子預開麟閣待
祗今誰數貳師功
　　　其二
日落轅門鼓角鳴千羣靣縳出蕃城洗兵魚海雲迎陣
秣馬龍堆月照營
　　　苜蓿峯寄家人(岑參/)
苜蓿峯邉逄立春胡蘆河上淚沾巾閨中只是空相憶
不見沙塲愁殺人
　　　玉闗寄長安主簿(岑參/)
東去長安萬里餘故人那惜一行書玉闗西望腸堪斷
况復明朝是歲除
　　　逄入京使(岑參/)
故園東望路漫漫雙䄂龍鍾淚不乾馬上相逢無紙筆
憑君傳語報平安
　　　磧中作(岑參/)
走馬西來欲到天辭家見月兩回圎今夜不知何處宿
平沙萬里絶人烟
　　　虢州後亭送李判官使赴晉絳(岑参/)
西原驛路挂城頭客散江亭雨未休君去試看汾水上
白雲猶似漢時秋
　　　送人還京(岑參/)
疋馬西從天外歸揚鞭只共鳥争飛送君九月交河北
雪裏題詩淚滿衣
　　　赴北庭度隴思家(岑參/)
西向輪臺萬里餘也知鄉信日應疎隴山鸚鵡能言語
為報家人數寄書
　　　酒泉太守席上醉後作(岑參/)
酒泉太守能劍舞高堂置酒夜擊鼔胡笳一曲斷人腸
坐客相看淚如雨
　　　送劉判官赴磧西(岑參/)
火山五月人行少看君馬去疾如鳥都使行營太白西
角聲一動胡天曉
　　　山房春事(岑參/)
梁園日暮亂飛鴉極目蕭條三兩家庭樹不知人去盡
春來還發舊時花
　　　寄孫山人(儲光羲/)
新林二月孤舟還水滿清江花滿山借問故園隱君子
時時來往住人間
　　　贈花卿(杜甫/)
錦城絲管日紛紛半入江風半入雲此曲秪應天上有
人間能得㡬回聞
　　　贈鄭鍊赴襄陽(杜甫/)
鄭子將行罷使臣囊無一物獻尊親江山路逺覊離日
裘馬誰為感激人
　　　奉和嚴國公軍城早秋(杜甫/)
秋風嫋嫋動高旌玉帳分弓射虜營已收滴博雲間戍
更奪蓬婆雪外城
　　　解悶(杜甫/)
一辭故國十經秋每見秋𤓰憶故丘今日南湖采薇蕨
何人為覔鄭𤓰州
　　　書堂飲既夜復邀李尚書下馬月下賦絶句(杜/甫)
湖月林風相與清殘樽下馬復同傾久拚野鶴如雙髩
遮莫隣雞下五更
　　　塞下曲二首(常建/)
玉帛朝回望帝鄉烏孫歸去不稱王天涯静處無征戰
兵氣銷為日月光
　　　其二
北海隂風動地來明君祠上望龍堆髑髏皆是長城卒
日暮沙塲飛作灰
　　　送宇文六(常建/)
花映垂楊漢水清㣲風林裏一枝輕即今江北還如此
愁殺江南離别情
　　　三日尋李九莊(常建/)
雨歇楊林東渡頭永和三日盪輕舟故人家在桃花岸
直到門前谿水流
　　　九曲詞(高適/)
鐵騎横行鐡嶺頭西看邏逤取封侯清海只今將飲馬
黄河不用更防秋
　　　除夜作(高適/)
旅館寒燈獨不眠客心何事轉悽然故鄉今夜思千里
霜髩明朝又一年
　　　塞上聽吹笛(髙適/)
雪净胡天牧馬還月明羌笛戍樓間借問梅花何處落
風吹一夜滿闗山
　　　别董大(高適/)
十里黄雲白日曛北風吹鴈雪紛紛莫愁前路無知己
天下誰人不識君
　
　
　
　
　
　
　
　
　
　
　
　
　
　
　
　古今詩删卷二十一
欽定四庫全書
　古今詩刪巻二十二
　　　　　　　　　　　　明　李攀龍　編
　　唐七言絶句
　　　送杜十四之江南(孟浩然/)
荆呉相接水為鄉君去春江正淼茫日暮孤舟何處泊
天涯一望㫁人腸
　　　寄韓鵬(李頎/)
為政心閒物自閒朝看飛鳥暮飛還寄書河上神明宰
羨爾城頭姑射仙
　　　九日(崔國輔/)
江邊楓落菊花黄少長登髙一望鄉九日陶家雖載酒
三年楚客已沾裳
　　　題長安主人壁(張謂/)
世人結交須黄金黄金不多交不深縱令然諾暫相許
終是悠悠行路心
　　　送人使河源(張謂/)
故人行役向邊州匹馬今朝不少留長路闗山何日盡
滿堂絲竹為君愁
　　　涼州詞(王之渙/)
黃河逺上白雲間一片孤城萬仭山羌笛何須怨楊栁
春風不度玉門闗
　　　九日送别(王之渙/)
薊庭蕭瑟故人稀何處登髙且送歸今日暫同芳菊酒
明朝應作㫁蓬飛
　　　洛陽客舍逢祖詠留宴(蔡希寂/)
綿綿鐘漏洛陽城客舍貧居絶送迎逢君貰酒因成醉
醉後焉知世上情
　　　少年行(呉象之/)
承恩借獵小平津使氣常遊中貴人一擲千金渾是膽
家徒四壁不知貧
　　　江南行(張潮/)
茨菰葉爛别西灣蓮子花開猶未還妾夢不離江上水
人傳郎在鳳凰山
　　　軍城早秋(嚴武/)
昨夜秋風入漢闗朔雲邊月滿秋山更催飛將追驕虜
莫遣沙塲匹馬還
　　　春行寄興(李華/)
宜陽城下草萋萋澗水東流復向西芳樹無人花自落
春山一路鳥空啼
　　　宴城東庄(崔敏童/)
一年又過一年春百歳曾無百歳人能向花中幾回醉
十千沽酒莫辭貧
　　　奉和宴城東庄(崔惠童/)
一月主人笑㡬回相逢相值且銜杯眼看春色如流水
今日殘花昨日開
　　　巫山(張子容/)
巫嶺岧嶤天際重佳期宿昔願相從朝雲暮雨連天暗
神女知來第幾峯
　　　第一疊(水調歌/)
平沙落日大荒西隴上明星髙復低孤山幾處看烽火
戰士連營候鼓鼙
　　　第二疊(涼州歌/)
朔風吹葉鴈門秋萬里烟塵昏戍樓征馬長思青海上
胡笳夜聽隴山頭
　　　第一曲(水鼓子/)
雕弓白羽獵初回薄夜牛羊復下來夢水河邊秋草合
黑山峯外陣雲開
　　　雜詩(才調詩/)
無定河邊暮笛聲赫連臺畔旅人情函闗歸盡千餘里
一夕秋風白髪生
　　　初過漢江(蘆中集/)
襄陽好向峴亭看人物蕭條值歳闌為報習家多置酒
夜來風雪過江寒
　　　胡笳曲(蘆中集/)
月明星稀霜滿野氊車夜宿隂山下漢家自失李將軍
單于公然來牧馬
　　　塞上曲二首(王烈/)
紅顏歳歳老金㣲砂磧年年卧鐵衣白草城中春不入
黃花戍上鴈長飛
　　　其二
孤城夕對戍樓閒迴合青㝠萬仞山明鏡不須生白髪
風沙自解老紅顏
　　　邊詞(張敬忠/)
五原春色舊來遲二月垂楊未挂絲即今河畔氷開日
正是長安花落時
　　　九日宴(張諤/)
秋葉風吹黄颯颯晴雲日照白鱗鱗歸來得問茱茰女
今日登髙醉幾人
　　　和李秀才邊庭四時怨(盧弼/)
　　　春
春衣昨夜到榆闗故國烟花想已殘少婦不知歸未得
朝朝應上望夫山
　　　冬
朔風吹雪透刀瘢飲馬長城窟更寒半夜火來知有敵
一時齊保賀蘭山
　　　宿疎陂驛(王周/)
秋染棠梨葉半紅荆州東望草平空誰知孤宦天涯意
㣲雨蕭蕭古驛中
　　　重送裴郎中貶吉州(劉長卿/)
猿啼客散暮江頭人自傷心水自流同作逐臣君更逺
青山萬里一孤舟
　　　送李判官之潤州行營(劉長卿/)
萬里辭家事鼓鼙金陵驛路楚雲西江春不肯留行客
草色青青送馬蹄
　　　歸鴈(錢起/)
瀟湘何事等閒回水碧沙明兩岸苔二十五絃彈夜月
不勝清怨却飛來
　　　登樓寄王卿(韋應物/)
踏閣攀林恨不同楚雲滄海思無窮數家砧杵秋山下
一郡荆榛寒雨中
　　　送魏十六還蘇州(皇甫冉/)
秋夜沈沈此送君隂蟲切切不堪聞歸舟明日毘陵道
回首姑蘇是白雲
　　　曾山送别(皇甫冉/)
凄凄遊子若飄蓬明月清樽祇暫同南望千山如黛色
愁君客路在其中
　　　寒食(韓翃/)
春城無處不飛花寒食東風御栁斜日暮漢宫傳蠟燭
輕烟散入五侯家
　　　送客知鄂州(韓翃/)
江口千家帶楚雲江花亂㸃雪紛紛春風落日誰相見
青翰舟中有鄂君
　　　送劉侍郎(李端/)
幾人同入謝宣城未及酬恩隔死生唯有夜猿知客恨
嶧陽溪路第三聲
　　　楓橋夜泊(張繼/)
月落烏啼霜滿天江楓漁火對愁眠姑蘇城外寒山寺
夜半鐘聲到客船
　　　聽角思歸(顧況/)
故園黄葉滿青苔夢後城頭曉角哀此夜㫁腸人不見
起行殘月影徘徊
　　　宿昭應(顧況/)
武帝祈靈太一壇新豐樹色繞千官那知今夜長生殿
獨閉空山月影寒
　　　湖中(顧況/)
青草湖邊日色低黄茅嶂裏鷓鴣啼丈夫飄蕩今如此
一曲長歌楚水西
　　　夜發袁江寄李穎川劉侍郎(戴叔倫/)
半夜回舟入楚鄉月明山水共蒼蒼孤猿更呌秋風裏
不是愁人亦㫁腸
　　　寄楊侍御(包何/)
一官何幸得同時千載無媒獨見遺今日不論腰下組
請君看取鬂邊絲
　　　汴河曲(李益/)
汴河東流無限春隋家宫闕已成塵行人莫上長堤望
風起楊花愁殺人
　　　聽曉角(李益/)
邊霜昨夜墮闗榆吹角當城片月孤無限塞鴻飛不度
秋風吹入小單于
　　　夜上受降城聞笛(李益/)
回樂峯前沙似雪受降城外月如霜不知何處吹蘆管
一夜征人盡望鄉
　　　從軍北征(李益/)
天山雪後海風寒橫笛偏吹行路難磧裏征人三十萬
一時回首月中看
　　　楊栁枝詞二首(劉禹錫/)
煬帝行宫汴水濵數株殘栁不勝春晚來風起花如雪
飛入宫牆不見人
　　　其二
城外春風颭酒旗行人揮袂日西時長安陌上無窮樹
惟有垂楊綰别離
　　　宿都亭有懷(劉禹錫/)
雷雨湘江起卧龍武陵樵客躡仙踪十年楚水楓林下
今夜初聞長樂鐘
　　　與歌者何戡(劉禹錫/)
二十餘年别帝京重聞天樂不勝情舊人唯有何戡在
更與殷勤唱渭城
　　　浪淘沙詞(劉禹錫/)
鸚鵡洲頭浪颭沙青樓春望日將斜啣泥燕子爭歸舍
獨自狂夫不憶家
　　　自朗州至京戲贈看花諸君子(劉禹錫/)
紫陌紅塵拂面來無人不道看花回𤣥都觀裏桃千樹
盡是劉郎去後栽
　　　涼州詞(張籍/)
鳳林闗裏水東流白草黄榆六十秋邊將皆承主恩澤
無人解道取涼州
　　　十五夜望月(王建/)
中庭地白樹棲鴉冷露無聲濕桂花今夜月明人盡望
不知秋思在誰家
　　　送盧起居(武元衡/)
相如擁傳有光輝何事闌干淚濕衣舊府東山餘妓在
重將歌舞送君歸
　　　嘉陵驛(武元衡/)
悠悠風斾遶山川山驛空濛雨作烟路半嘉陵頭已白
蜀門西更上青天
　　　漢苑行(張仲素/)
回鴈髙飛太液池新花低發上林枝年光到處皆堪賞
春色人間總未知
　　　秋閨思二首(張仲素/)
碧忩斜月藹深輝愁聽寒螿淚濕衣夢裏分明見闗塞
不知何路向金㣲
　　　其二
秋天一夜靜無雲斷續鴻聲到曉聞欲寄征人問消息
居延城外又移軍
　　　郡中即事(羊士諤/)
紅衣落盡暗香殘葉上秋光白露寒越女含情已無限
莫教長袖倚闌干
　　　登樓(羊士諤/)
槐栁蕭疎繞郡城夜添山雨作江聲秋風南陌無車馬
獨上髙樓故國情
　　　浩初上人見貽絶句欲登仙人山因以詶之(栁/)
　　　　(宗元/)
珠樹玲瓏隔翠㣲病來方外事多違仙山不屬分符客
一任凌空錫杖飛
　　　題延平劍潭(歐陽詹/)
想象精靈欲見難通津一去水漫漫空餘千載凌霜色
長與澄潭白日寒
　　　聞白樂天左降江州司馬(元稹/)
殘燈無熖影幢幢此夕聞君謫九江垂死病中驚坐起
暗風吹雨入寒忩
　　　胡渭州(張祐/)
亭亭孤月照行舟寂寂長江萬里流鄉國不知何處是
雲山漫漫使人愁
　　　雨淋鈴(張祐/)
雨淋鈴夜却歸秦猶是張徽一曲新長説上皇垂淚教
月明南内更無人
　　　集靈臺(張祐/)
虢國夫人承主恩平明騎馬入金門却嫌脂粉汚顏色
淡掃蛾眉朝至尊
　　　渡桑乾(賈島/)
客舍并州已十霜歸心日夜憶咸陽無端更渡桑乾水
却望并州是故鄉
　　　成德樂(王表/)
趙女乗春上畫樓一聲歌發滿城秋無端更唱闗山曲
不是征人亦淚流
　　　漢宫詞(李商隱/)
青雀西飛竟未回君王長在集靈臺侍臣最有相如渴
不賜金莖露一杯
　　　夜雨寄北(李商隱/)
君問歸期未有期巴山夜雨漲秋池何當共剪西忩燭
却話巴山夜雨時
　　　寄令狐郎中(李商隱/)
嵩雲秦樹久離居雙鯉迢迢一紙書休問梁園舊賓客
茂陵秋雨病相如
　　　秋思(許渾/)
琪樹西風枕簟秋楚雲湘水憶同遊髙歌一曲掩明鏡
昨日少年今白頭
　　　江樓書感(趙嘏/)
獨上江樓思悄然月光如水水連天同來翫月人何在
風景依稀似去年
　　　折楊栁枝詞(段成式/)
枝枝交影鎖長門嫩色曾霑雨露恩鳳輦不來春欲盡
空留鸎語到黃昏
　　　宫怨(司馬禮/)
栁色參差掩畫樓曉鶯啼送滿宫愁年年花落無人見
空逐春泉出御溝
　　　宴邊將(張喬/)
一曲涼州令不清邊風蕭䬃動江城坐中有老沙塲客
橫笛休吹塞上聲
　　　退朝望終南山(李拯/)
紫宸朝罷綴鵷鸞丹鳳樓前駐馬看唯有終南山色在
晴明依舊滿長安
　　　華清宫(崔魯/)
草遮回磴絶鳴鑾雲樹深深碧殿寒明月自來還自去
更無人倚玉闌干
　　　古别離(韋莊/)
晴烟漠漠栁毿毿不那離情酒半酣更把玉鞭雲外指
斷腸春色在江南
　　　宫詞(李建勲/)
宫門長閉舞衣閒略識君王髩便斑却羨落花春不管
御溝流得到人間
　　　僧院(靈一/)
虎溪閒月引相過帶雪松枝挂薜蘿無限青山行欲盡
白雲深處老僧多
　古今詩刪巻二十二
欽定四庫全書
　古今詩刪巻二十三
　　　　　　　　　　　　明　李攀龍　編
　　明五言古詩
　　　郊遊(劉基/)
草根螻蟈鳴湖上蒹葭靡繁林溺深緑清池散圎紫離
居昧節序陶情賴佳士泛舟出郊甸緩步信所履壺觴
展倡酬及此晴日美嘯歌望山川慷慨集悲喜歸雲入
禹穴返照射宛委鳥啼樹有風帆過烟在水興盡各言
還適意聊復爾
　　　感懷(劉基/)
我有緑綺琴其材出空桑金徽映玉軫音韻鏘琳琅上
絃感薫風下絃來鳳凰世耳不欲聞子期今則亡願持
獻重華路阻川無梁
　　　晚同方舟上人登獅子巖作(劉基/)
落日下前峯輕烟生逺林雲霞媚餘姿松柏澹清隂振
策縱幽步披榛陟層岑槿花籬上明莎雞草間吟涼風
自西來飀飀吹我襟榮華能幾時揺落方自今逝川無
停波急絃有哀音顧瞻望四方悵焉愁思深
　　　旅興(劉基/)
日落天氣涼逍遥步庭墀蟋蟀巳在宇鴻鴈來何遲少
壯輕逺遊衰老傷别離念我親與友各在天一涯音容
兩契濶悲歡絶相知鍛羽懷舊林葺鱗思故池百年能
幾何逝者無還期俯仰增感歎有懷當語誰殷勤託宵
夢聊用慰所思
　　　琴清堂(劉基/)
亭亭嶧陽桐斵為綠綺琴縆之朱絲絃彈成白雪音虚
堂夜迢迢華月耿疎林鳳凰天上來虬龍水中吟曲罷
起太息無人知此心
　　　慧聚寺(髙啓/)
鳴鐘警迷方枯松兀趺牀石姿生寒稜松子落古香殿
鎖山雨氣樓迎海暾光遥望蒼蒼城中有車馬塲
　　　剡原(髙啓/)
欲知溪流長百轉來越嶠舟行安能極嵐路入斜照清
景不足娛昔人豈辭詔石研久難磨空林閉遺廟
　　　書北山精舍壁(袁凱/)
夙昔慕幽曠中年值奔走及兹始知返顧已成皓首兹
為山水選風氣固深厚清泉寫幽磴白雪被層阜既多
緇素流況有耕釣叟初心已云協雅言得兼受始來疎
梅墮復此山櫻剖庶幾去日遲誰謂行當久揮手謝朋
侣吾將寄衰朽
　　　遊習池(薛瑄/)
谷口一逕入蒼山四邊開中有習池水水碧無纎埃㣲
風一蕩拂林影久徘徊寒光空心性俯翫何悠哉
　　　古東門行(張洪/)
僕夫顧我悲轅馬跼不行古來離别地青草不復生居
人攀桃李悵望難為情流塵起阡陌逺樹花㝠㝠欲向
東門道唱此東門行土中有朽骨聞之復心驚
　　　送蔡帥備真州(李夢陽/)
颺舟踰長淮登陴望大江氣勢何鬱盤皇矣貞我邦宫
殿槩髙清鍾山變青蒼橫颷靜霜夕天塹如沸湯時平
智士拙貨賤良賈藏無言邊境勲寧居亦慨慷
　　　赴懷玉山(李夢陽/)
始臨清溪寺不謂兹路艱﨑嶇踰南嶺轉見山鬱盤重
隂起百谷凍雨響前巒志定邁孰禦勇往竟孤攀挽葛
接懸狖架木凌飛湍律律巖壑變颯颯嵐風寒隔港望
絶岫嵉嵉已雲端
　　　功德寺(李夢陽/)
宣宗昔行幸游戲玉泉傍立宇表􁋥嵲開池荷芰香波
樓逓䠞沓風松奏笙簧百靈具來朝落日錦帆張萬乗
雷霆動千岩滅流光綺繡錯展轉翠旗沓低昻法眷撞
鐘鼔宫女拭御牀笙鏞沸兩序星斗宿岩廊至尊奉太
后國事付三楊六軍各晏眠百官守舊章巡非瑶水逺
跡豈玉臺荒嗚呼百年來回首一慨傷鳳騰赤霄暮龍
歸竟茫茫山風撼網戸紫殿生夜霜退朝值休沐我行
暫翺翔娟娟登岸林慘慘度石梁廢道哀湍寫松栢間
成行啓鑰肅覽厯過位增悲涼積久灑掃缺乳鴿鳴膳
堂舊時琉璃井倒樹如人長神已佐上帝教猶托空王
鈴磬颯鳴戛晨昏禮相將盤遊非聖理操縱在先皇至
今朝廷上不改舊紀綱
　　　三忠祠(李夢陽/)
憶昔漢孔明龍起答三顧志決竟星隕嘔血為軍務鄂
國與信國屹屹兩砥柱殺身不救國寃憤水東注往事
勒鐘鼎新廟傍官路慘慘冠劍並凜凜生魂聚翠旗晚
明滅往往鬼神駐懷嘆各不申翻然向烟霧我征久奔
迫過此感傷屢時來肅展謁繫馬門前樹香臺野蕨上
羅幔蟲蟻蛀烈士為吞聲清風激頑懦
　　　湘妃怨(李夢陽/)
采蘭湘北沚搴木澧南潯渌水含瑶彩㣲風託玉音雲
起蒼梧夕日落洞庭隂不知篁竹苦惟見淚斑深
　　　山中(李夢陽/)
山中雨乍歇一夜瑶草長風吹翠巖竹下應石瀨響時
來展書坐悠悠絶塵想
　　　九潭(李夢陽/)
岧岧千仞嶺下有百尺潭夕風起㣲瀾浟浟動晴嵐俯
之鑒我心佇翫雲波涵流㽔颺寒清躍魚胡可探蹊暝
樵響歇猿鳥來相㕘寄語泥中物長蟠恐未堪
　　　送劉侍御(何景明/)
臺臣今按地聖祖舊開疆白雲萬里來千載還帝鄉伊
昔草昧初血戰塵茫茫一馬渡天塹六龍飛淮揚堯階
起三尺禹跡拓八荒江海控形勢邦家存紀綱遐哉百
年餘世變隳其常城社穴狐䑕當途走豺狼君埋都亭
輪再覩司隸章述職屬兹歳巡狩代我王泛舟波濤急
褰幕風日涼鷹隼在寥濶一擊乗秋霜
　　　送崔氏二首(何景明/)
疇昔衣冠士同遊若雲爛懽宴未及終存亡在轉盼亡
者長沈埋存者各漂散俯仰天地間念之一惋嘆出門
送我友言返故鄉縣登髙望古疆河衞浩以漫山川白
日㝠匹馬啼相亂愴惻懷征途令我腸中㫁
　　　其二
飄飄山上葛纍纍田中瓠茍非同根蔕纒綿安得固人
情易反覆結交有新故嗟哉夙昔好乖棄在中路明珠
儻無因按劍不我顧深言匪由衷白首為所誤亮君朂
恒德永副平生慕
　　　雜感(孫一元/)
抱易住南山日與湖水對烟霞散不收晨昏變竒態亦
知避世心翛然自我輩乾坤古神器機運相謝代道術
獵羣動兀兀意獨在
　　　古歌(髙叔嗣/)
荆和當路泣良璞為誰明茫然大楚國白日失兼城燕
石十襲重魚目一笑輕古來共感歎今予益吞聲
　　　黃金臺(王廷相/)
興邦良有激好賢輕千金破齊如反掌圖報一何深二
城乃不下疇測平生心白壁易為毁喟然傷古今
　　　出聖水闗往鳳凰山(頓鋭/)
嵲兀攢泬寥參差入烟霧漸與人世隔遂愜平生素嵌
壁闗門轉驀石亂流怒隂厓滙靈淵未冬已寒沍帶嶠
蒼靄㣲幕頂白雲度㫁徑屢猱接傾巖數狼顧肆貪意
興竒强制心膽怖睨憎仄磴危足試欹岑固絶壑乃無
地登天疑有路空寂排宴詮清虚獲𤣥悟
　　　送李進士之京三首(劉汝松/)
春風飄岐路朝日照髙城青陽既駘蕩林薄亦芬榮之
子去安適迢遥入承明皇居一何麗雙闕凌太清白馬
振長緌丹陛羅羣英匪才慚寡用髙步羨芳聲盛年志
四海豈徒夸與名
　　　其二
迅足慕長道勁翮思逺颺人生若弦筈良會豈有常願
得同婉孌何乃天一方愛至望亦深念之結中腸不及
塞門鴈仰視浮雲翔
　　　其三
感時睠景光逡巡及春暮清川去不極日月奄馳騖君
才日以茂我髪日以素孤寒謝明時飛沈邈異路形跡
信乖違悽惻一還顧亭亭山上松氷霜色如故
　　　送李子(谷繼宗/)
青青澗中松鬱鬱河畔栁君子望歳寒攀折戀分首長
風吹征衣髙臺餞良友驅車出西門揚鸞入北斗綵毫
照麗辭金壺注美酒人生足歡娯岐路願難久鴻鵠忽
奮飛嘉時諒不偶
　　　宿玉陽山房(華察/)
返照明溪梁深松晦夕景巖卧符夙期雲隂石牀冷因
投物外心遂入清虛境天寒木葉疎月落山房靜然燈
獨不寐秋宵一何永
　　　澄觀樓曉坐(華察/)
曉色澄秋林霞明映山翠貪竒事夙興爽氣醒殘醉空
霜日夜繁坐見木葉瘁天髙宿霧收白雲出平地初日
照重巖寒流響虚隧景物清心魂泠然起遐致
　　　晚至湖上(華察/)
山中讀書罷來憇澄湖濵緑隂暗溪路草堂靜無塵平
生滄洲意烟波夢垂綸石梁度落景花渚藏餘春閒情
狎魚鳥悠然適吾真雲天澹晴霽空水明衣巾未遂乗
桴願徒懷江海人
　　　别子循兄赴黃州(皇甫濂/)
川途䝉霜雪之子懷逺征携手及初載感物慼已盈山
林備含晦驚鳥兼離聲百卉斂徂化隆松表其貞繁星
流曙光白石鑿以明駕言邁荆牧揚舲越江城訟牒莅
遐方投沙屬遺英紆鬱風波意慷慨雲雨情喟余有所
思湖水廣且清㣲尚愜黜直寧慚濯長纓阻深歎無從
斯須獻欵誠
　　　春日訪于鱗天壇道署(皇甫濂/)
曉出城南郭芳坰展新矚柔荑秀緑野和烟蕩華旭穹
壇結翠氛𤣥宫麗瑶玉雲門藹以深芝臺厯紆曲彼美
丘壑姿寢瘵寄遐躅淪躓警宿心恬曠憺方足既擬長
卿慢兼抱邴生欲道勝物自遺神閒象不束緬此逸世
途媿無區中禄至理非空詮亮懷在㣲朂且申離索情
兹往誰為告
　　　藍田道中(靳學顔/)
逺薄藹葱蒨危峯抗峻朗晻鬱紺烟流娟妙璚臺上靈
境澹無言神理𣺌難放搴翠披林深弄珠挹泉爽物性
總怡悦人和信駘蕩將諧遺世情庶永幽期賞撫景謝
良悟沿流牽念長軒丘有絶控綺園非近響悵矣託深
衷縈兹𤣥谷想
　　　贈董明府(盧楠/)
皇阪多麟趾天地必龍翔明宰乗兩鳬列宿動精光閉
閣弄鳴琴清風起中堂
　　　贈西亭中尉(盧楠/)
驅馬黄河渚栖迹夷門間公子盛物色俯仰罄交歡投
分重一諾千載不為難
　　　寄于鱗二首(俞允文/)
涼風飄中野惻惻將何之世務多委曲龍性非俗宜君
子存逺鑒雅操方獨持息心都邑遊長嘯歸東菑遺榮
棄鄙議一往不復疑逍遥極歡情散髪臨川坻達人貴
止足斯義誠不虧引領佇所欽安能與我偕
　　　其二
日夕思君子遘會何由期山澤阻且修念隔難克偕未
見致欵曲亮由心相知相知不相見悠悠使我悲曠若
懷古人千載與我暌古人雖云逺詎令歡愛攜願言結
蘭芳卒歳永御之來章儻不乏應慰長渴飢
　　　登齊雲山三首(陳有守/)
夙齡志遐討西征恣遊目三年厯大行旬月棲王屋洵
美自冀方駕言歸海陸策杖登雲峯振衣問天谷白岳
標神皋紫厓峙靈隩雲亭望仙馭虚館探真籙薄霄叩
金庭御風驂玉輅天門挹非烟日觀攀若木晞髪九垓
城舒嘯三洲閣(叶/)乞山稱外臣樓居肇枚卜
　　　其二
枚卜周四覽名區自天造金鑪緲灝光珠簾捲靈璅大
宇控赤螭御屏簇翠葆穆穆肅𤣥君翩翩朝五老鐘鼔
振東序笙鶴鳴前導有客負玉局沖舉來蓬島長揖執
衣袂向余稱夙好弱水幾清淺邂逅苦不早傾壺飲沆
瀣出書授鴻寶謫名尚通籍為爾啓蒼昊
　　　其三
昊宫開日月㣲垣列星辰青鳥擁絳節金函出玉宸爾
本天都侣伊昔軒帝臣容成共丞弼浮丘相主賔芝檢
俾司守丹鼎屬陶鈞謫居須百載升中應千春浮世以
遼邈拔宅何逡巡且辭白岳去行結黄山隣日逐龍鸞
隊長與烟霞親延佇蓬萊召劍海一揚塵
　　　古意二首(王世貞/)
幄中有素質擬是呉宫姝腰間瑰瑜珮耳綴大秦珠宛
若驚鴻度燁如舜華敷動揺幽芬發行止宫商俱游從
非古歡枉眄意相驅理亂併一身千金在須臾明誓指
秋天誰能信不渝臨當相訣絶抱此盡區區
　　　其二
黄鵠辭天池周游於中土秋禾鬱如繡徘徊能無下所
顧充口腹當眸失罘罝斑斑原中雉躑躅同鼎俎以此
唳宵質俯首凡禽伍
　　　擬魏太子丕公讌(王世貞/)
置酒臨西園澄夜佐㣲涼華葢飄圓月列宿散陂塘景
風媚芙渠冉冉布竒芳清吹相間發驚鳥顧我翔急節
促飛觴為樂浩無方俄俄衆賔舉相與歌太康芙渠自
有根君子自有心良辰不重得命爵莫沈吟
　　　擬左記室思詠史(王世貞/)
堯舜相為貴不能屈巢由挂瓢箕山樹洗耳渭水流四
岳等朝榮二女亦蜉蝣黄綺卧商巖目若無嬴劉曄曄
五色芝可以飫千秋如何崦嵫路俯首建成侯神龍雖
自尊饑則鰍鱔流寒蟬雖自眇恥與燕雀謀
　　　擬許真君詢自叙(王世貞/)
方朔稱大隱君平探幽蹈去矣無足嗟吾將從所好春
理霅上耕秋歸剡中釣在物多饒境選隙時一造丹霞
挾回漿白雲裝行屩奔險吐葱蒨芊眠含呌窱何以明
有獲听然動㣲笑狥跡非餘術資身良已要豈不愛薄
名空谷將誰耀
　　　擬謝僕射混游覽(王世貞/)
顧此有盡日慨焉生游思訊牒紛委馳解者應自寄清
池溜叢薄沿洄信疲駟層觀景風返喬陵紫雲憇跳波
悦文鱗迴陽暖接翅黃菊棻葳㽔蕭條得其意時序非
良適取足竟有㑹寤歎言故歡幽芳徒延遲彼境如可
欣合并安所事
　　　後湖閣宴眺(王世貞/)
崇麗多攣拘致逺足徜徉豈若登兹閣二美適有當髙
棟切天居華讌冠文昌涼颷轥嘉䕃落日暴崇岡千甍
波鱗涌雙闕鳳翼張馳道東西直輪鞅正縱横俯瞰澄
湖流皎若明鏡光鳬鷖下游鬛菰稗何蒼蒼雖無舟楫
具興至欲褰裳望舒隨陽踆銀燈熺未央上客襲主權
行壽浩無方徒御私相謫母乃為太康
　　　别于鱗(王世貞/)
置酒前為别炙笙理哀絲中有艷明璫二八絶代姿輕
裾紛迴風自然成蛾眉色授不能道婉孌心所知彈作
雙鴛鴦流颷忽間之含辛上車去引領淚沾衣時俗慕
朱顏朱顏識為誰
　　　初夏西園偶成(王世貞/)
髙閣何沈沈初陽啓煩囂訊牒縱横至羣咻逓相要雖
靡片言才往往不崇朝躧履向閒除移牀就繁條景風
徐將拂池荷乍與交緑竹吐修勁黄鳥展餘嬌詩書安
其所尊酒自為招送日未畢歡來暝復攜勞仕隠俄更
盪靜躁竟難調持鏡視朱顏那能長不彫
　　　題萬言卿西原精舍二首(徐中行/)
矯矯豫章才偉識一何朗蚤歳升當塗明堂振清響輝
赫冠葢間而獨秉髙尚依依箕潁情寤寐發遐想九江
湧坐隅匡廬出諸掌魚鳥宛來親烟霞日排蕩曾是青
瑣居冷然白雲賞道勝貴陸沈天㳺謝塵網所以達賢
人金門寄偃仰
　　　其二
伊昔讀書園藹藹章江郭髙齋俯江流崇臺面廬崿佳
氣何鬱盤川原莽迴薄丹霞射疎牖白雲蕩虚幕灑翰
激神颷披襟坐遼廓即今冠朝列故鄉日以邈長安十
二衢飛甍麗朱艧含意益沈溟每飯在丘壑混跡豈殊
衆忘筌會有托咄嗟曲士心精㣲疇能度
　　　王元美(宗臣/)
天地何寥寥斯人懷苦心弱冠厲髙翮翩翩翔藝林結
構入幽眇龍澗浚其深拂鬱神氣動萬象殊蕭森閉門
一亭思白日常隂隂雄視百代間豈復論古今悲歌以
慷慨顧盻酬知音不復測所之世人空追尋富貴亦云
樂而非情所欽寄謝當途子無徒耀華簪
　　　還初至别業(宗臣/)
結髪游藝林翩翩二三子聞我返田廬亦復來相視峨
峨切雲冠蹌蹌東郭履入門把我衣歎息傷情理長跪
前謝客故人心乃爾昔者逺行邁悠悠日千里寒暑忽
以流眷念桑與梓況我同袍士惻愴何能巳客請勿歎
息主人聊唯唯堂上列㫖酒中厨薦嘉鯉今日樂復樂
驩言從此始
　　附
　　　悲歌(髙啓/)
征途險巇人乏馬饑富老不如貧少美遊不如惡歸浮
雲隨風零亂四野仰天悲歌淚數行下
　　　送崔子(何景明/)
同賈知貪同食知甘予諒子懷如口弗爽予之有懷子
豈不諒謂人弗言言成禍矣謂人弗職職成過矣孰無
朋友倡誰和矣子曰弗仕子為父母予曰弗仕兄弟訧
予天子則不然朋友弗取
　　　送張仲修(何景明/)
我視人之疚如烖我躬勿曰行弗動勿曰言弗用勿曰
我寡憚彼有衆
　　　獨漉篇(何景明/)
獨漉獨漉驅車折軸不畏折軸但畏車覆芁芁者蕕生
彼中衢雖有蘭蕙當門則鉏同行竊金相顧道左我實
不知彼則畏我食荼知苦食梅知酸狐裘之敝可以禦
寒有虎斑斑伏於林下我欲射虎愧無勁弩肅彼北風
渡彼中流豈不懷憂與子同舟
　
　
　
　
　
　
　古今詩删卷二十三
欽定四庫全書
　古今詩刪卷二十四
　　　　　　　　　　　　明　李攀龍　編
　　明七言古詩
　　　為祝彥中題山水圖(劉基/)
髙軒玲瓏不受暑半幅輕綃宿烟雨白晝素壁生空明
似聞水聲繞庭宇松髯拂天藤蔓垂枯根瘦石相因依
寒濤不驚虎兕卧嵐翠欲與蛟虬飛空江悠悠一漁艇
渚白沙明萬魚靜武陵桃花何處尋落日㣲風片帆影
　　　蜀國絃(劉基/)
胡笳拍㫁𤣥氷結湘靈曲終斑竹裂為君更奏蜀國絃
一彈一聲飛上天蜀國周遭五千里峨眉岧岧連玉壘
岷嶓出水作大江地拍天浮界南紀舒為五色朝霞暉
慘為虎豹嘷隂霏翕為千嶂雲雨入嘘為百里雷霆飛
白鹽雪消春水滿谷鳥相呼錦城暖巴姬倚歌漢女和
楊栁壓橋花纂纂銅梁翠氣通青蛉碧雞啼落天上星
山鬼號風寡鵠泣杜鵑嗚咽愁幽㝠商悲羽怒聽未了
窮猿三聲巫峽曉瞿塘噴浪翻九淵倒瀉流泉喧木杪
樓頭仲宣羈旅客故鄉渺渺音塵隔含悽更聽蜀國音
不待天明頭盡白
　　　漁樵(劉基/)
樵問漁江湖風浪惡寧似採薪人無憂茹藜藿漁答樵
山中何所有未若櫂扁舟得魚即沽酒
　　　寶劍歌(孫炎/)
銅劍光耿耿佩之可以當一龍只是隂山太古雪為誰
結此青芙蓉明珠為飾錦為帶三尺枯蛟出冰海自從
虎革裹干戈飛入芒碭毓光彩青田劉郎漢諸孫傳家
惟有此物存匣中千年睡不醒白帝血染桃花痕山童
神全眼如日時見蜿蜒走虚室我逢龍精不敢彈正氣
直貫青天寒還君持之獻明主若歳大旱為霖雨
　　　短歌行(王偁/)
東風吹花墮錦筵緑楊揺蕩青樓烟主人自為鴝鵒舞
小伎更奏鴛鴦絃當杯入手君不醉落日已在西山顛
短歌一曲心茫然請看明鏡髙臺上何須白髪悲芳年
　　　古劍行贈周辰(王偁/)
憶昔干將初鑄日五夜龍池飛霹靂秋水芒寒鷿鵜膏
虹光鍔吐蓮花質當年曾聞易水歌荆卿不濟當如何
從來相隨赤帝子颯颯秋郊泣􁁪鬼乃知神物用有時
風雲變化誰能知祇今蕭條潭水上白日往往蛟龍飛
俠客相看魂欲死一片雄心許知己别來夜夜匣裏鳴
憶君清淚如鉛水為君摩挲試相看劍歌有曲君莫彈
從來烈士皆如此茫茫萬古悲風寒
　　　題楊諭德所藏王孟端瀟湘萬竹圖(曾棨/)
王郎畫竹何神竒落筆便覺清風吹蛟龍怒爾雷雨泣
滄溟倒捲雲淋漓有時氣酣索紙筆兔起鶻落誰能測
縱橫滿眼金錯刀四座隂森氷雪色九疑峯髙青入天
洞庭水與三江連霓旌翠羽半明滅至今遥拂蒼梧烟
玉堂之居逈蕭爽誰與此君同一賞闗西美人襟抱清
對此翛然絶塵想我亦平生愛竹流乗興欲作瀟湘遊
何時泛舟弄明月推篷却聽江南秋
　　　寄張侍御(李夢陽/)
嚶其鳴矣彼何求天下願識韓荆州心傾義投神便往
萬古不廢江河流張侯崛起西南裔覽輝振翮風雲際
鉤陳蒼涼閶闔閉排閽直謁蓬萊帝挺身遂作蘭臺賓
誓與朱檻爭嶙峋已看騕䮍狹道路復訝鵰鶚卑風塵
霜飛維揚海氣苦陽行沮洳汾花春還朝衮衣換日月
立仗正色映星辰行步既工馬從瘦諫草每就雞將晨
予也綸竿孟諸客心本無他衆莫白雷劍雖埋光在天
卞玉未剖終為石垂老重逢萬國清且自射獵芒碭澤
　　　楊花篇(李夢陽/)
洛陽三月春風起楊花飛入千門裏只見朝縈上苑烟
那知夕逐東流水苑烟流水無休歇暖日輕盈度仙闕
趙女瑶臺貯綵霞班姬團扇啼明月綵霞明月幾沉輝
陌上行人亂撲衣征夫栁塞愁看鴈少婦香閨懶上機
栁塞香閨萬餘里草色連天度隴水玉門闗外雪猶飛
章臺樹裏風先起誰家浪子千金馬平明挾彈章臺下
頭上羅巾玳瑁簪腰間寶鋏珊瑚把踏絮來尋買酒家
持香坐調當壚者當壚美人怨陽春笑掇揚花襯繡裀
青樓薄暮難消遣白雪漫天愁殺人㝠㝠漠漠春無極
此時唯有楊花色一朝風雨蘼蕪爛獨摻垂條三歎息
　　　漢京篇(李夢陽/)
漢家臨帝極複道衆星羅烟花開甸服錦繡列山河山
河自古稱佳麗城中半是王侯第峻閣重樓夾道懸雲
房霧殿森虧蔽牧豚賣珠登要津樊噲亦是鼔刀人時
來叱咤生風雨奄見吹噓走鬼神平津結兄葢侯弟杯
酒相看何意氣執鞭盡是虎賁郎守門不説長安尉長
安烽火入邊城挺劍辭君萬里行去日千官遮馬餞歸
來天子降階迎朱弓尚抱流沙月寶鋏常飛瀚海星不
分燕然先勒石直教麟閣後標名豈知盛滿多仇忌可
惜榮華如夢寐第宅田園奪與人丹書鐵券成何事霍
氏門牆狐夜號魏其池館長蓬蒿三千劍客今誰在十
二珠樓空復髙後車不戒前車覆又破黃金買金谷洛
陽亭榭與山齊北邙車馬如雲逐隂郭豪華真可憐雲
臺將相珥貂連當時却怪桐江叟獨着羊裘伴帝眠
　　　行路難(何景明/)
牀有織綺篋有織素請君視綺還視素憐新不如莫棄
故樽中有酒盤有餐聽我為歌行路難衆中懽樂多志
氣豈知他人不得意白日有時不照地安能保君常不
棄天河熒熒西北轉織女牽牛不相見由來天上亦别
離何怪人間有悲怨世情磷薄惡衰賤駕車馳馬如雷
電少年不得君愛惜紅顏勝人亦何益
　　　田子行(何景明/)
我持彤管雙鳳翎浮沈帝旁近紫庭文園著書久消渴
據地酣歌常不醒長安少女花在側茂陵美妾空娉婷
漢皇不好相如賦方朔誰知是歳星
　　　呉偉飛泉圖(何景明/)
長安獨過田子舍留我一翫飛泉畫絶壁如聞風雨來
晴天安得蛟龍挂呉生跌宕得畫理潦草落筆皆可喜
飛泉却出沓嶂間山即真山水真水客堂六月生晝寒
耳中彷彿髙江灘江灘窈窕不可測波濤洶湧多竒觀
泉邊三老顏色異偶坐似是莊與惠萬里誰論到海心
百年詎識臨淵意偉哉田子今儒宗文標南指匡廬峯
不須對此更惆悵會看瀑布青天上杉風松日隔縹緲
雲瀧雪灨何雄壯我常夢往神空向豈無呉生好手筆
為我寫寄廬山障
　　　畫魚(何景明/)
大魚昻藏若人立衝波跋浪風江急傍觀二鯉各有神
倐忽波濤隨出入中堂鬐鬛動杳㝠坐久始識為丹青
青天萬里拂絹素筆力咫尺開滄溟禹門天地雲霧裏
白晝雷霆行地底何人有力移置此酒酣相視一改容
只愁化作三蛟龍
　　　金陵歌送李先生(何景明/)
李公為舅有吕甥甥舅四海皆知名吕君闗西昨日去
公自金陵來復行金陵江水無㫁絶金陵之山髙嶻嶻
龍虎千年抱帝京星辰萬里羅天闕白鷺洲前芳草歇
清江浦上看明月燕山北望花如雪
　　　子昻畫馬圖(何景明/)
學士宋王孫畫馬皆龍姿曾寫飛黃出天廏尚留雲影
落瑶池池頭馬官錦靴袴長牽緩鞚時時顧萬里精神
開絹素百年毛鬛生風霧吁嗟内乗無人識想見奔騰
過都國翠仗朱軒數往來金羈玉勒增顏色只今天子
罷南征又聞東巡遼海城安得此馬忽然生登壇一顧
千金輕天上常隨八駿行
　　　寄顧華玉(徐禎卿/)
去嵗君為薊門客燕山雪暗秦雲白馬上相逢脱紫貂
朝回沽酒城南陌燕山此日雪雰雰祇見秦雲不見君
胡天白鴈南飛盡千里相思那得聞
　　　結客少年塲行(唐順之/)
長安少年膽氣粗生來恥作轅下駒買交不惜千金意
使氣能拚七尺軀探丸夜入平陵郭走狗時過渭水隅
朱門傾葢爭言晚白首同心不願餘俠士由來重然諾
一言妻子堪相托魯國朱家不學儒洛陽劇孟偏能博
别有侯王勢絶倫朱甍甲第接天闉蕭朱自倚金貂貴
班許元稱肺腑親青牛翠幰朝朝合錦瑟朱絃夜夜新
門下俱為驚座客堂中皆是報恩人當時顧盼生光彩
自矜意氣常無改何言榮華有沈銷雲散星分在一朝
舊客誰過竇車騎新知盡入霍嫖姚始知富貴多親故
始知貧賤多辛苦他年北闕兢彈冠今日南山空射虎
積薪前後逓相踰一生一死交懸殊獨有子雲甘寂寞
閉門自草太𤣥書
　　　歳暮贈于鱗(許邦才/)
長卿慕人千載前何似與君俱少年子雲期人千載後
何似與君俱白首君有仙才自不知顧我逃禪衆所嗤
擁褐閉闗恣偃蹇買山百里猶嫌淺終年藥裹清羸疾
深夜髙吟獨抱膝興來攝客登華巔醉去目客談劍術
　　　于鱗罷官歌(王世貞/)
人間竒事竟何限李生掉頭西出闗金魚紫衫擲中道
曳耒長耕厯下山巨靈髙掌摭不住玉女噏囈愁雲鬟
山東海岳奮生色星辰錯落雄其間雕鎪萬象挾元氣
從此天翁不得閒詞塲鴈行忝王李悵望逸翮那由攀
燕京冠葢但嶻嵲狂夫往事猶能説酒歇哀絃下風雨
劍舞急調排虹霓有客十詩九不道布衣吾儕甘折節
鳳凰池頭失傲吏餘子散作中原别已許骯髒驕青雲
復得飄零鬬白雪誰其逺遊足暢意五斗往往揺余舌
嗚呼李生太竒絶贈生兩丸弄千秋騎一黃鶴覽九州
君不見古來豪傑多自量屈宋焉敢兼巢由
　　　慰明卿再謫(王世貞/)
明堂堂成不見帝十二牧伯朝逡巡丞相肩輿入内殿
揺筆一掃三千人王生束裝視黜籍乃見武昌呉國倫
無官可謫左已久有地足徙恩仍新甘泉諸貴氣成雲
呉也舊是甘泉臣小臣無狀業萬死尚許短檄隨風塵
長沙坐中止鵩鳥魯東門外悲麒麟何方魑魅不撫掌
何處猿猱不鼔脣李侯杜門十月矣唶女再黜奚其陳
此時尺一馳南康府主揶揄目呉郎巻衣大笑出府舍
一舸乗風上武昌匡廬五老宛相揖長江九𣲖流飛觴
歸來蕭條四壁立大媍誶罵小媍傷女等徒稱擅金石
豈無宗徐李與王時從處士誇鸚鵡可捄文君典鷫鸘
何物故人能見負却令妻子狥文章啼寒泣飢苦未巳
東馳西竄窮遐荒燕中炊米若炊玉公田種秫不種秔
貢家車馬誰與買季子貂裘胡計藏解道人間富官職
女豈不念頭上霜呉郎欲答答不得王生請為歌夙昔
日者歳之丙辰前五星猶聞在奎壁片語髙呼白雪飛
寸心肯讓青雲色天台少年強解事呉郎目懾遺其舄
豈唯呉郎衆辟易但語吾曹少堅敵司空撾鼔獨裸袒
武安行酒半膝席小兒僅呼楊德祖一錢可擬程不識
但聞曹中理公事君其且看西山碧故知萬變同飜手
風雨青天晝能吼遺舄少年座上坐誰哉捧案前奔走
世人榮辱強相制吾輩行藏終自取妻子寧須饒逺略
且用七尺餌其口即使女官更削盡豫章男子得活不
女乏江陵千樹橘來共呉門千畦韭耕盡要離墓上雲
洗眼看他竟何有
　　　送許永寧(王世貞/)
許生少小青雲客一日交遊滿東國是時厯下李于鱗
往往道汝文章伯薊門紅塵萬楊栁五馬忽停趙州守
吾徒零落聲華盡且復低眉事奔走清霜片片照呉鈎
北斗揷地河西流要知肝膽酒邊露還是當年荆聶儔
有道何妨且棲止獨棹天南破盤水未容魑魅快時人
尚有頭顱辨山鬼携手慷慨河梁篇丈夫㣲名安足憐
眼前離合差挂意此輩豈與千秋權
　　　送李于鱗守順德(徐中行/)
去春從君燕市遊眼前諸子同杯酒今春送君河梁上
爾我躊躇自携手大雅沈淪况已久吾儻相逢信非偶
乾坤反覆賢豪至百年麟鳳生郊藪孝宗作者李與何
力挽江河始東走君也蚤得哲匠心𤣥夜昭回開北斗
睥睨堪凌異代人招攜復得同心友朅來陸沈郎署中
玉石蒼茫竟誰剖王生披覩自青年謝客隂森回白首
余之同袍梁與宗感會風雲成不朽嘯侣頻過碣石宫
善謔清懽何不有席上揮毫烟霧飛燈前擊劍風雷吼
唶嚄雄辯謝雕龍等閒世事同芻狗嗟哉此意人知否
世路風塵莽荆棘相知歳月違南北褰帷君遂守扶風
執㦸余猶滯京國酒殘日落君當行且復斯須岐路側
纒綿竒樹本連枝婉孌鵷雛分比翼龍劍精靈雖共存
瑶琴神理終誰識平生知己自君盡别後何人寫胸臆
趙地曾誇三輔豪意氣環竒自疇昔士慕平原有處囊
予懷鉅鹿無終食卧閣春風鼔瑟聲行軒明月連城色
秋日如逢北使來報書慰我長相憶
　　　月下吟(汪時元/)
客裏年年滯呉越鳳凰山上望秋月空山無那白雲寒
秋風蕭蕭吹短髪明月照我我徘徊強斟緑酒心欲摧
白雲倐忽成蒼狗功名富貴安在哉館娃宮越王臺
只今惟見蒿與萊寂寞沈吟孤月下愁聽江聲長夜哀
　
　
　
　
　
　
　
　
　
　
　
　
　古今詩刪巻二十四
欽定四庫全書
　古今詩刪巻二十五
　　　　　　　　　　　　明　李攀龍　編
　　明五言律詩
　　　送謝恭(劉基/)
涼風起江海萬樹盡秋聲揺落豈堪别躊躇空復情帆
過京口渡砧響石頭城為客歸宜早髙堂白髪生
　　　太公釣渭圖(劉基/)
璇室羣酣夜璜溪獨釣時浮雲看富貴流水澹鬚眉偶
應非熊兆尊為帝者師軒裳如固有千載起人思
　　　望孤山作(劉基/)
返照千山赤寒煙一島青羈心霜下草生態水中萍黃
屋迷襄野蒼梧隔洞庭空將垂老淚灑恨到滄溟
　　　旅舍(梁寅/)
寥濶山林迹淒涼江海情巴歌從俗好楚服為人輕把
劍秋風起憂時白髪生黃金雖所貴未敢論縱橫
　　　送宿衞將出守鄧州(髙啓/)
中郎身領仗宿衞在承明舊射雙雕落新乗五馬行紅
雲揺魏闕白水近襄城好勸諸年少春來賣劍耕
　　　長安道(髙啓/)
長樂鐘聲動平津樹色開中郎長㦸衛丞相小車來新
成賜將第更築候神臺誰念文園客空懐作賦才
　　　江村雜興(楊基/)
拚醉望愁醒愁因醉轉增已歸仍似客投老漸如僧詩
興風樓笛棋聲雪舫燈莫言渾不解此事野夫能
　　　登岳陽樓(楊基/)
春色醉巴陵闌干落洞庭水吞三楚白山接九疑青空
闊魚龍舞嬋姢帝子靈何人夜吹笛風急雨㝠㝠
　　　送曾伯滋赴西河將幕(徐賁/)
上將初分閫儒官解習兵風旗春獵野雪帳夜歸營洮
水從岷下祁山入隴平知君能載筆草檄報邊聲
　　　宿真慶菴(唐肅/)
落日古城隂蕭蕭竹樹深雨花知佛境流水識禪心月
到翻經榻苔縁挂壁琴不因支許舊那得遂幽尋
　　　秋夕懷張山人(藍澗/)
鼓角邊聲壯林塘夜色幽涼風動疎竹明月在髙樓久
客形容老孤城戰伐愁不眠懷魏闕長嘯拂呉鈎
　　　雨中同孟原僉憲登嘉魚(藍智/)
髙閣流鶯外荒城駐馬前江寒三月雨春老百蠻天折
栁悲橫笛飛花落釣船乾坤總羈旅把酒意茫然
　　　舟夜次查口柬蕭鵬舉(劉崧/)
扁舟㳂緑嶼雙櫓折蒼波秋氣水邊早月明江上多魚
龍今夜冷鴻雁幾時過去住闗幽興欹眠聽棹歌
　　　張氏溪亭雜興(劉崧/)
草閣經秋淨柴扉近水開霜林收橘柚風磴坐莓苔釣
艇寒初放樵歌晚獨回城南車馬地欲往更徘徊
　　　寄馮朝泰(李德/)
金陵昔會面一别杳無音故國秋雲合大江春水深宦
情同契闊老景各侵尋縱有衡陽雁何由寫素心
　　　出塞曲(林鴻/)
玉闗秋信早未雪授征衣王者應無敵胡塵不敢飛三
河兵氣盛五道檄書稀日晚笳聲發將軍射獵歸
　　　題福山寺陳鉉讀書堂(林鴻/)
窮經不出戸一室古珠宫燈影秋雲裏書聲晚磬中開
忩明竹雪散帙落松風料得無人到焚香對逺公
　　　懷何士信謫西河(浦源/)
全家離故鄉萬里謫窮荒草木疎邊境牛羊繞帳房風
聲連雨雪漢語雜氐羌逺念平生友行吟淚數行
　　　送張二貢士(章誾/)
煙靄散春晴亂鴉深樹鳴千山懸落日一騎出孤城急
管催離宴飛花亂旅情慇懃懷上策謁帝向承明
　　　題林尚寶泮池書臺(周𤣥/)
逸士多佳趣開忩對古池逺山晴後見明月夜深期荷
氣通書幌藤隂落酒巵寥寥心境靜此外復何為
　　　九月晦日感懷(章表/)
長嘯拂呉鈎南圖惜壯遊乾坤同逆旅風雨忽窮秋牢
落莊周劍飄揺范蠡舟行藏吾敢必天意信悠悠
　　　晚過獅子林蘭若(姚廣孝/)
無地堪逃俗乗昏復到林半山雲遏磬深竹雨留禽觀
水通禪意聞香去染心叩門驚有客想亦為幽尋
　　　賦得滄浪送陳景祺守襄陽(楊士竒/)
漢水帶襄城滄浪舊有名分符來五馬如練照雙旌濟
涉思為楫聽歌想濯纓須令郡人説堪比使君清
　　　李郎中粉署餘清巻(王洪/)
鳴佩趨丹闕焚香坐粉闈禁城鐘鼓靜人吏簡書稀幽
鳥鳴髙樹涼風動紫薇明時仍宦達誰不羨恩輝
　　　舟中雜興二首(王洪/)
故國偏芳草髙臺多大風河山千古在登眺幾人同野
澤鳴山雉荒陂起塞鴻新豐不可見煙樹五陵東
　　　其二
曠野杳無際孤舟齊魯間河流東下險天氣沍回還古
道蒼煙逈長亭落照閒㣲茫雲水外一㸃是梁山
　　　夕景樓(陳璉/)
獨倚闌干久涼風滿客衣樹從京口斷山到海門稀雁
影橫秋色蟬聲送夕暉蕪城纔咫尺樓堞望中㣲
　　　送金諭德扈從征虜(王英/)
駐蹕隂山下分營瀚海邊春光明玉帳殺氣薄胡天鼙
鼓雷霆震旌旂日月懸㕘謀有籌策前席屢承宣
　　　送積中上人歸天竺(李時勉/)
承恩辭北闕飛錫返東林栁帶天邊雨松迴巖際隂談
空青嶂曉戒臘白雲深坐對湖中月能忘去住心
　　　送人南歸(李禎/)
離絃兼楚調忍向醉時聞連嵗長為客他鄉更别君鷗
波明夕照雁字寫秋雲迢逓還家夢相隨過海門
　　　賦得暮雨送李胄(張楷/)
㣲雨滄波路孤舟薄暮時雁迷歸浦早雲濕度江遲白
日青山暝芳洲碧草滋紛紛對華髪相看總成絲
　　　遊仙詩(羅頎/)
幽徑赤城顛松蘿九曲連千林喧藥杵一嶂起茶煙深
竇源通海層崖樹隱天攜琴就猿鶴同種玉峯田
　　　題姚公綬山水(張寧/)
幽意寫不盡萬山深更深白雲無出處緑樹漫成林啼
鳥醒人夢流泉淨客心何當隨釣艇看奕草堂隂
　　　送羅時泰憲副兵備瀘叙(李東陽/)
劍閣攙天起巴江劃地流駐兵曾六鎮分臬比諸侯社
稷須長計乾坤有壯遊安攘非兩事慎勿倚戈矛
　　　靜海驛(文林/)
深夜驛途靜長河瀚海通舟明沈水月燈暗落潮風暝
色浮煙外春光欲雨中年年苦行役踪跡任飄蓬
　　　江南旅懷(楊時秀/)
客夢家千里鄉心栁萬條片雲遮海嶠一雨送江潮戀
闕綈袍在懷人尺素遥春光看又晚何處灞陵橋
　　　彭城有懷(儲巏/)
清夜棹歌發髙秋客思生綿綿鄉國夢厯厯水雲程老
樹危蟠石衝波怒嚙城白門樓上月偏傍海東明
　　　郊壇值雪(李夢陽/)
鳳輦連霄發雞鳴雪滿畿嚴隨黃鉞至輕繞翠華飛伏
謁深沾珮朝回半濕衣懸知清切地沖黙迓天威
　　　朱遷鎮廟(李夢陽/)
宋墓莽岑寂岳宫今在兹霜風留檜栢隂雨見旌旗百
戰回戈地中原左衽時土人嚴伏臘偏䕶向南枝
　　　銀山寺(李夢陽/)
銀山湯嶺北天外削三峰下見林中寺來聞午後鐘僧
徒住石屋雷雨拔門松西望諸陵接雲成五色龍
　　　南湖(李夢陽/)
北山已竒絶逾嶺復南湖石磴相迴互巖泉乍有無開
忩衆壑積當殿一峰孤更攬千林竹因懷長嘯徒
　　　豐安(李夢陽/)
地氣南逾熱僧林晚暫栖雲開一江去日在萬山西修
竹涼風至昏鴉古木齊凭髙忽灑淚清世有征鼙
　　　五老峰(李夢陽/)
東南濤浪吞五老古今存秀色彭湖浴諸峰廬嶽尊中
宵見海日北斗豁天門霜雪顏常淨雲煙解變魂
　　　折桂寺(李夢陽/)
折桂何朝寺開基分翠峰忩明五老雪門掩斗崖松泉
瀑飛人過香臺印虎踪千巖誰得到百里但聞鐘
　　　團山登望(李夢陽/)
團山當縣口石壁對朝饒日靜湖波斂天低島色遥風
雲餘伯氣呉楚混前朝秋水年年落英雄恨不消
　　　芝山(李夢陽/)
呉楚分何代乾坤此郡孤江從樹裏㫁山入雨中無戰
鬬名空在英雄世與徂酒酣撫長劍極目盡重湖
　　　明逺樓春望(李夢陽/)
貢院初開閣春隂獨倚欄栁邊千艦聚花裏萬家殘風
雨江聲壯兵戈地色寒㫁腸沙雁北羣起向長安
　　　送秦子(李夢陽/)
梁國秋砧滿范陽風葉稀如何故人去不與雁同飛北
路薊闗古天寒易水㣲君行莫悲霧霜日指南輝
　　　送人還闗中(李夢陽/)
見君驅馬去忽起望鄉思華嶽寒逾峻涇河繞自遲躬
耕來谷口把釣向皇陂何日一樽酒終南對不移
　　　秋日王子臺上(李夢陽/)
暑霽名王會臺成貴客過清秋疎草木落日上笙歌天
地銜杯盡風雲傍檻多聖明今御極誰復慮干戈
　　　晚過孟氏雷雨驟至王子亦來(李夢陽/)
孟嘉真畏友王粲復多才下馬雲際暮開樽雨驟來疾
雷當户落驚電觸簷回坐久明星出無煩曉漏催
　　　再送白帥(李夢陽/)
聖主下龍章將軍入鳳陽地盤淮海壯天擁孝陵長棨
㦸新開府威名古辟疆卜年元萬世王道是金湯
　　　和鄭生行經鳳陽(李夢陽/)
浩蕩興龍地盤旋翥鳳形海吞淮水白天挿楚峯青帝
宅精靈聚陵宫虎豹扄萬年禋祭禮有道賴朝廷
　　　鄭生至自泰山二首(李夢陽/)
昨汝登東嶽何峯是絶峯有無丈人石幾許大夫松海
日低波鳥巖雷起窟龍誰言天下小化外亦王封
　　　其二
俯首無齊魯東瞻海似杯斗然一峰上不信萬山開日
抱扶桑躍天橫碣石來君看秦祖後仍有漢皇臺
　　　中秋南康(李夢陽/)
同是中秋月匡廬只自看故臨石鏡上偏傍落星灘北
望闗山隔南飛鳥鵲寒鳳歌喧太液光滿憶長安
　　　己夘元夕(李夢陽/)
此夜門還閉中天月自看春催桂應發雪映兔猶寒兒
女添燈閙鄰家品笛殘少年思可笑走馬向更闌
　　　九日上方寺二首(李夢陽/)
賞時爭上塔乗月復登臺地盡中原入天空秋色來望
鄉畨恨雁有菊且銜杯却憶龍山帽徒增醉者哀
　　　其二
天地疎秋色樓臺敞客歌逺江寒自白落木晚堪多月
為銜杯出鴻於鳴磬過霜橫不歸去吾意在煙蘿
　　　雨後朝望(李夢陽/)
半夜雷驅雨清晨潦映空起看南偃樹知是北來風宿
霧籠初日晴天滅㫁虹劇心時序晚遮莫傅巖功
　　　獄夜雷電暴雨(李夢陽/)
一雨暮何急孤眠宵未央疾雷翻暗壁落電轉空梁勢
極千山動光還萬里長天威終不測魑魅可潛藏
　　　野風(李夢陽/)
山鳴野風至漢水白蕭蕭月滉魚龍醒雲蒸豺虎驕有
家驚節物不寐想前朝萬古英雄跡江城夜寂寥
　　　河上秋興二首(李夢陽/)
日上秋林淨江清旅思㣲黃葉雨後積白酒客來稀今
古三川地乾坤一布衣獨行吟望苦沙海鴈還飛
　　　其二
白馬瓠子口秋風汾上歌帝鄉不可見千載白雲多樹
動江帆至霜前塞鴈過滄洲無盡極慷慨有漁簔
　　　懷李獻吉(何景明/)
冠葢京華地斯人獨可哀神龍在泥滓朱鳳日摧頽世
路無知己乾坤孰愛才梁園别業在何日見歸來
　　　寄王職方(何景明/)
北望依南斗長安萬里愁西風入上苑楊栁落金溝雲
近蓬萊闕天迴太液流仙郎歸畫省髙詠接同遊
　　　雨後次孟望之(何景明/)
萬里看無際髙秋接素氛江村昏片雨石壁㫁孤雲鴻
鴈常求侣鳬鷗不離羣寒山有落木風起暮紛紛
　　　西郊秋興(何景明/)
嚴風日以發落葉已紛紛逺樹斜銜照寒山半入雲步
兵常嗜酒水部自能文悵望千秋上斯人亦不羣
　　　送羅秀才歸省(何景明/)
汝念髙堂母還家秋色深遥知倚門望應慰㫁機心落
葉清淮朗浮雲楚塞隂西風吹匹馬惆悵送歸吟
　　　寄張伯純提學(何景明/)
舊屬朝端望俱稱柱下才九霄驄馬出千仞鳳凰來河
洛經中嶽星辰動外臺山城有桃李花向幾時開
　　　送楊太常(何景明/)
聞説西南寇猶多虎豹羣過秦應有論諭蜀可無文未
返巴山使空懸棧道軍煩將父老意歸報聖明君
　　　玉泉(何景明/)
行遊金口寺坐愛玉泉名雲去隨龍女風來動石鯨入
宫朝太液穿苑象昆明却望天河水迢迢萬古情
　　　送彭總制(何景明/)
蜀道青天上岷山赤日西九重連授鉞萬里動征鼙開
府松沙靜懸軍玉壘低知公安蜀計諸葛大名齊
　　　盜起(何景明/)
盜起從畿甸徒勞將帥心徴兵揺白羽募士散黃金天
地河嵩隔風塵海岱隂萬方吹畫角此曲淚沾襟
　　　送李體仁按雲南(何景明/)
漢使西南域天王節制名九霄看鳳下萬里避驄行風
偃蠻夷靜霜驅瘴癘清壯遊仍攬轡從此慰平生
　　　十四夜集良伯宅(何景明/)
陶令堂中月深更酒為攜金波流未滿白露逈含淒鴻
鴈秋江北芙蓉漢苑西一杯同悵望萬里各羈棲
　　　送郭刑部守寧波(何景明/)
漢庭黃綬吏西省白雲司豈謂為郎久猶言出守遲雲
霄懸賜履江海入褰帷古越今名郡風流當在兹
　　　寄王康吕三子(何景明/)
鄠杜終南曲邠岐渭北陲水多龍臥處山有鳳來時星
宿中宵動風雲萬里移滄江問靈劍離合少人知
　　　寺中齋居簡崔内翰張侍御(何景明/)
徑雪草生細林寒鶯到稀傷春懷二子齋沐掩禪扉石
室栖金馬天花落繡衣分明共朝寺鵷鷺不同飛
　　　殿試宿禮部和馬張二光禄喬直閣諸公(何景明/)
東殿春朝晚南宫夜宿深鎖闈猶月色開閣更松隂地
逈神仙接天髙象緯臨諸君清廟作三歎有餘音
　　　贈王舉人(何景明/)
王子萬人英詩名何日成驪珠眠自抱天馬傍誰行旅
食青楓改秋吟素髪生過逢見汝意潦倒愧吾情
　　　皇陵(何景明/)
陵閣皇靈閟山河王氣遥萬年龍虎抱每夜鬼神朝玉
盌留天地金燈照寂寥如看翠華度縹緲在青霄
　　　鑑公房石燈(何景明/)
石盌何年鑿瑶燈此夕然雲流自五嶽月色近諸天定
裏金輪轉光中玉鏡懸西來不滅影常照法筵前
　　　登塔(何景明/)
古塔層城畔秋毫萬里看登髙携賦客落日眺長安天
地懸相抱江山鬱自盤誰能絶頂上不避北風寒
　　　駕出(何景明/)
九重𤣥武仗萬嵗羽林軍朝帝乗輿出行天警蹕聞螭
頭蟠曉日雉尾拂春雲佇望南郊氣遥連北斗文
　　　大祀(何景明/)
金榜星辰幕瑶函海岳編受禧同漢室登禪異秦年日
抱龍旂轉天流羽葢旋揚雄老陪從白首賦甘泉
　　　題蘇子瞻遊赤壁圖(何景明/)
垂老黃州客髙秋赤壁船三分留古跡兩賦到今傳落
日寒江動青天㫁岸懸畫圖誰省識千載尚風煙
　　　送汪器之司成還南京(何景明/)
帝宅龍盤内儒林鳳覽中此來名益重相送意無窮畿
甸江山抱宫牆日月通仙舟上南斗攀望綵雲空
　　　闗門(何景明/)
虎衞闗門逈龍沙塞曲深風雲時有氣日月晝長隂中
使西來訊千官北望心天寒漢宫闕翠葢憶春臨
　　　寄中丞彭總制(何景明/)
湖海藏身逺朝廷屬望頻駿功收戰伐龍臥偃經綸星
宿黃河氣風雲華嶽神生才元有待終起慰斯人
　　　説經臺(何景明/)
西海何年去南山萬古存風雲留福地星斗上天門有
欲誰觀妙無為自覺尊青年不復返空誦五千言
　　　望終南(何景明/)
近覽終南霽遥迎斜日曛黛横千里色花挹五臺雲城
闕行相映川原望轉分丹梯懸古洞未訪石霞文
　　　送賈郡博赴階州(何景明/)
十載一儒官西行道路難羌夷應俎豆邊徼有衣冠隴
阪盤雲上秦城向斗看好音懷萬里早晚報長安
　　　寄題丹陽孫氏七峰山房(何景明/)
聞爾山房勝青天秀七峰芙蓉疊日月雲霧裊杉松堦
倚山巒積忩通洞壑重源潭暗雷雨白晝有蟠龍
　
　古今詩刪巻二十五
欽定四庫全書
　古今詩刪巻二十六
　　　　　　　　　　　　明　李攀龍　編
　　明五言律詩
　　　在武昌作(徐禎卿/)
洞庭木葉下瀟湘秋欲生髙齋今夜雨獨臥武昌城重
以桑梓念淒其江漢情不知天外鴈何事樂南征
　　　九日(邊貢/)
白日寒城暮清秋畫角哀地偏妨採菊鄉逺怕登臺鴻
鴈天邊去風雲塞上來故交零落盡杯酒向誰開
　　　泰陵供事述感(邊貢/)
陵寢居庸近山深地轉饒雄闗三鎮鎖幽府百靈朝堡
堠烽全息屯兵甲半銷帝心遥可識終古絶夭驕
　　　下陵(邊貢/)
露行踰十里夜黑四巖隂不辨雲霞色惟聞鐘磬音塹
鴉翻列火山鬼肅空林欲下西陵路前溝水正深
　　　郊壇(邊貢/)
晚步凌髙榭春空月正明星風臨漢畤樓觀俯神京靜
夜松飇響豐年穀日晴同心隔城市相望轉盈盈
　　　贈何子元二首(邊貢/)
飲馬長城窟秋風隴水清旌旗連朔氣笳吹咽邊聲鹿
塞胡霜白龍沙漢月明共嗟班定逺身是一書生
　　　其二
萬里窮邊客三秋出井陘金杯揮綠酒斑管代青萍吏
識終軍貌人瞻博望星歸來市駿馬持節報明庭
　　　張秋曹元德席上留别(邊貢/)
春日江陵去煙花萬里途山川留故郢舟楫帶三呉樹
杪湘流轉猿聲秋月孤郡樓登望夕天北是皇都
　　　村居(薛蕙/)
寂寞村居僻荒蕪草徑深飛蓬來曠野啄木響空林薄
暮聊凝望清江正苦吟此生甘落魄自笑果何心
　　　寄徐給事(鄭善夫/)
黄門今要地白下舊神京令弟煩相問憐君抱重名嵗
星逺自照諫草未全行莫作東山臥秋風戀主情
　　　柬顧華玉(鄭善夫/)
昔在過逢日天台山雪生何期臨易水惆悵赤霞城杯
動青春色琴含滄海聲終焉謝朱紱攜手石梁行
　　　呉徴君山居(鄭善夫/)
吾慕漢隂老清風難具論兒童少機事麋鹿到柴門備
見幽人吉還聞靜者尊懸知出世意握手入湘源
　　　送季明德應詔赴闕(鄭善夫/)
為别語難盡相看情益親風雲感壯士江海召幽人道
已干時禁才仍與世屯飛騰吾豈敢君自出經綸
　　　晚霽(孫一元/)
晚來初雨霽煙火隔林㣲一徑羊牛入孤村桑柘稀長
天下逺水積翠落巖扉月黑聞人語南溪種樹歸
　　　避寇呉興山中(孫一元/)
日暮漁樵散山空河漢明柝聲悲永夜戎馬閉孤城去
國美人盡感時黄葉生酒杯徒自好極目一沾纓
　　　幽居(孫一元/)
萬事歸來好幽居養性靈可須栖白社不必草𤣥經投
老丈人行生成處士星相過君莫問身世一浮萍
　　　毘盧閣同伍疇中諸公西望(髙叔嗣/)
客來常一上對此西山平向夕簷楹立憑虛閣道行楊
花飛暮野雨色動春城却戀同携手都忘羈旅情
　　　晚趨忻口(髙叔嗣/)
雲峰聊極目立馬獨愁心豈直闗山逺其如雨雪深笳
聲先入夜邊氣逈生隂疇昔長征意蹉跎力不禁
　　　宿周山人南池(王廷相/)
暝投山際館飯罷月中行為坐松杉影因留池沼情蓮
花心不染秋水夢俱清問我中宵意謝家春草生
　　　懷張孟復(王廷相/)
秋光澹煙樹逺思夾愁生之子今何在飄揺紫鳳城清
風灑劍珮白日到蓬瀛青鳥書難託歳華空屢驚
　　　郢城最髙處眺荆楚(王廷相/)
石城聊引望三楚𣺌茫間峽自中流闢江從西極還荆
襄天設險鄂岳水為闗用武非今日風雲到處閒
　　　石井别業(王廷相/)
花暗棠梨浦禽鳴桑樹林濃霞淹曙色㣲雨作春隂田
父班荆坐漁翁濯足吟偶來人境外銷却宦遊心
　　　屏裔(王廷相/)
縣城如黑子秋怯海門濤蜃出雲霞集潮平島嶼髙乗
桴傷大聖屛裔愧吾曹挂席蓬洲近年來興益豪
　　　入斜谷(王廷相/)
宛宛褒斜谷㣲茫鳥道穿龍江盤地出雲棧蹴空懸逺
控三巴國遥通百粤天兹游窮絶險不説舊行邊
　　　别劉尹良貴(王廷相/)
與子意不淺襟期忽此違江湖一相送鵷鷺各分飛世
難幾時靜宦情今已㣲那堪值揺落風露入秋衣
　　　登天柱閣(胡纘宗/)
與客上江樓橫江山欲浮雲當天柱出月傍小孤流帆
外收呉楚尊前落斗牛瀰漫忽千里倚檻思悠悠
　　　病瘍初愈文太史過訪(袁袠/)
杜門成市隱習靜好樓居不以文園病寧來長者車庭
閒喧鳥雀竹翠淨琴書客散𤣥言罷蕭然掩敝廬
　　　十二月朔旦候駕出南郊(楊慎/)
天仗雲門外宵衣晚漏前蒼龍旂影動朱鷺鼔聲傳星
爛甘泉燭霜清泰畤煙南郊新警蹕重覩孝皇年
　　　錦城夕(楊慎/)
錦波沈霽色丹樓生晚輝江光二流暝橋影七星稀猶
明叔度火未息文君機南陌驂騑度東城鐘漏㣲
　　　宋玉宅(楊慎/)
文藻三閭並幽懷九辯知雲為巫峽賦雪作郢中詞茅
屋還遺址蘭臺異昔時鴻裁誰獵豔空自拾江蘺
　　　咸陽(楊慎/)
帝里繁華歇神皋歳月多秦城依北斗渭水象天河頽
堞無遺土驚川有逝波丘陵沈霸氣松栢起悲歌
　　　寒夕(楊慎/)
東西垂老别前後苦寒行旅鬂年年秃羈魂夜夜驚舂
鉏胷内貯石闕口中生讀書有今日曷不早躬耕
　　　十五夜旅懷(唐順之/)
暫輟明光草言從洛下遊塵沙兩河夕風雨二陵秋鏡
有潘郎髩囊無季子裘更堪三五夜獨自下西樓
　　　過堠陽山居(華察/)
林泉愜嘉遁乗興訪幽踪野曠餘寒照山深多亂峰潭
煙生暮色水木澹秋容不是桃源地虚疑物外逢
　　　惠山寺與施子羽話别(華察/)
看山不覺暝月出禪林幽夜靜見空色身閒忘去留疎
鐘隔雲度殘葉映泉流此地欲為别諸天生暮愁
　　　歳晚過圎通寺(華察/)
扁舟一乗興歳晏訪禪林落日空門逈長松古殿隂溪
聲晚風急野色寒雲深坐入無生境因窺靜者心
　　　再過任大理别墅(華察/)
溪南讀書處秋晚數經過寒照隱城樹蒼煙深壁蘿忩
明山翠近地靜葉聲多叢桂空巖暮徒懷招隱歌
　　　初春寄李于鱗(皇甫濂/)
巻迹同休汝遥懷歳復深春雲藏白室芳意上青林夢
憶攀嵇日書裁御李心無令願空谷世路有華簪
　　　宿省憶于鱗(皇甫濂/)
歳落悲郎署霜寒庭樹銷天涯明月近海岳片雲遥坐
惜圖書夜長懷鴻鴈朝旅魂能幾許别夢苦相招
　　　軒下書懷簡于鱗(皇甫濂/)
匹馬歸郎署清風掩客居城霞初霽徹庭雪暮寒餘才
薄羞霑禄官慵苦對書因之念朋侣衰颯日令疎
　　　奉答于鱗冬夜念及之作(皇甫濂/)
不堪逢盛世翻欲恨浮名白髪驚時益新詩羨爾成燈
前殘月上雪後早春生兄弟凋零日何能説宦情
　　　紫騮馬(喬世寧/)
騮馬繫朱纓青雲躞蹀生千金堪一顧萬里為君行落
日城南戰悲風塞下鳴只愁流血盡不罷漢家兵
　　　闗山月(喬世寧/)
闗山一片月揚彩射金㣲胡馬中宵動天街七暈圍將
軍橫塞角少婦擣邊衣為有刀頭望長看破鏡飛
　　　金州餞席留别(俞憲/)
别筵臨海嶠去住若為情臺逈雲連幕潮回月滿城千
峰當鏡出萬壑入杯平擬作從軍樂秋風笳吹聲
　　　天寧寺月天禪房(李孔陽/)
河橋布金地小可結僧房孤月澄虚寂諸天映𣺌茫雲
開石鏡徹花覆佛龕香坐久遺塵刼談𤣥欲面墻
　　　長夜集王元美(呉維嶽/)
雨過禁鐘清分曹此合并炎時河朔興詞客建安名月
射青樽動花依綘燭明不妨深夜醉歸騎御街平
　　　溪上晚歸(李汝蘭/)
徑路草萋萋歸人咫尺迷水聲聞犬吠月色見雞棲露
下沾衣濕星垂挂樹低今宵有風雨多在杜陵西
　　　天寧寺對雨同殷正夫李于鱗賦(謝榛/)
諸天忽風雨蕭颯動山扉殿冷鴿逾靜鉢空龍未歸曉
留軒冕客秋到薜蘿衣後夜懷支遁遥聽鐘磬㣲
　　　送張太僕視馬畿内(謝榛/)
太僕廵畿甸飛旌指冀州共傳天馬出寧復大宛求月
照昆吾冷風生苜蓿秋張衡近多賦獨繫漢家憂
　　　水月寺桂花(謝榛/)
桂花秋正發禪宇更徘徊我愛淮南種今當薊北開清
芬對祇樹金粟見如來幽興餘康樂東林夜不迴
　　　榆河曉發(謝榛/)
朝暉開衆山遥見居庸闗雲出三邊外風生萬馬間征
塵何日靜古戍幾人閒忽憶棄繻客空慙旅鬂斑
　　　送樊侍御文叔之金陵(謝榛/)
地入淮陽路天分牛斗墟秋帆二水外春草六朝餘氷
雪生官舍風塵走諫書從來知國士豈亦念樵漁
　　　夜雨殷翰林書齋(謝榛/)
暝色投仙館開樽秉燭時論文闗世變下榻見心期金
馬天逾逈銅龍漏轉遲秋來易風雨長此寄相思
　　　元夜道院同于鱗元美五君賦(謝榛/)
長空月正滿遊騎隘京華夜火分千樹春星落萬家乗
閒來紫府垂老問丹砂笙鶴知何處依稀見綵霞
　　　送許中丞歸秦(謝榛/)
官起風塵際身歸兵甲餘曉星隨去馬春雪上行車二
水堪垂釣三峯老著書白雲應不散長繞杜陵居
　　　送楊萬户歸闗中(謝榛/)
青年知獻策白首愧論兵候火羽書動秋風龍劍鳴主
恩重延攬將種易功名月下闗山笛還吹出塞聲
　　　送萬比部使湖南(謝榛/)
聖極仙帆色西南得勝遊雲開衡岳曉葉下洞庭秋白
日懸湯網春風釋楚囚蒹葭正霜露千里思悠悠
　　　冬夜集張茂參宅(謝榛/)
秉燭坐深更嚴城亂柝聲寒雲雙闕逈夜雪萬家明世
事青樽盡邊愁白髪生劍塵時一拂莫遣暗龍精
　　　送謝給事封蜀(謝榛/)
使星巴蜀外漢節夜郎西樹㫁分金馬江清見石犀王
孫重茅土天子錫桐圭異世懷張載應留劍閣題
　　　宿淇門驛(謝榛/)
駐馬淇門夕空堂暑氣徂暝煙官樹合寒雨驛燈孤濁
酒聊幽興悲歌亦壯圖相違舊朋好三徑日荒蕪
　　　暮秋大伾山同孟得之盧次楩賦(謝榛/)
勝遊兼故侣幽興且禪林石上晴雲合松間晚磬沈青
山無久客黄菊有歸心我自悲秋色樽前學楚吟
　　　于鱗郡齋賦贈(謝榛/)
别來吾更老醉後爾能真詞賦偏憂國聲名實在人論
心對氷雪發調入陽春國士淹多難風塵誤此身
　　　送盧次楩(謝榛/)
物議氷霜過才名歳月勞老來悲道路醉後益風騷漢
黨無文字燕歌自我曹一寒今范叔誰復贈綈袍
　　　送劉侍御之扶風(謝榛/)
旌節發河陽風塵西路長心懸隴上月威帶日南霜入
郡春隨馬談兵秋滿堂于今汲都尉容易鬂毛蒼
　　　不寐(謝榛/)
南征秋轉劇不寐夜漫漫去住身難定漁樵計未安旌
旗遮海暗戈甲照江寒選將須更事功名老漢官
　　　贈包明府(謝榛/)
青雲南國彥百里試才初賦税多憂色聲名一薦書訟
庭春雪滿官舍古槐疎深夜無人見鳴琴忩月虚
　　　寄張職方(謝榛/)
漠南春草長牧馬來胡王落月走邊檄凄風生戰塲河
山燕獨壯兵甲漢猶強正爾掄才日緘書報職方
　　　寄上孫丈人宗伯兼懷太史文和(謝榛/)
纔罷江南戰憑髙動越吟濤聲翻日暮兵氣結秋隂聽
履青天近含香紫氣深世傳修漢史誰識二班心
　　　老懷(謝榛/)
殘年百事過閲世幾人存風雪雙蓬鬂窮愁一酒樽交
游能自定文字有時論易了浮生意難酬國士恩
　　　秋夜(謝榛/)
罷酒南樓夜翛然起越吟闗河雙鴈逈風雨一燈深老
破當年夢秋生久客心故園常在眼去住總浮沈
　　　送陸令之髙要(謝榛/)
陸賈振清芬翛然思不羣地轉湯泉脉天開漲海雲潛
牛偏好武孔雀自成文既得鳴琴趣風流併在君
　　　寄謝宋二職方(謝榛/)
掄才有職方粉署並為郎賦月猶梁苑悲秋即楚鄉鳳
凰多在漢舟楫復興商最有江湖客悠悠意不忘
　　　九月七日遊濟南南山同閻許諸君子賦(謝榛/)
一樽乗野興同賦攬秋光天逈雲全白山空葉半黄片
言干氣象千載見文章海右多名士深知謝客狂
　　　酬樊侍御文叔(謝榛/)
論兵何日定憂國此心同節鉞長吟裏氷霜獨坐中天
留三殿疏人避兩都驄莫道狂夫醉扶桑欲挂弓
　　　從軍行(盧楠/)
玉塞飛沙淨金河布陣稀彎弓明月滿按劍雪花飛鼔
角轅門合旌旗射獵歸隂山鏖戰罷殺氣曉霏㣲
　　　谷明府泉亭(許邦才/)
每愛揚雄宅時來問草𤣥花間揺筆影竹裏出茶煙壑
走千山雨池喧萬樹蟬風塵慙季子蘿薜見髙賢
　　　舟中(許邦才/)
客子常明發霜天正寂寥移舟星在水解纜月隨潮往
事流波駛歸心帆影揺更堪聞過鴈蘆荻共蕭蕭
　　　新公館(許邦才/)
誰憐孤館夜煙雨坐南軒浪迹真無謂㣲生自不原箐
林過夏密魍魎向宵繁欲覔還鄉夢懸厓瀑布喧
　　　將歸雜興(許邦才/)
南國淹留處秋風一再逢苑霜移蟋蟀江雨墮芙蓉買
酒人情厭題詩客思重萬山正蕭索不是涕無從
　　　界亭早發(許邦才/)
雲霧饒三楚風煙共一亭霜華添白髪寒色暗青萍逐
客元同調騷人本獨醒當時憐屈賈此地未曾經
　　　舟中雜興(許邦才/)
長路楊花盡孤舟事事慵櫓聲揉逺夢檣影直髙舂寒
食愁中度春衣客裏縫鳳城知漸近遥見五雲重
　
　
　
　
　
　
　
　
　古今詩刪巻二十六
欽定四庫全書
　古今詩刪巻二十七
　　　　　　　　　　　　明　李攀龍　編
　　明五言律詩
　　　紫騮馬(李先芳/)
沙苑紫驊騮雕韉錦絡頭千金能一顧萬里為防秋䟤
跋飛塵下驂驔汗血流天閑十二種誰解取封侯
　　　劉生(李先芳/)
談兵羞燕頷負氣捋虬鬚朝彈上林雀夜醉酒家胡片
言傾四座千金直一盧撫劍平津道挾殺李金吾
　　　留别于鱗(李先芳/)
李侯才卓犖文字逼先秦因無知己者不欲暗投人白
雲官舍冷綠酒别情親他日傳離思千山黄鳥春
　　　鄱陽湖(李先芳/)
呉城臨古渡湖水接天開一夜南風起扁舟萬里迴波
漂星子縣雲没大孤臺却望蒼茫裏匡廬秋色來
　　　除夕雨雪(李先芳/)
除嵗窮隂積遥天雨雪懸朝昏難辨日晦朔暗分年鴻
鴈相將去梅花各自妍笑看兒女長老我大江邊
　　　送張内翰赴院(李先芳/)
北人重然諾君子莫相忘萬里依兄弟三年吐肺腸侍
臣金作礪太史玉為堂儻念羈棲羽天邊垂末光
　　　楊花(章适/)
北來千萬樹總作雪垂垂亂引閨中思閒牽陌上悲悠
悠似春夢冉冉駐遊絲會見御溝水萍生葉緑時
　　　儀興天寧寺浮屠(章适/)
峭絶更無羣河山眺不分恍疑楊子岸遥接洞庭雲初
地真空闊人天易夕曛㝠搜謝梯級超想出聲聞
　　　寄于鱗四首(王世貞/)
逺樹太行壯亂流漳水深風雲來染翰河嶽映披襟鞭
弭中原約車書異代心並驅吾豈敢或可效知音
　　　其二
春色邢臺上獨唫千古愁鼔行人自失罄折爾何求官
恐詩名奪才寧吏術收西來書一紙吾病欲全瘳
　　　其三
春郊望不盡飛動意難禁地轉漳流闊山連薊日深安
危吾長物貧賤爾初心薄俗寧無畏髙齋且細吟
　　　其四
莫問除書意風塵彼一時折腰君自苦鞅掌我何辭客
計深憐晚詩名未易卑呉門耦耕地烽火受人疑
　　　答于鱗二首(王世貞/)
向來憐影意豈謂欲騰驤吾黨無中駟君才老太行别
筵人又改借箸䇿誰長莫作懸車問浮沉總不妨
　　　其二
為問長安態縱横日與新好龍兼廢似應馬遂為真但
自稱知己相留讓衆人乗桴余敢從滄海浩無津
　　　張氏園亭(王世貞/)
賴此多幽意還應事事宜秋隂生檜早暝色赴花遲侍
立顏如玉爭論肉勝絲君看廣陵散何異郢中詞
　　　于鱗郡齋(王世貞/)
握手未能畢寒篘香滿樽白雲供使者秋色向何門一
笑中原遇新詩異代論長安故人地車馬自言尊
　　　别于鱗二首(王世貞/)
西來天地坼無恙太行城二子狂歌發千山秋思生世
人殊黯淡何物與縱横不獨文章事兼髙拙宦名
　　　其二
春花杜陵陌慷慨各沾襟不謂人間地重扶海内心題
詩揮白日把酒笑黄金欲緩征車路闗門斗氣沈
　　　挽梁公實(王世貞/)
當年太阿劍拂拭有光輝出獄果何意延津還一飛星
辰元不没河嶽自相依吾復憐雷令人今識者稀
　　　答明卿(王世貞/)
敢倚金緋在蹉跎誤此身時危輸小吏氣盡傍時人自
古文章事尤深放逐臣扁舟五老下隨意破沈淪
　　　長山署中(王世貞/)
覔句驚從得呼杯幸勿空句堪今日老杯借片時雄項
領紛成態腰支轉未工翛翛故園竹偏在月明中
　　　青州雜感二首(王世貞/)
尚憶遊燕侣新詩好共論壇成人大將鼎立幾中原放
逐吾曹事漂零聖主恩營丘跨海岱不擬賦招魂
　　　其二
次第人間事無如且挂冠青雲李生失紫氣漢闗寒宦
薄差相傍書成已倦看攬衣仍嚄唶愁見萬花殘
　　　呉峻伯將至先以詩來答邀以此(王世貞/)
忽報嵇康駕頻呼阮籍杯乾坤雙眼到海岱故人來雪
入朱絃盡春留綵筆開欲東雖馬首無乃一徘徊
　　　答寄于鱗三首(王世貞/)
屈指人間世名成豈偶然中原方軌在畏路拂衣偏病
色髙千古窮愁自一天可無沮溺耒難並汶陽田
　　　其二
偶誦招魂語驚心往事多蹉跎吾計失憔悴此生過隱
跡羞叢桂詩章畏蓼莪湘江暮煙色愁絶意如何
　　　其三
何限乾坤事歸來汝自酬振衣滄海月揺筆岱雲秋一
字堪金石孤城各斗牛報書知徤在不必泪潛流
　　　長興訪徐子與(王世懋/)
相逢盡一醉惜别戀餘歡布㡌憐秋色綈袍入夜寒酒
令人自逺詩任俗相看拙宦吾曹事無歌行路難
　　　祀陵二首(徐中行/)
風雨從西極河山自北辰林喧萬馬夕花暗七陵春慘
淡弓刀泣趨陪劍履新文園即此地誰復漢詞臣
　　　其二
展祀逢寒食登臨起暮愁隂霾屯虎豹春雨濕松楸燭
影千官靜泉深萬壑幽行宫雲縹緲應望翠華留
　　　臥病簡于鱗明卿(徐中行/)
交遊歸欲盡滄海意仍違豈羨鱸魚鱠長懷薜荔衣人
應嗤宦拙我已貴知希起看西山雪悠悠憶翠㣲
　　　簡子相(徐中行/)
故國同千里新愁總二毛豈緣㣲禄累應為太𤣥勞雲
月清瑶瑟風塵暗寶刀知君有起色堪賦廣陵濤
　　　答明卿二首(徐中行/)
旅館銜杯日詞塲問鼎年昔游曾後乗一别竟先鞭身
豈風塵失盟應海岳懸當時有長劍依舊倚胡天
　　　其二
燕市驚重見悲歌白日隂乾坤名轉大烽火病逾深萬
事猶存舌千秋未折心豈應吾黨外别自有知音
　　　燕山除夕(徐中行/)
舊遊曾此地除夕況堪悲生死天難問文章老自知中
原纔一遇吾道竟羣疑正有山陽感誰教玉笛吹
　　　秋日二首(徐中行/)
迢逓懷親舍棲遲念此身百年當自得孤憤竟誰陳白
首存知己黄金閲世人扁舟定早晚湖上一垂綸
　　　其二
風霜物候改歳月客心驚髙卧常多病深藏轉畏名滄
洲連夕夢白髪逼秋生歸計仍疎闊偏傷留滯情
　　　哀商中丞(徐中行/)
將相未交驩烽煙漫築壇至今憂左衽何遽失南冠雨
泣蒼梧晚風吹易水寒唯餘龍劍氣長向獄中看
　　　春日同順甫元美遊姚園(徐中行/)
落魄憐吾黨流光憶去年狂歌依白雪醉眼望青天詞
賦非時好漁樵自舊緣試看芸閣吏何似竹林眠
　　　于鱗元美同日發偕宗呉二生送之分賦(徐中行/)
萬里知難駐千秋豈更親劍分留紫氣杯盡失青春三
署傾詩客中原散酒人勿令歌變徵風雨易傷神
　　　呉給事謫豫章四首(徐中行/)
乾坤震蕩後雨雪豫章行與世安㣲禄投荒就大名青
山飛瀑色白日走江聲若過柴桑里堪從漉酒生
　　　其二
此日何天問當年已陸沈罪寧懷白璧權合讓黄金縱
改滄桑色難摧海岳心湘纍靈尚在千載見知音
　　　其三
淮陽漢揖客澤畔楚詞臣霄漢寧容汝江湖且寄身寒
濤千里雪落日九江春試掃匡廬石青天賦隱淪
　　　其四
綠鬂三湘客青楓八月濤未須傷積羽總不廢持螯把
劍星文動攤書嶽色髙非君能放逐不復見離騷
　　　過于鱗郡齋(徐中行/)
髙齋淹下榻雨色暗荒城濁酒千秋事綈袍一日情側
身看世態握手失時名從此三江上悠悠好濯纓
　　　出守後寄舊遊(徐中行/)
白雪吾何有青雲向未爭祇銜國士意遂被黨人名星
斗紛揺落山川亦震驚因思河朔飲一語未堪輕
　　　郭黎梁三生再過客邸(徐中行/)
白社疎狂客青門雨雪天邀歡忘歳晚得句覺春偏别
易成今古交難論後先髙陽即此地莫問酒壚邊
　　　罷郡後作四首(徐中行/)
鷹隼飜韝日魚龍脱網時人應嗟放逐我自戴恩私萬
事莊生夢千秋楚客辭倘能齊物理飜怪罷官遲
　　　其二
故人俱蹈海孤客竟歸田碩果久知盡寒灰寧復然掩
闗天目雨把釣五湖煙慎惜雙龍劍休教犯斗邊
　　　其三
卧閣身仍病抽簪氣始豪雄飛吾有在殺翮爾徒勞揮
翰千秋失開尊五嶽髙此時嵇叔夜真自感山濤
　　　其四
頃已厭承明今歸遂偶耕鴻㝠幽客意狙喜衆人情簿
領上何補文章老未成拂衣從此去日月任縱横
　　　病中柬于鱗子與(呉國倫/)
病起科頭夕交深抵掌時即君能載酒而我一論詩意
氣元非偶文章只在兹誰知青侣桂並卧白雲司
　　　柬于鱗子與(呉國倫/)
世情驚一諤斯道屬羣猜雙璧虞卿至千金郭隗來眼
中猶二子海内足真才欲問藏身地何如濁酒杯
　　　柬子相(呉國倫/)
文章千古事不向世情看饑飽從囊粟飛垂各羽翰衆
中結襪易身後執鞭難爾若疑山水朱絃何處彈
　　　賦得雙玉贈于鱗元美(吳國倫/)
何來雙白玉寒色照中天足分荆人刖名逾趙士全異
時離合浦終古得藍田愧我持燕石㣲光四乗前
　　　與黄給事中(呉國倫/)
落魄無勞歎惟慙負聖明小臣宜得罪古道不成名爾
去招梅福予歸弔屈平舊來鷹隼意敢復向人鳴
　　　秋日匡山二首(呉國倫/)
倚伏誰能測千秋合自盟大名非我有往事亦人情月
借銜杯色江懸伏枕聲豈應遷客夢容易到神京
　　　其二
閉閣營何事羣書枕北忩星辰占戀闕風雨助哀江應
馬心初定雕龍意未降蹉跎問歸計端愧鹿門龎
　　　答于鱗元美見慰之作二首(呉國倫/)
投荒吾自取二子念何深並牘驚人語三年逐客心星
河揺起立風雨暗行吟已似長沙弔慚非汨水沈
　　　其二
五老忽相失秋風歸去來頗無遷客態猶使故人哀白
雪開詩巻浮雲度酒杯岱宗髙不極東望日徘徊
　　　歸德作(呉國倫/)
所經席未暖朝野自孤踪多病㣲官好無能長吏容夢
中誰是蝶塵外客猶龍二子如堪作吾將曳履從
　　　春懷三首(呉國倫/)
竊禄㣲無補憂時劇不禁江山懸帝力宫闕見天心曲
突猶非晚前籌合更深萬方眉可察那得不沾襟
　　　其二
物意自難合故人殊可憐望風疑赤幟掩耳問朱絃血
染呉江水躬耕厯下田庭枝囀黄鳥相憶獨澘然
　　　其三
漸朽淮揚骨難招嶺外魂看詩論伯仲將淚問兒孫白
馬何人至黄泉此意存綿綿總長夜杯土任乾坤
　　　元美夜過將有江南之役(宗臣/)
金樽墮明月瑶瑟動輕隂砧杵秋城急煙霞故國深不
堪惆悵色兼入别離心去住俱萍梗佳期可易尋
　　　上陵作(宗臣/)
金鳬常泛海石馬欲鳴風劍珮秋霜響雲煙紫塞通河
山不改色天地自相雄羣帝俱神武園陵白露中
　　　同明卿子與送别于鱗元美(宗臣/)
春色何堪問開樽是别筵中原送二子北斗散髙天深
語江河在雄心日月懸千山分馬首那忍遂揚鞭
　　　天目徐山人(宗臣/)
天目三千尺西南第一峯瀑來飛萬馬石削起雙龍白
日江華亂青雲海色重行歌秋更好散髪弄芙蓉
　　　元美明卿集張氏園亭(宗臣/)
古臺荒自出石磴曲相臨忽起千秋思能空萬古心明
月有如此幽人不可禁何須賦揺落夜色五雲深
　　　宋之問詠笛(髙岱/)
横笛夜初鳴長風度曲清誰家明月下無限玉闗情春
去梅獨落愁中栁盡生不堪動鄉思嗚咽㫁腸聲
　　　髙適登閣(髙岱/)
向晚登髙閣雲天入望遥隂森祗樹合颯沓雨花飄歸
鴈衝江霧孤帆落暮潮闗河同寓日旅思各蕭條
　　　闗山月(髙岱/)
青天一片月萬里獨相依風急刀環望霜寒玉鏡飛龍
河浮夜色羌笛怨清輝愁絶閨中婦髙城正擣衣
　　　塞上(髙岱/)
孤塞烽煙合龍庭道路開月明飛羽度雲暗射鵰來邊
草秋先白胡笳夜轉哀匈奴今未滅莫上望鄉臺
　　　立春夜集李伯承宅(髙岱/)
鳷鵲猶殘雪晴光動上林寒隨宫漏盡春入酒杯深身
世堪長嘯乾坤但苦吟百年能幾醉萍跡任浮沈
　　　再别董元漢(髙岱/)
暫握天南手初嚴薊北程一封排闥入萬里負戈行逺
别憐消渴生還冀聖明白雲樓上月無限憶君情
　　　寄懷李師孟水曹二首(髙岱/)
别署秋光滿千帆霽色開海風吹月上江雨帶潮來名
著山公啓詩傳水部才不知登眺處誰與共銜杯
　　　其二
君為滄水使予卧白雲林古色青萍劍希聲緑綺琴尺
書明月夜千里故人心愁絶兵戈滿孤鴻楚塞深
　　　送元美奉使江南(髙岱/)
海内二三子天涯去住情片帆江月冷孤劍使星明塞
北獨烽燧江南更甲兵感時知有賦還擬寄同聲
　　　贈伯承(髙岱/)
李生負髙格瀟灑淨塵襟抗俗榮名薄論交道氣深一
尊聊北海隻字可南金𤣥草看充棟無人識此心
　　　春愁(髙岱/)
作客長無了春愁正不禁苦吟增白髪貰酒盡黄金笛
裏思鄉泪笳邊出塞心十年驚一夢空自愧朝簪
　　　素屏(髙岱/)
雲母誰家麗孤屏素轉幽淨揺庭樹影寒颯井梧秋背
月聫瑶席當風障玉樓美人歌舞罷斜倚不勝愁
　　　呉明卿再謫睢陽(髙岱/)
謫去君何恨栖遲今古同名從遷客重賦以逺遊工駿
骨傾燕市蛾眉出漢宫黄金臺下栁折贈意無窮
　　　秋夜省中吏隱園獨坐(髙岱/)
忩竹含煙重庭梧下吹輕月髙河影澹天近露華清暝
入盆魚色秋疎塞鴈聲官曹真似水吏隱不虚名
　　　山居(汪時元/)
煙霞一以卧嵗月幾回新不是青山色寧留白眼人行
藏惟自識窮達好誰論獨有巖中桂秋來倍可親
　　　元日(汪時元/)
淑氣氷霜後東風草木前紅顏憐舊日白髪見新年栢
葉浮春酒梅花落舞筵興來揺彩筆聊和郢中篇
　　　襄陽留别尊師徐大夫入滇二首(汪時元/)
飛揚今古意寧免世人疑驛路雙旌發風塵一劍知雲
停冠葢里月上習家池為問羊公石徘徊馬去遲
　　　其二
飲罷宜城酒陶然日月間使星遥入部真氣又臨闗暮
雪飄三楚春風動百蠻南征天更逺縹緲萬重山
　
　
　
　
　
　
　古今詩刪巻二十七
欽定四庫全書
　古今詩刪巻二十八
　　　　　　　　　　　　明　李攀龍　編
　　明七言律詩
　　　春興(劉基/)
會稽南鎮夏王封蔽日騰空紫翠重隂洞煙霞輝草木
古祠風雨出蛟龍𤣥夷此日歸何處玉簡他年豈再逢
安得普天休戰伐不令竹箭困輸供
　　　追和音上人(劉基/)
絶頂浮雲鎖石闗曲途危磴阻躋攀他年甲楯孤臣泣
此日齋鐘老衲閒夜永星河低半樹天清猿鶴響空山
干戈未定歸何處擬結茅廬積翠間
　　　雪竹圖(劉基/)
雪壓江邊修竹林沅湘晚色起愁隂川光浩蕩空青闊
山氣玲瓏太白深未得梢雲邀鳳宿可能映水學龍吟
無人谷裏吹春律直節虚中恐不禁
　　　二月二日登樓(劉基/)
薄寒疎雨集春愁愁極難禁獨上樓何處山中堪採藥
幾時湖上好乗舟銜泥乳燕聊相傍泛水浮萍可自由
見説蘭亭依舊在祇今王謝少風流
　　　答嚴上人(劉基/)
江水東流西日微閒身不繫獨何依塵埃蕭颯雙蓬鬂
霜露凄凉一衲衣百粤雨餘山翠合三韓雲浄海青飛
滄溟自古通天漢夢遶黄姑織女機
　　　遊仙(孫炎/)
留侯弟子有初平九嵗從師住玉京天與數書皆鳥跡
家傳一劍是龍精西池桃實無消息東海桑田有變更
我為紫芝歌此曲夜深相答洞簫聲
　　　閒適(王䝉/)
緑楊堪繫五湖舟袖拂東風上小樓晴樹逺浮青嶂出
春江曉帶白雲流古今我愛陶元亮鄉里人稱馬少遊
不負平生一杯酒相逢花下醉時休
　　　送沈左司從汪參政分省陜西汪由御史中丞
　　　　出(髙啓/)
重臣分省出臺端賔從威儀盡漢官四塞山河歸版籍
百年父老見衣冠函闗月落聽鷄度華岳雲開立馬看
知爾西行定囬首如今江左是長安
　　　梅花(髙啓/)
瓊姿只合在瑤臺誰向江南處處栽雪滿山中髙士卧
月明林下美人来寒依疎影蕭蕭竹春掩殘香漠漠苔
自去何郎無好詠東風愁寂幾囬開
　　　九日寄朱見中(劉彦昺/)
野樹荒臺帶晚隂昔年歌舞憶登臨桃花紈扇西風冷
蔓草銅駝白露深舊夢青雲連館閣多情華髪老山林
江南庾信傷秋倦疎雨簾櫳怯暮砧
　　　海屋為彛古鼎賦(董良史/)
海上髙僧屋數椽珊瑚碧樹繞階前過橋雲磬天台寺
泊岸風帆日本船龍女獻珠来供佛鮫人分席與參禪
百年刼數如彈指眼見桑田幾變遷
　　　舟次匡廬寄同朝諸公(任亨泰/)
翰墨同時侍禁闈恩榮寧謂及寒微舍人舊掌絲綸誥
御史新裁錦繡衣天上鵷鸞還接武江邊鷗鷺已忘機
他年行部如相覔秋水蘆花是釣磯
　　　贈道會涂志清領職歸宜黄(朱彦昌/)
羽衣来自五雲端勅賜黄麻墨未乾梅福南昌成吏隠
葛洪勾漏本仙官一聲白鶴横江夜三尺青蛇出袖寒
歸到鳳山春滿屋綘桃花發繞江干
　　　白鴈(顧文昱/)
萬里西風吹羽儀獨傳霜翰向南飛蘆花映月迷清影
江水涵秋㸃素輝錦瑟夜調氷作柱玉闗晨度雪沾衣
天涯兄弟離羣久皓首江湖猶未歸
　　　春遊東苑應制(林鴻/)
長樂鐘鳴玉殿開千官步輦出蓬莱已教旭日催龍馭
更借春流泛酒杯堤栁欲眠鶯喚起宫花乍落鳥銜来
宸遊好把簫韶奏京國於今有鳳臺
　　　宿雨(郭奎/)
宿雨蕭蕭悴客心髙齋連日滯秋隂一枝未遂鷦鷯志
四壁空愁蟋蟀吟家在淮南青桂老門臨湖水白蘋深
鯉魚風熟香粳早釣艇誰移近竹林
　　　白燕(袁凱/)
故國飄零事已非舊時王謝見應稀月明湘水初無影
雪滿梁園尚未歸栁絮池塘香入夢梨花庭院冷侵衣
趙家姊妹多相忌莫向昭陽殿裏飛
　　　追和岑補闕早朝之作(髙棟/)
明光漏盡曉寒催長樂疎鐘度鳳臺月隠禁城雙闕逈
雲迎仙仗九重開旌旗半捲天河落閶闔平分曙色来
朝罷珮聲花外轉囬看佳氣滿蓬莱
　　　金山寺(趙宗文/)
水天樓閣影重重化國何年此寄踪淮海西来三百里
大江中湧一孤峯濤聲夜恐巢枝鳥雲氣朝随出洞龍
幾度欲登帆去疾蒼茫遙聽隔煙鐘
　　　擬長安春望(謝復古/)
南山晴望鬱嵯峨上路春香玉輦過天抱帝城雙闕逈
日臨仙仗五雲多鶯聲盡入新豐樹栁色遙分太液波
漢主離宫三十六樓臺處處起笙歌
　　　秋日江館寫懐(徐璲/)
水國天寒樹影稀西風又見鴈南飛郢中白雪無人和
江上青山有夢歸獨對浮雲傷往事驚看秋草又斜暉
十年浪迹煙波外滿眼塵氛未拂衣
　　　寄虎丘蟾書記(姚廣孝/)
聞道蟾公如逺公一缾一鉢寄山中雲封蘿屋長疑雨
泉響松巖半是風履破只縁行脚久嚢空非為作詩窮
遙思短簿祠前夜共聽寒鐘出澗東
　　　送劉繡衣按交趾(解縉/)
虬髯白舄繡衣郎騘馬南巡古越裳城郭新開秦郡縣
山河元是漢金湯天連銅柱蠻煙黒地接珠崖海氣黄
莫説炎荒氷雪少須令六月見飛霜
　　　從遊西苑(楊士竒/)
廣寒宫殿屬天家曉從宸遊駐翠華瓊液總頒仙掌露
金支皆挿御筵花棹穿萍藻波間雪旗颭芙蓉水上霞
身世直超人境外玉盤親捧棗如瓜
　　　客夜(鄭起/)
西風蕭蕭木葉稀秋深作客何時歸城頭月出照擊柝
江上露白催搗衣鴻鴈附書逺莫致烏鵲遶樹驚還飛
三更不眠欲起舞躍馬卧龍誰是非
　　　車駕渡江(曾棨/)
朱旗畫㦸擁堤沙錦纜牙檣照浪花佳氣逈連江北樹
曉光初絢海東霞雲中鸞鳳扶丹輦水底魚龍識翠華
不用臨流羨天塹只今四海盡為家
　　　居庸(王英/)
千峯髙處起層城空裏岧嶤積翠明雲静芙蓉開霽色
天清鼔角散秋聲北連紫塞烽煙㫁南接金臺驛路平
此地由来稱設險萬年形勢壯神京
　　　送陳郎中子魯再使西域(王直/)
翩翩旌斾出皇州瀚海崑崙是昔遊塞外風雲随使節
天涯霜雪敝征裘還家不論千金槖佩印須為萬户侯
想見蕃夷歸聖徳自西河水亦東流
　　　沅州雜詩(薛瑄/)
辰沅風壤帶三苖一望中原萬里遙翼軫衆星朝北極
岷嶓諸嶺導南條天連巫峽常多雨江過潯陽始上潮
近日詩懐殊浩蕩謾將新句答漁樵
　　　題童居士雲深處(李孟璿/)
巻舒随處本無心道者幽居秋自深一片翠微迷曉色
半巖蒼霧鎖秋隂擁闗不禁鐘聲出䕶榻休嫌雨氣侵
欲掃氤氲陪杖履重来只恐路難尋
　　　賜午門觀燈(陳九宗/)
鼇峰千仞鬱嵯峨春色遙涵太液波明月只随仙仗轉
綵雲偏近御筵多星橋影動黄金闕火樹光飜白雪歌
共樂年華拚盡醉承恩不問夜如何
　　　周駙馬府賞海棠(程敏政/)
𡨕𡨕花霧擁逥廊冉冉猩紅出畫牆按譜更誰争有韻
失評空自説無香莫燒銀燭驚春夢好障丹紗䕶曉籹
仙種北来初識面臨風拚醉九霞觴
　　　金源諸陵(儲巏/)
長白山髙朔漠連金源風色故依然千秋魂魄猶思沛
萬里丘陵却到燕感事重飜江統疏傷心莫問靖康年
幽蘭一燼雄圖歇汝水悠悠入墓田
　　　杪夏江州急雨(李夢陽/)
急雨吞江倒石根吐雲匡岳近城門驚雷不下雙蛟鬭
孤電能開九疊昏白晝黄濤翻庾閣蒼厓翠木溜陶村
乗時詫有扶搖力六月東南見化鯤
　　　追舊寄徐子(李夢陽/)
憶昔逢君雪滿途遙憐為客向江湖看碑定憶羊開府
作賦先投楚大夫日黒魚龍豗夢澤草青麋鹿上姑蘇
空囬玉軫思流水不得驊騮見過都
　　　潼闗(李夢陽/)
咸東天險設重闗閃日旌旗虎豹閒隘地黄河吞渭水
炎天白雪壓秦山舊京想像千官入餘恨逡巡六國還
滿眼非無棄繻者寄言軍吏莫嗔顔
　　　九日寄何仲黙(李夢陽/)
九日無朋花自開登樓獨酌當登臺孤城落木天邊下
萬里浮雲江上来但遣青尊常不負從教白髪暗相催
梁南楚北無消息塞鴈風髙首重囬
　　　和毛監察登明逺樓之作(李夢陽/)
院鎖簾垂白日幽為誰乗興獨登樓地平嵩岳牕中出
天倒黄河檻外流坐對爐煙雲並起醉搖霜筆樹還秋
可憐大厦須梁棟未展那知匠氏憂
　　　送毛監察還朝二首是時皇帝狩於河陽(李夢陽/)
楚生臨水送將歸黎子當筵賦式微天下汝為真御史
百年吾是舊漁磯沙寒白日蓬科轉風送黄河木葉稀
此去有書應歴上太平天子本垂衣
　　　其二
青天萬仞削芙蓉憶踏匡廬第一峯哀壑暮雲埋虎豹
大江春浪變魚龍天池御筆親留碣石室山僧獨扣鐘
綵翰昔曾霄漢上舊題應破紫苔封
　　　閻曹二子發京和姪木同舟篇(李夢陽/)
共水同舟伴謫居海天春色静涵虚蠻方故啓流官路
漢史終收痛哭書蜀徼山髙常戴雪滇門池苦亦生魚
上林花樹年年在前席行看入禁廬
　　　熊監察至自西河有贈(李夢陽/)
當年五郡乗軺過此日千城攬轡遊封事幾騰天北極
籌邊直歴海西頭崑崙壯壓邊塵㫁弱水清翻漢月流
若使巡行皆汝輩逺夷那繫廟堂憂
　　　臺寺夏日(李夢陽/)
古臺髙並鬱岧嶤㫁塔稜層鎖寂寥積雪洞門常慘慘
炎天松栢轉蕭蕭雲雷畫壁丹青壮神鬼虚堂世代遙
惆悵宋官偏泯滅二靈哀怨不堪招
　　　靈武臺(李夢陽/)
環縣城邊靈武臺肅宗曾此辟蒿莱二儀髙下皇輿建
三極西南玉璽来長白山人經國計朔方孤將出羣才
可憐一代風雲際不勸君王駕鶴逥
　　　寄懷邊廷實(何景明/)
汝從元嵗侍今皇誰念先朝老奉常一出雲霄空悵望
十年岐路各蒼茫春天縹緲金莖露晝日氤氲紫殿香
獨有揚雄尚陪從白頭抽筆賦長楊
　　　西海子(何景明/)
寺下煙波春不開苑中風浪隠樓臺泉源細繞西山出
雲氣深從北極来萬里乗槎觀日月十年登閣望蓬莱
黄塵碧水須㬰事莫使魚龍夜夜哀
　　　送張侍御巡畿内(何景明/)
漢京樓殿薊門東淮海文章御史驄三輔自来多冦盜
五陵今日更豪雄埋輪亦在都亭下攬轡仍行甸服中
滹水太行煙霧裏獨看髙隼擊霜空
　　　送賈學士往南都(何景明/)
金陵樓閣九天開銀漢仙槎萬里来宫月夜懸鳷鵲觀
江流春轉鳳凰臺直從北極看南極却望中台接上台
鳴世早傳呉下作逢時更羨洛陽才
　　　送施聘之(何景明/)
海甸春風攬轡情燕闗驄馬去還鳴繡衣霄漢花間出
錦纜江湖樹裏行近日西臺多諫草少年南國有詩名
别絃更憶風流調愁聽東城二月鶯
　　　送杭憲副兵備天津(何景明/)
天津橋北望京樓金鼓東行節使舟日月晝懸滄海樹
龍蛇春壓九河流百年貢篚通南極萬里旌旄屬上游
莫笑談兵向尊俎書生元不為封侯
　　　送王徳輝西廵(何景明/)
中朝御史重西巡獨下青霄斧鉞新隴雪洮雲行塞日
胡琴羌笛奏邊春蒲桃不博凉州地天馬還随漢使臣
白筆萬人看氣象肯令河外有煙塵
　　　寄杭東卿商曾二憲使(何景明/)
舊遊俱是呉中俊相憶遥為月下吟他日雲霄須比翼
此時金石更同心樓船水戰江流急鼓角秋城海日隂
寇賊兩鄉今阻絶各天風雨一沾襟
　　　送馬公順(何景明/)
兩年懐抱值君開聞説京華首重囬天上故人難再見
世間岐路轉堪哀孤舟落日三江口逺客浮雲萬里臺
南斗尺書相望切暮天鴻鴈幾時来
　　　感興懐獻吉(徐禎卿/)
客舍秋風動客哀殘花秋日伴殘杯虚名愧我為身累
白眼如君豈吏才落魄京華空老大旅魂江漢好歸来
山川矯首浮雲逈倚杖遙登何處臺
　　　柬獻吉(邊貢/)
天涯卧病盡髙秋河上逢人感舊遊嵗月浮生雙鳥翼
風塵逺道一狐裘君還豈為鱸魚膾我出真同雪夜舟
梅蕋栁條俱動色幾時携手並登樓
　　　送丁考功秉憲之闗中(邊貢/)
鶯花如錦豸袍新建節西行及好春周禮職方分二陜
漢都形勝説三秦天浮紫氣函闗動雨洗青蓮華岳真
藻思還應有神助詩成先寄故園人
　　　武昌留别諸使君(邊貢/)
舟子招招催渡開多情臨别更徘徊虚煩竹馬城邊候
實泛星槎海上逥南郡秋風悲鼓角武昌明月見樓臺
懐人莫厭書頻寄江口雲帆日往来
　　　聖旦南太常作(邊貢/)
冶城風雨送蕭森萬國呼嵩五夜心帝座永懐天共逺
主恩真挹海同深容臺禮樂還南北建業江山自古今
龍輦鳳旂囬首地似聞韶濩奏餘音
　　　遊龍洞山(邊貢/)
洞門黄葉鎖秋深上客来遊悵古今恍惚謾傳龍跡在
虚明真似佛光臨蒼空日月流元化白晝雲雷起大隂
昏黒下山蘿徑逺殿鐘龕磬裊餘音
　　　登嶽(邊貢/)
玉皇祠畔一憑闌絶頂風髙夏亦寒北去塵沙通瀚海
西来天地是長安青雲逈隔三千界白日平臨十八盤
似有飛仙度幽壑鳳笙聲裊珮珊珊
　　　辛巳書事二首(邊貢/)
居庸碣石控胡門玉几由来北極尊閣道逶迤經海岱
天河隠見出崑崙斗間遙識三階列日下從知九軌存
奠鼎卜郊非浪事萬年珪鬯保文孫
　　　其二
漢水東流夢澤開雲蒸龍氣劃争逥襄城七聖翔空下
少室三花拂駕来河伯授圖森地軸上公登册自中台
千秋萬嵗應思沛悵慕歌風擬築臺
　　　幕府山(喬宇/)
説着看山興欲飛湖西雙逕踏霏微寧辭九日登髙㑹
况是諸軍奏凱歸林外鐘聲開宿靄江頭帆影送斜暉
亦知歡㑹何終極霜露休教上客衣
　　　秋風亭下泛舟(喬宇/)
荒亭寥落野煙空漢武雄才想像中簫鼔應聲開畫鷁
帆檣飛影動晴虹山分秦晉羣峯㫁水入汾河兩派通
少壯幾時還老大不須囬首歎秋風
　　　萬夀日成禮奉天門(鄭善夫/)
初日鴉啼宫樹林奉天髙殿入蕭森衣冠况值千秋節
犬馬真懸萬國心白羽書来兵未解黄河水落嵗將隂
龍旂鳳輦闗山道邊事艱難風雪深
　　　王峻甫萬頃波樓(周用/)
何年百二開神州雙眼適来登此樓江湖到處是吾土
裘馬平生非貴遊天垂欄檻星斗夜木落洞庭鴻鴈秋
鴈門太守費指㸃曾見黄河東北流
　　　扈駕郊壇陪祭二首(胡侍/)
朱壇晴雪媚春空雲從天行氣象雄八駿宛迴黄竹路
六龍遥向玉華宫爐煙半拂仙人掌樹色微翻少女風
應有海神来候駕南端飛霧碧𡨕濛
　　　其二
郊壇春蹕遶朱城上帝髙居敞玉清五色幡幢空裏見
六軍組練月中明雲依黼帳成龍采樂上瑤臺作鳳鳴
望秩屢叨陪海嶽㳙涘何以答恩榮
　　　九日同諸君子集鴈塔(張治道/)
重陽何處可攀躋十里峰臺四望低黄菊驚秋聊暫把
新詩發興亦堪題莫因白髪妨髙㑹且喜清尊共逺携
落㡌不須追往事風流真與古人齊
　　　樓夜(許宗魯/)
樓上寒宵獨坐深漸看明月轉東林逺天聽鴈搖邊思
午夜鳴鷄感壯心風裏闗山飄玉笛壁間塵土暗龍鐔
無才自分甘休棄敢向清時歎陸沈
　　　渡河(馬汝驥/)
大河懸束翠崖中沙海煙天九曲通急浪秋翻千樹雨
安流曉挂一帆風胡秦北坼黿鼉窟箕尾西盤日月宫
欵乃紛紛輕放舸不知估客定漁翁
　　　寺前秋泛(曹嘉/)
湖上晴遊即鏡中輕煙淡靄静浮空岸逥舟自蒹葭入
塔逈雲從殿閣通驚吹魚龍時出沒傍筵鷗鷺晚西東
鳴橈更泛桃花水不辨秋林返照紅
　　　宴集楚藩樓上作(王廷陳/)
藩府張筵臨水上危樓改席向天中牕含江漢澄流逺
檻俯衡巫逺勢通鳴珮忽霑神女雨披襟時拂大王風
梁園勝事今非異楚國文儒古亦同
　　　寄許州七弟􁸀(顧璘/)
千官扈從羨能文謫牧新聲天下聞落魄吾家蘇季子
風流南郡小馮君魚龍路怯黄河險鴻鴈聲愁碧海分
莫上吹臺瞻越嶠五湖囬首隔重雲
　　　樂清道中(王健/)
雨晴驛路浄埃氛鳥弄漁歌到處聞山逈樹隂牽落照
江空帆影亂行雲天闗四面樓臺出地脈千重洞壑分
賸愛巖亭堪把釣洗心翻愧白鷗羣
　
　
　
　
　
　
　
　
　
　
　
　
　
　
　古今詩刪巻二十八
欽定四庫全書
　古今詩刪巻二十九
　　　　　　　　　　　　明　李攀龍　編
　　明七言律詩
　　　太華山歌(楊慎/)
太乙終南培塿開洪河清渭繞行杯日華先照蓮花上
雲氣常從仙掌来髙穿箭括通天路俯瞰明星玉女臺
泠泠風馭不可駐降望大壑心悠哉
　　　李君偕過臯橋新居言别(楊慎/)
沙門草閣對漁舟坐俯崑池萬里流蕭索暮途猶浪迹
登臨暇日豈銷憂阮公失路誰青眼江令還家尚黑頭
行見羣英滿青瑣寧忘一老在滄州
　　　上張相公(唐順之/)
帷中運䇿九州清共道留侯在漢京賜第近連平樂觀
入朝新給羽林兵儒生東閣承顔色酋長西羌識姓名
却望上台多氣象年年常傍紫宸明
　　　元夕詠氷燈(唐順之/)
初憐火樹鬭春妍忽見清輝逼夜䦨出海鮫珠猶帶水
滿堂羅袖欲生寒燭花不礙空中影暈氣疑從月裏看
為語東風暫相惜来宵猶得盡餘歡
　　　胡逸人劉使君夜訪(陳明/)
竹屋茒堂曲巷幽何堪仙馭下丹丘無人再識桃源路
有客同登雪夜舟明月随君還自去清樽為我更相留
蕭條湖上看秋色十載髙吟共白頭
　　　登海曙樓(朱衡/)
髙樓百尺挿空青檻外諸峰列畫屏漢署星辰移北極
海天風日壯南溟譯人嵗至諳夷語戰舸秋深驗水經
却倚危欄時極目炎荒銅柱接𡨕𡨕
　　　九日龍岡奉同王大夫僚長(靳學顔/)
荒臺九日倍凄凉駟馬雙旌度石梁望嶽鐘聲初應節
洞庭木葉盡飛霜予家魯水空凝望君指秦川是故鄉
倚閣斜陽正愁絶不知黄菊為誰黄
　　　草橋即席寄以騰(靳學顔/)
舊國春深草似煙年年此際對離筵纔聞栁外歌三疊
已識尊前路五千劍閣啼猿梅雨夜錦江駐馬麥秋天
從今莫問西来鴈縱有風翰不到川
　　　原州鎮西樓劉公讌集(王維禎/)
危樓真倚白雲間霧堞隂隂合萬山地險胡塵空絶漠
天遙漢壘接重闗樽前劍罷鐃笳起塞上年来虎豹門
壯觀平生今更幾坐髙明月不知還
　　　送柯公移鎮河南(王維禎/)
年来烽火徹秦闗募士徴兵不暫閒地重祇須馮異守
節移難借寇恂還旌旗龍避三河水斧鉞花迎二室山
梁國舊傳多俠客知君定訪夷門間
　　　奉和汝承上清宫(許應元/)
清溪樹外羽人宫員嶠方壺在域中丹竈雲標遺漢刼
石橋海上與秦通松間舊聽郎官履花下應迷使者驄
為有相如大人賦飄飄此意欲陵風
　　　贈王督學(侯一元/)
長江千里白波来畫舸風輕五兩催新雨曉看雷澤漲
氷壺秋映洞庭開洲前落月聞湘瑟峽外飛雲見楚臺
辭賦郢中應一變漢家方重馬卿才
　　　登城閲士(俞憲/)
旌旗四面接遼城霜落髙秋紫塞清五路雲霞連海氣
千家砧杵奪邊聲射鵰不數呼韓部奪馬今知嫖騎名
東望扶桑一長嘯臨風真有挂弓情
　　　清明揚州道中憶王端公(朱曰藩/)
江花江草浄春煙北望空懐乗興船水國人家種楊栁
清明士女競鞦韆客厨未乞龍蛇火旅食偏催犬馬年
遥想風流王柱史西臺銀燭柘枝顛
　　　送少司成朱子之金陵(余文獻/)
鍾阜龍盤赤帝庭更從北斗借文星燕臺仙侣憐雙管
白下諸生有陸經璧水細通𤣥武曲講堂朝對孝陵青
請看梧栢參天處翠輦當年竟日停
　　　九日携具要鎦將軍迷閣登髙有懐(劉景韶/)
蓬莱閣上劍謌豪縱酒聊舒百戰勞漠北金河歸鴈㫁
塞南銅柱拂雲髙尊前霜菊浮隋苑亂後秋砧雜海濤
却笑牛山空墮淚風塵天地屬吾曹
　　　漫興(劉爾牧/)
意氣横生醉後歌少年猶自説三河風塵極目須長劍
雲水闗心寄短蓑霄漢只今饒雨露窮途仍是戀陽和
春来莫笑柴門僻庭樹開花滿舊柯
　　　送龔侍御之南都(謝榛/)
萬里天風吹鐵冠三呉秋水正漫漫匣中星動劍光白
帆外霜飛江色寒鴻鴈早傳瓜步信芙蓉還傍石城看
南都賦就應相憶明月孤樽坐夜䦨
　　　送顧天臣還呉(謝榛/)
樽前潦倒送飛鴻别賦兼秋轉自工白璧在懐驚氣色
黄金随意見英雄天低鄴下長楸樹霜落淮南老桂叢
此去阿䝉人借問風流非復舊時同
　　　送李别駕宗器(謝榛/)
一樽聊醉濁河濵老去相知更幾人趙瑟離聲逢雨雪
郢歌髙興得陽春自憐索駿堪酬主不是連城豈致身
北上即今天咫尺佩刀寧復久風塵
　　　閒居張伊嗣見過(謝榛/)
鄴都形勝帶衡漳風土相依即故鄉閒到白頭真是拙
醉逢青眼不知狂城雲無色日將暮籬菊多花天有霜
世事憑君休浪語此中髙卧意何長
　　　秋日寄皇甫水部兼呈子循别駕(謝榛/)
聞君遥自楚天来一别梁園見賦才搖落舊曾悲屈宋
寂寥今復弔鄒枚黄河蕩日寒聲轉嵩少連空逺色開
何事弟兄俱謫宦西風愁對菊花杯
　　　寄懐陸汝成(謝榛/)
花前樽酒度清宵夢到春江萬里橋明月下連秦塞逈
白雲秋盡蜀天遥自憐詞賦成多病君有聲名起聖朝
應對青山弔揚馬騷魂千載復誰招
　　　奉懐于鱗(謝榛/)
十載交游滿薊門浮雲囬首幾人存古来意氣誰當合
老去文章爾共論北極寒星搖短劍西山暮雪照青樽
於今尚醉平原館何日能酬國士恩
　　　寄張幼于呉山讀書(黄姬水/)
十載東林塵外蹤漁歌樵唱上方鐘詩成盡染煙霞色
性定應同土木容破戒常持社中酒捐囊曾買路傍松
重谿逥壑猶嫌近更上呉山第一峯
　　　崔駙馬山池(呉擴/)
平陽池館接青霄閬苑瀛洲路不遥帝女巧將霞製錦
仙人長以鵲為橋樓前疊石雲生座洞裏探梅雪滿條
詞客慣来陪賞洽月明酣聽鳳凰簫
　　　奉訪于鱗郡齋(黎民表/)
揖客龍門意未輕北来風雨暗孤城青山不㫁襜帷色
濁酒深知傲吏情豈謂漢庭疎汲黯翻令渤海重王生
漫從華髪悲留滯岳牧於今有大名
　　　靈巖寺(許邦才/)
澗壑縈逥繞梵宫諸天色相坐来同巖崖隂積千年雪
鈐鐸宵聞十里風寺抱五雲金界麗塔銜孤月玉毫空
石僧東嶺縁何事似指蓮花問朗公
　　　除夕(許邦才/)
萬山深處石城闉廨宇荒凉積網塵鳥雀不疑隨坐起
煙嵐常為染衣巾恩懸北極天邊日家在東陵海上春
乍客異鄉兼嵗暮倍添華髪鏡中新
　　　于鱗宅送江山人(許邦才/)
良夜琴尊興不孤蕭然行色㟙山湖天涯芳草思公子
雪夜春風戀酒徒那惜十千供舉白從来百萬判呼盧
河橋楊栁誰堪把况復梅花正滿途
　　　白雪樓二首(許邦才/)
新題銀牓象蓬莱浮動髙寒見楚才宋玉至今無和客
馬卿元自有琴臺洞庭黄鶴凌秋度荆表清漳繞檻来
得似詞豪開絶唱岱雲春樹日徘徊
　　　其二
郢人髙唱海西臺氣味同稱絶代才客自藐姑山裏到
春從巴蜀水中来時看玉樹三秋色遥接金莖片月開
顧我梁園慙授簡憑䦨忽憶此銜杯
　　　賜見東宫於臨保室賜酒饌謝恩(殷士儋/)
詔許東朝謁帝儲瑞雲縹緲䕶齋居重輝快覩前星彩
異渥叨承湛露餘卜厯已知同海岳食珍深媿報瓊琚
佇看講幄虚延問日覲龍姿侍直廬
　　　雲岑閣(李先芳/)
天畔登樓俯翠屏萬山迴合抱巖扄城隣虎瞰風蕭瑟
地擁雲岑晝杳𡨕雨後嵐光搖粉堞潮来江氣動青萍
憑髙已覺鄉心切何處秋蟬不可聽
　　　玉峽山練中丞祠(李先芳/)
玉峽髙臨渝水隂南臺遺廟未全沈亦知六駕飛龍日
自表孤臣扣馬心白石粼粼江底見三峯矗矗雨中深
百年松檟凋零盡荒塚殘碑何處尋
　　　滕王閣(李先芳/)
髙閣嶙峋攬上游還將歌舞向東流憑軒作賦何年事
逺水長天萬古愁鳥外片帆生極浦雨中芳草遍青洲
江湖滿地無舟楫天畔何人獨倚樓
　　　送沈太守之潯州(李先芳/)
萬里褰帷豈薄遊鬱林虎竹漢諸侯郡隣勾漏三山逈
城壓黔江二水浮卧閣倦題青玉案行春遙繫木蘭舟
蠻煙瘴海鴻難至珍重炎方桂樹秋
　　　送王侍御巡甘肅(李先芳/)
君王西顧重籌邊繡斧衝寒出酒泉絶塞倒懸青海月
長風吹㫁玉門煙羌兒夜奏燉煌樂宛馬春嘶苜蓿天
何用先聲報韃旦霜威昨已到秦川
　　　太液池春望(李先芳/)
金海恩波向曉凝玻璃千頃碧澄澄半空夜落明河水
二月春流太液氷帳殿樓船天上坐御溝楊栁鏡中凭
廣寒更出蓬瀛外百丈虹橋挂玉繩
　　　送李于鱗入覲(李先芳/)
使君符竹下邢臺雙闕峥嶸北望開禹貢九州元㑹日
漢家三輔出雄才流澌臘月催寒盡殘雪春山積翠来
此去朝正應有賦天涯綵筆共誰裁
　　　白燕(李先芳/)
昭陽宫裏洗新粧粉黛三千枉㫁腸不是樓臺凉似水
那教毛羽化為霜河邊度影銀生色花裏銜泥玉作香
莫向衆中誇素質蛾眉妬殺雪衣娘
　　　懐于鱗(王世貞/)
燕京嵗晚競鳴珂郢雪春来幾和歌尚有乾坤容汝在
空留日月向人過雲横大麓低平野天拆飛流墮濁河
滿目黄金饒漢吏千秋屈宋自堪多
　　　奉謁長陵敬志鄙感(王世貞/)
長陵松栢似龍蟠象緯髙垂列漢官萬里乾坤留劍舄
百年豐鎬見衣冠只今南粤虚傳譯聞道西羌未解鞍
文帝威靈終在眼秋来霜露不勝寒
　　　病甚懐于鱗(王世貞/)
蕭條落日罷銜杯寒入楓林夢乍逥我已河山甘付骨
汝從天地更論才途窮萬事輕相讓意盡千秋莽自哀
藥餌漸扶雙眼在未煩驚䇿素車来
　　　送張户曹出計百粤暫如銅梁(王世貞/)
薊門擐甲待胡烽海内軍須不自供赤羽去随新使者
黄金歸𨽻大司農界標銅柱天垂盡人度蒼梧瘴幾重
聞道壯遊仍晝錦春来車馬入臨卭
　　　于鱗至分韻二首(王世貞/)
把酒千門朔思生太行髙雪照天京道傍燕石晝俱隕
匣裏并刀風自鳴遂有羣靈開黯淡即看五馬頓峥嶸
相違嵗月無勞數屈指人間幾大名
　　　其二
自擬仙舟問李膺濤聲寒壓九河氷愀然嘯日思雄劍
忽爾垂天至大鵬過客傳書成詛楚憐予頌酒尚如澠
請看寂寞華陽館海内何人有代興
　　　贈于鱗(王世貞/)
醉爾春風金屈巵忽看山岳坐来移停鞭欲盡幽州色
立馬愁聽出塞辭我自青雲甘薄宦誰當白雪問相思
蒼茫大陸頻囬首日暮乾坤未可期
　　　寄送于鱗(王世貞/)
舞劒鳴笳出薊門停驂囬首視中原病餘丘壑吾仍在
别後風塵爾更尊豈為衣冠成落魄向来詞賦失消魂
何人泣抱陵陽石車馬紛紛未可論
　　　于鱗郡齋(王世貞/)
飛傳霜横九塞戈為君風雨又滹沱相憐白璧燕山盡
未有黄金漢詔過坐客尊醪初北海郡人經術似西河
不知清羽頻移調蕭颯城頭落木多
　　　于鱗郡閣(王世貞/)
使君杯酒一登樓倚檻蕭條落木愁不盡天風吹大陸
何来山色滿邢州匣中星動雙龍夜柝裏寒生萬馬秋
為問郡齋諸記室幾人能並李膺遊
　　　春日雜懐二首(王世貞/)
故人相慰檄書稀又見徴兵解越圍敢向東方誇賜履
可因南國賦無衣家家砧杵鳴春日處處戈船繫夕暉
聞道封侯須健手羽林生長自輕肥
　　　其二
閩嶠除書問莫悲豫章遷客正相思但令懐璧俱堪罪
何用投珠始見疑天外風流名士盡鄴中星㪚舊游知
祇縁吾在能株累漁海樵山任所之
　　　答張幼于(王世貞/)
十年曾識鳳凰毛囬首風煙夢寐勞書到闗河雙玉案
賦成湖海一綈袍握中明月誰相貴曲裏青山且自髙
聞道漢庭推仲蔚莫令秋思滿蓬蒿
　　　懐于鱗兼寄子與二首(王世貞/)
紫氣函闗客出迎誰堪起舞應鷄鳴千年泰華東西色
萬里江河日夜聲自是文章生骯髒豈容吾輩擅峥嶸
猶憐奉使還徐幹車馬無心老漢京
　　　其二
漢省逶迤十載餘即看髙議主恩虚何人北海憐精衛
有客東門類爰居事往交游工變態時平偶語畏詩書
亦知身外元萍梗泛泛江湖恣所如
　　　提兵安東海上大閲(王世貞/)
親提千騎向東方劍客黄金盡解裝桃葉初明珠勒馬
梨花半㸃緑沈槍拍天濤擁軍聲合駕海雲扶陣色揚
北闕尚虚南越首何人先領伏波章
　　　登岱二首(王世貞/)
軒轅皇帝有髙臺鞭石千秋輦道開匹練天縈呉觀出
金泥日射漢封囬西盤瓠子河如帶東挂扶桑海一杯
誰為登壇論王氣祇應塵世有仙才
　　　其二
尚憶秦松輦路傍至今風雨鬱蒼蒼千崖忽敞中原日
六月長飛使者霜在昔鈞天青帝座即今封禪白雲鄉
茂陵書就應猶渇自有池頭玉女漿
　　　和于鱗登太華山(王世貞/)
落日中原太華隂客携秋色獨登臨俄添嶽掌蓮峯峻
忽入關門紫氣深六著仙人邀對博三漿玉女醉還斟
誰憐此地餘秦觀西望雙懸萬古心
　　　以呉絲酬于鱗(王世貞/)
故人三徑新蓬蒿鴈門太守徒爾勞斗酒風塵白日薄
椷書海岱青天髙念欲報之呉縞帶何以遺余秦復陶
千秋衣被各無限世途往往稱綈袍
　　　答于鱗(王世貞/)
嵗晏天髙首重逥中原萬里一書来峥嶸未病驚人筆
黯淡長浮避客杯鴈後江湖開氣象燈前風雨失時才
自憐身隠文焉用縱有微吟嬾向裁
　　　再答于鱗(王世貞/)
客有將歸金錯刀暮雲寒色動江臯故人知未馴龍性
小弟憑誰與鳳毛名盡酒狂差自若病来詩態任兒曹
相聞不淺塤箎思莫放陽春調轉髙
　　　白雪樓二首(王世貞/)
平楚蒼然萬木齊嵯峨飛閣岱雲低峯頭玉蕋春長在
檻外金莖夜不迷賦就梁園無左席書来郢曲有新題
何人强責元龍禮不遣青樽吾輩携
　　　其二
伏枕清秋海岱邊髙樓中壁頫蒼煙同雲不盡千家曉
寒月長開萬古妍天上幾看新玉樹山中端合老朱絃
誇他信美非吾土句就還應兩地傳
　　　春日同張幼于輩過黄淳父(王世貞/)
塵尾𤣥言日未斜隠囊匡坐自煎茶尊前白雪中郎調
屋裏青山處士家千里驥心降付酒十年蓬髩怯看花
浮生幸有江湖在莫遣風塵負嵗華
　　　春日集于鱗宅(王世貞/)
辛盤栢酒故人携醉裏無愁白日低嵗序風塵俱自失
吾曹天地豈堪齊吟揮萬象春誰在把照千門夜不迷
詰旦如聞周太史何来雲物帝城西
　　　送徐子與讞獄江南(楊繼盛/)
寥落白雲庭半虚有功此去更何如西曹月滿幽人榻
南國星随使者車塞鴈不堪行又㫁秋風况是葉飛初
秼陵故舊如相問為道疎狂病未除
　　　大風中王元美年兄賜顧言及先寄詩扇未到
　　　　(楊繼盛/)
隂隂朔氣滿皇州烈烈悲風暗鳳樓吹合凍雲低欲暮
俄添寒雨更生愁豈縁結襪知廷尉莫以琴鳴問楚囚
聞説右軍曾逺寄無因珠玉好誰投
　
　
　
　
　
　
　古今詩刪巻二十九
欽定四庫全書
　古今詩刪巻三十
　　　　　　　　　　　明　李攀龍　編
　　明七言律詩
　　　奉答于鱗見贈之作(王世懋/)
江上秋空度羽翰故人千里問加餐齊紈忽破呉門色
郢雪長飛海國寒句裏青山堪自逺篋中明月傍誰看
思君獨夜狂歌發轉向交游把臂難
　　　寄題白雪樓二首(王世懋/)
青山卜築傍松筠此日南樓屬興頻地敞風雲懸自合
天横海嶽望常新樽前色借齊宫曉賦裏聲囬梁苑春
莫怪鹿門常謝客未堪雙眼向巴人
　　　其二
西北髙樓天際看美人清夜自憑䦨悲風忽送雙鴻起
飛霰遙從萬樹殘綵筆縱横搖岱色綈袍蕭瑟上春寒
登髙莫作江南望郢曲于今和正難
　　　大司寇顧公池亭(王世懋/)
卜築秋髙萬壑隂空山白髪著書深長松老作虬龍態
古磴閒從薜荔侵西望呉門縈匹練東逥箬水寫鳴琴
開尊重借儒生色倒屣誰酬國士心
　　　懐明卿(王世懋/)
詞客漂零自古今天涯薄宦且浮沈三州地敞中原色
二室秋髙大陸隂束帶風塵摧傲骨褰帷落日佇雄心
河陽幾度看花發遮莫潘郎髩已侵
　　　北郊卧病不赴齋宿屬元美諸人並移病因賦
　　　　(徐中行/)
仙臺玉漏靄沈沈遙望金莖祇自吟司馬文園長病肺
漢皇宣室正齋心髙城過雨疑秋早閒館焚香坐夜深
何事故人俱伏枕虛傳載筆賦汾隂
　　　射陽湖逢子相北上醉别(徐中行/)
邂逅長安舊酒徒張燈夜醉射陽湖斗間劍氣雙龍合
江上濤聲萬馬趨病起適逢枚叔賦狂来重入步兵厨
明朝挂席還南北囬首長淮月色孤
　　　喜于鱗至(徐中行/)
咫尺闗門紫氣層滹沱千騎踏寒氷褰帷雪色逥雙闕
擊筑春星動五陵肝膽詎從詞賦見聲名或藉璽書增
亦知元禮龍門逈却怪當年醉裏登
　　　送元美出塞(徐中行/)
栁色春深五鳳城明光使者授長纓風雲六傳從天下
鼔角千山出塞行豐劍晝摧恒岳色郢歌秋折大河聲
何人為掃燕然石萬古寧留爾軰名
　　　送于鱗還郡(徐中行/)
計吏雄才寵漢官還驚五馬出長安壚頭春入燕山色
匕首風生易水寒三輔黄金明主問千秋白雪世人看
太行不厭髙齋客横笛休吹行路難
　　　李伯承諸子見過(徐中行/)
病客都門卧寂寥羣公何意問綈袍風塵賴汝開雙眼
湖海憐余改二毛落日五陵寒擊筑浮雲萬里過持螯
酒䦨共指談天處北斗遙連碣石髙
　　　元日簡黎惟敬(徐中行/)
天涯囬首跡俱陳雲物長安嵗自新託興梁園唯我在
倚歌燕市更誰親風塵一病生華髪劍珮連朝隔紫宸
吾黨漂零君自見相逢寧惜賦陽春
　　　表臺同諸僚友燕集(徐中行/)
表臺髙出頫儒林參佐乗春此盍簪自得范滂唯畫諾
不妨羊祜數登臨嵩山近接真人氣汝水深知傲吏心
倒著接䍦從客笑使君今已二毛侵
　　　寄題李于鱗白雪樓二首(徐中行/)
寥廓誰論碣石宫千秋作者此樓中自非海岳開天造
安得文章有國工撫軫陽春逥黯淡揮毫寒色散鴻濛
杜門莫怪常髙卧郢調人間未易同
　　　其二
駘蕩深知宋玉才層樓髙倚岱宗開月含雙掌雲邊出
濤擁三山海上来梁苑賦成誰授簡郢中歌罷自銜杯
側身東望飛揚甚乗興焉能信宿逥
　　　汝寧表臺作(徐中行/)
蒼然一望盡中原天柱髙標逼斗垣清夜衆星臨汝潁
黄河分派出崑崙風前獨立南陽嘯花下頻開北海尊
授簡使君文雅地何如枚叔賦梁園
　　　寄答廣陵歐文學(歐南海人徐中行/)
蕪城客夢滿江臯千里懐人尺素勞篋裏夜光南海月
賦中秋色廣陵濤談天寧復如燕市翫世何妨似馬曹
念爾最憐中散調知音寥落好誰操
　　　戚希仲楊伯章二禮部携酒夜過同于鱗賦(徐/)
　　　　(中行/)
三謁承明且未逥十年詩社此新開携樽黄菊重陽後
並馬青雲二妙来潦倒繆曾題漢柱文章終自起燕臺
省郎星聚元非客太史明朝莫漫猜
　　　于鱗上計且至病中志喜(呉國倫/)
聞君五馬度滹沱相望襜帷雨雪過獻璧親承天子問
賜金誰似大夫多書来一判呼盧醉病起猶堪擊劍歌
此地重逢闗象緯不知寒色掩鳴珂
　　　鄱陽湖(呉國倫/)
欲向匡廬卧白雲宫亭水色晝氤氲千山日射蛟龍窟
萬里霜寒鴈鶩羣浪擁帆檣天際亂星臨呉楚鏡中分
東南嵗晚仍鼙鼓莫遣孤舟逐客聞
　　　屠使君髙齋(呉國倫/)
廬州郡閣與雲齊卧閣停雲白日低峯擁耆闍浮海上
地臨金斗壯淮西相看春色杯應滿况是風塵手共携
莫問年来遷客路乾坤處處使人迷
　　　寄于鱗(呉國倫/)
萬里悲風吹暮笳逐臣猶自傍京華裁書欲寄孤生杜
謝病曾營五色瓜馬上山明青海月夢中春老赤城霞
可憐舊社諸兄弟只似河橋楊栁花
　　　元日同諸守臣從孫侍御行朝正禮於郡中(吳/)
　　　　(國倫/)
濯錦池頭曙色催孤臣春夢五雲囬仙班彷彿旌門入
淑氣氤氲帳殿開日近中峯呼萬壽天依北斗望三台
誰從野外嘲綿蕞御史今簪白筆来
　　　徳州徐憲使汝思招飲(呉國倫/)
岐路巾車避客過平原春色柰君何論文豈敢咻齊傅
對酒聊能縱楚歌風起鴈聲寒赤塞沙蒸日氣暝黄河
不辭永夜呼盧醉此㑹乾坤總未多
　　　同張肖甫遲徐汝寧於大梁(呉國倫/)
上國傳書已暮春襜帷幾日度河津重逢漢吏分符處
合是梁園授簡人詩句小能酬造化酒杯深自解風塵
中嵩雲氣平臺月便欲持之贈所親
　　　明卿席上賦(宗臣/)
白馬黄金事冶遊薊門春色總堪留一尊破爾青山夢
萬里懐人落日愁鸚䳇舊悲湘客賦鷫鸘初典漢臣裘
酒䦨忽聽孤笳起腸㫁朝雲出塞秋
　　　同元美集明卿宅(宗臣/)
清秋此日滿長安那肯過逢不夜䦨風雨忽随雙騎到
薜蘿相對一樽寒愁心獨有中原在俠氣君從北斗看
戎馬闗山餘涕淚十年空負漢臣冠
　　　集子與宅(宗臣/)
匕首如霜照客顔相逢俠客滿燕闗荆軻西去此其輩
易水東流不復還天地只今搖赤羽江湖何處問青山
悲歌忽憶金門隠與爾逍遙供奉班
　　　登觀音山(宗臣/)
一上孤峯眺大荒呉山楚水共蒼茫雲間棟宇垂天渚
江上黿鼉吹石梁絶壁晝開風雨色㫁崖秋挂薜蘿長
吾將從此尋瑤草黄鶴翩翩歸帝鄉
　　　登景山落霞亭(宗臣/)
搖落青楓比上臺石門雙磴倚崔嵬河流南注崑崙坼
龍氣西看芒碭摧十月衣裳寒杵急孤城睥睨暮笳哀
故山麋鹿還誰主楚水淮雲首重囬
　　　燕臺感秋(梁有譽/)
薊北風煙驚壯心感時偏覺二毛侵功名空羨虞卿璧
世事徒髙季子金戰後闗山生瞑色雨餘城郭澹秋隂
即看節候堪杯酒徙倚聊為越客吟
　　　燕京感懐(梁有譽/)
鹿塞戈鋋血未乾龍庭烽火報長安擬擒可汗先開幕
欲拜嫖姚更築壇青海月明葫馬動黄榆風急皂鵰寒
材官羽騎多如雨夜夜旄頭倚劍看
　　　送莫祠部督學貴陽(梁有譽/)
獻嵗星軺出漢京南中鳥道入雲平遙經遷史浮湘處
肯讓文翁化蜀名戀闕夢懸春署月登髙詩滿夜郎城
莫嗟萬里風煙逈攬轡應憐報主情
　　　送羅山甫還潤州(梁有譽/)
羅含長嘯出燕都負笈空藏五嶽圖搔首風塵悲燕雀
浪遊詩巻滿江湖人憐玉樹秋雲逺家對金陵海月孤
為問戴顒棲隠處煙霞還似昔年無
　　　送陳山人自真州還越中(梁有譽/)
客子將歸夢若耶煙波深處隠淪家相逢一滯淮南桂
别後應迷洞口花瀑布晴搖青嶂雨飛梁朝映赤城霞
越中山水多佳麗莫嘆漁樵老嵗華
　　　中秋集張子畏宅(髙岱/)
風吹明月散千家漢闕金莖綴露華砧杵秋聲連鴈塞
闗山夜色滿龍沙元規興劇南樓宴博望名懸北斗槎
白髪髙堂今夕夢應憐遊子滯天涯
　　　送張駕部憲使赴四川(髙岱/)
髙城鼔角動秋聲萬里憐君擁傳行巫峽雲煙詞客興
巴山風雪故人情壯心豈謂燕臺逈清世還看蜀道平
魚復陣圖遺蹟在相逢他日聽論兵
　　　汪正叔席上對菊别子畏(髙岱/)
清霄虚館絶紛華霜滿髙城咽暮笳尊酒放歌俱白雪
風塵愁髩又黄花幽懐共擬淵明宅逺道堪憐博望槎
此去逢春多塞鴈莫言巫峽是天涯
　　　秋夜送梁舍人奉使便道歸嶺南(髙岱/)
沈沈宫漏夜霏微風灑離愁動客衣仙掌乍分秋色去
征帆遙帶月明歸路經庾嶺梅花發天入衡陽鴈影稀
尊酒薊門須盡醉明朝空惜故人違
　　　冬日戴金吾園亭(髙岱/)
朔風吹雪晝𡨕𡨕車馬聊因訪戴停尊酒喜逢談劍地
圖書疑是草𤣥亭髩從久客愁邊白竹向幽人句裏青
却憶江南空别業移文今愧北山靈
　　　送徐荆州(髙岱/)
中原形勝古荆州露冕看君此壯遊十載共淹長樂漏
一麾今賦仲宣樓雲開夢澤浮空盡天倒巴江入楚流
應念故人頭盡白風塵獨自滯貂裘
　　　羅户部使黔蜀(髙岱/)
長鋏清尊賦逺征燕臺氷雪不勝情闗山萬里勞輸輓
天地頻年苦甲兵飛葢曉星凌劒閣孤槎秋水泛昆明
當時王馬風流藉復爾雲霄重此行
　　　陳憲卿兵備井陘(髙岱/)
大漠雲生接太行鳴蟬芳草動離觴十年帷幄籌邊苦
此日旌旗出塞長天作重闗嚴虎豹人從三輔避風霜
髙秋泜水寒煙盡為訪淮隂舊戰場
　　　萬章甫兵憲滇中(魏裳/)
仙郎擁傳出燕闗開府西南控百蠻萬里煙濤青雀舫
千秋詞賦碧鷄山主恩題柱雲霄上時難論兵天地間
春到昆明懐漢苑幾囬嗚玉共朝班
　　　送髙伯宗還楚(魏裳/)
文園多病轉相親搖落秋風白髪新寂寞潘輿傷往賦
凄凉郢調倦游人雨聲萬壑懸江樹暝色孤帆落漢濵
此去烽煙開北極側身天地更沾巾
　　　懐子與(魏裳/)
頻年烽火近長安闗塞蕭條行路難亂後客心愁裏折
别来書札夢中看𤣥經草罷時名左白石歌成夜色寒
明月五湖堪欲滿懐人千里正凭闌
　　　送孫大宗伯之金陵(魏裳/)
仙掌髙寒曙色開尚書曵履下蓬莱望懸北斗時名重
地入金陵王氣逥獻納久傳三殿疏風流真羨兩都才
已知門下侯芭逺問字何人載酒来
　　　夏夜于鱗山樓(魏裳/)
濁酒髙樓暑自清凌雲詞筆意峥嶸星辰倒挂青萍色
山水凉生緑綺聲賦入甘泉通御氣人傳河朔見交情
知君庾亮多幽興長嘯胡牀坐月明
　　　春夜與于鱗宿龍洞山同賦(魏裳/)
握手千山意獨親飛揚不似在風塵彩毫自照驪珠色
緑酒還傾郢雪春芝草舊傳安漢客桃花猶識避秦人
途窮且莫悲車轍一醉能令萬象新
　　　白雪樓(魏裳/)
郢調凄凉思轉幽卜居還倚鮑山丘乍疑海氣能為屋
不道仙人獨有樓乗興好看明月上登髙長嘯白雲秋
琴心自在誰堪識且聽巴人下里謳
　　　天目先生青蘿館集得湖字(汪時元/)
屋裏煙霞逼畫圖山中嵗序過蘼蕪開樽暮雨来三徑
染翰春雲出五湖白髪有誰工説劍黄金且自判呼盧
相逢意氣仍相許總是髙陽舊酒徒
　　　滄溟先生起家觀察浙江(汪時元/)
泰岳清風梁甫吟函闗真氣復南臨千秋禹穴探書興
一日龍門御李心湖海向甘雲卧穩乾坤難負主恩深
若教司馬文園老誰為誇胡賦上林
　　　鸚鵡洲弔禰衡(洲今沈江矣汪時元/)
黄鵠磯頭日夜聲似猶鸚鵡賦初成於今明月懸江漢
何處芳洲問禰衡古木一川秋色盡寒濤千載暮煙生
臨觴忽有悲風起激楚陽阿氣未平
　　　登黄州赤壁(此即蘇子瞻行樂處而猶/有破曹赤壁在嘉魚焉)
　　　　(汪時元/)
崚嶒赤壁倚煙霄伯氣𡨕𡨕入望遙兩賦山川名後世
三分天地見前朝横江浪湧如相待縱酒風流可再招
徙倚不堪搖落後武昌南去更蕭條
　　　遊石湖蘭若(釋来復/)
荷花蕩西湖水深上有蘭若當髙岑客吟時見猿鳥下
僧定不聞鐘磬音雨香秋林橘子熟雲落空澗棠梨隂
閒來掃石坐竹裏静與山人論素心
　
　
　
　
　
　
　
　
　
　
　
　古今詩删巻三十
欽定四庫全書
　古今詩删巻三十一
　　　　　　　　　　　明　李攀龍　編
　　明五言排律
　　　海珠寺(王偁/)
絶島波心見棲身玉鏡中欲觀鼇背日還伏鷁樓風客
思員壺外雲程若木東蜃光晴乍霧海氣晝成虹僧刹
蛟龍䕶神珠水月通同遊多逸侣歸棹擬乗空
　　　重謁孝陵(李東陽/)
龍虎諸山㑹車書萬國同星纒環斗極王氣繞江東地
湧神宫出橋分御水通丹爐晨隠霧石馬夜嘶風日月
無私照乾坤仰聖功十年瞻望處雲樹鬱葱葱
　　　鄱陽湖(李夢陽/)
太祖平陳日樓船下此都波濤留壯色天地見雄圖水
上開黄屋雲中下赤烏士猶詢後載戈已倒前徒力屈
鯨鯢仆聲囬鴈鶩呼横江收玉笥跨海定金符文軌遙
通楚梯航訖至呉英謀恊睿筭勇奮想長驅殺氣黿
鼉徙腥風島嶼孤康山巍廟在忠武激頑夫
　　　寄邊太常(何景明/)
不薄淮陽守翻辭大省寮聨翩追近地奉引憶先朝日
月旂常動星辰劍珮揺漢儀瞻鹵簿虞樂典簫韶雅識
懐金奏同遊倚玉鑣聳身殊道路囬首隔雲霄鸞翮終
難鎩鶯遷本在喬乾坤五馬貴江海一麾遙
　　　渡涇渭(何景明/)
湮沈九州㑹雄壯八川名隔嵗望逥合分濤揚濁清堰
渠饒上壤形勢逈西京漕輓通秦甸津梁跨漢城波流
互明滅洲渚各縱横落日雨蕩潏遙天雙帶縈片帆儻
可借萬里自茲行
　　　送林大司空赴召(鄭善夫/)
白雪調應少珊瑚得者稀長空古意澹落日壯心飛千
載一魚水羣公覽鳳輝衆心還識斗北極此垂衣爰相
巾興冠維師後載非先朝髙八座劍履又神畿
　　　出塞二首(孫一元/)
夜出漢家城朝来塞上行黄金短匕首白馬縵胡纓瀚
海驚傳檄燕山暗駐兵妖狐衝隊立燐火隔原明栁拂
轅門曙旗翻朔雨晴笑談開俎豆陳列走鮫鯨帳底鐃
歌起軍中殺氣横寧知謝州簿猶是一書生
　　　其二
四塞黄雲接西征更北征饑鷹掠地去駿馬跑空鳴出
磧河聲咽抱闗山勢横風生聞觱篥月黑見欃槍草際髑
髏語雲間獵火明旋砍白登路暗擣黑山營鼔角三邊
肅熊羆萬里行提携玉龍起擬死報神京
　　　送管先生頒封秦府(髙叔嗣/)
五等周分國三王漢世家日聞敦帝族時見遣皇華翦
土仍鶉首疏邦自犬牙函闗通使節灞水度征車過邑
恩難屢登堂禮更嘉何如北山客行役動長嗟
　　　苦暑(許宗魯/)
酷暑逃無地髙天不可呼五行皆化火六合盡為鑪令
本司朱雀年應建赤烏焚林書有紀沸井事非誣禾黍
焦如燬龍蛇縮欲枯胡然蟄雷電無乃涸江湖熾焰憂
銷肺炎威恐裂膚合氷甞憶漢置窖轉懐蘇虚誦清凉
品難迴白帝符何當超浄域摩頂灌醍醐
　　　賦玉壺氷(楊慎/)
雲送千峯雨風凝萬壑氷金莖先沆瀣錦席失炎蒸靈
響瓊璜解仙膏水碧澄清泠浮緑蟻瀟灑絶青蠅凉草
虚疑挂寒菰定未勝何當却塵鞅赤脚踏髙層
　　　山雪(李汝蘭/)
山雪照晴嵐山人睡正酣饑烏啼古戍落鴈起寒潭野
服初添絮朝冠久卸簪交情貧後見世故静中諳避俗
作巢父全生學老聃草堂有樽酒獨酌對終南
　　　送董克平宰六合(謝榛/)
東南動星宿淮海得郎官王氣秣陵近潮聲瓜步寒歌
謠知俗變案牘坐更殘古劍還誰識瑤琴且自彈早鶯
啼縣郭春草徧江干驥足知君健風雲百里看
　　　寄王侍御(謝榛/)
君王重簡命爾志在澄清節鉞分西顧風雲䕶北征羽
旗荒外合驄馬雪中行直渡桑乾水還臨驃騎營九闗
多猛士百戰有長城夜半仍傳檄天寒未解兵竒才逢
聖代雄畧見儒生獨仗防邊䇿能收抗疏名
　　　送朱駕部伯隣使塞上(謝榛/)
早發佩龍泉行看紫氣纒寒雲抱亭障枯栁散烏鳶嶺
暗飛狐雪闗開白馬天風塵諸將老任俠五陵傳北使
明星動南心片月懸誰從竇車騎萬里勒燕然
　　　送王安慶(謝榛/)
結緑殊增價飛黄早出羣賢聲定𤾂國經術自河汾竹
馬来童子蒲鞭得使君訟庭閒晚照官樹澹春雲文物
古今勝江山呉楚分歌謠起中夜應向月中聞
　　　少司馬蘇公之鎮(謝榛/)
旌斾發長安邊庭報築壇寒鉦殷地響霜劍照人寒青
海連兵苦黄金結士驩論功多汗馬應募有材官漢檄
雲中度班銘石上看雄圖驃騎在一戰取樓蘭
　　　白雪樓同徐以言諸比部夜賦(謝榛/)
西署鳳城陬聊為秉燭遊和歌半呉越南北有曹劉白
髪唯孤劍清風共一樓苑鐘疎静夜宫月澹初秋露上
金莖重河連玉闕浮靈文猶漢代仙樂自燕州嵗序紛
吾感山川壯此留又驚天外鴈縹緲下滄州
　　　送劉子旭使雲中(謝榛/)
君才班馬流十度帝京遊聖代開竒璞春風脱敝裘長
懐漢室䇿獨抱杞人憂地曠笳逾慘沙寒鴈不留壯心
看劍鍔屈指計刀頭千古儒生輩誰期定逺侯
　　　庚戌八月二十二日恭聞奉天殿視朝(謝榛/)
上苑凉颷起西山瑞靄濃玉珂天漢路金闕午時鐘劍
珮鑪香近旌旗日影重宫牆落楊桞水檻出芙蓉萬舞
趨丹鳳千官識衮龍遙傳北伐詔光耀紫泥封
　　　姜節之太史宅對雪(謝榛/)
向夕變山川寒深嵗暮天玉堂輝自動瑤闕燦相連酒
訝新豐貴氷增太液堅媚春殊可賦照夜逈堪憐留滯
龍門客逍遙鶴氅仙共看漢太史還為紀華年
　　　童侍御謫嶺南(謝榛/)
帆度三江盡雲飛五嶺遲炎方殊物色秋水澹心期地
逺身仍健官清俗可移瘴烟聊復酒海月尚堪詩正氣
驚山鬼威名伏島夷羅浮春萬里遷客寄書時
　　　劉稽勲宅賦雪(謝榛/)
春歸紫禁城脈脈雪花明照夜千山色因風萬户聲卧
袁真是懶訪戴亦多情古劍靈常動氷壺虚更清中朝
深啓事東郭但浮名郢曲今誰和燕歌老自平
　　　寄别陸明府道函(謝榛/)
朔風吹萬里何事復燕都門發星前騎城翻雪後烏征
塵上短褐落日照長途趙北黄雲㫁漳南白草枯生涯
人自老愁思鴈相呼梁苑多詞客髙陽一酒徒昔遊同
授簡夜醉更摴蒲為寄潘懐縣聲名是壯圖
　　　寄别丁内黄(謝榛/)
向月琴無侣衝星劍有神栖遲元静者漂泊故愁人薄
俗交難定同鄉情易親客途經雪冷官栁隔年新天逺
飛鳬舄時清老角巾何當共樽酒重醉帝京春
　　　贈史中丞(謝榛/)
千載東南計三秋戰守功陣雲囬氣色匣劍閉雌雄往
事長歌外流年髙卧中風霜唯勁竹江海一𡨕鴻薄俗
懐巢父幽期得阮公醉来論世故謬許老夫同
　　　天寧寺塔(謝榛/)
舍利藏千古靈光夜夜開簷髙色界盡天近法雲来鴿
自虚空轉龍將風雨迴地形標疊障河勢見三臺徒向
人間老深慙鄴下才因從逺公社登眺思悠哉
　　　寄懐于鱗使君(謝榛/)
保障今三輔誰言是薄遊掄才傾漢署為郡動燕州不
寐氷霜夜髙懐風雨秋人間多宦迹海内此名流白璧
時方抱青山道可求曾憐鸚鵡賦更憶鷫鸘裘大雅終
誰定狂歌豈自謀翩翩五騮馬泛泛一沙鷗襄國烟中
樹漳河月下舟遙知共參佐吟眺正登樓
　　　徳藩白雲亭觀珍珠泉作(李先芳/)
帶礪開宗國湖山列祖筵泛槎滄海上張樂白雲顛臺
榭吞寒浦笙歌拂夕烟地靈歕玉屑天派㵼珠泉鮫室
光逾媚驪宫夜不眠月中疑蚌出水底見星懸詞客頻
中聖君王正渴賢本支流不盡千古鏡常圓
　　　送顧天臣偕謝茂秦南還(王世貞/)
遊客争歸趙虞卿亦見尋立談雙白璧笑却千黄金解
道國恩重誰同交誼深﨑嶇依一老流落見餘心擊筑
無燕市羈栖有越吟揖余還拂袖碣石暮雲沈
　　　秋夜同李申登白雲樓(王世貞/)
吏歸西省鑰人倚白雲樓惜晝頻呼燭驚寒憶授裘霜
餘薊嶺出暝表漢宫浮刁斗金吾夜闗城玉杵秋放歌
天籟合吹笛露華收客是陳登侣予仍王粲游盛時雙
涕淚非土並淹留嵗月孤踪偶乾坤萬象稠大夫應有
賦珍重向誰投
　　　于鱗郡齋(王世貞/)
不淺停車興寜因戀濁醪客顔迴把袂吾手任持螯十
日布衣飲千秋冠葢勞北風寒趙瑟明月隠呉刀湖海
身難下乾坤首並搔宦情餘汝在物譽借詩逃一别安
孤枕相知仗二毛白雲空在望誰益太行髙
　　　送大梁李公轉東藩左轄八韻(徐中行/)
賦别復梁園髙秋鼔吹喧張旌臨北海馮軾下中原賜
履東秦壯登封泰嶽尊河山開日觀星斗挂天門闕里
風堪問明堂跡尚存齊名慚李固對榻戀陳蕃湖月邀
仙舫峯雲落酒樽誰憐虚左地長憶信陵恩
　　　同張肖甫送迺兄張山人還蜀(徐中行/)
兄弟金臺别依依玉樹柯鳴琴悽蜀調把酒醉燕歌曉
騎停楊栁春衣換薜蘿囬車赤岸近卧閣白雲多月度
峨眉夜花飛錦水波著書藏小酉種藥滿中阿物色三
巴盡蓬蒿二仲過他時登海嶠莫惜示羊何
　　　冬日述懐示元美(呉國倫/)
偃蹇誰青眼飛揚獨素毫途窮羣態見物役此身勞趨
走偏鷄舌聲華忝鳳毛異時難遽料清世敢言逃楚璧
甘人棄齊竽恥自操詎能栖枳棘只合卧蓬蒿多事容
欹枕孤懐且濁醪閉門惟藥裹扶杖即蘭臯郎署還持
㦸名家有佩刀寸心歸鮑子尺牘謝山濤生死交期在
風霜病骨髙斯文未應喪天豈厭吾曹
　　　與子相飲遲元美(呉國倫/)
春事忽云莫浮生宜醉中鳴珂燕市滿看劍薊門雄䇿
足慚吾蹇揮毫見爾工鬂知何日白花自上林紅樹擁
飛觴月天囬岸幘風登樓有竒思未與仲宣同
　　　送陳睢陽擢兵使入蜀(呉國倫/)
上國名争識中州遇亦竒三河傾抵掌二室欵揚眉問
政先經術論文藉酒巵吏才分竹重友道握蘭知溟海
騰方力鈞天夢不疑十年耽卧閣萬里召登陴旋珥游
梁筆親函諭蜀詞居人歌五袴候騎擁雙麾九坂青驄
躍孤軍白羽持棧懸天咫尺江湧雪離披别思聞猿劇
裁書到鴈遲且携闗塞手斟酌嵗寒期
　　　留别峻伯(宗臣/)
握手殊難盡論心日轉紆更誰憐鳳鳥為爾繫驪駒明
月參相照浮雲互自踰客途從浩蕩帝里只須㬰羣貴
安危在孤身去住俱豈知江海上不有報恩珠
　　　夜過明卿遲元美不至(宗臣/)
楚客傲如昔燕臺髙至今雙珠明月動孤劍曉星侵天
地看人盡冠裳避世深窮途惟白雪失計自黄金詞賦
偏生色風塵易折心何如王逸少此夕負山隂
　
　
　
　
　
　
　古今詩刪巻三十一
欽定四庫全書
　古今詩刪巻三十二
　　　　　　　　　　　　明　李攀龍　編
　　明七言排律
　　　金隄同張明府肖甫賦(謝榛/)
金隄重到感西風瓠子猶思漢武功雉堞遙連千樹暝
龍珠不見二潭空芰荷老盡飛霜後簫管寒催落照中
白髪滄洲幽事在黄花緑酒故人同謝安此日遊山劇
潘岳當年作賦工無數峯巒秋色裏髙歌相對欲争雄
　　　于鱗郡齋(王世貞/)
春草胡騮出帝京何如握手又孤城主恩司馬郎仍在
客禮元龍座盡驚稍為清尊驅黯澹漸携孤抱鬭峥嶸
朱絃曉並漳河瑟白羽秋閒漢塞兵聞道太行兼郡事
始知嚴助厭承明新詩直已藏機甚怪爾猶存海内名
　　　黄河道中别呉生(徐中行/)
賦别河梁思不禁愀然斜日變春隂艱危未盡秦庭哭
放逐仍同楚澤吟風雨北来三輔暗雲霞南入九江深
窮途豈礙垂天翼散地偏增玩世心知己千秋髙白雪
論交四海失黄金相期後㑹從藜杖祇恐名山也陸沈
　　　賦得貞石贈雲間呉比部十二韻(徐中行/)
何来片石挺孤標閲盡滄桑不動搖五嶽寰中争嶻嶪
九峯江上讓岧嶤補天已就千秋色障海曾囬萬里潮
碁置星辰分碧落鏡懸日月遞青霄甘嬰楚刖明投璧
恥受秦鞭幻作橋古冶自堪成鐵劍它山猶可治瓊瑤
芙蓉獨秀誰争麗松栢相依也後凋潄齒清風髙百代
觸膚霖雨徧崇朝論交萬變心難轉比介三公勢不撓
承柱明堂綿玉厯支機青漢挂氷綃竒聲賦擲天台動
王氣書探禹穴遙審樂正逢呉季札并將擊拊和虞韶
　　　鄂渚送别尊師天目先生之雲南參議(汪時元/)
分藩益部氣䧺哉萬里風雲建節開鄂渚向傳青翰舫
滇池誰似碧雞才星随方嶽臨南紀天轉微垣敞外臺
散帙月華金馬出揮毫霞彩㸃蒼来秋深桂樹搖詩案
春滿山茶映酒杯却似相如重諭蜀飄飄六傳日南迴
　　明五言絶句
　　　懊儂歌(劉基/)
白鵶養雛時夜夜啼達曙如何羽翼成各自東西去
　　　玉階怨劉基
長門燈下淚滴作玉階苔年年傍春雨一上苑牆来
　　　長門怨(劉基/)
白露下玉除風清月如練坐看池上螢飛入昭陽殿
　　　閨詞(劉基/)
剔却燈花蕋從教汚翠鈿幾囬虚報喜誤却不成眠
　　　薤露歌(劉基/)
人生無百嵗百嵗復如何古来英雄士俱已歸山阿
　　　瑯琊王歌(劉基/)
駿馬須好鞍彊弓須勁箭將軍不知兵健兒空自健
　　　呉鈎行(髙啓/)
呉鈎若霜雪呉人重游俠樽前含笑看上有仇家血
　　　碧玉歌(髙啓/)
碧玉小家女初無珠翠妝感郎相顧重朽質自生光
　　　呵那瓌(髙啓/)
牛羊草漫野大帳天山下十萬控弦兒聞笳齊上馬
　　　刀(髙啓/)
大食購千金妖精泣太隂燈前開匣看無限許君心
　　　花開(楊基/)
花開醉不休花謝莫深愁縱使花常在東風也白頭
　　　京師得家書(劉崧/)
江水三千里家書十五行行行無别語只道早還鄉
　　　無題(袁凱/)
門外青青草今年更覺深前時玉釵墮侍婢不能尋
　　　結客行(劉績/)
結客千金盡酧恩一劍存羞為狗盜伍不傍孟甞門
　　　婕妤恕(王誼/)
玉簟夜凉新秋娥暗裏顰如何天上月獨照掌中人
　　　商隠(許廷慎/)
無心成避世有跡類遊仙自入烟霞窟悠悠不計年
　　　紅白二梅花落(薛瑄/)
簷外雙梅樹庭前昨夜風不知何處笛併起一聲中
　　　武口守風(薛瑄/)
江濤拍岸鳴髙枕念王程湖與歸心闊秋因客思清
　　　山居(劉球/)
水抱孤村逺山通一徑斜不知深樹裏還住幾人家
　　　雲林書屋(髙壁/)
漠漠山中雲藹藹雲中樹不聞絃誦聲那知有人住
　　　洛陽陌(姚綬/)
馬上相逢處春風在洛陽陌頭楊栁色一一㫁人腸
　　　莫愁樂(張寧/)
金雀玉搔頭生来喚莫愁自從歡去後不出石城遊
　　　古江南曲(錢百川/)
小姑未成人不慣見郎君蕩舟入新荷牽壊紫羅裙
　　　海棠(張琦/)
微紅初上頰便覺春多夢牕外有人無鳥踏花枝動
　　　結客少年場行(李夢陽/)
燈如列宿行月似九秋霜各携萬金劍結客少年場
　　　豔曲(李夢陽/)
父母愛小女女是聰明子生不識鴛鴦繡出鴛鴦是
　　　開先寺(李夢陽/)
瀑布半天上飛響落人間莫言此潭小搖動匡廬山
　　　江行雜詩(李夢陽/)
日出青蘋濕江渾路不分昨宵驅雨至知是海南雲
　　　長安(何景明/)
白雲望不盡髙樓空倚欄中霄鴻鴈過来處是長安
　　　晚出左掖簡薛君采(何景明/)
露重芙蓉館雲輕翡翠城文園病司馬消渴望金莖
　　　擬古(徐禎卿/)
上馬入皇城嫖姚典禁兵猶言恩寵薄下馬坐團營
　　　隴頭水(徐禎卿/)
磨刀隴水頭刀澁指爪柔將刀割㫁水那用東西流
　　　江南樂(徐禎卿/)
人言江南樂江南信自樂採桑作蠶絲羅綺任儂着
　　　雜詩二首(邊貢/)
月色沙上澹山雲天際浮春江萬里闊獨見一漁舟
　　　其二
江静無飛鳥亭空有落花主人何所在沽酒向漁家
　　　送劉約中之金陵(邊貢/)
君到石城邊應看石城樹樹杪百尺臺是儂行樂處
　　　西園二首(邊貢/)
朝看長白山暮看長白山山色有朝暮吾心常自閒
　　　其二
庭際何所有有萱復有芋自聞秋雨聲不種芭蕉樹
　　　上陵道中(邊貢/)
蒼蒼土門口日出逢樵叟問爾何事来山中苦無酒
　　　常山卧雪亭(方豪/)
卧雪常山館孤吟氣轉雄若逢洛陽令閉户不相通
　　　相見(孫一元/)
相見不作語天風吹長鬚探取虎鞶囊留贈崑崙圖
　　　絶句(王廷相/)
侯嬴大梁豪白首仍抱闗平生酬知劍曾未借人看
　　　初見白髪(王廷相/)
日月風塵色勞勞簿領身不知清鏡裏已作二毛人
　　　漢上歌(王廷相/)
宜城出美醖載入習家池山公去已久醉殺襄陽兒
　　　宫怨(王廷相/)
夜輦昭陽月春筵上苑花不成供奉日枉自學琵琶
　　　江南曲(王廷相/)
江上楊栁花裊裊不肯住随燕入簾櫳因風復飛去
　　　芳樹(王廷相/)
芳樹不自惜與藤相縈繫嵗久藤枝繁見藤不見樹
　　　閬中歌(王廷相/)
天闊浮烟逈沙平落照低春江同在眼只覺異巴西
　　　春草謠(王廷相/)
塘上草菲菲照妾春羅衣待君君不来滿庭螢火飛
　　　秦川雜興二首(王廷相/)
古陵在蒿下啼鳥在蒿上陵中人不聞行客自惆悵
　　　其二
客行不束書大半是俠氣寶劍值千金上有飛龍字
　　　遊南山(唐順之/)
洞口石縱横流泉不住聲柴門何處入雞犬自相迎
　　　竹徑(唐順之/)
面面隔深竹茅齋在何處遙聞犬吠聲試從此路去
　　　遷居簡友人(蔡汝楠/)
岡南開館舍湖上閲風花不用山隂棹東隣是戴家
　　　下第還鄉(許邦才/)
鶯花愁旅客風雨逼清明向晚擔空笈蕭然出鳳城
　　　下第(許邦才/)
雖負傾城姿無媒豈自悲詎知館娃内勝似浣沙時
　　　初至永寧(許邦才/)
風塵難自料花鳥故相猜問是山東客何由萬里来
　　　客中元日(許邦才/)
客中逢改嵗不解是何鄉時見懸門帖春風動夜郎
　　　漢江驛(許邦才/)
山雪照庭除氷霜滯簡書不因作遷客得食漢江魚
　　　少年行(許邦才/)
楊栁散青絲驊騮白玉羈有錢不作人是底遊俠兒
　　　明君曲(李先芳/)
彈来塞上曲本是漢宫詞胡女無華色娥眉處處疑
　　　于鱗郡齋(王世貞/)
腰間轆轤劍錯莫無精光不是芙蓉淺純鉤北斗傍
　　　活水池(徐中行/)
池分襄漢水岸夾武陵花但得髙陽侣寧須問習家
　　　詠顧汝和舍人種桃(徐中行/)
不言温室樹却種武陵花豈是金門客偷桃出漢家
　　　題顧汝和石鼎寮(徐中行/)
雲英烹石鼎月色照氷壺何必金莖露能令肺病蘇
　　　卭竹杖(徐中行/)
仙人方竹杖逺道出臨卭挂壁風雲動還應欲化龍
　　　贈李于鱗(宗臣/)
聞君有瑤琴言自崑崙得雖未聽其聲時時白雲色
　　　聞鴈憶弟子培(宗臣/)
秋雨千峯散寒雲萬里開不知天際鴈幾日故園来
　　　郊行(宗臣/)
並馬出春城搖鞭一相語楊栁遍西湖應從何處去
　　　九日舟中(汪時元/)
秋風葉正飛江上逢重九人世幾登髙寂寞黄花酒
　
　古今詩刪巻三十二
欽定四庫全書
　古今詩刪巻三十三
　　　　　　　　　　　　明　李攀龍　編
　　明七言絶句
　　　仙人詞(劉基/)
玉府仙人氷雪姿生来即遣侍瑤池五雲隔㫁塵凡路
説着人間總不知
　　　漢宫曲(劉基/)
小雨如烟晝掩扉捲簾忽見燕雙飛不知春色能多少
總向昭陽栁上歸
　　　雙帶子(劉基/)
嫁時雙帶綉麒麟翠葉金花色色新寧教玉匣䝉蛛網
不肯將来别贈人
　　　竹枝歌(劉基/)
陽臺雲雨謾荒唐巫峽啼猿枉㫁腸莫向蒼梧山下去
九疑愁色滿瀟湘
　　　春江曲(劉基/)
江上風帆日日歸獨自狂夫音信稀無因化作鵁鶄鳥
随著郎船到處飛
　　　宫詞(髙啓/)
南風吹㫁採蓮歌夜雨新添太液波水殿雲廊三十六
不知何處月明多
　　　少年行(髙啓/)
下直平明出禁門提携博局伴王孫寳刀不敢將輸却
明日沙場欲報恩
　　　洞房曲(髙啓/)
洞房香吐合昏花月轉勾欄啼乳鴉今宵有酒留君醉
不信倡家勝妾家
　　　呉宫詞(髙啓/)
芙蓉水殿屧廊東白苧秋来不耐風怪得君王長夜醉
月明歌舞在舟中
　　　楚宫詞(髙啓/)
雨去雲来十二峯渚宫樓閣暮重重細腰無限空相妬
不覺瑤姬夢裏逢
　　　魏宫詞(髙啓/)
翡翠明珠入掌新承恩長占鄴宫春至尊休信陳王賦
那得人間有洛神
　　　呉王井(髙啓/)
曾開鑑影照宫娃玉手牽絲帶露華今日空山僧自汲
一缾寒供佛前花
　　　宫女圖(髙啓/)
女奴扶醉踏蒼苔明月西園侍宴迴小犬隔花空吠影
夜深宫禁有誰来
　　　山中别寧公歸西塢(髙啓/)
一上香臺看落暉沙村孤樹晚依依老僧不出青山寺
只有鐘聲送客歸
　　　方匡師畫(髙啓/)
畫圖忽見白雲峯茶屋香臺樹幾重身若在師行道處
晚来誰訝不聞鐘
　　　戴叔鸞入江夏山圖(髙啓/)
歸隠初辭薦辟章西風黄葉滿車箱青牛只識山中路
不是無心向洛陽
　　　十二紅圖(楊基/)
何處飛来十二紅萬年枝上立東風楚王宫殿俱零落
説盡春愁細雨中
　　　紅椒仕女圖(楊基/)
兩樹紅椒隔禁扉晚凉携伴試羅衣金鈴小犬迎人吠
應怪秋来出院稀
　　　燕山春暮(張羽/)
金水橋邊蜀鳥啼玉泉山下栁花飛江南江北三千里
愁絶春歸客未歸
　　　望闕口號(劉子肩/)
閶闔排雲玉殿開千官鵷鷺早朝囬不知誰獻王褒頌
得奉君王萬壽杯
　　　江行(董良史/)
江水悠悠江路長孤鴻啼月有微霜十年縱跡渾無定
莫更逢人問故鄉
　　　寄王彦舉(孫蕡/)
緑楊隂下玉驄嘶絲絡銀瓶帶酒携夢入南園聽夜雨
不知身在蔣陵西
　　　題朱舍人為史太守冩梧竹(林鴻/)
舍人退食冩閒情公子開椷玉雪清曾向鳳池同夜直
掖垣梧竹總秋聲
　　　淮西夜坐(袁凱/)
蕭蕭風雨滿闗河酒罷西樓聽鴈過莫怪行人頭白盡
異鄉秋色不勝多
　　　客中夜坐(袁凱/)
夜雨蕭蕭江水長故園歸路更茫茫一聲新鴈三更雨
何處行人不㫁腸
　　　畫馬(劉績/)
雙駒汗血已斑斑蹀躞春風意態閒聞道千金求駿骨
不應龍種在人間
　　　贈同舟從軍林生(任立/)
青天無盡碧波長百尺雲帆挂夕陽海路音書何處寄
北風征鴈不成行
　　　城南書事(趙羾/)
三年為客寄龍沙望㫁南雲不見家唯有受降城外月
照人清淚落胡笳
　　　步虚詞(王恭/)
緑章封事奏瑤京侍女如花弄玉笙夜半朝囬人上鶴
九天環珮月中明
　　　詔直内閣即事(胡儼/)
清曉朝囬祕閣重坐看宫樹露華濃碧牕朱户圖書滿
人在蓬莱第一峯
　　　重登岳陽樓望君山(王英/)
南湖烟水接天流天際孤峯掌上浮欲吊湘君何處是
不堪重倚岳陽樓
　　　到揚州(鍾政/)
樹繞人家水抱城何郎去後減詩情不知東閣梅何處
二十四橋空月明
　　　甘州(郭元登/)
甘州城西河水流甘州城北胡雲愁玉闗人老貂裘敝
苦憶平生馬少游
　　　薊門秋夕(熊直/)
清漏遲遲月轉廊博山銷盡水沉香重城不鎖還家夢
兩夜分明到故鄉
　　　竹枝歌(薛瑄/)
錦官城東多水樓蜀姬酒濃消客愁醉来忘却家山道
勸君莫作錦城遊
　　　舊遊即事(沈愚/)
冶城東畔舊亭臺寂寂朱扉映竹開一樹碧桃都落盡
去年蝴蝶却飛来
　　　寄淮南(沈愚/)
江南江北路迢迢風滿江帆鴈影飄最好鳳凰臺上月
共誰携酒聽吹簫
　　　古詞(張楷/)
羅帕凝香濕未乾朱櫻忩外雨生寒燈花知是虛傳喜
落盡青煤誓不看
　　　題畫瓜(聶大年/)
翠實離離引蔓秋西風凉露滿林丘東門尚有閒田地
千載無人説故侯
　　　題趙仲穆挾彈圖(李東陽/)
東風挾彈小城春遊騎飛韁不動塵道上相逢休借問
衛家兄弟霍家親
　　　畫竹(李東陽/)
漢臯亭上起秋風夜逐湘靈下楚宫曉入碧雲看不見
墮釵遺珮各西東
　　　呉宫(楊時秀/)
畫棟雲消夜色清宫前溝水作秋聲如何醒得呉王夢
多少花枝壓禁城
　　　閨怨(周在/)
江南二月試羅衣春盡燕山雪尚飛應是子規啼不到
故鄉雖好不思歸
　　　郊祀歌(李夢陽/)
壇官秉笏候金鐘月出西南照雪峯不向蓬莱看五色
那知天子是真龍
　　　贈黄州守(李夢陽/)
黄州江比使君清赤壁山留萬古名黄州小兒騎竹馬
来時相送去時迎
　　　過王子(李夢陽/)
率爾髙陽飲博徒酣歌擊劍膽何麄金門貴客如相許
徑脱霜裘付酒壚
　　　贈李沔(李夢陽/)
雲夢茫茫繞一州滔滔江漢古今流問俗不須乗五馬
畫船鐃吹水鄉遊
　　　雲中曲(李夢陽/)
白登山寒低朔雲野馬黄羊各一羣冐頓曾圍漢天子
胡兒惟説李將軍
　　　塞上(李夢陽/)
天設居庸百二闗祁連更隔萬重山不知誰放呼延入
昨日揚河大戰還
　　　歸途咏古(李夢陽/)
河濟誰言不共流青春惡浪古懐州蕩搖少室三花樹
倒映天壇白石樓
　　　登嘯臺(李夢陽/)
白日紅雲拂地流醉鄉吾亦步兵遊登臺左盼黄河轉
緑水洪波不盡愁
　　　春日謾興(李夢陽/)
十日不出花盡開城南城北看花来即教閉户從花盡
莫遣看花不醉迴
　　　送周判官(李夢陽/)
青燈緑酒五花裘客舍新秋螢火流問君不飲真何事
明日出城風葉愁
　　　諸將入朝歌(何景明/)
羣公陪宴栢梁臺殿上傳呼萬壽杯元戎節鉞来江上
使者樓船泛海迴
　　　寄鄭繼之(何景明/)
台嶽中峯綵霧生石梁遙挂赤霞城仙潭尺素傳雲鯉
報爾今尋華頂行
　　　送汝慶還闗中(何景明/)
華岳雲臺萬里情髙秋落日眺秦城黄河一線通滄海
身在仙人掌上行
　　　終南篇(何景明/)
離宫别館舊京華表裏闗河屬漢家二閣天圍青錦帳
五臺雲湧石蓮花
　　　燕京夏歌(徐禎卿/)
暑殿金泉枕碧山清凉樓閣五臺間赤日不行䓤嶺北
雪花長繞玉門闗
　　　送蕭若愚(徐禎卿/)
送君南下巴渝深予亦迢迢湘水陰前路不知何地别
千山萬壑暮猿吟
　　　迎鑾曲六首(邊貢/)
金陵今古帝王都碧石清江一畫圖五聖百年虛想像
鑾輿曾到此間無
　　　其二
自采民風問老農微行不遣近官從那知天子闗天象
到處雲成五色龍
　　　其三
羽葢霓旌曉出遊紺霞紅日抱江流雲中帝子三千闕
海上仙人十二樓
　　　其四
弓如滿月向江開箭挿寒潮捲浪迴水上黿鼉莫深避
我皇元為射蛟来
　　　其五
潮落江門烟水秋雲帆月下過揚州兩京馳道三千里
夾岸垂楊接御溝
　　　其六
瑟瑟金風鳴玉鑾路車何日到長安官河不似江濤險
只恐秋深白露寒
　　　金陵逢方日升(邊貢/)
燕市分携十七春白門相見白頭新鳳凰樓下含春客
江海飄零有幾人
　　　劉希尹謫壽春(邊貢/)
淮南花雨送春還叢桂隂隂郡閣閒自是劉安有仙骨
謫居猶近八公山
　　　送潘伯振守漢中(邊貢/)
石棧凌雲鳥道斜漢中城府枕三巴楓林落葉猿聲滿
那得行人不憶家
　　　送蘇别駕(邊貢/)
去嵗秋風别省闈木犀花落雨霏霏那知此日江陵郡
春草連天送客歸
　　　題美人寄胡丈(邊貢/)
月宫秋冷桂團團嵗嵗花開只自攀共在人間説天上
不知天上憶人間
　　　海青圖(邊貢/)
雲暗胡天雪滿衣鴐鵝聲亂海青飛李陵臺下隂山北
正是單于夜打圍
　　　敖子發水亭(邊貢/)
曲徑囬廓接圃深竹牕松户曉隂隂幽花不阻三春夢
明月長懸萬里心
　　　觀城歌(邊貢/)
睥睨連雲十二樓西南形勝數荆州已教峴首為屏繞
更遣巴江作帶流
　　　雜興(邊貢/)
御溝東畔栁成林御水盈盈十里隂白馬青衫橋上客
春来多少故園心
　　　大隄曲(邊貢/)
大隄女兒花見羞大隄楊栁映青樓金臺滿注楚城酒
醉殺狂夫不解愁
　　　緑珠怨(邊貢/)
主家髙樓天與齊妾身不惜委黄泥他生願作銜泥燕
長傍髙樓梁上棲
　　　送客(王雲鳳/)
春濕蒸雲雨欲絲飄飄遊子别離時愁看陌上青青草
送盡行人總不知
　　　皇帝行幸南京歌二首(薛蕙/)
翩翩翠葢覆鳴鑾詔許都人夾道看樂府盡歌楊栁曲
後車多著鵕䴊冠
　　　其二
燕姬玉袖抱箜篌馬上長随翠輦遊春来照影秦淮水
愛殺江南雲母舟
　　　櫂歌二首(鄭善夫/)
鴻鴈飛来風雪心鴻鴈飛去天山隂二月天山風雪淺
六月天山風雪深
　　　其二
青螺江頭遊子吟黄金臺上秋雲深風塵一别一萬里
美人駕車傷我心
　　　送劉伯儒侍御謫嶺南(鄭善夫/)
尉佗城外泛孤槎西望峨眉不見家莫道日南天萬里
歸心一夜過三巴
　　　答林炫見懐(方豪/)
榕江江上片帆歸江草江花映竹扉明月長看漁父醉
白鷗不道主人非
　　　平南凱還歌(王廷相/)
詔下團營大㸃兵我皇親作冠軍行九河壓地樓船去
八月横天劍㦸明
　　　行邊(王廷相/)
榆林上郡跨雄圖况是君王拜郅都夜發金符催出塞
朝開罽帳獻擒俘
　　　巴人竹枝歌(王廷相/)
江草江花滿眼新不知郎處幾多春愁来欲上東峯望
上到東峯愁殺人
　　　遊仙(王廷相/)
南極老人乗彩霞赤松仙子上清家海陽舊種扶桑樹
春到齊開五色花
　　　宫詞(王廷相/)
雲髻蛾眉紫鳳笙三千隊裏獨分明君恩莫作尋常看
一别昭陽便隔生
　　　扈從謁陵歌(王廷相/)
十二龍旗向曉開行宫深度五雲来詞臣奏罷長陵賦
不數甘泉侍從才
　　　謾成(韓邦靖/)
沙苑烟光近白樓黄河清渭兩交流牛羊落日新丘壠
楊栁春風古渡頭
　　　登石鐘山望廬山(張治/)
廬嶽亭亭翠萬重懸泉千尺挂飛龍石鐘山下江如鏡
映出青天五老峯
　
　
　
　
　
　
　
　
　
　
　古今詩刪巻三十三
欽定四庫全書
　古今詩刪巻三十四
　　　　　　　　　　　　明　李攀龍　編
　　明七言絶句
　　　華燭引(楊慎/)
菖蒲傳酒座欲闌碧玉舞罷羅裳單流雲影射荆王枕
曉露光搖漢帝盤
　　　望中條山(楊慎/)
征馬長鳴向北風崤闗囬首暮天東太行過盡中條出
一路青山白雪中
　　　寄逺曲(楊慎/)
濯錦江頭烟水緑相思萬里人如玉瑤琴别後不曾彈
今朝才理將歸曲
　　　江陵舟中贈田李二子(楊慎/)
落月寒沙夜未分玉簫金管醉中聞明朝囬首沅江路
愁聽青猿和白雲
　　　流螢篇(楊慎/)
蕩子從軍向月支閨人對影滯秋期蠶書宛轉連環字
鴈帛殷勤織錦詩
　　　南征歌(唐順之/)
月明吹笛武陵川馬上行人望跕鳶莫怕交洲饒毒霧
一冬飛雪異南天
　　　塞下曲(唐順之/)
青袍白馬紫茸鞦不向沙場便酒樓夜来一賭青錢盡
尚有囊中血髑髏
　　　贈友(皇甫涍/)
隠處同鄉溪水濵鹿門蘿月夢中春興来呼酒何知客
老去忘機不避人
　　　東京歌二首(靳學顔/)
美人挾瑟上髙堂四座酒行殊未央何愁若華翳白日
賸有明珠照夜光
　　　其二
濯龍門外車馬流誰人不道入青樓盧家少婦鳴筝坐
逢着春光不解愁
　　　送陸史之楚(王維禎/)
楚苑天南暖不遲隔年梅栁已多姿春来花絮紛紛起
絶勝梁園雪裏時
　　　遼城寄憶(俞憲/)
遥天一望盡髙秋忽傍中原憶舊遊漢省春風吹視草
庾家明月照登樓
　　　遼城望月(俞憲/)
片月盈盈海外生遙應九塞一時明望京樓上頻迴首
何處清光五鳳城
　　　朝陵歌二首(張才/)
本朝陵墓傍燕闗殿閣參差霄漢間王氣千年朝北極
雄圖萬里抱西山
　　　其二
松門囬首七陵遙春殿金燈鎖寂寥地逈忽看星斗動
夜深疑有鬼神朝
　　　衛水(謝榛/)
城外河流白練長城中萬户正秋光秋来偏作還家夢
河水東流到故鄉
　　　遊金燈寺(謝榛/)
䇿杖穿林路幾重禪家清磬隔雲峯再来只恐無尋處
好記懸厓一古松
　　　郭壽卿園亭(謝榛/)
郭家亭子夾松篁把酒臨池幽興長人在千山秋色裏
不知雲氣滿衣裳
　　　送王夢白歸江東(謝榛/)
呉帆歸去逐江雲白鶴橋西舊隠君門掩梧桐賦揺落
秋風不是客邊聞
　　　本公山房(謝榛/)
滿山秋色亂寒松天外遙傳日暮鐘争怪簷前起雲霧
誰知鉢底卧蛟龍
　　　擣衣曲(謝榛/)
秦闗昨夜一書歸百戰猶隨劉武威見説平安收涕淚
梧桐樹下搗寒衣
　　　尋葛徴君(謝榛/)
城西閒訪葛洪家籬落秋餘白菊花髙卧自知無俗夢
數椽茅屋在烟霞
　　　水仙花(謝榛/)
月為精魄水為神素質先含雪裏春羅襪凌波斷行跡
誰能喚起弄珠人
　　　呈劉兵憲(許邦才/)
建節西南漢大夫飛揚萬里見雄圖即因笻竹收諸郡
更遣葡萄達上都
　　　留别劉公(許邦才/)
秋風長鋏幸生還明日孤臣入楚闗莫道三年人萬里
天涯消得幾重山
　　　汴河守凍(許邦才/)
客館寒燈淚滿襟間闗萬里欲歸心眼前一水氷霜苦
又説三江瘴癘深
　　　寄懐元美(許邦才/)
鴻鴈驚秋海上還片雲孤月薊門闗柰何昨夜西牕夢
不道千山與萬山
　　　送别郭子坤赴選二首(許邦才/)
十年髙枕戀柴闗此夕青樽照客顔不是乞為勾漏令
那能更出句容山
　　　其二
老去風雲意氣孤因君更與話江湖定經燕市悲歌地
為問當年舊酒徒
　　　席上贈于鱗(許邦才/)
不見春風栁復青故人江海坐漂零即令賸有陶家酒
一月休教一日醒
　　　送段侍御(許邦才/)
白簡髙秋覲九重五花驄馬疾如龍車輪就取都亭下
霜氣還清長樂鐘
　　　送髙都䕶入賀(許邦才/)
將軍白馬挿彫弧自傍屬車誇射烏陛下聖明三萬嵗
微臣直至執金吾
　　　懐王元美(許邦才/)
呉門秋色杳佳期濁酒青山對爾詩也道風流非昔日
猶堪抵掌見當時
　　　與于鱗遊南山初宿天井寺(許邦才/)
千峯寒色照驦裘嵗暮還堪載酒遊初宿南岩天井寺
便聽一夜石泉流
　　　夜投林泉觀(許邦才/)
落日相將萬疊山深林何處有柴闗不因邂逅岩扉宿
誰信天台隔世間
　　　送謝中丞歸射洪二首(許邦才/)
安石風流戀主情江湖無日不蒼生還看北墅圍碁日
未許人聞折屐聲
　　　其二
巫峽江陵一水分猿聲兩岸夜成羣遙知月下孤臣淚
才過三聲不可聞
　　　九日于鱗招飲南山二首(許邦才/)
新詩忽自故人来欲採黄花薦酒杯城外青山城裏見
東籬那忍獨徘徊
　　　其二
嵗序驚心水急流年来又白幾人頭那知緑酒青山外
惟有黄花似故秋
　　　答寄于鱗(許邦才/)
結交當日擬荆髙那管傍人笑我曹醉後悲歌燕市裏
一時海内更無豪
　　　得于鱗書却寄(許邦才/)
青春載酒上平臺忽報文園寄賦来賔客一時俱授簡
人間難得是仙才
　　　丁香花(許邦才/)
蘇小西陵踏月囬香車白馬引郎来當年剰綰同心結
此日春風為翦開
　　　早春懐元美(李先芳/)
新正簫鼔日紛紛雪霽遙看玉笥雲借問江城春幾許
梅花落盡不逢君
　　　臨江節士歌(李先芳/)
臨江節士泣秋風夜来劍鳴深鞘中龜甲龍鱗各相似
誰能辨我是雌雄
　　　送于鱗還郡(王世貞/)
石門髙峽沙丘臺五馬春停天地開無限北風吹不到
萬家明月待君来
　　　别于鱗諸君二首(王世貞/)
金河楊栁未堪齊馬首傳觴白日低俠客自来輕别甚
醉乗飛雨薊門西
　　　其二
塞雲吹盡出榆闗不㫁胡天指掌間應是爾曹髙詠發
忽驚飛雪捲燕山
　　　于鱗郡齋(王世貞/)
太行西北擁岧嶤立馬寒雲豫讓橋俱道挂冠同指掌
不知山色為誰驕
　　　奉答于鱗(王世貞/)
鵲湖春雨暗青山流水桃花天地閒共道閉門無一事
不知清淚落人間
　　　寄謝茂秦(王世貞/)
亦知留趙魯先生片語能尊萬乗名何事平原無上客
却教雙璧贈虞卿
　　　寄伯承(王世貞/)
漢帝秋風在栢梁一時詞賦有輝光那知此日文園令
猶有金莖露未甞
　　　寄答子與(王世貞/)
白雪誰傳和郢篇中原風色尚蒼然故人儻問行藏事
自種要離墓畔田
　　　送子相(徐中行/)
妙髙峯上試登臨月色潮聲盡古今詞客豈須愁病肺
中泠泉水更清心
　　　送于鱗之邢州三首(徐中行/)
趙地山河擁上京于今保障有長城停車襄子宫前問
猶説當年國士名
　　　其二
東平俠客有劉生寶劍千金舊署名忽道明朝脱相贈
夜深風雨匣中鳴
　　　其三
十年西省尚書郎此日新携刺史章明月一樽開北海
春風千騎下東方
　　　送許趙州兼訊李邢州(徐中行/)
青春五馬下燕京自喜分符近李生雙璧千秋重入趙
共看明月照連城
　　　送元美二首(徐中行/)
髙秋獨上白登臺西北浮雲晝不開忽見千山飛雪下
驚傳漢使自天来
　　　其二
醉携長劍倚髙秋忽見黄河天外流莫更臨風歌出塞
九邊寒色不禁愁
　　　同明卿惟敬登太白樓(徐中行/)
醉携遷客上雲梯睥睨烟霄萬象低便欲乗風登日觀
蒼茫海色使人迷
　　　感舊(徐中行/)
自别燕臺白日徂華陽碣石總荒蕪獨留一片西山月
猶照當年舊酒壚
　　　懐于鱗(徐中行/)
黄河萬里接崑崙太華天開西極尊一自凌雲来賦客
未論紫氣滿闗門
　　　征南鐃歌二首(徐中行/)
誓師親上越王臺東望扶桑海色開鉦皷三江殷地起
艨􁀙萬里蹴天来
　　　其二
横海樓船大出師青山千里列旌旗會稽擬作燕然石
震澤今為飲馬池
　　　于鱗謝病歸濟南寄訊(徐中行/)
白雲湖上萬山青日日茅堂醉復醒不是楊雄躭寂寞
千秋誰見太𤣥經
　　　寄答汝南諸明府(徐中行/)
景夷臺上白雲秋懸瓠城邊汝水流却憶諸君明月夜
臨風清嘯滿南樓
　　　送于鱗還郡(呉國倫/)
千門楊栁暗燕闗不繫邢州五馬還寂寞孤城君更卧
白雲愁殺太行山
　　　秋夜懐子與(呉國倫/)
扁舟自去浮湘水倦客常懐卧茂陵秋湛漢宫金掌露
月明滄海玉壺氷
　　　九日同于鱗賦(呉國倫/)
秋深木落鴈南飛客裏風霜欲授衣燕市酒酣聊共賦
龍山家在未能歸
　　　寄懐于鱗(呉國倫/)
聞道齊中老伏生逺携妻子歴山耕漢家若有傳書詔
使者何從問姓名
　　　再寄于鱗(呉國倫/)
日日東山望裏春那驅羸馬向風塵誰將馬上春雲色
一寄山中抱膝人
　　　懐于鱗(呉國倫/)
渭水秦闗天上迴使君持節馭風雷不妨萬里無書寄
紫氣常從西極来
　　　香爐峯(呉國倫/)
山烟細細五雲盤散入春隂楚甸寒我欲峯頭瞻北極
香爐不似殿中看
　　　石鏡峯(呉國倫/)
萬仞峯頭石鏡懸平臨日月倒垂天滄江夜色寒相照
下有驪龍不敢眠
　　　夢蝶卷(呉國倫/)
曲陽城頭花未開漆園夢裏蝶飛来年年蝶為春花老
千古莊生夢不囬
　　　塞上歌送王少司馬赴薊鎮(宗臣/)
司馬頻年西破戎詔書又下九華宫親提萬騎如風雨
一夜来屯紫塞東
　　　過采石江懐李白三首(宗臣/)
楚水秋風楓樹髙片帆孤月下江濤蛾眉亭下芙蓉色
猶似當年宫錦袍
　　　其二
采石磯頭坐白雲青楓滿地落紛紛夜深吹笛江亭上
明月窺人恐是君
　　　其三
青山千仞落寒潭采石丹楓一駐驂君跨長鯨去不返
獨留明月照江南
　　　省中(髙岱/)
蕭蕭竹徑暝烟浮散帙鳴琴事事幽若比瀟湘漁父隠
門前只少木蘭舟
　　　涼州曲(髙岱/)
賀蘭烽火接居延白草黄雲北到天一片城頭青海月
十年沙磧伴人眠
　　　寄元美(魏裳/)
朱絃一絶少知音白雪難酬國士心腰下青萍君所贈
至今風雨作龍吟
　　　送劉使君之襄陽(張佳𦙍/)
太嶽天門紫氣垂松花片片曉風吹孤懐化作千峯月
夜夜随君君不知
　　　題徐生夢雲巻二首(張佳𦙍/)
海西削出千芙蓉嵗晚滄江有卧龍枕上風塵吹不到
石門日日紫霞封
　　　其二
夜半天雞啼紫煙瓊裾長共白雲眠髙松萬壑揺明月
無數寒濤落枕邊
　　　送胡生南歸(陳宗虞/)
揚子江風落暮潮𤓰州夜月起蘭橈西湖歸去三千里
家在芙蓉第一橋
　　　咏潘邯鄲韓妓(張簡/)
怕聽邯鄲陌上歌千金不惜購韓娥潘安自是風流客
此日叢臺興轉多
　　　秋樹下送張雲少憲使(潘子震/)
老樹臨風葉半黃一樽岐路又斜陽别君何必折楊栁
只此秋聲巳斷腸
　　　春日謾興(汪時元/)
春風為我報花開我為花開載酒來莫道少年花裏醉
白頭曾是醉花回
　　　奉送觀察李徐二師方舟北上二首(汪時元/)
兩岸垂楊綰别愁長風曉發過揚州只看雲裏雙帆影
不盡黄河天漢流
　　　其二
廣陵濤起白雲寒北望燕臺路𣺌漫李郭翛然明月下
滿船秋色到長安
　　　明皇小車圖(釋守仁/)
宫門日出乳鴉啼仙漏沈沈樹影低朝罷千官無一事
車聲又過夀陽西
　　明六言附
　　　瓊姬墓(髙啓/)
夢别芙蓉殿頭㫁釵零落誰收土昏青鏡忘曉月冷珠
襦恨秋麋鹿昔来廢院牛羊今上荒丘香魂若怨亡國
莫與西施共遊
　　　楊氏山庄(髙啓/)
斜陽流水幾里啼鳥空林一家客去詩題柿葉僧来供
煮藤花
　　　雜興(韓奕/)
一巷西風落葉半牕斜日殘書年老怕逢人事天寒不
出吾廬
　　　題小景(王恭/)
白鷗門外孤艇黄葉山中一瓢惆悵青雲舊侣相思不
到漁樵
　　　題水墨小景二圖(徐從禮/)
小艇水雲澗口孤琴蘿月山隂郢曲向来誰和林泉亦
有知音
　　　其二
出岫雲非有意忘機鳥亦知歸莫話城中舊事與君同
是荷衣
　　　送鄭二之茅山(張楷/)
芳草隄邊渡水百花原上逢春在世誰非過客入山方
是閒人
　　　田家(孫一元/)
手疏偶然辭主腰鐮率爾為農今日田園自許平時車
馬相從
　　　送客(楊慎/)
合樽且醉花間分襟易慘離顔朝下春風紫陌天涯落
日青山美人明月相望游子浮雲獨還愁見河橋栁色
勞歌一曲陽闗
　　　濟南道中(王世貞/)
翛翛栝栢風𦂳藹藹桑榆日斜莫怪牛羊不下中峯自
有人家
　　　于鱗郡齋(王世貞/)
使君盡酒不醉郡閣先秋自寒乾坤乍容車馬湖海漸
入衣冠
　
　
　
　古今詩刪巻三十四
