#+TITLE: 惟實集-元-劉鶚
#+DATE: 2016-06-11 12:25:12
#+SOURCE: github.com/kanripo/KR4d0489 master 3c730aa1                
欽定四庫全書　　　　　集部五
　惟實集　　　　　　　　别集類四(元/)
　　提要
　　　　(臣/)等謹案惟實集七卷附録一卷元劉鶚撰
　　　　鶚字楚齊永豐人皇慶間以薦授揚州學錄
　　　　累官江州總管江西行省㕘政守韶州以贛
　　　　㓂圍城力禦不支被執抗節死其事甚烈明
　　　　初修元史失于採錄不為立傳併佚其名近
　　　　邵逺平作元史類編始為補入忠義傳然亦
　　　　僅及其死節事其生平行履則已不可考矣
　　　　集為其子遂述所編初名鷲溪文獻其稱惟
　　　　實集者葢本其祖訓以詩道貴實之語也鶚
　　　　官翰林修撰與虞集歐陽元揭徯斯等遊所
　　　　居浮雲書院諸人皆有題詠元為序其文集
　　　　稱其詩六體皆善徯斯序亦謂其髙處在陶
　　　　阮之間雖友朋推挹之詞例必稍過其量然
　　　　今觀其集大都落落不羣無米鹽齷齪之氣
　　　　可以想見其生平二人所許亦不盡出標榜
　　　　也且鶚身捍封疆慷慨殉國千秋萬世精貫
　　　　三光即其文稍不入格亦當以其人重之况
　　　　體裁髙秀風骨清遒實有卓然可傳者乎外
　　　　集二卷皆前人序記輓詩乃其裔孫于廷等
　　　　所重輯今仍附之集末以補史傳之闕漏焉
　　　　乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　惟實集卷一
　　　　　　　　　　　　　元　劉鶚　撰
　　請旨益師疏
臣劉鶚奏爲請㫖益師事天下之師有勞而衞者有逸
而樂者其勞逸之不同將謂將之智愚分乎師之強弱
異乎不然何勞者之終於勞而望逸者之憩而不得也
勞固可以勞終逸獨不可以勞見乎臣聞措社稷於泰
山之安而河海不揚波者必馘其奸首使魑魅之徒烽
烟絶滅然後可以久安長治也上今仁澤博施輕賦薄
徭愛恤人才設㕘政二十四禦其險要撫於外而佐於
内矣臣雖至愚前此職任翰林修撰親承命令宣布政
治鞠躬數載而受恩汪濊是臣猶在天地之中戴天而
不知其高履地而不知其厚也今者洞獠作亂詔守韶
地寢不安席食不甘味兢兢焉祇爲國家是計民生是
安即刀鋸在前鼎􁀙在後決不敢二三其志以負我皇
上優隆之至意於是臣男劉運以經歴而陞掌元帥事
日試士卒偕將李如璋等力戰數月獠賊逃遁思悉平
之以杜後患奈環韶皆山林深樹茂泉湧石巖人不能
扳援而上馬不能振威而進爰分兵各崖下各谿間相應
攻之勞勞刁斗擾擾干戈軍之困於戰者衆矣勦洗巢
穴殲其渠魁散兵多而主兵少此崖敵而彼崖之師有
難跋峻而救彼崖戰而此崖之師鮮能越川以往臣即
日夜旗鼓夾道虎帳張懸用五火之攻行九地之術轉
圓石於千仞之山決積水於千仞之區按形據勢斬賊
首而奏凱自料兵少而將寡願陛下宥臣當死之罪念
臣汗馬之勞苦耄年之烽壘勅令司戎發江潞之士卒
沿省之人馬餉糧按期賫給韶之人民見之聞之咸曰
兵益也將廣也我王撫綏百姓之心切也獠賊雖有邪奸狡
出奚能當我中夏秉忠抱義濟濟將吏况易有曰王三
錫命長子帥師獠賊勦而民風和將來深宫可以揮絃
而理葢臣報國之心誠而望援之師急顧臣冒死奏請
幸切勿以臣言爲謬臣死而不敢忘臣劉鶚草茅微賤
罔識忌諱謹奉疏以奏元至正二十二年三月日
　　直陳江西廣東事宜疏
右臣鶚伏以比歲逆賊嘯聚顆黨併合醜類多方告警
焚我蘄黄陷我江州諸路守臣皆棄城而逃遁總管李
黼以無援而戰死臣履任之日濬治城池繕修器械召
募丁壯分守要害偕諸將士百計捍禦雖事勢窮蹙之
日宜爲安疆定國之計者也數年之内強寇稍却民賴
安居十七年荷蒙聖恩授臣廣東亷訪副使聞命之日
星夜奔馳度嶺而南修城濠繕甲兵仰仗天威軍士稍
集民志得寧十九年遷臣守韶整頓軍旅撫綏地方城
郭完固猺獠遁避謹將江西廣東兩省事宜爲陛下直
陳之江西以鄱陽爲襟喉以江州爲輔臂袁臨吉贑當
楚粤之要衝撫建廣饒控閩越之關隘至於龍興名爲
省會居中應外宜慎簡良帥增設重兵諸郡有警則分
兵援之至於各府則修築城池固守隘口團練堵截糧
餉既裕兵氣自奮誠能於九江湖口各增一營衞備兵
捍衞各置戰船百艘相爲應援則荆陽諸盜不敢窺九
江湖口而臂指相應矣建昌信州又於闗隘謹以烽堠
守以重兵則藩籬固而閩浙一帶不得越境而冦矣若
乃廣東五嶺之外號爲四塞由南雄可向荆吳由惠潮
可制閩越由高亷可以控交桂總廣東一省列郡爲十
今分爲三路東則惠潮中則嶺南西則高雷此三者皆
要衝也環郡大洋風濤千里皆盜賊淵藪帆檣上下烏
合突來樓船屯哨可容緩乎爲今之計東路官軍必屯
柘林以固要津中路之虎頭門等澳而南頭爲尤甚或
泊以窺潮或據爲巢穴乃其所必由者西路對日本倭
島暹羅諸番變生肘腋是西路所當急爲經畫者又烏
可緩哉然臣今日所言者悉地方之要害而國之所患
者由邊備之防弛臣竊慮今日之大勢亦岌岌矣自紅
巾賊劉福通起兵於汝潁大爲心腹之患焚蘄黄陷江
州是不獨江西一省也方國珍聚衆海上屢降屢叛焚
掠沿海諸郡又不獨廣東一省也夫李黼之死於徐壽
輝孤城無援也台哈布哈之死於方國珍駐海兵單也趙
勝普戰湖口而行省臣星吉死之張士誠據高郵而知
府李齊死之凡若此者既不能深防曲慮以消禍患於
未然又不能選將練卒以圖恢復於目前天下之弊起
於因循而成於蒙蔽州郡告警而方鎮不以爲然也方
鎮告警而内部不以爲然也夫國家安危民生休戚大
臣不以聞主上不得知其患可勝言哉臣願陛下嚴簡
擢之法省㕘督之制覈功賞之實奮刑威之斷舉一將
則衆議必簡任一人則羣疑莫奪賞一功則疏逺不棄
罰一罪則貴近不疑如是則人格其心官奉其職由是
而芻糧可充器馬可利城塹可固練習可嫺斥諜可明
號令可信雖八荒之逺六合之廣皆能如身之使臂臂
之使指若江廣區區之地又何必深長慮哉敢摭其大
端約其形勢惟陛下斷而行之耳臣誠愚昧不識大計
犬馬惓惓惟陛下俯賜覽觀幸甚元至正二十二年四
月
　　存心論
太虛者天也氣化者道也合虛與氣有性之名由性與
知覺有心之名是心也者所以盡性體天而黙運夫道
者也曰德曰仁曰誠曰敬言雖殊而理則一無非所以
明此心之妙耳言天則嚴其心之所自出言性則原其
心之所由成言情則驗其心之所由發有志於聖賢者
不可不求諸道有志於聖賢之道者不可不求諸心也
世之人不知天之所以與我者大或放焉而罔覺天理
既喪人欲漸熾因之處貧賤而移處富貴而淫義命之
不知亷恥之不顧淪於嗜慾攻取之途浸淫沉溺茫乎
其莫返孟氏謂學問之道無他求其放心而已夫學亦
多術矣詞章記誦華也非實也政事功業外也非内也
知必真知行必力行實矣内矣然知其所知孰統會之
行其所行孰主宰之無所統會非其要也無所主宰非
其至也孰爲要孰爲至心是已天之所以與我人之所
以爲人者在是不是之求而他求焉所學何學哉夫心
惟能存乃大故大其心則能體天下之物物有未體則
心爲有外世之人止於見聞之狹聖人盡性不以見聞
牿其心其視天下無一物非我天大無外故有外之心
不足以合天心聖門之敎各因其人各隨其事雖不言
心無非心也孟子曰養心莫善於寡欲葢寡焉以至於
無無則誠立明通誠立賢也明通聖也是聖賢非性生
必由養心而後至之養心之善有大焉如此噫其要矣
乎其至矣乎邵子曰心爲太極周子曰純心要矣張子
曰心清時視明聽聰四體不待覊束而自然恭謹程子
曰聖人千言萬語只是欲人將已放之心約之使入身
來此皆得孟子之正傳者也
　　踐形論
參天地者人也稟五行者氣也氣以成形而理寓焉葢
無形者理有形者物無形之中而具有形之實有形之
中而體無形之妙是以君子語上而不墮於虛空語下
而不泥於形器則仁義立而與隂陽剛柔合同而化於
道矣衆人牿於氣稟之偏狃於習俗之蔽而不能無人
欲之私是以視則不明聽則不聰貌則不恭言則不從
葢不能盡其形色本然之理則雖有是形而無以踐其
形也聖人以中正仁義而立人極無一毫人欲之私是
以視則極明聽則極聰貌則極恭言則極從推之仁敬
孝慈信無一不止於其所是形色本然之理施而悉合
焉顧自二儀既判有理斯有氣有氣斯有形渾然一體
而不見其有餘物各賦物而不見其不足動靜可求其
端隂陽可求其始天地可求其初萬物可求其紀鬼神
知其所幽禮樂知其所著易曰窮神知化德之盛也又
曰窮理盡性以至於命邵子曰性者道之形體也道妙
而無形性則仁義禮智具而體著矣程子曰天運而不
己物生而不息皆與道爲體者也是以君子盡性而自
强不息焉朱子曰太極者本然之妙也動靜者所乘之
機也由是觀之人能超乎形氣拔乎物欲達其初心則
天下之理得矣天下之理得則可以參贊位育而成位
乎其中矣
　　疏水曲肱樂在其中論
天地之間元氣流行無一處之不到無一時之或息聖
人之心與天同體故無時而不樂也豈以富貴貧賤之
異而有所輕重於其間哉何者天之所賦我大而物小
聖人見其大而忘其小耳見其大則心泰而無不足無不足
則富貴貧賤處之一也處之一則能化而齊然必曰不義
而富貴視如浮雲則是以義得之者視之亦無以異於
疏食飲水而其樂亦無以加爾不觀之太虛乎湛然空
明無物不照仰焉而莫窮其紀彼浮雲者倏聚倏散而
於太虛毫無所礙聖人大行不加窮居不損其視富貴
漠然無動於中亦若是而已易曰樂天知命故不憂又
曰窮理盡性以至於命聖人理窮焉而後樂也性盡焉
而後樂也命至焉而後樂也此則聖心之真樂也周子
所謂無欲故靜程子所謂有主則虛故能彌綸天地出
入造化進退古今表裏人物者焉而烏能究其道之所
至又安能窺其心之所樂爲何如哉
　　回也不改其樂論
人患不知道也不知道則跼天蹐地而一身無所容於
是覺天下之物皆大而我獨小夫我小而物大將只見
物不見我其於世之崇高富貴視之巍巍然即躬處優
裕而此心常歉然不自足將戚戚者終其身而無窮期
矣顔子則不然顔子之心無少私欲天理渾然是以日
用動靜之間從容自得而無適不樂不待以道爲可樂
然後樂也故凡目之所覩耳之所接身之所履境遇之
紛乘事勢之困迫世故之震撼千態萬狀而莫之紀極
舉夫一切可驚可愕可憂可喜之端而其心安然不動
處之以泰然而無不足又何簞瓢陋巷之足以累其心
哉夫境自外至者也心自内生者也心有未純由道有
未充耳道之未充則境爲身累身爲心累不特簞瓢也
陋巷也是則富亦可憂也貴亦可憂也以視古之履天
位而不疚被袗衣而若固有者其相去爲何如哉故謂
顔子之樂非樂貧也但不因貧故累其心而改耳如以
爲樂貧將使顔子進而居帝王師相之位其樂豈遂不
可問乎易曰顔氏之子其殆庶幾乎此孔子所以賢之
也昔二程受業於周茂叔令尋孔顔樂處明道未得其
要汎濫於百家出入於釋老者幾十年反求於六經而
後得之噫欲尋孔顔樂處如是有其要則學孔孟之學
者可不究心於此以求至於道也哉
　　浴沂風雩詠而歸論
天地和則萬物順是天地萬物各得其所也聖人以茂
對時育萬物則又體天地生物之心以爲心具此含𢎞
之量胞與之懐安有物我内外之間哉然而能志此者
鮮矣孔門四子言志而聖人獨與曾㸃何耶三子皆言
他日之所能爲而曾㸃但言今日之所得爲期所期於
後不若安所安於今也夫此道之體充滿無毫髪之缺
此道之用流逝無須臾之停苟有見乎此則出王游衍
皆天也暮春之日物生暢茂之時也春服既成人體和
適之候也童冠偕而長少有序也沂水舞雩選勝而登
臨也既浴而風又詠而歸樂而得其所也未幾而夕陽
在山好音過耳游人歸而禽鳥樂也人知曾㸃游而樂
而不知曾㸃之樂其樂也就其當前之事以窺其自命
之志則固藹然見天地生物之心聖人對時肓物之事
也夫亦安有物我内外之閒哉學者見道而疑心爲物
累即不能從容閒適而其氣象之間已大不侔矣觀曽
㸃之鼓瑟少閒乃徐舍瑟起而對焉而志之所存又未
嘗少出其位蓋澹然若將終身焉此其氣象之雍容閒
暇志尚之清明高逺爲何如而非見道之明心不累事
而能然耶葢藴之而爲德行行之則爲事業其視三子
者又當何如也哉
　　鳶魚飛躍論
道爲天地之本天地爲萬物之本以天地觀萬物則萬
物爲物以道觀天地則天地亦爲萬物故天地之道盡
之於物天地萬物之道盡之於人人能知天地萬物所
以盡於人者然後能知道也何則道之流行彌綸天地
充塞宇宙無所不至在上則鳶之飛而戾於天在下則
魚之躍而出於淵其在人則日用之間人倫之際夫婦
之所知所能而聖人有所不知不能者皆此也飛者鳶
而所以飛者非鳶躍者魚而所以躍者非魚蓋飛躍者
性而所以飛躍者則道也爲造化之發舒即爲心性之
呈露爲在物之靈氣即爲在我之天機翺翔游泳者爲
物理之自然而親上親下者爲中和之位育物物一太
極而莫窮其費也萬物一太極而莫測其隱也任舉一
鳶而飛者率其飛之性任舉一魚而躍者率其躍之性
引而近之推而逺之而無非是也君君也臣臣也父父
也子子也各止其所而不可亂也人能常存此心則息
靜之際全體透露妙用顯行無所滯礙非必仰而視乎
鳶之飛俯而觀乎魚之躍而後可以得之也夫
　惟實集卷一
欽定四庫全書
　惟實集卷二
　　　　　　　　　　　　　元　劉鶚　撰
　　送胡宗性歸武寧詩卷序
宗性胡君雙井里茂族也其先出廬陵少負竒氣與其
兄宗説聯輝競爽不逺千里從歐陽圭齊先生學先生
竒之特書性菴二大字揭其讀書之所後歸自翰林又
為之銘先生豈輕許人哉歲壬辰兄仕潭城君先承先
生薦為善化冷職以兵變歸道經永豐避地問友遂留
澤泉陳氏館中雖讀書為文不少倦然中心鬱鬱念母
不置以不知母安否何如夜必焚香籲天者一年有半
一日奮然犯荆棘冒鋒刃直歸故鄉以求母所在邑士
大夫咸義君作詩文以壯其行過余取别嗟乎君之志
固佳矣而君之行似未然也夫人生天地間為人子者
孰不願立功名以顯揚其親為人父者孰不欲以功名
顯揚期其子故為子者樂於逺遊為親者往往亦喜其
子能逺遊而無離憂也余年二十三四時已上下四方
將以遂為子之願副親之期何圖志未遂而吾母早世
禄將及而先君子復溘然上征今余年六十有四矣每
一念之至今枕席間淚痕如新夫以君之才之志過余
逺矣閒關厯落垂十五年尚不克遂而墮此逆境宜乎
思親之不置也宜乎欲捐生犯難以求其親也雖然余
知君兄弟存者五人二兄仕于外餘二人者尚存母膝
下矧太夫人夀登七十既夀其人必將福其身又烏知
君兄弟不奉母獨存乎母獨存而君犯難以往脱有不
虞以重貽母憂是得為孝乎孟子曰天將降大任於是
人也必先苦其心志餓其體膚行拂亂其所為所以動
心忍性增益其所不能今天將降大任於君如此君獨
不能少為母忍須臾俟道稍通即翩然歸故鄉衣綵衣
升堂拜母奉巵酒以為夀夫然後立功名以顯其親致
孝養以盡為子之道庸非孝之大者乎余哀君之志冩
予之情敘諸行卷之首君請擇於斯二者
　　常氏雲齋詩序
齋以雲名寓志也雲可以名齋乎夫雲之為物也氤氲
磅礴觸石飛空或翼丹鳳而迎朝陽或從蒼龍而雨天
下或無心而出岫或逐風而度溪千變萬化乍卷乍舒
散之則漫不可收斂之則退藏於密雲之情態不幾於
有道者乎自古高人逸士往往以雲自况往年余築道
院於吾雞山之陽顔曰浮雲時揭翰林虞奎章歐陽承
㫖許左轄各為詩文以華之今復見常氏雲卿以雲名
其齋是能與雲同心與予同志也雲卿世居晉寧之
潞州青年時隨其先人仕於臨川因家焉至正八年夏
五月其子誠試吏於臨江迎以就養雲卿嘗於所居建
小齋列圖書植花竹以為逸老投閒之所今翰林雪坡周
君為書二大字揭其楣郡大夫士咸作詩頌其美其子
誠從予遊求予為序予嘗觀雲卿之為人隨時頫仰與
道隆汚汪洋遊乎𤣥間飄飄乎隨其所止超然自得有
道存焉其或出或處不幾與雲似乎予欲諗雲卿曰子既
與雲似不知子將為翼丹鳳迎朝陽之雲乎將為從蒼
龍雨天下之雲乎抑將為無心出岫之雲乎雲卿謝曰
若夫翼丹鳳從蒼龍吾老矣無能為矣將屬之浮雲而
吾之雲無心出岫矣故以雲名其齋其誰曰不可
　　送郡史况有容之肇慶
士生天地間不患無位患無其志耳夫志猶水也苟其
所向雖周折齟齬終亦必達夫子曰吾十有五而志於
學孟子曰尚志古人亦曰有志者事竟成是亦善觀人
者不觀其所處之崇卑但觀其志何如耳故予於鄉里
客京師有自州郡吏位中書登閫帥為部侍郎者果有
異於人哉但其志有不可企者爾方其為州郡時其立
已與人異持身若冰雪行事如日星故德望日榮聲譽
日起横槊捷出摶風九萬駸駸直上自有不可遏者由
其志之所尚考其位之所稱非幸也宜也今生青年如
晝蚤受知太守既能有志夫三子者之志異時成就又
何患不若三子者哉兹因生之行嘉子之志故序其概為
生勉生尚勗之端之幕府多吾故人必能為生刮目
　　送府推鄭君仁化令尹序
世俗嘗以吾儒者為迂濶甚而相與目笑之曰是腐也
常敗乃公事是果迂濶與腐耶又烏得謂之儒哉此必
盜儒之名而實有不稱者果儒者耶必不至迂濶况腐
乎至正六年春予由秘書調長雄幕暇日因從吾故人袁
君敬存問嶠南人情風土與當時同寅之賢者敬存
喜相謂曰他則吾不知若推府鄭君練達而不迂剛介
而不腐賢而有文君是行得友矣明年春三月予到官
與太守岳侯推府鄭君相見私竊自喜敬存之不我欺
也公餘相過因論上下得失臧否真可厯厯為予言極
有理趣予間發一二往往與君意合由是遂定友焉君
天資高機警多智一語不妄發一字不苟作太守當事
不能决輒詣君即剖决如流迎刃而解而謂迂濶者能
之乎吾聞之弱冠時鄉之衣冠遺老若陳蘧覺呉東園
皆文章勍敵君錚錚獨往當其先鋒輒與抗頃刻百韻
立就二老竒之其後以學古入官敭厯郡縣所至有能
聲遺愛謂之腐與迂可乎今年春省臺大臣聞君賢調
君為仁化尹仁化之民亦何幸歟將之官咸依依不忍
别去於是酌酒重告鄭君曰固不得為腐矣然天既賦
君以有為之資君又能力行其所學今聖天子求賢如
不及圖治若饑渴之時獨不可一言悟主取封侯以行
其志哉顧乃栖遲郡邑抱璞而不獻懷珠而不衒德澤
及於一隅而不加於時聲名溢於海上而不聞於天下
後世懷土以老不謂之迂不可也君黙然不能語遂握
手一笑書以為送行序君號梅園
　　南雄府判瑣達卿平寇詩序
五嶺大庾其一也嶺之南九十里為南雄府治在焉羣
山環揖兩江合流居民繁夥真壯郡也屬邑惟保昌始
興負郭始興去城百二十里而逺僻在萬山間與韶之
翁源贑之龍南信豐相接溪峒險惡草木茂密又與他
郡不侔故其人為獠暴如虎狼至如㝷常百姓漸摩薰
染亦復狼子野心不可以仁義化也邑民有劉害十者
兄弟十餘人皆有膂力為寇十年官府亦莫敢誰何居
民轉徙避亂無寧歲郡邑騷然官是郡者常病之至正
二年某月曰賊率衆壯千人白晝鼓行入始興縣破囹
圄出囚徒掠人財畜縣邑為墟宰官咸倉皇避走坐視
莫為之計恣睢跋扈氣燄益張於是判府公惻然弗忍
思民困於虎狼遂不避瘴癘不憚險阻親履行陣入清
化洞破都坑直抵賊營羣賊戰敗鼠竄復進兵誅其妻孥
羣盜遁去未即獲公命以計招降之從軍汪榮挈賊首
劉害十等三十六人膝行拜營門請降始待以不死賊
欣然詣郡郡上之州府府諭遣還留雄十餘日賊登城
遍觀公謂所親曰吾向觀羊城特易與爾至如南雄真
彈丸黑子之地可一蹴而平也破城之日吾當以某屬
分若人某屬與若人其餘兄弟自居之既而謀泄判府
公慨然曰此賊不死民終無寜日遂與諸郡公謀曰寇
勍敵眼中未有能當之者毋失事以貽人憂公曰諸公
無慮冦在吾目中矣慎毋多談衆議遂定先是賊嘗冦
同邑人許貴華賊反誣為冦詣府陳詞許潛躡其後與
賊鬬命卒縛之賊傷卒公奮怒即以鐵篍擊賊徒李任
一等驚懼反走公復追至府門又格殺之梟諸道傍城
中老幼咸歡呼稽首聲動天地公曰渠魁雖殱其兄弟
黨與在始興者尚多不悉平之必為後患即令人夜半
圍賊營出其不意平明因風縱火賊無所措盡棄營走
於是乗勝逐北死者過半賊遂平而脇從者罔治民乃
安堵如故嗚呼公操數尺之鐵手殺賊奴朝廷不知有
調度之勞州縣不知有供給之苦不動聲色而措生民
於磐石之安其功為何如耶今太守岳侯不没人善剡
薦兩司以論公之功雄之士民咸作詩歌以頌公德予
因厯序其事以俟夫觀民者察焉是所謂能弭一方之
難者但恐禍不極則功不顯爾苟朝廷公論有在則當
使公正笏横犀出鎮方面天下之為臣子者咸慕公所
為將見四海之内盜息民安又豈一方一郡之福哉公
世家官族練達慷慨有燕趙之風達卿其字云
　　蒼厓序
臨川太守楊侯友直以隸書名當時一日作蒼厓二大
字贈吾友李君思泰里中人榮侯之惠因以蒼厓稱李
君且屬予序其概予惟古人因物以取名因名以見德
有是德而後有是名也夫厓之為狀勒巖峭削壁立千
仞截乎其不可攀屹乎其不可拔凜乎其不可犯宋節
度張公詠操行高潔風節峻絶巋與厓相高以蒼自名
豈虚言哉李君之為人風骨峻峭骯髒辨博涉江湖遊
京師日與朝士大夫相接其事親也孝其處已也廉其
有所不平又能倡大義排紛解難而無所顧忌似有剛
不吐柔不茹之意亦猶厓之自拔於羣山而獨異於山
者侯以蒼厓名君其以古人期君為何如也古人豈易
及哉然人之生稟隂陽之氣鍾山川之英初未嘗有間
政當因名物以自強求實德以相副無愧乎厓無愧乎
古人亦無愧於楊侯也思泰與予相友善予嘗為其家
君記德林堂故得以重致吾意焉
　　齊安河南三書院訓士約
歲乙丑春予濫竽長院釋奠時祠祀頽圮顧瞻徬徨上
請憲府捐俸倡修庀材鳩工撤新講屋春秋舍菜幸無
廢事竊念二程夫子啟籥於濂溪而接統於洙泗紫陽
夫子樹立穹碑巋然如魯靈光源析流疏灼灼明甚學
者當勉循㫖要以為立身行己之本下學上達之階由
尼山鄒嶧以遠遡唐虞如康莊直達可無他岐也謹揭
數條于後
一德行之宜崇也周禮師氏以三德敎國子一曰至德
以為道本二曰敏德以為言本三曰孝德以知逆惡至
德者誠意正心端本澄源之事敏德者強志力行崇德
廣業之事孝德者尊祖愛親不㤀本始之事此先王之
教所以精粗兩盡本末相資而不倚於一偏者也朱子
曰聖人教人有定本五常也四勿也自昔聖賢敎人之
法莫不以此多士勖諸
一士習之宜端也自古周南之化先及江漢王仁所被
其流風餘韻雖百世而遥猶能望古而興懷勿謂楚無
風也多士一步一趨當以聖賢為法慎毋競佻達而薄
檢繩尚浮華而賤悃愊則品行端而正學明矣
一實學之宜重也何謂實學凡有資於經濟達於政事
者是也夫士學以待用因待用而學而學又皆無用可
謂知務乎古之學者三年而通一經此經一明推之不
可勝用也昔左史倚相能讀八索九丘之書當時稱為
賢輔今日豈乏異材學者不可不求實效也
一文體之宜正也程夫子云立言之道不使知德者厭
無德者惑孟氏亦云言近而指逺者善言也葢其言不
近則衆人亦惑其㫖不逺則君子易厭此聖賢立言之
法萬世操觚者所必宗焉者也試看論語孟子其言何
等平易其意何等精深使人觀之顯然味之無極矣
一㑹課之宜勤也以文㑹友原是聖賢成法爾輩隨便
立會不拘人數宜遵白鹿洞教規恒以實心敦礪質疑
問難相與開發心胸顯示黙規相與砥礪名節不矜
不伐下拜昌言若無若有近思良友虞廷孔孟相授之
益可想而知也求友輔仁亦在志士之自奮耳
一浮偽之宜禁也國家設學造士欲求真才實能共理
天下爾士子披青衿入黌宮以逺大自期周子曰士希
賢賢希聖聖希天希天一事曠世不談即希聖希賢姑
亦未論耳諸生且先希士士志於道不恥衣食之惡無
恒産而有恒心自能愛養廉節砥礪末俗矣泰定三年
丙寅歲陽月
　　與層山丘民則
鶚奉啓民則茂異賢表姪足下於名門託姻婭五十年
令先大父竟無一日之雅名姓徒相聞每切慨歎今兹
天幸乃得與足下相見于洪是未能講姻好於太平之
時忽得敘情話於離亂之後其喜慰為何如也政圗綢
繆遣孫子相即而足下己不辭而往矣又不能不令人
悵然也子敬來首詢動履能言君之先廬完好如昔時
而生意動盪有加於曩日一鄉之内無非熙皡之民雞
犬桑麻足食足用然後知浩劫不能有加於盛福之人
而塵世未始無桃源特命薄者未之遇耳殊切企慕庶
慰懷思兹因子敬歸便奉此問起居即辰冬晴未閒千
萬為吾道自重臨楮惓惓不具鶚奉啓
　
　
　
　
　
　
　
　
　
　
　惟實集卷二
欽定四庫全書
　惟實集卷三
　　　　　　　　　　　　　元　劉鶚　撰
　記
　　徳林堂記
榮父李氏世居吉文之古平介乎青原芙蓉兩山間
所居竹樹蒼然郡太守偰某西彬扁其堂曰徳林至
正五年其伯子思泰謁余記余惟天地間可以長子
孫貽永久者莫如徳徳豈必外求哉特求諸其心爾
是以好德之士其處心也仁其待人也恕其有所取
也亦必以其道而又能推其愛以及物如春陽之涵
煦雨露之沾濡固有澤及於物而已不知物被其澤
而莫知為之者德之盛宜何如也盛德積中英華發
外以至一草一木咸被其餘光故武公之竹王氏之
槐猗猗鬱鬱蓊然成林至今美之而不已者豈林之
為美美其德也徳之美亦林之美歟李君以仁恕之
心推及物之澤有寛容忠厚之風無忮刻殘忽之習
州里之人愛其人詠歌其草木亦庶幾武公王氏之
徒矣矧其衰暮之年生殖敎訓子孫森森焉如竹樹
列于庭堦大者為棟梁小者為榱桷德之萃於後世
者又如此而林云乎哉吾所謂長子孫貽永久者信
不証也尚宜加封殖之勤與武公之竹王氏之槐比
隆相髙異時吾歸自館閣將幅巾藜杖一登君之堂
相與讀淇澳之詩蘇氏之銘以徴予言
　　廣東宣慰司同知德政碑
負練逹之才者可以受方靣之託抱剛正之氣者可
以剔奸蠧之弊方面至重者也苟不有練逹剛正者
豈不屈於慾也方今四海㑹同天下置行省十帥閫
倍之受方面之託者非一獨廣東一道為海上雄藩
南距海北抵庾嶺東接閩西連雷化地方數千里戶
口數十萬猺獠半之近年以來民化徭僚之俗者又
半視禮樂者為迂濶弄刀兵如兒嬉苟撫字無方則
嘯山林泛江海相胥起而為盜故廣東視他道號稱
難治朝廷憂之閫帥之寄非練達剛正為時所屬望
者不遣也至正七年夏公由海北僉憲同知廣東閫
帥到任不一月即分府肇慶以鎮撫西寇下車之初
門無私謁食不重味子弟童僕未嘗斯須出門户其
自處泊如也乃訪求當時奸蠧之病民者次第除之
於是首禁科斂肅軍政執典水清旗軍擾客商正其
罪由是横民暴卒因民之造廬舍結婚姻舍賔客竭
池取魚節朔要人以需酒食貨利者亦為之肅然至
於朝賀之公會翦栁之宴賞虐民尤甚公慨然曰朝
賀大禮也此不敢廢宜從儉以存禮吾當捐已俸具
酒食召僚友自相為歡若翦栁無益也吾何忍朘民
之膏血以供耳目之娛哉遂罷之明年夏五月西水
驟漲城中水流數尺瀕河居民漂沒屋廬者不可勝
數嗷嗷缺食幾不聊生公復捐禄米以倡率僚屬及
民之賢者各出米以賑恤民之不能自存者逺近之
間活者萬計嗚呼省憲舊臣來貳雄藩常曰吾舊
風憲也今雖有司然所行之事必風憲乃已故能
首厲風節以師表州郡震肅軍旅觀公之止暴卒
節宴飲救水災恤民志設施有道科斂自息自發
一號施一令務去民之不便以求民之便者今下
車之日已咸仰之曾未期奸蠧之弊一洗而空方面
之託端可無愧矣非練達有為剛正不屈者能若是
乎雄之父老親仰見德化之成願立石紀功以俟觀
民風者吁吾嘗論世之為政者能得人之千金而不
能得人之一言能得連城之璧而不能得匹夫之心
今人言若此于以見人心之至公而公之善政得民
心者不可誣也矧僕等忝下風受其賜者乎敢不大
書以答父老之意以彰公休公名撒迪彌實正徳其字
也重為詞曰猗歟雄藩瀕此南海貨利之區冠葢之
㑹惜哉編戸襍若蕕茝曰禮曰義如盲如聵記在昔
年朱李與周負固盜兵曽貽上憂羣醜既殲日慎擇
侯宰臣敷言勲哲是求吁嗟我公敭厯省憲不黷而介
不苛而狷有守有為足稱斯選來帥于斯綏我遐甸初
嘗分府於彼古端武夫悍卒舊為民患百計欺凌民多
阻艱咸底于辜民恬以安寔賞之禍毒若蛇虺或存或
去各有攸理西水病民首捐禄米民賴以恬不可殫紀
師檄雨集使者星馳紛紛誅求公悉禁之昔民嗷嗷今
民熙熙舍嗷從熙民胡不思思之不已載歌于路載鐫
于碑以永思慕路碑如山棠隂如雨於昭令名共此千
古
　　廣東僉憲張公生祠記
惡者天下之所同惡也知惡之而又能去之非仁者能
之乎夫仁者公足以㤀私明足以燭理勇足以配道義
無徘徊顧忌之心有勇往直前之氣如疾風迅雷長江
大河沛然莫之能禦故其去惡易若拉朽古之人有能
行之者漢之直指使張綱是也當其拜命初埋輪都門
曰豺狼當道安問狐狸首按大將軍梁冀高風千載至
今凜然而千載之下復能行之者廣東僉憲張公正其
人也昔公之在閩海也首芟巨蠧及分部泉漳貪汚之
去者八九望風解印綬者五六今移次廣東奸貪之徒
膽落神泣後嘗分部潮惠猶閩海之泉漳也公慨然不
疑使車之行至増城有鄧簿尉者循海之獠寇也朝廷
招以是官到任二三年稔惡如舊與其黨羽七十人布
在左右散之上下以為腹心𤓰牙每出入輒操兵自防
慢侮同寅殘傷百姓恣其貪暴猛如豺虎咸側目重足
莫敢誰何循是毆擊其令尹上司恐激他變亦復為之
羈縻以待其自斃公下車畧無所顧忌按其奸狀悉械
繫其爪牙復逺捕之至官罪狀既明下獄既而枝斃之
者亦過半矣上下驚愕公乃遣使者馳其罪狀循海洞
獠咸叩頭震恐各求以自新於是民乃謐寧民之謳歌
盛德歡動天地争願留公肖像立生祠于邑以報公邑
令尹李習又從而成之嗚呼以大將軍視簿尉固有霄
壤之不侔而其惡一也然大將軍雖跋扈終處於朝廷
之上紀綱法度臨之在上質之在旁違之者名為不道
拒之者是為無君故使者一言誰敢復抗若簿尉則不
然簿尉雖微然僻處遐荒去天萬里禮樂之不知法度
之不聞喜則人怒則獸苟乗風一呼亾命畢集若湖廣
左轄亦陷没于賊又安識所謂部使者乎部使者苟有
徘徊顧忌之心無勇往直前之氣則此惡不成擒矣故
按大將軍易誅鄧簿尉難予以為僉憲之功不在漢使
者下然則僉憲亦仁矣某忝居治下極切贊襄且以為
公論自吾儒者出於是忘其卑陋謹獻頌曰禮樂之興
行將百年光岳既翕曰維生賢維賢之生好善惡惡本
乎天性風采肅肅着於朝端不怒而威不冰而寒有守
有為有綱有紀天子有㫖拜公御史公拜御史無忝臺
評洋洋厥名赫赫厥聲剛亦不吐柔亦不茹視理所在
夷險弗顧昔僉閩廣分部泉漳首擘巨蠧繼繩奸贓今
來廣東按彼潮惠首捕奸惡曰鄧簿尉奸惡既誅黨與
既除拯民水火奠厥攸居民曰昔日豈無使者莫我肯
顧而忍我舍今公之來解我倒懸願留肖像祠而祀焉
公曰吾勞吾職當爾民請益堅公弗能已肖像奕奕祠
宇翬翬惟公之德惟民之歸既割我田重藝我黍愛酌
我酒以享以祀生生世世子子孫孫目有所覩而恩斯
存存之於心注之於目於千萬年為民之福
　　重修帝師殿記
帝師殿者所以祀帝師者也在昔太祖皇帝肇興朔方
世祖皇帝混一海内四方豪傑若良平信布之士翕然
景從而魯齋許公獨倡儒宗丘神仙馬丹陽復獻不嗜
殺人之説繼而八思八師父來自西京伸演佛法剙國
字以成一代之制作風雲際㑹何其盛歟其後許公封
謚得從祀丘神仙馬丹陽咸封真人八思八師父錫號
帝師此帝師之號所由始迨夫英宗皇帝崇薦佛法特
加其功至治間詔天下立廟以祀之又各郡之有帝師
殿之所由始也南雄為嶺南雄藩故殿宇極高大雄偉
規模宏麗然一時應詔皆取之民間務欲速成故工夫
多草率莫為久計後至元已漸陵替又十年至正丁亥
予由秘書出長郡幕三月壬子視篆之暇徧謁諸祠廟
宫觀而帝師殿傾圮迨盡幾為瓦礫之墟貳守答公有
復剙之志而不克成太守岳侯能成之而心不欲予慨
然念國家盛大之將隳然又憫是邦民力之彫瘵於是
不恤人言直以為己任捐己俸重為之規晝撤而新之
命司獄梁若水綂之邦人士助之是功成而已不勞殿
成而民不知也鳩工於是年十二月畢功于明年十月
落成之日韶雄分憲官詣祠奠謁見其布置合宜經營
有方顧瞻裵􁋴重加歎美嗟乎予之所以崇是役者重
其為帝師者也然功之成豈予之能哉葢由一時氣運
之當新同寅之和士民之順帝師在天之靈之所致也
予又安敢沒人之善以為己功爰具出内之目與士民
樂助姓名刻于碑庶幾可以解惑者之疑問執讒慝者
口而又有以見予心之公也若夫嗣而葺之後之人又
豈無與予同志者也
　　廣東僉憲去惡碑
惟皇元混一區宇幅員之廣曠古所無廣東一道北界
梅關南踰桂海去京師逺在萬里外山海茫昧習俗險
悍聖朝推一視之仁必選碩德重望忠良正直之臣居
風紀之司以察貪邪以除凶惡而後吾民得以享太平
之樂躋仁夀之域天祐我民登崇俊傑僉憲李公僉憲
周公俱發身胄監以明新之學而施於有政敭厯中外
所至聲譽卓卓其為監察御史皆犯顔敢諌糾劾不阿
權貴側足正心己丑秋來僉廣東憲次年春監司憲副
相繼以疾去二僉憲公同寅協恭振舉憲綱一新風采
德威所被遐邇肅清時有前兩江道宣尉副使梁祐者
南海逢村人其父以膂力補官以兼并致富祐冒以軍
功官至四品聯婣貴官交結當道有司多出其門下百
姓畏之如虎狼多造戰船私積軍器分布爪牙招集凶
惡令為盜於海洋掠田禾於鄉井而坐分其利他人之
田産占為己業他人之妻女占為已有廣東七路八州
之民被其毒害無可申訴根盤蔓結垂五十年適有訴
其妻之兄弟劫贓鈔者下有司鞫之於是被害之民皆
如天日開明非復前日告梁祐不公不法者百二十餘
狀二公協議曰豺狼當道安問狐狸嚴督郡縣推問不
旬日悉得其罪之實并其惡黨皆置之獄廣東之民室
家胥慶懽忻鼔舞歌謳載道非吾二僉憲正直之德神
明之政安能除積年之元惡易猶反掌也哉以二公之
雄才直氣此特其餘事而廣東之民感恩之深如拯之
於水火之中而已他時居廟堂之上論道經邦亦將垂
紳正笏措天下於泰山之安以大慰蒼生之望則二公
之事業又非特止此李公名藻字子潔周公名驤字從
進皆分巡南雄有惠政故各願記其去惡之實以傳不
朽且使為惡者知懼詩曰皇元天啓文運以昌篤生英
傑為國之光蹈德泳仁同升上庠雲錦炫爛霞珮頡頏
發於事業絶俗殊常持節來南斧繡斯煌慶雲景星烈
日秋霜嫉惡如仇視民如傷爰有大憝謀心匪臧磨牙
吮血長蛇虎狼下民吞聲忍受其殃明明僉憲厥怒斯
赫垂五十年孰養其慝發摘姦邪迅雷有虩曾不踰旬
天褫其魄嶺南千里垂髫戴白歡聲載道感恩懷德僉
憲何心降罰自天匪天降凶自速厥愆恩波洋洋凌江
水長勒此頌詩永永弗忘
　　張文獻公祠堂記
至正丁亥予由秘書出典南雄郡幕明年春今湖東憲
使韓公凖以太常博士奉詔有事南海過梅關見唐丞
相張文獻開鑿之功以建祠事屬州之同知縣三寶及
予予審舊基湫隘遂闢雲封寺西邊佛宇設像以祀之
又於泮宫之西一新其舊祠以答公意又六年公以湖
廣憲僉守南康予由翰林修撰守江州重㑹於洪首及
兹事予悉以實對公之意猶以為未足又五年丁酉春
公由南康來貳憲湖東御史王公餘慶實來守省將之
廣束公復具告以此鋒車度關首為路侯密里沙言之
侯曰舊基搆祠三楹像設供具靡不畢備御史題其顔
而并記之於是南安同知薛理慨然曰丞相開鑿之功
豈獨嶠南之民蒙其惠乃即山隂觀音閣之東南建祠
一所前後為楹凡七彩繪丹堊視嶠南有加仍奉書請
記于韓時公以貳憲陞廉使予由江州移筠陽由筠陽
貳憲東廣而同知薛理亦尋陞郡守韓公復屬筆於予
曰君之廣東過祠下幸為我記之越明年夏五月驛抵
南安薛侯復請至再三予將度關奠謁既畢因審於衆
曰崇德報功者君子之道也久而不㤀者厚之至也文
獻公之在唐室進則開元退則天寶進則姚宋退則盧
李身之進退唐之安危係焉若鑿山開道特其一事之
善爾其豐功盛烈載在史册何可勝紀行路之人又豈
能盡知公之所以惓惓於建祠者豈有他哉盖欲使過
者仰而瞻俯而歎私相謂曰凡人有一事之善皆可千
載又孰不勉焉孜孜以一善自期哉苟擴而充之則可
以利天下而相業不難也然則是祠之作豈獨崇德報
功而已耶嗟乎韓公以君子之道待古人以古人之事
業期今人意亦厚矣予因推公之心嘉侯之意且重其
請遂書以為記
　　康桂華府君墓表處士
人生天地間所貴乎有子孫者葢以烝嘗有尸墟墓有
表世世相承厯數百年之後為子孫者則知為某世某
府君之墓行路之人亦知為某里某氏之墓也然人子
孫不能皆賢者往往視此為迂濶莫之究心故不待百
年而墟墓已若忽諸者矣行路之人又何由而知耶予
每悲之今年春予被東廣貳憲之命自洪將治行南上
婣友前慶州書院山長康君震以其六世桂華府君家
傳行請曰震不幸遭亂離背鄉井棄墳墓然先世墓多
有碑而府君之墓獨未有表之者震年已無聞又以盲
廢誠恐懼夫承平之後尋至因循遂使他日子孫且不
知阡是為何代何祖矣丐先生一言表其墓以係子孫
之思庶幾千載之下苟有知者先生賜也予聞而悲予
悲夫以亂離之世流離顛沛雖父母墳墓不能用其情
而君猶能惓惓於六世之上推念慮於千載之下君之
志誠可悲夫夫豈自厚亦所以厚人也謹按康先匡姓
有自唐貞觀為吉之判官者曰胄遂居泰和之祁州子
珏孫垍徙居深溪字彦和彦和生宣宣三傳至稠事南
唐李主為蘄州刺史比歸宋避太祖諱以匡為康稠生
濬濬生抃抃宋英宗朝甲科為南昌尉抃再傳至府君
府君諱桂華英字也生而有德於其鄉鄉稱長者殁而
鄉人思之皆為服緦葬廬陵淳化鄉沙洲坪夫人曽氏
祔焉有子曰訓為國子助教與忠簡胡公尚書銓持黨
論丞相秦惡其忤已遂不仕孫景材景明景材宋理宗
朝授鄢陵令景明度宗朝為桂林府同知子某早世二
孫在幼鞠之教之見其顯達以福夀終於今葢百餘年
矣嗚呼君子之澤五世而斬葢服盡則親盡親盡則情
盡今府君當澤竭情盡之時而其雲礽又有若慶州君
者尚能以表請君固賢矣又可見府君平昔以禮義維
持其家教訓漸摩其子孫得擢朝廷之用故六世之後
雖久而難㤀者君之澤也如此君賢而有文章吾之畏
友也是為康氏六世祖處士府君墓表云
　
　
　
　
　
　
　
　
　
　
　
　
　
　惟實集卷三
欽定四庫全書
　惟實集卷四
　　　　　　　　　　　　　元　劉鶚　撰
　五言古詩
　　浮雲道院詩二十二首(并引/)
　泰定丁卯予自河南考滿歸於所居鷄山之陽闢五
　畝園植花竹茶橘之屬築室三楹置圖書設枕簟以
　為讀書之所賓至則相與飲酒賦詩投壺雅歌以終
　日或焚香讀書登山臨水以自樂翛然物表直欲輕
　世而肆志焉因竊取吾夫子富貴於我如浮雲之語
　扁之曰浮雲道院嗚呼吾豈真外富貴薄功名果於
　忘世者哉誠以承祖父之訓讀聖人書所學何事衆
　人之所以為衆人要皆不可以不察苟此不力則凝
　冰焦火淵淪天飛人欲熾天理亡三綱淪九法斁命
　義之不知廉恥之道喪沈陷没溺顛倒眩瞀此心不
　存斯有不能踐其形者矣孟子曰君子之所以異於
　人者以其存心也蓋必存心而後可以踐形必視富
　貴如浮雲而後可以存心風雩之詠歸鳶魚之飛躍
　簞瓢陋巷之無憂衣縕袍而不恥以至於風月無邊
　庭草交翠風輕雲淡花栁皆春其所以流動充滿極
　天人之樂者是皆有得於夫子之意在我重在物輕
　也僕竊慕而願學焉但有志向道而萍蹤靡定日涉
　風塵歧路興悲則栖栖者將何所底焉因創道院為
　藏修之所朝夕於斯惕焉知懼庶幾乎薰陶漸染歳
　改月化冀有以窺聖賢之萬一使不至離道之逺為
　名教之罪人幸也且崎嶇更嘗之餘人情世故末理
　薄俗翻雲覆雨其可歌可感可驚可痛者傾耳洞目
　世味固以澹然矧旦暮見聞事又何限於是浮雲之
　思愈深矣因成數語以寫予懷
讀書冀聞道何必競榮名主賓辨内外物我孰重輕崎
嶇更嘗餘愈覺兹理明浮雲視富貴悠然悟深情
青山五畝園隨意茒三間竹樹發佳趣好鳥鳴闗闗物
情固自樂聊得開我顔長歌答天風以永今夕閒
胷次寡塵慮隨寓皆可樂孰云柴桑里不似麒麟閣雨
餘草初生風定花自落榮辱今兩忘遺經在牛角
廣譽薄文繡美德賢膏梁信道苟不篤不幾兹言狂春
風散天和宇宙森衆芳盛德固莫及千載遥相望
生人以御物何事隨物化五色雙目盲昏昏旦為夜髙
處忽眼新令我重悲詫為塞陷天流雲開見嵩華
留心强為善萬事當聽天天定還勝人何須苦煩煎原
憲竟得貧顔子不假年在彼不我知在我當勉旃
有客逺方來訪我衡門下豈無一樽酒樂此芳時暇好
風吹晚花綠醑粘盞斝痛飲君莫辭流水易衰謝
春來農事及雨過田水滿呼童具犁鋤耕作趁春暖但
願黍稷稔客至得相款此外復何求讀書識吾短
失之要本無既得乃固有但知貧為常未知賤者醜貧
賤與得失命矣果誰咎萬態森前陳凝然袖吾手
舞雩詠春風步履傍花栁此景信可樂胡為疾其首陶
然天壤間萬事皆我友惟應甕頭春不知今熟否
靜夜坐百態曉起俱不然奈何不自悟擾擾欲勝天效
顰冀見好反以醜取捐勞心苟無益何如信吾缘
權門手可熱行路為低頭一朝滄桑翻言之使人羞伉
儷不能庇骨肉爛莫收悠然茅屋間老矣歸山丘
田園兒女計為慮靡不周汲汲牛馬走辛苦悲白頭朱
門有餓莩白屋生公侯是其稟氣初窮達非人謀
象箸與玉杯其流至亡國簞瓢陋巷間千載有遺德采
采陌上花豈無好顔色終然易零落歳晚愧松柏
孟氏有三樂其一無愧心俯仰苟無愧至樂不可任萬
化不得羈超然衆芳林神仙甚非遠何必海上㝷
知恥斯不辱知足常有餘豈無負郭田亦有堆牀書春
風茶新苗雨過還當鋤准擬讀書暇茗飲甘如酥
古人亦有言千橘萬户侯思之亦爛熟有志今甫酬金
丸炫落日清霜滿林秋户侯詎能擬聊得供杖頭
骨肉半零落有弟差慰意日暮田園歸濁酒聊共醉此
酒可再得此日寧再世人間樂固多塤篪有真趣
春風日已和桑麻藹新緑但可了寒暑生理亦自足沈
浮閭里間我亦甘碌碌俯仰三百年蒼然此喬木
常憐世間人晚歳生恐怖問之此何因牽以物欲故孰
知不得將此理當自悟雲散月滿懷清風湛歸路
東坡百世師其學常近禪雖墮斥逐中不作戚戚憐兩
賦耀赤壁尚此風泠然我夢從之遊夢覺月滿天
常愛陶潛翁獨歸田園居采菊東籬間酌酒南山隅有
琴更無絃隨意良自如髙風千載間太息誰其徒
　　擬古七首
萬頃日二升千間夜六尺所用能幾何何苦悴心力牙
籌與鞭算役役夜繼日百年俱蒼苔徒資後人惜
疏食以當肉緩步以當車兹言深服膺既穩仍且腴鄙
哉彈鋏君惓惓志魚輿古人甚能言適與吾心如
是心亦猶人我豈悲富貴極知得有命常恐墜不義才
薄未易稱去來矧難繫何如田南山食力差少愧
東鄰有處女灼灼桃李神娉婷不肯嫁愛此天地身惟
恐失所托悔恨難自陳踟蹰悄無言日照空閨春
荆山一片玉秀氣鍾鴻濛幽暉不自衒老雨蒼苔封紛
紛他山石舉世多拙工卞和今豈無至寶寧終窮
京城海子上有僧持雙鈴誦經二十載寒暑白髮生辛
勤積涓埃佛閣開明熒吾心若更苦天地何㝠㝠
溝斷躋犧罇騏驥困鹽車時乎將奈何今古誰賢愚北
風號枯梢落日明寒蕪未遇非所惜但恐流年徂
　　寄黄州舊友四首
後會未有期豈意歳云變不知百年間正復能幾見江
湖北風多水濶鴈無便此心劇悠悠庭樹空倚遍
客來為余言眠食兩無恙殊郷吉語傳慰我心怏怏我
峩棲霞樓仙人在其上甚欲往從之烟水互莽蒼
舊書不忍讀讀之耿懷悲君子不共賞逺在天一涯喜
聞甘棠陰雨餘緑差差冰玉晚自守素志正相期
雪霰日已集感此寒夜長浮雲翳白日殺氣時飛揚落
葉鳴聲悲遊子思故鄉去住不自料白雲杳茫茫
　　秋來河水清
秋來河水清春來河水渾水性有二致維時有涼暄與
時相推移物態誰具論夷險不易節永言此心存
　　雲松巢
英英山上雲鬱鬱澗底松髙人抱奇姿適與雲松同雲
不霖雨施松不棟梁為歸巢雲松間君元媿明時
　　題集賢全大學士三首
髙齋坐深夜幽事亦可悦恨無千黄金夜夜買明月買
之匪有他憐月有圓缺願言月長圓不照人離别
仲舒不窺園我懶輒破戒窮冬萬木枮菜葉青可愛羊
肉豈不佳何如淡交耐苟能食其根黄河看如帶
虚牕對風雨因得觀物妙君看四檐集不了一罅漏滄
溟濶如天尾閭小如竇萬事當防微悠然發孤笑
　　寄弟肖庭二首
親喪尚土淺遊子懷帝鄉每逢時節臨重我涕泗滂有
弟幸可托惟兄實無良中謀卜葬地未審君否臧我言
兹山佳氣聚風斯藏山川重盤礴形勢森開張翻翻龍
蛇集蔚蔚鸞鳳翔東西極完密前後分低昂明堂可萬
馬懷抱包洪荒縱未増福慶亦可免禍殃似堪妥親靈
此外俱荒唐進取貴果決築舍譏道傍堯時只一夔竟
克成大章緬懷父母恩罔極齊圓方願言罄所積早得
歸山岡惟君當送終而我遂顯揚出處各盡道庶可紓
恐惶兩年幾寄書報章杳茫茫北風重寄此握筆情感
傷
蟋蟀鳴我宇流月照我帷我豈鐡石心寧能不懷歸種
茶南山園秋雨苗應肥不審木子樹旱暵今稠稀惟應
所樹棘歳久還成籬中煩種橘枳及時好為之此事倘
未遂今歳勿更遲常嗟樹如此急景風飄吹不比王母
桃動作千歳期庶幾菟裘成晚歳相娛嬉連牀遂所願
聽雨忘心悲君看京城中緇塵化人衣百計慮已熟食
力無瑕疵我言甚迂濶君亦當三思更煩語兒妷著意
過庭詩
　　南城書懐
新麥綠如韭嫩栁含青烟東風不私物賦與無媸妍天
地妙化育至理昭魚鳶願言春服成我亦沂水邊
　　菽水堂
菽水本澹泊母心常自安益知為養易獨覺盡歡難孝
子情何極為儒味每酸佇看三釜養紫誥寫金鸞
　　題淵泉二首
流泉何涓涓淵水深更靜靜影涵太虚天光發輝映積
之非一朝充溢若天性懷哉聖學功君應日涵泳
其出源無窮其積常有餘不比溝澮雨盈涸惟須臾幽
深不可測下有神龍居持之作霖雨以應當時需
　　題朝陽齋
曈曈扶桑日流光射簷楹晨起披我衣旦氣何其清萬
慮自澄湛油然善心萌願學古聖人孜孜待雞鳴
　　獨酌三首
聊持一尊酒獨對西山酌我飲本不多借此以娛樂慨
彼山中人豈無合仙藥月出烟蘿深思之在冥漠
獨酌花樹下花影落酒中舉杯試一吸酒盡影亦空引
壺遂再酌花影重玲瓏乃知酒有盡惟影原無窮
木葉不飲酒胡為赬其顔我髮不耐秋微霜㸃其間葉
赬春更緑髪白何由還人生不似葉何為空間關且可
信所遇呼酒看西山
　　題劉養直南山書院三首
結屋南山下貯書書屋中願將貽子孫百歳相終窮萬
事罕成算人生等飛蓬漸與桑梓逺而與梅花同永言
作湯沐説夢時相逢
種魚亦有池藝蔬亦有圃胡為輕棄之遽忍去鄉故人
情薄如雲時政猛於虎可憐伏臘供粗足了官府終然
不能忘時復懷故土故土尚可懷孤雲遶墳墓
胷中飽藏書隨地皆可屋適意即為好何必重鄉曲嶺
南多梅花亦足慰幽獨既免懷土譏喬遷豈非福異時
須昌劉從君著芳族
　　題東城和尚舊所贈卷後
　　　九年前長南雄幕重修帝師殿殿成命東城主
　　　之庚寅奉旨徴余翰林修撰東城求一言為别
　　　遂書此卷戊戌持節重來師漸老出舊卷重求
　　　余題因有所感故為書古詩以荅
舊題墨如新重㑹俄九載俯仰異今昔令我重悲慨上
人漸老大未覺顔色改富貴多危機山中福如海
　　趙貞常以善斲琴遇知琴成奏之稱㫖題其琴曰
　　　天厯正音國子監藍信之徵予言二首
唐虞不可作大雅何寥寥居然正始音洋溢天厯朝一
鼓聲氣和再鼓陰陽調令我樂忘味彷彿齊聞韶嶧陽
多孤桐因得備采樵願言聖明世勿棄爨下焦
禮樂垂百年聖主乃當御奎章五雲間人文日宣著子
猶師摯始風比闗雎世猗歟聖人心借此發天趣麟鳳
不在藪甘露降庭樹大地皆薰風寧獨子琴遇
　　題談命楊見心
陰陽無端倪大化不少息葉落已復萌泉枯又還溢虚
盈消長機今古豈終極既見天地心禍福從測識何須
泛天河眷眷支機石
　　請君勿繫驢
請君勿繫驢驢劣傷我樹樹死不足悲所悲種樹苦矧
兹初夏臨清陰緑如雨亦解招涼吹為我滌炎暑願言
共愛惜相與保遲暮
　　大通驛阻風
秋晚方北征朔風撼平地差遲百計非留滯豈天意十
日九不前半月始千里功名要多艱正患得之易少折
輕疾心進德良在是
　　遣興二首
萬事勿介意時來即為之幽蘭豈無芳不與春風期大
化亦已定慎保冰雪姿笑歌栁陰中劒光白差差
秋氣日已肅稍覺庭樹變江湖子非魚風雨客如燕桓
桓六尺軀漂母寄一硯伯牙莫我顧遂也羞自薦常悲
楚卞氏則足固求衒巢由古之人懷哉不可見坐久開
我門江波白如練
　　度狼山
狼山出髙迥風急過如箭凄凄挾沙礫點點塵吹面我
馬却復前努力與風戰寒日淡如月濕雨滿郊甸皮裘
半為冰稍覺身體顫前村有人家酒熟亦堪薦闗河老
涉歴霜雪飽諳練文夫政如此何必懷破硯
　　月夜
中宵月娟娟睡起得孤快樹影在流水天地有真態洒
然心鏡空如或飲沆瀣妙趣苟得之著意成蔕芥
　　通大傳院使存初弓麓菴善書能詩
伊誰白雲菴矯矯北山麓天書發光怪五色爛幽谷梅
月照溪水霜雪見喬木牕虚自生白初起待朝旭慨彼
菴中人奇姿美如玉學道存初心忘情淡無欲文章發
天籟氣節動坤軸親承紫皇詔來往監玉局一卷黄庭
經暇日應爛熟
　　種栁
造化無停機歳月甚行路種栁不滿年清陰已當户柔
條亦可人隨風為余舞即景殊愴然因悲樹如此
　　偶題
客言不可信可信惟至理惟理苟可行不可即中止倘
或徇客言事變無定體問客謝不知積謗俱在已尚觀
理若何勿為客所使題詩置座右聊識吾過爾
　　舟次蘇渡南望諸山怪狀謾成
羣山多不毛怪石忽湧出土壤剥落盡恍惚見山骨端
方俄如屏秀聳忽如笏或員如覆釜或鋭如頓筆千奇
與萬怪欲寫難備述誰意寂寥中驚見此突兀雙闕髙
倚雲令人恣超忽
　　山中即事
霧罷海日髙衣襟尚餘濕髙秋煖如春鳴禽忽相及草
木罕黄落寒蟲不成蟄時於極熱中頗覺涼思集於此
苟不察居然即成疾遊子思故鄉虚名空羈縶氣候何
紛紛朝夕常岌岌何如下澤車飽飯老鄉邑
　　次梅南劉先生韻
江梅苦難滋草木偏易長美人不可期有約輒屢爽惟
君礪操行如蚓食槁壤十年不相逢令我勞逺想疇昔
夜夢君拄杖時敲門夢覺即買絲直將繡平原滄桑萬
變餘俄然覩孤根重以契濶久頗覺顔色温劇談到時
事剴切多危言猗歟忠節邦驚見善類蕃今秋風雨多
江水何翻翻風浪日夕湧清者亦復渾惟餘江邊梅髙
標至今存
　　感懷三首
喪亂八九年乾坤日流血人心久不古倫義悉磨滅豺
虎在城市生民半魚鼈張弓不得射令我重鳴咽欲付
之忘言寧無愧司臬
醉者常百千醒者纔一二苟或不自持醒者亦復醉諸
君願正大政好持善類庶幾綱目張或可起憔悴政事
如修明盜賊亦人爾無令賈長沙痛哭至流淚
喪亂靡有定天下無全材苟不事淫酗輒復多疑猜徒
知尚權勢不恤治體乖生民化盜賊田里多蒿萊狂瀾
亦既倒縱挽不可囘願忍賈生淚且進淵明杯
　　早發湴湖驛行康銅鋪
小雨不滑道好風吹我衣畏途得清涼實亦天念之念
之匪有他七十方督師上憂國步艱下憫生民疲區區
當努力早見平淮碑
　　寄蒙君禮元帥並書蒙泉二大字以貽之
清泉出深山初若甚蒙昧書夜不往流日積漸充大滔
滔忽成川滚滚直到海非比溝澮盈其涸可立待一朝
隨蒼龍化作霖雨霈萬物俱沾濡初不分内外賦詩重
期君竒勲著昭代
　　感時
世變日已深人心不如古狐狸向人號鰍鱔為誰舞承
恩喜則人怫意怒還虎白日當交衢殺人莫知禦官府
不敢問曲意盡摩撫生者半逃移死者空塵土禮法徒
有名生民已無主矧今居官人冰炭生肺腑中心為私
室藉口誇公舉何意慕藺亷當面成漢楚事功無由成
喪亂遽如雨上天亦何怒生民亦何苦紅日將西沈悲
歌望伊吕
　　齒落
去年落一牙今年落三齒動者日已落存者能有幾齒
落何足悲所悲歳月逝行年已七十德業無可紀逺媿
趙充國成名向邊鄙作圖上方畧雖老何亹亹豈獨誇
當時餘光耀青史我今往韶雄事勢焉能已漢賊不兩
立直欲洗國恥梅闗一嶺隔調度亦易爾會當殺賊奴
持以報天子何妨衣繡衣持節老郷里
　　題韶州圖
貂蟬一何髙武溪一何深可憐畫師筆寫余故鄉心故
鄉有何好桑梓髙成陰童時所釣遊至樂不復㝷重念
松與楸斧斤日相侵莊舄豈不顯懷土仍越吟遊魚戀
故淵栖鳥戀舊林微物尚且爾况被冠與簪余年已七
十持節滄海潯南北欲斷絶世道多崎􁃓田園謾入夢
魚鴈亦已沈縱使鐵石腸寧能不沾襟劫運會已極天
道當禍淫願言輔吾志此賊真成擒浩歌返鷄山理我
無絃琴
　　人心如春天
人心如春天變態不常一紛紛乍飛雨杲杲俄出日解
衣遽生寒添衣又還熱寒熱既不時命我重致疾人心
固難知春天亦叵測萬事當自防底用長歎息
　　送鄺將軍元帥還郴古詩十首
桓桓鄺將軍討賊奮英武所至縛賊奴將以血覺鼓淮
陰信無雙噲等焉足伍年富力正强成功報明主
桓桓鄺將軍賦性機甚警沈毅罕言語每發中肯綮及
其聞善言沛然發深省酷吏盡掃除疲民得甦醒
桓桓鄺將軍憂國常戚戚韶民苦凋瘵軍賦從何出慨
然示無私政令始歸一倉庫豈不盈稽之不終日
桓桓鄺將軍苦天久不雨青黄不相續斯民亦良苦忠
誠自心出䖍禱遽如許神靈亦陰相青天雨如澍
桓桓鄺將軍擬歸集精兵涼秋八九月佇看官陂平其
餘持土苴不戰將自傾與子當並驅笑􁑤南雄城
桓桓鄺將軍號令甚嚴肅荒村人夜行空谷鬼書哭風
霆無留滯迅若置郵速昨日歸牽牛推恩及茅屋
桓桓鄺將軍仗義能急難水陸勢既合破賊笑談間聲
名播南海威武耀北蠻明當喚班固勒名貂蟬山
桓桓鄺將軍罕與汙冗親所以奸諛夫無所容其身况
耳不妄聽中心明如神誰知殺賊漢髙出知書人
桓桓鄺將軍密爾宜章市公然一榻外老賊敢鼾睡一
朝生致之持歸獻天子天子嘉其功聲名播寰宇
桓桓鄺將軍民社當自重但願賊掃除勿遣民倥偬居
民苟一空城存復何用此理君固知丁寧為君誦
　　滑石逕
盛暑逺行役既老尤難堪矧兹滑石逕亂石何崇巉上
有千丈崖下有百尺潭於焉苟失脚下飽饑蛟饞况余
髪盡白齒落餘二三胡為逺行役攬轡衝瘴嵐為懷聖
主恩優渥如雲曇臨難重却避臣子寧無慚平生志許
國何敢辭苦甘烏知有險阻快若乗風帆督師急討賊
醜類俱除芟持以謝明主拂袖還江南
　　家叔西隱結亭顔曰暖翠賦詩見寄次韻寄亭上
白髮逢盛世昕夕鳳翔翺青山讀舊書燈火雙目蒿間
從淡泊餘世與鴻蒙遭此意自有得此心不知勞不為
溟渤鯤不作井裏螬孤亭撫萬竹無愧五栁陶試詢紫
羅裳曷若粗布袍暖翠滴衣袂朱顔如春桃清風颯相
遇鬚鬢何蕭騷阿咸老京國俯仰隨官曹富貴多危機
平地生波濤囘頭眄兹亭孰謂雲臺髙
　　秋江送别
知己别已難木落秋正暮明朝孤船開苔生别時路歸
看庾嶺梅已覺花盈樹囘看章水雲馳情重含楚
　　題彭氏月池二首
髙人散幽懷獨愛池水淨明月俄飛來池光漸如鏡中
有驪龍珠紛紛白光映靜影涵太虚悠悠見天性
好斫月中桂莫種池上松為諗結繁陰虚白生朦朧囘
波忽成絃澹澹來天風光彩更流麗感此多新功
　　題黄德明所藏山居圖
茒屋依密樹彎溪駕長橋山光逺泛泛野興寒蕭蕭寡
合人所忌幽居誰見招撫時塵滿眼亦欲從漁樵
　　題琴隱
抱琴將何之駕言歸山陰南風苦難招逃虚豈初心鍾
期固可鑄但恨無黄金惟應澗中泉知余為和音
　　淵明漉酒巾
脱我頭上巾漉此壺中酒糟粕既已無渣滓復何有陶
然見天真長風起髙栁
　　聽琴圖
山水有天趣寫向膝上琴聽者不少違獨覺用意深古
今那可期令我重媿今審音諒匪難所貴相知心
　　戲題嬰兒圖
大兒初脱懷小兒猶戀乳凱風棘成薪母氏亦良苦人
生襁褓中焉識母如此兹圖用情深人應盡為子
　　題贑太守文山與曾通判崖山追劄子後
古人重友誼不計官崇卑况以桑梓親謙厚浮情辭節
物重稠疉翰墨光淋漓不諂亦不瀆二老真吾師題詩
語薄俗勿以富貴移
　　采蓮女
采蓮本貧女出身甚寒薇為因妙歌舞遍體蒙珠璣覩
此忽有感中夜常三思士當患無實不患無人知
　　聞鄰哭有感
母哭其子長婦哭其夫短子魂不可招空使母腸斷母
淚似海水海水亦有岸人間為母心懷哉淚瀰旦
　　遊南華山
過此不可來來遊必須遍山色青可掬溪水甘可薦低
頭拜祖師妙音滿唐殿云何八百年生色尚在面三生
信有縁世亂能一見一見了即休敢作桑下戀别師出
山門山雲白如練
　　述懐
馬無千里姿伯樂固時有琴無山水音鍾期未嘗朽落
落不自強敢怨賈不售從今當閉門内省原無疚珠玉
倘有在山川自眀秀遯世莫我知我亦甘白首
　　四皓
漢祖事嫚罵恥以長䇿干生平義不辱逺隱商山間軒
冕多險巇衣冠自髙閒芝草甘且腴白髮明蒼顔超然
髙物表於世了不闗一朝詣闕下漢室安如山信有大
力量談笑囘强瀾始知老英雄未易淺近觀藏器固有
待時至功無難往往渭水濱托興事釣竿
　　過龍門
龍門鬱嵯峨巖壑幽更深雲氣擁石壁雷雨懸太陰逺
遊得勝槩良足寫我心無人鞭長蛟為予一長吟
　　南城門外書所見二首
青松夾前道白楊蔭崇垣鮮鮮石麒麟不知誰家墳有
客行且歌歌罷向我言為言墳中人生時乗華軒粉黛
左右侍車馬前後奔乗時不飲酒今日空成塵
我行荒林翳道傍卧豐碑平生頗好古下馬細讀之盧
龍劉節度生當大唐時杖䇿奮威武勲業開邊陲人無
百年身既盛還當衰植此頌功德亦有千年期埋没蔓
草間赫赫誰復知往者已可歎來者更可悲
　　題劉翀霄五世圖
昔聞康節翁慈母八十餘堦前小稚子歡笑娛相呼甘
㫖足豐儉自謂此樂無今君祖母秦九十康强俱牙齒
盡完好起居不資扶鮮鮮芙蓉裳皎皎明月裾綵輿親
迎養獨覺愛日舒有兒俱白顛有孫亦銀鬚曾𤣥遶膝
下日向庭闈趨一門極孝友五世咸怡愉矧君自奇士
振䇿當要途風雲接平步日月明亨衢覃恩追考妣盛
事誇里閭苟非母厚德此福寧獨居恨無漢史筆逐一
為母書嗟予辱同姓感念成長吁祖年百又一孫子紛
如圭深衣晝錦縁曾繪家慶圖壽康世莫比好事傳京
都翰林歐蘇輩詩頌焉可誣及今甫七載往事浮雲徂
我恨豈有極君樂當何如題詩卷還君悠然淚盈袪
　　題淵明圖
雨過林壑靜寒禽變幽響稚子操一瓢良辰逐孤往微
吹驚帽紗落日在鶴氅無營神自充有道心更廣籬菊
雖未花隨意得真賞豈誠嗜杯酒借此陶所養先生真
吾師開卷慰遐想鄙哉粘壁蛄白髮心怏怏
　　夜宿何家寨寨中止魏于二姓為婚姻
驅馬涉深澗山徑極深窈蜂房比老屋矗矗寄林藪頗
辭塵俗喧迥出烟霞杪逡巡問主人住此安樂否主人
向我言兩姓世相守輩輩為婚姻已是百年久開羣自
牛羊忘歸任鷄狗怡然古人風此事出意表須臾羅酒
漿兒女忽環遶殷勤勸我飲殊覺禮數厚自辭酒味薄
將意不堪口聊得慰寂寞且用息奔走蘧廬止一宿漂
泊等飛鳥愁多不成寐庭樹鷄戒曉天明趨長途失笑
愧林叟
　　髙僉事招飲於城西門燕山亭
步出城西門晴日光離離不知春淺深緑葉含曉滋感
兹時物變但恐毛髮衰徘徊燕山亭勝友相追隨鮮鮮
棠梨花灼灼丁香蕤節序固已晚聊復折一枝緬懷古
之人俯仰令心悲草𤣥良自苦獻璞寧非癡何如即時
酒歌我浮雲詩漁人發清響逺過竹與絲風吹羅衣裳
為子舞僛僛微酣劇談笑倒景已莫追為樂慎勿極苟
無負良時
　　木槎徑
我行木槎徑樹木髙蔽天徑幽欲無路樹老不記年盛
夏霜霰集白晝雷雨懸頭礙卑樹枝足踏深澗泉仰看
咫尺間半日不得前方兹汗如雨陡覺風凄然行人謬
調攝疾病相纏緜况苦乏藥物病亦何由痊古人號瘴
鄉於以待貶遷予生果何為自愧亦自憐一官號持斧
從者多控弦精神復矍鑠手足多胝胼據鞍氣愈壯報
國心愈堅願言早平宼歸泛胥江船
　　寄監憲
亂鴉忽收聲羣鵲逐我屋俄傳報捷來渠魁已就戮生
民久塗炭郡邑久陵谷道路少人行寃鬼白晝哭撫時
亂已極在理往必復桓桓鄺將軍驍勇時所獨將軍固
可嘉主憲多盛福上天既悔禍盜賊亦厭亂何况天下
心亂極重思漢五羊號雄藩地列江右半魚鹽足富利
戎馬素强悍憲君居是間九載屢克叛運籌多𤣥機臨
事有成算聲名達宸聰美譽流汗漫西江望旌旗如望
雨濟旱政宜揮千金談笑遣黥灌乗機擣豫章克復在
夕旦笑提叛臣頭庾嶺作京觀千秋萬古間留得路人
看勲業垂無窮人生如露電
　　秋日即事
我辭五羊來老氣凌雲浮意謂此孽醜端可一戰收秋
初抵韶陽事有大不侔主將恣貪暴田里多怨愁軍馬
晨星稀盜賊春雲稠倏圍響石砦窮迫已可憂又聞湖
南陳圍困連桂州譚侯棄南雄篤意歸舊丘牒報闗外
寇復有開韶謀民情堪恟恟儼如浪中舟乞師與請糧
使者交庭陬蹇余持空拳無可應其求雖云百冗集烏
足囘其頭精神强奮迅隨意相應酬或誘以好爵或賚
以銀甌或時糾民丁相予執戈矛南北各有事惟幄聊
運籌胸次日擾擾囘首已仲秋連桂忽報捷殺賊如星
流州城雖無恙民物日已偷皇天實相我幸不貽時羞
所嗟響石砦竟為賊俘囚援兵既不利與賊空為讎桓
桓蒙將軍忠義誰與儔討賊為已任誓滅賊乃休雍容
風鳴樹便捷鷹脱韝臨事每千慮為慮靡不周聚糧輒
充棟饗士時椎牛意氣益傾倒士樂從之遊於時賴有
此長笑看吳鈎
　　枕上偶成
欹枕聞晨鷄似覺微陽動吹燈起靜坐聊得醒醉夢神
仙似可學惟在製鉛汞精神一相交龍虎自迎送周流
如轉輪迅捷等飛鞚或疑雲霧蒸又若春泉湧舌本甜
如飴逺過甘露甕天根與月窟春意滿空洞始信中庸
書中實多妙用蹇余迫衰暮王事何倥偬有息當自調
有心苦未統歸理藍田雲相期玉堪種畱侯惜已逺此
約誰與共何年揖浮丘丹霄駕飛鳳
　　官軍破蘇村惡其與賊通賊兵破白沙惡民之不
　　　相隨
蒼生果何辜十載墮塗炭天心不可知令我重悲惋自
從喪亂來盜賊苦搆患有田不能耕有園不能灌牛羊
被虜掠妻子各分散窮冬尚無衣日午猶未飯官府不
我恤沈浮等鷗鴈脇從姑偸生縱死冀少緩昨夜官軍
來又復誅反叛麤豪甚豺狼猛毒如狴犴一槩盡殺掠
去賊纔一間玉石俱不分生民重糜爛縱賊官府嗔為
民賊襍亂左右將安歸泛若無畔岸新春雨瀟瀟何忍
聽悲歎願言忍須臾維持夜將旦
　
　惟實集卷四
欽定四庫全書
　惟實集卷五
　　　　　　　　　　　　　元　劉鶚　撰
　五言律
　　勉學者
文學登名日青雲發軔初慎母輕作吏亦足取亨衢得
意宜思効功成更讀書異時横浦上爛爛夜明珠
　　早發陽城疾赴軍壘風雪失路因記其苦二首
虚名不直死何事苦紛紛曠野惟空壘長途只斷雲日
斜心更恐風急耳多聞未用輕衰颯狂歌一張軍
生死不須念羸驂當疾驅悔來無及事到此欲何如有
友堪同命無人可寄書忽看氊帳近魂魄暫時甦
　　次韻
有客慚毛遂何人薦馬周霜枮銅雀硯風冷木緜裘徐
孺無懸榻元龍不築樓好將閒歳月乗興覓糟丘
　　為武寛則賦湖山
結屋紅塵外何人可得羣髙情洞庭水逸興九疑雲漁
唱江花晚樵歸野興曛是中最佳處涼月夜紛紛
　　送詩僧澤天全歸天竺
淵深知有本純一更無機偶共浮雲出還同明月歸草
生頻入夢花落不沾衣天竺山前路蒼苔雨欲微
　　京師㑹維揚舊友次韻以謝
宵殘明月老不復少年心最惜平山栁今無一樹陰雷
塘春水滿海鶴暮雲深無限傷心事因君發浩吟
　　鄉人楊用甫成家於彼載酒相勸因書
鄉語耳邊熟聞之喜入神誰知窮域外亦有故鄉人兒
女皆椎髻鄉閭自睦婣一樽邀共酌尚覺此情真
　　清逺峽
峽束山如鬬江灣路漸囘可憐人化外謾説寺飛來殿
圯風鳴樹廊虚雨濕苔漢蘇那可作忍聽暮猿哀
　　髙榮祿築南城别墅蒼松老柏異花時果蔚然成
　　　林公與夫人乗小車攜二孫來往其間徵余賦
　　　遂次杜公何將軍山林十首云
村迥疑無路堤平不復橋暖風開芍藥細雨落凌霄自
得幽居趣何煩隱者招小車來往熟乗興不知遙
漸與紅塵逺應便野興清緑楊閒放鶴芳草坐聞鶯園
果隨時摘畦蔬取意羮青山時徙倚如在畫圖行
田許羣童種糧堪一歳支鷄豚同里社鵞鴨自陂池已
分身終隱何憂世莫知急流中早退寧遣歎紛披
接屋青青栁當軒灼灼花矮屏開錦繡喬木舞龍蛇深
澗雲堪煮清宵月可賒一時幽興極步屧過鄰家
書帙攜孫讀尊罍待客開閒心雲外鶴髙興雪邊梅野
老時相看沙鷗亦復來絶憐老松柏清影蔭莓苔
穿樹通山色澆畦汲井泉魚肥堪膾炙蠶熟得絲緜怪
石粘枯蘚圓荷貼小錢便令金北斗寧換此山川
自從辭禁闥不復夢含香地僻塵機息心清六月涼烟
霞供笑傲琴鶴共行藏所喜身長健從教鬢髮蒼
百年半風雨五世此臺池陰滿蒲萄架春浮木槿籬持
家還有婦繼志豈無兒身外憂何事惟教酒榼隨
對客歌金縷家兒愛慶雲茂陵須病渴太守尚能文雲
映山光近烟開栁色分無邊閒富貴餘子苦紛紛
宦海久無迹風霜將奈何起看天尺五敢謂地無多往
事誰能憶髙情自可歌年年當此日載酒一相過
　　龍虎臺肅駕
俯仰城空是凄涼事已非虚傳天仗至不見祖龍歸地
迥風霜慘雲深日月微髙堂一惆悵弱淚不勝揮
　　十月十四日崇天門聽詔有喜二首
聽罷龍飛詔揚休萬口俱公忠賴伊霍揖讓見唐虞禮
樂開平治衣冠協贊謨祖宗遺澤在千載鞏皇圖
義理推明易君臣慶㑹難乾坤歸厯數社稷重丘山天
意舒晴霽人心溢喜歡客愁渾為解驢背永歌還
　　哭饒上溪
霜蹄驚再蹶緑鬢忽華顛國子諸生集膏肓二豎纏死
生人有命京洛客無氊歸骨知何日思君苦淚懸
　　致和參議吳彦洪天厯龍飛以罪貶既行薄俗欲
　　　求君夫人孔氏為室家孔聞之即自刎流血被
　　　面誓死不辱或聞而止越四年詔雪君罪且徵
　　　南還遂與夫人相見如初嗚呼視彼一易節不
　　　見答於良人者槩可感矣
夫婦天倫重翻雲世變深秋霜持素節頸血見丹心嶺
外梅花瘦閨中月影沈歸來情更苦喜極重沾襟
　　秋晚溪上
忽忽年華度茫茫野水流西風楊栁雨殘照菊花秋萬
事蕉中鹿浮雲海上鷗功名遂意好何處有扁舟
　　月夜思家
清夜思家立中庭片月流惟憂故園菊還似昔年秋為
口長憐鴈知機獨愧鷗明年二三月烟水五湖舟
　　送孔與之赴樂安尉二首
祖帳東門道青山得意歸山城花泛泛客路栁依依地
僻經過少世平警邏稀有詩頻寄逺雲憶别時飛
行旅清晨發柴扉過夜扃桑麻隨地緑蒼蘚上階青威
武存三畧詞華本六經聖門家法在隨意憶過庭
　　過髙氏十里莊
乗風髙栁下捫虱老松林濁酒陶真趣清泉洗此心晚
花偏有態落日故多陰揭厲宜深淺行藏自酌斟
　　宿陽城時臘月九日辱和尚司鄉訪還因賦
但知為久住何用即能歸客子亦良苦官曹如此稀繁
霜吹老鬢斜日照征衣歳晚鄉心切長途恨不飛
　　題甯戚叩角圖
月色夜轇轕開門溪水明天機閒始得詩思靜還生栁
影臨流活鐘聲傍夜清頻醒塵土夢飛步欲登瀛
　　居庸闗
形勢自雄壯古來畨漢分千年有今日四海喜同雲木
落樓臺出山深雞犬聞危闌閒立馬壯氣掃千軍
　　倪行簡由伴讀除江陵教授譚𤣥之集賢掾除南
　　　雄經歴命既下二公皆死於道聞之有感
南風久不競天豈薄斯文宦轍方云逺哀音遽忍聞秋
空殘葉露夜月斷鴻雲苦淚無從洒題詩獨弔君
　　哭友兄陳養志二首
用世有逺志讀書多苦心花殘偏值雨雲薄不成霖翰
墨風流盡興亡感慨深池邊老松樹無復共長吟
講習常同席間闗共出山青霄鶴背穩白晝錦衣還鵰
鶚思騰漢芝蘭竟化管知君有遺恨重我淚潸潸
　　夜坐有感四首
稍稍月當户蕭蕭風滿林夜寒香夢逺霜重漏聲沈孝
子終身淚忠臣到死心承平春似海豈料有如今
禍福當求已行藏欲問天干戈今更盛塗炭愈堪憐痛
恨儲胥缺何由郡國圓恨無雙羽翼飛訴至尊前
禮樂將興日干戈獨盛時聖躬無失德天道苦難知嗟
爾民何負甘心賊忍為不平徒怏怏推枕起裁詩
大厦將傾日徒勞一木擎揆時難與禍避位敢忘君無
術能平寇持威謾張軍中宵時念此老氣欲干雲
　　報獲寇首
方建優陞議旋收斬馘功老夫殊矍鑠諸將盡英雄麾
下人如虎行間馬似龍渠魁今就戮鄰寇勢應窮
　　題王棣詩卷後
白鷺從師日髙涼發軔時正當供子職勿負故人期志
在青雲逺心清白日遲少年宜努力勉汝强題詩
　　十二月桃花盛開有感賦之
梅花猶在樹桃蘂已盈枝嶺外驚春早江南得暖遲好
風吹錦繡細雨濕胭脂前度劉郎老無心為賦詩
　　寄雄州監郡
既往那容咎方來尚可追好將功折過直以勇忘私董
卓誠堪鄙張巡豈是癡憑君當靜夜仰屋試深思
　　寄雄州太守譚元凱
幸際風雲㑹青雲縱靶初山川融間氣父子並司徒勲
業千年在金珠過眼虚期君師卜式庶可遂良圖
　　題王志亮元帥草菴
中原方致力那復以家為結草聊為屋編花謾作籬招
降多善䇿横槊有新詩文武才全備王孫自一奇
　　曾惟吉所藏楊宗瑞贈其師張仲儒卷
諸老風流盡遺經孰與論攜持文墨在隱約父師存世
逺情何極人亡道愈尊感君多古意珍重付諸孫
　　仲宜以所植菊花見貽以詩答之
新移初種菊送與老夫看粲粲黄金盞煇煇白玉盤雖
遲偏有趣欲罷更凭闌烏府多松柏相期共歳寒
　　經居庸北
峽束石如鬭山迴路漸髙澗寒流水死衣冷北風鏖敗
屋兵戈慘危途客旅勞晤人多出塞恨殺紫花袍
　　題宗性性菴
至理俱明徹澄澄海不波尚須妨蔽誘直欲致中和水
面風光好天心月色多是菴清興足隨意得婆娑
　　送胡宗性歸武寧二首
江湖多薄惡兵甲更縱横失意青雲逺思親白髮生畏
途宜得友隨寓莫兼程堂上思君切持身勿自輕
文章追古作揮洒與時新可惜當衰運何由識偉人心
堅無逺道孝感有神明華屋斑衣酒懸知笑語生
　　輓劉原耕并劉母黄氏宜人
我母忝同姓為兒猶弟兄親方悲夭折母獨喜恩榮紫
誥金花爛斑衣鶴髮明暮年三釜養重我淚如傾
　五言絶
　　雪罷小立二首
風吹樹枝雪片片鮎人衣塵濁有清意半因忙失之
呼童清曉起掃卻門外雪日出消作泥惟恐涴幽潔
　六言絶
　　題羅斗明
離别本來最苦相逢正值髙秋腸斷扁舟難挽煩君細
問安流
　
　惟實集卷五
欽定四庫全書
　惟實集卷六
　　　　　　　　　　　　　元　劉鶚　撰
　七言古
　　四月十三書所見
天厯二載春客燕河清海晏消戈鋋上林四月風日妍
乗輿思樂遊龍船鳳輦並駕花雲軿騎麟翳鳳驂羣仙
鸞旂屬車相後先牙檣錦䌫相蟬聮萬馬襍遝蒙錦韉
千官扈從控紫弦和風不動舟徐牽瓊童玉女歌采蓮
黄門傳宣奏鈞天龍伯國人夜不眠金支翠斾千花鈿
光怪出没明遙川紅雲翠霧覆錦筵青鳥飛去當帝前
珍羞玉食羅紛駢駞峯駱乳繁馨鮮御爐紫烟浮龍涎
金甌璚液凝醴泉才人歌舞爭取憐南金蜀錦輕棄捐
龍顔一笑春八埏臣子拜舞呼萬年嗚呼吾皇聖智軼
漢宣但恨子虚之賦無一能為君王傳
　　醉歌
常聞有客卑當時我謂客語更過之及今更事匪客過
往往亦足卑當時胸中愴惶失所主忽為虎兮忽為鼠
昨朝蝴蝶今不飛舊日衣冠為誰舞令人覩此中心哀
飄然欲賦歸去來山中酒熟花正開人間久無燕昭臺
　　題甯戚叩角圖
丈夫有志凌青雲時窮偶與蓬蒿羣牽衣飯牛豈所樂
一飯不敢忘吾君雪花光芒歳將晏叩角長歌發悲歎
草團篛笠不禁寒長夜漫漫幾時旦嗟我齊桓真好賢
拔之牛口行青天君臣慶㑹勲業異千年汗簡猶流傳
　　食黄𤓰二章章五句
燕山五月新嘗𤓰淺黄深碧風韻佳食之颼颼清齒牙
時來微物亦薦達使我撫髀長咨嗟
却憶去年之來時天風摇蕩黄花期囘首歳月如雲馳
人生斗酒即行樂功名竹帛將何為
　　嶺南即事
昨朝炎風今日雨今日濃雲昨朝暑陰晴寒暑片時間
到此令人信難處矧今世事多舛訛晴日常少陰常多
隨宜料理强排遣天運若此將如何
　　題東山髙卧圖
君不見今將官徒知學公攜妓遊東山一朝傳聞賊至
闗匹馬逺竄不復還又不見桓司馬秦苻堅叛逆之氣
凌雲烟惟公胸中兵甲全成功談笑神怡然嗟哉方今
羣盜等螻蟻之子見公應愧死
　　子卿持節圖
龍沙茫茫雪如雨大窖雪寒羝不乳孤臣持節十九年
忍死不降思報主方今世事紛如雨同安虎頭真忠臣
江州太守骨已朽尚書却作洪都守感時撫卷雪漫空
為弔忠魂酹尊酒
　　題禮部尚書巙子山
神仙亦時有公子間時無公子世豈無不如公讀書神
情俊朗自仙骨清淑之氣鍾扶輿娟娟夜月明瑤瑜燦
燦秋水涵芙蕖既不愛臂鷹逐兔馳飛菟又不喜楊花
撲帳斟流酥心之所樂者左置史右列圖筆牀茶竈勝
具俱衣冠文物來羣儒清宵管絃罷歌舞白晝翰墨供
歡娛列職於春官復能以禮樂致主於唐虞主上眷顧
桓渠渠功臣世胄有如此風雨喬木清敷腴公子可謂
間世無且聞有巙山乃是公所居清泉白石日輝潔幽
花野草春扶疎山中桃李亦仙品風月迥與人間殊公
猶神仙山蓬壺惟公與山聞京都蹇予抱大拙來此亦
已久既不能彈鋏干田文又不能學求齊以吹竽世尚
誇詐吾迂濶吾篤信義人浮虚鑿圓枘方齟齬不相入
旦夕惟有食破硯邇來冰凍硯亦枯然亦甘崎嶇樂此
無怨吁進退必以正求為聖人徒聞公髙誼壓千古所
以願曳侯門裾其足非趦趄其口非囁嚅其詩非狂亦
非諛嘗聞昌黎言以為古來王公布衣前後常相須乃
可千載垂名譽吾意若此公躊躇遇與不遇天何如
　　歸來乎
歸來乎文夫既不能如田千秋一言悟主生封侯又不
能如主父偃奏書直上黄金殿君臣千載遇合難飯牛
長夜何漫漫胡為久客衆公間進退俯仰多靦顔歸來
乎孟嘗君不可作平原君骨亦枯買絲欲繡空糢糊邇
來卿相不好儒客且無履安得珠雖云二子未盡道尚
能與客相傾倒白玉樓空燕不飛黄金臺圯生秋草歸
來乎京師不可以久留歳晚霜雪侵貂裘山中風月如
清流醉餘菊花簪滿頭千秋奚足顧主父焉能儔歸來
乎先人有書今尚存青燈夜雨當細論孰云落落苦難
合有志可致乎青雲他年歳君在癸酉看花爛醉瓊林
酒
　　　附翰苑羣公和韻
　歸來乎未可歸吾聞志士常思秋亦欲為相為公侯
　歸來乎未可歸放牛歸馬武初偃奎章閣近通明殿
　時來金印信不難乗風寧患海水漫騎麟翳鳳紅雲
　間玉階咫尺瞻天顔歸來乎未可歸有硯尚未枯有
　墨雲糢糊天子明聖方崇儒貴士價若驪龍珠士當
　報主志行道扶持莫遣戈輕倒昌黎束書三十年刻
　苦成名非草草歸來乎未可歸姑少畱幸有季子之
　狐裘公庭對䇿如奔流快意亦可持鼇頭烟霞泉石
　豈足友深山鹿豕非吾儔歸來乎未可歸我舌今尚
　存唐虞要與吾君論綱維人倫正臣妾剸剔讒蠧驅
　氛雲大明當天未遇酉薰陶和氣濃於酒
　　羣公見和又答四首
歸來乎蟪蛄生不知春秋變滅頃刻猶王侯歸來乎五
陵草木盡披偃昨日秋螢滿梁殿廢興反掌元非難海
水清淺塵瀰漫吾寧終老青山間猿吟鶴唳聊醒顔歸
來乎喚童子治我圃無使霜後菜本枯禦寒更遣牕重
糊從教壯士嗤為儒我價自若照乗珠文章烏足存古
道底用詞源三峽倒功名已付雨中花意思要同牕外
草歸來乎常笑張子房崎嶇願封留何如大澤披羊裘
忘機傲兀臨溪流富貴不足囘其頭髙風千載誰當儔
歸來乎故園之菊今應存此事欲與淵明論孤松獨撫
倦飛鳥出岫雅愛無心雲明當秋風月在酉秔稌初黄
催釀酒
歸來乎古來聖人作春秋始尊王室嚴諸侯一辭初不
待商偃巋然古道靈光殿綱維名教世所難初非鑿空
凌漶漫二百四十餘年間亂臣賊子俱汗顔歸來乎後
世多不然吾道秋葉枯紙扇一破難再糊種𤓰冬實欺
羣儒魏王反誚齊無珠紛紛似此不忍道冠屨衣裳盡
顛倒蘇秦六國相金印園綺商嶺飯芝草歸來乎不可
留山中木緜正堪裘乗槎鼓枻湘江流直欲下至滄海
頭白衣蒼狗紛百變蛇神牛鬼寧堪儔歸來乎將安歸
師之所存古今得喪奚須論有口不飲貪泉水有眼但
看南山雲塵埃風雨夘復酉千載虚名一盃酒
歸來乎生不必八千秋爵不必萬户侯飲河得如鼠之
偃買花種作芙蓉殿世途荆棘進取難何况風雨長漫
漫甘心局促筆硯間時於樂處尋孔顔歸來乎山中喬
木冬不枯山前春到花糢糊臙脂梅綻酸於儒黄金橘
熟圓如珠四時好景難具道有客叩門屣顛倒醉餘吟
詩弄明月醉後從仙拾瑶草歸來乎客勿去客少留尊
空尚堪脱鸘裘但願有酒如川流長使吏部眠甕頭山
花野鳥自歌舞樵童牧豎相朋儔歸來乎四海故人今
幾存心事落落誰相論邇來賴有揭閣老亦解為我歌
浮雲人生幾何鐘報酉行樂舒心聊寓酒
歸來乎我生今踰四十秋始悔識字求封侯少年意氣
極驕偃謂當平步金變殿那知命舛百事難繭生兩
足沙漫漫有時或墮荆棘間努力自奮終强顔歸來乎
君不見功成一將萬骨枯髑髏之血猶糢糊弓藏鳥盡
殺韓信幾敗公事罵豎儒笑揮珊瑚示侈靡豈意奴輩
便吾珠誅夷封籍可勝道北風吹山山欲倒平泉木石
又誰家金谷樓臺半芳草歸來乎故家猿鶴遮我留布
袍暖勝貂鼠裘巾車乗興尋絶壑展席隨意臨長流周
旋世事但鮎頭髙節每慕晉宋儔歸來乎及早歸生涯
雖薄今尚存堯舜不必吾儕論攜書穏讀牛背日領鶴
閒種芝田雲作勞暮歸正當酉擊缶嗚嗚呼斗酒
　　天池魚
君不見萬歳山下天池中赬魴赤鯉森蟻蜂荷陰栁影
護深碧揚鬐鼓鬛何憧憧恩波浩蕩得所托異日或可
隨雲龍乗輿北狩未及逺魚已就戮遭羣兇公然白日
恣竊盜得錢聊復斗酒供聖恩自謂守禦固豈知守者
元非忠羣鮮無知固可負忍負主意將為容又不見蒼
生與魚正相似託身天池尚如此
　　至正甲申歳大饑民多艱食殍死者相望盜賊擾
　　　擾予亦缺食未免作粥以延殘喘因賦食粥歌
　　　以暢此懷
朝餐一頓粥暮餐一頓飯每當食粥時未免一長歎少
年何事不相遭胡為晚歳方論交此時菜蕨各已盡以
糟配爾為嘉殽既啖糟復食粥却意年當三十六笑攜
省檄上皇州曾以文章動流俗二程祠宇陋且卑我奮
赤手更掣之至今穹碑照淮水碑成秩滿遊京師京師
嬉遊二十載鐵石忍窮心有在聲名􁧆起鳳凰池風雲
已際魚龍海當時結交多貴人往往尊我席上珍執經
或在弟子列或遣弟子來相親劇談王道尊禮樂每激
薄俗敦彞倫閭閻疾苦詳敷陳亦或一慨眉為顰有時
華筵湖山下爭挽先生共陶寫滿堂座客盡豪貴亦知
推讓宗儒雅盈盈珍饈簇金盤衮衮葡萄浮玉斝金釵
十二列兩行班班初匪尋常者主人行盃極歡笑競唱
新詞誇艷冶半酣相惱索題詩揮毫寫向香羅帕尊前
為我發新聲自以風流望鄙野萬錢日食固有限一笑
千金絶無價放懷滿飲鸚鵡盃何心復戀麒麟畫鷓鴣
舞罷月欲上半掩城門歸並馬等閒髙㑹難具論酒酣
掉臂金馬門三三五五正少年乗興共我歌浮雲窮冬
出使居庸北駿馬穩步龍沙雪清霜在鬢冰在鬚指凍
欲墮饑欲裂苦寒不透貂鼠裘青鼠煖帽方蒙頭璚田
玉界中著我自是奇士真壯遊解鞍沽酒彈箜篌打手
刺刺歌鳴謳丈夫有志在許國我自樂此忘羇愁連檣
海運三百萬署黔楮尾方成卷每憂談笑誤王事朝夕
驅馳敢忘勌湖廣文臺正乏賢諸公為買江南船漢陽
春樹晴歴歴秦樓夜月明娟娟手提文印不半年首為
鄂學歸侵田蓬山有詔歸朝天錦袍公子偕神仙宣文
閣靜萬機暇時遣中官催進畫飽聆天語近天光神揖
天香更瀟灑壯遊既倦思還家堨來庾嶺觀梅花桑麻
絃誦各得所玉堂召我天之涯平生所歴猶在眼夜半
思之皆夢幻盛時不敢忘貧賤自喜枯腸藜藿慣飽食
粥無咨嗟爾糟爾粥甘如飴鷄鳴曳履東家誰蕪蔞曾
療王孫饑粥兮粥兮敢爾卻猶勝蕨餈滋味惡苟延殘
喘待秋成白髮春風㑹如昨
　　闗武行
闗西澒洞風塵起諸將陳兵耀威武願言下教壯軍心
攬衣下馬東門去盈盈野水抱城郭莽莽寒蕪翳沙渚
沙場築臺髙十丈玉節光臨有攸止微風不動碧油幢
暗塵輕拂銀交椅當軒下馬一寓目雲鳥魚麗俱得所
帳前駿馬矯如龍帳下健兒猛如虎五方牙旂按五色
戈㦸如林分部伍臺前獨建大將旗雲散天清日當午
寶刀一揮牛首落血祭旌旄洒紅雨命官奏喜得吉卜
士卒喧呼發金鼓曠懷浩蕩納乾坤老氣蓊鬱生雲霧
祭餘分胙各有序㫖酒盈樽肉登俎酒邊好語相激昂
世事艱危思共濟同舟慎勿異秦越四海相看總兄弟
願無爭氣與爭功要在相歡勿相妬上下心同鐵石堅
城池勢若金湯固黄河如帶山若礪當保初心與初誓
我言剴切因流涕忠義推之人肺腑三軍感激各再拜
願效驅馳報明主酒酣跽請獻所長萬馬爭馳置脱兔
舞劍劃若掣電驚揚旗􁧆見飛星度止齊不愆六七伐
練習初非朝夕故花奴技癢爭角逐干盾紛紛向人舞
將軍一笑挽强弓百步穿楊駭相顧固知蒙恬勇無敵
尤信張良素多智成都底用説花卿安西不復歌都護
曲江江頭多壯士官陂小賊奚足數㑹當飛度虎頭城
為弔英雄死何苦生擒賊奴剖心血洒向忠臣墳上土
功成掃歸獻天子竹帛勲名耀千古
　　通集賢全大學士
枯桑昨夜生滄溟風雨擾擾晦復晴功臣子孫半零落
惟公獨克承家聲金蓮坐擁晚出院兒童走卒俱知名
天球河圖不篆刻金鐘玉鏞殊鏗鍧汪汪萬頃那可測
撓亦不濁澄不清古今事物貫胷次乾坤風月皆性情
邇來有幸亦再覩使我鄙吝不復萌始知將相真有種
往往山岳鍾英靈自憐片影雖伶仃不願恩叨一顧榮
霏霏議論玉雪冰但願容我時來聽
　七言律
　　元日
天門蕩蕩開黄道丹陛雍雍肅曉班御氣擁雲蟠鳳闕
春風隨酒上龍顔君臣慶㑹賡歌際禮樂昇平揖讓間
四海朝元無一事華封但祝夀如山
　　曉起
休官彭澤真忘世捧檄廬江喜為親薦福自縁渠薄命
築臺敢謂世無人但明一藝俱登仕獨擁羣書不療貧
竽瑟相違每如此且須珍重百年身
　　鐵馬
伊誰巧鑄涯洼姿簷外鏦錚一線羈帶甲有聲如擊刺
憑鞍無力任驅馳湘妃環珮天風急蜀道霖鈴夜雨悲
漫爾哀鳴求一顧奈何鈍質本無奇
　　盆池
池中地窄一泓多滿注流泉復幾何皓月初圓先得影
微風雖動了無波可容赬鯉十數輩僅種圓荷三兩窠
兀坐小牕炯相對眼明時見白雲過
　　苦雨獨坐有感
白黑賢愚混是非詼諧調笑足投機平原具眼猶輕遂
延賞何人解識韋紅杏碧桃應懶種孤雲野鶴自髙飛
世間處處魚羮飯好及秋涼早賦歸
　　彭澤
江漢朝宗第一門擎天老樹碧璘珣乾坤設此寧無意
鬼物因之遂有神一曲湖山知幾劫千年風致屬何人
淵明老矣遺祠在他日歸來願卜鄰
　　白鴈
稻粱寒暑老營營贏得秋霜滿背明夜月蘆花空有影
江天雪暮但聞聲鮮鮮固與常禽異皦皦尤為俗眼驚
珍重素衣須自愛緇塵近日滿江城
　　雙陸
摴蒱小戲只消憂但恨無人為點籌幾箇疎星榆塞曉
半彎殘月雁門秋六軍先滿俱成列單馬如飛肯少留
遲疾知幾應甚速不知何日取封侯
　　射虎
弓强矢勁馬初肥獵得南山白額歸勢力頓窮甘就戮
爪牙雖具果何為深山百獸應無恐絶壑幽狐莫假威
笑取髑髏横作枕壯哉殊足快當時
　　梅信
破雪爭春喜奪魁好音到我亦悠哉孤山久渴詩人想
庾嶺初逢驛使來風細暗傳香迤邐月明難覓影徘徊
來朝著意勤尋問只在前村野水隈
　　聞新事
平原草木幾無主金谷樓臺半是塵已信齊桓能輔國
焉知陳勝足亡秦國家自昔明刑憲天地由來有鬼神
太息渠儂終不悟翛然吾自愛吾貧
　　雪作蕭同可有詩次韻
風髙海水化為石天迥野雲俱是冰訪戴何人復乗興
平吳當日孰先登清和月影明無奈寒入梅花瘦不勝
大地無塵車馬寂曉來胸次尚澄澄
　　大明殿觀元旦朝儀
雲開日上黄金殿地迥風鳴碧玉珂虎豹闗臨儀仗肅
魚龍海㑹俊良多霓裳按曲身輕舉天樂逢春律自和
鵷鷺陪班臣子事觀時且賦太平歌
　　雨後
雨餘新水釣魚船殘日西風樹樹蟬間憶平生如昨日
不知急景已中年姓名未辱當時識德業猶堪異代傳
拔劍悲歌頻起舞茫然欲絶伯牙絃
　　中秋
又此中秋百恨生頻年骨肉尚飄零獨援北斗酌明月
閒看銀河感客星極目闗河歸白晝滿懷風露立青㝠
眼前咫尺清虚府未許乗鸞叩玉扃
　　廣寒殿殿在萬歳山上山在水中髙數十丈怪石
　　　古木蔚然如天成殿在山兩傍稍下復建兩亭
　　　正當山半又有殿縈然竹石間山下積石為門
　　　門前有橋橋有石闌如玉前有石臺上建圓殿
　　　繚以黑粉牆如太湖石狀臺東西皆板橋橋東
　　　接皇城西接興聖宫水光雲影恍惚天上喜而
　　　遂賦二首
萬歳之山天半青廣寒宫殿倚空晴雲生檜柏巖巒暝
日射蒲荷海水明白玉闌深仙仗隱緑楊橋鎖小舟横
人間天上神飛越恍惚霓裳第一聲
怪石疎林逺艮岑經營已近百年今樓臺白日神仙集
雨露青春草木深游豫無忘前聖度登臨還憶上皇心
廣推此樂同天下四海謳歌歳旱霖
　　次韻家西隱叔見寄
前人碩徳集隆禧二百餘年運未衰薄劣何堪文學掾
登庸幸際聖明時蹇驢破㡌隨縁好淡飯黄虀到處宜
三讀來詩殊有感貽名善惡敢忘思
　　(附/)來詩
　氊寒紱冷宋天禧十世中間幾盛衰青紫每由稽古力
　公侯端有復初時不能拔俗慙癡叔足以光前賴阿
　宜見説除書新入手錦還何日慰吾思
　　孫錫種盆菊列為河圖
菊布河圖眼自寛緇衣如海不相干幽姿過雨秋逾好
清意冰人夏亦寒晚節獨宜髙自重落英雖美竟誰餐
春風桃李非知已珍重瑤琴勿浪彈
　　九月三日龍虎臺接駕晚宿新店
闗南九月草凄凄又見征人扈蹕歸日落氊車團野宿
天寒塞馬覓羣嘶徬徨戀闕孤忠在俯仰隨人百計非
猶幸諸公同笑語歸來茅店謾鷄棲
　　九日次韻
京華四載倦為客樂事良辰豈得兼官况甚於紗帽薄
酒懐聊為菊花添文章無用甘牢落刀筆隨宜謾伏潛
忽得新詩破孤悶為君一笑起巡檐
　　九日以公事隨官曹之西山新寺與宋良卿遍遊
　　　諸寺
京城西北地多幽依約江南九月秋湖岸草枯霜欲下
野田水落稻初收鄉心無奈還隨鴈機事相纏獨愧鷗
猶喜簿書今頗靜追隨官長賦清遊
　　西山即事
鼇頭突兀黄金殿水面空明翡翠樓錦繡山河天有待
帝王宫苑地長留烟迷栁影三山曉月浸荷花十里秋
更一登臨多勝槩五雲南上即神州
　　玉泉山
楊栁芙蕖接斷岑流泉如玉本源深四時瀲灧無晴暖
一派清泠有古今石井分甘供御膳湖波流潤洗塵心
我來正值秋將晚獨坐長吟雪滿襟
孤塔蒼崖結搆牢巋然俯視世滔滔烟雲連野心同逺
樓閣依山步漸髙性本虚明宜自得無經悟入亦徒勞
可憐有客勤三禮不見靈光現玉亳
　　壽安山
漢皇遺寺在人間長使忠臣帶淚看六曲樓臺殊壯麗
九天風露愈髙寒乗輿血汙黄金輦圓殿苔生碧玉闌
利益福田真浪語當年共想壽而安
　　香山永安寺
幽巖絶壑倚雲齊傑閣危樓望眼迷山勢渾雄龍虎踞
樹陰深蔚鳥烏啼碑存金誌猶堪讀寺始唐家竟莫稽
此日清游天所借明朝驢背聽晨雞
長廊徙倚愜幽期衮衮黄塵暫息機山鹿背人銜木實
石泉經砌瀉花池九天風露圍青瑣三峽烟霞遶翠微
但恨山僧多俗客飽看清致更無詩
　　次友人韻
飲罷騎驢出鳳城拜郊臺下賞新晴一春苦雪花多死
十日南風草盡生髙塚纍纍牽逺恨流觴落落負幽情
歸來卻憶家山好紅緑參差坐聽鶯
　　次舍姪尊謙韻二首
燈吐幽花豈我欺客來驚見墨離離平安有字誠堪喜
漂泊無家不自知此日禁花和露看何時野鶴與雲隨
每懷竹下相從樂煮茗談詩事事宜
仕路莫踰科舉捷生涯賴有父書存極知世事宜酬應
但得工夫更討論一旦風雲滋筆力九天雨露沛君恩
歸來了卻為兒願碑刻封題記某墳
離别經年豈不思山林鐘鼎苦何宜喜聞門户能如昔
敢意田園近稍滋浮世於人多薄惡同心為汝好扶持
蕃生書子猶煩教他日成家未可知
　　次舍弟此心韻
獵獵塵沙吹曉風無端馬滑更霜濃可憐鬢雪千莖白
纔覩宫雲一朶紅平昔亢宗徒有志此行報國似無功
弟兄何限相思意囘首長安落日中
　　題南雄府壁二律
榕陰滿地草齊腰官舍如僧更寂寥隙地風涼人牧馬
長廊吏散晝鳴梟寸心謾切公家務兩耳惟聽使客軺
可是逢迎少蹉跌謗聲載道骨形銷
少年館閣恣遊嬉老去何期墮有司酬應敢云千慮失
奔馳知忍幾迴饑據鞍尚覺精神壯度嶺方憐氣力衰
何日歸來茒屋裏夜涼閒聽玉參差
　　輓劉原耕并劉母黄氏宜人
令子攜書賦宦遊胷中初不著離憂懶看綵服爭春色
喜見梅花寄隴頭髙塚松楸殘照雨平原禾黍舊時秋
貯書淑子無遺憾細讀豐碑識故侯
　　洪都人李仲俊至
避人避世愁無奈全節全身計未差始信盛衰元有數
敢期漂泊老無家鱣鯨失勢滋螻蟻鸞鳳韜光噪晚鴉
未必蒼天終困我春風骨肉故園花
　　題許氏蘭秀軒
淨几明牕春迭蕩湘花劍葉影扶疎易當妙處花前讀
詩到工時葉上書舊雨栽培還若此只今離亂定何如
獨憐諸老留題在恍惚幽芳夢故居
　　偶題二首
堦前榕葉亂如雨牕外老鴉啼向人垂老觀書偏損目
殊鄉哭友倍傷神古今生死真常事家國安危係此身
嶺海願言將息好天根月窟有餘春
嶠南何似八九月暑氣著人如火燒近午炎光幾奪目
此時厲氣正生苗但教節飲神應旺尚覺寛心脈自調
但得太平開嶺海歸尋舊隱老漁樵
　　九日
痛恨長安信息乖江南江北半雲霾極知隨處有白酒
爭奈憂時無好懷淡淡黄花誰作主蕭蕭紅葉自空堦
亂離不敢登髙處忍見蒼生萬仞崖
　　芙蓉菴山亭始於漢隱老康容所居後葛仙翁煉
　　　丹於此竈尚存旁有石煤如豆
一菴髙寄碧崔嵬山崦芙蓉錦作堆滿眼烽烟天地老
隔江樓觀畫圖開雲房猶是康容宅丹竈空餘晉代煤
豈為登臨行樂計要從髙處望蓬萊
　　題寄曹溪禪寺并東南山長老三首
親承祖意振宗風一派曹溪萬折東傍石作亭憐卧虎
臨泉持鉢度降龍天開圖畫平山勇人仰菩提四海同
劫火彌天仍獨在吾師信是佛中雄
詔持玉節遍諮詢嶺海重來白髪新濟世不存菩薩行
當年徒見宰官身痛憐世外何多劫逺想山中别有春
寄語堂頭大和尚何當握手話前因
萬刹飛灰海變田是中孤塔尚巋然此山可謂有盛福
當世宜稱第一禪直指人心懷達摩洗空塵慮憶坡仙
少須了却澄清志拂袖從師學引年
　　聞瑞州太守東廣憲副宣命俱至喜而賦之
筠臺璽檄珠猶濕東廣除書墨又新草莽何堪蒙聖眷
菲葑猶下念孤臣茫茫闗塞連烽火莽莽乾坤溷劫塵
嶺海微臣無補報提攜風紀保斯民
　　暇日有懷士彦四首
誠心公道宜開布愚婦愚夫更有知遇事當從彞理聽
操心應比孽臣危海翁易慮鷗飛去盧老忘機虎卧隨
共説此君曾學道是中滋味願深思
提攜寶劒斬長蛟獨運神機不憚勞快覩中天懸日月
徐看滄海息波濤劇談英武今誰敵若論猷為昔更髙
老我惟當相羽翼太平和氣要薰陶
溝壑崎嶇徒自苦每尋正學究天人狼貪虎虣從渠鬬
月窟天根自有春平昔操修惟至善此來受用是清貧
是非黑白吾寧辨願振臺綱洗瘴塵
老病君王不見疎鞠躬盡瘁意何如清晨上馬了公事
靜夜張燈課子書氣直干霄山岳動精誠貫日鬼神徂
請看南海韓夫子援筆為文徙鱷魚
　　次顔子中都事韻
猶當相與守危闗自古忠臣鐵作肝非敢偷生忘故友
且須忍死報平安干戈荏苒情何極禮樂隆平運未殘
攬轡澄清當努力誠心北望思漫漫
　　次韻
將軍號令凜寒冰鷄犬村村夜不驚弓勁始知雙臂健
賊多翻覺此身輕兵戈劫運臨闗盡烽火妖氛到海清
笑取虎符歸故里兹行殊不負平生
　　歳晚書懷
一官歳晚尚驅馳骨肉遙應怨别離衰世功名何足貴
暮年風節正須持凌人劫運今還盛報國忠心老未衰
奏凱還家歸路好綵旛春勝簇前旗
　　除日試筆
桃紅酣雨更精神久客俄驚節序新好是一年將盡夜
喜看萬物又囘春元正紀朔還逢甲榖日祈豐復得辛
泰運昭囘消劫運嶠南同作太平民
　　元日試筆
曾隨仙仗立仙班誤逐紅塵落世間遙向孤城瞻鳳闕
定須清夢遶龍顔乾坤劫運隨雲散嶺海春光帶雨還
三祝聖躬千萬夀老臣長與護梅闗
　　寄士彦監憲
半載韶雄厭滯留雨添新水送行舟何因不動南來興
所願聊分北顧憂賈誼感時書濺淚孔明經國筆為籌
使君倘採强邊䇿春滿闗南十五州
　　元宵奉邀使客張鵬飛照磨過官署小酌
北走南奔今日苦東塗西抺少年曾何妨過此共明月
勿謂亂來無好燈天上鼇山空入夢城中竹葉謾為棚
九城風景雖寥落頗覺承平氣象增
　　夜闌再用前韻
夜半尚聞簫鼓響開門領客興來曾歴千萬劫有今日
近四三年無此燈兒女競歌桃葉渡風光翻盛木香棚
承平願與民同樂老遇艱危氣益增
　　明日鵬飛照磨賜和再用前韻二首
自憐老去情懷别笑拾花鈿不復曾良夜好天千載意
光風霽月四時燈暫辭江表烟塵海偶上人間傀儡棚
一片忠君心似血鬢邊白髮邇來増
討賊七年殊費力致多如此舊何曾幸無驚犬去吠月
贏得閒錢來買燈正好從容花海㑹莫教零落翠雲棚
兒童笑指遊人醉共説新來酒價增
　　偶成二首
中慶堂前日欲西干戈未息思依依但知為國事經濟
縱使傍人説是非衆口難調無善䇿入心如面有危機
揆予俯仰無慚怍山鬼通神自向微
寸心長共白雲馳時遶蒼龍闕角飛羣盜紛爭何日了
中原北望幾時歸天心劫運應難測世故人情愈覺非
坎止流行隨所遇商顔芝草及春肥
　　寄義士吳元良
幾年四野龍蛇鬭嗟子勤王獨至今曾為憂民添白髪
屢從殺賊見丹心當思臣節如山重更憶君恩似海深
善惡貽名宜慎擇倚樓西望為長吟
　　曾惟吉乃祖巖山先生三告身
起家在宋當淳祐文武兼資早致身翠竹蒼梧家學逺
迴鸞翥鳳誥詞頻桑田滄海人何在錦軸牙籤墨尚新
覩物使人雙淚墮痛憐封誥總成塵
　　奉别瑞甫髙掾郎還南臺
市舶亭前新水長樓前欲發奈情何莫愁柏府同天逺
所喜南風五月多勁氣横空秋迭蕩清標映日玉嵯峨
矧君素節廉如水未必黄庭肯換鵞
　　分司北道留别監憲五首
玉節光浮士氣和不須更問夜如何湟中願學趙充國
徼外當如馬伏波要使蠻夷歸禮樂佇看嶺海罷干戈
不煩主將多憂顧笳鼓歸來襍凱歌
巨鎮名藩壓海濱豈期四海漲烟塵丹心激烈寧辭老
玉斧驅馳不為貧此際出師宜有表向來餽餉豈無人
勿容耿鄧專前美好遣皇家識漢臣
志未能酬賊未除衰年豈敢戀安車願言息壤堅盟誓
從使中山有讀書寂寞宛如天寶後昇平無復至元初
㑹當勒石凌烟閣返我承明舊所廬
玉節提兵昔見之風流儒雅是吾師據鞍矍鑠誠堪畫
横槊從客謾賦詩破賊要如驅海鱷憂民那得避仙蜞
强兵富國當留意乗興長驅庶可期
羣盜紛紛苦未休檄書催我上韶州已看肥羜供新饌
更泛清尊慰别愁天眷老臣恩至渥君於老友禮殊優
他無補報惟忠義明日驅車不復留
　　謾書
麾下更無兵可調城中又乏米堪憂孰為報國忠君計
姑作求田問舍謀兔只守株寧可待魚從緣木豈能求
老夫束手愁無奈白盡平生未白頭
　　寄蒙君禮元帥
俄驚飛鳥度轅門殺氣平將賊砦吞社稷人民俱政要
豺狼蛇虎總消魂軍心一若背水陣糧餉多於五丈原
俘馘凱還應有日奇勲泚筆為君論
　　水仙花二首
水府羣仙别一家清標為洗世鉛華霜根種種八九月
獨榦亭亭四五花素質自堪齊玉雪冰肌那肯混烟霞
他時明月瑤臺下一笑相逢更絶佳
凌波仙子太輕盈鍾得扶輿氣質清太史謬稱礬是弟
花神應許我為兄翠葩不逐春風轉玉骨惟隨夜月明
置向席間看不厭哦詩同訂歳寒盟
　　栽松
分司無事日徘徊移得新松手自栽直榦行看龍天矯
清陰留待鶴歸來冰霜此日存髙節廊廟他年獲大材
寄語樵夫休剪伐要看百尺接天台
　　歳除水仙梅菊盛開與鵬飛照磨飲於花間賦之
轉眼驚看節序新水仙梅菊喜相親時窮幸有花堪友
道在尤多客可人清意紛紛涼似水孤標鬱鬱更無塵
明朝又道春來到歳晏誰云此老貧
　　元旦即事録似鵬飛照磨
旭日微雲淡淡晴早朝鴉鵲寂無聲龍樓鳳閣渾如夢
水國山城謾有情浩劫固知今止極衰年幸再覩承平
功成不作從山計擬學長沮事耦耕
　　元日宴集中慶堂客散後留鵬飛再酌用前韻
宴罷驚看曉日晴共傳街市有歡聲故鄉休問今奚似
薄酒何妨更盡情遣興賦詩那用好感時撫事苦難平
塵清共作江南計旋買荒田趁早耕
　　新春記實二首
新春和氣頗薰蒸共説今年可太平滿眼干戈誰擊賊
遶街簫鼓强題燈常悲塵世陰晴半須信人生苦樂并
老去不為兒女態引杯看劍起呼鷹
憂國煩心苦鬱蒸眼中萬事况難平開懷且共新豐酒
亂眼猶疑太乙燈歳晏孤蹤猶嶺海夜闌清夢刷幽并
栁林記得朝元罷曾侍鑾輿學臂鷹
　　復元日韻
東風巧放立春晴喜聽謳歌變頌聲浩劫逼人還有極
老天於世豈無情雲收雨罷山猶在日麗風和浪自平
寄語羣兇早囘首賣刀買犢好歸耕
　　試燈小酌用前韻
山澤春囘氣尚蒸黑山四合與雲平清髙庭館蕭蕭雨
牢落杯盤草草燈競利爭名人易老賞心樂事世難并
老來尚被微官縛何日能如脱臂鷹
　　除夕韻
每憶盤銘日日新讀書燈火老猶親姓名雖或聞當世
德業還應愧古人百歳光陰嗟白髮十年蹤跡困紅塵
太平倘與春俱㑹一笑渾忘病是貧
　　送謝仲宜歸五羊
酒盡沙頭意惘然君今歸理曲江船曾同憂患難為别
欲取功名莫計年世亂人心機似箭雨餘山路瘴如烟
諸君倘問余何似一片丹心可對天
　　寄友為紅巾破九江府
早歳同遊鳳闕前於今鬢髪各蕭然御街楊栁春風馬
海子芙蓉夜月船滿望功名圖晚歳豈期衰朽度殘年
九江二水難囘首報國忠君各勉旃
　　寄鄉人袁觀所
瑟瑟秋風吹客衣夜涼如水曷勝悲早知多難有今日
何得長貧似昔時華屋凄涼芳草合黄金散盡壯顔衰
妻孥流轉無消息幸賴綱維有故知
　　題劉大觀詩卷後
少年壯氣拂雲霓馬上鷹揚老未衰蕩滌奸兇仍好武
遨遊江海更能詩池荒固自多春草世亂偏驚見瑞芝
何况屯田有長䇿曲江真足駐雄師
　　九日置酒與從事飲酣書事示李子運
倐而虎鼠倐蟲沙世變如雲似未涯幸有故人來白酒
且開好况對黄花紛紛涼月中軍帳獵獵西風絶塞笳
料得來春匡濟了笑扶玉節共還家
　　次韻
懶能䇿蹇詣時官且喚青山共倚闌春到謾尋花作友
客來須借酒為歡山中泉石論交易天上風雲入夢難
奉母讀書今有日卻從北斗望長安
　　中秋有感
京國湖山十二年年年兩地望嬋娟流光過客催我老
明月與人今夜圓又逐雲萍來嶺表幸同兒女樂尊前
可憐有弟頭如雪爛漫斑衣遶膝邊
　　登快閣
一登快閣情何極太史騎鯨已上天烟樹溟濛秋可畫
江山空濶客如仙半生不識東南路浪迹深慙上下船
四海故人今聚㑹忽驚歌舞落尊前
　　題興化縣嚴士奇詩卷
盤錯載逢知利器冰霜屢閲見生涯輕車熟路老為縣
短什長篇真當家今雨田田饒榖粟東風處處長桑麻
公庭靜坐無餘事閒數梅開第幾花
　　送徐伯髙
共宦闗南三見秋相看政好又韶州故家喬木今千載
碧嶂清江第一流案牘暇時仍閲史江山佳處更登樓
如今刀筆皆為相好取功名趁黑頭
　　送李子潔巡按
十載相違一見君何堪歳晏又輕分南風十日不成雪
一雨滿山都是雲滑滑長途宜自重蕭蕭孤驛不堪聞
周原郡邑咨詢遍為弔斯民志獨勤
　　次韻
節序匆匆又落花幾迴滄海歎乗槎不聞庭竹來鳴鳳
祇見宫槐噪晚鴉老去可憐心轉赤悲來那覺鬢生華
明當拂袖江南好山雨晴時筍正芽
　　奉别瑞甫髙掾郎還南臺
嶺海屢驚來詔使蠻方孰不仰皇都自憐老去難為别
但有人來莫惜書乗興何妨吟萼棣思歸應不為蓴鱸
臺端歴歴陳時弊十道疲民未得甦
　　有懷蒙泉都帥二首
討賊提兵垂十稔老成練達亦吾師豎儒幾敗乃公事
男子要為天下奇公瑾孤軍鏖赤壁謝𤣥勁氣破淮肥
從渠百萬終為賊要取梅闗卻賦歸
卜式助邊常百萬如斯乃可濟時艱傳家自有遺經笥
報國無忘拜將壇滿眼黄金輕似土他年清節重如山
廣東未必真忘我但有官鹺定撥還
　　韶州圍城
浩劫如天似未涯生民性命等飛花兵戈轇轕動萬計
柴米從容有幾家宇宙豈應將拆裂英雄到此謾咨嗟
忠肝義膽難磨滅自昔睢陽世共誇
　　枕上偶成
常思為國致昇平每事參差謾有情天魔未除難學道
國糧不足莫論兵痛憐劫運如長夜起視明星近五更
待得朝廷消息好笑攜兒子賦歸耕
　　答胡海翁胡宗性重謁
悠然無語眄庭柯風雨傷春奈若何浮世周旋如子少
餘情流麗向人多好詩寄我頻三誦窮巷經年一再過
無酒固難淹李白空餘文燄照松蘿
　　(附/)來詩
　暖雲扶緑上林柯春去春來可奈何逺道塵泥行客
　少故園風雨落花多擷蘭溪上心非隱種栁莊前足
　怕過尚意玉堂青眼舊肯嫌俗駕忤烟蘿
　
　
　
　
　
　
　惟實集卷六
欽定四庫全書
　惟實集卷七
　　　　　　　　　　　　　元　劉鶚　撰
　七言絶
　　寄舊友張漢傑二首
幾度思君欲白頭凄然常隱去年秋此心恨殺中􁫕水
不向棲霞樓畔流
雙鳳堂前日往來東坡池上幾徘徊遙知尊酒相逢處
風雨凄涼半是苔
　　九日峽江舟中
秋風如此客辭家重理平生舊帽紗不是故山無白酒
年年奔走負黄花
　　仙茒
風雨凌空一葉飛師生邂逅即天機山林小草知何限
汝獨神仙得所依
　　秋山圖
石田荒盡豆苗稀素化為緇尚未歸不是此山無好景
草心正欲報春暉
　　清明有感
花開如雨栁如烟風景雖奇節序遷兒女不知春漸晚
隔牆猶自弄鞦韆
　　楊花
如雪紛紛不自持殷勤長藉好風吹莫欺此日飄零甚
猶有為萍變化時
　　城南飲歸
無分騎驢趁早朝城南飲散雪初銷北風吹酒忽成醉
夢裏行過第二橋
　　題東山髙卧圖
東山攜妓嬉遊日敢意胷存萬甲兵今日總戎真豎子
徒耽歌舞誤蒼生
　　寄士彦僉憲十絶
城郭荒村處處同五羊樓觀倚晴空時平若建麒麟閣
更畫何人第一功
訓練精兵捷若神從渠百變日如雲向來諸葛今何似
青眼髙歌獨望君
世祖成宗德業深百年培植士如林登車攬轡平生志
孝子忠臣萬古心
情好雖親音問疎秋來眠食近何如因風敢致平安問
謾折梅花當寄書
緑章夜奏玉皇家八載奇勳信可誇待得九重丹詔下
共君握手看梅花
自别京華意惘然浮雲過眼十三年白頭太守成何事
又促乗驄瘴海邊
㑹稽山與白雲齊海濶誰憐雁過稀猶幸嶠南天氣暖
免教遊子歎無衣
更無錢可歎空囊杜老何從糴太倉共説羊城饒貯蓄
山中尚有禹餘糧
帝王曾此理薰絃尚覺遺音滿耳邊若使聞韶仍大嚼
絶勝騎鶴更腰纒
蕭蕭木葉落窮冬倦客翛然况味同珍重孤根如鐵石
少須明日又東風
　　題應瑒三入承明圖
安車三度入承明七子詩應讓老成好是衣冠遺澤逺
諸孫猶自負亷聲
　　題聶侯所藏美人圖
紈扇將題若有思芭蕉陰裏立多時精神飛度君王側
不覺忘形下筆遲
　　題坐睡圖
劫塵不到華山雲岸幘披襟立樹根世事料應看不得
何妨合眼且忘言
　　贈琴士翁希疇二首
唐虞世逺已堪憐况值干戈十八年民慍不知誰為解
煩君共我理薰絃
髙山流水幾知音靜聽君彈感慨深縱使鍾期如可鑄
更從何地得黄金
　　五王並馬圖
春風並馬宛如仙夜雨淋鈴似可憐太息弟兄多若此
更無能識九齡賢
　　題栗侯所藏牡丹菊圖二首
洗盡繁華賦楚騷秋風澹泊苦相遭沈香亭北多佳趣
爭似柴桑栗里髙
國色天香結習空寒英晚節竟誰同平生富貴渾忘卻
宛似翛然國士風
　　題胡彬所藏乃祖澹菴書藁後二首
上書乞斬秦丞相海島生還已白顛尚幸老臣心似鐵
平生風節愈蒼然
曾拚一死爭三事思退如今又一秦書奏但知强國體
似公忠義幾何人
　　野史口號碑四十四首
近城民砦十破九元戎束手末如何宜章軍馬雖無敵
只恐來時風雨多
彎頭又益湖南賊近郭時時虜掠人足食足兵無早計
明年此際恐無人
五百健兒乗鋭出十三个賊一時來行糧功賞俱烏有
興盡翻然解賊囘
好利善諛周亞父特皆收録作親臣憲君縱有春如海
那得吹嘘及逺人
已聞祇候升州判巡徼俄聞亦佐州英徳只今為外府
官民多怨更多愁
曾聞濯足折黥布供帳俄驚王者同豪傑尚須如此待
况今不過小夫雄
城中謾有逹喇罕城外仍多呼喇孩城外城中無可那
生民憔悴轉堪哀
何以齊桓成伯業為能專任管夷吾毁譽黒白今無辨
後世誰烹阿大夫
憂國憂君臣杜甫無聊無賴只吟詩當時一片心如血
贏得千秋萬古知
得財縱賊尋常事為報私讎或滅門我亦臨風長太息
一家富貴百家寃
水軍萬户嗟何益何者為軍何者船料想此時為此䇿
權都歸已利都專
羣兇冗擾心何一二帥參差意不同闗北翻傳消息好
闗南河道幾時通
蒙君號令明如日兵罕相違便斫頭孺子紛紛無足數
濫叨功賞取封侯
蒙君信是奇男子誓滅官陂老賊園嘗膽卧薪心獨苦
惜無公是與公非
直將民社同兒戲不蓄干戈不蓄兵軍馬不來無别䇿
只催百姓急脩城
賊兵欲向翁源洞糾合官陂來打韶此䇿若行誠可慮
南雄唾手可能招
遮留使者來文牒恃勢要君真可誅憲紀皇皇無示弱
盛衰闗數不闗渠
王師為體須持重主將猶須紀律明功業直須豪傑做
如何貪鄙可論兵
羣賊知無兵可恃邇來充斥遍西郊官陂忽聽兵雲合
賴有元戎為解嘲
墳墓俄驚俱發掘妻孥生死若雲浮憑誰乞我金千鎰
自願提兵殄寇讎
五鬼相纒何日了一官如水曷勝窮謾憑商賈供薪米
亂石灘頭一夕空
甑已破矣顧何益好把胸懷大展開天賦我才應有用
千金散盡或重來
摶沙儘力苦難合誰識同心利斷金白髮老臣腸欲斷
忍看民社付浮沈
北道只云張帥在憲君倚賴重如山那知世道如前險
二使遭逢亂石灘
水軍萬户新開府氣勢憑陵藹若雲又欲遣人求二使
倉皇一夜竟無軍
責人以禮翻成怨待只依稀恐失幾幾到兩難無處制
是非莫較不如歸
城南健兒亦英鋭惡若哮虎何崎崯昨日送船多戰死
興言討賊亦寒心
東村喪牛不滿百西村喪牛百有餘牛盡田荒民困苦
爭趨刀劍去犁鋤
解衣衣我食食我况兼别眼意尤親赤心効報翻成咎
自笑書生太認真
邇來比比都元帥聞此令人頗失驚顛倒羣雄固如此
但愁識者反相輕
俄聞二使俱遭縶九曲愁腸痛不禁卻憶今年正二月
曾為傷虎故傷心
料想衣裳俱剥盡幸憐肢體未傷殘愁心耿耿知無寐
况值嚴冬夜苦寒
生民困苦亦已極官府徵呼又逼人上下但知求富利
不知總為賊驅民
生民憔悴可痛哭無處告訴只顛狂更看消息還何似
亦復東風到五羊
七十已衰仍苦病自憐無力任驅馳明當告老乞骸骨
孝子忠臣兩得之
西江涸轍望君久朝廷倚君真如山北來軍馬已雲㑹
好調元戎早出闗
可憐仁化蒙君禮討賊晝夜多經營當時不爇官陂砦
此際賊盜已臨城
曾因犯律殺愛卒毎為養士揮千金闗南豪傑有如此
太息誰人知苦心
賊兵如入無人境村落多為失主民束手待看臺領破
班超介子果何人
可憐日蹙國百里昨日又破陂頭村啞子食荼徒自苦
少陵欲哭又還吞
監司待我真骨肉我敬監司如父兄縱使監司如可負
敢欺明主負朝廷
此來恨殺彎頭賊白晝蓮花峯上旗監前半夜閙到曉
公然對面相陵欺
兩月河流乾欲斷南雄消息了無聞苦無良䇿開道路
時復北望瞻風雲
老軍樵採供衣食官府饑寒痛逼之賊滿四郊無處採
忍聞半日盡逃移
　　連山縣尹吉文曾玉輝没於寇購得其妻髙麗娘
　　　子及子燕京驢為收骨殖資贈還郷
莽莽愁雲度庾闗八千餘里到連山英雄有骨天應相
得共妻兒一共還
　
　
　
　
　惟實集巻七
欽定四庫全書
　惟實集附錄
　　元故江西參政劉公輓詩序
公諱鶚字楚奇世家吉之永豐為邑著姓公自幼篤學
學既成遂遨遊四方覽名山大川以増其氣而博其趣
其發為文辭沛然也掌教河南秩滿而歸建浮雲道院
以居之學者稱浮雲先生累遷祕書監祕書郎與虞文
靖公掲文安公歐楚文公諸名士日相唱和其學益大
進遷海門縣尹不赴改南雄路經歴政聲大著陞翰林
修撰階奉訓大夫以内艱去官至正十二年紅巾盜起
東南諸郡望風瓦解朝廷思有以彌之以江州為江南
西襟喉而自李黼之死民遭塗炭邑里蕭然非勞來安
集無以為守禦計乃擢公江州路總管屯楊家湖兵威
始振改瑞州路未赴尋陞廣東廉訪副使至廣繕城池
修甲兵聚糧餉勉勵將士調度百出而上下欣然賊屏
迹不敢近遂奉命專守韶州十九年授中憲大夫廣東
閫帥二十二年拜嘉議大夫江西行省參政越二年韶
州蠻獠亂公分兵討捕之而贑寇乗間卒至時城中兵
甚少而賊兵强盛公雖老而氣猶壯乃自將乗城命他
將領兵出戰相拒凡一月公之幼子運亦戰死而援兵
不至城遂陷公被執至贑賊幽之於慈雲寺時仲子述
在焉公謂曰吾平生志氣在忠孝今不幸至此我死不
瞑目矣作詩一首付述不食六日而卒享年七十有五
於乎公起自儒生敭歴中外凡數十年而後受命邊閫
膺國重任不幸而國祚日危王綱日弛公之才志謀畧
卒不及展而竟死於難豈非天耶雖然公之一死自足
以暴白百世以愧夫叛亂之臣又何憾第當時修史者
失之采錄不得為公立傳以附元史忠義之次然嘗之
廣道韶聞韶人云城陷時死者尚多不止公一人今其
姓名皆泯滅無聞古今死節之士葢莫不然書與不書
不足校也今年冬公之曾孫振持公生時所謂詩文及
元進士劉玉女所撰公墓誌俾讀之既乂以諸賢所輓
公詩辭屬為序故掇取公平生出處大畧以冠其首且
以備太史氏之闕庶幾讀者有所考也明永樂五年歳
次丁亥十一月長至日纂修實録翰林修撰儒林郎兼
右春坊右贊善同郡梁潛拜撰
　　輓詩　　　　　　　　　　　　梁　寅
世謂廬陵有四忠如公死節更希逢周綱不振無鳴鳳
漢祚難興失卧龍國少鼎彝鐫偉績墓存碑碣紀遺蹤
石門淚眼憑虛望天柱浮雲見一峯
　　　　　　　　　　　　　　　　鄧伯言
白鷺青原鍾淑氣鳳凰芝草協禎祥朝廷有道需才傑
嶺海無虞佐憲綱暫假風霜清瘴癘祇將忠孝感穹蒼
歳寒共喜堅松柏世事那知變海桑慷慨捐軀探虎穴
凄涼歸骨葬螺岡貞魂萬古留遺恨潛德千年有耿光
許逺不忘唐社稷蘇卿猶著漢文章哀歌有盡愁無盡
稍稍悲風起白楊
　　　　　　　　　　　　　　　　韓夢臣
先生竟長往後死復何為松柏齊年操文章間世資故
家成隔絶吾道屬顛危憶昔恩江㑹相親頖水時神京
果奇遇好爵久羈縻翰苑文衡重龍庭聖主知青衿當
要路紫詔下天墀梗道官三載西江守一麾乗驄烏府
出度嶺路車馳白璧元無玷丹衷誓不移臨薨書頌烈
趺坐㸃頭噫行實昭文獻勲名入憲規忠魂天府眷廉
譽宦途師義骨山靈護泉臺旅櫬悲憂天愁世墜拔劍
撥年衰故友違投紵諸生阻泣歧定知少陵筆寫入八
哀詩
　　　　　　　　　　　　　　　　黄　莊
松標悴寒冬薤露晞朝陽人無金石固焉能得靈長吁
嗟國楨士時艱滯南鄉鵩鳥止坐隅龍蛇迫年光一旦
忽徂謝萬化同杳茫青藜閟烟彩玉節空雲翔寶館瑟
久撤城闉舂不相故交致芻束弔客奠椒漿清名恒若
存摛藻亦還芳千載永難晤揮淚情何傷兹晨舉丹旐
祔葬歸丘岡
　　　　　　　　　　　　　　　　丁國卿
丹桂林中秀家藏天禄書清時膺茂選壯歳陟亨衢吏
部才猷著詞林翰墨敷棘闈曾閲試薇省重賓儒再覩
黄樓鶴雙飛葉縣鳧超騰瞻玉陛耿介映冰壺不謂清
寧域翻為戰伐圗九江煩牧守五馬壯儲胥白羽輝遥
應蒼生氣欲甦西山期保障北闕降庭除冉冉妖氛逼
皇皇使節驅心忘家室繫操凜雪霜俱涕雨洪都外英
風碧海隅憲綱明要典軍事畫良謨切慕勲猷燦深懷
寵渥殊忠旌宜炳煥直筆起荒蕪蘭玉芳聲逺鄉閭德
望孤九亰不可作感激再嗚呼
　　　　　　　　　　　　　　　　魯　沂
宇宙有斯人文章領縉紳中原悲短日嶺表泣孤臣旅
櫬驚霏雪麻衣涴戰塵招魂歸故里隕淚獨傷神
　　　　　　　　　　　　　　　　張希達
官居清要志浮雲蚤歳才名聳縉紳司馬雄文能喻蜀
魯連大義不尊秦兒童竹馬潯陽日使節梅花百粤春
囘首郷枌清蔭少典型寧復見斯人
　　　　　　　　　　　　　　　　趙　敬
一代英賢喪斯文哭鉅公艱危當大任激烈負孤忠勲
業哀時邁文章在世雄况餘烏府柏颯爽起悲風
　　　　　　　　　　　　　　　　劉　源
苦志絶韋經吟情役宦情繡衣巡嶺表玉節况心明文
喜時人識名從蚤歳成如何催作頌仙夢謝浮雲
　　　　　　　　　　　　　　　　趙　杞
玉殿黄金榜烏臺白簡霜文章傳史筆人品重歐鄉八
袠康寧福三千弟子行絶憐仙去日多士總神傷
　　　　　　　　　　　　　　　　馬復初
道隱贑江邊操忠鐵石堅存心明志節淚血寫詩篇易
見長安日空瞻嶺嶠天臨風看手澤遺恨尚依然
諸老風流盡先生尚紫宸報恩萬里道歸骨故山春文
字傳千古簪纓啓後人交游半零落揮淚獨傷神
　　　　　　　　　　　　　　　　黄　琢
青春來鳳闕白首謝龍墀聖主宵衣日孤臣抆淚時殉
身惟道在憂國有天知千載東山下行人看石碑
　　　　　　　　　　　　　　　　蕭紹宗
一從幽致浮圖寺羽化翩然叩帝居為掃兵塵連否極
故游神氣反元初儀容固覩歸靈櫬風采猶疑在使車
事業文章終有紀應留珣筆為公書
　　　　　　　　　　　　　　　　文允中
廟堂彝鼎已銘勛三尺蓬蒿蔽古墳無復風流如此老
孰知天意喪斯文遼城鶴語當斜日宰樹猿啼黯斷雲
青史百年遺論在令人惆悵仰清芬
　　　　　　　　　　　　　　　　段　琇
少年意氣動宸旒晚歳功名負海舟紫綬金章閒歳月
青天白日照羇囚丹成不作崆峒住尸解真成汗漫遊
公自逍遙人自戚西風黄葉不勝秋
　　　　　　　　　　　　　　　　劉德俊
暮年持節繡衣班經濟才名豈等閒誰想中原遭板蕩
遂令南國際時艱神仙路逺來何晚天帝樓成去不還
歸到歐鄉扶旅櫬霜風吹下淚潸潸
　　　　　　　　　　　　　　　　蕭　規
蓬萊水淺劫灰飛嶺表孤臣白骨歸班固文章猶鼎盛
張綱事業竟睽違書存天祿藜烟滅歌送邙山薤露晞
獨覺詞林失根柢誰憐小子舊瞻依
　　　　　　　　　　　　　　　　羅　達
館閣文章舊聲華冠士林柏臺恩澤厚梅嶠雪霜深遽
作遊仙夢應輸報國心朔風丹旐逺客淚一沾襟
　　　　　　　　　　　　　　　　吳　汶
文章垂世稿猶存齒德廬陵表達尊四品已堪榮晚節
百身無復贖羈魂歸船淚溢章江水哀些聲傳憲使門
盛德宛然猶可見森森蘭玉似春溫
　　　　　　　　　　　　　　　　胡天全
大父年過一百餘作詩曾寄逺遊孫歸來甘㫖能終養
劉氏終為孝義門
椿府森嚴教一經宦途由此立功名榮親追贈彭城伯
富貴文章見死生
解養慈親二室人彭城舊郡總封君非誇冬筍冰魚味
紫誥同封世共尊
芹宫職教列文臺講下諸生自逺來豈特菁莪成美頌
至今楚些羨奇材
作賓漕運及黄堂修撰文華動帝郷歸把浮雲名道院
詞臣黼黻永流芳
元季干戈禍不輕李侯死節重江城朝廷遴選公來繼
數載荒區集義兵
再守筠陽謝國公柏臺作吏廣韶中少親民務多軍務
白簡飛霜毒霧空
一登帥府總戎時大厦將傾勢莫支香積厨邊饑不食
自知死節是男兒
如儀棺殮二郎賢兀兀靈輀送及泉天柱峯髙接雲漢
想應號泣動旻天
捐軀報國誓當年瘴海孤忠萬里天只恐史臣編不到
老夫和淚寫新篇
　湖海翁天全臨卷傷悼冩成哀些十章輓者當為歌
　之
　　　　　　　　　　　　　　　　張　翥
豈為先生慟深為世道哀衣冠人物盡鄉國棟梁摧疑
事誰堪質頽風孰與迴扁舟丹旐逺愁上鬱孤臺
　　　　　　　　　　　　　　　　金幼孜
敭歴躋通顯蜚聲獨擅場孤忠踰鐵石志節厲冰霜孫
子瞻遺像鄉閭望耿光如公真不負百世有餘芳
　　　　　　　　　　　　　　　　周孟簡
文采先朝傑才名舉世尊赤心曾報國白首舊承恩化
雨杏壇著清霜柏府聞金章垂紫綬繡錦炫朱門德業
推前輩詩書緜後昆投簪期樂道絶筆竟修文已逐仙
人佀難招楚客魂泉臺秋月冷宰木晚雲屯碑刻千年
古芸香一巻存天涯空憶處新淚長潮痕
　　　　　　　　　　　　　　　　曾　鼎
宦遊早已擅英聲嶺海風霜屬老成烏府威名馳列郡
虎符號令肅專城﨑嶇報主心常苦慷慨捐軀志未平
千載廬陵忠節郡貞魂凜凜尚如生
　　　　　　　　　　　　　　　　彭汝器
東廣傳遺愛西江失老臣居官貧遺子守節晚留名歳
應龍蛇讖山空猿鶴驚崆峒歸旅櫬丘首得佳城
　　　　　　　　　　　　　　　　蕭　鎡
遊魂竟入鳳臺鄉地老天荒歎渺茫綠水青山迷道路
白雲黄壤葢文章功名分上無心願經史案頭有墨香
恨到九亰應不瞑泉扃耿耿夜天長
　　　　　　　　　　　　　　　　吳仲珠
賊陷嶺南時城孤力不支甘心死有分唾面降為癡寧
斷杲卿舌誓歸馬援屍佛堂留絶筆天地鬼神知
　　　　　　　　　　　　　　　　劉　虬
夙昔才華動縉紳家為孝子國忠臣揮戈欲挽桑榆日
持斧曾向南海春章水僧居悲過客故山道院隔浮雲
平生樹立家聲逺潛德咸彰太史文
　　　　　　　　　　　　　　　　胡　廣
蚤歳才華動紫宸誰知鳴鏑起風塵誓師諸葛空存漢
裹革馬援豈愛身庾嶺梅花傳玉節萇𢎞碧血化青燐
崆峒不挽浮雲住淚洒西風暗愴神
　　　　　　　　　　　　　　　　周　述
嶺表孤城烽火秋勢危建節老臣留百蠻瘴癘旌旄暗
萬國軍聲海氣浮學士文章光日月柏臺忠義老滄洲
身經百戰寧辭死天地無情草木愁
　　　　　　　　　　　　　　　　曾　棨
浮雲事業竟何之曠代奇人死亦奇志在山河危仗節
心闗天地愴留詩鼎湖龍去風波靜遼海鶴歸夜月遲
父子雙忠銘竹帛綱常千載並扶持
　　　　　　　　　　　　　　　　劉　素
嵩嶽千年間氣鍾久從學海景人龍雄文倒峽標章漢
大節擎天上鼎鐘瘴海揮戈斜日返故山歸骨白雲封
士林慟哭留詩史颯颯悲風起澗松
　　　　　　　　　　　　　　　　朱　縉
中原遭板蕩嶺表尚風塵握節詔專閫安邊命老臣旌
旄開瘴霧華彩動楓宸蘇武終歸漢魯連肯帝秦欲囘
滄海日不負雪霜身衰世悲鳴鳳斯文感泣麟浮雲送
過客鷲水來歸人荒草凄墳土愁看淚滿巾
　　　　　　　　　　　　　　　裔孫希旦
憲節昭垂萬古芳仰承忠義有餘光貞魂凜烈輝山嶽
國祚潛移變海桑禴祀彌新靈儼在孝思長繫耿難忘
年年展拜登丘壠颯颯悲風送夕陽
　　　　　　　　　　　　　　　裔孫希奭
滄桑閲遍幾春秋哭望旌旗庾嶺頭南海誓師山岳壯
故鄉歸骨鬼神愁運移元祚知難復誓報君恩死未休
一上荒塋風露冷凄凄寒月照松楸
　　　　　　　　　　　　　　　裔孫公熙
運祚傾危勢莫支韶城戰守共幼兒拚將一死酬君國
孰鑄雙忠上鼎彝灘水鳴號歸旅櫬詞林悽惻哭留詩
孤墳三尺餘荒草淚洒西風百代悲
　　　　　　　　　　　　　　　　裔孫冠
傳家惟忠義世守耿難忘報國臣子志一死有何妨至
今正氣烈耿耿日月光富貴浮雲視名節史冊香詩書
遺我後凜凜存墨莊歳時展丘隴野日白荒荒
　　　　　　　　　　　　　　　裔孫士彦
板蕩中原事已非老臣持節陷重圍戰深海月連烽火
血灑陣雲上繡衣正氣儼同河岳壯貞魂仍向北平飛
白楊秋草凄墳土望斷南雲化鶴歸
　　　　　　　　　　　　　　　裔孫士章
在昔元運終吾祖守韶雄六載軍威振稍稍集哀鴻那
知烽火遍南北路不通孤城既少援兵盡糧又空賊勢
愈猖獗屯聚若蟻蜂父子親督戰陣亡先運公韶城旋
失陷被執過崆峒罵賊義不屈死與巡逺同我生世已
後憑弔撫遺蹤一官仍苜蓿皋比坐從容感懷千載上
正氣若霓虹河岳與日星俯仰又奚窮
　　　　　　　　　　　　　　　裔孫可規
七十人生古所稀我公仗節魯戈揮豈知元祚傾難復
力掃中原志已違心戀闕廷無報効陣亡幼子失瞻依
年年展拜登荒隴義魄遴隨三島歸
　　　　　　　　　　　　　　　　張元鋭
丹心常耿耿勁節晚蒼蒼楊僕專征伐蠻江起戰場孤
臣頭可斷千載骨猶香往事誰堪擬睢陽與晉陽
　　　　　　　　　　　　　　　　朱玉朗
五嶺烽烟天柱折英雄喪去灘嗚咽蠻江風雨夜猿啼
光嶽千年正氣烈蚤歳才華入承明一麾出守建奇節
生死不負元社稷罵賊寜斷杲卿舌公有幼子先陣亡
雙忠銘鼎真人傑勿道史臣編不到精靈貫日中天掲
　　　　　　　　　　　　　　　　聶大綬
富貴浮名何足數惟有節義光千古骨化形銷聲不磨
地老天荒心獨苦先生壯歳入承明晚向嶺嶠建開府
韶石雲擾曲江翻邑屋蕭條無淨土睢陽羅雀力已窮
越石重圍身無主邪許莫呼神鬼愁西南地陷終難補
祇有一死報君恩信國先後堪繩武人生死所最難得
英風不共草木腐父子雙忠事真奇綱常千載擎天柱
寶氣埋光四百年眢井函書聲華吐劫盡灰飛此集傳
都是萇𢎞碧血聚
　　　　　　　　　　　　　　　　蔣　璟
吉郡素稱節義邦文忠表表擅歐鄉宋朝養士三百年
信國誓師起勤王正氣一歌天地老千秋廟祀螺山岡
大元忠義劉大參父子仕元守廣南嶺海强寇蜂蟻集
嗟哉國步際艱難運移元祚難恢復一天風雨殘兵哭
公之幼子出陣亡報國忠君義不辱崆峒山髙落日低
孤臣誓死甘如飴我來憑弔鬱孤臺西風灑淚誦公詩
　　　　　　　　　　　　　　　　解以敬
瘴雨蠻風海國愁孤臣專閫幾春秋波翻盧水天難問
身死浮圖恨未休越石晉陽心力竭文山柴市姓名留
忠魂靈氣之何所長向九成臺上遊
　　　　　　　　　　　　　　　　鍾維楨
嶺表驅馳擁節旌樓船楊僕自專征運移元祚時難挽
風起曲江浪不平取義成仁行所學勒鐘鐫鼎得其名
浩然正氣今猶在龍石山髙恩水清
　　　　　　　　　　　　　　　　程　衞
嶺海有雄闗鎖鑰控百蠻瘴烟連粤海世危防禦難劉
公建奇節仕元朝命頒授公廉訪使移師鎮韶南强寇
不敢犯號令嚴如山令子元帥府分兵守其間百戰先
陣亡報國誠無慙兵盡孤城陷罵賊杲卿顔囚公義不
屈誓死性所甘慈雲題絶筆撫事淚潸潸雙忠垂竹帛
勲名日月攀
　　　　　　　　　　　　　　　　劉士晉
近讀忠臣編先生父子傳文章輝柏府勲業著南天血
戰沙場月魂飛瘴海煙一門全大節千古仰名賢
　　　　　　　　　　　　　　　　宋上達
百歳有時盡芳名萬古揚山河撑正氣金石煥文章戰
死風雲暗遺詩日月光雙忠垂竹帛奕代肅烝嘗
　　　　　　　　　　　　　　　　程謀道
元代有禎祥如公應屈起讀祕膺雄藩心猶江漢水戰
賊苦無援可憐失幼子被執奈何天不食豈得已大夢
落江山烈心疑未死堪作懦夫程還令奴顔恥節義顯
文章馨香百世美素位合中庸汗簡千秋紀
　　　　　　　　　　　　　　　　張允沆
炎方作鎮髮星星海國波騰似濁涇祇以死生扶社稷
長留氣節塞蒼㝠于今俎豆新崇祀有子忠勲共勒銘
身去名存青史在千秋憑弔讀遺經
　　　　　　　　　　　　　　　　湯道生
取義成仁浩氣雄英風凜凜壯寰中精神不逐烟雲去
忠節能令天地通獨力支撐天下事寸心特表聖人衷
慈雲寺裏靈猶在化作啼鵑帶血紅
　　　　　　　　　　　　　　　　謝可法
先生真取義殺身亦奇哉七尺爭天地孤軍耀斗台丹
衷貫皎日正氣塞塵垓凜凜雙忠在狂瀾砥柱迴
　　　　　　　　　　　　　　　　湯　楨
大地茫茫四百秋如公事業孰堪儔專征嶺表同楊僕
力掃中原頡武侯死義虔南堅晚節葬歸天柱冷荒丘
芳名終得垂青史檢讀遺詩神鬼愁
　　　　　　　　　　　　　　　　陳之麟
蠻江毒霧暗風塵仗節韶城誓殺身百戰孤軍寧論命
千秋大義只成仁臨戎巾服真儒者貫日丹衷表老臣
若到浮圖尋絶筆士林悽惻恐傷神
　　　　　　　　　　　　　　　　張允淇
瘴霧蔽天海國墟孤臣不惜老頭顱慈雲寺裏題紅血
天柱峯前駕素車豈為令名光汗簡但還浩氣與太虚
騷人欲寫平生志只在浮雲一句書
　　　　　　　　　　　　　　　　劉芳漢
乾坤板蕩抱懷孤毎話紅巾淚日枯符節嶺南制專閫
安邊韶粤仰名儒旌麾瘴癘百蠻逐氣肅風雲萬國娛
古道廬陵忠節郡增光俎豆不能無
　　　　　　　　　　　　　　　　李向旦
戎寇紛紛亂南土可憐忠義死干櫓人間鐵石作心腸
天上銀河洗肺腑只説疆場難未平誰云家國空無補
文山正氣滿乾坤父子如公堪步武
　　　　　　　　　　　　　　　裔孫于廷
積思不可極日向紀編尋象郡見奇節羊城留憤吟凜
然顔杲舌烈矣比干心幸表雙忠藎歐文共古今
　　　　　　　　　　　　　　　裔孫天受
粤海詔分閫神州遽陸沈酬恩三尺劍許國一生心青
史芳名古孝思歳月深
聖朝旌典在廟祀到而今
　　　　　　　　　　　　　　　　裔孫剛
烟雨凋殘數百秋精忠耿耿孰相儔惟存社稷堅生敵
不脱干戈誓死休疏上皇廷光簡冊(事宜益/師兩疏)詩遺佛寺
壯山丘(贑州府/慈雲寺)於今
聖主褒忠節俎豆增榮繼宋歐
　　(附/)弔楚奇公子忠節尊元公
大元雙節義正氣逼塵埃庾嶺狂瀾挽蠻江砥柱迴文
章昭萬古勲業炳三台髙壟瘞靈爽芊芊草木哀
　　戊申暮春懷元忠節楚奇公浮雲書院遺迹
浮雲址畔草離離極目蕭條獨鎖眉古樹淡烟殘夜月
落花疎雨暮春時蛙聲疉疉添新恨烏影紛紛起舊思
更向坡前閒悵望水流山繞不勝悲
　　元故中順大夫海北廣東道肅政廉訪副使劉公
　　　墓誌銘
公諱鶚字楚奇世為吉永豐顯親里人曾祖思才祖士
表壽百三歳父天祐皆隱德弗耀公幼穎悟知勤學稍
進益能求師初學聲律科興習舉業屢試不第尤專意
詩文有英俊聲年弱冠出遊四方時大父年九十有五
寄詩曰不知孫去身何地深慮舟行浪拍天公得詩即
歸省因念祖若父皆髙年不復出皇慶壬子遊淮東宣
慰通通聞其賢舉充揚州儒學録泰定乙丑受汴省檄
掌教齊安河南三書院新書院以立教麟州龍先生撰
碑文郡守房公明德刻於石考滿歸建浮雲道院為臧
修之所學士虞公題詩曰浮雲何處來與天為文章揭
文安公記之承㫖歐陽𤣥賦之天厯己巳改授泰州儒
學教授未赴京師庶府交辟初掾繕工司繼掾太醫院
以才幹稱至元丙子授將仕佐郎京畿漕運司照磨京
漕三百萬出納重繁前任是職者鮮終公一無所私抗
貪吏都運赫格盡革舊弊以廉能著秩滿至正元年擢
從仕郎湖廣儒學副提舉時學田若干畝為有力者所
據垂三十年而不能復前任是職者往往不敢舉正公
至首建言省憲以身任之盡復其田居未幾擢祕書監
祕書郎日覲清光與虞文靖公揭文安公承㫖歐陽元
公中書左丞許有壬諸先生往還唱和四年轉承事郎
海門縣尹未赴六年遷承直郎南雄路經歴南雄當道
廣要途送迎供億不勞民而給贊襄平恕政譽藹然十
年陞翰林修撰奉訓大夫丁内艱家居十二年壬辰紅
巾盜起州郡望風瓦解六月朝廷遴選守令超試江州
路總管江州丞李侯黼死節後荆棘莽然十五年乃屯
楊家湖日畫䇿為恢復計兵威甚張於是寇不敢犯者
凡三年十六年正月改除奉議大夫瑞州路總管未赴
十七年九月陞中順大夫廉訪副使十八年戊戌二月
命始下公去楊家湖道隆興適營國公和尼齊自瑞州
囘省留公議城守公以君命不敢違四月登舟赴廣東
憲副任五月公持節度闗六月朔日開司南雄九月駐
車於韶調度無虛日十九年春二月至廣東欽受宣命
入司禮上夏五月分司募兵屯韶修城池繕兵甲勉勵
將士恢辦軍儲奉命守韶二十年九月授中憲大夫廣
東閫帥二十二年二月拜嘉議大夫江西參政凡六年
寇至屢擊卻之民賴以寧二十四年甲辰九月韶洞獠
作亂公分兵討之而贑宼乗間猝至公自將乗城命軍
將李如璋率兵力戰一月餘竟以兵少無援而城陷公
被執拘囚至贑賊將義公所為幽於慈雲寺惟仲子述
侍側公曰吾平生志在忠孝不幸遇執不能報國死不
瞑目公書曰生為元朝臣死作元朝鬼忠節既無慙清
風自千古公不食六日而卒時十月二十日庚戌也嗚
呼公以文學際遇明時躋膴仕膺顯名以行所志及遭
世亂備嘗艱險而報國之心死而不渝斯可謂始終克
全矣公生至元庚寅七月六日享年七十有五學者宗
之稱為浮雲先生其文章有惟實集若干卷傳於世公
性孝友事祖父母父母竭其誠撫弟姪慈而義待宗族
以睦接鄉人以恩見世婣子弟輒勸之學由公而成材
者甚衆從伯父季雲得疾體虚憊其子貧公捐資為制
剛劑服三日愈後以他疾終公具衾棺以葬宗黨義之
邑黄文明等死於燕無所歸公能殯之吉文蘭溪曾氏
子燕京驢隨侍父玉輝宦連山其父没於寇母子流落
公重購求得之以歸公於親友無不盡其情嘗捐資鑿
石築陂溉田凡力可為者知無不為父天祐贈中順大
夫禮部侍郎上騎都尉彭城郡伯母黄氏贈彭城郡君
妻戴氏贈彭城郡君繼鄧氏封同上子男四遂育兄鼎
翁子冀州儒學正述國學上舍進為第一翁後早卒運
繼之侍公於韶以出戰死女一壻臨川饒伯振孫男六
昌符昌裔昌復昌餘昌壽昌泰女三曾孫男一廣孫女
二明年乙已遂述奉公柩歸自贑十二月二十癸酉葬
吉水仁壽郷東山天柱峯之原公所自卜也先葬徵予
誌予於公為母婣家予少公五歳自童稚為兄弟長以
斯文見厚如同氣至老常相聞也宜為誌銘曰其問學
該乎六經其行實貫乎日星覩絶筆之數語表忠義於
平生前鄉貢進士吉安路永新州儒學正劉玉女撰前
鄉貢進士吉安路泰和州儒學正劉于書丹豫章田貴
卿鐫石
　　銘
余讀書山中觀掲文安公浮雲道院記已知劉公為名
士暨擢第入翰林時楚奇在祕監木天玉署相密邇毎
出入必相見楚奇佐郡南雄值壬辰兵變不相聞知歳
癸已江西貢士上春官始知楚奇動靜廷論奏為修撰
改江州守廣東憲赫赫在人耳目噫以楚奇文行之美
何施不可乃邅迴嶺海以終亦可哀為之詞曰恩江之
山兮崢嶸恩江之水兮泓澄久鬱積兮磅礴孕奇秀兮
士挺生猗先生兮人中之傑泛學海兮士林之英朝發
軔兮泮宫夕弭節兮蓬瀛典中祕兮木天陪顧問兮彤
庭或分符兮統郡或攬轡兮澄清聲華溢兮藩府名姓
列于御屏咸期公兮還朝將贊化兮鈞衡倐龍蛇兮起
陸紛豺虎兮縱横悵闗河兮修阻獨持斧兮南征鯨鯢
奮兮瘴江沸頽波激兮砥柱傾望故郷兮邈悠聊羈棲
兮贑城嗟舍生兮取義庶不負於忠貞前進士渝陽胡
行簡泣銘
　　大參公遺像贊
鶴立昂昂令聞孔彰不知者謂公為埋輪之張綱知公
者指公為罵賊之睢陽公雖没矣如公未亡炯炯丹心
至今耿光
　先生平生歴仕顯要早繇南雄經歴陞翰林修撰晚
　自九江筠陽郡守貳憲東廣守韶城遷閫帥拜嘉議
　大夫江西行省參政紅巾之亂韶城陷公不屈忿悶
　六日不食而卒距今二十餘年矣公之仲子述以公
　之遺像及絶筆示予僭書四十六字以表公之志節
　云洪武乙丑二月望日前進士安陸州通判同里劉
　虬書
　　又
貌肅而莊行峻而潔其學問動乎縉紳其聲光振乎閥
閲其才華足以司帝制其風裁足以持憲節此所以當
崎嶇末路之際而能奮忠義之遺烈也歟
　公之孫希旦以明經領江西鄉薦㑹試禮部乃以公
　之遺像謁予請言嗟夫予何足以知公雖竭其鄙鈍
　亦豈能知公之萬一哉希旦於此惓惓焉請之益勤
　且切可不謂劉氏之賢𦙍乎而亦可觀公之世澤矣
　遂為之贊而併識其後云永樂五年丁亥冬十一月
　長至日賜進士及第翰林侍講同邑曾棨書
　　劉楚奇先生贊　　　　　　　　蔣　璟
捧讀惟實儼然劉公篤志聖賢幼學壯行經濟纍纍德
業轟轟被執不嚥甘作元靈烈烈忠魂千秋炳炳
忠哉忠哉如日在天節歟節歟重若泰山剛峯之友椒
山之前血食崇祀億萬斯年
　　(附/)劉尊元先生贊
令子元帥力能禦寇奮不顧身戰死陣頭英節皎皎忠
孝縷縷父子香骨億萬春秋追祀加贈永昌厥後
　　楚奇公遺像贊　　　　　　　　裔孫剛
其學博其才長其歴仕也顯其操節也剛炳炳風烈何
慚常山與睢陽世世廟享不減歐文與忠襄丹青繪來
精仍燦祇覺一生正氣挾風霜
　　(附/)尊元公遺像贊
惟公克循父志世篤忠貞衝鋒陷陣義振軍聲粉身碎
骨光耀日晶想當初勇冠雄嶺昭昭乎事君如事親到
今日俎豆配享尺幅上仍是血性天真予小子愾乎聞
僾乎見敢不祇承明禋
　　予因舊像朽蠧乃請丹青重繪二公遺容以啓後
　　　人景仰不忘之意
公之父子生元仕元而死節於元雙忠耿耿鴻儒碩士
久矣為公表揚奚待予小子之蟲吟唧唧始發其幽光
然而鄉賢崇祀至數百載必待予小子請於當事始得
從事夫烝嘗瞻拜遺像凜凜焉願公俎豆長發其祥
　
　
　
　
　惟實集附錄
