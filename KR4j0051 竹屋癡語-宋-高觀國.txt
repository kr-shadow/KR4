#+TITLE: 竹屋癡語-宋-高觀國
#+DATE: 2016-06-11 12:26:42
#+SOURCE: github.com/kanripo/KR4j0051 master a189ea9a                
欽定四庫全書　　　　　集部十
　竹屋癡語　　　　　　　詞曲類一(詞集之屬/)
　　提要
　　　　(臣/)等謹案竹屋癡語一巻宋髙觀國撰觀國
　　　　字賔王山陰人案陳振孫書録解題載竹屋
　　　　詞一巻髙觀國撰云不詳觀國為何人葢偶
　　　　未考振孫又云髙郵陳造并史達祖二家為
　　　　之序此本為毛晉所刋末有晉跋僅録造序
　　　　中所稱竹屋梅溪語皆不經人道其妙處少
　　　　游美成不及數語而不載全文然考造有江
　　　　湖長翁集傳世亦不載是序或當時削其藳
　　　　歟詞自鄱陽姜䕫句琢字鍊始歸醇雅而達
　　　　祖觀國為之羽翼故張炎謂數家格調不凡
　　　　句法挺異俱能特立清新之意刪削靡曼之
　　　　詞乃草堂詩餘於白石梅溪則概未寓目竹
　　　　屋詞亦止選其玉蝴蜨一闋葢是時方尚甜
　　　　熟與風尚相左故也觀國與達祖疊相酬唱
　　　　旗鼓俱足相當惟梅溪詞中尚有賀新郎一
　　　　闋注云湖上與髙賔王同賦今集中未見此
　　　　調殆佚之歟乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　竹屋癡語
　　　　　　　　　　　　宋　高觀國　撰
　　齊天樂
碧雲闕處無多雨愁與去㠶俱逺倒葦沙閒枯蘭砌冷
寥落寒江秋晩樓隂縱覽正魂怯清吟病多依黯怕揖
西風袖羅香自去年減　風流江左乆客舊遊得意處
朱簾曾捲載酒春情吹簫夜約猶憶玉嬌香軟塵樓故
苑嘆璧月空簷夢雲飛觀送絶征鴻楚峰煙數㸃
　　又(菊/)
樷幽一笑東籬曉霜華又隨香冷暈色黄嬌低枝翠婉
來趂登高佳景誰偏管領是彭澤歸來末荒三徑最惬
清觴道家標致自風韻　南山依舊翠倚採花無限思
西風吹醒萬蕋金寒三秋夢好曾記餐英清詠闌斑淚
沁怕節去蜂愁雨荒煙暝明日重陽為誰簪短鬢
　　又(中秋夜/懷梅溪)
晩雲知有闗山念澄霄捲開清霽素景中分氷盤正溢
何啻婵娟千里危欄靜倚正玉管吹凉翠觴留醉記約
清吟錦袍初喚醉魂起　孤光天地共影浩歌誰與舞
淒涼風味古驛煙寒幽垣夢冷應念秦樓十二歸心對
此想斗插天南㕍横遼水試問姮娥有愁能為寄(時刻/于孤)
(光天地共影/下分段非)
　　玉樓春(擬宫/詞)
幾雙海燕來金屋香滿離宫三十六春風剪草碧纖纖
春雨浥花紅撲撲　衛姫鄭女腰如束齊唱陽春新製
曲曲終移宴起笙簫花下晩寒生翠縠
　　又(海棠題寅/亝挂軸)
胭脂染出春風錦生怕黄昏人有恨雨難揩淚玉環嬌
煙不遮愁紅袖冷　醉魂吹斷香魂靜拂拂翠睂羞帶
粉最憐新燕識風流只為春寒消瘦損
　　又(春/思)
多時不踏章臺路依舊東風芳草渡鸎聲喚起水邊情
日影炙開花上霧　謝娘不信佳期誤認得馬嘶迎繡
戸今宵翠被不春寒只恐香穠春又去
　　又(憶/舊)
春煙澹澹生春水曾記芳洲蘭棹艤岸花香到舞衣邊
汀草色分歌扇底　棹沉雲去情千里愁壓雙鴛飛不
起十年春事十年心怕說濺裙當日意
　　玉蝴蝶(秋思載時/刻不)
喚起一襟涼思未成晚雨先做秋隂楚客悲殘誰解此
意登臨古臺荒斷霞斜照新夢黯微月疎砧總難禁盡
將幽恨分付孤斟　從今倦看青鏡旣遲勛業可負煙
林斷梗無慿歳華揺落又驚心想蓴汀水雲愁凝閒蕙
帳猿鶴悲吟信沉沉故園歸計休更侵尋
　　臨江仙(東越/道中)
俱是洛陽年少客才華迥出天真青衫慣拂軟紅塵酒
狂因月舞詩俊為梅新　寄語長安風月道鸎花緩作
青春披風沐露問前津客中春不當歸去倍還人
　　又
風月生來人世夢魂飛墮仙津青春日日醉芳塵一鞭
花陌曉雙槳桞橋春　前度詩留醉袖昨宵香浥羅巾
小姬飛燕是前身歌隨流水咽睂學遠山顰
　　金人捧露盤(水仙/花)
夢湘雲吟湘月弔湘靈有誰見羅襪塵生凌波歩弱背
人羞整六銖輕娉娉裊裊暈嬌黄土色輕明　香心靜
波心冷琴心怨客心驚怕珮解却返瑶京盃擎清露醉
春蘭友與梅兄蒼煙萬頃斷腸是雪冷江清
　　又(梅/花)
念瑶姫翻瑶珮下瑶池冷香夢吹上南枝羅浮夢杳憶
曽清曉見仙姿天寒翠袖可憐是倚竹依依　溪痕淺
雪痕凍月痕淡粉痕微江樓怨一笛休吹芳信待寄玉
堂煙驛雨淒遲新愁萬斛為春瘦却怕春知
　　又
楚宫閒金成屋玉為欄斷雲夢容易驚殘驪歌幾疊至
今愁思怯陽闗清音恨阻抱哀箏知為誰弹　年華晩
月華冷霜華重鬢華斑也湏念閒損雕鞍斜緘小字錦
江三十六鱗寒此情天闊正梅信笛裏闗山
　　鳯栖梧
雲喚隂來鳩喚雨謝了江梅可踏江頭路拚却一番花
信阻不成日日春寒去　見說東風桃葉渡岸隔青山
依舊修睂嫵歸㕍不如筝上柱一行常見相思苦
　　又(題岩/室)
巖室歸來非待聘𣺌𣺌千崖漠漠江千頃明月清風休
弄影只愁踏破蒼苔徑　摘取香芝醫鶴病正要臞仙
相伴清閒性朝市不聞心耳靜一聲長嘯煙霞冷
　　又(湖頭卽席/長翁同賦)
西子湖邊睂翠嫵魂冷孤山誰是風煙主相喚吟詩天
欲雨嫩涼不隔鷗飛處　移下天孫雲錦渚翠葢牽風
綽約凌波女清約已成君記取月明夜半魚龍舞
　　賀新郎(賦/梅)
月冷霜袍擁見一枝年華又晩粉愁香凍雲隔溪橋人
不度的皪春心未縱清影怕寒波揺動㪅沒纖毫塵俗
態倚高情預得春風寵沉凍蝶挂么鳯　一盃正要吳
姬捧想見那柔酥弄白暗香偷送回首羅浮今在否寂
寞煙迷翠壠又爭奈桓伊三弄開遍西湖春意爛算羣
花正作江山夢吟思怯暮雲重
　　喜遷鸎(代人弔西/湖歌者)
歌音淒怨是幾度訴春春都不管感緑驚紅顰煙啼月
長是為春消黯玉骨瘦無一把粉淚愁多千點可憐損
任塵侵粉蠧舞裙歌扇　轉盼塵夢斷峽裏雲歸空想
春風面燕子樓空玉臺粧冷湖外翠峰睂淺綺陌斷魂
名在寶篋返魂香遠此情苦問落花流水何時重見
　　又(秋/懷)
涼雲歸去再約著晚來西樓風雨水靜簾隂鷗閒菰影
秋到露汀煙浦試省喚回幽恨盡是愁邊新句倦登聎
動悲涼還在殘蝉吟處　淒楚空見說香銷霧扃心似
秋蓮苦寶瑟弹氷玉臺窺月淺黛可憐偷聚幾時翠溝
題葉無復繡簾吹絮鬢華晚念庾郎情在風流誰與
　　菩薩蠻(春/思)
春風吹緑湖邊草春光依舊湖邊道玉勒錦障泥少年
遊冶時　煙明花似繡且醉旗亭酒斜日照花西歸鴉
花外啼
　　又(蘇堤/芙蓉)
紅雲半壓秋波碧豔粧泣露嬌啼色佳夢入仙城風流
石曼卿　宫袍呼醉醒休捲西風錦明日粉香殘六橋
煙水寒
　　又(水晶/膾)
玉鱗熬出香凝軟并刀斷處氷絲顫紅縷間堆盤輕明
相映寒　纖柔分勸處膩滑難停筯一洗醉魂清真成
醒酒氷
　　又
玉欄秋色知誰主隔欄一架蒲萄雨緑蘚怕啼螿可堪
宫漏長　烏絲吟古怨清淚消塵硯夢冷不成雲楚峯
峯外情
　　又(中/秋)
何須急管吹雲暝高寒灩灩開金餅今夕不登樓一年
空過秋　桂花香霧冷梧葉西風影客醉倚河橋清光
愁玉簫
　　又(詠雙心/水仙)
雲嬌雲嫩羞相倚凌波共酌春風醉的皪玉臺寒肯敎
金醆單　只疑雙蝶夢翠袖和香擁香外有鴛鴦風流
煙水鄉
　　青玉案
平生似欠西湖債每拚了金貂解嫵媚煙雲多變態雕
鞍來處畫舩歸去花桞春風隘　玉京相接蓬壺界入
畫遥山翠分黛蘇小不來時節改一堤風月六橋煙水
鷺約鷗盟在
　　醉落魄
鈎簾翠溼寒江上雨晴風急亂峰低處明殘日㕍字成
行界破暮天碧　故人天外長為客倚欄一望情何極
新來得個歸消息去棹回舟數過幾千隻
　　夜合花
斑駁雲開濛鬆雨過海棠花外寒輕湖山翠㬉東風正
要新晴又喚醒舊遊情記年時今日清明隔花隂殘香
隨笑語特地逢迎　人生好景難并依舊秋千巷陌花
月蓬瀛春衫抖擻餘香半染芳塵念嫩約杳難慿被幾
聲啼鳥驚心一庭芳草危欄晚日無限消凝
　　花心動(梅/意)
碧蘚封枝㸃寒英疎疎玉清氷溼夢憶舊家春與新恩
曽映夀陽粧額緑魂青袂南隣伴應怪我精神都别恨
衰晩春風意思頓成羞怯　猶念横斜性格惱和靖吟
魂自來清絶斜傍勁松偷倚修篁總是歳寒相識緑隂
結子當時意到如今芳心銷歇小橋夜清愁倦陪澹月
　　昭君怨(題春波/獨載圖)
一棹莫愁煙艇飛破玉壺清影水濺粉消寒緲雲鬟
不肯凌波微歩却載春愁歸去風澹楚魂驚隔瑶京
　　杏花天(春/愁)
霽煙消處寒猶嫩乍門巷愔愔晝永池塘芳草魂初醒
秀句吟春未穩　仙源阻春風瘦損又燕子來無芳信
小桃也自知人恨滿面羞紅難問
　　又
遠山學得修睂翠看睂展春愁無際雨痕半溼東風外
不管梨花有淚　西園路青鞵暗記怕行入秋千徑裏
一春多少相思意說與新來燕子
　　又(題杏花春禽/扇面挂軸)
花凝露溼胭脂透是綵筆丹青染就粉綃帕入班姫手
舒巻清寒時候　春禽靜來窺晴晝閒冷落芳心知否
不愁院宇東風驟日日嬌紅如舊
　　又(杏/花)
玉壇消息春寒淺露紅玉嬌生靚豓小憐鬢溼胭脂染
只隔粉墻相見　花隂外故宫夢逺想未識鸎鸎燕燕
飄寒翠徑紅千㸃桃李春風已晚
　　祝英臺近(荷/花)
擁紅粧翻翠葢花影暗南浦波面澄霞蘭艇採香去有
人水濺紅裙相招晩醉正月上涼生風露　兩凝佇别
後歌斷雲閒嬌姿黯無語魂夢西風端的此心苦遥想
芳臉輕顰凌波微歩鎮輸與沙邊鷗鷺
　　又(閨/思)
一窻閒孤燼冷獨自箇春睡繡被薰香不似舊風味靜
聽滴滴簷聲驚愁攪夢更不管庾郎心醉　念芳意一
併十日春寒梅花㬠顦顇嬾做新詞春在可憐裏幾時
挑菜踏青雲沉雨斷盡分付楚天之外
　　江城子(代/作)
緑樷籬菊㸃嬌黄過重陽轉愁傷風急天高歸雁不成
行此去郎邊知近逺秋水闊碧天長　郎心如妾妾如
郎兩離腸一思量春到春愁秋色亦淒涼近得新詞知
見怨妾無訴泣蘭房
　　生查子(詠/芹)
野泉春吐芽泥溼隨飛燕碧澗一盃羮夜韭無人剪
玉釵和露香鵝管隨春軟野意重慇懃持以君王獻
　　又
芙蓉羞粉香倚竹窺煙霽眼帶楚波寒骨豓春風醉
誰傳側㡌情想解遺鞭意紅葉可憐秋不寄相思字
　　又(史輔之席上歌者/贈雲頭香乞詞)
蓬萊一捻雲徹骨龍涎染風味韻而芳笑語柔而婉
花嬌緑鬢寒酒凝清歌怨翠幄已煙穠銀燭重休剪
　　又(木/香)
春籠雲潤香露溼青蛟瘦偷學漢宫粧舞徹霓裳後
酥胸紫領巾氷剪柔荑手有意入羅囊不肯成春酒
　　又
飛花澹澹風被㬉疎疎雨香潤玉堦塵翠溼紗窻霧
鈿筝離雁行寶篋留釵股唯有鳯樓魂夜夜江南路
　　又(梅次/䪨)
香驚楚驛寒瘦倚湘筠暮一笛已黄昏片月尤清楚
沉沉氷玉魂漠漠煙雲浦酸淚不成弹又向春心聚
　　解連環(桞/)
露條煙葉惹長亭舊恨幾番風月愛細縷先窣輕黄漸
拂水藏鴉翠隂相接纖軟風流睂黛淺三眠初歇奈年
華又晚縈絆遊蜂絮飛晴雪　依依灞橋怨别正千絲
萬緒難禁愁絶悵歳乆應長新條念曾繫花驄屢停蘭
楫弄影揺晴恨閒損春風時節隔郵亭故人望斷舞腰瘦
怯
　　又(春/水)
浪揺新緑漫芳洲翠渚雨痕初足蕩霽色流入横塘看
風外漪漪皺紋如縠藻荇縈迴似留戀鴛飛鷗浴愛嬌
雲蘸色媚日挼藍逺迷心目　仙源漾舟岸曲照芳容
幾樹香浮紅玉記那回西洛橋邊濺裙翠傳情玉纖輕
掬三十六陂錦鱗𣺌芳音難續隔垂楊故人望斷浸愁
千斛
　　燭影揺紅
别浦潮平逺村㠶落煙江冷征鴻相喚著行飛不耐霜
風緊雪意垂垂未定正慘慘雲横疎影酒醒情緒日晚登
臨凄涼誰問　行樂京華軟紅不斷香塵噴試將心事
卜歸期終是無慿準寥落年華將盡誤玉人高樓凝恨
第一休負西子湖邊江梅春信
　　憶秦娥
棲鳥驚隔窻月色寒於氷寒於氷澹移梅影冷印疎櫺
　幽香未覺魂先清無端勾起相思情相思情惱人無
睡直到天明
　　又(舟中/書事)
歌聲闌蘭舟只隔芙蓉灣芙容灣扇揺波影風捲雲鬟
　餘音嫋嫋留餘歡雙鴛飛處傳情難傳情難曲終人
去愁寄湖山
　　清平樂(秋/葉)
盤枝剪翠葉葉西風意吹上玉人雲鬢底無限新涼氣
味　飄蕭露捲煙柔絶憐不逐宫流寄語多情宋玉悲
秋得似宜秋
　　又
春蕪雨溼燕子低飛急雲壓前山羣翠失煙水滿湖輕
碧　小蓮相見灣頭清寒不到青樓請上琵琶絃索今
朝破得春愁
　　更漏子
玉簫閒清韵咽人倚畫欄愁絶雲惱月月羞雲半溪梅
影昏　恨春風蕭散後夜夜數殘更漏情悄悄思依依
天寒一雁飛
　　東風第一枝(為梅/溪夀)
玉潔生英氷清孕秀一枝天地春早素盟江國芳寒舊
約漢宫夢曉溪橋獨歩看灑落仙人風表似妙句何遜
揚州最惜細吟清峭　香暗度照影波𣺌春暗寄付情
雲杳愛隨青女横陳更憐素娥窈窕調羮雅意好贊助
清時廊廟羨韵高只有松筠共結歳寒難老
　　又(壬戌立春日訪/梅溪雨中同賦)
燒色回青氷痕綻白嬌雲先釀酥雨縱寒不壓葭塵應
時已鞭黛土東君入夜怕預惱詩邊心緒意轉新無奈
吟魂醉裏已題春句　香夢醒幾花暗吐緑睡起幾絲
偷舞酒醅清惜重斟菜甲嫩憐細縷玉纖綵勝願歳歳
春風相遇要等得明日新晴第一待尋芳去
　　山花子
嫋嫋天風響珮環鵲橋有女夜乘鸞也恨别多相見少
似人間　銀浦無聲雲路𣺌金風有信玉機閒生怕河
梁分袂處曉光寒
　　浣溪沙
遮坐銀屏度水沉障風羅幙皺沉金日遲宫院靜愔愔
　繁杏半窺紅日薄小憐低唱緑窻深試拈犀管寫春
心
　　又
魂是湘雲骨是蘭春風氷玉注芳顔誰招仙子在人間
　濺水裙兒香霧皺唾花衫子碧雲寒洞簫聲絶却驂
鸞
　　又
偷得韓香惜未燒吹簫人在月明橋草芳似待玉驄驕
　吹絮繡簾春澹澹隔香羅帳夜迢迢楚魂湏著楚詞
招
　　又
雲外峰巒翠欲埋雨沾黄葉溼青鞋小驚春色入寒荄
　風月愁新空雁字神仙夢冷憶鸞釵淒涼不是好情
懐
　　又(題湖/樓壁)
一色煙雲澹不消兩峰睂黛為誰嬌春寒猶占木蘭橈
　燕子似甘愁寂寞海棠未肯醉妖嬈小園嫩約尚蕭
條
　蘭陵王(為十年/故人作)
鳯簫咽花底寒輕夜月蘭堂靜香霧翠深曾與瑶姬恨
輕别羅巾淚暗疊情人歌聲怨切慇勤意欲去又留桞
色和秋為重折　十年迥淒絕念髻怯瑶簮衣褪香褶
雙鱗不度煙江闊自春來人見水邊花外羞倚東風翠
袖怯正愁恨時節　南陌阻金勒甚望斷青禽難倩紅
葉春愁欲解丁香結整新歡羅帶舊香宫篋淒涼風景
待見了更向說
　　又(春/雨)
灑塵閣羃羃天垂似幕眷寒峭吹斷萬絲溼影和煙暗簾
箔清愁曉來覺佳景愔愔過却芳郊外鸎恨燕愁不管
鞦韆冷紅索　行雲楚臺約念今古凝情朝暮如昨啼
紅溼翠春情薄漫一犁江上半篙堤外勾引輕隂趂暮
角正孤緒寂莫　斑駁止還作聽㸃㸃簷聲沉沉春酌
只愁入夜東風惡怕催敎花放䟎將花落溟濛煙草夢
正逺恨怎託
　　水龍吟(雲/意)
舊家心緒如雲乍舒乍巻初無定西郊載雨東城隔霧
還開晴景愛惱花隂喜移月地朦朧清影任無心有意
溶溶曳曳蕭散處有誰問　朝暮如今難准枉敎他慣
春人恨逺峰依舊前蹤何在有時愁凝此興飄然不妨
吹斷一川輕暝待良宵再入高唐夢裏覓巫陽信
　　又(為放/翁夀)
道山玉府真仙去年再履論思地西清禁域香淙名重
年高身退玉振金聲水增川湧德兼才貴愛知章引去
安單穩駕軒冕付笑談外　蘭玉孫枝競秀奉親歡萊
衣同戲蓬萊東接苧蘿西顧三山聳翠賜杖清朝命堂
緑野放懷高致似太公出將衞公入相為蒼生起
　　又(為夢/菴夀)
夜來曾跨青虬海風嫋嫋吹襟袖蓬萊誤入羣仙爭問
劉郎安否玉麈氷壺日庭星角孕成竒秀看丹分寶鼎
􁁉傳祕篋聞重寄長生酒　歸夢驚回晚漏正長庚輝
纒南斗祥開華旦菊香秋杪張黄霜後筆埽龍蛇句裁
螭錦俊才誰右看功勛繡衮家聲再振數千齡夀
　　聲聲慢(元/夕)
壺天不夜寶炬生香光風蕩揺金碧月􁘰水痕花外峭
寒無力歌傳翠簾盡捲誤驚回瑶臺仙跡禁漏促拚千
金一刻未酧佳夕　捲地香塵不斷最得意輸他五陵
狂客楚桞吳梅無限眼邊春色鮫綃暗中寄與待重尋
行雲消息乍醉醒怕南樓吹斷曉笛
　　隔浦蓮(七/夕)
銀灣初霽暮雨鵲赴秋期去淺月窺清夜涼生一天風
露纖巧雲暗渡河橋路縹緲乘鸞女正容與　西廂舊
約玉嬌誰見私語柔情不盡好似氷綃雲縷回首天涯
又怨阻無語西風魂斷機杼
　　思佳客(秋/扇)
入手西風意已羞不湏玉斧為重修撲螢涼夜沉沉月
障面清歌澹澹秋　休棄置且遲留可憐又向篋中収
莫敎暗損乘鸞女漢殿淒涼萬古愁
　　又(題太真/出浴圖)
寫出梨花雨後情凝脂洗盡見天真春從翠髻堆邊見
嬌自紅綃脫處生　天寶夢馬嵬塵斷魂無復到華清
恰如佇立東風裏猶聽霓裳羯鼓聲
　　又
有約湖山却解襟書眠占得一庭深樹邊風色寒滋味
愁裏年華雁信音　驚楚夢聽瑶琴黄花尚可伴孤斟
斷雲萬一成疎雨却向湖邊看晩隂
　　又
剪翠衫兒穩四停最憐一曲鳯清吟同心羅怕輕藏素
合字香囊半影金　春思俏晝窗深誰能拘束少年心
鸎來驚碎風流膽踏動櫻桃葉底鈴
　　又(立秋前一/日西湖)
不肯樓邊看畫舩載將詩酒入風煙浪花濺白疑飛鷺
荷芰藏紅似小蓮　醒醉夢喚吟仙先秋一葉莫驚蝉
白雲鄉裏温柔逺結得清涼世界縁
　　又(中秋後一/日借月意)
白玉樓臺知幾重夜來望斷廣寒宫一分乍闕婵娟影
二八尤宜氷雪容　雲鬢露鳯釵風水晶簾幙正玲瓏
慇勤再為天香醉可惜清光付曉鐘
　　永遇樂(次韵弔/青樓)
淺暈修蛾脆痕紅粉猶記窺尸香斷奩空塵生砌冷誰
喚青鸞舞春風花信秋宵月約歴歴此心曾許銜芳恨
千年怨結玉骨未應成土　木蘭艇子莫愁何在漫繫
寒江煙樹事逐雲沉情隨珮冷短夢分今古一盃遥夜
孤光難曉多少碎人腸處空凄黯西風細雨盡吹淚去
　　玲瓏四犯
水外輕隂做弄得飛雲吹斷晴絮駐馬橋西還繫舊時
芳樹不見翠陌尋春漫問著小桃無語恨燕鸎不識閒情
却隔亂紅飛去　少年曾失春風意到如今怨恨難訴
魂驚苒苒江南逺煙草喚愁如許此意待寫翠牋奈斷腸
都無新句問甚時舞鳯歌鸞花裏再看仙侣
　　御街行(賦/簾)
香波半窣深深院正日上花隂淺青絲不動玉鈎閒看
翠額輕籠葱蒨鸎聲似隔篆煙微度愛横影參差滿
那回低挂朱欄畔念悶損無人捲窺春偷倚不勝情彷
彿見如花嬌面纖柔緩掲瞥然飛去不似春風燕
　　又(賦/轎)
藤筠巧織花紋細稱穩歩如流水踏青陌上雨初晴嫌
怕溼文鴛雙履要人送上逢花須住纔過處香風起
裙兒挂在簾兒底更不把窻兒閉紅紅白白簇花枝恰稱
得尋春芳意歸來時晩紗籠引道扶下人微醉
　　霜天曉角(春/情)
春雲粉色春水和雲溼試問西湖楊桞東風外幾絲碧
　望極連翠陌蘭橈雙槳急欲訪莫愁何處旗亭在畫
橋側
　　又
爐煙浥溼花露蒸沉液不用寶釵翻炷閒窻下嫋輕碧
　醉拍羅袖惜春風偷染得占取風流聲價韓郎是舊
相識
　　又(九日/蘇堤)
霜清水碧冷浸紅雲溼休說季倫錦帳山南岸更花密
　露滴空翠羃兩峰開霽色不為穠粧一醉西風帽為
誰側
　　眼兒媚
輕雲終被斷雲留不肯放春愁翠樓舊倚粉墻重見歌
酒風流　今朝畢竟吟情澹芳意未全酬東風向晚鸎
花有意吹轉舩頭
　　卜算子(泛西湖坐問寅亝同/賦  花菴作春晚)
屈指數春來弹指驚春去檐外蛛絲網落花也要留春
住　幾日喜春晴幾夜愁春雨十二雕窓六曲屏題遍
傷春句
　　西江月
小舫半簾山色斷橋兩岸秋隂芙容消息已愁深紅染
雲機翠錦　幾度煙波共酌半生風月闗心飛來鷗鷺
是知因一笑歌邊醉醒
　　㸃絳唇
天外青鸞幾時常向人間住斷歌零舞月上欄隂莫
顦顇潘郎不解為花主知何處夢雲愁雨怕向西樓去
　　又
釣月蓬閒載詩却向旗亭醉翠蒲隂外莫放雙鷗起
水佩仙裳洒落煙雲意來相試玉綃新製要寫蓬壺記
　　踏莎行(九日/西山)
水減堤痕秋生屐齒瘦笻喚起登高意翠微煙冷夢凄
涼黄花香晚人顦顇　懐古風流悲秋情味紫茰勸入
旗亭醉玉人相見說新愁可憐又溼西風淚
　　又
花染煙香桞揺風翠春工寫出清明意翠灣還趂畫舩
開粉墻到處驕驄繫　歌喚紅裙酒招青斾吟情又許
春風醉何妨日日爛芳遊今宵先向西城睡
　　戀繡衾
碧梧偷戀小窓隂恨芭蕉不展寸心暗語近陽臺逺奈
秋宵砧斷漏沉　月明欲敎吹簫去隔驂鸞空留怨音
從此是天涯阻這一場愁夢更深
　　風入松(春/晴)
捲簾日日恨春隂寒食新晴馬蹄只向南山去長橋愛
花桞多情紅外風嬌日㬉翠邊水秀山明　杜郎歌酒
過平生到處蓬瀛醉魂不入重城晩穠歡寄桃葉桃根
繡被嫩寒清晩鸎聲喚醒春酲
　　又(聞鄰女/吹笛)
粉嬌曾隔翠簾看横玉聲寒夜深不管柔荑冷櫻朱度
香噴雲鬟霜月揺揺吹落梅花簌簌驚殘　蕭郎且放
鳯簫閒何處驂鸞靜聽三弄霓裳罷魂飛斷愁裏闗山
三十六宫天近念奴却在人間
　　南鄉子(賦十/四絃)
直柱倚氷絃曾見邊人馬上弹却笑琵琶風韵古濺濺
想像湘妃水一簾　塞恨曲中傳兩摺琴絲費玉纎不似
江南風月好厭厭拍手齊看舞袖邊
　　洞仙歌(題/真)
輕痕淺暈偷染春風面恰似西施影兒現擬新粧臨鑑
一段天真閒態度長恁香嬌玉軟　從今懐袖裏不暫
相離似笑如顰任舒巻願芳容不老只似如今嬌不語
無奈情深意逺便雨隔雲疎暫分攜也時展丹青見伊
一見
　　桞梢青(桞/)
翠拂晴波煙垂古岸灞橋春色斜帶鴉啼亂縈鸎夢
愁絲如織　為憐張緒風流正瘦損宫腰褪碧綻綰同
心留連不住天涯行客
　　少年遊(草/)
春風吹碧春雲映緑曉夢入芳茵軟襯飛花逺連流水
一望隔香塵　萋萋多少江南舊恨翻憶翠羅裙冷落閒
門凄迷古道煙雨正愁人
　　訴𠂻情
西樓楊桞未勝煙寒峭落梅天東風渡頭波晚一棹木
蘭舩　花態度酒因縁足春憐屏開山翠雨怯雲嬌盡付
愁邊
　　夜行舩
剪水天風吹醉醒高樓外凍雲愁凝袖口香寒歌喉春
暖不管鴈邊寒緊　瓊屑瑶花飛碎影應須待玉田千頃
小約梅英敎吟桞絮春在繡紅鴛錦
　　滿江紅
擊碎空明滄浪晚棹歌飛入西山外紫霞吹斷赤塵無
迹飛上氷輪涼世界喚回天籟清肌骨看驪珠影墮冷
光斜蛟龍窟　長嘯外綸巾側輕露下纖絺溼聽洞簫
聲在臥虬隂北千萬江妃留醉夢二三沙鳥驚吟魄任天
河落盡玉盃空東方白
　　酧江月(靈岩/弔古)
萬岩靈秀拱崇臺飛觀慿陵千尺清磬一聲簾幕冷無
復宫娃消息響屧廊空採薌徑古塵土成遺跡石閒松
老斷雲空鎖愁寂　專寵誰比輕顰楚腰吳豓一笑無
顔色風月荒涼羅綺夢輸與扁舟歸客舞闋歌殘國傾
人去青草埋香骨五湖波淼逺空依舊涵碧
　　謁金門
煙墅暝隔斷仙源芳徑雨歇花梢魂未醒溼紅如有恨
　别後香車誰整怪得畫橋春靜碧漲平湖三十頃歸
雲何處問
　　留春令(淮南/道中)
斷霞低映小橋流水一川平逺桞影人家起炊煙髣髴
似江南岸　馬上東風吹醉面問此情誰管花裏清歌
酒邊情又何日重相見
　　又
粉綃輕試緑裙微褪吳姫嬌小一㸃清香著芳魂便添
起春懐抱　玉臉窺人舒淺笑寄此情天𣺌酒醒羅浮
角聲寒正月挂南枝曉
　　又
玉清氷瘦洗粧初見春風頭面等得黄昏月溪寒愛顧
影臨清淺　歴盡霜空羞怨怨粉香消減江北江南舊
情多奈笛裏闗山逺
　　又
玉妃春醉夜寒吹墮江南風月一自情留館娃宫在竹
外尤清絶　貪睡開遲風䪨别向杏花休說角冷黄昏
豓歌殘怕驚落胭脂雪
　　太常引
玉肌輕襯碧霞衣似爭駕翠鸞飛羞問武陵溪笑女伴
東風醉時　不飄紅雨不貪青子冷淡却相宜春晚湧
金池問一片將愁寄誰
　　浪淘沙(杜鵑/花)
啼魄一天涯怨入芳華可憐零血染煙霞記得西風秋
露冷曾凂司花　明月滿窓紗倦客思家故宫春事與
愁賖冉冉斷魂招不得翠冷紅斜
　　意難忘(代/贈)
仙子竒容是名花第一美占春風煙香籠淺罩露靚浥
芳紅憐舞燕惜驚鴻想獨歩吳宫料認得嬌雲媚雨來
自巫峰　風流正與歡濃羡高樓並倚曲影欄東燭揺
留醉枕塵墜戀歌鐘三弄笛五花驄莫行樂匆匆但看
取天長地久笑語相逢
　　雨中花慢
斾拂西風客應漢星行參玉節征鞍緩帶輕裘爭看盛
世衣冠吟倦西湖風月去看北塞闗山過離宫禾黍故
壘煙塵有淚應弹　文章俊偉頴露囊鋒岩動萬里呼
韓知素有平戎手段小試何難情寄吳梅香冷夢隨隴
雁霜寒立勛未晚歸來依舊酒社詩壇
　　八歸(重陽前一/日懷梅溪)
楚峯翠冷吳波煙逺吹袂萬里西風闗河迥隔新愁外
遥憐倦客音塵未見征鴻雨帽風巾歸夢杳想吟思吹
入飛蓬料恨滿幽苑離宫正愁黯文通　秋濃新霜初
試重陽催近醉紅偷染江風瘦笻相伴舊遊回首吹帽
知與誰同想萸囊酒醆暫時冷落菊花樷兩凝佇壯懐
立盡微雲斜照中
　　瑞鶴仙(笻/枝)
一枝蒼玉冷愛露節霜根從他孤勁提攜逺塵境自清
癯骨力歳寒心性登臨助興甚偏與芒鞵相稱笑葛洪
陂外騰飛𣺌𣺌水閒煙迥　尋勝撥開林影㫁破苔痕
緩支幽徑分雲度嶺待隨處問梅信任香挑村醑寒抱
夜月識盡江山好景扣禪闗抝折歸來萬縁自靜
　
　
　
　
　
　
　竹屋癡語
䟦
賔王詞草堂集不多選選入如玉蝴蝶坊刻竟逸去又
如杏花天思佳客諸作混入他人先輩多拈出以慨時
本之誤陳造序云髙竹屋與史梅溪皆周秦之詞所作
要是不經人道語其妙處少游美成亦未及也湖南毛
晉識
