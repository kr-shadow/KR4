#+TITLE: 竹軒雜著-宋-林季仲
#+DATE: 2018-05-12 10:19:26
#+SOURCE: github.com/kanripo/KR4d0214 master 30e8589b                
欽定四庫全書　　　　　集部四
　提要
　　竹軒雜著六巻　　　　别集類三(宋/)
　　　　(臣/)等謹案竹軒雜著六巻宋林季仲撰季仲
　　　　字懿成永嘉人登進士第厯官太常少卿知
　　　　婺州自號蘆山老人嘗僑居暨陽集中又自
　　　　稱濟南林某者葢其祖貫也宋史不為立傳
　　　　其行事不少槩見惟陳振孫書錄解題稱季
　　　　仲以趙鼎薦入朝奏疏沮和議得罪仲熊叔
　　　　豹季貍其弟也皆知名云云今案集中與趙
　　　　僕射書有相公過聽引而置諸朝鹿鹿三年
　　　　蔑有報稱之語與趙鼎薦引之說合惟沮和
　　　　議一疏已不見于集中其得罪貶謫之事遂
　　　　畧而弗顯集中又有祭德和弟察院弟諸文
　　　　据所云同祖所出兄弟八人者知其弟兄甚
　　　　多而仲熊叔豹之名亦已不可復考然宋史
　　　　趙鼎傳稱鼎之再相嘗奏言今清議所與如
　　　　劉大本胡寅吕本中常同林季仲之流陛下
　　　　能用之乎是季仲在紹興中實負清流重望
　　　　故集中劄子雖所存無㡬而多力持正論深
　　　　切時弊之言其趙鼎南遷以後所與簡牘數
　　　　篇無不反覆慰藉詞意諄摯交道之篤尤可
　　　　槩見又庚溪詩話稱季仲頗喜為詩語佳而
　　　　意深今觀所作雖邊幅稍狹已逗江湖一泒
　　　　而筆力挺㧞其清雋亦可喜也集本十五巻
　　　　世久失傳論宋代人物者或不能知其姓氏
　　　　今從永樂大典中搜輯編綴釐為詩一巻文
　　　　四巻用存其槩且為畧攷本末附著于此俾
　　　　不至無聞于後焉乾隆四十六年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　竹軒襍著巻一　　　　　宋　林季仲　撰
　　四言古詩
　　　有客(并序/)
　　　　有客思英伯也英伯山居嵗莫雪零故作是
　　　　詩以貽之
有客有客託于空谷問何以樂樂彼幽獨矯矯其松籊
籊其竹㣲風過之泠然成曲嵗曰莫止霰雪交揮誰與
晤語懐我人斯我之懐矣褰裳從之泥淖伊阻中心悵
而豈無他人以翺以翔意氣所親不能弭忘遥遥遺緒
乆矣弗敭之子之秀吾宗之光我有薄酒子試歠兮雪
霽江明共此月兮企焉新詩到蟄窟兮老子鬅鬙正愁
絶兮
　　五言古詩
　　　觀徐孺子畵像
伯淮卧彭城遶屋生蓬茨天子呼不起思見巗壑姿俾
工圖其形衘命日夜馳落筆竟不得韜面以疾辭豫章
有孺子同時隱江湄栖栖非我事結廬對風漪時人亦
罕識阿堵誰寫之我聞郭有道曽遣輕騎追疑此言語
生即是茅畵師
　　　送真歇禪師
我與真歇師同年五十八對之意頽然百事付華髪買
舟繫籬傍一日來告别挽之不肯留徑山演法切佛法
果何如請師為指訣俛首無一言苦欲相泯滅余漫述
所聞此法本無缺山河連大地鳥獸暨魚鼈㣲至一蠛
蠓中含大千闊試即此身求萬象皆森列聲色臭味等
六根能剖决阿誰使之然未可計巧拙盍亦反故鄉子
細自披抉當有無價珍終身用不徹胡為浪馳走千里
訪名刹環立廣座下覷人揺輔頰譬如坐海底巨浸從
頭没反問岸上人覔水濟我渴師聞抵掌笑却道我饒
舌徑山堂未開居士法先説儒生玩韋編貝葉師所閲
兩家相詬病乆矣互侵伐孰如吾二人一見意軒豁縱
談這箇事逈出言詞末古人知造車不較出門轍看誰
到長安寧論吴與粤因書問答語聊以贈真歇去去亦
何之千水㴠一月
　　　秋熱次髙仲貽韻
乗時火初流執熱病未脱踏氷思少蘓坐甑哀茍活雲
意斷渰渰雨聲閟􁝘􁝘安用天官為不悟秋序奪巫尫
暴何辜夸父僵且渴熂山將焚燒翻海欲灑潑蛟龍遁
寂寞蠅蚋恣喧聒瘴鳶時墮水涸魚暫濡沫斯焉禾不
登往矣穗奚掇衆心禱不昧羣望走莫遏殷勤聞雷行
閃閃驚電抺嘉樹疑盆翻脱葉逾帚捋汲井憶羸缾承
霤争羅鉢新涼來不斷濁水去如割未論沴氣銷陡覺
煩襟豁遂囘望電眼免蹙憂稼頞一飽兹可營百慮何
勞㔇明公軫慈仁此道歸包括世事有反覆愁腸屢迴
斡栖栖同里甿閔閔憂旱魃賦詩輸悃悰盈軸辦嗟咄
句圓珠走盤意定弦在筈千仭徒仰髙一葦敢杭闊韜
疵知含洪䇿蹇終臲卼
坐我甑釡中逾月不得脱勞生亦何聊喘喘覔少活駕
言往空谷卧聴驚瀬􁝘遭逢褦襶子此事又中奪天公
不我憐定為化鄧渴一夜翻河漢散作珠璣潑簷垂素
練直栢枕鳴聒聒更饒牕户間蕭瑟濺飛沫老火謝餘
暉削跡去如掇乃知造化心潜通本無遏繁暑移清涼
變化在一抺田父有喜言儂得壟穗捋却憶灌溉時搰
搰抱甕鉢王者仁如天寸物惡傷割獨愛夏日長器度
何不豁向隅泣一夫滿堂蹙其頞餘凉止殿閣蕪垢直
可㔇我願均此施逺邇歸囊括措意膚寸間六合可旋
斡寧容凶逆儔肆虐為旱魃掣電備麾旟鞭雷供叱咄
號令挾風行聲飛齊萬筈煙塵悉蕩攘再見天地闊孰
與長畏人朝夕懐臲卼
癡暑如癡人吝權不肯脱凉風戒七月尚貪朝夕活雲
雷動地來一夜雨聲􁝘老火無晶光奔迸氣褫奪我思
疏仲翁千載猶飢渇父子腰金黄照眼光潑潑車馬趨
其門市井等讙聒從容相與言身名如聚沬功成不還
鄉患至將誰掇相隨出闗去浩然不可遏挽飲東都門
頹顔酒㣲抺迎迓走兒童争取霜髯捋歌呼接日夜彈
筑雜擊鉢時時問餘金趣賣供釃割落落丈人行器度
自軒豁子孫汝何知徒蹙求田頞邇來官途險憑誰為
鏟㔇冥行罥荆棘進退俱有括胡不觀四時寒暑遞推
斡強聒不知幾斥逐齊旱魃得失何恠事書空漫咄咄
要須慎其初毋輕弦去筈我本一散翁涉世多迂闊何
如二大夫安枕無臲卼
　　七言古詩
　　　謝李端明惠李翰林集
江漢滔滔去不囘幾人留得詩名來要須洗以千斛水
莫令胷臆生纎埃清狂我愛李太白亂之鷗鷺誰嫌猜
一生事業在杯酒富貴於我何有哉長安市上喚不醒
醉眼徐為君王開揮毫散霧金鑾殿氣使權倖如奴儓
風騷獨歩千載上鞭撻揚馬咍鄒枚長流夜郎得不死
定知造物須憐才文采至今獨未泯耳孫氣象何崔嵬
寤言世士少風骨慨然力欲扶衰頹刋傳家集流海内
亷頑立懦兹為媒分頒亦及蓬蓽士使者踏破堦前苔
神交不待讀終巻騎鯨恍惚來瑶臺氣酣日落酒不足
更挽天河注玉杯嗚呼俗隘直可哀吾非斯人誰與陪
朝遊蓬萊夕方丈去去相隨翔九垓
　　　次韻酬黄季章
長安公子意氣豪笑我憔悴居蓬蒿人生棲託一枝足何
用搏風九萬髙我今百事付流水歸卧北窻心獨喜
林表春禽自在啼絶勝豢養金籠裏誰能胷臆無塵垢
木鴈未論才不才子陵事業亦何有風月凄然一釣臺
　　　天柱峯
尋勝權輿自天姥芒鞵踏遍春山雨要得山如磊落人
紛紛拳石何足數忽逢一柱揷天寒行茅最尊疑父祖
羣峯往往皆兒孫環列膝前仍俯傴我憂穹昊欲撑柱
莫笑杞人心獨苦伊誰有力能致之大庇蒼生使安堵
　　五言律詩
　　　陪館中諸人遊天竺分得香字
不到八年乆重來雙鬢蒼珠璣濺寒溜笙磬咽風篁啼
鳥千林晚飛花一路香吾宗故廬在立馬傍殘陽
　　　中秋不見月
淹淹一夜雨脉脉萬方情勿恠雲多妬從來物惡盈水
渾珠自瑩垢盡鏡還明共賞此時月無論隂與晴
　　　次韻陳明錫見寄
一别從京洛相逢向海邦倦遊憐舌在多病覺眉龎佳
處隨山屐餘生付酒缸新詩眩老眼細讀傍寒窻
合去趍華闕難教滯陋邦悲鳴憐老驥迎吠厄羣龎便
腹書千篋濡頭酒一缸懐君夜不寐落葉打空窻
卑棲安故里薄宦倦他邦依社願為櫟滌牲寧用龎利
名蛾赴燭身世蟻浮缸多謝江邊月相尋到小窻
　　　周希父見寄次韻
松菊荒三徑風塵走十年家山憶到骨世路厭摩肩懶
計詩工拙寧分酒聖賢從他消便腹老去只貪眠
　　　次韻蕭徳起見寄
漫求三釡禄浪走十年塵白髮不饒我虛名能中人溪
山閒始見魚鳥静相親共對一庭月誰非吾近鄰
　　　陪趙守登樓賞紅梅
大㓗時争嫉獨醒人更疑漫隨春色媚不改嵗寒姿霞
帯壽陽臉酒融姑射肌慿誰慰孤寂新有倚樓詩
　　　錢塘别諸同年
晚色明沙際春愁挂柳邊相逢一尊酒難值七同年聚
散鴈遵渚行藏魚在淵西興殘夜月獨照渡頭船
　　　昨夜夢陪後乗次前韻
落峯迷曉徑零露㸃秋畦節物驚衰鬢登臨憶故棲蒼
苔㾗過履修竹濕新題昨夜寒窻夢相隨疊嶂西
　　　感興
慶吊何時已勞生不自閒野情雖脱畧人事足機闗附
尾初無意同塵半强顔柴門當却掃未敢負雲山
　　　和人對雪
匽薄一樽酒棲遲雙鬢毛隨風散簷雪巻地作秋濤漢
使去不返邊城寒更勞誰當如李愬乗間制雄豪
　　　贈别陳給事
仕途多汩没歸袖獨飄颺要伴赤松子終辭青瑣郎水
雲寛處好日月静中長萬事休囘首停橈即故鄉
　　　陪樞宻諸丈遊赤松迫於還城阻為寳峯之集
　　　情見于詩
村逈雲連屋溪晴水繞畦半生嗟薄宦隨處愜幽棲散
䇿尋遺跡披塵識舊題夕陽催上馬不到寳峯西
　　　中秋次韻
一葉下庭木初敲窻户秋隂雲偏妬月衰病懶登樓勲
業頭先白江河淚未收停橈是吾土休夢野當遊
　　　憇瑞安北湖詩三首
去去春無語融融物自驕餉耕憐野老隨犬過山橋晚
唱縁溪口晴暉絆柳腰迂儒欲何往只合伴漁樵
逕深松翠重風軟馬蹄驕水繞誰家屋門飛小竹橋龜
開平野兆蜂引斷山腰生理吾能免趨林拾墮樵
吐晴林雨薄弄水夕陽驕風定雲横野馬鳴人度橋蘚
斑封石骨花影動溪腰誰破南窻夢空山落斷樵
　　　次韻婺州蕭教授見寄
不到雙溪乆渾疑一夢間把君詩在手見我别來山薄
宦故不惡危塗難自閒翩翩出林翼飛倦合知還
　　　贈趙遂甫别
才擅金枝秀名標桂籍先有如此公子不負我同年風
落松間雪沙明竹外船天涯人老矣尊酒憶悽然
　　　贈李舉之别
摛藻才何贍哦松志未酬奉祠得南嶽戲綵向丹丘賈
誼方年少馮唐已白頭桃花烟浪暖看子上瀛洲(舉之/明春)
(試詞/學)
　　　晚眺二首
秋色澹修渚夕光明小樓溪虛烟漠漠天逈鴈悠悠短
髪存堪數黄花揷自羞青山本無事歛黛為誰憂
病與老相守慵思静自便故園三徑菊歸路一蓑烟髙
下雲連谷從横水䕶田凄凉千古事簇簇夕簷前
　　　項居士挽詞
孝友從初嵗温恭見隱居誰云不為政只此是知書末
俗惟多偽何人得似渠春江照丹旐恨亦到龜魚(居士/禁殺)
(常買鱗/介縱之)
　　　潘居士挽詞
君家多隂徳自昔賦閒居不用毛錐子甘乗下澤車李
衡千樹橘范琰一園蔬夫婦仍同穴亂離誰似渠
　　　袁居士挽詞
君看袁居士蒼然松柏姿生涯一樽酒事業五言詩去
跨月邊鶴空餘床下龜江村相送處尚憶杖過眉
　　　挽林潜聖先生詞
省已知為政忘言是讀書世儒誰說此學子可憐渠文
物思前輩風烟翳故廬倚楹獨長嘆吾道竟何如
　　　胡夫人挽詞(呉巨/鎮妻)
自昔衣冠盛人言胡與呉詩書漸漬乆婦女見聞殊鳯
去憐雛弱鸞吟嘆影孤靈龜表賢徳卜地得慈湖
　　　柳夫人挽詞
風俗日云薄典刑終未泯請㸔列女傳今有柳夫人色
養金章貴褒封鈿軸新凄凉板輿路却見小梅春
　　　悼潘君秀才
投筆辭場屋攜錢送酒家身名俱夢幻醒醉是生涯沙
晩號寒鴈林髙慘暮鴉嗟予方哭弟清淚墮悲笳
　　　沈朝議挽詞
擢第繇元祐封侯迨紹興曠懐初不競薄俗漫多能勲
業一壺酒交遊八尺藤諸生話鄉老揮淚濕寒燈
　　　趙寳學挽詞二首
珠海光無盡瑶山氣自温鴻基開烈祖餘慶襲賢孫妙
墨潜虬動雄詞駭浪翻九重應震悼同姓失毛原
粲粲霜蕤晚凄凄烟渚秋長隨山簡馬同上謝公樓詩
句入飛鶩歌聲落釣舟那知倚欄處直北是松楸(九日/集於)
(謝樓嵗嵗以為常公今不在而/佳城在望坐客皆為之愴然)
　　　程顯學挽詞二首
卓犖千人傑飛騰四十秋才應有餘刃事不見全牛持
節半諸道分符知幾州終遺搢紳恨不作富民侯
憶向沙頭别誰知地下遊祠堂只如舊庭竹自生秋囘
首山埋玉傷心月滿樓慎江日夜去中有淚俱流
　　　哭薛吏部
伯仲皆登第人言薛與林凄凉五年事摧折兩家心漫
醉春來酒誰仝别後襟空餘釣磯在落日見孤岑
白鹿春城下黄牛古隴頭年年喚兄弟兩兩酹松楸今
日逢寒食哀君返故丘縈懐多少恨不逐晩雲收(兩家/兄弟)
(相繼登第五年之間淪落幾半又祖壟相鄰嵗時展省/往往同日今吏部之葬適在清明故云白鹿城黄牛塾)
(其葬地也/見圓經)
　　　周希父挽詞
憶昔同年友吾鄉有六人而今如夢寐強半委埃塵雲
䕶霜天晚梅含野逕春(希父常賦此詩屬/余和往復數篇)囘頭賦詩處
清淚墮江濱
　　　許厚之挽詞
䟦馬西州路山川淚眼傍看君有遺範如我見横塘寒
日低瓜步浮雲接建康隔江多少恨付與鴈南翔
　　　戴唐鄉挽詞
湖海長為客干戈僅脫身來尋林下友半與鬼為鄰馬
上人何在庭前草自春平生饒意氣寂寞委荆榛
　
　
　
　
　
　
　
　
　竹軒雜著巻一
欽定四庫全書
　竹軒襍著巻二　　　　　宋　林季仲　撰
　　七言律詩
　　　次韻希父見寄二首
晚窻落莫雪飛花㸃綴山翁兩鬢華好辦青銅買村酒
共撑小艇訪漁家覺非便合如陶令得趣何勞問孟嘉
只怕故人騰踏去短檠誰與話天涯
臘前墻角見梅花雪後墻頭見月華滿引濁醪無一事
盡收好處入吾家結廬君待歸安固抱甕儂今老永嘉
莫道青山便遮斷春風浩蕩没津涯
　　　次髙季應韻
杖屨相從秋水濱便將公作社中人酒行苦要深浮白
醉去那知倒着巾把手共憐江國月囘頭休憶野堂春
太平未見身先老㸔取呉霜㸃鬢新
　　　次韻林茂南見寄
轉首今吾非故吾問君何用惜居諸流年已作悠悠夢
往事徒勞咄咄書濁酒半壺時自酌醉頭一月不曽梳
阿誰似我渾無事睡到日髙三丈餘
隂隂松竹滿東山聞說君家六月寒若得封胡同里巷
底須屈宋作衙官酒中有趣人誰識琴上無絃我亦彈
試問廬江何彦徳貂蟬孰似鹿皮冠
　　　移竹次林英伯韻四首
蒼苔斵破斧㾗新移傍頹簷慰病身見我渾如舊相識
此君端是箇中人孤髙自比西山潔澹泊寧甘南巷貧
夢斷啼鵶窻轉月憐渠猶把影相親
不向窻前着色新老夫無處可安身寒梢已㧞千尋
劍空腹堪容數百人染淚浪傳湘水恨結根終伴杜陵
貧囬頭萬事皆衰歇嵗晚相從爾獨親
手種琅玕照眼新老來深寄五湖身連宵留得枝間月
邀我同為物外人封殖不貪千户富依棲可慰一生貧
武夫稱謂殊麄俗却恨樊川語未親
姢姢猶帶露㾗新分得江潭未化身嵗晩定知堪傲雪
生來不肯强隨人心如龎老空諸有節比原思不恨貧月
淡風清卧寒谷倡予和女復誰親
　　　婁夫人挽詞
曽將句讀授兒童記得何侯待我隆肯闢髙堂舍孫寳
定知賢室賛張忠蘭陔未遂三山養霜樹俄驚一夜風
湯沐追封他日事哀榮應在淚㾗中
　　　髙太傅挽詞
聲利塲中意獨消端如處士翳蓬蒿渡江一馬神先助
夾日五龍功更髙不願本朝私戚里長稱文毋訓兒曹
十年共說無生話却對東風淚滿袍
　　　贈劉舍人次徳裕弟韻
鴈塔聨名記昔年天涯一見破衰顔人言巧宦何曽巧
我欲閒居未得閒弱植自憐葭倚樹雄文纔許管窺斑
明公舊有經綸手今日寧當縮袖間
　　　次韻林楙南秋興見寄
秋陽晃朗秋江前秋山􁦛崒飛鳥邊待扶僊人九節杖
去采玉井千葉蓮一丘一壑不在我或用或舍其如天
故人謫官卧空谷誰與晤語情凄然
　　　陪郡守趙介然泛舟
邦人夾岸覷龔黄畫鷁夷猶轉曲塘風定波平溪練淨
沙寒石出木奴香冥搜萬象詩肩聳流盻千山醉眼長
此興在公真不淺更乗霜月倚胡牀
　　　趙守泛舟康侍郎有詩次韻
彈壓湖山有主人我如鴻鴈亦來賓連雲島嶼參差見
過雨林塘取次新霜橘似誇千古富雪梅欲放一枝春
酒醒月落愁無那聴徹殘更斷曉闉
　　　周希父賦梅次韻二首
村舍江南雪意遲月邊初破兩三枝輸他一㸃先傳得
囘首千花總後期春事循環寧有盡嵗華晼晩漫多悲
君詩到眼如圖畵寫出行人立馬時
嵗華物意兩俱遲開到前村第幾枝抱影自憐春有信
衝寒長指雪為期音傳隴首人相憶恨入樓頭覺正悲
花瘦惱教人共瘦月明風定酒醒時
　　　次韻康侍郎詠雪
天公昨夜醉如泥擘碎浮雲散漫飛謝女饒他歌柳絮
曹人堪笑比麻衣平鋪寳貝知何限豫表豐祥不待祈
最是松林難畫處晚晴猶吐玉霏霏
　　　次韻劉敷言詠梅四首
梅花笑我無佳句慚媿詩翁亦姓林細㸔窻前隕秋葉
誰知雪底得春心斷橋斜徑光將夕澹月疎雲趣更深
何處清香惱行客江頭䟦馬試教尋
江空木落出遥岑何處佳人獨倚林不負雪期如有信
偶先花事夲無心日低脩渚雲容薄路轉寒塘暝色深
莫怪山翁數囘首暗香十里更相㝷
粉㾗欲破雪相禁如妬孤英㸃暮林九陌未傳花底信
一枝先寄隴頭心月横瘦影池塘淺風度㣲香院落深
挿向鬢邊猶得在未須笑我老浸尋
霜清木脫峭寒侵驚見佳花吐逺林冷落自憐池上影
孤髙誰賞月邊心簡文剪綵談何易(梁簡文梅詩定須/還剪綵效作兩三)
(枝/)杜老巡簷意最深寂寂溪橋斷行跡吹香獨與我追
尋
　　　春日感懐
憶昔青春去不來深慿百舌喚將囘尊前便覺和風轉
鏡裏生憎白髮催青破輕寒歸驛柳香和宿雨落江梅
人生七十從來少待挽長河作壽杯
　　　挽程大夫詞
金章朱轂爛盈門春入仙翁笑頰温曳杖時時過他客
含飴日日弄諸孫風髙值水驚霜葉月落黟山泣曉猿
丹旐悠揚轉寒日尚疑簾下綵衣翻
　　　贈李端明
洗盡烟嵐見海山池塘春草亦怡顔野沉犬警清宵逈
簷轉堂隂白晝閒移鎮又傳三疉鼔告庭行促百官班
攀轅父老休相憶緫在鑪錘橐籥間
　　　三椽休斧陳開祖有詩次韻
經營草舍得能難甫及斜川八九間傍砌更移牆後竹
鈎簾獨盼雨餘山月投窻隙如相覔雲過簷端却復還
長憶少陵規畫逺要令寒士緫歡顔
　　　次韻酬劉延仲
　　　　僕别劉丈五年矣千里之情深寄于詩次韻
　　　　奉酬殊愧不工耳
門翳蒿萊誰往還憶君更覺鬢毛斑何時共對吟邊月
相别猶憐雪後山(東陽之别時值大雪僕曽留詩云北/山未忍輕相别更許行人雪後㸔)
清夜忍聞庭鶴怨餘年應伴海鷗閒有人問我今何似
兀兀長如醉夢間
　　　次韻酬趙寳學
髙軒曽過我柴闗笑㸔莓苔滿地斑隱約誰憐許居士
風流得倚謝東山詩鏘金石音尤古筆走龍蛇意自閑
後日陪公那可得飄然身在五雲間
　　　再次前韻酬趙寳學
佳章一見一開顔讀向寒窻到日斑筆陣知公來似雨
詩肩笑我聳如山皂鵰氣欲凌千里老驥身猶絆六閑
聞說漢庭思祭酒詔書相繼促河間
　　　用前韻酬髙仲貽見贈
杖藜谷口佇歸雲生理蕭條一葛巾未敢軒眉焚芰製
更期晚節伴霜筠江山約我盟猶在風月於人意自新
木落寒林水清淺小橋共㸔雪梅春
　　　再次前韻
野性由來愛水雲強將麋鹿着冠巾救時或用魯連子
談古空如司馬筠邊雁驚心雙淚落呉霜㸃鬢二毛新
腐儒無用終羞死只合歸耕壟上春
　　　樂夀閣
　　　　康平仲建閣名曰樂壽取仁智樂山水之意
　　　　索詩次韻
看山玩水適吾情此語從來誤後生喚起萬端因好樂
静觀一理本圓成與人不競春長在對物無心鏡自清
更就阿誰求樂壽當時分付最分明
　　　贈虞教授别
儒生底用苦知書學到根源物物無曾子當年多一唯
顔淵終日只如愚水流萬折心無競月落千家境自孤
把手沙頭莫言别與君元不隔江湖
　　　次韻追和錢穆父内翰勰趙伯堅大卿令鑠㳺
　　　潁湖呈正字實學即伯堅子也
潁水如聞得月多黄金萬頃漾㣲波登臨未送平生目
賡唱空傳故老歌宦意請看頭上雪盃行且覆掌中荷
吾鄉亦有西湖好舴艋相從意若何
　　　次韻呉清叟書懐
誤落樊籠二十年蒼顔白髮意頽然解紛無用空彈鋏
揣分唯堪備執鞭乗鴈去來何足數涸魚濡沫自相憐
扁舟東下雖云晚及見梅花破臘前
　　　次韻宋待制晩春書懐
春事何曽解有窮枝頭尋覔漫怱怱去來燕認誰家户
開落花因一夜風萬古英雄殘照裏半生勲業醉魂中
騷人往往多詩瘦却怪老夫顔色紅
　　　次韻沈叔權書懐
忽思身世愴然驚漫學雕龍藝未成尸素空糜太倉粟
辛勤有愧老農耕只須鬢上㸔勲業休向人前道姓名
嵗晩相從白巖下一尊芳酒話深情
　　　再次前韻書懐
兩眼昏花近十年簡編惟見字斑斑養生正合師黄石
招隱寧須待小山薄宦本無朱組願髙眠得伴白雲閒
清風却似憐孤寂時送禽聲到枕間
　　　魏府君挽詞
霜露長悲陟岵人見翁強健却酸辛家徒四壁知無恨
掌有雙珠未是貧老去米鹽渾不問病來藥石強相親
歸從先壟平生志松下應逢月色新
　　　次韻和康文真率之集
行步欹危老病身勝遊那敢厠荀陳試思珠履三千客
何似風雲六七人雪意遲疑終未決詩筒來往莫辭頻
曉窻新得東君訊已放梅梢一㸃春
　　　次韻和康侍郎游仙巖
林巒争入馬蹄來宿霧殘雲撥不開石卧松根横碧玉
瀑懸天外轉晴雷仙家長鎖青春好老子猶堪竟日陪
収拾此身知有所一間茅屋傍山隈
　　　送梁尚書移守宛陵
堂堂體貎照簪纓天與君王佐太平拭眼待㸔蕭相國
舉杯且屬謝宣城花間未聴歌聲徹笛裏先催别恨生
説與邦人休卧轍過家聞欲趁清明
　　　蕭朝宗旅寓有途窮之歎次韻以廣其意
路入長安處處同斷橋絶港自相通地髙何羡三公貴
境樂那知四壁空萬象森羅皆拱北百川曲折定趨東
懶從宦達如曾閔也有芳猷到不窮
　　　表之索詩為别
踏着禪門步歩新布衣蔬食欲終身解顔一笑如深契
拭眼相㸔尚未真世事盡歸簪上雪我生聊寄甕頭春
夜深坐對柯山月應念滄江獨釣人
　　　次髙承宣韻題劉知言郊居
荷鋤歸伴隴頭雲懶傍侯門更整巾卜築君能如沈約
題詩吾亦效王筠(約郊居筠題/詩於其齋壁)湖光皛皛千山合竹色
姢娟一徑新酒後笑歌應耳熱西園驚破海棠春(諸公/遊日)
(一枝海/棠先開)
　　　陳升仲挽詞
莫歎交情大署門交情如子復何云友恭便是能為學
樸訥由來自少文曽解綈袍憐范叔當留寳劔報徐君
雪梅時節尤相憶長話平生到夜分
　　　迎華觀落成蘇侍郎賦詩次韻
亂山爭挾我先登拭眼還驚見未曽不為遊觀事斥築
可憐撑拄費薪蒸竹依䆫牖秋鳴玉月墮樽壘夜飲冰
説與溪船莫吹笛斷腸人在最髙層
　　　早春有懐
青春無語到天涯百舌枝頭漫自誇紅破輕寒入桃萼
香和宿雨落梅花風吹杖屨千山晩水照林塘兩鬢華
萬事蕭條兵革裏北飛愁見鴈行斜
　　　寄婺州周知録
不到東陽六七年干戈身世兩依然每思三慮堂中退
徑向雙溪樓上眠空翠霏㣲浮酒斚林烟杳藹没漁船
有人問我今何似頭秃昏昏瘴海邊
　　　寄劉知言
年來何止二宜休合把身名付釣舟寒食又衝花下雨
晩塘漸狎棹前鷗推居誰復如公瑾種竹猶憐似子猷
(子猷假人宅必種竹/余假知言宅故云)來坐梅隂引春酒㣲酸㸃㸃着枝
頭
　　　次曽谹甫韻寄賀子忱
狂客當年隱四明至今孫子愛林坰掛冠無愠亦無喜
抱膝自歌還自聴時弄清琴懐賀若何妨後乗載樵青
結鄰能踐前言否春色方深絶境亭
　　　州將設宴諸薦士(時有十九人/)
化蜀文翁竟好文坐令風物一番新爭飛方朔三千牘
何止平原十九人棫樸佇觀周室富茆芹先傍魯宫春
使君勸駕無多語莫學公孫只為身
　　　盧守攜酒過薛直老草堂次韻
畫㦸森森轉水湄草堂顔色帯恩私亂離海上多簪紱
槃礴風前卸馽覊醉㡌半欹花近眼賡歌間發墨翻池
諸公明日朝天去且為南陽借杜詩
　　　寄題蔣封州三徑堂堂本在丹陽後避地四明
　　　再創
三徑開從蔣兖州至今孫子亦風流鈎簾雖對鄮山月
聞笛應悲京口秋往事漫勞書咄咄餘生只合賦休休
問君辦得蓑衣否便好相隨上釣舟
　　　春日郊行
困倚春風半醉醒小橋流水欲相平晩蹊窈窕行桃李
野老逢迎畧姓名浦漵逺兼江色瞑鳬鷗迴立夕陽明
田家作苦吾何恨無補公家合退耕
　　　次韻趙表之郊行
㸔取吳霜㸃鬢新利名塲裏合抽身去從宦路謀多拙
歸伴田夫味最真落木正饒窓外月小梅猶靳臘前春
他時更有郊行句逺寄臞溪獨卧人(余之别墅/名曰臞溪)
　　　次韻梁守登富覽亭
朝來爽氣自横空躡屐寧須學謝公似此江山何處有
合分風月與人同消磨萬古潮聲裏揺兀千林酒浪中
欲和陽春無好語尊前莫笑囁嚅翁
絳人老矣休問年萬事灰心寧復然有客雅知林下趣
憐渠獨得酒中天摩空雁影沉波底照眼梅花破臘前
雪意方濃君且住行歌同掛杖頭錢
　　　又用前韻二首
雕甍華棟照晴空更憶簷前十八公四望川流何富有
一時歌詠許誰同海吞萬壑蒼烟外地湧雙峯白浪中
洞接仙都春色早桃花認得鶴溪翁
遺跡榛蕪四十年使君䟦馬獨依然要將舊觀還騷客
幻出新亭倚半天井邑叅差圖障裏烟霞明滅酒尊前
我今不是貧居士買斷江山莫計錢
　　　寄題趙丞相獨往亭詩
海内英豪還有誰寧容丘壑著臯䕫欲知今日中興業
已定黄岡獨往時謝傅本無朱組願留侯應念赤松期
更須整頓乾坤了我亦芒鞵隨所之
　　　趙彦挽詞
鐵靣聲名滿九州爾來孫子亦風流怡雲自比陶𢎞景
下澤誰如馬少游醉袖舞低千嶂月鈎綸翻動五湖秋
可憐舊日飛觴處波影空揺百尺樓
　　　侯公謹挽詞
富貴功名等弁髦何如聲迹翳蓬蒿倦游正被㣲官縛
辭禄方知處士高華萼向來榮父行(余所居華萼坊以/君家諸伯父得名)
芝蘭重見秀兒曹寄言䕶國山頭月莫照山猿夜夜號
　　　林楙南挽詞
新詩寄我五年前讀向寒窓倍黯然自古伊優多得志
如君疎直竟誰憐去凶何愧如行父深詆那知中咸宣
(咸音/减)遊世若為能逺過試收清淚問蒼天
　　　薛康朝挽詞
意氣平生百不伸一麾晚出守宜春功名到此當言命
才術如公豈後人庭集鵷雛知有種柈堆苜蓿未全貧
江寒木落悲無那詩寄蓬牎墨尚新
　　　九日諸人集于資福閣次髙季應韻三首
秋入江山晚更妍登髙臨逺意凄然且浮緑蟻眼前樂
底用虛名身後傳舊隱未教幽鶴怨清溪終伴白鷗眠
老來舉措多羞澁強挿黄花趁少年
隔竹通暉月自妍樽前寳炬不須然毫飛閣上千林濕
句落雲間萬井傳佳節敢辭通夕醉宿酲還傍小窓眠
鬢邊黄菊應相笑白髮較多似去年
戲馬臺前草自妍英雄何在竟茫然江河猶帶重陽恨
父老空將舊事傳去雁來鴻波浩蕩夕陽流水樹芉眠
休休世味從來惡細嚼霜英慰暮年
　　　和髙少保九日
誰將淡墨掃秋山乞與衰翁獨倚欄白髪試思何處去
黄花今有㡬人觀老來自覺情懐惡客衷長嗟㑹靣難
巻盡浮雲放明月與公同倒百杯盤
　　　次韻張子猷賦凱旋之什
十萬貔貅擁鼓鞞雲間聴得一聲齊祥開虎帳妖氛落
威疊鯨江怒浪低曉日彩旌沙外轉春風歸馬栁邊嘶
幕中自有燕公筆合把竒功勒建溪
　　　題薛獻可新居次髙仲貽韻
髙居占得野塘横竹徑桃蹊取次成宿靄半兼朱户濕
好山常傍晩窻明風吹酒靣春情渺月落詩腸夜味清
今日主人歸定否試聴枝上子規聲
　　　送思深赴泉州録參
南郭先生卧病餘瘦如騏驥服鹽車厭嘗漆葉青黏𣪚
旋理司空城旦書長陌欲登秋色薄一樽相對鬢毛疎
晉江波與温江接消息頻傳雙鯉魚
　　五言排律
　　　和梁守餞諸貢士
右文逄聖代首善自神京延及呉中士咸稱洛下英我
邦雖僻陋此學號専精耆舊風流在山川氣象新元侯
來作牧後進頼提衡有美僖公頌誰髙蜀守名能書偕
計吏燕豆列賓榮萬里雲霄路摶風㸔去程
　　　張叔靖詠螢次韻
榛莽荒秋雨郊坰接暮隂挾明如自喜穿隙互相尋晝
伏終羞日宵征欲亂参林驚光不定葉脱勢俱沉代燭
時臨巻隨風屢拂琴青熒行爝火的皪漾沙金巧自縁
簾幙翻令念藁砧徘徊憐扇影婉孌傍衣衿窻曙星河
落江寒霜露深危蹤悵何往腐質諒難任
　　五言絶句
　　　不見胡仲𨽻題蘇溪僧壁
念别三年久相望一舍間無人寄消息風雨暗前山
　　七言絶句
　　　宿天台石橋
卧聴泉聲似雨聲直愁泥滑馬難行世間疑事多如許
千百年來誰與明
今人議論只從多簣土那能鄣大河我有室廬亦方廣
歸途不向石橋過
　　　釣臺
脱身歸去亦何求剛被聲名落釣鈎買得扁舟在祠下
從公覔取舊羊裘
　　　泊鴈蕩能仁寺
萬壑千巖簇馬蹄羞將塵鬢照清溪晩雲帯雨東風急
無數飛花過竹西
　　　墨梅
一枝炯炯照人寒絶似溪橋立馬看秪恐春風解香怨
漏他消息入毫端
　　　次韻十叔父書懐
咸陽市上欲思歸人到於今笑李斯老去何如我癡叔
了無一事獨支頥
　　　郊行感懐
路轉溪廻草木香有人荷笠山之陽定知我是金華守
笑道牧民如牧羊
羽仗霓旌去不還空餘菊水照人寒至今山下無枯草
便是田家九轉丹
竹光野色凈祠堂古木千章儼在傍矯矯先生竟何往
癡兒猶認石為羊
一夫容易縛淮隂辟榖留侯念已深去伴赤松聊爾爾
後人真向海山尋
　　　題外兄毛國器壁
尊酒相逄海一涯娟娟沙月照人衣重來時節君須記
流水桃花魚正肥
　　　題廣照院壁
晩溪飛出小橋斜流水縈迂帯落花生怕人來問時事
杖藜聊復過僧家
　　　罷金華留别雙青
手植雙青十八年墻頭一見一凄然飽嘗霜露休相憶
我欲歸耕瘴海邊
　　　蕭徳起諸人約遊西湖小疾不赴
倚杖臞然一病夫羡君聫騎出西湖若逄佳處能相憶
寄與新詩作畫圖
　　　遊智者寺
一逕縈迂上翠㣲亂紅無數撲人衣怱怱來往成何事
不似山禽自在飛
　　　過荆山寺
叢條曽欲截來轅應訝行人數往還歸老故園猶得在
滿斟盃酒謝荆山
　　　趙殿撰賞紅梅次韻
西湖獨未賦紅梅留待知音細細開好把新詩補遺逸
不才空與作雲來
　　　秉燭照紅梅再次前韻即席
玉妃初醉下瑶臺紫霧深深撥不開却恐錯穿桃杏徑
髙燒銀燭照歸來
　　　猒於行役感梅賦詩
歸袖曽攀墻外子征鞍又拂雪中花往來應被江梅笑
笑我經年不在家
　　　次韻和康侍郎雪後小雨二首
殘霙初伴梅梢月小雨仍禁栁底春莫厭酒揺金盞浪
更聴歌繞畫梁塵
白頭羞見尊前燭頳頰深慿甕裏春不分落梅紛似雪
更兼疎雨細如塵
　　　登張知省溪樓
木落霜清橘柚香榜歌迢遞起滄浪來鴻去鶩紛無數
怕上西樓望夕陽
鴈横霜渚水痕收簷外㣲雲去復留多謝西風解人意
盡驅爽氣入溪樓
　　　登望湖樓
風塵漠漠暗中州無力持顛漫自憂花鳥相逄非昔日
不堪重上望湖樓
　　　次韻苖彦先題薛獻可新居四首
仙隱深深竹徑中杖藜還許我相從君能惜取清隂在
斤斧須令赦籜龍
方塘環植緑楊新朱户重重欲閉春若許茆茨傍清泚
敢教鵝鴨惱比隣
西山拏得落簷前飛翠侵簾夕更妍心逺地偏如靖節
江湖處處是斜川
軒檻青紅壓水濱小橋斜出樹横陳功名豫計殊非計
且與龜魚作主人
　　　袁居士來自桐廬索詩贈二絶句
霜髯埀臆杖過眉得得桐廬江上來(力之/反)對我休談釣
臺好姓名方挂北山移
木落空山霜露寒却驅羸馬傍長安君看仕路風波惡
孰與嚴陵七里灘
　　　過東陽諸人餞别獨劉叔明不至
松竹森森灝氣生一簾疎雨故人情扁舟還載離愁去
不見西城劉叔明
　　　游大龍湫宿壽昌竹軒
晚驅羸馬下層丘路轉寒塘憶舊遊半夜雨聲碎庭竹
更疑飛沫濺龍湫
　　　題䕶國院竹光軒
茶罷移床就竹眠泠然風起和流泉山禽未絶東歸客
時送清音到枕邊
　　　罷官金華手植秋香而去通判賦詩勉强次韻
孤根憶向雪中移蚤被春風次第知奪汝巖栖近城郭
多應相怨不相思
　　　重九前一日宿靈巖
馬上衰頽只自嗟驚心那復見黄花花如相問終羞澁
底甚重陽不在家
　　　送張侍郎歸省
時時去弄老萊衣也似何蕃嵗一歸相送江頭無一語
寸心遥與白雲飛
　　　失題
平生丘壑自相於幽意悠然入畫圖好向溪邊石磯上
羊裘披我作狂奴
　　　題康待所所居二首
閒居正怕門庭雜學道仍嫌岐路多仲蔚當時開一逕
問渠初意果如何(一徑/堂)
莫道水清偏得月須知水濁亦全天請㸔風定波平後
一顆靈珠依舊圓(止鑑/亭)
　　　富季申賦梅次韻四首
容易煩公問訊梅昨宵還有㡬花開牕寒月落知相憶
細細吹香過竹來
雪意商量欲放梅破寒先遣一條開去年花下人何在
䇿我蹇驢歸去來
誰將消息報江梅一㸃先從雪裏開怪見逄迎有深意
我家曽與冩真來
未知何處是真梅雪擁溪橋撥不開莫訝行人數囘首
西風十里送香來
　　　訪梅值雪示覺慈昇老
林巒出没晩雲低旋放寒梅照淺溪雪意殷勤解留客
不教歸馬識東西
　　　和康侍郎喜雪二首
六出隨軒逞厥祥天人應感得能忙使君未到然香處
先有心香叩上蒼
不掃林間一逕開夜深留伴月皚皚問誰踏我瓊瑶碎
新有詩筒破曉來
　　　宿中竺碧梧軒
夢破初驚枕簟秋懶思身世獨搔頭山禽强欲知人事
葉底移詩語未休
　　　宿錢塘江詩
大江推月上層霄夜色分人此最饒鄉國未成千里夢
海門又捲五更潮
　
　
　
　
　
　
　
　
　
　
　
　
　
　
　竹軒雜著巻二
欽定四庫全書
　竹軒雜著巻三　　　　　　宋　林季仲　撰
　　疏
　　　謝雨疏
比愆膏澤甞控微誠倐興觸石之雲旋致隨車之雨銷
旱魃於方虐起嘉穟於將萎農知有秋吏遂塞責何以
酬於厚施願不在於多儀惟既乃心其斯為報
　　表
　　　知婺州謝上表
起於罪籍付以名城祇服恩華惟深感涕中謝伏念臣孤愚
自信樸直無他但求分義之安不計宦游之拙誤䝉識拔頻
玷使令旋蹈禍機横遭口語方杜門而省咎遽分竹以承流
矧惟是邦素號無事昔陪掾屬備悉土風道不逺於之官情
獲伸於將母誰云庸廢更被寵私此蓋伏遇皇帝陛下天覆
推仁日新圖治以臣甞為縣道粗䆒民情謂臣數對便朝具
知徳意遂承人乏不以望輕臣敢不深體淵衷仰遵明訓恪
勤奉法妄希循吏之良平易近民痛戒庸人之擾臣無任(闕/)
　　劄子
　　　論軍費劄子
竊以天下之勢猶一身病在四支不足憂病在心腹為
可畏天變見於上坤載震於下水旱不時強敵内侮此
四支之病也爵賞及於無功府藏困於冗食賦斂仍數
人民怨咨此心腹之病也邇者國運中否金人渝盟二
聖六宫逺征沙漠兩河之地淪於兵革生靈瘡痏迄今
未瘳斯病也亦云劇矣然而陛下入承大統海内之民
悲喜若更生無懐二心以他適者繇祖宗以來除煩解
澆輕徭薄賦涵養埀二百年深仁厚澤有以結其心爾
臣以是知天下之病在四支不在心腹也然國以民為
本民以財為命取之過多予者亦怨官曰和買買者初
不和也民曰樂輸輸者初不樂也錙銖之求不能給億
萬之費涓滴之積不能實尾閭之泄日削月朘寖以大
窮禍有不可知者或曰兵貴精不貴多太祖削平僣偽
不過十萬所得蜀兵擇其精者止留一百二十人餘悉
遣之則嶺南諸國之兵所留者可知矣今列戍相望冗
食尚衆盍亦擇勇鋭而汰老弱給以閒田使耕鑿於其
中可乎或又曰惟器與名不可以假人曹彬平江南太
祖不與使相但賜錢數十萬其他隨以平難者皆厚賞
之終惜名器不肯輕予今邊陲有警全軍轉官有功者
侮無功者怠非所以示懲勸也盍亦告戒諸帥覆實奏
功斬獲顯著方許第賞至於給厯乃朝廷之異恩宜留
以待立竒於淮北者其餘碌碌從軍止以金帛犒之可
乎不然軍費日滋民力愈屈今年月支一百萬明年月
支二百萬又明年月支三百萬地未恢復即前日之地
也民未蕃庻即前日之民也坐以自困事窮變生臣恐
天下之病不在四支而在心腹矣惟陛下蚤圖之幸甚
取進止
　　狀
　　　乞遴選諸將賓佐狀
臣甞讀韓愈文見其論述孔戡之賢竊有感於心者試
為陛下言其始末戡為昭義節度盧從史幕官從史為
不法戡必爭之從史羞愧立為更改者前後數十事平
居與從史説古今君臣父子之道順則受福逆則危辱
誅死且曰公當為彼不得為此從史甞聳聴喘汗唯唯
從之戡後有所不合棄之而去從史専恣遂至於敗夫
以幕官之賢否繫將帥之成敗則選用賓佐可不慎哉
今三四大帥統重兵於外能懐忠赤共濟艱難固無從
史之事矣獨未知賓佐皆如戡賢否也近時文士鄙薄
武人過甚指其僚屬無賢不肖謂之從軍雖有賢如戡
者往往未必屑就文武一道也何至如是之區别哉臣
愚欲望陛下遴選老成練逹之士往助諸將稍優禮秩
以寵其行遲以嵗月不見闕遺擢居清要以示激勸使
之身在幕府心係朝廷出有禆賛之益入有榮進之望
上可以鞏固王室下可以保全功臣非小補也惟陛下
留神幸甚取進止
　　　乞戒敕諸將狀
臣聞合則强離則弱天下之勢皆然昔吐谷渾阿豺有
子十九人一日令各奉一箭來命母弟慕利延曰汝取
一箭折之慕利延折之又令取十九箭折之慕利延不
能折阿豺曰汝曹知否單者易折衆則難摧戮力一心
然後社稷可固夫阿豺之言固不足法用之以聫軍旅
似有可采者竊見國家帯甲之士屯戍江淮無慮數十
萬頃嵗敵馬慿陵士卒駭𣪚乃使强敵得以肆其摶噬
顧芻粟非不多也兵革非不堅利也城池非不髙且深
也委而去之莫有固吾圉者誠以此數大帥各自為謀
勝則爭功敗不相救其勢離而弱爾一自陛下爰整六
飛親征江上指麾諸帥如臂使指將士賈勇以爭前驕
敵望風而引郤則軍聲之壯怯國勢之强弱民情之安
危今日自可見矣臣愚欲望陛下因兹廵幸之際戒敕
諸帥戮力一心以固社稷凡應援可及坐視不救者軍
有常法必罰無赦庻㡬勢合力并如十九箭之難折而
士氣益張國威愈振恢復之期可指日以俟矣取進止
　　　乞進退大臣以禮狀
臣聞風俗治亂之所係也士大夫風俗之所自出也禍
亂未平不足憂風俗未革深可畏比年以來大臣去位
凡其所行之事所引之人率皆廢而逐之輩出輩入相
傾相擠彼亦一是非此亦一是非至於今未决也遂使
陛下願治之心憒憒然無所底定而在位之臣亦或畏
首畏尾不敢展四體以從事盖懼後患之必至也嗚呼
士大夫如此亦已甚矣今日何日而忍為是哉臣願陛
下體貎大臣進退以禮唯當疇咨於未用之前誠得其
人則委以庻政責以成功使夫讒間之口不得以入焉
必不得已而罷黜之姑示涵容勿露彈章於天下如漢
故事䇿免三公但以隂陽失度盗賊未弭為言雖不斥
言其罪人亦自知之矣孰與滛言醜語狼籍白簡内見
侮於中國外取笑於敵人使之輕其臣以及其君乎至
於所行之事不必槩廢問其當否可也所引之人不必
槩逐問其賢否可也如此則皇極建私黨銷而風俗可
革矣取進止
　　　論守令狀(監司/互見)
臣聞事有切於治道不可一日非其人而前後沿襲視
以為常者監司守令是已監司外臺之耳目郡守一方
之師帥委任之意顧不重哉今之補外者率懐不滿以
從事視官府如傳舍然席未暇煖則請官辭去矣况一
人之闕伺者三四在職者知更徙之不常待次者幸交
代之速去茍且如此欲其䆒心於民事可乎至於縣令
位輕責重尤為卑陬可憐者監司郡守吾之父兄也目
指氣使固所甘心下至屬官慿藉侵辱無所不至雖一
卒臨門亦得而玩侮之以故稍自好者耻就此職往往
罷癃而暗懦殘虐而貪暴者乃始屑而為之嗚呼令非
其人一邑受其弊積諸路而言之其弊有不可勝言者
將何利於國家而輕是選耶陛下憂憫黎元思得良吏
以共理天下比降明詔銓量監司郡守以示黜陟雖資
考應得才非所長者厚以祠禄終不輕畀之其於縣令
尤所遴選且令館職以上各舉所知所以惠顧斯民者
可謂至矣然薦章之上今既數月孰當孰否缺然未聞
豈所薦者皆不得其實歟抑將有以處之而臣未之知
也人固不可易知言固不可盡信盍亦参酌衆言斷以
聖意曰某人某人可為監司用某人之薦也某人某人
可為守令用某人之薦也少須嵗月以觀能否治狀尤
著者受進賢之賞亷聲不聞者被繆舉之罰周官曰舉
能其官惟爾之能稱匪其人惟爾不任不任之罰其得
而辭乎近世薦舉率親故之私廹權貴之請鮮有出於
公者至其曠敗事在有司乃始以狀首免曰今聞某人
改莭云爾盖由犯贓同罪其罰太重遂使令典久為虚
文且如近日池州貴池縣丞黄大中枉法受賕流配海
外若使舉者同罪事亦難行議者欲止於降官或薄罰
以愧耻之期在必行不許首免人亦孰肯輕於舉人自
貽他日之羞乎况今嵗亢旱所及者廣榖未登場民已
告飢撫字凋廢尤在得人臣材力緜薄不敢為其上者
願從陛下丐一縣令往以自効倘能宣布徳意少禆聖
治他日備陛下使令復未晩爾臣承乏郎曹求為縣令
若不情者然官職輕重惟陛下如何以省部為重則重
在郎官以斯民為重則重在縣令夫亦何常之有漢館
陶公主為子求郎明帝不許曰郎官出宰百里茍非其
人民受其殃盖非以郎官為重重其出宰百里也古人
有言曰請自隗始郎官出宰百里請自臣始取進止
　　　乞察羣臣奏對狀
臣聞臣之事君猶子之事父也子之事父情話而無嫌
臣之事君亦直言而無隱盖天叙有典君臣父子皆天
也内之事父外之事君其道一而已矣以唐虞三代之
盛當時臣子若無可言者而賡歌之章告戒之辭惴惴
然惟恐政治之不克終如曰無若丹朱傲又曰無若殷
王受之迷亂酗於酒徳哉舜聖人也成王亦賢君也何
至於是以其平居相戒如家人之禮雖或過甚不以為
嫌耳陛下勵精圖治自朝至於日中昃訪問羣臣亹亹
不倦凡此國疵時病吏蠧民艱二三執政暨臺諫之臣
當自悉言之矣又令百官以次靣對從容而咨問之尚
慮四方之逺不及聞知乃延見監司郡守兼聴而廣納
焉下至州縣一命之㣲草萊一介之賤賜對於庭殆無
虚日是宜明目張膽輸忠竭誠盡言於不諱之朝也議
者謂崇飾虚言指摘細故姑為文具者尚多有之至或
専事導䛕曲相怡悦兾得所欲則私計畢矣還視朝廷
無一分顧惜心嗚呼陛下負羣臣乎羣臣負陛下乎臣
愚欲望陛下因羣臣奏對之際察其似此者而罷黜之
但使直聲日聞乃治世之事也天下幸甚取進止
　　　論用人狀
臣聞人各有能有不能授之以其所能則職修而事舉
强之以其所不能則職廢而事隳猶耳目之官各有所
司使耳司眎而目司聴其誰不謂不可哉唐虞之時禹
平水土稷播百榖契作司徒臯陶作士久於其職咸成
厥功未聞前日共工而今日作虞今日納言而明日典
禮樂也今中外之臣不知皆賢於九官乎抑才智與之
等也賢於九官臣固不得而知矣若才智與之等亦隨
其能而器使之可也况復有不及者乎古今人材不相
逺必曰身兼數器無施不可者今多有之非誣則欺也
自臣觀之不過厯職任養資考以為仕進之階而已階
以仕進為臣子計則得矣國家何望焉都城失守敵人
得軍器監丞者使之繕兵器辭以不能詰之曰爾不能
而居此官何也答曰朝廷用人以此為假塗而已敵人
笑而遣之噫名存實廢弊亂隨之卒為敵人所笑良可
痛哉臣愚欲望陛下為官擇人毋為人擇官其人能此
事也則令居此官其官振此職也則令久此任盖位天
位也職天職也上之人量能而授之不為恩惠之私下
之人度才而受之不起覬覦之望内而朝廷外而郡縣
各揚厥職不懐茍且以從事然後天下之務無不舉矣
漢宣帝功光祖宗業埀後嗣獨為中興之主者亦曰信
賞必罰綜核名實使政事文學法理之士咸精其能而
已惟陛下圖之取進止
　　　論役法狀
臣聞民以君為心君以民為體體之癢疴心必知之民
之疾苦君必知之陛下宵衣旰食勤恤民隱凡兹疾苦
宜無不知者矣而臣閒居日久出入田里知之尤詳試
為陛下言之夫役法以十小保為一大保而保有長以
十大保為一都保而都有正二者必以物力之髙人丁
之多者為之也然法久而弊人偽日滋富而與貧為伍
預知差役之必至也乃賂鄉佐求於富者為伍焉於是
富與富為伍物力雖鉅萬而幸免貧與貧為伍物力雖
數千而必差盖由猾胥造弊於排甲之初致使下户受
弊於被差之後征求之頻追呼之擾以身則鞭箠而無
全膚以家則破蕩而無餘産思所以脱此者而不可得
時則有老母在堂抑令出嫁者兄弟服闕不敢同居者
指已生之子為他人之子者寄本户之産為他户之産
者或盡室逃移或全户典賣或强逼子弟出為僧道或
毁傷肢體規為廢疾習俗至此何止可為慟哭而已哉
臣伏覩紹興二年閏四月十日及四年正月二十四日
臣僚上言欲不拘甲分總以一鄉物力次第選差非第
一等不得為都正非第二等不得為保長其單丁而力
應充者許其募人官司不得輙追正身臣詳其説實為
利便欲乞檢㑹㕘酌而行之庻㡬可以厚風俗息争訟
安流移恤貧匱不煩戒敕州縣而弊源自塞矣伏望陛
下持睿斷施行天下幸甚取進止
　　　論薦對狀
臣聞臣之事君非以為身君之用人凡以為民陛下搜
羅俊彦逺逮巖穴賜對便殿問天下疾苦至於日昃不
遑暇食憂勤如此盖為民也豈固縻以好爵徒寵其身
而已哉然比年以來召對之人例皆遷轉而去其薦之
者與夫被薦者亦㡬幸如是足矣雖除授差遣在數年
之後所不較也獨不知其人才邪不才邪其人果才朝
至而夕用之猶以為晚其人果不才報罷可也若憐
其逺赴槩以容之賢愚能否混為一區則僥倖啟心
請謁成俗徒使紛紛之論以薦對為仕途㨗徑爾比挂
於白簡追寢前命其傷朝廷事體不已多乎况人君不
能盡知天下之才必以問執政執政不能盡知天下之
才必以問士大夫士大夫為國薦士要無愧於心可也
若假公舉而伸私情人以為賢則引恩於已議所不容
則歸過於朝廷恐非所以仰稱陛下側席求賢之意孰
若坐所薦之人載所薦之辭得人有賞繆舉有罰曉然
使天下知之而不受其䝉蔽夫人固不易知知人亦未
易誠知其才無論擢用之速誠知其不才何恤報罷之
嫌乃若才否未分難於億度姑試以職事遲以嵗月它
日褒陞未晩也書曰敷奏以言明試以功車服以庸其
錫以車服固在試功之後也記曰論辨然後使之任事
然後爵之位定然後禄之其予以爵禄固在任事之後
也奚必一見之頃一話之間遂欲盡知天下之士乎然
巧令鮮仁木訥近仁鯁直忤意者不皆徼譽以沽名軟
美偷惰者未必恤民而憂國願因聴納之際更加察焉
凡兹臣庻諒皆不逃淵鑒而臣猶區區言之亦云贅矣
惟陛下赦其狂瞽幸甚取進止
　　䇿問
　　　科舉
問科舉之設尚矣自昔懐材抱藝之士由此塗出卓然
為名臣者代不乏人然嚴程式謹聲律糊名易字以授
有司第取紙上語惘不知為何人涉於親故則移試他
所自唐以來又謂之别頭嗚呼别嫌防㣲其法亦宻矣
假有人魯如曽參終日不違如顔子平居朴呐言不能
出諸口其能操觚和墨角藝於寸晷之下乎吾知其不
能也假有人樂耕釣隱版築爵禄之心銷於夢卜之初
不屑屑然以聘幣為也其能擔簦負笈不逺千里而來
乎吾知其不能也夫求賢佐理固欲得若人而用之莫
我肯來亦病矣嚮者國家甞念遺逸之士幽棲遐蹈遂
往山林而不返與夫孝友信義之人浮沈閭里嬾從宦
達亦既下詔羅而致之矣榮利啟心請託成俗往往貪
競之流多與計偕還而思之又不若科舉之為公也議
者欲令縣令察亷薦於刺史刺史考驗升於禮部庻㡬
三代徳行之舉或曰衣冠南渡僑寓者多宜廣學校以
收遺材保桑梓者鄉里舉焉在流寓者庠序推焉或曰
科舉行之已久士子循習難於速變紛紛之説將誰從
而可乎此事也當與諸君議之
　　　守禦
問呉恃蜀以為固蜀依秦以為疆輔車之勢也國家承
平日久武備不修慨彼秦關淪於邊境强敵之心難以
信結肆其威虐復擾坤維今日之慮莫先於是矣試思
彼之闚𨵦詭計安出我之經理要術奚先將乘鋭以深
入邪則僥倖一戰事危而變生將保險以固守邪則轉
輸千里師老而財費將分兵以屯田邪驕惰之久操耰
者必怨將募兵以助耕邪死亡之餘復業者全寡况湖
湘之盗逾年未禽尚假游䰟出没叢薄將緩是誅邪或
謂虚内事外腹心之患不可留將靖是難邪或謂舍大
圖細事㡬之㑹不可失然則攻取之方守禦之䇿若緩
若急孰後孰先必有能明是者幸悉言之天子方遣元
帥以圖恢復斯有取焉爾
　　　道學
問道不因有經而存亦不因無經而亡其出於人心者
常在也仲尼黙識何假語言顔氏心齋不立文字學者
仰之以為宗師至於曽子易簀不亂於死生季路結纓
不屈於威武咸用此學見於所行厥後揚雄韓愈最為
尊吾道者雄之言曰遜於不虞以保天命其意欲逺害
也然美新之書亦得已而不已矣愈以市道望於權貴
屑屑然從求芻米僕賃之資識者恨之由前之學如彼
由後之學如此其故何哉然則囘稱好學所好者何學
軻死不得其傳所傳者何事聞一知十與夫𨽻事之學
同乎否也博學於文與夫纉言之文同乎否也諸君朝
夕所論將不在於斯乎願與聞之
　
　
　
　
　
　
　
　
　
　
　
　
　
　
　竹軒雜著巻三
欽定四庫全書
　竹軒雜著巻四　　　　　宋　林季仲　撰
　　唘
　　　賀程守進職啓
竊審祗膺明綍榮陟華資凡屬撫臨舉深抃蹈伏惟慶
慰恭以判府顯學逺猷稽古偉望冠時聲名逾四十年
恵愛及七八郡惟兹孤嶼再枉雙旌轉愁嘆以為歡謡
化煨塵而成大壮輿情交悦治迹彌彰果有功而見知
何浮言之胥動投閒里社乆依桃李之餘隂輔政廟堂
莫忘鑪錘之舊物永言感幸罔罄敷宣
　　　謝復職啓
試仙都之守初玷使令復延閣之名更霑恩霈冐寵榮
之逾分積兢懼以失容伏念某樸陋何知覊孤少與妄
意淵源之學恥從章句之儒寒窻短檠兄弟自為師友
斷編蠧簡朝夕竊對聖賢蘄志業之内修遑聲華之外
慕偶塵末第遂踵常途實不副於師言名輙詒於吏議
咎由已致怨欲誰歸希爵賞而媚帥臣節亷安在託火
災而遷原廟夷戮何傷軫宥罪之深仁從鐫職之薄罰
人亡人得甘同楚子之弓一去一来頗類塞翁之馬靖
思所自䝉幸何多此蓋伏遇某人合四海以為公閔一
夫之不獲寛其大戾開以自新知我有親再分符於便
郡待人以恕一洗過於丹書乃睠危蹤稍還舊物某敢
不恪敦素履祗佩良規不謹於前方息黥而補劓思善
其後當刻骨以銘肌
　　　賀閭侍郎啓
伏審疏榮中扆作鎮便藩凡在撫臨舉深慶慰恭惟知
府侍郎襟情夷逺風度粹清政事以古人為師文章唯
陳言是去寖隆朝論親結主知爰自宰司擢貳銓部乆
聮華於法從暫問俗於侯邦除目初騰輿情胥悦蓋舊
令尹之政甞冠於東南而賢大守之聲遂孚於遐邇矧
兹慎水實接仙都原隰相望聞晨昏之鷄犬池塘屢到
識疇昔之龜魚春序正融次舍非逺願疾驅於棨㦸慰
逺出之兒童某黌館舊㳺姻家末屬方投閒於梓里將
託庇於棠隂感幸攸深敷言罔究
　　　賀樓樞宻冬居
一陽襲筦初迎長至之祥五物書雲預識中興之象恭
惟樞宻端明股肱邦體柱石政基謀謨極治亂之原啓
沃罄忠嘉之益暫歸錦里載弄綵衣以百年埀白之翁
有兩地鼎貴之子適逢榖旦親上夀觴父老歎所未甞
名教樂至於此某涖官有守趨賀無從共期隔坐之榮
永叶充閭之慶惟深歡抃徒切悃誠
　　　賀樞宻啓
伏審疏榮中扆作鎮近藩凡在撫臨舉深慶抃恭惟判
府樞宻政基柱石邦體股肱謀謨極治亂之原啓沃罄
忠嘉之益遂繇獨坐參賛洪樞望實洽乎中區名譽馳
乎異域冐秦庭而致聘風義凛然仗漢節以還朝功名
卓爾懋惟賢業宜表國鈞尚資共理之良暫倚承流之
寄江山為之増價道路豫以騰謡炎序方隆次舍匪逺
幸隼旟之速戒慰竹馬之争迎某跂徳彌年承顔伊邇
将託棠隂之庇獲修梓里之恭欣頌攸深敷陳罔既
　　書
　　　與趙㕘政書
某惶恐再拜僕射相公近曹通判行甞貢起居問度未
到㑹稽召命已下不知得呈凂否兹覩詔書登庸舊徳
方秋髙馬肥之時踵將叛卒離之後任大責重未敢為
執事賀但告庭之初逺邇胥慶咸謂自此有息肩奠枕
之期是亦可以卜人心也舊店重開尤須慎始勉為恢廓毋
效狹劣前人所引不必盡逐問其賢否可也前事所行不必
槩廢問其當否可也多用朴茂之士則虚名亡實者不
得逞在相公他日亦免反覆傾䧟之禍不侵吏部之闕
則依流平進者有所歸在相公每日亦免請謁應接之
煩甞以職事牴牾朝廷而其心本無他者終棄之斯無
以慰人之望雖以才能取知相公而衆議或不然者亟
用之斯有以致人之議衛士單寡宜防肘腋之虞諸帥
子弟迭令入侍可乎戍兵遁亡宜謹藩籬之守諸卒老
小漸令南徙可乎都督即吕元直御營使也御營司既
罷督府罷之可乎機速房即王將明經撫房也樞宻院
兼領機速房併之可乎其餘軍馬事宜不敢遥度願相
公精思詳考以救一時之急然相公平生學問何止為
救時之相而已大抵議論不患異而患同君子不能無
少異小人専務於茍同茍同者他日必異少異者他日
必同此事相公不可不置思也禍亂未平日月易失速
求俊彦列于庶位繼繼承承以為可乆之道雖相公功
成名遂奉身而退猶在廟堂之上若欲求同適成孤立
轉首之頃盡廢前功是在相公一身不足多較獨不念宗
社阽危生靈塗炭乎所懐無窮不敢盡吐氣序漸冷乞
為海内加厚不宣
　　　又
某惶恐上覆僕射相公鈞座比傳通判人行甞具禀目
諒已凂下執事之聴冬序晴寒恭惟鈞候起居萬福某
迂愚亡以比數於人収迹田里事耕鑿以寄餘齡志願
畢矣相公過聼引而置諸朝鹿鹿三年蔑有報稱亦累
門下一人之數也今相公再秉鈞軸革其舊而新是圗
宜博求雋彦聳動觀聴如僕已試何所用之前所謂見
知於相公而衆論或不然者即其人也乃辱首舉人言
謂何顧僕與相公初昧平生槩之於心若無甚嫌者但
以相公開府之初先衆人而至輩出輩入㡬似朋比此
等形迹要不可不避也然區區臆説畧見前書如察其
愚而聴其言雖在江湖猶親舄履不然日倚門墻何啻
秦越之隔也况復母老多病艱於逺宦得待泉南之闕
似於私養差便耳輙具劄子少叙區區仍别有狀控告
朝廷儻䝉埀憐特賜敷奏幸甚新陽聿臨無繇展拜仰
㡬宻賛聖明均福四海不勝叩叩
　　　又
某拜覆少傳相公丈鈞座前月婺卒回䝉報教之辱仰
佩謙惓不勝下情春晚暄㬉鈞體近復何如聞齒痛足
腫莫不至甚惱否相公屏嗜欲甘淡漠精神内守病安
從来縱有小小不平當不藥自愈矣頃在東陽㑹一二
過客言相公横被口語頗不堪之豈其然乎魯國之聖
叔孫毁之鄒國之賢臧倉沮之惟應平心以處横逆寧
復尚口以辯是非伯夷似隘也不念舊惡何寛如之顔
子若怯也犯而不校何勇如之攻其惡無攻人之惡慝
之所以修也躬自厚而薄責於人怨之所以逺也佛氏
以忍辱為最健又以能行忍者為有力大人至為孤利
王所害亦不嗔恨可謂能處是事矣而其設心則曰今
子罵我我亦不納子自持歸禍子身矣與其歸禍於其
人孰若銷恨於其身况人之禍未必應騐而已之禍先
自焚燒此佛之設心所以不如吾聖人之裕也夫子曰
人而不仁疾之已甚亂也論者多曰刻核太至則不肖
之心應之殊不知憤疾已甚方寸先亂亂不在人在乎
心也一氣之結水即成冰一氣之融冰即為水非意相
干能以理遣向之結者今則融矣芥蔕胷次浪自苦耳
相公生平之學正在於是過客云云將非以狹劣之見
妄自窺測乎僕麋鹿之姿不偶於世自合歸田以畢此
生顧以八十之親鍾愛亡弟至今回䕶不敢實告告則
事有叵測者勢須僑寓他邦以茍嵗月今杜門暨陽無
所用心時以聖賢埀世之訓反覆詠思雖汪洋漙博沒
處下手反而求之不過身分上事所懼物之感人無窮
而人之好惡無節吝驕忿欲日環其疆吾乃以一壘之
㣲遮百萬方来之衆食少力屈勢孤援寡安知不意怯
膽弱屈膝以降之耶豫借一言以為堅守之計至叩至
叩亡弟甞為慈溪令風俗淳朴與他處不同鈞眷寄居
良為得所當自交安訊也未有瞻近之日鄉熱倍祈為
海宇保重不宣
　　　又
某拜覆少傅相公丈鈞座即日冬寒共惟神物䕶持鈞
候起居萬福前日文斾經從敝里不獲一望光儀迨今
歉恨未知㳂路勞頓痁疾不至再作否凡㡬日達潮陽
居處飲食種種如何逺投荒裔禍亦極矣而數月間連
有哭子之戚雖他人聞之莫不惨怛况慈愛所鍾詎易
堪耶頃劉㕘政喪子悲悼憂悴若不能生者僕甞以東
門吴之言寛之吴之言曰吾甞無子無子之時不憂今
子死乃與嚮無子同吾何憂焉㕘政答書曰既有子矣
安得為無竟不釋鬰鬰成疾而至于死顧孽婢亂家無
一日有好懐又抱無窮之恨以即幽壤人生如此亦何
聊哉相公宜以劉㕘政之事為戒而以東門吴之言自
寛寛則其心和平而血氣亦將安佚恬愉素問所謂精
神内守病安從来雖有小小瘴癘亦當不見侵矣鳳將
三雛鷹奪其二天性所在誠有不易處者然晉望學士
尚在侍側而諸孫詵詵環繞膝下不猶愈於無子且無
孫者乎向止一兒必不思二今有諸孫何異多男願相
公宛轉寛譬毋多戚也中年以後齒髪向衰飬之未遽
有益耗之寧不倍傷且恨將誰訴咎將誰歸苦將誰集
病將誰受前日富貴天所以厚我也今日悲惱天所以
成我也人之於天猶子之於親東西南北惟命之從從
之是受命也逆之是方命也隨在而安無所怨尤此古
之人所以能素患難無入而不自得也某行年五十三
矣無子非無也屢失之也省憶失子之時曽有一絶句
云簷鵲哺雛時自喜壟牛䑛犢互相嘘老妻覷我無他
語歡笑何年得似渠已而収淚自恕曰兄弟之子猶子
也譬諸草木枝葉旁出其本一也遂子從弟之子無他
念矣正月間偶得一兒今纔匍匐未能行也顧我得子
之初仍在相公得孫之後孫亦子也復何憾哉區區祈
懇政在於此至於仕路升沉人情遷改古今所同不足
多怪仰空作字未遣諸懐謝客署門益見其褊詎敢以
此妄自窺測大君子之度哉某近自永嘉復来暨陽亡
弟之訃至今未告老者委曲回䕶尚可以茍嵗月但以
縣尉弟将替不免問舍括蒼或天台也如聞鈞眷遷居
閩中相去稍邇時時可以交訊矣無由侍見慚負何言
新陽甫臨丐為天下自夀不宣
　　　又
某拜覆少傅相公丈鈞座初暑在序共惟明神祐䕶鈞
候動止萬福某違離左右嵗行兩周春首辱賜書雖少
慰寅夕惓惓之懐而回卒能言相公微瘦之狀反以為
念邇来飲食起居復何如聞潮陽外邑多有瘴而城中
獨無審爾亦幸事也鈞眷在福唐安訊當自不絶事徃
矣勿苦追憶何如以數月間連有哭子之戚自他人言
之真不堪忍顧人之氣血有限而恩愛無窮追無窮之
恩愛而耗有限之氣血非徒無益而又害之相公嚬笑
闗天下之惨舒安否係天下之休戚毋以衆惱萃於一身當
養一身以及萬物區區此懇實與天下共之也至叩至
叩劉㕘政溘然之後其家極狼狽近報范内翰休官休
官知其素所欲也而云疾勢危篤似可疑耳二人修短
數已黙定好議論人者乃以為憂憤所致何料人之淺
耶是身如寄官爵乃其外府又所寄之寄也貴而王公
適来爾賤而匹夫適去爾適来於我何加適去於我何
損頃見馬世甫誦相公慨念少年横槊風流醉膽海㴠
天濶之句回顧區宇之間爭雞蟲得失者一何隘也相
公試思在聞喜為舉子時曽萌意他日為宰相否直以
富貴相逼姑順受之而已前日隱約既不逆意於將来
今日遷謫豈可留情於既往盖知相公素達此理而又
申言之亦云贅矣某近自暨陽侍老兄歸永嘉私計曲
折不敢入城姑寓外邑之瑞安凡百觕爾敢厪逺念之
及相望數千里無由侍見永言慨慕實勞此情或需藥
物力亦可辦乞勿委他人也時暑寖隆為海内増䕶
　　　又
某拜覆少傅相公丈鈞座四月三日甞以咫尺之書附
龍翔一僧行屬其必達當不至浮沉也㣲暑在序數日
来益以相公為念區區此心粲寐以之所未知居處不
卑濕否飲食得如舊不减少否人言外邑有瘴而城中
獨無又不知審如是否中作所遣人回具説風土之惡
仍窺見相公㣲瘦令人不懌者累日以極西人處極南
地不一二月間連有哭子之慼自他人觀之誠不易堪
所頼相公器度恢廓平時不以得喪累心今日遷謫蚤
是减得强半憂惱獨天性之愛未能遽捨情之所鍾固
在我輩然追慟沈痛豈有盡期死者不可回生者徒有
損中年之人氣血㡬何戚戚嗟嗟疾疢將作使死者有
知亦不安於九泉之下也况瘴癘之地毒霧熏蒸心平
無事可禦外患譬如垣墻之固宫室之宻雖有暴風凌
雨當不見侵矣覆水不可収破甑何足顧以智慧刀裂
煩惱網四海皆吾家也不獨家其家百姓皆吾子也不
獨子其子此達人大觀物無不可之道也遷謫人所有
也未必有哭子之慼哭子人所有也未必在遷謫之日
如此等語勿存諸懐人不遷謫吾獨遷謫耶人不哭子
吾獨哭子耶禍福糾纒如畫有夜如寒有暑自古及今
誰能免者不幸二事萃於一時相公所以不能處耳范
内翰每有掛冠之意近見邸状報其休官私謂雅志遂
矣今乃不然亦可憐也某寓居瑞安聊茍延嵗月餘無
足云有親在堂不能觸氛霧從知己於貶斥之所聞表
聖之風但有慚負願相公少抑悲傷强飯自愛匪惟小
子私禱實與天下共之不宣
　　　又
某拜覆少傳相公丈鈞座中夏趙監押赴官曽附禀目
竟得呈凂否龍翔僧回却領前此所賜教具審渉春以
来起居狀慰惬萬萬所未知邇日鈞候何如聞諸道路
似以目疾為梗莫亦療治有損不至増乎治目藥方最
多經騐無如磁石與地黄圓必自有之漫録别紙上呈
昔范寗甞患目痛求方於張湛湛曰古方用損讀書一
减思慮二専内視三簡外觀四旦晚起五夜早眠六凡
六物熬以神火下以氣蓰藴於胷中然後納諸方寸長
服不已洞見墻壁之外非但明目乃亦延年此雖戲劇
之言亦自有理相公謫官喪子併在一時恐於思慮未
必能减宜於此一味更加分兩可也至叩至叩福唐安
訊必絡繹不絶今二卒行戒令去取書矣兩房孀稚晉
望學士獨當之諒亦費力孫亦子也孫在猶子之在毋
苦悲惱以傷天和况中年之人邈處瘴煙之地尤所不
宜也頃有喪子者戚甚一僧以方外之語寛譬之竟弗
解僧曰休休相次日月自勸得君去人問其故曰據如
今日豈復能生只恐日乆月長悲念自衰耳二令似不
幸兹已逾年頗復能自遣否功名富貴搃是禍本今日
遷謫秪縁前日做他宰相得失寵辱二事甞厮對着必
欲有得而無失有寵而無辱自古及今沒是事也區區
之見與他人異只願相公安樂不願相公再入試思再
入煩惱越多與其有譽於前孰若無毁於後與其渉危
途惕然而日戒孰若履安地泰然而無虞則事之大小
輕重不待較而明矣某以亡弟之訃至今未敢以告老
母姑寓居瑞安為回䕶計括蒼之闕止數月間終不如
里居為便近已請祠廟矣凡百粗適勿置相公之念潮
陽雖逺只在地上不能披氛觸霧以省左右有愧古人
深以為咎二卒到日告相公一出而見之欲知近来頥
飬如何歸以告我庶代千里之覿面也嵗莫矣乞為天
下保重
　　　又
某拜覆少傅相公丈鈞席即日大暑共惟厚徳所嚮有
物䕶之鈞候起居萬福某聞諸道路未知信否似云相
公目疾邇來較前頗甚欲辦一奴専問消息竟未果去
冬今春曽兩拜書一附吕泉州一附龍翔僧亦既數月
寂無音耗惟是朝夕切門墻之念此卒回乞戒記史批
數字與之但知安樂慰我數千里之思足矣餘皆不足
言也福唐安訊諒自不絶方兹庚伏更乞為天下愛重
不宣
　　　又
某拜覆少傅相公丈鈞座春首䝉報教之勤忻慰千萬
夏末曽以尺牘附瑞安一僧行當即闗達聴瑩邇辰初
寒恭惟明神翊相鈞候起居萬福某去違榘範四見黄
落雖節物屢改而慕徳之心初未與之俱也相公謫官
之日寖乆矣喪子之慼亦少衰矣凡百自處頗復勝前
日否天下之事執則有釋則無有無不在乎事而在乎
心儻能空其有而不實其無是乃顔子所以為屢空也
小人有母年逾八十不能觸氛霧相從於南海之濵書
疏云云漫成虛語誰顔之厚寄以我羞某七月間得痰
眩疾㡬至不捄傳者皆以為已死矣恐或詒執事憂因
舍弟某莆田教官道路經由令求見晉望學士託以此
轉達於左右庶㡬知不肖之尚存也病餘目眩艱於作
字區區願言未既百一非乆續自有書申候記史顧蒲
栁之質日就衰槁未知他日得復見相公否言至此不
覺隕兒女之涕氣令益凜乞為海内黔黎倍百崇䕶不
宣
　　　又
某拜覆少傅相公丈鈞座即日霜寒伏惟鈞候起居萬
福某不侍相公四閲冬序區區念徳之心未隨日月移
也六月間瑞安一僧行曽奉記十月初某弟赴官莆田
道出福唐令求見晉望學士因以尺牘附安訊轉達未
知一一得闗聴否相公之處遷謫必自有道獨是連喪
愛子實有難堪忍者今嵗月寖乆而哀慼之情亦須少
衰不復云云頻玷清眎所願相公强飯省飲酒處瘴煙
地免至生疾足矣餘皆不足言也某秋間忽得痰眩之
疾今雖平而説者以謂不宜再来来則當去来也着衫
去也脱褲此理之常亡足懼者但以老親新嵗八十有
二同巢三鷇已斃其一今不孝之子復以疾憂之罪莫
大焉未期他日復見相公否興言及此重以惘惘往嵗之
卒偶病足艱於逺行值有便舟往泉南就令往問消息
乞批一二字見報庶㡬少慰寅夕之思新陽聿臨敢祝
為海宇蒼生増毖饔寝
　　　又
某拜覆少傅相公丈鈞座即日冬寒共惟神明呵衛鈞
候動止萬福某不望光儀五見嵗律之盡嵗律則盡矣
而戀慕之誠那有既耶春首人回仰䝉報教之辱披味
累日如承謦欬於長者之側初不知此身隔於數千里
之外也私居乏人假於州縣復多疑礙數月以来欲辦
一夫往問起居不可得不知相公邇来何如目疾亦既
平愈未耶澹聲利者然後能處隱約輕權勢者然後能
甘窮顇相公平時於功名富貴眎之如土莽然今日謫
居海嶠須大得力獨以天性之愛有不可割於心者諒
日月寖逺而哀痛之情亦少衰矣比閲潮陽圖經有黄
岡鎮因思相公寓居三衢作亭於黄岡號曰獨往今日
思之相公獨往黄岡不以一人自隨豈其䜟先見於此
耶䜟古無有也學者不道也萬一有之是亦天而已矣
天可不順乎順天者存非天存之也夷愉恬淡不失其
平實自存爾逆天者亡非天亡之也憂愁窮蹙重傷其
和實自亡爾某至愚不肖一無可以逾人者獨守是説
奉以周旋庶㡬安貧守分不至貪冐名位自取顛隮以
詒知已之羞更惟相公有以振其不逮幸甚本辦少土
物遣家奴附漳泉客舟行偶聞海上有多槳船往来為
冦坐是逡廵而不敢前先以寸牘附龍翔僧上記且以
禀知區區之意候海冦稍息専遣人往矣福唐安訊當
自不絶嵗晏寒苦願為天下蒼生深自寛重
　
　
　
　
　
　
　
　
　
　
　
　
　竹軒雜著巻四
欽定四庫全書
　竹軒雜著巻五　　　　　宋　林季仲　撰
　　書
　　　答楊解元書
某啓乆不交訊辱問悚感所喜暑雨講授休勝㑹下㡬
人唯當靖以俟之毋以人少而生慢心無衆寡無小大
無敢慢非止為政而言也凡事皆然来諭以我曽教人
以作㑹之意不敢弭忘僕何者敢言教人抑有動吾衷
者願畢其説可乎諸生耳目在先生一身猶士卒耳目
在将帥一身將帥失律士卒未有不亂者先生失律諸
生未有不亂者不可以為細事而忽之也叔諌之才之
美决非乆為村教書者然親老家貧所恃以奉㫖甘者
計䇿别無所出唯宜盡職於此而已盡職於此便是盡
子職也人之言曰大丈夫懐竒抱器平歩青雲誰能鬰
鬰從事於朱墨句讀之間不過為貧之故暫覔㡬錢用
耳是則然矣第恐處心如此非所以受人之託也魯僖
公思無邪然後思馬斯徂百里奚爵禄不入於心然後
飯牛而牛肥受人子弟之託獨不重於馬牛乎且教人
子弟其道甚尊初非可恥之事也昔張忠欲授子經除
舍以延孫寳寳不就曰禮有来學義無往教使今之為
先生者能如孫寳豈復為人所薄乎自行束修以上夫
子未甞無誨束修弟子見師之禮也餽以金帛雖非古
禮苐我以精意教人之子弟人之金帛養吾之父母以其
所有易其所無莫無甚害否不猶愈於謁公門請公事
日履險地以危父母乎比年以来為人師者急於自售
争先糾率互相訾毁卑陬苟且有可憐状至於主人厭
之子弟侮之挈囊負笈顧而之他乃始怒罵曰某家某
家少我束脯某人某人攘我學生嗚呼何其不自反也
仁者如射射者正已而後發發而不中不怨勝己者今
乃失之已而怨諸人豈不益迕哉叔諌髙明寧有是事
信筆述聞不覺喋喋未即并晤漸熱惟力學自愛不一
一
　　　與孫端朝書
某咨目上記端朝知府秘丞老友即辰暑溽奉惟台候
萬福某經年不聞動静状邈在海陬雖尺書莫致而區
區懐跂要非書所能既遇勝日有好懐把酒哦詩悠然
東望定知此意須及於我矣竊知營第欲與令兄同居
老去親斤築不至厭憚否如僕雖有先人之敝廬在漏
甚不庇風雨念欲修之未遑暇也然人生不如意事十
八九必待棟宇稍華而後惬意厯世窮年終不可就而
我之所居反隘矣我之所居即天下之廣居也古来凡
聖皆所共處自立墻壁以障塞之似可惜爾去城二里
許偶得地十餘畝水横其南兩山夹其東西屏榛翳分
阡陌鑿池植樹遂定我居堂曰知非以僕之年適五十
九往者不可諌而来者猶可追也亭曰曲肱竊慕先師
飯疏飲水之樂雖未能至而心實馳之也又有亭曰學
圃聖人埀世立教不欲君民並耕故以樊遲為非吾儕
小人躬灌園之勞者職也畦壟新晴草木清潤雲澹餘
姿鳥送好音乃迎老人逍遥乎其間兄弟扶掖童稚後
先摘時果薦夀觴挑菜以供膳羞擊缶以代管絃名教
之樂有逾於是者乎因来書有灌園東闗之語輙及之
亦欲故人知我事業如此也薛郎過閩中聞已乆矣生
相憐死相捐人之情也公獨不然可以敦薄古語曰死
者復生生者不媿吾知徳老復生在端朝則無媿矣季
任赴襄陽前月方到官元絜渴疾止數日間遂不捄良
可悲惋何日赴括蒼次舍近可以時時通書兹所望者
未卜見日鄉熱千萬為善類保重
　　　答林英伯書
某悚息俗狀中人憒憒如醉發所恵書得廢井之語曠
然復醒井徳之地易以喻性改邑不改井言自古以固
存不可遷也學佛者多云百骸俱破壊此物鎮長靈豈
有見於是乎古人之學用心至到蚤夜浚治必有甘冽
之泉可為人食而後已浚治而不及泉猶為棄井耳英
伯試思今日之學浚治之功若何自僕觀之初未下一
钁也退之秋懐詩汲古得修綆古人嵗月不虚度也時
惟秋矣我方葺敝廬兀兀坐木札中與匠者較短量長
朝以及暮胷中􁇧塞日就枯竭且乏朋友麗澤之利反
以求井蓋眢如也故人亦憐而教之否知非乆入城跂
足以竢來前更願慎餘暑自愛
　　　辭趙㕘政薦舉書
某惶恐再拜㕘政閣下初夏伏惟鈞候起居萬福某生
長海濵不識中州士大夫聞當世之論人物者皆曰閣
下心事犖犖與流俗不同私竊慕之願一見而無從也
昨者扈從至止屬有逺適不獲進謁償疇昔嚮往之素
乃䝉以不肖者姓名玷于薦墨誤被聖恩有召對之命
一時縉紳相顧動色皆謂僕於叅政昧於平生安知非
鄙夫儇子而簡易若是是必有以欺㕘政者退思賢否
之迹乆當自辨如吾儕小人自應貶絶於大賢君子之
門敢謂睠私之意乆而彌篤每見邦人必賜存問勤勤
懇懇殆若有雅故者兹從人望進司政柄未及修咫尺
書致天下賀而召檄已在門矣方國歩艱難乗輿播越
宜戮力中原共圖尅復乃跧伏田里屑屑然作楚囚之
泣固自知其陋也苐愚衷所廹不能自已坐卧念之失
寢食者累日不言稽君父之命言之傷臣子之心仰恃
知憐聊陳梗槩某年方㓜學先人棄諸孤母守志不嫁
拊飬以至成立含辛茹悲艱苦萬状迫於寒餓傍人門
舘授兒童章句覔斗升粟以活其家初無仕進望也偶
忝科第食君之禄者今十有四年飬雞犬欲司晨夜今
聞命而遂不果於心安乎實以母七十三嵗比苦多病
見兒逺去輙挽以啼以故相守未能捨去區區私情欲
乞終養敢望哀察許賜敷奏幸甚幸甚人亦孰不欲富
貴馳騖之倫澆薄之俗權門晨啓接軫駢肩謁不時通
假寐客次䝉一顧盻意氣自得否則悒怏憔悴有可憐
状良由天下之士以爵禄自輕其身致使朝廷亦以爵
禄輕天下之士此風一去挽不可回今奔走㕘政之門
者車㡬兩馬幾駟進諛言而道盛徳者㡬人左右使令
諒自不乏乃旁搜逺舉猥及疎寒之士顧僕何人可以
堪此豈欲招致賢俊姑自隗始乎知人實難自知宜審
㕘政固不知僕之亡状僕自揣度居鄉無譽涖官無稱
問學不足以禆國論智力不足以偹戎行凡是數者一
無可采将焉用之而召之使至也况生平迂僻寡所諧
際不能喔咿嚅唲以取悦一世之人人之不悦亦無所
憾今㕘政與僕初不覿面而神交千里之外推懐投欵
禮地兼隆泛觀今世無是事也未知古人或如是否禦
冦不受子陽之粟懼因人之言而罪我也㕘政因人之
言而薦僕于朝安知他日不因人言而罪我耶所望功
成名遂角巾東路暢餘隂於山澤託雅情於魚鳥林棷
野人得陪杖屨之後與公周旋似未晚耳氣序寖熱乞
為天下崇重不宣
　　　與周主簿書
某頓首彦達主簿賢友春初罷官仁里匆匆就途乃勤
從者踏雪追餞至數十里迄今使人不能忘也兹辱詒
書存問累紙且以長牋副之禮意隆洽併以悚感仍喜
初冬講學休勝下諭云云具悉不過以名未顯位未登
猥居下僚為可耻耳嗚呼處心如是誤矣君子疾沒世
而名不稱非狥名也謂無實也無實者多喜名名非喜
之所能近有實者多避名名非避之所能逺韓退之言
内不足者急於人知霈然有餘厥聞四馳此語得其情
矣自古以来誰不好名雖吾夫子日談道義於洙泗間
猶不能使諸弟子銷其求知之心也其曰不患莫已知
求為可知又曰不患人之不已知患其不能豈真與人
辯利害較得失如是如是而後為人所知哉蓋以當時
馳騖於外者尚多有之儻能反求諸身庶或有益於得
爾子張學干禄告以言寡尤行寡悔禄在其中言行果
為禄設邪蓋所以吿子張者不得不然若顔閔必無是
念而夫子亦無是吿也大率子張志大而行不掩焉者
如以聞為逹亦止於為名而已殊不知質直好義慮以
下人自可以逹逹則何患於不聞也吾子名聞而字彦
達當時之意必曰是聞也非逹也吾将有取於達者今
未之思何也人之爭名甚於爭利决性命之情僥倖一
得禍将子歸矣昔李邕諌武后聲色俱厲或責之邕曰
不如是名亦不傳嗚呼邕之諌忠也志於為名斯不忠
也然則流離竄逐竟戮於市實有以取之矣好名之禍
如此亦何利於吾子乎吾子又謂鄉人不肯傳授宏詞
衣鉢歉然有不滿之意夫習宏詞将以求美官也美官
皆由於宏詞乎詞美而行惡不害為小人行美而詞拙
不害為君子自古文人不䕶細行頃閲文藝傳鮮有全
人不驁倨則儇佻不諛佞則譏訕往往憑藉自取禍敗
者多矣吾子行義志業自可以表見於時何必區區然
専事於宏詞邪夫子以衣鉢傳顔子顔子傳曽子曽子
傳子思子思傳孟軻軻死不得其傳吾子弗此之傳而
傳宏詞衣鉢何也吾子如欲激昻淬礪力自奮㧞固善
矣而来書乃有簮紳滿座之語殆若憤嫉者懐憤嫉之
心以往天地雖寛將無投足之所矣且今之富貴者果
皆賢耶貧賤者果皆不肖耶君子當論其賢否毋計其
窮達可也吾子貧而無謟不俯傴以蘄合於人知其惡
矣以聖人言之猶未若貧而樂樂則其心和平無悻悻
之氣非問學以成其徳者不能也是以子貢因得聞此
語而有㑹於切磋琢磨之説是説也不敢自私將與吾
子共之鈆山闕在何時可忍貧以待之忍貧最好能忍
貧者名為有力大人舜發於畎畝傅説舉於版築膠鬲
舉於魚鹽孫叔敖舉於海百里奚舉於市皆由此塗来
也雅恃情眷占答不覺喋喋氣序正寒倍百為吾人自
愛
　　　答寳林長老書
某啓寳林禪師乆不通書殊以為念侍者出所恵示知
邇来動止清康甚喜或念或喜人之情也學佛者直欲
令人絶念除是土木為人始得土木為人方却冬裘而
夏葛飢食而渴飲人則未免有需於世也且子不念其親
臣不念其君以今言之謂之何等人耶書言天叙有典
則五典無非性命之理也自古及今人道頼之以立不
可須㬰離者来諭以凡夫妄認四大為自身相六塵縁
影為自心相不悟真常而惑幻妄師以謂四大六塵之
外自有真常乎是除妄而求真也譬諸草木根性真也
枝葉妄也枝葉或榮或悴可以妄言然皆出於性何名
為妄古人有詩云隱處分明萬像存形為枝葉此其根
若求不得為無有便作空花幻夢論此詩最有理且以
身心為妄則父子君臣皆妄也豈不害事必以君臣父
子為妄而除去之吾師可以一日立於天下否又却依
舊有師父弟子有師兄師弟託君臣上下之庇方得以
安其身退之語浮屠文暢寧可不知其所自者此也大
率吾聖人之道混名迹合内外不離俗以為髙不廢禮
以為達不絶名教以為樂反之於心而説考之於理而
不謬措之天下國家而可行亘古亘今不可一日缺也
恵廸吉從逆凶禍福之説吾儒何甞不道来只不曽雜
以幻怪妖祥聾瞽愚俗且如燒一文香便有無窮福利
讀一句經便有無限鬼神擁䕶若欲治婆娘嫂子則可
矣似乎此語太相誑也試思天堂地獄有邪無邪但與
心謀不須問人師與弟子荅問未畢便求此經之目如
金剛楞嚴之類必非佛言佛在世許多年不得已説許
多話謂之不説一句話可也自目為經令持誦者獲無
量福至於所求無不遂意不知要誦經者悟道乎求福
乎要他悟道不當以利怵之蓋有毫髪利心去道逺矣
若要他求福則是令誦經者做經紀也晉之乗楚之檮
杌魯之春秋皆史記之舊名也夫子因魯史而修之不
曽剏意自目為春秋吾志在春秋行在孝經此非夫子
自以為孝經也後人述而言之耳且此一句無所經見
張説為唐明皇引以為序而已盡信書不如無書吾師
以吾書籍汗牛馬而充棟宇皆聖人之所作乎除六經
語孟之外盡付諸火可也然則佛書四萬八千巻所可
存者亦無㡬矣要知本無一字併去之可也伏羲未畫
八卦之前易在何處欲話無窮紙窮且止正寒珍重
　　　又
恵氊鞋甚佳不知足而為屨天下之足同也至於心獨
無所同然吾師但求理義之安而學之斯近道矣捕風
摶影終無益也聞敗羣者去稍齊整可喜可喜利欲之
心亦敗羣者也學佛者有所希冀非利欲而何然學佛
者猶有典刑近世之學儒者専為利禄尚敢㸃檢他人
乎哀哉
　　　又
某啓不聞動静状者乆之奉手墨忻承乍凉道體康勝
寄示唐十八學士問荅聴圗筆力簡古非尋常畵師所
能到也吾亦有一圖下筆不得試言其彷彿道無問問
無答無問無答又将誰聴語至於此口耳俱廢矣諒自
有之不敢奉獻也數得見給事否見則必道曲折蓋近
有書與之曽及吾師也氣序向冷千萬為衆珍重
　　　又
問及營造事劇荷劇荷初謀三椽欲庇風雨一動斤斧
數月不得休豈敢務侈以悦人目苐木值不素蓄取辦
臨時倍覺勞費爾先師有言居無求安僕雖妄状敢忘
遺訓况復自有天下之廣居乎頃過石橋留二絶句其
一云卧聴泉聲似雨聲直愁泥滑馬難行世間疑似都
如許千百年来誰與明其二云今人議論只從多蕢土
那能障大河我有室廬亦方廣歸途不向石橋過今人
逰石橋謂真有方廣寺者何限説便饒舌紙盡且休
　　　答胡待制書
某再拜上啓知府待制同年春間道越以歸失一見之
便迨今悚恨比苦多病且乏順郵欲奉託未能也猥䝉
賜書辭情兼至非若泛泛通寒暄者有以見奨予之厚
仍審初冬台候起居萬福至以感慰觝排學術之人似
不足深較凡學不習不疑使夫習而疑焉相與質難是
非以求理義之安固老先生所望於後學詎敢掩一世
之人自以為是也今承虚接響羣起而譁之不復計其
當否兹事何恨耶以數人之見欲破千萬人之惑以數
年之暫欲革千百年之乆固自知其費力况復其間有
儇薄者竊誦其説以資脣吻對稠人廣坐攘袂而言曰
云云皆王氏之邪説也伊川之説不然犯衆之怒積成
怨仇亦如新法之行狠愎雖自介父而温公諸人激以成
之亦合分謗也然理義之悦人心猶芻豢之悦我口試
與一臠當自知味若云其兄殺是鵝也與之食之陳仲
子必出而哇之矣不我鄙夷逺寄春秋傳僕雖不敏傳
此消息與諸好事者亦一助也何由瞻奉寖寒乞為吾
道保厚
　
　
　
　
　
　
　竹軒雜著巻五
欽定四庫全書
　竹軒雜著巻六　　　　　宋　林季仲　撰
　　祭文
　　　祭林給事母文
猗歟夫人夙有淑姿歸於徳門室家具宜良人偕老鬢
髪雪埀同坐堂上環立佳兒金章焜燿間錯彩衣終始
光榮恨一無遺其如孝子罔極是思某嘗獲升堂瞻拜
令儀展誠薄醊侑以斯詞尚饗
　　　祭林尚友文
嗚呼我居安固君在横楊良覿伊阻隔水相望兹有北
湖竹净泉香君一見之愛而勿忘迺經廼營于垣于牆
林巒䢔還棟宇髙凉時其従之度彴越岡期以卒嵗杖
屨徜徉事不可知命不於常轉盻之間君遽云亡嗚呼
哀哉公自妙齡落筆成章我等驚歎縮首觀旁試吏於
閩政聲載揚民歌舞之見所未嘗剡牘交上召自逺方
權輿寺簿曰未遽央譬如秣驥馳彼康荘問途方騁蹶
於微霜嗚呼哀哉我思天道自古茫茫欲詰其然非癡則
狂孰愚而鄙孰智而臧百年之後相逐北邙况我斯邑
不弔彼蒼大浸稽天禍及九鄉殘骸露胔姓氏勿詳烏
琢其腦魚嘬其膓儻死牖下斂以冠裳不曰幸歟奚用
䀌傷嗚呼尚友舉我一觴尚饗
　　　祭沈元量文
頃吾二人同與計偕風檣雨篷于江于淮戾彼辟水寒
燈冷齋共論身世浩歎傷懐予忝科名君困塲屋隔濶
興思亂我心曲兹焉寓居門巷相屬匪唯求舊實鄰是
卜念初至止庭穢勿治分我佳菊植彼短籬相期九日
賞此霜姿花竟瘁矣人復何之水木相生命自不夭松
鶴其形相亦難老疾之方殆載咨載考乃大不然叵測
穹昊嗟彼友朋半在鬼籍老眼欲枯無淚可滴今又哭
君斯夕何夕陳辭侑觴聊叙平昔鳴呼哀哉尚饗
　　　祭劉光祖文
伊余初第試吏東陽時有四人同寮同鄉同入公門同
上公堂休則就閒同引壺觴事不可知樂不可常轉首
之間各在一方兹余來歸訪舊鄰曲伯髙之亡墓草已
宿君與興宗皆在鬼錄井邑如故游從去目念之傷懐
涕淚相屬惟君平生心事坦夷豁以示人不設藩籬雅
好劇飲客至如歸缾之或罄餔歠糟醨我有白酒老妻
所為公在東陽頗喜甞之因思所嗜攜以來斯不見滿
引如疇昔時嗚呼哀哉尚饗
　　　祭鮑提舉母文
鮑于吾鄉雅為著姓夫人有子實襲餘慶位列多賢或
參國政藹藹門䦨孰方其盛維鄰之卜竊借輝映矧復
聫姻猥及不競旋𦵏武林曰有治命遣陳薄奠匪禮之
稱尚饗
　　　祭薛康朝文
人之韞材匪曰媒身天實生之将以庇民吾鄉之評莫
材於君疏明練逹見謂縉紳爰以能選将漕七閩譽處
日休移守宜春積年之屈一日之伸未究所長奄即幽
淪憶昔餞别載笑載醺今日何日迎哭江濵古來共盡
悲弔相因申酌陳辭淚灑秋旻嗚呼哀哉尚饗
　　　祭諸葛通直文
治人匪難自治實艱居家理者可移於官友愛之篤行
義之尊我求其人莫如公賢居常澹黙似不能言肅肅
孫子奉意周旋上下輯睦吾無間然不施有政政在其
間平生所好雅在古編蒐求缺遺不惜金錢藏蓄之富
至充棟椽祕閣所無於以取焉伊余聞之願見無縁行
役經由識公稽山挿架萬軸導我縦觀如好好色喜發
於顔登彼愛堂花竹幽妍屢陪賔豆色若初筵不鄙賤
息許締姻㜕繫船岸下别情更延書墨未乾訃音遽傳
誰其尸之不畀以年可知者人叵知者天寓哀千里辭
不能宣嗚呼哀哉尚饗
　　　代康侍郎祭趙寳學文
嗚呼維昔之夏我來自閩迎笑江滸時有四人良辰勝
日聨鑣接茵不鄙老朽亦託有塵公尤豪放喜舉大白
酒酣氣張天低地窄虎矕雄辭螭走妙畫議論風生連
拄座客嵗曰莫止季任西征賦詩祖行霰雪其零江城
春動卉木載榮地主仲謨移守宛陵慘慘寒蕪悠悠畫
鷁公不出餞方親藥石余與懿成相對太息疇昔之歡
那可再得迨兹端午公疾有瘳觀彼竸渡集於城樓曰
我衰恙嘗辱君憂今日不樂有來嵗不人静湖平簷掛
初月林靄霏微漁舠出没憑髙寫望得句清絶翰墨未
乾奄焉永訣嗚呼哀哉以公敏悟宗枝之秀以公老誠
從班之舊謀謨事業鮮出其右帝實睠之異於常胄人
之望曰位不稱才盍如李唐用勉用回我思搢紳兵火
以來朱門華屋空閟莓苔公之享夀六十有七儼立其
旁孫子秩秩以彼易此孰得孰失公毋憾我舉我椒苾
尚饗
　　　路祭席少傅福國太夫人文
　公家於洛葬彼南陽回眎永嘉在天一方世變時移盗
賊紛起遂偕夫人合葬於此嗟此僻陋賢者攸歸松茂
栢悦川媚山輝出祖於途其敢廢禮且戒兒童㒺或樵
採尚饗
　　　代人祭表姊文
嗚呼嚴霜夏零少小孤露以訓以育繄誰之助奉以周
旋償心晚暮天不我憐遽奪之去富夀有子去也奚顧
兄弟無知知有怨慕寒雲掩晨長風攪樹平生之淚與
酒同注嗚呼哀哉尚饗
　　　祭徳和弟文
嗚呼同祖所出兄弟八人十年之間半委埃塵天寒鴈
逺哀呌求羣每論此事相對酸心那知今日禍又及汝
誰同奉祀誰與禦侮門户衰頽誰撑誰拄子姪頑㝠誰
告誰語况我老矣萬事休休所望諸弟收骨山丘何辜
於天不汝少留後者先之孰測其由人之為言昏嫁未
畢我思男女誰無家室獨哀賢弟去無還日文以辨衷
千百之一嗚呼哀哉尚饗
　　　徳和弟卒哭祭文
維紹興十四年九月四日從弟徳和卒哭斯臨某以園
蔌時醪俛而酹之曰嗚呼吾家汝頼如鼎依足足之折
矣禍莫斯酷日居月諸奄焉卒哭去去何之庭空草緑
哀切乎衷物改于目尚想平生陳此肴蔌嗚呼哀哉尚
饗
　　　祭察院弟文
嗚呼吾弟其信然耶其不然耶其信然耶旬日以來書
問連綿取而眎之墨猶未乾其不然耶何潮得逺來必
非謬以傳也嗚呼五弟何辜於天何豐其才而嗇其年
志氣凌厲横騖孤騫瞬息千里不俟著鞭磨以嵗月之
悠久資以師友之淵源置諸古人中未知孰後而孰先
也嗚呼已矣吾復何言八十之親華髪埀顛汝為季子
尤所愛憐赴官江左期此承顔日夕望汝來至膝前那
知禍變起於轉首之間邪嗚呼凡今之人誰無弟昆惟
我與汝自㓜多艱險阻萬状辛勤一官僅立門户劣免
飢寒方飛折翼半涉失船誰慰庭闈之衰晚誰救原隰
之急難誰受子姪之付託誰同文藝之討論誰陪杖屨
於嵗晚誰對燈火於夜䦨吾方吞聲飲泣含悲茹酸詭
音訊以茍日月強笑語以奉晨昏吾親之寛亦汝之安
也吾已瀝懇於朝言旋故園謀爾嗣於宗族歸爾骨於
山樊至於弱婦㓜女責我當專縦溘先於朝露有仲兄
之尚存汝可以無恨於九泉也嗚呼痛哉嗚呼寃哉尚
饗
　　　察院弟小祥祭文
維紹興十年四月望察院弟服制一周某以酒肴之奠
俛而酹之曰嗚呼哀哉凡今之人誰無弟兄唯我與汝
變故洊更年纔幼學大難是丁汝存母腹數月乃生我
保我抱迨爾能行我訓我誨期爾有成天卒相之否終
則傾而我三人皆竊科名版輿就養奉以将迎往往隣
里指以為榮方汝俶装赴官金陵我守東陽道路所經
庭闈傒望不寐至明禍起倉猝迺訃之承愛鍾少子母
之至情銜哀忍泣不敢以驚詭通音訊示若生平終所
不忍惱其餘齡睠言疇昔窮苦自懲殘編斷簡寒窻短檠
得句相賞疑辭共評豈唯愛弟實曰良朋汝尤競爽蚤
嵗有聲意氣邁往翰墨縱横王良秣駒千里于征出門輒
縶㒺究脩程兹予來歸寂寂户庭奄及小祥百感填膺
花藥草翳几席塵凝境隨念改淚應心零八十之親誰
省誰寧一門之事誰經誰營哀哀嫠婦呱呱孺嬰儻予
塞責相見佳城嗚呼哀哉尚饗
　　　察院弟大祥祭文
嗚呼日没復出木落再榮哀我人斯于何其征門巷苔
委几席塵凝空存遺像迴對青燈嵗月流邁霜露洊更
奄及祥除百感填膺惟死與生晝夜之經匪我不知涕
實自零勿念老人甘㫖觕寧勿念諸女終當有行我獨
念汝才力從横□焉不施遂即幽冥酒汝所嗜酌之孔
盈對我不飲若為此情嗚呼哀哉尚饗
　　　祭劉知言文
劉于吾鄉實多孫子公自妙齡見謂秀薿果以材諝取
知于時進用伊始丞于宗司秣馬脂車方即夷路出門
縶之孰知其故有生同盡寧計短長毋化之怛來舉我
觴嗚呼哀哉尚饗
　　　劉知言𦵏祭文
嗚呼春去復來木悴再滋曷云其往哀我人斯容止詳
整器局䆳夷遐想平生庶或見之鬰彼新阡卜曰且宜
往其従之先壟是依酌我芳酒于以告違非君之悲誰
悲之為嗚呼哀哉尚饗
　　墓誌銘
　　　方聖時墓誌銘
方君聖時諱昱永嘉之賢者也其父端嘗以文行為歐
陽文忠公所器重不幸早死君生未晬而孤稍長知自
讀書涉獵文史論議袞袞可聽獨於科舉之學非所好
也大觀初詔求行義之士州縣以君應選固辭及郷大
夫欵謁延致于學以表多士則悠然従之殆古之有道
不可得而親疏者居常蓬鬢垢面敝衣糲食勞不坐乗
暑不張盖他人所不能堪而處之裕如也自號愚迂翁
而朱君敏功贊之曰顔子之愚仲尼之迂既愚而迂嗟
乎斯名也信不誣觀今之人馳騖聲利役役至於老死
而閒居野處之士澹然無營志安而體舒較之兩者不
知孰為愚孰為迂當有能辨之者妻朱氏有賢行前君
二十五年卒生子三人曰冠曰覽曰峴冠吾同舍友也
屢試春官不利而志愈勵女四人荆湖北路提刑司檢
發官薛昌言鄉貢進士王言處州松陽縣令黄衮其婿
也季未行君年七十有二紹興十三年正月庚寅卒於
家是年某月某日穿朱氏之墓而合塟之實在其縣竹
浦之北山君性真率無矯激與之友者數十年不見有
一言之偽出入里巷見童稚若皂𨽻悉與鈞禮没之日
往徃為之出涕其平日所游従與夫後進之士嘗質疑
而問業者尤所傷悼相率奔弔為文以哭之其畧曰君
之至行里閭是師如彼圭璧瑩絶瑕疵又曰温温先生
不事縁飾和懌曠達見者恱懌又曰先生詩文匪雕匪
琢追陶自然似白不俗嗚呼吾何以銘其墓哉視鄉人
之評可也濟南林某撰
　　　劉知言墓誌銘
永嘉劉公舍人諱安節與其従弟給事諱安上相繼以
奥學粹行修于家由於州里達於朝廷聲名籍甚時人
謂之二劉至今吾黨之士聞其風想其為人無異親承
謦欬於長者之側而况子弟朝夕見所以事親従兄處
宗族御僮婢與夫語黙嚬笑飲食起居之間無非教也
薫陶濡染宜有不學而能者君諱讜字知言給事之長
子也㓜頴悟讀書止一再過即成誦弱冠郡試有司曾
與計偕一不利輙棄去曰學止為科舉邪守門户不墜
先訓斯足矣以父任補承務郎監蔡州税自後給事倦
於宦游築室治圃日賦詩将老焉母碩人張氏亦苦多
病君不忍逺適從容滕下務盡其歡由是不調者殆二
十年比二親即世乃始束装趨行在所㑹有詔得侍從
各薦所知今參知政事王公時為工部侍郎首以君應陛
對之日敷奏詳雅上頗喜語執政曰劉某佳士也由監
尚書六部門遷知太宗正丞駸駸進用矣屬微恙庸毉
誤投餌一夕卒於臨安府官舍年纔四十三官止宣義
郎哀哉曾祖諱瑩祖諱去非累贈正議大夫君之配曰
孺人鄭氏故中散大夫詳之孫生男五人嗣忠登仕郎
嗣值將仕郎嗣恭未仕嗣昌嗣亨及女二人皆幼其卒
也以紹興十二年四月辛夘弟右承務郎監平江府粮
料院告棄官奉喪以歸卜明年二月庚申𦵏於其縣建
牙鄉玉清觀之前山距給事墓百步君之從兄鄉貢進
士詡叙次行事以其状來乞銘某與知言游久且通婚
姻非敢以是私於知言也知言循循孝謹無子弟之過
嘗登其堂見大書唐栁玼家訓于屏風用以自警志尚
如此且自宜銘銘曰墻髙易圮門髙易毁自昔聞家鮮
濟厥羙于赫二劉華鄂韡韡誰其似之粤有令子其令
維何克慎克祇揚彼清芬于宗有輝位卑無年吁其已
而維躬不有後人之貽
　　　朱府君墓誌銘
永嘉絶在海隅民生老死不識兵革其俗習於燕安以
浮侈相髙靡衣鱻食崇飾室廬嫁娶喪𦵏大抵無度坐
是至貧窶不悔有鄉長者朱君元顯性獨儉素恥事華
好一袍至數十年不易有晏平仲之風嘗造其别墅見
所坐牀止以一版窳甚問之曰是先祖所用不忍易也
里人初有嗤其陋者比見其奉祭祀饗賔客延師教子
率從豊厚又斥其餘周宗族鄉黨之貧者至是始歎服
焉君少孤事兄如父聚居餘二十年内外之言無間者
外祖劉無後嵗時薦享如事其祖且刋石墓左以戒子
孫俾勿㤀其篤厚類如此君諱京元顯字也曽大父珪
大父珏父輔忠徙自括蒼於君盖三世矣初娶戴氏先
卒再娶林氏有子二人曰義明知明皆預薦書義明蚤
死孫男三人公度公量公愿孫女四人君自幼頴悟有
聲塲屋連試春官不利晩以特奏名補和州助教雖功
名不偶少負平生之志顧視儕輩數十年間無百一在
者獨君夀考康寧備享五福朱顔華髪時出阡陌人過
之徃徃皆斂袵歎息豫為棺槨取釋氏寂滅之語刻諸
前用以自省遇勝日引所親酌酒其側曰亂離以來身
膏山野者何可勝數儻吾得斂手足於此志願畢矣尚
何求紹興十二年十月壬午寢疾終于家得年八十有
三埀没而一語不亂以十四年三月癸酉𦵏於其縣建
牙鄉茭洋之西山某先大夫於君為外弟粤自總角得
以子姪禮趨走於几席之下憐其孤瘁每呼而進並慰
勉良厚今知明來乞銘以識諸墓其敢辭銘曰豐於人
約於已宜多受祉尚以貽其孫子
　　　周季明墓誌銘
孤子周華祖踵余門泣曰先人𦵏有日矣願得銘以刻
諸幽余曰銘墓非古也儻未免俗止書鄉里世系始終
日月内諸壙不可乎而奚以余為華祖曰君之言誠是
也抑自痛念有不能自已者盖先人資稟樸厚不事縁
飾與人交終身無一語之偽幼孤祖母教以讀書通夕
不寐燭燎毛髪弗覺也其専如此祖母没殆二十年矣
毎一念之嗚咽不自禁尤厚於親戚鄰里死之日徃徃
為之出涕凡此君雖知之他人未必盡知者兄弟太孫
纔六嵗異時省事問先人平生所為誰將執其咎者君
無庸辭余曰我習知先君子銘之宜也竊自思之昔我
壯而無室人莫肯與者先君子不以我為不才獨以女
弟妻之今銘其墓人将不以我私耶華祖曰事顧實否
亦何嫌之有不然以前所云并大概書之可乎余曰諾
君諱達節字季明永嘉人曾大父諱偉大父諱道父諱
宗政以力田世其家紹興十三年十二月乙酉君以疾
卒年五十五明年十二月壬午𦵏吹臺鄉俞奥山祖塋
之東娶杜氏二男華祖其長也次太孫君晚得此兒甚
愛之嘗求名於余今命名曰承祖尚慰泉下之念云
　　記
　　　温州樂清縣學記
鄉貢進士賈如規來自樂清語余曰吾邑廟夫子而祀
之舊矣初未有學也治平中令焦君千之始増堂廡為肄業
所由是士稍知學崇寧舍法行迺自縣東南遷於望來
橋之西距故址百餘步丁君湛鮑君輝實終始之盗起
青溪蹂數郡茲邑焚燬殆盡學屹然獨存紹興改元守
者弗䖍一夕燼於火自是春秋二祭寓於縣治或傳舍
僧廬凡百草創有司蹙額以從事五年尉呉君芾閔之白令
丞再遷而南定卜於隆儒坊於是邑人義其為争出力
捐金佐之不數月學成然儲廪無有也十五年春今令
趙君從事下車揖諸生首與之謀曰養士而無以為養
奈何有喻其意者相率買田五頃計其入日可食百人
又撤滛祠營市舍取僦直以資之遂斥基阯周垣牆闢
齋序貯書籍造器用凡學之百須罔不悉備是宜有言
以記始末敢請余曰子之邑大夫㢘介自将事無劇易
盡心力而為之雖悍暴之民或有不恱而抑强扶弱人
恃以不恐此亦學也邑人當有記之者子慷慨好義撫
孤姪如已子嵗歉富室方閉糴獨發倉庾捐費以濟囏
阨此亦學也里人當有記之者奚用求記於余獨不知
學之數遷何謂也曰學自焦君以來無一登仕版者人
多言其不利雖某不能違也余慨然久之因問曰子之
學也為利乎為道乎道不逺人人自云逺絶倫類滅禮
學游心物外以求之非吾所謂道者以子之居家也而
能父父子子兄兄弟弟夫夫婦婦道即在是矣今一世
之人惟利是騖吾為此論誰不笑且怪者抑聞諸夫子
曰學也祿在其中矣盖學不期禄而禄自至似亦無負
於學者若誦斷簡緝陳言徼倖取科第一得志棄之如
涕唾無復有顧藉心吾恐未見其利而羞承之矣况非
朝廷建學之意亦非邑大夫所望於諸生也大夫名敦
臨字庇民四明人紹興十七年五月既望記
　　序
　　　送趙庇民序
余狹中不能容物有面謾者必詰之不肯受其黯閹一
日讀陳後山詩云潛魚避流光歸鳥投重昏信有千丈
清不如一尺渾不覺拊几而嘆悔平生之非趙庇民之
為樂清也事無留難迎刃解落邑人䝉恵多矣獨姦宄
之民不能欺欺必得之頗以為已病焉譬如郄雍能視
盗察其眉睫之間盡得情偽無一有幸免者雖晉民恃
之外户不閉而羣盗坐是以窮相與謀而逐之噫亦殆
哉今罷官歸四眀訪别城中語我三年不能堪之状余
舉陳後山詩庇民喜曰此正我之疾也願書以砭我庶
幾吾疾有瘳乎
　　跋
　　　諸公送子敦詩後
裏除則喜外遷則愠此謀身者之所為也内相顧公出
為朔漕諸公喜而贈之以詩顧之報章有曰大河失故
道六月浮天流諸公廊廟器更為人行謀嗚呼是謀也
為身邪為國邪觀此則治亂見矣紹興癸亥二月幾望
某跋
　　　蘇詔君贈王道士詩後
文章盖自造化窟中來元氣融結胷次古今謂之活法
所以血脉貫穿首尾俱應如常山蛇勢又如風行水上
自然成文又如優人作戲出場要須留笑退思有味非
獨為文凡涉世建立同一闗鍵吾友養直平生得禪家
自在三昧片言隻字無一㸃塵埃宇宙山川烟雲草木
千變萬態盡在筆端何曽氣索此篇頃見别本尚餘一
聨云故嵗去超忽來日俄趣裝方入斷章雖曰逺人大
觀然太涉悲戚殆似鬼中太白真語䜟也養直下世今
将一紀矣九原可復作耶讀之愴然併為從周之子庭
藻記之巻末庶幾風流不泯紹興丁丑夏至後七日蘆
川老人書
　　　資政與端明帖後
古人有言曰死者可生生者不愧故資政許公以厚徳
碩望入㕘大政排迮異議不得以有為而死今端明李
公乃其平日之深相期者方以直道事君不肯少貶以
追時好真無愧於九原者也雖然吾黨之士盖亦自勉
云紹興丁巳六月幾望永嘉林某題
　
　
　
　
　
　
　
　
　
　
　
　
　
　
　竹軒雜著巻六
