#+TITLE: 抱經堂文集-淸-
#+DATE: 2016-06-11 12:25:53
#+SOURCE: github.com/kanripo/KR4f0058 master b44ed8db                
助梓姓氏
　　秦恩復　敦夫　揚州
　　秦震鈞　無錫
　　朱子鄂　蒨士　松江
　　楊復吉　慧樓　吳江
　　梁同書　山舟　錢塘
　　吳　騫　槎客　海寧
　　吳英進　階陞　海寧
　　金　泳　星涵　仁和
　　金　棫　松厓　仁和
　　陳希濂　瀫水　錢塘
　　　嚴樹萼　茂先　歸安
　　　溫　純　一　齋　烏程
　　　金德輿　鄂巖　桐鄕
　　　張　湘　補帆　嘉興
　　　顧　脩　菉厓　石門
　　　方　薰　蘭坻　石門
　　　柳兆勳　書旂　蘭谿
　　　戴殿海　朗峯　浦江
　　　故兩淮都轉鹽運使雅雨盧公墓誌銘(乙未)
嗚呼公與先君子篤兄弟之好實以文章行誼相契合
文弨始拜公於淮南公㢡借僃至有加禮焉嗣以憂歸
又嘗一再見於後以使事竣過公里門見於寢室情話
溫款至夜漏下數刻而别噫孰知遂爲永決邪
聖上以八枋馭羣臣奉三無私臨照天下公旣殁之三
年返公之子中憲君謙於戍所今見任廣平府同知將
葬公以銘幽之文來謁公之仕績綽有可紀重以知己
之感其曷敢辭案狀公諱見曾字抱孫號澹園先世在
明初由淶水徙德州左衛代有顯者曾祖諱世滋太學
生與御史世㴶爲同產兄弟祖諱裕庠生考諱道悅康
熙九年進士知陜西隴西河南偃師兩縣崇祀鄕賢妣
程氏生母王氏公任長蘆鹽運使時三世皆膺　贈典
公生而穎異年十五補博士弟子員康熙五十年舉於
鄕逾十年中禮部試奉
廷對
賜進士出身是科
聖祖仁皇帝詔進士未入館選者咸一體命儒臣敎習
三年公遂畱竟學雍正元年試於　廷名列一等時
世宗憲皇帝新御極整飭吏治重親民之任凡進士在
高等者以知縣卽用公念贈公年高欲陳情歸養贈公
不許謁選得四川之洪雅縣民困供億久公至悉除之
邑多地訟前政以山徑險憚履行公一一親履剖決各
還主者山中人數十年不見長官始聞之駭繼乃大服
初邑民受採木之累役甫罷姦人又以開礦呈大府公
亟論其害得巳贈公卒於家公聞訃奔喪邑人感其德
上司惜其才交相畱公謝曰若使某貪榮忘哀何顏過
毛君里門毛君者邑孝子也未幾兩母亦皆下世服旣
除始克營葬事畢復補江南亳州之蒙城縣制府以公
協理州務旋授六安州知州時方行􁆮田之令有監生
葉乙妄指官塘八十三口爲可􁆮前政巳爲之申上報
可矣公至亟言於上司曰夫水爲田之母無水則亦無
田以數干百家之世業數千萬畝之上田豈可因姦人
一言而廢事竟巳又調亳州開龍鳳等溝使由渦以達
於淮州遂無水患報最
憲皇帝親擢廬州府知府又奉檄攝鳳陽府事未半載
復奉
旨調守江寕時潁州新升爲府以亳州幷所屬之縣隷
焉仍
命大吏爲擇賢守制府遂以公名上恭遇
今上登極允行潁屬半舊治聞公來肅然向化時西湖
湮塞已久復開濬以還舊觀水有所洩且資以灌田大
爲民利時官於豫者欲開賈魯河以通渦事成潁且受
其患公抗議屈之乃寢擢江西廣饒九南道未久授兩
淮鹽運使復護理兩淮鹽政又承中丞檄督理揚州關
務公與中丞邵公基同年素友善制府鹽政皆劾公以
爲黨讞上
上薄其罪
命往軍臺效力乾隆九年
召還以直隷州知州用往保定制府治所待缺値灤州
歲荒有聚衆借糧事官爲逮千餘人復不卽訊託他故
離治所制府高公斌慮其有不虞素知公能辦大事使
馳往代之時久旱乏食又因株連者衆民情洶洶公至
卽引逮者詢所借多寡令各自實一切放歸使得耕雨
亦隨足歲因以稔各持糧還借者公量懲數人以示儆
境內帖然州人爲建喜雨亭志公德又革地稅之病民
者期年遷永平府知府轉長蘆鹽運使以商應完之正
課及雜征明注於引而吏胥無所容姦至今遵行之再
閱歲復調兩淮公前時嘗取劉晏遺法覘所在鹽價之
貴賤而權其緩急江楚官民俱稱便獨商以不得居奇
大不悅又往往以峻厲病公及公再至乃不敢有他言
公亦濟以平和地方有災倡率商人協力捄之全活者
衆揚地窪下乃爲相水道而開通之民始免昬墊之患
有碑紀其事在兩淮任十年以老得請還家修墳墓置
祭田䘏宗族敎後學蓋離家三十年至是始得庀其私
也謙由刑部郞中授湖北武漢黃德道歸省公時適聞
湖北有水災卽趣謙亟往旣而任兩淮鹽政者以相沿
充公之提引餘銀入
告於是歷任鹽政皆得罪公爲運使不詳請遂逮公對
簿以乾隆三十三年九月二十八日故於蘇年七十有
九惟一孫在旁前一日猶從人借書云方伯胡公文伯
爲殯斂且經紀其喪以歸公之才長於鉏强治劇而尢
以興學造士爲先在洪雅建雅江書院在六安建賡颺
書院在永平建敬勝書院在長蘆建問津書院揚州舊
有安定書院更因而廓其規制嚴其敎條前後所成就
者不可枚數於前賢古蹟缺者補壞者修罔不興舉公
之曾叔祖御史君負海內文名世所稱德水先生者也
公繼起又嘗親炙王漁洋田山薑兩先生而得其指授
以故詩名早著風雅之士宗焉公嘗自號雅雨山人談
藝者無不知有雅雨先生也公最篤師友之誼珍其遺
文而表章之若虞山汪容齋應銓桐城馬相如樸臣懷
寕李嘯村葂全椒郭韻淸肇鐄各家集皆公序而梓之
此外補刻朱竹垞經義考成完書又刻尚書大傳大戴
禮等書十四種皆善本又惠定宇周易述王漁洋感舊
集亦皆梓行其山左詩鈔若干卷則公所選輯也獨己
之詩文唯塞外集有板本餘無暇自遴擇家居漸次編
定被籍時爲有司所毁今公子所掇拾唯古文七十篇
詩二百七十首而巳公好汲引後進孜孜如不及其所
㢡拔後皆有名於時夫人蕭氏翰林院侍讀惟豫女性
安樸素外若無所能而甚得兩姑歡及兩姑相繼卒於
細大事又治之罔不中窾以雍正十二年七月二十日
卒年四十有四今以乾隆四十一年某月某日葬公於
某鄕某原夫人祔焉子四人長卽中憲君謙次謹候選
主事卒次謨監生次誾女子一人適臨川縣知縣高質
敬孫十一人蔭仁監生卒蔭澤增廣生蔭環庠生蔭文
監生蔭慈蔭惠庠生蔭溥庠生蔭長蔭復蔭元蔭甲孫
女七人曾孫三人松齡柏齡樁齡曾孫女二人銘曰
敏於政惠於民篤於交親以泉文人學人不賤賤不貧
貧長逝永畢而轉相述者猶齒頰之囘津子孫繩繩以
亨其迍歸魄吉土千春萬春
校訂姓氏
　　孫志祖　頤谷　仁和
　　徐　鯤　北溟　蕭山
　　鮑廷博　以文　歙縣
(胞/弟)文韶　紹音　餘姚
抱經堂文集目錄
　卷一
　　對策　朝考卷　散館卷
　　　　應　殿試策
　　　　誠　爲幾善惡論
　　　　擬察茂材異等詔
　　　　時政疏
　　　　責難賦
　卷二
　　序一
　　聖廟樂釋律序
　　　丁小疋校本鄭注周易序
　　　王厚齋輯鄭氏注尚書序
　　　尚書大傳考異補遺序
　　　增校王伯厚詩攷序
　　　王伯厚輯古文春秋左傳序
　　　春秋五測序
　　　讀大學衍義補膚見序
　　　中庸圖說序
　　　新刻古文孝經孔氏傳序
　　　鄭氏注論語序
　　　孟子章指序
　　　重雕經典釋文緣起
　　　九經古義序
　卷三
　　序二
　　　吳槎客子夏易傳義疏序
　　　李旣方補李鼎祚周易集解序
　　　校本韓詩外傳序
　　　春秋内傳古注輯序
　　　儀禮注疏詳校自序
　　　重校方言序
　　　段若膺說文解字讀序
　　　聲音發源圖解序
　　　雕洪景伯不全隸韻序
　　　校刻白虎通序
　卷四
　　序三
　　皇朝武功紀盛序
　　　史記索隱校本序
　　　校定熊方後漢書年表序
　　　錢晦之後漢書補表序
　　　續漢書律歷志補注序
　　　翰苑羣書序
　　　關帝事蹟徵信編序
　　　漢董孝子廟志序
　　　續高士傳序
　　　新安汪氏增輯列女傳序
　　　越女表微錄序
　　　桐鄕沈氏家乗序
　　　三峯盧氏家志序
　　　江寧王墅孫氏族譜序
　　　蘇州袁氏家譜序
　　　甬東盧氏族譜序
　　　補元和郡縣志序
　　　新定元豐九域志序
　　　襄垣縣志序
　卷五
　　序四
　　　新校說苑序
　　　惜陰錄序
　　　遠異錄序
　　　李東昇勸善書序
　　　硯北雜錄序
　　　新刻金薤琳瑯序
　　　庚子銷夏記序
　　　鮑氏知不足齋叢書序
　卷六
　　序五
　　　先祖春柳堂詩鈔小序
　　　汪津夫先生詩鈔序
　　　戴剡屛定邊雜詩序
　　　靜志居詩話序
　　　江愼修河洛精藴序
　　　戴東原注屈原賦序
　　　戴氏遺書序
　　　孔百城補杜氏釋例世族譜序
　　　重刻何注孔氏家語序
　　　新雕柳仲塗河東集序
　　　吳國山碑攷序
　　　居官必閱錄序
　　　杜詩雙聲疉韻譜序
　　　輯盧子榦禮記解詁序
　　　爾雅漢注序
　卷七
　　趙辭
　　　重校經史題辭
　　　周易注疏輯正題辭
　　　七經孟子考文補遺題辭
　　　題三立書院所藏通志堂經解卷首
　　　題鍼膏肓起廢疾發墨守
　　　重校關中新刻淮南子題辭
　　　題張之象注鹽鐵論
　　　新雕西京雜記緣起
　　　題春渚紀聞
　　　三水小牘題辭
　　　揮麈錄題辭
　　　題癸辛雜志
　　　對牀夜語題辭
　　　碧血題辭
　　　史糾題辭
　　　題明史藝文志稿
　　　莊香塍古文􁃝鈔補題辭
　　　羣書拾補小引
　　　劉隨州文集題辭
　　　題宋板施注蘇詩
　　　遺山樂府題辭
　　　遺山樂府選題辭
　　　米襄陽畫史題辭
　　　爲桂明經未谷題說文統系圖
　　　題桑東愚先生松林采藥圖端
　　　題虞山趙氏增置祀田碑記
　　　題嚴葆林香照圖後
　　　四時尋樂圖題辭
　　　四蓮池題額
　卷八
　　跋一
　　　十三經注疏正字跋
　　　郭氏傳家易說跋
　　　融堂書解跋
　　　呂氏讀詩記跋
　　　王厚齋詩攷跋
　　　何楷詩經世本古義書後
　　　春秋尊王發㣲跋
　　　張氏春秋集傳跋
　　　書春秋繁露目錄後
　　　惠定宇春秋補注跋
　　　不全宋本左傳跋
　　　書公羊注疏後
　　　方望溪鍾蔗經兩先生刪訂周禮訂義書後
　　　魏華父儀禮要義跋
　　　書校本儀禮後
　　　新刻大戴禮跋
　　　夏小正補注書後
　　　書楊文定公大學中庸講義後
　　　孟子注疏校本書後
　　　十一經問對跋
　　　五禮通考跋
　　　廣韻跋
　　　張萱彚雅前編書後
　卷九
　　跋二
　　　竹書紀年統箋跋
　　　　題越絕後
　　　　中興館閣錄續錄跋
　　　　書釣磯立談後
　　　　夢粱錄跋
　　　　書歸濳志後
　　　　兩漢刊誤補遺跋
　　　　新唐書糾謬跋
　　　　咸淳臨安志跋
　　　　嘉泰會稽志跋
　　　　蠻書跋
　　　　書西藏見聞錄後
　　　水道提綱跋
　　　書徐霞客遊記後
　　　城東雜記跋
　　　書錄解題跋
　　　新訂書錄解題跋
　卷十
　　跋三
　　　書荀子後
　　　書校本賈誼新書後
　　　李軌注揚子法言跋
　　　書鶴山雅言後
　　　　荷亭辯論跋
　　　　書學蔀通辨後
　　　　書鶡冠子後
　　　　書陸農師解鶡冠子後
　　　　聚珍版本鶡冠子書後
　　　　鬼谷子跋
　　　　書韓非子後
　　　　書呂氏春秋後
　　　　書子華子後
　　　　崔豹古今注書後
　　　　玉照新志跋
　　　書東坡志林後
　　　湛淵靜語跋
　　　書眞誥後
　卷十一
　　跋四
　　　書北夢瑣言後
　　　侯鯖錄跋
　　　書麈史後
　　　書石林燕語後
　　　書泊宅編後
　　　游宦紀聞跋
　　　輟耕錄跋
　　　書七脩類蒿後
　　　書韓門綴學後
　　　書楊武屛先生雜諍後
　　　再書雜諍後
　　　山齋客譚跋
　　　書鄭芷畦先生傳記後
　　　書楊恭士撰先外祖墓表後
　　　題劉烈母詩卷後
　卷十二
　　跋五
　　　書易史後
　　　書儀禮識誤後
　　　春秋長歴書後
　　　石臺孝經跋
　　　題九經古義刻本後
　　　釋夢英十八體篆書跋
　　　釋夢英篆說文偏旁字原跋
　　　校孫奕示兒編訖因書其後
　　　書吳葵里所藏宋本白虎通後
　　　題朱文游所藏白虎通小字本後
　　　題朱文游所藏元大德刻本白虎通後
　　　劉子跋
　　　書鐵圍山叢談後
　　　書周恭叔浮沚集後
　　　書毘陵集後
　　　高恥堂稿跋
　　　題張氏所刻栲栳山人詩集後
　　　題曹荔帷遺詩後
　　　書張蒙山葬高氏九棺記後
　　　題顧懷祖秀才所藏先世圖像後
　卷十三
　　跋六
　　　　書鄭司農集後
　　　　書毛氏袖珍本陶集後
　　　　書王右丞集箋注後
　　　　李元賓文集跋
　　　　題賈長江詩集後
　　　　再題賈長江詩集後
　　　　徐常侍文集跋
　　　　胡方平文恭集書後
　　　　尹河南集跋
　　　　書李泰伯文集後
　　　　劉公是集跋
　　　后山詩注跋
　　　樂圃餘稾跋
　　　絜齋集書後
　卷十四
　　跋七
　　　書晦菴題跋後
　　　玉楮詩稾跋
　　　劉後村集跋
　　　剡源集跋
　　　仇山村金淵集書後
　　　書李空同詩鈔後
　　　跋西北之文
　　　景菊公先生詩集跋
　　　濂洛風雅跋
　　　題王阮亭先生感舊集後
　　　文心雕龍輯注書後
　　　䂬溪詩話跋
　　　逸老堂詩話跋
　卷十五
　　跋八
　　　漢衞尉衡方碑跋
　　　漢蕩陰令張遷表頌碑跋
　　　漢博陵太守孔彪碑跋
　　　漢倉頡廟碑跋
　　　漢孔褎碑跋
　　　魏魯郡太守張猛龍碑跋
　　　北魏汲縣齊太公廟碑跋
　　　唐光祿大夫張琮碑跋
　　　唐禮部尚書張　碑跋
　　　唐汾陰獻公薛收碑跋
　　　唐褎國公段志􁄣碑跋
　　　唐申文獻公高士廉碑跋
　　　唐贈太常卿禇亮碑跋
　　　武周夏日遊石淙詩石刻跋
　　　武周珍州榮德縣丞梁師亮墓志跋
　　　唐紀國先妃陸氏碑跋
　　　唐于維則建陀羅尼經幢跋
　　　唐濟度寺尼惠源和上神空誌銘跋
　　　唐王居士塼塔銘跋
　　　唐義興周夫人墓誌跋
　　　唐顏魯公書東方曼倩畫贊跋
　　　唐内侍李輔光墓志跋
　　　唐淸淨智慧觀身經銘碑跋
　　　唐太常丞贈諫議大夫溫佶神道碑跋
　　　唐西平郡王李晟神道碑跋
　　　宋穆庭秀穆伯初二墓表跋
　　　宋龍泉山普濟禪院碑銘跋
　　　元重立開化珤巖閣記跋
　　　元少中大夫梁天翔碑跋
　　　近刻隨姚恭公墓志跋
　卷十六
　　跋九
　　　漢廬江太守范府君碑跋
　　　漢瓦當字跋
　　　豳州昭仁寺碑跋
　　　同州聖敎序跋
　　　松江曹氏所藏淳化閣帖書後
　　　書黃長睿題跋後
　　　東觀餘論跋
　　　書金石史後
　　　跋桂未谷所藏何義門評庚子銷夏記
　　　海剛峯墨蹟跋
　　　題茅鹿門示子卷後
　　　楊忠愍與鄭端簡牘書後
　　　周忠介墨蹟跋
　　　蕉隱亭記書後
　　　荼毘羊記跋
　　　書傅長芳臨歐陽率更化度寺碑後
　　　劉文正公自書手記跋
　　　跋梅二如所藏徐夔州墨蹟
　　　又跋梅二如臨徐又次太守手卷
　　　題方訒菴會試朱卷後
　　　德隅齋畫品跋
　　　圖畫見聞誌跋
　　　書格古要論後
　　　書五曹算經後
　　　又跋
　卷十七
　　書一
　　　上桑弢甫先生書
　　　與桑虎竹書
　　　與薛澱山書
　　　荅陳儆唐書
　　　與張東之内弟書
　　　與僃三兄書
　　　與從子沂州守石林書
　　　與從子掌絲書
　　　與金崞縣天來書

　　　與申笏山侍讀書
　卷十八
　　書二
　　　上黃崑圃先生書
　　　復秦味經先生校勘五禮通考各條書
　　　寄孫楚池師書
　　　與趙敬夫書
　　　與程致堂進士書
　　　與彭允初進士書
　　　荅彭允初書
　卷十九
　　書三
　　　荅錢辛􁍃詹事書
　　　與辛􁍃論熊方後漢書年表書
　　　荅汪容甫書
　　　荅沈南雷禮部書
　　　荅朱秀才理齋書
　　　與理齋書
　　　再荅理齋書
　　　與周林汲太史書
　卷二十
　　書四
　　　與王懷祖庶常論校正大戴禮記書
　　　與陳立三上舍書
　　　與孔葓谷書
　　　與丁小疋進士論校正方言書
　卷二十一
　　書五
　　　荅孔葓谷書
　　　與鮑以文書
　　　與翁覃溪論說文繫傳書
　　　荅秦西巗問母在爲妻杖否書
　　　荅袁簡齋書
　　　與謝金圃學使書
　　　與弟書
　　　與梁曜北書
　　　荅臧生在東書
　　　與友人論無服之殤書
　卷二十二
　　議
　　　駁堯冢在平陽議
　　　後議
　　　歸奇於扐以象閏論
　　　名諱辨一
　　　名諱辨二
　　　外傳周語昔我先王世后稷證
　　　佳兵者不祥解
　卷二十三
　　策問
　　　廣東鄕試策問五首
　　　湖南科試諸生策問九首
　　　擬䇿問一首
　卷二十四
　　荅問
　　　荅董生問
　卷二十五
　記
　　　吳江嚴豹人二酉齋記
　　　杭州重建機神廟記
　　　旌德縣建登瀛橋碑記
　　　重修紫陽書院碑記
　　　麗景校書圖記
　　　張荷宇夢母圖記
　　　蔡施秉守城記
　　　記烏程袁孝子刳肝事
　卷二十六
　　傳一
　　　楊文定公家傳
　　　候選主事蒼毓楊府君家傳
　　　黄河同知蔣君家傳
　卷二十七
　　傳二
　　　孫文定公家傳
　　　四川布政使長芳李公家傳
　卷二十八
　　傳三
　　　浙汪督糧道一齋金公家傳
　　　分巡松江太倉兵僃道南村鍾君家傳
　　　䘏贈道銜中憲大夫孫君勖堂家傳
　卷二十九
　　傳四
　　　四川安邊軍民府知府季章閻公家傳
　　　拔貢生注選直隸州判張公佩家傳
　　　周君坦之家傳
　　　瞰江山人傳
　　　族子天保縣知縣孚尹小傳
　　　姚君廣之家傳
　　　承文學應韶小傳
　　　國子監生丁君體曾家傳
　　　盧君靜夫家傳
　　　陳祇園先生家傳
　卷三十
　　傳五
　　　浙江紹興府知府朱公涵齋家傳
　　　廣德州學正孚堂朱君家傳
　　　李蠡塘先生家傳
　　　朝議大夫學南瞿公家傳
　　　文學朱梅友家傳
　　　國子監生洪君家傳
　　　梅式堂小傳
　　　梁孝廉處素小傳
　卷三十一
　　傳六　事略
　　　夏節母傳
　　　江陰張節婦傳
　　　李節婦顧恭人傳
　　　汪氏雙節傳
　　　節婦楊孔氏傳
　　　萬孝女傳
　　　盧母包孺人傳
　　　張貞女事略
　　　節孝王太君事略
　卷三十二
　　墓表　墓碣
　　　山西汾州府知府雷公墓表
　　　湖廣道監察御史蔣公墓表
　　　處士吳愚齋墓碣
　　　國子生朱君補堂墓碣
　　　奉直大夫候選直隸州同知吳君基碣
　卷三十三
　　墓誌銘
　　　秦封公墓誌銘
　　　贈奉直大夫永順縣敎諭費君墓誌銘
　　　翰林院侍講學士㵎泉秦公墓誌銘
　　　贈大理寺卿王公墓誌銘
　　　都察院左副都御史提督山東學政忍廬黃公
　　　　墓誌銘
　　　封儒林郞翰林院編修邵君墓誌銘
　　　浙江杭嘉湖海防兵僃道周公墓誌銘
　　　黃母方孺人墓誌銘
　　　馮恭人墓誌銘
　　　談孝貞墓誌銘
　卷三十四
　　墓誌銘
　　　贈奉直大夫煥文吉公墓誌銘
　　　贈中憲大夫鄕飮大賓作菴劉公墓誌銘
　　　鄕貢生盧府君墓誌銘
　　　待贈文林郞增廣生毅齋陳府君墓誌銘
　　　文林郞錢塘縣知縣魏公墓誌銘
　　　奉直大夫吏部文選司主事汪君墓誌銘
　　　文學陳少雲墓誌銘
　　　贈中憲大夫予寧秦公墓誌銘
　　　文林郞施秉縣知縣朱君墓誌銘
　　　閻考功哀辭
　　　孔葓谷戶部哀辭
　　　祭汪容甫文
(乙卯之春抱經先生整比自著文集至冬十/一月巳刻成二十五帙尙未定卷次先後而)
(先生遽歸道山鮑君以文力任剞劂蕆工以/鯤與先生有知已之感因屬校讎末學膚淺)
(豈足窺先生之奧窔幸孫頤谷侍御相與商/搉采選指示體裁又與桑孝廉典林定標目)
(之例去取嚴審庶無遺憾然先生餘稾尙夥/其續刻十餘卷當諈諉梁君曜北定之梁君)
(亦誼不容辭也憶先生嘗言前輩文集有係/後人編次者體例多未盡善故於垂暮之年)
(手編付梓以及見書成爲幸乃此志未遂畱/恨而殁嗚呼惜哉嘉慶二年秋七月蕭山後)
(學徐鯤/謹識)
抱經堂文集目錄(終)
抱經堂文集卷第一
　　　　　　　　　東里　盧文弨　紹弓
　對䇿　朝考卷　散館卷
　　　應　殿試䇿(壬申)
制曰朕紹承大統撫御萬邦宵旰孜孜勤求治理所冀
内外臣工靖共爾位閭閻黎庶共慶盈寧羣材之登進
日隆邉境之敉寧益永庶幾海内臣民共登上理焉顧
官方或未盡肅民食或未盡豐取士之術猶疎邉圉之
防未僃將何以整綱飭紀以臻郅隆之治與國家設官
分職所藉以熙績亮工宣上德而達下情也唐虞之世
五臣四岳九官十二牧師師濟濟一堂之上同寅協恭
用能明良喜起成中天之盛治然雖有都兪不廢吁咈
一時動色相戒者猶以叢脞爲虞觀賡拜颺言愼乃憲
屢省乃成其交相責者何至也朕日以修和之盛望之
内外大小臣工顧因循瞻顧之私或猶有未盡化者官
方之砥礪其道奚從農者天下之大本也德惟善政政
在養民開其資財之道斯以蓄積多而僃先具周家穡
事啟國爰興八百之基逮至西漢文帝蠲租勸農之詔
屢下而皆以務本爲兢兢豈非治要之所在與今幅員
日廣民生日繁游惰雜處其閒雕文刻鏤傷農之事愈
興俗尚奢靡㒺知節儉朕勤求民瘼閭閻之疾苦纖悉
周知偶有偏災賑恤立沛然裕民足食之道有不得不
深爲計者今欲重農事而務本計其道安在制科取士
所以振淹滯儲任使也登明選公責在有司鑑空衡平
言乎公則生明也比年以來加意釐剔宐人知畏法㒺
敢觸禁矣而不謂舞弊者之卽生於察弊此雖千百人
中僅亦一見抑或者處士虛聲恩門年誼習俗相沿流
風未殄與司衡者秉校士之任當使寒畯無淪落之虞
菲材絕覬覦之念斯無負闢門籲俊之盛典宐何如立
法俾㝛弊永蠲以光文治與國家文德旣修武事必僃
防邉固圉綢繆未然非以誇遠略也漢唐宋以來兵制
迭更其閒善否或亦有可採求者與有必勝之將無必
勝之兵選將固在所重矣然將非兵莫與爲用兵非將
莫與爲統聯屬之方嫻習於平時誠不可緩我國家全
付所受士宇昄章亙古罕匹而將士之勇韜略之嫻訓
練之精制勝之神皆遠過前代惟是承平日久或狃於
逸樂易致廢弛則修明武僃以愼固邉圉所宐豫爲籌
論者也凡此者上自廟堂下周郷國本保泰持盈之心
籌制治保邦之要思皇多士久霑雅化其以素所藴蓄
者詳著於篇朕將親覽焉
(臣)對(臣)聞帝王之治天下也如治巨室然公卿者
　　棟梁也百執事者茨蓋也民也者基址也士也者
　　儲蓄也將帥者垣墉也甲兵者關鍵也是皆不可
　　不朝念而夕思也天下至大百官兆民至眾與夫
　　庠序之修明邉圉之鞏固其事皆萃於人主之一
　　身而要其所以致治之具無他焉在愼守其紀綱
　　而巳矣葢信賞必罰者治天下之大柄也以正官
　　方則忠藎自矢之臣必重其任而善遇之其背公
　　營私者在所必斥也以裕民生則課農務本之吏
　　必著其勞而優奬之其治理無狀者在所必罷也
　　以端士習則上賢以崇德簡不肖以絀惡而因言
　　亦當覈其邪正之分以嚴武僃則選將必取其有
　　謀練士必取其用命而有事更必明其功罪之實
　　此所謂愼守其紀綱者也葢雖聖王在上不能使
　　朝盡無僉壬野盡無游惰學校必無辱行之士四
　　境必無竊發之虞而其所以卒成至治者道不越
　　乎此欽惟
皇帝陛下具淸明剛健之德又深以格致誠正之學敬
　　存於宥密而事協於大中固巳知人善任而作其
　　寅恭重農薄賦而足其生計尚經義崇實學以求
　　有用之才勤訓練愼封疆以獲敉寧之效乃猶
聖不自聖進臣等於
　廷而策以整飭官方之道僃裕民食之圖與夫作士
　　防邉之善術臣之愚陋何足以知之然
淸問所及不棄芻蕘臣敢不罄其愚衷以爲拜獻之資
　　乎伏讀
制䇿有曰設官分職所藉以熙績亮工宣上德而達下
　　情而因及乎砥礪之有其道臣惟王者所與共治
　　天下内有輔弻之臣外有司牧之職皆所以承流
　　而宣化也唐虞之世五臣九官所以治其内四岳
　　十二牧所以治其外師師濟濟稱極盛矣而君臣
　　之閒動色相戒其臣之所以進勉者必日無怠無
　　荒其君之所以倚毗者必日予違汝弻葢皆以克
　　艱爲心而不敢一刻自暇逸也夫同寅協恭之義
　　言君與臣同此敬畏之心也天命之難諶民情之
　　難保雖當太平無事之日而持盈保泰彌凜日中
　　之戒推其心豈不願有都兪而無吁咈哉然而不
　　能巳者安危治亂之幾相爲倚伏而惟恐失於不
　　及覺故兢兢乎愼之又愼然後可以免叢脞之咎
　　而常保此明良喜起之休風也惟其同此寅恭之
　　心故和衷之美亦於斯而見焉非若以水濟水之
　　謂苟君所謂可雖有否焉而亦曰可君所謂否雖
　　有可焉而亦日否此則因循瞻顧之私非純臣之
　　所宐居心也夫臣之所以事君但當衡之於道不
　　當承望意旨以爲迎合之計君之所以察臣亦惟
　　􁆴之以道不當樂其將順以開諛悅之風則職事
　　得以修舉而大小臣工自無不精白一心以期報
　　稱矣
制䇿又以養民必開其資財之道斯蓄積多而備先具
　　而因籌其何以重農事而敦本計臣惟古者計口
　　受田故其時無不耕之民而可以嚴游惰之罰後
　　世田旣不可井授故閒民之遨於城市者官不得
　　而稽之此固勢之所無如何也然民不可稽而田
　　則可稽其歲􁆮成熟者固無以議爲矣至若汙萊
　　無主之地皆當召民認佃給爲永業而毋急於陞
　　科則庶幾無不耕之土矣臣觀七月之詩于耜舉
　　趾而婦子往饁則田畯見其勤而喜之其著於雅
　　者日攸介攸止烝我耄士又曰禾易長畝終善且
　　有曾孫不怒農夫克敏此可見耕雖民事而亦貴
　　在上者有以勸之也漢世力田與孝弟竝重凡朝
　　廷有行慶施惠之典必首及焉其重農也如此今
　　牧民之有司其亦有知此意者乎母亦簿書訟獄
　　之務繁而有所不暇及也且漢時賈人不得宦爲
　　吏而七科讁中則雖大父母有市籍者亦不得免
　　焉其賤賈人也至矣而言者猶病其奢侈令民有
　　不勸耕之心後世更無此禁而奇技淫巧相競爲
　　侈靡之習者大率自賈人開之愚民慕效浸成風
　　俗此其傷農事也實甚農事傷則饑之本故一値
　　水旱之不時而匱絀立見然則爲今計者當以課
　　農勸儉之效責之有司而毋專以聽􁆴幹辦爲殿
　　最則耕九餘三之盛其復見乎
制䇿又以制科取士所以振淹滯儲任使將令寒畯無
　　淪落之虞菲材絕覬覦之念當如何立法以蠲其
　　㝛弊臣惟古者鄕舉里選之制旣巳不可復行而
　　九品中正亦行之不能以無弊惟試之文詞而定
　　爲糊名易書之制主司但擇其文理之優者取之
　　無所牽制於毀譽之口無所熒惑於愛憎之情法
　　至善也然考之唐時士品之卑汙甚矣呈身識面
　　自衒自鬻之習恬然爲之而不怪司文衡者初以
　　專官主之故關防不密而要挾請託至於再三而
　　不巳此則久於其任之弊也今主文之人初無一
　　定其於防閑之法可謂更精乃猶有弊習之未革
　　者利祿之途人競豓之下以求知己上以植私門
　　且見援引推薦之習古亦有之也乃遂不顧法禁
　　而冒焉爲之不知公則生明理實相因司文衡者
　　果有爲國得賢之心而鑑空衡平憑文取錄雖不
　　能盡無遺才之憾然才之爲所得者亦應十收八
　　九苟私其所愛而飾爲憐才之論無論其所謂才
　　者未必才而品之不可問巳較然矣此則􁆴無可
　　寛假者也雖然貢舉者取士之法也而敎之則在
　　於平日誠使師儒之選得其人以充之使士皆知
　　立品植學而不爲利祿之誘則其未達也不急於
　　求知其旣達也亦自無徇私舞弊之失矣
制䇿又以防邉固圉綢繆未然而因豫籌乎兵將之嫻
　　習臣惟廟堂制勝之略莫重乎擇將將茍得人則
　　訓練有方行陣整飭士卒皆服從其敎懷其惠而
　　畏其威如是雖使之蹈水火可也爲將之道非唯
　　覈名數勤操演遂可以盡其責也凡山川之險易
　　道途之紆直與夫器械之異宐人材之異適皆當
　　熟悉於平時夫然故舉而用之眞如臂指之相使
　　矣至考古昔兵制漢時京師有南北軍皆郡國之
　　士更番直上而郡國亦有材官騎士常以八月爲
　　都試之期至東漢罷之論者咸議其失唐初府兵
　　本西魏北周之遺制也其後屢變而遂有養兵之
　　費如宋之所謂長征兵者亦然平時虛糜物力而
　　臨事訖不可用有急復主召募然亦何可恃耶今
　　時無屯聚之兵無專輒之將内外相維文武協力
　　此其所以遠軼前代也我
皇上安不忘危靜而待動故將驕卒惰之失無有也黷
　　武窮兵之失亦無有也然則禦邉之善術誠莫外
　　乎此矣不輕遽以徼功不姑息以養禍將亦豈能
　　舍是而爲良哉凡此者臣以爲風示磨厲之道皆
　　在上也要皆由我
皇上運健行不息之神而盡凝命勅幾之實故惟臣欽
　　若而以成大法小廉之治惟民丕應而以還力本
　　節用之風取士必得而碔砆不至濫收馭將有方
　　而潢池不憂小警則我
　國家之治化自比隆於唐虞矣臣草茅新進㒺識忌
　　諱干冒
宸嚴不勝戰慄隕越之至臣謹對
　朝考誠無爲幾善惡論(壬申)
誠者天道也天道無爲聖人亦無爲其未至乎聖者不
能純任自然也其要必在從其發念之始而嚴辨之故
言誠莫詳於中庸而其首章必先之以愼獨周子葢有
會於夫子之所言而因爲之闡其旨日誠無爲幾善惡
斯豈周子之創見哉嘗試論之天道一誠而巳而其功
用則有陰陽其在人也寂然不動之中眾理悉具渾然
在中者誠也而其幾之動也則有善有惡善之念當引
而伸之惡之念當銷而去之夫人莫不謂然然善固善
矣而善之中有未盡善者焉亦猶之惡矣惡固惡矣而
惡之中有實非惡者焉亦不失爲善矣是尢在所當察
也何以明之如欲爲一善事而或有所爲而爲之此不
已害於誠乎又如欲殺一人而實救眾人之命則剛􁆴
者善而姑息者非善也故人之善惡亦如天道之有陰
陽相對待而爲用人能察幾則善惡皆可爲吾用矣且
誠之無爲也亦有其致力者在戒愼乎其所不睹恐懼
乎其所不聞此靜養之功也至發念之始在乎動靜之
交唯己知之故謂之獨喫緊檢點全在此時過此以往
則精神方馳騖於事爲之未計校於成敗之閒國人舉
得議論其得失而在己反莫識其由來矣獨之不愼雖
悔焉追顧欲察幾必先明理理不明則以善爲惡以惡
爲善素未精審而當幾惡能辨之不爽也故中庸又言
誠身必先明善苟不知此必有誠非其誠者大學之言
知至而后意誠其亦此意也夫
　朝考擬察茂材異等詔(王申)
非常之人不世出朕殊不謂然愛珠玉者珠玉至愛千
里馬者馬亦至世未聞乏珠玉與千里馬也患公卿大
夫無與佐朕㫄求之念耳天下至大人民至眾朕一人
豈能周知士豈無瑰瑋殊特而無由上聞者乎其令郡
國察茂材異等可爲將相及使絕國者朕且以觀在位
者知人之明焉
　朝考時政疏(王申)
　　臣謹奏臣惟卹吏所以安民而重内所以寧外夫
　　張官置吏皆所以爲民也以畿輔重地化導撫卹
　　之政尢當加意庶編氓不致失所以厪
聖懷乃臣竊見直隷一省差務殷繁自督臣以下惟知
　　辦差爲考成之要務而他皆有所未遑及今且州
　縣不足而及於敎職矣夫厚其資給優其陞擢以
　　効力於公家亦誰不樂就者而臣竊聞道路之言
　　頗以爲畏途者何也母乃岀納之際奏銷之例有
　　未盡當其理者歟葢銀之給於上者經易數四而
　　後至於州縣則恐侵剋之弊未盡絕也小民之應
　　上差役者必徵召於月餘之前聚集守候而後効
　　用於一旦官但案其聽用之日給其廩直則恐賠
　　墊之苦未盡免也當其任者希苟免於目前而彌
　　縫於日後竊恐州縣帑藏所儲未能皆無借動也
　　幸而太平無事故不見其利害耳然臣之愚竊不
　　勝鰓鰓然抱無窮之慮也今我
皇上深悉貪利侵漁之弊特嚴虧空之罰法出而必行
　　人人曉然知
上意矣如謂皆悍然不顧而甘蹈於法是豈人情殆亦
　　勢有不能已者也夫法行當濟之以恩伏願我
皇上軫念近畿之疾苦曲體官吏之隱情舊例之虛糜
　　者可革也其實不足者似當酌增之庶官吏優裕
　　而小民亦不致重困國帑亦不至空懸是在我
皇上之特恩矣臣又案周官司徒均民之力征辨其車
　　牛可任者是將齊其勞逸也今各州縣所辦其上
　　下於吏胥之手者亦恐不免伏乞
敕下督臣酌議盡善之法庶官與民皆仰戴
仁恩於無旣矣臣狂瞽之見不識忌諱干瀆
宸嚴無所逃罪臣謹
　奏
　　十月滌場詩一首另編
　　散館責難賦(以繩愆糾繆格其非心爲韻/甲戌)
　　古大臣之致主日勳華其可登維兢兢而業業若
　　繼繼以承承苟一心之脗合將千古而代興卽事
　　陳詞初何憚於逆耳因機善導端有似乎引繩臣
　　慷慨以効忠詎日恕己量主君殷勤以納諫寧謂
　　吾力未能昔孟氏之垂訓明臣節之宐䖍以難事
　　而相責欲吾君之仔肩將以爲主德之準必求夫
　　君道之全如天地之幬載羣生高厚期於相配如
　　日月之照臨萬物軌度寧可微愆不擇不辭思裨
　　益於泰山河海曰吁曰咈勤啟迪於廣厦細旃葢
　　以臣乃股肱君實元首惟一人之天位獨尊豈百
　　爾之立心可苟取法乎上詎降格以相從卑論無
　　高卽撫躬而多負是以當鉅大而必爭探隱幽而
　　致糾將順其美亦匡救之相參允執厥中知危微
　　之待剖夫然故君心日以明主德日以茂身修言
　　道範百世而無慙樂僃禮明考三王而不繆以人
　　爲鑒豈徒見其形容用汝作霖洵可置諸左右葢
　　不惟不苦其難而且欲亟資其成就也我
皇上鑒成憲以無愆學古訓而有獲猶勤汝弻之思以
　　勵交修之益置鞀設鐸覩五聲之在懸明目達聰
　　喜四門之咸闢所其無逸時致惕於君難㒺或不
　　勤屢殷懷以自責此皆
聖性之自然豈藉臣工之感格若乃有馮有翼汝明汝
　　爲進冰淵之危詞恍如臨而如履陳帝王之盛軌
　　爰若驟以若馳巳治而憂其未治無師而善以爲
　　師思文武之規念孫謀之貽厥述堯舜之道儼祖
　　武以繩其於斯時也何攖鱗之足戒何苦口之見
　　揮何脂韋之可尚何骨骾之羣非何仗馬寒蟬之
　　可效何折檻補牘之難希以爲易而難者旋至以
　　爲難而易者巳幾葢觀夫在庭之謇謇諤諤彌足
　　彰
聖治之蕩蕩巍巍是用作千秋之金鏡成
大寶之鴻箴勤補衮以勿替愧撻市之難任慕汲黯之
　　忠唯願拾遺補過守朱子之學敢忘誠意正心圖
　　易在思艱寰宇煥珠囊之彩
主聖則臣直朝陽聆威鳳之音
　　樵夫笑士詩一首(另編)
　　　　　　　　　弟子大興黃景緯揆基校
抱經堂文集卷第一
抱經堂文集卷第二
　　　　　　　　　東里　盧文弨　紹弓
序(一)
　　聖廟樂釋律序(丙午)
大樂與天地相應故審音與明時無異理也康熙年閒
司天者中西各是其說而不相下廷臣莫能決
聖祖仁皇帝謂不明其理則何以判其爭於是專精研
求於句股乗除之術而數學於以大明於是乎有儀象
考成之書而晦朔弦朢無不正合朔中氣無不驗又推
之以定樂而有律呂正義一書不泥古法而獨探天地
閒之元聲爲發千古未發之祕
今上纘緒悉遵循之以爲準
聖明作述此誠極千載一時之盛也巳儒者躬被　陶
淑之化而不明其理不究其數陽景中天而瞽者不見
震雷動物而聾者不聞不當引以爲㴱恥乎嘉定錢君
學源(塘)以名進士爲江寧郡學官春秋二丁釋奠於文
廟其所職也因恭閱祭之樂章與其改宮起調之法而
識其所以變通之由默識神會著爲一書名曰　聖廟
樂釋律凡四卷詳列
昭代所定律呂之度數於首以絲竹爲八音之綱領爲
具著其同異焉以字譜與十二律相配爲明其畫一焉
以及七調之旋宮加減之比例絲竹之遷位無不條析
分明使人易曉更以器有長短厚薄弦有肥瘠當隨其
形質以定譜不當執一定之譜以槩夫器同而形異者
此尢爲達變之論也錢君以所居之官盡所居之職故
其言樂律也不泛及焉然其闡發精微之奧疏證同異
之原􁃝而通之殆亦不外是矣夫天地之氣正而後樂
正今者七政齊而八風平協氣㫄流休嘉四塞樂之和
也卽以理推之而可知也昔孔子歎周文之郁郁而曰
吾從周又非徒斤斤守不倍之義而巳曩曾見蕭山毛
氏所著
皇言定聲錄亦欽承
聖祖論樂之旨今復覩此書是其信從也誠悅服也其
所以導一世之趨而解將來之惑者不皆重有賴也夫
　　　丁小疋(杰)校本鄭注周易序(庚子)
鄭康成注周易九卷唐書藝文志作十卷至宋崇文總
目則僅有一卷而已鼂陳兩家皆不著錄南宋說易家
所引用已非全文至於末年四明王厚齋廼復爲之裒
輯以成此書明胡孝轅附梓於李氏集解之後故凡巳
見集解者不錄姚叔祥更增補二十五則
皇朝東吳惠定宇(棟)復加審正蒐其闕遺理其次第益
加詳焉蓋說經之道貴於擇善而從不可以專家自囿
況易含萬象隨所取資莫不具足鄭易多論互體繫辭
傳曰雜物算德辨是與非則非其中爻不僃又曰物相
雜故曰文此卽互體之說所自出王弼學孤行遂置不
講而此書亦遂失傳王氏蒐羣籍而緝綜之功蓋不細
其不能無誤則以創始者難爲功也近者歸安丁小疋
孝廉復因胡氏惠氏兩本重加攷定舉向來以鄭注易
乾鑿度之文羼入者爲栞去之以漢書注所云鄭氏乃
卽注漢書者非指康成又於字之傳譌者如小畜之輿
說輻當作輹夬之壯于頄當作頯一一正之又王氏次
序本多顚錯胡氏惠氏雖迭加更定而仍有未盡今皆
案鄭易本文爲之整比復摭補其未僃者若干則扶微
振墜使北海之學大顯於世此厚齋諸君子之所重有
望於後賢者而丁君實克纘之非相違也而相成也豈
與夫矜所獨得以訾謷前人之所短者之可比哉余於
厚齋所輯若詩攷若鄭注古文尙書及論語若左氏賈
服等義皆嘗訂正惟詩攷稍加詳此書雖加瞻涉然精
力不及丁君遠甚今覩此本老眼爲之豁然增明歸時
攜以諗吾黨之有力者合梓之爲王氏經學五書知必
有應者乎至於字音鄭氏時未有反語及直音某字爲
某者後人因其義而知其讀或去其比況之難曉者而
易以翻切之法以便學者雖非元文要爲根本於鄭不
可廢也夫此書收拾於亾佚之餘復經二三君子之博
稽精覈而後得以完然無憾百世下讀是書者其寶之
哉
　　　王厚齋輯鄭氏注尚書序(丁酉)
鄭康成注尚書九卷舊唐書猶著錄然自隋以來其學
寖微故祕府一失其本而世遂無有傳之者鄭氏之於
書自不及三禮之精書前有孔安國之傳後有蔡九峯
之注故人視鄭氏之亾益不足惜雖然一人之見豈能
盡得事理之精詳而無遺憾眾家之言猶必兼採擇焉
況鄭氏漢之大儒今所傳自詩禮之外若易孝經論語
及此書之注皆寂蔑無聞使後生不見古義豈非一恨
事哉宋厚齋王氏辛勤掇拾於墜失之餘於易輯爲三
卷於論語輯爲二卷於尚書更輯成十一卷尢班班可
考其釋五禮之異於舜典則日公侯伯子男朝聘之禮
於皋陶謨則曰天子諸侯卿大夫士庶民蓋周監二代
儀文始僃於是乎有吉凶軍賓嘉之五禮其源雖皆昉
於唐虞而當其時未必能詳也在巡守則言五等諸侯
朝聘之禮爲切而論其大常則自當以上下各有等衰
者言之其釋金三品爲銅三色古者唯銅之用最廣而
以之作貢必不責以難得之貨孔傳言金銀銅金銀非
民閒所常用也他如作服十二章州十二師鄭注皆勝
孔氏他或不皆然則在讀者自擇之耳昔虞仲翔條鄭
解尚書違失事目以奏吳主云顧命康王執瑁古　似
同從誤作同訓爲酒杯洮頮爲濯以爲澣衣成事又古
大篆丣字讀當爲桺古桺丣同字而以爲昧分北三苗
北古別字又訓北言北猶別也於此數事誤莫大焉宐
命學官定此三事今考王氏於虞所舉者皆不載入余
讀書正義見所引鄭注此書亦閒有漏略者此則余爲
補之而他書力未能徧及也鄭氏易近世巳梓行矣此
書與論語注江寧嚴侍讀用晦(長明)得自秦中故家欲
與王氏所輯左傳賈服義竝爲雕􁎁以傳與吾夫子信
好之旨知皆必有當也鄭氏又注尚書大傳朱錫鬯作
經義考時謂其巳佚而今尚有四卷之書見在德水盧
氏所鐫本雖亦未全然必非後人所能僞撰也然則天
下之大安知鄭氏所注諸書若尚書若論語若孝經世
閒無尚有畱遺者在乎余不禁慨然有餘望焉
　　　尚書大傳考異補遺序(戊寅)
尚書大傳三卷宋志猶載之近代學士大夫多不聞有
是書吾鄕孫晴川氏(之騄)嘗於羣書中鈔撮薈萃釐爲
三卷以求合於前志之數其用力可謂勤矣文弨嘗得
其書而讀之如洪範五行傳不及文獻通考所載之詳
而其閒又有以向歆之文闌入之者與伏生書大不類
至若　耆甫刑仍作戡黎呂刑而又無臩命思欲因其
規模少加增損然載籍浩繁非一目所能盡偶有綴緝
未必有益於本書也吾宗德水雅雨先生尊經嗜古訪
求此書得之吳中藏書家刊而行之文弨得之以校孫
氏之書其詳僃實勝之至篇目有互異編簡有先後則
皆出於掇拾之餘而非隋唐以來之完書然求其所闕
佚者殆亦僅矣其閒傳寫異同蓋所不免因爲作考異
若干條且念孫氏苦心蒐討不爲無功凡有可以裨益
是書者亦愼取而集錄之以繫於後使有所附以傳焉
孫書召誥傳有大社唯松東社唯柏南社唯梓西社唯
栗北社唯槐之文蓋本諸白虎通然北史劉芳傳引此
以爲尚書逸篇未必卽是大傳故余作補遺亦不載然
書中如王曰若圭璧及丕天之大律亦逸篇也則此亦
不可遺也故復取以綴於此云
　　　增校王伯厚詩攷序(庚子)
曩余於此書增其所未僃幷以元本補遺各歸本篇錄
成淸本爲之跋其後矣自爾以來時復繙閱見王氏於
釋文所載之異同多不引入夫古來傳書不皆畫一卽
釋文本亦與正義本多不相同宋人刻經注疏附以釋
文至其差齵處便改釋文以就注疏之本使非通志堂
所梓宋本經典釋文三十卷具在後之人又安從識別
乎繼又得日本國人山井氏(鼎)所爲七經考文觀之其
所傳古本往往與釋文所云一作某或作某及正義中
所云定本作某者符同而王氏於異字異義獨不取諸
釋文說者謂王氏意主別三家之異同於毛詩之異文
可從略余向者亦未之採今補採之以廣異聞有陸氏
所據之本有陸氏所云異同之本貝别白焉若其明指
以爲非者則不錄也至今書之譌異者不但陸氏時未
有卽王氏亦當未之知也余曩巳舉朔月辛卯之譌月
爲日家伯維宰之譌維爲冢兩條矣今更悉數之如何
彼襛矣襛譌爲穠終然允臧然譌爲焉不能辰夜辰譌
爲晨碩大且篤碩譌爲實不可畏也不譌爲亦胡然厲
矣然譌爲爲天降滔德滔譌爲慆降予卿士予譌爲于
又若羊牛下括誤倒爲牛羊家室君王誤倒爲室家小
旻與抑之如彼流泉皆誤倒爲泉流而竹竿之遠父母
兄弟不與淇水在右相協據石經當作遠兄弟父母至
四月之奚其適歸乃朱子從家語訓奚爲何若毛氏則
作爰字其訓爲於與左氏所引正相合凡若此類世人
習其讀而昧所從來者比比矣古書所引在未誤以前
其又可執以爲異文乎
本朝嚴思菴(虞惇)著讀詩質疑會稽范蘅洲(家相)著三
家詩拾遺於此書亦各有增損然於王氏採用之誤則
皆未能盡正而一經移易轉又滋譌近又得歸安丁小
雅校本凡王氏之沿譌互異者一一釐革余見而善之
亟爲傳錄亦採用嚴范二家之長各著其姓以別之至
所引各書本無當篇之名則以余所知者增成之又若
日本國之本其異同頗多於釋文所云雖未必全是然
要爲中土舊傳之本居多非僻遠之人所能僞撰也亦
取以入焉而是書乃可謂完然大僃矣噫諸君子之勤
勤掇拾者非欲申三家以抑毛而奪朱也義可􁆴章辭
無達詁是在善讀者意逆而微會之耳苟其不然卽陳
古以諷一語亦爲禍階致令末世子孫不欲人頌颺其
先世之美而以爲魚藻之義則詩之爲敎幾可廢矣豈
古說詩者所能逆料也哉是書本不分卷今以所增益
者多因分之爲四卷云
　　　王伯厚輯古文春秋左傳序(丁酉)
文武周公之典章制度於左氏傳尚有可考者其言多
古文其訓釋亦當用古義自晉杜元凱作集解雖曰取
前人之說而會通之然其閒輒以其私臆妄易故訓者
多矣其最悖謬者謂天子三年之喪卒哭遂除衰麻更
制諒闇之服以終喪以衞文公大布之衣大帛之冠爲
證遂以其議定當代之制此其誣經蔑禮不可爲訓明
甚而唐時作正義顧乃棄賈服之舊注獨以杜氏爲甲
其不可通處必曲爲之說而以賈服爲非今賈服本書
旣巳不可復見就正義所引謂杜所不取者往往遠岀
杜解之上宋厚齋王氏乃於諸書中搜輯補綴賈服外
若鄭康成馬季長王子雍之說咸錄焉匪徒掇拾闕遺
蓋將以正杜氏之失也因十二公分十二卷江寧嚴用
晦從秦中舊家錄此以歸余見而愛之向見吳中惠定
宇氏左傳補注一書亦以古義糾杜之違服其精確錄
而置之篋中有年矣今乃知王氏此書定宇祖父以來
卽相傳有鈔本而外人罕得見余雖往來吳中實不知
惠氏之有此書也頃閱近人余仲林所爲鉤沈而後知
之惟王氏開之於前故惠氏祖孫得益精之於後如邱
賦卒兩之說皆不從杜遂扶以下依服䖍作遂跣以下
以爲燕飲解襪之明證一字之異其有關於典制如此
余讀昭元年傳云秦后子享晉侯十里舍車自雍及絳
歸取酬幣終事八反服氏謂十里置車一乘千里百乗
以次相授車率皆日行一百六十里杜氏則謂毎十里
以八乗車各以次載幣相授而還不徑至故言八反千
里用車八百乗正義從杜難服謂千里之路往還八反
車率日行一百六十里計則一萬八千里雖追風逐日
之足猶將不逮遂謂杜義爲長案正義此駁何其輕脫
不思之甚也十里一乗一反行二十里八反行百六十
里故服以是爲率安得忽生一萬八千里之說輕相嘲
笑乎且其法至元董摶霄實祖之以運糧矣十步一人
負米四斗三十六人行一里人日五百反爲二十八里
輕行者半重行者半百里用三千六百人致米二百石
是卽服氏之說可實見諸行事者正義必抑之使不得
與杜氏竝多見其無識也此書雖非全文然學者當愈
知寶愛如惠氏遂能以是成其家學矣必若此庶無負
厚齋扶微繼絕迪後人擇善而從之指意也乎是書本
無序余不自揆旣稍加整比遂僭爲題其端云
　　　春秋五測序(丙申)
揆日之度察星辰之行以正時而成歲必稽其元焉必
立之法焉而猶有參錯而難合者則其立法疎也故善
觀天者不能廢法而要當使法一稟於自然此豈幸其
一二偶驗而遂謂吾法之盡善至其不驗則將強天以
求合是其爲不可也不甚明哉說春秋者之有例也猶
夫觀天者之有法也屬辭比事之爲敎也遠矣顧左氏
所稱猶爲史官之常例雖其閒亦有聖人所不易者然
不可卽以爲聖人之所筆削者盡如此厥後諸儒之說
莫不知有例而用之不精或偏而不全或常而不變其
蔽往往陷於繚繞破碎而使經之義轉晦故夫法不密
則懸象遲速之度不能必其無差也例不精則垂文示
教之旨不能必其無失也今戴君敬咸之說春秋也其
所以測者五焉蓋謂春秋之文有常有變有互有便有
闕斯五者比類求之而各有得例具於文故卽文可以
見例且約指古今之說春秋者有四失一曰不赴不書
赴則從赴書二曰諱則没而不書三曰得禮不書凡書
皆譏四曰史䇿舊文仲尼新意此四者其言皆近是昔
之人所據以爲說春秋之例然者君謂其不盡然立五
測以袪四蔽不必定岀己見而亦不必固守成說期於
適當而上君之所以爲例者不綦善乎夫觀天者至近
世而儀器更精分數更明故其密合亦遠勝於前代蓋
鑒前人之失而順天以求合不偏守一法以測天君也
因文以見例不偏執一例以測聖人其道實有相類者
余是以擬議而爲之說如此君名祖啓上元人乾隆二
十七年郷貢士今爲關中書院山長
　　　讀大學衍義補膚見序(己卯)
前明胡端敏公前發寧王宸濠不軌事以罪去後事驗
得雪復用於時人以是稱之至今而不知其侃侃正論
有關於天下國家之大計者正多也公爲吾邑臨江郷
人其裔孫以公所著膚見二卷示余屬爲之序蓋公讀
邱文莊大學衍義補而著其所欲設施者如此其中有
云吾嘗於某疏中備陳之則此爲公登朝以後之書也
嘗慨夫世之學者自爲秀才時卽專以決策發科爲念
一旦得志推之無本而措之無術鮮不爲國家病夫士
當其困窮里巷其於朝廷政事之得失容或不能盡知
若旣巳在其位矣於事有所不便令有所難行疾苦之
所致禍患之所伏豈可以不知旣知之則當思所以處
之思處之則必取古人之良法美意而推擇用之然彼
溺於富貴者旣不足以語此其少欲有爲者又或囿於
一偏之識不知通變之宐違古而失泥古亦失國家何
賴焉若公此書或增成文莊之義以爲必可行或摘抉
其弊以爲必不可行文莊之以微文見意與其所遷就
而不敢言者公則一一引伸而別白之余讀公之書而
歎公之識微知著其議論平正通達實過文莊遠甚何
以明之史稱文莊性褊狹與劉健王恕不相能御史言
事不合意輒面斥之公有是乎方大禮議起之時公家
居持論頗與張璁桂萼合然終身未嘗與之比迨諸君
子廷杖而公復上書諫其虛衷觀理庶幾可與其中立
而不倚矣且卽其書求之邱氏言敬大臣而公則以爲
體羣臣亦當詳也邱氏極論周官安富之道而公則以
爲今有司之爲富家役者亦多也邱氏欲以餘田準丁
謂如是則丁不匿而公則以爲是敎之使匿也邱氏旣
知鈔法之不便而又欲強立一法以必其行公則以爲
􁆴然不可行也邱氏有取於董摶霄運糧之法而公則
以爲如其言百里當用三千六百人日遞米二百石實
計人日運米五升五合餘耳柰何以爲便而取之殆未
之思也至若宦官近習之弊在當時所宐救正者事孰
大於此而邱氏無一言及之公獨危言正論一無所撓
此尢爲人所不易及者余故以公爲過於文莊非私言
也夫以公之通曉治體如此而於論治河也猶曰身未
親歷未敢以爲必然其論西番也亦如是不諱其所不
知然則是惟無言言則必明見其可行而後從而言之
此豈與世之以冥冥決事者可同日而道哉學者讀是
書當知古人仕學之不苟而求其所以用心雖處極盛
之朝瞿然思所以爲持盈保泰計者亦致不可忽也文
莊之書世多有得是書輔而行之不益盡善而無弊乎
書之以諗天下之畱意於治道者
　　　中庸圖說序(丁亥)
文弨弱冠執經於桑弢甫先生之門聞先生說中庸大
義支分節解綱舉目張而中閒脈絡無不通貫融洽先
生固以爲所得於朱子者如是蓋先生少師事姚江勞
麟書(史)先生勞先生之學一以朱子爲歸躬行實踐所
言皆見道之言雖生陽明之里餘燄猶熾而獨卓然不
爲異說所惑先生信從旣久固宐其言之與朱子悉相
脗合而文弨亦幸得竊聞緒餘於按試寶慶日諸生循
例講書有以君子中庸一章進講者與吾素所聞於吾
師者未有合也因舉吾師之說以爲諸生正吿焉旣有
以所著中庸圖說來質者則新化生員劉光南也其所
解平易切實多與吾舊所聞合而又本朱子相當相對
之語以爲之圖不知者或以爲穿鑿破碎而吾獨喜其
一本於自然初非私意小智之所能爲也及入試劉生
又冠其曹其文能以理勝迥異乎矜才使氣以求見長
者益信其有得於儒先之旨深也吾房師漢陽孫楚池
(漢)先生嘗寓書敎文弨宐昌明理學毋務華而棄實顧
所至殊不易得旣得劉生亟舉以吿先生索其書於今
月始齎以往使者尚未返不知於先生意何如適劉生
遠來索序歲云暮矣姑且以文弨所見者塞其請弢甫
先生遠在浙江異日將幷寄是書以求正必待兩先生
許可而後乃可爲是書增重也
　　　新刻古文孝經孔氏傳序(丙申)
表章遺書莫先於經近代之僞撰者若張商英古三墳
書吾衍晉文春秋楚檮杌豐坊子貢詩傳申公詩說之
類其言舉無可采而好事者爲傳之此則過也然如張
霸之百兩篇時君旣知其僞撰矣而愛其文辭亦使之
流傳於世連山歸藏古無著錄而隋唐志始有之今見
於諸書所引用者其文類斑駁可喜子夏易傳見於陸
德明孔穎達李鼎祚所引者於訓詁名物爲詳相傳以
爲張弧僞作弧唐人也孔陸諸人寧有不知而肎輕相
承用乎此必有所由來然如今通志堂之所收者則又
幷非張弧之舊矣使此數書而在亦焉得不爲傳之孝
經有古今文鄭康成注者今文也孔安國傳者古文也
五代之際二家竝亾宋雍熙中嘗得今文鄭氏注於日
本矣今又不傳新安鮑君以文篤學好古意彼國之尚
有是書也屬以市易往者訪求之顧鄭氏不可得而所
得者乃古文孔氏傳遂攜以入中國此書亾逸殆及千
年而一旦復得之此豈非天下學士所同聲稱快者哉
鮑君不以自私亟付剞劂而以其本示余余按傳文以
求之如云閒居靜而思道也則陸德明引之矣脫衣就
功㬥其肌體云云則司馬貞引之矣上帝亦天也則王
仲邱引之矣其文義典核又與釋文會要舊唐書所載
一一符會必非近人所能撰造然安國之本亾於梁而
復顯於隋當時有疑爲劉光伯所作者卽鄭注人亦疑
其不出於康成雖然古書之畱於今日者有幾卽以爲
光伯所補綴是亦何可廢也蓋其文辭微與西京不類
與安國尚書傳體裁亦別又不爲漢惠帝諱盈字唯此
爲可疑耳漢桓譚唐李士訓皆稱古孝經千八百七十
二言今止一千八百六十一言此則日本所傳授前有
太宰純序所謂不以宋本改其國之本是也唯是章首
傳云孔子者男子之通稱也仲尼之兄伯尼十五字􁆴
屬譌誤因下有曾子者男子之通稱一語而誤曾爲孔
當爲衍文仲尼之兄自字孟皮安得與仲尼同字且於
本文亦無所當此當爲後人羼入無疑余所以致辨者
恐人因開卷一二齟齬遂幷可信者而亦疑之則大非
鮑君兢兢扶微振墜之本意矣故僃舉其左證於前以
明可信且尚書傳朱子亦以爲不岀於安國安在此書
之必與規規相似也然其誤入者則自在讀者之善擇
矣德水盧氏嘗刻尚書大傳周易乾鑿度等書流布未
廣其家被籍之後板之在否不可知此皆漢氏遺文好
古者所當愛惜若能與此書竝壽諸梓以爲眾書冠冕
譬之夏彝商鼎必非柴哥官汝之所得而齊量矣前朝
所刻書多取僞者今皆取其眞者不益以見
國家文敎之美　朝野相成爲足以度越千古也哉
　　　鄭氏注論語序(丁酉)
康成注論語十卷自周齊至隋盛行於人閒唐書猶著
錄至趙宋始不以入志則書之亾也其在五代之際乎
金陵嚴侍讀用晦自秦中歸從三原王端毅後人處鈔
得王深寧所輯古文尚書鄭氏注古文左傳賈服各家
義而此書亦其所編綴者也鄭氏注在今日誠如椎輪
耳使其書尚在舉業家亦必不好而志古之士要不忍
使其墜遺深寧叟勤勤搜採於亾佚之餘釐爲兩卷此
書之不終泯王氏之力也其訓不時不食謂一日之中
三時食不時謂非朝夕日中也於人而無恆不可以作
巫醫則謂巫醫不能治無恆之人以子貢方人謂謗人
皆與朱子義異然亦未嘗不可以僃一說也王氏又嘗
輯鄭氏易及詩攷世多有其書而此三書卽吾鄕藏書
家亦未僃故浙江通志中亦未以之入錄侍讀一見而
傳其本以歸可謂知所寶矣余次第錄之適此書先竣
遂序其緣起如此
　孫詒穀曰此三書非深寧所輯疑惠定宇託名也
　　　孟子章指序(丁酉)
漢趙邠卿爲孟子章句其題辭又有云章別其指者蓋
隨文訓釋之外每章撮其大指而爲之辭於是有章指
之目李善注文選岀師表引之又王伯厚云章指引論
語曰力行近仁誤以中庸爲論語鼂子止讀書志云孟
子十四篇趙岐注又云爲章指是則唐宋人咸知有章
指也自僞作孫宣公孟子疏者掠取其文入於疏首又
不能全載而多所更易乃於趙氏本所有者則徑削去
之至所引故實閒爲疏其所岀且於恥之於人大矣章
略著之云凡於趙注有所要者雖於文段不錄然於事
未嘗敢棄之而不明疏雖爲此言亦不云是章指自經
削去之後於是人罕知有趙氏之章指矣且疏旣刪其
全文而但釋其一二字句使後人讀之茫然不知其何
屬甚矣作疏者之謬妄也朱子集註孟子於王之臣章
小弁章求則得之章所引趙氏皆岀章指而後人或以
爲總注此皆未之深考也宋時嘗以四科優劣之差命
題今見於有事君人者章指中是書之在前代昭灼如
此而今乃任其若滅若沒可乎乾隆辛巳之歲借得毛
斧季所臨吳匏菴鈔本孟子注始見之而末二卷尚闕
越十有六年而後覩其全焉恐友朋中未必皆見是書
故別鈔之以傳又篇敘一篇世亦不多見故引以冠其
首其題辭與注世自有本而今之注亦頗與吳本有異
同雖亦當考正然今不暇及者以急於扶微繼絕故也
讀者當與我共寶之乎
　　　重雕經典釋文緣起
此書雕版行於海内者止崑山徐氏通志堂經解中有
之宋雕本不可見其影鈔者尚閒儲於藏書家余借以
校對則宋本之譌脫反更甚焉當徐氏梓入經解時其
撲塵掃葉誠不爲無功然有宋本是而或不得其意因
而誤改者亦所不免且今之所貴於宋本者謂經屢寫
則必不逮前時也然書之失眞亦每由於宋人宋人每
好逞臆見而改舊文如陸氏雖吳產而其所􁃝輯前人
之音則不盡吳產也乃毛居正著六經正誤一書譏陸
氏偏於士音因輒取他字以易之後人信其說遽以改
本書矣又凡切音有音和亦有類隔陸氏在當時或用
類隔未嘗不可以得聲而後人疑其不諧亦復私爲改
易注疏本多有之幸本書尚無恙然其浸淫以疑惑後
人者不少矣古來所傳經典類非一本陸氏所見與賈
孔諸人所見本不盡同今取陸氏書附於注疏本中非
強彼以就此卽強此以就彼欲省兩讀翻致兩傷又本
書中如孝經論語爾雅多以校者之詞羼入之今雖不
遽刪削唯略爲之閒隔使有辨焉唐人經典多不全用
說文陸氏意在隨時不取駭俗此書中閒亦引許氏以
正流俗之非而不能畫一信從且有以俗字作正文而
以正體爲附注者至其點畫之閒亦每失正觀唐人石
經及五經文字所載皆是習相沿用今亦仍而不革庶
乎不損本眞然於六朝人所用甚鄙俗字陸氏固未嘗
闌入也余念此書闢經訓之菑畬導後人以涂徑洗專
已守殘之陋匯博學詳說之資先儒之精藴賴以畱俗
本之譌文賴以正實天地閒不可無之書也而年來流
傳漸少學者不能盡見因爲之手校重雕第以遲暮之
年精力慮有不周刻成猶再三校目幾爲之昬弗恤也
其文舊皆連屬今審其可離者離之以便觀者書中是
非及今所因革以嘗所聞於師友者別爲攷證附於當
卷之後不以殽亂本書時　乾隆五十有六年歲在重
光大淵獻九月旣朢書於常州龍城書院之取斯堂
　　　九經古義序(癸巳)
九經古義十六卷吳徵士惠松厓(棟)先生之所著也凡
文之義多生於形與聲漢人去古未遠其所見多古字
其習讀多古音故其所訓詁要於本旨爲近雖有失焉
者寡矣唐之爲釋文爲正義者其於古訓亦卽不能盡
通而猶閒引其說不盡廢也至有宋諸儒岀始以其所
得乎天之理微會冥契獨闢窔奧不循舊解其精者固
不可易然名物象數聲音文字之學多略焉近世學者
安於記誦辭章之習但知發䇿決科爲務與之言古訓
駭然以爲迂晦而難通塞耳而不能聽也嗟乎此學問
之所以日入於靡爛而有終身讀書不識一字之誚也
乎今讀徵君此書單詞片義具有證據正非曲徇古人
後之士猶可於此得古音焉求古義焉是古人之功臣
而今人之碩師也爲性理之學者或視此爲糟粕然虛
則易岐實則難假承學之士要必於此問塗庶乎可終
身不惑也余十數年前見是書卽爲之商略體例校訂
譌字而還之徵君之子承緒洎余自湖南歸復從乞借
鈔攜之京師嘉定錢學士莘􁍃(大昕)歷城周進士書愚
(永年)各錄一本以去而余轉鹿鹿未能卒業至今春賴
友朋之力始得錄全計元本之在余篋中又五年所矣
書此以見歲月之空馳而讀書能不閒斷誠難也且以
志余媿云時　乾隆三十八年仲春旬有二日
　　　　　　　　　弟子上元孫邦杰漢賢校
抱經堂文集卷第二
抱經堂文集卷第三
　　　　　　　　　東里　盧文弨　紹弓
　序(二)
　　　吳槎客子夏易傳義疏序(乙卯)
聖門之傳經多岀於子夏經十有三而不由子夏氏之
門所傳授者葢僅二三而已顧今自儀禮喪服傳之外
無他焉劉向七略載有子夏易傳漢志不著錄隋志載
其書二卷注云巳殘闕然隋唐之際作釋文及正義尙
多引其說則其書雖闕而未盡亾也於後乃有張弧者
作王道小疏而亦假子夏傳之名褎然成十一卷案之
唐初人所引無一相合者世雖疑而不信而於二卷之
殘闕者片言􁆴句亦都不復畱意此世之所以知此書
者鮮也子夏爲人篤信謹守其敎門人小子必以洒掃
應對進退入故其於易也一切陰陽變化性命道德之
旨每不輕言其所訓釋止於名物字義之閒葢易非難
知其言明白顯著故可以通天下之志定天下之業􁆴
天下之疑愚夫婦皆可領解故不煩說也後人之於易
往往窮高極深怳忽不可爲象而其流極且墮於元虛
彼其視子夏之言淡乎其無味也固宐不知此正其篤
信聖人而猶是敎人不躐等之意也其所訓釋頗與爾
雅相近唐之一行宋人張舜元洪慶善俱嘗爲之解而
今失傳海昌吳君槎客乃復起而緝綜之爲之疏通證
明以薛虞記遵暢傳意者也亦取而繫焉書成二卷名
曰義疏其見於唐人釋文正義集解及初學記太平御
覽等書所引者此皆灼然可信采擇無或遺至宋元而
來諸家亦或援引及之若吳艸廬與明之二楊(時喬/愼)未
必皆由臆造當得之唐以前書中然皆不著所本學者
究疑而未盡信也槎客不以篇幅稍狹之故而汎濫及
之其見卓矣槎客謹飭人與子夏之學極相近宐其於
此有深契焉是將於易闢荆榛而堙鴻水又不僅爲西
河氏之功臣巳
　　　李旣方補李鼎祚周易集解序(乙卯)
漢儒解易之書至多今皆不可得見唯唐資州李氏所
著易傳集解中采取三十餘家後之學者猶得以見其
崖略李氏之爲此書未嘗執己之意以決擇諸家而去
取之也故凡異同之說往往竝載不遺如夬之九五引
荀爽說莧陸二菜也又引虞翻說謂莧說也陸和睦也
旣濟之禴虞翻謂夏祭也崔憬曰春祭如此之類不可
以徧舉又如小過彖辭引虞翻說離爲飛鳥震爲音以
或指卦象二陽在内四陰在外有似飛鳥之象爲俗說
矣乃至彖傳又引宋衷說則固虞翻之所斥爲俗說者
而亦具載之若必爲一家之言則所取者轉狹而已之
所非安知不爲人之所是設使由我削之而遂泯焉不
復傳於後世豈不大可惜乎近元和惠定宇其講易實
宗漢學凡所援引多取材於是書甚矣李氏之大有造
於天下後世之學者也今秀水李君旣方(富孫)好讀易
所經眼者不下百餘種而深斥圖說之附會穿鑿擯不
欲觀其所深嗜者漢儒之學求漢儒之學則唯資州李
氏一編爲菁華之所聚旣巳朝夕寢饋於斯而復於其
三十餘家之說之尙有未經採入者更爲之搜羅薈萃
錄成得六十餘番葢幾於一字不遺矣然采取雖博而
於元明人之所稱引槪不及焉是其命意高而用力勤
又加之以謹嚴述之之功遠倍於作今學者多知寶資
州之書則安得不倂寶是書剞􁁕之事是所望於賢而
有力者吾安得亟見其成以與天下學士其讀之爲快
乎
　　　校本韓詩外傳序(庚戌)
齊魯韓三家詩雖皆失傳而唐人經義及類書所援引
唯韓獨多其内傳亦僅見一二若外傳固未亾也漢志
本六篇隋志則析而爲十非有所坿益也其得流傳至
今者豈非以文辭贍逸爲人所愛玩故哉顧傳本雖多
而譌脫亦往往相似吾友武進趙舍人億孫(懷玉)旣取
數本校之又取其與諸書相出入者參互考證擇其是
者從之其義得兩通則仍而不革慮其損眞也又諸書
所引亦尙有出於此書之外者復爲之博綜以繫於後
葢自有雕本以來至今日而譌者正脫者補閱者咸稱
快焉余亟慫恿付梓公諸同好因綴數言於簡端夫詩
有意中之情亦有言外之旨讀詩者有因詩人之情而
忽觸夫己之情亦有己之情本不同乎詩人之情而遠
者忽近焉離者忽合焉詩無定形讀詩者亦無定解試
觀公卿所贈荅經傳所援引各有取義而不必盡符乎
本旨則三百篇猶夫三千也外傳所稱亦曷有異哉善
讀者融會而貫通之將孔子所謂吿往知來孟子所謂
以意逆志舉可於斯參觀焉爾中閒或亦有里俗之言
不盡歸典則者鑒別之明當自求之要其格言古訓之
釐然有當者正多也然則此書葢可以廢乎哉　乾隆
五十五年端午日序於常州之龍城書院
　　　春秋内傳古注輯序(丁未)
春秋三傳左氏最後岀鐂歆欲立學官諸儒多不肎置
對葢因陋就簡自古已然唐時貢舉之法習小經中經
兼一大經於是人皆習禮記而不習左氏傳以左氏文
繁故也至於先儒訓釋亦代廢代興漢東京以來陳元
鄭眾賈逵馬融延篤彭汪許淑潁容之徒皆傳左氏而
鄭及賈服爲最著季長則謂賈精而不博鄭博而不精
合之則無以加矣魏則賈服盛行晉時唯傳服義而杜
預之注亦立國學至隋杜氏盛行而服義遂微葢左氏
謂之古文春秋其中多古字古言漢人尙能通之及乎
年祀緜邈耳目益所不習於賈服所釋格乎不相入而
唯喜杜說之平易近人相與尙之唐時作正義遂專取
杜氏一家此外多所訾謷以致精誼美言弃之不復甚
惜後人無由得見全書此可爲浩歎者也東吳嚴子豹
人(蔚)其治經也深懲專已守殘之陋而於左氏用功尢
深始灼見杜氏之弊有違禮傷敎者有肆臆妄說者慨
然思漢人之舊於是凡唐人正義及史漢三國舊注與
夫唐宋人類書所引綜而緝之賈服兩家而外若王肅
之注孫毓之異同略京相璠之土地名雖巳竝佚偶有
一二言之見於他說者亦不忍棄也葢當古學廢墜之
後而幸有不盡澌滅者與其過而弃之也毋寧過而取
之以扶絕學以廣異誼俟後之人擇善而從斯可矣何
庸先以一己之見律天下後世哉斯則嚴子兼收竝錄
之微恉也今天下好古之士多於前時嚴子此一編岀
吾知善學者必能因此以定所宗而復推類以盡其餘
安知夫賈服之不復生於今日也是則嚴子之爲功大
矣其或以爲􁆴爛而不之貴是所謂嘉肴弗食者也又
烏足與之論學問之事哉　乾隆五十有二年五月序
於鍾山書院之須友堂
　　　儀禮注疏詳校自序(乙卯)
乾隆庚申之歲吾師桑弢甫先生講學於湖上之南屛
秀水盛庸三(世佐)實從之遊余館於城中不能與共學
而往還恆數焉見其手儀禮一經􁃝眾解而研辨之於
其節次亦時有更易以其所爲說質於先生定而後各
條疏於經文之下余見而好之亦欲從事於斯而家無
此書遂輟不爲庸三以戊辰成進士余時亦在京師因
索其向所著則已褎然成書因得縱觀焉歎其精鑿實
有岀於昔人之上者顧其文繁力不能倩人鈔錄庸三
旣得滇南縣令缺旋岀京葢余之於此經其萌芽實於
是乎始後更無有人相爲提唱者則亦遂巳庚子入京
晤程蕺園太史(晉芳)言於此經已得十一家之本將爲
之甄綜而疏通之則又躍躍然以喜是時余年六十有
四距庚申已四十年稍得見諸家之本往往有因傳寫
之譌誤而遂以訾鄭賈之失者於是發憤先爲注疏校
一善本巳錄成書矣旣而所見更廣知鄭賈之說實有
違錯凡後人所駁正信有證據知非憑臆以蘄勝於前
人也因復亟取而件繫之向之訂譌正誤在於字句之
閒其益猶淺今之糾謬釋疑尢爲天地閒不可少之議
論則余書亦庶幾不僅爲張淳毛居正之流亞乎夫前
人有失後人知而正之宐也若其辭氣之閒有不當過
於亢厲者此則微爲削之今定書之摠名惟日儀禮注
疏詳校不加以辨駁之辭若是庶無得罪於先賢乎庸
三之書名日集解滇之大吏委以解銅至儀徵而卒遂
無從更見其書此書中僅載一兩條猶是昔年之簡錄
者也蕺園相晤之明年余至山西旋聞其卒於秦中所
欲爲者殆亦未就獨余以不肖軀尙畱世間今年巳七
十有九矣回憶南屛初見是書時去之五十餘年而始
得成是編不可謂非幸也已
　　　重校方言序(壬寅)
方言至今日而始有善本則吾友休寧戴太史東原氏
之爲也義難通而有可通者通之有可證明者臚而列
之正譌字二百八十一補脫二十七刪衍字十七自宋
以來諸刻洵無出其右者乾隆庚子余至京師得交歸
安丁孝廉小雅氏始受其本讀之小雅於此書采獲裨
益之功最多戴氏猶有不能盡載者因岀其鈔集眾家
校本凡三四細書密札戢孴行閒或取名刺餘紙反覆
書之其巳聯綴者如百納衣其散庋書内者紛紛如落
葉勤亦至矣以余爲尙能讀此書也悉舉以畀余余因
以考戴氏之書覺其當增正者尙有也劉歆求方言入
錄子雲不與故藝文志無之乃班氏於雄本傳舉其所
著書亦闕方言世不能無疑考常璩華陽國志載雄書
凡太􁄣法言訓纂州箴反離騷皆與傳同而不及四賦
乃云典莫正於爾雅作方言此最爲明證應邵而下稱
引日益多而是書遂大著其卷數則歆書中云十五卷
郭景純序亦云三五之篇隋唐以下志皆云十三卷幷
合與遺脫不可知然定在郭注之後宋志又云十四卷
當因劉歆書與雄荅書向附在簡末者亦別爲卷而幷
數之也雄識古文奇字嘗作訓纂篇今不傳趙宋時書
學生亦令習方言則方言中字其傳授必有自如家
䓇　之類凡舊所傳本皆然考之漢隷亦有證據
正不必執說文之體以盡易之又其中有錯簡兩條亦
尙有字當在上條之末而誤置下條之首及不當連而
連者有過信他書輒改本文者注及音義又有遺者誤
改者余以管見合之丁君校本復改正百廿有餘條具
著其說可覆案也郭氏注爾雅三卷外又有音一卷則
知此書之音亦必不與注相雜廁後人取便讀者遂倂
合之以郭音古雅難曉又附益以近人所音如通志載
有吳良輔方言釋音一卷此書當有捃摭及之者余欲
使注自爲注仿劉昭注補續漢志之例進郭注爲大字
而音則仍爲小字雖未必卽還景純之舊觀然要使有
辨焉爾至集各家說及文弨之說上又加圓圍以隔之
戴書巳行世故唯錄其切要者舊本又有云字一作某
者疑岀於􁆭公武子止案鼂讀書志云予傳方言本於
蜀中後用國子監刊行本校之多所是正其疑者兩著
之據斯言則知爲鼂氏所加無疑也予嘉丁君之績而
惜其不登館閣書成不得載名於簡末世無知焉又其
所緝綜者紛綸參錯不易整比久久將就散失不愈可
惜乎故以餘閒爲成就之如此丁君名杰今巳成進士
待學博士闕於杭州其學實不在戴太史下云
　　　段若膺說文解字讀序(丙午)
文與字古亦謂之名春官外史掌達書名于四方秋官
大行人九歲屬瞽史諭書名名者王者之所重也聖人
亦重之是以曰必也正名乎鄭康成注周官論語皆謂
古者謂之名今世謂之字字之大端形與聲而巳聖人
說字之形曰一貫三爲王推一合十爲士儿仁人也在
人下故詰屈黍可爲酒禾入水也牛羊之字以形舉也
視犬之字如畫狗也此皆以形而言也其說字之聲日
烏眄呼也取其助氣故以爲烏呼狗叩也叩氣吠以守
粟之爲言續也貉之爲言惡也皆以聲而言也春秋時
人亦多能言其義如止戈爲武反正爲乏皿蟲爲蠱二
首六身爲亥皆見於左氏傳故孔子日今天下書同文
知當時尙無有亂名改作者自隷書行而篆之意寖失
今所賴以見制字之本源者惟漢許叔重說文而巳後
世若邯鄲淳江式呂忱顧野王輩咸宗尙其書唐宋以
來如李陽冰郭忠恕林罕張有之流雖未嘗不遵用而
或以私意增損其閒則亦未可爲篤信而能發明之者
逮於勝國益猖狂滅裂許氏之學寖微我
朝文明大啟前輩往往以是書提倡後學於是二徐說
文本學者多知珍重然其書多古言古義往往有不易
得解者則又或以其難通而疑之夫不通眾經則不能
治一經況此書爲義理事物之所統􁃝而以寡聞尠見
之胸用其私智小慧妄爲穿鑿可乎吾友金壇段若膺
明府於周秦兩漢之書無所不讀於諸家小學之書靡
不博覽而別擇其是非於是積數十年之精力專說說
文以鼎臣之本頗有更易不若楚金之本爲不失許氏
之舊顧其中尙有爲後人竄改者漏落者失其次者一
一考而復之悉有左證不同肊說詳稽博辯則其文不
得不繁然如楚金之書以繁爲病而若膺之書則不以
繁爲病也何也一虛辭一實證也葢自有說文以來未
有善於此書者匪獨爲叔重氏之功臣抑亦以得道德
之指歸政治之綱紀明彰禮樂而幽通鬼神可以砭諸
家之失可以解後學之疑眞能推廣聖人正名之旨而
其有益於經訓者功尢大也文弨老矣猶幸得見是書
以釋見聞之陋故爲之序以識吾受益之私云爾
　　　聲音發源圖解序(癸巳)
此句曲潘氏一家之學也成是書者融如名已萬字也
其大父孝成氏發其端其父亞才氏引其緒而今乃成
於已萬之手噫其爲功也勤矣古今之譜聲者有二有
三有四有五有七而是書則分三陰三陽爲六聲夫陰
與陽平與仄之爲二聲也發送收之爲三聲也平上去
入之爲四聲也啌平嘡平上去入之爲五聲也宮商角
徵羽變宮變徵之爲七聲也前人之論詳矣獨未有言
六聲者言之自潘氏始其序則先上次平次舒又上去
入繼之是爲六聲謂初平之上聲爲濁音自三代後寖
失其傳遂與初仄之上聲一列而無以別獨今樂人之
歌曲其發端必用初平之上聲則自然之理於斯尙可
驗也於是演之爲二十五韻一百二十五分音八百五
十位五千一百聲各爲圖而系之以解甚矣已萬之能
守其家學也吾嘗聞西域貴耳中國貴目貴耳故以能
審音者爲賢貴目故以能識字者爲賢字母所以辨聲
雖多寡不同而大較多岀於西土然中國之達於音者
或分之或合之則未嘗不卽其說而益求精焉安在其
獨貴目乎且彼西域之所以詫於中國者則以其致力
也專故其精之也易潘氏父子祖孫皆研習於是彼西
土之人豈復能遠過乎吾知其必不苟異於前人也審
矣自吾來鍾山悼世人字體之不正欲以說文救其失
而俗學迷味安於所習其能從吾言者葢寡夫點畫有
定質者也豈若聲音之微渺而難係者乎而沿譌襲謬
謂辭苟足以達意而巳奚取於是拘拘者今已萬乃欲
以一家之學律萬有不齊之音是猶資章甫以適越也
吾恐閲者未一二紙而巳欠伸思睡矣然茍執此以詫
西域之人以雪中國有目無耳之說不得於此必得於
彼惡在其可廢也因其求序遂書此以歸之
　　　雕洪景伯不全隷韻序(甲寅)
汪君太完得宋榻洪景伯隷韻巳不全止第三卷下平
聲上第八卷去聲下訃此書當有十卷今僅得五之一
耳景伯氏之序隷釋也日旣法其字爲之韻復辨其字
爲之釋則隷韻當成在隷釋之前今隷釋之書尙不絕
於世太完之兄又重雕以行傳益廣矣唯隷韻見之者
尠或巳疑其失傳今太完得其不全之本而追溯其所
由則
世祖嘗以賜商邱相宋文康宋之後人爲豪所奪繼遭
斥賣市司不能各歸其部零星散售故太完所得僅此
而其餘不知歸誰氏矣汪君之意必欲得其全而後快
若徒祕藏之則人無從而蹤跡之將離者遂不可復合
此書爲前哲精神所繫必尙在天地閒故立意卽刻此
二卷以傳示海内苟得其餘本者或力能則取汪君之
書􁃝刻於其所藏本而書全或卽以其所藏卑汪君使
􁃝刻之而書亦全余亦日夜望之夫是以表白其意而
亟爲海内吿也夫隷生於篆篆有說文葢集倉雅之學
而成自程邈始爲隷書而賈魴以三倉之書亦皆爲隷
字漢人碑版大率用隷爲多篆書難成隷書易就以故
其傳浸廣後人於繁者刪之疎者補之字益多於前矣
徐楚金嘗以說文纂爲韻譜以便檢尋顧說文自小箓
之外不過兼載古文籒文其他異同亦僅一二而巳繼
之者夏英公之古文四聲韻於是篆書亦汎濫矣隷書
至猥多尢不可不有所薈稡景伯氏始奮然採輯而爲
此書當時所見榻本自比今之闕壞尙少故其所見也
博其摹之也眞卽其中有彼人自岀新意變亂古法者
寧過而畱之以待夫學者之自擇或乃槩譏隷爲俗書
之所自始考酈元水經注人有發古冢其棺前和題齊
太公六代孫胡公之棺唯三字是古餘皆隷字則自周
以來隷已與篆竝行安可專歸咎程邈哉近世有顧藹
吉者爲隷辨一書亦以四聲分之未知本於洪氏邪抑
闇與之合也吾嘗閒取以校隷釋頗有點畫不同者然
以吾意推之隷釋傳錄不一手若洪氏所手摹必無失
眞者洵乎此書之不可令其當吾世而遂湮没也人之
欲善誰不如我吾於太完卜之巳　乾隆五十有九年
十月十七日同里人盧文弨書
　　　校刻白虎通序(甲辰)
乾隆丁酉之秋故人子陽湖莊葆琛見余於鍾山講舍
攜有所校白虎通本此書譌謬相沿久矣葆琛始爲之
條理而是正之厥功甚偉因亟就案頭所有之本傳錄
其上舟車南北時用自隨幷思與海内學者共之在杭
州楷寫一本畱於友人所在太原又寫一本所校時有
增益後又寫一本寄曲阜桂未谷今年家居長夏無事
決意爲此書發雕復與二三友人嚴加攷覈信合古人
所云校書如讎之恉凡所改正咸有據依於是元明以
來譌謬之相沿者幾十去八九焉梓將畢工海寧吳槎
客又示余小字舊刻本其情性篇足以正後人竄改之
失葢南宋以前本也與其餘異同皆於補遺中具之此
書流傳年久閒有不可知者闕之然要亦無幾矣因撮
其略爲之說曰事必師古而古人又誰師哉道之大原
岀於天古人凡事必求其端於天釋尙書者於稽古有
異說余以爲稽攷古道古道卽天也天何言哉稽攷古
道是乃堯之所以同於天也古之聖人凡命一名制一
事曷嘗不本之於陰陽參之於五行原其始以要其終
竆則變而通則久其有不知而作者乎必無是也讀是
書可以見天人之不相離而凡萬變之相嬗乎前無一
非岀於自然者曾私智小慧之可得與其閒哉顧說之
不免有岐者何也天體至大仁者見仁知者見知昭昭
之天何莫非天當時天子雖稱制臨決而亦不偏主一
解以盡繩眾家之說此猶吾夫子多聞見而擇之識之
之意云爾世有善讀者則此書之爲益也大矣倘泥其
偏端掩其全美而輒加以輕詆夫豈可哉若夫是書之
緣起與歴代相傳卷帙異同之數則具見於葆琛之所
爲攷余又奚贅　乾隆四十有九年九月旣朢東里盧
文弨書於太倉州之婁東書院
　　　　　　　　　弟子蘭谿柳兆勳書旂校
抱經堂文集卷第三
抱經堂文集卷第四
　　　　　　　　　東里　盧文弨　紹弓
　序(三)
皇朝武功紀盛序(壬子)
本朝用師之盛如疾雷之破山驚風之卷籜當之者無
不糜碎殲滅曠古以來罕有倫比
世祖定鼎之初蕩流宼而除小腆出斯民水火之中登
之衽席之上雖草野傳述不詳猶可於明史中得窺見
一二崖略焉
聖祖
世宗咸以英明神武之姿端拱指揮凡叛逆者㒺有不
誅侵犯者㒺有不創傳至我
皇綏靖海内益務休養本未嘗有開邉拓境觀兵耀武
之意而乃有蠢然自外於　王化者誠不得巳而應之
紀律明賞罰必發蹤指使人百其勇所至率冰解的破
覲揚之烈實竝美於
列聖焉自來武功吿成咸有方略紀載而郡國人士多
願見而不可得今
皇上頒發四庫全書於江浙許學者得以縱覽而方略
亦在其中欲知
昭代武功之盛幸於此得見其全而不致惑於傳聞之
誤顧卷袠浩繁逾旬朔閱之猶未能徧也陽湖趙觀察
雲崧夙具史才起家中書舍人入直軍機房旋以高第
登館閣緬甸之役奉
命赴滇參軍中幕畫旣又敭歷封疆解官後大臣之勦
臺灣者猶強挽之與俱其素來旣博徵典故隨事紀載
而近事尢親得之見聞頃來掌敎揚州四庫全書之頒
也其郡當謹藏於　行宮内之文匯閣一切整齊次比
實與其事故自
聖祖之平定三逆以曁
今上臺灣之役凡夫歲年月日以及山川道里與夫在
事諸臣之功過得所徵信一一皆有據依於是以四卷
之書括之其事則詳其文則約其顚末曲折無不朗若
列睂使人一見之而驚歎
神謨廟算爲黃帝以來所未有向者見羣臣所上賦頌
雖皆揚厲
偉烈豐功之盛究未若斯編爲能洞悉事之原委因得
仰窺
列聖之明睿果􁆴智炳幾先而神周萬里者一一彪炳
於楮墨閒若揭日月而行誠足以昭示無極也夫善敘
事者莫過於馬班要在舉其綱領而於糾紛蟠錯之處
自無不條理秩如今是編也馭繁以簡舉重若輕深得
史漢之義法而尢有不可及者其於兵勢地形之利害
言之悉中窾要是不獨史才且將才也徒弄三寸毛錐
子者能如是乎至若緬逆之難明將軍瑞盡節而死人
知之而其功則未有言之者得是編爲表章明將軍不
死矣異日修　國史者其必考信於是
　　　史記索隱校本序(戊申)
始余初讀三家注史記本見索隱之說往往互岐首卷
後旣載索隱述贊矣又云右述贊之體深所未安余初
疑後語不出於小司馬後得毛氏單行索隱本始知小
司馬初意欲改史公體例自成一書後以此書傳世巳
久忽加穿鑿難允物情遂輟不爲而但爲之注其欲改
刱之規模別見於後本不與注混趙宋時始合集解正
義俱繫之史記正文下遂致有割截牽倂之失今幸有
單行本爲正之然毛氏所梓亦有次第顚倒脫文譌字
難可盡據則仍當以三家本正之余向以單行本記於
三家本上猶未知擇善而從也今雖可爲是正而年巳
老矣且毛氏本行密字小不便增改其上於觀覽亦不
適因令人略加展拓重鈔之稍序其先後辨其離合而
於文字之閒尚未能以盡正不無望於後之人後之人
因余書而復加以考訂之功亦庶乎其易爲力矣乾隆
五十三年十月旣朢序
　　　校定熊方後漢書年表序(壬寅)
表者明也標明其事使著見也表而不明則有之庸愈
於無乎史之有表也創於子長而沿於孟堅其體例亦
不盡同史記功臣王子侯等表以帝之世統侯以侯之
年繫帝或一帝之世而子孫繼承或一侯之身而年數
離析此則典籍具在故紀載可詳漢書則以侯之子孫
世次爲序而承襲薨卒之年多略焉得母遭漢中絕文
書散亡雖欲如史公之例不可得乎建武中興而後東
觀史臣猶相祖述傳於今者乃獨有范氏之紀傳耳志
猶賴司馬紹統之書可補其闕至於表則亡也久矣唐
劉知幾著論以史之有表煩費無用讀者緘而不視嗚
呼此其所以湮没之易易與去之千載當宋南渡時有
澧州參軍豐城熊方者以所爲後漢書年表十卷進於
朝未聞所以可否之者史家亦不著錄鄭氏通志馬氏
文獻通考皆不載吾友鮑君以文得宋梓本欲復開雕
以裨補東漢史之遺闕旣手自讎校又益以嘉定錢宮
詹辛􁍃弟兄之覆審而復以示余余偕老友江陰趙君
敬夫重加考覈粗訖功攜之入燕又攜之入晉奪於他
事此書置几案閒四閱歲矣今年正月兀坐精舍無應
酬之煩自念此書若不及今整頓恐後精力益不支於
是發憤爲之位置高下排比疎密一一皆經手定宮詹
之意重戒更張卽余亦豈好爲改作者然熊氏草創之
勞固不可泯而其牴啎之失亦不能爲之諱若復因循
或轉致貽誤後人於是更定其尢甚者數條與夫未是
而猶仍其舊者皆著說於下以俟後之人取衷焉且令
其體例略仿孟堅分封徙封皆大書之庶有子孫承襲
者不致混然無別舊異姓侯中有同姓四人今俱巳改
正至建安中政由曹氏本不以漢宗之故疏恩凡舊置
異姓者固可無庸別出熊氏本書惟據范史然亦尙有
漏者至章懷注中所引若東觀記續漢書皆正史也又
水經注一書酈氏就所沿歷詢訪遺封於年代亦不甚
遼斯爲可信故亦閒增一二其出於子孫譜諜若新唐
書宰相世系表之類咸不濫收斯則余損益之大指也
其或前後尙有未能畫一者則因不欲過損本書之故
閱者當可以共諒焉夫馬班之表可以補紀傳之所未
及故其所繫爲尢重史通漫不加察從而致譏他人之
緘而不視更復何責今此所補之表則但因范史之成
文本不可與史漢竝然夫功狀事實予奪拜罷之班班
具列者一覽可知旣觀紀傳又及此書提綱挈要於是
乎在論世知人不勞而得不誣古人不誤後人此余之
所以兢兢致愼遲之久而始得以報鮑君也熊氏字廣
居靖康中舉於鄕嘗名所居堂曰補史進此書不得命
又進狀於朝乞命儒臣續古今人表噫此則過矣夫班
氏之區別九品訾謷者不獨一知幾尚可以效尢乎想
爾時雖不深責定一笑置之耳巳　乾隆四十七年歲
在壬寅孟陬月下旬六日杭東里人盧某書於三立書
院之須友堂
　　　錢晦之(大昭)後漢書補表序(辛亥)
宋儒嘗言讀史易令人心粗夫史非能令人粗人自粗
耳則雖以之讀經亦何能免於粗也宋儒又每以博聞
多識比之玩物喪志故其於史也略識興亡之大綱用
人行政之得失而巳自謂括其要矣其他典章制度因
革損益之樊然具列者率無暇畱意卽有所撰述亦不
能通貫曉析事事合符其病皆由於譾譾拘拘不能廣
搜博攷以求其左證而且專己自用不師古人其或時
異勢殊有必不可以沿襲者而又不能得變通之宜此
而謂之爲粗其又奚辭向鮑子以文欲重雕宋熊方所
補後漢書年表余爲之佐校訂而其書之舛漏殆不可
枚舉首載同姓王侯表冠以因子追封之齊武王縯魯
哀王仲於史例卽不合念校書與自著書不同如欲盡
加更正旣於熊氏之勤勤掇拾者大沒其刱造之勞且
改之亦必不能盡善何也其規模之巳定者不能易也
勢不得不出於委曲遷就欲遂以爲完書也其可得乎
故當時但卽因其書而略正之惟綴一二校語於下不
相雜廁使人知爲熊氏之書而巳私欲別爲一書自愧
力有未能也嘉定錢君晦之其學浩博無涯涘其思緒
細密精議洞達治經而經通於周秦漢魏之書無不爬
羅剔抉曩於都門欲請其所校書繕錄之會君南歸巳
僦潞河之舟不果未嘗不時往來於懷而思一覩之爲
快也頃獲其所撰後漢書補表讀之非若熊氏之僅取
材於范書陳志也凡山經地志金石子集之有會於是
書者㒺不網羅綴緝而其體例一依班氏之舊諸侯王
王子侯分爲二表功臣侯與外戚恩澤侯亦分二表視
熊氏之但以同異姓爲別者較然明矣其不能不與班
氏微異者班書百官公卿表前敘百官沿革若後漢則
有司馬彪之續志百官巳詳無庸複出故但云公卿表
此又變通之得其宜者也凡熊氏所漏脫者悉攷而補
之於是此書乃始完善而無少遺憾矣夫史莫重於表
志而自漢東京以至於隋志尚閒見之表則全闕表也
者標也標明其義類使綱舉而目張馬班之爲是也亦
兼以補紀傳之所未及今則年代懸隔古籍散亾如東
觀記謝承華嶠之書皆不可復見唯卽舊文之畱傳者
而薈萃之然亦未嘗不增益於范書之外俾夫善讀史
者更得參互攷證以資其聞見於凡政治之汚隆職官
之賢否一開卷而瞭如指掌以之爲津筏也可以之爲
龜鏡也可余之所謝不能者而錢君優爲之見今版行
諸史旣以續漢書志繫范書之後亦當以此補表幷繫
之於以配馬班而始無不完不美之憾此豈讀書略觀
大意者之所能乎哉錢君之於史事其精確也如是況
於治經乎特是予今雖欲盡發其所藏而巳自傷耄及
非復前日之尚可讀矣摩挲此編有餘慕焉
　　　續漢書律歴志補注序(乙巳)
律歴之源皆本於易自圖書出而天地自然之數以彰
聖人旣則之而爲易其用至於不可勝竆於是審音制
樂治歴明時相因俱起莫非聖人之所創造以爲治天
下之道用若此其重也迨其末流易且專以爲卜筮之
用而律則委之泠人歴則屬之天官家皆以爲非儒者
之要務嗚呼彼泠人天官家能習其數而巳能知其理
乎能通今術而已能兼曉古法乎古來大儒若鄭康成
若朱子若許文正皆宗聖人者也求聖於内亦不遺乎
外其於道與藝殆一以貫之矣故以爲非儒者之要務
者皆怠與棄而又自文其不能者也始吾讀兩漢律歴
志有意欲通之而苦於不能布算則就同館嘉定錢君
莘􁍃而問焉錢君示我以乗除增減之術幷以所校兩
志卑余余得以正家本之誤焉然其推算之術終苦於
思不屬而止今忽忽三十年矣華髮盈顚益難重理前
緒頃復來主鍾山書院而莘􁍃之從子漑亭亦爲郡博
士於斯一見如故交裒然出其所著有補注續漢書律
歴志在焉則校之余前所得於其從父者布算益加密
辨證益加詳於前人說之未是者雖通人若蔡中郞其
論開闢至獲麟之歲與馮光陳晃所言俱誤亦駁正之
向所苦於難讀者以譌脫之字多耳今以晉宋志參校
皆得補正朗若列睂瞭如指掌使後來學者皆得所從
入之徑是書得此遂無復遺憾於此見儒者之功非藝
人之業之所可幾也彼唐之一行其於歴學古今推以
爲精然不解太初甲寅之元而謬爲之說又不明杜預
所以爲長歴之恉而輕相訾謷此徒知今者之不可與
道古也必也合今古而會通之微儒者誰與歸漑亭父
子眞其人乎吾何幸而皆得交其人讀其書也
　　　翰苑羣書序(甲午)
官有所由重朝廷之重是官必先思其可重者何在斯
其遴選也不得不愼而其禮遇也不得不崇居是官者
亦必有以自異於曲藝雜流之幸承恩澤者而官乃重
也詞林之職古今以爲榮選其於主眷之隆渥一言一
事津津傳爲美談然使在上者以爲此吾之私人而故
厚焉在下者亦惟是以得數望淸光效賡颺歌頌之美
爲幸則其事皆不足道也君以朝夕啓沃望其臣臣以
隨事納忠効於君君臣一德驩然無閒其任不在職事
之末而其所長亦倂不在文字之閒是則上之所以重
是官不爲過而其臣之得此於上非倖也是編爲宋洪
景嚴氏所􁃝緝自唐以來事例略可考見誠有足動人
歆羨者然不探其本而言之徒以遭遇好文章稽典故
之主侍從雍容之外別無裨補其與夫曲藝雜流之幸
承恩澤者何以異是官本重而其所以可重者曾未之
思也將何以取重於其君而使庶司百職事羣羨以爲
淸華之選乎先余未有是書因借本錄竟手自校對漫
識數語於其端
　　　關帝事蹟徵信編序(丙申)
古今來英魂毅魄不死而爲神其祠廟或領於官或祀
於其鄕而止未有靈威肸蠁千載如生自天子以至士
庶婦女童孺㒺敢不䖍自京邑以達於邉徼外裔無不
爲之廟貌以崇奉之如帝之盛者也帝爲漢之漢壽亭
侯其封帝也始於明神廟時我　朝順治九年
世祖章皇帝敕封忠義神武關聖大帝
今上又加靈佑二字且因臣工所請而諱神之名易神
之謚尊崇之典視前代更有加焉帝之事蹟見於陳夀
所作本傳而亦有散見於同時諸人傳中者皆可取以
參考其出於後世所述則容有增飾而未可以爲依據
者矣海昌周子耕厓武原崔子秋谷素嚴事神而懼流
傳者之多譌也於是廣捜博采而務別白之自承祚道
將而下以逮近人之著述凡有涉於神之生前身後軼
事遺蹟顯靈助化之端者靡不薈稡緝綜焉其勤至矣
乃其考辨之精議論之正則雖前人屢有綴輯者未能
或之先也是書也出上以發揚
國家尊崇之至意且可以作人忠義之氣而其福善禍
淫之不爽者亦足以使一世之人皆聞而知警不至於
貌承而中違則是書之有功於名敎者大也余故樂爲
之敘其端云
　　　漢董孝子廟志序(辛卯)
孝德之大也有是德而著聞於外海内歸之後世慕之
名莫榮焉不藉有爵位而始爲重也舜以克諧而爲天
子極尊富饗保之盛然亦無加於孝漢諸帝廟號必取
孝以冠謚然則以帝王之尊尙非孝不足以章顯其名
若實有是孝德而名隨之更奚必他有所藉以爲重哉
董君抑儒(秉純)新修其先世純德徵君廟志成八卷出
以示予純德徵君者卽虞仲翔所稱孝子句章董黯者
是也前明有爲純德錄者矣表章前哲風厲人倫誠甚
盛舉特惜其捃摭略僃而考核未精今抑儒鄞人實孝
子之後裔其尊人鈍軒先生嘗有意補輯緒正未克就
而殁抑儒踵而成之綜覈聞見究析同異非唯家乗之
或傅會者不肎輕徇卽郡邑舊志與夫前輩名人之宏
篇鉅製有未確者必參互辨證去岐歸一謂句章實今
之慈谿孝子故居與墓皆在焉其言鑿鑿皆有據依以
昭祖烈以成父志世常言孝子之後必生孝子豈不信
矣乎考徵君之稱以漢和帝曾以郎中召而不起也徵
君之上又加以純德者則本諸宋開寶詔書之加封予
謂孝子之德實不藉區區一官以爲重孝名之美更不
藉騈號增謚以爲榮在當時稱之曰董孝子後世亦稱
之曰董孝子愚夫愚婦耳而熟之皆所共曉此於士大
夫曁賢子孫之意亦復何嗛而必轉取諸後代之襃封
始稱崇尙哉舊志所載漢東京二詔書全謝山先生固
疑其未可信矣予謂卽實有之而徵君之稱諒不若孝
子之稱之美也抑儒見識明達深服謝山之言載之於
書其不膠守所見如是其於吾言儻亦有取爾乎則題
此書當曰漢董孝子廟志可也
　此序據抑儒所爲志爲之後歲在壬寅見樓攻媿集
　有慈谿縣董孝子廟記云句章今之鄞縣也孝子之
　母嘗寢疾喜飲大隱溪水不以時得於是築室溪傍
　以便日汲厥疾用瘳溪在今縣南一舍故以慈名溪
　而又以溪名縣母反葬於鄞鄞爲郡太守治所故州
　邑與其墓側皆世祠之城之祠宇卽其故居先其母
　塑像在南郭草堂中康憲錢公億迎歸於廟鑰親訪
　其墓宰木猶在近在城南豈所謂草堂者邪至今鄕
　人猶稱董孝郞中廟唐大歴中刺史崔殷作碣徐浩
　書之云其徙居也庭出寒泉其執喪也林集祥烏無
　貽一日之憂終報共天之怨云云祥符元年冬眞宗
　皇帝封岱禮畢詔賜純德徵君或云起於錢康憲之
　請據攻媿此記則孝子實鄞人而遷於今之慈谿其
　封純德徵君在宋眞宗大中祥符元年非宋太祖開
　寶年也抑儒今見任廣西那地州判相去絕遠不能
　以此吿之聊附識於此
　　　續高士傳序(丁未)
續高士傳一冊補皇甫士安之書之所遺也凡一百八
條墨胎二子亦錄入焉以未嘗一日膺簪紱也其所取
捨亦甚嚴矣是書乃明新安畢黼臣翁叔之所纂序中
稱其父約所先生之廉孝隱居著述長吏皆式閭致敬
而自恨不能樹立表揚先德因興感而作此書然不敢
僭妄附諸錄後冀後之高人爲載筆焉今攷江南通志
徽州隱逸中無姓畢者而孝義傳中則有畢文燝畢陽
二人事亦甚略無郡邑志可參攷故無得而述焉仁和
倪嘉樹(一擎)得其草本以示余中閒塗改甚多似岀於
其人之手定而譌字亦復不少每傳之後繫之以頌閒
亦有與古今韻皆不叶者末四條頌全闕余不揣爲補
之而其他則不暇爲之審定余嘉其言之婉且摯也恐
世無別本故遂錄而傳之
　　　新安汪氏增輯列女傳序(己亥)
女敎之重不後於男也家之興廢國之盛衰率由乎是
故關雎葛覃著爲風始家人之利則以女貞古聖賢之
垂訓未嘗不惓惓三致意焉漢劉中壘之著列女傳也
鑒於趙衞之屬起自微賤踰越禮制故採取古來宮闈
閨閣之事可法則可鑒戒者爲書八篇奏之天子而成
帝終弗寤也其書代相沿襲祖述實多今之流布人閒
者唯劉書爲最廣有圖有頌勸懲瞭如人未有不望其
女若婦之貞孝節義者固宐其家置一編幾同於菽粟
布帛之不可離矣然更生之爲學駁而不純輕於信古
而不加持擇阿谷處女何以試之息嬀之死不合左傳
以及辰嬴南子濫廁簡編此何異於范史之登蔡琰所
以明高皇后謂此書宐加討論儒臣承詔輯爲三卷其
書世罕得見今此十六卷者乃明新安汪某之所增輯
其紀年至明之神廟而止其紀述近事則歙郡居多而
一郡之中又汪氏程氏爲獨多其稱引太函則汪氏之
翹楚名道昆者是也於向之本書去其子之所爲頌而
繫以己所爲說於劉氏之輕信者正焉其事則善矣而
猶有未盡善者又復爲之推論焉刪其所爲孽嬖亂亡
者而後傳授之閒不至赧赧然難以形於口其析義也
精其敘事也確其繪畫也又極其工其爲文辭亦幾幾
乎與向爲甚似焉剞劂旣僃未及印行距今幾二百年
無知之者有書賈得其版以示吾友鮑君以文鮑君固
歙人重是鄕前輩之書爲重價購焉其名則不知誰何
所刊去亦嘗徧考之而卒未得也夫婦節之貞趙宋以
後爲尢盛於往代說者謂程朱之敎明故中材皆知自
勉而以再醮爲恥況新安固朱子之闕里也其賢節之
多固然無足怪著書者猶自謂特章一二而巳夫事近
則見聞尢熟其於興起鼓舞也易爲力設吾杭人而有
斯志也則如戴烈婦之吞金孫秀姑之服滷亦當大書
特書矣誰得謂其私於鄕人也哉抑吾更有愀然者先
曾祖母朱氏當明季歸先曾祖建平丞譽長府君爲簉
室生吾祖書蒼府君而寡時年未三十也祖業蕩然母
僃嘗荼苦刺繡紋摘馬齒莧以易米敎育吾祖至成立
而祖業始稍稍復嫡子無後吾祖以庶承祧曁吾父皆
以文學有聞於時不才如文弨亦得蒙其餘蔭知其事
者咸以爲苦節之報乃以久遠未獲上　聞故因敘是
書而不能不有望於里中之君子一爲闡幽而發濳也
　乾隆四十四年孟夏之吉東里盧某書於西湖書院
　　　越女表微錄序(庚子)
蕭山汪進士煥曾甫旣以其母與其生母之節孝上聞
於　朝得　旌表矣又推母之遺意以及同族中之節
婦應　旌格者如干人代爲之請於所司旣又念單門
貧戸所居窮僻更或子嗣弱喪叔伯靡依銜荼茹蘗卒
葆其貞其艱難辛苦視尋恆殆百倍鄰翁里媪未嘗不
爲之咨歎不幸或不得聞於士君子之耳無爲之稱說
傳播者數十年之後故老且盡遺蹟亦復就湮嗟乎地
非秦粤之異分無霄壤之閒而猶或不能周知又安望
其以狀言縣縣達之府府以申之大府大府以聞於
朝廷也哉汪子惄然傷之於是加意訪求由己邑以及
於同郡之七邑邑各有同斯志者以爲之助意主於發
潛闡幽故凡力足以自表見者不與更四年之久先就
山陰會稽蕭山餘姚諸曁􁛹六邑所得具錄事狀呈方
伯國公乞檄縣旌門以爲風化之勸其無人爲主者縣
爲僃案俟異日修志時亦可以資采擇而上虞新昌二
縣猶有需焉以踵爲之請事旣允行汪子又輯爲越女
表微錄四卷曰錄事曰類敘曰述譜曰外姻其體例各
見於小序中列上之後復有聞見􁃝增一卷於後曰識
軼(上一字本不作/識因家諱改之)仁乎哉汪子其用意何若是之摯而
達曲而盡也蓋嘗謂人者天地正氣之所生也人能完
天地之正氣始成其爲人忠孝節義其歸一也然聖賢
豪傑之所爲事皆炳炳著見於外美斯愛愛斯傳宐若
無難焉唯婦人女子身處奧渫之地所執煩辱之事而
早失所天誓不再偶内有寒餓之迫外有侵陵之患智
竭於補苴力瘁於扞禦節之苦者在孤貧爲尢甚要其
人本不爲名而名亦不之及譬猶空谷之蘭自榮自落
於荒煙蔓草閒豈不深可慜悼也哉此一編出而後爲
造物弭不平之憾爲風敎助激勸之權昔日之淒風苦
雨由後視之皆成景星慶雲山川若爲之鮮潤閭里若
爲之輝光邑乗家志咸得有所徵以侈爲美談是則汪
子之有功於名敎大也至節婦之後有寖昌寖大者有
不克自振以至澌滅無聞者此不特非人所能主雖天
亦無如何也人祇求自完其爲人足矣佗何知焉汪子
示余此編適余將北上匆遽不能助爲訪求而先爲引
其端如此庚子季夏六日書於吳江舟次
　　　桐鄕沈氏家乗序(丙子)
桐郷沈子陛颺嘗從家大人受業與余敦世好久不相
見一旦聚糧走三千里訪余於　京師植余方南還盡
用其資孑然居旅店中忍困以待余來蓋近世朋友之
所未有者也陛颺之來也他無所求於余閒出其所爲
家乗索爲之序案譜始祖諱某在明嘉靖時從江南來
始居於嘉興之桐鄕浙西之人謂浙東爲江南蓋其先
世乃會稽人云再傳而有三子咸讀書列學校今至於
陛颺十二世矣其族日益蕃衍不可不爲譜以繫之蓋
嘗夷攷沈之受氏爰有二宗其一本姒姓其一本姬姓
昔金天氏有裔孫曰臺駘其封在汾川沈姒蓐黄實守
其祀晉主汾而滅之此姒姓之沈也其姬姓者封國在
汝南之平輿魯文公三年經書魯與五國伐沈杜預注
云今平輿縣北有沈亭司馬彪郡國志平輿下云有沈
亭故國姬姓其文甚明至定公四年而後爲蔡所滅或
者不察顧混而一之沈休文爲宋書自序其先世巳不
能辨其爲姬爲姒而況歐陽氏之世系表馬氏之封建
考遞相沿襲其不能有所釐正也固宐今陛颺之爲是
譜也詳於桐鄕一支而凡一切依附之說咸削而不錄
其識不亦大過人乎夫沈氏族望盛推吳興而此譜不
載此在近世者尙闕所疑設使秉筆而爲國史其肎遠
託華胄兼承二宗以自蹈誣祖之罪而取譏議於後世
哉異時陛颺之子孫有踵而成之者愼毋以是譜爲太
簡而求多於其外可也
　　　三峯盧氏家志序(丁酉)
吾族之在浙中者以東陽爲最著前明宏治朝有名御
史正夫先生格者以理學名嘗與其叔父本源甫輯家
乗爲六卷正夫之言曰忘祖非孝也冒祖亦非孝也世
人往往棄厥眞源妄冒他族以飾世德之美其何以免
君子之嗤詆乎故凡舊所無者不敢妄有增加蓋其愼
也今追而溯之歷二百七八十年矣解元信波(潮生)能
繼斯志考定昭穆稽核事行搜羅藝文裒然成若干卷
洵足以振正夫先生之垂緒而使人稱東陽盧氏之代
有人矣余嘗慨夫氏族之學之多舛也其在單門寒族
素無達人不能究其源流之所自固無足怪若夫歷官
而至宰相位不爲不崇族不爲不大矣乃觀唐書宰相
世系表所載往往皆鑿空傅會兩姓也而合爲一姓一
人也而分爲二人子父顚錯燕粵混同蓋不可勝詰也
彼皆高門右族豈無一二學人曾讀左氏世本三史者
顧忽略不以爲意一任其誤而莫之改革以此而爲譜
其愈於無譜幾何也夫譜之爲法不在乎合異以爲同
而在乎審同以辨異浙中諸盧東陽而外有天台有剡
有上虞有餘姚信波先人自東陽遷杭州吾家亦居杭
州則自餘姚遷者也譜各本其所自如前人東眷西眷
南祖北祖某枝某房之比詳於近而略於遠譜之善法
也信波能知本源之爲重搜訪而緝比之精力幾敝而
不自惜也吾餘姚之爲譜自明初以來始可徵信若唐
宋以前其年代里居考之正史多不合吾向亦欲刊其
可疑者而以明初爲􁆴然無專功深愧不若信波此志
之詳盡三峯者又東陽盧氏聚族而居之所也故因以
題其篇
　　　江寧王墅孫氏族譜序(甲辰)
孫氏傳以爲衞康叔之後其在有周武顯於吳臏顯於
齊炎漢之末有起自富春者據吳而有之與蜀魏鼎峙
厥後吳中之孫爲特盛在趙宋時編姓氏者首國姓次
以吳越王姓而孫氏卽繼之凡望族莫之先焉則其貴
重於天下可知巳然源遠而流分數遭遷革不恆厥居
其譜諜之不墜失者亦罕矣顧其遠者不可追而近者
尙可溯失今不爲何以示後是以昔之君子敬宗而收
族必爲譜以明之爲譜之道在乎詳近而略遠此不易
之至論也江寧王墅孫氏之二子祖瑞祖全嘗學於余
承其先人之志修輯族譜咨於儒學之彥發凡起例井
然有條凡四載乃克成編誠愼之也使來吿我曰求先
生一言以弁諸首余觀其譜而善之誠與昔人之持論
相合遙遙華胄不肎妄爲傅會而一主於傳信其推本
王墅族姓之所自則以明初富十公爲始遷之祖至其
所由遷則故老皆無能言之者迨勝國之末年枝葉蕃
衍春秋祀祖家廟至不能容於是舊祠之外又分二祠
一曰西祠一曰塘沿祠今二子則始分塘沿珊公之後
人也上距八世矣又推而上至始遷之祖爲十有八世
其譜亦隨祠而分故自八世以下此獨詳焉夫親親以
三爲五以五爲九始也一體其終至於途人此勢之所
不得不然者也然詩有之豈無他人不如我同姓如春
秋時魯與衞世數亦遼遠矣然而論者尙推周公與康
叔爲相睦魯襄之冠也卽在衞成公之廟於此見祠雖
分而情誼之相浹要必有異於外人者二子之修譜也
承先志也兄愛弟敬二子之所能也八世以下之子孫
宐思篤於近也八世以上之子孫凡夫慶弔周恤之禮
亦不可以廢也余於二子有一日之長故旣嘉其所能
而不欲其以此自囿也故又進斯言以爲勖
　　　蘇州袁氏家譜序(庚戌)
古者有姓有氏姓一而氏分其後卽以氏爲姓故龍門
著史合而言之以爲人所百世不變者也攷袁氏之先
出自有虞至周得封於陳子孫有以國爲氏者又其後
或爲爰或爲轅最後乃爲袁袁旣爲陳別而爰與轅漢
以後不甚著獨袁爲盛陳又爲田而袁則無二厥派有
三汝南一望尢其盛代有聞人著於簡䇿宋之南也汝
南之裔自汳來南因居平江至元海道萬戸名寧一而
下世系乃可攷次吳門袁氏之譜實始於此嗣是人材
輩岀復不減於洛京以前當勝國末年文文肅序其譜
歷數某忠節某事功某孝友某文學不徒以科第仕宦
爲高門葢文公居同里閈聞見眞而品評自確人共信
其無溢美矣然設非賢子孫排纂而􁃝輯之將所謂莫
爲之後雖盛寧渠傳乎抑非獨此也昭穆混殽遠近移
易將敬宗收族之念亦於何寄此雖在寒門陋族且猶
不可而況閥閱之焜燿一世者乎今自明季以來業巳
三四屬稿然非授之剞􁁕氏則不能使子姓皆有其書
共識夫淵源之所自以爲觀感起發之助上舍又愷君
於是躍然興日是固余先人之志也曷敢不承乃復詳
審鉤討釐辨經緯首侈　國恩末垂家範其他凡譜之
所宐有者無不有也裒然十冊刻成示余請爲引其端
又愷之意美矣其勤著矣宐不待余言抑余所不能無
言者則且爲袁氏後起者正吿曰先型在茲維是其式
哉前光有述維是其迪哉繩繩繹繹以克紹乃祖烈而
毋忘作是譜者之績哉夫望可三也亦可益也使宇内
之稱袁氏者何必不曰平江之望亦其一哉
　　　甬東盧氏族譜序(辛亥)
記曰尊祖故敬宗敬宗故收族夫親止於五世自袒免
而外卽爲途人疎巳然繫之以姓而弗別雖子孫繁衍
或散處於四方苟知其爲同祖久離而乍合必藹然動
水源木本之思焉昔范文正之於吳中之范族亦疎矣
當文正之尙孩也族人不之恤而一聽其流離轉徙於
外及其歸宗也又恐其欲分受祖產而相與拒之文正
旣貴乃爲義田以贍其族明乎所自出之祖同也所祖
同故雖有小忿不廢懿親服制有盡而親親之誼則無
盡知本者必期久無替焉甚矣哉族譜之爲重也有譜
然後子孫皆能識其祖辨其宗而支分派衍凡爲我之
同族亦不至混殽而難辨於富且貴者無依附之恥於
貧賤而顚連困苦者則當有賙恤之恩古宗子之法雖
不行於今而收族之道人人皆所當勉則有譜以爲之
依據也家之有譜至達於朝廷登於國史唐書載宰相
世系表吾盧氏亦與焉譜顧不重矣哉甬東盧氏自餘
姚遷於鄞久遠不可知從宋南渡以來皆班班可徵至
國朝而益盛族人多讀書明義理悼舊譜之將湮而近
今數十年之生齒歷履亦不可以不續然仕宦者以職
事爲急行役四方者不能與族之父老子姓相參稽無
力者又不足以舉其事於時有名登秩字武成者慨然
亟起而圖之闕其渺茫不可知者不以增於舊譜之外
而於近代則鄭重訪求覈實而詳紀之絲連繩貫由合
而分世次秩然尊卑有辨有家廟以妥先靈有祭田以
奉蒸嘗有條約以訓子弟賢者書其懿行使後來有所
勸亾者志其塋域使久遠猶可識凡有關於譜事者無
或遺也譜成而族人無不欣然悅是舉也曰微武成之
力不及此然武成於此心力亦交瘁矣未幾遂辭世其
子雲路請余爲之序不可以辭余族居杭州者亦從餘
姚遷也餘姚故有譜向余在詞林日職淸無事亦思續
纂成編功未及半而以提學至楚南其事不卒厥後失
官南北奔馳遂不及重理前緒今覩是譜深嘉武成之
績而因以訟余之愧眞不能自解免矣
　　　補元和郡縣志序(乙巳)
唐李吉甫撰元和郡縣圖志四十卷詳略得中記敘有
法故隋唐志所載地理書多逸而此獨傳然圖在宋時
已亡其書在者又闕六卷而第十八卷亦不全好古者
彌加珍惜不因其不完而遂棄之也余曩見吳中汪退
谷先生士鋐集中自言曾補其闕每思借鈔以成完書
往來吳中訪求數十年而卒未一遇也今金陵嚴子子
進承其家先生之學以其餘力因宏憲元書之體例採
掇於通典新舊唐書以及通鑑通志通考復㫄涉於寰
宇記太平御覽諸書整齊薈萃爲補河北道下景幽涿
瀛莫平嬀檀薊營十州三十有九縣山南道下荆峽歸
夔澧朗忠萬金集壁巴蓬通開閬果渠十八州九十有
二縣淮南道下揚楚滁和舒壽廬七州三十有二縣劍
南道下霸乾二州六縣嶺南道下春新雷羅高恩潘辯
瀧勤崖瓊振儋萬安藤巖宐瀼籠田環古容牢白順繡
鬱林黨竇禺廉義湯芝三十有六州百四十有六縣於
是向之所闕皆完然具僃讀者乃快然而無餘憾夫充
廣聞見牖迪智識後人實有賴於前人而振舉廢墜補
綴闕遺前人亦重有賴於後人使人人皆如汪嚴二君
之珍惜愛護則前人之書亦必不至於闕顧退谷旣補
之矣去今未久而仍失其傳以余求之之專且久願一
見而不可得而今乃得此書以大慰我數十年之積想
其爲愉快何如也使不出而與世共之則又懼爲汪書
之續因亟慫恿其開雕焉他如九域志太平寰宇記亦
復殘闕不完吾知世亦必有如嚴子者起而任其責矣
夫
　　　新定元豐九域志序(丁未)
宋王正仲元豐九域志十卷余於乾隆乙巳鈔得之逾
年復得桐鄕馮太史(集梧)新雕本用相參校庶幾完善
今年又從海寧吳槎客(騫)所借得新定元豐九域志卷
帙無異唯其中兼載古跡爲不同耳然亦無方輿紀要
之詳至各縣下前書兼載山水而此不錄前輩秀水朱
錫鬯謂此乃民閒流行之本理或然也其去正仲時當
不甚遠因幷鈔之頗亦得以正前書之誤字且及於宋
史地理志焉乾隆五十有二年孟夏旣朢東里盧弓父
書於鍾山書院之須友堂爲余傳錄者小門生江寧王
友仁也
　　　襄垣縣志序(壬寅)
李鶴亭明府視事襄垣旣先其所急者餘漸以次興舉
歲三周而邑之舊志曠七十餘年不修者復庚續之裒
然成完書請序於余余惟襄垣之名舊矣縣於秦一改
於新莽未幾光武興仍易亭而縣以至於今未之有改
也中閒或爲郡治或爲州治唐武德三年分置甲水縣
六年割沁州之銅鞮來屬九年又省甲水入焉是則今
之封域較兩漢爲尢廣我　朝
列聖相承德洋恩溥羣生澍濡以蕃以育故生齒日益
眾物產日益豐此亦官斯土者之厚幸也挽之以淳樸
示之以德敎使盛者得常保其盛夫非賢有司之責乎
矧今三晉大吏竝皆體
上德意廉公仁明一以拊循愛養爲本則爲令長者無
掣肘之患束溼之虞於此而勉爲循良當易易也歷代
如龔黃卓魯之流垂名史冊可爲後法者吾無暇疏舉
卽以襄邑言之是趙襄子之所築也襄子知罷民力者
之不可以守也浚民膏者其民必不吾與也以尹鐸之
爲保障不爲繭絲其民必和有急而往依之其知所取
舍也若是則其政從可知矣若夫春秋時邑於銅鞮者
是羊舌職之子而叔向之兄羊舌赤也孔子但稱其語
默得宐其於政也雖不若叔向之卓然著見然而孔子
又嘗惜之云伯華無死天下其有定矣使非實有善政
及於民聖人其肎輕許乎且觀當時之稱之者卽其字
而繫之以邑曰銅鞮伯華夫大夫之有邑者多矣不能
盡若是伯華之以銅鞮著也是卽朱邑之桐鄕黄霸之
潁川也然則興化致治端不外求卽以此二人者爲師
法有餘矣余嘗與禮闈分校之役得鶴亭之文而善之
久習其人知其爲悃愊無華者也由此而爲循良吏殆
庶幾乎斯志也亦盡職之一端也旣嘉其成且因以致
吾期望之意鶴亭勉乎哉
　　　　　　　　　弟子武進臧鏞堂在東校
抱經堂文集卷第四
抱經堂文集卷第五
　　　　　　　　　東里　盧文弨　紹弓
　序(四)
　　　新校說苑序(庚子)
漢禁中先有說苑一書而子政爲之校讐奏上號曰新
苑余向閱文獻通考疑新苑爲說苑之譌及後得宋本
此書前有子政所上奏云臣向所校中書說苑雜事及
向書民閒書互校讐分别次序除去與新序復重者更
造新事十萬言以上凡二十篇七百八十四章號日新
苑皆可觀然後知余向之所疑爲妄也宋本自勝近世
所行本然亦多錯誤今取他書互證之其灼然斷在不
疑者則就改本文而注其先所譌者於下使後來者有
所考若疑者兩通者則但注其下而巳此書之言治術
略僃矣人主得此亦足以爲治矣其中傅會淺陋者誠
不能盡無然非有害於治道也宋曾南豐譏其不能擇
其所學以盡乎道之精微夫向之所事何主而可以精
微語之哉昔郢人有遺燕相書者誤書舉燭燕相得之
以爲欲其舉賢賢者所以爲光明也於是任用賢者而
燕國大治以此觀之雖其傅會淺陋者誠善用之安在
不可以爲治而況其大經大法格言正論之比比而是
哉葢公曰爲治不在多言顧力行何如百諒夫若南豐
氏者可謂好爲高論而不切於事情吾不知此書之外
曾之所謂精微者何等也牛溲馬勃良醫兼收而待用
焉今必曰空靑鍾乳也不當其疾轉以速死故夫南豐
之言不足以病子政也顧西漢之末外戚方盛而宗室
疎遠至不合得給事朝省子政忼慨奏陳載在史冊今
其書乃云秦信同姓以王其衰也非易同姓也而身死
國亾故王者之治天下在于行法不在于信同姓斯言
也不幾於以水濟水乎葢亦先所有者己以同姓之嫌
轉不得而私削之削之恐小人益得以行其䜛慝也且
以秦爲信同姓亦未然此書第六卷中有蘧伯玉得罪
於衞君一條他本皆脫去唯宋本有之又按禮運正義
云說苑凡能字皆爲而字余求之殊不多見葢爲後人
輒改者多矣校讐旣訖略書其所見如此　乾隆四十
有五年正月十六日書
　　　惜陰錄序(丙申)
江陰徐靑牧先生篤學力行之君子也生平於易於書
於詩於春秋於三禮於四子書皆有注解而皆以惜陰
錄名之今此惜陰錄八卷者乃先生鞭辟進道之語閒
亦釋經而不主於一經葢倣明儒薛敬軒讀書錄而爲
之起於康熙十五年至十八年四年中之日記也觀其
提撕警惕一念不敢自恕一刻不敢少墮實有見夫理
之不易純而欲之不易淨也故其詞多危余讀之􁑔然
葢常人鮮有能自見其過者日復一日如痿痺之人不
復知痛其生也不知其所爲生其死也又安知其所爲
死大數將至奄然盡耳孔子曰朝聞道夕死可矣又曰
假我數年以學易可以無大過矣聖人無過惟聖人能
自知其過一毫與天地不相似是亦聖人之過也於無
過中見有過有過而能復之於無過斯然後可謂之聞
道聞道豈易易哉道之難聞也過之不易無也聖人猶
憂之況學者乎聖人之假年亦聖人之惜陰也學者苟
不求寡過則巳欲求寡過則惡容不惜陰先生常以理
欲之消長自體驗功力之進退自程督恐懼懲艾之意
畢見於辭而世之泄泄然任歲月之如流而莫之省悟
者不亦大可哀乎先生之言視之若無甚深邃而要其
克治之嚴良有可警發後人者余是以錄之將奉爲鍼
石焉先生名世沐字爾瀚　鼎革時其父以布衣偕弟
兄咸死難先生時年十二作此錄時年四十三矣後享
年八十餘乃終錄當未竟而余之所見則止此豈其後
專於釋經而於此遂不復有所庚續歟是書有其友張
德生點勘亦能貢直言今采擇一二注其下卷數亦余
所分也乾隆三十八年
朝廷求訪書籍江寧方伯吳興閔公爲鈔其諸經解共
四十九大冊進呈始知中有缺卷(周易惜陰錄缺三十/二三十三兩卷又周)
(易家諱義錄缺第六一卷詩經/惜/陰錄缺第五六七共三卷)問其家不知也是書以未
經整比故未及鈔錄同進
　　　遠異錄序(己亥)
道一而巳如射者之有的焉如工師之有規矩準繩焉
故人之爲學必先志於道志道則不爲他岐之所惑望
以爲趨俛焉日有孳孳死而後已其至焉者聖人也未
達一閒者大賢也或資力之所不逮舉之莫能勝行之
莫能至而軌徑勿失或遠或近而皆有可造之理高明
中正與聖賢共此一途而決不爲下流之歸聖人自言
十有五而志於學志學正所以志道也志乎此則凡動
靜語默酬酢往來縱極境遇之不齊經權常變千形萬
狀而皆不離其宗否則學非所學卽志非其志而顯然
與吾道背馳而不悟或有推援比附似是而非而卒不
可與入聖賢之路則終其身與道異趨矣異非獨楊墨
也釋老也差之豪氂謬以千里故聖人於古今之判君
子小人之殊似是而非之辨往往相衡互校昭昭然如
別白黑此其愛人之深指示眞切唯恐其或蹈於邪致
終身沈溺而不能自反故明乎其異乃益見道之正之
所以可貴也顧道者與天無極終古而不變而異者之
情狀又往往與時遷轉幾於不可勝窮故三代而上異
端惟楊墨三代而下釋老之熾更甚焉至程子則曰古
之學者一今之學者三有詞章之學有訓詁之學有儒
者之學詞章訓詁則異於儒者矣朱子有雜學辨謂二
蘇張呂也其時象山陸氏亦自以其學爲學相抗而不
下明以來則又有姚江之學江門之學此皆顯託於吾
道而實則爲聖學之蔀其不惑焉者葢寡若以近今士
習而論又似與古之異者殊焉不詞章不訓詁亦無所
專主以求必勝幷亦不志於管晏之功利而或泄泄以
嬉或僕僕爲役此亦主持世敎者之所當隱憂也朱子
理齋守正之士也示我以所輯遠異錄一編條分縷析
證之以儒先之言灼然知異之不可爲巳夫異者不能
禁其無異唯有志聖道者必亟思自遠焉而異者亦將
以漸化焉故孟子則曰息曰拒曰放理齋自度其力未
可遽及此但曰遠之而巳異者遠則可以踐聖賢之途
而莫吾梗者寧患其行而不至邪若夫世之自異者未
嘗不欲挽之而不可與之爭勝於口舌之閒正身其本
巳由是以爲敎則惟使人知恥乃可以救之葢恥可以
鼓怠者而使之銳以進可以消競者而使之縮然卻也
禮義廉恥國之四維恥亾則國之一維失矣理齋之遠
異豈將獨善其身而巳乎吾故以此質之治人者卽其
所以自治者也而又何讓之與有
　　　李東昇勸善書序(庚子)
國老庶老皆有教人之責者也敎人則必以善以善欲
其從化夫欲使人從化則必取其易知而易由者人之
情莫不欲趨利而避害聖人知之故有易以吿其吉凶
亦因其情而導之而未嘗謂趨避之必不可也善者人
所同好而天之所必祐也不善者人所同惡而天之所
必殃也以未定之天觀之似亦有不可信者迨其或遲
或速而無定者卒歸於有定故何以謂之吉善是也何
以謂之凶不善是也較利害而審其趨避時或至于相
反就善惡而定其趨避則萬無一之或爽也爲士者誦
詩讀書必將取堯舜禹湯文武周公孔子孟子之言而
精思之以蘄至於無所爲而爲然非可以此槩之四民
也故中古以來勸善之書不一而就其約而易曉者往
往能令民鼓舞踊躍震動恪恭而不自知其旨不悖於
大道而化民之效或更捷於詩書禮樂之爲功是卽堯
舜禹湯文武周公孔子孟子之撢人象胥也何可廢也
吾里有李翁東昇者善人也今其年躋大耊矣是古之
所謂庶老坐於左塾而以敎里中之子弟者以翁當之
無愧色矣翁平日旣樂於勸人爲善玆更擇勸善之言
最切者板而行之葢欲使人人易知而易由也吾知從
化者必多矣夫不求一身之適而勤勤􁕋􁕋欲率人而
同岀於善是卽聖賢之所子而亦官師之所宐旌者也
使讀是書者而皆若翁也則善之量於是益推衍於無
窮也巳因敬書其端如此
　　　硯北雜錄序(辛未)
晉傅休奕有言年八十而不倦於書籍者吾於胡孔明
見之蜀志亦稱向巨達年踰八十手自校書刊定謬誤
積聚篇卷於時最多開門接賓誘納後進但講論古義
不千時事載籍中如此二人者不恆有吾乃今得見之
於崑圃先生先生今年亦當胡孔明向巨達之年矣而
其學亦無不相似吾竊於先生之行事而知先生之學
非近今之所能及也先生任山東提學時於濳德績學
之士亟亟表章之唯恐不至若安􁃷劉直齋(源淥)之讀
書日記濟南張稷若(爾岐)之儀禮句讀鄒平馬宛斯(驌)
之繹史皆宇宙不可少之書今皆盛行於世而其源則
自先生發之又嘗主江南試副者適以憂歸先生一人
入闈合通場萬餘卷而徧閱之初得任翊聖(啟運)卷若
不可於意巳從分校者請取而覆閱乃亟稱善卒抜之
至今人士以爲美談噫此非識之精而中之虛者能然
乎夫識不精中不虛則是非鮮當而有固執之患學雖
博君子亦奚取焉先生師友皆當世名流然或各持一
意格不相入而先生獨能不執一見唯善是從是先生
之學之博皆先生之識之精中之虛爲之而非夫人之
偶有一得沾沾自喜者所得而竝其美也今諸老先後
徂謝而先生獨巋然健在優游歲月恆手一編是諸君
子之菁英不盡泯滅於斯世者皆於先生是賴然則天
之獨昌其年於先生者豈無意哉適先生屬文弨編校
硯北雜錄竟遂漫綴數語於餘簡云
　　　新刻金薤琳瑯序(戊戌)
宋考據金石文字者其傳有歐陽氏趙氏洪氏董氏凡
數家之所證引其疎密短長今姑無暇衡榷而論其大
體要必以番昜爲最善葢三家或偶舉一義或偏撮數
言而唯隷釋之作則全寫其文亦悉摹其形闕者具著
其所闕多寡之數雖灼然可知其爲某字者亦勿之益
後之人撫其遺文而讀之則時代之升降文章之淳漓
字畫之正變事迹之詳略體式之異同雖去其人千載
之遠而其面貌若可彷彿而得但謂可資以質正史傳
此猶屬一隅之論也明人南濠都元敬氏亦著一書名
日金薤琳瑯所錄一以洪氏爲法而以所及見者爲􁆴
葢都氏生後於洪又數百年愈遠則剝泐愈多固其理
也嘗見薛尙功鄭漁仲所載石鼓文班班可讀豈當時
果能完僃若斯哉又如瘞鶴銘邵興宗張子厚之流亦
各以意屬讀故彼此差齵而莫能相一競逞私智妄爲
附益則何以取信於後識者病焉都氏固無此失所微
不足者其點畫不悉依本文而每易以近體且閒有不
審致譌者故諸家徵引其書而亦不恕其誤吾鄕汪子
荻江家有此書惜其致力之勤而以微眚爲累於是取
所藏石刻自獵碣而下字字比校一還其本眞亦有洪
氏闕而今本有者吾始亦疑之復取其榻本參對果不
誣葢榻本容有精觕之不同而且一經翦裁幷先後亦
有不能盡合者今則取而悉正之且明著其說甚矣汪
子之爲功於都氏者非淺淺也世所傳鐵網珊瑚亦云
出自元敬近年以來有爲之板行者顧謬加改易舛譌
顚錯至不可讀於所集趙希鵠何良俊盛世泰諸人之
書復一槪抺摋而以爲都所自著葢余所見雕本之書
無有若此之荒唐者夫同一都氏所著而其謬若彼其
精若此殆有幸有不幸焉古云傳之其人信乎傳之不
得其人猶弗傳也若汪子者信其人也夫刻旣成弁數
語於首實爲是書慶所遭云
　　　庚子銷夏記序(辛巳)
庚子銷夏記者北平孫退谷先生評騭其所見晉唐以
來名人書畫之所作也鉤元抉奥題甲署乙足以廣見
聞而益神智其鑒裁精審古人當必引爲知己余尢愛
其有恬曠之懷蕭閒之致雖今昔聚散之慨所不能無
而亦不至吝情太甚以視趙德父之欲求適意而反取
憀慄者固不同哉曩余於黃崑圃先生家見退谷手書
畿輔人物志稾數十幀秀勁可喜此書自云晚得米襄
陽墨蹟始悟晉法其書之工宐也退谷萬卷樓藏書今
大半在黃氏昆季家而記中所載之縑素卷軸又不知
散歸誰氏其所著書如格致錄學典崇禎山書天府廣
記皆在刊本之外此書余當時未之見或偶遺之未可
知也庚子歲爲順治十七年退谷是時年幾七十矣旣
耄猶能以好古著書自娛又歲一周而爲王子當康熙
之十一年更爲尙書作集解隱然以伏生自喩論者雖
不之許然與退谷同時人有初亦矯矯自附正人而垂
老頽放惑以喪志猶復吁嗟憤懟進退無據徒貽後人
之嘲嗤者其賢不肖相去何如也鮑子以文媚學好古
汲汲如恐不及其捜集先哲遺文甚富得是記校讐完
好鄭子弗人雅有同志讀而愛之相與謀壽諸梓旣成
請予弁其端余惟退谷負當世盛名居　輦轂之下四
方士大夫多樂從之遊故能致天下之奇珍祕寶以供
其題品其後吾鄕有高澹人詹事供奉　内廷日久得
見祕閣之所儲而未及記迨家居以其所寓目者輯爲
江村消夏錄亦此書之類也士之欲網羅舊跡摩娑玩
賞以振發其耳目者何限而力不能如二公但據所云
云者觀之猶當有所會焉且以金石之堅也有時而刓
而泐況於楮墨絹素之戔戔者然則古人之名筆或不
盡傳而是書得傳其亦古人之精神所寄矣是二君刻
是書之意也夫
　　　鮑氏知不足齋叢書序(乙未)
宇内事不勝知也山川都邑不能以盡歷也必身親之
而後知則其遺知也多矣是故與委巷之褐夫語所得
幾何不若之乎通國大都接搢紳先生之餘論始足資
其聞見也與牖下之鯫生語其所知不過閭井之閒一
旦見宦遊而至者與夫行賈於四方者奉使於絕域者
道其所經風土習俗人民物產纖悉僃具則了了焉與
身至其地無異況乎聚千百年之名公卿學士各舉其
生平所得力耳目所觸發以相爲賜而曾不少靳朝擩
暮染左采右獲人之神智有不益濬見識有不益擴學
問有不益充實而貫通者乎則昔人叢書之刻爲嘉惠
於學者至也雖然亦有反以爲病者眞僞不分雅俗不
辨或刪削而非完善或脫誤而鮮校讐就數者之中不
完與不校之爲弊更甚以余所見論之如風俗通本十
卷僅刻四卷華陽國志之第十卷本分上中下今僅刻
其下卷而遺其上中方言之前不載子雲與劉子駿之
書趙后外傳之末不載伶子于之語拾遺記不載蕭綺
之錄甚或虛張名目而所載不及本書十之二三或本
一書而䤨離之爲四五爲六七此皆足以疑誤後人後
人將何由得覩其全乎至若校讐不精之弊更不可以
枚數吾常以謂必得深于書旨而有餘力者始足以任
此事擇之必其精如三墳端木詩傳魯詩說素書忠經
天祿外史之類勿錄也取之必其雅如百川學海百家
名書所輯之繁蕪猥雜者勿錄也而且勿惜工費一書
必使其首尾完善勿加刪節至于校讐之功如去疾焉
期于盡而後止如此古人之精神始有所寄而後人之
聰明亦有所入則叢書之刻始爲有益而無弊或問余
日子所屬望者今豈有其人乎余日必吾友鮑君旣荅
或人然未以語鮑也今鮑君果有斯舉先以其目示余
凡百有二十種皆善本無僞書俗書得閒廁焉其校讐
之精則其曩時嘗刊銷夏記名醫類案等書巳有明徵
不待言巳昔宋吳明可嘗言傳書爲極難當官事易集
而無暇自校子弟方爲程文不便以此散其功委之他
人孰肎盡力轉以誤人不如其巳觀于斯言益知吾之
有取於鮑君者正以其深于書旨年力方富而無他事
之累又不因之以爲利其書之成必優于陶九成商濬
屠隆吳琯胡文煥諸人所集可知巳噫自唐以來說部
之流傳于今者葢寡矣安得天下多生鮑君其人而使
前人之著作有所藉而不至澌滅也與
抱經堂文集卷第六
　　　　　　　　　東里　盧文弨　紹弓
　序(五)
　　　先祖春柳堂詩鈔小序(丙申)
此先大父書蒼府君之遺詩也府君生七歲而孤家貧
不能從師問業母朱太君自敎之年十四豆創新愈卽
襆被岀門爲負米計稍暇則讀書書皆借之人遇所愜
意作蠅頭字錄置行篋中旣常客遊遂廢舉子業壹意
爲詩不假繩削而自工所交皆一時名士晚年與同好
結爲詩社其往來尢密者同里馮公山公景公亭北王
公文白郭公庶蕃王公玉樞也詩稿多散失文弨自弱
冠之年多方捜錄綜爲一編於後復請桑弢甫先生爲
料檢鈔之成四卷卽今本也府君詩未嘗䂓摹一家期
於達意而止然古風雅淡近律安和絕遠纖縟佻巧之
習讀者當自得之文弨幼年大父親自督課授書之隙
時時爲說先代立身持家之道及生平所經艱險困苦
之狀以相勗厲猶憶府君言少年買絲餘杭山中與館
人同行歸晚山路犖确足繭不能亟前抵一空廟館人
請府君憩其中己先歸爇松明爲鄕導距其家可數里
久之不至府君疑之屛隱處自匿旣而館人來倉皇號
呼府君察其意至誠乃出就之每自恨以孤露不能肆
力於學常誦所作願違思道晚泣向邴原初一章聲淚
俱下府君言行之詳有先考所述在今因檢點遺編覺
音旨宛然在耳故輒以所聞者附贅之昔詩書乃夫子
手定而其後人安國穎達爲序之文弨是以不避狂簡
撰爲小序猶前志也獨不能爲浣花之宗必簡斜川之
繼老泉以是爲無窮之愧耳
　　　汪津夫先生詩鈔序(甲午)
先生名鑒字惟一一字津夫姓汪氏唐越國公之後也
先世自新安徙餘姚當明神廟時有諱秉懿者爲宐興
之下邾巡檢與二子樹敏樹政領土兵殺賊眾寡不敵
死焉二子奮擊殺數賊奪得父尸上官匿其事故不著
幾傳而至先生父任雲南晉寧州吏目先生隨之官父
卒歸費無從出曩時遠宦不幸而死者率火化之負骸
骨以歸先生不忍晝夜悲慟聞者爭相佽助始得奉母
挈弟扶柩歸里舟入漢江遇風將覆先生號泣呼天幾
同袁昂之誓而竟免廉范之危人咸謂誠孝所感余師
桑弢甫先生極重之與同事邑大儒勞餘山先生又因
桑以交先君子道誼相孚先君子兄事先生如同氣焉
先生閒買舟上錢唐就先君子宿余方總角卽樂親先
生效越語先生不之責每爲解顏以英異見賞弱冠後
數以事至姚江輒朝夕先生所先生賣藥於城北之周
巷門臨小溪屋後小圃植梅花此所謂梅津草堂者也
好畫梅乘興揮洒別具生趣善琴作中州雅聲恬澹沖
融一洗俗響之陋不樂治舉子業干仕進而獨喜爲詩
觸事抒情磊落傾寫不屑與文人墨士較正拙於字句
之閒然眞氣旁薄陵轢一切豪邁之性躍然時露於楮
墨之表自非曹蜍李志一輩人所得望其項背也自余
成進士歸而先生墓草巳宿子孟傳以貧客遊周巷經
火後幷草堂遺址亦不復可辨爲唏嘘久之此詩二卷
桑先生所定謂足以見其人桑先生於生平交舊或爲
之誌或爲之傳皆見本集中晚而序先生詩不及入集
余故摭其大畧以補之先生嘗修家譜辨汪姓非出於
汪芒氏援據甚確其先世諸節義事亦賴以表見云
　　　戴剡屛定邊雜詩序(名元夔乾隆辛巳進士/乙未)
昔唐姚合以武功簿攝縣事詠其風土至三十餘首後
歷官雖顯而人猶以姚武功稱之顧武功在唐爲近畿
地其風俗物產與他郡縣無絕殊而合之詩上之無所
歸美於其君下之又不能表彰勳德傳述其邑之舊聞
詩雖多奚裨焉今剡屛戴君之宰定邊也甫下車而得
絕句百首定邊爲延綏門戶自勝國以前皆屬巖疆其
外卽套夷也明制文有監司武有副戎以共相彈壓其
重可知矣我
朝大一統之盛奔走臣僕罔有内外鄂爾多斯在套中
最爲恭順疆圉晏然康熙三十六年
聖祖親征厄魯特曾駐蹕斯地眷戀舊勞臣邑人趙良
棟遣皇長子弔祭經理其妻子僃至邑故爲定邊營
世宗時始改爲縣兵額視前明減十八九及我
皇上深仁厚澤澍濡含育戸口滋息嗚呼盛矣君也瞻
行殿而歎儉德之隆覩和耕而識昇平之福於篤舊旌
忠則僃著　君臣一體之深恩始終優卹之盛典更鑒
於前明之寇患而益慶幸於百年休養之深其頌颺有
體如此訪邑中節義之事奮筆爲闡幽以及隱者藝之
工者方外之勤於其敎者咸甄錄不遺焉至鳥獸草木
之異可以廣見聞者亦以餘力及之邑故無誌是詩也
非卽是邑之誌乎此固非武功之所得而媲美者也君
在縣僅四閱月以憂去官踰年卒於長安君室姚夫人
理遺篋得完篇僅九十四首鈔之以傳餘尙改竄未定
噫明之大盜張獻忠實生斯地流毒天下宐有歎恨而
懲戒者君詩中顧不之及此豈卽在所逸篇中邪雖然
彼獻忠何足道而邑之大事實賴是詩以傳使後人稱
君爲戴定邊以配姚武功有過之無不及也
　　　靜志居詩話序(丙申)
秀水朱竹垞氏輯明詩綜百卷薙前人之叢猥而正其
譌者也其載諸家論說詳矣至其所自爲說則目曰靜
志居詩話意其必有成書然未之見也余謂古今詩人
小傳嘗有鈔出別行者朱氏詩話似亦當爾但載在詩
綜内則其所稱引舉目可尋其所增成辨析亦參互易
見今鈔岀自爲一書則於辭義閒有不得不少加增損
者乃以餘閒就爲整理錄成二十二卷導高楊張徐之
源疏李何王李之派杜公安竟陵之濫其持論視前之
人爲近正焉余是以樂爲著之　乾隆四十一年嘉平
月四日東里後生盧文弨序
　　　江愼修河洛精藴序(乙巳)
道在天地閒始也惟聖人能通之故圖書啓而卦象生
於以開物成務冒天下之道以爲創也其實因也孔子
贊易知卦象之本於圖書故於大傳具明之劉歆始以
爲河圖授羲義因之而畫卦洛書錫禹禹因之而演範
歧而二之其說顯背於聖人孟堅則知其相爲經緯表
裏矣然亦不能言其詳中閒失傳至趙宋諸儒出而後
大著後來儒者漸推漸擴或縱或横因其體以究其用
而圖書之妙作易之旨乃更發前人之所未發是非前
人之智有所不逮識有所不到也而論說或有所未及
者蓋當其時理適如是而巳風會日開智慧日出更加
以引伸焉參伍而錯綜焉舉天下之事事物物無不有
以要其歸於是左之右之皆逢其原一散而爲萬萬合
而爲一其理可不外索而得使天之所以開聖人聖人
之所以垂示後人者其道益大彰顯於時是乃聖賢格
物致知之學不得視爲懸遠者也向者吾友戴東原在
京師嘗爲余道其師江愼修先生之學而歎其深博無
涯涘也無使轍之便竟不及其在日一親炙之其著書
甚多流傳於世者尙少近歸安丁子小雅館於新安始
攜所著河洛精藴内篇三卷外篇六卷見示受而卒讀
凡夫天地鬼神之奧萬事萬物之賾罔不摘抉而呈露
之於宋儒邵子朱子之說益加推闡更薈萃明代以及
近時諸人之議論而斷其是非如數白黑然洵可謂大
而能該襍而不越者也通天地人之謂儒非先生之謂
乎余於前人若劉長民胡庭芳黃石齋之書亦嘗咀嚌
焉愧未能以竟學吾師桑弢甫先生學於姚江勞麟書
先生勞先生之學一本程朱以致知格物爲首務故其
說河圖洛書也理與數俱昭晰無遺卽觕而至羽毛鱗
角無不究其形象較其同異推論其所以然之故其以
布衣終老於鄕里亦與江先生同異哉天不愛道乃使
夫二人者皆有以得聖人之精之藴而道庶幾乎萬古
不終晦矣勞先生之書吾師旣壽之棃棗矣今江先生
之書旌德黃君雲甫復版行之使有志於聖學者得循
是而有悟焉是其爲賜也大矣豈獨有功於江氏巳乎
　　　戴東原注屈原賦序(丁丑)
吾友戴君東原自其少時通聲音文字之學以是而求
之遺經遂能探古人之心於千載之上旣著詩補傳考
工記圖句股割圜記七經小記諸書又以餘力爲屈原
賦二十五篇作注微言奥指具見疏抉其本顯者不復
贅焉指博而辭約義剙而理確其釋三后純粹謂指楚
之先君夏康娛以自縱謂康娛連文篇中凡三見不應
以爲夏太康宓妃之所在及有娀有虞皆因其人思其
地冀往遇今之淑女用輸寫其哀無賢士與己爲侶之
意九歌東皇等篇皆就當時祀典賦之非祠神所歌九
章無次第不盡作於頃襄王時懷沙一篇則以史記之
文相參定薜荔拍兮蕙綢王逸釋拍爲搏壁近代多不
知此爲何物乃引釋名搏壁以席搏著壁增成其義其
典確舉類此夫屈子之志昭乎日月而後世讀其辭疑
若放恣怪譎不盡軌於正良由炫其文辭而昧其指趣
以說之者之過遂謂其辭之未盡善戴君則曰屈子辭
無有不醇者此其識不亦遠過於班孟堅顔介劉季和
諸人之所云乎余得觀是書欲借鈔旣聞將有爲之梓
者乃歸其書而爲序以詒之且慫恿其成云
　　　戴氏遺書序(戊戌)
千古之業不爲一時之榮而其道有兼得者則以遭際
盛時蒐羅拔擇不使魁磊宏碩之彥終沈霾於草澤於
是出其所學上可以契於
君而下亦可以孚於友以視槁項黃馘而一命未沾平
生辛苦著述難必後世之有子雲者其幸不幸何如也
吾友新安戴東原先生生於顧亭林閻百詩萬季野諸
老之後而其學足與之匹精詣深造以求至是之歸胷
有眞得故能折衷羣言而無徇矯之失其著爲說也未
嘗使客氣得參其閒泠然而入豁然而解理苟明矣未
嘗過騁其辯以排擊昔人而求伸其說其爲道若未足
以變易當世之視聽而實至名歸一二名公卿賢士夫
洒然異之聲譽遂隆隆起
天子開四庫館以網羅放失讎校之司必得如劉向揚
雄者方足以稱
上指東原用薦者以鄕貢士起家入館充校理
命與會試中式者同赴　廷對洊升翰林天下士聞之
咸喜以爲得發抒所學矣閱四三年而東原以勤於其
職致病竟不起此又天下士所爲同聲惋痛者也東原
在館校定大戴禮記水經注五經算術孫子算經等書
旣巳官爲􁎁行而其遺書尙夥或不免有零墜之患意
獨竊竊然慮之今年春得曲阜孔君葓谷書則巳爲之
開雕以其先成若干種寄余余於是大慰東原於是乎
爲不亡矣蓋人能爲可傳而不能使後世之必傳況乎
學樸知希不知則不愛不愛則一聽其紙刓墨敝鼠嚙
蠹蝕而無肎爲之收拾古今若此者多矣葓谷嗜學若
飢渴之於飮食尢好表章古人之遺文墜簡嘗校梓唐
人所爲五經文字九經字様訛者正之疑者闕之東原
見而喜其精審爲之作序固宐其臭味之無差池也今
不以死生易慮而亟爲版行其遺書以公諸天下之同
爲是學者使諸老師碩儒一綫相延之緒不墜於地而
常有人焉踵起代興以益光我
朝右文之盛治其功良偉匪特不負良友而巳東原之
書岀天下後世必有能闡揚之者余是以不爲東原惜
而且爲東原幸轉以惜夫古人有是學而或不遇其時
當世又無知己以致灰飛煙滅徒有其目而卒不得見
其書者之尢可歎也
　　　孔百城補杜氏釋例世族譜序(甲辰)
杜當陽旣爲春秋左氏經傳集解三十卷又著釋例四
十卷其長歴本之劉洪乾象歴地名本之泰始郡國圖
世族譜本之古史官世本今惟集解盛行而釋例幾隱
隋志僅十五卷疑亦未全之書曲阜孔農部葓谷訪得
長歴地名兩種善不先梓以公諸世而世族譜則殘缺
特甚長公孝廉百城廣栻有意補之凡二十九國又小
國四十四國其末以古人名譜終焉所采輯多據孔氏
正義他若馮氏之名號歸一圖幷近代馬氏之世系圖
名氏譜程氏之春秋分記雖皆不能無所失然亦擇其
是者而從之於是此書乃粲然復明於世余惟譜諜之
學古人所難三王以前固難考巳若當春秋之時交際
往來紛紜錯雜經與傳殊卽傳之中或名或字或爵或
謚亦無一定使不爲之甄綜而薈萃之其能三桓七穆
條疏無滯者幾人哉考崇文摠目有唐人演左氏謚族
圖五卷明焦氏經籍志尙有春秋宗族名氏譜五卷春
秋謚族譜一卷春秋名字異同錄一卷近亦多未見雖
然由唐而來其可訂補者今皆僃於斯矣固亦無籍於
諸書之參證也百城索余序諾之有日不果作今忽聞
農部君新棄養其志業之未竟者深有賴於後之人此
書亦其一也因亟序而歸之余之所望於百城者大蓋
不僅以近時虞山毛斧季晉江黃兪邰輩相比擬而卽
爲子道之無忝也
　　　重刻何註孔子家語序(丁亥)
孔子家語惟明末虞山毛氏汲古閣本爲猶見王肅之
舊考之唐人註書所引合者爲多然譌舛亦復不少此
外刻本皆刪削不完失其本眞余試郴州日有明何文
簡公後人泰吉以公所註孔子家語來上註簡覈明切
其徵引諸書同異復極詳備其家欲刻是書然鈔本譌
脫至不可句余惜其功力之徒勤也許爲校訂至年餘
乃粗就緒而官齋所有之書不多其所不知猶闕如也
何公此本當亦綴緝而成由其未及見毛氏本故耳然
顏師古註漢書藝文志家語二十七卷云非今所有家
語也則唐以前其本業巳不同吾又惡知何公所據之
本之非古邪公又嘗註大戴禮問其家已失之故不能
竝梓以行世今泰吉唯恐此書之復失墜也兢兢寶護
唯謹又力爲之表章於世使爲人子孫皆如此則其先
世手澤咸可無散佚之患已何公序此書年月不同今
從集作宏治但註中載有正德年所上疏故別本有題
正德者然固無妨序先出也註所未僃閒爲補之幷偶
附管測於後與本書不相淆亂惜乎何公不作不獲一
就正之其能無遺憾也哉
　　　新雕柳仲塗河東集序(乙卯)
聖賢之所以垂世而立敎者莫著於六經後人誦法六
經闡發聖賢之微言大義以啓迪夫後知後覺者於是
著而爲文此文之所以爲古而始足重於天下然則所
謂古文者非古於辭之謂也言古人之言此文之所以
古矣宋興承五季經學廢絕文章骩骳弊極之後有能
卓然特立不爲風氣所囿奮力直追古之作者以求其
所以立言之旨而一本之於經術示天下以正路之當
遵而使後來之聞風而興起者益張皇而揚厲之天下
事作始也難承藉也易人但見後來之閎肆彪炳浩博
無涯涘而因有狹小前人之見以爲氣鬱轖不宣通辭
艱澀不流暢幾使不得與於立言之數噫此豈可謂善
於知人論世者哉吾於宋初柳仲塗先生之文而歎其
能近於道也其言曰古文者非在辭澀言苦使人難讀
誦之也在於古其理高其意隨言短長應變作制同古
人之行事是謂古文吾若從世之文也安可垂敎於民
哉又曰吾力學十餘年非古聖賢之所爲用心者不敢
安於是棄俗尙而專古者非樂於人而取其貴者也獨
宐其自知而自樂矣又曰吾初名肩愈字紹元旣肩且
紹矣懼其畫也又欲進其力於道故易名曰開字曰仲
塗謂將開古聖賢之道於時也將開今人之耳目使聰
且明也必欲開之爲其塗矣使古今由於吾也吾欲達
於孔子者也其言如是可以觀其志之所蓄而文之有
本矣孔子曰狂者進取周子曰賢希聖有志之士自當
以聖人爲師安得怖其言爲河漢也其文集好事者雖
相鈔傳而無有任剞􁁕者今蘭谿柳生書旂承其尊人
之命得善本而付之梓此非但一家之書也學者觀此
可以廣已而造大必先足乎已然後可以及於人而古
今聖賢垂世立敎之心得以緜緜繩繩相繼於不墜是
斯道所重賴者也豈獨以其文哉考宋史本傳其居官
也有剛􁆴之才先幾之識治績舉皆有過人者更非徒
託空言以自見者矣後有志士讀其文思其人得不激
昂而思自奮與
　　　吳國山碑攷序(乙巳)
吳封禪國山碑孫晧所立在今常州荆溪縣西南五十
里其文始著錄於雲麓漫抄厥後吳人盧公武攷之加
詳焉沈敕荆溪外紀及唐鶴徵常州府志亦僃載之然
俱不能無譌誤且其文字可讀者尙多而率皆遺脫蓋
由其地處僻人罕得至但得椎拓本摹之故不能以細
辨也海寧吳槎客客遊宐興好古搜奇不憚危阻嘗再
三過焉於其文之摩滅者咸得審其界埓一一而指數
之合其有文者共得四十一行凡千有餘言與趙氏金
石錄所紀數畧相等他皆不及也於是爲之圖說爲之
釋文爲之攷核辨正幷薈萃古今人題詠及古蹟之與
是山鄰近者咸裒爲一編名曰國山碑攷余觀其首辨
陳壽吳志之誤曰是碑天冊元年所立吳志書於天璽
元年此不辨碑文之過也碑云旃蒙協洽之歲受上天
玉璽乃以柔兆涒灘之歲紀號天璽丞相沇等咸以爲
宐先行禪禮云云則是天璽之前一年也又碑有國史
瑩覈等名覈乃華覈攷本傳以天冊元年免官益知不
在天璽明矣其言鑿鑿有證據類如是晧所立碑又有
所謂天發神讖者今庋江寧學宮康熙閒祥符周雪客
嘗爲之攷矣此在通都大邑得見者多而是碑久隱翳
於榛莽虎豹之區微槎客之天機淸妙興寄高遠者爲
之一抉其祕卽今何由得見以證昔人所紀之誤哉雪
客所爲攷秀水朱錫鬯爲之序今槎客之書實遠勝於
雪客本不待余言而余之視前輩復不逮遠甚聊因相
厚之意遂爲之引其端寧足爲是書增重哉　乾隆五
十年正月十日盧文弨序
　　　居官必閱錄序(丙子)
天下有生而嗜殺人者歟無有也至當官每敢爲殺人
之事刑罰不中此特其一耳水旱之不恤賦役之不均
庶事之不理舉皆可以殺人苟非殘酷不仁之極推其
本心豈樂於爲是者及其爲之則又若迫之以不得不
然是何也毋亦利害之見殽於中而有重於去官之心
也歟古人有言自安之道在人之死斯豈獨治獄爲然
哉夫爲身計卽不暇爲小民計以爲利可苟得而害可
苟免也然其實正大不然以予所見近世行事多矣閒
歴觀史家所載天人感應之理益彰彰焉每欲輯古今
吏事係勸懲者爲一書及見葉氏此編乃先我而爲之
眞爲治者之龜鑑也因卽元本畧加校讎重梓之以廣
其傳然此豈徒以冥冥決事哉
今天子惠鮮懷保唯恐一夫之不得其所仁心仁政駕
漢文景而上之凡封疆大吏以及郡縣之長循良者膺
顯擢貪酷者被重譴然則擇術者將何從乎夫爲循吏
者有賢名又法之所賞也而其子孫俱被其澤爲酷吏
者有惡名又法之所惡也而其甚者身死妻子爲戮此
雖至愚亦曉然於利害之數不同若是縱不爲民計亦
當自爲計夫利害之說儒者所不道乃臨事而是非熒
惑好惡貿亂此其智居何等也夫眩於利害者還以其
事明之子故喜斯編之有功於世甚大也若乃徒慕輕
刑之美名而適以縱姦養亂此正朱子所謂鄙儒姑息
之論異端報應之說俗吏便文自營之計耳豈非殺人
之尢者哉予旣推廣斯編之意而又爲明其指如此庶
讀者可無誤焉
　　　杜詩雙聲㬪韻譜序(壬子)
雙聲天籟也童兒婦女生無石師而矢口成音無不暗
合者古人制物之名制事之名與夫形容彷彿之辭罔
或不由於是蓋一本於自然而非強也若其聲之同部
連用者謂之㬪韻則又顯而易明者矣虞書曰詩言志
歌永言聲依永律和聲詩序云情發乎聲聲成文謂之
音聲者宮商角徵羽也鄭氏謂宮商上下相應單出爲
聲雜比爲音今取唐虞之詩攷之舉未有不然者本自
抒其情志而律自隨之耳三百首篇窈窕爲㬪韻參差
爲雙聲其他不勝枚舉後人始以字母求之而作詩者
初未嘗勞勞於是也唐杜少陵固所稱細於律者故能
不失乎和聲成文之遺意後人習其讀而置其律之嚴
於不問烏在其深於杜也海昌周君芚兮於是有杜詩
雙聲㬪韻譜之作舉非余肄業之所嘗畱意也葢自童
年就塾以來音沿鄕俗迨長卽不能變其所習嘗見何
屺瞻先生之評李義山詩凡句中雙聲皆一一標舉之
幷有隔一字兩字而遙應者友人中如戴東原震段懋
堂玉裁吳槎客騫錢學源塘獻之址兄弟錢廣伯馥咸
所通曉余雖浸淫涵濡而卒無暇取古人之詩一一辨
其離合也今周君之爲是譜也浣花之外又傍及諸家
其勤勤如是葢欲明乎詩之本旨由少陵而溯三百以
示後人之所當宗庶乎志和音雅而舉合於律將見詩
敎之益盛也或曰詩以言志達情爾如必拘拘於是得
毋舍本而專治其末乎余曰不然彼不能詩而強爲詩
者卽逐字以求其孰平孰側也尙難而能詩者初未聞
其如是也彼詩人之以雙聲與雙聲若㬪韻之相爲配
偶也亦如諧平側之一岀於自然而巳非強探力索而
始得之也又何害乎性情哉葢上古人人皆明之故不
必言至六朝乃始有明言雙聲者南人若劉勰北人若
楊衒之其書可攷也今人苟不知此亦爲闕事矣周君
此書已有王光祿錢詹事爲之序矣余又徇其請而爲
之將使人謂余強不知以爲知也其又奚辭
　　　輯盧子榦禮記解詁序(庚戌)
余壯歲見朱子之言曰後漢諸儒說禮甚有功而於吾
家子榦且獨舉其名意竊慕之攷後漢書本傳載其作
禮記解詁而隋唐志皆云禮記注當由後人改易本名
其卷則二十諸書略同後人無傳者余思就所見纂輯
而服官少暇繼又奔馳道塗終於不果歲月空擲念之
未嘗不内熱也武進臧生在東研求遺經志甚銳力甚
勤慨然補余之闕日度不盈六十而所輯巳裒然成卷
錄以遺余余得之喜甚凡諸經之義疏史籍之所載無
不捃拾卽眾家相傳文字音讀之異同一字一句罔有
遺棄而所可見者乃不及十之一豈不甚可惜哉當日
子榦與鄭康成同事馬融今鄭氏三禮注毛詩箋得唐
孔賈諸儒爲之條疏而書大顯餘若周易尙書及尙書
大傳雖巳散失而後人爲之掇拾其卷軸猶不甚約乃
於子榦後世至不能舉其書之名莫爲之後雖美不傳
猶幸今有在東其人以英敏之資乘精銳之力不爲則
巳爲則必成余爲盧氏後人乃悠悠忽忽以迄於今而
得安享其成幸之甚愧亦甚焉夫子榦有功聖經一生
言行無玷大節炳炳著史䇿乃明人張璁輩輒妄爲軒
輊黜其聖廟從祀而改祀於鄕吾里杭堇浦前輩有請
仍從祀議在集中其事不果行然公論自在天壤必有
能繼請者豈余小子私以爲氏族光哉因讀此書而倂
附及之
　　　爾雅漢注序(己酉)
不識古訓則不能通六藝之文而求其意欲識古訓當
於年代相近者求之爾雅一書舊說謂始於周公孔子
而子夏曁叔孫通輩續成今臧生在東從揚子雲鄭康
成之言􁆴以爲孔子門人所作其爲注者漢有犍爲文
學樊光李巡魏有孫炎爲反切之學所自始是皆說爾
雅者所必宗也今唯晉郭璞注盛行而他皆失傳郭於
古文古義不能盡通往往以己意更定攷古之士病焉
幸李孫諸人說時散見於唐人諸書中其爲郭氏所棄
而不取者說顧往往勝郭在東篤好古義徧加搜輯􁃝
成三卷庶乎遺言之不盡隊也夫時之近遠猶夫州土
之各異以吳人解越人之言縱不盡通猶得其六七燕
秦之士必不逮焉故吾亦不謂李孫諸人之解之盡得
也然其是者必賢於後人所見在東勤勤掇拾能引伸
其所長而不曲護其所短由詁訓以通經學斯不難循
塗而至矣吾因以知宋人若陸佃鄭樵之更不足尙也
與其陸鄭之是從又無寧郭　乾隆五十四年陽月旣
朢杭東里人盧某序
　　　　　　　　　弟子江寧王德輿求輔校

抱經堂文集卷第六終
抱經堂文集卷第七
　　　　　　　　　東里　盧文弨　紹弓
　題辭
　　　重校經史題辭(庚午)
余家無藏書經史皆不具少時貿貿不知學有本末費
日力鈔諸子國䇿楚辭及唐宋近人詩文皆細字小本
滿一篋經則周禮爾雅亦嘗節錄注疏一過餘經及諸
史未之及也洎官中書始一意經史去冬卒業周易史
記以未見　内府新校本爲缺然今割俸之所入先購
得數種冀以次觀其全焉官事隙卽展卷讀之此書經
通人學士校讐比他本爲善然卷帙旣多校者不一手
其中亦不免一二譌脫余非敢索瘢指瑕陵掩前人顯
自標異然竊惟書之傳於世相嬗也遠者不可得而見
見其近者今世見宋本者曾幾人惟明世本通行耳後
之君子亦當有幷不及見明世所刻者余故復取諸本
與新本校其異同其譌謬顯然則倣六經正誤之例爲
一書其參錯難明則倣韓文考異之例爲一書毛氏汲
古閣本大段可觀至於小小疵纇亦易尋求諸本中要
以此爲勝今所據依多在於斯小學浸廢六書失眞點
畫形誤不可徧舉聊從略焉誠知千慮一得無足重輕
庶幾來者得有所考云
　　　周易注疏輯正題辭(辛丑)
余有志欲校經書之誤葢三十年於兹矣乾隆己亥友
人示余日本國人山井鼎所爲七經孟子考文一書歎
彼海外小邦猶有能讀書者頗得吾中國舊本及宋代
梓本前明公私所梓復三四本合以參校其議論亦有
可採然猶憾其於古本宋本之譌誤者不能盡加別擇
因始發憤爲之刪訂先自周易始亦旣有成編矣庚子
之秋在京師又見嘉善浦氏鏜所纂十三經注疏正字
八十一卷於同年大興翁祕校覃溪所假歸讀之喜不
自禁誠不意垂老之年忽得見此大觀更喜吾中國之
有人其見聞更廣其智慮更周自不患不遠岀乎其上
雖然彼亦何可廢也余欲兼取所長略其所短乃復取
吾所校周易重爲整頓以成此書名之曰周易注疏輯
正正字於郭京范諤昌之說亦有取焉余謂其皆岀於
私智穿鑿而無所用故一切刊去若漢以來諸儒傳授
之本字句各異巳見於釋文者今亦不錄惟釋文本有
與此書異者著焉唐宋人語之近理者雖於注疏未盡
合亦閒見一二焉如欲考經文之異同則自有前明何
氏楷所著古周易訂詁在學者自求之可耳毛氏汲古
閣所梓大抵多善本而周易一書獨於正義破碎割裂
條繫於有注之下致有大謬戾者葢正義本自爲一書
後人始附於經注之下故毛氏標書名曰周易兼義明
乎向者之未嘗兼也此亦當岀自宋人而未免失之鹵
莽正字亦未見宋時佳本故語亦不能全是此則今之
官本爲近古也用易舊本獨不載釋文於經注閒可無
竄易遷就之弊今就通志堂梓本倂爲校之輔嗣略例
余案頭祇有官本亦就校之噫余非敢自詡所見出正
字考文上也旣覩兩家之美合之而美始完其有未及
更以愚管參之夫校書以正誤也而粗略者或反以不
誤爲誤考文於古本宋本之異同不擇是非而盡載之
此在少知文義者或不肎如此然今讀之往往有義似
難通而前後參證不覺渙然者則正以其不持擇之故
乃得畱其本眞於後世也旣再脫稿遂書其端云
　　　七經孟子考文補遺題辭(辛丑)
此日本國西條掌書記山井鼎之所輯謂之七經孟子
考文七經者易書詩左傳禮記論語孝經也又益以孟
子皆據其國唐以來相傳之古本及宋刻本以校明毛
氏之汲古閣本書成當
皇朝康熙五年其國之享保十一年也古本祗有經與
注其文增損異同往往與釋文正義語多相合但屢經
傳寫亦有舛譌其助語致多有灼然知其謬者亦竝載
入然􁆴非後人所能僞作也其次第先經次注次釋文
而疏居後其條目有考異有補闕有補脫有正誤有謹
按有畱(家諱/改)舊凡明代所刻之本彼國具有閒亦引之
而頗譏篇第行款之不與古合其言良是不可以其小
邦遠人而槪棄之也其尙書經文更多古字別􁃝置一
冊此皆中國舊有之本遺亾巳久而彼國尙相傳寶守
弗替今又流入中國讀者當倍加珍惜也其曰補遺者
後來彼國東都講官物觀承其國政府之命而復補其
所未僃者也其同校者石之淸平義質木晟三人也余
見唐陸龜蒙詩中有聞日本圓載上人挾儒家書洎釋
典以行作一絕送之云九流三藏一時傾萬軸光凌渤
澥聲從此遺編東去後卻應荒外有諸生觀此足知其
相傳唐以來本之果可信也此書余從友人鮑以文借
得之猶以其古本宋本之誤不能盡加別裁而各本竝
誤者雖有正誤謹案諸條亦復不能詳僃又其先後位
置之閒頗費尋檢因欲取其是者別爲一書庚子入京
師又見吾鄕沈萩園先生所進十三經正字則凡譌誤
之處多所改正其不可知者亦著其疑又凡所引經傳
脫誤處皆據本文正之此岀自中國儒者之手又過其
書遠甚然所見舊本反不逮彼國之多故此書卒不可
棄置也余欲兩取其長凡其未是處則刪去之不使徒
穢簡編然今年余巳六十有五矣未知此志能竟成否
聊書於此以見余之亦有志乎此也　乾隆辛丑正月
二日呵凍書
　　　題三立書院所藏通志堂經解卷首(癸卯)
三立書院中舊藏有通志堂經解六十函而獨闕其首
帙余蓄意欲補之乾隆辛丑庶吉士介休劉君錫五余
小門生也舊嘗監院事其請假歸也來謁余余屬其還
朝之日就京師士大夫家借本鈔足幷與下一帙令如
式裝潢之乃歲餘而書不至余同年友洗馬大興翁覃
溪知余將離山西惟此爲懸懸因卽代劉君成之以寄
余微翁君之力將幷其次帙而亦亡之不轉重余之過
歟但書首有諸名人所作序幷其目錄尚皆闕如今不
及補矣後有同志更爲鈔足庶幾大快也中閒林拙齋
尚書全解本闕卷第三十四未梓曩友人從永樂大典
中鈔得以示余亦未得補入此皆有待於後之人噫此
書之能全讀者罕矣唯桐城方望溪先生曾徧爲點勘
其專治一二經從而嚅嚌者尚多有今余雖不及見若
人乎然不可不畱以相待也　乾隆四十有八年歲在
昭陽單閼壯月朢後五日
　　　題鍼膏肓起廢疾發墨守(庚子)
考隋書經籍志春秋左氏膏肓十卷穀梁廢疾三卷公
羊墨守十四卷皆何邵公撰鄭康成爲鍼膏肓起廢疾
發墨守何見之慙乃曰康成入吾室操吾戈以伐我乎
公羊卷帙最多而亾最早膏肓後亾崇文總目尙有九
卷今三書皆不傳毘陵莊進士葆琛(述祖)於各經疏所
引廣爲搜輯鍼膏肓得廿八條起廢疾得丗八條發墨
守得五條邵公當日專欲伸公羊然公羊理本短囿於
鄕曲之見而朝廷典故不能周知所以一經輸攻而壁
壘巳摧後人亦不能復爲樹立以與兩家相抗拒此其
亾之所以獨先也歸安丁孝廉小雅鈔得莊書幷得朱
石君學士前任晉藩時所進本互相校讐晉本不及莊
本採輯之多而鍼膏肓中有一條尙爲莊本所闕余於
是􁃝而鈔之其中小小異同從其長者不復加以識別
兩君任其勞余獲其逸設不遠涉烏從見此乎以此置
歸裝中大可壯我行色　乾隆庚子小春月
　　　重校關中新刻淮南子題辭(壬子)
此刻從藏本出載高誘注爲詳不似俗本之刪削然亦
尙有一二遺漏者余往年在太原復取藏本細校乃知
書中古字多出錢君獻之所改非藏本之舊也如贍作
澹能作耐兗作沇讓作攘霸作伯憾作感施作􁙇之類
殊可不必其中閒引文弨所說今都不復省記且傳寫
不無錯誤定不免爲通人所嗤安能一一正之廣陵世
講秦太史敦夫好學士也知余別有校本託爲傳之此
書經江陰趙文學敬夫(曦明)杭州孫侍御詒穀(志祖)梁
孝廉處素(履繩)博引詳證足稱善本非余一人之力所
能至是因幷題數語歸之庶不没其所自
　　　題張之象注鹽鐵論(庚子)
此陽湖莊太史本以永樂大典校勘增多九十餘字其
異同處亦據以改正可謂善本矣力耕篇故乃賈之富
本書之誤無所舉正音亦多譌此微爲短也刻成後當
是未經校正故譌字觸目皆是有沈君名(上一字/同家諱)醇者
考其所引諸書一一正之甚有益於學者然此書難解
者尚多其中容亦有可疏通者安得通人更爲之補注
乎
　　　新雕西京雜記緣起(丁未)
乾隆丙午之歲爲同年謝少宰東墅校梓荀子旣竣計
剞􁁕之直尙賸給數金思小書可以易訖工者有向來
所校西京雜記因以授之費尙不足鍾山諸子從余遊
者率資爲助而工始完始余所欲校梓者以漢魏爲限
􁆴今此書或以爲晉葛洪著或以爲梁吳均僞撰而何
梓爲余則以此漢人所記無疑也說苑新序其書皆在
鐂向前向校而傳之後人因名二書爲鐂向著今此書
之果出於鐂歆別無可攷卽當以葛洪之言爲據洪非
不能自著書者何必假名於歆書中稱成帝好蹴踘羣
臣以爲非至尊所宐家君作彈棋以獻此歆謂向家君
也洪柰何以一小書之故至不憚父人之父求以取信
於世也邪若吳均者亦通人其著書甚多皆見於梁書
本傳知其亦必不㞕託名於鐂歆且均之文卽俊拔有
古氣要未可與漢西京埒則其不出於均又明甚隋書
經籍志載此書於舊事篇不著姓名新舊唐書始題葛
洪且入之地理類似全未寓目也夫冠以葛洪以洪鈔
而傳之猶說苑新序之稱鐂向固亦無害其文則非洪
所自撰凡虛文可以僞爲實事難以空造如梁王之集
遊士爲賦廣川王之發冢藏所得豈皆虛邪至陳振孫
疑向歆父子不聞作史此又不然歷朝撰造裒然成編
所云百卷特前史官之舊向傳之歆歆欲編錄而未成
其見於洪之序者如此本不謂其父子皆嘗作史也洪
以爲本之鐂歆則吾亦從而鐂歆之耳又何疑焉
　　　題春渚紀聞(丁未)
陳振孫書錄解題云何薳浦城人自號寒靑老農東坡
所薦爲武學博士曰去非者其父也今案其書題韓靑
老農二字不同未詳孰是此書名春渚紀聞春渚與韓
靑皆其所居之地名歟其書十卷中一卷皆東坡事實
葢其淵源所自見聞爲最確也末一卷記丹藥頗亦似
惑於此者然所言實足以爲貪夫之戒毛氏汲古閣曾
以之付梓第九卷中缺一葉毛黼季後得宋刻始補全
而不及入梓其鈔本尙有流傳者余過蘇州從吳秀才
枚士(翊鳳)案頭假歸而傳錄之不見有舊人序乾隆丁
未歲四月二十三日鍾山書院長東里盧文弨遂題其
端
　　　三水小牘題辭(王子)
此書同里湯秀才典三於故書叢殘中得之以示余乃
舊梓本作此書者安定皇甫枚也枚在唐懿宗咸通末
爲汝州魯山縣令僖宗之在梁州赴調行在此皆見書
中可考者也明嘉靖閒吳中姚樗老鈔是書謂枚於天
佑庚午歲旅食汾晉爲此書此必見枚之自序中不然
姚何以知之此序余未之見世倘有見斯序者幸卑余
以弁諸首庶尢完善也此書雖多仙靈鬼異之事然所
載烈丈夫如董漢勛烈婦人如李庭節妻崔氏殷保晦
妻封夫人皆凜凜有生氣郟城令遇賊偸生而下卽繫
以崔氏之罵賊被殺此與歐陽傳長樂老而以一婦人
相形意亦相似可興可觀有裨世教又如紀夏侯禎事
而知神靈不可褻黷紀嚴郜事而知婦女不可入廟其
垂戒亦深切矣善讀者當以是求之又案天佑庚午唐
亾巳四年矣時晉猶稱天佑而枚亦稱之其不臣二姓
亦可見此書烏可使之無傳乎
　　　揮麈錄題辭(乙未)
揮麈有三錄共十八卷又餘話二卷南宋時汝陰王明
淸仲言之所著也宋人於本朝典故前輩言行率能畱
意仲言爲雪溪先生銍之次子家庭之緒論賓客之叢
談得之見聞者爲多於眾座中偶舉舊事了了如在目
前甚爲李仁甫尢遂初諸公所稱賞其言無私軒輊故
可以爲國史之助實錄院牒泰州錄其書則在當時巳
爲世所貴重如此仲言有兄名廉淸字仲信年十八著
慈寧殿賦而今賦􁃝收此篇署其名爲王仲言見此書
乃知其誤仲言所著尙有玉照新志投轄錄等書外閒
所傳多非足本唯此書爲全余是以先錄而藏之篋笥
其餘尙俟續訪冀或得之
　　　題癸辛雜志(乙未)
此書江陰楊伯庸敦裕所校畱余篋三年矣前年六月
余病臥金陵城南小樓中以此書作消遣時樓中人尙
無恙也未幾而分飛矣又逾年伯庸亦下世始余無意
鈔此書爲其語駁雜多刺人之短非長者今年復繙此
書見故人手迹班班其勤亦不可沒且稗海中此書多
脫誤不及是本之完善況益以校讐之功不更善之善
者歟大凡君子立身不能使人無毀而不當自授人以
可議之隙舉動之失旣以昭著烏能望人之掩覆耶讀
此者亦可以自警故余復爲之訂正數字而錄之慨伯
庸之不及見也而當時相與卽卽足足於小樓中者亦
惟腹知之而巳自今余第緘置之亦不忍復讀矣　乾
隆四十年六月
　　　對牀夜語題辭(乙未)
對牀夜語五卷其前題著書人姓名則孤山人范晞文
景文也有馮深居去非序首云景定三年則知其人宋
人也孤山之在錢塘者則以林和靖著而此孤山則在
今常州靖江縣東北二十里山向在江中明成化時沙
合始可陸行立縣亦在此時舊則江陰縣之地也余杭
人不以爲吾邑之孤山而以爲江陰之孤山何徵乎徴
於吾友江陰趙君敬夫之言也且余所見本實江陰人
所爲梓也是則可信也浙江通志不載此書宐也乃江
南通志亦不載則漏也其書則詩話之類也自三百以
逮有宋各有論說或取其意之相師辭之相類者而衡
搉之不入於腐不涉於刻斯其所以可取也歲在癸巳
六月坐金陵城南之小樓手鈔此書余婦季楊見余之
揮汗爲此不急之務也日天時正炎君子宐自愛乃鈔
僅三卷奪於他事不果再逾月余婦亾後二卷令他人
續成之漫置篋中今將裝治之使成帙復披覽一再過
情事宛然而歲巳再閱也讀書中所引安仁文通樂天
悼亾之句彌難爲情放翁有句云此身行作稽山土猶
弔遺蹤一惘然余亦豈能自禁也
　鮑君以文考范景文實杭人今不廢此篇以掩余陋
　者一時情景不忍沒也(自記)
　　　碧血題辭(丙申)
碧血一編紀明天啟時死奄禍諸忠也前列其目自新
建萬郞中燝以下凡二十有一人次載六先生遺書則
應山楊大洪嘉善魏廓園嘗熟顧塵客江陰繆西谿無
錫高景逸江陰李仲達也六先生之集世多有而此則
皆被逮以後及獄中之筆也其後附以天人合徵錄有
燕客所自爲傳隱其姓名故日燕客天啟五年聞六君
子之獄興乃走燕變服雜北鎭撫司獄卒中得其遺言
遺札且僃見許顯純以非刑楚毒諸君子而致之死狀
以著爲是錄也東里子讀之而歎曰嗟乎世事至此欲
國之無亾也不可得矣六君子者楊魏顧三公外一爲
桐城左公浮邱一爲武定袁公熈宇一爲南城周公衡
臺是皆憂朝廷嫉權奄不顧其身而冀萬一之可以挽
救者也卒之勢不足以抗而甘以身爲殉彼奄黨者唯
恐其毒之不至不足以快奄之意不足以自媚於奄而
取容於是以古今未有之慘毒不以加諸元惡大憝者
而乃以施於諸君子之身呼號宛轉而君不聞血肉狼
藉而君不知斯時之天下一昬暗鬼鬽之天下也彼自
以爲典兹祕獄外廷莫聞而孰知其諂附惴葸之形與
其恣睢殘酷之態卒亦有㫄觀者爲之繪畫迨其身旣
膺顯戮而其醜名仍流播於天下後世而不可掩雖然
若此輩者不能必後世之無有惟在人君不使之與政
事而竊國命則奄何能爲附奄者亦何所利而爲之而
顧乃驅除其不爲奄者而使之盡爲奄也正氣摧殘公
論消沮蟲據腹而身危奄持權而國壞易世而亾豈爲
不幸哉書後又附天變雜記但云五月六日不著何年
考明史熹宗本紀天啟六年五月戊申王恭厰災死者
甚眾五行志火災内所書加詳又火異内則書六年五
月王寅朔厚載門火神廟紅毬滚岀與此皆合但紀作
戊申志一作戊申一作壬寅朔而此則丁未也災異之
發猝然而至不應中閒暌隔數日似當以此記爲是又
有人變述略則紀蘇常二郡民憤擊殺緹騎之事燕客
自云通天文兵法其人葢亦奇傑之士而是書首列諸
忠題云黃煜􁃝次予以爲當卽其人姓名唯其邑里本
末則有未能深知耳是書足以僃監戒動感發故錄之
分上下二卷予所定也
　　　史糾題辭(乙未)
此明季太倉朱明鎬字昭芑之所著也案千頃堂書目
史糾二卷書史異同三卷新舊唐書異同二卷今此本
倂異同入史糾祗分上下兩卷其書駁史筆之違失考
事詞之紛𡵨文采斐然條理秩然讀之頗快人意此當
是節本始於三國志無晉書而有宋齊梁陳北魏北齊
北周等書南北二史新唐書宋史而止遼金二史閒亦
涉之是謂史糾其兩異同附載於後者寥寥葢無幾矣
吾浙採訪進　呈書内所載亦同其元本殆不可得而
見然就此本讀之亦尙有全錄裴松之之語者有採自
吳咸林之糾繆王浚儀之困學紀聞者則元本汎濫益
可知書史之異同下有注云文多不錄錄其有議論者
然則節而取之亦不可謂舊人之過矣余是以卽據此
本錄焉宋書謝晦傳有兩庾登之而昭芑誤以爲是一
人此殆千慮之一失也昭芑爲本州儒學生當闖賊之
陷京也有悲憤詩云銅馬連羣壓帝畿百官猶是殿廷
非東華父老吞聲哭誰斲桐棺覆玉衣見於明詩綜後
遂絕意進取年四十六卒鎭洋志載有史冊史幾史略
史風史游史嘉史芸史異史最史俳史鑒史燦史糾凡
十三種而史糾特精
　　　題明史藝文志稿(癸巳)
此志稿傳是溫陵黃虞稷兪邰氏所纂輯今以　頒行
明史校之所分門類多有刪倂移易之處史於書不甚
著及無卷數者俱削之黃志中小注爲史所採入者亦
無幾耳志稿自南宋及遼金元之書俱捜輯殆徧此卽
晉隋史志兼補五代之遺則而今以􁆴代爲限亦俱削
之巳安得有力者將此四代書目別梓之以傳亦學者
之幸也外閒傳有千頃堂書目與此志大致相同而亦
閒有移易堂名千頃固黃氏所以志也然今之書直是
書賈所爲郡縣志幾於無所不載別集各就其科第之
年以爲先後取便於檢尋耳宗藩與宗室離而爲二俱
失體裁而小注又爲鈔胥任意刪減益失黄志之舊但
此志稿別集類於羽流外國亦俱缺如篇第亦閒或顚
倒恐此尙有脫簡余先鈔得書目後從朱君文游借得
此本力不能重寫但取以校書目改正不少旣畢校遂
書其前以還之(此志稿乃康熈時史官倪/燦闇公所撰非黄氏也)
　　　莊香塍古文􁃝鈔補題辭(辛亥)
鐘鼓筦弦不同器而皆悅於耳查梨橘柚不同味而皆
可於口此天下人之所同也然而洪纖殊致甘酸異宐
又往往各有其性情之所主以之自怡悅則可而終不
足以饜眾人之所求文之選亦猶是也自周秦以迄於
今文之流傳多矣學者豈能敝敝焉徧觀而熟讀之於
是有爲質性魯者計則其所擇而選者主乎約有嫌其
陋而擴充之者若桐川兪寧世荆谿儲同人之選今皆
盛行而吳門又有蔣君新又之古文􁃝鈔凡十卷庶幾
洋洋乎大觀矣莊君香塍幼而聰穎承其尊人鏡堂先
生所授讀葢又有軼於􁃝鈔之外者昔所熟誦久未能
忘且將轉而爲後人勖也官􁮰多暇手自捃輯又成五
卷合蔣選共十五卷於是文之體裁無一不僃有高古
簡質者有華腴充悅者或幽深奇峭或紆餘坦迆舂容
乎大篇寂寥兮短章惟是是歸有美必登鏘鏘乎八音
之繁會也津津乎五味之芳嘉也此可以通天下人之
情而更無未醇未僃之憾矣是舉也不忘先人之敎孝
也以敎子姓使不囿於聞見義也岀以公之於人而無
所祕惜忠也有此三善是當表而岀之固不但服其搜
羅之富採掇之勤而巳也余故樂爲之弁其端
　　　羣書拾補小引(丁未)
文弨於世閒技藝一無所能童時喜鈔書少長漸喜校
書在中書日主北平黄崑圃先生家退直之暇兹事不
廢也其長君雲門時爲侍御史謂余日人之讀書求已
有益耳若子所爲書幷受益矣余洒然知其匪譽而實
諷也友人有講求性命之學者復謂余此所爲玩物喪
志者也子何好焉斯兩言也一則微而婉一則簡而嚴
余受之皆未嘗咈也意亦怦怦有動於中輟之遂覺闕
然有所失斯實性之所近終不可以復反自壯至老積
累漸多嘗舉數冊付之剞􁁕氏矣年家子梁曜北語余
曰所校之書勢不能皆流通于世其藏之久不免朽蠧
之患則一生之精神虛擲旣可惜而謬本流傳後來亦
無從取正雖自有餘奚裨焉意莫若先舉缺文􁆴簡譌
繆尢甚者摘錄以傳諸人則以傳一書之力分而傳數
書費省而功倍宐若可爲也余感其言就余力所能友
朋所助次第岀之名曰羣書拾補雖然卽一書之譌而
欲悉爲標舉之又復累幅難罄約之又約余懷終未快
也然余手校之書將來必有散於人閒者則雖無益於
己寧不少有益於人乎後有與余同好者而且能公諸
世庶余之勤爲不虛也巳　乾隆五十二年八月丁巳
書於鍾山書院時年七十有一
　　　劉隨州文集題辭(丁酉)
劉隨州文集十一卷其前十卷皆詩也後一卷文而摠
題曰文集何義門氏以宋本校正如此其卷之起訖字
之同異皆僃著焉然後一卷有目而無文余案其目求
之僅於文苑英華得四篇錄之他尙無從考也隨州詩
固不及浣花翁之博大精深牢籠眾美然其含情悱惻
吐辭委宛緒纏緜而不􁆴味涵泳而愈旨子美之後定
當推爲巨擘眾體皆工不獨五言爲長城也近時吳郡
席啓㝢刻唐人詩百家以隨州爲首雖其詩差僃然頗
有同異究不及是本之精夫一字之不安通章之病也
學者可不唯善本之求而但沿流俗之所傳乎有志風
雅者其必樂考於斯矣
　　　題宋板施注蘇詩(庚子)
宋刻不必皆佳而此則楷法端謹爲尢難得向在商邱
宋公牧仲所公撫三吳時先外祖馮山公先生與毘陵
邵子湘吳趨吳荆山諸老咸在幕府宋公得此書遂梓
以行世先外祖與校讐焉又別爲補遺三卷附其後今
元本歸於同年友大興翁覃溪所一披卷不獨古香可
愛而緬惟舊澤對之不覺生敬　乾隆庚子頒來歲朔
之日杭東里人盧文弨書
　　　遺山樂府題辭(乙未)
遺山詩渾雄沈鬱有唐大家之嗣響也老來更得其樂
府讀之姸雅而不淫和易而不流其抒情也婉以暢其
赴節也亮以淸使竹山草窗諸公見之亦當推爲作者
遺山生當易代其詩不勝故國故君之思今樂府中亦
時時遇之朱竹垞黃兪邰所見本俱祗二卷今此五卷
者岀於義門何氏卷帙過倍而竹垞詞綜所選顧尙有
岀於是本之外者則亦未得爲全書也繼從友人鮑氏
所借得明初錢塘凌雲翰彥翀編選之本則凡詞綜所
選皆在焉比是本增多十三首又附見李冶仁卿之辭
四首及玉華谷古仙人詞一首後又有雷淵題語今皆
補錄以繫於後至如雁邱詞雙蕖怨之類亦得凌本始
著其事焉凌本詞之屬遺山者祗一百二十首固不及
是本之多然是本第五卷淸曉千門開壽宴以下八十
二首皆酬應之作而其中春垣秋草一首注見辛稼軒
集疑有他人之作誤闌入焉者矣第二卷中附閑閑公
趙秉文促拍醜奴兒一首余因疑第一卷滿庭芳前首
亦閑閑公作也以其詞推之所賦是十月牡丹次首題
云同座主閑閑公賦則前首爲趙作明甚旣不著其題
又不別其人疑皆轉寫脫去其他不及考者尙多儻有
好事者爲之剞劂余當更整比以授之
　　　遺山樂府選題辭(乙未)
元遺山詞五卷余旣以盡鈔之矣此爲明初錢塘凌彥
翀氏所編選不分卷雖甚簡約然亦有出於五卷之外
者余又錄於五卷之後爲補遺矣而復鈔此何也此遺
山辭之精華也有五卷以萃其全有此選以標其雋春
之朝秋之夕聯佳客於一榻懷故人於千里意有甚適
則引之而永焉情有不怡則融之而釋焉便觀覽資吟
諷莫若此選也宐且吾鄕前輩之所甄綜也不可以莫
之傳也彥翀在元膺鄕薦爲蘭亭書院山長洪武初以
薦授成都府敎授此書題前鄕貢進士不忘元也所著
有柘軒集五卷余未之見是書本岀裘杼樓葢桐鄕汪
氏之寫本也汪氏多藏書有詞綜之選其所得宋金元
以來諸詞人之作必大僃而今散失者巳多矣韓詩外
傳云君子之居也綏若安裘晏若覆杼汪氏之名所居
義必岀於此然杼實杅之誤杅卽盂也覆之乃安若杼
柚不可以覆言抑莊子山木篇有云孔子辭其交遊逃
於大澤衣裘褐食杼栗入獸不亂羣入鳥不亂行此則
裘杼之可連文者而義則遠矣夫寧取於是乎
　　　米襄陽畫史題辭(丁未)
藝非能重人也人苟重矣有藝而藝亦重無藝而人亦
不加輕越哉米氏論唐五王之功業不如薛少􁀇之圖
繪爲人所珍重得以流傳至今也古來盛德豐功死而
不朽其英光固常在人耳目閒豈待披圖展軸而始見
耶後之人撫遺文而咏歌之過墟而憑弔之豈區區寶
鈿瑞錦之什襲珍玩爲足較其勝負耶如米氏者風止
詭越徒顚不足以傳而幸有書畫之足以名家故傳乃
遂謂書畫之外皆可薄也茲適成其爲偏宕之辭而巳
矣古今成物必無不毀米老所見多有今人所不及見
者此亦如數富家之遺齒於我奚裨焉然其所言要可
以爲評鑒家之標準且五穀不熟不如荑稗亦足以媿
夫一無所成者偶得善本遂傳錄之
　　　爲桂明經未谷(馥)題說文統系圖(庚子)
未谷通說文學去許君千載猶旦暮也屬羅山人爲作
圖圖許君幷圖江式而下七人皆如漢經師之恪守家
法者此特意之所到而巳非謂昌明其道者止此數人
也未谷或將別爲一書以明淵原所漸則不惟在許君
後者當補而幷當遠泝之羲頡矣吾獨謂未谷胡不皃
己於其中以爲之主人乎近代詩人之圖少陵香山東
坡者巳有例而未谷不爲此則誠缺事耳
　　　題桑東愚先生松林采藥圖端(庚辰)
先大父之友桑孝子文侯翁古篤行君子也孝子舉丈
夫子二人伯弢甫先生文行著稱於時兄事先君子文
弨娶先生女又師事焉仲東愚先生嘗學於先大父以
孝子年老棄學治生令伯得極意學學成世人但知有
伯鮮知有仲也夫東愚先生特未嘗操三寸不律以馳
騁於詞壇藝苑之閒耳其學之勤固有過人者熟於編
年之史上自皇帝以訖勝國校其得失成敗之故目可
得而覩手可得而指也世之習舉業者往往愧之先生
少多病壯歳目幾枯然善自養於世無爭也於物無嗜
也左手三指甲長而不翦積於今三十有餘年甲之長
盈今尺尺有餘寸世遂目爲長甲翁孝子精於醫先生
得其傳世人求其治病多有驗然未嘗取利名於時也
年向六十屬善繪者爲松林采藥圖以寄意天台齊次
風少宗伯首爲之咏國中屬而和者將百十數而未巳
也於是向之知伯者且知有仲云先生之子公僃(經邦)
語文弨曰子先君敬甫先生嘗見是圖許爲之文而今
不可作矣子其述之不孝聞言嗚咽先生與余家兩世
交最深先君子少壯之年與弢甫先生相厲以學其於
先生固不若弢甫先生之親也近年弢甫先生常出遊
先君子所朝夕遊處者惟先生親人有以形迹之論閒
先生者壹不顧先君子常謂孝子兩子皆賢子也前十
年爲文以壽先生有昆侖兩脈之喩得其淸淑者弢甫
先生也得其敦龎者先生也噫不孝其惡能易此言乎
先生名鼎元居城東隅以東愚自號亦所以志也公僃
與文弨善庶幾能篤兩世之交者不知其不肖而屬爲
題其端噫使先君子而在當何如發揚盛美者豈若小
子兹言之陋也
　　題虞山趙氏增置祀田碑記
虞山趙謹凡先生爲前朝文毅公之後人公嘗置祀田
三百畞矣易代而亾之謹凡與兄鹽山謹承先志節縮
所入僅復其半爲其成之難而失之恐易也自爲記幷
其經理之規咸勒諸石使後之人觀感而益恢廓之葢
不僅望其能遵守勿暜而巳也余師桑弢甫先生旣爲
文以發揚之矣余無似曷以加諸無巳則以閱歷所得
者而進一說焉欲田之能世守且益增也此以賢望後
人也望後人之賢則在乎讀書識義理其達而有祿者
則必能繼前人之志而不徒爲宮室妻妾之謀其窮而
伏處者亦不待禁防而自恥爲侵削之計趙氏望族也
士之子恆爲士則與田相輔而行者其亦知務乎葢吾
嘗見失有基而壞者多矣皆由其族鮮讀書人之故吾
是以有云
　　　題嚴葆林香照圖後(乙卯)
余同年友烏程嚴君葆林今之循吏也文學實過人而
屈居百里初任山東之蒲臺兼攝商河凡治水卹災平
役諸善政余欲爲詳述之以上於太史氏今適有河魚
之疾未能也此圖凡十幅自讀書靈山以至調任曲阜
生平歷履藉此可見圖皆有小序君所自紀也文筆雅
馴絕無虛憍之氣余與君㮄下一別中閒了不聞問乙
酉之歲余爲廣東主考官巳事而反紆驛程五十里謁
　孔林而君適爲其縣宰相見驩甚以于役有程匆匆
別去後聞君擢任桃源同知旋吿歸皆不在此圖中君
有遺腹子(章傑)年巳二十有二矣能讀父書此圖常不
去左右頃以示余余深憾知君之不盡也讀其自序慨
然增慕焉圖名香照取香山寫眞詩序觀今照昔語也
君自幼愛白香山詩卽巳工是體其吟詠自必褎然成
役諸善政余欲爲詳述之以上於太史氏今適有河魚
之疾未能也此圖凡十幅自讀書靈山以至調任曲阜
生平歷履藉此可見圖皆有小序君所自紀也文筆雅
馴絕無虛憍之氣余與君㮄下一別中閒了不聞問乙
酉之歲余爲廣東主考官巳事而反紆驛程五十里謁
　孔林而君適爲其縣宰相見驩甚以于役有程匆匆
別去後聞君擢任桃源同知旋吿歸皆不在此圖中君
有遺腹子(章傑)年巳二十有二矣能讀父書此圖常不
去左右頃以示余余深憾知君之不盡也讀其自序慨
然增慕焉圖名香照取香山寫眞詩序觀今照昔語也
君自幼愛白香山詩卽巳工是體其吟詠自必褎然成
集異日尙當從其子索見之
　　　四時尋樂圖題辭(甲午)
圖十二幀幀各當一月月各撮其景物之勝不必其相
兼也名之曰四時尋樂圖尋之者誰海虞席硏農先生
也舅氏張端甫先生頃自其里中歸爲文弨道先生之
爲人性至孝其宦於吾浙也奉太夫人以來春秋佳日
常奉板輿游湖山之閒太夫人顧而樂之而先生之樂
可知也旣而乞歸家有園池之勝指僞僮奴澆花洗竹
以娛侍老人不必祿養而樂亦無不具足也然則奚尋
之爲噫吾有以知先生之意矣大凡外境之交於前者
無不隨人意爲轉移故同一境也意所樂斯樂巳意所
集異日尙當從其子索見之
　　　四時尋樂圖題辭(甲午)
圖十二幀幀各當一月月各撮其景物之勝不必其相
兼也名之曰四時尋樂圖尋之者誰海虞席硏農先生
也舅氏張端甫先生頃自其里中歸爲文弨道先生之
爲人性至孝其宦於吾浙也奉太夫人以來春秋佳日
常奉板輿游湖山之閒太夫人顧而樂之而先生之樂
可知也旣而乞歸家有園池之勝指僞僮奴澆花洗竹
以娛侍老人不必祿養而樂亦無不具足也然則奚尋
之爲噫吾有以知先生之意矣大凡外境之交於前者
無不隨人意爲轉移故同一境也意所樂斯樂巳意所
不樂竝不見其可樂也卽或境能移情風日之硏和也
山水之淸嘉也魚鳥之親人也花藥之紛敷而猗靡也
遇之未有不神怡者然而樂繫乎物境過則遷斯猶非
眞樂耳今之十二圖先生之所謂樂也人皆可得而同
也先生之所謂尋者意實不繫乎物而自有其眞樂者
在上堂拜慶繞膝承歡所尋之樂孰有過於是者此較
之孔顏之樂不必相同而亦何必不同故先生之自謂
圖斯境也幻吾則以爲先生之有斯樂也眞
　　　四蓮池題額(庚辰)
吾杭許氏建宗祠於城東隅其地近古荷花池眾水匯
焉於是面水闢軒顏曰四蓮池取王子年記中語以爲
子姓繁衍之徵抑吾更有說焉夫蓮之爲物其莖其葉
其本其花其實其根無不爲人取資焉者爲人祖父旣
望其子孫之眾多更望其皆賢且才各有所成就以自
表見而不爲世所棄亦如蓮然然則他日許氏合族於
斯覩斯題也其必思無負斯語也夫
　　　　　　　　　弟子江陰王　璋秉政校
抱經堂文集卷第七
抱經堂文集卷第八
　　　　　　　　　東里　盧文弨　紹弓
　跋(一)
　　　十三經注疏正字跋(辛丑)
是書八十一卷嘉善浦君(鏜)所訂仁和沈萩園先生(廷)
(芳)覆加審定錄而藏之其子南雷禮部(世煒)上之四庫
館大興翁覃溪太史(方綱)從館中鈔岀一本余獲見之
前有敘錄稱所見有監本有監本脩板有陸氏閩本有
毛氏汲古閣本今惟監本脩板及毛氏本行世故就此
二本之誤正焉其釋文則以徐氏通志堂本校又取宋
玉山毛氏六經正誤之說訂其得失此其大指云爾余
初得日本國人山井氏(鼎)所撰易書詩春秋左傳禮記
孝經論語孟子考文深喜其遵用舊式據古本宋本以
正今本之誤然特就本對校而巳其誤處相同者雖閒
亦獻疑然而漏者正多矣且今本亦有絕勝於舊者不
能辨也是書所校正視彼國爲倍多且凡引用他經傳
者必據本文以正之雖同一字而有古今之別同一義
而有繁省之殊亦僃載焉此則令讀者得以參考而巳
非謂所引必當盡依本文也蓋引用他書有不得不少
加增損者或彼處是古字或先儒之義定從某字若一
依本文轉使學者讀之不能驟曉則莫若卽用字義之
顯然者爲得矣至字音之用反語起於魏晉閒反與翻
音義同故胡身之注資治通鑑卽用翻字今則依說文
玉篇等書之例普改爲切殆以反作如字讀爲語忌也
其書微不足者不盡知釋文之本與義疏之本元不相
同後人欲其畫一多所竄改兩失本眞此書亦未能盡
正也又未得見古本宋本故釋文及義疏有與今之傳
注不合者往往致疑此則外國本甚了然也又於題篇
分卷本來舊式多不措意或反有以不誤爲誤者余有
志欲校諸經已數十年晩乃得見此兩本其善者兼取
之以􁃝成一書而後無遺憾矣　乾隆四十六年元日
甲戌書
　　　郭氏傳家易說跋(辛丑)
此宋郭雍子和之所著也其爲說皆平易正大有益於
治謂以氣運而言盛必有衰治必有亂然在君子則自
有保泰持豐之道故云吉凶之道貞勝者也正則勝而
常吉不正則勝而常凶此蓋與君相能造命之說相合
其釋損彖云損天下以奉一人則善日消而惡日長迂
儒方究多儀僃物之享不知損過復禮之義則天下不
勝其僞矣又釋豐六五云豐之世盛大无以加又求豐
之是无厭也聖人貴夫持盈守成而不以豐大爲務故
書有滿招損之戒而易著豐蔀豐沛之失皆篤論也以
六十四卦爲文王所重謂以書言之神農之時未有益
與噬嗑也以道言之神農之時蓋有益與噬嗑也又謂
歸妹所歸者妹也非從姊而嫁孔子言天地之大義娣
媵豈能具此義哉其善於持論多若是此書從永樂大
典中鈔岀分爲十一卷釐然爲完書但繫辭傳說卦傳
郭氏亦本分章段故有前章此章之語且有與朱子微
異者而今本缺之漏也庚子臘月余在京師閱起明年
二月九日在山西訖功因書其後
　　　融堂書解跋(辛丑)
此宋淳安布衣錢時子是撰嘉熙中以喬行簡薦得官
下嚴州取其所著書以進此其一也向來疑書序者以
書本不待序而明而此書獨推闡入微信非夫子不能
作至於經文一切無所更改而節次不差脈絡通貫其
說武成康誥足以洗憑臆紛更之謬謂武成自王若日
而下辭無閒隔皆武王之言序所謂識其政事是也康
誥之首正是區處商民其頑民巳定議遷矣乃始以其
餘民封康叔故在康誥之首至其說洪範也謂建極功
夫全在敬用五事若次五之建用皇極專爲斂福錫民
而設庶徵凡六自五者來僃以下明雨暘燠寒風之證
自曰王省惟歲以下明時之證語皆一正一反昭然甚
明此等議論皆能自抒已見批卻導窾後學得此蓄疑
可頓釋矣唯顧命伯相命士須材疑其不爲喪用又疑
側階將近内寢豈執兵之大夫所可立或當立於堂此
則猶未審耳喪事所須不可經營於無事之日故舊君
之終卽當預爲新君之地記曰國君卽位而爲椑天子
寧獨不然古者宮府一體不爲私嫌況奉宣顧命之日
内人無事往來北堂立於側階胡爲不可是書二十卷
從永樂大典鈔出缺者僅三篇梓材在其中惜乎不知
其解又云何也　乾隆四十六年閏月二十三日東里
盧某書
　　　呂氏讀詩記跋(丁酉)
釋經雜而不貫與隘而鮮通兩者均失之東萊之爲讀
詩記也一字一句必本其所自而不以自專其意所不
取而可僃一說者亦附注於正解之下以俟夫人之自
擇焉蓋其織綜之妙合眾說如一說旣不使異說得隔
閡其閒而其近是者又未嘗盡棄也斯非釋經之善者
乎公劉次章以下雖未及重加整比然固岀東萊手所
纂輯也東萊所自爲說比眾說下一字條例固云然乃
書内有卽繫眾說後稱東萊日者參差互異余壹從條
例正之他不敢妄增損也余初得明神廟時南都􁎁本
第二十七卷中脫兩葉陶孝廉衡川(湘)從嘉靖閒舊刻
鈔補足之余旣喜是書之詳贍而無偏倚自用之失又
惜完本之不多見屬二三友人爲余寫之功未半有以
小版本示余者稱爲宋刻余驚喜亟取對校則知神廟
閒本頗多脫誤小版本字多用分隷體神廟閒本易用
今字且更有妄爲撰造者然小版本實卽嘉靖閒四明
陸釴所校鐫也書中唯一處尚未刊去其名故知之二
十七卷中兩葉亦係鈔補則知嘉靖初印本神廟時卽
巳難得矣使余但據神廟本傳鈔則仍爲未完之本冥
冥中有若惜余之徒勤也者而以其善本畀余然則余
之受賜誠多矣以鈔者不一手不能盡復其舊余閒取
小版本古字畧注一二於旁其沿宋刻之舊歟是未可
知也助余校讐者江陰趙茂才敬夫(曦明)也小版本尙
有譌以余所鈔本視之爲更勝矣
　　　王厚齋詩攷跋(庚午)
漢賈景伯受詔撰齊魯韓詩與毛詩異同今其書不傳
厚齋王氏乃從三家旣亡之後區區於羣書所引零章
陸釴所校鐫也書中唯一處尚未刊去其名故知之二
十七卷中兩葉亦係鈔補則知嘉靖初印本神廟時卽
巳難得矣使余但據神廟本傳鈔則仍爲未完之本冥
冥中有若惜余之徒勤也者而以其善本畀余然則余
之受賜誠多矣以鈔者不一手不能盡復其舊余閒取
小版本古字畧注一二於旁其沿宋刻之舊歟是未可
知也助余校讐者江陰趙茂才敬夫(曦明)也小版本尙
有譌以余所鈔本視之爲更勝矣
　　　王厚齋詩攷跋(庚午)
漢賈景伯受詔撰齊魯韓詩與毛詩異同今其書不傳
厚齋王氏乃從三家旣亡之後區區於羣書所引零章
􁆴句掇拾而成之其用心可謂勤矣夫三家之學誠不
如毛公之精然竝行於當時立博士諸儒傳授各有源
流非鑿空妄說比而今皆失墜莫覩其全幸此書所輯
得以考十一於千百三家中唯韓詩差詳齊魯則皆寥
寥無幾矣惜哉明人有僞作魯申公詩說及端木詩傳
者故爲文蝕簡脫以示可信時亦有覺其僞者得此書
以相參驗其僞乃益明則此書誠學者所當寶貴也余
又觀近時人往往見古人所引詩書與今不類者輒以
意更之使得見此書亦當瞿然知其不可妄作故余急
校而錄之幷增其所未僃者若干條又所注書名復釐
而析之視舊本稍詳正矣然余又欲學者善觀之無徒
取一二字句之異曲爲之說反攻毛氏蓋古人引用偶
有異同如同一左傳所載而匪交匪敖與彼交匪敖皆
兩有之王氏但載其與今異者耳豈可便據此謂必當
作匪交乎又毛詩今所傳亦有譌如朔月辛卯今皆譌
爲朔日辛卯矣家伯維宰今皆譌爲家伯冢宰矣此非
三家之文乃轉寫致誤而舉世習讀鮮有知其譌者余
恐後世反得議此書之漏是以幷附著焉
　　　何楷詩經世本古義書後(癸巳)
何氏以三百篇之詩分屬世次不與通行本同始於公
劉訖於下泉其先後頗難盡信然此亦自成一家之學
其書二十八卷配以㝛名首角終軫每卷之首各有小
引又有原引爲卷首則當在二十八卷之前又有屬引
爲卷後則當在二十八卷之後今此裝潢本於卷首之
下將各卷首篇小引紬出􁃝置一處下又卽將卷後一
冊繫焉以下詩之次第仍同今本以關雎爲首殷武爲
末茫然無復卷數大失著書之本意矣其屬引一篇葢
倣序卦而爲之屬以聯屬爲義若知後世必有紛更之
者而殿以此篇其序灼然可尋庶幾淆亂之餘不難復
舊今當於原引之下仍以小引散之各卷之首依角亢
氏房等㝛名目尋之則二十八卷乃成爲何氏之書而
以屬引終焉則與本題卷後之名亦相䐇合矣
　　　春秋尊王發微跋(丁酉)
夏五之下其爲月也無疑矣而聖人不益者謂其文或
不盡於此也益之以月將謂鄭伯使其弟語來盟爲五
月之事所書僅此無復更疑其上之容有脫文者矣孫
氏謂孔子專筆削之任舊史有闕必從而刊正之此殆
後來傳者脫漏耳豈其然哉士匄不伐喪春秋之所善
也孫氏本穀梁義謂其貪美名以廢君命惡也夫不伐
喪者周之舊典如是匄能行之何至有廢命之責且見
可而進知難而退亦軍之善政也受命以出知敵之不
可勝亦將老師費財不惜千萬人之命以求一逞而俱
殲焉然後爲不廢命哉苟知其難而全軍以還君子猶
善之況於不伐喪乎孫氏此書昔人謂其論多苛刻而
在當時則甚重之歐陽氏謂其得春秋本義爲多要之
言亦以人重也有得舊本見示者因令學徒鈔之向見
通志堂有版本未知視此何如當從友人借以相校始
可定耳　乾隆四十二年三月癸未盧某書
　　　張氏(治)春秋集傳跋(癸丑)
張氏爲朱子門人宋史載道學傳所著有春秋集傳二
十六卷春秋歷代郡縣地里沿革表二十七卷春秋集
註十一卷幷綱領一卷今集註幷綱領已刻入通志堂
經解中而集傳無聞焉秀水朱氏經義考亦疑其已佚
葢學者之不得見久矣今湖州嚴文學久能復得其書
喜甚乃元延祐元年所梓雖所缺尚有七卷(十八至二/十又二十)
(三至二十/六皆缺)而其採擇之精立論之確卽於此可得其崖
略其辨胡氏夏時冠周月之說見於集註而傳亦著之
他若論天子諸侯昬禮不親迎責隱公之不朝聘於王
朝責文公之昬惰不親會伯主以取晉怒而於齊商人
弑君之賊不能吿天子方伯以致討及其見侵反使命
卿往而求平焉此皆大義凛然非若孫氏之多刻覈胡
氏之有牽合也嚴氏其寶守之神物會合或自有時安
知所缺者之不復再見乎余以塵事紛雜未能卒讀爲
憾漫識數語於簡末以吿四方之學者俾皆畱意訪求
得完張氏之舊幷沿革之巳佚者亦再出焉豈不更大
快矣乎
　　　書春秋繁露目錄後(乙巳)
案此書之大恉在乎仁義仁義本乎陰陽陽居大夏而
陰居大冬見天之任德不任刑也又言除穢不待時如
天之殺物不待秋則董子之論固非倚於一偏者其重
政篇云聖人所欲說在於說仁義而理之不然傅於眾
辭觀於眾物說不急之言而以惑後進者君子之所甚
惡也卽此可知其立言之本意矣我
皇上新考試詞臣取仲舒語以仁安人以義正我命題
臣竊仰窺
聖德
聖治固已與天地同流與陰陽恊撰矣而於是書猶有
取爾況在學者其曷可以不讀向者苦其脫爛乃今而
快覩全書尢爲深幸臣服習有年見其以天證人析理
􁆴事實切於養德養身之要而凡出治之原郊祀之典
用人之方弭災之術無所不僃卽其正名辨制委曲詳
盡亦始入學者所必當研究也謹就二三學人覆加考
核合資雕版用廣其傳冀無負
朝廷昌明正學嘉惠士林之至意至書中如考功爵國
等篇尚有不可強通者在以詒夫好學深思之士或能
明其說焉　乾隆五十年十月舊史官臣盧文弨謹書
目錄後
　　　惠定宇春秋補注跋(戊子)
丙戌之春借得此本課兩見分鈔不解文義舛譌者半
兒子師江陰朱與持(黼)略爲正之鈔未竟會有湖南之
行攜之篋中兩年矣卒卒無暇理此今年至京師長夏
無事補鈔末卷元本經轉寫亦有誤復爲之一一正定
書乃完善昔杜元凱嘗謂立德不可及立功立言或可
庶幾其注左傳誠欲以當不朽之一也豈知紕繆荒略
之失亦有不能自掩焉者名位赫奕當時或未敢相難
而後之經生乃得明目張膽掎摭其短長豈非率爾之
爲累哉公卿大夫各有職業其爲學必不如經生之專
且勤何事強其所不能以爲名邪雖然元凱居其位尚
有餘力著書余則因官罷閒居僅能卒業彌不及矣書
之閻大喜乃余今亦得見之而證何氏之言信不誣日
本國亦有此不誤之本參相證而知近本亦尚沿王氏
所見之本非善本也速當改正必如是而後杜注所云
傳終言之之義始明太平御覽所引傳凡標昭五昭六
者乃其卷數非年也至近來所分卷亦非復當日之舊
矣會于夷儀之歲一段宋本尚在襄五卷之首二十六
年之前杜注云傳爲後年脩成起本當繼前年之末而
特跳此者傳寫失之其語甚明近本竟改置前年之末
矣宋本之可貴葢不止一端也是書不用圈隔不載音
義卷末載經若干字注若干字中閒亦有一二字誤皆
人所易曉云
　　　書公羊注疏後(己亥)
此書雖列十三經中能畱意者絕少葢公羊氏以經生
之見測聖人而聖人幾爲亂名改制之尢今當聖道大
明之日固夫人而知其說之謬矣雖然漢治公羊家者
有醇儒焉有名臣焉讀一書卽能得一書之益今人見
解議論遠過古人而行反不逮何也乾隆戊戌余讀春
秋繁露旣已尋其脫簡審其譌文而正之余因思董生
頗精公羊家言爲之沿流溯源則是書不可不讀獨恨
何氏之識遠不逮江都故其說多苛碎不經之談而疏
必爲之依阿其閒不敢直􁆴以爲非是此猶是漢人欲
伸師學之見要其繆盭亦不待摘抉而後見也何氏文
筆未善故其言多有晦僿難曉者疏獨能通之其所引
春秋說與諸緯書俱已不傳後世亦賴是見其一二廁
諸疏中視論語孟子猶當勝也閱起於臘之八日至次
年三月十一日始輟功云
　　　方望溪鍾蔗經兩先生刪訂周禮訂義書後(辛/丑)
今上登極之初纂脩三禮望溪先生爲總裁選通禮學
者爲纂脩大興鍾蔗經先生與焉名晼字勵暇官至禮
部儀制司郞中蔗經其晩年自號也此周禮訂義乃宋
樂淸王與之次點所著其用朱筆點勘者蔗經也用綠
筆審正者望溪也別其是非擇所去取蔗經先之望溪
成之閒亦有異同焉此正脩三禮時所相與衡校之底
本也計凡舊人禮說皆當有望溪點定者卽蔗經所刊
脩亦不止此而此一書適爲烏程丁小疋氏所得出以
示余皆二公眞跡也余不及登望溪之門獨於蔗經遊
從最熟及其老而依子宦遊也余一見之於南昌又見
之於松江又見之於江寧詒余祭禮考一冊今斯人不
可作矣覩其遺墨莊謹不苟恍如見其爲人望溪有評
史記眞筆在北平黃氏亦用綠色筆與此正同豈以此
自識別耶蔗經富於經學著書甚名其子觀察君居憂
嬰疾今不知何似未知其能爲乃翁表章否也偶繙此
書小宰六計弊羣吏之治次點以康成六事廉爲本之
說爲不然廉猶廉問廉察也蔗經不刪亦似有取爾者
意竊疑之曰聽曰弊意已足該何必變其文而曰廉問
其善乎廉問其能乎謂察爲廉經無他比六計具有功
狀聽之於始弊之於終其人巳無可匿何必如後世之
寄耳目於人使爲刺探而後其眞可得耶記曰大臣法
小臣廉羣吏則小臣爲多矣而曰廉非所貴乎且廉訪
之字古亦不作廉(古作/字)惜乎當日不能就蔗經而請正
之今質之小疋幸有以語我　乾隆四十六年閏月十
一日後學盧某跋
　　　魏華父儀禮要義跋(甲寅)
此書五十卷世罕流傳聚樂堂藝文目有之朱錫鬯載
之經義考然未之見也烏程嚴文學(元照)聞杭州汪氏
新得此書猶是宋刻亟以二百六十千轉購之甚寳惜
手鈔副本以示索觀者而刻本不輕出也余至其家始
得見之此書分段錄賈氏之疏每段先標大指爲提綱
以下但載賈疏魏氏絕無論說余時爲儀禮注疏詳校
取以覆對其譌舛處與近世本大略相似朱子通解雖
有改正而亦未能盡則知此一書之傳譌也久矣今此
上方閒著溫本一二異同不多見其經注闕者亦未之
補也然毎段括其大要使考究者易於尋求則此書亦
不可廢以朱氏過目之書廣博爲人所不易及而今乃
得見其所未見者可不爲幸歟
　　　書校本儀禮後(丙申)
昔吾從兄宇安兵部(宏熹)家居時嘗爲人說儀禮余時
年尚小但聞說牲體長脅短脅與今世所稱無異又謂
宰相必用讀書人兹言良不誣亦因讀儀禮有感而發
也嗣後秀水盛君庸三(世佐)從余師桑弢甫先生於南
屛精舍講此書盛君以所得著爲集傳疏其凝滯約其
旨歸余讀而善之亦遂有志於是以爲禮之節次皆出
於自然苟得其一不難以三隅反也閒於賈氏疏亦嘗
訂正其誤有出於館閣校本之外者然以云融貫則卒
莫能自信今年江都汪君容甫(中)語余曾見宋本儀禮
鄭氏注與今本有異同余因假其傳錄者以歸卽用注
疏本就文改之然宋本鄭氏注實與賈疏先後次第多
　於後知容甫所云宋本非眞宋本也其鄭注前後移
　易乃據元敖繼公集說本耳(甲寅正/月記)
　　　新刻大戴禮跋(庚辰)
吾宗雅雨先生思以經術迪後進於漢唐諸儒說經之
書旣遴得若干種付剞劂氏以行世猶以大戴者孔門
之遺言周元公之舊典多散見於是書自宋元以來諸
本日益譌舛馴至不可讀欲加是正以傳諸學者知文
弨與休寧戴君(震)夙嘗畱意是書因索其本幷集衆家
本參伍以求其是義有疑者常手疏下問往復再四而
後定凡二年始竣事蓋其愼也如此余嘗謂此書之極
精粹者曾子數篇而巳而立事一篇尢學者所當日三
復也博學而孱守之余素服膺斯言自爲棘人毎誦君
子思其不可復者而先施焉數語輒不禁淚之盈􁏱也
孔子三朝記其文不能閎深疑出漢後人所傳會學者
當分別觀之戴君丁丑年所見余本卽元時本耳自後
余凡六七讐校始得自信無大謬誤刻成覆閱又得數
事今附見於後以此益知學問之道無窮心思之用亦
無窮庶幾來者亦將有所得乎此也
　哀公問五義篇躬爲匹夫而願富(案躬字疑/本是窮字)
夏小正篇將閒諸則(案閒字疑/當作閑字)
　保傳篇安陵任周瞻而國人獨立注安或爲隱(案隱/字疑)
(當作隱下/隱陵君同)
　曾子立事篇伐則不益補則不改矣(案上注云補謂/改也則此不當)
(云不改蓋當作補則不復矣形近而訛下文/云其下復而能改也可知當作復字無疑)
　曾子本孝篇君子之孝也以正致諫注諫卿大夫(案/注)
(中諫字當/作謂字)
　武王踐阼篇戸之銘日擾阻以泥之(案此語朱子亦/謂不可解竊疑)
(擾乃獿字之譌服虔注揚雄賦云獿古之善塗塈者/王伯厚校此篇一無阻字則當爲獿以泥之無疑蓋)
(擾亦本作/形近易譌也)
　衞將軍文子篇主人聞之以成注公西赤聞之以成
　家語云眾人聞之爲成主或聲誤也(案此不見何字/爲聲誤疑自家)
(語以下後/人妄增入)
　又是卜商之行也注如􁆴言便能(案當作使能/形近而譌)
盛德篇蒿宮注木工之鏤示民知節也(案之字當/作不字)
　文王官人篇考其陰陽以觀其誠注陰陽位隱顯也
(案此注余初疑位乃謂字因/聲誤今案當作猶字形誤耳)
　　　夏小正補注書後(辛未)
夏商之書傳者無幾學者往往以不克盡見爲憾然卽
其零章􁆴簡求之則古先聖王之大經大法又未嘗不
可得而見也戴氏之傳夏小正(傳去/聲)可謂精矣所辨析
不過字句之閒而有以通乎作者之本意夫古人元非
若後世之求工於文也然道德有於身則明天時察物
理通人事立國制無在非性命之旨寓焉而文自從之
矣濟陽張爾岐稷若氏採金仁山之注附於傳而又爲
之說今崑國黃先生復因其本增訂之以傳於世吾觀
先生之說也於綏多女士見夏道尊命近人而忠焉於
豺祭獸見夏之先賞後罰先祿後威焉於其終篇再書
隕麋角而以爲聖人扶陽抑陰之意故於夏不言隕鹿
角且證之以易姤復之義焉則微獨一代之大經大法
如公田入學之制可以考見而幷其精微之藴亦如將
見之豈非讀書之善者哉此書明王廷相楊愼皆有纂
輯余未之見見先生之說當無以過之矣有一二舛誤
蓋校者之未審云　乾隆十六年五月八日識
　　　書楊文定公大學中庸講義後(庚辰)
公卒之明年余方至京師已不及見公今來公之鄕得
交公之子蒼毓(應詢)登公之堂匪飾匪崇公歷事
三朝宦蹟烜赫而澹泊寧靜不改寒士之素於此亦可
見公自少卽深究性理之學李文貞主禮部試時以此
發䇿獨賞公對爲粹然一出於正自此成進士從文貞
受業益極意於學此乃公讀大學中庸有所得手疏以
質諸文貞者文貞爲點定且評其後日圓融潔靜枝蔓
去而根本呈其師弟之閒相契若此此可見當時士大
夫相深以學問相漸以義理爲一時盛事惜余生巳晚
不及見然一朝得見兩大賢遺墨所言又皆聖賢之精
義抑亦可謂幸焉公嘗掲經書言學指要示學者其功
在敬與義其歸在於盡誠而達天此以中庸知人知天
爲知人之所以爲人與天之所以命人者智以開仁之
先明善爲誠身之本公之於學不專守章句而獨得其
要領與朱子平日先知後行之言正相䐇合而非爲苟
異也豈從詹詹治經生家言者之所能彷彿也哉
　　　孟子注疏校本書後(丙申)
趙邠卿注孟子今所傳監本汲古閣本几與疏相連者
多被增損失趙注之舊矣趙氏於每一章後皆有章指
作疏者徑削去之仍取其辭置於疏首而又不盡用也
獨於章指所用事辭往往於疏内具釋之然則何以知
章指爲作疏人所去也其於恥之於人大矣章具著之
矣云几於趙注有所要者雖於文段不錄然於事未嘗
敢棄之而不明是以疏内釋章指之語者不一而足當
館閣校刻經史時於此書未甞前後契勘於是見注無
其文而疏乃爲之具釋者則疑以爲衍文或又以爲他
書誤入於此或徑刪去之或雖刪而仍錄其疏於考證
中乃亦有疑今所傳趙注之不全者眾論差互皆不知
有章指二字之名目也乾隆辛巳余從吳友朱文游(奐)
處借得毛斧季所臨吳匏菴校本乃始見所爲章指者
獨於末卷缺如也後見余仲林(蕭客)所纂五經鉤沈亦
復如是更後乃聞有何仲子校本則所缺者獨完求之
累歲不獲今江都汪容甫乃始以其錄自何本者借余
遂得補錄以成完書計今年丙申上距辛巳十六年矣
及老眼猶明得還漢人舊觀豈不大快也哉更有孟子
篇敘亦出趙氏世知之者蓋鮮余意欲先鈔篇敘與章
指孤行而注之爲後人增損者亦不可不復其舊誠得
好古而有力者合而梓之則尢爲善之善巳疏非孫宣
公所撰而假託其名宣公有音義序作疏者卽略改數
語便以爲正義序此尢爲作僞之明驗昔人譏其疎陋
不足觀非過論也
　附孟子異文　行者有裹囊也　曰伯夷何如(趙注/無伊)
(尹二字今本/有之非也)曰然則有同與　自有生民以來未
　有能濟者也　古之爲市也　許子必織布然後衣
　乎　放勳日勞之來之　有攸不惟臣　事在易而
求之難　政不足與閒也　則使人導之出疆(無君/字)
　　王使人瞯夫子(今作/矙)今之事君者皆曰(此惟注/疏本有)
(皆/字)無不知愛其親者　夫予之設科也　萬子曰
　一鄕皆稱善人焉
句讀之異　惟曰其助上帝寵之(句)有人不得(句)
　雖由此(句)霸王不異矣　至大至剛以直(句)宜
與(句)夫禮若不相似然　使虞敦匠(句)事嚴　季孫
曰異哉(句)子叔(人/名)疑
　　　十一經問對跋(丙申)
此元時茂林何異孫所著也黃氏書目云設爲經疑以
爲科場對荅之用今案何氏自敘其緣起乃因小學訓
導爲學生承問失對而停職故輯爲是書以助蒙訓非
爲科場設也元時爲校官者必先試而後授之及至官
不得不勉盡其敎人之責撰爲講義以時示諸生其弊
雖亦文具而巳然賢者尙能舉其職不賢者亦知顧其
名自今觀之猶令人慨然思古風焉是書固爲敎小學
設然其所訓亦有折衷儒先擇取精當而不唯以一家
之言爲墨守者惡得而廢諸異孫之履行吾未知其詳
其云豐城開州治之八月會二敎諭於講堂因言及桉
察責訓導之事考豐城之升爲富州在至元二十三年
丙戌也書成而序繫以戊戌則大德二年也異孫蓋嘗
爲校官於豐城者書中引王稼村先生講義講莫春浴
沂爲實周之夏五月且云於杭州府學講此一章則稼
村必是杭之校官而郡志闕焉其名不可考矣志唯載
何庚孫嘗爲吾杭敎授竊疑庚孫必異孫之譌惟其同
官故知之詳悉如此是又當著之以諗夫脩郡志者是
書有通志堂梓行本無何序卷有更易而後二卷闕文
最多今本係從元版鈔得者乃毛子晉藏本紙亦糜敝
然猶有可據以補通志堂之所闕者其儀禮中有兩條
本有問而無對余爲足成之此書於三禮祇略舉其郛
廓不若論語孟子之條析爲詳也
　　　五禮通考跋(癸未)
天地閒一皆禮之所蟠際乎五禮之用猶夫四時五行
之成歲功也蓋嘗大較分之嘉近於春賓近於夏軍近
於秋凶近於冬而吉實流貫乎四者之中亦猶夫土之
寄王於四時焉天高地下萬物散殊人之生也孩提知
愛少長知敬蓋自三才立而禮卽於是乎肇端有聖人
作爲之經緯焉踵而成之者未必皆合於節文之中然
亦緣情而制因義而起苟擇其宐而審行之固亦聖人
之所許也吾師味經先生因徐氏讀禮通考之例而徧
考五禮之沿革博取精硏凡用功三十八年而書乃成
文弨受而讀之其書包絡天地括囊人事縷析物情探
制作之本旨究變遷之得失義未安雖昔賢之論不輕
徇理苟當卽豪末之善亦必錄窮經者得以息紛紜之
訟處事者得以定畫一之準大矣哉古今之菁英盡萃
於此矣洵懸諸日月不刊之書也夫昔之有事於綴緝
者通禮類禮今已不傳馬氏作考但志王禮而士庶則
略且於古有今無古無今有及本無沿革者皆不之及
凶禮有五而徐氏但志喪禮蓋規模大則節目益繁精
力固慮有不逮也先生之書豈非獨冠古今者乎顧說
者謂士當求合先王之意已耳而不必㞕㞕於旣往之
迹此大不然孟子當籍去禮壞之後故不得已而爲約
略記憶之辭孔子之時文武未墜則大小無所不學杞
宋無徵而夏殷未嘗不能言也上考三代下曁百世所
因之禮損益可知臚而列之究其變而常道之不可易
者益以著以此知聖人之亦必有取於是書也明矣文
弨懵學竊快覩是書之成敬識數言於簡末云
　　　廣韻跋(戊寅)
此本鋟版年月無可考觀其獨避宋孝光寧三帝諱眘
惇字皆缺筆十九鐸内有廓字無擴字疑在寧理二朝
時所刊也明時有内庫版行本孫北海春明夢餘錄所
載凡二百五十五葉今此五卷幷敘計之止百八十四
葉注已經刪整朱錫鬯謂明中涓亦有刪本然此本不
避明帝諱知非勝國所刊目錄所注獨用同用卷内多
有異同其分倂處亦非本眞吳下張氏重刊宋本注比
此爲完而上平二十一殷作欣去聲四十三映作敬與
此不同殷與敬皆宋所當諱而一避一否此不可䁱也
孫愐作此書本名唐韻祥符重脩始易以廣韻之名而
鼂公武讀書志卽以廣韻爲孫愐增加陸法言之書豈
誤記耶抑廣韻卽唐韻本無分別邪明末嘉定陸元輔
自言於范秋濤處得見唐韻五冊此本如在安得好事
者求而表章之
　　　張萱彙雅前編書後(癸巳)
考明史藝文志此書尚有後編今此特前編耳有吳郡
趙頤光家經籍八字印頤光卽宧光字凡夫乃著說文
長箋者此書有硃墨字皆其筆也末復篆十二字己酉
三月廿二下春天階館閱書刻於明神廟之三十四年
歲在乙巳己酉卽其後四年耳萱好大言其題辭云余
爲字觿計非十年不敢岀然一出當令古今字書皆廢
凡夫題其上云果可廢則吾書亦廢矣快哉快哉其然
豈然案凡夫之爲長箋亦自矜詡而顧寧人頗抉摘其
玼謬古人所以有目睫之論也通篇俱有句讀標識則
本朝康熙辛酉歲常熟許玉森所加也有數字識卷末
　　　　　　　　　弟子武進丁履恆基士校
抱經堂文集卷第八
抱經堂文集卷第九
　　　　　　　　　　東里　盧文弨　紹弓
　跋(二)
　　　書吳槎客所藏不全宋本漢書後
汲古所梓漢書當是據北宋本此疑是南宋本誤字亦
少汪文盛本殆亦從此本岀今世所通行者顏注尙有
脫落何論蕭該子京三劉而此獨全可寶也然余則謂
設使當世有重雕者其款式自當依此其文字有􁆴然
知其誤者不必因有宋人校語而反改不誤者以使之
誤在擇而取之可也如是將使後人寶我
朝之本轉勝於寶宋本多多矣余老矣槎客強力有餘
當亟圖之余亦當蠠没少佐其成焉
　　　竹書紀年統箋跋(辛未)
歲辛未余館北平黃崑圃先生家先生門下士知名者
眾顧獨詫癸卯主江南試所得三人曰任翼聖(啓運)陳
亦韓(祖范)徐位山(文靖)此三人者其學皆博而醇且日
人但侈榜中有狀元孰若得一二不朽之士哉任旣宦
達名益著陳徐亦竝以經學徵陳老不至徐君年亦八
十五矣健獨應徵此書廼其近著也一日徐君來先生
令余岀見先生家多客而獨徐見者此先生待余意不
薄也他日至其館猶握三寸管低頭著書不輟云此紀
年統箋者徐君所著書之一也紀年舊有沈休文注乃
後人取宋書符瑞志附益之非注也今徐君始與之疏
通證明疑者得以渙然冰釋然他書引紀年文自晉建
國以來以晉君始立之年爲元戰國時則以魏君始立
之年爲元而今本皆一以周王之元爲元疑後人改之
非其本眞也然各本竝同亦無由復其舊矣史記注中
又往往以年表爲紀年非此紀年也昔譙周作古史考
以糾史遷之謬司馬彪條古史考中凡百二十二事爲
不當多據汲冢紀年之義今余方著史記續考證未竟
得此書以相參覆庶可無憾矣
　　　題越絕後(辛未)
此書爲漢更始建武之際會稽袁康之所作又屬其邑
人吳平定之觀其篇中離合姓名而知也而王仲任論
衡案書篇稱會稽吳君高之越紐錄向雄不能過越紐
卽越絕君高卽平之字無疑則以是書專屬平所撰矣
其首篇乃託之子貢復託之子胥且以小藝之文未足
自稱爲言其所載略與吳越春秋同蓋雜採諸書而成
故往往有異文駁義如伍胥又以爲申胥逢同又以爲
馮同類參錯不一康行事無所考然由此書以想其爲
人蓋其生適當雲集龍鬭之時負其奇氣欲有所試而
卒不爲人用故無所表見於世乃借胥倪種蠡之事會
萃增益之以發抒已意云爾雖其自言欲竊附於春秋
而實不離乎短長家之餘習其文奇而不典華而少實
且亦多庸猥煩複蓋其辭又岀國䇿下矣予偶得明張
佳嗣校槧本後又得吳琯本相參校吳本有脫文張本
皆就其闕補之至不能補者乃作一方圍予意所脫必
不止是吳本僅空一字者乃轉寫旣久失其所脫字數
故耳不當僅作一方圍於中也　乾隆十六年五月三
日識
　越絕外傳本事第一越絕荆平王内傳第二越絕外
　傳記吳地傳第三今本次第如是然案本事篇以越
　何不第一而卒本吳太伯爲問其末篇又云始於太
　伯次荆平次吳人次計倪次請糴次九術次兵法終
　於陳恆是皆以太伯爲第一案吳地首稱太伯當卽
　此篇然今本次在第三其下次序皆不相應豈爲後
人所貿亂歟
　其最無理者如稱舜用其仇而王天下仇者舜後母
　也鄙倍至此他如論堯舜不慈孝皆不可訓舜不聞
　有兄獨此書稱舜兄狂弟傲可以廣異聞云(舜後母/下或當)
(有弟字但有庳之封在有/天下之後與所言亦不合)
　　　中興館閣錄續錄跋(丁酉)
古人居其官則思舉其職前事之不忘後事之師也余
雖忝竊淸華而當其時不能多購書若洪氏之詞(家諱/改)
苑羣書亦解組後所傳錄也今又得此書復校而錄之
年六十有一矣玉堂天上余之徘徊慨想情有倍深於
歐公者顧不能成一書以頌颺　本朝
列聖恩禮之盛常用内疚秀水朱竹垞氏有瀛洲道古
錄亦未之見此書宐在所取材者也卷或脫亡篇第疑
亦有顚錯無所取以補正游佀楊万里之名自是本來
如此他人則有作似作萬者而此二人獨不爾可據之
以正宋史也
　　　書釣磯立談後(丁酉)
此書南唐國亡後記其興衰之槪不知何人著或云是
史虛白其自序云叟山東人清泰中隨先校書避地江
表父子皆不以進取爲念書中有云山東有隱君子者
與韓熙載同時南渡以說干宋齊邱齊邱引以見烈祖
擢爲校書郞不能用其言也於是放意泉石遂卒不仕
此殆卽其先人歟是書於忠佞功罪之迹可稱實錄徐
鉉等撰江南錄誣潘佑之死以妖妄叟雖未見其書而
疑其必有曲筆爲書佑以直諫死使後之人不信其謬
悠其用意抑何至也序云得百二十許條今計之祗三
十條然要領巳無不盡且相傳止一卷未必本書多於
此三倍也曹氏刻本多譌脫此本爲何小山所傳較完
善因傳錄之
　　　夢粱錄跋(丁酉)
宋南渡以臨安爲行在所其後乃遂安於是也朝廷之
儀式與夫里巷之風俗日增月新殆將跨汴京焉是書
爲錢唐吳自牧著當宋社巳屋而爲之追述其盛題云
夢粱意可見矣序無紀元而但書甲戌若在咸淳則故
都尙無恙也閱一甲子則當在元順帝時斯時元之爲
元不猶夫宋之季世也哉汴亡而夢華作其地巳淪異
域孟氏特仿像而得之今兹所紀則皆耳目所素習者
鐘虡不移井邑如故凡夫可欣可樂之事皆適成可悲
可涕之端作者於此殆有難乎爲情者焉浙江通志載
此書十卷者非全本今從蘇州吳伊仲秀才(翊鳳)處借
得此書二十卷乃足本令人錄而傳之脫誤尙多惜無
別本參正云
　　　書歸潛志後(丙申)
此書記金源人物文雅風流殊不減江以南卽一二諧
謔語亦多有可觀讀者皆知愛之余謂京叔際危亂之
時國亡之後幸而完歸追述交游聞見以著爲是書脩
金史者亦頗取裁於是乃其論一代之盛衰與其所以
亡者實爲確當可爲後來之龜鑑其言曰章宗政令脩
舉文治爛然稱極盛矣然文學止於辭章不知講明經
術爲保國保民之道又頗好浮侈崇建宮闕外戚小人
多預政大臣惟知奉承不敢逆其所好故上下皆無維
持長世之䇿此所以啓後嗣之弱也噫金之盛衰相倚
之幾此數語者實盡之矣又自言經喪亂後乃識溫飽
安逸之味斯言也亦可以醒人人誠能知此則躁擾之
胸可平而奢競之緣亦無不可淡矣眞閱歷有得之言
哉錄竟因爲識數語於簡末
　　　兩漢刊誤補遺跋(甲午)
曩余讀漢書見監本所載宋人校勘語大率淺陋居多
甚有鹵莽滅裂不考原委不究體勢於本無可疑者而
亦疑之刪改憑臆傳布至今館閣有考證之作駁而正
之未盡也余嘗思前人豈無見及此者今得吳斗南兩
漢刊誤補遺讀之而不勝躍然喜也吳氏自以後進不
欲斥言前輩名公之失而曰補遺不曰糾繆此其用意
良厚於劉氏離句之誤則曰或傳錄使然蓋雖辨駁之
中而仍不失謙退之意其所徵引鑿鑿皆有據依又可
通於他書蓋不僅史漢之功臣三劉之爭友也惜重校
經籍刊刻時未及見是書故所載一仍監本之舊而於
此書未嘗稱引及之世之知此書者絕鮮余乃今見之
始知後人果不可輕量前輩也所借本多譌字余稍爲
正之而後錄之儻與我有同好者欲爲傳鈔余不敢靳
至斗南岀處已見秀水朱氏跋中兹不復及云
　　　新唐書糾繆跋(辛卯)
此書言新唐書之脩也其失有八誠後代作史者所當
鑒也中閒糾正書事不實體例不當處固難爲歐宋解
然亦有率意抨擊絕不細審其前後語意者今略舉數
條於此如武惠妃謀陷太子瑛張九齡執不可時九齡
巳爲相妃故但諷以宰相可常處不云宰相可得也太
子之廢在九齡罷相後故云卒九齡相而太子無患正
言終九齡在相位日太子尙不廢也吳氏乃誤解卒九
齡相如云卒以九齡爲相又誤截太子無患句不復與
上文相承遂譏云太子竟廢死安得云無患哉此誤糾
者一李栖筠傳有方淸阻亂一節吳氏譏云栖筠是時
爲常州刺史且無討伐之職而方淸自是蘇州土豪依
阻黟歙詔自委李光弼討平與栖筠無所干預何爲乃
見於其傳乎此當載之光弼傳也案此亦吳氏不細讀
下文之過此段乃事之緣起非正敘方淸也案栖筠傳
詔李光弼分兵討平之下云會平盧行軍司馬許杲恃
功擅畱上元有窺江吳意朝廷以創殘重起兵卽拜栖
筠浙西團練觀察使圖之此其所以載栖筠傳也方淸
之亂帝特使光弼分兵討之許杲卽其所遣之人矣光
弼竝不自行何云當載光弼傳乎此誤糾者二又張孝
忠子茂宗詔尙義章公主孝忠遣妻入朝爲子親迎卒
於京師遺言匄成禮此情事本極明白吳氏乃誤疑亡
者爲孝忠前妻其入朝者爲後妻旋又疑亡者未久而
孝忠不應卽娶朝廷亦不應以妻待之史官亦不應以
妻書之謬悠可笑此誤糾者三亦有因一字筆誤過於
辭費者如李泌辭大學士云張說爲之固辭至崔圓亦
引說爲讓而止此皆泌之言也引說誤寫引泌吳氏遂
疑其脫字必多全不可考卽明知其誤如蕭嵩代張說
因與李銳文相涉說字亦誤作銳而吳氏糾之凡三百
八十餘字不太辭費乎然其論之正者則固未可沒也
余初借得本其序文首一葉不知何人僞撰後又借得
完本乃從海虞趙開美校刻本影鈔者序及表皆完然
末卷柳宗元傳以下六條失其本文復雜取他卷中巳
見者綴其後余故薙之俟他日讀新唐書案吳氏之目
以尋之或尙可得也　乾隆三十六年七月庚申鬯菴
盧某書(後得吳中舊/鈔本遂補全)
　　　咸淳臨安志跋(丁酉)
始余之鈔是書也不得善本求之他氏亦復然更一二
年閒友人鮑以文氏乃以不全宋刊本借余向所闕六
十五六十六兩卷獨完然具僃余得據以鈔入雖尙闕
第六十四第九十及最末三卷然視曝書亭所鈔則巳
較勝矣宋本前有四圖但字巳多漫漶余請友人圖之
其依俙有字跡而不可辨者余以方圍識其處又校對
其文字異同始知外閒本刪落甚多顧力不能重寫則
以字少者添於行中字多者以別紙書之綴於當卷之
後且注其附麗本在何處庶來者尙可考而復焉噫世
閒之書若此者多矣書賈圖利往往妄有删削以欺人
其流傳甚易眞本益微矣古人以讀書者之藏書爲最
善其不以此也夫
　　　嘉泰會稽志跋(甲午)
會稽志二十卷以陸務觀序考之當時郡大夫與鄕之
人士共事於斯而始終之者通判施武子㝛也務觀亦
與焉余旣鈔得濳說友咸淳臨安志因幷鈔是書爲其
無別於後來諸志本其書成之年標其目曰嘉泰會稽
志猶臨安志之稱咸淳也武子嘗注蘇詩高岀王龜齡
之上至今學者重之務觀文筆尢爲南渡宗匠此書詳
簡得中紀敘典核臨安志尙有諂權姦揚己績之失而
此無有要非施爲主而佐之以陸不能鑒裁精當若是
武子嘗知餘姚縣脩捍海隄此當直敘其事使後來者
可圖其繼不可與自功者一視文弨先世由餘姚遷杭
州故於此二志尢鄕邦文獻之所繫不敢不惓惓焉又
梁國張淏有續志八卷今書後僅載其序而其書不可
得見仍當訪求補錄以還舊觀此外郡之隷吾浙者尙
有九考之於宋志嘉禾者有岳珂志吳興者有談鑰志
四明者有羅璿志赤城者有陳耆卿志東陽者有洪遵
志信安者有毛憲志新定者有錢可則志永寧者有陳
謙志栝蒼者有樓璩其書或在或亡不可悉知儻或得
見猶當傳錄之近代所脩皆詳於今而略於古則欲知
古者於舊志曷可少哉　乾隆三十九年歲在甲午冬
至前一日書
　　　蠻書跋(戊戌)
蠻書十卷唐安南經略使蔡襲從事樊綽所錄以上進
者也凡管内山川道里以及詔􁞔等種族事迹風俗物
產一一可考其書久失傳四庫館新從永樂大典中鈔
岀以行世乃得見焉嘗謂夷蠻爲患未有不由中國失
撫馭之所致也綽以一從事而明目張膽敢歷舉前政
之失以上聞可不謂忠於爲國者哉其言日自大中八
年安南都謢擅罷林西原防冬戍卒以致洞主李由獨
爲蠻所誘乗釁而起又言李象古李涿相繼誅剝令生
靈受害又言數年之閒當州鎭釐革南詔入朝人數郵
傳殘薄以致入寇本使蔡襲全家幷元從悉殞賊所綽
亦中箭攜印浮水渡江其長男韜及家屬皆陷蠻陬綽
之進此書也實望廟堂鑒前轍而籌長算焉實亦後世
之所當奉爲蓍蔡者也此書多脫誤雖略爲是正而無
別本可對意終歉焉然如閤羅鳳之世次則可以正新
唐書之誤云　乾隆四十三年八月八日坐可怡亭書
　　　書西藏見聞錄後(甲子)
西藏古吐蕃地也唐宋迄明叛服不常獨向化於我
朝最早百四五十年來恭順不暜
列聖之所以攘其寇害卹其患災而休養生息之者雖
在萬里若門庭然雍正閒懲準噶爾之擾使大臣良將
鎭撫之峽江蕭君名騰麟以韜鈐成進士宦川北乾隆
二年以副戎移駐其地之所謂槎木多者蓋西藏之門
戸也治軍暇爲詳紀其土地物產風俗之殊異爲二十
門以括之名曰西藏見聞錄令嗣錫珀梓行於世頃以
示余昔漢班勇威行西域而其所記諸國事迹范史卽
本之以爲傳君之書其不然乎然余獨於書中見君澤
及枯骨一事爲之憮然感肅然頌君之仁焉其俗人死
刳剔之㞕和之以飤犬此猶必有財者方能使人爲之
貧者則棄之溝壑君至募番人拾二十餘簏瘞之高阜
以後月一行之在鎭五年所瘞不知其數始則土人相
駭以爲異事君導以天性之愛聳以律法之嚴久之其
人意惻惻亦若有動者迨君之去若失慈父母然於戲
君不以異俗難化鄙其民而欲以王道漸移易之此其
運量爲何等也軍旅之治斥候之謹不足以盡君卽文
墨之兼優者亦豈足以爲君譽哉嘗思人性不甚相遠
而每囿於其習苟能動之以天良示之以禮敎不必聖
人而始化也在昔邉徼之地若交趾九眞之在漢時固
亦不知禮法自錫光任延爲之守而俗一變史以爲領
南華風自二守始君以武臣能上體
聖天子仁覆罔外之德意引其孝慈惻隱之善性而陰
消其鷙害獷悍之萌此其識甚大而遠而綏輯厎定之
功乃在於無形也使當二守之任豈不能爲二守之所
爲哉余故表而著之使來者知所慕焉
　　　水道提綱跋(丙申)
此書天台齊息園先生所著也先生名召南字次風乾
隆元年中博學宏詞科入詞林
命課　諸皇子讀墜馬骨幾折以禮部侍郞致仕主浙
江敷文書院講席最久以族匪連逮訊明釋歸未幾卒
此書二十八卷先海而次及諸水於諸水先經流而次
及支流之巨者至支中之支則附見焉自畿甸曁天下
郡縣藩衞凡聲敎之所通者罔不尋源訖委秩然具列
兼以度之東西極之南北較其差數則尢爲易考也昔
鄭漁仲謂志地理者必以山水爲主以郡縣可更而山
水不易也然水之性容有不常者加以名稱古今各别
非確然有證者固亦不能定其爲卽古之某水也是書
支分條析絲聯繩貫有證者實之無證者疑之人以爲
先生第取各郡邑志而輯綴之然其中亦有正郡邑志
之誤者則歷代之史與夫諸家地理之書罔不參考可
知也至其兼天以言地則更出於漁仲所見之外矣第
臺灣在閩海外而先生敘次稍不如粤東瓊郡之詳則
亦似尙有當補者至於蒙古部落等名新有更定先生
不及知之矣他如僧哭勒河當爲僧枯勒河哭路鄂模
當爲庫路鄂模諧音取字宐有趨避不便襲用舊文至
書中有岙字當卽嶴字之省文集韻有岆字又有　字
當卽站字之俗體嶴字亦字書所無古但作奧而今吳
越閩廣閒或加山或加水見於名人著作者不一而足
故今亦不得而削之今人名傳置之處日站亦非古訓
然　字實未經見字更有或脫或譌以余所知者增正
十餘處是書栞於其門下士浦江戴君兄弟殿海殿泗
以其本貽余故得而卒讀焉若戴君者可謂不負其師
者與
　　　書徐霞客遊記後(丁酉)
霞客遊記楊文定公有手鈔本余前在江陰其家以臨
鈔副本畀余置之篋中不暇竟讀也今年徐之族孫筠
峪(鎭)刻成十大冊各分上下又以貽余余老矣無能徧
游宇内名山大川聊以此作臥游是不可以不䜋霞客
性好奇誠未免太過而能見重於黄石齋有某鄕官欲
與之相見知其魏閹黨也避不往莫酋據歸順鎭安兩
土司之地而慨當事之姑息貽患又覩緬甸之強有深
慮焉則其負性直介而又非全闕經世之務徒爲汗漫
遊者比此記所遊歷直書卽目非有意藻繪爲文章也
知言者亦正以其眞而許之然大約類形家者言爲多
霞客之遊裹糧無多屢瀕於困而迄獲濟疑若神助其
記巡按官一遊洞而居民受科斂之患費金二百山水
之趣誠非高牙大纛者所可兼而有此又在位者所當
聞而知戒也筠峪合諸本相讐校洵善矣而繡梓尙未
盡工緻也卷之前元本閒有揔敘其所歷以爲提綱者
今刻本去之似少睂目雞足山志中諸詩及石齋諸公
之詩凡鈔本所有者似亦非後人所當削也削之則仍
非全書矣余故仍以楊氏所貽之鈔本爲善本云
　　　城東雜錄跋(丁酉)
吾杭人也旣冠卽客遊不能久居於杭親炙郷前輩之
餘論又無暇網羅遺文墜事以僃一鄕之典故今忽忽
老矣意殊慊焉此城東雜錄二卷乃厲樊榭徵君之所
輯也徵君居東園在杭城之東故所錄亦因以爲􁆴吾
祖居在東里坊其北則艮山門其東南則慶春門於東
園最相近桑弢甫先生之居在焉先君子從幼往來里
人有雙先生之稱後之人有續錄者亦可以爲東城重
矣吾祖居卽所謂數閒草堂者也今吾弟居之而吾終
年旅羈宅猶未卜憶曩從弢甫先生客中讀杜詩至過
客徑須愁出入居人不自解東西之句怳然卽東園風
景也故鄕殊可念倘有惠我買山貲者吾其就東園以
終老乎
　　　書錄解題跋(丙申)
直齋陳氏書錄解題二十二卷四庫館新從永樂大典
中鈔岀以行其持論甚正如顔氏家訓以其崇尙釋氏
之故不列於儒家又以前志取樂府敎坊琵琶羯鼓等
書皆充樂類與聖經竝列爲非當入於子錄雜藝之前
又言白玉蟾輩何可使及吾門其人殆棱棱嶽嶽識見
大有過人者不獨甄綜之富考訂之勤也陳氏名振孫
字伯玉湖之安吉縣人嘗倅莆田宰南城守嘉興台州
端平中爲浙東提舉治會稽是書中一一可考見馬貴
與旣取其書以入通考而不用其言顏氏家訓仍列儒
家樂府雜錄羯鼓錄仍列經部而目錄一門又不將陳
氏此書載入其能免於紕漏之譏乎乾隆己卯余讀禮
家居友人見示此書僅自楚辭别集以下而其他咸缺
焉乃秀水朱氏曝書亭鈔本也今距曩時十八年而始
見全書殊爲晚年之幸陳氏未嘗入館閣僅据其所見
以爲是書故卷數或多或少不必盡合於國史又鼂氏
讀書志有袁本衢本之異通考所載乃衢本而海寧陳
氏所梓者乃袁本又通考有元至大閒本　本朝有武
英殿本兩者皆勝他本今校者似但据俗閒本也余客
居鍾山幸以課讀餘閒少爲補綴幾自忘精力之不逮
前矣
　　　新訂書錄解題跋(戊戌)
此書外閒無全本久矣四庫館新從永樂大典中鈔出
分爲二十二卷余旣識其後矣丁酉王正復得此書子
集數門元本於知不足齋主人所乃更取而細訂之知
此書唯別集分三卷詩集分兩卷而其餘每類各自爲
卷雖篇幅最少者亦不相爲聯屬余得據之定爲五十
六卷元第詩集之後然後次以總集又章奏又歌詞而
以文史終焉其他次第竝與館本無不同者其雜藝一
類校館本獨爲完善余遂稍加訂正而更鈔之余自己
卯先見集部元本越十九年而更見子部中數門則安
知將來不更有幷得經史諸類者乎取以證吾所鈔者
庶有以明吾之不妄爲紛更也巳
　　　　　　　　　弟子仁和王崇本復初校
抱經堂文集卷第九
抱經堂文集卷第十
　　　　　　　　　東里　盧文弨　紹弓
　跋(三)
　　　書荀子後(丙申)
曩余於乾隆四年以事羈餘姚寓周巷景氏東白樓中
抽架上有楊倞注荀子一書遂手鈔之爲巾箱本諸子
自老莊外唯此爲得之最先也世之譏荀子者徒以其
言性惡耳然其本意則欲人之矯不善而之乎善其敎
在禮其功在學性微而難知唯孟子爲能卽其端以溯
其本原此與性道敎合一之義無少異矣然而亦言忍
性則固氣質之性也又日性也有命焉君子不謂性也
則在孟子時固有執氣質以爲性者荀子不尊信子思
孟子之說而但習聞夫世俗之言遂不能爲探本窮原
之論然其少異於眾人者眾人以氣質爲性而欲遂之
荀子則以氣質爲性而欲矯之耳且卽以氣質言亦不
可專謂之惡善人忠信固質之美者聖人亦謂其不可
不學學禮不徒爲矯僞之具明矣荀子知夫靑與藍冰
與木之相因也而不悟夫性與學之相成也抑何其明
於此而暗於彼哉然其中多格言至論不可廢也余後
得版本不甚精曾以他本校一過今年得影鈔大字朱
本後有劉向校錄奏一篇幷其篇目在未經楊氏改易
之先最後兩行一題將仕郞守祕書省著作佐郞充御
史臺主簿臣王子韶同校一題朝奉郞尙書兵部員外
郞知制誥上騎都尉賜紫金魚袋臣呂夏卿重校此當
在宋英宗時奉勅校定者寫極工楷而譌錯亦復不少
然以校俗閒本則此本字句尙未經改竄余亟取以正
余本之誤葢十有八九焉向嘗疑王深寧詩考引荀子
與今本多不合至是始釋然知王氏所見之本卽此未
經後人改竄之本也議兵篇有而順暴得勇力之屬句
注雖依文爲解然相其文勢似不當爾江都汪容甫謂
其上有脫文下有爲之化而愿爲之化而公等語則此
亦當是爲之化而順其上文則無由知之矣宋本分章
處俱提行於大略篇獨否此則當倣前例爲之離絕者
也歲月如流迴憶三十八年前事若在夢境而白髮明
鐙手此一編摩挲探討不自意得見善本疑若有鬼神
爲之賜抑何幸歟
　　　書校本賈誼新書後(已亥)
新書非賈生所自爲也乃習於賈生者萃其言以成此
書耳猶夫管子晏子非管晏之所自爲然其規模節目
之閒要非無所本而能憑空撰造者篇中有懷王問於
賈君之語誼豈以賈君自稱也哉過秦論史遷全錄其
文治安䇿見班固書者乃一篇此離而爲四五後人以
此爲是賈生平日所草創豈其然歟脩政語稱引黃帝
顓嚳堯舜之辭非後人所能僞撰容經道德說等篇辭
義典雅魏晉人決不能爲吾故曰是習於賈生者萃而
爲之其去賈生之世不大相遼絕可知也此乃漢魏叢
書中本近借得前明兩刻本一是宏治乙丑吳郡沈頡
刻本校者爲毛斧季又一刻本雖無沈頡名而其實卽
是沈本爲之校者吳元恭也兩校皆據宋本是正今觀
宋本科段字句有絕佳者而譌脫處亦致不少兩君一
無持擇疎矣又有明正德年一刻本題爲賈子與宋本
相岀入有欽遠猷者合郴陽何燕泉本長沙本武陵本
而爲之審定以去非從是其勤甚矣而義亦不能盡得
其閒有爲後人出己意增竄者誦之頗似順口而實非
也余殫旬日之勞合三本以校是書其不可讀者不及
十之一焉有所因則易見功也宋以前所增竄者疑亦
不少此則不敢去恐其舓穅及米也捨宋本而從別本
者著之意有疑者亦著之若專輒而改舊所傳則吾豈
敢　乾隆四十有四年冬至前四日書
　　　李軌注揚子法言跋(壬子)
今俗閒所傳五家音註法言本雖以李軌爲首而以法
言每篇之序升之章首則依宋人宋咸所更易非復子
雲之舊矣夫序在卷終史記漢書皆然李本獨未殽亂
可貴也文弨於乾隆乙巳借得江寧嚴侍讀道甫本乃
李氏一家之注不爲俗本刪易因亟度於家書閱八年
復假江都吳太史澄埜(紹澯)本覆校始能自信無誤矣
其書有何氏義門跋云絳雲樓舊藏李注揚子法言序
篇在末卷未淆本書次序後轉入泰興季氏又歸傳是
樓康熙己亥心友弟偶獲見之讎校譌字寄至京師冬
日呵凍自校此本他日餘兒苟能讀之乃不負二父殷
勤訪求善本以貽後人之意也閱此跋乃知此書流傳
本末余今年七十有六矣目眵神昏而復自力爲此亦
不專望於子孫第使古人之遺編完善悉復其舊俾後
之學者亦獲得見完書於余懷不大愜哉
　　　書鶴山雅言後(丁酉)
此宋稅與權㢲甫記其師魏文靖之言也卷軸雖無多
而釋經析理正文字考制度亦略僃焉㢲甫又錄文靖
與袁蒙齋書之語於篇端謂學人騖於高遠者則惟以
直指徑造爲能溺於卑近者則又但以記誦辭章爲事
必合内外貫精粗始可以言學觀此言可以知文靖一
生爲學之大旨讀此書者亦可以推類而自求之矣余
從吳門朱氏借得元至正年金天瑞梓本字極精楷而
錯誤不免因以所知者略訂正而錄之版舊藏鶴山書
院余嘗按試靖州過之想先生之遺風而求其書則舊
版巳亾惜乎當其時不能得是本而爲之翻梓以迪此
邦之士也
　　　荷亭辯論跋(乙未)
往時見章楓山與東陽盧正夫書議其著論之失私亦
疑其用意過當或有未純近乃得荷亭辯論觀之始知
其覃精硏思實有灼見唯理之至是者爲歸不輕徇古
人此乃其所以深信古人也百年前蕭山毛氏立論務
與朱子駁幾於戟手裂眦相向微論其所言非也卽其
氣象巳迥與儒者不侔矣前輩山陰沈徵君冰壼(淸玉)
尙沿其餘風余嘗微諫之徵君大笑而起朱子之視聖
人固當不同謂其言一無可議是無所用其思者也因
一二未安而遂幷疑其餘夫豈可哉此書論經而兼及
古今之事績往往多創獲讀之犁然有當焉閒有與朱
子異者夫非好爲異也反求之而實有所不惬云爾此
書明史不載儒者亦鮮傳余從同邑宗人信波解元(潮)
(生)處鈔得之以爲如此書庶無嫌乎爲異且恐世人尊
朱太甚一聞有異同便以爲必無可採則深昧作者之
意矣余故欲諗夫好學深思之士而與之共讀焉毋使
徒篇不知者詬病云
　　　書學蔀通辨後(己巳)
此書別朱陸之學之異較然明白學者熟觀之庶不爲
曲說所誤夫人而欲爲陸氏之學亦第守陸氏之說可
耳而必日朱子亦若是何居葢篁墩陽明諸人雖陸氏
是宗然亦知朱子之不可攻也不可攻則莫若借以自
助於以搖蕩天下之學朱子者使亦頫首以就吾之範
圍而莫吾抗若日子之師且不吾異子獨焉異之陸氏
之學之所以盛實由於此而朱子之學幾絕自此書出
知二家之學必不可強同陸氏之學實岀於禪葢終其
身弗變也而朱子則屢變而始定故有始同終異絕無
始異終同觀其援據詳確爬抉底藴而陸氏之爲禪也
信然吾怪夫人之惑固有不可解者近時人又有爲陸
子學譜及朱子晚年全論朱子不惑錄等書不過復襲
程王之唾餘而少變其說以爲朱子晚年其學與陸氏
合其論與陸氏異此語更齷齪不足辨顧反痛詆此書
無知之人道聽塗說是誠何心哉
　　　書鶡冠子後(庚辰)
鶡冠子十九篇昌黎稱之柳州疑之學者多是柳葢其
書本雜采諸家之文而成如五至之言則郭隗之吿燕
昭者也伍長里有司之制則管仲之吿齊桓者也世兵
篇又襲魯仲連遺燕將書中語謂其取賈誼鵩賦之文
又奚疑近迭篇載龎子問聖人之道何先曰先人人道
何先日先兵噫此可謂知道乎彼所稱詖淫詐遁者(亦/襲)
(孟子/語)殆不能自免矣
　　　書陸農師解鶡冠子後(丙申)
鶡冠子其人葢生於末世而明於情事之變者也故其
言日以利爲情若不相與同惡則不能相親相與同惡
則有相憎嗚呼何其辭之蹙也又曰萬賤之直不能橈
一貴之曲此言其勢不足以相勝也然嘗謂君子者亦
自行其志而巳奚論小人之愛憎乎我哉帥可奪也志
不可奪也以勢而言賤固不勝貴矣然理之至是者自
常伸於天地閒故曰斯民也三代之所以直道而行也
如鶡冠子者葢徒見其末而不循其本者也宋人黃東
發斥其聖人貴夜行一語此又不可以辭害意也此卽
中庸言不見不聞之意也若其所謂無欲之君不可與
舉者乃大謬爾陸農師解是書能增成其是而不回護
其非其於小學功尢深故往往有依字形立解處最爲
釋書之善然泰鴻篇云物之始也澒澒至其有也錄錄
俗本澒澒作傾傾陸便望文爲說云傾傾未正之貌不
知泰鴻取元氣鴻蒙之義自當以澒澒或鴻鴻爲是陸
解非矣頃因江都汪容甫向余借觀是書遂順取翻閱
一過而後郵之其字下注或作某者多卽其字之古文
云
　　　聚珍版本鶡冠子書後(丁酉)
陸農師注鶡冠子余巳爲說書其後矣今年鮑君以文
以　武英殿聚珍版本贈余余覆閱一過與余先所得
本無甚異其博選篇云樂嗟苦咄則徒隷之人至矣樂
嗟苦三字本缺校者謂據他本增入案陸注云樂則嗟
之苦則咄之其語頗與正文相合然余向見宋人黄東
發日鈔載此句則是謳籍　咄不謂樂嗟苦咄也又王
鈇篇云家里用提注引公羊傳提月者僅逮此月晦日
也提今刻作㮛校語云㮛一本作提今本公羊傳亦無
提月之文余按徐堅初學記晦日條下引公羊傳正作
提月是陸氏所見尙與唐時本不異今本公羊乃作是
月後人將反以提月爲誤矣又其罪有司而貳其家本
注有其人爲首其家爲貳八字今本無之又參於兩閒
四字本注在天子執一以居中央下而今以爲正文又
天權篇注引列子亦微有更動不似元文至凡一本作
某字云云者此非農師所加其中有絕無義理者大可
刪去館閣新出書余力不能購今僅有此當寶而藏之
　　　鬼谷子跋(甲寅)
鬼谷子小人之書也凡其捭闔鉤箝之術祗可施於闇
君耳其意欲探厥意指之所向從而巧變其說以要結
之使得親悅於我膠固而不可離千古姦邪之愚弄其
主者莫不如是彼豈待敎之而後知學之而後能哉其
用術一一與此書闇合未必皆見此書也來鵠有云捭
闔飛箝實今之常態不讀鬼谷子書者皆得自然符契
也兹言信矣及觀其施於常人亦必在於昏邪庸怯之
輩其言日有守之人目不視非耳不聽邪言必詩書行
不淫僻以道爲形以德爲容貌莊色溫不可象貌而得
也如是隱情塞卻而去之觀此言是亦自知其術遇正
人而窮也又其抵巇篇云世無可抵則深隱而待時此
非遇明君治世所挾之術皆無所可用乎夫古大臣之
立朝也以道事君不可則止耳焉有務爲固結之術如
此書所云者故曰此小人之書也或問曰如此則是書
何以不毀曰凡夫姦邪之情狀畢見於斯爲人主者不
可不反覆畱意焉庶幾遇若人也洞見其肺肝然彼欲
以其術嘗我而我得以逆折之是助上知人之明也何
可毀也吾甚惜其方寸之閒神明之舍惟詭譎變詐之
是務而終不免於窮亦何苦而爲此孟子云爲機變之
巧者無所用恥焉正若人之謂矣且其術亦有至淺至
陋而􁆴不能轉移人者如遭淫酒色者爲之術音樂之
可悅謂足以移其所好夫聞正樂則唯恐臥安可以此
語之必將說之以靡靡之樂庶或動之靡靡之樂適足
以助其情欲耳其術不更疎乎是書余年家子江都秦
太史敦夫(恩復)曾依道藏本繡梓爲校一過今年甲寅
始見錢遵王手鈔本乃知藏本之譌脫不可勝計内揵
篇内至脫去正文注文其四百十有二字余亟借以補
正之噫若使無此本不卽以藏本爲善本哉校旣竟因
爲書其後
　　　書韓非子後(丁酉)
商韓之術用之使秦強不知正乃所以速其亾也今當
聖道大明之日其說之謬夫人而知之固不待於禁絕
若非之辭辨鋒銳瀾翻不窮人以其故尢愛之非之於
說固其所專攻也如内儲外儲等篇猶今經生家所謂
䇿目預儲以荅主司之問者耳是本爲明趙文毅校刊
本遠出他本之上余向借之北平黄崑圃先生後先生
以歸余乾隆丙子以凌瀛初本校一過閱二十一年丁
酉借得馮己蒼所校張鼎文本乃以葉林宗道藏本秦
季公又元齋本幷趙本合校者因覆取參對改正甚多
張刻本固不佳然其晦滯驟難曉處轉恐似本文趙本
凌本乃文從字順安知非後人不得其解而以意更定
者乎注傳爲李瓚作不能盡知本意稍涉奥僻便置不
說頃讀八說篇有云登降周旋不逮日中奏百趙氏疑
當如左氏所云距躍三百曲踊三百之百解余以荀子
議兵云魏氏之武卒衣三屬之甲操十二石之弩負服
矢五十个置戈其上冠䩜帶劒贏三日之糧日中而趨
百里以解此方合馮氏於崇禎戊寅一年中閱此書四
過余隔廿一年乃再閱遠不逮矣
　　　書呂氏春秋後(庚辰)
呂氏春秋一書大約宗墨氏之學而緣飾以儒術其重
已貴生節喪安死尊師下賢皆墨道也然君子猶有取
焉秦之君臣曷嘗能行哉獨墨子非樂而此書不然要
由成之者非一人其近墨者多也漢志謂墨家者流葢
出於淸廟之守淸廟明堂也此書十二月紀非所謂順
四時而行者歟則漢志之言信也孟子尊孔子斥楊墨
書中無一言及之所稱引者莊惠公孫龍子華子諸人
耳世儒以不韋故幾欲棄絕此書然書於不韋固無與
也以秦皇之嚴秦丞相之勢燄而其爲書時寓規諷之
旨求其一言近於揣合而無有此則風俗人心之古可
以明示天下後世而不怍者也世儒不察猥欲幷棄之
此與耳食何異哉
　　　書子華子後(丙申)
舊相傳以爲晉人程本所爲書名程子後更題爲子華
子凡十篇謂其人卽孔子傾葢與語終日者也劉子政
校其書而悲其不遇宋人黄東發乃謂是豈有遇世之
正學哉余謂黄氏於其書葢未嘗觀其深也故其所取
者特辨黄帝無鼎成上升之事耳此則應仲遠王仲任
輩皆能知之而辨之何足以重子華子余獨取有道之
世因而不爲責而不詔二語非深知治天下之大體者
焉能作斯語哉因而不爲故在上無妄作之患責而不
詔故在下無阿意之弊所欲與聚之所惡與去之因而
不爲也㒺攸兼於庶言庶獄庶愼惟有司之牧夫責而
不詔也君相之大道僃於斯矣是人也爲政其庶幾成
王道也歟劉向悲其不遇是也而黃氏謂其不然其所
見之淺深固不同哉若其文辭之蔚然可觀抑末也是
書無他本可校余以意定正數字且疑最後二章類六
朝人所傅益之者後有讀者其審諸
　　　崔豹古今注書後(辛未)
伏侯古今注見於史漢注中今其書巳逸惟晉崔正熊
書傳爾首輿服次都邑次音樂次鳥獸次魚蟲次草木
次雜注次問荅釋義凡八篇舊止一卷今本乃三卷其
輿服篇可與司馬紹統之續志相參考也(輿服志云乗/輿黄赤綬四)
(采黄赤紺縹淳黄圭長丈九尺五寸五百首崔書作長/二丈九尺九寸案下諸侯王二丈一尺則天子不僅長)
(丈餘可知又綬者加特也崔書作/特加也皆可以正續志之誤云)此書卷帙甚約而脫
誤頗多後又有一書名中華古今注太學博士馬縞所
集其序云昔崔豹古今注博識雖廣迨有闕文洎乎廣
初莫之聞見今添其注以釋其義目之爲中華古今注
勒成三卷稍資後學請益前言云爾縞葢唐時人觀其
所增不過數事而其書之脫誤殆有甚焉其次第亦普
更易又獨不載崔書草木一篇未審何意又如乗輿卽
天子之稱而縞以爲天子乗輿之制其所添注若魯陽
揮戈烏鵲成橋之類皆非制度所繫又若改伍伯爲部
伍分莎雞促織爲二條唱上乃行節而誤以唱爲句其
書疎繆如此不足別行然崔書之脫誤則藉以取正焉
且擇其續補者若干條別爲一編繫於此書之後其序
所云廣初疑唐初之譌也　乾隆十六年五月九日識
　　　玉照新志跋(丁未)
宋王仲言明淸所著揮麈前後錄及第三錄餘話向俱
鈔得之唯玉照新志未見善本今春過蘇州詣吳秀才
枚士案頭適有此書乃秦酉巖四麐鈔之吳方山岫者
几五卷其分卷與明人祕笈中本六卷者不同非缺逸
也前後亦有互易字句大有異同秦之外孫孫岷自江
復以元人錄本對校之於是此書脫誤得補正十之七
八矣余因假之至金陵淸寫一本以與揮麈等錄同篋
藏之向於詩話中見洪芻投竄海外而不悉其罪狀乃
今於此書見之罪葢不容於死者而僅從流徙當時之
寛政如是然陳東歐陽澈與岳武穆翻不得其死何哉
仲言又有投轄錄余尙未之見云　乾隆五十有二年
三月六日書
　　　書東坡志林後(戊戌)
此書本謂之東坡手簡或謂之手澤而今所題者乃皆
謂之志林此五卷單行者事各從其類頗便檢閱與全
集中所載無小異也稗海本則有十二卷視此更多而
不分類其次序先後不同論古一卷獨無之是皆從墨
跡中掇拾而成者雖判語閒亦入焉以此知手簡之名
之所由來也此皆安石碎金若論古則煌煌乎大文廁
此殊不類余兩本皆爲正其誤字而以稗海本爲較善
云　乾隆四十三年十月旣望後二日書
　　　湛淵靜語跋(已亥)
始余見白廷玉是書紙墨巳刓敝文字脫爛致多斷續
重是鄕前輩著作鈔而藏之篋中越三年從鮑君所借
得一本書皆全唯序尙有闕文更一年復從鮑君所見
一本幷序文亦完好喜而錄之遂成善本何義門取其
辨饒雙峰論洪範五行一條謂能獨抒所得余則取其
言士當愛名謂人苟不愛其名則悖逆很暴之事欲爲
卽爲矣欲爲卽爲雖嚴刑重戮有所不禁故春秋一書
正爲名敎使後之人恥惡名慕令名以相勸勉也其言
如此有味哉余謂人之惡夫名者謂爲一事而以善自
與必將以不善歸諸人故好名爲舉世所共嫉自非然
也則名之在我猶影之與形實至則名歸猶形端則影
正也使惡影之正彰於外也而故毀容易行以求免可
乎哉夫子疾沒世而名不稱易傳謂善不積不足以成
名記言欲爲善思貽父母令名孝經言立身行道揚名
於後世屈子恐脩名之不立古人曷嘗不重名也無實
之名名不可好從實之名名不可不愛立身一敗萬事
瓦裂惡名歸之有欲葢而不得者若快然自便其苟賤
不廉之行而猶謂吾求免於好名之譏是致人之鄙我
賤我怒我辱我而日吾甚畏夫人之愛我敬我也此豈
可以欺童孺哉行已有恥恥則有所不爲此卽謂君子
之愛其名也可吾安得起廷玉而一正之　乾隆己亥
十有一月十日坐北樓書
　　　書眞誥後(戊戌)
脩練服食之事吾不能爲也家有此書聊復寓目其書
事興史傳相涉者頗差互不可攷然吾於其中得要藥
焉其曰念不宐多多則正散正散而求不病猶開門以
捍猛敵此在吾尢爲對證之方也志權勢營財利侈觀
美極耆欲吾早巳淡然不嬰於懷巳終日所營營者惟
在乎書策之閒壯年矢志欲取十三經諸史而全校之
奪於人事至今未畢而年巳耆矣又經史外每見一書
輒披閱盡卷乃巳常有顧此失彼之懼卽一書中牽引
眾書甚多是以千條萬緒紛綸交錯事有遺忘每費尋
檢近來多病常爲風寒所乗未必不由此也雖然世短
意常多眾人皆有此病其爲亾羊均也吾寧讀吾書終
不願爲頑仙矣　乾隆四十三年十月二十七日書
　　　　　　　　　弟子江寧管鵬飛程萬校

抱經堂文集卷第十
抱經堂文集卷第十一
　　　　　　　　　東里　盧文弨　紹弓
　跋(四)
　　　書北夢瑣言後(戊戌)
富春孫光憲爲荆南高氏從事著此書凡二十卷紀唐
及五代近事自云博訪於人未敢孤信三復參校然始
濡毫所紀疑皆實矣然如鄭畋崔雍之事皆不與正史
符會前後複見處亦時有參差所謂耳聞不如目見雖
未掩瑕要不當因而集矢也其中可喜可愕之事甚多
敘次衮衮亦由藻飾之工在稗官中固自成一家言雅
雨盧氏得葉石君鈔本刻之叢書中以爲優於前明商
氏稗海中本余今始取商氏本相比對乃知商本亦大
有佳者其不知當時語意而妄改者閒有之卽盧本亦
不免也顧余十數年前偶繙太平廣記取以正此之脫
誤更有出於兩本之外者倘有少年憙事者從而畢功
更大妙也然就余所校巳賢於舊本遠甚前罷官在京
師日偶爲亾兒衷是舉唐人鉏禾日當午一詩以爲聶
夷中作兒憚余不敢請退而詢北堂宏農君曰昔聞是
李公垂作人以此卜其必相者得母誤也余聞亦啞然
不自憶前語之由來今觀此書實然余向者亦沿興公
致誤也玉樹長埋瑤琴復絕不能竝起而吿之掩卷之
下葢不勝其腹之悲已
　　　侯鯖錄跋(辛丑)
前題聊復翁德麟則著書之人也德麟者宋宗室名令
畤太祖子燕懿王德昭之五世孫也黄魯直爲宮敎德
麟受業焉與蘇子瞻同官潁州故其所交多一時名士
後從高宗南渡襲封安定郡王紹興四年薨貧至無以
爲殮宋史有其傳此書分上下兩卷而明商氏梓於稗
海中者則爲八卷與趙希弁讀書附志所載卷數合葢
在當時外閒或有二本傳者不同而以之相校則此本
爲勝商本第五一卷全載王性之辨會眞記事而演其
事爲鼔子詞十二章全類俳優此書不載蓋本不當載
也餘商本有而此本無者僅五條錄附於後商本譌舛
甚多而舊鈔本亦復不免雖屢經校勘仍有一二脫誤
不能強補者姑闕之然巳大異乎舊所傳鈔本矣其商
本余亦爲補正云
　　　書麈史後(丁酉)
此書宋安陸王得臣彥輔之所著也僅三卷記其本朝
君臣事跡頗可以資考鏡彥輔初受學於鄭介夫又嘗
執經於胡翼之其師友多賢者故此書在宋人說部中
爲最醇特其首記藝祖朝有聲登聞鼓求亾豬者此則
出於流傳之言欲以見當時天下無冤民而不知非事
理所宐有不記可也其言人之仕宦爲貧者多往往以
所入之厚薄分美惡所相吿語者輒以此噫宋當神哲
朝其風氣巳如此乎余從人假得虞山毛黼季校本自
言得三本參校而以何元朗所藏爲最善黼季校此書
時爲康熙辛卯年七十有五矣彥輔自序此書在宋之
政和乙未年八十而余之校錄此書計年正値始生之
歲是爲
今上皇帝乾隆四十二年丁酉也余方悼衰年巳屈而
於諸子百家之書猶廣愛兼嗜不能輕有割捨乃昔之
著是書與後之校是書者其年皆過於余一星巳上余
用此自慰不復以空擲日力爲喈矣此書有作四卷者
雖篇葉稍均然非其本來也故今所鈔仍依三卷之舊
云
　　　書石林燕語後(戊戌)
此書有正德元年河南淸軍御史楊宗文(武)所繡梓者
余取以校稗海之本凡所缺且譌者皆相若也石林釋
褐紹聖時有列於朝宣和五年致仕卜居湖州弁山之
石林谷此所以爲號也而說者乃謂出自天問(見陳振/孫書錄)
(解/題)夫焉有石林何獸能言之語雖至愚者不取以自寓
而謂葉氏乃本諸此誠似不足辯然吾嘗推其所以致
人之言者抑有由也其自序此書云孔子於虞仲夷逸
日隱居放言而公明賈論公叔文子曰夫子時然後言
人不厭其言子曰然夫言不言吾何敢議抑謂初無意
於言而言則雖未免有言以余爲未嘗有言也可夫以
孔子爲然公明賈之辭此猶爲讀書鹵莽之失若其自
謂有言一如無言則儼然位己於時中之聖而忘其分
量之所稱矣且其生平以黨姦斥正爲君子所不許故
當世因其所自號又卽其序之言而用以爲譏不然人
之號多矣不皆原其所自而僅見於石林又獨迷謬其
辭以斯知有爲爲之也陳振孫亦湖人寧不知其鄕之
有石林谷者又其自序陳亦必無不一寓目之理乃舍
而從天問其微意可思也其書言國家朝章典故搢紳
人物爲詳而汪玉山韓仲止之徒亦復指摘其誤然猶
愈於草澤之傳聞矣據其自序所云則尙有滑稽諧謔
之辭於今殊不一二見豈其子姓刪之歟謂東坡晚又
號老泉以睂山先塋有老翁泉故名此則世人所未悉
知者其言天下印書以杭州爲上此在今日猶然余於
稗海中本補其目錄文有遺脫具註各條之下中有複
重者不加削云　乾隆著雍閹茂之歲孟冬二十有五
日書
　　　書泊宅編後(丁酉)
此宋方勺仁聲之所著也本浦江人嘗奉親居杭之淸
波門外又嘗居烏程之泊宅村村以唐元眞子泊舟之
所得名本亦婺人也仁聲慕同里之高躅故因以名其
書其父方資嘉祐八年進士第由縣令擢鄧州敎授歸
老於杭以卒今通志謂其知深州者誤也書十卷而稗
海本止三卷雖非全書然亦有數條岀於十卷之外者
其閒亦閒有異同余意欲會而爲一顧卒卒無暇以爲
(句)友人江陰趙君敬夫乃欣然任其事交左易右移後
從前據案疾鈔腕吿乏而意猶不止未浹日而巳竣遂
完然無復有一之遺漏者矣余因其成書稍加檃栝復
令人錄出如右金華志言其詩文雄深雅健追古作者
此書自言元祐中應杭試有訟其戶貫不明者適蘇文
忠爲帥送之獲薦遂得從公游則其文章必不在四君
子後而今皆不傳僅此區區者猶不至盡爲灰燼然則
士之欲修飾其辭以冀後有一日之名者其果足恃也
歟哉趙君今年七十三余六十一實不知後之人位置
余二人於何所而惟是遺編陳籍紙墨之未卽渝敝者
必有人見之而憐余二人華髮盈顚猶勤勤役十指不
少輟庶幾一生耽嗜之志尙有所託以自見歟此書所
載治病方試之頗驗尢有益於世云
　　　游宦紀聞跋(已亥)
此書商氏稗海中有刻本其第四卷中有顚錯他卷亦
有脫文余得一舊鈔本考正乃始完善其言字書無褪
字又韻中不載尖字葢褪古但作退尖古但作櫼也然
廣韻自有尖字光叔未細檢耳又言饅頭當用䊡字見
束晢餠賦今考束賦中自作曼字卽字書中亦不見有
䊡字也又言正月因避始皇諱故讀正爲征此則未確
如尙書音常星宿音秀自是當時所呼如是豈亦有諱
邪且政本字尙不改音而獨改正月一音不可通矣書
中使君作史君此本可通用見於碑刻非誤也卽李發
先跋此書稱雲臺史君者乃光叔之父非謂史姓其人
書中有以啟干闕語干闕猶求官也商刻乃改千闕作
千冊古書之流傳者往往爲不學之人所竄改其可笑
多類此如不見舊本又惡從而盡正之邪因有刻本而
遂廢鈔本此大不可　乾隆已亥十一月三日坐西軒
書
　　　輟耕錄跋(丙申)
南村在元時未嘗出仕而多知國朝之典故輯史乗者
資焉至其援引證辨頗有益於學者下及細瑣諧謔之
事亦可以廣見聞釋疑滯未至有傷雅道也孫大雅序
謂其拾樹葉而書之夫樹葉非竹簡羊革比也其能容
百名以上乎殆同戲論郞仁寶譏其剿廣客談以爲已
說此自秦漢以來諸子之書巳有互相岀入者卽郞氏
七脩類藳中不亦有閒取是書者乎然著書家誠能自
抒新得不襲陳編更足貴也此書舊刻難得今所行多
脫去數葉而書賈因倂其目亦刊除之後此益無由覩
完書矣余所收亦近時坊本訪諸藏書家始得鈔錄以
補其闕閱者尙珍惜之
　　　書七脩類藳後(丙申)
此書初刻於閩中仁寶題目錄後云書者非人漏誤甚
多貧賤未能更也近年吾鄕有周君俊倫者取而重雕
之於舊本之誤多所刊正且益以續藳七卷但卷之三
十五四十九皆有脫葉訪之郞氏子孫亦無善本可校
補者矣仁寶讀書好古勤於纂輯而虛懷樂善甚望友
朋之益題諸座閒以求規正其志不可謂不誠矣而一
時相與游從之人曾未有爲之商搉而持擇之者使當
日有人焉爲之約其精華刪其觕駁資其考鏡糾其舛
譌卽卷軸不必如是之多而要可與賓退揮麈輟耕諸
錄頡頏矣讀是書者能不慨然於直諒多聞之難遇哉
周君乃庚戌狀元雨甘先生之孫能表章前哲刻成而
以詒余余於鄕前輩之著述皆愛之重之是書多述吾
杭事尢不敢不畱意刪訂之說在成書之時則可在後
人又難以輕議爲也讎校旣訖爰書數語於後幷以復
於周君庶不虛其雅意云
　　　書韓門綴學後(戊戌)
韓門綴學五卷續編一卷錢塘汪抒懷先生撰先生名
師韓韓門其別號也雍正十一年進士入翰林敎授
皇子
賜居圓明園側離家人所居僅一舍不能治其私其内
子怒支婆而聽其居外御史以爲言遂罷官後主保定
之蓮池書院最久晚歸里未幾卒此書仿佛顧氏日知
錄之體例先經次史以及古今事始與雜辯證徵引詳
洽而攷訂精覈爲近代說部之佳者其引呂汲公之言
謂白香山詩所云退之服硫黃一病訖不痊乃衞中立
其字與昌黎同耳又引唐語林言文公病將卒召羣僚
曰吾不藥今將病死矣汝詳視吾手足肢體無誑人云
此尢可爲確證一洗孔毅夫雜說陳后山詩話之誣而
絳桃柳枝之名謂皆出於傅會其論甚快此外又有談
書錄一卷詩學纂聞一卷談書錄與韓門綴學皆可入
雜家纂聞卽詩話也當入文史類錄中自言命纏畢月
以水爲命而水在箕度推命者多引韓蘇爲說又言歐
陽公耳白於面名聞天下脣不貼齒無事得謗明道雜
志又謂其鬚不掩齒今有人焉耳則白矣又無脣不貼
鬚不掩之患而乃謗罵多出意外云云此則先生自寄
其身世之慨矣丙寅丁卯閒余與友朋會文京邸呈先
生蒙賞識丙戌提學湖南見先生於保陽錄所咏長沙
古跡詩示余余所履實繼先生之後塵云先生人品無
可疵議徒以家人詬誶爲累而一斥不復是可惜也
乾隆四十三年十月二十七日里後生盧某書
　　　書楊武屛先生雜諍後(庚辰)
人之爲學也其徑途各有所從入爲理學者宗程朱爲
經學者師賈孔爲博綜之學者希踪貴與伯厚爲詞章
之學者方軌子雲相如爲鈔撮之學者則漁獵乎初學
記藝文類聚諸編爲校勘之學者則規橅乎刊誤考異
諸作人之力固有所不能兼抑亦關乎性情審其近而
從事焉將終身以之而後可以發名成業其能有所兼
者尢足貴也余年十五六從人借書讀卽鈔之久之患
諸書文字多謬誤頗有志於校勘然顏介不云乎必劉
向揚雄方稱斯在深愧見聞不廣逡巡不敢爲至三十
外見近所刊經史其改正從前之誤固大有功矣而用
意太過則不能無穿鑿之失校者不一其人則不能無
差互之病於是始因其考證而續成之漸㫄及乎諸子
百家今余家所藏者太半經余手校者也
本朝顧亭林閻百詩何義門諸先生皆善讀書余竊慕
之江陰楊生象坤(琮)出其叔父武屛先生遺書示余乃
知先生在日極好鈔書又善讎校有雜諍一編皆駁正
舊文之誤者積塵宿穢霍然一淸讀之忘倦先生爲文
定公從弟名名宁治縣有名古文有晉人風致閒有似
漆園者詩工於言情此又其才之兼焉者巳集中有寄
文定公書乃知校刻經史由文定公之請而其議則自
先生發之惜乎不得置先生於館閣校勘之列以共成
其事故書雖成尙不能無遺憾使先生及見之所當糾
正者復不少矣楊生知寶貴先生之書凡零章􁆴簡亦
必手鈔而部次之其好學亦有足多者幷附著之
　　　再書雜諍後(乙未)
此書通作一編余釐之爲八卷重鈔之計前著跋語時
隔十有六年矣歲在己丑余續昬先生之女孫其季也
來爲余繼室甚好文事若男也必能收輯先生之遺書
歸余僅四年而亾此書久在篋中慮或有損蝕重傷亾
者意爲稍稍整理之乃今可傳諸學者先生過目成誦
而識又高故能薈稡同異而處決其是非不少違爽凡
所援引左證不資檢閱聞先生雜著總名碎錄此雜諍
者特碎錄之一類耳余甚願得其全著述而傳之楊氏
多佳子弟其名琮者字象坤有志掇拾墜簡而以飢驅
客於外文定公冡孫日伯庸(敦裕)好考核之學不幸前
一年死矣今其弟仲威(敦厚)亦能繼斯志余將就而謀
之當必不虛所望也
　先生於經之注疏正史雜史諸子說部古今詩文咸
　􁆾錄手鈔細字廿餘厚冊余曾借觀此楊氏所當寶
　守者今歸之仲威有增訂亭林日知錄妻舅彥和
　以詒余今藏於余家
　　　山齋客譚跋(丁酉)
余今年在杭州求景先生之文集不可得獨得其所爲
山齋客譚八卷者於倪君嘉樹所雖小說家流然其中
多有可資以警誡者非但以志傀異雜嘲弄而巳也第
五卷記瓜山土神祠引先祖書蒼府君之言謂視碑所
載神爲漢之禰正平葢吾杭土神往往皆漢唐以來著
稱者卽如余家世居東里坊而土神乃漢之蕭酇侯相
承巳久莫考其所自來類如斯矣吾先世遺有祀田在
瓜山故吾祖時往來其地得見廟中之碑而邑志不載
今碑之在亾亦不可考後之人當以吾祖之言爲據焉
因是以推先生文集中必有與吾祖論議酬贈之作爲
後人所當知者而竟無從得能無喟然而增慨乎鈔此
書竟漫識數言於末
　　書鄭芷畦先生傳記後(辛丑)
人固有死而不亾者然子雲之書亦必待後世復有子
雲而後重苟其臭味不相入則政所謂羊叔子自佳耳
何與人事烏在其能曠世相感哉歸安丁孝廉小疋其
嗜學也若飢渴之於飲食硏析異同訂正譌誤於古人
未肎輕徇顧於其鄕前輩鄭芷畦先生惓然有餘慕焉
爲捜集其遺聞墜事及當時諸老宿相與往還酬贈之
作􁃝成一巨編匄名公爲之傳記以發揚之其勤􁕋之
意幾如子孫之欲表章其父祖者然此何以故母亦行
誼學術之相孚有不期然而然者歟先生名元慶字子
餘以諸生貢太學生平著書甚富其最著者禮記集說
參同八十卷行水金鑑百七十五卷湖錄百二十卷石
柱記箋釋五卷今湖州府志實本之先生所居號小谷
口晚年客遊山左卒於雍正年閒兩子早亾故其詳不
可得聞然取重於毛西河朱竹垞張匠門李穆堂諸公
今見於各家集中者咸班班可考殁後又有全謝山(祖)
(望)翁覃溪(方綱)盛柚堂(百二)爲之志若傳稱道弗衰夫
以一諸生而能致此此豈可幸得者乃丁君猶以其門
戶凋零遺文散失恐後來者至不能舉其姓字引以爲
大慼故亟亟求表章之唯恐其不至將所謂後世之子
雲丁君居之無愧色哉然以示俗閒人必大笑爲迂緩
不急之務殊不知古作者之精神命脈其代相嬗於千
百世而未巳者如磁之引鍼琥珀之拾芥蓋實有不知
其然而然者余雖不文感丁君之意因題數語於卷後
而歸之非敢自以爲能發揚先生之盛美也
　　　書楊恭士撰先外祖墓表後(壬子)
先外祖撫畢氏姨之兩孤女爲已女長歸太學生孫靑
嶼名岱曾十才子中宇台先生其祖也次歸舉人山東
樂陵縣知縣楊恭士名儐(此墓表後所以/自稱爲子壻也)古文亦名家
無後文多散失文弨曾見其集巳梓者數篇而巳先外
祖集中有畢節婦邵氏傳節婦二十五而寡守節十四
年而卒故外祖母視其女猶已女翼其長而嫁之親生
女祇先母一人生之日先外祖有詩見樊中集余恐有
昌黎兩壻之嫌故具著之外孫盧文弨謹識
　　　題劉烈母詩卷後(丙子)
此寧鄕孝廉劉君(有洪)所得於四方士大夫之詩以表
章其曾大母胡氏死烈之行者也母之夫曰肈之家於
南塘去縣遠困徵發數復營室於邑城之東時往來居
焉明巳亾流賊張獻忠餘黨尙轉掠湖湘閒肈之先歸
南塘聞警遣人之城東迎妻子母與其二歲兒行中途
賊巳至亟以兒授僕日此劉氏一脈汝速負之逸吾必
不免異日收吾骨於此賊退肇之跡其處至所謂花橋
者得其尸徧體刃傷而猶不壞遂收葬焉其後再娶皆
無子而母所遺之二歲兒遂成立有後今曾元輩甚繁
衍云向使母當危急時稍一濡忍愛其兒不能去諸其
懷以冀幸賊之不至賊至矣卽能奮然不顧慷慨誓死
其自爲如此亦可無憾然此懷中弱息亦必不免於凶
人之鋒而因與之俱殲焉則劉氏之鬼其不爲若敖氏
也者幾希今母之節旣皦然若此吾尢難其見義明而
審幾決身死而劉氏賴以延以視夫提攜牽率相與入
井蹈火而死者不更爲處變之盡善者乎若夫不忍其
子以致不能自完其節不能自完其節而幷不能自完
其子此皆可無論矣以是知母之所爲尢難能也余與
孝廉友善其爲人端且厚故能益揚其先人之烈於士
大夫之口母德之流衍其正未有艾巳
　　　　　　　　　　弟子江陰湯裕岵瞻校
抱經堂文集卷第十一
抱經堂文集卷第十二
　　　　　　　　　東里　盧文弨　紹弓
　跋(五)
　　　書易史後(壬寅)
易史參錄二冊不分卷
皇朝康熙時閩葉矯然龍性之所著也易者天人合一
之理聖人本天道以正人事順之則吉悖之則凶人事
之變至於不可勝竆而括之以象雖質文淳薄之屢易
未見其有遺焉者也宋誠齋楊氏著易傳二十卷大抵
以史事證合者居多今葉氏之書不盡解經文但觸於
前代興亡成敗之跡與三聖人之言冥然合符者類而
書之其言曰太史公言易本隱以之顯春秋推見至隱
孔子之作春秋也曰吾欲見之空言不如見之行事深
切著明史春秋類也善言天者驗於人善言古者驗於
今是予戔戔參錄之志也龍性順治十五年進士曾任
知縣罷歸遂不出卒年八十餘余同年友鄭明府有章
(天錦)是其鄕後輩得其稿攜之入蜀馬龍李敬躋太原
李履謙見之欣然爲之開雕是爲乾隆十三年距龍性
自序此書時七十年矣噫古今之事何可勝言善讀者
自爲隅反可也
　　　書儀禮識誤後(壬寅)
此宋永嘉張淳忠甫之所著也乾道八年溫州守吏部
郞贑曾逮仲躳欲鋟儀禮託忠甫爲校讎因裒次所校
之字爲二卷又釋文誤字一卷朱子謂其所校甚子細
然亦不能無舛謬今案其所校多從釋文之說釋文與
唐開成石經及五經文字九經字様皆不能盡依說文
正體忠甫亦然如以㓨爲刺以　爲宴以筴爲策以􁅈
爲孺之類實自唐巳來相承之舊文非忠甫始易以俗
體也其士昏禮捂授捂字从手今案釋文梧字从木旣
夕篇同當與枝梧字無異又燕禮下賢云延嫁反監本
延作迴今案易屯卦下賤釋文云遐嫁反他經多同則
延字迴字皆誤今通志堂本作避亦非也又酏以支反
云支當作皮今案周禮酒正禮記內則釋文酏皆作以
支反不當改作以皮又聘禮靑豻云五旦反監本旦爲
但今案大射儀亦是五旦反非誤又有司徹膮云呼報
反監本報作彫今案釋文膮許堯反與內則音同呼報
呼彫皆非也其所見釋文與今通志堂梓行本多有異
同如士昏禮之齊肝今齊字有口旁旣夕禮燭用䒱今
䒱字下有四點又杖笠䈉今䈉字从羽不从竹又主人
諦今諦字从口不从言至此書經轉寫亦疑有誤者如
聘禮注嫌擯者一一授之云監杭本以一一爲二余謂
當是以下一爲二古人語常用一二作一一者乃後人
所改也又標言隳二字余案下校語則此當作言猶隳
脫一猶字又喪服釋文盛米注盛笙同張云注無盛笙
字是巳又云有曰殷盛也笙家當也余案笙家當也四
字不可曉亦不見注當誤衍耳鄞樓鑰大防爲永嘉敎
官忠甫常貢直言於樓樓更親之嘗問其何以不仕曰
今之仕皆非古之道如始至則朝拜遇國忌則引緇黃
而薦在天之靈皆古所無也其卒也陳君舉實銘其墓
此書自序不知是何年其云乾道七年春今兩浙轉運
判官直祕閣曾公來守是邦云云曰今則曾後所遷之
官也若其守溫之時則吏部郞耳見樓攻媿集又自序
言與謝黔論學戌歲之漂黔不克免案宋史五行志乾
道二年溫州海溢是年歲在丙戌忠甫所言正謂黔以
是年漂沒而死耳乃轉寫之誤以戌爲成說者遂以終
年漂流解之何其不能闕疑乃爾
　　　春秋長歴書後(乙巳)
此杜元凱所撰春秋長歴也學者不得見久矣曲阜孔
君葓谷始梓而傳之殆亦從永樂大典中出也余考唐
一行合朔議頗詆諆此書其言曰春秋列國之歴不可
以一術齊而長歴日子不在其月則改易閏餘欲以求
合故閏月相距近則十餘月遠或七十餘月此杜預所
甚繆也今讀杜氏之書始知一行殊未得其意而妄有
所譏葢春秋時史官置閏多有違失預固云未必得天
葢是春秋當時之歴也是則此書非自抒所見盡改前
歷之繆第據經傳所載日辰與夫當時議論以相發明
云爾一行乃以爲杜氏之繆此正如杜之自序所云無
異度己之跡而欲削人之足者也且長歴閏月相距遠
者亦不過四十餘月未有如一行所云七十餘月之多
也襄二十六年閏十二月二十七年十一月又頓置兩
閏一行以爲近則十餘月論亦疎略夫比年而閏甚且
比月而閏卽非疇人子弟亦皆知其不可曾謂杜氏而
懵然乎葢凡所次比悉據當時實事非以爲是而從之
此不可歸過於杜也大抵一行於歴學推算極精而論
古往往不得其解其日度議謂漢太初元起丁丑不値
甲寅猶以日月五緯復得上元本星度故命曰閼逢攝
提格之歲嘉定錢莘􁍃言一行不曉秦漢閒多以歲陰
紀歲故爲是強作解事之語歲陰與太歲皆百四十四
歲而超一辰觀太初詔書明云年逢焉逢攝提格矣安
得云實非甲寅乎葢其疎舛固不獨論此書爲然也
　　　石臺孝經跋(壬寅)
唐明皇注孝經十八章以隷書之刊石立於石臺天寶
四載九月國子祭酒李齊古表上後有大字批荅竝行
草書又有李林甫等廿一人名銜復自韋騰起凡廿四
人名銜皆正書韋騰下有丁酉歲八月廿六日紀九字
案丁酉乃肅宗至德之二年也後來所題故與上諸人
不相連屬此碑大字損泐者二十有五小字二十有四
其完善者光采奕奕動人洵可寶也說者謂古文孝經
有閨門章今文無之明皇不注古文而注今文此宮閫
之所以多慙德也余謂此葢書生拘曲之論卽今文所
云使明皇果皆精思而身體之亦必能正其身以型於
家何待誦閨門一章而始瞿然知瀆倫之不可哉後諸
人中陳希烈張均達奚珣皆陷賊受僞署者也其於移
孝作忠之旨固未有聞焉巳
　　　題九經古義刻本後(甲辰)
此書乃益都李才江在粤東時所梓也曲阜孔葓谷以
貽余余先巳就惠氏家得其本錄之今取以對校鈔本
內少一條得刻本補之而刻本內之譌誤余亦因以正
之皆成完書惠氏四世傳經其最著者爲半農先生紅
豆先生乃定宇之祖若父也定宇實克纘承不媿其先
世令人企羡不置此本俟余長孫能庸少長授之亦望
其母墜前人之業如惠氏可師也
　　　釋夢英十八體篆書跋(壬寅)
毎體各五字首曰沙門惠休詩後曰乾德五年於長安
書宣義大師夢英集中閒乃江淹擬休上人怨別詩也
今人輒以碧雲句譽詩僧而不復以爲文通所擬作葢
沿誤也久矣毎體下注解隷書後有馬去非等十二人
贈詩及郭忠恕書尺皆正書乃袁允中所書也又有陶
穀等三十二人贈夢英詩乃咸平元年正月所立釋正
蒙正書前碑馬去非諸人之作亦在焉米襄陽書史謂
夢英諸家篆皆非古失實一時又從而贈詩使人媿笑
或云是其徒依託爲之以張大其敎耳
　　　釋夢英篆說文偏㫄字原跋(壬寅)
英書多繆體畢秋帆中丞巳舉其㼱􁌢叀　嘼　瓦等
篆之失正及音切之不合前人者如皀爲方木反犛爲
陌包反甾爲方九反皆大誤也余謂其以　爲云乃尢
繆之甚者　乃到子音突若云乃古文雲字見雲部何
可混也英又有篆書千字文其中亦多可指摘云
　　　校孫奕示兒編訖因書其後(乙卯)
此書十數年前鮑君以文屬予校訂予以此書援引甚
繁富而刻本不精其譌字脫句往往而是倘僅叩平生
所記憶者略爲正之慮所記憶者亦不能無失也且亦
有舊校者在其上不知何人不能爲之剔蠹屠贅而反
益之疻痏若更以我所校益之懼將爲之分過故捲書
還之其事遂中輟然此書辨書之形聲實可益於初學
餘亦以資聞見以文欲得一善本以傳世也固宜今年
乃請之孫侍御怡谷怡谷學人也宜其視此無難焉爬
梳洗剔視元本不可以道里計乃不自信而重諈諉及
予噫相距十餘年新學未見其長而舊學日巳就荒將
何以副二君之雅意哉雖然書實有用之書使得完然
以傳自今至於後世先哲之精神藉此以不澌滅亦後
死者之責也遂發憤而取家所有四部書有可疑者一
一比對具有證佐乃敢爲之乙改塗注視向之舛誤者
可十去其八九矣幸筋力尚強故能勉而爲此庶幾不
辜上天所以畱我於世之意乎時乙卯中元後一日
　　　書吳葵里所藏宋本白虎通後(甲辰)
書所以貴舊本者非謂其槪無一譌也近世本有經校
讎者頗賢於舊本然專輒妄改者亦復不少卽如九經
小字本吾見南宋本巳不如北宋本明之錫山秦氏本
又不如南宋本今之翻秦本者更不及焉以斯知舊本
之爲可貴也余頃校白虎通付梓垂竣而吳子葵里示
余以此本實北宋時坊閒所行未校本也目錄前小序
數行其云白虎建德論者開卷卽巳錯譌然余取其書
字字比對始知此本尙多古字而近世本率多改易至
情性篇中有與近本迥異而實勝者卽一二誤書尙可
循形與聲而得其本字若近世本則不加思索而徑改
矣又此本雖分上下兩卷然篇目上作圓圍者十仍不
失十卷之舊近世本最後三篇此本在爵號謚之次實
第二卷也三篇之序亦復不同後得元大德年本與明
傳氏程氏吳氏何氏本不甚異要皆不及此本洵乎舊
本之爲可貴也吳門朱文游亦有此本上卷係影鈔亦
更無他人之序然則非脫去可知巳余取此書之善者
具著於校勘補遺中而仍以其本歸吳子吳子其寶之
哉
　　　題朱文游所藏白虎通小字本後(甲辰)
白虎通以此本爲最古唯匡字有減筆若構字敦字皆
不避疑當在南宋之前海昌吳葵里曾以全刻本示余
但少模糊此本乃吳門朱文翁所藏者上半冊係影鈔
然字畫極分明知其所見本更在前也刻本目錄中有
小圓圍十葢雖分上下兩冊而猶以此識十卷之舊鈔
本遺去余爲補之書中大段亦舛譌然情性篇則各本
皆失而此獨得幷古字亦有未爲後人改易者余梓此
書時惜見之少晚因別爲一卷著其異同庶人人知此
本之可貴云
　　　題朱文游所藏元大德刻本白虎通後(甲辰)
世所行白虎通咸從元大德年刻本出然元本久訪之
未獲今乃從吳門朱文翁借得較小字宋本又多傳錄
之誤矣然當時梓此書者極矜愼不敢輒有改易如逆
子釗爲迎子劉亦仍其舊見於跋語中而後來所刻咸
不能然旣刪去此跋幷前數序亦復失其位置余以此
書授梓時幾沿其誤今見此始得正之此書余與二三
通人校讎幾不遺餘力矣而此本上有惠定宇先生手
蹟其正誤不過兩三條乃竟有岀於余輩思索之外者
相去三十里詎不信然耶對校訖因附識數語而歸之
　　　劉子跋(癸卯)
劉子五十五篇南齊時劉晝孔昭撰其文筆豐美頗似
劉彥和然此頗有用世之意焉或疑卽勰所著殆不然
也有唐播州錄事參軍袁孝政注其云劉晝撰者亦孝
政之序云耳宋人黃東發遂疑爲孝政所自著余借得
道藏本見孝政所爲注淺陋紕繆於事之出左氏國語
者尙多亂道而謂其能爲此文乎余取其本以校世所
行名爲新論本補脫正譌遂成善本孝政序則兩本皆
遺之矣當晁公武陳振孫兩家著錄時尙見之也其書
首言淸神防慾去情韜光近乎道家所言末敘九流道
藏本先道家外閒本先儒家觀其摠括之語則道藏本
實據其本書次弟如此非由後來黃冠所妄爲移易也
東發又譏其文類俳此在當時文體自爾中閒亦不全
避唐諱安得斷爲唐人其惜時云人之短生猶如石火
唯立德貽愛爲不朽也若生爲無聞之人殁成一棺之
土亦何殊草木自生自死者哉歲之秋也寒蟬抱樹而
長吟哀其時命迫於嚴霜而寄悲於菀柳今日向西峯
道業未就亦奚能不霑衿於將來染意於松煙者哉此
其所以著書之意也古人畱意於身後之名若此讀此
能不瞿然有動乎
　　　書鐵圍山叢談後(壬寅)
此宋蔡京之子絛謫鬱林博白時所作欲揜其父之惡
正所謂雖孝子慈孫百世不能改者況於絛哉中閒有
戲乃父之言更不足責鮑氏得嘉靖年雁里草堂所鈔
六卷之足本又益以璜川吳氏涉園張氏兩家之本而
合校之乃始版行亦勤矣哉鐵圍山者取諸佛家之語
華嚴經云四天下共一日月爲一世界有千世界有一
小鐵圍山遶之名曰小千世界有一千小千世界有中
鐵圍山遶之名曰中千世界有一千中千世界有大鐡
圍山遶之名曰大千世界又長阿含起世經云海外有
山卽是大鐵圍山噫卽觀其名書之意亦可知其誕也
巳
　　　書周恭叔浮沚集後(壬寅)
周恭叔名行已永嘉人宋元祐六年進士官至祕書省
正字出知樂淸縣鄉人相沿稱其初授之官爲周博士
云早從伊川程子遊而集中有與釋門往來文字　入
彼家之言其學似未盡醇若因其推崇睂陽爲文伯以
爲能化去洛蜀門戶之見則於釋氏又若何置論哉其
在太學以同學生馮參行至孝而師事之爲羣士所怪
笑勿恤也其敎授於鄉也謂禮義之所始在於正容體
齊顔色順辭令學有齋揖弟子毎朝必揖其師此愛敬
之道也其可廢乎文弨因憶向見明呂叔簡去僞齋集
中有捲班說送人之建武學正其略云捲班之禮淸晨
魚貫而入鷺序而立贊者曰升階然後折旋而上前後
重行南北視之若一東西視之若一旣揖升堂分就東
西序畫簿不僭後先下管無聲師長有問不躐對弟子
有請無儳言不問不言則頫首肅容其在堂也如此畫
酉亦然此敎學者主敬之道也習而安焉無往而非敬
矣盛德大業皆基於此以肅紀綱以辨名分屈伸有度
進退有律經文緯武靡不繇之今也大班升散矣凌次
而鬬捷語譁而容情坐立出入惟意所適皆苟也苟則
肆肆則何所不至哉憂世者於此有深恫焉觀叔簡之
言知明之盛時師儒猶能舉其職而今也幷大班之制
亦亡矣書院所以救學校之衰也然亦相習通侻蕩然
無復繩尺若周呂二公之所言非睢目未之見耳亦未
之聞也余意欲稍稍導諸學子以禮讓之節故因閱是
書而幷著之以爲同志勸焉　乾隆四十七年三月朔
日在晉陽書
　　　書毘陵集後(壬寅)
毘陵集五十卷宋紹興中參政常州張守子固撰今其
全集不傳此十六卷乃從永樂大典中鈔岀者其所論
奏皆切於事情吾讀其詹抃墓誌見囘河復禹故道之
病民而深幸今日倡此議者之不果行也誌云政和某
年囘河復故道調京東西河北之民三路騷動役至再
三而功未就數百縣病之於時憸人欺君幸寵爭立新
奇之功以取勝至斷千載不可力制之大河使由山徑
之蹊以人勝天逆理咈眾羣小靡靡附和毘陵詹成老
知定陶獨憂其病民謝事而去嗚呼賢矣哉昨嵗冬河
決曹州大臣御史中有獻議導河北流者
天子灼見其非詢之河臣亦以爲斷不可行議遂格儻
使斯議得行則其爲民害也有以異於政和之日乎夫
前事之不忘後事之師也吾故錄其言以爲後來論事
者之鑒集中詩風格蒼老源於少陵使事亦復精切其
絕句有云元非食肉封侯相合抱遺經老玉川此則若
爲余贈者然歲壬寅正月二十有七日書
　　　高恥堂稿跋(辛丑)
高恥堂名斯得宋史有傳邛州蒲江人以骨鯁敢言稱
徳祐初參知政事予祠宋亡隱居苕霅閒以卒世亡其
集久矣今此八卷乃從永樂大典中輯錄者中有詩三
卷多感時傷事之作亦浣花之遺也抑其老而讀書不
衰與余性酷相近其詩有云玩物能喪志聖賢言皦如
賦受有奇偏誰能爲耘耡又云少時輕寸晷老去惜分
陰又云爾來兩目漸眵昏一一手鈔寧敢倦固知衰頽
力不勝其柰嗜好頑難變又云但願殘生更幾年了我
牀頭二三策此皆吾今日之境意中之言故尢喜之友
朋閒有愛我者毎數數規我以守約之道而余愛博之
性始終不能割也目有眚已近十年幸不至全盲以多
看一卷書爲此生之幸余少壯時亦未若近年來之尢
汲汲也來日苦少雖欲不分陰是惜亦豈可得高公眞
吾師矣　乾隆四十六年十二月十八日六十五歲叟
盧某在晉陽書
　　　題張氏所刻栲栳山人詩集後(甲辰)
乾隆庚寅見今太史邵二雲於京師訪鄕前輩遺書得
元岑靜能先生詩集三卷錄而藏之閱一周星而張羅
山氏得邵本幷汪本岑氏後裔所藏本合校而貞諸梓
校余所錄本增多七律二十八首然有二首錄本有而
此本反無者(贈危/太朴)先生詩風格淸勁多見道之言有以
自樂不慕榮利有句云靜中有樂我素諳字我靜能斯
不愧允哉斯言乃近人顧俠君頗意其有鬱塞之慨殆
非知先生之深者先生德高望重官斯土者咸知尊敬
之邑中多陰受其芘葢大凡名門右族後人稍陵夷衰
微者每易爲暴富有權埶者所侵陵或利其田宅墳墓
而强匄奪之今憚先生咸蓄縮不敢肆故宋文憲題先
生集云名閥之家雖至凋瘁多藉之以自立崛起寒微
之輩雖富埒公侯亦不敢爲凌躐之事正謂是也先生
旣没趙古則等私謚先生曰貞元亦據謚法淸白守節
行義悅民兩言爲定論然則先生豈僅獨善之士哉羅
山於鄉先哲之遺文咸寶愛而表章之此其一也用意
若此不誠可尙也哉
　　　題鈔本栲栳山人詩集後(甲辰)
此本余鈔之邵二雲氏久置篋中乾隆甲辰二雲復貽
余羅山張氏所刻本因取以校此本補正十數字題目
或不同詩分合亦異者張本殆得之張本七律多於此
本二十八首此本贈危太朴二首顧缺焉先生古詩格
高氣勁多以理勝有益於世敎然亦溫潤妍雅與陳腐
之言迥別集中獨無五七言絕句葢本四卷今三卷疑
失其末卷故也刻本有像贊及王至所爲行狀而無宋
濂溪氏所題余將錄以寄羅山幷正其譌字數處使刊
補焉爲余鈔此本者江陰陳生于逵也後官廣西奉議
州判今無其人故不能寫所缺者以足之容有待於將
來
　　　題曹荔帷遺詩後(乙巳)
吾姻家曹君義門岀其賢叔荔帷先生遺詩墨示余循
環諷詠可謂淸無點塵淡餘雋味書法亦不染俗派斯
人也而竟以明經終雖抱其才無如命何余居鄕之日
少歲在癸巳主鍾山講席荔帷亦適來主余同年袁簡
齋所始得會面未暇一叩底蘊卽別去今覩遺跡殊恨
鄕有名士而不知可愧孰甚焉非義門之勤勤收拾將
終於不知矣昔陳之陸從典少爲從父瑜賞愛後乃集
瑜文爲十卷今義門雖常客遊倘歸里中從故交世好
訪求亦尙未至失墜庶荔帷阨於生前而不致泯然於
身後義門之力也幸勉爲之毋讓昔人
　　　書張蒙山(果)葬高氏九棺記後(庚子)
乾隆甲戌余晤蒙山先生於長蘆先生知余歸爲葬母
也甚慫恿之余因知先生高義事嘗助族親之不能葬
者巳百餘棺矣二十年來則又倍之今以大耋之年飢
驅岀游猶篤於師友之誼若此又得施我眞太守童二
樹山人以共成之語云德不孤必有鄰信哉此記敘次
委曲詳盡讀之可挽澆風而敦薄俗先生曰余第不欲
攘人善以自功則其用意爲尢深遠矣
　　　書顧懷祖秀才所藏先世圖像後(甲辰)
乾隆甲辰長至月海昌吳槎客過余婁東講舍適顧秀
才名張思者亦來見吳適攜有顧文康公誥勅遂出共
觀明日秀才以家藏先世圖像諸名公贊頌之文共一
大軸見示故家喬木令人肅然起敬吳君儻能解所有
以贈秀才在顧氏更多一世寶矣行當問之
　　　　　　　　　弟子歙縣陳兆麒仰韓校
抱經堂文集卷第十二終
抱經堂文集卷第十三
　　　　　　　　　東里　盧文弨　紹弓
　跋(六)
　　　書鄭司農集後(辛丑)
鄭康成集二卷錄一卷隋志巳云亾今刻附尙書大傳
後者相風賦一篇伏后議一篇春夏封諸侯議一篇戒
子益恩書一篇易贊一篇詩譜敘一篇尙書大傳敘一
篇魯禮禘袷義一篇凡八篇皆從諸書中裒輯者也相
風賦北堂書鈔藝文類聚皆引以爲傅􁄣作禘袷義卽
禘祫志本不在集中然則僅六篇而巳案康成周禮序
見於賈公彥序周禮廢興中雖非完篇然亦當附見序
云世祖以來通人達士大中大夫鄭少贛名興及子大
司農仲師名衆故議郞衞次仲侍中賈君景伯南郡太
守馬季長皆作周禮解詁某竊觀二三君子之文章顧
省竹帛之浮辭其所變易灼然如晦之見明其所彌縫
奄然如合符復析斯可謂雅達廣攬者也然猶有參錯
同事相違則就其原文字之聲類考訓詁捃祕逸謂二
鄭者同宗之大儒明理於典籍觕識皇祖大經周官之
義(家/諱)古字發疑正讀亦信多善徒寡且約用不顯傳於
世今讚而辨之庶成此家世所訓也賈序後又掇拾數
語云其名周禮爲尙書周官者周天子之官也又云斯
道也文武所以綱紀周國君臨天下周公定之致隆平
龍鳯之瑞又云某以爲括囊大典網羅眾家此三條其
文皆不相聯綴當亦序中語也又有論語序王伯厚嘗
採輯附鄭氏論語注末亦當幷取之以繫乎此云(孫詒/榖謂)
(論語鄭注非伯厚所輯疑/出於惠定宇而託名王耳)
　　　書毛氏袖珍本陶集後(丁酉)
此本實從宋刻繡梓而校讎未精凡注一作某字往往
不在當字之下亦有妄改處幸不多也吳中朱氏有臨
宋本乃就明休寧程氏本上改塗者又有宋紹熙閒贛
川曾集本以校毛氏所雕往往符會毛氏本得之母舅
張端甫先生文弨旣重是長者之賜而又兼得兩宋本
可以參校遂殫旬日之力畢功焉一字之異通否相懸
亦古近殊別且不經後人曲說殽亂爲可寶也朱氏所
臨宋本當出於湯文淸至曾氏本乃刪去五孝傳以下
及四八目非全本也湯本不可見見毛本亦尙有典型
焉
　近吳槎客得宋刻湯氏本爲重雕余因得見之
　　　書王右丞集箋註後(辛丑)
此吾鄉趙松谷先生所箋註也余貧不能買書此本亦
未之蓄今主晉陽講席架上舊有此書因得縱閱其校
正視舊本誠遠過之徵引亦詳贍不過於刪節致使本
事之原委不明此尢註古人書者所當取法也其事出
釋氏者則其友王琢崖贊成之亦如朱長孺箋義山詩
之取資於釋道源也集中潞州刺史王府君夫人墓誌
銘云夫人姓盧氏范陽人也昔堯命伯夷典秩宗號大
常爲尙父此下註云上有闕文余以爲當本是周號太
師爲尙父與上旬文正相對傳寫脫去周字又誤改太
師爲太常以就秩宗之號耳此余氏族所出故知之李
穆堂先生序此書獨稱其辨霓裳曲七㬪始有拍以爲
可以糾新舊二唐書之謬有功於學者然此皆夢溪筆
談所說也松谷本明著其所自穆堂殆不暇細閱故有
此語不知者將反疑其掠前人之美矣書梓成亦不得
人覆校故其誤字尙多云
　　　李元賓文集跋(丁酉)
掊土而得古器鏽澀駁犖何當於用愛奇貴遠之夫㫄
睨之而不去予價不少靳珍捧之以歸筵以几室以櫝
有佳客則薦陳之家所有常物不以爲娱唯此之娯其
亦性使然耶今天下之操不律伸赫蹏日役其五指者
亦幾於流矣流則庸庸則靡其易於成也亦易於壞猶
詫於眾曰達是乃吾夫子之敎也其以之班條於里巷
耶其以之釋詁於童蒙耶無乃徇文之名而失文之實
耶吾讀唐李元賓之文其岀之也戛戛然其成之也斬
斬然不綺而麗不曲而奥第其品非夫昌黎氏之流亞
歟然或重自炫曜又復過於激昂不韜其光不和其聲
此其短也施之於今其不目爲怪物也者幾希匪以爲
用將以爲娛乃無不可況其可以砥流也書凡五卷前
三卷二十有九篇陸希聲之所序錄也後二卷十有四
篇趙昂之所增成也篇第部居無所改作其末二篇俄
空焉當煩辱之地其脫爛有由矣今年歲在強圉月紀
王正故人子陳燧相見武林借予傳錄攜來金陵尙未
脫手何期惡秏陳君夭亾年優元賓殆亦無幾今覩終
卷略敘所由志行可書請待他日
　　　題賈長江詩集後(甲午)
長江詩雖不合雅奏然尙有古意讀之可以矯熟媚綺
靡之習明海虞馮鈍吟有評本長洲何義門得之稱善
其字句葢遠出俗本之上如云十年磨一劒霜刃未曾
試今日把似君誰爲不平事今本作誰有不平事鈍吟
云誰爲不平便須殺却此方見俠烈之槪若作誰有不
平與人報讎直賣身奴耳一字之異高下懸殊舊本之
可貴類若是余得其本因臨寫之令後生知讀書之法
必如此硏校而後古人用意之精可得也
　　　再題賈長江詩集後(丁酉)
始余得賈長江集乃馮定遠本錄之篋中余於賈詩素
不嗜特以其近古貴之耳繼又得何義門所評校始悟
其用意之深幾於無一字閒設昔人以瘦評㠀夫瘦豈
易幾也彼臃腫蹣跚者正苦不能瘦耳賈以瘦故能成
一家格然此決非館閣中之所尙也惟可與山林中人
共賞之義門殆於此有深嗜者歟字字梳櫛之句句織
綜之而長江之詩之美乃見然彼不嗜者猶夫故也余
以爲有如義門者焉則能自領之巳故其所箋疏今亦
不能詳錄錄其尢至到者其補遺詩數章亦出何本幷
爲補入如右
　　　徐常侍文集跋(甲午)
徐公文集三十卷南唐舊臣後入於宋東海徐鉉鼎臣
之詩若文也前二十卷在南唐所作後十卷入宋後所
作詩致淸婉在崑體未興之前故無豐縟之習其文儷
體爲多亦雅淡有餘爲組織之學者見之或不盡憙然
沖瀜演迤自能成家不可得而廢也李文正稱其爲文
敏速不樂豫作臨事立揮草云速則意思壯敏緩則體
勢疎慢今觀集中之文則其言也信亦唯其如是故亦
無瀠洄渟蓄之趣崩雲裂石之勢此殆由人之才力各
有所偏勝雖使自知之而固無能相易者乎余從鮑氏
借得此集乃明虞山馮已倉舒手校本余又爲正其所
未盡者錄成復請江陰趙敬夫曦明覆審又得十數條
其本脫者尙無從補正之然此巳可信爲善本矣
　　　胡方平文恭集書後(辛丑)
此集失傳巳久故自來以其遺詩數章附唐人之後云
不知其時代爵里今從永樂大典中鈔岀者詩奏疏内
外制及雜文共定著四十卷乃宋仁宗朝顯官也詩豐
縟而不失氣骨置唐中盛閒誠無所多讓閒有近晩唐
者如桐井曉寒千乳斂茗園春嫰一旗開拂窗紅葉欺
閑臥倚檻黃花笑獨醒亦佳句也五言長律丰容美滿
亦多合作但集中用字喜新而不免僻澀之病如云去
騶呼巳遠自笑守應廬本應休璉百一詩問我何功德
三入承明廬也海簪重拾笑彈冠本北山移文昔聞投
簪逸海岸也葛華與參宿此見恐無緣余以爲葛華乃
菖花也此傳寫之誤其他若用杵天葆髪之類甚多亦
有不免割裂湊泊者如以昆明刼灰爲昆灰武都泥爲
武泥黃堂爲雌堂老子如登春臺爲老臺畔牢愁截去
愁字以叶韻且於小學亦殊疎押靑韻云寧待據梧瞑
不知此瞑與眠同又云更籌深䇿破先零不知此零當
讀憐皆非靑韻內字也又云鱣庭舊迹空案三鱣之鱣
與鱓同顔氏家訓曾辯之又云月閒芳桂正窅窊桂色
窅窊秀顔師古注漢書窅音一校反此必所見本誤脫
校字偏㫄而以爲一交反也又云郊外春車駕屏星監
州駕屛星屏星見續漢輿服志注劉昭雖無音然廣韻
十二庚有簈字注簈篂車轓且卽以屏風類推之其必
不讀爲丙明矣唐人於小學極不敢忽以故篇章流傳
可指摘者極少宋人則不然雖腹笥富有墨瀋橫飛而
細纇微瑕究不得爲全美辭章之士往往輕視小學其
所以不及前人者正坐此烏可忽哉集中咏荷花詩有
云妖漦周室出禍水漢宮來無所寓意而漫以此相方
其唐突西子毋乃太甚　乾隆辛丑後五月通看畢遂
書其後
　　　尹河南集跋(辛卯)
師魯之言兵事葢亦知持重而不貪小利者觀其欲厚
集兵力與不城水洛之意可見矣數遭遷謫其功名不
得與韓范侔惜哉其言致治之本在於務大體不在任
察又曰吏益材而民益愁上貴良吏民始得遂其生是
其識議卓然有古大臣風矣集二十七卷附錄一卷余
鈔之朱鴻臚豫堂先生所朱鈔之新城王氏王之寫本
則依宋南渡初年刊本之舊也王有校讐甚畧益都李
進士文藻再校少詳焉朱以別本參校更加詳焉余鈔
此本則凡行款高下之不畫一者悉整齊之其誤字爲
余所知者改正之鈔旣竟朱又得一舊寫本幷李進士
新增附錄若干篇示余取以覆對乃知後數卷其當正
譌補缺者尙多也至兩本皆譌者姑仍之巳李所增附
錄亦擇取而次比之繫於後師魯之文永叔稱其簡而
有法子固稱其長於辯論其文之佳正不盡以能用字
少也余旣讀而愛之且因諸君子校對之勤而樂爲繼
其後也凡三四過始卒業云　乾隆三十有六年十月
壬辰盧文弨書
　　　書李泰伯文集後(癸巳)
此本雍正閒李之後裔所刊正集三十七卷常語及周
禮致太平論咸入焉舊以濳書民言爲首而此以禮論
易論爲首其卷數皆不與舊相合觀其所采輯亦畧僃
矣獨遺退居類稾一序此篇載宋文鑑中可取而補也
讀其條畫經世之言侃侃鑿鑿殆可見諸施行不爲空
談以薦先後僅得太學官位不足以行其志而其言則
巳立矣見稱於二三大儒有以也夫又外集三卷則吿
詞薦章以及誌銘之類也
　　　劉公是集跋(庚子)
劉原父公是集元本分五種古詩集二十卷律詩集十
五卷內集二十卷外集十五卷小集五卷總七十五卷
諸議論辯說傳記書序古賦四言文詞箴贊碑刻誌行
狀皆歸之內集諸制誥章表奏疏駮議齋文覆謚皆歸
之外集諸律賦書啟皆歸之小集其弟貢父爲之序藏
書家鮮有其本今從永樂大典中鈔岀者區分而聯綴
之合成五十四卷不能依元本之次第以賦爲首而古
與律不分又元本內集之與人書古文也小集之書啟
俳體也今亦混而爲一矣曩觀唐人詩集中附見他人
倡和之作舊本皆一例平寫無高下之別或他人倡而
己和則置他人之作於前或他人和己則置他人之作
於後近代則不然凡附見者皆置後且低一字以別之
公是集尙有古法而鈔集者不察或誤以他人之作爲
原父作七言近體中有其弟貢父先寄詩而原父和之
遂誤以在前者屬原父而和詩反低一格從附見之例
余與歷城周太史書昌言之當改正也原父詩有瀟灑
出塵之致其議論多有啟發人意處謂人之儉儉於人
而裕於己晏子之儉儉於己而裕於人有說犬馬一篇
其大略云由漢以來苟進言於天子無不以犬馬自予
者嗚呼使夫知治守道之臣進以義退以禮而犬馬之
說不巳貶乎使夫亂國偸容之臣進以利退以刑而犬
馬之說不巳僭乎今夫犬之爲人用也不過受一器之
食然而外則有獲獸之效內則有禦寇之猛斯可謂適
其材矣馬之爲人用也不過盡一鈞之芻然而外則有
兵戰之捷內則有馳獵之奉斯亦可謂適其材矣故功
著而利不益身勤而事不害此雖廉能之士盡瘁不貳
何有能過焉若夫亂世偸容之臣功薄而罪尢身利而
事害如此何以自比於犬馬耶余謂其言足以警有位
者故特著之
　　　后山詩註跋(乙未)
孟東野但能作苦語耳后山之詩於澹泊中醰醰乎有
醇味其境皆眞境其情皆眞情故能引人之情相與流
連往復而不能自巳然當時亦以爲愛之者絕少況後
世哉余年五十八始讀而善之向以黃陳竝稱余尙嫌
黃之有客氣也此本乃天社任淵因后山門人魏衍所
編次而爲之註頗能窺其用意之所在然二人者皆未
聞有篇什畱於人閒何耶葉石林嘗見彭城寇國寶之
詩而善之後知其從后山學詩以爲淵源有自今此二
人者何遽不若寇耶然亦幸附后山以傅矣余鈔此書
在甲午之冬逾年始爲之跋　乾隆四十年季夏之二
十六日也
　　　樂圃餘槀跋(丁酉)
著書滿家不幸而無零章賸幅之傳者比比是也宋朱
伯原氏有文三百卷經兵燹亾失其從孫思掇拾補緝
僅得三十之一而巳名曰樂圃餘稾不必皆其生平文
字之至者然而流傳五六百年不衰猶幸也夫伯原吳
人舉乙科以足疾不仕窮經閱古世皆知其賢起敎授
鄉邦爲諸生說春秋後又以之敎國學著春秋通志二
十卷今亦佚矣獨墨池編二十卷世尙有版行本他所
著圖經琴史不能定當世藏書家之有無也人生何必
爲達官要職如伯原氏官不過正字所盡者不過師儒
之職而當時貴之後世慕之其所居樂圃之坊名至今
未改也學何負於人哉人富善用其長毋強用其所短
伯原氏可師也安在其無能庶幾乎
　　　絜齋集書後(辛丑)
書錄解題載㓗齋集二十六卷後集十三卷南宋禮部
侍郞袁燮和叔撰馬氏經籍考唯後集作十二卷爲異
當由誤脫其畫耳今聚珍版本二十四卷不分前後集
乃從永樂大典中鈔出者題曰絜齋集古潔字雖作絜
然在今則不得不分和叔齋名本作潔淸之潔故其贈
陸伯微絕句有云斗大書齋以潔名冰壺表裏要淸明
如今塵土塡胸臆幸挽滄浪爲濯纓若作古字恐不知
者疑其或取絜矩爲義則失之矣其詩不甚經意而文
則條鬯明粹能達其意之所欲言其子甫作後序謂其
行文不喜用難字夫好用難字此剽竊塗澤者之所爲
耳文之古不在此吾讀所撰何夫人宣氏墓誌而歎女
子有高識其言有足爲今之士風警者爲錄於此誌云
科舉之士有得雋場屋又兼人以獲厚貲者頗自矜衒
夫人曰士子當砥礪廉隅今嗜利無恥而不知其非又
自以爲能他日苟得一官豈不重爲民害乎吾以夫人
此言爲舉子作箴砭不知尙能發汗否耶第六卷策問
功臣篇中云雲臺二十八將以鄧禹元功爲首自是而
下亦宐以功之大小爲序弇之平齊恂之守河內彭之
克延岑異之破赤睂皆其時卓然可稱者而序之於王
梁杜茂傅俊堅鐔之下彼數子者功何有焉是何先後
之失當耶案此但據俗本後漢書耳乃後人改寫致誤
非本來之失也此載馬武傳後本作上下兩列先序上
列竟而後及於下列之首此古法也如張守節史記正
義所載周書謚法解亦是如此後人改兩列爲一列而
以一上一下排寫其次序遂致舛互獨不觀論中所言
乎云其外又有王常李通竇融卓茂合三十二人今此
四人者亦皆雜廁於二十八將之中非其誤之灼然易
見者乎以和叔之學而尙失於不考何況後人
　　　　　　　　　弟子金匱華紹言詩庭校
抱經堂文集卷第十三
抱經堂文集卷第十四
　　　　　　　　　東里　盧文弨　紹弓
　跋(七)
　　　書晦菴題跋後(癸巳)
毛氏汲古閣刻朱子題跋三卷以跋東坡與林子中帖
爲首考朱子文集則其前尙有一卷不知此何以獨遺
之書河圖洛書後引大戴明堂篇鄭氏注此誤也明堂
在盛德篇中杜氏通典所引但稱盛德在未爲後人分
析之前可据也注乃北周盧辯著中有引鄭氏語其爲
非康成注自明矣又踐阼篇作踐祚此在魏晉六朝人
書中多如此通用但記朱子嘗與人辯及此謂阼爲主
位不應作祚今何以亦爾也其書參同契後末署空同
道士鄒訢六字此朱子自寓其姓名也鄒本邾也訢當
是昕之譌或以訢有喜義古音本與熹通此亦放魏伯
陽篇題而爲之而毛氏不察妄增一歸字於空同道士
之上誤矣其跋周益公楊誠齋送甘叔懷詩文卷一篇
竟是禪門上堂參喝語朱子􁆴不爲是必妄人竄入無
疑也其他如重復改作複傲倪改作睨皆不知古字
　　　玉楮詩藁跋(丙申)
秀水曹侍郞溶之圃在郡城中名之曰倦圃葢宋岳倦
翁金陀園之故地也余嘗至其地林木薈蔚溪流彎環
坡陀峭蒨雖結構未必皆如曩時而昔賢遺風猶髣髴
遇之其時葢巳不爲曹氏有矣倦翁爲武穆王之孫所
著有金陀粹編續編今猶傳於世云此玉楮詩藳八卷
者當嘉熙時三年閒之所作也其詩刊除浮豓風格峭
異驟若不見可喜而咀噍旣久亦自有得味於無味中
者明嘉靖閒其裔孫尙書元聲刻而傳之今版本不可
得矣外閒所傳寫者率譌缺今姑就其本傳之不能細
校也集中記爲韓正倫因詩致怨欲陷倦翁於死賴廟
堂覺之事得白以武穆之精忠所謂思其人猶愛其樹
者正倫乃絕不顧而幷忘其舉己之恩欲文致之於罪
是尙得爲人乎倦翁雖未能忘情而深憐其失計詞不
憤激有君子之養焉他日讀邵氏聞見錄見种詁訟范
忠宣而忠宣猶薦之乃爲詩有曰丞相襟量滄溟同一
眚不捐三世將自言曲直何必言愧死老奴作何様後
又有讀誠齋集詩復及之所謂怨若怨焉者殆終有不
能盡化者歟
　　　劉後村集跋(甲午)
後村集有百九十六卷今此祗五十卷僅居四之一毛
氏津逮祕書中載後村題跋凡四卷此集無其前二卷
黃氏千頃堂書目所載後村諸集班班尙多距今未久
宐尙在世閒然余求之數年卒不見也此集舊寫本字
迹麤殺閱之頗不爽目故别加校正重錄如右而以毛
氏前二卷之題跋幷入焉倘得全集自當各還其舊若
不可得則毋寧匯置一處庶不復有放失之患後村劉
克莊號也字濳夫莆田人學於眞西山以蔭入仕屢廢
屢起宋理宗時賜同進士出身官龍圖閣直學士謚文
定後村詩詞及各體文皆有法度卓然爲南宋一大作
手七言古風初喜摹長爪生詩人玉㞕所載三篇酷與
之肖而皆不見此集集中此體亦不多見唯有築城開
壕運糧朝陵六七篇而已風格蒼老頗近老杜畱花門
塞蘆子諸章其本意欲息唐律專尙古體以趙南塘言
而止今集則律體居多石門吳氏後村詩鈔亦無出此
集之外者豈其全者非獨余不及見卽前輩亦未之見
耶余因其言考其人亦庶幾無愧眞氏之門者乃宋史
無傳柯氏新編亦不爲之補文獻通考於他人之集則
嘗采用後村之言而其集亦未著錄幾疑於名之晻晦
矣雖然唐書不爲韋應物傳而蘇州之名常在天壤閒
文章自可傳不仗史筆垂後村亦復何憾哉
　　　剡源集跋(丙申)
余舊讀蘇伯脩所輯元文類劉欽謨所輯中州文表略
識元人所爲文古辭奥句磥砢斑駁大率取材於先秦
兩漢其體裁則昌黎之曹成王碑柳州之晉問庶幾近
之當宋之末年其文多流於漫衍荏弱嘽緩骩骳而不
振若元閻靜軒王秋㵎姚牧菴許圭塘諸人之文差可
矯其弊矣然古於文者不必皆古於辭也如第以辭之
古爲古文則又恐以形貌求之而非精神命脈之所在
是乃贋古非眞古也繼得黃梨洲所錄剡源文鈔則大
好之剡源者奉化戴表元帥初也其文和易而不流謹
嚴而不局質直而不俚華腴而不淫此非徒古於字句
之末者也明初宋景濂氏重其文在史局爲下本路卽
家謄其集二十卷入祕閣元史列之儒學傳中景濓又
爲其集作序推崇甚至三百年來唯棃洲遴擇其文以
傳之學者而其全集殊不多見金陵陶孝廉衡川以是
詢余余愧未能荅也南濠朱君文游多蓄古書余因求
之乃得明神廟時版本其上有何義門先生評校乃其
弟子沈穎谷名巖所傳錄者何氏得嘉靖以前舊鈔爲
文祇六十五篇以校版本改正甚多如唐畫西域圖記
脫去後半篇二百六十五字賴以補全其詩亦得舊鈔
刊正余見之大喜屬友人爲臨一本但此集爲卷三十
文雖視舊鈔本爲多亦有鈔本有而版本無者十有三
篇何氏巳爲補錄而朱君本無有不知又落誰氏矣詩
源出江西視山谷爲稍渾融余師桑弢甫先生讀之目
爲狷士云剡源嘗爲建康府敎授而元史乃作建寧考
其自序云爲昇學敎授建康實唐之昇州然則元史誤
也後來序其文者亦多沿誤當正之穎谷吳人稱剡源
文近子厚亦閒似蘇門能從容於窘步萌茁於枯條此
數語亦殊有見朱君曰此亦吾鄕之學者也故附著之
云
　　　仇山村金淵集書後(辛丑)
山村爲溧陽敎授在元大德九年年五十九矣在任四
年官滿受代歸詩作於其時溧陽自唐以來皆屬昇州
故吾子行爲之題詩稱仇仁父解秩建康有新文曰金
淵集也其分敎京口又在前故其寄京口諸友絕句云
郡邑山川我舊遊歸舟千里十年秋相逢若問村翁信
貞女江頭狎白鷗貞女江乃指溧陽言也京口今鎭江
府　本朝雍正年閒始以溧陽隷焉或遂以此集在京
口時作誤矣詩淸綺流美有蕭閒之韻而無酸寒之氣
五言律中有哀方嚴州五首嚴州乃方虛谷也詩中具
有微詞虛谷之爲人卽不至如周公謹所詆之太甚要
其人之不足取固較然也今本乃題爲懷方嚴州詳詩
意當作於其新殁之日非懷之也七言佳句吾愛其書
生愛日唯愁晚稚子敲冰不怕寒無白衣來多釀酒放
靑山入別開門冰懸古樹花尤雋雪漲寒江水不渾塵
世不知秋過半水鄉但覺月明多情與境俱淸絕其七
言一絕云野風吹樹廟門開神象凝塵壁擁苔笑爾不
能爲禍福村人誰送紙錢來亦有風人之致此集戊戌
年閱一過辛丑再閱遂書其後
　　　書李空同詩鈔後(癸巳)
乾隆十五年弢甫先生主大梁書院因空同後人請選
其祖之詩爲檢定十六卷付之裁畢梓卽以本寄文弨
京師使讀之空同詩當以五言律絕句及七言古詩爲
最去其摹仿太似者而眞氣骨乃見固未易以訾謷也
他選本閒有篇刪其句者曩以質之先生先生曰刪則
吾不敢無寧仍之而附注以己意耳文弨於此本譌字
一一校勘以覆於先生今略著二條於此如河之水歌
云河水淲淲舟子搖櫓檢字書淲與滮同則與櫓韻不
協意謂作㶁㶁差近之先生曰淲當是韻文弨今思之
或當讀如滸滸然未知空同本何書也又有句云毖毖
圓波踊殆卽用毖彼泉水而㬪其字他人集中亦未見
又左袒行云產不信祿不入軍右袒計安岀文弨謂別
本作寄不信者是易有言不信謂不見信也寄之言不
見信於祿祿不入寄之言似當如此解先生曰誠然唯
軍右袒不可依明詩綜作軍左袒耳其末又附　本朝
人劉湛詩有列莊鳴臺使之句文弨謂當是列狀之譌
先生曰吾思之不得汝乃得之才相去果三十里耶噫
此雖先生戲言而奬誘殷惓不遺纖芥乃如此今整理
舊書復見此編追憶往復之言殆將二紀去先生曳杖
之辰亦巳再㫷矣把卷憮然因具識之今日卽欲就正
何可得也　乾隆三十八年三月七日書
　　　跋西北之文(辛丑)
此　皇朝湖廣布政使澤州高平畢振姬亮四所著之
論議諸雜文也太原傅山靑主爲之序仍以解元稱之
其言曰東南之文槪主歐曾西北之文不歐曾不歐曾
者非過歐曾之言葢不及歐曾之言也解元爲西北之
文而卒不得罪於東南者以言之數數於理也山又爲
解元之西北尙多乎其理者也然終不以其文東南解
元也靑主之言如此余東南人也非謂文必東南若特
以畢公之學之富而用之於賦頌碑版等作矞皇典麗
當推一大作手若論理自當以平正易直爲主欲人之
易曉也議事自當以明白剴切爲主使人皆可以舉而
行也今其爲言也瀾翻藻耀非有學問人不能究其指
歸吾恐讀其文者之不易曉也然其議事之文實非徒
託空言可比當以俟知者知耳至論孔子弟子家語有
縣亶與史記之鄡單非一人此則失於不考縣乃郻字
之誤漢書地理志鉅鹿郡有郻縣續漢郡國志作鄡葢
實一字周大王亶父亦作單甫古亶單多通用故鄡單
卽爲郻亶實一人畢公信史記集解之言以爲鄔單晉
人欲祀之於銅鞮豈其然乎
　　　景菊公先生詩集跋(丙申)
先大父書蒼公交友中最精風雅同輩所共推服者兩
人一爲上虞王文白先生名德璘寓杭州先大父割宅
以居之其錢塘懷古七言長律凡若干題氣象雄渾音
節亮拔不落宋元以後格調余外大父馮山公先生爲
序之余篋中曾藏一本南北轉徙縑幐書㨭多爲他人
紛亂近檢之未得其後人不振復相繼以死遺稾不可
復問余丱角時巳不及見先生以鄰近故至所居見先
生小影四周皆有題詠先生夫人亦尙在計此時訪求
尙可得而童年見不及此至今恨之一爲同邑景菊公
先生先生垂殁盡以平生著述授余師桑弢甫先生先
生爲版行其詩八卷而爲之傳以著其人菊公可無憾
於泉壤也巳夫多不如精前明布衣稱詩最富者如沈
嘉則王百穀王承父之流今其集流傳葢寡以云重刊
抑更難巳余固知菊公先生之詩之亦不必以多爲貴
也雖然派別不一嗜好亦殊後之人豈無擩嚌其中而
更有得焉者乎矧余先大父情好往來之密咸見是是
更不可以廢此集先生手自書古今五七言雖各分體
而卷或閒隔余移之使各從其類幷卽以弢甫先生序
傳冠諸首弢甫先生没時有四孫遺書皆巳分析今一
孫又亾余猶覷得菊公文集與說部而讀之而恐其終
不獲也無可求者巳矣有可求者更當求之向鈔得菊
公詞八卷今又鈔此集五十卷又多乎哉視文白則誠
優而以云得先生之全疑尙不止此
　菊公文集說部在弢甫先生二房長孫濟燾所濟燾
　殁其妻乃余母舅張端甫先生之孫女余請端甫先
　生借鈔焉固不岀後聞爲所親全攜去不知落誰手
　矣
　　　濂洛風雅跋(庚子)
此本相傳以爲元金仁山先生所選輯首濂溪周子八
傳而至王魯齋皆正傳其餘源流所漸凡三十五人所
錄皆有韻之作凡箴銘祭文咸入焉意主於闡明義理
裨益風化初不於字句閒求工也　本朝雍正年閒其
裔孫律實始版行今相距五十年吾宗東源(衍仁)欲復
爲開雕請余爲正譌余北上攜之行笈中友人睂菴北
方之言學者也就而正焉其意以爲題曰風雅卽文不
當在所錄中又劉屛山戲作十二辰屬詩一首亦當去
其言良是然出自前哲之手毋寧仍之善戲謔兮亦風
人所不禁也仁山錄朱子靜江府虞帝廟詩附記其後
云廟中舊有有庫君像南軒牧此州舉而投之水文弨
竊疑其已甚而睂菴以爲不然謂傲卽萬惡之根去之
不爲過且廟制尊一不尊二然余考道州有鼻亭之神
道州卽有庳地也象必有遺愛於其國故神而祀之靜
江去道州不遠祀象不爲無因有其舉之非後人所可
意爲變置也且俑以象人猶不可用像亦象人也而投
諸水戮巳太甚視流放又甚焉卽操千古賞罰之柄者
亦不宐岀此余以爲蒲坂之舜廟不宐有象而靜江之
舜廟實宐有象象葢從祀也亦猶先主武侯同閟宮之
義也非竝尊也聊著不同之見於此以俟後之人論定
云　乾隆庚子臘月之望盧文弨書
　　　題王阮亭先生感舊集後(辛未)
王阮亭先生輯其平生知交之詩爲一編曰感舊集凡
三百三十有五人此本藏北平黃崑圃先生家先生瓣
香阮亭旣盡梓其遺書此編以未得校讎尙畱篋中不
鄙淺學諈諉及之余觀阮亭生平好獎引氣類於同時
人士所造有一字之俊一韻之工靡不津津激賞且筆
而記之今其書如池北偶談居易錄古夫于亭雜錄漁
洋詩話中所載且至有重見㬪岀而不厭者學者因先
生豓稱之亦願爭先覩其全爲快今是編所載朝廟十
一山林十九其人則皆素所稱述之人也然向者第等
諸窺豹一斑而今乃得見其全其爲快意當更何如哉
因亟校歸之冀有好事者付之梓元本分四卷卷袠重
大擬毎卷分上下二篇又詩之先後與目不相應今定
從目序所云以考功終者今乃在第二卷末此則不敢
妄易云阮亭自序爲康熙十有三年甲寅余今兹始得
參校爲乾隆十有六年辛未葢相去七十有七年而先
生之書猶有不盡出如斯者也閏五月廿四日校竟幷
識
　卷後又有補遺此或鈔時偶遺或後時所見非是別
　有義例今當歸倂一處凡是正三百餘字有近人名
　字難考者此不可以意爲定也有詩中下字偶不契
　勘而誤者如云醉時喜得虎頭筆滿壁烟雲峯削戌
　今若從漢書司馬相如傳改作戌削則非韻然削戊
　實無所岀又如云始焉弩在機終也刃出鞞上韻用
　術字下韻用必字此必因鞸字形近鞞遂誤讀鞞爲
　鞸也鞞蒲頂切與術必二韻不協又有一詩序云樂
　羊以息壤而克中山案息壤是甘茂拔宐陽事若樂
　羊之克中山則謗篋也唐人詩吾聞中山相乃屬放
　麑翁事雖誤用終不失爲佳詩特學者不可沿習所
　聞而不考其本也予是以著之且明予之所不改者
　類如此
　　　文心雕龍輯註書後(辛丑)
余向有此本粗加讎校寓吳趨時兒輩不謹爲何人攜
去後遂不更蓄也昨年吳秀才伊仲示余校本無可比
對復就長安市覓得此本紙墨俱不精吳所錄隱秀篇
之缺文及勝國諸人增刪改正之處此本具有之然他
人所改俱著其姓唯梅子庚獨不不幾攘其美以爲己
有耶亦有異同數處其練字篇引尙書大傳別風淮雨
於傅毅制誄巳用淮雨下多元長作序亦用別風八字
頃無王融集可檢惟憶陸雲九愍有思振袂於別風之
句此亦一證也傅毅作北海靖王興誄云白日幽光淮
雨杳冥古文苑所載其文不全今見此書誄碑篇者又
爲後人改去淮雨易以氛霧二字矣鄭康成注大傳云
淮急雨之名是不以爲字誤而詩正義引大傳竟改作
列風淫雨葢義僻則人多不曉也哀弔篇首云賦憲之
謚此出周書謚法解旣賦憲受臚於牧之野乃制作謚
今所傳周書文多脫誤惟困學紀聞所引尙有此語此
於賦憲下引舊人校云當作議德失之不考也至詔䇿
篇賜太守陳遂汪本作責博進陳遂正與下故舊之厚
句相應然責字亦疑償字之誤其末引詩云有命在天
明爲重也周禮曰師氏詔王爲輕命吳本亦如此余以
爲當作詩云有命自天明爲重也周禮曰師氏詔王明
爲輕也下衍一命字養氣篇故有錐股自厲和熊以苦
之人案下六字吳本無當本脫四字不學者妄增成之
而忘其年代之不合也末序志篇云茫茫往代旣沈予
聞眇眇來世倘塵彼觀也謝耳伯云沈一作洗余疑皆
未是似當作況況與貺古通用又吳本倘字作諒吳本
從曲江錢惟善本臨出前有其序余遲暮之年尙爲此
矻矻不欲虛見示之惠故也凡異同處勝此本者巳具
錄之爲語小兒子輩愼勿再棄也　乾隆辛丑七月九
日書(舟車攜帶此本/近又不完全)
　　　䂬溪詩話跋(辛丑)
此書議論純正凡豓冶之辭槪不插齒牙閒其評品李
杜優劣後人莫能易也至子美之廣厦與樂天之大裘
其意一也其詞則有工拙何必以窮達校其難易急緩
與作者之先後以爲高下哉義山詩却羨卞和雙刖足
一生無復没階趨此有激之言何嘗如新豐老翁搥折
其臂之出於實事者哉乃譏其爲子春之罪人毋乃太
迂謂子美玩弄嚴武藐視禮法亦但襲前人之言於少
陵詩未嘗熟復也東坡詩浮江泝蜀有成言江水在此
吾不食於下注云江水在此吾不食言光武語也東坡
去一言字殆歇後也案有成言三字巳見上句則但用
吾不食意義自足何歇後之云乎常明未必有斯謬必
校者之妄加也此書出吾鄉鮑氏所藏黃氏仕履之詳
尙可以考見云　乾隆辛丑七月十日書
　　　逸老堂詩話跋(丁酉)
逸老堂詩話二卷得之江寧嚴侍讀東有所書中不列
鄉里姓名然稱魏莊渠馬抑之爲同鄉則蘇之崑山人
也又稱祝枝山序其父約齋漫錄二十卷云兪君寛父
吳之耆儒又以知其人姓兪矣其大父醉菊翁亦見書
中然皆不知其名崑山之兪唯允文字質甫者最著廣
五子之一也考其事蹟又齟齬而不合此書與約齋漫
錄江南通志及千頃堂書目皆不載雖有詩句又不爲
明詩綜所錄一時無可蹤跡顧其書雖無大過人處而
敘述亦班駁可喜其論麓堂詩載同官獻諛之詞未免
起後人之議尢確論也爲錄而傳之至其祖孫三世之
名若字俟他日得崑山縣志與祝枝山集再爲蒐考云
抱經堂文集卷第十五
　　　　　　　　　　東里　盧文弨　紹弓
　跋(八)
　　　漢衞尉衡方碑跋(癸卯)
此碑近時所榻以校隷釋所有尙不及其半中有云階
夷愍之貢經常伯之寮謂其以孝廉察舉而爲郞中也
夷謂伯夷愍謂閔子古閔愍通用如春秋諸侯之謚閔
者亦作愍也碑中兩寮字金薤琳瑯皆誤以爲賓豈傳
錄之不審耶碑云感背人之凱風詩邶亦作鄁此倂省
去邑不虞不陽卽不吳不揚參國起按本之齊語下本
肇末上缺一字必竱字也寢闇苦􁏷下今缺一字而洪
氏本則爲仍字其下所注缺字今本則頗似　字形碑
云詔選賢良招先逸民君務在(缺)失順其文舉洪氏本
如此余諦視碑則洪云缺者頗似寮字其失字上半剝
泐實非失字乃英字也時詔書令選賢良務先逸民而
衡君欲舉其寮之賢者又欲順詔書之文故下云巳從
政者退就勅巾蓋令其棄官而就舉也隷釋於含澤戴
仁下注云缺六字其實止缺二字此則都氏本不誤也
　翁覃溪得舊榻云是失字非英余疑非舊榻也後人
　就其損處妄開耳
　　　漢蕩陰令張遷表頌碑跋
篆額兩行云漢故榖城長蕩陰令張君表頌其首云君
諱遷字公方陳畱巳吾人也下敘其先世則舉張仲張
良張釋之張騫四人云爰曁於君蓋其繵縺曁字分作
旣且二字得毋書者不諳文義致有斯誤繵縺卽蟬聯
也敘其行履云治京氏易少爲郡吏徵拜郞中除穀城
長敘其政績云𧖟月之務不閉四門臈正之際休囚歸
賀八月筭民不煩於鄉隨就虛落隱恤高年路無拾遺
黃巾初起燒平城市斯縣獨全下卽以寛仁愷悌稱之
又云流化八基遷蕩陰令吏民頡頏追送如雲周公東
征西人怨思於是刊石豎表云云葢穀城故吏所爲立
也此碑不見於歐趙洪鄭所錄唯都氏金薤琳瑯中載
之但闕五字耳余今所得又闕八字然都氏所云闕者
今皆可辨其一字都氏已知爲郞字它如開畿㝢開下
闕一字碑作　上似衆字頭下似之字又頗近於窆字
而音義則不可曉揆其意則當爲闢豈聲之轉遂可借
用歟又燒平市平下闕一字今案是城字下截尙可辨
又道區別上闕一字今尚有其字之形流化基化下闕
一字今審是八字竝不闕八基卽八朞葢張君在穀城
凡八年而後遷也碑以禽狩爲禽獸以殯爲賓以張是
爲張氏相係爲相繼中謇爲忠謇珮瑋爲佩韋　沛爲
蔽芾　卽羈字　卽𧖟字　卽際字　卽筭字其紀立
碑歲月在中平三年歲在攝提之二月葢丙寅歳也若
唐鄜州寶室寺鐘銘云大唐貞觀三年攝提在歲云云
案是歲爲己丑次年乃庚寅而亦云攝提何也此尙有
碑陰紀岀錢姓名余皆有之都氏不載疑幷額皆未之
見也文後忽贅詩云舊國其命惟新二語不曉所謂漢
時風俗固不知有忌諱類如此
　　　漢博陵太守孔彪碑跋(癸卯)
此碑隷釋作孔彪金薤琳瑯作孔􁱐此字碑已模糊其
形彷彿是􁱐實卽彪之變體此碑在諸隷書中形獨小
其結構頗與唐世碑版相近其文雖多用經語不可謂
之善屬文也洪氏云彪後遷下邳相河東太守而碑額
猶書其前官者以碑陰考之乃博陵人不忘甘棠之惠
而爲此碑也於此可見漢時風俗之厚降而後世所謂
去思碑者大率在遷任將去之時樹於所經過之地使
其得見之耳安有去官之後其人已沒而猶爲此舉乎
彼其政無可稱祇由吏胥感其私惠強率閭里之錢而
爲之者比比是也白香山詩云古石蒼苔字安知是媿
詞噫其能免於媿者不亦罕乎
　　　漢倉頡廟碑跋(癸卯)
是碑已全損惟倉頡天生德於大聖四目靈光數字可
辨碑側有云(有一字/疑是衙)令朔方臨戎孫羨(缺)從事永壽二
年朔方太守上郡􁔴君察孝除郞中太原陽曲長延熹
四年九月乙酉詔書遷衙令五年正月到官奉見劉明
府立祠刊石表章大聖之遺靈以示來世又云下行自
紀姓名此下書岀錢者姓名及錢數有不甚泐者有守
左尉萬年長沙瑗字君平萬年縣也長沙乃覆姓此稀
姓亦所僅見余觀上所記則是倉頡廟乃劉府君所立
碑中亦有劉府君三字而孫羨自敘其歴官之詳且云
奉見劉明府立祠刊石則此文孫羨所爲也余寓太原
新脩府志尚未得見不知陽曲職官中曾載此孫羨姓
名否(府志/失載)
　　　漢孔襃碑記(癸卯)
碑云君諱襃字文禮孔子廿世之孫泰山都尉之元子
此碑首數字尚明了幷其餘可辨識者共七十有二字
而已襃乃宙之子融之兄也裴松之注魏志云山陽張
儉爲中常侍侯覽所忿疾刊章捕儉儉與襃有舊亡投
襃遇襃岀時融年十六因畱舍藏之後事泄兄弟爭死
詔書令襃坐焉碑有云元節所過元節卽儉之字也又
有云後會事覺臨難引質各爭授命蓋卽敘此事而其
下文已脫爛趙氏金石錄洪氏隷釋皆不載此碑無從
知其後事若何碑之立必在中平元年黨禁巳解之後
故得直書其事而無所諱避也前云家業春秋以下似
敘其所學又有爵固辭語上下文義皆不接續惜哉
　　　魏魯郡太守張猛龍碑跋(癸卯)
此碑書甚古拙亦多別體猛龍字神　字世人率未
識也氏族作氏挨巉巖作　巖張老作張　沮渠作沮
淭夙宵作　霄風作　蹈作　耕作　當南北朝多有
世俗創造之字如顔氏家訓之所譏者此類􁆴不可以
渉筆爾來士君子多知崇尚說文凡古書相傳之舊非
許愼氏之所有者一切改令復古此又似未免矯枉過
直也
　　　北魏汲縣齊太公廟碑跋(癸卯)
先晉太康十年三月尚父裔孫范陽盧无忌來爲汲令
以縣嶓嵠之下舊有太公壇場荒而不治乃依舊脩造
鐫石立表在今縣治西南隅此表吾未之見後北魏孝
靜帝武定八年太公裔孫尚氏諸人以无忌置碑僻據
山阜遂率親黨更營碑祠於博望亭平顯之所在今縣
西北三十里請太守穆子容爲文記之子容幷爲書无
忌之表於前而乃以己作繫於後其結銜云通直散騎
常侍聘梁使平東將軍中書侍郞恆州大中正脩左史
汲郡太守穆子容山行之文朱竹垞引李白詩朝歌屠
叟辭棘津八十西來釣渭濱而韓詩外傳稱文王舉太
公時公年七十二兩者不合无忌表曰康王六年齊太
公望卒按尙書顧命有齊侯呂伋文則伋巳嗣公爲侯
非卒於康王時也竹垞之言云爾余案无忌明據竹書
紀年之文非得之流傳也周公封魯太公封齊皆其子
之國而身畱京師故有三年報政之語周公在而有魯
公伯禽寧太公在而不可有齊侯伋乎竹垞譏之非是
　善養老之義孟子具有明釋正不必文王自養其稱
　二公爲二老亦頥文耳且老亦不專指年老家相稱
　老楚公子圍方娶而伯州犂稱爲寡君老豈必拘於
　七十方稱老哉甲寅正月二十六日重閱記
　　　唐光祿大夫張琮碑跋(癸卯)
書甚剝泐其文爲于志寧所撰以前有黎陽公于四字
尚隱約可辨也額篆書文正書不知爲誰某矣中惟櫱
下改木從兮驕旁易馬爲女頗覺新異張琮字文瑾武
威姑臧人除睦州刺史未到官而卒唐史無傳
　　　唐禮部尚書張　碑跋(癸卯)
此碑篆額尚完題云大唐故禮部尚書張府君之碑中
有詔葬故金紫光祿大夫張裔(諱/改)之語以唐書儒學傳
攷之卽張後嗣也其云聊遵置薤之言俄喧伐枳之詠
余初忘伐枳出何書孫詒榖語余出後漢書岑彭傳彭
􁄣孫熙爲魏郡太守輿人歌之曰我有枳棘岑君伐之
碑卽用此事
　　　唐汾陰獻公薛收碑跋(癸卯)
額云唐故太常卿上柱國汾陰獻公薛府君碑篆尙完
好碑文摧剝不完其可辨者亦多模糊唯對逸簡於嵩
岳多識比於廣微及飛魯連之箭草陳琳之書數句尙
連屬云
　　　唐襃國公段志􁄣碑跋(癸卯)
右碑篆額正書書撰人姓名皆不見據寶刻叢編所云
則本無姓名也碑之下段今巳殘缺余但得其上段書
法秀勁可愛閒有數字作八分體關中金石記云唐書
本傳云臨淄人此作鄒平傳云謚忠肅此作忠壯今余
碑不見有鄒平人三字當是在下段中下段亦有數字
可辯者榻工以其模糊太甚而竟棄之耳
　　　唐申文獻公高士廉碑跋(癸卯)
此碑殘缺難讀首行大唐故關府儀同三司尚書右僕
射上柱國字尙可辨其云大都督太宰假黃鉞淸河昭
武王者乃其祖嶽也舊唐書以爲太尉不言其謚又云
父勱襲爵淸河王改封樂安舊書勱作勵當以碑爲正
云于九嵕山之南趾墓而不墳今碑在醴泉縣之劉洞
村當卽其地也集古錄以爲貞觀二十一年立許敬宗
撰文趙模書丹案碑稱文皇帝又云太宗廟庭考士廉
配享在高宗卽位之初然則此碑之立亦在其時不得
言貞觀明甚
　　　唐贈太常卿褚亮碑跋(癸卯)
此褚登善之父也與瀛洲學士之列致仕後年八十八
而終贈太常卿謚曰康碑殘闕許其中完整者二百四
五十字而巳八分書書者與撰文者姓名皆不見亦無
歲月亮䘚於貞觀時碑云遂賢撫瞻霜露永懷罔極歲
月緜遠淒涼荒壟則碑之立當更在其後也額曰大唐
秩卿之碑篆書其秩字之左爲一下木右旁作耆而省
其中閒之匕此字不見說文太常卿古之秩宗余初以
意定爲秩字後見錢詹事說乃褚字褚字是也昭陵石
刻記疑是殷仲容書謂與馬周碑如出一手余諦視此
書之點多圓如粟粒而馬碑似此者甚少其匡郭亦不
全肖也銘有云纂禖承業昭鈞㭊宇不得其解當問之
　　　武周夏日遊石淙詩石刻跋(癸卯)
武后以久視元年夏行幸嵩山賦石淙詩幷序太子及
羣臣和者共十有六人皆七言四韻薛曜正書刊於平
樂㵎之北崖十六人者皇太子顯相王旦梁王三思內
史狄仁傑奉宸令張易之麟臺監張昌宗鸞臺侍郎李
嶠鳳閣侍郎蘇味道夏官侍郞姚元崇給事中閻朝隱
鳳閣舍人崔融奉宸大夫薛曜守給事中徐彥伯右玉
鈐衞郞將楊敬述司封員外于季子通事舍人沈佺期
也朱竹垞於康熙己卯跋此謂漫漶者僅三字惟張易
之昌宗姓名爲人擊去然猶可辨識今年乾隆癸卯余
得榻本漫漶巳多除二張姓名外其全損者計四十有
五字相去僅八十有五年便巳如此曜書如瘦藤其頓
折處如腫節在書家又別一體其字率依武后所造竹
垞謂此碑難榻兼睿宗及狄梁公之詩搜輯者均未之
及今余晚歲猶獲見此未必非幸
　　　武周珍州榮德縣丞梁師亮墓志跋(癸卯)
梁君名師亮字永徽先世自河汾遷於秦其云安定烏
氏人乃其族望也唐人重族望作史者往往亦相沿襲
稱王曰太原稱許曰高陽不知以地著爲􁆴後之地理
書志人物者更無從考覈矣若梁君實安定人胡爲先
塋乃在終南山而梁君亦葬於其地乎其人由醫生起
家軍興以輸粟功授上柱國修乾陵補隱陵署丞謫授
綏州榮德縣丞秩滿言歸卒於益州蜀縣梁君官甚卑
生平無所表見其家殆饒於貲故能戶庭不出鞌甲匪
疲而遂獲轉輸之賞及其殁也猶能乞工文善書者以
貞諸石然書撰人皆不署名何也豈意有不㞕耶唐初
諸功臣將相豐碑鉅刻迄於今摩滅過半而此志勒於
武周時獨完然無恙何其幸也中多用武后新字以
代年蓋取万万千千之義此万字省從上畫亦有中作
力字者唯石淙詩中則作兩万字然亦省者多也又而
代天埊代地乙代日　代月(石淙詩又/作)圀代國　代聖
　代授亦作　代初(石淙詩/作)石淙詩　代君􁒚代臣
􁜷代人○代星鄭樵六書略論變更中載武曌所改字
傳寫多譌今以所見者正之如此
　　　唐紀國先妃陸氏跋(癸卯)
妃河南洛陽人其諱與字碑皆空而不書父爽尚書庫
部兵部二曹郞中隋書亦有陸爽非其人也貞觀十七
年冊爲紀王妃麟德二年六月薨於澤州館舍靈轝還
京陪葬昭陵碑文今不全然其可讀者甚華贍稱妃有
七德云書法秀麗爲明文待詔之所從岀凡華字皆缺
末筆豈卽妃之諱與
　　　唐于惟則建陀羅尼經幢跋(癸卯)
此建於唐宣宗大中二年正月者書法與小歐爲近其
模糊者巳太半矣後有記乃處士王鉉譔中有云于公
稱惟則本河南人也家贍溫恭人稱英亮云云乃關中
金石記誤以爲惟則撰文則不應自譽如此葢由其文
剝泐難讀故失之不審耳又案文是幢本在長安縣城
之艮隅今乃在西安府學學中似此者猥多余謂學乃
孔氏之宮明皇孝經開成石經之在其地宐也彼二氏
之言胡爲乎亦置於此當以道流諸刻歸之道觀佛敎
諸刻歸之僧寺庶乎各得其所
　　　唐濟度寺尼惠源和上神空誌銘跋(癸卯)
惠源俗名蕭氏唐司空宋國公瑀之孫也瑀好浮屠法
捨宅爲沙門比邱尼法願其女也而惠源又繼之其曰
神空者非塔也而又別於常人之墓故立爲是稱也誌
述其遺命云於少陵原爲空遷吾神也又云以某月日
從事於空遵理命也空讀如匿空旁岀之空此二字頗
新異誌銘楊休烈撰姪定書眞行相雜頗有渾樸氣象
開元二十五年九月二十有三日鐫中閒空四字蓋言
受戒於某寺尼也某寺下空二字尼下空二字不能審
知故闕而不書捨此則無一字闕者甚可貴也
　　　唐王居士塼塔銘跋(癸卯)
此銘一字不損蓋近時重摹者也居士姓王名公其人
篤信釋氏但未岀家耳其殁也遂從浮屠之法曰收骸
起塔蓋火化也其文則上官靈芝所製敬客正書中閒
早標先覺於先覺上空二字不解何意塼字從尃誤又
煩惱之惱作惚臆撰無理不可以誤後人
　　　唐義興周夫人墓誌跋(癸卯)
誌云夫人義興人也漢眞將軍勃之苗裔晉輔國大將
軍處之孫皇明通之女姻不失媛(當是援/字之譌)晉以匹(刻作/字)
秦適爲太原王府君靜信之妻蓋其父與夫皆非顯者
敘其夫亦舉遙遙華胄爲言後云以兹吉晨赴杜城東
郊之禮也余初疑句有脫字及觀大歴閒光祿卿王訓
墓誌亦云遷厝萬秊縣滻川鄕滻川原之禮也則當時
自有此文法志不知何人作但有岳也匪才忝爲敘述
之語岳則其名也而不著姓銘亦甚率略此石舊在長
安農家畢中丞云近爲山西汾陽某氏攜去今此搨本
模糊者僅三字不知是元刻抑翻本也
　　　唐顔魯公書東方曼倩畫贊跋(癸卯)
魯公守平原時謁東方先生祠下見夏侯孝若所爲畫
贊乃開元八年刺史韓思復所刻歎其字形纖靡將四
十年漸不可識魯公於是更作大字以貞諸石余得此
本體勢嚴正風力凛然天寶十三載至今巳九百八十
餘年而字皆完好魯公謂字大可久其信然邪乃廣川
董彥遠在宋宣和日巳謂其石今已刓剝後世復爲摹
榻以傳乃書院待詔人所書耳卽如是亦已歴五六百
年而石何以不壞豈此又爲近代所摹勒邪雖然優孟
似叔敖虎賁似中郞要必尚有相近者近且令人起敬
況其眞乎此本尚是三十年前所榻上有陵縣之印是
時國書猶未改篆體也其一二破損處乃爲人釘壁之
所致非本然也
　　　唐內侍李輔光墓志跋(癸卯)
右碑崔元略譔巨雅書巨姓也後漢時有漢陽巨覽爲
梁商掾吏著名碑云門吏晉州司法參軍巨雅以元略
長兄嘗賓於北府以元略又從事中都俱飽內侍之德
將命錄實見託爲誌是元略自言因巨雅之託而作也
關中金石記乃云巨雅元略之弟巨雅曾爲晉州司法
元略又官於中都故撰書此志以記功德大誤碑文自
明亦不待辨碑中用仕君子士仕古通用至宮掖作官
掖筆之誤也局字戸下著勾訊字言旁作丸皆破體碑
元和十年四月立今剝落者僅十六七字餘尚完然何
其幸也
　　　唐淸淨智慧觀身經銘碑跋(癸卯)
此唐美原縣永仙觀主田名德所撰幷集晉王右軍行
書文甚剝泐其標題尢不易辨識關中金石記名之曰
永仙觀主田尊師碑蕭森文名德集書非也蕭森所撰
乃永仙觀記亦集右軍書同在一碑森稱尊師集王羲
之書勒淸淨智慧觀身經銘碑刻石實邁古今云云今
以其言諦視碑之首行智慧觀身四字隱隱可辨其下
云三皇內景弟子永仙觀主兼檢校奉先等縣威儀田
名德集晉右軍王羲之書蓋名德卽尊師之名也美原
今爲鎭屬富平縣又有一碑篆額曰大唐檢校兩縣威
儀兼永仙觀主田尊師德行之碑惟光行書上一碑大
歴六年十月立此碑先後相去殆亦不遠可知
　　　唐太常丞贈諫議大夫溫佶神道碑跋(癸卯)
此碑字可辨者無幾其文牛僧孺所撰其署銜云淮南
節度副大使知節度事管內營田觀察處置等使金紫
光祿大夫檢校尚書右僕射同中書門下平章事兼揚
州大都督府長史上柱國奇章郡開國公至姓名則巳
磨泐矣書者裴潾銜及姓名尚全額未之見其銜名亦
皆不可辨溫佶者溫造之父也舊唐書造傳載父輔國
太常丞新唐書附造傳於溫大雅傳下載佶事爲詳云
佶字輔國以字行碑載依顔平原李臨淮而文多爛脫
新書具詳之碑敘興元之亂李絳被害宰相泣於上前
及遣造往誅叛䘚文亦多􁆴續又云唐制位三品者父
祖得以刻石記神道僧孺於尚書云云下闕敘中稱佶
爲諫議公銘中則稱先生後年月闕以舊書造傳及僧
孺傳考之造爲檢校戶部尚書東都畱守判東都尚書
省事在大和五年七月僧孺之出爲揚州長史在六年
十二月今文中稱造爲尚書則碑之立當在大和七年
冬以前以其年十一月造入爲御史大夫其轉禮部尚
書以九年五月逾月而造遂卒矣故知當在七年無疑
也
　　　唐西平郡王李晟神道碑跋(癸卯)
此近時所榻然字蹟尚不甚模糊唯其閒有爲妄男子
增益者如具以狀聞聞字上本空一格今本作具以狀
以聞旣無此文理而次以字全乏端重之容與前後以
字無一相同者又唐文宗年號大和本是大小之大今
本於大字內增一點作太與碑中所有太字相較其點
略小亦後人妄加也魏明帝與北魏孝文帝年號是太
和而文宗則是大和他碑版咸可據舊本新唐書亦然
今人皆一例作太和矣安知不反執此碑以爲左證乎
　　　宋穆庭秀穆伯初二墓表跋(癸卯)
二穆父子也庭秀名賓其子伯初名端皆不仕本河南
人徙居章印相繼在熙寧年閒卒葬女郞山之陽至政
和三年庭秀之曾孫涘乃請洛陽王壽卿爲文兼爲之
篆以表之字大如杯嚴整有法殆鼎臣之流亞也文亦
簡淨可觀壽卿字魯翁黃魯直稱其書法非章友直輩
所能管攝抑其人品亦高嘗被召至京師使篆字說辭
以與王氏之學異後以命李孝揚而壽卿終身布衣則
其篤信古學不隨俗尚爲可見矣
　　　宋龍泉山普濟禪院碑銘跋(癸卯)
碑在汧陽知隴州閻仲卿撰文沙門善儁行書自署廣
慈禪院文學沙門習王右軍書關中金石記云古有集
書無稱習書者習書應是依仿爲之筆畫雖近却甚拙
陋如閻字作門內陷右軍時必無此體余案碑中譌字
尚多如虔字似􁌛門右似冈迎字从邙猒字左胃右友
奢字从􁌝範字从凢至冠絕作貫絕容可通用樊籠作
煩籠殆不可通矣閻字內左作阝右作　下日似陷字
而亦非也
　　　元重立開化珤巖閤記跋(癸卯)
石晉時劉知遠爲北平王河東節度重修蒙山開化寺
珤巖閤判官蘇禹珪爲文記之支使蘇曉書丹篆額今
碑乃元至正八年重立者後署御史郭方亨謄書字甚
醜惡且多譌別文云謬塵郄桂獲廁庾蓮今作庚蓮元
本當不如此蒙山在今太原縣西記云開化寺爲北齊
天保末所建唐高宗及晉王李克用皆重修文於前代
帝王亦皆提行其用意頗近厚也
　　　元少中大夫梁天翔碑跋(癸卯)
右題元故少中大夫西蜀四川道肅政廉訪使梁公神
道碑銘李源道撰文趙孟頫眞書元明善篆額少中名
天翔字飛卿汾州平遙縣人世爲武弁獨以文階起年
十八卽爲本縣尹以民事詢邑老皆曰可而後行禱雨
有應民爲之勒石以頌後爲禮部侍郞遣賑高麗餞還
授少中大夫成都路總管未幾改授廉訪使命下疾革
卒於都城年五十五至元癸巳年也夫以縣人爲縣尹
而年又最少元之用人可爲奇矣乃能克自振勵詢於
老成如子賤之治單父豈得以其少少之歟碑在今平
遙縣城中其後裔所居之內厭椎拓之煩也爲複壁以
隱之必不獲已而始啓焉余今所得者乃昔所搨之餘
也
　　　近刻隨姚恭公墓志跋(癸卯)
此志眞本不可得而見矣都氏金薤琳瑯所載其缺文
皆注缺若干字亦有不能定其缺幾字者此似見其眞
本矣然細案之亦是据翦裁黏貼之本非元榻也蓋其
所不缺者亦多有不聯屬處其所注缺一字二字者就
其文義必不僅止於是乃有妄人者卽就其數而補之
讀之多不可通都氏本有大象字周靜帝年號也則不
能續因幷去此二字其末謚曰恭公以下脫文必多今
本補乃爲之銘銘曰六字揆之文氣必不應爾且幷不
知銘之有韻也於逝川下補何旣二字與徽猷永遠句
不相叶其謬妄一至是但觀前署名兩行實都本所無
一云内史侍郎虞世基撰文一云太常博士歐陽詢書
丹又別有廩軍二字乃補篇中所誤遺者蓋篇中有莫
不家實食句食上脫廩字又將之泉又竭句將下脫軍
字都本則作食廩與將軍文竝不缺而近人刻金薤琳
瑯者乃以廩軍置內史侍郎之首更大誤矣又近本銘
後又別出祀掩二字蓋因篇中方陪祀岳遽掩佳城二
句祀誤作紀又掩字脫故補正之耳觀此則近本亦非
竟全然無據者但不知闕疑而妄作以欺世爲可恨耳
唐太宗祭比干文近亦翻刻然其位置一仍其舊所缺
幾何字可得而指數也使仿刻者盡如此又何譏乎然
此書法實秀整不可謂不微有得於率更者余是以亦
不棄焉
　　　　　　　　　　　弟子陽湖李兆洛紳琦校
抱經堂文集卷第十五
抱經堂文集卷第十六
　　　　　　　　　東里　盧文弨　紹弓
　跋(九)
　　　漢廬江太守范府君碑跋(癸卯)
余年來頗嗜金石文字頃晤長山司訓曲阜桂君未谷
(馥)于濟南言及此桂君曾見城南某秀才家有漢碑本
二一爲范式一爲元丕皆世所不多見者及余訪孔君
葓谷于闕里則范碑居然在焉無意中忽經余眼可謂
快事元丕碑葓谷響榻一本又有元氏近年所得漢永
初四年祀三公山碑皆出以示余小說家謂京師人有
眼福余一日而得見世所不易見者三焉亦可謂雙童
壺鑑之屬之必待破冢而岀也不貢於朝不登於貴人
之筵爲物之所不爭玆洛生所以得據而有之竆居之
士亦得相與摸􁝂而縱觀之其可寶貴安在其岀鼎彝
壺鑑下也夫瓦之爲質士也火燒之而後成而乃能歷
千百年而不壞則當日埏埴之工良非後世之所能及
然吾聞漢武起神屋以銅爲瓦銅之爲物不爲燥溼寒
暑所變易宐若更可久矣然爲人所資以爲用故反不
若此瓦之無用得以壽於今也夫銅尙不能久而況夫
金鋪玉瑱之炫曜一時者乎噫當日之崇基傑構旣巳
蕩爲寒煙而此片物獨尙岀世閒吾黨之士有與洛生
同好者其必因之而發懷古之幽情可知巳　乾隆戊
申開歲二日七十二叟盧某書
　　　豳州昭仁寺碑跋(庚子)
此碑在明正德時都南濠所榻本缺者僅三字今此本
在嘉靖以後全缺者廿餘字然猶未至如近榻之剝泐
更多也金薤琳瑯中載此文亦尙有可疑者如云得兵
鈐於􁄣敎吞戎韜於黃石今碑中敎字已莫辨而起筆
猶在隱見之閒則疑是女字之首又云軒轅五十一伐
殷后二十一征案碑二十實作廿字而讀爲二十也又
云豈止菌鸖短獨西鶼東鰈之貢而已哉案菌鸖短狗
見周書王會篇今碑狗字已全缺意元敬時其匡郭尙
在故誤以爲獨也又云杖錫四禪之林攝齋三朗之路
今朗字亦唯月字尙可辨余意必是三明用彼家語也
凡此皆都氏傳錄之誤也若碑有云坐􁄣扈遊翠爲則
翠嬀也置璽陳謙避河爲讓則撝讓也此或皆可省文
至於詳觀郡帝則羣帝也高烽罷昭則罷照也白梃作
挺僧祇作秖得無筆誤有不及檢者乎書法端重而無
板滯之病剛健而無險峭之失乃唐初正書之佳者以
爲永興則未必然乾隆庚子在京師金氏出此見示臘
月六日乃爲題而歸之
　　　同州聖敎序跋(庚子)
此書風神俊逸而後記尢爲豪縱余友金賢村藏此舊
榻本今在其從孫所出而觀之有諸草廬先生跋以碑
後題龍朔三年在褚河南巳卒之後疑史或失其傳余
細審之後所題十九字雖形模相近而神氣絕不相類
兩朔字一月字與碑中日月二月明珠恆明等字其相
去乃天淵後所書者拳曲累墜􁆴不可以混眞當倂後
題褚公書十一字俱爲後來所加無疑葢作書不自署
其名古亦多有後人知其岀於誰氏因爲之補題重其
人則尢欲其名之昭著也若此者非歟所缺者共十八
字榻手之善近亦不可多得云庚子嘉平月七日書
　　　松江曹氏所藏淳化閣帖書後(甲午)
閣帖刻於宋太宗榻用澄心堂紙李廷珪墨大臣之登
二府者乃賜之仁宗時板燬於火或曰尙在但不賜耳
歐陽集古目錄兩載其說而趙文敏謂元祐中親賢宅
尙借板榻百本分遺官僚文敏書名冠一世又宋宗室
所稱宐不妄世之言閣帖者主銀錠紋李莊簡言板完
好時不用破裂乃用之則固當以少爲貴此本神采奕
奕古色斑然自是宋榻中之佳品又第五卷末乃有一
銀錠紋則去完好時未遠更爲難得但診其紙墨微爲
不類耳其本毎卷皆有雲閒名輩印識一曰陸氏子淵
乃文𥙿公深也曹氏相傳云本文𥙿家物祖某爲陸所
自岀故得之余桉文裕著儼山書輯言閣帖火後巳亾
今有者翻本潭絳耳以爲文𥙿家物似乎考之未詳且
家有神物而無一語及之豈未嘗以此爲眞本耶然陶
南村述劉濳夫之言曰今人不識閣帖某家寶藏皆非
眞本卽非眞本而宋元閒人巳貴之如此何況又在數
百年之後邪曹君其善守之
　　　書黃長睿題跋後(戊戌)
余借得廣川書跋凡數本有一本似爲妄庸子所塗贅
引鳧之脛接貂之尾故篇幅加多焉佗日余將卷而還
之其人未去閒聊復一觀見中閒有三十三葉多署長
睿父書葢會稽黃伯思也其所著法書刊誤三卷余旣
錄之矣此則雜題書畫簡䇿而不著書名疑卽所謂東
觀餘論余插架適無其書不能取以比對然餘論有二
卷此尙有不盡者余愛其鑒別精審意辭方雅但鈔本
多誤字又有一條乃複見余爲訂其誤刊其複而錄之
以附法書刊誤之後卽目之爲長睿題跋他日得餘論
改正之未晚也長睿自云勤於校書丹鉛不去手余於
此殆庶幾焉
　　　東觀餘論跋(戊戌)
始余得雲林子題跋數十則無首尾意其卽所謂東觀
餘論者也今年夏歸杭州就鮑以文氏借得是書乃宋
四明樓攻媿爲之訂正以付其子䚮所開雕者卷分上
下其上卷則以法書刊誤兩卷置諸首其下卷之末則
并他人之文爲長睿作者皆聯綴之不別標以附錄之
名余謂法書刊誤當別出餘者乃爲東觀餘論其閒或
記一時與友朋評論之語或爲辨或爲論或爲說或爲
序跋大抵審正金石考核藝文頗班駮可喜攻媿閒爲
指瑕然不以掩其瑜也書中多用古字其商山觚圜觚
說有云與圭曶相爲用曶古笏字見說文又見穆天子
傳傳寫之誤離曶爲二又以下曰字爲日字川本遂去
此句此本不然但注其下云姑畱以待知者此深得闕
疑之義凡傳古人之遺文者當以此爲式不可以已所
不知而遂謂世無知者使去其文則雖知其文義之不
接續亦不能以意增矣余前所鈔錄者目爲長睿題跋
今旣灼然知爲東觀餘論但以物力之不裕不復棄前
之所鈔而就爲補其首尾使成全書雖小不整齊無害
也　乾隆四十三年十月旣朢後二日書
　　　書金石史後(戊戌)
華州郭宗昌嗣伯與盩厔趙崡子函同時人此書是其
所著然未可與石墨鐫華方駕也書僅六藝之一考訂
金石文字又書之末焉者耳古人說苟未當出所見正
之足矣何至動出惡聲閒又雜以嘲笑可謂無忌憚之
尢者矣朱子通鑑綱目凡一年中再三易號者皆以後
一號爲定此在一君之時斯可耳若繼世易代之際誠
有不可拘此體例者故昔人巳指其誤今謂紫陽不當
去漢獻帝延康年號是矣遂謂其黷亂不經名不正言
不順非所以爲紀載以一失而掩其全美可乎夫己旣
譏彈古人之失亦當思不以失貽笑後人乃今觀其書
則紕繆正復不少如周冢穆天四字此成何語以爲出
自元美卽不當述之述之而稱其善可謂知言者乎漢
孔宙碑陰洪氏隷釋所載門生四十二人門童一人弟
子十人故吏八人故民一人合之正六十二人今不據
此而但引用脩謂四十二人今所收反六十二人以此
爲疑是昔人之失當駁正者彼反不能察也華山碑郭
香察書昔人謂察書者察莅他人之書也東漢時尙少
二名者此則相沿成俗使然非必猶遵莽制雖閒亦有
二名者然殊寥寥見於容齋隨筆者祇可屈指數今乃
引莽孫宗坐罪死莽曰宗本名會宗以制作去二名今
復名會宗是當莽世亦有二名且謂往牒二名不可勝
紀謂無二名爲瞽說無據可笑此又不足與之辨也後
魏張猛龍字神　旣讀　爲呼骨切則是篆之　字說
文作曶岀氣詞也下从曰今乃云日出氣也此說別無
所據余頗疑猛龍當本字神囦於名相配不知碑誤書
耶抑傳本者失之耶字書中不見有　字故疑之然亦
不敢遽定爲然也其文筆拙澀杳拖姑不具論云　乾
隆四十三年十月二十三日書
　　　跋桂未谷所藏何義門評庚子銷夏記(庚子)
予昔在曁陽鮑君以文新槧是書寄子索序勿勿應之
未暇閱也後至都門於黃崑圃先生所見退翁後來改
定本於卷首所云隨意讀陶韋李杜詩及韓歐曾玉文
者易之以宋儒之書其大指可知也近年又從楊文定
公家見一本與黃氏本略同中閒比今刻本尙多數條
今未谷所收者乃其元本有義門何氏手評兩公所見
不同苟元物不可得見雖有精鑒亦惡從定其是與非
乎元王惲秋㵎集中所載元破臨安所得故宋書畫目
此本附錄於七卷後在退翁甲申以後所著寓目記之
前位置良是楊本亦有之鮑刻缺如　或補槧􁆴不可
移其次第至書中所云資暇是唐李匡乂著後人始加
錄字義門所云洞天淸祿乃宋趙希鵠著其自序正作
祿字義門不誤而今俗閒本槪改爲錄字矣予於書畫
無所解聊以所知者附書之以釋觀者之惑
　　　海剛峯墨蹟跋(辛丑)
忠介產自炎陬登朝直聲震天下至今猶重其名世因
謂其書可辟邪以故贗作者亦不免金陵談茗村孝廉
家有此冊爲公草書近體詩七言二首五言一首後題
隆慶元年花朝前一日剛峯海瑞十三字茗村與其鼎
彝圖書諸珍物􁃝置一所乾隆戊戌之冬不戒於火盡
熸焉旣而掃除餘燼獨得此冊於瓦礫中四緣皆焦其
中閒字獨完然無恙噫公正直之氣耿耿不可磨滅卽
其遺蹟亦有鬼神陰爲之護持故能若是書法神采秀
發光豓動人後來董香光頗近之未嘗見有峭厲不可
犯之色當與魏鄭公之嫵媚宋廣平之賦梅花作一例
觀彼贗作者多爲粗硬奇崛之態以求肖公之爲人豈
可與此同日而論吾疑祝融回祿亦自具有精鑒故因
是以顯其奇也邪昔趙子固有落水蘭亭寶之逾於性
命今談君之寶此燼餘更出子固上遠甚尾舊有圖記
曰子子孫孫鎭家之寶此洵爲談氏鎭家之寶也　乾
隆辛丑開歲五日在京師觀卽題於元冊之餘紙
　　　題茅鹿門示子卷後(丙子)
鹿門先生因其子令章邱爲手書訓之前後凡若干紙
皆老成閱歷之語且欲其爲善無近名而美一歸之上
其所稱引必本經訓更勖其讀兩漢循吏傳歷代名臣
言行錄眞西山所著二經與近代何元朗語林中德行
方正二卷以爲出治之本先生嘗令靑陽丹徒皆有聲
今書中猶以炫才揚己爲憾其商賦役一條云於我意
不盡然然南北異宐不可卽以我言爲是而爾言爲非
也其言藹然可掬後其子果以循卓聞先生是時年七
十有三書初不經意而姿態横生良可寶愛今歸其從
裔孫霞客所先生子名國縉書中亦稱其文可傳世惜
乎今未之槪見也
　　　楊忠愍與鄭端簡牘書後(丁未)
余家舊有鈐山堂集友朋見者輒命燬之何令人之深
惡痛恨越數百年而猶未平一至於斯也椒山先生獄
中家書向於其集中見之復有專爲之版行者近年保
定臬使代州郞君(若伊)詢諸容城後人手跡猶在爲鉤
摹而勒諸石余得其本而珍藏之今此片楮亦楊公在
獄中寄海鹽鄭端簡於南都者端簡復識數語於後其
家亦世寶之乾隆壬寅乃歸於余友海寧吳槎客(騫)所
新舊題跋甚夥其視此敝紙與夏鼎商彝等嗚呼孔雀
雖有文章而人終畏其毒裒然鉅編徒足供後人唾罵
之資余之不燬人之欲燬其異也將無同今槎客得此
零墨復爲之裝潢而什襲之其欲爲壽諸貞珉之意亦
豈有異哉夫非楊鄭之子孫而猶若此足以見公好之
與公惡皆出於自然而毫不容強人亦可定所從巳聞
楊公二疏稿亦尙在其後人所於戲亦豈可不謂之賢
子孫乎
　　　周忠介墨蹟跋(丁未)
隱汀絕望舟騖棹逐驚流欲抑一生歡幷奔千里遊日
落當栖薄繫纜臨江樓豈惟夕情斂憶爾共淹畱戊午
夏日書於崇忠堂蓼洲老人周順昌
右周忠介草書五言古詩四韻後題戊午乃神廟之四
十六年也越八年而緹騎之禍作矣委鬼作威羣小逞
毒芝生於獄凡六而六君子遂幷命焉公其一也嗚呼
國事至此明之社欲不屋也得乎余向於吳中見一小
幅畫亦公筆也老樹丫杈中危坐一人非如釋家所畫
羅漢相不解其所用意豈如古巢父之流歟今此書法
宛與後來董香光相近而更加蒼勁正氣鬱勃自流露
于行墨閒爲吾姻家孫靜川(宏智)所藏假如不工猶將
寶之而餘事況又過人如此靜川盍愼守寶焉萬勿爲
蟫螙所齧蝕也　乾隆丁未之歲重陽日杭東里小生
盧某跋
　　　蕉隱亭記書後(庚子)
古今富貴人所爲園圃臺榭何限其能令人僂指數者
幾何耶揚子雲祿位容皃不能動人而能著書以傳於
後則草元一亭亦自千古吾鄉和靖處士逸致淸機咏
吟自適其所居百世下人猶增葺之若雲龍山人則又
託於坡翁之文以傳不朽者也國初長沙廖次裴先生
名元度富於著述兼有能詩名其所居息機園有水竹
之勝中有亭曰雪蕉此其寓意於物而不畱意於物之
微意歟其友劉裘客名友光爲之撰記而手書之去今
百有餘年矣問其園則巳屬他氏而此記猶在其後人
湘渚孝廉所文與書俱瀟灑不羣見之者如親見二賢
之高致卽與夫斯亭之在廖氏何以異哉湘渚其善什
襲之
　　　荼毘羊記跋(辛丑)
太原傅徵君於書各體皆工而尢長於篆隷聞有石刻
四大冊今其石在太谷段氏或云在太原縣人家分析
零落其榻本不可得見李生德申得隷書荼毘羊記石
本一紙以餽余文亦徵君所爲也前題眞山書事旣新
異文亦有致以眞書寫之文曰方山門未闢時陰竇窈
窕生客未繇也日眾經行見羣狗子直竇嗥睨之一羊
規竇入羣狗子格之噍劇不退轉僧慈悲揮狗子去引
羊入羊如少安隱謂逸諸牧翌日有尋羊來云潘氏役
塗次大恐怖幸生還許賽羊關帝明日且賽忽逸岀廼
至此請牽羊僧曰是羊逃死來道場有放生無殺生請
贖之役曰柰得罪關帝僧曰關帝在伽藍共禱而􁡂之
擘赫蹏寫一殺一不殺役􁡂得不殺僧眾念佛役亦念
佛如是願畱羊常住去於是羊得大安隱常住芻豢月
餘一夜無故殂大眾曰羊來有緣羊佛子暜請律眾爲
羊轉呪荼毘附暜同後三行眞書律師海潤說因緣行
師自聞煮荼居士高肖柴磨礱韻僧圓璧辦齋居士任
復亨張敏同鐫隷蒼勁無近代人姿媚態可寶也六畜
中羊似獨有知者嘗見類書中載王克王固黃載等事
皆稱其跪拜求生而此更投佛地以幸免豈不異甚矣
哉
　　　書傅長芳臨歐陽率更化度寺碑後(辛丑)
太原傅靑主先生於書各體無不工其子睂字壽髦亦
善書觀其以行草跋乃父重隷郭有道碑尾可見巳壽
髦之子名蓮蘇字長芳逮事乃祖亦有祖風靑主筆
時往往令其代作署己名非故舊具精鑒者亦莫能辨
也今此卷乃臨大歐化度寺碑似不經意之作文多遺
落而結體與歐亦不相似末亦署名曰山然其骨格勁
峭形皃樸拙益見其姸政所謂粗服亂頭皆好者也昔
子敬自負書過其父嘗拭去逸少所書壁而以己書代
之逸少見之但曰昨眞醉邪子敬乃慙今二傅之作不
知於靑主優劣何如而家風要爲不失曹生敘五之得
此紙也寶之與靑主先生眞跡等誠不爲過　乾隆四
十六年十二月十八日在三立書院須友堂書
　　　劉文正公自書手記跋(壬子)
劉文正公手記一小冊葢以僃隨
駕木蘭行圍之用其亦古者笏記之遺意歟公在朝介
然獨立皭然不滓人多憚其嚴正而延接士大夫又未
嘗不藹然其可親也歲壬戌公考試中書文弨倖中選
壬申入詞館公爲敎習師在　上書房日亦常陪侍履
綦及官罷南歸而公未久卽乗箕天上音容遂邈不可
卽矣令覩遺蹟儼然如對古儀形昔司馬公作字必端
謹公以暮年居政地兼數任尙能作此蠅頭小楷無一
筆苟如此何相似也將由得聖賢持敬之力耶頃薄遊
白下方訒菴觀察見示此冊勉識數語於後實不勝吾
誰與歸之慨
　　　跋梅二如所藏徐䕫州墨蹟(乙未)
近代以書擅名者多矣大率取法於唐更出入宋元明
諸家其能溯而上之者葢鮮此卷徐䕫州爲中書舍人
日所書也蕭灑閒靚如其爲人而運筆結體實有二王
神韻長安歲晚人各有營乃獨泊然閉戸爲此冷淡生
活其品高則其書安得不妙絕時流哉文弨於先生爲
後進罷官後往還益密別來三年於金陵見此卷乃梅
子二如所珍弆者幷言先生巳成古人昔共遊處時有
善繪者貌得先生及其長君之容開篋見示宛然如生
欲幷裝置卷首噫本一時偶然唱酬之事而羣賢相繼
有作若不勝豓羨者然先生􁃝而書之梅子又從而乞
之此皆與晉人風致爲近余旣追和其韻又綴數言於
其後以爲若梅子者知先生之爲人則珍貴其書自當
更倍於餘人也先生晚名良號又次卷中所署名字在
未改之前云
　　　又跋梅二如臨徐又次太守手卷(丁未)
文弨十二年前曾爲二如題所藏徐公手卷幷屬二如
臨一本畀余竟不虛所請未幾二如下世余重是故人
之筆且張徐二老一時韻事而得諸老先生爲之咏歌
歎賞其事足豓千古因裝成一軸請二如之弟石居爲
識數言於其上石居亦重岀前卷示余卷中有文穆公
詩卽石居昆弟之先大人也憶余乾隆初方從師日下
身亦爲童子師未能造大人先生之門然於邸鈔中時
見公之奏章公是時於卿列中未爲甚崇而敢言無所
遷避巳若是小子私竊宗仰者實久歐舫前輩爲龍眠
鉅族是時宗衮方在
朝而蕭然無異寒素武進錢文敏與余同鄕舉同選中
書其登第也先於余旣貴顯而不忘舊好也新建裘文
達公爲壬申
殿試讀卷官余以是年登第以師禮事之有燕會必招
余在座其卒也相傳爲江神主江寧之燕子磯云桐城
王中涵戶部丁丑會試與余俱爲詩經分校官坐聯席
相與浹洽者一月識其人朴誠君子也徐又次前輩乃
書此卷者書旣絕倫且兼精岐黃術猶憶甲戌之春余
長男(慶詒)方三歲患豆創醫皆以爲結痂可待矣時余
七歳女久病請徐先生入視先生見余男亦在牀出謂
余曰君男之豆醫者以爲何如此證有吉有險有凶君
男在險法中余始皇急就先生求良醫先生因命其長
君鳳鳴旦旦來視毒然後大發於外爲手製善藥護其
裏散其外又逾月而始愈今余男年三十有六矣向微
先生安能至於今也今先生喬梓與五公皆不可復作
而余以衰齡尙得撫遺墨而追舊游情景了了尙在目
中誠知筆墨荒穢然實有不能巳於言者略識其槪使
來者得考焉余本不善書今更艱於捉筆因授余表姪
王嘉客(士玉)爲書卷後時　乾隆五十二年良月之六
日也
　　　題方訒菴(昂)會試朱卷後(壬子)
凡鄉會試之有朱墨卷也墨卷乃士子所自書朱卷則
鈔手所重謄送內簾考校以定去取者也中式者取兩
卷比對相符而後塡㮄又待磨勘訖而後歸之禮部藏
焉所司未有復料檢者其人後官禮部閒取其得舉之
卷攜以歸而未有以示人者吾故雖聞之而未嘗見也
今訒菴乃取其會試中式之朱卷而裝潢之吾得見之
因以歎訒菴之大有異於常人也自德行道藝之書廢
上之求士也以其言而士非言亦無由以進此其爲拜
獻之資也重矣顧士當釋褐入官之後轉不自貴重其
言視之無異士苴然俗閒相傳至喩之以𫾣門磚噫其
於修辭立誠之道何有殆不過揣摩剿襲徼幸弋獲而
巳志得意滿矣其言本無足重輕至已亦不欲復觀夫
以終身之發名成業顯榮赫奕之美報一追溯其際遇
之關鍵所取者唯在其言而猶不自愛是其於言也先
巳不誠而他又何望焉訒菴乃於其遇合之文珍重之
如此此非遠異於恆流乎然訒菴何不倂取其墨卷而
亦裝潢之將無重襲雜沓中無可撿尋耶抑巳爲識寶
者攜之去耶吾聞　廷對之卷亦皆在禮部其人後登
端揆例當取其卷歸之謂其向所言者今舉以見諸行
也訒菴大用必有日吾安得及見其敷奏而更以豁吾
目也歷來闈中書手不能無恅愺其甚者至不能以句
舉子畏其然常以利啖之以訒菴之貧亦不得免焉非
然安能書之端謹若斯也向來分校者用藍筆十數科
來始改用紫筆主司之用墨筆則新舊一也此卷流傳
日久後人或有欲知典故者故復覼縷及之
　　　德隅齋畫品跋(丁酉)
德隅齋畫品一卷宋濟北李方叔廌之所作也東坡嘗
稱其文瀾翻不窮有飛沙走石之勢知貢舉日自佹必
得而竟失之坡有詩自責見集中又哀其窮以玉鼻騂
相贈今所傳馬劵帖是其事也方叔所著名玉巖集李
端叔之儀爲序今不傳此帙乃評畫者耳能知名手用
意處雖無題識而摩挲放像有以知同物而異時同形
而異勢摹寫曲盡令人如將遇之誠善於言者也後言
能畫不害爲貴人爲賢士是則固然然思唐中官傳呼
宣畫師閻立本時則有藝又不如無藝之爲善矣此與
圖畫見聞誌皆從金孝章俊明手鈔本傳岀中有脫字
及避諱缺筆一一仍之
　　　圖畫見聞誌跋(丁酉)
一藝之微莫不有法藝之精者亦可以取重於當時傳
名於後世今名爲士人而束書不觀游談無根悠悠忽
忽以至終老不大可哀也哉畫亦六藝中書之流也余
不善書而書之形聲略略能溯之余更不解畫而畫之
雅俗亦略略能判之使持是以蘄名於世也吾固知其
必無幸矣雖然舍此而求所以立者安在乎余甚自危
而又何暇唯人之責也觀此誌中所載諸人其能事必
不可以假借孟子云五穀不熟不如荑稗必有其進乎
此者而後可以不屑乎此也此書爲未郭若虛撰常熟
毛氏有刻本余未之蓄從友人處見吳門金孝章俊明
手鈔本託友人爲傳寫以僃插架之一種云
　　　書格古要論後(丁酉)
此書特游藝之資耳觀其辨器物之眞僞的然不淆若
是噫豈獨物爲然哉其所以審善否考情僞者果何具
也身也者表也學也者鏡也表端則曲直見鏡明則好
醜分不知務此而逐逐於物無乃適蹈喪志之戒乎雖
然有卞和之璞而不之寶有干將之劒而不之奇不能
盡物之理卽不能盡人之情雖曰識小君子亦不謂其
無益而可廢也今所傳本云是吉水王功載所增輯以
余觀之大率坊賈鈔撮以射利者耳重複錯雜巳疑非
學者所爲而今所刊本更全不讎校字體惡俗甚且一
篇之中首尾貿易不相聯貫豈非書之一大厄乎余以
暇日依文尋之略得其讀爲校正之如右然余以衰白
之年而乃爲此不急之務政恐後人不嘉余之勤而轉
得誚余歲月之空擲也余其何辭以謝
　　　書五曹算經後(戊戌)
五曹者田曹兵曹集曹倉曹金曹也題李淳風等奉敕
注釋然所釋者五曹次第之序而巳疑當日尙不止斯
也宋元豐七年與孫子輯古兩算經同雕版毛子晉謂
其端楷精工眞希世之寶欲翻刻而未果今鮑以文氏
縮爲小字版行之屬余爲校讎唯覆月田衍一字及方
窖受粟之數其奇分有誤雖宋本亦爾然正不當沿習
其誤也
聖祖仁皇帝時欽天監推測互異爭執所見朝臣不能
定其是非
聖祖於是殫思硏學精析毫􁁬遂有歷象考成等書以
爲天下後世之圭臬而宣城梅定九於是時伏處草澤
亦復能薈粹古今中西之學而推闡之數學至今日舉
天地人物精粗大小萬有不齊之品而罔有不該矣此
區區者直淺以導夫初學者耳然唐時以算學取士故
算書易以流通今之士習四子書外守一經有餘矣遑
問此哉
朝廷鉅製卷帙重大旣不能家有其書而此五卷者簡
約可循椎輪爲大輅之始誠哉不可廢也鮑子從若滅
若沒之餘依仿宋本盡爲表章其用意眞絕人也故余
樂道之　乾隆四十三年孟冬二十有五日書
　　　又跋(辛丑)
乾隆戊戌曾爲鮑氏校此書卽就改正矣今見館中本
復取而閱之余所校果不謬唯倉曹有一條其元本云
今有方窖從一丈三尺廣六尺深一丈問受粟幾何荅
曰四百八十一斛四斗奇七寸八分余以斗法只一寸
六分二氂若奇數有七寸八分則又成四斗有餘矣當
爲奇一寸三分今館中本尙仍其舊余乃更加覆審則
奇七寸八分實誤也若七寸八分不誤則四斗二字爲
誤衍明也此書與孫子算經皆得汲古閣影鈔宋元豐
七年祕書省所進本故行款爲近古云首卷内腰鼓田
鼓田兩條館校謂其術頗疎舛爲更定其法此當取其
說以繫於後　乾隆辛丑七月十三日在太原記
　　　　　　　　　弟子上元談兆華肇來校

抱經堂文集卷第十六
抱經堂文集卷第十七
　　　　　　　　　東里　盧文弨　紹弓
書(一)
　　上桑弢甫先生書(戊辰)
文弨再拜楊許州至得先生書蒙示中州遊草一帙喜
甚急欲知道途閒事粗讀一過覺情景了了在目虎竹
年少詩之工巳若是霖潦彌塗更唱迭酬興不少減有
以知先生之樂也文弨自聞先生之敎私願杖履所到
必往從焉乃不意八年之久不得一覿事勢阻格不能
自拔每至昔時講習之地思師友聚處之樂邈不可得
未嘗不徘徊歎惋自傷年日以長而不能竟其所學若
何而可以自立也自先生之至中州也道里近音問可
速達然知先生之於文弨望之深必將知其近所從事
若何所得力若何其見於議論文字又若何而文弨之
所大慙正在於此昔孔蔑嘗言仕有三亾而子賤獨否
文弨今日不幸與孔蔑之言適相似也繕寫官書計字
爲率日當得一千五百敝敝於此何暇爲學且古之爲
貧而仕者葢將以祿養也今文弨力不能迎養是以居
常少歡文弨行能無似無以動人又不能求當世賢士
大夫而與之周旋孑然寡合以是益增其孤陋卽有一
二志趣相近者又皆爲職事所羈束不得朝夕見夫旣
無爲學之時又爲境所累而不能自力於學更無人焉
共勉於學是則終於失學而巳矣此文弨之所以內省
瞿然不能自寧者也近日略得閒可讀書然不能如古
人專讀一書之法讀經亦兼讀史先爲之分句讀正譌
脫偶有筆記非其大者以俟再讀然後求詳焉　內府
校定經史善本非力所能購亦無從假諸友人至耳目
所觸未嘗無勃然於中而欲宣者而弗工於辭不能達
吾意之所欲云展轉移時旋卽銷滅昔歐陽子嘗歎言
之不可恃是固然矣然傳不傳雖不能自必獨不可藉
以自娛乎其上焉者不可驟幾其次又以爲無益而不
爲未見計之得也文弨竊有意於此而能厲其氣使弗
餒者唯先生願終敎之
　　　與桑虎竹(繩箎)書(戊辰)
承示新詩若干首鋒銳如干將莫邪何可當也持與此
閒知詩者共讀之雖足下進而未巳無急於名然有美
不彰吾之意有不安者非夫人之能重足下也實至而
名自隨有不可得而終辭者矣夫詩之爲道非彫琢曼
辭以取悅於世而卽可爲詩也殆必由乎至性之所發
而後乃爲眞詩今足下之至性吾見之於詩矣足下之
侍親來河南也遇雨相失徬徨達旦此時豈有意爲詩
而詩乃自然流出先生亦嘉子之勤而見之於詩者又
彰彰焉然則子之爲詩皆發於性情而不能自巳焉者
固宐渢渢乎其可誦也文弨八年於外不得事吾親又
不能承其家學勞擾困踣幾無生人之趣雖欲諧聲律
工字句以自列於作者之林亦難解於至性之薄矣年
來自傷貧窶無以爲養呻吟大息之作亦時有之然以
視朝夕在膝下其幸不幸爲何如則其言之工拙固有
不必較者矣吾是以甚慚於足下且常人之親願其子
富貴而意巳足也足下之親與吾之親所以願其子者
雖得富貴意殊未慊也今吾獨營營衣食是急而不能
盡力於古人之所謂學工爲文章時出一篇以爲親娛
亦不可得足下其謂我何哉嘗竊思之富貴命也學問
則人所能自力耳然亦必藉師友之助焉吾欲於明年
請假來河南旣得聞先生之敎又兼以足下自勵也
　　　與薛澱山(洪)書(戊辰)
文弨頓首澱山足下自隔音問三年於兹矣足下具過
人之才而復奮志於學得友朋之樂且不爲職事所羈
則時皆我之有也足下之於學也其成矣乎嘗慨聰明
有志之士世故不乏或爲外物所牽又無明師良友爲
之助往往中道廢不克自振以可爲之時擲之無用之
地其後雖欲勉自收攝求爲炳燭之明而精力巳銷亾
耳目巳敗壞不能復有所爲矣文弨自少時卽知學之
可貴也足下從吾父遊吾父時時爲文弨稱說足下之
好學則益自激發不巳足下與我相識意亦似可與共
學時方汲汲於科舉之名私以謂吾姑取此而後從事
於學乃無分吾志然古人之爲學豈有是也此念一誤
錄錄十年餘屢躓於有司之試一第曾不可得而學荒
矣時已去矣足下前與我書敎我讀書之道當動靜相
調此朱子之說也吾受而謹識之乃今所處有萬不能
行者葢人以讀書爲動而以靜坐時爲靜也吾則以應
事爲動而以讀書爲靜靜坐時安有乎足下又盛稱田
傅二君之爲人而樂與之友然則足下旣得爲學之方
其時又可爲又得同志之友相引翼學之成也吾爲足
下信之矣懷土之念人情不忘況此地二三好友逝者
電滅在者星散吾安從得益乎與足下相見當不遠幸
於諸君子前先道我願交之意他日談道論藝所與數
晨夕而共遊處者必於是乎取之矣道遠情長不盡覼
縷
　　　荅陳儆唐(一傑)書(戊辰)
文弨頓首儆唐足下令兄來　京得讀所惠書慰誨兼
至足下之關愛甚深也文弨之試於禮部至是而四矣
初不敢懷一僥倖之念以冀其或有遇也固亦嘗肆力
於是而求正於先達卜所業之中繩墨以不其視昌黎
之自謂可不學而能固大有閒矣今年所試之文頗小
稱意而友朋亦雜然同聲許爲必售㮄發被黜人或疑
余之不能無慍然此之得失亦何足道余固不以是介
介也有謂余者曰子之言不慍妄也子有親在而名不
成仕不達將何以爲親榮其焉得無慍是則固然然僕
亦知其不必慍也何也凡售而驟躋於顯列不過數人
而巳其或不幸而旋降罷以去者比比也文弨不得進
於是列職業易稱得安享其祿之所入且不至如古者
鎖㕔之法一試不中輒去官是文弨今日所處正吾親
所得免於慮也而又何慍焉抑吾聞之荀子良農不以
水旱輟耕良賈不以折閱廢市學所以爲己也非爲人
也如不得於名而不學是兩失也竊有所未安焉近者
稍得暇取經史兼閱之以經爲律令格式而以史爲案
辭此文弨近日之所爲學也然則謂僕遂無意一遇此
亦不然要之固不足以是爲憂喜矣文字之敝近來爲
甚夫文將以言聖賢之言也而今乃以兒童駔儈之言
雜入之而恬不爲怪夫兒童駔僧之言與聖賢之言豈
待辨而知哉而世且寶貴之大可怪也昔曾子固不中
而歸歐公爲文送之稱其不非同進不罪有司思廣其
學而堅其守今僕非敢非同進也罪有司也恐後生狃
於聞見且將爲人心風俗之蠱朱子所謂文字亦極有
關繫者此也故願與有識者共明之非足下吾亦不輕
以語之也
　　　與張東之弟(孟陽)書(戊辰)
僕在京落落寡交所敬事者惟長民舅氏一人而巳自
其以葬事歸復來京師過從益密方增益我之所不知
而督我之所不逮不圖天不假年中道摧折其爲痛悼
若何可言舅氏生稟異資讀書能得古人之意爲文雅
潔有法詩宗盛唐名家中晚以後纖佻修染之習勿㞕
也舊歲爲老親在堂思博一第與僕偕二三友人共攻
應試之文而獨善僕之所作嘗曰文有俗韻雖工不貴
也今吾與若庶幾免是乎同年王君立齋毎見僕必云
爾舅淸羸如是而子與之爲文不休是速之死矣僕時
以謂何遽如君言今不幸其言中然舅氏之死固不可
謂死於文也其始病也貧爲之祟也其病之至於亟也
醫爲之酖也舅氏善爲議論縱橫揮霍率嘗屈其座人
與僕同居日常談至夜分不休母夫人遣婢傳敎止之
乃散去閒嘗與舅氏語相者謂甥年殆不滿四十倘其
言信則爲期不遠矣舅氏笑而語僕吾與甥縱自知不
及期頥耄耊猶當過強艾耳今憶斯言不自覺其驚痛
之交集也將試之前月在同年祝君豫堂所會文旣成
色慘沮不樂曰此不祥之徵也遂內其文不岀而評騭
諸人文字某甲某乙而謬賞僕文爲最未幾又集同人
爲文是日僕苦思致不屬自知文不佳而舅氏之文先
成狂喜自矜以爲絕調然僕視之實不逮他日所作因
卽爲掎摭其利病舅氏頗不以爲然相搘拄不少下㫄
人幾疑其失歡然亦可見余兩人唯親厚無閒故若此
也中閒遊從之樂頗多不能詳說舅氏爲人略見僕所
作行狀中巳寫一通寄歸想見之也近者老幼八口焭
焭京師南方無室屋可棲止勢不得不暫寄於此賴舊
交世好之力稍可支吾目前過此則不可知也嗚呼舅
氏之道誼學問葢非獨張氏之良而巳儒林中咸惜此
人則羣從子弟其惋痛當更何如也人必聞正言見正
事然後可成其德則如舅氏者方將以爲後生小子之
所則傚而柰何其遽死也後起者爲誰東之可不自奮
耶文弨與舅氏親洽之至故卽一二瑣㞕談諧之事亦
有不能忘者舅氏旣自知死徵則日前之所以語僕者
其毋乃故謬其辭以相解歟死非僕之所懼但懼無可
以死者耳悢悢之懷言不能罄十一月七日文弨白
　　　與僃三大兄(壽朋)書(戊辰)
弟年來苦無暇日親知往還之書絕少精神疲於酬應
遂不能強之復作人但知京官事簡外官事繁不知京
官所治之事無有不躬親者非若外官之有佐助者也
至若往來慶弔雖視其人爲繁簡然卽至簡亦有不能
盡絕者此亦何異於上下奔走之僕僕也故昔之爲仕
者往往反致羨於山林隱遯之士爲之流連贊頌而不
能巳豈故爲是言以相謾哉彼實有所苦而其勢又不
能毅然舍之而去乃不得巳而宣之於言則皆其情也
非僞也以大兄之才久困於鄉而不才如弟反得竊升
斗之祿於　京師以世俗觀之鮮不以弟之所處爲勝
於兄然平心絜之弗如也兄未嘗處弟之境當不知弟
之此言爲誠然近者以久次之故稍就閒地値纂脩
玉牒得與於繕寫八人之列弟書不能工而能速以此
獲少暇得以讀書昨歳聞喪嫂氏知兄何以爲情嫂氏
之賢能以弟耳目所覩聞未有能過者也兄之廉介淸
苦而嫂氏安之以故不損兄之高兄之剛直易忤而嫂
氏順承之無有違言之達於外以一人之身理中饋治
女功兒女林立緝糿補綴敝而能完此豈世閒閨門弱
質之所能獨任者而嫂氏爲之綽有餘力其安貧食淡
盡罄其嫁時之匳而絕無幾微怨尤之色且不志非分
之得至使童穉皆率其敎人或與之果餌則慚此尢爲
難能也文弨大母在日嫂氏時以飮食相遺行步則爲
之扶持大母念文弨在遠則哭泣又賴勸慰以解此更
文弨所切切於中不能一日忘者也聞喪之日弟與弟
婦俱痛悼累日盛德之所感如是念諸子皆幼其小者
更難提攜相去三千里弟婦不能爲任撫育之勞常用
内疚然諸子中後必有興者天之報施善人固不爽也
　　　與從子沂州守石林(憲觀)書(戊辰)
信至具悉近況甚慰遠念公事倥偬自倍於京朝官愚
雖非履之而知然實信其難爲也曩者咸謂京官貧而
事簡外雖繁而祿入之數稍優差相當也今也簡者未
必簡而優者亦豈優乎愚奔走　殿廷職業之外無分
豪裨益　國家誠不如得一令丞簿尉尙可以及民而
爲效於　國家也今石林所處則旣尊矣而其及民之
廣非復令丞簿尉之可比所以爲民者卽爲　國也知
石林之心亦惟知有民而巳必不㞕㞕計及於祿食之
多寡與憚其任之勞也汲長孺薄淮陽而欲爲天子拾
遺補過之臣今日居長孺所故爲之職者毎多卷口結
舌曠月逾時始摭一二瑣㞕不急之事以塞責
天子旣巳薄之而舉世亦竊相笑也旣不可爲名而又
無以固乎其位吾意今之欲得淮陽者必比比也石林
前以試當得御史而出外居郡若左遷然者然今則御
史之能者乃得爲郡耳不可與前時槪論也勉盡職事
餘無他屬
　　　與從子掌絲(世綸)書(戊辰)
九月十六日得書知眠食無恙良慰余意書中具言近
日讀書勤苦尢吾之所樂聞也但精神難支持亦不必
勉強以掌絲平日善病恐過用難爲繼耳所疏不知出
處及疑義若干條具荅在別紙此士安所謂遭人而問
少有寧日者也掌絲之虛懷而勤力也至矣雖然吾竊
以爲更有進焉者葢人之爲言皆曰學問將學焉而繼
之以問邪抑問焉而卽以是爲學也夫寡聞寡見之蘄
至於多聞多見也有道焉得其道則耳目可以不勞思
慮不至厖雜而其爲功也易近世類書頗多又諸文集
亦多有注釋箋解然則讀書之易宐莫如今日然吾以
爲殫見洽聞之助不在是也葢巳經翦截割裂於事之
始末語之原委必有不能通貫曉析者矣今以掌絲之
資性日力計之吾不必訹以高遠難行之事六經之外
如爾雅說文史記漢書皆所當讀也然後博覽羣書其
不解者鮮矣此言初聽若迂然吾爲掌絲細審之事無
有捷於此者且不必遽爲程限但日日讀之一卷畢則
此一卷之事與言見於他書者自一覽而得也推而數
卷至數十卷莫不然初可以省問之一二繼可以省問
之五六又繼可以省問之八九矣苟若是則其用安有
竆哉然此猶爲記誦言之也若夫以之明理以之處事
則所得者益不可以數計此事逸而功倍之道也不然
則掌絲數月以來所不知者豈盡於此乎吾所縷析以
荅者能一一記之後不復問乎同一事也而出於人之
所援引者又各不同其能明乎此而卽無惑於彼乎吾
是以深嘉掌絲之好問而尢願掌絲之好學也掌絲果
從事於吾言則其於問也亦必有更進於此者矣
　　　與金崞縣天來(潢)書(戊辰)
天來足下別後久不得書事定劇也京官雖不若州縣
塵勞然得閒亦絕少吾輩佔畢習氣至此皆不能不少
損也此時冬寒日短從
王牒館抵家大率巳曛黑矣飯訖稍處分家事卽取舊
所讀書就燈下讀日力有限不能泛濫羣籍近來性亦
厭雜聊溫故使不遺忘而巳婦抱幼女在㫄女半歲略
識睂目向子嫛婗欲語予取置諸膝女似喜讀書聲謂
若予與之語者然久之漸不耐跳躍轉側不可抑按乃
抱之徐徐行覆誦所讀書有不接續處卽開卷正之腕
力倦則還其母兒早睡予讀書至寢以兒醒索乳爲候
則夜巳過中矣偶有所見隨筆記之惜良朋在遠不能
是正耳僕之仕不可以爲仕故第區區以其學爲學若
天來所處則仕中卽有學不必更求其所爲學吾於天
來交最深相別幾一年寧無所以爲天來吿者然以未
嘗經歷之事憑臆揣度勦襲陳說指畫其如此如彼非
所謂強不知以爲知乎且天來明達果􁆴其於政體亦
何待吿也然則僕遂無一言乎僕之所欲言者欲天來
爲所當爲而毋瞻顧牽制以入於揣摩之習而巳矣葢
仕之通塞命也非人智力之所能爲也知其爲命則不
足以榮擾而唯盡吾職分所當爲之事吾未見世皆以
軟媚進而以正直退者也未見世皆以武健進而以循
良退者也且觀天來巳事之驗可以知命矣諸兄咸以
甲科顯而天來曾不得一第豈其文之不若邪又嘗兩
就榷鹽之職皆在選中親朋惜君之才咸以說沮君君
前則以病辭後則吏部業以名上次日當引　見而適
遇改期乃又以病自免當是時人咸私相指目謂以君
之才寧有不以文學顯者又有謂君於外吏第不就就
則取之如寄耳君言語動作皆有矩度屢當主選者意
他人皆不及君也會選人往浙江天來樂其山川風俗
之美欣然就選期在必得旣與矣復不得
命視天來意若不釋然其時吾亦爲天來曲解當必爲
文學待從之臣故且靳之於此以今觀之則凡人之所
料卒無一當得失之際能自爲乎命之說夫人而知之
而能言之矣然安之者絕少吾無暇援引古義卽以天
來之往事思之安得不信吾言力從事於其所得爲而
毋敝敝焉以所不能爲者自役則政之成也非天來所
難矣迂愚之論謹以爲良友吿幸垂采擇
　　　與侍讀申笏山(甫)書(辛未)
文弨趨走內閣忽忽巳十年每欲撰舍人錄一書恨見
聞淺陋又鮮同志之助久而未就近始見眞定梁愼可
所著內閣小識差可見明末及　國初制度不知如此
等書世復有幾當訪求而􁃝輯之博洽如笏山當有以
益我所不逮也文弨之爲是書祇就見在職分記載且
錄今昔凡爲是官者之姓氏其行事可考者幷附著焉
固不敢㫄溢一語於其外也雖然必使後世循其文而
考之可以見政治之得失焉相臣之優劣焉其一時風
會俗尙與其人品行之高下美惡皆可燭照而數計則
其書乃不爲徒作歷代之設是官皆稱淸選諸曹簿書
期會日不暇給而此官尙不爲吏事所拘得以餘閒誦
說先王之詩書參稽國家之典故以益厚其所植而爲
有用之器夫官位中無事而食祿者莫如詞臣而人不
以爲非也居其官者亦未嘗見其有不安之色卽
君相亦不以事之不當爾而欲以職事縻之然則職事
之閒劇惟其所處固不能一槩也今舍人之官幸處於
閒劇參半之閒然以今較昔業巳稍稍繁猥苟職事粗
舉似不必一切以吏道繩之至使　國家養士之優待
士之寛百年來相傳之厚意一朝而澌滅殆盡則其所
傷者實大僕又聞之舊章者不可改也昔之所行今亦
踵而行之卽人主不得以其意輕易變更而況其下乎
故事　殿試執事止八人今科忽增二人又易其次序
詰其故則曰中堂之意將使壯者任其勞焉夫凡百差
遣皆擬議而後上何獨於此稱中堂之意乎夫勞逸之
次先後以序曩吾與笏山儤直之時亦勞甚矣未嘗求
助於前人今亦不當爲後人任其勞夫苟以朋友之情
言之亦何所不可然於　國家之事體則非所宐也事
無定準則趨避生趨避生則爭辨興而雅道壞苟推其
所由來咎不得不有所歸矣笏山達於大體必知非僕
一人之私言如其未是尙明敎之
　　　　　　　　　弟子旌德黃朝俊冠英校
抱經堂文集卷第十七
抱經堂文集卷第十八
　　　　　　　　　東里　盧文弨　紹弓
　書(二)
　　　上黃崑圃先生書(庚午)
士之能自守者莫不以有求於人爲病雖然此但謂不
當爲流俗人之所求耳若士亦有士之所當求者如必
以無求斯可爲士此葢狷狹之行非宏通之道也文弨
弱冠來京師三年而歸歸而復來迄於今且十年矣官
司之長及舉主歲時隨例往投刺而巳未嘗一進謁於
其庭也其餘王公大人之門未嘗有文弨之迹焉此非
敢薄當世之王公大人爲不足事而故以偃蹇爲高也
流俗之所求固􁆴然不爲然使見之也不以事請閒而
進欠伸而退其所言非性命之理非當世之務非有剙
解之獲而疑義之析若此者雖不爲流俗人之所求吾
猶恥之若文弨之所求則有在矣家貧不能得書自來
京師卷軸益少讀班范之漢書欲求荀袁之紀以證之
而不可得也讀歐宋之唐書欲求劉昫之舊本以證之
而不可得也借之友朋皆相笑以爲不急之務此其所
憾一也家君在南方師友亦皆遠隔每有滯義輒錮於
胸中積日不得豁然見前人議諭之未是者竊欲更張
之深懼不知而作所謂見螳蜋之在前而不知黃雀之
隨其後苟不就正於有道終不可信然竊觀士大夫閒
類皆勞勞於職務而無暇爲審定焉者此其所憾二也
若是則文弨非無求也患其不得所求也先生以高才
早掇巍科復從師問學無絲豪自矜意旣而敭歷中外
爲朝野所共欽懸車歸里猶日以友朋書籍自娛好獎
引後進客至不畱於門文弨懷企久矣而以無介紹之
故不敢以褻見今者猥辱令子侍御君之下交而又示
以賢孫之文夫交其子孫則必登堂而拜其父祖禮也
況先生更文弨之所願見者哉夫少而不事長賤而不
事貴古人以爲大戒碌碌於世而不爲有識者之所知
亦士之恥也以先生學行聞望何可不見且里居則旣
無職事之勤文弨雖數踵門亦可無流俗人之嫌是以
一旦舍其狷狹之行有此請焉謹先獻所爲古文若干
首漢書續考證三冊幸先生不棄而辱敎之且岀其藏
書以示之則文弨之所求庶幾大慰
　　　復秦味經先生校勘五禮通考各條書(甲申)
日承尊諭以所著五禮通考雖巳刊刻完竣未卽行世
恐其中或有參錯不及細檢處須及今改訂爲善文弨
學識短淺誠知不足以副諈諉然先生之虛懷爲巳至
矣繙閱之勞所不敢辭謹就愚見似其中尙有可參酌
者數事輒疏左方呈覽伏乞恕其狂瞽或有一二采擇
不勝幸甚主臣
尊案云鄭氏注經文天帝名目錯岀一天帝也曰北辰
耀魄寶天皇大帝皇天上帝昊天上帝一天而數名又
謂皇天北辰耀魄寶上帝太微五帝一號而二神一五
帝也曰五德帝當方帝感生帝一感生帝也曰靈威仰
赤熛怒含樞紐白招矩汁光紀隨文而屢變
　文弨謹案康成六天之說雖參錯屢變然約其旨歸
　不過北辰耀魄寶及太微五帝二者而巳上所譏一
　號而二神者是也至五帝之名則東方蒼帝靈威仰
　南方赤帝赤熛怒之屬蒼赤黃白黑卽木火土金水
　之五德主東西南北中之五方異名而同實者也唯
　感生帝則隨代而易周木德蒼帝之精故以靈威仰
　爲感生帝殷則以汁光紀禹則以白招矩五德各當
　其方而當代祇一感生帝是不可謂之屢變
書類于上帝蔡傳其禮依郊祀爲之尊案云類之名義
諸解皆不若鄭注之確故朱子書集傳取之以授蔡氏
也
　文弨謹案下文又有尊案云經言類祭不外陟位行
　師巡守諸大事皆義類之正大而不可以巳者然則
　類之爲名或亦正其義類而吿之之謂乎若以類爲
　依倣郊祀則旅亦未嘗非依倣爲之也云云據此則
　此處尙未可遽以鄭注爲確也
禮志壇毎成高二十七尺三成總二百七十有六乾之
策也尊案云乾策二百一十有六七爲誤字顯然分之
爲三當作毎成七十二尺亦刻本誤也但三成共二十
一丈六尺何乃太高亦不可考
　文弨謹案毎成二十七尺此似非誤意此下或尙有
　脫文考前後制度多言十二陛陛七十二級三成陛
　級之數合之適得乾策然則非言每成有七十二尺
　明矣葢毎成二十七尺巳比舊之高加倍有餘(舊每/成高)
(八尺/一寸)無遽加至七十二尺之理但當以爲文有脫誤
　可耳(或總字誤當/本是級字)
後漢書祭祀志立春之日迎春於東郭外一段至三時
不迎尊案云此永平以前舊制劉昭以其不成禮典故
祭祀志中列永平迎氣五郊之禮於前而附此於下卷
之末
　文弨謹案祭祀志末所載靈星先農風伯雨師及此
　迎春一條皆縣邑之事故不僃禮且不言郊而言郭
外若天子國都則永平以來卽有迎氣五郊之制本
　之禮讖月令又采元始故事爲之則知非永平創造
　可知矣迎春一段不紀年月不可卽􁆴以爲永平以
前舊制如此而後乃改易也今州縣亦止有迎春一
節此卽古法之猶在者又案後漢書附見諸志皆晉
　司馬彪續漢書中之志梁劉昭注以補之故題曰注
　補毛氏汲古閣本猶然近乃改刻作劉昭補幷注此
　大誤不可承用
周禮大宗伯以實柴祀星辰注星謂五緯辰謂日月所
會十二次疏辰卽二十八星也尊案云星兼經星緯星
而言辰天之無星處皆是是以日月所會大略分之則
爲十二次耳非卽指二十八㝛也
　文弨謹案二十八星皆日月之所經一歲之中凡有
　十二會故疏又云不當日月之會直謂之星若日月
　所會則謂之㝛謂之辰謂之次葢專言星則可以兼
　經星緯星此以星與辰對故注一主緯一主經也若
　邵子言天之無星處皆是辰此別一義而以施於祭
　祀則不合何則太虛之中坱兮無垠旣祭天矣又祭
　其無星者此何義也若謂大略分之爲十二次則舍
　二十八㝛之外不聞又立娵訾之祭降婁之祭諸名
　目也又尊意以北辰辰之最尊者竝無星象亦不在
　二十八㝛之內爲證竊疑北辰雖無星象然天之樞
　紐確然有可指處鄭氏旣以北辰耀魄寶爲上帝故
　此不具列耳若日在營室日在昴旣巳確指其星爲
　日之所在而猶不謂之辰轉求之杳冥之處恐未然
　也餘星不謂之㝛而唯此方面各七者謂之㝛㝛卽
　次也次十二而星二十八以所會包所經也若過泥
　無星一語則水星又何以謂之辰星大火又何以謂
　之大辰中庸日月星辰何以總謂之繫於天乎此猶
　儒者以天爲卽理也而要不可以理爲所祭之天所
　謂言各有當也觀下條尊案所云取附近之星以相
　識別是巳洞悉其故而猶引無星謂辰一語竊謂當
　幷去之爲是
尊案云太歲之祭或以爲木星或以爲十二辰若云木
星則卽五緯之一而非別有一神若以所行之次每歲
一易者當之是卽十二次是巳在二十八㝛之中而又
非別有一神也
　文弨謹案周禮􁀇章氏十有二歲鄭注云歲謂太歲
歲星與日同次之月斗所建之辰也歲星爲陽右行
於天太歲爲陰左行於地十二歲而小周又互見太
師注假如元枵子星紀丑析木寅大火卯壽星辰鶉
　尾巳鶉火午鶉首未實沈申大梁酉降婁戌娵訾亥
　此十二辰之建乃左旋也若子爲星紀丑爲元枵寅
　爲娵訾卯爲降婁之等則右旋之辰也馮相氏旣言
　十二辰又言二十八星疏以辰爲子丑寅卯之等是
　又與十二次之爲辰者別也太歲之祭雖始近代然
　考之於古太歲實非歲星又非二十八星明矣敢獻
　其所聞
王舜中劉歆
　文弨謹案漢止有王舜無王舜中考漢書王舜下接
　以中壘校尉劉歆陳氏禮書誤以中字屬上其實當
　時尙少二名也
尊案云來室之制孔仲達謂房與夾室實同而名異鄭
康成又謂房當夾室之北
　文弨謹案鄭在孔前文勢似不應爾竊以實同名異
　之語雖見孔疏而實創於孔安國陳氏禮書所引可
　證然則仲達改作安國可也
周禮天官凌人祭祀共冰鑑注不以鑑往嫌使停膳羞
　文弨謹案周禮祭祀共冰鑑下云賓客共冰此注九
　字單釋下句非釋祭祀也祭祀共冰鑑何云不以鑑
　往祭祀自有主者何云嫌使停膳羞此注應刪去幷
　下疏二十七字亦當刪
㽔賓又下生　大呂又上生　夷則又下生　夾鍾又
上生
　文弨謹案㽔賓係重上生此卷內後所載鄭康成語
　不誤此處四字上下俱當互易朱子鍾律篇及徐氏
　萬卷堂周禮本皆不誤可證也
尊案云蔡氏以九起算非止得太史公之法實黃鍾律
度爲萬事根本之妙蘊也黃鍾以九爲本以三爲用神
明自然乃造化之奥機其所謂九寸者不過假尺度之
名以紀損益乘除之數而與尺度之積十爲分積分爲
寸之寸截然不同朱子謂爲假設之權制可謂得其意
而與史記注合但此稱其數整齊簡直過於鄭法之難
記而易差不知黃鍾自然之數妙合天成是以生律生
聲極其所至而無不通若鄭以分寸審度之法拘泥推
測不但與律度之本旨霄壤懸殊卽其算數巳難記而
不可行矣嗚呼黃鍾之蘊朱子且未能盡窺何怪算數
家紛爭執礙揣摩擬議而成萬世不決之疑也非大聖
人孰能冥悟神會而與於此哉
　文弨謹案朱子謂十二律之數鄭氏與太史公說不
　同且謂鄭法難記而易差竊嘗求鄭氏之法止是三
　分之數與史公合未見其積十爲分積分爲寸與史
　公異也何也南呂長五寸三分寸之一則是以三分
　爲寸也姑洗長七寸九分寸之一則是以九分爲寸
　也應鍾長四寸二十七分寸之二十則是以二十七
　分爲寸也推之至於中呂長六寸萬九千六百八十
　三分寸之萬二千九百七十四與史記生鍾分酉之
　數合也無射之分數卽史記申之分數也夾鍾之分
　數卽史記未之分數也夷則之分數卽史記午之分
　數也其他莫不皆然鄭何嘗拘審度之法而以十爲
　分積分爲寸乎夫史記自子而亥極於十七萬七千
　一百四十七分六萬五千五百三十六數亦可謂多
　矣而不患其難記者其法不過三之而巳其實則倍
　之四之而巳又何獨於鄭而以爲難記而易差乎史
　記卯二十七分十六與南呂長五寸三分寸之一合
　也(三爲一寸十五爲五寸尙/餘一故云三分寸之一)辰八十一分六十四與
　姑洗長七寸九分寸之一合也(九爲一寸六十三爲/七寸尙餘一故云九)
(分寸/之一)以此推之莫不皆然則史公鄭氏一以貫之朱
　子此論恐尙未可以爲然也
史記古者天子七廟諸侯五大夫三雖萬世世不軼毀
今始皇爲極廟
　文弨謹案此段史記各本皆然其實誤倒案雖萬世
　世不軼毀當在今始皇爲極廟之下觀下文云自襄
　公以下軼毀便知此句之爲誤倒明矣
宋史禮志至道三年孝章皇后宋氏祔享有司言孝章
正位中壺宐居上室懿德追崇后號宐居其次詔孝章
殿室居懿德下尊案云孝章祔享乃祔於孝惠賀皇后
之别廟也太平興國元年太宗懿德符后巳先祔其廟
故孝章祔時有司以居室之上次爲論但孝章乃太祖
之繼后懿德乃太宗之繼室以兄弟之序君臣之分而
言俱宐以孝章居上室今乃易之亂其序矣
　文弨謹案以太祖之繼后降居太宗繼后之下其爲
　悖禮夫人而知其不可乃當時後世俱無議論及此
　者竊以眞宗朝決不應有此事禮官趙湘請以眞宗
　本生母元德太后祔太宗廟室眞宗曰此重事也俟
　令禮官議之又越三年始因羣臣表請而後從之則
　其必不以私情而黷禮之大分可知矣然則禮志何
　以云爾乎曰禮志之文殆有譌誤若懿德先祔孝惠
　之廟則以孝惠之未嘗一日居正位者而懿德且爲
　之屈矣何獨不屈於孝章乎若懿德先巳居孝惠之
　上則其失巳在前不待至此有司始議其先後之次
　也兩者俱無所處竊意禮志之文當云有司言孝章
　巳正位宐居上孝惠係追崇宐居次詔以孝章殿室
　居孝惠下兩孝惠俱譌作懿德者葢轉寫者見下有
　懿德居上及懿德居淑德之上之語文相附近故譌
　耳且卽以懿德居淑德之上一句考之若如禮志譌
　文則孝章居懿德下居淑德上乎抑幷居淑德下乎
　不應止以懿德爲言也如此大舛錯而無一人言者
　有是理乎故知兩懿德字皆兩孝惠之譌觀後文所
　引神宗紀及玉海等書皆以孝惠孝章淑德章懷連
　稱卽可知當日之次矣
尊案云斬牲之禮行於京師都試之法行於郡國
　文弨謹案劉昭注續漢志云漢承秦制三時不講唯
　十月車駕幸長安水南門會五營士爲八陣進退名
　曰乗之是都試不但行於郡國也晉書禮志載魏國
　有司奏漢西京惟十月都講亦其證此乗之之名似
　不可不載入又案晉書禮志雖與續漢志相同然以
　賜武官下當㬪武官二字六十四陣下續志有名曰
　乗之四字尢詳僃唯天子下車一段當仍之亦見續
志注
尊案云夏小正緹縞傳末有何以謂之小正以著名也
十字殊不可解朱子儀禮經傳移在夏小正篇名之下
戴氏震考正以爲北宋大戴禮本無之乃爾雅疏之文
校書者誤編入此共說極確今芟去
　文弨謹案此係戴君初說曩曾與論及此殊不敢以
　爲然卽朱子所更定亦有未安旣而戴君精思之乃
　知舊本非誤其讀當於何以謂之句􁆴小正以著名
　也六字爲一句此於本書亦有例因爲歎服前人之
　不得其解者止坐句讀未明耳今新刻大戴禮卽從
戴君後說此條亦宐改正緹縞注下應增入十字
　　　寄孫楚池師書(丙申)
日承手示論近今人士學不如古者有二弊一則貧窶
所累不能不以衣食分其志一則爲學使者不能衡鑑
惟允取通經學古者以風示之夫士也旣處不能專精
之勢而所以應上之求者又可以幸而得之此所以績
學能文之士葢千百人中庶幾一二而猶未可必也兹
言可謂切中近時之弊夫伊古以來士之能自立垂名
聲於後者惟貧士爲獨多其當大任而著勲績者尙巳
卽以文士中求之傭賃樵牧織簾鬻畚然荻照雪聚螢
抱犬者比比而是安在貧之不可以益厲所學耶竊謂
近今之弊尢在乎志節之不立風操之不振故中材以
下以貧爲病而墮其守者有之矣葢不獨役役焉惟治
生之是急也亦由上之人不能貴士而遇之以禮偶有
微忤輒欲借之以立威而摧折之唯恐其不至於是士
之自處也亦日賤所憂不徒在學之不專文之不工而
巳旣不知學則益不知古聖賢之志節而冥冥以行不
得志猶未甚害也使其得志其害可勝言哉至於學使
者之於士未能如古者敎之之法也所衡者文而巳而
文實可以見學學非徒記博而誦多也理則昭昭然法
則秩秩然其辭氣溫溫然浩浩然皆不可以襲而取也
今父兄之望其子弟鮮不務爲速化之術矣然以其文
與老成積學者較葢如朱紫玉石之不可以雜糅也乃
或貴紫而賤朱寶珉而弃玉速化者有效而積學者無
功嗚呼於此有人焉迪後生以窮經硏理之事鮮不以
爲迂矣更抗之以聖賢誠正修齊之法則卻行而退耳
其弊葢非一朝夕之故也若文弨所業則在鷄鳴之三
章矣在鍾山幾五載幸有一二同志信而從焉至於漸
染俗學巳深者殆終不能變也始文弨初至時肄業者
百數十人今則倍之矣每課必卷卷而評校之但苦年
力漸衰精力不及而實不敢以慢易處之是以幸免於
愛憎之口毎思人當中年以上讀書實難唯童髫穎秀
者可敎之以五經爲根柢庶有異於俗學之陋而不貽
終身之悔恨與前學使者言之因選得四五人皆年十
四五新入學者送院受業毎月定期考校者六次爲之
析疑陳義且察其成誦以否而究竟能副所期者絕少
雖至今羈縻弗絕然窺其意念似終不若時文之可悅
高者亦不過諧聲屬對爲詩賦之用而巳所謂學者如
牛毛成者如麟角不信然乎文弨家貧唯仰束脩所入
故不能辭講席而不居然亦非徒食也所梓書院諸生
課義二冊呈覽其於吾師公正論文之旨未知有合焉
否耶
　　　與趙敬夫(䂀明)書(辛巳)
僕自來曁陽兩年於兹矣於今乃得覩足下之面豈非
篤於實學不求人知之士哉觀足下所注徐庾諸人集
皆能直探事始深究詞源本隱以之顯睹指而知歸元
元本本殫見治聞於此服足下之學旣又讀足下詩古
文辭皆有法度其志節超夐風規淸峻脫然自岀於塵
壒之表千百世下當想見其爲人詩格矯健有風骨書
義山詩後七截句闡幽發濳議論特精當不可易序記
根極理要能肆其醇騈體文淸麗流轉佳處於宋人爲
近夫此數體者或不能皆工而足下又能兼擅其長如
是則豈流輩中所易得乎然而足下名不岀於鄕里學
使者未聞改容而禮焉邑長無有過而式其閭者猶復
聚二三童子而課之業脩羊之所入不足常上農夫其
處境之困如此此在常人宐何如感槩者而足下獨守
之益堅養之益充閉門絕跡不交當世唯以著書自娛
然則足下固不求千百人之知而在乎一二人之知且
不汲汲乎當世之知而庶幾古人之我知因以卜後千
載下之必有以知我也而何憾焉昔歸熙甫以一老舉
人與弟子講學於荒山之濱世固未之奇也後得一有
力者推崇之而人始信焉至今無異論以當日之才華
氣𦦨如王弇洲者猶且自以爲不及由是觀之祿位容
貎及身而盡士固當爲其不可盡者耳雖然足下自爲
計則得矣世有足下其人而不爲之延譽於四方豈非
吾黨之過哉先以書通於左右以明區區傾倒之私云
爾
　　　與程致堂(以道)進士書(戊寅)
貴鄉戴東原兄僕重其學問與之定交今聞其因祖墳
事與賢從兄弟將生嫌卻此固戴氏不肖子孫爲之然
其羣子姓中苟少有人心者自不容見其先世百餘年
藏魄之所一旦受侵削震驚之患亦漠然袖手緘口不
一校計此在常情尙不岀此況於賢者在貴族初買之
時必不知爲戴氏祖墳之地今則巳知之矣卜地以葬
求其安吾親也今如所卜之地恐吾先人亦將不安夫
利他人有不肖之子孫而吾得乗其閒而取之使吾亦
有如是之子孫而人亦得乗其閒而奪之一彼一此其
情有異乎否乎賢者愛其親以及人之親其必不肎陵
人之親以爲孝也明矣今之堪輿家動以福利啗人僕
素不明此然第以理觀之人方銜哀茹痛積怨含怒不
量其力之不敵而必欲起而爲難以求伸其爲人子孫
之志事儻不濟而怨毒之氣愈不能平是在我方欲求
福乃反以之招怨而犯怒訐訟由之而起釁讎由之而
深恐亦非貴族之利也年兄天屬相關誠宐及早調處
如其昭然遠見舉地相讓以安兩家之先靈此其於仁
智孝慈之道兼僃無憾戴氏子孫宐何如感戢也若其
勢萬不能巳亦愼毋相逼太甚期於兩安而巳年兄亦
度其所能行者而盡誠以相吿焉譬之啟竁而遇水石
蟲蟻之害亦將不改卜乎吾之爲此言誠私於戴君然
自年兄言之則亦可謂忠於貴族矣佇望覆示
　　　與彭允初(紹升)進士書(王午)
去歲得手書見所著傳記雜文四篇命意高遠毅然以
古人自期待不以目前之得失爲欣戚此固與流俗之
見殊矣又聞將盡硏諸經首先致力於詩以年兄之才
之年之境固所優爲第恨不能合幷無由共相劘切耳
鄭氏詩譜本有圖今所見者歐陽氏所補者耳然歐公
旣自爲書於後乃自謂於絳州得見鄭氏本則圖固未
亾也周召邶鄘衞檜鄭齊魏唐秦陳曹豳王此鄭氏詩
譜次第也有明刻本俱各置當篇之首今本合而集之
爲一卷皆今詩之次第而非鄭譜之次第已此何異朱
子易本義元依古本與程傳之從王弼本者本判然不
同後人旣以本義散附於程傳之後爲一書巳又復抽
岀本義單行其次第仍依程傳無復區別凡此皆鹵莽
之過亟當正之勿使疑誤後學鄭氏圖於今可得見否
江南多藏書家幸爲訪之何如
　　　荅彭允初書(丁酉)
年兄以擬傳二字無本欲改爲行狀前愚作此傳時私
念爲大臣作傳乃史官之職非某所敢僭也湯濳菴先
生有擬明史稾其書首署姓名擬此雖近時人然文正
乃大賢其所行卽足以爲世法是以用擬字且古今文
中所用甚廣不獨擬古人也如朱子有擬上封事矣封
事可擬傳胡爲其不可擬也則愚之爲此亦非徑屬杜
撰葢終愈於僭云爾然年兄有言亦不可虛雅意考唐
之經籍宋之藝文志皆有爲名臣撰傳而稱家傳者此
外又有別傳外傳等名目今愚因其子姓所請而爲之
則當標家傳無疑也年兄精於古人行文義法彈射不
少假借誠余亮直之益友也則所自爲文必矜愼可知
巳乃去年寄來二林居制義一冊開卷見自序卽有大
不愜意者夫年兄之深於禪學夫人而知之卽己亦不
自諱也僕自相識以來至今巳二十餘年交情益熟而
未嘗與年兄論禪亦未嘗砭年兄之爲禪誠以造化之
奥鬼神之祕未能硏究洞徹而於彼家之言又素未嘗
參討夫人之質性固有各適其所適而不能自反者古
來禪學中之爲忠臣爲孝子者亦復何限不必槩行抺
殺也吾但取年兄之恬㓗直諒而巳今者以時文詮孔
子孟子之言而序乃託於夢中之二境以標明旨趣固
巳褻越而不尊矣乃一則夢爲老師擁皋比闡羲文周
孔之敎圜而聽者百千人而樂之巳又夢爲衲子空山
趺坐六根蕭寂五蘊廓然則又樂之何年兄此中之紛
而不靜也夫夢成於因年兄有自賢之見而以爲百千
人皆莫己若也是以夢之中有此一境也若衲子殆似
所云夙根者今但未祝髪耳使於斯而詮金剛釋楞嚴
也者吾又何責乃今以冠四書義之篇豈其倫哉援儒
而入於墨且不可況抑大聖大賢而使之皆岀於西方
氏之敎則得罪於名敎甚大今年兄書來乃以爲此祗
指點文境顯岀虛實二機不可以實爲是以虛爲不是
至其自得之實一且不立安得有二云云則愚更所未
喩也夫吾儒有吾儒之虛實彼家有彼家之虛實吾儒
非執有彼家亦自謂非頑空也今年兄乃如鴻溝之截
然畫界而以實歸儒以虛歸釋無論儒不任受卽彼家
恐亦非正諦也聖人曰吾道一以貫之旣以詔曾子又
以喩子貢吾人爲學自當於萬事萬物之理卽身體驗
而尋其所爲一者何在今云一且不立安得有二則明
明是彼家所爲萬法皆空之說而義仍未了更當於此
句下又進一轉才許悟徹耳僕在鍾山不得巳而看時
文講時文實非性之所樂以年兄之才沈濳於義理之
中以輔經而翼傳何不可自成一書旣幸而早離場屋
之累矣及髪將頒白顧復頫首以效舉業家之面貌何
㞕㞕也如欲自喩所樂則吟風弄月亦何在不得吾與
點也之趣而必爲是乎年兄欲兼有其樂政恐坐是交
喪也文凡若干篇實不能徧讀但首一篇題爲學而時
習之文則旣見之矣夫必先知所爲學者何在因而時
時習之今年兄但有見於時無見於學祗欲敎人常惺
惺耳中閒唯不可離一語似少近之然云不可離者時
也而吾以不可離者習之則仍然捕風繫影專一玩弄
精神而未有實地且其後自記云開宗明義不應以小
儒臆說參之則太倡狂無忌憚矣開宗明義四字梁皇
侃始以標孝經之首而唐人卽因仍之亦由當時習釋
家之言久不復知所持擇聖賢安有所謂開宗也學以
明倫爲主自書契以來未之或改也而言語動作自幼
儀以至於動容周旋中禮無時而可廢學朱子集註自
是顚撲不破今年兄所云小儒所云臆說者何人乎是
明明指朱子而巳矣朱子大儒古今駁難不一其於朱
子無傷也而年兄乃肆筆逞臆不顧所安如此卽以前
輩而論意見各殊尙當婉約其辭寧謂朱子而可橫詈
若斯也首篇如此是以未及徧觀葢雖有他作之合理
者而亦無救於此之離經而畔道矣及得年兄書自舉
數題謂朴實說理正發明洙泗之傳程朱之奥僕因取
而覆閱如自古皆有死篇後自記云惟此一事實餘二
卽非眞案此二語本岀法華經事本作法字所謂一法
彼葢卽指趺坐而坐引而不發爲學徒作指點語今改
法爲事列之文後便令人百思不解齊景公篇從聖人
老於匹夫不得一民寸土說起聖人豈有此胸襟也夫
作四書義代聖賢語氣細意體認猶恐粗而不精有負
　當代文明之盛乃年兄駁雜而堅於自信加之貴公
子有才學友朋閒非素直諒不撓者孰肎以言賈人之
怒僕觀所載評語皆仿年兄詞意而爲之安知非陽是
而內實不然旣不欲因此取憎又恐言岀而爲士林中
所責誚故作此種筆墨使見者皆曉然於有所不得巳
而岀於此也今爲年兄計莫若擇其大害理者亟火之
能決然舍其舊習而唯吾儒是從斯大勇也否則愼無
爲騎墻之見詩有之涇以渭濁湜湜其沚知言者自能
辨之惜年兄以有用之財災梨禍棗爲此不急之務而
轉取不韙之名是以面晤時微露其端而不欲著之於
文字之閒今旣見詢不可以不盡所懷故輒陳之如右
　　　　　　　　　弟子上元黃自超軼羣校
抱經堂文集卷第十八
抱經堂文集卷第十九
　　　　　　　　　東里　盧文弨　紹弓
　書(三)
　　　荅錢辛􁍃詹事書(丁酉)
方今學博而行醇葢未有岀閤下右者每以不獲常奉
敎爲憾自聞讀禮家居道里差近而文弨徒爲廩粟所
縻不獲走唁寸私缺如大著金石文跋尾願見久矣今
承見示欣喜疾讀歎考核之精實有前人歐趙董洪及
本朝顧氏朱氏之所未逮者文筆雅健持論極純正皆
有益於世敎文弨見聞寡陋一旦獲此幾如貧兒之驟
富矣頃讀左氏傳見陸氏釋文熒陽竝從火且明辨之
云從水者非而今本太半從水學者雖見釋文究亦莫
知其何以非也今得尊跋熒陽太守元寧記而始了然
矣古一字有數體如紱黻芾三者實一也而易書詩各
異(句)文固有不盡畫一者石經叔亦作叔孺亦作􁅈而
今本皆祇作叔字孺字矣宋張淳儀禮識誤燕禮內宴
字淳從監本定作宴後來校者復議淳爲非是今觀唐
張琮碑亦以　爲宴也(五經文字宴/二字竝/載云上說文下字林)說文大
段當遵而亦不可過泥然如據之爲㨿泰之爲㤗又不
得以古碑刻有之爲解矣勅字古多作勑韓勑碑或讀
如賚予之賚而尊刻徑從說文作勅莫當仍依碑刻書
寫否高植誌跋云渤海滌人後又云此碑以蓨爲條如
後所云則滌人似當作　人也至以蓨爲脩之語以前
後較之例亦似有異同如衡方碑跋云以寛慄爲寛栗
聲香爲馨香之類與洪氏隷釋語勢正同至司馬紹誌
跋云以驃爲　以休爲烋及高植跋中語似皆變例也
莫亦可兩通否他如召邵哥歌克尅贊讚之類經典及
諸史類多通用似不必以爲異文此詹詹者何當於尊
書之輕重而少有見及不敢蓄疑如其非也幸有以敎
之毋以莛扣之微而不爲發聲也且尙有欲求敎者韓
勑碑什言向誤釋爲斗言尊跋以爲卽十言之敎可謂
精確無與易矣近讀左氏定四年疏亦引十言之敎而
有疑於疏之所云焉疏云乾坤雖是二字亦一出口乃
相溷尙冀異日領敎也方言郭景純注而今本與音切
相雜廁且顯然有後人語附益者觀爾雅音不混注中
則此亦宐有界隔其音以指物指事爲喩者當出於景
純與山海經之音政相似其加翻切者恐皆後人所爲
不知曾爲釐正否
　　　與辛􁍃論熊方後漢書年表書(己亥)
文弨拜白辛􁍃先生閤下友朋來自金陵者咸云閤下
之於僕曲相推飾人有異論輒拄其口使不得發此自
是謙德厚道之所形聞之彌用自愧閤下品如金玉學
如淵海國之儀表士之楷模得師若此允無閒然深爲
一方士子幸矣讀大作熊方後漢書年表序校正精核
指摘彌復切當源流異同之故數言暸然於後復丁寧
於元文之未可輕改此不欲殁著書者緝綜之勞而幷
慮後人紛更之失致揜其前美誠凡傳述舊人文字者
皆當若是卽僕向來持論亦然然於此書反覆攷核瑕
舋甚多若遽流傳深恐疑誤學人有不得不與閤下商
之者如前表於侯封之下閒係以所在郡邑之名此自
是當時文簿可徵確乎不謬今若欲仿斯例自當求之
本傳如濟北惠王壽傳云分太山郡爲國則當係以太
山而熊氏則署云兗州又河閒孝王開傳云封樂成勃
海涿郡爲國則當竝係三郡之名而熊氏則署云冀州
夫州之爲境也遼矣今不切指其所封之地而舉一州
以相函葢何所當乎且攷章懷注中引據舊書亦自有
明係所屬者如武邑侯耿植注云屬信都而熊氏署云
安平不其侯伏湛注云屬琅邪而熊氏署云東萊葢熊
氏但知以續漢書郡國志爲據而不知事實之有不符
也其最不可通者如淮陽王􁄣之下署云陳州卽郡國
志竝無此州名閤下知其誤而省去州字若以愚見揆
之陳字亦不可畱葢淮陽之在前漢本爲國後漢章帝
章和二年始改爲陳國今􁄣之封在光武時以斯知其
不可也至於鄉亭之侯但當係其本縣其鄉亭之名固
有與縣名同者不可混也范書中有明著其爲某縣之
鄉侯者如抗徐之爲烏程東鄉侯楊茂之爲烏傷新陽
鄉侯烏程烏傷皆會稽屬也二人所封皆其縣之鄉也
今熊氏於異姓諸侯表一則但書東鄉侯抗徐不係以
烏程而係以南陽葢誤以爲南陽之東鄉縣也一則兼
書烏傷新陽鄉侯楊茂下係以會稽又係以汝南是又
誤以茂曾爲兩縣之侯也夫旣明曰鄉侯而可曰縣侯
乎卽二人之體例亦自不畫一愚以爲不若幷州郡而
盡去之亦未見其必不可巳也蠡吾侯翼一段閤下校
勘極細足以正熊氏之謬然猶以爲當仍其舊愚意頗
似有所未安葢翼爲河閒孝王開之子出後平原懷王
勝建光元年貶爲都鄉侯遣還河閒則此以後事仍當
以翼係於河閒之下本末方得具明所受蠡吾之封則
父開請分國以與之者也於後其子爲桓帝追尊翼與
開而不及勝以非所承也卽後桓帝封兄顧爲平原王
但云奉翼後不云紹封熊氏之云紹封者妄也使桓帝
以其父終爲勝後而以其兄紹封則桓帝獨非勝之孫
乎而追尊顧何以不在此而在彼也夫倫類典禮所關
匪細後人將於此置喙焉而可輕徇乎至若始封之君
當列於首其追尊者止當於注中附見不得以冠始封
之上乃齊武王縯魯哀王仲皆非始封也建武二年封
縯子章爲太原王興爲魯王以興嗣仲二王乃始封也
熊氏一則書太原哀王章嗣夫嗣者嗣王也史不載先
封縯爲太原王何嗣之有於興則書曰紹封攷建武十
五年方追益縯爲齊武王仲爲魯哀王皆依其子之封
也而熊氏之所謂嗣與紹者非其率意妄造者乎又魯
王興後徙封北海子孫訖於漢末不改若依前書之例
雖有始封而以後之定名爲準則此當大書北海靖王
興冠首庶乎得之異姓如壽張敬侯樊重非始封亦不
當冠首以於實事皆不合故也更甚有謬者異姓諸侯
表中有桃鄉侯福當塗鄕侯亢熊氏旣皆明注云以任
城王安母弟封而又係共下云姓闕文夫任城王安者
東平憲王蒼之孫也福與亢亦憲王孫行也而乃不知
其姓置之於異姓表中使後人舉而正之則吾輩亦當
與熊氏分過矣又有安眾侯劉宣卽安眾侯劉崇之從
弟襲封爲侯者又愼靖後劉隆本傳明云南陽宗室而
熊氏竝置之異姓其用意不可曉也盧芳於建武十六
年封代王以其稱武帝曾孫則不能不載之於同姓但
於注中明著其詐亦自不没其實不宐徑削之也他如
濩澤侯鄧鯉曲成後劉建皆光武時封見寒朗傳而熊
氏竝遺之若按章懷注所引及水經注唐宰相世系表
亦尙有可補者至其世系相承位置殊舛如魯哀王之
曾孫一行凡敬王睦之子如威如毅皆綴於其叔父之
下此類更不可枚舉若一切因循不但爲無用之書反
慮其足以惑亂視聽質之鮑君其意亦欲仍舊而附駁
正於其左如集解索隱注史記之例旣完然爲熊氏之
書而又不以其誤誤後人洵兩得也但如同姓入異姓
之類不識可改歸否閤下尙有以明敎之
　　　荅汪容甫(中)書(丙申)
九月八日文弨白容甫足下今世可與道古者極尟足
下年方壯盛而專精古義此巳能不囿於流俗矣惜相
隔百里而遥不能朝夕見以䇿我之頽墯意常缺然承
示儀禮逸注一條幷以所錄孟子章指全本見寄使得
補足以成完書誠大快也在辛巳歲從吳友朱君文游
處借得毛斧季所臨吳匏菴趙注孟子校本獨末卷缺
章指於意終未慊也今相距十有六年而始得之幸目
力無大減尙可一手謄寫不假他人晚境之樂無過此
矣夫子加齊之卿相章公孫丑問伯夷伊尹何如案注
但云丑曰伯夷之行何如下又云言伯夷之行不與孔
子伊尹同道也似正文不當有伊尹二字上舉諸賢以
爲問以其同出聖人之門固無嫌竝舉也若伊尹之與
伯夷則有辨矣如復雜然竝舉以爲問不漫浪乎其爲
後人所增入明矣其他如西子章注惡人醜類者也趙
氏必本是醜䫉以形近而譌爲類也滕更之在門也章
注宐荅見禮定當是宐見荅禮而倒其文耳此皆斧季
本所未校出者足下之本尙有遺漏一二處則以墨筆
識其㫄斧季過信宋本於其字之沿俗體者亦復規規
然從之此誠可不必也足下之見韙矣孟子全冊今先
奉還其儀禮尙欲細看一過再寄上聞近著小學一本
古訓補蒼之亾作雅之翼拭目以期蚤覩也
　　　荅沈南雷(世煒)禮部書(丙申)
歲前接手書幷錢鵠雲觀察書皆索僕所校查初白先
生蘇詩補注云香雨太守欲會合王施兩家共成一書
此正人人意中所共欲其如是者不可不慫恿成之弟
前主北平黃崑圃先生家見有此書底本實勝今所梓
者如昔賢名甚著者大率舉其官封邑里或字或號而
不直斥其名如杜稱少陵韓稱昌黎之類是也今本乃
一一名之矣此在館閣奉
命編纂例當畫一若私家所著政不當爾又其校對疎
略譌脫甚多而本所援引亦閒有誤者不揆荒陋輒爲
通部校正其義可兩通自當從長鄙說列在簡端可具
桉也然掃塵之喩深歷而知其信然今因索觀復稍稍
檢點遺漏尙多安敢卽自信爲善本向於施注不過涉
獵而巳今觀其中所引亦有甚失本文之指者恐此書
亦大須商搉若王注則向未曾儲昔人訾謷巳多但當
精擇其善者耳噫自著一書固難卽會通良亦不易僕
嘗欲取史記三家注而加整理之使同異不相淆蹉跎
至今竟不能就今聞初白翁賢後人有此舉喜而躍躍
欲觀其成僕雖恐以疎駁貽嗤何敢靳而不出但此閒
別無副本兼朝夕更欲檢尋今寄在舍弟處令親可令
一人就鈔之不至稽遲是所望也
　　　荅朱秀才理齋(縉)書(己亥)
讀來書陳義甚高夫雜學不如經學而窮經之道又在
於研理理何以明要在身體而力行之時時省察處處
體驗卽米鹽之瑣寢席之褻何在非道卽何在非學正
不待沾沾於講說論議之爲功也姚江勞餘山先生性
行誠篤所學一本程朱布衣無尺寸之勢而鄉人望而
生敬薰其德以勉爲善良者比比也先師桑弢甫先生
少年豪邁不可一世而獨折節於餘山以所著示先徵
士敬甫府君府君署其後自稱私淑弟子府君弱冠之
年著有勸行篇一通悼時之易失而行之不可不自力
也其言剴切深至當先師設敎大梁之日嘗寓書以倡
明理學相期亦如足下所以命僕者然愚意則以爲講
學之名不可居而要其實則惟視吾力之所至而有以
自盡卽今之課舉業者亦不可不謂之講學也以之博
一已之富貴則不可以之求顯揚謀祿養行義利物舍
舉業何以哉學固有自源而達流者亦有自流以泝源
者今讀四子之書詮四子之理知吾之管窺隙見亦未
嘗不可以見天則以知聖賢去人其閒亦邇不致驚爲
高遠難至而循循然庶有以相入若置舉業不講而號
於人曰吾講學吾講學其不譁且笑者幾何也故與其
駭之莫若馴之果有同志之士遺祿利而志道德者自
不必復勸之以舉業然此固千百中之一二不可槪望
之於人人矣文弨早離父師之側雖有一知半解不能
闡明勞先生之學而大發揚之竊用自愧今足下讀其
遺文而欣欣然有得焉則餘山之傳人非足下其誰哉
僕向聞前輩語云閱人文字曲爲周旋此便不是修辭
立其誠此語銘之不敢失至於親疎貧富一無異視此
自課童蒙時卽然所謂視吾力之所至以自盡者也昨
在西湖書院見諸生有不衣冠上堂者嚴訓切之葢士
習之輕侻囂浮久矣變之非一朝夕事也足下所印餘
山遺書必擇其人卑之而後可若分給諸生令各償紙
墨之費恐煩言嘖嘖起矣於人己兩失之意待吾力稍
裕印數百部散之人閒以俟聞風興起之士庶淵源得
以不墜此誠與足下有同契也欲過面談因一城遠隔
不能亟前終當造門奉訪一慰願見之誠耳
　　　與理齋書(己亥)
大著中君子小人論三篇竆源徹流剖析旣明處置亦
甚平允千古有國者之蓍鑑也此爲世閒不可少文字
餘持論多正然或圭角尙有未融亦有辨其所不必辨
者若肅宗靈武之事宋儒巳有苛論然實未嘗審度當
日天下之大勢設坐視宗社之淪喪而退就匹夫之小
節相從奔竄能保胡越不起於轂下乎卽以身殉亦復
難以言孝故責肅宗以後來之不孝則誠不能爲之辭
若其前則天下安危去畱之機閒不容髪固當以其身
繫屬海內之望鼓舞羣英共圖恢復之略使鐘虡不移
玉步無改而若考得終免播遷之患言孝之大孰大於
是昔楚平王執伍奢以召其二子尙與員尙知往必俱
死令其弟適吳以圖復讐若以後儒之見相例員固當
負大不孝之名而尙縱其弟使逃父之命亦當幷蒙惡
聲矣論事如此如之何其可乎彼宋高宗亦是後來失
䇿耳若其先不正名定位則幷偏隅亦恐不能爲宋有
足下於此宐再審也言子一書纂訂極好敬叔載寶一
事尙當闕疑又評騭徐靑牧先生惜陰錄數條亦極是
謂先生此書尙在中年後來進境恐不止此此論殊然
前日當道試書院以可以爲難矣命題見一二朋友作
頗以難爲不滿之詞謂其根株未盡容易萌牙耳僕曉
之曰論固如是然天理渾然自無四者之弊此是從容
中道之聖人卽顔子之克已復禮聖門亦不見有幾顔
子所以聖人只說先難只說用力中庸曰或勉強而行
之及其成功一也勉強自是好若以仍然乗閒竊發爲
慮則是尙未能不行也詎便許之以難乎靑牧先生正
從勉強入手者纔有失不肎自諱如此把捉過去久之
亦自會得純熟此書尙須選擇以從精約而先錄其全
文者欲不没其實耳去取之閒尙欲與足下面商也曩
丁丑分校禮闈得山左一卷決其人必正氣薦後不爲
主者許可將次開牓猶抱其卷上堂力爭竟不能得近
數科中未曾有此事因此通國傳聞且謂僕爲之墮淚
者後其人來見乃昌樂閻君名循觀果道學君子也再
進再黜卽僕亦勸其姑少變文格以諧俗而此君瞿然
正容以不能對至丙戌始見賞於識者置之高列得官
考功主事三年吿歸卒於里中友人爲刻其困勉齋私
記又僕當日於闈中錄其四書義三篇今一幷呈覽可
知因言考行古人良不余欺黃陶菴先生文光明磊落
凛凛有生氣彼仲昭介生輩纖碎雕巧自立不住脚跟
故昔人云舉業何能壞人人自壞舉業至言哉又切近
編者乃先師桑弢甫與沈椒園先生同輯朱子陸淸獻
張楊園勞餘山四先生語也觀此可知先師晚年所詣
之平易切實案上一筆一硯之外幷書冊亦不置惟默
與義理相涵泳少壯豪氣詞章宿習刊除幾於凈盡文
弨無似不能發揚其道爲媿又所著夜炳錄尙未得見
其中必多見道語若見之當爲傳之庶使外人不僅見
先生前半截便謂如斯也俟面時罄悉一切
　　　再荅理齋書(己亥)
承敎皆金石至言敢不佩服吾友睂菴亦嘗以此相規
近年來精力遠不如前亦思稍減雜學求息正途矣遠
異錄述正論以闢異端足爲吾道干城然異之待辨者
以其似是而非也今之習病在無廉恥不講辭章不求
功利不歸釋老而公然無忌憚而不顧聖賢處此不知
更何以救之閻懷亭困勉齋記中所云束脩宐從古訓
者謂約束脩謹漢人皆如此用色斯舉矣節葢謂翔而
集時也旣集矣因共而復作亦時也但下段亦在色斯
舉矣中而閻君分之故語驟閱之覺難曉耳齋戒不問
疾謂可不問之疾此語析義頗精設若至親而有疾自
當廢齋而往問之大夫之祭有齊衰大功以上之喪尙
爲之廢況其在齋限內乎愚見如此未知然否江陰楊
文定公亦南中之學者也其言行略見於僕所爲傳今
呈敎其著作只易詩兩種爲門下士所梓嘗見其以中
庸解呈安溪安溪細細爲之點定今士大夫有如此暇
豫乎外雜文數首幷附覽
　理齋君子人也相與不數年而遽死矣無後遺文不
　知誰爲傳之哀哉
　　　與周林汲(永年)太史書(王寅)
文弨再拜林汲館丈閤下起居甚適書言處境之艱此
文弨夙所飽諳者殆於不堪回想前見示孔子世家補
一書因校左氏傳未畢功久置篋中今始得一讀其考
訂歲年行事以正史公之誤誠有足多者又所引左傳
昭廿五年萬者二人謂當作二八魯自隱公考仲子之
宮始用六羽其後羣公之廟必皆用六佾可知季氏卿
也舞用四佾今又取襄廟之四佾而爲八佾故唯有二
八在耳又引鄭賂晉悼公女樂二八而悼公分一八以
賜魏絳秦之遺戎王亦以女樂二八是知樂無問雅俗
皆以八人爲佾也此段二人之誤學者亦多疑之而未
有若此之剖析明而證據確也又昭廿九年傳趙鞅賦
晉國一鼓鐵以鑄刑鼎謂鐵當作鍾鼓鍾皆量名一乃
齊壹之義毀其不齊者更鑄以給焉又取其餘以爲鑄
刑鼎之用也古人鑄鼎皆以銅未聞以鐵杜氏不考古
制乃云鼓爲鼓橐凡鑄鍾鼎誰非鼓橐者何必以是爲
文耶斯言當矣至若太宰問多能則據列子家語􁆴其
爲宋太宰鄭人謂夫子其顙似堯數語謂假相人而隱
其辭以曉子貢其語頗辨此書誠當版行以垂示久遠
不可任其湮没也文弨見識淺陋其中亦尙有疑焉者
論語乃孔門弟子所記比之他書爲可信而此書閒有
不用者如衞靈公問陳而孔子行置之魯哀二年在陳
絕糧則置哀六年接輿歌而過孔子謂歌於孔氏之庭
與之庾謂當作與之廋廋與籔同季孫使冉有問田賦
一節亦云然不知鄭康成注聘禮記云藪或爲逾則與
庾音正相近考工記作魁莊子作斔其字皆從臾則安
得改從叟以合於藪之音素口反也行不由徑謂徑爲
正直之道以不由徑與非公事作一例且取證於夫閒
有遂遂上有徑與夫列子說符之所言以爲徑者譬自
東而中行直達於西也然獨不思夫祭義樂正子春之
所言道而不徑舟而不游乎老子云大道甚夷而民好
徑此亦謂徑非正道也且就其所言以徑爲直以東西
爲喩亦未盡其理假如欲由東而南或由東而北則必
方折而後可惡能取必於徑直哉漢書載童謠云邪徑
壞良田易林噬嗑之未濟云徑邪賊田行不由徑之徑
指邪徑而言也非必路之小者也邪徑必小而小路未
必皆邪陋巷尙可居小路如之何其弗可行乎文弨嘗
觀乎齊魯燕晉之郊田之成隴畝者亦旣耕且種矣而
人之取捷者穿田而過以正道爲回遠而不肎置足夫
是以有壞田賊田之云也滅明則不由是耳更謂舊館
人之喪乃顔濁鄒也南宮敬叔非孔子弟子此皆不敢
信以爲然其最謬者乃取莊子漁父之寓言而全載之
何其卑視吾孔子之甚也今當付彫亦不必爲之改訂
唯俟讀者之自爲取舍焉耳此書見示只五冊尙未見
夫子曳杖之辰應尙有一冊在閤下所此閒未移置他
處不宐有遺失今粗校一過仍送上刻成時見賜可也
　　　　　　　　　弟子上海曹洪陶範成校
抱經堂文集卷第十九
抱經堂文集卷第二十
　　　　　　　　　東里　盧文弨　紹弓
　書(四)
　　　與王懷祖(念孫)庶常論校正大戴禮記書(庚子)
讀所校大戴禮記凡與諸書相岀入者竝折衷之以求
其是足以破注家望文生義之陋然舊注之失誠不當
依違但全棄之則又有可惜者若改定正文而與注絕
不相應亦似未可不若且仍正文之舊而作案語繫於
下使知他書之文固有勝於此之所傳者觀漢魏以上
書毎有一事至四五見而傳聞互異讀者皆當用此法
以治之相形而不相掩斯善矣此書尙有管見所及欲
請正者如夏小正五月初昬大火中種黍菽穈傳云大
火者星(家諱/改)也星中種黍菽穈時也竊意經於種黍句
絕菽穈當作菽糜下所以云菽糜巳在經中又言之也
其傳之菽糜當爲衍文葢星中可以種黍見於尙書考
靈耀及尙書大傳等書所言相同若菽則非五月所種
不可以種黍菽連讀而去糜字傳此處於菽糜葢無釋
也(或云當作初昬大火中種黍大火者星也星中種黍/之時也下以菽糜二字作經以記時也三字作傳亦)
(可僃/一說)保傅篇工誦正諫正當如詩正大夫離居之正葢
大夫之長也故注於此句下先釋工誦卽云大夫諫之
以義後於瞽史幷釋正諫也似不必依漢書白虎通改
正諫爲箴諫及增大夫進諫一句古人作文亦知避就
之法未必㬪用兩諫字爲句也又行雖有死不能相爲
漢書作行有雖死不能相爲竊意此較漢書爲勝葢有
死二字是成文左氏傳有死無二有死而巳此類不一
作行雖有死語勢較健似不當反改從漢書也曾子事
父母篇中有云諫而不用行之如由己足下疑此語有
誤此不必致疑也行之者從之也從父母之過如己實
爲之而非岀於父母之本意然所謂引慝也少閒篇君
曰足臣恐其不足君曰不足此下脫一句方本補臣恐
其足四字竊所未安前者巳略論之矣葢君曰足則有
過於自信之意而臣之進辭也當婉故可以云恐也若
君曰不足則但謙讓未皇而巳其臣之進辭也當決施
恐字則爲不當故注於上二句云未足而君謂足則臣
恐未足吿以不足也於下二句云實足可行而君曰不
足則臣云足所謂可不也一有恐字一無恐字注可謂
善體語意矣此愚向所以欲補以臣則云足四字也然
不敢卽入正文附見之而巳方本專輒改易古字古語
多不可信注中引詩節南山但稱節左氏昭二年季武
子賦節之卒章巳有此例矣若伏之與服本可通用本
命篇婦人伏於人也卽其證采地之采本作菜音注疏
中多有作菜地者不可謂誤文王官人篇醉言悴也言
疑是猶之誤少閒篇注言有可同不可同也不可二字
疑誤倒足下其爲我更審之旣觀足下所校本因幷求
官本觀之其中復有鄙意所未愜者以東原之博雅精
細與眾人共事乃亦不能盡其長邪曩日曾共校此書
其中是者亦棄而不錄何邪今摘其當更定者數條於
左與足下共商搉之
　夏小正來降燕乃睇傳云百鳥皆曰巢突穴又謂之
　室何也操泥而就家入人内也案語云突穴卽燕之
　所爲似穴而突出者也入人或作人入今從關本文
　弨案皆曰巢下本作室穴也與之室何也葢經乃睇
　下必本有室字故傳作如是解今乃從別本作突穴
　而所釋者頗失之於鄙俚大不可解與之室作與字
　爲古與猶許也不當改作謂下當作操泥而就家人
(句)入內也家人猶今言常人家耳哀四年左傳公孫
　翩逐蔡昭侯而射之入于家人以卒漢書中類此者
　尢多云入內正以足與之室之義若作操泥而就家
　語頗不足旣言家又言人參錯複㬪亦不成文理似
　不當從關本(竊疑室穴也亦當本是室內也與/末句正相應穴與內形近致誤)
　菽糜巳在經中又言之是何也時食矩關而記之案
　語云上初昬大火中說曰星(家諱/改)中種黍菽糜時也
　謂種黍與菽糜二事皆以星中爲候此民事之常記
　星中則二事自見故云巳在經中又言之非經重出
　此文也矩當爲巨夏時以菽爲糜乃時食之大關文
　弨案上文大火中下本有種黍菽糜四字或脫去耳
　今仍其脫而又曲爲之說君子之於幽也不言審經
　文本無菽糜而鑿言之云巳在經中􁆴無是理以星
　中見種黍之候容可通以種黍必當在此月也以星
　中見菽糜之候將非此月卽無菽糜者乎食矩本作
　食短關本作閔是月也舊穀行盡新穀未升農民於
　此時常苦食短故以菽爲糜菽以佐食之不足非常
　食也何大之有記言啜菽飮水史言半菽不飽菽是
　穀之粗者故用以爲況耳小正閔而記之故辭之重
　如此然則上文本有菽糜二字明甚(下隕麋角/亦再見)若食
　巨關從未見他書有引用者於複舉之意亦不顯
　保傅篇有司齊肅案語云各本譌作參夙今據李彪
　傳改正文弨案參乃亝字之譌今卽作齊亦無不可
　唯夙字􁆴不可改肅注云齊夙謂三月朝也夙訓爲
　早與朝義合若齊肅而直訓爲三月朝不太遠乎
　燕度地計眾案語云度各本譌作支今從方本文弨
　案度本作支故注云支猶計也後世尙有度支之官
　若正文本是度地則是常辭可不加注卽注亦當以
　度量爲義不當轉以計字相比況葢計字之義不顯
　於度字故也此亦失之
　曾子制言中無忽忽于賤案語云忽忽各本譌作勿
　勿據立事篇君子終身守此勿勿注云勿勿猶勉勉
　今從方本文弨案立事篇君子終身守此悒悒君子
　終身守此憚憚與所舉勿勿凡三言此篇言君子無
　悒悒於貧無勿勿於賤無憚憚於不聞正與前三言
　其辭同其所指則異前則憂其所當憂勉其所當勉
　者故曰終身守之若貧賤則在天不聞則在人於君
　子何與而何所憂焉而何所勉焉今獨改勿勿爲忽
　忽殊不可通
　曾子天圓篇龍非風不舉龜非火不形(家諱/改)鳳非梧
　不棲麟非藪不止案語云各本脫此十字今從永樂
　大典本文弨案此好事者妄增入也本文龍非風不
　舉龜非火不形下卽接云此皆陰陽之際也注云龜
　龍爲陰風火爲陽陰陽會也今以鳳麟梧藪閒其中
　其於陰陽之義何所當乎此之謬妄顯然易見柰何
　信之
　武王踐阼篇王齊三日端冕奉書而入負屏而立案
　語云各本作王端冕師尙父亦端冕學記疏云師尙
　父亦端冕大戴禮無此文鄭所加也文弨案唐人所
　見大戴禮偶脫此一句遽􁆴以爲鄭所加於文義全
　不考究竟似王奉書而入負屏而立與下言王下堂
　南面而立皆成齟齬果古本脫去而鄭增成之亦當
　從鄭況漢人所見本在前唐人所見本在後烏知鄭
　之時必無此一語乎曩時但以學記正義之說附於
　後於本文卻不敢遽刪不知何以不見從也
　以仁得之以不仁守之其量十世案語云各本以不
　仁得之以仁守之今從禮記疏文弨案以不仁得之
　以仁守之正所謂逆取而順守也若創業之君旣能
　以仁得天下安有忽反而爲不仁者如有之則始之
　仁也亦僞耳可曰以仁得之哉且未見夫開創不仁
　之主之可以待至十世者也不􁆴之以理而惟誤書
　之是信夫豈可哉
　衞將軍文子篇終日言不在尢之內注在尢之外案
　語云此四字各本譌作正文今從方本文弨案立事
　篇亦有此語無在尢之外四字今以爲衍文可以爲
　申殷勤亦可唯以爲注則大不可鄉學究作此語以
　曉童蒙尙不爾況作注乎
　勸學篇於越戎貉之子文弨案舊本於越竝作于越
　荀子作干越字形相近前不依荀子而仍作于越者
　以漢書貨殖傳云戎翟之與于越不相入孟康曰于
　越南方越名也師古曰于發語聲也于越猶句吳也
　皆作于字若荀子之作干越莊子淮南亦有之說者
　或以爲漢餘汗等地是干亦音寒然則各仍其本文
　可矣今以春秋有於越入吳遂改于爲於所謂知其
　一不知其二也(凡舊本作於者官書普改爲/于獨此又改舊于字作於)
　文王官人篇志殷而㴱注殷盛也㴱葢深也文弨案
　舊本作志殷如㴱注　葢深字今檢字書無　字或
　古有之而字書失載要爲傳寫巳久故注有此語抑
　或校書者所加後來誤倂入注中今旣改正文作㴱
　字矣㴱與深有古今之分實則一字作注者寧此之
　不知而猶疑其辭曰㴱葢深也邪竊以爲當作案語
　云㴱舊本作　注末有　葢深也四字戓校書者之
　辭斯爲得之(而與如古通用今/竝從方本改易矣)
　他如四代篇睪然睪卽皋字亦見莊列荀子今誤作
　睪朝事篇不補侯伯於中等子男於下等二語亦不
　加案皆不可曉偸墮懈墮卽是惰字乃以爲譌其他
　脫句(武王踐阼脫/於戸爲銘焉)脫字(公冠立於席/北脫北字)及注中脫誤之
　處非本校者之失固可以共諒也
　　　與陳立三(以綱)上舍書(辛丑)
去年來京師聞友朋閒盛道足下之名卽思得一見論
著爲快時足下方館於圻外今正始相晤於翁覃溪太
史所歡然如舊相識會足下行急文弨亦俶裝將往山
西所懷仍末由得遂別之明日足下惠然畱一文以寵
我行見豹一斑嘗鼎一臠縱未卽大快夙願以視求一
見一嘗而不可得者則固巳遠勝矣求益之云辭何謙
也文弨少無彊記之功老而遺忘更甚卽欲効一得於
吾子何有哉承示大戴記諸條凡所證引俱一一可桉
不虛足下之於此書功良深矣然區區一隅所見亦不
敢爲足下隱謹條疏如左惟爲我審正之以盡切磋之
誼幸甚哀公問五義篇竆爲匹夫而願富李善注文選
引此作不願富楊慈湖從之足下遂謂當增不字文弨
竊以爲竆而不願富此少知自好者優爲之何必賢人
夫子之所謂賢人葢進於士與君子之上者也顔子一
簞食一瓢飮在陋巷之中可謂竆矣而以爲邦問則知
其有志於治天下之道此非願富乎孔子栖栖皇皇目
營四海故其言曰苟有用我者期月而巳可也三年有
成葢聖賢當其不遇時則贍一身而猶不足然其具固
在我實足以拯一世而有餘唐詩人杜子美亦似微見
此意者故處破茅中而卽有大庇天下寒士之想所謂
願富似當作如此解若夫以多財爲富此亦非賢者之
所甚惡也富而得行其所欲爲如之何不願孔子嘗謂
顔淵使爾多財吾爲爾宰至喪欲速貧則有爲言之有
道而貧賤方且以爲恥故貴而不願富可言也卽下所
云貴爲諸侯而無財是也竆爲匹夫而不願富此正易
所謂苦節不可貞者天下安賴若人爲聖人亦安取若
人爲故愚竊以願富之爲義更精也夏小正四月莠幽
幽之爲葽是巳莠之爲秀與王萯莠之莠同與莠雚葦
之例亦合此無可疑者足下不引豳風四月秀葽爲確
證而顧遠引廣雅莠葽戰國䇿幽莠以證莠葽是一物
莠不可改作秀信若此則於四月之下但空舉一草名
而巳毋乃太不辭乎盛德篇外水曰辟雍南蠻東夷北
狄西戎太平御覽所引南上有列字今據此增之義自
較顯然卽不增而南則蠻也東則夷也北則狄也西則
戎也此東西南北自從明堂生義與他處本其地以爲
稱者固當有別至公冠脫文當以家語博物記增補夏
小正俊風之爲東風據山海經以駁傳言南風爲非是
五月鴂不辜之時不字爲衍文凡此所見皆極是易本
命篇王懷祖太史亦以淮南參證與足下所見符同王
太史所校是者極多而愚意不敢卽據以更改此書者
則以校書之與著書不同今足下旣有意欲自下注則
於正文審擇而從其是可耳何必拘拘就盧氏之範圍
哉若但校盧注本惟可於注末略加辨證而於正文定
當一仍盧本之舊又古書中有本來稱引譌錯者正復
不少卽如保傅篇以齊威王置簡公之前此或是本文
之誤向疑威王爲威公猶不過一字之異同耳若如他
書引下句作而湣王以弑死於廟梁則迥非盧氏所見
之本殆後人覺其誤而爲之更定亦不可知觀其於弑
字下又贅以死字文筆頗似不古念足下意惓惓不可
不爲報非敢強爲說以求勝希亮察不僃
　　　與孔葓谷(繼涵)書(庚子)
令姪叢伯所梓鄭志極佳在諸本中最有條理且點畫
亦致不苟幾與相臺岳氏所刻諸經相伯仲今欲奉求
一本務爲我致傾遟之意古書之流傳者稀矣全賴好
古有力之士摹印流通嘉惠後學若復過於吹毛令人
意怠非樂與爲善者所可岀此唯是古大儒傳注亦不
能一無可訾而校書之難則又如掃落葉瑜多瑕少轉
不妨略獻所疑如書中定之方中荅問乃指左傳水昬
正而栽兩言今以毛傳爲緣起非本意矣常棣一詩趙
商因魚麗之序而發問舜葬蒼梧之野張逸因堯典三
危乃西裔而致疑此必須注乃明又如七月鳴鵙但云
豳土晚寒亦晚溫義頗不亮其問之原委似亦不可不
詳它本頗有以唐人正義之文羼入者此本巳多删薙
然如月令昬火中一段自如此言中以下亦是正義之
文又脯非食殽内則正義所引唯此一語爲鄭志餘者
皆非也其沿注疏中譌字俗字如酒正轉寫益澄字耳
益誤作盎喪服目其家之爲宗者目誤作自泠剛之姓
不當作冷陳鏗之名不當作鑑至如梁本從刅今誤從
刀厚字之首混與原同此當一倂改正方全美也又書
中疑相覺二字有誤案相覺卽相校趙岐注孟子富歲
子弟多頼章及中也養不中章春秋無義戰章皆有此
語又宋書天文志云斗二十一井二十五南北相覺四
十八度皆可證也白虎自見王會篇今本但缺黑文二
字耳又昭三十一年左氏傳服䖍云十一月日在星紀
據下問荅則十一月當是十二月餘尙有小增減處不
盡詳也
　　　與丁小雅(杰)進士論校正方言書(辛丑)
方言一書戴君疏證巳詳愚非敢掩以爲已有也然疏
證之與校正其詳略體例微當不同亦因其中尙有未
盡者欲以愚見增成之故別鈔一編今不能卽寄聊舉
一二乞足下審正之大凡昔人援引古書不盡皆如本
文故校正羣籍自當先從本書相傳舊本爲定況未有
彫板以前一書而所傳各異者殆不可以徧舉今或但
據注書家所引之文便以爲是疑未可也如卷一内延
長也又云延永長也凡施於年者謂之延施於眾長謂
之永案延長也巳見於上似可不必復出葢此自爲下
文各見其義故先竝舉之於上揆以文法􁆴當如是考
之宋本亦無不同今或但據李善注稽康養生論引作
延年長也便謂此書作延永長也爲誤夫善此注特櫽
括施於年者謂之延意耳爾雅疏始誤以爲卽方言本
文此不可以稺年小也相比例夫使云延年長也下卽
當云永眾長也而後可不然兩句復杳於文義殊未安
方言此語亦祗大判而言其實通用處正多也又卷二
秦晉曰靡注靡細好也亦因李善注引作靡靡遂補一
靡字不知善但順兩賦之成文耳(長門賦夫靡靡而無/竆魯靈光殿賦何宏)
(麗之/靡靡)今必強此注以從彼拘矣且王逸注招魂云靡緻
也李善注文賦引辥君韓詩章句曰靡好也皆以一字
爲訓而義正相同故凡此類皆不敢從正文如卷六掩
索取也或曰狙注狙伺也宋本如此不誤俗本始誤作
狚今因卷十有抯取也音柤黎遂移彼以易此不知狙
伺而取正與掩取義同又閻笘開也因廣雅笘作苦遂
從之夫苦之訓開他書未見竊疑當是苫字苫葢雖皆
所以覆屋而葢亦可以爲戸扇見荀子宥坐篇九葢皆
繼楊倞注又案說文葢苫也周禮夏官圉師茨牆則翦
闔康成注闔苫也然則苫與葢闔義皆同而此則訓爲
開夫字固有反覆相訓者余以爲與其從苦字之無義
不若定從苫字此因形近致誤耳又厲卬爲也亦從廣
雅改卬爲印夫印之訓爲亦未經見而卬與昂通激昂
正振作有爲之意不可因曹憲音爲於信反遽棄方言
而從之也又卷十誺不知也誺音癡眩戴本改作䜉引
玉篇䜉不知也丑脂丑利二切誺同上又力代切誤也
戴謂以六書諧聲考之䜉從言桼聲可入脂至二韻誺
從言來聲應入代韻不得入脂至韻作誺非也竊以爲
不然姑無論古讀來爲梨常與思協卽與癡同一部如
素問云恬澹虛無眞氣從之精神内守病安從來又漢
柏梁臺詩武帝云日月星辰和四時梁王云驂駕駟馬
從梁來又廣韻從來之字如􁅶庲倈皆與釐同紐竝在
之部今必謂從來得聲者應入代韻其可乎卷十一蠅
東齊謂之羊俗本羊誤作芊案蠅似黽其聲葢與閔相
近楚姓之芈其聲亦相近故注以此類皆不宐別立名
是也今若作牛羊之羊雖與蠅亦一聲之轉而究不若
蠅羊之轉之尢切況蠅微蟲也羊家畜也皆有定名矣
而云蠅亦可呼羊羊亦可呼蠅不亂名乎而反譏郭氏
何也卷十二嬀娗嫚也舊本嫚作　乃俗僈字舊音薄
丹反注云爛僈健狡也雖與今之爛漫義不相近而其
音正同顧乃改僈作　讀爲斕斒有何據乎又蒔殖立
也以殖爲誤云當從曹毅之本作植案周語云以殖義
方韋昭云殖立也與此訓正合卽左氏襄卅年傳鄭輿
人之誦殖與嗣協釋文殖是吏反與蒔聲亦相近何必
植之爲是而殖之爲非乎至注中之字如卷三軫戾也
注相了戾也案軫與紾同了有樛曲之義作了戾方切
紾字義考酉陽雜俎云野牛高丈餘其頭似鹿其角了
戾長一丈白毛尾似鹿出西域正與考工記老牛之角
紾而昔義合又導引經云又手項上左右自了戾不息
復三又字亦作繚戾劉向九歎云繚戾宛轉阻相薄兮
詩魏風葛屨毛傳云糾糾猶繚繚朱子卽以繚戾釋之
於古義有合也今又因李善文選注之誤字而改作乖
戾則與正文戾也之義殊遠幷注中一相字亦賸矣(楊/倞)
(注荀子脩身篇云擊戾猶了戾也宋本世徳堂本俱作/了戾不誤元時本誤了爲孑今俗閒本亦改爲乖戾矣)
卷九矛骹細如鴈脛者謂之鶴厀注今江東呼爲鈴釘
案說文鈴字下云令丁也方言俗本皆作鈐釘尙仍其
誤卷十一姑䗐謂之強䖹注建平人呼羊子羊卽䖹也
足下謂強䖹當讀強羊良是乃俗閒本竝誤作芈卽姓
也爾雅疏又因誤本而改作芈楚姓也唯陳隅園方言
類聚本作羊卽䖹也且明其說云今吳會閒通呼爲羊
子作卽姓者誤是皆當改正也卷十三姚娧好也注謂
妦悅也正與卷一好或曰妦注言妦容也合俗本誤作
謂姅悅也夫姅變婦人汚也其誤甚顯不當猶仍之又
憚怛惡也注怛懹亦惡難也俗本懹竝誤懷案卷七憎
懹憚也陳曰懹今據以改正至於舊來之音有岀郭氏
者亦有後人附益者其所音閒與今世所讀不同如謾
之有莫錢反凡兩見豈可刪乎抱婏耦也(卷/二)俗誤作抱
㛯音追萬反一作嬎又於耦也注下有音赴二字戴本
乃移音赴於抱字下案抱一作菢同音暴後云房報反
江東呼蓲乃音央富反則抱字本不音赴㛯字宋本作
婏從女兔聲廣韻與赴同一紐乃玉篇音爲孚萬切產
婏也又岀嬎字云同上案產免俗始加女作娩與婉娩
之字混玉篇於娩字音無遠亾辯二切若從兔則與孚
萬之音迥異只當音嬎下爲得之故今少有更易又案
正文耦也與抱婏義不近疑有錯簡或是敵耦也故注
云耦亦匹互見其義耳抱婏下或有孚也字孚亦音赴
故臆測如是然無左證未敢卽以爲然也又蠲有圭音
詩吉蠲爲饎三家詩作吉圭爲饎是也舊本音涓下誤
作又一圭反乃又一音圭之譌耳(見卷/三)又蠎南楚之外
謂之蟅蟒下宋本蟅音近詐亦呼虴蛨(卷十/一)玉篇虴蛨
蟅蟒蟲也正相合俗本方言誤作吒咟此必當改正又
下舂黍謂之􁊏蝑注江東呼虴蛨舊本皆不誤廣韻虴
字下云虴蛨蟲蛨字下亦同今必據詩釋文而改爲虴
蜢似可不必文弨又竊疑上蟒一條竝不指食苗之蟲
郭注云蟒卽蝗也葢卽依爾雅蟒王蛇生義故於蟅蟒
下云亦呼虴蛨加一亦字亦舂黍之呼虴蛨也於或謂
之􁋀音滕而不音特意亦可見但於宋魏之閒謂之蚮
尙未有左證然舊亦音貸不音特蛇之文固有如玳瑁
者當因此名之耳此須足下爲更審正之又抒瘛解也
(卷十/二)舊本抒音抒井誤也宋本作抒　考之廣韻抒渫
水俗作汿則　乃渫之誤字若抒井義甚僻詩大雅生
民篇毛傳云揄抒曰也胡不引此爲音故知亦必非抒
井也至正文之義亦尙有可通者如卷十三魏能也案
周書謚法解克威捷行曰魏克威惠禮曰魏此非魏訓
爲能之證乎又懼病也案凡人性怯者多苦畏非懼卽
病之訓乎且懼又可轉爲癯亦病容也又攋隓壞也案
太元經度之次三小度差差大櫴之階測曰小度之差
大度傾也范望注云事之骩櫴故傾危也此非攋訓爲
壞之證乎但彼櫴字从木字書所無定傳寫誤耳又賦
臧也臧當作古藏字訓賦斂所以爲收藏也至於字畫
亦有不可盡依說文者如娥㜲(卷/一)說文嬴从女羸省聲
遂據以改㜲作　案羸乃力爲切音不近或當是贏省
說文於贏字云從貝　聲　字下云或曰獸名象形闕
郞果切郞果之音本不出於許氏　音訓本有闕或元
有盈音未可知也故與其作　不若徑從說文作嬴爲
猶愈矣又餳謂之餦餭(卷十/三)說文止有餳字从食易聲
徐盈切遂從之案劉熙釋名餳洋也煑米消爛洋洋然
也此諧聲爲釋不更岀从易之餳字廣雅本亦然陸德
明音周禮小師注云餳辭盈反李音唐是一字有兩讀
今謂辭盈反者當从易音唐者當从昜於古未有聞也
又如􁌡字不當改爲　古字少一字可兩三用漢書律
志地理志　字亦省作􁌡可證也􁔬字不當改作寂
字不當改作齘漢人作隷巳不能如篆法之嚴此等字
縱出自魏晉以下然相傳巳久在今日不猶有古意乎
至郭注引書微與本文不同亦不可改也如引外傳余
病􁌔矣本書􁌔作喙引漢書初陵之墲本書墲作撫此
皆不改獨引左傳餬予口於四方則改予從本書作其
字此或郭公偶爾誤記或因與昭七年傳饘於是鬻於
是以餬余口文相涉致誤此類古人多所不免正不必
爲之镾縫也余又疑正文卷一碩沈巨濯訏敦夏于大
也齊宋之閒曰巨曰碩下便當接以陳鄭之閒曰敦至
于通語也止中閒凡物盛多謂之宼四十九字當別是
一條足下細審之以爲然否戴君通人在日文弨敬之
愛之情好甚摯今此書若無戴君理之於前使文弨專
其事紕繆當益多決不止於此區區數條而巳今戴君
巳沒寧忍爲之吹毛索瘢乎然念古書流傳旣久其考
訂必非一人精力所能盡戴書之善者巳盡取之而著
之矣安知他人所見不又有出於文弨所見之外者乎
願足下先爲吾􁆴其是非焉如有新得乞卽錄示是望
　　　　　　　　　弟子懷遠方紹董正誼校
抱經堂文集卷第二十
抱經堂文集卷第二十一
　　　　　　　　　東里　盧文弨　紹弓
書(五)
　　　荅孔葓谷書(王寅)
日望足下惠音久不見到固知中閒必有阻滯今八月
杪始領手敎及佳刻各種如餧人之得食喜極不可言
喩鄭氏詩譜及張邱建算經僕有校岀兩紙今寄上戴
君方言疏證卽校於其書上又去年曾與丁小疋書論
及此亦附請敎惠定宇沈杲堂二家合校五經文字九
經字様云據宋元鈔本校於項氏所梓本上改正字畫
極細惠氏無說沈氏僅有一兩條今皆依様錄於尊刻
本上寄轉其所據鈔本避宋欽宗桓字嫌諱如欑才丸
反作昨官反實下注母公丸反作公歡反完音丸作乎
官反貒他丸反作他官反觀此足明所據猶是北宋以
來相傳之舊本而非臆撰可知巳然宋人旣以避諱之
故不難改易本文則安知其中不有以意爲增損者如
壟壠下注云二音隴方言曰冢界坪壠案其文殊不似
此當云二同不當云二音隴其下所引無論刪節不明
及埒字作垀之誤卽其舍周禮禮記而取方言已開明
人王堯惠舍經而泛引佗書之謬之先矣馬氏所梓亦
似據鈔宋本不全據石經故石經闕處馬本補之計其
字數閒有不能盡合要石經之脫誤處正復不免今當
擇其善者而從之可耳石經之字不盡依說文張氏唐
氏之書唯石經是從故校者不當以說文繩之且張參
於小學殊不精故於夲本陜陜汜汜等字其說多混至
足下所譏夊　二字之互譌尙爲筆畫微誤可以歸咎
於轉寫之失以其下義訓及所從之字固未有誤也馬
氏本幸部有脫行項氏本木部有錯簡此特小疵耳其
點􁩜太半依石經絕不艸艸今足下校正此書於馬本
所補亦不肎輕徇寧闕所疑愼之至矣然繡梓時一以
委之剞劂氏彼俗工但知世俗所行之宋體字耳於廿
廿日曰弓　舟　月　之辨皆不能審古意寖微而於
唐時避諱之闕筆僅有一二畱者至偏㫄則皆寫全矣
若明人所補之謬挾欺塞責彼於世人習熟之經文可
以一檢而得者尙且以靑易素以鹿爲馬憑臆妄竄但
求闕處有字便可適觀其於此二書益復何所顧忌今
足下固巳灼見其謬不以滓穢本書別爲五經文字疑
九經字様疑一卷舉其說一一從而辨之其於馬本所
補亦致疑焉愚謂王所補直不足置辨若馬所補可信
者多卽有一二字數不合如石經本以十字爲行亦有
縮而爲九溢而爲十一者政不可執此亦疑其鑿空妄
造也石經所注重文或脫或誤足下旣補之正之矣唯
危部下石經注云壹字重文足下以無重文而刪之愚
竊疑詭字下當有佹字如春秋書晉侯詭諸卒公穀作
詭左氏作佹所謂重文或指此但危部凡陸字增此則
多一字或因脫去佹字遂只就現在之字計之耳此雖
不敢卽以爲然要亦可僃一說然則此四字石經所元
有者毋寧不删爲是
　　　與鮑以文書(壬寅)
熊氏後漢書年表今巳錄出淸本可以授梓人矣所以
遲至今日者實以此書紕繆極多若徒校訂一二傳寫
之譌未便卽稱善本仍然畱後人指摘何益前與錢宮
詹書中巳略道一二今書中凡改正增刪之處俱有校
語繫於其下可無庸委悉具述姑撮其大段言之侯表
中功狀不明紀事失實或以更始時事入之建武或以
主將之官加之偏裨置臨邑侯復於王威之上而其子
騊駼之嗣侯反遺之(本傳竝不言國除故/文獻通考載騊駼嗣)錫光封鹽水
侯而但稱列侯又没其不從王莽之大節而泛稱曰降
征羌侯來歙爲光武祖姑之子而以爲甥宣城侯孫美
襲其兄之封而以爲隨父鄧騭諸弟竝未受封而書其
子皆曰嗣袁逢嗣侯其謚曰宣文而誤以爲宣父與鄉
亭名一例宐城漢壽皆書叛曹操所殺亦云誅百官表
中何苗本不與何進同意而乃以謀誅張讓幷歸之虞
詡代陳禪爲司隷校尉而反謂禪實代詡袁敞代劉愷
爲司空而敞之拜反在愷未遷官之前又遺漏甚多今
於正史所見年代可考者補之其年代疑似與見於劉
昭章懷注中者亦於校語內附著之視元本爲少詳贍
矣范史紀傳互有參差所當擇而從之至如北海哀王
基濟南孝王香東平懷王忠諸人之年熊氏實沿本傳
之誤今俱加以訂正然而猶有不能盡易者焉如宮詹
之所規者但仍之而著其誤則以此固熊氏之書也如
欲別加撰造又似不必故未免依違於其閒而前後致
有未盡畫一之處然猶愈於襲譌沿謬云爾足下其覆
審之
　　　與翁覃溪論說文繫傳書(癸卯)
說文繫傳一書向無力傳錄未得細閱今承以汪氏新
雕本見貽乃始受而卒業惜乎殘闕之巳多也此書在
宋時固巳推重近閱爾雅疏及項平甫家說亦多引用
其語僕何人敢於輕相訾䛼惟是粗覽一過意實有不
能盡愜者不敢以聞於人而私求正於足下竊以爲解
說文字惟當約文申義義明而止無取繁稱侈說也楚
金所解大致微傷於穴而且隨文變易初無一定之說
牽強證引不難改竄經典舊文以從之如掄與棆不同
也而兩引周禮掄材一則從手一則改從木釋與釋亦
有別也釋本訓漬米而此復贅云猶散也引釋　爲釋
　以爲從米之證若􁁰柝兩字皆引易之擊柝不引周
官之聚柝此固未爲甚失也旨字下改內則調以滑甘
爲滑旨　字改國語戎車待游車之　以　爲　移字
下則引詩好人袳袳案王伯厚詩考所載異文止有作
媞媞或姼姼者今之從衣果何所本乎　字下則引晉
書郭　案晉止有郭黁見藝術傳而非　也脟字引子
虛賦脟割輪焠則云脟借爲臠於膞字下又引此復云
脟當爲膞是其說無一定也說文無幗字而有簂字簂
卽幗也乃指槶爲巾幗之幗說文有　字兼有榛字乃
云說文無而指榗爲榛栗之榛皆失於不審至於徐則
以其得姓所自而張大其辭上泝顓頊以及皋陶伯益
後封爲徐徐在東海東方爲仁方有君子國而且盛推
偃王之仁爲諸侯所歸周穆王自西荒逃歸王不忍鬬
以太王之義而去之使周穆不失國偃王之力也又云
徐者舒緩之名也後雖爲武未嘗無君子之風徐宣立
盆子是也又於稺字下引徐孺子爲證案此書本爲說
文而作而乃侈陳家乘可謂得著書之體乎又其引書
多不契勘如引揚雄甘泉賦日月纔經於柍桭(改桭爲/宸注宸)
(字/下)張衡西京賦突荆藩(本作/棘藩)左思吳都賦畛啜無數此
三賦皆以爲班固之西都甚且人人所誦習者而亦舛
互相仍以檀弓仲尼之守狗及其言㕯㕯然如不出諸
其口皆以爲論語尙書鯀陻洪水則以爲詩左傳敢不
承受君之明德則以爲書論語奡盪舟則以爲　左傳
齊侯余姑揃搣則以爲楚王又稱巫馬期行不由徑陳
仲子捆屨而食且引詩云匪面命之言示之事匪口誨
之言提其耳此等乍讀之未有不疑其有所本者而實
皆憑臆空造毫無左證深足以疑誤後生許叔重在當
時四家之詩具在書有古文今文各家師授又各不同
故其稱引時與今所傳不合此豈後代人所可放效也
其分疏音義亦有可疑者賈字許氏云覀聲則當以價
爲本音乃不引聘禮之賈人及納賈待賈而專引公戶
反之賈區服賈卽云增成其義寧不當少有區分也又
賑字本訓殷富乃惑於後人振贍振濟之亦作賑而遂
以振起解之農字中從囟囟與囱皆有聰音而乃謂囟
當爲凶乃得聲􁚡秋田也本見犬部乃於示部增一禰
字亦訓秋畋且爲之說云獵者所以爲宗廟之事也夫
一歲三田惟君用鮮何時不爲乾豆之用而獨於秋云
爾乎考鼎臣本則禰與祧祅祚皆爲新附之字今皆收
入許氏本部中而又增一􁛠字訓爲祝也不知言部中
自有詛字許氏訓爲詶詶卽祝耳何必又贅一􁛠字乎
又火部中岀一　字鼎臣本所無此葢炙與灸之譌文
耳而曾莫之辨也許氏本書各部中元有彼此複見之
字若此草部中苗字凡兩見則未之有也至其所引經
史亦多失其本意如貲字下引史記張釋之以貲爲郞
而爲之說云卽今州縣吏以身應役是也貲錢卽今庸
直也此說謬甚夫漢時之以貲爲郞猶近世職財貨者
之舉身家殷實耳景帝後二年詔書舊貲算十以上乃
得官今令訾算四得官訾與貲同楚金於此殊憒憒也
又衮字下許氏云天子享先王卷龍繡於下幅一龍蟠
阿上鄕(去/聲)從衣公聲楚金上鄉作上卿初疑是轉寫之
誤及讀其說云春秋傳諸侯死於王事加二等於是有
以衮斂謂以上公禮也然則愼所謂上卿卽用(刻本/誤周)公
禮也據此云云則非鈔胥之過矣此於文理若何可通
部敘一卷如易序卦之體亦多有難通而強爲之說者
鼎臣本采用鍇說俱極純粹或彼有而此反遺之其中
脫漏之字甚多幷部首亦有脫去者閒以鼎臣本攙補
一二而不明著其所補其第二十五卷則全用鼎臣本
矣至若兩部而幷爲一部有重文而反無正字亦與夾
􁂙與囦注皆互易脫去黚字注而以黔字注注其下若
此者頗多許氏一部中字亦皆以類相從此則或前或
後參錯不齊幷愼元注亦有漏略不全者則此書之紛
亂難理世無善本久矣容有爲後人所竄易殽亂者不
可全歸咎於楚金也初閱此書以爲不過字畫閒小小
譌錯欲幷爲足下校出一本以荅厚意今旣不可勝摘
則非僕之力所能任矣淺陋之見不敢自隱冀足下恕
我之狂也
　後來聞通人之語云鼎臣於許氏本文有難曉處往
　往私自改易而楚金本獨否故是書終不可得而廢
　也此言良是善讀者必能別擇之丙午長至月朢前
　一日文弨記
　　　荅秦西巗問母在爲妻杖否書(丙午)
日前承詢母在爲妻制服俗閒有杖者有不杖者幷有
因生母在不制杖者其是非安在文弨案古今禮文夫
爲妻未有不杖者也父在不杖者唯嫡長子而巳儀禮
喪服疏衰裳齊牡麻絰冠布纓削杖布帶疏屨期者條
下其一曰妻傳曰爲妻何以期也妻至親也又不杖麻
屨者條下曰大夫之適子爲妻傳云父在則爲妻不杖
疏云父爲適子之婦爲喪主故適子不敢伸而杖也禮
記喪服小記曰父在庶子爲妻以杖卽位可也正義云
舅不主庶婦所以庶子得杖以此觀之古禮眾子爲妻
雖父在亦杖矣乃禮記雜記曰爲妻父母在不杖不稽
顙正義云此謂適子爲妻也父殁母在爲妻雖得杖而
不得稽顙范宣子云在有二義一是生時二是在側謂
在母之側爲妻不杖此說雖亦有疑之者然竊以父在
庶子爲妻杖之文推之豈有父殁母在而爲嫡子者巳
無避喪主之嫌爲眾子者又本皆有得杖之理乃於此
反羣然去杖者乎又考之通典其載古今喪服之制爲
妻一條在齊縗杖周下而不杖周則無文其開元禮亦
同又考之司馬溫公書儀以至明史禮志亦無不盡同
竝不著父母在否之異則自當以儀禮所言爲􁆴然如
古者七十則老而傳傳者傳重也則於父母之喪尙或
不盡如禮唯衰麻在身而巳而謂其尙主適子之婦之
喪乎竊意此時父雖在不爲喪主適子亦自可以杖卽
位此則古人所未言及文弨竊以意度之而謂其必如
此也葢婦人天夫故移父之斬於其夫夫之於妻義亦
不可薄上以承宗廟下以緜嗣續故以爲母之服服之
不爲過厚豈與夫㫄期者可相爲比例哉雖然上所陳
者正禮也而事或不可通於今如世俗父喪稱孤子母
喪稱哀子繼母在則不敢遽稱哀子以訃吿於人而必
標明其上云奉繼母命稱哀否則繼母之黨必有起而
成釁者此亦豈古來如此分別乎然而不可違也今父
殁母在或生母在如妻死訃於人而書杖期夫吾知必
有挾其短長而責其忘母爲不孝者則莫若遵乎杖之
實將至母側則去之而訃詞則不書杖字此旣不背古
又不違今則庶乎兩得之道也禮應杖者亦有去杖之
時如父之喪以杖卽位者適子爲後者也庶子則不以
杖卽位則與喪妻而至母側去杖事正相同況有范氏
之說可據乎前荅足下書中因涉他事遂爾漏略今輒
舉所聞而幷附愚見如右惟足下裁之
　　　荅袁簡齋書(乙巳)
承問宋人集中有婦人無主議此不知何人所作考之
於禮婦人之有主明甚喪服小記云士大夫不得祔於
諸侯祔於諸祖父之爲士大夫者其妻祔於諸祖姑妾
袝於妾祖姑亡則中一以上而祔又云妾無妾祖姑者
易牲而祔於女君可也又云婦祔於祖姑祖姑有三人
則祔於親者其妻爲大夫而卒而後其夫不爲大夫而
袝於其妻則不易牲妻卒而後夫爲大夫而袝於其妻
則以大夫牲據記所言微獨嫡妻有主繼妻亦有主妾
之有子者亦皆有主有主而後可以袝廟安得謂婦人
無主也又案穀梁文二年作僖公主疏云糜信引衞次
仲云宗廟主皆用栗右主八寸左主七寸廣厚三寸若
祭訖則內於西壁埳中去地一尺六寸右主謂父也左
主謂母也是以漢世帝后皆有主非創也漢舊儀云皇
后主長七尺圍九寸在皇帝主右㫄蓋本周制而爲之
可知矣然則婦人無主之說空撰無實不足信也
　　　與謝金圃學使書
日來爲足下校荀子付梓至王霸篇有云箸之言語箸
字从竹宋本實然來敎當作著字說文艸部無著葢偶
脫耳字林因之玉篇著字注云味荎著似但指爲艸卉
之屬廣韻則釋爲明也處也立也補也成也定也陟慮
張略長略三切則旣有明著之文矣徒以其下箸字注
同著此又廣韻之誤說文箸訓飯欹五經四子書中無
有以箸爲著者唯國語日恪位箸从竹葢亦刻本之誤
今定當从艸作著文弨案作著則人人易曉向來拙刻
數種書內著字亦竝不作箸凡以舊本相傳苟非譌繆
大無理之甚者固未嘗輒以說文易之若舊本有合於
說文自不當反弃之而用世俗之字如著字說文所無
而古書之以箸作著字義用者不第如足下所舉之周
語爲然列子仲尼篇云形物其箸此則箸明之義當讀
中恕切趙䇿智伯曰兵箸晉陽三年矣此則傅箸之義
當讀張略切若位箸則陟慮切也六朝人所撰世說新
語尚有箸無著如超超􁄣箸世人罔不知之更爲明證
此蒙之所以從宋本而不疑也葢說文音訓甚略所賴
有假借一門以通其窮若一字必止一義則何以周用
如校訓云木囚而亦通於計校比校不必信佩觿之說
而别立一挍字也柰訓爲果名而亦通於柰何無柰不
必信同文舉要甕牖閒評而又增一奈字也他如此類
正多豈可執一字定爲一解乎考說文木部有櫡字石
部有躇字皆云箸聲張略切竝从竹不从艸公羊傳有
躇階而走而亦不見於說文其踟䠧則作䠧無有从著
聲者以爲偶脫何以他部竝遺之邪說文箸只有陟慮
遟倨二切而他部之以箸爲聲者乃有張略切夫知陟
慮遟倨之不足以盡箸之聲則亦知飯欹之不足以盡
箸之義矣自有隸楷以來竹艸木手往往混用無別此
箸之所以有从艸者後人又不細考而以爲二字之用
有異於是箸專爲梜而飯欹之外舉皆不可借用若先
秦以上古書其作箸字必多當不僅國語國策列子荀
子數書爲然後人以所習見從而改之今幸而尚畱此
數字吾願足下之勿改易也足下深於六書之學精研
細討欲自成一書而猶多方購求昔人之成書以資別
擇文弨是以將近所鈔唐沙門􁄣應一切經音義送閱
其中所引小學諸書多有近世所不得見者卽所引說
文亦閒或勝於近世版行之本在彼則自爲彼敎用而
在我亦得取以爲吾敎用語曰禮失而求諸野孟子大
賢乃亦引陽虎之言豈以是損賢哉足下衞道之嚴疑
僕莫年頽唐而有弃儒從釋之意不憚大聲疾呼以相
振捄此誠良友見愛之意不知僕素性與禪門絕不相
近今取其書之資小學者耳他何知焉正歲年者不非
一行審波磔者不遺智永三十六字母固從西域而來
舉世無有欲毀弃之者何獨於此書遂視若毒蟲猛獸
而亟遠之也昌黎與大顚往來􁆴不至如後人僞作三
書之瀾倒則昌黎之爲昌黎自若也吾輩亦未嘗不與
緇流狎處豈曰昌黎可吾則不可而惴惴懼爲其所染
哉深荷見愛之意然區區本懷亦不可以不白冀足下
之亮我也
　　　與弟(文韶)書
愚碌碌在外不能事二人以與吾弟相聚前以弟年尚
幼故未嘗有書與吾弟今弟巳十有五矣離幼志而卽
成人在此時也吾弟兄只二人比聞吾弟年來多病殊
爲憂念今年巳長當能自爲調攝念吾房恆不利於長
子其成立者每在於次今吾年三十三尙無子嗣雖竊
祿於　朝曾不能僃吾父母一夕之膳深疚隱痛難以
言喩又近時頗覺志氣頽靡不能自振鬚髪早巳有數
莖白者承先啓後之事茫無端緒且慙且懼吾少時性
情直戇不耐委曲又讀書不多益友亦少至今不能研
求義理之精微補我之闕繩我之非誠不能無望於吾
弟吾意中所欲言者亦不可不爲弟盡也吾高曾以上
世有隱德年代久遠雖無從詳悉其行事然觀其所以
命字者不取美稱而顧以庸以呆自號則其行葢可想
而知矣昔者吾高祖行之第六房無子其妾懼或利其
訾財而求爲嗣也乃詐取他人子子之後吾宗人知之
相率爲文以吿於祖明其爲異姓也不許與吾宗齒懼
瀆姓也然聽其妾子之而不更爲立後示皆不利其所
有也處置如此可不謂仁至而義盡乎吾祖少卽喪吾
曾祖家徒壁立不忍見寡母之勞瘁獨身走四方辛勤
節嗇盡贖歸祖遺之產無所師授而能自力於學精於
歌詩所交皆當世知名之士書得鍾王楷法曩家中尚
藏有習字紙一大簏朱墨重迭大小交互其勤學如此
吾少時無知識以爲廢紙無用而焚之使吾弟不及見
大恨事也吾祖嘗從人借銀若干其人之出也微執禮
於吾祖甚恭後復折劵棄負吾祖旣貧不能償感其意
署劵尾以示子孫今其人之後亦登甲科而爲縣令矣
吾雖不與其人深交然未嘗於人前言其所出也欒郤
胥原降在皁隸白屋之後多出公卿天下事寧有常哉
況有德於吾祖者哉吾鄕一輕薄子在京曾以此事見
質吾謝不知此語若出自我家無論非忠厚之道亦甚
違吾祖之意也父親績學工文屢困場屋然世閒得一
仕人易得一通人難彼徒富貴者其奚足羨也吾生時
正値家中匱乏之際四五歲時祖父母親撫養之稍長
於猥賤之事無所不爲嘗糴得官米吾晩從學堂歸恆
自舂也薪有數等唯莊柴易斯若松柴刀柴難斯吾爲
之故知也晨起溫宿粥一甌食之進學堂歸家午飯或
値未炊卽爲佐炊夏閒則日昳又歸家飯乞糕鋪湯一
盂取餘飯和之以食物有定價者常至市買之此皆吾
所甘爲獨意有所甚苦者二緩債與取租而巳葢吾素
不工於語言故唯此二事爲難能也父親處館於外不
能自敎子吾時讀書不知門徑所從入好鈔書亦非世
閒希見之本徒費日力於此而不知務乎其所當務也
吾將來雖得富貴亦必念夙昔艱難不敢稍自佚樂況
不能養吾父母而吾顧忍持梁而刺肥乎曳絲而履縞
乎辛酉來京師行裝蕭然裋褐不完書籍亦不能攜初
時借金氏書以讀此時金氏兄弟外任者分攜書卷以
岀遂無處可借又無錢以買書及今熟讀強記亦恐不
能堅牢況幷此無之耶吾弟當知得書之難則家中所
有零篇斷簡皆當寶之此皆吾祖手所置者好學人不
必整齊書方始可看可讀也吾舊時妄自期許若得志
必先賙卹宗黨之窮者今卽二親尚不能盡菽水之養
又何能及他人又何能辦他事諺云樹高千丈葉落歸
根吾之在此豈遂爲北平始遷之祖乎要必歸于杭州
矣吾弟不日卽有家室之事住屋本少又棄其半何以
相容棄之甚易復之甚難今日欲如吾祖之贖歸祖產
豈易言也詩云詒厥孫謀以燕翼子又曰我躬不閱遑
恤我後此二言者吾弟奚志哉吾宗衰微巳甚幷黃口
兒計之亦不過三十餘人其中年而無子嗣及貧不能
娶者又往往而是吾力雖不足以振之而愛護之唯恐
其有傷固情之不能自巳焉也人安得盡大聖大賢孟
子謂不中不才亦宜養之而不宜棄之也人至淸則無
徒假如吾家有慶弔大事宗族親黨咸懷嫌怨至者殊
寥寥其何以僃禮而達情乎自天子以下皆當合歡心
以祀其先寧云愚不肖者其歡心可不必得也則敬宗
收族之義乃吾所重望於吾弟者也人不可不自立祖
父之賢不可恃也所謂甘棠猶愛之況其子者固由德
之入人者深亦當由子弟之不肖未甚或其時世風猶
厚故不忍於遽背也吾家宇安族之正人予舊亦受其
飮食敎誨之德族子弟有干犯者非不能吿官懲治也
而不爲但擯斥之而巳卒亦未嘗不復之也今宇安死
未幾而其子不肖人亦何暇念其父哉天下好者難見
而醜者易見亦其勢然也可無懼乎蘇洵作族譜引言
其族之俗昔美而今不美也然未嘗斥言其人則言者
無傷於忠厚而見者足以爲鑑戒至於死者之失旣不
可以追改而吾明言其人直書其事獨不慮傷孝子慈
孫之意耶吾弟異日戒之愼之如近日互爭墳地一事
可以見今昔之異矣睿符公能以其地讓人然不與欲
得其地者而獨與宇安則非爲勢屈可知也今一則不
能保其父之所有而轉售一則必欲奪其父之所予以
自利其將謂宋之禍宣公成之乎可慨也巳吾與弟相
隔三千里會面不知何時胷中所欲言猶恨其不能盡
也意緒雖多總之積德培福爲本德者何忠厚是也前
人之可法者多矣吾所言十之一二而巳然可類推也
吾事多不能常寄信吾於他人固不若是之煩言也弟
其思吾意
　　　與梁曜北(玉繩)書(甲辰)
世德相承家聲克紹吾於老世兄不勝企羡之至別幾
兩載展轉於懷想近日高明光大更令人不易窺測也
向見示漢書古今人表內有未詳所出者二十三人今
就所知者言之逢於何事見晏子亦見禮記檀弓上季
武子成寢正義中又羊魚卽左氏成十七年傳中之夷
羊五也晉語但稱羊五(今本作/陽五)五或可爲吾吾讀爲魚
如左傳西鉏吾釋文音魚又如晉語暇豫之吾吾漢溝
洫志之吾山皆同故羊五亦聲轉而爲魚也又司馬篤
卽左氏昭廿二年傳之司馬督也杜注云司馬烏左氏
於昭廿八年兩舉司馬烏故杜云然葢督與篤古亦通
用書微子之命曰篤不忘左氏傳王命管仲謂督不忘
則表之作篤亦非字誤昨因見繹史作司馬烏不考而
遽從之雖篤之與烏實卽一人然可不必改也又晉陽
罕乃外傳之晉陽畢也見晉語卷八表以晉陽與罕離
而置之故不易曉罕之與畢或以形近致誤或當各如
本書不能遽定也又燕子干者將母晏子所稱燕之游
士泯子午者卽其人耶弟愧少年時見聞甚狹中年雖
喜博覽而記性便易遺忘故所能舉者止於是老世兄
近所得必多幸以吿我僕孑身於此事甚叢猥然一隙
之閒亦不離卷軸近讀左氏傳得嘉善浦氏鏜之正字
日本國山井氏鼎之考文元和陳氏樹華之考正三家
本皆有可觀今不勞而坐享其成覺天之予我亦太優
矣令親孫侍御向欲借我左傳本今番乃可信爲善本
歸來當與共快讀也
　　　荅臧生在東(鏞堂)書(庚戌)
疑經自是近世學者之病生於論語謂齊魯不過字句
之異非或有或無齊論不及魯論也所言誠是然門弟
子各記所言其才質不能無高下其岀於有子曾子之
徒者固皆醇矣或亦有不盡出於二子之徒者乎論語
記曾子啟手足之言則書之成去聖人時已久儒者所
稱孔子之言荀卿卽巳疑其不實孟子曰盡信書不如
無書此亦通人之論也管仲一匡之功舉世所豓稱當
孟子時猶有稱道弗絕者記者因夫子有許之之言而
遂推崇太過以致辭氣之閒抑揚過甚誠難免後人之
疑若非有器小一章在前則是聖人於管仲竟無絲毫
之訾議矣且卽以管仲之事跡論之始也不能擇君而
事逮射鉤之後晏然無復他慮使小白得先入國何其
見事之遲也子糾之死仲實死之矣江人黃人素屬於
楚苟度吾利澤不及焉則不當受其贄乃始也侈服遠
之名卒之楚滅黃而不能救天下以之病桓公斯時管
仲安在王子帶周之亂臣也召戎伐王王討之奔齊而
齊受之且欲言於王而復之管仲能以包茅不貢聲楚
罪今戎之罪更浮於楚乃不能致討而平戎於王如敵
國然葢其志滿意得淫三歸之樂侈反坫之制而巳無
經略天下之意矣且人臣之忠其主者莫大乎以人事
君世不乏才以齊國之大而謂無人焉其誰信之而管
仲獨無所舉故孔子稱人臣之賢舉鮑叔而不及管仲
以此夫以豎刀易牙開方之倫在桓公左右不於柄政
之時早去之何也豈見不及與抑力不足與趙之公仲
進牛畜荀訢徐越於烈侯而歌者之田自止此由無人
乎桓公之側故邪佞小人得以盤互而不可拔顧於垂
沒之際始爲君言之庸能必其君之聽乎故孟子直􁆴
以功烈之卑非刻論也夫以孟子誦法孔子寧於論語
一書有不盡見者而其議論獨與器小之言合則其所
棄取亦約略可見矣否則以孔子所甚推崇者而乃貶
斥之不遺餘力夫豈苟相反平生又謂子產之才不及
管仲亦但以功烈言也不思子產之所相者鄭也鄭之
國小不及齊之大又新造之國也其上世未有賜履之
命如太公者故不能爲管仲之事耳以子產之智識且
行事一出於正如使之相齊其所成就當必在管仲之
上矣史公之傳管晏於管仲亦未過推許也其論曰將
順其美匡救其惡故上下能相親也管仲之隱史公實
洞燭之不過將順巳耳匡救巳耳所謂匡救亦止如傳
中所言隱伐蔡伐山戎之失而假託之正義巳耳故獨
於晏子忻爲之執鞭此其衡量不昭然乎子路死出公
之難所謂食亂君之祿又焉得治君而死之此但失之
於前耳不可謂其死爲不義也管仲事糾有年矣視其
君與友之死漠然如途人焉喜已之有奥援而欲疾行
以至齊爲御者歌使之忘倦其嗜利無恥一至於此曾
少有須臾之愛於其故主乎聖人立言爲萬世人道之
防不宐抑揚如此之甚彼前六朝後五代之臣皆以社
稷無常主君臣無常奉而輕爲去就獨非藉斯語以爲
固大聖人之所許乎生謂死於溝瀆不指召忽吾亦不
必援笙瀆卽句竇卽溝瀆以爲實指召忽也然嫌疑之
際聖人愼焉豈若後世文士但逞其一時議論之快而
不顧其或有所涉哉明明召忽死子糾之難而今爲此
言意雖泛指文實有嫌焉得人人而解說之以吾斯言
之爲泛指也故應劭奏議以爲召忽死難而孔子曰經
於溝瀆人莫之知顔師古司馬貞諸人咸亦謂然似不
得專咎讀者之不審也顧袁二氏之論實出於天理人
情之正聖人復起必將有取焉有子親受業於孔子聞
喪欲速貧死欲速朽之語以爲是非夫子之言如不得
子游之解而執此二語卽爲定論可乎且多聞闕疑愼
言其餘固聖人之所訓也食肉不食馬肝豈爲不知味
哉生姑置此而信其可信焉者斯可矣
　　　與友人論無服之殤書
承示所論無服之殤三條其一條云無服之殤經不言
其喪之節傳謂以日易月乃以哭之日易所應服之月
如期親之殤十三日卒哭不識此十三日中衣服冠纓
何若用凶則違禮從吉則非情文弨案吉凶相變此十
三日中必非吉服可知羔裘元冠夫子不以弔弔且必
爲之變況此所殤者固當爲之服期者乎經雖無文或
當如深衣練冠之制可也文弨又以是推之假如父若
夫有喪未除其爲之子若妻者旣終喪遂偃然純采可
乎然則無服者固不謂其皆可以吉服也抑古之人施
之有其等其必由厚且重者等而下之以至於輕且薄
者亦不患其恝然不足以相及否則於此何有焉又一
條云古者士逾月而葬其在期殤十三日卒哭必不葬
以逾月而不言其期何也文弨案葬可以月計而不可
以日計日計則巳蹙謂夫天時人事之或有不齊者不
可以壹切也然無服之殤瓦棺而葬於園事約而易舉
必不葬以逾月旬之內外可也又一條云延陵季子之
子死於齊葬於嬴博之閒韓文公葬女商南旣而歸葬
河陽之墓夫二子皆習於禮者今將奚從文弨案季子
殆有爲爲之也以君命使而以子之喪入可乎哉觀其
左袒則用吉禮也且旣言骨肉復歸于土命也而又重
諄然申之曰若魂氣則無不之也無不之也葢旣不得
以其喪歸故但冀魂氣之得以隨巳而偕反其慘痛之
情千載如見今使無季子之事而焭焭穉弱死不得歸
骨於其父母之邱隴以生恕死情何可安然則當以文
公爲常法可也瞽論如此尚冀足下有以敎之幸甚
　　　　　　　　　弟子興化李晉垿西林校
抱經堂文集卷第二十一終
抱經堂文集卷二十二
　　　　　　　　　東里　盧文弨　紹弓
　議(附論辨證解)
　　　駁堯冢在平陽議(庚子)
堯冢之在濟陰成陽千百年無異辭若河東平陽之亦
有堯冢古傳記所未嘗言也呂氏春秋云堯葬榖林榖
林實在成陽劉向云黃帝葬橋山堯葬濟陰邱隴皆小
班固漢書地理志濟陰郡成陽下注云有堯冡靈臺禹
貢雷澤在西北此二言者乃固所自注固之此志必非
一己所能憑空撰造也自蕭何入秦收丞相府圖籍文
書於是天下地形阨塞戶口之數皆有可徵固實本之
以作斯志晉司馬彪續漢書郡國志於成陽大書有堯
冡靈臺有雷澤一仍班氏之舊此本是細注與地里志
班注一例因梁劉昭更加注以補所未僃遂進彪之注
作大書耳鄭康成作曹詩譜云昔帝堯嘗遊成陽死而
葬焉今之獻議者欲以堯冡移之平陽以呂覽爲不可
信以劉向意主薄葬而非必考地志以班固自注爲顔
師古取郡國志之注以爲注以司馬彪之郡國志爲出
於劉昭以竹書紀年所載帝堯八十九年作游宮於陶
九十年游居於陶一百年陟於陶爲岀於晉世不足憑
以吳皇象等所著皇覽晉皇甫謐所著帝王世紀唐魏
王泰所著括地志凡言堯冡在濟陰成陽者一切以爲
沿譌以爲附會不知數千百年以來之通人學士何厚
於濟陰而必欲與之何薄於河東而必欲奪之且平陽
大國也曹參之子孫世守此侯封非荒陋僻左難自達
於漢京者之可比也其地之顯者如霍光尹翁歸張敞
之倫仕於中朝者當不乏人何皆喑默不一置喙於其
閒而辯正之夫呂覽之作招致天下之士使人人著所
聞而成之如平陽果有堯冡諸侯客子寧不聞之顧乃
舍近而就遠強無而爲有以歸之榖林是誠何所利焉
當時懸之市門一字不能增損猶曰畏秦相之威也子
政孟堅去之一二百年何所畏而猶不敢有異辭乎子
政校理羣籍博極羣書乃謂其非必考地志夫子政以
前之地志何書也母亦卽班氏之所本者是乎地理志
河東平陽下但云韓武子元孫貞子居此有鐵官莽曰
香平而巳師古注引應劭曰堯都也在平河之陽未嘗
有堯冡一字也郡國志亦但云平陽侯國有鐵堯都此
劉昭注引晉地道記曰有堯城亦未嘗有堯冡一字也
合前後之地志皆未嘗有堯冡在平陽之語而以爲古
之地志必有之向特未之考耳不亦誣乎又其所據者
以司馬遷史記之書法爲言凡都於其所而葬於其所
者例皆不書必若黃帝之橋山舜之九嶷禹之會稽乃
書之堯都平陽卽葬於平陽故史記不書也此言似是
而非五帝紀中如帝嚳所都在河南匽師其冡乃在東
郡之頓邱此何以稱焉湯都亳葬亳可不書而伊尹之
葬亳何以反書於殷本紀中然則史記之作難以畫一
之例相繩而議者乃欲於無字句處鑿然指以爲證不
巳疎乎且其所引證者謂王充云堯葬於冀州此語見
宋羅泌路史其子苹注語中以充之言爲謬不知其實
確也案王充自有所著論衡其書虛篇中有云堯葬於
冀州或言葬於崇山舉此兩言則仍未有實指且冀州
大矣河東一郡尙不足以盡之而謂其必在平陽乎議
者又云北魏酈道元注水經僃引成陽有堯陵有堯母
陵有中山夫人祠然於後結之云考地驗狀咸爲疎僻
葢聞疑書疑耳道元父酈範孝文所任用孝文嘗脩祠
於平陽道元仕宣武孝明之時作水經注於濟陰巳云
聞疑書疑則平陽之蹟猶自昭灼而濟陰之蹟固巳渺
茫矣案議者此語又似未嘗見水經注之全文而妄說
者水經注瓠子河過廩邱縣爲濮水下道元注云瓠河
又左逕雷澤北澤之東南卽成陽縣地里志曰成陽有
堯冡靈臺(道元以此爲班固本文可知非/師古用郡國志之語以爲注矣)今成陽城西
二里有堯陵陵南一里有堯母陵於城爲西南稱曰靈
臺鄉曰崇仁邑號脩義皆立廟四周列水潭而不流水
澤通泉泉不耗竭至豐魚筍不敢採捕前竝列數碑栝
柏數株檀馬成林二陵南北列馳道逕通皆以磚砌之
尙脩整堯陵東城西五十餘步中山夫人祠堯妃也石
壁階墀仍舊南西北三面長櫟聯映扶疎里餘以上皆
水經注之文今者道元自謂當時也其言歷歷可按若
斯非身所親見必不能如是之詳悉今乃曰濟陰之蹟
固巳渺茫使其見道元之注而猶作爾語乎若道元之
所謂疎僻者自指郭緣生述征記而言記言堯陵在城
南九里中山夫人祠在城南二里東南六里堯母冢此
與上所親見者里數方位皆不合故云考地驗狀咸爲
疎僻道元葢實嘗考其地驗其狀如上所云云者而後
知郭記之爲疎僻否則所謂考驗者復何所指乎又考
水經汾水過平陽縣東下道元注云平陽縣故城東晉
大夫趙鼂之故邑也應劭曰縣在平河之陽堯舜竝都
之又云水側有堯廟廟前有碑魏土地記曰平陽城東
十里汾水東原上有小臺臺上有堯神屋石碑道元之
於平陽其言止於此無一言及堯冢議者乃云平陽之
蹟猶自昭灼欲誰欺乎且其曲說猶未巳也又謂考北
史魏孝文本紀太和十六年祠堯於平陽此當祠於廟
二十一年至平陽遣使者以太牢祭唐堯此則祭於陵
唐髙宗顯慶二年帝在雒陽宮遣使者以少牢祭漢光
武後魏孝文帝陵葢凡書祠者是廟書祭者是陵案此
言祠祭陵廟之分不知何代始有此例考之前史殊不
盡然今姑以其所言太和二十一年之事而悉舉之三
月次平陽祭唐堯四月幸龍門祭夏禹又幸蒲坂祭虞
帝充議者之意亦將移會稽之禹墓而歸之龍門移九
嶷之舜墓而歸之蒲坂乎否乎紀又云詔脩堯舜夏禹
廟亦同月事可知上所祭者皆廟也又云遣使者以太
牢祀漢帝諸陵此何以不書祭而書祀乎是卽一年之
中而其說巳難通矣且其言矛盾者非祗一端又引後
漢章帝紀元和二年東巡狩使使者祠唐堯於成陽靈
臺謂自劉向亦嘗據呂氏春秋班固雖未之采(以班自/注爲顔)
(師古注巳大謬誤此又云然豈幷忘/向傳卽附楚元王傳後載有此語邪)然其說之行閱二
百餘年度其時濟陰成陽巳起堯冡又閱三十九年安
帝延光元年遣使者祠唐堯於成陽云云此兩祠者固
亦不能不謂其祭陵矣而猶欲以祠祭定陵廟之分何
其進退無據一至於此當明章之時石渠虎觀引經據
禮議論大明今乃謂漢之君臣皆不學之人一惟流俗
是徇而致敬盡禮於僞冡之前以成今日之笑端此其
命意深不知其何居矣於是凡古來傳記言堯冡在成
陽者疾之如讐謂皇覽之書多至百二十卷必侈必濫
今指其一條云呂尚冢在臨菑縣南去縣十里以某所
見太公墓實在周之畢原文王陵左周公墓右且禮記
言太公封於營邱比及五世皆反葬於周以此思之皇
覽之言未可盡信案此語又殊不然古有衣冠之墓不
知太公實葬於周而子孫封齊者爲儀墓以思之歟抑
不知實葬於齊而周人以太公元功與周公竝故爲之
虛墓以陪葬歟今謂太公墓必不在臨菑抑何其專斷
若是果也至五世反葬之說昔人巳言其難信乃於難
信者而偏輕信之齊爲守土之君則信其念本而還葬
堯當攝代之後反不得以傍母而近陶有是情理乎謂
爲天子者必終其身在所都之地不得出國門一步則
舜亦不當至蒼梧禹亦不當至會稽天下更無可信之
書矣若其疎漏更不能以徧舉如引洪适跋成陽靈臺
碑云郭緣生述征記成陽有堯陵南一里有堯母陵稱
曰靈臺據此則與碑合靈臺非堯冢明矣以上是景伯
跋語彼則注其下云案今後漢書本注云郭緣生述征
記曰成陽縣東南有堯母慶都墓上有祠廟堯母陵俗
亦名靈臺大母竝無成陽有堯陵陵南一里之句不知
适所據者何本觀此言益知其未嘗見水經注全文也
(以水經注之文爲述/征記之語此适之誤)又曰适云靈臺非堯冡葢信章帝
紀之成陽靈臺而直闢郡國志之大書成陽有堯冡靈
臺也此言更不可解章帝紀云使使者祠唐堯於成陽
靈臺書法固當爾寧得云使使者祠唐堯於成陽堯冡
靈臺也适見碑與郭記而後知靈臺之非堯冡若漢人
則無不知之今謂适信章帝紀之成陽靈臺則將改紀
爲使使者祠唐堯母於成陽靈臺耶又與其前所言度
是時成陽巳起堯冡之語兩不相顧其紛亂顚錯不可
究詰實爲從來論古者所未有又引隷釋濟陰太守孟
郁脩堯廟碑云聞帝堯陵在成陽遣戶曹掾具牢牽祠
是因祠廟脩廟而先以虛詞敷佐而照耀之故曰聞若
其有陵卽其地敘其事何必曰聞此又懵於當日之情
事而闇於行文之法也成陽非郡治乃濟陰之外縣也
(濟陰郡/治定陶)孟郁時未親至其地不曰聞而何哉今以書聞
之故斷其無陵將無遣戶曹掾亦子虛烏有之比乎以
行文之法而論若其有陵卽其地敘其事直書曰遣某
官往成陽祠堯陵而不書其緣起可乎凡所言適足以
見其堅僻自用之私而巳矣其論易窮則又佐以形勝
之說謂今曹濮閒之堯陵畧無山川形勢之結構竊計
非帝堯諸臣皆大聖人之所營建若平陽堯陵乃是地
中有山也在平陽城東北四十里從山口入不啻入於
地中乃大轉大折於高壁大峽中始見陵山上平如地
後擁五峯垂下結爲翠阜葢此一百五十尺天然之土
安於平地之山上也夫古卜葬日不卜葬地形家之言
上古未有就如所言勞人特甚亦與唐虞簡易之道相
左今禮官巳力闢其說不行余恐世人不察且從而惜
之又慮後之人復有起而嘘其燄者將使帝堯藏魄之
所數千百年帝王之所敬禮封護者一朝而夷於平壤
幷堯母堯妃之神靈亦皆無所附麗慢神之咎莫斯爲
甚是以復私議之
　　　後議(庚子)
初獻議堯冡在平陽者禮官旣力闢其說矣繼又聞其
再申前議竊疑其必有左證乃得其牘觀之則唯辨駁
言堯冢在濟陰成陽者之皆虛而於平陽仍未有一實
據其言曰某祗辨堯陵之有無竝未嘗敢一字涉及改
祀之處此無理之遁辭也旣無陵矣尙從而祀之此何
禮乎其謂辨駁濟陰成陽之無堯冡莫詳於水經注水
經注非僻書今就其所引條疏之於左
　一稱水經注引帝王世紀曰堯葬濟陰成陽西北四
　十里是爲穀(此沿俗本/缺林字)某謹按此卽皇甫謐之牽三
　說而合之也(以呂覽劉向/班固爲三説)其下接注云墨子以爲堯
　北敎入狄道死葬蛩山之陰山海經曰堯葬狄山之
　陽一名崇山二說各殊以爲成陽近是堯冡也某案
　云近是則猶未見爲確又云余按小成陽在城陽西
　南半里俗諺以爲囚堯城士安葢以是爲堯冡也某
　案囚堯城本屬竹書之荒唐況以是爲堯冡則道元
　之意深非皇甫謐之說
今案此水經注之前一段所指乃小成陽道元本不信
謐之說未可卽以此爲堯冡不在成陽之證葢此乃濟
陰句陽縣下之注也墨子山海經二說亦謐所引皆所
不信唯以成陽之堯冡爲近是道元知其所指者在小
成陽其地俗諺有囚堯城謐所指堯冡殆卽此地小成
陽與成陽不可混而爲一議者於此尙茫然莫辨也案
謐所言誠爲糢糊影響然河東平陽卽求其如是者而
豈可得也耶使古人有言之謐亦必引之矣
　又稱今成陽有堯陵有堯母慶都陵有中山夫人祠
　俱詳里數其所謂今者州縣之所興設有此現在也
此段水經注言之甚詳正卽今濮州之地巳具錄前篇
中若謂道元之時州縣始有此興設則東漢章帝安帝
何以先遣祠於此且古之州縣雖甚好事安有憑空起
一堆阜指爲古帝之冡之理旣云有此現在則前牘中
所云渺茫者亦自知其不可通矣(此不引成文故知/是道元所親見)
　又稱水經注引郭緣生述征記所言成陽堯陵中山
　夫人祠堯母慶都冡俱詳里數以見今與古里數參
　差不合夫祠可移徙陵豈有移徙者何以今與古里
　數乃不合於是其結束云考地驗狀咸爲疎僻則幷
　郭緣生亦槪斥之矣
案疎僻乃專指郭緣生說巳見前篇中然此亦祗在里
數之參差耳傳聞易譌自不如現在親見者之確且道
元於緣生之說亦不全棄也引述征記云自漢迄晉二
千石及丞尉多刊石述敘堯卽位至永嘉三年二千七
百二十有一載此段道元不駁又引記(卽述/征記)於堯妃祠
見漢建寧五年五月成陽令管遵所立碑此段亦無駁
又云(亦是引述征記之/語今本譌作文云)堯陵北仲山甫墓南二冡閒有
伍員祠晉大安中立一碑是永興中建(記語/止此)今碑祠竝
無處所(此道/元語)下始引其言堯陵里數之參差者葢道元
於皇甫謐郭緣生二家皆未之信所信者卽目耳如議
者之意竟欲一槪抹摋而後巳里數小差尙知陵無移
徙之理乃一旦而欲徙之千有餘里之外反有此理乎
使隋唐以前有一人以爲在平陽起而助之猶可說也
今必以獨見盡革數千年之所記載違舉朝之公論不
甚可怪也哉更引明碑之徹唐太宗像不令其配帝堯
以爲證夫唐太宗亦正是配堯廟耳而可以爲配堯陵
乎總之可一言以爲斷曰傳記無有言堯冢在平陽者
則一切謬悠之說庶乎其可息喙矣
　其他支離之說本不足辯然不辯彼且以爲漏也如
　稱黃帝葬橋山堯葬陬山黃帝諸臣帝堯諸臣皆大
　聖人(此四字見/前牘中)之所經營相度等語案舜旣攝位禹
　皋稷契咸在朝烏有廢其職事而從事於邱隴之閒
　以爲恭者其所云皆聖人果誰屬也又云陬山靈境
　鴻蒙氣象春氣尙在此語更謬太和元氣在宇宙中
　無處不有今惟指陬山一區爲春氣抑何隘也其言
　甚難通矣
　論辨證解
　　　歸奇於扐以象閏論
閏也者積奇日奇分而成者也天道有奇而歲功成衍
數有奇而卦爻立此理數之同適相䐇合非必規規焉
比擬而爲之也故閏之理本於天而聖人之作易也隱
然同符而無參差之迹奇之數生於蓍而後人之推筴
也又因以取象而無豪髪之差蓋歸奇於扐者求爻之
法也歸餘於終者正時之道也簭人之所掌與疇人之
所司無異理也朱子本義謂奇者所揲四數之餘扐者
勒於左手中三指之兩間而橫渠張氏則謂奇者所掛
之一扐者左右手四揲之餘其說乃異乎朱子今將何
以斷其是與非乎夫以歸奇爲歸掛一之奇其說倡自
虞翻而宋儒郭兼山復堅主之以與橫渠相應和從其
言則是以掛象閏也若朱子之意則象閏者蓋以扐而
不以掛其說亦本諸唐人之義疏此其不同明甚後人
安可依違其閒而爲兩可之論乎夫奇有以奇耦言者
有以奇零言者以奇對耦則一爲畫之始而亦可名之
曰奇由整得奇則必在數之終而後可加以奇之名也
今始掛一胡爲有奇之名乎凡人所以致疑於朱子之
說者以經云歸奇於扐則奇與扐似是兩物而倂歸一
處朱子則奇與扐一而巳竊以爲不然奇與扐非兩物
實兩時耳當其揲始畢而所餘未歸也則無從遽得乎
扐之名而祗可名之曰奇及其旣歸也則不必復沿乎
奇之名而直可名之曰扐名以命事夫豈苟而巳哉且
扐可以象閏而掛不可以象閏閏者歲之餘扐者揲之
餘兩相等也一蔀之首必其年十一月朔旦冬至大小
餘分皆盡而後可以爲首古今史官無以閏爲蔀首者
若之何其以始掛當閏也夫一掛再揲當其不閏之年
而再扐當其再閏之歲故此經下文云五歲再閏故再
扐而後掛而張氏又謂第二第三揲不掛是六扐而後
掛益與置閏之義相違反矣啟蒙巳詳辨之學者當以
朱子之說爲正可也
　　　名諱辨一(丁巳)
諱之興也始於周生則名之死則諱之自周以來未之
或改近臨川李氏獨反其說謂生則諱死則不諱豈有
見於春秋諸侯不生名死則赴以名之例故云然信若
是誤矣諸侯不生名而盟會載書則亦名之然則死未
葬而赴同盟之國以名禮固當爾記曰卒哭而諱赴在
於未葬之前則猶未諱也何不可也李氏之意又因檀
弓有舍故而諱新一語謬以故爲故君新爲新君攷之
先儒之解皆謂故者親盡之君高祖以上是也新卽新
死之君豈有若李氏之所解哉位有尊卑則諱亦有遠
近故曰逮事父母則諱王父母不逮事父母則不諱王
父母此非所論於天子諸侯也天子諸侯祧而後不諱
也魯以獻武廢二山而後之來聘者且以犯其先君之
諱爲恥釁夏之荅哀公諱宋爲商皆死而後諱也此皆
昭然易睹者也曰君前臣名必君前而子乃得以名其
父然則諱之久矣曰豈以爲諱不敢也父母之名可得
而聞不可得而稱古人言之矣豈有爲人臣爲人子而
顯斥君父之名以爲安者乎曰不敢名亦何異於諱曰
此固有異父生前之名獨其子不敢稱耳他人及之其
誰禁至於諱凡入其門者皆兢兢焉不敢道自周以來
皆如是李氏博學人其議論宐有據獨是說余未敢信
故爲之說以辨之
　　　名諱辨二
李氏旣云生則諱死則名而又云生死皆諱是兩說者
皆非也而生死皆諱之說於理差近始亦將信之又平
心折衷於古人之說知其言之無徵而不足信也晉唐
之世君在倂其嫌名亦避之然亦不敢名耳非諱也夫
生不敢名與諱有別者非吾之臆說也杜預解左傳於
周人以諱事神(句)名終將諱之則曰君父之名固非臣
子所斥然禮旣卒哭以木鐸徇曰舍故而諱新謂舍親
盡之祖而諱新死者孔氏正義亦云終將諱之謂死後
乃諱之然則謂不名卽諱者殆未考諸此矣葢古人於
死生之際禮各不同名亦不苟如生曰父曰母曰妻死
則曰考曰妣曰嬪此亦無甚大異而且斤斤焉辨之今
以考妣嬪之名加之未死者於心安乎乃儼然在室而
遽謂諱之諱之是死之也故爲子而名其父母不安也
不敢名而後其心安而以不敢名之故卽謂之諱則尢
不安也且不名而卽可謂之諱則古者天子遇其所敬
禮之臣入朝不名亦將謂天子而諱其臣乎夫生名死
諱數言可決諸矦不生名尊爵也諸侯而下不盡然也
失地名滅同姓名朝弒君者亦名變禮示貶也同盟稱
名薨則赴以名欲其不忘好也卒哭乃諱以諱事神不
通於生前也謚曰易名名將諱也子蒲卒哭者呼滅子
皋譏其野葢狃於生前之所稱也且言諱止於門内者
亦非諸矦之諱通乎國中故曰大夫之所有公諱大夫
之諱君所亦諱之故曰士於君所言大夫没矣則稱謚
若字常人之諱亦不獨一室之人諱故曰唯大功小功
不諱又曰入門而問諱也後世之事旣不可爲據矣禮
制具在而亦不可據乎哉
　　　外傳周語昔我先王世后稷證(甲寅)
吾在京師日嘗從紀君曉嵐(昀)處借得影鈔宋本國語
與今本多異同宋公序每謂之俗本今之所傳皆公序
之補音本也舊宋本周語昔我先王世后稷今本無王
字案左氏成十六年正義所引有王字以證杜注后稷
先王是舊本有王字是也或因韋氏於下文我先王不
窋下始注云周之禘袷文武不先不窋故通謂之王似
上文王字無釋遂疑有王字者爲衍文余案世后稷三
字當連讀譙周巳如此讀見史記索隱卽韋注亦云父
子相繼曰世謂弃與不窋也是韋氏亦以世后稷連讀
也使其上但云昔我先於文不足古人寧有此文法乎
況世后稷下文云以服事虞夏韋注云謂弃爲舜后稷
不窋繼之於夏啓也是明明以繼后稷解上世后稷更
不當以后稷專指弃爲言矣下注通謂之王一語若通
字連文武爲言則文武之爲王久矣何必以文武與不
窋竝舉且通之爲言所包者廣自祖紺上溯之以至后
稷皆可稱王王子晉所稱十五王十八王皆自后稷起
安在后稷反不得蒙王稱韋注下又云商頌亦以契爲
􁄣王正以契與弃同事虞舜故以證后稷之得稱爲王
若但以證不窋殊不相當夫韋注有失尙當舍注以從
本文之是況注又明白如此左氏正義所引正宋公序
未改本也吾是以篤信舊本之爲得也
　　　佳兵者不祥解(己亥)
佳者以爲嘉美而憙悅之也刑可爲祥兵不可以爲佳
佳兵之人是天下之至不祥人也下云兵者不祥之器
古之所謂兵者弓矢劒戟之屬是器也後人因亦名執
此器者爲兵春秋傳所稱徒兵是也此溯其本而言之
故曰兵者不祥之器若佳兵者不祥句下古本元無之
器二字俗本有之蓋因下文而誤衍也佳兵字不經見
然古人多自造語如曰覿武曰老師豈亦有本耶況此
下文云勝而不美而美之者是樂殺人曰美曰樂此卽
佳字之正詁矣下又云凶事尙右曰喪禮處之悲哀泣
之其非可佳之事明甚而或佳之其爲不祥也孰甚焉
凶事喪禮用兵之常道也非以此爲不祥也喪師覆國
乃可爲不祥也軍禮近凶而佳者則近吉是反常矣反
常之人是天下之至不祥人也固不待喪師覆國而後
知也或曰佳乃唯字之文脫耳唯古作佳故譌爲佳也
曰是不然老子之文凡云夫唯者眾矣其語勢皆不若
是也今一一而數之曰夫唯不居是以不去曰夫唯不
爭故無尢曰夫唯不盈故能敝不新成曰夫唯不爭故
天下莫能與之爭曰夫唯道善貸且成曰夫唯嗇是謂
早服曰夫唯病病是以不病曰夫唯不厭是以不厭曰
夫唯無以生爲者是賢于貴生凡九見矣今曰夫唯兵
者不祥之器類乎不類乎上章雖言兵而此章義本不
相屬文又不相類不得謂之承上文也承上文則語勢
當緊而此下乃云物或惡之其節舒緩與上所引亦皆
不類也若云佳爲古文唯字豈九處皆從今文而此一
字獨爲古文乎經典中若佳兵之新創者多矣今不疑
祥刑而疑佳兵何也試熟復本章反正兩義則佳字有
確詁􁆴然不可易矣
　　　　　　　　　弟子丹徒戴　準卓亭校
抱經堂文集卷二十二終
抱經堂文集卷第二十三
　　　　　　　　　　東里　盧文弨　紹弓
　䇿問
　　　廣東鄕試策問五首(乙酉)
問經學昌明莫盛於我
朝欽惟
世祖章皇帝御注孝經敦本培風提示親切
聖祖仁皇帝御纂周易折中繼有春秋詩書三經傳說
彙纂之輯重經
世宗憲皇帝正定頒行莫不深醇美僃廣大精微我
皇上道協唐虞思通洙嶧
欽定三禮義疏探制作之大原正諸家之異說積疑聚
訟一旦豁然以解士欲通經其可舍周行而遵曲徑乎
今試舉其畧用以覘所習焉易更四聖旨何以不盡同
辭占象變廢其一豈全易乎舜典合於堯典後人何以
析之復增之性道之奥多見於古文乃有疑其文不類
者至工魯齋倂今文亦疑之得無謬乎六義分三經三
緯而或以爲南本不繫風又因豳雅豳頌而謂風雅頌
亦可隨篇求之然歟否歟春秋魯史不傳於何知聖人
所筆削三傳敘事與斷制孰優周禮一壞於歆莽再壞
於安石寧可卽議本書之失井田溝洫其異安在儀禮
爲經禮記爲傳遷廟釁廟亦皆孔壁之遺禮運明堂或
議漢儒之駁楊信齋之圖衞正叔之解學者尙有能參
考者歟經之深者非可以約言盡也宜就所問者各條
舉件繫以對
問大學一書僃天德王道之要盡綱領節目之詳自程
朱表章而後西山眞氏爲衍義一書論議正大條理秩
如自來毎以之進講顧其書於八條目獨闕治平此瓊
山邱氏所以又從而補之也夫德脩於身舉而措之天
下無難語其功則較易舉其數則綦繁眞氏之書主於
理理足以兼該而本無疏漏邱氏之書主於事事欲其
考鏡而非務鋪張將母所補在治平而所助乃在格致
歟眞書以崇敬畏戒逸欲二者爲誠正之要而邱氏又
益之以審幾微則尢爲正本淸源之論眞書格致之要
有曰審治體而邱氏又有正朝廷一門其首總論朝廷
之政似若複而非複者何也有明宦寺之禍不減漢唐
而書中引古獨未之及僅於正綱紀之常引朱子之言
近習者以微見其意豈有所畏避而不敢頌言歟抑當
化治兩朝璫燄尙未如前此後此之甚故可畧也至其
相業亦果能卽坐而言起而行歟邱書之後補之者又
有湛氏之格物通孰爲勝耶我
皇上敕幾宥密廣運健行治功之盛亙古未有邱氏所
言聖神功化之極者正於　今日覩之多士將欲黼黻
　太平贊襄　盛治亦未可以無具應也其必有以爲
拜獻之先焉
問揚粤奥區人文蔚起自漢以來陳元士燮輩闡明經
訓啓迪鄕人五嶺之閒彬彬嚮學矣唐韓昌黎氏葢因
文見道者初宰陽山後官潮海此邦人士樂從之遊其
時身領學事排異端而宗孔氏者孰爲得其傳歟有宋
理學昌明濂洛之書傳於嶺表其濳心誦復踐履純熟
者何人朱子集諸儒之大成粤人克自樹立聞風景從
者約凡幾輩他若服象山之敎及南軒之門其行誼皆
可得而詳歟明儒推白沙陳氏學有淵源而江門風月
自得之趣爲多所謂靜中養出端倪者與先儒主靜立
極之旨果有合歟湛甘泉爲白沙高弟講學之盛與餘
姚王氏幾分左右廣一以隨處體認天理豎義一以致
良知明宗別戶分門彼此互相排擊而通兩家之郵者
又謂說有不同理無二致然歟否歟至如瓊山之朱子
學的東莞之學蔀通辨均爲有功正學楊起元晚出請
業近溪所著天泉會語論者謂近於禪宗然考其行己
立朝亦何愧儒門實踐歟我
皇上聰明睿智學貫天人重道崇儒表章往哲其於理
學眞僞判若黑白爾多士務悉去黨同伐異之見盡徵
文考獻之長孰正孰歧孰優孰劣素所切究僃著於篇
問官先事士先志衡門伏處之日功業尙未見端而規
模本可素定故入學離經卽觀其辨行義達道必始於
求聖人每使羣弟子各言志夫志學志道其所同也而
有異焉者將學有淺深而於道固莫之外歟抑士各有
志雖同師聖人而不必強爲似歟孟子言尙志而大人
事僃得志則澤加於民聖賢本懷無不期於用世者春
風沂水與老安少懷一也乃或有言志於道德者功名
不足累其心道德功名有異致歟且古所稱志士又何
等也所稱肆志又何爲也濂溪云志伊尹之所志苟欲
以古人爲圭臬卽三代而下如正誼明道澹泊寧靜先
憂後樂若斯之流亦有爲生平所嚮往而必欲企及者
歟抑將追攀屈宋頡頏淵雲而以爲不朽之盛事也
聖天子振興士習樂育羣才以爲器使之地多士涵濡
於
敎澤深矣豈徒志於溫飽沾沾以決策發科自囿哉其
勿夸勿飾各抒所蘊毋隱
問從來圖治必首安民安民必先擇吏周官使民興賢
出使長之使民興能入使治之凱以強敎弟以悅安如
此而後可以爲民父母子產憂尹何之傷聖人責子路
之佞誠愼之也我
皇上子惠元元澄淸吏治愼簡於入仕之初考績於旣
任之後賞不踰時罰必當罪
聖天子求寧求莫之至意
申命不啻再三所以循名而責實者其可不豫爲講求
歟嶺南利兼水陸物產多奇仕是邦者故以不貪爲寶
若孟嘗珠還合浦吳隱之酌飲貪泉李勉盡棄犀珍包
拯不持一硯勁節淸風至今彰彰耳目夫猷爲必要之
以守能善所上者曰廉然民之所望於上者正不止此
也漢之循吏宦斯土者則有衞颯許荆其後政績卓越
者何人至如羅友之政舉大綱陳堯佐之治稱淸簡其
亦撫綏安輯之善道歟是故江海之濱水利宐興也治
之不得其道則塞故瀆開新渠荒地未及墾耕而熟田
巳憂旱潦山嶺之區樹藝宐亟也勸之不以其漸則督
里胥疲父老奉行徒循故事而優累巳在民閒以至嚴
盜賊之課則外洋與內地各異其宐脩化導之方則俚
猺與齊民各因其俗是皆在良有司隨地變通而不可
以膠柱鼓瑟者語曰有治人無治法將何道而使明作
不失之擾寧靜不失之弛歟諸生學古入官有社有民
匪異人任通達治體方無虞學製之譏況桑梓之邦見
聞最悉其以平日之盱衡抵掌者歷陳之
　　　湖南科試諸生策問九首(丁亥)
問聖人之道載於六經自漢唐以來代有詮釋於微言
大義亦各有所得歟至有宋朱子可謂集諸儒之大成
矣其所著如論孟集註大學中庸章句或問易本義詩
集傳多不沿用舊人之說而獨闢新義其精粹切當遠
勝注疏者何在諸生講求有素盍僃陳之(永順)
問選舉之法代各不同漢制郡國舉士約有三途其猶
有古鄉舉里選之遺意否歟魏晉以來名目漸繁至唐
有曰生徒曰鄉貢曰制舉其目有秀才明經進士諸號
其制科又各因事立名皆可詳述歟漢有對策射策唐
初亦用䇿試後來詩賦之試起自何年又有州府試省
試館試監試吏部試翰林試名目不一臚舉其源流以
對(長沙)
問河圖洛書相爲經緯八卦九章相爲表裏其說云何
十翼孔子所作而或以說卦等傳爲經師所爲果有證
與詩序不可無而書序可不必有其故何也堯典繫以
虞書二南兼有平王以後之作頌之取魯與誓之取秦
皆有說與三傳經文不同二戴增損各異能臚舉其槪
與我
皇上聖學淵深
欽定三禮邇復
頒周易詩經春秋於學官大道昭揭洵日月中天之會
也多士硏習有資其各以所得對(寶慶)
問學校之設所以敎育人才使德行可以式鄉閭功業
可以經邦國凡皆由此選焉其制昉於何代詩禮左傳
王制孟子所言三代學名同異可一一臚舉之與五敎
四敎十二敎以及周師氏保氏大司樂之所敎詳畧各
殊何也漢唐以下有盛有衰試言其故州縣有學與敎
官之命於朝起自何時其敎之法以何者爲最善我
朝德化翔洽文敎盛興內外學校旣有專官課督而又
有書院之設與夫苗猺溪峒之地皆建有義學
賜金發帑於古未有倫比爾諸生宐何如鼔舞奮興以
稱
聖天子作人之雅意與其各言爾志毋隱(靖州)
問制義代聖賢立言其體創自何代有明用以取士初
尙簡質自化治以後日趨於文其一代盛衰之變試衡
論之王唐瞿薛與夫歸胡金陳諸大家之文其所師法
何在自餘諸名家可爲之羽翼者何人西江雲閒各樹
一幟孰優孰劣我
朝文敎覃敷儒風丕振百餘年來作者幾於指不勝屈
聖天子加意作人多方訓迪以文章關乎運會
欽定四書文垂示正鵠猶復
誥誡頻頒慮好尙之不一致流弊之復萌
特申科場磨勘條例凡字句之不雅馴者分別停罰示
儆爾多士涵濡
聖化更當爭自濯磨使文與行竝軌於正固無患其多
而不揚也功夫何在宗仰何人其各舉以對(沅州)
問力役之征自古有之周官小司徒頒比法於六鄉之
大夫以行徵令而施舍之仁亦竝著焉其法別其地之
美惡遠近校其齒之盛衰均以歲之上下至爲詳僃漢
有口賦率人出錢而田之租反薄蠲免之典時行唐有
租庸調之法役多則免調更或幷租俱免其與周官之
法同異若何或亦師其意而不襲其迹歟宋時民苦役
累後定爲顧役之法又有謂其不便者何也明初輪甲
承直後乃行一條鞭法民稱其便乃未幾而里甲之費
如舊豈非姦胥蠹吏之爲害歟至我
國朝丁糧之外竝無雜徭欽遵
聖祖仁皇帝諭旨滋生人丁永不加賦我
皇上念切閭閻不肎輕用民力計役給直人忘其勞但
各直省相沿舊例不能盡同賦輕者差繁賦重者差薄
殆亦因地制宐之道歟召之役則往役義也優免之恩
出自上而急公之義在乎下乃有嘵曉不平者此豈得
其道歟湖南通省歷來役法若何其各以所知對(辰州)
問經以明道傳以翼經孔子作十翼而易道興後人入
彖象文言於卦爻中次第果無失歟詩書皆有序後人
畧書序不道詩小序出於子夏或以爲衞宏所作或以
爲出於國史然歟春秋三傳左氏紀事公穀解義乃習
春秋家近宗胡氏而三傳束之高閣何歟禮記有夏殷
之制又有秦官刪小正而載月令其何以說周禮致太
平之書或云草創未行其官制與他經不同者何在冬
官之屬亦尙有可考者否其條舉以對(常德)
問古之所謂士者周禮之上中下士皆有職事者也王
制之選士俊士皆次第拔擢而升之者也非此二途有
能束身脩行誦習詩書者則亦號之曰士其分則未離
乎氓也庶人也君知之則宐以道自重君不知則宐以
分自安孔子謂貧賤不以其道得之不去也孟子謂往
役義也士之自處固當如此聖門諸賢有在縲紲者矣
有與卒三百人之列者矣踰溝用矛不避鋒鏑此獨非
士之所爲哉爾等幸生
聖朝享太平之福久矣事三如一爲士者正宐率先爲
四民倡方無忝乎讀書明理之實而乃小有不平動輒
告訐
深仁厚澤一毫無所報效此則莠民也惡可爲士其試
陳士之所以爲士者若何歷代士習之淳澆士氣之盛
衰可以爲法戒者何在亦具言之(澧州)
問史之與經異用而同源尙書春秋聖人之史也進乎
經矣後世祖之分爲二體可得而析言之歟編年可以
見歷朝之盛衰紀傳可以綜一人之本末則編年優矣
而古今皆以紀傳爲正史何歟史漢三國史家之圭臬
也乃自范蔚宗後漢書以降名爲沿襲實乃變更一人
一傳竝無通貫錯綜之法此豈遷固陳壽之舊歟史有
成於一家者有成於眾手者其得失若何溫公通鑑朱
子綱目年經事緯法戒昭然固當度越諸史而小小舛
譌亦多不免將無上下千古固非一人精力所能求其
盡善歟我
皇上萬幾之暇博覽舊文
特命儒臣仿編年之法統加纂輯一事一言悉經
睿定此當與六經竝垂不朽雖涑水紫陽咸謝不敏矣
又焉論其餘哉爾多士有志欲窺天祿石渠之盛者盍
姑就所聞於古者以對(岳州)
　　　擬策問一首(癸酉)
問書者六藝之一天地閒道器罔不該焉易曰百官以
治萬民以察記曰書同文書之爲用綦重矣自古文變
爲大小篆篆又變爲隷楷隷楷又變爲行草其遷易之
故可得言歟秦程邈爲隷書而閣帖中乃是小楷衞恆
稱上谷王次仲善隷書始爲楷法晉書稱王羲之善隷
書其子獻之工草隷書將無隷卽楷歟歐陽永叔以八
分當隷然二王八分不槪見而楷書世多有本傳所稱
究何指歟我
皇上多能天縱道藝兼該八體六書無不洞晰
萬幾之暇親灑宸翰神明變化動與古會非㞕㞕臨摹
可比頃出　內府所藏自鍾王以下諸名家墨蹟鉤勒
上石以垂永久名曰三希堂石渠寶笈法帖洵藝苑之
大觀也至若
睿鑒之精
聖􁆴之允尢爲亙古未有其視宋人淳化閣帖豈直倍
蓰過之夫閣帖之初刻也論者謂當時奉詔集帖之人
苟於書成不知硏考頗有僞蹟濫廁其閒今能一一辨
之否歟觀其首列漢章帝書何以所書者乃梁周興嗣
千文也梁武帝評諸家書可能舉其畧歟有謂書學盛
於魏晋至唐漸衰又有謂唐以書取士故士多工書何
其說之異耶少陵論書貴瘦硬東坡不以爲然何歟宋
以蘇黃米蔡竝稱蔡京書人弗之貴或乃以君謨當之
豈非藝亦以人重歟公權筆諫之言朱子作字甚敬之
旨可得而闡其義歟多士其勿視爲小學也願以通乎
大道之指歸焉
　　　　　　　　　弟子丹徒趙　震楚榮校
抱經堂文集卷第二十三
抱經堂文集卷第二十四
　　　　　　　　　東里　盧文弨　紹弓
荅問
　　　荅董生(敎增)問
　問詩之作由來久矣未有知其所自始者也周之盛
時有採風之使有太史之官至於天子巡狩又必陳
　詩以觀其風俗因以行黜陟之典於是詩之爲敎遂
爲聖人之大法故朱子詩序中據之而惜其昭穆而
後寖以陵夷至於東遷遂廢不講第周之極盛當在
何時則成王康王之閒非耶說詩者謂文王雖巳稱
　王敎化未洽武王克殷未遑禮樂故頌聲之作􁆴自
　成王之世夫頌聲之作在成王之世則列國太平之
　風可以被之筦弦達之郊廟亦當此時爲多而今十
　五國風自周南召南豳風而外皆東遷以後之詩何
　也或者孔子刪之與刪詩之說始自司馬遷其言曰
　古詩三千孔氏刪之畱三百五篇後儒咸尊用之但
　春秋以前人習於詩士大夫以詩相贈荅見於内外
　傳大抵今經中所有其稱爲逸詩如翹翹車乗我無
　所監之屬十中一二耳以此求之馬遷之說未可信
　也況孔子刪詩於變風之世政敎乖繆男女淫奔一
　切譏刺怨誹之作皆畱不刪而獨全刪周室太平之
　風殆不然矣又或以爲年久失傳其說抑又不通夫
　周南召南在武王未得天下之先豳風之作在成王
　莅政之始今篇章具在何緣在其後者獨先亡耶後
　閱詩疏孔氏之說則曰太平之世天子有雅則諸矦
　無風故國風無西周之詩然細思之亦未然何則國
　風之作非徒文字之謂也先王移風易俗用此以爲
　樞機故太師掌之巡狩陳之今太平之世旣已無風
　則太師之官爲穴員巡狩之陳徒具文耳先王何取
　此有名無實之爲哉至於衰亂之世王者之政敎不
　行正朱子所謂東遷而後遂廢不講者又安得而採
　之安得而陳之此數說者皆所未安蒙之所以反復
　思之而不知其故者也
禮樂本諸天地與生俱生者也自唐虞以後漸文耳上
古之世禮質則樂亦質蕢桴土鼓安必無詩文字未興
流傳不廣其萬一傳者如古孝子斷竹續竹之歌不得
等諸娥皇帝子亦謂岀自後人之僞撰也陳詩觀風當
與納賈觀好惡一例百貨在市而貴賤殊焉風詩流傳
而取舍別焉豈必皆新製哉卽當時宴享所賦可知巳
聽所賦而知其人聽所陳而知其俗其義一也抑孔子
曰先進於禮樂野人也後進於禮樂君子也然則聲音
節奏之閒亦有古今不同者矣故鄭聲之淫殆非其初
而然也末流之失也太師陳詩以觀民風太師掌樂者
也以陳詩爲采詩是康成之蔽也以無目之人而令其
行閭里以採聽歌謠其事之不便至易明矣且閭里之
謠徒歌而巳不能皆以入樂假如凡値所採悉播於樂
舊者肄在樂官而不去新者被之管弦而日增如太史
公所言三千篇之多則太師小師之屬力疲而亦有所
不給矣凡人之情順則易忘拂則易感故當堯之時其
歌曰帝何力於我哉卽周初盛時其言民之情第曰民
之質矣日用飮食如斯而巳古者頌施於宗廟非以媚
悅在位之君也而魯人乃及僖公在時而頌之其辭浮
以夸當時巳備在樂懸矣夫子安得刪從而著之亦因
可以觀世變云爾後儒微有見於此而凡若關雎若魚
藻之類莫不盡舉而歸之諷刺所謂陳古以切今也此
雖未免求之太過然亦足以見朝廷淸明海內治平士
安於朝農習於野無有驚喜過望之意而何必相率歸
美以爲導諛獻佞之具哉其間或歴十數君二十數君
而始有一詩非謂此數十君者皆賢也苟無道不至於
甚在小民忠厚之意豈微激之而遽怒哉故一切採詩
刪詩之說舉不足信春秋時名卿大夫所賦今人多習
誦之偶有逸者固亦無幾且有異其名而詩固在者如
采薺卽楚茨河水卽沔水新宮卽斯干鳩飛卽小宛王
伯厚嘗輯詩逸句十不及今之一二凡謂淫奔之辭人
喜誦之故傳及與夫年久者多失傳更鄙淺不足破矣
　問古禮之放軼也久後儒卽見在之文尋其蹤跡大
　率三禮而外徵之三傳以其時猶近古先王之制未
　盡泯也媵女之制禮無見文左氏言媵者多而不詳
　其制獨公羊氏有之其言曰諸侯一娶九女二國媵
　之皆有姪娣其媵女之國說者或以爲同姓而考之
　春秋及左氏往往不然成之九年伯姬歸于宋衞晉
　齊三國媵之解者以爲伯姬賢諸矦爭來媵而齊固
　非同姓也此異姓之來媵見於經者也至後晉將嫁
　女于吳齊矦使析歸父媵之以藩載欒盈及其士此
　時齊莊之志固不在媵女然使古無此禮晉其有以
　拒之矣此又異姓來媵之見於傳者也此一疑也乃
　又有大可疑者蓋同姓媵之特諸子之論耳至於姪
　娣之媵姑姊不獨見於春秋者然其在易曰帝乙歸
　妹其君之袂不如其娣之袂良彼所據者殷禮也是
其由來久矣考之經傳更無以姑姊媵其姪娣之文
而邶風泉水之詩首章曰孌彼諸姬聊與之謀集傳
　曰諸姬謂娣姪也次章曰問我諸姑遂及伯姊集傳
　曰諸姑伯姊卽所謂諸姬也上章以爲娣姪下又以
　姑姊當之於文義微見舛誤然此特其小者或臨筆
　時少失檢耳至顯然以姑姊媵其娣姪則說有難通
　矣不知朱子果何所據而云然也
諸矦一娶九女娶於一國則同姓二國媵之正夫人自
有姪娣兩媵亦各有姪娣故九女也正夫人最尊矣其
次兩媵以國之大小爲尊卑其姪娣之序亦以此(用何/休說)
(不從/左氏)或疑晉齊皆大國而何以不恥爲媵且宣姜之女
有爲許穆夫人者有爲宋桓夫人者不適一國安在其
爲媵也然考之古禮大抵重適而輕庶其爲適夫人所
生者必歸之他國爲夫人其庶生者則往往從其姑姊
以適人不足怪也春秋多變古卽如左氏開章云惠公
元妃孟子孟子䘚繼室以聲子此禮也乃宋武公又嫁
其女於惠公爲魯夫人則非禮也又齊景公使晏嬰請
繼室于晉非媵而繼室亦非禮也若據此以疑諸侯不
再娶之不足信可乎然則廁同姓以異姓增兩國爲三
國舉爲變禮也若言禮之正則同姓二國媵之異姓則
否左氏有明文固確不可易矣晉嫁女于吳此失禮之
大者且無辭爲之而謂使古無異姓來媵之禮則晉且
有辭以拒齊是何異放飯流歠而問無齒決乎賢過信
後事反以疑古初之不然此大不可也姑姊之於姪娣
有常尊矣桓三年傳云凡公女嫁於敵國姊妹則上卿
送之公子則下卿送之其等差秩然如此焉有姪娣爲
適而以姑娣媵者乎泉水之詩所稱諸姬及諸姑伯姊
當依鄭箋以爲預擬歸寧後之詞最是蓋女子之所不
能忘者其同類耳婉孌然未嫁之諸姬我將與之謀婦
人之禮國有變故恐其未得所歸故思爲謀之若以爲
謀歸寧之事此則當就保傅如葛覃言吿師氏言吿言
歸之比保傅皆老成人不得加以孌然之稱如諸姬爲
共適人者將與之謀歸寧而美以孌彼義無所取不幾
爲賸文乎凡問之爲言問訊也問遺也諸姑伯姊在其
父母國者也故君子曰禮謂其姊親而先姑也若偶然
咨諏而謂必以其序禮豈如是之譾譾拘拘者哉大儒
之說固不可輕輒翻異然當其難通自當準情酌理以
求至是之歸乃爲善讀書者
　問詩有美有刺故曰言之者無罪聞之者足以戒衞
　至惠宣之世變易三綱濁流四海人道盡天理滅矣
　爲之臣民者愴懷疾首欲隱之而不能於是乎詩以
　刺之此正民彝天理之所以著而集傳於鶉之奔奔
　之下反以衞詩至此爲人道盡天理滅者何也當時
　有獻議乞經筵不以國風進講者其識誠陋而楊氏
　之說謂淫亂之君自以爲密故特取而著之是聖人
　亦有時披抉人之閨門以爲敎也漢治梁王之獄谷
　永以爲閨門之事中冓之言非帝王所宐聽聞況可
　彰之後世乎故嘗讀而疑之以爲楊氏之說甚深然
　特有似於法家之言恐非聖人忠恕之旨也
衞詩至此人道盡天理滅者本非謂作詩之人此不可
以辭害意譬之說春秋者謂春秋至此三綱淪九法斁
豈得謂其歸咎於孔子哉梁王之獄黤昧未明推親親
之誼尚可得而掩也若衞之宣惠其情狀亦巳暴著矣
垂之簡編足爲懲戒若唐之武后楊妃雖其嗣主亦不
得而覆蓋之而謂宣惠之醜其尚可諱哉淫亂之君自
以爲密云者特欲爲後人作戒故推而極之以言事無
有隱而不彰者欲禁之於未然也人之情態固不一轍
築臺衷衵宣著如此此其人豈尚有廉恥哉匹夫匹婦
曾於牆陰明日國中巳有傳播者此則自以爲密而䘚
不可掩楊氏之言固其理也唯詩人刺之夫子從而著
之耳左氏傳所載淫亂之事豈惟此數君而不見於詩
安得疑披抉人之閨門以爲敎也以楊氏爲有似法家
之言不倫之甚
　問十五國風言王者凡五何彼襛矣言平王之孫或
　以爲平治之王或以爲卽平王宐臼先儒未有定說
　今姑可置之不論其在邶風則北門之詩言王事適
　我衞風伯兮之詩言爲王前驅唐風鴇羽之詩言王
　事靡盬秦風無衣之詩言王于興師此四處詩傳或
　有講解或竝無講解竊意此雖一字之微然名分繫
　焉蓋有不可忽者集傳於邶風王事剖晰詳明於伯
　兮鴇羽槩從率畧而於秦風獨引蘇氏之言謂秦本
　周地故其民思周之盛而稱先王其說殆不可訓秦
　居周地遂可稱王杞宋爲王者之後脩其禮物以賓
　王家不愈可以稱王乎果其臣民援引失據孔子刪
　詩時便應削之無容取草野不稽之言列之於經疑
　誤後世也詳檢毛鄭之書於伯兮據從王伐鄭之事
　孔氏於王于興師之下又徧解前經雖時近穿鑿然
　似有不可巳者意謂治經者於此當博觀而詳爲之
　說不得樂集傳之簡易而遽從之也
不聞北山之詩乎溥天之下莫非王土率土之濱莫非
王臣諸矦之事皆王事也閒王政敵王愾何莫非王卽
春秋時諸矦之於周亂則定之難則城之戍之若殷之
諸矦其民從王所役而有赬尾之詩周之時未之有改
也則凡所謂王皆周王也朱子於秦風引蘇氏之言謂
秦本周地故其民思周之盛而稱先王云者以傋一說
耳其正解固云王于興師以天子之命而興師自無可
議爲也且卽蘇氏之說亦未可厚非謂秦民有懷舊之
思如漢之東則西土耆老冀上之睠顧其情一也當其
時周王固在也若杞宋爲夏殷之後社巳屋矣雖許其
得用前朝之禮樂而其臣民安可以王稱之安可冒生
今反古之咎而轉思先王此比喩失倫也朱傳與注疏
所訓無大異同學者正可以參觀而得之抑古人亦有
文可上下相通者如祭王父曰皇祖考父曰皇考夫曰
皇辟祭法大夫有王考廟皇考廟適士有王考廟禮曰
適爾皇祖某甫適其皇祖某子此當世之所公行者固
不可謂之僭也何彼襛矣之稱平王似當屬平王宐臼
此東周之詩而繫之召南以見文王后妃之德化雖久
遠而肅雝之風未衰也平爲平正一說乃毛公創解而
或以寧王爲例夫武王定天下寧之爲義美而顯平之
爲義泛而晦故愚見以爲似不若朱子之後一說可從
也
　問文姜淫于其兄而魯桓被殺其爲國之大恥百世
　不可掩魯于是時未甚衰弱不能聲罪致討僅除彭
　生以爲名後文姜乃數如齊終復如莒以禮義之邦
　陵夷若此雖天之禍魯亦以莊公之非人故耳集傳
　于猗嗟之下引趙氏之說言子有可以制母之理其
　說旣美矣而第其所謂哀痛以思父誠敬以事母威
　刑以馭下猶有不能釋然于懷者春秋書夫人如齊
　在桓之十八年春書夫人孫于齊在莊之元年三月
　公羊傳曰夫人巳在齊矣其言孫于齊者何思母也
　何氏注曰是時莊公小祥憂思少殺思及其母故春
　秋緣其意而書之其實夫人在齊未歸也其言穿鑿
　支離故爲難信左氏傳無文杜氏注曰文姜與桓公
　之喪俱歸歸而爲魯人所尢故復孫于齊此說雖無
　所據然以情事論之有當然者今云誠敬以事母爲
　將迎而歸之與夫國君與國爲體制喪服者父在則
　降其母以明尊無二上今迎而歸之是迎其君之仇
　與其國之賊也傷死父之心絕臣民之望不孝莫大
　焉且文姜亦無可以歸魯之理河廣之詩宋桓夫人
　所作也夫人生襄公而出歸于衞襄公卽位夫人思
　之而義不可往故作是詩文姜之罪較之出母孰重
　孰輕又何以歸哀姜淫于二叔而殺其子罪較減于
　文姜齊桓殺之以其尸歸公羊以爲得伯討之義然
　則世有明王賢伯所以處文姜者當何如耶朱子於
　此殆必有至精至大之義惜末學無以知之而願有
　以窺其狀也
父以爲妻者子以爲母父所不廢子亦不敢廢也文姜
淫於其兄桓旣知而謫之矣而猶　然以受齊襄之享
其爲隱忍可知巳公薨於車魯人雖知其所由來而不
能明言之姜猶然桓之妻也則亦莊之母也趙氏所謂
哀痛以思父誠敬以事母威刑以御下此三言者聖人
不能易也其謂子可以制母者亦制其從者而巳敝笱
之詩云其從如雲其從如水此何人哉文姜必不能以
孑身適他國此則莊所能制而不制故魯人嗟而惜之
文姜未嘗親剚刃於其夫則其事隱子無讐母之理惡
得不迎而奉之人倫不幸之遭莊唯有衋然隱痛而巳
其能如母何哉記曰臣弑君凡在官者殺無赦子弒父
凡在宮者殺無赦獨不云妻殺夫者當如何假令閭巷
之閒或有此事有司者治之耳曾謂妻殺夫子亦可殺
其母哉至如宋襄之不能返其岀母重父命也父不以
爲妻子亦不敢以爲母若文姜則固未得桓之命者兩
事正相反何得以此例彼昔齊威王使章子將章子之
母爲其父殺而埋之馬棧之下威王曰勉之還必更葬
將軍之母對曰臣之父未敎而死若更葬是欺死父也
章子之不更葬母與宋襄之不迎岀母皆非魯莊之可
得援以爲比者也雖有齊桓又何自伸其伯討哉蓋文
姜之與哀姜其迹固不相似如欲逆刺隱匿之事離閒
母子之恩則誣衊之端陵暴之患從此興矣卽今官府
治不孝者亦必親吿乃坐子之生殺繫於父妻之去畱
繫於夫無古今一也今桓死不及斥其妻莊立不敢廢
其母爲伯主者固不能妄與人骨肉事矣賢讀書能疑
甚善而析義未精且當就古人之論而熟思之毋輕議
爲也
　問古人稱謂之閒簡質而等級分明天子曰王諸矦
　曰君卿大夫曰子在春秋時猶未混淆至孟子而稱
　其門人爲子故後人謂世變所趨賢者不免此言雖
　戲亦紀實辭也無衣之詩首章言不如子之衣安且
　吉兮次章言不如子之衣安且燠兮集傳謂其倨慢
　無禮誠有然者夫武公負篡國弒君之罪欲假王靈
　以爲重而言語泄泄若甚不急此者然誠王法所當
　誅也至首章之下注曰子天子也則武公雖云倨慢
　而顯然降天子之號而從大夫之稱殆未敢矣若以
　子爲同後世爾女之辭則自春秋之世未嘗有焉小
　序曰武公之臣請命乎天子之使而作是詩其說至
　爲詳到朱子於此特注此句豈有說乎
小序謂請命乎天子之使兹言當矣然章服非使者所
得專也探其意而言之則子固謂天子矣文詞所施固
當有所避就假如曰不如天子之衣不如王之衣則幾
鄰於偪上亡等以王自有王之衣也故因有使者之可
藉從而子之此行文之體當爾也古人於所尊皆不敢
斥言晉韓起聘周而曰將歸時事於宰旅宰旅冡宰之
下士也卽列國相交其辭命之閒有稱下執事者有稱
從者莫不皆然漢制之不斥皇帝而稱陛下亦猶是也
故此於嫌疑之際不敢斥王之衣而婉約其辭以爲不
如子之衣於義固無所失當是時武公方欲得周天子
之命以爲重而唯恐其不得也焉敢倨慢無禮觀其次
章云豈曰無衣六兮降七言六若不敢要王之必遂其
所請者六旣爲謙辭而稱子乃疑於倨慢哉不然明矣
　　　　　　　　　弟子上元孫祖瑞嘉五校
抱經堂文集卷第二十四終
抱經堂文集卷第二十五
　　　　　　　　　東里　盧文弨　紹弓
　記
　　　吳江嚴豹人二酉齋記(戊申)
近代藏書之家蓋莫盛於吳中如楊君謙朱性甫吳原
博閻秀卿都元敬金孝章亦陶父子皆著名於勝國者
也流風遺韻至於今不衰然非徒慕前人之美名而襲
蹈其迹也此實關性情焉苟性情不在是父不能必之
於子兄不能必之於弟縱或慕美名而誇豪舉挾千金
入書肆連箱累櫝捆載而歸錦帙牙贉縹緗溢目而其
中之簡脫叢殘弗之補也形似聲誤弗之正也善本俗
本弗之辨也彼書賈者又工於爲僞以今爲古如以震
澤王氏之史記四明陸氏之呂東萊讀詩記崑山徐氏
之尚書詳解而皆以爲宋刻此猶可言也至以劉改之
爲斜川吳正夫禮部集爲蘇子美滄浪集舛謬不巳甚
乎而其傳錄以行世者又爲鈔胥暗減其篇頁則終不
爲完書故夫鄴侯之架雖富君子不許其能蓄書也余
往來吳門知朱翁文游者藏書甚精繼交吳子枚士皆
常與之通書無所靳今又得吳江嚴子豹人焉其家去
郡城百里而近自其少也卽以書爲性命友朋知其然
也往往以祕本假之傳鈔故自尋常所得外往往有前
人錄目中所未具者散置之慮不便於檢尋也於所居
之右得爽塏潔靜可以爲精舍者三楹乃遷廿年巳來
之所著錄庋閣其中以昔人相傳藏書之處有大酉小
酉也遂顔之曰二酉齋旣自爲之記矣而又來乞余言
知余之有同嗜也吾聞昔人所傳二酉之藏不過千卷
今嚴子所儲巳遠過之乃意方慊然且冀幸後之所得
容當有倍蓰什伯於今者是則誠然然余以爲藏之多
也不若其精也精矣而復求之不巳安在其能無多乎
臘前余過平望去嚴子所居僅十里欲順訪焉而叩其
齋中之所藏者舟人誑余以一舍之程有難色故不果
然嚴子所校之左傳正義及所梓之左氏賈服義則旣
見之而伏其精矣虎豹之異於犬羊不卽一毛可辨乎
顧余之好雖同於嚴子而業巳頽然老矣然見一異書
眼猶爲之明思古昔聖賢若孔墨猶未嘗須臾廢書而
余何人顧可弃秉燭之光而不自力乎楊儀部嘗有句
云豈待開卷看撫弄亦欣然此眞愛入骨髓語也又曰
自知身有病不作長久計偏好固莫捐聊爾從吾意余
今白首鈔書矻矻朝夕亦正有自不可解者因嚴子臭
味之同而縱言及此更欲就嚴子假一二祕笈而鈔之
其庶幾許我乎
　　　杭州重建機神廟記(乙未)
乾隆年月吾杭重建機神廟成里人求文於余以記其
事杭爲禹貢揚州之域厥篚織貝實與兗之織文徐之
纖縞荆豫之元纁纖纊竝進由周而來齊有紈魯有縞
楚有練吳有紵而越亦以羅著迨河南褚公有裔孫名
載者盡得機杼之巧於廣陵而歸以敎其里中自是吾
杭所出更兼擅眾地之長而爲天下冠宋至道元年始
於杭置織務沿及　本朝因而弗改享其利者圖其報
杭人之祠褚公舊矣旣又推而上之思報其始爲機杼
者於是復立機神之廟其神則厲徵君之記據淮南鴻
烈以爲黃帝之臣伯余是也廟建自　國初在城之東
北隅雍正中里人稍稍增拓其制閱四十餘年日就頽
陊有吳君通海者蹙焉以爲己任謀諸同業率費得六
千金撤而新之再閱春而竣不戒於火燬焉又謀所以
興復之眾喩其誠輸者畢集鳩工庀材聿成壯觀正殿
五楹中祀軒轅氏而以伯余褚公左右配焉軒轅爲伯
余之君始制衣裳以大機杼之用者也其後爲會館同
業祭享之日飮福於此又其後祀西陵氏西陵軒轅之
元妃始育𧖟以開機杼之功者也其前有廡有門又有
臺以奏樂而娱神此今時所重以爲不如是不足以昭
事神之虔者也廟之晨昬啟閉朔望香火以道士主之
其敎之所祀者別有室使祀之而更及於土榖之神開
其爲彼而後可責其成於此凡爲機神計且可以廣福
也嗚乎杭人之爲是舉核以三代制祀之典雖不必盡
符然於先王敎民美報之指可謂周詳而篤摯矣要非
朝廷之仁漸義漬有以返斯民於惇龐忠厚不至此則
神之所以佑吾杭人者豈有旣哉說者謂淮南稱伯余
始爲衣手經指挂成猶網羅後世始爲之機杼則作機
杼者當別有人詩刺婦無公事休其𧖟織則織本婦人
之業不知機杼不用衣裳何由而成織之所出上供
國家服物采章而下被之士庶非婦功所得專所以周
官典絲主之以下士而工有內有外此久爲男子所有
之事且天地之閒陰主質而陽主文女成布而男成帛
以目驗之可信也斯前記所未詳故幷及之是役也肇
自往年某月歴若干旬訖功首事之勇於義與同業之
樂於輸皆不可以不著因誌其始末而僃列諸氏名於
碑陰云
　　　旌德縣建登瀛橋碑記(丁酉)
旌德有鳧溪水源岀鳧山西南流合於徽水經縣城北
十里則車徒四達之地也溪中巨石錯立舟泭不能徑
度梁以木當春夏盛漲時不勝湍激輒傾欹壞墮不可
治取道者必囘遠而後得濟迨霜降水涸居人累石爲
渡劣容一人迹猶復惴惴恐陷焉往來者病之久矣邑
黃氏天一以三兄弟家去溪㫄甚近本先人子裕府君
志爲創石橋經始於乾隆三十七年閱四朞而落成其
長三百尺廣二十尺高倍之翼以石欄寛容堅緻由是
東西行以適四方者皆便之更以餘力於東岸建亭以
憩行者其西又有一溪源出楂嶺亦建小石橋其上施
功視鳧溪三之一焉費皆黃氏兄弟任之不求助於他
人鳧溪之橋命曰登瀛爲其東直柳山西接正山之麓
習形家言者有取焉橋成逾年而天一之孫朝俊舉於
鄉當其爲是匪以私子孫也而食其報獨先可不謂天
道歟朝俊學於余請余爲之記因考其實書之石俾出
其塗者咸知化險爲夷之所自且以吿邑中諸英雋當
思其名之甚美奮然偕黄氏子弟相與從此發軔以達
王路而翔天衢無負兩翁之斯舉也
　　　重修紫陽書院碑記(甲寅)
吳越書院之以紫陽名者三葢皆祀朱子而因擇士之
雋異者使習業其中欲其學朱子之學而後庶幾於所
言所行莫不循循然有法度也新安爲朱子之鄉其地
有紫陽山故宋淳祐六年理宗御書紫陽書院以賜江
東之崇祀朱子者而吾杭有紫陽山卽沿爲稱禮記曰
凡釋奠者必有合也康成釋云國無先聖先師則所釋
奠者當與鄰國合案今蘇與杭皆近新安以祀朱子實
與古禮合杭爲大府治所敷文書院中丞領之而紫陽
與崇文皆前任鹺使之所倡建鹺商相與踴躍以襄厥
成葢鹺商多來自徽郡實古之新安其子弟又許其別
編商籍與土著者一體考試故皆樂於順上之指而不
由於強勉我
朝康熙四十二年鹽法道岑溪高公熊徵始建兹院於
紫陽山之麓初名紫陽別墅後乃正名曰書院至於今
八十有餘年矣中閒雖小小補苴而費約工省馴至敝
壞不可治文弨以乾隆己亥忝主講崇文越明年遷主
紫陽覩危樓之將壓常凜凜焉去之一周星以爲必改
作矣乃僅交午枝柱苟且目前以儌幸於一旦之可無
事上之人以無與乎考成而未嘗一畱意卽或慨然有
興舉之思而慮請之容或不得又鰓鰓慮經費之無從
出也以故玩時愒日遷延以至於今往來觀者徒歎息
於前人有美政而後人莫之繼爲可惜也廼歲在癸丑
長白阿公奉
聖天子新命來爲兩浙江南都轉鹽運使司鹽運使葢
改舊鹽法道而正以使名幷
特設督理鹽政一員與兩淮埒卽移兩淮長白全公以
莅之全公素知公強幹有爲故於所請無不聽公之居
是職也實能仰體
上之德意淸以律己勤以莅事緝私平征以卹商而循
名責實以造士覩兩書院之久不治也請於全公斥幣
餘若干金大爲修葺不歸之縣有司而專委屬吏之能
者日往監之公亦不時至以察工之勤惰而董其成於
是腐者易欹者正缺者補隙者完磴道之犖确者爲平
治之相其高下爲之欄檻使無失足焉若門若窗皆可
以啓閉矣若庖若湢皆足以容受矣堊者黝者丹雘者
咸得其宐於是望之巍然卽之煥然士之來肄業者咸
欣欣然有喜色罔不亟思振作以仰副樂育之盛意葢
士氣亦爲之一新焉葢嘗論之內與外實相因而互資
者也故衞武公之爲懿戒曰洒埽庭內斯干之詩言殖
殖其庭有覺其楹君子乃可以攸寧焉昔子路之治蒲
也夫子入其境而見草萊甚辟入其邑而見牆屋完固
亟稱其善焉葢卽此可以驗眾事之不苟類如斯矣兩
公不以文弨爲不肖聘主紫陽敎事樂觀盛舉思有以
紀載而監院車君向榮又率諸生以來請安敢以不文
辭爰卽進諸生而吿之曰爾等之來學於斯者旣足以
安其身矣亦知所以治其心乎夫屋之傾欹徑之榛塞
夫人而知其不可矣獨於心而顧可安於不正不濬乎
今諸生中能文之士不乏也然或狃於佻達之習慢易
之風而不知變革其有害於虛靈之體實甚今公之有
斯舉也豈徒爲美觀哉葢卽敎以治心之學也夫朱子
集諸儒之大成而德性問學兼優者也諸生勉勉焉是
則是效體斯立而後用有以行安見醇儒名臣之不由
斯出乎余非能言者也朱子所爲學記者具在舉皆切
要之論盍反而求之可乎是說也實推廣公所以造士
之意而公之盛美乃益彰吾知崇文亦必有願爲紀載
者文弨在紫陽故第就紫陽以爲之記云
　　　麗景校書圖記(辛未)
乾隆丁卯之夏
天子居圓明園命選翰林十人中書十人校錄唐李善
所注昭明文選以僃
淸燕之覽於是卽張相國園而開館焉麗景者園之軒
名也厥構宏敞通流環繞匯於軒前而成池池多植荷
時方花架木爲橋通南北道橋之南山徑迴複樹木蓊
雜園故名也園康熙時明相國之所築也後獻諸　朝
賜文學近臣退直居之園之勝尚未能徧觀也所選二
十人者校書軒中
上命大官具食尚方給筆札頻遣中貴人攜瓜果及荷
囊香佩諸物分賜諸臣
上所賜唯瓜果爲非常賜非大臣及親近者不易得而
今咸以小臣拜　賜且訖事月餘　賜凡四五斯亦遇
之至榮者巳前輩錢赤岸先生性愼密而多聞識褎然
爲中書領袖選與兹事文弨時亦從諸君子後移席近
先生先生校勘精審孜孜不倦然諸人或各行其意先
是中使宣
上旨云爾等俱是有學人若書內誤處皆當改正而大
臣恐或蹈妄改之咎又私相戒約非灼知其誤萬不可
輕改以故明達之人多務更正愼重之士憚於改爲予
因知事無大小總其成者爲要也大宦年高事繁必不
能復究心於文墨之事安得如先生者合眾長而折衷
之歟書成又錄考證二冊進　呈
上命分置各卷之後幷書校寫者銜名其冬又
召諸臣入　乾淸門至　懋勤殿令各鈐小印識之
上自爲之序其書巳裝潢成帙矣書之前貌
聖容焉先是進　呈之日又人
賜紗葛各二端文弨欲爲文記之尚未成也今先生榮
君恩寫之爲圖以文弨之亦與其事也屬爲記嘗考古
者有寫書之官校讎之司其事曠而弗舉於今乃復見
之禮意加優渥焉先生適當其盛將之以勤恪譌則正
疑則闕不牽於異同之論可不謂賢乎自是役後有謂
細事不足煩
聖慮者於是凡有校寫皆開局於　武英殿大臣監理
之外饔供其食書成請
旨賞賚而巳文弨亦一再與焉迴思昔日與先生在軒
中散衣帶時水風淸暑花香襲人　珍賜頻仍中使絡
繹此景何可多得況四五年來此二十人中巳有化爲
異物者其仕於四方及歸其鄕者又有之今先生又將
歸矣撫卷之下不勝悵然他日從先生於明湖之濱縱
談舊事再出此圖其感歎又將若何也因具錄其姓名
於左翰林十人王錦(改外)王居正(休致)朱佩蓮(丁憂)湯
大紳(休致)王際華(丁憂)歐陽正煥蔣元益徐開厚(故)許
菼(改外)馮秉彝(吿假)後又益一人曰溫敏中書十人張
敬業劉大佑(故)祝維誥眭朝棟程燾龎廷驥(吿假)金燾
毛永燮先生名在培與文弨共爲十人收掌則待詔吳
自高也乾隆辛未除夕前一日書
　　　張荷宇(大任)夢母圖記(庚午)
始余未識荷宇時有客持一卷文示余卽荷宇自敘其
夢母事其言悲悄乎不忍卒讀也異日有介友人來余
門請受業者識其姓名卽曩之夢母者也因又見所爲
圖焉自當世公卿大夫下至韋布之士工於言者咸嘉
其至性冥感相與詠歌其事荷宇悉取而綴於圖之後
余亦五歲失母此情人所同也感荷宇之事而因爲記
之荷宇生十月而喪其母及有知卽時時念母不置彌
久彌篤哀其身不能一日事乎母也哀母之言語動作
亦未能識也荷宇香河人嘗南遊而反至乎錢唐夢母
來前夢中卽知其爲母也旣覺乃噭然以哭曰此眞吾
母也母胡爲乎使我至今日乃得見也母又何去我之
速也母其可使我繼此而得見也於是卽夢所見爲之
圖此圖吾不之見也今之圖吾見之則其夢母之境而
巳余因語之曰夫人精誠所感無幽明死生之隔此理
之可信不誣者況子之於親其喘息呼吸相通本無有
閒之者乎人死則形亡形亡則氣散而有不散者在其
精神卽附麗於其子孫之身故先王爲之立廟以聚之
祭祀以事之笑語嗜好以思之於此於彼以求之又非
但此也一出言而不敢忘一跬步而不敢忘故孝子之
事父母終其身非徒終父母之身也今子之母不幸蚤
殁然子在固不可謂亡焉夫自香河以至錢唐三千里
而遙子之母生時固未嘗至其地也而胡爲於此而夢
於此而夢者子之所至親亦至焉然則子之身親之身
也子求所以不死其母者其必有在矣
　　　蔡施秉守城記(戊戌)
雍正十三年貴州古州苗作亂諸苗響應破黃平州及
凱里巖門諸城乗勝東下施秉縣適當其衝遂蜂擁薄
城時平靖日久兵屯多倂省今縣治乃故偏橋衞也去
舊治九十里許先是奉文淸理苗疆大吏案舊地圖不
知縣移治本末猶承前謂距台拱大將屯駐處道里近
遂議省舊所設遊擊員幷其兵盡撤焉而施秉遂無守
禦之僃雍正十一年上元蔡君謹來知縣事謂地荒遠
民苗雜居僃不可弛言於大府請仍設武員鎭守如舊
制大府韙之而未卽行也邑無城君亟城之至是而逆
苗之亂作民卒聞有寇惶駭欲逃君亟招集鄉勇合家
丁僅百餘人授以兵練習之令登陴固守鄰邑民來奔
者內而安輯之擇壯者令相助爲扞禦夜然火城上徹
明城有水門賊使其黨濳入爲內應獲之得其謀取大
板布釘塞其處苗人素跣足乗黑夜入輒爲釘所刺僨
賊射火箭入城城內多草房君有僃火不得熾城西有
半山君恐爲賊所據得形便城必危帥勇士先據之苗
女有習妖術者佩符張蓋舞鏢槍前衝左右號端公者
爲翼衞禁矢使不相及君取雞犬血厭之設伏以待大
破之黔地苗窟穴多乗釁相挻而動官兵分道剿撲救
不時至自夏涉秋凡九十四日大小三十七戰逆苗始
散走城賴以全總督張公廣泗以其功入　奏擢大定
府通判未赴奉檄勘鎭遠等處災道病仍還施秉以乾
隆元年九月卒民爲建祠立碑君所建城及橋梁民皆
以蔡氏之
今上嘉保城功賜子寰蔭國子監生
舊史氏曰余客金陵君之里也聞君之先本和州人少
孤隨母育於外氏遂家上元令其習藝謝不能也見塾
師課童子書則聽之少長遂能文勇力亦過人通技擊
之術嘗手搏武人之害鄕里者莫敢抗雍正首科舉於
鄉君文吏耳而有武功其兼材信素具也抑古之儒將
著名者多矣尚不足爲君異若乃糾率市人而與之共
處危地卒非素練器非素習岌岌乎不可終日而卒能
轉危爲安民免糜爛之禍則由君之見幾早僃事豫堅
城屹然故可依以爲守也最君之功故當在此不在彼
君里後生顧淞學於余能言君之事君字經山且云君
之子今與其母居三山門外屋數椽以賣鍋爲生則又
可爲太息者矣
　　　記烏程袁孝子刳肝事(乙卯)
烏程有刳肝以療母疾而愈者邑有司與其國人咸稱
曰袁孝子孝子名昌齡事在乾隆四年距今五十有七
年矣當刳肝之時孝子年已五十有二其母年七十有
一夫禮五十不毀哀過而毀猶爲不可況可重自毀傷
蹈必死之途而徼幸其或一濟乎且徧攷諸方書無有
人肝可以愈疾之說而孝子之事又相傳有神奇怳忽
之談儒者難言之然其事炳炳誠不虛孝子深自韜晦
幷其子亦不使聞知乃事卒暴著而不可掩嗚呼豈可
謂非天哉今名巳載郡志其曾孫沂以志所書尙略其
父秉鈞在日營葬其祖撰有事實一篇欲乞有道而文
者以銘諸墓終於齎志以沒彌畱之際呼其子沂而命
之曰必無忘而祖而父欲求所以表章其親之蓄念沂
懹之又十有四年家貧業醫不能出而與士大夫遊又
諸老有盛名者皆巳前死倀倀乎不知所向聞人言文
弨尚能爲紀實之文不苟譽人者介其友楊君傅九以
請於吾友嚴子久能而展轉以達於予予雖不能繼諸
老之後塵然於發揚濳德敦勵風化亦竊有志焉遂不
辭而書之方母之疾也孝子婦巳前死常時燠寒飢渴
之節及一切煩辱之事妾嫗所任者皆孝子親執之至
是醫療百方卒無效病且殆仿偟無措昏悶中若有吿
之者曰服龍肝湯疾可瘳顧龍肝安可得忽念己生之
年歲在辰辰龍屬也得非神命我刳肝乎乃潔誠虔禱
夜半扃戶以刀刲胸之左偏深寸許以指剜取中熱如
沸湯不得入昏暈而僵旋似有趣之起者驚視創處肝
巳突出遂割之作湯以進疾良巳人無知者越數日近
出過橋失足顚於橋下創裂暈絕子宗耀亟往抱持歸
解衣見胸次束以帛血斑斑然漬其上猶新請之不言
又涕泣固請始言之子蒼黃延醫用善藥敷治莫效夜
又有若吿之者曰服藕汁可瘉如言而創始合終戒家
人勿洩也然醫者巳出語人矣人人以爲異事更相傳
播令甘泉羅君愫聞之親式其閭列狀聞諸臺咸有優
奬唯格於例不得　旌他日人有訟其子不孝者有司
訊於市延孝子竝几坐指以示其子曰此刳肝袁孝子
也居同里而不知所效邪杖之孝子爲憮然不寧者累
日越十二年而卒其母後一年乃終子一人卽宗耀孫
四人長卽秉鈞傳其祖事實者也沂能謹識其父之遺
言久而不衰其人亦有足多者今葬巳久無所用銘沂
以傳爲略傳之體故不能詳也余乃徇其請而爲之記
其事庶辭不嫌於繁瑣云
舊史氏曰自明以來刲肝割股之事皆旌例所不及以
非事親之常道也然閭里之民天性篤摯當其至誠激
發非有所慕效而中情所迫不自顧慮更何有於區區
之名是雖不可以爲敎而君子亦必從而禮貌之且樂
稱道之使人皆可以一自證其本然之良心則何嘗不
有益於風敎也烏程一邑耳百餘年閒刳肝者有三人
焉康熙初年有閔茂元越四十二年有陸國榮又三十
三年而袁君復繼之是皆不漓其赤子之性者也嘗聞
唯至誠爲能感神傳袁君之事者謂有鬼神以陰相之
其理亦不可謂無今閔袁之名志俱載之而陸尚遺因
幷牽連書之以吿後之修郡邑志者
　　　　　　　　　弟子上元孫瀛葆貞校
抱經堂文集卷第二十五終
抱經堂文集卷第二十六
　　　　　　　　　　東里　盧文弨　紹弓
　傳(一)
　　　楊文定公家傳(丙申)
楊公名名時字賓實常州江陰人也少嚴重有局度不
爲事物倉猝搖動以諸生應鄕試主司以性理書發䇿
未之習也歸而求其書讀之朝夕尋繹由是得聖賢門
徑所從入篤志實踐卒爲完人康熙三十年成進士改
庶吉士座主李文貞公理學爲儒者宗門下士數百人
獨深契公常以正學相期公毎從質問所得日益進散
館授檢討充明史纂修官
聖祖特召對充　日講官起居注旋
命提督順天等處學政先是居此任者率宮坊以上大
僚
聖祖用文貞薦以公淸介有學術故特用公實異數也
公每接諸生必開誘以立志居敬致知力行之道不專
文詞見官屬一依儀制不肎少假借保定知府故違成
例不錄河閒左衞童子送試屢矣諭之不可劾罷之未
期年士習丕變
聖祖嘉之賜以
宸翰擢侍講會有以蜚語上
聞者謂公外釣公淸名實則與巡撫比巡撫信公言爲
黜陟故屬員競致賂遺於公是時直隷巡撫卽李文貞
也將代適有武生犯　蹕事
聖祖不深譴
命往江南防河公喜去家近卽迎親侍養總河張公鵬
翮知公實廉貧唯委以往來稽察之事公盡瘁不辭連
丁內外艱服除仍往河工効力五十二年　召還入直
南書房時令陳說經義修校
御纂周易折中性理精義諸書逾年
命充陜西鄕試正考宦公雖蒙　召然未自陳吏部補
官例不與開列此亦異數也甘肅寧夏地處邊士子試
卷別編聿丁號取中是科佳卷多而限於額特疏請加
中一名從之直　內廷三載未請補官如故五十六年
聖祖特用爲直隷巡道
諭日欲試爾民事也時直隷尙未設三司以巡道主刑
獄兼驛傳案叢事猥吏因緣爲姦公至釐革殆盡
聖祖聞其政聲謂大臣曰楊名時不特是淸官實好官
也五十八年遷貴州布政使明年冬擢授雲南巡撫値
西藏用兵大師取道雲南畱屯以待進止乃建屋百數
十閒以處之民用不擾凡饋餫皆計里給直師還倍加
優卹馬道死者兵當償爲奏免之滇民輸兵糧有遠運
之苦奏請兵少米多之處折銀徵解舊丁役久不均戸
絕田去有歸倂而無除減故或以一人而兼數丁名日
子孫丁民不勝其累多致逃亡又民納糧之外加派甚
多名曰公件銀歲不下三四十萬數反倍於正額公請
均丁於田而減公件歲入銀爲十一萬有奇勒石曉諭
民困大蘇滇地多產銀官收其課久之礦衰而課如故
司事者以缺額罷官究追多視爲畏途公以礦有王有
衰請以道員一人總理各厰使盈詘得以相補若武定
之獅子厰楚雄之廣運厰及臨安新開之華祝箐厰皆
費多利少請封閉在任凡七年利民之事次第舉行民
苗罔不悅服
世宗嗣位之初　賜以
聖祖遺物且
諭曰爾在官歴任有聲朕所稔悉復
御書淸操夙著四字以賜且止其入　覲雍正三年加
兵部尙書復授雲貴總督四年進吏部尙書仍管雲南
巡撫事先是有
旨不許公摺子奏事旣而
諭公曰前因人有萋菲之言偶失於舒究耳今巳釋然
矣令摺奏如初大理府洱海滇中巨川其尾爲沙石壅
積民數被水患奏請疏洩幷立期五年一修費皆官岀
後人奉爲式焉坐奏豁鹽課疏內敘入
密諭削尙書職仍管雲南巡撫事六年有人奏公與臬
司江芭通同欺蔽
世宗命湖南布政使朱綱來代且遣刑部侍郞黃炳來
會鞫綱又以徇隱廢弛劾罷公職訊鞫日士民洶洶數
萬人集門外綱雖吹求百端亦終不敢加公以刑旣訊
無所得則以曾受鹽規銀五萬八千有奇擬罪絞其銀
限一年全輸官此蓋公於元年卽奏明取以給公用者
也讞上
世宗特從原宥公不敢遽歸畱滇七年唯以研經講學
爲事
今上初卽位述
先帝遺意召公乾隆元年二月公至京師授禮部尙書
兼掌國子監祭酒事又
命授　皇子讀兼入直南書房此皆治化根本所在公
生平志學於是得展五日一至太學升講堂就經傳中
提綱挈領示諸生以爲學之要謂學以希天也天德誠
而無妄一仁之流行也故必純於仁斯謂之誠其功則
在敬以直其內義以方其外蓋乾畫實誠之象也坤畫
虛敬之象也敬以涵義義以敬行人本天而親地故體
坤期有以合天其要必自闇然爲己以爲黙契天載無
聲無臭之基不易世不成名遯世不見是而無悶樂則
行憂則違此天德之藏於密而聖學之所以成始而成
終者也故易爻論語皆首發其義焉有聖學斯有王道
乾元始萬物利天下而相忘於不言故論聖德以無名
爲至論從政以不貪爲美公與諸生講論經義至多其
大指不出乎此又薦經術之士莊亭陽秦蕙田等七人
分主敎事更請　頒發經書俾士子得肄習監中舊所
有經史版刻漫漶者俱請修補所奏多見施行雍正末
年黔中苗亂殺掠內地民人連年用兵征之公深知其
弊上疏陳綏定苗疆方畧曰馭夷之道貴在羈縻服貳
之方務彰誠信從未有怨毒猜嫌而能長久寧帖者貴
州一區多與苗疆接壤生苗在南漢人在北而熟苗居
其中閒受顧直爲漢人傭相安巳久若生苗則本在深
山密箐之中有熟苗爲之限隔常聲內地兵威以相禁
戢故生苗亦絕不敢萌窺伺之端自開拓苗疆之議行
於是生苗界上咸屯官兵欲漸據其土地干戈日尋而
生苗始不得安其所官兵屯營之地多在高山水泉渇
乏百物不通民運糧至山下官兵接運上山尙有二三
十里之遙勞苦驚惶妻孥隔絕而官兵亦不得安其所
百姓改折色爲見糧又責令運送費用數倍終年不息
且毎被鈔刼而百姓益不得安其所至熟苗之苦更有
甚焉無事則供輓運力役用兵則爲嚮導前驅軍民待
之如奴隷生苗疾之若寇讐官兵勝則坐苗乗閒鈔殺
以泄忿生苗勝而官兵又混行屠戮以冒功此熟苗之
所以愈不得安其所也竊念開拓苗疆本欲登斯民於
袵席而竟致官兵百姓生熟苗民人人有赴湯蹈火之
慘將何爲乎其速禍激變約有兩端苗疆本未寧謐而
地方官遽言人盡抒誠請加賞賜生苗得賞者二三不
得賞者七八失其本望惡能無叛加以熟苗勞重累深
全無賞賚愈增怨憤因而勾結生苗作亂以至不可禁
禦又從前開疆拓地止及古州淸江等處而台拱地方
猶在化外自有司迎合邀功輒云台拱苗民願獻其地
以爲官兵安營立汛之所上官不察竟議駐兵而台拱
生苗遂將官兵圍困經兩次遣兵救援悉皆覆沒遂至
侵軼內地內地之兵太半奉調移駐苗界致使苗人得
以乗虛而入無處不被蹂躪閒有就撫熟苗又被武臣
慘戮賣其妻女以入私槖其脫逃者歸吿徙黨賊志益
堅人懷必死多手刃妻女然後抗拒官兵以致鋒不可
當敗衂屢吿百姓流離死徙不可勝計計今奏報者必
以苗民殄滅幾盡難民復業過半苗疆不日厎定爲辭
然以臣計之蓋有未可全信者從來用兵之䇿不過曰
剿日撫而巳今欲剿則山勢陡絕一線僅通一人據之
百人難上卽或乗其不備奪險而進而苗人本無屯積
相率滚箐而走官兵熟視其去莫可誰何此剿之所以
難也若欲撫之則苗民積怨巳深且謂如前見誘俱懷
疑懼加以有險可恃非萬不得巳焉肎輕就籠絡此撫
之所以難也爲今日計唯有下愷切之
詔布寛大之　恩棄苗疆而不取將重兵還駐内地修
垣築壘於要害處所俾民有可依兵有可守賊來則互
相應援協力禽捕賊去則分兵撲滅勿事窮追再明懸
賞格有能擒縛首惡投誠及所犯本輕而率衆歸順或
鄰近苗人奮勇殺賊驗明首功者皆給予土官世襲分
管其地熟苗則加以撫綏勿使爲生苗所刼掠爲官兵
所欺陵如此調劑生苗得所棲託熟苗又荷生全自當
俛首帖耳抒誠向化若因循粉飾臣恐兵端不能遽息
糜餉勞民終非柔遠寧邊之善䇿也疏上政府頗有異
議
上獨是公言時　內廷翰林余棟丁母憂給假六月公
奏請令其終喪以盡子道幷言翰林梁詩正服尚未除
亦應緩其行走又奏請增定順天及江南陜西三處解
額其造辟陳奏者尚末由悉聞也凡考試衡校之事
上皆以命公其敎習庶吉士也
命下於進士未選入館之前公手定敎規排日至館訓
迪不倦七月充纂修三禮副總裁時巳嬰疾矣入謝
上覺公顏色顦顇
諭加意調攝出猶詣太學徧歷六堂敦勉多士疾寖劇
上遣醫視給葠藥少閒口授遺疏以治化方新
聖功惟健行不息
聖德必日進無疆爲言語不及私以乾隆二年九月丙
戌朔薨年七十有七
上聞軫悼賜白金千兩治喪　遣官祭奠加贈太子太
傅入祀賢良祠謚文定公孝友醇正其於聖學實能以
身體之不徒見於辭說之閒故自承學之士以及武夫
隷人苗童夷婦咸尊信悅服無異辭卽劾奏中猶稱公
爲科甲中之領袖又云姁姁嫗嫗以取媚於民推問之
下猶稱引詩書無異常日卽此言亦可見公之爲人也
公於諸經皆有講義近
詔求遺書其家始錄以　進門人嘗輯公說經之言爲
易義隨記八卷詩義記講四卷先已版行其詩文雜著
尙未編輯公無子以弟之子應詢爲後二品蔭生例當
得部主事家居不謁選孫敦裕敦厚皆縣學生敦裕謹
飭好學早卒
舊史氏日公躬行實踐人也不以文辭名然義理充溢
乎中凡所流露自成文章余嘗讀公序徐霞客遊記兩
篇而歎大儒之言無在不引而之正爲足以垂世而立
敎也誠爲聖功之本周子切指之公從而演繹之迹其
出入內外顯晦禍福無一非誠故能受
三聖非常之知遇積久而道彌光今距公之殁巳四十
年而所聞四方士大夫之口猶翕然同聲曰賢嗚呼此
豈有絲毫假藉耶宋司馬公入相未久而殂公登
朝亦未及㫷而殞乃其誠亦極相似然而公之學爲較
純矣
　　　候選主事蒼毓楊府君家傳(庚子)
君諱應詢字蒼毓常州江陰人楊文定公之子也先世
詳君考傳中文定公以進士起家敭歷中外
誥授光祿大夫禮部尚書
贈太子太傅予謚入祀賢良鄕賢祠當世所推理學名
臣也公艱於得子康熙五十五年
聖祖仁皇帝垂問及之公奏云臣弟廩貢生楊名世今
年可望舉子卽以爲臣後君果於是年生命名蓋以此
也本生考聖翼府君後任泰興縣儒學訓導君幼卽隨
文定公宦滇南迨公閒居行館躬自訓講性理諸書與
安溪李文貞公之所著述欲盡傳其學君一生行己處
事實本於庭訓居多雍正元年
覃恩授二品廕生時方七歲
皇上御極召公入　覲君奉母劉太夫人歸里公卒於
位君終身以不及視含斂爲恨乾隆四年服闋引
見以部主事用因太夫人年高乞終養太夫人年隮大
耊始卒君亦有小患訖未就選然君雖未服官其隱造
福於鄕邦者事甚夥當歲在乙亥邑大饑明年春又大
疫令周君鳯岐倡議振濟以其事屬之君君悉意籌畫
凡平糶鬻粥施藥施槥皆井井有條所全活者甚衆督
學李公因培振興文敎以舊澄江書院狹隘於養士之
道未僃以君衆望所屬與相商㩁勸紳士有力者捐輸
且擇老成者董其事於是增房舍厚廩餼購經史學者
彬彬稱盛焉卽今曁陽書院是也漕米倉舊在城內有
圖改建以漁利者誑縣使移建南關外君聞之力爭謂
倉建城內官易稽察近接水次船便轉般民居環護啓
閉謹嚴四鄕輸納遠近適均官民相安歷百有餘載明
季曾移城南旋卽燬廢況地當潮汐之衝農船每遭撲
撞於公私皆不便當事韙其言得不徙令蔡君澍以棲
霞菴爲明典史閻公應元殉節地於其所立祠幷祀同
時守城殉難之典史陳公明遇後令劉君新翰又置有
祭田無賴子利其入欲毀祠仍爲菴凶勢甚熾君激於
義與邑生員趙曦明幷力訟官幾爲所陷而終得直復
念祠中尚有佛像及今勿撤則二公若寄旣非所以明
虔且後患亦未可杜因井聞於官俾僧移去兼增祀訓
導馮公厚敦額爲三公祠皆同時殉節者也凡歷三政
而後大僃於是祠之門庭堂寢換然翼然招道士守之
毎春秋二祭必躬造祠中敬謹將事其勇於爲義始終
不懈如此文定公研窮經籍凡有所得輒筆之然未有
成書君廣爲捜緝成易詩四書劄記講義程功錄等上
之錄入四庫中其家庭庸行可無述也乾隆四十四年
十二月六日卒年六十有四娶劉安人卽太夫人姪也
子二長敦裕邑庠生先卒次敦厚邑庠生女四長適太
學生武進謝宸璐次適府學生無錫華廷模其二皆夭
敦裕無子敦厚子玉衡爲之後實承重云
舊史氏曰曁陽書院之新建也余承學使鶴峯李公之
聘來主講席見君之所規畫咸中法程君數過余厚余
甚至後余續昏於君從兄之季女亦君所爲慫恿成之
者也君容貌溫溫至其析義利辨是非則偘偘鑿鑿不
少依違一邑之正人皆倚以爲重不愧文定公後人乃
其冡嗣亦沈靖嗜學而先早折君之病亦以是悲夫古
人嘗慨居其位不得行其道者多矣君雖不仕其所爲
實與古之循吏無異余之傳君亦庶幾無溢辭焉
　　　黃河同知蔣君家傳(丁丑)
君蔣姓諱祈年字東郊奉天鑲藍旗人家世自有傳父
諱國正鳳陽府知府有治績舉四子君第三鳳陽公卒
官放散官錢不能償公弱冠獨身任其事畱鳳陽五歲
事竟乃得歸君素習吏事以貲當爲縣令乃請往河工
自効歴三年以勤幹聞總河故大學士嵇公深器之初
署山東管泉通判旋實授泇河通判又遷沂郯海贛同
知防修禹王臺竹絡埧諸險工地處辟左少車馬運竹
石不時至前任率以是敗去君訪知有小車裝私鹽夜
來者且百數不可制制則岀死力以拒鹽又往往苦乏
君輒以便宐召其豪聽其輸鹽而藉其車以運又夫役
有受顧而役不中程者君亦不急繩之於是利得錢來
受役者益衆事遂集逾年換黃河同知河岀曹單閒易
潰決君積精誠以爲民請命水之溢而出者疏成引河
憲皇帝特命致祭河神荅靈貺焉明年水大至民兇懼
君禱神願以身殉立危隄上隄震動有聲水盛怒如有
神物助持君踊身入河見者無不驚泣會救者衆乃免
水亦頓却衆爲立碑碑在今曹縣之望魯樓卽當日之
投身處也君行視隄厈之庳薄者與當水衝者亟令修
築工訖而嵇公巳去後代者與君卻坐擅用官錢罷君
於是時年三十有六貧不能償以故一斥終不復起而
君亦絕不介意先是望魯館舍後有隙地切臨陂塘西
接平蕪東環邨落烟波雲樹參差掩映君樂之增築小
室其上見者皆以爲若舟之行水也因顏曰壺天一葉
而自寓其號曰虛舟至是以官錢未償不能歸三年畱
之吟諷歗傲不知身世之阨塞也君在鳳陽所交皆知
名士年雖少已學爲詩罷官後乃壹意竟學嘗讀漢書
至王尊傳與已事相類感而賦之君之誠心爲民發於
自然固非規規襲蹈古人之成迹於斯見之君後又僑
居滄景閒卒於獻縣年五十在日官錢終未償所司以
產絶吿乃免有六子皆貧其名錦者爲諸生從予遊紀
君事於倫常之閒亦多有可稱者
論曰昔傅炎父子治縣竝著奇績人稱其有治譜君之
父爲慶都爲永安爲鳳陽所在著稱以此知君之稟承
也有自然鳳陽治民而君則治河其事不盡同而君乃
能使曹單之民久而戴君方解組時經單父城父老擁
車爭問起居君亦自喜以爲昔日車騎旌旄之迎不若
也越二十年君之子過望魯老人述君事猶重大息曰
公所爲利於民不利於身然則職任雖殊其誠乎爲民
者未嘗少異不然何以得此於民哉
　　　　　　　　弟子仁和韓文潮駕虹校錄
抱經堂文集卷第二十六
抱經堂文集卷第二十七
　　　　　　　　　東里　盧文弨　紹弓
　傳(二)
　　　孫文定公家傳(辛丑)
公諱嘉淦字錫公號懿齋太原興縣臨河里人姓孫氏
先世自代徙曾祖諱守意未仕祖諱世藎以貢生知江
西崇仁縣縣有劇盜羅漢七阻西山聚眾數千人設方
畧禽獮之境賴以安父贈光祿大夫諱天繡生四子公
行三家貧耕且讀嘗上山斧薪値大風雪斧落曾崖閒
緣跡手探之幾至僵仆卒不挫其志康熙五十二年成
進士改庶吉士授翰林院檢討聞母原夫人病乞假不
待報歸母旋卒服闋復官
世宗憲皇帝卽位
命臣工皆得上封事公以言事見知
憲皇帝嘗指以示九卿曰朕卽位以來孫嘉淦毎事陳
奏可謂直言極諫朕不惟不加怒而反加恩汝等臣工
當以爲法以國子監司業命提督安徽學政遷祭酒仍
畱安徽年餘調順天學政奏革一切供應蒙
恩賜養廉歲四千兩并
賜西城官房七十餘閒爲考校京邑生童之處歲滿受
代莅祭酒任公先爲司業時卽上言人才出於學校而
科目但取文藝無裨於用宐令天下學政選拔諸生貢
太學使九卿舉經明行修者任助敎一以經術造之三
年考其成舉以佐用時方急西事未行也至是與同官
鄂公爾奇復上言經術必可成人才必可得今入學者
多必別置學舍以居之支帑金以贍之敎成宐分等敘
用以示勤
世宗允所請令戶部歲給六千緡　賜官房三百餘閒
今所謂南學也公嚴立課程五日一會講一時經術稱
盛焉署順天府尹奏請立法以平米價贈公卒於京邸
恩賜銀一千兩爲喪葬費公欲長畱
君惠乃竭家資營葬而以所　賜建宗祠置祭田服未
闋以順天府尹召晉工部侍郞奏請各工程宐定成式
以頒示天下而天下之物價與輓運費宐先令報部嗣
後核銷遂無駁詰稽滯之患遷刑部侍郞兼辦吏部侍
郞事府尹祭酒皆如故以引　見國子監敎習人員不
稱旨逮獄
世宗旋宥之且知公不愛錢
命在銀庫行走時果親王總庫務意公旣貴重驟遭責
降或不視事偵知不然旣又有人言公以輕兌邀譽者
公先以所兌別置一所至是王命取以比較皆中程以
是益重公河東鹽政有積弊
世宗命往署理不數月陋弊悉除
今上卽位召至京授吏部右侍郎擢都察院左都御史
仍兼公上三習一弊疏其畧曰臣以至愚荷蒙
皇上隆恩卑以風紀重任日夜悚惶思竭愚夫之千慮
而毎月以來捧讀
聖諭剴切周詳仁政皆巳舉行臣愚無可更言所欲言
者
皇上之心而巳
皇上之心仁孝誠敬明恕精一豈復尚有可議而臣猶
願有言者正於心無不純政無不善之中竊鰓鰓私憂
過計而欲預防之也今夫治亂之循環如陰陽之運行
坤陰極盛而陽生乾陽極盛而陰姤事當極盛之際必
有陰伏之機其機藏於至微人不能覺而及其旣著遂
積重而不可返此其閒有三習焉不可不愼戒也主德
淸則臣心服而頌仁政多則民身受而感出一言而盈
廷稱聖發一令而四海謳歌在臣民本非獻諛然而人
君之耳則熟於此矣耳與譽化匪譽則逆始而匡拂者
拒繼而木訥者厭久而頌揚之不工者亦絀矣是謂耳
習於所聞則喜諛而惡直上愈智則下愈愚上愈能則
下愈畏趨蹌諂脅顧眄而皆然免冠叩首應聲而卽是
此在臣工以爲盡禮然而人君之目則熟於此矣目與
媚化匪媚則觸故始而倨野者斥繼而嚴憚者疎久而
便辟之不巧者亦忤矣是爲目習於所見則喜柔而惡
剛敬求天下之事見之多而以爲無奇也則高己而卑
人愼辨天下之務閱之久而以爲無難也則雄才而易
事質之人而不聞其所短返之己而不見其所失於是
乎意之所欲信以爲不踰令之所發槩期於必行矣是
謂心習於所是則喜從而惡違三習旣成乃生一弊何
謂一弊喜小人而厭君子是也今夫進君子而退小人
豈獨三代以上知之哉雖叔季之君孰不思用君子且
自智之君各賢其臣孰不以爲吾所用者必君子而決
非小人乃卒之小人進而君子退者無他用才而不用
德故也德者君子之所獨才則小人與君子共之而且
勝焉語言奏對君子訥而小人佞諛則與耳習投矣奔
走周旋君子拙而小人便辟則與目習投矣卽課事考
勞君子孤行其意而恥於言功小人巧於迎合而工於
顯勤則與心習又投矣小人挾其所長以善投人君溺
於所習而不覺審聽之而其言入耳諦觀之而其顏悅
目歷試之而其才稱乎心也於是乎小人不約而自合
君子不逐而自離夫至於小人合而君子離其患可勝
言哉而揆厥所由皆三習爲之蔽焉治亂之機千古一
轍可考而知也我
皇上聖明臨御如日中天豈惟竝無此弊亦竝未有此
習然臣正及其未習也而言之設其習旣成則或有知
之而不敢言抑或言之而不見聽者矣今欲預除三習
永杜一弊不在乎外惟在乎心故臣願言
皇上之心也語曰人非聖人敦能無過此淺言也夫聖
人豈無過哉唯聖人而後能知過唯聖人而後能改過
孔子謂五十學易可以無大過文王視民如傷望道如
未之見是故賢人之過賢人知之庸人不知也聖人之
過聖人知之賢人不知也欲望人繩愆糾謬而及於其
所不知難已故望
皇上之聖心自懍之也返之己眞知其不足驗之世實
見其未能故常欿然不敢以自是此不敢自是之意流
貫於用人行政之閒夫而後知諫爭切磋愛我良深而
諛悅爲容者愚己而陷之阱也夫而後知嚴憚匡拂益
我良多而順從不違者推己而墜之淵也耳目之習除
取舍之極定夫而後眾正盈朝而太平可覩矣不然自
是之根不拔則雖斂心爲愼愼之久而覺其無過則謂
可以少寛勵志爲勤勤之久而覺其有功則謂可以少
慰此念一轉初似亦無害於天下而不知嗜欲宴安功
利之說漸入耳而不煩而便辟善柔便佞者亦熟視而
不見其可憎久而習焉忽不自知而爲其所中則黑白
可以轉色而東西可以易位所謂機伏於至微而勢成
於不可返者此之謂也大學言見賢而不能舉見不賢
而不能退至於好惡拂人之性而推所由失皆因於驕
泰驕泰卽自是之謂也由此觀之治亂之機轉於君子
小人之進退進退之機握於人君之一心能知非則心
不期敬而自敬不見過則心不期肆而自肆敬者君子
之招而治之本也肆者小人之媒而亂之階也然則沿
流溯源約言蔽義惟望我
皇上時時事事常守此不敢自是之心而天德王道舉
不外於此矣疏上
上嘉納宣示焉遷刑部尙書總理國子監事河南鄭州
有疑獄
命使往勘仍不得實
上復命公會同總河白公鍾山審訊得其冤狀十餘人
盡脫之轉吏部尙書乾隆三年岀爲直隷總督鉏治豪
強穿濬溝洫豁邪敎之株連者釋重囚之誣服者時酒
禁甚嚴罹法者已至數萬人公言以日用飲食之故而
令天下騷然非盛治所宐
上卽令弛其禁環京師五百里皆旗地旗人居京師而
以田召漢人佃佃旣熟姦民卽增租奪佃先佃者多失
利以故多莫肎盡力旗人租入亦不足公爲酌定租額
官爲征給而奪佃之風遂息又奏旗人願就田者人予
二頃房屋牛種官給之慮近畿所容有限因巡邉見開
平土地平衍易種藝可駐數萬家卽具規畫上請議者
以其地苦寒難居遂止今内地之民往耕者獲利數倍
六年調湖廣總督楚人仰食淮鹽不時至價苦昂公至
除陋規令所司以鹽船啟行日先關白禁其逗遛而鹽
價遂平横嶺三峒爲前巡撫馮公光裕所開鎭守者因
路險地僻議欲棄之公親自履行從城步入口路皆險
峻越嶺數十重乃至長安豁然開平延袤數十里土田
肥美公度若棄之則羣不逞之徒或且嘯聚於此煽連
鎭筸而寶靖城綏之民無安枕日矣乃奏設武員益兵
數千守之尋以湖南巡撫許容劾驛鹽道謝濟世案内
革職九年冬起爲宗人府府丞遷都察院左副都御史
十二年京察自陳休致十四年冬復以副都御史召
命在上書房行走遷兵部侍郎晉工部尙書署翰林院
掌院學士
恩禮日有加十七年九月以吏部尙書協辦大學士又
充　經筵講官因
召對自陳年老請免所居官惟在　上書房効力
上優荅不許公以易詩春秋爲聖人全經而解說紛繁
欲秉受
睿裁講明要領以垂敎來世乘閒進說
上納焉令日進講義一章於是先成詩義折中次及易
傳彖爻甫畢而公遂病矣以乾隆十八年十二月六日
薨年七十有一疾之始作也
聖情冀其速痊中使侍醫駱驛於道又
特命　三阿哥臨視及遺本奏入
上深軫悼遣大臣侍衞奠茶酒　賜銀一千兩治喪事
卹典如例
賜謚文定居恆以八約自戒一曰事君篤而不顯二曰
與人共而不交三曰勢避其所爭四曰功藏於無名五
日事止於能去六曰言刪其無用七曰以守獨避人八
曰以淸費廉取在翰林日讀春秋患四傳互異於是專
精思經文著春秋義一書巳版行及蒙
世宗憲皇帝訓飭翻然悔曰吾學無眞得柰何妄測聖
經遂并所著詩刪南華通一切毁之後遂不復著書以
副都御史
召之明年有逆徒僞爲公奏稿傳播遠近逾年罪人斯
得公深不自安恐生平好名之累未盡有以致之也先
後屢典文衡總裁會試者二典鄕試者五分校鄕會試
者四敎習庶吉士一司成與督學皆再三世皆　贈光
祿大夫刑部尙書妣皆　贈一品夫人娶原氏繼娶張
氏皆一品夫人子男三孝懿太學生前卒孝愉蔭授刑
部浙江司員外郎擢直隷按察司使(此據其家行述孫/詒穀云由刑部山)
(東司主/事擢)孝則天津府河捕通判女四人郭冠恂原宗淯
李念祖陳箴其壻也孫六人鎭今庠生鑾銓殤鑄鏞銘
葬於邑之東鄕喬家溝
門下士盧文弨曰公粹然儒者顧外人毎傳公少年手
刃仇人事其詳不可知今來公鄕復細詢於人始得其
崖略公伯兄楨淦爲同邑趙氏子所殺其人旣論抵繫
獄矣夤緣且脫罪時贈公痛子死非命而仇人顧安然
得無恙憤結幾不欲生公時年十八不忍痛傷其父乘
閒入獄刃趙氏子死跳身出與其仲兄鴻淦一晝夜步
行三百餘里至會城門啓而入遭貨瓿甊者仆焉盡碎
其器於是相與至縣庭令某素知公拒移逮者謂殺人
者實非公事遂解嗚呼此亦足以見公孝弟之性矣所
謂仁者必有勇非與不辱其身不危其親其智又有足
多者焉文弨以乾隆三年舉於順天公實爲試官分校
者慮語不盡醇或未必當公意公曰此本於經何害遂
置所取中公之敎人一本經術文弨雖無似亦曷敢不
以公之所爲敎者敎人哉
　　　四川布政使長芳李公家傳(辛丑)
文弨與陽曲李公仲子觀察君天培同乾隆三年舉人
宦跡參差不獲以年家子禮謁見公及來公鄕公巳不
可作矣得觀察君所爲述因畧識公之爲人彊敏能任
事而一本於仁厚使方伯連率皆如公則宇下之民尙
安有失所者乎於是輒次第其事爲家傳以僃異日史
官之采擇公姓李氏諱如蘭字長芳先世由山東臨淸
州遷山西之榆次曾祖諱傑人稱長者祖諱登山考諱
寶與其弟璽又遷居會城故遂爲陽曲人公少爲叔父
所器年十九補學博士弟子員試輒高等而不獲舉於
鄕叔父助貲令入太學循例得澤州儒學訓導公是時
以暇日於民生利病吏治得失之故巳熟究之矣
世宗初年以例當改主簿與同輩三十六人入　見奏
對獨稱
旨徑授江南高郵州知州州當水驛孔道使舟往來用
夫牽挽以四人爲之長歲斂民閒數千金爲顧募費官
吏因以爲利所募夫率流匄水次居民受其擾公至禁
絕科斂擇其便令可飮食宿止單騎上下巡歷弊遂絕
州西甓社湖驟凍合有客舟膠湖中無可爲計公用小
舟二剖竹編聯其底行冰上如轉輪遂得濟今皆用其
法在州九月積案悉淸吏無所容姦擢浙江紹興府知
府
世宗廉知公高郵之政特換江寧府知府使仍在江南
總督以公熟河務先署知淮安府稽覈一切工程數月
事皆辦始莅本任江寧無賴子恃拳勇結死黨以害民
號曰喇子公縛其首惡數人斃杖下餘黨始戢同城有
將軍所屬兵素縱恣不畏吏公請於將軍有犯者悉繩
以一切之法於是嚄唶相戒不敢肆經兩考遷分巡廬
鳳兵僃道兼榷正陽關嚴禁苛索而稅益裕自懷遠至
壽州數百里閒湖陂瀰漫向爲盜藪商民苦之公欲絕
其患駕大舸僞若過客者伏健役舟中抵暮有數盜援
纜而上縛其一役請急歸否則患且不測公曰此去人
家遠歸安得至且示之怯益非計泊舟不行令眾人皆
寢息獨㸐二巨燭危坐夜半見火光隠約林莽閒又聞
岸上人語切切復有數十小舟劃波下上窺公舟寂若
無人者卒疑怪不敢動旦發有跪而請者謂昨所縛者
良民公命幷縛之以歸具得盜首從主名及窟穴誅其
魁數人盜皆陽以漁爲業公令漁船各限以地界悉編
記一二數及誰某在其地刦掠者卽坐之又增塘汛責
保甲嗣是行旅過者始不爲畏途改雲南督糧道進四
川按察司使初至罹重辟者以數百計公一一平處常
達旦不休訖無畱獄向發配人犯任自便以故殷阜之
區往往羣聚滋事公上言請以打箭爐松潘二廳茂會
理二州等邊地處之又奏秋審人犯定以期限軍流加
等不入於死竊賊問罪不計人數皆一一
報可嘗刊決獄近事比以爲問刑之準其命盜等案牽
連婦女者槪免逮有疫者皆給予善藥囚得免瘐死在
川六年調江西未幾授四川布政司使蜀人聞公來歡
迎載道公首重農桑以足其衣食舉鄕飮旌善良以示
之勸重倉儲使緩急有所資鉛銅就地開採以省遠運
滇粤之勞費乾隆九年水十一年饑以經理得所民樂
更生而城郭倉庾之被水衝塌黴爛者不以爲吏過吏
亦不至於困成都華陽兩縣民向領銀輸屯兵糧準田
科之下戶亦不免公言於大府均之近州縣公所到卹
災興學皆有善政而無若江南四川之在任久故其事
爲尢著會瞻對金川相繼用兵公督率饋餫無乏興然
常惴惴慮不免悉索驛騷之累日夜焦勞馴至於大病
以乾隆十二年九月五日卒官年六十有四階通議大
夫父祖兩世　誥贈如公官妣皆淑人娶曹氏少公三
歲封淑人逮事祖姑繼姑以孝謹聞在高郵製葛衫一
領迨八十猶完衣率手自澣以嫗婢鹵莽爲之易敝也
子及孫旣仕宦時時以公遺訓訓焉卒後公二十七年
是爲乾隆三十九年五月五日也子天培旣貴遇　覃
恩贈公通奉大夫封曹氏夫人子男五雲鵬候選州同
知天培進士歷官廣西左江兵僃道永祺舉人今四川
成都府知府思訓念祖優貢生候選儒學訓導女六劉
充智趙泰賈毓賓馮郁黃景緯閣秉升其壻也孫九履
謙廣西潯州府知府由豫以潤附貢生知臨國子監生
德申縣學生兆恩之烜錫璉鳴臯曾孫十一葬於太原
縣許丹村之原
盧文弨曰才者德之用也有仁民利物之念而澤不下
究功效不見於後世者才詘也公之仁政彰彰若此非
才之能充其德者乎
世宗早識拔之於未試之初
今上復委任之於巳效之日遭時遇
主位躋通顯設施之大宐巳然公當爲學博士時巳不
錄錄嘗署陽城敎諭民怨其令甚聚數千人郊外謀掲
竿爲亂公聞變卽夜馳往諭使解散絕口不言功向使
公終爲小官亦必有以善其職決不至墮廢昔呂新吾
著明職一編自公卿以至庶司百執事莫不有職莫不
當盡其職公之於職可謂盡矣漢之黃霸唐之韋丹其
後皆至顯官而史列之於循吏舉所重也今之操史筆
者儻亦用斯比也有不以公爲循卓之選者乎
　　　　　　　　弟子武進吳兆慶佩德校錄
抱經堂文集卷第二十七
抱經堂文集卷第二十八
　　　　　　　　　東里　盧文弨　紹弓
　傳(三)
　　　浙江督糧道一齋金公家傳(庚子)
公諱溶姓金氏字廣藴順天大興人父懷瑋武進士雲
南援勦左協副將公少師事秀水諸草廬先生錦雍正
八年成進士試刑部授江蘇司主事歷員外郎中乾隆
元年主試貴州四年擢山東道監察御史繼協理江南
道巡濟寧漕八年九月以言事罷九年二月復職旋
命往福建以道府用十年知漳州府十四年授臺灣道
十七年回內地攝知汀州府丁母憂二十一年赴陜西
辦理軍需補驛鹽道署按察司使者三署布政司使者
一署潼商道延綏道各一丁父憂二十九年補浙江督
糧道又一署寧紹台道事三十二年原品休致兩遇
國家大慶恩晉二品階通奉大夫四十二年十二月甲
午終於家年七十有三公淸正自矢識治體居臺中有
諤諤聲補外所至皆有利民事而漳州以難治故其績
爲尢著其傳奏傳於世者有培養元氣疏其略日臣聞
國之所恃者民民之所賴者養是以有天下子萬民者
其道必以遂其所欲給其所求爲最急家茍寧矣國亦
固焉人茍遂矣君亦泰焉是則好生以及物者乃自生
之方施安以及人者乃自安之術民於今日生齒日益
繁費用日益廣財之流也不見其充財之用也常苦其
詘養生之累深而有生之樂寡救死之念切而畏法之
情輕京師者天下士民之所樂趨也今乃殷實不及於
前時規模大減於夙昔推之各省抑可知已
陛下臨御以來綸綍之宣無非國計綱紀之布俱關民
生以箴諫爲國華以謙沖爲治本當此時而富壽不登
治化未洽追懷前修實用內熱此臣反覆思維而願直
陳於
聖主之前也比者天災流行亦甚頻矣乾隆三年陜西
地震爲害甚鉅四年河東山東咸被水災今茲浙江福
建湖北之地亦有淹浸之患從來外吏之弊揣悅意者
刖侈其言度惡聞者則小其事災異之來得達
九重之上者慮未必盡實幸而實矣而蠲賑之下逮者
慮未必無遺故與其補苴於已然之後不若保護於未
然之前書曰制治於未亂保邦於未危已亂已危則無
及也故今日所當務者在乎培養元氣臣愚不能周知
治體竊以所見及者六事具陳於左雖所以厚國脈而
裕民生者不盡乎此然千慮之愚冀或一得惟
陛下裁察一曰開荒之地免其升科二曰帶徵之項宐
加豁免三曰守令殿最必以民事四曰關稅額外免報
盈餘五曰京師鋪面門稅請免徵收六曰積誠以感召
和氣娓娓凡千餘言辭多不載末復言昔我
聖祖仁皇帝道冠古今澤被無窮人到於今咨嗟歎息
者必以體仁長人爲稱首散小儲以成天下之太儲損
小寶以固聖人之大寶則所以養民生之元氣而緜無
疆之休者固可行之萬世而無弊也我
世宗憲皇帝遺詔內云凡各衙門條例有從前本嚴而
朕改易從寛者此從前部臣定議未協朕與廷臣悉心
斟酌而後更定以垂永久者也應照更定之例行若從
前之例本寛而朕改易從嚴者此乃整飭人心風俗之
計原欲暫行於一時俟諸弊革除之後仍可酌復舊章
此朕本意也向後遇此等事則再加斟酌若有應照舊
例者仍照舊例行夫張而不弛文武不能也弛而不張
文武弗爲也一張一弛文武之道也則所以爲國計久
長者其意可深長思矣臣身値太平之盛幸際無事之
時非不知緘默可以容身苟且亦可塞責但思知無不
言之謂盡事君以義之謂忠國家之大政未有重於民
生民情之厚望要惟在於寛大仰見我
皇上有惠下之念而眾情未洽有圖治之懷而庶績未
乂有堯舜聰明之德而未光宅於天下有覆載甄陶之
量而未溥被於無方故臣每中夜靜思展轉而不能自
巳也伏願體天地之大德法
祖宗之寛政事事以厚生爲基時時以固本爲念母務
於速成母怠於持久將見資富能訓化美俗醇唐虞三
代之風不難再見於今日固臣之願也社稷之福也萬
世人民之慶也時翰林科道輪日奏陳經史公於經首
以易益彖傳損上益下之說進謂務鳩斂以裕籯櫝之
積者匹夫之富也務寛惠以成盈寧之象者天子之富
也損下益上上固益矣卦不名益而名損則知下損上
亦損矣損上益下上固損矣卦不名損而名益則知下
益上亦益矣又以繫辭傳釋大有上九之辭進謂人君
慶賞刑威一一合諸天道則君也而天矣岀身加民一
一孚於民隠則元后也而父母矣天人昭融則天佑之
也固宐且信日履明當踐其實也順日思明當反其衷
也又以尙賢所以質之簡在之臣而爲信順之助也當
大有之世治進升平宐若可以少慰而猶必兢兢若是
可知有大者不可以盈而獲福者必有所自又以繫辭
傳釋否九五之辭進謂當天下未安而求其安其精神
之奮發也恆易天下旣安而思其常安其志氣之操持
也恆難故聖人於此諄諄以不忘致戒也夫不忘豈但
虚縈諸念慮而巳哉必也有其實焉敬以作所則其神
常淸謙以受益則其氣常斂無眾寡而皆可以勝予則
無可忽之人矣無小大而皆凜於冰淵則無可忽之事
矣又以謙彖傳之辭進謂先儒之訓謙者曰有而不居
夫有而不居亦且竝不敢自信爲有而謙乃至義理之
精微能疑似之必辨乎功業之廣大能措置之咸宐乎
始終之異致能日愼一日而無須臾之閒乎細行不矜
終累大德履霜不戒馴致堅冰如此而復何所居乎又
何敢自信其有乎又以繫辭傳聖人之大寶曰位三言
進謂天生民使司牧之位緣人而有也以庶邦惟正之
供財因人而生也緣人而有者非愛人何以守其位因
人而生者非散財無以得其民民也者君之體也財也
者民之命也君者爲民理財者也非以財自封也記曰
貨惡其棄於地也不必藏於己又曰君子不盡利以遺
民故仕則不稼田則不漁此王居之所以貴於渙也此
損上之所以爲益也有所渙斯有所聚而渙者亦聚有
所損斯有所益而損者亦益計不出此而孜孜焉惟賄
之是患甚非所以安上而全下也又以書大禹謨益之
戒舜之言進謂君道莫先於敬莫要於誠倘謂無虞不
足畏也紀綱日弛而晏安是耽則敬者怠矣且有賢不
能用抑或陽用而陰棄之有邪不能去抑或暫去而仍
繫之則誠者僞矣怠僞相乘而欲其致治光美也不亦
難哉以舜大聖而益猶咨嗟吿誡若是則可知無虞之
時最易萌可虞之機而克艱之懷無荒之戒其難之吁
誠無時不當廩廩矣又以說命非知之艱行之惟艱之
言進謂聽言固難而無若行之尢難人主最親信者莫
過於近習左右之人近習左右之人未必人人皆知大
體也更其甚者善政則故遏之使不能舉弊政則故延
之使不能廢人之賢也或多方以阻之其不肖也或設
計以彌縫之其中情僞曲直千變萬化欲灼然辨之眞
信之篤獨斷以行之而無一毫牽制之私豈不誠難乎
哉善乎朱子之言日知其爲是則行之行之惟恐其不
力不當憂其力之過也知其爲非則去之去之惟恐其
不果不當憂其果之甚也知其爲賢則用之惟恐其信
任之不專汲引之不廣不當憂其爲黨也知其爲不肖
則退之惟恐其屛斥之不速蟠結之不盡不當憂其有
偏也此深得王忱不艱之旨矣又以皋陶謨同寅協恭
和衷之言進謂衷也者中也皇之所降也本愚夫婦同
具之理而極之爲大聖人所不能外能敬則無喜事亦
無畏事能和則不徇已亦不徇人而後中乃可得也舜
博採眾論以成一是求中之道至矣然聽言宐廣用人
則宐愼其人君子也雖氣稟學問之不同如醯醢鹽梅
皆可以相濟而得其中其人小人也不失之愎必失之
懦使之雜廁於君子之閒必如薰蕕冰炭之不可以相
入欲其和豈可得哉故人君欲臣之敬且和則尢以知
人爲最急抑有謂下比周則上危者此衰世之言也君
子同道爲朋師師贊贊以其成國是寧必吿訐成風然
後爲賢哉又以伊尹吿太甲聽言之道進謂伊古以來
求言之主未嘗無也而能收聽言之效者卒鮮良以正
言易逆不期離而自離邪言易入不期合而自合喜怒
所發猝不及持以致觀望揣摩者不從其令從其意大
臣持祿而不肎諫小臣畏罪而不敢言比比然矣夫公
耳忘私國耳忘家無所畏避不爲迎合者能有幾人妻
子之累深富貴之念重則不敢言無剛直之操無慮遠
之識則不能言且言之切者或類於沽名言之激者或
指爲立異防患於未然者近於迂圖慮事於幾微者涉
於瑣細則言亦何在而可乎若唐之李絳謂人臣死生
繫人主喜怒敢發口諫者有幾就有諫者皆晝度夜思
朝刪莫減比得上逹什無二三益見進言之不易而聽
言之不可不審也惟以道立聽言之的言之逆於耳者
不必盡於道有當也必求諸道而道乃出矣其非道者
亦以道繩之而自見矣言之遜於志者不必盡於道無
當也必求諸非道而非道乃顯矣其道者亦先以非道
繩之而道始不爽矣抑又有進者容直非難用直爲難
如憖置之耳而姑以不罪者博寛大之名更失進言者
之所望矣又以詩大雅思齊之三章進謂天下之大本
在一人一人之身本在方寸表端則其影必正源潔則
其流必淸朱子云天下之事無一不本於人主其觀感
之閒風動神速葢有不待於勸威者黃榦云虛靈知覺
我所有也慢怠而無以檢之則爲氣所昬爲欲所亂矣
誠能惕然悚然常若鬼神父師之臨其上常若深淵薄
冰之處其下則虛靈知覺自不容於昬且亂矣故觀文
上之德之純則知文王之敬止矣常敬則常明常明則
常定焉有時地之或閒哉此其所以下土式化而爲六
州之所歸也又以表記君子莊敬日強二言進謂敬者
德之聚也中非敬不能涵誠非敬不能立氣之決驟軼
於奔駟敬則其銜轡也情之横放甚於潰川敬則其隄
防也君子上達達以此日進無疆進以此不然怠氣乗
而不能自振欲念熾而不能自遏宴安娯樂之事多則
整齊嚴肅之意益少不日強則日偷其勢不甚可危哉
又進史論三章一唐高祖武功元年論止盜不在重法
事一唐太宗貞觀十年黜權萬紀言采銀事一貞觀十
一年魏徵上疏言待下未盡誠信事不具錄其擬議而
未人吿者亦不著也値湖廣總督孫嘉淦因扶同撫臣
事被議奉
旨派令修順義城工公上疏言賞罰者人主御世之大
權賞得其當則人人知勸罰得其當則人人知懲向來
臣工有罪於應得處分外閒罰令岀貲効力者緣其在
任之日素無淸名但褫其職猶不足以蔽辜是以罰令
岀貲効力使天下曉然知所得者究不能爲子孫身家
之計明以開急公贖罪之條黙以寓禁暴止貪之意法
誠善也今孫嘉淦歷任以來其能否優絀臣亦未敢深
論至其操守之不苟久在
聖明洞照之中而亦中外之所共知今亦令其出貲効
力似與用罰之本意有所未協將於國體不無少損且
令天下督撫聞之謂以嘉淦之操守可信尙不免於議
罰恐一不得當而己卽踵其後將必墮其廉隅以豫爲
將來之地是一賞罰之行卽天下風聲之樹誠不可不
愼也臣係雍正八年嘉淦爲會試副考官所取士誼屬
師生臣不敢避師生晉接之微嫌忘國家賞罰之大計
用是據理直陳伏乞
聖明採擇疏上部議革職其復起爲漳州也州俗強悍
好訟胥役多至千餘人其黨類盤據各上司衙門勢力
岀長官上藏納姦人多耳目偵伺捕之卒不可得公至
汰去其有違犯者數百人有吳成者設局誘少年子弟
入其中喫鴉片煙縱博宣淫無所不爲而十數年無一
犯公具得其蹤跡乘夜昬黑率家僮開門出召徼循三
四輩執鋃鐺隨其後步行至其家姦狀乃畢露桉法重
懲之其黨不及措手繼又搜捕得數人風始戢一監生
犯事請褫革上司不許公知吏人實爲之奥援不具官
文書而自爲稟以申上乃始得請龍溪縣之鄕有名華
崶者居民四五百家商賈輻湊去縣二百餘里納租赴
愬皆不便自康熙四十四年卽請縣丞移駐其地至公
爲守時已四十年矣更二十餘政請者不已率爲吏所
格公詢其故則以縣吏之司征者分之則利薄也公取
塵積之案卷手自料檢得其肎綮以言於大府大府許
諾事旦夕行矣適司藩者代去藩吏復乘閒議駁不敢
由府轉徑下縣公聞之大怒勾縣吏欲加嚴刑乃具服
交通阻撓狀於是復重以請大吏始具奏分駐如公言
公親往其地營度建置遂無敢梗者民至今享其利皆
曰非金公之威斷莫能爲也府城內有河以通舟且地
氣疏泄可以免白蟻之害歲久皆爲民屋所占公察其
阻水道者徹去之稍侵岸旁地而猶不礙者令出貲輸
官以爲疏濬費不年餘已復舊觀於是修文廟之樂器
選民之俊秀敎以樂舞之儀新芝山丹霞兩書院籌其
脩脯膏火師徒皆有資學業大起釐名宦鄕賢之合祀
典者約其行誼功績各書於神位親率其後人而致祭
敎之以無忝乃祖行鄕飮酒禮擇鄕先生致仕工部主
事主材以爲大賓跪荷械者於門外禮畢諭罪人使知
愧悔而量減其罰賓興之禮廢久矣公始復之是日來
觀盛禮者咸詫以爲曠見云明燕王之變漳州敎授陳
思賢與諸生六人在明倫堂盡節而死舊有專祠廢爲
民居公令民納地價因其貲改建於芝山書院之㫄幷
以明末黃石齋先生合祀焉十三年春旱米貴上司檄
開倉平糶公計府縣所儲僅十五六萬石去新穀登場
時尙遠糶盡而無以繼民益失其所恃乃先勸有穀之
家岀三萬石以糶又給印紙令商人赴糴於足穀之處
又請寛臺灣帶米入內地之數日草履步禱於十數里
之外時催糶之檄屢下而公不動四月向末方始開糶
至六月新穀岀雨亦降米價頓減民情帖然上司初怪
其所爲至是始僃陳委曲獲嘉奬焉不輕准詞狀以息
牽連之累當准者卽不使吿者遠颺速爲審􁆴慮其言
語不通而譯者移易其輕重也書牘以示其人懸牌以
諗於眾皆可爲來者法娶龔氏贈夫人繼娶馬氏子四
人克誠瑞金縣知縣克讓國子監生前卒克俊舉人克
傑國子監生孫五人紹章紹簪紹綸紹祺紹聞曾孫一
人軒
舊史氏曰余主公家最久公謹愼周密所爲章奏未嘗
示人唯議耗羨歸公
上令九卿翰林科道人人各言其意余乃得見公奏草
有云取之於正賦之外而質言之曰耗羡足以杜爲吏
者之增額而重科頒之於常祿之外而明示之曰養廉
足以動在官者之顧名而思義余讀而亟善之今來
京師公已下世從公子索章奏觀之歎公之於經術深
矣所謂旣沒其言立者殆是謂乎輒少加約省以著於
篇若其治績宐不獨漳葢由後政張君鎭請之而具吿
之亦子文之忠乎公督糧於浙其淸名與江蘇胡公文
伯相埒吳越之人蒙其福咸相忘也今去之久更有餘
思云當時去公者公之同年生也欲徼不黨之名使得
優游於家十年以壽令終非正所以成就公乎公子不
以傳屬余而余自欲爲之余亦合河孫文定公所取士
也老而無所成就若公者始可謂無愧師門矣
　　　分巡松江太倉兵僃道南村鍾君家傳(庚戍)
後世以禮名家再傳而能不墜者鮮矣夫禮非習其讀
而通其義辨儀文度數之詳嫻俯仰揖讓之節如斯而
巳者也禮以敬爲本而喪則以哀爲本六朝以前言喪
服者類有專家其載在隋唐志者班班可考今之人諱
言凶事率置而不講獨不觀聖門弟子有父母在者何
嘗不進而考質耶
聖天子開三禮館桐城方侍郞以淵通博雅之材爲總
裁與纂修者皆愼擇其人於是大興鍾勵暇先生名晼
者實爲首選先生之於禮匪惟通之實允蹈之其敎於
家者非禮弗由也故先生之嗣君南村觀察亦兢兢一
循嚴父之所訓而不敢少越尺寸其居父喪也獨行人
之所不能行致濱於死而不暇顧於是先生之道乃益
光知其所以化於家者如此其至也葢先生之卒也以
南村之年亦可不毁矣顧卒不以此自解寢苫抌􁏷不
牀隆冬不衣裘事事皆合禮經南村是時官分巡松江
太倉道治所實在上海欲扶匶歸葬而故里越遠費不
能倉卒辦乃就近權殯而身亦不離殯所上海地卑溼
風潮往來氛霧之氣易中人雖鄰郡人處此猶所不堪
南村北產也乃竟以摧痛之深不暇爲身慮未終喪而
末疾頓作幾不省人事其子璵叩天求代額爲之腫歷
旬餘始獲少蘇耳猶褎如也服旣闋亦不能復仕矣於
後璵以微員謀養候缺山西不數年病没南村喪其壯
子又連遭手足之戚痛不可支以乾隆五十四年七月
二十七日卒年七十嗚呼是豈古之道果不可行於今
耶抑數之適相値而致然耶夫能恪守家學而爲言禮
者之所宗此眞勵暇先生之肖子矣南村名光豫字剛
志南村其號也先世自紹興山陰遷順天大興父進士
禮部儀制司郞中母某恭人其宦蹟由鄕舉充　咸安
宮官學敎習歷任江西之上猶豐城南昌等縣知縣遷
南康府同知擢知江蘇之松江蘇州江寧三府事洊至
今職　誥授朝議大夫凡其所居率繁劇地皆以廉能
著績大府始或以愛憎之口疑君君處之自若久而疑
亦頓釋且委任焉故常以最聞若其孝恭友愛之著於
家庭倫紀閒者不能一二舉而自無不可信也妻程氏
繼徐氏皆封恭人子三人長卽璵候補鹽場大使先公
卒次琛太學生次瑛女四人長已適人餘尙在室孫四
人華洤華泗華瀛華洛孫女一曾孫一楫
盧文弨曰吾聞之孝子唯巧變故其親安之君之致孝
養於其親也允若斯言與弟兄同財且各爲之謀仕進
此皆常人所難然不足爲君重昔子羔執親之喪三年
未見齒夫子以爲難故觀人之大節必於斯可以槩其
生平矣昔余官京師親炙於勵暇先生最久後先生官
罷就養余又一見於豫章再見於雲閒三見於金陵因
幷識南村余至晉中又與南村之子大使君通書問及
今而狀君之行以來請余文者華洤也南村死孝矣乃
其子亦孝子也是皆可謂能知禮意者家學之不墜更
不能無望於後起之人華洤兄弟勉乎哉　乾隆五十
五年端午月撰
　　　卹贈道銜中憲大夫孫君勖堂家傳(甲寅)
君孫氏祖籍浙江餘姚族大世有聞人前朝死宸濠之
變名燧者事載明史忠義傳君父業賈至　京師生君
名維龍字雨田又字勖堂遂占籍順天之宛平以乾隆
二十五年成進士選授徽州黟縣知縣調繁鳳陽之鳳
陽舉卓異以罰俸銀未全淸部議降調引
見仍以知縣用三十八年金川用兵
命往軍營効用君以五月冒雪輓粟至木果木溫大將
軍福駐營所未幾降番煽黨夾霸番語謂強劫也或聞
警請爲僃而將軍不應小金川之酋索諾木統領賊人
肆劫殺遂抵大營事急將軍以親兵百人搏戰與提督
馬全牛天卑皆死焉君岀營門路壅塞不可以騎與家
丁四人相扶挈遇賊且鬬且行兩僕不能從時六月十
日也夜半月落賊火照林樾君行至松林溝力已憊踞
倚崖壁脫帽付其僕福兒我死於此矣汝持此㡌歸報
主母知之遂拔刀自引決事
聞卹贈道銜中憲大夫蔭子七品官君無子以姪永義
爲嗣君妻錢氏意在於姪永煥具呈吏部以格於例遂
不得蔭其後同時死難者二十有五人四川會城立慰
忠祠春秋祭祀君與焉君十四五時學於余岀入由房
戸外視端行直從不左右視嗜學若性命洎往金川也
余適在　京師送君行孰意其卽爲死別也句容令汪
燾者黟縣人能述君治績謂能以儒術爲治術平訟寛
征民有過犯僅予笞未嘗以惡聲相加公餘樂與士人
談文論藝邑志久不修爲加意蒐輯褎然成書又博求
精擇邑中自宋迄今人之詩名樵貴谷詩選皆版行上
司命修城垣君親爲程督堅固崇閎役成不妄費一錢
義冢地狹柩之暴露者猶數百計君岀俸金爲倡以義
動人人皆樂輸遂得高敞地盡葬之在黟七年其調鳳
陽也黟之民如失慈父母然咸洒涕遠送其治鳳陽一
如其治黟也明鳳陽太守顏容暄死流賊張獻忠之難
賊焚其屍血漬石成人形民葬石於獨山久失其處君
多方訪求竟得之爲修其塋域自爲文勒碑以表其墓
道葢忠義之相感也有如是君可謂能上嗣其祖而亦
不愧於顏矣今溯君盡節時廿有餘年適理舊篋得汪
君所述事蹟因亟爲之傳用吿於太史氏
論曰君文弱書生也以文學致身卽其治縣亦必以循
吏傳而乃以忠節顯異哉
國家報忠之典厚矣非若廣平死節而子不邀其澤者
比當妻求易嗣時主者宐以大義責之謂蔭已定不可
以私愛易夫豈不當或審所蔭者果不足以承先澤則
改蔭以慰忠魂亦寧有非之者乃俱不岀此以
朝廷之渥恩坐視其向隅而莫之恤嗚呼繆矣
　　　　　　　　　弟子江陰葉廷䇿卣銘校
抱經堂文集卷第二十八
抱經堂文集卷第二十九
　　　　　　　　　東里　盧文弨　紹弓
　傳(四)
　　　四川安邉軍民府知府季章閻公家傳(甲辰)
公諱文熛字孕華一字季章姓閻氏太原文水人先世
自陜西延安來徒家至公十二傳矣曾祖慧中明工部
員外郞祖雨霑父太和皆以公貴贈中憲大夫公少穎
異爲世大父中丞公所器與講聖賢實踐之學一言動
莫不有規法爲仇人所誣繫獄讀書不輟事白卽以是
年應順治十一年鄕試中式越十餘歲當揀選爲縣令
以母夫人楊年高辭不赴旣十上春官不第母楊夫人
已前卒公亦年逾五十矣乃謁選得四川敘州之珙縣
蜀當流寇殘破之餘珙又處萬山之中戶僅百餘賦之
以錢計者纔十二三千親知咸爲公憂之公恬然就道
旣抵成都値滇藩吳三桂作亂川西多爲逆黨所據不
能履任奉檄署江安　王師之進勦者道必由此時秋
水方盛江流浩溔當爲橋以濟橋成爲大雨所敗公自
劾求罷大府知非人力所及畱之旣而赴本任邑未有
城郭榛莽塞塗猿虎縱横有公廨而無內宅公治事三
年招徠安輯戸口漸增荒土漸闢民力有餘乃使之築
城浚隍開通道路民未知學爲遠購經書以敎之而秀
民漸知向學矣民不習爲吏示之律令格式而愿民漸
解行文書矣猶有頑民未靖者爲多方以誘之不聽然
後加以鋤翦乃皆畏法唯命之從大府廉其能更試以
富順隆昌南溪又再署江安一歲中歷四縣所至輒辦
於是舉治行尢異擢敘州府分防建武同知所轄二州
十縣緜亙五百餘里供賦之民止千餘戸此外皆屯兵
公輯營伍卹驛站常騎一瘦馬隨兩三傔從往來巡閱
治東南岡嶺重互姦民多嘯聚其中公直入其巢諭以
禍福賊感其至誠投戈効順悉岀歸農是時　親王統
大兵征川西餘孽又大帥之養馬於邉者經過駱驛守
令皆儒吏常懼獲譴公從容應副民亦不苦征調大吏
剡章入　吿授安邉軍民府知府舊制軍民府以土司
爲長官經張獻忠之亂土司殱焉以流官爲之實自公
始適奉令督採枏木入深履險與役人同其作息而役
人皆忘其病有以蜀賦輕議增者公持不可乃止復開
荒地成良田千餘頃茍有利於軍民者竭精力爲之卒
以此病康熙二十九年請吿歸以四十六年六月三日
終于家年七十有九凡三晉階至中憲大夫妻侯氏繼
妻張氏姜氏咸以次受封子三直埜殤直疆直郵皆附
貢生孫九曾孫二十有七具著於譜云
舊史氏曰士必安竆約習勞苦異日乃無不可處之境
爲能專壹精神出其材智以稱上所任使而不曠厥職
如其委質方始卽計校缺之美惡有所畏忌惴惴然唯
恐或得之不幸而竟得之神氣沮喪蹙然幾無以爲生
烏乎世豈少若人哉公所居官皆常人之所不能堪而
治行乃彰彰若此彼但知求美官善地以逸其四支肥
其身家者得不聞風而顏汗乎
　　　拔貢生注選直隷州判張公佩家傳(甲辰)
今山東膠州知州張君玉樹始成進士時先府君卽棄
養進士唯恐懿媺之不克聞於後也汲汲求所以發揚
之旣得當代賢士大夫之文若表若誌若傳若記皆僃
矣而意猶未巳雖以走之不文跧伏里閭亦介以爲請
余久解史職立傳乃史官之任也意者傳諸家諜或可
乎按狀君諱書紳字公佩乾州武功興城里人遠祖自
光州固始再遷至今縣在前朝多以甲第顯考諱錫爵
處士君幼卽開敏受書若素習家貧不能具十艇幾欲
廢業塾師愛而畱之乃益自奮厲廩冬單襦布屨取筥
盛稻稭歃兩足其中以禦寒或復繞屋蹀足行且行且
誦經皆通更請師授詩文義法弱冠受知學使者爲諸
生試輒高等名譽日起君志在經世不欲但以文名與
里中孫君景烈同學相切劘仿藍田呂氏鄕約行之多
有應和者於後孫君入詞館而君顧久躓場屋乾隆十
四年
詔書令封疆大吏舉才品優長者制府尹文端公撫軍
陳文恭公欲以君名上旣復不果僅一主本邑講席多
所成就學者卽所自號稱誠齋先生嘗在楡林就見行
二十四事復推廣善政十餘條時大學士高公方爲榆
林副使見而善之悉取施行三十年歲在乙酉當舉拔
萃之典君於時年巳逾艾泊然無用世志矣學使海寧
鍾公蘭枝擇諸士無出君右者乃特拔君充貢
廷試注籍直隷州州判以歸子玉樹先巳登第買田鳳
泉山荘以娯君君徜徉其閒自號㢲岡居士鄕人欽其
行誼雖婦孺亦翕然丕變無有詬誶冶遊者君又時時
以敕災分憂爲己事三十五年春歲薦饑創率助米煮
粥以食餓者所活無算事方竣而君病矣遺言訓玉樹
以臨民之道曰爲民父母當如吾之弗薄汝汝能使民
亦弗薄汝始見汝之弗薄吾也以是年三月十日卒年
五十有九君之事處士君也玉樹幼不能詳但見君事
母耿孺人孝耿孺人一旦欲􁆴肉食君捧豆以進勸過
苦致拂意君長跪竟日得釋乃起初娶楊繼娶喬又繼
娶楊皆前卒子二長玉樹乾隆二十六年進士初知東
昌淸平縣
覃恩贈君文林郎前楊氏繼喬氏皆孺人調繁兗之嶧
縣今任萊之膠州知州次寳樹拔貢生充四庫館謄錄
出爲叔父後
舊史氏曰余往來京師取道於嶧者數矣歲在庚子復
由臺莊驛登陸過陰平見新樹豐碑五六皆在嶧之境
漢之名臣若袁司徒蕭丞相輩皆大書深刻令過者伏
軾發懷古之思焉時爲令者卽君之子也觀於此卽知
爲政之綽有餘裕而能使民用命矣君懷藴經濟不一
試而發抒於其子飮流溯源蔭枝尋本子之賢父之敎
也治命數言尢􁕋切深至居官者孰不有父母茍不忍
人之怨詈詛祝其親也其其當服膺斯言
　　　周君坦之家傳(丙午)
昔人常言出一傷元氣之達官不如出一培元氣之處
士如吾表弟周君者能以孝友之德上承下啓雖未嘗
以文學致身而迹其所爲正足以愧彼祿利是營者今
孤子載棻等來乞余爲之傳傳者史官之職非余所敢
任也若以載於家乗則凡門人故舊皆可以爲之余又
奚辭君諱世道字坦之又字復誠先世自會稽遷杭居
仁和之東靑里至豹先公以仁惠周於宗黨至今猶嘖
嘖人口君曾祖也父金門公諱兆鑭自金門公而上志
行悉具於家乘君少英敏好學年十七因金門公以勞
得疾所遺鹺業幾折閱又無可委託者不得巳以身肩
之節嗇諸無名費於後始稍稍復振弟敬之殁時孤載
章始周歲君撫愛敎篤甚至年十九舉於鄕他若營先
人窀穸修祠宇家乘等事罔不竭力以爲諸子姓兄弟
倡其訓子則曰居家以孝友爲本處世以和平爲先嗚
呼君實允蹈斯言憶余弱冠時嘗得君家乗讀之大率
以孝友著今君可無愧其先人矣二子載棻載崧皆恂
恂謹飭載崧縣學生君以乾隆五十一年閏七月十三
日卒年六十有五娶沈孺人
論曰俗之衰也有以同氣而爭財鬩訟者卽其所得業
巳盈千累萬足稱富翁乃以小有贏絀之故不憚匍匐
公庭行賕於長吏致賂於要人市歡於羽黨要以蘄一
勝而後快財一日不盡則訟一日不止彼貪吏之後更
以此取禍者未嘗無也吾聞君臨財也廉故能不失其
孝友之緒君之後必有達者苟能行君之行守君之詶
又何傷元氣之爲慮也哉
　　　瞰江山人傳(丁未)
瞰江山人者常之江陰人也邑之東南有瞰江山距山
人家二里而近故以爲號焉父死三月山人廼生母劉
孺人辛勤鞠養釁起家庭閒幾有破卵毀室之患母內
藏其明而外以柔道行之故屢瀕於危而卒獲免山人
始就外傅便知好古學少長就老儒車質齋學其家多
藏書縱山人博覽習舉子業者羣相與非笑之語聞於
母母召而詰之則以如築室者必厚其基爲對母日誠
然任汝爲之山人益得沈酣其中抵臘猶戀戀不肎歸
一生學殖之厚實基於此補郡諸生其伯兄先入縣庠
有文名常謂日吾異日終不如弟弟之文有根源故也
山人素守母敎律身以正待人以誠値窘乏益刻苦自
厲雖通曉世事絕不肎爲人居閒排難唯忍饑閉户讀
書曰吾懼此處一移足便終身落坑宑也同門友貢息
甫令建平邀之往邑多地訟歲久不決一案之牘高幾
盈尺山人不憚煩爲之一一爬梳要領旣得先以曲直
之大判明示之而期日與質兩造往往各自輸服請無
對簿而願寢息者過半矣諸欲爲姦鬻獄者咸不便山
人所爲䜛言繁興而終不得閒於是建平之政聲爲羣
有司最經再期辭歸先是山人以故明殉難典史閻陳
二公請於縣立專祠後令劉君復捐俸爲之新廟貌贖
祭田有年數矣無賴子乗山人之出逐守祠者奪其田
而有之山人歸吿於縣乞復其舊時兇燄張甚縣官頗
右之山人以一身搘拄其閒幾爲所窘賴同里楊主事
蒼毓邢秀才象三咸相與維持之事乃得直還祠田召
道士守之又邑之名宦鄉賢故有專祠敎諭某私以其
地卑學胥而遷其主於大成門左右更衣之所山人與
敎諭爭數四縣置若不聞終身以爲恨事山人性剛直
其所不可者終身不能強顏與之歡亦不樂與顯達交
曩文弨之主講曁陽書院也山人居邑中不自表襮故
名莫得聞逾年邢君袖其所作詩古文辭幷要與俱來
余一見傾倒遂爲莫逆交余官罷主江寧之鍾山講席
身自請山人佐余所不逮山人欣然許之余有所述作
必取正於山人能貢直言無所隱凡余所蓄書數千卷
山人校讎幾徧有求文幷質疑者驩然應之無少靳余
門下士咸知敬愛山人閒有以私干者率峻拒之先後
共朝夕凡九年供給至菲薄而山人不嫌也山人詩文
集外著有讀書一得六十卷其體例與黃東發日抄相
近注陶徵士集凡數易稿又注徐庾溫李羅昭諫等集
幷近代陸拒石四六各若干卷著桑梓見聞錄八卷八
十外復注顏氏家訓甫脫稿而疾作始辭余歸里中余
今年寓書求其副本欲爲傳之山人欣然許諾而力已
不能自鈔矣以乾隆五十二年八月二日考終於家年
八十有三山人姓趙氏初名大潤後易名肅字敬夫意
欲自警其頽墮也晚復更名㬢明考雨若處士余嘗爲
著家傳矣娶於吳生子二貴中庠生守中出爲從兄後
妻與子竝前卒孫一人同華庠生
贊曰先生有用才也雖不得位一施其利濟之具然巳
爲眾人之母多士之師有餘矣成人之美而不尸其功
實浮乎名究有不可得而掩者先生之嫉惡若過於嚴
然孔子稱惡不仁者之爲仁不使不仁者加乎其身身
旣潔矣寧肎受物之汶汶乎所爲詩若文沖瀜演迤不
爲震盪險怪之音此又其養之足微者顧今而後誰相
知定吾文乎我有不可誰余規乎分首無何頓失良友
此所以涕泗漣洏不能巳於質亾之歎也
　　　族子天保縣知縣孚尹小傳(丁未)
孚尹名鳳起一字翥堂仁和人族系詳譜中考諱夀朋
字備三晩字息溟邑庠生贈文林郞贈公受學於吾祖
書蒼公與先考敬甫公曁吾外舅桑弢甫先生同讀書
三益堂交相得也性介潔寡所諧一館於淮上未半歲
卽辭歸終其身授徒里中先娶汪孺人生一女早夭繼
娶李孺人有賢德能安貧贈公意有不可常婉順以承
無少迕生四子一女孚尹行第二幼穎悟贈公自敎之
年十六試補縣學博士弟子員未幾丁母憂時贈公年
將耆矣孚尹侍左右聚二三童子敎之束脩所入苦無
幾贈公有僚壻朱君右璜任山西澤州府同知有書招
之戀其父不欲行父強之及往郡之英俊咸樂訂交與
今河東河道總督蘭公尢相契也鳳臺王明府聘爲子
師盧歸浙鄕試道遠不能復來爲援例入太學就順天
試再舉而後獲雋時乾隆二十四年也明年春闈不利
卽丁贈公憂回里服闋考授　咸安宮官學敎習三十
三年
欽取內閣中書未上以敎習期滿選授廣西遷江縣知
縣其地民􁍙雜處俗獷悍憙訟夙號難治下車察蠧吏
去苛令視民所疾苦便安而興革之民用大和上林有
逆匪滋事大府命往竆治兼攝其縣事僅三月悉厎定
又令攝歸順州事復聘爲鄉試同考官疾作不果入闈
四十二年調天保邉地要區也治之一如遷江嘗有盜
未獲伍伯執一人幷贓物以獻其人至卽自承察其色
疑有冤更慮贓物失主閒有妄認也因以已物雜廁之
示失主失主皆曰非也乃研究得畏刑誣服狀立釋之
退語人曰盜不獲去官是吾分也敢輕人命以規免考
成乎吏議失盜降二級調用有級抵得不去官四十六
年秩滿大府方將剡薦疾又作竟以是年六月一日卒
於官年五十有一娶北通州金氏子一學敬國學生女
一適國學生山西太平史克綱孫一纘武葬錢塘北四
十里橫山
系日五行之相生也各一其性以吾兄之介也而孚尹
以和承其後和故入世無齟齬友于兄弟信于友獲于
上仕駸駸顯矣顧僅以百里之效見於時而不獲大展
其用豈非命乎乃其母李孺人之賢行吾稔知之亦將
爲之傳以繫於家乘焉
　　　姚君廣之家傳(戊申)
君諱家勤字廣之姓姚氏國學生先世由休寧蓀溪遷
杭州著籍錢塘本生曾祖首源公諱際恆䆳經學富著
述所交遊皆一時賢達與同里吳徵士慶百蕭山毛檢
討大可尢相契弟公射公無子公篤於友愛命次子房
仲公後焉君之祖也生二子仲爲邑文學王言公君之
考也沒時君年方十有一上有兄醇之母戴孺人在堂
兄常客遊以爲養旣冠而憂家計之不支且不忍兄之
獨任勞也乃輟讀書佐治生常廢著往來四明東甌閒
家幸漸饒而伯兄遽沒繼卽居母喪伯兄兩子長子與
其婦相次偕殁次子又蚤世數年之中㬪遭大故君獨
身仔肩僃極憂瘁一切殯葬咸如禮兄遺一女爲擇對
厚其匳贈而遣之一再省祖墓於新安漸夷者培葺而
謹護之與族人敘輩行恤弱周貧極盡敦睦之誼姚先
世多名人家藏法書名畫甚富中經世變遂致散逸君
多方購求一日於肆中見蓀溪草堂圖爲遠祖琴泉公
物唐六如所贈者大喜亟予多金攜歸寶藏之所居扁
署率用先世舊題其不忘祖澤類如此娶汪孺人曉園
少宗伯之女弟也君自奉儉而樂施予孺人實有同德
焉三子皆同生中淇國學生珄邑庠生中淮國學生孫
四人成增祥森君體素強歲在丁未之季秋忽感疾他
事無所繫懷惟悼伯兄之無後亟命以中淇子森爲兄
長子德喻嗣寢疾浹旬而卒是惟乾隆五十二年九月
十一日也年六十有七一女適同邑桑弢甫先生之孫
廪膳生桑庭橒
舊史氏曰昔夫子見禾之穗垂而向根也滔滔然曰我
其首禾乎至若范喬之泣硯鮑德之治笥魏謩之藏笏
張湛守其先人避寇過江所攜之列子而爲之注惟聖
與賢其重本也咸若是迹君之行事與若人何多讓焉
子聞之於桑文學者如此乃亟爲之傳而發揚之世有
聞其風者孝弟之思亦可以油然而動矣
　　　承文學應韶小傳(己酉)
承姓之見於史者後漢時有承宮少孤八歲爲人牧豕
過經師舍因願畱門下執苦勤學數年經明當明章朝
拜侍中祭酒此古人所云經茍明取靑紫如拾地芥者
其言誠可信也乃有孜孜好學而天不與之以年其姓
氏與侍中同而不能同其遇相知者不能無深惜之江
陰趙瞰江先生嚴氣正性人也嘗主於東鄕之承氏承
氏有子日寶鏞字應韶生而恬靜嗜讀書其師王秉政
亦端慤士也誨之學咸領解閒習爲詩賦亦苕發穎露
趙先生美其才許其進而未已也聞書賈船至亟求佳
本蓄之毎一書必依次讀終卷不徒爲插架美觀也書
賈毎載書來必先就承氏且爲之語曰澄江江水澄揮
錢買書誰著稱西鄕殷東鄕承入縣學爲弟子員不一
年病鼓脹不治歾於乾隆五十二年九月年僅二十有
五遺一女以姪某爲之後其師王秉政深慟之收拾其
遺文請余審擇之且吿余云是子有遠識而用情恕嘗
讌某公家坐客甚盛有無賴子突入橫索錢主人固不
與無賴子怒視而去歸而道其事謂某公今日眞幸也
設無賴子眾辱之將若何縱經官懲治所喪巳多且獨
不慮後患乎有陰陽家勸於屋後樹一表以懸燈云可
邀福祥勿爲也其不惑於雜術小數類如此嗚呼是亦
足以見其爲人已趙先生後就余鍾山講舍毎稱承氏
主人之賢待我厚且言承氏有令子趙先生先應韶一
月亾如及見其天也不知更若何爲之痛惜已余案閒
叢雜尙無暇次比其文而先爲是傳以表之毋使其沒
沒焉以其所師友皆端人其言宐可信固非漫徇其請
也使斯人而有年也安知不可踵侍中之美乎而胡爲
乎僅若是也不能不爲承氏惜矣
　　　國子監生丁君體曾家傳(己酉)
嗚呼今當登明選公之日而士猶有力學不遇者天又
不與之年使成一家言以發聞於時茲豈非命也耶吾
於丁君有慨焉因其孤之請而爲之次其行誼知其克
上承遺緒而將貽休於後人也君姓丁氏先世自潭之
醴陵遷常之武進在宋與歐蘇同時者名寶臣弟兄同
登第邑人榮之雙桂坊所由建也代有聞人詳於譜諜
考通議公諱廷讓由進士起家歴官至江西按察使妣
沈淑人生三子君其季也名汝驊字體曾自始生迄壯
歲常隨通議公宦游無須臾廢學爲文振筆數千言立
就先達昭文邵太史齊燾海陽胡方伯文伯咸深器之
曁隨秋賦佹得之輒復失之年五十一乾隆五十三年
十月二日以疾卒於所親之甌寧官舍君銳精學業每
夜漏未盡卽披衣起雖旅次猶然常以是訓其子曰讀
書欲得淸氣吾於平旦時覺有領會耳事大母父母色
養僃至族叔祖母張早寡無子聞有奪其志者攜一女
踉蹌來因養之終身爲禮嫁其女伯兄將之官湖南適
前喪其二子顏色甚戚君不忍遽離遂與偕行爲佐治
內外事迨以試事歸所親令閩中者又強邀之往値海
寇鴟張羽書㫄午督軍需甚急君勾稽擘畫悉中程迨
事平而君竟以積勞促其生悲夫君從宦久深達治體
初不欲以之自試也而事會所値亦顯利器材然文學
致身之念未嘗一刻忘而竟不獲遂友朋知君者咸唶
惜之君娶於瞿其家中微遺孤方七歲君撫之至成立
且葬其三世又贖田以給之他義舉率類此子四人履
泰拔貢生履益國學生履晉縣學生履恆亦好學從余
游孫一人延季
論曰余主講常郡之龍城與君家鄰見君諸子咸雍容
儒雅能文章君負才鬰鬱不得志以殁將收其報於後
人昔管寧渡海遭風以一朝晏起爲己過君一生常蚤
起其乗白下舟過黃天蕩也値風濤大作舟人咸色駭
而君執卷長哦神氣自若殆亦自信者有素也淸氣之
訓吾將銘君言於坐右以警後生之不能蚤起者
　　　盧君靜夫家傳(辛亥)
余宗人靜夫君寧波鄞之小江里人考溫州府學訓導
敬亭府君諱垣祖考明村府君諱兆晨敬亭以父年高
早辭官歸養余先贈公嘗館於鄞與敬亭敘宗誼甚相
得也後余至鄞亦主君家君時年方壯耳與其兄皆待
余甚謹暇卽就余談諧無勌容別後久不見見君之子
雲路於吳中亟問眠食無恙意甚慰後不能數數見旣
而雲路作縣鎭江之丹陽今秋調任蘇州之昭文過毗
陵相見岀其所撰尊人行述見示始知君已長逝不可
作矣噫余將何以寄余情哉因揭其行事之媺而爲之
傳君名登秩字武成靜夫其別號也母周安人家世習
儒叔父與其兄皆遊膠庠不能以家事紛其業君祖念
門戸所寄以君有幹理才家政一以委之鉤稽擘畫悉
中程度內外無閒言迨司訓君乞終養歸君奉事重闈
僃極誠孝弟兄羣處融融怡怡如也其訓子也嚴雲路
始服官誨之曰官無小當一以濟人利物爲念家幸有
薄田足供饘粥勿爲甘旨憂也雲路任上海日値府君
周甲之辰迎養在署聞僚友欲製錦屛召樂人佐觴上
壽者堅辭謝之未幾卽歸里中時上海許穆堂侍御喬
公子樸園皆在鄞素重君相與遊從無虛日盧氏在甬
上族派繁衍君有志修譜牒建家廟以明敬宗收族之
誼汲汲焉殫精力而爲之靡顧其他迨次第蕆事而巳
勞瘁不支矣其卜葬考妣與兄耐軒也猶自力相度督
率眾工位置旣定將遷匶値天大雨府君徒步不避泥
潦眾皆以病體冒風雨非宐固請乗肩輿府君必不肎
匍匐哀號感動行路及窀穸甫畢而病愈深矣彌畱之
際神氣湛然念諸子俱巳成立遺命析産且以書吿雲
路令服闋必弩力爲好官方不虛吾生平敎誨之意常
日與雲路言汝在外遣信歸於諸弟宐各致一書亦友
愛之一節蓋府君事無小大俱計周慮密如是是則可
法也巳以乾隆五十年三月十一日卒距生之辰爲雍
正三年七月二十五日年六十有一候選州同知例封
儒林郞兩娶皆范氏早卒又娶吳氏贈封咸如例子七
人長卽雲路次雲程雲龍雲林雲剛雲中雲逵女一適
太學生黃定基孫五孫女七曾孫二名俱具譜牒中
論曰以君之才不及施於國然觀其居鄕所施設唯以
根本爲先務君子以爲得要道矣禮言五十不致毀六
十不毁君之葬其親也不肎以權道拂禮經不肎借偏
辭以自解免旣老而猶爲孺子之慕斯不亦古今所希
覯者乎君懿行雖多卽此一節業足以傳矣
　　　陳祇園先生家傳(乙卯)
先生杭州錢塘人也名兆瑜字發奇晚自號祇園與文
弨居相近也而未相識乾隆三年先生舉於鄕而文弨
亦以是年舉順天鄕試爲同歲生情親矣而事境齟齬
亦不獲常會聚迨先生解組歸來僅得一二面文弨亦
常年客授於外歲杪歸里叩先生之廬庶幾從容談讌
一補從前之缺陷而先生巳躋大耋雙目失明閉關謝
客久矣然文弨於先生蹤跡雖疏而於鄕里朋好之閒
頗深悉先生之爲人蓋粹然篤行君子也乃今以乾隆
六十年九月二十三日考終里舍享年八十有九先生
初官湖州之歸安訓導勤於誘迪識拔丁杰於諸生中
丁後成進士官寧波府學敎授其人亦端人也頃在杭
州於先生之沒也哀悼甚至思有以不朽先生者爲具
事實以來求文焉噫近世禮敎衰學博士之於弟子員
非能講師生之誼也諸生當其在庠序中且有因小忤
而致喧競者一旦得志以去視學師如路人更有抗衡
若平交者士習之敝甚矣然亦由爲師者不能以師道
自重故遂陵夷至此今丁君誠能行古道苟非先生克
盡爲師之職亦必不能入人之深如此以丁君所親被
之敎澤其言自無不可信也在歸安六年以本班當選
知縣初得湖北之應山引　見特調廣東之大埔慈祥
化物從不輕責人甲午分校得士陳文耀等八人士論
允服繼因目疾力辭歸里先生仕雖不顯而居其官卽
能舉其職大槪可見矣庚子年　南巡接
駕蒙　恩賜大緞一端先生內行修篤手足之誼甚摯
里人稱焉
勅授文林郞初娶畢繼娶施　贈封咸如例子三人長
元鑑次元鐘江西撫州府東鄕縣縣丞三元炳杭州府
學生員孫四人汴肄業國子監生萬淸文瀚基皆業儒
曾孫二人福齡昌齡
　　　　　　　　　　弟子武進顧　明子述校
抱經堂文集卷第二十九終
抱經堂文集卷第三十
　　　　　　　　　東里　盧文弨　紹弓
　傳(五)
　　　浙江紹興府知府朱公涵齋家傳(壬子)
公諱煦字育資別號涵齋系岀新安朱氏明初安五公
爲吏部左侍郞寄籍江南揚州之泰興時守常郡者與
安五公有舊其屬縣江陰江中有新漲沙名馬馱沙人
不利有之守因以歸於公葢揚與常雖隔郡而由泰興
至馬馱沙道甚近公於是闢草萊治溝塍招貧民給籽
種歲餘得腴田八百畞生聚因以益盛至成化七年遂
建爲靖江縣仍屬常州故少宰之子孫世爲常之靖江
人其顯名者甚眾具載邑乗中公祖諱沐廩貢生候選
儒學訓導未仕所著有竹牕詩集行世考諱懋德歷知
直隷完縣山東夏津長淸以公貴竝
封贈中憲大夫公幼誠篤不苟言笑以國子生就順天
試見器於諸老前輩旋丁母聞太恭人憂居喪哀毀致
疾踰年始獲痊時長淸公以疾辭官家居有三子公居
長年幾壯矣長淸公欲其展力　國家以補生平未酬
之志入貲如例乾隆二十年選授刑部貴州司員外郎
無錫秦尙書綜部事畱意人材以公爲能凡有現審案
件率以委公公詳愼研鞫悉得其情先是凡旗主以家
人酗酒滋事送部者準例槪行發遣公視其所下狀質
之於庭不能指實因稟堂官拘集錄供乃其主私僕婦
欲遠其夫故以此坐之事遂不行而舊例亦重定在刑
部三年轉戸部江西司郞中兼現審處又兼督催所二
十六年　京察一等記名以道府用値浙江巡撫番禺
莊公入奏以紹興郡大事劇急須幹員爲請遂
特授紹興府知府是年九月至任越地多姦民其俗習
於刀筆以健訟爲能毎駕詞以聳聽逢放吿期多至二
三百紙狀內多引條例以爲言謂如是可以挾制也公
一一閱之情僞畢露擇其尢不合於理者卽子杖懲又
少年無賴者擾害里閭且詭立名字以自標異如九尾
狐小羅成賽秦瓊之類俗所謂綽號是也其所到人皆
畏之或雖被害亦不敢言葢其結爲死黨者眾也亦有
身列衿士而結交吏胥以誣詐傾陷人者公皆廉得其
實案名捕治於是受其害者咸得以狀上訴擇其爲惡
甚者流之遠方餘亦議罪有差地方爲之一淸士民咸
額手稱慶曰今而後得以安枕矣乃以驅惡綏良四字
扁聽事以頌公德其於審􁆴命案少有疑竇不肎卽據
縣申完結屬邑諸曁有賈人陳姓者其父夜岀以其子
守店晨歸則店中之銀一空尋其子巳死於宅東之隙
地身負刃傷者三縣方懸緝有鄰人駱文達者曰殺人
者某某等也指證似實縣已成招解犯過府公覩其狀
類冤抑且思殺人爲下旬五日之夜於時月色甚微去
死所約六丈有餘駱文達登樓遠望其行兇先後幷各
人所著衣色焉能了了至此於是亦如其期夜中令駱
文達立舊處擇其鄕鄰素所習者三四人立死所令駱
辨其某色衣者爲誰某竟語塞加以嚴訊始得其􁨲嫌
妄攀之實而負冤者卒得昭雪郡中蕺山書院爲敎養
英俊之地非明師不足以造士公訪得烏程孫太史名
人龍者品端而學優卽以幣禮延至向諸生中亦有一
二不馴謹者及孫至士皆帖服無異論是年登賢書者
五人明年中進士者二人公旣歸而後政尙挽畱孫不
令去後竟卒於越其子遂入籍山陰此固見眾士事師
之誼而公之爲士求師與父兄之爲其子弟何以異宐
乎至今而不忘也二十七年
翠華南巡凡所承辦敬謹無誤蒙
賜賚甚優五月差竣卽派同杭台寧波三府修建海寧
塘工又因塘石俱岀紹興之羊大兩山撫軍令三府應
採買者俱解銀交紹興代辦公於尺寸一稟成規日往
監採絕需索之弊凡在工之宕戸石匠等無不踴躍急
公塘工自始事以至吿竣不朴一人而事集明年秋大
雨越地四面環山外爲大江內多巨湖雨大宣泄不及
泛溢成災八邑中諸曁尢甚公親往察勘近江者導之
入江近湖者導之入湖又確核成災戸口應振䘏者乗
小艇以胥吏各一自隨其淺灘難達處坐大木盆四五
人扶曳而行村民往往竊指曰此太守活我命也亦閒
有不火食之時唯食果餅充飢而已勘定後詳請賑濟
大吏入奏奉
旨如所請
皇仁浩蕩使數十萬生靈不致塡於溝壑而公之盡瘁
奉職亦可謂無絲豪遺憾矣是冬念長淸公年及七旬
唯季子依膝下不可不急歸養然非獨子於終養例尙
不合遂以疾請吿時公年三十有九大府不聽其去公
陳􁕋甚至乃許去之日郡民涕泣攀追者以萬數歸及
一載遂丁外艱向使稍濡滯不去官其抱終天之恨者
將無窮矣三年中哀傷慘瘁幾至骨立自是遂無意仕
宦旣而患怔忡因以四十二年四月終於家年五十有
三公自岀仕以來謹持廉隅公事方急至自岀家財以
佐之未嘗少有科率公考嘗捐田七百餘畞以贍族人
公謹遵其制而復推廣之家居十餘年無一字入公門
人亦敬公長者亦不敢以無禮忤公律身勤儉以是率
其子孫士大夫稱有家法者莫先焉娶陳恭人後公十
六年卒子五人長垣見署四川靑堤渡鹽大使次基綸
方略館謄錄候補州同知次基縉附貢生次基繹基綬
皆太學生孫十二人曾孫三人
論曰余祖貫餘姚爲公所隷之邑明之季年始遷於杭
又早年服官居　日下是以不獲以部民晉謁於後讀
禮南還一謁孫端人先生於蕺山是日適課士見諸生
皆彬彬守禮法無妄言笑者卽知公之造士有方與孫
先生之盛德感人其美交相成也鄕人之頌公者如一
辭今撮其大者著於此亦足以見公政事之才矣公之
子基繹與余有姻連故又以知孝弟睦婣之媺行然則
循吏之名猶不足以盡公矣
　　　廣德州學正孚堂朱君家傳(壬子)
君姓朱氏諱裕觀字顒若號孚堂先世陜西鳳翔人元
末徒家江南之當塗世系始可攷有諱鐸者眀永樂時
官南京江西道御史立朝有直聲嗣是數世濳德未彰
曾祖爾昌人稱長者祖念山嫺文章能詩善書畫以貧
跳身從軍以征兀魯特功敘授江西瑞州府經歷旋換
武資補山東濟寧衞守僃考蘭谷甘肅高臺縣知縣生
三子季卽君也少而力學日有定程不中程輒引夏楚
自責且跪誦必精熟後已體素弱年十六病中猶手不
釋卷高臺公以爲非攝生之宐緘書禁勿使觀君卽專
精八法入歐褚兩家閫奥晚歲風致直逼晉人性至孝
母病有人能從乩請方其所書必以沙盤顧無所得沙
何君卽往河畔取沙時正廩冬五指爲之裂旣而所書
非佳語君一見悶絕迨居喪哀毁骨立以名諸生入國
子監乾隆庚午應順天鄕試中副㮄考取八旗敎習充
　武英殿校對繼考職在一等當得州同知癸酉中式
舉人適敎習期滿引　見以敎職用君先往西陲省親
而高臺公巳丁繼母憂旋亦身故君在途聞耗幾不欲
生及抵喪次困頓已甚高臺距當塗五千餘里扶櫬費
重宦橐無餘貲正日夜焦慮會大吏助之行乃成行時
制府吳公畱君辦奏牘固辭不得遂命子廷芝等扶柩
歸有烟家卒於皋蘭者君計費尙有餘卽爲經紀同返
君於次年亦遄歸營葬畢地方大吏俱知君有經濟才
多延致幕中無虛歲迨庚寅銓授廣德州學正地居萬
山中俗質而少文諸生有不衣冠而來謁者君雖盛暑
必冠服見之俗漸知禮節有某生素自愛爲訟者妄相
牽長吏欲褫之君審其無辜爲力請乃免學宮傾頽甚
爲營葺之丁祭樂舞久廢請於學使朱公錄取佾生若
干名又捐置樂器延善音律者爲敎師一年後聲容燦
然可觀人士咸欣欣然以爲盛事君中年以上體氣漸
強近年偶患寒疾繼以瘧遽至不諱病中念長子廷芝
下血甚劇諭季子廷葵謹視兄疾勿少離以故屬纊時
皆不在側廣德諸生感君德化不召而至者十餘人治
木製衣衾一切如禮哭皆盡哀嗚呼此可以驗君之敎
澤入人深也君卒以乾隆四十八年正月初二日享年
六十有八娶沈氏其扶舅櫬先歸也見兄公在袁江貧
至不能舉火乃約計歸費外餘盡歸之繼復僦屋同居
幷婚嫁其子女族黨稱其賢子五人廷芝廷芾皆國學
生廷葵邑諸生廷薇廷萐廷芾早卒廷萐殤孫五人長
珏亦邑庠生餘皆詳譜中
論曰君儒者而通達世務佐大吏皆有聲使寄以民社
亦必有所報効乃爲文學官克自振作不隨俗委靡局
於卑仕故其所表見僅此然觀諸生之能敦古道非恩
誼素結於其心能然哉如使之治民則民之所以報君
亦必視此矣
　　　李蠡塘先生家傳(壬子)
詞館前輩中余獨與蠡塘李先生親也率月一會聚焉
倣溫公眞率之約而爲之先生之爲人外聲華樂閑靜
相見絕無世俗談毎就之令人之意也消方冀奉敎有
日乃曾未三年而翩然賦歸矣文弨自官罷後鹿獨無
寧居久未悉先生近狀年來濫席毗陵之龍城講舍實
先生之鄕而先生巳不可再見矣爲悼歎者久之歲辛
亥始識先生之嗣子慶來庶幾能繼先生之志業者以
先生之素不棄文弨也因岀其詩集見示幷誌狀等而
以傳見屬追思平生交誼之厚焉可以不文辭先生諱
英字御左晚乃號蠡塘李氏系岀宋丞相忠定公中閒
自晉陵徙宐興放先生仍以宐興通籍而所居則在武
進之鄕云幼聰穎師友又皆一時勝流早年文章卽巳
成就於書隸眞行草靡不以古人爲師法岀遊淮陰諸
名士一見傾倒乾隆甲子乙丑聯捷成進士入詞林卽
乞假省親歸父止齋公有疾一切起居服食必身親之
更善於養志有來吿貸者得止齋公一諾卽如數以應
未嘗以貧故稍有難色止齋公病瘖凡所指示唯先生
無一齟齬他人則不能盡喻也彌畱之際執先生手喃
喃不置更聞笑聲而沒先生之於子道可謂盡矣將營
葬人謂祖塋上有吉穴先生以先人有禁碑終別求地
以窆焉還　朝授職檢討充鄕會試同考官纂修三禮
續文獻通考等書　咸安宮官學總裁敎習丁丑科庶
吉士　恩賜稠㬪
贈封上兩世如其官先生自童子試以來凡遇合之文
無不以淸見賞及在館閣所作詩賦一主淸新如藐姑
射之仙不藉鉛華薌澤而始見妍地臨池之學久而益
工求者率滿戶外應之無倦容人人各愜其意以去歸
而家徒四壁主講海州六安得稍稍資給於從兄姊之
無以爲家者猶爲一一撫卹使不失所有私鬻其餘屋
者亦不少芥蔕於懷生平無疾言遽色卽之藹然而干
以非義則毅然不可奪娶黃孺人先卒一女適吳方慶
無子以弟之子慶來爲後謹守先生遺集將有待於表
章云
盧文弨曰先生孝悌人也內行不彰於外故人但以淸
許之夫榮名膴仕人競趨焉顧翛然若深山之老衲何
哉意其充於中而無慕於外者歟其立品淸其吐辭焉
得而不淸言固心聲之所流也然貞介自守而未嘗絕
俗人是以樂得而親之嗚呼九原如可作也舍先生將
安歸
　　　朝議大夫學南瞿公家傳(壬子)
大凡豪傑之士承先世所詒之業未有不欲堂構無虧
弓裘善繼者也而阨難或岀於不虞至於窮約困頓艱
難勞苦之僃嘗而能彊敏有爲黽勉樹立使緒將墜而
復完基欲壞而重固且更廓而大之益爲前人光古今
來國固有之家亦宐然此豈不由乎幹裕之才哉然所
重尢在乎其德昔子張問行而聖人敎之以忠信篤敬
又問達而敎之以質直好義數言夫唯如是斯其所以
攸往無不利而困者於以亨約者於以泰固必然之理
也余往來吳中每聞人稱道瞿大夫之賢而未之識也
今殁已七年矣得錢詹事曉徵所爲誌墓之文始知大
夫之果賢也會令嗣太守君欲傳大夫之行事以書來
請文弨爲文以繫諸譜牒因不辭而爲之次敘之大夫
諱連璧字璞存號學南先世居松江之上海曾祖諱穎
隆力敦善行設黃浦北義渡至今行者稱便祖諱有恆
貢生任江南直隷和州學正始遷太倉州之嘉定所居
在學宮之南故大夫之號取諸此父克振公諱大定先
以子貴　勅贈儒林郞後以孫貴　誥贈朝議大夫學
南公之封亦由此大夫生九歲而孤事大母孝出遇所
嗜物必攜歸以獻大母嘗之而後快瞿氏素以本富聞
迨祖若父相繼去世兩叔父皆不善持家同產兄兩人
又皆早逝子然孤露生計漸不支雍正三年江南彙徵
錢糧積欠之案起邑向以瞿氏任排年儒甲總户往常
催繳率如例繼而經理無人爲姦胥所侵蝕令顧考成
唯責成總户於是變產彌補家遂因之而毀大夫年方
弱冠謂徒忍飢誦經其若堂上何且祖宗數百年之基
構一旦陵夷衰微必非僅守章句之所能驟復昔人言
儒者以治生爲急度事勢亦不得不爾思廢著之術亦
多方唯布之與粟其重相埒其資於人也廣於是始創
布業往來吳下倍極勤苦幾二十餘年得漸有贏餘舊
居之損敗者重葺之㫄屋之岀售者贖歸之遠近祖塋
之祭田墓田爲族人因貧質於人者一一爲岀資淸釐
以歸其主顧故里雖可懷而一區之􁇋已在吳兼顧弗
便乃復卜宅於吳之閶門而盡室遷焉同業者或有利
不利而大夫獨隆隆日起者則以其性行誠實動皆合
宐所謂德孚於人而人信之大夫之謂矣其事大母與
母生則盡敬沒則盡哀葬則營高敞地樹松楸皆成行
翠華閒數歲一南巡大夫隨守土諸臣後遵循迎
鑾成例而敬謹倍加焉率常往來靈巖山麓供頓悉中
程又嘗以私財佐公家之急廣振施之惠未易一二數
也嘉定地不産米舊苦漕運前明族祖仲仁公倡議折
漕請於邑令朱公廷益因得改折民受其惠立祠以祀
仲仁公在附祀之列久而漸湮大夫倡興復之至今得
以不廢大夫以乾隆五十一年九月二十五日無疾考
終年七十有一娶汪恭人家正當中落時執勤食淡以
養姑敎子不得寧息其卒也亦於是年之六月年七十
生三子長兆騤國學生候選知府次塘廩貢生　勅授
修職郞歷任府縣學學官最後得碭山縣學敎諭次兆
麟國學生河南南陽府同知署陳州府知府大夫始以
困阨故舍百年詩書之澤以治生意常慊慊日望其後
人以儒術顯甚切延名師嚴課程無少須臾懈今塘以
文學爲師儒之官孫中泌又食餼於庠舉優貢成均後
起者森森科名直待時耳此殆所謂得則兼得者也女
三孫男九孫女八曾孫男二曾孫女一其詳具在譜牒
舊史氏曰聖人之言豈不信矣夫觀大夫之行事可知
巳孰謂大夫非儒者其所操以應事接物者慮無往而
非儒術也事固當審輕重權緩急在水火之中而冀久
遠之效其爲計也迂而且不可以必得迨至轗軻終身
而於後人益不遑恤矣若大夫所爲誠明於緩急輕重
之數故能復完其先世之舊而子孫乃得從容以向學
之秦者先適楚北征者宐向南事固不可執一論也語
曰惜財者必重費以大夫之積而能散也豈不更賢於
攝緘縢固扃鐍者遠甚如此而不謂之豪傑得乎
　　　文學朱梅友家傳(辛丑)
君諱夏字煥文一字梅友姓朱氏先世徽人與文公同
祖由始別六傳始遷於處州遂昌縣之奕山至君二十
二世矣世以耕且讀爲業君後以奕山地瘠更遷居陳
邨髫年事大父父能順適其意無子弟過大父魯菴府
君極愛之令讀儒書岀就外塾君雖耽學毎念餘力學
文之訓時歸家省覲幷代諸勞辱事世務益以練習旣
冠以文受知學使者補縣學博士弟子員遂爲經師遠
近爭相延聘時父碧泉府君窘於生計屢徙業而貧逾
甚貸子母日益多君以所得脩脯爲償無私用者復念
治末終不若務本召佃客講求田園之利家計由是粗
足食必具甘旨親未中年已能享優游之樂矣有母弟
四人女弟二人皆以時㛰嫁親旣没而兄弟猶同居數
十年諸弟皆力農君閔其勞已有五子唯令一子習儒
三子皆習農以分其勞一子則尙幼也沒之前一年諸
弟以君年屆耆矣而綜理家政勞勞不少休意不安固
求分爨君不得已而後聽之猶語其子奎曰異日汝力
有餘今雖分猶可挽使合也奎讀書有文名君令之會
城就賢師友講習乾隆四十一年舉拔萃科君喜而復
悲以若考之愛此孫特甚而曾不及見也其孝友之性
始終亾閒若此奎言君爲人解紛周急之事甚夥然此
猶小小者耳娶琴溪王氏有同德舅姑嘉其善事妯娌
閒咸宐之同居久而無閒言以是益成良人之美云先
八年卒君後補增廣生卒以乾隆四十二年二月二十
八日年五十有九所著詩文藏於家
舊史氏日余始識君仲子於逆旅中卽以拔萃貢太學
者也觀其言語動作類有養者已知其稟承有自居京
師數月益與之習一日出所撰府君行述求余文且痛
己之事親不及君之事親遠甚余於是竊喜向所揣之
果不謬也夫世之讀書號爲儒者往往徒墨守章句力
不足以服勞智不足以治生若是則其親何賴焉君之
命意唯恐其力不爲父母兄弟用勞身苦思以安其親
爲儒者而若斯也其庶幾不爲腐儒之歸也夫
　　　國子監生洪君家傳(癸卯)
君諱翹字楚珩常州陽湖人國子監生祖諱　山西大
同府知府父諱公寀字豐旅大同君之卒也官督減城
工銀數巨萬豐旅君壹不以累昆弟獨爲償又受託趙
氏孤秏其家遂爲窶人君倜儻尙義有父風娶蔣孺人
同邑臨安嶍峨縣知縣諱斆淳之女也有賢德安貧孝
於舅姑君不憂內顧常客外謀養江行見溺者亟募人
􁄇岀之然志節高邁不肎爲呴愉態以故遊不得志年
三十八竟客死孺人與君同年生忍死代子職撫其二
子三女咸成立二子禮吉迪吉也君沒時禮吉方六歲
自小學以迄通經皆孺人親敎之正句讀審音訓故禮
吉學有原本一不染俗師之陋凡行事訓以恪守先世
之舊一製衣亦不聽隨俗禮吉旣能負米客外久衣或
更其式母怒曰兒曹一衣尚隨俗卽他事何以自立禮
吉學有聞交游漸廣貴人具禮幣聘爲子師孺人必察
其人信可者許爲朋友賓主否則戒其子亟遠之娣婦
余寡無依孺人迎與其寢處以次子迪吉爲叔後葬三
世七棺咸如禮監生君在日與通州盛聰交最善前所
救溺人適聰弟也君喪在殯而里失火聰冒火翼柩出
聰有一子年四十貧不能娶孺人約一歲所入舉其半
卑之遂克成禮禮吉初試於鄕得乙㮄貢太學孺人猶
見之卒年六十有五禮吉後中乾隆四十五年順天試
貢禮部爲舉人易名亮吉
舊史氏曰監生君無年而沒故其行事不少槪見然其
先世富盛時常施德於族姻里黨倘緩急有吿宐必有
應者而君寧客遊於外以治生又不能骩骳滑稽以取
世悅而坐致困窮卽此亦足以得其爲人矣孺人之亾
也賢士大夫爲之誄者八祭文及哀辭各一爲之志若
銘者一爲之傳者一盛矣哉非是母則何以有是子非
是子則何以使母之賢得大彰顯有聞於時也余重孝
廉之爲人不容無言而諸君子之爲母言者則旣詳矣
抑聞之夫者妻之綱也母實有賢德而事當繫於其夫
故爲洪君傳以明夫世德之相承固宐獲此同德之助
也
　　　梅式堂小傳(甲寅)
君諱鉁字二如一字式堂寧國宣城人姓梅氏徵君定
九先生諱文鼎之曾孫左都御史謚文穆諱㲄成之第
三子也今與其昆季俱定居江寧上元縣余適濫席鍾
山書院因得與君昆季時過從君厚重老成言甚簡至
見之若無所得也旣而思之甚有意乎其爲人而樂與
之親乾隆丁酉君試於鄕余欲讀君試文來候君閽者
以病辭無何遂以不起聞矣視君之言語動作常相期
以壽考而竟不然天道之不可問也如是嘗詢君生平
行誼於其弟鏐越明年三月鏐始詳錄一冊以見示會
文弨已辭席束裝啟塗不及緝綜藏之笥中有年俗事
牽縈筆硯久不理每一念及輒耿耿難爲懷今年甲寅
理故篋得君之行實因亟摭其大略書之君六歲喪母
王夫人微好動旋卽自懲創少長紀所聞儒先講論同
異理道性命之旨爲習傳錄聞人之善久而不忘且樂
傳述於人文穆公吿歸後君侍枕履不少離出入或先
或後而敬扶持之嘗侍疾數十晝夜親甚安之君猶以
納溺器衾中指爪觸親膚爲深疚遂終身勤爪翦王夫
人旣沒而徐夫人攝內主徐後文穆卒所親謂於制本
不得持三年服矧
覃恩明後年接開科宐急圖顯揚君泣對曰母視鉁鏐
不異所生安忍異服於所生乎卒終三年喪君中江南
庚午科鄉試乙㮄得以貢生就順天試愛君者咸欲爲
之地君一切謝去於後遂不再就順天試重故交雖其
人巳沒言及之輒怦怦然於其筆墨畱遺者裝潢而什
襲之唯謹樂引進故人子唯恐其遠而漸疎也座右所
書皆鍼砭藥石之言疾革時神明不亂語子準云今歲
鈔太公家訓未完汝其足成之太公家訓者徵君示子
書也又語某晝價須償其他屬家人語率視此年四十
有六妻崔氏先一年卒子二人準爲伯父後次曰望孫
女五人君長於古文不苟作詩及書法皆遠出輩流然
未嘗以此自矜也手所鈔輯者取文獻通考議論之要
者爲大事論又纂三禮中典制爲一書又選古文爲內
外編其勤勤纂述又如此嗚呼略舉君之大端誠不愧
人之師表也巳
盧文弨曰君貴公子又才望動一時達官貴人爭欲引
君出我門下以爲重而君坐紅塵中不異居深山不肎
詭其道以求進至歷久而不渝而僅以一貢太學終其
身知君者無不爲君惜終亦歎介然獨立之能使其身
完然而無玷也君弟鏐能詳言君之志事是亦不隨流
俗者余悲君之不可見見君弟庶少有以慰余思也夫
　　　梁孝廉處素小傳(癸丑)
梁君處素名履繩余益友也善讀書旣擷其精幷正其
誤與其兄曜北相礲錯一時有元方季方之目余老而
衰漫思攷訂羣書有所遺忘及錯誤處素率爲余審定
之兩君皆厚余其氣象則曜北侃侃然處素誾誾然和
易近人人尤樂親之曜北旣棄舉子業專精史記學處
素以乾隆戊申科舉浙江鄕試人咸意其發名成業之
未有涯也乃再試南宮不遇歸途風日燥烈塵埃漲天
熱氣中人毒甚然抵家尙無恙也會葬其先考侍郞公
在山閱月餘親程畚杵之勞維謹塋面富春江時當秋
末江風射人作寒君自以尙強壯不爲意然而君之受
病深矣兩害俱發臥牀未幾卽失音越日而目已瞑矣
余聞而驚訝往覘之信爲之失聲長慟悲夫廣我見聞
者之少此一益友也嗚呼君生宦家家門鼎盛祖則文
莊公父則侍郞公伯祖太史蔎林公伯父侍講山舟公
設以常人處此不爲帬屐風流則爲裘馬淸狂日以酒
食遊戲相徵逐爲事不復知有文字之樂者比比然矣
君獨蕭然若寒士衣不求新出則徒步不以所能病人
不以所不知愧人博學而能孱守之以故不涉於愛憎
之口自其曾大父谿父先生以來學問文章照曜海內
代精八法得其片楮珍同拱璧君克自奮厲繼承家學
其於眾經中尢精左氏傳葢其舅氏元和陳君名樹華
著有春秋內外傳攷證君復􁃝輯諸家之說而折其衷
疏爲三編先以其成者示余余讀而善之其續纂者尙
未竟也遺草具在檢拾而加以整比焉此則曜北之責
巳君詩淸新越俗向與其兄及所親合刻有梅竹聯吟
集可見其崖略書法雖不名家然端謹不苟如其爲人
且通說文故下筆鮮俗字使老其材其成就烏能測其
所至乃年僅四十有六而竟夭死廼乾隆之五十八年
十一月三日也在梁氏失一佳子弟在宇內少一讀書
人豈不哀哉君娶於曲阜孔氏孔氏多學人余友孔君
名繼汾者君之外舅也以君處族黨閒可以無愧色矣
一子曰常孫曰王在長逝者固可無憾而未死者烏能
免於憾也余頽唐之筆不足以爲君重但爲之志其略
亦聊以抒余之哀而巳
抱經堂文集卷第三十一
　　　　　　　　　東里　盧文弨　紹弓
　傳(六)事略
　　　夏節母傳(庚辰)
江陰夏節母者傳一先生之室也先生至性過人喪父
哀毀將葬値天寒不忍父棺入泠穴特創意以身煖之
臥竁中兩日夜竟以是致疾卒母時年二十九有姑在
堂禁之得無死督二孤甚嚴訖爲名諸生次子二銘嘗
客宐興令王君所王甚重之王疾病家人爲姦利者咸
弗便二銘肆妄言二銘怒欲辭去王君堅畱不可則使
人聞於母母乃速止之曰王君與爾交好今病困舍去
不義乃止王病亦愈旣縣人有以試事屬二銘者其人
於二銘素有德雖不可然意猶慊慊母曰汝唯有辭王
君而歸可耳王復使人邀之再三母曰前王君有急義
不可去今無事何必往其􁆴事合義皆此類夏氏之先
好施以是毀其家傳一先生歾時有責半千金母鬻田
以償曰不可使夫子有遺憾雖所負母家者亦必償族
人哀其志欲分建祠金幷公田以贍母母堅不受二銘
與兄愼脩自幼卽好施憐號寒者積尊長所賜爲之衣
母雖當困乏不移取以給他用或問其故曰童子有仁
心不可閼也邑有災煑粥以食飢者二銘任其事勞甚
得疾醫危之母曰天道神明宐無有求活人而先自斃
者他日愼脩又因水災募槥收江中流屍病母信之亦
如二銘巳皆如母言二銘奉母命一至　京師遊鄕先
達楊文定公之門未幾公捐館母命經理其喪畢卽歸
曰大賢旣殁久畱無益也母年巳合　旌例堅不欲初
邑人以傳一先生死孝求　旌議者以煖壙不經却之
母傷之故戒其子勿以節求　旌也母年七十一而殁
逾年爲乾隆十九年乃始聞於
朝得旌云母湯氏其孫祖焞來學於余乃僃知其事如
此
論曰母所爲葢有丈夫風易曰夫子制義今觀母於去
就辭受閒何其審所處而皆當也得之於巾幗綦難哉
易於坤爲吝嗇母又不然其家至今能遵其敎足以愧
彼富者余嘗讀宋史孝義傳董道明葬母匿墓中三日
又侯義沈宣葬皆不掩壙夜皆拊棺而臥彼皆無恙而
傳一獨不幸死且不得　旌然賴有賢妻以顯其事作
史者其舍諸
　　　江陰張節婦傳(癸巳)
江陰張節婦者不知其母家姓或云鎭江人嫁江陰張
庖之仲子爲婦張庖者以其業名之貧困去爲滸墅關
卒貲少裕乃爲兩子娶婦其冡婦得於舅姑仲婦卽節
婦也以無口才故不得於舅姑其小姑嘗爲人婢後得
歸與其邱嫂嘗陵藉節婦訌其夫亦弗禮節婦於是張
氏無小大無一人善節婦者生一女而夫死節婦時年
二十餘安張氏無改適意其家人百端說之不動乃交
以惡語相迫婦亦自若也一日其兄來省之張氏合口
稱仲婦不賢其兄信之亦怒其妹出誶語且曰汝何顏
爲張氏婦乎不改嫁將安歸婦至是始曰諾兄辭而去
婦整理箱篋無戚容入夜尙自乳其女張氏大小皆喜
謂不賢婦行去矣晨興見婦寢戶尙牢閉叩之不應抉
而視之則赫然巳懸於梁矣以繈約兒於牀兒故得無
墮婦旣死張氏以無故輕生聞於官事遂巳鄕鄰有知
者爲大息傳其事余妻季楊在室時聞而異之他日爲
余說如此且請爲之傳
舊史氏曰張氏之遇仲子婦可謂少恩矣婦之以節殉
張氏也豈爲私愛哉語曰好内女死之此言夫常情耳
若夫義根於性行成於志堅確不二以完所守則非恩
怨之所能加損者矣節婦初不期死以徼身後之名及
迫之以不得不死然後死此九篇得死之正有風化之
責者當亟表之
　　　李節婦顧恭人傳(甲午)
節婦顧氏上元人明南刑部尙書東橋先生之裔父配
元名諸生節婦年十九歸同邑太學生李仙經字尹授
後　贈官至朝議大夫者也旣歸後甚宐其家贈公思
以文學致身讀書刻苦應秋賦者再不得志遂病節婦
左右之勞瘁僃至疾終不起是時節婦年二十有六上
有舅姑年皆俯七十遺孤文在始六歲欲自殉不可則
強起搘拄外侮㬪至一不貽老人憂奉養極誠孝翁嘗
有所往中途驟得疾距家四百里許節婦一昔夢見翁
形容異常驚而覺卽稽顙北辰祝翁得生還後果歸至
正寢而殁姑病蠱節婦與之同臥起湯藥必親嘗夫殁
後又四年舅姑乃皆以天年終敎孤子慈而嚴以故文
在名譽早起應童子試知縣事袁君賞其文引居門下
以遠到期之文在顧善病時或失血節婦患其復如乃
父之以勤苦致大也輸粟爲太學生旣又爲之輸金入
仕初任南城兵馬司指揮使出爲廣西梧州府同知所
司鹽榷人以爲美遷節婦切誡曰必母染指後又攝鬰
林柳潯諸州郡篆所至淸謹以最擢湖南常德府知府
換劇衡州旋遷署衡永郴桂道又嘗護臬藩二使司印
文在居官毎遣人迎母再三請僅一至而返曰吾性好
淸約汝能以此自持勝養我多矣及文在以失察所屬
知桂陽州某虧帑不報落職歸節婦殊無慼慼意及文
在復職需次吏部乾隆三十七年春卒於　京師節婦
晩年失壯子痛不自勝喪歸一一手自經紀逾年疽發
於背猶日召諸孫至前訓以保身持家之道神明炯然
不亂以五月七日終於內寢年六十有六節婦於乾隆
三十一年奉
旨旌表節孝又以子貴　封恭人孫三人育蕃育芬育
荃皆業儒長者方成童云
舊史氏曰曩余督學湖南歲試始衡州爲之守者李君
也使者校生童騎射必之郭外敎場地曠遠觀者塡塞
囂毎不易戢而士又非素練或先焉或後焉往往惑使
者之耳目以甲爲乙者不少矣李君植木爲表繩連之
以節觀者闌入者始鞭之不勞而自肅於控馬將發處
使官屬監之五人爲一班一人出馬所司呼云某甲吏
布於道傳聲相呼以達於使者則士之著籍而不至者
與夫馬失道而求復者皆可辨也余是時以爲通例然
也旣而乃伏李君之能自余來李君之里君時方畱
京師聞其鄕人云昔歲大饑官分地爲粥以食餓者以
在籍之鄕官分主之唯李君實視如己事勞怨不辭人
用以濟其共事者皆能道之然不知李君有母也今因
母之弟顧生銘來學於余始知之銘又自言曰銘幼喪
父賴姊敎育之以有今日李氏而無姊則風雨毀室之
患殆亦不能有其家吾姊少嘗讀書識大義其待本宗
外姻咸有恩義固不獨私於銘而銘感之不能忘也余
聞銘之言乃知李君之才敏而事無不誠者得於慈敎
爲多先儒嘗言婦人可無才若節婦之所處非德而兼
之以才則李氏之業幾墜矣余嘗欲書李君之事不果
今故倂著之以見非是母不能生是子也
　　　汪氏雙節傳(丙申)
乾隆二十九年蕭山故淇縣典史汪楷之繼妻王氏妾
徐氏皆以忍苦完節奉
命旌表樹坊於邑東所居之大義里曰雙節爲之傳曰
王氏會稽人庠生雍文之次女年二十三歸汪楷爲繼
妻楷前妻方氏遺二女尙幼而妾徐氏居簉室已七年
生一子輝祖僅六歲徐氏鄞人也楷方爲淇縣典史徐
奉王偕之任王氏有母道慈子女若所生與徐歡若娣
姒徐則嚴事之無閒言楷居官廉恕在任八年念父母
皆老亟引疾歸父沒有逋不能償薄遊粤東未幾遂卒
於粤是時王年二十八徐年二十九上有老姑沈氏在
堂下有一子四女其二女王所生也家故有負郭田爲
小叔斥賣以償博進至是歲入無幾索責者滿戸外二
氏辛苦營甘膬奉老姑且衣食其子女而己則忍飢以
篇常或謂可以辭緩索責者王曰不可以口實貽死者
鬻簪珥以償不足又盡賣其餘田猶不足相率晝夜勤
織作銖積寸累三年遂畢償當其夫凶問之至也小叔
攜其妻子遠徙他所沈欲往就養二氏相與謀曰何可
使七十餘嵗老姑遠離鄕井他日將無以見死者於地
下乃皆涕泣固止之凡爲養之具王殫力經營而起居
扶掖病中百凡指揮皆徐任之時復有欺老弱構釁者
或勸宐徙家避之二氏又相與謀曰汪氏支屬單微今
三世墳墓在此去之將誰守卒不肎徙外侮亦漸息輝
祖少多病兩母愛護惟謹及從師讀書少不中程則怒
或至予杖輝祖年十七請於母欲應童子試王問曰汝
自度可入學乎應曰可先試於縣例取文優者覆試之
無輝祖名王怒而詰之則以曾受兩生屬爲代作文字
得薄少以製夏衣爲解其人則已前列矣王聞之愈怒
謂徐曰兒無志氣吾寧凍餓死不忍見兒爲此也幾欲
予杖卒流涕被面而起輝祖以是年爲學使者所取入
縣學爲弟子員少長以負米岀游而沈氏卒焭焭兩寡
治殯治葬咸如禮徐以乾隆二十七年卒年五十一王
以乾隆四十年卒年六十三其得　旌也王尙在語及
族婦有未得與者愀然曰吾與若等耳何獨以吾爲異
行其子乃採諸輿論得二十三人爲上其事咸祔主節
孝祠以成母志云子輝祖以乾隆三十三年舉於鄉四
十年成進士孫男女各四人
舊史氏曰觀二母處境之危苦何其甚哉唯其志定而
壹故視勞若逸視險若夷以周旋於内而扞禦於外卒
之無不可感之人無不可格之天噫人可知所自處矣
王之敎子以遠利也不以微而忽不以幼而恕此與李
景讓之母揜錢不取何以異徐甚憐其子而不溺於私
與王有同德焉輝祖守母之訓以入官庶無得罪於百
姓矣乎
　　　節婦楊孔氏傳(丙申)
溧水楊汝柔妻孔氏高淳庠生孔雲彩之女也幼失母
長於祖母宋氏不苟言笑及將笄朱又亾哀不自勝歸
楊五年而寡時氏年二十有三也汝柔業儒應學使者
試不入選後出其卷視之巳在所錄中而復遺之憤惋
成疾腹痛至不能忍發狂惑自刎死氏一慟幾絕遂不
粒食昬迷者逾四旬死而復甦舅姑諭以立後使夫不
亾爲辭乃勉起就食然自是成錮疾終其身無康寧矣
其築里李亦早寡氏與相依日夜事組紃以給衣食不
復歸寧撫夫從弟之子志忠爲嗣課以讀書慈敎兼僃
子或少懈卽不怡至垂涕泣子今爲諸生乾隆三十五
年閏月卒年六十有六合　旌例云
論曰義有所重恩有所遺婦人之有歸寧也上下一也
父母旣沒則無歸寧之禮此常也父母在而不敢歸寧
者變也若節婦者豈不念其父母哉以義􁆴恩兹所謂
變而不失其正者歟其夫以讀書無成而亾矣不懲前
事又以是勖其子必使之繼乃父未竟之志賢乎哉其
不以利鈍成敗易也子知乞言以表彰母德是卽讀書
之效也夫
　　　萬孝女傳(己亥)
孝女上元諸生萬某女也少孤無他兄弟獨與母居矢
志不擇對日勤鍼黹以養母所居隘甚以席自障外人
罕覩其面里中聞而賢之屢有向其母求㛰者女輒泣
涕不許鄰媪語以若母一旦不諱若將何依女曰亦唯
有死耳乾隆二十一年大疫母病死女售其屋得四金
棺而斂之越三日亦死時母年九十女六十餘矣女父
有門人杜定基起元者聞而哀之使老嫗往爲之斂今
杜亦老死故其詳不可得聞或云女父名瑛字玉峯
舊史氏曰女之死以病與以毁與抑果踐其言而以身
殉與皆未可知也吾獨異一弱女子焭焭與母相依至
白首所處又極困苦人所不能堪者而安之得不謂天
性之異於人哉吾鄉土橋有莫孝女者兄以吏術佐人
常遠出女不忍離其母願代供子職竟老於家當雍正
閒請　旌者數矣輒爲吏所格未幾楚亦有與孝女事
相若者先得　旌遂援以爲比得報可今屹然樹闕里
中以萬孝女之所爲尢難於二女乃若滅若沒久且不
知有其姓氏不尢重可慨哉余得此於顧生淞爲書之
且以吿後之修志乘者愼母遺若人也
　　　盧母包孺人傳(己亥)
女子有士行者以吾族包孺人當之無愧焉夫士有百
行而孝弟爲本不孝弟卽不足以爲士顧常人性情未
摯義理未深則孝弟之念尙不能不衰於妻子況乎以
舅姑爲父母以娣姒爲兄弟異姓相合者而欲比於生
我之愛同氣之親不尢難哉今觀孺人之事可以風已
孺人之來歸永源也年十有八時姑方病劇孺人不以
新婦故事嚴飾旦暮伺顏色奉湯藥數月姑少痊卽以
家政委孺人逾年而姑卒舅衡九公悲悼之餘體中時
有不適而氷源又常客外孺人身代子職僃極孝敬舅
賴是以安時諸叔五人長者纔就塾小者一方六歲一
方四歲孺人爲之時其飢飽節其寒煖紉鍼補綴之事
必躬親之迨舅之卒也叔四人者尙未授室巳各以次
爲之娶妯娌六人雍雍相得無閒繼而第四第五俱早
寡依孺人居各有二女皆愼擇良對歸焉永源以父祖
殯俱在淺土足繭山中以求吉壤旣得吉卜以葬其大
父母而更求葬其父母者徧歷湖上之山不得求之半
山畱下又不得蒙犯霜露遂病痁竟不起孺人痛其夫
志之不遂也泣以命其子卒成之乾隆丁酉孺人八十
初度子婦輩奉觴爲壽孺人顧其子而言曰爾父在日
時以先人窀穸未定諸子女嫁娶未畢爲憂今幸皆次
第舉矣汝父安予更無不安矣葢孺人一生其發於孝
友之性者自初笄以迨白首無閒焉是不足以風乎長
子其位永源第三弟宐源子也孺人以爲己子次子世
美側室張所生也女七人孫四人孫女三人孺人以乾
隆四十四年三月七日考終年八十有二長孫家炎年
十六能讀書後孺人十四日亦殁里黨皆惜之故亦牽
連書焉
　事略
　　　張貞女事略(丙子)
貞女故大學士張公允隨第六女也少許字安徽布政
使安州陳公德榮之子曰籓將及笄而籓死貞女聞堅
請歸陳氏時籓叔父官京師命其夫人往辭貞女嚮聞
陳夫人來匿不見至是則服其喪父之故衰以見號哭
不絕聲夫人亦相對嗚咽不能致其辭歸陳之議遂定
乃具車迎至安州郭外從者假館請止易吉服入女曰
惡可乎亟驅之至於陳氏門外哭而入盡哀姑止之曰
勉事我老人乃屛居一小室聚瓴甋爲坐臥具唯一老
嫗與俱初至以稻米饋貞女問食有異乎曰皆食梁粟
耳貞女卽不肎食曰人食精我固宐麤食今反是可乎
姑籍所有俾掌之至金珠則曰此非􁁪所宐佩不如盡
斥賣易田以供祭安州去京師三百里貞女母思貞女
甚趣歸寧貞女乃使人言於母曰兒非不念母也顧義
不忍三年中釋衰絰他日其姑來京師欲與俱貞女仍
執不可其動中禮節若是
論曰吾嘗聞先儒之言以未嫁而守貞者爲過中之行
在室之女義當從父今相國生旣以女字陳矣而相國
死女舍其父之言安從哉然則貞女之行雖謂之中道
可也而其他事又率闇與古合余聞之睂菴輒爲次第
其語如右近者正紅旗滿洲官生誠保之妻名祥符夫
病亟無舅姑子女誓以身殉及卒不哭不成服不翦髪
言語動作如平時衣服盡以予人竟自縊死年僅二十
後夫死二日也嗚呼爲女而貞爲婦而烈皆世所疑爲
過中者也然彼皆有不可奪之志故貞者卒成其貞而
烈者卒成其烈士苟不立志尙奚可哉
　　　節孝王太君事略(丙子)
太君王氏世爲泉之惠安人祖池値明亾隨其季大父
户部郞忠孝公俱赴海死父諱石蓮太君及笄歸於蔣
府君諱某杭人也隨其父宦泉致仕後貧不克歸太君
勤紡織操井臼事舅姑咸得其歡心舅沒府君亦病作
罄所有營醫藥終不效逾年亦卒家故貧也又連遭大
故太君年方少以頭觸棺和求死鄰舍有白嫗者急挽
之曰若上有老姑下有稚子柰何一死可謝乃忍哀日
夜勤十指給􁉸粥更急爲府君營窀穸闢舍後隙地蓺
薯蕷以代糧㞕之和以穅覈用自食別炊飯飯姑及子
薯蕷歲熟可三十石食有餘薄切之㬥諸日以待烝而
食之其葉可飤肫豕豕肥碩售之取贏焉以故得無乏
姑所嗜必進之衣敝取所織手製之以獻後其兄公官
粤官江陰官黃巖太君皆奉姑往姑數患利下疾冬夜
畏寒不能起太君以紙承之手掬以岀一夜十起不安
寢也生一子振雅從先君學嘗語余曰吾母至孝吾幼
時不能識而得於人之稱者葢僂指不勝記矣請言近
事吾大母在太湖病甚吾母適亦患瘧猶自力起居不
敢離左右一昔聞牀上窸窣聲起視則吾大母以帶自
絞其頸欲死大驚救解乃得甦使遲之數刻則巳不及
救矣醫者謂病人不勝患苦則有此證云是時母之年
五十有五矣乾隆十三年奉
朝命旌表性仁恕明大體振雅所述尙多余以孝爲大
節故獨著之
　　　　　　　　　弟子上元葉步靑嘯堂校
抱經堂文集卷第三十一
抱經堂文集卷第三十二
　　　　　　　　　東里　盧文弨　紹弓
　墓表　墓碣
　　　山西汾州府知府雷公墓表(甲辰)
古之善爲政者莫不以水利爲要務史遷作河渠書而
班固則志溝洫溝洫之於民尢切矣禹決九川陂九澤
孔子獨稱其盡力於溝洫葢民以土爲命而土以水爲
命故思利民則必求美其土疆能美其土疆者厥惟水
昔西門豹爲鄴令鑿渠十二引灌民田後世稱賢焉史
起猶以漳水在鄴㫄豹不知用於仁智猶未盡然則循
良之政多端唯能因水之利利民者斯其利匪獨在一
時兼可以遺後世若吾鄉雷公之爲令爲牧爲守也其
一行此道者乎公諱汪度字饒九號蓮客浙江錢塘人
也其得姓實自黃帝時源遠流長漢唐以來代有聞人
有居湖廣之麻城者復徙居四川之井研有以進士起
家歷官監察御史外補天津兵僃副使者諱嘉祥公七
世祖也子孫科第仕宦蟬聯不絕六世祖諱過湖廣荆
門州知州高祖諱起龍湖廣長沙府知府曾祖諱經中
浙江衢州府知府旣致仕不能歸祖諱宏遠拔貢生娶
故大學士錢塘黃文僖公女孫遂占籍錢塘生公考諱
驥兩世皆以公貴贈朝議大夫公考舉丈夫子四人公
其季也十歲而孤母汪太恭人辛勤敎育少長益自刻
苦向學旣壯舉於鄉旋南宮報罷慨然有經世意伯兄
素器其能爲入貲謁選得河南寳豐縣知縣調繁虞城
擢陜州知州最聞
特授山西汾州府知府七年以足疾吿歸在官凡二十
一年歸逾年而卒年五十有七是爲乾隆四十七年七
月十二日也最公之政在寶豐則開浚德化暜濟新慶
等渠以資灌漑而礓礫皆成沃壤又疏泄潦水達之於
汝州之宋公渠而水患亦息虞城瀕河其南岸則江南
之碭山也有土垻三横亙下游以禦河水之建瓴直下
者當伏秋水王時河水去緩多泛溢自上游之儀封考
城商邱以至於縣境多被其患公請於大府會河督商
度兩利之道於是始議殺埧尾公喜於得請晝夜督率
改作工竣數邑賴焉陜州地處高州屬之闅鄉與陜西
之潼關鄰閺鄉西薫村之民向飮渠水渠發源於潼關
之南山嵩岔峪潼之大畱屯居民占吝不以及鄰訟久
不決公移商潼關吏謂兩境皆王民也然大畱之水亦
非有餘若以有餘之水濟大畱而大畱之水亦可以濟
西董於是始議移瀵井等村之水給大畱如公言而訟
乃息汾治西北有馬跑泉故時疏引入城以資民汲久
之堰壞水遂不至公案故道如法修治而民乃不苦遠
汲因請渠名命之曰通㢲他若決獄如神懲姦不尙姑
息興程明道祠修汾州府學置學田建西河書院規畫
其經費平由汾道永寧之黃蘆嶺而輓運者利焉
王師征緬甸道岀於陜軍無乏興而民亦不吿勞皆公
之政績也分校乾隆三十年河南鄕試得士六人周君
世績爲解首士論咸伏階朝議大夫積資軍功加三級
紀錄十一次卓異候陞初娶朱繼娶吳皆前卒贈皆恭
人子在者輻國學生孫一汝恭三女皆宇右族其詳誌
銘具之輻今以乾隆四十九年七月壬申葬公於城北
甘墩村之原伐石樹表而以文爲請案公之宦蹟誠有
可揭示於後者遂不辭而爲之且系以詩曰
眾人之智僅營目前後世稱利利乃大焉公勤於水磽
爲腴田旣開其利亦弭其患匪私所治兼惠其鄰爰曁
江南以逮於秦未耆挂冠世鮮此賢福云考終胡不永
年崇崇堂封鬰鬰松阡欲求公行豐碑屹然
　　　湖廣道監察御史蔣公墓表(戊申)
公名和寧字用安系出周文公之後以國爲氏氏曰蔣
有居河南開封者復徙居江南之常州今爲陽湖人世
有達者考諱汾功雍正首科進士官松江府儒學敎授
通經術工古文辭學者宗之稱爲濟航先生公稟承家
學未弱冠所作詩若長短句巳流傳人口且兼工徐庾
近體敎授公旣壹意古學有來求應用之文者率命代
之及去任無以治生趣公往　京師時族人有以文藝
見知寧邸者正思得暜人乃以公名薦一見契合唱詶
無虛日聲譽大起諸老先生多款門納交以諸生就順
天試久不遇思歸省宗衮虞山文恪公與賢王咸惜其
去相勸爲迎養計敎授公亦止其歸謂新婦汝當攜汝
子往公不得巳復畱以乾隆十七年
皇太后萬壽恩科聯捷鄕會試　殿試二甲第三人
賜進士岀身改庶吉士亟請假歸旋丁敎授公艱服闋
散館授翰林院編修充方略館　武英殿纂修官改湖
廣道監察御史充會試内監試
命爲貴州鄕試正考官未復
命復丁母莊太宐人憂哀毁奔歸迨喪葬事都畢將補
官會有以私干鹽政語上　聞者遂落職余與公爲同
年生深知公竊於公之歷履而不能無疑於天道之難
知也公非僅文士也其智識遠過人通曉當世之務處
事多中其性行純淑無激亢矜厲之氣中朝貴人咸折
節與爲久要而朋輩亦樂親之鄕舊貧士之困於旅資
者來吿必有以慰其意而去爲人如此而又有才華之
美聲譽之重汲引之眾將進而掌　制誥僃　顧問宐
不後人或出而當旬宣統率之任亦必恢恢乎有餘力
此皆吾同人意中之所竊料者也一聞中於蜚語咸相
顧歎咤以爲怪事才名果足以折官職耶然以公之才
又似未可謂之不遇者長安米珠薪桂顧況所謂居大
不易者也公以諸生久居日下滫􁡖之奉饔飧之計傔
從車馬之費咸取給於筆硯而餘力且足以贍竆交世
有懷才而終艱于一第者矣公雖晚遇而以高第入承
明遷侍御掌文衡淸資要職舉皆處之然則雖有才疑
亦不爲造物之所忌而何以止於斯耶此誠不可知也
公歸而培植後進邑有利益事率身任之主休寧講席
造就甚多大吏聘入書局謂書成例當剡薦公巳無宦
情矣辭之娶同邑荘宐人內外無閒言先十年卒生三
子長泰殤次齊耀貢生需次縣丞次重耀副㮄貢生直
隷州判署浙江餘姚蕭山松陽等縣知縣女三長殤二
適士族公就養常往來江浙閒以乾隆五十一年九月
初六日卒於杭州之寓館年七十有八初敎授公有遺
集未及梓藏於家公遠岀而家不戒於火焚焉公痛甚
於己所作亦不自整理子姓私相抄撮成若干卷將乞
知公者而梓行焉嗚呼公雖不以功業顯而託於文以
傳亦可以無憾以公卒之三載文弨來公鄕主講席聞
旣葬乃爲文以表於墓且系以頌曰
有才不施而昌於詩人也天也誰其知之失馬爲福墮
甑不顧優游壽考抱樸完素不爲良臣猶爲才子胚胎
前光引掖後起地能埋骨不能埋名餘輝爛然何羨時
榮
　　　處士吳愚齋墓碣(己亥)
處士吳於諱珳中愚齋其號也系出唐左臺御史少微
至處士三十有七傳矣自休寧遷海寧之長平鄕今四
世生而岐嶷少長有老成風非僻之事一不涉於耳目
事父玉方公母蕭孺人僃極孝敬病則千里致醫凡可
以冀有廖者無不盡也居喪一遵朱子家禮日夜求所
以安先人體魄者取昔賢大儒論葬之書參互考究而
從所謂三合土灰格之法凡築十二晝夜始封異哀泣
過甚目由是失明平素嫉異端之敎爲世害嘗著不惑
論以闢之且預戒後人我身後愼勿延緇黃作音樂也
居嘗致千金盡償先人遺逋與弟共財不爲節量親舊
以緩急吿無恡情以故亦時形支詘然卒不爲悔敎其
子愼擇師友凡所訓誡皆立身行己之要晚年病風眩
以乾隆三十六年九月二日考終故里春秋七十有二
娶程孺人考州同知韶母王蚤世撫二妹一弟恩義竝
至旣許字處士未行而若考又卒重以外侮孺人以弱
女子爲之搘格旣遷匶於淺土次第嫁其二妹屬幼弟
於叔父而後來歸事舅姑盡婦道雍正二年秋淫雨海
溢姑適病牀蓐良人遠岀求醫夜半水奄至孺人攀牀
號泣水勢忽小卻負姑升極以免時東西家之罹於厄
者眾旣免人咸異之同產弟夭復爲考立後且營葬幷
葬兩叔父之無後者手植松楸里人稱孝女阡云年七
十後處士九月卒子三人皆爲儒仲岀後蚤世文弨與
其季子騫遊騫博覽多通能文章泊然于榮利之途葢
能守處士之訓者其敘述考妣言行具有條理葬時未
有銘余以賢孝逴絕之行所當使人其見聞之有所興
起故不追爲之銘而特文諸碣使掲於墓道之左且系
以論曰
人子之於親莫不志在顯揚然富貴而名磨滅者何限
求不死其親莫若處善循理而有文章天地之道其蓄
之也淳厖敦固其發之也顯融光明以若人之行事得
令子而彌彰有美而稱之余是以信其道之交相成也
處士之名百世之榮豈藉圭紱鍾鼎而乃爲輝光也哉
　　　國子生朱君補堂墓碣(辛丑)
蒙養之不講也久矣豈爲人父兄者顧皆不愛其子弟
哉毋亦以能養正者之不數數見也則求之庸愈於不
求也吾求之卽得朱君補堂眞其人也得之而幸則知
失之之大不幸也君之敎余幼子慶鍾也不以其蒙蒙
無所能識也而易諸爲之審句讀辨形聲坐止有儀進
退有節導其性愼其習剛不迫柔不怠由斯道也聖功
具矣豈非於世不易求之而得者哉君之病也余適有
遠行懼吾子之失所依歸而日祝君之愈也若所親然
聞君之訃爲痛惜不巳今君之子縉以狀來合余所見
於君者則知其言之皆可信也君諱以寛字容之別字
補堂系岀新安長老相傳又云其先本吳興趙氏元季
遷於杭改姓朱今遂爲仁和人自十一世祖以來始班
班可考曾祖式曾應徵君撝謙之門人祖世恩父廷文
兩世仕宦皆不甚顯咸有著述藏於家君年十九隨父
宦遊閩越荆楚閒棄舉子業專竭力營護緩急賴以取
濟壯歲入燕有高貲王氏者以鹽筴請君經理久而益
孚君所主在豐潤其大綱在長蘆事尢重司其事者所
得亦最饒欲以屬君前主者有私冀君相爲隠君不肎
苟就并辭豐潤歸未幾王氏業驟落人以是服君先見
昔秦西巴放麑而孟孫取爲子傅君不負人之諈諉其
於貨財猶若是況人之子弟乎乃館君僅兩旬而病病
未浹旬遂卒於家天乎何奪之速也居常疾殉貨者謂
當官以盡職獲罪可無憾也若以賄敗庸足惜乎吾不
願子孫他日有是也疾革猶惓惓以小學不可不讀爲
勖卒以乾隆四十五年六月甲寅年五十有八娶盛氏
先七年卒子四人謙縉齡發伯與叔皆出爲人後仲卽
縉也邑庠生有志正學與余善季尙幼女一人孫二人
孫女三人卽以其年十一月辛丑葬於錢塘五雲山先
人之墓不及爲納壙之銘余以君言行皆合義儒者之
道不是過故爲文使掲於墓以動來者之慕焉
　　　奉直大夫候選直隷州同知吳君墓碣(乙巳)
吾杭海寧新倉里有以孝友能繼志聞者是爲東山吳
君諱正純字景一系出唐左臺御史少微君之高祖由
徽之休寧始遷今居焉祖誠菴公諱琦文嘗因父病徒
步百里外求醫及父沒慟哭歐血數升母目有眚舐之
復明鄕黨皆稱其孝生贈奉直公諱有曦君卽奉直之
長子也生三歲母查宐人亾哭泣如成人迨少長以生
計之艱求所以解贈公憂者家故啇籍乃厪身從事經
營積歲家始漸饒贈公恆以誠菴公孝行未得表章爲
恨君於
今上初元手疏事實陳請迨得
朝褒而贈公巳前卒君以若考抱此志有年而不及見
也一慟幾絕邑故有忠孝祠君又刱爲孝子專祠於文
廟大成門外幷出田若干畝歸之祠爲歲修費以考墓
地庳慮有水欲遷葬人曰未必然君求得善地於海鹽
石屋山之陽卒移窆焉及啟竁而椁上果有痕若屋漏
然者人始歎君之精誠獨至爲能洞幽入冥也祖姑適
朱者歸侍母疾以勞卒無子贈公遵考之遺命坿葬祖
穴㫄令吳氏子孫守其祀君又歷敘平生懿行求名人
文碣其墓其切於紹述舉類此家又立孝子祠祀誠菴
公爲祭田五頃兼以贍族壹如宋范文正義莊遺規君
壯未有子取母弟景源子爲子無何相繼殁乃子從弟
之子武人日君之齒未也何遽爲君日吾恐老人以無
孫爲戚也葢是時贈公在堂故云卒年七十有九其日
則乾隆四十有四年十一月七日也循例爲選人當補
直隷州同知加二級授階奉直大夫妻曹氏宐人不逮
事姑而奉舅也孝考妣咸封贈如例武爲君後者前卒
有二子英進英達俱太學生君又以英達後其弟英進
今巳舉二子矣以歲辛丑之三日葬君於海鹽東山之
阡美哉孝友之風爲不墜矣乃系以詞曰
泰伯虞仲孝友開先仲後嗣伯以永其傳遙遙千載仍
世象賢孝友繩繩有光於前行無定軌體微入元有創
有因咸無閒然古稱不朽匪曰世祿繼述若斯輝華其
族東山之原行者止止宰如繄誰孝子孫子
　　　　　　　　　弟子上元胡本淵靜夫校
抱經堂文集卷第三十二
抱經堂文集卷第三十三
　　　　　　　　　東里　盧文弨　紹弓
　誌銘
　　　秦封公墓誌銘(己丑)
封公諱有倫字天彝姓秦氏吾同年　日講起居注官
翰林院侍講學士大士考也先世太平當塗人祖考應
瑚諸生崇禎末年挈家避流寇之亂道相失其妻方太
君獨攜一幼子九歲者俱卽公考諱邦燦也至杜塘寇
且至度不能脫見前有水則置兒岸側卓蓍簪令兒識
其處遂自沈後三日應瑚公始求得其屍葬之率諸子
來江寧占籍焉公考舉丈夫子七人公最少年十四刲
臂以愈父疾諸兄治生適四方公獨在膝前盡子職有
子敎以讀書立品乾隆十二年仲子大士舉於鄉十七
年會試中式時奉
廷對者二百有餘人
天子獨覽其策異焉
親置第一
賜進士及第授翰林院修撰明年迎公京師文弨以年
家子進謁見公神氣內充言語簡重信爲有德人也二
十六年長孫承恩聯舉成進士改翰林院庶吉士公年
登八十親朋捧觴稱盛事公益欿然以盈滿爲懼明年
大士典福建試奏乞事竣歸里門覲省
帝曰俞會
覃恩進階公考曁公皆得贈封如大士官而大士與承
恩亦各以其階授公僃禮郊迎焚黃吿墓旣訖事卽趣
大士進京供職又數年而目始有眚時大士業已吿歸
侍養公時與之述先德以敎子孫三十三年正月疾作
以元夕前一日考終正寢享壽八十有七公平生坦直
臨財廉勇於赴人之急有故人言氏子負逋官責之急
欲自戕爲代償得免嘗與人共財其人客死有籍所不
載錢三十萬其子亦不知也召而還之北鄕某甲兄病
狂雉經死甲與乙讎乗闇移屍懸乙門乙大窘跽公前
求爲計公直造甲所諭禍福事乃得解然人無知者公
沒後有以善田來售者但取平價詰之卽乙也始言其
狀且曰吾以報公德公國學生
誥封中大夫　日講起居注官翰林院侍講學士娶曹
淑人先公卒子七人吉士大士彬士元士賢士上士升
士彬士賢士先卒孫六人承恩今爲某官承業國予生
餘某某女孫九人曾孫二人今將以某年月日葬於某
原銘曰
何以基福唯曰德深耕疾芸享其食田於何所方寸域
愛護靈苗去牟螣天在人中此可識自童而耄厚穊植
持以提撕無倦息讀書爲善各識職有欲型家必取式
樂哉斯邱卜食墨銘玆貞石永不泐
　　　贈奉直大夫永順縣敎諭費君墓誌銘(丁酉)
君諱元傑字渭英姓費氏岳州巴陵人也先世自豫章
徙焉居於邑之雙橋山數傳而大多以文學顯名考厚
齋公諱某重誼敦行不祿蚤世君是時年尚未成童母
王太孺人撫敎僃至年十八試補郡學博士弟子員嗣
是毎試輒冠其曹學使者書原潘公激賞尢至文譽大
起前後視楚學者若養齋董公渭湄李公咸聘佐衡校
之任所取士率滿人望始君之就幕也有致一緘於舟
中者君不發封亟投諸水郡守許公熟君行誼禮請爲
岳陽書院山長訓帥諸生多所成就蓋君之可爲人師
者實不徒以其文也事母極孝病禱於神求代不得哀
瘠幾殆其他爲義於鄕里者甚多如請豁瀕湖荒田之
租及以鼉鶴灘新生洲歸之學爲學田岀資倡脩文廟
浚泮池連書院割地以益義冢顧僧拾遺骼瘞埋之姻
黨中有貧而未娶者輒量力爲之助當郡邑修志時載
筆者摭君之實書之而人咸以爲允則孝義之孚有素
也娶李宐人與君同德城南有步淪水人病涉君議修
築宐人亦岀針黹所積百餘金助成之所謂馬頭者是
也至今人享其利有佃負租欲鬻其女以償聞而憫之
亟焚劵更資其嫁生平所爲類若此子四人應豫拔貢
生官學敎習歴任福建龍巖直隸州知州應泰拔貢生
武英殿纂脩任瀘溪縣敎諭江西白鹿洞山長應孚縣
學增生應壯歲貢生女二皆適名族孫十一人遜學貴
州廣順州知州志學江蘇崑山縣知縣其巳仕者也君
先以長子官遇
覃恩封文林郞妻孺人繼以孫遜學官
誥贈奉直大夫妻封宐人君年七十有二以乾隆十四
年九月十七日卒宐人年八十有六以乾隆二十八年
九月二十七日卒先後合葬於邑之南角山而未有銘
乃因志學之請爲之銘曰
師儒之官古所重也山主堂長隆於宋也故相領之或
侍從也爲文章宗道德統也洛閩誰嗣美難踵也岳陽
鍾英行可頌也含和孕粹學緝綜也衡文式士材見用
也厚德澤物爲後種也有美閨中黽勉共也仕雖不達
享榮封也愔愔幽宮固無縫也不震不泄大無恐也余
斯銘斯徵輿誦也
　　　翰林院侍講學士秦公墓誌銘(戊戌)
乾隆四十二年二月丁巳學士秦公以疾終於江寧里
第公乾隆十七年
皇太后萬壽恩科
聖上特拔第一人也而公之終適當奉
皇太后哀詔哭臨之後四日公自聞
國有大卹卽哀痛傍偟不寧厥居文弨與公爲同年生
官階相等時適爲鍾山書院長
詔至之日同班行禮哭盡哀而退語文弨明日早臨當
先至迨歸而疾作入夜更劇次日竟不能至自審病不
可起卻醫藥口占四言十六句以示子孫沐浴而逝嗚
呼豈不異哉今葬有日公子觀察君以銘幽之文爲請
乃案狀而書之曰公諱大士字魯一號㵎泉先世有貳
守江南之太平者因家當塗曾祖諱應瑚縣學生娶方
夫人値明季流寇之亂以節烈死事詳先封公誌中祖
贈公諱邦璨亂定後隨父兄來江寧占籍焉故今爲江
寧人考封公諱有倫國學生生七子公其亞也生有穎
質十歲能屬文少長兼精篆隸行草之學求者踵至有
知公貧以金幣請者微察其有德色遽還之一遊淮陽
鹺使幕中聞前輩箴規語亟歸竟學以親年老顯揚須
及時禱於神願減算以博一第迨壯歲舉於鄕三試南
宮獲雋遂登上第授翰林院修撰明年充順天鄉試同
考官又明年散館
欽定一等旋充　咸安宮官學總裁入直　武英殿以
母憂歸二十二年服闋復官
命敎習庶吉士是冬奉
命直　上書房侍　皇子講讀明年
御試詞臣
欽定一等二名擢翰林院侍講學士二十四年京察一
等充順天武鄕試副考官旋又奉
命祭吿北岳等處二十五年充會試同考官二十七年
充福建鄕試正考官便道歸省封公明年復充會試同
考官旣竣事遂請終養歸承歡者閱五載而封公沒服
闋以病乞展假三十五年來京師祝
皇上萬壽逾年又祝
皇太后萬壽同朝諸公見公精神未衰敦勸復起而公
巳無復出山之意矣公之勸講　皇子也勤而恪正而
和凡可以啟迪培養者無所不盡至膺衡校之任一字
句不敢苟所得皆眞材其主八閩試也同事者適嬰疾
公不辭勞瘁取八千餘卷盡閱之是科得人爲極盛他
若甘肅提督馬公全後死王事於西陲者亦公順天武
闈所得士也少卽　詩邑令袁君枚取其詩以入志迨
入館閣益得雅頌之體賦專以神韻爲工不專襞積爲
古文則自謂得力老泉云嘗恭和
聖製喜雨詩十韻進入蒙
天語襃焉公長子承恩弱冠成進士相繼入翰林洊升
侍講出爲江西分巡廣饒九南道公丁寧訓誡其要務
在勵廉隅勤職守嘗一至官下亟歸家居怡怡友愛親
課諸從子學業公素精於論文決利鈍無不驗嘗一主
常之龍城書院在饒進芝陽書院高才生而親講示之
無不得意以去近年當事有聘主揚之安定書院者謝
勿往也晚年惟愛呂新吾呻吟語取其切要者錄之有
求書者卽視其人之情性有可以爲韋弦者書之其不
苟如此公以翰林院侍講學士加二級
覃恩誥授中詩大夫祖父父咸如階官封贈祖母陳母
曹俱贈淑人妻劉封淑人而承恩亦以庶吉士邀
綸錫焉公享年六十有三子三人承恩江西分巡道署
理按察使事承業鄕貢士承家幼女三人長適內閣中
書舍人王彝憲次字江雲森次未字孫男一人繩曾孫
女三人長字孫應魁次字王鼎襄次未字以某年某月
某日葬公於某原銘曰
始之求名欲爲親榮卒之告歸欲與親依方膺任使華
膴可俟決計翩然勇退侔錢生兮若浮死兮若休眾人
惜死擾擾未巳治命諄諄旋返其眞自挽同濳子姓炎
炎此二端者似公蓋寡余來鍾山得數往還識公學力
晚益有得兢兢長愼終免緇磷公不可攀余去鍾山勒
詞幽扃公兮永寧
　　　贈資政大夫大理寺卿王公墓誌銘(已亥)
今大理寺卿王君昶將葬其先贈公也上書
天子乞假歸營窀穸事旣
報可卽馳歸卜日得吉謀所以爲銘者向知文弨不肎
爲澶慢呴愉之辭其言宐可取信遂以書與狀來請勤
懇甚至文弨其可以苟辭乎哉案狀公名士毅字鴻遠
王氏松江靑浦人先世由浙之蘭溪遷焉考諱璵生三
子公其季也九歲而孤少長竭力爲母營甘旨自奉則
取其至觳者伯兄出爲人後常苦貧時時爲給朝夕費
仲兄沒無後公兼主其祭歲時對几筵輒泫然興哀檢
身治家嚴而有法有犯者置不與校嘗擇經語十二條
取史事附著之以朝夕自鏡因益悟誠中爲立身行已
之大本誠則未有不形誠則未有不動顏子居陋巷言
語不多見聖人乃亟稱之諸子皆自以爲莫及漢黃叔
度徐孺子管幼安之倫皆終身隱約而當時稱之後世
信之此於人世文章功業有弗藉焉矧富貴利祿耶公
之志趣見於言者如此子就傅後毎夕爲陳說通鑑事
又取古來名臣碩儒自屈子而下止於明季凡百二十
人本傳總編之命曰百世師錄俾誦習之引其志使不
落於庸近也同時㝛學耆德咸取其書以詔學者乾隆
九年八月二十二日卒年六十有四以子貴三遇
覃恩初贈文林郎內閣中書舍人再贈奉直大夫吏部
考功司主事今
誥贈資政大夫大理寺卿妻陸氏三贈至夫人子一昶
以文學著稱進士出身今官大理寺卿孫女一適吳縣
嚴榮昶以乾隆四十四年七月壬辰合葬公與陸夫人
於蘇州崑山縣之雪葭灣從先人也初公葬其考於是
土人謂其年於方不利率眾阻之公不能抗歸而慟哭
至絕復蘇今昶之葬公也亦猶公之欲葬考也豈能一
日忘哉然方貧賤時思有待以榮其親旣涉仕途義不
敢私其身從役萬里飛書馳檄計不反顧迨乎綏定而
還䇿勳飮至
天子念勞臣積階至二品
綸誥蜜章推及三代鄉里益嘖嘖稱公爲善敎子子奉
朝命歸葬更爲非常之榮世有君子當快其遇而更憐
其志之至是而始遂也銘曰
木生火爲光明火不離木子父道以成不求名而名不
求榮而榮敎子義方實顯實揚歸從先人無忝所生體
魄孔安曰鍾厥祥其以卜子子孫孫之慶
　　　都察院左副都御史提督山東學政忍廬黄公
　　　墓誌銘(辛丑)
公諱登賢字雲門系出徽之程氏祖大城縣學敎諭諱
華蕃少失二親母舅無爲州同知大興黃公諱爾悟養
以爲已子遂從其姓著籍爲順天人考侍郞諱叔琳學
者所稱崑圃先生也以進士高第陟館閣柄文衡歴封
疆享高壽終妣後武夫人侍郞公年三十七而生公雍
正二年舉順天鄕試年才十六父不欲其速化會撫浙
攜以自隨母卒於里第亟奔喪歸侍郞公爲怨家誣奏
欲中以危法
憲皇帝察其誣但令在海塘効力當是時公方弱冠感
家門顚沛祖母吳太夫人年高懼其以憂致疾時時依
膝前解慰弟登穀尚幼公以家督搘傾扶危形神交瘁
猶以餘力兄弟相勉學問切劘無虛日侍郞公旅羈吳
中八年少得以解內顧之憂者繄公是賴中閒與其弟
更代來南省視兼得從諸名勝游所學益進乾隆元年
成進士分部學習得戶部河南司額外主事越七年實
授江南司主事轉員外郞又二年進陜西司郞中皆在
戶部長官器公才能剸䌓常令兼攝他司恢恢而辦洞
悉利弊吏不能欺遇興革大事推公定議奏上靡不報
可爲尚書海公望撰
皇后躬𧖟儀
上覽之稱善詢何人爲之海以實對由是擢廣西道監
察御史遷吏科給事中轉刑科掌印給事中巡視通州
漕務丁憂服闋補戸科給事中再任刑科掌印巡視江
南漕務前後任臺察給諫凡十一年所陳奏皆切於時
務可施行者山東災運奉天河南天津米接濟公言如
此則東省西界北界爲有僃矣惟靑萊距濟東窵遠利
津昌邑以南諸縣山徑崎嶇陸運復不易謂宐豫糧仍
舊運通而以南漕如數抵撥近從淮安鹽城出口由海
港直達沂州府屬之夾倉口靑州府屬之宋家口萊州
府屬之膠州東門外海口分貯平糶則東界南界亦俱
得資接濟又言飢民就食他方向有畱養資送之例然
其中有本來游惰之民無業可資轉以荒年爲幸及資
送囘籍往往成羣滋事有於經過鄕村搶食作踐者臣
以爲賑卹之恩難容濫及遞送之例當有區分被災之
區自有賑濟勸其母輕遠岀其巳岀者惟老弱殘疾畱
養外餘聽其自爲謀食至願囘籍者陸續資送按日分
遣多不過三十人如有強梁之人混入隊中者卽繩以
法別行遞解囘籍庶乎主客相安不受外來之擾其他
如除幕客盤踞省會之弊杜經紀巧昂錢價之害提比
捕役專責成府廳磨勘試卷令考官迴避漕丁餘米許
在通岀糶諸議咸奉
旨允行廢員劉光訓以縣丞署知縣被黜賄通文選司
書吏藉起復原官文躐補知縣公劾奏論如法其巡南
漕歸也復
命稱
旨擢太常寺少卿尋遷光祿寺卿又升授太常寺卿蓋
駸駸嚮用矣會
上御門班退公素短視不知
駕猶未起卽於班後憩坐部議革職及所司別請
簡人復奉
恩旨畱任三十二年改宗人府府丞明年擢都察院左
副都御史
命往湖南審覈茶陵州城工覆　奏有平允之
襃又明年授倉場侍郞甫三月
簡署漕運總督是冬實授加兵部尚書銜公在農部久
又兩任巡漕於漕政素熟悉處置輕重咸得其宐丁有
所資運乃速達明年督運北上
命隨軍機大臣同入見
眷顧方殷公因越常例奏請調劑湖南疲幫幷水次州
縣建倉事宐且請親往鎭江察勘挑濬奉
旨申飭部議降調去官需次當得運使
上加恩以三品京堂用三十六年復補授都察院左副
都御史三十九年奉
命提督河南學政
特調山東蓋是時壽張賊初平士習民風亟須整頓
上以公有威重故改用公公之生也侍郞公正提學山
東今相距六十六年而復繼斯任凡整飭士習崇勵風
敎一以先侍郞爲法先是東人於大明湖三賢祠增祀
愚山施公及侍郞公爲五賢祠公至瞻謁重加修葺幷
置祭器且默自矢以母貽先侍郞之玷視事年餘恭遇
聖駕東巡於界首祗迓
上見公容痩
諭加意調養蓋公唯以盡職爲念雖積勞成瘵而猶不
自知也
恩賜之隆亦視前學政有加是夏按試曹州閱卷不異
常時忽命子嘉績具遺疏且曰生於山東死於山東命
也生於學署死於學署數也吾分止此夫復何憾目注
書笥他無所屬至夜端坐而逝時乾隆四十一年五月
十二日也享年六十有八公奉侍郞公極孝自以生晚
不及親見父少壯所行事毎於燕閒侍談隨得輒錄今
所傳年譜率本於此學不務雜以小學近思錄爲主文
弨館公家毎好糾梓本書籍之誤公曰讀書以求益也
今書幷受君之益矣余知其以此規我也娶曲阜孔夫
人襲封衍聖公謚恭慤女操身儉約有文采而不肎自
著見先公二十八年卒子五人端紱縣學廩生早世景
緯拔貢生今知江西安義縣嘉績以謄錄議敘分發江
西候補縣丞符綵進士今知浙江台州府脩純府學生
早世女三人一適舉人河曲縣知縣張德洄一適監生
四庫館謄錄陳箴一適進士户部主事包愫孫六人應
桐縣學廩生仲馥府學生季馨泰寧進冠文衡公豫作
遺敎置書笥中令祔葬祖塋官階祗稱見在不可仍稱
總漕前銜母以浮詞長語作行述公子遵其敎以某年
某月某日葬公於韓山祖塋之旁來乞銘嗚呼余之不
工於緣飾也公素知之巳銘曰
出自貴介庸愈孤寒服官三紀左瓢右簞退食一編無
營無競生斯卒斯信知有命卽事求理坐言可行再蹶
再起
帝嘉老成鞠躬盡瘁聿追先德前光後煇東人是式全
而歸之韓山之原上配若考下啟後昆
　　　封儒林郞翰林院編修邵君墓志銘(甲辰)
嗚呼士有績學砥行以沒其世而不能自致身靑雲之
上所藴不得以大發舒於時此交遊知識之所爲重太
息也雖然屈伸顯晦之理猶夫陰陽晝夜之代嬗終鬰
不燿理固無之旣不於其身必於其後人吾以此驗諸
人世往往而合今吾鄕邵太史請吾銘其先君子之墓
因得以悉行履之詳亦吾言之一徵也案狀君諱佳鈗
字藉安自宋南渡來世爲紹興府餘姚人曾祖琳前明
進士山西洪洞知縣祖炳縣學生贈修職郞考諱向榮
由舉人會試中式內閣中書改知縣終鎭海縣學敎諭
贈文林郞翰林院編修前母陳氏母蔣氏俱贈孺人敎
諭君年過四十未有子禱於神夢神自書叢中紬片紙
授之巳而舉君占者曰書種也祖母張鍾愛特甚比就
傅不程以所業少長會季父徵士坡自京師歸敎里中
君諦聽其㫄卽能爲人演說因試之文振筆立就家人
咸訝其何遽能是也自是從季父學學日進繼隨敎諭
君於鎭海鎭海之士咸推服焉君於文不隨俗好識者
以爲在明江右五家中與章羅酷相似亦嘗以諸生試
高等宐可以食餼矣顧缺出蚤晚無一定卒不與相値
僅補增廣生鄉試屢詘而君志氣卒不少挫居貧所守
益峻其天性之篤也嘗侍嚴親疾不解帶者五閱月夜
則究岐黃家言遂通其旨劑量醫所處方飮之愈季父
客會稽而病君在鎭海聞之疾馳往奉以歸會稽至餘
姚僅二百里而舟不能徑達中隔以曹娥江輿轎登陸
肢體不得展舒渡江再易舟又過兩垻牽挽上下始達
於姚江病者苦煩聞邪許之聲不堪尢甚君於陸行舁
以涼牀施幕其上風日不侵過垻則約滴水爲號以齊
眾力轆轤無聲而舟巳進其用意體貼入微若此敎諭
君旣吿歸君事二親曲盡其歡疏小圃以娛之日求所
嗜以進之以親居北方久溲麪效北人爲餺飥親食之
甘於論著之散見者皆爲緝綜成帙與季父遺書竝藏
之唯謹邑有介士徐君義不受人之周母病君託言負
其家金厚遺之後其母死又鬻田以爲賻其勇於義率
此類雖家人未盡知也晚年喜詁易詩文偶一爲之多
出人意表以乾隆四十八年九月乙巳卒年七十有二
及見其子貴受卦文林郞晉封儒林郞如其子官妻袁
氏封安人子三人履涵蚤世晉涵乾隆三十六年舉禮
部試第一人成進士官翰林院編修鼎涵國子監生女
二入適名族孫六人秉恆秉仁秉華秉理秉章秉瑞以
卒之明年十二月某日葬於邑文山之南原銘曰
吉夢神吿誕生文人誰之不如而鬰湮不伸其行可式
又進於文孝乎惟孝而乃醇乎醇嘗藥知醫巧變入微
泆而爲義欲人莫知是曰隠德天其知之及身食報有
子而才有子而才眾推班揚領袖南宮潤色玉堂錫以
淸資方來未艾瀧岡之文將母有待見託下走作此銘
詩雖曰不文庶無愧辭
　　　浙江杭嘉湖海防兵僃道周公墓誌銘(乙巳)
公諱克開姓周氏字乾三號梅圃湖南長沙人乾隆四
十九年七月二十日以疾終於浙江杭嘉湖兵僃道任
年六十有一士民悲悼相與言曰天胡不俾終惠我民
邪大吏以聞
上深惜之公子內閣中書舍人有聲聞喪星奔將奉公
柩歸鄕以葬匄余爲銘余嘗見公於江寧又客太原爲
公舊治故老猶能述公治行公子以余嘗典學於其鄕
師事余是不可辭案狀公以鄕貢士中乾隆十九年會
試明通㮄引　見發甘肅以知縣用葢刱舉也値甘肅
軍興卽協辦軍務署張掖古浪實授隴西調寧朔凡歴
四縣擢知固原州以憂去復補雲南姚州知州
特擢貴州都勻府知府調貴陽緣事罷復用爲山西蒲
州府知府調太原擢授江西吉南贑寧道署布政司使
事坐失岀逆書案吏議効力軍臺
聖恩許贖罪卽　命往江南以同知用署知江寧府事
特除江西九江府知府調南昌未幾卽擢浙江糧儲道
調補今職此公敭歴之本末也性勁直不以依阿骩骳
取容所至爲民興利必計長久治獄必當其罪於威勢
無所瞻畏雖以此取怨怒勿恤也大吏久而知之屢以
最聞
聖上深悉公任事有風力故再折再起不久淹也寧朔
舊有漢唐二渠與　大淸渠而三百姓資以灌漑唐鐸
堡之地有暗洞焉以泄濱湖宿水修治不善漢渠之水
不行泛溢爲害議者苟趣目前欲加塡塞寧夏利而寧
朔不利公堅主修復時春月資水甚急民以不及待相
阻撓公期以五日可就及期夏民羣持畚臿來擬不就
卽塡塞耳至則工巳垂竣反相助爲盡力葢么蚤籌度
某所有石可用某項有錢可借故能成之之速如是縣
民閏姓爲旗人所讎叢毆致斃旗員以獲偷拷問爲辭
公驗狀非偷且身有傷須考實將軍聞之大怒詰以不
當株連公據律令爲對竟致兇渠於法一破姑息之習
人皆以爲快在太原修復屬縣之風峪口隄堰以除水
患往時毎爲姦民佔荒者浮議沮其事及聞公往勘復
蟻聚蜂擁洶洶馬前公陽言吾不審當若何試推曉事
者導吾往得三人械之以行曰若率多人將復抗我耳
有縶吾馬者必置若法眾紛然各散去於是沿隄行視
隄亙十數里其尾爲水所決瀰漫平田中無所歸復循
而下則汾流帶之中隔民田公以開田償直詢諸民民
曰以潦田易永利某等願不受直隄卒以成民因爲祠
以祝公公於臨財廉亦不以賂要結上官近年甘肅浙
江官吏皆以贓敗而公絕無連染當時誚公迂者舉皆
喪身亡家公獨安於其官獲保令名以終嗚呼仕者不
可知所自立歟公督修海塘當潮汐之衝毎苦墊陷晝
夜不離工所積勞冒屠以至於大故豈不哀哉舉此數
端亦可以見公之崖略矣祖諱炳父諱宣智舉人漵浦
縣學敎諭以公貴　贈皆中憲大夫祖妣某氏妣侯氏
皆恭人公初入仕授文林郞妻張氏封孺人後所得階
封皆以貤贈子三長卽有聲徵仕郞以中書充歴代職
官表纂修官次有度早沒次有蕃孫二鳴鸞鳴鷺女四
人壻皆士族三巳嫁一許字未行卜以某月日葬於縣
之某原是宐銘詞曰
惟禮有云勤事而死則祀之公之盡職自初仕國功民
功燿前軌口而祝者徧畏壘行書其實上太史報功有
典俾筵几神則如水魄在是以此爲淸白吏歸金之所
詎不美乎
　　　黃母方孺人墓誌銘(辛丑)
今之卜葬者吾惑焉以父祖之骨爲子孫博富貴之具
而一奉命於地師地師之說又言人人殊交持而不相
下則狐疑而不敢決迨世逾久則枝逾繁宐於孟者或
疑其有害於仲若叔若季亦惟恐其不利己也交相遷
延寧使其親棺朽骨腐終不敢輕議葬事達官富室揚
揚然伸睂抵掌出入光輝諸事恥不若人獨至於葬其
親反不得下比於窶人子之蓬顆蔽冡猶得以安體魄
而無暴露之患此其人於天下豈少也哉使其聞潮陽
黃母方孺人之事寧不愧焉孺人普寧方氏諱淑考憲
韶四川重慶府同知及笄歸於黃是爲同菴府君諱應
泰舉拔萃科應
廷試候選儒學敎諭歸而復舉於鄕得乙㮄未仕遂卒
同菴始爲諸生時娶孺人患前妣郭孺人墓地卑下將
改卜孺人力贊成之於時祖考妣之喪猶在淺土則以
從祖兄弟人多議不一同菴之父雖能不惑於形家之
說然猶慮持之過急則應之反緩乃延地師爲兄弟所
信服者於家令其擇地孺人主中饋之事必豐必潔惟
恐少怠彼將不肎盡力如此者數年地師感其意良厚
指一穴謂其眾兄弟曰此最吉眾兄弟咸以爲然於是
遂葬實孺人之陰爲相也旣而良人先卒君舅後亡督
諸子獨肩附棺之事蓋視前此少易焉則孺人之素行
孚於人者深也近三十年中黃氏之門遂無停喪不葬
者豈非見理明決而又善於委曲調劑故事集而內外
安之無異言噫可謂難能也巳其他閨門細行不悉書
書其大者子五人長霖次鳴鸞皆諸生次象璣國子生
次作乂先卒次雲章國子生女一人適海陽鄉貢生陳
雄略孫七人蓮峯瞻峯皆諸生餘皆業儒以乾隆四十
四年二月五日卒年八十有二同菴君已前葬諸孤重
於啓竁乃以明年十一月六日舉孺人之喪葬於縣竹
山都長美坑之原距同菴塋域僅數里未有銘其女夫
余所取士也重以爲請乃銘曰
不裂而泄不齧而缺地不違天爰得吉穴昔孺人之安
先人也今後人之安孺人也昭爾子孫後先一轍
　　　馮恭人墓誌銘(壬寅)
恭人氏馮爲代望族考諱元方廣西按察司使母王淑
人馮公與四川布政司使陽曲李公諱如蘭交相善也
遂以恭人歸李公次子天培由進士歴郞署岀爲湖南
衡永郴桂道復授廣西左江兵僃道官罷恭人偕歸里
中凡十有四年而卒年六十有七時乾隆四十有六年
九月三日也逾年十一月某日葬於太原縣許丹村之
原先期以狀來請銘余素知兵僃君之賢今乃知恭人
實有助云恭人少隨父任兵僃君奉父命就婚焉旣而
應鄉試歸馮公止一子聘兵僃君之妹亦命之蜀就婚
旣行而馮公疾作恭人忘其將免身者日夜左右奉湯
藥唯謹生男三日而馮公疾革卽彊起茹哀視附身物
無一遺憾又懼母夫人年高不宐過哀所以調護扶掖
者無不至洎與弟扶柩歸代以積勞幾濱於危逾年始
差布政公以王淑人所生止此女不堪遠離命且畱侍
母久之布政公卒官始歸奔喪家旋被籍至無以給朝
夕恭人安之無愠容迨兵僃君仕於　朝恭人奉姑曹
夫人命送小姑嫁來京師未幾復至代由代至太原由
太原至京復至代十餘年中往還殆無寧歲兵僃君家
貲旣盡所得祿不足以給裘葛僕馬費士大夫舉京官
之貧者必曰李君而君彌自刻苦微特不受非義幷不
輕從人乞假恭人仰事俯育黽勉有無坼鈿移繡辛苦
備至兵僃君乃得壹意職事絕無內顧憂旣而從宦衡
陽南寧以遠離二母居常悒悒聞當䥴秩喜謂兵僃君
曰今乃獲偕君歸事老親矣歸二年而母王淑人卒又
四年姑曹夫人亦卒侍病送終僃盡哀禮恭人爲女爲
婦之道盡矣以夫貴　誥封恭人子二長德申增廣生
員次錫璉殤女四皆適宦族孫二應垣應均銘曰
處素貧易處暴貧難雪霜驟至當之鮮歡幸爲男子專
奉二親女也及笄辭家適人豐約一致恩義無二天鑒
孔明咸遂其志以亨其迍以榮其身同德賢夫無或緇
磷井椁旣具高邱之原銘以考信我詞不繁
　　　談孝貞墓誌銘(乙巳)
女子外成以適人爲家者此人道之常也離己之父母
而事人之父母義則有降而情則無降故巳嫁而孝不
衰者稱焉若夫兄弟凋零幼孤未立懼親年之易老傷
左右之無人撤環瑱以守貞奉盤匜而致養遇値其變
則其事爲尢難有若江寧談氏孝貞女者名淑範旦泉
君之愛女也母許夫人女善承兩親意自小卽願長依
父母及笄聞將爲擇對則涕泣終日旦泉有兩子先喪
其長子其遺腹幸男也而次子又夭女願供子職之志
益堅未幾母亾長嫂又相繼逝天倫之樂生人之趣旦
泉舉無得焉女上承下撫綜理井然復勸父置側室親
擇端謹者令視寢舉一男今巳就傅矣其孫授室後亦
生男旦泉今乃有子有孫且有曾孫矣是皆女辛勤鞠
養之所致也性嚴重寡言笑家人咸憚之以乾隆五十
年六月十九日卒於室年四十有三其父痛之甚以其
年十月十九日坿葬於祖塋之㫄請余爲之誌幷銘之
曰
女孝而貞國人所稱在室伊何降酷相仍生我孑然意
先志承扶厥微緒家用是興先聞其鄉有萬孝女十指
養母相依白首昔惟北宮今乃有侶述殊志同孰敢輕
不卜兹幽宅日月其良魄歸於土神或在堂
　　　　　　　　　弟子定遠凌和鈞雲韶校
抱經堂文集卷第三十三
抱經堂文集卷第三十四
　　　　　　　　　東里　盧文弨　紹弓
　誌銘(附哀辭祭文)
　　　贈奉直大夫煥文吉公墓誌銘(癸未)
公姓吉氏諱曦曜字煥文鎭江丹陽人也先世自山西
徙焉四傳至邵武府同知貴和明初以孝弟徵入官廉
惠著聲郡志書之其在嘉靖時有御史棠上疏斥張璁
桂萼之議禮爲曲學阿世及請召還故相楊一淸事皆
見明史是爲公五世從祖祖諱象乾有二子伯諱大兆
公考也仲諱大祥兄弟白首熙熙無閒言仲老無子而
公考有子三人遺命以季子爲仲後卽公也公事所生
所後生死咸盡禮伯兄居外久公獨與仲兄偕家貧棄
舉子業治生以爲養家漸饒撫諸子姪如一同居數十
年齒益繁所親數以析產諷公一日與仲兄大治貝召
親黨飮讌與者私相語此必議分析事也其目兩老人
則見笑談甚洽諸子若孫咸雍雍列侍各以次捧觴爲
壽語不及家事在坐莫不嗟歎極歡而罷後遂無復言
者公性簡重其敎子微示喜愠之色諸子莫不肅然敬
憚相與砥礪學行顯聞於時子三人長夢賚鄕貢士黟
縣敎諭次夢熊乾隆十七年
恩科進士入翰林改御史次夢蘭乾隆二十二年進士
庶吉士夢熊之初授御史也公貽書舉練溪公故事以
爲勖且曰人臣知無不言之謂直言無不盡之謂忠凡
進言務識大體不當毛舉細故其要尢以積誠爲本練
溪卽在前朝疏斥張桂者也乾隆二十四年公喪長孫
繼又喪庶常君哀慟遂得病以明年八月五日卒於里
居之正寢享年六十有九
覃恩封修職郞晉贈奉直大夫妻錢宐人女二人湯登
嵩丁翰賓其壻也孫九人禮庭春庭芝庭芸庭昌處士
璜士琛士英士琦孫女九人御史君旣卜葬公於先人
之壠而以銘屬其同年生盧文弨銘曰
彼韡者華承以跗有藟者葛緜者瓜和氣所集荆不枯
後昆繩繩肥厥家峩峩一廌昌言敷坐見畿甸疲甿蘇
翁之敎也遺譾拘亦欲侃侃追前模銘幽宮者其人盧
以貽來葉辭非誣
　　　贈中憲大夫鄕飮大賓作菴劉公墓誌銘(戊寅)
乾隆八年予始晤香山劉舍人於外家張鳳麓先生所
先生前以學士典學粤東舍人所首拔士也學士門下
士予不盡識獨識舍人愛其淳厚退讓有古君子風因
以知其稟承於家先生作菴公者有素舍人歸里後越
十有二年而舍人之子有官比部於京師者相見亟詢
其大父父皆無恙爲之喜甚是時作菴公年九十有九
越明年百歲例得以建坊請大吏以　聞朝之貴人重
公名德壽考亦相率爲詩文以夀而公乃卽於是年捐
館舍是爲乾隆二十有一年二月二十日也舍人將免
喪復來京師盡輯諸公前所爲壽言什襲之以歸見公
之生平可徵信者如此歸卽將營葬事求文以納諸幽
於是以狀來請予交公之子又交公之孫雖不文義其
可辭案狀公姓劉氏諱淸字泳斯作菴其號先世在宋
時從彭城遷香山之德慶鄕傳至公十七世父長祚母
方氏生公八歲而孤母守志翼公於成居貧藉女紅以
得食及公少長痛其母之劬也乃慨然棄舉子業以治
生家漸饒母乃顧公而泣曰而父夙嗜學不幸蚤世不
顯余年廿八稱未亡人流離荼苦常恨不卽從而父於
地下不圖及見今日然迺父之志其尚不止於是公聞
之長號失聲因是課舍人兄弟頗嚴延名師以敎之至
今子若孫皆讀書守禮爲儒者起而仕宦皆有聲公好
行利濟事邑南木橋久不治公易以石西有岐江設義
渡便往來者歲饑岀私穀千石佐振常爲邑人倡有佃
死孤弱􁁪失田無以活遂弗易佃租入不足一不問其
他施濟多類此晚年以家廟未立居常怏怏及吿成舉
祀事扶杖詣廟肅衣冠載拜乃大喜邑中歲兩舉鄕飮
酒禮公常爲大賓以子貴
勅封修職郞晉文林郞又以孫起鯤貴復　貤贈中憲
大夫娶徐氏贈恭人先公十年卒子二人長錦金華縣
丞次濤辛酉科選拔貢生　内府中書科中書舍人
誥封中憲大夫女二人李英光鄭燕其壻也孫十人孫
女五人曾孫十六人曾孫女十一人元孫二人元孫女
一人銘曰
旣富且壽康寧考終惟德攸好惟福攸崇旣醉之章爰
僃五福從以孫子克享天祿何嗇於若考豐於厥身匪
唯豐身利其後人母節子孝宗緒是延天之報施豈曰
偶然鴉鷯之原祖魄所藏後先百歲鬱然相望不崩不
陁不震不泄貞珉在中永不磨滅
　　　鄉貢士盧府君墓誌銘(庚辰)
府君諱國佐字遜及號均疇與余同岀自涿世居永定
之大塘凹祖諱珏邑諸生父諱某舉丈夫子六人君爲
長康熙五十六年舉於鄕再上公車不第以乾隆二十
年某月某日卒年七十有二娶某氏有子七人其第五
曰如纘挾化居術寓揚州乾隆二十四年余往揚州如
纘聞之來見余曩與其宗人監利縣丞殿人者敘昆弟
之好如纘輩行與之同而齒長於余亦鴈行也謂余曰
吾將以明年歸葬吾父以銘匄子不知爲狀余謹謝不
能他日至越永定族人多有在越者敎諭觀源亦適以
討偕至與言及之則知府君素爲鄕黨所敬服其欲爲
義而不克者推府君爲倡卽事無不集事有紛糾不可
理者府君發片言人不敢有異議兄弟怡怡如也終身
無幾微辭色之忤噫可爲有德君子矣乃爲之銘曰
爲善於國不如爲善於鄕君有太邱之德不以之自名
有彥方之化不以之自功殁巳逾紀而鄉人懷之至今
不能忘吾得於君之子者畧而得於羣子姓之口者特
詳有高者邱魄所寧耶子孫賴之後其有興耶
　　　待贈文林郞增廣生毅齋陳府君墓誌銘(丁亥)
夫不知其父兄觀其子弟而可矣海陽有陳生雄畧者
乾隆三十年余奉　命主廣東試所貢士也其文閎以
肆甚愛之旣乃延之湖南學政署中所往必與俱衡校
文藝極精敏嘗從永順放舟而下灘流湍悍舟囘轉顚
簸於洪濤巨浪閒幾不測又從辰赴沅適大兵之往滇
者亦將至昬夜疾馳雨甚山路犖确㵎水奔注砰訇若
雷擔夫皆股栗生自若試岳州日驕陽酷熾通夕汗沾
濡蟁蝱噆人肌膚交扇揮之不去生於此時秉燭披閱
達旦不言勞噫余何以得此於生哉生將辭予歸予尚
欲生畱則以吿曰雄畧將卜葬吾母也且請曰昔先君
子之葬也銘隧之辭尙闕今願倂有述也其狀曰府君
諱萬盛字君冕海陽縣學增廣生員世居縣之龍津都
古樓里考天純文昌縣學訓導有五子府君行第三幼
嚴整若成人逮事王父曲盡其驩不妄交遊所與友終
身不渝敎督子孫一言動皆有規矩子三人長嵩齒以
文學與府君同受知於學使者在諸生高等食廩餼蚤
世次卽生也舉人季曰雄思諸生孫五人本文章程本
衮章洛本高章程爲諸生曾孫二人府君初娶於李生
嵩齒而殁繼娶於王通詩書善視前子舉生及雄思望
其爲善士不姑息事所生孝父官南澳守僃旣老迎養
於家生死咸盡禮生平從不佞佛其持家一切具有法
度府君卒於乾隆十六年某月某日年六十有七王孺
人以乾隆二十六年某月某日卒後府君十年年六十
有八府君與元配前巳合葬於縣之曲灣山今以王孺
人祔是歲乾隆三十四年十二月某日也噫予雖未見
府君而以生之言行考之固知其來有自爲之銘曰
昔吳惠公以經學迪海邦孰克應之君父子則同君之
學行匪唯文雄顯不於其身在其後人雖弱一个二難
譽振仲實贊我忠我實多美哉義方我銘匪夸
　　　文林郞錢塘縣知縣魏公墓誌銘(戊子)
公諱㟲字陟菴世爲南樂著姓明兵部侍郞介肅公諱
允貞公高祖也考諱體仁永淸縣學訓導母宋孺人公
稟至性三歲祖母谷孺人病公隨司訓公侍側不少離
持匕箸勸食飮不嘗不敢退康熙四十一年以縣學生
舉於鄕四十五年成進士先以家貧常容外謀養凡十
餘年及登第歸二親皆年高遂不出食上必在左右偶
近行値風雪家人意未卽歸將進饌公巳趨而至矣連
丁內外艱服除謁選五十四年授杭州錢塘縣知縣縣
附藩事至劇吏易爲姦公下車首先潔己罷民一切供
應向時相沿如倉胥供署中食米屠儈供肉江歩供薪
䱷戶供魚之類一旦盡革之民大悅晝謁諸上官以晨
夜治簿書斷理獄訟無畱牘無遁情吏相顧戒曰未見
有書生如公者也減正賦秏羨諭輸租者以時輸予終
不鋃鐺女桁楊女女第勿使予不中程於是當輸者咸
相勸輸勿累公課更最故時徵漕米入倉主倉吏餽官
千金公笑曰彼無故而坐捐多金非人情其姦不待問
也自止於倉親評米高下令納者目操量畢徵吏無私
焉杭有駐防旗丁多不戢市物薄予之直伺婦女岀道
上恣笑謔民病之有司以非所隸不詰也外至輒移所
司論罪遂相戒勿犯魏錢塘先後中丞徐公元夢朱公
軾皆嘉歎以爲能瀕海塘歲修費不訾時議欲令民岀
家財以佐公且謂紳士當爲倡者公與海寧陳太史同
年上官令往諭意公察不可卽往謁陳母不數語馳還
白曰豈惟陳氏浙士皆無貲也且此例一開貽患無窮
事遂寢縣志自明聶公後閱八十年不修公開館延儒
士搜輯成書三十六卷所識拔於童子中者如孫灝任
應烈汪振甲後皆有盛名分校鄕試亦得人五十七年
冬自劾去官時勢豪與民爭塋田公直民上官有右豪
者公不自得力匄去無以爲辭則以庫貯前政所補金
色微惡及民輸錢之當易銀者未盡內二事坐虧空免
百姓籲畱者數千人或願持金代償上官意亦悔後卒
偕中丞疏請還公職公堅不起家居十二年以雍正九
年十二月十四日卒年六十有八所著有且齋草四卷
娶武孺人崇禎壬午舉人殉難諱緯孫女性淑愼事舅
姑孝持家以勤以康熙四十年三月二十五日卒公自
有狀繼娶李孺人以乾隆二年七月十五日卒子一則
乾貢生孫男二長大名乾隆三年舉人靑縣敎諭次大
器孫女三長適縣學生王宗曾次適濮州國子生黃檍
岸次適淸豐縣學生李遐年曾孫三曾孫女一公子乾
隆九年卒公孫大名以乾隆十七年十一月三日始克
合葬公曁兩孺人於城東南三里魏家莊之西原未有
銘又十四年介大興吳侍讀肇元持其所自爲狀來求
余文追而納諸幽余生仁和與錢塘同郭公之澤得及
焉公去杭時余甫二歲長乃得耳熟公治行又讀公所
爲邑志文獻賴有所考且與敎諭君同年舉順天牓義
皆不可以辭適校士湖南卒卒無暇以爲又二年官罷
乃克踐前諾詮次其事如右而繫以銘銘曰
脫穎而岀善刀而藏官不爲久治則有聲越五十年遺
愛未忘昔丱今皤口魏錢塘處膏却潤作法戒涼孰秉
史筆登之循良有鬰者阡宰木成行銘公之績繄杭之
氓
　　　奉直大夫吏部文選司主事汪君墓誌銘(壬辰)
君諱孟鋗字康古姓汪氏先世自休寧遷桐鄕至君考
又遷秀水遂占籍焉曾祖諱森戶部郞中階中憲大夫
富著述世稱碧巢先生者是也以弟内閣中書諱文桂
次子爲後諱繼燝由鄕舉歴官吏科給事中巡臺灣君
祖也考諱上堉大理府知府兩世階皆奉直大夫大理
生四子君爲長幼穎悟善屬文自其年十五六時從宦
至京師先達見其文巳奇之旣益好古文辭家有裘杼
樓藏書多先代善本歸里盡發篋讀之務爲博綜又益
購所未僃或鈔寫以足之君之弟仲鈖才名與君相上
下好學與君同又得同志友二三人朝夕相與鏃礪所
爲詩若文駸駸及古作者名譽大起又好訂金石文字
得古泉纍纍時復攜行笈中僃考核大理卒於雲南奔
往扶櫬歸母祝宐人巳前卒遂合葬焉乾隆十五年與
仲弟同舉於鄉人咸以得二俊爲主司慶二十七年
天子三舉南巡之典君獻詩幷所著龍井見聞錄十二
卷得
旨畱覽　賜緞二匹試入高等　特授內閣中書大臣
重君凡
上有所纂輯輒以君攝其事精核爲一館最三十一年
中禮部試奉　廷對
賜進士出身不改官又三年遷典籍以貲深旋改授吏
部文選司主事精勤能舉其職以君才御史郡守可計
日而至乃任吏部未一年年始登五十而遽殞矣其卒
之日乾隆三十五年五月二十八日也以修書勞加一
級後一年遇
覃恩以子官贈奉直大夫所著有厚石齋詩文襍著凡
若干卷皆可傳君嘗欲盡梓曾大父碧巢遺書而力不
逮仲弟亡不忍其無傳爲梓其遺詩數卷又梓亡友萬
徵君光泰詩萬垂殁盡以所著託君君亦將爲次第刊
布而不虞其不及爲也然君於兄弟朋友之道則至矣
初娶舅氏海寧祝氏今贈宐人生子如藻如澈宐人父
維詰內閣典籍繼娶仁和金氏封宐人生如洋治猷三
女長字朱某次字錢某其幼未字宐人父甡今禮部左
侍郎側室范氏生承澤君仲弟無後命如澈後之年十
七殤又命如洋爲之後今爲縣學生如藻舉人官國子
監學正予與君舅氏同官習君才名久及相見歡甚君
中第之歲予分校禮闈聞唱君名滿堂皆大快　朝廷
第羣臣所上歌頌凡君代他人作者率在選君卒之前
月予來候君不得見予無位於朝訃者不及予不得哭
君柩前意常慊慊今孤如藻將以某年某月日子葬君
於某縣某鄕之原來請銘其曷可辭銘曰
瀛州華選以待俊彥胡獨遺兮材則輪囷而貌逡遁世
皆知兮無援於人又阨於天年止斯兮視仲非促視萬
有祿又佳兒兮欲乞君文今反銘君詒此辭兮􁄣石深
刻藏之不泐期無期兮
　　　文學陳少雲墓誌銘(癸巳)
余與少雲友也情則兄弟也兩家居相近少雲考曰汭
徵府君母謝太君少雲長余三歲方余母馮太恭人免
文弨時乞乳於謝太君兩家子在襁褓中姬嫗數提抱
往來更相子也旣而少雲讀書家塾余往就之同受業
於沈武曹先生(元斌)情彌厚少雲英敏雖習舉子業時
時取資治通鑑讀之於歷代興廢離合之故人品邪正
之分無不了了時過先贈公所率胸臆劇談先贈公每
稱善數試不利星家言當改業不從竟補博士弟子員
家貧欲岀遊余在京師招之同館於大興金氏其學日
益進鑱削刻露鋒凜然不可犯書宗顏平原無論正草
大小率懸臂書之嚴整遒勁幾於逼眞每據案作書楮
幅必正向敎弟子亦如是曰此卽桺誠懸意也年餘仍
歸里課徒盛暑肅衣冠正講童子有治經未畢遽請學
弄筆作文者不許束脩所入無幾終不肎以貧語人以
是常困旣而翻然曰柰何以貧累吾親乎吾父兄皆以
理人術佐長吏吾將繼之遂偕其異母兄復之京師遂
就幕而南足以衣食家口矣未幾其同産弟在里中以
病殁少雲念母老巳又衣食奔走無人侍膝下每將戒
行李哽咽不自勝居常謂人曰兄弟如左右手今吾一
體亡矣何能獨生在江西德興縣幕病作伏枕蘸筆爲
書數千言與母訣自恨不能終事語甚淒楚遂以乾隆
二十四年九月三十日卒年四十有五姓陳氏一傑名
也每服膺裴行險之言自製字曰儆唐少雲其號也先
世上虞人遷仁和兩世矣娶嚴氏無子後四年卒伯兄
亦無子唯季弟先卒者有三子其仲名焵今爲後將以
某年某月某日葬君於某原余乃泚筆爲銘銘曰
學則史敎則經不一施命所丁嗚呼哀哉予忍不銘
　　　贈中憲大夫予寧秦公墓誌銘(癸巳)
乾陸三十八年秋余同年友江都秦黌以將奉其母趙
太君之匶祔葬於其考中憲公之塋使使來吿文弨曰
卜以今歲十一月十九日吉昔先考之葬銘尙有待也
今以吾母祔當合爲銘以屬子文弨於是考其家狀因
歎中憲公與恭人皆以孝友篤天倫爲足以挽薄俗而
使之厚也公諱熙字予寧先世陜西三原人其遷揚州
之江都至公考來劬公七世矣康熙十六年舉於鄕授
中書舍人生四子公其仲也十歲而孤母鄭安人苦節
撫敎之公前母兩安人皆王氏後王安人生兄庠生與
權公念父兄皆以儒爲業亦惟苦志讀書庶可爲劬勞
報繼而家日以落伯兄與公異居公同母二弟尙幼不
能治生大懼甘旨有缺不得巳始棄經生業此公畢生
隱憾也繼連居母與兄之喪摧毀欲絕殯葬諸費一皆
身任之且撫兄之仲子賓爲子賓爲郡庠生日望其昌
大先人之業愛誨僃至顧又不幸早殁婦俞無子公巳
自有子黌謂黌他日生男當後之其訓子也嚴未嘗少
有姑息朝夕必垂泣警戒曰先人世業竟忍終墜邪黌
以乾隆十二年舉於鄕十七年壬申
恩科成進士選入詞館爲庶吉士卽乞假歸省公率之
祭中翰公之墓未至數里卽却輿步行及墓展拜且吿
曰今而後差可對先人於地下矣一慟幾不能起歸而
臥病不旬日遂卒乾隆十八年五月初七日也年六十
有九娶恭人趙氏同邑歲進士候補訓導諱豫吉之第
三女也世居邵伯埭爲著姓今其地隸甘泉恭人年十
七來歸事姑孝待娣姒如同生念中憲公嗣續未廣爲
置側室熊生覺撫摩鞠育一日不忍離後就養入都攜
以自隨及聞熊病亟命歸視竟賴以廖初賓之爲子也
恭人撫之如實己岀賓亡後三十年黌官湖南始舉次
子恩楚恭人諭黌曰以汝子爲兄後汝父命也兄本汝
世父子世父生時尙有二子今皆巳殁無後大宗不可
絕今當以汝新生子後汝兄而仍歸宗於汝世父俟其
免乳卽歸吿於廟而立之亟傳語汝嫂庶使其三十年
苦節之貞亦藉以少慰也兪旋沒卽命襁褓子成服恭
人之明於大義類若此乾隆三十七年七月十三日卒
年八十有六嗣子賓巳歸宗其爲之後者復殤今舉其
見在者子二人黌由翰林院編脩歴湖南岳常澧道覺
台州臨海縣丞女三庠生陳詩高成璇庠生潘瑢其壻
也孫四恩復恩海恩誥恩蔭孫女一許字程菊生公國
學生以子貴　勅贈承德郎翰林院編修加二級　晉
贈中憲大未恭人　敕封安人　晉贈恭人墓在揚州
城北仙源橋祖塋之旁銘曰
世澤詩書勿棄我畬精神所馮始鬰終舒庭植嘉樹殊
條同根雨露共之靡憂不蕃匪其蒸之後曷克繩之匪
其凝之後曷克承之分形同氣牉合異族嘉耦尢難交
敦互勖爾子我育我孫爾續於古誰倫諸葛氾毓孝友
之德德之大者榮生考終天錫純嘏安此幽廬偕返其
眞我作銘詞用式後人
　　　文林郎施秉縣知縣朱君墓誌銘(壬子)
君諱履吉字旦銘朱姓松江婁縣人先世故浙産凡三
遷至今縣詳具先世誌中考諱秀文廣西桺州府通判
柳州君早年生兩子皆不育四十外始舉君愛憐倍至
幼聰慧好學以父遠宦成童卽綜理家政復銳精學業
體素弱嫡母夏安人憂其過勞也令就怡一適所親示以
六法閒撫七弦以自娯遂兼通藝事年十八省父柳州
途次卽熟復法家言至則佐幕中畫有老成風柳州君
以君之習於爲政也年幾強仕遂爲援例銓授貴州鎭
遠府施秉縣知縣縣居衝途困於供億君籌畫有方剋
已奉公一不以累民革賦外浮派之弊而民皆樂輸恐
後其聽訟也剖決如流且化且誘兩造往往各解讎釋
忿而去修偏橋使商旅不病涉葺廨舍使官吏不侵民
居月兩期課士而士知向方甫二年善政畢舉大府方
擬以循良薦忽一夕心動亟陳情歸養未到家一舍聞
若考巳先一月捐館卽號咷徒跣奔赴慟絕幾不欲生
遂得咯血疾踰年少差隨擇地安窆幷建祠置田呈縣
勒石以垂久遠又推柳州君遺意浙五世以下諸塋及
金山縣冉莊祖塋親往封植各製祭器鑪瓶鐙檠之屬
畢具謹庋以供時祀君之歸也年四十有一以生母孫
孺人年高家居侍養者十餘年怡怡然樂也孫孺人疾
君侍湯藥月餘目不交睫眥爲之爛先是君自祖塋祭
埽囘遇疾風甚雨得疾至是新愈而孫孺人病卒不起
君哀毀骨立沈疴頓發醫者咸謂痛傷五中不靜攝將
不治戚友亦引禮五十不毀之文相勸慰君聞言更戚
竟於乾隆五十七年正月十二日卒於喪次年五十有
五距孫孺人之沒未及一期卒前三日力起端坐書示
曰蘧云寡過曾引履冰五十五年勉服於膺春朝撒手
去仍作打包僧一片寒松裏慈烏喚我曾蓋君考嘗航
海至補陀求子遇老衲以禪語示意後生君故其言有
自也又指壁閒懸緘曰與我將去及斂取視外裹以麻
緘以素紙細書百日髪三字蓋喪滿百日所薙髮也噫
此亦全歸之道矣鄕人來會者重君誼皆行哭失聲且
爲之議曰曾子稱慈愛忘勞盡力而有禮大易云庸行
之謹君之敬親絜己宐受此名也私謚曰孝謹先生僉
曰然君階文林郎考不以其官封而就君之階新例也
初娶於陸繼娶蔡皆前卒又繼娶王子四人光曜子鄂
皆諸生光綸光綎一女蘭馨適靑浦學生蔡光治孫二
人大源大韶女孫二人今卜於十二月二十一日乙酉
奉君匶葬於婁縣北鱗字圩祖塋之次君生前所自定
也諸孤介余年家子范公弼來請銘爲之銘曰
士有百行唯孝莫大愼厥身修唯謹斯最晉有靖節唐
有貞曜古道猶行德音孔邵循吏之名不足盡君終焉
死孝匪獨生勤婁江之濆幽宮是宅永遂瞻依祥徵舄
奕
　　　閻考功懷庭哀辭(幷序/戊子)
乾隆二十二年禮部試天下士余與分校得山東一卷
其辭簡淡而醇雅以爲非學有元本者不能旣呈薦主
司嫌其寂寥弗善也甲乙旣定諸分校者皆退余獨抱
卷上堂與主司言不宐失此士爭之竟不得時分校諸
公聞有此卷爭取傳觀咸稱善秀水鄭君炳也任邱李
君廉衣武進莊君本淳尢歎息不巳旣撤棘言頗傳於
外幷有傳予爲之岀涕者吾鄕陳句山先生深於文者
也索此卷閱之謂當冠倫詢邑里姓名則昌樂閻循觀
卽君也雖不遇而名聞京師來見余果粹然儒者氣度
沖夷語不自矜詡君言試前得余所爲亡室桑孺人行
畧讀之惻惻然若有動乎中謂能質言之而情事亦曲
盡也君好余文余好君文其相合亦自有不偶然者自
後試屢不利君守其道自若至三十一年會試余又與
分校之列揭榜日唱名至第九侍郞劉公蔭榆見君名
詫於眾曰此卽往年盧某所爲抱其卷而泣者也今可
爲之一鼓掌矣滿堂聞之皆大噱是年實岀宐興湯君
萼南之門云旣成進士分部學習得吏部考功司議事
持正不苟隨人上下有齮齕之者君卒不少變今年春
余失官至京師與君相見纔逾月聞君以疾請假余亟
謂君盍書數語見貽乎卽他年相望數千里外見手跡
如見故人君行急不果書旣而郵余一椷別無通問語
惟手書近日體驗之言見貽踐前諾也方謂君巳復初
及秋而凶問至矣嗚呼君內行脩學術正敎人盡其誠
其鄕人多能道之而臨事有執又見於居官之時胡天
虐之使病病而至於不永年邪君言行之懿必不終泯
泯余雖識君而不能資君爲砥礪是余之窮也夫爰爲
辭以寫余哀云
古有特立獨行之士兮不隨俗以變遷余將以求夫今
之人兮豈所在而皆然舍吾範以馳驅兮將詭遇而取
憐置瑟而操竽兮刓方而爲員競追逐以從時兮奚本
志之能堅羌始進其若斯兮吾又惡知其終焉懿若人
之古處兮豈外物之可鐫吾玉固自若兮甘不字以十
年文與行若合符兮今人中而有此賢余不足以得君
兮徒兩情之惓惓巧者遇而拙者亦不終棄兮乃今而
信夫大圜匪榮名之足珍兮將大任之可肩見正直之
道行兮彼遵捷徑者其言旋旣觀政於郞署兮繄升降
之是權寧使人驚吾之諤諤兮吾終抱吾之專專君以
余同草木之臭味兮余亦以君叶宮商之相宣忽長揖
以歸去兮霅乎矢之離弦旣詒我以話言兮期理道之
共研胡卽成此永訣兮悵年壽之不少延嗚呼余求友
於天下兮落落晨星之在天君今又舍我而去兮不禁
淸淚之潺潺惟今之悲其實可悲兮過乎昔者之所傳
功業雖未顯融兮遺文有待於爲之編我車載脂兮將
適吳而辭燕末由過君之里兮一洒涕於重泉嗚乎此
特敘余兩人之交情耳余爲後死尚思約君行之大者
以表於君之阡
　　　孔葓谷戸部哀辭(幷序/甲辰)
嗚呼君蓋天下學士之所以爲宗主者也自成進士後
嗜學轉篤服官農部恐不能卒所業亟吿歸左圖右書
日有所采獲得古來遺文墜簡爲一一整齊補綴出與
友朋相質正海內學者多樂就之見聞益以富其厚於
朋友也不以死生易節東原戴君旣殁爲版行其遺書
無有散失士林尢高其義其他所梓復不下數十種扶
微振絕厥功茂焉昨歲冬孟文弨自太原南還過魯訪
君蓋不相見者星一終矣畱余止宿示余以漢隸借我
以佳本餉我以新刻微見君容黯黮而多涕勸君宐少
近藥餌然亦不圖有朝夕虞也今年仲春初旬忽得君
不祿之赴驚噩涕零進使者而問故使者不能言其詳
但言君第三郞君新就㛰於金陵而歸亦以是月夭亡
相去僅三日嗚呼一何酷也以君之淳懿融粹絕無瑕
玼宐其享遐年膺厚福余方欲託君以身後事而何意
余反爲後死者耶旣以悲君實亦自悲爰爲之詞以寫
我哀
子聖人之後也仍好古而敏求釋纓紱而反初兮壹藏
修以息游物固聚於所好兮祕簡恣其遐捜友朋相與
討論兮盡一時之勝流美交道之不渝兮信臭味之相
投延陵之不忘故兮我亦遺文之是收旣不負此良友
兮復表章夫前修文章天下之公器兮應學子之所求
繄余得之而暴富兮溢璀璨乎琳璆曩吾黨有端人兮
(謂余門范崧/君所師也)知子維端人之儔溯淵源而我敬兮嗟薄
俗其有此不自締交以至今兮剛歲星之一周欺合幷
之不易兮隔千里而通郵渴思君而一見兮溯洙泗以
停輈喜余來而止宿兮盡永夕之綢繆思從容而展意
兮柰吾行之甚遒君年少余兩紀兮騁長途其未休猥
余珍夫敝帚兮亦將託子以去畱久懷兹而未發兮將
排比而始謀何意竟不我待兮乃一疾而不瘳余自今
無以爲質兮淚忽忽其盈眸憶合尊以歡讌分方子獻
而我酬曾兩月之爲期兮判萬古與千秋重以叔子之
不祐兮疑與善之悠悠幸長君之繼志兮文與行其竝
優興眾可追夫二鄭兮向歆遠軼於二劉少者係踵而
接武兮咸不墜夫弓裘有子孫其若此兮宐亦可含笑
而無憂獻歲寓書以通問兮神爽豈或閒夫明幽兹不
能累君之行兮聊以代夫執紼者之謳嗚呼吾與君之
交其盡於此乎猶庶幾夢寐之閒神彷彿而來遊
　　　公祭汪容甫(中)文(甲寅)
維年月日同學友盧文弨孫志祖張燕昌梁玉繩等謹
以淸酌之奠致祭於拔萃汪君容夫之靈曰吁嗟汪君
無怛而化驟聞惡秏舉皆驚詫日者相招促坐談笑曾
未浹旬銷聲埋照君實不狂而眾曰狂皮裏春秋涇渭
分明彼妄男子號召羣愚如羶集蟻如矢叢蛆世奉尊
奢君實唾弃海內正人僃載簡記師門風義不忘久久
(沈椒園鄭純/齋兩先生)披榛拜墓遺金卹後同道爲朋端臨(劉台/拱)
懷祖(王念/孫)秋士(江德/量)先徂金蘭誰補四庫在胸爲行祕
書大放厥辭佩玉瓊琚文章何師西京鄴下汴都臨安
未始嚅炙不恕古人指瑕蹈隙何況今人焉免勒帛眾
畏其口誓欲殺之終老田閒得與禍辭名園高枕山荼
雙植竹閣柏堂風流允嗣不死揚州而死杭州禪智山
光終焉首邱吾儕結契無論舊新聞名相思握手情親
臭味本同膠投漆中來幸天假去何悤悤一去不返儀
觀在目樽酒具陳皋某來復聞君佳兒嶄然頭角庶幾
他年父書能讀魂無不之邗江之湄執紼相送涕下漣
洏嗚呼哀哉尙饗
　　　　　　　　　弟子浦江戴　聰惟憲校
抱經堂文集卷第三十四終
