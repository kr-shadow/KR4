#+TITLE: 丁卯詩集-唐-許渾
#+DATE: 2016-06-11 12:24:30
#+SOURCE: github.com/kanripo/KR4c0079 master 4b78f7e2                
欽定四庫全書　　　　　集部二
　丁夘詩集　　　　　　　别集類一(唐/)
　　提要
　　　　(臣/)等謹案丁夘詩集二巻補遺一巻唐許渾撰
　　　　渾字用晦武后朝宰相圉師之後考新唐書
　　　　宰相世系表圉師為安陸許氏渾為其後應
　　　　亦出於安陸陳振孫書錄解題乃稱渾為丹
　　　　陽人觀集中送王總歸丹陽詩有曰憑寄家
　　　　書為回報舊居還有故人知葢其家於丹陽
　　　　猶李白系出隴西而為蜀人矣渾太和六年
　　　　進士及第為當塗太平二令以病免起潤州
　　　　司馬大中三年為監察御史厯虞部員外郎
　　　　睦郢二州刺史其曰丁夘集者潤州有丁夘
　　　　橋渾别墅在焉因以名集集中有夜歸丁夘
　　　　橋村舍詩是也新唐書藝文志作二巻晁氏
　　　　讀書志亦作二巻陳氏書錄解題注云蜀本
　　　　有拾遺二巻今之補遺當即陳氏所謂拾遺
　　　　為後人改題其集外詩又後人掇拾増入耳
　　　　惟晁氏稱近得渾集完本五百篇止二巻是
　　　　本篇數雖合而巻帙不同葢總非宋人刋本
　　　　之舊矣毛晉汲古閣刋本亦二巻詩僅三百
　　　　餘篇疑即晁氏所見之本讀書志或誤三為
　　　　五亦未可知以此本較毛本完備故置彼而
　　　　錄此焉乾隆四十五年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　丁卯詩集巻上
　　　　　　　　　　　　　唐　許渾　撰
　近體詩
　　七言律詩一百六十九首
　　　金陵懐古
玉樹歌殘(一作/愁)王氣終景陽兵合戍(一作/畫)樓空松楸(一/作)
(楸/梧)逺近千官塜禾黍髙低六代宫石燕拂雲晴亦雨江
豚吹浪夜還風英䧺一去豪華盡惟有青山似洛中
　　　姑蘇懐古
宫館餘基輟棹過黍苖無限獨悲歌荒䑓麋鹿爭新草
空苑鳧鷖占淺莎吳岫雨來虗檻冷楚江風急逺帆多
可憐國破忠臣死日日東流生白波
　　　凌歊䑓(當塗縣西宋髙/祖築今太平州)
宋祖凌髙(一作/歊)樂未回三千歌舞宿層䑓湘潭雲盡暮
山出巴蜀雪消春水來行殿有基荒薺合寢園無主野
棠開百年便作萬年計嵒畔古碑空緑苔
　　　驪山
聞説先皇醉碧桃日華浮動(一作/艶)鬱金袍風隨玉輦笙
歌迥雲捲珠簾劒佩髙鳯駕北歸山寂寂龍輿西幸水
滔滔蛾眉(一作/貴妃)沒後廵遊少瓦落宫牆見野蒿
　　　咸陽城東(一作/西)樓晩眺(南近磻溪西/對慈福寺閣)
一上髙城萬里愁蒹葭楊栁似汀洲溪雲初起日沉閣
山雨欲來風滿樓鳥下緑蕪秦苑夕蟬鳴黄葉漢宫秋
行人莫問當年(一作/前朝)事故國東來渭水流(一作渭水寒/聲晝夜流)
　　　京口閒居寄京洛友人
吳門煙月昔同逰楓葉蘆花並客舟聚㪚有期雲北去
浮沉無計水東流一樽酒盡青山暮千里書回碧樹秋
何處相思不相見鳯城宫(一作/龍)闕楚江樓
　　　冬至登越王䑓懐歸
月沉髙岫宿雲開萬里歸心獨上來河畔雪飛楊子宅
海邉花盛越王臺瀧分桂嶺魚難過瘴近衡峯鴈却回
鄉信漸稀人漸老只應頻看(一作/醉)北枝梅
　　　對雪
雲度龍山暗綺城光飛淅瀝引輕盈素娥冉冉拜瑶闕
皓鶴紛紛朝玉京隂嶺有風梅艶散寒林無月桂華清
剡溪一醉十年事忽憶棹回天未眀
　　　送蕭處士歸緱嶺别業
醉斜烏帽髮如絲曽看仙人一局棊賔館有魚為客久
鄉書無鴈到家遲緱山住近吹笙廟湘水行逢鼓瑟祠
今夜月明何處宿九疑雲盡緑參差
　　　與鄭二(一作/韓鄭)秀才同舟東至(一作/下)洛中親友送
　　　至景雲寺
三十六峯横(一作/同)一川緑波無路草芊芊牛羊晩食鋪
平地鵰鶚晴飛摩逺天洛客盡回臨水寺楚人皆逐下
江船東西未有相逢日更把繁華共醉眠
　　　長安歳暮
獨望天門倚劒歌干時無計老闗河(一作每望青雲憶/薜蘿長安九陌獨)
(悲/歌)東歸萬里慙張翰西上四年羞卞和花暗楚城春醉
少月涼秦塞夜愁多三山歳歳有人去惟恐海風生白
波(一作蓬瀛有路未知/處漲海悠悠空碧波)
　　　贈茅山髙拾遺
諫獵歸來綺季歌大茅峰影滿秋波山齋留客掃紅葉
野艇送僧披緑莎長覆舊圗棊勢盡徧添新品藥名多
雲中黄鵠日千里自宿自飛無網羅
　　　李秀才近自塗口遷居新安適枉緘書見寛悲
　　　戚因以此答
逺書開罷更依依晨坐髙䑓竟落暉顔巷雪深人巳去
庾樓花盛客初歸東堂望絶遷鶯起南國哀餘候鴈飛
今日勞君猶問訊一官唯長故山薇
　　　贈蕭兵曹
廣陵隄上昔離居帆轉瀟湘萬里餘楚客病時無鵩鳥
越鄉(一作/江)歸處(宋本/作去)有鱸魚潮生水郭蒹葭響雨過山
城橘柚疎聞説擕琴兼載酒邑人爭識(一作卭/人休羡)馬相如
　　　題舒女廟
山樂來迎去不言廟前髙栁水禽喧綺羅無色雨侵帳
珠翠有聲風繞幡粧鏡尚疑山月滿寢屏猶認野花繁
孤舟夢斷行雲散何限離心寄曉猿
　　　姑熟官舍
草生官舍似閒居雪照南忩滿素書貧後始知為吏拙
病來還喜識人疎青雲豈有窺梁燕濁水應無避釣魚
不待秋風便歸去紫陽山下是吾廬
　　　凌歊臺送韋秀才
雲起髙臺日未沉數村殘照半巖(宋本/作蘿)隂野蠶成繭桑
柘盡溪鳥引雛蒲稗深帆勢依依投極浦鐘聲杳杳隔
前林故山迢逓故人去一夜月明千里心
　　　送嶺南盧判官罷職歸華隂山居
曽事劉琨鴈塞空十年書劒似(一作/任)飄蓬東堂舊屈(一/作)
(有/)移山志南國新留煮海功還掛一帆青海上更開三
逕碧蓮中闗西舊(一作/親)友應(一作/如)相問巳許滄浪伴釣
翁
　　　將度故城湖阻風夜泊永陽戍
行盡清溪日巳蹉雲容山影水嵳峩樓前歸客怨清夢
樓上美人凝夜歌獨樹髙髙風勢急平湖渺渺月明多
終期一艇載樵去來徃使帆凌白波
　　　鄭侍御㕔翫鶴
碧天飛舞下晴莎金閣瑶池絶網羅嵒響數聲風滿樹
岸移孤影雪凌波緱山去逺雲霄迥遼海歸遲歳月多
雙翅亦(宋本/作欲)開千萬里祗應棲隱(宋本/作穩)戀喬柯
　　　南庭夜坐貽開元禪定二道者
暮暮焚香何處宿西巖一室映踈藤光隂難駐迹如客
寒暑不驚心似僧髙樹有風聞夜磬逺山無月見秋燈
身閒境靜日為樂若問自(宋本/作其)餘非我能
　　　朱坡故少保杜公池亭
杜陵池榭綺城東孤島回汀路不窮高岫乍疑三峽近
逺波初似五湖通楸梧葉暗瀟瀟雨菱荇花香淡淡風
還有昔時巢燕在飛來飛去畫堂中(一作/空)
　　　秋日早朝
宵衣應待絶更籌環佩鏘鏘月下樓井轉轆轤千樹曉
鏁開閶闔萬山秋龍輿(宋本/作旟)盡列趨金殿雉扇纔分拜
玉旒虗戴鐵冠無一事滄江歸去老漁(一作老/釣魚)舟
　　　滄浪峽
纓帶流塵髮半霜獨尋殘月下滄浪一聲溪鳥暗雲散
萬片野花流水香昔日未知方外樂暮年初信夢中忙
紅蝦青鯽紫芹脆歸去不辭來路長
　　　登故洛陽城
禾黍離離半野蒿昔人城此豈知勞水聲東去市朝變
山勢北來宫殿髙鴉噪暮雲歸古堞鴈迷寒雨下空壕
可憐緱嶺登仙子猶(一作/獨)自吹笙醉碧桃
　　　聞釋子栖𤣥欲奉道因寄
欲求真訣戀禪扃羽帔方袍盡有情仙骨本㣲靈鶴逺
法心潜動毒龍驚三山未有偷桃計四海初傳問菊名
今日勸師師莫惑長生難學(一作/不似)證無生
　　　南海府罷南康阻淺行侣稍稍登陸主人燕餞
　　　至頻暮宿東溪
晴灘水落漲虗沙灘去秦吳萬里賖(一作/斜)馬上折殘江
北栁舟中開盡嶺南花離歌不斷如留客歸夢初驚似
到(一作/别)家山鳥一聲人未起半牀風(宋本/作春)月在天涯
　　　秋晩雲陽驛西亭蓮池
心憶蓮池秉燭逰葉殘花敗尚維舟烟開翠扇清風曉
水泛紅衣白露秋神女暫來雲易散仙娥初去月難留
空懐逺道無持贈醉倚欄干盡日愁
　　　題勤尊師歴陽山居(并序/)
師即思齊之孫頃為故相國蕭公録用相國致政尊師
亦自邉將入道因贈是詩
二十知兵在羽林中年潜識子房心蒼鷹出岫(宋本/作塞)邊
塵滅(一作/靜)白鶴還鄉楚水深春坼酒瓶浮(一作/兼)藥氣晩
擕棊局帶松隂雞籠山上雲多處自劚黄精不可尋
　　　懐舊居
兵書一箧老無功故國郊扉在夢中藤蔓覆梨張谷暗
(一作/靜)草花侵菊(一作/杏)庾園空朱門跡忝登龍客白屋心
期失馬翁楚水吳山何處是北忩殘月照屛風
　　　祇命許昌自郊移居入公館秋日寄茅山髙拾
　　　遺
一笛迎風萬葉飛強擕刀筆換荷衣潮寒水國秋砧早
月暗山城夜漏稀巖響逺聞樵客過浦深遥送釣童歸
中年未識從軍樂虗近三茅望少㣲
　　　哭虞將軍
白首從軍未有名近將孤劒到江城巴童戍久能畨語
胡馬調多解漢行對雪夜窮黄石略望雲秋計黒山程
可憐身死家猶逺汴水東流無哭聲
　　　晩自朝臺至韋隱居郊園
秋來鳬鴈下方塘繫馬朝臺歩夕陽村徑繞山松葉暗
野門臨水稻花香雲連海氣琴書潤風帶潮聲枕簟涼
西去磻溪猶萬里可能垂白待文王
　　　寓居開元精舍酬薛秀才見貽
知已蕭條信陸沉茂陵扶疾卧西林芰荷風起客堂靜
松桂月髙僧院深清露下時傷旅鬢白雲歸處寄鄉心
勞(一作/憐)君詩思(一作/句)猶相憶題在(一作/向)空齋夜夜(一作/日日)
吟
　　　别劉秀才
三獻無功玉有瑕更擕書劒客天涯孤帆夜别瀟湘雨
廣陌春期鄠杜花燈照水螢千㸃滅棹驚灘鴈一行斜
闗河萬里(一作/迢逓)秋風急望見鄉山不到家
　　　早發天台中巖寺度闗嶺次天姥岑
來徃天台天姥間欲求真訣駐衰顔星河半落巖前寺
雲霧初開嶺上(一作/外)闗丹壑樹髙(宋本/作多)風浩浩碧溪苔
淺水潺潺可知劉阮逢人處行盡深山又是山
　　　逰錢塘青山李隱居西齋
小隱西亭為客開翠蘿深處遍蒼(一作/青)苔林間掃石安
棊局巖下分泉逓酒杯蘭葉露光秋月上蘆花風起夜
潮來雲山繞屋猶嫌淺欲棹漁舟近釣臺
　　　春日郊園戯贈楊嘏評事
十里蒹葭入薜蘿春風誰許暫鳴珂相如渴後狂還減
曼倩飢來語更多門枕碧溪氷皓耀檻齊青嶂雪嵯峨
野橋沽酒茅簷醉誰羡紅樓一曲歌
　　　晩自東郭回留一二逰侣
鄉心迢逓宦情㣲吏散尋幽竟落暉林下草腥巢鷺宿
洞前雲濕雨龍歸鐘隨野艇回孤棹鼔絶山城掩半扉
今夜西齋好風月一瓢春酒莫相違
　　　與鄭秀才叔姪㑹送楊秀才昆仲東歸
書劒功遲白髪新異鄉仍送故鄉人阮公留客竹齋曉
田氏到家荆樹春雪盡塞鴻南翥少風來胡馬北嘶頻
洞庭烟月如終老誰是長楊諫獵臣
　　　送郭秀才逰天台(并序/)
余嘗與郭秀才同玩朱審畫天台山圗秀才因逰是山
題詩贈别焉
雲埋隂壑雪凝峰半壁天台已萬重人度碧溪疑輟棹
僧歸蒼嶺似聞鐘暖眠鸂鶒晴灘草髙掛獼猴暮澗松
曽約舊(宋本/作共)逰今獨去赤城西面水溶溶
　　　送張尊師歸洞庭
能琴道士洞庭西風滿歸帆路不迷野(宋本/作對)岸水花霜
後淺傍簷山果雨來低杉松近晩移茶竈巖谷初寒蓋
藥畦他日相思兩行字無人知處武陵溪
　　　移攝太平寄前李明府
病移(一作/多)巖邑稱閒身何處風光貰酒頻溪栁遶門彭
澤令野花連洞武陵人嬌歌自駐壺中景艶舞長留海
上春早晩髙臺更同醉緑蘿如帳草如茵
　　　再逰姑蘇玉芝觀
髙梧一葉下秋初迢逓重廊舊(一作/來説)寄居月過碧忩今
夜酒雨昏紅壁去年書玉池露冷芙蓉淺瓊樹風髙(一/作)
(金井/烟分)薜荔踈明日掛帆(一作從/此扁舟)更東去仙翁應笑為鱸
魚
　　　夜歸驛樓
水晩雲秋山不窮自疑身在畫屏中孤舟移棹一江月
髙閣巻簾千樹風忩下覆棊殘局在橘邊沽酒半壜空
早炊香稻待鱸鱠南渚未明尋釣翁
　　　題靈山寺行堅師院
西巖一徑不通樵八十持杯未覺遥龍在石潭聞夜雨
鴈移沙渚見秋潮經函露濕文多(一作/皆)暗香印風吹字
半(一作/欲)銷應笑東歸又南去越山無路水迢迢
　　　題韋長史山居
一官唯買晝公堂但得身閒日自長琴曲少聲重勘譜
藥丸多忌更尋方溪浮箬葉添盃緑泉遶松根助茗香
明日鱖魚何處釣門前春水似滄浪
　　　贈李伊闕(并序/)
前伊闕李師晦侍御辭秩歸山過余所止醉圗二室于
屋壁亦招隱之㫖也因而有贈焉
桐履如飛不可尋一壺雙笈嶧陽琴舟横野渡寒風急
門掩荒山夜雪深貧笑白駒無去意病慙黄鵠有歸心
雲間二室勞君畫水墨蒼蒼半壁隂
　　　重遊練湖懐舊(并序/)
余嘗與故宋補闕次都秋夕逰練湖亭今復登賞愴然
有感因賦是詩
西風渺渺月連天同醉蘭舟未十年鵩鳥賦成人已沒
嘉魚詩在世空傳榮枯盡寄浮雲外哀樂猶驚逝水前
日暮長隄更回首一聲隣笛舊山川(一作蟬續/一聲蟬)
　　　乗月棹舟送大厯寺靈聰上人不及
萬峯秋盡百泉清舊鎻禪扉在赤城楓浦客來煙未散
竹忩僧去月猶明杯浮野渡魚龍逺錫響空山虎豹驚
一字不留何足訝白雲無路水無情
　　　汴河亭
廣陵花盛帝東遊先劈崑崙(一作/黄河)一派流百二禁兵辭
象闕三千宫女下龍舟凝雲鼓震星辰動拂浪旗(宋本/作旌)
開日月浮四海義師歸有道迷樓還似(一作/何異)景陽樓
　　　村舍二首
自剪青莎織雨衣南峰(一作/村)烟火是柴扉莱(一作/山)妻早
報(一作/起)蒸梨熟童子遥迎種豆歸魚下碧潭當鏡躍鳥
還青嶂拂屏飛花時未免人來徃欲買嚴光舊釣磯
尚平多慮(宋本/作累)自歸(一作/休)難一日身閒(一作/深居)一日安山
徑有(或作/晩)雲収獵網水門(一作/庭)無月掛魚竿花間酒氣
春風逺(宋本/作暖)竹裏棊聲夜雨寒三頃水田秋更熟北忩
誰拂舊塵冠
　　　鄭秀才東歸憑逹家書
欲寄家書少客過閉門心逺洞庭波兩巖花落夜風急
一逕草荒春雨多愁泛楚江吟浩渺憶歸吳岫夢嵯峨
貧居不問應知處溪上閒船(一作/扁舟)繫緑蘿
　　　傷湖州李郎中
政成身沒共興哀鄉路兵戈旅櫬回城上暮雲凝鼓角
海邉春草閉池臺經年未𦵏佳人散昨夜因齋故吏來
南北相逢皆掩泣(一作欲過洞/庭還倚棹)白蘋洲暖一(一作/百)花開
　　　和友人送僧歸桂州靈巖寺
楚客送僧歸桂陽海門帆勢極(或作/隔)瀟湘碧雲千里暮
愁合白雪一聲春思長栁絮擁堤添衲軟松花浮水注
瓶香南宗長老㡬年别聞道半巖多影堂
　　　淮隂阻風寄楚州韋中丞
垂釣京江欲白頭江魚堪釣却西逰劉伶臺下稻花晩
韓信廟前楓葉秋淮月未明先倚檻海雲初起更維舟
河橋有酒無人醉獨上髙城望庾樓
　　　途經敷水
脩蛾顰翠倚柔桑遥謝春風白面郎五夜有情隨暮雨
百年無節待秋霜重尋繡帶朱藤合更認羅裙碧草長
何處野花何處水下峯流出一渠香
　　　和人賀楊僕射致政(并序/)
祠部楊員外以僕射楊公拜官致仕幕府賔僚及門生
合燕申賀飲後書事因和呈
蓮府(一作/魏闕)公卿拜後塵手持優詔掛朱輪從軍幕下三
千客聞禮庭中七十人飾(或作/錦)帳麗詞推北巷畫堂清
樂掩南隣豈同王謝山隂㑹空叙流杯醉(一作/向)暮春
　　　四皓廟
桂香松暖廟門開獨瀉椒漿奠一杯秦法欲興鴻已去
漢儲將廢鳯還來紫芝翳翳多青草白石蒼蒼半緑苔
山下驛塵南竄路不知冠蓋㡬人回
　　　鶴林寺中秋夜玩月
待月東林月正圎廣庭無樹草無煙中秋雲盡出滄海
半夜露寒當碧天輪彩漸移金殿外鏡光猶掛玉樓前
莫辭逹曙殷勤望一墮西巖又隔年
　　　南海府罷歸京口經大庾嶺贈張明府
樓船旌斾極天涯一劒從軍兩鬢華回日眼明河畔草
(宋本一/作栁)去時腸斷嶺頭花陶詩盡寫行過縣張賦初成
卧到家官滿知君有歸處姑蘇臺上(一作吴/王宫殿)舊煙霞
　　　題衛將軍廟(并序/)
將軍名逖陽羡人少習詩書學弓劒有武略二十七逰
并汾間遇神堯皇帝始建義旗逖以勇藝進備行列洎
擒竇建徳逖時挾鎗劒前突後翼大宗顧而竒之天下
既定録其功拜將軍宿衛以母老且病乞歸侍殘年辭
㫖哀激詔許之既而以孝敬睦閨門以然信居鄉里及
卒邑人懐其賢廟於荆溪之湄以平生弓甲懸東西廡下歳
時祠祭頗福其土焉文士王敖撰碑辭實詳備惜乎國
史缺書其人因題是詩于廟壁
武牢闗下䕶龍旗挾槊(一作/㦸)彎弓馬上飛漢業未興王
覇在秦軍纔㪚魯連歸墳穿大澤埋金劒廟枕長溪掛
鐵衣欲奠(一作/弔)忠魂何處問葦花楓葉雨霏霏
　　　訪别韋隱居不值(并序/)
余行至雙巖溪訪韋隱居巳榜舟詣開元寺水閣見送
棹回巳晩因題是詩留别
犬吠雙巖碧樹間主人朝出半開闗湯師閣上留詩别
杜叟橋邉載酒還櫟塢炭煙晴過嶺蓼村漁火(一作/父)夜
移灣故鄉蕪沒兵戈後憑向溪南買一山
　　　送前東陽于明府由鄂渚歸故林
結束征車換黒貂㶚西風雨正瀟瀟茂陵久病書千巻
彭澤初歸酒一瓢帆背夕陽湓水濶棹經滄海甑山遥
殷勤為謝南溪客白首螢忩未(一作篳/門誰)見招
　　　聽歌鷓鴣辭(并序/)
余過陜州夜讌將罷妓人善歌鷓鴣者詞調清怨徃徃
在耳因題是詩
南國多情多艶詞鷓鴣清怨遶梁飛甘棠城上客先醉
苦竹嶺頭人未歸響轉碧霄雲駐影曲終清漏月沉暉
山行水宿不知逺猶夢玉釵金縷衣
　　　寄題華巖韋秀才院
三面樓臺百丈峰西巖髙枕樹重重晴攀翠竹(一作/葉)題
詩滑秋摘黄花釀酒濃山殿日斜喧鳥雀石潭波靜(宋/本)
(作/動)戲魚龍今來故國遥相憶月照千山半夜鐘
　　　戲代李協律松江有贈
蜀客操琴吳女歌明珠十斛是天河霜凝薜荔怯秋樹
露滴芙蓉愁晩波蘭浦逺鄉應解佩栁隄殘月未鳴珂
西樓沉醉不知散潮落洞庭洲渚多
　　　送黄隱居歸南海
瘴霧南邉久寄家海中來徃信流槎林藏􁲜(音/弗)􁲜多殘
笋樹過猩猩少落花深洞有雲龍蛻骨半巖無草象生
牙知君愛宿層峰頂坐到三更見日華
　　　朝臺送客有懐
趙佗西拜巳登壇馬援南征土宇寛越國舊無唐印綬
蠻鄉今有漢衣冠江雲帶日秋應熱海雨隨風夏亦寒
嶺北歸人莫回首蓼花楓葉萬重灘
　　　自楞伽寺晨起汎舟道中有懐
碧樹蒼蒼茂苑東佳期迢逓路何窮一聲山鳥曙雲外
萬㸃水螢秋草中門掩竹齋㣲有月棹移蘭渚淡無風
欲知此路堪惆悵菱葉蓼花連故宫
　　　十二月拜起居表回
一章西奏拜仙曹回首(宋本/作焉)天津北望勞寒水欲春氷
彩薄曉山初霽雪峰髙樓形向日攅飛鳯宫勢凌波壓
斷鰲空鎖烟霞絶廵幸周人誰識鬱金袍
　　　觀章中丞夜按歌舞
夜按雙娃禁曲新東西簫鼓接雲(一作/華)津舞衫未换紅
鉛濕歌扇初移翠黛顰彩檻燭烟光吐日畫屏香霧暖
凝春西樓月在襄王醉十二山髙不見人
　　　重逰飛泉觀題故梁道士宿龍池
西巖泉落水容寛靈物蜿蜒黒處蟠松葉正秋琴韻響
菱花初曉鏡光寒雲開星月浮山殿雨過風雷繞石壇
仙客不歸龍亦去稻畦長滿此池乾
　　　下第貽友人
身在闗西家洞庭夜寒歌苦燭(一作孤/燭夜)熒熒人心髙下
月中桂客思徃來波上萍馬氏識君眉最白阮公留我
眼長青花前失意共寥落莫遣東風吹酒醒
　　　晩登龍門驛樓
魚龍多處鑿門開萬古人知夏禹材青嶂逺分從地斷
洪流髙瀉自天來風雲有路皆燒尾波浪無程盡曝腮
心感膺門身過此晩山秋樹獨徘徊
　　　韶州韶陽樓夜讌
待月西樓捲翠羅玉杯瑶瑟近星河簾前碧樹窮秋密
忩外青山薄暮多鸜鵒未知狂客醉鷓鴣先譲美人歌
使君莫惜通宵飲刀筆初從馬伏波
　　　聞韶州李相公移(宋本有/拜字)郴州因寄
詔移丞相木蘭舟桂水潺湲嶺北流青漢夢歸雙闕曙
白雲吟過五湖秋恩回玉扆人先喜道在金縢世不憂
聞説公卿盡南望甘棠花暖鳯池頭
　　　游江令舊宅
身沒南朝宅巳荒邑人猶賞舊風光芹根生葉石池淺
桐樹落花金井香帶暖山蜂巢畫閣欲隂溪燕集書堂
閒愁此地更西望(一作/回首)潮浸臺城春草長
　　　㶚上逢元處士東歸
瘦馬頻嘶㶚水寒㶚南髙處望長安何人更結王生襪
此客虗彈貢氏冠江上蟹螯沙渺渺塢中蝸殻雪漫漫
舊交已變(一作/盡)新知少却伴漁郎(宋本/作師)把釣竿
　　　别張秀才(并序/)
余與張秀才同出闗至陜府余取南道至(宋本/作止)洛下張
由北路抵江東因幕中餞讌遂賦詩以别
不知何計冩離憂萬里山川半舊遊風捲暮沙和雪起
日融春水帶氷流凌晨客淚分東郭竟夕鄉心共北樓
青桂一枝年少事莫因鱸鱠渉窮秋
　　　别表兄軍倅(並序/)
余祇命南海至廬陵逢表兄軍倅奉使淮海别後却寄
是詩
盧橘花香拂釣磯佳人猶舞越羅衣三洲水淺魚來少
五嶺山髙鴈到稀客路晚依紅樹宿鄉闗朝望白雲歸
交親不念征南吏(一作/客)昨夜風帆去似飛
　　　題蘇州虎丘寺僧院
暫引寒泉濯逺塵此生多是異鄉人荆溪夜雨花開疾
吳苑秋風月滿頻萬里髙低門外路百年榮辱夢中身
世間誰似西林客一卧煙霞四十春
　　　酬郭少府先奉使廵澇見寄兼呈裴明府
載書㩦榼别池龍十副(宋本/作幅)輕帆處處通謝眺宅荒山
翠裏王敦城古月明中江村夜漲浮天水澤國秋生動
地風飽食鱸(一作/鱠)魚榜歸檝待君琴酒醉陶公
　　　出永通門經李氏莊
飛軒危檻百花堂朝讌歌鐘暮巳荒中散獄成琴自怨
歩兵厨廢酒猶香風池宿鳥喧朱閣雨砌秋螢拂畫梁
力保山河家又慶祗應中令敵汾陽
　　　漢水傷稼(并序/)
此郡雖自夏無雨江邉多稼(宋本/作穡)油然可觀秋八月天
清日朗漢水泛濫(宋本/作溢)人實為灾軫念疲羸因賦四韻
西北樓開四望通殘霞成綺月懸弓江村夜漲浮天水
澤國秋生動地風髙下緑苗千頃盡新陳紅粟萬箱(一/作)
(厫/)空才㣲分薄憂何益却欲回心學釣翁
　　　送王總下第歸丹陽
秦樓心斷楚江湄繫馬春風酒一巵汴水月明東下疾
練塘花發北來遲青蕪定沒安貧處黄葉應催獻賦詩
(宋本/作時)馮寄家書為(一作/問)回報舊居還有故人知
　　　南陽道中
日斜孤館傍村行野店髙低帶古城籬下曉花齋後落
井邉秋葉社前生飢烏索哺隨雛叫乳㹀慵歸望犢鳴
荒草連天風動(宋本/作墮)地不知誰學武侯耕
　　　破北虜太和公主歸宫闕
毳幕承秋極斷蓬飄颻一劒黒山空匃奴北走荒秦壘
貴主西還盛漢宫定是廟謨傾種落必知邉宼畏驍雄
恩沾殘類從歸去莫使(宋本/作遣)華人雜犬戎
　　　李定言自殿院銜命歸闕拜員外郎俄遷右史
　　　因寄
白筆南征變二毛越山愁瘴海驚濤纔歸龍尾含雞舌
更立螭頭運(一作/吮)兎毫閶闔欲開宫漏盡冕旒初坐御
香髙吳中舊侣(一作/友)君先貴曽憶王祥與佩刀
　　　早秋韶陽夜雨
宋玉含悽夢亦驚芙蓉山響一猿聲隂雲迎(一作/凝)雨枕
先潤夜電引雷忩暫明暗惜水花飄廣檻逺愁風葉下
髙城西歸萬里未千里應到故園春草生
　　　將為南行陪尚書崔公宴海榴堂
朝讌華堂暮未休㡬人偏得謝公留風傳鼔角霜侵㦸
雲捲笙歌月上樓賔館盡開徐穉(宋本/作孺)榻客帆空戀李
膺舟謾誇書劒無歸處水逺山長歩歩愁
　　　贈王山人
貰酒㩦琴訪我頻始知城市有閒人君臣藥在寧憂病
子母錢成豈患貧年老(宋本/作長)每勞推甲子夜寒初共守
庚申近來聞説燒丹處玉洞桃花萬樹春
　　　宣城崔大夫召聨句偶疾不獲赴因獻
心慕知音命自拘畫堂聞欲試吹竽茂陵罷酒慙中聖
漳浦題詩怯大巫鬐鬛㡬年傷在藻羽毛終日羡棲梧
還愁旅棹空歸去楓葉荷花釣五湖
　　　贈鄭處士
道傍年少莫矜誇心在重霄鬢未華楊子可曽過北里
魯人何必敬東家寒雲曉散千峰雪暖雨晴開一徑花
且賣湖田釀春酒與君書劒是生涯
　　　元正
髙揭雞竿闢帝閽祥風㣲暖瑞雲屯千官共削姦臣跡
萬國初銜聖主恩宫殿雪華齊紫閣闗河春色到青門
華夷一軌人方泰莫學論兵誤至尊
　　　登尉佗樓
劉項持兵鹿未窮自乗黄屋島夷中南來作尉任囂力
北向稱臣陸賈功簫鼔尚陳(宋本/作存)今世廟旌旗猶鎖(宋/本)
(作/鎮)昔時宫越人未必知虞舜一奏薫絃萬古風
　　　韶州驛樓宴罷
簷外千帆背夕陽歸心杳杳鬢蒼蒼嶺猿羣宿夜山靜
沙鳥獨飛秋水涼露墮桂花棊局濕風吹荷葉酒瓶香
主人不醉下樓去月在南軒更漏長
　　　和淮南王相公與賔僚同㳺𤓰洲别業題舊(宋/本)
　　　(有書/字)齋
碧油紅斾想青衿積雪忩前盡日吟巢鶴去時雲樹老
卧龍歸處石潭深道傍苦李猶垂實城外甘棠巳布隂
賔御莫辭巖下醉武丁髙枕待為霖
　　　送盧先軰自衡岳赴復州嘉禮二首
名振金閨歩玉京暫留滄海見髙情衆花盡處松千尺
羣鳥喧時鶴一聲朱閣簟涼踈雨過碧溪船動早潮生
離心不異西江水直送征帆萬里行
湖南詩客海中行鵬翅垂雲不自矜秋水靜磨金鏡土
夜風寒結玉壺氷萬重嶺嶠辭衡岳千里山陂問竟陵
醉倚西樓人已逺栁溪無浪月澄澄
　　　哭楊攀處士
先生憂道樂清貧白髮終為不仕身嵇阮沒來無酒客
應劉亡後少詩人山前月照孤墳曉溪上花開舊宅春
昨夜回舟更惆悵至今鐘磬滿南隣
　　　宿望亭館寄蘓州一二同志
候館人稀夜自(一作/更)長姑蘇人逺樹蒼蒼江湖水落髙
樓迥河漢秋歸廣簟涼月轉碧梧移鵲影露低紅葉濕
螢光西園詩侣應多思莫醉笙歌掩畫堂
　　　盧山人自巴蜀由湘潭歸茅山因贈
太乙靈方鍊紫荷紫荷飛盡髪皤皤猿啼巫峽曉雲薄
鴈宿洞庭秋月多導引豈如桃葉舞歩虗寧比竹枝歌
華陽舊隱莫歸去水沒芝田生緑莎
　　　潁州從事西湖亭讌餞
西湖清讌不知回一曲離歌酒一杯城帶夕陽聞鼓角
寺臨秋水見樓臺蘭堂客散蟬猶噪桂檝人稀鳥自來
獨想征車過鞏洛此中霜菊遶潭開
　　　𤓰州留别李詡
泣玉三年一見君白衣憔悴更離羣楊隄惜别春潮晩
花榭留歡夜漏分孤館宿時風帶雨逺帆歸處水連雲
悲歌曲盡莫重奏心遶闗河不忍聞
　　　余謝病東歸王秀才見寄今潘秀才南棹奉酬
酷似牢之玉不如落星山下白雲居春耕旋搆金門客
夜學兼脩玉府書風掃碧雲迎鷙鳥水還滄海養嘉魚
莫將年少輕時節王氏家風在石渠
　　　獻韶陽相國崔公
一匱為功極九層康莊猶自劒(一作/獨)稜稜舟回北渚經
年泊門接東山盡日登萬國已聞傳玉璽百官猶望啟
金縢賢良㑹致唐虞世獨倚江樓笑范増
　　　郡齋夜坐寄舊鄉二姪
千官奉職衮龍垂旅卧淮陽鬢日(宋本一/作已)衰三月巳乖
棠樹政二年空負竹林期樓侵白浪風來逺城抱丹巖
日到遲長欲掛帆君莫笑越禽花晩夢南枝
　　　病間寄郡中文士
盧橘含花處處香老人依舊卧清漳心同客舍驚秋早
跡似僧齋厭夜長風巻翠簾琴自響雨凝朱閣簟先涼
明朝欲醉文中彦猶覺吟聲帶越鄉
　　　賀少師相公致政(并序/)
少師相公未及懸車之年(宋本有二/表二字)乞罷將相徴于近
代更無比肩余受恩門館竊抒長句寄獻
六十懸車自古稀我公年少獨忘機門臨二室留侯隱
棹倚三川越相歸不擬優游同陸賈已回清白遺胡威
龍城鳯沼棠隂在只恐歸(宋本/作𡨕)鴻更北飛
　　　題崔處士山居
坐窮今古掩書堂二頃湖田一半荒荆樹有花兄弟樂
橘林無實子孫忙龍歸曉洞雲猶濕麝過春山草自香
向夜欲歸心萬里故園松月更蒼蒼
　　　疾(宋本/作病)後與郡中羣公讌李秀才
强留嘉客讌王孫巖上餘花落酒樽書院欲開蟲(宋本/作塵)
網户訟庭猶掩雀羅門耳虗盡日疑琴癖眼暗經秋覺
鏡昏莫引劉安倚西檻夜來紅葉下江村
　　　晨起白雲樓寄龍興江準上人兼呈竇秀才(秀/才)
　　　(方自竟/陵回)
茲樓今是望鄉臺鄉信全稀曉鴈哀山翠萬重當檻出
水華千里抱城來東巖月在僧初起南浦花殘客巳回
欲弔靈均能去否秋風還有木蘭開
　　　讌餞李員外(并序/)
李羣之員外從事荆南尚書楊公詔徵赴闕俄為淮南
相國杜公辟命自漢上舟行至此郡于雲樓讌罷解纜
阻風却回因贈
病守江城眼暫開昔年吳越共銜盃膺舟出鎮虗陳榻
鄭履還京下隗臺雲葉漸低朱閣掩浪花初起畫檣回
心期解印同君醉九曲池西望月來
　　　詶錢汝州(並序/)
汝州錢中丞以渾赴郢城見寄佳什恩憐過等寵飾逾
深雖吟詠忘疲實楷模不及輙率荒淺依韻獻詶
白雪多隨漢水流漫勞旌斾晩悠悠笙歌暗寫終年恨
臺榭潜消盡日憂鳥散落花人自醉馬嘶芳草客先愁
怪來雅韻清無敵三十六峯當庾樓
　　　將歸姑蘇南樓餞送李明府
無處登臨(一作/樓)不繫情一憑(一作/瓶)春酒醉髙城暫移羅
綺見山色才駐管絃聞水聲花落西亭添别夢(一作/恨)栁
隂南浦促歸程前期迢逓今宵短更倚朱欄待月明
　　　和浙西從事劉三復送僧南歸
楚客送僧歸故鄉海門帆勢極瀟湘碧雲千里暮愁合
白雪一聲春思長開院草花平講席繞龕藤葉蓋禪床
憐師不得隨師去已戴儒冠事素王(前半與和友人送僧/歸桂州靈巖寺詩同)
　　　送上元王明府赴任
莫言名重懶驅雞六代江山碧海西日照蒹葭明楚塞
煙分楊栁見隋隄荒城樹暗沈書浦舊宅花連罨畫溪
官滿定知歸未得九重霄漢有丹梯
　　　送沈卓少府任江都(或作趙/嘏詩)
煬帝都城春水邉笙歌夜上木蘭船三千宫女自(一作/日)
塗地十萬人家如洞天艷艷花枝官舍晩重重雲影寺
墻連少年作尉須兢慎莫向樓前墜(宋本/作墮)馬鞭
　　　酬邢杜二員外(并序/)
新安邢員外懐洛下舊居新定杜員外思闗中故里(宋/本)
(有各䝉緘示因寄/一詩以酬十字)
雪帶東風拂畫屏客星懸處聚文星未歸嵩嶺暮雲碧
久别杜陵春草青熊軾並驅因(宋本/作同)雀噪隼旟齊駐是
鴻冥豈知京洛舊親友夢繞潺湲江上亭
　　　經故丁補闕郊居
死酬知巳道終全波暖孤氷且自堅鵩上承塵纔一日
鶴歸華表巳千年風吹藥蔓迷樵徑雨暗蘆花失釣船
四尺孤墳何處是闔閭城外草連天
　　　陪宣城大夫崔公汎後池兼北樓讌二首
陪汎芳池醉北樓水花繁艷照膺舟亭臺隂合樹初晝
絃管韻髙山欲秋皆賀虢巖終選傅自傷燕谷未逢鄒
昔時恩遇今能否一尉滄洲巳白頭
江上西來共鳥飛翦荷浮泛似輕肥王珣作簿公曽喜
劉表為邦客盡依雲外軒忩通早景風前簫鼓送殘(宋/本)
(作/斜)暉宛陵行樂金陵住遥對家山未憶歸
　　　留别趙端公(并序/)
余行次鍾陵府中諸公宴餞趙端公曉赴郡齋宿約予
來且整棹因留别
海門征棹越龍瀧暫寄華筵倒玉缸簫鼓散時逢夜雨
綺羅分處下秋江孤帆巳過滕王閣髙榻留眠謝守忩
却願煙波阻風雪待君同拜碧油幢
　　　寄陽陵處士
舊隱青山紫桂隂一書迢逓寄歸心謝公樓上晩花盛
揚子宅前春草深吳岫雨來溪鳥浴楚江雲暗嶺猿吟
野人寧憶滄洲畔(宋本一/作伴)㑹待吹噓定至音
　　　與張道士同訪李隱居不遇
千巖萬壑獨擕琴知在陵(一作/龍)陽不可尋去轍巳平秋
草遍空(一作/寒)齋長掩暮雲深霜寒橡栗留(一作霜嚴/枳橘供)山
鼠月冷菰蒲散水禽惟有西隣(宋本/作林)張仲蔚坐來同愴
别離心
　　　聞州中有讌寄崔大夫兼簡邢羣評事
簫鼔(宋本/作管)筵開列翠娥玉杯金液耀金波池邉雨過飄
帷幕海上風來動綺羅顔子巷深青草遍庾君樓迥碧
山多甘心不及同年友卧聽行雲一曲歌
　　　寄殷堯籓秀才
十載功名翰墨林為從知巳信浮沉青山有雪諳松性
碧落無雲稱鶴心帶月獨歸蕭寺逺玩花頻醉庾樓深
思君一見如瓊樹空把新詩盡日吟
　　　贈河東虞押衙二首(永興公孫/亦善書)
長劒髙歌換素衣君恩未報不言歸舊精(一作/工)鳥篆諳
書體新授龍韜識戰機萬里徃來征馬瘦十年離别故
人稀平生志氣何人見空上西樓望落暉
吳門風水各萍流月滿花開嬾獨遊萬里山川分曉夢
四隣歌管送春愁昔年顧我長青眼今日逢君盡白頭
莫向樽前更惆悵古來投筆總封侯
　　　陵陽春日寄汝洛舊游
百年身世似飄蓬澤國移家疊嶂中萬里緑(一作/頃碧)波魚
戀釣九重青漢鶴愁籠西池水冷春巖雪南浦(一作/陌)花
香曉樹風縱有(一作/酌)芳樽心不醉故人多在洛城東
　　　酬杜補闕初春雨中泛舟次横江喜裴郎中相
　　　迎見寄
江館維舟為庾公暖波㣲渌雨濛濛紅橋迤邐春巖下
朱斾聨翩曉樹中栁滴圎波生細浪梅含香艶吐輕風
郢歌莫問青山吏(一作/客)魚在深池鳥在籠
　　　送張厚浙東脩謁
涼露清蟬栁泊空故人遥指浙江東青山有雪松當澗
碧落無雲鶴出籠齊唱離歌愁晩月獨看征棹怨秋風
定知洛下聲名士共説膺門得孔融
　　　酬副使鄭端公見寄
一日髙名遍九州𤣥珠仍向道中求郢中白雪慙新唱
塗上青山憶舊遊(端公頃在當塗縣青山别墅/肄業予嘗守邑因沐見知也)笙磬有
文終易别珠璣無價竟難酬栁營迢逓江風濶夜夜孤
吟月下樓
　　　酬綿州于中丞使君見寄
故人書信越褒斜新意雖多舊約賖皆就一麾先去國
共謀三徑未還家荆巫夜隔巴西月鄢郢春連漢上花
半月離居猶悵望可堪垂白各天涯
　　　春早郡樓書事寄呈府中羣公
兩鬢垂絲髪半霜石城孤夢繞襄陽鴛鴻幕裏蓮披檻
虎豹營中栁拂牆畫舸欲行春水急翠簾初巻暮山長
峴亭風起花千片流入南湖盡日香
　　　元處士自洛歸宛陵山居見示詹事相公餞行
　　　之什因贈
紫霄峰下絶韋編舊隱相如結襪前(元君舊隱廬山學/易常為相國師服)
月落尚留東閣醉風髙還憶北忩眠江城夜别瀟瀟雨
山檻晴歸漠漠煙一頃豆花三頃竹想應(宋本/作因)抛却釣
魚船
　　　送元晝上人歸蘇州兼寄張厚二首
自卜閒居荆水幽(一作/頭)感時相(宋本/作傷)别思悠悠一樽酒
盡青山暮千(一作/萬)里書回碧樹秋深巷久貧知(一作/長)寂
寞小詩多病尚(一作/也)風流晝公此去應相問為説沾巾
(一作/衣)憶舊游
二年無事客吳鄉南陌春園碧草長共醉八門回畫舸
獨還三徑掩書堂前山雨過池塘滿小院秋歸枕簟涼
經歳别離心自苦何堪黄葉落清漳
　　　送陸拾遺東歸
獨振儒風(一作負/才名)遇盛時紫泥初出(一作/降)世人知文(一/作)
(封/)章報主非無意書劒還家素有期秋寺卧雲移棹晩
暮江(一作/天)乗月落帆遲東歸自是縁清興莫比商山詠
紫芝
　　　湖(宋本/作湘)南徐明府予之南隣久不還家因題林
　　　館
湘南官滿不歸來髙閣經年掩緑苔魚溢池塘秋雨過
鳥還洲島暮雲回階前石穩棋終局忩外山髙酒滿杯
借問先生在何處一籬踈菊又花開
　　　酬和杜侍御(并序/)
河中杜侍御祇命本府自鍾陵舟抵漢上道出兹郡以
某專使迎接先䝉雅什見貽竊慕清才輙酬和
花時曽省杜陵遊聞下書帷不舉頭因過石城先訪戴
欲朝金闕暫依劉征帆夜轉鸕鷀穴(一作/嶠)騁騎春辭鸛
雀樓正把新詩望南浦棹歌應是木蘭舟
　　　酬河中杜侍御重寄
五色如絲下碧空片帆還繞楚王宫文章巳變南山霧
羽翼應摶北海風春雪預呈霜簡白曉霞先染繡衣紅
十千沽酒留君醉莫道歸心似轉蓬
　　　寄獻三川守劉公(并序/)
余奉陪三川守劉公讌言嘗䝉詢訪行止因話一麾之
任冀成三徑之謀特䝉俯鑒丹誠尋許慰薦屬移居履
道卧疾彌旬輙抒二章寄獻
三川歌頌徹咸秦十二樓前侍從臣休閉玉籠留鸑鷟
早開金埓縱騏驎花深穉榻迎何客月在膺舟醉㡬人
自笑(一作/歎)東風過寒食茂陵寥落未知春
半年三度轉蓬居錦帳心䦨羡隼旟老去自驚秦塞鴈
病來先憶楚江魚長聞季氏千金諾更望劉公一紙書
春雪未晴春酒貴莫教愁殺馬相如
　　　送段覺之西蜀結婚
詞賦名髙身不閒綵衣如錦度函闗鏡中鸞影羅威去
劒外花歸衛玠還秋浪逺侵黄鶴嶺暮雲遥斷碧雞山
此時人問西逰客心在重霄鬢欲斑
　　　長慶寺遇常州阮秀才
髙閣晴軒對一峰毗陵書客此相逢晩收紅葉題詩遍
秋待黄花釀酒濃山館日斜喧鳥雀石潭波動戲魚龍
上方有路應知處踈磬寒蟬樹㡬重
　　　贈閑師
近日髙僧更有誰宛陵山下遇閑師東林共許三乗學
南國爭傳五字詩初到庾樓紅葉墜夜投蕭寺碧雲隨
秋江莫惜題佳句正好磷磷見底時
　　　東遊留别李叢秀才
煩君沽酒且登樓罷唱離歌説逺遊文字豈勞諸子重
風塵多幸故人憂數程山路長侵驛千里家書動隔秋
起凭欄干各垂淚又驅羸馬向東州
　　　竹林寺别友人
騷人吟罷起鄉愁暗覺年華(宋本/作光)似水流花滿謝城傷
共折蟬鳴蕭寺喜同遊前山月落杉松曉深夜風清枕
簟秋明日分襟又何處江南江北路悠悠
　　　送武處士歸章洪山居
形影無羣消息沉登聞三擊血沾襟皇綱一日開寃氣
青史千年重壯心知(宋本一/作却)望烏臺春樹老獨歸蝸舍
暮雲深何時縱有徵書去雪滿重山不可尋
　　　題義女亭
身沒蘭閨道日明郭南尋得舊池亭詩人愁立暮山碧
賈客怨離秋草青四望月沉疑掩鏡兩簷花動認收屏
至今鄉里風猶在借問誰傳義女銘
　　　吳門送振武李從事
晩促離筵醉玉缸伊州一曲淚雙雙欲擕刀筆從新幕
更宿煙霞别舊忩胡馬近秋侵紫塞吳帆乗月下清江
嫖姚若許傳書檄坐築三城看受降
　　　郊居春日有懐府中諸公并柬王兵曹
欲學漁翁釣艇新濯纓猶惜九衢塵花前更謝依劉客
雪後空懐訪戴人僧舍覆棊消白日市樓賖酒過青春
一山桃杏(宋本一/作李)同時發誰似東風不厭貧
　　　同韋少尹傷故衛尉李少卿
客醉更長樂未窮似知身世一宵空香車(一作/街)寳馬嘶
殘月暖閣佳人哭曉風未巻繡筵朱閣上巳開塵席畫
堂中何須更賦山陽笛寒月沉西水向東
　　　舟行早發廬陵郡郭寄滕郎中
楚客停橈太守知露凝丹葉自秋悲(宋本一/作時)蟹螯只恐
相如渴鱸鱠應防曼倩飢風巻曙雲飄角逺雨昏寒浪
掛帆遲離心更羡髙齋夕巫峽花深醉玉巵
　　　聞邉將劉臯無辜受戮
外監多假帝王尊威脅偏禆勢不存纔許誓心安玉壘
已聞傳首動金門三千客裏寧無義五百人中必有恩
却頼漢庭多烈士至今猶自伏蒲輪
　　　送薛秀才南遊
姑蘇城外栁(宋本/作草)初凋同上江樓更寂寥遶壁舊塵風
漠漠對忩寒竹雨瀟瀟憐君别路隨秋鴈盡我離觴任
晩潮從此草𤣥應有處白雲青草一相招
　　　夜歸孤山寺寄盧郎中
青山有志路猶賖心在琴書自憶家醉别庾樓山色曉
夜歸蕭寺月光斜落帆露濕回塘栁開院風驚滿地花
他日此恩須報得莫言空愛舊煙霞
　　　贈桐廬房明府先軰
帝城春榜謫靈仙四海聲華二十年闕下書功無後軰
巻中文字掩前賢官閒每喜江山靜道在寧憂雨露偏
自笑小儒非一鶚亦趨門屏冀相憐
　　　甘露寺感事貽同志
雲蔽長安路更賖獨隨漁艇老天涯青山盡日尋黄絹
滄海經年夢綘紗雪憤有期心自壯報恩無處髪先華
東堂舊侣勤書劒同出膺門是一家
　　　㳺溪夜回寄道𤣥上人
南郭煙光異世間碧桃紅杏水潺潺猿來近嶺獼猴散
魚下深潭翡翠閑猶阻晩風停桂檝欲乗春月訪松闗
幾回䇿杖終難去洞口雲歸(一作/深)不見山
　　　客至(或作趙/嘏詩)
得路逢津更俊才可憐鞍馬照春來殘花幾(一作/落)日小
齋閉大笑一聲幽抱開袖拂碧溪寒繚繞冠欹紅樹晩
徘徊相逢少(一作/分)别更堪恨何必秋風江上臺
　　　經李給事舊居
歸作儒翁出致君故山誰復有遺文漢庭使氣摧張禹
楚國懐憂送范雲楓葉暗時迷舊宅芳(一作/茅)花落處認
荒坟朱絃一奏沈湘怨風起寒波日欲曛
　　　新興道中(此下三首/宋本闕)
芙蓉村歩失官金折獄無功不可尋初掛海帆逢歳暮
却開山館值春深波渾未辨魚龍跡霧暗寧知蚌􁎡心
夜傍歸舟望漁火一溪風雨兩巖隂
　　　下第有懐親友(并序/)
余下第寓居杜陵親友間或登上第或遂閒居或抵湘
沅或游鄜畤因抒長句
萬山晴雪九衢塵何處風光寄夢頻花盛庾園擕酒客
草深顔巷讀書人征帆又過湘南月旅館還悲渭北春
無限别情多病後杜陵寥落在漳濵
　　　中秋夕寄大梁劉尚書
汴人迎拜洛人留虎豹旌旗擁碧油刁斗嚴更軍耳目
戈鋋長控國咽喉栁營出號風生纛蓮幕題詩月上樓
應念散郎千里外去年今夜醉蘭舟
　　七言絶句二十六首
　　　緱山廟
王子求仙月滿臺玉簫清轉鶴徘徊曲終飛去不知處
山下碧桃花自開
　　　秋日
琪樹西風華簟秋楚雲湘月憶同逰髙歌一曲掩明鏡
昨日少年今白頭
　　　寄桐江隱者
潮去潮來洲渚春山花如繡草如茵嚴陵臺下桐江水
解釣鱸魚能㡬人
　　　送宋處士
賣藥脩琴歸去遲山風吹落桂花時世間甲子須㬰過
(宋本/作事)逢着仙人(宋本/作翁)莫看碁
　　　聽吹鷓鴣
金谷歌傳第一流鷓鴣清怨碧雲愁夜來省得曽聞處
萬里月明湘水秋
　　　秦樓曲
秦女夢餘仙路遥月忩風簟夜迢迢伴郎翠鳯雙飛去
三十六宫聞玉簫
　　　學仙二首
漢武迎仙紫禁秋玉笙瑶瑟祀崑丘年年望斷無消息
空閉重城十二樓
心期仙訣意無窮彩畫雲車起夀宫聞有三山未知處
茂陵松栢滿西風
　　　酬康州韋侍御同年
桂檝美人歌木蘭西風裊裊露漙漙夜寒曲盡意不盡
月在瀟湘洲渚寒
　　　金谷園
三惑沉身是此園古藤荒草野(一作/暮)禽喧二十四友一
朝盡愛妾墜樓何足言
　　　旌儒廟
寒谷(一作/栢)隂風萬古悲儒冠相枕死秦時廟前亦有商
山路不學老翁歌紫芝
　　　寄宋次都
朱檻煙霜夜坐勞美人南國舊同袍山長水逺無消息
瑶瑟一彈秋月髙
　　　夜泊永樂有懐
蓮渚愁紅蕩碧波吳娃齊唱採蓮歌横塘一别千餘里
蘆葦蕭蕭風雨多
　　　鴻溝
相持未定各為(一作/懐)君秦政山河此地分力盡烏江千
載後古溝荒草起寒雲
　　　重經四皓廟二首
峩峩商嶺採芝人雪頂霜髯虎豹茵山酒一壺歌一曲
漢家天子忌功臣
避秦安漢出藍闗松桂花隂滿舊山自是無人有歸意
白雲常在水潺潺
　　　楚宫怨二首
十二山晴花盡開楚宫雙闕對陽臺細腰爭舞君沉醉
白日秦兵江上來
獵騎秋來在内稀渚宫雲雨濕龍(一作/君)衣騰騰戰鼔動
城闕江上(一作/畔)射麋殊未歸
　　　晨起西樓(宋本/闕)
留情深處駐横波歛翠凝紅一曲歌明月下樓人未散
共愁三逕是天河
　　　酬江西盧端公藍口阻風見寄之什
又㩦刀筆從膺舟藍口風髙桂檝留還似郢中歌一曲
夜來春雪照西樓
　　　途經秦始皇墓
龍盤虎踞樹層層勢入浮雲亦是崩一種青山秋草裏
路人唯拜漢文陵
　　　題楞伽寺
碧煙秋寺泛湖來水浸城根古堞摧盡日傷心人不見
石榴(一作/楠)花滿(一作/發)舊歌臺
　　　贈何處士
東别茅峰北去秦梅仙書裏説知人白頭主印青山下
雖過唐生不敢親
　　　經故太尉段公廟
徒想追兵緩翠華古碑(一作/城邊)荒廟閉松花紀生不向滎
陽死豈有山河屬漢家
　　　鷺鷥(此詩元本/闕見宋本)
西風淡淡水悠悠雪照絲飄帶雨愁何事歸心倚前閣
緑蒲紅蓼練塘秋
　　　夏日寄江上親友
雨過山前日未斜清蟬嘒嘒落槐花車輪南北已無限
江上故人纔到家
　　附録
　　　傷李秀才
曽醉笙歌日正遲醉中相送易前期橘花滿地人亡後
菰葉連天雁(一作/客)過時琴倚舊忩塵漠漠劒横新塜草
離離河橋酒熟平生事更向東流奠一巵
　　　卧疾
寒忩燈盡月斜暉佩馬朝天獨掩扉清露已凋秦塞栁
白雲空長越山薇病中送客難為别夢裏還家不當歸
惟有寄書書未得卧聞燕鴈向南飛(已上二詩元本正/集闕見宋本今附)
(於/此)
　
　
　
　
　
　
　
　
　丁卯詩集巻上
欽定四庫全書
　丁卯詩集巻下
　　　　　　　　　　　　　唐　許渾　撰
　近體詩
　　五言律詩一百九十四首
　　　贈蕭鍊師(并序/)
錬師貞元初自梨園選為内妓善舞柘枝宫中莫有倫
比者寵錫甚厚及駕幸奉天以病不獲随輦遂失所止
洎復宫闕上頗懷其義(一作/藝)求之浹日得於人間後聞
神仙之事謂長生可致乞奉黄老上許之詔居嵩南洞
清觀迨今八十餘矣雪膚花顔與昔無異則知龜鶴之
夀安得不由所尚哉因賦此詩題於院壁
曽試昭陽曲瑶齋帝自臨紅珠絡綉帽翠鈿束羅衿雙
闕朝塵起千門宿露隂出宫迷國歩囬駕軫皇心桂殿
春空晩椒房夜自深急宣求故劒冥契得遺簮暗記神
仙傳潜封玉女(一作/女史)箴壺中知日永掌上畏年侵莫比
班家扇寕同卓氏琴雲車辭鳯輦羽帔别鴛衾網㫁魚
遊藻籠開鶴戱林洛煙浮碧漢嵩月上丹岑露(一作/霧)草
爭三秀風篁共八音吹笙延鶴舞敲磬引龍吟旄節纎
腰舉霞杯皓腕斟還磨照寳鏡猶挿辟寒金東海人情
變南山聖夀沉朱顔常似渥綠髪巳如㝷飬氣齊生死
留形盡古今更求應不見雞犬日駸駸
　　　冬日宣城開元寺贈元孚上人
一缽事南宗僧儀稱病容曹溪花裏别蕭寺竹前逄燭
影深寒殿經聲徹曙鐘欲齋簷睡(一作/下)鴿(宋本/作鵒)初定壁
吟蛩詩繼休遺韻書傳永逸蹤藝多人譽洽機(宋本/作緣)絶
道情濃汲澗瓶沉藻眠堦錫掛松雲鳴新放鶴池卧舊
降龍露茗山厨焙霜秔野碓舂梵文明處譯禅衲暖時
縫層塔題應徧飛軒歩不慵繡梁交薜荔畫井倒芙蓉
翠户埀旗網朱忩列劒鋒寒風金磬逺晴雪玉樓重妙
理三乘達清才萬象供山髙横睥睨灘淺聚艨艟㣲霧
(宋本/作靄)蒼平楚殘暉淡逺峯林踈霜摵摵波静月溶溶劍
出因雷煥琴全(宋本/作焦)遇蔡邕西方知(宋本/作如)有社支許合
相從
　　　維舟秦淮過温州李給事宅
給事為即日青溪醉隐銜氷池通極浦雪徑遶髙巖珠
玉砂同弃(宋本/作見)松筠草(宋本作/梅墜)共芟帝圗憂一失臣節
恥三緘代有王陵戅時無靳尚讒定應􁎎直筆寕為發
空函霧黒連雲棧風狂截海帆石梯迎雨潤沙井帶潮
鹹蠟屐青笻杖藍轝白罽衫應勞北歸夢山路正巉巉
　　　蒜山津(一作登/蒜山)觀發軍
羽檄徴兵急轅門選将雄犬羊憂破竹貔虎(宋本/作武)極飛
蓬定繋(宋本一/作擊)猖狂賊何煩矍鑠翁更探黄石(宋本/作谷)略
重振黒山功别馬嘶營栁驚烏散井桐低星連寳劍殘
月譲雕弓浪曉戈鋋裏山晴鼓角中甲開魚照水旗颺
虎拏風去想金河逺行聞(一作/知)玉塞空漢廷應有問師
律在元戎
　　　送從兄别駕歸蜀川(并序/)
從兄彦昭與桂陽令韋伯達貞元中俱為千牛伯達官
至王府長史長慶中非罪受譴前年㑹赦復故秩詔未
及而巳歿從兄自蜀而南發旅櫬歸𦵏塗上既而西還
因成十韻贈别
聞與湘南令童年侍玉墀家留秦塞曲官謫瘴溪湄道
直姦臣屏寃深聖主知逝川東去疾霈澤北來遲青漢
龍髯絶蒼岑(一作/山)馬鬛移(一作/悲)風淒聞笛處月惨罷琴
時客路黄公廟鄉關白帝祠巳稱鸚鵡賦寕誦脊令詩
逺道書難達長亭酒莫持(一作/重違)當慿蜀江水萬里寄相
思
　　　金陵阻風登延祚閣
極目皆陳迹披圗問逺公戈鋋三國後冠葢六朝中葛
蔓交殘壘芒(或作/苔)花沒後(宋本/作廢)宫水流簫鼓絶山在綺
羅空極浦千艘聚髙臺一徑通雲移巫(宋本/作吴)岫雨潮轉
楚江風登閣慙漂梗停舟憶㫁篷歸期與歸路杉桂海
門東
　　　送林處士自閩中道越由霅抵兩川
書劒少青眼煙(宋本/作風)波初白頭鄉關背黎嶺客路轉蘋
洲處困道難固乘時恩易酬鏡中非訪戴劒外欲依劉
髙枕海天暝落帆江雨秋鼉聲應逺鼓蜃氣學危樓智
士(宋本/作者)役千慮達人經(一作/輕)百憂唯聞陶靖節多在醉
鄉遊
　　　宣城贈蕭兵曹
桂檝謫湘渚三年波上春舟寒剡溪雪衣破洛城塵客
道恥揺尾皇恩寛犯鱗花時去國逺月夕上樓頻貪酒
不辭病傭書非為貧行吟值漁父坐隐對樵人紫陌罷
雙轍碧潭窮一綸髙歌更南去煙水是通津
　　　秋夕宴李侍御宅
公子徴詞客秋空遞玉盃月髙羅幕卷風度錦屏開鳯
管添簧品鵾絃促柱哀轉喉雲旋合埀手露徐來燭換
三條燼香銷十炷灰蛩聲聞鼔歇螢燄觸簾囬廣檻煙
分栁空庭露積苔觧酲湏滿酌應為撥新醅
　　　晨自竹徑至龍興寺崇隠上人院
佛寺通南徑僧堂倚北坡藤隂迷晩竹苔滑仰(去/聲)晴莎
病憶春前别閒宜雨後過石横聞水逺林缺見山多欲
結三天社初降十地魔毒龍來有窟靈鶴去無窠客路
随萍梗鄉園失薜蘿禅心如可學不藉魯陽戈
　　　嵗暮自廣江至新興徃復中題峽山寺四首
夜醉晨方醒孤吟恐失羣海鰌潮上見江鵠霧中聞未
臘梅先實經(一作/終)冬草自薫樹随山崦合泉到石稜分
虎跡空林雨猿聲絶嶺雲蕭蕭異鄉鬢明日共絲棼(出/左)
(傳治絲而棼/之注亂也)
薄暮緣西峽停橈一訪僧鷺巢横卧栁猿飲倒埀藤水
曲巖千疊雲重樹百層山風寒殿磬溪雨夜船燈灘漲
危槎沒泉衝怪石崩中臺一襟淚嵗杪别良朋
宻樹分蒼壁長溪抱碧岑海(一作/山)風聞鶴逺潭日見魚
深松盖環清韻榕根架綠隂(南方大葉榕樹枝危者/輙生根埀入地如柱大)洞
丁多斵石蠻女半淘金(端州斵石塗涯/縣淘金為業)南浦驚春至西
樓送月沉江流不過嶺何處寄歸心
月在行人起千峯復萬峯海虚争翡翠溪邏闘芙蓉(南/方)
(呼市為虚呼戍為邏新/州有翡翠虚芙蓉邏也)古木髙生槲隂池滿種松(木槲/花生)
(于他樹槎枿池沼/多松謂之水松也)火探深洞燕香送逺潭龍(南方持火/于乳洞中)
(取燕而食康州悦城縣有温媪龍即蛇也随水/徃舟船至人家或千里外皆以香酒果送之)藍塢寒
先燒禾堂晩併舂(種藍多在塢中先燒其地人/以木槽為㫪禾謂之㫪堂)更投何
處宿西峽隔雲鐘
　　　南海使院對菊懷丁夘别墅
何處曽移菊溪橋鶴嶺東籬踈還有艶園小亦無叢日
晩秋煙裏星䌓曉露中影揺金澗水香染玉潭風罷酒
慙陶令題詩荅謝公朝來數花發身在尉佗宫
　　　和李相國(并序/)
䝉賓客李相國見示和宣武盧僕射以吏部髙尚書自
江南赴闕貺大梨白鷴因贈五言六韻攀和
巨實珍呉果馴雛重越禽摘來漁浦上㩦在兎園隂霜
合凝丹頰風披斂素襟刀分瓊液散籠蔽雪華(或作/花)深
虎帳齋中設龍樓洛下吟含消兼受彩應貴冢卿心
　　　陪少師李相國崔賓客宴居守狄僕射池亭
池色似瀟(一作/擬三)湘仙舟日正長燕飛驚蛺蝶魚戱(一作/躍)
動鴛鴦雲聚(一作/定)歌初轉風廽舞欲翔暖醅松葉嫩寒
粥杏花香羅綺留春色笙竽送晩光何湏明月夜(一作/下)
紅燭在華堂
　　　泛五雲溪
此溪何處路遥問白髯翁佛廟千巖裏人家一島中魚
傾荷葉露蝉噪栁林(宋本/作枝)風急瀬鳴車軸㣲波漾釣筒
石苔縈棹綠山果拂舟紅更就前溪宿村橋與剡通
　　　王居士
笻杖倚柴關都城賣卜還雨中耕白水雲外劚青山有
藥身長健無機性自閒即應生羽翼華表在人間
　　　早秋三首
遥夜泛清瑟西風生翠蘿殘螢委玉露早雁拂金(一作/銀)
河髙樹曉還宻逺山晴更多淮南一葉下自覺老煙波
一葉下前墀淮南人巳悲蹉跎青漢望迢遞白雲期老
信相如渴貧憂曼倩飢生公與園吏何處是吾師
薊北雁猶逺淮南人巳悲殘桃閒堕井新菊亦侵籬書
劒豈相誤琴樽聊自持西齋風雨夜更有詠貧詩
　　　洛東蘭若夜歸
一衲老禅床吾生半異鄉管絃愁裏老(宋本/作醉)書劒夢中
忙鳥急山初暝蝉稀樹正凉又歸何處去塵路月蒼蒼
　　　送叚覺歸杜曲閒居
書劍南歸去山扉别幾年苔侵巖下路果落洞中泉紅
葉髙齋雨青蘿曲檻煙寕知逺游客羸馬太行前
　　　寄天鄉(宋本/作香)寺仲儀上人富春孫處士
詩僧與釣翁千里兩情通雲帶雁門雪水連漁浦風心
期榮辱外名掛是非中嵗晩亦歸去田園清洛東
　　　寄契盈上人
何處是西林踈鐘復逺砧鴈來秋水闊鴉盡夕陽沉婚
嫁乖前志功名異夙心湯師不可問江水碧雲深
　　　晨起二首
桂樹綠層層風㣲煙露凝簷楹銜落月幃幌耿殘燈蘄
簟曙香冷越瓶秋水澄心閒即無事何異住山僧
殘月皓煙露掩門深竹齋水蟲鳴曲檻山鳥下空階清
鏡曉㸔髮素琴秋寄懷因知北忩客(一作/卧)日與世情乖
　　　曉發鄞江北渡寄崔韓二先軰
南北信多岐生涯半别離地窮山盡處江泛水寒時露
曉蒹葭重霜晴橘柚埀無勞促回檝千里有心期
　　　盈上人
月沉霜巳凝無夢竟(一作/對)寒燈寄世何殊客修身未到
僧二毛梳上雪雙淚枕前氷借問曹溪路山多樹幾層
　　　廣陵道中
城勢已坡陁城邉東逝波綠桑非苑樹青草是宫莎山
暝牛羊少水寒鳬鴈多因髙一囬首還詠黍離歌
　　　宿開元寺樓
誰家歌褭褭孤枕在西樓竹色寒清簟松香染翠幬月
移珠殿曉風逓玉筝秋日出應移棹三湘萬里愁
　　　洞靈觀冬青
霜霰不凋色兩株交石壇未秋紅實淺經(一作/終)夏綠隂
寒露重蝉鳴急風多鳥宿難何如西禁栁晴舞玉䦨干
　　　友人自荆襄歸江東(新䘮/其偶)
商洛轉江濆一杯聊送君劒愁龍失伴琴怨鶴離羣楚
驛枕秋水湘帆凌暮雲猿聲㫁腸處應向雨中聞
　　　送同年崔先軰
西風帆勢輕南浦遍離情菊艶含秋水荷花遞雨聲扣
舷灘鳥沒移棹草蟲鳴更憶前年别槐花滿鳯城
　　　山鷄
珍禽暫不扃飛舞躍前庭翠網摧金距雕籠减繡翎月
圎疑望鏡花暖似依屏何必舊巢去山山芳草青
　　　孤鴈
昔年䨇頡頏池上靄春暉霄漢力猶怯稲梁心巳違蘆
洲寒獨宿(一作/立)榆塞夜孤飛不及營巢燕西風相逐(一/作)
(伴/)歸
　　　寓懷
南國浣紗伴盈盈天下姝盤金明綉帶動(一作/鳯)珮響羅
𥜗素手怨瑶瑟清心悲玉壺春華坐銷落未忍泣蘼蕪
(一作嫁/狂夫)
　　　洛中游眺貽同志
康衢一望通河洛正天中樓勢排髙鳯橋形架(一作/掛)㫁
虹逺山晴帶雪寒水晩多風㡬日還携手鳥鳴花滿宫
　　　夏日戯題郭别駕東堂
㣲風起畫鸞金翠暗珊珊晩樹埀朱實春篁露粉竿散
香蕲簟滑沉水越瓶寒猶恐何郎熱氷生白玉盤
　　　長安旅夜
乆客怨長(一作/良)夜西風吹鴈聲雲移河漢(一作/色)淺月泛
露華清掩瑟獨(一作/必)凝思緩歌空寄情門前有歸路迢
遞洛陽城
　　　鸂鶒
池寒栁復凋獨宿夜迢迢雨頂冠應冷風毛劒欲飄故
巢迷碧水舊侣越丹霄不是無歸(一作/栖)處心髙多寂寥
　　　懿安皇太后挽歌詞
陵前春不盡陵下夜何窮未信金蠶老先驚玉燕空挽
移蘭殿月笳引栢城風自此随龍馭喬山翠靄中
　　　示弟
自爾出門去淚㾗長滿衣家貧為客早路逺得書稀文
字何人賞(一作誰/人重)煙波幾日歸秋風正揺落孤鴈又南
飛
　　　送湯處士反初卜居曲江
鴈門歸去逺埀老脱袈裟蕭寺休為客曹溪便寄家綠
琪千嵗樹黄瑾四時花别怨應無限門前桂水斜
　　　發靈溪(一作/虚)館
山多水不窮一葉似漁翁鳥浴寒潭雨猿吟暮嶺風雜
英埀錦繡衆籟合絲桐應有曹(一作/桃)谿路千巖萬壑中
　　　題杜居士
松偃石床平何人識姓名溪氷寒棹響巖雪夜䆫明機
盡心猿伏神閑意馬行應知此來客身世兩無情
　　　神女祠
停車祠聖女凉葉下隂風龍氣石床濕鳥聲(一作/鳴)山廟
空長眉留桂綠丹臉寄蓮(一作/蘭)紅莫學陽臺畔朝雲暮
雨中
　　　送李定言南遊
酒酣輕别恨酒醒復離憂逺水應移棹髙峯更上樓簟
凉清露夜琴響碧天秋重惜芳樽宴滿城無舊游
　　　早發中巖寺别契直上人
蒼蒼松桂隂殘月半西岑素壁寒燈暗紅爐夜火深厨
開山䑕散鐘盡嶺猿吟行役方如此逄師懶話心
　　　行次潼關題驛後軒
飛閣極層臺終童(終童/山名)此路囬山形朝闕(一作/岳)去河勢
抱(一作/入)關來鴈過秋風急蝉(一作/雞)鳴宿霧開平生無限
意驅馬任塵埃
　　　晨起(宋本/作至)南亭呈裴明府
南齋夢釣竿晨起月猶殘露重螢依草風髙蝶委蘭池
光秋鏡澈山色曉(宋本/作曙)屏寒更戀陶彭澤無心議去官
　　　灞東題司馬郊園
楚翁秦塞住昔事李輕車白社貧思橘青門老種(宋本/作仰)
𤓰讀書三徑草沽酒一籬花更欲㝷芝术商山便寄家
　　　游維山新興寺宿石屏村謝叟家
晩過石屏村村長日漸(一作/易)曛僧歸下嶺見人語隔溪
(一作/江)聞谷響寒耕雪山明夜燒雲家家扣銅鼔欲賽魯
將軍(村有魯/肅廟)
　　　送從兄歸隱藍溪三首
名髙猶(一作/尚)素衣(或作氣髙/身不達)窮巷掩荆扉漸老故人少
乆貧豪客稀塞雲横劒望山月抱琴歸幾日藍溪醉藤
花拂(一作莫遣藍/溪路青苔滿)釣磯
京洛多髙蓋憐兄劇㫁蓬身随一劒老家入萬山空夜
憶蕭關月行悲易水風無人知此意甘卧白雲中
燕鴈下秋塘田家自此忙移蔬通逺水收果待繁霜野
碓㫪秔滑山厨焙茗香客来還有酒随事宿茅堂
　　　思歸
疊嶂平蕪外依依識舊邦氣髙詩易怨愁極酒難降樹
暗支公院山寒謝守䆫殷勤樓下水㡬日到荆江
　　　晩泊七里灘
天晩日沉沉歸舟繫栁隂江村平見寺山郭逺聞砧樹
宻猿聲響波澄鴈影深榮華暫時事誰識子陵心
　　　寄題商洛王隠居
近逄商洛客知爾住南塘草閣平春水柴門掩夕陽随
蜂收野蜜尋麝采生香更憶前年醉松花滿石牀
　　　晨裝(一本作/洛中)
帶月飯行侣西游關塞長晨雞鳴逺戍宿鴈起寒塘雲
巻四山雪風凝千樹霜誰家遊俠子(一作歌/舞散)沉醉卧蘭
堂(一作停驂一囬/首隠隐見嵩陽)
　　　題韋隠居西齋(一作韋處/士山居)
劚藥去還歸家人半掩扉山風藤子落溪雨豆花肥寺
逺僧来少橋危客過稀不聞砧杵動(一作/響)應觧製荷衣
　　　送李暝秀才西行
萬里不辭勞寒裝疊緼(一作/雪)袍停車山店雨挂席海門
濤鷹勢暮偏急鶴聲秋更髙知君北邙路留劒泣黄蒿
　　　馬鎭西故第
将軍乆巳沒行客自興哀功業山長在繁華水不廽亂
藤(一作/芹)侵廢井荒菊上叢臺借問此中事幾家歌舞來
　　　重遊鬱林寺道𤣥上人院
藤杖叩松關春深(一作/溪)劚藥還雨晴巢燕急波暖浴鷗
閒倚檻花臨水囬舟月照山憶歸師莫笑書劒在人間
　　　泛溪
疑與武陵通青谿碧嶂中水寒深見石松晩静聞風遯
迹驅雞吏冥心失馬翁纔應畢婚嫁還此息㣲躬
　　　送樓煩李别駕
琴清詩思勞更欲學龍韜王粲暫停筆吕䖍初佩刀夜
吟關月静秋望塞雲髙去去從軍樂鵰飛代馬豪
　　　聞兩河用兵因貽友人
故人日巳逺身事與誰論性拙難趨世心孤易感恩秋
悲憐宋玉夜舞笑劉琨徒有干時策青山尚掩門
　　　獻白尹(即樂/天也)
醉舞任生涯褐寛烏帽斜庾公先在郡踈傅早還家林
晩鳥争樹園春蝶(宋本/作蜂)䕶花髙吟應更逸嵩洛舊煙霞
　　　茅山贈梁尊師
雲屋何年客青山白日長種花春掃雪看籙夜焚香上
象壺中濶平生夢裏忙幸承仙籍後乞取(一作/與)大還方
　　　聞薛先軰陪大夫看早梅因寄
澗梅寒正發莫信笛中吹素艶雪凝樹清香風滿枝折
驚山鳥散㩦任野蜂随今日從公醉何人倒接䍦
　　　送前緱氏韋明府南游
酒䦨横劒歌日暮望關河道直去官早家貧為客多山
昬函谷雨木落洞庭波莫盡逺游興故園荒薜蘿
　　　㸔雪
松亞竹珊珊心知萬井歡山明迷舊徑溪滿漲新瀾客
醉瑶臺曙兵防玉塞寒紅樓知有酒誰肯學袁安
　　　江上燕别(以下二首一/作趙嘏詩)
雲物如故鄉山川異岐路年來(宋本/作年)未歸客馬上春欲
暮一樽花下酒殘日水西樹不待管絃終揺鞭背花去
　　　贈僧
心法本無住流沙歸復來錫随山鳥動經附海船回洗
足栁遮寺坐禅花委苔唯將一童子又欲上天台
　　　趨慈和寺移宴
髙寺移清宴漁舟繋綠蘿潮平秋水濶雲斂暮山多廣
檻停簫鼓繁絃散綺羅西樓半床月莫問夜如何
　　　留贈偃師主人
孤城漏未殘徒侣拂征鞍洛北去游(宋本一/作愁)逺淮南歸
夢䦨曉燈回壁暗晴雪卷簾寒更盡主人酒出門行路
難
　　　送南陵李少府
髙人亦未閒來徃楚雲間劒在心應壯書窮鬢巳斑落
帆秋水寺驅馬夕陽山明日南昌尉空齋又掩關
　　　别韋處士
南北㫁蓬飛别多相見稀更傷今日酒未換昔年衣舊
友幾人(宋本一/作多)在故鄉何處歸秦原向西路雲晩雪霏
霏
　　　九日登樟亭驛樓
鱸鱠與蓴羮西風片席輕潮囬孤島晩(一作/逺)雲斂衆山
晴丹羽下髙閣黄花埀古城因秋倍多感鄉樹接咸京
　　　再遊越中傷朱餘慶(當作/慶餘)先軰直上人
昔年湖上客曽(宋本/作留)訪雪山翁王氏船猶在蕭家寺巳
空月髙花有露煙合水無風處處多遺韻何曽入剡中
　　　京口津亭送張崔二侍御
愛樹滿西津津亭墮淚頻素車應度洛珠履更歸秦水
接三湘暮山通五嶺春傷離與懷舊明日白頭人
　　　江樓夜别
離别奈情何江樓凝艶歌蕙蘭秋露重蘆葦夜風多深
怨寄清瑟逺愁生翠蛾酒酣相顧起明月棹寒波
　　　送惟素上人歸新安
山空葉復落一逕下新安風急渡溪晩雲(宋本/作雪)晴歸寺
寒㝷雲䇿藤杖向日倚蒲團寕憶西游客勞勞歌路難
　　　霅上宴别
山㫁水茫茫洛人(一作/濱)西路長笙歌留逺棹風雨寄華
堂紅壁耿秋燭翠簾(一作/檐)凝曉香誰堪從此去雲樹滿
陵陽
　　　下第别楊至之
花落水潺潺十年離舊山夜愁添白髪春淚減朱顔孤
劒北游塞逺書東出關逄君話心曲一醉灞陵間
　　　㝷戴處士
車馬長安道誰知大隐心蠻僧留古鏡蜀客寄新琴晒
藥竹齋暖𢷬茶松院(宋本一/作逕)深思君一相訪殘雪似山
隂
　　　放猿
殷勤觧金鎻昨(一作/别)夜雨淒淒山淺憶巫峽水寒思建
溪逺尋(宋本一/作好依)紅樹宿深向(一作/入)白雲啼好覔來時(一/作)
(便覔/南歸)路煙蘿莫共(一作/自)迷
　　　將離郊園留示弟姪
身賤與心違秋風生旅衣乆貧辭國逺多病在家稀山
暝客初散樹凉人未歸西都萬餘里明旦别柴(一作/荆)扉
　　　夜歸丁夘橋村舍
月凉風静夜歸客泊巖前橋響犬遥吠庭空人散眠紫
蒲低水檻紅葉半江船自有還家計南湖二頃田
　　　題青山館(即謝/公館)
昔人詩酒地芳草思王孫白水半塘岸青山横郭門懸
巖碑巳折盤石井猶存無處繼行樂野花空一樽
　　　秋日衆哲(宋本作/白沙)館對竹
蕭蕭凌雪霜濃翠異三湘踈影月移壁寒聲風滿堂捲
簾秋更早髙枕夜偏長忽憶秦(宋本/作南)溪路萬竿今正凉
　　　春日題韋曲野老村舍二首
遶屋遍(宋本/作樹)桑麻村南第一家林繁樹勢直溪轉水紋
斜竹院晝㸔笋藥欄春賣花故園歸未得到此是天涯
背嶺枕南塘數家村落長鶯啼㓜婦懶蠶出小姑忙煙
草近溝濕風花臨路香自憐非楚客春望亦心傷
　　　崇聖寺别楊至之
蕭寺暫時(一作/相)逄離憂滿病容寒齋秋少燕隂壁夜多
蛩樹暗水千里山深雲萬重懷君在書信莫過鴈囬峯
　　　途經李翰林墓
氣逸何人識才髙舉世疑禰生狂善(一作/觧)賦陶令醉能
(一作/吟)詩碧水鱸魚怨青山鵩鳥悲至今孤塚在荆棘楚
江湄
　　　嚴陵釣臺貽行侣
故人天下定歸釣碧巖幽舊迹随苔古髙名寄水流鳥
喧羣木晩蝉急衆山秋更待新安月慿君暫駐舟
　　　南樓春望
南樓春一望雲水共昬昬野店歸山路危橋帶郭村暗
煙和草色夜雨長溪㾗下岸誰家住殘陽半掩門
　　　送無夢道人先歸甘露寺
飄飄(一作/飄颻)随晩浪杯影入鷗羣岸凍千般雪巖隂一寺
雲夜燈江北見寒磬浦西聞鶴嶺煙霞在歸期不羡君
　　　閒居孟夏即事
綠樹䕃青苔柴門臨(一作/向)水開簟凉初熟麥枕膩(一作/潤)
乍經梅魚躍海風(一作/雲)起鼉鳴江雨來佳人竟何處(一/作)
(期今/巳晩)日夕上樓臺
　　　題灞西駱隠士
磻溪連灞水商嶺接秦山青漢不回駕白雲長(一作/空)掩
關雀喧知鶴静鳬戯識(一作/覺)鷗閒却笑南昌尉悠悠城
市間
　　　溪亭二首
溪亭四面山横栁半溪灣蝉響螗螂急魚深翡翠閒水
寒留客醉月上與僧還猶戀蕭蕭竹西齋未掩關
暖枕眠溪栁僧齋昨夜期茶香秋夢後松韻晩吟時共
戯魚翻藻爭棲鳥墮枝重陽應一醉栽菊助東籬
　　　秋日赴闕題潼關驛樓
紅葉晩蕭蕭長亭酒一瓢殘雲歸太華踈雨過(一作/落)中
條樹色随關逈河聲入海遥帝鄉明日到猶自夢漁樵
(别本作行次潼關逄魏扶東歸首句云南北㫁蓬/飄下五句並同卒章云勞歌此分首風急馬蕭蕭)
　　　呉門送客早發
呉歌咽深思楚客怨歸程寺曉樓臺逈(一作鐘/聲逺)江秋管
吹清早朝低水檻殘月下山城惆悵回舟日湘南春水
生
　　　送太昱禪師
禪床深竹裏心與徑山期結社多髙客登壇盡小師早
秋歸寺逺新雨上灘遲别後江雲碧南齋一首詩
　　　旅懷
征車(一作/輪)何軋軋南北極天涯孤枕易為客逺書難到
家鄉連雲外樹城閉月中花猶有扁舟思(一作/興)前年别
若耶
　　　南亭與首公讌集
秋來水上亭㡬處似巖扃戯鳥翻紅葉游龜帶綠萍管
絃心戚戚羅綺鬢星星行樂非吾事西齋尚有螢
　　　早發夀安次永夀渡
東西車馬塵鞏洛與咸秦山月夜行客水煙朝渡人樹
凉風浩浩灘淺石磷磷㑹待功名就扁舟寄此身
　　　泊松江渡
漠漠故宫地月凉風露(一作/雲木)幽雞鳴荒戍曉(一作/暗)鴈過
古城秋楊栁北歸路蒹葭南渡舟去鄉今巳逺更上望
京樓
　　　送魚思别處士歸有懷
讌罷衆賓散(一作/送)長歌㩦一枝溪亭相送逺山郭獨歸
遲風檻夕雲散月軒寒露滋病來雙鬢白不是舊離時
　　　重經姑蘇懷古二首(此下八十三/首宋本闕)
越兵驅綺羅越女唱吳歌宫盡燕聲少臺荒麋跡多茱
萸埀晩(一作/曉)露菡蓞落秋波無復君王醉滿城顰翠娥
香徑繞呉宫千帆落照中鸛鳴山欲雨魚躍海多風城
帶晩莎綠池連秋蓼紅當年國門外誰識(一作/信)伍貟忠
　　　將赴京師留題孫處士山居二首
草堂近西郭遥對敬亭開枕膩江雲起簟凉山雨來髙
歌懷地肺逺賦憶天台應學相如志終湏駟馬囬
西巖有髙興路僻㡬人(一作/有誰)知松䕃花開晩(一作/少)山寒
酒熟遲游從随野鶴休息遇靈龜長見隣翁説容華似
舊時
　　　下第寓居崇聖寺感事
懷玉(一作/土)泣京華舊山歸路賖静依禅客院幽學野人
家林晩鴉争樹園春蝶䕶花東門有閒地誰種邵平𤓰
　　　晩發天井關寄李師晦
山在水㴞㴞流年欲(一作/惜)二毛湘潭歸夢逺燕趙客程
勞露曉紅蘭重雲晴碧樹髙逄秋正多感萬里别同袍
　　　喜逺書
端居換時節離恨隔龍瀧苔色上春閣栁隂移晩忩寄
懷因桂水流淚極楓江此日南來使金盤魚(一作/鯉)一雙
　　　懷江南同志
南國别經年雲晴波接天蒲深鸂鶒戯花暖鷓鴣眠竹
暗湘妃廟楓隂楚客船唯應洞庭月萬里共娟娟
　　　洛中秋日
故國無歸處官閒憶逺遊呉僧秣陵寺楚客洞庭舟乆
病先知雨長貧早覺秋壯心能幾許伊水更東流
　　　將赴京師蒜山津送客還荆渚
樽前萬里愁楚塞與皇州雲識瀟湘雨風知鄠杜秋潮
平猶倚棹月上更登樓他日滄浪水漁歌對白頭
　　　潼關蘭若
來徃幾經過前軒枕大河逺帆春水濶髙寺夕陽多蝶
影下紅藥鳥聲喧綠蘿故山歸未得徒詠採芝(一作/薇)歌
　　　翫雪寄河南尹劉大夫
艶陽無處避皎潔不成容素質添瑶水清光散玉峯眠
鷗猶戀草棲鶴未離松聞在金鑾望(一作/賞)羣仙對九重
　　　陪越中使院諸公鏡波館餞明台裴鄭二使君
傾幕來華館淹留二使君舞移清夜月歌㫁碧空雲海
郡樓臺接江船劒㦸分明時自騫翥無復嘆離羣
　　　春泊弋陽
江行春欲半孤枕弋陽隄雲暗猶飄雪潮寒未應溪飲
猿聞棹散飛鳥背船低此路成幽絶家山鞏洛西
　　　晨别翛然上人
呉僧誦經罷敗衲倚蒲團鐘韻花猶斂樓隂月向殘晴
山開殿響秋水捲簾寒獨恨孤舟去千灘復萬灘
　　　送客江行
蕭蕭蘆荻花郢客獨辭家逺棹依山響危檣轉浦斜水
寒澄淺石潮落漲虚沙莫與征徒望鄉園去漸賖
　　　將歸塗口宿鬰林寺道𤣥上人院二首
西巖一磬長僧起樹蒼蒼開殿洒寒水誦經焚晩香竹
風雲㫁散杉露月猶光無復重來此歸舟凌夕陽
春㝷採藥翁歸路宿禅宮雲起客眠處月殘僧定中藤
花深洞水檞(一作/松)葉滿山風清境不能住朝朝慙逺公
　　　題宣州元處士幽居
潺湲遶門水未省濯纓塵鳥散千巖曙蜂来一逕春杉
松還待客芝朮不求人寕學磻溪叟逄時罷隠淪
　　　送李秀才
南樓送郢客西郭見荆門鳬鵠下寒渚牛羊歸逺村蘭
舟倚行棹桂酒掩餘樽重此一留宿前村煙水昬
　　　題倪處士舊居
儒翁九十餘舊向此中居生寄一壺酒死留千卷書檻
摧新竹少池淺故蓮踈但有子孫在帶經還荷(一作/自)鋤
　　　贈梁将軍
曽經黒山賊一劒出重圍年長窮書意時清隠釣磯(一/作)
(戰/機)髙齋雲外住瘦馬月中歸唯説鄉心苦春風鴈北飛
　　　春望思舊游
適意(一作/何䖏)極春日南臺披薜蘿花光晴漾漾山色晝峩
峩湘水(一作/渚)美人逺信(一作/漢)陵豪客多唯慿一瓢酒弹
瑟縦髙歌
　　　病中二首
三年嬰(一作/旬憂)酒渴髙卧似袁安秋色鬢應改夜凉心已
寛風衣藤簟滑露井竹床寒卧憶郊扉月㤙深未挂冠
私(一作/欲)歸人暫適(一作/静)扶杖遶西林風急栁溪響露寒
莎逕深一身仍白髪萬慮只丹心此意無言處髙忩托
素琴
　　　姑熟官舍寄汝洛友人
官静亦無能平生少面朋務開(一作/閑)唯印吏公退只棊
僧藥鼎初寒火香(一作/書)龕欲夜燈安知北溟水終日送
搏鵬
　　　恩徳寺
樓臺横復重猶有半巖空蘿洞淺深水竹廊髙下風晴
山踈雨後秋樹(一作/磬)㫁雲中未盡平生意孤帆又向東
　　　天竺寺題葛洪井
羽客錬丹井井留(一作/存)人巳無舊泉青石下餘(一作/移)甃
碧山隅雲朗鏡開匣月寒氷在壺仍聞醸仙(一作/春)酒此
水(一作/味)過瓊酴
　　　朗上人院晨坐
簟凉襟䄂清日沒尚殘星山果落秋院水花開曉庭踈
藤風嫋嫋圎桂露㝠冥正憶江南寺巖齋聞誦經
　　　送客歸湘楚
無辭一杯酒昔日與君深秋色換歸鬢曙光生别心桂
花山廟冷楓樹水樓隂此路千餘里應勞楚客吟
　　　過故友舊居
徃年公子宅夜宴樂難忘髙竹動踈翠早蓮(一作/荷)飄暗
香珠門凝寳瑟綺席遞華觴(一本作門人凝寳/瑟坐客逓華觴)今日皆
何處閉門春草長(一作/荒)
　　　送客歸峽中
津亭多别離楊栁半無(一作/枯)枝住接猿啼處行逄鴈過
時江風颺帆急山月下樓遲還就西齋宿煙波勞夢(一/作)
(所/)思
　　　題冲沼上人院
劚(一作/斵)石種松(一作/杉)子數根(一作/株)侵杳冥天寒猶講律
雨暗尚(一作/亦)㝷經小殿燈千盞深爐水一瓶碧雲多别
思休到望溪(一作/江)亭
　　　和畢貟外雪中見寄
仙署掩清景雪華松桂隂夜凌瑶席宴春寄玉京吟燭
晃埀羅幕香寒重繡衾相思不相訪煙月剡溪深
　　　春醉
酒醲花一樹何暇卓文君客坐長先飲公閒半巳醺水
鄉春足雨山郭夜多雲何以参禅理榮枯盡不聞
　　　題岫上人院
病客與僧門頻來不掩關髙忩雲外樹踈磬雨中山離
索秋蟲響登臨夕鳥還心知落帆處明月淛河灣
　　　送客南歸有懷
綠水暖青蘋湘潭萬里春瓦樽留海客銅鼔賽江神避
雨松(一作/歸)楓岸看雲楊(一作/漾)栁津長安一杯酒座上有
歸人
　　　李生棄官入道因寄
西巖一徑通(一作千巖/路不窮)知學(一作/訪)採芝翁寒暑丹心外
光隂白髪中水深魚避釣雲逈鶴辭籠坐想還家日人
非井邑空
　　　長興里夏日南隣避暑
侯家(一作/門)大道旁蝉噪樹蒼蒼開鏁洞門逺下簾賓(一/作)
(髙/)館凉欄圍紅藥盛架引綠蘿長永日一欹枕故山雲
水(一作/外)鄉
　　　送韓校書
恨與前歡隔愁因此㑹同跡髙芸閣吏名散雪樓翁城
閉三秋雨帆飛一夜風酒醒鱸鱠美應在竟陵東
　　　秋晩登城
城髙不可下永日一登臨曲檻凉颷急空楼返照深葦
花迷夕棹梧葉散秋砧謾作歸田賦蹉跎嵗欲隂
　　　江西鄭常侍赴鎭之日有寄因酬和
來暮亦何愁金貂在鷁舟斾随寒浪動帆帶夕陽收布
令滕王閣裁詩郢客樓即應歸鳯詔中外賛天休
　　　䝉河南劉大夫見示與吏部張公喜雪酬唱輙
　　　　敢攀和
風度龍山暗雲凝象闕隂瑞花瓊樹合仙草玉苖深欲
醉梁王酒先調楚客琴即應携手去将此助商霖
　　　下第送宋秀才游岐下楊秀才還江東
年来不自得一望幾傷心風轉蕙蘭色月移松桂隂馬
随(一作/嘶)邉草逺帆落海雲深明旦各分手(一作從此/無鄉别)更
聼梁甫吟
　　　南亭偶題
城下水瀠廽潮衝野艇來鳥驚山果落龜泛綠萍開白
首書千卷朱顔酒一杯南軒自流涕不是望燕臺
　　　與裴秀才自越西歸阻凍登丘山寺
春草越呉間心期旦夕還酒鄉逄客病詩境遇僧閒倚
棹氷生浦登樓雪滿山東風不可待歸鬢坐(一作/巳)斑斑
　　　太和初靖恭里感事(後有聞宋相公申錫下世/一篇辭旨略同但七言少)
　　　　(異/耳)
清湘弔屈原埀淚擷蘋蘩訪起乘軒鶴機沈在檻猿乾
坤三事貴華夏一夫寃寕有唐虞世心知不為言
　　　與侯春時同年南池夜話
蘆葦暮脩脩溪禽上釣舟露凉花斂夕風静竹含秋素
志應難契清言豈易求相歡一瓢酒明日醉西樓
　　　廣陵送剡縣薛明府赴任
車馬楚城濠清歌送濁醪露花羞别淚煙草譲歸袍鳥
浴春塘暖猿吟暮嶺髙㝷仙在仙骨不用廢牛刀
　　　游果晝二僧院
何必老林泉冥心便是禅講時開院去齋後下簾眠鏡
朗燈分㷔香銷印絶煙眞乘不可到雲盡月明天
　　　題官舎
燕鴈水鄉飛京華信自稀簞瓢貧守道書劒病忘機疊
鼓吏初散繁(一作/踈)鐘鳥獨歸髙梧與踈(一作/煙)栁風雨似
郊扉
　　　酬報先上人登樓見寄(上人自/峽而來)
丹葉下西樓知君萬里愁鐘非黔峽寺帆是敬亭舟山
色和雲暮湖光共月秋天台多道侣何惜更南遊
　　　曉過鬰林寺戯呈李明府
身閒白日長何處不㝷芳山崦登樓寺溪灣泊晩航(一/作)
(檣/)洞花蜂聚蜜巖柏麝留香若指求仙路劉即與阮郎
　　　泛舟㝷鬰林寺道𤣥上人遇雨而返因寄
禅扉倚石梯雲濕雨淒淒草色分松徑泉聲咽(一作/溢)稲
畦棹移灘鳥沒鐘㫁嶺猿啼入夜花如雪廽舟憶剡溪
　　　鬰林寺
臺殿冠嵯峨春來日日過水分諸院少雲近上方多衆
籟凝絲竹繁英耀綺羅酒酣詩自逸乘月棹寒波
　　　題崇聖寺(寺即故/宫也)
西林本行殿池榭日坡陁雨過水初漲雲開山漸多曉
街埀御栁秋院閉宫莎借問龍歸處鼎湖空碧波
　　　贈髙處士
宅前雲水滿髙興一書生埀釣有深意望山多逺情夜
棋留客宿春酒勸僧傾未作干時計何人問姓名
　　　送僧歸金山寺
老歸江上寺不忘(去/聲)舊師恩駐錫逄山色停杯(一作/橈)見
浪㾗秋濤吞楚驛曉月上荆門為訪題詩處莓苔㡬字
存
　　　金谷桃花
花在舞樓空年年依舊紅淚光停曉露愁態倚春風開
處妾先死落時君亦終東流三兩片應在(一作/到)夜泉中
　　　憶長洲
香徑小船通菱歌遶故宫魚沈秋水静鳥宿暮山空荷
葉橋邊雨蘆花海上風歸心無處托髙枕畵屏中
　　　再寄殷堯藩秀才
直道知難用經年向水濱宅從栽竹貴家為買書貧就
學多新(一作/名)客登朝盡故人蓬萊自有路莫羡武陵春
　　　題鄒處士隱居
桑柘滿江村西齋對海門浪衝髙岸響潮入小池渾巖
樹䕃棋局山花落酒樽相逄亦(一作/歡更)留宿還似識王孫
　　　送僧歸敬亭山寺
十年劒中路傳盡本師經曉月下黔峽秋風歸敬亭開
門新樹綠登閣舊山青遥想論禪處松隂水一瓶
　　　新卜原上居寄袁校書
貧居樂游此江海思迢迢雪夜書千巻花時酒一瓢獨
愁秦樹老孤夢楚山遥有路應相念風塵滿黒貂
　　　天街曉望
明星(一作/曉)低未央蓬闕迥蒼蒼疊鼔催殘月疎鐘迎早
霜關防浮瑞氣宫館耀神光再拜為君夀南山髙且長
　　　江上喜洛中親友繼至
戰馬昔紛紛(一作向/河濱)風驚嵩少塵全家南渡逺舊友北
來頻罷酒松筠晩賦詩楊栁(一作/蘭杜)春誰(一作/何)言今夜月
同是洛陽人
　　　下第歸朱方寄劉三復
素衣京洛塵歸棹過南津故里跡猶在舊交心更親月
髙蕭寺夜風暖庾樓春詩酒應無暇朝朝問旅人
　　　送客歸呉興
綠水棹雲月洞庭歸路長春橋懸酒幔(一作/斾)夜柵集茶
檣箬葉沈溪暖蘋花遶郭香應逄栁太守為說過瀟湘
　　　月夜期友人不至
坐待故人宿月華清興秋管絃誰處醉池館此時愁風
過渚蒲動露含山桂幽孤吟不可(一作/覺)曙昨夜共登樓
　　　白馬寺不出院僧
禪心空巳寂世路仕多岐到院客長見閉關人不知寺
喧聽講絶厨逺送齋遲牆外洛陽道東西無盡時
　　　寄袁都校書
擾擾換時節舊山琪樹隂猶乖青漢志方(一作/空)負白雲
心廣陌埃塵逺重門管吹深勞歌極西望芸省有知音
　　　贈栁璟馮陶二校書
霄漢兩飛鳴喧喧動禁城桂堂同日盛芸閣間年榮香
掩蕙蘭氣韻髙鸞鶴聲應憐茂陵客未有子虚名
　　　王秀才自越見訪不遇題詩而廻因以酬寄
南齋知數宿半為木蘭開晴閣留詩遍春帆載酒回煙
深楊子宅雲㫁越王臺自有孤舟興無妨更一來
　　　秋霽潼關驛亭
霽色明髙巘關河獨望遥殘雲歸太華疎雨過中條鳥
散綠蘿静蝉稀紅樹凋何言此時節去去任蓬飄
　　　送客歸蘭溪(婺州/屬邑)
花下送歸客路長應過秋暮随江鳥宿寒共嶺猿愁衆
水喧嚴瀬羣峯抱沈樓因君幾南望曽向此中遊
　　　貽終南山隱者
中巖多少隱提榼抱琴游潭冷薜蘿晩山香松桂秋瓢
閒髙樹掛杯急曲池流獨有迷津客東西南北愁
　　　送李文明下第鄜州覲兄
征夫天一涯醉贈别君詩鴈迥参差逺龍多次第遲寗
歌還夜苦宋賦更秋悲的的遥相待清風白露時
　　　送叚覺歸東陽兼寄竇使君(東陽婺/州屬邑)
山水引歸路陸即從此諳秋茶埀露細寒橘帶霜甘臺
倚烏龍嶺樓侵白鴈潭沈公如借問心斷淛河南(烏龍/嶺白)
(鴈潭地名在嚴州沈約/曽守婺以比竇使君也)
　　　韶州送竇司直出嶺
江曲山如畵貪程亦駐舟果随巖狖(音柚䑕/屬善旋)落槎帶水
禽流客散他鄉夜人歸故國秋樽前掛帆去風雨下(一/作)
(任/)西樓
　　　傷馮秀才
旅葬不可問茫茫西隴頭水雲(一作/煙)青草濕山月白楊
愁(一作/秋)琴信有時罷劒傷無處留淮南舊煙月孤棹更
逄秋(一作淮南今夜/月孤棹倚西樓)
　　　送鄭寂上人南行
儒家有釋子年少學支公心出是非外跡辭榮辱中錫
寒秦嶺月杯急楚江風唯怨故園思小秋梨葉紅
　　　贈王處士
歸卧養天真鹿裘烏角巾茂陵閒乆病彭澤醉長貧冠
蓋西園夜笙歌北里春誰憐清渭曲(一作/上)又老釣魚人
　　　送友人歸荆楚
調瑟勸離酒苦諳荆楚門竹斑悲帝女草綠怨王孫潮
落九疑迥雨連三峽昬同來不同去迢遞更傷魂
　　五言絶句五首
　　　長安早春
雲月有歸處故山清洛南秦城一花發春夢遍(一作/滿)江
潭
　　　塞下
夜戰桑乹北(一作/雪)秦兵半不歸朝來有鄉信猶自寄征
衣
　　　思天台
赤城雲雪深山客負歸心昨夜西齋宿月明琪樹隂
　　　聞歌
新秋絃管清時轉遏雲聲曲盡不知處月髙風滿城
　　　雨中憶湖山居
前山風雨涼歇馬坐埀楊何處芙蓉落南渠秋水香
　散體詩
　　五言一首
　　　寄郴州李相公
髙樓王與謝逸韻比南金不遇銷憂日埃塵誰復㝷曠
懷淡得䘮失意縱登臨彩檻浮雲迥綺忩明月深虬龍
壓滄海鴛鸞思鄧林青雲傷國語(一作/器)白髪軫鄉心功
髙恩自洽道直謗徒侵應笑靈均恨江畔獨行吟
　
　
　
　丁夘詩集巻下
欽定四庫全書
　丁卯詩集補遺
　　　　　　　　　　　　唐　許渾　撰
　　五言十韻一首　律二十三首絶句一首
　　　奉命和後池十韻
疊石通溪水量波失舊規芳洲還屈曲朱閣更逶迤浴
鳥翻荷葉驚蟬出栁絲翠煙秋檜聳紅露曉蓮披攀檻
登樓近停橈待客遲野橋從浪没輕舸信風移竹韻遷
棊局松隂遞酒巵性閒鷗自識心逺鶴先知應想秦人
會休懷越相祠當期穆天子簫鼔宴瑶池
　　　卜居招書侣
憶昨(一作/意壯)未知道臨川每羡魚世途行處見人事病來
疎微雨秋栽竹孤燈夜讀書憐君亦同志晩嵗傍山居
(憐君疑/隣居)
　　　西山草堂
何處少人事西山舊草堂晒書秋日晩洗藥石泉香浚
嶺有朝雨北忩生夜凉從勞問歸路峯疊遶家鄉(浚嶺/有疑)
(後嶺/㸔)
　　　贈隱者
回報隱居(一作/名)士莫愁山興䦨求人顔色盡知道性情
寛信譜彈琴誤緣(一作/沿)崖劚藥難東臯亦自給殊愧逺
相安
　　　舟次武陵寄天竺僧無晝
谿長山幾重十里萬株松秋日下丹檻暮雲歸碧峯樹
棲新放鶴潭隱舊降龍還在孤舟宿卧聞初夜鐘
　　　寄小弟
江城紅葉盡旅思復悽傷孤夢家山逺獨眠秋夜長道
存空倚命身賤未歸鄉南望空埀淚天邊鴈一行
　　　秋日
有計自安業秋風罷苦吟買山兼種竹對客更彈琴煙
起藥園晩杵聲松院深閒眠得真性惆悵舊時心
　　　征西舊卒
少年乘勇氣百戰過烏孫力盡邊城難功添上將恩曉
風聽戍角殘月倚營門自説輕生處金瘡有舊㾗
　　　石池
通竹引泉脉泓澄瀲石盆驚魚翻藻葉浴鳥上松根殘
月留(一作斜/日回)山影髙風耗水㾗誰家秋洗藥來徃自開
(一作/關)門
　　　贈裴處士
為儒白髪生鄉里早聞名暖酒雪初下讀書山未(一作/欲)
明字形翻鳥跡詩調合猨聲門外滄浪水知君欲濯纓
　　　贈遷客
無機還得罪直道不傷情微雨昬山色疎籠閉鶴聲閒
居多野客髙枕見江城門外長溪水憐君又濯纓
　　　留題李侍御書齋
昔話平生志髙齋曽見留道孤心易感恩重力難酬獨
立千峯曉頻來一葉秋鷄鳴應有處不覺淚空(一作/潛)流
　　　行次白沙館先寄上河南王侍御
夜程何處宿山疊樹層層孤館閉秋雨空堂停曙燈歌
慙漁浦客詩學鴈門僧此意(一作/去)無人識明朝見李膺
(侍御嘗任/河南少尹)
　　　重哭楊攀處士二首(自號綠/雲翁)
綠雲多學古黄髪竟無成酒縱山中性詩留海(一作/世)上
名讀書新樹老(一作/末)埀釣舊磯平今日悲前事西風哭
一(一作/聞哭)聲
從官任直道幾處脫長裾殁後兒猶小葬來人漸疎隣
家(一作/翁)占池館門(一作/長)吏覓圗書身賤難相報平生恨
有餘(一作無復前秋/事空齋賦子虚)
　　　紫藤
綠蘿縈數匝本在草堂間秋色寄髙樹晝隂籠逺(一作/舊)
山移花疎處種劚藥困時攀日暮㣲風起難㝷舊徑(一/作)
(路/)還
　　　宿東横小瀬
孤舟路漸賖時見碧桃花溪雨灘聲急巖風樹勢斜獼
猴懸弱蔓鸂鶒睡横槎謾向仙林宿無人識阮家
　　　松江懷古
故國今何在扁舟竟不歸雲移山漠漠江濶樹依依晩
色千帆落秋聲一鴈飛此時兼送客凭檻欲沾衣
　　　暝投靈智寺渡谿不得却取沿江路徃
雙巖㵼一川回馬㫁橋前古廟隂風地寒鐘暮雨天沙
虚留虎跡水滑帶龍涎却下臨江路潮深無渡船
　　　下第歸蒲城墅居
失意歸三徑傷春别九門薄煙楊栁路微雨杏花村牧
豎還呼犢隣翁亦抱孫不知余正苦迎馬問寒温
　　　重賦鷺鶿
何年去此地(一作如何/長在楚)南浦滿鳬雛雲漢知心逺林塘
覺思孤低飛下晩樹獨睡(一作/宿)映新蒲為爾多歸興前
年在(一作/别)五湖
　　　途中寒食
處處哭聲悲行人馬亦遲店閒無火日村暖斫桑時泣
路同楊子燒山憶介推清明明日是甘負故園期
　　　深春(此下三首或/作趙嘏詩)
故里千帆(一作/山)外深春一鴈飛干名頻慟哭(一作謀身/堪自哭)
將老欲何歸未榖抛還憶交親晩更(一作/見)稀空持(一作/餘)
望鄉淚沾洒寄來衣(未疑来/)
　　　嵗首懷甘露寺自省上人(上人嘗/有戰功)
心悟覺身勞雲中棄寳刀乆閒生䏶肉多夀長眉毫客
棹春潮急禪齋暮雪(一作/雨)髙南􁫕一回首山碧水㴞㴞
　　　寓居崇聖寺送客南浦
野寺薜蘿晩官渠楊栁春歸心巳無限更送洞庭人
　　七言律一十首
　　　西河送客歸江南
西河陳事巳堪傷南客秋歸路更長臺畔偃松悲魏帝
苑邉脩竹弔梁王雨行露變茱萸色水宿風揺菡蓞香
遥羡落帆逄舊友綠娥青鬢醉横塘
　　　東陵赴京道病東歸寓居開元寺寄盧貟方宋
　　　　魏二先輩
西風吹雨鴈時初病寄僧齋罷獻書萬里咸秦勞我馬
四隣松桂憶吾廬滄洲有約心還静青漢無媒跡自疎
不是醉眠愁不散莫言琴酒學相如
　　　聞開江宋相公申錫下世二首
權門隂奏奪移才馹(而逸切/傳騎也)騎如星墮峽來晁氏有恩
忠作祸賈生無罪直為災貞魂誤向崇山歿寃氣疑從
汨(一作/湘)水回畢竟功成何處是五湖雲月一帆開
月落湘潭(一作/清湘)棹不喧玉杯瑶瑟奠蘋蘩誰能力制乘
時鶴自取機沉在檻猿位極乾坤三事貴謗興華夏一
夫寃宵衣旰食明天子日伏青蒲不敢言(此一首與下/巻五言太和)
(初靖恭里/感事同)
　　　贈所知
因釣鱸魚住淛河挂帆千里亦相過茅簷夜醉平階月
蘭棹春歸拍岸波湖日似隂鼍鼔響海雲纔起蜃樓多
明時又作閑居賦誰薦東門策四科
　　　謝人贈鞭
蜀國名鞭見惠稀駑駘從此長光輝獨根擁腫來雲岫
紫陌提携在繡衣幾度拂花香裏過也曽敲鐙月中歸
莫言三尺長無用百萬軍中要指揮
　　　殘雪
憶昨新春霰雪飛堦前簷上鬬寒姿狂風送在竹深處
隔日未消花發時輕壓嫩􁁉旁出土冷衝幽鳥别㝷枝
晩來又喜登樓見一曲髙歌和者誰
　　　早秋寄劉尚書
天生心識富人侯將相門中第一流旗纛早開擒虎帳
戈挺初發斬鯨舟栁營書號海山暝菌閣賦詩江樹秋
昨夜雨凉今夜月笙歌應醉最髙樓
　　　及第後春情
世間得意是春風散誕經過觸處通細揺栁臉(音檢眼/臉也)
牽長帶慢撼桃株舞碎紅也從吹幌驚殘夢何處飄香
别故叢猶以西都名下客今年一月始相逄
　　　歸長安
三年何處淚汛瀾白帝城邉曉角殘非是無心戀巫峽
自緣(闕/)臂到長安黔江水暖還曽飲楚岫雲深未識寒
大抵莫教聞雨後此時腸㫁不應難
　　七言絶句
　　　夜泊松江渡寄友人
清露白雲明月天與君齊棹木蘭船南湖風雨一相失
夜泊横塘心渺然
　　　記夢(并序/)
余嘗夢登山有宫室凌雲人云此崑崙也見數人方欲
招之至暮而罷因賦是詩以記焉
曉入瑶臺露氣清座中唯有許飛瓊塵心未盡俗緣在
十里下山(一作/山前)空月明
　　　寄雲際寺敬上人
萬山秋雨水縈廻紅葉多從紫閣來雲冷竹齋禪衲薄
巳應飛錫入天台
　　　客有卜居不遂薄游汧隴因題
海燕西飛白日斜天門遥望五侯家樓臺深鎻無人到
落盡東風第一花
　　　宿威(一作/咸)宜觀
羽袖飄飄香(一作/杳)夜風翠幢歸殿玉壇空步虚聲盡天
未(一作/將)曉雲壓桃花月滿宫
　　　謝亭送客
勞歌一曲解行舟紅樹青山水急流日暮酒醒人巳逺
滿天風雨下西樓
　　　陳宫怨
風暖江頭(一作/城)白日遲昔人遺事後人悲草生宫闕國
無主玉樹後庭花為誰
　拾遺
　　五言律詩一十六首
　　　尋周鍊師不遇留贈
閉門池館静云訪紫芝翁零落槿花雨参差荷葉風夜
碁全局在春酒半壺空長嘯倚西閣悠悠名利中
　　　題灞西駱隱居(第二一篇/)
志凌三蜀客心愛五湖人拚死酒中老謀生書外貧掃
花眠石榻𢷬藥轉溪輪徃徃乘黄㹀鹿裘烏角巾
　　　旅夜懷逺客
異鄉多逺情夢㫁落江城病起慙書癖貧家負酒名過
春花自落竟曉月空明獨此一長嘯故人天際行
　　　秋夜櫂舟訪李隱居
望月憶披襟長溪栁半隂髙齋初醸酒孤棹逺㩦琴犬
吠秋山迥雞鳴曉樹深開門更欹枕誰識野人心
　　　南陵留别叚氏兄弟
不知身老大猶似舊時狂為酒游山縣留詩過(一作/遍)草
堂歸期春未盡離恨日偏長更羡君兄弟参差鴈一行
　　　卧病寄諸公
飛蓋集蘭堂清歌遞柏觴髙城榆栁䕃虚閣芰荷香海
月秋偏静山風夜更凉自憐書萬巻扶病對螢光
　　　苦雨
山昬天半晴南陌絶人行葭菼連雲色杉松共雨聲早
秋仍燕舞深夜更鼍鳴為報迷津客訛言未可輕
　　　寓崇聖寺懷李校書
幾日卧南亭巻簾秋月清河關初罷夢池閣更含情寒
露潤金井髙風飄玉筝前年共游客刀筆事戎旌
　　　秋日行次關西
金風蕩天地關西羣木凋早霜雞喔喔殘月馬蕭蕭紫
陌秦山近青楓楚樹遥還同長卿志題字滿河橋
　　　酬殷堯藩秀才
相如愧許詢寥落向溪濱竹馬兒猶小荆釵婦慣貧獨
愁憂過日多病不如人莫怪青袍選長安隱舊春
　　　旅中别姪暐
相見又南北中宵淚滿襟旅游知世薄貧别覺情深歌
管一樽酒山川萬里心此身多在路休誦異鄉吟
　　　山居冬夜喜魏扶見訪因贈
霜風露葉下逺思獨徘徊夜乆草堂静月明山客來遣
貧相勸酒憶字共書灰何事清平世干名待有媒
　　　喜李詡秀才見訪因贈
浙南分首日誰謂别經時路逺遥相訪家貧喜見知不
須辭小酌更請續新詩但得心中劒酬恩會有期
　　　晩投慈恩寺呈俊上人(與上巻暝投靈智/寺詩同止易三句)
雙巖㵼一川十里絶人煙古廟隂風地寒鐘暮雨天沙
虚留虎跡水滑帶龍涎不及曹溪侣空林巳夜禪
　　　行次虎頭巖酬寄路中丞
樟亭去巳逺來上虎頭巖灘急水移棹山回風滿帆石
梯迎雨滑沙井落潮鹹何以慰行旅如公書一緘
　　　送荔浦蔣明府赴任
路長春欲盡歌怨酒初酣白社蓮宫北青袍桂水南驛
行盤鳥道船宿避龍潭真得詩人趣煙霞處處諳
　續補
　　五言律詩一十首
　　　過鮑溶宅有感
寥落故人宅重來身巳亡古苔殘墨沼深竹舊書堂秋
色池塘静雨聲雲木涼無因展交道日暮倍心傷
　　　懷政禪師院
山齋路幾層敗衲學真乘寒暑移雙樹光隂盡一燈風
飄髙竹雪泉漲小池氷莫訝頻來此脩身欲到僧
　　　秋夕有懷
念逺坐西閣華池涵月凉書回秋欲盡酒醒夜初長露
白蓮衣淺風清蕙帶香前年此佳景蘭棹醉横塘
　　　秋霽寄逺
初霽獨登賞西樓多逺風横煙秋水上疎雨夕陽中髙
樹下山鳥平蕪飛草蟲唯應待明月千里與君同
　　　聞范秀才自蜀游江湖
蜀道下湘渚客帆應不迷江分三峽響山並九華齊秋
泊鴈初宿夜吟猿乍啼歸時慎行李莫到石城西
　　　惜春
花開又花落時節暗中遷無計延春日可能留少年小
藂初散蝶髙栁即聞蟬繁艶歸何處滿山啼杜鵑
　　　題愁
聚散竟無形廻腸百結成古今銷不得離别覺潜生降
敵將軍思窮秋逺客情何人更憔悴落第泣秦京
　　　鴛鴦
兩兩戯沙汀長疑畵不成錦機爭織様歌曲愛呼名好
意顧栖息堪憐泛淺清鳧鷗皆爾類唯羡獨􁀼情
　　　聞鴈
帶霜南去鴈夜好宿汀沙驚起向何處髙飛極海涯入
雲聲漸逺離岳路猶賖歸夢當時斷参差欲到家
　　　不寢
到曉不成夢思量堪白頭多無百年命長有萬般愁世
事應難盡營生卒未休莫言名與利名利是身讐
　　七言律詩十九首
　　　經古行宫
臺閣参差倚太陽年年花發滿山香重門勘鎻青春晩
深院埀簾白日長草色芊綿侵御路泉聲嗚咽繞宫墻
先皇一去無廻駕紅粉雲鬟空斷腸
　　　秋晩懷茅山石涵村舎
十畆山田近石涵村居風俗舊曽諳簾前白艾驚春燕
籬上青桑待晩蠶雲暖採茶來嶺北月明沽酒過溪南
陵陽秋盡多歸思紅樹蕭蕭覆碧潭
　　　貴游
朝回佩馬早淒淒年少恩深衛霍齊斧鉞舊威龍塞北
池臺新賜鳯城西門通碧樹開金鎻樓對青山倚玉梯
南陌行人盡回首笙歌一曲暮雲低
　　　贈别
眼前迎送不曽休相續輪蹄似水流門外若無南北路
人間應免别離愁蘇秦六印歸何日潘岳雙毛去值秋
莫怪分襟銜涙語十年耕釣憶滄洲
　　　秋夜與友人宿
楚國同游過十霜萬重心事幾堪傷蒹葭露白蓮塘淺
砧杵夜清河漢涼雲外山川歸夢逺天涯岐路客愁長
寒城欲曉聞吹笛猶卧東軒月滿牀
　　　將赴京留贈僧院
九衢塵土遞追攀馬跡軒車日暮間𤣥髪盡驚為客換
白頭曽見幾人閒空悲浮世雲無定多感流年水不還
謝却從前受恩地歸來依止叩禪關
　　　寄湘中友人
莫戀醉鄉迷酒盃流年長怕老年催西陵水闊魚難到
南國路遥書未回匹馬計程愁日盡一蟬何事引秋來
相如巳定題橋志江上無由夢釣臺
　　　江上逄友人
故國歸人酒一盃暫停蘭棹共徘徊村連三峽暮雲起
潮送九江寒雨來巳作相如投賦計還慿殷浩寄書回
到時若見東籬菊為問經霜幾度開
　　　金谷懷古
淒涼遺跡洛川東浮世榮枯萬古同桃李香消金谷在
綺羅魂㫁玉樓空徃年人事傷心外今日風光屬夢中
思量今日英雄事身到簮裾巳白頭(末二句係脫誤/)
　　　經行廬山東林寺
離魂㫁續楚江壖葉墜初紅十月天紫陌事多難數悉
青山長在好閒眠方趨上國期干祿未得空堂學坐禅
他嵗若教如范蠡也應湏入五湖煙
　　　途中逄故人話西山讀書早曽㳺覽
西嵓曽到讀書堂穿竹行沙十里強湖上夢餘波灔灔
嶺頭愁㫁路茫茫經過事寄煙霞逺名利塵随日月長
莫道少年頭不白君看潘岳幾莖霜
　　　將赴京題陵陽王氏水居
簾捲平蕪接逺天暫寛行役到樽前是非境裏有閒日
榮辱塵中無了年山簇暮雲千野雨江分秋水九條煙
馬蹄不道貪西去爭向一聲髙樹蟬(野疑㸃/)
　　　冬日五浪館水亭懷别
蘆荻花多觸處飛獨慿虚檻雨㣲㣲寒林葉落鳥巢出
古渡浪髙魚艇稀雲抱四山終日在草荒三徑幾時歸
江城向暝東風急一半鄉愁聞𢷬衣
　　　送别
溪邊楊栁色参差攀折年年贈别離一片風帆望已極
三湘煙水返何時多緣去棹將愁逺猶倚危樓欲下遲
莫殢酒盃閑過日碧雲深處是佳期
　　　寄逺
兩葉愁眉愁不開獨含惆悵上層臺碧雲空㫁鴈行處
紅葉巳凋人未來塞外音書無信息道旁車馬起塵埃
功名待寄凌煙閣力盡遼城不肯回
　　　新栁
無力揺風曉色新細腰爭妬看來頻綠隂未覆長堤水
金穗先迎上苑春幾處傷心懷逺路一枝和日送行塵
東風門外多離别愁殺朝朝暮暮人
　　　旅懐作
促促因吟晝短詩朝驚穠色暮空枝無情春色不長乆
有限年光多盛衰徃事只應随夢裏勞生何處是閒時
眼前擾擾日一日暗送白頭人不知
　　　鴈
萬里銜蘆别故鄉雲飛水宿向瀟湘數聲孤枕堪埀淚
㡬處髙樓欲㫁腸度日翩翩斜避影臨風一一直成行
年年辛苦來衡岳羽翼摧殘隴塞霜
　　　出關
朝纓初解佐江濱麋鹿心知自有羣漢囿獵稀慵獻賦
楚山耕早任移文卧歸漁浦月連海行望鳯城花隔雲
關吏不湏迎馬笑去時無意學終軍
　　絶句五首
　　　蟬
噪栁鳴槐晩未休不知何事愛悲秋朱門大有長吟處
剛傍愁人又送愁
　　　紫藤
綠蔓濃隂紫袖低客來留在小堂西醉中掩瑟無人㑹
家近江南罨畫溪
　　　越中
石城花暖鷓鴣飛征客春帆秋不歸猶自保即心似石
綾梭夜夜織寒衣
　　　送楊發東歸
紅花半落燕于飛同客長安今獨歸一紙鄉書報兄弟
還家羞著别時衣
　　　重别曽主簿(時諸妓/同餞)
淚沿紅粉濕羅巾重繫蘭舟勸酒頻留却一枝河畔栁
明朝猶有逺行人
　　集外詩十四首
　　　對雪
飛舞北風凉玉人歌玉堂簾帷増曙色珠翠發寒光栁
重絮㣲濕梅繁花未香兹晨賀豐嵗簫鼔宴梁王
　　　奉和盧大夫新立假山
巖谷留心賞為山極自然孤峯空迸笋攅萼旋開蓮黛
色朱樓下雲形繡户前砌塵凝積靄簷溜挂飛泉樹暗
壺中月花香洞裏天何如謝康樂海嶠獨題篇
　　　陪王尚書泛舟蓮池
蓮塘移畫舸泛泛日華清水暖魚頻躍煙秋鴈早鳴舞
疑廻雪態歌轉遏雲聲客散山公醉風髙月滿城
　　　泊蒜山津聞東林寺光儀上人物故
雲齋曽宿借方袍因說浮生大夢勞言下是非齊虎尾
宿來榮辱比鴻毛孤舟千棹水猶濶寒殿一燈夜更髙
明日東林有誰在不堪秋磬拂煙濤
　　　和河南楊少尹奉陪薛司空石笋詩
暖溪寒井碧巖前謝傅賔朋盛綺筵雲㫁石峯髙並笋
日臨山勢逺開蓮閒留幢節低春水醉擁笙歌出暮煙
聞道詩成歸巳夕栁風花露月初圎
　　　和常秀才寄簡歸州鄭使君借猿
謝守携猿東路長褭藤穿竹似瀟湘碧山初暝嘯秋月
紅樹生寒啼曉霜陌上楚人皆駐馬里中巴客半歸鄉
心知欲借南遊侣未到三聲恐㫁腸
　　　郊園秋日寄洛中友人
楚水西來天際流感時相(或作/傷)别思悠悠一尊酒盡青
山暮千里書回碧樹秋日落逺波驚(一作/低)宿鴈風吹輕
浪起眠鷗嵩陽親友誰相念(一作如/相問)潘岳閒居欲白頭
　　　獻鄜坊丘常侍
詔選將軍䕶北戎身騎白馬臂彤弓栁營逺識金貂貴
榆塞遥知玉帳雄秋檻鼓鼙驚朔雪曉階旗纛起邊風
蓬萊每望平安火應奏班超定逺功
　　　寄當塗李逺
賦擬相如詩似陶雲陽煙月又同袍車前驥病駑駘逸
架上鷹閒鳥雀髙舊日樂貧能飲水他時随俗願餔糟
不湏倚向青山住詠雪題詩用意勞
　　　春日思舊逰寄南徐從事劉三復
風暖曲江花半開忽思京口共銜杯湘潭雲盡暮山出
巴蜀雪消春水來(此二句與凌/歊臺次韻同)懷玉尚悲迷楚塞捧金
猶羡樂燕臺薊門髙處極歸思隴鴈北飛雙燕廻
　　　洛陽道中
洛陽多舊跡一日幾堪愁風起林花晩月明陵樹秋興
亡不可問自古水東流
　　　和崔大夫新廣北樓登眺
北望髙樓夏亦寒山重水濶接長安脩梁暗換丹楹少
疎牖全開彩檻寛風捲浮雲披睥睨露涼明月墜䦨干
庾公戀闕懷鄉處目送歸帆下逺灘
　　　題陸侍御林亭
野水通池石疊臺五營無事隱雄才松齋下馬書千巻
蘭舫逄人酒一盃寒樹雪晴紅艶吐逺山雲曉翠光來
定知别後無多日海栁江花次第開
　　　西園
西園春巳(一作/欲)盡芳草徑難分静語惟幽鳥閒眠獨使
君宻林生雨氣古石帶苔文雖去清朝逺朝朝見白雲
(巳上見文/苑英華)
　
　
　
　
　
　
　
　
　
　
　
　
　
　
　丁夘詩集補遺
