#+TITLE: 居竹軒詩集-元-成廷珪
#+DATE: 2016-06-11 12:25:15
#+SOURCE: github.com/kanripo/KR4d0543 master 7a8788cf                
欽定四庫全書　　　　集部五
　居竹軒詩集總目　　　　别集類四(元/)
　　卷一
　　　操
　　　古詩七言
　　　古詩五言
　　卷二
　　　律詩五言
　　　律詩七言
　　卷三
　　　律詩七言
　　卷四
　　　絶句五言
　　　絶句七言
　　　　(臣/)等謹按居竹軒集四卷元成廷珪撰廷珪
　　　　字原常一字元章又字禮執揚州人好學工
　　　　詩不求仕進惟以吟咏自娱奉母居市㕓植
　　　　竹庭院頗有山林間意因扁其燕息之所曰
　　　　居竹軒晚遭世亂避地吳中蹤跡多在峯泖
　　　　故集中有卜居海上之作後竟殁於松江年
　　　　七十餘矣其故人郜肅劉欽搜輯遺藁彙而
　　　　刻之廷珪與河東張翥為忘年友其音律體
　　　　製得於翥之切磋者為多而聲名亦幾與之
　　　　埒劉欽常稱廷珪五言務自然不事雕劌七
　　　　言最工深合唐人之體今核其集知欽所言
　　　　尚非過譽而七言古詩清華遒麗頗近姜夔
　　　　一流亦自琅琅可誦惟五言古詩竟無一篇
　　　　似不應全體遺佚或自知非其擅長遂不復
　　　　作殆所謂善藏其拙者與乾隆四十二年五
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
居竹軒詩集原序
成君原常之為詩既博取選唐中州而長之故發乎
情者雖若憤慨思憂與夫婆娑暇豫也而無不深致
其功焉余在廣陵時嘗與周游乎山僧野士之寓或
臨大江眺羣峰或升蜀岡坐茂樹未嘗不詩是作也
其或風日之朝燈火之夕樽俎前而几杖後未嘗不
詩是談也方其索句雖與之論說應答而中實注思
揣練有得則躍躍以喜一字或聱必帖乃已信乎深
致其功也如此間嘗語余曰吾仕宦無天分園田無
先業學藝無他能唯習氣在篇什朝哦夕諷聊以自
娱其閒逸非復求聞於世也仲舉深知我得不薦之
以言而時出以自省乎余誼不容辭以跋涉世故未
能一引筆也今乃不逺數千里緘所作居竹軒稿以
尋宿諾焉遂為書於編曰余學之大氐詩以法為守
以聲為凖以神為用故法貴整嚴法不整嚴則聲為
之散矣而聲貴諧婉聲不諧婉則神為之黯矣而神
貴飛動神不飛動則徒法矣三則猶持衡然首重則輊
末重則軒唯適於稱焉爾若詩亦稱矣固平昔所深許
者也又將焉告輒為正誤五字且録之而藏於蛻闇之
竹素房河東張翥書
成君原常隠居廣陵養太夫人甚謹因不出求仕其所
與逰多至尊顯亦莫有薦用之者四方士之過淮東或
乆留或即去必以君為之依君周旋欵洽曲盡其意於
是藹然長者之譽君好讀書尤工於詩比得其詩一編
其憂時而閔俗憤世而嫉衰及其(闕/)也則有凌雲霞入
霄漢糠粃萬物之興要皆發乎至情非有所勉強矯揉
而為之者也李唐之世能詩者最多而工部貟外郎杜
公為甚豈非以其忠君愛國之意類詩人之思致君之
詩盖於是歟嗚呼杜氏所遭之時干戈搶攘生靈塗炭
危若綴旒故其言之哀痛迫切殆不期然而然後世能
知之者唯王荆公梅都官而已讀二君子之為賦未嘗
不掩卷而太息若乃憲宗之世命將相平吳元濟于淮
右時則有若栁刺史表上平淮夷雅自以為施諸後代
猶唐之光眀今天子詔遣大臣出討首拔彭城旬日奏
㨗以君之才當效栁氏作上之朝廷以配江漢常武傳
示于無窮不既盛矣乎因書以歸之至正十二年孟冬
五日臨川危素書
余嚮在廣陵識成君原常雖居於市㕓而植竹庭院間
綽有山林意趨扁其燕息之所曰居竹日與髙人碩士
遊行吟舉觴悠然自得舉世務之可尚可慕者視之若
浮雲唯意於詩五言務自然不事雕劌七言律最為工
深合唐人之體其交㳺則仲舉張公為忘年友載酒相
過殆無虗日故其詩之音律體製盖有得於仲舉者多
焉擾攘以来飄泊南北復㑹于吳門與先生游年已七
袠餘矣怡然與常時無異所作之詩視昔為尤進而流
離悲壮之態感慨激烈之情有不能自己者今先生己
殁于雲間其全集未獲盡見姑以所得於吳中并昔年
記憶者若干首乃得先生故人劉君叔讓彚而授之耕
岩刻梓以傳甚盛事也故序其大概於篇首云京兆郜
肅序
古人評詩必觀出處之大節與其所遭之時而後人之
賢否不離於性情文字之間已可見矣大抵治平之時
其聲和而婉顯榮之人其氣舒以安不然則太息於干
戈擾攘之際者多迫切之詞呻吟於牛衣鶴垤之下者
多憤激之態其去温柔敦厚之教益以逺矣何足以垂
於不朽乎往者河東張公仲舉以詩鳴於廣陵追而和
之者有成君原常焉南北之士一時莫不稱讓其後張
公被召入翰林躋顯仕所以黼黻聲猷詠歌所志者其
境順而易而原常栖遲山林繼罹兵革年日以衰身益
以困顧以忠厚之氣發而為和平之聲卒亦與張公相
頡頏所謂逆而難者也余識原常于吳門觀其扁舟往
來於洞庭笠澤之墟逍遥乎雲水之上凡所渉厯一寓
於詩能揣練六朝之情思以入唐人之聲律變化尋常
之言為警㧞之句終歸於適其性情勸為忠厚而已夫
豈置一毫窮欎不平之態於其間哉昔孟浩然一失意
於眀皇猶不能忘情於篇什陸魯望在唐之季每寄憤
於煙朝月夕之外若原常者雖不遇而終無憾焉其詩
可傳而其為人可知也丙午嵗吳中鄒奕序
居竹軒成先生曩居廣陵與先君友善每侍談論不覺
終日服膺請益積有年矣風塵澒洞各天一方後審先
生寓雲間則已捐館哀悼之餘思先生平昔留意詩什
膾炙四方先生雖亡而有未嘗亡者存焉以余向所誦
記及今收采於友朋者分彚成帙以夀諸梓嗚呼以先
生之才之徳而肥遁夷猶吟哦自放樂乎天而不求於
人者先生之志也至若晚年遭亂奔走艱難欝抑謝世
使人若不能無憾者卷中所存莫不鏗鏘珂珮而追躡
風雅與昔賢齊驅則先生又何憾哉謹以諸名公所序
先生出處及贊詩之工妙者刻於卷端因述余所不敢
忘先生者以綴於後中山劉欽謹識
欽定四庫全書
　居竹軒詩集卷一　　　　元　成廷珪　撰
　　操
　　　題王彦龍藏三茅郎元隠墨蘭
登勾曲兮常良攬薜帶兮筠裳縶白駒兮空谷葆九鳳
兮扶桑汎光風兮既零雨水淺淺兮石楚楚望夫君兮
不來悵清風兮日將暮
　　古詩七言
　　　送周草牕尊師歸廬山太平宫
匡廬之山仙所居銀河倒蘸青芙蕖三千里路昔一往
十八社友今何如向來匡君結廬處至今海月懸髙樹
水流花落春復春洞府蒼茫隔煙霧西風蕭蕭吹短衣
賣藥修琴不歸去潯陽潮落海欲枯㡬時再得麻姑書
桂風不跨林下虎回仙肯顧盤中魚幸留神物守舟鼎
近喜弟子迎颷車世間信有揚州鶴看汝乗之上寥廓
晴窻須理白雲篇爽氣仍開紫霞閣袖中寳劍且藏鋒
彭蠡小龍方睡着
　　　題婁仲瑛山居圖
近代㡬人畫山水郭畀無人朱敏死後之作者徒紛綸
得骨得皮誰得髓聞君掃却山居圗令我見之心獨喜
前山環伏似虎蹲後山奔騰若龍起縁溪草堂星散居
嘉樹隂隂雲旎旎豈無采藥古仙人亦有看書兩君子
七十老翁居竹間老去胡為在城市君如有意肯相過
貌得滄江弄清泚
　　　送天長縣學教諭孫允誠任滿歸金陵
憶昔君方少年日文帝潜宫曾一識龍飛上天不可扳
圗畫空餘兩竒石閉户讀書三十秋一線為官十領職
天長令尹莫我知苜蓿朝盤勝肉食三年官滿來揚州
僦屋正近横江樓門前車馬日如市談經講易皆公侯
公侯滿座即沽酒典却箧内青鼯裘鄉心苦憶長干里
眀日君當渡烟水中山李桓文中雄乃是君之渭陽氏
深夜再拜如母存故宅重歸令客喜豈無舊業問松筠
亦有清輝照桑梓青雲熟路君何如白髪滄江吾老矣
　　　丁十五歌
丁十五一百健兒如猛虎㡬年横行青海頭牛皮裁衫
桑作弩射陽湖上水賊來白晝殺人何可數將軍宵遁
旌旗空倭甲蠻刀賊為主西村月黒妻哭夫東塢山深
母尋女屋廬燒盡將奈何往往移家入城府不是丁家
諸健兒仗劍誰能翦狐鼠樓頭釃酒齊唱歌争剖賊心
歸釁鼓官中無文立賞功還向山東販鹽去
　　　春夜曲
芙蓉樓前拜新月寳鴨微薰透銀葉吳山楚水送逺遊
不管閨中照離别誰家玉鈎飛上天一似連環舊時缺
缺多圓少將奈何一寸愁膓萬里結為郎白苧裁春衣
又恐月圓郎未歸
　　　江南曲
吳姬當壚新酒香翠綃短袂紅羅裳二盆十千買一斗
三杯五杯来勸郎落花不解留春住似欲随郎渡江去
酒醒一夜怨䳌啼眀日蘭舟泊何處
　　　戚戚行
戚戚復戚戚白頭殘兵向人泣短衣破綻露兩肘自說
行年今七十軍裝費盡無一錢舊嵗官粮猶未得朝堂
羽書昨日下帥府然燈㸃軍籍大男荷鍤北開河中男
買刀南討賊官中法令有程期笳鼓發行星火急阿婆
送子媍送夫行者觀之猶嘆息老身今夕當守城猶自
支更月中立
　　　射鴨謡
阿儂手挽竹枝弓射鴨緑楊湖水東三三五五似學武
一箭誤中雙飛鴻前船唱歌後船哭月黒湖中夜潜伏
東海健兒不敢過人命㡬如几上肉老翁入縣前致詞
夜夜全家猶野宿丁寧門户且勿開眀朝又怕官軍来
　　　哀老卒
白頭老卒衣欲穿日日織屨能㡬錢㸃名去討海東賊
别家泣上城南船自云十五入行伍掠陣争誇力如虎
賣刀買酒看昇平六十年來不用武將軍醉即騎馬歸
猶散黄金教歌舞中原上馬賊更多白晝殺人誰作主
我今老去死即休白骨填海何人收朝堂昨日下黄榜
誰家年少當封侯
　　　聞中原河決盜起有感
中原九月黄河水平陸魚龍吹浪起飛霜蕭蕭鴻雁來
禾黍漂流桑棗死大風怒號揚飛塵白晝剽掠如無人
官軍不誅海東賊縣吏乃殺西村民夜聞羽書起丁力
老稚嗷嗷向誰泣我當六十將奈何扶杖淮南望淮北
　　　題方方壺遥山古木圖為桂元芳賦
千年老蛟方蛻骨蹇偃長身擘厓出山樵熟視不敢近
似有雷霆護神物仙人來自方壺山何以寫此留人間
樛枝風動鐡交屈蒼皮雨溜苔斕斒薌溪先生讀書處
對面髙標起烟霧會将用汝作靈槎八月因之上天去
　　　熊松雲畫秋林詩意圗送蔡伯雨道士歸上清
　　　　松雲在淮陰今其來因見題以贈之就以柬
　　　　送方壺隠者
松雲先生江海客淮隂市中人不識驚風吹沙眼倦開
枕上青山歸未得上清蔡君仙之徒邂逅同覔黄公壚
飲酣脫帽忽大呌乗興為寫秋林圗蔡君視之一撫掌
筆法擬我方方壺我家山中舊遊處如此長松㡬千樹
仙巖隠者抱琴来鬼谷髙人喫茶去先生有意肯相從
分與東頭一間茆屋住
　　　辛卯秋旱已極至八月晦天大雷雨
八月晦日雷怒號大雨如注風蕭騷㨗如鬼神撼山嶽
湧出江海翻波濤屋茅平卷一重去河水忽漲三尺高
驚鴻翅溼飛不起散亂中澤呼其曹雲龍有意洗兵甲
下與蒼生舒欝陶浮雲收歛赤日見天宇廓逺無纎毫
嵗年不逢亦偶爾吾將種麥耕東臯
　　　裴氏二節婦之詩為屯田房千戶作
昔年夫君死漳戍恨不從之泉下去有弟萬里負骨歸
獲鹿原頭與封樹是時孤兒方學行天地容身復何處
此心匪石石可移誓欲教兒如汝父兒成取媍身始閒
一旦兒亡豈能顧婦姑相守到白頭至今不識門前路
夫家趙郡知㡬年鄉里嘗旌兩節媍向來我識房將軍
乃是節婦之姪孫嵗時寧忘俎豆事水旱肯廢雲山屯
忠臣烈女有如此千載義事輝髙門
　　　送萬嘉會教諭之山陽
西江萬君頭戴笠清時典教山陽邑王侯折簡不可招
令尹之前只長揖深衣上堂開講筵衿佩鏗鏘如鵠立
六經字字在所行要使儒風更俗習朝盤苜蓿甘如飴
不羡諸公謀肉食人材作養期有成他日當為教官式
　　　湘江秋逺圖
蒼梧愁雲拂烟水日暮無風波自起何人吹簫作鳳凰
髮披臨江迎帝子黄陵女兒情更多却掩氷絃淚如洗
千年遺恨人不知坐對空山疑夢裏
　　　送李教諭避亂歸鄱陽
長淮九月秋風髙水恠百出生波濤吳檣楚柁不敢渡
人命委棄如鴻毛山精白晝作鬼語野狐黒夜如人嗥
縣齋博士最憂者中宵起聽荒雞號豈無強弩射其上
愁來磨損胸中刀平生讀書弗見用拂衣歸卧番江臯
知㡬未落季鷹後對客且放元龍豪束書三日先告别
令我不樂心忉忉時運忽來烏可遏憂患卒至將安逃
髙歌激烈不肯住衰栁何以維輕舠臨岐大醉意不已
更過西家沽酒醪
　　　四眀張文海母婁節婦詩
貞節之婦何代無大節直與忠臣俱髙風凛凛出肝胆
皎如日月行天衢江淮喪亂復何有衣冠掃地悲窮途
眼眀見此節婦傳胷中憤氣為之蘇夫君疾病有遺語
身後之事當何如上有髙堂之老姑下有乳哺之二雛
浮雲無根白日短黄塵有盡滄溟枯滄溟易枯日易短
妾心到死終難渝夫君一去三十載二雛惸立今為儒
邇來世俗薄如紙撫琴南望空嗟吁為臣不能報眀主
七尺有軀空丈夫嗚呼七尺有軀空丈夫
　　　半山歌為餘干周隠君作隠君早嵗江湖中有
　　　　半山行藁三十年晚歸冠山終老焉
番陽臺上生春草湖外之山為誰好滄波日日送征帆
多少行人此中老翁昔少年初逺遊吳楚東南事幽討
江海詩名三十年盡攬風烟入行稾歸卧冠山一半雲
知足由來合天道黄金似水供嵗時白髪如霜照清昊
却留一半與諸君若個似翁歸亦早傍人錯比争墩翁
翁若聞之應絶倒
　　　雪中歌為王子中賦
王郎不知何許人一舟横泛江之濵風清月霽未肯出
滄洲獨與天為隣洞庭烟水兩寂寞十年不見君山春
北風三日雪大作挂蓆張帆以為樂手中鐵笛吹紫凰
身上􁐻衣如白鶴拍浮滿載百壺酒奚足篷牕供獨酌
剡中隠者毋相疑迺與戴老同襟期更闌酒盡雪未止
趣棹欲返猶遲遲今夕何夕此乗興千載未必無人知
　　　悲徐州
彭城八月風塵起數郡義兵多戰死良家子女復何辜
盡作黄河水中鬼髑髏填海㡬時歸千古沉寃無處洗
王師一日天上來虜船夜欲浮橋開守橋將軍不敢敵
狂瀾倒瀉聲如雷三山回望平如掌野曠猶聞金鼓响
軍中少年當封侯争入轅門請功賞江邊老翁死即休
血淚沾襟空白頭
　　　題畫史王夢麟卷
老翁窮居廣陵市四壁蕭然祗圗史題詩不博一文錢
空瓦磨窮空費紙不如鄉里諸妙年翰墨㳺戯王公前
解衣盤礴作山水一幅何惜千金捐何人最得滄洲趣
麟也於今稱獨歩狂吟寄興肯相過畫我東橋竹居趣
　　　延祐三年東平申屠先生掾山南憲司行部夷
　　　　陵毁曹操祠為孔子廟歌頌賦論者夥矣後
　　　　四十年余亦賦一首
西陵歸來忽千古操也何嘗稱魏武黄牛峽口不曾来
亦有巴人建祠宇巴人日日迎送神男能唱歌女能舞
一方說是鬼奸雄血食依憑出巫語精靈託汝㨿荆襄
魂魄何由歸鄴許今年偶值申屠君削吾尊罍徹吾俎
茫茫窮壤復何之夜夜荒林怨風雨無顔可見山陽公
有恨猶思茂陵土當時賊漢豈獨孤同日舉兵皆可數
髙文一落在人間只得群公削狂虜寄與扶傾濟弱人
慎勿欺心背其主
　　　題顧秀才藏舟中看月圖
放船晚作南湖遊一葫蘆酒當船頭白雲翩衣紫霞帔
松風吹髪寒颼颼少焉月出景零亂散作百頃玻璃秋
有月復有酒不飲令人愁謫仙在何許空𦵏青山頭我
家草堂月更好何如返棹歸來休痴人不飲月亦羞素
娥起舞我摘阮對飲豈必論觥籌千載與月同風流
　　　送澧州治中王伯顔征蠻詩
大風吹沙揚飛雲五溪白晝纒妖氛鼎民澒洞走無路
何人靖難收竒勛捍城惟稱納太守殺賊惟數王將軍
將軍行年未五十上馬揮戈勇無敵島夷振動江水翻
日昃不令走一賊將軍亦是人中雄一日過我淮之東
腰間寳刀血不滅提出歘忽生悲風樓船載得詩千首
不羡黄金髙北斗刻向武林山上頭詩與英名同不朽
　　　從軍曲
征馬蕭蕭車漉漉年少兒郎新結束廟前無酒發行装
山路﨑嶇行未熟生來不識征戰塵驕馬轉鞍車折軸
徘徊相顧奈爾何丞相令嚴風火速妻子歸来哭倚門
今夜(闕/)君月中宿
　　　謝雪坡送饒介之鱸魚介之有歌索次其韻
松江之鱸長似人網罟未敢傷其鱗今年八月欲上市
謝侯先得江之津筠籃息脚走相送侑以菊露之清醇
魯隂先生不得喫隔屋大呌呼西隣庖丁迎笑老饕喜
汲井洗出色勝銀篩香搗辣給㸑婦去頭截尾娱衆賔
吾儕醉飽謝侯徳此樂何啻千萬緡吳王鱠殘𦕈何許
闔閭城外猶風塵太羹𤣥酒乆寂莫世間滋味元非真
先生欲眠客且去勿論張翰争羹蓴
　　　奉書岳忠武王詩集傳後
班師歸來淚如雨洒向北邙陵上土金杯不共半杯來
旌斾已入黄龍府姦秦柄國奈若何世上英雄本無主
誰人肯道莫須無嗟爾張公作何語一朝行殿受封功
錫宴湖山看歌舞兩宫萬里尚龍沙泉下臣飛心獨苦
臣家有子罪萬死臣心有血一斗許君王還肯北征時
留釁中軍帳前鼓大河落日又風塵撫卷令人哭忠武
　　　馬國瑞所題李龍眠畫赤黒二馬相戯卷子一
　　　　軸索余題詩因題卷後
君不見項王烏騅如黑龍蹴踏萬里烟塵空五年乗之
勇無敵七十二戰收竒功又不見白門赤兎來向東神
物終屬雲長公百萬軍中刺名將疾如健鶻追秋風龍
眠居士親貌得毛色意態將無同沙塲無人白日静平
陂淺草青茸茸雙蹄直立如變化兩尾突起争豪雄還
君此圗三歎息此馬忽去難再得江南異事人未知又
見麒麟出東壁
　　　題笠澤金伯祥横山墓所之瞻雲軒
踞湖之上㡬千尺下有滄波通笠澤百年華屋與荒邱
兩地相望淚沾臆親殁知㡬年抱痛如一日孤雲飛處
最闗情漠漠愁魂招不得魂之來兮雲下垂月落分眀
見顔色魂之去兮雲亦空歘忽消沈竟無迹悠悠飛去
復飛来孝子之心豈終極我家揚州好墓田老作江南
未歸客天涯芳草又春深夢裡還家作寒食
　　　題張天民荆南精舍
溪有蛟兮山有虎欲往從之道應阻崩雲堕地猿玃愁
腥風吹衣髑髏語花開静樹自為春木落深林响如雨
斬蛟烈士呼不聞騎驢老人去何許溪山良是村郭非
撫卷茫然心獨苦日月徒為晝夜賔江山本是興亡主
先生嵗晚早歸來還使居民有環堵
　　　謝馮仁伯恵雙雞
可人送我雙鶤雞五色毛羽生方齊下堂呼兒解其縳
意欲飛上茅簷棲山家得雞如得鳳寧與野雉論髙低
吾將洗鼎試靈藥白晝聽爾雲間啼
　　　六合郭節之聽琴詩卷
天下㡬人弹古琴愛之不惜千黄金春雷上天霹靂死
至今古調空消沉金徽玉軫乆寂莫斷文剥落塵埃侵
鍾期一去不復返况迺四海無知音松風泠泠白日静
山水定以娱冲襟無弦之趣世莫識悠悠千載淵眀心
古人今人若流水善聽善弹能有㡬六峯隠者吾故人
得天下名亦琴耳
　　　槎山歌為胡雲夫作廣西憲史雲夫家于徳安
　　　　之槎山累世矣至正十二年秋中臺計事回
　　　　至廣陵聞漢上兵後山居亦蕩然已慨然思
　　　　親而不可歸馮太守書槎山二字為贈朝夕
　　　　展玩姑慰其心因題卷後
淮水出自桐柏山東流入海何時還胡君引水種林木
築室正在槎山間槎山清空白日静胡君意與雲俱閒
漢東一夕風塵起雲亦髙飛㡬千里山間有家不得歸
却過揚州飲淮水飲之為洗氷雪膓今我不樂思故鄉
驅車眀發渡逺道廣海又在天一方思親恨不歸來早
夢中祗說槎山好他年歸隠奉親歡白頭同向槎山老
　　　劉商觀奕圖
茅生絶藝天下無何以刻此觀奕圗劉商見之亦驚倒
神妙似與龍眠俱松隂對奕者誰子豈非甪里園公乎
雲綃霧縠古冠佩童顔雪項滄溟枯野樵旁立太癡絶
歸來始覺仙凡殊斧柯竟化作塵土世間甲子真須臾
老夫只解飲醇酒一着輸贏曾放手市㕓有地寄閒身
却覔南山橘中叟
　　　題墨梅卷子
千年老枝生鐵色雪魄氷魂誰貌得三生石上見逋仙
獨鶴歸來楚雲黑何郎垂老客揚州花前勸酒仍風流
江城吹笛月未落夢回一夜生春愁
　　　題蘓昌齡畫秋江送别圖贈湘中江可翁
白沙江頭水楊樹正是秋風送君處海門日出潮欲平
把酒娱君君不住楊公廟前聞鼓聲多少行人此中去
江子于今空復情干戈滿地兵縱横丹楓葉堕山鬼嘯
黄竹叢薄饑鼯鳴湘中有家不得往時對此圖雙眼眀
　　　李長卿遂樂軒
遂樂之軒何所遂我識軒中主人意十年江海早歸來
願受城南一㕓地男婚女嫁及此時婢織奴畊供卒嵗
閉門不出心自怡阿孫撰杖行相随緑隂無塵白日静
饑飽捫腹看花娛游魚在藻弄清泚好鳥當戶鳴髙枝
㡬人適意有如此樂乎天命復奚疑
　　　宋君瑞存恕堂
故家獨見宋先世文采風流一儒素向來松雪寫如心
題在南堂樂居處門前求藥日紛紛或有無錢亦持去
子孫傳之將百年積券如山不知數君為郡馬㡬葉孫
復戒諸郎祗存恕九街正爾黄塵深杯酒對靣干戈侵
營營苟苟者誰子一毫奚啻争千金傍人笑問爾何以
平生苦自如吾心還君此卷三歎息坐隅自寫為規箴
　　　沽酒行
街頭酒貴不可沽渇吻甚欲吞江湖手持青錢宛若畫
家僮走遍東西衢南橋沽來不滿斗就坊買得烏雞雛
烹雞開酒忍獨酌可人好客難招呼今宵醉飽坐復醒
燈前不用兒孫扶
　　　兵部危太樸郎中家於臨川雲林山上請方方
　　　　壺作雲林圖太樸索詩賦此
宇宙有此雲林山三十六峯如髻鬟雲林先生讀書處
長松芝草非人間白雲裁衣亦自足青精製飯何曽慳
朝光空濛起舒眺人跡逈絶窮躋攀青天蕩蕩海月出
照見先生氷雪顔惟有方壺契幽𦕈貌得彷彿來塵寰
宫中聖人正問道布衣召入蓬萊班玉堂給札縱揮洒
金櫃啓鑰煩修刪於今聽履上霄漢聖人未放先生還
山中䘮亂復何有飛瀑落澗空潺湲青林鳥啼野花發
白晝虎嘯松風閒朝廷宴坐見圗畫亦應懐我雙佩環
方壺生在何處胡不同來玉京住魚龍夜落河漢秋却
泛靈槎共歸去
　　　二月二十日同李希顔遊范文正公義莊登天
　　　　平靈巖山希顔有詩因次韻
闔閭城外草芊芊桃花杏花紅爛然物華兩岸眼零亂
畫船春水如登天棹歌却轉横塘去山寺鍾聲日將暮
長松夾逕風冷冷曽是先賢舊行路老禅蔬食作清供
留宿白雲最深處瓣香復拜忠烈祠巵酒誰澆洛陽墓
清談朝士亦東來白髪野翁猶北至曉乗竹轎度羊膓
地豁川平還散歩蘄王墳上無紙錢却讀殘碑不成句
一羣山鳥自驚飛無數野花空媚嫵此中俯仰二十年
一廢一興皆可舉濡毫拂石重題名搔首臨風謾懐古
人生身後可奈何欲乞南峯一坏土山靈有意肯相容
書券便當酬地主
　　　夜泊陳店舟中寫懐兼柬雲林髙士時張孟膚
　　　　同舟
葑門曉發吳淞船手把傳符津吏前五年别家走未已
素髪蕭蕭垂兩肩小龍江頭舊遊處東家西家争招延
匆匆㑹散等過鳥風吹湖水春無邊雲林髙士獨不見
倚篷四望心茫然驚湍疊浪豈作惡渚花江草仍争妍
夕陽收港泊陳店入市買魚燒荻鞭蓉城公子今最賢
賦詩行酒能周旋一談一笑燭欲盡野戍不聞鍾鼓傳
却憶山中小兒女如此眀月應未眠
　　　醉樵歌
朝亦不採薪暮亦不採薪蓮涇賖得沽酒家入口滑辣
香且醇一飲三百錢再飲五十文興來連欲醉不得一
醉已判三千春狂歌還容木客和大呌豈怕隣翁嗔生
來無田種秫米亂後有地披荆榛山花野草揷滿笠兒
曹錯(闕/)芻蕘民王質不飲酒也是癡仙人爛柯山在何
許一局殘棊自今古當壚主人休索錢酒債尋常何足
數醒來随處束薪歸却賣青錢送還汝
　　　和楊孟載春愁詩原韻録寄楊鐵崖
小牕病酒厭厭卧春色三分二分過仙人謾織藕絲長
金銅難補菱花破花間蛺蝶已雙飛葉底青梅纔一個
綵筆題詩人未歸愁腸一似車輪大
　　　長江送别圖題送周平叔之通州丞
福山蒼蒼倚天碧狼山巉巉生鐵色兩山當江作海門
力盡神鞭驅不得滄波萬里從西來楚尾吳頭天一壁
隂風轉地鯨怒翻黑霧連空龍起立來舟去楫不敢動
袖手傍觀唯歎息扶桑浴日飛上天百恠潜消杳無迹
水光鏡浄山亦佳目送雲帆髙百尺青霄要路君既官
白首窮途我猶客烟中隠隠見孤城令我思鄉心轉劇
驪駒歌罷將奈何倚杖江南望江北
　　　張士先雙桂堂
淮南叢桂天下無張侯堂前生兩株清隂嘗棲白顧兎
樛枝並立青珊瑚侯也生兒有如此丹鳳之雛驥之子
素衣老仙天上來搗熟𤣥霜先贈爾
　　古詩五言
　　　題賀畊叟晚香亭
陶翁本愛菊屈子亦餐英兩賢天壤間千古清風清翁
乎飲輙醉子也空獨醒何如賀狂客不羡身後名中州
有沃壤䘮亂不得畊種菊數十本得酒還自傾自歌仍
自和烏烏作商聲陶然有餘樂聊復全此生
　　　賦得龍門恭送張徳常同知之嘉定任
来龍起西北萬古壯此門日月互開闔風雲恒吐吞龍
来海欲立龍去天為昏至今兩絶壁上有波濤㾗張公
東海客邀我坐石根仰瞻泰宇淨俯瞰靈(闕/)渾神物固
莫測目擊道乃存嵗旱當用汝霖雨清乾坤
　　　儀真向有館驛乆廢船馬俱無使客不便省委
　　　　宣使梁克誠振治一新粲然可觀諸公有詩
　　　　題贈因題卷後
昔游鑾江城曽過鑾江驛庭廡閴無人蕭然草盈尺饑
鳥噪前楹羸馬卧空櫪迺知江南民於焉久當役傳吏
苦誅求日夜星火急使者既旁午箠楚復交集省城若
有憂選官為蘇息梁君英妙年力可事繁劇朝迎南臺
官暮送北省客髙馬馳若星大舸宻如織宿弊一洗清
長才世難得和氣回閭閻光華照原隰老夫作此歌奚
足頌其徳豈無觀風者傳之上京國駕言當趨裝秋霄
起雲翮
　　　雜興三首
野蔓被長坂秋花翳前林登髙望孤冢涼露忽已深團
團日東出瞬息還西沈吾親不可見衰涕沾衣襟徘徊
未忍去𤣥雲生夕隂
遥遥烟中城旗幟互眀滅大風揚飛雲悲笳隠空堞獨
行臨大河足力稍衰歇褰衣欲涉之水深不可涉吾生
將焉歸誰與作舟楫
夜坐竹林下仰視天茫茫浮雲起西北衆星黯無光群
鳥昧靈性胡為思南翔良辰忽變易志士徒悲傷願爾
保素節何勞怨清商
　　　賦樗杜之詩一首送大歳大徹二位上人歸日
　　　　本國樗杜之上人自號也
東海有樗木託根扶桑邊扶桑不汝棄屈曲枝相連上
拂火龍馭下隂神鼇淵念彼擁腫物豈無人所憐歳公
見之喜日夕相周旋手執天地爐巢居在其顛朝持祕
宻呪夜坐清淨禪我欲従子去一笑三千年
　
　
　
　
　
　
　
　
　
　
　
　居竹軒詩卷一
欽定四庫全書
　居竹軒詩集卷二　　　　元　成廷珪　撰
　　律詩五言
　　　上丞相多爾濟國王(浙江/省)
太祖開中國元臣起朔方八荒歸版籍千載際眀良奕
世兼茅土聞孫列廟堂白麻新命相紫誥舊封王鏤玉
為符契鎔金作印章既徵扶社稷仍賚理隂陽遼海風
塵静梁園草木芳精忠存北闕化澤被南荒翠織龍衣
宻黄封蜜酒香三吳歌盛美百辟仰輝光士已歌麟趾
人争覩鳳凰小儒狂斐在有頌繼甘棠
　　　瑞麟圖至正己丑夏五月麟出泰興縣張村村
　　　民箠死之縣尹馮君寫為圖請以賦之
麟也嗟如此天乎涕獨零江間消間氣天上失機星異
瑞遵三代嘉祥冠四靈拳攣宛馬足彷彿野麕形髙塜
雲猶白空林草自青無由歌一角宜爾夀千齡同本時
方騐歸和世未聽東川唐故事西狩魯遺經謾託犁牛
子虗期紫鳳翎羙兹賢令尹見此古儀形畫擬功臣閣
書歸太史銘觀風有使者還與上眀廷
　　　題劉孝子傳後泰州海陵縣劉子彬性孝友與
　　　　諸弟隠居讀書畊以為養曲盡其道親䘮塋
　　　　葬有異色蛇見又産連理木人以為孝感狀
　　　　元陳祖仁記其事司業江存禮因作劉孝子
　　　　傳為題其後
好在劉真士家居海上村義風今益振徳望老逾尊譙
國讀書裔吳陵孝友門白頭共子職粉骨戀親恩養志
兼甘㫖承歡適凊温難兄復難弟賢子更賢孫聮綵香
凝席鳴塤酒滿樽秋田分黍稷曉栅散雞豚忽抱終天
恨同招九地魂苫茨忘夜寢飦粥廢朝飱手澤疑如在
音容儼若存斷雲丹旐逺良夜漆燈昏畚鍤随傭作衣
裳積泪㾗異蛇成五色嘉樹托孤根活水流芳澤新塋
啟慶源已終䘮次禮猶奉夢中言善行能相感鄉評未
易論名應動冠冕心不愧乾坤芝草秋猶盛荆花晚更
繁門閭待旌表會見薄夫敦
　　　奉題李秋谷平章存日寄其叔父李同知安書
　　　　後兼叙其實
秋谷文章在清風四十年先朝真宰相平地舊神仙逸
氣雲霄上榮光雨露邊印章封一品楮幣賜三千憂國
惟心切匡時見節全囘咨還内藏知足契皇天憶自攀
龍去曽如抱虎眠過家期上塜謝病請歸田季父何時
㑹安書逺道傳喜看親族貴仍願弟兄賢妙畫何森若
真情亦靄然封緘題日月光彩照山川未數甘棠笏宜
書汗竹編子孫湏寳秘什襲永緜緜
　　　王彦芳御史所居之堂曰繡榮諸公詩題卷末
上國疏恩重中臺拜命初兩朝司内府十載奉宸居甫
歴叅謀選俄膺御史除天機織文綺月姊繡華裾獬豸
冠偏稱麒麟錦不如羽標金鸑鷟花隠玉芙蕖六轡青
驄馬雙輪白鷺車胷蟠五色線腹藁萬言書被服身何
忝彌縫志必攄芬芳流簡冊光彩照門閭退戶香烟裊
垂簾化日舒小山蹲怪石活水灌清渠昆季年皆妙公
卿駕不虗謾誇貂作帽寧羡豹為袪庭訓言猶在鄉情
禮未踈每蒙招宴集詎肯棄樵漁鶉結慚無褐蝸藏僅
有廬深期換朝服紫帶暎金魚
　　　賦長律二十二韵題吳江郭州判索送謝太守
　　　　詩卷
持節吳江日分符檇李辰雙螭交赤幟五馬挾朱輪凍
雨連清道靈風動洒塵字民親若子破敵㨗如神水寺
題詩遍田家問俗頻鶯花苕霅曉烟樹洞庭春是處歌
龔遂連城借冦恂湖山當大郡封壤接比隣在昔京都
富於今府庫貧三苖空掠地百粤阻通津赤縣傷凋瘵
蒼生受苦辛髓枯膚未剥病亟氣難伸畫省持衡鑑烏
臺列縉紳談兵猶辯士獻策尚從人間世才難得如公
孰與倫撫時先愷悌起廢莫因循城築工尤大田毛賦
必均燼餘驅瓦礫兵後翦荆榛恵化仍多舉禎祥或可
臻鑄錢資國費賑粟散倉陳和氣随天轉輿情與日新
斐章書令徳史筆待詞臣
　　　故湖州路同知中憲郜公子敬挽章
昔日趨烏府君年正黑頭家承今閥閱世出古諸侯夙
有登車志仍多為國謀濬湖陳上䇿平冦借前籌澤國
波瀾息蠻江霧雨收遥知鷹隼擊曽與鳳凰遊跋涉三
千里勤勞五十秋臺評通北闕士論溢南州廣海綏南
服湘潭控上㳺三司勞贊畫兩縣起歌謳别駕恩初下
朝堂禮更優上書纔告老拂袖即歸休樂矣陶潛酒飄
然范蠡舟春田苕水近夏屋弁山幽潔以蘭為佩輕堪
竹作兠兒官從此大孫孝復何憂一日音容隔羣公涕
泗流西軒情脉脉東勝夢悠悠芝室人千古花蹊土一
坏眀公發潛徳勒石表林邱
　　　題郭行簡照磨所有具慶堂詩十六韻
上國䟽恩重髙堂衍慶新世當清化日家有白頭親綺
席團圞處朱門富貴春兒孫紛滿眼夫婦敬如賔偕老
期千載生年並八旬閫儀仍肅肅庭訓尚諄諄食舉齊
眉案花簮折角巾賢郎登仕版碩徳動朝紳盛事諧占
鳳佳辰紀紱麟同稱夀觴滿聨舞綵衣頻斸雪供青笋
開氷出錦鱗孝心應盡力禄養必殊倫自古稱三樂於
今復㡬人芬芳流簡册光彩照鄉鄰京兆看前軰汾陽
恐後身眀年兩封爵頒誥下楓宸
　　　送郭仲安貢察院
棒檄上京華清才素共誇封章不起草健筆自生花燕
市千金馬天河八月槎看君冠獬豸好為觸姦邪
　　　登多景樓懐唯心上人
憑髙望不極多景復多愁落日随天轉空江入海流漁
樵何處老兵甲㡬時休却憶唯心叟題詩在上頭
　　　六月八日
世事今如此吾生可奈何海東仍盗賊潁上復干戈苦
雨朝逾急隂風夜轉多白頭無(闕/)策對酒獨悲歌
　　　送潘仲眀醫諭之泰興
舟行三百里直到縣門前不請居官俸多收賣藥錢年
豐沙米賤江近網魚鮮莫起歸來興於今令尹賢
　　　劉莊
劉莊乆不到草樹欝蒼蒼野艇買瓜果村坊羅酒漿水
生沙井淺潮上鹵田荒時共西清老登髙望夕陽
　　　曉出錢塘門
出門聊適意草樹碧紛紛一雨破清曉四山生白雲僧
樓縁嶺出樵徑過橋分眀日重擕酒來澆和靖墳
　　　齋居
曉起坐終日無人扣竹扉柿因風落早菊為雨開遲稚
子能賖酒隣翁許借詩白頭無别計空負聖眀時
　　　登望江亭
長江不可極岸幘獨登臨潮信自朝暮山光無古今碑
亭流水涸輦路積苔深欲寫興亡恨西風萬葉吟
　　　寄吳寅甫
山舘殘花歇江樓暮雨餘長歌留客和短札倩人書露
葉懸青蔓風簾隠碧梧夫君隔河漢凉夜月生初
　　　寄慈溪普天澤監懸
聞說慈溪縣官閑地更偏兩潮來海錯六月刈山田曉
塔天童寺春帆日本船何時瓊樹底花夕醉婵姢
　　　秋夜雜詠三首
對酒不能飲燈前笑又悲轉頭都覺謬對面莫相疑白
髪無休日青天有壊時微酣且熟寐一任老夫痴
平居在城市無夢傍江湖世事有今日生年猶故吾檢
書逢越絶引曲感吳趨隣叟邀皆醉歸來不用扶
世俗今多事人心此一時風塵吾道在江海我生悲白
日終難繫青山不可移吾方飲吾酒君自着君棊
　　　賦林泉民
羣居傍城郭獨汝向林泉亂世知誰在荒村只自憐白
雲棲晚樹流水界秋田亦有催租吏敲門横索錢
　　　和謝雪坡太守東阡道中二首
上相深求治眀公獨愛民三江不用武兩郡且行春隴
麥連村好池秧得雨頻數州飄泊者來此避風塵
淮楚紛紛際誰憐老逸民一為吳郡客三見洞庭春世
路間闗乆侯門接納頻麻衣猶似雪不敢涴緇塵
　　　龐山湖泛舟過甯伯讓庄所
湖上足清晝雨餘生緑隂扁舟到城近曲港入村深野
叟頻相問郎君不可尋西菴肯分席吾亦老山林
　　　寄愚隠智東堂
落日太湖上歸舟又磧沙百年同是客兩寺即為家老
竹仍多笋枯藤也自花何時結茅屋相伴老烟霞
　　　垂虹亭晚坐
長橋戎馬後旂幟尚紛紛吳越東西隔江湖左右分荒
哉皮學士去矣范將軍誰種千頭橘空山卧白雲
　　　送陶教授
亂世兵猶滿崇文禮自寛青雲總朝士白髪且儒冠苜
蓿先迎日臯比不受寒婁江足雙鯉好好寄平安
　　　舟中晝寢
篷牕坐春雨偏與睡相宜襆被支頭穏茶甌破夢遲昔
年為客慣今日覺吾衰無限滄洲意令人有所思
　　　送葉以誠歸金華
亂世兵雖滿吾儒氣自伸黄金贈說客白璧聘從人念
子真才俊嗟余豈隠淪向來稽古學留以奉君親
　　　題慶雲東竹水居
水光當戶白竹色上衣青風露涵虗室江湖入浄瓶林
梢閑挂錫月影静翻經止觀何聞見秋聲出杳㝠
　　　秋日逰虎邱逢徑山元上人
黄葉樹層層兹逰記昔曽到山疑是夢出寺忽逢僧短
簿荒祠酒生公舊塔燈留詩駭浮俗山鬼也多能
　　　寄安國長老慈雲谷
慈公卓錫處臺殿舊經行惡竹何多俗孤松只自清歩
回春雨作定起夜潮生我亦逃禪者山林老弟兄
　　　以張仲舉韻送毅景中任長蘆寺二載詩就答
　　　　仲舉
被㫖辭京闕還家復逺途行吟頭戴笠趺坐膝穿蘆佛
國傳宗鏡王門得襯珠西來祖師意先爾設伊蒲
吾亦憐吾竹蕭然只數竿多生遺病俗獨汝覺心安五
月秋聲早千山雨氣寒裁詩謝張祜歳晚好相看
　　　送李斯立
南國風塵滿西江道路難鄉人問家信津吏識儒冠短
髪何由黑孤心只自丹放歌聊縦酒努力且加餐
　　　次韻雪詩
閉門三日雪竹外轉蕭然夜色侵書幌春寒壓篆烟詩
題名彦後酒讓老夫先一箇袁髙士風流五百年
　　　夜過吳江宿於聖夀中復中行方丈
深夜扣禪扄天寒月在庭鳥驚棲後樹僧掩讀殘經蔓
草風吹白枇杷雪洗青對床聴法語心孔愈惺惺
　　　登靈巖山
木杪見浮圖盤盤一徑迂倚巖留客坐過嶺倩人扶野
色平如削湖光澹欲無殘碑不可讀春草沒雙趺
　　　送澄上人遊浙東
浙水東邊寺禪房處處佳千崖無虎豹二月已鶯花曉
飯天童笋春泉雪竇茶煩詢夢堂叟面壁㡬年華
浙水西邊寺天寒子獨經雪山當戶白雲樹入湖青虎
跡泉頭見猿聲石上聴俊公中立坐煩爾候禪扄
　　　向遊武林之龍井過南天竺登二老亭曽賦二
　　　　詩
二老題詩處風流不再逢客歸黄葉雨僧住白蓮峯誰
謂山無鳳人傳井有龍白頭江海上今夕寄行蹤
　　　三月二十五日過上洋十六保徐居士柯莊二
　　　　首
野水眀春色晴沙帶汐㾗朱樓黄鳥日青草白鵞村野
老能分席官軍不到門毋煩問漁艇即此是桃源
趁潮深入港風急水西流沙潤輕沾屐橋低欲碍舟孤
花餘晚艷芳草亂春愁沙鳥應相笑衰年尚逺遊
　　　四月十三離上洋回華亭
垂老重來此臨分即惘然雲吞隔浦樹潮打送風船卜
築虗求地行藏欲問天淮南兵革後荒却種𤓰田
　　律詩七言
　　　送張可道赴嘉定府太守
秦中百二漢闗河曽見乗驄舊所過棧道地形天下險
嘉州風物古來多分符又叶三刀夢入境先聞五袴歌
父老扶笻親引導將軍負弩疾撝訶錦袍錯落金為帶
白馬連翩玉作珂興學固常崇俎豆防邊還為戢干戈
四川畫省勞詢問一郡蒼生望撫摩樓倚青溟來萬景
山横紫翠接三峨題書别舘魚堪寄退食公堂雀可羅
西蜀考功當第一他山有石為君磨
　　　題周伯温待制為蘇老人篆七十古來稀
天上詞臣小篆書方今端合比瓊琚肯將南極仙人夀
題向東牕隠者居玉屑露凝金錯落錦茵春暖繡芙蕖
纒腰信有揚州鶴垂釣寧無渭水魚方士曽分燒藥火
諸孫親御看茶車黄金意氣留賔客白髪風神照里閭
世上虗名皆寄爾人生此樂復何如芝蘭香裡渾如畫
百嵗傳家慶有餘
　　　贈六合縣宣差伯士寧因兵亂於滁泗之間獨
　　　　縣境肅然作詩以叙其實
風塵千里暗淮堧六合孤城獨晏然保障正符眀主意
歌謡争頌長官賢公庭吏散門如水驛舘賔來酒似川
䟽水為湟成重地返風滅火動皇天軍需㑹計多雄畧
兵衛森羅總少年興學未聞忘俎豆防邊仍見戢戈鋋
編民闢地増輸賦逺客移家願受㕓封壤逺連𤓰歩外
妖氛不到瓦梁邊魚鹽山市宵鳴柝米麥江橋曉泊船
十邑自今稱第一前程誰謂隔三千王綱政爾闗眀教
民瘼何人解倒懸輿論已傳霄漢上豐碑立在縣衙前
　　　送王君寳僉憲調河南道
廣陵城下送軺車賤子無由奉尺書南嶠㡬年仍盜賊
中原千里半邱墟天閑豈少追風騎人海猶多漏網魚
素有澄清天下計更須抗䟽動乗輿
　　　寄芊希曽
白髮鏡中添㡬莖江空嵗晚可憐生千金有人市馬骨
一飯何處無魚羔東家娶媍夜宴客北里送子春朝京
年當五十不得意目送飛鴻生逺情
　　　道士胡道元常以一舟往來洪之東湖其自扁
　　　　有曰活死人窩為賦此
一住行窩㡬百年蓬頭長日走如顛海棠亭下重陽子
蓮葉舟中太乙仙無物可離虗殻外有人能悟未生前
出門一笑無拘碍雲在東湖月在天
　　　贈數學王隠居
青囊曽閱五行書客亦還知此理無太古以前無甲子
先天之後有堯夫鳥官當日纔司厯龍馬於今又出圗
餘子未能通許事黄金只可說榮枯
　　　題赤壁圖
赤壁磯頭秃鬢翁興來擕酒泛秋風偶論水月盈虗際
併入江山感慨中華髪多情傷老大皇天無地着英雄
神逰八極知何許良夜應騎一鶴東
　　　感而作為時中生忌
夢遶南岡北嶺雲一杯無計洒松筠世間我豈長貧者
地下君為不死人夜雨自荒張祜宅秋風誰障庾公塵
於今友道俱凋喪落日江湖泪滿巾
　　　八月十六日送張仲舉至秦郵驛是夕邵文卿
　　　　置酒雲峯臺望月二首
水驛官船晚未開月眀乗興且歸臺揚州鶴怨山人去
甓社珠迎國士來千里何時重命駕百年今夕此銜杯
同君盡醉交逰地為問秦郎安在哉
雲峯臺上今宵月竒絶平生此一行天水光摇秋萬頃
星河凉轉夜三更謫仙被酒騎鯨去游女吹簫學鳳鳴
眀發星槎上河漢定傳詩話到蓬瀛
　　　海上即事
范時港頭生事微三月海上行人稀東沙西沙海不熟
大信小信舟當歸護巢野鵲並枝立得食水禽何處飛
無魚換酒亦謾爾只恐丁男荒釣磯
　　　送解伯中赴史舘召至正癸未朝廷以史事遣
　　　　使起河東張先生於廣陵眀年史局開又於
　　　　廣陵徴解先生廣陵連有二盛事覩兹榮羙
　　　　賦詩為别
海岳澄清又百年前朝陳迹散雲烟恭聞天上修三史
連向淮南起二賢青簡旁搜成大典黄華迭出購遺編
先生善用春秋法豈下當時太史遷
　　　送陳景川歸盱眙
第一山中風物殊我欲買田來卜居風林把酒聽黄鳥
雪港掛罾分白魚富貴不來吾老矣漁樵有約子何如
可能乆作終焉計北海能修薦鶚書
　　　虎溪三笑圖
三老風流笑口開山中猿鶴亦驚猜攅眉入社謾多事
送客過溪能㡬迴僧影欲随秋水去虎聲偏傍石橋來
東林絶響今千載撫卷題詩愧乏才
　　　張仲舉助教
三寄新詩竹下來多君髙興憶東淮塵埃沒馬昏歸舍
風雨聽雞曉入齋此日陽城須諫議當時方朔謾詼諧
􁭭􁭭花底相思夜酒滿春城月滿街
　　　寄拔實尚書
憶陪冠盖集通津下士無由拜後塵曽和淮南招隠曲
得從天上謫仙人鵷鸞在列誰堪並鴻鵠髙飛不可馴
遥想退朝香滿袖題詩還記竹軒春
　　　送李子威赴國子監時康魯瞻亦除監司業
曽占龍頭第一名先生元是監諸生樓船近向淮南發
驛騎虗從潁上迎宣室㡬年無賈誼諌垣今日有陽城
同寅更得同年者同振斯文答聖眀
　　　二月十一日祭長男之墓
三嵗女孫方學行牽衣随母上新墳青春過眼少晴色
白髪向人唯哭聲醉裡狂歌聊自適夢中相見只如生
他年何處藏吾骨不盡人間父子情
　　　寄烏古孫幹卿叅議
紫宸奏對出班行畫省論思晝漏長三月不知燒笋味
一春還憶煮茶香㡬人白髪黄花酒何處青山緑野堂
扶植皇綱在今日中原草木仰輝光
　　　上清盧道士所藏雙龍圖
仙潭烟霧晚㝠㝠彷彿飛空劍氣腥巖穴㡬年當蛻骨
畫圗今日露真形天瓢水淺隂猶伏寳藏雲深夜不扄
好就盧敖聽(闕/)使八方行雨鼔風霆
　　　夜思
斗帳方床一布衾睡餘推枕復長吟青燈細雨三更夢
白首殘編萬古心天上不知何嵗月城中誰信有山林
哀歌坐待東方白短髪刁騷不滿簮
　　　環碧齋
面面溪光䕶石苔軒墀無復有塵埃月涵虚白浮秋去
水泛空青入座來漁釣兒孫多質樸嘯歌鷗鷺不驚猜
我家亦住滄江曲千箇篔簹遶舍栽
　　　蕭萬户野鶴卷子
肯著邊塵浣縞衣當時城郭是耶非自離碧海三山去
直過青城萬里飛老去揚州空逸興何人沙苑脫危機
丈夫功在麒麟閣莫說仙家有令威
　　　送謝芝甫山南憲
謝庭子弟多佳士荆國山川總勝逰萬里捧書催入幕
一朝撾鼔發行舟𤣥猿啼處巴江夜白鴈來時楚甸秋
襄漢風流千古意為君長憶仲宣樓
　　　和孟景章秋雨見寄
十日空齋風雨隂閉門唯計作詩淫屋茅新補一重厚
池水又添三尺深爨下家童耽熟睡燈前山鬼聽哀吟
知君翦燭方酣飲肯信幽人獨苦心
　　　東句曲外史張伯雨
霞佩翩翩出洞天當時彷彿見癯仙㡬年南國張公子
今日西湖葛稚川滄海塵飛丹已熟玉堂人去榻空懸
林間載酒來相覔乞寫仙經與世傳
　　　送幹克莊僉憲調淮西道
繡斧煌煌擁使舠才名奕奕在中朝甘泉詞客河東賦
蓬島仙人海上樵風振紫山迎驛騎雲開金斗見秋雕
澄清事業須公等桂樹淮南未易招
　　　贈松江知事唐景友三月二十八日同茅子剛
　　　　府判郭宗唐推官同日上官
三月雲間同上日理官判府總英髦香風又動紅蓮幕
雨氣微侵白苧袍刺史燕居邀論事掾郎鵠立看揮毫
衰翁亦是淮南客拭目青霄望爾曹
　　　送谷君玉赴南臺御史
㡬年坐嘯元戎幕一日來簮御史冠已有聲名驚海内
更須風采動朝端星眀使節三台近霜落江城六月寒
應救倒懸如水火東南民力正艱難
　　　題王可道同知濯纓亭
翛然無限滄浪意况有幽亭近水安孺子有歌同鼓枻
故人無約共弹冠通宵雲氣侵衣潤六月波光入坐寒
慚愧東華塵土客知誰來此一憑欄
　　　同諸公逰西城木蘭院
三月西城風日好短笻随意踏晴沙王孫不識蘼蕪草
童子來尋枸杞芽白髪有人中卯酒清泉無火煮春茶
山扉寂寂僧歸晚落盡辛夷一樹花
　　　送陳子山狀元赴太廟署令
天上詞臣錦作裳喜趨清廟奉蒸嘗寳刀刻頌登彛鼎
金硯揮毫撰樂章太液秋風黄鵠下齋房眀月紫芝香
禮成月薦應分胙彩服承恩到北堂
　　　廣陵岳宮醮夜觀王澹淵髙士蕆事自登瀛橋
　　　　而迎師入黄籙壇
濛濛雲氣溼霓旌小隊紅綃鳳䗶眀鸞鶴舞随行道影
魚龍出聽歩虗聲淮南髙士青毛節句曲仙人碧玉笙
一路天風吹不斷此身今夕在蓬瀛
　　　送董運使之江西叅政
煌煌渭節擁麾幢父老曽期鎮此邦合上星辰朝北闕
且擕霖雨過西江侯門何啻朱輪十相業今看白璧雙
嗣見豐碑書盛美玉堂端有筆如扛
　　　送楊士先歸長安
落魄麻衣不受塵黄金揮盡只清貧新豐市上酒濯足
韋曲城南花惱人豪傑謾嗤秦逐客漁樵能話漢功臣
清時未老丹心在且把長竿釣渭濱
　　　九月十日自夀
余生堪歎復堪憐喜際眀時老市㕓把菊已從前一日
種桃猶待後千年但令有子親書帙莫怪無人送酒錢
寡欲清心今得矣煉丹何用學神仙
　　　送王君章掾史侍司衆丞督辦河防竹木還京
方今禹稷際昌期河水横流適在兹十七萬人重浚日
三千餘嵗再清時相君功徳邱山重天使聲名草木知
為送大農王掾史小儒歌誦入新詩
　　　送將作同知眀齋趣河防竹木事還京
眀公端有濟川才百役供需入總裁東海神鞭驅石去
南山材木蔽江來萬年砥柱狂瀾息千里桑麻故道開
昭代君臣同禹稷直將和氣弭天災
　　　賦崧碧為丁貞夫亷使夀
崧高雄奠白雲鄉石勢叅差面洛陽地湧兩山通上界
天開四岳拱中央丹邱煉藥交龍虎子晉吹笙引鳳凰
自是勲名同不朽千年巖壑有輝光
　　　阮子華所藏桃源圗
桃源流水似天台彷彿三生到此來玉杵𤣥霜無覔處
金堂玉室為誰開滄州一夜生芳草隂洞千年長緑苔
何必狂人秦甲子漁人祗見兩三迴
　　　題泰州趙子威太守平反王㽘寃獄之事是時
　　　　趙子威適除翰林待制
㽘也銜寃誰與雪眀公公議動乾坤狂瀾既倒迴中砥
白日髙懸到覆盆一代簡書稱折獄百年冠盖見高門
承恩又上金鑾去萬嵗千秋奉至尊
　　　送芊希曽入江西憲
岸栁汀花㡬送迎買舟誰信客囊輕真金百煉色不改
寳瑟再調聲更清直氣猶能唾奸佞苦心寧肯負公卿
間闗世道諳應熟終保烏臺好姓名
　　　寄菴詩為余寄菴作
此身江海即蜉蝣小住菴中五百秋萬刼有窮唯道在
八方無礙與天遊虎龍夜合黄金鼎鸞鶴朝飛白玉樓
暫向世間忘爾汝一瓢春酒肯相留
　　　嶽宫登瀛橋
叠石為橋跨兩涯只如平地入烟霞銀河夜擲仙人杖
碧海横浮奉使槎浴水先迎三島日隔闌遥看十洲花
月中時有簫聲過多是山頭聖母家
　　　天長縣長伯顔祈雨適見白龍有感
六月天長旱為虐顔侯夙夜最憂農丹心貫日迴𤣥象
赤脚登山起白龍雷馭電光驚不定岳靈雲氣出相従
斯民已作商霖望吉夢何時到九重
　　　題山居圗
石子坡頭松兩株水光嵐氣䕶幽居山翁被酒愛騎馬
溪友放船來捕魚秋色自随黄葉老野懐常共白雲舒
何時卜築如圗畫竹下開軒更讀書
　　　寄題上清鍾秀樓
鍾秀樓成天下稀象山弋水相因依烟雲顯晦出竒觀
草木動蕩流清輝常聞仙人騎鶴至亦有隠者乗風歸
吾將從之一欖結目送秋江鴻雁飛
　　　瑞雪為劉芝田賦
風卷寒溪漾碧沙曉來驚見玉横斜人間風日不到處
天上神仙解種花九地暖迴龍有穴三山雲静鶴無家
泛舟来覔芝田叟留作山隂勝事誇
　　　寄謝方方壺寫寄遥山古木
鬼谷隂隂苔蘚斑只除猿鶴伴高閒月光或在藤蘿外
劍氣常留水竹間每讀内篇消永日還將生紙寫遥山
衰翁可是無仙骨不得相從共往還
　　　送孫從義憲史貢部
貢名書到拆封開政爾諸曹議選才侍史閣中簾影動
尚書天上履聲來階墀伏謁人皆喜符牒鋪張手自裁
不有雄聲驚畫省可無清論達烏臺
　　　送余廷心翰林應奉
楓葉蕭蕭江已秋吳船三日住揚州靛花深染青綾被
雲葉新裁紫綺裘征驛馬嘶風滿樹别筵人散月當樓
眀年春雁將書去人在蓬瀛第㡬洲
　　　畫魚
平生踪跡侣魚蝦浦月山風滿客槎曽向春盤登北鮪
更從丙穴薦南嘉賞花釣得留詩友折柳穿來覔酒家
萬里江湖清夢逺於今空對畫中誇
　　　寄謝察院髙徳進憲史寄來楊友直書居竹軒
　　　　三大字
三字封來墨未乾堂軒舒展對琅玕高人不待籠鵝換
好客多從載酒看月夜有懐通白下秋潮無信寄長干
清臺翠柏應千文静想風霜卷地寒
　　　送李唐臣調山南憲幕
潮落寒汀水欲氷酌君何惜酒如澠人憐狗監知司馬
我喜龍門識李膺爽氣九秋横楚澤先聲一日到江陵
君行自厲青雲志赤鷃終慙九萬鵬
　　　程氏尋樂齋
當時弄月與吟風一代髙人自不同伊洛源頭無别派
孔顔心上有全功嵗寒只在簞瓢内春色還歸杖履中
今日看君能到此不須重問愛蓮翁
　　　夜泊青蒲村
黄葉飄飄秋滿天數家茆屋更翛然溪上老人有識字
村中小兒能駕船薺菜登盤甘似蜜蘆花紉被煖如棉
此中長得無宵警春雨扶犂學種田
　　　河圗精舍
榮河東去㡬遷移撫事令人動所思龍馬不來吾已矣
蓍龜多騐汝知之仙壇作記髙千古精舍眀經此一時
且向程門求絶學吟風弄月有深期
　　　胡道元隠東湖得許旌陽鉄符延瘞舊名伏蛟
　　　　臺道元由廣陵入京賦此以别
許令宫前舊卜隣鉄符傳得尚如新一弹指内三千仞
八百仙中勾㡬人上界風雲迴羽節空江雷雨泣蛟神
淮南他日來相訪却惜東湖借約塵
　　　贈談子平者
高人不見詵僧判江海同誰講子平能以静功窺造化
每於先事動公卿君從何處得此術我已多時聞令名
今夕蓬牕聽清論流年容與話平生
　　　藏拙齋
青君抱樸深居處曲几匡床事事幽三穴有謀憐狡兎
一巢無計笑痴鳩白雲生滿溪前面黄葉飛來屋上頭
應是此中藏大巧鳳樓十二要添修
　　　春日遊上方寺因過别業
今日雨晴山亦佳散行聊復寫幽懐田翁入郭買春酒
野衲下堂留午齋老去任添新白髪平生能著㡬青鞋
醉中天地堪衾枕卻笑劉伶死便埋
　　　懐方壺髙士
塵湖山下足烟霞羡爾方壺道士家雨後放龍畊緑野
日中呼犬試丹砂瓊林一路芝如草碧澗千年竹有花
正欲相陪此深隠半盂分我飯胡麻
　　　贈茅山彭錬師
坐對三峯絶俗縁羽衣消散即神仙㡬年大洞傳真籙
十日清齋讀内篇采藥每行青澗底散花多近白雲邉
精神鍊得如氷雪妙入羲皇太古先
　　　邱徳輔眀徳齋
方寸􁅰塵一掃除湛然澄澈只如初本原不昧先天理
功效多從大學書池上倚笻秋水浄月中揮麈夜牕虗
修齊事業須公等我老昏昏總不如
　　　夏日過萬蓬菴
愛汝東菴暑氣薄解衣盤礴坐莓苔一林緑竹盡可數
五月白蓮猶未開捉麈談禅知獨往買魚沽酒待重來
滄江日落山更好且放輕舟緩緩迴
　　　送人歸金壇
滄洲三日北風作海氣㝠㝠吹去舟游子思親白雲舍
主人贈爾青貂裘沙頭眀月為誰好夜半寒潮生客愁
我亦輕裝待眀發掛帆撾鼓上揚州
　　　感時傷事寄張仲舉博士
邊報紛紛日轉頻彭城猶未息風塵中原白骨多新鬼
浮世黄金少故人阮籍一生唯縱酒季鷹今日定思蓴
河東鶴叟應相憶落日悲笳泪滿巾
　　　白雲軒為羅氏賦
太行山上思親日句曲峯前寫興時千古風流無處覔
一般意味少人知歸來逺道何堪贈老去閒心只自怡
悵望碧天還欲暮令人空擬恵休詩
　　　輓吕州判
七秩高年古亦稀考之終命見天機岳陽湖上神仙過
舍衛城中長者歸門第預題新墓表几筵猶設舊朝衣
青山埋骨知何處落日滄江望鶴飛
　　　題上海天妃宫因見王元吉壁間所題詩次韻
　　　　二首傷今感昔情見於辭
昔年漕運開洋日御賜香來動杳㝠真籙九朝連晝夜
齋厨一月斷葷腥祠光赤現天妃火雲氣黄占使者星
沉璧麗牲嚴祀典至今神肅在宫庭
何年立廟對滄溟合殿濛濛紫霧㝠香暗水仙毛髪古
劍留山鬼髑髏腥寢樓下瞰扶桑日餉道遥連折木星
聖代祝釐頻遣使徽音不日下宫庭
　　　次李希顔述懐韻
八月邊聲草木寒愁來短髪不勝冠諸公莫誚王夷甫
我軰終慙管㓜安酒劵如山空好客田毛何日再輸官
蘭陵溝上松無恙還有孤猿夜夜看
　　　登狼山醉題僧壁
白狼山頭僧卓菴我躡飛履窮幽探麻姑又見海清淺
女媧不補天東南危枝如龍固矯矯怪石似虎猶耽耽
興來題筆寫狂語此身只合棲雲龕
　　　題朱伯禮西邨草堂
愛汝西邨之草堂囂塵不到堂中央夕陽欲下山更好
大火未流夜已涼二履也能來户外小舟即遣繫籬傍
豈無百榼揚州酒與子同喫歌滄浪
　　　白雲上人悼章
八十七翁如古佛山房只共白雲居一聞東土傳來法
三校西天譯後書刼火不燒紅舍利氷池重長碧芙蕖
青城今夜白眉月似汝招摇出大虗
　　　次俞紹堂見贈詩韻
幽居地僻人稀到閉戶長歌復短歌紅樹也知秋老矣
青山不到客如何茫茫天地凉風急𣺌𣺌江湖夜雨多
淮泗數州消息斷只除征鴈度闗河
　　　笠澤同倪雲林王伯純飯散過大姚江舟中賦
大姚江頭風乍稀小陸宅前人獨歸霜楓紅於大藥染
沙鳥白似孤雲飛持螯把酒一生足食蛤踞龜千刼非
雪灘水落獨無恙肯借老夫為釣磯
　　　送夏君美憲使出使回浙
三入軍中只布衣至今顔面帶霜威中原定亂劉琨老
南粤稱臣陸賈歸走也暮年空感慨使乎今日有光輝
乾坤始覺王綱正夜夜星台拱太微
　　　寄馮仁伯
七十老為吳郡客故人不必問餘生清尊日飲尚一斗
黒髪晨梳猶㡬莖藏骨謾思淮上去移家猶望越中行
他年或有相逢地可得同君覩太平
　　　次曹新民感時傷事韻三首
嵗晚霜風裂弊裘劍歌談塵一生休牽蘿不補山中屋
挂蓆將歸海上洲月夜拂弦彈白雪春朝擕酒看丹邱
風流誰似曹公子華髪不知人世愁
北傖老作江南客撫卷令人百感生天下紛紛何足定
胸中磊磊有時平滄江日暎旌旗影紫塞風悲鼓角聲
今日封侯總年少老來豪氣謾崢嶸
客來為說淮南事白骨如山草不生翻覆㡬回雲雨手
登臨無限古今情長街竟日人烟絶小市通宵鬼火眀
欲省先塋歸未得懸河老淚若為傾
　　　蔡大掾迺翁八十夀
蓬萊山下老仙翁却隠吳門水竹中生世㡬逢堯甲子
髙風不减漢申公繡衣坊裡諸郎貴緑酒尊前一笑同
我亦行年方七十㡬時相約問崆峒
　　　過吳江華嚴寺贈斷雲講主
斷雲老僧如斷雲無心舒卷自氤氲空山與之結為侣
逺道也堪持贈君黑夜雨從龍聽法青天風引鶴同群
江湖我亦忘機者半榻今宵喜見分
　　　宿寧境寺
三月江南訪積翁故人同約向山中百年刺促何為者
一日髙閒不負公齋閣對床聽夜雨茶堂趺坐足春風
雪灘借地容吾隠來往扁舟與子同
　　　王仲沔隠居上虞之東聞航海北山作寄
鑑湖春水暖生波㡬箇歸航載酒過掩鼻東山將不免
傷心南浦竟如何紛紛白髪交情在耿耿丹心老泪多
安得相從天上去玉堂清夜聽鳴珂
　　　過磧沙延夀寺入㳺贈毅剛中長老
費家洲上元公塔又見前身示見時舍利放光成五色
牡丹分供作千枝法門總是西來意經藏兼傳古註詩
文筆峯前松樹下甕書藏得待吾師
　　　送韓致用之温州教授
祖帳倒餘雙玉尊軺書催發五雲門喜為太府諸侯客
猶是前朝宰相孫講座晝閑書滿屋學田秋熟稻盈村
遥應東壁圗書府遲子抽毫共討論
　　　韓致用夢鶴
疇昔相過赤壁磯神交遺思尚依依應從五色雲中過
還遶三株樹上飛月色滿庭空夜帳露華如雨溼秋衣
蓬萊山下花無數遲子吹簫作伴歸
　　　送智恵隠住水月禅院
放船直到栖禅處萬頃湖心一逕開緑樹鳥驚風落果
碧潭龍去水生苔西巖尊宿傳燈在東海髙僧仗錫來
今夜月眀清似水太空無地着纎埃
　　　題韓致用五雲書屋次程以文郎中韻
看山不出草堂門門返蕭蕭是白雲隠几松風生鶴夢
卷簾秋水愛鵝羣坐開句曲仙人酒起讀臨川太史文
後夜柁樓乗月色賀家湖上擬尋君
　　　寧境寺涵碧軒
老衲築軒湖上頭半間曽借數宵留窻迎紫翠千峰月
簾捲玻璃萬頃秋别浦瞑時迷逺樹滄洲眀處見飛鷗
定回坐待波瀾静一㸃珠光夜不收
　　　題張徳長草堂二首
屋下清泉屋上山獨餘猿鶴伴高閑仙家只在松蘿外
海月常懸水竹間社甕今朝村釀熟隣翁何處棹歌還
華陽真逸時相覔聞道巖扉夜不闗
髙人自愛山居好遶舍清溪帶雪沙浮玉峯前常作客
句金壇下即為家仙人未采芝如草令尹將歸菊有花
他日常良分半席白頭同汝老烟霞
　　　輓卞隠君二首
持盃前日送官航返袂今朝哭寢堂亂世㡬人全白骨
他山何處凑黄膓鐵岡路杳空秋草金鹵亭荒自夕陽
有子歸來印如斗却招魂氣返家鄉
死别那堪屬亂離鄉人聞訃總含悲家留南國孫何恃
路隔中原子未知石槨衣衾藏夜壑漆燈風雨泣秋帷
西風執紼胥門路無限傷心涕泗垂
　　　寄吳江塔院斷雲講主
華嚴杖室老維摩願力新來示疾多不假毉王加守䕶
毋煩天女問云何空花境界離諸妄珤梵音聲散百魔
海印堂中獅子座尚容叅請重相過
　　　寄申屠子迪僉憲
先生舊徳在甘棠故老争留住草堂湖上月眀鷗鷺熟
山中雨過蕨薇香數莖白髪終難變一日丹𠂻不可忘
出處獨翁全大節千年青史有輝光
　　　馮安道提舉輓章
白髪交逰共七旬翩然長逝獨傷神中原朝士無多傳
太學諸生復㡬人舊業已荒吳郡宅新阡還與范公隣
伊誰傑筆書潜徳一束生芻泪滿巾
　　　簡張天民
令子已為吳縣尹先生猶是葛天民春秋七十又八嵗
江海百年能㡬人多士問竒加束脯諸孫供饌砍鮮鱗
荆溪舊業知無恙白鶴時來送喜頻
　　　寄崔宗文
白髪無家七十翁一枝竹節尚西東不因避地來吳下
正愛看山入剡中臺閣故人書信少江湖狂客酒船空
老懐無限平生意清話何時一夕同
　　　寄王左丞
錫谷三山霖雨開籌邊須仗濟時才行兵暗與孫吳合
論道多從董賈來太府上功金作印髙堂稱夀玉為杯
將星夜夜眀如月獨向中天拱上台
　　　吳江華嚴寺西軒洗竹因賦詩一首
華嚴寺裡斷雲師許我來題洗竹詩未論竿頭能進歩
且教節外莫生枝定回獨夜秋聲减經罷西軒暝色遲
從此一塵無染著嵗寒唯有此君知
　　　春日同王仲逺偕遊松林湖之上西望洞庭東
　　　　西兩山是日寒食有感
湖上春來數往還亂中寧放老夫閒一百五日又寒食
七十二峯非故山行李只留詩卷在落花應怪酒盃慳
竹西拜掃知何日目斷歸鴻夕照間
　　　戊戌年避地吳門九日感懐
行年七十猶為客何處江湖着老夫黑髪空存數莖在
黄花也笑一錢無家徒活計如鳩拙病起形容似鶴癯
獨把茱萸仍獨酌酒酣不用阿孫扶
　　　寄謝太守
君侯夙夜愛民心檇李重開頌好音兵後州人無菜色
亂餘㕔事有棠隂熊轓按部兵車息燕寢凝香畫㦸深
走也門墻老賔客尚哦雲月在山林
　　　河南陸思顔兩舉不第隠於南潯以醫卜治生
　　　　作詩贈之
長歌放浪江湖上一箇青囊肘後懸但見王門多將相
焉知市井有神仙折蓍獨出先天後用藥誰從未病前
自笑區區無一技哦詩乞米度衰年
　　　寄山隂天章寺静黙堂長老
昨日相從訪了翁妙髙臺上數宵同十年秪在分隂裡
萬法都歸一黙中揚子江山仍落照越王城郭又西風
阿師說法天章上開遍人間色與空
　　　贈李左丞
手分雲漢下天津一洗江淮戰伐塵紫氣獨行周柱史
白衣誰識李山人鋪陳禮樂三千字保障東南億萬民
戡定成功在今日未容歸卧五湖春
　　　賀王彦誠新除授浙江省左丞之命
南省新堤已築沙禁城猶是舊京華山中未識將軍樹
天上新頒宰相麻紫電青霜開武庫金符玉節擁髙牙
東南定亂成功了四海車書共一家
　　　送吳志學通州帥府副元帥
立馬狼山最上峯青天白日見英雄防邊肯發屯田計
富國兼收煮海功烽火連營平野北樓船釃酒大江東
干戈八載天應厭笑挽扶桑早掛弓
　　　送沈玉泉書藥舟
一舸寛於一畆宫兩溪無處不春風遥知篷下觀書者
即是壺中賣藥公嘯隔滄洲聲似虎丹藏别室氣如虹
平生悔不謀深隠蓑笠何時與子同
　　　三月十五陪烏本初同僉李希顔祭余廷心大
　　　　叅於斷崖因賦是詩以約眀年更祭云
七年苦戰守孤城食盡無人發救兵諸將赴河同日死
萬家嚎地㡬人生中台星折天應泣大節堂空鬼亦驚
國難未平公已往臨風西望泪縱横
　　　海陵錢文憲母汪節婦卷後
白髪孀居喪亂中苦心仍與栢舟同事夫在昔如賔禮
教子於今有父風麻枲服勞忘夜寢粢盛供給願年豐
男兒餓死渾閑事撫卷題詩意未窮
　　　寄興聖寺琦元璞長老兼簡黄庭英知事
太息衰年七十強經旬留宿贊公房上堂也趁闍黎飯
入閣仍分般若湯華渚虹霓生雨氣法筵龍象識天香
遥知今夕南湖月誰與郎官共晚航
　　　題茅子剛虛白齋
青袍朝士齋居處一掃淄塵萬慮忘四壁東西凝雪色
八窻曉夜發天光茅君為爾傳宗㫖莊子由來止吉祥
有客坐馳空熱惱不知此地有清凉
　　　賀顧克善授平江經歴
吳門五月看除目喜見郎君好姓名畫省故人持酒送
黄堂太守下車迎百年治道随天運一代人才出旦評
上相憂民何以報㑹將新政致升平
　　　寄楊子尊聖寺處厚子元上人
不出空山復㡬年衲衣草座獨安禪别峯行道諸天上
善月翻經古佛前兵後佳期何日共春來妙句有人傳
三生彷彿當相識目送孤鴻落照邊
　　　贈謝太守除杭州
朝廷遣使航東海萬里南來送璽書着屐登山良不惡
分符典郡復何如李蘇事業千年後吳越封疆百戰餘
今日養民方急務肯將徵算及舟車
　　　寄蔡彦文掾史
鳳凰池上神仙吏却是中郎㡬葉孫幙下豈無竒計出
床頭猶有異書存防秋列寨山如㦸蒸土為城鐵作門
何限民間可憂事老懐那得與君論
　　　奉答道林書記二首
何年飛錫度江城林下相逢眼倍眀老子豈能知藥性
阿師寧獨擅詩名江風滿座篔簹合石雨侵墻薜荔生
莫把舊家無孔笛月眀吹作鳳凰鳴
獅子林中夙夜縁杖藜來往意方堅白蓮社友須元亮
金粟如來是謫仙淨梵六時嚴戒律長齋十日斷葷羶
翛然古竹長松下還許山僧醉後眠
　　　和南宗上人髙韻就呈可庭山主詩
老去喜逢方外友一菴瀟洒闔閭城野猿掛樹窺行道
山鳥當牕候出鳴空界可能容我醉新詩一復見君情
維摩示疾今朝起拭目街頭看太平
　　　送陳性之崑山從事
只將從事寫前衘省檄封來自拆緘六案更須勞彩筆
一官猶未換青衫風生海市朝持酒日落江城暮卸驂
我未識君空悵望恍如烟水隔仙凡
　　　題金太醫杏林詩卷
董奉仙居不可尋君家種杏亦成隂禁方傳後龍歸洞
嘉果生時虎守林不厭隣翁來乞藥每留漁父坐聽琴
年年二月花如海應是先生樹徳深
　　　奉題王左丞卧雲軒
東山雲氣盡溶溶左轄髙居第㡬重玩世也為莊叟蝶
濟時仍起武侯龍風簾霧箔秋同被玉室金堂夜不封
說向九江李太白結巢休羡古時松
　　　題朱叅政松石軒
長松落落風塵表蒼石庚庚太古心屹立乾坤無改色
扣如金玉有餘音人間兒女天機淺海上神仙野趣深
獨有竒章知此適子孫清賞到於今
　　　題羅成之藏柯敬仲懸崖竹
丹邱畫竹出新意醉墨落紙秋淋漓青天低垂鳳凰尾
碧海倒揷珊瑚枝誰家俗士謾食肉何處髙人來賦詩
丹房月夕起清思莫遣風雷生葛陂
　　　題馬縣尹夀椿堂
緜緜靈氣與天逰日月盤旋定㡬周七十三翁同甲子
八千餘嵗一春秋欲詢齊物南華老誰是平生馬少逰
堂下芝蘭森玉立未容丹桂獨風流
　　　再逰金山寺
放船重到金山寺獨對滄江照髩絲過客謾驚天險處
老僧曽見海枯時通宵月色魚龍喜絶頂秋聲鸛鶴悲
瓊樹花開不歸去妙髙臺上要題詩
　　　題石林茅屋
春林深深石如笋我屋正在林之西結茅不放風雨入
種樹乃與崗巒齊天寒白鶴向人語日暮野鳥來上啼
浣花老人不可作何處客至同幽棲
　　　題王維賢所藏盛子昭畫雙松繫舟圖
雲門寺前風物幽布襪青鞋吾昔逰葫蘆盛酒待眀月
舴艋載琴當上流長松並立㡬千尺狂客一别三千秋
何當掛蓆過湖去東里草堂姑少留
　　　送郜彦清之浙西憲史時有髙德晉同日應辟
　　　　之江西所以詩中故及之
西浙西江同應辟此時此㑹記清歡兩賢共起諸侯幕
十載誰先御史冠野寺聽蝉秋冉冉津亭維馬雨珊珊
清時事業須公等老我山中拭目看
　　　題俞仲桓雙林道人卷
雙林道人如霜林叅天勁木寒蕭森衆芳到此萬葉脫
元氣授爾孤根深風前猛虎作人嘯月下清猿將子吟
鐵笛老仙在何許吾欲載酒同幽尋
　　　宿鶴沙張氏苹堂
草堂借我作行窩杖履頻煩太史過滿地白雲清晝永
隔溪黄鳥緑隂多銀瓶自瀉中山酒鐵笛誰翻小海歌
今日逢君須盡醉西家亭館奈愁何
　　　次楊太史之韻題贈葉子澄草堂圗詩
君家草堂林木幽乃在吳會之東頭花開從令鳥雀喜
水落正為魚龍憂深林爛飲枸杞酒如意醉擊珊瑚鈎
丈夫嘉遁有如此傍人比是神仙流
　　　送陳希文北遊
萬里中原道路長闗河環繞五雲鄉心馳天上黄金闕
夢憶山中紫翠房人海魚龍三月浪御街車馬五更霜
丹墀奏罷中興頌燄燄聲名動北方
　　　題錢伯玉南園小隠
君是錢王㡬葉孫浮雲富貴不須論丈人屋上烏仍好
處士籬邊菊尚存招隠辭章娛日月表忠碑刻照乾坤
眀當載酒來相覔爛醉君家老瓦盆
　　　題楊仲徳照磨自汴梁歸話中原荆棘蔽野人
　　　　烟斷絶聞復山東感而賦此
故人歸報朔方兵已下山東七十城日月未教烏兔死
風雲方更虎龍争入闗謾爾窺周鼎背水今誰立漢旌
北望中原五千里黄河之水㡬時清
　　　重遊虎邱寺
海湧峯頭行逕微芒屨欲趁孤雲飛風髙木客作人語
月出天王騎虎歸傑閣重樓遞隠見寒泉古木相因依
荒邱王氣豈消歇干將莫耶千載稀
　　　寄題松江之青龍瞿睿夫通波草閣詩
五月通波草閣寒緑隂長日此凭欄山如碧鳳叅差出
江作青龍左右蟠攬子燒香雲母火櫻桃行酒水晶盤
老夫亦有鵝溪絹也欲相從看寫蘭
　　　寒舍為偷兒見顧竊去珠環首飾賦以自遣
太息偷兒也自頑踰垣何意到山間潜蹤深夜開重穴
竟造中堂啓四闗獄吏肯追全璧返家人猶望去珠還
愁來幸喜青氊在覔紙題詩一解顔
　　　題何徳深溪南小隠
宰相官之不受招碧梧林巷自逍遥溪頭二月花先發
洞裏千年雪未消朝士過門時載酒仙人飛珮夜吹簫
社圗誰寫耆英㑹還肯中間著老樵
　　　寒食日松江有懐廣陵
老來也欲惜年華春正濃時不在家江上苦遭寒食雨
夢中猶見廣陵花書藏舊篋應無恙酒憶新樓不用賖
日暮荒城聞鬼泣東風吹恨滿天涯
　　　送秀巖上人歸日本
㡬年中國遊方遍看水看山念念非海眼枯時千刼壊
日頭出處一僧歸黄梅雨打袈裟溼白蜃雲随錫杖飛
富士巖前留語在庭松新長舊禪扉
　　　題上海静安寺緑雲洞天為寧為無寺之祖師
　　　　鰕子和尚
滬瀆城西古道塲洞天深處緑雲凉雨昏不辨琅玕色
日轉都成翡翠光春水滿溪蝦子活午隂當戶鳥聲長
華陽老客家何在擬伴高僧坐石床
　　　别茒府判
封印歸來寡送迎畫橋門巷水同清二分眀月杯中瀉
九朶春雲筆下生賔客班荆談雅道兒童騎竹頌亷聲
奚須老拙揚人善公府爭傳好姓名
　　　三月十日移居
山人垂老厭奔波客裏移居可奈何居竹軒中無長物
採蓮涇上有行窩㡬莖白髪梳來短千古清尊飲尚多
最喜東隣王處士閑來無事肯相過
　　　送毛自得北逰
平原門下客三千毛遂當時獨妙年脫頴機鋒吾已得
治安籌䇿子何先江淮故道蒼烟外楚漢孤城落照邊
今日送君何限意秪將忠孝足家傳
　　　次饒介之逰東臯佳作
半雨半晴春更佳也知郭外少紛華蠻王埠頭多載酒
李家園中來看花曲闌芳檻遞隠見蒼松老竹相交加
安得長繩繫烏足不放西崦紅日斜
縱飲狂歌晚未歸松隂香霧轉霏微醉中漫喜朱顔在
頭上争禁白髪稀無數野花迎客喜一雙沙鳥傍船飛
浣花溪上真堪笑每日朝回只典衣
草草盃盤也自佳名園今日有光華東風淡起雲漠漠
胡蝶飛上蕪菁花百年酒伴無多在一夜春愁十倍加
眀朝應被傍人笑醉裡題詩字半斜
不用人扶醉裏歸水邊楊柳晚風微一年春事又將半
三月㨗音何太稀莫倚書囊談未了却憑藜杖歩如飛
入城彷彿嚴更動冉冉花香尚滿衣
　　　同張仲舉宿寒橋
柔艪聲乾破寂寥青山磯下宿寒橋乾坤萬事雙蓬鬢
風雨孤舟半夜潮丹鳳不來秋又老玉人何處水空遥
㡬時更醉秦淮酒細聽漁樵話六朝
　　　李子英心逺亭
門外黄塵掃不開何由吹得到靈臺閒看倦鳥投林去
静愛孤雲出岫來彭澤髙人多逸興峨眉仙客有天才
祗今誰到悠然處同採秋香共一杯
　　　寄王仲沔御史左遷之安慶府判詩
青驄馬鳴催趣裝日出未出江茫茫但願四海有武􁁎
不可一朝無憲綱攙搶經天堕作石沆瀣着地凝為霜
先生憂國髩未白至今臺栢留輝光
　　　王澹園眀道堂
重闌飛構入清溟虎豹森羅戶不扄紫氣擁闗周問禮
玉光浮座漢傳經日斜海霧侵香案夜静天風語鐸鈴
㡬度澹淵來說法泉中應有老龍聽
　　　送袁季文之帥幕
少年書劍學從軍幙府於今氣不羣白髮元戎多好武
青衫從事最能文帳前草檄花如雨江上維舟水似雲
把酒髙歌成逺别不知何處又逢君
　　　送張士行士眀㑹試
山東秋榜得豪英誰似君家好弟兄四海賔興得兩舉
七千鄉貫占三名大蘇衣鉢都源委小宋文章更老成
眀日鴒原同送喜早將春信到江城
　　　南城暮春
南城雨盡午風和二客相從歩屧過流水陂塘春事减
落花門巷晚愁多銀瓶自瀉沙頭酒寳瑟誰調陌上歌
莫寫江南斷腸句賀郎憔悴髪空皤
　
　
　
　
　
　居竹軒詩集卷二
欽定四庫全書
　居竹軒詩集卷三　　　　元　成廷珪　撰
　　律詩七言
　　　寄湖州烏雅太守時有福建叅政之除
萬里中原路未開誰傾銀漢洗氛埃諸公多向江南老
逺使頻從海上來九月溪寒鷗夢熟三山秋暝鶴書回
莫揮白髪新亭泪且醉烏程下若杯
　　　次韻答馮仁伯
閉門風雨過重九却憶同登江上臺獨客詩成扶病起
故人書到拆封開自憐風物随南土誰有文章落上台
黄菊紫萸渾未見興來聊復舉吾杯
　　　甫里先生故宅是時馬縣尹葺其廟
太湖三萬六千頃一代髙賢獨此翁故宅有僧茶竈在
荒池無主鴨闌空松陵唱和知誰再茒屋襟期與我同
最愛長洲馬眀府艱危猶自挹髙風
　　　周平叔夜宿崇眀寺海雲樓偕羅成之隠君文
　　　　長老及盧隠君以沙頭雙瓶為韻各賦詩四
　　　　首次韻卷後
滄洲三月住星槎聞訪青原隠者家四老詠歌能玩世
百年聚散若摶沙饑來且食書中粟老去空悲鏡裏花
眀日分攜各努力暮雲回首隔天涯
老去無因接勝遊題詩煩寄海雲樓天空直與海無底
雲起正當樓上頭黑水㡬程通直谷青山一髪是瀛洲
髙眀境界無塵到撫卷令人咏未休
天台老衲兩眉龎自起髙樓枕石杠煮茗别開留客處
論文多近坐禪牕㝠鴻散去猶相逐獨鶴飛來不作雙
眀發仙舟上霄漢定傳詩話滿滄江
天水空眀接杳㝠老禪三昧解通靈欲將東海為平地
盡捲西江入浄瓶宿靄微分沙鳥白晚風猶帯毒龍腥
他時月夜來相覔笑指狼峯五朶青
　　　邱克莊敞雲樓
君家樓外雲如海五色輪囷掃不開每就月眀簷下宿
更随秋色座中來瓊臺夜鶴迷蹤跡玉女春衣費翦裁
看汝乗將朝帝所舉頭西北是蓬萊
　　　題玉巖上人溪山野趣圗
流水淙淙石齒齒滿庭雲氣欲糢糊白鷗溪上秋多少
黄葉山中路有無十月雨深漁屋破三江風急野航孤
年來難覔幽居處空向晴牕看畫圗
　　　寄越上能仁寺用章俊禪師
㡬年卓錫住苕溪一日尋山入㑹稽蒲室塔曽藏舍利
道林堂已種菩提空中雲氣開樓閣門外湍聲雜鼓鼙
草木變遷吾老矣隔江南望轉淒迷
　　　和周伯温叅政九日南園宴集詩二首
歩履巉巖若跨鰲望中詩興與秋髙西山拄笏東山屐
右手持杯左手螯返照入湖眀塔影斷雲將雨過林臯
松間飲散歸來晚金粉霏霏濕錦袍
范相南園五百秋重來訪古轉多愁啼烏樹老臺空在
飲馬池荒水不流芹泮好從多士樂桂叢誰賦小山幽
諸公髙㑹詩如錦授簡安能接勝遊
　　　嘉興繆同知號菊陂因賦
傑哉霜下轉精神一色中黄不染塵老圃看花迎宰相
秋潭分水候仙人千年東里歸何早九日南陂賞(闕/)
在昔神農書上藥至今醫國慰斯民
　　　馬瞿睿夫題張伯雨外史評黄子乆畫仙山樓
　　　　觀圗
陵谷東南㡬變遷瓊臺仍在白雲邊閻浮世上今何日
句曲山前第八天說法乆要狂外史揮毫曽識大痴仙
人間俯仰三千嵗撫卷題詩一惘然
　　　賀畊叟晚香亭
幽香分得東籬本每候開時九月前晚嵗誰從陶靖節
髙風獨數傅延年清秋泛酒賔筵盛白髪簮花客帽偏
若個芬芳同老境魏公佳句至今傳
　　　二月十四日風雨孤坐秀州城西僧舍賦此
秀州城西春事微二月苦雨行人稀江湖𣺌然不可渡
風雨如此將安歸老來口腹胡為累亂後人民今見非
兼旬不得武林信倚杖南望孤鴻飛
　　　送馬令尹任滿
長洲赤子窮無告正頼郎官為撫摩兵後人家猶耒耜
日長官社有弦歌越來溪上波聲小魯望祠前月色多
自古長才須大用薦書元不待常何
　　　題嘉興水西寺爽溪樓寄新仲銘長老
新公邀作爽溪遊為說前朝有此樓雲氣逺開天北極
風光仍在水西頭虚簷古瓦縁蒼䑕曲洞輕波漾白甌
宸翰僅留飛白在烟塵漠漠使人愁
　　　賀長洲縣令尹馬公除樞宻院都事
報政期年上考書君才端合應時須三公掾屬多為相
兩府郎官半是儒夜帳論兵銀燭撫春庭稱夀綵衣趨
蒼生乆堕巔崖苦定有嘉言贊廟謨
　　　次張仲舉侍讀韻
詞源浩浩倒岷江直筆如公世少雙目下十行千字過
身長九尺兩眉龎世間忠烈應知感地下姦諛豈豎降
老客中吳最蕭索白頭猶爾讀書牕
　　　東饒介之
魯連不為商賈事賀監自是神仙人解紛排難乃豪傑
嗜酒狂歌非隠淪燕雀一生謀水食鳳凰千仭出風塵
太湖之水東作海海上桃花樹樹春
　　　寄張内翰
中原不見舊山河使節仍煩渉海波天末草烟春信早
江南風雨客愁多謝公擬獻中興頌壯士寧忘勅勒歌
萬里相忘成永决白頭蕭索柰公何
　　　題王仲徳思誠齋
六鑿相攘總失真一誠無妄見斯人指揮直擬回天地
祭祀還能給鬼神别室蓍龜先兆汝前楹鳥雀自相馴
眀年執玉朝廷上㑹見尊嚴動縉紳
愛汝端居入静思察機尤在未萌時天人孚感原無間
物我交攻每日持行逺升髙應得已齋心浴已固知之
屈伸洞見隂陽理榮瘁休嫌風露枝
　　　賦得落星湖送瞿睿夫任滿之詩
南湖北湖春水多隕石不築神龍窩渚花汀草各無頼
雲影天光相蕩摩天星勸汝一盃酒海月聽我千年歌
斗牛之槎若可待送子八月乗銀河
　　　錢塘謝太守有書見邀作此詩以謝之
一緘逺寄楚狂生上有錢塘太守名堆案㡬時疑是夢
焚香三讀見髙情五湖風月曽賓主四海交逰總弟兄
少待西風漸涼後六橋荒蘚尚堪行
　　　饒介之有詩見貽次韻奉荅
一夜南風約曉晴看山如在越中行丹藏别室生虹氣
嘯入空巖作虎聲倒澗枯松留古恠懸崖飛瀑漱寒清
神仙若個能千嵗吾欲崆峒問廣成
數日南風隂復晴飯餘閒繞緑隂行竹間病鶴褵褷影
池上驚魚撥刺聲老子髩毛如此白道人心迹本來清
能詩誰是周公子學得隂何五字成
　　　賀李左丞再入中書
上公開府馭群英妙算神機屬老成裴度向來歸緑野
謝安重起為蒼生朝廷約法三章舊天地功成百穀盈
不有武功除暴虐豈無文教答升平
　　　萬壑松濤為郜彦清賦
草堂夜夜聽松濤誰挽滄溟壓樹梢雷谷震驚龍換骨
風林摇蕩鶴傾巢玉山月白簫聲雜銀漢天清劍氣交
我與周𢎞同洗耳乗槎便欲渡三茅
　　　寄周平叔就求蒼耳子
周侯乆不通書問夜夜滄江入夢頻五月采來蒼耳子
㡬時分送白頭人沙頭酒熟田毛足港上船來海錯新
南北相望千百里老來幽獨倍傷神
　　　再題郜彦清萬壑松濤
秋入空山萬竅鳴山前山後亂潮生不知天籟非人籟
却認風聲似海聲直榦也随羊角旋髙枝唯恐鶴巢傾
畢宏韋偃還聽否慘淡經營畫得成
　　　蘇臺晚望
野色蒼茫落照中荒臺扶杖倚秋風延陵百里吳封舊
震澤三江禹迹空濁酒更須澆磊磈黄金不解鑄英雄
側身北望中原近㡬處神州正朔同
　　　送謝太守平江省親迴武林就送鵞酒之貺
五馬既秣車載脂上堂欲别還遲遲拜家已得阿母喜
還郡即慰邦人思㡬年東閣舊傾盖今日西湖誰賦詩
野翁慙無一字補輒敢籠鵞臨墨池
　　　送張師亷歸富春
讀書不逢萬乗尊獻䇿豈傍諸侯門放歌蘇臺晚山碧
濯足太湖秋水渾千金未易買駿骨一飯何足哀王孫
風塵拂衣且歸去髙卧桐江雲水村
　　　寄題海上積善庵水竹軒
水閣雲廊深復深開軒緑霧常隂隂涼骨濯足月在港
清晝讀書風滿林食笋也勝魚肉味截筒誰作鳳凰吟
清涼更在聲塵外夜夜海潮生妙音
　　　題何永孚瓶齋
井湄須問揚雄酒松下空藏智永書一日挈之來市肆
百年將汝置齋居龍泉舊物魁名在鶴髪仙翁手澤餘
我亦有瓶誰撫玩新詩題罷轉愁予
　　　七月乆隂十日甲子復大雨
七月十日甲子雨徹夜簷溜無休時野老驚呼后土濕
秋田仰望皇天慈饑烏覔食亦散漫病鶴顧影空褵□
青泥沒屐不可出蝦菜何以供晨炊
　　　題黄岡賈彦徳碧梧軒
賈誼井西梧十尋百年秀發根株深銀床分潤長新葉
翠竹交枝成好音季春花香自零落髙秋雨氣相蕭森
何當臨軒坐白石為子再歌孤鳳吟
　　　寄題松江徐君瑞栁堂
稚栁一嵗髙於母濯濯風流健似人九烈效靈連送客
三眠扶起並留春狀如車盖生來異色比宫袍染更新
入對長楊應未晚馬前飛絮撲香塵
　　　送韓仲讓都司梁溪督兵防秋
今人勲業古人心立馬梁溪恨滿襟兵䜟謾傳山有錫
軍裝端信橐無金風髙古壘黄花晚霜落平原白草深
南省相君方倚重邊廷窮虜敢相侵
　　　賀毅剛中長老住承天禪寺詩二首
十刹親題請䟽開法筵擊鼔動春雷自離南楚傳燈後
重為東吳倡道來兩柱承天行日月六鼇従地湧樓臺
靈山諸佛生歡喜散作祥風遍九垓
海上東來轉法輪祖衣傳乆色逾新攜將天目山中雨
洒向蛾眉石上塵行道要従無佛處開堂須著有縁人
等閒拈出菩提子百草千花不當春
　　　九月一日寄謝太守
出入侯門五見春每承分粟濟清貧託交獨喜君知我
臨老猶將子累人公論㡬時令捧檄私恩有日效扶輪
魚書一札珍藏在白髪西湖願卜隣
　　　謝王左丞鵞酒之恵
深巷曽經顯者過春風披拂到松蘿右軍墨沼籠鵞在
左相官瓶送酒多鄉井未忘生處樂江湖猶賦醉時歌
階墀乆不投名刺奈此衰翁老病何
　　　題覺報寺茂元長老白雲窩
白雲窩裡爛如銀不住虚空着幻身趺坐也教龍入定
巢居還許鶴為隣自縁色界閑來往誰與天香作主賓
若問吾家安樂法老夫曽學避秦人
　　　送松江朱煥章之烏程令尹
新除令尹烏程去霜落湖田十月初貂帽錦衣懐印綬
青簾白舫載圗書到官先謁將軍府省俗仍陪太守車
東望吳淞三百里莫因蓴鱠賦歸歟
　　　題元上人怡雲軒
白雲本是山中物暫與山僧作主賓爾解自舒還自捲
我能無喜亦無嗔半間莫惜分餘地一籠猶思贈逺人
句曲有家空在望卜居何日許為隣
　　　王唯賢東里草堂
平安一橋吾舊遊君屋乃在橋東頭晚山得月更宜酒
春水到門還放舟太守詩成寫素壁老夫興發思滄洲
淮南叢桂不得往撫卷因之生逺愁
　　　送黄觀瀾尚書吳伯尚亷使之江西征討
白髪儒臣著武冠公卿相送出朝端恭承斧鉞行天討
喜見旌旗擁夏官直北聲名従此振平南籌策有人看
虎皮㑹見包戈甲十郡蒼生奠枕安
江西冦盜本王民正頼諸公為解紛使者精忠懸白日
尚書髙義抗浮雲喜傳天上旌旗出肯使山中玉石焚
千古魯連髙世士尚將談笑却秦軍
　　　送羅成之移居崇眀其子季通亦之本州校官
先生八月乗烟霧妻子同隨海上槎太守賔筵先肅客
廣文官舍即為家波濤浩蕩藏陰火島嶼微茫接太霞
聞說三洲多藥草可能無意到丹砂
　　　送羅季通之崇眀學政
海上孤舟作冷官也知清選重儒冠秋潮好掣珊瑚網
曉日休歌苜蓿盤士子㡬家能食禄汝翁早嵗已遺安
老人亦有乗桴意僦屋西沙度歳寒
　　　八月三日書所見
青軍黄軍日自鬬西城南城門不開諸侯相對面似土
今我不樂心如灰饑烏在樹噤無語蒼蠅滿案從何來
年衰但願飽糲食意到聊且持吾杯
　　　秋日登甘露寺晚眺
醉裏摩挲望眼開江天寥落暗風埃猶聞西府兵麾滿
不見中原驛馬來今日賈生須痛哭當時祖逖是英才
翩然一笑下山去試看髙僧話刼灰
　　　送孔士瞻憲史考滿歸曲阜
素王之後多賢者清稼今為㡬代孫能以紀綱持憲法
每將節義答君恩江淮一道風霜肅汝潁三秋霧雨昏
不有俊良當世用可無章疏達天閽
　　　送張眀善歸武昌隨又移家眷入蜀
對酒悲歌泪滿衣楚天摇落又斜暉風塵萬里與君别
江海一舟何處歸老去且留吾舌在愁來長惜壯心違
臨岐不盡平生意沙苑無雲鶴自飛
　　　南安周知事瑞雀
歳歳雙栖傍主人昔年誰與號嘉賓應圗夜半銜環報
不比階前得食馴公幹題詩猶未逺不疑作頌秪如新
東風更得周郎便看爾翩翩上苑春
　　　送廣東帥郎鄭彦昭貢香藥入京詩一首
萬里番禺入貢來過淮一日到蓬萊海中藥草無人識
天上桃花有處栽聖代賓興方重士星郎年少况多才
也知白璧虞卿禮猶在黄金郭隗臺
　　　謝馮仁伯送米與舒鴈
短髪晨梳雪㡬莖老來那復愛虚名只憑藥餌扶衰朽
更藉詩篇寫性情天地此心唯報主江淮多事尚聞兵
香粳分得誰相送舒鴈籠來未忍烹
　　　送馬士瞻帥掾髙擢
風塵如此送君行念爾才華獨老成軍旅未聞忘俎豆
掾曹多見到公卿滄江日射旌旗影紫閣風悲鼓角聲
玉麈談𤣥何事業雲臺圗像是功名
　　　静逸處士顧仲庸
環堵蕭然一室寛只除詩酒寄清歡瓶中有粟分寒士
袖裡無書上熱官揚子暮年空識字龎公早歳已遺安
先生獨卧風塵表吾欲相従接羽翰
　　　題周子端惻隠齋
此心隨感與天同念爾斯人水火中拯溺未能空下涕
救焚何以自成功百年底事多殘忍四海於今喜擴充
將見運之於掌上世間無物不春風
　　　吾欲卜居海上未有定止先作詩寄劉子彬
滿目風塵秪自憐輕裝已辦有行纒也知避亂依城郭
更欲移家傍渚田紫歩於今無士馬滄溟何處有神仙
桃源只在人間世還許漁郎放釣船
　　　送遆思誠出盱眙教諭
年年送人作校官也知當代重儒冠固因學舍人才盛
自覺戎藩禮數寛一縣士風今日見百年師道後來看
淮山堂上清於水莫遣驚塵到杏壇
　　　和張仲舉博士見寄至日詩
衡門風雪人稀到一箇幽軒竹四圍半子送年將舊酒
諸孫迎歳索新衣驚鴻此日猶南去老鶴何年共北飛
却憶太常張博士天香攜袖早朝歸
　　　題漁樂手卷
江湖如此兩閒人除是𤣥真與季真長笛自吹皆古調
短篷相並即比隣科頭不異今漁者托迹空聞古逸民
亦有渌陽湖上客買舟來約理絲綸
　　　十一月十四日有感寄江州太守李子威
清朝如此盛公卿何以攄忠答聖眀數月未收蘄水賊
一時誰散武昌兵朱門舊邸空文藻黑夜歸舟有笑聲
獨使狀元賢太守至今猶捍九江城
邊報傳來實失驚妖氛獨不犯湓城義兵一日同生死
信史千年托姓名别戍㡬人迴士馬滄江通夜走公卿
九州盡得如公者始信文儒有老成
　　　賦吳陵鳳凰池送陳子成
蓬萊閣前春水生丹邱之鳳雙飛鳴滄波照見雲錦色
碧落散作簫韶聲豈無仙人下刷羽亦有隠者來濯纓
池上於今望吾子一曲陽春歌太平
　　　和張仲舉五月薦櫻桃之作
四月上林蒲笋出玉堂風致一時新也知天上櫻桃宴
不致山中草莽臣皂帽醉歸當此日金盤分賜共何人
吾家一樹紅堪摘取薦春醪莫笑貧
　　　送傅徳潤陪將作同知武昌買馬回京
維揚館裡送軺車却筭分攜八載餘天使出求沙苑馬
星郎厭食武昌魚數鞭已報充華廏上冢毋忘過舊廬
老我平生無駿骨可従郭隗借吹嘘
　　　送霍仲臯還京
驛程萬里入皇都還過梁城取别途天下軍需何日了
淮南民瘼㡬時蘓求田問舍非良策憂國忘家是壯圖
黄閣相君應有問願聞一語贊嘉謨
　　　送盛克眀辟掾浙省移家吳興
十年三送滄江别此日分攜又不同辟掾逺趨青鎻闥
移家喜近水晶宫勿論後㑹知何地且念離羣獨老翁
幕府郎君應問訊為言憔悴坐詩窮
　　　和周子通助教同張元禎倡和詩卷子
懶性何堪接貴逰松江之下每科頭不能取友山中社
更欲移家海上州老去生涯清似水興來詩思淡於秋
玉堂傑作難為和白首狂吟秪自愁
　　　寄李子潔憲副時湖北殘破却於太平開司
武昌遺老望旌旗正是諸君報國時令弟九江全死節
眀公南海有生祠臺中妙選邱山重湖北先聲草木知
一道憲綱還舊覩真儒端可佩安危
　　　題崔原亭竹深處予家有竹數竿人號曰居竹
　　　　軒原亭城西别墅有竹亦數竿則又號之曰
　　　　竹深處予與崔君通家來往所好相同故及
　　　　之
居竹軒中也自寛不愁無地著琅玕文公胷次空千畆
李洞門前只一竿天與老夫醫惡俗日憑童子報平安
崔家别墅尤髙致遲子歸來守嵗寒
　　　經山法城禪師髙弟善上人以楚章為號因題
　　　　卷後
從向經山禮法城善端開後愈分眀千年楚國非無寳
一個吳僧得此名江月自隨行道影風林猶聽讀書聲
舊家白雪親曽和處處叢林得散行
　　　題丹陽鄒隠君自得齋
天宇清眀淑氣微昔年曽約試春衣傍花隨栁無人識
弄月吟風只自歸達士一生空好飲老夫六十始知非
陶然不得従君樂注目滄江白鳥飛
　　　題陽學訓曹元秉歸溧水
先生武恵之子孫粹然言貌如春温清門為庶忽老大
白首窮經猶討論諸生分題候堂試二膳擊鼔供盤飡
今晨拂衣不肯住興在江南山水村
　　　題蘇文仲中宣使寳善齋
星郎自是魯璠璵寳善稱之信不誣豈與黄金同日語
合登清廟應時須澠池漫詫連城璧滄海空傳照乗珠
何似人中無價者君家先世有三蘇
　　　送婁所性歸溧水
大學小學列六齋先生講席多英才公堂昕鼓㑹食罷
門榜月録分題來清時如此教養偹老夫一見心神開
束書胡為賦歸去石田未必荒蒼苔
　　　陳養吾寄韻
我本滄江樵牧人却憐垂老見風塵邊城笳鼔傷心近
野寨旌旂入望新四海正歌垂拱日百年猶憶至元春
艱難未改心如鐵潦倒空悲髪似銀
　　　送尹敬思令尹歸青州并序
　　　　敬思令尹早歳従逰中山王京甫之門晚歳
　　　　致政歸田閉户著書重來廣陵倐四十八年
　　　　出其所著大學集註有功于後學多矣乃兄
　　　　孝思憲僉亦被召可謂難兄難弟詩中故及
　　　　之
玉雪丰神未七旬江淮誰識舊儒臣眼空四海歸何早
胷著千年汲愈新従學王門唯此老發揮朱子更何人
青州門外京華近吾欲相從一問津
憲簽被旨方修律令尹歸田獨著書一代儀刑留製作
十章條目補遺餘青州髙起耆英社白髪同乗澤下車
不得清風接芳躅可憑短札問何如
　　　七月十日浙省有警懐羅善先掾史後聞使閩
　　　　未回
淮楚風塵可奈何南州又復動干戈三山城郭故人逺
八月江湖夜雨多白髪滿頭同老境滄洲何處可行窩
裁書欲問平安否海濶天髙雁未過
　　　蔣文甫以其祀親之室扁曰思齋時余方哭母
　　　　故及之
老去思親十二時燈前猶誦蓼莪詩烝嘗彷彿歸來也
顔色分眀夢見之問寢不忘晨起早倚門誰念暮歸遲
多君苦行多於我忍聴長原楚些詞
　　　送婁所性迴金陵别業
楚甸驚塵滿客衣古之賢達在知㡬山中桂樹我將老
江上草堂君獨歸刁斗連城嚴肅肅旌旗垂野净輝輝
金陵酒熟還相憶莫遣詩筒信使稀
　　　簡江西宋子與令尹楊翼之李斯立二先生
八月涼風催早寒家山空憶路漫漫滄江無處問書信
白日何人生羽翰曉霧瘴天迷故國夜潮流月到長干
諸君莫責王夷甫我輩深慙管㓜安
　　　題海陵張孝子傳
　　　　孝子張起其父㓜失怙恃淮上兵革悲其母
　　　　失散三十年行求四方得之濟隂
汝翁早歳值風塵與母分離三十春逺道求之疑隔世
髙堂喜極轉傷神干戈滿地方多事骨肉全家有㡬人
甚欲題詩歌孝子老懐興感恐沾巾
　　　哭江州太守李子威
將帥愴惶忽棄城孤忠何以獨支撑尚聞傳檄誅狂冦
猶自開倉舉義兵千古報君心未死九江圗像面如生
至今月黒匡盧下彷彿悲風有戰聲
　　　哭湖廣省郎中劉遵道
百年正氣此銷沈空使諸公淚滿襟厚地無人收白骨
皇天有眼識丹心親王兵衛終難倚太尉樓船不可尋
一自岳陽開省後更無消息到於今
　　　哭御史張彦威
平生恨不識張桓烈烈轟轟御史官生有髙風驚海内
死無遺憾負臺端盤根錯節於今見孝子忠臣後代看
一片汝陽城下土何人髙義𦵏衣冠
　　　十月一日聞徐州復
黄河不解洗彭城空使羣㓙起鬬争一載始通南國貢
三山猶駐朔方兵寄奴故里人何在亞父荒陵土欲平
却憶朱陳好村落㡬時烟雨看春畊
　　　王彦芳得月樓
棟宇依稀接廣寒通宵月色好相看人閒塵土無來處
天上神仙正倚欄子晉吹簫秋引鳳常娥飛珮夜乗鸞
興來擬借清光便碧海三山振羽翰
　　　胡雲夫槎山手卷代人作
故山西望白雲飛㡬向江樓倚夕暉藜杖只隨浮世在
草堂終待主人歸長開篋笥看華翰不遣風塵上彩衣
今夕羽書連報捷燈花先喜到親闈
　　　送祕書太卿髙志道總戎淮西
祕閣儒臣讀武經親承齋斧下清溟魚龍出海瞻卿月
牛斗迴天避將星掃蕩妖氛清社稷指揮能事速風霆
玉堂豈少昌黎筆重刻平淮第一銘
　　　王彦芳逢春塢
雪牕深鎻不曽開却似陽春有脚來瓊樹每従天上見
杏花多近日邊栽任教南國芙蓉怨莫遣東家蛺蝶回
小圃無多閑草木也分生意發枯荄
　　　蓮花鮓為顧從母夫人夀
采花曽入水雲鄉誰有仙人服食方分餉恰如蘆菔味
開包猶帶芰荷香瑶池阿母親曽造畫槳吳姬恐未嘗
更折碧筒來送酒一時稱夀獻髙堂
　　　和婁所性見寄韻
想見滄洲白鳥雙寒潮依舊落空江移家有日同春酒
翦燭何人共夜牕欲寄短書心未展每傳佳句意先降
吾家歳晚風流甚雪後氷韲尚滿缸
　　　王元剛竹所
手種新梢已拂雲滿林蒼翠亂紛紛龍蛇影動當牕見
鸞鶴聲來隔座聞東里先生常直造西隣隠者欲平分
滄江歳晚多霜雪與爾知心獨此君
　　　和顧仲庸韻兼謝送米
醉裏髙歌若有神山林無處著閒身饑來欲問飡松者
老去猶為乞米人織女機空星化石麻姑酒盡海生塵
洒清溪上梅花發誰共先生醉好春
　　　和黄觀瀾軍前見寄韻兼呈髙志道祕卿
干戈久動阻淮濱喜得邊庭捷報真東海魚蝦初入饌
中原桑棗半為薪祕卿船未移渦口左轄軍先入夀春
多少手無兵刅者可憐猶是賊中人
　　　十二月十九日北門書所見
嵗云暮矣北風涼獨立髙樓望大荒霧氣似塵黄作色
日輪如血赤無光經綸尚有諸公在韜畧原非我輩長
憑仗天威驅號令由來和氣致休祥
　　　寄四眀夢堂噩禅師兼簡用堂上人
五山十刹鬱嵯峨獨愛溪堂隠薜蘿淮海故人今有㡬
江湖尊宿近無多不聞毛女求詩去每見倭僧問法過
說向梗公重相憶碧雲日暮奈愁何
　　　寄噩禪師四十年前在天寧方文曽求賦毛女
　　　　詩
短杖輕袍歸去來水雲多處少塵埃一春海鳥依簷宿
五月溪蓮繞舍開雲外送僧歸日夲月中攜客過天台
衰翁不得瞻圎相猶望新詩托雁迴
　　　送馬易之回四眀
雨水經旬雪復作巷陌春泥斷往來東海祗留詩卷在
南湖誰送酒船迴自慙白髮殷懃别可惜瓊花次第開
我憶慈溪舊逰地不知淮泗有風埃
　　　送季平仲教諭回通州
縣庠官滿將歸日聖代賓興大比年偹榜已聞居第一
前程誰謂隔三千兹晨劍影黄塵外後夜書聲碧海邊
少待秋風叢桂發鹿鳴看爾赴初筵
　　　送曹徳輔州判率淮農三百人赴畿内墾田之
　　　　行
茱萸灣上發官航農事相催入帝鄉玉雪手標多似舅
風雲意氣已為郎諸公妙筭回天地百穀神功叶雨暘
來歳隨班見眀主定頒鸞誥錫髙堂
　　　送劉禹𤣥州判率農夫多人詣畿墾田
京畿華壤盡提封開闢掄材獻九重使者傳宣來萬里
郎官分職領三農江淮田賦方全免邦國軍需足上供
今日送君歌此曲廟堂無復慮年㓙
　　　送清淮叟上人遊五臺
鴈門西畔是靈山山作青螺五髻鬟春日花開殘雪裡
僧房人在白雲間善財㕘問何時遍文暢嬉遊㡬日還
淮海清公更瀟灑早將聞見動禪闗
　　　寄廣平太守鄭彦章
湖山阻絶三千里臺閣勤勞十五年黄霸終然為宰相
赤松老矣號神仙洛陽城裡還無屋洺水村中好問田
走也侯門舊賓客白頭不得與周旋
　　　次顧清逸見寄韻
滿目干戈獨損神古之忠義不謀身杜陵白髪空憂國
王衍清談已誤人城郭秪今餘瓦礫村墟何處避風塵
妖氛不到西清上千樹桃花别有春
　　　和婁所性韻就謝寄漢帖二本之詩
兩帖真如白璧雙山靈呵䕶過滄江不知眀月生春浦
每恠晴虹貫夜牕老去秪留詩卷在愁來寧受酒杯降
竹軒近喜多風致活水栽荷滿石缸
　　　六月十三日聞邊警甚急有感而作
邊風六月作秋聲世事驚心百感生臺閣故人猶嗜酒
閭閻小子亦談兵紅巾似草何時盡白骨如山㡬日平
甚欲移家渡江水老來幽獨最闗情
　　　寄黄觀瀾經厯時率八衛漢軍屯盱眙
秋滿東南第一山古來賢達㡬登攀兩城樓閣西風裏
八衛旌旂北斗間羽扇綸巾君未老麻衣草座我空閒
閉門擬撰平淮頌河上來看奏凱還
　　　送劉澹翁總管歸江隂時年九十歳
曽侍家君接勝遊於今復見舊風流江湖諸老半黄壤
鄉里小兒今白頭車馬在門為客好干戈滿地使人愁
芙蓉城内宜髙隠叢桂山中莫乆留
　　　和孫行簡夜宿萬夀山經閣詩韻二首
蜀岡縹緲之飛樓風簾霧箔懸髙秋雲間五色孤鳳下
木杪㡬個哀猿愁書生素有萬言策主人贈以千金裘
滄江坐嘯者誰子碌碌虚名何足收
九曲池邊有秋色水光蕩漾清于苔白雲相邀上山去
眀月更喜随人來一聲兩聲松子落千朶萬朶芙蓉開
老僧悟我静中意不遣階墀留俗埃
　　　送廬山髙齋赴南康監郡時兵火之餘在吳城
　　　　山開司
公昔騎麟下星渚前身恐是匡廬君孤城遺老窮無告
太守真符喜見分彭蠡帆檣眀夕照吳城旌斾拂秋雲
眀年春殿論功賞傳奏先將姓字聞
　　　送王彦芳之南臺御史
南臺二十四松㕔上應微垣執法星定有威名清廣海
豈無章疏動朝廷鐵冠精彩還簮筆寳劍磨礱始發硎
竹下眀年候驄馬也應旌節照林坰
　　　張仲舉博士書來言其老健能夜書小字仍飲
　　　　量不減喜而賦此詩録上
一秋兩得平安報讀罷寒暄喜不勝花底振衣清似鶴
燈前書字小如蠅蛻仙道骨無人識博士官銜此日升
江上蓴鱸好時節豈無清夢到吳興
　　　癸巳九日
今年九日無一錢杞菊滿院秋姢姢閉門不出何所作
抱膝長吟真可憐城東買竹欲移屋溪上種秫空求田
餘生飽喫廣陵飯更擬作詩三十年
　　　送徐州李判官供給役滿歸
千里旌旗接軸轤王師日乆費供需秪知天下金如土
豈謂人間米似珠此日論功猶受賞何人報主肯忘軀
詎無執法如公者能上封章亦丈夫
　　　輓王彦達
老來正頼君醫我客裡那知我哭君人世百年修短定
江城一日死生分錦帆涇上誰家屋龍井莊前處士墳
魂魄東西招不得杏花村落雨紛紛
　　　送詩僧立平山住圗山東遐寺
東遐只在海門東二月西橋送逺公眀月不來過竹下
白雲相引到山中早時彷彿三生㑹何日風流一笑同
少待春暉野花發新詩還肯寄衰翁
　　　東宫典寳監知事史仲文赴京之任賦詩二首
　　　　為餞
宫官比日盛才賢寮寀光華得妙年東禁總分清切地
前星偏近紫微天朱研玉斗時開珤香熱金爐曉奏牋
朝覲従容問先世鄂公忠孝是家傳
征車載道馬駉駉更盡沙頭雙玉瓶十月淮南逢小雪
五雲天上望前星龍文符珤連函出鶴禁簫韶弭節聴
鄂國平南好勲業嘉言何處惜朝廷
　　　三月十八日同饒介之馮仁伯張道源王伯純
　　　　雅集城東李氏園亭賦此
三月雅集未知還况復夕陽猶在山金刀刻字碧筠上
玉巵行酒青松間三年不見兵馬息一日且放吾儕閑
桃花杏花正無數眀朝更約來東闗
　　　饒介之懐古有詩見和復用前韻以答
江水東流去不還㡬人不老似青山九洲目斷蒼烟水
萬古魂銷落照間石上鳥啼松樹合水邊人羡栁花閑
更容野客重攜酒為報園翁莫掩闗
自笑東園數往還年年詩債積如山身遊紫陌紅塵外
心在青天白日間說劍談𤣥俱是錯焚香酌酒不如閑
先生自是知㡬者莫放聲名動紫闗
　　　送謝㕘軍朝京二首
萬重玉帛㑹蓬萊先報中吳進表來内使傳宣催引見
舍人當殿拆封開干戈載戢龍顔喜正朔重頒鳳厯回
却袖天香上歸騎定分春色到蘇臺
霜落平原百草乾出門何處望朝端山林白髪相逢晚
風雪滄江欲别難使命豈辭行地逺聖恩還復與天寛
羣公定問君家世能為蒼生逺祖安
　　　次饒介之瓊花詩韻
此花超出萬花羣闌檻真如隔彩雲瓊館曽蒙天一笑
玉簫空負月三分溶溶瑞露通宵下細細香風隔院聞
后土祠前春似夢至今紅袖客紛紛
　　　賦得鐵甕城送楊克眀之淮海書院山長
城郭猶存鐵甕基英雄曽此重藩維天連故國山為壘
地設長江水作池西府尚憑東府壯今人不讓古人竒
津亭我昔經行處目送風帆有所思
　　　送姚節卿攝崇眀判官
畫省歸來驛路長玉荆傳道石田荒一春對酒悲時事
四月乗槎過海洋殺賊豈圗金作印轉官行見繡為裳
孤城民瘼思蘇息回首綸音賜寵光
　　　和李克約東皐雜興四首
一春開遍雨中花㡬向東園管物華老去始知身是客
愁來空擬醉為家江樓簾箔飛香霧野寨旌旗絢采霞
曳杖歸來還自笑夕陽原上數殘鴉
芍藥花開江雨晴㡬時重作看花行松間攜妓従教俗
竹下留賓也自清一夜春愁無處著三分月色為誰眀
貧家亦有琴堪典好把平生意氣傾
閉戶拙於公是非似與江湖蹤跡稀酒中従令客罵坐
爨下却念兒啼饑松江之鱸固可食沙苑有鳥宜髙飛
干戈滿地正如此萬水千山何處歸
李家園内好亭臺老去一春能㡬回街頭酒貴我當買
陌上花開君不來長繩難繫白日住清鏡莫掩朱顔催
眀朝有約速相就慎勿打碎玻璃杯
　　　送鄭復初赴白沙蔡宅館
翠竹白沙江上春主人應喜得西賓隣翁送子去就學
野老引孫來拜人夜几看書紅蠟短曉盤供饌白魚新
邊塵不到滄州上我欲相従一問津
　　　送周草牕歸九江
太平宫館化為塵近得麻姑信未真但見江湖同逆旅
焉知天地有間人匡山白髪歸何晚彭澤黄花賞更新
老去苦無超世術干戈滿地獨吾身
　　　送李周南之浙西道
應辟江南肅政堂君才十倍憲諸郎先公向已乗驄馬
多士今還覩鳳凰祖帳曉開山木霽官船夜泊水花涼
三吳民力誅求盡當為眀時振紀綱
　　　送王仲沔御史除安慶府判
謫宦南來莫怨嗟府中争喜判生花中朝正合持衡鑒
御史何曽負國家未忝陽城官有庳全勝賈誼傅長沙
終令國事還公等㑹見眀廷辨正邪
　　　奉寄余廷心元帥是時出鎮之舒州
保障江淮數十州中流屹立見君侯蒼生㡬墮巔厓苦
白髪因分社稷憂蟣蝨竟年生介胄貂蝉今日出兠鍪
玉堂應有昌黎頌刻在龍眠最上頭
　　　輓孫有道處士
廣陵故舊漸消磨白髪傷心奈爾何馬援車猶在鄉里
黄公壚已隔山河百年華屋春風歇八月荒原夜雨多
亂後與君成永訣㡬行衰泪洒烟蘿
　　　八月十五日聞真州官民潰竄道路蹂躪而死
　　　　者不可勝言黄軍因之剽掠則天長六合等
　　　　處莽為邱墟矣
白沙消息苦難真軍事危如火上薪老去未能生報國
愁來只與死為隣豺狼夜嘯逃亡屋貔虎秋驚戰伐塵
悵望天長一條路王師何處渡淮津
　　　閏正月二十日聞泗州盱眙同日失守
野寨蒼茫落照中東征三載未成功黄金似土供兒戯
白骨如山泣鬼雄天狗星流軍府動水犀兵散弩臺空
于今人力消磨盡誰念東南府庫窮
　　　輓郁兼徳處士
身閱昇平近九旬至今兼徳動朝紳眼前耆舊無多傳
亂後交遊復㡬人龍顧青山開宅舍鶴歸華表離風塵
□原來見兵麾息相従靈車泪滿巾
白首其如死别何臨風老淚若懸河耆英社在晨星少
禪智山空夜雨多薤露莫悲人換世桑田曽見海生波
殯宫空對棠棃發更擬重攜濁酒過
　　　寄題西江羅隠君本心齋
江海翩然勇賦歸只従静裡見天機一經斷送休休了
萬事消磨念念非隠几不知流水動閉門常見白雲飛
若為同結齋中友老向蒼山采蕨薇
　　　送淮南省掾王安中北上安中曽為今上說書
　　　　秀才
說書妙選近丹墀名姓曽為帝所知主父徒嗟相見晚
長卿毋謂不同時淮南曹事稱仁恕鄴下民謡紀去思
自古長才須大用諸公乆待鳳凰池
　　　甲午除夜有懐孟景章
夜牕兒女笑燈前亂世安居又一年隣甕且分藍尾酒
客囊從換折腰錢凍消屋角篔簹雪寒壓爐頭榾柮烟
安得重陪孟東海劇談終夜不成眠
　　　題觀奕圗吳善淵作
仙翁對奕古松根當局機鋒未易論只許兩先饒日月
休將一著賭乾坤滿盤星斗無人測四角闗河有路存
樵子歸來柯已爛空山寥落又黄昏
　　　王彦芳繡榮堂
色絲不染胭脂井銀漢繰成五色紋織女機中翻海水
諫官衣上綉春雲清嚴地位人誰到錯綜天章手自分
他日錦歸當白晝江花江草亦欣欣
　　　送澧州王伯顔治中公昔征蠻有功
南荒萬里握戎機共詫君侯奏凱歸出界舊傳銅作柱
過家新喜錦為衣梯航入貢鯨波逺溪洞消兵羽檄稀
今日中原方用武豈無卿相布天威
　　　輓周古善尊師
看罷璚花去不還今聞笙鶴在雲間十洲何處留真迹
萬古無人出此闗林下故交同白髪江南舊業只青山
丹經已付無為子月夜猶疑響珮環
　　　沙子中監縣二子善才善慶俱登第因名其所
　　　　居之山曰聨桂所以紀瑞也詩以美之
山翁髙歩月中來移得靈根手自栽仙籍許令諸子折
君家先見兩枝開雙承御宴簮花出並惹天香滿袖迴
自笑淮南謾招隠連蜷偃蹇老蒼苔
桂叢競發山之阿大株小株秋婆娑靈鷲峯頭月色薄
烏龍潭上天香多吳剛持斧不敢近郗詵對䇿將如何
豈惟二季在仙籍諸孫還見援枝柯
　　　和崔元初秋日舒懐感時叙舊情見乎辭
淮南入幕皆名士邊上従軍總貴遊萬里又勞丞相出
九重獨使聖君憂禾生異畆虚占斗木落空江欲變秋
召伯埭前聽報捷髙郵城外解通舟
荔薜墻空雨氣深濕苔滿逕竹森森城中不得三農信
塞上争禁十日隂野佃負薪多未得隣翁乞米數相尋
笙歌飲散者誰子命駕歸來醉墮簮
瀟洒君家錦照堂石泉秋水煮茶香沿池篠簜鞭尤潤
當戶蒲萄葉半黄東館壊垣塵漠漠西城殘照晚蒼蒼
春時數聽尚書履㡬送池邊月色涼
　　　贈惟善駙馬野雲亭
萬里飛來廣漠雲隨時舒卷故繽紛風中不見孤飛迹
日下都成五色紋従爾所之占隠者更堪持以獻吾君
眀時用汝為霖雨先向東南洗惡氛
　　　六月二日書所見
干戈滿地起風塵民物凋零府庫貧黄犢烏犍烹作食
雕梁畫棟拆為薪江淮經理須賢俊草澤誅求到隠淪
漫道寛心應是酒老夫三日不沾脣
　　　小軒有菊一本盛開兩花大如酒盃饒介之見
　　　　而愛之連賦詩二首因次其韻
菊下呼兒典緼袍相看無酒目空蒿兩花迭出金杯大
數葉輕攅翠羽髙就手折來香澹澹滿頭簮得樂陶陶
麴生有意來相覔留得芬芳荐蟹螯
滿逕香風吹客袍却勝秋野醉攅蒿東籬隠者世不冺
南陽老人年最髙大白盃中多趣味中黄(闕/)内㡬鈞陶
莫令雨後荒三徑更趁霜前斫兩螯
　　　安慶大節堂至正十二年既陷武昌江州諸郡
　　　　俱各失守時韓功懋總管守安慶指禦有方
　　　　江淮頼為屏蔽廷心余帥書大節於堂以旌
　　　　武功
戰勝非難守勝難逆圖未伐胆先寒烏知天下無諸葛
始信軍中有一韓當日雷霆歸號令至今烽火報平安
雄文大扁同時出大節名堂後代看
　　　次饒介之述懐佳作
讀書不致卿相事生計或與樵漁同杜門真是守株者
傍人過呼居童翁今晨把鏡野服好有月無酒山瓢空
緑隂滿地鳥聲罷向日獨有葵花紅
千古萬古道理大海内海外車書同青山看世等過客
白髪催人吾已翁干戈三載道路斷斤斧一朝林野空
西軒拭泪付長嘆悵望夕陽天際紅
　　　題太湖李尹所收余廷心元帥書二封
兩函妙墨古所見一代髙風人未知用兵不下羊叔子
食粥正如顔太師今日澄清在我輩長江保障非公誰
更煩令尹囘州日補入舒人遺愛碑
　　　送拔寔彦卿被召之翰林直學士
天上仙人紫綺裘偶題眀月到揚州日邊使者徴方急
泉下姦臣死亦羞宣室正思前席問淮南誰賦小山幽
玉堂信與人間隔肯為瓊花更少留
　　　夜泊長橋
十丈虹蜺跨碧空行人過此莫匆匆大魚吹浪來船尾
眀月流光出海東根本舊邦脣齒近邊廷諸將腹心同
豐碑屹立書何事特紀當年謝傅功
　　　燈下有感
城郭空虚鳥亂鳴彩旗拂栁夕陽眀山林樂土非疇昔
兵火殘民思太平海燕歸來無舊主野花滿地有餘情
一尊酹月悲歌後搔首燈前百感生
　　　金溪葛氏二孝烈女祠
葛女祠前薦荔蕉藤花風雨急飄蕭翠軿五夜靈氛下
銀穴千年寳氣銷太史已聞書孝烈遺民無復困征徭
絳脣朱袖歸黄土惆悵何人說二喬
　
　
　
　
　
　
　
　
　
　
　
　
　
　居竹軒詩集卷三
欽定四庫全書
　居竹軒詩集卷四　　　　元　成廷珪　撰
　　絶句五言
　　　澹香亭
幽芳不自媚白日浄依依風露已如此山中人未歸
　　　畫枯木
老樹半無葉石根餘野花高秋上河漢用汝作靈槎
　　　墨蘭
能讓吳君子傷讒楚大夫延陵無宿草湘水有新蒲
　　　晚興
多景棲紅樹秋風落白雲捕魚頻得雋驚鷺不成羣
　　　畎畆
畎畆心常白江湖眼尚青悠悠今古路一一短長亭
　　　畫竹
筆間珠樹長不借白雲栽盡日看龍挂空疑有雨來
　　　趙承旨竹石
石間生石笋笋長又成林林下纎纎草王孫去國心
　　　坐雨
行雲都是夢聽雨甚於秋㶁㶁盈階水時時一尺流
　　　居竹軒
定居人種竹居定竹依人新笋甜於肉長竿健似身
　　　題倭僧所畫菖蒲小景四首
海上青毛鶴山中緑髪仙相期采九節同爾夀千年
劍脊秋逾勁鞭根老更繁何堪拜吾竹尚可友溪蓀
昔在嵩髙日仙人不可招獨行南澗底采得虎鬚苖
恠石玲瓏白方盆瑪瑙紅倭僧到中國何處挹清風
　　　和饒介之春夜七絶
新月不落地四更猶有光無人防白兎竊夜搗𤣥霜
澗松如老友歳晚可同襟獨立風塵表悠悠千古心
落日五湖上獨行逢故人有家如隔世無物可通神
我有太古竹青天騎作龍眀當渡江去歸聴廣陵鐘
滄浪波濤濶崑崙世界多吾無縮地法誰有步天歌
酒量尚一斗髩絲餘㡬莖辛夷開欲罷何日問歸程
昨夜馬頭雹滿天羊角風吹燈不敢寐愁坐欲書空
　　　題三友軒湯直學求賦三首
古松存古操豈意受秦封歳晚風塵表空山作卧龍
吾亦憐吾竹孤清人未知向來多俗病全得此君醫
古梅如古士歳晚託同襟不作玉堂夢山林深更深
　　絶句七言
　　　題宋子章竹
黄陵只在斷雲西苦竹叢深望欲迷帝子不歸春又晚
滿林烟雨鷓鴣啼
　　　洞賓出山像
散髪空山只短衣古來豪傑在知機無人識是純陽子
萬壑千巖獨自歸
　　　鄧孝子行卷二首
歌罷河東孝子詩滿堂賓客動嗟咨何由得著斕斒服
一日娛親十二時
哭盡秋天月不眀哀容憔悴欲無生泪痕漬入泉臺石
萬古千秋父子情
　　　徽廟御畫梔子白頭翁
梔子紅時人正愁故宫衰草不勝秋西風吹落青城月
啼得山禽也白頭
　　　客中乆雨
水滿行厨欲産蛙苔封老屋亂啼鴉南風十日黄梅雨
開盡冬青兩樹花
　　　送劉將軍致仕歸襄陽
當年鐵馬渡襄江敵國聞風夜納降今日却歸江上去
峴山青滿讀書牕
五月樓船始到家山中無處不桑麻今人却笑東門老
白髪春田獨種𤓰
　　　秋塘戯鵞圗
滿塘秋水看蒼鵞草軟沙平奈爾何記得一羣黄似酒
杏花梁上落紅多
　　　春夜
酒兵無力破愁城春盡空山杜宇聲敲缺唾壺眠不得
半簾花影月三更
　　　贈劉生
玉堂官紙白於銀曽為山人寫緑筠絶似瀟湘烟雨外
萬竿濃翠拂秋旻
　　　送僧南歸
門外青山翠作堆好懐能為故人開浮杯不渡清淮水
却過西軒看竹來
芒履猶香楚地花一瓶隨處是生涯不須乞食遊女去
舍利城多長者家
　　　青山白雲圗
不見茅齋舊隠君遶溪烟樹暮紛紛斷橋水滿無人渡
誰向青山管白雲
　　　墨梅
東閣衝寒雪一枝巡簷偏解索題詩何郎老去風情減
羞見踈花照髩絲
　　　夜宿野城
露氣涓涓欲二更小舟猶向月中行前村知有人家近
隔浦微聞犬吠聲
　　　草蟲卷子
蝸名蝶夢總成空絡緯徒知紡績功何似螳螂化蟬去
最髙枝上吸清風
鳴蜩織女共驚秋嗟爾微蟲死即休瞋目鬬蛙猶未已
請看粘壁綴蝸牛
　　　正月晦日
問余何事日匆匆把卷題詩轉不工撿厯又看正月過
一分春在酒盃中
　　　畫馬
圉人争喜得驊騮撥入天閑早見收今日有誰憐駿骨
西風沙苑蕨藜秋
　　　送人之武林
白鼻驕騧紫綺裘湧金門外醉瀛洲君家若有平安字
寄在春風第㡬樓
　　　題四眀太守丁宴學官卷子
莊嚴七寳供西僧甲第紛紛競割烹獨有四眀賢太守
杏壇春酒宴諸生
　　　武林客舍
牕外青山啼子規吟魂正被酒禁持小樓一夜雨聲惡
落盡碧桃人未知
　　　緑楊橋
長溪春漲碧溶溶烟雨空濛濕采虹何事吹簫度清夜
斷堤楊栁月眀中
　　　清泉寺
何人泉上記清游茶具横陳晚未收木葉盡隨風掃去
萬山清立寺門秋
　　　題髙房山墨竹
黄花山主澹遊翁寫竹依稀篆籕工獨有髙侯知此趣
一枝含碧動秋風
　　　題張天民移居圗
舊隠荆溪第㡬村手栽松檜至今存大茅峯下千年鶴
遲汝重來問子孫
　　　同鄭徳眀訪寳曇上人不遇賦此二絶
白雲林下誦經寮隔岸香風逺更飄欲就禅床喫茶處
倩人扶過木長橋
打門來訪寳曇僧松下雲深喚未應誰識三生舊行路
斷崖蒼蘚絡枯藤
　　　題鄧毅夫所藏青山白雲圗
山後山前暝不分草堂無逕覔徴君惟餘玉氣無藏處
散入空青作白雲
　　　髙昌王所畫蒲萄熊九皐藏
玉闗西去火州城五月蒲萄無數生今日江南池館裡
萬株聮絡水晶棚
　　　雲山小景
我家草堂南澗濱門前不識車馬塵白雲相隨過山去
天地别有人間春
　　　青山白雲圗
溪上長松已合圍草堂無事客來稀濕雲生滿東山路
日暮野樵何處歸
　　　唐眀皇吹簫圗二首
寢殿春深晝漏遲榻前侍立已多時玉簫自按霓裳曲
賜與棃園子弟吹
花萼樓前栁色新東風吹散馬嵬塵錦囊玉管俱零落
誰是終南夢裏人
　　　題蒲塘雙燕圗為劉小齋作
昭陽池館晚風微花落巢空去未歸却是蒲塘春雨濶
年年還傍小齋飛
　　　九月十二日出北郊
官河兩岸土城低旗幟青紅望欲迷萬木千林誰伐盡
數家茅屋野烏啼
　　　竹枝歌
道士莊前秋事多東家西家收晚禾船頭把酒對眀月
打聽夜塲人唱歌
喬麥花開如白烟併催農事了霜前晚禾未割豆先熟
雙髻女兒齊下田
　　　題獐猿便面
樹上孤猿樹下獐山林物性各相忘不知萬里中原濶
鷹犬交馳苜蓿塲
　　　訪王伯純晚歸
長洲苑内舊池臺白髪山人恰再來無限客愁渾忘却
小樓聴雨杏花開
　　　和饒介之秋懐詩韻
隣甕新篘麴米香夢魂夜夜遶槽床故人不飲今何在
秋盡空山苜蓿長
江風吹盡暮天霞我本淮人來寄家吳門留滯不歸去
開盡西軒白鶴花
夜半金烏海上翔行來夾日酷於霜庭前㡬個芭蕉葉
未到秋來一半黄
鐵鏁蒼江第㡬闗揚州花竹夢中看也知無頼三分月
照見沙塲白骨寒
月落未落眀星髙宿雲卷盡無秋毫中庭隠几復假寐
候蟲四壁聲勞勞
湖面茨蓴葉半舒湖中新出四腮魚黄金換酒須當醉
莫信黄金可貯儲
鳳凰橋西淮子河年年租吏夜催科秪今田父無消息
豹虎滿天將奈何
氛祲㝠㝠晚未消浙江三日不通潮令人却憶馮公子
知在西湖第㡬橋
彭澤歸來落落然風流不寫義熈年東籬菊種無尋處
老樹荒臺鎻暮烟
横江孤鶴翅如輪一别山林五百春肯借老夫騎過海
方壺圎嶠少風塵
　　　再次韻
花燭銀臺沈水香為郎先暖合歡床小姑納聘山堂上
纒酒紅綃十丈長
横江江水蕩晴霞秋盡夫君不到家閨中小鬟也浪語
陌上聴歌楊白花
寫就安書無便翔寒衣著破過三霜但記送郎初上馬
窄袖短衫穿栁黄
西到長干過㡬闗附得書來儂自看八疋四川十様錦
裁作郎衣遮早寒
竹枝歌比栁枝髙紅紙烏絲紫兎毫夫壻従軍不識字
殷懃寫去也徒勞
阿翁生兒如阿舒少年不殊同隊魚但見門前有人客
肯信篋中無積儲
老翁買舟西市河去應不求聞達科阿婆牽衣翁且住
下第歸來將奈何
洞庭山嵐猶未消砲車雲起怕風潮勸郎把舵莫放手
水惡須防第四橋
江頭野花紅欲然春去秋來不記年尋得秦皇繫纜石
青沙一色草如烟
鴛鴦湖西湖水涼踏藕採蓮來覔郎郎意莫如菱刺短
妾情只似藕絲長
江南秋熟轉饑寒頭上猶簮列士冠雞犬全家上天去
學仙悔不事劉安
　　　題南竹
洞庭南去竹如雲老葉新梢亂不分帝子不歸風雨惡
深林何處覔湘君
　　　題宫人汲井
轆轤輕轉汲清泠玉碗盛來進内庭别院有人愁似海
眼花落井怨銀瓶
　　　雜賦五首
民間升斗糴倉陳五十青錢一束薪黒潦滿街風雨惡
日中猶有未炊人
農父驅牛曉入城可憐牛賣盡遭烹眀年湖上休兵後
　一寸荒田不得畊
破錢羞澁客囊傾菜把青青價稍平却喜來朝知肉味
敢云何處有魚羔
髙陽社裡醉復醒于今老友俱凋零街頭酒薄不堪飲
四百青錢沽一瓶
十月一日河上行軍中少年知姓名誰家一兒駕艇子
肯載老夫同入城
　　　哭馬士眀都事
冥冥妖祲黒如雲湖上旌旗亂不分父子四人同戰死
邊庭誰說馬將軍
干戈未定失英雄野寨無人戰艦空三十六陂波浪惡
故人何處哭秋風
　　　題徐仲原所藏王冕畫紅梅
羅浮仙子絳綃裳也欲隨時學艷粧今日北人渾見慣
杏花同色不同香
　
　
　
　
　
　
　
　
　
　
　
　
　
　
　
　居竹軒詩集卷四
居竹軒詩集後序
周子曰四詩而下學者獨宗漢魏崇盛唐而餘無取焉
斯亦近誣矣夫詩成乎音音成乎聲聲成乎氣天之質
也氣成乎志志成乎情情成乎性天之衷也始乎天衷
放乎天質詩之義也夫天也者機也機也者神也機妙
而感神妙而應夫人同也是故詩也者同則昭物異則
昭變義之大也真之適也而又何差焉夫詩之風也自
邶以下多變聲也聖人修經存而弗削與二南雅頌比
載而傳焉昭異於同徴其天也夫詩也於其容與而暢
焉於其結約而舒焉於其冲寂而恬焉於其矜婉而戚
焉於其憤溢而激焉同性也而情鍾矣同情也而志萌
矣同志也而氣従矣同氣也而聲倡矣同聲也而音恊
矣同音也而詩具矣是故宇宙者一身也古今者一息
也即詩之初求詩之奥其同者可以觀矣又何泥焉故
曰觀於谷而知籟也觀於螽而知韶也天之謂矣余暇
日偶讀居竹軒詩因以志之周瑯謹識
