#+TITLE: 王魏公集-宋-王安禮
#+DATE: 2018-05-12 10:19:12
#+SOURCE: github.com/kanripo/KR4d0059 master 91b4eadb                
欽定四庫全書　　　　　集部三
　提要
　　王魏公集七巻　　　　别集類二(宋/)
　　　　(臣/)等謹案王魏公集七巻宋王安禮撰安禮
　　　　字和甫臨川人安石之弟也登嘉祐六年進
　　　　士第厯官翰林學士知開封府尚書左丞遷
　　　　資政殿學士知太原府事蹟具宋史本傳安
　　　　石兄弟三人惟安國數以正議見絀其文集
　　　　亦湮没不傳安禮位稍通顯史稱其以經濟
　　　　自任而濶畧細謹故其生平一以知湖潤兩
　　　　州與倡女共飲論罷一以貪論罷屢躓屢起
　　　　蓋亦跅弛於法度之外者然其知制誥時因
　　　　彗星見極言執政大臣不察上惠養元元之
　　　　意用力殫于溝瘠取利究于園夫其語皆以
　　　　譏刺新法則于大體尚能持正固未可以一
　　　　節概貶之矣其集本二十卷見于宋史藝文
　　　　志陳振孫書録解題者並同明葉盛菉竹堂
　　　　書目亦載有王魏公集六冊是明初尚有傳
　　　　本厥後諸家書目皆不著録葢自明中葉以
　　　　後已佚不存今從永樂大典散見各韻者裒
　　　　輯彚編釐為七巻其中内外制草頗典重可
　　　　觀敘事之文亦具有法度如沈季長元絳諸
　　　　誌銘尤足補史傳之闕以視安石雖規模稍
　　　　隘而核其體格固亦約畧相似也安禮封魏
　　　　公史所不載惟田晝所撰王和甫家傳有云
　　　　累勲至上柱國爵魏郡開國公食邑三千户
　　　　食實封五百户葢宋每遇郊恩輙賜羣臣勲
　　　　封名號冗濫故史不盡載觀安禮所修靈䑓
　　　　秘苑今著録子部中者書前有安禮署銜一
　　　　條題上騎都尉劇縣開國男而本傳亦未之
　　　　及則其為史所畧者固已多矣乾隆四十六
　　　　年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　王魏公集巻一　　　　　　　宋　王安禮　撰
　　詩
　　　鴻鵠詩
鴻鵠慕稲粱日夜疑罝罘蜻蛉善蜚翔不為食飲留膠
絲竹竿杪童子與我仇出處或類此明明君子羞近世
喜髙論罔知道沉浮朶頥非吉人赴海豈善謀萬事固
有理彼哉寧易求愛子智慮明吾言非暗投
　　　常州寄吕進之五言一首
峩峩霍邱上可以望九州衮衮蔡河底日夜無停留子與山水
近官冗亦少休登髙望我居寄書託東舟非唯慰我思亦以
解子憂我欲問子訊氷泥塞䢴溝又欲識子處東山豈髙邱惜
哉所處異㑹合寧易求何時春風來從我繁臺游
　　　遊集禧中元東軒分題得東字
策馬從仙子探春遊帝宫愛此髙尚志開軒池水東鴨
緑漾殘日樹碧留清風生我瀟灑思超然塵世中
　　　昔日
昔日登名級天街是勝遊昔日初得志潘鬢未驚秋逸
馭乗風逺遷鶯出谷幽瓊林頒宴處樓殿彩雲浮
　　丙寅九月二十日同蔣穎叔從長干雨中登髙座
　　寺詩
弭節蕭帝寺驅車成子岡莽卉翳塗泥霖雨霑衣裳躋
攀踰百尋險滑歩寸量生公不可見雨花空此堂當時
聽說法神鬼乆已藏烟雲𣺌無窮凄風來我旁山川萬
邑屋所見未毫芒駕言吾將歸重勞徒御將遲明羲與
和宇宙觀暄晹安行凌太虛曠朗觀八荒
　　　送别范希聲
驛吏闖曉鼓僕夫樂晨征叙别何草草君今千里行捧
檄近京國拜親還洛城層巒望太行慷慨無俗情嗟我
寔僚友追攀勞至誠贈言豈無意愛子智慮明抱才太
華髙視利鴻毛輕世路有夷險君行常直清朝廷正博
采幕府詎乆攖少别勉自愛他年看名卿
　　　麴院輸麥二十二韻呈開父
自訟愚且鄙平生事辭翰為文謝超卓得禄未盈寸一
官走窮僻百事真黽勉昨者得州帖輸租被公選麴舍
只容膝侍立如牛喘逄逄鼓咽耳漠漠塵翳眼㣲風六
月息烈日四簷短一座灑腥雨萬夫揮午汗斗升煩較
量朱墨謾勾竄豈惟畏刑書農事寧可緩頼有葛衣翁
志趣頗髙簡愛民一心勞慰我百憂遣誰人坐華堂玉
簟羅婉孌清樽近美竹氷紈依素扇賢愚定勞逸貴賤
天所綰賦分乃自然何須慕華弁况予山野姿夙尚本
蕭散縈纒正自取有類蠶作蠒得桷未知漸盈庭巳占
艮怳恠舊學凋㝠羞素期舛便當謝官長趨墀來歛板
才譾又不力引去非冝欵
　　　酒罩
妙絶因心匠華堂此集英輕塵避緑蟻宻影占香瓊醉
有陶彭澤狂如阮歩兵甕頭籬菊下棄擲任縱横
　　　捧香人
綺席延佳士香來似有情當年漫拱黙終日費携擎偶
以朱藍僣還因刻畫成猶勝海上客逐臭了平生
　　　贈道光法師
聞名非一日許見便忘年宴坐得真際與遊無俗縁杖
藜尋古刹洗鉢試幽泉稍寄鍾山約臨風但慨然
　　　為愛
為愛詩家景分題晝幕褰寒生洞庭石翠滴華峯蓮刷
羽天門過潜鱗海窟眠未饒元白輩争購百金傳
　　　中父禮院學士挽詞
漢殿曾親册収科咫尺間文成疾翻水學富似登山夷
路方騰駕重泉忽掩闗鄉人灑涙送猶想去車還
　　　王夫人挽詞二首
僊去還緱嶺䘮行指洛川松楸閑故壠笳鼔咽新阡制
詔隆名定銘詩具美傳王宫盡恩舊雨泣望雲軿
啟國恩章稱頒恩典册徽都人瞻鹵簿王子泣縗衣落
日隨丹旐悲風引素幃西城供祖奠惆悵昔遊非
　　　贈别君重安撫太尉
簫皷紛紛倒酒樽賢侯於此駐髙軒平明受詔辭龍闕
睿聖分憂在雁門種落望塵迎漢使吏民填道㸔王孫
一瞻車馬人皆樂寧識安邉策略存
　　　宿直二首
天上春風水外寒瑠璃瓦濕月團團千門納鑰塵飛逺
一夕聫文火禁寛人想柝聲來睥睨鳥驚花影墮欄干
少陵老去唯便静此地優容欲報難
燭淚漼漼罷賦詩幅巾乗興歩東西銀河逼夜光芒墮
玉宇參天次苐迷稍夢荆江三里鵠忽驚漢殿五時鷄
平生出處無心較亦似莊周萬物齊
　　　題靈壁蘭臯張氏園亭
池塘脉脉春泉動亭館隂隂夏木凉砌葉亂風摇月色
簷枝留雪宿年芳四時氣象誰長見一夜追遊我太忙
從此與君携酒後夢魂應不隔滄浪
　　　次韻徽之學士馬上口占
料峭風來午漏遲壁門䡾䡾敞輕支侵尋出谷春鶯囀
約略營巢社燕期隱几稍同南郭嗒濫巾未望北山移
值君佳句吟哦乆䓁是官曹得暇時
　　　遊齊山
曽隨嘉客在層巒秋色隂晴一望間洞外暫乗雲縹緲
林端時露水灣環維舟暇日來尋勝經世髙才却愛閑
聞說使君歌舞去盛遊應不減東山
　　　瓊林苑賜燕餞别留守太尉輒繼元韻
名德從來重四夷朝廷今日見官儀陪祠自冠三公位
分陜猶為百辟師金谷望塵多眷舊瓊林賜餞盡丞疑
都人喜看旂旄美寧識勲庸在鼎彛
　　　次韻僕射相公侍燕集英長句
天授嘉符帝祖宫仙枝産秀福來崇金莖對峙靈根固
雲朶交升聖澤通法駕留觀知錫羡從臣稱慶未辭窮
詩人只觧歌行葦寧識君王造化功
御沼環流瑞景長集英宫殿紫宸旁香隨銀漏留春色
花壓瓊筵鬬日光仙樂緩調瞻鳳扆天人髙拱對龍章
皇家多慶千官喜萬歲聲中獻一觴
　　　春日即席有題
早是天涯多病客可堪春末少年時風流任使花王笑
懽樂除非酒伯知荆岫定為郊社器渭川終作帝王師
琅玕未實烟空老不恨年来紫鳳飢
　　　七言一章贈别吳興太守中父學士兄
蓬山仙子任天真乞領南麾奏䟽頻金鏁闕邉辭黼座
水晶宫裏得朱輪公庭事簡煩丞掾齋閣詩多泣鬼神
莫為行春戀苕霅鑾坡揮筆待詞臣
　　　送盧大雅赴闕
簫鼔紛紛載酒醪送行汾水覺秋髙吏民遮道瞻思切
車馬還朝氣勢豪聖主詢謨㤀旰昃明庭收選盡英髦
看君才業何人似哿矣趨榮勿告勞
　　　送吕陶赴闕
賦比相如巳絶倫即論才識又名臣致身可但諸公右
發策冝為上國珍今日朝廷思讜直一時賢俊待經綸
行看致主唐虞術與笑淄川曲學人
　　　送子玉赴闕
寂寞揚雄與世踈頼逢佳友慰窮居深沉智慮三冬學
磊落胷懐萬卷書自古賢豪今日盛看君才調幾人如
還朝好作登瀛客聞說元臣薦子虛
　　　和踏青
踏青爭惜賞春葩盡日無辭到月華金谷正冝開錦帳
曲江翻想映氊車俠卿醖藉歌飛雪遊女娉婷臉奪花
更詠漢宫傳蠟燭青烟散入五侯家
　　　清明日賜宴瓊林苑奉酬宫使太師相公
清明春律十分囬草色連雲花盡開禁籞幸隨諸彦入
安車仍賜上師陪百壺未許都門餞九奏先從帝所來
魚鑰恩留方錫勸桞邉遲日莫相催
　　　送吳殿中知景陵
柘上論功使節臨奏書傾動士人林沙墀通籍霑新寵
澤國鳴弦試好音郭畔黄蘆冝日晚水邉紅橘與秋深
君才八九吞雲夢應笑離騒向此吟
　　　贈無為張居士
余學無為無所成每聞風論便神清鄉人來問真如理
居士能忘物我情勝業乆應三界䕶妙言非止百金輕
世途多少𠖇行客好與分明說化城
　　　過王整狀元墓寄薛唐卿郎中
始任監州便殞身我來臨奠重悲君一名曽冠千人榜
三尺飜如百姓墳古木帶風號晚照野花和雨泣秋雲
賢侯若為刋碑碣乞取東床内翰文
　　　恭和御製上元觀燈
鑾輿清曉出瑶臺羽衛瞻迎扇影開鳳闕張燈天上坐
鷄林獻曲海邉來修文可笑秦無策能賦休誇楚有才
星漢末斜鈞樂闋君王宣示萬年杯(按瀛奎/律髓増)
　　　謹賦五言一章贈别致政太師
封國營邱近行臚洛水渾位齊師尚父名重相公孫勲
業歸宗祏威聲寄塞垣安居今日老魏闕此心存祖燕
臨華省賡歌屈至尊里門多喜色雲漢在瑶琨
　　　奉和留守太尉賜燕玉津圖
將相儀刑乆師儒典册新乗車朝魏闕銘鼎頌輿人髙
㑹開名苑多懽浹輔臣僊葩分巨麗宸藻賜全醇自昔
脩天爵平時秉國鈞誰如始終遇奕葉荷君仁
　　　上王端明生日
夣帝資良輔生申恊聖期妙齡談國體初筮得家規侃
侃當官色循循待士辭法冠曾觸佞諌紙詎容私外歴
蕃宣乆歸参待從冝政聲雖召杜學術本臯䕫業履今
安匹賢勞上所知都畿重尹正延閣舊論思治出諸公
右經為大帝師三邉更惠愛一體繫安危羌虜跳西夏
朝家念北陲祕庭還舊秩左轄正新儀暫屈并門重其
蘇晉國飢指麾柔旅拒談笑妥惸􁁪鄴邑祠河急荆州
禱雨遲怒波囬潬磧旱種變京坻道與千齡遇身將百
禄隨民瞻方有裕天寵盖無疑俊乂思皇日欽明樂胥
時緇衣如寵慶願續武公詩
　　　夢長
夢長隨永漏吟苦雜踈鐘動盖荷風勁沾裳菊露濃
　　　寄君重安撫太尉
三伏重氷上五臺葡萄生摘薦新醅鴈門太守佳公子
應喜王孫擁節來
　　　春日感懐
栁亭暮靄籠金眼茶嶺寒輕卓翠旗春色正濃人未老
擲觴飛筆好追隨
　　　清明日賜宴瓊林苑奉酬宫使太師相公
幾年留滯起邉愁只憶家園爛熳遊今日西來更愁索
却令人意憶并州
戎鼙聲裏冷雲秋投老難堪此段愁說似旁人都不管
待凴書劄到并州
月墀繡屐想無蹤庭戸新凉緑簟空寄語金泥舊裙衩
莫敎放盡石榴紅
　　　西江月詞(附/)
梅好惟嫌淡泞天教薄與臙脂真妃初出鳳皇池酒入
瓊肌半醉　東閣詩情易動南樓玉管休吹北人渾作
杏花疑惟有青枝不似
欽定四庫全書
　王魏公集巻二　　　　　宋　王安禮　撰
　　制勅
　　　賜夏國主詔
朕以爾膺受封爵世為藩臣職貢之修嵗時無怠朝廷
待遇恩禮加隆頃以權彊敢行廢辱達於予聴良用震
驚常令邊州就往移問居而不報繼犯疆陲王師徂征
盖討有罪義存拯患非獲巳焉今者遣使造廷辭禮恭
順仍聞國政悉復故常朕心釋然深所嘉納巳誡邊吏
無輙出兵爾其尊守先盟愈勵臣節永綏寵禄庸副眷
懐
　　　賜建雄軍節度使知定州韓絳奨諭詔
卿舊徳儁望百辟具瞻出寄師垣四方是式善明紀律
樂起事功粤惟保塞之方乃建繕完之議約徒簡費人
用不勞版築告成實墉實壑内外無患方䇿所書省覽
奏陳良深嘉歎
　　　賜建雄軍節度使檢校太傅知潁昌府韓絳赴
　　　闕沿路茶藥詔
卿徳名兼重久寄方維就易近藩綏章來勸分頒之寵
庸示眷懐
　　　賜司空開府儀同三司致仕韓絳乞受册禮畢
　　　隨班稱賀免赴詔
勅韓絳覽所劄子奏乞候受册禮畢入殿隨班稱賀事
具悉卿脱屣軒冕頥神丘園不為絶俗之髙愈篤愛君
之意喜聞冊禮請覲内庭在臣子之誠心卿為盡禮顧
筋骸之末禮吾所未安宜免赴入殿隨班稱賀故兹詔
示想宜知悉
　　　賜太中大夫參知政事蔡確生日詔
祗承帝載參秉國鈞當揫歛之御辰屬誕彌之紀月宜
頒異數用介多祥
　　　賜參知政事趙雄生日詔
律啟三秋蓂敷七葉聚星辰之秀氣生柱石之良臣爰
舉賜常用増家慶尚保期頥之夀迄成弼亮之勲
　　　賜太中大夫知樞宻院事孫固生日詔
地班左輔位冠右樞方邦采之仰成屬門弧之紀慶宜
加餽錫俾介夀祺
　　　賜邊鎮節度使加宣徽使制
門下登壇席寵外増方鎮之崇授鉞啓行内繫朝廷之
重若時俊徳休有顯庸爰擇剛辰誕敷成命具官材資
冲茂器識閎深有折衝制敵之才有開物裕民之畧踐
更事任奮發猷為毁譽不回夙夜匪懈揆䇿圖事而國
論惟允消萌禦侮而人望愈隆眷乘塞之巨藩實宿兵
之要地繄爾鎮撫底於敉寧爰考僉同是加褒進永惟
服采之懿寵以宣猷之華威名重于一方班著參乎四
近率皆度徳而授任曽匪為人而擇官膺於寤寐之求
副爾士民之望於戲自古在昔維聖與賢知人則哲者
世主之難能事君盡忠者人臣之大節懋乃攸績行之
惟艱往其欽哉無替朕命
　　　成州團練使駙馬都尉曹詩可特授光州防禦
　　　使駙馬都尉制
勅朕致孝祖妣推恩戚疎厥惟近親宜有殊數具官某
以賢選尚以善禔身憂哀居廬克終喪禮置使禦侮位
秩甚隆祗服命書往哉求稱
　　　内殿崇班馮務本可内殿承制制
勅具官某爾祗職邊陲材勇自奮有功中率遷序厥官
愈懋忠勤更需榮寵可
　　　景福殿使入内内侍省都知利州營内觀察使
　　　張茂則可特授延福宫使依舊入内内侍省都
　　　知利州管内觀察使制
勅具官某靖恭亷直材行顯聞積勤累勞簡在朕志序
於正内位望既崇㑹課有司應令當陟使于宫省其往
懋哉
　　　曹瑋降授左衛大将軍容州觀察使知萊州制
勅下之比上在刑賞以無私君之馭臣盖進退而有禮
茍渉比周之迹復懐覬望之情尚舉寛科用全大體宣
徽南院使鎮國将軍節度觀察留後曹瑋因縁舊族際
㑹光朝膺恩顧以有殊踐官榮而不次出奉守方之寄
入陪帷幄之謀屬兇人之擅權搆逆豎而干紀遽因敗
露旋就竄投頗彰朋附之端曲示含容之徳止解重柄
仍進崇資以嘗總於戎昭遂復委於邊要而乃為國生
事輙擾於平民徼時有功罔念於前訓朕以肇承遺㫖
恭紹洪基将肅具寮用申丕律降居環衛之列遥分亷
問之權任以方州兹為薄責茍能省過姑務改圖當再
進以示甄豈一眚而斯棄服我寛假汝往欽哉可
　　　兩制封父制
具官某父某廣譽令名自昭于世實有賢子為予邇臣
徽數寵名以鴻爾慶往安徳善永介夀褀可
　　　明堂軍員封父制
某父某宗祀于天均慶在位嘉爾有子為予爪牙錫以
寵章往其祗服可
　　　百官封父制
朕宗祀明堂禮成樂闋眷言列位榮禄逮親宜有寵章
示均神恵具官某父某躬率徳善有稱於時教子義方
致位通顯相予釐事迄用休成爰錫命書以鴻爾慶往
其祗服永介夀祺可
　　　百官贈父制
具官某父某朕昭事上帝得歆于神中外臣工具茨福
禄用嘉厥考爰錫寵章膺此命書尚榮窀穸可
　　　父任兩制子升朝官
自宫徂廟休享備成維顯及幽並均神恵具官某父某
昔陪法從為國信臣才實行能自昭于世逝日逾逺賢
聲不忘可
　　　兩制贈父制
有孝有徳相予明禋追命顯親是宜異數具官某躬率
徳善垂裕後昆為予寳臣名實兼稱嘉爾義訓錫之命
書尚其恩榮聞於幽穸可
　　　贈父制
某亡父某朕均神之休以勞天下嘉爾有後實将營屯
恩典寵章用昭幽穸可
　　　宣徳郎至承務郎磨勘制
勅具官某考課之法存於審官爾服采有庸應令當陟
往求自稱惟既厥心可
　　　馬軍都虞候金州觀察使燕達可依前官充馬
　　　軍副都指揮使殿前都虞候深州防禦使劉永
　　　年可邕州觀察使充步軍都指揮使制
勅熊羆之士保乂王家慎簡材良為之師帥具官某忠
謀武力更踐滋多入總營屯有折衝消萌之略出乘疆
埸有禦侮(燕達改/作執敵)捍患之功篤實恭勤簡在朕志進遷
位等其往懋哉可
　　　石遇四廂都指揮使制
勅虎賁之士周公以為人主所當知恤者也又况所使
将此哉具官某比以材選服勞於邊折衝禦侮嘗有所
試矣遷進使號付之部督往其欽任以保寵榮可
　　　舜卿四廂都指揮使制
勅國家置帥兵以為衛所選者皆天下之材付部督未
嘗輕其授者也具官某踐更邊要忠力有聞選将營屯
衆論惟允序遷厥位其往欽哉可
　　　權江淮等路發運副使刑部員外郎盧秉可依
　　　前官充集賢殿修撰差權江淮等路發運使制
勅具官某褒善序最朝廷大公况吾信任才良之臣有
嵗月賢勞之效榮任寵數其可後乎爾文學吏能屢見
推擇出總使事休顯有聲麗正論譔之官宿學譽髦之
選今以命汝兹惟異恩往其欽承愈務報稱可
　　　翰林醫官副使殿中省尚藥奉御仇鼒可依前
　　　殿中省尚藥奉御充𣙜易副使制
勅具官某古者餼廩稱事然後能者勸而不能者勉是
以醫師之職嵗終稽其醫事以制食焉爾世服厥官祗
奉宫省原診察色調養有勞予嘉汝能進貳使秩愈期
勉懋思稱恩榮
　　　内殿崇班曹謹可特授供備庫副使制
勅爾惟近親躬廸義訓躐進官等時廼寵章非特推廣
外族之私庶㡬上稱神靈之意可
　　　西京左藏庫副使王孝忠可降授供備庫副使
　　　制
勅某備屬工官率職弗謹制作苦窳罔或察知奉事寝
園失於料簡曠壊若此當寘明刑降秩示恩勿忘循省
可
　　　内殿崇班屈黄可供備庫副使制
勅某奮不顧身深探賊穴遇敵挺鬬斬馘而還忠勇可
嘉往膺遷寵可
　　　内殿承制張偕可供備庫副使制
勅某偏師凱入幕府第勞數馘則多實應勲格遷官一
級以寵武功可
　　　入内内殿承制衛謙光可入内内侍省供備庫
　　　副使制
勅具官某訃其嵗月考其功緒以叙進羣吏雖有司之
常格然非率職厲行克保譽處不足以致此惟爾祗事
宫省夙夜恪勤㑹課當遷列於使秩往其欽佩尚有異
恩可
　　　引進副使定州兵馬鈐轄周永清可客省副使
　　　制
勅爾備使省閤出領将屯忠勇材謀見稱於世有司録
最應令當遷就易寵名往其祗載可
　　　右正言知制誥王存可承議郎加上騎都尉丹
　　　陽縣開國男食邑三百户制
勅朕推大慶於萬國不遺於逖疏而况左右侍從之臣
居討論潤色之地寵章徽數其可後乎具官某文學之
華行義之實有聞于世簡在朕心肅雍齊明相時宗祀
進勲序爵其往懋哉可
　　　崇儀使忠州刺史彭孫可依前忠州刺史充六
　　　宅使制
勅具官某爾果勇材武見稱於時出總兵符洊更嵗月
課最來上於法當遷進秩使聫往其祗服尚有異賞遲
爾懋功可
　　　王珪男仲𡷗可大理評事制
勅某郊丘慶成澤逮臣庶矧吾輔弼為爾求官爰錫命
書是稽前比勉於修飭思稱恩榮可
　　　中大夫至朝議大夫磨勘酬奨制
勅具官某古者材必稱位賞不遺勞所以居官而職事
修制禄而忠信勸朕率是道以圖康功以爾踐更滋多
寄屬惟允序庸稽最應令當遷往服命書勉焉思稱可
　　　朝請大夫至朝奉郎磨勘酬奨制
勅具官某古者黜陟誅賞所以襃勵庶工肆朕時憲以
為考課之法爾率職謹行莅官有聞稽最序勞(酬奨云/稽實序)
(功/)應令當陟欽承新命往愈懋哉可
　　　宣徳郎至承務郎酬奨制(選人/同)
勅具官某録勞序最朝廷大公爾能勤厥官以底成績
進増位等往愈懋哉可
　　　承議郎至通直郎酬奨制
勅具官某名器不可假人爵禄所以勵世古之道也其
可忘乎以爾材諝知能自庸懋賞進遷官等邦法有常
往愈勉哉不患無位可
　　　韓絳觀文殿大學士制
門下輔成樞極既嘉柱石之良總制戎旃盖寵鈞衡之
舊眷言碩哲祈解要權播告在廷誕颺成命建雄軍節
度使檢校太傅充西太一宫使上柱國南陽郡開國公
食邑五千八百户食實封一千六百户韓絳世載賢業
躬享徳名嘗翊政機再升宰席寅亮帝載阜成天工柔
嘉不回膚敏維則旋授平陽之節出臨定武之師薦易
嵗華就更藩服旂旄入覲人士具瞻角犀豐盈凜若宗
臣之體操行正直居然列辟之師方寘使於祠庭廼懇
辭於齋鉞重違志願宜錫恩章加祕殿之隆名増治朝
之新秩併惟異數屬在老成於戲服勤王家是有均逸
歸安里第尚佇告猶毋或謂遐而不予輔可特授金紫
光禄大夫觀文殿大學士依前西太一宫使加食實封
四百户勲如故主者施行
　　　將官制
勅以爾具官某受才敏通造行彊濟久於任使皆以能
稱稽實揆功是宜褒擢入班省閤出總将屯朕命惟休
往其祗服可
　　　故歸徳郎将蒲麻勿男述可特授懐化郎将制
勅某爾父服於遐荒克有才智王師致討勞勤顯聞錫
爾官榮庸示褒勸可
　　　王拱辰納節予宫祠制
門下任賢圖舊所以享名位之隆辭貴遺榮於以成志
尚之美若時耆艾得謝朝廷誕告庶工肇稱顯冊具官
王拱辰荘直簡重肅恭恵和弼亮三朝勱相一徳惟古
訓是式惟大猷是經建戡難敉寧之勲寵至逾戒定長
世久安之䇿謙弗自名頃以端冕親祠淑旂入覲元老
勑助具瞻愈隆大宗序班具列三台之位留都分守猶
為百辟之師天下聳聞乎風聲京師並䝉乎福祉重念
祖宗之睠屬永膺廟社之儀刑遽覽封章願還印節雖
諭言之備盡終誠素之莫回是用疏寵以申恩憫勞而
從欲視秩冢宰冠名上公式昭令名併示殊遇於戲道
尊徳貴兼天爵之重名遂身退亦人臣之難毋或謂遐
而不予輔可
　　　皇姪皇城使登州防禦使令晏可依前官加食
　　　邑三百户實封一百户制
勅朕於釐事之成均爵賞之施疏逖幽隠且䝉神休况
吾宗藩宜被殊寵具官某信厚敏明屢膺器使駿奔在
位相我宗祀徽數寵章往其祗服可
　　　尚書户部侍郎同知樞密院事吕公著可正議
　　　大夫充樞密副使加食邑一千户實封二百户
　　　制
朕均神之嘏以勞天下况於股肱輔弼之臣恩禮攸異
寵章徽數其可後乎具官某器識閎深資質冲茂進陪
樞要問望愈隆為國宗工相予明祀増封衍食遷貳使
名往惟懋哉以對休命可
　　　資政殿學士尚書工部侍郎元絳可正議大夫
　　　依前充資政殿學士加食邑四百户食實封一
　　　百户制
朕宗祀于天侑以聖考羣公卿士各以職來建于休成
具有慶賜具官某俊徳偉望昔豫政機總事祠庭庶幾
求助相子肆祀能勵厥勤恩典寵章往其祗服可
　　　王珪曽祖永皇任起居舎人贈太師可特贈太
　　　師中書令制
先王追崇宗廟而其禮達於諸侯肆朕嚴聖父以配天
而亦褒厚於羣臣之祖考具官某積徳累善施于孫曽
海内具瞻為國元老載加愍飭秩數甚隆尚其有知享
此休顯可
　　　曽祖母追封韓國太夫人尹氏可追封吳國太
　　　夫人制
宗祀慶成邦有大賚維予良弼特異寵章爵秩之加上
逮三世具官某祖母某氏柔明淑恵體順蹈和澤流後
昆貴極公衮胙之韓國亦既顯榮改命於吳尚其歆服
可
　　　祖贄皇任兵部郎中贈太師中書令兼尚書令
　　　追封昌國公可追封蜀國公餘如故制
朕齋明以祀得歆于神維顯及幽並受多祉具官某祖
某令聞廣譽自昭于時福禄之蕃詒厥來裔弼亮帝載
為予宗臣追錫大邦以榮窀穸尚其㝠漠享此恩章可
　　　祖母陳國太夫人丘氏可追封秦國太夫人制
朕宗祀總章禮成樂闋幽顯遐邇具䝉神休嘉予元臣
恩逮祖妣具官某祖母某氏温恭淑慎柔恵静専作合
令人是宜象服賁于泉隧申錫國封殁也有知亦云寵
矣可
　　　父準皇任三司鹽鐵判官太常博士祕閣校理
　　　贈太師中書令兼尚書令追封兖國公可追封
　　　魯國公餘如故制
朕尊禮輔臣與圖政事褒崇祖考厥有故常具官某父
某行實才名見稱於世施不大耀垂裕後昆為時宗工
位冠百辟相予肆祀肅雍在廷改胙大邦尚其嘉享可
　　　母追封周國太夫人薛氏可追封兖國太夫人
　　　制
嘉爾宗工相予肆祀登明陟降迄用休成追命顯親示
均神恵具官某母某氏克勵馴徳來嬪慶閎有子而賢
實熙帝載申加恩典改胙大邦尚其淑靈知享兹寵可
　　　亡妻鄭國夫人追賜冲静大師鄭氏可特追封
　　　越國夫人制
宗祀休成澤均中外朝廷之士家室與榮矧予輔弼之
臣當極追褒之數具官某亡妻某氏育徳慶閎來嬪碩
輔徽柔淑恵象服是宜死而不忘嘗錫道號飭終之數
亦既顯融大國徙封尚榮泉隧可
　　　楊遂曽祖詠贈太子少保制(腦詞/同前)
具官某曽祖某潛徳弗耀積仁在躬福禄之蕃實詒厥
後昭于幽壤申命有加尚其營魂膺此優渥可
　　　曽祖母劉氏追封昌化郡太夫人制(腦詞/同前)
具官某曽祖母某淑恵柔嘉來嬪今族克昌厥後象服
是宜錫以郡封賁於泉隧没而不泯其亦寵哉可
　　　祖徳皇不仕可贈太子少傅制(腦詞/同前)
具官某祖某躬率善行克蕃厥家貽慶後昆寄重旄鉞
東宫之傅以示追褒尚其享之以昭幽穸可
　　　祖母袁氏追封齊安郡太夫人制(腦詞/同前)
具官某祖母某氏懿恭循法柔順體仁慶流後昆福禄
光大錫封名郡尚克歆承可
　　　父進贈左武衛上將軍太子太保制(腦詞/同前)
具官某父某善積厥躬澤流於後建旄授鉞為國虎臣
寵數之頒以鴻爾慶惟靈不泯尚克歆哉可
　　　母臧氏進封咸寧郡太君可進封安康郡太夫
　　　人制(腦詞/同前)
具官某母某氏婦順母養聞於姻戚是生賢息教以義
方授節建旄總制營衛啟封名郡既已顯融申錫副珈
永安夀喜
　　　妻范氏進封安定郡君可進封普寧郡夫人制
　　　(腦詞/同前)
具官某妻某氏躬有懿徳嬪於虎臣淑慎静恭是宜象
服往承新命可謂榮哉可
　　　韓縝曽祖處均贈太師中書令兼尚書令韓國
　　　公可追封燕國公餘如故章惇曽祖炎皇不仕
　　　可贈金紫光禄大夫太子少保制
積徳累善所以慶流於後昆立身揚名是謂光昭于前
烈眷股肱之重寄副士民之具瞻爵命所加上逮三世
典章維舊寵數則新具官某曽祖某懿行在躬含章不
耀蕃衍之福覃于曽孫允協師言入貳樞政(章炎改云/參斷國論)
改封大國(章炎改云/東宫之輔)以極褒嘉尚其有知享此休顯可
　　　曽祖母韓國太夫人李氏可追封燕國太夫人
　　　章惇曽祖母陳氏可追封潁川郡太夫人制
傳曰有天下者事七世豈特君人者可以觀徳哉盖位
有髙下故禮有隆殺徳有厚薄故施有逺近此輔弼之
臣追賁先世至於大王父母而止非在廷庶工所能與
也具官某曽祖母某氏肅雍端静嬪於令人若時聞孫
登貳名府(章云登/貳政柄)圖任之始改封名邦維靈有知尚克
膺此可
　　　祖保樞贈太師中書令兼尚書令魏國公可追
　　　封冀國公餘如故章惇祖佺贈工部尚書可贈
　　　金紫光禄大夫太保制
輔弼之臣恩禮尤異追榮及於祖考錫命至於公師非惟
當於人情亦以褒夫貽訓具官某祖某藴行積徳施于
後嗣進陪機務為世名臣大國易封(章佺改云/秩正三司)位極貴
顯尚其㝠漠知享此榮可
　　　祖母周氏追封魏國太夫人祖母郭氏追封魏
　　　國太夫人可並追封冀國太夫人章惇祖母福
　　　昌縣太君楊氏可追封建安郡太夫人制
朝廷褒贈之典所以飭既往而勸将來也若夫善積厥
身慶鍾後嗣榮懐追賁可無稱哉具官某祖母某氏淑
懿見躬來嬪令族母嚴婦順宜其家人若時賢孫登豫
機要(章云登/豫政事)嘉而有後改錫(章云/䟽錫)大邦尚此休榮通于
幽穸可
　　　母周國太夫人蒲氏王氏可並追封兖國太夫
　　　人章惇母吳興郡君羅氏可追封吳興郡夫人
　　　制
善其身者慶流于嗣忠於國者教本於親是以有顯揚
之榮有追往之數所以明子道而勵臣節也具官某母
某氏徽柔之行淑恵之聲克成厥家協徳良輔(章云/君子)佑
啟賢息蔚然令名擢貳右樞與圖邦政(章云擢貳鈞/衡參總機務)養
志之盛既無逮於閨門錫命之崇宜有加於泉隧徙封
大國既極寵章維靈在幽尚克膺此可(章云疏封大郡/寵以副笄賁于)
(無窮尚/克加享)
　　　妻廣平郡君程氏可永嘉郡夫人章惇妻定安
　　　郡君張氏可嘉興郡夫人制
輔弼之良與國同體政事之重非賢不居顯名寵數加
乎身德善勲勞材諸位宜爾家室可無稱乎具官某妻
某氏出自慶門是稱淑媛徽柔荘静作儷寶臣克協朕
心擢貳機政爰錫小君之號仍疏大郡之封維靈在幽
膺此休顯可
　　　馮京曽祖碧贈太師中書令可贈兼尚書令制
　　　(腦詞同/前贈誥)
具官某曽祖某躬率徳善稱于州邦慶延厥家蕃衍光
大丁時休享秩數愈隆尚其營魂享此新命可
　　　曽祖母追封燕國太夫人李氏可追封兖國太
　　　夫人制(腦詞同/前贈誥)
具官某曽祖母某氏積仁累行滋大厥家維其孫曽陪
與國論疏恩序爵既極顯融申命徙封尚榮幽穸可
　　　祖禹謨贈太師中書令兼尚書令可追封崇國
　　　公制
我将我享得歆于神有壬有林具膺純嘏具官某祖某
積仁累行州里所稱蕃衍福祥以遺其後典朕機密為
時宗工休命寵章以為爾慶賁于窀穸尚克知榮可
　　　祖母追封吳國太夫人胡氏可追封魯國太夫
　　　人制
政事之臣與國同體相予肆祀能勵厥勤追賁之恩逮
於祖妣具官某祖母某氏淑慎懿恭克配君子典朕幾
要廼時聞孫序爵飭終既極寵榮疏封改命尚克歆承
可
　　　父式贈太師中書令兼尚書令昌國公可追封
　　　蜀國公制(腦詞/同前)
具官某躬率徳善蔚然令名垂延福祥啟佑賢子典司
機要為國宗工徽數寵章以榮窀穸所以勸天下之為
人父者豈特慰爾子思慕之心哉可
　　　母追封韓國太夫人朱氏可追封冀國太夫人
　　　制(腦詞/同前)
具官某母某氏婦順母嚴顯聞於世是生賢息教以義
方謀謨廟堂為國良輔命書加錫改胙大邦尚惟享之
以昭幽穸
　　　亡妻追封安化郡夫人可追封文安郡夫人制
　　　(腦詞/同前)
具官某亡妻某徽柔恵和協徳君子劬躬燾後象服是
宜改錫新封尚其休享可
　　　亡妻追封普安郡夫人富氏可追封延安郡夫
　　　人制(腦詞/同前)
具官某亡妻某氏育慶髙閎來嬪有徳恩章寵禄不及
其存序遷小君亦云顯矣易封大郡尚惟歆哉可
　　　妻進封大寧郡夫人富氏可特封延安郡夫人
　　　制(腦詞/同前)
具官某妻某氏育徳盛族來嬪慶門柔静懿恭協于君
子序爵名郡是惟休榮申錫改封往其祗服可
　　　文彦博曽祖崇逺贈太師中書令兼尚書令齊
　　　國公可燕國公制(腦詞/同前)
具官某曽祖某積徳累善施于孫曽海内具瞻為國元
老載加愍飭秩數甚隆尚其有知享此休顯可
　　　曽祖母宋氏追封齊國太夫人可追封燕國太
　　　夫人制(腦詞/同前)
具官某曽祖母某氏柔明淑恵體順蹈和澤流後昆貴
極公衮胙之齊國亦既顯榮改命共燕尚其歆服可
　　　祖稅贈太師中書令兼尚書令韓國公可追封
　　　周國公制(腦詞/同前)
具官某祖某令聞廣譽自昭于時福禄之蕃詔厥來裔
弼亮帝載為時宗臣追錫大邦以榮窀穸尚其㝠漠享
此恩章可
　　　祖母王氏追封唐國太夫人可追封周國太夫
　　　人制(腦詞/同前)
具官某祖母某氏温恭淑慎柔恵静専作合令人是宜
象服賁于泉隧申錫國封殁也有知亦云寵矣可
　　　祖母郭氏追封唐國太夫人可追封越國太夫
　　　人制(腦詞/同前)
具官某祖母某氏善積於躬慶流厥後疏封序爵既已
飭終改號啟邦尚其歆享
　　　父洎贈太師中書令兼尚書令陳國公可追封
　　　魏國公制(腦詞/同前)
具官某父某行實才名見稱於衆施不大耀垂裕後昆
勲賢俱隆弼亮三世丁時休享肅雍在廷改胙大邦以
極褒賁所以勸天下之為人父者豈特慰爾子思慕之
心哉可
　　　祠部員外郎劉瑾可朝奉郎復天章閣待制制
勅朕恭聞仁宗皇帝深惟天下大本意有所付而執政
大臣左右讃順以成聖志及英宗皇帝進位元儲纉承
大統四方上下莫不安寧而勲績蔑有聞者比覽故臣
家奏考驗不誣其謙厚忠實可謂至矣詩不云乎無言
不讎無徳不報褒嘉尊顯顧可忘哉具官某勲賢之舊
躬廸義方頃繇材名擢寘法從坐事左降望實不隳遷
復近班廼時異數非獨上稱文考報功之意庶幾光昭
神祖知人之眀可
　　　百官封妻制
朕躬執珪幣嚴配總章中外臣工相成釐事推神之恵
覃及厥家具官某妻某氏柔恵静専協徳良士錫封大
邑爰示恩榮祗服命書思永燕譽可
　　　皇城使榮州團練使岷洮州蕃部都廵檢使包
　　　順父瞎鐸心可太子左清道率府副率致仕母
　　　鷄忙氏可狄道縣君妻抹卒氏可長道縣君制
勅具官某父母爾子(妻云/爾夫)熙河開拓之初率衆先附戰
多之最簡在朝廷積勤累勞致位休顯眷言廼父(母云/眷言)
(爾母妻云/眷言家室)未被襃嘉錫以官榮庸勸忠義可
　　　水部員外郎王同老可朝奉郎充祕閣校理制
勅以爾夙承義訓享有令名擢寘書林廼時異數非獨
上稱文考報功之意庶㡬光昭神祖知人之明
　　　故文思使内侍省内侍押班忠州刺史髙居簡
　　　可特贈耀州觀察使制
親近之臣出入宫省序勞録善當以厚終具官某爰自
先朝選置左右服職嵗久勤謹可稱永惟奄亡宜有追
賁察亷命使位秩甚隆尚其營魂膺此休顯可
　　　皇伯故鎮安軍節度觀察留後宗衮可贈武寧
　　　軍節度使兼侍中追封彭城郡王制
宗室近屬藩維盛官生而尊顯於朝廷歿則襃嘉於泉
隧古之道也其可忘乎具官某幼服義方躬率善行温
恭信厚夙以賢稱謂宜䝉榮享有眉夀不幸及於大故
用震悼於朕心親賢俱隆禮秩務稱建旌授鉞序爵至
王名兼左相之崇位盖人臣之極尚其㝠漠膺此寵章
可
　　　皇兄故右武衛大将軍忻州團練使仲隨可贈
　　　曹州觀察使追封濟隂侯制
古先哲王治四海以孝親九族以仁生則致敦睦之恩
死則盡追榮之數民徳歸厚朕甚慕焉具官某序於宗
藩躬廸善行無嫚遊之悔有信厚之稱永言奄亡良用
盡䀌恩禮之厚屬在親賢侯爵侈封亷車貴位尚其營
魄享此恩嘉可
　　　右諫議大夫吕公孺可給事中知青州制
勅臺省之要官朝廷之盛選與陪法從總領价藩寵秩
恩章是宜異數具官某材謀政術有稱於時踐更兹多
寄屬惟允進遷位序改殿方維往服命書勉之無斁可
　　　前守汀州上杭縣尉林璋可著作佐郎制
勅具官某汀閩之俗舊苦多盜執獲致賞國政所先爾
能勤厥官實應遷格往服褒寵勿忘懋功
　　　故贈昭慶軍節度使曹億門客進士主父寳臣
　　　可假承務郎制
勅具官某教授戚里縁恩請官錫以命書是稽前比往
膺新秩毋或弗祗
　　　美人張氏親兄孫林可假承務郎制
勅某宗祀慶成澤均中外錫爾一命厥惟恩榮勉於自
修然後能稱可
　　　文彦博男宗道可承事郎制
勅某爾父相我仁祖協佑聖謨進建元儲國以泰定忠
勞勲績謙弗自名無言不讎宜爾褒顯以爾幼承義訓
夙有令名擢授官榮廼時異數非獨上稱文考念功之
意庶㡬光昭神祖知人之明可
欽定四庫全書
　王魏公集巻三　　　　　宋　王安禮　撰
　　制敕
　　　皇太后曽祖母李氏追封魯國太夫人可追封
　　　秦國太夫人制
朕宗祀明堂禮成樂闋歛時百福賚及萬方外族之尊
宜有異數皇太后曽祖母某氏淑恵體仁靜專循法嬪
于慶閥享有令名序爵啟封既光顯矣寵之新國尚克
歆承可
　　　曽祖母李氏追封魯國太夫人可追封秦國太
　　　夫人制
澤博者其流長位髙者其享厚古之道也其可忘乎皇
太后曾祖母某氏徽柔靜専率蹈彛訓慶流厥後母育
朕躬䟽寵䝉榮既胙全魯往膺新命尚克歆承可
　　　祖繼勲贈太師中書令兼尚書令追封荆王餘
　　　如故制
朕昭事聖考裒配上神有壬有林具茨福禄况嘗錫封
大國而為外族之尊乎皇太后祖某材謀武力服勤王
家垂裕後昆母育天下甫終熈事載侈厥封尚其明靈
安此休顯可
　　　祖母王氏追封陳國太夫人可追封荆國太夫
　　　人制
朕新執珪幣以事文考以配上帝嘉與内外同其福釐
維予母族之尊得盡褒崇之數皇太后祖母某氏嬪于
令人善相宗事劬身燾後以啟休勞方推肆祀之恩特
改疏封之命尚其㝠漠膺此寵章可
　　　祖母康氏陳國太夫人可追封荆國太夫人制
朕蠲潔以祀得歆于神推恩羣公以及祖妣矧惟貴戚
宜極褒崇皇太后祖母某氏育徳華族來嬪慶閎積行
累功實昌厥後維予文母坤育萬方進疏大邦增寵位
號沒而不泯尚克知榮可
　　　祖母郭氏韓國太夫人可追封荆國太夫人
　　　制
朕於釐事之成均爵賞之施焉其幽至于窀穸皇太后
祖母某氏嬪于令人躬有懿徳流澤蕃衍啟佑後昆母
育朕躬儀刑四海載加愍飾改錫大邦尚惟歆哉膺此
休顯可
　　　父遵甫贈太師尚書令兼中書令追封衞王可
　　　追封楚王餘如故制
朕有大賚於天下而爵位髙顯者其澤博又况徳厚位
隆屬尊戚貴禮有異數是惟宜哉皇太后父某智畧材
謀世載榮問篤生聖女母儀萬方熈事之成侈封大國
尚其幽穸膺此寵章可
　　　母周國太夫人曹氏可追封楚國太夫人制
朕得四表之驩心以致嚴于聖考者豈獨羣公卿士之
力哉蓋率循于慈訓也則上稱文母顯親之志顧可後
乎皇太后母某氏柔恵靜和儷徳君子篤生聖女坤育
萬方熈事休成澤均幽顯疏封大國既已飭終申錫有
加尚其知享可
　　　母周國太夫人李氏可進封楚國太夫人制
朕宗祀上天侑以聖考我將我享既燕翼於神明有壬
有林並緝熈於福嘏維文母之逮事宜禮秩之致崇皇
太后母某氏靜莊柔嘉協徳君子蕃衍之福莫之比隆
疏國改封胙之全楚往安燕譽永介壽祺可
　　　諸司人伎術人授官制
􁀐具官某祗載厥職歴年滋多稽諸有司序于官秩往
共爾服毋或弗欽可
　　　進納授官制
􁀐某振乏理財朝廷之政爾能輸積以助有司褒賜一
官往其祗服可
　　　淮康軍節度使同中書門下平章事母王氏可
　　　追封濮國夫人制
同天之澤均逮臣工矧吾宗戚之賢宜有室家之慶顯
名異數其可後乎具官某妻某氏襲徳髙閎言歸公族
靜莊柔懿協于令人将相兼崇嗣封王國爰錫副笄之
寵庸昭繼世之榮祗服恩章思永燕譽
　　　尚書庫部員外郎權發遣福建轉運使公事兼
　　　提舉本路鹽事賈青可尚書祠部郎中制
敕具官某書曰徳懋懋官功懋懋賞此先王所以勸飭
在位也若夫賢勞著於事功利及于人寵秩顯名朕無
所愛以爾出使閩嶺彊濟敏通鹽事阜成稽實來上左
曹之陟特異故常往服褒嘉愈其祗載可
　　　仙韶副使朱氏可特授掌樂同管勾仙韶公事
　　　制
某氏爾性資專良祗事宫省率聲技之職積歳時之勤
宜有甄升以示褒勸典司備樂參總衆工徃服寵章毋
替朕命可
　　　皇姪右武衞將軍孝詔孝參孝奕可並依前官
　　　加勲制
敕朕稱秩新禮以親祭于明堂迄兹休成具茨福禄具
官某生而乗慶㓜則象賢敏恵令嘉若出天性丁時大
賚增邑錫勲往服命書永綏榮寵
　　　故尚宫栁氏可追封華原郡夫人制
掖庭之嚴並建衆職尚宫之選屬在令人生而積服采
之勤沒則侈追榮之數國有舊典顧可弭忘具官某氏
祗事禁省厯年兹多莊靜謹良迄無罪悔奄忽物化怛
然興懷其疏大郡之封仍錫小君之號尚兹幽穸知享
異恩可
　　　故殿前副都指揮使寜逺軍節度使楊遂可特
　　　贈侍中制
敕地嚴官盛將帥之臣生而尊顯於朝廷歿則褒嘉於
泉隧古之道也其可忘哉具官某忠武知謀屢膺寄屬
出乗疆埸有執敵捍患之才入總營屯有折衝消萌之
用勤恭篤實簡在朕心不幸奄亡䀌傷何已罷朝臨奠
既極於哀榮追命飭終尚昭於㝠漠逝而不泯其克
歆承可
　　　彰信軍節度觀察留後駙馬都尉李瑋育母可
　　　仁壽郡太夫人制
積善於家是宜有後䝉榮於國所謂顯親維若義方率
由母訓具官某育母某氏徽柔之質溫恵之聲嬪于慶
閎協徳君子廼生賢嗣寵禄令名俾加褒賁之恩稱其
思慕之意副笄之貴既啟爾邦光於無窮尚克嘉享
可
　　　濮安懿王子淄州團練使宗漢所生母仁壽郡
　　　太君劉氏可特封安康郡太夫人制
敕崇養顯親是謂能孝眷予近屬宜異恩章具官某所
生母某氏柔恵蹈和靜恭循法克生賢息寵祿令名錫
以副笄封于大郡廼時休命其往欽承可
　　　皇伯祖故贈涇州觀察使承操新婦新安郡君
　　　王氏可延安郡夫人制
敕徽數寵名以章有德矧予尊屬顧可弭忘具官某妻
某氏柔靜蹈和懿恭循法母嚴婦順象服是宜爰疏大
郡之封仍賜小君之號往安燕譽永介壽祺可
　　　皇伯祖故贈安徳軍節度觀察留後承詡新婦
　　　博陵郡君崔氏可進封仁壽郡夫人制
敕宗藩近戚在屬為尊寵數徽章於以求稱具官某妻
某氏柔嘉莊靜夙有賢名婦順母嚴是宜象服爰錫小
君之號仍疏大郡之封往服命書永安燕譽可(宗衮新/婦改云)
(爰錫副笄之命/仍疏全國之封)
　　　光州防禦使駙馬都尉曹詩所生母杜氏可特
　　　封安康郡太君制
崇養顯親是謂能孝眷予貴戚宜異恩章具官某所生
母某氏柔恵蹈和靜恭循法克生賢息榮禄令名錫以
命書封於大郡廼時休寵其往欽承可
　　　左監門衞大將軍克艱所生母孫氏可特封安
　　　福縣君制
敕具官某所生母某氏莊靜徽柔嬪于宗室是生賢息
寵祿令名相祀均釐啟封大邑兹惟休命其徃欽承可
　　　左領軍衞將軍子春新婦劉氏可特封長樂縣
　　　君制
敕具官某新婦某氏徽柔靜専作合宗子丁時休享疏
邑錫封往服恩加思永燕譽可
　　　前東上閤門使果州刺史夏元幾可西上閤門
　　　使依舊果州刺史制
敕自古在昔陟明黜幽行治或愆法不汝貸具官某總
将屯之劇寄介上閤之使名亷聲密聞陷于吏議奪位
一等廼時宥恩往祗命書毋廢循省可
　　　皇叔右監門衞大將軍克暨可右武衞大將軍
　　　彬州刺史制
敕具官某序于宗戚享有官榮坐法左遷屢更歲月能
自飭勵思補厥愆進復舊班愈其祗謹可
　　　入内東頭供奉官李舜舉可文思使充文州刺
　　　史制
敕具官某祇事左右厯年兹多恭恪直清迄無罪悔躐
遷職秩時乃異恩其往欽承愈思報稱可
　　　四方館使榮州刺史李評可特授引進使依舊
　　　榮州刺史制
敕具官某才能知略見稱於時非専為恩以致顯位有
司㑹課爰陟班榮往其欽承愈務報稱可
　　　追官勒停人左衞将軍駙馬都尉王銑可慶州
　　　刺史制
敕議法原情錄善宥過朕率是道逮乎親近具官某選
尚之初見推材藝官榮位寵為世顯人言行或差陷於
吏治循省祇畏聞於朝廷稍復舊班示不汝廢尚有終
譽往惟欽哉可
　　　昭容朱氏進位賢妃制
朕惟始基王化是資内徳之良崇建婦官莫重列妃之
選惟時碩媛盍正寵名爰告路朝式孚渙號昭容朱氏
柔明秉質溫恵率躬顧史問詩進有靜専之善佩環鳴
玉退無險詖之私早受福於帝歆遂發祥於哲嗣誕著
成人之徳肆膺胙土之封是選佳辰有稽舊典越視三
公之秩峻超九御之聨以參麗於褕衣益侈榮於彤管
揆賢斯稱錫命維新於戲綏御家邦朕欲廣儀刑之治
憂勤夙夜汝勿忘輔佐之誠祗服訓辭往其無斁可特
進位賢妃乃令所司擇日備禮册命
　　　賢妃朱氏進位徳妃制
門下王宫六寢允資内徳之良天極四星明著列妃之
象朕稽百王之故實紹五聖之燕謀位號雖藩選納尤
簡方延登於邦媛俾輔佐於坤儀颺於外廷詔爾羣辟
賢妃朱氏秉誠淵塞賦性溫恭八月良家蚤預增成之
列三公視秩進膺褕狄之華而能謹環珮之音師保阿
之訓髙禖錫羡屢陪弓韣之祠吉夢應占載協熊羆之
慶是用俯循舊典陞賁隆名以始國風以備婦禮於戲
寤寐思服闗雎樂淑女之逑警戒相承雞鳴陳賢妃之
道勉躬柔度往對殊休可特進位徳妃仍令所司擇
日
　　　翰林學士尚書司封員外郎知制誥權知開封
　　　府蔡延慶可落翰林學士知制誥依前司封員
　　　外郎知滁州制
敕學士以論思獻納為官而開封典治京邑惟忠信諒
直有辭學政事之能者宜在此選茍懷邪失職則為時
起羞具官某頃以藝文寘於法從擢尹畿甸入踐禁林
宜思首公以稱榮遇而乃顯為姦慝棄義狥私交通中
人屈撓國法申朋比之志忘側媚之恥累國傷體無甚
於兹言者力攻深駭予聽禠職補郡猶示寛恩往自省
循毋重尤悔可
　　　翰林學士太中大夫知制誥御史中丞李定可
　　　落翰林學士依前太中大夫知制誥知河陽制
敕居綱紀凖繩之地為左右侍從之官維行與言朕所
信任拂于公論罰不汝私具官某㧞自周行寘論華要
典領憲府論思禁林畜馬均民抗章來上逮樞臣之獲
罪終新令之莫移曾無片辭復議得失依違無實其理
已明明黜舊班俾臨近郡往承恩宥毋或勿欽可
　　　贈太師中書令兼尚書令劉沆可追封兖國公
　　　餘如故制
敕序徳報功是宜厚往褒賢念舊所以勸忠維時顯庸
申被愍錫具官某以宏材逺業經緯四方以偉望英聲
儀刑百辟相我仁祖協成聖謨進建元儲國以泰定勞
勤勲績久而自昭篤實冲深朕用嘉歎兖為大國公爵
極崇尚其明靈膺此休命可
　　　祖保樞贈太師中書令尚書令追封燕國公餘
　　　如故
敕令夫與我共守祖宗之業而裁成天下之化者非二
三輔弼之臣歟故於進拜之初優其禮命而追榮及於
祖考所以欲其移孝而為忠也以爾具官某天質渾厚
器識閎通有長者之風而自顯其德有君子之澤而垂
裕於後克生賢嗣為時大臣今而令孫復嗣厥位洊厯
機庭之貴進毗台宰之司奕世三公宗祏已崇於典册
封爵五等燕邦載徹於土田告諸幽扃識兹茂渥可
　　　尚書禮部郎中分司南京楊繪可落分司朝奉
　　　大夫提舉江州太平觀制
敕具官某舊繇材望入踐禁庭坐法左遷出分留務能
用循省以補厥愆錫官制之號名總祠庭之職事往愈
飭勵以需甄收可
　　　㳂堂五院副行首佐千牛衞長史馬永錫可左
　　　金吾衞長史充㳂堂行首制
敕具官某給事公府祇慎有稱爰考舊章序進官秩是
惟爾寵無替厥勤可
　　　尚書刑部郎中知信陽軍范純仁可朝散大夫
　　　直集賢院仍加上䕶軍制
敕具官某頃繇材名膺被器使陷於吏議奪職再朞逮
兹宗祈邦有大賚既肇新於官號仍遷序於勲名復寘
書林併為異數往承休命毋或弗欽可
　　　太子中允充館閣校勘范鏜可依前太子中允
　　　館閣校勘充監察御史裏行制
敕具官某御史府綱紀糾正之地舊制職務從簡官不
必備今朝廷方講明憲令增置佐屬所以飭庶政而廣
言路也爾文章史事有聞於時往副選掄勉祗厥職可
　　　承議郎至通直郎磨勘制(承制崇班通/事舎人同)
敕具官某褒最錄勤朝廷之政爾治身率職亷善自將
㑹課有司法當甄序往其毋怠思稱厥官可
　　　太中大夫知集賢院學士知廣州陳繹可依舊
　　　太中大夫集賢院學士充龍圗閣待制再任制
敕錄勤序最朝廷大公况吾邇臣久勞於逺宜加寵任
以示褒優具官某頃繇材名更踐華要出寄藩屏治聲
有聞稍復班榮俾仍舊服往膺新命爾其懋哉
　　　太常博士充集賢校理丁執禮可依前太常博
　　　士集賢校理兼監察御史制
敇具官某御史府朝廷綱紀所在以糾正官邪主平邦
憲為職非忠厚端諒明於治體者孰能勝其任哉爾文學
行義該洽敏明内外踐揚號為稱職監察之遷實爾故
官其往欽承愈思懋勉可
　　　龍圖閣直學士朝奉郎權三司使公事李承之
　　　可特授樞密直學士依前朝奉郎權三司使公
　　　事制
敇樞密政事府舊置學士院地嚴官盛其選甚華非寅
恭清明望實素著者烏能勝其任哉具官某受才彊敏
致位顯融選使三司號為稱職丁時休享與有賢勞進
陟要塗以勸能者往服新命可無勉乎可
　　　尚書職方員外郎馬黙可特授朝請郎權開封
　　　府判官專管勾使院公事制
敕具官某著籍審官序遷有法屬肇新於官制爰昭錫
於階名佐治開封是為材選往共厥服其亦懋哉可
　　　朝散郎充史館修撰陳睦可朝請郎依前史館
　　　修撰制
敕具官某黜陟誅賞所以褒厲庶工肆朕時憲以為
考績之法爾文辭政事屢見推稱使事有勞職秩加顯
審官㑹課當得序遷往愈懋哉不患無位可
　　　贈太尉諡文安王堯臣可特贈太師中書令改
　　　諡文忠制
敕具官某以宏才逹業取重譽髦以逺望英聲進參幾
要逮事仁祖協成聖謨登建元儲國以泰安勞勤勲績
久而自昭篤實冲深朕用嘉歎敏而好學慮國忘家考
行易名在法為稱令師之位并示追崇尚其明靈膺此
休命可
　　　虞部郎中李君卿可降授駕部員外郎制
敕具官某比繇推擇掾屬京府治正庶獄期爾底平而
乃懷依違阿比之私失具備簡孚之實陷於吏議當寘
明刑降秩示恩勿忘循省可
　　　司天監靈臺郎王利賔錢子善可並特授守司
　　　天監主簿制
具官某治厯明時政之先務稽求爾學應格當遷往服
恩章愈其思懋可
　　　右監門衞大將軍世闡第三女婿鄭敦臨可
　　　將作監主簿制
敕某爾繇推遷獲倩宗女錫以一命國之恩榮勉於自
修然後能稱可
　　　提舉茶場故太子中舎李杞長男珏可將仕郎
　　　試將作監主簿制
敕爾父率職首公功利尤著奄忽物故賞未酬勞錫爾
命書庸示褒勸往祗義訓移孝為忠可
　　　萊州萊陽縣尉侯通可守將作監主簿制
敕具官某剽奪㓂攘民㒺不憝執獲致賞國政所先爾
能勤厥官實應遷格往服褒寵勿忘懋功可
　　　樞密院副使太中大夫孫固可特授依前太中
　　　大夫知樞密院事制
敇輔弼之良與國同體樞宥之重為王本兵惟忠諒可
以豫謀惟明哲廼能祗載必求俊乂爰正寵名具官某
有疏通之才有宏逺之業典朕幾要為時信臣毁譽
不回夙夜匪懈公論所屬具瞻愈隆爰考僉同長於右
府噫永肩一徳圗終者必慎其初勤施四方盡勞者蓋
存於逸嘉乃丕績肆予簡求往其欽哉祗廸休命可
　　　樞密副使正議大夫吕公著可依前正議大夫
　　　同知樞密院事制
敕朕有信臣典司機密正名定位時廼舊章具官某資
質冲深器識宏逺入陪樞要望重朝廷屬右府之進遷
俾命書而加錫往祗厥服其愈懋哉可
　　　龍圗閣直學士太中大夫樞密都承㫖韓縝可
　　　依前太中大夫同知樞密院事制
敕維樞宥本兵之嚴參從疑論道之貴任人賢否繫
國重輕眷爾譽髦膺予遴選具官某受才宏博造行直
方廣聞足以鎮浮逺識足以成務出入左右靖恭明敏
永言服采之勤夙協縉紳之望擢貳右府與國政機惟
忠諒可以致君惟慎重廼能祗載往廸休命期成康功
可
　　　太子中舎守本官致仕王沃可換通直郎致仕
　　　制
敕具官某爾率職宣勞序於朝位以疾得謝進遷勲
名往服恩章永安譽處
　　　大理寺丞王古可通直郎提舉京東西路常
　　　平事制
敕具官某材名行實有顯於時憂哀居廬克終䘮禮
進遷朝位將命一方祇服恩章求為稱職可
　　　宣德郎知磁州安武縣傅傳正可通直郎權發
　　　遣䕫州路常平等事制
敕具官某爾材能操行比見推稱召對於朝聲中其
實進遷厥位將命一方往服恩休勉思稱職可
　　　宣義郎權發遣廣南西路常平等事劉誼
　　　可特授通直郎權發遣兩淛路常平等事
　　　制
敕具官某録最任能朝廷之政爾繇材諝祇事嶺南有
賢有勞簡在時論進遷朝位改使於吳往服恩章愈思
稱職可
　　　某氏封充媛制
古者王之六宫必有婦寺之職所以述宣陰教輔成内
治朕若稽古昔登建嬪御位不必備唯才德之稱焉具
官某氏徽柔懿敏淑恵靜專保阿之訓有光禖祝之辭
屢應充媛之選視秩甚隆非為汝私於以求助式燕且
譽好爾無射資富能訓惟以永年允懷於兹用對寵渥
　　　封岳州昭烈靈妃誥
湘湖之神主福方國位秩名數可無稱哉岳州昭靈妃
純孝加人生禀至性利澤及物死而不忘瞻言祠宫奠
彼州服比因旱暵甘雨應祈有司請焉理宜有答敷錫
懿號顯揚靈休
欽定四庫全書
　王魏公集巻四　　　　　宋　王安禮　撰
　　劄子
　　　論明堂配帝第一劄子
臣伏觀詔書將來祀英宗皇帝於明堂惟以配昊天上
帝餘從祀羣神悉罷以臣所聞郊祀后稷以配天宗祀
文王於明堂以配上帝盖圓丘則徧及於天之羣神明
堂則弗徧也祭上帝而已所謂上帝者則昊天上帝與
五帝是也何以知之肆師之職既曰類造上帝又曰封于
大神則是以上帝兼及五帝故又以大神别之也司服
之職祀昊天上帝則服大裘而冕祀五帝亦如之若上
帝專謂昊天上帝則何故不止曰祀上帝又加以昊天
者何也由此觀之則上帝之不專為昊天上帝明矣以
周官一書考之其别於五帝則稱昊天上帝其别於昊
天上帝則稱五帝其合昊天上帝與五帝而並則稱上
帝前後參驗無一不合於此者盖自昔言禮者皆以明
堂專祭五帝不及昊天上帝康成之徒既已乖謬歴代
沿襲朝廷方欲是正典禮以革前世之弊雖祀昊天上
帝而今又悉廢五帝之祀則是其失與前世等也記曰
凡祭有其舉之莫敢廢也接神之際其謹如此况於輕
絶五帝之饗違經變古著一代非禮之舉失孰大焉方
陛下祗畏天戒此事尤宜加審伏望聖慈以臣所言廣
延博聞强識之士更賜論議取進止
　　　第二劄子
臣近日曽論列明堂配帝事竊聞禮官所定有與臣
言不同者朝廷已從其議縁臣所陳並因周禮正經前
後參驗皆有稽據不知禮官復用何説欲變易此論伏
以陛下講希濶之典追合先王宗祀嚴配之意此甚盛
典莫大之事也今欲除前世乆行之饗必須當義中禮
然後上帝居歆神罔時怨理或失安悔將何及此臣所
以夙夜惓惓忘冐昧之誅不能自巳者伏望聖慈以臣
所論付兩制近臣與太常禮官令以所見異同各據經
旨具議狀聞奏陛下擇其可否取進止
　　　第三劄子
臣近因請對曽再論列配帝事伏聞聖論臣以廹於日
旰未盡所陳今輒敢援引古義薦瀆宸聽周禮掌次王
大旅上帝則張氊案設皇邸朝日祀五帝則張大次小
次設重帟重案肆師類造上帝封于大神盖大旅上帝
者以上帝兼昊天故下文以五帝别之則掌次所謂張
大次小次設重帟重案者專為五帝而言也類造上帝
者以上帝兼五帝故下文以大神别之則肆師所謂封
者專為昊天而言也掌次設文正與肆師互相發明則
上帝兼昊天與五帝尤為明白矣其謂之昊天上帝者
何也夏曰昊天氣之主也而所御者萬物相見之時易
曰帝出乎震齊乎巽相見乎離又曰離也者明也萬物
皆相見南方之卦也盖帝體物者也萬物皆相見而帝
亦於是與萬物相見故兆昊天於南郊以禋祀祀之也
其謂之大神者何也神之為神無乎不在在地則維嶽
降神田祖有神之類是也在人則乃聖乃神聖而不可
知之謂神之類是也在鬼則神保是饗神具醉止之類
是也此以道言之也地則謂之示人則謂之鬼唯天則
謂之神者此以禮言之也禮者我無加損焉正其名而
已矣故周禮一書在天者皆謂之神唯昊天則謂之大
神若地示人鬼則無有謂之神者盖以正名為書則不
得不爾雖與他經所稱不同其理一也故其稱昊天上
帝也五帝也亦各正其名而已至於郊祀國祀之説臣
已粗陳大畧矣臣智識淺昧學術無取被䝉聖問不敢
不盡其説干冐天威死有餘恐惟陛下斷其可否不勝
大幸取進止
　　　論河東將校功賞第一劄子
臣勘㑹宣撫司昨指揮本路領兵入界至囉兀城與种
諤㑹合仍令修列堡障創置四寨許咸吉等既至㑹合
處道上亦不曽遇大敵只是捕斬老小驅掠牛羊盖乗
西人不備遂到彼處至于修置堡寨騷動一路致西人
將引重兵攻剽爭奪方知向去不能守禦朝廷必巳詳
知事實今來論功行賞不自朝廷宣撫司又不待經畧
逐司次第保明只據當時諸處供到草狀一靣超轉官
資除授差遣至如都鈐轄通事舍人乃是朝廷謹選之
官今來只用宣撫司劄子並已除授宣撫司指揮本司
令限劄子到便起文請受稱呼新官自得指揮以來外
人議論紛紜不唯差次等第未得平允兼以謂今來除
授乃是宣撫司以昨來出兵絶無成效超越除拜無以
慰塞輿論臣竊觀自古用兵委用將帥未有如今日之
事向使宣撫司所任將佐皆能摧敵破虜開拓疆境合
得上件爵賞至于近上官職亦須奏請朝廷乞降恩命
况今來只以將士深入不測之境暴露日乆須合酬其
勞苦宣撫司自當詳悉差次輕重何以遽然如此輕授
致駭物聽自昔人臣得專封拜非治平得巳之事也臣
被命守邊所見如此不敢黙黙非不知宣撫司指揮奉
行不疑可以無咎重念臣曽備位政府國家安危臣實
與其休戚今若共行此事依違不言不惟臣私義不安
大懼有累朝政伏望朝廷將昨來得功將士除將校蕃
官已依宣撫司劄子指揮施行更不重定外其將官使
臣轉官差遣並令中書宻院或專委官重别裁定所貴
不僭稍全國體取進止
　　　論河東將校功賞第二劄子
臣勘㑹鄜延路將佐所得功賞臣不見得逐人功狀次
第所有本路將官使臣等畧具不均人數在前檢㑹元
初論列宣撫司功賞未得平允及將近上官職差遣一
靣除授又不依應得先降行軍賞格今准聖旨令臣宻
切别定酬奨等第開析聞奏縁本路得功賞將佐並係
臣統屬若將宣撫司所得爵賞令臣増减實于事體不
便兼臣元奏候宣撫司降到勅告未敢給付後來宣撫
司並巳一靣給與逐人尋已申奏訖必恐令本司難議
却行追奪朝廷如欲賞必當功以杜濫恩之漸乞將昨
來將佐功狀付不干礙官司依行軍賞格定奪合得官
職聞奏若必以將士深入賊境與尋常陣敵不同則乞
于賞格上量功狀輕重特賜推恩所貴賞不虚受人自
知勸取進止
　　　貼黄
　臣所乞付不干礙官司定奪盖為臣從初論列此事
　其將佐又皆在臣部下若只用臣裁定追奪於恩命緩
　急指授之間恐生疑間却于人情事體不便如朝廷
　以地遠難于㑹問取索只乞付本路監司令依公定
　奪伏望聖慈詳察實非避事
　今來臣開析功賞不均只是准宻院劄子内開坐元
　奏人數日近又准宣撫司送到曹偃等二月一日修
　寨處得功將佐宣劄等臣未敢給付伏乞早賜取索
　定奪
　　　進䇿題劄子
臣近䝉宣諭學校䇿義令檢閲故事綴緝成文臣牽彊
累日僅就篇次大懼詞學淺陋違失睿意今具進呈伏
乞宸翰深賜竄改或可施用取進止臣近奉手詔令臣
更擬䇿問五首臣學不足以通古今之宜文不足以達
事物之理夙夜勉彊仰塞睿㫖今巳撰到五首謹親書
進呈伏望聖慈裁擇刋改取進止
　　　元豐五年殿試進士䇿問
朕聞動民不以言效上㨗於令三代之王也正心誠意
出於袵席之上移風易俗至於江漢萬里之遠是以德
産茂遂歡欣交通伊古以來號爲極治朕承祖宗之休
帝有天下夙興夜寐期㡳治寧有仁民愛物之心而澤
不下究有明目達聰之意而壅於上聞責實循名而樂
事勸功之効未著信賞必罰而瘝官慢令之習不除任
職多素餐之人居位鮮自公之士亷義忠直見譏於時
詖汙私邪以黨相尚歴年於此未就平成豈朕之德有
所未至教有所未孚歟將至治昧先後之理而無其序
歟抑習俗之弊可以乆成難以速化歟稽往古而不泥
施來今而可行子大夫宜有志焉其著于篇
朕聞爲君之難莫難於知人四海之廣萬機之衆聯事
合治不可一日闕其官居位任職不可一日非其人茍
無知人之術則中無凝止而姦言並至嘗試之説滋起
矣用之如轉石之速或未盡於人材去之如拔山之難
將有窒於賢路擇士以言則能言者未必能行選衆以
行則有始者未必有卒以貌則聰明者有守之以愚以
事則就義者或去之若熱察之以聲聞則忠正之士以
剛直而䧟求全之毁考之以薦論則闒茸之人以閥閲
而致不虞之譽然則知人之道果何以哉堯知人以九
德周弊吏以六計魏晉有中正之官九品之制至唐又
考以二十七最凡此類者施之於今足以盡知人之術
歟抑非歟子大夫其詳言之
朕聞先王之治天下也感人以心而人無不化動人以
行而人無不隨故文王之陟降庭止則在位者自公退
食無私交之行不遑暇食則從政者莫或遑息無斯須
之安及其乆也羣黎百姓徧爲爾德上自使臣之賢而
下至征夫之賤内外不形慘悴之色非特將帥之忠而
有見於僕夫之賤君臣上下憂勤百爲休戚一體此先
王所以德日起而大有功也朕甚慕焉夙興夜寐正心
誠意以躬率在位然而下之隨上曽未足以庶幾先王
之治不識何道而能致先王之盛乎子大夫事變之所
更者多則義理之所閲者博耳目之所接者廣則志慮
之所及者遠子大夫其精究而詳言之
朕聞夷狄之爲中國患其來尚矣自昔將帥謀謨之臣
如韓安國王恢賈誼董仲舒晁錯陸䞇之徒或欲壊其
心或欲堅其約以一擊十以易制難皆槩乎其聞者也
今欲考衆説之是非以求至當之論莫若驗之於已行
之迹然古之禦戎者不過有命將帥而伐之者有築長
城而絶之者有奉金齎幣而和親之者有巻甲輕舉而
破降之者嚴尤以爲古無上䇿周得中䇿漢得下䇿秦
無䇿焉班固從而析之以爲尤論當矣而劉况乃以謂
嚴尤論而未詳班固詳而未盡然則考古之事酌今之
宜務求最上之䇿以外威四夷内强中國子大夫以爲
何施而可乎
朕聞王道之始必本於農故爲之常平之政使倉廪之
積農夫得以取其陳爲之免役之法使官府之徭耕者
無或妨其力然天下之民猶且力本者寡趨末者衆一
遇水旱之災則强者散而之四方弱者轉而蹈溝壑朕
甚憫焉永惟所以强本抑末之道而未得其方也嗚呼
井田廢而爲阡陌疆理之法不可復講矣口分世業之
田壊而爲兼并限田之令不可復行矣然則率市㕓之
民歸南畆之業使天下游手者寡土著者固豐年足以
樂室家凶歲有以禦凍餒子大夫以爲何道而能臻此
乎朕承祖宗之大統永惟先王之所以化民成俗觀之
以象示之以事德有所虧則成之過與不及則均之載
之如楊舟無或棄之物養之如新田有可采之芑當是
之時學士大夫外備其文内美其質用修文事而無不
宜用作六師而無不及葢致其道成其業也如此周衰
子衿之詩作獨魯僖公始修泮宫道以政治廸以武事
卒之以獻功故孔子猶有取焉如魏之拓跋唐之文皇
鄉縣立學夷狄慕義皆頗有其意矣教養之實亦有近
於古者乎朕方崇廣三舍而來四方之賢良何修何飭
而能臻先王之盛歟意者井田巳廢三代之法不可一
朝而復則魏唐之制庶幾有補於今歟其無補歟用之
必有本末施之豈無先後子大夫其詳言之
　　　義勇戍邊事宜劄子
臣昨於二月十二日進呈刪修義勇保甲條貫其分番
教閱勸募鼓舞之法條目粗已完具大抵欲使諸路義
勇則代沿邊正兵防戍保甲則代逐處廵檢縣尉下兵
士弓手廵捕但以立法之初人情未盡服習所以義勇
且令就逐州軍訓練使知戰守出入次第然後隨事措
置遂於進巻内别具貼黄乞候將來教閲稍成倫序日
分往沿邊防秋駐劄漸次减省正兵巳曽聞奏今來蔡
挺所乞依放涇原路以一萬五千人分爲五番輪赴總
管司教閲及將嵐石等州軍義勇分番更戍自餘近裏
州軍不係輪番戍守者解發優奬之法亦當减等臣今
相度欲乞依臣前來所進新法候年歲間義勇教閲稍
成次第日委逐路經畧都總管司將涇原路分番岀戍
之法比附相度逐路州軍去沿邊地里以近及遠並令
分作番次出戍以代正兵如此則邊費可省兼不誤戰
守其近裏州軍人户既充義勇即便無不係輪番戍守
之人解發優奬之法難議减等更乞朝廷詳酌指揮
　　　言時政劄子
臣聞和氣致祥乖氣致異人事失於下變象見於上感
之以德則咎異消忽而不戒則禍敗至葢天以君爲子
愛之顧之可謂至矣政一弗廸則垂象譴告將欲人君
悔過遠非慎微省事以自全安也自昔言災異者皆不
出此廼者彗出西方異之甚者陛下恐慄祗畏避宫省
膳亟下明詔敷求直言乾道昭然今則消復臣聞無災
而懼禍亦不萌患至而思咎將誰執當陛下思變責躬
之日臣實不敢懐未信謗已之嫌恭惟陛下即位以來
憂勤庶政興起敝廢總持權綱可謂欲治之主不世出
矣有仁民愛物之心而澤不下究有温恭好問之實而
壅於上聞廣土衆民未躋既富萬方黎獻㒺或彚征在
位多素餐之譏比屋無圄空之頌是非雜糅賢不肖混
淆民勞於室謫見于天臣竊思其由未知其實意者左
右之臣不均不直謂忠者爲不忠謂不賢者爲賢朋黨
比周䜛忌蔽塞以惑陛下之聰明歟任職言事之臣附
勢以亂情僞倚法以狥愛憎賞不及功罰不當罪而政
事不得其平歟乗權附利之臣不察惠養閔仁之意用
力殫於溝瘠取利究於園夫兵民嗷嗷或致愁嘆人不
得安而失職歟凡此數者足以干陰陽之和致乖沴之
氣天象之差幾在於此陛下仁慈孝友格于皇天外無
狗馬玩好之求内無險詖私謁之事是陛下脩之於上
正之於朝廷而羣臣隳之於私室伏願陛下察觀親近
之行使無以濟其私杜羣枉之門使得以歸於直省不
急之改作紓弗勝之力役凡可弛以利民者一切罷之
則善言可以退舍美意可以延年復見於今日矣若夫
貶損之舊章祈禳之小數臣竊恐皆非陛下所以昭事
上帝之意臣羈孤蠢愚旁無佽助獨䝉陛下拔擢幸得
待罪從臣常懼無以報稱故敢冐昧不避斧鉞之誅以
先衆臣唯陛下留神裁擇不勝幸甚干冐天威臣俯伏
俟命之至
欽定四庫全書
　王魏公集巻五　　　　　宋　王安禮　撰
　　表
　　　彗星退舍乞御正殿表
囊封甫上所冀矜從制檢遽頒重加貶損敢率在廷之
懇再干當宁之嚴臣等中謝恭惟皇帝陛下齊聖被躬
欽明紹統諸福之物畢至四方之民大和偶星象之或
差屬官占之來告善言罪已誠意動天懼於無灾既懋
昭升之德興而視夜遂瞻退伏之祥乾度載清塗言胥
慶伏願皇帝陛下仰懷眷命俯徇輿情夙戒九筵具朝
列辟肆陳百品復御常珍於以妥廟社之靈豈特慰臣
工之望臣等無任
　　　彗星退舍乞御正殿第二表
屢貢愚衷繼膺穆詔雖螻蟻之誠已竭而乾坤之聽未
回凡逮造廷靡遑寧舍臣等中謝恭惟皇帝陛下惟聰
天縱性有堯之欽明將聖日躋躬績禹之勤儉㑹躔離
之岀異告占驗之非祥大矣王言甫詢求於草野嘒然
妖象遽退伏於雲霄蓋緝熈之德於昭故神靈之貺如
答伏願皇帝陛下懷上帝眷佑之篤惻羣生祈嚮之勤
臨師氏之正朝懋修政事復太官之盛饌明示等威䖍
俟俞音用安愚見臣無任
　　　明堂禮成賀皇帝表
躬見總章已獲肅雝之助載臨象魏隆於在宥之恩臣
中謝竊以宗祀盛儀義實存於親禰宥過大號德自本
於好生慶肇一人恩加四海恭惟皇帝陛下仁含幽蔀
孝感神明獄絶糾紛鍳周伏隱臚傳所逮嘑舞實同臣
迹繫藩條心馳闕角幸逢熈事喜倍常情
　　　明堂禮成賀太皇太后表
宗祀上儀實一朝之盛典宥過大號罄九服以懽謠臣
中謝竊以精意以禋克成熈事𤯝災而赦允屬昌時慶
肇宸闈仁霑寰海恭惟太皇太后陛下母儀上主三
世有光子惠下民萬方無怨臣適茲匏繫阻豫駿奔祗
奉曠恩喜深常品
　　　謝加恩表
將事合宫莫陪祀禮承流綏服亦被殊恩中謝伏念臣
秉志濶疎受才庸窳乃浸塵於膴仕實被遇於休辰屬
禋祀之既成加井封之有衍載惟恩隠祗媿僥踰此盖伏
遇皇帝陛下寅舉上儀光敷令典既受釐於五室用錫
福於羣倫因俾疲姿與叨徽數
　　　謝明堂加恩表
解澤汪洋普霑遐外夬光焜燿横被么㣲中謝伏念臣
頃在先朝最為孤立晩厠大臣之末行靡量淺地而深
謀陳愚屢吐於肝脾積毁遂盈於山嶽懇從外補僅獲
小康嗣逢景命之興尚曠邇班之覲矧宗祀之盛典又
阻駿奔逮熈事之懽成亦叨徽數捫心何幸撫已更慙
此蓋伏遇皇帝陛下德邁岐昌治隆洛誦易於捐爵急
於求材杗桷各得其冝屐履必當其任有如固陋亦在
甄收敝矣之車曲荷未捐之賜疲然之馬誓殫再駕之
勤臣無任
　　　辭免明堂加封表
交神隤祉萬邦共慶於熈成進律衍封四近特隆于褒渥
驚龍光之猥及顧分義以奚堪臣中謝伏念臣韋帶孤
生茨簷陋學聞譽不足以重搢紳之望辯論不足以奉
前席之咨㑹三歲之嚴禋總百神而稱秩親覩聖人之
能饗實為儒者之亨逢及此均釐仍叨錫命寵借實逾
於華衮兢虞豈異於深淵伏望皇帝陛下崇出信之名
謹馭臣之柄雖天地並貺動有感於精神而君臣之交
宜無虚於授受願寢巽權之令追還渙汗之恩庶使㣲
衷終逃彼已臣無任
　　　謝荆公配饗表
服勞王室懋昭一代之宏休配食廟庭欽承百世之殊
報寵加既往燕及方來臣中謝竊以明主能錄人之功
孝子善繼人之志凡預宗祊之大饗實維社稷之元勲
伏念臣兄某頃荷裕陵召從江介精神胥㑹不殊肺腑
之親聲氣相求有若符節之合明道術之㣲於將墜飭
政治之蠱於已形事功攸崇嵗月遄邁鼎湖龍去忽號
弓劍之遺蒿里露晞遽畢崦嵫之景時適丁於多故業
始至於無傳嗣遘重光首䝉追賁此蓋伏遇皇帝陛下
復有聖德灼見俊心率昭考之攸行念先正之不貳睠
懐前烈從祀無疆豈惟窀穸之銜恩抑亦搢紳之知
勸再念臣弟兄遭遇終始兩朝存殁哀榮超踰千古儻
忠義之可報誓生死之弗渝臣無任
　　　謝知制誥表
誤被恩除叨陪法從永惟睠奬弗以次升寵則踰涯榮
不蓋愧臣中謝竊以開物成務之本出自中書討論潤
色之才屬在外制常因德進最號才難蓋贊明命書非
止尚爾雅深厚之訓而切問近對抑以廣論思獻納之
方資望之華古今攸重如臣者受才譾陋得數竒危比
試劇煩親䝉識拔朴直自信讒邪所讐學欲為已而積
為迂愚智雖傚官而纎無佽助毎惟薄技分蔽塞于當
塗何意孤生得超踰於此日此蓋伏遇皇帝陛下興起
治具作新人材剗磨朋比之風特立因之不懼察知疎
逺之行拙守所以懷申未閱歳而即真非近年之故事
俯循寒窶仰戴龎鴻誓堅許國之誠少答自天之賜臣
無任
　　　謝賜茶藥撫問表
奏牘屢聞深虞譴斥使軺遄降重荷眷存賜之藥茗
之珍藉以奩封之寳拜恩特異揣分何堪中謝伏念臣
岀自羇單旁無佽助偶承空於近列之可紀之㣲勞嗣
遘隆平常思奮勵適困負薪之苦難推叱馭之忠愚悃
已殫尚籲天而未獲訓詞加厚更跼地以莫容此蓋伏
遇皇帝陛下以上聖是期舉無遺䇿以至仁御衆官不
易方惟是州麾豈難付屬冀於舊物假以末光使曲遂
於便安庶終䝉於完復誓堅晩節圖報鴻私
　　　謝賜湯藥撫問表
書殿升華方虞叨昧使軺臨寵仍誤匪頒弗獲終辭
但慙非據臣中謝伏念坯陶賤質蔞楚小才昔誤旁求
嘗叨大受賴䝉簡照僅免顛隮晩得請於鄉邦曽未周
於嵗律萬乘之神遊忽往莫豫抱弓三聖之寳厯初開
阻陪持橐所懼嚴誅之及敢希異數之加祗命以還捫
心何幸此蓋伏遇皇帝陛下道包天壤德邁姜任屈日
星之高普垂照映縁簮履之舊特示撫循假以龍光忘
其蕪陋惟是眷憐之厚忘其報稱之難更勉竭於駑鈆
益圖奮勵倘未填於溝壑誓答私恩臣無任
　　　謝覃恩轉官表
愚𠂻上瀆冀遂寢於寵章溫詔下頒乃曲煩於優諭載
循忝冐彌積兢慙臣中謝竊以帝德膺符母慈御籙方
大覃於慶澤宜首被於勞能臣少出蓬蒿初無逺業晚
陪廊廟終負異恩此蓋伏遇皇帝陛下稟至聖之姿撫
重熙之運急求賢而濟治恒賜爵以懋功因假寵光遂
忘固陋遺簮無用深荷未捐駑馬已疲尚期再駕庶殫
薄效粗答鴻私臣無任
　　　謝生日錫賜表
制函傳命臺餽及門眷其誕育之辰勞以匪頒之數拜
嘉優腆拊已兢慙臣中謝伏念臣幸㑹聖神越躋華顯
斗筲自竭惟期事君以忠毫髪何禆乃知致逺則泥尚
煩容覆未即棄捐門設左弧方念親而感日物從内府
更遣使以示恩飱餼旅陳壺觴狎至備周饔之名數推
漢酎之㫖醇百囷取禾已重素飱之愧萬年介福敢忘
既醉之歌此蓋伏遇皇帝陛下體化乾坤假寵臣庶禮
不以人而或廢賞寧以僣而必加敢不愈勵歸報之誠
庶㡬少當慈惠之施臣無任
　　　第二表
生育之辰實人子終身之感慕匪頒之式迺朝廷厚下
之恩私捧優詔以恭承省㣲躬而惕厲臣中謝伏念臣
力不足以任事食已甚於浮人無一毫可用之長才當
千載難逢之亨㑹未報邱山之賜不勝戰慄之心豈謂
仁天俯存誕日酒醴麴糵况參用汝之求芻豢稻粱式
是養賢之實使華聿至君惠有加顧慙藜糗之生具享
餼牽之數此蓋伏遇皇帝陛下無私於物浩乎如乾坤
致愛諸臣視之如手足并容綿薄居冐寵光臣敢不勉
誦太平助既醉萬年之福力懲素食逃取禾百億之譏
歸答鴻慈不渝丹悃臣無任
　　　賀皇太后表
釐事備成神明感格湛恩渙發華夏歡呼中賀蓋聞蒐
講上儀所以詔天下以愛敬之道旉施大澤所以示天下
以在宥之仁國典克修母儀是賴伏惟皇太后陛下得
坤之静體乾之剛昭德塞違赫然立一時之政薄斂時
使沛乎追三代之隆臣假守藩封久違秘近想東朝之
劍佩莫遂鳧趨與西州之吏民但勤爵躍臣無任
　　　請皇帝御正殿聽政表(英廟/上僊)
禮尚隆殺道㳂古今以諸侯則在國而絶期蓋天子猶
以孫而承嫡制服有數肇惟前王聽政之期傳諸後世
逮終䘮於易月未正位於當陽凡暨臣工不遑寧處中
謝恭惟皇帝陛下德先穹昊孝奏神明有翼有馮極居
四海之養盡物盡志崇志三年之憂雖祥禫以從宜曷
悲哀之有已伏望抑情順變惟義制心夙御廣筵具朝
列辟大明君體允正國儀於以妥宗社之靈非獨幸民
臣之望臣等無任
　　　英宗皇帝祔廟禮畢賀表
寶構肇新縟儀交舉瞻睟容而如在陳備物以妥靈海
㝢駿奔人臣胥慶臣中賀伏惟皇帝陛下誕膺聖緒推
廣孝思順考前彛遹祗先志岀遊原廟雖循漢帝之儀
以祀文王將繼周人之德臣與聞盛事方守逺藩阻率
舞於虞廷效懽呼於嵩岳臣無任
　　　喜雪御筵謝表
同雲薦瑞澤及枯荄湛露示慈恩霑邇列伏惟皇帝陛
下德侔穹昊政順璣衡四方之民大和諸福之物畢至
甫臨陽長已兆嵗豐申飭饔庖具均燕喜臣等自惟尸
素獲與班榮徒愧屬厭未知論報臣等無任
　　　辭免右丞表
疏榮特異揣分非宜理有可辭義難虚受臣中謝竊以
更新大法董正庶官遹觀厥成是慰敷天之望疇若予
采宜登命世之賢臣學不適時道多違俗比䝉聖簡獲
列從官論思禁林汔無稱述尹正京邑積有謗嫌陛下
力賜保全偶逃傾覆守此不遷之任己憂欲報之難豈
圖誤恩俾預大政茍㤀量已之任實累知人之明伏乞
皇帝陛下博延羣議别擇異才庶畢協於師虞更獲安
於拙守臣無任
　　　謝右丞表
峻秩驟陞殊異漸磐之序進愚誠盡布難辭渙汗之已
行服明命之光華撫懦躬而震懼臣中謝伏念臣窮閻
賤士盛世畸人初乏適時之才終無岀衆之行進不由
於類舉居獨恃以主知寒之者衆而陛下煦之使溫搖
之者頻而陛下培之彌固越從禁從擢與政機慙甚於
榮寵踰其量恭惟皇帝陛下稽若古訓肇新庶官責實
循名率由道揆稱事制祿俾無食浮品位一新既名正
而言順賢能畢舉將治定而功成宜得殊才使膺公選
如臣甚陋何德可勝拔於羇旅之孤授以鈞衡之貳見
知則悅豈犬馬之忘情式克欽承倘涓埃之有補欲圖
報國惟誓捐軀臣無任
　　　辭免左丞表
承轄之官職思甚重宰衡之貳寵利特優居不遑寧進
尤非據臣中謝竊以朝廷若稽古道董正治官典圖著
明法式詳具有相臣以為之師表有憲府以糾其諐違
所冝奉以周旋守而弗失茍小物之不稱豈嚴譴之可
逃而臣充位於此逾年亡補過不在大臣猶知之方圖
改玉以自修敢意匿瑕而遽進義豈容於僥冐分有在
於固辭伏望皇帝陛下俯亮無華之誠追還可復之命
考謀載采擇授惟良庶俾㣲𠂻粗安拙守臣無任
　　　謝左丞表
位序進陞仍錫便藩之異數訓詞敕勵難收渙汗之孚
言食莫愧於浮功心固危於居寵臣中謝竊以賡歌之
際元首明而庶事康親治之朝隂陽調而四時節然猶
戒乎股肱之惰申以官師之規夙夜同寅始終一致故
能舉無遺䇿坐底丕平詩書所稱功業不朽矧今至治
若昔大猷覈名實以相參責臣工之無曠盍咨人傑共
賛國鈞而臣賦樸􁂶之凡才守庸愚之陋學近器逺用
小智大謀譬彼㣲塵欲助岱嵩之峻相時爝火詎禆日
月之光夫何優容復此遷擢退循倪分有靦面顔此蓋
伏遇皇帝陛下立政惟其人與人不求備四門於穆得
虞氏之衆賢三俊並登儼成湯之丕式方極一時之選
交修萬事之機至謂臣為樸忠而略臣之駑下俾承闕
乏兹忝甄揚臣敢不激昂希世之幸逢砥礪平生之素
志義之所在公爾忘私報國之心没身而已臣無任
　　　上皇帝尊號表
臣聞剛健粹精乾不言其所利欽明文思民無得而能
名蓋妙用之難形豈虚辭之可借惟盛德大業之有作
必英聲茂實之所歸偉濬哲之顯期亶聰明而作乂善
行無迹黙躋希世之閎休勞謙弗居久抑丕天之顯號
華夏觖望神祗屬心厯年既多兹典㡬墜㑹合宫之涓
日嚴法駕以侍祠人謀天從龜協筮吉敢縁盡恭歸美
之義輒敷循名揣實之誠臣等中謝恭惟皇帝陛下承
五聖之重熙接千齡之景運雄才天縱廣問日躋溫恭
塞淵智敏英睿德刑參用柔中國而威四夷文武並行
加殊俗而暢方表人材丕變治具畢張延登俊良有彚
征之衆允涓沮讒慝無動悔之羣疑庶尹克諧百工祗
協患斂散之無叙則理財正辭慮勸禁之未明則信賞
必罰振起敝廢總持權綱維此爰綏兆人所以昭事上
帝而又儲精蠖濩玩志希夷無往而不因無因而不可
同然而生莫知其生誘然而得莫知其得動和至妙法
諸自然不式義以度人相於技也或絶類而棄智紛而
封哉若乃敷求多聞法式古訓嚮用經術詆排異端講
藝邇英毎懷尊師重道之意崇儒大學永底化民成俗
之方詖行淫辭知其窮繆學襍舉識所正然後講兵符
而討軍志戒戎備而擇將才去暴除殘雲行而雨施發
號岀令淵嘿而雷聲有為必成無逺弗届爰整其旅旌
旃既指而洮隴改襟來獻其琛干羽未施而句驪斂衽
可謂功成而治定所以禮備而樂和方且弛役緩刑務
農重穀恵養無告哀矜不辜信彼豚魚澤及草木省耕
所以廣常平之蓄黎民不饑増祿所以長亷吏之風善
人是富若夫惇睦九族祗嚴兩宫貴不可訾而親行堯
舜之難尊無與亢而身先曽閔之行此所謂紹天之體
憲道之原文足以緯地而經天武足以戢兵而禁暴仁
霑動植孝奏神明是以三事大夫四岳羣后賁御攜僕
宗維戚藩青衿諸儒黄髪耆老蠻夷之長釋老之師稽
參典章稱頌勲烈佇觀鴻册來造大庭皆以謂帝冕親
祠而號稱猶闕廟籩薦信而祝嘏無辭亦何以茂昭逺
猷翕受靈貺臣等不勝大願謹昧死上尊號曰紹天憲
道文武仁孝皇帝伏願陛下仰懷眷命俯循輿情肇祀
總章成祼獻之盛節躬臨法坐享鐘皷之多儀於以妥
宗社之靈非獨幸民臣之望臣等無任
　　　政府待罪表
贊元調化屬在輔臣慢令瘝官議有常法允釐無狀自
訟所宜臣等俱以陋庸並叨眷委上既乏經邦之効以
濟協於猷為下又乖馭吏之方或靡循於典制比從臺
訊尚屈邦彛冀顯絀之遂行庶多言之可弭臣等無任
　　　政府乞退第一表
寅亮天工參陪國論欲臻極治當用異才顧冐昧以久
居必顛躋而隨至敢披誠悃進瀆威尊臣中謝伏念臣
趣操弗髙行能無取偶被知於上聖寖致位於大僚亷
陛謨猷自量無補章程考覆庶或可圖毎盡慮於涓埃
期赴功於毫髪而罪戾已積於歲月之衆精力常敝於
讒誣之多雖欲茍安固知難彊仰恃包荒之德尚懷守
土之謀伏望皇帝陛下施乾坤之恩回日月之照俾未
罹於重譴許遂解於繁機含垢匿瑕免累始終之遇承
流宣化誓殫夙夜之勤伏望聖慈罷臣政事差知江寧
府一次臣無任
　　　政府乞退第二表
愚衷盡布願解繁機淵聽未囘特加優詔伏帝閽而再
叩幸宸扆之垂矜臣中謝伏念臣本以凡才岀逢休運
進不繇於黨友居自信於顓愚一玷台司兩遷歲厯眷
憐備至補報蔑聞讒謗交騰已荷篋書之示怨仇尚熾
終虞市虎之疑故敢輒罄懇誠實冀遂䝉聽納庶安拙
守不負睿知伏望皇帝陛下天度廣臨皇仁博施從其
私欲諉以便藩勱相猷為既無功於致治宣揚德澤或
有助於化民伏誓糜捐仰酬恩造臣無任
　　　政府乞退第三表
天地之恩莫知云報螻蟻之賤輒欲有陳臣中謝伏念
臣樸􁂶凡才末愚下品生逢休運寖至要途獨䝉睿哲
之知擢在政機之列謨猷蹇淺智慮濶疎雖未寘於太
阿曾蔑聞於小補再念臣㓜失慈父育於仲兄致此遭
逢皆其訓誨而鄉邦一别歲厯五遷豈無夙夜之思徒
以簡書之畏自聞被命尤切懷歸毎夢想以為勞㡬憂
虞而廢務伏望皇帝陛下人惟求舊曲遂懇私義不忘
遐就加寄委則退過里舍勉親藥石之方出與邦寮更
圖民社之政臣無任
　　　舒州謝上表
削除祕職謫守偏州乘馹疾趨合符増愧中謝伏念臣
偶縁羇宦全乏遊談自為先帝之灼知動取時流之排
􁀬悵瞻雙闕頻涉八年昨起南陬往綏東部維兹邦土
之多詐無復禮義於當時敗素著稱懷甎成俗奮髯抵
几誠欲扶弱抑彊鼔舌搖唇不勝惡直醜正扇為飛語
致誤風聞雖盜憎主人理之必至而智過君子變亦難
量再念臣家給使臣身霑馹劵久遣紀綱於上國遂積
廪稍於遐方幣重寖難於約齎防失輒遭於乾沒因令
檢校庶息訟爭旋易輕裝間憑便介赤厯具在鈎考非
誣借如僕夫就僦賃之程亦有文契課功食之直豈於
奉料不許拘收尚賴慈哀毎加簡照諉外臺之司察追
旁證以究窮被受主司諒不無於觀望附㑹事節終不
近於彈章方和市増錢蔑有虧抑之實逮貿遷除稅了
無蔽匿之情况利初不入於臣躬論法恐未淪於吏議
然孤踪殆甚絲髪獨任於千鈞而敝族凜焉風雨窮秋
之一葉盡繫天地之含貸僅免魚肉於怨仇此蓋伏遇
皇帝陛下臨極辨之朝秉無私之德是非洞判曲直煥
分有如積毁之餘猶假承流之寄載銜恩施莫悟報投
顧納履整冠已乖先見惟飲冰食蘖更勵良圖臣無任
　　　宣州謝上表
黜奪尚新謗誣未辨遽更大郡彌切厚顔中謝伏念臣
偶隨官牒素乏宦情遭逢先帝之有為黽勉凡才而自
奮薄功厚享知必取於顛躋重罪輕誅果曲煩於全度
思愆未憗加惠為憂此蓋伏遇皇帝陛下覆育如天弗
遺幽蔀并包如海靡間潢汙念兹菅蒯之㣲曽托臣隣
之後稍還寄委粗示甄收臣敢不勤體眷私尚或少施
毫忽顧惟末路空有寸心
　　　青州謝上表
江湖閒曠適幸養疴海岱鎮臨遽饕受瑞中謝伏念臣
蚤隨宦牒事功無毫忽之長久冐國恩罪戾有邱山之
積投閒置散灰絶望於復然宣化承流氣已衰於再鼔
渙號新被巽辭弗皇載涉脩涂克祗初命此蓋伏遇皇
帝陛下乾剛不息離照方亨念兹草芥之㣲猶是臣隣
之舊尚分外寄未忍遐遺臣誓體鴻私勉殫駑鈍權輕
重魚鹽之利倘惠厄窮務并容獄市之繁庶消姦宄臣
無任
　　　江寧府謝上表
貳政宰司曽蔑聞於小補分符鄉國更曲被於厚恩甫
次部封䖍祗制命幸岀非望感異常倫臣中謝伏念臣
偶以凡才驟躋膴仕進弗繇於佽助居自信於顓愚雖
殫夙夜之勤迄無善最徒積讒誣之衆㡬致疾顛每自
循涯莫知稅駕賴䝉睿察許解繁機既便手足之私且
委民社之政眷存若此報稱無從此蓋伏遇皇帝陛下
大度兼容至仁博施殆謂服勞之久遂忘廢任之多備
數价藩期撫綏而求效馳精魏闕誓糜殞以論酬臣無
任
　　　揚州謝上表
淮海奥區麾符重寄克臨舊治祗奉新書中謝伏念臣
晦昧凡才因縁膴仕十年去闕踐厯空多九載居藩事
勞無紀逮睿明之獨斷又饕冐於再遷更悟衰殘尚留
簡記荷恩則厚撫已何堪此蓋伏遇皇帝陛下文武體
堯儉勤纉禹繼志述事方大有為壞植散羣無小不忍
號令四衆歡呼一情况臣蚤被於使令與國實同於休
戚侵尋末路詎知復見於聖時黽勉承流猶欲助宣於
悳意臣無任
　　　蔡州謝上表
祗奉綸言就膺藩寄効官伊始撫已若驚中謝伏念臣
性稟非竒材資弗競不聞亦式誤為先帝之所知無言
不讎屢展小忠而自獻未盡毫忽不勝怨仇差池去國
者七年荏苒更郡者五政一身踽踽在庭無期功彊近
之親四海茫茫當路乏蚍蜉螘子之援賴䝉全度尚假
麾符此蓋伏遇皇帝陛下德盛包荒仁深念舊焯知孤
逺之行了無左右之容再念臣拙於趨時勇在疾惡茍
豪猾之踰檢誓不顧私倘讒巧之飛言豈能還忌窮通
有數生死不逾臣無任
　　狀
　　　辭免翰林學士第一狀
右臣今月二十一日准閤門告報伏䝉聖恩除臣翰林
學士者聞命之始不任震慄竊惟禁林之職以侍從獻
納潤色討論為事責在詞翰豈容冐居伏惟皇帝陛下
睿問日躋聖學天縱毎因大政親形詔書四方傳誦多
士拭目皆以謂理包道德語符經誥鴻生碩老猶或不
知則於斯之時視草代言左右之臣猶懼難稱况如臣
者見聞卑漏辭伎瑣薄使居此任必辱明廷茍貪寵榮
終負憂愧乞囘成命冀安愚誠所有上件勅書臣未敢
祗受謹具狀辭免以聞伏候勅㫖
　　　辭免翰林學士第二狀
右臣伏奉告命除臣翰林學士尋具狀辭免䝉降詔書
不允者聞命震驚㒺知攸措竊以學士職親地要為世
髙選朝廷發大詔令稽古引義所自岀焉方陛下修明
百度成就王功之時而聖學髙逺肆言成章辭翰之臣
欲以參考謀謨潤色休顯非多聞敏識實無以稱如臣
涉道甚淺承學未優遭遇聖知奬擢踰分瘝官尸祿所
宜速誅陛下垂意優容更加異數茍兹冐昧必致顛隮
欲望聖慈特賜寢罷伏候勅㫖
　　　辭免翰林學士第三狀
右臣䝉恩除授官職累具狀奏聞乞行寢罷伏奉聖㫖
所請宜不允者聞命震驚罔知攸措竊以禁林之選今
昔所難自非學術足以諷議討論文章足以草創潤色
忠義亷直信於朝廷則在此官為無以稱臣羇孤鄙拙
才不逮人備數西垣已虞非據今若更叨寵祿冐昧以
居非惟使臣致竊位素飱之譏亦恐負陛下量能授官之
意所有告命未敢祗受謹具狀辭免以聞伏候勅㫖
　　　辭免獄空轉官奏狀
臣才識駑下誤䝉奬拔曽未數期叨逾至此開封累月
已積謗嫌囹圄空虚實繇聖治念雖黽勉未見可旌今
若茍叨官榮遂冐賞典非惟私義不安深恐更招物議
伏望聖慈追寢恩命所有勅告臣未敢祗受謹具狀辭
免以聞伏候勅㫖
　　　辭免直舍人院奏狀
右臣今月二日准閤門告報奉勅差臣直舍人院竊以
直舍人院以典掌誥命為職惟文學俊博論議閎通之
士當在此選茍非其人則何以潤色王猷發明國是臣
智識淺陋寸無所長備員儒館積累歲時較行論才久
宜澄汰文字之任尤非所堪妄冐以居必累公議所有
上件勅命未敢祗受伏望聖慈特賜寢罷候勅㫖
　　　秋宴笏記
秋物順成嵗功茂遂是攽燕衎俯逮臣工伏惟皇帝陛
下堯德無為禹功不伐致國家之閑暇得朝野之歡娛
均湛露以示慈慶豐年之底豫臣等親陪盛際猥列通
班徒愧屬厭未知論報臣等無任
欽定四庫全書
　王魏公集巻六　　　　　宋　王安禮　撰
　　啟(書附/)
　　　回文太尉賀冬啟
三統得天一陽復地人驗土灰之應官修雲物之占恭
以某官行踐九言器涵六徳入冠宰路蚤經萬務之㣲
外鎮留都用廣四方之憲方肇臨于休旦宜丕擁于多
祥未遑慶問之馳遽沐榮函之賜永惟欣佩曷喻名言
　　　與監司賀冬啟
魯觀望雲晉朝亞嵗陽徳潜長君子履亨矧惟髙世之
才宜對自天之嘏恭以某官徳猷宏逺聞望髙華乆縁
簡照之隆暫屈籌思之重履兹令序倍擁殊祥某方繫
賤官未縁展慶
　　　回賀王太尉啟
寵建節旄再司符鑰伏惟慶慰留守太尉徳髙世範望
重耆明自首掇于雋科蚤徧揚于華貫出入三朝之乆
周旋四紀之勤向留鎮于國門已薦成于期政雅意屢
形于止足上心増重于倚毗果誕告于外庭亟發揚于
渙號賜之朱鉞帝開爾宇之雄是有衮衣民詠我公之
復既頒成命胥恊公言馳慶牘以未遑辱榮緘而首及
乃情感愧曷罄敷陳
　　　和楊太尉啟
光膺制檢參總帥權伏惟慶慰恭以某官業履髙華材
資博茂以壯猷許國以廣譽對時將畧宏深久䝉榮于
朝論亷車要重方坐鎮于邊陲某幸托庇輝遽䝉音誨
即期披覿預切忻愉
　　　與契丹人使啟狀(四/道)
伏以睿聖膺期時紀電樞之慶寶隣修䀻嵗傳星傳之
華方清夏之在辰惟修途之乆御雖勤跋履無爽節宣
奉將聘節來㑹慶辰渉春夏之煦和勞川途之跋履
茂惟氣守休有善祥
載馳使節已次邦畿深惟徒御之勤少展饔羞之勞
慶禮迄成歸途載御居官有守出祖無階幸駐使軒薄
伸禮餞
　　　賀文太師啟
薦抗囊封力辭藩政安居遂請懋典遷榮伏惟慶慰某
官望重三朝勲髙百辟賛元調化厭居鼎路之崇布政
承流乆司宫鑰之寄允矣佐時之畧卓然定䇿之忠睿
心方切于倚毗雅意屢形于止足重違誠悃特霑異恩
冠品帝師燕居京輔既盡君臣之義又為朝野之光凡
在觀瞻舉同欣羡維更綏于眉夀期愈恊于輿情疊拜
需封懇還政事俞音乆秘褒數薦加逮承賜可之恩仍
極班朝之寵隆名莫擬近世罕儔伏惟致政太師蓍蔡
百工羽儀元化相自仁考黙有定䇿之忠翼于聖時實
為軌物之範辭麾幢于兩鎮冠品秩于三師甫授安車
歸榮里第永綏耆艾之福益副士民之瞻方阻見言尤
深慶頌
　　　與盧學士啟
近被辟書來趨使府瞻風雖切奏記未遑茂惟賢哲之
居休有神明之相恭以某官聲猷俊博徳業髙華親遇
昌辰數更膴仕使聮要重聊試于㣲才將略宏深佇觀
于殊拜某受知甚裕託庇有階係望樂郊尚遥燕席方
履炎歊之候宜臻和裕之休更兾節宣以酬頌嚮
　　　賀盧學士啟
祇奉明恩出刺劇部茂勛穀旦已布教條適臨炎燠之
辰宜享裕和之福伏以某官賦才宏逺受徳直清以公
望結主知以奥學登賢路百城所寄暫淹屈于籌思一
節以趨佇聞陪于法從某自惟庸拙乆屬眷存方托芘
輝歡榮實倍
　　　回謝皇親啟
恩靈優渥命數便蕃顧瀝懇以難回徒厚顔而祇惕豈
謂眷私之重首貽慶問之華感愧并深敷宣罔既
　　　賀吕諌議啟
進踐近班往膺重寄伏惟慶慰恭以某官賦才宏敏受
徳直方九列䝉榮已登于茂最百城受賜乆洽于懽謡
果縁帝眷之隆進陟天坡之峻藩宣所寄聞望増隆某
方託庇輝遽違門屏適履炎歊之候宜臻和裕之祥更
冀節宣以酬瞻頌
　　　賀李都尉啟
伏審光膺制檢茂建旌旄䟽爵甚優展親斯盛竊惟慶
慰太尉世載善聞躬㑹昌時自選尚于先朝蚤騰聲于
外戚軿車赤罽乆承築館之華蒨茷淑旂果席登壇之
寵見聞所建欣羡舉同未剡慶函遽頒温教永言感服
曷罄叙陳
　　　賀王待制啟
伏審光膺制命進踐官榮伏惟慶慰恭惟某官徳業髙
華材資博茂以壯猷許國以廣譽對時簡在上心數更
膴仕震闈席寵方資調䕶之良延閣升華更佇論思之
美䝉榮妙簡増耀近班承睿渥之惟行撫丹𠂻而竊抃
不圖謙眷先枉珍題永惟勤厚之私倍積傾祈之素
　　　賀人轉官啟
顯膺明命峻陟華階席帝寵之甚優増官儀而愈重方
圖馳慶遽辱貽音永惟意愛之勤但劇名藏之素
　　　賀人轉官啟
光被制音榮遷官秩伏惟慶慰某官材猷宏逺志業髙
華茂對昌辰乆䝉榮于朝論數更膴仕方坐鎮于邊陲
果縁帝眷之隆進陟使聯之重側聞睿渥増忭懦衷敢
期謙光先頒書翰感佩之至叙言莫周
　　　回安韓二樞宻免啟
顯承中詔進長(安樞宻/作秉字)内樞成命誕揚輿情胥恱某官
性資宏逺業履髙華膺哲人之令名值真王之休運有
猷有守乆推廊廟之才是斷是遷允恊士民之望側聞
謙執未即欽承願回難進之誠即副旁求之厚
　　　賀三舍人啟
拜寵中宸陞華西掖一時髙選衆論僉諧舍人智足以
參睿謨明足以觀聖學宻陪法從方且盡于嘉猷仰賛
沈幾無慮攄于賢業良欣頌願遽枉緘封傾荷實深敷
陳罔既
　　　賀蔣修撰啟
進職書林就帥嶺表方誕揚于明命諒深慰于雅懐時
屬歛揫氣初寥泬緬想戒嚴之暇靡愆衛養之經接清
讌以非遥前増欣忭辱華緘而先逮更極感藏
　　　與守倅賀正啟
嵗更其始日正於元班夏歴以知春敞漢廷而肆㑹欽
惟君子之履茂介陽祺之休某適繫官曹阻齎慶謁先
貽榮問徒劇感懐
　　　回文太尉馮觀文賀正啟
獻嵗發春禮載始和之候振萌出滯管推太簇之生伏
以某官貴名重于三朝盛徳儀于百辟入冠宰路(馮云/入總)
(樞/要)蚤經百務之㣲出尹留都(馮云外/布藩條)用廣蕃方之恵人
望乆思于圖舊王恩宜對于獲新未遑慶問之修首辱
榮緘之貺永惟感佩未易敷陳
　　　囬外西制賀正啟
歴惟人統葢羣陽開闢之端經重王春實萬寶發生之
首竊以某官氣資剛大道禀直方遍居華要之聮蔚著
事功之美屬順迎于嘉序宜茂進于吉祥敢圖謙私先
枉慶問感懌兼至敷叙難宣
　　　謝賈侍中啟
某啟伏念某末愚下品樸遫小才向以賤身至于樂國
䝉恩奬納屈意拊循望履舄于下塵剽尊爼之餘論薦
寵已厚榮幸實多恭以安撫太師侍中廣譽對時壯猷
許國入冠百辟則天下備聞乎風聲出臨一方則京師
并䝉乎福祉顧尊榮之莫抗非疵賤之敢階豈意鯫生
過煩曲禮葢蕩蕩之海衆水之所與歸菁菁者莪大陵
之所宜育義無棄物志在誘人顧慙趣操之卑莫稱褒
延之厚違離未乆鄉往滋勤伏惟順序頥神須時歸輔
上以副朝廷倚毗之意下以酬士人祈嚮之心瞻望台
屏下情無任祝頌激切之至伏惟台慈俯賜鑒念
　　　與宰執親王辭免右丞啟
叨膺帝制使貳宰司聞命若驚省躬増愧竊以國家更
張品秩敇正紀綱假兹唐室之名責以周官之實俾參
大政宜得真賢某胄出覊單學非該徧器小固難于大
受智卑實昩于逺圖自顧庸愚奚堪揀拔伏惟某官報
恩薦士常憂天下之遺賢為官擇人毎慮臣工之曠職
切冀弼諧之暇俯念非材特開替否之辭追還成命庶
安拙守更協師虞
　　　與親王辭免右丞啟
持心以厚事上克忠宜下採于民言以上聞于天聴敢
冀燕私之暇俯念非材畧陳替否之辭追還成命庶安
拙守更協師虞
　　　與宰執親王謝右丞啟
賛豫政機參陪宰路猥加小已弗獲終辭祗受以還感
懼交至竊以主上蹈帝王之偉績備天地之全能大飭
庶官既名正而言順一新墜典期治定以功成將擇近
司宜圖重望某憨愚陋士鄙樸常人鄉譽無毫髪之長
官謗有丘山之積謂當譴斥乃得甄升此葢伏遇某官
行膺中庸文參經緯沛周才而成務施善道以宜民貴
名振于四方恥忘賤逺威徳儀于百辟務育英賢致此
愚昧之㣲亦與丞疑之末誓更堅于圖報庶無累于知
人
　　　除右丞謝文太尉啟
國家上稽周官下採唐典一新位號參建疑丞進登綱
轄之司陪與機衡之政選用既由于下第圖任或踰于
舊人雖簡卑于清𠂻實先容于正論留守太尉蓍龜當
世柱石本朝(王宣徽曽端明並云/才不世有道皆時施)固嘗借潤于星河矧
復增華于廟器寖依近軸得賛逺猷方酬上徳之隆敢
替師瞻之厚
　　　除右丞謝内兩制啟
治兼三輔無尤異如古人位冠六曹列近司惟聖世既
叨右轄之選復玷下台之躔道未足以憲王僚識用何
而㫁國論敢慕不孤之徳終蘄樂告之言上答主知下
酬友志
　　　除右丞謝外兩制啟
尹真不稱非有最論報政亟遷敢知優假矧中臺之清
峻復右弼之崇嚴臨寵自驚渉川何濟况託侍臣之後
偶超國士之聮位髙而惟務于相先善少而猶存于樂
道過形褒賁但切感銘
　　　除右丞回謝皇親觀察等啟
誤膺制檢參秉國鈞顧遜避之弗從唯兢慙而靡措詎
期謙意先枉慶亟感佩增深銘言曷喻
　　　與兩府親王辭免左丞啟
宸綸誤寵省轄備官居已不遑進尤非據恭承上聖之
述作逺復先王之典刑相維百揆之紀綱丞辨六官之
儀制憲章尤屬分守固嚴冝須魁傑之才以佽弼諧之
地某學雖勞而道云逺志彌勵而力不充短綆無以汲
水小器難乎大受嵗餘待罪常懼空官今此階榮愈慚
幸位伏惟某官入奉清閒之燕親承咫尺之顔冀陳四
輔之須賢願借一言之替否庶追還于成命俾率恊于
僉謀
　　　與大王辭免左丞啟
大王相公承堯帝睦親之徳當文王友弟之時深惟四
輔之須才冀以一言而替否庶追還于成命斯俯協于
至公
　　　除左丞謝宰執親王啟
參貳宰司未知云補叙升官次弗獲終辭祗命以還貪
榮是懼竊以聖上蹈三王之髙致恢萬世之逺圖綱紀
文章煥然大備形名因任偉矣成功宜得非常之才式
禆洪業之治某畎畝無能之畸士茨簷一曲之陋儒居
官無以瘉人共學未可適道繆陪末論嘖有煩言敢謂
聖恩猶遷左秩此葢伏遇某官緝熙帝載寅亮天工(文/尉)
(云三朝舊徳/一代元勲)輔義行仁彌勵逹才之志推賢揚善獨存
兼濟之心致此孱㣲重叨優渥誓終圖于報國期不負
于知人
　　　除左丞謝親王啟
大王相公地冠親賢之重爵居茅土之崇務在服儒樂
于為善致兹庸𤨏猥玷寵光誓堅報國之心無負知人
之賜
　　　賀韓左丞啟
伏審顯膺綸綍進貳鈞衡成命誕揚輿情胥恱竊惟慶
慰左丞大中受才髙邁秉徳直方粲然奕世之勲卓爾
端朝之節果符妙簡入賛繁機帝賚有聞諒精神之相
與民瞻所屬期膏澤之下流展慶未遑騰緘猥逮永言
意愛之厚曷勝感戴之誠
　　　謝何侍郎啟
被恩中扆得請南邦甫至舊閭獲䖍初命瞻風甚邇覿
徳無階方修好之是圖遽騰書而見逮時方揫歛氣以
泬寥惟善衛于寢興庶少符于頌嚮
　　　與宰相論上尊號書
某等得㫖揮令撰上尊號表某等竊思今來外廷雖終
慈聖易月之制主上實行三年之喪縁臣子歸美君父
出于誠心期在得請如主上迫于羣議遂受典冊則備
樂盛禮恐未可施設有此鄙見合具諮禀更乞裁酌
　　　髙唐縣學記
嘉祐辛丑嵗武涉萬君偉來為髙唐令之明年也初振
養惸弱捍强綏柔民大化服遂建學于縣之東縣舊無
學有夫子廟草屋十數椽傾側毁折莫足以避風雨萬
君見而言曰吾將除此而新之其為舍宇以居學者使
得講習于中以五月庚申營址度材始興作矣令率僚
佐躬自臨督於是邑之士人相與言曰令如此我等其
可怠哉因各率私錢以助公費至七月甲辰而功畢設
夫子及四科弟子像于殿中闢其左以為肄業之舍除
其右以為㑹食之厨前有門以察出入中有堂以備燕
講増飭偉麗士不以為侈而民不以為勞也明年八月
有以事過髙唐始入學舍謁夫子像聞弦誦之聲低回
乆之因問學之所始而邑人皆稱萬令所為如此嗟乎
學校之廢乆矣而為吏者亦莫知教化禮樂之為急也
今萬令為百里之政而興起弊廢開延誘掖而進之與
士子講論夫子之道而不為茍簡之見須遲乆之功者
良有以也葢萬君聰明强敏勇于敢行其異日光顯于
朝廷得行其意則施設又將大閎矣區區小邑之間何
足為萬令道哉然與夫専簿書之勤計嵗月之勞固已
逺矣于其成也為立石于庭廡以告後之来者嘉祐七年
十一月庚申記
欽定四庫全書
　王魏公集巻七　　　　　宋　王安禮　撰
　　誌銘
　　　宋宗室右内率府副率仲愈故夫人郝氏誌銘
宗室仲愈前右内率府副率夫人郝氏曾祖勲累贈太
師中書令兼尚書令祖旻累贈太師中書令兼尚書令追
封慶國公父惠内殿崇班嘉祐五年三月十一日生元
豐四年六月二十八日卒享年二十二九月十四日祔
葬西京永安縣銘曰　孰予其善不畀以年嗟乎夫人
永矣兹阡
　　　仲訦妻賈氏墓誌銘
右監門率府率仲訦夫人賈氏曾祖貴不仕祖習贈右
驍衛大將軍父逹故前副都指揮使建武軍節度使贈
侍中元豐元年歸仲訦敏静恭淑宜其家人三年十月
以疾卒年二十有二明年九月丁酉陪葬于西陵銘曰
　婦徳内備隠屏弗章銘昭其幽垂聲不忘
　　　賈圭墓誌銘
信卿諱圭賈氏觀文殿大學士左僕射魏國文元公之
次子也魏公以經術相仁宗薨於英宗朝英宗親書大
儒元老之碑六字使刻諸墓碑之上其家世遷徙行治
勲烈不獨在碑刻與史官所記天下士無賢不肖皆知
之歎慕之信卿以䕃補太廟齋郎再授将作監丞勾當
在京諸司糧料院用明堂恩遷大理寺丞勾當雜買務
官市要賂索不已時人莫敢争信卿因事指中貴人之
過詣三司詰治中貴人坐罪自是都城列肆絶侵擾之
患遷太子右賛善大夫通判徐州翰林侍讀學士吕公
溱之為州也屬縣得塩盗數十人信卿覽其獄曰是可
疑也入白吕公請自窮治果得詿誤者數軰釋之遷殿
中丞國子博士㑹吕公徙治成徳辟信卿通判軍府事
及吕公得罪幕府坐累去職者數人争為自辨信卿曰
若歸咎吕公我等幸以自明豈士為知已者用之意哉
卒不辨謫監在京藥蜜庫英宗即位推恩入尚書為虞
部貟外郎賜緋衣銀魚稍遷比部員外郎魏公鎮大名
為請於朝改銀青光禄大夫檢校工部尚書兼御史大
夫上柱國充供備庫使提舉㸃醴泉觀公事明年魏公
薨信卿請復故官持喪天子許之用遺恩推官一等信
卿以讓其叔父又許之繼丁魏國夫人陳氏憂信卿且
得疾矣服除乞守本官致仕熈寧五年十二月乙未卒
於京師宣明里第享年四十五累階至朝奉郎累勲至
上騎都尉信卿容貌竒偉善射嘗舉進士一不中遂不
應刻意書傳欲有立於世不幸短命死矣平生交遊寛
和恭畏君子也當官遇事慨然不可奪者士友以此稱
之曾祖諱某太子右賛善大夫贈太師中書令尚書令
齊國公祖諱某祕書省著作佐郎贈太師中書令尚書
令晉國公所生母裴氏封壽安縣太君妻李氏衛尉少
卿昭選之女封樂安縣君子六人公定光禄寺丞公盛
太常寺太祝公靖公詠太廟齋郎公正公逈早卒女二
人未嫁孫男一人适以六年三月庚申𦵏信卿於魏公
墓側銘曰　魏公諸子多以材稱信卿維仲少則榮名
寛恭慎静孔武以敏志不時施半塗而殞大儒之里實
葬魏公祔於新竁維卜之從
　　　相州觀察使宗景夫人同安郡君李氏誌銘
夫人李氏鎮國軍節度駙馬都尉贈太保尚書令兼中
書令秦國和文公遵秦國獻穆大長公主之孫鎮潼節
度觀察留後贈太師中書令兼尚書令良定公端懿嘉
興郡太夫人郭氏之子年十有八歸今相州觀察使宗
景服事舅相李定王姑崇國夫人以孝聞縫紉烹飪必
以身而晨昏寒暑飲食必以時性荘静讀書傳略知大
方閨門之内人無間言始封昭徳縣君進同安郡君以
元豐四年二月甲子終享年五十有二九月某甲子陪
葬于西陵子男二人仲堯仲獬皆官太子右内率府副率女
七人長昭徳縣君適左侍禁郭唐卿次寕徳縣君適右班殿
直石繼祖次崇徳縣君適蔡州録事参軍次比丘尼崇
因院主妙覺大師悟本次廣徳縣君適右班殿直曹琚
次早卒一未行銘曰　婉婉夫人禀徳自天閨閫孔肅
饋祀㒺愆彼蒼者何不錫以年銘刻垂芳於乆其傳
　　　宋宗室右監門率府率叔覊妻翁氏墓誌銘
翁氏三班奉職舜弼之女也祖日新内殿承制閤門祗
候曾祖通贈左監門衛大将軍元豐二年十月庚申卒
享年二十有二明年二月癸酉𦵏於汝州梁縣秦悼王
之塋次夫人柔婉明恵知好佛書事舅姑以孝聞内外
宗族不見喜愠之色卒之日知者皆為出涕銘曰　茫
乎何往窅乎曷藏淑惠之徳死而不亡
　　　故朝奉郎權發遣秀州軍州兼管内勸農事輕
　　　車都尉借紫沈公墓誌銘
公諱季長字道原曾祖承諒贈光禄卿祖玉屯田郎中
父播贈中大夫母元氏封吳興郡太君其先湖州武康
人也再世家于杭州錢塘不知其所以徙至公皇祖真
州卒於官遂家焉今為真州揚子人也公五歲喪父祖
母春秋高無他子尊夫人有髙節大志自力以養其姑而
退保諸子公性至孝哀憤感泣已如成人少長即自奮
勵閉門讀書家人有終歲不見其靣者年十七舉進士
薦于鄉辭章典麗已可觀居數年乃專取羣經深探而
力索之至忘寢食寒暑遂又以經術稱學者歸之轉運
使上其行義朝廷賜以粟帛中進士甲科補越州司法
參軍丁母夫人憂服除為南京國子監教授南京學廢
久矣國人多不知學學者多不知經公取羣經為諸生
講解誨誘之甚力方朝廷以經術取士士之從學於公
者通經為最先故禮部嵗所貢士多公弟子其後亦復
稍稍為時顯用歲滿改萊州掖縣丞未行天子召見問
勞命進所著書因謂公曰朝廷方新學校朕将用卿典
教姑為朕悉心焉除國子監直講公出入學舍與諸生
論經歸則謝客未嘗請謁權勢歲滿遷大理寺丞權太
子中允崇政殿說書兼權判尚書禮部進講發明皆治
亂之要上命録其説以進賜五品服與考開封府進士
既罷入見上留公從容問曰論不以智治國誰為此者
公曰李定所為上曰聞定意譏朕公曰定事陛下有年
當知其為人邪正頃者御史言定乃人倫所棄陛下力
排羣議而定始得為人如初繼又擢用不次陛下之徳
及定雖懐利尚當知恩臣以此敢謂無譏陛下意詩序
曰言之者無罪聞之者足以戒書曰小人怨汝詈汝則
皇自敬徳陛下自視豈任智者不知何自慊疑乃信此
為譏也上曰卿言甚善朕今已釋然矣卿長者乃喜為
人辯謗公曰臣非為人辯謗乃為陛下辯譖耳後轉寳
文閣待制常秩與公不阿且有大用意已而除天章閣
侍講兼集賢校理管勾國子監公事假太常少卿為大
遼國接伴使同修起居注上特留公曰卿獨立少與朕
所自知毎恨用卿為晩行且用卿矣間語及前代君臣
因曰漢武帝學神仙不死之術卿原其意否此乃貪生
以固位耳故其晩年舉措謬戾禍貽骨肉幾覆宗社且
人主固位其禍猶爾則為人臣而固位者其患亦何所
不至故朕毎患天下之士能輕爵禄者少公曰士而輕
爵禄為士言之則可為國言之則非福也人主有尊徳
樂道之志士皆以不得爵禄為耻寧有輕爵禄者哉至
於言違諌怫士有去志故以爵禄為輕上曰誠如卿言
異日又留公因問人物邪正公曰臣介愚與世少偶人
之邪正多所不知既退或謂公曰事君有犯無隠此得
無近隠乎公曰自先王澤竭善惡既無定論士之好惡
又不以公吾豈可循好惡不公之士取善惡無定之語
遂必人之邪正哉直舍人院權同知元豐二年貢舉遷
太常丞太學生有犯學制者自虞屏棄乃授匭上書訟
講官受賕天子下其書俾公議所以處又下其書開封
府置獄推究無實状乃移其獄御史府御史取赦前及
状外事上言乞一切推治議遂及公百計以誣卒莫能
得乃坐公不實而誣謂翰林學士許将嘗託監丞王悆
請於公乞為外舍生陳雄陞舍學制歲終取諸生試文
累上簿者名聞中書中書考察陞舍雄初未嘗陞舍也
纔一上簿爾有司議法雄文非優是為曲法坐奪兩官
免天下籍籍皆為謂寃而公無一語自及六年官制行
復通直郎簽書淮南節度判官㕔公事在淮南踰二年
營職不怠士人謂公能安於義命數以政事與在勢者
忤而獨為民所愛譽愈久而不忘八年遷奉議郎今天
子即位恩遷承議郎又遷朝奉郎權發遣南康軍為政
簡便不擾御史上言沈某久以清脩有重望於時名在
謫籍人皆知其寃乞以元坐付有司議除其罪下其奏
御史因取太學諸坐罪者條奏乞除其辜有差於是同
時之人盡獲昭雪而士皆意公必且復用居兩月被召
至闕除少府少監改權發遣秀州事卒於官舍實元祐
二年十月十二日也享年六十有一公和厚静黙出於
天性或有問焉不茍譽以蘄合當熈寧元豐間神宗自
知公稍顯用矣忌者毀公異時論以獲進於是衆人相
與排公而絀之以至於今復得召見衆議謂公當且留
朝廷而諌者又指公為前政之朋附用古害今遂斥于
外然則公之自守而不遇可知矣公視窮逹禍福皆無
足以動其心者行止進退取舍辭受必求中理未嘗近
名接人御物泛然若無所不可至立朝莅事則所與必
義不為勢屈其於親黨交遊内無間言外無疑行好急
人之難有以窮歸者雖甚貧必多方以賙之晚喜佛書
所閲數千卷纂録其要百餘萬言然未嘗為人道也文
集十五巻詩傳二十巻論語解十巻對問五巻娶王氏
徳安縣君有賢行不茹葷十年後公百六十日無疾而
終子三人銖和州防禦推官文學行義皆有可稱錫讀
書舉進士鏻亦孝謹皆假承務郎女四人壻朝奉郎通
判宿州事章仲山奉議郎錢青箱陳州觀察推官熊侔
承務郎劉旦孫一人耕郎孫女一人以元祐三年九月
二十九日葬真州北山之原公之配予同産姊也尤審
公行治銘曰　敏識洽聞居仁蹈義在㓜有聞踰壮而
仕恭信直方强恕愷悌愈絀愈榮學則為已
　　　宋宗室故湖州管内觀察使贈鎮寧軍節度使
　　　追封儀國公墓誌銘
元豐二年九月甲午制曰古先哲王治四海以孝親九
族以仁生則致享叙之恩死則盡追崇之數民徳歸厚
朕甚慕焉皇伯湖州管内觀察使金紫光禄大夫檢校
工部尚書使持節湖州諸軍事湖州刺史兼御史大夫
上柱國天水郡開國公食邑六千五百户食實封二千
一百户克勤序於宗藩躬廸善行無驕嫚過差之悔有
端荘謹厚之稱永言奄亡良用傷䀌恩禮之厚屬在親
賢授鉞建旄錫封南國尚其㝠漠膺此休榮可贈鎮寧
軍節度使仍追封儀國公謹按公字進之秦悼王廷美
之曾孫廣平郡王徳隆之孫贈深州團練使承訓之子
起家除左班殿直十一選至觀察使娶薛氏封仁夀郡
君先公卒子男二人叔昻右龍武軍大将軍懷州防禦
使叔愷右羽林軍大将軍舒州防禦使女十五人長壽
縣君適内殿崇班張從遜次適西頭供奉官李宗亮次仁
慈縣君適内殿崇班張保次永康縣君適西頭供奉官
張從慤次仁壽縣君適東頭供奉官王君貺餘早卒孫
男十二人羡之右武衛大将軍施州刺史勞之遷之右
監門衛大将軍澄之右千牛衛将軍聽之抗之政之率
府率用之元之三班奉職餘尚㓜曾孫男六人公鉉公
繪率府率四人未名曾孫女八人元豐二年九月丁亥
卒明年三月癸酉葬於汝州梁縣悼王之塋次公以宗
室貴近㓜服恭儉自奉朝請踰五十年厚重端良迄無
罪悔宜其寵禄光大令問始終褒恤哀榮恩禮備稱制
書所紀辭章爛然臣其幸以文字為職獲志公事謹昩
死以聞銘曰　有翼儀公煒我宗子蹈彛去奢居寵離
祉制行不踰厚終令始刻銘墓中以告無止
　　　宋宗室武寧軍節度使同中書門下平章事追
　　　封楚國公墓誌銘
公諱宗藎字才叔濮安懿王第二十五子也起家除右
監門率府副率皇祐中大享明堂進太子右内率府率
稍遷右監門衛将軍英宗登極拜大将軍未幾以近屬
再遷階州刺史今皇帝嗣服進邵州團練使丁母永嘉郡
太夫人皇甫氏憂服除改道州防禦使元豐三年二月
戊申薨享年四十有二上聞震悼以慈聖光獻皇后在
殯不克親臨其喪猶勑中人賻贈之甚厚制贈武寧軍
節度使同中書門下平章事追封楚國公四年九月丁
酉從𦵏于濮安懿王之園次娶楊氏封仁壽郡夫人建
寧軍節度觀察留後景宗之女也子男六人仲江右監
門衛大将軍筠州刺史次仲郵仲的皆右千牛衛将軍
仲葳太子右内率府副率仲匿早卒女四人長永安縣
君適澶州録事參軍孫景初次永㤗縣君適右班殿直
程温叟次永㤗縣君適右班殿直王侁一未行孫男三
人女六人尚㓜公天性純孝居母喪勺水不入於口七
日哭泣悲哀弔者不忍聞服除痛自刮磨故習至不飲
酒食肉聲色玩好悉皆屏去好收異書喜為文不以富
貴驕人輕出財物以急人之難有稱於宗室中不享遐
壽是可哀也銘曰　宋受天命系緒有光翼翼楚公宗
子之良居寵惟約立志以强謂兹令徳克享壽臧云何
不淑奄忽以亡有京者冡實維其藏刻石昭昧以告茫
茫
　　　宋宗室金紫光禄大夫檢校國子祭酒行太子
　　　右監門率府率兼御史大夫䕶軍天水郡開國
　　　伯食邑九百户贈左領軍衛将軍墓誌銘
故金紫光禄大夫檢校國子祭酒行太子右監門率府
率兼御史大夫䕶軍天水郡開國伯食邑九百户贈左
領軍衛将軍仲頎字脩甫曾祖諱元偓韓恭懿王祖諱
允弼相孝定王父諱宗藝武寧軍節度觀察留後彭城
郡公起家除左内率府副率遷太子右監門衛率府率
以元豐三年六月二十七日卒享年二十有六娶李氏
昭徳軍節度使同中書門下平章事昭亮之孫尚東作
坊使惟寳之女也子士啓士陪皆右班殿直女一人尚
㓜元豐四年九月丁酉陪葬于西陵銘曰　天賜之徳
而不以壽徃安于藏庻蕃厥後
　　　宋宗室左領軍衛将軍墓誌銘
贈左領軍衛将軍仲肭字明甫魯恭靖王之曾孫信安
郡僖簡王之孫今魯國公宗肅之子生於嘉祐六年十
月卒於元豐四年四月官由内率府副率遷右監門率
勲上䕶軍爵開國侯食邑一千一百户娶鄭氏子三人
士訢士愷早卒士軹右班殿直九月從葬於先王之塋
次銘曰　温恭而孝信厚以和壽不侔徳命也奈何
　　　宋宗室密州觀察使進封高宻侯墓誌銘
故贈宻州觀察使髙宻侯諱仲侔字脩甫魏公憲王之
曾孫平陽郡恭懿王諱允升之孫隨州觀察使諱宗楷
之子初授右内率府副率由副率五遷為登州團練使
元豐四年五月戊子以疾終享年四十有三以四年九
月丁酉從葬于先王之塋次娶髙氏封秀容縣君子男
八人士極右千牛衛将軍士鱣右監門率府率士晉士
聞士浡並右班殿直餘早卒女七人長適右班殿直陳
琬餘尚㓜孫男五人不剛三班借職女二人公性資純
厚㓜不喜從兒童嬉戲少長以才氣自負當熈寧間天
子勵精政治始詔宗子由袒免而下願補外官聽其自
效而公以宗室近屬常感激欲自奮㧞立功名以見世
不幸其志未就而逝可悲也哉銘曰　山髙水深兮洛
之涘佳城兆啟兮遠日至侯之藏兮既固而安尚利其
嗣人于世世
　　　宋宗室右武衛大将軍筠州刺史魏國公贈安
　　　化軍節度使觀察留後墓誌銘
宗室仲來字進之曽祖魏王祖允言安逺軍節度使同中
書門下平章事父宗立昭信軍莭度使南康郡王生四歳
賜名授太子右内府率用明堂恩遷右監門衛大将軍
今上嗣位進右武衛大将軍封州刺史遂遷筠州刺史
魏國公以卒享年三十七贈安化軍節度觀察留後妻
李氏延長縣君男十人士倪右千牛衛将軍士抃右内
率府副率士浚士調皆右班殿直餘㓜未名女八人元
豐四年九月十四日𦵏於河南府永安縣銘曰　寛敏
恭靜慈和惠良何以昭之納銘幽堂
　　　宋宗室右武衛大将軍持節温州諸軍事温州
　　　刺史充本州團練使上柱國天水郡開國公食邑
　　　三千六百户食實封六百户贈徐州觀察使追
　　　贈彭城侯墓誌銘
侯諱世岳字希甫太祖皇帝之元孫越懿王徳昭之曾
孫贈彰化軍節度使舒國公惟忠之孫贈武勝軍節度
觀察留後韓國公從藹第八子也母大寧郡君慕容氏
育母安吉縣太君田氏慶歴二年八月二日生于睦親
之第慶歴七年賜名授太子右内率府副率明年大禮
改監門率門率遷千牛衛将軍英宗登極遷監門衛大
將軍今上即位授武衛大將軍黎州刺史進温州團練
使環衛如故元豐四年七月十日卒享年三十有九訃
聞于上兩宫遣内人臨奠賻贈加等詔贈徐州觀察使
追封彭城侯九月丁酉陪葬于西陵初娶李氏安化軍
節度使端憲之女秦國獻穆大長公主之孫先侯十三
年卒再娶仁和縣君馬氏供奉官廸之女二男令秘右
班殿直次未名一女尚㓜侯性質温厚樂慕名教早失
韓國大寧之養痛自脩飭玩習書史略通大方勤儉謹
畏稱于族人銘曰　原髙壤厚兆此新阡何以昭之銘
詩萬年
　　　資政殿學士太子少保致仕贈太子少師謚章簡
　　　元公墓誌銘
元豐六年七月十二日庚辰資政殿學士太子少保致
仕上柱國魏郡開國公食邑二千八百户食實封一千
户元公諱絳字厚之薨于蘇州衮繡坊之私第年七十
六訃聞天子震悼輟視朝一日贈太子少師謚曰章簡
録其子孫四人以八月二十九日丙申𦵏于杭州百丈
鳯凰山之原公舉天聖二年進士知禮部貢舉翰林劉
公筠竒其文擢寘髙等入試崇政誤用韻猶賜同學究
出身補楚州淮隂縣主簿㑹淮南旱蝗部使者風郡邑
母得蠲賦公按行以寔免於是獨淮隂人得不殍再擢
進士第調江寧府觀察推官歲饑境内流庸充斥官為
作饘粥發廪庾公悉意循拊榖價卒不能增全活者數
十萬至它旁近郡之民皆頼之攝治江寧上元兩邑破
姦擿隠吏不能欺民大化服縣民王氏豪横吞奪民田
誘掠人為奴婢有欲告者或戕殺以㓕口鄉人至號為
王豹公擒捕掠治卒伏法鍾山民介居南北被酒相毆
擊於道既歸明日有盗刖其足者其妻呼隣里皆意鬭
者之所為也捕至公語其妻曰汝可去盗巳服矣隂使
吏隨其後果有浮圖迎笑竊語相賀公即縶浮圖廡下
召妻一問伏姦衆問公曰何以得之曰吾視其妻哭不
哀泣不下又與傷者共牀而血不濡其裾然後皆讙曰
公神明也范文正公仲淹安撫江西李康靖公居谷知
軍府事交章稱薦召遷祕書省著作佐郎知吉州永新
縣世指以為難訟訴日數百公聽斷如流至隣邑争不
平者詣公决焉大姓周整少孤里人龍聿誘以蒱博以
姦勝上腴田萬畆因脅取其質劑整母訴於縣又訴於
州於轉運使至撾登聞皷皆不能自白公取案牘一閱
而察其姦田卒還周氏一縣駭服用舉者知通州静海
縣江淮制置使言私販塩至二十斤以上請坐徒徙公
曰海旁之民鹵斥不毛恃鹽以生自是非羣販者止笞罰
縱去衆頼以安嘗奏審官五事從其議除江南西路轉
運判官請得知台州大水昏墊之餘公出庫錢就民作
室數千區許人自占與之期三歳償所費於是流亡皆
復業又甓其城因門為堤以禦暴漲至今為利權三司
度支判官㑹甘陵罷兵河北饑經費外卒辦於縣官者
尤多公調度折𠂻而人不知勞出為江南西路轉運使
請除籍丁之法以便民從之儂智髙反嬰廣州城甚急
宿軍邕州歳漕又不足上以為直集賢院就充廣南東
路轉運使乗遽至部建瀕江水砦數十以待逋㓂繕治
十五城器械樓堞一皆完給而軍食以有餘用功遷尚
書工部郎中判三司塩鐡勾院又除兩浙轉運使賜三
品服改河北轉運使召充三司塩鐡副使拜天章閣待制
知福州英宗即位遷右諌議大夫又遷給事中知應天
府兼西京留守司又徙河北都轉運使奏事殿中英宗
顧問甚久謂公曰罕有如待制忠者朕弗忘也今上嗣
位遷尚書工部侍郎集賢院學士知廣州兼廣南東路
經畧安撫使又知越州知荆南府皆兼本路兵馬鈐轄
知鄆州兼京東西路安撫使未至部召為翰林學士兼
侍讀知開封府已而兼翰林侍讀學士提舉在京諸司
庫務拜三司使三司火災落侍讀學士未㡬復職充羣
牧使拜參知政事後三歲七十數上章乞骸骨上遣中
貴人封還所上章靣請者又六七上遽曰聞卿子耆寧
孝謹好學使校書崇文且留二朞公恐懼俯伏請避賢
者路固不受命上慰諭久之公歸語親友曰上恩如是
吾不知稅駕所矣㑹太學生虞蕃上書訟博士受賕不
法逮繫諸生公族人伯虎𨽻太學生得教諭小學逾半
歲公弗知也御史府執耆寧下吏耆寧素羸疾自㓜事
公未知跬歩離膝下公大駭愕即上章願納平生職禄
乞許耆寧即訊於外如事連臣不敢計非是一皆引伏
上詔諭再三許如奏而御史格詔夜立耆寧庭中遣使
蹵廹伏辜又謂公使學官孫諤風祭酒録伯虎以為教
諭已而御史至府苐簿責公公不復省視即取牘書審
如所劾其後獄辭成則曰伯虎之得小學即嘗白公而
耆寧乃至逮捕前數日始因伯虎語及知爾是豈公素
不使子知之乎况諤與公非有舊公肯私謁耶人或惎
公自伸公曰吾為大臣也已嘗自陳不敢不盡胡乃自
負其言内無愧耳又何辯焉出知亳州陛辭日召對上
迎謂曰卿行事朕所自知一歲即召卿也又欲更以陳
許州公頓首謝臣罪大陛下貰死為幸安敢擇郡使臣
得小州如潁足矣上許之賜坐使服金帯如舊慰勞備
厚明年以資政殿學士知青州并京東東路安撫使過
都朝謁問䘏繼至留提舉中太一宫兼集禧觀自潁還
朝未踰年乞歸老前後累章十數上謂公志力未衰尚
宜在左右公懇辭曰臣老矣雖啣恩欲彊自勉餘年無
幾至於癃薾失職而去為終身羞幸陛下保全其始終
因移疾彌月上數命中使至第存拊公力疾入謁曰臣
疾憊子羸誠恐一旦先朝露則遺骸不得以近先人之
邱墓矣上惻然猶不得請曰朕為卿辦治雖百子何以
加公毎造朝詔勿多拜車駕遊幸聽免扈從邇英進講
亟召公公至涕泣避位上敦諭再三乃就席又上章靣
傾悃愊遂以太子少保致仕公由著作積十二遷至侍
郎㑹更官制乃除正議大夫嘗判通進銀臺司兼門下
封駁糺察在京刑獄判昭文館宗正寺修玉牒官權判
尚書都省判太常寺兼禮儀事同譯經潤文都大提舉
三館祕閣踐歴華要所至稱治遂登丞弼晩以東宫師
保就第始終榮名士大夫知與不知咸稱慕焉公㓜敏
五歲已能賦詩經史過目輙誦九歲知荆州孫冕試以
三題冕薦于朝貧不能行及長博識彊記長於議論落
筆為文醇雅深茂屬辭比事鈎引貫穿為一時推重任
翰林誥命一出天下莫不傾想皷動上毎歎曰卿文詞
髙妙近世罕比足為朝廷光采及在中書蕃夷書詔多
出公手景靈宫諸殿成莫夜傳詔俾公草上梁文遲明
以進都下傳寫以後得愧有文集四十巻既以文學知
名至於臨政尤善為方畧得事情吏淮隂江寧已有能
稱及治閩廣開封不畧細故秋毫委曲務盡其實而平
反之有讞獄集五十五事為十三巻傳於家天性孝友
直諒豈弟待後進不為邊幅毎以砥礪名節敦尚風義
為先唐國有疾公請命于天誓以身代神示其象唐國
亟愈及後丁内艱倚廬三年哀毀骨立公以布衣起家
兄弟六人與其子孫皆無仕者公既貴悉以䕃補官猶
月給俸錢購市良田使之充羡不為分毫計惜推賢與
善惟日不足薦士千數後多知名至輔弼侍從者甚衆
卒無一人累已與人交際務出忠信或用此以為歉公
弗之回也及預政盡忠無私将順諫救慎重不泄雖耆
寧莫得聞省中語議上前惟正之從不為茍止及得謝
上謂公曰卿自與政中立不倚比有忮害卿者事往矣
不復道也公謝曰臣不肖待罪近司無所禆補陛下含
容不誅其退分也尚敢以片辭校枉直哉上憫然久之
曰卿可營居京師朕資卿金幣且便耆寧仕進公皇恐
遜避曰臣有田廬在吳歸可售即築室都城得望屬車
之塵幸矣何冀賜耶行次近郊上遣近侍賜金千兩詔
曰無事早還京師公既至吳二子分直洞霄鴻慶宫圖
書盈前琴瑟在御扁舟籃輿湖山自適踰年手奏臣垂
老多病朝夕先墓不克奉詔其辭皆感戀恩遇之語既
薨上得公遺奏涕泣因出示執政曰此必元某之文也
遽命内璫逺拊其孤餽金百鎰詔其家集平生文章上
之元氏系出於危危出姬後封於新歴秦漢晉唐皆有
仕者五代時全諷起建昌為撫州刺史其仲子倡任信
州刺史為公之曽祖與淮南楊渥戰北信州走吳越錢
武肅王因自易元姓生徳昭官至尚書左僕射兼侍中
封晉國公謚正宣為公之祖生九子皆以父任至顯官
獨㓜子守文舉咸平進士擢第官至大理寺丞為公之
考公既貴贈曽祖太子太保曽祖妣徐氏郜國黎氏莒
國竝太夫人祖太師祖妣朱氏崇國姜氏申國竝太夫
人考太師中書令六年郊祀更贈開府儀同三司追
封崇國公妣錢氏燕國裴氏唐國竝太夫人始娶太原
王氏越郡夫人繼娶蜀郡王氏魏郡夫人子耆寧館閣
校勘有至行好學能文上所褒者耆弼承奉郎女長適
尚書司封郎中李平一仁和縣君次早卒孫延祖似之
皆早卒㓜曰紹京銘曰　允矣元公博聞敏識奮躬逄
辰顯大翕赩挟詞决科爰初童覉居官出使名發聲馳
遂參侍從徳嚴望尊于閩于廣維屏維蕃乃登翰林乃
尹帝畿文國之華政也吏師帝謂公曰徃哉弼予易直
端亮一其終初公拜稽首敢有不共弗馮弗靣惟正之
從御史折獄公不汝違朞年還公上所自知辭榮遺寵
章十數踰褒嘉問賚卒老于吳天不憗遺䀌傷殄瘁令
問曷歸傳史在謚貽謀子孫忠厚孝恭播美邦家茂實
顯庸諏良卜吉兆此新阡銘以昭之於千萬年
　　行状
　　　宋故推誠保徳崇仁翊戴功臣宣徽南院使光
　　　禄大夫檢校太尉充太乙宫使東平郡開國公
　　　食邑六千户實封一千四百户上柱國吕公行
　　　狀本貰開封府開封縣汴陽鄉伯祖為户曽祖
　　　龜祥皇任殿中丞累贈太師中書令兼尚書令
　　　曾祖母魯國太夫人李氏祖䝉亨任大理寺丞
　　　累贈大師中書令兼尚書令韓國公祖母韓國
　　　太夫人韓氏父夷簡皇任太尉致仕累贈太師
　　　中書令兼尚書令楚國公妣楚國太夫人馬氏
公諱公弼字寳臣少以父䕃守将作監主簿累遷大理
寺丞召試學士院賜進士出身同判太府寺将作監遷
殿中丞判尚書祠部遷太常博士通判鄭州丁母夫人
憂服除判吏部南漕賜緋魚袋以尚書屯田員外郎擢
充三司判官公以文靖公方疾引得謝懇辭不拜乃提
㸃府界諸縣鎮公事久之復以為三司鹽鐡判官文靖
公薨以恩遷度支員外郎服除又為鹽鐵判官為淮南
轉運使賜紫金魚袋召為三司度支判官遷兵部員外
郎糺察在京刑獄拜直史館為河北轉運使北道民力
貧敝困於餉役公始通御河之漕移内郡之粟以實塞
下又置鐵冶以佐經費因請减近邊屯戍冗兵使就食
京東諸郡練訓義勇以助戰守諸城皆増置壮城軍不
給他役專事修築大名埽累年决溢公議脩郭固口以
殺水勢河患遂息公在部四年省支移之賦與不時之
役以數百萬計於是自天子大臣皆知公才能可用就
改尚書工部郎中天章閣待制充都轉運使召還權三
司度支副司權判吏部流内銓加龍圖閣直學士髙陽
關路經略使副使知瀛州遷兵部郎中權知開封府御
史言判登聞皷院劉宗孟事連宰相委公鞠治公盡力
推析無所顧避進樞宻直學士知成都府辭不拜充同
羣牧使為北朝祭奠使再除樞宻直學士涇原路經畧
安撫使知滑州遷右諌議大夫鄜延路經畧安撫使知
延州公所至嚴重安靜不苛不縱未嘗法外戮人而軍
士肅然畨官胡乙叛歸夏國公移文詰執殺於境上異
時守帥屬羗逃去或不敢究以幸無事至公令行莫不
讋伏終公去無一人叛去召充羣牧使判尚書兵部提
舉醴泉觀拜龍圖閣學士知成都府卭蜀逺方其俗易
搖為守者徃徃務為威嚴以盡察為能公獨撫以寛恕
屢以有年蜀人徳公其去也作蜀父吟以思之至今流
傳不息英宗即位加給事中遷尚書工部侍郎召為羣
牧使權三司使嘗奏事殿中英宗謂之曰前使蔡襄訴
訟多不以時决頗有留事卿何以處之公對曰臣自䝉恩
備位即考求襄之政事未見其怠且失也恐言者妄爾
上省納之居月餘遂拜樞宻副使公自以世受國恩知
無不言因奏疏言陛下即位以來諫官御史之言罕見
聽用雖有耳目之官實無視聽之助非所以明四目逹
四聦望陛下自今以來政事責成於大臣視聽專委於
臺諫能其言者即加寵任失其言者無憚絀易則言路
通而視聽廣矣又乞以祖宗故事嘗置玉几延英講讀
更用此書以代史傳言甚切至嘗從容進對上論及人
物使公選擇可用者以名聞公薦十餘人皆當世一時
之選多被進擢有至大用者於是朝廷士大夫皆歎曰
吕公真知人今上即位以功加刑部侍郎上既更用大
臣擢公為樞宻使制曰屡形憂國之言多發便時之䇿
於是天下又知公有言於上也公在政府七年持法守
正議論不阿權貴嘗奉手詔條列邊事公上十事多見
採用其言京東武衛令分𨽻河北諸路總管司更出防
戍可代京師禁卒以省冗費河北義勇率五分擇一分
為上等募令養馬騎射優為復除條目完具公私便之
迄今著為定法又奉詔條陳陜西守禦之䇿議者欲廢
慶州帥府以𨽻鄜延州東自黄河白草西抵環州定邊
凡二十二寨其地相去千里若為一路則畨漢徃來緩
急應勞不及事矣議既不合或欲委之邊臣經度公曰
此事繫朝廷不宜委之邊臣也卒從公議㑹久旱不雨
上延對輔臣訪以切務公即時上疏大㫖以謂為君者
不可以聖自尊當用晦以接下為臣者不可以卑自謙
必抗忠以責難鍳知人之艱救虚文之敝又言天下轉
運使提㸃刑獄請令久任使於通判知縣中各舉一人
自代委中書考核治行後加試用以所薦賢否為監司
黜陟上嘉納焉已而公弟公著擢御史中丞公以私門
恩寵過盛與其弟遜避久之制詔諭以朝廷至公之意
至於三四乃各就職明年拜觀文殿學士尚書吏部侍
郎河東路經畧安撫使知并州時朝廷以宰相宣撫河
東陜西遂遣将西畧城囉兀修列堡障通綏銀路詔公
應接公隨宜綏撫衆頼以安初發兵夫二萬轉餉囉兀
由荒惟三泉新路以徃公曰我之大兵雖巳通行西人
必設伏斷我糧道我師退不可得進不逄援無噍類矣
今永和關路雖迂逺且違宣撫之期然可免鈔略之患
乃使由永和關以徃已而袖堂援兵果遇伏不得進邉
人乃相與感泣徳公之活已也上聞之嘉歎手詔褒諭
時既城囉兀築三寨又欲増置堡障公上言三寨之役
糜壊兩路民力未能成就何容此外更置堡障臣觀三
寨地形散漫空濶必難固守大兵入界殺獲既多西人
懷忿日夜聚兵必為邉患臣望朝廷罷寨戢兵專為静
重之䇿以阻西人犯邉之謀後卒如公䇿棄三寨賊遂
不復入㓂初宣撫使之出以知制誥為判官将吏當賞
者得承制專行而所賞多所未當公奏言臣得宣撫司
指揮令本路出兵至囉兀城與种諤㑹合又令修築三寨
許咸吉既領兵至㑹合處道上初不遇大敵捕斬老小
驅掠牛羊而已至於創置三寨致西人将引重兵攻剽
争奪又不能成就今論功行賞不自朝廷至如都鈐轄
宣事舍人葢朝廷直(原缺/)之官又不用制敕先已除授
論議紛紛皆以謂自昔人臣得專封拜非治平得已之
事也臣望陛下以入界将佐功状委中書樞宻院重責
裁定則功賞不僣稍全國體書奏從之時轉運使以軍
興調發遽急騷動内郡得罪朝廷悉罷歸之又言事不
豫圖廹以期㑹其勢不得不至騷擾朝廷為薄其責頃
之公以疾乞便郡得知鄭州州之西南舊引湖水入城
東注僕射陂灌溉民田議者以隄防為費請廢罷公以謂
隄防之費可損而無擾也灌溉之利顧可廢哉乃料役
兵脩完民知水之存而不知工之所自出也又為斗門
以走暴漲鄭人便之㑹臨洮用兵帥守之臣往往撓謀
沮計傾毀任事上以公忠精乃拜宣徽南院使檢校太
傅充秦鳯路經畧安撫使知秦州使者諭㫖召入朝靣
加慰勞公始至凡所處畫條目鉅細皆躬自臨督從宜
制變悉中機㑹其後王韶收復熈河以公有勞就加檢
校太尉固讓不從而公且得疾矣累請汝州得判河陽
上遣中使将御醫診視因請管城私第乞領西太乙宫
乃拜西太乙宫使熈寧六年三月八日薨于家享年七
十六訃聞上震悼輟視朝二日贈守太尉賻某物吕氏
自公髙祖夣竒為後唐北京副留守家于太原曾祖龜
祥開寳中為殿中丞知壽州因居於下蔡祖蒙亨淳化
中官至大理寺丞伯祖蒙正相太宗真宗遂為開封人
考文靖公相仁宗二十餘年今配食廟庭其行治勲烈
載於國史始文靖尹治開封政事為當時第一及公兄
弟三人相繼皆有善政都人以為榮士大夫以為能世
其家焉當文靖薨仁宗念其勲勞又知公為賢嘗書公
姓名于殿楹欲大用者數矣未果也故英宗擢公主大
計月餘遂登樞府公出入内外詳逹治體受命之日人
莫不謂宜天性純孝事文靖公無纎毫過失故文靖公
加愛焉平居好學問克已下士來者必盡其意及在朝
廷耻言人過所薦士百餘人多為名臣有未識其靣者
每進見上前奏議諄諄皆出於仁厚其處大事雖倉卒
之際常從容有餘度量寛博家人亦不見其喜愠也在
政府時即治地鄉里日欲乞身以歸已而出帥并秦志
不得就然未嘗以内外易意其所經畫皆以不失朝廷
威重綏輯邊民為意故所臨莫不稱治及以疾還第精
識不衰疾革之日屏去姬侍顧孫子在前諭以後事安
然無怛色公先娶扈氏贈賛皇郡夫人再娶王氏太尉
文正公之女贈清原郡夫人皆先公卒子右賛善大夫
希逸贈尚書司門員外郎好學自守為善士公所器重
希仁大理評事贈殿中丞希眀祕書省校書郎希逸希
仁早卒女四人長適太常博士祕閣校理韓忠彦早卒
次適保州推官向紀次又適忠彦次適光禄寺丞趙倧
孫四人淑問太常寺太祝淵問祕書省校書郎清問未
仕曾孫一人師中未仕公自高祖以上𦵏太原曾祖而
下𦵏開封新鄭縣神崧鄉懐忠里卜以今年五月某日
祔公䘮于文靖公之茔次謹具厯官行事状請牒太常
議謚所牒史館垂編録謹録状上
　　祭文
　　　下事祭文
維爾之生禀粹懐冲岐嶷夙成姿相端豐謂宜俾熾夀
善享終云胡不淑夭閼罹㓙諏良卜吉寓此菆宫遣使
致奠悲乎曷窮
　　　祭吴相公文
嗚呼公乎學問文辭昔者童㓜來遊京師决科從仕服
彼艾耆宏材廣業左右具宜以賢獲用唯聖為知公在
相位弼諧允釐恭荘静宻無苟笑訾施設後光世或莫
窺惟其事君不枉不欺人忍居爾公惡弗為哀哉亡矣
正直是思我等至陋與聞政機陟降帝所辱公同時為
此醪醴靈其饗之尚饗
