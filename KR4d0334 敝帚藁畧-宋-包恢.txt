#+TITLE: 敝帚藁畧-宋-包恢
#+DATE: 2016-06-11 12:25:02
#+SOURCE: github.com/kanripo/KR4d0334 master 76c1f89a                
欽定四庫全書　　　　　集部四
　提要
　　敝帚藁畧八巻　　　　别集類三(宋/)
　　　　(臣/)等謹案敝帚藁畧八巻宋包恢撰恢字宏
　　　　父建昌人嘉定十三年進士厯官刑部尚書
　　　　簽書樞宻院事封南城縣侯以資政殿學士
　　　　致仕卒贈少保謚文肅宋史本傳稱恢諸父
　　　　皆從朱子學少時即聞心性之㫖厯官所至
　　　　破豪猾去姦民治蠱獄課盆鹽然于賈似道
　　　　傳又稱似道行公田法時恢知平江督買民
　　　　田致以肉刑從事兩傳皆出托克托手乃賢
　　　　姦逈異蓋宋史于道學諸人例相褒美而似
　　　　道傳中偶㤀刋削此事也恢平生不以文名
　　　　史傳亦絶不及其著作惟元劉壎隠居通議
　　　　有云恢以學問為時師表平生為人作豐碑
　　　　巨刻毎下筆汪洋放肆根據義理娓娓不窮
　　　　蓋其學力深厚不可涯涘云云獨推重之甚
　　　　至今觀所作大都疏通暢逹沛然有餘奏劄
　　　　諸篇亦剴切詳明得敷奏之體其立身雖在
　　　　君子小人之間置其人而論其文固亦不失
　　　　為儒者之言矣隠居通議又稱恢生平最疑
　　　　周禮以為非聖哲之書遂著書剖其非號曰
　　　　周禮六官辨景定壬戌恢與劉克莊同侍緝
　　　　熙殿克莊奏之有詔宣取歐聖弼為作進表
　　　　雖所辨未當而表則極佳云云此事本傳失
　　　　載而六官辨亦不在集中意其有别本单行
　　　　故未經收入歟集為恢所自編宋史藝文志
　　　　馬氏經籍考皆未著録世亦别無傳本原目
　　　　已不可考今從永樂大典採掇編緝共得文
　　　　七十餘首詩八十餘首釐為八巻而以恢自
　　　　識及門人鄭无妄書後附于末簡尚畧見是
　　　　集之始末也乾隆四十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　敝帚藁畧卷一　　　　　　宋　包恢　撰
　　劄子
　　　奏平荻浦宼劄子(浙西/提刑)
臣昨蒙聖恩除臣浙右司臬付以平宼之責重念臣既
愚且老懼至誤事已嘗控辭而又懼疑若避事故不敢
固辭輒行冒昧而前日夜思所以仰稱陛下聖意者顧
非木石安敢不竭盡其愚臣竊惟此宼横行王畿之内
與竊發於逺方者不同深為腹心之患與流毒於四肢
者大異其繫國家之休戚至不輕也且安吉去天咫尺
而長興縣之嘉㑹長興兩鄉十有七村如荻浦環沉等
處使止於私販鹽茶賣酒則其罪猶小若有田不必納
租則非王民殺人不必償命則無王法一出動是船數
十隻衆數百人軍器數百件出沒太湖往來鎮市刼人
財物掠人婦女剖人心腹折人肌體有一人而曾殺數
人者慘莫甚焉其見於大賊首陳超陳洧沈文海沈文
煥等之所供具有實迹實証其為非王民無王法至此
極矣臣始者到司惟欲仰體陛下寛大之徳意未敢遽
以大刑甲兵加之凡以再三化誘者惟欲變强悍為善
良爾故嘗諭以榜文者凡二密遣将士以招之者凡五
糾率土豪以説誘之者又不知其幾自謂曲盡恩意無
所不及其至矣奈何歴四旬有餘其大頭首如二陳二
沈恃其强獷負固不伏兇頑猖獗鍜戈礪刃逆謀叵測
兇燄愈張於是知其决不可以善誘遂密為規畫潛行
調遣以許浦二千人屯於陸澉浦一千人屯於湖又以
吳長平望香蘭馬跡皋塘等寨兵五百餘人為之鄉導
顧逕統制劉師勇将一軍澉浦統領袁發将一軍以許
浦都統劉逹有謀有勇用以總制諸軍水陸並進臣又
懼其奔突四出貽禍鄰境乃於諸處汊港及山徑可走
之處在陸路則如臯塘水口鎮吳城步等處在水路則
如荻浦港陳潰港及太湖諸汊港等處並多分兵守把
及委安吉州調兵防遏大錢諸港牒廣徳軍差兵防禦
過界且先是惟以建寨多屯為名潛機不露一旦水陸
之兵四集賊黨褫魄無一漏網當是之時雖一洗而盡
空之可也但臣素立成畫誓不以殺戮為威但臨之以
兵絶其奔迸使之窮蹙悉就生俘而已故諸賊始雖欲
拒及兵威既振則欲拒不能始雖不走及把截周密則
欲走無路其賊首素有姓名既束手就縛其賊黨未知
姓名者則鄉之平民皆指出而就擒無非平日稔惡之
徒未嘗及一無辜雖有逃于幽僻之野髙險之山窩藏
之家者亦捜捉無遺陳超陳洧沈文海沈文煥四兇之
外凡生獲三百八十餘人軍前招刺為軍者又二百餘
人其自知罪犯難逃而投於水縊於山者又不知其數
獲到軍器一千九百餘件船二百餘隻兵不血刃百姓
安堵幸無玉石俱焚之患已擒到者恐其間不無枉濫
又就安吉州置都勘院多差官吏分勘盡得實情凡正
典刑者一百二十餘人其餘俱刺為旗軍分籍江淮幸
無妄殺之過始終持重欲圖萬全幸協初謀不致敗事
外有賊之謀主邵宗煥及團結始禍人洪福何正鄉亦
例寘典惡類除根良民吐氣境内為之肅清實由陛下
徳威惟畏徳明惟明不怒而民威於鈇鉞王者有征無
戰之盛舉也臣不過欽承威命實無寸功之可言抑臣
深有感於中者臣以才薄望輕冒當重任真不自量中
間飛語流言捷出可畏自非陛下淵然深黙超然逺覽
堅定一意確然不移盡排羣議卓然不惑則臣之陷於
罪戾所不足惜而事之不集豈不重貽宵旰之憂哉今
徼倖厎定所有始末大畧謹録奏聞伏乞睿照
　　䇿問
　　　䇿問是非異同
問天下有公是非一或有異非其私耶至若是者非者
之寡孰若是者非者之衆之為無私耶一人之寡孰若
百千萬人之為衆耶或者有百千萬人焉同以為是而
獨有一人焉異以為非諉曰非私其可信耶且以士言
之有鄉士非鄉之所論秀而以善名一鄉者乎有國士
非國人之所同稱而以善名一國者乎有天下士非天
下之所同與而以善名天下者乎所謂一鄉之善士斯
友一鄉之善士一國之善士斯友一國之善士天下之
善士斯友天下之善士非鄉國天下同以為是而莫有
異以為非者所以為善乎然鄉原者一鄉皆稱原人非
一鄉之善乎孔子獨不是一鄉之稱而指以為徳之賊
何歟借曰非善何至以賊名之耶少正卯者魯國以為
聞人非一國之善乎孔子獨不是魯國之言而戮之兩
觀之下何歟借曰非善何至得誅之罪歟楊墨者天下
之言者歸之非天下之善乎孟子獨不是天下之言而
以為無君父之禽獸何歟借曰非善何至以禽獸目之
歟是非之端人心所同不可誣也豈人之是非皆不足
據必至聖賢如孔孟者然後定有非可以異同多寡例
論歟然在下而取士為友茍非其善則害徳敗俗其禍
猶小在上而取士為用茍非其善則生於其心害於其
事發於其事害於其政其禍不其大歟是决擇是非之
際尤不可不謹歟曰鄉人之善者好之用之可也國人
皆曰賢用之可也天下歸仁焉用之可也然後世如殷
浩有盛名至以去就占興廢朝野推服房琯有重名咸
言其謀包文武有王佐才是二人者将天下莫不知其
善况一鄉一國乎舉而用之宜成大功也夫何一出而
輒敗大事耶至於韓信家貧無行寄食漂母受辱跨下
諸葛躬耕南陽茍全性命不求聞達是二人者雖一鄉
一國不必知其善况天下乎舉而用之宜敗大事也夫
何一出而輒成大功耶然則鄉國天下之皆稱善何為
反不若鄉國天下之皆無稱者之為善歟是非用人之
難也舉人之難也抑非舉人之難也知人之難也其來
久矣我皇上更化以來首嚴薦舉發書之禁固已一革
前日之弊矣夫何比者廷紳有請尚慮公道之未大明
歟而其説必欲内而侍從臺諫外而監司帥守及賢徳
有譽寄居並許以書薦人明言某人有某徳某人有某
才此豈非亦言其人有徳乃言曰載采采實臯謨知人
之遺意乎豈非欲合鄉國天下之公論乎以是求人則
薦者决不徇私而容情舉者可以因名而責實信由是
可得人歟抑如是則不患舉人之不公矣無乃當慮知
人之不明歟賢如傅説知者一武丁而已先是嘗築于
傅巖則一鄉有不必知者矣聖如孔子知者羣弟子而
已中間嘗阨于陳蔡則一國有不必知者矣忠如周公
知者十哲人而已當時四國皆流言則天下有不必知
者矣以大賢大聖之忠而猶有時不見知如此况其下
者乎然惟賢知賢惟聖知聖惟忠知忠衆人固不識也
若夫所識者其在一鄉則或徒無舉無刺似忠信亷潔
而衆皆悦之者歟其在一國則徒居處足以聚徒成黨
談説足以飾褒榮衆强禦足以返是獨立者歟其在天
下則或徒為我為義兼愛為仁而處士横議者歟以議
論取歟則有言者不必有徳以容貌取歟則色取仁者
行或違以文章才名取歟則浮躁淺露者必不享福以
儒學文雅取歟則入侍登朝者又以贜敗知人豈非難
歟彼有覈論鄉曲月更品題必有如許子将之識然後
知一鄉之善士歟太守一見薦逹郡士必有如符偉明
之鑒然後知一國善士歟天下拔士咸稱許郭必有如
郭有道之明然後知天下之善士歟然皆惟以人論之
善則又豈知人之正耶方今泰交道亨方欲衆賢咸和
於朝而無或有遺於野也諸公宜合古今而並論之其
於鄉國天下之善士於人必有聞於已必有見庸可以
自遜而不以自勉歟三者必有一得於此矣幸詳以告
　　狀
　　　防海宼申省狀(福建/提刑)
照得某昨准省劄備臣寮奏請令福建安撫司提刑司
及泉州各任責令措置多設方略勦捕海宼再准密劄
備臣寮奏請行下帥司提刑司令多設方畧以為捕盜
之策其契勘得海道日下雖暫肅清然秋深冬初其去
者必将復來其散者必将復合敢不凛遵頒行措置盖
海宼雖未嘗無之然未見如近年之猖獗近年雖無嵗
無之然未見如今年之兇横前乎此但聞就海劫船後
則敢登海岸而放火劫殺矣前乎此猶聞舟小人寡今
則衆至數千而巨艘千數矣措置勦捕委不可緩但有
勦捕之具今若未能别有竒策且未能盡備其具而欲
遂一旦掃清豈易言哉且昔時海道之得捷惟有李寶
膠西之一功雖勝敵非勝賊也然事體亦有大不同者
姑借李寶之事以為喻寶曰海道無險要可守萬一敵
艦散入諸洋則難以蕩滅止有一策可出萬全而其策
則惟欲乗其未離巢穴掩出不意因其驚擾而疾擊之
可以得志其後用此策而適當其可適逄其㑹適中其
機適得其地而其策不一酬卒以成功今此賊固非彼
敵之比也然亦必勦捕之有其策固當多設方畧也然
亦在隨時出竒隨機應變難以刻舟而求劍也况兵家
之策所密者用間也李寶則有其子潛入敵境伺動静
驗虚實以無誤其成績海道之具所急者舟船也寶則
有堅好可涉風濤者百有二十所用者軍兵也寶則有
三千人乃二浙福建五分弓弩手非正兵也所仗者兵
器也寶則有旗幟器械弓刀戈甲莫不具備所仰者軍
實也寶則有銀絹萬數以為軍實所妙者火攻也寶則
有火箭環射烟焰隨發不一時間延燒數百者是六者
乃其策其具亦兵家之常事非詭異也豈容缺一哉今
時異事殊自難例論固不敢望如李寶當時之整辦然
量勢度力隨宜斟酌而旋行措置又豈容不盡哉其纎
悉亦難備述姑條具大略如後須至申聞者
一今欲略傚用間則官司動静賊未嘗不知其詳賊船
動息官司反邏不得其實所合措置精選善為察探之
人要盡得其衆寡强弱之狀且多設機謀多遣㳺説密
誘其頭目以散其徒衆挺身出降又密誘其徒衆以擒
其頭目或斬其首級率衆歸附諭以禍福許以重賞亦
庶幾用間之術
一今欲略備舟船則福州僅有延祥荻蘆所謂赤馬白
鷂者隻數甚少且近以賊船比之彼皆髙大此反低小
其他諸寨用亦各不多此外則惟泉州左翼猶有大船
可濟困者為舟師之計只得團結民船以助官船但並
是小樣未必可以制敵且百姓亦未必樂為吾用又只
得委曲區處反覆勸諭以示其自衛鄉井自保室家之
計因公及私同舟共濟且求以多為貴以張聲勢亦庶
幾可得舟船之用
一今欲略増軍兵則如福州又僅有延祥荻蘆兩寨之
兵稍識海道曽諳水戰若其他諸尉諸寨非深諳習者
但可為助耳除左翼軍可以調遣䇿應外為足兵之計
亦只得募集民兵以助官軍彼其在海岸素知地理素
諳水勢總以各澳長以備緩急掎角庶㡬可足軍兵之
用
一欲略備軍器則舟師水戰弓弩為先須先多備次則
槍杈刀劍等亦須色色精利此乃官兵将佐常用之器
自當多多益辦不容少有欠缺外此則當多招善於投
水之人多辦鑿船截柁等器具併行下總首民兵各自
措辦庶幾可濟軍器之用
一今欲略備軍實則本司自無分文粒米可應軍需昨
來已䝉朝廷行下運司應辦矣但為費浩大為數宜多
兵非難用特錢糧難辦耳得遣愈多調度愈廣有限而
不繼稽違而不逮一或乏興立致誤事非惟不足以使
人不足以持久而已須預先辦集以備不測受給差官
専一應副又須乞朝廷不惜重費欲奏大捷除大患成
大功全藉軍實之裕
一今欲少傚火攻則所在軍中自有火礟之法左統領
自有見成可用之礟近延祥寨官亦見依法做造但恐
不能多耳今當計其費用給之錢本責其多造舟師取
捷尤更神速外此則多括善水民船多載乾燥火草藏
之密處以伺便乗機而發以備火攻之法
一擒捕此賊本只海澳土豪隅總等之所能辦也盖此
賊雖在海中而日用飲食之物無非取之海岸之上茍
海上之人若能同心協力處處嚴行禁止痛加拒絶使
不得上海岸則非饑死亦渇死矣将欲何為哉唯海上
之民多有所取利其珍寶動千萬計則富者為之停藏
貧者為之役使甚至多起酒樓多設妓館以誘之惟恐
其不來其小小魚船以捕魚為名者又多為賊之耳目
嚮導是賊徒猖獗兇横皆吾民之通同而至此也今須
於各海澳去處圑結保伍統以澳長如有一家停藏賊
徒引接贜者保伍並加連坐遇有賊船者保伍民兵澳
長為将深防固守使不得近岸近則聚衆擒捕隨以官
軍擊之彼将有送死而已此項見欲措置施行
一海各有澳可加防守澳各有長可為總首百姓各居
海鄉可習水戰今廣擇有物力之家且素有幹畧為衆
所推者貼補總首俾之專管結集保伍以充民兵其總
首等須假以名目候其有功與之正補官資而保伍民
兵候有勞績亦當等第推賞庶幾樂為官司之用此項
須聽自朝廷指揮施行
一賊人頭首不過一二人多或三五人此外人雖衆多
皆是隨從或是脇從未必人人樂為賊用其頭首者豈
不知世間未嘗有不敗之賊未必全不識利害禍福者
也今除密遣用間外合又公行榜示顯示重賞使為首
者日下散衆投降則當賞以某官某職錢幾千貫文又
使為從者或擒其首或斬其首以來歸則亦當賞以上
項官資錢㑹非惟不加罪而已其首與其從聞之必兩
相猜疑亦足以間其心而離其黨必有一應者此項要
得明立賞格須聽自朝廷指揮施行
一賊不難捕在不吝重賞耳既須明立賞格今如承信
郎等以至進武進勇校尉副尉告命綾紙若得朝廷多
行頒降以待行賞上而兵将下而隅總必有希慕歆羡
而勇往直前者如或有違節制有違軍令逗遛阻撓畏
避退縮既不用命反致敗事者定行軍法賞罰須是信
必斷不可亂此亦須聽自朝廷指揮施行
一唐人謂羣盜如麻不可尋逐無關可守無要可防正
為海宼言也海道洋洋無際以一州之境已自不可窮
極若舟師屯聚一處則無常山蛇之勢首尾固不足以
相應若散屯諸處則又恐勢分力輕不足以吞併今合
令各縣各寨總首民兵互相察探互相報應的知賊船
所在㑹合夾攻庶㡬有濟此項見欲措置施行
一姑以福州之境言之賊船自北而來者則自温州界
分銅盤山半洋碓等處而入自南而來者則自興化界
分南嘯山南匿寨等處而入既入此則涵頭迎仙江口
巖潯商嶼波浪澳小練等處乃行劫商船之所也中間
西之小練山東之荻蘆頭乃南北出入之關若於此把
斷使南不得以過北北不得以過南必可成擒此處尚
有可以増損守禦之處此外則海勢闊逺事體重大未
敢輕言大槩北而浙東諸郡南而廣東須一體嚴行措
置乃常山蛇之勢也盖以三路而論則廣東首也浙東
尾也福建中也以福建而論則福州尾也漳泉首也福州
興化之間中也本路既將行下諸州諸縣例行措置要
取其首尾中相應若浙東廣東欲如首尾中之相應則
須聽自朝廷指揮施行
一向來賊船在海其不知虚實者例皆望洋戰懼而已
如寨尉等力小勢輕固若不足以敵至有諸司調到戰
船水軍非勢力不足者則又多不肯向前東西向背大
類彼此兩相迴避者即未嘗見官軍與賊人决戰一合
是致在海之賊洋洋得意聲勢愈張驕横益甚若無如
我何者而不知其初無能為也如今年之夏福州延祥
寨官李安國獨敢力與之戰便能生禽殺死其衆莫計
數目而彼即狼狽進退無路乃自此散去是一决戰之
功也今若三路合謀併力夾攻合戰為滅此然後朝食
之計則彼将何為哉若是各守界分幸其出境即為無
虞縱之使去不逐不殺則未知肅清之日合三路為一
家措置如一體兵以殄滅為期此項須聽自朝廷指揮
施行劄付本司以所申防捕海宼一十三項委合事宜
從行
　　　禁銅錢申省狀(廣東/運使)
使臣某伏準省劄行下本司責令體訪條其漏泄銅錢
利病某竊於此事久為國家寒心苐事大體重非惟未
有萬全禁絶亦縁人微望輕未敢出鴻毛輕率之言今
既準指揮豈容自黙竊惟倭船一項其偷漏㡬年彰彰
明甚已不待贅陳但漏泄之地非特在慶元抽解之處
如沿海温台等處境界其數千里之間漏泄非一盖倭
船自離其國渡海而來或未到慶元之前預先過温台
之境擺泊海涯富豪之民公然與之交易倭所酷好者
銅錢而止海上民户所貪嗜者倭船多有珍竒凡值一
百貫文者止可十貫文得之凡值千貫文者止可百貫
文得之似此之類奸民安得而不樂與之為市及倭船
離四明之後又或未即歸其本國博易尚有餘貨又復
回旋於温台之境低價賤賣交易如故所以今年之春
台城一日之間忽絶無一文小錢在市行用乃知本郡
奸民奸弊至此之極不知前後輾轉漏泄㡬多不可以
數計矣今欲遏絶慶元漏泄之弊恐别亦無新竒之策
惟復祖宗舊制仍舊就華亭置司抽解則雖未必能全
革舊弊而比在慶元則似大相遼絶然又嘗竊有疑焉
倭船之主抽解之場初不過板木螺頭等潑物耳而使
之得以博易吾銅錢而歸是猶以土而博吾之真金以
石而博吾之美玉利害本非難見螺頭僅可以供燕飲
之需雖無之未至如五穀之養生板木不知濟何等急
切之用雖無之未至如無棺木之送死豈不可禁絶其
來乎惟硫黄可供軍需者許其博易抽解則舶之來者
必少而錢之泄者亦少聞之每嵗往來不下四五十舟
乃無非木板螺頭等物而坐聽其空竭吾國家之重寳
豈不悮哉雖曰其歸也差官檢空然後通放然此亦一
具文耳盖非特官吏不廉不公例有所受而不從實檢
放也亦以倭船髙大深廣人以百計歸船視來時尤重
盖船底莫非錢也檢空官一過其上一望而退豈嘗知
其内之所藏為數浩瀚况又其計奸詭先是逐時積得
現錢或寄之海中人家或埋之海山險處或預以小舟
搬載前去州岸已五七十里候檢空訖然後到前洋各
處逐旋搬入船内安然而去又或者其歸船撑去隔二
三十里所差官檢空不及亦只得應故事姑聽其元來
嘗檢者有之此漏泄之所以不可得而禁也倭人固非
其他戎狄之比然異氣殊形醜徒惡類與吾民交易以
至慶元城下相與集處竊恐事久情遷非特吾民将化
而為倭而變生禍作有出於不測者非但泄錢而已尚
可坐視而不為變通之計乎雖然此為慶元漏泄而論
止漏泄一處耳若某所慮實有數處敢因言之盖向之
所聞惟倭好銅錢今則聞海外東南諸番國無一國不
貪好而凡係抽解之司無一處不漏泄慶元之外若福
建泉州與廣東廣州之市舶兩處無以異於慶元而又
或過之盖諸番國各以其國貨來博易抽解並是漏泄
一色現錢而歸尤不可以計其數矣福建之錢聚而泄
於泉之番舶廣東之錢聚而泄於廣之番舶兩路之錢
非如海水之無窮其将盡入於尾閭豈不至枯渇者次
則此土販海之商無非豪富之民江淮閩浙處處有之
亦多有假作屯駐之所營運軍需為名者雖曰他有雜
貨其實以髙大深廣之船一船可載數萬貫文而去每
是一貫之數可以易番貨百貫之物百貫之數可以易
番貨千貫之物以是為常也此則北自慶元中至福建
南至廣州沿海一帶數千里一嵗不知其幾舟也此又
海商漏泄之大者也又其次海上人户之中下者雖不
能大有所泄而亦有帶泄之患而人多有不察者盖因
有海商或是鄉人或是知識海上之民無不與之相熟
所謂帶泄者乃以錢附搭其船轉相結託以買番貨而
歸少或十貫多或百貫常獲數倍之貨愚民但知貪利
何憚而不為者又有一等每伺番舶之來如泉廣等處
則所帶者多銀乃競賫現錢買銀凡一兩止一貫文以
上得之可出息兩貫文此乃沿海浙東福建廣東海岸
之民無一家一人不泄者此一項乃漏泄之多者也雖
然已上二者猶是番國人與吾國人為弊至此極也若
在官司則有明明與之漏泄而曽不知禁者水軍之漏
洩是也盖屯駐水軍去處每月多是現錢支給此錢一
出固是不可復入散在外州可也今乃未嘗到寨軍兵
未嘗得使自本州支出則城下大舟徑載入番國矣此
亦以為常而恬不知怪也廣東水軍尤純支現錢漏泄
尤甚焉一年每月若干一月一次漏泄不知何為不畧
慮及此者此錢係各州通判㕔所辦也極其艱苦措置
不及一月僅了又慮後月動是多方兑借以應急時刻
不可緩也是此錢非以支吾軍乃以送番人耳自有水
軍以來不啻當以千萬億兆矣此又漏泄之最大者也
曩時沿邊尚有鐵錢防漏泄也今隔海即是異國一舟
可以直到而不慮及此某竊惑焉然此一項乃軍國大
計須是朝廷急作變通之計非某小官所敢與知也其
他如泉州廣州之抽解去處須與慶元一體别立規模
痛革前弊或者各州市舶司别與置一官司專一稽察
關防重立賞罰於舊條法及賞格中更増加嚴密施行
至販海之商沿海之民犯漏泄之罪者在法雖有明條
然不過逺配而止在今日則為情重法輕人不知懼又
未嘗見嚴切舉行所以愚民多不知法知者亦敢玩法
無所忌憚今須詳酌舊法更與加嚴犯者斷無容貸責
之各州知郡各縣知縣協心任責申嚴督責廵尉不住
廵捕如獲到漏泄之錢照條法中賞格一一推賞不然
州縣既不任責廵尉亦不廵捕名曰廵捕又不獲實錢
官員罷黜吏卒逺配情理重者又别重作施行外此則
所有中下民户惟有三路十數郡沿海數千里並與行
下逐州逐縣嚴結保伍每十家為一甲逓相糾察如一
家漏泄則九家舉覺或配或殺隨多少科罪舉覺者特
與免罪數之多者又當推賞若一家漏泄九家沉匿不
行舉覺定相連坐一甲内並無容恕十甲又為一大甲十
甲之内如有一甲漏泄則九甲舉覺其法盡如一甲之
法甲内斷不使有引領牙儈等奸人容留其間如有此
等並以正漏泄人論罪其甲户又當各統之以隅總而
隅總又多通同反為漏泄之主此又全在責之州縣選
擇公忠為衆所服可為隅總之人方許差充州縣各特
置一局差官専主此一事上下相承持之以久庶幾積
年之弊可革也然此其大略耳其詳則乞朝廷特為敷
奏乞聖㫖行下三路十數郡一體施行又庶幾仰藉威
靈乃克有濟若但行下本司使偏責之郡縣則推轉未
必能使之丕應此非可以常事論也外此則又鉟銷一
項法令雖昭如日星而所在郡縣之民未始一日無鉟
銷其銷耗又非特沿海而已此又在朝廷别作施行今
治司一年所鑄不過一十五萬貫而費近二十文之本
方得成一文之利至於漏泄一年不知其幾千百萬也
舉世但慮官楮之折兑而錢皆置之不問故錢已漏泄
欲無矣使一旦用錢殆将無錢之可用豈不大可為寒
心哉姑據某之愚見條具大概如常是非可否不敢専
决乞賜指揮行下須至申聞者
欽定四庫全書
　敝帚藁畧巻二　　　　　　宋　包恢　撰
　　答
　　　答傅當可論詩
某昨承不外以佳句一帙見教開警為多盖始終皆欲
追晉宋之風而絶不效晩唐之體此其過於人逺矣某
素不能詩何能知詩但嘗得於所聞大概以為詩家者
流以汪洋澹泊為髙其體有似造化之未發者有似造
化之已發者而皆歸於自然不知所以然而然也所謂
造化之未發者則沖漠有際冥㑹無迹空中之音相中
之色欲有執著曽不可得而自有尸居而龍見淵黙而
雷聲者焉所謂造化之已發者真景見前生意呈露混
然天成無補天之縫罅物各傅物無刻楮之痕迹盖自
有純真而非影全是而非似者焉故觀之雖若天下之
至質而實天下之至華雖若天下之至枯而實天下之
至腴如彭澤一𣲖來自天稷者尚庶㡬焉而亦豈能全
合哉然此惟天才生知不假作為可以與此其餘皆須
以學而入學則須習恐未易逕造也所以前軰嘗有學
詩渾似學叅禪之語彼叅禪固有頓悟亦須有漸修始
得頓悟如初生孩子一日而肢體已成漸修如長養成
人嵗久而志氣方立此雖是異端語亦有理可施之於
詩也半山云㸔似尋常最竒崛成如容易却艱辛某謂
尋常容易須從事竒崛艱辛而入又妄意以為損先難
而後易益長裕而不設不外是詩法況造物氣象須自
大化混浩中沙汰陶鎔出來方見精彩也唐稱韋柳有
晉宋髙風而柳實學陶者山谷嘗寫柳詩與學者云能
如此學陶乃能近似耳此語有味
　　　答曽子華論詩
承近多作詩賦等欲以示拙者一觀雖未及觀然以子
華平日之才華决知其有可觀者宏齋一詩亦足以窺
一斑矣但竊嘗以為此等文不可輕易嘗試為之盖古
人於詩不茍作不多作而或一詩之出必極天下之至
精狀理則理趣渾然狀事則事情昭然狀物則物態宛
然有窮智極力之所不能到者猶造化自然之聲也盖
天機自動天籟自鳴鼓以雷霆豫順以動發自中節聲
自成文此詩之至也孰發揮是帝出乎震非虞之歌周
之正風雅頌作樂殷薦上帝之盛其孰能與於此哉其
次則所謂未嘗為詩而不能不為詩亦頋其所遇如何
耳或遇感觸或遇扣擊而後詩出焉如詩之變風變雅
與後世詩之髙者是矣此盖如草木本無聲因有所觸
而後鳴金石本無聲因有所擊而後鳴無非自鳴也如
草木無所觸而自發聲則為草木之妖矣金石無所擊
而自發聲則為金石之妖矣聞者或疑其為鬼物而掩
耳奔避之不暇矣世之為詩者鮮不類此盖本無情而
牽强以起其情本無意而妄想以立其意初非彼有所
觸而此乗之彼有所擊而此應之者故言愈多而愈浮
詞愈工而愈拙無以異於草木金石之妖聲矣况在心
為志發言為詩今人只容易㸔過多不經思詩自志出
者也不反求於志而徒外求於詩猶表邪而求其影之
正也奚可得哉志之所至詩亦至焉豈茍作者哉後世
詩之髙者若陶與李杜者難矣陶之沖澹閑静自謂是
羲皇上人此其志也種豆南山之詩其用志深矣羲農
去我久一篇又直嘆孔子之學不傳而竊有志焉惟其
志如此故其詩亦如之今人讀其詩不知何如而讀之
哉如李如杜同此其選也李之宴坐寂不動湛然㝠真
心杜之願聞第一義回向心地初雖未免雜於異端而
其亦髙於人㡬等矣宜其詩至於能泣鬼神驅瘧癘非
他人之所敢望也今之言詩者不知其果何如哉近世
名公嘗有言曰人心惟危天命不易學者於日用之間
如排浮萍畫流水隨止合則見於紙上山小水淺無足
疑者此可以言志與詩矣子華之詩謂因居閒處獨岑
寂無聊而作則亦不可謂無所擊觸而自鳴者此亦後
世騷人文士之常也然揆之以志則有未然者居閒處
獨不妨顔子陋巷之樂何為岑寂而無聊若如曽子之
七日不火食果能歌聲若出金石乎陶淵明少學琴書
性愛閒静曰結廬在人境而無車馬喧曰閒居三十載
遂與塵事㝠彼方以居閒處獨為樂若有秋毫岑寂無
聊之態其能道此等語作此等詩乎曰心逺地自偏曰
此中有真意曰聞禽鳥變聲復欣然忘食此其志髙矣
美矣好詩者如進於此也詩當自别矣太白常有超世
之志固非世態之所得而籠絡子美一生窮餓固不掩
於詩而其志浩然未始一日少變故其詩之光燄不可
磨滅不可不考也宏齋之銘來諭之見自是所恵佳句
大㫖雖正未能無病大概宏有二用有大道本體之宏
有學者功用之宏以宇宙為己分内事謂之本體之宏
可也若曽子𢎞毅則學者功用之宏也今既未免混然
而無分别曰宇宙乃活計自己既是宇宙則又豈别是
活計擇精仁守之意類例未合血脉未接勤小於細之
説意在該括反成牽合而實非一貫大抵真箇到宏處
説出來又别不假粧㸃而自合若未免億度料想則程
先生所謂略見髣髴未能如開目覩萬也却幸於在心
為志上加功不然抑末也本之則無如之何誠欲假此
為講明之機故因及之
　　書
　　　答項司户書
某昨兩䝉臨顧於山間此意甚厚感當如何且辱長箋
論學甚髙非淺淺者所能及矣然以能問於不能以多
問於寡尊兄固無愧於曽子之友矣而某以空空鄙夫
何以為答愧又當如何哉然豈容不隨其愚見而發一
二哉某謂人雖貴於天地靈於萬物然其初也未有名
稱往往止例指之曰靈蟲却不知其所以靈者何物後
世聖人始立名曰心當其未有此名但見此靈之運用
初未始有所欠及其已有此名是即無名之前運用之
靈亦未始有所増學者若能於此自知自明則亦猶身
之元有手足耳目而自用其視聽行動耳若更於心上
説心贅為形容多為名狀則是已自為支離矣又不知
所以為是形容為是名狀誰實為之以吾一心説吾一
心以吾一心形容名狀吾一心則心又别似一物與我
愈離而為二矣如此輾轉不已正恐愈不識心耳孔子
四語只是説心無形體不可把捉無時節不可拘係無
鄉方不可尋逐孟子舉此不過以心是活物不可忘不
可助貴善養而已如果自見得分明只消如此養去養
得純熟至於無間則全體大用神明不測總不出此某
前此所謂全體大用與舉朱文公所謂神明不測者雖
是盡心地位而與夫子四言似差不同然畢竟心無二
心除了操舍出入無時無鄉之心不應又别有箇神明
不測全體大用之心總不過一心耳特操舍出入之際
此心未純或未到全體大用無欠之地茍知所養則純
矣若無時無鄉則體用神明亦自如是不可謂到此則
有時有鄉矣不寧惟是操舎出入只是言心無形體到
體用神明之地又豈有形體而操不存舍不亡哉先儒
所以謂昔賢有不待操而存者是豈聖人之言不是今
且未須深説亦未須淺説且只當於養上用功來較之
所辯亦多合矣但謂此乃心之情狀亦似未穩孔子一
言以蔽之曰惟心之謂歟更不説是情狀若論真箇情
狀則孟子之所發四端是已不知以為然否其間如曰
心之本體只是虛靈湛静則全是老莊之見曰體中有
用用中有體則又似體用為二物曰貴其能存不容任
其竟亡曰雖存易亡則又全與夫子之説大相反曰因
其情狀求其本體則情狀之外又别有本體不知如何
而求曰心只是一物方寸大耳為五藏之君若果方寸
之大如何能參天地賛化育此全是局於形器恐非心
也易言復其見天地之心乎不知天地有何心藏而為
五藏之君哉如天之聰明何嘗有耳目人之聰明見於
耳目者止是一竅之發見耳若以聰明止於耳目誤矣
以心為一藏豈不大誤哉如曰自然而然不假思議無
不該包則又豈特為五藏之君無乃自相背馳而來教
無非思議似又不能酬其言矣又如曰心有精精有光
則猶前説之病也惟有總歸之於養則正孟子之意也
大概夫子所以抑子貢之多言而曰天何言哉四時行
焉百物生焉者正為言之愈多愈見支離而欲其黙而
成之不言而信也心字自堯舜説起至孔子論語中言
心者三處而已孟子説心最多然即不曽形容名狀心
體如何若四端則實發出心之實理妙用矣非形容名
狀也其舉夫子四言正只為養而設耳非泛然形容名
狀也今愚見只欲尊兄且自據見今之心本然固然者
黙加涵養不必只管以言語解釋多為形容名狀心亦
本不可形容名狀也夫子只四句而今尊兄注脚太多
矣涵養極於純一之地則孔子之心不踰矩顔子之心
不違仁即同此心矣心本自若吾惟順而養之耳正不
在夫言語間也不知髙見以為然否更惟反覆教之是
所願也
　　　與留通判書
昨嘗論及先儒每教人静坐之説此最學者之真實切
要處或者便指以為禪學如此大誤矣夫焉有所倚肫
肫其仁淵淵其淵浩浩其天此心此理之本體如此若
有所倚而流於偏曲者其病猶輕今之學者則終日之
間無非倚物倚聞見倚議論倚文字倚傳註語録以此
為竒妙活計此心此理未始卓然自立也若能静坐而
不倚聞見議論不倚文字傳注語録乃是能自作主宰
不徒倚外物以為主矣却是所謂依仁所謂據徳仁徳
乃吾所自有之物依此據此别無所倚與倚外物以為
主者大異矣若静坐不得則是我反為客終日只在外
走而外反為主直曠安宅而弗居者除了聞見議論文
字傳注語録便似倀倀然無所歸宿茫茫然無所憑藉
者此其為病最重也常自課功於紙上而不曽課功於
胸中是未嘗反已就實用功而善未嘗明何時能止於
至善哉如以此自試自驗乃能有進敢因及之不知髙
見以為然否
　　　答項司户書
伏䝉寵恵長牋詞意發越趨向邁往識見敏明已若老
成於此學者固令人降嘆矣但以某為可以考徳問業
則雖辱過與之意而非某之所敢當也然豈敢不因來
教而少效其愚今舉世不知以此為何事而念所不到
言所不及者滔滔也尊兄乃獨能從事乎此其有或者
以此自命則又徒為言中鸚鵡書中蠧魚耳而尊兄乃
獨能求諸身心性命之間可謂超然度越乎俗流俗學
矣第道無終窮學無止法而其始初當有端緒今之所
當自課自騐者且當辯其虚實若反而觀之有所著落
有所歸宿有所主宰有所受用如在吾家得利用安身
而居之則為實矣如或未有著落未有歸宿未有主宰
未有受用如在逆旅而未知安宅之何在則為虛也今
尊兄之所見雖皆合而不畔然某稍疑猶涉言論識見
之虚浮而未就著落歸宿之實地或主宰未定而受用
未有明證也故書中所論或有小走作而未純大概欲
見其貫通而猶若牽合欲見其廣博而猶若曠蕩本是
常理常行而反若張皇本是簡易要切而反若泛濫未
似一一據正就實而平貼安穏也如操舍出入乃朱子
言此心之體用如此非可以為有天壤之異也見有實
不實實有偏全純雜是矣然正以見不實者有此病實
則見之盡而知之至矣偏全純雜非見之病也知至而
未至之者也又如惰則忘極意則助長纒繞則昏徑捷
則舛此其説病是矣然所見若實則此病自無更在收
斂静密涵養之體驗之所謂萬宇六合充滿天地此則
一心安排料想該括包羅慮其遺漏本體固然無二物
也然不出吾心所謂氣塞天地者吾也萬物皆備者我
也未嘗在外若不在吾不在我而在外安排料想該括
包羅則将有窮大而失居之病矣乃所謂無著落歸宿
無主宰受用者也不知髙明以為然否若夫心言一萹
用意甚廣甚深固非淺淺者所能道也然揆之愚意却
有未安盖心無形也何反形容如是之多若有形之物
者耶自昔聖賢言心者亦衆矣未有如是之詳複者舜
之傳禹不過曰人心道心危微而已成湯以禮制心文
王惟克宅心無他言也論語言心者三處耳孟子言心
雖多然未始形容名狀其為何若以無形而不在言也
惟心之謂歟四句則夫子所以形容名狀者如此而已
過此以往未之或知矣今尊兄雜形氣而言之似未明
無形之心者守心二字尤不經見如軀殻方寸之内如
聯處開端發原如一開一闔兩位既定等語殊有所未
解要只消昭明沖和不可言説二語足矣此二語又似
與一篇之㫖自背易曰黙而成之不言而信存乎徳行
某竊謂尊兄且宜放下許多言説識見只據今見在身
心見得道理分明則即此便是著落歸宿主宰受用之
處外此有言有見皆妄也此愚見也如髙明以為然則
還有以教我幸甚
　　論
　　　論立身師法
凡為學之道必先至誠不誠未有能至焉者也何以見其
誠居處齋荘志意凝定不妄言不茍笑開卷伏讀必起
恭欽如對聖賢掩巻沉思必根義理以閑邪僻行之悠
久習與性成便有聖賢前軰氣象
凡為學之道必須一言一句自求己事如六經語孟中
我所未能當勉而行之或我所行未合於六經語孟中
便使改之先務躬行非止誦書作文而已
凡勤學須是出於本心不待父母先生督責造次不忘
寢食在念然後見功茍有人則作無人則輟此之謂為
父母先生勤學非為已修終無所得
凡讀書必務精熟若或記性遲鈍則多誦遍數自然精
熟記得堅固若是遍數不多只務强記今日誦成來日
便忘其與不曽誦讀何異
凡欲誦經習史須事専志屏棄外物非有父母師長之
命不得因他而輟
凡係已誦過書每日誦所授新書外即從頭通誦一遍
周而復始日以為常則自然永逺不能遺忘
凡講究經㫖須是且将正本反復誦讀求聖人立言措
意務於經内自有所得若反復誦讀至二三十遍以至
五七十遍求其意義不得然後以古注證之古注訓釋
不明未可通曉方考諸家解義擇其所當者取一家之
説以為定論不可汎汎莫知所適從也
凡閲子史必須有所折𠂻六經語孟其子史之折𠂻也
譬如法家之有律令格式賞功罰罪合於律令格式者
為當不合於律令格式者為不當諸子百家之言合於
六經語孟者為是不合於六經語孟者為非以此夷考
古之人而去取鮮有失矣故學者當以六經為律令格
式以語孟為㫁案諸子百家則其情欵也近年學者多
議論孟子之非當求孟子無不是處若不識片叚不逹
聲律從頭徹尾少精神無眼目斯為下矣
凡取友必須趨向正當切磋琢磨有益於已者若乃邪
僻卑汚與夫柔佞不情相誘為非者慎勿近之
凡見人有一行之善則當學之勿以其同時同處貴耳
賤目焉
凡見人片文隻字可以矜式隨手録之聞人有一言半
句可以覺悟後學即黙記之汲汲焉恐失之此之謂好
學
凡在朋儕中切戒自滿惟虛故能受滿則無所容人不
我吿則止於此耳不能日益也故一人之見不足以兼
十人我能取之十人是兼十人之能矣取之不已至於
百人千人則在我者豈可量哉
凡求益之道在於能受盡言或議論經指有見不到或
制撰文字有所未工以至人有盡善者或我有未善人
能為我盡言之我則致恭盡禮虚心而納之果有不從
則終身服膺而不忘其或不從則退而自省揆之以道
不得發赤而惡其逆已也
　　　論五言所始
五言之體説者類以為始於漢之蘇李曽不思詩原於
虞夏之歌鬱陶乎予心顔厚有忸怩五言已權輿於五
子歌矣厥後三百篇中諸體畢備而五言尤彰彰可見
因漫摘出以與學詩者評之亦庶㡬知選詩之猶有古
風者由此其選也然歌詩出於虞夏商周又不知其體
格之始於誰乎後世略不能自詠情性自運意㫖以發
越天機之妙鼓舞天籟之鳴動必規規焉拘泥前人之
體格以倣傚而為之一有不合即從而非之固哉其為
詩也真所謂惟古於詞必已出降而不能乃剽賊後皆
指前公相襲從漢迄今用一律寥寥久哉莫覺屬者況
又未嘗深究源委者乎因併及之不知工於詩者以為
何如也
　　一句類所起
維以不永懷　維以不永傷　在南山之陽　在南山
之側　在南山之下　無使尨也吠　于嗟乎騶虞
胡為乎泥中　俟我於城隅　匪女之為美　逺父母
兄弟　不如我所之　不與我戍申　不與我戍甫
不與我戍許　河上乎翺翔　河上乎逍遥　贈之以
芍藥　甘與子同夢　無庶予子憎　蓺麻如之何
析薪如之何　取妻如之何　殊異乎公路　殊異乎
公行　殊異乎公族　不敢以告人　如此良人何
如此邂逅何　如此粲者何　不如子之衣　胡然我
念之　宛在水中央　宛在水中坻　宛在水中址
胡為乎株林　樂子之無知　樂子之無家　樂子之
無室　一之日于貉　二之日其同　上入執宫功
其始播百穀　四之日其蚤　鬻子之閔斯　其舊如
之何　兄弟鬩于牆　如南山之壽　鶴鳴于九臯
予王之爪牙　予王之爪士　毋金玉爾音　誰謂爾
無羊　誰謂爾無牛　不宜空我師　蹙蹙靡所騁
念國之為虐　我獨不敢休　正大夫離居　哀哉不
能言　得罪于天子　誰從作爾室　無淪胥以敗
無忝爾所生　爾居徒㡬何　不可以簸揚　我從事
獨賢　益之以霡霂　無害我田穉　伊寡婦之利
殿天子之邦　至于已斯亡　老馬反為駒　毋教猱
升木　君子有徽猷　侯文王孫子　於緝熙敬止
殷之未喪師　有虞殷自天　使不挾四方　太姒嗣
徽音　以御于家邦　肆戎疾不殄　肆成人有徳
古之人無斁　誕先登于岸　以對于天下　四方以
無侮　四方以無拂　武王豈不仕　履帝武敏歆
誕置之平林　誕置之寒氷　誕后稷之穡　即有邰
家室　誕我祀如何　授几有緝御　序賓以不侮
君子有孝子　泂酌彼行潦　曽莫惠我師　斂怨以
為徳　時無背無側　以無背無卿　匪上帝不時
雖無老成人　枝葉未有害　在夏后之世　四方其
訓之　興迷亂于政　女雖湛樂從　罔敷求先王
肆皇天弗尚　無淪胥以亡　萬民靡不承　定申伯
之宅　徹申伯土田　仲山甫之徳　王命仲山甫
仲山甫出祖　仲山甫徂齊　仲山甫永懷　為韓姞
相攸　以先祖受命　命程伯休父　我居圉卒荒
實靖夷我邦　曽不知其玷　昔先王受命　日辟國
百里　駿奔走在廟　無射於人斯　駿惠我文王
岐有夷之行　昊天有成命　成王不敢康　繼序斯
不忘　未堪家多難　以保明其身　肇允彼桃蟲
蹻蹻王之造　文王既勤止　我徂維求定　淑問如
臯陶　纉太王之緒　則莫我敢承　天錫公純嘏
復周公之子　宜大夫庶士　我受命溥将　在武丁
孫子　武王靡不勝　肇域彼四海　殷受命咸宜
帝立子生商　則莫我敢曷　實左右商王　以保我
後生
　　兩句類
濟盈不濡軌雉鳴求其牡　期我乎桑中要我乎上宫
　投我以木𤓰報之以瓊琚　投我以木桃報之以瓊
瑶　投我以木李報之以瓊玖　一之日觱發二之日
栗烈　三之日于耜四之日舉趾　九月築場圃十月
納禾稼　風雨所漂摇予維音嘵嘵　如松栢之茂無
不爾或承　唯酒食是議無父母詒罹　誰敢執其咎
如匪行邁謀　以介我稷黍以穀我士女　乃求千斯
倉乃求萬斯箱　彼有不穫穉此有不斂穧　肆不殄
厥愠亦不隕厥問　帝作邦作對自太伯王季　不大
聲以色不長夏以革　誕置之隘巷牛羊腓字之　民
之方殿屎則莫我敢葵　人尚乎由行内奰于中國
昊天其子之實右序有周　無此疆爾界陳常于時夏
　未堪家多難予又集于蓼　俾爾熾而昌俾爾壽而
臧　俾爾昌而熾俾爾壽而富　俾爾昌而大俾爾耆
而艾　禹敷下土方外大國是疆　受小國是達受大
國是達　受小球大球為下國綴旒　受小共大共為
下國駿厖　莫敢不來享莫敢不來王
　　三句類
佌佌彼有屋􁍝􁍝方有穀民今之無禄　宅殷土芒芒
古帝命武湯正域彼四方
　　四句類
誰謂雀無角何以穿我屋誰謂女無家何以速我獄
誰謂鼠無牙何以穿我墉誰謂女無家何以速我訟
匪先民是程匪大猶是經維邇言是聽維邇言是争
　　六句類
虞芮質厥成文王蹶厥生予曰有疏附予曰有先後予
曰有奔奏予曰有禦侮
　　十二句類
或燕燕居息或盡瘁事國或息偃在牀或不已于行或
不知呌號或慘慘劬勞或棲遲偃仰或王事鞅掌或湛
樂飲酒或慘慘畏咎或出入風議或靡事不為
梁鍾嶸作詩評其序云夏歌曰鬱陶乎余心楚詞曰名
余曰正則雖詩體未全然略是五言之濫觴予以為不
然虞書載賡歌之辭曰元首叢脞哉至周詩三百篇其
五字甚多不可悉舉如行露曰誰謂雀無角何以穿我
屋誰謂女無家何以速我獄小旻曰匪先民是程匪大
猶是經維邇言是聽維邇言是争至於四月之篇其下
三章率皆五字又十畝之間則全篇五字耳然則始於
虞衍於周逮漢専為全體矣
欽定四庫全書
　敝帚藁畧巻三　　　　　　宋　包恢　撰
　　序
　　　象山先生年譜序
文安陸先生之學偉然立卓其遺文大畧可覩矣而未
有年譜可以參考其始終之條理非缺典乎有金谿李
君子原遡其淵源緝而成編粗若明備恨久而未有鋟
梓以傳者今年秋臨川謝使君奕楙一見而慨然刻之
郡齋以補其缺典以與文集並行使學者得而觀之猶
髣髴如見其平生而親炙之豈曰小補之哉刻成命某
為之志其本末於後再三辭不獲乃僭越而言曰孟氏
之後千五百年能自得師大明此學而因其歴年之先
後以紀其始終之條理與世之所謂譜者異矣先生生
於紹興己未迄乾淳五十餘年間時則上有髙宗孝宗
為明君師而當年國家治道之所以興隆人心之所以
興起者正由此學之明爾孰主張是孰綱維是先生殆
若特為此學而生者發揮啓迪開闢充拓之功大矣試
觀其譜其為人品器識之髙也則天鍾之而清明在躬
人尊之而志氣如神自其兒時已如成人三四嵗能思
天地窮際至忘寢食十三嵗因解宇宙二字忽大有省
凡遇事物動有感悟嘗聞鼓聲豁然以覺十七嵗作大
人詩以見志昔人以千人為英萬人為傑以其年考之
若先生超越世表其英傑之尤者乎其自課已學之進
也則謂疇昔自反約見善非外鑠徒以交物有蔽自此
大發愧恥鞭䇿駑鈍不敢自棄或於踐履未能純一無
間稍知警策即與天地相似其於執事之敬嘗大進於
掌家事之時日用之功實有在於人情物理事勢之間
深思力考究極精詳必造於昭然而不可昧確然而不
可移以其言考之可謂學不厭矣其開發學者之盛也
在家則逺近聞風來學而中情者或至汗下在白鹿則
剖決義利著明而動心者或至流涕在浙則從游多俊
傑咸聴言而感發在象山則學徒益大集皆聞教而屈
服至若以書講明則又無處無時無之各隨其資以切
琢之不局於一方各因其病以鍼砭之不拘於一藥莫
不明白洞達深切痛快如鋒直破的如刄解中節使人
心開目明猶醉之醒寐之寤者其感應神速也以其言
考之可謂教不倦矣其畧陳於覲君之際也輪對五篇
自幸稍盡所懐天語甚詳問答不敢不盡至於遇合付
之天命使得盡行其所言則所謂將無愧唐虞之朝於
復三代乎何有其言當酬矣國家治道之興隆豈特如
乾淳而已哉其小施於牧民之日也昭示皇極衆心曉
白治化所洽久而益孚農賈安恬吏卒抑畏盜賊衰息
訟牒希少将及朞年已至無訟使得大其所施則所為
躬行之效在政刑號令之表者將達之天下矣豈特如
荆門而已哉以其年考之惜乎天命不假之壽天子未
大其用遂不得盡究其學先是欲其學之行故未著書
暨後方欲著書亦卒奪其所志可為發千古之慨歎惟
其言論風㫖學者求之則自有餘師也然某嘗妄有𨼆
憂遺慮焉言先生之學者雖多究先生之學者似少夫
學者門也路也知所從入之門則必知内有堂室之深
知所從入之路則必知前有千萬里之逺先生以學者
茫茫如在門外如在路傍而莫知所從入其誤認以為
門為路而誤入者尤多故其教多先指其所入以示之
乃發足第一步也由是而之焉方將循循以導其進於
深逺之地誨言具在皆可覆也如自志學入凡五進而
極於從心自欲善入凡五進而極於聖神極深則有宗
廟百官之美富悠逺則有博厚髙明之配合此先生之
深逺處也茍或升而未入於室畫而遂廢於中猶不可
况今有近於入門入路一步之初遽止而不復進步豈
先生之學哉抑嘗記先生之詩乎㳙流積至滄溟水拳
石崇成泰華岑先生滄溟泰華也學者或止涓流拳石
而未知有積至崇成之功用是故有以徑捷超入之法
妄加横議而亦莫有能破其横議之説者非先生之負
學者實學者之負先生也是其可不謹思而明辨哉年
譜雖明備又在善學者志其深者逺者而自强不息以
終之庶乎不負於所學不忝於先生是區區切有望於
同門云
　　　袁潔齋先生書鈔序
書於六經為最古古聖人自堯舜至周公七人而已其
言則七聖之言其事則七聖之事惟聖如孔子與七聖
同乃能定此書然則後世非有真知聖人之心者安能
説此書哉且其立言之體腴而若瘠澤而若枯切而若
緩文而若質所謂渾渾無涯者與謹嚴竒法正葩之體
既不同而以樸學不嗜者多矣或者知之姑論唐虞則
曰有神明之性有微妙之徳使由之者不能知知之者
不能名以為治天下之本號令之所布法度之所設其
言至約其體至備以為治天下之具而為二典者推而
明之所記者豈獨其迹耶併與其深微之意而傳之小
大精粗無不盡本末先後無不白是當時執簡操筆而
隨者亦皆聖人之徒也是果可以易言哉後世説者不
知其幾家大都不免以衆人而測聖人耳至若潔齋袁
先生者志古學而欲師聖人庶幾知此歟蓋其所發明
者粹然正坦然明無虛文無泛論無飾詞理則實理用
則實用若肆筆直書初不經意不擇語者而無非鑿鑿
精實内而性分外而政理皆不失乎聖人之意而切於
吾身天下之用其度越諸説者不其多歟觀其説可以
知其人矣且深知父者尤莫若子予嘗聞諸䝉齋矣曰
先君子立志之剛求道之勇用功之密家庭之奥屋漏
之隠莫非篤實無一毫偽内外上下一以質直不欺為
本世間浮薄嶮巇矯詐掩覆之態影響無有焉且自為
太學生時學成行尊已雅為人所重居郷黨為後學模
範而交友徧天下不附權奸去國十年更化見用守正
如一日年踰八十進修罔怠凡皆人所共知者此其所
以學古而深於書者乎是書之鈔也其可徒以言語文
字觀之乎永嘉沈君僩好古博雅蓋盡得永嘉師友之
淵源而卒定所學於文公朱先生自是公聴並觀博通
羣書有如此鈔既得而深味之又欲廣其傳以與學者
共之非徒可以見潔齋之學尚可以想見唐虞三代聖
人之遺風焉此沈君美意也如以其説雖合於古而未
必利於今其父子皆以是經取髙科矣何疑耶吁以友
天下之善為未足又尚論古之人讀其書不知其人可
乎是以論其世也是尚友也有志者試以是觀之斯得
之矣先生諱燮字和叔潔齋其自號也其子則名甫字
廣微自號䝉齋今為秘書少監云
　　　送陳司户序
仕於廣者虹飲貪泉鯨吞濁海贓汚之氣毒於瘴霧其
來久矣於此而欲求廉士何啻揀金於沙哉予忝將曹
事自初度嶺即加㢘訪覬得一二於百千中何難其人
也久之僅見有稱廣之戸曹陳君山公者有狷介之風
雖倉庫之弊例衆以為常例者亦一切拒絶不受予固
嘆古人以不貪為庸行非盛徳也猶之不為盜賊爾柰
何今之貪者隂取如竊晝攫如刼無非盜賊也於是萬
一有能㢘者則如鳳凰芝草雖童子亦以為美瑞矣衆
皆濁如涇我獨清如渭在今世在南廣謂之盛徳事不
亦可乎然以户曹君能不為貪泉所易濁海所汚者亦
豈無所自而然哉溯其淵源則實以乃祖尚書公凛有
家訓存焉爾予觀其訓有曰初入仕路如人築室先固
基址若基址不固稍或摇撼必至顛覆吾平生仕宦無
以逾人惟是律己㢘勤又曰交了印記急急打疊待自
身浄潔除俸祿外毫髮莫與交涉又曰只是自家滴水
滴凍不用一錢選甚人奈何自家不得便須監司太守
威令如火其奈一清㢘官員何莫説人柰何不得天地
鬼神亦將畏仰爾其終之自志以詔後者亦曰㢘勤以
報國清白以傳家一毫不可得而涴也户曹君惟此訓
之入耳著心故能以此守官三年之間一㢘不渝予採
之人言咸曰實然豈不謂之難得歟君請予書其家訓
之後予謂家訓不必贅贊也在為子孫如君者堅守常
如一日可也惟人心惟危天命不易所患義利之賔主
不分徳貨之貴賤不明則强勉於一時或不能不改變
於後日非貞堅而磨必磷非貞白而涅必緇則始之潔
若可與而其往未可保所宜深思而痛省也爾祖訓又
謂嘗謁郷文王元邁因舉里有初仕為縣尉便贓汚狼
籍今忽有人云已能改節雖伯夷之不如語之十人十
人不信乃自指云又有人言王元邁日來盡䘮所守幾
同盜跖語之十人十人不以為然夫何故毁譽既得於
初仕之時而是非已取信於郷人之論不可得而掩也
今君初仕亦似能先固基址矣自今以往惟謹守力行
始終一節使後雖有人言䘮所守同盜跖而聞者皆不
信而惟信君之終㢘庶幾不忝厥祖矣雖仕至厥祖之
地不難也姑以是送君之歸云
　　　送吳䂓甫序
䂓甫從予家君學予與䂓甫共學者十有八年矣疇昔
少逺去多不越三百里少長别多不踰二三月惟嘗兩
趨帝郷圜橋門覽東南名山大川尋當世名賢才士者
近兩年在三四千里外餘則無一晝夜不相與處處必
話言言必曲盡或者予心非䂓甫莫知而䂓甫非予亦
未必盡知其心資雖不同而其趨向往往不合者鮮矣
蓋䂓甫資髙爽未嘗語及卑下予資若深沉亦少語及
浮淺視世之庸流匪經大猶而争聴邇言者寔悶悶也
非强為是落落乃其素所安也有時大聲疾呼髙談類
狂則若持棘端而箭鋒輙相值者頗自有以相樂非敢
為他人道也每謂充塞宇宙洞然公共之理雖古大聖
賢不敢有秋毫加損特不過共發明扶植之耳故自開
闢以來聖者可師則師之賢者則友之本無常師友亦
非宗其人也視世之宗一家主一説專一義不知實理
之所本而茍私門户堅閉不可開又且徒乾沒於記録
辭章間為蛆蟲識見以自喜此等實不能與之强合也
若及後世則人必雄資英畧事必俊功偉績少足以發
其開物成務之機者姑取之餘不暇録也此理之淺深
聖賢嘗取譬矣安宅也正路也始而入門中而升堂終
而入室不可誣也予與䂓甫已嘗謂於父師講切之次
得其門而入矣自是言論之際乃能及其堂室中精微
事今世益降人益卑雖號為力學者方與安宅正路背
而馳焉無入門之期也與斯人而言如反引出門語外
事欲挽而囘之不可得不覺去堂室之益逺爾豈徒無
益云乎哉故生平取友於世如揀金於沙常恐𢎞道之
難其人不足以相推挽而上適足以淪胥而下也方期
與䂓甫終始共學不離朝夕相觀相摩相激昂庶幾同
堂合室適道立權可覬於後日爾理有極至知所入者
當不至於至道至徳至聖至神之室不已也不幸兩貧
相值不克相養以遂而忽為有力者奪去蓋逺去千百
里長别六七月前乎此者嘗一再而未多見也甚矣予
夙心之未竟而予之失助也所幸新昌孫侯乃賢主人
侯之得於天者厚進於己者博而取於人者懇懇乎其
未足也其同道以為謀麗澤以為悦也可卜矣况吾徒
以宇宙為一心一心之外無餘地予之處䂓甫之出孰
彼孰此孰離孰合哉䂓甫行矣以䂓不以頌予當何言
事物不足適也言行不足間也心術深微之利病氣質
稟受之偏正已熟講之而熟知之亦各自化之而已矣
無戾于初無畫于中無愧于終揭天地之中以起偏陂
出日月之光以燭昏庸運鬼神之變以發深錮舉江河
之大以開狹陋使為宇宙全人自淑淑人無二理也予
當以自勉䂓甫其勉之
　　記
　　　肇慶府學二先生祠堂記
天下有盛徳之名儒為明師斯道之所以開明也國家
有尊嚴之名臣如嚴師斯人之所以敬畏也而名儒名
臣俱非常人非世所常有者惟天地立心為天下國家
人道計則或間生一盛徳者出而為天下之儒又或間
生一尊嚴者出而為國家之臣庶幾斯道開明不終晦
蝕斯人敬畏不至玩弛而天下國家有所賴以主張綱
維者乎蓋天地有盛徳氣其氣為仁而溫厚時則特以
生名儒有若周元公者焉天地有尊嚴氣其氣為義而
嚴凝時則特以生名臣有若包孝肅公者焉元公沖和
純粹混無圭角溫厚之所鍾也孝肅剛正峭直儼有㢘
稜嚴凝之所鍾也是其體皆天地之塞其性皆天地之
帥而二公之生其所闗於天下國家人之道也大矣故
其平生之所建立之所成就為學術為徳行則足以承
先聖覺後人微而性命根本逺而聖賢淵源始開明如
日星是後學者滋衆而同然理義之為悦為節操為政
事則足以動明主服生民中而貴戚宦寺外而田野童
稚亦敬畏如雷霆是時朝廷益尊而隠然社稷之増重
二公皆卓卓名世雖沒世不忘也濂溪之名包家之稱
重當時而照來世雖死如生雖亡如存常如侍嚴明之
師而臨之在上質之在傍者與廬山長同其髙與廬江長
同其深真可謂盛徳尊嚴之至而仁義之備還足以對
越乎天地哉元公嘗兩持廣節孝肅嘗一守古端人到
於今稱之然去之二百年間其遺跡之可考者鮮矣獨
聞元公時不憚勤勞不避瘴毒雖荒崖絶島人迹所不
至者亦必緩視徐按以洗寃澤物為己任此其恤逺之
仁藹然溫厚蓋猶風以春風而雨以夏雨者且獨聞孝
肅時州嵗貢硯前守縁貢率數十倍以遺權貴公命製
者纔足嵗滿不持一硯歸此其律己之義凛乎嚴凝蓋
有肅於秋霜而寒於冬雪者然則即此遺跡之一二已
足以見二公之為不可及矣今古端郡博士呂君中學
元公之所學而又自造之深有所自得者慨然以他郡
學皆有祠而此學獨為缺典且孝肅雖有祠而未稱也
於是禮以義起遂合而祠之使端士知所嚴事而以時
祀焉屬某為之記顧某雖不能文而君不容其辭也且
謂嘗有感於元公按部之餘有聞有山巖即去尋與到
官處處須尋勝之句故若連之大雲康之三洲惠之羅
浮莫不常遊而留題焉豈獨於端而無之端有星巖意
必嘗至其處一日與士友搜求之果得其心畫之真於
嶔﨑僻絶之中益信如公詩之所述而其髙懐雅韻之
見於端者如此益知祠之當興以起邦人髙山仰止之
志也某因謂君曰今人自蕞爾一形軀之外視世之事
物藐然與我不相闗也如公疇昔每尋山巖之勝者人
往往直以為遊觀之適而已夫豈知此興非淺而正公
之深處歟蓋上下本同流何莫非我事曾不見有他事
而洞然無少間隔滯礙也萬物本皆備何莫非吾物曽
不見有他物而豁然無所馳求係累也故公隨所至所
遇皆真景真趣悠然理融怡然心㑹是即窻前草不除
之機而浴沂風雩吾與㸃也之意也學者茍知此一意
即知公學術徳行之髙明要與彼徒按圖而索即書而
求者異矣若夫孝肅之遺風餘烈亦何必他求哉今仕
于廣者虹飲貪泉鯨吞濁海隂取者如竊晝攫者如刼
有瘴癘之氣雖毒未足憂而贓汚之氣慘深可畏者囘
視公之介焉如石一硯不取之事豈不為之愧死歟仕
者茍知此一節即知公節操政事之峻潔殆與彼聞風
而貪夫㢘懦夫有立志者幾矣府博士之為是合祠也
孰不曰宜如或欲以學術徳行與節操政事裂而為二
謂不可以强合則亦疑於義之未精而未易以輕議是
祠成而端士之登斯堂也如將見而消鄙吝於斯如親
炙而行景行於斯是祠乃所以示教也於斯而有所感
發興起焉則其度越乎徒為包氏周氏等章句之學者
不知其幾倍蓰矣神之聴之洋洋如在又不知以斯言
為亦足以發乎未之或知也姑以復郡博士之請云
　　　盱山書院記
北溪之上下崔氏居焉蕃衍熾昌大族也環繞其居前
後如城者皆山也其山自盱母而來原悠逺而支悠長
乃竒秀所㑹之一勝處也故其鍾而為人多挾智能負
幹畧傑出諸郷久則自質而文蔚然以變燦然以興而
文風彬彬矣始而小試郡縣學既多隨所習能中其選
繼而秋貢於郡國春貢於禮部則有為本經之首選者
如唐君準希易是已然希易常闡師友之講明以古人
為已之學具有本末應舉之業不與焉故在他人則以
為吾事已畢在希易則以為吾方自今始其心欿然不
敢以其已試之效自足而汲汲焉將窮諸經之㫖究諸
儒之論覬有所進而未已也然希易又知學非特以自
淑亦將以淑人况吾之親族自有可選造之士特患無
以帥之而莫之從無以倡之而莫之和無以統之而莫
之聚耳非吾之所當任其責乎乃集其宗族之親而議
之協衆力鳩衆財即其祖居之傍創為書院規模甚鉅
㑹講有堂肄業有舍休宿有室廊廡之寛門庭之嚴庖
湢之備嘗得朱文公先生所書盱山書院四大字因以
為名而揭之萃諸子姪就學其中希易既自以身教之
次有堂長學長齋長諸職又相與勵翼之蔵修於斯麗
澤於斯試功課效於斯規矩森然率履不越蓋前乎此
之所未有也自是而往明經取青紫特某餘事衮衮而
來今方權輿耳希易之從弟希彦來道書院諸友之意
請記於予予謂敢不叙述其美然言有若迂而甚切有
益者因為諸友發之可乎夫以書院名是所主在讀書
也抑予聞之先儒曰唐虞以前載籍未具而當時聖賢
若彼其多晚周以來下歴秦漢以迄於今文字之多至
不可勝計然曠千百年求一人如顔曾而不可得則是
道之所傳不在於書而古聖賢之所以為聖賢者必有
所在矣是以實學之非書也然予謂聖賢之書所以明
道書即道道即書非道外有書書外有道而為二物也
患在人以虛文讀書而不以實理體道遂致書自書道
自道人自人而三者判然支離矣問其書則泛然能舉
其文問其道則茫然莫知其實甚至口道先王語而行
如市人者滔滔也况讀書非為應舉也若其所讀者徒
以為取科第之媒釣利祿之餌則豈為貞志者哉且先
儒又嘗謂讀書而不通於心不有於身猶不免為書肆
耳如茍曰讀易而悟性命之大原讀書而得帝王之大
畧讀詩而能授政之通達讀禮而見禮樂之中和讀春
秋而知行事之深切著明則何負於讀書乎此固不可
不辨也抑今之以郷貢而進者曰得舉盍亦思古之郷
里選舉者以道藝也吾豈容不求進夫道藝之可舉乎
以奏名而髙者曰及第盍亦思昔有表古今人物者凡
九等也吾豈容不希及乎上上之等第乎今志在科名
者豈不曰名甲天下之為美也然孔孟之門各有四科
文學下矣事君人者非矣未達而在下則顔子甲四科
而徳行為第一已達而在上則大人甲四科而正已為
第一如能試入此科也其髙尚有過此者乎由此其選
則仁義忠信之天爵既修而公卿大夫之人爵皆將從
之不然則有莘躬耕之野固自有堯舜君民之大業陋
巷簞瓢之中又自有四代禮樂之盛典何慊乎哉讀書
而聖賢之道如此然後見書之功用實而非虛也徒以
一日之長一時之文擢髙科登顯仕而幼之所學曾不
見於壯之所行書中經綸之道畧不得其一二以施諸
用則非予之所敢知也此學者之法戒也敢述其説以
復諸友不知果以為切而不迂乎
　　　鳳山新城記
建昌為郡南挹盱江北負鳳山江如銀漢從天而下引
玉而流逺來而環於前山如鳳凰昂首而起鼓趐而趨
聳立而侍於後天作地設斯亦竒矣郡守雷侯之始至
也即振衣山之絶頂四顧而嘆曰盱江固如自然之池
昭昭矣猶未若鳳山尤如自然之城焉蓋其勢真若翔
于千仞而極目千里不見窮極泛觀四境羅列衆山竒
秀萬狀皆似重城之周遭而去郡似猶三里而稍逺若
治已最髙而此山又髙出十丈去郡僅一里而近俯觀
城内之市井人物厯厯可數雖一髮不能逃也一郡之
險要不在兹乎今日敵患已深地勢當擇昔人於戰地
則争山為據以得山為勝於守地則有山為鎮又因山
為城患無山爾未有不依以設險者或視此山如非我
有而置之郛郭之外可乎先為登臨遊觀之佳處今當
為防禦守備之勝地亦並行而不相悖也兹非其時乎
侯文事既敏武備尤習惟超然識慮之逺故慨然興作
之速節以制而不見傷害辦以静而不動聲色董其役
者委前江西路分守李君忠授以成規欲盡包一山而
城之蓋厚一丈八尺髙二丈五尺長五百三十丈以與
正城相聯接上下相綱維内建寨外闢二門南曰景福
北曰仰髙皆雄偉真千里之保障也又念城非兵孰守
當募精卒而别置屯戍兵非食孰養當撥官田而别行
廩給庶幾區畫咸得其所不至踈漏有遺慮者自厥初
規模方定工役將興不敢自專也於是具聞于朝有㫖
悉從所請賜名曰鳳山寨至此然後長守無疆之計始
無一不周備而凛不可犯屹不可拔可以成安疆之勢
矣若夫前乎九里之城素稱堅確姑仍舊貫可也然新
城之峻極自據地險舊城在平地東雖有江山而未有
池則與無城同不可也侯又有感焉迺度土功迺定界
限迺計深廣之數深凡二丈五尺廣凡十丈環繞總計
九百餘丈民樂不擾池成無怨又至是始足以全金湯
之固而無缺而新池淵淵與新城巍巍實昉乎此前此
之所未有也可不謂盛矣哉嗟夫有郡此有城有城此
有池有不可以缺其一者非為己自衛為國衛民也此
列郡之所不敢輕而尤邊郡之所甚重所患人情當慮
始之難而未至樂成之日有不能不議其迂而不切爾
茍非明足以知之審斷足以行之決則亦有易摇於異
議者或者雖知之而欲行之囘視郡計之不給往往又
有退縮而中止者吁亦難矣侯則保惠斯民一念真切
明斷有素非浮言所可惑且雖費無所從出所可擬者
惟有盡絶他費專成此務此城池之所以僅克有濟歟
建昌在江西上游固非邊郡可比然試觀江湘近事古
未有如此敵者此郡殆如次邊矣浚築之役尚可以為
非所急乎此侯所以不憚煩難而有志竟成事也况侯
方以此景定庚申二月視郡事僅至五月而已有召除
矣其所以表已者似此為難能也亦豈曰小補之哉侯
雖不以為功獨謂不可無以詔後來覬相與扶植使可
與持久郡之公計也命某記之不容以不文辭乃為之
識其大畧以復侯命侯字宜叔名宜中先以編修出守
今以吏部考功入覲云郡人包某記
　　　君子軒記
君子之名起於誰乎昉於禹而見於書詳於文王周公
成王召公而見於易與詩者也至夫子則言之見於魯
論者凡六十有五門弟子之言不與焉他經如庸學又
不與焉不知厥初之未有此名而以何義起乎天下之
至尊且貴者莫如天子之為君是固其勢分然者抑必
由其道其徳有出類拔萃之實乃足以居是臨下御衆
之名也然性為天地之貴仁為天爵之尊則實人之所
同有而非君之所得專者道徳莫過於性仁茍有是仁
道可尊有是徳性可貴則因亦名之曰君故人心謂之
天君正以道徳尊貴稱非以勢分稱也其身雖卑賤而
心之為君有天子不得而臣者若子者男子之通稱世
之卑陋猥賤者多皆凡子也其間如有竒偉男子者卓
然度越乎衆男子之上而獨可尊可貴焉則是足以君
乎衆子而凡子徒可以為其臣僕爾故君子者以成徳
名而去仁則無以成名此其名之所從立歟若求其實
則又果何如哉昔子貢子路司馬牛嘗有問而夫子所
以答之者各異雖亦因其人品資器而示之以進修成
就之方然尤可以見其有名必有實名之不可虛居而
實之不可不勉者夫廣郡有貢士曰曾君僁文鋒鋭而
膽氣壯者也凡三試春官因上萬言一書獨乞建儲一
大事當上下凛然未敢有言之時乃以一書生慨然不
懼禍福而直言之非其有膽氣之壯乎又非特文鋒之
鋭也廣信使君徐公謂禮嘉其志遂以君子名其軒蓋
以其為曾氏之子而望其希曾子之言也曾子以托孤
寄命大節不奪為君子曾君他日可期以進此一節者
歟然天下國家之事凡所當言者義也非為名也若君
子之名所當居則君子之實可不勉歟夫君子者亦賢
者有善之同名其實則為善不同善無常主得一善則
皆可以為君子易之大象凡以歸之君子者五十有四
則各一卦一事而亦各一道一徳也大象與詩之君子
則皆通上下而言之人君亦君子也若魯論則多自下
之學者設而亦有上之人君所可共由者蓋道非一路
徳非一得隨其所行所得而均可以為君子耳如夫子
以子賤南宮适為君子哉若人乃各因就其言行之美
而稱之其謂子産有君子之道四焉則以僅得其四耳
又謂君子道者三我無能焉則是其極至者雖其學不
厭已聖益聖而未嘗自足也然充而上之君子者亦豈
可以易言哉雖然君子者固已出乎衆人之表而亦未
至乎聖人之域故夫子嘗以君子而猶有不仁者且以
聖人不可得見而思見君子焉則道徳豈有終極而學
豈有止法哉今曾君如能以曽子之君子自期是亦一
君子矣抑予謂君子名雖一而實非一求全責備則所
當精進者猶多也况君子而未至聖人則尤當任重而
道逺不可中道而遂止乎先儒嘗曰有志於學者當以
聖人為師然則為士則希為君子為君子則希為聖人
非僭也曾君欲予志其説敢因是以致其勉云
欽定四庫全書
　敝帚藁畧巻四　　　　　宋　包恢　撰
　　記
　　　詠春堂記
余友吳節父有堂名詠春昔䝉齋袁公嘗為書其名既
久而欲予發明其實予辭不獲乃復之曰孰為春乎洋
洋乎發育萬物峻極于天春也鼓萬物而不與聖人同
憂春也乾元統天雲行雨施品物流行地載神氣神氣
風霆庶物露生春也然則春果無與於我乎物孰發之
吾道之大也物孰鼔之吾仁之顯也乾之所統即吾元
善之長也地之所載即吾浩氣之塞也故天地之徳萬
物之備罔不在我為物不貳生物不測春也豈有外哉
今而欲詠此春也將何如而詠之春氣自動春聲自鳴
乃春自詠耳非有詠之者大而雷風之千響萬應細而
禽鳥之千咏萬態衆而人聲之千唱萬和皆詠春也皆
春自詠也患人不能自聴自聞耳安得吾非吾而為春
春非春而為吾者與之語此哉余昨假守天台有請予
講暮春與㸃之義者予嘗為之説曰當春之時大鈞坱
圠之無垠二氣磨盪之無方雷出地奮和樂悦豫之已
深乾端坤倪軒豁呈露之已極元元一意敷暢周流生
生萬類發越充盎飛潛動植曲成不遺洪纎髙下旁通
罔間各正性命保合太和於斯時也春為㸃乎㸃為春
乎春非春而為㸃矣㸃非㸃而為春矣混混乎見其為
一而不見其為二矣自㸃之為春也則宇宙在手萬化
生身制命在内天下無對過化存神而上下同流飛鳶
躍魚而上下著察天下盡歸此仁四海放之而準㸃也
何莫非春春也何莫非㸃是不必曰吾與造物者游而
吾實造物者矣至此則反身而誠樂莫大焉樂斯歌歌
斯詠載無聲而無處非聲聴不聞而無往不聞宇宙之
間盈溢流動無一不自足而泰然無他求無一非固然
而安然無妄作浩然至樂而不驕坦然無憂而不吝蕩
蕩乎孰有一事一物之足以累我休休乎孰有一絲一
髮之足以間我哉以吾之為春而春之自詠其樂不可
以有加矣此豈常人之情計鷄蟲之得失較蠻觸之勝
負者所能知其髣髴哉詠春主人舊常志乎此且常聴
吾克翁之教而有省焉今如果不忘其初也余斯語也
願請事焉在真實自反自求而已
　　　玉虛觀記
觀名玉虛為一方之竒觀亦盱江城南之勝處也其山
環逺近峙而屹立者如玉屏聳而峻拔者如玉笋西有
髙峯諺稱雙髻尤巉然特出皆上凌太虛争獻神秀其
水周左右逢原而流者如玉泉隨蓄而止者如玉鏡東
有良田平廣萬頃又渺然前陳皆下涵太虗交相照映
觀在其間地形如龜有老松如龍表裏洞徹真玉山輝
虛室白而瑩然一水晶宮也平時翩翩羽衣跚跚環佩
飄飄乎優游其中焚異香以成雲擊鐘鼓以成雷聲應
氣求相與以誦其家之書行其家之法從外而望之者
真有若神仙中人風塵表物顧不清且樂歟近境里居
多傅氏人物多豪俊疇昔或期以學問窺前賢或期以
文詞追作者累嘗㑹族於斯㑹友於斯蔵修講習於斯
濟濟彬彬猶徳星聚也亦以欲相追琢如工人之琢玉
欲相虛受如山澤之咸虛則莫美於斯也然斯觀也邈
不知其所從始以素無片言隻字可以考證也所可見
者有天禧丁巳之鐘存焉耳或曰昔為凌雲觀又曰下
方觀至治平之元方賜今額皆未可詳也惟迹其當衰
弊之餘而力能振起之者時在崇寧有道士徐丹林者
為可稱述而已自是前作後述隨時出力凡由内及外
宮室殿堂拯弊修廢類無缺違規模既定增加循積將
月異而嵗不同亦可以復一方竒觀矣逮今知觀事謝
師顔與其徒愈慨然有主張是綱維是之美志故比年
樓閣門廡牓額等又咸革故而鼎新之正猶玉焉他日
久掩沒於氛埃之舊一旦再得以發越其光潤之素於
是煥然虛明為之改觀益可以光前而照後矣師顔屢
嘗造予而嘆曰本觀不知其幾何年前者既無記以詔
今日今者又無記以詔後來則豈非缺典之大者乎敢
以為請予嘉其志既為之志其源流委折之大畧矣因
復念彼之為教者其説曰被褐懐玉曰致虛守静又曰
白玉不毁孰為珪璋曰虛無恬淡乃合天徳此道徳南
華二經之所謂道者非予之所敢知也抑觀之取名或
者其出於此歟彼因名以習其教必有能知其道者予
不復道然猶獨有疑焉觀之士豈果皆為仙人而不火
食乎何自有觀以來無一畝之田無一粒之入靡積靡
倉靡陳靡新其空虛至是極也室如懸罄恐亦難以暫
寄者况久居乎將不啻有貧困憂戚之患借曰庸玉汝
於成如吾儒可也然徒虛其心不實其腹亦豈彼之道
乎今乃其徒常十餘人類若有以充其體而不餒於氣
者彈琴賦詩煉丹修藥各有以自娯未始有貧困憂戚
之態豈其果有仙術能仰以呼青雲吸白日俯以束荆
薪煑白石紫芝春荑黄精秋肥可以不老春食朝霞夏
食沆瀣可以久生乎則宜其不食五穀能如藐姑射山
人也不然則嵗無五穀之收而為觀數百年不絶不廢
如一日亦未聞有一人以絶粒而不延年者果何道以
至此哉或謂杜陵欲入藍田山以有餐玉法也寳玉品
中有名穀璧者粟粒自然此豈其可餐者歟然則師顔
與其徒豈亦觀中自有玉以充虛而非常流所得而見
歟皆予之所未喻者尚欲一親至訪問而究窮其所以
然姑記以此云
　　　韞玉軒記
南豐山多竒秀有曰染原者以山之色如染有以見山
之源深長也侯氏居焉前對二髙峯名何祝蔚然蒼翠
聳然峭拔穎然銛鋭不知其幾百丈如峻極于雲天之
表可仰而不可上其峯之麓多竒石左為石巖右為石
井上下為石崖井泉清甘冬夏不竭春則瀑布飛噴而
下舊嘗鑿崖之傍為梯可以登眺鑿崖之上為基可以
卧遊引井之水為池可以濯纓自源徂流若無一㸃塵
俗氣者有侯氏子希䕫隠然有感若謂凡山之孕為一
方竒秀者要未始無所自而然豈非有所蘊蓄於内而
發越於外如昔人所謂石韞玉而山輝者歟於是取以
名其書室曰韞玉軒而請予記之予因諗之曰玉之美
不待贊贊其美者非知玉者也其玉可貴珉可賤童子
能知之問所不必問非子貢之問也比徳於玉是矣而
必目其何者為仁智義何者為禮樂忠信何者為天地
九者之外又别有取以為道徳焉既非其倫矣且以乾
為玉觀之亦是可以當此稱者然以無情之瑞物而稱
之如備道全美之人不幾於强為附㑹者乎非夫子之
言也獨精神見乎山川為足以知其表裏耳蓋方其韞
也石未剖玉未出若未有以見其美也然石不必剖玉
不必出其美自有可見者焉抑水非玉而水方方非水
也玉也木非玉而木澤澤非木也玉也豈不猶荆山之
玉潛光荆石之中雖千仞之上不能掩其光乎是玉之
石者雖未可見而輝之在山者為可見不必觀諸玉而
觀諸山可以知之矣使徒曰山云爾而山又徒曰石而
已則重濁之氣烏得有精明之色頑獷之質烏得有溫
潤之體宜皆不能以發其光者將見其黯焉塵埃之冥
冥慘焉煙霧之昏昏神氣索而草木萎泯然無毫芒影
響之光輝者固其所也是山之所以輝者玉也非山也
况石云乎哉然則玉以比君子而欲玉成君子之徳者
盍亦反而求之夫美在中則暢于四支和順積則發為
英華有充實之美斯有輝光之大莫見乎隠莫顯乎微
夫微之顯誠之不可掩其韞而必輝之騐歟此心猶玉
而良貴存焉此身猶山而光潤生焉故所貴有道則動
容正色辭氣之間其暴慢鄙俗自逺所性根心則生色
見面盎背之睟其四體不言自喻也茍舉吾一心皆美
玉則舉吾一身皆輝山韞藏發輝之相符益信其不可
誣也矣今吾子宜何如哉子之得于天性者謂之徳而
藏之身心者猶玉之韞也患不自知遂至自賤自毁或
不能不瑕不汚以汩沒其光輝耳盍亦善自貴重如玉
之貴善自藏修如玉之藏可也吾見其韞將闇然而日
章矣不則貴於已而不思放其心而不求是自賤自毁
其所韞也光輝自何而發見哉充而上之盍亦所存之
純如玉之瑜而無瑕所守之全如玉之潔而無汚可也
吾見其韞猶潛伏而孔昭矣不則志念之駁雜物欲之
䝉蔽又自瑕自汚其所韞也光輝自何而形著哉子宜
辯于斯二者予郷里有如染之山已視之若輝者抑自
反曰山多石也果有韞乎無韞乎韞果為玉乎非玉乎
當自知之而自得之不然非其輝也吾言或可以為法
戒云
　　　宜黄龍磜寨記
内地之人為備冦計猶邊境之人為備北計也有土豪
焉自據勝地以置山寨自辦糧食以給土軍謂之忠義
無累於郡縣而可以濟官軍之所不及他日北騎猝至
則險固精勇此足以自衛而不可勝彼雖攻之而有所
不能勝似此者今長淮非一所也其來久矣若内地則
所患者冦亂爾茍有郷官如土豪以忠義自奮大畧依
邊境之法而行之則雖冦徒兇熖之新熾未至如北騎
强敵之難應也何足以為忠哉今宜黄侯君錠之事是
已蓋自紹定己丑庚寅間閩冦四起所至火民廬空民
財戕其性命擄其妻孥莫有能禦之者遂至横行及撫
諸縣之境而宜黄諸郷被毒尤慘時侯君之所居在崇
賢郷之鵰峯雖能糾郷民為義丁率衆戮力與之抗而
郷井為所蹂踐者已多矣君因慨然嘆曰今日之患已
往雖姑曰不咎後日之憂方來可不深慮哉據勝地置
山寨之法於是乎行之真有不可緩者矣乃擇地得名
曰龍磜者兩峯對峙高險可恃泉瀑旁流幽深罔測山
嵒峻拔上實平夷可居千户而容萬人殆似天地特設
險以為避亂拒冦之所者以之寨其上冦至則登寨出
其强者與之戰而期於必克冦退則返故居各理生業
人人可以自固此豈非備冦之良計乎然君復慨然嘆
曰如依寨出戰非有食何以戰或因寨為守非有食又
何以守哉辦糧食給土軍之法於是可行之又宜有不
可緩者矣乃自出米三千石零又率族之有力者助之
倉于寨中專以給義丁而名曰義倉當東作而散以濟
其力農如屯田焉及西成而斂依淳熙法量收息二分
覬以增其數可以逺及而持久出内主以子弟無秋毫
擾萬一再遇冦如他日則兵與食俱足冦其如吾何又
豈非備冦之長計乎侯君今授贑州信豐縣尉素負意
氣欲立事功故能在鄉為守禦之備鄉人實賴之使毎
郷有為者例若是則雖有巨冦無能為矣百里之内安
於田里其利博哉抑君之志固美矣又在後來者世守
其法不私不欺勿替勿壞有以推其所為而增美焉非
惟不至於滋生其弊而益有以廣充其利積倉愈多養
人愈衆則雖使之數百年安固常如一日可也此侯君
求記於余之本意而余不得不為之識其本末以詔後
人焉抑亦足以維持於無窮歟淳祐戊申重五朝請郎
權發遣福建路轉運判官兼知建寧府兼勸農事節制
左翼軍屯戍軍馬借紫包恢記
　　　真州分司記
地不愛寳寳藏興焉有土此有財貨財殖焉厥今東南
寳在煑海利權總在白沙以其號為淮海一都㑹要衝
也出於斯納於斯斂於斯散於斯其來無盡其去無窮
前𨽻倉臺專司制之在外固已多厯年所後歸檢閱分
司制之自内昉於淳祐四載其為數加夥其為任增重
矣官守之所治宜有公廨司存之所掌宜有公庫顧乃
十餘年間尚闕如也殆類豐失所居而受之以旅者然
則非有舊貫可仍難以何必改作言矣取諸大壯易以
棟宇豈非其時乎然患未有財也於是分司趙寺簿汝
証與知郡徐大卿有功合詞請于朝今大丞相惠國謝
公慨然從所請為之捐十八料公楮二十二萬八千三
百有竒且就淮東總所給木植價錢六萬八千二百有竒
財可用矣患未有其地也於是相分𣙜㕔舊址可以為
廨又别貿易數千丈可以為庫地亦定矣乃選工與材
悉用其良授以規畫協力興作執役者日二百人人人
公雇之厚過於私家物物公買之值同於市價真有不
擾而辦者故以公廨之一新則為門廡㕔堂等凡三十
餘間戍卒胥吏莫不分列有舍總以大門儼如也以公
庫之一新則為土庫㕔廊等凡二十餘間中間㸃閱編
排藏貯官錢莫不布列有位周以磚垣屹如也外為别
屋又四十餘間若南瀕大河則造河亭船埗以便商賈
西有水港則接東邊曠土以逺煤燎上而待賔有館下
而牧馬有廐正㕔之西建書院三間書院之南建薰風
一堂以為公事應酬之暇藏修游息之所傍開水門列
小紅橋前為月臺起見山樓桃栁梅竹雜然前陳羣山
衆水燦然在目樓之前又有曰可軒蓋幾於盡得一州
之勝而無一不可人者夫以公廨公庫既一時具備前
所未有而賞心樂事又隨地創見各有佳處以鹽事與
商賈交易之場而超然景物之美又有以自適其適焉
蓋其清不絶物通不同俗抑所謂迹似與世相濁而獨
其心追古人而與之游者歟經始於寳祐之二年之夏
孟落成於是年之冬季僅八閲月耳而總為屋大小九
十八間且内而器用外而舟楫無一不周密而備具逺
近争先快覩為之心開目明其亦煥乎其盛矣夫寺簿
以書命某為記其事某不能文又念不可辭乃為之述
其本末如此而竊嘆曰天下事無大小惟在有志與才
無不可為者惟無志則茍且偷安而不肯為無才則因
陋就簡而不能為若寺簿則才志綽有餘裕所至穎脱
以出何事不辦豈徒如唐人以繕修而得能名者哉若
夫鹽居天下財賦之半在唐已然矣然時則宮闈服御
百官祿俸皆仰給焉今則不然特供軍餉而已詞正而
不失義用公而不及私法寛而民不告勤價平而商不
告病使民旅相安而軍國自足斯盡美矣寺簿處此自
有道聞之嵗入視舊五倍非常人之所能與亦非予之
所能知者故弗贅及云
　　　竹軒記
物非物何物非我我非我何我非物萬物皆備於我反
身而誠其樂大矣竹一物爾一即萬萬即一誰實為格
物而知我者哉竹之中虛我之心也竹之外直我之行
也竹之節剛我之介也竹之榦峻拔我之高也竹之根
深固我之本也竹之色常青枝葉常秀我之文也一或
反是非竹非我矣以竹視竹常人也以我視竹君子也
若黄巖池君子文者其知此歟子文嘗從四方名師友
遊皆被賞識而燭湖孫公尤愛敬之既嘉淳美之質堅
靜之操而復勵以明識强力充氣以進於英特氣象殆
竹之意歟子文有軒旁環以竹燭湖名以竹軒意有在
歟今子文之子齊賢於軒則再造於竹則增植竹生有
先後猶父祖之長兒孫根根葉葉相似也子文賢也有
子齊賢又賢也以賢嗣賢所謂是以似之其賢欲與父
齊而其實欲與名稱者歟請余記其説予既為畧叙其
本末而復勉之曰詩以菉竹猗猗興有斐君子而大學
遂取以為道學自修盛徳至善之證竹之用大矣而非
外於我也齊賢能以是歸而求之當有餘師未達則反
而求之以誠意正心修身齊家達則舉而措之以治國
平天下以光先志以追燭湖之雅意舉不出諸此尚何
外求哉
　　　玉成齋記
黄巖之谷口鄭簡子以書來閩山之臬司告予曰吾嘗
作一室于祖廬之側而玉成齋名之取西銘玉女于成
之意也夫富貴無憂固世所貪慕以厚吾生者或疑猶
鴆毒也不必成人多至殺人若貧賤憂戚乃人所厭惡
以拂亂其所為者抑孰知反能固吾志熟吾仁決有成
而無壊乎吾素貧不求富吾素賤不求貴吾幼無怙恃
幸鞠拊長育于先祖母以至于成立嘗讀蓼莪詩李令
伯表未嘗不為之三復流涕憂戚亦已甚而不求世間
之樂有年矣然私竊自念又安知此非所以成吾哉猶
之玉焉未有不琢而成者而玉不可以攻玉有他山之
石之錯焉以吾家徒四壁身無一命不堪其憂幾如顔
之簞瓢陋巷蓬户甕牖始猶屋之上漏下濕吾既室于
斯終當安于斯思父母祖母于斯立身顯親于斯庶幾
仁有得孝有終而或底于成也然則貧賤憂戚豈非吾
攻玉之石錯乎此吾取名之意也請君為我記之予聞
苦志勞骨餓體乏身乃有動有益也困心衡慮徵色發
聲乃有作有喻也知慧之生由于疢疾孤孽之達出于
危慮信乎貧賤憂戚之能有成矣然貧富貴賤憂樂之
不同特其身之與世遇者爾在道則有至於富有大業
而已無貧也有貴于已之良貴而已無賤也有樂生烏
可已而足蹈手舞之不知俯仰無愧怍而王天下之不
與存者而已無憂戚也若身之貧賤憂戚則雖如吾夫
子飯疏食飲水曲肱而枕伐木削跡厄于陳蔡而視世
富貴有如浮雲樂以忘憂不知老至真行乎貧賤患難
無入不自得而徳益盛聖益聖也此其所謂玉振之終
條理而集大成者歟乾為玉剛健中正純粹精也乾徳
也徳即玉也成之極也簡子而欲自成如玉也則當曰
乃所願則學孔子而終日乾乾可也甘貧賤憂戚如富
貴好樂推一念之孝以求天經人倫之至因玉女之㫖
以㑹訂頑體用之全如琢磨自修之功以求大學至道
之止則其所成當如何無謂一室之小也成性存存道
義之門將洞然宇宙天下之廣居正位不外是矣光耀
玲瓏晝夜不息他日逺近之人望之見有白虹之氣上
衝于天精神之發下見乎山川者必自谷口玉成齋中
出之也余也猶願刮目而快覩焉敢以是復所謂不知
簡子以為然乎不也
　　　逺齋記
予友上饒徐致逺卜居玉溪之南為藏修游息之所後
負古城之山前揖南澗之谷中有淵然一泓依棲霞山
曰霞泉泉之下闢小齋齋外梅竹相與照映蓋致逺心
地灑然而境地之勝亦如之况深于琴精于詩鼓于斯
賦于斯則山鳴泉響梅動竹應若皆知音者嘗求名于
予予曰何必他求以字名曰逺齋可乎昔陶靖節結廬
人境而心逺地偏者亦如是耳此十五年前語也兹予
被命來司閩臬致逺實偕行因語前事曰名既自君立
則發揮逺意以記吾齋豈宜復他屬予曰記則不能嘗
試評之人之智識志願最喜乎逺而惡乎近茍智識之
所及者逺則可以成逺業志願之所期者逺則可以經
逺猷否則卑汚淺陋見不踰乎目睫行不越乎尋丈固
無望其逺到矣夫逺孰有逺于天地者乎周行一百七
萬九百餘里天之逺也自東極至于西垂自南極至于
北垂各二億三萬三千里餘地之逺也人而欲同其逺
則何以哉然此特天地之象形猶未足以為逺也有象
有形則有限有窮惟非象非形無聲無臭則所謂道也
天特此道之成象地特此道之成形道則神無方而易
無體豈里數之所能計而百千萬億之所能算哉故雖
未始離乎天地之間未始出乎象形之外而廣矣大矣
其逺不禦莫究其限量莫詰其終窮矣抑予聞之曰仁
之為道逺行者莫能至也又曰仁逺乎哉我欲仁斯仁
至矣然則果逺乎果不逺乎亦惟知逺之近者斯可以
入徳乎放之彌滿六合斂之退蔵于密則雖逺而非逺
也密莫密于此心此心之神倏然在九天之上倏然在
九地之下又倏然在八極之外往來不測莫知其郷則
又非逺而逺也不以逺為逺而以不逺為逺斯真知逺
矣此齋雖小中具宇宙此齋非近宇宙非逺于此齋而
鼓琴將眇宇宙皆琴聲也于此齋而賦詩將眇宇宙皆
詩句也推此智識充此志願則近如目前之小得失小
利害尚足以動吾心而置秋毫之欣戚哉致逺有晉宋
間人物風度者也當自有契于此予言贅矣致逺曰命
之矣請書以為吾逺齋記
　　　易齋記
有結廬于包羅恢宏之境者名之曰易齋而自稱曰易
齋主人方其作是齋也先筮諸易得吉然後定非任己
意其全體又皆取諸易而為之不假他求故名之木則
擇于艮山匠則選于巽工勸工而兑以説之動木而震
以起之其屋極乃太極而基址則坤地蓋覆者乾天也
以離日坎月為窻牖而又以坤闔乾闢為門户神實密
運其間有不疾而速者貞節之不傷財不害民而成之
簡易也齋既成主人又筮得吉日乃舉乾首捧坤腹起
震足順巽股側坎耳正離目拱艮手謹兑口以一身侍
乾父坤母與所索而得者三男三女一時同入而居之
其為齋真包羅恢宏足以廣居而大受乎是時其内之
家人䝉童歸妺固已畢集其外則師衆同人又皆比輔
方來而未已如噬嗑之合無有間者翕如也主人于是
待之以履之禮樂之以豫之樂燕之以需之飲食未濟
之飲酒而坤牛㢲鷄坎豕離雉兑羊等物悉備井可汲
鼎可烹取無禁而用不竭無不醉酒而飽徳歡如也禮
既成主人居而安其序于斯樂而玩其詞于斯動而觀
其象玩其占于斯有大有之自天祐之吉無不利者不
知彼之旅于處心不快未得位無所容者其視此齋為
何如哉當晉之明出則夙興而自昭明徳于斯固不敢
以妄入及隨之嚮晦則夜寂而入以晏息于斯亦不敢
以妄出其出入以度有不容紊者四時之間尤自有叙
當其月為復為臨為泰為大壯為夬為乾皆陽月也時
則幸陽之月長一月以消隂至于乾而極極乃為至猶
吾徳之陽明必積至于剛健純粹而有如乾可也是六
陽之用無一時不在此齋矣及其月為姤為遯為否為
觀為剥為坤皆隂月也時則慮隂之月長一月以消陽
至于坤而極極則必變猶吾徳之隂晦必將變之永貞
大終而復為乾可也是六隂之用亦無一時不在此齋
矣蓋與時偕行未始少離也或静坐無為則寂然不動
若倏焉有感則即為咸之通于前或遇事有為則變動
不居若截然當止則又為艮之止于背動静一體常自
如也有時終日無事無人則唯聞中孚之魚信鶴鳴小
過之飛鳥遺音輙亦欣然有契其或兑之朋友來就講
習相與麗澤真有足説者來則萃聚去則渙散彼各自
適其適而此亦初無留情又其隨時順應之迹然也若
夫平時之蔵焉修焉則常謙以自牧退焉若虛凡以自
課其進者具有次第尤彰彰明甚蓋至于誠而極而無
妄者誠也以是為主于内而大畜以充之頥以養之養
其大而為大過則有大過人之徳而能為大過人之事
矣不則畜養之不深僅如小畜之懿文徳而非大徳與
天文人文之並觀于賁者異矣又如小過之可小事而
不可大事與大者之過又大異矣隂小固不可以為大
陽大尤不可以為小然積小以髙大有如木之升居徳
以善俗有如水之漸亦在夫自課其進如何耳不寧唯
是若損之懲忿窒慾益之改過遷善革之豹變去故如
是者恒久而不已則日新又新其進又何可量哉然
易非純吉也吉一而已凶咎悔吝凡不吉者四焉無非
道者故泰不能無否剥亦不能無復往來消長天之行
也以豐大而有消息盈虛以既濟而必思患預防雖天
地不能齊也而况于人乎故反觀諸一身則有明夷有
暌有蹇有困而晦明正志麗明應剛反身修徳致命遂
志所以自處者固自有道外觀之天下則有屯有訟有
蠱而體雲雷以思經綸尚中正以止險健利涉川以往
有事所以求濟者尤自有道也蓋凡有難必有解未有
終難者易之窮則變變則通通則久此其所以愈窮而
愈不窮也歟主人粗嘗學焉而知之矣今其不出此齋
一日十二時晝夜百刻之内無非與卦爻六十有四三
百八十有四相與流行乎其中吉與凶咎悔吝之變潛
心密察樂行憂違無有師保如臨父母外内知懼凛然
不敢忽也易本在人固非在外然人必至于聖人乃能
盡易故吾夫子猶有加我數年可無大過之嘆况常人乎
此主人所以欲終身乎此齋庶幾究極乎此易朝固有
聞也夕死不亦可乎因自述其造齋命名之㫖如此云
欽定四庫全書
　敝帚藁畧巻五　　　　　　宋　包恢　撰
　　跋
　　　跋鄧州通判饒公將鑑
將論百篇者紹興辛酉通守鄧州饒公諱廷直之所作
也迹已行之事據已成之功而為之辨其是非定其得
失不徒以成敗論者如度之於長短分寸不差如權之
於輕重銖兩不舛其所取者既多可以為法其所去者
雖少亦可以為戒以此亦猶之鑑焉一舉目而閲之妍
醜不可逃矣蓋兵家之所論者主乎法而不必純於理
公之所論者主乎理而亦不悖於法徒法者以權術為
先若甚竒而非竒據理者以道義為本若甚迂而非迂
故公之所論本正而不譎體全而不偏用周而無缺無
一非斷之以理而以戰則勝以守則固昔之名將多以
此而奏功有不然者雖戰勝雖守固猶幸也真可以補
兵家之所不足而助將家之所不及其間借有未盡合
者亦小瑕爾無傷於瑜竒書也知兵而明理必將有取
焉况公非特有此竒書實有竒節也公本通守鄧州以
守缺權州事因敵稱我朝已從和議許以此郡迫而取
之如取償焉而公不得命已奏而未報乃堅守而死之
嗚呼使公得終致其身而盡其用則所論諸將之善者
皆當非茍知之亦允蹈之其成功當如何其光明俊偉
哉今新江西運管黄君應龍乃公里人也知其事為詳
且得百論皆公親藁以示予且嘆世人有竒書竒節而
泯没不傳於世者多矣如公之事雖在國史若此書則
聞之當時欲進而未果迄今未有為之表章者某聞而
悲之因書其後當有世之大手筆發揮以昭垂來世而
為永鑑者云
　　　跋林次麟東宮事鑑
東宮事鑑之書備矣真鑑之光無一物不可照固已不
待贊况諸君子之所品題者又備矣增鑑之光無一塵
可翳僕也又安得而措一辭哉然䝉林兄不鄙出而惠
教之不可無以為謝敢因以著一贅疣之語焉夫以布
衣而言天下國家之根本盡發古今之教法非思出其
位又非有所私有所為而然者先儒横渠張子聞生皇
子則甚喜若生而有教豈不尤可喜乎何喜也天下國
家本吾一家吾君之子即所以為天地之宗子舉天地
之内之人何莫非同胞之衆子惟一宗子之得人則四
海為家一視同仁又安有一赤子之不並生哉故曰為
天下得人謂之仁而震為長子出而可以守宗廟社稷
者其教之根本孰大於是以是而論則事鑑之作正家
内事也實切於吾身而非迂實發於吾仁而非僭其殆
林兄之意歟敢附及之云
　　　跋郭省元玗帝王萬世寳鼎鑑
天為父地為母凡厥有生孰有一人非父天母地之子
哉然皆庶子也必有一宗子焉至尊至貴者以為之主
宰焉在今日為主器之長子即後日為大君之宗子也
故欲知君道必先知子道父天母地之氣塞而為吾體
則天下庶子皆吾同體父天母地之志帥而為吾性則
天下庶子皆吾同性也體同性同則名分雖有尊卑貴
賤之分體性則無尊卑貴賤之間為是子者必能肖父
天之髙明而無一子之不覆肖母地之博厚而無一子
之不載舉同胞之庶子無有不同得以安其體而遂其
性者斯謂之仁以是建立以是諭教此正中庸大學之
微㫖郭兄其知之矣寳鼎鑑一書盡萃古今建立諭教
之本末包括無遺前所未有而其要在於遺天下千萬
世以不盡之仁此豈非其大者乎自古惟三代之宗子
有此故為有道之長三代而下其知此者鮮矣故亦無
復有三代之風為人君止於仁而為天下得人謂之仁
誰復知此道哉然則孰若吾身親見之哉郭兄學中庸
大學者也其所發明天下千萬世不盡之仁者其亦由
此其選歟
　　　跋山谷書范孟博傳
范孟博傳昔太史黄公所書今閩帥文昌趙公家所蔵
也某䝉公出示兩巨軸因得以刮目快覩而為之感嘆
不能已蓋以范傳之清節照映黄書之筆勢飛動固已
為世之至寳况凡所題跋皆前後名世士發揮殆盡似
無復可措一詞矣退獨念人之所難莫難於生死吾夫
子曰無求生以害仁有殺身以成仁孟子曰所惡有甚
於死故患有所不避此可以觀人矣而先儒又謂感慨
殺身易從容就死難是能死者又當於其處死之際觀
之孟博之始繫獄而期以死也其仰天而告則欲上不
負皇天下不愧夷齊迨再繫獄而知必死也其與母決
則以弟孝敬而足養母也已歸黄泉而可從父與子言
則以惡不可為我不為惡所以自處與其處母子間者
曲致其義真可為從容以就死而非徒曰感慨以殺身
者歟彼猶有議其激作名聲品覈裁量之過而卒䧟黨
議者曾不思大義介節出嬰其鋒其偉然剛直之氣自
凜然足以破姦邪之膽遂使羣雄相視不敢去臣位尚
數十年誰實致之謂孟博輩為過者過矣或者又疑白
刃可蹈中庸不可能其死也果中節乎抑不知世之貪
生失節全軀保妻子者身亡心存固已不見齒錄於世
其次大命至止而獨顧戀係累覬存殘喘餘息欲絶而
不肯絶者何限有如病亡之時非臨難赴死之比也而
咿嚶涕泣留連妾婦分香賣履區處衣物平生姦偽垂
死盡見者以孟徳而視孟博蓋天壤也不彼之尤而反
求疵於此何哉太史之書此傳其以氣節事體亦有相
似者歟初以史事往涪州戎州矣繼又以承天記文而
往宜州横禍所加隨處安受不悔不折有孟博之風矣
觀其自述在宜州之日所僦之舍上雨傍風無有蓋障
人以為不堪其憂余既設榻焚香而坐與西鄰屠牛之
機相直蓋悠然自得也不幸竟死於宜可勝嘅哉然遂
獲與孟博相從於地下太史何憾也文昌公家之蔵此
書是又以忠定之大忠大義決大議定大策而措國家
於泰山之安者其事固非可與范黄二公同日語也然
功在社稷雖與日月争光而邪議敢為蔽蝕亦嘗妄目
為黨乃人自絶耳於日月乎何傷至是而反觀范黄輩
豈不可為增感慨而重太息哉忠定嘗兩帥福迄今賢
賢親親樂樂利利沒世不忘也是封福王文昌公復來
帥於六十年後為於前而美既章為於後而盛有傳世
守忠孝自子而孫其猶宗周文公之有伯禽僖公歟文
昌公欲刋范傳黄書于忠定新祠則將見與西湖之水
同其清水晶之宮同其明千載猶一日也其真得所托
也歟太史嘗自謂其雜書他日或可作安石碎金見愛
者或謂之然今傳與書並傳則不啻渾然真金而價又
增矣某濫司閩臬方大有愧孟博澄清之志而太史又
嘗稱史君宗英景道之秀以為每見景道尚有典刑尤
喜予筆墨在文昌公殆過之逺甚惜太史之不及見耳
公命某識其説因不揆僭加贅疣於其軸末云
　　　跋象山先生二帖
象山先生之學至明且實粹然一出於正而知之者鮮
或有妄加疑議者異哉姑以所與先伯叔二帖觀之如
曰學無他繆巧但要理明義精動皆聴於義理不任已
私耳至有言其人酒後言動殆不可考顛狂禪語不可
以訓則截然不掩其瑕而恕其罪槩可見矣世之號為
學者其弊非流於顛狂則入於繆巧而不自知也而反
敢致疑議於先生此實某之所未解抑先生嘗曰心乃
天下之同心理乃天下之公理同此之謂同徳異此之謂
異端顔子從孔子不秘孔子之門户至哉言乎彼茍私
門户之陋者固不必與之辯矣或者源流自先生而浸
失其傳者方不免顛狂繆巧之病其不為先生之累者
幾希其實深憂之有能即其此理誠明踐履不替則氣
質不美者無不變化之説而求之庶乎有時自知而可
以知先生矣吳氏子汝弋素喜學故先君子授以是帖
經冦燬能寳蔵不失墜一日示某謂將刻之以詔後學
予不揆僣及其本末如此以歸之云
　　　跋克堂先生墨迹後
仁者天下之廣居義者天下之大道乃人心之所固有
不待借居於外而居借路於人而行所謂非由外鑠我
也而由人乎哉然則人既不患無此居此路矣所大患
者有此居而終日終年奔走於逆旅荒墟之場而未嘗
反吾之家居有此路而終日終年冥行於荆棘險阻之
境而未嘗由吾之正路此孟子他日之所哀也先君子
之心畫高古勁健仁義筆也其牛馬走某拜觀而哀之
江子逺能寶而蔵之其志美矣然如徒蔵此字畫而不
體先君子之心則畫無乃徒為虛畫乎必居此居乃為
屋下主必行此路乃為路上人或不居不由則予之所
哀又有甚於孟子之時矣子逺方寸之内仁居義路自
備也盍思所以居於斯由於斯乎某敢拜手敬書
　　　跋晦翁先生二帖
前輩名儒嘗評晦庵先生字畫之精神風采邵康節所
謂天外鳳凰飛處别者也世以為確論有如其片言隻
字傳在人間者争寳蔵之字畫云乎哉瑞之陳兄公明
方少年而喜學恨生之晚而不及見先生也得此二帖
而珍之其所志當有在矣慕其徳猶鳳凰則必不肯混
於鷄鶩之羣想其飛在天外則必不屑棲於林木之末
且二書中固非有他答問然如以目昏不讀書為天意
以欠人文字多為債負聞人稱之尤多見公論之不掩
其懇切於成已成人之事者無小大類如此讀書知人
尚友論世雖生晚而不及見如將見之矣某之先君子
從學四十餘年慶元庚申之春某亦嘗隨侍坐考亭春
風之中者兩月每一追思常嘆景星之還復快覩且家
積其前後書問至十數巨軸比年不幸連遭冦燬盡為
六丁取去今陳兄之出示是帖拜手敬讀重有感焉乃
忘其僭而書此以歸之亦因以寓勵翼之意云
　　　跋晦翁先生帖
學必有存主之處以為本必有持守之功以為實其致
知講習乃所以精此本實之所在而非末非虛也我先
君從文公學四十有餘年受其啓誨最多且久每於侍
下竊聞之繼於先生文集中飫觀之庚申之春又嘗躬
拜先生于考亭而受學焉詳其所主無非先存主而重
持守今者獲讀所與李丈二書實有契於前聞雖二書
未足以盡見先生之學而大㫖則有在矣獨疑近世為
先生之學者往往多以格物為主至或偏於致知而廢
力行泛於講習而乏持守其所謂致知講習者又類失
其本而流於末無其實而入於虛殊戾先生誨人之㫖
大抵不過從事於解釋文義之間卒之皆墮於空言而
已李丈處謙師友淵源萃于一家其天資既謙厚其學
問加誠實其有得於先生之㫖獨深而過人亦逺矣其
子敏修如又能遡其父師之源流而緝熙不替充廣有
加斯可謂之能世其學矣因其不鄙示教前書遂不揆
僭越輙書其後如此云
　　　跋潘侍郎磨鏡帖(良/貴)
堯光四表舜光天下文王光四方周公光上下諸聖人
之心光如日月然非止於鏡何時而昏借使如鏡萬一
而昏時未有書磨之以何為藥若心光未至於聖人姑
以鏡喻則皇極有訓可使民近天子之光以言為訓訓
近於書喻以為磨鏡之藥亦孰曰不可然此易知爾積
藥鏡上不施揩磨反為鏡累此則黙成潘公所造深處謝
顯道記問甚博大程先生曰記得許多可謂玩物䘮志
范堯夫謂小程先生記得許多先生曰只為不記若記
則無許多此積藥累鏡之㫖歟雖然鏡光内也磨藥外
也二物也以彼外藥磨此内光殆以外鑠我者况鏡光
有形而其光死心光無形而其光活要必得黙成公之
意於言外有不言而信者存敢以是求正於胡兄彦隆
覬有以復我云
　　書後
　　　書吳伯成遊山詩後
永嘉赤城之台鴈古剡㑹稽之巖壑錢塘武林之湖山
天下山水之佳處也非身親履目親見安能知其真實
若直坐想而卧遊是猶觀畫圖於紙上爾然真實豈易
知者要必知仁智合内外乃不徒得其粗迹形似當併
與精神意趣而得境觸於目情動於中或歎或歌或興
或賦一取而寓之於詩則詩亦如之是曰真實雲臥子
不逺數千里凡台鴈巖壑湖山之佳處遊覽畧盡可謂
親履而親見者而其精神意趣悉於詩見之可以觀矣
近方就予問仁智内外之理予雖不能與之發揮而雲
臥已自足以發揮矣然則雲臥之詩山水云乎哉兩體
一百八十首當有真實能知之者
　　　書徐致逺無絃藁後
詩有表裏淺深人直見其表而淺者孰為能見其裏而
深者哉猶之花焉凡其華彩光燄漏洩呈露曄然盡發
於表而其裏索然絶無餘蘊者淺也若其意味風韻含
蓄蘊藉隠然潛寓於裏而其表淡然若無外飾者深也
然淺者歆羨常多而深者玩嗜反少何也知花斯知詩
矣衣錦尚絅惡其文著闇然日章淡而不厭先儒謂水
晶精光外發而莫掩終不如玉之溫潤中存而不露至
理皆然何獨曰詩之猶花云乎哉逺齋徐兄致逺之詩
其當以是觀之歟王半山有謂看似尋常最竒崛成如
容易却艱辛今泛觀逺齋詩或者見其若出之易而語
之平也抑不知其閲之多考之詳鍊之熟琢之工所以
磨礲圭角而剥落皮膚求造真實者幾年于兹矣故其
字字句句有依據有法度欲㑹衆體衆格而無一字妄
用一語茍作者切無謂其尋常容易乃竒崛之最實自
艱辛而得也余則尤於其愛花之時而見之矣夫以四
時之花其華彩光燄漏洩呈露者名品固非一若春蘭
夏蓮秋菊冬梅則皆意味風韻含蓄蘊藉而與衆花異
者惟其似之是以愛之求其人其惟屈大夫與周濂溪
陶靖節與林和靖之徒乎逺齋既愛四花復希慕四君
子人如是歌詩亦如之真可謂深而不淺者矣其視桃
李輩華彩光燄徒有餘於表意味風韻實不足於裏而
反人人愛之至以俗花為俗詩者其相去又不亦逺乎
昔建安能者七徐幹居其一逺齋固自有家法源流矣
何取於水有本如是徐子又必嘗有契於斯言者逺齋
惟益反其本而充之則成章而達猶盈科而進源之所
自出者滋深而詩之所可至者益逺矣又豈予之所能
量哉
　　　書侯體仁存拙藁後
文字覷天巧未聞取於拙也今侯體仁之詩文第見其
巧未見某拙而乃獨以存拙名何哉予觀聖賢矯周末
文弊之過故禮從野智惡鑿野近於拙鑿窮於巧禮智
猶然况詩文乎嘗聞之曰江左齊梁競争一韻一字之
竒巧不出月露風雲之形狀至唐末則益多小巧甚至
於近鄙俚迄于今則弊尤極矣體仁之存拙豈非欲矯
時弊乎以今視古不巧不拙無如淵明知之謂其寫胸
中之巧亦不足以稱之不知者或謂其切於事情但不
文爾是疑其拙也此可與智者道體仁當自知之抑一
言蔽處又能思之非巧非拙得其正矣此予迂説然乎
否耶
　　　書撫州呂通判(開/)詩藁後
説詩者以古體為正近體為變古體尚風韻近體尚格
律正變不同調也然或者於格律之中而風韻存焉則
雖曰近體而猶不失古體特以入格律為異爾蓋八句
之律一則所病有各一物一事斷續破碎而前後氣脈
不相照應貫通謂之不成章二則所病有刻琢痕迹止
取對偶精切反成短淺而無真意餘味止可逐句觀不
可成篇觀局于格律遂乏風韻此所以與古體異先正
有云維詩于文章泰山一浮塵又如古衣裳組織爛成
文拾其剪裁餘未識袞服尊正謂是歟今耐軒續藁似
獨不然觀其八句中語意圓活悠長有蘊藉有警策氣
脈貫通而無破碎斷續之病且所寓言多真景真意雖
對偶而若非對偶無刻琢露痕迹之病其所自叙以為
自三百篇而悟入則宜識袞服之所以尊而與組織成
文者不可同日語矣抑予味之所謂磨礲去圭角浸潤
著光精非特見其用功之深亦由其神情冲淡趣向幽
逺有青山白雲之志而欲超然出于塵外者志之所至
宜詩亦至焉者然充此以進于古體不難矣律昉于唐
唐髙韋栁取其古體風韻也由韋栁而入陶必優為之
又當俟别藁出而刮目焉
　　　書平冦錄後
比者郡境冦禍之迭起如卒風暴雨之驟至而青天白
日頃刻變為晦冥豺狼蛇虎横出肆行恣其吞噬蕩無
忌憚纔三四日間新城大半為盜區諸縣市井郷閭之
民駭汗驚走不知其幾千家幾萬人也吁禍亦慘矣其
首滋衆其徒實繁自其初勢而覘之若當為持久徐定
之計未易以一朝滅也然曾未幾時卒定于旬月之間
亦不待如古人五旬七旬之久者何哉郡將覺察早而
區處宜朝廷調遣速而施行決也向使縣家之始申于
郡也非畏則玩則將見如水不早遏而滔滔方長如火
不早滅而炎炎方熾未已也今郡將吳侯識敏而機警
即密運方畧亟行措置遍選巡尉隅總為防遏守禦之
備力請兵于朝數日而畢集矣然使郡將之雖申于朝
也或輕視藐聴而未之應則又將見如溺不速拯而益
深如焚不速救而益烈必至塗炭惟朝廷見逺識微賊
在目中其應如響不啻占決而洪撫江吉建寧左翼諸
軍並遣而賊破膽矣乗此之時投此之機所謂滅此而
後朝食可也然郡將以仁存心惻然不忍以為兵雖衆
未可以輕用節制之權雖專未敢以擅興盜起之初固
先多方廣行撫諭矣况朝廷本欲招捕兼行郡將益體
此意惟務殱厥渠魁不求窮治脅從又况盜區非一郷
一都而止誅之則何可勝誅哉顧念此徒雖衆其機要
實在闗社闗社破則他處皆不攻而自屈于是按兵未
動惟先擇土豪明示賞罰俾之擒捕大首或出竒兵以
圖之或出義丁以取之自大首既連連有獲凡正典刑
者十二三輩而其餘黨已懾服之不暇不勞餘力也此
由善度輕重精察緩急而深得平定之機要也昔人謂
兵貴拙速不貴巧遲今則兵未始用反速而不拙巧而
不遲有在乎兵之外者矣然虎在山而有凛然之威然
後人不敢犯龍在淵而有隠然之靈然後人不敢狎諸
軍坐鎮雄制于此然後羣盜魂亡魄䘮影滅迹絶於彼
相繼授首固其所也夫不戰屈人兵之上也戰功日多
兵之下也然則今者兵之為功大矣猶恨不決于一戰
不決于一洗誤矣沿流遡源謂之由夫郡將覺察早而
區處宜朝廷調遣速而施行決非歟或者徒見後來平
定之若容易也乃追咎前者申請之若張皇也前後若
相戾然曾不思己丑庚寅之亂刀山在前劒樹在後恨
不立見兵威之臨也而郡縣方且坐視不言兵如醉夢
然可謂不張皇矣卒之四邑之人徧遭塗炭肝腦塗地
不張皇之效何如哉闗社之起蜂屯蟻聚非徒曰盜賊
而實為叛逆非徒不為本郡之百姓而實非國家之百
姓矣先是下而公吏方與之通同上而守令又為之容
養略不誰何也可謂不張皇矣卒之十有餘年擅為生
殺威福之主害而家凶而國如在聲教之外癰疽既成
今乃大潰不張皇之效又何如哉其在于今惟其始若
張皇而實非張皇故終能平定之易也要非親履而親
見者不足以知之僉幕諸君類聚成編本末明甚皆實
錄也予嘗預聞其畧因贅述其編末如此觀者亦庶幾
知往年之事為可戒而今日之功為可法也夫
　　贊
　　　陸象山先生贊
髙明英特所立之卓沈潛縝密所守之約彼之所學者
告子之外此之所學者孟子之内外者皆虛説誣而徒
塞乎仁義内則皆實光大而可入乎聖智不差毫釐而
一是之歸同無過不及而一中之渾融嗚呼若先生者
真可以進乎夫子皜皜莫尚之明而世之妄肆瑕疵者
亦何足以傷玉氣貫虹之精哉
欽定四庫全書
　敝帚藳畧巻六　　　　　　宋　包恢　撰
　　箴
　　　酒箴
酒流生禍獄訟繁興一獻百拜正避禍生二爵三爵油
油言言本以成禮豈繼以淫大亂䘮德罔非惟行執拘
以殺非過於刑糜榖耗財一醉是營飲狂失禮厥禍猶
輕其毒腐腸其厲熏心䰟亡魄䘮昏夢莫醒肉脫骨立將
重殞身酣者必亡為禍甚明反狂歸聖一念可升能自
戒者先民有程或不多飲以約於親或加自杖以違先
人或本善飲斷不濡唇為荒忽故廢業是懲特患不為
不患不能願自愛重戰戰兢兢以報爾先以全爾靈以
保爾寧以永爾齡逺大可覬功名可成彼嗜酒者德頌
是名果溺其言禍將滿盈苦口利病反頌為箴勇决敏
鋭與心為盟自此覆爵清白如神
　　銘
　　　恕齋銘
　傅兄純道以恕名其藏修之齋而求銘於包山老翁
　某翁謂此道甚大非某之所能言然純道欲以此一
　言而終行其志亦大翁雖一言以為不智不敢辭乃
　隨所見為銘以復之其詞曰
人惟一心恕乃一如胡為待人與已差殊由不識已混
然一體乃一膜外妄分我爾爾瘠我肥我安爾危爾災
我福我全爾虧凡有便利競取歸此凡有患害並推與
彼如心同然遂大反㫋待我登天聽爾墜淵曽反思否
乾父坤母人皆同胞同生同受氣同一身性同一仁何
隔彼此孰非同人萬物皆備况人同類强恕而行仁近
可至已所欲為立而達而推以及人立達如之如非所
欲非已所獨亦勿施人洞然心腹絜矩在中左右交通
上下前後使事先從一有所惡截然有據斷之以毋不
差其度有戚有休可樂可憂凡為已計即是人謀先儒
為恕充廣得去天地變化草木蕃庶恕大矣夫為德不
孤四海皆凖宇宙同居然實非意有本如是宜先明心
秋毫無偽是乃為忠欺妄不容不陂乃平不私乃公剛
健篤實積之純一如天無雲杲杲白日忠極於斯恕出
由茲如形有影體用不違中心體約如心用博何用不
如何徃不若一以貫之惟參也知賜疑多學猶未知非
無加如我宜未許可終身欲行勿施則哿參日課功三
省在躬乃先為人恐或不忠勿憚難儗勿忽易企知求
實知履求實履成已成人仁智有親皆性之德外内維
均惟如盛字純道罔二藏身此齋恕貫天地世狹道蕪
少此䂓模予言似怪君其謹諸
　　　達觀堂銘(并序/)
　平兄少平作晚年藏修之堂名曰達觀其説謂此心
　此理同乎一原或生或死同乎一致眞若達者之言
　者友人東平包某為之推明其㫖曰
地為吾形天為吾氣天地之性即此為貴一隂一陽性
成善繼形氣即道氣塞即義非隱非顯非一非二天地
之㑹形氣以萃乾父坤母遺體以畀清明在躬志氣具
備天地之散形氣之離氣還歸天形復歸地昔生何愛
今死何畏惟達能觀達必上智渙然心融怡然理契洞
然燭照靡疑靡滯能通一貫本無二事以晝夜觀死生
一致消息徃來始終終始惟能知生即能知死形氣聚
散雖若有異天地之運萬世無敝吾身形氣天地即是
天地常存吾身非斃生非贅疣死非廢棄博厚高明浩
浩罔既並行不悖並育不戾死與生同混混無際少平
平心宜以平視非可意擬非可言議朝聞夕可自反自
試懋哉懋哉願言自勵
　　誌銘
　　　馮撫屬墓誌銘
士固有身長不滿五尺而意氣雄千百人者或者為人
卑弱視之儒者也遇不偶必達其志昔聞其語而見其
人矣求之于今何難哉若馮君諱庭堅字舜舉者其殆
庶幾乎其性質温厚其氣貎和平其體若不勝衣其言
若不出口其處已待人恭而寛平時無事若退然惴畏
無能為者至其遇事而激于義則奮發慷慨勇往而不
可禦倜儻權竒智慮橫出而不可窮讀書必求有用每
觀史傳忠節之事必為之興嘆曰男兒當如是矣方其
校藝于文塲也所試輙中嘗屢與海内諸冠帶圜橋門
乃竟不偶而亦未嘗以得失為欣戚葢雖素習文事而
洞識兵機嵗在紹定之己丑鄰郡大盜起汀有黃緑頭
者邵有劉安國者其燄甚熾而鋒甚鋭也時建寧府差
君為隅總籍保伍以衛其鄉或以非士所宜受而宜辭
君曰庠序之所教養者謂何吾疇昔之所學者謂何顧
乃臨難茍避坐視鄉民之塗炭乎乃捐家貲給鄉丁日
習戰事修險要又自别招義勇二百人自辦錢糧不以
累官府自賊破光澤將犯郡境已及麻沙君能嚴陣力
拒之老㓜頼以得活者甚衆先是朝廷遣殿前統領童
德興兵一千餘人來建先至麻沙君因為之鄉導且密
以其義丁掎角之賊甚恐府促童歸君曰兵有機㑹權
宜今賊前有巨浸之阻右有唐石之抱我軍方張功在
目中願統領暫畱可以一鼓而擒之今及賊不攻而反
賊得以玩我軍矣天假我以機而不能乘之則機不在
我而在彼矣童不能從時本府三司委劉帳幹屯招義
丁討賊而差君充計議官君親徃唐石招一千人為土
軍號忠勇賊破邵武乘勢來冦君將忠勇進丁字橋出
賊不意設三伏以待之賊至迎戰佯北伏者迭起賊衆
大潰斬首甚多既而賊增衆復來合數千人劉帳幹以
彼衆我寡為憂君曰我聲方振賊氣方懾我若退非惟
賊得以躡我軍亦有以沮我軍也於是偃息示弱軍皆
伏山下而卓白旗於對山之頂賊不敢進而退君曰賊
怯矣吾將擾之遂選壯士二十人夜入賊中使聞金聲
則合而擊之金止即止凡數合而還無一傷者因令鳴
金如前賊每聞金聲即自相屠戮終日擾亂辨色望之
已悉遁去自是不復東向聞賊再入光澤君曰今賊深
入虛實未可知不可不分兵為援君軍下橋劉帳幹軍
牛嶺賊出其後沿途縱火使我軍中斷劉欲退軍君曰
今四面皆賊將何之願率所部力戰帳幹援于後此必
勝之機也少頃賊擁衆來君立馬而望張左右翼以應
之皆殊死鬬君親出陣前視其驍勇者發數矢斃數賊
躍馬衝其陣衆悉力併擊賊大敗望忠勇旌旗而走後
南劒白水峒連明者作亂童統領為其所敗賊將伺府
境守令分兵守嚴嶺乃部忠勇二百人守之賊不敢犯
軍之所至雞犬宴如也暨甲午之夏唐石中里有龔日
未者倡亂環唐石數百里莽為一盜區時郡將袁大監
甫即調遣左翼軍禁軍等收捕而以敎授包某為監軍
司禮韓楘副之差君為軍前計議君曰唐石山髙深險
固未可輕進然當以計勝計當知所先也乃條畫山川
形勢指陳攻守要害以入峒初險在牛頭嶺正唐石之
都隘崇岡峻嶺俯闞層崖前阻深流路容側足羣賊所
以未能有其險而不敢東下者以有竹溪二十四保未
悉從亂也今若先通竹溪竹溪乃唐石之左臂先世嘗
居焉可以片紙下之監軍然之亟使馳檄由間道達其
首領開陳利害諭以禍福逆順之理彼新為龔脅從適
値龔遣偽帖令率保内把牛頭嶺其首領既聽君言遂
合二十四保皆不從逆而效順君又募善戰者得百餘
人亦號忠勇土兵暨賊衆數千分道而至君率所領渉
溪南岸率先邀擊于前賊懼走復沿溪遶出北岸夾擊
于後賊腹背受攻多戰敗死其衆潰亂多生擒其首領
獲龔日未之妻孥與其餘黨平盪之功君之力居多端
平敵騎冦淮東時高郵守朱復之以君權在城兵馬監
押彈壓防城軍馬君沿城提督雖雪霜中不少怠敵騎
犯相城過高郵守委部馬軍清野兼間採前事當是時
兵有突入民家取其物而焚其舎者民未遭敵兵而先
自被害矣君出城即令百姓入城俟報至而清野民感
之道遇敵騎嚴督所部謂其親力曰有難我當死國汝
可先遯徐收我骸骨以歸平旦敵騎至君整隊除行敵
人以為疑兵不敢逐遂清野而還月餘忽報敵騎至菱
塘守亟與君謀之君曰欲得四輕舟弓弩手二百人守
如所請君駕舟抵岸伏兵田舎後遣五十人背水而射
之敵先鋒數十騎奔衝前來君分軍而兩之敵騎臨流
不能制突入泥淖中伏兵出其後夾而射之射死數十
人奪馬數十匹敵應兵至君率軍徐登舟敵人遁去自
後不敢窺高郵守申奏以為菱塘第一功也嗚呼此其
意氣之雄儒者而能必達其志如此豈非有古人之風
乎然則以其前後之備宣勞績所以賞之而官之者宜
如何顧乃在鄉嘗兩為計議久而方補一資繼而又僅
轉兩資福建安撫司凖備差使在淮又嘗兩拒北冦功
雖奏而不賞何哉然君素守謙退其欲立功名出於忠
義而無矜功施勞之意不能巧於經營安之若命泊如
也特其在兵間以勞苦在淮間以風寒因此成疾浸病
一旦忽謂予胷中洞然似無一物此身如在太虛中恐
是全歸時矣遂自盥滌正巾整衣而坐旋就卧而逝時
嘉熙己亥四月八日也享年五十有三後七年始獲葬
於唐石呉坊上富其山雄偉如其志乃其所自擇從治
命也君世居建陽竹溪祖朝佐遷居麻沙考應昌妣徐
氏娶劉氏一子震自葬後屢以君與予交契厚且嘗為
監軍於唐石而得公之助者即予也痛念廼父之有功
而不達因誦唐張直之之語曰吾志非不如古人吾才
豈不如今人而至於是死於是耶以代為其父致求銘
之意予雖非能文辭者然因君亦有感焉夫操行之難
而姓名翳然此陶靖節所以撫巻長慨而不能已古來
賢豪不達而埋光鏟彩與草木俱腐者又唐史臣以為
不可勝咤者也如君者豈容不有以發其翳而出其光
彩哉獨恨囑之非其人予言懼不足以傳世行後耳既
廹於情義不容辭乃為之誌其大概而銘曰
何學業詩書兮胷有許甲兵之精强何貎若怯懦兮用
則健丈夫之軒昻何外若無能為兮中有沉密之智囊
賊可滅敵可禦兮何兵勢之莫當功已多名未副兮何
爵賞之未償人為君稱屈兮君自無少嫌於肝腸生而
順命兮没而安康山峭水清兮魄宜是藏其身恨未顯
兮顯在後人之熾昌
　　　呉主簿墓誌銘
予友新撫州金溪縣主書姓呉諱炎字晦夫以淳祐三
年壬寅冬十一月二十六日以疾卒於家予時以台倅
易倅臨安忽得其居之逺近内外各以書訃予為其學
徒者則曰無復有此賢師友矣為其里人者則曰無復
有此鄉善士矣為其宗族者則曰無復有此賢伯叔兄
弟矣予為之慟而言曰世之愛欲生惡欲死者其惑之
不辨久矣晦夫之亡同聲哀之果何以得此於人哉葢
其自㓜嗜學如嗜飲食博識前徃而文思如泉湧辭藻
如春華有弗問問則多知有弗疑疑則能辨且不憚勞
為人反覆開明學文者運意用字造語悉有法度可以
指授以是鄉之學者多從之游每隨其分量䝉麗澤之
益此在學徒是以有無復賢師友之嘆其氣貎和平其
詞意婉曲望而見者以為君子人也况其志行修潔少
有可見之身過與人多美意無惡况誘人為善孜孜不
懈人有請可從者曾無難色不亦委曲諭之未始峻拒
人亦不怨似多可而實有守此其里人是以有無復鄉
善士之悲其諸父叔在時莫不愛之以其循循孝友和
氣藹如也其後諸父俱亡兄弟子姪甚衆晦夫悠然其
中無疾言遽色不犯尊不凌卑㑹聚則少談世俗細故
多言古今善事有黙寓相勸相規之意未始與一人作
惡或有不美之爭必致排解調娯之力故人無長㓜咸
知敬慕此其宗族是以有無復賢伯叔兄弟之恨方為
兒時已端重如成人不好戲弄不為戲言獨於義理文
字乃其所好初從予先君克翁問學即切切有志年十
六七時侍父兄見朱文公于考亭文公令講魯論首章
喜之因聽誨論者踰月而後歸自是一意實學而不廢
科舉其所試之文根於義理尤極精到嘉定丁丑補入
太學每試必冠諸生計分幾成優校觀其文者莫不擊
節稱嘆端坐存心齋晝誦夜思業以為常淡然無他好
未嘗妄出為市井之游若不知紛華盛麗之可悦者或
者欲摇動之屹不可奪素行益堅同舎驚異始疑而終
信翕然稱之以為不可及晦夫資既純明一時海内名
世咸獲親炙多器重之且或得其心學或得其詩文法
究師友之淵源聞見既博智慮益明時在學推為博通
之儒既而遭父䘮以歸居䘮盡哀服除即厭出事母盡
歡者幾年屢免文舉咸謂一第特其餘事乃竟累試見
屈於有司嘉熙戊戌天子策士南廊勉就之以入優等
授金溪簿待闕未赴間葢嗜未見之書究未竟之學凡
若學徒者若里人者若宗族者往來講習方有餘樂其
所著有陽山猥藳若干巻及日記以自課其所學其進
未已也而不幸死矣前數月盡區處家事幽以告之家
廟明以托之親朋若前知没寧而達者夫惟其親朋之
所惜者年纔五十有九而平生所志所學不得少試一
二或曰昔有不許小程先生學之可用者後有因其論
鹽鈔法而始知其可用晦夫常備論江西鹽販之弊贛
之守臣徃徃有用其説以戢姦萌者人莫知其出於晦
夫也使其少試豈特能主簿書使㑹計當而已哉而遽
至于斯亦可哀也夫曽祖某祖某考某妣錢氏娶熊氏
再娶傅氏二子曰某二女長許適某次在室某年某月
某日葬某處其兄玉汝謂知其弟莫若予欲得銘予念
晦夫少予二嵗總角同學相知真莫如予也聞訃而傷
之倍於常情豈容不銘銘曰
孰為質玉色之光兮孰為文天葩之芳兮質既良學且
强兮文既彰行且蔵兮宜高岡觀鳳之翔兮何垂耳困
驥之良兮以此易年宜得夀延長兮何為中身遽有此
哀傷兮獨幸文質學行存若不亡兮
　　　陳通判墓誌銘
負才氣而加之以知問學在古則易得在今為難全若
池州通守陳公諱詠之字之道者殆庶幾其人乎公人
物修長體貎瑰偉固自有堂堂大丈夫之氣象而音吐
洪暢言論慷慨又若有湖海之豪而傲視瑣瑣者其才
氣之浩乎其中者已不能掩於外矣而未有以見其用
也若其為泉之征官則征額辦集而不擾其為蘄之幕
官則剖决疑枉而無滯其為沅之秋官則治獄明審而
無畱是雖足以少見其用而亦特公之所易者猶未足
以見公之所難者也至若沅境蠻猖獗長吏未知所處
惟公單騎深諭以恩信蠻遂革心沅江湍怒齧城人情
方以為恐惟公視其所衝遏匱石城遂無損初宰饒之
鄱陽嵗方大歉公先於脤䘏後於征斂寧拙摧科甘書
下考雖不利於已而實利於人後宰撫之金溪迫以閩
冦因以飢饉公防䕶賑救兩無缺事冦卒不入境民亦
獲安全且平糴建倉為經久計方大旱時邑境有龍湫
在萬山表人莫能到公獨攀援而上竟至湫所露宿而
禱焉公歸而雨隨之遂反旱嵗而為豐年是不惟誠孚
於民而且孚於神矣其後貳郡池州則給運之功最多
攝郡南康則枰提之策甚便其所至頴脱以出治狀類
有可稱公之才氣見於用者此其所難歟抑又有甚難
者世固有負才氣者矣而不知學問者多也况世家積
累貴富之後乎公自少不徒世其官而能世其美志趣
高尚嗜學好修曽不移於貴富之習抑世之問學者又
方沉迷於訓詁議論之虛浮而公獨欲反求於身心自
得之眞實可不謂過人矣哉象山陸文安先生昔以實
學師表海内而金溪乃文安之鄉也公讀其文如見其
人因得發明本心慰滿素志乃創書院于邑以寓其尊
事之意捐俸買田選秀士以共講明又延象山學徒傳
公子雲為之師公邑政既修而教亦行焉邑之士民迄
今頌之南城包公日庵得象山實學者也公敬信而嚴
事之每抵掌極談擊節慶快心領神㑹有超乎訓詁議
論之表者自是軒豁磊落表裏貫通其所自樂亦眞有
不可誣者生於其心見於其事宜其實政實利及人者
非一葢有可騐者故嘗曰人無學則無綱常無綱常則
一膜之外皆與吾不相屬豈人也哉凡所履歴必欲崇
敎化而根本於孝慈欲人皆知學也非學問有以成其
才氣能如是乎使得盡其才而行其學其所成就又豈
如是而已乎公以淳煕辛丑三月八日生至淳祐癸卯
六十有三亦以是月是日卒亦異矣夫時蚤起迎賔客
初無疾痛及午告家人曰吾行矣整襟端坐賦詩一絶
而逝公知死生之理矣親舊莫不哀之公實敷文閣學
士獻肅諱良翰之孫而寶謨閣待制少師諱廣夀之子
也公事少師當諫即諫不獨以順承為孝少師嘗稱以
異日為政必有可觀母畱氏嘗有疾百藥不効公㷊香
泣禱願減已年其疾頓愈此尤人所難也娶姑之姪畱
氏先二十年卒
　　　李牧坡墓誌銘
盱江有自號曰牧坡者姓李諱溥字子源隱君也其猶
古之所謂逸民者歟君之生也自其少時一美丈夫疑
其易溺於嗜好者乃獨所好者仁超然出聲色之外自
其祖父世居城市疑其習見華麗而悦者乃獨所悦者
學反泊然有山林之氣故世方妄生徇欲不知悔君則
蕭然一室不娶以終其身世方奔名逐利不知反君則
不事科舉忍貧以安其窮由其所好所悦與世俗異也
當其未及壯未得師也其趣自高其志自尚不妄交不
茍徇直欲得當世明師而師之求所以自見於當世者
始從鄉之克堂包公遊包公謂何必逺求子之鄰有利
公文伯者即子之師也君信而就學焉利公就學習而
説克己為人以叩之君未契也忘寢食而反求者數月
忽一旦渙然有省自是磊磊落落軒豁呈露曾無秋毫
凝滯吟風弄月有吾與㸃也之意平時無事或撫掌抱
膝笑歌自若不知手足之舞蹈休休其心欣欣有喜如
口於芻豢常有餘味履坦坦而蕩蕩曽不見有戚戚之
之態幾微出於顔靣心根發而生色睟然胷中正而眸
子瞭然葢其所好既得而所悦益深且牧以志其所自
養也自養者厚而其證驗有不可掩於外者矣君既性
靜而和容貎溫粹而詞氣從容内無城府而外不事形
迹故人皆樂親之自然釋回增美有使人意消之嘆以
所自得者語人每亹亹不倦因其言而感發者甚衆顧
雖與人多和平若少所可否者至於義或未安斷斷不
詭隨遇事多寛柔若不足於剛决者至於理或未當毅
然不可奪其所向既獨善若不屑於善世之事者而畎
畆之忠未嘗忘抑其中虛而明其於人情物理事勢之
是非向背類有衆所不察而已獨見者故與之上下其
議論者鮮不為之心開目明或者羣居衆議疑而未决
爭如聚訟君於其間或正色以斷之或談笑以解之往
往為之冰釋有仕于州縣者以禮屈致問學問政勵翼
宏多所至亦隂有惠澤及人者以是逺近益愛慕之不
稱其姓字而曰牧坡尊敬之也所為詩文不務雕飾而
詞多警策句多清麗人能傳誦之平生少疾痛老猶童
顔直以氣漸衰弱而就盡一日忽悠然而逝庶幾乎考
終命者時淳祐癸卯五月一日也享年七十有七聞者
孰不傷之君事親孝而尤友於兄某有二子君以其次
子為己子曰吾親有後可免不孝矣考某妣某氏子曰
自復性情惟肖而世其學孫四人男定老癸郎女秀娘
安娘俱㓜自復卜以次年甲辰某月某日葬君於城西
之二十里曰黃田不逺千數百里來請銘亦可謂孝也
矣銘曰
維冬之日人愛而親維春之風沂樂而眞志道於逺得
師於鄰一覺之後一好之神孰曰予賤孰曰予貧無禄
而富莫潤於身無爵而貴莫尊於仁歸全正命歸安佳
城珠藏玉韞山輝水清牧于黃田百世如新
　　　呉規父墓誌銘
一齋呉規父㓜而自拔不羣强壯而自立不變至知命
而自樂不憂葢姿器學問卓然有以異於人者也方其
失所怙恃纔十餘載若在常兒未絶嬉戱况從師問學
誰其導之規父早已若成人聞克翁包先生講道于家
規父不待指示不勞勉强自慨然徃師之親炙左右質
問無曠時克翁有書堂在高山之巓當寂無一人之時
規父不懾不懼獨處其中誦書之聲如鶴鳴九臯之上
而聞于四野之間者晝夜以為常也且衆號從學者多
為舉子業誰為眞具志識欲聞一貫之道者克翁方專
以此道淑人惟規父用志不紛受教之次如所宿聞有
言輙契此非特其志獨能超出乎流俗之表而其識已
能知三極樞要萬化根本不出此一貫也從游漸久聞
見益多大而宇宙細而事物何一理之不講何一説之
不究葢欲由一而通于萬㑹萬而合於一故以一名其
齊識所學也自其既有聞於師有得於已於是博觀書
傳之言徧閲儒先之論莫不意領神㑹心悟理融證據
端的自信不疑時已豁然貫通矣以此為文則發揮昭
白以此决事則曉暢洞達以此出而與當世名師友游
則如慈湖楊公絜齋蒙齋袁公父子莫不同聲許可而
規父不自以為足也歸而反覆沉潜條理緝熙進退如
初思欲廣大精微高明中庸全體純備而毫髪無遺恨
者知之已明守之益固視天下若無足以感我而奪我
者如眈視之虎自足其欲如芻豢之味自悦於口益信
莫不飲食鮮能知味之言不我欺據其所知殆有若他
人之所未見而前賢之所未及者有講義庸語一篇皆
温故知新自得之説也既力以此學自任逺近學者從
而質疑問惑者甚衆稱之曰一齋先生隨叩而應深切
著明聞言類有省以規父自㧞不羣自立不變至自樂
不憂其大概有如此者可不謂其姿器學問有以異於
人哉德性機警理有人所苦思而未解者一見即悟曽
無窒礙才氣强敏事有人所惴畏而不為者一决勇徃
曽無畱難胷中疎决磊落徑直無畱藏議論倜儻慨慷
明白無凝滯凡與人交多眞情實意相與歡洽而所至
頴脱以出凢目其貎耳其言者亦皆知敬而親之其友
愛之義尤重長兄早世䘮葬皆其營辦母事其寡嫂子
育其二姪能始終扶持以至於成立死者無憾而生者
無缺也其為詩文有骨力多雄健如其為人治諸經為
場屋之業尤精到而竟見黜於有司惟待試成均者至
于四五而亦卒不利也然以其姿器學問之異於人則
顧此不足以為其軒輊輕重第其素有抱負於經世之
事業講之甚習常有意於古英俊豪傑之所為而畧不
使少遂其意或者惜之而亦自處之泊如也為人脩碩
氣厚而力雄聲如鐘鼓若有上夀者年方五十五忽以
一疾終時淳祐甲辰五月四日也聞者孰不哀之規父
諱榘曽祖某祖某考某妣某氏娶鄭氏子男二彦博彦
性女一彦悈適黄某孫女一以某年某月葬以某所某
所厚友見福建路提㸃刑獄公事包某為畧志其平生
而銘曰
何志識之早慧而福夀之中止耶何意氣之甚偉而體
氣之遽瘁耶何大學之知至而大命之速逝耶何健筆
雄文之鋒鋭而一名一第之竟不利耶嗚呼已矣孰能
起之余嘆明道象山二先生之名世皆以五十有四而
得正以斃也則於規父乎生何愧後先儒一年而死亦
何恚也欲後來之善述善繼則猶覬其精明如在而能
隂相其二子也
　　　汪氏墓誌銘
婦人美不外見觀於其夫與子而知之如山林之輝淵
水之媚則其間必有珠玉存焉者予嘗近觀盱城之南
有兄鄭君直甫家庭之藹然其子純子文采之蔚然則
知直甫之所配純子之所恃其美具可見矣葢夫人姓
汪名處正世居撫之臨川自歸于鄭善事舅姑得其歡
心舅先大故事姑尤加恭謹鄭本屋潤而家肥夫人能
承順夫志而敬戒不違助夫克家日以昌熾以一子前
熊氏出也夫人撫育如己子畧無異意以至於長延師
教之學業日以精進志嚮不肯碌碌前道未可量也以
其父子之間觀之夫人之美雖欲不外見其可得而掩
耶疇昔少疾忽以小疾終實寶祐丙辰七月二十七日
也享年五十有四祖諱汶考諱堯佐妣陳氏夫名國華
子名無妄直甫純子其字也孫可翁曉翁肖翁曉翁出繼
姪天宜後後三年開慶已未閏十一月二十七日始克
𦵏于太平鄉五都地名石岐求銘於予辭不獲銘曰
出于平陽歸于東里夫以直遂子以純美發越在表輔
成于裏内則母訓可驗終始歸安石岐山輝淵媚如玉
如珠以克永世
欽定四庫全書
　敝帚藁畧巻七　　　　　　宋　包恢　撰
　　説
　　　拙黙説
拙與巧反黙與言反拙黙近實巧言近虛三代以前道
明道行巧即此心之智而無智外之巧言即此心之聲
而無聲外之言未始専以巧言為惡以拙黙為美而墮
於一偏也晚周以來人心非古機巧深而邪説熾莊老
始得以售其一偏之説而一主乎拙黙似亦足以中當
時之病以迄于今葢已千六七百年巧極於姦詭言極
於淫陂仰視晚周何啻倍蓰之弊茍有能寧拙無巧以
歸朴寧黙無言以入誠則豈惟不流於汚世之弊將在
我可以進古純厚之德矣然律以吾道則有未必皆然
者夫巧言鮮矣仁則亦不以拙黙為非者然智譬則巧
則巧即行所無事之智或語或黙時然後言亦天機動
而天籟鳴自不能已者若一於拙黙豈吾道之正乎周
先生之原流其始實出於老氏此拙黙之説所由出也
惟其姿器高智識明其後已純乎聖人之學而為世醇
儒矣通書四十章何拙何黙云乎哉中間如言聖則曰
誠精故明神應故妙幾微故幽無所謂拙矣如言擬議
則曰擬之而後言議之而後動擬議以成其變化無所
謂黙矣若眞黙而識之猶可也心勞日拙可乎哉順理
而不鑿以巧妄則若拙而非眞拙篤行而不泥於空言
則若黙而非徒黙庶乎其可矣金溪何兄珍伯求拙黙
之説信筆書以贈之
　　　桂林説
自昔人有誤以月中有桂而以桂林一枝為策高第之
喻者於是迄今又誤以為秋舉登名者之喻此其智識
之不明甚矣月中豈有桂哉朱文公謂光中之微翳乃
山河之影足以破千古之惑其然乎豈其然乎月本隂
魄而不明也所以生明者受日光而明耳然外雖受日
而明内魄日照所不及者其魄仍隂暗也其明中之微
翳即其内魄之痕迹隱隱於中而不可掩没也予實親
見而親驗之知其然矣若曰果有桂可折是與兒童之
見何異然則桂之所以可貴者何如哉葢萬物莫不盛
開於春而衰謝於秋獨桂乃當衰謝之時而為盛開之
日上焉如二南變盡魯叟乃筆春秋七國戰處鄒軻方
談仁義其次如伯夷在商季衆濁而獨清屈原當楚亂
衆佞而獨忠誰實為知花之貴者哉戒以白露申以嚴
霜而其色黃中其香高清有霜露不能瘁若威武不能
奪者秋方悲憂而此則堅正自得秋方蕭條而此則幽
獨自媚不以炎變涼而異不以燠變寒而沮不求聞而
香自逺不求憐而人自愛乃花中之特立獨行者固不
願與春花之富貴者爭妍而競麗也而人能卓然自立
於衰亂之俗悠然自樂於山林之中不悲賤貧不貪富
貴不怨失時不悔晚達不惡淡泊不戀紛華惟知上師
孔孟下反夷原以遺芳於萬世者乃人中之桂也曰希
桂云者取科第云乎哉寧都舊友盧伯祥嘗植雙桂於
家塾之前今幾年所矣而其茂林竒花芬香可愛不改
如初其嗣某讀書其下毎追慕所怙益加愛䕶惟恐有
傷焉求予扁其名而發明其實予嘉其志既為之作二
大字且斥其從昔説者之誤而取桂之實可貴者以勉
其進學如前云
　　　山水源流説
予觀韓文公南山之末章曰厥初孰開張俛仰誰勸侑
創茲朴而巧戮力忍勞疚得非施斧斤無乃假詛呪鴻
荒竟無傳功大莫酬僦是未知厥初如之何而為此山
也噫使開創之初果戮力勞疚且待於施斧斤假詛呪
則是若以人力之智巧為之矣豈造物者易簡自然之
理哉自古聖人知之而不言後世不知而不能言宜乎
自鴻荒以來竟無傳者韓公欲窮其説而不可得也况
於他人乎予嘗忘其愚而妄有説曰山者水之所為而
水者氣之所為也始初浩然一氣耳一氣自靜而動動
而復靜隂陽之所由分也有隂有陽則二氣相摩而交
感交感則水生焉而二氣之精始于此乎洩也故曰天
一生水天則陽為之地則隂為之水之生者雖天其成
之者則地猶男女也天為男地為女其生成為水猶男
女搆精即水也水既天地相合而生成則隂陽相雜清
濁相溷雜之初皆水也惟夫清者則自終為水若今之
天包其外而戴地於内四海㑹通皆此水也在中間則
大者如聚而為大澤流而為四瀆等是也其次小者千
流萬派亦皆此水也惟夫水之重濁者則其中之渣滓
如泥沙然乃一發流下而為山其石則濁之尤者也譬
之今世兒童之戲者以沙和水以手捧之㵼下而為假
山者莫不相似始初濁水之為山正猶是也自水既生
成之後則其流下為山之時即此氣實行之想其行時
氣在水中混混浩浩湯湯洋洋湧溢傾㵼奔放衝蕩乎
虛空中勢無可禦力不可遏其大者如泥沙之堆積􁂪
起下博厚而上尖銳若五嶽等是也其次或低或昻或
縱或橫千態萬貎不可窮極皆此濁水渣滓為之無非
自高湧下以今觀山之首尾與夫石之縫罅猶皆可驗
而凡山之勢猶或有似水浪洶涌之狀山之麓又或有
似水過蕩漾之痕而山間或大溪澗或小池塘未有無
水之流行潤澤者否則鑿之即隨淺深而出為泉為井
以山者元皆水為之也其間或有氣之轉旋囬幹而曲
成者表實裏空空者深杳而實者延袤則為巖洞今所
在巖洞間殊形異狀怪怪竒竒無不由上倒懸而下垂
尤可見也方其水之湧下也非悠悠徐徐而來也氣之
所行不疾而速至神也有如天之行即氣之行也人呼
吸一息之間天已行八九千里矣以是驗之想其初也
水之乘氣而行神速之極不出一息之頃而無窮之山
大以成大小以成小皆以儼然森然彌滿宇内矣抑山
者有情意之活通有精神之飛動第昧者不見耳或前
去而顧後或後來而望前左右亦如之如揖如拜如立
如坐如抱如負如拱如挹如送如迎如馳如逐雖相去
數百里或數千里之逺亦如相與相扶相感相應相交
相助葢無非一氣之行周流貫通如人一身内外上下
同一血脉無有間斷氣行之時已無非此情意精神之
運故山成之後此情意精神自軒豁呈露輝光發越不
可掩没有如此者聖人以地有理而察之有法而觀之
正此類也氣即此理此法也豈人力之所能為哉然或
閲其形象有似於人為者或如排布或如制作或如裝
飾或如揑塑或如裁成或如畫就或真如施斧斤而撲
斵之精美如假詛呪而鬼物之幻出者曾不知造化之
神氣機之速以一水之為在倐忽之間立見其生成之
妙有不可致詰者一毫人力之智巧何與焉此豈宜韓
公之所未喻歟南山之所形容者工矣然宇内之似南
山者何限使得盡經品題不亦偉乎第恐未大究竟洞
明厥初則亦重戮力勞疚之疑耳若予之説則又山經
地志之所不載果何如哉果何如哉
　　　介軒説
昔有清江友人以介名其亭者嘗求予為之發揮其㫖
矣今又有章貢友人陳君翔卿亦以介名其軒復欲予
為之剖决其義焉予謂介無二理則亦無二説乃再以
告君曰世之言介者小矣予請大之介云介云性行之
一節云乎哉為直方為强義為堅確為正固為果斷為
乾之剛為夬之決為大畜之止健為大壯之正大其本
之心則卓乎中立焉有所倚思不出位立不易方無陂
無比無偏無黨無反無側有屹乎其不可動截乎其不
可踰者存焉其見諸用則無為其所不為不為然後可
以有為又非徒曰狷者有所不為乃有所不為而達之
於其所為者也若精則非禮非義之禮義大人弗為粗
則詭遇得禽若丘陵御者弗為為上者則行一不義殺
一不辜而得天下不為是矣與彼為宮室之美為之為
妻妾之奉為之為所識窮乏得我而為之甚至放僻邪
侈之無不為者何啻霄壤之異哉故凡處是非邪正公
私之間當行止取舍去就之際分限明而界隔嚴猶律
度之定而分寸長短不可亂也惟知有一公一是一正
而已不則為私為非為邪毫釐不犯焉惟知有當行當
取當就而已不則必止必舎必去絲髪不妄焉雖或有
可不可之疑似者亦眇微不差而無或有傷焉義所弗
乘則舎車雖馬千駟弗視義所不食則逺行雖一簞食
不受細而於人一介之不取上而禄以天下而弗顧皆
以非義之故不可越出此界也不以道得則雖所
欲不處而富貴不能淫不以道去則所惡不去而貧賤
不能移非其招不徃則在壑䘮元不忘而威武不能屈
死生亦大矣成吾仁則殺身而不憚害吾仁則求生之
不屑一豆羮得失之雖微而繫一生一死之匪輕或嘑
而與之死亦不受所欲有甚於生所惡有甚於死故生
不為茍得患有所不避以生死之大而其介如此則篤
信好學守死善道浩氣充塞配義與道舉天下孰有一
事一物之足以動其心哉介也果可以一節名乎哉然
此非可以强勉矯激而為之者非知道之至而謂之至
道之凝非明義之精而謂之精義之神未易以言介也
豫之介于石不終日貞吉言其道之至義之精而知幾
之神者乎夫悦豫之情乃人之順境欲界最易於流入
而難於㧞出者惟隱然微動之初超然見幾之早能决
然如石之確而脱然速去之無畱滯也此聖人於豫所
以特以介石而發知幾之神所謂斷可識矣况豫獨取
六二為介正以為中正而介非一節之偏明甚葢豫者
悦也既能使人之氣弱六者隂也又能使人之意柔惟
二有中正之德故弱而能强柔而能剛雖處隂悦之中
獨有剛强之守而不出中正之界如石之不可輕動而
幾之未能先見此其所以介也故由介之知幾推而至
於知微知彰知柔知剛以為萬夫之望則介之為道為
義大矣哉若後世則不識其大者而小之矣以通與介
而對言者誤矣以廉與介而並言者末矣抑逮德下衰
眞知介者難矣徒見其通者多而廉者少徃徃通者又
指廉者為不通而廉者亦有時變而為通矣廉特介中
之一細事爾猶未易得也况於介乎使有知介之為道
義大而進學焉則豈止不為界汚之通而僅為似潔之
廉哉可速則去可久則處可仕則不去非通而實介也
不義而富貴於我如浮雲非廉而實介也堅磨而不磷
白湼而不緇其為介也不可及矣且大知識者以聖人
為師斯可矣是説也非為名義之虛言而皆為履行之
實言無狃於虛而必履其實則所謂神而明之存乎其
人黙而成之不言而信存乎德行君其懋之
　　　鄭純子字説
城南鄭君有意于為學者也元名應雷以未稱其為學
之意而求予易之自示予以可名之目中有無妄予謂
莫粹于此也且卦取天雷亦不失元名應雷之㫖乃以
無妄為其名而字之曰純子欲其自此以徃純乎無妄
而不雜以一毫之妄也且因以諗之曰易之取義以剛
為善非剛則為惡以剛為正非剛則為邪以剛為誠非
剛則為偽善也正也誠也是之謂無妄反是則惡焉邪
焉偽焉皆妄也以卦取之則震一剛而動以乾之三剛
以爻取之則震一剛而雷為主於内無妄之義彰彰矣
當天下雷行無一物不與此無妄則亦無一物不得
此無妄况于人之靈于萬物者其無妄宜何如哉然人
之心内為氣質所局外為物欲所引則厥初無妄之剛
所得于天者其後或雜以偽而不能純乎誠於是本心
之無妄者至是而多妄矣今君欲因名求實因字取義
則盍亦深思而痛省曰一日之間自朝迄夕此心憧憧
徃來無時出入能以剛為主而不妄動之時少非以剛
為主而妄動之時多至于夜而卧卧而夢則尤昧其所
主而非以天動者尤多而不少矣可不畏哉盍又反而
與此心自誓曰中心自此决不可以妄動而必動以天
之剛内心斷不可以妄主而必主以雷之剛庶幾可望
以至于無妄而能純矣乎體乾體震曰細行細德云乎
哉君其勉强而行之
　　　李居仁字説
李君名士安字居仁予故友呉本立所授也久之李告
予以仁者安仁中心安仁之説而曰安者聖人之事是
豈容僣予謂仁者聖人先得我心之同然者也所異者
生知安行之質仁則同安固難也夫豈不可學哉以常
人而望聖人雖若甚逺然有志於上或得其中有志于
中下焉而已茍能志于聖人則安仁猶有可以求至之
理使先自暴自棄以為仁非吾心之所能安則終不可
以期其安矣况仁亦隨人分量之深淺皆有可以言安
者但能用力于仁志專一而無他向則亦可以為安若
夫不仁者可與言哉不安于仁則安其危爾亡國敗家
之本也何有于安哉故所深患者在反安于不仁者也
葢不仁則殘忍而安于殘忍不仁則賊害而安于賊害
不仁則放恣而安于放恣不仁則肆欺罔而安于欺罔
不仁則逞私慾而安于私慾不仁則溺于酒色財氣而
安于酒色財氣凢不仁之事何可勝數是安非所可安
者茍安于其所不可安而于所當安者若本心之仁剛
健中正純粹至精如乾者我固有之非由外鑠乃暴棄
而不恤如人有安宅身所安居今乃曠而弗居宅為空
舎反茫茫泛泛逐逐於外愈出而愈逺不知艱難險阻
勞苦危殆有何樂哉然此心之靈不可終誣此心之明
不可終泯有能一旦自疑自悔不安于此倐然自覺翻
然自反歸而求之向如旅人逐物于外今為主人來歸
于内永為退藏休息之地而畧無妄動輕出之萌則知
止而定有定而靜能靜而安雖未至于仁者之安仁而
吾能自處不離乎此習熟不厭乎此緝熙不已乎此是
亦所以為仁而居之安者策而進之充而長之則中心
安仁之境未必不可以積久而到我欲斯至克念作聖
亦豈有終難終逺而不可至哉况志于仁而知必如聖
人然後安則視彼凡人之不仁者必有不容以一息安
而斷斷乎其不為矣何害于仁哉李君欲為尚志之士
者也求所安而居仁焉是大人事也試以愚言思之以
為然乎不也
　　　呉九萬字説
至高至逺莫如天嘗聞之言天者矣計少以里其直徑
凡三十八萬七千里内以四遊之極為四表則地在正
中央上下當無不通也今姑以地之上計之則亦一十
九萬三千五百里有如鵬雖大而上止于九萬里則尚
未及天下之半也何敢望其知天之高逺哉第以是而
示人則鵬亦可以為高且逺耳葢人之大患在意其趨
嚮類汩没于下而不能超出于上上則高逺其人寥寥
也下則卑近滔滔皆是也或如雀之啄粟于場或如鶖
之貪魚于水皆飛而下者其卑近固不足算矣其有飛
而上者亦僅如雞之棲于樹端鶯之遷于喬木而已求
其如隼之戾天鶴之冲天雖去天猶遼絶而亦鮮矣至
以里計則或一二里或四五里而止上焉雖如鵠之逸
雲際不過上而一千里又上焉者雖如鳳之翔天衢不
過上而九千里此鵬之所以高逺下視而衆禽有所不
能企及也惟是上觀諸天則又未至天半此所以猶未
知天之高逺歟然此皆未離形器而論耳形而上者謂
之道乃度數之所不能算又豈可以形器限量論哉神
妙無方變易無體仰之彌高高不可極望之彌逺逺不
可窮雖有形之天且猶有憾也况于鵬者可以同日語
乎雖然道固高逺也終不可幾及而希至乎茍有能直
知反也而自求之則極高而庸知逺之近天命為吾性
知性則知天天非彼蒼之天性吾有生之性在盡吾心
而已故曰盡其心者知其性也性高心逺雖如天不出
乎我也呉氏子名九萬字㓜逺欲得予説故予以高逺
規模廣其大志以切近心性勉其實用由下而升上高
逺可望矣請更以問之雲卧令叔以為何如加講切而
究竟之求所以致廣大而盡精微大人事也勉之
　　　送崔敎授説
天之所生地之所養惟人為大天下之理得而成位乎
其中者人也人知人之為貴則舉天下之所貴不足以
易吾之良貴而决不肯自賤矣人知人之為重則舉天
下之所重不足以易吾之器重而决不肯自輕矣若曰
人者天地之德隂陽之交鬼神之㑹也若曰人者天地
之心五行之端食味别聲被色而生也天地大矣方以
人為德為心則人即天地天地即人是其分雖父母而
其心其德雖父母不得而子也大於天地矣隂陽鬼神
五行舉不出諸人則人也豈不貴乎豈不重乎若曰形
而上者謂之道形而下者謂之器化而裁之謂之變推
而行之謂之通舉而措之天下之民謂之事業卒之神
而明之存乎其人若曰洋洋乎發育萬物峻極于天優
優大哉禮儀三百威儀三千待其人而後行夫人者非
蕞爾形體之謂也混然宇宙之理全具在人而本諸身
徴諸民建諸天地而不悖質諸鬼神而無疑者豈不貴
乎豈不重乎人而知人之所以為人者如此其肯自賤
而不自貴自輕而不自重乎故思事親不可不知人者
知此人也君子以人治人治此人也人其父生而師敎
之敎此人也學所以明人倫明此人也凡今之主郡學
為人師者其皆知此敎乎不知此敎而曰授受不知所
授者何事乎天有四時春秋冬夏風雨霜露無非教也
地載神氣風霆流形庶物露生無非敎也清明在躬志
氣如神如此之為敎斯知人之為敎矣人之生也此道
之教也以之教人還以授之耳無餘事也此豈梏于蕞
爾之形體者所能知哉鄉友崔希易將分敎江陵予也
敢以是説勉之此人也彼亦人也求盡我之所以為人
者以教人性之德也合内外之道也歸而求之當有餘
師輕賤之微者為小人甚者為非人非予之所敢知也
願自貴願自重
　　　朝聞夕死説
朝聞道夕死可矣何謂也謂道重於死乎非也死乃道
也離道而論死者非惟不知死真不知道夫道也者圓
神而無方也通活而無固也運行而無畱也周囘而無
倚也屢遷而無居也變化而無常也混浩流轉於宇宙
間而不可窮者也為動靜則動必有靜而靜復為動為
往來則來必有往而往復為來為進退則進必有退而退
復為進為闔闢則闢必有闔而闔復為闢為盈虛則盈
必有虛而虛復為盈為屈伸則伸必有屈而屈復為伸
為消長則長必有消而消復為長為出入則出必有入
而入復為出此一機也其混浩流轉豈有窮哉然則生
必有死而死復有生豈有他哉即此道在宇宙間所以
動靜徃來進退闔闢盈虛屈伸消長出入者之為也易
之原始反終故知死生之説者正此之謂乎夫不曰生
死而曰死生以死復有生無停息也不曰要終而曰反
終以終還為始非斷絶也故原其始之生則必有終之
死而知死之説矣反其終之死則復為始之生而知生
之説矣此死生者所以非為人小已之私乃為道大化
之公也生非人之生道實生之死非人之死道實死之
生者道而死亦道則生死何與我而我何私為之好惡
哉生固所可好也若必惡死是惡道也而可乎故生於
道而朝有聞焉即亦死於道而夕即可焉生亦猶朝也
死亦猶夕也一日之運有朝必有夕百年之運有生必
有死道如是故也故死生者晝夜之道知晝夜之道即
知朝夕之道矣彼二氏者豈知此哉夫寂必有感死必
有生者道也釋氏乃欲寂滅而無生曽不知樂於寂滅
則道絶矣無生猶有夜而無晝也有是道乎靜必有動
生必有死者道也老氏乃欲清靜而長生曽不知樂於
清靜則道膠矣長生猶有晝而無夜也有是道乎夫死
生終始實大道大化之運如環無端者也使生而無死
死不復生始而無終終不復始則道為有窮而非道矣
所謂生生之易者正以其生生不已也未知生焉知死
者生猶死也事死如事生者死猶生也易之反覆上下
而變通不窮者此而已不然乾坤毁則無以見易易不
可見則乾坤或幾乎息矣二氏者葢皆生死為一身之
私而不知此道之公耳生我死我一聽於道何不可之
有要必洞然於中而無秋毫之疑庶乎時至而能死也
夫
　　　容齋説
容非可以勉强矯飾為之者人情物態隨其所遇少拂
吾意僅如毛髮許輙為之變色動心者滔滔皆是也是
固不足道者若漢劉寛唐婁師德輩世稱為能容然特
出於資器之美非本於性分之明其弊將至於藏汚納
垢同而不和非真能容也惟顔子之犯而不校者是矣
則由其克己無我而天下歸仁也使人之遭怨詈受愆
過而方退自敬德雖含怒不啻不敢者是矣則由其迪
哲迪哲者乃聰明睿智之足以有臨故寛裕温柔之足
以有容也此豈勉强矯飾者之所能為而劉婁輩之所
能知哉抑凡容者為人已對立而言也已能容人固為
美矣而心或不平强為容受非休休焉者抑已徇物非
中節者未忘彼我是猶有人已之分也若人有技而若
已有之人之彦聖而其心好之不啻如自其口出則人
即己巳即人大學平天下之章有取者以其平也平則
無人已之分矣然其如有容寔能容之猶有容之迹而
未底於無迹且雖不分而二之猶有人已者存也必至
於艮其背不獲其身則已且無矣無已則將何以容人
行其庭不見其人則人亦無矣無人則將何以容已人
已俱無無間可容則宇宙之大一體渾然無内無外孰
彼孰此而容之迹泯矣始自有容而終至於無可容其
容斯其至矣乎朱兄子順以容名其藏修之齋而欲發
揮其説因書此以復之子順惟能歸而求之當有餘師
自有餘裕且有不容予言者必將有自得於心矣
　　祭文
　　　祭王實齋文(遂/)
世推名流公為第一質猶近古純正篤實文由美中英
華炳蔚才堪濟時權奇周密自少俊偉高視一世以其
姿器超羣拔萃加以學問真切深至何啻饑渴飲食是
嗜文公我師父母似之篤信不疑直如蓍龜一言一字
服膺不違引伸觸長更多發揮世之學徒少實多虛惟
公躬行德行具孚世號賢人多偽少真惟公意誠表裏
惟純此心對越可質明神如鸞如鳯梧岡之祥如珠如
玉山淵之光惟公也獨瑞世之望惟公所作行其所學
吏政民庸兵謀將畧頴脱以出遇幾盤錯功在樵川澤
尤優渥自著表表所立卓犖端平之元更化擇賢起家
趨朝日接以遷擢為御史正色直言著是格非詞切色
怡方雖如矩圓亦如規擊奸糾枉夬決大壯舊汚宿贓
魂亡魄䘮一時作興斬新氣象海内仰旃如四諫然繼
為侍從誠心格天獻替彌多睿眷彌堅以公才名文武
兼全牧御責重暫煩蕃宣姑蘇宛陵江淛名城富沙濳
藩家師考亭儒效歴試非特循吏仁心仁聞慈祥豈弟
言政及敎示人則傚所至講論懇懇學校惟恐背師面
命耳提文公權度堅守不移衛道之嚴念兹在兹遺訓
之明遺愛之深迹其平生孰如公心不才如僕久䝉刮
目樵川僻宦誤辱收録嵗月如流二十春秋辱知辱愛
始終是猶公之甘棠在建不忘僕後二年過不自量亦
敢承乏徒忝前芳惟聞士民頌公如新乃知政化久而
不泯方將專書省問興居旋以罪去竟若取疎但聞召
命久被親除將由文昌特進公孤仰公入覲柄用醇儒
論道經邦非公誰歟繼懷疑貳公胡未至豈謂公乎遽
遺斯世海内悲傷心焉如刺人失父師羣黎孰庇朝失
老成國論孰是實為國悲非特私恚欲躬拜哭逺未能
詣先慿斯文于以告祭二千里外摧折肝肺精明如在
監此逺意
　　　祭趙虛齋文(以夫/)
惟公之生為世之瑞鸞鳳之儀芝蘭之氣玉山之輝珠
淵之媚湛然秋清藹然春意儒雅風流晉人氣味琴棊
局調唐人興致書林之遊目力超詣心聲之出文鋒敏
鋭詩詞緒餘黃秦遺美翰墨發揮鍾王小體志若落落
不在榮貴才則優優有足建事當無事時和平沉粹使
遇事機强立剛毅滿腹精神滿腔智慧武畧兵謀猶若
餘技衆善兼全曽無矜恃心如太虛曽無塵翳以名其
齋以實如是惟虛故明克明克類如燭之照如數之計
出宰南豐縣花竒麗建臺西江甘棠蔽芾樵川牧御利
器備試漳浦興除利澤純被外庸既成英聲日起宜進
本朝以强以濟遍歴華要綽有餘地出制長江威名愈
偉兩年之間波澄水止入除文昌講讀以侍可行所學
可遂所志嘗自得師理融心契周流六虛發越易義貞
皆不變亨則變矣前所未發今發此理以至他經洞徹
罔蔽語孟詩書見出自己固不詭隨亦不詭異自成一
家自合經㫖心事身事平生亦備屯賴經綸期頤是覬
有唐多相宗姓李氏人以望公同志以徯豈謂長徃更
不少俟邦國聞之咸驚殄瘁皇上悲之褒嘉已既故舊
哀之欲起莫遂某昔趨承已歴三紀中雖迹疎内實心
比聞公云亡義激心恚某仰視公年多八嵗公何不畱
某何未逝韓公有言寧久於世死而有知曽何違離如
其無知悲其能幾而不悲者將無窮已不逺薄奠逕揮
老淚精明如在神其莅止
　　　祭趙宗丞文(崇磻/)
嗚呼吾兄秀㧞于宗所至頴脱出乎囊中精悍之資警
敏之性磊磊落落竒竒正正知機之圓如珠走盤詞鋒
之直如持棘端詩文英發清新俊逸書畫緒餘神變出
入世間之事細大畢明世間之藝游戱俱精早擢高科
仕如素宦隨仕而事何事不辦腹笥詩書文事有譽胷
中甲兵武畧有餘出其智勇平幾冦患有如儒將累功
何限自班朝列直氣摩空憂切宗國倍切輸忠痛披肝
膽覬少禆益字字行行利病藥石以憂得疾猶力疾言
言訖病增竟爾棄捐嗚呼以其才名宜陟未巳何奪之
遽宗丞僅止然其平生所立已殊蹇蹇奏篇太史當書
官不必高功言不朽賢人之業信乎可久嗚呼兄所由
生英靈終來兄之將没英靈不推前知其没曽靡係累
眞猶白雪去來無滯其竟為夭慶雲瑞氣抑再為人從
龍瑞世兄當能化予曷能計弟忝交契久䝉知音比幸
同朝益辱知心年五十八何先長逝予多十六仕恨未
致然加老憊能更幾嵗當如韓公其言有謂死而有知
其幾何離如其無知悲不幾時而不知者當無窮期斯
言當踐只在匪伊今暫誤恩驅馳鄉部苦辭不獲有㫖
促赴匆遽一歸展省墳墓難于久畱尚稽哭訴後祭墓
下當效徐孺精明如在敢告之故望揮老淚泉湧雨注
欽定四庫全書
　敝帚藁畧巻八　　　　　　宋　包恢　撰
　　四言詩
　　　李養源自號蒙泉求詩于東平包某作此以贈
　　　之
水象童蒙以出伊始泉乃白水出自艮止天一初生純
一清眀厥初始逹猶元而亨當其蒙稚涓涓猶細及其
漸進混混未止如玉與珠不曰白乎如氷與雪湛不可
汚反求諸已心正如是有生之初純白純懿養之於蒙
作聖之功大人不失與赤子同聖如夫子皜莫尚已湼
而不緇洞徹表裏溥博淵泉浩浩淵淵皓如銀河月流
星連仰觀先聖本同一性自始失養遂終失正氣或雜
之内欲蔽伊官或不思外引逺而蒙反成失白反變黒
黒水西流清渭南隔君在家庭習若少成異彼汚世同
流濁涇外引内欲永絶勿贖蒙養宜深洊習宜熟濬發
爾源如發蒙然放乎四海波濤際天學有源委海可至
矣所不然者有如白水
　　　臨江閤皁李仲章以省軒求詩
心之精眀不遠伊邇胷中若正瞭焉眸子舉目有證莫
切於視孰名曰省少目取義目當少時湛湛精睟其光
神全其見專致老目為耆則與少異非徒以目而分老
稚惟目如少有可取譬實省在心省當如是如開雙眀
洞見萬類心難常存省不可替心難常覺省不可離心
本善者孰非純懿心不善者孰非私利省與不省善惡
關繫省者如醒不省如醉省者如寝不省如寐省者如
活不省如斃果能自省卓然奮勵暗室不欺屋漏不愧
如目萬象無有掩蔽一不自省㝠然罔記外物交引内
無紛熾如目老昏無非障翳二者相遠宜知敬忌聶君
少年有目可貴以省名軒軒豁無滯惟道無窮要在遠
詣惟言多窮要履實地惟難有常勉無失墜
　　　贈饒仲信静鏡
乾不一動静專動直坤不一静静翕動闢艮不一止動
静以時本體如是偏主則非惟學初機貴以静入以至
終養貴以静習本體既然動静一如乾坤合徳無二無
餘心為天君尊無倫比聖賢言心初無論擬心比於鏡
佛説云然鏡雖有光孰擬心天鏡光則死心光則活活
則不滯死則不豁佛法寂滅匪乾匪坤若復本心非彼
能昏人以欲動非動之性所以貴静自動自静其道光
眀無物可並惟省盡倫是為全人眼髙四海至此乃真
　　五言古詩
　　　留忠齋山茨
身何止不獲其背誰得窺心何存不測其鄉孰能知身
心尚無迹屋廬更何即變動元不居問君欲奚適放之
彌太虛宇宙總我廬收之付野草山茨斂吾居宇宙非
窮大山茨豈云細身心非以形隨寓靡有異此道淡不
厭淡中味何窮萬物孰能動真樂此室中或疑天下儒
久遊蓬萊島豈伊素草茅但以蓋茅好逹者舎此誰若
將終身茨仁宅本同歸問舍非自私宇宙浩如許藏用
如謹獨山固屹不移茨敝當再覆覆可久自娛庭草聴
自如茅茨或不翦古聖興不殊樂山見仁人如茨看榮
貴此屋雖似卑誰識最髙致
　　　贈寫神丘照堂
嘗觀孝子圖畫子事母事聞君畫最工事毋孝亦至人
稱汝畫竒未知事母慈我今為拈出欲以勵孝思畫不
在丹青照不在眼睛方寸不可亂昭昭在心眀畫到精
一處人人定相如但疑心本一奚為面差殊我心猶赤
子我貌極老衰君雖欲畫我安能作嬰兒
　　　送蒙齋赴召六首
大鈞正旋轉坱圠方無垠乾坤用六子乃使天下春震
子實為長龍蟄屈不伸不一動則止一動化萬新嘉熈
再仁孝斯時召斯人宇宙在乎手萬化生於身機關一
開闔斬新出精神日月無㸃翳大虛絶纎塵毫髪靡遺
恨誰能疵大醇
廣大中精㣲如崇下履卑川流本敦化溥博時出之剛
毅發秋凛寛裕融春熈聰眀靡偏照密察不失時權度
心為甚聖人良在兹思睿睿作聖無思無不思
乾坤常簡易險阻知最精堯舜何艱難難在知人眀孔
子每所患因予猶改更險如彼山川無如世人情明天
而昧人古人所譏評卓哉子陸子髙具雙眼睛氣貌纔
一顧肺肝見如傾或但因傳聞能見人生平萬象悉呈
露如掲日月行何畏乎功令堯舜為法程所惡利口覆
孔子為權衡欲希象山翁此目不可盲衆欺恐寡信多
偽難皆誠虛受而實責無容偏且輕張陳門下客莫非
天下英後至所居國皆能居公卿濟世才最急泰道非
徒亨下視甕盎内成雷聚蚊蝱鳥須九霄鵬魚必東海
鯨為已與為國灼知在先生
扶顛而持危在天下大勢撥亂而存亡在國家大計一
司一事間未足繫興替馬援為郡守尚不屑煩細惟大
姓黠羌不容有違戾况為公與卿不思大經濟今大姓
黠羌幾倍過漢世中有根木存猶在加䕶衛大都如奕
棊敗局如已逝如有一勝着敗乃以勝繼巽當知衡權
是乃徳之制果哉末之難圓神妙龜筮願言其吉㐫大
闢天地閉
嘗聞魏仲英謂仕欲行志後宫權豪等損去志乃遂如
云皆不可隠身是為智此志雖可稱一節非道備不聞
政適人格心第一義如未可與權當道豈易致齊王好
貨色孟子不少刺導之百姓同王道眞易易自實學不
眀言與實難離何能格一非適以滋衆偽最是講説多
虛文只成贅經或不如史禍福可趨避下至不害伯猶
能救時弊此可觀世變言之横涕淚道本無不通君子
當不噐
四世凡五公貴盛古自昔於我如浮雲光前在仁宅仰
觀我絜齋江漢濯之白下視世所羨腰黄眼前赤度越
此流軰人何啻千百希舜鹿野居介然有如石嘗為耳
目人天子屢前席義難若是恝命豈可終逆非如一小
官去就惟我適况當有道時丘自不與易世方厄三空
實當有長策心肝奉至尊憂勞敢云斁行矣金玉聲智
勇全趙璧
　　　雨後觀新荷
中夜平旦爾浄把天宇洗此時氣之清隠映如有體挹
之莫可得揮之不能靡外不隔毛髪内透徹心髓輕清
孰為天天也不離此因行過東湖荷葉恰新美柔莖柄
圓蓋嫩緑出清泚下承之浮萍鋪錦雜青紫洒洒無一
塵生意正濟濟欲辯已忘言無聲臭至矣
　　　四明決獄由寜海道中
山童首少髪石老脊多骨上猶劔㦸關下没沙磧窟曾
無好歩行常有失足驚前若逢峻拒後如廹使傾所幸
甚艱難平生備嘗試險阻誰能知乾坤元簡易
　　　觀泉
泉動湧聮珠泉静湛片玉淵源出以時動静清可掬慿
欄冰雪寒斂袵毛髮肅内以洗我心外以刮我目偶離
京塵來對此歌不足詠歸五六人猶疑自沂浴
　　　壽家君克堂先生
良月四之日景物何多竒露洗宇四静月抺天一涯景
星助月夜光入清溪湄奎星照江南人文良在兹昔為
西長庚夢與斯人期今為南極老㣲雲淡龎眉際此小
春日勝彼芳春時桃梅妙生意㣲吐三五枝野垂黄金
穟人飽白玉粢芙容花成城㧞然凌霜姿暮開紅菡蓞
朝發白蜀葵菊見正中色瀟然踈竹籬不共衆芳競獨
與晚嵗宜時異物孤特人生復何疑我翁在物表清吟
徹骨肌不以世間利容易得涴伊今年七十二浩然元
不衰孤坐小閣上臺融融熈熈布衾紙帳間瑩若氷雪
姿自從知止後何思復何為但願主益聖比肩皆臯夔
東南盛仁氣不戰屈四夷豐穰嵗相似赤子無啼飢得
老太平世仁壽非吾私負暄娛愛日煑芹甘如飴無妄
漫㣲疾勿藥喜自隨近談小命者甞以行年推盛言天
河水一氣木主治後來年尚多康强被春祺兒曹心自
喜何幸如君詞只今介翁壽数尚踰期頥一百三四十
太古常不離拜手稽首願永庇兒軰癡
　　　馬上口占感梅感事二首
梅兄隨遇處在水涯山巔或有近行路不惹人愛憐儼
如敬而逺惟恐廹我前或有近人居不傍門户邉仍多
向貧家不為華屋牽香不祈人聞芳不取世姸似此性
孤潔秋毫絶縈纒彼有不知者乃謂花莫先折之貯玉
瓶已是傷其天更大開苑囿和根以之遷反指榮得地
帶露淚自漣浸違山林意豈其本性然和羮尚不願其
餘安足言但願復反本同盟松竹堅西湖之孤山猶嫌
朝市喧上對玉輝山下臨珠媚淵外此唯雪月徃來許
周旋三友共一笑嵗寒同百年雖與世落落自分安其
偏
廵厯郡邑間人若未厭棄夾道争向觀疑我形孰似得
之道聴餘咸謂物吐氣老姦與宿贓神奪而心悸預知
犯難逃已多速奔避先嘗受其賕今皆償之既非懾使
者來安得自知畏予黙揆諸心斯言未深契一切氣不
美先儒説有味彞倫若盡去太半為鬼魅禽獸争食人
殆盈野盈市迹其所作為殆惡過異類不潔食不飽甚
焉官與吏慘酷以濟之甚若豺虎噬豈直如得情哀矜
至流涕刑法用當窮根本惕若厲豈謂猶有民能喜使
者至或鞠躬焚香或逺送旗幟望來漳民情願留泉民
意此猶碩果然不食生可覬惟知有罪者患不速去離
何啻千百輩施行纔一二自嘆水一杯孰救炎火熾傷
心復傷心竟夕不能寐
　　　餞山泉呉守
泉從九江來發自廬山趾不啻如渭清時出到盱水淵
淵媚如珠甘飲足千里何妨遇山下一時險而止不礙
以亨行果行險自弭真利用禦㓂上下順而理方當執
熱中以濯豁有喜且當正渇時得飲快如洗盱人望膏
潤戀戀正未巳顧如歳大旱用汝甘霖比不容私一方
宇内並傾企盈科放四海有本如是耳安得長流盱混
混以終始河南已治平河内難留矣好將世俗汚盡洗
入清泚溥博澤周流功成大如此却歸山泉間育徳徳
孰擬作聖以為期善養功更偉
　　　謝朱汀守恵古風
民何業於鹽由生在水國因之利其利資生本無責未
能損與之盡絶豈為得後世與古異以此命為脉如寛
之一分不禁之太廹上下亦相安何至遽相阨柰何籠
之盡一線路亦塞乗以風氣惡遂至大作慝舟聚至數
十衆聚動數百殺越人扵貨禍烈恣慘刻誰謂在王畿
有此㐫燄赫深為腹心憂非但股肱厄聖上欲並生猶
未忍誅謫欲如渤海郡但以安作則中外多賢良選及
僕罔測豈非老不死可以賊擊賊初非欲勝之化誘盡
籌畫頑㝠終不回不免出兵革猶非殺為威止欲就擒
獲竟未始血刃獻囚不獻馘精别分死生不失我心測
或不以事觀浮言肆虗嚇語穽險且危聞者轉相惑非
望復非才宜不見浮格成虎而鑠金莫辯只自黙偶爾
事倖成不至大差忒免罪已踰分何勞被恩澤感公成
人美古調鳴嘖嘖僕以瓦釜酬自笑言啞啞
　　　病中答客
客侈言告予二月春爛如後過前不及於今正豐腴况
復晴暄久行樂人聨車時鳥啼葫蘆酤酒醉且呼逰子
偕逰女爭先耀街衢被惱訴無處半是顛狂徒昔人秉
燭逰過時欲何娯恨公獨抱病與時不相扶容膝斗大
室呻唫何時蘓竒花將衰謝緑葉將扶踈聞鳥聲輙善
能似五桞無予謂客所羨眩於形色歟競千紅萬紫錦
繡不足鋪變千態萬狀綵繪不可圖無一非形色乃生
理緒餘耳目不能思心㝠獨荒蕪形形色色者根本何
取諸藏用而顯仁顯微元不殊徒見形色者不識精在
粗抑豈知造物不知彼在吾中和萬物育皆備我不誣
造物莫窮極形色纔斯須物既惟我造何嘗離須㬰見
即常自見非二常與俱卧逰不必動徧逰靡所拘不在
行且疾速至其神乎春工盡天巧衆妙何可譽病我一
形色千萬曾不瘉我室非斗大宇宙此一廬徒以我視
我無恠為我吁徒以斗視室宜謂局不舒或者病不樂
我樂人莫踰反是彼逰人非樂徒馳驅僅與蜂蝶軰逐
逐飛盈途二月雖將盡吾即風舞雩客心猶未悟笑我
何其愚
　　　病中口占
人於不病時豈知病時惡重如加刀鋸輕亦急束縳寒
如大冬氷熱則盛夏鑠四肢外猶解五臟内似剥石卧
身經難木瘦氣削弱痛苦千萬端堅忍力不角貴勢富
强身不能與我博若非禍自求安受外氣虐一息秋毫
間不來不可度百憂一不興百念一不作萬事不到胷萬
巻束髙閣學在身外者無一可倚託坎中維寸心不亂
猶獨覺清明尚如在志氣神自握如圍城未䧟主帥守
彌確如敝屋未顛主翁立尤卓或悠然以逰何懼以何
怍人能處未病如病乃良藥生本自憂患死反由安樂
恃吾身安强氣馬恣奔薄精炎火焚林物溺水赴壑醲
醉酒池竭姣滛欲海涸魄壊魂何存神去氣宜索盛年
已衰翁槁形止虛殻如飲鴆自毒如操刀自斫病殞何
怨尤孽非天殞落病中因苦口戒以命為謔我幸非此
證不似彼舛錯惟震雷巽風二者相擊搏平生一泓水
洗手雙赤脚何為攻之慘欲庇無智畧欲進不得前欲
退不得却如竟不可瘳廢棄真則若無復行世間豈更
步可學借曰病未死餓死可云莫安之若天命天命非
𡨕寞
　　　和陳七峯七詩韻
濁世九黄河太虛一明鏡混混皆隨流炯炯誰獨醒崛
起孤峯髙盡把衆山領根基既超然培植功且更
乾坤露端倪宇宙幾竒怪萬化俱成章一視靡有界即
此為真文於外本無待所願學如何豈不信兹在
洞然一止水浪静仍風恬心微在精一動凶由二三根
深自生色形神猶飲酣一毛猶有倫聲臭無容參
上達何外暴真樂非幽園凡有動於境恐皆離乎天我
自淡不厭彼徒争相喧峯髙果峻極無論百千年
百千始一年漫分三百六來信非有餘徃屈詎不足形
有消猶水徳常久如玉世間無神仙但戒小結束
形相猶吾廬主者自有執執乃所性存不計年百十廬
則有壊時似井廢不汲能原始要終修短非緩急
萬分川流異一本大化同小閉即俱塞大徹何不通大
人猶赤子少成同老翁今古任異世不息將何窮
　　　和吳伯成七夕韻
老大不知老尚欲驕新秋金稚力未勝如兒方唧啾稍
養浩然氣終當凌斗牛巧夕乞巧者稚兒輩可羞老拙
眼尚明却笑羣目幽造物真大巧容得智力不巧亦不
自知變化神鬼驚夏將烘爐鑄至秋成金城金城包宇
宙萬寳藏難明今夕且對月酌酒與子盟仁熟如美種
由我獨善耕金聲而玉振秋乃集大成
　　七言古詩
　　　歌晏恭人平冦偉績
策勲賞賜轉更强壮士不知是女郎嘗聞此語人罕見
婦女誰及如張良有嘗因郡謀亂逆自將千人乗無防
此其代夫有反掌所尤難者有婦孀或傾家産率部曲
或善騎射多殺傷有如二孀乃能爾勝㡬丈夫陣堂堂
誰知慶厯丞相後有女晏氏生閨房女婦曾氏作内則
中守大節嚴於霜平時如坤自柔靜一旦遇變何方剛
紹定己丑汀㓂起所至殘滅勢孔張愚者束手只待殞
懦者魄䘮仆且僵男子紛紛類若是何望孀有鐡石腸
晏氏獨如負將畧通身是膽智滿嚢慨然以義誓境内
黄牛山上寨可場其上可屯數萬衆列為五寨如五鄉
一時郡縣㡬千里已多成墟渺為荒屹然此寨乃獨立
雖極險阻如康莊龍鬚山頭有草木草可藥箭木可鎗
亟令先賊盡採取兵噐犀利鋒莫當且自捐廪凡數十
半年可足山上糧以是賊雖千萬衆不能敵我計䇿長
殆似天地自設險非城非池如金湯殆是女中千人傑
非山非寨人煌煌此功雖大豈望報恭人之封未足償
但把涕唾視官爵節義不朽為義方顧此識度更超越
視古烈婦有烈光子善繼志永不忘恭人雖死為不亡
　　　天台石橋
石橋龍行甲台山吼雷噴雪透玉關石梁擬倫固未易
龍湫埓美猶良艱風神凛凛聳毛骨如在天外非人間
昔聞今見未曾有逰人何嗟行路難
　　　趙宗判請遊巖溪
三山來由北巖溪三十里近何崛竒地闢天開幾千朞
神藏鬼祕人莫窺竹溪黄溪何派支太白子厚名始垂
未知此溪發其誰河潢自天磐石資含霜奪日森旌麾
巖電銀海増雙輝出千古秘此一時潭間歸來為發揮
寳藏驟興福所希溪宜有靈潜自嗤非公遇我我遇伊
昔無今始有已知宜為知己加䕶持成鼎可絶魅與魑
逰騎可馳驥與騏兩山挿天天猶低如城夾地地莫巇
混混中間流天池徃來深藏龍與螭巨石萬状磊不羈
竒木萬種名莫推始度石梁堂少棲方見主人心遠而
此身恍在何天涯非人間世如驚疑須臾緩歩行委蛇
雙龍之湫氣杳㣲進前宿雲雲欲迷疊嶂髙張熊虎旗
鳬潨石門互變移翠宻玉練氷雪飛壁立萬仞文公題
愈上愈髙青雲齊書堂屹立天然基如有千巖萬壑姿
一覧俱盡無纎遺主人恵我何多為時方六月三伏期
但覺清冷生氷肌清境清賞何加兹更醉似酒醇不醨
飽水飽石渾不饑更飽一徳充肝脾大帥如古刺史規
溪變為好政可追僕如桞子有許疵溪改為愚嘗自悲
主人愛客忘尊卑畏日與彼愛日暉灑然執熱清風吹
洗盡塵襟無毫釐主人昔年詠浴沂盈科放海川之師
源流素蓄萬頃陂傅巖蟠溪隐未宜髙岡鳯合朝陽曦
猿鶴知主無催歸欲羨形容無好辭斐然狂簡嗟非詩
　　　蓮花
暴之烈日無改色生於濁水不受汙疑如嬌媚弱女子
乃似剛正竒丈夫有色無香或無實三種俱全為第一
實裏中懐獨苦心富貴花非君子匹
　　五言律詩
　　　温州雙峯寺
兩水旁流合雙峯對立分未窺龍鼻面且過雁山門玉
練泉流石天低露濕雲經過隨分好猶未副前聞
　　　和陸伯㣲韻二首
百薦鋒難敵伊誰是特知近嘗繙戇説久惜負胷竒整
頓須教早招來已恨遲英豪施異説勲業定相隨
我坐深山底炎涼總不知任他人正鬧嗟世事無竒菽
盡歡難遂芹思献尚遲薦堂終萬里還許走相隨
　　　挽呉凖齋
朝市逃名利清明照日邉隆冬霜裏栢盛夏火中蓮純
行渾無玷嘉言賸有傳歸全復何憾吾黨獨呼天
　　　鴈蕩靈巖
展旗天柱立寳印伏獅雄瀑噴千珠碎忩開四牗空争
竒排怪石獨秀出孤峯龍鼻泉流出如何造物工
　　七言律詩
　　　過峽山寺
庾嶺分來峙兩山夾山成峽水成灣上林下石森雙障
南海西江屹一關水若龍藏涵碧色山如虎伏出蒼顔
人來人徃消何許誰似山長與水閒
　　　江隂風寒地有感
西浙因曾究竟看澄江端的是風寒户門人合為防宻
南北天非立限寛誤認孤軍成僻小誰思𦂳處是辛酸
願興重鎮加經理忍見寥寥守備單
　　　同陳守遊碧落洞二首
攬轡驅馳始得閒便陪五馬訪名山恍如境出青霄外
真是身逰碧落間地闢天開非假鑿崖髙壁立自成關
竒竒怪怪難名状獨荷元龍許附攀
乳滴珠垂石綴旒氷清醽緑水鳴球龍宫鳯穴排蒼壁
燕壘蜂房湧碧琉公愛彼山巖石峻我貪此洞冷泉幽
無雙竒觀難窮處便欲留身就隠休
　　　和陳翔卿韻
碧落冝逰遂速奔千竒萬勝果中存天鍾神秀雙瑶室
地闢髙深兩玉門下有紺寒流水徑上垂逺古斷山㾗
獨憐地近人何遠久共沿流探本根
　　　再和二首
洞要窮源入莫閒初頭㡳事做成山開先水獨為乾始
判後山方立地閒氣濁下流泥作土滓堅中結石成關
竒哉故迹皆堪驗何日重來更共攀
石為雲葢上垂旒水作氷壺一擊球似筍反生懸碧玉
如簮倒挿掛青瑠外猶虎踞風回嘯内若龍蟠氣轉幽
尚想初時開闢意何時更共爾㳺休
　　　和戴石屏見寄韻二首
海邦太守常時有海上詩翁間世竒自賦歸來石屏去
不煩䋲削草堂知髙情豈為時情改浩氣難隨血氣移
句老律精何酷似昔題蜀相孔明祠
草茅恨我非時様五馬駑材無寸竒千里赤城皆欲殺
一雙青眼獨蒙知每懐設榻迎徐意尚擬扁舟訪戴時
炯炯此心常晤對思公輙復誦公詩
　　　挽陳和仲二首
至寳幢邉寳噐鍾含光承影状難窮明明山立千峰表
湛湛鄞清萬派中鍊不囬容精匪石灼無變澤氣如虹
誰疑湖海豪猶在安得樓髙更卧龍
川流近海學易至源出慈湖派獨清進佩龍泉秋水洌
退懐驪頷夜珠明介真不以三公易枉自無容一尺輕
年未半生紆遠道哀哉何限不平鳴
　　　寄題武夷橘林小隠
武夷山下出清泉觀象冝知果行縁小隠藏修人似玉
大書題品筆如椽峯高屹立天成柱溪靜光浮月滿船
箇是我心真境界元非六六彼中天
　　　送盱江吳守以言歸二首
圓機珠活走盤中已試權竒妙變通武庫精嚴鋒莫敵
智嚢沉宻計難窮先聲已早聞風采後實如新見事功
計日未多功不少復剛方長轉春風
斬新政令别規模迎刃恢恢解有餘去就雖輕心自若
佞賢乍變事如何糴為民患祈從免社植根深惡始除
似此欲為尚何限歸歟千里競攀車
　　　同李文溪遊通天竅
石如紅玉間烏金上與天通直下臨中似室廬猶短淺
外多窟宅却幽深公真清獻遊同昔我匪元公趣異今
但幸附名鐫在石當堅一介不移心
　　　江心寺
心無倚着絶沉浮力破回瀾巋獨留遠過金山推碧玉
屹如砥柱立中流木猶桂在月中植人似身來鏡裏遊
况是清秋方浄練真成銀漢着孤舟
　　五言絶句
　　　謝王洪伯恵酒炭米五首
君許身比稷視饑真已如免吾學顔帖乞米李大夫
飽我徳更勤青州兩從事酣飲愧無言未嘗識竒字
杜陵四海志不忍寒颼颼投我一紅爐果勝千金裘
風雪太清白顧懐似斯人超然萬松表一洗肝胆新
昨蒙記雲萍得得覩台星君宜厚自重絶似前金陵
　　　酬袁守方秋崖遺寳帶橋詩以顧我老非題柱
　　　客知君材是濟川功為韻十四首
非卿橋不立誰是杜武庫下浦未更新過者幾驚顧
月卿派天河星橋歎誰可如彼行道人病責涉在我
邁古大夫名後成大前造千崖秋氣髙落成偕父老
江湖道四逹坎險横危機一旦席上遇恵大政豈非
乾易以知險履坦期同躋誓彼不復過一笑駟馬題
臨淵似平陸徐行若安土推此以扶顛屹然中流柱
長纔二百尺婉若千里隔天下悦出塗旁午任行客
䂓自趙日久成令方能之捄溺由已溺信惟君子知
指麾談笑間朗若月出雲放之凖四海經濟要屬君
成須千年固鉅石不可摧惟君心如石迺是為梁材
盤龍友龍成山與巖峻峙今如添卧龍壯觀萃於是
事難處如易役大辦若細才力運有餘大川更誰濟
徃來欲休息亦可樂自然上觀雲飛鳥下看魚泳川
亭若龍兩翼欲躍勝髙空濟人幾千百緒餘不言功
　　　金溪道中六首
春意藏山川如童蒙未發一朝興勃然觸處争英傑
濃煙籠逺岫望眼如昏花欲暮還欲雨行人始離家
逺山没雲煙不辨形與色茫如天下垂前路不可得
木落葉棲風陣陣着肌體應憶故園花欲開為寒止
路傍逢古梅元是舊相識花萼知幾多萼萼相顧惜
出門逢行人經緯真如織織成幅隕長皆是名利力
　　七言絶句
　　　偶成五首
六月渾如九月清霽天月色冷幽屏出門聊寄雙逺目
二十四凹峯轉青
添我涼颷伴我閒今年新竹未云慳飜嫌户外三兩箇
遮斷東來半好山
農家命脉寄田畆可但稻梁枯與榮造化何許須多力
須臾活幾萬蒼生
南風正起北風㣲誰謂秋髙尚馬肥但願金飈摧落木
和根亦仆擬何歸
柔條嫩葉春新媚勁幹剛枝嵗久磨欣厭人情毎相反
欲支大厦問慿何
　　　題碧巖二首
萬山擁碧屹不動萬石嵌崖何可攀似這立身須定得
定時方始是牢關
碧巖只在丹霞裏丹碧從他色自殊我斷不隨他境轉
身心一定誓無渝
　　　二月道中效趙章泉體四首
鳴蛙一部不虛鳴知為農人奏樂聲一嵗勤勞方此始
侑他南畆饁時情
苦雨花無色與香送春葉漫緑和黄蠶聲百鳥飛鳴少
遽聴催歸呌夜長
躑躅紅花何實用牡丹名品只虛竒看今春晚方艱食
何似充饑有蕨萁
耕者勞筋苦骨餘富家倉廪始多儲及饑合發方牢閉
不識私家得食諸
　　附録
　　　自識
文忠歐公有曰文欲開廣勿用造語及毋模擬前人孟
韓雖髙不必似之取其自然爾至哉言乎真文法也然
此為能文者設若予者拙訥不文有時近文而出不得
已而應則亦輕率不知所以裁徒見其迂闊而非開廣
强勉而非自然既不能造又不能擬其為不成語而有
愧前人多矣故疇昔雖或有斐然妄發未嘗留藁中間
有親友見之不忍棄為之收拾類聚因而成編遂有誤
傳録以去者於是不能掩其惡而匿其醜予每病之乃
就其間選其彼善於此者姑别存之名曰敝帚藁略第
又竊有感焉文忠嘗稱黄夢升之文謂其辯博雄偉其
意奔放猶不可禦獨恨求其全藁竟不肯出雖僅得其
數語亦為諷誦嘆息而不已則予藁恨無一可如文忠
之所稱者是藁之出雖不全也視黄夢升不其愧甚矣
乎宏翁包恢自識
　　　門人鄭無妄書後
無妄竊惟先生之文若易説若周禮記若講義若家傳
學者已争先覩之為快矣獨於文集之大成則日月以
俟而未之見無妄屢以此請而先生謙遜未遑僅示其
略學者果能以謝上蔡讀論語法讀斯藁則先生之文
固略矣而先生之體用一源顯㣲無間者果可以詳略
求哉無妄敬刻之純軒與四方之士共之倘不以鄙言
為非思過半矣
