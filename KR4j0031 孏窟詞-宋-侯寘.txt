#+TITLE: 孏窟詞-宋-侯寘
#+DATE: 2018-05-12 10:21:29
#+SOURCE: github.com/kanripo/KR4j0031 master aa4d3a1a                
欽定四庫全書
　孏窟詞
　　　　　　　　　　　　　宋　侯寘　撰
　　水調歌頭(題嶽麓/法華臺)
曉霧散晴渚秋色滿湘山青鞵黄㡌忺與名士共躋攀
窈窕深林幽谷詰曲危亭飛觀俛首眎塵寰長嘯望天
末餘響下雲端　白鶴去荒井在汲清寒醒然毛骨浮
丘招我御風還拂拭蒼崖苔蘚一寫胸中豪氣𣺌𣺌洞
庭寛山鬼善呵䕶千載照層巒
　　又(上饒送程/伯禹尚書)
凉吹送溪雨落日散汀鷗暮天空闊無際層巘緑蛾浮
上印初辤藩寄拂袖欣還故里歸騎及中秋倚杖飽山
閣回首翠微樓　一區宅千里客舊從遊甘棠空有餘
䕃誰解挽公留翰墨文章獨步富貴功名餘事當代仰
風流暫蠟登山屐終作濟川舟
　　又(為鄭子禮/提刑夀)
湘水照秋碧衡岳際天髙繡衣玉節清曉歡頌擁旌旄
本是紫庭梁棟暫借雲臺耳目驛傳小遊遨五筦與三
楚醲愛勝春醪　埽欃槍蘇耄倪載弓櫜逺民流戀須
信寰海荷甄陶坐享龜齡鶴算穏佩金魚玉帶常近赭
黄袍嵗嵗秋月底沉醉紫檀槽
　　又(為張敬夫/直閣夀)
天地孕冲氣霜雪實嘉平粹然經世材具應為聖時生
妙處為仁受用顛倒縱横無壅一笑泮春氷袖手無一
語四海已傾情　紫岩老游戲事悟誠眀當年華夏髙
仰玉振更金聲家有淵騫髙弟可但聞詩聞禮衣鉢要
相承周扆絢餘彩商鼎味新羮
　　瑞鶴仙(送張丞罷/官歸柯山)
楚山無際碧湛一溪晴緑四郊寒色霜華㺯初日有玉
眀遥草金鋪平磧天涯倦翼更何堪臨岐送客念飛蓬
斷梗無蹤把酒後期難覓　愁寂梅花顦顇茅舍蕭疎
倍添悽惻維舟岸側留君飲醉休惜想柯山春晩還家
應對菊老松堅舊宅嘆宦游索寞情懐甚時去得
　　又(為劉信叔/太尉夀)
溥天氛祲廓看慶綿鴻祚勛昭麟閣蕃宣換符鑰占西
南襟帶遍(闕/)油幙湘流繞郭藹一城和氣霧薄聽嘈嘈
比屋歡聲共説吏閒民樂　遥想薌霏鳬㬉翠擁屏深
曉風傳樂瓊腴緩酌花隂淡柳絲弱任松凋鶴瘦蓮欹
龜老丹頰常如舊渥趂天申去押西班奉觴御幄
　　又(詠含/笑)
春風無檢束放倡條冶葉恣情丹緑(闕/)鶯喧燕宿似東
鄰北里都無貞淑髙情恨蹙歎何時重見桂菊又誰知
天上黄姑埽盡晩春餘俗　幽獨鉛華不御翡翠帷深
鬱金裙簇長眉瞭目嫣然態倚脩竹縱青門瓜美江陵
橘老怎比無窮賸馥最難禁扇底横枝惱人睡足
　　滿江紅(中秋上劉/㳟甫舍人)
天闊江南秋未老空江澄碧江外月飛來千丈水天同
色萬屋覆銀清不寐一城踏雪寒無跡況楚風連陌競
張燈如元夕　山獠静棠隂寂秋稼盛香醪直聽子城
吹角青樓横笛君不見蘇仙翻醉墨一篇水調鏘金石
念良辰美景賞心時誠難得
　　又
困頓春眠無情思夢魂飄泊簷外雨霏霏冉冉乍晴還
落山黛四圍頻入眼柳絲一縷低縈閣念沈郎多感更
傷春腰如削　風入户香穿箔花似舊人非昨任遊蜂
雙燕經營拂掠海闊錦魚傳不到洞深紫鳳期難約謾
綵牋牙管倚西窗題紅藥
　　又(和徐叔/至御帶)
重到西湖春拆信露花酥滴倚危欄湖山佳處短屏著
色擬泛一舟蒼莽岸恐傷萬里羇游客賴款門修竹有
髙人留狂迹　傾葢意真相得詩句裏曽相識看戛然
飛動筆端金石照眼光浮瓊液滿斷腸翠擁宫靴窄問
多情還肯借青鸞通消息
　　又(再用/韻)
老矣何堪隨處是春衫酒滴醉狂時一揮千字貝光玉
色失意險為湘岸鬼浩歌又作長安客且乗流除却五
侯門無車跡　驚人句天外得醫國手塵中識問鼎槐
何似卧雲歌石夢裏略無軒冕念眼前豈是江湖窄拚
蠅頭蝸角去來休休姑息
　　又(和江/亮采)
甚矣吾衰徒自苦飢腸為孽嗟寸禄區區留戀形疲心
竭江湖一生真可羨塵埃永書何堪説似鈍刀終嵗斲
空山寜無缺　拚放浪休豪傑秋水漲歸期決儘鳬長
鶴短任渠分别芒屩夜尋溪上酒葛巾曉挂松間月向
丹霄傳語舊交游慵非拙
　　水龍吟(老人/夀詞)
夜來霜拂簾旌深雲麗日開清曉香猊金煗氷壺玉嫰
佳辰寒早橘緑橙黄袖紅帬翠一堂歡笑正梅妃月姊
雪肌粉面爭粧㸃瀟湘好　莫惜芳樽屢倒擁羣仙醉
遊蓬島東床俊選南溟歸信一時俱到鬢影搖春命書
紆錦子孫環繞看他時歸去飛觴石澗侍甘泉老
　　多麗
帝城春玉堂深處飛煙想聖人恩隆内職左璫押賜傳
宣綵衣眀瑤觴膝下花晝永錦瑟樽前富貴從來功名
餘事鼎彞勒遍筆如椽向中禁瑣窗偷覻王母語當年
清平世衣冠是誰三世甘泉　記年時翹才獻夀小詩
曽涴苔牋望三槐雲霞交映照五彩衮繡相鮮當日非
䛕如今方信門人稱頌是師言況自有兩宫醲眷卜夢
亦徒然看指日鼎新化爐一氣陶甄
　　念奴嬌(和王/聖俞)
滄浪萬頃厭塵纓手掬清流頻洗落日孤雲煙渚浄鷗
沒澄波心裏一舸横秋兩橈開浪霜竹醒煩耳蕭蕭風
露夢回月照船尾　須信閒少忙多壺觴并賦詠莫辜
雲水乗興前溪溪又轉隠約歸帆天際紅蓼丹楓黄蘆
白竹總勝春桃李浮丘何在與君共誇琴鯉
　　又
競春臺榭媚東風迤邐繁紅成簇方霽溪南簾繡捲和
氣充盈華屋金煗香彞玉鳴舞珮春笋調絲竹烏衣宴
㑹逺追王謝髙躅　藉甚四海聲名林泉活計未許翁
知足日日江邊沙露静人徯東來雕轂八錦行持五禽
游戲已受長生籙衮衣蟬冕最宜雙鬢凝緑
　　又(探/梅)
衰翁憨甚向尊前手撚一枝寒玉想見梅臺花更好一
片瓊田栖緑短轡輕輿大家同去取酒償醲馥元來春
晩萬苞空間黄竹　休恨雪小雲嬌出羣風韻已覺桃
花俗羯鼔聲髙回笑臉怎得天公來促江上風平嶺南
人逺誰度單于曲眀朝酒醒但餘詩興天兆
　　風入松(西湖/戲作)
少年心醉杜韋娘曽格外疎狂錦箋預約西湖上共幽
深竹院松窓愁夜黛眉顰翠惜歸羅帕分香　重來一
夢覺黄梁空煙水微茫如今眼底無姚魏記舊游凝竚
凄凉入扇柳風殘酒㸃衣花雨斜陽
　　又
東樓煙重暗山光春意墮微茫小紅嫩緑匀如剪黯無
言雲渡澄江沒處與人消遣倚闌情寄斜陽　共君今
夜舉清觴投老各殊方癡兒官事何時了恨花時潘鬢
先霜喚取客帆聊住將予同下瀟湘
　　又(再用/韻)
霏霏小雨惱春光煙水更瀰茫昨宵把酒髙歌處任一
聲鷄唱清江顦顇杏花如許情懐應似東陽　宿酲猶
在莫傳觴清悶苦無方幾時玉杵藍橋路約雲英同搗
𤣥霜冷落黄昏庭院夢回家在三湘
　　遥天奉翠華引
雪消樓外山正秦淮翠藻回瀾香梢豆蔻紅輕猶怕春
寒曉光浮畫㦸捲繡簾風煗玉鈎閒紫府仙人花圍羽
帔星冠　蓬萊閬苑意倦游常戲人間佩麟江左舊都
襦袴歌歡只恐催歸覲賸宴都休訴酒盃寛眀嵗應看
君鈞容舞袖歌鬟
　　驀山溪(建康郡園/賞芍藥)
玉麟春晩緑徧甘棠蔭可是惜花深旋移得翻堦紅影
朱簾捲處如在古揚州寶瓔珞玉盤盂嬌豓交相映
蓬萊殿裏幾様春風鬢生怕逐朝雲更羅幙重重遮定
多情絳蠟常見醉時容縈舞袖簇歌塵莫負良宵永
　　鳳皇臺上憶吹簫(陽至節戲/呈同官)
玉管灰飛雲臺珥筆東君飈馭將還又正是霜花巧剪
梅粉初乾窈窕紅窗髻影添一線組繡工閒瀟湘好雪
意尚遥緑占羣山　應思少年壯氣貪遊樂追隨玉勒
金鞍更化日舒長嬴得覓醉謀歡去(闕/)桑榆趂煗任從
教潘鬢先斑猶狂抂揮翰快寫春寒
　　又(再用韻/贈黄宰)
塵暗雙鳬菊眀山徑何妨勌羽知還最好是詩翁醉後
瓶罄罍乾一笑東風打耳心無競逺與春閒時(闕/)地覓
伴訪梅尋勝登山　清時俊材定用看捧詔春郊月露
濡鞍況表識買臣貴骨琴瑟逾歡好向玉堂視草金章
映萊子衣斑山人去蕙帳夜雨空寒
　　又(再用韻/詠梅)
浴雪精神倚風情態百端邀勒春還記舊隠溪橋日暮
驛路泥乾曽伴先生蕙帳香細細粉瘦瓊闌傷牢落一
夜夢回腸斷家山　空教映溪帶月供遊客無情折滿
雕鞍便忘了明窗静几筆研同歡莫向髙樓噴笛花似
我蓬鬢霜斑都休説今夜倍覺清寒
　　又(蠟梅用/前韻)
淺染霓裳輕匀漢額巫山行雨方還最好是肌香蠟瑩
蕚嫩紅乾曽見金鐘在列鈞天罷筍簴都閒妖饒似曉
鏡乍開緑沁眉山　休誇瘦枝疎影湘裙窄一鉤龍麝
隨鞍便更做山人倦賞畏冷無歡爭奈氷甌彩筆題詩
處珠琲斕斑清宵永相對莫放盃寒
　　蝶戀花(次韻張子/原尋梅)
雪壓小橋溪路斷獨立無言霧鬢風鬟亂拂拭氷霜君
試看一枝堪寄天涯逺　擬向南隣尋酒伴折得花歸
醉著歌聲緩姑射夢回星斗轉依然月下重相見
　　清平樂(詠橄欖/燈毬兒)
縷金剪綵茸綰同心帶整整雲鬟宜簇戴雪柳閙蛾難
賽　休誇結實炎州且看指面纎柔試問苦人滋味何
如挿鬢風流
　　又
忍寒情味枝染薔薇水攬照清溪花影碎笑殺小桃穠
李　一生占(闕/)春妍偏宜月露娟娟欲寄江南春去亂
鵶點破雲牋
　　玉樓春
市橋燈火春星碎街鼓催歸人未醉半嗔還笑眼回波
去欲更留眉斂翠　歸來短燭餘紅淚月淡天髙梅影
細北風休遣㕍南來斷送不成今夜睡
　　又(次中秋閏月表/舅晁仲石韻)
今秋仲月逢餘閠月姊重來風露静未勞玉斧整蟾宫
又見氷輪浮桂影　尋常經嵗暌佳景閲月那知還賞
詠庾樓江闊碧天髙遥想飛觴清夜永
　　秦樓月(與楊君孜/月夜泛舟)
天一色玉盤冷浸瀟湘碧瀟湘碧短亭繫纜隔江聞笛
　胡床對坐凉生腋通宵説盡狂蹤跡狂蹤跡少年心
事老來難得
　　新荷葉(金陵府㑹/鼔子詞)
柳幄飛綿風池煗泛新萍燕壘泥香玉麟堂外春深晴
雲麗日花濃處蜂蝶紛紛償春一醉管絃聲裏歡聲
況是清時錦衣重到臺城故國江山向人依舊多情趂
閒行樂休辜負冶葉繁英彤庭歸覲恁時難駐前旌
　　菩薩鬘(湖上/即事)
樓前曲浪歸橈急樓中細雨春風濕終日倚危䦨故人
湖上山　髙情渾似舊只枉東陽瘦薄晚去來休裝成
一段愁
　　又(小女淑君索/賦晩春詞)
東風吹夢春醒惡瑣忩淡淡花隂薄一夜曲池平小忩
雲樣明　緑輕眉嬾暈香淺羅衣潤未見海棠開捲簾
雙燕來
　　又(餞孫/莘老)
江風漠漠寒山碧孤鴻聲裏霜花白畫舸且停橈有人
魂欲銷　相從能幾日總是天涯客尺素好頻裁休言
無雁來
　　又(荼/䕷)
東君管盡閒花草紅紅白白知多少末後一奩香緑庭
春晝長　道人心似海夢冷屏山外莫剪最長條從教
玉步揺
　　又
東風捲盡欺花雨月明皎紙庭前路月底且論詩從教
露濕衣　明朝愁入緒各自東歸去後夜月明中緑尊
誰與同
　　又(朩犀十詠/  帶月)
緑帷剪剪黄金碎西風庭院清如水月姊更多情與人
無際明　濃隂遮玉砌桂影氷壺裏滅燭且徜徉夜深
應更香
　　又(披/風)
靚粧金翠盈盈晩凝情有恨無人管何處一簾風故人
天際逢　從教香撲鬢只怕繁華盡牢落正悲秋(闕/)非
誰解愁
　　又(照/溪)
江梅占盡江頭雪忍寒玉骨誇清絶不似杜秋娘婆娑
秋水傍　波光涵晩日照影從教宻隠隠認遥黄隔溪
十里香
　　又(浥/露)
黄昏曽見凌波步無端暝色催人去一夜露華濃香銷
蘭菊叢　縷金衣易涇莫對西風泣洗盡夜來粧温泉
初賜湯
　　又(命/觴)
休文多病疎盃酌被花惱得心情惡碧樹又驚秋追歡
懐舊遊　與君聊一醉醉倒花隂裏斜日下闌干滿身
金屑寒
　　又(簪/髻)
交刀剪碎瑠璃碧深黄一穂瓏鬆色玉蕊縱妖嬈恐無
能樣嬌　緑忩初睡起墮馬慵梳髻斜插紫鸞釵香從
鬢底來
　　又(熏/沈)
黄姑青女交相忌眼看塵土占芳蕊急埽滿䦨金小奩
熏水沈　博山銀葉透濃馥穿羅袖猶欲問鴻都太真
安穏無
　　又(來/夢)
午庭栩栩花間蝶翅添金粉穿瓊葉曽見羽衣黄瑤臺
淡薄粧　醒來魂欲斷摻摻芳英滿夢裏尚偷香何堪
秋夜長
　　又(寫/真)
霓裳舞罷難留住湘裙緩若輕煙去動是隔年期生綃
傳豓姿　精神渾似舊碧暗黄金瘦永夜對西窓何縁
襟袖香
　　又(怨/别)
揉香嗅蕊朝還暮無端却被西風悞底死欲留伊金塵
蔌蔌飛　茂陵頭已白新聘誰相得耐乆莫相思年年
秋與期
　　西江月
金鼎香銷沈麝碧梧影轉䦨干可庭明月綺窓閒簾幙
低垂不捲　一自髙唐人去秋風幾許摧殘拂簷脩竹
韻珊珊夢斷山長水逺
　　又(贈蔡仲常/侍兒初嬌)
豆蔲梢頭年紀芙容水上精神幼雲嬌玉兩眉春京洛
當時風韻　金縷深深勸客雕梁蔌蔌飛塵主人從得
董雙成應忘瑤池宴飲
　　青玉案(東園餞母舅晁/閣學鎮臨川)
東風一夜吹晴雨小園裏春如許桃李無言情難訴陽
闗車馬灞橋風月移入江天暮　雙旌明日留難住今
夕清觴且頻舉咫尺清明三月暮尋芳賓客對花盃酌
回首西江路
　　又(為外大父林/下老人夀)
年年寓屋稱觴處陪綵綬尊前舞牢落瀟湘歸去未臈
梅開遍氷蟾圓後夢斷靈溪路　長年厚福天分付算
四海今獨步澗竹岩花如舊否與翁相伴嵗寒庭戸儘
占閒中趣
　　又(戲用賀方回韻/餞别朱少章)
三年牢落荒江路忍明日輕帆去冉冉年光真暗度江
山無助風波有險不是留君處　梅花萬里傷遲暮驛
使來時望佳句我拚歸休心已許短篷孤棹緑簔青笠
穏泛瀟湘雨
　　昭君怨(亦名宴/西園)
晴日烘香花睡花豓浮盃人醉楊柳緑絲風水溶溶
留戀芳叢深處嬾上錦韀歸去待得牡丹開更同來
　　四犯令
月破輕雲天淡注夜悄花無語莫聽陽關牽離緒拚酩
酊花深處　明日江郊芳草路春逐行人去不似酴醿
開獨歩能著意留春住
　　鷓鴣天(縣圃約同/官賞海棠)
萬㸃臙脂落日烘坐間酒滿散微紅誰教豓質撩潘鬢
生怕朝雲逐楚風　尋畫燭照芳容夜深兩行錦燈籠
朱唇翠袖休凝竚幾許春情睡思中
　　又
蜀錦吳綾剪染成東皇花令一番新風簾不礙尋巢燕
雨葉偏禁鬬草人　非病酒不闗春恨如芳草思連雲
西樓角畔雙桃樹幾許濃苞等露匀
　　又(賞芍/藥)
夢想當年姚魏家尊前重見舊時花雙檠分焰交紅影
四座春回粲晩霞　盃㶑灧帽欹斜夜深絶豓愈清佳
天明恐逐行雲去更著重重翠幙遮
　　又(送田簿秩/滿還霅川)
只有梅花是故人嵗寒情分更相親紅鸞跨碧江頭路
紫府分香月下身　君既去我離羣天涯白髪怕逢春
西湖蒼莽煙波裏來嵗梅時痛憶君
　　朝中措(雙頭/芍藥)
翻堦紅藥競芬芳著意巧成雙須知揚州國豓舊時曽
在昭陽　盈盈背立同心對綰聮蕚飛香牢貯深沈金
屋任教蜨困蜂忙
　　又(建康大雪戲呈/母舅晁留守)
漏雲初見六花開驚巧妬江梅飄洒元戎小隊玉粧旌
斾歸來　恩同化手春回隴畆懽倒尊罍記取明朝登
覽緑漪惟有秦淮
　　又(謝郭道深恵/菊有二小鬟)
露英雲蕚一般清揉雪更雕瓊預喜重陽登覽大家插
帽浮觥　分香減翠殷勤逺寄珍重多情不似綺忩雙
豓向人解語傾城
　　又
依微春緑遍江干煙水小屏寒惆悵雁行南北新詞不
忍拈看　從今寄取臨風把酒役夢忘餐飛絮落花時
候扁舟也到孤山
　　又
風簾交翠篆香飄却暑捲輕綃最好佳辰相近夀觴對
飲連宵　仙翁未老雲中跨鳳臺上吹簫看取他年榮
事魚軒入侍塗椒
　　又(元夕上潭師/劉共甫舍人)
年來玉帳罷兵籌燈市小遲留花外香隨金勒酒邊人
倚紅樓　沙堤此去傳柑侍宴天上風流還記月華小
隊春風十里潭州
　　又(為雲/菴夀)
年年重午近佳辰符艾一番新滿酌九霞竒醖夀君兩
鬢長春　閨中秀美何如賦得林下精神早辦荆釵布
袖共為雲水閒人
　　㸃絳唇(金陵府㑹/鼓子詞)
春日遲遲柳絲金淡東風軟緑嬌紅淺簾幙飛新燕
玉帳優游嬴得花間宴香塵逺暫停歌扇沈醉深深院
　　又
約莫香來倚闌低瞰花如雪怨深愁絶瘦似年時節
嵗一相逢常是囱囱别歌壺缺又還吹徹笛裏闗山月
　　蘇武慢(湖州趙守/席上作)
暗雨収梅晴波揺桺萬頃水精宫冷橋森畫棟岸列紅
樓兩岸翠簾交映天上行舟鑑中開户人在蕊珠仙境
況吟煙嘯月彈絲吹竹太平歌詠　人盡説銅虎分賢
銀潢儲秀鞏固行都藩屏棠隂散暑鼎篆凝香永日一
庭虛靜紅袖持觴綵箋揮翰適意酒豪詩俊看飛雲丹
詔行沙金勒待公歸覲
　　阮郎歸(和邢/公玷)
莫欺騎省鬢邊華曽眠蘇小家綵絲縈腕剪輕霞菖蒲
酒更嘉　人别後歎飛花雲山和夢遮呉牋小字寫流
沙幾行秋雁斜
　　又(為邢魯仲/小鬟賦)
美人小字稱春嬌雲鬟玉步揺淡粧濃態楚宫腰梅枝
雪未消　拚惱亂儘妖嬈微窩生臉潮算來虛度可憐
宵醉魂誰與招
　　又(為張/丞夀)
薰風吹盡不多雲曉天如水清哦松庭院忽聞笙簾疎
香篆明　蘭玉盛鳳和鳴家聲留漢庭狨鞍長傍九重
城年年雙鬢青
　　浪淘沙
曉日掠輕雲霜瓦鱗鱗大朝山色儼如新家在洞庭南
畔住身在江濱　華髪照烏巾無意尋春空將兩袖拂
飛塵可惜梅花開近路惱盡行人
　　踏莎行(壬午元宵戲姜/元汝功參議)
元夕風光中興時候東風著意催梅柳誰家銀字小笙
簧倚闌度曲黄昬後　撥雪張燈解衣貫酒觚稜金碧
聞依舊明年何處看昇平景龍門下燈如晝
　　又(約雲菴/尋梅)
雪意初濃雲情已厚黄昬㪚盡扶頭酒不知牆外夜來
梅忍寒添得疎花否　休更熏香且同擕手從教策䇿
輕寒透亭兒直下玉生煙暗香歸去霑襟袖
　　浣溪沙(三衢陳/釜上作)
客裏囱囱夢帝州故人相遇一盃休疎梅些子最清幽
　雙綰香螺春意淺緩歌金縷楚雲留不知粧鏡若為
儔
　　又(次韻王子/弁紅梅)
倚醉懐春翠黛長肉紅衫子半窺牆蘭湯浴困嬾匀粧
　應為長年飡絳雪故教丹頰耐清霜弄晴飛馥笑馮
唐
　　又(次韻杜唐/佐秋懐)
春夢驚回謝氏塘篋中消盡舊家香休文多病怯秋光
　空對金盤承瑞露竟無玉杵碎𤣥霜醉魂飛度月宫
凉
　　眼兒媚(效易/安體)
花信風髙雨又收風雨互遲留無端燕子怯寒歸晚閒
損簾鈎　彈棋打馬心都嬾攛掇上春愁推書就枕鳬
煙淡淡蜨夢悠悠
　　漁家傲
過盡百花芳草滿柳絲舞困闌干煗柳外秋千裙影亂
人逐伴舊家心性如今嬾　斗帳寳香凝不散黄昬院
落鶯聲晩紅葉不來音信斷疎酒盞東陽痩損無人管
　　又(小舟發/臨安)
本是瀟湘漁艇客錢塘江上鋪颿席兩處煙波天一色
雲羃羃呉山不似湘山碧　休費精神勞夢役鷗鳬難
上銅駞陌擾擾紅塵人似織山頭石潮生月落今如昔
　　臨江仙(約同官/出郊)
一抹煙林屏樣展輕花岸柳無邊連朝春雨漲平川鼕
鼕迎社鼔𣺌𣺌下陂船　同事多才饒我嬾乘閒縱飲
郊園髻花欹側醉巾偏時豐容卒嵗逰樂更明年
　　又(同官招飲/席上作)
失脚青雲何所徃故山松竹應秋癡兒官事幾時休可
憐雙白鬢斗粟尚遲留　尊酒偷閒聊放曠夜凉河漢
西流從教孤笛噴髙樓與君同一醉明日旋分愁
　　柳梢青(贈張/丞)
小院輕寒酒濃香軟深沈簾幙我輩相逢歡然一笑春
在盃酌　家山辜負猿鶴軒冕意秋雲似薄我自西風
扁舟歸去看君寥廓
　　又(送吕子/紹守峽)
楚天清絶葦岸蘭汀素秋時節簾捲湘鬟香飛雲篆尀
看輕别　明朝底處闗山算總是愁花恨月白馬江寒
黄牛硤靜小梅初徹
　　杏花天(豫章/重午)
寳釵整鬢雙鸞鬬睡來醒薰風襟袖綵絲皓腕宜清晝
更艾虎衫兒新就　玉盃共飲菖蒲酒願耐夏宜春厮
守榴花故意紅添皺映得人來越瘦
　　江城子(萍鄉王聖/俞席上作)
萍蓬蹤跡幾時休儘飄浮為君留共話當年年少氣横
秋莫嘆兩翁俱白髮今古事盡悠悠　西風吹夢入江
樓故山幽謾回頭又是手遮西日望皇州欲向西湖重
載酒君不去與誰遊
　　南歌子(為吕聖/俞夀)
菊潤初經雨橙香獨占秋碧琳仙釀試新篘内集熙熙
休試蟻浮甌　家世傳黄閣功名起黑頭雙鳬聊傍故
人舟咫尺青雲岐路看英遊
　　瑞鷓鴣(送眺伯如/舅席上作)
遥天拍水共空明玉鏡開匳特地晴極目秋容無限好
舉頭醉眼暫須醒　白眉公子催行急碧落仙人著句
清後夜蕭蕭葭葦岸一尊獨酌見離情
　　天仙子(宴五矦/席上作)
㬉日麗晴春正好楊柳池塘風弄曉露桃雲杏一番新
花窈窕香飄緲玉帳靚深聞語笑　新賜繡韀花映照
須信濃恩春共到漢家飛將乆宣勞迎禁詔瞻天表入
衞帝庭常不老
　　醉落魄(夜静/聞琴)
銅壺漏歇紗窗倒挂梅梢月玉人酒暈消香雪促軫調
絃彈个古離别　雛鶯小鳳交飛説嘈嘈軟語丁寜切
相如欹枕推紅㲲脉脉無言還記舊時節
　　又
梅花似雪雪花却似梅清絶小窗低映梅梢月常記良
宵吹酒共攀折　如今客裏都休説瀟瀟洒洒情懐别
夜闌火冷孤燈滅雪意梅情分付漆園蝶
　　又
玉鈎珠箔夜凉庭院天垂幙好風吹動綸巾角羽扇休
揮已怯絺衣薄　扁舟明日清溪泊歸來依舊情懐惡
為君喚月驂鸞鶴天近多寒滿飲金鑿落
　　減字朩蘭花
春酲拚却鶗鴂一聲花雨落蜜炬紅殘人在青羅歩障
間　天公薄相慣得柳綿髙百丈綵筆題詩休誦騷人
九辨詞
　　鵲橋仙(和蔡/子周)
鶴髪蕭森玉顔腴潤養就黄芽金鼎一區松菊老湘濱
但心逺何妨人境　衮衣家世鳴鸞歌舞到了春氷消
盡不須惆悵夢中身這彩選輸贏誰省
　
　
　
　
　
　
　
　
　孏窟詞
