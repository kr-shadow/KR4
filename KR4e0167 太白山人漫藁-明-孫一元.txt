#+TITLE: 太白山人漫藁-明-孫一元
#+DATE: 2018-05-12 10:20:09
#+SOURCE: github.com/kanripo/KR4e0167 master adcadb4d                
欽定四庫全書　　　　　集部六
　太白山人漫藁目録　　　别集類五(明/)
　　巻一
　　　古樂府
　　巻二
　　　五言古
　　巻三
　　　七言古
　　巻四
　　　五言律
　　巻五
　　　五言排律
　　巻六
　　　七言律
　　巻七
　　　五言絶
　　巻八
　　　六言詩
　　　七言絶
　　　　(臣/)等謹案太白山人漫稿八巻明孫一元撰
　　　　一元字太初自稱秦人或曰安化王孫也嘗
　　　　棲太白之巔故稱太白山人又嘗西入華南
　　　　入衡東登岱又南入吳與劉麟吳珫陸崑龍
　　　　霓稱苕溪五隠晩而就婚施氏遂卒于吳興
　　　　麟為文以表其墓一元才地超軼論者至以
　　　　王猛之流擬之其所為詩排奡凌厲往往多
　　　　悲壯激越之音讀之極伉健可喜朱彞尊至
　　　　謂其瓣香在黄庭堅持論雖不免稍過然當
　　　　秦聲競響之日而能矯然拔俗如此亦可謂
　　　　獨行其志者矣明史藝文志載一元太白山
　　　　人稿五巻此本為崇禎中湖州周伯仁所刻
　　　　凡八巻葢據吳興張氏本及陽湖本而合輯
　　　　之者原録于八巻末尚標有補遺若干首而
　　　　巻内無之葢當時有志搜訪而未得也閔元
　　　　衢歐餘漫録載一元逸詩有送許相卿詩一
　　　　首見許氏譜題王伯雨園亭二首見烏青鎮
　　　　志和吳甘泉詩四首重逰一首君馬黄一首
　　　　見真蹟飲馬長城窟一首見盧志菴所録續
　　　　于紀宣符家得十四首又稱鮑稚􁃝家有其
　　　　詩抄約千餘首則其散佚亦多矣乾隆四十
　　　　四年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
刻太白山人漫藁題辭
孫太初先生以超軼絶世之才遊半天下卒卜居於吾
湖攷其年僅三十有七而當時之偉人傑士無不折節
下先生若得交於先生為幸者没之日各分任其平生
所屬使無復有遺憾非有一段不朽者沁入人心奚以
至於斯余生也晩不獲炙先生但見湖之先薦紳大夫
及耆舊之士每嘖嘖稱先生為畸人至得其詩藁中片
紙隻字無不寳為𢎞璧天球也者當年諸刻惟余外家
張氏本稱善而歳久業荒悉以飽蟻䑕之腹有心者傷
之長兒仁偶過舅氏從零落中見其僅存者什之一因
覓其原本又從友人處得陽湖本合為補葺并傳誌敘
言彚成一集以流布海内俾海内之慕先生者知先生
之詩瓢猶有在而當時劉元瑞鄭少谷李空同諸君子
所以表章先生者令千載如見云藁曰太白山人存舊
志也崇禎已夘春日吳興周中度身為父題
太白山人漫藁序
太白山人漫藁者吾友孫太初所為詩也夫曰漫者觸
而成聲無謂有謂之云也太初闗西豪傑也束髪入太
白山為山人繼入終南汎觀恒岱遵龜䝉慕宣聖遺韻
止於鄒魯之邦久之踰江淮下吳越鶡冠布袍獨立於
萬象之表志孑如也夫髙蹤遠影者顧以世為不足為
乎及讀其詩皆悲壯竒崛感激奮發而卒澤以中和如
神龍在淵變化不測得時而興乘雲雷而雨天下噫是
豈忘情遁性為犂輿耒耜者倫乎或曰太初離親戚去
墳墓逺遊于方之外與名教或不相䝉者是何言哉孔
子曰丘也東西南北人也復欲居九夷嚴子陵去齊適
越管㓜安徙於遼東孫明復隱居於太山之陽邵康節
去家入洛四十而後娶古之賢達流寓於外要必有所
為而安焉者獨太初爾邪或曰吳越之人右文人易致
名譽太初操觚飾智揚揚然為髙意有終南之㨗者夫
以太初之才稍自抑以應今之世何徃弗達顧甘心寂
寥卒其世以餂無端功名邪吾嘗與太初乘月汎洞庭
浩歌漁父傲睨一世若無少芥蔕於其懷又嘗與卧西
湖之上見其息深深時乎天長時乎地久要固有道者
吾聞無欲而後可應世今之應世者可勝議哉漫藁凡
若干余為之序以傳藁而曰漫則固傳也太初不與也
正德戊寅歳春二月少谷山人晉安鄭善夫書
　余序太初漫藁成太初曰子眞知我者又明年庚辰
　而太初死遺命以漫藁必付余余歸弔其廬撫其孤
　擕其藁至杭梓而行之凡與太初遊者如杭人許台
　仲陳遂初高世美湖人施邦直沈仁伯徽人程世大
　孫道甫戴仲良率來集事於乎使太初復生諸君當
　不愧其平生之言乎是年秋七月望善夫志
太白山人漫藁序
太白山人漫藁成予友少谷子以示予於勝果寺俾序
之序曰吾讀太白山人詩而知吾越山水之盛也吾聞
山水能生竒人矣太白山人秦人也入吾越時未有詩
名久而漸張公卿方伯連帥之尊輿皁優伎之賤無弗
知有山人者吾越山水之助也夫寓吾越者多矣而何
獨一太白山人乃得其助蓋山人以其雄壯渾厚之資
肆之以詭怪佳麗之觀若甘和白采之合美故其詩往
往為人所傳而予固知其必傳于後也夫既能生竒人
矣而竒人自外至者復能留焉留之者與生之者等也
故因以知吾越山水之盛又曰太白山人江湖間不可
無也漫藁之刻太白山人不可無也有太白山人然後
重江湖有漫藁然後太白山人重少谷子之意也今之
神山人者曰山人長髯白靣𤣥談静養决非凡骨眞仙
或可成也器山人者曰山人宏才廣識知兵曉吏事使
之用世當若古之王猛者流而惜其流落不偶也有鄙
山人者曰山人豈無父母妻子親戚墳墓而乃溺情忘
反也山人願學林逋矣而何卒取少艾以自汚也棠陵
子曰太白山人不可鄙也神之者誣矣器之者或未必
然也江湖之間不可無也予嘗遇山人於姑蘇之臺竊
欲友之而吏事牽矣山人於少谷子盡讀交遊所贈而
曰獨心伏于崑山予嘗感其知而再㑹無由矣然有待
也蓋髙明之士一變必殊絶吾及其變而友之當有得
矣嗚呼已焉哉又曰太白山人已矣能使少谷子收其
藁以傳又能使劉元瑞諸君子治其後事予友吾惟可
崛邁之士也而於山人毎心伏焉殷近夫余畏也而畏
山人皆有忘形刎頸之意嗚呼山人可謂得豪傑之心
者矣夫用世者在先得豪傑之心然則太白山人雖謂
之用世之才可也
正徳十五年閏八月二十日棠陵方豪漫書
欽定四庫全書
　太白山人漫藁巻一
　　　　　　　　　　　　明　孫一元　撰
　　古樂府
　　　拊劒篇
天風揚蓬海水嘯波白日慘光嚴霜被柯(一解/)
廣野千里豺虎滋多朝無英雄守土奈何(二解/)
余本秦人久客吳中楛矢不忘志念忡忡(三解/)
十年無家被褐不完拊劒長視歌聲無懽(四解/)
　　　自君之出矣二章
自君之出矣冷煖何所依不能見君靣但見篋中衣
自君之出矣生死那可知不能保君身但保襁中兒
　　　邊人曲
燕山風高白草枯月明何處夜吹蘆邊人戍久不忍聽
淚濕腰間金僕姑
　　　雉子曲
麥穗長雉子肥雄啄啄雌依依迎風鼓雙翼吐綬爛錦
翬鸑鷟以為儔鷹鸇遠相飛願哺爾雛願戢爾衣不近
齊人終無禍機
　　　解所佩日本小劒遺殷近夫作公莫舞
晴空一夜走白螭河鼓下照寒江湄葛盧之山元氣裂
神物將化天有為鐔頭驚見赤花古轆轤純鈎皆莫數
千年碧血燐火明萬里隂風髑髏語帝王氣象佳葱葱
玉虹提擕行相從座上酒酣公莫舞要是當時隆凖公
　　　楊白花
簾幕閉重重六宫春已暮金梭萬丈絲不挽楊花住
　　　班媫妤
紈扇歌初歇開簾草又新如何雙燕子占斷六宫春
　　　郎住竹堋口
郎住竹堋口妾住楊栁􁗷楊栁絲空長不能繫郎船
　　　驅車復驅車
驅車復驅車起拂車上露願作車後塵逐君車輪去
　　　古别離
有酒復有酒餞子河梁路離情不可整風亂道旁樹
　　　雉子曲二章
花葉正田田雉子行哺雛錦翬覆滿身相顧還相呼聖
人在位民用和只今四海無網羅
花蕚正離離雉子行相求飲啄青山下雌雄鳴且酬四
座沉沉動歡酌堂上何人奏此樂
　　　吳女詞三章
開簾示晷欹剪花金刀冷脉脉情轉深誰牽轆轤綆
當牕織錦字抛梭聲吚啞阿弟不肯閒拆我牽牛花
燕尾剪空寒花苞纔小吐吟成春恨詞隔窻教鸚鵡
　　　倦倦林中鳥二章
倦倦林中鳥羽毛隨所依風霜太酸苦肯念身不肥
倦倦林中鳥一枝聊卑棲鸑鷟不我昆鵂鶹莫我嗤
　　　春江曲
家在銀塘住微茫隔烟霧春水新生偶没篙鴨嘴㟁崩
人不渡問船盡日澹無歸擁衣夜宿青汀露
　　　採蓮曲二章
越女顔如玉和歌行晩風舉頭乍相識棹入蓮葉中
蓮葉翻亂紅正在若耶曲願見隔溪上對坐鬭眉緑
　
　
　
　
　
　
　
　
　
　
　
　太白山人漫藁巻一
欽定四庫全書
　太白山人漫藁巻二
　　　　　　　　　　　　明　孫一元　撰
　　五言古詩
　　　雜感八首
白日下悲泉瑟瑟寒風鳴羣芳悴中野豈不懷孤英㝠
運有興没主者亦何情朅來南榮趎還當抱此生
棘岡生廣庭出入良嶮巇鸑鷟不遐顧崑崙安可期偪
側居人世感此末歲悲去去勿復道悠悠祗自知
太古固無言有言淳朴喪詩書已失眞龍馬終成象身
生羲皇後心在羲皇上萬事多變遷真宰自無恙
中古造無射耗財空備器元聲未擬和佞言滿朝市所
以百年來戎馬無糞地畎畝事征伐土風轉頽至安得
虞舜絃為我理六氣
大道無狹邪全德萬物備白日浴咸池悠然㑹此意熠
燿爭微光鷾鴯矜小智欲辨已忘言滄溟浩無際
抱易住青山長日青山對煙雲散不收晨昏變竒態應
知住山心不在萬物内乾坤古神器機運誰謝代以道
獵衆能兀兀意獨在歸來南郭翁天根同一嘅
昔年雲中士被褐離塵表相逢契夙心結我平生好臨
別海門東贈以𤣥芝草殷勤再致辭敎夀浮丘老至今
不敢遺終身願持保但恐風雪深與時同枯槁
齊州赴宿諾滄海歸茒廬浴髪清泠中沙月動影虚天
風颯然來吹我白莵裾手持古松枝朗讀鶴背書輕身
鍊五芽去與元化俱
　　　江上逢春感興
嚴雪散寒雨堅冰開積霃青陽變脩條東風回舊林節
物感孤志連翩春江潯椒花遠自媚清尊强費斟十年
一被褐百回結塵襟豈無鄉闗念所愧國士心開匣撫
神物牀頭流泉音㝠運誠嶮巇履兹思何深不徒一朝
奮要在萬物任清詩繼絶響聊此抱膝吟
　　　遠逰
海水照髯影天風吹角巾早年負竒好五嶽散閒身日
觀倚高寒車箱夢猶眞一笑謝塵世採藥青澗濵偶來
不解事長句驚四垠㡬年聞格鬭中原白骨新山鬼夜
啼血層雲愁高旻青鳳叫孤月茫茫鼎湖春攀髯不可
得終歲泣遺臣
　　　讀高士傳
鐘鳴山閣靜晨起自櫛頭霜樹被繁實日出紅欲流稚
子裹糗糧下澗汲寒湫焚香開巻帙靜坐法前修因看
龎德公鹿門眞可求
　　　靖江西浦與殷近夫别
離節動青郊高筵敞江濵哀觴為懽酌温念忘客身連
山瞰水陸平明眇烟塵清曦升木末長風吹遠津桑麻
接上國炎海為南隣生聚豈鹿豕行當逆龍鱗結交非
在多要得允衷淳古來豪傑士寄託各有因患難茍相
得誰論骨肉親政當篤明愛安可辭苦辛結此園中草
炯言懷好春
　　　春日吟
地偏無往來空庭春正深㑹此淑霽景花木弄繁隂去
去散芳躅風來吹我襟意得不能語野鳥酬好音翛然
遂忘倦盡力還幽尋纎纎孤月上遲遲白日沉呼來林
居子還當期此心
　　　東門行
晩出東門道停車望眼舒悲風横空來瑟瑟吹我裾芳
華盡銷歇杞枳生郊墟我前跑野􁀙我後號山狙無家
問樂土八九村疃虛飢民抱子出野哭還趦趄他方尚
格鬭盗賊驕有餘四海困轉役人命化為魚有魂招不
得剪紙滿溝渠涕下漫霑巾幽懷何時攄
　　　與甘泉老人入董㠗山
天風下高木寒日墮蒼蒼對坐青崖底卸杖白石傍瓦
甌出泉味布袍受松光雲霞有古好芝桂永相將還擕
韓終輩去訪蓬山陽
　　　訪樵者
遠尋山中樵不識山中路隔林伐木聲遥憶林深處不
晤竟空歸日墮西陵樹
　　　江上餞别友人四章
晨起促征鞍薄言駕舟楫送子赴脩河不忍與子别蘭
苕㑹摧殘蔦蔓不堪結悽悽情未宣惻惻心欲折
心折慿洲渚𤣥雲搆重隂慷慨撫時序况此離别襟嘈
嘈佇繁吹戚戚理哀琴暫延林莾間睠此念彌深
念深重離筵含酸聽我歌天寒冰澌結君徂當奈何窮
獸不出藪倦鳥豈離柯期子早歸來歲晏守山阿
山阿遵時晦人文㑹陸沉履運多嶮巇感念昔與今凄
風振修薄嚴霜被喬林願言同此夕寤寐思所欽
　　　送周用賔進士訪道入少華山(有引/)
　　　　嘗聞齊人安期生以策干項羽羽不能用欲
　　　　封之侯不受遂亡去予謂古之仙者往往皆
　　　　豪傑輩為之友人周用賔棄官訪道入少華
　　　　山予喜安期生之風感激於斯人因作是詩
　　　　以送之
滄江望不回孤峰晴自立猛虎嘯天風肯為人所縶嘗
聞安期生畫策君未入歸來謝煙火清露中天吸千年
玩弄間人世風雲集坐此無窮門滅景鍊𤣥汁
　　　山中石菖蒲雨過忽開九花喜而盡采食之
山中一雨凉窻前曉氣清菖歜忽開花一葉冐九英文
石帶淺碧照我几簟明嘗讀古仙傳此草天之精出有
靈物䕶時見雲氣成上帝憐我苦服之令長生玉杯收
𤣥露采花浮輕盈但覺五情好旋茹毛骨輕便當謝人
世去去東蓬瀛
　　　種松
種松滿崑丘眼中生蒼鱗松根化為石松葉不受塵中
有結廬者長年事隱淪入雲荷長鑱斸苓青澗濵木食
有竒志乃與天為隣放歌白雲裏去去空山春
　　　田舍早春作
今辰初解凍遠望田苖稀日出㑹羣情鳥雀相喧飛村
婦荷鋤至隔舍烟火微阿童三尺箠驅羊散柴扉風來
廣郊陌春事正依依
　　　侣魚
清池耀明鏡緑萍凈相依水面散寒花樹底風生微主
人時夕來釋杖坐苔磯叢石圍小島遊魚吹浪飛眼中
銀潑剌鱗光亂斜暉物我澹無言相對兩忘機余亦觀
化者願與子同歸
　　　收菊花貯枕
呼童收落英晨起晞清露滿囊賸貯秋寒香散庭户夜
來夢東籬枕上得佳句
　　　秋夜同紫峽逸士雪江老僧軰十人宿南屏山
　　　中誦逋仙夕寒山翠重秋淨鳥行高分韻賦詩
　　　余得夕字
荒煙散不收殘山帶遥碧林鵶晩依依草雉時嗝嗝斜
光明不定居人掩荆柵朅來喜盍簮林下語幽賾厓屋
燈火青野蕨旋新摘豈無伏虎禪亦有飛鳬客愛此小
崑丘人世白雲隔願當抱竒幽烱言永終夕
　　　江上送殷近夫奉母東歸
春色滿汀洲沙晴鸂䳵遊故人別我去回首江之􁑈半
月届水宿挂颿風力柔芳蘅㺯遥碧閒雲澹不收逺見
蒜山月晩泊瓊花洲推篷慈顔喜得魚沙市頭人生㑹
有别歡聚不知憂平明望齊魯乘流發櫂謳
　　　我愛陶𢎞景
我愛陶𢎞景不受萬乗束挂冠事棲遯歸來卧空谷青
山讀玉書白鶴下高木乃知悟恱心長日雲相逐
　　　我昔何所夢
我昔何所夢所夢在南箕下騎蒼麒麟被髪浴天池日
月相磨盪雷電為争馳魚龍舂撞死風雨失所師蒼水
使者怒九潦丈人知長跪告丈人臣實愚以􁀙願當謫
下土廣輪受譴羈手持青藜杖濩落無所之朝投崑崙
巔暮宿渤澥涯腥羶厭塵土所過多魍魑沆瀣不自飽
五内常抱飢渾沌日斵䘮顔色非舊時翩翩黄鵠鳥相
望不相隨空懐雲錦字無由報歸期
　　　王野雲見寄華山誌忽憶余曩昔月下著羽衣
　　　醉吟蓮花峯上今已三載自過江南無此豪興
　　　喟然而歎作詩寄謝故道及之
憶昔遊上清長風吹羽䘸仙人九節笻扶我蓮花側太
空借韶濩羣動聲相嚇石髓酌天瓢此物山不惜醉倚
洗頭盆月華凝欲滴獨鶴驚夜半回首秋雲碧三年萬
里遊此事墮今昔媿謝山中人黙光運闔闢
　　　與杭東卿憲副論宋人詩
勃興黄九窮妙處空自知坐海不用舲孤嘯三山湄邇
來㡬百載還受世人嗤平生陳正字白首不相疑入門
坐盤礴知有古畫師
　　　紫陽山中徐歩
窮壑卧孤松寒風生杖屨幽人獨往來鳥哢自成句因
山賸得秋欣然有餘趣片雨弄江光孤雲起汀樹望中
水似天嘯坐漁舟去
　　　雲居子
龍山有高人結茒亂雲裏愛雲不出山自號雲居子晨
夕餐雲腴眼中緑筋起十年不見人偶逢青崕底古心
仍古顔相看不作禮但問何處來翠靄濕芒屣予亦澹
忘言笑拈金鵝蕊
　　　程節婦
君身椅桐枝妾身葛藟草相感纒綿意永言百世好一
朝詎摧傷妾身寧自保生死願從君寸心日杲杲不學
浮萍花東西蕩風沼
　　　吳興北亭與邦直别
青松盤巨壑不受人間塵鸑雛異衆鳥自飲砥柱津羣
情貴茍合難以保厥眞吾與夫君交終始道相親同擷
雲中草還尋天上春一朝來告别去作上國賔正値歳
時暮况與豺虎鄰咽涕重感傷手挽君車輪寒禽各嘯
侣落木亦悲辛惟願君歸來卧此清澗濵
　　　寄斗笠翁(有序/)
　　　　予徃年在山陽時有客斗笠短褐訪予於山
　　　　中因與坐古梅樹下竟日視神氣超然了無
　　　　酬對一笑不别而去予意甚竒之今年甲戌
　　　　孟冬八日有逺客至忽寄一詩云憶昔山陽
　　　　時訪君古梅邊青山不隔雲飛來滿座前風
　　　　格正堪似氣味亦相連竟日不作語此是象
　　　　帝先自從别君來想像山月圓恐君為世用
　　　　墮落天亦憐海上若木枝島中玉禾田引領
　　　　候君歸寄此黄澤篇乃海門羅先生耳予即
　　　　惘然感悟作詩從此逝矣
徃年斗笠翁相對空山裏坐撫古梅根眼中蒼鱗起景
象入無言𤣥㝠乃至理别來經㡬年夢想隔丹嶲昨得
白雲詞披覽忽驚喜重感至人心涕下悲未已若木與
玉禾一望㡬千里揮手謝塵凡長往從此始高歌碧雲
回一劒駕海水
　　　聞劉元瑞按察使棄官與甘泉山人候久不至
南國有高人棄官萬里道晨夕問音書相候青林杪歳
暮悲風塵㑹晤苦不早何日入門來捋鬚傾懷抱東山
吳居士況汝平生好朅來同幽棲笑拾金光草
　　　三隱逸詩
　　　　嚴子陵
子陵太公流埀釣跡相似一朝載後車尚父任國事陵
也帝王師諫議非所志桐江一絲輕煙水從此逝文叔
惟故人侯霸乃奴𨽻高踪邈難攀清風滿天地
　　　　徐孺子
刑人㺯神器漢道日將覆羣賢抗大義機露身先戮矯
矯南州士雲卧匡山曲髙鴻眷青㝠潛虬媚幽獨朅來
世可遺力耕食自足四海弔黄公千里芻一束下榻走
陳侯身尊道不辱緬邈有斯人千古仰髙躅
　　　　陶淵明
淵明豪傑人出處亦有道昔讀荆軻詩彷彿見懷抱晉
室漸陵夷一官非所好劉裕乃何人天意亦草草歸來
卧潯陽甲子紀年號酒乃寓眞情菊也見孤操
　　　夢逰黄山吟
朝看黄山圖暮夢黄山行手捫天都月一笑雲煙横丈
人眉如霜采秀忻相迎酌我以石髓遺我以瓊英泠然
跨黄鵠更欲逰空明羣峯忽不見一舉還自驚覺來發
長歎半牕松雨鳴
　　　曾大尹世榮饋江魚
平生味道腴藜莧心自足邑侯念此意遠饋春江玉驚
犬吠成羣打門走健僕雪花初出水鸞刀破銀腹風味
極不常更倒牀頭醁隔座目力窮到手盃盤速麤糲得
解圍吟聲動花竹
　　　石川子
魯門有狂客昔隱泰山中髙謝九州事自築一畝宫鹿
裘才掩骼悟恱晨夕同飲牛汶水湄訪道尸鄉翁物情
視蝡動長嘯回天風偶來逰汗漫邂逅瀛海東語笑若
宿好顧我啓方瞳授我玉屑飯五内煙火空久當遺凡
蛻相將入無窮
　　　贈鈍翁
豐狐自胥疏每為腋所悞翡翠巢南林亦以文見捕世
人玩葩藻投老終莫悟夫子抱清浮以鈍守中素還能
逺囂聲朅來隨煙霧予亦畏壘民從子返初歩
　　　春日閒居和韋蘇州
亂髪午未梳槀居幽興生焚香了清晝無夢到京城雨
過山枝緑倚枝有餘情舎南村水滿鵓鳩聲催耕地僻
語論稀牀堆圖史清朅來坐成嬾那知世網嬰
　　　題許氏夫婦節義
夫因為弟死婦乃守夫節一門節義俱聲光繼前哲呱
呱膝下兒衣食頼提挈夜窻機杼聲孤燈半明滅白髪
映青裙投老志愈烈磊磊澗底松凜凜巖上雪感慨歌
此詩燈前聲嗚咽
　　　贈别王與時方伯
海中三花樹石上五粒松與子今有約相候尋其踪褰
衣白雲杪時戲蒼精龍手把古苔篇還訪崑崙峯峰頂
嚥𤣥露長令有好容回首謝塵世莫教生秋蓬
　　　夢採藥王屋山小有洞
夜來何所夢所夢在名山采藥小有洞長鑱亂雲間忽
覺異人境已知自不凡青厓貼天日下照芝草斑雙轅
駕白虎遥見仙人還向前心自喜飛歩相追攀手把翠
雲蓋懇求啓秘闗長日不肯語相待神自閒但教食雲
霞要留好容顔一笑還自悟白日逰塵寰
　　　首夏一日坐錢員外仕宏竹間小樓戲簡
首夏鳴禽繁晏坐竹間樓天風灑琳琅碧雲衣上流焚
香了長日短童具茶甌枕簟對青山頓覺五内幽地僻
不受塵主人更清修何當拜龎老同入鹿門遊
　　　張山人
張子湖海士弱齡自崛起讀書法前脩隱棲茒茨底曠
哉山水情鶡冠烏皮几巖花紛始紅石耳翠還紫觸物
發幽響清詩有妙理遠慮累可輕遺榮心自喜緬邈山
中遊百世懐杖履
　　　送潘子北上
潘子南中秀意氣凌飛鴻出門佩雙鞬告别時匆匆駕
言遊燕趙覽光蓬萊宫杖策謁天闕危言開帝聰上以
陳王道下以陳民風慷慨抗髙義披肝瀝其衷予亦磈
礧士失志岐路中長劒拂鞶厲側睇心冲冲願子茂大
猷寤寐思所崇
　　　題程時望介齋
新安昔上郡黄山秀而起程氏重黎後居此古仁里異
代見孤操眼中得吾子結茒山之隈行歌青澗底飲泉
義固在飢凍未應恥千載於陵翁可以同此理
　　　題汪庸夫孫道甫道義同心巻
兩兩澗底松鬱鬱歳寒操青青百尺絲上有女蔓草女
蔓不終好一夜風霜老
　
　太白山人漫藁巻二
欽定四庫全書
　太白山人漫藁巻三
　　　　　　　　　　　　明　孫一元　撰
　　七言古詩
　　　松樹障子歌
眼底何人畫松樹一株兩株拂煙霧青入石泉形影空
老摧嵒壑愁日暮山鬼作靈夭矯行於莵受縛却回顧
摩挲雙眼看不眞恍然歩入廬山路氣寒心悸狂欲踆
仰靣大叫眞宰怒雷霆排空頃刻成茒堂却被風拔去
停盃収巻起長嗟四壁秋聲雨如注
　　　畵孔雀引
吳溪大絹長十尋何人奪此造化心不寫凡鷹與快鶻
獨寫青山石上之文禽髙冠照水弄深碧翠尾隔花浮
暗金文章眞合自嫵媚雌雄長日青樹林君不見杜陵
詩中語意深見詩對畫如見箴赤霄𤣥圃湏往來慎勿
渇飲寒泉隂
　　　咄咄行
太白山人愁咄咄洒淚盈把眼見骨夜深按劒燈熒熒
岀門萬里天突兀長江老龍作人語熒惑正照江之滸
短衣蒯緱節士歌破屋隂風動環堵蜀之劒閣國西門
䝟貐久據揚風塵䜿儒㡬年秉旄節民命視同鼎中鱗
憶昔孝皇養士恩銀章朱紱出入尊白頭至今坐通籍
急難誰肯排天閽嗚呼此事難再舉君臣大義從斯􁇗
回首欲投煙霧深釣竿獨抱滄溟去
　　　酒酣歌贈鄭繼之地官
司徒之官不可求早年通籍金閨遊青袍只今厭奔走
兒女衣食泣道周屢見文章出翠釡未聞廊廟登天球
鄉闗萬里望不及風吹離思江花愁野人勸汝早歸來
塵埃骯髒難為儔朝廷嬖孽未除盡早晩尚有巴蜀憂
冰雪照野驚嵗暮行人烽火多阻修天狼出明東海㟁
哀凰獨叫西康州酒酣對汝不料事為此長歌歌未休
　　　黄山行
黄山昔云與天通三十六峯常㝠濛晨昏日月轉地中
下連滄海沃焦東嘄陽一足啼遠松天雞野㟁巢髙風
中有靈跡世難窮洞門水簾捲鬱葱五色閃映金銀宫
秋風花落青桂叢聞有高人秘其蹤洗藥流出砂泉紅
長年兀坐石牀空萬物入手愁化工吾聞此山元氣鍾
異人往往時相從苔篇鳥書雲霧封我來啓此心忡忡
洞裏韓終倘相逢倒景同佩蒼精龍萬二千年夀無終
　　　山中人歌
山風日暮吹黄獨山人歸來山中宿白雲萬頃髙映屋
山光相對眉髪緑萬物到手吟不足詩草牀頭牛腰束
麋鹿相過亦不觸毳袍芒蹻識高躅上皇之時道超俗
吾聞不死遊亭毒我今鍊藥山之麓山中之人駕黄鵠
　　　劒閣行寄彭濟物總制
老子輕裘豪且雄挽弓射龍江水中落日半壁翻江赤
巫峽明月啼猿狨中原一髪渺何許峨岷萬里來秋風
古云劒閣罪真宰盗賊竊據今無同地生度量固人力
全活民命天為忠健兒倒戈喜多夢歸來散馬關之東
燕然銅柱亦細事致君堯舜臣之功野夫甘守西山餓
再見庶物回冲融庶㡬乎再見庶物回冲融
　　　松厓歌寄方方伯夀卿
吾聞徂徠之山嶻嶭髙萬丈上有古松千尺蟠踞厓之
顚白日行天不到地蒼藤翠蔦倒挂相鈎連皴皮剝落
根半露偃蓋反走枝相纒下有元精山靈秘流膏入土
今千年樵人牧豎不敢伐乃知神物天能全隂厓半夜
起蛟蠖哀壑萬里含雲煙世間此木不見用偃蹇獨卧
空山前只今大厦將傾圮風雨無庇眞堪憐嗚呼安得
此木供採用能令四海蒼生重熙然
　　　南屏山歌
屏之山兮髙且閒雲㝠㝠兮水潺潺山中人兮古心顔
坐白石兮擷翠菅雙鳥忽兮翻飛念塵世兮多違夕陽
下兮千里眇悵望兮不歸
　　　吳氏䨇桂歌
吳家軒前有䨇桂虬枝曲鐵相交蹉黒飈一夜鬼神㑹
天香墮地愁素娥露靄向曉半身濕煙痕翠剥莓苔多
邇來更借栽培力開花無數黄金柯君家兄弟好竒古
攜我共坐青婆娑月色輕揺白鸞箑秋光浮動金叵羅
氣酣耳熱發大叫仰面不怕眞宰訶寒蟾無語𤣥兎泣
一泓翠影揺山河相看一笑唾壺缺攬筆贈君䨇桂歌
　　　題梅花贈太守黄子和
使君作郡滄洲邊我曽一見神翛然長髯方瞳有仙骨
種梅猶記羅浮巔瓊盤鐵曲一萬本茒屋正在春風前
寒姿自照日杲杲白鶴下叫青溪煙我歸管領君勿嗔
采花拾實還候君
　　　南榮老人歌
南榮老人睡起晩過午柴門日初轉下牀看山嬾不冠
山光樹光渾莫辨秋風更覺草堂深鳥雀相馴機事淺
平生得處不湏書愛雲弄泉歳華晏
　　　跨驢遊西山天竺寺
秋葉滿林吹亂紅秋光半在山寺中老衲迎門解幽事
一見呼我長髯公薫爐相對坐中夕松聲泉韻何冲融
獨鶴隔竹向人立欲鳴未鳴幽意同氣酣日落豪思發
詩成三繞青桂叢造物小兒玩人世俯仰何必悲無窮
布袍斗笠自髙格狂歌醉叫驚山翁歸來明月散林影
驢背仰嘯秋山空
　　　泛髙士湖(有引/)
　　　　正德乙亥孟春十四日予與石川子泛舟西
　　　　湖時石川子着方山冠予戴華陽巾被髙士
　　　　服把酒四望予顧謂石川子曰昔青蓮居士
　　　　李白與尚書郎張謂泛沔州南湖因改為郎
　　　　官湖今日予與子遊頗追跡前事西湖固可
　　　　為髙士湖矣石川子一大笑酹酒于湖命予
　　　　作詩紀之予時已爛醉即信口長短成篇不
　　　　竄易一字
我聞唐家李白一世賢郎官之湖至今傳我今與子繼
其跡勝事豈許昔人專方冠野服興不淺駕船載酒凌
蒼煙千山萬山兩㟁如羣龍蜿蜒盡在几席前青山落
杯底白日行舟邊黿鼉突兀波面出大魚小魚争避船
君把斗酒我歌扣舷天風下來雲葉翩翩爛醉騎鯨遊
崑崙巔
　　　春前五日大雪
一夜雪飛石徑齊清晨壓我茒屋低小奴開門抱甕出
赤脚汲水愁衝泥牆頭飢烏太無頼繞我堦上啞啞啼
南山黄獨寒無苗長鑱歸來風怒號
　　　按察使劉元瑞惠寶劍歌
劉侯意氣天下無惠我寶劍來昆吾腰間斜解虎頭綬
魚皮纒鞘蒼波麤鑄煉自是神明力歐冶已死風胡徂
泰山為砥作平地東海出淬蒼鱗枯星迎寶鍔孤光動
赤帝篆文留其膚天地相視忽改色樹木慘怛風號呼
空山日暮熊兕走蛟騰鯨駭翻江湖黄雲古壘結不散
寒䲭嘯雨愁荒蕪憶昨邊烽接天起闗城不守失邊鄙
天子憂惶費經理今雖掃逐猶未已國無守臣國之恥
劉侯劉侯莫輕擬元也闗中豪傑士只今契㑹風塵裏
酒酣擊劍哀歌起揚眉結義從此始萬里同行報天子
　　　謝鮑山人採松花見寄
山人縛屋黄山巔青松萬株盤屋前春風摘取花滿裹
逢人遥寄呉門仙吳門仙人身已輕服花更向靈氣生
白日獨坐若木下滄海如席龍不鳴昨夢訪君松樹樾
赤脚蹋雲石苔滑天風颯颯吹欲醒歸來松際留明月
　　　錢員外畫小石山歌
錢侯畫石大者如踞彪小石犖确如驚虯雲際十峯五
峯出白日不動蒼煙浮中有山人煮石處茒屋藏縛青
厓幽黄鶴飛來飲丹穴月中桂樹枝相樛錢侯錢侯有
仙骨手奪造化與天侔我有仙人九節碧玉杖與侯還
訪崑崙十二之蓬丘
　　　致道觀看七星檜樹歌
海虞山前突兀見古檜眼中氣勢相盤拏上應七耀分
布有神㑹地靈千歳儲精華皴皮無文盡剥落老根化
石吞泥沙據山􁓈峞映壑􁯿谺身枯溜雨枝黒藏蛇佇
立頃刻雲霧遮日落未落山之厓同行觀者皆歎嗟舌
捫頸縮無敢譁歸來靈物不可究夜宿撼牀恐龍鬭
　　　鮑氏藏書樓歌
鮑君藏書十萬軸氣壓石渠呑天禄縹囊緗帙盡古今
竹簡蝌蚪驚觸目昔從惠子見多方後聞張華載滿轂
唐時世南行秘書豈獨李邕號書簏今於君家盡見之
挿架堆床動成束我夢化作太乙精手燃青藜訪君屋
緯象𤣥文發隱竒夜半風雨衆靈哭嘗聞聚書後必興
况是魯齋舊儒族六經行天日月明文章末學厭紛逐
鳳衰麟死三千春主持吾道寧無人
　　　題古木竹石圖
石根拖雨雲脚過老木􁯿谺石欲墮白日抱珥天色微
翠葆含吟風勢大山空徃來不見人山鳥一聲山竹破
當時此畫作者誰湘娥猶泣真宰悲
　　　吳偉瀑布圖
何人畫此瀑布圖巔厓老樹雲糢糊風前披拂佇玩久
筆力乃是江夏吳吳生當世名第一揮毫落紙人莫及
骨格老硬神氣清飛濤漱石石欲立懸巖遠勢亦可愛
直㵼似是廬山派槲葉瑟瑟天風來晴沙碧嶼蒼茫外
美人隔水把瑶草鴻雁雙飛鸂䳵小天寒日暮意無極
青石漠漠望中杳我生蹤跡眞好竒年來遠結滄洲期
眼中見此足幽賞分泉煮石聊自怡
　　　黄山歌贈戴仲良
吾聞黄山三十六峰青挿天懸厓峭壁萬文飛流泉古
松盤壑風吼地蒼藤翠蔦白日生雲煙竒石媚幽獨小
芝紅欲然若有人兮山之巔烹霞煉石元化旋宇宙入
手春無邊有時黄鶴鳴翩躚且吹玉笛桃花前月明相
約講重𤣥我來手持青苔篇龍漢之祕心相傳洞中一
笑三千年
　　　蟠桃圖為鮑氏母夀
鮑君寄我蟠桃圖緘書相示來中吳索詩詠圖為母夀
牙籖錦軸雲光敷風前披拂佇玩久滄海萬里島嶼孤
紫文緗核大於斗此木要與凡植殊春風倒捲綘羅袖
酒暈時上紅玉膚雲烘霞蒸光不定一顆不易千明珠
昌容綠華駕文鯉王喬琴高乘白鳬摘桃實兮來仙都
飄飄蕙帶雲霞襦捧桃獻酒為母夀三千年後遊蓬壺
　　　分歳詞
去年分嵗東海涯今年分嵗山人家地爐盤礴笑傖父
隔座呼酒聲啞啞采餌飣盤出鮮脆還從盃靣分椒花
吳儂相向祝如願兒大軒冕田桑麻吾亦不祝亦不嗔
但敎有酒夀吾身
　　　題楊明府山水圖歌
楊宰手持山水圖打門過我聲相呼登堂展圖急相示
雲煙滿靣秋疎疎畫者何人得天力長風萬里動地急
攬衣縮頸不敢前袖中怕有波濤入洞庭之派湘漢分
君山一㸃入青雲上有老龍吹笛處月明彷彿清韻聞
黄鶴樓前花事闌黄陵廟裏竹隂間沙鷗野鶩殊可樂
蹋浪翻萍時自還彭蠡兩㟁煙樹依中有陶朱釣魚磯
飯餐鰕菜常容與手著魚經無是非楊宰楊宰心思聰
平生愛畫精天工要令知我歸來處便是圖中陶朱公
　　　平厓道人歌
道人致身何蕭爽縛屋青厓平如掌年來漫有雲霞想
道骨仙風日應長雲裏金支下翠旗夜半猿鶴鳴蕙帳
長生木瓢白石樽對月松醪引翠浪浩歌日暮采瑶花
大澤空山自來往
　　　周舜卿山水圖歌
周生初學盛子昭畵手相傳心獨勞後來却擬戴文進
落筆開縑分秋毫氣韻浮動意已極挂出滿堂皆動色
山腰半掃雲氣横樹杪瀟瀟天風急瀑布下挂蒼厓間
近看頗類匡廬山又見武陵桃更有商嶺芝松間似是
黄與綺皓首相從同避時一朝出山回帝力四海爭看
歌羽翼至今漢道有光輝對畵感事心歎息周生周生
名已著平生所畵亦無數此幅差勝盛與戴高堂白日
生煙霧
　　　黄山歌
黄山嶻嶭㡬萬里亂峯如龍矗雲起晨昏日月轉山腰
三十六軸盤地底崑崙渤澥氣勢來衡嶽匡廬逺相倚
長年㝠濛飛煙霞白日雜遝走麋麂玉泉丹砂鍾靈根
芝草琅玕長不死中有高人事隱棲縛屋開門亂雲裏
崖木野藤時作花澗水泠泠石齒齒牀頭木瓢白石鐺
簷頭甕牖烏皮几避世應同尸鄉翁著書還擬鶡冠子
我亦乾坤放逸人探竒名山興未已落日長歌招隱詩
采藥尋君從此始
　　　題張玲畵四時花
張子寫生人歎嗟解衣停筆思盤拏金盂倒汁墨痕斜
挽回物力春豪奢風前脉脉牡丹芽小草濈濈爭含葩
夏榴秋蕖取次花四時㑹有重幃遮不敎飛泊委泥沙
請子更寫古松枒清隂盤據山人家石鼎煮苓延嵗華
　　　西湖山居
道人縛屋南山裏西湖正對柴門底藜杖經旬嬾出門
門前看湖聊爾耳秋風撫掌桂花開坐對白石歌隱士
溪翁住近不相知晨昏同飲西湖水
　　　環溪釣處為陳憲僉題
長樂山水閩中雄諸峯北來開巃嵸一溪發源深莫極
環繞却與諸山逢山根倒挿溪水碧山靄冥冥溪樹失
鴰鶬鸂䳵啼向人四面波光山月出美人有時坐溪邊
竹竿裊裊牽春煙腰間笭箵興自好日暮吟對江花前
我亦平生稱釣翁十年避地滄溟東他時倘慕三花樹
萬里來尋煙霧中
　
　
　
　
　太白山人漫藁巻三
欽定四庫全書
　太白山人漫藁巻四
　　　　　　　　　　　　明　孫一元　撰
　　五言律詩
　　　秋興二首
白幘乘高興青山載酒甌登臨歌猛士形勝俯南州龍
卧江光晩鵰盤雲色秋西湖有狂客吹笛遍滄洲
平野秋光凈廣川落日虛紅留楓樹晩黄見菊花初時
序悲舟楫江湖無諫書南山歸卧處還喜有茒廬
　　　渡江
斗酒醉初醒長歌望海門晩山横北固落日照中原沙
白鳥雙下天青江獨吞壯懐方激烈危坐欲騰鶱
　　　看山
支郎構别業龎老逺塵寰偶到無言處來看江上山風
篁元不整水鶴自飛還殘日漁樵盡柴門影獨閒
　　　讀孟浩然詩
春水長蘭苕春鷗來復饒雲光欲到地江色澹相揺濁
酒同漁父輕風動野袍峴山斜照裏歸去趂鳴橈
　　　同沈啓南吳門載酒泛月二首
望望蒼茫裏閒雲度野田山空偏受月水濶不分天酒
琖初侵夜星河半在船白袍江海上樗散自年年
微茫風日暮歸鳥下青田暝色遥吞樹波容澹寫天豚
魚不吹浪萍葉故迎船笑殺鴟夷子浮家不計年
　　　登越江城寄彭濟物憲副
鼔角風初曙登樓倚望時春愁迷斷雁野色帶荒陴千
里雲山夢十年江海詩兵戈阻前路還繫故人思
　　　有客
草堂對湖水地僻有高情雨意開林色秋光泛菊英到
船覓魚蟹有客過柴荆長日看山處相留几簟清
　　　曉起
曉起風威急江城鼓亂撾沙明初報日樹凍半留花末
路無騰蹋孤懐有歳華平生杜陵老爛醉是生涯
　　　癸酉六月望夜同施邦直棹舟西湖歴六橋抵
　　　望湖亭乘月登孤山拜和靖處士墓
向曉南屏路相擕上釣䑳山根晴亦濕湖面夜難昏月
色留吹笛鷗羣避洗樽來尋林處士地下有知言
　　　戎馬
戎馬臨闗塞笳聲逺地哀朝廷聞選士道路困輸財星
月天山動烽烟瀚海來安能有飛將坐掃陣雲開
　　　漁父
野水平於席中流風力微江花迎日凈沙鳥背帆飛黄
㡌為漁父青錢買釣磯只今鷗社裏投老願無違
　　　聽泉
聽泉坐厓石來洗人間煩到面葉聲亂隔林雨意喧調
高元自得道在却誰言歸路不知晩還看白鳥翻
　　　席上沈啓南先生限韻賦白荷花因柬錢士𢎞
　　　水部
越女起新浴亭亭立晩凉波明弔清影露冷薦瑶觴與
月還同調無人只自芳永言老南浦願不嫁東皇
　　　送杭東卿憲副入京
對靣意不盡長風吹别襟江湖浮樹杪鸛鶴下秋隂羣
盜還多難諸方慮已深治平望公等堯舜格君心
　　　夜起煮茶
碎擘月團細分燈來夜缸瓦鐺然野竹石甕瀉秋江水
火聲初戰旗槍勢已降月明猶在壁風雨打山牕
　　　謁孤山林和靖處士祠
我識林居士角巾老不妨文章餘琬琰山水借聲光老
鶴迎人立疎梅作意香誰言傍脩竹配食水仙王
　　　憶昔
憶昔雲中士括囊秘命修於莵䭾醉影老劍伴清遊絶
火毛三伐飲泉月一抔十年回首處天地隔滄洲
　　　晩霽
晩來雨初霽煙火隔林微一徑牛羊入孤村桑柘稀長
天下逺水積霧帶嵒扉月黒聞人語溪南種樹歸
　　　月夜同施彦器毛應奎二憲副三茅方丈對飲
　　　得饒字
意極不成舞角巾醉裏豪菉葹悲道路山水自漁樵白
月照斗酒長風吹鬢毛夜深催擊鉢一笑得詩饒
　　　月夜登臺和彭濟物韻
凌虛有古榭入夜月同幽桂影吹欲散水光凝不流酒
杯落吾手詩句破高秋見說盧敖在同追汗漫逰
　　　送彭濟物憲副赴闕
多難還分手秋邊一劍雄青雲懸短夢白日照孤忠驛
竹啼山鬼江汀卧晩楓兵戈猶在眼好奏未央宫
　　　夜坐柬錢員外士宏
中夜不成寐屋梁落月空攬衣驚䑕散看劍炙燈紅吾
道空山裏年華細雨中故人有傲吏相憶興還同
　　　對酒
嵒石韜弓劍風塵混客身易消吳地酒不見隴山春失
路無騰蹋供愁似衆人獨憐嵇叔夜何處可藏眞
　　　幽居雜興十首
草堂連翠微一徑轉柴扉竹裏厨人散雨中春事稀蜂
房爭自課花片覺全飛政愛蒲團好焚香了化機
六籍聊遮眼高眠傍屋牙春來詩得計老去醉為家門
映斜陽樹山開背郭花鄰翁閒有約相對話河車
十日荒城雨開門草又新若無一杯酒辜負百年身澹
澹春圍野青青山近人喜看江上影依舊白綸巾
野次寡輪鞅春深漸輟耕幽禽隔樹小滋蔓上墻生蒲
長青堪把桑空繭欲成自縁躭野趣不是愛逃名
歸卧茒簷下讀書終愛貧鸎聲十年事草色滿城春道
喪悲浮俗情高夢古人眼前君莫問我與酒盃親
雞聲催旦暮歳月夢中移雲漢空回首溪山獨占竒買
船同鶴載得句報僧知却笑南華子間看野馬馳
柴門春雨裏野水明荒陂碧草看還長白袍閒自知短
歌聊起舞扶醉强題詩元有林泉志歸來更不移
清風生甕盎吾亦愛吾貧看竹雲連屐鈎簾雨映人梅
花偶到座硯水動浮春意外渾無物青山共此身
小艇初移棹揺揺進遠風晴江獻嶼碧老樹消春紅斗
酒長吟處百年無事中釣竿如在手便好作漁翁
睡起不自好出門望逺山碧雲回夕色老木澹秋顔道
路從違裏菰蒲坐嘯間吾師白鷗鳥長日與同還
　　　贈别顧華玉謫全州
桂嶺經行處泉聲日夜潺飛虵晴挂樹毒霧晝沉山去
國鳴孤楫傳詩到百蠻栁侯讀書處遺像沅湘間
　　　江南道中
去國烽烟異懷人涕泗滂九闗啼虎豹三月裹餱糧日
晩漁人語雲回雁路長請泥吾豈敢晏坐恐埀堂
　　　鵝湖費閣老見訪山中作詩贈之
天遠辭朝日江清一棹東艱危思欲濟留滯氣還雄水
宿魚龍國帆連鸛鶴風便隨梅福去莫問國師公
　　　重遊江上寺
重遊江上寺相對一樽開耒耜知天力東南息戰灰堞
樓浮海動潮勢抱山來落日聞人語漁樵一徑回
　　　聞開化兵亂問訊吾廷介父子
問訊南來客移家近向城長貧方學道多病更聞兵顧
我蓬蒿質憐君江海情續盟定何日瓢笠祝融行
　　　費鵞湖閣老顧與成參議同訪有詩見遺依韻
　　　和答
雨餘秋寺裏一徑轉松長上客同乘屐髙人獨據牀塔
隂眠石壁鶴跡遍山房歸去猶餘興看鷗意不忘
　　　感興
作詩久成祟身世困天弢夢斷心猶壯燈青首獨搔梨
花三月暮春水一帆髙何處歸來好看山破白醪
　　　江城柬殷近夫
沙上風煙異經時老客心遠天低故壘落日帶空林目
極芳華晩愁縁野水深江城有嚴武猶可慰孤吟
　　　席間戲和近夫
江上風煙好依依俗更敦故人有傲吏喚客共清樽覓
句開梅閣投壺對竹根一春狂未了頭戴小烏巾
　　　對雪
清晨寒威作倐爾失荒陂飢烏噪欲死老鶴光自竒斜
斜全傍竹脉脉政宜詩西湖理釣艇憶得去年時
　　　避冦吳興山中二首
日暮漁樵散山空河漢明柝聲悲永夜戎馬閉孤城去
國美人盡感時黄葉生酒杯徒自好極目一霑纓
露下蟲聲雜蓬門月色沉燈明人按劒風急虎行林南
國兵戈滿中原涕淚深裋衣挽不及卧病北山岑
　　　簡邵國賢少司徒
青鞵偶城市邂逅喜相投一笑滄江逺到門拄杖留人
文望吾子天意老漁舟不盡風前興寒花卧晩幽
　　　寄山中相知
世間果何意一事我來無碧海分琅菜青天夢白榆笑
看驢背影又落華山圖欲語無人㑹月明猿自呼
　　　西湖
十里山如拭西湖背郭流僧歸虹外雨雲抱水邊樓春
事多逢醉歌聲半是愁獨憐垂釣者吾欲共滄洲
　　　同董子言陳用明沈天用僧古心晩凉擕榼湖
　　　上以老杜山青花欲然分韻得花字
六橋尋勝處去去望中賒樹老秋連石湖酣晩映花山
光酬野客詩意愛漁家歸路殘陽裏鏗鏗拄杖斜
　　　夜過王漢章留酌
一笑眞良晤相看意氣同杯痕寒較淺暝色坐來空倒
幘髙人醉焚香秀句工阿咸更清絶愛客似而翁
　　　月夜過凌時東
角巾興自好愛月訪柴門幽事同吾子青山閣酒樽江
風動髙樹野水明孤村欲問今宵意漁歌起釣䑳
　　　宿歸雲菴
獨坐山中寺境閒眞意存瓦燈燃石壁松葉暗柴門夜
久無羣動詩成偶自言上方鐘意早山月落前軒
　　　秋夜不寐
造物終難料夜長耿不眠酒醒燈暈裏秋墮葉聲邊盆
盎乾坤夢溪山藜莧緣平生陳正字死不受人憐
　　　沈啓南挽詞
風流驚絶代投老有餘情海内求詩草圖中聽水聲人
多憐蹇拙天亦愛聰明回首荒山道斜陽草樹平
　　　夜宴
河漢近瑶席開簾空翠生金杯揺夜影畵燭剪春聲一
笑藏鉤戲低回舞雪輕歡歌雜未歇澹月照三更
　　　送許天賚赴春試
角巾快一識相對殘陽紅多路笑我拙收功與子同山
青去鳥外春滿片帆中政恐釣竿手畵眉終未工
　　　劒
得自昆吾北土花尚蝕紅歌魚志終俠斫地氣何雄寒
日飛孤電晴空走白虹平生忠義在仗爾靖蠻戎
　　　晩晴信歩至城東草堂主人開樽留酌
東風吹晩歩拄杖散閒身燕掠春隂薄鳩鳴桑葉新過
君文杏館呼我謫仙人政有煙霞骨還知麋鹿親
　　　毗陵李太守禦賊
戰格東西破孤城誓始終自揮朱雀幟衆擁紫髯公吳
楚哀歌滿江湖控制雄為憐廵遠義湏愛晟瑊風
　　　休寧汊口十詠
　　　　旗山
有美神明地青山旗勢開連村看世胄繼代有賢才赤
羽迎雲出翠華拂日來人家讀書處髙下見松梅
　　　　鼓石
平野山根出形如一鼓横何人費修琢真宰自生成苔
剝青猶好雲深濕不鳴太平有樂部還擬獻承明
　　　　筆峰
山勢南來遠筆峰獨不羣煙嵐晴露頴草木碧成文人
物千年秀道源百世聞夕陽重回首髙望入寒雲
　　　　硯嶺
一帶嶺横起渾如硯琢成咸池清露滴仙掌黒雲生元
氣天應結人文世久明誅茒山麓下閉户著陶泓
　　　　暘谷
谷口日升處雲開萬里輝遥看峯影出漸覺露華稀地
煖禽聲樂泉甘草木肥端明種松處百萬已成圍
　　　　雲溪
落日溪光淨閒來坐石磯因看異人跡猶見紫雲飛㟁
坼楓根出沙寒石髪稀懐賢増感慨回首意都違
　　　　龍山
蜿蜒山脉好神物欲飛翔亂石蒼鱗動千松翠鬛長地
形接閩越人物自梁唐山脚遺祠在題詩仰末光
　　　　鳯林
聞道東林竹當年有鳯鳴濕雲吹不散凉月亂還明疎
見晩山色遥連茒舎清豈無逸士駕載酒寄髙情
　　　　鄉約
休陽萬山裏民物義相敦耕鑿猶前古詩書自一村應
看風俗厚尚有典刑存遺訓追先哲年來德業温
　　　　吟社
續代開吟社佳時賸一遊思竒山改色興到鳥深愁大
雅聲猶在黄初𣲖尚留太平風物好有句頌皇猷
　　　荆溪道中
樹夾蒼厓立遥遥溪路微浪花迎棹尾山影上人衣飢
鵲鳴將下頽雲凍不飛還尋舊逰處日暮漁樵稀
　　　幽居二首
萬事歸來好幽居養性靈敎兒收藥裹留客話熊經投
老丈人行生來處士星相過君莫問身世一魚舲
自得窮通理幽居不誤身清流梳石髪遠霧着山巾竹
上僧留偈庭前鶴近人科頭坐終日吾自愛吾真
　　　王方伯與時製深衣幅巾大帶絇履見遺小詩
　　　裁謝
敎化尊方伯能令風俗敦人文今更煥吾道喜猶存居
士香山社先生獨樂園興來風日好行傍栁花村
　　　永嘉王子揚見訪山中留酌
樽酒歌聲發蓬門秋意深泉光浮野竹山氣濕空林一
笑得吾子百年獨此心便期同隱操更喜有髙吟
　　　山寺對雪
寒入山中寺今晨雪意逢清樽留客過野興對僧濃别
渚迷鷗影深林印虎踪此時誰㑹我倚杖立髙松
　　　送吳希明
送子長楊渡白雲歌未終江山情共别燈火夢還同一
路黄梅雨半帆白鳥風波聲催棹急何處寄詩筒
　　　宜興吳克學雨中遠訪予于吳山一宿而别詠
　　　此送之
故人共短席相對酒杯深一宿蘧廬夢百年翰墨心雨
疎分薄曙蟲響起空林後夜成相憶月明何處砧
　　　僧明秀東林別業
結屋東林下市鏖㢠不聞疎花寒照雨老樹暝巢雲摩
詰元非病懶殘不忌葷茒簷兀坐處萬物自芸芸
　　　石林
亂石生寒靄殘林帶晩曦松凉供睡穏山靜與詩宜入
洞隨猿跡登崕割蜜脾朅來天壤内此地可棲遲
　　　同凌時東吳介夫僧古心逰虎跑寺泉頭分韻
　　　得空字
長日尋幽處穿林興不窮把杯秋寺裏得句野泉中山
路晴吹葉石梁晩度風有僧同杖屨更洗世情空
　　　失鶴六首(有引/)
　　　　余蓄一鶴一夕開籠調舞忽爾髙逝長望不
　　　　還時松房夜寂風月清烱獨引歩顧影誦唐
　　　　人想伊只在秋江上之句因用首尾作詩六
　　　　首付童子長歌以招之
只在秋江上孤音何處聞夢回千里月愁入萬山雲欲
賦招難返長憐思不羣此時還憶汝書寄武夷君
只在秋江上連宵信不通忽看雲外影漫擬頂間紅樂
府音猶是山家籠已空此時還憶汝學舞小庭中
只在秋江上長吟首重搔避烟茶已熟窺户月初髙山
角聞孤笛湖隂夢小舠此時還憶汝把酒興空豪
只在秋江上髙飛竟不還君應憐逺漢吾豈戀區寰雲
冷難成夢月明疑扣闗此時還憶汝何處訪蓬山
只在秋江上孤蹤竟所之花間扶杖處竹外聽泉時野
客來𤣥圃山僧寄紫芝此時還憶汝伴我夜吟詩
只在秋江上烟霞㡬萬重堦前留墮羽苔面想行蹤雲
影忽傍水月明猶在松此時還憶汝跨我出樊籠
　　　西爽亭㑹别周叅政楊顧二叅議
對酒山亭上清秋思更豪輕鷗動江色片雨帶林皐興
逐王司馬詩當何水曹分擕聊一笑日暮上漁舠
　　　寄越中諸友
自别西湖上逃名人不聞飯甘黄獨味身在野鷗羣俗
病難相惱靜居已策勲何時還一笑採秀入閒雲
　　　贈鄭師凖(有引/)
　　　　浦江義門鄭師凖訪予山中坐次因與談先
　　　　世同居之義鄭氏自宋建炎初至我朝居已
　　　　十餘世厯三百餘年合數千指而食守宗法
　　　　不墜宋元二史具載孝義傳中而我朝猶以
　　　　孝義顯被殊恩之盛然則舉斯世之大而義
　　　　之間見者僅僅若是是可嘉也亦重可歎也
　　　　作詩贈之
義居聞鄭氏十世浦江濵國有張公藝人傳李自倫宗
文今更見俗化喜猶淳海内樊籬共寧無感激人
　　　虎丘慧上人山房
占勝景相於僧閒水竹居牕幽滋蘚暈樹老帶蟲書石
鼎秋聮句溪園夜剪𬞞買山錢可借許我築茒廬
　　　獨徃
無媒幽徑迥笑語領東風遠燒攙新緑寒花動小紅野
情藜杖底詩句酒杯中一路春相候何人識化工
　　　燕都張子言訪山中
有客自高格入山從我遊衣裳上雲色几簟枕泉流嵇
叔遠世味山公得酒儔柴門近湖水還可到漁舟
　　　春日吳門和李獻吉見寄二首
春水動幽興江行人跡稀青楓隨浦斷遠鴈與雲歸過
雨花經眼停舟山近衣長吟愁落日霞外看餘暉
漫艤吳門棹因成極勝遊野吟峯影出林卧草光流帆
靣過江鳥雲隂開晩洲狂歌聊自得隨地覓巖丘
　　　石亭
石亭圍野色晏坐長髙情細竹通幽澗呼兒洗玊罌蒼
蒼松雨墮冉冉島雲生掃石題詩句長留眞隱名
　　　惠山寺
髙卧山中寺瞢騰過午鐘身間隨物化意到與天通松
閣雲光入山泉雨氣空焚香憶摩詰興味頗相同
　　　同顧與成叅議過蓉湖别墅分韻得禾字
龍山斜帶郭樹宻野凉多湖氣熏晴日雲光凈緑禾茶
𤓰隨地覓村徑與君過佇愛幽居晩兒童竹裏歌
　　　遊道塲山
伏虎昔年寺塔留雷半焚我來白日靜鐘落青山聞亂
石開雲氣晴池散鳥羣遲回興不盡林葉落紛紛
　　　雨晴
曉起雨初霽輕風到野袍日迎山氣盡天入鸛羣髙出
澗喜新漲擕僧同小舠欲留還自去詩意動林臯
　　　錢員外施藥濟人逺近風動作詩戲贈
濟世韓康伯辭官陶隱居花前開藥裹月下檢方書道
骨時應長塵縁漸破除髙風動城郭人跡滿門閭
　　　寄顧台州華玉
使君有道氣為政亦山中坐見桃花色青林度逺風才
堪一世用官與衆人同飢食莤溪橡長歌興不窮
　　　遊龍井山
石磴攀蘿上天風倚杖吟鐘鳴山意動泉静樹光深白
日觀雲物清樽坐石林歸來興更好纎月映孤岑
　　　晩凉獨坐湖上荷花盛開
薄晩西湖上花開還自憐風回香冉冉鷗泛葉田田雲
色晴移水月明凈放船夜凉興更好獨坐釣絲邉
　　　鄭繼之地官久不過湖上奉簡
怪爾狂吟客不過湖水濵寧遭官長罵莫得野人嗔雲
外烏藤杖水邊白鷺巾相看只自好空送月華新
　　　同孟僉事望之登虎丘山
停舟倚暮色開琖對江濆山㢠朱甍出鐘鳴碧殿聞林
花交野㟁石壁動春雲落日狂歌客登臨興不羣
　　　東郭草堂和王濟之閣老韻
草堂臨野水苔積路難分枕簟虚山月琴尊度海雲㗳
然眞得道隱矣不須文長日少人跡門開鸛鶴羣
　　　蘭
落日天風動空山蘭葉芳瀟瀟湘水濶冉冉楚雲長獨
抱幽人操空懐王者香隔江費褰采嵗暮永相望
　　　贈黄得之二首
海内談詩早聲名髙適齊風塵同佇望衣食各卑棲落
日雙鵰急空林孤兕啼愁聞更出狩校獵羽林西
我愛黄江夏雲山夙有期風流懐上世瀟洒有清詩笑
拾滄江月行歌青桂枝嵇康得石髓王烈許從師
　　　聞郡使者救水荒
地入黿鼉窟天連鵞鸛羣君心時注念使節日憂勤滄
海流雲氣青山捲浪文歳功猶足望歌頌動江濆
　　　簡程確齋
有美人中傑名應入邵評易傳殷末世文尚漢西京樽
酒觀羣化衣冠異俗情率溪有長雚釣取北溟鯨
　　　海鹽陳用明朱元素僧明秀見訪山中酒次作
　　　詩贈之
可人費招挽今喜過蓬門黄烏坐中午青山意外春詩
新聮石鼎興逸逐清樽明日還相憶來歌白鷺巾
　　　題孫道甫東園巻
小闢東園地間來樂事宜幽懷流動處好鳥忽鳴時灌
藥引清沼護花編短籬主人足高興嵇吕共襟期
　　　遊勝果寺
偶過江上寺政遇遠禪師泉石闗幽興雲山進酒巵小
樓圍晏坐細雨好尋詩隔塢茶煙起燒殘藤一枝
　　　茒屋清溪上
茒屋清溪上漁歌入座聞水光偏映竹釣石自生雲地
近青藜杖身隨白鳥羣此中有眞趣長日少塵紛
　　　夀楊氏母九十
阿母逢初度北堂風日晴花光動酒影玉笛轉春聲女
閣清樽在華筵白髪明膝前供笑語願祝到雲礽
　　　送友人北上
扣舷歌小海判袂送君行秋入風雲壯鵰盤原野晴山
迎揚子渡潮語廣陵城還憶西湖上漁歌載酒觥
　　　題孫以德竹窻巻
窻前立蒼壁坐對時蕭森秋影雲垂地夜聲風滿林寒
吹拄杖濕青入酒杯深湘客渺何許遥聞飛珮吟
　　　贈友人之梁宋
壯志輕離别鏤刀拂雪明他方正多事中原誰請纓彩
裘違故國琴筑歇芳聲勸爾一杯酒出門空復情
　　　石川子夜半相訪
境静人羣絶夢回庭影空打門走狂客半夜驚山翁烏
鵲霜林月堞樓皷角風更湏笑疎懶脫幘坐髙松
　　　宜軒為吳孟端賦
兄弟古所愛君家義仁行青春池草夢白日棣華明潁
上荀文若吳中陸士衡詩書有家學不負竹洲名
　　　次韻寄祝維貞員外
歸來光範門書策不須論白日自幽事清泉在小園鳩
鳴開竹閣月曉過梅村鄰父時時㑹壺觴笑語温
　　　孫萬春挽詞
西風起天末驚失少微星問字人初去燃藜火尚青竟
眠藤樹樾難起草堂靈偶過西州路令人涕泗零
　　　觀魚
歩屧石池上觀魚坐短蒲翻萍銀撥刺吹浪雪糢糊沙
白雲光凈日斜島嶼孤濠梁相對處吾亦偶忘吾
　　　浩嘯
浩嘯竹林間來過湖水灣晩花餘色凈雙鶴照衣閒用
拙思深隱時危慚獨還狂歌聊自得隨意弄潺湲
　　　發漕河
初日浮髙樹清鷗散淺沙挂帆湖水上聞笛野漁家㟁
坼菰蒲合雲迷山郭斜芳洲動幽興自起采蘋花
　　　歳暮
身世馬虺隤索居不用媒恩多貧曝日吟苦飢鳴雷凍
鵲遲遲下晴梅鼎鼎開詩書娛此夕吾意老山隈
　　　春日王氏池亭一首
别浦漁歌近臨流水檻開主人時杖屨斜日在莓苔沙
凈新篁出亭幽羣鳥來習池風景異喜有葛强陪
　　　大善寺贈惠上人
訪客溪邊寺惠休解愛才髙吟時野興小坐引春杯翠
壁雲光薄青林雨氣開㑹當忘物我相對碧山隈
　　　過黄勉之明水草堂
去去草堂逺懷人藜杖過青林散山靄翠壁吹江波竹
裏鳩聲切吟邊野興多相看皆道氣白日卧雲蘿
　　　同吾進士謹遊陳遂初湖上草堂
野徑山光裏草堂湖水傍開樽臨絶壁㟁幘俯滄浪虚
渚秋光淨髙雲晩木凉同遊得朋舊歌罷興偏長
　　　飲惠憲副北屏别墅
對酒清溪上聞歌杳靄間竹光酣晩日雲影動秋山好
鳥移時下名園盡日閒主人愛瀟散野客不知還
　　　寄鄭繼之
少谷平生友青雲半載離豈忘吳地客不寄鴈門詩嘯
傲定何日經綸須此時後期解朱紱同飽九莖芝
　　　訪許進士台仲九杞山中二首
山水經年别樽罍十日留柴門沙月動木榻海雲流同
愛名山隱難忘帝國憂何時解朱紱一笑共滄洲
下榻山中夜論交海上村百年同意氣雙淚獨乾坤木
葉風江亂秋燈霧樹昏滄洲終自好白首釣魚䑳
　　　溪堂落成鄰漁以篛笠草蓑見遺
卜築苕溪上幽居景自賒杜陵今避地龎老喜移家石
榻青霞滿山樽白月斜鄰翁惠釣具雲水足生涯
　　　尚書許公挽詞
四海哀良弼百年憶老成西風吹畵翣落月照丹旌相
紱懷當日戎冠識舊名我為天下念回首一沾纓
　　　南軒下梅數花初放對酒盡日
春日南軒下數花梅已香疎枝通月色淡影接溪光忽
忽小詩就悠悠孤興長㑹湏憐獨立對坐領年芳
　　　陸氏永思堂
堂在溪流上門開雲樹中青禽廻野日黄葉引山風何
日烟霞地來尋桑苧翁把酒坐終夕回首茨門東
　　　同凌時東邵文化沈邦魁飲戴山大石上
載酒問山寺尋幽過遠林殘霞依水凈新月隱杯深坐
久頻移石歌長得賞心青春元自好歸櫂有高吟
　　　哭吾惟可
前年近夫死今日汝云亡泉石音容外乾坤涕淚傍才
名悲造物星漢失文章吾道竟誰語寥寥孤夢長
　　　漫筆用姑蘇文秀才韻
翛然脫塵累浩汗竟何之千里雲山夢十年江海詩魚
龍酣白日鴻鵠自清時著眼觀羣化長歌酒一巵
　　　秋夜不寐
蟲聲破孤寐起坐轉蕭騷白露星河近西風鴈背髙江
山泣吏卒天地入旌旄老眼蒼茫外長吟首獨搔
　　　夜雨
寒柝聲初急殘燈燄不修長吟聞夜雨獨客卧江樓節
物東山念朝廷西鄙憂驚風振叢薄迷鴈失灘洲
　　　枕上漫爾成詩
枕上三更夢愁多記不分長天低野樹茒屋帶星文月
色萬里靜江聲永夜聞武夷猶汗漫宗社想諸君
　　　題愛日樓
髙樓奉親處日色滿簷牙夀祝靈椿樹詩歌丹棘花緑
樽侑几席白髪恱年華春靄階庭内蘭孫又茁芽
　　　脩竹亭
脩竹何年種虛亭散翠隂清風自長夏赤日避髙林裊
裊山雲淨娟娟溪霧深地偏人不到來往動高吟
　
　
　
　
　
　
　
　
　
　
　
　
　太白山人漫藁巻四
欽定四庫全書
　太白山人漫藳巻五
　　　　　　　　　　　　明　孫一元　撰
　　五言排律
　　　出塞二首
夜出漢家城朝来塞上行黄金短匕首白馬縵胡纓瀚
海驚傳檄燕山暗住兵妖狐衝隊立燐火隔原明栁拂
轅門曙旗翻朔雨晴笑談開爼豆陳列走蛟鯨帳底鐃
歌起軍中殺氣横寜知謝州簿猶是一書生
四塞黄雲接西征更北征饑鷹掠地去駿馬跑空鳴出
磧河聲咽抱關山勢横風生聞觱栗月黒見欃槍草際
髑髏語雲間獵火明旋炊白登路暗𢷬黒山營鼓角三
邉肅熊羆萬里行提攜玉龍起擬死報明庭
　　　贈李將軍征南十八韻
上將元知敵全軍用伐謀折衝臨逺服仗鉞下南州天
末黄雲暗海門落日愁朱帆開逺浪畫角起中洲號令
三軍肅妖氛指日收千山迎劒氣萬里擁蛇矛風急聞
哀鴈波翻駭伏虯舟人歌小海幕客盡輕裘羽檄飛前
渡艨衝據上流候晴占雉尾厭氣射旄頭馬援收諸洞
留侯用一籌驚鱗還自潰窮獸欲何投殺勢奔封豕威
聲走怒彪潛兵分部伍歸路扼咽喉尚詐終防變乞降
更莫留直須臨獠穴盡擬破蠻酋俘獻君門喜凱還道
路謳將軍列茅土四海仰皇猷
　　　久雨書悶十四韻
窮日閉茅屋雨深境更清楯眉上行蟻牆角卧空罌時
序了長句生涯終短檠囘風摶野曠新水漲柴荆入夢
暮雲碧懐人秋蘚生荒雞啼逺戌山鬼嘯空城袞袞風
難定悠悠事屢更關河成阻越盗賊正縱横看劒哀歌
咽銜杯樂意傾紀綱須汲黯諫疏憶匡衡十載居南服
同時笑北傖鸑雛饑欲死汗血老無名極目煙波濶囘
頭布褐輕誓將一竿去吾欲弄滄瀛
　　　贈殷近夫靖江二十韻
霄漢瞻多士君才滯一方青袍走吏卒白馬照江鄉學
與前賢翼名應後輩光文鋒膏鸊鵜政理臥桁楊吳楚
瘡痍地乾坤戰伐塲孤城危此日哀笛動清商萬里憂
南服羣兇睨海疆轒輼防破取號令極飛揚涕為黎元
墮心應末俗傷風雲看變合形勝認低昂謀食同雞鶩
危身破犬羊農間留武備帝上演天潢喪亂哀孫楚賔
朋憶鄭莊獨憐清詠苦每愛劇談長去國煙雲異故園
橘柚荒土風猶未習水味只新甞鳥盡滄波濶天低落
日黄子情惟浩蕩吾志正悲凉嵗晏舟檣闕途窮菉葹
芳猶懐西北念夢寐耿難忘
　　　近夫雨中載酒夜訪
夫子多髙逸為官解愛賢衝泥山徑裏訪我桂叢邉不
廢清時興還開文酒筵寒枝通宿鵲細雨濕浮煙盤出
銀絲鱠詩歌漁父篇草堂元自僻華燭更成妍絶勝習
池飲接䍦倒載還
　　　送别彭冲老
論交非一夕去路惜匆匆鳥盡暮雲碧天低落日空風
塵千里别燈火一舟同句得勸杯處春歸吹笛中江山
我亦老天地子何窮萬事已殘醉百年終短篷案留青
玉在劒蝕土花紅客裏哀王粲戎間識吕䝉昂蔵各有
意搔首看飛鴻
　　　居定慧禪院
髙眠雲中寺道路久費攀生涯依老宿幽事逺塵寰窻
晴藥裹遍榻静圖書環殘葉下平阪荒煙翳潺湲嬾久
厭文字静多生道顔短童立晩吹野色上柴闗境適物
已化語忘機自閒門前桂應熟去去秋滿山
　　　田園卜居
明時有遺逸學稼老田園荷鍤雲千頃歸耕月滿村郊
原隨歩屧田父共開樽引水蔬成畮編籬花映門竹邉
行鳥雀桑下散雞豚晴日行看稼白頭坐弄孫年豐占
木徳春到騐梅根農事時相較嵗功日自論徴科吏未
擾耕鑿俗相敦看結田神社蹋歌笑語温
　
　
　
　
　
　
　
　
　
　
　
　
　
　
　
　太白山人漫藳巻五
欽定四庫全書
　太白山人漫藳巻六
　　　　　　　　　　　　明　孫一元　撰
　　七言律詩
　　　吳興浮碧亭
浮碧亭前湖水平拍檻呼酒䨇眼明青天不動釣絲捲
白魚入手漁舠輕悲風萬里動南紀落日一望揺東瀛
沙鷗野鶩少機事道人亦有滄洲情
　　　南征
南征五月動旌旄瘴靄蠻煙望目勞此日壺漿迎虎旅
㡬年江海泣弓刀戍樓鵰落風雲壯野日猩啼戰壘髙
更喜皇天能悔禍不妨遊子臥江臯
　　　滄江
千林草樹静相依来往尋詩坐釣磯地近青春惟鳥雀
夜来新水到柴扉中原落日愁多夢萬里滄江定不歸
擬向鹿門為地主不妨常著芰荷衣
　　　卜居一首柬甘泉山人
嵗晩卜居草堂静長日晏坐人跡稀梅花不開凍雲合
雪片忽堕山鵲飛春杯到手何意味江風隔岸吹客衣
歸来道路不須問雲谷丈人還可依
　　　春来兩月懶不讀書蕭然無一事
少喜讀書今懶讀下牀過午頭亂蓬青山滿樓晏坐處
落日半江元氣中看花聽鳥了物意尋詩把酒酬春工
風前忽自發一笑十年夢落滄洲東
　　　得彭濟物總制書
白馬行營照暮春風流文采一時尊遼陽燈火夜談劒
梁苑詞人今在門聞道經時頭盡白還知百戰氣猶存
寄書為慰南州客臥病獨吟江上村
　　　辛未中秋攜張逸人僧龍玉升顯東明西湖泛
　　　月吹笛飲酒登望湖亭扶醉漫興
一望晴煙破暝幽湖天灔灔月初浮旋攜斗酒呼隣父
小有蔬盤上釣舟笛咽水龍中夜冷杯揺河影萬山秋
人間囘首悲何事欲覽清光最上頭
　　　岳武穆王祠
誓死從来建大勲長驅虎旅蕩邊氛中原故舊今餘㡬
四海相看獨有君吾道千年元氣喪皇圖萬里一江分
至今風斷黄龍府鐵馬猶嘶戰後雲
　　　蓬牕
静啟蓬牕發孤嘯天風四簷吹晝晴亂石横泉自經緯
幽蘭老桂時爭清詩書端坐了節序山林無事完姓名
夜深魍魎向人拜薜茘女蘿衣分明
　　　送彭濟物赴闕
斗酒長歌賦逺遊客心無賴攬衣裘西風老鴈啼殘夜
虛舘青燈夢九州一路江山隨指顧萬方時瘼要分憂
功成天上歸来日還覔滄浪舊釣儔
　　　秋晩登鎮海樓
樓上輕雲散女陴樓前狂客獨支頤江當夕照半添色
詩與秋山兩鬬奇木葉無言時序暮塵寰多事杖藜知
只應又被漁郎笑雨細風斜歸去遲
　　　新卜南屏山居
石上藤蘿對夕曛解衣長日坐来頻挽囘滄海真無計
領畧青山合有人養鶴似嫌䨇口累為漁又過一生身
相逢惟是南屏老獨樹柴門許結隣
　　　山居着野服
道人占斷南屏景十里青山帶郭斜對水柴門通鶴渚
隔鄰煙火是漁家巖頭老檜占風雨石上昌陽閱嵗華
粧㸃太平還着我棕鞵桐帽送生涯
　　　江上别吳廷髙約明年同遊嚴陵釣臺
一曲離歌日欲晡寒雲漠漠亂蘼蕪晩風江上人初别
黄篾樓中酒漫沽凍樹裹花春有迹暮林無葉月平鋪
明年凖擬桐江去共訪嚴陵舊釣徒
　　　登吳山絶頂望錢塘江潮
獨倚危岑岸接䍦晩潮初上練痕齊亂撾鼉鼓妖蛟舞
倒捲銀山海日低弓弩千年人去後帆檣萬里望中迷
憑誰喚起眉山老為誦錢王廟裏題
　　　荒村
落日長風吹磧昏荒村寒月動籬門江潮枕上悲心壯
山鬼燈前夜語繁亂後客身猶萬里斗間雲氣望中原
欲添春水隨行李更聽漁歌起釣䑳
　　　同顧九和侍講鄭繼之户部顧與成正郎殷近
　　　夫縣令泛太湖作軍中樂酒酣賦詩
洞庭秋老翠陂陀景物恢奇望裏過石柱天風廻鸛鶴
海門波浪見黿鼉帆檣萬里憐漁父鼓角中流和櫂歌
獨倚蓬窻渾不醉浮雲西北意如何
　　　贈鶴(并引/)
　　　　殷近夫養二鶴每予至輙相對舞愛而作詩
　　　　贈之
為愛使君䨇舞鶴杖藜相過水雲鄉入門瘦影當窻見
隔樹閒行共我長碧海青天憐昨夢朱琴瑶月鬬圓吭
他年結屋羅浮上萬樹梅花待汝翔
　　　聞江隂解圍喜而獨酌爛醉
好音慰我静風塵漫喜呼兒笑語新夏武有詩歌盛代
江山無恙着髙人短蓑月下形應古白酒牀頭計未貧
安得盡聞烽火息一瓢長醉太平春
　　　中秋夜同吳興凌時東海昌董子言陳用明西
　　　湖翫月爛醉歌此
十里蒹葭雨盡收西湖一望月光浮野袍白幘同幽事
菰米蓮房作好秋波静龜龍聽醉語夜凉河漢帶漁舟
髙情盡在形骸外不用逢人説勝遊
　　　與施邦直過南野堂訪陸如崐侍御遊道塲山
　　　泛碧浪湖臨别書此
一笑長髯意已投角巾相對草堂秋看山載酒青藜健
籠鶴尋僧盡日遊浮世事多悲去鳥野人道在只滄洲
他年寄跡来南墅小結芳鄰水竹幽
　　　晩晴獨眺昇山絶頂
石磴天風笑語清捫蘿直上思猶輕斷虹收雨青山出
白鳥弄波斜日明跡學漁樵成久業身隨麋鹿長高情
兵戈滿眼真何意只漫蓬蒿過一生
　　　避俗
避俗年来學養慵惟憐猿鶴日相從閒看流水孤笻往
偶與歸樵一徑逢老去形骸無長物清留門户有髙松
空教使者求顔闔知入雲山第㡬峯
　　　遊西湖(有引/)
　　　　甲戌秋七月十三日李叅戎汝盛南征功成
　　　　着野服訪一元於南屏山中既與掉舟湖上
　　　　放歌飲酒於渚蒲沙鷗之間盡日樂甚因謂
　　　　西湖自坡仙逝後五百載無此樂矣今日一
　　　　元與汝盛有之為作一律以志他日有求其
　　　　跡者於此亦可見云
虎旅將軍功業新也来林下放歌頻㡬年天地傷多事
此日江湖合有人菱葉亂迎青雀舫波光忽動白綸巾
君王若念南征意乞與西湖寄此身
　　　十五夜與汝盛泛舟湖中再疊前韻
西湖雨過荷氣新船頭對坐言笑頻清樽到手有真意
明月墮地延髙人一䨇沙鳥忽近座無數巖花吹滿巾
兩江事業不須問来伴漁樵終此身
　　　陪李叅戎汝盛遊勝果寺酒酣登月輪峯望錢
　　　塘江潮
閒来野寺尋幽事扶醉登臨興更豪山脚遥分雲樹碧
海門初上浪花髙坐當落日吟偏壯望入中原首重搔
投老要窮奇絶處不妨隨地混漁樵
　　　贈徐廷應
老翁白首負奇好来往江湖稱地仙野鶩沙鷗各解事
青蓴紫鱖寜論錢月明滿地夜呼酒山色半帆秋放船
偶過海門訪歗父相逢各誦雲煙篇
　　　烏啼
烏啼野樹嵗將暮滿眼菉葹行路艱老我秪應依白墮
㡬人猶未識青山百年知已長鑱在萬事無心拄杖閒
獨倚髙原望明月隔雲黄鶴㡬時還
　　　和劉元瑞叅政夜歸見寄
林下輕凉愜素裾雨晴薄暮景偏餘閉門句好香殘後
搗藥聲髙月上初世上風塵元自厭山中静業未全疎
他年杖屨来尋我同在羅浮頂上居
　　　至日攜搕登道塲山
瞥眼風塵嵗屢遷椒盤栢酒自留連半生作計閒為上
到處論交山最賢好句忽成黄葉寺小舟漫倚白鷗天
松聲泉語無人㑹獨坐巖頭意已傳
　　　和文徴明除夜見寄
節序驚心每憶家小牕無奈客愁賖風前布褐窮難送
夢裏江湖鬢未華香滑春盤堆菜甲煖分嵗酒媚椒花
浮雲西北應還念坐對寒燈夜畫沙
　　　月波樓為陳子魚題
危樓溪上倚層空住近仙人白兔宫浪静魚龍眠挂影
夜凉河漢動秋風鈎簾弄釣滄洲上開檻洗杯清鏡中
他日乗舟聽吹笛我来相訪水雲東
　　　王與時方伯顧與成叅議見訪山中
柴門車馬藩侯重下榻髙談盡日懽笑我風流丘壑相
對君倒着竹皮冠山中芝草䦨干長石上松隂空翠寒
記得晦翁詩句好一川風月要人看
　　　秋日簡王與時方伯
九月江南風色幽狂歌長日愛林丘酒杯且擬東籬醉
汗馬未收西國憂鴻鴈鴛鵞俱自逸蘆花楓葉各知秋
眼中今有王夫子曲檻新開看水流
　　　春晩歸山中草堂
生涯未了烏藤杖裹足茅茨年復年報答清朝渾是句
破除塵事總宜眠生来白石仙人分老結碧山學士緣
䞉有一裘行帶索等閒懶坐野狐禪
　　　送李劒州白甫
發船撾鼓使君行望裏連雲棧閣横此日黎元猶在念
十年格鬬喜初平鐵堂峡繞秦山逺玉壘峯連漢水清
更喜文翁今在蜀此行須見治功成
　　　衡門
投老衡門不用名閒雲時伴一身輕牀頭酒盡春剛去
座上山青詩又成淺水短蒲蛙閣閣澹煙修竹月盈盈
憑誰為問天隨子藥草新生較㡬莖
　　　秋夜坐吳山僧舎
夕隂一抹暗江城入夜星河淺澹明度水煙寒千樹暝
隔林雲臥一僧清絡蟲故故催機杼木葉蕭蕭送雨聲
獨坐山牕情自㑹燈花無那向人青
　　　乙亥元日
元日狂歌倒竹樽東風昨夜到柴門生逢盛世憂何事
家在青山道自尊殘雪疎林開舊色白沙細浪長新痕
春来漫有滄洲興文䳵銀鷀滿釣䑳
　　　孟秋十六日孫道甫范文一昆仲邀予同汪進
　　　之京兆方質夫逸人泛舟西湖二首
雲移洲渚樹廻灣来泛湖光十里閒逸客風流同白幘
道人詩句説青山天留晩景平波上鷗落漁家亂竹間
此意與君須領畧菰蒲明月棹歌還
載酒同尋白鷺灣相看一笑意猶閒殘霞隔水宜詩句
歸鳥度雲見晩山謝氏賔朋牛者上岑家兄弟渼陂間
醉歌小海無人和獨與漁郎泛月還
　　　棲雲樓
樓上閒雲萬頃漫愛雲長日倚闌干巖花半落嵐光重
木葉亂鳴江雨寒野老自甘泉石味兒童時進蕨薇盤
閒来更覺青山好湘簟疎簾静裏看
　　　宿歸雲菴
沙清竹碧鷗出飛野老候余開石扉暮雲捲雨日初落
木葉滿山風乍稀酒杯入夜意自好篝燈向人寒相依
窮幽覽勝乃吾事坐愛名山忘獨歸
　　　送嚴季祥㑹試
逺征此日憐吾子木落蒼山煙霧開挂席獨看淮北月
與誰同眺沛中臺上林氷雪愁時暮萬里江湖入夢来
此去君門看獻策濟時須用出羣材
　　　九日登南屏山漫興
南屏九日登臨地望裏風煙秋事幽青蕊娟娟憐物候
孤帆裊裊隔江洲秦雲隴樹歸心逺昜水燕山落日愁
詩罷長吟還自佇汀鳧沙鴈晩相遊
　　　留周用賔宿山中
道人訪我西湖間拄杖月明聞扣闗焚香下榻夜初静
解衣對坐神自閒眼中君似王摩詰海内我亦元次山
短袍髙帽意更逺同来白日遊塵寰
　　　仲冬一日聞雷有感
仲冬一日忽聞雷無乃皇天號令乖白日風雲時自晦
横江波浪起争豗千官不見居庸道八駿空馳黄竹哀
北望何人經國計野臣孤憤泣蒿萊
　　　題倪司諫公在竹裏舘
使君家在渭川上茅堂正對青琅玕皇陂月出夜初静
紫閣雲連秋映寒已愛冉冉坐中見更要瀟瀟吟處看
聞道南鄰有蔣詡攜壺相過日髙談
　　　夢鄭繼之
不見平生鄭廣文風塵側望隔青雲殊方物色偏憐客
兩夜燈花頻夢君隔葉山鳩高自語避人江鸛獨為羣
眼中此日堪惆悵塞北音書久未聞
　　　孟僉事望之載酒晩訪湖上
堆案不愁簿領急青春畵舫載歌行看雲湖上牽清夢
對客船頭洗玉觥沙岸行人楓樹黒水樓殘夜月華明
追隨此日真髙㑹四海相看意氣横
　　　送少谷子繼之
少谷山人去不返洪河素舸坐長空一官臥病菰蒲裏
萬里看山煙霧中海内談詩名已動夜深説劒氣還雄
闗西野客應憐汝君有當年季子風
　　　登城漫興
獨上荒城望九垠長風吹月到天津蛟鼉浪起全吞楚
鳥䑕山空逺見秦嵗月虛驚青瑣夢江湖終要白綸巾
不須更道歸来好爛醉樽前軟脚春
　　　新築苕溪草堂成
白沙翠篠净江潭新築堂成映色寒旋有飛鳬臨釣石
即看浴鷺傍清湍扁舟此日鴟夷子木榻經年管㓜安
長暇南鄰呼酒伴一樽相對坐林巒
　　　夜訪吾舎人廷介留酌
白首相看笑語同滿樓秋色坐来空瓶開美酒晩留我
心到古人今有公一夜好詩燈暈裏十年舊夢雨聲中
故山風物渾無恙還結茅茨八九弓
　　　遊天竺寺
樓閣排空送目勞肩輿到寺歩還遥古雷破碣無全面
老樹拏崖露半腰盛世不須妝放逸青山政爾要詩豪
歸来湖上東風晩帶得芳鮮氣未消
　　　贈青城道士
新織鷺蓑間紅羽水雲隨處足徜徉傳来彭蠡魚經古
見説眉山帽桶長雲冷聽鐘尋野寺月明吹笛過江鄉
如今去覔𤣥真子還伴漁郎作醉狂
　　　梁溪舟中遇吾廷介廷順昆仲口歌送之
吳門北下喜相尋乍見扁舟繫水潯感慨獨收今日淚
昻蔵同露百年心髙歌醉裏江湖逺白髪燈前夜雨深
此去秣陵如憶我逢人還寄敬亭吟
　　　次韻答邵國賢少司徒
嵗華荏苒坐成暮江南十月葉亂投滄海放身我何意
老松閱世天能留虞卿著書只愁思杜陵老病惟孤舟
㡬年格鬬歸未得隨地看雲藜杖幽
　　　吳節婦
閨門節義綱常重里巷何人詠竹洲剔目要看同此烈
握符須信仰前脩杼聲細雨孤燈夜蟲語空堂萬木秋
我為題詩重起歎百年風化見皇猷
　　　仰則堂為吳孟昌題
竹洲洲上有幽居為繼先人結搆初野徑古梅春事舊
石池孤月夜光虛當時人去斯名重絶代堂成仰則餘
須信乾淳經濟在異時家學有遺書
　　　鄭繼之新着小烏巾訪予作詩戲贈
道人相見一笑同烏巾自製誇新工禮數嬾慢政着我
山林風流今愛公眼前物議一時事溪邉自照䨇鬢蓬
接䍦倒載間紅羽何當江上尋漁翁
　　　望海
絶頂天風吹鬢毛長天東去望中遥沙邉煙浪浮珠牡
島上人家住翠鰲萬里閒情窮海嶽百年無事只漁樵
連翩盡日歸来晩看到潮生月色髙
　　　十四夜月下微醺倣邵堯夫首尾吟
薄晩微醺對月圓此時意象獨能傳皇王有用從千古
魚鳥無言共一天好句忽成幽徑裏春風初到野梅邉
襟懐老大元無事薄晩微醺對月圓
　　　把酒漫成
南窻不作裹足卧出門萬里隨所之寳書長劒豈無意
白日髙歌應自奇楊子草𤣥遭客罵杜陵痛飲真吾師
百年事業不須問隨地看山笻一枝
　　　率溪書院和韻
構得茅堂枕石磯矮籬匝匝槿相圍通渠水煖魚知樂
隔塢梅開春有機半引短簾供野望漫搜奇句了殘暉
堦前盡日無人到綠上莓苔㡬片衣
　　　秋日孤山樓對酒
𤣥晏先生不解愁偶来湖上一尋幽健杯到手傾巴峡
捷句驚人破蔡州四野秋聲酣晩日半空雲影抱晴樓
倚欄遥望歸来處家在青山最上頭
　　　重過南屏山
白幘長歌湖水隈兩年風物是重来吟邉忽漫乘髙興
亭上依然笑舉杯獨樹山花還自照深春江燕故相迴
尋幽此日真吾事隨意看雲坐石苔
　　　有客訪予南屏山中袖出鐵笛作三弄予聞而
　　　作
有客磊落江海情袖中取笛時一鳴初聞浪捲水龍咽
静聽鐵擊珊瑚聲漢戍三秋泣沙磧胡鴈中宵悲月明
感時去國意無那折栁落梅能自生
　　　檇李城别倪世亨
檇李城邉春意動與君半月喜連翩弱條麗蕊看梅栁
白髪青樽且嵗年交友晩逢文舉喜諸郎早得仲容賢
西歸他日同乗興萬里清江放舸船
　　　幽居
幽居結搆逺風塵長愛青山老此身隠几忘言真得道
閉門却掃不逢人近湖鸛鶴来終日繞屋㯶篁青過鄰
喚起林逋同載酒六橋風月興猶新
　　　贈申將軍制閫薊門
青雲鼓角動邉畿白日旌旗赤羽飛直免蒼生憂社稷
喜聞天子卸戎衣三秋瀚海風傳檄萬馬燕山夜破圍
他日功成憶孫楚江邉来問釣魚磯
　　　中秋夜攜諸友澉墅湖泛月望海
中秋此地成髙㑹山雨初收澉野隈望裏星河舟楫近
坐中滄海酒杯開月明静抱黿鼉出樹色晴浮島嶼来
爛醉狂歌真自得囘頭天地莫生哀
　　　有感二首簡休陽程世大
長吟獨坐思冲冲囘首江湖夢寐中石壁青燈懸夜雨
山城畫角散天風十年故國憂戎馬萬里音書滯塞鴻
避地風煙憐杜老草堂今寄浣花東
北風雨雪嵗瀟瀟問舎求田意已勞去國久堪衣佩玦
撫時空惜劒吹毛齊東鄭泰名應早鄴下田疇氣自髙
囘首風塵今萬里側身天地一漁舠
　　　幽居
小結幽居苕水上坐分沙草地應偏鳴鷗浴鷺春長滿
翠木凉雲江可憐白日著書真自適青山招隠不虛傳
扁舟亭上時来往獨有侯芭問太𤣥
　　　題程世洪棲雲樓
樓上閒雲萬頃漫愛雲長日倚䦨干巖花半落嵐光重
木葉亂鳴江雨寒野老自甘泉石味兒童時進蕨薇盤
閒来更覺青山好湘簟疎簾静裏看
　　　憶鄭繼之
年来苦憶鄭夫子獨坐幽林興轉孤皛皛鷗羣迴晩日
青青菱葉散春湖何時共採金鵝蕊此日君猶銀兎符
一笑滄洲終自去那堪風物眼中殊
　　　過陳進士遂初湖上草堂
盛年射䇿憐吾子早卜茅堂湖水涯臥病滄洲心自得
看雲白日首重迴鵁鶄鸂䳵柴門近翠石寒沙水葉開
作客乾坤吾自放終當同隠白雲隈
　　　喜雨
驕陽一雨動林臯喜極呼兒破白醪石壁青燈雲色亂
草堂叢竹夜聲髙蒼生望嵗心偏切獨客憂時意已勞
水滿前湖風日好釣絲十尺弄漁舠
　　　草堂
溪上高秋雲木凉地偏人事不相妨開門江日流書幌
背水秋花照草堂塹北買田時未就舍南種竹已成行
幽居自擬王官谷藥褁書籖引興長
　　　中秋
中秋酒醆聊乗興南國兵戈未息機作客慣看吳地月
憂時重泣楚臣衣逺江天入星河濕髙木吟囘風露稀
一望滄洲終自好百年只漫釣魚磯
　　　題范文予臞菴巻
道人黄山梅花仙瘦骨崚嶒神蒼然飲泉坐石幽澗底
衣草食木青厓邉汊川風物久作計工部家學猶堪傳
夜深兀坐松月静獨鶴一聲柴菴前
　　　夜坐
中庭露下濕征裾獨起蒼茫佇望餘河漢夜深人語静
海門潮上月華初盛時去國愁難破看劒燒燈氣未疎
三載相看隔南越故山戎馬久無書
　　　九日登南屏山漫興
客中此日逢佳節扶醉來登千樹林斜日碧雲秋寺浄
折荷殘葦晩湖深中原目送䨇流淚老馬時存萬里心
何處草堂還可借杜陵今有卜居吟
　　　李郎中元任過别湖上
苦竹泠泠沙雨青秋風别我釣魚汀好持使節朝天子
莫道江湖有客星北固雲囘山歴歴洪河龍鬭浪冥冥
眼中經濟須公等殿上䕫龍有典刑
　　　種竹
種竹荒岡手記曽滿林蒼翠盡騰凌遥連野水青無間
斜壓秋雲冷不勝慣覔漁竿防稚子秪分拄杖與山僧
黄陵歌罷無人和明月闌干只自凭
　
　
　
　
　
　
　太白山人漫藳巻六
欽定四庫全書
　太白山人漫藁巻七
　　　　　　　　　　　　明　孫一元　撰
　　五言絶句
　　　江上
沙礫喧寒雨楓根挽釣楂菰蒲起煙火隔水是漁家
　　　解衣
解衣坐漁梁水風来許許月明不見人幽篁自相語
　　　靖江道中
落日精靈語空山旅客驚沙寒留鷺影風急走江聲
　　　鈎簾
鈎簾坐晩吹斗酒娛清暉幽懐未可言木葉不停飛
　　　遊吳
裋褐心愈壯蒯緱歌自聞薄遊吳王國来尋季子墳
　　　孤山
誰將一拳石棄此湖水邉老梅盤拏春玩弄到何年
　　　相見
相見不作語天風吹長鬚探取虎盤囊留贈崑崙圖
　　　喜晴
鳥鳴隔籬落雨脚上翠微閉門吟正苦客来為解圍
　　　睡起
睡起散幽躅荒岡春日西野雲飛不起寒壓竹枝低
　　　春日遊恵山以老杜一徑野花落孤村春水生
　　　衍韻次第得詩十首
春色滿三分梅事過其一不有載酒遊白日去更疾
茅堂蔵山隈尋轉更幽興一鳥浴寒塘數花明小徑
石橋斜鬭水竹杖行堪把隔溪鶴如人相看不知野
境静山光合門臨釣石斜老翁抱甕出清曉来灌花
半里同井臼數家帶籬落溪翁留白魚社友移新籜
向晩意不歇殘陽澹欲無漁榔隔浦斷樵響入雲孤
閒撫溪邉石坐談竹下門殘霞不作雨逺水欲浮村
短策時尋句髙懐自領春山禽莫相避我是住山人
卸杖坐松根覔句煙雲裏得意酬青山一掬野泉水
歸来吟不了賸有水雲情船頭借漁笛韻中明月生
　　　凈業二首
薰爐叅鼻觀蒲團伴法喜閉門風葉堆半月書不理
容成覺么蟲盤特了一句我今無所聞結茅䨇松樹
　　　秋夜
道人晏坐起推窻時一吟白鶴忽不見月明秋滿林
　　　雜詠四首
夕陽沒中流舟子不停櫓風来未滿帆望斷桃花浦
雲容溪上澹木葉山中稀野客青絲屨髙人白板扉
霧靄濕空山招提路未分穿林人不見鐘磬却相聞
盡日不見魚風髙網罟冷蹋船歸未歸江波蕩人影
　　　毛應奎副使隠居嚴陵釣臺赴召小詩贈之
長風吹去棹萬里客星孤何物為君贈桐江畫作圖
　　　秋晩
秋晩不扃扉秋亭一葉飛採蓮人不見水面落紅衣
　　　永夜
黄葉下西阪山空秋正清永夜無人語殘河盡意明
　　　避客
報客頻勞鶴束書更住山從今松桂裏散髪弄潺湲
　　　偶成二首
寒日下髙木照見女几山豺虎聲相聞何人當九闗
䗂蝓鬭未已攻破蚯蚓竅傍有食氣翁抱膝獨長嘯
　　　題孫道甫小景五首
家近新塘曲月明魚可掬盡夜澹忘歸和雲汀上宿
辛苦忘平生雲深出林坂短衣不掩脛行歌落日晩
秀色盡堪餐身輕意欲舉日觀倚髙寒排雲與天語
茅堂滙溪流一帶清未已萍底山更奇蒼煙飛不起
巾杖散髙躅鈎輈啼逺林幽懐春冉冉日暮落花深
　　　思賢書院十首
　　　　青龍橋
石梁無病渉杖屨時相逢昔聞横空霓今見跨水龍
　　　　清風樓
長天帶川原野水映林薄倚欄吟眺餘江日當窻落
　　　　學禮亭
幽亭枕溪流春風敞華牖喤喤聞笙鏞禮筵陳爼豆
　　　　養䝉舘
夕隂下松間虛舘春風裏夜窻燈火深兒童絃誦喜
　　　　名宦祠
絶代有新祠松篁映林麓嵗時薦江蘺遺愛動民俗
　　　　鄉賢祠
髙議排山岳典刑猶鄉土我来瞻拜餘花竹映庭户
　　　　志學堂
六經立人極萬古如星日游居日以深春風羣芳茁
　　　　卓然亭
日夕獨往来花竹静相對身在萬象間意在萬象外
　　　　息游所
枕簟對青山琴樽事幽暇日夕宴坐餘庭除䨇鳥下
　　　　漱芳亭
芳意滿幽亭石池流水活沙頭羣鷗来檻外䨇峯落
　　　庚午九月廿五日夢中偶得
黄落獻晩山楓林有餘景攜鶴上漁舟布袍弄江影
　　　題孫道甫明齋
致虛本無功輻輻自一轂天根念正微吾以觀其復
　　　齋居
春日敞柴門春風来小園菜苗隨意長桔橰無時言
　　　白鳬
白鳬看不足坐買江上舟長日牽春夢江光揺緑洲
　　　餐氣
開窻見山氣餐之不盈口端在阿堵中笑入無何有
　　　濯髪
濯髮泉水碧更坐灑天風麋鹿不相避同在此山中
　　　夢遊華山
半空隔風雨萬壑聞長松我往採三秀騎龍蓮花峯
　　　山中
来往不逢人家在山深處獨鶴忽飛来風動月中樹
　　　晩眺
洞庭落日黄虹氣映林薄逺水揷山根斷厓傾雲脚
　　　即景
落篷囘風力移舟維石次樹影散平波蟬聲入古寺
亂山帶喬木斜日望中碧白雲忽傍人馬首嵐光滴
　
　
　
　
　
　
　
　
　太白山人漫藳巻七
欽定四庫全書
　太白山人漫藳巻八
　　　　　　　　　　　　明　孫一元　撰
　　六言詩
　　　雜興三首
道在須傳大雅歌長再和建安天馬離渥洼水鳳凰飲
砥柱湍
河嶽英靈鍾聚星辰躔次依然化作開元二鳥啟鳴大
運千年
神君衣裳冶雅天人氣韻髙閒題首猶餘甲子瓣香誰
拜門間
　　　江上
日落不聞人語江空喜動鷗羣散髪弄木蘭楫乗風訪
洞庭君
　　　縱筆二首
塵世功收翰墨江上還我形骸笑落風前斗笠小兒拍
手攔街
細雨年華冉冉髙江木葉青青萬事付釣竿手一生讀
種魚經
　　　宿華陽洞
偶過金陵地肺雲中坐對三峯折得瑶華獨玩月明歸
去騎龍
　　七言絶句
　　　山人
山人住在瀑布西早晩看山情自怡屋下紫芝高一尺
無數春風不受吹
　　　醉着
瓦瓶倒盡醉難醒獨抱漁竿臥晩汀風露滿身呼不起
一江流水夢中聽
　　　桃源圖
溪上春風笑語温溪頭春水漲新痕中原逐鹿人誰是
桃葉桃花自一村
　　　苦寒行二首
半月閉門友朋絶過午下食鳥雀憐風狂高江浪打岸
雪壓濕突炊無煙
凍雲漏日黄無光野客禁此手足僵急走南村覔春信
梅花不見只詩狂
　　　夜泊闔閭城
欲行未行風力柔吳門挂席夜正幽秋水半汀鷗夢我
好山兩岸月隨舟
　　　憶王屋山人
㡬時不見鹿皮翁囘首碧雲天自空記得去秋新月夜
荳花棚下説年豐
　　　躭酒
野人躭酒難料理十日牀頭作醉狂偶扶藜杖出門去
庭草風吹一尺長
　　　宿江干
宿鳥不移林影静春旗猶颭晩風虛城頭明月夜如水
江口小舟人打魚
　　　與殷近夫放舟江心對月
挂帆半夜受天風白幘髙歌海月中千古閒情誰領畧
一杯今與使君同
　　　愛竹
眼中愛竹只數根他時留取雙文樽除却酒徒與漁父
春風長日不開門(東坡在蜀時以銀竹尺/許裁為雙筒謂之文樽)
　　　野夫
兩山夹湖當城隅何人能過清風廬黄葉抱霜蟪蛄老
野夫閉門窮著書
　　　白苧詞
江上睡鴨煙草肥江南白苧催換衣雨聲四月不知暑
過盡櫻桃人未歸
　　　晩泊江村
半江黄葉飛晴雨萬里長天坐短艘村酒瓦瓶呼渡急
石門山月去人高
　　　寄青空道人
斗酒長歌對夕曛相思無那隔重雲夜来夢到西湖路
白石灘頭鶴是君
　　　西湖
十里飛花送酒巵六橋兒女蹋春詞無人㑹得漁翁意
獨立晴湖照影時
　　　春日書事
欲晴未晴雲日黄美人不来心獨傷漫倚東風數春事
桃花梨花飛過牆
　　　梅杖
㡬㸃氷花尚未消一枝鶴膝凍翹翹夜来夢到相尋處
野水斜通白木橋
　　　荷巾
宓妃乞與波間碧慿仗南風為剪成試着晩凉溪上坐
道人真得愛蓮情
　　　竹莊為孫用彰題
小築閒莊枕水潯繞牆種竹碧森森亂紅吹盡春無㡬
借看君家秋一林
　　　文徴明為其友人伍君求作山水小幅十年甫
　　　成君求出示予因賦絶句
繭光墨色喜新増肯作尋常斷壁稱十載獨留阿堵妙
畵師誰是顧金陵
　　　開樽梅花下候解道士夜深不至
童子洗杯惱清夜何處酒徒来更遲梅花相看眼不醉
挑燈自誦山人詩
　　　毛貞夫叅政别予籠一白鶴與丹書一函見遺
　　　即席戲成二首答之
奇格踉蹌自少塵白榆花落島中春主人應是浮邱伯
不惜仙禽借與人
半世徒誇萬巻功埋頭今作蠧魚蟲元知天上多文字
雲篆煙書更不同
　　　留許天賚宿山中
皇極閒窺天地心只容高臥華山隂枕邉鼻息君来候
政是人間韶濩音
　　　王與時方伯求予製濓溪巾兼作小句贈之
角巾一笑有真意雲物相看水石間要得平生二三友
天應留取臥青山
　　　飲龍井
眼底閒雲亂不開偶隨麋鹿入雲来平生於物元無取
消受山中水一杯
　　　奉和文徵明元日見訪
簫鼓迎新節事忙喜驚閒客過山房主人依舊清狂甚
笑博梟盧送酒香
　　　嘗吳中橘酒戲成
大觥落手流香新酴醿葡萄渾失真秪應常在勾吳住
要與木奴作主人
　　　席上偶成
楊花燕子弄春柔醉倚箜篌笑未休依舊清風明月好
買船吹笛過滄洲
　　　秋夜
林屋無人月正明推窻欹枕睡魔輕一秋詩句知多少
聽盡瀟瀟葉上聲
　　　宿西山韜光菴
露下庭空蛄蟪鳴山深不聞長短更天風吹人酒欲醒
北斗揷江河半明
　　　南窻下芭蕉盛開五月瀟然有秋意
道人生意山中足養得芭蕉四五枝儘取幽凉供穏睡
還分秋色與新詩
　　　竹枝詞二首
湖日初明湖水涯門前鵲鳴郎到家折得草花還自喜
揷向阿奴雙髻了
郎到家時春正忙願郎看蠶奴採桑去年蠶死猶自可
今年蠶死愁殺郎
　　　林侍御過訪留坐竹下問武夷山水
清泉長日漱潺湲豸史峩冠訪竹關自笑道人迂野性
相逢先問武夷山
　　　春暮
門開轣轆東風曉酒熟牀頭無可人聽盡雨聲渾不寐
棟花榆莢過殘春
　　　漁翁
漁翁生長不識字坐對滄江有好懐不用滿船載書畵
一篷獨挂酒篘来
　　　約鵝湖費閣老明年同遊武夷山因作短歌二
　　　首贈别
武夷山髙秋意凉雲隂半落松桂蒼青壁無人沿月上
蹋船放歌溪水長
野鶴照衣来清濆山樹開花留白雲他日移居溪水上
道衣同拜武夷君
　　　謝方方伯夀卿恵米
躭貧自笑山人瘦飽飯還歌方伯賢白石鐺中消嵗月
漫炊松火汲清泉
　　　中酒閉門一月偶出晩歩戲成小句
燕麥花開春亦移道人扶杖下山時獨醒免使漁翁笑
捲葉分泉當酒巵
　　　讀李世卿大厓文集二首柬乃弟立卿憲長
豐芑多才世亦雍文章猶見昔賢風天根悟處梅花早
要有江門一老翁
杖屨當年誰與從白雲囘首有髙蹤畸人隨化文章在
我夢羅浮四百峯
　　　訪錢隠君
隠君南國舊王孫小築茅堂水竹村我亦江湖陸魯望
釣竿獨抱訪柴門
　　　西湖
門前雲物時来宿沙上鷗羣亦自呼背郭不知有城府
矮牀竹樹坐臨湖
　　　陽羡山人
陽羡山人戴鶡冠偶来白日遊塵寰雲霞一夜忽入夢
却騎麋鹿還青山
　　　坐竹林精舎
髙幘短袍雲霞光扁舟繫纜野籬傍焚香静坐了無語
山寺閉門春竹長
　　　江南大水歌六首
揚子具區波勢連吳門淞泖盡雲煙郎家住處今何地
長日挂冠愁不前
落日薄山風蹙波天吳九首海雲多茫茫一望愁無那
聽妾勸公無渡河
日黄抱暈天風號海若鶱騰白浪揺連山浮石来噴雪
恰似曲江八月潮
郤疑地軸折中流雨倒風翻不肯休飛閣横梁通海氣
鳴鷗浴鷺失汀洲
海側江翻地不毛崖危石斷日吞潮時聞西北猶巡狩
不見東南親射蛟
宿雲積霧晝長昏滔日浮山白浪吞空道武皇塞瓠子
還須神禹鑿龍門
　　　潯陽歌十首
半夜煙飛殺氣横水軍攻破九江城天子垂衣正南面
殊方逆賊敢稱兵
畫艦彫戈兵勢来南康已破九江摧鄱陽㶑灔空愁目
廬阜崔嵬作戰臺
安慶合圍久莫摧中原保障有奇才半夜縋城三死士
艨衝百萬只空廻
金陵龍虎帝王基石作城垣江作池此是先皇開國地
留都萬載莫輕窺
中丞就義身難屈憲副臨危罵未休要令後代看臣節
白日行天滄海流
潘鵬陷賊翻行説劉李逆謀乃助奸即日爾曹皆殄㓕
一時天下愧儒冠
兵戈北指犯天閽未到南都勢盡奔一夜玉顔凋後艦
珊瑚寳玦泣王孫
内官白面坐喧呼盡道能開五石弧臨敵一時皆撲㓕
貂璫鐵劵豈應圖
王公衆道善提兵伍守臨鋒氣亦横大戰長江看掎角
成功今日是書生
聞道君王統六師蠻兵百萬羽林兒親征若果臨南徼
江水今為飲馬池
　　　尋天台山水
桃花洞口流水源石梁橋畔古苔存山人遥贈金鵝蕊
笑隔雲光無一言
　　　除夜
短瓶臥壁不盡飽宿火向人還自青明日梅花應作意
春風一夜打柴扃
　　　彭濟物憲副雨中訪予于吳山三茅觀時予方
　　　醉臥分付童子未報佇久馳歸既而馬上戲成
　　　一絶見寄聊復奉答
頽雲壓山山木黄瓦溝鳴泉簷溜長政惱門前立馬岌
須便水底眠知章
　　　席上分韻同詠紅梅忌絳雪胭脂丹砂霞色酒
　　　暈二首
皎皎從来忌太尤司花别處與風流就中根撥無人㑹
眼底還將物色求
平生正爾擬相親面着無言意更真紅拂敢疑顔色似
清風林下謝夫人
　　　入天台山留别王河秀才
撾鼓發行棹相聞我在人間是離羣天台四萬八千丈
遥弄雲泉須憶君
　　　歸来
望望江山阻且脩歸来泉石漫夷猶黄塵瞥眼無人見
輸與寒蟬自管秋
　　　殘冬廿八日立春
酒捷不堪逢過節天涯霜雪正淪隂百年我亦何為者
也費椒盤菜椀心
　　　汀上
汀上閒雲收未了望中白鳥影留雙乾坤此意何人畫
吟到無聲月滿江
　　　題文徵明畫春江圖二首
過午輕雷風色鮮斷虹迎日破寒煙鷗清沙净宜詩句
舊日仙人白下船
野樹無人隂自合斷峯隔岸雨猶青鸕鷀鸂䳵留春住
正是江南杜若汀
　　　書張山人壁
尋詩衝雪過山家拄杖鏗鏗石徑斜自笑道人無長物
酒壺隨處有梅花
　　　戲效汪京兆西湖六首為孫道甫書于湖之南
　　　屏山居
　　　　問林和靖爭孤山
孤山君已占多春此日還當讓後人千樹梅花雙舞鶴
也須着我白綸巾
　　　　和靖答不允
占斷孤山五百春暗香疎影句猶真六橋煙月春無數
元屬梅花舊主人
　　　　固爭
我亦歸来事隠淪山靈已許不須嗔乾坤風月無常主
要有當時領畧人
　　　　和靖怒答
鶴化梅枯地自春嵗時伏臘薦芳新蘇公堤在猶從姓
能道孤山更屬人
　　　　解和
昔人叢桂歌招隠今日梅花肯見分放鶴開籠亦不惡
摳衣長日願從君
　　　　和靖許分孤山一半
西湖十里春無數夫子能來意亦嘉煙水平分相對住
一山明月共梅花
　　　山居一首僧廉一清過訪作贈
過晨睡起髪鬅鬠雨後茅簷樹色増下榻裹巾開藥竈
敲門看竹有山僧
　　　春日
晩風庭院静年芳燕子歸來草正長莫道幽人無一事
灌花洗竹一春忙
　　　晨起見菊花盛開有懐青田令殷近夫
鳥下清晨日色净起開雙户照花幽故人何戀五斗粟
不共東籬萬斛舟
　　　李叅戎汝盛手持白羽扇見遺口占奉答
盛世何勞起臥龍山林鐘鼎道還同直須着我青松下
嶺月溪風指顧中
　　　長吟
落日射江江氣深微雲薄樹生秋隂青山白日足幽事
着我長吟萬木林
　　　睡起
睡起行吟日過午葛巾芒屩水雲間虎頭食肉非吾事
要與圖南分華山
　　　梨花
露華時為洗鉛妝剪剪輕風透越裳深院無人吹玉笛
秋千斜搭月如霜
　　　梔花
若為秋水淡妝成縞袂青裙似有情獨倚西風弄秋影
向人無語可憐生
　　　偶然成詩
詩書伴我真多事雲臥天行意自閒半世論交遍天下
眼中惟覺有青山
　　　謝安
東山已慰蒼生望别墅風流太傅遊醉後猶傳青海舞
白雞夢斷已千秋
　　　陶潛
江山萬里雲無色歸去柴桑日已斜風景滿前非故物
東籬采采獨黄花
　　　林逋
開籠放鶴空山裏巖畔梅花野興孤天子當時重封禪
西湖合着老林逋
　　　題美人圖六首
　　　　鬭草
草色風晴綠滿坡佳人拾翠衆相過衣裳帶得芳鮮氣
一笑歸来春意多
　　　　圍棊
棊局當窻笑語清鴈行雲陣各縱横緗簾疎簟無人見
庭鶴時驚落子聲
　　　　鞦韆
花下羅裳映縠文鞦韆彩架簇春雲回頭偶道金釵落
深院風清笑語聞
　　　　蹴踘
宋祖英雄靖海疆蹴戎猶自意難忘春風别苑三千處
教得宫中此藝長
　　　　彈琴
翠翹雲髻有風儀坐弄瑶琴日影移性格聰明誰第一
辨絃應似蔡文姬
　　　　題詩
花影亭亭日滿堦鳳箋象管句新裁因風栁絮真堪擬
誰有當年道韞才
　　　睡起效趙子昻
小窻酒醒夕陽低草色撩人思欲迷曵杖起来出門去
山櫻子落竹雞啼
　　　秋夜渡江
西風吹鬢綠䰐鬖擊榜長歌酒半酣野月上船燈影亂
載將秋思過江南
　　　春曉
薄曉鳩聲初睡起山光半落竹門開清風茗椀蒲團静
細雨春盤菜甲堆
　　　詩成
短几兀言情自㑹一詩才就夜三更燈青火冷不成夢
殘葉打窻送雨聲
　
　
　
　
　
　
　
　
　
　
　
　
　太白山人漫藁巻八
