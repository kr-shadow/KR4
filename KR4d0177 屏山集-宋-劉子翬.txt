#+TITLE: 屏山集-宋-劉子翬
#+DATE: 2016-06-11 12:24:48
#+SOURCE: github.com/kanripo/KR4d0177 master 028bda0a                
欽定四庫全書　　　　集部四
　屛山集　　　　　　　　别集類三(宋/)
　　提要
　　　　(臣/)等謹案屏山集二十巻宋劉子翬撰子翬
　　　　字彦沖崇安人劉韐之季子嘗通判興化軍
　　　　移疾歸里築室屏山以終此集乃其嗣子坪
　　　　所編而朱子為之序序末署門人朱某葢早
　　　　年嘗以父命受業於子翬也集中談理之文
　　　　辨析明快曲折盡意無南宋人語録之習論
　　　　事之文洞悉時勢亦無迂濶之見如聖傳論
　　　　維民論及論時事劄子諸篇皆明體達用之
　　　　作非坐談三代惟鶩虚名者比古詩風格髙
　　　　秀不襲陳因惟七言近體派雜西江葢子翬
　　　　嘗與吕夲中逰故格律時復似之也王士禎
　　　　池北偶談曰屏山集詩往往多禪語如牧牛
　　　　頌云直饒牧得渾純熟痛處還應著一鞭徑
　　　　山寄道服云聊将佛日三端布為造青州一
　　　　領衫又云此袍徧滿三千界要與寒兒共解
　　　　顔此類是也又述子翬之言曰吾少官莆田
　　　　以疾病時接佛老之徒聞其所謂清净寂滅
　　　　者而心悦之比歸讀儒書乃見吾道之大云
　　　　云是子翬之學初從禪入當時原不自諱故
　　　　見於吟詠者如此云乾隆四十一年五月恭
　　　　校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　　費　墀
欽定四庫全書　　　　　集部四
　屏山集目錄　　　　　　别集類三(宋/)
　　巻一
　　　論
　　　　聖傳論十首
　　巻二
　　　論
　　　　維民論上　維民論中　維民論下
　　巻三
　　　論
　　　　漢書雜論上
　　巻四
　　　論
　　　　漢書雜論下
　　巻五
　　　記
　　　　友石臺記　　　　䝉齋記
　　　序
　　　　送張當世序　　　送翁徳功序
　　巻六
　　　雜著
　　　　示六經堂學者　　字朱熹祝詞
　　　　遺訓　　　　　　䟦浩然子
　　　　試梁道士筆　　　題尤貢明墨
　　　　蒼庭筠傳　　　　髯戯
　　　　閒境志　　　　　脩祖居上樑文
　　　　屏山新居上樑文　招劍文送劉致中
　　　　温公𨽻書銘
　　巻七
　　　表
　　　　代直閣南劍謝表　代賀天申節表
　　　　代寶學白州謝表　代寶學漳州謝表
　　　　代寳學謝復宫觀表
　　　　代張丞相辭免不允謝表
　　　　代翁殿撰遺表
　　　劄子
　　　　論時事劄子八首
　　　　代張丞相辭免劄子三首
　　巻八
　　　啓
　　　　賀魯漕除直秘閣啓
　　　　到任與張守啓　　謝鄧倅啓
　　　　賀李丞相年啓　　賀李丞相冬啓
　　　　賀新憲啓　　　　賀謝叅政啓
　　　　囘耿龍圖啓　　　賀宣撫李相公啓
　　　　賀翟叅政啓　　　賀李叅政舉知己啓
　　　　賀吕相公啓　　　到任與祖漕啓
　　　　賀漕侯郎中啓　　賀新漕徐學士啓
　　　　賀新任梁提舉啓　賀知泉州通交代啓
　　　　代與趙待制啓　　代與趙提舉啓
　　　　代與江給事啓　　代與李丞相啓
　　　　代賀范叅政啓
　　巻九
　　　祭文
　　　　祭翁殿撰文　　　祭翁郎中文
　　　墓銘
　　　　致仕祝君墓誌銘
　　　墓表
　　　　處士劉公墓表　　處士祝君墓表
　　　　熊氏令人陸氏孺人墓表
　　巻十
　　　賦
　　　　聞藥杵賦　　　　溽暑賦
　　　　哀馬賦
　　　詩
　　　　凉月　　　　　　渡淮
　　　　山隂作　　　　　醉歌贈金元白
　　　　獨坐　　　　　　次韻盧贊元再喜雪
　　　　霖雨　　　　　　阻風
　　　　聞箏作　　　　　建康六感
　　　　夜飲　　　　　　遊朱勔家園
　　　　孤翼吟　　　　　早行
　　　　寄懶菴　　　　　老農
　　　　次四六叔韻　　　題懶菴二首
　　　　種菜　　　　　　晨興
　　　　袖刺　　　　　　醉歌
　　　　下灘作　　　　　偶歩
　　巻十一
　　　詩
　　　　弔史　　　　　　雙樹
　　　　懐致中　　　　　棄竹夫人
　　　　江山突星石　　　秋懐
　　　　四不忍　　　　　雲際贈施子
　　　　望京謡　　　　　詩寄懶翁
　　　　遊龍潭　　　　　田家
　　　　沙頭　　　　　　臨池歌
　　　　胡兒莫窺江　　　和李巽伯春懐
　　　　明皇九馬圖　　　怨女曲
　　　　防江行五首　　　和安汝功採紫竹杖篇
　　　　贈宗周賔　　　　湆淡灘
　　　　巡寨偶書　　　　次韻蔡學士題梅
　　　　禱雨蟹泉　　　　負暄
　　　　子魚　　　　　　郡圃觀酴醿
　　　　木犀古風　　　　食蠣房
　　　　春寒偶書　　　　荔子歌
　　巻十二
　　　詩
　　　　法石見李漢老　　歸田
　　　　省拱辰山　　　　士特贈筆
　　　　諭俗十二首　　　清江行
　　　　聴詹温之彈琴歌　鵝峯居士遺地黄
　　　　萊孫歌　　　　　夢仙謡
　　　　雲際㑹劉致中　　懐舊歌
　　　　夜過王勉仲家宿酒數行為作此歌
　　　　夏日吟　　　　　萊孫求墨
　　　　劉致中惠𤓰　　　白水見梅憶士特
　　　　送謝中瑩
　　　　與純臣原仲温其煮魚羹
　　　　餘柑　　　　　　打魚歌
　　　　潭溪十詠
　　　　兼道携古墨來墨面龍紋墨背識云保大九
　　　　　年奉勅造長春殿供御龍印香煤旁又識
　　　　　云墨務官臣廷邽監官臣夷中臣子和臣
　　　　　卞等進盖江南李氏物也感之為作此詩
　　　　入開善
　　　　寄茶與二劉　　　劉兼道獵
　　巻十三
　　　詩
　　　　觀二劉題壁　　　白水訪劉致中昆仲
　　　　携笻　　　　　　續賦家園七詠
　　　　題靈鷲窓　　　　和温其對月之作
　　　　讀平險銘寄李漢老
　　　　同胡原仲呉公路遊清湍亭賦詩得流字
　　　　和熊叔雅四詠　　次韻李漢老詩
　　　　次韻致明七言　　謝方徳順古風
　　　　少稷逺訪敝廬仍㽜佳句書此寫懐抱不足
　　　　　為報也
　　　　柳源觀瀑戯胡明仲
　　　　次韻明仲遊將軍巖
　　　　寄彭子静
　　　　必源以古風見投詞意甚逺因為賦風吹原
　　　　　上苗勉其植學待時也
　　　　少稷賦十二相屬詩戯贈一篇
　　　　夜行潭溪上念原仲致中喬年茂元伯逹皆
　　　　　有入山期以詩趣之
　　　　再和六四叔所賦十二相屬詩
　　　　讀曽吉甫詩　　　次韻明仲遊棲雲閣
　　　　同汪正夫望鄱江　呂居仁惠建昌紙被
　　　　任伯顯昨寄日柿不至續以膽瓶為貺
　　　　寄茶與汪正夫　　雲巖竹源二禪招客
　　　　寄茶與曽吉甫　　竹源之集竒仲不赴
　　巻十四
　　　詩
　　　　題大義泉　　　　同范智聞賞月
　　　　向元伯寄陶爐　　感白髮
　　　　遊松菴　　　　　宿省軒
　　　　過報徳菴　　　　出山
　　　　次韻茂元獨速歌　張巨山賦梅因成四首
　　　　和似之秉燭觀梅　行夫寄黄山榧子
　　　　劉道祖江程萬邱順甫講易孟子
　　　　韓幹畵馬　　　　次明仲矼字韻詩
　　　　寄致明　　　　　次明仲畦字韻詩
　　　　入白水懐士特温其
　　　　胡明仲潭溪三日飲
　　　　有懐　　　　　　早飲
　　　　次致明泉石軒詩　借致明玉槌事藥
　　　　寄魏元履　　　　新凉
　　　　呉傳朋遊絲帖歌　次友石臺詩韻
　　　　胡明仲羅養䝉為悠然集追用前四疊之韻
　　　　十七日集清湖　　曉起
　　　　觀胡文定公手墨　寒中偶書
　　　　病中追賦遊武夷　病中賞梅贈元晦
　　　　次韻致明聴琴　　過鄴中
　　巻十五
　　　詩
　　　　金陵懐古　　　　㑹兵
　　　　别安子允　　　　望楚
　　　　井泉　　　　　　巖桂
　　　　園蔬十詠　　　　次韻盧贊元喜雪
　　　　府㑹次士特韻　　次韻士特贈别
　　　　訪士特舉和六四叔詩因次韻
　　　　分韻賦古松得青字
　　　　六言二首　　　　池蓮四詠
　　　　雨歇　　　　　　新灣
　　　　汴堤　　　　　　天逈
　　　　葉集之舉士特唱和因次韻
　　　　銅爵　　　　　　中渡
　　　　江上　　　　　　送曽彦思减罷赴闕
　　　　過楚懐王廟　　　雙廟
　　　　一樹　　　　　　偶歩
　　　　離居　　　　　　有感
　　　　程嬰墓　　　　　晩宿
　　　　畵船　　　　　　宮亭湖
　　　　安仁道中　　　　酴醿
　　　　夜坐　　　　　　靖康改元四十韻
　　　　春雨　　　　　　瀑布
　　　　海棠花　　　　　策杖
　　　　送杜季習四首　　劉處士墳山禮亭
　　　　喜誅大將　　　　疊嶂
　　　　梅花　　　　　　和李巽伯
　　　　野歩
　　　　李伯時畵十古圖鄭尚明作詩詩詞多振絶
　　　　　因為同賦
　　　　送原仲之荆南　　和士特南浦詩
　　巻十六
　　　詩
　　　　景陽鐘二首　　　春夜二首
　　　　賦雙溪閣　　　　泊舟
　　　　劍潭贈李似表　　舟中寄似表
　　　　次韻張守往華嚴　出郭詩呈張守
　　　　次韻張守壺山詩　次韻方學士萬巻樓
　　　　次韻呉教授題子應山齋
　　　　張守唱和八首　　次韻張守述懐
　　　　同張守謁蔡子强觀硯論琴偶書
　　　　次韻吉甫遊天宮　莫田
　　　　石磨　　　　　　寒澗
　　　　秋望　　　　　　兩山
　　　　游鯈　　　　　　和徐從道韻二首
　　　　蔡子强挽章　　　聞笛
　　　　投壺　　　　　　思賢堂懐薛令
　　　　燒　　　　　　　潮
　　　　洛陽橋　　　　　途中
　　　　次張守韻四首　　同李漢老登高齋
　　　　過舟峯菴　　　　悼李奉
　　　　聞韓矦至　　　　次韻張守梅詩
　　　　次韻陳成季郡㑹　古松
　　　　出郊　　　　　　偶書
　　　　送惠州史君智聞　柳
　　　　鹿鳴燕詩　　　　至日
　　　　曲倚　　　　　　宵長
　　　　試弓　　　　　　次韻張守梅詩
　　　　次韻張守立春　　九日登北山
　　　　荔子　　　　　　龍眼
　　　　次韻張守酴醿二首
　　　　荔子　　　　　　次施子韻
　　　　次韻張守秋懐四首
　　巻十七
　　　詩
　　　　次韻蔡學士巖桂　得冲佑命
　　　　與温其對榻
　　　　和士特栽果十首
　　　　與原仲至交溪橋　山源
　　　　春望　　　　　　書齋十詠
　　　　有酒　　　　　　過東陽
　　　　題盖竹廟　　　　遊北巖
　　　　訪原仲　　　　　北風
　　　　同原仲茂元致和入開善
　　　　原仲温其彦藻彦符致明集敝廬
　　　　過天竺寺　　　　山館偶題
　　　　悠然堂　　　　　雜題四首
　　　　道中　　　　　　次彭資深韻
　　　　奉酬少稷　　　　宿雲際偶題
　　　　贈詹朝倚　　　　雪
　　　　隆祐太后挽歌辭三首
　　　　徐大著挽詩二首　次韻劉憲詩二首
　　　　次韻温其雪　　　次韻原仲幽居
　　　　次韻原仲竹　　　書事
　　　　客路　　　　　　哭呂倅
　　　　贈詹道人　　　　燕子
　　　　秋意　　　　　　屏跡
　　　　哭士特二首　　　讀士特詩集
　　　　燕子　　　　　　下灘
　　　　絶句五首　　　　寄蜀二首
　　　　野墅　　　　　　秋宵
　　　　春圃六言絶二首
　　巻十八
　　　詩
　　　　汴京紀事　　　　長句寄尚明學士
　　　　讀韓子蒼呂居仁近詩
　　　　題將軍巖　　　　遊武夷山
　　　　致中惠𤓰　　　　得天台命二首
　　　　遊密菴三首　　　訪原仲山居
　　　　與致明對榻　　　登原仲茅亭
　　　　送𤓰與胡原仲　　菊
　　　　黄彦逹之衡山有詩㽜别因次其韻
　　　　懐逺　　　　　　梨
　　　　築室　　　　　　絶句送巨山
　　　　送原仲　　　　　致中惠𤓰因成二絶句
　　　　勸六四叔卜居　　贈王周士
　　　　杖藜　　　　　　有懐十首
　　　　山寺見牡丹　　　送六四叔之茶陵
　　　　蕭屯訪致中　　　李似表見訪
　　　　致明携酒來雲際　次韻六四叔蘭詩
　　　　讀李忠愍文集　　同明誠茂元遊晞真館
　　　　入白水次韻温其　宿士特山堂懐似表
　　　　過致思新齋
　　　　約致明入開善不至二首
　　　　宿回向寺　　　　次韻趙清獻隂字詩
　　　　次韻温其種竹詩　次韻温其見寄長句
　　　　周元仲將出山　　伯勝文本袖詩見訪
　　　　呂尚書挽詩二首　和邱斯行牧牛頌
　　　　夜凉　　　　　　寄題煮茶軒三首
　　　　寄題頤軒四首　　胡文定公挽詩三首
　　巻十九
　　　詩
　　　　徑山寄生子作道服三首
　　　　清泉亨老寄皷枕二首
　　　　贈總上人二首　　㑹蔡子思張叔獻
　　　　次韻挹山亭絶句　䆳老寄龍涎香二首
　　　　次韻温其元日詩　呂丞相挽詩二首
　　　　次韻明仲遊北巖　李丞相挽詩三首
　　　　無諸策題問顔亡絶好軻沒無傳
　　　　次韻一源亭二首　翁仁山受恩歸
　　　　題王巖起樂齋三首
　　　　寄巨山　　　　　寄題觀瀾亭二首
　　　　遊密菴　　　　　次韻熊叔雅七言
　　　　題石井二首　　　登鵝湖妙峯亭次韻
　　　　題呉若愚一經堂　寄如愚珙二首
　　　　次韻朱喬年送山老住三峯二首
　　　　朱喬年傅茂元見訪
　　　　寄題東明齋二首　寄題清軒二首
　　　　有感三首　　　　和黄徳欽韻
　　　　謝劉致中𤓰二首　詹君則賦光壁堂
　　　　李佐國携致中贈别詩來戯成二絶
　　　　次韻白水雪梅二詩
　　　　原仲致中寄雪梅二詩再次前韻
　　　　橙子四首　　　　寄巨山
　　　　次韻傅茂元二首
　　　　居仁報李季言論養生之益
　　　　次居仁韻　　　　送致明之高沙三首
　　　　次韻新鄉諸公雪詩二首
　　　　大年三月書來許訪敝廬
　　　　分茶公美子應預為白曬之約
　　　　竒仲徳華第二轉語皆有㫖趣
　　　　寄致中因温前約
　　　　原仲紅釀甚佳嘗有十壺之約小詩發一笑
　　　　居仁與季言論養生
　　　　致中詩戯論詩碁酒輙次元韻
　　巻二十
　　　詩
　　　　致中招原仲遊武夷
　　　　致中手談見知胡漳州而竒仲未有定論
　　　　次韻茂元茉莉花詩二首
　　　　同才仲入山　　　寄行夫兼懐如愚珙
　　　　致中相拉遊武夷　呂居仁挽詞三首
　　　　竒仲和致中碁詩有元中一着是吾宗之句
　　　　竒仲和詩有吸盡西江説是公之句
　　　　呉公路作功徳院記成
　　　　子静閲僕舊舉子文有詩因次元韻
　　　　寄秀峯忠老　　　轉秩奉祠
　　　　致明贈茯苓　　　次翁來借諸家易解
　　　　寄子静　　　　　夢如愚珙
　　　　食鵝梨三首　　　次李巽伯韻
　　　　送暐侍者之湖南　次六四叔青字韻
　　　　題慎儀餘清閣　　春興
　　　　時中良弼茂元慎儀集水閣
　　　　致中晩集　　　　酴醿四首
　　　　寄張子平　　　　次明仲凉字韻
　　　　晩飲　　　　　　次韻長汀壁間詩
　　　　問明仲遊武夷日　次韻文殊五言
　　　　次韻梔坑七言　　次韻幽居春來十首
　　　　次韻六四叔村居即事十二絶
　　　　凝雲堂詩次文賀州韻
　　　　次明仲勤字韻
　　　　次韻明仲贈六四叔之作
　　　　次六四叔韻　　　祝道人日供梅蘭二首
　　　　梅詩呈六四叔　　寄致明
　　　　拙句謝伯逹老友　次韻上梅嶺
　　　詞
　　　　驀溪山寄寶學　　和明仲木犀花詞
　　　　和章湖州南歌子二首
序
人之大倫五而朋友居其一焉可謂重矣哉師道尊人
生有三事之如一師之謂也顧不列於大倫者以朋友
兼之也是以其服同止於緦而已朋友之道親如兄弟
相結以誠相責以善相與切磋扶持必期至於有成而
後已故古人所謂自天子至於庶人未有不須友以成
者也後世之所謂朋友者亦茍然而已予與彦冲居相
鄰世相好而臭味又同然予少出遊四方迨中年始獲
見於里中潭川之上籍水之濵杖屨往來彈琴賦詩商
今畧古毎見必有所益間數日不見則必折簡相招襆
被對床所以啓發䝉陋者多矣其有闕失必宛轉諷諭
不但已也予方以親依愜所願為幸乃遽哭其喪是年
予盖六十有一而彦冲甫四十七以如斯人而止於斯
痛念疇昔分好而琢磨之助遂絶望豈不重可哀耶越
十有三年其嗣子玶始編次其遺文凡得古賦古律詩
記銘章奏議論二十巻目曰屏山集屬予為序嗚呼彦
冲不可得而見矣讀其文如見其為人庶可以少紓菀
結之思乎彦冲天資卓異而屬意高深於書無所不讀
語不妄發與人交淡而耐乆初無所假借鄉人子弟來
見必與之欵曲吾以孝弟忠信之道而勉其學業由是
薫而為善士者多矣世俗日益偷薄面相諛説則惟予
與汝而已轉背則相非毁甚則相為仇敵朋友之道不
幾於喪乎念死者之不可作也因感激為之書如彦冲
之文豈假予言而後傳哉紹興三十年六月朔籍溪胡
憲序
　
　
　
　
　
　
　屏山集序
欽定四庫全書
　屏山集巻一　　　　　　宋　劉子翬　撰
　　論
　　　聖傳論十首
　　　　堯舜
道之不明也闡之者晦之也道之不行也執之者拘之
也聖人既沒歩驟聖人者日益衆此甲彼乙不能相統
心心有主喙喙争鳴承舛聴訛浸失其本聖人之道散
於百家蕩於末流匿於學者見聞之外有宻知其㫖者
發而揚之衆必愕眙非詆而弗之信也夫其弗信也非
叛聖人之道也陷於所長而不能反也故博以求約也
而聰或陷之於雜思以索理也而智或陷之於鑿文以
表義也而才或陷之於浮説以明疑也而辨或陷之於
夸用其所長陷於所短者由失其本故也不覩其本各
守其偏聖人之道始離互攻其異不反其同聖人之道
始孤不有卓然英睿出焉孰能引而歸之㑹而通之哉
夫道一而已堯舜之心不間乎此視聴言動必有司也
仁義禮樂必有宗也堯舜有傳道之名而無可傳之迹
後世聖人豈喜託虚名而強追遐躅哉必有受也書曰
惟精惟一此相傳之宻㫖也昧乎一則莫知元本滯乎
一則入於虚妙悦於談聴而不可用豈所謂允執厥中
耶易曰天下之動貞夫一者也隨動而一非舍此合彼
也且性外無物安得有二一者道也能一者心也心與
道應堯舜所以聖也一之所通初無限量斂之方寸寂
然而已感而遂通未常變易意形而自絶思正而忽無
緩而不怠急而不危應而不隨受而不蓄此堯舜之心
所以常一也心之不一因有見焉見立情遷莫知主宰
違從欣厭之所縈拂憂懼哀樂之所移換事有百千萬
緒心亦百千萬變頃刻之間不能自定求其際天地亘
古今豈不難哉堯舜禹口傳而心受也三聖既沒斯道
散於百家蕩於末流匿於學者見聞之外數百年湯出
引而歸之㑹而通之故懋昭大徳建中於民湯沒又散
於百家蕩於末流匿於學者見聞之外數百年文王出
引而歸之㑹而通之故純一不已儀刑萬邦文武周公
口傳而心受也三聖又沒邪朋邪詖翼詖幅裂鼎沸莫
可誰何孔子出焉氣足以壓其聲燄量足以吞其區穴
排異如摧枯拉朽引同如川流海㑹其言有曰吾道一
以貫之此祖述堯舜之妙也故河圖昧乎太極則八卦
分而無統洛書昧乎皇極則九疇滯而不通春秋不知
探本則責人而不責己是非之藪也禮樂不知治躬則
事外而不事内觀聴之具也書非得於精微則政事之
編乎詩非止乎禮義則葩藻之辭乎發明異用理則同
歸此惟一之㫖所以為六藝之淵源九流之管轄也有
先知焉知則無先有後覺焉覺則無後學者學為堯舜
可不明其用心哉堯舜之心見於從事者兢兢致道而
已孳孳為善而已惕然如有所警勉然常若不及終日
乾乾無少斷續安樂和易此心發之鄙詐邪慢此心拒
之故一日兢兢孳孳一日堯舜也一嵗兢兢孳孳一嵗
堯舜也日復日嵗復嵗焉洞逹流通與道不隔則子為
堯舜乎堯舜為子乎蕩蕩巍巍復在吾目中矣
　　　　禹
私於家者隔牆樊而分比隣私於己者隔形骸而分爾
汝陋矣哉聖人宅心廣大一視同仁臝衣枵腹食如己
飫温萎膏憒醒如已蘇决非强為博愛之名也有生之
類實同體耳禹視天下之溺猶已溺之何其責己太深
切哉滔滛之害天實為之惻然不忍斯民𦵏魚腹中極
力牽援此仁心之常也若曰昬墊萬靈如己所致焦心
勞思胼手胝足逆旅其家惟愛人利物是圖無乃差過
乎然而萬世無異詞聖賢共推尊者豈不以偉人所行
無可擬議理當然耶因知泣辜祝網惠困思饑視民如
傷無異骨肉者聖人之心不約而同也嘗泛論之兩儀
既判萬彚受形人得其中物得其偏反推其原皆同所
自是以聖人撫世雖有差别莫不欲愛利之焉草木昆
蟲欲咸遂其生日月山川隂陽雨露欲咸得其叙誠以
覆載之間一氣所運皆同體也何必疴癢疾痛一膜之
通而後為同耶剪爪斷髮體無覺知是與草木土石何
異然不肯輕毁傷者體之所生也吹為風呵為霧唾為
濕呼為響怒為惨喜為舒皆吾身之氣也何自而來哉
均天地之氣也人莫不尊頭目而賤足髀也抉之則痛
均焉必失色營䕶之是尊賤之名異而愛重之實同也
今笞其兒則心怛憔以吾遺體也笞其婢僕則心惨憤
以吾屬也有毁其一錢之錐必失色營䕶之彼非遺體
也非吾屬也特認物為己物故傷物如傷己也乃至一
怒而刀鋸百生一饞而葅醢千命容態怡然曽視一錢
之錐不若是何心哉人心無不仁一念之差不量輕重
惟欲適已故白起發一疑心坑虎士如蟣王愷發一快
心截蛾睂如芻俑李斯發一叨心横屍四海楊國忠發
一疾心激禍百年其端甚微其流甚廣可不痛哉可不
戒哉孟子曰惻隐之心人皆有之彼有戕酖灰焚及其
至親而不少悔是曽虎狼螻蟻之不若而不可謂之無
惻隐之心者同之也同之者何冀其反也彼有而不知
有也私心勝之也然則何自而反其同耶有生同體初
未嘗不公也各公其公私乃生焉私立則異好惡相攻
其來乆矣千形萬量皆出一私不撤其私未有能合其
公而反其同也噫愛人利物如禹者至矣禹之心廣矣
大矣孰測之哉人心之疵莫重於愛禹不聞呱呱之泣
私愛撤矣縱而為欲又其疵也禹卑宫菲食私欲撤矣
觸而為憤又其疵也禹不以鯀誅而廢國事私憤撤矣
闘而為夷又其疵也禹不以苗民逆命而逞師私夷撤
矣禹之心如虛空木石無所染湼無所動揺而所以異
於虚空木石者惟愛人利物之心獨存耳大學之道貴
乎能定能静然慮心常存也大易之㫖貴乎無慮無思
然感心不滅也慮感之心愛人利物之端也禹之所造
殆謂是與宗禹之道有如墨翟得其大端而不明其用
當衰周之時人各私己聞見陋甚翟唱是説於拘攣刺
促之中學者翕然從之至與吾夫子并馳於世皆曰翟
之心也是禹之心也其弊也胎而未形夫子黙知之而
不之詆也慮其日滋禹道遂暗使後世謂聖人所行其
波流如此或得而輕議之乃立言曰禹吾無間然矣盖
禹雖一視同仁而納五典於臯陶陳九功於虞舜其於
藩飾等衰之别固已甚嚴若翟之薄死過矣故明禹致
孝乎鬼神翟毁禮過矣故明禹致美乎黻冕大抵皆指
其同推其異所以約其失而歸之正也其後翟道益猖
風俗大壊孟子出而排之同於仇敵尊禹於三聖人之
列而承其道焉噫微孔孟則禹墨同流玉石難分矣易
不云乎差之毫釐謬以千里學者可不慎思與
　　　　湯
學有三上焉汲汲然其次悠悠然其次懵懵然夫懵懵
者非不向學也心未逹也誘而逹之矢去川决安知懵
懵不為汲汲也耶故悠悠者最為害道既已知之玩習
為常始焉色受聴竦終焉意銷氣沮因循茍且一暴十
寒雖皓首沒世猶夫人也吾觀古聖賢之心異運同轍
然而進脩之速未有如湯者湯之盤銘曰茍日新日日
新又日新夫豈有瞬息悠悠意度哉樂善如貪契理如
亟聞非如獲利捨過如遺蜕徳必日新也日新之學非
踐履純實不自覺知彼謂聖道一言可契非由階級不
假脩為以日就月將為初學以真積力乆為鈍才是自
誣也孔子曰有能一日用其力於仁矣乎憫學者悠悠
之嘆也且有所思也有所欲也有所畏也有所矜也皆
心之累也思道則能化其思欲善則能澹其欲畏義則
能安其畏矜志則能靖其矜轉累為通惟其所向學者
茍無是心何能亹亹求益哉望山者其高蒼蒼望海者
其逺茫茫振屐而升蒼蒼彌高鼔棹而遊茫茫逾逺然
後知向之所覩未盡也學之日新亦猶是已緝熙不已
造次無忘舊習運運而消至趣循循而入欲罷不能莫
知所以然而然耳觀湯之伐桀也排衆必往無少可疑
既而勝之也則惟有慚徳湯非慚於伐桀也慚於放桀
而遂代夏也夫以應天順人而革命孰不泰然自居而
湯愧恧之情黙形於中不自藏匿而宣之於下以思自
洗焉是其方寸之間常存警覺不敢自是故從諌則弗
咈改過則不吝一言一動念慮少差隨即氷釋詩人美
其日躋亦善知湯者湯因其所履著於銘言起居食息
又以自警夫豈有瞬息悠悠意度哉雖然學者孰不欲
一意於此勉强牽率而無日新之樂也至樂本全而不
能乆其樂者由世味分之也外樂之厚内樂之薄也故
曰以禮制心禮者内外之衛也夫人心一也今曰有制
之者是復有一心也盖心之念有邪有正有妄有誠合
而觀之皆一心也猶手有翻覆實一形也猶聲有笑哭
實一音也心過則邪制邪為正心過則妄制妄為誠聖
人不能使人必無過心而能使人常存制心制心勝則
動静語黙惟吾是令過心不二制心亦無無意無我寂
然常樂此湯君臣相告之言所以成其日新之徳者也
夫豈有瞬息悠悠意度哉噫湯生於衰世獨能上追堯
禹下啟文武傳道於萬世者其用心如此
　　　　文王
天有力故行徤地有力故博載日月有力故運照而不
息惟人亦然矚洞幽𦕈目之力也聴别洪纎耳之力也
握持運掉手之力也趯盪趍蹌足之力也惟心亦然人
知充其力於四體而不知充其力於一心心之力藏於
恍惚發於精微失其養則凋耗弱懦不能勝微得其養
則運量酬酢動無與抗心茍無力何事能集文王其聖
流之冠冕乎何其力之大也商紂季世事之方殷以眇
然之躬憂勤經理日昃而食不御焉他人觀之其中襟
豈能頃刻静謐耶然而不磷不緇養成聖徳淵懿純一
曽不以膠膠擾擾為妨自非􁎎之有道未易能也夫事
物之交茫然自失小者出入而不純甚者放僻而不反
於是有避世自全逺塵見獨者其心非不定也一有接
焉又憒憒矣盖力之大也由其心之精也以火鍊金則
金精以事錬心則心精烏貴乎烈然謝事哉心之不精
非特外物汩之也亦中襟受之也中茍不受彼將安寄
均曰性也惟聖人能性其性彼不能者情雜之也均曰
神也惟聖人能神其神彼不能者意雜之也情性神意
混為一區若同而異若異而同遇事紛然迭為主宰烏
知其為雌雄者盖由錬之不精也是以方寸之地精之
則為靈明虛浄之府雜之則為塵垢滓穢之嚢慎其所
養動無與抗故心有兼人之力者應對起居而不亂力
又倍者喜怒哀樂而不亂又倍者死生憂患而不亂文
王羑里之囚死生憂患之至矣而從容演易安時處順
無異凝旒端冕南面而居盖其平昔涵養之功正在事
物變遷之際與之循習無所駭異也昔晉文公欲為襄
公擇傅胥臣曰文王在傅不勤處師不煩非専教誨之
力也彼言稟之於天從容自合云耳殊不知聖稟雖異
未有不因涵養而成者譬之甘泉珍木滌其源則益清
培其根則滋茂此文王之純亦不已也胥臣又曰若有
邪質教將不入猶矇瞽之不可使視聴也既不知聖之
所以聖又不知愚之所以愚絶學棄類傷教為大予讀
國語未嘗不嘆息於斯也且善潛心文王者莫如孔子
孔子之聖固天縱之也而造次顛沛未嘗舍是自志學
至從心十年一化大聖自脩猶節節而進况他人乎
　　　　周公
聖人明為善之大端使人向焉而不誘人以利心茍有
冀焉不如其已謙者盛徳之事也易但言其終吉而已
安而行之尊而光卑不可踰言之法也有曰自下者人
高之自後者人先之意同言病行之有冀是計效課功
也利心存焉出於矯激反悖其性有所歆慕益亂其真
故無利心而為惡其惡可移有利心而為善其善日隳
大躁静其容大辯訥其口貪倚亷為地佞假真為媒非
無善迹也利心存焉泯泯棼棼多見資吾術借聖言以
濟其私者矣周公吐哺握髮謙之至也豈以此來天下
之士而沽一時之名乎非也何為拳拳勤勤若是耶成
其已也易曰卑以自牧謙之妙用也周公所行也豈有
利心哉周公曰君子所其無逸孔安國以謂所念徳其
無逸豫凡人之心念念相承循環不已在於徳乎則意
消情澹常樂其全茍為不然則念念縱逸滋蔓難圖倐
然生於毫髮之微紛然成邱山之積甚哉此心之難馭
也時焉不存之則躁動輕擾惟欲飛揚日焉不存之則
桀鷔横肆莫可馴伏逐物從好急於兩絞故君子戒須
臾之離造次之失他人則玩嵗愒日終身弗反焉原其
所由皆自一念之逸譬之良牧夫其所以化頑耎暴御
駻消很者必有術也善牧畜者謹轡勒於未放之時善
牧民者嚴禮法於未犯之時善牧心者攝思慮於未萌
之時良心之放必有端也慮端不能弭必形於言言端
不能弭必見於動動端不能弭必流於過過深於動動
深於言言深於慮是以意防慮如撥口防言如遏身防
動如奪行防過如割其發淺其制易其形深其制難捻
滔滔於潤土滅赫赫於焦薪此君子平居自牧常持以
謙之功也有持謙之功者其慮必直其言必式其動必
宜其過必白慮無枝蔓之謂直言無背面之謂式動無
悔吝之謂宜過無藏襲之謂白迹其用心非一朝一夕
也温恭寅畏常有以制於㝠㝠其始也角鋭抗衡若競
若争其中也勢緩力行或從或違其終也廓然同粹然
一忻忻而大順周公進於是矣負聖人之才成天下之
業光明盛大如此而驕吝之氣不萌乎中豈矯抑而然
耶其處之有素矣學者有意於周公由是而習焉可也
或曰周公萬古一聖人也果可習而能與今技藝至微
也力窮人習僅有毫髮之進其出倫絶類得之自然者
終不可近况聖人耶則將應之曰子所論者才也才受
之天不可過强道徳本於性性可習也夫性一也狂聖
同之惟氣質之禀則異異者可同而同者初不異也雖
愚必明雖柔必强此㸃化氣質之妙也知其可必而取
必焉此學問之功也氣質之禀小學問之功大惟學者
確然不以周公為邈不可及而自止焉勉勉孜孜力鞭
其所不至則氣質潛化於漸摩積習之中而聖性復焉
然後知造物之無物而物物之自造也
　　　　孔子
望室而知四隅者必超室表舉輿而知輕重者必在輿
外游生死而知其終始者必踐形理也魂魄之變茫昧
莫測豈可以情識猜揣哉知之必有道也畏生死者未
逹也逹者不畏焉不畏者猶未能踐形也常流乎四勝
之間何謂四勝或曰存亦樂亡亦樂是齊生死也或曰
聚則有散則無是泯生死也或曰名立不朽沒而愈光
是輕生死也或曰安時俟命力不可為是任生死也齊
泯輕任是四勝也簾窺壁聴髣髴未真姑立言廣意以
勝之終為生死所囿昔夫子讀易三絶韋編於是原始
要終知生死之説其於乾坤之藴幽明之故鬼神之情
狀如目辨蒼素手數竒偶也然當時弟子微言奥義問
答多矣季路一發問夫子拒之學者遂謂吾儒所急脩
己治人而已三綱五常而已身外之事何足預窮哉是
知聴夫子之言而不知求夫子之心也死生亦大矣聖
人豈忽之哉負手曳杖逍遥而歌往來之際湛然如此
非平日有見焉不能也所以不切切言之者懼學者守
易曉之空言而不聞至精至賾之道也故曰朝聞道夕
死可矣是夫子雖不切切言之而常誨人以生死之大
方也噫聞學妙矣其踐形梁徑與學者何言之淺也登
堂親炙佔畢領㑹固曰聞所不聞矣沒身勉勵莫際其
極不幸奄忽於桑隂未徙之間政恐有惜乎之嘆也夕
死可乎因知聞學之妙非口傳耳受目睹心承必有豁
然開怡然順者故子貢曰夫子之言性與天道不可得
而聞也夫剖石者乗其璺開鑰者透其簧義有㑹理有
解浮聰蔽聰雜見移見弗省是焉口勤誦心勤記目勤
覘耳勤剽映螢雪錐股髀童髦兀兀方寸不暫開焉聞
性何由發哉予欲無言其言雷震未之或知其知川决
引學者於中立不倚之地可矣噫踐形固非易事得正
之斃君子之終他人固有未能從容於此者矣揚雄有
投閣之駭范滂有為善之疑大賢猶爾况其下乎盖方
其平日志充氣盛自謂了了及卒然當變無以應之盡
失其素守矣是以學者不可不自攷於未然且莫大於
生死莫小於違順莫重於生死莫輕於夢寐違順之來
怵然驚怖夢寐之間紛然錯亂莫知所主况生死之變
耶學者未須論此但當晝騐之違順夜察之夢寐若湛
然如一無少動摇則生死去來直猶旦夜茍為未然可
不孜孜汲汲如拯溺捕亡以冀有聞耶
　　　　顔子
易説多矣學者多尚王弼弼唱虚無之説范甯以其幽
沈仁義罪過桀紂而遺書不朽争咀味之豈其著撰亦
有得三聖之微㫖而合於人心之所同者耶將虚無之
説足以蕩人雖萬世而不舍也易有平白坦易之塗躬
行允蹈便造聖人深處而學者忽之且言易如虞翻陸
希聲深矣皆託異夢寄古人以開其説豈易果難言必
有神授而後至耶不必爾也惟遵平白坦易之塗足矣
易固多術或尚其辭或尚其變或尚其象或尚其占皆
用也盡其本則用自應何謂本復是已嘗竊為之説曰
學易者必有門户復卦易之門户也入室者必自户始
學易者必自復始得是者其惟顔子乎不逺而復稱為
庶幾盖本夫子嘗以復禮為仁之説告之矣顔子躬行
允蹈遂臻其極一已既克天下歸仁復之之功至矣固
有之仁本無彼此迷而不復妄自分隔且吾身在天地
中一物耳天地在吾仁中亦一物耳學者曉此方是想
像説得仁禮意隔情礙如何天下歸仁惟踐履實地自
然洞徹為一顔子終日如愚論語所載惟發二問一為
仁一為邦夫子答之皆極天理人事之大者原易之用
内焉惟窮理盡性外焉惟開物成務顔子盡之雖無諸
子之著撰謂之通易可也文中子言九師興而易道微
九師之前未有為易之説者豈易道本於踐履非區區
言説所能至耶是知復之一義為平白坦易之塗聖人
善誘之上機學者用心之急務也雖然學易當自復始
而復非易也愚夫昧易才士口易賢人玩易聖人忘易
玩而不忘易之病也忘似昧聖似愚通易者知之矣余
嘗作復齋銘曰大易之㫖微妙難詮善學易者以復為
先惟人之生咸具是性喜怒憂樂或失其正視而知復
不蝕其明聴而知復不流於聲言而知復匪易匪輕動
而知復悔吝不生惟是四知本焉則一孰覺而存孰迷
而失勿謂本有勞思内馳亦勿謂無悠悠弗思廓爾貫
通心㝠取舍既復其初無復之者蕩蕩坦坦周流六虛
昔非不足今非有餘伊顔氏子口不言易庶幾之功黙
臻其極今我仰止以名斯齋念兹在兹其敢怠哉
　　　　曽子
孝為百行之宗行純則性通行虧則性賊二者常相因
焉本同故也孝以敬為本而敬者脩性之門也自天子
逹於庶人孝之事雖不同同本於敬事親而不敬何以
為孝乎成百善戢千非惟此心而已敬心而發孝於其
親矣推於兄弟恭而友者是其應也推於夫婦和而順
者是其應也推於親黨朋友恭而睦同而信者是其應
也推於事君治人忠而恕亷而勩者是其應也是數也
一不應焉非孝也借曰孝焉敬心必不純也海之支流
必鹹玉之棄屑必潤中存是心發無不應也是知孝子
之心萬慮俱忘惟一敬念而已視如對日星聴如警雷
霆食如盤誦銘寐如几宣箴坐如立記過之史行如隨
糾非之吏不期肅而自肅焉念之所通無門無旁塞乎
天地横乎四海莫知其紀極也昔人有發塜而夢通齧
指而心動者在其知覺中有如影響至於鬼神之秘禽
魚之微草木之無知皆可感格非譎異也自然也敬心
既純大本發露虚明洞逹躍如於兢兢肅肅之中此至
孝之士所以行成於外而性脩乎内也曽子之於孝也
立身揚名惟此一節而於聞道最為超警生死之際粲
然明白盖由始則因孝心而致敬終則因敬心而成已
騐其平日服膺念兹在兹而已啟手足則見於戰戰兢
兢之時發善言則存乎容貎辭氣之際皆敬之謂也戴
經所記奥義甚多首文三語已盡其要學者非弗知也
然皆有愧於曽子者行之弗至也恭於昭昭者孝之名
也謹於昬昬者孝之實也求其名匹夫匹婦能焉核其
實聖人以為難矣曽子曰養可能也敬為難敬可能也
安為難安可能也卒為難斯須之敬人能勉强至於能
安能卒非確然自信毅然必為未有能樂其常而至其
至也此無他疑情未除也學者之害疑情為大彼窮搜
博覧惟恐不聞者疑情未除也朝咨夕叩請益不休者
疑情未除也博量揣摸求合乎似者疑情未除也情既
有疑則中不安不安則輕聴而易移輕聴則不能尊其
所聞易移則不能行其所知二者交亂其間方且以禮
法為拘囚専精為滯着求其有始有卒難矣曽子遊聖
門最為年少夫子與之言道唯諾而已夫豈有毫髪疑
情哉宜其成就巍巍度越諸子矣
　　　　子思
聖賢之言有六似學者不可不察也明易者似膚淺發
微者似迂濶循誘者似秘吝廣譬者似支離直指者似
陵施樂告者似强聒察其似領其要可以因言㑹道矣
子思之學見於中庸一篇發明後進其心甚切章微析
妙惟恐人不解了學者不能聞一而知舉隅而反泥於
言語之偏中學幾於暗矣且未有天地便有此中人孰
不禀是以生哉方其一性不虧真誠自守混然而已知
者夸愚者賊然後中之名立焉外狥物内忘己然後中
之本著焉情封欲閉簒其靈明乆而習安認贅為嫡是
中也豈遂銷滅破壊而不復存哉弗知有耳故以中為
難知耶則昭昭乎日用之間以中為易知耶或沒齒終
身而不自覩焉何哉以其近也目察秋毫不見其睫以
其近也執柯伐柯猶以為逺以其近也近而弗察逺慕
高竒或探妙於形聲之外或談微於意類之表是猶駕
艅艎而索舟策飛黄而問駿豈不惑哉自昔聖賢講論
發明無非此事口傳心受初甚秘密發端指縱使人反
求諸己焉敬以立之誠以明之擴之逹之充之足之日
就月將自强不息及其至也心融神㑹囊綻氷釋黙爾
自契焉世衰學弊子思懼斯文之遂絶也顯然論著筆
之於書其言曰喜怒哀樂未發謂之中發而中節謂之
和夫喜怒哀樂人皆有之窮以未發之前則茫然自失
孰主張是耶孰施為是耶子思抽闗啟鑰發其秘奥使
學者洞然開曉如得其遺物自懐袖間豈不樂哉然喜
怒哀樂與生俱生子思姑約此以明中非舍此而中可
得也唐李翺自謂得子思中庸之學著復性三篇㑹理
者稱其卓絶然差之毫釐異乎吾所聞矣其説曰人之
所以惑其性者情也喜怒哀懼愛惡欲皆情之所為也
情者妄也邪也妄情息滅本性清明又曰循理而動所
以教人忘嗜欲歸性命之道也迹其推衍大約皆以滅
情為言其言非不高妙然非子思中庸之學也中庸之
學未嘗滅情也夫情與生俱生果可滅耶情可滅性可
滅矣今持一葉以示嬰兒與之則笑奪之則啼此喜怒
哀樂之端也情之所發也與生俱生而欲滅之猶惡水
之波而涸之其源益流惡木之花而􁆞之其根浸傷聖
人不過節之防之止之不使其爛熳害性而已善養性
者不汩於情亦不滅情不流於喜怒哀樂亦不去喜怒
哀樂子思所謂中也即喜怒哀樂以為中不可離喜怒
哀樂以為中亦不可如金石之有聲如飲食之有味非
合非離中即契焉故喜怒哀樂未發謂之中子思姑約
此以明中非舍此而中可得也李翺滅情之論是并聖
人於木石之倫棲學者於枯槁之地非子思所謂中也
中契則性自復七情之生如臂運指如將將兵惟吾是
使莫敢肆逸發而中節順理而和造次顛沛於庸言庸
行之間動容周旋君臣父子兄弟夫婦朋友之際事事
物物無非中者情何滅云
　　　　孟子
學者必有用心誠為入門偽滋情真滋性也虚為入門
積生意化生神也克己為入門心勵心也致知為入門
物無遺照也恕為入門求同於人也静為入門撓而不
變也敬為入門内外肅也慎為入門戢未形也聖人標
指固非一途前學以流布後學以是進脩孟子乃斷然
言曰君子深造之以道欲其自得之夫以聖人標指拳
拳服膺自應有至何復名自得耶自得者得之於心也
心無所得而蹈規守矩終出勉强不能從容優入聖域
是學也父兄至愛不能發其端師友至密不能進其道
必也靈襟中啟獨見内融洞洞然屬屬然如平昔之傳
聞想像一旦親睹焉庶乎其可也夫學者之心發於憒
憒其見必卓開於㝠㝠其詣必至故拙魯愚鈍為道之
資智巧聰明為性之障真志立於懦真習養於徐真用
發於常真樂生於淡軒軒之志乆必墮皦皦之習乆必
䟱揭掲之用乆必變沾沾之樂乆必渝是以學貴終始
也千了萬通愈失真宗惟循惟黙乃能自得回之愚參
之魯在孔門所得最深皆用心於無所用若退而進者
也去聖已逺自得之學湮沒無聞非惟學者之失也亦
教者之過焉六經之言毫髮分辨聖人之意極口宣揚
諄諄屑屑無舉隅善誘之方將以利之反以害之學者
亦曰如是足矣理盡於此矣拾前人之咳唾遵舊轍以
驅馳故思學廢於箋解省學廢於譏議悟學廢於揣度
通學廢於偏黨黙學廢於領畧敏學廢於疑貳六學廢
而道衰矣孰以孟子自得之言啟之哉孟子有自得之
言無自得之迹但言居之安資之深左右逄其原而已
不可以意義形容也檠唐大礪金砮可以射矣而飲羽
之鏃非勇引蹶張所能習必自得於弓矢之外焉精毫
染嚴程度可以書矣而草聖之筆非黝襟胝指所能造
必自得於筆墨之外焉孟學孔於百年之後超然領㑹
獨發奥藴傳一心之妙用發陳編之光燦神而明之使
吾教益尊不膠於言語畦徑之末真聖門之輔佐諸子
之英雄也使登乎孔堂其藴藉和粹誠若劣於諸子然
其見處超詣直自不羣姑舍是之言非夸大也亦胸中
自負不碌碌耳噫聖賢相傳一道也前乎堯舜傳有自
來後乎孔孟傳固不泯韓子謂軻死不得其傳言何峻
哉逹如堯舜禹湯窮如孔孟人類超㧞固難儷也道果
不傳乎顔曽傳道者也軻死千餘年果無顔曽乎時無
孔子顔子沒於陋巷而少正卯為聞人時無孟子匡章
陷於不孝而仲子為亷士人豈易識真哉蓽門圭竇密
契聖心如相授受政恐無世無之孤聖人之道絶學者
之志韓子之言何峻哉
　
　
　
　
　
　
　
　
　
　
　
　屏山集巻一
欽定四庫全書
　屏山集巻二　　　　　　宋　劉子翬　撰
　　論
　　　維民論上
古無自固之國若有維民之道有國之大猶人之形神
其君也氣其民也神氣相資形乃生焉君民相資國乃
固焉相資之道必先有與也神與氣氣乃與神君與民
民乃與君盖上者下之唱本者末之附也民有駭亂離
析與民者之過也氣有乖戾泮渙與氣者之過也是以
神存其氣則氣盛而形充君維其民則民歸而國固甚
哉民心之無常也浸浸乍歸蕩蕩俄往去就之端最為
難察自昔觀我政於廟堂之間得民情於肝膈之内有
要道矣政苛與刑酷與賦斂重與徭役數與有是四者
民必不樂其生不待聞其怨嗟之聲見其蹙額之色時
雖幸安民必叛已無是四者時雖甚危民必附已不待
走閭巷訪鰥獨而知其必樂其生矣夫民之樂不樂其
事至微何規規察察而欲知之耶盖不樂之意鬰於胸
中亦不能自制也積而為怨怨極則怒怒之心蓄而未
發甚於敵國之兵戈過於天灾之水旱不見其形莫知
警懼彼其疾上如仇讐伺有釁隙與之偕亡而為上者
方且偃然撫之曰此吾赤子也猶木蠧於中魚潰於腹
一旦破壊其可支哉民心無常如此去就之端難察如
此故有國者兢兢業業不敢自安思有以維之也自古
及今天下之民必有所屬堯舜之民禹維之桀解其維
而夏亡商之民文武維之幽厲解其維而周亡自秦漢
以來或解或維此治亂興亡循環不已也我宋統御十
聖雖武畧文經其道不同要之皆以寛厚為治至哉仁
宗之仁也三代以來一人而已笑言成恩咳唾為澤薫
蒸沈浸四十餘年所以維民者盡矣故胡虜崛興過於
劉石徳光之暴靖康竒禍同乎永嘉開運之酷而人心
戴宋亂而不離宜乎主上之所以中興也竊惟南渡以
來天歩窘蹙宸心鬱焦凡咨詢之及詔令之頒惟勤恤
元元是先豈非鍳古昔之治道紹祖宗之遺澤以祈安
定耶愚嘗攷維民之四説焉政苛無有也刑酷無有也
徭役之煩無有也惟賦斂一事不可謂輕且今日國家
非有横給浮費也特以軍旅之興資用不可一日闕耳
有司奉承無術益費増煩故常税之外月有樁嵗有糴
有明耗暗耗有帶科析科有和買有預借如市庚銀如
貨鹹茗如賣僧鬻爵如造甲脩船其微至皮角竹木之
類一取於民名之曰和其實强估名之曰借其實不償
以瘡痍之民供多多之賦豈易支吾耶膏萎凉暍必有
道焉兹幸邉遽暫息戎事稍紓當講畫究明蘇凋甿活
遺噍以成康阜之治噫求民之瘼施恩弗恩維民之道
輕斂為急
　　　維民論中
維民之道莫先於輕賦斂或曰賦歛輕則國用不足柰
何是未之思也昔人以蜀為富國以江淮為財賦淵藪
今奄宅二區居膏腴厚實之地而常有煎熬窘乏之憂
是理財無術也術之大要有二一曰講經制之道二曰
革科納之弊皆所以足國寛民也何謂講經制之道財
欲豐而散不欲豐而聚散則足聚則竭所以豐之有源
也今山澤之利搜求竅穴毫髮無遺闗市之征束薪把
菜亦有所取利源至多至煩而用猶不足者竊意本之
過也敦本之道莫先重農今散農非一塗無術以聚之
困農非一事無術以寛之營屯雖興耕鑿未廣盖兵驕
不肯躬耒耜也將無體國之誠也寛鄉薈盛而嘉榖稀
狹鄉人衆而農夫寡古有遷民薦更之法焉或徙弛刑
或出贜吏以實空鄙禁游惰抑技末誘之罰之一歸於
農使闤闠難寓而田畆易居他業艱苦而田夫優裕是
聚之寛之之術也今未行焉是經制之道有所未盡也
國富而節人有拂心國貧而節人有恕心今主計之官
無出入之制隨田取足不量民力焉兵以衞民食於民
官以治民食於民茍出不臨戎居不司事勿食可也郡
縣已併旋復員闕可减復増或慮裁抑之行衆將咨怨
殊不思費用之廣浩於邱山非天降而地溢也一取於
民耳深鐫痛削民不堪命亦將怨叛䘏此小嗟忘彼大
憾較其輕重當何如耶况節之有道當於人心未必生
怨此經制之道有所未盡也昔之足國者斂不及民今
一錢用度必取於民術至相反也究其弊在於儒臣縉
紳耻言財賦國計之權一委强幹之吏彼以堪事為能
無所斟酌惻怛之意素不存於胸中况以任之弗乆聴
之不專無因時通變闔闢之道裂東裨西趣辦目前而
已如豪右之家主帑藏者月更嵗易豈復有豐饒之理
耶此經制之道有所未盡也茍不任謀猷經逺之臣而
責成於幹局之吏不求通變闔闢之宜而専守彛常之
制不務敦本富民之道而争求錐刀之末不圖甘節之
苦而慮悠悠諠嘩之怨則浸浸靡靡日復一日坐困而
不可為矣何謂革科納之弊今朝廷少有科敷州縣必
増其數其説謂細民逃户無可供輸按産而均或致乏
事善良畏憚奔奏豪猾巨捍遷延吏緣為姦權宜縱舍
則民已倍費矣受納之間巧弊百出執役掌事皆老姦
宿獪視吾民猶家雞圏豕惟所咀啖焉權衡斗尺邦有
定制一揺手則變多為寡一謬言則指精為粗事例糜
費既不可闕隂欺晝攫紛然其間愚民眩胱驚駭不知
所措則又倍費矣受納既艱權歸攬子攬子與倉吏潛
通腹心相為脣齒民户自輸則千端阻抑攬子代納則
一槩通融倉吏要民民憤之攬子要民民甘之盖依之
雖若見侵去之又患無託也民聴命於攬子則又倍費
矣或立期促迫或先限監催一檄經過千家搔擾則又
倍費矣民安得不重困哉噫民孤立於下衆蠧乗之若
蝟毛非法弊也官弊也非上困民也官困民也故官非
其人則官為蠧官無其術則下為蠧今欲扶弱沮强惟
在得一受納官爾郡縣皆選清亷强力之士主之振職
者有賞有陟否則有罰有愆使應此選者為試才之地
發譽之基則人人自勵必躬必親取民之賦如出其槖
自然羣蠧屏縮斯民稍寛矣經制之道既盡科納之弊
又革則國用足而民安富矣夫民之叛上非樂為也由
其中懐不滿之心故易以傾揺盗賊誘之從為盗賊夷
狄刼之從為夷狄誰之罪耶方其為民也官誅求吏掊
克視之如草芥不知人心之已解及其既叛也急追捕
肆屠戮視之如禽獸不慮邦本之益危豈不殆哉今日
維民之道非他要在安之富之而已非謂人人慰勞撫
摩之也勿擾之斯安矣非謂人人豐殖贍給之也勿窮
之斯富矣民心一固推之不舍逐之不離彼其附上非
上人連比膠結之也富之安之民自相維矣
　　　維民論下
無苛政無暴刑無重役無厚斂維民之道盡矣誰與奉
行良法美意被彼黎庶哉外建千官内列百吏親於民
者惟縣令耳日者朝廷嚴選舉之法開褒擢之路大縣
皆自堂除憂民之深也然邑有小大民無親䟱重此輕
彼豈一視同仁之意哉以縣邑至多擇其大猶以為難
安得盡付良吏哉挈領而裘正理綱而目張太守者縣
令之綱領也令之賢否守得舉之刺之存之罷之榮之
辱之聲氣所加有變化人材之道焉舉一郡言之令有
亷有貪有勤有惰有循有暴守將賢與慕徳則觀感而
化畏威則悚懼而化以求知己以寛罪戾心競力争千
里之内皆化而為良吏矣守將不賢與則貪者自遂暴
者肆情惰者日偷恬然無所忌憚而潔白公正之吏立
已則見尤守法則獲謗抗上則招戾往往變節忍詬以
謀茍安千里之内皆化而為不良之吏矣龔黄為郡諸
邑無不獲之民趙張試政千里無不才之令其勢然也
故守將重寄也有七不可除姻婭勿除勲勞勿除私䁥
勿除祈閑均逸勿除告衰引疾勿除被劾左遷勿除便
私養了婚嫁勿除無是七者惟以承宣牧民為心乃分
符剖竹其名正其任專且古之牧民者甚難今之牧民
者甚易古之守令出入阡陌勸督農桒疏渠築埧遣鰐
去獸課其牛馬教之植藝疾癘則治之療之貧窮則賑
之恤之訓以祭祀婚冠之禮讀以比閭族黨之法其勞
甚矣今之四民生生之理皆自營辦毫髮不仰於官惟
官勿撓之足矣撓之之由在於不能戢下刻木舞文貪
如谿壑彎弧肆威畏於虎狼賕賂公行其弊乆矣十數
年來尤甚錢非盈積不受貨非溢槖不携故東臯南畆
高門大第鮮衣美食皆此曹之受用也守令雖不殘民
而民破家蕩産於此曹之手善控御者猶不能盡其防
况縱之哉故今日守令之良莫先於戢下夫良法美意
朝廷之惠也逹朝廷之惠以及民守令之惠也守令之
惠弗施咎在守令守令之惠不得施復何咎耶方嚴文
峻法星流火飛今日以乏事褫官明日以緩征鐫職雖
有豈弟慈愛之心恐懼弗得施也而乃責其循撫之效
無聞是猶委市賈之求贏而禁其㒺利乾沒趣庖人之
進味而惡其剝膚槌髓安有是理耶故賦斂急則守令
才賦斂寛則守令賢守令賢則民寛守令才則民擾由
上使之也噫羿能簒夏之天下而不能簒夏之民心莾
能移漢之社稷而不能移漢之民心是以少康光武之
興呼吸而雲聚川赴抑有由也國家茍盡維民之道焉
則恢復之功期期可集本固邦寧内何慮乎嘯呼外何
憂乎介狄哉
　
　
　
　
　
　
　
　
　
　
　
　
　屏山集巻二
欽定四庫全書
　屏山集巻三　　　　　　宋　劉子翬　撰
　　論
　　　漢書雜論上
陳萬年性諂臨死召其子咸告教至夜半咸睡頭觸屏
風萬年大怒咸曰具曉所言大意教咸諂也初丙吉病
時萬年與二千石同問疾衆退萬年獨留昬夜乃歸吉
病甚宣帝臨問大臣行能吉薦萬年遂為御史大夫嗚
呼以吉之賢猶樂佞人信乎逺佞人之難也萬年以此
致身雖死猶不知愧又欲世濟其術悲夫
王商長八尺餘容貌絕人為丞相單于来朝拜謁商仰
視商貌大畏之遷延却退成帝歎曰真漢相矣王商聞
望見重一時單于豈能知哉特畏其貌耳成帝相商已
久聞單于之言始以為真漢相則帝初不知商之所以
可用也單于之言果足為重則堂堂之夫皆真相也耶
史稱王商有剛毅節初商有女太后欲以備後宫商意
難之竟辭以疾及商為王鳯所中事下司𨽻商惶怖更
欲内女為援廼因李媫妤白見其女故張圭以此撃之
甚力廷臣史丹等皆排根之商免相三日嘔血而死然
則商所謂信道不篤既得之患失之者也孔子曰棖也
慾焉得剛商豈剛者乎馮野王不為三公名重當世倪
寛為御史大夫官屬易之以此知士之立朝可不思有
以重耶要官顯爵居賢則重居不肖則輕人主以是柄
而御天下可不慎其選耶
元帝詔曰剛強堅固確然亡欲馮野王是也野王以女
弟為昭儀不得為御史嘆曰人皆以女寵貴我兄弟獨
以賤野王之行能髙矣觀此言未可謂確然亡欲者也
孟子曰養心莫善於寡欲易曰君子以懲忿窒慾非近
乎道者不足語此
趙廣漢為京兆告丞相魏相韓延夀為左馮翊劾御史
蕭望之皆坐誅故班固謂訐上不信以失身墮功廣漢
􁎎術始終如此其死宜也延夀平生謙遜和易所在有
稱一發不中遂䧟大戮豈其平日所為出於矯揉耶抑
不忍一朝之忿遂掩其終身之美耶是以君子慎其㣲
也
史稱髙祖定天下異姓王者八國皆徼一時之權變以
詐力成功終於滅亡惟呉芮之起不失正道故能傳號
五世余謂髙祖之定天下多用良平竒謀秘䇿亦未免
乎權變詐力也賈誼謂大扺強者先反長沙廼在二萬
五千户爾功少而最完勢䟽而最忠非特性異人也亦
形勢然也斯言當矣
蕭何起刀筆吏助成漢業髙祖謂之三傑然何非子房
韓信之流也何與髙祖㣲時親昵故特重之髙祖即位
首封何功臣怫然雖髙祖推重勤勤如此而人心卒不
服也鎮國家撫百姓何實有焉若曰發縱指示其功大
也斯言過矣何謂天下方未定可因以就宫室非令壯
麗無以示威且亡令後世有以過也觀此言何真刀筆
吏哉或謂何能識韓信固非碌碌然信之英特亦易識
耳漂母識之於饑困之時滕公識之於刀鋸之下惟何
之言能必行於髙祖此所以獨受知人之名也
武帝勤兵四夷禍流中外而卒得無他者頼前有文景
累培基址後有昭宣撫養瘡痍耳不然天下土崩久矣
李廣之騎射程不識之軍律可謂精矣霍去病無所稱
焉所長者武帝使之學孫呉去病曰顧方畧如何耳不
至學古兵法又曰匈奴未滅何以家為其氣識已度越
諸将矣
宋義提兵救趙至安陽不進曰秦勝則兵罷我承其敝
不勝則我引兵而西必舉秦矣此萬全之䇿也項羽殺
義奪其兵破秦義乃沒沒無聞誠不幸也羽雖勝秦然
其計猶出義下羽知秦兵銳甚戰難必勝故渡河沈舟
破釡甑燒廬舍以必死期一勝豈不殆哉羽雖一勝而
秦兵尚衆㑹章邯與趙髙有隙遣人約和羽乗其狐疑
又破之竟以糧少與之約和及坑秦軍猶二十餘萬人
夫邯軍亦精銳羽之所将非其敵也以羽必死之戰乗
章邯狐疑之隙僅能服之其難也如此非萬全之策也
初秦兵破周章田儋等項梁乗其敝破之梁輕秦有驕
色故義知其必敗也義又欲承其敝故以趙闘秦范增
之謀深矣不以義為非者勢當然也秦不救韓魏周亞
夫以梁委呉蓋用卞荘子刺虎之說也噫羽既據功名
之㑹故義乃沒沒無聞誠不幸也
亞父日說項羽曰沛公貪財好色今入闗無所取此其
志不小吾使人望之氣皆為龍成五色此天子氣急撃
之勿失羽竟不殺沛公亞父曰吾屬今為虜矣亞父之
知明矣而不知天命也君擇臣臣亦擇君亞父與羽比
肩事懐王無君臣之分也言既不從何不引去知沛公
之人事天時如此而忿然欲以區區之力勝之不亦難
乎
武帝遣李陵屬貳師軍陵願得自當一隊帝遣路博徳
迎李陵博徳亦羞為陵後距奏願留易曰長子帥師弟
子輿尸凶此武帝之所以覆軍蹶将也
周亞夫強直自信當文帝而顯名遇景帝而殺身非有
幸有不幸其撡術然也方匈奴宼邊文帝遣亞夫屯細
桞細桞在長安西當時非臨敵之地文帝以萬乗臨之
先過棘門覇上則軍中豈不預知哉萬弩持滿向帝先
驅帝至又不得入既入又禁馳驅此亞夫欲以軍威示
文帝爾如穰苴之斬荘賈孫武之斬呉姬有意為之也
文帝因此重之亞夫之名遂顯後屢諫景帝帝怒下吏
又不對竟殺之夫行已恭事上敬此大臣之節也亞夫
不知遵此姑以強直自信不移文帝寛仁故推成其美
景帝忌刻故陷於戮辱然則景帝之殺亞夫雖曰濫刑
固有以招之矣
蕭望之不屈霍光而甘於抱闗孫寳不屈張忠而安於
主簿後卒為名臣士之行已必正其始易曰進以正可
以正邦也彼􁂌進之士茍得一時雖欲自反人弗信焉
可不慎與
公孫宏與轅固同徴宏側目事固固曰公孫子務正學
以言無曲學以阿世士之立朝由其素養洪之阿諛雖
未委質固已知之矣易曰素履坦坦
嚴彭祖不事權貴或說曰天時不勝人事經誼雖髙不
至宰相願少自勉強彭祖曰凡通經術當修行先王之
道何可委曲從俗茍求富貴乎噫漢儒雖盛若彭祖者
可謂有守之士矣彼夏侯勝謂明經取青紫劉歆謂學
易干利禄其言鄙矣孔子曰古之學者為己今之學者
為人况爵禄乎
武帝問申公以治亂之事對曰為治者不在多言顧力
行何如耳令霍去病學孫呉對曰不至學古兵法顧方
畧何如耳二子所言者殊途所㑹者一理可謂知為治
論兵之要矣武帝能用去病故兵威逺震不能聽申公
故治道無聞惜哉
孔甲為陳渉博士卒與俱死史稱渉起匹夫不滿歳而
滅亡其事至㣲然而搢紳先生負禮器往委質為臣者
何也以秦禁其業積怨而發憤於陳王也劉子曰孔甲
誠怨秦而思發憤者然使甲知渉不滿嵗而亡甲必不
輕與之也委質為臣與之俱死在搢紳先生豈細事哉
蓋甲之知不明不知勝之不足與也勝初入陳便立王
號其志不廣矣張耳陳餘皆諫止之不從則引其權以
去知勝之不足與也又務夸殿屋帷帳之盛彼傭畊者
見之猶譏誚之甲曾不如傭畊者乎若知其必亡徒以
怨秦與之俱死此特匹夫之發憤耳
成帝惑於昭儀自殺絶其嗣子哀帝惑於董賢而欲遜
以大位人君一有所惑舉其甚重而不顧焉亦可謂昬
愚矣
中謁者丞陳臨殺司𨽻校尉轅豐於殿中以此知成帝
之時紀綱不肅甚矣殺人不忌曰賊况近在宫掖間耶
國柄移於王氏不足怪也
陳湯誅郅支單于元帝告祠郊廟赦天下羣臣上夀置
酒以其圖書示後宫貴人昔楚子以宋馘示文羗君子
曰戎事不邇女器譏之也元帝以獲郅支圖上祠郊廟
下以為婦人之悅失禮甚矣其事雖㣲史臣詳著之
元帝時御史闕在位多舉馮野王行能第一帝以馮媛
之故不用曰吾用野王為三公後世必謂我私後宫親
屬以野王為比余嘗偉之後讀石顯傳乃昭儀兄馮逡
嘗言專權得罪後朝臣薦野王帝以問顯顯曰野王親
昭儀兄後世必以陛下私後宫親帝曰善吾不見是以
此見元帝不能為此乃石顯之謀也舉用三公不信廷
臣而折中於宦者元帝陋矣又見小人之譛君子亦各
有道也可不戒哉
平帝紀王莾奏事史官只書安漢公蓋是時平帝之權
已移於莾矣史臣非獨不敢書亦以見莾已有無君之
心也
文帝身衣弋綈慎夫人衣不曵地惜百金不作露臺治
覇陵以瓦器可謂儉徳之至矣然寵幸鄧通賜賞通鉅
萬以十數賜銅山得鑄錢鄧氏錢布天下何耶盖心有
所嬖惑不能自勝也然文帝躬行儉約實恵及人小疵
不足掩大美故卒為漢世之賢主也其視唐虞三代之
君則有間矣
袁盎馮唐張釋之數諫止文帝帝或大怒或怒起入禁
中若不能堪也然卒聽數子之言者以能勝其私也成
帝委政王鳯王章諫其專權帝初納之後不忍廢鳯卒
殺章哀帝欲封董賢王嘉亦數諫帝初憚嘉卒封董賢
遂殺嘉二君初非不知其言是也卒殺之者不勝其私
也勝己之私之謂克人君能自克如文帝而以成哀為
戒豈不賢哉
鄭當時雖推轂士類然極無操守卜式雖朴直然所行
多詐非汲黯之流匹也太史公作汲鄭傳班固則又以
黯式同科是生不見知於武帝死不見知於遷固也
周勃入北軍令曰為吕氏右袒為劉氏左袒或曰使衆
皆右袒勃當何如哉是未察其情也方漢臣謀諸吕時
禄主北軍勃欲入北軍不得乃令紀通持節矯納勃北
軍復令說禄曰急歸将印辭去不然禍且起禄遂觧印
以兵授勃當是時軍衆豈不知勃為劉氏而來哉勃已
執兵柄下令以激衆心故云耳豈有奪吕禄之兵而復
為吕氏哉髙祖曰安劉氏者必勃也其有以知之矣
髙祖與項羽戰幾不免者數矣彭城之敗楚圍三匝大
風晝晦與數騎遁廣武之伏弩丁布之追騎當是時也
雖有三傑智無所用力不得施卒得無他者天相之也
故髙祖曰吾以布衣提三尺取天下此非天命乎韓信
亦曰陛下天授非人力也
漢楚争天下髙祖非獨得諸侯也北貉燕人來致梟騎
助漢項王非獨失諸侯也鴻門舞劍項伯自蔽沛公此
所謂多助之至天下順之寡助之至親戚叛之也
酈食其謀撓楚權欲立六國後張良難之及追羽至陽
夏南良復請彭越王魏韓信王齊使各自為戰則楚易
散何也葢是時楚兵埀敗借魏齊一戰之力以滅之因
時應變此善用兵者也
武帝好大喜夸故一時羣臣皆務為髙言濶論以中人
主意希求寵禄甚若可笑公孫宏曰周公朞年而化臣
竊遲之王恢曰匈奴侵盗不已者以不恐之故耳東方
朔自謂天子大臣吾邱夀王自謂海内寡二司馬相如
奏大人賦春卿謂神仙可見延年欲囘崑崙河以限虜
其言不經受之欣然乃知孝宣總核名實漢家所以中
興也
元帝為太子時諫宣帝宜用儒生帝曰亂我家者必太
子也及元帝即位貢薜韋匡迭為宰相而孝宣之業衰
焉然則是儒生果不可用耶劉子謂不然宣帝不用者
腐儒耳所謂儒者不獨明訓詁通章句而已必練逹世
務器識兼全可也宣帝㧞為輔相者魏相張安世黄覇
于定國蕭望之之流是也相明易經有師法安世識亡
書三篋黄覇繫獄就夏侯勝受尚書曰朝聞道夕死可
矣定國迎師學春秋自執經北面備弟子禮蕭望之好
學治齊詩是皆通經術者也處事知宜立朝有守所謂
通儒也梁邱賀夏侯勝韋𤣥成嚴彭祖尹更始劉向王
襃或以儒術進或以文章顯宣帝與之議論於石渠或
於燕游播為歌頌第其髙下則宣帝豈不好儒哉元帝
任韋匡等為相齪齪鹿鹿親附閹尹不敢失其意故史
臣曰服儒衣冠傳先王語其藴籍可也然皆持禄保位
被阿諛之譏則元帝所用其腐儒也耶
　
　
　
　
　
　
　
　
　
　
　屏山集巻三
欽定四庫全書
　屏山集巻四　　　　　　宋　劉子翬撰
　　論
　　　漢書雜論下
或曰武帝不冠不見汲黯此足稱者余謂君臣相與在
貴以誠心不在貴虚禮也武帝以黯為社稷之臣是非
不知黯也黯進言未嘗一聼畫策未嘗一用𢎞湯之阿
諛順㫖皆超躐見用至謂黯為甚戇謂黯為不學謂黯
為妄發卒見斥逐則不冠不見是虚禮也後拜黯為淮
陽太守欲借其威重以靖宼也黯不受印綬強予之曰
吾今召君矣此紿黯欲令之淮陽也黯居淮陽十年竟
不召也髙祖騎其項而問周昌據牀而見酈食其可謂
亡禮矣然其計策行其身名顯故髙祖雖有嫚侮之譏
而英雄樂為之用者蓋其誠心相與不責以虚禮也武
帝力征匈奴主父偃嚴安徐樂引危亡之事諫之甚切
帝曰公軰皆安在何相見之晩也悉拜為郎然征伐竟
不已又包南山民田為上林苑東方朔陳三不可帝拜
朔為大中大夫給事中賜黄金百然遂起上林苑蓋武
帝知受諌為人君之美故不吝爵祿以旌寵之也然有
賞諫之名無受諌之實何益於治乎孔子曰法語之言
能無從乎改之為貴此之謂也
哀帝為定陶王從傅相中尉入朝成帝問之對曰令諸
侯王朝得從其國二千石傅相中尉皆國二千石也問
中山王不能對帝乃賢定陶王時哀帝年十七元帝即
位時年二十七矣不省召致廷尉為下獄竟殺蕭望之
以此言人君一日二日萬㡬豈可不練逹世務也哉元
帝好儒宣帝曰亂我家者必太子也漢業自元帝而衰
知子莫若父信矣
杜欽說王鳯曰王章所坐事密天下不知章實有罪而
以為坐言事也宜因章事舉直言極諫則流言稍釋疑
惑著明鳯行其䇿史稱欽補過将美皆此類也且王章
上封事指言鳯專權蔽主宜廢勿用鳯乃䧟以大逆章
死不以罪天下寃之欽為鳯謀主言無不聽也不能救
章之死又為此謀蓋惡誣善天下果可欺耶欽姦人之
雄也初鳯專權欽嘗戒之又令鳯乞骸骨及王章上封
事鳯稱疾篤欲遂退當是時劉氏王氏之禍幾觧矣欽
乃力說鳳起視事竟殺章欽内結鳳心而外取虚名故
其謀反覆如此元帝舉直言欽專指後宫謂外戚親屬
無乖剌之心隂為鳳地谷永之流也而機險過之史臣
責永而恕欽且謂浮沉當世好謀而成非夫浮華博習
之徒所能窺也其然豈其然乎
張湯杜周酷吏也皆子孫榮顯侯爵數世史稱湯雖酷
烈及身䝉禍其推賢揚善固宜有後此牽合之論也湯
深刻排䧟流毒一時其稱引一二掾史何足掩其過伐
安世延年之徳器自應綿逺未必由湯與周舜之帝禹
之王豈必自瞽鯀耶
公孫宏徒歩數年至宰相封侯於是起客館開東閣以
延賢人一時稱焉然不聞有所引薦也一董仲舒卒擠
排之何賢人之能得耶若所招延唯謟諛軟美之士則
宏之客館與屈氂之奴婢室無以異也
史稱賈山自下劑上鄒陽枚乗游於危國然卒免刑戮
者以其言正也審如是則比干諫紂子胥諫呉皆不免
刑戮者豈其言不正耶君有明暗寛暴由其所遭有幸
與不幸也
太史公以儒墨隂陽名法道徳為六家較其短長而論
其指要劉子曰夫儒何所不通哉不通非儒也其論墨
者曰強本節用人給家足之道也孔子曰與其奢也寕
儉有子曰百姓足君孰與不足易曰節以制度不傷財不
害民則墨家之長吾儒之為也其論隂陽家曰叙四時
之大順不可失也孔子曰行夏之時易曰變通莫大乎
四時又曰君子以治厯明時則隂陽之長吾儒之為也
其論法家曰尊主卑臣分職不相踰越不可改也孔子
君在踧踖如也君命召不俟駕而行易曰君子以辯上
下定民志則法家之長吾儒之為也其論名家曰其正
名實不可不察也孔子曰必也正名乎又曰惟名與器
不可假人又曰如有所譽者其有所試矣則名家之長
吾儒之為也其論道家曰使人精神專一動合無形澹
足萬物孔子曰造次必於是顛沛必於是易曰以此洗
心退藏於密又曰無思無為寂然不動感而遂通天下
之故則道家之長吾儒之為也以是觀之則五家之長
吾儒通之明矣其論儒者之短則曰以六藝為法六藝
經傳以千萬數累世不能通其學當年不能究其禮故
曰博而寡要勞而少功是以跡論儒也孔子曰一以貫
之又曰予欲無言然則所謂六藝者果可以病儒哉論
儒之跡而不論儒之道非知儒者也不蔽於一偏不滯
於一隅以之治世以之脩身無不可焉兹所謂通儒也
若曰殊途而同歸百慮而一致則紛紛之論不發亦可
昌邑王賀廢宣帝即位心内忌賀詔山陽太守張敞謹
備敞見賀察其言語跪起不常敞即奏曰故王清狂不
恵由此知賀不足忌若賀者可謂無道之主非清狂不
恵者也賀憂不免張敞之來故於言語跪起之間陽為
顛蹶以免禍也初霍光廢賀時令賀受詔賀曰聞天子
有爭臣七人雖亡道不失天下觀此應對豈清狂不恵
者耶賀雖昬於治國亦善於保身其得終其天年抑有
由也
丙吉為丞相掾吏有罪臧終無所案騐後因以為故事
且吏不敢為姦臧者畏刑法也刑法不加彼何憚焉姦
臧之吏蹤跡詭秘幸而一敗又獲善脫蠧國害民多矣
賞罰之柄詔王馭臣相之職也治逺自近掾吏之姦臧
不案欲責百司郡縣之亷可乎
丙吉馭吏嘗從吉出醉嘔丞相車上吉容之後赤白囊
至馭吏刺知虜入雲中代郡以白吉曰二千石有老病
不任兵馬者宜可預視吉召曹案科條其人㑹帝召問
吉具以對宣帝稱其憂邊思職吉歎曰不先聞馭吏言
何見勞勉之有掾吏由是益賢吉夫丞相百僚之表也
馭吏嘔車其傷體貌甚矣且時方多警邉郡二千石長
吏可不預知耶老病不任可不預擇耶倉卒之間偶得
馭吏之言而見勞勉又何足賢噫吉漢之名臣兹不足
以貶其盛徳史臣載為美談亦已陋矣
趙充國罷騎兵屯田欲不戰以破先零其計得矣然湏
遲以歳月以待其敝而宣帝責成甚速遂詔别将辛武
賢等出撃斬獲數千其餘盡降先零之破雖充國計畫
已定然當時多言武賢出撃之功或使充國見宣帝言
屯田不戰先零必破䇿之上也用兵則有勝有負負則
其患滋多後勿輕戰未為失也繼乃罷遣武賢更不論
賞此則過矣使之率三軍冐萬死既已成功安可不賞
故武賢深恨充國告其子卬他事卬自殺充國亦罷遂
為世讎蓋作不順而施不恕也夫争功招禍自古多矣
余獨於充國惜之
史稱雋不疑學以從政臨事不惑遂立名跡始終可述
疏廣行止足之計免辱殆之累亦其次也余觀不疑為
政初亦尚嚴賴賢母之訓故不至殘酷耳其議論容飾
頗近豪俠然不疑誠竒才考之當世其倫匹尚多也西
漢士大夫持禄保位習以為風廣受獨行止足之計名
重一時亷頑立懦後世猶想其風采焉其人非不疑之
所能先也以游夏之文學冉季之政事宰貢之言語列
於四科不得先顔閔之徳行聖人之意深矣
元帝欲御樓船薛廣徳免冠曰宜從橋詔曰大夫冠廣
徳曰陛下不聼臣臣自刎以血汙車輪陛下不得入廟
帝不悅張猛曰乗船危就橋安聖主不乗危帝曰曉人
不當如是耶乃從橋噫廣徳刎血之言誠過矣然廣徳
不先發此言以激上心則張猛之言未必見聼也事君
有犯無隠廣徳有之然元帝亦可謂能納諫矣
武帝任車千秋一言寤主何哉智有餘也武帝惑於鬼
神故千秋訟太子之寃託以白頭翁敎臣言武帝亦曰
此髙廟神靈使公敎我也武帝晩年多病尤信巫蠱之
說衛太子傅曰久之巫蠱事多不信上知太子惶恐無
他意車千秋復訟太子寃是千秋逆知武帝有悔恨心
故乗間而開說也不然千秋為髙寢郎當追捕太子時
何不言耶因其悔恨之心挾以鬼神之事故一言寤主
豈非智有餘耶傳中亦言千秋敦厚有智千秋無他施
為所謂有智者豈當時史臣亦㣲見此意耶
薛方蒋栩之流漢髙士也附於他傳僅見姓名東方朔
一傳㡬萬餘言攷其所載皆滑稽戯弄不經之談孔子
曰辭逹而已矣亦盍翦其繁蕪乎
蕭望之自諫官出為平原太守望之上疏曰選經術之
士以為内臣外郡不治豈足憂哉此有激而言非通論
也
史稱元帝優游不斷蕭望之謂中書本用宦者非國舊
制欲退宏恭石顯更置士人元帝謙遜重改作議久不
定此優游不斷也後恭顯譖望之請召置廷尉請免為
庶人即免為庶人請詘之牢獄即詘之牢獄又何勇决
耶蓋由聽受不明故忠直之言難行䜛昵之言易入也
三長史譖殺張湯武帝後殺三長史恭顯譖殺蕭望之
元帝竟不加罪此人君之所以貴英斷也望之既死帝
為之却食涕泣哀慟每嵗時遣使祠祭無所不盡其至
焉生不能用又殺其身既死乃為此紛紛何耶哀公誄
仲尼子貢所以譏之也
魏相為揚州刺史考案郡國守相多所貶退丙吉與書
曰朝廷已深知弱翁治行方且大用矣願少慎事自重
相心善其言為霽威嚴相所貶退皆當耶不可已也失
之過耶箴之可也不當以朝廷方見用而為慎事之計
也以丙魏之賢猶如此况其下乎後之人慎事自重而
致身榮顯者率遵此言也
班固謂平當逡廵有恥又謂當持禄保位被阿諛之譏
孔子曰行已有恥又曰巧言令色足恭左丘明恥之丘
亦恥之若審阿諛烏得謂之有恥乎當為相纔數月觀
其不受侯而過於公孫宏稚圭之流矣
髙祖召田横至尸鄉自殺其客二人亦自剄髙祖驚以
横客皆賢也盡召之其徒五百人聞横死皆自殺於是
乃知田横兄弟能得士也余謂史溢美之言也五百人
時在海中聞横死懼而逃散耳或有與横同死生者亦
不過數人海上遼邈因遂傳以為皆死未可知也横竄
海中其徒五百人若果能皆為横死則方其盛時據三
齊之地所得死士可勝論哉以横兄弟之賢得死士如
此之衆夫孰能當之然横兄弟亦屢與諸侯兵戰矣未
嘗一勝則所謂死士者皆安在耶史臣蓋欲成田横得
士之名因世俗之傳遂實其說
袁盎雖引義慷慨然捭闔之士也嘗謂文帝有髙世之
行三且曰陛下至代邸西鄉讓天下者三南鄉讓天子
者再夫許由一讓陛下過許由四矣方漢大臣誅諸吕
迎文帝帝與宋昌决䇿而來豈有許由之志哉再三之
讓姑欲謙謙盡力耳盎乃謂過許由之讓四何諂諛之
甚耶文帝甘受其言使庸庸之君豈不張其驕心哉書
曰有言遜於汝志必求諸非道帝王以此觀人則邪與
正豈不洞然耶
張良至圯上見老父授以一編書乃太公兵法也初老
父與良約五日平明與我期比良往父已先在怒曰與
老人期後何也又五日鷄鳴往父又先在又五日良半
夜往有頃父來喜曰當如是兵法曰先發者制人後發
者制於人老父之意良默得之故未傳兵書而先許之
也
張良所畫計䇿髙祖用之以成漢業及招四皓以安太
子則髙帝亦堕其計中矣良欲從赤松子遊蓋婉其辭
以脫世網所謂鴻飛㝠㝠弋人何慕焉髙祖與雍齒有
故怨嘗欲殺之後諸将欲反用張良計乃封雍齒王陵
坐與雍齒善亦最後封噫以髙祖寛仁大度猶未能於
此釋然乃知不念舊惡亦是難事韓信王楚召辱己少
年令出跨下者以為中尉曰此壮士也觀此則信豈庸
庸武夫耶
有告韓信反者髙帝初欲發兵陳平勸帝偽遊雲夢信
必郊謁即執縳之此計亦適行耳據韓信傳髙祖且至
楚欲發兵自度無罪欲謁上恐見擒是信已明知髙祖
欲擒之矣使信决䇿發兵以襲髙祖事固不測也或說
信斬鍾離昧楚亡将漢捕之甚急信初匿之今發之是
自暴其罪也以此求免難哉噫信誠無他然髙祖卒疑
之者豈兩雄不並居耶韓信料敵制勝可謂明矣而不
知髙祖之疑已是天奪其鑒也髙祖兵敗成臯自稱漢
使晨馳入信軍信未起即入卧内奪其印符麾召諸将
易置之信乃知獨漢王來大驚則髙祖疑信之跡彰矣
及封齊王㑹垓下項羽死髙祖襲奪信軍徙信為楚王
則髙祖疑信之跡又昭昭矣信殊不覺故武渉蒯通之
言如水投石焉初謂漢王親信我不奪我齊既奪齊又
謂我無罪既見縳始知漢王畏惡其能遂稱疾不朝嗚
呼何信知之晩也奪軍徙地出其不意相疑甚矣三尺
童子亦湏覺悟而信不知信豈暗昧至此哉天奪其鍳
也
項羽引兵欲渡烏江亭長艤舟待請羽急渡羽不渡乃
戰死蓋是時漢購羽千金邑萬户亭長之言甚甘羽疑
其欺已也羽意謂丈夫途窮寧戰死不忍為亭長所執
故託以江東父老之言為觧爾使羽果無東渡意豈引
兵至此哉羽至東城才二十八騎與漢兵戰斬二将殺
數百人漢軍披靡使羽盡用其衆决死垓下豈易當哉
所以去垓下者猶冀得脫也乃為田父所紿䧟於大澤
羽知人心不與已安知亭長不出田父之計哉此羽之
所以戰死也
武帝之時異人并出史臣方之版築飯牛斯言過矣公
孫宏倪寛之儒雅專事阿諛皆佞人也張湯趙禹之定
令多務嚴急皆酷吏也李延年倡優善歌乃許之恊律
桑宏羊剝民聚斂乃許之運籌至如嚴助張騫之徒皆
啓唱邊事以資進取在堯舜三代之時不免乎流放竄
殛者也尚何才之足云惟汲黯蘇武一時傑出而武帝
疏逺之肆其私心禍流四海則以朝無人也史臣之言
過矣
爵禄者人主之柄也褒貶者史官之柄也史官之柄與
人主相為權衡以勸善懲惡孔子作春秋後之作史者
取法焉莫尊於丞相陶青劉舍相也不得立傳莫貴於
通侯扶栁吕成侯也不得立傳嚴彭祖不為宰相李廣
不封侯當時惜之然皆有傳焉孟眭以議郎立傳江公
以博士立傳蘇武以典屬國立傳嚴安以騎馬立傳賈
山鄒陽之徒以諸侯之客立傳不以爵禄之崇所以勵
善也春秋澶淵之㑹卿當書以其無信不書召陵之盟
屈完不當書以其賢故特書葢此意也佞倖貨殖何以
立傳希恩冐利之人茍一時之榮非求名於萬世也史
必立傳所以懲惡也春秋書三叛人名蓋此意也此史
官之柄與人主相為權衡而勵善懲惡也
班固作漢書惟紀最為嚴宻事皆詳載於傳而撮其要
書於紀固自名之曰春秋攷紀其言有深意焉余嘗攷
之呉王濞約六國舉兵齊王後悔背約城守濟北王為
其郎中令刼守不得發兵濞敗遂得不誅班固書曰皆
舉兵反何以書皆舉兵反初意皆反也戾太子斬江充
矯制發兵武帝詔劉屈氂捕斬反者班固書曰太子以
節發兵與丞相劉屈氂大戰長安何以不書反初無反
意也張湯凌折三長史長史發湯隂事湯曰謀䧟湯者
三長史也遂自殺武帝盡誅三長史班固書曰張湯有
罪自殺何不書䧟湯湯有罪也𢎞恭石顯奏蕭望之不
悔過請詘於牢獄塞其怏怏心望之自殺有司奏望之
有罪請絶其爵邑班固書曰中書令𢎞恭石顯譖望之
令自殺何不書有罪恭顯譖之也太子矯制不書反而
書以節發兵譏武帝惑巫蠱而致亂禍也望之自殺不
書有罪而書譖譏元帝信閹宦而殺其師傳也凡此之
類不可殫舉固自謂春秋攷紀者豈以得春秋之意耶
班固作史贊非獨詳於紀善也又重美之非獨畧於記
過也又婉其辭其記善也雖小善必録其記過也非大
過不書文帝之仁言儉徳贊中總列十數條嘆曰嗚呼
仁哉於景帝贊又曰至於孝文加以恭儉於武帝贊又
曰文景務在養民非詳於記善又重美之乎武帝之窮
兵奢侈其贊曰雄材大畧不改文景之恭儉詩書所稱
何以加焉非畧於記過又婉其辭乎元帝之號令温雅
成帝之穆穆之容皆見稱述者不以一失廢其他長也
故曰雖小善必録吕后之寵産禄景帝之殺晁周皆畧
而不言者不以小疵玷其全美也故曰非大過不書
史讃諸帝皆稱述獨髙祖贊推其世系運統而已無所
稱也蓋以髙祖之盛徳大業不假言而自著亦非一二
言可贊也故贊衛霍不言征伐之功贊相如不論文章
之羙其他則片善寸長贊皆言之有餘易見不足難知
故也
髙祖輟洗受言吐哺銷印其從諌若轉圜也至於廢太
子則雖得百張良無益文帝身衣弋綈慎夫人衣不曳
地其儉無以加也至寵鄧通則賞賜輙鉅萬併舉銅山
與之何相戾哉蓋惑於所愛雖聖主賢君猶不能自免
也及四皓入見而嬖姬舞泣申屠一言而弄臣碎首此
二帝所以稱賢聖哉
　
　
　
　
　
　
　
　
　
　
　
　
　
　
　屏山集巻四
欽定四庫全書
　屏山集巻五　　　　　宋　劉子翬　撰
　　記
　　　友石臺記
友石臺肇慶呉公南園勝處也臺因墩形不事培剗傍
有大柿樹如側蓋然風藤月篠從而附益之清䕃周覆
可容六七客肇慶輦羣石置其上所以悦觀瞻而供遊
憩也石出吾里無嵌空竒怪之姿特以其介然若英毅
之氣鍾結而成者皆取以自近焉倚立參錯如拱如伏
遊其間者莫不神竦意動吾知肇慶之不茍為此戯也
徐而物色之老而耄耋有若純臣者示人以忠不玉其
佩有若祈子者示人以孝容儀偉麗有若奮威者示人
以勤詞氣剴切有若徂徠者示人以直有數馬以對若
御史之謹者有穴城而戰若統軍之雄者異派同宗􁀙
􁀙凛凛是以肇慶之所取亦吾平昔之所樂親也附狷
介而沉者次之為勢力所驅者次之能言以怪除三品
以冐除隕星以妖除化婦以執除一有是玷雖瑰瑋亦
棄是以知肇慶之所擯亦吾平昔之所欲疎也夫以咫
尺之地數拳之石寓意深逺若此則周旋於斯孰不砥
礪茍逐物從好以兹為小而陋也則雖擴六合為基立
五嶽為塊鄧林蔽其左江漢流其右自逹而觀之亦掌
中之一物耳曾何足大焉唯随見而足怡然理㑹則又
何大小之别主人方刈桞源之稻釀明月之泉數招客
徜徉於臺上倘以此說為是與則倚而歌據而瞑皆吾
之三益也因以文記
　　　䝉齋記
暇日與二三子為䝉齋遊有客仰而言曰名齋之義其
㫖矣哉泉涔乎山虚静而冽導之至易也人亦然童心
瑩如雜慮無寄發其䝉者非有所畀付増益之也勿振
其翾勿鼓其蕩順之於正而已余聞之悚然念聞道最
晩童之淳一既已澆耗童之愚昧固自宛然以因循易
輟之功制扞格難勝之質凛凛乎其難也有客曰不然
此精義也小子何足以知之學者惟見善明為可一燎
懸室積暗頓除况吾崇智皎如日月之光何遇而不披
剝耶此撃蒙之要訣也䝉自我䝉有之則固見自我見
廓之則神豈外也耶余聞之則大喜過望因念人之真
性非不了了七情環起而攻之則紛華利欲物物得而
䝉之顧又不至是卓然自立於羣趨之表而以學問自
娯茍無見焉則竒邪浮末術術得而䝉之三代而下易
學廢矣六國之士為談說所䝉兩漢之士為章句所䝉
晉魏之士為虚無所䝉隋唐之士為辭藻所䝉皆處偏
滯而不反如波滚沙反以自渾如谷騰霧反以自暝初
不知其豁然者常存也今吾與二三子既知之矣可不
兢兢肅肅以養其聖耶雖然吾初讀易而有得於復也
以名吾東齋今又以䝉名吾西齋而吾玩易未既也嗣
而有得又将志之况吾家山窈窕深䆳登臨徙倚寄吾
賞心固非一方所可盡也以無盡之賞寄無盡之義互
相推發豈不多多而益辦耶茍為不足又将推之於親
族交遊之好事者則吾起居宴息出入往来無非與易
俱矣觀其名玩其義黙隠於吾心以求合焉不亦樂乎
客既出因筆之為䝉齋記
　　序
　　　送張當世序
庚戌張侯來守莆田余佐郡事後兩月至時逸宼楊勍
犯閩官軍綴之鏖演山下聲摇四境已而回源盗作辛
亥其徒益熾吾之赤子探丸佩犢皆號范葉兵疽食旁
郡壬子春靈旗大伐衝逐蕩拓宼乃平又一月天子召
侯為郎余亦及𤓰焉噫余與侯同僚最久而宼攘甲兵
之事相為終始也方繡衣交馳羽檄狎至裒兵括食刻
期取辦侯以強敏濟之余因以免戾焉顧於侯未有助
也今侯将承前席之寵思效一言可乎夫平盗易使盗
不作難蓋勦戮之威易伸而涵養之恩難洽也閩之勢
猶人嬰痼疾者隂邪内乗根固盤互牢不可觧今以鍼
艾藥石攻之灼之蕩之滌之疾雖除其真氣􁁄矣道和
扶衰如保嬰兒如擎盤水如維持側車惴惴然不敢有
毫髪之傷則生理可致不然一疴已一恙生消於指臂
聚於腹心必甚於前而至不可為也吾民困矣輕徭薄
賦寧使鈍官守法勿使利官逞能庶幾有瘳乎余閩人
所知者閩事四海之廣亦猶是也願侯以此告於上
　　　送翁徳功序
書生輕議兵自荀卿發之三至五權六術雖畧本仁義
然聖人不輕議兵夾谷之㑹田常之討勇往直前無如
我夫子者至於衛公求由之問皆深閉固拒不假以辭
色非沮之也慎之也卿談之何容易乎末世乃有長嘯
却虜圍棊破敵揮扇靖烟塵投筆取封侯抵掌談笑横
槊賦詩視聖人之所甚慎藐然輕肆焉使書生讀之激
昻歆羡袖書公卿之門飛奏雲天之陛莫不撫髀嘆息
恨其試已之晩是則鼓之舞之荀卿為之罪人也吾黨
翁侯徳功老於經術不得一第向來小試武事朝廷官
之徳功沉毅忠信客氣不藏於胸躗言靡出諸口吾知
其可以有為也因贈言焉夫金玉已生螻蟻人命徒詐
長平之卒不媿申息之老以是言兵者徳功之所嫉也
余亦嫉之謀乖借箸勇将憑河扁舟慕西子之載抄騎
縱南塘之出以是言兵者徳功之所嫉也余亦嫉之誠
莫動天忠非許國匿魚腹之丹書灑指端之公字以是
言兵者徳功之所嫉也余亦嫉之操心倘不然提十百
千萬之衆凌凌兢兢如是愛子慈孫将跳白刃焉雖不
慎者慎矣徳功是行也有引而用之者乎摩厲以湏卓
然自見於世矣異時海宇清泰毒手尊拳袖而不用凌
烟之像有白面書生雍容於虎臣之列者其徳功也耶
　
　
　
　
　
　屏山集巻五
欽定四庫全書
　屏山集巻六　　　　　　宋　劉子翬　撰
　　雜著
　　　示六經堂學者
汝心之休處此如遊汝心之流處此如囚此堂何有維
經與史隠索周施於兹備矣誦書琅琅其神乃揚雜慮
横心聖言則忘講書默默精義乃得借聰於人終焉必
惑視彼迅晷若弗云來今汝不勉則何有哉時習之說
反身之樂瞻忽茫茫匪伊情度
　　　字朱熹祝詞
冠而欽名粵惟古制朱氏子熹㓜而騰異交朋尚焉請
祝以字字以元晦表名之義木晦於根春容曄敷人晦
於身神明内腴昔者曾子稱其友曰有若無實若虛不
斥厥名而傳於書雖百世之遠也揣其氣象知顏氏如
愚迹參并遊英馳俊驅豈無他人夫誰敢居自諸子言
志回欲無伐一宣於聲終身弗越陋巷暗然其光烈烈
從事於兹惟參也無慚貫道雖一省身則三夾輔孔門
翺翔兩驂學的欲正吾知斯之為指南惟先吏部文儒
之粹彪炳育珍又華其繼來兹講磨融融熹熹真聰廓
開如源之方駛望洋渺瀰老我縮氣古人不云乎純一
不已悵友道之衰變切切而唯唯子德不日新則時余
之恥勿謂此耳充之益充借曰合矣宜飬於蒙言而思
毖動而思躓凜乎惴惴惟曾顏是畏
　　　遺訓
吾聞之糟粕捐淳精聚誠意畢芻狗除此言雖小可以
喻大孰為學問之粹而益於吾身哉木穉而曲其老不
舒人穉弗攻其成必愚故善學者必謹其初凡日用間
業業乾乾散佚必恭執事必處中惟不自輕雖奴隷亦
尊唾地如汙其畏如是寢則易安食則知味頮面奏圊
脫襟屣履毎毎存之斯無過矣自朝至昏以一條貫焉
勿謂末也本實由之毋悅於新毋駭於竒驟得必夸乆
而寖微習而察焉豈曰無徴出指於西底止必秦其次
也頃刻之功初若不足外務奪之或斷或續及其至焉
皆其所積故君子許其進而惰夫疑以自絶原有生之
初愚知混混學如蛻焉其質乃變變非他知實由昔見
存之則誠體之則仁孰明此哉聖心之純性本渾全或
誤於末聞知誤勿執㝠之則真斯言不守何多求焉棟
宇雖充不如掩編如人有車身必自足弗軸弗輈則何
以行凡初有聞果然自足嵬岸恣睢自離於曲可口之
實出於凡木人或有言志善忘惡彼真不賢可助余之
朂見賢可信信之不疑勿窺其小疵謂不足以為余師
我信乃自益我疑乃自隳師乎師乎惟己之為温故知
新吾昔所聞與今聞合豈不欣欣如膏熾薪心源益明
古人得善惟恐弗居如捄火捕亡其敢緩諸茍曰此日
如巳聊以優游則知終身無復好脩惟人中扄冺冺棼
棼以敬直之如風掃蚊一道通明振古如兹曰余衰矣
尚識前言子其循之學必有聞
　　　䟦浩然子
吾黨有浩然子著書九篇劉致中以示胡原仲原仲轉
以示余余讀之恍然惘然如叢脞如渉獵要其歸宿則
弗畔焉三復而拊編嘆息也異哉有意求合於易耶易
之為道非言語之可階非思慮之可縁百家傳註之學
支離矣繫辭曰以言乎遠則不禦以言乎邇則静而正
變動不居周流六虛觀此氣象則易果為何物耶隂耶
陽耶剛耶柔耶何爻之可指何象之可名耶在八卦之
内耶超八卦之外耶非吾聖人發之所言之韙適得怪
焉故夫子欲無言則曰天何言哉又申之曰天何言哉
天下何思何慮又申之曰天下何思何慮申之者確之
也自然黜聰去智默而識之於太極之始其背馳哉雖
然學易者必有門户復卦易之門户也入室者當自户
始學易者當自復始克己復禮顏子之復也夫膠膠擾
擾者無非逐末復德之本也焦焦戚戚者無非妄為復
則不妄矣是知復之一義為聞道之要言進脩之㨗徑
學者踐之真積之久將有㨗裂泮渙沛然流出於胸臆
間所謂易者是自知之矣且隂剥陽復理有自然故曰
剛反動而以順行非角力交戰之謂也世有求復孜孜
勉勉弗能自克何其難也一性旣蕩六官競馳本末易
位誠妄相宼悠悠有生習以為常如久客之人安於途
旅不知故鄉舊家有田園之可以棲息親舊之可以娛
嬉一旦挽之使歸望望然而去之明了之士倘能識其
本反其誠欣欣怡怡如疾風揚翎迅流縱航亦安而行
之此順行之復自然之理也浩然子所謂廻光背鏡其
近易之復耶其得於復之順行耶如其然余將從之遊
道同而相樂其意如其不然余將從之遊質其異而啓
余之未達
　　　試梁道士筆
善將不擇兵善書不擇筆顧所用如何耳南渡以來毛
頴乏絶幔亭黄冠以筆遺余玉表霜裏視之皆觸籓之
柔毳也束縳精妙驅使如意亦管城之亞匹焉耳因念
神州赤縣半沒埃穢中或言南兵剽輕不足仗者而春
秋吳楚之覇六朝晉宋之㨗不聞借鋭於他方選徒於
外境昔人云京口酒可飲兵可用豈用之自有道耶書
生過計推此理於試筆之間庶幾㕙䨲之裔不專羙於
舊談組練之軍或有為於今日
　　　題尤貢明墨
蒼官之英孕此馨德未獲麋捐聊守其黑沽之哉沽之
哉吾將從管城子遊發潛光於六籍
　　　蒼庭筠傳
此君之先出自震澤有號蒼筤子者與蒼頡同時頡觀
鳥跡制字蒼筤子有記載之功帝皆賜姓命以字為蒼
氏蒼筤子生篠禹脩方貢以其材也上之其後有國封
孤竹君生籊籊逸去釣於衛詩人詠淇澳以美之天下
想見其風采籊生簳簳生庭筠母慈氏庭筠在䙀褓中
已有竒骨濯濯如傅粉然及長清癯玉立七賢六逸皆
從之遊王子猷最喜之嘗曰不可一日無此君世因以
目之不名也此君性强項未嘗折節下人得黄老深根
固蔕之術蟠隠林麓間與徂徠十八公新甫栢直臭味
之同素相友善帝嘗特起三人俱至上林愛其風操遷
直御史府拜十八公為大夫獨此君不受爵帝館於竹
宫畱以自近焉嘗訪飬性之道此君曰直心虛己至道
自凝帝飲其言又嘗撫其腹曰此中何有曰空洞無物
當容數十百人耳帝為之笑有說之者曰君有長材典
樂府則簫韶九成直史館則汗青有日入武庫則羽鏃
宣威薦宗廟則簠簋甚飾蓋迎刃而解盛蔑以加者也
時方多難何不捐軀出力掃氛祲箠四境以成不朽之
名而反韞其貞幹甘與草木俱腐耶此君曰鳳鳥不至
吾已矣夫與其排雲呌閶闔披腹呈琅玕孰若樂行憂
違確乎不可㧞也遂使營嶰谷將老焉此君常齋居毎
歲惟五月十三日霑醉醉則外其形骸或為人徙置他
所不知故當時為之語曰此君經年常清齋一日不齋
醉如泥有時倒載過習池茫然埀墜俱不知晩歲益枯
槁言無枝葉以蘭焚漆割為戒竟保其天年云帝思之
命墨工圖其形像以張座隅仍賜號曰靖節處士諸子
皆嶄嶄露頭角曰萌最爽羙陸沉於世為識者賞味爭
挽置之俎豆於諸公之間猶子曰篔苦節肉食者憚之
其他支派繁衍青紫曄然居湘中者斑斑以文采稱居
渭川者千畆致富時比之封君居武夷者榦弱而毛髯
人以為蛻骨仙云
贊曰善哉白樂天之言曰此君有賢人之槩四焉其本
固固以樹德其性直直以立身其心空空以體道其節
貞貞以礪志夫豈溢美之辭哉嘗聞斯人深造理窟或
叩撃之默其妙詩云言念君子温其如玊余宜其有為
之執鞭而忻慕者矣
　　　髯戱
有相者諗病翁曰僕閲人多矣寜馨殊姿噤吟怪形田
面之龎鼎角之清固難以一二論也若翁者雖乏鳶肩
燕額之竒亦無麞頭䑕目之陋然而􁀙滯言蹇跼窮拘
覉則多髯之累也夫髯多則貎古貎古則神厲神厲則
語不和語不和則交寡合交寡合則動無成宜乎翁之
沒沒也亦盍鑷亂芟繁稍自矜飭乎温而儼然霽而􁄕
然肅而偃然發而筦然夫如是則孰不爭先覩子為快
焉左持右挈或輓或推謦咳之間山移海回慢子者加
其敬笑子者止其咍運何塞而不開名何顯而不來竊
胡為而安此翁曰嘻鄙夫樂隨正士自守子徒欲軟美
求容而不慚我行之益醜也吾聞之君子脩已者非無
榮名之患而無素履之難我則不偶夫髯何罪且髪膚
之傷前哲埀戒豈其敝之輕若弁髦相者曰天生百骸
所以立我覘聆鼾號附臿挺朶顛連絡結龎􁀙侈哆爬
义負荷揮隨踏柁惟人具焉闕一不可若夫髯也存乎
亡乎皆可以生矣前則繞涿之譏後發毛蠧之誚苟利
夫子必請去之何相撑距而自奪其便乎翁曰子觀夫
有形之形而未識夫無用之用也易稱須賁其義尚矣
扶疎郁紆可象之儀也勃拂䰐鬖可畏之威也縁飾英
姿發揚勁氣偉人特士造物多以畀焉故黄者紫者鬱
然者皎然者似蝟者如㦸者帛纒者綵編者埀至帶者
儼若神者白晳甚美者布置勝人者於此不凡者能令
公喜者是以蓬頭相商疏眉輔漢于思强宋絶倫覇蜀
羙鬚夸齊長鬛勝楚或抵几而奮或論事而張其剛毅
挺挺有如此者或手將獻規或口啣伏誼其忠烈烱烱
有如此者是既然矣子獨何患乎且貴賤禍福天實為
之子乃謂去窮有政攀榮有梯謂機捩可施謂坱圠可
移不已甚乎人各有能有不能若乃􁀙䙾俛顏嚅唲强
哂偊旅望塵咿呦乞憐雖位三槐食五鼎馬千駟禄萬
鍾澤九族宥十世吾弗能也相者趍隅如慚雅譙病翁
掀髯為之一笑
　　　閒境志
閒境志者肇闢乎方寸之間而莫知其涯際限之所接
自有宇宙便有此境若甚遼邈曾不跬歩至焉無炎凉
之俗無風波之途如化國其日舒長如桃源與囂塵背
如混茫之世無為而常自然真雅懐素志之棲寓埈行
逸軌之遊歴也境内之人心和而氣平神静而體舒不
拘拘跂跂不營營汲汲閉聰明之牖息思之機灑濃厚
之情停飛動之根喻良弨之解檠譬遒輪之繫柅然而
篤於脩勵者譏其墮役於智巧者誚其拙湛於靡麗者
疑其矯非夫特立髙尚之人莫能居也昔許由嘗卜隣
焉其視天下輕矣伯夷季札因之以逃國顏闔子仲因
之以辭禄位韙哉卓乎莫可尚已若夫坐忘寄傲之流
閉闗却掃之士徜徉乎竹林蓮社之間放浪乎草堂松
徑之側曲肱箕踞長嘯微吟送日月於枯棋冺乾坤於
一醉皆乘堅䇿駿有意臻其籓域者也乃有黄冠羽服
壊衲方袍逍遥其間自立門戸曰清都曰净土蓋閒境
之别名也自世途歆艶斯境榛塞或純盗虛名或指為
㨗徑一出焉一入焉誠未足與議今之人遊談賦詠挾
以為高慷慨激昻若心將徃者狐疑猶豫終莫能至焉
豈以其淡泊無味寂寞難安故喜言而畏蹈可暫而莫
久與余嘗熟遊送之者皆自崖而反也因述其旨趣以
導夫來者
　　　脩祖居上梁文
有酒盈樽歸意不忘松菊惟隣是卜吾儕皆有室廬眷
此新居實循祖創面勢不改規模稍增闢洗硯之荒池
易藏書之壞壁崇卑合度豐儉適中要須窓列遥峯何
必門容駟馬爰居爰處無震風凌雨之侵載笑載言有
臨水登山之樂鄰翁助力家圃徴材因舊則役不告勞
從簡則用無浮費屬兹考室聊著斯文
兒郎偉抛梁東庭樹春回泛暖風不費主栽栽種力山
花野草自青紅
兒郎偉抛梁西一帶人家盡枕溪閑伴漁翁携釣去却
隨畊叟荷鋤歸
兒郎偉抛梁南因寨名山鎻翠嵐勝地已聞棲隠客連
營不復駐征驂
兒郎偉抛梁北一水來朝縈帶碧稍增石堰聚游魚更
搭松橋通過客
兒郎偉抛梁上擾擾塵寰聊一望倚樓詩興入雲高揮
毫欲蘸銀河浪
兒郎偉抛梁下接畛連畦多羙稼為揀長腰百斛粳來
向吾廬添小酢
伏願上梁之後起居燕寢和樂安平百葉傳經綴高風
於闕里全家遁世想遺跡於鹿門
　　屏山新居上梁文
望淵明之三徑久隔妖氛嘆揚子之一區已成焦土屬
宼攘之甫定宜爽塏之圖更親仁善鄰重違梓里架巖
鑿壁别有桃源矧兹鴈序之還尤急板輿之奉巨木浮
波而鱗萃衆工執斵以雲奔豈無輪奐之雄我弗為也
姑選林泉之勝吾將老焉戒事既勤落成伊邇盍有文
辭之紀助兹閭里之謡
兒郎偉抛梁東温詔新開大國封萱樹長依春草緑蟠
桃偏暎壽杯紅
兒郎偉抛梁西學士從戎萬里歸羽扇一揮攘醜虜蝥
弧再舉定狂齊
兒郎偉抛梁南鳳水縈紆接劍潭五袴至今歌惠愛折
轅猶是警貪惏
兒郎偉抛梁北一壑一丘吾願得莫遣移文誚隠淪何
妨宴坐觀虛白
兒郎偉抛梁上萬巻詩書樓閣壯為語諸郎更苦心仙
燈㑹照青藜杖
兒郎偉抛梁下鄰里欣欣陶羙化好寛貸責活疲民莫
閉囷倉圖善價
伏願上梁之後人安土著歲樂金穰干掫不施豈獨吾
儕之高枕帡幪所及俱回寒士之歡顏
　　　招劍文送劉致中
五山之精六氣之英錬為神器電曄霜凝噫此非所謂
干將莫耶者乎其隠於豐城也扄以堅珉閟之深壤劍
且静矣何自而氤氳氤氳發為光怪上摩星斗而駭動
人耳目哉蓋物必有用用必因時射彩騰輝不能自遏
非若瓦礫無知朽腐不靈終沒沒以無聞耳然殊珍上
瑞初不苟合孰能感而致之自非厚碩忠信無愧幽明
如張茂先者焉劍胡為而來哉惜其逢辰不競怨禍方
新忠藎云亡王室淪沒嗚呼是劍也苟得其時使劉李
用之必揮拂白蛇之卧使朱雲請之必齮齕佞臣之頸
付之荆楚之客必喋血虜庭加之晋鄭之敵必三軍白
首豈不壯哉觀其凜凜之風熒熒之質必不繞指柔必
不自挺出必不為屬鏤以害忠良必不為含光以夸幻
惑必不銘金字以䜟姦雄必不飾犀文以資玩好必不
潛於魚腹以成窟室之凶必不舞於鴻門以快沐猴之
怒倘不遇焉寜霍然變化蜿蜒於深淵寒瀨之中若將
終身耳用則見不用則隠視彼良庖之刀族庖之刃刓
蔽折缺歲月而頻更猶冀磨礪鈍澁以希一割之效者
豈不萬萬相懸哉昔吳王闔閭鑄劍二陽曰干將作龜
文隂曰莫耶作漫理茂先得之於異代欵識宛然跡其
顯晦莫知所自豈在在處處隂有神物䕶持耶自吳至
晋數百餘年而劍一出出不數十年而化去自晋至今
又幾千矣異彩熒光一何遼落也豈象緯之學精研者
寡莫能指縱耶將乾坤偉人世不常有無以召之耶抑
神寳去來自有定數非可以歲月期耶方今風塵霾晦
威柄倒置政須此物以畢能事吾聞白水之濵鵞峯之
下有異氣焉亘天拂雲久而益耀方與博物之士仰觀
俯察表而出之庻幾絶代之珍不陸沉於今日仍招之
以辭曰
寳劍來流天精百神觀三年成寳劍來光陸離瑩鸊鵜
􁆞鯨鯢寳劍來撫七星蔑流英掩青萍寳劍來駭風胡
譽傾城價論都寳劍來奉君王定四夷臨八荒寳劍來
應時昌時乎時毋深藏
　　　温公隷書銘
公硯已瘞姦魂夜悸公墨霑池潛來湘纍假其餘聲所
感如此矧公真筆劍㦸交倚挂之髙堂浮慮盡死我觀
公書識公胸次天地輸誠風霜薦厲吐而發之兹其餘
事公之立朝營營仇敵不勦其剛不披其殖障海一簣
排風孤翮始訾繼斥卒伸其直世衰道圯喏喏唯唯有
筆如掾微公莫使我銘其尾吁嗟已矣
　
　
　
　
　
　
　
　
　
　
　
　
　屛山集巻六
欽定四庫全書
　屏山集巻七　　　　　　宋　劉子翬　撰
　　表
　　　代直閣南劍謝表
枌社引嫌方趨嚴召鐔川易守驟拜恩除力小知難寵
深極懼伏念臣猥以凡末誤蒙使令敢懷擇地之安思
効捐軀之報自昔宼攘之役禍流建劍之間瓦礫相望
坐待流移之復新陳未接日虞餉餽之空稍鉏復出之
姦與變惟新之俗五月詎聞於報政兩州遽沐於更符
地悉凋殘任均勞劇考其已試固知五技之窮責以後
圖庶補東隅之失恭惟皇帝陛下乘光武中興之運先
孝宣共治之良憫時囏難軫念黎庶謂遐陬習於為亂
豈德意壅而未宣以臣閩人諳其土俗使之奉行條教
或能安集流離曷副旁求祗深兢惕臣敢不博詢利疚
袛導隆寛勸勉農桑俾復歸於飽煖解除苛嬈冀少飬
於瘡痍
　　　代賀天申節表
赤伏彰符方協興王之運猗蘭肇慶欣逢誕聖之期專
效嵩呼仰增鴻筭恭惟皇帝陛下囏難嗣統寅畏御圖
兵雖用而不殘德遂加於無外歸仁孰禦初同亶父之
去邠脩政益勤終羙宣王之攘狄天申福佑人沸謳歌
臣迹滯偏州夢聞清蹕瑶觴獻壽悵莫綴於朝行金鑑
納忠願少俾於淵聽
　　　代寳學白州謝表
幕府贊襄初無善狀公朝慎罰止棄遐荒咎積驚心感
深流涕伏念臣受材謭薄逢世艱難痛黠虜之亂華悼
先臣之死節頃因人乏出佐戎行雖誼切君親常藴枕
戈之憤而敵忘彼巳終懷負職之愆黽勉五年召還萬
里既久隳於成績宜薦致於煩言謗欲誰分孽由自作
晋師討敗難逃先縠之誅虞典從輕姑示三苖之竄兹
蓋伏遇皇帝陛下廣天地涵容之德收雷霆震讋之威
謂臣誤國雖多察臣初心可諒肆埀大惠特賜微軀敢
不念徃知非雖窮不怨身縻瘴海此生尚覬於生還夢
繞沙塲効死寜忘於死所
　　　代寳學漳州謝表
十罪併聞分己甘於誅殛五年兩謫恩尚許其全生聞
命疾趨拊躬流涕伏念臣猥才凡下臨事濶疎誤被選
掄浸塵班列昔叅戎幕已無裨贊之勞再奉籓條又乏
循良之效志力雖期於自竭功名常嘆於數竒不移匪
石之心果獲羸瓶之咎釁愆已積雖擢髮以難陳章疏
交彈顧噬臍而何及兹蓋伏遇皇帝陛下堯仁廣覆湯
網宏開念臣顛沛於戎行心惟盡瘁謂臣數更於宥典
特與從輕臣敢不怵惕以思屛營自守投閒置散已叨
善貸之恩補劓息黥庶幾改過之善
　　　代寳學謝復宫觀表
負罪至深甘從永棄疏恩甚渥許遂生還盡復文階仍
叨祠館荷寵光之雜㳫驚涕泗之横流伏念臣頃以𤨏
材誤蒙器使雖臨難不求苟免効死捐軀而籌邉非其
所長終成誤國孟明之恥未雪樂羊之謗已盈疎遠易
離愛憎相半責五載曠瘝之咎固無所逃騰一時萋菲
之言亦已大甚衆欲擠之必死臣敢保其餘生禦魑魅
於遐荒觸炎㬢而就道危機自踐沒齒何言豈期流落
之蹤更沐甄收之惠兹蓋伏遇皇帝陛下仁不忘遠道
唯至公善貸且成恩每深於含垢寜僭不濫網或漏於
吞舟致此迂愚亦蒙昭洗臣能不佩韋是戒食蘖知艱
在畎畆不忘我君願希前哲執干戈以衛社稷圖報他
時
　　　代張丞相辭免不允謝表
渙號已孚愚誠莫達處非其據愧溢於中竊以古稱論
相之難朝以得人為重况屬艱危之㑹尤須輔佐之良
豈惟料勝以折衝亦在安民而和衆有王導濟時之志
能舒朝廷之憂懷謝安鎮物之情坐致淮淝之㨗以今
多事特異前聞鏖兵殆困於連年駐蹕靡聞於定所邦
之阢隉念底定之猶難狄固貪惏肆慿凌而未已倘失
疇庸之任益乖恢復之圖如臣者起自書生謬承天奬
㧞賤跡於覊單之日識孤忠於喪亂之秋偶際風雲得
階塵露入同宥宻初無借箸之竒出總戎機更昧干城
之畧既辜注倚宜速譴尤召還方邇於清光爰立遽膺
於異數息黥補劓顧徃咎之何追經體贊元豈薄材之
能强恩私甚渥報塞謂何兹蓋伏遇皇帝陛下道廣輿
圖仁深覆被謂臣材雖至陋察臣事不辭難敷告外庭
誕揚顯册處以鈞衡之地委之調御之宜責任如斯孱
微曷副臣敢不益思自勵期稱厥職守一節之精忠造
次於是廓九土之氛祲死生以之
　　　代翁殿撰遺表
傳薪熖息將隨化於大鈞易簀氣微願輸忠於半藁伏
念臣受資朴訥奮跡單平風猷輙慕於古人詩禮僅傳
其家學初霑世賞方傴僂以循墻繼竊科名遂夤縁而
隨牒未更繁冗已玷清華無一介之先容辱前朝之異
遇編摩書局黽勉郎曹參陪三老於賢闗領袖羣英於
秘府官箴恪守歲籥易流傳癖書癡性雖安其所好客
嘲賔戱時或歎其夕淹但直道以事人恥曲學以阿世
至乃東州懷紱淮部乘軺敢圖擇地之安惟勵匪躬之
節屬中原之雲擾當陛下之龍飛趣歸行所之班俾典
奉常之職綿蕞之儀未就蒲柳之質已衰一返家園五
更祠館朝有著而廩有給叨冐為多壯也仕而老未休
絲毫無補今則已嬰沉痼難羡反生重念臣自㓜讀書
即知論古憤張禹臨終之請惟訴私情喜史魚絶命之
言猶存忠諫操其悃愊灼見正邪雖真偽或混於平昔
之時而隠微必發於死生之際臣今憊矣心切戒之敢
伸奄奄之言仰凟高高之聽伏惟皇帝陛下日新聖學
躬攬權綱中華之服裂五千天惟授德列聖之基埀一
百民實歸仁誠既洞昭禍斯潛弭豈待期期之夕克全
復復之功臣即棄明時莫瞻盛舉未草浯溪之頌定愧
懷鈆倘平伊洛之戎固欣含受
　　劄子
　　　論時事劄子八首代寳學泉州作
　　　江北
臣竊論今日國家大計莫先戰守二䇿因險為守則守
易固因守為戰則戰必克自古倚長江之險者屯兵據
要雖在江南而挫敵取勝多在江北故吕蒙築濡須塢
而朱威以偏將郤曹仁之全師諸葛脩東興堤丁奉以
兵三千破胡遵之七萬轉弱為强形勢然也今日淮甸
雖置守師而無堅壁無聚糧或營一師之市或聚烏合
之徒敵人一至則冰散瓦解千里蕩然長江之險舟楫
之利固已與敵共之虛聲所摇人情騷動此由江北籓
衛之不立也臣欲乞將淮甸郡縣不必盡守故城各隨
所在擇險據要營置寨栅守以偏將敵來仰攻固非其
利若欲長驅深入則我綴其後二三大將浮江上下為
之聲援敵之進退墮落吾計中朱威丁奉之勲固可圖
也江北籓衛既立陛下移蹕建康觀時待釁以定中原
此萬全之䇿也
　　　荆襄
臣聞善奕棋者不争邉角之隅善立國者必强腹心之
勢若今日國家暫保江左形勢之地若緩而甚急者荆
襄是已荆襄西通秦蜀東連吳㑹北據漢沔昔人以為
用武之地故三國戰争皆出於此得之者强失之者弱
自喪亂以來莾為盗區國家多事未遑經理亦幸敵人
棄而不顧殆天以資我也今千里空墟固難卒守臣謂
宜將荆襄合為一路增重帥權暫治公安益兵聚糧為
戰守計分遣别將渡江據險置栅募民耕種積以歲月
更為後圖一者貫通秦蜀無斷絶之虞二者控扼上流
如首尾相應三者窺闞中原有巻席之勢是一舉而獲
三利也今不早圖萬一敵人先之則主客不侔利害易
轍復欲争之固已難矣欲望陛下沉機獨斷亟詔大臣
講論措置先事慮事以强立國之勢
　　　禁衛
臣竊惟藝祖削平僭亂聚天下精兵以强京師取太原
兵以為龍衛取幽州兵以為神武左右員僚本藩鎮㕔
頭也左射拱聖本諸州騎兵也忠節之軍升自川陕虎
翼之軍選自江淮凡此之類不可悉與皆總於三衙訓
練精閑故能坐制四方如臂運指自南渡以來禁旅凋
耗勁兵驍騎分隷諸將沿江戍守蓋救紛解急支吾目
前未暇長顧遠慮也昔周瑜拒魏而吳王提重兵以為
後援鍾㑹伐蜀而文帝率師十萬屯長安二主豈不知
指撓目顧端拱仰成哉蓋尾大不掉末大必折其所防
者深也今三衙兵雖稍收集而寡弱未振欲望陛下遠
鑒吳魏居重馭輕之術近法藝祖以中制外之權選徒
蒐卒益增禁衛仍擇腹心忠亮之臣分為統帥則威聲
所憺非獨折衝禦侮亦所以强本固基為社稷久長之
計
　　　守江
臣聞善固圉者不顯為必守之形善勝敵者不示以可
乘之利所以消禍亂於未萌沮姦謀於將發也竊讀舊
史見六朝之守國也皆輕戍江北重戍江南因險而守
因守而戰内强根本外鎮邉陲敵來則出驍將合銳兵
先事而逆擊未便則清野鄙據要害伺間而後動故北
兵遷延乏絶畏首畏尾徃徃狼狽亡遁大約皆此謀也
昔陶侃不城邾其說謂設險禦㓂政以長江隔江而城
非三萬人不守引敵致禍實此之由若虜有可乘之㑹
又非所資侃非失形勢也緩小利以全大利也蔡謨諌
止諸鎮北移其說謂時有否泰道有屈伸須養威待時
虜若送死敵之有餘棄江遠進亦吾所短謨非畏怯也
知用其所長也何承天論守邉之計謂斥堠之交非耕
牧之地曹孫相持江淮之間所居各數百里宜堅壁繕
兵以待敵來承天非泥古也事有可法也侃之練事謨
之見遠承天之燭機審利害於當時埀龜鑑於後世臣
竊見比年以來虜頻盗邉肆兇搶掠淹畱冬春雖王師
驅逐屢挫其鋒而兇熖未熄猶輕南向蓋今日形勢事
宜畧與古同夫雷動風馳不難於必勝形格勢禁實本
於沉機願陛下詔帷幄之臣稽六朝重戍之謀考三千
慎守之䇿固本保邉隂消戎詐庶幾不動聲色疆場妥
安我既出於上䇿矣彼猶貪冐南來是符堅淮淝之轍
復尋宋武燕秦之役可舉也
　　　舟船
臣竊惟長江之險雖本天設實由人用拒敵之方不特
防隄岸塞險隘而已維檣艦據津流則其險十倍飛棹
檝冐風濤則其險百倍東南立國戰守之利無出於此
伏見廵省以來暫駐吳㑹雖有守江之名而無用險之
實舩艦率皆草創水軍不甚練習且海船入江則顛沛
不行歩兵乘水則惴慄失措官司奉行措置姑欲畢事
而已陳利害者以為常談習游泳者以為末技未思臨
機對敵何以取勝故向來邀羯虜於長江攻羣盗於平
湖戰多不㨗職此之由竊攷六朝舟楫之制名字雖不
同要之大艦利於控扼若五牙艨􁀙之類是也小舟利
於走集若金翅油船之類是也大艦有飛樓有拍竿有
長櫓屯兵走馬可容西北勁兵以當衝要小舟欲輕快
追逐須擇吳越水工輕果善沒者負船鑿艦出入湍流
見之若神敵人所以魂驚膽墮也昔李氏水軍敏銳周
人莫當孫權浮江萬艘魏人畏遁用我之長乘彼之短
此制敵之上䇿也欲望下詔講求舟艦大小之制南北
士卒之宜嚴械之用訓練之方專委統帥以備强敵
　　　南兵
臣伏覩朝廷向來數調諸路禁兵沿邉戍守多即逃亡
議者便謂南人脆弱終不堪用臣昨知泉州日嘗呼逃
卒審問其由皆言非怯懦畏敵亦非勞苦思歸只縁撥
屬諸將南北人情不通非禮役使横加箠辱未嘗預聞
金皷之事衆情憤憤遂皆潰散凡推驗十數人供荅畧
同因知逃亡非其本心况南人素號剽悍春秋吳越之
覇六朝晋宋之㨗不聞資兵於他境取材於異代今猶
古也豈獨不可用哉特用之不得其術耳自今諸將之
兵雖足戰守無仰於此然國家養兵額衆費大不應艱
難之際使無缺食比年以來訓練亦精士氣思奮臣愚
欲望調各路禁兵自遠及近更畨出戍别立統帥不隷
他營分屯險隘不當虜衝連營締壘張大形勢使之耳
聞目覩漸熟征戰秋出春歸不戀鄉土嵗月積久習以
為常緩急調發人情不震可以集事
　　　吳蜀
臣聞擊首則尾應擊尾則首應擊中則首尾俱應此昔
人論一陣之勢也臣竊謂一國之勢亦然兩國相持雌
雄未决能盡用其力者强不能盡用其力者弱盡其力
者其力合也不盡其力者其力分也戰者力常合守者
力常分上下一體者力常合遠近異謀者力常分此必
然之理也國家自南渡以來保有吳蜀而羯胡侵擾殆
無寜歲徃年數窺梁淮故江左稍安比年頻犯江淮故
未入蜀境醜虜之衆棄其所長梯巖險冐濤江蹈必死
必亡之地而我未能收其功者蓋彼無畏首畏尾之虞
而得全用其力也昔三國鼎峙吳蜀為異邦然當時所
為謀困曹魏者常萬里尅期表裏相應况今二方一統
力不應分竊見金房荆襄境壤相望乃西南之交吳蜀
之㑹也若虜廹近江淮陜蜀之兵當稍循金房而南若
窺全蜀則江淮之兵當稍循荆襄而北批亢擣虛互為
聲援以分虜勢庶幾狂狡之謀不敢輕動動而乘之萬
全之舉也
　　　募兵
臣聞衆不可已楚兵所以威晋多而益辦漢將所以成
功竊見金虜叛􁋼數窺淮甸諸將驅攘奮擊雖獲酋渠
殱醜類㨗音係道然鏖兵酣戰殺傷殆相當也似聞諸
營闕額徃徃逐急招填不暇銓擇多出於傭僱厮役之
流未必皆勇悍驍雄之士平時可以充數緩急恐難當
敵臣聞自昔戰争之時裒兵益衆固非一途或取之内
郡如蕭何發闗中卒以補兵缺漢威復振是也或取之
盗賊如諸葛恪取丹陽勁民深加慰撫籍為甲士是也
或取之逃亡無賴如馬隆募洛陽勇士無問從來立標
簡試自成一軍是也欲乞明詔諸將應兵闕許申陳於
諸路選募况荆粤之人尚氣喜鬬困於閭閻不得其欲
或多椎埋犯法販私為姦久之探丸弄兵遂為劇盗若
加收籍使之勇於公鬬非惟强兵而威敵抑亦弭禍而
安民是一舉而獲二利也
　　　代張丞相辭免劄子三首
　　　　一
承命兢惶心顧靡措伏念臣頃以罔功自招物議分甘
屏棄沒齒無言仰蒙天度包容龍光不替更於流落深
軫眷慈而臣循省未幾遽蒙環召琳館旣叨於優逸經
筵獲持於穆清懇切未陳心猶有待豈意悞恩遽及擢
位宰司自揣庸陋曽無一可灼知輿論孰以為宜伏望
陛下察臣誠衷亟行追寢庶幾孤跡終遂保全上不累
於眷知下得全於素守
　　　　二
比罄忱誠未蒙開可再念臣勤勤之懇非敢飾辭誠以
當軸處中之任實安危治亂之源苟非其人國家何頼
今陛下宵衣旰食思濟囏難英俊并驅猶恐不及以臣
疲懦雖欲竭慮畢精終恐無益况臣五技之窮見於已
試强顏素餐謗議必盈髙位疾顛可不深戒伏望陛下
護其所短用其所長勿以反汗為嫌惟以得賢為急許
臣且奉殊庭安其愚拙則毫髮之間或得盡其區區
　　　　三
温詔屢頒靡容遜避深惟陛下所以推擇之慎眷倚之
深加於㣲臣者可謂至矣且臣非不知寵榮之可慕事
功之當勉然而義有未安不能但已蓋與其招尤速累
自訟於他時不若守分安愚懇祈於今日在臣之請猶
為有辭伏望陛下擴天地之包容埀日月之臨照矜其
誠懇曲賜聽從庶俾危蹤得全無過之地臣之萬幸
　
　
　屏山集巻七
欽定四庫全書
　屏山集巻八　　　　　　宋　劉子翬　撰
　　啓
　　　賀魯漕除直秘閣啓
伏審拜寵楓宸升華芸閣屬公朝信賞之日増外臺待
節之榮某官夙受眷知特膺時選方六龍之南駐視百
粤為近籓恊濟軍需實煩心計事尅期而取辦固非一
端下不擾而告成斯為盡羙休功藹著優渥宜頒清遊
始歴於瀛洲迅召行趨於天闕某言念崇墉之邇俯慙
趨謁之遲面賀無因心馳徒切
　　　到任與張守啓
恭承朝命來佐郡符當大賢懷紱之初屬賤子弹冠之
日叨恩有自託庇惟新某官操履端脩器資閎遠有慷
慨憂時之志抱縱横應變之才早拜寵於楓宸仍踐更
於棘寺釋之持議可重振於家聲由也片言實兼資於
儒雅猷為藹著委任彌隆一麾臨荔子之邦千里被棠
隂之化舊深仰德今幸依仁飛誠輙見於手書展禮將
期於面覿
　　　謝鄧倅啓
桑梓之封疆宻邇久託為鄰萍蓬之蹤跡蹉跎未仰德
表撝謙不間瑶翰先臨仰慙推恕以待人詎敢設辭而
文過恭惟某官詩書雅胄簪槖名家才猷擅當世之竒
議論發古人之奥屢專煩劇益藹聲華旋擢佐於郡符
念未偕於人望士元試政已觀展驥之能景倩還朝行
起登仙之嘆某退藏舊隠政竊餘輝脩誠輙見於手書
載贄終期於面覿
　　　賀李丞相年啓
伏以履而後泰易推爻象之占正次於王史謹春秋之
法某官三朝實德間世宗工申申燕居雖暫安於湖海
几几赤舄終行歸於巖廊履此休辰宜膺殊福某一去
門䦨之久薦觀歲籥之更莫獲稱觴徒増善頌
　　　賀李丞相冬至啓
史書雲物紀麟筆之五年復見天心驗犧經之七日某
官精忠許國巨業濟時遇事見哲人之難以身任天下
之重險夷一節出處兩全商鼎鹽梅夢昔形於帝賚周
詩袞繡人咸跂於公歸履兹長至之辰宜納朋來之慶
某職居佐郡禮廢稱觴輙布露於尺書莫趨陪於丈席
　　　賀新憲啓
光膺宸詔榮領憲權當抱鼓之屢鳴恨繡衣之來晩某
官當朝雅望濟世通才披淵衷特逹之知屬要路踐揚
之夕猷為藹著委寄彌隆當兹多事之時出領持平之
任論刑推恕寃伸畫地之囚稔惡必誅威慴潢池之盗
方依鴻庇尚阻鳬趨徒引領於行臺敢馳誠於尺牘其
如祝頌曷慶敷宣
　　　賀謝叅政啓
顯奉明綸入叅大政人惟求舊宜居輔弼之聯民具爾
瞻益見廟堂之重某官襟懐玊粹識量淵深騰聲譽於
妙齡揭儀表於當世涵泳聖賢之道臻厥大醇發揮盤
誥之文極於深厚久翺翔於禁從暫偃息於侯籓辰告
屢聞民謡藹著世屬艱危之運朝思開濟之臣帝曰俞
哉誰如公者趣賜鋒車之召峥膺宗伯之除位髙而色
彌恭才大則任斯重果符睿㨂擢貳政機忠讜在朝可
沮淮南之議威名繼世佇收淝上之勲恊濟中興益觀
遠業某儒宫晩學海郡㣲官當整斾之來歸獲望塵而
贄見屢陪末席欵奉清言側聞宸命之頒實倍常情之
喜長裾可曳莫趨元禮之門䦨短幅交馳深愧子雲之
筆札
　　　回耿龍圖啓
伏審髙軒壓境方竊喜於望塵專价踵門猥先蒙於折
簡禮乖常分愧集㣲躬某官識量淵深風神粹羙道術
逢原而自得聲名欲隠而彌彰秀發妙齡顯躋華貫風
雲際運熙朝獨歩於要津父子傳經後學飽聞其餘論
久翺翔於禁橐暫均逸於祠宫壯猷壹鬱而未施雅志
雍容而有在艱難避地仲宣聊寓於荆州宻勿綢繆賈
誼行歸於宣室瞻承伊邇慰懌何量
　　　賀宣撫李相公啓
拜命行朝宣威南裔輿情均慶否運潛消竊以黠虜不
庭兵無虛歲中原失御禍徧九州方困慿凌靡皇經理
眷乃長沙之地莾為羣盗之區天誅以遠而未加兇熖
莫懲而愈肆阻湖湘而自固據城邑以相殘固欲安之
毎軫淵衷之念其誰任此僉云舊德之宜某官佐佑三
朝儀刑百辟總戎疆場遠過於長城决䇿廟堂匪資於
他相念艱難而守節不變處進退而唯道之安乆均逸
於殊庭爰專征於外閫兼制嶺南之地更分麾下之兵
幕府肇開坐致英髦之集戎旗所指遥知氛祲之清乘
兹破竹之機孰壓建瓴之勢益隆勲業再任鈞衡固中
興不㧞之基為四海更生之福某猥居官守側聽除音
知公論之攸歸竊私喜而不寐徒得君重諌宻簡於帝
心無以公歸願亟符於民望
　　　賀翟叅政啓
顯奉綸恩入叅機政人心胥穆國勢増隆竊以季梁在
隨强敵聞而不伐王導輔晋有識知其無憂歴觀世道
之興衰實係人材之用舍天其靖亂時則得賢某官造
道閎深挺材剛特飛英聲於四海結睿眷於三朝鼇禁
再登共識王言之大虎符屢剖獨推治行之髙持橐有
年挂冠未老起佐多艱之運薦膺求舊之圖三聘肯來
人快争先之覩一言默契上興見晩之嗟益聳民瞻進
陪國論經濟諒行於素志扶持立底於昌期某未覲光
儀逖聞明命進由儒術竚觀致位之榮(闕/)　　　寜愧
書門之誚
　　　謝李叅政舉知己啓
夙荷見知常許成風之斵遽蒙論薦過形推轂之言揆
實無堪近名増愧竊聞君以任人而逸國由得士而昌
矧兹多事之時尤資羣䇿之助洪惟上聖務濟丕圖念
皇祖之貽謨閲近臣之奏藁謂孟軻之言一善如宋王
何若陳襄之引羣賢有温公者遍咨邇列咸舉所知慨
甞膽以思危頼同心而底治想其風采方傾惓惓如饑
渴之懷辱在搜揚宜得犖犖真英雄之士如某者自守
拙直無他技能早惟經笥之躭晩悔儒冠之悞夤(闕/)末
宦奔走四方嘆州縣之受恩敢囏難以辭事豈期慰薦
俯及庸虛某官黼黻皇猷權衡士類雅抱毎存於謙挹
清流皆喜於攀依品題所加名譽増重攬英髦而列上
仰副旁招置愚陋於其間恐塵清舉出於過覆何以仰
承某敢不蚤暮以思視履惟正途雖窮而益勵時苟至
而則為奮不顧身誓不羞於前烈伸於知己輙自見於
一言
　　　賀吕相公啓
伏審某官顯奉制函入持魁柄凡搢紳有識之士莫不
傾耳拭目以俟復平之期若閭巷無知之民亦皆延頸
跂踵而起更生之望蓋以狄人之内侮實乘中國之乆
安二聖蒙塵累年於此至尊甞膽惟日以之思得非常
之材叶贊中興之治某官閣下氣鍾英特德藴忠忱學
博綜於古今識徧周於夷險值艱難之厄運荷宻勿之
深知肱股之力為多社稷之功莫大旄頭盡落無復彗
於紫薇羲馭再升遂安行於黄道薦膺圖任益罄謀猷
用能身任安危不以賊遺君父將壇暫建㨗奏交騰周
公東征既有四國是遒之詠宣王北伐可無萬邦為憲
之臣還冠邇聨適觀遠業人神必將開泰夷夏咸以歡
呼整頓乾坤實頼經綸之手光輝竹帛載惟雅頌之音
某乆託帡幪猥叨齒記念先公之在日嘗辱交遊偕同
産以登門仍加慰薦况遇旁招之日適兹自效之秋其
為歡欣實倍倫等
　　　到任與祖漕啓
守拙杜門乆卧桐孫之圃叨恩佐郡朅來荔子之邦仰
由推挽之私更記帡幪之庇某官道窮閫域文富波瀾
持身凛剛毅之風接士見温恭之色早冠天庭之第獨
深宸扆之知旋駕税於杏壇薦叅籌於槐府清聲藹藹
要路駸駸獨當艱棘之時出領轉輸之寄蓋六龍駐蹕
地益重於全閩而四牡觀風恩獨榮於故里俯憐疎逖
曲賜吹噓某敢不益勵操脩恪勤職守匪悦干時之譽
庶迯竊禄之羞
　　　賀漕侯郎中啓
睿恩中發使指外移顧休寵之惟均視光華之益遠某
官材推英特識妙機深早馳譽於簪紳乆踐揚於中外
暫輙荆襄之節來持閩部之權易地皆然無施不可登
車攬轡夙有志於澄清爾界此疆固靡聞於惡斁即觀
奏計别竚圖功某自揣疎庸方祈覆䕶阻趨門而面賀
徒伏紙以神馳
　　　賀新漕徐學士啓
光奉宸恩遠將使指軺車壓境列郡趨風某官德宇閎
深才鋒淬礪夙著清朝之譽薦膺當宁之知擢自州符
峻持漕節屬宼攘之甫定念兵食之猶繁餽餉連年豈
有紅朽之粟流移失業更多白著之科事固從權民實
重困經畫政資於善計艱難庶底於昌期某託庇之初
效官有守輙脩辭於慶牘莫旅進於賔墀
　　　賀新任梁提舉啓
光奉宸綸出將使指重摘山之寄委増衣錦之榮觀某
官材應時需識周事變騰一時之妙譽結當宁之深知
適兹艱難屢司繁劇巳懋飛芻之績更宣持斧之威事
有甚難毎責成於倉卒才無不可故所至而優游暫弭
節於周原行召還於宣室某效官有守趨賀無因嘗叨
半面之知喜託二天之庇
　　　賀知泉州通交代啓
萬里還期殊乏觀風之效一麾得請俾為將母之行已
蒙吹借之私更忝交承之幸恭惟某官氣涵剛大學造
精微皇皇王國之羽儀抑抑士林之軌則早逢盛際薦
歴要途譽望甚隆共仰卿才之美行藏自信益知吾道
之尊頃借重於侯藩復就移於使節上心簡在輿論攸
歸攬轡登車暫展澄清之志簪筆持橐行趨禁近之聨
某夙荷愛知尤深願頌門䦨伊邇即諧道舊之懽景仰
匪遥顒企告新之政
　　　代與趙提舉啓
提舉博士器資凝遠業履光明清名夙冠於士流古道
益尊於師席身膺臨遣増重使華幹山海之羡饒供國
家之調給政資儒雅庶逹經權休聲已著於外臺召節
行歸於中禁
　　　代與江給事啓
宫使給事學窮損益知逹經權早登清要之途特注顒
昻之眷優游𤨏闥備殫獻納之忠偃息藩方綽有循良
之譽乆兹均逸未副僉俞
　　　代與李丞相啓
巖石具瞻乆仰威名之重龍門阻越未親顏色之温敢
通咫尺之書少布腹心之藴恭惟宫使僕射相公道推
先覺望重本朝孟荀為儒者之宗伊吕乃聖人之偶羯
胡外侮艱危永賴於壯猶炎運中興螭廷首登於一相
運化鈞陶之上救民水火之中險阻薦更忠誠自信出
處動四方之耳目話言為今日之典謨卓爾元勲渙乎
百世暫均休於祠館俄借重於侯藩周公居東既有四
國是遒之詠宣王北伐可無萬邦為憲之臣佇冀衮衣
之歸式符寰海之望某猥以凡末誤膺使令雖智力之
自殫嘆事功之難立荏苒歲月之乆蹉跎毁譽之間
　　　代賀范叅政啓
肅聞明命登用真儒國是所歸人心胥悦恭惟某官秉
心端慤履道深醇皇皇天陛之羽儀侃侃士林之凖則
頃從𤨏闥進直北扉雖驟膺神聖之知實乆繫中外之
望審成敗安危之㑹罄論思獻納之誠伍符尺藉異太
阿之倒持悍將强藩無四牡之項領由播告之㫖不匿
故遠近之聽咸孚是宜益聳民瞻越陪國論真才既不
次而用素藴必度宜而施裁議於中何愧唐朝之内相
指縱有自終為漢室之宗臣某奉祠屏處聞報後時望
兩地之深嚴莫脩慶禮承二天之庇奬彌劇懽情
　屏山集巻八
欽定四庫全書
　屏山集巻九　　　　　　宋　劉子翬　撰
　　祭文
　　　祭翁殿撰文
堂堂老成國之龜玉進則光朝退斯美俗天其靳耶奪
之何速嗚呼哀哉維公之質嶽重海滙學窮古書道通
聖門本朝取士科張甲乙偉人巨公皆此途出公亦欣
然飛聲騰實賢俊之關圖書之囿孰游其間惟徳之懋
公亦欣然来為領袖懐紱承流乘軺光逺時以外移為
仕之蹇公亦欣然屢膺臨遣愠色三已榮輕九遷浮雲
巻舒何往不安公亦欣然老於祠官惟公行藏曰有義
命物智時機無心而應蘂笈探𤣥麟經纂聖得意忘年
怡然處順惟我小子與公同鄉交舊年契奕葉有光晩
獲從公素心始償見必我留宴笑坐旁公雖病矣神氣
内强袖手不言色惠滿堂大化宻移逺遊不復壽格睟
容悶於一木楚些徒招秦詩莫贖設醴陳殽文以相之
誠可達幽公其亮之
　　　祭翁郎中文
嗚呼文人才士天所惜耶幸而有之何多厄耶將理有
乘除而物無兼得耶抑人定者勝天而造物不能與之
争力耶嗚呼孰謂我邦遐荒陋僻人物之竒而有士特
自謂兒時已驚超逸士友咸曰是必將耀乳虎之䦨班
奮雛鸞之羽翼也游宦平生聲華籍籍倚堅而摧履坦
而踣所圖則多十不酬一士友為之說曰大器晩成彼
銳進速騰固旋敗而亟失也濬海崇山筆無勍敵才者
疾其勝已不才者疾其輕已白首窮年流離竄斥嗚呼
今者死矣曩說不讎皆拂膺而為之太息也然而士特
之文角立傑出羅萬象乎筆端煥丹青乎胸臆他人缶
鳴我則雷驚他人杓盈我則川溢生乎以此潤身死乎
以此埀名造物之遺士特者厚矣彼窮達信黄粱之夢
壽天同白駒之隙也失之錙銖者泯泯如彼得之丘山
者永永如此較輕重於斯言則九原可以自慰士友可
以亡戚也
　　墓銘
　　　致仕祝君墓誌銘
紹興三年三月六日致仕祝君卒五月六日𦵏金相山
之原其孤可久来請銘祝君余之父友也其孤又余姊
壻也来請銘以舊姻之故也而不辭所以終我祖我父
之惠好也正議公曩遊學時忠顯公侍君之諸父深相
交結傾盖遺縞不足諭也正議曰他日無忘祝氏忠顯
公既達結昬貤爵光其子孫君亦以此通班朝著示不
忘也今君之死余又銘之以申前志以敦外姻以昭潜
徳以慰孝思也有是四者斯可為銘君諱祐字彦將信
州鉛山縣紫溪人也曾祖虞祖仁覇父世昌君少時刻
勵思自奮致而宦學齟齬皆不得其志焉初任吉水縣
嵗饑多盜捕獲填圄吏白君曰正盜之罪法應受賞君
曰道殣相望官弗加恤又忍峻刑而資吾進身耶盡釋
之白郡守賑給之境内多全活後任福州福清縣主簿
監建州寳瑞場當路者薦其堪事君曰僕僕不已又將
何求遂挂冠而歸自是脫畧世紛寓意於酒朝醺暮酣
不見醒客時與賔友獻酬盡歡或悠然獨酌賦詩長嘯
所居有林泉之勝君躡履曳杖倘佯雲間人識之曰此
醉仙也君在燕間寵光時至可久立功西域乞回賞以
授君牙緋朝廷許之青紫侁侁環戯膝下鄉黨以為榮
觀君寛仁樂施湍川為梁如已思濟病者與藥如已獲
瘳晩嵗絶粒益幸酒美疢遂臻臨絶之際所以訓勵其
子孫者皆厚徳之言也悲夫君享年六十有六娶周氏
生子二曰可久武功大夫貴州刺史主管潭州南嶽廟
曰可大承信郎二女長適進士黄敷次適余翬孫男三
人孫二人彭年松年皆將仕郎皆尚㓜
銘曰是非喧喧以醉為籓名奔利馳以醉為歸蹈世紛
而不染葆天光而自熙所謂徳全於酒者惟君為庶幾
積厚不施嗚呼噫嘻
　　墓表
　　　處士劉公墓表
劉公居建之潭溪九世餘二百年矣其初京兆萬年縣
人唐僖宗時有為將軍者嵗久名逸五季亂子諱庸者
南逰獵較於此愛其形勝因家焉今推為始祖以其近
而可攷也皇考忠顯公曩使關中嘗訪京兆劉氏僅有
存者某雜著譜牒諸書劉氏陶唐系也自元王交封楚
居彭城支𣲖最衍今九大族并出元王之後唐史譏言
劉悉出彭城非也京兆劉氏廼九族之一周有石州刺
史懿隋有上柱國韶唐史有民部尚書文静自文静子
樹義而下未詳其繼惟我始祖之居潭溪也蕩拓焚拂
以啟山林二世而廬室完三世而田疇闢庸生光位光
位生玉玉生文廣文廣生朝議公太素於是崇禮文篤
經術謹逰從厚風化是載是循久而弗怠識者知其後
之必大也公諱民覺字莘材朝議次子也恪紹前脩濃
薰泛挹早自知名正奉遊學時普寧暨夫人老矣公常
留侍以故不遑科舉之事夫人年九十六而卒公始終
孝養敬不弛顔既𦵏結茅罄哀鄉評尚之耋老聚而請
曰非公孰為吾黨指南公據師席二十餘年毓英導秀
多所成就忠顯之守㑹稽長樂也甞迎公就養二郡江
山大有佳處公從羽流衲子逍遥物外時忠顯公欲請
於朝官之公曰衰朽那復有此意若欲亢宗則夫二子
在盖其恬曠自適世網莫之能攖也公為人淳樸謙厚
温温然常以和畀人人皆樂親之内藴雖深若不叩擊
似不能言者紹興改元寇作里中騷動公時已卧疾扶
輿適上饒慈氏寺以其年十一月十五日卒享年八十
四公娶吴氏司業著之妹也一女適進士吴敏脩孫男
子翇子􁁉子翌以紹興三年八月乙巳歸𦵏於壽口之
原吴氏後公十二年卒享年八十一又三年乙丑十一
月乙酉合𦵏焉壽口潭溪皆在崇安縣開耀鄉云畢事
叔父命某為文表墓姑紀其實以曉方来非敢私親而
侈也
辭曰谷變陵遷山摧石泐死而不朽兮潭溪老人居此
室
　　　處士祝君墓表
惟我皇祖宣奉公以道術為東南儒宗著錄之士悉皆
名流君嘗受業焉盖挹學海之波瀾潤詞林之枝葉者
也時皇考忠顯公在膝下與同研席者甚衆雅竒君因
定交焉君業成遊上久之㑹親疾慨然嘆曰竭力為養
是亦孝也何必三釡耶拂衣而歸自是克勤幹蠱祈寒
燠暑無巨細必親人以為難君安而行之君天資孝友
遇人以誠内和而外剛士無賢否皆樂親之而有所憚
或有缺行惟恐聞於君君聞而愧切之必改也君隠耕
餘數十稔攻苦食淡家貲遂豐然於貧窶時亦賙貸有
足大者至於拓險徑造飛梁稍便於人傾橐不吝晩嵗
即逰岸鄉造别宇幅巾杖藜將終世焉俄以疾終時建
炎三年八月五日也君生喜學已雖不達訓子弟益勤
厚禮館置名儒故祝氏為學者皆有師承而子卣稱最
卣屢擢薦翺翔國學識者謂將大君門必自卣而君猶
不亡也君諱奕字彦思姓祝氏信州鉛山人曾大父虞
大父仁覇父世昌初娶余氏終娶周氏四子曰中正曰
天與皆早亡曰卣曰鹵一女適進士傅衮孫男女八人
君享年六十有七三年十月二十二日𦵏於邑之芭蕉
塢卣来請文某視君為丈人行雖逰宦契濶猶及識君
也然安能窺君之所存哉以宣奉公道術之奥忠顯公
名徳之重而君從之逰且欵宻焉是必有大過人者因
攷君行實涕泣而表於其墓曰嗚呼君之賢可稱也哉
又可悲也猶幸其有以少慰也君之平生顯然可知者
固可書也書之人故信之其賢已可稱而未盡也以君
之才未盡見於設施驟而書之無所攷焉人誰信之懼
人之不信而不書則君之所藴終無得而聞焉此又可
悲也古之士抱才埋沒而後世知其賢者是或論其師
友或觀其所以許與者或跡其為之傳記者因得以信
之也後之覽斯文者由是而求君之所藴焉則其賢可
盡知猶足少慰也嗚呼君之賢可稱也哉又可悲也猶
幸其有以少慰也夫
　　　熊氏令人陸氏孺人墓表
建炎己酉嵗余兄侍郎從戎川陜時余嫂熊氏已嬰病
明年冬十一月十一日卒侍郎書来曰聞汝嫂訃彌劇
傷悼曩常憂其疾也屬吾在行不得視其棺殮故以是
為恨也吾歸而𦵏之慰夫亡者又明年春三月二十七
日余室陸氏病卒侍郎書来曰國事未濟懐恩則虧義
棄成則失武一集吾私二疵深矣何以歸乎時方艱虞
塗殯非䇿汝嫂汝婦可共塋窀穸相地惟吉涓日惟良
送終之禮惟盡則猶吾歸也於是𦵏於建州拱辰山開
善寺之東原熊氏建州建陽人故朝奉郎安行之女也
慈懿知書年二十為侍郎之配生二男五女長男珙承
務郎女恩娘尚㓜餘皆早亡封令人享年三十六以紹
興二年十月十七日葬陸氏家越州左丞佃之孫奉直
大夫寘之女謙淑能琴年十八歸余生一女失之享年
二十四先熊氏六十二日而葬畢事復於侍郎兄仍刻
文以表之辭曰熊氏居左陸氏居右異穴同邱辭詔厥
後
　
　
　
　
　
　
　
　
　
　
　
　
　
　屏山集巻九
欽定四庫全書
　屏山集巻十　　　　　　宋　劉子翬　撰
　　賦
　　　聞藥杵賦
　　病翁製藥齋閣中杵聲琅琅然聽而樂之因作是
　　賦
窈窕兮曲房空桐隂碎兮𤣥雲濃藥杵兮晨舂重扄静
兮隠壠冬廓落兮小軒明麥風過兮綠紋驚藥杵兮暮
鳴千巖迥兮散丁登觀其票姚沉著晶熒歘霍舉雖一
握之㣲勢有百鈞之落如唱兮復應將定兮旋躍乍降
乍升時散時合幽深如寫其凄厲激烈若舒其謇諤喧
喧兮方震於廂榮闃闃兮忽沉於寥廓厭市鍜之音陋
鄙村舂之韻濁矧羣蛙之閙地徒蟈蟈而郭郭斯盖古
今未賞而病翁之所獨樂也翁方抱沉疴隠空谷坐胡
床據槁木思物底於無厲殆口甞於衆毒因神丹之揉
練發員機於磨觸琅琅之中獨聞和焉自一而生盈萬
而復徒耳煩於里巷亦腕脱於童僕衆嗤其强聒不休
翁好之常若不足或曰聲以律和樂由心樂(音/效)故桓筝
融笛嵇琴阮嘯各寓興以怡神雖異趣而同調彼鐵中
錚錚耶又何足資夫玩好翁曰木風嗚嗚如塤如竽誰
為吸呼石流濺濺如絲如弦誰為擊彈不約而合乃其
自然聲雖流而常寂聽若遇而非緣苟有當於余心又
何必八音之變而與夫九奏之繁哉且賞音於澹者與
道黙契有見於獨者與衆必戻亦各從其志焉翁豈恤
呶呶之議
　　　溽暑賦
病翁筋骨支離當暑彌劇望雨於南齋之上拊檻而歌
曰使天霣珠不可以清煩裾使天霣玉不可以消炎酷
想墨蜧之躍淵快商羊之舞陸已而飛霾斷野細電摇
嶽簾綃蟄潤柱礎流渥心煩寃而若糾思淫裔而增濁
疑環居乎曲突乍窘跡乎重橐客有問曰溽暑何氣哉
翁曰隂陽之争氣也席威者窮而未沮鼎盛者出而見
閉也隂出為垢陽来為復自一卦推之消長盈虚曾不
離乎六也㽔賔之日隂一在内陽五在外而六者之運
如星循於次如輻旋於轂向之微者益大大者日益蹙
也肇於豕蹢極於龍戰貫魚以柔順履虎而驕僣盖弱
則隨强則暌隨則睦而安暌則競而危兩雄不並居終
必為之變也方其争也竒偶互生剛柔雜襲奔騰海逝
蹇嵼山立勢均力等屹若勍敵初如秦晉交綏而返斾
又似漢楚相持而堅壁彼瀜瀜潰潰者鑠為大焦熙熙
曜曜者煦為蒸濕也其氣烟煴滃(上/聲)濛(上/聲)底滯膠􁀙淟
(他典/切)涊(乃殄/切)油湙濡汨(音/日)汙浥(音/葉)被金石而消䎡(音/暖)襲
草木而萎薾天地汩(音/骨)其清明日月昧其晶曄薄而為
雷則隠轔呼(入/聲)碌(入/聲)喑噫嗢(音/揾)咽旋空欲震鬱而不渫
激而為風則䬎(古獲/切)䬉(呼獲/切)蓬勃燥冐翕忽揚汙發穢
原谷呀呷厯庚而伏凡四五旬時猶未歇也客曰然則
氣之為沴(音/殄)厲者耶翁曰不然夫惟争也四時之序乎
萬化之機行也子獨不聞烹飪之事乎實水以釡傳火
以薪熚炥烜列兮滋熾汹湧潏溢兮驟驚既山鳴而澗
吼亦霧蓊而雲蒸靡堅革熟鼎俎之味成焉故水火不
争為㸑者怠麴蘖不争為醪者壊輔弼不争為國者敗
斯言雖小可以喻大也客曰問一得三䝉昧曉然惟清
論之慰沃斯煩歊之可捐者耶
　　　哀馬賦
　　叛軍繼踵入閩驅竊戰騎過山嶺悉多殞敗余感
　　之作哀馬賦
嗟哉何閩山之險絶乎方井陘而曠趙視劍閣而夷蜀
峻嶺標樹横巒掛瀑岧嶤嵂屼縈紆阻複勢將平而驟
起塗稍順而仍曲穴壁寄棧㳂崖轉躅晝倚石以傳飱
暮捫蘿而假宿非戀土之邦人嗟此来而何欲棲危走
險禽疲獸伏墮峻木之升猱礙層霄之飛鵠矧萬馬之
南奔列長鑣而競逐訝四達之通逵忽絲連而綫屬搶
攘廹塞互相擠觸前顛後升平坑翳瀆􁊕哀結憤而叢
徂萃萎者十幾五六焉幸而生者皆垂頭顧影低摧局
促鹿駭麏驚鴟蹲蝟縮脊伶俜而卦露尾焦蕭而帚禿
鼻咯亁埃肺傷芒穀望長坂以悲嘶想清波而浮浴癬
癢瘡煩揩墻攄木集彼蚊蠅紛紜緣撲競咂穢而吞腥
肆脣刀而飲鏃忽振體而驚飛去来遥而旋復慰已貪
惏忘余楚毒當附驥而乞憐知汝曹之碌碌困甚隤豗
憂同觳觫駕鹽車則躡足於黔中之步售屠肆則比價
於遼東之肉悲夫吾聞之秦趙亘野燕齊迥陸數騎風
馳萬夫鱗蹙旝影動兮鋒已交皷聲酣兮戰方熟莫不
虎熊龍姿雲鬃電目負甲士之千鈞望沙河而一蹴既
却銳以摧堅咸蹂都而踐國盖時清則龜龍麟鳳呈祥
表瑞獻圖負籙俾之排難濟艱雖獲千角而網萬翎曾
不及夫一驥之足噫今日治耶亂耶胡棄兹而弗畜彼
踶齧恃性駑駘共族渴飲天河之浪飢耗太倉之粟徒
韉飾文繡轡摇金玉偶備數於六閑氣驕矜而動俗責
致逺之竒功必輿傾而載覆事既失而懲愆亦何勞於
鞭扑悼汗血之云亡捐百軀而安贖舟臨川而墜楫車
向塗而裂軸激壮士之興嗟誠可悲而可哭夫子曰傷
人乎不問馬余何眷眷於此哉恐國威之未振驕虜之
南牧也
　　詩
　　　凉月
凉月未出山浮雲半空白徘徊步軒窓宛若待佳客經
林漏飛輝暎溆生華澤及兹秋景清吾廬更幽寂殊觀
發秘藏妙聽生寥閴營營息初機烱烱懐新得豈無平
生心所樂已非昔天旋河漢動夜久鄰機息凄凄感庭
蘭嵗莫霜霰集呼兒温濁醪獨酌醉永夕
　　　渡淮
鳴鼙渡長淮霏烟散清晨皎皎初日光照耀草木新横
林渡餘碧疊嶂開嶙峋移橈失向背烟波浩無垠兒童
相櫂歌余心亦欣欣輕帆互相踰畫鷁暎流津徘徊望
洲渚悠然獨懐人樵漁有棲遯寂寞誰問鄰暮風飜洪
濤魚蝦亦有神四顧天地黑孤舟恐漂淪
　　　山隂作
地勢東南盡清江吴越分脩途雜川陸游役念良勤相
從二三子心期同所欣逢幽不暫憩何由觧塵紛抗跡
蹈竒石揚情矚流雲崇林擁宻翠細草潜幽薰蘭亭訪
舊逰昔甞覽遺文有生憐共盡興懐豈惟君逍遥千載
上逸興故不羣風流詠觴樂寂寞今無聞
　　　醉歌贈金元白
南逰㑹稽今十年重来風物皆依然一時冠盖零落盡
故人獨老空江邉西陵倉曹實宂散出無車馬衆所憐
江亭曵履偶識面凛凛瘦骨餘雙顴談兵自是一敵國
屢薦不用寧非天胸中跧伏萬貔虎静若女子容娟娟
我家光禄新出塞羣彦入幕君宜先自言衰髪已種種
豈復有意仍騰騫强飯亷頗思故國據鞍馬援忘華顛
只今左臂雖小病尚想攬轡能周旋興来且酌杯中酒
邉庭消息君知否經天太一臨坎位干戈喪亂已經久
南閩兵敗上将戮太原城破羣胡守嗚呼國步危若此
每惜壮士時難偶猝嗟未是真英雄綸巾羽扇聊從容
何當矍鑠渡河去一洗塞北烟塵空
　　　獨坐
獨坐髙堂上游觀思無極重門雖晝關逺岫如不隔長
林葉布隂淺澗流波激欣欣物態榮淑氣生原隰幽禽
感時鳴遶樹飛還集常恐逐驚飇無階戀儔匹興懐念
良逰嵗月更相及佳人獨棄余何以慰岑寂褰裳迷所
向望逺時佇立心知徒百憂沉思不能釋
　　　次韻盧賛元再喜雪
使君新詩来不絶燦燦珠星聫璧月黄堂旌斾曉排衙
喜見賔僚重賀雪寒儒茅屋補更穿雪餘仍值江風顛
擬招鄰叟共一醉斗酒十千愁費錢南枝又見新梅蕚
試熨春衫冷難著飄零節物易驚心常恐星星侵鬂脚
東閣何當呼侍兒蟹螯不妨左手持㕘陪後乘盡珠履
誰賦劉义冰柱詩
　　　霖雨
霖雨遂兼旬瘴霧盈川谷霏隂入户浮潤氣滋帷褥溟
濛飛澤逺散漫何時足驟響决流渠驚洪發平陸翔禽
困滯翼穴獸思馮木衡茅日萎壊環堵無完築曨蔥晚
色霽草樹晞華沐長雷夜復興濯濯鳴髙屋撫枕不能
寐沉憂萃心曲
　　　阻風
晚嵗多悲風江湖浪峥嶸扁舟渺無依日暮猶狐征重
崗擁滯霧迥隰飄浮霙繫舟古岸邉纜斷舟復横天寒
鴻雁稀滯留知旅情頺崖震林谷客子心夜驚披衣待
清曉缺月西南明逺逰多所懐益遣歸思盈
　　　聞筝作
月髙夜鳴筝聲從綺窓来隨風更迢遰縈雲暫徘徊餘
音若可玩繁絃互相催不見理筝人遥知心所懐寧悲
舊寵棄豈念新期乖含情鬱不發寄曲宣餘哀一彈飛
霜零再撫流光頺每恨聽者稀銀甲生浮埃幽幽孤鳳
鳴衆鳥聲難諧盛年嗟不偶况乃容華衰道同符片諾
志異勞百媒栖栖墻東客亦抱凌雲才
　　建康六感
　　　吳
龍翔大耳兒虎視捉刀人風雲競追逐逸軌誰能遵大
皇負英材沉潜欻求伸一呼定南國再戰威强鄰抗魏
既摇岳攘劉亦披鱗組練繞平隰艨艟蔽通津偉哉人
物盛成功豈無因代祀已飄忽風流久彌新停橈眺迥
陸裂蔓登層闉卧龍昔来逰萬古懐清塵
　　　晉
日昃無全照南遷事倉忙龍謡方恊瑞星禍已告亡凌
遲百年運凛凛危莫將向来問鼎人項背常相望環宫
白羽列面闕鳴弦張膺圖未躋泰卜世豈在長獨憐短
轅公推刃殺忠良百身嗟莫贖一慟鬂成蒼時移事亦
更為宋復為梁惟有采石潮年年到前崗
　　　宋
寄奴真偉人落拓龍潜地據筵呼五木已有吞世氣世
期值陽九天綱日淪替偏邦或跨州卑號猶稱帝匪乘
艱棘運英姿疇能濟南戡奠番禺西狩澄涇渭功雖與
世隆道亦因人廢緬懐揖讓風黄屋身如寄頺波日奔
廹夜壑遷神器巢由獨賢哉髙蹤邈難繼
　　　齊
堯宫不剪茨禹室無崇壤巍巍天步隆萬代猶可仰荒
哉二三君經營務華敞落柹滿清江飛斤殷遥響疏淵
引瀾澳築圃遷林莾筋力斃民軀貲財傾國帑雄心獨
未倦矯首生遐想時值陵谷變無事猶悲曩殷憂易興
懐逸樂難終享過客問青溪荒畦棘花長
　　　梁
開圖屬英睿失國由昬愞斯人異前脩撥亂旋致亂輕
刑下益肆厚爵臣彌叛聰明馳萬㡬精苦徒宵旰鳳冕
敬方袍鸞旗游彼岸悠然棄從懐臨機復難斷那知千
佛力不紓一冦難酒色覆商周神仙蕩秦漢趨亡固多
軌荒迷卒同貫微聖常鮮終撫册三慨嘆
　　　陳
悲風嘯荒垣歌斷庭花曲璧月夜沉輝瓊樹春銷馥郊
圻逰從盛想像猶經目麗景明新妆清波暎鮮服承恩
屬令姿被選皆華族朝從結綺逰暮向臨春宿意髙時
忽謝步逺塗方促榮華事不長哀樂情難足悠悠六朝
事轉盼風驚燭永懐興亡端斯文慚麗縟
　　　夜飲
良宵樂未央促席團圞坐佳人意慇懃唱歌屬余和幽
期貴闊畧醉語多叢脞沉沉玉巵酒量淺難負荷豈不
懐極懽恐重賔友過褰帷望明河山月􁊕半破回軒互
追奔傘拂簷瓦墮
　　　逰朱勔家園
晨暉麗丹楹翼翼侔帝居向来堂上人零落烟海隅聫
翩際時㑹振跡皆刑餘閨帷尚帝主皂𨽻乘軒車流威
被東南生殺在指呼樓船載花石里巷無袴襦至今江
左地風雲亦嗟吁叨榮已過量受禍如償逋荒凉此門
路尚想冠盖趨客舸維岸栁鄰人罾池魚徘徊極幽觀
曲折迷歸途夜月扄綺户春風散羅裾繁華能幾時喪
亂實感余曹鄶余何譏此曹真人奴
　　　孤翼吟
哀哀孤飛禽聲鳴何悲酸含情若有訴口訥無由宣瞻
雲憶舊侣悠悠隔山川勿言異類微聚散同悲歡零霜
觧疊翼錯綵銷文翰殞身未足辭失意誠可憐羣飛盡
投林凌空獨翩翩豈無棲巢枝託跡長不安啄食朝競
場流飲暮争源鳴弦應機發薄命當其先長翮易奮飛
窮途少周旋風雲肯借便一舉誰能攀
　　　早行
村雞已報晨曉月漸無色行人馬上去殘燈照空驛
　　　寄懶菴
山暝雨連夕今晨天氣清遥懐懶菴人髙卧掩柴荆幽
寂性所嗜蕭然寄平生惟應田叟来對床話躬耕
　　　老農
山前有老農給我薪水役得錢徑沽酒醉卧山日夕忘
形與之語妙理時見益志士多隠淪欲言慙未識
　　　次六四叔韻
吾家小步兵辭林獨輝暎携詩過山堂句挾風雲潤思
嵇逺命駕訪戴屢乘興訂古釋羣疑談𤣥發清聽年均
愧質滯禀異驚才峻頼兹時發揮藥石攻余病提携蘭
畹曲笑語柴門静歸軒驚急響行炬飄遺燼平生共飄
流晚嵗同棲遁語言聊寫懐補綴酬斯詠
　　　題懶菴二首
幔亭隠淪翁作菴更名懶紛紜萬念繁要以一理遣我
衰百無長此興復不淺他時倘卜鄰心賞符二阮
地偏賔至稀晝静門常掩深房紙瓦明宴坐蒲團穏庭
花落禾掃徑草繁不剪林泉倦出逰况乃市朝逺
　　　種菜
傍舎植柔蔬携鋤理荒穢桔橰勤俯仰一雨功百倍朝
来綠暎土新葉摇肝肺牛羊勿踐畦肉食屠爾軰
　　　晨興
晨興訪蕭寺爽氣清如沐坐看雨離山飛隂斷平陸歸
途阻夕漲竚立驚幽獨曵杖聽殘鐘却寄僧房宿
　　　袖刺
袖刺謁諸鄰徘徊寄心賞潭潭廣厦深咳唾生餘響兹
邦懐地寶比屋誇雄敞如何蓬廬士貧賤安所養
　　　同翁士特李似表謁㢲伯少卿因作醉歌
翁劉異氏居同里奕葉論交今久矣隴西京兆實姻連
我既識翁因識李㢲卿自洛始遷閩寄食僧房仍宻邇
盍簮雅好有新舊傾盖髙情無彼此酣歌擲劍悲羣公
胡為局促荒山中曲肱放浪雖所樂樂此亦知吾道窮
自聞胡馬再南牧九州何地無兵戎世衰成敗不以正
姦宄得意為英雄儒生守經昧時變憤切氣欲摩蒼穹
斯言撥棄勿復理把酒論詩差可喜圍爐夜語忘刻漏
吹燈曉色盈窓几歸途草棘縈風袍主人謝客僕御勞
雲山悵望一回首虎豹出穴哀猿號
　　　下灘作
青山鎻連環白書走鳴瀬迷津毫髪間舟與危石㑹回
淵聚浮沫斷璧餘澎湃玩竒心若驚覽景目不逮悠然
一回首孤驛已茫昧停橈念經厯履地猶旋憒悲風嘯
枯林暮野雲相盖隔船聞和歌沽酒慰疲怠
　　　偶步
鬱鬱思淫滯振衣聊萍逰雲晴霄宇麗綠暗川原幽佇
步時引顧心期歎無儔路逢荷犁翁笑我獨何求趨塵
顧叩之棄去不少留心知所言非齟齬自慚羞歸来面
空牖黙坐窮其由達人隆廣度曲士遵偏謀臨岐每易
惑怨已識未周行藏命也夫吾非斯人流
　
　
　
　
　屏山集巻十
欽定四庫全書
　屛山集巻十一　　　　　宋　劉子翬　撰
　　詩
　　　弔史
禽殫繁弱棄兔盡韓盧烹英雄起乘時時徂力難争精
魂閉尺穴壮骨颺飛塵凄凉千載下間氣凜如生嬴秦
失其鹿圖王各峥嶸斯人顧盼間漢楚分重輕臣雖替
末路君亦寒初盟豈不念疇昔百戰同艱辛誰云漢網
疎豪俊屢拂縈髙蹈欣繫鮮括囊聞飲醇
　　　雙樹
猗猗暎門樹團團若雙盖微風薄層霄髣髴鬬清籟逍
遥歩其下秀色吾所愛秋来霜葉紅飄落不相待
　　　懐致中
夢覺殘夜永山寒氣逾清林幽萬籟息月出虚堂明披
衣坐復起懐人思空盈經時不對面素榻浮埃生遥知
念盍簮臨風亦關情褰帷望岐路慨然欲宵征無人導
我先何因識門庭仰憑鴻鴈飛書詞寫深誠詞多意莫
宣益遣幽恨并
　　　棄竹夫人
愛憎情易遷感物思鬱紆念昔未棄捐嘗侍君子居煩
襟一披豁雅抱何清虚蹉跎怨時暮凉徳竟見疎飛霜
皓中庭枵然委牆隅的皪珠幃深熒煌錦茵鋪豈不懐
舊恩君心已非初當年紈扇謡抱恨同區區
　　　江山突星石士特欲易為獨醒有詩因次其韻
羣石翠參錯兹峯峙雲林突星名固夸流傳經古今幽
姿儼向背異態生晴隂怒若抽翠筍端如立瑶簮不有
融結竒寧知化工深翁郎丘壑人籃輿越秋岑崎嶇喪
亂間逢幽亦登臨把酒視雲漢浩歌散愁襟着鞭雖後
余歸蹤畧相尋獨醒訂訛謬懐人識君心政恐五字詩
光芒射奎參玩味不可忘寫之朱絲琴
　　　秋懐
哲人嘆逝川志士悲廪秋流光不暫停忽忽嵗欲周凉
飇襲逈野飛霜皓盈疇華林失鮮輝奔谿殺湍流萬化
倘日徂吾生難獨留而我苦不樂徬徨復何求世途多
軌轍今行非昔謀徒遵耿耿意齟齬固莫投時乎不再
来豈余敢懐尤王道炳日星厯騁疲軻邱歸與既改斾
浩然亦回輈寂寞寗子歌棲遲長卿逰客嘲徒自觧天
問終不酬長揖未免烹説難竟遭囚行藏或大謬聖賢
共悠悠含思疚憤積念往川途脩煌煌青春姿蹉跎恐
兹由諒非宏達觀那能齊百憂
　　　四不忍
草邉飛騎如烟滅拉獸摧斑食其血此時疾首念鑾輿
玉體能勝飢渴無危城屑麴驚雲擾簠簋無光天座杳
奮戈倘未雪深讎我食雖甘何忍飽
黄河鑿鑿冰成路人語寒空氣成霧此時泣血念鑾輿
玉體能勝凛冽無蒼黄天歩蒙塵去畫衮飄零傷嵗暮
飛書倘未伐姦謀我服雖華何忍御
平沙月轉旌旗影擐甲為衾戈作枕此時飲恨念鑾輿
玉體能勝暴露無問安使者空相繼清蹕不回宫殿閉
請纓倘未縛酋渠我榻雖安何忍寐
漁陽疊皷風沙戰潑水淋漓舞胡旋此時太息念鑾輿
玉體能勝寂寞無六宫遭亂多奔迸不復梨園歌舞盛
着鞭倘未蹂龍庭我瑟雖調何忍聽
　　　雲際贈施子
驚沙慘淡連雲起曳杖悲歌行復止春城是處聞鼔鼙
好風依舊開桃李對花惆悵忽逢君把酒無懽如啜水
六年喪亂兩相見世路艱難嗟若此江邉盜賊真逰魂
挾虜聲援圖併吞金陵失守數騎入㑹稽移蹕千官奔
只今州縣多阻絶消息時聽行路說百川背海欲西流
八柱榰天愁更折苻堅陣亂邱山摧夜聞鶴唳猶驚猜
莫輕赤壁一炬火曹瞞氣焰隨飛灰功名邂逅有快意
豈在今日無人哉天方稔禍秘豪傑故遣君軰多沉埋
亦知興衰運有極天時一半因人力男兒遇事不作難
看君赤手排荆棘
　　　望京謡
雙鑾北狩淹歸轂寂寞梁園春草綠猶傳故老守孤城
官軍不到黄河曲連雲樓櫓已灰燼更倚窓扉防箭鏃
招兵大半出羣盜繡䘿䝉衣屢飜覆前宗後杜力誅鉏
白刃如霜挂人肉州橋燈火夜無光夾道狐狸晝相逐
往時汴泗絶行舟市糶十千塵滿斛衣冠避胡多在南
胡馬却食江南粟謀臣武士力俱困海角飄摇轉黄屋
盤庚五遷方擇利昆陽一戰何當卜寧聞强虜亂中華
漢祚承天終必復夕烽明處望千門孤臣祗欲吞聲哭
　　　詩寄懶菴兼簡士特温其原仲致中昆季
懶翁疎散無與儔結菴名懶山之幽蕭然杖屨巖壑裏
似是當年嵇阮流云何出處戾初志束書負劍俄西逰
悲猿攀車鶴卧轍去意勇决誰能留菴埀鐵鎻人跡斷
破窓鳴紙風颼颼曵裾我昔翁門客豈知繼踵居翁室
閭里應記往還頻猿鶴乍驚賔主易爾来庭户已更創
尚榜翁名志陳跡傍菴小樹昔親栽鑿沼今遷在簷北
我山亭闞舊牆東此景新成翁未識遥知捧檄遵歸途
摘山官况今何如書来頗厭作吏冗俸禄僅可供妻孥
趨庭日一見官長脚靴手板常睢盱簿書有程那得懶
却視故隠真蘧廬寄聲頻慰吾人望往時交友皆無恙
鵞峯諸劉更互来清湖居士時相訪中郎司户又繼歸
酒社文盟氣增壮我慚淺拙難强陪每憶翁才真軰行
拂衣早赴竹林期莫遣移文重前謗
　　　逰龍潭
四客同笑言一僧陪杖屨徜徉山水窟適意忘晨暮疎
鐘巖北寺細竹溪南路中流石參錯不礙潺湲注泓澄
小龍潭潤氣金碧聚時驚木葉墜俯見魚蝦度斯逰非
預期偶爾造佳處㓜輿邱壑情陶令琴觴趣淹留慰所
願惟以賔友故夕陽淡寒山遲回不能去
　　　田家
長空淡淡如雲掃暮過田家風物好耕犁倚户寂無人
飢牛卧齧牆根草
　　　沙頭
沙頭鸂鶒寒相傍老樹槃跚枝拂浪前村急雨漲灘流
日暮漁舟撑不上
　　　臨池歌
　　劉致思倦逰復卧故廬有意學書来求石刻因慨
　　然念昔經行秦洛趙魏間未甞不回驂駐軫搜訪
　　古跡故宫遺址豐碑斷碣厯厯相望也吹埃剔蘚
　　考年代之所志訂古驗今識興衰之所自至乃壊
　　壠荒榛微陽霧雨雖暴露霑沐僮僕色難而余躊
　　蹰不忍去竒蹤偉筆多致墨本甚者缺裂模糊不
　　可辨了亦皆摸脫以歸登登之聲殷乎山谷積歸
　　所獲車載牛負不可勝計喪亂以来汛掃焚書何
　　止七厄哉今披箧視之十得一二有副本者輙以
　　與致思致思明爽甞留心字學運筆流快風行草
　　偃固足以軒輊流軰然未能窺前人籓域者功虧
　　一簣耳夫洞石仆木非蹶張挽强者所能用志不
　　分乃凝於神梓慶削鐻痀瘻承蜩皆此道也致思
　　充是而學焉余不知其所至矣因作臨池歌以堅
　　其志切切偲偲亦朋友之義也
君不見鍾繇學書夜不眠以指畫字衣皆穿當時尺牘
来鄴下錦標玉軸争流傳又不見魯公得法屋漏雨意
象咄咄凌千古斷碑零落翠苔封直氣英風猶可覩元
常獨歩黄初際清臣後出今無繼風神迥出本天資巧
力亦自精勤至羨君好尚何高竒寒窓弄筆手生胝向
来失計墮塵網銳氣直欲摩雲飛男兒舌在心何怍却
擬臨池尋舊學要須筆外見鍾顔㑹自蛟龍生掌握銀
鈎石刻余何愛勸以短歌君勿怠他時八體妙有餘此
歌倘可君紳書
　　　和李㢲伯春懐
山寒古寺清斷續春朝雨遥憐逺客情寂寞誰晤語平
生氣軒昻失意今易與有酒即佳晨無兵皆樂土微吟
對節物林静幽花吐悠悠念鄉邑耿耿悲豺虎知有濟
時才縱横在談塵功名恐未遲老翮期更舉
　　　明皇九馬圖
書生兀兀園不窺見馬豈辨騮與騅開圖九駿立突兀
摸􁝂知是真龍兒奔雷蹴踏原野動曵練參錯風沙隨
華纓金絡豈不好矯首奮迅那容覊吾聞取驥如擇士
競愛妥帖驚權竒士懐倜儻衆論斥馬有顦顇羣駑欺
六閑豢養固恩厚横氣摧折常鳴悲丹青倘不逢妙手
萬世豈識真龍姿因思中原政格鬬鐵騎倐忽銀山移
着鞭安得致此物掩畫四顧徒歔欷
　　　怨女曲
空原悲風吹苜蓿胡兒飲馬桑亁曲誰家女子在氊城
烏烏夜看星河哭黄金為閨玉為宇平生不出人稀覩
父憐母惜呼小名擇對華門未輕許干戈漂蕩身如寄
綠鬂朱顔反為累朝從獵騎草邉逰暮逐戎王沙上醉
西鄰小姑亦被虜貧賤思家心更苦隨身只有嫁時衣
生死同為泉下土出門有路歸無期不歸長愁歸亦悲
女身軟弱難自主壮士從姑不如女
　　　防江行五首
朝来殺氣秋千里無立草翩翩黑幟飛結壘天長道獵
罷楚天寒黄雲淡如掃
漢家飛将雄夜戰蕪城北雙刀斫盡刓月暗穿圍出低
頭拔胡箭却向胡軍射
寒烽隔水明虜意猶叵測君王自臨戎萬騎隨清蹕士
氣薄層霄欃槍夜無色
江邉五色旗分揔期門士驚砂雜雪飛日暮孤城閉寂
寞良將風誰識投醪意
樓船動滄江江晴鼔聲發男兒取封侯赴敵如飢渴腰
懸孛堇頭長歌獻金闕
　　　和安汝功採紫竹杖篇
赤藤表珍竒桃枝寄吟翫髙情在邱壑微物懐深睠徴
工匝逺林彌山選一榦雲根傍崖蹙椹色涵霜變匪憑
精刃揮根柢難立斷慇懃為摩撫曄曄光浮爛觸石聲
涵鐘撢波影摇電矧余疲曵姿假力斯過半皇皇駟馬
威秦趙昔臨按胡為歩槃跚猥逐漁樵伴千金一顧重
朽質增華煥不經提携手棄擲亦何筭夙懐用舎情感
兹長發歎
　　　贈宗周賔
我車南君車北相逢總是天涯客擁爐談笑一燈殘出
門風雨千山隔
　　　湆淡灘
南来甌粤無平陸林巒起翠波騰綠扶輿政恐犯霜露
買舟倘可休僮僕清灘白晝雷霆作亂石驚湍犬牙錯
平生珍重千金軀舟子一篙那可託飄摇葉様勢轉急
釡竈傾頺不能立眼看白浪散銀山蛟螭百怪堂堂出
人皆乘險欲趨舟我不安行悔何及吁嗟世路風波猛
巧穽危機暗馳騁江湖溺舟猶自戒勢利溺人終莫省
矯情鎮物未足言書此聊為後来警
　　　廵寨偶書
窮冦轉趨海吾邦備宜先連年戍役煩徴兵及漁佃扶
戈或推齒嬰胄仍華顛未知戎伍肅朱旗亂長阡林端
晚燧發石際飛梯懸﨑嶇樵牧地萬竈生浮烟我行視
營柵兒戯端可憐倚兹形勢險冦至常遷延羣兇昔吾
軍赤指抨鳴弦防胡屢瓦觧合冦俄星連猶多燕趙兒
意氣非當年駢車載珍寶結騎馳婵娟時危天稔亂事
豈汝能專怒風飛驚濤河梁失歸船四顧天地黑攬衣
思茫然
　　　次韻蔡學士梅詩
梅梢破白香清切晴雨含春不成雪瑶池髣髴萬妃逰
縞裠練帨何鮮潔凌晨燦爛忽驚眼客中又過嘉平月
年年見梅非昔地海角尋芳更愁絶多情欲伴曉雲飛
有恨只教啼鳥說兵厨况是酒如澠東閣喜聽談吐屑
飄零使我懽意盡山城暮角聲嗚咽庭邉一樹春最晚
照影遥憐水方折暫忙不到今幾時南北枝頭開又歇
新辭婉媚發春妍未害廣平心似鐵
　　　禱雨蟹泉
厭旱訟風伯苦雨誅雲師天公良獨難爾民多怨咨夏
潦包原隰苗端漲清漪冬暄但流塵土堅不􁊕犁隂陽
有乘除此理固可推惟神執天權憫物思濟之穴泉類
蹄跡幽靈隠其涯髣髴小雙螯控御蛟龍隨名居列曜
尊箕畢可指撝顧匪郭索倫甞辱左手持滂沱為一縱
豈惟潤東菑灝灝燠氣清浮浮瘴烟披將聞鼔腹謡寧
求折肱醫寸澤埀二惠此功神所尸遥知青青麥春風
滿陵陂吾儕飽湯餅敢後椒漿期
　　　負暄
宵寒卧增裯晝寒起增衣何如負暄樂髙堂日暉暉引
光扉盡闢追影榻屢移妙趣久乃酣暝目潜自知初如
擁紅爐凍粟消頑肌漸如飲醇醪暖力中融怡欠伸百
骸舒爬搔隨意為稍回驕佚氣頓改酸寒姿薰然沐慈
仁天恩豈余私願披横空雲四海同熙熙矯首望扶桑
傾心效園葵
　　　子魚
舊聞通印名海錯珍莫踰火氣爍鱗鬛鹵香泛庖厨泥
泥子盈胞鮮美禍所區生如粒芥微多若囊粟儲他年
想吞舟勿輕此錙銖一咀命千百雖甘汝安無窮冬孚
乳時罩䍡海為虚含凍體猶僵得㵼味已渝虐戯等刳
孕滛刑幾戮孥人深襁褓恩在物愛豈殊閩風易殺子
盥水沉其軀詎有惻怛心旁推及豚魚相殘人獸均自
殘獸不如哦詩化蠻獠因警饕餮徒
　　　郡圃觀酴醿
憶昔尋春西洛橋酴醿結洞横朱架翠帷銀網一畨新
百萬花頭相枕藉飄揺羽客静疑仙窈窕素娥嬌欲嫁
細㽔摘貯綘紗囊撲鼻清香奪蘭麝論花每恨流品雜
韻絶江梅此其亞紛紛紅紫已空條耿耿冰霜猶照夜
只今漂泊一身存海角逢春足悲咤銀苞翠蕋宛如昨
瘦骨蒼頭忽驚乍當時我最推少年想見同逰更衰謝
洛陽園苑狐兔生虜騎時来北邙下浮生榮悴均有老
萬古興衰那足訝南鄰地主好襟懐官事稍閑須命駕
急須喚酒賞餘妍惡雨狂風不相借
　　　木犀古風
化工吝幽香斑斑被花木氤氲寒巖桂髙韻盖羣馥無
人盡日芳守志何幽獨士介恥求知女貞慙自鬻凄凉
楚山秋樛枝吐金粟淺水暎輕明微飈發含蓄樓端静
忽聞馬上遥相逐踟蹰為延竚但見林巒綠缾罌誰折
贈清芬閟廬屋久處不自知乍至彌鬱郁客悲芳嵗暮
夢遶寒溪曲長吟小山詞古意恐難復
　　　食蠣房
蠣房生海壖堅頑宛如石其中儲可欲雖固必生隙嵌
嵒各包藏碨䃁相附積終逢霹靂手妙若啟扄鐍鍜灼
諒難堪曷不吐餘瀝南庖富腥盤豈惟此稱特吞航大
絶倫梯臠萬夫食針鱗九牛毛小嚼亦千百光螺暈紫
斑蠞膏湛金色水母脆鳴牙章舉懸疣宻烏粘力排奡
貼石不可索妾魚戯浮波媚鮜雌雄匹蟹躁輙横鶩鼈
縮常畏出車螯不服箱馬鮫非駿跡江瑶貴一柱嗟豈
棟梁質骨柔競愛䱠多鯁鯯乃斥蚶虹鮭赤文肉黑魚
之賊鰷鱨鰋鯉鰻鱣鮪鰍魴鯽鱅庸而􁡧小𤨏冗難盡述
包涵知海量長養荷天徳貪生族類繁失地波濤窄網
罼人創禍甘鮮已為厄紛然均可口流品當别白微物
倘見知捐軀不足惜
　　　春寒偶書
浮雲匿晨暉雨雹驚春晝天公號令乖隂晴變何驟小
徑踐芳泥通渠走寒溜風顛萬木偃氣凛重幃透鵷鸞
䕶巢翔奈此羣雛㓜擁爐烏薪然雙手慵出袖褰幃望
空明屋角見遥岫良朋不可招塊處慚孤陋青青桃葉
長奕奕蘭花秀長吟曷咨嗟佳晨去難又
　　　茘子歌
炎精孕秀多靈植茘子佳名聞自昔綘囊剖雪出琱盤
尋常百果無顔色閩天六月雨初晴星火熒煌耀川澤
欻如彩鳯戯翺翔爛若彤雲堆翕爀中郎栽品三十二
陳紫芳紅冠流匹鹽蒸蜜漬尚絶倫啄鮮空羡南飛翼
我聞宣和全盛時貢輸不減開元日涪州距雍已云逺
况此奔馳来海側繡衣中使動輶車黄紙封林遍阡陌
浮航走轍空四郡妙品人間無復得似聞供御只纎毫
往往盡入公侯宅驪山廢苑狐兔静艮嶽新宫鼙鼓急
繁華今古共凄凉遶樹行吟悲野客西風刮地戰塵昬
一聽胡笳雙涙滴
　
　
　
　
　
　
　
　
　屏山集巻十一
欽定四庫全書
　屏山集巻十二　　　　　宋　劉子翬　撰
　　詩
　　　法石見李漢老叅政
我識今朝李翰林十年隔絶飛寸心素書每逢雙鯉得
雲路欲倚長梯尋翰林昔叅建炎政想見中興人物盛
方圎齟齬不足論角巾雅有江湖興玉堂草詔褫兇魂
丹陛陳謨發天聽介圭便合趣公還只今宻勿才稀并
自憐隨牒東南奔假道因得登龍門怪余髯面益老矣
一笑問勞情彌敦僧坊蕭蕭逺闤闠豈料飄零獲清對
牛行(公舊/居名)尚憶王相宅曩日交遊幾人在濁酒青燈夢
寐間九州四海烟塵内區區王事今有程暫見復别難
為情長亭喚馬一悽斷璧月曉墮桐花城
　　　歸田
聲色家有穽軒裳仕之囚𡨕行不知迷今將返吾廬愛
慕洗餘習清虚樂孤遊亭亭隱仙巖迎人入雙眸稻色
黄莾莾溪光碧油油佳樹殘照滿高穹亂雲流乍參樵
牧羣辭氣不婉柔性有書史癖時逢甲兵休斯懷倘遂
全曩志不必酬
　　　省拱辰山
豺狼已烟銷言歸省先塋豈無消息至怵惕意自驚兵
戈道孔由不折寸草莖神物隂有䕶兇威肅其獰敬瞻
壠闕雲墮淚眶睫盈如承慈穆顔如聞謦咳聲道餘孤
風存澤本遺愛成昔我罹禍苦結廬傍佳城哀慕寜有
極忽忽時序更慚愧舊巢烏常遶松柏鳴
　　　士特贈筆
書成癡傳成癖平生識字真無益筆扛鼎思湧泉何如
蹶張强弩弦管城雅貺情雖重感此囏難拙於用君不
見翠華南渡江江路八百里胡兒飲馬鏡湖邉不逢漢
兵胡自止只今城闕多旌旗報國擬將雕面兒長星吐
彗南掃北轉禍為福須乘時虎頭心事不能已勸君莫
弄毛錐子
　　　諭俗十二首
故園喪亂餘歸來復何有鄰人雖喜在憂悴成老叟為
言冦來時白刃穿田畆驚忙不知路夜踏人屍走屋廬
成飛烟囊橐無暇取匹夫快恩讎王法誰為守艱難厯
冬夏遷徙徧林藪深虞邏冦知兒啼扼其口樹皮為衣
裳樹根作糧糗還家生理盡黑瘦面如狗語翁翁勿悲
禍福較長乆東家紅巾郎長大好身手荒荒戰塲中頭
白骨先朽
西村人漸歸撑住燒殘屋東村但蒿萊死者無人哭昔
兹號富穰被禍尤殘酷二三里中豪喪亂身為僇遺骸
悵莫掩飢鳶啄其腹豈無平生時意氣凌鄉曲錐刀剝
微利舞智欺惸獨錦囊收地劵奕葉相傳續只今鄰叟
耕嵗嵗輸官榖爾曹何顓愚人生固多欲
何州無戰争閩粤禍未銷或言殺子因厲氣由此招蠻
陬地瘠狹世業患不饒生女奩分貲生男野分苖往往
衣冠門繼嗣無雙髫前知飲啄定妄以人力僥三綱旣
自絶餘澤豈更遥王化乆淘漉刑章亦昭昭那無䑛犢
慈恩勤愧鴟鴞寃報且勿論茲義古所標
愚氓擾潢池艱難亦常態簪紳有包藏事異吁可怪豺
聲乆伺亂鯨戮終何悔游言張兇熖巧諜移機㑹初如
卵殻微跐踐悉糜碎養成羽翮雄飛掣韝繩外剪鉏淹
嵗月螫毒彌疆界向來詰端由罪白不容蓋南冠囚載
路東市誅其最隆寛俗與新僥倖汝勿再
野人厭羮藜家有庖丁刀徒誇批導手肯念耕稼勞隱
然肉山雄畏彼尺箠操春泥卧寒野夜月犁東皋辛勤
力以盡轂觳禍豈逃誰無惻隱心鮮能勝貪饕盖帷猶
示恩况異犬馬曹
扇馬嚴内仗貂璫侍宸閽哀哉里閭間刀閹逮雞豚放
麑識忠藎母卵著格言矧利肥甘軀絶其孳息源難消
愛欲心物物天性存逆情氣必戾順化生乃蕃誰開口
腹謀無乃傷仁恩
粤人多悍驕風聲亦惟舊兒童僅勝衣挾箠相格鬬藝
精氣益横質化心忘陋家饒喜稱俠世亂甘為冦豈伊
天性然習俗所成就吾聞互鄉童翺翔聖賢囿隱豹弄
斕斑攻駒發馳驟佩觽爾何知義方得無謬
村南井欲乾曉汲盈瓢濁飲濁不足言奈此田畆涸咿
啞龍骨響煥爛陽烏虐良農無他營辛苦事東作春苖
何葱芊秋刈何稀薄我雖食有餘念彼心不樂乞靈走
羣祀晩電明霍霍屯膏竟未施天意自難度
震雷霹枯松頑龍失其據浮雲三日雨盈畆復他注商
羊舞未休旱魃消何遽稍寛人心切仰荷天恩布稻畦
褭連顛挼穗給朝飫菜畦擢新萌蕩滌死羣蠧嵗儉民
怨咨時豐家悦豫青青寒莠色亦復貪雨露
茲鄉山水佳昔乃為盗窟吾廬已煨燼荒草牆兀兀牆
東大梨樹惟此為舊物火燒枝葉盡老本更竒崛衆鳥
罷高棲空庭失清樾鄰兒利薪㸑往往肆戕伐豈知昻
霄勢長養自毫末寒堤孤碓在廢圃鳴泉出衡茅且經
營霜霰莫倉猝
未須葺吾廬且復修吾倉求安當卜居求飽當聚糧營
生力有限先此計頗長去年稻盈畦避冦不得將新芽
雨後白卧穗霜中黄鰥惸有飢色冦釁餘稻糧解衣易
升斗糠粃隨風揚休嗟昔艱難喜茲嵗豐穰鄰翕為人
耕貯粟不盈箱溪頭廩與囷纍纍已相望
縣牆挂德音盡弛今年租旄倪發懽謡助達和氣舒皇
恩施甚厚疲瘵望少蘇吁嗟吏舞文詔紙墨未渝借貸
盡白著勾稽窮宿逋掊克倘歸公民貧猶樂輸量權徴
倍耗夤緣竊其餘寜逢盗剽攘厭聞吏追呼盗姦乆必
戢吏姦無由鉏雷霆不言威肉食忍自誣故態勿狃習
窮閻勿侵漁勿謂天聽高勿謂黔首愚
　　　清江行
漁翁一棹老清波稚子學語能漁歌日暮沙頭寒爇竹
雨餘船角亂堆蓑鬻殘小鮮仍自鱠湖海茫茫醉鄉内
夜䦨酒渴潄寒流月照蘆花上蓬背
　　　聽詹溫之彈琴歌
鳴琴藝精非小道可惜溫之今已老玲琅一鼓萬象春
鐵面霜髯不枯槁自言寡知音求我為作歌號宫韻角
可聽不可狀錦腸繡舌空吟哦吾意其一氣之清濁兩
曜之晦明山河之結融雷霆風雨之震驚包羅具七絃
開闔造化由人心又疑夫堯禹之躬行丘軻之立言瞿
𣆀之同歸百家諸子之紛然更厯千萬古此意不滅絲
桐間滌除浮慮清蕩摩愁襟開琴之氣象廣如此欲媚
俗耳知難哉寒缸燒涸夜向䦨罷琴歸矣我欲眠夢跨
冰輪出瑶海一笑碌碌瀛洲仙
　　　鵞峯居士以地黄遺病翁因為作引
君不見咸陽之原涇渭之間靈苖叢生緑芊綿春風莽
莽膠晴烟天馬嚼齕黄金涎渴噴清浪香浮川年深駿
足宵騰邁目有神光破昏昧方經誇異倘不誣伊人服
之功必倍君家種藥南山隅紫花褐實連庭除長鑱斸
掘動雲壤婉婉盡㧞生龍鬚飲之清醥觀其德宛如君
子彌溫克浮沉詎恤世論量蒸曝益見中腴澤我年三
十號病翁空齋藥杵聲瓏冬未能醫國慚君賜舊書且
讀蠅頭字
　　　萊孫歌
屯田詞考功詩白水之白鍾此竒鈎章棘句凌萬象逸
興高情俱一時耆卿骨朽士特死澗谷錯莫無晶輝後
生俊秀何其寡吾宗喜有萊孫者雙瞳點漆面如水一
見使我心神寫讀書已通經學賦已知律只今年十三
吐氣成五色驪珠出海夜生光突笴流弦追莫及人材
有價誰能私不妨乃翁聊譽兒囊中彩筆今付汝往繼
二妙聲名馳
　　夢仙謡(并引/)
　劉致明夢與七客遊仙胡原仲與焉其事甚異致明
　清修純實非夸誕人也因為作謡以記之他時二人
　凌虛誦此謡當懷所謂病翁者耶
鵞子峯前波色清劉郎㸔山無俗情癯儒自昔有仙骨
夜夢體飛如葉輕雲中不識朝天路雙童導我凌空去
側身度巖隈盤盤復回回翛然意往形不礙石窟蘚竇
俄天開乘槎夜泛牛女渡鞭鸞曉入金銀臺花深不逢
人時聞佩環聲仙翁睡起方結襪見客坦易無崖垠擊
蒙冀埀矜叩妙獲一言七情汩心心憒昏窒欲如水澄
其源臼中㕮咀藥手撮仍見分旁有泠泠泉三潄乃盡
吞駐紅却白非難事貪生慮死真愚計當時同遊七姓
俱但記古月成胡字塵緣未斷不得畱海風吹過蓬瀛
洲覺來忩户𡨕濛曉玉鏡晶晶墮松杪
　　　雲際㑹劉致中
紅綃千樹桃雪縠萬株李柘葉青青如鼠耳横山渡口
浪成堆認得劉郎船子來物情時事不須説且喜新嵗
同􁊕杯少年鼻哂輕流俗斂銳收豪今碌碌敝裘常帶
客塵緇雙鬂不如春草緑東風吹愁入我心使我嘯嘆
成悲吟問君底事乆畱此曷不聨鑣歸故林
　　　懷舊歌
黄茅生烟暗村落浩歌無復當時樂鄰家酒熟逆鼻香
一醉乾坤墮𡨕漠㝷芳屢過埀玉軒义魚夜上浮清閣
鬬牌擊皷多伎倆我獨旁觀惟大噱驚烽入座歡難保
幸得身存他勿道吾宗潛武卧空棺袞臣兄弟埋荒草
當時醉舞向花下緑鬂朱顔各鮮好隙駒風燭尚須臾
數子凋零不待老死生細事從渠夭莫學兒女相哀憐
一忩容膝可終隱冦盗擾擾今連年王師誅鉏有漏網
死灰熖熖猶思然憂煎過計秪自惱且但努力耕吾田
　　　夜過王勉仲家宿酒數行為作此歌
遥林帶雪迷村疃伶俜一馬行無伴故人家住丁坂頭
停驂邂逅成清欵犯寒知我猶空腹地爐然薪架紅玉
花瓷湯酒欲生香竹外庖厨聞刴肉夫君不有中饋賢
咄嗟辦此何神速酒酣意氣悲荆棘尚憶朱甍舊時宅
豺狼得志竟何成至今人骨如霜白亂離少有闔門在
漂蕩俄驚五年隔數畆荒田已失耕一間茅屋仍畱客
客情主意懽難盡短臘窮冬春欲近明朝分手更愁人
且覆清觴莫畱賸
　　　夏日吟
君不見長安公侯家六月不知暑扇車起長風冰檻瀝
寒雨重櫩䆳屋晝生隂反易天時在談吐又不見五陵
富豪兒炎天多快意雪縠曵輕明珍盤嚼甘脆蛾眉皓
齒發清歌灑酒筠枝集蠅蚋何如野客歌滄浪萬事不
理心清凉流金鑠石未為苦勢利如火焚中腸
　　　萊孫求墨并以詩與之
何年老烏龍排山折其角漁人網得之澄淵起雷雹異
物世常猜神光夜潛覺流傳嵗月深質槁紋斑剝漆簡
射晶熒𤣥圭靡雕琢孰謂喬松煙能成此堅確晴忩試
墨池雲霧生掌握只恐化蜿蜒飛騰入𡨕邈萊孫真可
兒句法有家學贈汝囊中珍慚余鼻端斵
　　　劉致中惠𤓰
炎熇氣如焚塊坐惟兀兀劉侯惠甘𤓰胸次㵼溟渤豐
膚素浪浮翠理霜刀刜因思少年時窺園步清樾百金
酬地主熟蔕香可揭鄙懷須一快聊效野人齕種𤓰雖
賤工愛䕶渠敢忽薅芸治其煩灌漑滋其竭自然子母
繁翠蔓相連結種𤓰誠有道養民豈無術噫余夙昔知
此意未及物
　　　白水見梅憶士特
去年看梅時中郎共開樽今年看梅時獨招中郎魂悲
歡聚㪚誰作惱擬欲問春春不言
　　　送謝中瑩
相别夢悠悠相逢懽草草送君躍馬臨長道十年顦顇
向塵埃一叚精神摧不老
　　　與純臣原仲溫其煑魚羮
眾賔㑹高堂嘉魚脱重淵雙鰓尚呀呷緑藻仍牽連厨
人起揎袖刀杌鳴鏗然斷尾頳縠碎批鱗玉花翩雲雷
蓊深釜清泉已遥傳投蔥裂素絲裁薑落金錢陶甌舉
筠箸更覺真味全細紋松江鱸縮頸槎頭鯿吾儕但知
飽美惡無棄捐何論調羮手聊復試小鮮
　　　餘柑
炎方橄欖佳餘柑豈苖裔風姿雖小殊氣韻乃酷似騂
顔澁吻餘髣髴清甘至侯門收寸長粉骨成珍劑猶聞
雜蜜草少轉森嚴味竒才用不專雖用何殊棄端如效
苦言逆耳多嫌忌棄果事可傷違言德之累悦口易逢
知感茲發長喟
　　　打魚歌
西溪觀魚仍開樽鳴榔隱隱沉烟村吾人豈有竭澤意
澒洞四際魚龍奔驚潛初見穿亂藻亟遁轉覺迷深源
向非驅廹羣黨聚罩䍡徒使波濤渾巨鱗足供數客飽
銀刀𤨏碎不足論吁嗟神物未變化暴骨砧杌寜非寃
江湖萬里厭游泳失地斗水能為恩臨流解網意亦厚
誘以芳餌仍争吞因悲揺尾向數罟豈異俯首縻華軒
慨然投簪起太息歸思已逐𡨕鴻鶱
　　　潭溪十詠
　　　　悠然堂
吾廬猶未完作意創此堂悠然見南山高風邈相望賔
至聊共娛無賔自徜徉
　　　　海棠洲
煌煌海棠洲錦樹臨清灣常恨灣頭風吹花走潺湲潺
湲去不息花亦無由還
　　　　醒心泉
藤蘿撥不開石竇一鏡明攜瓢酌清甘漻然瑩心神我
病不能酌時來聽泠泠
　　　　懷新亭
茅簷入竹低曠野時寓目寂寂農家春新秧滿田緑何
時稻登場秋山響蓬樸
　　　　宴坐巖
青青椃樹林下䕃蒼蘚石幽人宴坐時懷抱忘其適不
見暮樵歸寒山雨中碧
　　　　山館
春林遶舍青門館終日静吾心樂有餘所寓皆勝境更
鑿庭下池溶溶浸山影
　　　　凉隂軒
北忩何所見疎竹雜遥岑凉颷思有無虛簷動蕭森此
興何由盡移床入翠隂
　　　　橘林
木奴困新移憔悴雪霜侵呼童剪其顚割愛慮已深㑹
待春氣回青枝補故林
　　　　蓮池
蓮池一畆餘瀰瀰吞衆流花繁不近堤欲往無方舟不
及池中魚隨波自沉浮
　　　　南溪
聊為溪上遊一步一回顧悠悠出山水浩浩無停注惟
有舊溪聲萬古流不去
　　　兼道攜古墨來墨面龍紋墨背識云保大九年
　　　　奉勑造長春殿供御龍印香煤旁又識云墨
　　　　務官臣庭邽監官臣夷中臣子和臣卞等進
　　　　蓋江南李氏物也感之為作此詩
長春殿古生荆薈猶有前朝遺物在錦囊珍重出𤣥圭
雙虬刻作蜿蜒態枯皮剝製弄幾刓斷玦精堅磨不殺
吾聞李氏據江左文采風流高一代當時好玩不獨此
器用往往窮奢汰徴工選技塡御府不惜千金為賞賚
治兵唐推英衛精治民漢許龔黄最惜哉取士不知術
妙手獨得庭邽輩眞主驅馳八極中荒王逸樂孤城内
汗青得失更誰論尤物競為人寳愛嗟余視此眞糞土
事有至微猶足戒投文欲往弔江流幽魂未泯應慚悔
　　　入開善
雙童肩竹輿兀兀如乘舟及茲朝暑微遠訪招提幽蒼
山望中横清泉脚底流所歴已殊勝况乃窮林邱僧房
在在凉逢迎足茶甌岸幘幽鳥鳴横琴素烟浮倦借一
榻眠吾生復何求薫風溪上來虛簷㪚颼颼開懷若傾
倒忽去不可畱人間苦炎熱物外常清秋功名非所期
聊尋赤松遊
　　　寄茶與二劉
然松煑鼎山泉冽槍旗一水分優劣鳯餅推開雪照人
花瓷啜罷甘潮舌大劉談天紫髯張小劉逃禪清興長
㑹須酌此同翺翔或凌剛風九天上或泛弱水三山傍
　　　劉兼道獵
劉侯好獵親馳逐指呼雙犬如奴僕朝衝唐石亂雲來
暮聽潭溪流水宿何如着鞭走大梁我亦與子同翺翔
今年獵叛醢彭越明年獵胡羓德光
　
　
　
　
　
　
　
　
　屏山集巻十二
欽定四庫全書
　屏山集巻十三　　　　　宋　劉子翬　撰
　　詩
　　　觀二劉題壁
溫其題詩新歴寺落筆風雨驚長林眼高一世常欲罵
想見掀髯坐巖隂致中題詩新興寺壞壁嵗乆莓苔侵
山僧好事亦可喜解誦鳥啼春意深我來經覽渾如昨
玉友金昆念離索投林倦翼不同棲况復分飛在寥廓
故山終勝他山好新交不如舊交樂何况把酒問鷗盟
卧聽松風同一壑
　　　入白水訪劉致中昆仲
夜雨歇清曉山椒雲氣昏駕言聊出遊窈窕窮川原側
㡌避横篠揚袪障晴暾春泉散石壁細草羅邱園陟峻
已逾嶺窺深更緣源喬松傍澗折埀柯激潺湲過籟寒
慘慘驚林白翻翻造幽景寥閴勝絶難具論僕夫知余
樂踟蹰為停軒惜無徙倚地時來此開樽暮投鵞峯宿
青燈耿柴門相從二三子交情乆彌敦談𤣥測彖象攬
佩紉蘭蓀願言固所懷邱壑吾道尊
　　　攜笻
晨起偶無事攜笻出潭川翩翩雙鳬飛宛若導我前林
静滴殘雨村深澹寒烟當春足膏澤俯夏餘清妍野溜
綠交貫山花紅接連雄觀發新竒勝地窮攀緣據石弄
驚急班荆䕃連巻幽懷脫塵拘如超混芒先向令作興
來未必勝偶然榮觀事多乖内取樂乃全他時誰繼遊
此意遥相傳
　　　續賦家園七詠
　　　　早賦堂
南溪抱山流潤氣滋林麓平生歸與心寄老一堂足夢
破午忩隂清風在寒竹
　　　　横秋閣
秋山萬尺青影落杯酒中登臨豈不佳寒色見遠空未
忘天下憂胡塵起西風
　　　　萬石亭
嵐光近却無一徑緣崖斷危亭勢欲飛翠石雲中亂小
山閟清遊懷人發長嘆
　　　　桂巖
山中多桂樹亭亭傍幽巖微風發秋香十里穿松杉誰
歌招隱詞吾生付長鑱
　　　　百花臺
森沉徑易迷搘笻為徘徊何處春光多時登百花臺主
人澹無情林花為誰開
　　　　酴醿洞
不愛酴醿花愛此酴醿樹青條含露滋輕隂覆行路晝
永倦尋書時來散幽步
　　　　意遠亭
雨餘陂水平徙倚聊一望歸雲淡欲無宇宙何清曠吾
心遊太虛聊寄此亭上
　　　題靈鷲忩
翠合初疑無路往停鞭邂逅成清賞僧爐坐穩紙忩明
細雨忽來山竹響
　　　和溫其對月之什
意根如亂苖已薙仍復生讀君對月吟知君懷未平懷
悽有豐恨吟苦無和聲雄豪睨一世失路鴻毛輕所以
達觀士榮枯兩忘情蒼蒼古松林下有寒泉清醉倒石
上眠山禽喚人耕
　　　讀平險銘寄李漢老
官侯鑿平劍浦灘遊子不歌行路難李公作銘埀不刋
峻峰激流生筆端斯文豈但夸雄觀寓理之奥開聾眢
惟人性天同廣胖横目立見分庭壇紛然蔽翳榛葦萑
騰逃鬱屈猿蛇蚖銛剡獵利劍㦸攢離暌􁆞裂趙魏韓
千崖百瀬中繞蟠覆溺嵬岸麋堅完胡為氣舒貌顜頇
旁觀已洞其肺肝浮思一縱坂走丸不極不止巧力殫
塗膏然萁卒焦亁萬古乾坤元自安堂堂靈君司五官
乍臣乍叛勞控摶日漸月磨如印刓壯哉情枿牢盤還
躁謀欲驟加雕剜慘若蕭斧臨髀髖自腥夷之良可嘆
何如含垢休索瘢灑灑落落從中看豁然四通裂囊簞
有如湍流平下湍静看天空秋月寒療性此實言中丹
至味淡薄誰能飡我昔䝉公分賸殘桐花城西路漫漫
裁牋屢喚南飛翰何當澡瀹紉椒蘭厚地為履天為冠
從公上征鞭龍鸞訪瞿追孔聊遊般物外虛明如許寛
脚底日轉紅團圞瑶池簉席一笑䦨春著萬象流餘懽
茲遊未遂心慱慱吟餘北忩睡長鼾清風時來撼琅玕
　　　同胡原仲吳公路遊清湍亭賦詩得流字
出山曾幾時桂露颯已秋興來任兩屐散此黙黙憂嵐
光近仍滅鳥語静忽流新亭逈臨危急澗循巖陬上有
獨樹䕃下有鳴湍幽長飈一振蕩俯仰聞颼飀早生塵
累心净盡逈此遊徘徊嘯咏發瞻眺窮林邱天寒雲已
歸山好客自畱悠然百不知日月過則休人生樂在我
何必遂所求
　　　和熊叔雅四詠
　　　　石峯春靄
寒山遠欲無春在𡨕濛處何如掃浮隂盡放岧嶤露
　　　　清湖驟雨
快雨不相期平湖忽蕭颯坐乆日明簷繁聲静中滅
　　　　潭溪秋碧
秋空晩自明孤煙澹難起適意一枝笻時來對寒水
　　　　屏山夜雪
誰憐組練寒夜雪連營積有客卧衡茅淮山夢中白
　　　次韻李漢老詩
䝉莊嘆隙駒孔聖悲逝川百年生有涯萬感情無邉賢
愚真唯阿繫心同一緣内熱蠱其中伊誰肯求痊樂哉
今日遊衆賔肅初筵社樗間羣材嫫母參眾妍謔弄旣
莞爾獻酬亦頽然胡為發争端咄咄論深禪擊水但増
波止薪自無煙便應三宜休敢論四不遷公如高車馳
揚塵絶通鄽我如馭小駟交綏已回旋初謀不自量取
困大敵前金化質不亡冰融水非堅市門有真樓相從
待他年
　　　次韻致明七言
春風揺溪溪揺天劉郎詩思如湧泉已憐飛花大狼籍
却愛芳草長芊綿痴兒了事從渠了萬古寒空没飛鳥
北海樽中興味長邯鄲枕裏功名小南山北山雲崔嵬
君胡不歌歸去來山中交遊苦相憶玉柱瑶瑟生浮埃
　　　謝方德順古風
吾聞滄溟深浸灌東南維長風一蕩潏莽蒼天為低中
藏百怪珍文彩光陸離潛鯤盡鵬材浮魚悉龍姿罔象
遡波浮天吳躍空飛蚌雖辱泥塗猶能吐珠璣地靈物
固然在人必多竒英英方家郎秀發如瓊枝裝懷素王
書落筆幼婦詞我昔言壺山邂逅初見之賔筵為勸駕
一武登雲梯鴻鶱九霄快驥騁天路夷似聞東諸侯辟
書已交馳惠然訪吾廬窈窕窮山谿夜燈一笑懽愁抱
忽若遺語妙時脱塵飲豪屢反(平/聲)巵領新意自失佳處
昔未窺胡為遽改轅歸袂風披披上祈養德業下祝慎
鼎幃敬言崇道公乆别良佇思
　　　少稷遠訪敝廬仍畱佳句書此寫懷抱不足為
　　　　報也
常嫌門外車驅馳但揚塵今朝故人來喜聽聲轔轔昔
别自梁苑分飛湘吳閩痛心鳴鏑禍事往勿復陳共載
諧寥閴分笻上嶙峋山川舊賞識挾友意彌新徘徊小
精廬劇談口翻津為言漂蕩餘投跡荒寒濵夕火斧僧
林朝飡糴隣囷官閑非所恨有禄不濟貧牢愁寫萬斛
語壯眉不顰定知撑腸書為君發精神調鐘尚變啞畵
龍孰窺真吾聞倜儻才韜黙貴自珍量海浚宜廣豪山
磨欲磷十科世所重羣公謂當仁向來薦牘飛璧光動
高旻陳編論糟粕中有王道諄謀國必張國療民須活
民但得君名揚何異我志伸
　　　栁源觀瀑戱明仲
山横曉色中綫路窮﨑嶇何年貫日虹飄然墮秋虛晴
暉發燦爛隂飈助傾輸深深粉雪沸注險龍蛇趨平生
浩蕩胸對此聊一舒蒼蒼古澄潭髣髴幽靈居竒觀付
豪逸餘潤分膏腴來遊今七賢賤跡欣與俱扶笻却軒
輊坐石安氍毹壁隂生小寒賞澹樂有餘詩魔乆已降
幽事復起予為言玉堂人五字不可無
　　　次韻明仲遊將軍巖
樂哉今日遊結友盡英秀山靈欣客來閣雨開雲岫步
屣出煙嵐聲呼荅巖竇輕生快險竒一墜那復捄崇林
蓊地幽長湍㵼天漏精廬記舊經宻徑迷新簉將軍隱
高寒古井餘荒甃(巖有將/軍井)當年百戰疲蟣蝨生戎胄心
存巢許間功豈韓彭後慨然望中原毒手方交鬬曷不
生斯辰天驕過難宥妖氛六合昏長夜何時晝尊周感
獲麟懷楚歌啼狖世變莽難知如瞽窺篆籒置之勿重
論大白飲醇酎幽禽静一聞寒芳晩三嗅方虛接勝懷
日轂轉何驟山南山北竒脚力倦尋究良遊易蹉跎澹
境難宿畱詩囊歸倒懸瓊琚羡君富
　　　寄彭子静
凍岫立高白曉寒生太虛閉門翻巾幐偶見良友書書
中有長句别懷陳鬱紆吐鳯詞旣絶續貂理難如起望
新卿雲一讀三巻舒繁思擾中扄頼此豁欲無鵠鷄有
潛化蓬麻豈資扶吾人交義深不恨相見疎但恐德不
修心期愧非初
　　　必源以古風見投詞意甚遠因為賦風吹原上
　　　　苖勉其植學待時也
風吹原上苖青青入無邊發生頼陽和秀潤滋澄漣遊
車走道旁忽之如浮烟那知丁黄愁枵腹望果然農功
日夜急地産東南偏飛霜皓盈疇豐穗埀連顚盤盂薦
新嘗瓊糜失輝鮮物生為世用豈較成後先羣芳紅打
圍從渠争春妍
　　　少稷賦十二相屬詩戯贈一篇
不用為鼠何數竒放牛南山聊自怡探穴取虎有竒禍
守株伺兔非全癡文成雕龍盈巻軸畵蛇失杯坐添足
走馬章臺憶舊遊嵗月纔驚羊胛熟六忩要自息獼猴
黄鷄無應心日休白衣蒼狗變化易世事何殊牧豬戱
　　　夜行潭溪上念原仲致中喬年茂元伯達皆有
　　　　入山期以詩趣之
長夏不見雨袢暑故相病及茲顥氣回一夕飛灑併攬
衣步新凉宇宙涵清潤月離(去/聲)南山高水循雙澗静流
觀外旣洽至樂中潛應緬懷平生友契濶時光運石峯
許尋盟有約殊未定事紛莽如塵欲掃那得盡年衰覺
世浮慮淡知心勝良遊莫蹉跎小暇即乘興
　　　再和六四叔所賦十二相屬詩
飢鼠緣條殘果墮舍如蝸牛足高卧無心虎殿逐羣英
尚想兔園傾一座同年我又衰龍鍾䕫蛇相憐寜有窮
馬革戰塲空白骨羊裘釣瀬餘清風棘端造猴巧難學
且赴茅簷鷄黍約雲深杞狗夜可尋已辦豬靴走磽确
　　　讀曾吉甫横碧齋詩
㩦鉏引荒泉偶步松崗北泠然毛骨清楚尾見秋色稻
氣馥初凉檉隂淡微日緬懷小齋居櫺檻增岑寂曠度
滅知聞微吟數峯碧若人端好修珍駕動無跡深窮伊
水源峻陟衡山極終焉憩孔林所樂惟自得延和數酌
醪侑静一編易向來辱傾輸洞見胸中白思親道匪侔
旣遠情不懌矧余質𡨕頑固未易刻畫尊生有遐心克
己無全力以茲畏所知負負常夕惕餘波倘時漸玉汝
天其戚
　　　次韻明仲遊棲雲閣
溪山步步開圖障山影更隨溪蕩漾回環兩縣烟雨竒
一目盡奄長橋上乾楓枯柳淡不春歡伯為解愁城屯
書空咄咄亦良苦抵掌嗚嗚聊任真山房竹隂生晩寂
客醉忘歸主忘客沉機已寄謝安棋逸興何慚阮孚屐
道人棲雲樂其天孰知為仙孰為禪定應風蜩足枯槁
絶勝磨蟻争回旋
　　　同汪正夫行夫望鄱江
夜夢鄱江清曉踏鄱陽縣雲濤著眼新還疑夢中見寒
聲彭蠡合凍色廬峯見時方冬氣深水縮川原變連沙
突堆阜泒港分組練蕭蕭蓬鬂風瑟瑟葭叢霰竒觀信
幽絶領畧殊未徧何當煙艇高載我行鏡面二難今勝
流愛客移清燕飲酣生泰和語妙融交戰衰遲百不堪
一快天與便回笻晩霽中路壓滄浪轉波光似畱人隨
裾蕩華絢
　　　呂居仁惠建昌紙被
寒聲晩移林殘臘無幾日高人擁楮眠臠巻意自適素
風含混沌春煦回呼吸餘溫偶見分來自芝蘭室乍舒
魄流輝忽捲潮無迹未能澡余心愧此一衾白嘗聞盱
江藤蒼崖走虬屈斬之霜露秋漚以滄浪色粉身從澼
絖蛻骨齊麗宻乃知瑩然姿故自漸陶出治物猶貴精
治心豈宜逸平生感交遊耳剽非無得精神隨事分内
省殊未力寸隂捐已多老矣將何及自從得此衾夢覺
常惕惕清如夷齊隣粹若淵騫覿獨警發鏗鍧邪思戢
毫忽勿謂絶知聞虛闈百靈集鼎鬴或存戒韋弦亦規
失則知君子所惠以勵䝉塞
　　　任伯顯昨寄日杮不至續以膽瓶為貺
石瀬分㩦常慘慘尺書沓至中彌感槁杮不呈嫫母面
圓壺俄落雄兒膽南忩吾伊俱不勤汲泉養花聊任真
枝頭造化豈耐乆我輩自有無窮春
　　　寄茶與汪正夫兼簡行夫
絳囊團窊社邊得持歸廣文破枯寂三人舌本有雌黄
一引胸次還虛白平生目成惟素書邇英能事知有餘
欻然長嘯風裂石黟山方卧小於菟
　　　雲巖竹源二禪俱與招客三月二十一日遂飲
　　　　於竹源庵謀諸野則獲也劉竒仲有約不至
　　　　吳周寳游德華劉致中曁公望劉才仲陳聖
　　　　述某㑹焉從容辨論懷抱甚適因賦詩以紀
　　　　之
雲巖市聲中竹源山色處平生幾兩屐惟樂取意去晨
光霽老春飛蓋雙溪路沙平水漫流雲散天全露逶迤
經淺坂窈窕穿崇樹綠登方怒舒紅竟忽繁雨斯焉得
小休境熟來已屢徴君常主盟呼吸名勝聚子休心鐵
石太叔語韶濩鼎鼎吳劉陳俱有不凡度余衰氣不華
清遨慚輙與未渠推遠之政以枵然故九賔旣雲集一
士乃鴻翥毋多溷幽人蔬茗煩草具叢談雜莊謔泛閱
披黄素豐鐫辨活筆始畫窮真數解衣半日許萬古回
胸膆西忩引虛明汛灑延晩步嬾身厭依隨静若超覊
馭博山真起予浮煙一枝鶩
　　　寄茶與曾吉甫
西焙春風一塍隔玉尺銀槽分細色解苞難辨邑中黔
㵸盞方知天下白岸巾小啜横碧齋真味從底傾輸來
曩歸畀余一語妙三嵗暗室驚轟雷
　　　竹源之集竒仲不赴蕭屯以詩嘲之再用原韻
平生老子興渾寄幽絶處寜嫌一坡遠甘作十歇去至
今清夢狂時走松隂路心忻自吟哦技癢輒披露那知
菅蒯微辱報瑶瓊樹胸中萬斛清忽向毫端雨援桴未
敢再破敵已驚屢病身得所便一閲精神聚淇竹秋稜
欒洛花春布濩真機不可藏文亦肖風度樂哉精廬遊
愧我不常與陋鄉豈無竒之此追陪故翻然卜隣心幾
逐長風翥但分茅半簷不假牛十具劉郎箇中人幽期
乃愆素曾無負負言直委茫茫數移文太遽生恐未明
深膆君有旋磨蟻𤨏屑安故步何如驥突雲軒豁隨長
馭集枯豈小與動者中不鶩
　
　
　
　
　
　
　
　
　
　屏山集巻十三
欽定四庫全書
　屏山集巻十四　　　　　宋　劉子翬　撰
　　詩
　　　題大義泉
移笻山未深切骨寒無那蜿蜒瘦蒼虬脚底飛騰過幽
亭䕶石池庭事不敢涴虛中涵月净冷面從雲呵(去/聲)欲
槌𤣥璧試恐觸方諸破平生泉石癡屢此箕踞坐重來
照清癯白髪添箇箇凡心未痛浣老氣日以墮緬懷大
義風絶唱寜無和悚然聽琮琤耳觀為之大
　　　同范智聞五月十四日夜賞月
微風净郊原暮色含清夏層巓月欲上烱烱木葉罅豐
姿一髪虧爽氣千豪射流光不著地黄抺溪西舍翩然
釋矯飛雲浪鱗鱗化常恐螺䯻青失此驪珠挂竒觀天
所吝老眼得屢借不嫌神太清跣立高梧下故人肯畱
連一笑偶良夜濁醪勿虛杯庭縞醉可藉
　　　向元伯寄爇香陶爐有心清聞妙之語
鄱江細壤如凝脂陶成小爐圓净姿色含三秋玉沆瀣
韻壓六尺金狻猊明忩澹澹浮薫起故人警余良有以
心清聞玅遊無方萬石只在吾家傍(元伯居/萬石鎭)
　　　感白髪
兒時坐澗石散髪如浮烟風驚緑鬅鬙意欲凌飛仙那
知二毛見倐忽到老邊䝉紗猶鏟彩獵鬂强呈鮮星星
倘未已遂恐華吾顚騎省歎遇合郎潛感迍邅萬古寄
一轍長歌悲昔賢流光不假借志抱何由宣餘齡事可
知已矣寜非天窮通各有待憔悴孰使然凄其槁梧畔
惕若明鏡前靈膏豈能湼薅拂事可憐惟應幽室處一
猛放萬緣甞聞衛生要心白髪自𤣥
　　　同吳居安入開善四首
　　　　遊松庵
虚廊附山翔泉聲小庵閉齋餘恣行遨剥啄忻屢至午
隂遇蘭芳夕照坐松吹徜徉無所為聊盡今日意
　　　　宿省軒
夜空合一寂擾擾息萬勞幽懷耿不寐孤燈側殘膏稍
知山雨來聲在横林高凄然却成夢夢泛秋江濤
　　　　過報德庵
循溪踏危矼路入篔簹塢森森翠櫺間一幹横清雨茶
煙日月静石壁軒扉古盡兹北山旁小勝無遺取
　　　　出山
日日冬氣昏霜風不䥥面回輿始見山數㸃寒中現我
行得勝友笑語生華絢如何劍峯南咫尺不常見
　　　次韻茂元獨速歌
大兒行文學蘓黄暗潮無聲走茫茫小兒分題擬甫白
手抉蟇頤取冰魄自成機杼誰如君悲歌乃有可憐色
曉來春歸薺葉新青女摧之良不仁那知妙齡氣如許
一睨辟易驚千人我亦歸為村裏翁接花成條欹屋紅
跣行肯追蹀􁣢步杯飲不羨琉璃鍾相逢他事不發語
醉面徹日承谿風君不見豐碑模糊立峴首又不見繐
帷虚斟百眉侑何如吾儕見在身有口猶堪著醇酎陶
陶兀兀未全非赫赫炎炎豈長有硯峯絶頂撫孤松伊
誰及此蒼髯夀
　　　張巨山賦蠟梅因成四首
取名慕横枝要自同風格雖微調鼎味宛有金鉉色
渾疑蠟作花貌野中抱幽冷香不盈堦意盡仍一流
尖蕚破微霜明犀透清暾不有朱紫繁那知中色尊
今日尋此梅危行石澗東花神欲宣令萬鐸懸春風
　　　和李似之秉燭觀梅詩
凍色沉萬象晴巓露皚皚通宵月觀夢夢破東風來小
立値芳氣微尋見寒肧我病亦呼客沙邊乆徘徊恍然
驚老眼一枝印清杯應知塵意盡故向癯儒開謫仙愛
逃禪兹心政難灰覘新不待晨燒燭寒巖隈草木有含
章發揮要天才頼公管領春筆端起潛雷
　　　行夫寄黄山榧子有詩因同來韻
老坡文中哮闞聲凜凛常如對英峙琅然諷詠興凌雲
瞠若追攀顙流泚玉山妙唱乆寂寥可與言詩有之子
裁牋遠餉風露新坐我千尺黄山底初挼𤣥縠出冰霜
小嚼清香泛忩几已輕魏帝昵蒲桃肯許唐賢魁緑李
極知人口無正味苦淡甘酸各矜美不輕眞識為品題
此物初筵幾不齒青菁有用㧞蒿萊白粲無酬腐糠粃
士懷瓌瑋勿自神邂逅飛沉同一理子才超矣㑹曄然
外澤中真期是以味果固已驅煩邪味道更須淪骨髓
　　　劉道祖江程萬邱順甫講易孟子拾其意為二
　　　　十韻
吾初讀七篇未領躍如義晩而窺大易稍解寂然意乃
知平放著的的目前事盡心則無餘窮神忽超詣以斯
印羣書拈出句句是君臣父子間運量周旋際體之則
光明雜物了無累偉哉此陳編孔孟心所寄有如撞洪
鐘合響入迢逓言高聽者聵不絶僅如綴幸茲良友集
一發萬古秘眞長富辭原百折無畱勢文通秉文均裁
度取中制宛邱坐忘言袖手豈深閉鄙懷頓為空快若
掃長篲旁觀二三子耳剽咸愕眙誘之循循然活處潑
潑地氣質雖有拘學問欲如蜕時乎不再來過此恐少
味大書鑱坐隅以起衰惰氣
　　　韓幹畵馬闕四足龍眠榻而全之
吾聞兩臂天下重馬失四蹄將底用平生想似萬里逝
對此惟心惻然動得非曾落駑駘羣踠脫泥塗良已勤
又疑逸氣厭拘係絶蹯徑欲超浮雲諦觀事乃不爾劇
破練丹青老無色軒昻自有尊足存顧盼一株隂山碧
韓生筆法妙此圖龍眠榻出了不殊斷鼇自昔徒聞說
續鳬雖工計已疎何如染作滄江遠要看追風蹴微雲
　　　次明仲矼字韻詩
頖宫德厚仍信矼北扉筆力談笑扛重圭疊璧凛羣視
不使東甌成陋邦日邊時見召仙李林下那容棲老龎
故園此日成勝聚歸夢不泛瀟湘江萬畦流泉裹雲屋
一㸃遠岫低吟忩客來有酒輒均醉長嘯手拊高梧幢
挽蔬唯便玉本脆碎鯉屢惜銀鋋雙伊余於世眞長物
掃迹自分逃崆谾驟揄揚之則過矣豈有骨相當竒厖
左提右挈倘聞道一了快若船下瀧極知魯衛兄弟國
邾小尚許趨風降嶤嶤岌岌正壁立濤瀬未敢輕舂撞
　　　寄致明兼簡余時升
篔簹有利材要自為本觀緑虬挾春怒穴土氣已完達
士審所施窮士審所安癯劉燭人鏡偽態了莫干常吹
噓二余傳以摩雲翰大余㩦書來一見意已殫似為殊
勝揺胸中衮濤瀾皴膚褫厚襲枵腹拾衆殘那知藝圃
遊宇宙自爾寛黄間跳鏃易省括眼要端幸公調䕶之
無使困所難鵞峯横几上晩翠深作寒徜徉有真樂未
應悔儒冠
　　　次韻明仲
祝融散仙在西溪此老平生無町畦一日不見十日恨
緑稻𣺌𣺌吞幽思細紅時澆壘塊胸跣行笑逆泠然風
意消萬事如燎髪小醉扶頭須半月叩梧林谷為呼號
隱几乾坤有超越自憐頑鈍不可鞭挽之欲置名流邊
長言為我澡袢暑灑目萬綫琮琤懸
　　　入白水懷士特溫其
曉山隨意開夏氣含露澄扶笻過巇嶮飛仙亦凌兢松
濤净可潄嵐煙起如蒸巨崿轉鼎鼎危塍上層層悠然
瞻眺地髣髴記昔曾是鄉雖窮深泥泥秀色凝高扉静
相對招邀足嘉朋讌席覆大斗吟忩曄華燈于今安在
哉骨冷喚不譍軒軒鸞鳯遊驚颷失飛騰豈伊黄壤恨
興言鯁煩膺含章不震輝憔悴非所應雖微三字顯要
許二豪稱余衰怠好修故態了不懲倐爾念離索終焉
愧瓌能噫嘻長風來躊蹰素蟾升及時痛自䇿迅彩不
可慿
　　　胡明仲潭溪三日飲
潭溪梧竹堆無地浮高䕃暑中猶未佳袒膊俯清深急
雨翳幽芳空山落啼鵀村醪得舊燒時果出寒沉醺然
三日醉是鄉絶呵禁巖風故吹醒逾逸嫌太甚人生唯
一真擾擾萬緣滲斯遊不屢尋老境恐遂寢窺樽有餘
波捫腹猶可飲澹蟾如曉色渺𣺌長空浸當夏景過清
浮雲忽飛譖酣歌金石號慷慨君獨任㑭余酬對之袛
作寒蟬噤吾唯善咍臺忘形卧相枕
　　　有懷
溪石磊磊出溪光失溶溶呼童理新堰小駐萬折東素
杙競駢立蒼皮堆已重誰裁一道天忽墮顧眎中遠渌
送鳬鶩餘兹上杉松微波且勿摇照我澹有容炎曦為
變色爽氣排高空懷哉所親愛此適未遽同徜徉孰為
伴惟有溪頭風時來翻素書頗似驚我慵騷騷復䇿䇿
涉獵味正濃乆而寂無聲無乃意自融却泛碧滄浪鱗
鱗散遺踪我亦隱几酣那能辨雌雄
　　　早飲
柴椽百枝䕃方塘高梧老柳著兩行輕烟曳組適寒碧
芙蕖釀出秋風香宿酲縈胸殊未快衝之欲引天潢𣲖
戱投小餌向深淵錦鱗忽見空中挂篘清鱠雪更作豪
坐客狼狽已半逃嗚鳴叢歌猶未徹兀睡聽作蜩蟬號
　　　次致明泉石軒詩韻
天懷逈與塵囂背蓬萊屢踏金鼇背閑披白袷過清湖
爽氣涵空渺無外澹然愛此一泓竒散髪逍遥潄華滋
尚嫌林影太凋薄斜陽射破碧琉璃遥知宣室虚前席
良裘固非一狐腋他時歸夢想南飛瓌詞已為磨崖石
　　　借致明玉槌事藥復以小者易去因而銘之
潤色瑳癯身橢飛石塵供藥裹以小代大無不可汝雖
眇乎寔磊砢摩頂至踵轉衰我彼方歸卧畱莫果魁梧
之才用則左㗲然長嘆口侈哆
　　　寄魏元履
世情事虚文十幅了一書片言倒肝腑子獨不佞余班
班眼中秀學膽誰似渠平生幾兩屩踏破牛斗墟小言
謁侯門大言呌天都歸來闢存室黙坐追亡逋床頭著
韋編盤礴萬古初時拈紙上語破的妙有餘已甘酬對
難舌本噤不舒矧余在半流所見方糢糊蝸涎不自潤
詎敢相霑濡人生强多知於己固已疎睫邊遺太極意
上町六虚獰猿縶尚跳况乃拊檻呼是神非吾神滓穢
政可奴嘗聞不遠復佩作三字符煌煌杏壇春一枝明
清湖蜂蝶未全知佳處自不孤惟子先著眼時來採芳
腴何當共叩微歸性有順塗
　　　新涼
新涼為招客勝集非預圖前峯雨未散泠風遶吾廬披
襟沐清駛合席隨霑濡定知喧譊中欲此一快無興來
擴以酒草具來須臾田翁偶過我添杯坐其隅為言秋
暑劇稻畦日凋疎寜辭抱􁃤勞僅給園中蔬喜兹甘澍
足普潤無遺墟遥山莽難分緑浪揺虚徐我病不任耕
嵗收仰微租蒙成每自愧一飽便有餘連觴使之釂醉
語雜呌呼野人無他腸我輩恐不如
　　　吳傅朋遊絲帖歌
園清無瑕二三月時見遊絲轉空濶誰人寫此一叚竒
著筆春風吹不脫紛紜糾結疑非書安得龍蛇如許癯
神蹤政喜縈不斷老眼只愁看若無定知苖裔出飛白
古人妙處君潛得勿輕漠漠一縷浮力遒可罣千鈞石
睠余弟兄情不忘軸之遠寄悠然堂謝公遺髯凛若活
衛后落鬒摇人光翻思長安夜飛蓋醉哦聲若南山外
亂離契濶三十秋筆意與人俱老大政成著脚明河津
外家風流今絶倫文章固有機杼用戯事豈足勞心神
(傅朋王逢/原外甥也)
　　　次友石臺詩韻
清湖嵇玉山縹緲飛雙屐泠風隨處流三伏無赫赫未
成𤣥圃遊聊醉端川宅憶昨陪初筵杯揺劍峯脊杉篁
漏疎櫺雲氣縈長帟主人意彌厚不吝園蔬摘我亦洞
幽懷涸此一泓碧至歡召融融叢慮消刺刺聽君誦九
流浩若崑崙擘摩天俊鳶飛響澗驚魚擲分攜今幾時
浮埃翳瑶席有如爛柯翁萬古逢一奕醉鄉梯磴坐坐
覺乾坤窄兹行不果從兀兀恨滋劇未應柳源近終作
桃源隔畱詩友石臺光動嶙峋石正令謫仙來著語無
以易强吟意悠哉追風了無迹
　　　胡明仲羅養蒙為悠然集追用前四疊之韻
筠州喜陪笑語新鑾坡自來清湖濵更招明月作三客
此外正復難其人瑶觴十飛才小醉追逐牢愁出肝肺
吾儕邂逅非作豪常恐眞歡來不繼更䦨已畨四疊歌
却喚輕舟浮綺羅一聲横笛不知處荷氣苒苒風頭多
玉山未倒誰之恥霜露霑衣聊且已維舟落月界平潭
翠亂紅披扶不起
　　　十七日集清湖
石堤蟠素虬捍此百尺灣臨灣喚客飲四座揺潺湲殘
歊紅蕩析凛若超塵寰却愁涼吹多奪我酣醉顔時方
雨聲斷草木凄餘澘潤氣騰晩水浮嵐撲秋山領畧得
妙趣心遊勝躋攀那知百年憂共樂此日閑篝燈夜分
歸危塍轉彎環芊芊稻苖風緑亂不可删不礙一月流
水丸走其間慇懃傍扶輿宛若送我還
　　　曉起聞明仲謁家叔甞過門追已無及繼讀觀
　　　　霧長句因次原韻
公才凛若干將鑄膽落詩流失輕倨弄毫邂逅即揮竒
造化𤣥機悉披露凌晨訪客忽飛笻雙澗徐穿碧交互
笑聲只在竹林東夢破急追無復處是時秋霧正含空
潤氣一解驕陽怒霏霏半掩景賢峯翳翳全没邨中樹
初疑争先摩玉壘驚塵漠漠桑乾渡又如懷渴望梅林
細雨濛濛江左路煩公一吐胸中豪與此氤氲角馳騖
可憐南山𤣥豹姿終以斑斑作身悞何如霧隱長暗然
豈用毛采夸夭嫮霑濡稻壟更澘珠聨絡松崗尚横素
南箕忽哆遂雄吞顧眎怳若南柯寤向來昧昧六合間
日月山河但如故世縁所遇孰非虛不具眞眼那能覷
醯雞􁃤裏有全癡陷虎機中惟一悟我雖不獲從斯遊
兀坐深觀亦同趣况知陶令有名酒未覺許詢無勝具
便思追逐胡公墩恐激長言又生怖願低筆力許我陪
韓孟才懸亦聨句
　　　觀胡文定公手墨因求别本
溫溫文定公至道夙所欽神超雖緬邈餘英壯儒林正
容閱眞翰黙黙流至音不事八法竒天成寫幽襟有如
瀚海鴻隨波自浮沉又如太虚雲舒巻杳莫尋乃知晉
魏還筆端有哇淫棄藁競韞藏非將玩球琳庶幾字畫
間可以求其心清伊一派流滙作萬丈深溝渠有暴盈
淟涊時見侵投膠了不難公以獨力任我慚步趨晩悠
然寄孤吟流風在目前著鞭要駸駸願分墨本餘刻之
蒼崖隂大塊有動揺斯文無古今(公帖云世間一切如/流水浮雲所過者化)
(不足畱/胸中)
　　　寒中偶書
寒從何處來凛色照閩楚挹之霜松下清澹不成雨豪
生小病之一笑窺寰宇天轉隱江湖吾心正如許
　　　病中追賦遊武夷
建水日夜淺清灘自迢迢漁舠愕已無忽㸃净練遥老
身寄其上兀若棲危苕松風知我狂隨舷助傾揺探幽
神益新得快意自消長林翠洞口微雲粉山腰那知碧
虚遠一葦卧可超不須換吾骸吾慵登岧嶤病中追餘
觀所得絶富饒
　　　病中賞梅贈元晦老友
梅邊無與談賴有之子至荒寒一㸃香足以酬天地天
地亦無心受之自人意韜白任新和風味要如此
　　　次韻致明聽琴(病中/作)
病翁不咄咄琅然寄枯琴倘無枯琴寄孰表吾之心忘
形豈知病道在寜復今龍蟠老樟下觱發揺長音
　　　過鄴中
逐鹿營營一夢驚事隨流水去無聲黄沙日傍荒臺落
緑樹人穿廢苑行遺恨分香憐晚節勝遊飛蓋想高情
我來不暇論興廢一㸃西山入眼明
　
　
　
　
　
　屏山集巻十四
欽定四庫全書
　屏山集巻十五　　　　　宋　劉子翬　撰
　　詩
　　　金陵懷古
荒城莽莽蔽荆榛虎踞龍蟠迹已陳赤壁戰爭江照晩
青樓歌舞鳥鳴春十年王氣雄圖盡一疊寒笳客恨新
折屐風流猶可想只今高卧豈無人
　　　㑹兵
羽檄西來趣㑹兵秋風胡虜更縱横烽明石嶺塞垣逈
馬渡分河波浪生使者漫傳蘇武節君王頻幸亞夫營
百年信誓明如日何事紛紛起戰爭
　　　别安子允
得酒猶堪慰倦遊長亭直為故人留煙塵㡬處兵猶鬬
風雨一年春又休尚記虎頭初擲筆終憐猿臂未封侯
離歌唱落榆闗月可是君心耐得愁
　　　望楚
客浦舟凝滯凭髙識楚鄉有愁闗眺覽何地不凄凉草
木詞人怨江山覇主亡悠然獨搔首暮靄一星光
　　　井泉
石井水濺濺寒砂暎碧鮮雨聲添溜急天影入波圓曉
汲連山寺春耕潤野田杖藜三嚥罷毛髪更蕭然
　　　巖桂
凉颸振逺村寂寞度清芬山路不知處月窓時夜聞孤
根寒抱石落子半飄雲袖手空延佇無才可賦君
　　　園蔬十詠
　　　　茭白
秋風吹折碧削玉如芳根應傍鵞池發中懷灑墨痕
　　　　芋
分得蹲鴟種連根占地腴曉吹黏玉糝深椀啖糢糊
　　　　韭
肉食嘲三九終憐氣韻清一畦春雨足翠髪翦還生
　　　　瓠
溉釜熟輪囷香清味仍美一線解瓊瑶中有佳人齒
　　　　芥
葉實抱芳辛氣烈消煩滯登俎效㣲勞乍食驚頻嚏
　　　　菘
周郎愛晩菘對客䝉稱賞今晨喜薦新小嚼氷霜響
　　　　波薐
金鏃因形製臨畦發永嘆時危思擷佩楚客莫紉蘭
　　　　子薑
新芽肌理膩暎日凈如空恰似勻粧指柔尖帶淺紅
　　　　蘿蔔
密壤深根蔕風霜已飽經如何純白質近蔕染㣲青
　　　　苦益
雖無適口味暖益功稀比菜苦不登盤言忠多逆耳
　　　次韻盧贊元喜雪
六花初逐曉風繁五袴那憂歳晩寒杖屨客迷村徑逺
笙歌人在小樓看也知近郭梅先動只恐行春路未乾
授簡梁園休惜醉銀臺列燭妓圍寛
　　　府㑹次士特韻
夜宴芙蓉苑華榱燭影光使君頻㑹客侍女慣新籹劇
飲不勝醉論詩非所長倚欄霄漢近宫殿鬱相望
　　　士特贈别次韻
客舎愁分袂梅花小雪前夜看牛渚月春别剡溪船麗
句光行色悲歌慘别筵後期相約處雙闕五雲天
　　　訪士特舉和六四叔詩因次韻
聞道歸舟泊淺沙藍輿出郭日初斜新傳賦詠來梁苑
舊識芝蘭向謝家遣興只慿樽有酒感時愁見樹飛花
相逢未欵還相别囘首長亭鬂欲華
　　　分韻賦古松得青字
風韻颼飀逺更清蒼髯瘦甲聳亭亭連根欲鬬巖巒力
一蓋常涵雨露青曾暎月明留鶴宿近經雷霹帶龍腥
衰殘愧我無仙骨願採流膏慰暮齡
　　　六言二首
鼎食鼎烹謀拙山南山北興長片夢彭殤夀夭一枰楚
漢興亡
黄巻篋中昆友白醪杯裡聖賢我願長閑足矣人憐獨
處蕭然
　　　池蓮四詠分韻
　　　　葉
郁烈香浮雨團圞緑䕃波近堤千葉亂知有畵船過
　　　　花
孤紅低暎岸併艷逺連汀露浥層層展風披葉葉零
　　　　藕
密藴羅文細明含玉色清氷盤時薦美刀惹㫁絲輕
　　　　子
分房圓戢戢弄色翠娟娟摘實憐空菂方知雨露偏
　　　雨歇
雨歇長虹淡欲收疎疎寒靄暮依樓西風滿院催搖落
已覺梧桐不耐秋
　　　新灣
苒苒寒生水面煙吳歌唱罷月㣲偏停橈又向灣前宿
一夜西風浪打船
　　　汴堤
參差歌吹動離舟宫女張㠶信浪流轉盡桞堤三百曲
夜橋燈火看揚州
　　　天逈
天逈孤㠶隠約歸茫茫殘照欲沉西寒鴉散亂知多少
飛向江頭一樹棲
　　　葉集之舉士特唱和因次韻
漂泊分攜後囏難㑹面時夜燈初獻酒春草舊題詩遊
宦君雖厭才名衆所期不應如倦翼寂寞戀南枝
　　　銅爵
金碧銷磨瓦面星亂山依舊遶宫城路人休唱髙臺曲
臺上而今春草生
　　　中渡
渡南渡北是長亭沙上行人立馬情囘首若無煙樹隔
只應猶望見髙城
　　　江上
江上潮來浪薄天隔江寒樹晩生烟北風三日無人渡
寂寞沙頭一簇船
　　　送曾彦思減罷赴闕
馬首成南渡西風木葉疎去程烟雨外孤館别離初未
試平戎䇿空懷逐客書漢皇方問賦誰復薦相如
　　　過楚懷王廟
割據銷殘運并呑息戰塵遺民猶憫楚三户欲亡秦念
昔懷王立潛圖霸業新降顔欣接士薄伐屢窺隣慷慨
心何壯囏難勢未伸干戈憐暴骨玉帛更和親末路人
多詐輕謀禍及身單車行凛慄伏甲變逡廵鹿走章臺
下龍沉渭水濵素棺歸慘淡故老恨酸辛歳月今何在
興亡跡已陳愁隂生古廟翠蔓鎖重闉有客投清酹臨
江憶放臣聴䜛雖主惑多難亦時屯憤氣摩星斗哀詞
動鬼神飄零瓊玉佩寂寞蕙蘭春毁譽千年定窮通一
死均招魂嗟已矣抱石想漂淪戀戀空囘首行行欲問
津潸然憂國泪今古獨醒人
　　　雙廟
無復連雲戰皷悲英風凛凛在雙祠氣呑驕虜方張日
恨滿孤城欲破時幽鳥自啼簷際樹夕陽空照路傍碑
平生不作脂韋意倚棹哀吟兩鬂絲
　　　一樹
一樹梅開早清香襲客衣夕陽簫皷散半是折殘枝
　　　偶歩
偶歩忘歸逺心閒逸興增山深知有寺路盡不逢僧
　　　離居
馬嘶何隴暮有意念離居去路經秋雨行裝一擔書窮
知身計拙病覺世縁疎曉枕殘歸夢飜然憶舊廬
　　　有感
抱石親征澤潞時艱難猶想舊開基官軍不守河陽渡
囘首橋山淚欲埀
　　　程嬰墓
停車莽蒼認孤墳烈烈英標尚想存已脱遺孤安趙氏
更輕一死報公孫荒林雀噪風常急古道人稀日自昏
惆悵九原如可作欲憑楚些為招魂
　　　晩宿
石瀨分流小霜林間樹紅暮橋横隠約寒鍛響丁東
　　　畵船
隠約菱歌斷斜陽水面移美人貪照影不覺畵船欹
　　　宫亭湖
近湖黯黯氣常寒指㸃宫亭渺莽間素色夜浮全楚月
緑光春浸十洲山醉思天末騎鯨去老怯風頭聴鴈還
柔櫓聲中知禹烈愧無椽筆畵孱顔
　　　安仁道中
汩汩復汩汩著鞭鷄一號老身縁底急長路只徒勞石
亂春溪惡山深曉月髙村沽得㣲醉猶足張餘豪
　　　酴醿
顛風急雨退花晨翠葉銀苞照眼新髙架攀縁雖得地
長條盤屈總由人横釵素朶開猶小撲酒餘香韻絶倫
唯有金沙顔色好年年相伴殿殘春
　　　夜坐
客裡驚秋晩慵眠但曲肱夜闌深院雨人過隔牆燈逺
思千端惡寒威一倍增夢孤渾易破哀柝故登登
　　　靖康改元四十韻
肉食開邊釁天驕負漢恩隂謀招叛將喋血犯中原飲
馬江河竭鳴笳宇宙喧氛埃纒帝座猰㺄吠宫垣皷銳
梯飛壁彎強矢及門黔黎驚瓦解冠葢盡星奔走轍秦
城地浮航楚峽村畵堂空鎖鑰樂府散嬋媛夜詔聞傳
璽春王記改元三辰光盡匿四海浪横飜伏閣惟羣彦
興邦在一言雉城期必守虎旅更増屯龍困雖憂蟻牛
羸尚覆豚謀成擒頡利義可絶烏孫堅壁師彌老窮兵
火自燔鈎魚猶假息幕燕暫游魂懇欵情先露誅鉏黨
實繁横磨非嗜殺下䇿且和番割地煩専使要盟脇至
尊賜弓埀拱殿畱宴玉津園囘騎桑乾北游軍廣武源
驅馳無立草剖斵露空墳太子悲秦粟明妃泣漢軒敵
情終未測隣好久宜敦晉趙封疆逺金湯阻固存短衣
求李廣長嘯得劉琨御極朝儀盛臚傳詔語温神霄分
别仗法駕引雙轅内栁東風軟宫花麗日暄閭閻多喜
氣簫鼔送芳樽運契天同力時危禍有根覆車宜自戒
曲突更深論落拓江南士飄零塞北籓蚤嘗專翰墨晩
厭屬櫜鞬拔劍還摩壘懷書擬叩閽蹉跎謀不遂感激
氣潛呑野逈寒烽照樓髙暮雨昏望鄉心恍惘憂國涕
潺湲仄席勤諮訪埀紳樂引援鵷鸞方競集短翼待騰
騫
　　　春雨
暝色春朝雨滋榮喜及時雲昏遙莫辨地渴久方知栁
岸逰車歇濤江釣舸移拒寒須把酒病骨况支離
　　　瀑布
路窮巖瀑挂爽氣凈塵紛溜險時依壁源髙半隔雲入
池驚練盡觸石聴雷分接勝多幽侣笻聲破蘚紋
　　　海棠花
幽姿淑態弄春晴梅借風流桞借輕初種直教圍野水
半開長是近清明㡬經夜雨香猶在染盡胭脂畵不成
詩老無心為題拂至今惆悵似含情
　　　䇿杖
策杖農家去蕭條絶四隣空田依壠峻斷藳布巢勻地
薄惟供稅年豐尚苦貧平生飽官粟愧爾力耕人
　　　送杜季習四首
結廬空谷抱沉憂底事軒車肯為留千里問塗良獨苦
似君須向古人求
聞道華亭已解圍親朋消息未全知君歸為遣書來報
細說從初喪亂時
寂寂家園草覆堦亂兵飛箭入樓臺丁寧莫斫湖邊栁
盡是劉郎手自栽
搖落難堪更語離曉風吹月上征衣送君直到長亭去
隻影愁尋舊路歸
　　　劉處士墳山禮亭
風馬雲車悵莫尋祠亭空鎖古原隂豆觴三獻禮經事
霜露四時人子心世盡浮雲同渺渺名髙拱木共森森
平生積善身徒老賴有家兒敵萬金
　　　喜誅大將
自提烏合衆南北久跳梁避事㡬危國專權擬僭王然
臍誅未快擢髪罪難詳膏血汙砧斧何曾灑戰塲
　　　疊嶂
益遣歸心快愁霖喜乍晴樹隂迎馬合波影照人清不
見雲山路時聞樵斧聲暮雲偏有意相伴隔溪行
　　　梅花
玉骨綃裳韻太孤天教飛雪伴清癯林寒疎蘂半開落
野逈暗香疑有無庾嶺風光仍似舊漢宫鉛粉莫相汙
驚心不必臨空樹一白流空春便徂
　　　和李巽伯
浦樹㝠茫裏雲山淺淡中客愁生逺望春意入晴空酒
憶相如病途憐阮籍窮慇懃桃葉句欲和愧難工
　　　野歩
野歩忘歸逺春心不自休管絃非老伴風雨定花讎栁
暗深深路溪寒小小樓謝娘歌白紵此意可忘憂
　　　李伯時畵十古圖鄭尚明作詩詩詞多振絶因
　　　　為同賦
　　　　王猛捫蝨
劇談世事灞河濵竒骨瓌姿兩絶倫却訝秦無豪傑至
坐中捫蝨定何人
　　　　髙陽長揖
胡牀二女執巾裾長揖高陽舊酒徒不是蒼皇能輟洗
溺冠何異昔坑儒
　　　　霍光取璽
此郎守節固堪論漢璽飄飄亦僅存周勃取將迎代邸
霍光持去授皇孫
　　　　馮媛當熊
婕妤下輦辭榮日馮媛當熊效死時帶礪稱忠惟一傳
宫闈著節有雙姬
　　　　李宻迓太宗
海内羣雄逐鹿時虬髯一見識英姿牖窺已嘆尚書婦
野拜仍驚柱國兒
　　　　明妃出塞
羞貌丹青鬬麗顔為君一笑靜天山西京自有麒麟閣
畵向功臣衛霍間
　　　　張釋之諫文帝
擾擾椎埋徧九原因山獨有覇陵存孝文儉徳雖天縱
亦賴忠臣效一言
　　　　醉山簡
倒載山公豈酒狂羣兒拍手峴山旁汗青等是虚填耳
不把雲臺喚酒鄉
　　　　武帝問日磾
漢朝人物盡英竒武帝招延盛一時拒諫不能容汲直
託孤何至問胡兒
　　　　明皇覽鏡妃子翦鬟
不復青銅照瘁顔耄荒從諫若移山只將女子論賢否
陶母當時亦翦鬟
　　　送原仲之荆南
風急塵埃滿漢闗送君行處路漫漫不知爭戰㡬時定
常恐别離相見難三徑舊逰松竹老五湖新隠水雲寛
交朋日覺知音少緑綺從今莫浪彈
　　　和士特南浦詩
羽檄分兵控上流時傳烽火過隣州樓船半渡旌旗曉
胡馬欲來江漢秋淝水投鞭真浪語幄中借箸有竒謀
吾儒雅有康時意不把詩輕萬户侯
　
　屏山集巻十五
欽定四庫全書
　屏山集巻十六　　　　　宋　劉子翬　撰
　　詩
　　　景陽鐘二首
景陽鐘動曉寒清度栁穿花隠隠聲三十六宫梳洗罷
却吹殘燭待天明
一刀殘月淡觚稜遙映林梢曉色升寂寞小簾風露冷
玉盆脂水已生冰
　　　春夜二首
葉葉風鳴幕梢梢雨打窓煙銷寒寳鴨膏淺側銀缸
樓逈星河轉宵殘鼓角催重門和月鎖寒夢遶花囘
　　　賦雙溪閣用蔡君謨詩聲字韻
雄觀今古快幽情突兀層樓出市甍二水交流何處盡
孤舟不見亂山横丹爐寂寞仙遊逺劍氣蕭條客恨盈
向晩移樽話流落可堪時聴皷鼙聲
　　　泊舟
莽莽荒茨岸囘囘亂石灘雨寒收市早風急泊舟難㝢
縣兵猶鬬乾坤網正寛慇懃囑龍劍莫久卧波瀾
　　　劍潭贈李似表
夜窓把酒對鵞峰分手悠悠各轉蓬艤棹相逢煙浪際
有家皆在亂離中胡兒久占清河地壯士誰收赤壁功
他日着鞭先後耳飄零不用嘆途窮
　　　舟中寄似表
溪流元自急積雨更兼旬曲渚方移棹髙城忽背人艱
難爭避地去住不由身客食憐詩李相期一問津
　　　次韻張守同徃華嚴
淺水荷花開傍橋晩鐘樓殿碧山椒林松遶路行不徹
野鳥避人飛更遙喜有髙情共邱壑應須長嘯混漁樵
老僧好事能延客未覺山房苦寂寥
　　　出郭詩呈張守
出郭籃輿載酒随林邉蕭寺趂幽期雲依石度遙看久
路遶田分欲去疑落日悲風滄海外黄花翠竹晩秋時
慿詩一寫登臨勝為報壺山太守知
　　　次韻張守壺山詩
松根繫馬望巑岏乘興攀躋不作難日出漸看林霧散
潮來先覺海風寒遙連釣石多紅樹半出僧垣盡緑竿
不見雙旌來視稼憶君對酒豈能歡
　　　次韻方學士萬巻樓
淵然推量徳為循酷愛收書定可人劉向討論稱好古
退之學問美藏身箕裘有子能傳業俎豆於今嘆不辰
我亦平生譏傳癖可憐朱墨費精神
　　　次韻吳教授題子應山齋
芒鞋竹杖日随身所向逍遙樂任真強健掛冠非矯俗
榮華得路轉迷人愛山兀兀常心醉與世悠悠只貌親
最晩論交欣得子一樽猶足慰漂淪
　　　張守唱和紅字韻詩八首
午枕囘清夢疎林逗逺風茶甌烹葉白果飣剥方紅小
壘常稀訟隣邦近息戎民謡知善政佽助亦何功
一巵那惜醉引劍坐生風怒髪冠衝緑憂顔鏡損紅莫
輕秦黷武舊恥漢和戎慷慨今賢守燕然擬勒功
漂流今海角胡騎忽秋風舊隠懷空翠征途厭軟紅時
平猶倦仕力小况從戎欲遣愁城破須論酒子功
燦爛燕公筆飄然邁祖風髙吟時舉白戯語或題紅訝
敏文翻水誇嚴律比戎詩壇如第將蘇李謝前功
海市從蕭索杯盤樂土風郡樓山向背村塢樹青紅玉
麈嗤夷甫牙籌陋阿戎王侯真夢耳穴蟻更論功
㣲吟時擁鼻瀟洒晉人風客至添樽緑官閑省印紅易
徂嗟嵗月迭盛嘆華戎願草浯溪頌中興旦暮功
斷虹明晩井煙靄半随風岸桞霜收緑庭榴日貸紅酒
酣腸有海棋戰手興戎賡唱逢勍敵方知比興功
濟難資長策常懐國士風秦強因將白魯弱更蒐紅嘆
已懷孤憤憂時咏小戎儒冠須勿溺邂逅亦成功
　　　次韻張守述懷
避地漂流更海隅一身難料豈知餘晩樓獨上非吾里
㡬日西來絶羽書敵未息兵由運數力難康世昩孤虚
郡侯豈弟憂民切魯史無因諷失魚
　　　同張守謁蔡子強觀硯論琴偶書
共造中郎室明窓玩好竒硯珍鐫子石琴古斷孫枝篆
鼎飄香逺茶甌轉味遲自慚塵土累清話得移時
　　　次韻林吉甫遊天台
聞說星郎隠翠峰鵷鸞囘首大明宫倦逰壯歳抛朝紱
歸夢清江憶釣筒賢聖相期黄巻裏是非都付濁醪中
更聞蓮社多幽侣我欲時來問苦空
　　　莫田
打麥蓬蓬響莫田兒童拾穟笑爭先市頭米價新來減
一醉瓷甌五六錢
　　　石磨
盤石輪囷隠澗幽煙籠月照㡬經秋可憐琢作團團磨
終日隨人轉不休
　　　寒澗
林間幽鳥啄枯槎落盡寒潮一澗沙獨木橋西遊子宿
酒旗斜日兩三家
　　　秋望
輝輝江日已沉西隠約餘紅泛渺瀰却上松岡望秋色
偶逢僧話立多時
　　　兩山
渡南渡北兩山遙隔岸行人手可招日暮海門煙雨黒
一川舟檝趂歸潮
　　　游鯈
禹鑿天門浪渺茫游鯈也解化龍翔風雲得路誇頭角
歳旱爭尋窟穴藏
　　　和徐從道韻二首
髙軒遙肯顧掃室慣逢迎酒喜頻中聖官慙四至卿憂
時論曲突感物咏長檠古道難開口微君孰與明
拂袖歸來日柴門稚子迎貧甘守藜藿名不愧公卿寳
劍空藏匣良弨惜解檠中興誰草詔君盍在承明
　　　蔡子強挽章
擢秀詞林少也竒星軺榮耀更分麾世傳清徳名方盛
生不長年理可疑蘇晉逃禪心淡泊孔融好客酒淋漓
眼看玉樹埋塵土零落交遊我獨悲
　　　聞笛
倚樓何處笛飛響徹雲霄曲怨吹難盡風囘聴忽遙戎
兵臨絶漢閨婦起寒宵一弄梅飛雪華年鬂亦凋
　　　投壺
暇日賔朋集投壺雅戯同旁觀驚妙手一矢廢前功禮
盛周垂憲詞夸晉起戎區區論勝負轉眼事還空
　　　思賢堂懷薛令
創始人何在空堂草棘侵衝門狐竄急穴柱蠧藏深羽
化王喬舄塵昏子賤琴獨嗟民困甚誰繼昔賢心
　　　燒
惹草熒熒焰隨風烈烈聲欲臨横澗斷忽上晩風明踸
踔無潛迹䝉茸有怒生尚餘飛燼煖培耔及春耕
　　　潮
江晩潮風應蕭蕭百里秋寒聲初戰峽怒力暗移洲捲
岸舟船盡涵空日月浮吳兒輕逐利亡命雪山頭
　　　洛陽橋
跨海飛梁疊石成曉風十里度瑤瓊雄如建業虎城峙
勢若常山蛇陣横脚底波濤時洶湧望中煙嶼晩分明
徃來利渉歌遺愛誰復題橋繼長卿
　　　途中
小市猶依海横橋欲跨汀雨餘榕徑冷春晩苧田青薄
宦低豪氣浮生惜壯齡急流歸亦好憂患飽曾經
　　　次張守韻四首
久分閩地竹屢賜漢庭金才刃硎先發恩波海并深宼
銷乗間禍民有不欺心祗恐鋒車起雲霄路莫尋
促席山堂夜寒燈吐碎金酒分鄰甕美栗爆地爐深疎
懶難堪事紛華易壞心自憐貪寸禄雙鬂老侵尋
瓦白霜封縞波清月漾金柝沈秋壘靜人語夜堂深故
國歸何日寒衾事滿心庭松憐手植擢榦已彌尋
泣懷三獻玉亷拒四知金勢利焚和猛詩書汲古深貴
無長得意閑有自由心岣嶁丹砂在盟寒儻可尋
　　　同李漢老登髙齋
飛梯百級轉層巒政喜登臨着眼寛海上波濤連閬苑
日邊塵土暗長安亂來世事終無定春盡羇愁豈一端
賴有謫仙能喜客時陪杖屨得雄觀
　　　過舟峯庵
杖䇿到舟峯開軒對緑叢禪心清似水客鬢亂如蓬鼓
角譙門日鸎花上巳風逢人相借問何地隠龎翁
　　　悼李奉
選拔由親衞時危逺出征氣驍嘗忽敵身歿始知名故
妾辭空帳殘兵𨽻别營傷心豺虎窟冐險爾何輕
　　　聞韓侯至
今代淮隂將宣威瘴海東夜營兵氣黒寒磧戰聲雄有
㓂常親討無官可賞功屹然沈鷙貌識汝未侯中
　　　次韻張守梅詩
破雪梅初動南枝更北枝傍墻應折盡背日較開遲曉
角驚殘夢春愁占兩眉狂風將落蘂故入畵樓吹
　　　次韻陳成季郡㑹
疾雨狂風恨若何芳晨坐覺等閑過惜花意欲春長在
對酒年來飲不多雅㑹欣聞珠履集新詞好付雪兒歌
風流閣老推前軰喜客温顔似醉酡
　　　古松
手植知何代樅樅萬葢齊韻清琴易寫榦直鳥難棲慘
淡連雲塢鬅鬙䕃石谿刳明雖小用曾照路人迷
　　　出郊
路轉嚢山北扶輿憶舊過乾坤征戰久遊宦别離多瘴
樹餘紅葉春江又緑波平生豪横氣未老半消磨
　　　偶書
風急胡塵暗九州岸巾長嘯一登樓故園却憶桐孫在
薄宦端為茘子畱湖海以南兵尚鬬干戈不息禍難休
似聞推轂皆飛將盍有清談謝傅流
　　　送惠州使君范智聞
喜聴清談滿座傾不堪行色動雙旌長亭把酒分攜易
暮角催人太瘦生地逺守臣知妙選時危壯士恥南征
羅浮説與潮陽近盍擬離騷弔二英
　　　栁
體為常輕定復飄間梅遮杏得春饒别離處處添愁色
風雨年年換舊條拂瓦半枯陶令宅沿溪不斷霸陵橋
凄凉又見千門緑野老當時恨未消
　　　鹿鳴燕詩送諸進士
講藝欣聞暫息兵槐花秋晩詔羣英胡塵不隔蟾宫路
鏡水初題鴈塔名禮盛邦侯開宴豆道隆鄉老萃簪纓
更期妙手皆穿的薦士呉僚亦與榮
　　　至日
客中雙鬢老塵埃海角仍逢至日來近臘風光初染茘
新陽氣力僅浮灰豆糜厭勝憐荆俗雲物書祥憶魯臺
搔首故園心欲斷少陵頼有掌中杯
　　　曲倚
器成因揉木偃月勢相侔適用形雖巧論材性本柔倦
凭觀秘籙趺坐接禪流莫效愚溪戮時多曲似鈎
　　　宵長
宵長慵早寐念念客愁新燈影明髙屋蛩聲動四隣滿
懷平日事雙鬂倦遊身避地從漂轉西風羽檄頻
　　　試弓
結束擬從戎秋堂試寳弓角寒開拒手弦勁響流空巧
易穿楊技神誇飲羽功挽強吾有待狐兎莫爭雄
　　　次韻張守梅詩
草棘蕭蕭野岸隈暗香消息已傳梅雪欺籬落遙難認
暖入枝條併欲開愁向天涯今度見老随春色望中來
似聞詩社多何遜盍試招邀共一杯
　　　次韻張守立春
把酒酬佳節遨頭樂未央池冰猶澁舫岸栁已籠牆曉
院簾幃巻春盤餅餌香慇懃分彩勝為掩鬂邊霜
　　　九日登北山
戯馬英雄安在哉閒因九日上崔嵬歩窮巖壑身忘倦
望盡乾坤意始開已向晩風催落㡌可無新菊共浮杯
佳時急早須行樂老境侵人咄咄來
　　　荔子
挺秀窮荒嘆未遭昔人吟賞著風騷縱班盧橘材非偶
不近長安價愈髙烟雨萬株遙若畵塵埃一騎笑徒勞
琱盤此日無遺選品格妍􁆵敢自逃
　　　龍眼
幽株旁挺緑婆娑啄咂雖㣲奈美何香剖蜜脾知韻勝
價輕魚目為生多左思賦咏名初出玉局揄揚論豈頗
地極海南秋更暑登盤猶足洗沈疴
　　　次韻張守酴醿二首
榮華休羨黒頭公且對芳辰賞麗叢十萬青條寒掛雨
三千粉面笑臨風莫將擬雪才情賦盍與觀梅興味同
只恐春歸有遺恨典刑猶在濁醪中
退食黄堂喜自公不妨幽興囑芳叢雙旌不出閒春晝
大筆㣲吟綴祖風老矣交朋今日少飄然遊宦異鄉同
杖藜約我過南浦賢聖時時為一中
　　　荔子
炎蒸午枕夢滄浪落落星苞喜乍嘗筆下丹青千品色
釵頭風露一枝香鷄冠借喻何輕許馬乳爭名固不量
直待當時妃子笑驪山千古事凄凉
　　　次施子韻
之子才非碌碌流一官將毋海濵遊妙齡意氣看長劍
久客風霜嘆敝裘完璧有懷空慕藺著鞭他日定先劉
岫窓故隠今何在草棘連雲淮楚秋
　　　次韻張守秋懷四首
杖藜乘興出佳處毎闗情白石溪流淺黄花籬落清林
煙經雨薄野月傍山明賴有杯中物愁懷得暫平
徙倚山堂晩悲秋萬古情雨蔬猶擢秀風沼自揚清野
逈歸牛小沙寒白鳥明凄凄楓栁樹汝意亦難平
失計縈塵網栖栖厭不情興随鳬舄逺官比綺曹清大
案韋編古深房紙瓦明聖賢聊晤對事業只平平
歳事何倉卒㣲吟寄客情野耕方刈熟隣釀已沽清歸
鴈年年急寒烽處處明予衰倦流轉夢想玉階平
　
　
　
　
　
　
　
　
　
　
　屏山集巻十六
欽定四庫全書
　屏山集卷十七　　　　　宋　劉子翬　撰
　　詩
　　　次韻蔡學士巖桂
才應摛藻大明宫戯詠巖花屬意工酷愛清香凌鼻觀
更欣佳句愈頭風移來已覺池臺勝賞處何當杖屨同
不解小山招隠意巖幽歸夢遶青叢
　　　得冲佑命
㡬年歸夢水雲間猿鶴重尋已厚顔慚愧君恩猶竊禄
官銜新帶武夷山
　　　與温其對榻
細雨南窓夜青燈對榻眠升沈嗟薄宦聚散忽流年失
路誰推轂他時看着鞭竹林須欵集君亦暫流連
　　　和士特栽果十首
　　　　桃
手種桃花滿北山花紅艷艷照春灣不知何代兒孫老
却見漁舟乍徃還
　　　　李
仙枝移傍小巖幽答遝名推第一流曽向清波湛寒碧
甘𤓰五色但輕浮
　　　　梅
園林漸見緑隂濃漠漠輕煙細雨中底事望梅能止渴
好將清影暎髙峯
　　　　橘
南北由來地氣偏凌寒松栢但蒼然踰淮種橘今為枳
豈比中人性易遷
　　　　櫻桃
一樹含桃火爍空而今春獻隔離宫只應壯士憂時淚
洒向枝頭㸃㸃紅
　　　　石橊
庭榴結實墊芳叢一夜飛霜染茜容萬子同胞無異質
金房玉隔謾重重
　　　　橙
橙橘甘酸各效能南苞錫貢不同升果中亦抱遺才嘆
有客攀條氣撫膺
　　　　枇杷
萬斛金丸綴樹稠遺根漢苑識風流也知不作清時瑞
朽腐那闗故主憂
　　　　來禽
粲粲來禽味獨奢孤根誰徙向天涯好尋青李相遮映
風味應同逸少家
　　　　椑柿
秋林黄葉晩霜嚴熟帶甘香味獨兼火傘頳虬浪褎拂
風標那似邑中黔
　　　與原仲至交溪橋
倦憩春橋午囘環翠碧重亂溪流背海新栁色欺松厭
市常思野為官不及農喜逢湖上客談話得從容
　　　山源
汩汩山源水分流去若馳有聲知尚淺得勢轉徂卑葦
棘連荒浦魚蝦聚小泜起予湖海興惆悵念前期
　　　春望
杳杳盡寒色乗髙望更迷曉晴山氣上春漲野橋低幽
鳥啼無伴閒花發欲齊㡬多沈寂景醉筆為提撕
　　　書齋十詠
　　　　筆架
刻畫峰巒勢尸功翰墨餘鎖窓閒晝永髙卧數中書
　　　　剪刀
錯落雙刀合晶熒百鍊光剪裁皆在手終不露鋒鋩
　　　　喚鐡
號令行惟信人誰不我承舉烽諸國叛敲鐡小童譍
　　　　紙拂
拂兒雖草創日用最相親莫遣維摩室潛生庾亮塵
　　　　圖書
慚非蘇子佩聊置簡書間尺牘予慵理何勞汝汗顔
　　　　壓紙獅子
鎮浮須假重刻石作狻猊偶以形模好兒童競見知
　　　　界方
抄書防縱逸界墨作遮闌妙用誰能識心端筆自端
　　　　硯瓶
小瓶防硯渴埏埴自良工懷抱清誰見聊慿一滴通
　　　　燈檠
伐木收竒幹安燈創小檠勿誇能自照得助益髙明
　　　　榰案木
匠餘留片木榰案定欹傾不是乖繩墨人間地少平
　　　有酒
誰家好事許相過有酒何妨醉面酡兄弟偶同詞舘逸
林泉偏傍故園多晨鐘屢趂伊蒲飯晩艇時聴欵乃歌
莫遣是非來到耳只應憨睡奈閒何
　　　過東陽
小箔鳴機㡬萬家時清猶想舊繁華樓臺夜映雙溪月
簫鼓春迷後坂花囘首十年真夢寐停驂四顧但風沙
却過蕭寺無人語獨對枯林數暝鴉
　　　題葢竹廟
雙猿嘯月寒巖幽陳侯故家官渡頭隂隂老木旗旌暗
渺渺驚灘雲霧流九旅已荷本朝渥三鴈更忻同日侯
我來瞻拜想遺直嘆息此道今悠悠
　　　遊北巖
濺濺小水暗通池熠熠髙花亂出籬知有精廬潛寂寞
更忻蠟屐共襟期茗芽未辨三湯試麥餅先嘗十字炊
㡬許幽竒待知己品題政在一篇詩
　　　訪原仲
布衣自昔有遺才白首窮經隠澗隈門掩青山朝暮色
客來濁酒兩三杯鴻㝠豈復驚塵網鶚薦虚聞達帝臺
我亦放情依一壑雲間杖屨喜相陪
　　　北風
鴈起平沙晩角哀北風囘首恨難裁淮山已隔胡塵斷
汴水猶穿故苑來紫色䵷聲真倔強翠華龍衮暫徘徊
廟堂此日無遺䇿可是憂時獨草萊
　　　同原仲茂元致和入開善
寒聲蕭蕭霜葉秋石路磽确穿林幽雲横逺岫若平斷
風約小溪如倒流偶經名藍亦終日喜有勝士同兹遊
移床果茗咄嗟辦曵杖欲歸仍更留
　　　原仲温其彦藻彦符致明集敝廬
清樽勸客且留連亂後相從亦偶然三徑生涯鄉社裏
一秋心事菊花前向來憂喜皆陳迹老去光隂逐斷弦
懷抱故人今有㡬只因情話可忘年
　　　過天竺寺
一徑聨鏕去身疑在畵圖林隂穿欲盡山靄近還無下
榻聊盤礴裁詩屢囁嚅道人留客意片月出雲孤
　　　山館偶題
水遶山堂竹映橋偶來塵意已潛消最憐曉日浮波影
滿壁煌煌玉電搖
　　　悠然堂和致明絶句
清霜一夜倒蒹葭放出湖光徹逺沙漠漠浮煙收欲盡
晩風輕浪蹴銀花
　　　雜題四首
積雨生秋意浮隂放晩晴鐘聲寒野逈橋影小溪清
殘霞銷暝色新月長圓輝黄落樹滋本夜眠人息機
簷溜停清㵼林聲息怒號水浮秋色逺山帶夕陽髙
宿鴈猶驚渚昏鵶已着林野平雲散亂江動月浮沈
　　　道中
㣲風收宿靄細路遶平皋石亂春溪急山寒曉月髙鳥
聲時出樹花氣欲侵袍行役兼清賞驅馳未覺勞
　　　次彭資深韻
林下相從多勝友誰如吾子妙才華曵裾所至成師席
射䇿由來有世家意氣胸中千里駿文詞筆下九光霞
郵亭一見傾懷抱投分金蘭不足誇
　　　奉酬少稷道舊之什
少日胸懷輙自竒與君談笑叩天扉南宫試藝聨裾出
上苑尋芳結騎歸亂後交遊今孰在向來心事已多違
雙魚忽得平安信囘首家鄉夢欲飛
　　　宿雲際偶題
榖雨都無十日閒落紅棲草已斑斑曉煙未散屋頭樹
春漲欲浮天際山翠葢縈風沉逺坂漁舟驚浪落前灣
鐘聲認得林邊寺歳歳籃輿獨徃還
　　　贈詹朝倚
之子詞鋒孰敢爭他時雲路定飛騰客懷未免悲彈鋏
文社遥知喜得朋舊隠生涯三徑菊夜窓絃誦十年燈
長篇寄我情何厚欲和陽春愧未曾
　　　雪
曉天㝠漠霰初飛皓皓山顔復水湄莫遣瑤林生染汙
却憂雲路隠巇危寒侵夜褐樽前覺春入晴簷枕上知
憶得梁園探花早十年淚眼看旌旗
　　　隆祐太后挽歌辭三首
三朝欽母訓四海被仁風倉卒垂簾政艱難取日功仙
遊暌懿範孝慕慘皇衷寢隧休華飾靈輀必返嵩
諡易徽名正恩加戚屬優素心潛道妙盛化秉坤柔握
璽終存漢為梁實配周願書班馬紀萬古播芳猷
儉約身為率憂勤夀豈延鐘殘長樂夜目斷永陵烟歸
馭應奔月餘勲賴補天傷心南渡日一棹溪江船
　　　徐大著挽詩二首
韋經傳素業漢䇿射巍科史擅三長譽書讎九寫訛甑
塵終寂寞雲路久蹉跎迅景崦嵫廹知君恨獨多
方同傾葢樂遽起絶絃悲道向清朝屈心惟靜者知阻
修綿酒奠誰續錦嚢詩宣室空思賈凄凉又一時
　　　次韻劉憲詩二首
吾宗三鳯久心降一見端如渴飲江好客襟懷真絶倒
封矦骨相自耆龎知名夙昔慚驚座袖手雍容笑斵窓
豈謂詩盟容我輩啞鐘無韻若為撞
已築髙城受虜降盟言端的有如江翠華囘蹕清馳道
繡指觀風絶犬龎凱奏花鄉初卷甲詩成草聖屢題窓
還朝有䇿裨聰聴納諫那憂以杖撞
　　　次韻温其雪
侵凌臘尾近春前凍色㝠㝠不見天一洗氛埃終自潔
暗催花栁為誰妍單衣窶巷無朝爨垂箔髙門有醉眠
聞道江頭消息好玉旌瑤幟滿樓船
　　　次韻原仲幽居
貴賤營營各有謀柴門晝掩靜幽幽讀書無效空千巻
學稼雖勤少一邱感慨舊餘王粲賦棲遲今倦長卿遊
幔亭莫失春風約我亦身如不繫舟
　　　次韻原仲竹
夕煙浮野圃春竹過鄰牆石澗深深影風軒逺逺凉禪
心敲有韻翠袖倚生香不有氷霜勁蒿萊到汝長
　　　書事
三年玉帛走稽山萬騎凌江稍北還絶塞風煙連魏闕
千官戎服立朝班皇圖鳯厯謳歌裏紫色䵷聲倔強間
露布更傳原上捷王師早晩下潼闗
　　　客路
客路經春雨淹留未得歸徑泥黄染屨林霧白侵衣直
氣何由吐愁心只欲飛東風如解事吹夢落漁磯
　　　哭吕居仁
暝目荒山裏攜家萬里來旅塋猶借地兒哭不勝哀裂
甑妖難測藏舟事可猜大賢應有後天道信悠哉
　　　贈詹道人
道人山北住鄉曲舊知名語妙初疑簡神藏久益清夜
衾寒楮白歸舄兩鳬輕心靜皆仙境何勞欵玉京
　　　燕子
燕子何光彩飛飛引衆雛營巢終老草解語只含胡賀
厦恩非淺焚宫禍亦殊寥寥鴻鵠志嗟汝豈能俱
　　　秋意
又見庭梧一葉飛物華心事兩差池百年未半老相逼
四序平分秋獨悲過岸山川雲漠漠殘燈院落雨絲絲
客懷料理須杯酒哭向窮途定自癡
　　　屏跡
屏跡山樊避世喧晩風落日靜柴門寒泉遶竹通幽圃
小徑穿田入别村散䇿㣲吟霜葉脱鈎簾宴坐碧雲翻
閒中興味知何晩絶口名途不更言
　　　哭士特二首
自古才難得斯人又早亡青蠅頻去國白首嘆為郎不
覩遺書奏徒懷挂劍傷楚魂招不得南斗夜無光
世緒風流逺鄉評譽望清苦心㡬傳癖老筆擅詩名已
訝祥占鵩終憐夢泣瓊五峯雲外碧一慟見交情
　　　讀士特詩集
誰將家集到書帷故喜風騷擅一時快讀秖愁雌霓誤
流傳不但落楓竒唱酬濫許聨東野叙引仍欣得牧之
生死窮途天不恤虚名安用日星埀
　　　燕子
燕子營巢得所依銜泥辛苦傍人飛秋風一夜驚桐葉
不戀雕梁萬里歸
　　　下灘
亂石槎牙瀉怒濤滿船性命等鴻毛莫誇好手翻成誤
寄語舟人穏着篙
　　　絶句五首
目送孤鴻獨倚樓晩風吹淚更横流蕉花落處蠻烟碧
六十三程是白州
雙魚來自瘴江濵一讀家書一愴神見說炎荒風土惡
可無神物䕶忠臣
干戈擾擾恨何窮南北東西任轉蓬世事不堪長齟齬
胸中賴有氣如虹
喜聞歸騎已揚鑣載酒相迎不憚遙我是武夷東道主
便同蠟屐上岧嶤
竹遶茅簷水遶堦東風漸欲放春囘丁寧紅紫休争發
待取山南刺史來
　　　寄蜀二首
盜隔枝江逺人來蜀道稀亂離非復昔富貴不如歸戎
馬心何壯家山願莫違阿圓從小慧解嘆白雲飛
有客傳歸信愁懷得暫寛兒童占鵲喜鄰里借書看離
蜀秋方半浮湘歳欲闌柴門頻洒掃夢想見征鞍
　　　野墅
野墅驚秋晩殘年忽忽過海潮通井淺林日到窓多酒
盡鄰翁餉詩成稚子哦人生行樂耳軒冕奈余何
　　　秋宵
秋宵如許永兀坐思悠哉手誤挑燈滅情長皷瑟哀清
號生竅穴皓色轉崔嵬醉覺雄心在流光且莫催
　　　春圃六言絶二首
侯騎不侵南海好山多近吾廬醒歌醉眠任我朝奏暮
召從渠
南堂面山已勝北檻俯澗仍幽千巖莫非石友萬壑總
是清流
　屏山集巻十七
欽定四庫全書
　屏山集巻十八　　　　　宋　劉子翬　撰
　　詩
　　　汴京紀事
玉璽相傳舜紹堯壺春堂上獨逍遥唐虞盛事今寥落
盡巻清風入聖朝
朝廷植黨互相延政事紛更屬紀年曽讀上皇哀痛詔
責躬猶是禹湯賢
聨翩漕舸入神州梁主經營授宋休一自胡兒來飲馬
春波惟見斷氷流
内苑珍林蔚絳霄圍城不復禁芻蕘舳艫歳歳衘清汴
纔足都人㡬炬燒
空嗟覆鼎誤前朝骨朽人間罵未銷夜月池臺王傅宅
春風楊柳太師橋
御路丹花映綠槐曈曈日照五門開五王欲與民同樂
不惜千金築露臺
神霄宫殿五雲間羽服黄冠綴曉班詔許羣臣親受籙
歩虚聲裏認龍顔
宫娃控馬紫茸袍笑撚金丸彈翠毛鳳輦北逰今未返
蓬蓬艮嶽内中髙
篤槈清香歩障遮并桃冠子玉簮斜一時風物堪魂斷
機女猶挑韻字紗
萬炬銀花錦繡圍景龍門外軟紅飛凄凉但有雲頭月
曽照當時歩輦歸
雲芝九幹麥雙岐盍有嘉生瑞聖時玉殿稱觴聞好語
時教張補撰宫詞
橋上遊人度鏡光五花殿裏奏笙簧日曛未放龍舟泊
中使傳宣趣鄆王
天廐龍媒十萬蹄春池蹴踏浪花飛路人爭看蕭衙内
月下親調御馬歸
盤石曽聞受國封承恩不與倖臣同時危運作髙城砲
猶解捐軀立戰功
梁園歌舞足風流美酒如刀觧斷愁憶得少年多樂事
夜深燈火上樊樓
倉黄禁陌夜飛戈南去人稀北去多自古胡沙埋皓齒
不堪重唱蓬蓬歌
河漢如雲掃泬寥登東寒鐵響清宵竹窓驚破髙人夣
門外駸駸萬馬朝
輦轂繁華事可傷師師埀老過湖湘縷衣檀板無顔色
一曲當時動帝王
　　　寄尚明學士
短褐沉潜不近名只今長樂鄭康成酒中賢聖無多酌
琴裏宫商一再行翰墨放懐新水石烽烟回首舊蓬瀛
四愁不為思君作懐抱何因得暫平
　　　讀韓子蒼吕居仁近詩
詩人零落嘆才難二妙風流壓建安已見詞鋒推晉楚
定應臭味等芝蘭鴻軒意氣慚交吕鳳躍聲華敢望韓
咫尺煙塵不相見他時惆悵隔金鑾
　　　題将軍巖
昔年棲險人何在髣髴樓臺杳靄間事去長空飛鳥沒
時清宴坐一僧間霜秋石壁黄金樹月夜雲濤碧玉灣
杖策時来訪竒絶漁樵幽興自相闗
　　　遊武夷山
回薄湍流漾翠岑夷猶一舸縱幽尋幔亭落日笙簫逺
毛竹連雲洞府深似有碧雞翔木杪誰将丹鶴寫巖隂
神仙可學非身外多少遊人浪苦心
　　　致中恵𤓰
𤓰疇暑雨亂花飛羙質蠲煩喜及時蘓并筠籠香發越
金刀玉手翠離披侯家昔見連阡盛賈肆徒誇厚貎竒
珍重故人多少意臨風宛若對氷姿
　　　得天台命二首
奉祠得請向天台清夢先尋紫翠堆借問劉晨今在否
雲間應見耳孫來
暖風環佩滿芳洲貝闕珠宫憶舊遊此日劉郎心似水
桃花空遶暮溪流
　　　遊密菴三首
半叅樵徑繞危岑彷彿精廬若可尋怪底扶笻筋力徤
暖風晴日送登臨
病身偏與静相宜着意悠悠定自癡兀坐南窓了無語
篆花縈處一星移
幽興無邉未遽窮泉聲随屐下寒空一秋夢桂仙洲碧
盤礴才能半日中
　　　訪原仲山居
寂寂臨湖屋湖風為掩門鳥聲幽谷樹山影夕陽村好
事長留客雖貧亦置樽平生枯淡意去此欲誰論
　　　與致明對榻
勝㑹嘗連榻還欣與子同一燈寒夜永殘夢雨聲中道
舊驚身老談元了性空卜鄰今有約泉石興何窮
　　　登原仲茅亭
茅簷聊徙倚落日見樵蘇過鴈飛何急寒山逺欲無劇
談容漫叟逸興慕潜夫寸禄甘華髮人生底事愚
　　　送𤓰與胡原仲
呼兒急走送筠籃敵暑惟應此物堪一握青瑶含秀潤
滿襟寒雪沍清甘搔園底用修鄰怨剪棘聊應益盗慚
他日倘收遺瓣種離離虎掌偏山南
　　　菊
青叢馥郁早抽芽金蕋斕斑晩着花秋意秪應宜淡泊
化工可是惜鈆華輕煙細雨重陽節曲檻疎籬五柳家
暮醉朝吟供採摘更憐寒蝶共生涯
　　　黄彦逹之衡山有詩畱别因次其韻
窮臘氷霜千里客此行何事更間關永懐契濶徒酸鼻
無力吹噓秪厚顏鈆槧一嚢身計拙烽煙匝地世途艱
曵裾端向龍門去清夢猶應憶故山
　　　懐逺
樓北樓南煙岫遮水光秋色澹無涯風驚枯葦連汀雨
霜着寒楓滿樹花故人悠悠絶雙鯉别恨耿耿聞悲笳
索居懐抱向誰寫古調一吟青鬂華
　　　梨
尚想飛花照綺疏離離秋實點烟蕪丹腮曉露香猶薄
玉齒寒氷嚼欲無舊有佳名留大谷誰分靈種下仙都
蔗漿不用傳金椀猶得相如病少蘇
　　　築室
旋剪荆榛出舊蹊架巖鑿壁啓幽棲已通鄰圃盡栽竹
更搭飛橋南過溪蓮社昔誇廬阜勝漁舟空向武陵迷
宦遊若勝歸田樂肯把軒裳換一犁
　　　絶句送巨山
二年寄跡閩山寺一笑翻然向浙江明月不知君已去
夜深還照讀書窓
　　　送原仲
惆悵囬車不可攀故廬猶得及春還遥知去路風烟好
看盡閩山㸔越山
　　　致中恵𤓰因成二絶句
故人夙有𤓰畦約走送筠籃百里間翠甒瓊罌纔一握
極知風味勝黄斑
蔗漿溜溜香浮玉蘇米沉沉色弄金那似甘𤓰能破渇
一盤霜雪沍清襟
　　　勸六四叔卜居
便合誅茅隠舊陂亂來吾里獨熙熙年豐禾黍侵山土
地僻杉松傍澗欹渉世有求俱瓮筭歸田得計莫狐疑
竹林杖屨從兹始二阮風流倘可追
　　　贈王周士
逐客初從瘴海歸平生未識想英竒致身不負管城子
報國聊将雕面兒舌在壮懐猶未已窮途俗眼少相知
虎頭合是封矦相笑挽天河㑹有時
　　　杖藜
亂後惟憂死無心問歳華故園依草莾今日見梅花閩
俗嘗三飯僧房但一茶海瀕猶未穏更擬訪仙槎
　　　有懐十首
滿空寒雨雜飛煙湖上先生擁褐眠借問茅齋容客否
夜燈相伴讀韋編(胡原仲/)
結茅同隠水雲間何日柴車不往還憶得松林長嘯罷
歸時明月徧秋山(劉温其/)
山空墜石咽寒溪雨濕浮雲晩更低不見蕭屯劉處士
年年清夢遶𤓰畦(劉致中/)
當年册府仰才華一跌青雲萬里賖白首却來蓮社裏
幅巾緇褐誦楞伽(鄭尚明/)
風驚枯葦白花浮欲下横橋晩更畱惆悵不逢呉季子
一溪寒水帯煙流(呉公路/)
青錢學士妙文章便合含毫侍帝傍寂寂閩山餘舊隠
憶君時到讀書堂(張巨山/)
松底柴門盡日闗主人西去幾時還長鑱委地黄精老
時有寒猿嘯硯山(傅茂元/)
馬蹴浮埃去路長相逢端欲問行藏未饒赤壁風流在
且向何家醉碧香(周元仲/)
翁侯滿腹是精神三謁金門計未成却跨蹇驢遊霅上
秋風雄劍匣中鳴(翁徳功/)
曾訪髙人上翠峯至今清興逐松風籃輿夢想行山處
白葛花開細雨中(宻菴/)
　　　山寺見牡丹
倦遊曽向洛陽城㡬見芳菲照眼新載酒屢穿卿相圃
傍花時值綺羅人十年客路驚華髮回首中原隔戰塵
今日尋芳意蕭索山房數朶弄殘春
　　　送六四叔之茶陵
底用匆匆便據鞍離觴縱滿不能懽瀟湘萬里客愁逺
鶗鴂一聲春事䦨此去宦遊當益顕時來功業自非難
似聞幕府資竒畫好借雄風弄羽翰
　　　蕭屯訪致中
曉色隂晴久未分亂山何處是蕭屯荒荒日轉漁樵路
靄靄烟生桑柘村勝地逢春聊駐馬主人好客為開樽
平生夢想歸田樂正喜吾儕得踐言
　　　李似表見訪
石磴荆藩隠薜蘿豈知迢逓枉鳴珂交游耐久如君少
邂逅成懽此夕多千斛敢求身後傳(時似表/兼史)一樽聊和
飲中歌雲鵬欲舉那畱得南浦傷心又綠波
　　　致明擕酒來雲際
有客擕家醸敲門訪病翁一春寒食過幽寺晩晴中嫩
竹扶簷綠殘花葢地紅牢愁賴君破歸意莫匆匆
　　　次韻六四叔蘭詩
疎疎綠髮覆清潯漠漠㣲香起夕隂無復風流追九畹
空餘煙雨暗深林誰分秀色來幽室獨寫遺聲入素琴
還似髙人逺塵俗争輝玉樹亦何心
　　　讀李忠愍文集
英姿直節想堂堂不忍偷生向擾攘二帝蒙塵方幸虜
六臣奉璽更朝梁身輕欲抗豺狼怒名在終同日月光
曾與先君共褒録拊編交感淚浪浪
　　　同詹明誠傅茂元遊晞真舘有詩因次其韻
橘柚埀紅古觀秋歸途邂逅得尋幽晴沙散策随山逺
夜月回船信水流勝處無詩端可恨他時有酒更來遊
相倍二妙平生友老矣襟期共一邱
　　　入白水次韻劉温其詩
南山北山舊經行諸劉相㸔如弟兄一枰圍棋果敵國
五字琢句真長城濁醪麤飯有餘樂小几疎簾何太清
我來徑醉未歸得卧對屋角巖泉傾
　　　宿士特山堂懐似表
襆被重來宿山堂故宛然池清秋過月林静晩生烟仙
李朝雙闕詩翁閟九泉無因訪存沒搔首暮山前
　　　過致思新齋
酷愛鵝溪水潺潺傍馬流落梅寒崦静啼鳥暮村幽我
病今朝已君家有酒不新齋最竒絶猶得少淹畱
　　　約致明入開善不至二首
喬松翠竹鎻禪闗乘興時來興盡還懊恨劉郎招不得
瘦笻獨自入寒山
偶臨沙岸立多時淡淡烟村日向低幽事挽人歸不得
一枝梅影浸澄溪
　　　宿回向寺
清秋聊命駕細雨獨行山淺淡烟雲裏回還紫翠間病
多新覺老心懶舊能閒宿徧山南寺何曽興盡還
　　　次韻趙清獻隂字詩
石磴雲房隠澗隂昔年清獻此清吟鳯池人物終難繼
花縣風流直到今三尺翠碑遺墨在一林寒竹暮煙深
平生景仰髙名久敢負他時直愛心
　　　次韻温其種竹詩
種竹應湏我輩人茅簷對此可忘貧欹風帶雨㸔無厭
淡夜寒梢畵不真青女侵凌餘瘦節籜龍盤屈更分身
㑹裁一管招鳴鳳千畆何湏羡渭濵
　　　次韻温其見寄長句
拂衣歸去隠巖扄世事悠悠亦飽經午夢溪聲摇户牖
夜吟花影轉廂營已甘衰病安堯壤豈有聲名動漢廷
好事髯翁每見過幅巾藜杖喜逢迎
　　　周元仲将出山有愁别園林後夜春之句因作
　　　　此詩以留之
山館春來特地幽岸巾何日不同遊花随石壁髙低發
水遶茅簷左右流叵我三杯真性適咍臺一枕萬緣休
山中樂事端如許為底周郎不肯留
　　　伯勝文本袖詩見訪輙成長句奉酬盛意
懶逐交遊户晝扄客來曵履亦逢迎舊知吾里多豪雋
親識君家好弟兄𤓰芋滿畦聊卒歳琴書一榻寄平生
驊騮厯塊終千里俗眼悠悠未可輕
　　　呂尚書挽詩二首
昔在賢闗日雄飛接俊髦家因登第起名為諫君髙荷
槖論思舊牙旗出入勞傷心肥水變遺恨激秋濤
國歩多囏棘忠誠誓翼扶據鞍方矍鑠罵賊已含糊義
在光惇史人亡失壮圖因公感家世憤氣欲吞胡
　　　和邱斯行牧牛頌
軟草豐苖任滿前蒼然觳觫卧寒烟直饒牧得渾純熟
痛處還應着一鞭
　　　夜凉
茅舍蕭蕭暑雨餘夜凉清若在氷壺一窓月上杉篁影
便是人間水墨圖
　　　寄題鄭尚明煮茶軒三首(六言/)
過耳颼颼未歇装懐憒憒俄空他日寕逃氷厄㑹湏一
訪髯翁
黿鼎從渠染指麯車絶念流涎猶有清饞未已茶甌日
食萬錢
一㸃春回枯枿萬家譟動寒墟鳳餅龍團玉食傷心半
入穹廬
　　　寄題陳良臣頤軒四首(六言/)
七事疑生何晏三爻夢感虞翻獨養靈龜不昧有人髙
卧頤軒
啼䳌底用流血渇水猶貪飲河勿謂山雷象淺人生口
禍常多
竒峯一疊兩疊亂澗清流濁流那識髙人勝處閴然心
地能幽
道醇泮宫識面徳潤梓里知名相從固應未晩畏君難
弟難兄
　　　胡文定公挽詩三首
今代儒林伯聲名舊藹如不為簮紱累常樂燕閒居悟
主承三接尊王著一書天胡奪遺老素業未全攄
有意扶名教躬行語默中楷模陶士器藥石補天聰衡
嶽隣新卜伊川道已東傳經知有子接武大明宫
奕葉論深契平生仰大儒淹留趨絳帳寂寞奠生芻忽
見摧梁木悲歌碎玉壺尺書埀奨意提耳愧朱愚
　
　
　
　屏山集巻十八
欽定四庫全書
　屏山集巻十九　　　　　宋　劉子翬　撰
　　詩
　　　徑山寄生子作道服三首
旋裁山蠒作山衣更着芒鞋白接䍦自笑支離風貎野
紆朱紆紫不相宜
逺信慇懃到草庵却慚衰病豈能堪聊将佛日三端布
為造青州一領衫
粲粲休誇綺與紈紉蘭製芰亦良難此袍徧滿三千界
要與寒兒共解顔
　　　清泉亨老寄皷枕二首
團團皷枕様新傳竹簞繩床得飽眠耳界若聞聲外意
不湏撾擊也鏗然
蘧蘧一覺直千金雅贈徒知感激深莫道林間髙臥穏
憂時亦有枕戈心
　　　贈總上人兼簡無求居士二首
雙徑山中一衲衣曵笻逺逺叩巖扉愧無白璧黄金贈
擕取清風滿袖歸
多謝徽州吳使君新詩問勞意何勤無求已得心空樂
更作無心出岫雲
　　　㑹蔡子思張叔獻二敎授
膠庠夙昔記追随物變時移萬事非曉闕風烟胡騎滿
夜窓燈火故人稀中郎秉徳無瑕纇平子談經有㫖歸
獨我衰遲愧朋友蹉跎已覺壮心違
　　　次韻挹山亭張子猷絶句
鶴駕騰空春復秋淡烟寒日鎻林邱夕郎自是金門客
更莫臨風思逺遊
　　　䆳老寄龍涎香二首
瘴海驪龍供素沫蠻村花露挹清滋㣲参鼻觀猶疑似
全在爐烟未發時
知有名香出海隅幽人得得寄吾廬明窓小爇跏趺坐
更覺胸懐一事無
　　　次韻温其元日詩
曉來飛雨挾風顛洗出韶容換故年花動一紅明屋角
山寒亂碧到樽前病如夜鶴孤還警老似春蠶飽即眠
賴有故人開寂寞錦嚢詩句許時傳
　　　吕丞相挽詩
黄髮三朝老勤勞險阻中十年流馬䇿一日斷鼇功迅
掃乾坤静扶持廟社隆璜溪今寂寞髣髴見英風
　　　次韻明仲遊北巖
雲巖藏勝絶何路不潛通信歩迷時逺㝠心樂處同亂
松風索索懸瀑雨濛濛陶謝多清興招邀有逺公
　　　李丞相挽詩三首
委質艱難際精忠日月昭引裾堯浸縮斷鞅虜氛消顧
盼安諸夏風聲動一朝南遷誰辨謗公論付芻蕘
文武中興相名髙北斗南茂𢎞恢逺量安石暢元談六
策陳丹扆三休寄夢庵(公所居/有夢庵)人亡今孰頼憂國意如
惔
賔榻勤初設詩筒辱屢傳一嗟雲霧隔坐閲嵗時遷埋
玉俄成恨乗風想已仙終當挽行紼長慟繐帷前
　　　無諸策題問顔亡絶好軻沒無傳
孔林黄玉化飛埃一派淵源有自來具體好時心似谷
厲辭傳處口如雷聞聲盡是緇帷客見色無非古市槐
却訝文公迷聖户不知靈鑰有人開
　　　次韻黄宰一源亭二首
聞說催耕歩澗幽田家喜氣共春浮仁聲似水潛漸物
不作驚人洶洶流
賔榻浮塵拂不開胸中豐恨結崔嵬幔亭雲散天全露
猶想雙鳬化舄來
　　　翁仁山受恩歸以詩相訪因次其韻
寒階響葉終日静剥啄欣聞人叩關一聼清言風灑座
幾回幽夢月沉山遺珠未許留滄海老驥終聞在六閑
獻策明光豈無用人心久矣厭多艱
　　　題王巖起樂齋三首
數叢脩竹擁齋居興味翛然樂有餘午枕睡酣窓寂寂
清風來去自翻書
怪底愁端生不已勞心逐事事無窮陶然一㸃冲融趣
只在清虚淡泊中
我亦雲根結小房年來與世畧相忘定知可蛻紛華事
不及絃歌氣味長
　　　寄巨山
分擕六換禁城煙夢也慵飛到日邊綵筆尚懐貂可續
冰衘時許鴈遥傳紫薇院静君宵直綠苧村深我晝眠
㑹向急流歸亦好雙笻同訪幔亭仙
　　　寄題觀瀾亭二首
遥知壓水創新齋百里寒聲席下來准擬杖藜秋夜去
同看月湧斕銀堆
未合滄溟勢不休噴雲齧石㡬經秋雄心戱欲相吞吐
一縱詞瀾筆下流
　　　遊宻庵致明有喜雨詩次原韻
雨氣經巖上僧窓暗復明溪流生急響松吹助狂傾䆉
稏無邊潤蘧蒢一味清仁心樂同飽擁鼻發吟聲
　　　次韻熊叔雅七言
只今漂蕩賈長沙來往三山躡緯霞馬上新詩猶憶友
枕邊幽夢不離家風驚枯葦連汀雨霜着寒楓滿樹花
却記梁園初識面干戈豈料落天涯
　　　題石井二首
玲瓏巖穴巧如刳中貯滄浪百斛餘衰懶自憐遊世久
襟懐未及汝常虚
道經蘭若偶停鞭客裏逢幽意惘然一把綠蘿蒙石竇
夢魂翻憤醒心泉
　　　登鵞湖妙峯亭次韻
偶向妙峯亭上望一襟寒色近春分晴風吹散天全露
吹盡江南江北雲
　　　題吳若愚一經堂
老矣惟書愛未消喜聞新塾出塵囂軒窓近水來無厭
絃誦因風聼忽遥遊藝定知輕拾芥正心端欲似耘苖
一經敎子誠為樂家世從今未寂寥
　　　寄如愚珙二首
别殿遥聞駐六飛天顔咫尺引儒衣吾家亦有臚傳喜
叔姪聨名賜第歸
鴈塔蟾宫盡假途要湏行實副名譽六經堂上歸來日
飽讀平生未見書
　　　次韻朱喬年送山老住三峯二首
已愛雲山信脚行撩人詩句更増情直湏吏部尋盟日
急遣雙魚一寄聲
平生耳裏三峯寺况識峯頭新主人借我一笻扶病去
月林松吹度綸巾
　　　朱喬年同傅茂元見訪
校書蘭臺昔名士懐望㑹稽今望郎忽驚風采照户牗
便覺肺腑流冰霜手談逼剝屢争局眼視咍臺時對床
山林情話政可樂只恐雲路雙雕翔
　　　寄題黄應亨東明齋二首
青藜不復來人世好學如君自少雙賴有羲和鞭日轂
曉紅常照讀書窓
齋居雅意與誰論㑹見依光沐寵恩慚愧野人欺我懶
相招炙背坐松根
　　　寄題清軒二首
聞說名軒寄遠情得非遊世厭營營丈夫出處渾無累
只要心源一點清
中郎言語妙天下曾向軒中記舊遊一尺翠珉揮染罷
冰輪夜轉屋山頭
　　　有感三首
八葉炎圖茂千齡聖主昌農桑開漢域禮樂煥周庠宴
粲三登樂謳吟七閏長徽名辭鏤玉盛舉冠前王
運屬宣和末干戈變故仍倦勤脩内禪流澤啓中興睢
水千麾集胡沙八駿騰尺書傳諱日寰宇淚如澠
孝感柔強敵和盟定一朝龍輴來瀚海鶴駕返神霄歌
吹仍祠禹羮墻若見堯稽山同峻極從此百神朝
　　　和黄徳欽韻贈公路二孫
佩韘趨蹌正妙年階庭蘭玉固天然人間百藝皆由學
惟有讀書知子賢
　　　謝致中𤓰二首
萬言不直一杯水才似謫仙良可嗟顧我小詩偏發市
年年博得蕭屯𤓰
病翁癡絶端可笑文墨骫骳誰得稱故人分甘聊爾耳
更向詩流說我能
　　　詹君則賦光璧堂詩拉余同作
幽行已辦百枝扶况有溪山近故廬水碧山花都㡬許
道人着眼恰無餘
　　　李佐國擕致中贈别詩來戯成二首
星郎絶筆版曹卧懶翁病翁稀綴文豈料詩壇今再鼓
蕭屯賴有故将軍
贊皇吟毫不可掣交游酬荅被惱深贈言排狠入吾里
以鄰為壑君何心
　　　次韻白水雪梅二詩
閩雪少曾棲瓦白怪來浩浩擁寒濵戒嚴故作敝裘厄
淡彩潛催幽幌晨眼觀醉中迷有色心華浄處照無垠
摇松旋拾晶熒煮已覺肥生齒頰津
豪氣無根老自摧尚留餘習愛尋梅苦寒扶病也湏去
薄暮㣲吟埀欲開静納長芬風外塢醉臨髙白水邊臺
無言自得幽貞意莫吐肝腸錦繡才
　　　原仲致中寄雪梅二詩再次前韻
一雪度臘寒不春風光淡然溪谷濵清湖讀易月當午
烏石掛廬梅照晨未借流膏耕沃野聊乗爽氣欵蒼垠
嗣音風雅愧辭竭安得筆飜雲漢津
飯了意行忘逺近翛翛老眼入疎梅愁邊賞味平生劇
亂後横斜㡬度開勝韻撩詩頻呫囁冷香熏夢破咍臺
莫将花客輕題品自有渠儂十倍才
　　　橙子四首
尚懐細雨初移日著子已見清霜澘絶憐面有貴人色
偶致吾儕樽俎間
橙虀細縷風韻勝我不痛飲那知音何如金丸走衾枕
三月夢遊薝蔔林
自從天籞守吏散老樹零落煙雲凄今朝我為作知己
小摘秋風黄欲齊
花瓷泛宻小劑供極有痛快鏖邪功生枝滋味雖可口
流品故應甘下風
　　　寄巨山
故人浮家檇李傍為愛脩竹分僧房霏霏玉塵夢千里
剡剡銀鈎書數行極知神潛鼻端白秪恐喜動眉間黄
烟波莫久費吟筆好繪日月増天光
　　　次韻傅茂元二絶
濠樂亭前花已披馬軍送酒故來遲只恐春雨卷春去
紅染芳郊一徑泥
酒興何如畢吏部詩情已過鮑叅軍醉吟自足了一世
肯羡飄飄出岫雲
　　　居仁報李季言論養生之益
平生外騖已知非木枕藤衾老可依春半風光唯掩户
病邊懐抱自忘機不知静守綿綿息何似閒随栩栩飛
欲寄勤渠問仙李元闗底處是真歸
　　　次居仁韻
是身如樹槁窮冬一㸃心花自閉封久矣吹嘘存泛愛
偶於遲暮得相從頗聞妙用縱横是深愧真源左右逢
白雪黄芽計雖下可能無意起龍鍾
　　　送致明之髙沙三首
忽驚風袂去翻翻老子吟毫強更援底事幽懐却成惡
鵞峯一㸃入離樽
不夢清淮鬂欲凋因君行色意飄飄鐡頭船子舊遊處
三尺霜鱗鏡面跳
棠棣隂中更唱和嘉賔助勇氣如雲勢孤屢欲拱䧏手
恐辱髙沙小使君
　　　次韻新鄉諸公雪詩二首
臘裏天宫未得閒重隂先殿晩來寒數絲綽約流空際
一陣繽紛糁夜䦨已傍餘光窺蠧簡更消清液試龍團
杜門自覺心神瑩老去追随只強歡
貪行璀璨意無寒不管飛花着鬢斑一叚清光貽老境
十年勝覧在家山遥知物外徜徉樂肯放毫端造化閒
寸鐵不擕當百戰欲申前令愧辭艱
　　　大年三月書來許訪敝廬繼聞阻雨已歸近聞
　　　　復有來意以詩温之
畫沙筆妙言猶在折角巾欹興已窮不見此豪春色晩
至今遺恨雨聲中詞華端是補天手謔浪故存髙世風
聞欲尋盟石峯下人生能費㡬枝笻
　　　分茶公美子應預為白曬之約
夢裡壺山尋二妙不因荔子鬢絲華聊分茗盌應年例
故有筠籠來海涯鮮苞尚想妃子笑槁面何取西施羓
老饞惟作耐久計一瞬紅紫真空花
　　　竒仲徳華第二轉語皆有㫖趣致中乃謂僕操
　　　　兩可於其間戯成長句
不可無詩絶盍簮雜然嘲玩寄嘉音唯阿似是摸稜手
虚静初無照物心蓮蕩逺隂波面合堇峯横翠雨中深
頗能逐勝此來否一笑又成梁甫吟
　　　寄致中因温前約
故山歸路豈云賖憶對春風餞物華尚口乃窮憐反舌
以年當廢惜殘花勤渠載酒傳非誤倉卒囬輿事偶差
今日重來綠槐夏已拌纈面醉君家
　　　原仲紅醸甚佳嘗有十壺之約小詩發一笑
廣文挾書門户閉廣文置書樽罍開但欣引人著勝地
豈暇問客從何來走浪畦風初綠稻屑塵村雨欲黄梅
十泓琥珀今餘㡬壘塊非澆不可摧
　　　居仁與季言論養生方往叩之而原仲詩有金
　　　　花充膆之語乃知致中妙用如此近舍皇甫
　　　　逺取居易豈不迂耶以詩請事
紫㣲談道渺無津逸歩超然嘆絶塵但向函闗迎老子
不知鄭圃有真人數絲雪髮神彌瑩一㸃金花意自春
莫謂子衰難語此胸中勇氣尚輪囷
　　　致中詩戯論詩棋酒輙次原韻
只應心醉六經醇自是陶陶晉魏人每向幽居横素榻
惟容我輩岸烏巾毫端空有千題巧枰上原無一着真
要得坦然懐抱穏煩君澆潑乳泓春
　
　
　
　
　
　
　
　
　屏山集巻十九
欽定四庫全書
　屏山集巻二十　　　　　宋　劉子翬　撰
　　詩
　　　致中招原仲遊武夷
病暑冠裳與體忘一廛幽僻得深藏㣲風時度澗光活
殘日忽無山氣涼但想子綦方隠几終慚南郭謾連墻
何時九曲尋幽事船尾應湏著漫郎
　　　致中手談見知胡漳州而竒仲未有定論
了無勝負着胸中三百枯棋破老慵雲陣春收花脫樹
雹聲夜碎月啣峯危機毎憚張頥虎窘歩休誇獨眼龍
無復漳州賞新妙只應公論付吾宗
　　　次韻茂元茉莉花詩二首
翠葉光如沃冰葩淡不妆一畨秋早秀徹日坐傍香色
照祗園静清回瘴海涼倘堪紉作佩老子欲浮湘
三尺婆娑樹千英一律收眼孤猶眩彩鼻熟不知香向
月資清潤承風發素涼衆芳如不忌移植近瀟湘
　　　同才仲入山有懐竒仲
客至那容懶牽羣入翠蘿山光知雨過野色見秋多妙
語時相奪㣲吟只自哦吹塤來獨晩此日恨如何
　　　寄行夫兼懐如愚珙
已把重陽菊吟懐不為秋江湖三俊逺天地一翁愁日
近書來少宵長夢不休呉雲猶可望時上堇峯頭
　　　致中相拉遊武夷有六耳不同謀之語原仲和
　　　　章意似未平也再次原韻
年衰漸涸玉池津擬乞明窓一匕塵底用趨風防六耳
湏知對影已三人髙情政喜追靈運飽學那容欠大春
右挈左提俱有賴應憐懐抱久傾囷
　　　呂居仁挽詞三首
粹羙元功畀風流相國傳有光文聖道無物累心淵侃
侃當春氣堂堂忽逝川東萊一㸃秀㝠漠楚山邊
皓首猶貪學謙虚徳益豐潜神無朕際悟物不言中雖
處持荷貴常安捽茹竆笑談驚委蛻儒事有英雄
江左欣初見傾輸便豁然挽留嘗一粥契闊已三年老
去無新得書來每自鞭幽明雖永絶凛若在君前
　　　竒仲和致中棋詩有𤣥中一着是吾宗之句
局上深機未足竆𤣥中一着若為通五宗惟明不是物
三語孰解将無同常恨老懐多憒憒毎逢益友太匆匆
金篦刮眼寕無賴况是墻西有徳公
　　　竒仲和詩有吸盡西江說是公之句
南鄰袖手只如愚東里談𤣥亦甚都可是據鞍方矍鑠
湏防鬻璞得盧胡春空潮響來何自秋浦天容落欲無
萬古西江只如許何煩呼吸費功夫
　　　呉公路作功徳院記成同居安入山書丹
净坊疏寵自吾君盍有豐碑載策勲方見隳崖礱翠琰
忽驚落筆散彤雲言言未索西山氣噩噩新摛左氏文
從此拱辰非厚夜月明鐘鼓九霄聞
　　　子静閲僕舊舉子文有詩因次原韻
雪縠烏紗氣似雲摇毫不瞬已成文兒時追逐無三㨗
老去荒唐更十分木裏液樠将底用韶邉朋肯豈堪聞
却慚鋟板能流惡一付焚如政賴君
　　　寄秀峯忠老
髙鐘號月掩巖扉遥想幽人不夢時曾聴㣲言知見妙
應憐懶我用功遲幘疎種種寕相貸窓静山山尚可疑
倘有一單容過客眼中湏接秀峰竒
　　　轉秩奉祠䝉朝佐子静慶以四六戯裁長句
一嶺無情阻面談嗚翰忽堕得䨇函抽黄對白雖云妙
刻朽嘘枯秪益慚小轉只緣官帶右雄飛無復夢圖南
借㽞賴有天台侣老矣真成七不堪
　　　致明贈茯苓如嬰孩状以詩為報
老松寒不死宻壤聚流脂小劚凌蒼翠深藏發怪竒應
憐霜鬂客為寄玊嬰兒屑餌消殘疢同尋汗漫期
　　　次翁来借諸家易觧聞已有新說以詩借觀
天庭吐氣作青紅驚邏猶煩小試中政使着鞭無暇日
惟應讀易有清風晝評一卦紛然異夜夢三爻廓爾通
聞說新箋極𤣥妙可無殘䞉到衰翁
　　　寄子静
有約來何晩行吟遡逺風老懐清似水雙鬂亂如蓬晤
語非無得疎慵政畧同秋來湖上集只是欠單公
　　　夢如愚珙
驚破池塘夢宵長不再眠寒聲摇谷口側月到床邉一
自芝蘭逺都無翰墨傳老懐安得冩孤韻不成篇
　　　食鵞梨三首
寒烽夜㓕楚淮長客舸輕揺度碧光北果初來珍重意
層層般紙透清香
拂拂鵝黄初借色涓涓蜜醴為輸津泠然一滌心淵浄
熱惱無因着莫人
琱盤一卵寕論價新帯中原雨露來却憶春行梁宋野
雪花瓊蘂數程開
　　　次李㢲伯韻
蠟封泥印了不勤索居十載常念羣戀鄉寕飲建溪水
懐友忽夢龜山雲閑中意度不沾俗老去詞華全付君
阿戎來歸得新語戯筆報謝非夸文
　　　送暐侍者之湖南
茗椀深澆破别愁掺裾猶得小遲㽞不将流落遇知己
故向艱難作逺遊春動閩山迎兩屐夜凉楚月趂孤舟
相逢應說龎公笑黒頞黄髯萬念休
　　　次六四叔青字韻
寫出呉中勝平生歴歴經露窺烟渚静山入柁樓青老
氣何由逸奔暉不肯停北潭摇夢否淥面照軒􁂻
　　　題慎儀餘清閣
并溪取次得竒觀更舞新甍翠木端政喜閒身時可到
忽驚醉眼晩來寛故添山色浮嵐潤不逐湍流獨月寒
散帙南窓更清絶興來只欲跨飛翰
　　　春興
弱淥才勝舫危青更著樓管絃非老伴風雨定花讐兀
坐還無味㣲行却自由只嫌詩作祟呫呫不能休
　　　時中良弼茂元慎儀集水閣
水色兼山影漂揺小閣西風來幽囀活雨過萬紅低烱
烱杯中趣喧喧枕裏迷新年一聲笑四友在潭溪
　　　致中晩集
笑語北潭晩㣲寒入綺疏雨聲㽞篆霧燈影躍潛魚病
間欲踈酒老便惟讀書喜君新隠地山翠切吾廬
　　　酴醿四首
䝉籠春幰頂天矯赤虬身雨蕊猶緘暖精神照晩春
斑斑心㸃紫疊疊蕚承冰除却横枝韻羣芳盡與能
獨立幽亭晩春風玉一圍殘英不着地去作嶺雲飛
霜㽔薫碧醥氣味已相傳終以香為累無人觧倒懸
　　　寄張子平
老矣張平子飄零客此州清樽如有伴白髮不知愁雨
燕捎簾入風花擁檻浮夢中家在否歸興莫悠悠
　　　次明仲凉字韻
浮暑熏人只欲狂秋聲未肯抺横塘倦看黄妳渾無味
醉着白練如許凉掃砌政湏修竹舞䕃花絕愛巨荷張
紫髯不是輕風景更擬回鞭向葛强
　　　晩飲
招提聊駐屐却去白雲堆老眼看山倦餘懐向酒開晩
凉㣲雨送秋意一蟬催醉裏揮犀妙方知有逸才
　　　次韻長汀壁間韻
竄䑕驚殘夢蕭蕭老屋虗風聲傳逺瀬寒意入秋蔬客
路漂揺乆歸身憔悴餘西窓滿殘照髣髴似吾廬
　　　問明仲遊武夷日
兀兀聼凉雨開門水漲川獨行楓葉底秋興鴈行邉老
去無多事閒知有勝緣何時縱仙舸我亦願周旋
　　　次韻文殊五言
小雨貽新句端知印印泥凝眸方過鳥倚杖忽横溪老
態猶堪強真豪已覺低鐘聲隔林寺慚愧有幽棲
　　　次韻梔坑七言
酒香渾若過新豐心事悠悠冷笑中徹夜道傍梔葉雨
㡬年馬上桂枝風髙情未許愁能挽歸意唯應夢可通
准擬今秋剩追逐暗泉鏘佩月潭東
　　　次韻明仲幽居春來十首
醉毫叵我落烏絲况是桃源乍入時秪恐昇平要華藻
賜牋春動萬年枝
幽居十絶巧凌春我亦刳腸強效顰憂樂懸知不同調
山南山北寂寥人
一幅烏巾雪髪盈村深時聼鵽刀聲浪将蘭艾評春事
我自平生小屈平
歸來十六見新元種得黄楠遶舊村豈是翛然便遺物
吾衰不復夢修門
蒲團宴坐若還家羅縠如空了不遮可是春風揺得我
蘭芳輕噀淡黄芽
莫遣瀟湘雙鯉來歸心正怕曉禽催咄嗟新轉渠渠屋
寒士懽顔正爾開
嘁嘁鳴山笻一枝逄春聊復詠歌之故園風光本具足
浪蘂浮花莫作迷
蓬鬆衰髪倦重簪一榻惟便獨寢甘却憶少陵詩句好
依然雲木曉相叅
近鄰分得續随栽准擬新晴手自培不奈餘寒侵病骨
耡耰無味却歸來
豈慚辛苦把漁竿猶有機心傍釣灘文定書堂最深穏
何如袖手試觀瀾
　　　次韻六四叔村居即事十二絶
桃花偏傍謫仙居點綴髙岩今㡬株力士鐺邉欠何物
着鞭跨馬是狂圖
飯了呼童疊石門雨餘幽事不勝繁花殘不用深惆悵
梧竹新隂又滿園
偶随流水到僧家身世渾如焦穀芽午夢不知緣底破
篆烟燒徧一盤花
聞道清湖别有春花邉玉笋想長身怪來幾日詩筒少
盡寫瑰竒賦洛神
潭邉春水碧於苔為聼泠泠溪畔來不耐顛風阻人興
漁舟欲上又吹開
蠲病唯應一日晴小窓螢度暗還明韋編讀罷聞幽鳥
演出精㣲是此聲
酒惡時來潄淺谿玉池汩汩自生肥逰鯈豈解吾曹意
聊復蓬頭坐釣磯
春來大半在農疇邂逅相逄皆飲流貪看暮烟馳萬桞
不知明月上前洲
庾郎食事惟三九適口方知味味珍擬欲招邀無此客
虎頭不是箇中人
遼鶴歸來本姓丁咿啞㡬見弄文䙀人間過眼事如許
何用封侯羡頡羮
屋角仙洲入眼明清風澡滌醉魂醒麻姑未必堪搔背
薄相由來是蔡經
㡬許椎埋盡把鋤而今户户偃犀渠太平無象從何見
一夜春風長碧蔬
　　　凝雲堂詩次文賀州韻
君家遥借我家山我亦時來一笑看縹緲雲扶千疊秀
空濛翠滴兩川寒已将老目供秋晩未覺豪心怯酒䦨
文伯詩無飄泊歎盡将幽抱付遐觀
　　　次明仲勤字韻
苦無聊頼憶披雲曵杖寕知四體勤握手便成忘適適
縱談終愧自聞聞浮蛆釀熟貽彭澤斫鱠圖成想右軍
莫為冷風發歸興石峯秋月許平分
　　　次韻明仲贈六四叔之作
平生一笑輕離别林下相從各壮年絶愛歩兵胸壘塊
更欣阿大語蟬連杖藜只作尋常出巵酒何辭一再傳
燕頷虎頭經賞識定應接武向甘泉
　　　次六四叔韻
筍輿沾汗每蒼黄今日追随得快凉水落不知沙徑改
風㣲如靳橘林香我緣新病仍添懶君不時来有底忙
只恐家山誚人去十年秋興在殊方
　　　祝道人日供梅蘭偶成小詩二首
病眼亡聊秪強回道人得得供新梅谷寒未必春先到
㡬夜冰蟾照得開
野客分花入户間此心今合付翛然平生費盡金鵶嘴
不負幽芳十七年
　　　梅詩呈六四叔
一枝新白破長林定想霜毫落有神䠥􁋧若予将底用
猶堪卧䕶北潭春
　　　寄致明并紀惠鴈觀梅之舊
稚劉於我最多情此日詩筒不絶聲孤鴈相依真得地
早梅一粲又傾城向來蘭好知誰許病後霜林懶獨行
小几清香慰臨别極知了了萬緣輕
　　　拙句謝伯逹老友
贈梅發言吾過矣衛生無術誰之尤魯兀㳺心聊自遣
樂春舉足豈無憂
　　　次韻上梅嶺
鞭粳紅入臼剪莱玉登盤是處喜相挽我來如許難沙
清才㶁㶁陟翠入磻磻勃窣乾坤裏伊誰不自安
　　詞
　　　驀山溪(寄寳學/)
浮烟冷雨今日還重九秋去又秋來但黄花年年如舊
平䑓戱馬無䖏問英雄茅舍底竹籬東佇立時搔首
客来何有草草三杯酒一醉萬緣空莫貪伊金印如斗
病翁老矣誰共賦歸来芟壠麥網溪魚未落他人後
　　　滿庭芳(和仲明木犀花/)
秋入㣲隂凉生平逺小山愁絶天南似聞還斷飛策徧
千巖葉底輕黄纂纂惱人是㣲裂芳緘翛然勝清真冷
淡無艶寄塵凡　澄潭欹兩岸波光揺動碧影相参任
西風十里吹度松杉我自寒灰槁木怡神處不覺醺酣
歸來晩飛花無跡明月滿空函
　　　南歌子(和章潮州二首/)
卜夜容三獻徴懽極一時風流太守未龎眉放出筆頭
光熖壓金閨　藻麗花駢蘂清髙雪亞枝曼聲恰與貫
珠宜聼此直敎拚得醉翻巵
伎倆無多子逍遥自許時閒愁且莫著雙眉恰有梅香
一㸃到幽閨　寵辱棋翻局光隂鳥度枝頺然一醉是
便宜擬倩潭風吹緑漲瑶巵
　
　
　
　
　
　
　
　
　
　
　屏山集巻二十
屏山集原䟦
屏山先生文集二十巻先生嗣子玶所編次已定可繕
寫先生啓手足時玶年甚幼以故平生遺文多所散逸
後十餘年始復訪求以補家書之闕則皆傳寫失真同
異叅錯而不可讀矣於是反復讎訂又十餘年然後此
二十巻者始克成書無大譌謬熹以門牆洒掃之舊幸獲
與討論焉竊以為先生文辭之偉固足以驚一世之耳
目然其精微之學静退之風形於文墨有足以發䝉蔽
而銷鄙吝之萌者尤覽者所宜盡心也因書其後以告
後之君子云乾道癸巳七月庚戌門人朱熹謹書
䟦家藏劉病翁遺帖
病翁先生壯嵗棄官端居味道一室蕭然無異禪衲視
世之聲色權利人所競逐者漠然若亡見也熹蚤以童
子獲侍左右先生始亦但以舉子見期而熹竊窺觀見
其自為與所以教人者若不相似暇日僭有請焉先生
欣然嘉其有志始為開示為學門户朝夕誨誘亹亹不
倦其後先生屬疾熹適行役在外亟歸省問先生喜甚
顧而語曰病中無可與語幸吾子之來歸也自是日奉
湯藥先生所以教詔益詳期許益重至為俱道平生問
學次第傾倒亡餘一日從容因出詩一篇見授先生性
不喜書常時詩文率多口占使諸生執筆獨此與贈劉
致明丈長句皆手書之其意可見也既又發故篋得碎
紙數十皆平日省躬自勵之言稍以先後次為一篇命
熹與同舍生黄銖筆之復取閲視手自更定數十字間
不一日遂啓手足諸子姪乃共發其先所緘封遺書數
副皆熹未歸時所畱處畫庶事遍及遺孤復有片紙屬
熹為作張公書末有勉力大業之語熹始得拱受而寶
藏之以至於今不敢失墜然而躬行不力老大無成不
能有以仰副當日付授之意抱此衷愧恨毎念将無以
見先生於地下今病已力何所復云始取遺墨聯為一
編而序其本末以示子孫且以示諸同志使於前修景
行之懿知所跂慕而又視熹之慵惰亡聞以為前車之
戒也熹字元晦亦先生所命其祝詞具在以非臨終手
筆别附他巻先生沒以紹興十七年丁卯後五十二年
慶元己未五月丙申門人朱熹書
