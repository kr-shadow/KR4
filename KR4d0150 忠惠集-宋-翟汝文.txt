#+TITLE: 忠惠集-宋-翟汝文
#+DATE: 2016-06-11 12:24:46
#+SOURCE: github.com/kanripo/KR4d0150 master 6a23c33a                
欽定四庫全書　　　　集部四
　提要
　　忠惠集十巻附錄一巻　别集類三(宋/)
　　　　(臣/)等謹案忠惠集十巻附錄一巻宋翟汝文
　　　　撰汝文字公巽潤州丹陽人登進士第事徽
　　　　欽兩朝至顯謨閣學士出知越州髙宗時厯
　　　　官參知政事以伉直忤秦檜罷歸事蹟具宋
　　　　史本傳及孫繁所作誌銘中忠惠者其殁後
　　　　門人所私諡也汝文好古淹博深通篆籀嘗
　　　　從蘇軾黄庭堅曾鞏㳺故所為文章尚有熙
　　　　寧元祐遺風史稱其為中書舎人時外制典
　　　　雅一時稱之葢當北宋之季如汪藻孫覿皆
　　　　以四六著名惟汝文能與之頡頏周必大序
　　　　覿鴻慶集稱中多誤收汝文所作亦足見其
　　　　體格之相近矣楊萬里誠齋詩話引汝文左
　　　　僕射制中古我先王惟圖任舊人共政咸有
　　　　一德克左右厥辟宅師二句以為用成語雅
　　　　馴妥貼之式又引賀蔡攸除少師啟中朝廷
　　　　無出其右父子同升諸公二句以為截斷古
　　　　語補以一字而讀者不覺為巧之至今觀其
　　　　文大都根柢深重措詞雄健所謂無一字無
　　　　來處者庻㡬足以當之非南宋表啟塗餙剽
　　　　掇之比其為作者所推非徒然也集乃其子
　　　　耆年所編見於宋史藝文志者三十巻明以
　　　　來久不復傳今從永樂大典各韻中掇拾排
　　　　比編為十巻以存其梗槩又汝文罷執政後
　　　　嘗提舉洞霄宫宋史失載其事近朱彞尊撰
　　　　洞霄題名記僅以李彌遜筠溪集所作制詞
　　　　為據繫之紹興二年且取靖康原職題曰顯
　　　　謨閣學士今考孫繁誌銘則汝文實在紹興
　　　　七年冬以郊恩除資政殿學士提舉洞霄宫
　　　　彞尊未見此文故所記俱誤今並以繁文附
　　　　錄於末亦足為考證之一助焉乾隆四十六
　　　　年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　忠恵集巻一　　　　　　宋　翟汝文　撰
　　内制
　　　戒士大夫不為朋黨詔
朕惟先王之時在位者有羔羊素絲之節故其詩曰退
食自公委蛇委蛇某謂曲折而行可蹤跡也其謂出公
門入私門而無有外交也盖知誠身以事君為忠而豈
以邀夫爵祿嗚呼其何修而可以至此乎朕夕寐晨興
以稽若先王之憲以訓廸在位罔以側言亂度罔以逸
欲從已躬率是道以先士大夫庶幾士大夫咸以名節
自勵形于四方民有所視傚而還觀之乆未始云獲也
朕愍然念之豈朕躬教之辟董正于爾在官者未信歟
將風俗未殄而難可遽革歟凡所為爵祿勸勉者不足
以警動人歟盖先王所以勵世不獨以慶賞刑威為國
使人於慶賞刑威之外有所愧耻而不為夫秉忠蹈義
之士朕之所嘉也比周朋黨朕所弗臧也顧所為拂朕
之志蹈於耻辱則子大夫其無乃自棄不自好也歟書
曰以公滅私民其允懐苟盡公也民懐之矣況朕於爾
所欲顧有不察乎繼自今其祗若朕訓以既乃心爾或
不從朕言其於爾躬有罰布告在位明體朕懐
　　　賜張孝純詔
勅孝純卿力保孤城外抗強敵率厲將士乆已踰時朕
北顧軫懐無忘終食已遣李綱為宣撫使劉韐為宣撫
副使又分命解潛等為制置司同濟援師鼓行協力卿
宜聲勢相倚内外合攻乗兹銳兵往禦外侮明諭將士
各奮忠誠爵賞之行朕無所愛
　　　撫問河南制置使解潛詔
有勅金人俶擾汾晉宿師命卿撫臨式遏亂略徃殄強
敵底寧朔方
　　　撫問王􁞯并一行將佐軍兵等詔
有勅卿汝等暴露冠盖跋履山川躬提偏師徃定亂略
特加撫問以勞旋歸
　　　賜李綱玉束帶戰袍金帶馬甲刀劍細物銀絹
　　　茶燭等詔
有勅卿奮揚天威躬秉武節徃殄敵衆撫寧兵師宜有
寵頒以光行役
　　　賜新除資政殿大學士中山西路安撫使詹度
　　　辭免恩命不允詔
勅詹度省所再上奏辭免資政殿大學士恩命事具悉
卿以縱敵越境緩其歸師引愆辭榮可謂知耻方今邊
陲不靖虔劉朔方命卿總戎於艱難非但潔巳而㢘謹
徃服軍事肅將天威戡彊敵之分虞攄中朝之夙憤庶
幾孟明報殽之役追繼曹沫復柯之盟苟能慷慨以立
功賢於逡廵而避寵所請宜不允故兹詔示想宜知悉
秋熱卿比平安好遣書指不多及
　　　賜給事中詹乂乞淮浙一小郡或在外宮觀不
　　　允詔
勅詹乂省劄子奏乞除淮浙一小郡或在外宮觀差遣
一次事具悉賢者在位賴其儀刑嵗計有餘豈待勲閥
而卿自訟無補志欲懐歸與其辭祿而畏譏曷若受寵
而思稱為朕謀國於爾有辭所請宜不允故兹詔示想
宜知悉
　　　賜吏部尚書莫儔辭免兼侍講恩命不允詔
勅莫儔省所奏辭免侍講恩命事具悉朕詢求儒學入
侍燕間講明六藝之歸允賴多聞之益爾進讀方冊援
證羣書雍容可觀誦說有法朕方嚮意經術追跡古文
庶幾㣲言命使折衷爾其信以傳信慎所闕疑令朕聞
所未聞施於有政所請宜不允故兹詔示想宜知悉
　　　賜刑部尚書李彌大乞除便鄉小郡或外任宮
　　　觀不允詔
勅彌大省所奏欲望除便鄉一小郡或外任宮觀任便
居住事具悉頃者彊敵内侵嘉爾獻䇿朕惟朔方重寄
命爾撫師兵戎乂安疆場綏靖事既底定今其遄歸顧
非寵遷何以遜避所請宜不允疾速朝見供職故兹詔
示想宜知悉夏熱卿比平安好遣書指不多及
　　　賜御史中丞陳過庭乞宮觀不允詔
勅過庭省所上劄子奏乞除在外宮觀差遣任便居住
事具悉卿頃任風憲屢貢讜辭肆朕纉承復還舊物督
姦為國昔聞臧孫之立言端委在朝今見叔向之遺直
而幡然求去殊異所期方今議論畢陳紀綱略定思得
卿重徃修厥官所請宜不允仍止来請故兹詔示想宜
知悉
　　　賜知雄州郭仲荀辭免遂安軍承宣使仍更轉
　　　一官回授白身恩命不允詔
勅仲荀省所奏辭免遂安軍承宣使仍更轉一官回授
白身恩命事具悉朕嘉爾扞城寵以使節増崇褒賞之
典旌勸忠義之臣辭之非艱思所以稱所請宜不允故
兹詔示想宜知悉秋熱卿比平安好遣書指不多及
　　　賜新除給事中楊時辭免恩命乞致仕不允詔
勅楊時省所奏伏望追還成命許令致仕事具悉朕起
卿燕閒任以言責卿得時遇合欲踐所聞擢從諫垣徃
莅𤨏闥庶幾疇昔抗章伏閣之志施於今者論事批勅
之間而以疾引年懇辭謝事朕意未可卿其少安所請
宜不允故兹詔示想宜知悉
　　　賜新除徽猷閣直學士楊時辭免恩命不允詔
勅楊時省所奏辭免徽猷閣直學士恩命事具悉朕聞
古者崇德先耉老成人之不遺士雖引年皆耄期稱道
而不亂朕從爾謝事之請嘉爾為臣之終雖皤然旅力
之既愆而綽然進退之餘裕加命以職寵榮其歸使㢘
耻復興名節滋重士有矜式不亦可乎所請宜不允故
兹詔示想宜知悉
　　　賜權管幹殿前司公事王宗濋辭免殿前都虞
　　　候恩命不允詔
勅宗濋省所奏辭免殿前都虞候恩命事具悉卿総齊
禁旅祗䕶殿巖守衛京師作固王室命兹環尹以奬爾
庸胡為懇辭不承朕意雖褒申伯之元舅欲同懿親而
戒祈父之不聰敢云虚受勉兹職事期於爾成所請宜
不允故兹詔示想宜知悉
　　　賜武昌軍承宣使權管幹侍衛歩軍司公事閭
　　　勍乞宮觀不允詔
勅閭勍省劄子奏乞一宮觀差遣事具悉師律以順成
而為臧軍事以無犯而為正朕方將帥乆任欲以紀律
而服戎爾其威令必行使知少長之有序惟服朕訓無
棄爾成所請宜不允故兹詔示想宜知悉
　　　賜新除汝州觀察使曹曚辭免恩命不允詔
勅曹曚省所奏辭免汝州觀察使恩命事具悉廼者加
命使節屬當戎行爾以世祿引嫌抗言避寵朕惟光獻
臨朝之澤烈武佐命之勲及其子孫褒爾閥閲徃服新
命無為固辭所請宜不允故兹詔示想宜知悉
　　　賜門下侍郎耿南仲辭免男延禧除太常少卿
　　　恩命不允詔
勅南仲省劄子奏辭免男延禧除太常少卿恩命事具
悉朕蒐攬賢雋程其器能豈以天官而為私寵奉常之
擢誰曰不然而卿以嫌力辭初無祁奚内舉之意朕慎
用德選寧有尹氏世卿之譏所請宜不允故兹詔示想
宜知悉
　　　賜朝奉郎試兵部尚書孫傅辭免兼侍讀恩命
　　　不允詔
省所奏辭免恩命事具悉朕復爾舊物思聞嘉言雖殚
儲宫調䕶之勤而失露門進讀之益故使卒業便於詢
謀方求胥臣之多聞允賴寛中之篤學其悉爾藴以廸
朕聰所請宜不允故兹詔示想宜知悉
　　　賜參政福建宣撫使孟庾詔
卿輟從廊廟徃摠戎兵先聲所臨羣醜自殪雖閩粤巳
定方奏凱旋而湖湘未寧猶煩夙駕勉事道路務專精
神思見儀刑念山川之悠逺倚成籌䇿賴樽爼之折衝
特諭朕懐益嚴師律
　　　賜福建宣撫副使韓世忠詔
卿率先戎行徃遏亂略慨然忠義之奮殄此狂狡之餘
究觀用心造次許國見危授命不以事至而辭難好功
與名豈待爵賞而加勸方今底平閩越士巳䇿勲經略
湖南兵未振旅俟卿凱旋獻㨗蕩定有期論次前後之
庸併加寵數之渥益堅用命其體至懐
　　　賜新除端明殿學士江東路安撫大使李光再
　　　辭免恩命不允詔
勅李光省所奏再辭免恩命事具悉朕觀秣陵根本之
地有表裏河山之固非我文武兼資之臣孰當公侯干
城之任乃者輟卿帷幄為國藩翰庶幾京師之蒙福將
使自葉而流根而卿乃以人言過自為計朕惟讒說殄
行能震朕師蒐慝服讒本誣盛德豈容小醜歴詆在廷
以卿自信不疑之心副朕委任責成之意益務體國無
復有辭所請宜不允仍疾速起發兼程前去之任故兹
詔示想宜知悉夏熱卿比平安好遣書指不多及
　　　左中大夫同知樞宻院事沈與求除知樞宻院
　　　事制
履中微之運日有氷淵之虞念大業之難凛若芒刺之
負時方右武事莫急兵乃眷樞筦之臣備宣忠力其正
機庭之位増重本朝具官某學洞古今才優經濟周旋
萬事有蓍龜先見之明夷險一心挺風雨不渝之操任
國柱石作朕股肱比從真館之游起參右府之寄宥夙
夜之宻命翼翼秉心賛帷幄之深謀孜孜盡節方重安
危之倚式昭翊亮之忠匪進陟於鴻樞其曷副於公論
朕將祗承天命以戡定禍亂所賴制勝樽爼以輝耀威
靈益修我戎企是機㑹儻三軍五兵之用可以懐徕彼
九州四海之人何憂弗格副予至意厲爾壯猷
　　　參知政事劉大中除資政殿學士知處州制
選用賢能建置輔弼欲以肅清内外圗濟艱危然以采
之不廣則難以得人任之不乆則難以責効至於畏逺
權柄以疾為辭懇避寵名以事而解亦不得固留也具
官某以勁挺之資守中庸之學沉幾敏識足以有為於
時同寅協恭足以不愧於昔自擢參於大政實有副於
具瞻而稱疾病者至於再三上印綬者至於數四朕惟
眷倚之重中外則均進退之宜始終以禮是以畀括蒼
之舊鎮加秘殿之隆名以便爾私以從爾請夫官盛任
使固古人所以勸大臣之道而易祿難畜亦儒者所以
為自處之常惟益究於乃心則有光於朕命
　　　真臘國王金裒賔深明堂加恩制
門下宗祀之慶覃及萬方象胥之言通於九譯乃眷海
隅之長屢修時事之恭其敷神休用錫爾寵大同軍節
度雲州管内觀察處置等使金紫光祿大夫檢校司徒
使持節雲州諸軍事雲州刺史兼御史大夫上柱國真
臘國王食邑三千四百戸食實封一千四百戸金裒賔
深夙推誠節逺有令名載馳大賂之琛入効充庭之實
亦惟恃我朝廷爵秩假寵有邦用能保爾山川土田傳
序累世頃專將閫之任乆假齋鉞之華能肩乃心不失
舊物朕躬祈宗祀敷佑羣黎㳙選季秋之辰具嚴三嵗
之享敞九筵之重屋並侑祖宗率萬國之歡心奉承圭
幣爰因熈事之恵澤増益食賦之爰田寵爾世臣併加
命數其祗敦䇿戒思保寵榮於戯翕受蕃禧以丕釐上
帝之命大賚率土用不遺小國之臣可特授前檢校司
徒持節雲州諸軍事雲州刺史充大同軍節度雲州管
内觀察處置等使兼御史大夫真臘國王加食邑五百
戸食實封二百戸散官勲如故主者施行
　　　占城國王楊卜麻疊明堂加恩制
朕采汶上之儀因省方而享帝授泰元之䇿期斂福以
錫民歡忻既洽於羣神慶施遂周於四海載頒顯命以
建殊邦具官某氣稟純和性資忠一介南溟而有國世
蒙湛露之多濡謹北面以稱藩蚤識疾風之不作庭琛
屢貢爵典荐加建大將之髙牙視三公之極位王靈滋
至侯度益恭屬展采於宗祈既成熈事顧廣恩於祭澤
可廢彞章乃増衍於爰田并倍隆於真實以侈精禋之
貺以昭順節之褒於戯崇徳報功朕則靡遐遺之間嚮
風慕義爾其堅内附之誠徃對寵恩永綏厚祿
　　　闍婆國王悉里地茶蘭固野明堂加恩制
朕省方近國聿崇三嵗之親祠展采合宫咸倣九筵之
徃制玉帛交薦豆籩駿奔輯廣禮以㳙成委鴻休而来
假肆推慶施用軼緜區具官某性質温恭天資誠順宅
海隅而有衆自矜樂國之餘嚮天闕以觀光夙起華風
之慕梯航屢至爵服載頒地雖隔於域中心每傾於日
下屬修元祀普洽湛恩惟顯相之勞賞已加於羣后念
来臣之舊澤豈間於遐方即六纛之前儀仍三槐之故
秩衍之多戸陪以真封併為裔土之光式廣穹旻之祐
於戯寵均列辟曽無内外之殊居限重溟當識朝廷之
誼徃綏蕃祉以永令名
　　　節度使開府儀同三司除尚書左僕射兼中書
　　　侍郎制
古我先王惟圗任舊人共政咸有一德克左右厥辟宅
師格於皇天廸我髙后嗟爾萬方之有衆聽予一人之
作猷具官某為國世臣若時元老有申伯柔恵之德揉
此萬邦有山甫將明之忠式是百辟勲在盟府紀于太
常淑旂綏章壯十乗元戎之寄繡裳赤舄兼三事大夫
之儀疇論道經邦之逺猷對代天理物之元宰眷兹屏
翰作朕股肱遄命衮衣之歸爰趨介圭之覲賚予良弼
維簡在上帝之心建爾上公以欽若先王之烈具瞻四
海師表萬民其正左輔之名徃摠西臺之務朕欲四方
其訓無競惟人汝維庶績咸熈允釐在位命乃保乂格
於丕平使山川鬼神亦莫不寧致華夏蠻貊罔不率俾
於戯欲治已乆得時為難由成湯而至文王若伊尹菜
朱之親見乃齊宣之知孟氏曽管仲晏子之不為徃肩
乃心以輔台德
　　　工部侍郎除節度制
朕若古有訓無競維人六軍之將命卿用嚴師律萬夫
之長觀政以總戎功圗惟元老之猷増重師干之寄疇
於常伯廸此外庸咨汝在廷聽予明命具官某智涵逺
略文被明章有見危授命之忠不愆於素有決勝運籌
之略惠可底行惟懋汝績克簡朕心肈自冬官之崇徃
司方岳之寄賁齋壇之旄鉞具將閫之威儀受兹(闕/)錫
韓侯之赤舄虎符龍節荒外服之山川犀甲熊旂侈元
戎之威命用光於衆有煥其容四國于蕃内以承寧於
諸夏大邦維翰外以統制於殊方予欲壯形勢以重國
威汝惟揚聲名以振鄰敵腹心干城之寄公侯所以好
仇先後禦侮之臣昆夷所以致附式遏亂略以戒不虞
於戯修方伯之職以受王嘉師殿天子之邦用成爾顯
德無失朕命徃肩乃心
欽定四庫全書
　忠惠集巻二　　　　　宋　翟汝文　撰
　　外制
　　　王行可除開封府右司録制
朕用中執法以肅齊紀綱協同國是實有嘉績然初不
汝知也抑有子而材觀汝所以教忠則賢矣擢汝天府
之屬重能以嫌自别益嘉其志升總羣掾祗服朕言
　　　盛允開封府司戸曹事制
朕惟京師衆大之居有獄市并容之寄制煩治劇自昔
為難故選建司牧慎用其屬爾以文無害祗服朕命欽
哉
　　　王孝開封府儀曹掾制
禮與法相須為用禮所不可者法之所禁也故伯夷用
典禮以折民臯陶用刑以教祗德兩者相須如是爾為
掾天府掌凡禮事茍知禮矣於聽訟折獄何有哉
　　　王孚開封府司兵曹事制
天府建國之始朕肇正尹牧改制羣掾咸有所職無俾
擾德爾將事膚敏無易乃選聽訟折獄其傅古義欽哉
　　　朱惕開封府兵曹係開封尹王詔特薦制
大道之行人以公舉昔祁奚能舉善於晉稱其子不為
黨韓獻子受趙孟之舉戮其僕不為過豈非公於為國
而無事於姑息者乎朕詢謀卿士之衆因詔言以知汝
惕試之天府非特以是觀汝從政亦因以是觀詔所舉
汝勉之矣
　　　王汝明開封工曹制
汝為吏而材使者咸以為言夫能用其長發聞於世朕
固寵嘉之抑知人之難吾欲其材適於用而聲中其實
故復觀所從政使𨽻天府孔子曰如有所譽其有所試
汝勉之矣
　　　李彦端陳彦修並除開封府少尹制
王畿作極四方曰衆大維京師視昔三輔實繁庶獄朕
篤近舉逺首於兹邑近拂予志其能觀政有邦爾從政
克藝徃陟亞尹惠養無告威制弗若離爾王明並受厥
福休哉
　　　都官郎中蔡榖除開封少尹制
朕咸和四方民罔有内外矧我甸服惟爾庶邦所瞻用
慎擇尹伯立政以作民孚先敷求爾多士惟爾榖耆艾
好修徃丞於長爾惟戒哉為天牧民非爾惟曰天牧其
尚監於天顯矜慎罪罰率用彞憲則惟爾克享欽哉
　　　戸部侍郎王革除開封尹制
朕惟王畿千里之廣雜衆民五方之俗職於内史自昔
為難非有豪傑兼人之資孰當衆大尹正之任具官某
政事通明智識閎逹必能以發姦擿伏為治以保民馭
吏為本豪強誅鉏則小民得職惡者勿殖則善者伸矣
爾嘗試於斯未究其用徃服乃事以繼前烈
　　　朝請大夫閻騤除應天少尹制
朕班授政常肇初惟名實惟公師暨臣僕咸改釐位置
矧天府作極四方用正爾尹牧羣掾對越於古粤陪都
用協厥邑汝以政事贊乃長其易名於今兹
　　　兵部侍郎陳彦文除顯謨閣待制河南尹制
成周肇初於洛邑乃求地中惟卜宅肆我祖宗造邦以
為西郊宫室宗廟罔不咸在咨擇近列俾作尹於兹邑
具官某延登貳卿祗若予采予欲審觀政事俾爾施績
於民出試近服爰畀管鑰徃居留於成周舊邦其尚固
封守無媿前烈
　　　黄靜廣東路常平盧知原利州路常平制
先帝為力本任農之法而尤詳於荒政豐則委積水旱
則施舎所以權節民用而為取與其法完矣然視嵗之
上下察民之緩急非才識之士通達法令審於奉承則
吾不以付之爾等咸以選用祗服此言
　　　湖南常平王本除京畿路提舉常平鄧益京西
　　　路提舉常平制
朕推哀矜恤隠之徳畀於將命喻指之臣使推斯意以
致斯事夫能體朕徳意鮮矣昔成王之告康叔未有若
汝封之心朕心朕徳惟乃知以成王咨嗟勤懇如是夫
能喻上所欲推以置人腹心難矣哉爾等咸朕識擢無
忘訓飭
　　　又朝請郎黄靜福建常平制
汝出於閩粤俾汝將事徒以汝能識民情偽知吏寛猛
夫以王命督察郡國固巳榮矣而况懐綬以歸郡邸持
節以見關吏豈非昔人所賢而於汝謂寵乎
　　　應安道除淮東路常平制
朕建劭農之官修水土之政為復除以惠鰥寡均地賦
以寛民力有不順成荒政畢舉靡所遺矣汝以才選奉
若成憲則為稱職
　　　武功大夫宋滋提舉京畿路保甲兼提刑制
三代兵刑為一所謂大刑兵也今汝以武列用夫能教
民技藝拳勇汝之所易而用律察於㣲文汝之所難也
然吏道以法令為師輕重有典而師衆以順為武必其
少長有禮而後兵可用也其責不亦難乎汝慎其所易
而深憂其所難則寡過矣
　　　賈君文河北路提刑兼保甲制
朕繕修武備而寓兵於農矜慎庶獄而求生於律夫民
勇而知方則易使獄以情察則民服兵與刑國之大事
也汝以武選奉將使指習於舊治則易為政治兵欲嚴
恤刑欲寛嚴失於急寛失於縱能審而用則罔所愆可
　　　宋滋賈君文康厚种師中王璟滿志行並提㸃
　　　刑獄兼保甲制
國之兵刑大事所在朕惟無有驟用其民不教而戰又
惟無有誤於庶獄不辜於戮故講事於蒐狩教民知義
哀矜於刑罰以良折獄其孰能奉將使指俾予從欲以
治者乎汝以武選祗服朕訓惟慎與畏庶㡬有濟
　　　兩浙路提刑周邦式江東路提刑李公年兩易
　　　制
江左之地瘠其民力耕而望嵗呉越之地富庶其民趨
末而彌侈夫禮義生於富足疑若易治然瘠土之民勞
則好義其富有不如貧之紓也唯視其俗之緩急以為
賦政之寛猛於是乎嚴而不疵寛而不流汝等既將命
矣易地而徃勉服此言
　　　葉黙等江東淮南運副制
惟古王人存省諸侯粤行人撢人暨訓方氏形方氏典
乃職王又時廵觀侯度詔賞罰朕惟今邦國若否耳目
是寄實惟爾膚使汝等舊惟成人往指告於四方寛詔
地恫瘝罰刑俾逺不戚於朕教時乃休
　　　荆湖北路提刑徐宅除荆湖南路運副制
昔孔子稱季路果於從政可使治賦於千乗之國夫千
乗諸侯之封也顧子路兼人者能之今刺史總郡國如
古者十數而責成於一人之任豈不難哉然能使雖衆
如寡雖遠如近惟才者然後優為也汝使於四方以善
最聞其服新命往底成績
　　　王璹除京西運使制
惟兹官師百執委任責成既乆乃孚咸即爾工矧歴試
惟舊有勞於厥邦用嘉厥休無斁爾宣力四方正事克
明乃良於行丕應朕志兹予商賚爾功懋正顯秩維民
綏於舊訓維政事習於舊俗上下胥信時則罔艱其爾
慎毖厥終徃承於故武
　　　直龍圖閣梓州路運副趙遹除集賢殿修撰本
　　　路運使制
昔先王勉勵在服制為徳賞無敢以其作好輕用唯是
車服之寵曰天命有徳將實代天鑒觀而與之可輕乎
哉朕躬率是道以視羣臣汝將事於蜀顯有丕績秘殿
之職華國之選朕非以是私汝亦非以是徒寵汝為也
其思所以畀汝者
　　　陳覺民起復陜西運使制
汝執親之䘮篤於守禮朕惟忠臣殉國之義有釋哀奪
情之典起汝哀疚付之漕事夫禮有適變而從宜權有
反經而合道汝學於古則嘗聞之矣祗服朕命以顯乃
親
　　　江東路轉運副使姚孳荆湖北路轉運副使孫
　　　漸兩易制
古者荆州之域其川九江其賦上下其在春秋楚之建
國也後世始分江湖以殊統制今爾漸以嫌自列朕惟
忠臣事君無有擇地而處又以禮必均勞逸不求於他
使與孳易皆禹服荆州之地職貢既同厥壤惟舊所以
為爾等自謀深矣其祗悉朕意務安爾職
　　　淮南路轉運副使宋康年淮南江浙荆湖制置
　　　發運副使制
惟東南貢賦漕舟自淮泗嵗不時入用蠧厥載朕俾厥
貢自庶邦徑底於中畿餉溢予廪時乃食新爾以推擇
承命奉若成憲朕方盍徹以裕民乃其取贏為羨餘朕
弗臧乃事時則有愆惟爾廸知畏義其徃省哉
　　　直祕閣陜西路運使陳遘除直龍圖閣知慶州
　　　直龍圖閣知慶州侯臨知延安府制
朕責成閫外之政委以方面之重欲其因事施宜以權
制敵古者大夫出疆有可以專境外之義而使者受命
辭之禮茍皆從中孰與任事爾等久莅疆場習知邊務
其亦鑒前政之失而知朕意所以付爾者矣必能伐交
與謀善用籌䇿徃悉爾心期於有成
　　　徽猷閣待制龎恭孫知成都府制
春秋王者無外以四裔為守治世為國不師以公侯干
城蠢爾戎羌藉其疆境使為外守以扞固吾圉必有干
城而制其腹心載稽顯庸可無異數具官某歴試於外
實勞厥初徃城蠻方以宣王畧不有禦侮孰威不庭豈
惟暴露經營之勤實賴撫綏安集之力錫爾延閤殿於
坤維尚繄壯猷以靖疆埸
　　　程鄰知荆南府制
朕偃兵息民不勤逺畧蠢兹蠻封請吏於我率是羣醜
以式王命為擇賢帥綏靖其民肆余命爾徃固封守夫
地連巴蜀叛服不常不可覿武無使怙亂申命爾徃唯
安輯之不求勝也彼擾於服習將率舊徳其肯自棄於
惡而必為釁乎
　　　顯謨閣待制知蘇州盛章知真定府制
朕惟内外股肱之郡委重二三師帥之臣茍非更變不
疑謀慮有素則必臨事而懼安所倚成具官某擢置侍
從顯有風烈疇咨夙望之已著庶㡬逺人之信服畀爾
方面為朕藩屏夫文武異用兵民異政以文綏靖以武
威制非此二者將焉取斯
　　　顯謨閣直學士梁子野知河陽府制
朕於侍從之臣必試以牧民審觀治行將使知朝廷詔
令之意習四方宣力之事盖不學操縵不能調瑟未能
製錦必將敗材故歴試政事考其功實將有為也具官
某蚤繇閥閲踐更邇服盟津之壤為股肱郡朕既處汝
以近民亦將因民以觀汝其以法令為師則能寡過
　　　知單州宋昇可徽猷閣待制知應天府制
商丘后帝以封閼伯武王以為商人是因始起㣲子肆
我祖宗造邦王業之始盖與全魏洛師均倚為重朕豈
輕其人哉具官某發聞於少才識膚敏爰試政事委以
留鑰維父維子隠然相望並踐邇列更歴藩服豈非朝
廷之盛而搢紳之寵乎益務靖共無忘忠孝
　　　直秘閣京西運使王璹除集賢殿修撰知平江
　　　府制
昔先王處民瘠土惟民勞乃好義罔有佚欲肆於東南
浮於震澤惟吴會厥壤豐殖厥賦倍蓰民從驕奢狃於
舊俗朕咨度外庸賦政以已俾咸有革心爾服我王事
忱有顯績用分土南服其胥訓小民式從爾政治無康
好舊習惟良顯哉
　　　集賢殿修撰知鄆州吴拭復龍圖閣待制知河
　　　南府制
若古元侯屏衛中國為時友邦以克厥庸用能四方以
無競底於丕平朕惟二三屏翰殿我王室匪我舊人孰
堪徃釐具官某政事顯聞有勞於歴試昔踐邇列其能
體予徳意用康小民畀爾舊物肆命爾徃撫乃封其綏
靖疆土以倡庶尹俾我周邦咸喜欽哉
　　　資政殿大學士中太一宫使兼侍讀鄧洵武除
　　　河南府兼西京留守制
維昔三川之舊邦自周九鼎之卜宅圖書所出之地風
雨所交之畿而况列聖陵寢之所在原廟衣冠之所㳺
非我舊人孰分憂顧具官某器博而用逺實茂而聲宏
覲自洛師勉留祠館數祈均逸於外服每秉勞謙之小
心朕惟大臣中外之迭居嘉賢者進退之以禮時乃舊
治式圖爾居予欲宣力於四方用觀賦政爾惟乃心在
王室其尚告猷
　　　新除集賢殿修撰知江寜府吕拭可改知鄆州
　　　制
朕申命邦甸侯衛咸勤䇿戒審厥民俗土風使賦政事
罔有盭政於民惟汶陽夸奢自昔利口未殄矧承粃政
荐荒於厥初爾典治内史光昭前聞率乃尹正於舊為
朕保釐近服肇自東原逹於表海俾咸爾䝉賴惟爾有
休其能撫余嘉師
　　　發運副使集賢殿修撰董正封知蘇州制
呉俗之敝其民輕揚而奢侈機巧而趨利自昔則然維
有徳君子鎮之以重厚濟之以簡素則民靡然心服不
令而化爾以長者稱宣力四方昔董漕事既悉其俗矣
祗朕訓告期爾政成
　　　直祕閣權發遣荆南府程鄰特授集賢殿修撰
　　　知桂州制
汝昔治桂林經制南服紀律著於士衆威信伸於殊俗
夫戎巳畏則易懐兵已習則易使其改節制徃釐舊治
惟善於始者則能有終其體朝廷柔逺之義益勵將帥
禦侮之畧
　　　刑部員外郎孫羲叟除直秘閣知䕫州制
朕底綏九服弗勤逺略蠢兹諸蠻式我王命咨爾舊治
徃咸乃衆若古士制五刑典兹逺人之弗率朕惟戎兵
曰大刑其施惟一爾昔佐士師唯明克允庀職東觀光
於申命其尚訓兵講武綏靖疆場
　　　朝請大夫韓持知衛州制
昔之君子有不忍刑罰為治其民靡然愛慕有不忍欺
其長者豈非有徳而後能行之以寛乎衛雖褊小其民
重厚朕思得老成人臨以豈弟莫如汝宜昔詩人稱衛
武公之徳曰寛兮綽兮善戯謔兮謂其文而有禮以寛
得民也汝實其言豈惟民是賴朕實嘉汝
　　　蔡居厚知齊州制
齊古之建國其民漸於洙泗好禮而畏義尚賢而貴老
可以徳服不可以力勝可以靜治不可以衆擾昔之為
齊者以平易近民而民歸之以淸浄為貴而民自定汝
以循吏有聞愷悌多愛其師治道於相國而追太公之
遺俗則於汝政成不勞而治
　　　張邦昌知光州制
有民人社稷之重足以為政有庠序禮樂之教足以為
學君子學道則愛人亦可以行其所聞矣汝言語政事
見於已試光雖小邦民俗寛厚請問故老延見諸生因
其禮俗臨以愷悌則予汝嘉
　　　顯謨閣待制知鄭州吕益柔除知越州制
三代要服處會稽揚州之域不及以政然昔有夏方懋
肆覲羣臣於㑹稽地雖險逺亦后省方觀民所底朕敷
求愷悌之士惠綏逺人殿於大邦作固南服具官某寛
厚有容安靜不擾徃喻條教究宣徳澤無曰鄙逺如在
近甸惟民阜安乃稱朕意
　　　顯謨閣待制知明州李圖南除知越州制
朕惟風俗之敝重内輕外師帥近民咸不屑為政去國
益逺則輕棄其民故尊寵侍從之臣出為屏翰之寄以
倡庶邦示不忘逺具官某質厚無華木訥有常易汝近
邦徃臨越俗因其故習臨以簡易使逺民識侍從之體
國而知朝廷之徳意則予汝嘉
　　　石公弼知襄州制
朕加惠四方監求民瘼夫能為朕推廣徳意惠康小民
非爾庶邦之司牧歟惟左右侍從之臣知朝廷法令之
本則賦政於外剛柔適中縱舍有度具官某試於淮海
既習為郡爾亦知夫去其敗羣如牧羊者乎以爾維揚
之政施於江漢之國勉師吏道無忽吾訓
　　　給事中劉安上除徽猷閣待制知夀州制
朕垂意四方恤隠鰥寡用勤施於逺民咸使得職惟厥
左右近臣審喻朕志其能底綏有衆具官某率履自躬
克有常徳昔爾代言昭播告於庶邦匪難自口施乃政
事矧兹近服若予邦甸惟爾心祗辟罔有内外其尚豈
弟擾民永綏厥衆
　　　端明殿學士知熙州林攄除知永興軍制
朕聞有室大競内必有折衝樽俎之臣四方于宣出則
為干城腹心之寄非爾舊弼孰寧我家具官某博厚而
高明沉潜而剛克出疆報聘不降色辭輔政竭誠協賛
帷幄朕惟咸秦西夏之屏有疆埸外域之虞倚綏信臣
崇簡夙望庶幾兼資於文武以厭未形將使畏服其威
名式遏亂略増隆秘殿之職載易河湟之封繄爾外庸
紓予西顧
　　　端明殿學士正奉大夫新知永興軍林攄知應
　　　天府制
昔詩人嘉孝友之士相戒以養春秋褒臣有母遺施及
其君矧我帷幄之舊方懐喜懼之極茍以誠懇可無從
乎具官某秉𢎞毅之節蹈匪躬之故思得卿重撫臨西
秦而指赤心方寸之地披昔人將父之請辭意迫切覽
之惻然我圖爾私莫如便鎮其改節制往釐睢陽夫為
人子能孝其父豈為人臣而不能忠其君哉
　　　徽猷閣待制知應天府宋昇除知汝州顯謨閣
　　　學士席旦知永興軍制
朕歴選侍從股肱之良出為方國屏翰之寄中外踐更
出處迭居固未嘗有三年淹也其倚重均一亦何常之
有具官宋昇議論通明資識强敏易地臨汝徒以爾昔
為宛丘密邇疆境習其禮俗無秕政事必能以平易近
民使鰥寡得職具官席旦樂於愷悌文以禮樂乃者治
蜀威信顯聞其以蜀政易制西夏無改乃舊撫臨兵師
夫為人臣宣力孰匪事君能為朕使逺人綏安則為報
國
　　　端明殿學士徐處仁知潁昌府制
唐虞分岳牧於内外實政事疇咨之臣肆於成周出納
王命其在内服曰卿士乃承寧諸侯以揉庶邦在外曰
方伯兹予有近臣出入中外懋顯休績民克宜之具官
某宏毅有守直方不疚協陪國論造辟納於嘉言朕應
爾顯徳起爾燕休俾爾作固翰垣以憲方國矧昆吾舊
宅之壤宻邇邦甸惟乃心靡不嚮帝室其尚入告爾猷
無替疇昔
　　　徽猷閣待制張果除真定府路安撫使兼知成
　　　徳軍制
河朔天下之根本昔者禹於冀州獨重其賦而常山兵
賦之重為河朔根本之固維此真定宻邇獯鬻謀用儒
帥折衝未形具官某使於四方宣力惟舊忠以上事義
不辭難方朝廷柔以大盟而疆場安於無事繄爾更歴
徃予綏靖治兵牧民文武並用其訖爾庸以寛予顧
　　　王璟河北路㳂邉安撫副使劉宗道京畿路提
　　　刑兼保甲制
訓兵於畿甸備邉於河朔授以使指傅之戎政皆武列
之選也汝自外而入其責益專審慎刑辟肅齊師旅祗
服朕訓以底成績
　　　徽猷閣待制知永興軍何述除涇原路經略安
　　　撫使知渭州制
四方無虞兵寢不試則疆場之臣參用儒者使備患於
無事而厭難於未形顧非邇臣孰堪倚重具官某以儒
術進用以吏事通顯撫臨西秦具著威信易爾節制徃
釐平涼夫上兵伐謀無所事戰軍事有禮無易紀律朕
方懐柔四國不勤逺略爾其謹修兵戎有備無患
　　　殿前都虞侯懐州防禦使姚古特授湟州觀察
　　　使侍衛親軍歩軍副都指揮使環慶路經略安
　　　撫使知慶州制
用公侯以制腹心足為予武執干戈以衛社稷無易老
臣具官某沉靖有謀忠勇不疚習知逺方之事積有扞
敵之庸俾靖羌戎徃固疆圉朕方責成宿將戒以戢兵
汝其威重顯名震於逋冦
　　　龍神衛四廂都指揮使開州防禦使劉仲武知
　　　熈州兼熈河蘭湟路經略安撫使制
朕惟羌戎叛服之弗常思將帥委任之宜擇必有豫備
以戒不虞伐敵以謀雖本廟勝之䇿𨽻兵以武式倚方
面之臣具官某沉靖有謀忠勇不疚習知逺方之事積
有扞敵之庸申命河湟攝固疆圉朕方責成宿将戒以
息兵汝其威重顯名震於逋冦
　　　种師中湟州觀察使侍衛親軍馬軍都指揮使
　　　制
用公侯以制腹心雖本廟略執干戈以衛社稷維爾將
臣式圖勲勞肆用褒顯具官某積有世閥著聞邉陲顧
弗譓之蠻方窺新造之城壁繄爾士衆破走豺虎之羣
俾我天威速如雷電之至師旅益振羣醜既俘朕惟戰
功曰多賞不踰月制詔大吏趣論乃勲寵升亷車畀乃
舊服庶㡬忠力之必報以示朝廷之不忘虎臣獻功古
有在泮之禮太師論賞職在盟府之藏其訖爾庸尚資
禦侮
　　　判登聞檢院王仲端除軍器少監制
昔我先王儲戎器用威不若惟時罔俾衆覿用櫜弓戢
戈藏於王府曰惟佳兵朕敷文徳底乂制戎器曰毋忘
備禦惟爾愷悌篤誠圖忱於徳若昔垂共工弓戈竹矢
肆後王典寳粤崇鼎離磬惟均令命爾若予工徃蠲乃
事惟明時述欽哉
　　　劉伯容閤門宣賛舍人制
漢以謁者治禮以執法者舉不如儀今兼其任重矣朕
惟四方觀禮於中國賛謁大庭詔見九賔使覿國容非
嫺辭令其孰為之汝務篤謹思所以稱
　　　汝州防禦使知客省事錢愕除樞宻都承㫖中
　　　亮大夫趙希古知客省事左武郎朱孝莊簽書
　　　東上閤門制
朕惟成周侍御之臣粤虎賁小尹暨於攜僕罔不秉徳
祗畏承弼厥辟夙夜無敢戯怠朕用昭徳塞違以厥庶
尹達御事用追迹於文武以爾具官某將事歴年罔有
逸徳朕嘉乃庸無斁乃事其陟前列徃踐乃職曰愕爾
承朕命曰希古爾典屬國曰孝莊其以爾莅上閤咸聴
朕毖無棄爾成嗚呼戒哉弗慎厥初其艱有終
　　　開封尹王詔除龍圖閣直學士提舉醴泉觀制
古者優禮耆艾大夫致其職事於君而猶有不得謝者
所以示朝廷尊賢而尚齒也具官某名臣之後尚有典
刑歴年之久更練衆職乃者典治内史以惠愛聞雖精
明不衰而旅力則愆方當憫勞官職之事佚其筋力之
禮而久於繁劇非朕所安其直延閣徃莅祠館上以稱
朕貴老之意下以慰爾成勞之久可
　　　監登聞檢院鄭脩年除直祕閣提㸃醴泉觀制
國之宗臣佐佑帝室天厚之報必世其徳嘉爾好修洵
美有儀非特以見文獻之自亦因以知君子之澤處爾
天禄間莅祠館譬之養材封殖以待用並事君親豈不
俱榮哉
　　　謝彦除直秘閣提㸃醴泉觀制
朕收俊傑以待用養耆老以厚風俗爾黄髪之良服勞
於外還職爾舊益崇爵列夫老者不貴其力而稱其徳
賢者不求於日用而有餘於嵗計處爾以東觀之職所
以示尚徳齒於朝也欽哉
　　　辟廱博士湯孝本除直祕閣提㸃洪州王隆觀
　　　制
爾昔嘉遯光於師言朕命邦伯勸駕乃造於朝置諸師
儒使士咸有矜式弗渝初志復辭厥位惟去就始終秉
徳不疵實能篤厚風俗律我有民其錫祉福寵爾東觀
之職式用榮歸欽哉
　　　茂州團練使崔仲安落致仕提舉西京崇福宫
　　　制
士之致為臣者篤老而疾引年釋位禮也今爾稱道之
言不亂而筋力之禮猶壯朕安可聽其歸哉然重奪爾
志閔勞以事故處以祠館使從家食上以稱朕養老之
意下以崇爾亷退之行忠於事君何適非報
　　　光禄寺丞陳克致仕制
汝以疾自引致官為臣之義有去就終始之節朕惟壯
而委質老而謝事可不有加秩以榮其歸哉祗服新命
益隆徳齒
　　　大中大夫提舉亳州明道宫劉奉世除端明殿
　　　學士致仕制
委質事君匪艱於初惟進退卒用不疵其艱在終我其
灼知為臣之不易保厥躬惟明哲具官某惟時耆艾嚮
用夀考乃晦明生疢固辭厥位朕嘉爾舊人休爾有辭
於逸惟爾應受顯福多有歴年増錫命秩粤榮初終其
尚若古里居惟爾尹人祗辟
　　　翰林學士知制誥張閣守翰林學士知制誥致
　　　仕制
仕而委質於君疾病則致為臣而去禮也朕於通籍之
臣皆有以寵榮其歸而况左右侍從之臣哉具官某延
登近列實有昭徳乃以病悴自歸印紱為聴其去以耆
爾祉爾其務寧精神冀疾有瘳如古之賢大夫享賜金
以娛父老傳安車以遺子孫豈不為終始之榮哉
　　　鄭僅可通議大夫致仕制
爵人四方胥訓凡厥重輕於我極朕用祗嚴老成人顯
乃爵齒矧引年釋位我其敢用煩爾以政具官某實有
嘉徳克媚上下去就不媮無留於禄惟周人忠厚成俗
曰養老作民恭先肆耆爾祉風於後以勸惟朕眷爾始
終其爾亦克有終
　　　朝奉郎王實特落致仕制
士强艾乃服官政爾謀乃逸棄日於未艾矧我先正之
後惟爾載徳不忝其服政事勉蹈故武光昭前聞
欽定四庫全書
　忠恵集巻三　　　　　宋　翟汝文　撰
　　外制
　　　李彌大韓敦信王彦成並除官職制
朕惟人材不可常得也得之艱則愛之至將使任重道
逺不敢以驟試而輕用復置之育材之地待之歲月之
乆朕意亦可見矣爾等以學藝顯聞疏越之瑟瑚璉之
器清廟之華也優游吾東觀以益崇譽望
　　　朱晉太學正制
古之有好修者使人望其容貎而化服其徳至耻言細
人之事而鄙吝之意不存彼鄉黨自好者猶然况有爵
列於朝而居師儒之任率俊造已成之士豈難哉汝教
人以正當必於是
　　　李璆除國子博士制
朕建師儒崇澤宫羣學士大夫講明道術豈其好慕古
昔樂無用之空言哉將使學而後從政為我奉璋譽髦
之衆如古淑問獻馘之士與凡出師受成之禮於是乎
在夫講之不明爾之責也
　　　李邁國子博士制
以善服人不若善養而人服以法為治不若擇人而為
法朕建學校以賔賢能崇師儒以廣道術使禮義出於
多士而國人有所矜式意在是矣爾等所職不同以經
術用其於逹才成徳皆君子所以教也
　　　追官勒停人國子博士沈扶國子博士制
敇某士之可用者朕不以一眚而忘之也又况於以才
任使而特以薦士為累哉爾行義知能有聞於衆乆於
使事績效可稱任非其人以坐廢斥宗祀之慶覃及萬
方甄序厥官往惟祗服可
　　　柴餘慶國子博士制
敇某爾於為吏才敏見稱㑹課有司當得遷位博士之
選往其勉哉可
　　　辟廱正張綽再任制
朕追古淳烈以建郊學正雅樂以造士擇徳藝者為師
儒端委詔之使閑於干戈羽籥弦誦習吹之容而闗雎
之亂盈耳於以助朕長育人材不亦重乎爾職於是欽
哉
　　宣徳郎王量李熙靖辟廱學録制
師儒之官未有位著於朝也然推所聞以訓迪多士率
以行而人皆法式君子之學至於言行皆為人師而推
以恵後之學者不亦重乎汝知任之重而思稱其職勉
之哉
　　　承務郎李璆中上舍賜第除辟廱録制
汝食舊徳有列於朝能策名學校以藝自奮其可與衆
齒乎申固命秩以為汝寵
　　　文林郎李侗除國子正制
汝由俊造選往蒞師席夫教者使人取法於已若用法
率人末矣其以道藝使人有所矜式毋俾曰夫子未出
於正也欽哉
　　　馮躬厚太常博士制
太常典朕三禮而博士漢掌故之職也朝廷有大制度
諸儒有大議論咸折衷之其制定秩雖卑其任重矣汝
强學不倦珍重有守其還復舊職朕方新典禮以定民
志汝其參古今以時損益
　　　太史局冬官正姚舜輔除算學博士告詞
敇厯數之設推天地之紀協九疇之叙汝備疇人之職
王官之守也往隷上庠推所有餘以貽後學
　　　朱肱醫學博士宋道方醫學録制
醫之來逺矣其言布在方册朕患道術之不明擇師承
以幸學者以爾傳道授業爾亦知戒夫傳不習乎
　　　將仕郎潘明仲除武學博士制
文武相須為用儒者兼資而有也然兵者貴謀而賤戰
文以止戈為武汝講誦師言訓導學者其可不知言哉
　　　太學正孫元卿除舞學博士制
敇具官某古者干籥皆學於東序而貍首騶虞又皆樂
師所以教國子也爾以文行簡在東膠譽處盛矣推所
講明施其右學將見諸生不但習孫呉而已則朕之所
以用汝也可
　　　石思除司農簿制
養才待用有備無患肆敷求於暇豫罔不濟嘉我良士
簡服乃職允迪於茲朕不汝遺
　　　孫傅試中宏詞除正字制
朕博求天下之俊髦程其器能唯恐失之詔有司悉舉
藝文以爾充賦朕既得爾於語言復欲見之行事試之
册府以觀踐履夫言之不可以已也唯君子然後能文
質相稱而華實不渝爾往欽哉
　　　王師仗等除丞寺制
昔先王使人官修其方勤思慮以名一職一日失守則
為姦命用能在位者帥其訓典至於子孫以世守之朕
勉勵庶工使朝夕克儆位著無忘職業爾等待用於時
咸以才奮祗服訓告朕所責成
　　　國子博士尚佐均除祕書郎制
周人置史氏以藏上世遺書與四方之志下逮邦國咸
有司籍朕大建册府集録書契以來選承學之士𨽻職
其間將昭文物以華國也汝美秀而文善識故實賜對
誦説簡於朕心其處汝東觀之任益使博見洽聞以茂
器業
　　　杜克庫部員外郎尚瑜水部員外郎制
古之為禮者珪璋特逹而琮璧有藉器非不同所用異
禮朕於人材或以語言或以政事職業雖殊處於適用
之實則均也爾等討論法令通逹治體進於大廷益信
爾能六卿之屬事有繁簡顧非儒術不在此選行爾所
職以究事君
　　　國子博士李皓祠部員外郎太學録張汝霖工
　　　部員外郎制
昔周王左右奉璋皆得髦士魯侯獻囚與馘亦實在泮
然則學校固養才待用之所從出也朕敷求雋良悉繇
此選汝等乆於學宫辨論經術必習夫齋明祭祀所以
事鬼神示與深知夫舟車器械宫室之所為矣命皓往
佐宗伯汝霖冬官之屬其尚觀汝所學
　　　傅墨卿主客員外郎制
朕養才以待用類能而器使觀其人而後賦其職業今
爾好學有聞試之吏事朕惟言語政事之殊陞爾郎選
處以賔客之任庶幾職清而務簡若爾者可使專對而
與賔客言也往服新命益究所能
　　　降授從事郎國朝㑹要檢閱文字陳邦光特授
　　　宣義郎除都官員外郎制
汝以學行有聞逹於朕聰猶不敢以譽進復觀汝於賜
對語言之間名實既信用之不疑夫言及之而不言謂
之隠言不及之而言謂之躁顧於觀人豈有異術哉六
卿之屬須以待用勉務自竭以赴事功
　　　畢仲愈除都官員外郎制
朕欽承后帝顧享惟率籲俊髦用尊於帝凡我有命畀
爾衆莫匪簡在帝心曰黜棄亦惟后帝不蠲用忱鑒於
茲惟徳嘉爾猷好修克有令問往佐治典究觀爾績告
爾滋克勤朕言艱哉天命可畏其無斁於爾躬
　　　馮熙載除右司員外郎制
朕董正六官之職總治萬㡬之微澄本源以清流弊振
綱維以舉衆目賛治凡要委於都司崇簡其人將與為
治非小試之也以爾學古好修言以自文已試而用人
則信服必能知朕所以命爾者益究乃事同寅協恭
　　　姚宗彦除右司員外郎制
政事之地委於二三臣者必有為屬以禀承庶事肅齊
紀律汝以才術預在此選唯執要以治詳唯端本以齊
末則於事不煩而為力者寡往欽哉
　　　蘇棫考功員外郎制
朕惟知人堯舜所難雖岳牧咸薦然猶歴試而後信之
不以毁譽而廢其責實朕陟降在廷均率是道課吏之
法綱目咸具明用功伐以詔爵賞今汝亷直不撓故命
此職唯明與哲乃能宿業
　　　葛次仲度支員外郎程固膳部員外郎制
朕於六卿之屬有所考擇而無所輕重皆學士大夫之
選也以經術進欲其明習憲度以徳厚進欲其率勵風
俗朕於是博觀而詳試之庶幾得人之盛爾等咸以俊
良故在此選雖出納膳羞皆有常法然知所以命爾為
難也其往踐乃職副朕為官擇人之意
　　　司門員外郎鄭昻駕部員外郎徐旼兩易制
朕不難於與人以爵位而難於使人以器隨其器而適
用所以為材也汝等為事之故各易其所均此二者無
易汝宜思其艱哉益勤汝守
　　　李膺除職方員外郎制
昔者聖人知人各有能不違所長而暴其短以孟公綽
優於為趙魏老而楚由于不能城麋之事故其使人也
器之今汝以漕事對雍容儒術察其篤行非撥煩者職
方氏掌輿地之圖籍於事至簡委蛇退食以崇雅望不
汝勞也
　　　蔡竑除户部員外郎制
朕於人材不自為進退惟厯試以事而觀其始終見賢
而後用汝更踐臺閣既有聞矣朕豈以名譽而先功實
哉爰試政事使典財賦夫智不能權輕重仁不能當取
與不以為也無失朕命益觀汝能
　　　禮部員外郎黄齊除吏部員外郎職方員外郎
　　　傅宜夫禮部員外郎制
人材重輕繫於國人之論議而朝廷用舎亦為風俗之
隆替昔風人美徳位之宜見於車服而切譏其光華無
實者以明不稱汝等在列嘗有所試矣朕酌於民言察
於譽望咸曰允哉増重命秩以為汝寵
　　　知大宗正丞王規可司封員外郎制
朕欲在位皆有羔羊素絲之節如古之事君其委蛇曲
折行可蹤跡也將何術致之哉惟得修飭之士表異在
廷為庶幾焉察汝所守端靖不回試之中臺以成朕志
夫三代之所以直道而行汝嘗學之矣
　　　李邦彦吏部員外郎制
古之掌選者銓叙九流而以人物為已任進退能否而
失職者無間言夫能上下相信不疑非以其人故歟汝
昔為選首乆莅東觀察其所養豈弟不回太宰之屬將
以是觀汝必能於法律之外有所甄别如古之君子所
以為政者
　　　蔡榖都官郎中制
汝賛治天府有能政事朕猶欲觀汝於常平之政然材
果可用無適不宜與其出試治民使典一路不若歸治
根本以及四方朕豈以其重易所輕哉其陞司㓂之近
屬無替疇昔之治行
　　　監察御史徐禋太學博士江固聶醇並郎官制
人材衆多無所作成則士茍以守繩墨循致爵位非使
人趨赴不倦之意也朕躬御便朝蒐四方疎逺之士得
於進對不次而用將以竦動在位者汝等因能而任皆
朕選擢非有左右稱揚之素也其務稱斯舉無忝所知
　　　秘書丞翁彦深除禮部郎官制
朕承命古帝制器考禮粤尊彝犧象改作匹休三王乃
祠后土肇位方澤接於古帝迄用享神人交驩以妥汝
我司籍克守典禮惟昔魯史易象春秋俾周禮不斁是
頼汝繇外史即命於茲其能毖於瑚簋
　　　倉部員外郎范之才除户部郎官制
朕經制裕民維時摘山暨煑海覿乃長利庶倉沃衍國
用克溢審汝惟材將命方國肆其歸哉修復舊職益究
汝止往底於成
　　　尚書考功員外郎蘇棫辟廱司業制
漆書藏於屋壁而學校廢缺瞽師入於河海而禮樂殘
壞朕追復三代之烈為辟廱禮樂以造士而擇道藝者
以為師長其選不亦重乎汝昔嘗為儒官多士信服益
舉爾職養才取士為朕得人則爾職舉矣
　　　承議郎虞奕除監察御史制
朕咸庶工率時朕志維時安或怠於成乃不克祗畏於
簡書肆求篤實之士付爾紀綱凡厥政有弗若於訓臣
弗協於極爾乃盡言入告無畏强禦無縱詭隨祗肅在
廷欽哉
　　　毛友方劭除監察御史制
朕大明賞罰具訓於有位欲羣工祗迪法令既黜其文
具而不以實者矣中執法之屬所以為朕督制庶尤者
也爾等文學論議推於薦紳其往新命謹視官邪無縱
詭隨朕將觀爾於是
　　　路允迪除監察御史制
朕責成在位總正名實獨頼耳目之官以時督察舉其
勤惰能否以詔賞罰廢置持國綱維助成政理不已重
乎爾繇學校進朕所識㧞必能體國為意其悉爾心勿
枉勿撓興於朕躬無有所隱
　　　陸徳先監察御史制
朝廷乂安人有法守則吏或狃於故常習安翫治弊實
生之惟爾執法者以時為朕督察夫曠官失職不待舉而
見惟夫文具而實不應察之所難也汝以名節自嘉往
踐所聞欽哉
　　　吏部員外郎黄齊校書郎李彌大華實蔡竑並
　　　除監察御史制
人君冕向前旒崇設外屏所以收斂聰明而不自用故
以執憲為耳目之臣夫一人之身腹心焦勞於内而視
聽不審可乎朕中夜以思唯恐吏治不良四方之民有
失職不辜子大夫學於上古通於世務其為朕察治衆
職程奏顯言切磋究之無忽
　　　尚書右司員外郎馮熙載除起居郎陳邦光起
　　　居舍人制
朕惟堯言布於天下文武之政布在方册夫唐堯文武
之世尚矣豈非當世史氏得其所託然歟朕躬御治朝
日慎萬幾凡君臣相與吁俞議論與夫國之大政事典
禮咸書之簡策委於爾近侍之臣夫言而不文則不足
行逺事而不實則不足傳信爾等富於問學其為朕書
法不隠以詔天下後世豈非國之良史乎
　　　朝奉大夫樓异除直秘閣制
朕博集天下之遺文以建册府益選多士之俊傑以廣
育才雖不以殿最責之吏事然崇以譽望就成徳器亦
難其人矣夫選之嚴則任之重而以得為榮汝以雋良
既果而藝故寵汝東觀之職増重師帥之選休哉
　　　呉接直秘閣制
朕惟二三舊臣預聞熙豐政事以暨輔朕於初載體貎
之不忘今元老乆於事樞獨以病告引年去位朕寵以
帥鉞畀之青社使撫臨故里又重錫汝以東觀之職所
以榮其歸而慰吾舊弼也汝得之非艱無忝乃父
　　　九域志編修官翁彦深除秘書丞制
詩書去世古逺錯亂弗完然有志之士至收漆書脫簡
於魯壁汲冢之餘其所存微矣朕建册府裒三代之遺
文齊諧所記稗官所録靡不畢集使學者益觀所未見
以廣育材不亦華乎命爾典籍無忘所職
　　　集賢殿修撰蔣猷除中書舍人制
若昔内史詔王生殺廢置凡厥有成命載於策書佐貳
冢宰兹惟重哉朕敷求俊良追復前烈具官某踐修有
聞篤厚以和簡畀在廷修爾舊職朕用人其惟吉士慎
畏巧言弗蠲於嗇夫爾肩好徳欽承機命兹用徳選匪
我求爾於辭
　　　國子祭酒陸藴太常少卿徐敷言起居舍人王
　　　覿並除中書舍人制
朕託於兆衆之上所以鼓天下之動而見乎辭必假於
能言者播四方以訓誥命誓之文使之趨向有重於勸
賞服四裔以威令文告之辭使之震疊有重於討伐夫
能感人於一言之間而革心於九州四海之逺豈不謂
大哉王言乎爾國之雋良溢於辭藝其為朕明慎典刑
具載誠意豈惟朝廷以文施於詔令能行之乆逺惟爾
儒者以文見於世用豈不榮哉
　　　馬賁大司樂制
昔舜命䕫典樂百獸率舞應於擊拊周官大司樂之職
致鬼神祗爰及象物嗚呼彼何以然哉朕正律度以諧
中聲祈協古始迺至大合於庭休嘉震動珍物時至七
政軌度風雨咸若朕方告成以薦上帝聲於清廟以揚
祖宗光烈庶幾追韶武之盛汝以好學博古有聞典職
惟舊肆命汝為長其為朕審音以詔治忽無俾細大有
踰汝亦休哉
　　　馬咸除大理少卿制
古我先王慎罰惟匹夫底厥辜五刺三宥命公卿聽於
槐棘既有辭於戮時乃徹樂用能象衣冠以無犯罔不
秪畏朕哀矜庶獄疇寄枉直俾民不寃爾以明恕進助
司㓂嗚呼戒哉哲人惟刑無疆之休可
　　　開封少尹陳知質除大理少卿制
古之君子其蔽有罪五聽而三刺既已情得矣又為求
所以生朝夕伏念惟恐有不辜於戮或者已論涕泣而
哀憐之夫其恕心若此然後可以寄枉直而民無有所
侵寃朕矜慎用刑藐然嘉唐虞成周之治乃者廷尉留
獄待問寖以失職故詳求寛恕明察之士以副朕心得
汝於政事已試矣惟良折獄非朕所貴必也無訟乃從
予欲
　　　曹調除光禄卿吏部郎中田登鴻臚少卿制
漢用九卿為近臣或典宿衛所以彌補朝廷之遺皆國
之良也朕復古官儀益難其選以爾調昔為廷尉善用禮
律登習於治郡能體徳音並踐九列往修爾職夫名器
之得以人為重能服朕言則有令問
　　　太常少卿畢漸移鴻臚少卿制
勅具官某九卿之職雖輕重繁簡不同而選建卿貳皆
以乆厯事任者為之爾服在奉常閲日滋乆司賔之雅
蔽自朕心往其欽承無忘勵勉可
　　　尚書庫部員外郎葉劭為鴻臚少卿制
九卿之亞職任為優惟時鴻臚掌予賔客疇咨俊乂咸
曰汝宜往惟欽哉毋替朕命
　　　莊徽試太府卿制
古者九卿以為内朝臣預聞政事其爵列崇矣非我迪
哲之士惇厚足以格物愷悌足以容衆克有常徳其孰
宜之爾久試於外還復舊列率勵在服惟老成人且國
有君子民之望也其體朕意踐修爾職
　　　開封府少尹李伯宗除衛尉卿制
惟六官允釐庶事分命九列秉徳陪輔濟示休茲矧總
我屯衛作扞於王宫時余一人倚毗汝厯試惟舊顯有
風烈聿圖爾成序陟正卿今予祗命爾夙夜警戒往徇
於旅肅遏姦慝若古宿衛惟賢朕倚綏於爾總統衆士
欽哉
　　　集賢殿修撰陳彦文除兵部侍郎制
三代之政兵必選於井牧將必選於卿士於赫神考追
隆成周寓兵於農而用六鄉師田之法還政於中臺而
復六卿司馬之任選建材徳協成治功具官某議論通
明智識閎爽召登黄門改貳政典乃眷貴任莫如已試
爾其典治師旅設張紀律以稱神考復古之政以副予
一人用舊之意
　　　顯謨閣待制陳彦文除户部侍郎制
太宰經制國用惟時司徒修厥官用贊太宰朕惟理財
有政事立藝於民之中有能典朕邦計其試可哉具官
某服勞有家承事不懈若金發硎乂用不劌俾爾往貳
政典協徳於農父凡我六卿之亞茲惟近臣民用視斆
其爾導利於上下正辭初載無矜吝出納為爾功欽哉
　　　霍端友吏部侍郎蔡靖禮部侍郎制
我先王授政於六事咸正執秩惟天官總治典詔馭賞
罰式序庶官有倫惟宗伯治神人肅恭齋明俾罔恫怨
於國敷求徳位惟允式時艱哉具官某祗畏無咎迪有
嘉績厯年於茲序陟爾介卿惟篤厚風俗俾王室尊非
特爾卿士肆用詢謀師虞罔敢自擇爾尚既乃心稱予
一人茲舉
　　　兵部侍郎潘兊除吏部侍郎制
朕惟使人必信與天下共之宜莫如法然昔之掌選者
以其意進退天下士而身任其責世不以為嫌反賢於
用法何哉朕敷求良士責成此意具官某邦之司直古
之遺愛事朕諌列知無不言為國督姦義形於色擇於
乆次升貳冢宰推汝愛人致於流品推爾督姦審於馭
吏庶幾銓綜人物而士無失職
　　　吏部侍郎姚祐除工部尚書制
朕於用人必使乆次於位而能實顯著徳望在人衆皆
曰可然後舉而付之所以示位次有叙名器之難也具
官某昔踐諫列造膝有言周旋貳卿承命不懈朕既觀
汝於卜年之乆得汝於衆言之公進専所職使任事典
詩曰行歸於周萬民所望夫視其容聽其言民之望也
豈非克有常徳而民觀聽服從之乆乎
　　　工部尚書鄭允中除禮部尚書制
古者宗伯之職擇聰明齊肅之士能知鬼神氏族之出
用能順道其欲惡享於神人使無有恫怨夫民和而神
享底於嘉生則國無事矣具官某深於經術聞古人爼
豆之事逹於上世知成周雅頌之樂往踐所學追繼前
哲朕方用徳以典神天汝其秉禮以秩位序無斁汝守
以稱朕意
　　　刑部尚書慕容彦逢工部侍郎宇文粹中中書
　　　舍人張漴縁省試知舉舉人譏訕降官叙復制
朕陟降在廷進人以禮雖國之典刑不廢貴近顧體貎
之舊圖惟始終具官某直諒多聞顯有風烈忠以衛上
可用為儀坐累選舉亦已期矣雖用春秋責賢之法終
惟孔子觀過之義其寵新命還復舊物朕於馭臣不以
一眚廢徳爾之事上必思補過為忠
欽定四庫全書
　忠惠集巻四　　　　　宋　翟汝文　撰
　　外制
　　　上舍出身宗室子厚子修等從事郎制
朕長育人材庶幾古昔惟多士生此王國莫匪俊髦抑
黎獻共為帝臣助成至治矧祖宗神明之後而公族本
根之親豈無其人以副朕意汝等率循胄子之教亦列
鄉老之書思保令名無忘所學
　　　勅賜上舍及第第一人陳公輔除承事郎第二
　　　第三人胡松年陳與義並從事郎制
古者司徒論俊造之士司馬辨論官材所以崇養作成
將與為治也朕賔興賢能如古學校將以多君子使之
在位惠賚于衆庶汝等行藝䇿名朕所加禮夫學之為
王者事久矣其尊汝所聞
　　　修武郎太醫學正劉丕換宣教郎制
古者文事必有武備弛張唯所用之今汝從武列以執
藝進而有意於章甫縫掖者肆從所請用齒縉紳其戒
之哉汝無假儒衣冠而有愧於服
　　　修武郎狄㳘換宣教郎係從官薦試換授制
文武異用而同道然南方之强君子居之嘉汝試言有
志於學時平尙文使儒服進夫服儒衣冠必知所以俎
豆之事汝勉之矣
　　　奉聖㫖雍孝聞昨上書致罹刑辟忠誠可嘉特
　　　開落過犯換授修武郎閤門宣贊舍人制
朕鑒四方惟恐一夫不獲自盡而況於學士大夫所尊
禮者乎矜爾不辜用愆于厥身慰爾以爵秩又惟古者
刑不上大夫之義易爾武列夫惟無常産而有常心惟
士為能其勉之哉
　　　光禄寺丞韓球磨勘通直郎制
課吏之法悉稽閥閲汝以嵗月叙應于陟典朝則預矣
亦云休哉
　　　監在京麯院韓容轉朝奉郎制
朕用爵列以為賞罰褒功庸以勸能實之士顧以與人
誰毁誰譽哉汝舉所職能不乏事茍應陟法則賞隨之
　　　吏部員外郎鄭絳轉朝散郎制
賢者奮於事功志於職業毋以爵賞為也然朕賞賢者
使夫媮者有所勸勉媿恥以為賢於馭過一舉而兩得
豈徒然哉祗奉新命益率爾常
　　　江西運副張根起發逵斛㪷數多特轉朝散郎
　　　制
古者爵人於朝與士共之夫尊以朝廷之爵位顯於國
人之觀聽而衆不與可乎朕明用功伐詔于有衆使賦
禄者其與有辭為賞不濫而受禄者其食不浮於得無
愧汝既安矣孰不汝安
　　　户部侍郎王革磨勘朝請郎制
朕明用功伐以詔爵賞不敢遺於疎逺之臣而況侍從
近列顯有成効者哉具官某沈靖有謀柔嘉維則含章
而不耀有聞而無聲擢貳邦計綱目咸舉乃以嵗月叙
進應于陟法詩曰豈弟君子干禄豈弟夫有德君子以
樂易干禄而居寵無愧於汝有焉
　　　吏部員外郎鄭絳轉朝請郎制
爾以稱職受寵不懈益䖍再加命秩申錫爾祉夫君子
有勞而不伐得位而民悦易曰君子得輿民所載也於
爾以之
　　　韓蹈降授朝請郎制
朕垂意四方不遑暇食庶幾小大交修同底于治爾稽
違詔令曽不體國馭過之罰其可已乎
　　　奉聖㫖哲宗皇帝隨龍人拱衛大夫王琮身亡
　　　其合得轉官恩例特許囘授男王仲詢補保義
　　　郎制
朕追述先朝凡左右逮事之臣靡有所遺雖不有年使
世其禄於以勸為人後者爾實預被無忝所生
　　　承議郎鄭暉可武德郎制
古者為民干城腹心公侯之職也汝學於俎豆以儒服
進而有志事功易從武列夫詩書禮樂所以為將德刑
政事典禮所以為武也推汝所學勉之哉
　　　直龍圖閣提舉崇禧觀崔子堅特授中奉大夫
　　　䕫州路常平上官合特授朝散大夫制
皇天既付中國集大命于朕躬薄海内外悉主悉臣肆
兹蠻方享德舉壤地歸于宰旅朕惟義均臣子無爾棄
置為建城守綏爰有衆上以昭德之致逺越疆土于先
王下以詰戎兵使無忘武備爾等經營繕構勤亦至矣
其加命進職以奬爾庸
　　　知濮州許巨卿授朝議大夫通判濮州牛平授
　　　朝奉大夫制
朕更制立法推惻隱之實加惠四方盖嘗旰食矣而吏
惰不蠲民聽不諭夫衆不諭則法不能獨信而澤不下
究今爾等蠲已行之弊諭樂成之俗民便利之靡然趨
嚮朕固所欲於汝也其加命秩使夫向公者得察于朕
而視成者有愧于汝
　　　顯謨閣待制知鄧州許光凝轉朝散大夫制
以勲伐序陟以嵗月㑹課所從來久矣具官某大學政
事見于已試出為屏翰之寄服我股肱之郡以時褒升
率用舊典夫君子先勞而後禄賢者臨寵而思戒無改
乃舊益修厥官
　　　徽猷閣待制知興仁府錢郎奉行新法有勞可
　　　通議大夫制
古為國者因民所欲而利導之使神人百物皆得其極
朕為資幣以權重輕民既裕矣亦惟爾吏推原德意克
底成績具官某能以豈弟不忽鰥寡奉承法令敷廸有
衆夫爾既推朕之良法能顯信于下而朕可無必行之
賞以取信于爾乎
　　　户部尙書劉炳磨勘制
朕有信臣能以經術備顧問以文采參詔令典冊試之
晟樂考協律度中聲以和用之理財供億不煩民有藝
極朕知其才可用久矣今有司以嵗月㑹課示朕不爾
私也夫用能越次而舉不以為重論嵗雖積日累勞必
應於法祗服朕訓益觀爾成
　　　朝請大夫試刑部尙書慕容彦逢磨勘制
惟百辟服朕載朕省觀于嵗月日時乃其享與不享陟
降上下俾與内外岳牧越小臣罔不咸具官某為我藝
人典學于古昔司我六事顯有丕績用能奏功以時惟
衆時歆若予嘉之祚爾顯服其寜爾心祗勤哉用克享
乃辟
　　　右武大夫宋煇磨勘制
臣子事君報施之禮然也勞之不圖報於何有稽汝功
緒既協于法以示必信可無賞乎
　　　朝奉郎田禾等磨勘制
叙進之典以示勸能毫髮之勞亦不遺棄汝能舉所職
則賞隨之
　　　盛章磨勘制
邇臣朕所信也不必以閥閱而後見用能褒德不必以
嵗月而後賞抑三嵗之久天道小成朕欲其政事見於
已試名實加于上下然後有司以時進陟將體至公以
視羣臣以爾踐揚近列出殿藩服乃以善最協于陟法
夫使汝之受禄其食不浮而朕之與人名器益重不亦
可乎
　　　户部郎中李令將等轉官制
朕聞能理財者非不足為患昔在事者嘗以乏絶有請
於朝矣朕用炳疏理弊源振舉綱目反以羨餘悉償舊
賜人材相越豈不逺哉爾等咸以智慮相與戮力其升
命秩以示信賞
　　　給事中洪彦升磨勘轉官制
先王考慎名實惟車服視爵列匪以私欽承于命肆朕
紹時德與庸無爾有辭蔑離于陟登貳執法顯逖讒慝
爰出納朕命益祗載有成乃書伐應受兹寵朕惟服在
邇列夙夜獻替罔程于殿最其尙率承朕志無俾終曠
　　　武經郎程佾等磨勘轉官制
賞國之典也朕不敢以私愛而輕與亦不敢以績㣲而
不録汝能應叙法何愛於賞
　　　張勸黄伯思翁彦深周穎蔡經國朱載蔡竑蔣
　　　寜祖進書轉官制
朕承列聖傳序惟天全付有邦陟禹之迹至于河源使
吏治賦爰及出日乃詔儒臣稽考職方氏之志増益廣
輪之數爾等咸以博識推廣舊聞豈無寵命答爾勞哉
　　　秘書少監蘇桓吏部員外郎李邦彦校書郎黄
　　　齊等編修五禮新儀成遷秩制
朕繼三代之統考諸儒之議制典禮以文頌聲簡冊告
成品式咸備爾等叙次亦與有勞賞國之典義不汝遺
　　　翰林技術官等磨勘制
疇人之官雖以藝進視功之賞亦以能陟嘉汝執業服
勤左右進官一列用録汝勞
　　　武臣磨勘制
朕率勵在服惟衆時應罔有佚于勸賞爾克恭乃事用
多而伐徃陟顯列戒無終咎
　　　醫官遷轉制
古者慎於流品凡執技以事上不與士為齒今汝以能
自見以勞服賞從士大夫之後列於朝著不亦寵乎益
務慎毖無忘所業
　　　奉聖㫖觀察使曹淵御前祗應有勞特轉兩官
　　　回授親姪制
朕惟忠力之臣能克勤事功以有顯庸使得推其餘澤
以燕族黨所以廣恩施於下而昭勸也爾實預被毋忝
爵秩
　　　水利司官措置湖秀州圩田成推恩制
朕修水土之政導川澤之饒力本裕民於是乎在汝荒
度遺利克底成績民用豐殖不艱於嵗夫賞國之典以
示必信使人砥礪而樂於趨赴其可稽乎
　　　明州鄞縣丞王序越州山隂縣丞蔣誠秀州華
　　　亭縣丞王弗轉宣教郎為陳獻興農田水利推
　　　恩制
朕廼者郡縣置丞修水土之政復陂渠之舊所以力本
勸農而裕民衣食之原也汝審於計議首効策謀浚導
涇流灌溉民畝使嵗無水旱之虞而知川澤之利賞國
之典以示勸能
　　　子弟所呈試弓馬推恩制
朕親御大庭閱汝技藝旌以爵賞昭示勸能無忘申命
尙待任使
　　　熙河奏李憲立廟推恩李搆等制
昔我神考疆理西夏有信臣憲銜命疆場戮力機事實
著顯庸肆推餘澤施及其後盖君子聽皷􁎅則思將帥
之臣而春秋之義善善及子孫増爾爵秩稱朕念功懷
人之意
　　　効用推恩制
古者設勇爵以褒武力之士故能致敵為果與以怒從
師君子以為有禮加汝爵命無忘朕訓
　　　錢越服闋推恩制
朕篤于親親用婣睦以咸和四方汝我王室之出於親
為近既除喪矣唯是覃國之德遺汝後人哀疚如禮其
可不有加秩慰汝釋位之久而成朕追逺之意乎
　　　中書省録事郭授盧中民為藏匿詔書降官制
稽留詔命不恭有刑爾等懐舞文之私匿已行之令附
下罔上曽靡畏嫌近宻若此謂疎者何黜從武選勉自
修省
　　　邊功推賞制
古者有功見知則説賞不踰日則勸所以風動在位知
為善之利也汝以戰多躬蹈矢石策勵士卒雖皷不衰
夫士不難於以死勤事而朕可難於爵賞不以勸仗節
乎錫爾命秩俾莅上閤
　　　孫廸等修築黄河堤岸推賞制
朕興河渠之役謹堤防之固使水由地中行復故道汝
等奏功以時克底成績以升命秩以示信賞
　　　納級推賞制
蠢兹羣醜時盜疆場汝能奮命以獲首計功其錫初命
以為勇爵
　　　追贈將官制
朕於疆場之臣録勲論賞細大不遺爾以成勞中道而
殞其加寵命詔爾窀穸尚食其報無愧遺烈
　　　陣亡遺䕃勅
見危授命士之所重疆場之士義不旋踵以所重事國
而不報焉非所以勸也加汝爵秩以報生者且以為忠
義之勸
　　　内侍何昕除尚衣奉御制
朕肇新六尚慎擇左右御事其克有常庶追迹于文武
爾厯試惟舊能用不懈俾爾序進協于陟法典司衣服
冠冕之政令慎守成憲無易紀律以稱予復古治官之
意欽哉
　　　内侍童師敏除尚食奉御制
朕自家刑國必先内朝為官擇人必嚴近習若近習者
不擇縉紳何觀焉法以篤謹進止有度朕方訓廸百工
大正名實六尚之職俾爾嗣事古之言曰守道不如守
官汝謹乃官守思不出位以克顯庸
　　　内侍王導除尚醖奉御制
朕用人於厯試而責成於久任厯試則更踐者衆習知
其能久任則上下相安不勞而治矧兹六尚之選慎擇
閨闥之臣爾奉事有年靖恭寡過已試之効左右無違
申命舊服増寵于爾無使事功減於疇昔
　　　鄧洵仁尚醖奉御制
朕嘉有夏之德惟菲於飲食亦惟㫖酒是惡朕用不腆
於飲誥戒庶邦庶士無彝酒爾以篤謹典司乃事其深
識朕意昔周人以酒正設於天官聽於小宰其任重矣
朕肇新六尚之選加重所職爾謹乃官守以稱名實
　　　賜内侍童貫乞罷職不允詔
朕求賢而逸於任使委任而責其成功震揚天聲躬秉
武節繄乃忠力紓予顧憂而每聞嘉言願避所職尚須
夏人誓表之至永底西土疆場之寜功成不居實惟爾
能自挹損人實求舊無俾我不承權輿
　　　奉聖㫖内侍藍從羲亷退畏義特除觀察留後
　　　制
朕用爵禄非特以勸事功亦將以觀多士所守而進退
之矧乃近習之臣而有亷退之行可無崇奬以勸在位
具官某事朕有年終始一節知恥畏義不妄進取朕惟
古人被進之義不以退弱故有所遺陟爾亷車兼總後
務豈惟好是正直介以景福於爾為得而侍御左右罔
匪正人豈不為朝廷美哉
　　　内侍陳兢奉聖㫖為亷能恭恪特除寜武軍節度
　　　觀察留後制
爵禄之設以能試用以勞叙進雖為左右侍御之臣均
用外朝縉紳之法衆皆曰可受則有名具官某律身謹廉
賦事肅給朕知勞能寵以持節而不戒用勵命滋益恭
進專後務之寄増重諸使之齒夫恭以承命恪以守業
率是懿德朕不汝遺
　　　梁師成觀察留後制
朕馭羣臣均以一德不以名譽而加功實不以近習而
輕爵列審可材也然後得之所以示位次有叙而名器
益崇具官某被服儒術敏而有文砥礪亷隅柔而能整
始者進止有度得於踐修已而勞謙用光信其忠力其
畀後務以旌乃庸汝其戒哉豈惟靖共爾位朕所寵嘉
抑能忠孝事君神實忻汝
　　　内侍五人直睿思殿制
事君者能以禮承命而周旋不懈然後能相與世其令
名而保有福禄故命滋益恭君子以為有後而不忘其
君于其世祀宜哉具官某抑畏知義温良率禮庶幾推
逺祗悔以致終始爵位進遷所職責任滋重盖嚴近之
選易于見知有能者之所欲也益儆位著無忘策戒
　　　内侍黄積除滑州刺史直睿思殿制
朕惟左右侍御之臣雖曰近習謹視外廷縉紳之士無
有私昵爾以篤謹久服在列其寵州紱入備禁闥夫以
内朝宿衛之親而兼干城刺舉之重其可不戒慎搆思
得以稱休寵乎
　　　内侍遷轉制
朕慎用爵賞必計勞能昭勸臣工不遺疎逖況靖共夙
夜近在闕庭而易于聞達者哉推予序陟之典寵汝祗
命之勤其悉乃心勿忘所職
　　　衛士賜官制
兵師之律自什五長以至旅由旅以至軍而虎臣司之
汝以果毅孔武有力祗衛殿巖進專武旅益務忠謹以
稱寵嘉
　　　西畨歸朝首領賜官制
食土之毛孰非王臣朕均覆寰區仁不異逺嘉爾慕義
自歸於我茍預聲教若臣若子其賜爾命撫有爾衆爾
尚協綏遐方以謹王略
　　　溪峒賜官制
天下有道守在四鄰汝等請吏列於王臣嘉乃慕義咸
賜爵秩其率蕃落以為外禦
　　　溪峒歸朝首領賜官制
朕以德懐逺荒服畢臣汝實慕義可無禄賞益謹王略
協綏遐方
　　　内宰視太宰制
奉聖㫖禁中嬪御作内侍省自女御已下倣尚書省太
少宰六曺尚書各給誥於赫神考追隆成周肇新中臺
卿士之聨悉如古制未遑内官女御之政遺我後人朕
釐正今名駿惠先烈將使視家如國一體相承庶幾凡
我有官百度維正具官某氏佩服詩禮不煩姆師周旋
靖恭陟降左右予欲位次有序無曠庶官汝其夙夜在
公率是懿德
　　　副宰視少宰制
朕躬治内朝大明古訓以列妃視公孤之位協相后儀
以六官正卿士之聨允釐婦職用正國體以承天休乃
選名族之華以為上宰之貳具官某氏淑純有守不愆
于儀夙夜奉承(闕/)爾其審慎出納以稱朕復古之意謹
爾正名之始
　　　治中視門下制
朕惟周召二南之化實始國風乃建天地四時之官慎
擇女德矧兹納言之職粤我御事之臣慎選淑人將與
為治具官某氏德容有煥象服無譁維昔司存必有倅
貳俾佐内史徃承治官維朕考古治今大正名實維爾
分職率屬順廸典常
　　　内人宋氏可贈柔惠恭穆夫人制
禮有褒卹義兼哀榮凡兹左右侍御之良服勤靖恭夙
夜之戒茍曰不淑必華其歸具官某氏謹佩環進退之
儀從禮而靜循小星三五之序將事無遺今也則亡秀
而不實錫爾愍冊享諸隆名正位小君無愧彤史之載
節以壹惠用稱象服之宜
　　　宮人錢氏奉聖㫖久列嬪御特除魏國夫人制
朕褒顯婦德正位小君之名増寵食封益耀副笄之服
匪云虚授用畀成勞某氏專靜有儀率履不越好是正
直靡形宴私載嘉老成參列嬪御享爾車服序陟魚軒
之華視秩公侯允有鵲巢之福
　　　宮人燕氏除郕國夫人制
朕備王宮六列之選慎内官九御之制若稽故常明慎
選納具官某氏德容有煥象服無譁勞謙自將率禮不
越繇女御之近服陞世婦之華列錫爾上郡用光石窌
之封易爾榮名序陟魚軒之寵無忘靖恭以稱休渥
　　　宮人王氏贈蔡邾兩國夫人制
女史無傳婦德不輝然視其卹典情文備具考其歸全
哀榮終始沒有遺範豈非賢哉具官某氏專靜有守柔
嘉維則命之不淑而不有年乃眷節惠特加殊禮錫名
兩國用為湯沐之封正位小君以稱翟茀之服
　　　神宗皇帝朝宮人李氏特除温國夫人制
朕追述先朝務隆孝愛凡左右逮事之臣皆列於用靡
所遺矣況嬪御朝夕奉承其可忘哉汝實攀附亦既有
年推朕追述之意加汝再命之寵勉自報塞無忘忠孝
　　宮人劉氏除才人奉聖㫖係明達皇后養女制
朕眷懐内助悼嬪德之遺言追厚飾終正椒極之殊典
推廣餘澤褒崇近新以爾某氏鞠育自初柔儀允輯見
聞是似懿範猶存其升令名處爾世婦之列用食舊德
慰我懷人之思
　　　宮人王氏除才人制
朕嘉風人關雎之義始於見㣲乃慎嬪列貫魚之序專
以德進具官某氏升聞女德之茂胄自名族之華勞謙
用光率履不越徃莅婦職命滋益恭載稽令名俾升世
婦之選増重顯秩以稱象服之宜
　　　宮人陳人除司儀制
朕允釐内御助成閫政將使陟降左右罔匪淑人用能
周旋靖恭承弼厥辟惟爾令德秉心有彝其升六尚之
屬益勤夙夜之戒
　　　宮人秦氏除司儀制
朕修身崇德率先内治宮闈之政具嚴紀律選擇女士
必惟其人以爾柔良自躬淑慎有儀俾爾職于内事夙
夜惟謹惟爾靖恭祗廸予訓
　　　宮人章氏除英國夫人司儀制
朕惟均一之德以刑嬪御之化内外雖異愛無差等惟
爾踐修靖恭其㕘内朝命婦之制謹視外廷諸吏之職
益守爾典無違朕命
　　　宮人李氏除和國夫人充司儀制
儐贊受事以詔相禮容非嫻於辭令進止有度不以為
也爾靖慎好修柔而能整命爾贊謁典於官儀其肅在
庭無違率禮
　　　宮人司氏除司服制
惟王肇修人紀始於家邦以刑四海朕修身崇德率先
内治宮闈之政具嚴紀律選建女史必惟其人某柔良
自躬淑且有儀俾爾職於内事夙夜惟謹爾惟靖恭祗
廸予訓
　　　宮人花氏除司服制
朕聞歸妹以娣用祉帝乙之元吉后妃逮下以成君子
之福履乃眷内朝允釐婦制嘉汝左右習於德容躬蹈
淑女誦服彤管其升中御之選徃典冠服之政益務修
身以承嘉禄
　　　宮人朱氏除建國夫人充司服制
朕肅嚴内朝之治以形正始之化位號雖衆選建實難
以爾周旋靖恭陟降左右載稽四德之備擢升六尚之
長益務率禮不愆於儀
　　　宗女趙氏封永康郡夫人制
朕篤於親親用婣睦以咸和四方汝我王室之胄於親
為近況有令德以成其子其推春秋之義褒以命秩之
寵
　　　賢妃崔氏贈曽祖父制
上帝眷命我邦審厥保承唯時休嘉震動俾我昭受帝
錫咸甸禹服朕用綏於庶工均受帝祉具官秉粹蹈和
福祉馮厚孰屯其膏再世而盛兹用推本燕翼自源徂
委錫是愍冊使詔於爾有神薦祼廟室其尚億寜爾子
孫以歆於永世
　　　曾祖母陳氏制
勅朕導迎景貺荷上帝溥臨之休親御大庭輯神禹告
成之瑞益廣祉福被於顯幽逮其閨門爰及祖考某氏
婦德淑慎母儀靖嘉燕其裔昆協正嬪則推原積善之
餘慶益見德厚而流光稽石窌之啟封惟南土之樂國
錫是典冊慰其子孫可
　　　祖母傅氏制
勅朕乃者昭受后帝之符肆陳禹錫之瑞躬以至日拜
貺大庭神人宴娭光景休晏唯天地所以垂恩儲祉與
宗廟所以發祥流慶思以純釐均於有位某氏能執婦
道相其君子乃其元孫嗣承休緒實有嘉德光輔朕躬
登崇列妃亞位坤極推原世德之祚用篤流根之仁改
封大國爰正爵號其尚克享庇爾孫於無斁
　　　母張氏制
勅皇天孚佑朕躬肆集大命震於珍物朕用推廣霈澤
無有幽顯咸䝉祉福某氏柔惠秉德施於其躬垂裕之
報委祉在下嘉爾有子為邦之媛率禮事朕進貳坤極
兹余大賚錫以愍冊肇新湯沐之奉慰爾劬勞之德尚
其有知服我休命可
　　　繼母張氏制
勅朕聞大雅之德錫類為善春秋之義自貴者始朕昭
受𤣥圭肆行大賚無有逺邇畢䝉惠澤某氏輔佐之德
以順為正慈祥之訓實啟厥後維時賢妃協相内治進
膺䄖狄之寵允有山河之象兹用推原本始以篤餘慶
改封大國之命視秩公侯之冊尚綏爾子以奬天衷可
　　　繼母王氏制
朕於通籍之臣皆有以寵綏其父母夫孰不有濡露履
霜之懐與凱風寒泉之思哉能追榮於世使有爵列則
維我后妃與一二股肱信臣具位某氏躬秉彞德式是
閫則蘋蘩吉蠲琴瑟靜好用能使爾子克有令聞享德
于我其推象服之寵道揚筴祝之信改命大國使食其
報
　　　武泰軍節度使叔莊妻髙氏贈福國夫人制
古者命婦爵從其夫貴以其子朕立愛以奬公族褒賢
以勵世禄眷惟室家與有内助卹典之及可無追崇具
官某氏琴瑟靜好動必以禮蘋藻荐祭肅而有儀相其
君子以順為正肆於始終在所惇叙易石窌之舊封載
新爵號加魚軒之美秩以極哀榮
　　　陳澤乞封母郭氏太孺人制
勅具官某氏孝治之世相戒以養嘉爾愛子亦有母遺
肆從所請爰錫命號禄實逮親可無寵乎
　　　陳革等母張氏封室人制
具官某昔先王班序顛毛以齒教民朕貴老達尊庶幾
忠厚嘉爾眉夀多厯年所錫之命秩以慰子心可
欽定四庫全書
　忠恵集巻五　　　　　　宋　翟汝文　撰
　　賦　表
　　　次韻張文潛龍圖鳴雞賦
唯翰音之効旦風雨晦而晨興追警露之獨鶴䳏鴂瘖
夫先鳴羽翰照爛而成章步武差池而中程接清響於
上元司東方之啓明凛然介距而峩冠低衆雌而莫敢
膺方揚音其未引先拊翼而騫騰儼意氣之閒暇四顧
躊躇於中庭擇善鳴而天假彼羣飛之何争呼出日於
未賓昇層氛之澄凝促漢衛之傳唱竦秦闗之先驚窺
幽人之未覺咿喔斷而猶聲守曉色於旣白嘯迴風之
泠泠豈惟秉徳之有常抑衆皆穢而獨清先生嘉兹禽
之妙質孕玉衡之犇星時哉依人而擾徳安飲啄而飛
行誓將畢願於桑榆夫誰憚犧而傷生(春秋運斗樞曰/玉衡星散為雞)
　　　睡鄉賦
翟先生息駕于吳吳公子一日闖然奓戸弔而言曰嗟
來先生形影靡戾撫厚地之方洋貧無錐以自置浮大
匏之濩落與木偶而安稅則夫子亦拙于用矣其不可
恥乎先生作而笑曰有生不耘為世幸民求田問舍是
役于貧將營睡鄉與化為隣蓋遊四方者倦矣而後乃
知津焉嘗試與公子共之且公子其無以語人哉嗟維
睡鄉彌厥疆土疇荒度于厥初創開闢于何許羲和𦕈
其跳丸章亥失其攫步先生樂哉斯遊也據梧而瞑隠
几不應磊砢霜松之披照映玉山之頹鏘冠佩之倒落
寄逆旅于形骸肅余軫乎駕言襄神馬而為服枕承蜩
之曲肱坦如鼓之枵腹窈兮其蟄蟲藏陸也㝠兮其欲
雨而雲族也然後封畛届焉挈山澤于夜半攬羣嬉之
百怪若舉棗葉曽微蔕芥一息千返莫之留礙若夫縱
意馳騁放乎山川割壤奠乎南柯從禽狩乎邯鄲儷高
唐之朝雲聆帝都之鈞天儇俄然而意適化蝴蝶而飛
翰羣萬生之紛綸孰與我乎控摶方是時也肘翳翳而
生栁鼻洶洶其鳴雷湛清酒之猶設儼黄粱之新炊客
書裙而滿幅稚偷飲其方醉隘有慟于塗窮哂興哀于
多岐於是詠而言歸返乎斯須宛盱衡而瞬息眺炯炯
其清矑翼體倦以欠伸穆神閑而虚徐蘧蘧形開身如
隕虚釋然氷消渙然霧除恆若雨止雲無處所猶故吾
也孰賓封疆孰隣方隅維昔汗漫據其上腴軒轅極游
是臻華胥堯傳姑射神人所都穆王遐征與化人俱傲
吏漆園微躡其區醉鄉附庸厥壤不殊彼多言以貽後
世巳而方外之士跂足首塗而趨也故叔敖秉羽而甘
心簡子假道而朝服或觸屛而爛漫或頽然而枕麯一
涉其境而終焉亦近世塗民耳目者也吾聞狐死正而
首丘鳥倦飛而歸林目晉城而燕涕身楚病而越吟今
先生雖罥世故眷睡鄉也顧獨無心哉哀艱梗之日蹙
孰云寐而無覺蚊雷汨其道里雞唱警其邊徼亂牛鬬
於牀蟻壓䑕壤之隣盜匪蠅聲而蟲飛明星曄其有曜
心揺旌而反側悠哉役乎窈窕事之殷也而醉鄉膠擾
矣尼父亦云遑遑周公莫予肯構抑嘆鳯與泣麟慨差
池而塗繆文悼懷于明發予觸誅于正晝隕厥性以自
戕羌刺股而懸首悵焉佇而遐瞻道脩阻其誰救也于
是睡鄉荆棘生之物鬽釁作卒投膏肓不若用逢釋萌
四方魂哀厲而散越下招遣夫巫陽(巫陽謂掌夢周/禮釋萌惡夢)翦
其堙為虚厲也不亦荒哉且夫欲躁為孽志憯為兵隂
陽食之遂罹天刑故畏塗而寤驚焉今先生方且疲津
梁而止息復趨物之流動惡變化之狡猾神吾拙于無
用悟真是于得鹿吾與若其同夢于是公子茫然有間
太息曰嗚呼噫嘻吾儕自拘執因與想微先生遺緒言
終吾世而迷方也
　　　代賀受降表
伏覩制詔出師問罪西羌擒首領轄正臧精布固等并
青唐隆賛兩國納土乞降建西安州等皇帝御殿百官
稱賀者於鑠王師恭行天罰執訊獲醜大詰於戎兵取
亂侮亡不殺之神武肅陳環列之衛昭舉受俘之儀(中/賀)
憬彼種羌舊為漢塞屬中原之雲擾顧西夏之日攘棄
山川于外區陷蒼黎於邊徼篤生上聖坐奠九躔究觀
輿地之圖大斥河湟之境皇天旣付中國亂越我家維
后克綏厥猷有指疆土孰云小醜欲事故常遣將受成
選徒出狩戎車旣飭王征有聞以無聲猾賊就擒天網
雖疎而不漏綏厥士女取彼凶殘旣戡定以畢來曰旋
歸而振旅辟雍獻馘遹覩在泮之虎臣晟樂告成大合
凱旋之金奏然而震威以明伐叛宥罪以廣好生終從
蠻𨽻之歸爰貸藁街之戮恭惟皇帝陛下日躋睿聖天
錫智謀繹兹先後之迷制乃短長之命其誰狡衆敢拒
大邦以萬民惟正之供用設都于禹之績凢四方有辭
于罰唯簡在上帝之心雖曰示威豈其覿武卒裕陵之
伐成寧考之圖功薦清廟之勲在武丁之孫子是惟無
競疇有不承臣等雖云機政之聞蔑預理戎之略案圖
積石巳窮漢使于河源布度明堂復繼周書之王㑹
　　　賀收復湟鄯表
待時而動張訓練之車徒不戰屈人收昄章之土宇是
伐是肆于理于疆雷霆先聲狐䑕落膽(中/賀)竊以湟中故
地蚤為禹跡之山川鄯部遺民乆望漢天之日月頃宵
人之蹙國割越壤以餌貪將士驚嗟乾坤震怒武王執
競詔陳師鞠旅而行徐方不囘皆棄甲曵兵而走讋怒
螳而請命奮虓虎以旋歸紹聖拓邊崇寧復古恭惟皇
帝恭行天罰用遏蠻方聞盛徳而來臣自生民而未有
一月三捷蕩蕩乎無能名四海九州欣欣然有喜色臣
逺叨郡寄莫綴班聨葱嶺金城不日在廣輪之數太山
玉牒何時修封禪之書
　　　天寧節賀表
永命有邦繼成上帝乘六龍而在御肇興出震之符照
四方而繼明於赫重離之運(中/賀)竊以皇天旣付中國維
后克綏厥猷下武維周必有繼文之世生商立子薦膺
長發之祥仰神聖之誕彌擁天休之震動璿源隤祉應
電樞星渚之期川瀆効珍有温洛滎河之貺至仁及於
行葦漏澤浹於淵泉顧謳歌獄訟之歸見車馬羽旄之
美鑄金九牧兆基卜世之長授筴泰元孚佑歴年之永
神祗享徳兆庶與能方百嘉之備來底羣心之率籲天
壽平格屬當良月之盈民懷有仁永如冬日之愛恭惟
陛下儲神昭曠受命穆清祖考燕於盈成穹旻助其信
順臣等欣逢震夙深預榮懷紀斯干占夢之祥乃安斯
寢受天保宜民之禄以莫不増
　　　代賀進築安化三州表
伏覩廣南西路奏黔南收復安化三州幅員三萬餘里
又湖南湖北并䕫州路各奏諸處溪峒納土願為王民
各幅員數千里者王靈被逺總重譯於百蠻輿地開荒
軼神州之九縣歴古初而眇覿咸書契之未聞(中/賀)竊以
四裔不賓雖虞舜猶憂於猾夏五材並用自黄帝不能
以去兵豈有戢干戈以靖民而能受冠帶於殊俗書文
通被風雨忻霑際天所臨如水就下氐羌逺遁旣徹河
源之初西南外區復窮日入之所蠢兹裔土逖矣黔中曠
歴世之不臣悉籍疆而請吏緜十數州之封域極三萬
里之廣輪混中原風氣之殊當天下輿圖之半從其羣
醜同我太平未嘗施寸兵尺鐵之威不煩遣單車一介
之使蓋春秋稱王者大一統盡厥懷來故寰海聞中國
有至仁靡然内嚮恭惟皇帝陛下恩覃庶物道貫兩儀
禮樂備明人祗悅豫珍符錫羨上帝居歆河瀆澄流百
神受職乃眷懷生之類不煩已日之孚用能越疆土于
先王篤前人之成烈徧六服羣辟之承徳不距朕行顧
萬邦黎獻之為臣敢越厥志臣等猥陪機政莫預訏謨
仰惟聲教之敷於赫聖神之運布昭慶澤舉安南都䕶
之觴誕受徽稱建中天可汗之號
　　　代謝賜玉帶表
錫光華之垂帶榮耀薦紳使佩服于廣庭恩踰故實迫
承威命不獲愚衷外畏僭差中虞隕越(中/謝)竊以鑠王師
于荒裔肇自聖神窮漢使于河源盡還疆土遏彼旌旃
之指舉無旬日之淹皆稟睿謀克成逺畧而臣發蹤指
示濫陪帷幄之籌飲至策勲具膺儀物之貺粲然寳玉
賁以身章雖云車服之在廷本于稽古實懼匹夫之懷
璧敢以越鄉徒荷解衣之恩實懷致㓂之懼恭惟皇帝
陛下念功惟篤懋賞不違寧捐車服之榮以起臣鄰之
志用光于衆有煥其軀敢不仰體上心力熈帝載比介
圭作寳之錫雖曰殊私懷赤芾不稱之譏祗為憂懼
　　　謝除中書舍人表
臣某言伏奉制命除臣通直郎試中書舍人仍改賜章
服者代言辭掖司内史之贊書持槖近班綴甘泉之法
從搢紳所重翰墨為榮豈謂臣愚亦䝉試可(中/謝)恭以神
聖獨御鑒臨萬方必有訓誥誓命之文大敷羣聽用能
禮樂征伐之出咸仰王明唯兹辭令之臣特重典刑之
任格于兆衆以達聖心使四方咨嗟而聳聞百世警動
而興起昔堯言布天下之廣由傳誦以至今周書誥羣
下之詳以煩悉而行逺豈臣么麽所可使令恭惟皇帝
陛下有帝堯之文章躬神禹之律度以天縱多能之將
聖而羣臣莫望于清光乃以創殘之餘猥慶潤色之選
昭囘雲漢之在上光景畢陳繪畫乾坤之為容迂愚已
甚况臣自罹譴逐内積憂傷心則不强身其餘幾然而
見知於欲治之主所遇者難得之時臣敢不洒濯其衷
明慎所職體訓辭之深厚期配昔人師雅頌之温純以
章洪烈
　　　齊州到任謝表
臣某言昨蒙恩除中書舍人以言章罷職與郡除顯謨
閣待制知襄州續奉聖旨改差知齊州已於某月日到
任者煩言傾駭誰與辨明上聖恫矜獨垂恩宥終仍内
閣之職復畀濟南之麾隕涕自惟寄言無所伏念臣偶
縁愚直誤簡聖衷本期盡力於見知庶以立名於不朽
纍然竊喜欲踐所聞而臣名實未加顛危已至孤立少
與不慮周身之防羣疑横生卒成擢髮之罪以侵寃而
當衆口顧恐懼而懷百憂唯虞議論之中傷欲傾志意
而何暇人誰無過唯好潔則易汙事在難明雖有言而
不信仰辜睿鑒俯愧初心誠幸退藏或能解免殘骸無
日懼為積毁之所消許國未期遽恐賫志而先没終憐
末路上賴至仁以嘗奉帷幄之近嚴不忍奪民社之憂
寄銜恩刻骨獨抱孤忠畢命餘生何能報稱此蓋伏遇
皇帝陛下知人則哲御衆以寛愍臣謀已之闊䟱矜臣
慕君之慤至少囘疇昔之眷與特示始終之保全先日
以前旣難退悔半生之後猶可改為然臣憂患之餘摧
傷巳甚心游湖海雖志於首丘命寄庖厨敢期於擇音
哀明時之棄物猶托命於所天覆露微生巳費乾坤之
洪度照臨危悃尚希日月之容光
　　　唐州到任表
臣某言昨蒙恩除知齊州已到任再列言章奉聖旨貶
直龍圖閣知唐州已於某月日到任者上聖宅衷意曲
全於舊物羣疑積毁使自絶於明時終荷寛恩止從奪
職憂心欲叙危涕先傾(中/謝)伏念臣本自湮微不求聞達
頃塵帷幄之近深受聖神之知而臣但知委質以事君
不悟入朝之見嫉煩言傾覆中道棄捐乃以下流而當
衆口如几上之餘肉一委命於怨讐在穽中而乞憐獨
求哀於君父况從竄謫已屬摧殘重煩聖度之優容益
愧平生之名義至仁在上旣反本窮則呼天纍臣何言
唯泣盡繼之以血獨殺身而滅恥則讒口之自消恭惟
皇帝陛下矜其戅愚察其排䧟特開三面之祝網不忍
一夫之向隅然臣涉世孤危稟生窮薄本縁叨竊横被
於人言屢致漂流莫容於軀命深惟古人去國之念以
彼賢者出晝之難况臣夙荷眷憐未忘記識幸囘天日
之照少假桑榆之收雖滯留於周南尚猶漢史眷棄逐
於楚國豈無秦聲傷憂患之再罹去朝宗之益逺江湖
永隔莫望屬車之塵體骨安歸未知稅駕之所
　　　唐州罷任除宫觀表
臣某言蒙恩差知唐州以到任謝表自辯致言者再論
列奉聖旨落職管勾南京鴻慶宫者狂愚昧死不知自
口之莠言罪戾招辜旋復轉喉而觸諱荷從寛之睿聖
屈抵罪之常刑尚畀宫祠許從家食横恩難得泣涕何
追(中/謝)伏念臣動旣近危愚而怯死向者前愆未洗重劾
繼隨薾然性命之微當此雷霆之譴而臣私憂過計謂
將伏質以見誅大聲疾呼徒欲呌閽而哀籲不知宰木
之已拱豈暇成章之所裁觸冒上聞冀逃餘戮祈天請
命自瀝血以書詞失路㝠行已羇魂之去幹敢期恩宥
但奪守符書馬不全事雖縁於謬誤放麑得過中本自
於拙誠此蓋伏遇皇帝陛下大度包荒至仁善貸特容
妄發知汲黯之戅愚内恕小臣赦朱雲之狂直然臣空
懷報國莫效危衷憂患失其本心筋力疲於奔命自傷
積釁戴盆何以望天茍幸餘生投林豈其擇木雖云衆
怒獨賴聖慈敢不祗慎悔尤深畏首尾顧持身之如隕
雖曲木以自驚齰舌悟非巳痛斯言之玷刻心省咎尚
憐尊足之存
　　　陳州到任表
名已掛於刑書罪猶汚於削牘偷生視息茍逃不肖之
身懷痛吁嗟無復自新之路忽從散地遽佩左符猥荷
愍憐益深懲創(中/謝)伏念臣頃繇孤進獲望末光曾無半
面之交安有游談之助脅肩累足唯恐蹈於悔尤彈冠
振衣不自知其狷介而愚衷未獲巳致人言聖度隆寛
自罹天罰况蒙霜露之疾重以積憂恐辜狗馬之心卒
然不報敢圖臨照深亮悃誠以為小物之何誅不以一
眚而終廢顧憐魂魄之九逝復冀生還方將沐浴而三
熏漸為人齒叨恩晩節負念前愆此蓋伏遇皇帝陛下
恭已覽觀宅心仁恕矜臣居下流而歸衆毁豈不愛身知
臣操心危則慮患深或能寡過復其故號優以近邦解
網泣辜旣已荷恩慈之深厚坐薪嘗膽以明復玷缺之
艱難
　　　賀元㑹表
法坐端臨懋講初元之㑹禁庭肅設並造大昕之朝折
爼均慈康衢溢喜(中/賀)竊以六年考五服之制度雖本周
書三朝受萬國之貢珍實循漢法蓋體一元統紹之美
以識百辟享上之誠宜在昌朝克修令典恭惟陛下紹
休累聖席慶叢靈道樞得乎環中徳澤施乎方外盛禮
興樂與三代以同風執贄奉琛知九州之共貫因歸事
于宰胙遂辨等于司儀爰垂嗣歲之興乃正當陽之御
陳百僚而贊羣后臚句交傳尊中國而服外蕃威容兼
備臣濫馳使驛久去帝閽稱壽觴之九行想聞鼇抃閱
庭實之千品阻綴鳬趨
　　　又
清臺紀候載臨七始之朝路寢頒常丕講三朝之㑹惠
均黎獻慶浹寰區(中/賀)竊以輯五瑞于虞庭止稱羣后辨
九儀于周室爰及諸侯蓋將受萬國之朝因以上四方
之計欲稽本始宜在端元恭惟陛下凝命紫清匹休黄
序愛育萬物則仁行如春臨照百官則徳進乎日故極
舟車之所至皆奉琛貢以攸歸乃究皇儀聿宣帝澤庭
實旅百肅正宁之臚傳陛㦸百重壯周廬之羽衛威容
備舉物采彰明遂修曠古之闕文以續累朝之盛典臣
繆當支郡方達周行目想雲霄猶紀鈞天之九奏身居
湖海阻陪嵩岳之三呼
　　　謝賜厯日表
命羲和以厯象推本天元頒正朔於明堂肇修人紀著
為丕式寵曁庶邦恭惟皇帝陛下順考九疇總齊七政
因隂陽以統天地協用其中成變化而行鬼神弗踰於
數乃詔疇人之職預成告朔之文臣叨被守符跪膺賜
詔務農重穀仰欽授於人時利用厚生顧何知於帝力
　　　又
協修堯厯遵用夏時正朔所加寰瀛同稟春秋之大一
統先言王而後春政事之有常刑不及時者無赦以前
民用豈曰虚文恭惟皇帝陛下順考天元稽參辰緯在
璇璣以齊七政寒暑弗差調玉燭以和四時風雨咸若
乃先頒授以謹初常敢不推廣聖心務勤農事震雷出
滯知勸相之有期流火授衣識艱難之所致
　　　代辭太師表
罪釁餘生偶未填於溝壑桑榆晚景方待盡於山林已
荷寛慈敢期非望仰祈天日若蹈淵氷伏念臣頃昧和
羮自貽覆餗蹈風波可畏之險干觀闕必行之誅上賴
至仁茍延殘息追愆尤於旣徃思報効之無從豈以頽
齡重汚華爵皇帝陛下念其陪輔初政早依日月之末
光記其紹述首陳猥蒙菅蒯之代匱綸言誕告首領生
歸顧臣未知蹤跡之所安敢私名器而為寵陳情逾迫
瀝懇自歸皇帝陛下聖度兼容天慈委照增光文考之
先志迄用有成顧念元豐之舊臣所存無幾特縁疇昔
明示始終然臣昨致顛危重繇滿損矧引年所以謝事
乃忝師臣納禄所以辭榮尚仍廪賜伏望許從散秩退
復舊棲收已渙之誤恩再完晚節假未嗟之耋齒猶樂
聖時
　　　代謝拜太師表
號布明廷寵仍舊秩賜還垂召深荷解衣之恩俟駕不
遑蓋愧懸車之義迫承威命不獲懇辭伏念臣頃預政
機偶承人乏老將至而耄及福巳過而災生孤立一身
當衆人之仇怨詆訿萬口積羣議之沸騰向非上聖之
保全久矣煩言之顛覆辜恩晩節逼鐘漏之將殘没齒
餘年皆君父之所賜敢圖罪釁猶被記憐恩加尹氏之
名居近闕門之外仍還舊第之賜以慰菟裘之營此蓋
伏遇皇帝陛下恭已覽觀宅心仁恕謂臣游談侍從昔
嘗遭遇於先朝憫臣受命馳驅首陳紹述於初政顧收
遲暮不忍棄捐然臣憂患熏心衰殘積疢雖筋骸之巳
朽所欲懷安顧齒髪之未埋尚存丹赤
　　　代謝賜第表
引咎乞骸已荷訓辭之深厚賜休就舍復叨夏屋之帡
幪愈懼顛隮不遑寧處(中/謝)伏念臣昨辜器使久贊事機
弗勝柱石之强無益陛亷之峻聖謀獨斷徒陪侍於幄
中積毁所消寧終全於牖下深憂折棟之撓更冒剥廬
之譏皇帝陛下加意庶工愍憐舊物東隅雖失將責効
於桑榆敝蓋獲埋猶不忘於犬馬寵賜寧宇使得庇身
而臣衰病交侵泯亡無日闔門省過易簀念忠顧憂患
之餘生未知死所尚精誠之憂國何以家為
　　　賀日有戴承表
維皇天佑于一徳罔有二三維大人照于四方麗乎中
正(中/賀)臣聞日為君表同厥照臨天應人為託象類應於
赫戴承之效祉獨為震耀之純休日戴以昭上聖之寖
昌日承以著羣臣之丕享有能得一已謂殊尤况嘗曠
世而莫聞豈有同時而並見恭惟皇帝陛下總齊七政
躬撫五辰乃者休氣被于𤣥圭之告成正陽交于朔日
而不蝕偉兹垂象彌極顯融昭穹昊之眷懷慰蒼黔之
瞻仰隂雲解駮方抱珥以揚暉隆景晏温爰再中而協
瑞臣等偶承人乏莫代天工仰觀受命之符有格上天
之載衆非后何戴率傾就望之心無不爾或承永懷畏
愛之徳
　　　辭免同修哲宗皇帝國史表
右臣今月十八日準東上閤門告報巳降勅命差同修
國史聞命失措心志惶惑恭以哲宗皇帝臨御天下十
有六年雖繼志述事推本神考而光明勲烈對越天地
乃至張皇神武以開斥境土屏黜姦慝以收還威柄四
裔畏威多士秉徳當擇良史書之簡策發揚後世而猥
以微臣參預大典伏念臣資性椎鈍學術荒淺深懼體
制不文叙次失紀雖仰貪恩榮思欲自効而内懼微眇
實非所敢後雖誅戮不足贖罪所有勅命未敢祗受謹
録奏聞
　　　賀燕樂成表
樂正雅頌聿求三代之遺聲幽贊神明緒正八音之從
律燕享在御均節告和震是休嘉應于擊拊竊以咸韶
旣隠鄭衛肆行逮更俗樂之繁興無復先王之遺制聖
神有造兆衆與能究觀小大之奪倫紹復古始之淳烈
告成大武侈天地同和之休嘉與庶工作君臣相悅之
樂維時一徳克享俾爾好君何尤筍簴在庭工師咸列
諧金石於備奏合匏土以成文戎蠻縱觀父老歎息吾
王庶幾無疾病喜聞鐘鼓之音嘉賓孔昭以徳音用湛
琴瑟之燕恭惟皇帝陛下獨參化育丕冒範圍瑞命薦
臻嘉生繁祉具播律吕以綏神人雖云數合而聲諧本
始人和而氣應臣等粗窺制作獲遇殊尤方誦恤民之
深乃冒和戎之賜徴季札觀周樂之義論次國風慕考
甫詠商頌之餘顯揚君徳
　　　謝幸新省賜手詔表
軒衛按行覲威顔於咫尺堯言誕布奉温詔之丁寧拜
賜預榮窺文知懼(中/謝)昔我先帝董正治官傳祚聖神增
光遺烈深惟萬事之本允繫六卿之聨屬華省之告成載
臨天步嘉羣工之在列駿發徳音河洛垂文典謨儷訓
諭以追惟先志之重戒以訓迪爾心之詳凢我有官無
常安息警于庶位孰不革心播告萬方信雷風之鼓舞
章明百世爛雲漢之昭囘恭惟皇帝陛下恭已嚮明自
躬作古包舉六藝羣臣莫望於清光憂勤萬㡬百姓何
知於帝力臣敢不勉思職業恭佩訓詞竭犬馬之愚衷
勉桑榆之暮齒震風凌雨雖懷賀厦之誠撓棟折榱深
懼剥廬之刺
　　　賀夏祭禮成表
肇禋吉土涓日至之休成昭格柔祗報坤元之博厚允
應並貺丕顯顧懷(中/賀)竊以求象類於隂陽至明察於天
地三代受命具嚴肆祀之常兩漢卜郊乃有合祛之禮
洪惟永裕駿發徳音搆上聖之勃興體六經而制作交
靈心於底豫允答資生伸母事之至誠聿崇親饗舞咸
池以合晟樂飭齋輅以建太常階陛兩成合于耦數尊
罍異制體厥含章裒對百神因崇丘於方澤作為六器
奠嘉玉之黄琮用能風雨弗迷星緯咸叙充嘉氣於重
宇燭熒光於嚮辰神人以和祖考咸喜薦祭如在畢珪
幣瘞埋之儀肸蠁來臨致丘陵臝介之物恭惟皇帝陛
下欽承駿命祗奕詒謀蒐舉千載之闕遺折衷諸儒之
稽考斷自睿意發揮祲容臣等預覿齋明叨陪陟降率
時昭考輯曠世之彌文於赫湯孫繼自今而作古
　　　賀瑞木表
伏覩蘇州進瑞木有自然成文大吉二字奉聖旨送史
館許進表稱賀者皇天眷命彰錫羨之珍符協氣嘉生
挺含章之瑞木導迎景貺明告壽昌非天私我有邦惟
聖克肖其徳(中/賀)臣聞成王作命得嘉禾異畝之祥武帝
升歌有靈芝九莖之産眇微至陋習見為常然猶紀瑞
改元薦功崇徳恭惟皇帝陛下道參乾坤福浸淵泉發
為休嘉寫之琬琰瞻就同於雲日協徳堯天聲教暨於
朔南告成禹瑞所以搢圭路寢光景晏温肆眚綿區風
雨時若蓋山川享徳咸貢祥而効珍雖木石無情亦具文
而見意仰窺象畫追迹泰元孚佑聖躬函蒙多祉示一
人之慶據大有於域中受三神之釐同元吉於帝乙臣
等叨陪興運曾乏逺猷觀植物之應期備諸福而畢至
敢忘歸美竊効對揚信順尚賢識大有天人之助羣黎
徧徳誦天保福禄之宜
　　　賀臨華門生芝草表
聖徳升聞膺上帝博臨之貺天休震動非人力所致之
符乃眷華芝肇興禁籞一人有慶百姓與能(中/賀)恭惟皇
帝陛下裁成兩儀化育萬彚徳及草木無行葦踐履之
傷仁如騶虞有庶類蕃殖之盛唯時珍物委質太和揭
閶闔之穹崇示聖神之休證發祥隤祉薦敷三秀之榮
明目達聰仰應四門之闢矧復書于史氏厥貢繁多瞻
彼汝郊其出萬數乃者丹楹挺質當徳産之臨軒蒼檜
凝華託歲寒之嘉木迨兹瑰瑋益駭見聞臣等無補盛
時屢觀景錫旅天子之命慕歸美於昔人作芝房之歌
宜告功於喬嶽
　　　賀芝草竹實碧牡丹表
天休錫祚昭眷命于有邦坤厚薦珍發鮮榮於植物光
超遐武事絶前聞(中/賀)恭惟皇帝陛下恭已嚮明垂衣御
極湛恩汪濊浸厚澤於黎元協氣薫蒸化嘉生之草木
乃眷方輿之効祉雜然衆卉之揚芬采色相輝華萼並
秀雖均被一氣悉陶天地之至和而封殖九重獨先雨
露之渥澤臣等仰縁瑞應獲覩殊尤彫刻衆形顧莫窮
於功力生成萬物徒咸被於恩光宏休無疆景命有僕
披圖考古已陋靈芝嘉禾之祥紀號升中宜有泰山梁
甫之事
　　　賀五月一日陽和殿奉安雲物臨壇表
旻穹睠命益彰顧諟之明雲物効祥丕顯升聞之徳照
臨率土就望傾心矧當離日之方中肇新朔月之初吉
(中/賀)竊以臨下有赫無聲臭之可聞有開必先若影響
之時應頃者告成恭館妥侑威神合晟樂以統和執𤣥
圭而薦獻惟精惟一實昭格於帝臨來燕來寧永靈承
於天命休符遄應佳氣薦臻油然膚寸之興倬彼昭囘
之象恭惟皇帝陛下誕施皇極祗若珍符惟順動之以
時故有作而咸覩所以郊禋吉土瞻真馭之顯行贊冠
大廷佇重輪之景貺偉兹純錫益示鑒觀臣等徒仰聖
神獨深誦歎登臺視祲顧魯史之何知紀事名官追帝
鴻之先烈
　　　賀宣和殿桂樹生玉芝表
百昌茂育荷休應之遄臻連葉敷榮示嘉生之繁委惟
聖端命上帝非天私我有邦物不虚生理如有待竊以
裒時之對既申命于天休徳産之微咸發神于坤載然
而紛紜薦至習見為常偉兹玉質之温重以秋陽之暴
曄然獨出託此後凋所以當宣室之齋居幸重瞳之親
見發揮純錫覺悟聖心三秀揚芬近高旻之朝露四時
永茂配喬木于歳寒恭惟皇帝陛下澤浸淵泉徳及草
木顯貺盛多莫能殫述慈衷謙挹屢抑不書故於燕寢
之効珍以信皇穹之諄告蓋制禮作樂必有元命之符
如丹烏白魚殆非可致之物臣等仰惟孚佑咸預榮懷
稽首對揚誦言歸美帝車協瑞應芝蓋以時巡郊畤薦
功繼齋房之歌頌
欽定四庫全書
　忠惠集巻六　　　　　　宋　翟汝文　撰
　　表
　　　宣州到任表
違從臣之荷橐尚邇天威分刺史之虎符誤承人乏銜
恩未報懐禄為慙(中/謝)伏念臣衰不待年病存餘息寡
徒少偶誰復見憐唯影與形自為依倚頃䝉擢用輙昧
周防向非上聖之保全乆已衆人之躪躤致身末路徒
抱飲氷之憂許國寸心誰謂食荼之苦慨餘生之婉娩
悼本志之差池猶簡聖衷使臨郡寄人之欲善誰不如
臣恭惟皇帝陛下加惠庶工憫憐舊物自惟孤露曲荷
眷存一昨陛辭謬承天奨謂更兩掖備禁闥之腹心親
擇便藩近先臣之松檟豈其幸㑹獲此殊私謹當推廣
上仁務綏民瘼雖江湖之已逺自分棄遺顧齒髪之未
埋尚存丹赤
　　　廬州到任表
昨凖尚書省劄子奉聖㫖令臣乗逓馬發來赴闕續奉
告命除知廬州軍州事臣已於某月日到任初聞詔㫖
方脂舝以就塗再易州麾復改轅而奔命已㳙時日祗
見吏民自料無庸豈期非據(中/謝)伏念臣奉身寡慮渉
世迷方惟知服於官箴不忍欺于屋漏分甘絶少乆息
望於脩門多病早衰獨懷安於散地敢圖神聖全度始
終録其語言政事之能付以民人社稷之寄山州壌接
俯近桑梓之邦鍾釡祿豐得諧犬馬之養臣以僥倖世
所指名恭惟皇帝陛下推廣惠慈一均覆幬深憐(原缺/)
之舊使竊懷章之榮乃眷淮淝尚屯師旅諸偷竊發戯
弄潢池之兵荒嵗荐饑馴致萑蒲之盜敢稽掃撲重軫
顧憂謹當䇿勵疲駑庻幾夙夜拙於謀巳惟無媿之為
安忠以事君顧何適而非報
　　　宻州到任表
分符淝水曽墨突之未黔易地膠西自堯天之從欲訓
詞寵被犬馬為榮(中/謝)伏念臣昨者歸覲闕庭恭承詔
命已趨召節中易便藩方問俗以褰帷復驅車而出境
頒漢條之寛大誰暇設施瞻周道之倭遲載從行役請
臨劇郡尚意牧民豈謂至仁遽蒙曲聴此盖伏遇皇帝
陛下慎㣲接下以禮處人顧禀命之數竒荷慈衷之平
施知臣捐軀効力義不有事而辭難憐臣愛日用心辰
乎來遲而去速庶幾嵗月冀幸㳙埃矧此全齊近臨東
海帯牛佩犢襲奢侈之餘風褒衣大裾有舒緩之遺俗
責臣共理何術分憂敢不綏靖羣黎推原徳意凡四方
之宣力孰匪事君知一物之軫懷則為體國
　　　賀破夏賊界捷表
臣某言今月十六日凖都進奏院牒伏覩宣撫使童貫
奏出兵攻破夏賊界仁多泉城及臧底河賊城有雷電
暴雨繼至進築靖夏制戎等城寨二十八所幅貟千餘
里及斬馘萬計俘獲不可勝數皇帝御紫宸殿受文武
百寮稱賀者申命偏師出征小醜天誅赫怒猶雀䑕之
偷生王旅如飛與雷電而皆至殱平大憝永底諸羌(中/賀)
憬彼西戎世為外圉䖍劉邊鄙背凟齊盟干羽懷柔乆
傲七旬之格戎車載飭大興六月之征俘羣醜以勞還
裂山川而屯戍盖師衆能以順為武咸有一心故兵戢
而時動則威克成逺略薦勲寢廟飲至大庭恭惟皇帝
陛下天覆九垓子來萬國惟威令文告有不能同則鈇
鉞干戈因而問罪動非得已舉必萬全臣逺隔清光欣
聞振旅觀虎臣之在泮水莫預獻功書漢使之窮河源
尚能信史
　　　代賀鄭州賈谷山得明堂大石表
世寳恢基祥兆巖巖之石金文示畫時昭赫赫之明慶
自一人抃深九有惟三代明堂之度歴諸儒臆説之非
猥醸弗綱黯闇為患仰神謨之有作紹前古之丕彞孝
克軫於羮墻誠遂孚于金石神之弔矣揭重明麗正之
祥天何言哉示大巧不為之象恭惟皇帝陛下運隆火
徳道秉乾剛恢九筵八牖之閎規成千載一時之大典
恭巳正南面之治旁燭無疆嚴父以配天之儀永昭嗣
服宜玆異石倬示珍符仰天造地設之竒應期紹至比
河圖洛書之瑞自然而成臣等幸列近司欣瞻休證文
在中也式符王者之堂坐以治之誕布聖人之孝
　　　賀建明堂表
視重屋之四阿備合宫之五室本聖人向明而治以繼
照臨惟天子負扆而朝具嚴班爵凡兹臣庶悉預榮懐
臣聞三代以還明王不作九筵之式後世無傳於赫上
帝之聰明紹承景運而興起自我作古有開必先深惟
宗祀之䖍大闡緫章之制奔星炳耀巳昭示於乾文流
水蔽川復助來於雲棟仰規詔㫖親諭徳音用對越於
上靈以祇見於文考備班政視朔之禮彌極孝思伸嚴
父配天之誠以崇専饗宜一人之有慶得萬國之歡心
恭惟皇帝陛下祇承燕謀發敭先烈圜丘方澤之肇造
天地顧懷禮器晟樂之聿新神示昭答載興宏壯震耀
聲明臣賀厦自私(闕/)奉我将之新什疇克形容續王㑹
之周書敢忘述作
　　　賜神霄宫㦸表
殊庭秘宇象紫極之規摹列㦸崇牙衛真㳺於飈歘分
頒率土焜燿衆觀恭惟皇帝陛下統一混元總齊化育
天人交際屢昭格於帝臨海宇欽承悉函蒙於道䕃推
原瑞命之始益廣穹昊之休乃倣赤霄肇新華構出神
兵於武庫用赫威靈命乗驛之王人寵貽方面壯彤闈
之宏敞偉獸楯之騰拏臣叨預守符獲窺聖作東皇太
一追誦楚臣之九歌夀宫神君喜聞漢家之故事
　　　謝宫觀表
臣某言昨䝉㤙知宻州縁母老多病奏乞宫祠差遣伏
奉勅差提舉南京鴻慶宫臣已於今月十五日到鎮江
府居住訖忠臣出身而事主固巳忘私上聖恕已以及
人曲深從欲許還郡組假逸祠宫仰奉俞音重増感涕
(中/謝)伏念臣少嬰陟岵之感獨恃倚廬之親適當喜懼之
時乆抱晦明之疢觀詩人相戒以養盖欲及時惟曽參
不洎之悲敢懷擇禄故求閑散兾竊便安方憂避事之
誅豈謂容光之照丘園歸處退依緜上之田廪餼尚豐
獲慰寒泉之慕㤙踰始望愧負此身兹盖伏遇皇帝陛
下躬體至仁務隆孝治憫臣方寸怵迫恕其請命而呼
天知臣疾病相依予其事親之餘日俯從駒犢之念使
遂犬馬之愚非臣敢期皆上所賜無功竊食永畢願於
桑榆有志慕君尚懷忠於畎畝
　　　謝致仕表
臣某言昨具奏状縁臣手足風痺筋力不任陳乞致仕
伏䝉聖㤙特賜告命許臣守本職致仕仍轉朝議大夫
者殘骸已廢悼蒲桞之先衰視䕃幾何顧桑榆之將暮
乞身自便上䟽懇辭敢謂俞音許還印綬(中/謝)伏念臣昨
者叨踰滿溢災釁荐臻頹然憂患之軀抱此罷癃之疾
彈冠彚進方多士之逢時解組懷歸豈臣愚之本志退
無室廬風雨之託近有衣食饑寒之憂自非筋力之既
愆其誰寵利之不欲繇臣賦分涉世多奇仕則為貧獨
愧在陳之病窮斯返本尚猶思越之聲傷㣲悃之未伸
忽半塗而中廢涕隨言出心與願違此盖伏遇皇帝陛
下覆燾曲成高明委照乃眷甘泉之從歸老菟裘之營
仍假近班重憐去國垂矜舊物之服御不忍敝帷之棄
捐冀療治之復完䇿駑蹇而終奮雖雀䑕貪生之意猶
慕聖明而犬馬戀主之誠永違軒陛
　　　謝落致仕再除宫觀表
臣某言昨䝉聖㤙特落致仕依前提舉南京鴻慶宫所
有巳轉官恩例特免追改臣尋具奏辭免縁疾病妨廢
乞許臣依前致仕奉聖㫖不允所乞臣已即時望闕祇
受訖乞身本以謝事乃沗祠宫納禄所願辭榮重叨華
爵迫承威命不獲愚衷祇荷寵靈愈懷憂愧(中/謝)伏念臣
頃嬰末疾坐廢歴年巳逼衰殘悲嵗月之既往私自憐
憫恐夀命之不長所以畏懼滿盈上還印綬䂓求生理
思保桑榆庶幾溝壑之未填茍延晷刻之餘息豈謂既
安田畝復簡聖心軫其饑寒之屢空記其名字於垂朽
特寛衣食之奉不强筋力之愆永惟鴻造之非常莫知
悲涕之横集此盖伏遇皇帝陛下愛均臣子施等父師
念嘗親侍於末光不欲棄捐於中道臣愚被賜天下歸
仁然臣齒髪既彫備嘗衰境春秋已逝無復恒人深自
厭其殘生抑何知於榮進雖併日一食尚饘粥之有餘
使賦粟萬鍾顧形軀而誰享仰祈天日之照洞察犬馬
之誠知下愚之不移恕先迷而不復巳容得謝方傳安
車以遺子孫終兾哀矜願賜骸骨而歸卒伍
　　　謝再除給事中罷職宫觀表
臣某昨奉詔㫖除臣給事中臣以衰病昔曽致仕力具
辭免續奉詔㫖以臣狂率特落職提舉太平宫觀巳拜
告命再䝉降到誥一道除臣依前顯謨閣待制宫觀臣
已即時望闕祇受訖者隨鋒車之召節方問前塗罷𤨏
闥之除書復還真館叨䝉新命假寵餘生感服恩私惟
知涕隕(中/謝)伏念臣一從病免甘與世違脱風波争奪之
塗伏蓬蓽棲遲之地庶安微分所願固窮竊禄斗升敢
辭侏儒之飽忘形田野乆成傖父之名誓將飯糗而終
身茍幸蔬食而沒齒不圖過聴驟使造朝外憂難强之
筋骸内愧不終之名節懇還制詔哀籲聖慈終縁狂率
之姿名在譴訶之域斥歸散地仍禠從班彈貢禹之冠
誠非本志奪伯氏之邑其又奚言荷上聖之深仁不崇
朝而復職恭惟皇帝陛下賞罰必信清明在躬矜臣去
國之有年畀臣西清之舊物惟一與一奪之命無有二
三而三仕三已之心敢懷愠喜恭承眷渥知未棄遺悼
報國之孤忠顧捐軀之無所年齡已晚庶知蘧瑗之非
衰病無功徒受支離之粟
　　　賀平睦州表
伏覩報生擒睦州方賊并巢穴悉已平蕩者戎兵薄伐
大興貔虎之師狂狡就擒卒正鯨鯢之戮捷音誕布海
宇交歡(中/賀)恭惟皇帝陛下子視羣黎愛均一徳軫念困
窮之失職重矜刑辟之傷生然而人狃愛而或驕吏翫
安而多忽有如暴冦間出不虞乃眷編氓敢隳王畧出
攻城邑擅弄庫兵爰申命於虎臣俾恭行於天討人懷
敵愾市不易㕓釋醜類之脅從執渠魁而生致蠢兹陋
劣忘厥么麽顧已肆於市朝豈足膏於斧鉞七旬弗格
初甚逆於苗民三面雖踈終自投於湯網矧乃復除三
嵗之乆蕩宥一方之餘憫此敓攘本起萑蒲之盜寖為
猖獗遂成京觀之誅雖曰示威豈其得已告勲廟社喜
溢神人臣嬰病海隅馳神觀闕先登賈勇莫從負羽之
行飲至勞旋復阻獻俘之列
　　　代謝史成加恩表
奉制命以哲宗皇帝正史書成特授臣少師依前太宰
進封崇國公具表辭免䝉恩特降中使臣批答不允仍
斷來章者載筆終篇迄奏編年之盛揚庭渙命遽膺進
位之崇欽承出綍之公弗遂循墻之避超踰益甚震慄
彌深臣聞三代之得斯民各極一王之制五典之言常
道是為萬世之師故凡經徳出治之君必有繫日謹時
之紀洪惟盛典尤篤斯文惇史備言既參以儒紳之博
崇論谹議又縂于宰揆之嚴匪惟尊史氏之傳盖欲信
帝猷之著臣賦資遲鈍涉道空虚問一得三素非達識
襲六為七尤愧通才偶充位於機衡粗服勤於夙夜竊
觀聖治克篤寧人雖貽厥孫謀盡迪元豐之烈而昭哉
嗣服具存紹聖之規肆恢纉緒之圖必啓因心之念聖
有謨訓將垂示於方來志在春秋大發明於錫典載嚴
訓飭申命編摩而臣猥以淺聞監于羣議商周所尚雖
百世而可知㳺夏之徒顧一辭其敢措訖煩宸筆首賁
雲章洎兹汗簡之成獨辱明綸之逮冠亞師之重綬啓
崇國之全封洪範之叙九疇詎識彞倫之次内史之詔
八柄更叨爵禄之榮仰戴弗勝疾顛云懼此盖伏遇皇
帝陛下惟幾惟康以飭庶事有典有則以監百王文武
之治憂勤躬秉日新之徳堯舜之道孝悌誠深天顯之
懷闡厥宏綱敷時茂賞臣敢不益堅素守少助疇咨質
而不俚辨而不華顧豈慚於良史測之益深窮之益逺
斯終奉於成謨
　　　賀收復燕雲表
臣某言伏覩進奏院報宣撫司奏大兵已於四月撫定
燕雲兩路皇帝御文徳殿受文武百僚稱賀者燕雲故
地乆隔中原睿聖當天每懷北顧敿干􁂵胄大詰於戎
兵取亂侮亡不殺之神武(中/賀)恭惟皇帝陛下智謀獨斷
威命誕敷眷惟朔野之封近自幽州之壤皇天既付中
國奄甸庶邦食土誰非王臣獨淪外域肆興貔虎之衆
漸復燕趙之區徳澤川流逺人麕至爰綏懷其種類用
申畫於郊圻復舊族之衣冠拯遺黎於塗炭蓋春秋稱
王者無外且舉在邦域之中惟聖人以天下為家孰云
去父母之國臣庇身祠館抱疾海隅欣聞順動之師慰
彼攸徂之衆不圖父老復見漢官之威儀有此雋功其
在武丁之孫子
　　　賀皇太后受册寳表
臣某言伏覩進奏院報今月十二日奉上皇太后册寳
者尊事母慈本一人之孝愛具嚴典册慰四表之驩心
天地與能神人溢喜臣某誠懽誠抃頓首頓首皇太后
輔承徽考誕育聖躬推原履武之祥實啓生商之兆從
蒼梧之南狩尚逺清塵奉長樂之東朝宜膺殊禮恭惟
皇帝陛下至仁出於天性篤行通乎神明惟知順事以
解憂不以得位而為樂乃者明堂嚴配深懷霜露之思
陟屺遐瞻猶隔晨昏之養故崇位號用極聖情載新焜
燿之容彌顯劬勞之徳初務和戎屈伸之略欲以寧親
終成用師燮伐之謀斯為養志仰惟信順昭格顯幽凡
兹在服之臣舉有移忠之志臣逺違觀闕病伏海瀕欣
聞法駕之歸行慶寢門之問
　　　賀道君傳位表
臣某言今月初二日進奏院遞到道君皇帝手詔已傳
皇太子寳位者畏天明命決大䇿於斯須遜位元儲厭
萬㡬之煩委恭惟道君皇帝陛下憂勞二紀底定四方
屬享御之歴年乆倦勤於庻政爰兹主鬯使總朕師駿
發淵衷用歸神器冠道君之號抑損徽稱返龍徳之居
自頥宸極高世之行振古所無臣昔侍威光乆違觀闕
讀嗣君傳禪之詔知感人心愴罪已哀痛之音忍聞斯
語雖云遺簮舊物之賤豈無老馬戀軒之誠
　　　謝宣召入院表
臣某言今月十六日翰林待詔賀仲良至臣所居奉宣
聖㫖召臣入院供職充翰林學士者命節光華俯臨衡
宇天威宻邇恭被訓辭入趨交㦸之嚴驚蹈複門之峻
周章失次懇避不回(中/謝)竊以擇言語侍從之臣使専内
制極翰墨文章之選分直禁林惟前世之命官本隆儒
之故事始繇北門待詔號稱視草之榮晚以内相得君
至有功臣之目承平寖乆視遇益崇依鈴索之靖深備
鑾輿之親幸寵膺前席禮異在廷臣乆以病衰本無學
術鄭人討論潤色之草誰究淵源漢家深厚爾雅之文
孰云制作但憂不稱以得為慙恭惟皇帝陛下經緯人
文緝熈聖學深惟詔命之重以格遐邇之懷疇咨羣工
可屬大事矜臣舊物乃簡淵衷自傷遲暮之餘莫副非
常之遇歎嚴徐之見晚尚及聖時得頗牧於禁中少期
實用
　　　謝賜衣帯馬鞍表
臣某言今月十七日奉聖㫖以臣入院充翰林學士特
賜對衣金帶馬一疋金鍍銀鞍一副者頒上褚之衣増
華朽質錫翔麟之馬入踐禁塗深惟非據之榮徒有不
衷之懼(中/謝)伏念臣桑榆暮齒蓬蓽㣲生被素褐以窮年
駕短轅於故里少嘗講學謬稱縫掖之儒壯則為貧有
志執鞭之士晚縁納禄望絶末光敢圖悸帶之容更濫
繁纓之飾此盖伏遇皇帝陛下表章儒術尊寵禁林顧
臣非緇衣之宜敝而又改以臣從大夫之後不可徒行
叨塵車服之章蔑著事功之稱謹當服勤職業上體眷
私搢笏垂紳誓立朝而端委據鞍攬轡思畢命於馳驅
　　　謝除顯謨閣學士知越州表
臣某言昨具狀奏舊苦疾病竊慮緩急妨廢職事乞除
臣東南一小郡奉聖㫖依所乞除顯謨閣學士知越州
仍賜對衣金帯鞍馬者憫溝壑之餘生巳嘗謝病知文
章之小技不强所能雖罷禁林復塵内閣(中/謝)伏念臣乞
身餘日畢願首丘偶上聖之勃興縁舊臣而收召逡巡
之志始末不渝屢頒中詔之音責以緩期之罪然猶稽
留累月獨後衆人力疾造朝靦顔就列顧難勝之力分
乆苦負薪思嘉遯於山林豈遑擇木力伸前懇請命至
仁敢謂遽從分符方面仰隆恩之未替幸私悃之既諧
此盖伏遇皇帝陛下大度包荒容輝委照記臣昔侍勸
講首親日月之光矜臣雖巳病衰猶懷犬馬之願肆於
臨遣使預寵榮觀闕伏思已逺禁嚴之直桑榆得請尚
收遲暮之身
　　　謝除顯謨閣待制知宣州表
分守符於方面試以臨民冠内閣之寵名因而𨽻職愧
非其任命不獲辭(中/謝)伏念臣與世濶疎用心狷狭頃棲
遲於散地由覉旅以入朝乆困煩言已賴覆盆之照尚
憂積毁復傷投杼之慈雖處不争動虞非意敢貪過分
復蹈駭機矧廣内之寳儲奉先朝之謨訓茍非夙望孰
厭薦紳恭惟皇帝陛下委任賢能責成職業謂臣論思
於侍從能體朝廷使臣寓直於禁嚴増榮湖海頹然晚
節被此末光敢不益勵疲駑仰承眷遇惟是愛君憂國
之意奉以周旋庶幾見危授命之忠必於顛沛
　　　越州到任表
臣某言昨縁疾病乞解所職除東南一郡奉聖㫖除臣
知越州已於今月二十九日到任訖衰病日侵屢辭去
國聖神天假使奉藩符荷眷遇之如初揆昏庸之非據(中/謝)
伏念臣召從祠館承乏禁林方疆事之繹騷受書詔之
填委追正始名臣之後顧力不量參興元戡難之功則
臣何有而初塵視草之職巳苦負薪之憂托命至仁籲
天誠懇豈料矜其帷幄之舊物假以方隅之大邦已去
近嚴尚竊承明之直欲令踈逺具瞻禁闥之臣非常之
恩大過其望此盖伏遇皇帝陛下推誠均一御衆隆寛
知臣事君之所期非敢避事而求去顧於多事之世乞
其不肖之身惟昔先臣再臨東越不圖暮齒乃踵前修
朱邑世祠猶有奉嘗之舊恬侯家法自憐孝謹之衰謹
當慰問耆年覽觀謡俗無忘遺愛之厚永念敎忠之餘
　　　賀皇帝登位表
臣某言今月初八日凖都進奏院逓到赦書一道皇帝
陛下登寳位大赦天下者厯數在躬乆慰天人之望謳
歌歸啓茂膺龜鼎之傳凡預照臨畢䝉慶賚(中/賀)恭惟皇
帝陛下總戎河朔基命戚藩人心樂推神器自至顧瞻
二聖之出狩悼念萬方之疇依欽承宗祧勉正位號帝
生商而立子其亦永懐先哲王之在天罔不咸喜爰推
踐阼之澤用錫改元之休臣身逺漢庭心馳禹㑹不意
桑榆之晚復觀寰宇之新避狄去邠知屬車之南渡配
天祀夏仰王室之中興
　　　越州謝降官降職表
某言昨縁本州荒旱民力彫瘵臣逐急先減放貧弱下
户和買絹一面奏聞奉聖㫖依奏致本路轉運判官呉
昉劾奏臣不合將下户絹擅自減放奉聖㫖特降兩官
者續又為杭州軍賊作亂臣首先提兵五千人渡江誅
討一面奏聞奉聖㫖委提刑司節制其提刑武臣高士
曈力欲招安不肯㑹合奉聖㫖令臣分析因何不至杭
州城下臣分析昨首先提兵至城下並無兵將與臣㑹
合獨臣一軍與賊搏戰再奉聖㫖特降充顯謨閣直學
士者行事不請自干矯制之刑為將無功重抵失期之
罪拊心自悼大戮所加敢謂隆私止從降秩(中/謝)伏念臣
叨臨劇郡實任牧民當上聖總戎之初屬二帝䝉塵於
外遐方俶擾衆志易揺西有倪賊之未誅東有方冦之
餘黨征徒潰散羣盜繁興若催科之不聊則圜視而俱
起臣所為輕捐州郡之租賦乃以重保朝廷之土疆敢
若秦人坐視越人之瘠既安劉氏理知晁氏之危迺者
變起叛兵禍纒鄰境臣躬提衆往不俟詔行徑度濤江
進嬰敵壘於時詔令節制盡委憲臺貪幸招携之功止
臣誅討之計退思避敵辱國喪威獨臣孤軍誰與㑹戰
雖捐職當矢石之難不避死亡而以敵遺君父之嫌敢
逃刑戮尚寛憲網復畀守符恭惟皇帝陛下捐利與民
力行施舍擇人任將倚以折衝察臣違命而愛君知臣
督姦而為國以謂大夫出疆而利社稷許以便宜公侯
干城而為腹心欲其守衛庶令方面之寄仰賴聖朝之
公臣敢不益勵初心無忘上眷顧愚衷之必竭愈自信
以不移觀過知仁已諒放麑之失見危授命尚收汗馬
之勞
　　　收復杭州表
狂冦逋誅馴致入郛之警偏師薄伐亟還案堵之居種
類既殱流離悉復(中/賀)竊以東南巨屏呉越舊封在昔割
據之初未嘗用武維今休息之乆豈復知兵故輕狡之
連謀乗安平之弛備稍稽捕逐浸肆跳梁負匱儋囊始
憑依於山谷揭竿斬木率侵犯於潢池比及上聞聿當
中詔憫愚民之冒昧因文徳以招徠猶冀竄藏方圖剪
滅蟣蝨之痒脱或俟於爬搔雷霆之威顧空勞於摧折
縱以九拒舉以萬全適陳將鉞之嚴已復侯藩之舊恭
惟皇帝陛下弛張文武出入聖神法日月之照臨體春
秋之生殺蠢兹姦宄殘我善良欲空烏合之羣命遣鷹
揚之士果憑勝筭克濟成功示恩信於一方燀威靈於
四海臣繆當支郡實控要塗首興備禦之謀嘗集散亡
之旅迨承嚴召猶敢留行簞食壺漿樂致王師之饋鼎
濡爼胾願賡皇武之歌雖阻預於稱觴亦庶同於擊壤
　　　謝除龍學宫觀表
叨榮帥閫甫回南紀之行養疾祠宫復忝西清之直荷
大㤙之委曲俯小已以凌兢形影自隨涕洟交溢伏念
臣家世寒甚質狀眇然不虞朴拙之易危殆至迂踈而
難合祇憑直道屢發狂言毎期特立而獨行是故多仇
而少與向紆五組本由上聖特達之知寖閲九遷彌處
衆人必争之地了無裨補積有罪愆間䝉賜對於燕朝
數丐投閑於散地逮膺重寄自列初心何敢徇於身謀
誠恐悞於國事覬寛成命亟下俞音望蓬萊之昔逰雖
云引去指柴桑之舊隠儻遂歸來賜禄尚豐寵名益侈
此盖伏遇皇帝陛下皇明並照聖度兼容馭衆得官材
之宜圖功采事機之㑹憐臣蠢愚有守盖嘗備腹心之
臣察臣緜弱無堪不復責爪牙之事復捐異渥以佚殘
骸臣敢不追悟昔非退安素分魂煢煢而去國莫効餘
忠思毣毣而慕君庶全晚節
　　　謝翰林承㫖笏記表
祇承詔命入直禁林豈謂臣愚亦承人乏此盖皇帝陛
下責成職業蒐攬器能謂臣雖無適用之材察臣不為
患失之計召從廢棄擢置高華顧末技之無庸豈能稱
職惟首公之大節或可事君
　　　辭參知政事表
恭承詔綍入賛事樞雖知成命之行尚布危衷之懇庻
從罷免改用俊髦豈謂隆私未䝉聴許伏念臣頃縁謝
事畢願首丘嵗月已侵齒迫桑榆之暮形骸乆弊質先
蒲桞之衰竊伏海瀕已彌年載不圖晚節復奉詔音茍
獲望於威光甘退捐於溝壑而猥以三朝之舊物乆冒
從班不縁一介之游談使陪國論叨踰過甚俛仰為慙
恭惟皇帝陛下總攬臣工委成職業眷疇咨於政事思
屬任於老成而臣百疾交攻四支緩弱動虞隕越實廢步
趨深惟古者在列之大夫人主或從其私欲不能則止
許辭疾疚於負薪既老則衰不以筋力而為禮仰祈全
度之徳乞此不肖之身特寢誤㤙退安祠館俯容逃禄
尚能亷恥之相先因去得賢不為辭避之無補
　　　賀日蝕不應表
厯數前占巳迎知於必蝕聖神軫念先消復於未形雖
盈縮之維常實休祥之肇應盖順者天所助也故更而
人皆仰之臣聞垂象著明觀天察變維交㑹於朔月不
用其行則上干於大辰有食之既古者伐鼓用幣其旅
奔馳枉矢大弓以時救禦豈有通精誠於晷刻格變異
於穹旻恭惟皇帝陛下清明在躬寅畏享福正萬事之
統小大交修撫三辰之明經緯不忒用乗乾健以御時
行方太史之預陳知大命之肆集避朝露寢祇荅靈心
損膳法宫憂勤聖慮而䝉休庻證弗驗其言同雲之徧
不崇朝巳韜隂沴盛徳之感不旋日有赫照臨惟上帝
之眷懷本格王之修省土圭測景載揚合璧之輝渾象
考儀初合在璿之度臣等叨榮機政深愧代工知君道
之益昭宜隂理之弗僣底日而日不失已循協用之初
先天而天弗違徒仰彌綸之妙
　　　謝穆清殿賜宴表
敞穆清之華闕使望天光推慈惠於羣臣肇新宴享㤙
私所逮鼔舞攸同恭惟皇帝陛下孝通神明仁及草木
寳老氏之慈儉師文王之憂勤爰設廣除用陳燕爼卑
宫為徳共知黄屋之非心與衆均歡聊繼鎬京之飲酒
乃眷九秋之候粲然萬寳之成迨此暇時親臨法御錫
兹祉福遍暨薦紳萬舞充庭大合克諧之樂九賔在列
肅持胥樂之觴臣等切邇天威稱慶夀斚仰承渥澤雖
懷飽徳之榮退省食功徒積素餐之懼
　　　謝復端明殿學士表
臣某言昨於紹興二年備位執政與宰相論事舛忤奉
勑勒令致仕兹凖進奏院逓到誥一道伏䝉聖慈以紹
興五年明堂赦㤙叙臣端明殿學士依前致仕臣尋具
奏辭免㤙命奉聖㫖批荅不允臣巳於當日望闕祇受
訖進執事權未踰三月收還印綬一斥四年猥縁宗祀
之㤙復齒庭臣之列(中/謝)伏念臣昨陪國論誤簡聖衷雖
入朝孤立之難昧於量已而一心事上之報不忍欺君
乃者因言黨吏之非不意權臣之怒悲亷直不容於邪
枉卒蹈禍機以曖昧見廢於語言獨罹罪釁巳除通籍
尚𨽻丹書竄身江湖卒嵗貧病顧憐憂患之極怵迫饑
寒之憂朋黨蔽朝深悼巧言之傷類漂流去國誰知託
命於至仁恭惟皇帝陛下徳澤溥臨聰明旁燭矜臣崇
觀之舊物昔侍帷幄之清光爰因禮成均被慶賜而臣
筋骸朽邁氣力摧傷巳謝事於聖朝了無心於榮禄姫
姜在列自甘憔悴之遺犬馬何知猶獲盖帷之敝
　　　謝復資政宫觀表
臣某言昨縁明堂赦恩准告命復臣資政殿學士續具
辭免奉聖㫖不允再除臣提舉臨安府洞霄宫臣已望
闕祇受訖因宗祀之告成大敷霈澤愍餘生之永棄亦
預均恩顧罪戾之漂流荷聖慈之矜恤伏念臣抱痾嵗
晚與世日疎昨從沮溺之倫忽綴鵷鸞之後久已忘形
於田野何意寵榮不能拔足於網羅自令放逐無根之
語坐廢六年不宥之辜已更數赦敢圖暮齒復使奉祠
恭惟皇帝陛下盛徳日躋至仁天覆躬修嚴配之禮内
動悽愴之懐追念先朝猶記申屠之舊憫憐臣老逮聞
正始之音嘗歴事於軒墀偶未填於溝壑故捐廪禄少
假嵗時而臣昨既乞身已嘗謝事頽齡將盡衰疾益侵
視蔭幾何恐先期於朝露戴盆自絶永無望於末光
　　　代乞致仕表
仕則進思盡忠既殫其力老則閔勞以事得請於時敢
干聽徳之聰輙布乞身之義伏念臣出逢聖旦久冒官
榮頃備近臣惟虞招禍不自量其單力乃竊幸於遭時
奮不顧身愚而自用黽勉七年之久弛張萬法之微自
嗟志大而心勞或至私憂而過計神既弊於大用力已
愆於早衰加以負薪之憂實有首丘之念恭惟皇帝陛
下大明格物内恕及人閔其盡瘁之餘生矜其獨勞於
庻事已上還於相印抑尚冠於朝班志願歸於先廬庻
獲安於晚節
欽定四庫全書
　忠惠集卷七　　　　　宋　翟汝文　撰
　　狀　劄子　封事
　　　辭免創修大晟樂章狀
朝奉郎新差權發遣提舉京東西路常平等事范慎劄
子奏伏覩陛下執大象以撫域中天人和同幽明感格
比者奠九鼎作晟樂受𤣥圭行冠禮祀圜壇祭方澤莫
不協氣橫流珍祥沓至天神降格地祇出現皆甚盛德
事曠古所未聞也然未有顯大之舉以榮天休以彰美
蹟願詔儒官制為樂章以其類而薦之郊廟俾英聲茂
實傳於無窮天下幸甚取進止六月十九日奉聖㫖應
樂章並差翟某重修伏奉勑命應樂章令臣重修者承
命震慴不知所措臣聞古者登歌在上乃播八音聲依
詠言始協律吕雖有韶濩之作必先雅頌之正所以猗
那長發光祀成湯清廟我將周人用饗其上推本有娀
姜嫄受命之始其次備載大任大姒作合之德爰暨武
丁成宣褒大其子孫下及周召山甫顯揚其佐命所以
聖君賢臣勲德光明更歴千載震耀如初然則體大事
重未有如此茍非其人孰敢輕議恭惟皇帝陛下肇新
晟樂天地顧答改作禮器比隆商周宜得語言文學之
臣付以聲詩郊廟之奏薦功皇天明詔萬世與大晟中
音合為一律乃以臣愚無知討論是事使蚊負山氣力
幾何伏況臣尫殘早衰百體俱疾心志喪失動輒驚悸
重以姿性駑下辭藝荒蕪雖力誦聖德人臣所願而狂
易妄作未免累國伏況今者侍從臺閣英俊如林才能
過臣皆可就事伏望改付能者不至仰辜任使
　　　中書舍人乞罷職狀
右臣駑鈍無能處非其任不幸自少復被犬馬之疾昨
於四月間中書舍人蔣猷罷職除郡張漴繼朝陵寢獨
臣一員典掌誥命毎日草詞二十餘道又撰南路宗室
誌銘一百餘道臣前已具奏嘗苦熱疾昬憒然終不敢
一日在假恐妨廢造朝力疾勉强只逐急先了日下差
除臣性本駑鈍復更抱疾心力不逮非不願自罄竭遂
致當月内宗室仲峭贈官誥詞遲緩聖㫖催促臣有司
失職罪當顯戮橫恩寛貸止從罸金上荷聖慈以身為
慙然不職被譴若尚趨省供職上負朝廷任使之意下
乖小臣廉恥之義伏望聖慈特賜矜憫察臣實縁疾病
心力不前許解所職以安愚分謹錄奏聞
　　　乞致仕狀
右臣昨䝉恩宫祠叨竊俸廩便親養疾皆得所欲仰荷
陛下生成之恩恨無隕身報國之所而臣賦命蹇薄竊
禄滿盈福過其分災釁隨作臣於今年十月感風痺之
疾左臂不仁艱於舉動右足緩弱步趨不良臣自度半
身已廢無復完人死在朝夕必然之理然而雀鼠貪生
之意猶戀聖時溝壑未填之餘尚存氣息以謂納禄避
寵或可免疾僥覬萬一療治復完伏望聖慈特賜哀愍
許臣守本官職致仕使臣收拾骸骨終獲首丘不勝厚
幸
　　　初除翰林學士辭免狀
右臣今月二十八日準尚書省劄子奉聖㫖已除臣翰
林學士令臣乘逓馬疾速前來赴闕者聞命震驚不知
所措伏念臣頃縁疾病久以乞身竊伏衡茅分甘守死
今者擢臣翰墨之選非臣衰朽所能力當上聖勃興諸
臣彚進豈不願一瞻天表獲近末光叨預從官少陳薄
技而臣筋骸久瘁心志已衰記誦耗於憂患之餘筆硯
廢於農圃之業竊慮非時宣召以疾稽留茍誤事或致
於人言雖誅臣不足以塞責伏望聖慈察臣避寵非敢
矯辭追還誤恩仍舊宫觀所有新命伏乞特賜寢罷謹
錄奏聞伏候勑㫖
　　　翰林乞宫觀劄
臣於初五日侍立殿廷忽致疾作縁臣少有腰足之疾
不能久立自度難以筋力為禮是致前後兩次陳乞致
仕今來誤䝉聖恩詔還力辭不獲臣勉强親至闕下冀
䝉聖慈察見真實疾病許令從欲今者果于唱第之日
侍立移時頭眩足痛幾至顛隕居家病作至今發腫伏
望聖慈特賜哀憫除臣一宫觀差遣臣非不知陛下恩
意眷遇義當體國臣若貪戀寵禄日復一日必待顛仆
移疾在告然後去則自無恥辱國必致人言上辜君父
下玷班列非所以全終始之恩也伏望聖慈洞察念臣
疾病在身去非得已乞降付三省早賜指揮
　　　乞康王聽政狀
伏聞金師大舉侵逼郊畿太上皇帝今上皇帝陛下二
聖䝉塵逆臣僭號中外臣子罔不痛心元帥大王德望
在人勲業甚大躬總戎律王室所憑方今道路不通威
令阻隔百姓歸命趙氏係心大王伏望傳令四方總決
庶務上體二聖付託之意下聽黎庶歸仰之情指揮將
臣征伐強敵收復京邑奉迎乘輿某等情迫於中憂憤
所激謹具狀令收武郎王倚忠翊郎趙子昱奔詣行府
申聞臣等不勝惶懼激切之至
　　　繳父老士庶狀申康王狀
今月初一日據本州寄居官父老士庶人吏僧道等狀
為鑾輿未回乞請元帥康王總決萬務盡詣本州陳訴
萬口一辭不約而同某等見其誠意激切出於忠義伏
願元帥大王揆察人心審觀時事斷以大義俯從其請
早降王㫖施行須至申上者有逐人元狀繳連在前謹
具申兵馬元帥行府謹狀
　　　賀登寶位進奉禮物狀
大人之造如日之升開駿命以無疆鞏丕基而不拔深
仁成物始由湯后之克寛茂烈對時終顯武王之無競
前件物性堅莫變色潔甚純敢修任土之儀共備充庭
之禮
　　　奏杭州軍賊嬰城叛亂状
右臣今月初二日據管下西興鎮㳂江巡檢及權兩浙
都巡檢杭州外沙巡檢杭州司錄范正已等共六狀申
今月初一日夜約三更以來杭州城内有軍賊殺人放
火閉城作過勢燄兇猛乞救應施行事臣尋遣人體探
得係是杭州決勝萬全歸逺龍騎等指揮及第三將軍
兵陳通林永等作過當夜先殺害本州知州安撫使葉
夢得通判軍州事曾倫轉運通判官呉昉及將官白均
等并其餘百姓官吏亦遭殺害自今月初一日夜至初
十日依舊關閉城門毎日諸處放火作過未已臣即時
躬親帶領本州兵將弓手保甲等火急前去㳂江一帶
把截先遣人賫榜入杭州城内曉諭禍福令軍賊等疾
速出降其勢未肯聽順臣已一面分遣屬官詣管下六
州選發軍兵前來㑹合如軍賊抗拒不肯出降臣即一
面將領諸州軍兵前去入城討蕩臣䝉朝廷委以帥事
義當討賊身任此責定須尅日殄滅伏乞不貽聖慮候
平靖日别具奏陳謹錄奏聞謹奏建炎元年八月初十
日　貼黃臣將兵過杭州討賊縁浙西見闕總管其本
地人馬頭項不一並無紀律既非臣本路即是客寄理
當權暫聽臣節制令軍兵齊到方可進討候事畢復還
本任伏乞聖慈速賜施行劄付臣照㑹
　　　奏乞不許提刑司招安杭州軍賊專用兵進討
　　　狀
右臣昨於八月初二日聞杭州軍賊閉城放火殺戮帥
臣葉夢得以下數人臣忝蒞方鎮近在鄰境若不誅滅
此賊則浙東西兩路環視而起各欲視傚化為盜區自
此煩朝廷憂顧其禍未已臣不勝憤懣即時糾集管下
諸州軍兵并鎗杖手共七千人渡江前來杭州已先具
奏聞乞委臣討賊身任此責尅日殄滅不貽聖慮今來
本路提刑司與臣異議專欲招安因朝廷昨降樞密院
指揮令兵到浙西城下委提刑司節制縁此臣過浙西
所領將士皆不敢前進臣契勘自兵興以來所在盜賊
雖多未有殺戮帥臣囚執官吏如杭賊悖逆不道之甚
者今主帥橫屍漕臣斷首而反寵以官職名為納降是
朝廷以官誘人為賊奬其叛逆使兇賊得志如此則今
後凡為賊殺人放火之多者隨即得官恐非所以示四
方也臣昨曾具奏乞暫委臣節制浙西軍兵責臣討賊
臣見今與經制司屬官鮑貽遜所領鎗杖手㑹合城下
已及一萬人而城中賊輩不過千人是以十倍之師誅
此將潰之賊仗國威靈指期可滅臣契勘昨者嚴州賊
倪從慶跳踉山谷間止十數輩當時朝廷不深責帥臣
誅討茍就招安是致人心無所懲創相繼竊發今來軍
賊又復許降傷國威重滋長姦惡臣暴露原野捐棄軀
命以與賊鬬豈不知效提刑司坐受招降安逸無事然
為朝廷計若殄滅此賊可使十數年間東南安靖禍亂
稍息臣除已一面進討外伏乞聖慈疾速劄下提刑司
不許招安須管責臣討賊若賊不殄滅則置臣於法臣
必不敢上誤國事伏乞速賜行下三省指揮施行謹錄
奏聞伏候勑㫖　貼黃臣昨於八月十九日親領兵至
杭州城下兩與軍賊接戰士氣勇鋭指日擒滅其賊勢
窘於九月初一日潛遣人往秀州提刑司乞行招安又
却依舊閉城抗拒官軍是賊詭詐特以計降豈有兵勢
既盛誅戮已加而提刑司必欲釋賊納降之理伏乞聖
慈特賜詳察
　　　奏為提刑司不肯進兵專務招安乞暫委節制
　　　人馬討殺杭州軍賊狀
右臣昨累具奏狀統兵前去杭州討殺軍賊縁朝廷昨
降指揮令兵馬過浙西並聽提刑高士曈節制其提刑
司與臣異議必欲招安止臣進討臣力與士曈言恐招
安墮賊姦計必誤國事不䝉見聽故前後累奏乞暫委
臣節制浙西軍馬許臣觀便宜得自進退可指日破賊
恐朝廷未知賊謀猖獗輙詳具奏聞契勘杭州軍賊謀
亂非一日其意在據有浙東西兩路不止據一杭州而
已昨於今年七月内先遣姦細往浙東結連諸州郡賊
台州仙居天台兩縣結連賊俞道越州新昌縣結連賊
盛端才董閏等各集衆二千餘人約同日起發其浙西
州郡非臣本路亦必有結連者臣耳目所不及知幸而
兩州徒黨各自告發州郡已密捕獲勘見情節各已行
法其賊初據城時帥臣葉夢得已死所患者獨有臣在
浙東為帥必來見討遂設計紿臣先遣人於城上宣言
云唯得浙東安撫翟内翰親來即便出降又兩有申狀
來與臣乞補官資臣初信其言以謂賊必悔過及其未
熾可曉喻禍福降也即時出境至本州西興鎮將渡江
矣而賊計敗露欲誘致臣賴臣尋即覺悟回州糾集軍
兵決欲追討其賊計不得行又復遣徒黨至秀州詐誘
本路轉運副使顧彦成及提刑高士曈欲執以入城稱
若得提刑轉運來杭州某便出降又恐士曈不信因刼
杭州士大夫祕書監李光方元若等十餘輩同共至秀
州見提刑司約以降日使人信驗不疑士曈果深信即
時各人與命服官資遣回賊面約士曈以九月初七日
素隊入城不得令一人持兵器來其意又欲如前日詐
臣之計士曈隂墮賊姦謀不信臣鐫諭先移牒臣稱當
所已入城受降不得進兵及當日晚至城下為賊突出
百餘騎掩襲欲執以入城頼福建路鎗杖手三千人在
北門士曈跳奔幸而獲免是日賊不獲如志因復逞怒
放火殺人若使賊計得行誘致浙東帥臣及使者盡遭
掩執以招諸州逆黨俱以城叛屠戮守將則東西兩浙
路皆沒於賊手矣又意朝廷方北禦金人必未暇遣兵
南下誅戮所以結謀如此之深臣所以鋭意討賊必欲
殄滅不分為提刑司節制沮止臣昨奏乞權暫委臣節
制浙西人馬者蓋見事勢危急當如救焚拯溺必不可
招安今來提刑司果墮賊姦計如臣所料伏乞朝廷詳
察臣前後所請止為國事委臣暫時節制浙西人馬責
臣旬日之内必破滅此賊若逾期賊不破滅則重竄責
臣以示四方謹錄奏聞伏候勑㫖　貼黃契勘臣今來
糾集到人馬數足以殄滅此賊不煩朝廷更起兵及起
他路人馬但得委臣節制使浙西士卒進退齊一禀臣
號令則此事便可了當若節制不一頭項既多雖增兵
十萬徒困生靈無益於事
　　　奏為杭州軍賊攻刼提刑不知所在乞朝廷遣
　　　重將將兵併力討殺狀
右臣昨聞杭州軍賊閉城叛亂殺戮帥臣及漕臣將官
等日夕縱火四焚至今兩月不息臣假守越州初聞賊
作即便糾集管下諸州軍兵渡江扣城鋭意誅討是時
賊倡亂者止數百人臣欲及其未定進攻可一舉撲滅
而朝廷專委提刑高士曈節制士曈必欲招安止臣不
得進兵及士曈為賊詐降欲誘執入城其後始悟只肯
專意討賊約日已定而提刑周格續至又再行節制别
易日㑹合緣此師老無功諸州軍兵漸次為賊所誘皆
無鬭志臣三次督戰纔交鋒其賊輒宣言不殺官軍緣
此士卒皆投兵不戰隨即投賊者甚衆其浙西諸處㑹
合人兵皆鄉夫不識金皷怯懦畏賊不可使戰臣見事
勢如此扼腕痛憤以謂浙東兵既為賊所誘不可使戰
而浙西兵又皆鄉夫怯懦獨有西兵可必破此賊既聞
朝廷遣辛興宗將西兵二千人前來臣計期日望收復
而西兵至秀州忽作亂殺主將辛興宗沿路刼掠復欲
回歸其提刑司所領蘇秀淮南兵數百人於杭州城外
駐劄既聞西兵殺戮辛興宗因此驕恣相繼作亂又於
九月十三日夜反攻提刑周格高士曈至今兩人不知
所在蘇秀之兵既亂又脅淮南兵同入杭州從賊淮兵
不從因盡為蘇秀之兵所殺獨自投賊致杭賊黨附愈
衆兇悖日滋一日之間脅從城中百姓刺面為兵者萬
餘人盡擄城中子女以分賊黨使堅其志人人願盡死
力又以金帛遣姦細分布浙東西諸郡誘不逞者使據
城内應已有台越兩州屬縣結集徒黨欲與合謀者其
賊肆志更無所畏見今環城把隘人兵見已失兩提刑
皆即遁走臣孤軍不唯勢弱又恐士卒有欲從賊變生
肘腋縁此亦復退舍若朝廷不速遣西兵前來則浙東
西兩路生齒數百萬皆沒於賊非朝廷所有也訪聞今
者杭賊之亂又非方賊之比應杭州士大夫自特進薛
昻以下百十人皆為其幽閉一處不得飲食旦夕餓死
又捕士大夫有刺面為兵使守城者伏望朝廷憫此圍
城之人陷於荼毒如此之酷速命將遣兵倍道兼行若
稍稽旬日城中士大夫百姓悉死於殘虐無噍類矣臣
料今來朝廷不過依前降指揮委錢伯言節制其錢伯
言入境不過駐隣近州軍依前集本路黨亂之兵如前
所陳是又驅人以助賊非計也況今元祐太后將至金
陵或聞車駕不時巡幸自金陵去鎮江府浙境近在百
里内使賊逼近猖獗即雖江寧府未得無事伏乞降臣
此章付三省與大臣熟計議速賜指揮遣重將有威望
者統領西兵南下併力討殺早得安靖伏望陛下思宗
社大計無忽臣此章臣不勝區區日夕俟命之至謹錄
奏聞伏候勑㫖
　　　分析統兵杭州城下不㑹合狀
右臣準尚書省劄子奉聖㫖翟某統兵將見在城下因
何並不㑹合仰具析聞奏者臣奉詔旬日不知所對自
杭賊作過已來除有鮑貽遜鎗杖手二千人在城下與
臣相聞外其餘並無兵將前來不知朝廷使臣與何人
㑹合自八月初一日賊作臣即時親至西興招降賊兵
賊既不肯聽命臣退而治師召集管下軍兵并鎗杖手
合五千人徑渡江直造城下遣禆將三與賊戰以孤軍
獨進勢力不敵而杭州諸屯兵將皆為武臣提刑高士
曈節制令不得與臣㑹合無一人肯應臣者蓋縁朝廷
累降指揮應臣等兵至城下專委提刑司節制而提刑
高士曈意在貪功欲以招降僥賞錄朝廷所降黄榜號
令諸將云已有指揮不得討殺臣前後累次移文責士
曈等其牒云今來提刑端坐在秀州既不肯前來討賊
及至當所親領兵至城下又却更節制諸屯令不得㑹
戰意在黨賊故沮軍興士曈昏迷不悟堅不聽臣語一
向端坐在秀州不動其後高士曈約賊招降方肯至城
下卒為賊擄入城而文臣提刑周格又為賊所殺臣再
欲進討自西興即還本州復增募戰士二千人而知秀
州趙叔近者不由朝命擅令節制復止臣出師其叔近
入城又為賊所刼質臣聞之不勝憤悶以賊終無降意
徒辱國喪威即遣僚吏陳敏識虞澈倍道兼行前去鎮
江迎見本路轉運使顧彦誠懇請乞委臣節制獨自進
討彦誠答臣以朝廷已委新知杭州侍其傳節制同㑹
合臣厲兵秣馬即遣人與侍其傳相聞約日請期不旬
日間王淵兵已至城下收復臣所總兵數千人自八月
至十二月凡五月攻守戰士未嘗解甲調發糧食縻費
不貲若朝廷責臣庸繆不武老師費財不能首先破賊
此則臣無所逃罪若以臣為並不㑹合則並無一將一
兵肯與臣約戰不知朝廷遣臣與何人㑹合如或有臣
僚上言與臣今來所奏異同即乞朝廷明降言章委御
史一員至兩浙推究詣實臣前後移牒本路漕憲及累
次申奏朝廷論賊始末皆有案據謹錄奏聞伏候勑㫖
　　　乞留浙東軍兵屯駐越州狀
臣契勘越州分總浙東一路自祖宗以來特置將兵六
指揮三千人為守禦之備專鎮撫一路肅遏盜賊近歲
闕額不補至靖康之初金人入境朝廷起發將兵盡赴
河北本州更無一人其後將兵盡去去歲朝廷再遣翁
彦國復起勤王之師本州所餘不𨽻將禁軍又皆竭作
死於道路者過半臣自到任以來城郭空虚並無禁卒
臣遂急於廂軍内揀選招置不滿千人皆侏儒不及等
近者杭州兵卒作亂婺州盜賊繼作本不過臨時募鎗
杖手禦敵而鎗杖手皆村民乍募不習戰鬬毎戰輒先
敗北所以杭婺兩州之賊必致朝廷特遣天兵然後擒
滅臣以謂越州總統一路而禁兵不滿千人又皆侏儒
不及等方今四境之外巨盜相繼竊發其勢日以岌岌
伏見武經郎王政見押回本路軍兵一千餘人分還管
下六州其人昨戍河北稍習邊面今若分還諸州諸州
却分還諸縣鎮寨四散畸零其勢寡弱臣愚欲乞盡屯
駐在越州專委帥司合為一軍則兵勢稍衆可以鎮壓
一路豫備不虞貼伏姦宄若帥府屯聚重兵則六州皆
有所恃謂如管下諸州一處有警命一將將此千人前
去誅討事已復還本州與畸零四散分在諸州縣其勢
寡弱者利害相萬也況今者杭州浦江之賊雖已誅未
盡人情反側臣承乏帥事為朝廷保守疆土理當修治
兵戎先事措置不可有事而後告急今來所乞止是本
路已差出軍兵千人其王政管押上件人到本州見已
權暫留駐聽候聖㫖指揮伏乞朝廷特賜矜允須至奏
聞者右謹錄奏聞伏候勑㫖　貼黃臣契勘杭越州分
浙東西兩路伏見近者知杭州侍其傳乞特留制置司
禁兵一千人在杭州駐劄已䝉朝廷允許今來臣所乞
止是發回本路兵一千人伏望聖㫖指揮特依所乞
　　　越州奏乞不原赦斷推吏呉言等贓罪狀
臣聞祖宗之法深嫉賍吏雖大卿監受賍滿者必置極
典推原聖意以謂受賍必枉法故與衆棄之除去蠧害
而况推獄之吏鬻獄公取不知紀極一旦僥倖脱免法
不得行則姦惡愈滋後難復治臣伏見本州左右獄推
吏呉言等昨因承勘進納人王隨分産公事取受過王
隨等錢二千七百八十餘貫其餘公事又十數項自古
至今推吏受賍至三千餘貫未有敢恣横如此之甚者
臣方究治未結正間遇赦恩即時釋放尋訪聞呉言等
既釋放出外舉城僚吏百姓無不切齒憤嘆以謂縱此
姦猾不早窮治咎在臣失政刑臣既聞衆論籍籍不敢
遽已再委本州山隂縣王饎承勘上件賍狀已究得實
情理巨蠧此則臣愚暗失職不能先事譏察復素無威
令以致姦吏欺罔之過然今日朝廷方追復祖宗之法
有詔申嚴姦賍之令而魁惡不治幸赦原免賍吏無以
懲創小人安所忌憚虎兕出於柙臣實恥之伏乞判自
聖意特降睿㫖將推吏呉言等特不原赦許從本州依
法斷遣施行庶幾稍除一方積弊責臣治理須至奏聞
者右謹錄奏聞伏候勑㫖
　　　越州乞宫觀狀
右臣䝉恩出守方面於今將二年矣俸優禄厚澤及親
族豈不願假寵歲時眷戀廩禄而無功竊食殃咎所加
自入夏以來感風濕之疾在假已踰三月形骸羸瘠病
勢日增臣恐在假無程不止三月職事曠廢逺邇具知
吏民訟訴不能省覽監司按部不能接見致使將兵隂
謀欲成叛亂據其不職已合罪誅方今州郡多事盜賊
肆行呼吸之間變生肘腋豈有身為郡將閉閤謝事在
假三月不見吏民以州府為養痾之地以禄食資無用
之軀在臣之私頃刻難處所以憂慮惴恐其疾愈甚伏
望朝廷特賜詳察除臣杭州洞霄宫任便居住早選能
臣除知越州若臣他日療治痊復朝廷再加任使不敢
辭難謹錄奏聞伏候勑㫖
　　　翰林承㫖辭免狀
右臣今月初一日準尚書省劄子貳道奉聖㫖召臣趨
赴行在又奉聖㫖除臣翰林學士又初七日保義郎張
濬賫到劄子貳道再奉聖㫖除臣翰林學士承㫖令臣
乘遞馬疾速前來赴行在者臣久淪裔土忽奉詔音義
當不俟駕行即時奔命伏念臣昨緣犬馬之疾致仕已
涉四年久為廢人無復生理今者逺䝉君父之記錄驟
拜前後之詔除仰貪恩榮豈不願進顧難强者老朽之
筋力所自恨者已廢之餘生敢祈聖聰重賜骸骨伏況
臣仰禄為活口衆食貧茍非被病之有年孰肯謝事而
辭禄年齒逾邁病勢益加伏望聖慈察臣前者累懇乞
身具存奏牘非縁今日始聞召命乃敢固辭欲乞特賜
指揮許臣依前致仕將理者謹錄奏聞伏候勑㫖
　　　罷政乞宫觀狀
右某今月十三日準尚書省劄子奉聖㫖翟某罷參知
政事與郡臣無狀負陛下使令雖肆諸市朝不足塞責
今以復令守郡伏念臣獲罪至重辜負恩義慙媿聖世
當自屏於無人之地闔門省咎欲望聖慈隆高天厚地
之德特賜除臣一在外宫觀臣母親年九十餘歲見今
久病伏枕無人兼侍豈有心力復堪治郡方寸之亂昔
人所許伏乞聖慈早降處分臣無任呼天俟命哀懇激
切之至謹錄奏聞伏候勑㫖
　　　辭免敘復端明殿學士狀
右臣今月二十八日進奏院逓到誥一道伏䝉聖慈以
明堂赦恩敘復臣端明殿學士者伏念臣昧於量已愚
憃直前昨者擢陪國論忤犯同列曾未三月勒令致仕
迹其罪戾自取之由仰干雷霆不測之譴理宜永棄聖
代不齒縉紳今日雷同宰執宫觀之人例䝉宗祀檢舉
之赦在臣誅罰豈所當然所有誥命臣不敢祇受伏望
聖慈特賜寢罷謹錄奏聞伏候勑㫖
　　　辭免除資政殿學士狀
右臣某準進奏院逓到誥一道伏䝉聖恩授臣資政殿
學士依前致仕者伏念臣罪戾之餘許賜骸骨久安田
里得死為幸今者猥縁宗祀之赦敘復祕殿之職顧何
勞能受此恩寵臣齒髮衰謝疾病交侵納禄乞身尚猶
灾患誤恩非福懼復滿盈伏望聖慈察臣危衷追寢成
命實縁憂畏非敢矯飾所有告命臣不敢祇受
　　　講筵乞刪畧資治通鑑進讀劄
臣昨者備數進讀伏見資治通鑑總三百五十餘卷自
建炎二年春開講筵經今實歴四年方畢三卷臣恐曠
日持久未有終篇之期縁毎遇進讀因而解釋義例文
字繁多故所讀者少昔司馬光於此書已嘗立論褒貶
具文見意不必重疊更有解釋而況聖聰一覽洞見本
末何假文辭臣愚欲望聖慈許令進讀官等於逐卷内
採擇有益於治道者據文進讀無益者許從便略去庶
幾知言之要不費時日若遇其間事實有可以獻替其
當日官欲别立議論者即許臨時隨事指説不必進解
　　　勸移蹕荆南劄子
臣累具奏陳乞聖駕巡幸荆南先據上流控制中外伏
見江陵之地背負巴蜀前臨襄漢其東長江重湖隔以
巨浸騎兵所不能涉其西長江巨麓延袤數千里敵馬
所不能至在今日東南之地則為居中可以增重國勢
非止獨能避敵而已也若聖駕巡幸駐蹕於彼運巴蜀
之粟通江浙之漕數十萬之師不至乏絶又其路四達
易為出師如四方有盜賊之警一軍自鄂岳而下直趨
江浙一軍自襄鄧而出直趨京洛一軍自川陜而出直
趨關中所謂居中央以制四方者也若金人乗隙水陸
俱進繇水路則我師戰艦順流南下非彼敵兵能與我
爭利繇陸路則自荆湖襄鄧上下二千里皆無人烟敵
擄掠無所得則糧絶坐困非若已前登萊淮陽宿亳間
皆有積粟可以為攻守之資也願陛下早賜決策移幸
江南可保無虞臣觀數年以來敵人但知車駕駐蹕兩
浙若今歲大舉必由數路而入為困我之策或先據上
流以防我師與西兵相接為入關之計或遣簽軍繇海
道徑擣明越以出不意或如前歲渡采石入建康由廣
德以趨臨安如此則東南皆震兩浙之地四顧塗窮無
所從出豈不殆哉須及今先據便地控扼形勢以伐敵
謀則險固可恃從容應敵所謂先人有奪人之心伏望
聖慈留神省覽
　　　應詔條具敵退上封事
臣正月二十四日準尚書省遞到詔書一道令臣條具
敵退利害以聞臣伏見皇帝陛下駿發德音咨訪羣臣
傷二帝之蒙塵悼中原之顛覆使羣臣各效計策又恐
臣愚不得盡言也復詔之曰君臣之間期於無隱豈非
悔東隅之已失念覆車之當戒此堯舜禹湯文武之用
心也顧臣敢無辭而對謹昧死上三策恭惟朝廷已事
之失無逺略無定論無腹心三者國之大事其餘不足
陳也臣聞自古外國之亂未有如今日之酷昔西晉之
亂元帝建都江左復興晉祚雖苻堅石勒數雄之强不
能睥睨以守長江設險之固用一時人物之傑故能保
有疆土傳祚累世自金人渡江飲馬以至於海蹂躪中
國肆意所欲乘輿逺狩越在裔土雖西晉永嘉之禍不
至於此唐安史相繼為亂其禍亦云極矣改元至德收
復兩都不二年間相繼底定自建炎於今九年矣頓師
南方卑濕之域唯恐深入逺引之未至陵夷以至今日
雖唐安史之亂不至於此毎歲防秋則相顧先擾謀避
敵之地至春事定則泰然安肆如無事之日此將相誤
國之罪臣故曰無逺略謂是也其次曰無定論臣聞古
之為國者必先有立國之規模御世者必先有役一世
之術秦人欲并六國則悉國人趨於耕戰秦人非耕無
所得食非戰無所得爵是故國以富强卒并諸侯且非
獨秦也勾踐之取呉隋文帝之取陳必勝之計已定料
敵之謀已審以次而行之自建炎以來天下日苦於兵
生人塗炭而朝廷無一定之論禦敵無堅決之策乞盟
於強敵者冠蓋相望已甚屈辱矣而裹糧坐甲兵未嘗
得釋養兵數十萬竭民力以供億可謂困矣而毎歲講
和兵未嘗出戰攻守之計紛然未決事之珠玉曾不得
免臣故曰無定論謂是也又其次曰無腹心臣聞創業
中興之君必有主謀腹心之臣相與朝夕論議圖事揆
策如出一心如左右手昔晉武帝平呉舉朝以為不可
唯張華羊祜杜預贊成其計夫舉天下不可而不能易
三人之可則所謀與所聽審也唐憲宗伐淮蔡舉朝以
為不可而憲宗所恃以裴度武宗伐澤潞舉朝以為不
可而武宗所恃以李德裕朝廷茍有腹心謀慮之臣
人主恃以為固天下恃以不恐自兵興以來陛下之所
取計者誰也所任事者誰也所與朝廷進見而納誨者
誰也前此非不委任將相矣敵至與衆同懼敵退與衆
同喜如斯而已臣聞以天下與人易為天下得人難必
欲為天下得人此前世之君所以日夜焦心勞思而求
也今羣臣泛泛如河中之木則陛下孰與圖今日之事
臣故曰無腹心謂是也陛下誠能選任大臣責以恢復
拔用能將隨所指顧誰敢不力合天下英豪之智力以
一中外之人心豈曰難哉伏讀詔語敵勢既屈潛師遯
逃念兹卻敵之功圖為善後之計臣愚以此知陛下未
嘗一日忘經略也向非陛下赫然獨斷親出總戎指授
諸將控扼江表則敵人徑卷甲渡江如往歲久矣此上
天助順而宗社之福也然臣聞今者敵騎之退以國主
之亡非諸將力戰而勝敵騎折北而逃也向使國主不
亡使劉豫竭山東之粟以轉輸敵壘敵人濟師驅彼國
之衆以分守淮甸百姓之財屈於賦斂力已窮矣諸將
之兵久於暴露師已老矣欲進不能何後之善哉此臣
之所甚懼而憂也臣料今日之廷臣必因敵兵自退而
誦言誅討因詔㫖詢訪而爭言用兵夫善後之計莫急
於兵將財三者先有一定之論必然之畫付之得人而
後可為也臣愚不識忌諱謹昧死上封事惟陛下省察
欽定四庫全書
　忠恵集巻八　　　　　　宋　翟汝文　撰
　　䇿問　露布　序　書
　　　省試進士䇿
問先王之法隳於周季漆書竹簡藏於屋壁而學校廢
闕音官瞽矇入於河海而禮樂殘壊士無賔興賢能而
用非所養更數百世莫之能起也主上建辟雍勃興於
去聖數千嵗之後乃者欵先聖之廟室見諸生召儒官
講說先王之道學校既復古矣鑄金象物作樂薦見郊
廟以和神人樂成禮備未有盛於此時者也士生斯世
聞之者猶足以興起况於峩冠進趨其間得與於斯文
者乎古者春夏學干戈秋冬學羽籥凡國之俊選皆造
焉然則合舞習吹皆儒者之所有事也不寧唯是始釋
奠則既釁器矣而皮弁祭菜所以嚴恭也班序顛毛而
屬飲於序所以貴齒也飲爵尚能閑之以射才者養不
才者也乞言合語明貴賤皆有事於天子所以逹尊也
出征受成釋旅獻馘尊徳樂道之實也今朝廷辟雍作
人之盛將使因其時而教之道藝禮樂且以觀諸生之
文獻則夫登歌舞籥釋菜之容序齒射侯鄉飲之別與
養老受成獻馘之禮使三代之文率禮無違二三子學
古入官者也其懋明之以語有司
問古者班諸侯宗彞使鎮撫其社稷以世守之蓋銘其
功伐論譔其徳以承祭祀使子孫無忘其章故周之鼎
銘曰官此栒邑賜爾鸞旂黼黻琱戈衛孔悝之鼎銘曰
六月丁亥公格於太廟其銘或出於天子之命或子孫
自為之所以寵嘉其先人而著其後為能有繼也當是
時諸侯受彞器於王室而後能國抑其為寳也重矣今
天子神聖受天命制作禮器格於神祗祖考品式咸備
將欲如古者彞鼎之制褒賜大臣與有功徳於民者而
寵銘之眂其命數使得有事於家廟祭其祖祧不亦可
乎其著於篇
問昔先王制器尚象本以使民親用而非以難知為貴
也凡起居飲食相與周旋乎是而名之曰禮謂其有文
章黼黻能即於人心而民乃肯行之三代制作至周彌
文猶以為逺於古是故為禮必先以太羮𤣥酒為樂必
先以土鼓豳籥使民不忘古意而其實為世所便利者
不廢也若必曰唯古之用則周何以損益云哉主上睿
知聖神大興制作取聲於英莖之樂考禮於夏商之器
三代備物靡不畢集嘗出示羣臣矣於斯時也若辟雍
若明堂以至九鼎晟樂圜丘方澤悉見全古豈止講讀
六藝為空文也哉將欲頒古器於天下行今之禮使學
士大夫人人習見如周人貴本之謂去華就實以漸復
樸庻有益乎諸君其以所聞誦之
問古者取士於學宫以言與行而欲知是人也必觀其
言於樂語觀其行於射御是故以禮樂文之春秋之時
學者游於城闕國人議於鄉校論辯之法蓋廢矣然孔
子射於矍相之圃觀者如堵使弟子揚觶而叙黜者三
􁁜有存者則射猶於此乎論士諸侯大夫歌詩以見志
齊大夫歌詩不類而髙厚逃歸則詩猶於此乎得其為
人今朝廷興庠序禮樂之教以經書試其言鄉里考其
行學者無盛於今矣將欲如古者參以六藝而審觀其
賢乎恐人未必信以為不然乎古之人何以能獨為此
也其設之必有本末施之必有次第諸君推言之有司
將以其言告於朝也
　　　試進士䇿
問昔先王結繩以為政而天下莫能欺其次畫衣冠以
為民紀而天下莫能犯後世爰及始為刑辟以教民詳
矣然猶議事以制不鄙其民懼其棄禮而有爭心也或
以為太上先徳徳不及而後有刑又曰或教而不誅或
誅而不怒所以御世則殊也嗟夫所為執刀鋸以刑人
而傷肌膚以為戮豈聖人得已然哉夫刑用甲兵則陳
之原野小者致之市朝其謂兵以止戈為武而辟以止
辟也故周公之頌武王曰載戢干戈載櫜弓矢至成康
刑措而不貳無一人奸命夫成周未逺也孰謂是民也
不可與化乎聖上垂衣淵黙服宇内而神武不殺懐有
衆而天下歸仁焉凡茲蕃服皆以屬吏既巳消兵矣不
逾時也而囹圄屢空不㡬於刑措矣乎將與天下晏然
寢兵措刑而不復用雖至於百世可也所以不用而持
之長久有司欲有問焉生其以所聞誦之
　　　試武舉䇿
問昔者劉項之存亡智與力之不敵明矣至曹劉司馬
諸葛氏此四雄者固相埒也方曹公聞孫權以荆州與
備至於落筆先主下邳之役失匕傾曹公之言則英雄
固不並世久矣以豫州失身奔竄﨑嶇數危國之間用
兵每戰折北其智勇孰與曹公哉曹公摧韓吕二袁之
彊乗震四海之威英雄無所用武顧所畏獨先主夫畏
人之與見畏於人也豈可同語哉曹公不能乗荆州破
竹之勢以取蜀漢先主遺赤壁之力不能逐勝以襲許
下卒無以相越將失其機㑹而計不及邪其亦勢有所
極而不可為也兵法曰卒不可用以其將予敵也將不
知兵以其主予敵也魏蜀之有仲逹孔明也以其將予
敵則蜀固已易魏而無難者矣司馬氏將全魏之衆不
能越漢中以爭尋常之地孔明亦每嵗耀師不能伐三
秦之衆豈其形勢不利而智勇俱困邪抑勝負相持而
莫能動也此皆負阻戰鬬之餘國顧諸生論兵所好者
機謀形勢也今朝廷方須籌畫之士以寘邊圉當是時
行軍用師之勢與出竒决勝之畧聊試言之有司以觀
二三子之能且以待器使也
　　　行在御試䇿題
朕嗣承大統夙夜望治慨然思中興之烈戡海内之難
六年於茲矣而大勲未集甚矣求治之難也子大夫咸
造在庭朕虛心垂意而問焉蓋聞古先辟王繼中微之
世乘思治之民芟夷大患事半而功倍少康一旅而復
有夏宣王興衰以隆成周光武三年而興漢祚肅宗再
嵗而復兩京皆䝉前人之緒業撥亂反正若此其易也
今賴四方黎獻翊戴於朕列聖之澤未逺也朕用心焦
勞不敢愛身以勤民然屈已以事敵而敵内侵招攜以
弭盜而盜猶熾用師以禦侮而兵日以驕務農以積榖
而田日以廢須人材以赴功而患於材難理財用以飬
兵而患於財匱民彫瘵矣賦役重煩士失職矣流冗者
衆嗚虖傷哉朕遭時艱虞凡此數者寢而不寐當食而
歎者也豈朕弗明於理設施倒置而未得其術歟將治
亂有數所為非力必至於極而後返歟子大夫其為朕
切磋究之無有所隠方今非力禦彊敵不能以靖民非
用軍行師不能以决勝顧其䇿安在前世中興之主其
施為次第有功於今者祖宗傳序累世其法度可舉而
行者子大夫其悉意以陳朕將親覽
　　　擬擒獲杭州軍賊露布
蓋聞古者賜諸侯以弓矢使得專征用公侯為腹心欲
其守衛所以作扞王室同奬天衷春秋獻俘載於䇿命
當所身任藩鎮職統戎兵當誅不庭以禦外侮乃者餘
杭逋卒叛命據城奮臂一呼變生肘腋縱兵大掠禍及
搢紳殘害使人蕩焚城邑至乃捕衣冠而黥面驅士女
以守陴念茲無辜刼以阻亂當所顧瞻一舍之近傷悼
重圍之寃極溺救焚其忍安視痛心疾首誓不圖存躬
提戈矛率先士衆三軍賈勇悉勵貔虎之師元惡就擒
率正鯨鯢之戮仰承天子之威命俯賴將士之協心兵
無淹辰市不易肆已於某月日殺獲陳通等(云云/)不以
賊遺君父已殄凶殘凡克敵示子孫毋忘勲伐方觀諸
將之効首肆命幕府之上功㨗布諸州明曉士庻
　　　黄籙盟真玉檢序
盟真玉檢者無上黄籙之科也曷名黄籙金闕度生之
籍也太上愍一切之含靈墮三塗之苦趣深惟善救廣
運大慈乃降光儀具嚴醮式飈輪垂世示天人精祲之
交符簡真文為生死津梁之益唯茲黄籙久閟上元上
正乾象之經躔増明三景下超苦魂於千刼洞逹九幽
中度羣生普周沙界凡精誠之感格若影響於形聲修
齋之日十方靈寳天尊同廽飈馭以下濟光明太上虛
皇道君俯降紫壇以監觀煉度太一救苦天尊下逮靈
寳之幡朱陵度命天尊親屈朱陵之府金童玉女持真
文之簡以遍暨十方諸天帝君奉元始之符以總校圖
籙故能包天括地𢎞濟範圍禀識受生咸䝉解脫未有
廣大悉備如斯之應者也顧惟一夫穢質之腥臊仰屈
三境上帝之垂貺以何軌量格此威神唯有一誠更無
他術修齋之士當苦身疲慮務極尊嚴豈小智輕心而
僥降格故古人稱潢汙行潦茍陳信可以薦鬼神齋戒
沐浴雖惡人可以祀上帝豈不然哉觀夫標名垂訓首
曰玉匱盟真謂其盟誓上真乃當修設緘縢玉匱斯謂
秘嚴而去古既遐舊章浸紊焚修之士皆屬妄庸祝享
之辭僅同巫覡臣逖觀設教慨念斯文有志討論誤嘗
筆削參諸三洞之典總以四事之門凡所施為具存綱
目科者修齋立教之首儀者行道修敬之禮格者具諸
物宜式者按以從事載刪末俗之不典仍著釋誤於卒
章豈止藏諸名山欲貽後世故當刻之玉板裒對上靈
名曰盟真玉檢云
　　　上曽丞相書
將仕郎翟某謹贄書僕射相公閤下某自少讀書至今
二十有餘嵗矣獨好觀古謀人䇿士著論事迹竊言當
世之故故嘗以為人主不可有才而好名為人臣不可
功髙而名重此二者其勢必有所獨勝茍其所獨勝者
重則患將聚歸於一而必至夫人主操天下隨其所欲
一舉而成敗立見幸而成功其志驕矜而不可止不幸
舉不能得其所求則禍必中於宰相昔漢武帝内興制
度以夸大中國外勤逺畧以逞其無厭之求其才固英
偉絶人而當世宰相在位以十數皆相繼戮沒此其大
者傷則小者亡上者憂則下者辱故人主唯無欲好名
也人主茍求欲好名則宰相必有以當其憂而受其責
者矣人臣功髙而信於海内則主易見疑名重而一世
之望所歸則小人將乘間而竊入且既已致身能見於
天下一有疑間而為僇辱反以見笑自詩書以來鮮能
以功名終始何者以其始之易終之難而進取持守之
勢異也故王公多以其身深念而顧畏其後以裴晉公
勲舊而卒中於李逢吉之間近事韓王佐命之臣而黜
於多遜當此時其身且不能謀而何暇及於謀人者哉
此皆古人已往之成迹不待深沉謀度而後可見也是
故人主惟寄政於臣下而守成無欲則其臣可久大臣
去名逺勢而畏衆人之所爭則持滿而君不忌上下俱
欲無為則無所與間言也今人主方虛心屈已行寛大
仁厚之政而閤下執其政柄天下皆以吾君五帝之聖
淵黙而不可測夫深居淵黙獨觀於臣下不微見其志
慮所嚮此常人所安為易事而賢宰相之所以愈恐懼
而深畏者也今某請誦閤下之功而効愚衷於前夫先
帝七年用兵西域閤下位為樞府期年闢天都破青唐
破隆賛臣轄正發謀料敵變化㨗出一舉不再計及先
帝棄世中外洶洶决䇿於一言之間退而就位破姦臣
䟦扈之謀却帷幄倉卒之變主君既立朝廷無事不旬
日而取宰相此其智名勇功天下莫能角者也詩曰衮
職有闕唯仲山甫補之我儀圖之愛莫助之夫仲山甫
唯有莫助之材天下雖愛而莫能助故當是時無與對
也今閤下當國纔以旬月一時夙望皆委能讓功自以
為不及夫先名實於萬人之上使人不畏其愚而畏其
智疑人而與先見疑於人此固謀者之所忌而危也使
閤下優游不為固已信於宇内而振乎百世而今者竊
意以為猶欲盡天下事所謂下車搏虎其為衆喜而為
士則笑者也故莫如推衆人使自為之為之必可成閤
下兩利而收其功使其不可然後徐起而乗之處衆人
所不能而後見徳是上以身託重人主下交驩同列挾
君以見信進不為逼退不為咎如此而後乃可長也夫
明君不可以世求而賢宰不可以人得以髙世主之君
而輔之以傑出之賢相則夫仁人君子所為憂之者深
而望之者切而欲終始如一謂其賢於自用而能安受
盡言者也觀今進言相國者皆以為得時行道某反欲
閤下去功與名其言固巳不足聽然竊以為得時行道幸
於一旦為常人無功者設而非所望於吾相者也進巻五
十篇貧不能盡録録其半繫國事者伏惟覩其大略不宣
　　　上曾内翰書
某聞天下之合惟富貴者之易而貧賤者之難也非貧賤
者之無求於人而富貴者之有求於人耶富貴之於世也
列尊而名重列尊不得不憂而名重不得不畏顧所懐毁
譽以取天下士之心士之欲求得其志者無賢不肖皆奮
勵洗濯以願展下風而效其所能然勢盛則衆鼓而從之
勢去則相率而去其所懐去就者固在勢也則夫富貴者
之挾其所求也烏能得士若夫貧賤者之有求於人我將
擇人非夫人有擇於我合於心意而誦義無窮則其來不
去由此觀之將求人不足以驕人亦求於人而後可以驕
人爾昔者季大夫陽貨欲見於孔子孔子不見齊侯欲見
孟子孟子不見巳而之景丑氏夫使諸侯大夫士輕其身
以先於匹夫猶不肯辱而周公貴為父師躬吐握下白屋
惟恐失士不快於一夫之心以其所負者重而所責者
難所以周公富貴而憂畏乃不如孔孟之貧賤而輕世
肆志也雖然使人求巳則巳重而人屈以已求人則已
屈而人重古之士無意於世惟人之求茍不屑也閉門
而拒之君子不以為隘也戰國之士至使諸侯執轡而
身御至舍甚者逆立使公相結襪而廷辱之或者罵而
放毁之寧使天下譏其身為不肖而信其君為諸公長
者之名當此時其權在布衣不知有名器爵禄之榮居
今之世天下制於一姓進於朝廷者不以譽顯士之進
取繩於有司而悉以科舉進所以布衣䟱逺之賤而伺
候於形勢者之塗大車結駟於其門北面逡廵而不敢
進其未進也飾詞於閽人納質於趨走之賤𨽻而後得
通將進也蒲伏而入揖而立而後進望其顏色而觀其
意於巳未信則其辭夸設之以事則其辭危叩之急則
其辭哀鳴而取憐王公大人其纍然者也不能有動於
其目而概於其心今之士所以甚賤而益辱先進者所
以特重而益肆以貧賤者之有求而富貴者之無求也
嗟夫王公大人其無意於天下後世而不揖士士無意
於馳騁當世而不見卿相則雖百世而百不遇也不然
彼將一見而挽留之急急然唯恐後而不我欲也尚何
以厭士為哉士雖執鞭亦將為之欣慕而况於與為布
衣之交而待之以國士之遇而不有其勢也甚矣夫天
下之難合也方朝廷享尊榮者人主左右侍從之臣其
勢皆足以求然傾天下豪俊奔走於閤下之門豈悉以
有求進見於前耶閤下位為内相揖讓人主之前身所
進退而四方以為輕重意所予奪而天下以為榮辱而
能慷慨與下士均禮此其所以能大服人者也今某孑
然以其身進於左右求與於賔客之末左右無所稱請
謁無所及其言文章又未嘗一至於諸公之門其何從
辱閤下之知者將誦其所聞而夸言之則為䛕而好勢
使閤下先以與人則以為謙而下士夫好勢者某之所
以重進而深恥而下士者閤下之所以得名也以所輕
易所重况某者耶昔者某之始讀書也放乎六經之言
而唯聖人之求既巳得之於言而應之於心而後取之
以心而發之於言當其應於心也所應者今而所存者
故而發乎言也事之至不擇而意隨其所如意之㑹不
求而口唯其所言紛紜變化雜乎胷中而唯所寓既已
固矣然後汎乎百家之言博觀其流獵採其華輔之以
縱横之說兵法之教故自三代以來至於戰國謀人䇿
士成敗得失頗能究其利害與其當時之變而後其所
好者謀也其初也懼其不醇而唯多之務去其卒也關
乎衆萬而雖博而不厭也以其主於中者約而肆於外
者宏約故能應古之士所以出而渉世而能有言語文
章足以主謀立事者其故皆出於此也然士既已屈首
受書將以其術出而試其所學而不能見公卿大夫與
之周旋博論而熟於當世之故則其所學為近於無用
是故不量力而欲以其不肖之身進謁於門下伏惟辱收
而嘗試之夫豈惟某之幸亦閤下將以取於斯言也不宣
　　再上曾内翰書
頃者贄書先生愍焉教其不逮降色辭而見之若將與為
成人某竊自喜繼見不獲命退而負念於今已旬月恐左右之
不察不可以無故而去故復以書布腹心某聞昔孔子將
之荆也先之以子夏申之以冉有以孔子之先進求二三
子之門人顧有所不能已久矣夫人之難須而道之難行
也雖聖人役身而没世亦將先名實之所在夫豈敢無求
而遽至於前哉夫無求而遽至古之士獻璞而得刑者可
為戒矣故以伊尹說湯五就而後見聽以賢舜事聖堯三
年而後乃相之也嗟乎將求人者亦慎其所之必如此尚
將安以求為哉夫賢人君子之欲有所樹立於世而求見
於王公且其身非獨遽然而巳也將深明乎相與之義而
以為後世不朽之說念之惟恐其不欲睠顧徬徨懐不能
去猶幸冀其一返囅然而喜不得遇則悲哀而不釋世
之人以為是無恥此乃志士仁人所以深悲竊嘆恐天
下之交日以疎而失時則無成其志故曰時乎時乎不
再來贏糧躍馬惟恐後時其思欲自見於世而不願湮
没於尋常者也故夫士既已合於一言而敢為委質以
國士報至於殺身伏死而不悔若是者亦樂夫天下之
知已者深也或者痛乎不見知退而以死見節以明不
侵為然諾之義而以愧當時之仁人君子然所恃以慰其
區區之心者將何益彼其所求者是也其所以自為謀
者非也夫王公不知其士之可以與能是以輕絶之而
不悔潔身之士不觀其俯仰而進是以至於顛沛而不
悟非知言之難而憐其言者無所成功今而後知言非
難而言之者為難而不易也客有見人於服子者君曰
子之客望人而笑䙝也交淺而言深妄也客曰不然望
君而笑者和也交淺而言深者忠也故其言未變於初
也而兩可意有所至則言有所忘然則士雖割心竭智
而貴人好惡自為之必將何從而後可為哉故說而合
則雖牛角之歌辭鄙而義拙載之後車不合則雖慟哭
流涕相隨之速秖以見尤而不徳也由此觀之豈其不
遇合烏在夫為巧拙也有以技干宋元君君嘉而賜之
巳而復有以技干元君君恚曰昔之技無庸適寡人有
歡心今若聞此而進將戮之故其技一也而君之喜怒
異也夫王公喜怒慓而不測而布衣纍然欲以身試其
喜怒嗚呼其危哉而幾何不䘮其元故士之養志者莫
肯為也今某雖無能鄙陋當塗之士皆足以取容然重
其身以求人以為士觀賢不肖於其人所為主茍賢也
有以少補所賢之主此固平日之所腐心者聞先生好
賢下士庻幾得其所願故自忘其醜某獨以其無能之
身欲歸於門下問塗而退再拜傴僂贄書於庭茍云得
察於左右雖死且不朽夫王公以髙明倨重之勢而顧
見所哀憐之交詘已不易為之而某之心不能以遽已
也故復見求效其區區不圖一再於閽人辭焉此人見
士之賤及於門牆其謂不羞某雖鄙賤亦不為也所為
求於當世欲以托名今乃令自困辱於此欲進不能欲
退則業已見恐去而望人之深懐首尾兩端而重失其
所進所以拊心太息私自憐也夫以向之所慕望無資
以見幸而見焉智窮說困而不知所委命將奈之何哉
悲夫士乃不偶一至此乎孟子言士未可以言而言是
以言餂之也皆穿窬之類也夫某也獨知見左右為寵
惟恐不獲自盡不悟未可以言乃為穿窬而被此名古
聖賢未有不求求之曰有義得之曰有命知其無可奈
何而安之故以旌招士而虞人雖死不敢往以詭遇獲
禽而御者且羞為也今先生雖微一士焉能為有無而
某竊重去以為戚非有他故也昔者孟子去於齊濡滯
尹士曰夫子何為而不豫曰千里而見王是予所欲也
不遇故去豈予所欲哉夫出晝而王不予追也予然後
浩然有歸志臧倉之毁於平公而不得見曰予之不遇
魯侯天也臧氏之子焉能使予不遇哉故士不得志而
悲亷直不容於時孤憤五蠧之書所以述往事思來者
而自攄憤於空文也某雖不肖然觀三代之書而有聞
於孔孟氏之行巳頗知古聖賢所以取捨之義懼先生
真以内慕勢而自取辱於閽人則雖殺身不足以滅恥
故復引類連辭求其私心某之顏亦固厚矣夫得使某
茍明此心也退不累於門下而歸潔其身雖復於衡門
而不悔也伏惟閣下察其區區不宣(或謂此書前倨而/後恭非也予既言)
(之有忿辭若人恐隘余古人去國不潔其名孔子欲以/微罪行故其言哀而不傷怨而不怒北門褰裳之風也)
欽定四庫全書
　忠恵集巻九　　　　　宋　翟汝文　撰
　　啟
　　　賀除司空啟
貔虎指蹤逺臨萬里風雷發號進陟三公父騰朝野之
歡聲散作廟堂之和氣恭以某官呼吸造化扶掖太平
勲業軒昻書在鼎鍾之上聲名飛動塞乎天地之間手
斡坯陶氣蟠海岳天下指唐虞之俗意將億萬年胸中
視姚宋之徒可容數百輩憤西平之驕㓂蹙永泰之雄
邊不勞堂上之竒兵奄有湟中之故地戎容鷹奮絶紫
塞而斷黄河敵騎蟬歸披青天而覩白日太宰以秘謀
摧勁敵英主以顯號旌元功赤舄有光獨追姬旦黑頭
未老不數王恂孰謂廟堂之謀第許邦人之頌肩駢四
海仰周官論道之賔師膽落百蠻聳漢相驚人之風采
官儀既已重九鼎國勢自然如泰山某逺託鴻私側聞
成命戒宣王師旅徐方既同徹申伯土田周邦咸喜望
鳳池而屬目賀燕厦以揺旌
　　　謝除館職啟
䝉恩授前件職者奉對西清凜天威之咫尺策名東觀
近雲漢之昭回顧影自惟無顔以寄唯石渠天禄之府
秘金匱玉版之藏翰林墨客之文章河圖洛書之典訓
怪如齊諧之所志㣲至稗官之所收極備至於方言其
流及於瑣語煨燼竹簡發羽陵汲冡之編科斗漆書讎
魯壁淹中之蠧盖古人禮求諸野而失官學在四夷僅
有典刑推亡古昔仲尼之悼借馬猶及闕文夏禹之尚
遺聲以存追蠡自非網羅百氏之學貫穿千載之間約
六藝以成章洞九流之領略則孰能刪除繁穢訪拾舊
聞得商頌十二篇考次逸詩之闕取武城二三䇿緒正
古書之遺至於曉幼婦之㣲文釋皿蟲之訓纂討論窽
識辨岐周栒鼎之銘義證古文迹東漢顯陵之策唯時
遴選益嘆才難固將廣豪傑之儲須以待朝廷之用必
如前哲増重此名而況切近禁嚴雍容嘯諾建章鳳闕
望帝極之太㣲䇿府玉山應星躔之東壁欲掄材於人
物聊養望於嵗時某意廣才疎心勞志大空懐憂國見
謂狂生中捐末路之差池未分昔人之憂患言從宰掾
入簉書林汗青簡於季年絶韋編於卒嵗初無聞於是
正獨能問於何如恭惟司空僕射相公德盛阿衡師惟
尚父服衮衣繡裳之命數寵冠上公偉龍章鳳姿之儀
刑照映羣辟略春秋責備之法得天下英才之歸雖此
妄庸不忘教育孰云晚出得與斯文乃睠蓬山世惟舊
物慨流波之未逺愴風木之纒悲再命維新相望踵武
惟先人嘗掌斯事獲繼前修卒父業復總羣書敢期故
實永言陟岵之感終廢蓼莪之篇然而以先儒之熟訓
詁而誤爾雅之彭蜞大夫之識具敖而名先君之獻武
況如淺陋無乃闕疑庶幾農馬之專可與魚蟲之注述
陶唐至於麟趾安所發明頌聖主之得賢臣或能論著
　　　賀拜太尉啟
伏覩制詔廣西蠻峒納土置南丹州幅員萬里司空僕
射相公策拜太尉者臨軒用樂以答元功告廟冊勲益
崇殊典盖名器以實浮而増重惟德量故寵至而不驚
戎夏聳聞神人溢喜古者天子有道守在四裔賢人在
朝折衝千里維時巨室必有世臣使其國勢之輕重繫
於存亡人材之盛衰視其進退崇堂逺地知亷陛之難
攀猛獸在山歎藜藿之不採當今之世莫我敢承恭惟
司空僕射相公輔翼聖朝股肱帝室躬回天之勢而人
主不忌有盖世之略而天下莫爭乃眷蠻方悉歸輿地
闢國百里顧爭尋常通道九邉比為狹隘用能當四輔三
公之冠專五侯九伯之征兼軍國之異容極將相之隆
數來威有克壯之元老無競以烈文之辟公而況今者
符貺薦臻君臣歸美斂嘉祥以敷宏德惠興雅頌以文
致太平主上虚已以聽公明公宏度以鎮物協同羣后
之讓永觀晟樂之成巋如九鼎之安靈承帝鼐之固
　　　賀拜太師啟
伏覩制詔正月一日大慶殿朝賀受傳國八寳太尉僕
射相公冊拜太師者仰止三朝之老蔚為萬乘之師裂
以山川世胙之封崇以鈇鉞專征之器貴窮人爵克享
天心古者天子有七人之爭臣太師首三公而論道所
以儀刑海内輔導帝躬嚴朝廷則爵為達尊事德義則
貴有所屈成湯先學於伊尹必有所不召之臣穆公無
人乎子思不能安長者之側有來命世之哲以起非常
之原恭惟太師僕射相公道濟彌綸文能經緯非予覺
之誰也豈曰友之云乎王曰嗚呼父師作祗命周公之
冊余惟克邁乃訓繼舊學甘盤之賢極名器則禮敬益
隆咨典刑則老成為重就訪大事必先太史之乞言俾
乘安車參用黄門之設几底於五典論厥九疇以鎮定
如巖石之瞻以博厚若阿衡之倚一國之巨室所慕為
政不難天下之大老來歸其子焉徃用能制作禮樂頒
度量於明堂寅亮聖明受泰元之神䇿肇稱寶玉於赫
祲容然而無競維人惟德其物昔者倚相能道訓典晉
大夫失問於白珩子反善理兵戈秦使者改觀於和璧
不有君子將焉取斯洪惟熙洽盛治之聖朝相以瑰瑋
光明之人傑光于史冊配君陳畢命之書載之聲詩詠
崧髙烝民之雅
　　　齊州到任謝監司啟
祗命宮祠久逺從臣之荷槖叨恩民社復分刺史之虎
符景仰下風竊依條教恭惟某官精誠許國術畧濟時
頒朝廷寛大之詔書慰父老傾聽而扶杖顧如衰朽敢
自懐安冒東海之優除或容病守依潁川之厚德未遂
聾丞
　　　齊州到任謝執政啟
寢命西垣仍叨内閣分符東海尚玷名城亟遵道以疾
驅方下車而觀俗請問故老延見諸生周楚漢之舊封
覽山川之形勝帶牛佩犢襲土風奢侈之餘褒衣大裾
有掾曹舒緩之俗顧面牆之不學懼文謹之徒傷伏念
某志古好修與時寡偶早從前輩聞長者之遺風晚託
後車竊先生之餘議自以附青雲而施後世無愧昔人
豈云懐琬琰以就煨塵分為棄物叨踰近服謬竊寵名
食厚禄以自私辜大恩而不報恭惟某官儀刑四海師
表萬民樂天下之英材收海内之名士乃如樸䔩亦預
甄鎔雖剸煩治劇之未能儻奉令承教而猶可眷惟齊
地著自前聞求善政之所存去當時之雖逺持治道於
相國寜以清靜而容姦遵遺俗於太公庶幾簡易而報
政
　　　齊州與安撫啟
寢命贊書叨恩符竹乃縁屬郡得𨽻价藩駕駟赤帷獲
仰使車之舊物屬鞬戎服行修帥府之覲儀愒日以須
披雲在望其為欣誦難悉敷陳
　　　陳州到任謝執政啟
罪釁餘生茍庇身於祠館懐安晚嵗永畢願於桑榆忽
分符竹之榮復有民社之寄顧憐膠戾仰愧甄鎔伏念
某處既近危動而得謗了何知於憎愛久已昧於周防
少苦病衰無復事為之志晚嘗憂患益頹榮進之心頃
以謝章再罹謫籍一隕身於衆口投散地者四年奪斧
是憂誰肯食漿而五餽翳桑之餒僅能餬口於四方敢
圖流落之餘終預眷憐之末尚容假守使得食功恭惟
太師相公經緯人文燮和天縡維持國勢於九鼎以福
萬方網羅天下之衆能不遺一介獨兹枯朽之質倍費
封殖之恩雖無責報之深敢忘施德之自復神明於舊
觀已悟昔非措步武於夷塗冀從今始感佩之至筆舌
難周
　　　宣州到任謝執政啟
分官支於符郡茍以庇身觀治行於臨民使之從政愧
非其任命不獲辭伏念某少自刻修早罹憂患風波讒
搆久負念於昔人衰命懐安了無心於世故頃繇瑣闥
屢乞州藩自惟無用之軀宜處不爭之地終煩封殖得
遂便私恭惟某官經緯人文燮和天縡謂論思於侍從
能體朝廷使𨽻職於禁嚴増榮湖海庶縁寛假暫就退
閑敢不祗奉官箴肅承優寄拙于謀已惟無愧之為安忠
以事君顧何適而非報
　　　問侯中書侍郎啟
猥以㣲生叨從末宦效九九之技夐若江湖之濵瞻兩
兩之符邈然霄漢之表顧門牆之彌峻致竿牘之罕通
引領惟勞傾心則一伏以某官躬稟間氣親遇昌辰道
以非常之才助成無競之烈謀謨帝所勱相王家順迎
六氣之和茂擁三靈之祐發揮一徳使邦朋之寖消感
慨百為由國是之先定及此精神之會應於寤寐之求
天睠孔昭民瞻允屬據百僚之上已知體貌之崇居三
事之先即俟儀刑之正上以副一人之意下以慰四海
之心深念宗祊加護饔寢
　　　賀侯中書得請宮祠啟
右某伏審宮使中書侍郎得請宮祠歸榮故里雖老成
去國之易而明哲保身之全多士嘆嗟餞韓侯之出祖
邦人慰喜詠季子之來歸恭惟宮使中書侍郎正色立
朝逺猷經國方崇鼎鉉之拜以正公槐之尊而乃深畏
功名肆懐丘壑上章力懇解組如遺仰髙行之絶倫聞
餘風而興起乘安車而過諸子未慕昔賢揮賜金以娱
故人用償夙志行膺宣室之召復佇衮衣之歸某荷眷
特深辱知有素顧望塵之宻邇獲擁篲以候迎炎暑正
隆川塗尚阻伏乞上為宗社倍保寢興
　　　賀除開府儀同三司啟
視秩公槐増華將鉞官儀鴟尾共瞻黄閣之崇命數彈
冠咸仰黑頭之拜傳聞四逺頌嘆一詞昔者周公之勲
封伯禽於魯國康公維翰命召虎於淮夷然而伯禽無
預於成功召虎克承於先世猶且冩諸琬琰播在聲詩
豈有述作萃於一門事業煥乎當代朝廷無出其右簡
在帝心父子同升諸公貴窮人爵衮衣焜燿而交映革
履差池而後先稽參舊聞曠絶無輩恭惟開府相公身
兼數器德範羣倫方當强仕之年已佇登庸之望曲臺
容典潤色倚以告成東觀諸儒總領資其折衷迨兹顯
拜誰曰不然某夙荷眷知獨傾意氣七登三事願觀伯
始之榮四世五公當繼諸袁之盛
　　　賀譚太尉平冦啟
師旗爰舉計出萬全賊壘既平功成一戰吏復專城之
舊治民還案堵之故居和氣遂充歡聲頓溢恭惟某官
胷吞萬象心貫兩儀誠節著乎朝端威名行乎海表龍
韜決䇿廟堂推必勝之謀虎帳運籌彞鼎載已成之績
憤無知之狂㓂干有赫之明威慨然請行期於奮擊具
嚴師律靡須遺鏃之勞克定侯藩俄靖入郛之警屈此
羣醜釋其下人使恩信之兼施知勲庸之益大顧惟弱
植獲佐偏州覩捷奏之交馳激懦衷而増抃
　　　又賀平冦啟
陳師鞠旅既燀威靈折馘執俘遂平寇虐悉賴藩垣之
治用昭帷幄之謀慶溢人神歡均遐邇恭惟某官忠存
衛社業茂安邦威加草木之㣲信及要荒之逺闢國百
里嘗參預於戎昭教民七年因繕修於武備舉無遺䇿
動有成功屬䑕竊之貪饕賴鷹揚而翦滅果慿勝算亟
正嚴誅使逋藪之已空實成城之可恃吏皆案堵民乃
奠居然以建大將之旗徃既侔於伐蔡仗元戎之節今
復類於平吳允集茂勲宜膺殊奬當聞華衮之就拜庶
至髙牙之請行乃眷偏州實臨孔道欣覩奏功之日幸
臻徹警之期抃躍之私倍萬常品
　　　賀除少師啟
伏審盟府第功路朝奉䇿備孤棘威容之盛更師牙節
制之雄凡逮聰明孰不忻慶竊以君臣相遇古今所難
來伊呂於逺方乃成嘉績歎蕭曹於異代或為美談況
夫間世之偉人生於一國之巨室典刑所屬體貌自崇
恭以某官盛德庇民深忠衛上柱石邦家之用蓍龜帷
幄之謀躬致勲勞是謂周公之元子志存詩禮蓋承魯
國之真儒聿追三代之風嘗定一王之法規摹逺矣文
物煥然爰開公府之華以席相門之慶屬時栢寢追貴
椒房更煩典䕶之勤兹被寵光之渥衮衣赤舄即登三
事之聨駮馬朱蹏豈俟九重之夢顧惟鉛割夙荷陶成
自乘下瀨之舟坐隔翹材之館曵丈二之組方圖力報
於殊恩聞尺一之書已覺心傾於美䕃
　　　賀太師收燕山啟
伏審告廷大號正位上公逺冒山河擁百靈之交衛進
逰廊廟膺多福之鼎來凡逮有生孰不同慶恭惟某官
三朝元老四輔宗臣忠誠動乎冕旒威信行乎華夏謀
深辟國無如召公道懋格天有若伊尹由是致二帝三王
之治用能專五侯九伯之征竒功屢書已在鼎彞之上
勝算迭用不出帷幄之中乃眷燕雲久湮沙漠累聖未
遑於問罪斯人自致於渝盟當宁請行乘機撫定貔貅
萬旅正十六州疆埸之初煙火一家復二百年版圖之
舊廟略已定凱旋而歸勒名重崖舍爵清廟固宜備非
常之典冊然後稱不世之勲勞錫盾彫戈亟上元戎之
節衮衣赤舄首登真相之班益峻臣鄰永熙帝載某方
馳驂驛莫造鈞庭聞社稷之殊休増搢紳之懦氣輒陳
固陋敢冒近嚴(云云/)詞語瀆煩欲盡芻蕘之讜體貌間
絶願寛鈇鉞之誅
　　　回知明州張殿院啟
懇辭越郡願上守符歸卧漳濵得諧養疾瞻光塵之宻
邇欣德䕃之被承恭惟某官豈弟宜民忠誠許國烏臺
風采夙髙白簡之名熊軾慿茵復仰青氊之舊仁聲先
路士庶慰心某猥以昔年蚤嘗望履鎮江故里獲修桑
梓之恭鄞水社門益賴芝蘭之臭未遑馳問先辱誨音
感愧之懐敷陳罔喻
　　　回李越州啟
懇還印綬老矣歸休卧病江湖居然待盡豈謂遷(原/缺)記
室之問寵以物儀以疾疢遺公之憂訪其生死載銜謙
眷倍切感銘伏以某官直諒多聞中和體備方藩維之
重寄獨兄弟之迭臨榮擢縉紳名聞當世乃者慨敵人
之侵噬請漢節以奮行深入強鄰坐獲折衝之䇿底寜
亂畧勢踰伐叛之師宜入秉于事樞尚均勞于方面顧
惟朽邁已隔交承間步武之差池企風流于嘯諾兹䝉
過譽實賴覆藏非取則之柯孰云不逺如膠柱之瑟允
屬更張
　　　回鎮江府安撫趙延康啟
假守藩符獲依鄰郡封疆宻邇相聞雞犬之音政化流
行不待馬牛之及恭惟某官躬行豈弟體備中和久推
重於縉紳固相聞於風采出臨藩屏糾合義師元帥總
戎首預幄中之畫前徒奔北獨專方面之勲乃眷殊方
創為輔郡疇咨師帥允藉賢名䝉庇京師已賴洪河之
潤倚强王室重増盤石之隆敢謂謙光首貽書誨徒佩
芝蘭之臭敬修桑梓之恭感愧之懐敷陳罔既
　　　回謝葉左丞賀除參政啓
右某啟進陪端揆參帷幄之近嚴入贊事樞輔朝廷之
遺忘方時艱棘屬任勲勞敢謂衰遲亦容尸素伏念某
抱痾嵗久與世日疎身伏海瀕久有乘桴之志心存王
室尚懐䘏緯之憂適圖訪於舊人使預聞於政事顧惟
非據乃濫同升恭惟某官德宇粹夷天資亮達心游六
藝成深厚爾雅之文體備四時藴東南清淑之氣居慙
末至獲仰後塵欽賢人引類之私偕君子彚征之福況
䝉函誨追誦昔游傾意相期若芝蘭之同臭論交久要
知松栢之後凋感愧之懐敷陳罔既
　　　回謝宣撫李相公賀除參政啟
恭惟宣撫觀文僕射英略絶人髙名映世再煩舊德出
總專征體貌未移孰斧斨之敢缺精神方壯賴樽爼之
折衝自非文武之兼資詎識安危之注意顧惟疇昔尚
及周旋久矣負薪上還漢綬居然掃軌望絶膺門敢意
謙光未忘雅素書函俯逮慰日暮塗逺之勤老病増光
誦室邇人遐之歎其為感佩難悉敷陳溽暑正隆川塗
方阻伏乞上為宗社倍保寢興
　　　賀沈參政啟
伏審進執事樞對揚休命參謀帷幄之近熟簡聖衷圖
任股肱之良允資人傑恭惟參政才兼數器望冠一時
正色立朝追正始名臣之後髙文華國配興元戡難之
勲方藉壯猷遂陪機政深惟賢俊之得位必有籌䇿以
致君固將㧞用衆能共謀王室芟夷多壘益整戎兵北
敵遁逃䝉賴折衝之畧中原蕩定倚須恢復之期
　　　回知平江府向侍郎啟
伏審寵殿近藩撫臨吳㑹疇咨舊德方三接之便蕃雅
量辭榮遽一麾而出守恭惟知府侍郎閣學髙名映世
偉度絶人屬圖攀附之初特起燕閑之久承明厭直復
為解組之行輔郡勉留莫慰懐章之喜雖山林之志始
願不渝而廊廟之姿輿情所係囘翔少日綏靖此邦某
晚嵗逃虚久已竄身而避地先驅入境不獲擁篲以望
塵敢意謙光首貽書翰顧惟衰朽但切銘藏
　　　囘知台州王待制啟
右某伏審進陟從班出臨藩服建牙入境問俗搴帷恭
惟某官體被中和器涵光大髙文華國舊傳家法之餘
發策廣庭早冠太常之第方俊游之並進獨靜退以不
爭記事丹墀仰直諒多聞之益代言禁掖資深厚爾雅
之辭屬者倦入直於承明分守符於方面請臨劇郡出
試治民方將頌朝廷寛大之詔書慰父老傾聽而扶杖
某漂流澤國得謝聖時枯槁餘生允賴洪河之潤髙明
垂照尚䝉分燭之光豈謂謙沖首貽函誨載惟厚德彌
切感銘
　　　賀市舶再任啟
兹者伏審光奉除書再還舊物恭惟某官天資沉厚知
術通明馳騁事功豈獨吏能之最發揚文采溢為翰墨
之餘某頃假守符謬承德䕃再曕使節竊賴餘光仰步
武之未遥覺神明之還觀深惟賢者之受福允賴王明
更欣君子之得輿永為民載未遑馳慶先辱惠音感愧
之懐敷陳罔喻
　　　答徐内翰賀正啟
獻嵗履端已迴旋於星紀王春謹始方頒授於人時宜
膺首祚之初克享朋來之慶恭惟某官典刑夙望德齒
兼隆顧叨冒於守符竊被承於餘䕃宜民受禄踐正月
之始和視履考祥對三陽之交泰屬嬰郡寄阻造賔閎
伏冀調護寢興益綏祉福
　　　冬至答徐内翰啟
伏以天元肇建氣應黄鍾至日舒長景旋南陸竊惟視
履宜享殊休恭惟某官大雅典刑縉紳耆舊宜民厚德
協應宮聲之和映世髙名仰如雲物之瑞甫臨嘉序茂
集繁禧佇聞三節之召還偕與一陽而來復首䝉賜問
益厚銘藏
　　　冬至囘王侍郎啟
右某伏以氣應黄鍾肇紀天元之建景旋南陸茂迎日
至之長竊惟視履之休宜享彚征之福恭惟某官髙名
映世雅量絶人釋省闥之迴翔均輔藩而偃息政流民
悦協應宮聲之和德與時行仰如雲物之瑞甫臨嘉序
茂集繁禧佇聞三節之召還偕與一陽而來復顧誦言
之難切悵謁賀之無繇首辱移書益深銘德
　　　賀府守啟
顯膺温綍榮殿巨藩威懐素聞欣畏迭見恭惟某官髙
明拔俗端亮表時學問淵源皆當世鴻儒之事論議慷
慨有前古直臣之風膚使屢將休問彌暢當饋餉浩繁
之劇在談笑從容之餘罔敢告勞爰許均逸政成吳㑹
竚觀訟缿之空名在漢庭即被賜環之迅某忻聞成命
久竊餘光願陪後乘之游凝望前旌之至其為喜幸曷
既敷陳
　　　賀運使轉官啟
伏審光奉制書進登爵列伏惟慶慰恭以某官天材果
藝德履中和露冕搴帷民聳觀於旄節奮髯抵几吏畏
服於教條果膺増秩之榮式慰輿人之頌深惟賢者之
受福仰賴王明更欣君子之得輿永為民載未遑馳問
先辱賜書感誦之懐敷陳罔喻
　　　賀中書葉舍人啟
伏審登榮柱史進直掖垣先進同升欲斯文之得與後
世取則知吾黨之所裁自聽綸音翕騰輿頌竊以朝廷
之指麾號令一出于文章儒臣之辭命語言實關于政
體觀時制作與世盛衰方聖神之御天暨聲教于殊俗
言惟作命孰形播告之修令出惟行厥在典刑之自用
能昭回之光以藻飾萬物文告之令以震疊四方煥乎
知天子之聖明卓然使當世之聳動恭惟某官當仁不
譲(闕/)洞達徽言韜涵雅量董石渠之論著(闕/)尚須明試昭
示顯庸遂躋持槖之班是正握蘭之任典章故實疇咨
世叔之討論告命冊書追繼周公之煩悉當今誰輩與
古為侔佇觀綸綍之行益厲風雷之播乘時得位為國
有人然而摛翰墨則不貴于浮華備顧問則當先乎學
術資君侯之博識具帝制之坦明穆宗之訪仲舒宜為
唐誥中郎之咨伯始益練漢儀
　　　代轉官賜第謝執政啟
比膺帝眷亟進官聨仍拜賜於芝函遂登名於桂籍寵
光横及感涕交流伏念某性昧知方才疎適變少為逰
學不能收塲屋之功晚乃遭時已叨陳侍從之列荷大
均之曲造懼小器之疾顛每究勤渠勉圖稱塞技已窮
而難强力弗給而易疲至如饋餉之薄勞乃是轉輸之
常職俾之増秩固慚恩數之已優假以決科更使品流
之稍異自惟何者可得兼之此盖伏遇某官道濟寰區
功存廟社削除强敵既恢經武之圖旌别羣林更助右
文之化故捐殊賞以賁㣲軀某敢不竭節奉公推誠享
上謹邦國貢輸之備識朝廷法令之宜庶幾此心何敢
云報
　　　代人謝運使胡修撰舉改官啟
浮沉州縣甘老簿書出入門牆誤縁翰墨更借㧞援之
勢遂成汲引之恩投足知歸撫心懐感伏念某江湖一
介塵土半生叔夜麄疎顧豈堪于作吏次山浪漫盖亦
懶於為官未能從洗耳之謀不免效折腰之態庸庸備
位職號馬曹累累隨行事皆牛走念是非之相亂致力
命之兩疑借曰自媒正使誰譽比因修小記室之問乃
得望大君子之光顧盼所加遂謂衆中之異聽聞或誤
遽忘名下之虚公賜品題曲為道地意極丘山之重言
逾布帛之温退省庸虚豈能稱塞兹盖伏遇某官權衡
一世水鏡九流發為月旦之評動合春秋之法敝帚無
用提擕使享於千金駑馬有知鞭䇿俾專於十駕顧如
妄瑣亦冒揄揚某敢不欽誦格言勉圖報効許以操修
遂慎當遵節義之大閑謂其學問加勤敢衒文章之小
技庶幾激勵無辱知憐
　　　代人謝運使王待制舉改官啟
三語就辟亟從幕府之趨一鶚興褒輒累公車之薦荷
大恩之已至懼小已之弗勝伏念某濩落散材媻姍蹇
足貧交易厭揖窮鬼以告行拙迹難安拜天孫而請禱
念兩求之皆失歎百慮之交攻髮已星星心徒烱烱一
昨汰從黌舍還綴班曹路隔九霄豈有修門之夢家存
四壁未成下澤之遊挫箴資餬口之圖束帶効折腰之
態當塗知已或似寒蟬末路依人定慚社燕幸遇搴帷
之始頓形傾盖之餘召置門牆使操翰墨然員多闕少
時方㑹於省官而親老家貧勢固難于擇禄朅來書獄
聊以代耕盖由剡列之私遂適便家之願更煩汲引彌
見矜憐此盖伏遇某官盛德涵容通才應變以成室屋
兼收椳闑扂楔之㣲可羞王公近取蘋蘩蕰藻之賤故
雖沉於下列亦不壅於上聞加惠寒生増榮孤宦某敢
不希蹤先哲抗志後塵抱槧磨鉛期不易儒者之事飲
氷食蘖庶無負門下之知
　　　代人謝秀守苖郎中舉改官啟
二紀服儒嘗念呻吟之舊一官書獄豈堪流落之餘遽
辱提撕重為榮耀伏念某受生多難涉世少徒粤從鍾
釡之謀濫汙軒裳之列衒玉賈石夫豈本心乞酒得漿
乃其定分亟捨絃歌之樂驟當敲朴之煩羣言譊譊爭
沮幕中之辯獨行踽踽敢矜席上之珍乃使掛需頭之
章終免為揺尾之態靜言特達重愧空疎此盖伏遇某
官隱德在時精忠許國牧人馭衆共師循吏之風流推
賢與能自得大臣之識度優容寒素曲賜㢡成某敢不
銘肌感恩刻意為善庸庸末學儻有見於施為斷斷餘
生庶無忘於報稱
　　　婚禮納采啟
求伉儷於閥閱所以親仁助烝嘗於春秋實為嘉耦已
嫁纓而得請將敝族之照臨伏承(云云/)婉娩女功柔嘉
婦則某舍弟聿求中饋之主得此季蘭之姿獲命于歸
以圖不朽是宜家室敢徴卜于蓍龜以承宗祧用徼福
于祖考辱嘉言而拜貺修菲幣以行成謹奉狀
　　　婚禮請期啟
合姓之重滋有成言將幣之儀以為嘉好抑撫臨其家
室大燕及其宗姻不顯其光自他有耀維兹後世之永
賴天啟其衷俾我先君之寵嘉人各有耦聊卜云於近
日尚燕爾之及時奠鴈于門顧委禽之荐至御輪成禮
須授室之有期
欽定四庫全書
　忠惠集巻十　　　　　宋　翟汝文　撰
　　銘　埋銘　祭文
　　　政和洗銘
維政和乙未某月甲子帝作洗用祀萬世永享帝假有
廟作洗永用享
　　　簠銘
帝承天休受簠錫命臣炳臣師成範金孔肖稱祀於世
室臣某祗帝顯命識於簠曰永寶用享
　　　又
維政和乙未某月甲子帝崇配昭考肇稱於總章爰作
嘉簠皇天顧歆明德俾帝萬年有休
　　　又
帝作簠象物用昭事神神永有依歸純佑命於我邦
　　　簋銘
維政和乙未某月甲子帝憲三代作禰宮配皇考於后
帝作簋薦新天錫眉夀萬年其永無斁
　　　又
帝祼清廟作簋吉蠲明神神鑒馨德俾帝萬年永綏受
命
　　　鷄彛銘
帝集寶命昭德於彞器作鷄彞用享神歆明德俾帝萬
夀
　　　又
帝監三代作鷄彞肇稱於閟宮神作景福永命於我有
宋
　　　豆銘
帝欽崇元祀作豆維旅其典神天於永世
　　　又
帝作豆禋於太宮子孫永寳無斁
　　　又
政和乙未某月甲子帝孝思罔極率見神考始作豆禋
於明堂惟克永世
　　　明堂犧尊窽識
維政和乙未某月甲子帝初作合宮肆尚見帝升侑聖
考作犧尊用祼皇天申錫帝祉永綏受命
　　　圜丘犧尊窽識
帝考古象物制器維則作犧尊用享於宗祏子子孫孫
其永保承
　　　山罍銘
維政和乙未某月甲子帝明禋於世室右我烈考作山
罍薦鬯惟帝萬年永承天休
　　　又
帝稽古作宋器貢金九牧始用山罍於嘉享子子孫孫
其永保承
　　　又
帝昭事於宗祧作山罍薦享右我先后其歆於永世
　　　景鐘銘
維政和乙未五月甲子景鐘告成皇帝以身為度鑄鼎
生律鼎九斛以應黄鍾之數仰為九鼎復為景鐘衆樂
宗焉以冬至之日奏於郊丘肆類上帝取中聲以迎氣
至極九數以召衆陽天為顧歆罔有弗格臣某考制撰
德而作銘曰於皇聖神奮豫晟樂律度自躬惟聖有作
於論景鐘量鼎所容有鴻其聲象帝顯庸帝薦郊丘鐘
聞於天綏我思成孚佑厯年臣拜稽首天子萬夀永底
於成式是金奏
　　　少師墳山鶴林院鐘銘
維政和戊戌秋七月甲申範金作寶鐘薦我翟氏顯考
昔覺雄作大音聲震於十方國土俾兹聽聞悟入得無
漏智肆用格我顯考之靈濟登兹淨覺乃嗣汝文稽首
識銘
　　　伯氏公肅埋銘
余兄公肅翟氏諱汝特幼穎異如成人先秘書監教諸
子刻意君總丱日强記數千言已過目不再讀既冠悉
通六藝獨好春秋左氏學漢以來諸儒傳記少所取以
為孔子志在是經不專以凡例所論注獨得於心一時
老師莫能難也又尚書古文訓詁篆𨽻象數器物討論
捜索超然意解嘗嘆今之君子所學華偉不既其實故
求古人所以治心養性者不蘄與世合兄為人幽逺㣲
言不盡有三嘆之遺音天資沈厚未嘗愠見家人婢使
與之務信一辭不侵先秘書監厯中外久君少年所與
交已皆諸公長者紹聖二年冬郊丘以侍御史奏君承
事郎監蘇州糧料院至官一月卒卒時年二十六矣初
娶王氏生二子先一年卒餘一子尚襁褓再娶劉氏復
後君一年卒某自少相友問學皆君力焉痛君之不幸
冀其孤長有所樹立以向所以望君者望之又一年亦
卒嗚呼人之荼毒乃可至於此乎抑君遺世故解形累
使假之年而為時用君則既不與易矣後七年先秘書
監繼沒遺命他日必葬君其側崇寜壬午十月乙未卜
兆於潤州丹徒縣鐵爐村之原乃以君妻王氏與其子
合葬東去十有一步銘曰嗚呼哀哉公肅道之難行止
或柅也知性命者不亡與化非其死也先人兆兹九原
歸覲君其從之也藝松楸志新藏無俾來者毁也
　　　儺師逐癘文
帝居髙旻念此下民孰尸殺生分命有神尚憂牙蘖地
大衆夥物鬼神姦或形么麽申命真靈時狩后土督視
四維莫余敢侮維時嵗終老隂用厲嚚昏慿行實煩厥
類罔象䕫魖旱魃獝狂木石之恠魑魅魍魎􁁜蜮蜲蛇
爰暨畢方嘯其朋儔附麗依託為癘為瘧伊其相謔髙
明之家晝日窺瞰氷炭反覆興訛造訕嗟爾何為稟厥
沴氣使人寒熱為已得味䝉倛毒驅已避復肆矧乃巫
覡譏罵不耻姦極技窮祗以益死凡我衆土是殪是戮
殄類耡根俾無遺育保我幼艾以祓不淑上帝好生天
網雖疏干冒自投磔汝幽都廓然妖氛雲散風靡至和
嘉生嵗不疵癘惟明天子如日之昇物寜有是而敢顯
行惟明天子傳序古帝摻執斗柄運行嵗次清明在躬
負扆垂裳大開明堂以顧萬方
　　　祭蘇丞相文
維公早直禁林更厯四朝之舊德晚當國論猶為當世
之宗臣聞名震乎溥天後生䕃其德宇偉兹望實維我
老成徃辭赤舄之榮歸遂安居之請嵗時出適聳萬石
之里門食飲擊鮮過諸郎於治所雖晚節之休退尚精
神之折衝某比以松楸獲陪道德問萬事於伯始無所
不知夢兩楹於殷商遽然永訣慨念山川之接阻參杖
屨之游天乎降喪不慭遺於一老人如可贖將何愛於
百身哀前輩之風流失朝廷之耆艾吾將安仰誰具爾
瞻空驚遺像之觀來致生芻之奠永懐疇昔愴叙舊於
南音尚意樂生賦招魂之楚些拊棺一慟(闕/)
　　　祭中書蔡舍人天啟文
維公昔鍾英華髙第受業頎頎諸儒咸有師法公獨後
出攝齊登門一見嘆嗟付以斯文鍾山既薨主盟六藝
老於西河疑若夫子公於多聞如彼海若浮屠老氏九
流七畧逸書缺簡圗緯之學其多萬數敏視如流成誦
於心棄不復留其為文章捭闔自恣滑稽談譎盖以文
戯淵源滙蓄有本如是世家碑版有欲垂後必公述作
大刻不朽諧聲麗句餘及詩律雝雝清廟若奏金石方
今之人誰踰仲卿宜冠進賢宏議漢庭維名不祥多取
必疵卒以口語半生差池帝須公來付以辭命昭囘於
天物被光景帝顧句章遐方底貢命公徃臨為島夷寵
閲嵗解組悵焉懐歸縱心事物夀考與期胡為厭生欲
與世違嗚呼哀哉我從公游爰自幼日曰予妙斵獲此
郢質維子於藝既其華實聞公之喪我官海隅不即㑹
哭奠芻寢虞平生師尊於義缺如公於生死晝夜一致
視身與名如脱敝屣我獨滯念攬涕中夕哲人云亡為
天下惜嗚呼哀哉
　　　祭保甲於淋文
親以清酌庶羞之奠致祭於防城保甲忠義死難之士
於君之靈嗚呼哀哉杭卒叛命蕩為賊區我昔治師恭
行天誅士衆穉驕隂與賊圖戰則先遁均為萑蒲爾獨
忠義奮然前驅衆亡被執怒此賊徒脅使必降誓死不
汙眥裂髮衝氣象自如賊羣束之曹射其軀矢如蝟毛
謾罵如初嗚呼哀哉委身蹈義得死乃趨生氣如在殁
與衆殊瞻彼圍城深愧士夫嗚呼哀哉痛爾酷禍慘傷
余膚我實負念致爾不辜招魂於棺歸安葬塗力能報
德哀死字孤魂兮來歸登此喪車嗚呼哀哉
　　　覲墳祭文
伏以慈顔永閟悼體魄之既藏宰樹仍存歎松楸之已
拱宦遊湖海違逺嵗時再望若堂之封獲修除地之祭
敢緣薦食以導哀誠伏惟尚饗
　　　少保忌辰祭文
右伏以積行累功肇基堂廟餘風遺澤垂庇裔昆屬䘏
日之載臨重永懐而増慕仰慿道䕃祗薦先游雖嵗月
之若馳慨音容之如在弄孫抱子傷莫逮於愛慈尊祖
敬宗顧敢忘於本始
　　　少師忌辰祭文
右伏以昊天欲報之德永負劬勞諱日終身之憂愈懐
追慕仰慿道䕃祇薦光靈矧當春露之既濡載瞻燧火
之方改鼎鍾欲養傷不洎之悲心貌像如存慨有聞於
歎息恭惟先烈歆此薦羞
　　　家廟時祭文
　　　　嵗旦祭文
伏以星紀囘天王春頒朔載臨獻嵗之始深惕濡露之
懐祗見宗祧肅陳薦享伏惟尚饗
　　　　寒食祭文
伏以榆火肇新桐華云始有嚴祼享之禮用極追逺之
誠仰冀光靈俯垂昭格伏惟尚饗
　　　　夏至祭文
伏以日永星火律中蕤賔當禴事之恭修感天時而増
慕仰惟先烈歆此薦羞伏惟尚饗
　　　　中元祭文
伏以西灝戒期中元紀序乘素秋之既望愴濡露之永
懐祗薦廸嘗仰祈顧享伏惟尚饗
　　　　重陽祭文
伏以肅霜戒候菊有黄華仰昭穆之序陳冀焄蒿之時
享徧躋順祀用格先游伏惟尚饗
　　　　十月朔祭文
伏以嵗功始畢烝祭肇修瞻衆物之旅陳重永懐之罔
極仰惟慈假俯錫裔昆伏惟尚饗
　　　　冬至祭文
伏以書雲視祲迎日履長感節物之既移慨音容之如
在肅陳饋奠祗達孝誠伏惟尚饗
　　　男娶昭告家廟文
維某年月至之靈某䝉賴祖考遺德庇覆其孤以有嗣
續今男某授室以時婚於某氏之女兹用徼福於我祖
考使成婦順爰及賔祭以燕翟氏之祧合卺有日不敢
不告伏惟尚饗
　　　女嫁昭告家廟文
維某年月至之靈某䝉賴祖考遺德庇覆其孤以有嗣
續今第幾女擇耦以時歸於某氏之子某兹用徼福於
我祖考使宜其伉儷家室以成嘉耦擇日有行不敢不
告伏惟尚饗
　　　齊州謝雪祝文
自冬厯時不雪抑艱嵗而民病也嗟我婦子告饑曰無
以須上令也刺史惟罪罰致斯眚也矜於民之辜神幸
曲聽也惠然賜之尺雪浹封境也祓除疫癘而螟螣殪
土脉含滋而穀有嘉穎也閔嵗事將有期可以潔粢豐
盛也我其敢怠荒忽神休應也率吏駿奔承威命也蠲
明豆觴酌彼泂也祗見像設神拊慿也儼姣服而來下
風冷然肅以敬也具醉飽而遺以祉擁幼艾為民正也
吏報事益䖍繼自今其永也薦辭侑酒相雩詠也荷神
之賜終不敢復有請也伏惟尚饗
　　　昊天殿祈雨文
瞻彼甫田蔚然多稼行遂九秋之望尚愆一雨之施惟
是髙原亦既亢旱冀昊穹之昭格俾時澤之周流降此
康年恃之卒嵗
　　　神霄殿祈雨文
運在金穰已屬豐年之望時方火老爰臻亢旱之憂乃
聞髙原既泣枯穗仗霄晨之丕佑斡隂陽之至權雲上
於天用敷剛健之德月離於畢終致滂沱之祥
　　　泗州傳衣塔祈雨文
比嵗告饑民方罹於艱食常暘為沴天復降於疾威念
吏道之興妖致農工之失職祓躬自咎雪涕祈哀仗大
士之悲憐閔羣生之危墊慈雲廣布法雨周施霈然嘉
澤之流戢此驕陽之熾庶令老弱旋見豐登
　　　佛寺祈雨文
豐年已兆嘉澤尚愆雖䝉一雨之施未厭三農之望敢
慿精意恭叩覺慈冀法澍之周施抑驕陽於已熾滋我
多稼溢於大田
　　　宻州祈雨文
嗚呼嘉穀在田方苕穎也胡寜淹月不雨唯旱證也穀
將槁而菽不得植抑民無所寄命也眷此邦嵗饑流冗
未靖也若禍未悔神於人實不逞也我其敢辭罪罰失
刑政也矜人籲辜神幸曲聽也惠然賜之尺雨速休應
也我將駿奔走震神威令也饌牲酒報德繼自今其永
也
　　　宻州常山謝雨文
維此海邦頻嵗薦饑望麥拯急庶幾朝夕期月不雨人
其溝壑我書尺牘率然請命若有告言神鑒其衷詰旦
甘􁨭浹於四境執熱得濯慰民望嵗既雨彌旬復以病
告祈聽從之隂雲倐開雨暘應期如與我謀豈以忠信
皇神所依昔我涉境神喜其來迎以膏澤仁聲先路今
又屢請不訶其瀆我雖怠棄敢忘報德酒牲潔蠲合樂
為侑祝史薦辭皇神所歆
　　　又
嗟維海邦民不溝澮以時雨暘愆則罪嵗寜兹天理適
與人㑹水旱之請凟神為最今者亢陽嘉穀罹害嵗饑
民流無亦神餒沛然膏澤神卒恵賚拯於溝凟保我幼
艾匪神之休亦曰殆哉酌彼雩泉蠲潔濯溉凡我在事
益䖍不懈有如背德神實恫悔
　　　又
嗚呼吏實不德致災於民民既阻饑維以籲神哀此海
邦嵗旱薦臻衆萬嗷嗷孰聞顰呻誰謂神逺有號必聞
惠我尺雨山川出雲東浹萊濰西極海濱俾兹有年婦
子食新我瞻晬容躬薦苾芬酌彼雩泉侑以斯文神降
在廟升於穹旻將無怨恫惠賚宻人威靈在天神實不
冺
　　　興兵討杭賊禡祭軍牙之神文
嗚呼王室未靖盜多卒徒孰安招攜孰克誅鋤維杭叛
卒三五其羣戕殺官師持燎縱焚我司方隅宻邇隣㓂
其忍翫賊不寜徃救初順撫之命取其成狂狡自疑不
獲腰領嗟杭之人思拯禍虐興我戎兵往定亂畧提我
萬衆取彼數黥士氣奮張曽不留行維神鑒衷用相兹
役取我師征咸劉厥敵建牙出境唯敵是求俾我有功
䝉神之休
欽定四庫全書
　忠惠集附録
　　　孫繁重刋翟氏公巽埋銘
公翟氏名汝文字公巽潤之丹陽人翟受姓於周有封
國曰翟桓世居北地後為晉所滅徙于西河周景王時
翟僂新居宋宋元公無信大夫華氏謀弑元公國人與
華氏作亂僂新戰敗華氏脱甲於公所而歸璜佐魏文
侯以得士顯名諸侯漢髙祖總帥羣雄剪滅項氏即帝
位旴以功封衍簡侯文帝時廷尉居下邽太史公所謂
自書其門者牧况父子並以易傳世方進以儒術飾吏
事號通明相子東郡太守義舉兵謀復漢室為王莽所
殺酺以道術政事髙第第一拜尚書超山陽太守齊名
李膺陳蕃號八極坐沒入中常侍侯覽財産髠鉗輸作
後同膺死詔獄髙士湯與其子莊隠居尋陽五徴不起
永嘉盜賊聞湯名徳皆不敢犯鄉里賴之孫矯曽孫法
賜世有隠行世言率左右羽林兵討武氏期迎復中宗
長孫弭賊薛仁杲之亂涇州頼安良佐宋州刺史璋虢
州刺史自周迄國朝代有顯人明徳偉烈踵武相望由
廷尉至刺史子孫𣪚居陕虢潁洛之間翟氏之胄始分
南北居陜虢者曰北翟而居吳越前楚者號南翟氏公
之宗自髙士以來世居尋陽五代秦宗權之黨劉建封
陷長沙公五世祖避亂遷潤之丹陽以孫權常射虎丹
陽之庱亭又自别曰庱亭之翟始祖顯越州山隂宰髙
祖玭故汝州太守非禮不動與人交必以身下之汝潁
間所謂翟古人者曾祖濤知蘇州長洲縣贈太子少保
通三傳專于禮樂一時之碩儒好禮者推之祖從故揚
州通判贈太子少傅父思故秘書監知應天府贈少師
公年十四舉進士試孔子集大成論詞旨贍博老儒不
過也以書謁南豐曽鞏子固子固立言窺制作之奥負
大名簡賓客于造語少印可喟然曰吾道不墜繄子是
頼及請退三留更僕徒御改觀士林傳耀既登第十年
不仕曰親老可逺乎哉崇寜壬午先少師捐館公廬墓
三年還舍毁瘠不勝衣除䘮干禄京師大臣一見竒之
曰王佐材也除議禮局編修官薦于徽宗帝召對謂蔡
京曰翟某器識深逺議論通明可儲東觀拜祕書郎公
父子踵武蓬山縉紳榮之館中謀白宰府請議登封以
彰洪烈公言治貴清净栁宗元猶知封禪之非今不勸
上三代禮樂以文至治而啓上師秦漢之侈心懼王通
之譏也白簡論公詆忽治功譏侮盛典責監宿州税大
觀丁亥除著作郎公九流七畧靡不該貫率語成章事
以類舉一日館中羣集問植栢于墓何義公言任昉云
地中有獸名弗述好食亡者腦銅鐵擊之不死栢挿其
腦即斃前漢黄腸題湊盖以禦之漢制主第樹栢中庭
取松柏之茂也明年秋遷左史淵聖皇帝出就外傅擇
一時人物為官僚首命公勸講儲宫冬詔試詞掖徽宗
皇帝務述熈豐政事士夫學宗王氏以通經為要史學
無介意者言官媢公負材驟進論公少從蘇軾黄庭堅
㳺學術不正不可當内史賛書之任除顯謨閣待制知
襄州未行再論降直龍圖閣知齊州郡圃舊引舜泉為
流水周臺榭前政貪墨無藝淤之植澤㵼私已公命導
泉如初或謂使君有拔葵之風公曰郡圃與民皆樂者
而瀆利自汙懼民之弗率也未幾言章再論落職知唐
州坐謝章自辨言者挾忿肆攻不已罷郡符畀祠禄政
和壬辰秋復職知陳州明年春正月詔還西掖公以天
子修明禮樂比隆三代王言非深厚爾雅不足行逺乃
師盤誥以敷辭令震耀中外明並日月四方傳誦咨嗟
太息夏除修哲宗皇帝國史提舉京畿常平范慎奏陛
下執大象以撫域中天人和同幽明感格奠九鼎作晟
樂受𤣥圭行冠禮祀圜丘祭方澤協氣横流珍祥沓至
天神降地祗出皆甚盛徳事曠古所未聞也然未有顯
大之舉以榮天休以彰美績願詔儒官制為樂章薦之
郊廟以傳無窮奉㫖委公修製公奏古者登歌在上乃
播八音聲依永言始協律吕雖有韶濩之作必先雅頌
之正所以猗那長發光祀成湯清廟我將周人用享其
上推本有娀姜嫄受命之始其次備載太任太姒作合
之徳爰暨武丁成宣褒大其子孫下及周召山甫顯揚
其佐命聖君賢臣勲徳光明更厯千載震耀如初體大
事重茍非其人孰敢輕議陛下肇新晟樂天地顧荅改
作禮器比隆商周宜得語言文學之臣付以聲詩郊廟
之奏薦功皇天明詔萬世乃以臣愚討論是使蚊虻負
山氣力幾何不允冬祀圓丘帝出郊有人物車馬空峙
雲端時謂天人相與白日顯行云宰相蔡京請率百官
慶賀詔表非翟某莫能昭明嘉祥叙侈神貺其俾視草
冬十一月除給事中京兆投事使臣吉州防禦使竇鑑
强買市人張順女為側室順不從誣順京城殺牛白晝
集羣不逞刼其家掠女以去順訊寃闕下詔鑑奪爵為
士伍未幾詔刋丹書許用郊恩薦其子昌公言鑑招合
亡命白晝肆掠平民昌聚衆殺人輦下父子肆行兇威
無所忌憚縱未即肆市朝豈可䝉被世賞重汙爵列如
此則小人無所懲艾刑法無所施用矣詔格前㫖雞林
遣使入貢詔元宵觀燈班侍從上公請對言春秋王人
雖㣲序諸侯上聖王之制先諸夏而後外域㢘陛崇峻
則堂皇尊嚴軌物凌遲則國威頓損今島夷細介奉琛
而至一旦升法從上是中國自卑天子近臣而尊顯陪
臣之小物若遂行之貽辱朝廷有無人之歎帝矍然曰
非卿不及是也命如舊制政和間内外乂安百揆時叙
詔儒臣修明典則肇新宋禮以訓四方除公禮制局詳
議官明年天錫帝簋帝承天休詔禮官革漢唐諸儒臆
説之陋憲三代稽古象物昭徳于彞器凡祀圜丘祭方
澤享禰宫及太室諸器專命公監三代正軌則制器銘
功以格神祗祖考於是宋器大備匹休商周楚庭儺上
命公作儺師逐癘詞四六韻語凡三篇辰受命午即上
帝讀之曰班馬才也内侍梁師成寵冠一時位兼三事
畫㫖和買百姓墓田増闢園地公言昔鄭簡公塟欲毁
公族之廟與司墓之室以行子産不可君子以為知禮
曰禮無毁人以自成者今近幸之臣假詔平人之墓以
廣逰樂之所非所聞也梁怒諷宰相黜公守宛陵郡山
嶮民貧酒坊課額夥大月入稍虧或負沽過界常平使
者逕遣官封坊場籍家財充逋賞公奏前後征繫為户
一百三十有八為錢三十六萬八千有竒窮民較沽規
利養生坐不售或繫累致蕩産復逮繫不聊且非無良
故犯者今責必不可得之逋使朝夕愁嘆囹圄上累至
仁請一切貸貰以洗瘡痍裁減嵗額以省刑罰詔悉除
負額減舊半明年秋除吏部侍郎未拜改帥合肥踰月
移守宻州宻負海鹽課甲諸郡崇寜初宰相蔡京廢平凖為
𣙜貨飭為新法茶鹽鈔俾商人先輸錢請鈔赴産鹽郡
授鹽始嚴刑杜絶私市欲囊括四方之錢盡實中都意
欲帝謂非相市他人莫能給用則已可固位肆姦常使
見行之法售給才通輙復變易欺商賈以奪民利名對
帯法客負鈔請鹽扼不即畀必對元數再買新鈔方許
帯給舊鈔之半季年又變對帯為循環法循環者已買
鈔未授鹽復更鈔更鈔鹽未給復貼納錢然後給鹽凡
三輸錢始獲一直之貨民無資更鈔已納錢悉乾沒數
十萬劵一昔為敗楮無所用富商巨賈朝為猗頓夕至
殍丐盗販衡石者推原經歴窮治黨與追逮跡捕狴犴
充溢死亡道路重抵黥配輕辟至徒即獄更累政不敢
縱捨公曰祖宗法獲私商不詰所由以靖民也今麕集
不逞苛刻之一旦亡命是樹㓂也悉縱之卒公代無以
鹽犯禁者宣和初朝廷興燕山之師諸路税帛指㑹須
給版曹言祖宗制衛兵以八月授衣請夏賦六月畢至
詔諸路促輸上下相承催督峻急富室乗時射利匹至
倍值公曰今四月蠶未簇而督絹殆如縁木求魚命匹
納見值之半遣官留易京師從容告辦東武多牛朝廷
嵗須牛黄牛失黄輒瘠死民坐黄破産者相屬公曰守
勸民耕者而督黄致斃其牛此孟子所謂以政殺也天
府藥物所聚宜易致遣牙校往求以獻公言黄以享上
臣敢有辭請嵗輸錢就市輦轂徽宗皇帝大徳至仁降
㫖直免明年賦花羅頒六宫户部言膠西絲帛所産請
不敷給公曰此定潤物邦人雖莫嫻當經畫承命茍復
抗請蔑濟也遣吏走兩郡傭工以教織紝甫期自集冬
請宫祠以歸又半嵗有浩然獨往之志乃上章謝事踰
嵗帝聞公精神强固詔復奉祠明年詔還東省旋報罷
淵聖皇帝即位以東宫舊臣召直翰苑公以時事俶擾
即日造朝既對請遣使北人立其裔結林牙伊都以尋
舊好與為唇齒以抗金兵力言金人盟好難信今傾國
内侵茍不厭志其肯徒回若倚和緩備使得逞其間非
計也且中國乆安兵不習戰是我力已不敵顧今無䇿
惟分促勤王之師速㑹畿甸散屯以多其應持重以老
其師詔諸將審用間諜互為䇿應彼野無所掠必擕擕
而乆留必怠怠而擊之庶幾或濟今日之事非老臣無
敢盡言者惟陛下深計社稷安危無忽大事時耿南仲
及其子延禧以潜邸調䕶恩言聴計從堅請和戎公言
不用請去除顯謨閣學士守㑹稽先少師凢再牧越公
繼為郡邦人美緇衣之榮下車専以仁政賦訟有更數
政不決者公一語開曉咸得其情皆悦伏而去公聞二
聖出狩集本道兵五千人援京師時上駐蹕畿甸遣官
走帝所請即帝位以慰民望復請糾合義師追賊鏖戰
以張國勢帝至廣陵公以牧守不得詣見乃遣上佐及
其子耆年奔問官守建炎二年春夏滛雨蠺麥告病公
言浙東和預買帛嵗九十七萬六千匹越二十三萬五
百以一路計當十之三郡三邑經方賊焚刼户口彫耗
總蕭山一縣家業錢一百七十緡民力困弊於此可見
陛下即位元年赦書祖宗上供物帛悉有常數熈寜已
後獻利之臣奏請増擴不勝其弊其議裁損以紓民力
六月甲子制詔賦斂之厚其痛蠲除臣謂與其尅剥窮
民為朝廷得少縑帛不若敷君父實恵使百姓咸知愛
戴臣已體赦勑惻怛之意將第三等户以上減半第四
户以下權行住罷及百姓身丁鹽錢祖宗皆有定制其
後始於折米今悉為帛臣已令只納見直制曰可轉運
使吳昉劾公擅放錢帛詔降官兩等公表言臣叨臨劇
郡實任牧民當上聖總戎之初屬二聖䝉塵于外遐方
俶擾衆志易揺西有倪賊之未誅東有方㓂之餘黨征
徒潰散羣盗繁興若催科之不聊則環視而俱起臣所
謂輕捐州郡之租賦乃以重保朝廷之土疆明年飢公
問策扵寮佐咸請誘富室出穀以賑公曰今盜賊方興
誘勸之利未及貧民而誅求之禍首及上戸殆斷屨補
履也即捐兩嵗圭租散給已而發郡廪截上供以濟民
免流殍頼活者數萬人秋八月杭卒陳通嬰城以叛公
曰逺人猾夏東南國根本盜賊肆發吾莅方鎮賊在隣
境不討呉越環視為盜區矣即提兵七千渡濤江與賊
搏戰公奏浙西屯兵進退不一莫肯用命乞暫付臣節
制以畢臣功朝廷方以專軍委憲臣髙士曈士曈戚里
子必欲招携以幸功寵公復言今兵勢已盛誅戮已加
而憲臣欲釋賊納降意在黨賊固沮軍興昨嚴賊倪從
慶跳踉山谷間止十數輩朝廷不深責帥臣誅討茍就
招安致人心無所懲艾今復許招降是朝廷專以官爵
誘人為盜奬其叛逆非所以訓也及士曈為賊欲誘質
始專用兵後文臣提刑周格繼至復逗留士曈竟為賊
擄而格被殺賊志既得分遣間諜散誘官軍黨附滋衆
公復乞濟師朝廷遣辛道宗將西兵五千為援至嘉禾
肆掠而潰十一月帝遣殿帥王淵統王師收復言章論
公總兵臨城不肯㑹戰有㫖令公具析公言臣奉詔旬
日不知所對自杭賊叛亂獨臣首提孤軍與賊鏖戰諸
將悉為憲臣抑制不許㑹合無一人肯應臣者臣累奏
乞暫付臣大將旂鼓庶無汨撓得以討賊臣日夜策厲
痍傷枕戈待命不旬日王師蕩定若責臣不武不能破
賊則臣無所逃罪若以臣不㑹合則無单車一介與臣
犄角不識使臣與誰㑹合臣前後乞討賊奏牘具在非
可誣也奉㫖特降充顯謨閣直學士富民諸葛氏即居
為樓臨通衢嵗乆為鬼物所據白晝顯出夜明炬如墟
野間人莫敢登因塑像其上往來或不致嚴即祟苦之
公命闢樓為酒肆名曰和旨取課入以資軍儲徙像叢
祠中神無聞焉左轄葉夢得聞之曰是肯受令翟公信
有徳君子哉吏部尚書黄裳道山前輩也歎曰翟公能
使鬼神知畏是難能也後月入豐衍朝廷置官莅沽以
佐經費公為郡軍士以事逺適者必計道費具藥物審
視遣之既行經理其家靡有闕遺計杭賊之亂管置郵
傳通息耗委官撫孥咸懐愾敵無私顧憂軍行與士卒
同起居次舍庖爨無異具時嘆以為古賢將所不及公
牧越始至營無屋軍士僦舍與民襍處公曰帥職不修
至此其能責士用命乎即廢基創屋三千楹既成躬按
行廬舍為辦服用㣲至匕箸杯盂靡不備具然後以次
授館士卒咸感涕稽顙謂撫士卹隠昔所未聞然有犯
必誅人人畏愛莫不自盡浙東副縂管楊應誠累厯亷
訪使者以下除簉牧怫欝不平數詆時政懼公不能自
安謀為保全計乃欺朝廷稱甞随其父任邉吏熟知敵
情及自髙麗至女真逕道請身使三韓結雞林圖迎復
二聖公奏應誠欺罔君父自為身謀實無竒計可返翠
華茍應誠至髙麗髙麗辭以大國之使假道以問行所
敢不承命或金人聞使人至自敝邑請問津以窺吳越
則將何辭以對决辱命取侮逺人臣已檄四明茍應誠
至毋濟其行應誠聞之自臨安登海舶以往既至髙麗
果如公言氣索而返郡僚聴訟有不能得者衆以謁公
語未既已洞始末片言折之羣疑渙然罔不歎伏公既
去邦人塑公像于郡之龍瑞宫能仁寺咸以公射􁀥之
日修梵供以伸善頌户繪公像奉祠畫史至摹本立直
以售邦人飲食必祝公而後食閔閔焉惟日夕望公復
至公莅郡或細故而置理或重負隨釋遣之然咸得其
情衆始腹非卒皆心服後政師公行事不當也既而訪
其跡則厚貸者果善良而吏訊者兇人也巳而曰無以
為也是得於心不可學建炎四年冬以疾力請掛冠章
十上始得去明年金人南渡避地閩嶠紹興初天子駐
蹕山隂詔復以翰林學士起公未至除承㫖兼侍讀命
所寓郡守即廬勸駕勑使人頒詔須公啓行以聞既對
帝顧公進趨雍容議論英特謂中典人物之表殿廬御
士見公歩武温麗音吐暢潤論事切要咨嗟改觀曰今
日豈止復覩漢官威儀是學士位廟堂中興必矣毎制
詔上帝讀之恨起公晩踰月除參知政事公力辭不得
命公亦以經世為已任天子虚心聴納倚以圖治海内
引領尅復二聖狩金國議臣言三韓距金境宻邇請取
道以迎兵衛髙麗隨遣使造朝帝令止行人于四明俾
其屬進及堂參公適在告宰相出笏逆之公聞亟出謂
丞相曰三韓國陪臣藉其主來猶班兩省下今使人之
屬至僕射以漢相之尊與為客禮是自貶以傷國體非
所謂折衝禦侮者及再見公命吏諭之曰宰相出笏見
使者以恭問二聖行蹕今竣事矣其以吏見使人既進
加恭疇昔秦檜為相四方奏請填委未决吏並為奸公
語檜專責都司程考吏牘稽違者峻懲之公當印凡訟
訴直送所屬㑹六部者不得過一日吏懼自力無復滯
事同列誚公非堂牒典故公曰天子䝉塵四方奏報利
害間不容髪若用承平故實則玩時廢日不唯事失機
㑹舉有滯留之嘆矣方時艱棘聖賢馳騖猶不給吾儕
可惰而任吏耶公因對乞治堂吏受賄者檜面劾公擅
治吏公言臣位執政按吏而宰相見劾豈可無恥居位
即力求去帝挽之不可公言宰相既不許臣預政臣豈
敢茍偷榮以誤國事退復堅請言官方孟卿逢檜意抗
章論公不合與宰相不協因防秋欲以細故去位詔以
散官就第公表言臣昨陪國論誤簡聖衷不量孤獨之
交欲濟艱虞之㑹謂䝉全度之見察豈料同列之不咸
而雖號參知了無闗預人材除擢但見畫于録黄政事
施行一視成扵牒檢憂心自念負愧益深若蹈淵氷不
能朝夕與其雷同充位之無補莫若潔已求去之為宜
又云爵禄非事君之本心所懐經世去就乃人臣之大
節安敢辱身使臣得辭寵利於聖朝是亦能識亷恥而
為國既歸謝賓客以道釋書自娱曰五千言守恬淡合
虚無為先金仙氏明空寂覺妄幻為本旨趣𤣥逺自非
上智黙識無自而入然有無之相資如形影之相隨初
不獨立謂無上普度天人莫尊於黄籙大醮著盟真玉
檢十巻如來升濟六趣莫大於㝠陽齋作净供普濟儀
三巻皆裒晉唐以來郊天奉佛之典丹章緑字之書稽
㨿參考剏成一家軌量宏深廣大悉備真前古之所未
有欲使修真之士知非勤功行嚴齋戒盡誠恪躬禮容
不足以格上帝感大雄濟羣生其立意陳辭貫通墳典
合六經之實㫖闡𤣥教之至言非叔世諂道佞佛狹隘
之所窺識冬十月丁普安夫人憂哀過而禮不踰士之
好禮者式焉又明年徒行扶䕶自台歸祔先少師之塋
子弟諌公六十不毁禮經所著今老人血氣已衰䟦渉
千里日又摧傷脱冒霜露將謂卒大事何公曰荼毒至
此吾忍以年不自盡乎是嵗金人復窺江表軍行不得
進乃𦵏湖州之官宅村既復土留湖以奉松楸服除泛
恩除端明殿學士劉豫挾金人臨淮師退詔前宰執議
禦敵善後之計公言朝廷無逺略無定論無腹心謀議
之臣三者不立何後之善自金人躪藉中國乗輿越在
裔土雖西晉劉石之禍唐室安史之亂不至于此自建
炎俶擾今九年矣天下日苦于兵而戰守之計初未定
也經國規模初未立也將相大臣每至防秋則豫謀避
地之計至春則泰然安肆如無事之日敵至與衆同懼
敵退與衆同喜如斯而已所謂禦敵者臣不識也昔晉
武帝欲平吴得張華羊祜杜預以賛其計唐憲宗討淮
蔡武宗伐澤潞頼裴度李徳裕以成其功今羣臣泛泛
然如河中之木則陛下誰與權事揆䇿以圖今日之事
乎臣願擇大臣有深謀逺畧者任之責其恢復拔用能
將必以却敵合天下之英傑相與講謀立國之紀綱規
模先定然後可為也公以湖去行朝一舍冠盖旁午乃
遷寓平江之常熟紹興七年冬以郊恩除資政殿學士
提舉臨安府洞霄宫金人歸地之嵗自沂宻來者言京
東西人懐歸之心朝不能夕約王師至則倒戈相應既
聞公登廊廟曰庶撫我乎茍朝家命給事(公自給事中/出守宻故民)
(云/)收復我必死鋒鏑以報公徳朝廷無遺矢亡鏃之費
京東西可一日復也既聞公去國咸蹙然曰莫有推誠
軫物忠實無私可與成此功者吾其為異域鬼矣京東
西人謂公政通神明旁郡之不伸者咸即公求成公笑
遣之舉陳牒部使者請送公理正曰公不吾與吾無憾
也大觀末三代禮噐稍出學士大夫獲識全古漸跡先
秦科斗字學公建言古者班諸侯宗彞使鎮撫其社稷
以世守之當是時咸受彞器於王室而後能國抑為寶
重矣聖人制器尚象載道垂戒寓不傳之妙於尊彞使
人即器以求象即象以求意心悟目擊命物之智曉禮
樂法而不説之祕於起居飲食之間朝夕監觀罔有逸
徳此唐虞所以畫衣冠為紀而民不犯盖犧象尊彞鼎
罍豆籩所用不同為禮各異周人小宗伯之職辨六尊
六彞之名物又専設官以司其用刻銘皆科斗文字聖
人作經以載道經非字莫成文周禮保氏以六書教國
子其後官弗修方罔知跡于籀古至謂小學不復經意
栒鼎悝銘之窽羽陵汲冡之書曾不耳聞周宣王時史
籀變倉頡之法作大篆緫天下字一以㑹意書法之壊
自籀始其書俗惡已不可言秦又惡大篆之煩務從簡
易李斯趙髙胡母敬變為小篆程邈起獄𨽻創為𨽻法
始皇謂便於迅急行之不疑四人胥吏之資臧獲之見
挾秦刑殺之威鉗天下儒術之口必欲顯名不朽斯因
奏罷天下書不合秦文者盡除之焚燒先典殄滅籀學
而古文絶矣漢去周為近習於秦𨽻不識籀古唐開元
間又變漢𨽻為今文人至不識𨽻書今字學舉宗許氏
方東漢和安永元建光間先秦古文已絶許氏但襲秦
𨽻悉從轉聲野陋淺薄繆妄斯甚其害至於錯亂經㫖
錯亂則事君訓民何自而正聶崇義集腐儒之説著三
禮圖以誤後學今商周禮器科斗文字燦然畢出陛下
方紹稽三代光明典禮此獨鬱而未揚疑有闕也願詔
碩儒博聞之士稽正六經考禮於夏商之器正字於鼎
彞之間剗革繆偽捜訪失絶使六經尊罍犧象之用六
書象形科斗之書昭明炳煥與六經相表裏以教後人
天下幸甚上大喜詔禮官即議以聞有司謂事大功夥
曠日引時繼罹金人之亂竟不克成識者太息公為郡
必稽公帑之逋於民者罷宴集絶饋餉儲月廪償之曰
瘠民以適已白取以稱客吾不能也凡朝廷與郡市民
物必面給直曰守不親畀則為吏豪奪所得無幾矣公
奉先嚴恭著享禮一巻節朔按以行事毎祭必先掃除
内外宿設筵几率族屬告于祖廟既夕迎主就位戒内
外無或謦咳及聞履聲者以謂祭求諸隂故昬而行禮
屏氣山立餽尊拜祝如聞嘆息如見所祭質明竣事奠
幣燎瘞奉祏返室再拜綏神乃退自少至老雖甚疾必
自力公言范曄後漢書語近詞冗事多注見其自叙云
筆勢縱横比方班氏非但不愧今叢陋乃爾豈筆削未
定縁事被誅遂傳之耶乃刪取精要總合傳注作東漢
通史五十巻謂儒者道不行立空言無補也著圃學五
巻廣聞三巻人物志五巻曰亦足以遺人矣公藏金石
刻千巻心畫妙天下用筆窺六朝書法之祕盡沉着痛
快遒麗勁逸之美雖一㸃一畫不妄下筆米元章蔡天
啓見公行筆驚曰非唐賢所及張文潜贈公詩稱顔筋
栁骨世不聞翟公筆力回千鈞盖實録也公心印剛正
訟牒押尾吏悉截取以怖瘧蓄六朝至唐名畵甚富洞
曉畫法自畫三境髙真圖十極列聖圖九天朝元圖四
聖䧏魔圖凡六十軸三天雲輅圖九天乗龍圖七佛圖
浄土彌陀觀音勢至像着色楚山春曉圖又妙於刻塑
授法工師刻三清玉帝真武像於㑹稽之告成觀盡端
嚴温慈之相神氣虚閑如與人接見者肅然郡人謂之
木寶常州廣孝寺僧伽㽞衣化也公以舊製不工親為
易塑得如來憫世援溺之狀雖戴安道楊恵之復出殆
無以過既成五色光出窣堵波燁然髙數十丈有目咸
覩公知人之鑒世服其明甞相吳敏范宗尹自布衣期
以逺逹秦檜為宻州學官一見知必為公輔執政從官
或援於場屋或自僚屬薦於朝者一百三十五人程俱
陳橐韓駒皆門生也公喜治葯物裒方之經騐者為肘
後祕書三十巻施葯濟人四十年未甞少怠炮炙和劑
必躬必親為守日遣毉歴民居及軍伍視疾苦坊置病
厯遣官檢校具増損以告貧者賙卹之死亡則給槥具
賵其家先祖帥商丘遣公應貢松榆至盱眙宿普照寺
寺僧伽真身所捨塔也主僧子英設食腆而惡公曰一
虀麵足矣奚以是為英夜夢紫衣僧告曰翟公須虀麵
宜亟設英素兇徳訶遣之逮曉復夢僧至曰客須虀麵
師勿靳也英驚寤見僧反手扄戸而出惕然悟為塔中
仙遲明過公語故公留行致謝曰弟子敢以口腹累和
尚耶公至朝以力請復北人之裔修好以禦金人不合
求去是冬京師陷獨脱圍城之禍始悟其請出也太夫
人吴氏潤人享年八十有八自歸先少師至公位執政
嵗時奉祀治家咸有典則婦徳母儀時稱閫訓賢夫令
子世為名臣四方榮焉翟氏内外宗族以百數舉無間
言軫姻黨之急甚于已私居先少師䘮貧悴不聊有相
資者夫人笑曰吾貧暫爾吾兒豈資人者初不屑也公
俸稍奉親賑施外未甞妄費買田於髙郵及鄉里謂子
弟曰吾豈老而悖謬置多田遺子孫争端哉盖欲創道
宫曰仁靖佛廟曰植徳徼福老釋升濟考妣少伸風樹
之悲爾公捐館舍耆年營靖館於禭之陽創梵宫于公
墓之右卒父業也治家鞭撻臧獲必正衣冠拱立曰五
刑天儆怠荒今私用之復惰肆吾懼不敢所謂非禮威
嚴不行聖人教人先自肅爾公奉養未甞過量曰吾寒
儒敢易天禄以肆志哉至於竹頭木屑未甞蔑棄曰暴
殄天物用不以道是殄物也及義所當施雖黄金百鎰
舉猶鴻毛金人至中原衣冠厄兵火十室而九惟公獨
免公與人交必誠必信前後為同列中傷不遺餘力直
道而行恬然自信庸人狡夫欺以百數或請閑之公曰
不誠無物尤而效之又可乎哉與人期雖虎豹在前烈
風雷雨不變也毎戒子弟曰汝寜容人欺毋以不誠待
物甞言快意事勿為為必有悔又言麟鳯人雖不識聞
其名者莫不聳恱梟獍雖不害人見者莫不憎惡士人
不師徳麟鳯而為刻薄使人如見梟獍是自棄也宣政
間士夫咸附北司以圖進寵及二聖出狩汨䘮忠赤以
茍活性命獨公以道自守進退光明無垢公言三代人
攸好徳叔世禀性不善剛戾暴恣先師老釋更出而化
𨗳之使依仁寶慈以自免于戾懼其頑弗格也又申言
福善禍滛以教誘之冀其知畏而懲焉三聖者哀傷諄
誨而莫格甚矣人之難化也公濟物之心須㬰不怠故
賦政以恵民為本祗畏之心日省夕惕故行事以逺悔
為先甞言人生於憂患故易稱履虎尾索索終吉此聖
人教人儆畏以逺禍也公清明坦夷表裏洞逹口未甞
言人過篤於行義奏補先甥姪而後子孫鄉人貧不克
婚𦵏者輒為主辦録旅櫬之無歸者千七百函瘞之為
郡必捜境内之在殯者具費使復土曰掩骼埋胔王澤
也守可壅乎晚年數夢釋迦佛教工刻製極華飾崇奉
之嚴公薨之嵗自正月上日金碧頓昬如煙霧所曀日
現顰蹙之容仲秋晦公忽棄世公以熈寜九年丙辰九
月十一日戌時生紹興辛酉八月二十九日薨於平江
府常熟縣寓舍享年六十有六前三日羣鳥集正寢號
鳴不止夕有大星隕于室父老嘆曰公其殆乎公疾革
命耆年凡故臣卹典之例錫者悉辭於朝曰吾生無益
於國死不敢重為君費遺表言今國歩方艱人危未靖
將帥驕惰而不能復尺寸之地倉廪空虚而至於無嵗
月之儲士有溝壑之憂民懐杼軸之嘆致睿躬之甞膽
期勵衆以止戈所願益慨聖衷誕恢逺略思為君之難
而慎於出令欽惟刑之恤而審于用刑懋終典學之懃
以廣生知之聖清心省欲崇簡易以經邦務儉寶慈敷
柔恵以懐衆修已以安百姓耀徳以綏四方旌諌以來
盡言營田以期足食重名節以激媮弊信賞罰以振紀
綱減冗食之吏以靖民清入仕之源以省吏鐫任子之
令使知學古而入官嚴薦舉之科敷求實材而授職赫
然復古繼周室之中興力致郅隆使漢儀之復見語皆
救時之弊極言無隠人所不敢及者君子謂至矣盡矣
自得疾至易簀惟飲水自潔及屬纊無一言及家事卧
左脇沉然以沒非平日於性命道徳所悟入孰能眎死
生如晝夜至此始娶吏部尚書原武邢恕之女邢惇夫
者其弟也夫人詞學軰惇夫而識過之享年三十一贈
魯國夫人繼室趙郡太守汝陽王純之女封魏國夫人
夫人事先君謹而甚至子三人長即耆年邢出也耆年
自少知友皆天下有名士丈人行也劉器之所甚愛而
以著騷見稱于張文潜養志自修好古文及黄老言介
褊不茍合質不任吏自謂為吏必以戇罷少日即退休
著黄冠服放浪山谷間以著書自娱宰相范覺民語徴
君蘇養直曰翟子清濁太明善惡太分此張惠恕之所
以不能取容當世也既老居于家環舍植桐百本自號
臖􁁉老隠次鈜右朝奉大夫通判嚴州次紱右朝請大
夫權發遣南劒州孫十人畋右奉議郎監登聞鼔院賜
緋魚袋畧右從侍郎淮南東路提舉常平司幹辦公事
􁀙右承事郎監建康府𣙜貨務都茶場門畯右承奉郎
兩浙路轉運司幹辦公事疇右承事郎福建提舉茶鹽
司幹辦公事􁀙承奉郎疄㽧皆承務郎曽孫五人襄忞
裒皆將仕郎交未官次未名女三人公病痔痛苦不聊
仲女慈忍者再刳股襍劑進公賴以少損以其年十一
月二十六日𦵏于潤州之丹陽縣九靈山耆年裒公平
日著述為翟氏家集三十巻系除官制誥於後欲後世
考公行實知家傳之實録也孤耆年曰先君平昔言吾
死無誌墓無請諡無立墓隧之碑自古有死疾没世而
無稱太上立言惟託名為不朽吾三朝遺老進退不疵
應傳太史若無求事刻畫以誇流俗茍平日不為人信
是直資鎮石耳惟公能足以康天下道足以經百世窮
居約處欲以一身支大厦之將傾障狂瀾於既倒言未
發而衆先喻功未見而衆先信力不及而世與之其宣
于事業者萬不一試而彰焉猶為一世之所甚重使出
其二三以安利乎人則澤之被世其何涯也孤耆年懼
無以光昭先君之令徳傳於永世故追紀平日語言行
事為家傳以偹史氏之求而其質固陋不足以識立身
行道之大方其辭鄙拙不足以述致君澤民之萬一適
足以玷累光明蕪穢盛徳云既𦵏孤耆年再拜稽顙請
于賓曰先公有治命矣敢請所以信於無窮而昭其徳
者寵嘉先人而庇其遺嗣是先大夫之没不朽而不肖
之孤猶可以釋憾於九原也賓拜稽首曰夫子納君於
善終食不違嘉績協於師言是不亦忠乎夫子濟物之
心坐以待旦不亦惠乎故謂夫子忠惠先生
