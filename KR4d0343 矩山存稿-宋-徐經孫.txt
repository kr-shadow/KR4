#+TITLE: 矩山存稿-宋-徐經孫
#+DATE: 2016-06-11 12:25:03
#+SOURCE: github.com/kanripo/KR4d0343 master 15011f6b                
欽定四庫全書　　　　　集部四
　矩山存稿　　　　　　　别集類三(宋/)
　　提要
　　　　(臣/)等謹案矩山存稿五巻宋徐經孫撰經孫
　　　　字仲立初名子柔豐城人寳慶二年進士授
　　　　瀏陽主簿厯官刑部侍郎太子詹事拜翰林
　　　　學士知制誥以忤賈似道罷歸閒居十年卒
　　　　贈金紫光禄大夫謚文惠事蹟具宋史本傳
　　　　經孫家在洪撫之間有山方正因號曰矩山
　　　　并以名其集生平以伉直自許立朝大節多
　　　　有可稱熊朋來銘其墓有云是在烏臺而不
　　　　畏權貴者是在鸞臺而不畏近侍者其丰采
　　　　之嚴正可以槩見文章非所注意故往往信
　　　　筆揮冩直抒胸臆不復以經營研鍊為長然
　　　　其辭達氣昌亦殊有汪洋浩瀚之致至於奏
　　　　疏諸篇極言時政及彈劾權倖皆敷陳剴切
　　　　辭㫖凛然想見正笏垂紳氣象其體裁清峻
　　　　尤非摭拾陳腐者所能幾其萬一惟詩筆俚
　　　　淺實非所長讀者以其人重之可矣乾隆四
　　　　十五年二月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　矩山存稿巻一　　　　　宋　徐經孫　撰
　　奏疏
　　　陳綱紀疏(寳祐癸丑/)
臣一介疎庸叨恩分察循牆莫避庀職有初輒攄千一
之慮仰瀆九重之聽臣嘗觀張方平論祥符景徳以前
私說不行朝廷尊嚴明道慶厯之際言事日横朝廷遂
輕蘇轍力辨其非是蓋以為朝廷重輕初不在此當使
下無以議不可使下不得議臣嘗誦味至此未嘗不三
復蘇轍之知言而重歎方平之失言也彼徒見李沆當
國利害文字一切不行以為復鎮靜之體而不知上下
緘黙風采銷鑠異日之弊卒至於奉行天書從㬰封禪
以逢君之過而不知恥其視孔道輔范仲淹歐陽脩王
素余靖諸賢疾聲大呼於明道慶厯之時則虎踞龍蟠
聞者逺避泰山喬岳望之屹然宗廟朝廷之勢顧不重
乎恭惟皇帝陛下天資寛厚視民如傷未嘗出一虐令
行一苛政可謂有仁祖之仁鷄鳴視朝日晡講學聽覽
不倦於寒暑朝夕親近於儒臣可謂有仁祖之勤開納
忠嘉假借聲色縉紳奏對未嘗不示從容草茅危言未
嘗少加譴責可謂有仁祖之度内外臣子之才器無不
周知四方利病之纎悉靡不畢照可謂有仁祖之明夫
以真履實踐該備衆美既兼有仁祖之四徳而臨朝已
三十年尚未覩慶厯之治功陛下亦嘗思其故乎仁祖
嘗謂措置天下政不欲中出不若付之公議使宰相行
之末便則臺諫得以言其失於是改之易耳陛下端平
更化真有此意衆正彚征羣奸距脫言路風采赫然有
慶厯氣象曾未幾何時移事異公論乍屈而乍伸人才
乍賢而乍佞臺諫之氣不如端平之初而朝廷輕矣臣
嘗妄議其輕者有四方其未言也有宣諭以杜其口有
戒飭以消其氣及其既言也或節帖而不盡行或謄降
而後付出使鶻擊匿為雌伏鳯鳴喑作寒蟬漢人謂士
脩於家而壊於天子之廷無乃類是歟至如近事尤駭
見聞寜張北司輿臺之氣而不少存烏臺之體風憲掃地
幾不復振臣于此時顧以菲才誤蒙陛下特加親擢臣之
進退大為狼狽雖然臣固知陛下非厭人言者苐朝廷重
輕關係非小不審陛下謂言事日横而朝廷遂輕如張方
平之言乎抑當使下無以議不可使下不得議如蘇轍之
言乎方平之言一人之私言也蘇轍之言天下之公言也繼
今以往必使命令一出於中書而不由於内降然後下無以
議必使用舎一出於公是而不移於私意然後下無以議必
使名器謹視于舊章而不循於弊例然後下無以議否則
陛下固無怪乎言者之紛紛也古今天下事可言者夥矣
臣祇命之初未敢泛陳姑以職事所關係者為陛下告然
非為微臣職事計乃國家紀綱之所係惟陛下察其愚
而赦之則臣又將有以為陛下告者謹録奏以聞伏候勑旨
　　　陳政事四條
臣聞先事而慮事不足憂事至而憂無救其事昔子夏
問於孔子曰何如斯可謂民之父母孔子曰四方有敗
必先知之此之謂民之父母夫子之於父母一氣而分
者也志之所至氣必至焉未有呼吸喘息疾痛痒疴而
不知者知之先則圖之速圖之速則慮之周父母之道
於斯為盡臣觀今日之事殆難徧以疏舉五月以來常
易為沴夏田龜拆農夫乏收如江淮閩廣多以旱告地
道不寜陵谷變遷昏墊之民化為魚鼈如浙之温台處
三郡湖南之湘鄉寜鄉二邑又以水告則水旱之為敗
也慘矣逰騎哨遍蹂我淮甸而窺疆之計迫逆雛逋誅
負固海島而運謀之計深矧饑饉相因姦宄初發天下
一動變生無方則風塵擾攘之為敗也急矣為民父母
可坐視其敗而弗知救歟竊謂上而朝廷下而州縣外
而邊閫所當汲汲皇皇念民生之不易懼禍至之無日
而内外之間方且鎮之以靜玩之以常未聞有變容動
色集思廣益求所以為救敗之方者此臣所以痛心疾
首不避僣妄輒以當今之急務熟數而條陳之一曰速
行荒政以恤流亡二曰亟寛民力以固根本三曰預儲
帥才以備緩急四曰急防海道以杜窺覦臣聞旱乾水
溢堯湯被之民無捐瘠者以蓄積先備故也今公私赤
立備具不先固無望其有堯湯之心也豈可不體之乎
蘇軾有言救災䘏患尤當在早若災傷之民救之於未
饑則用物約而所及廣不過寛減上供糶發常平官無
大失而人受其賜若救之於已饑則用物博而所及微
至于耗散省倉虧折課利官為一困而已饑之民終於
死亡此至論也恭惟我孝宗皇帝留意荒政聖訓有言
州縣檢攷多是不實後時大哉王言此州縣救荒之大
弊而孝宗皇帝以四字盡之蓋守令志在繭絲不固根
本者每遇水旱上下觀望不以實告及朝廷以所聞下
行則輾轉後時祇為文具往往藁秸已空而方行檢視
流殍滿野而甫議賑䘏朝廷有仁心州縣無仁政民不
被其澤者多矣臣欲望聖慈念諸水旱之相仍戒夷時
賑䘏之無實速降旨揮如乾道四年之詔諸路漕臣不
以水旱實聞而州縣隠蔽者並置于法又如乾道二年
之詔令諸處監司守令預先講求救荒之政預備有法
所當推賞如水旱去處或至無備必置于罰蓋立賞罰
以勸懲責州縣以實奏戒檢攷之後時此今日救荒第
一議也臣又聞唐徳宗正元中江淮大水宰相陸贄請
遣使賑䘏帝曰聞所損少郡縣議優恤恐生民奸欺贄
奏曰流俗之弊多徇諂䛕揣所說意則侈其言度所惡
聞則小其事制備失所常病于斯不思所費者財用所
收者人心茍不失人何憂乏用臣願陛下體孝宗之心
以行荒政大臣體陸贄之事以救民命及今用力無致
後時則生靈幸甚臣所謂速行荒政以恤流亡者此也
臣聞敵國之外患未足畏中國之内變為可憂者蘇轍
進策于仁宗朝曰當今之患外之可畏者邊境強敵不
足為中國之憂其動也有以召内之禍内之民實執存
亡之權而不能獨起其發也必將待外之變先之於邊
陲而繼之以吾民所謂可畏者在此而已臣切惟今日
之事勢實類之蘇轍言之于先朝所謂藥石於强壯之
時憂治時而危明主者也臣援之于今日所謂鍼砭于
膏肓之際扶危形而療急症者也何則青海之箭不傳
而棗紅之期已迫邊境溪洞外患方殷而吾饑民已有
嘯聚於内盜賊已有乗間而發者使内外相挺而動雖
智者不能為謀欲銷動摇棿杌之憂當行安靜和平之
政而觀時事乃不其然京城百姓習於寛恩尤愳勞擾
況當燬室之後未究安宅之圖而土木繁興萬役未已
湖山除道石工方興近者㑹稽之民困於石運有家破
身殞見於守臣之所申者可為寒心夫以畿輔之民近
在目睫且無以固其志況江閩湖廣淮蜀逺在千里之
外者乎宜其生意蕭然怨腹充塞而不得徹聞且和糴
非得已也糴于有米之家又復何辭而履畆均數是有
與無俱病矣勸分未遽害也科于富厚之家又復何說
而概及下戸是貧與富俱空矣非苦于經量之挨究則
迫于徴求之無藝起差失役動以軍法不計人之多寡
而民以失役困科配軍需急於星火不問產業之有無
而民以軍需困長此不已臣恐蘇轍之可畏者驗于此
矣為今之計非有大恩意大號令如元祐之快活條貫
如淳熈之寛恤詔書回饑民等死之心銷匹夫貪亂之
志恐未知本固邦寜之意臣所謂亟寛民力以固根本
者此也臣聞臨事而需才不若儲才而待用詩曰二矛
重弓說詩者以為備折壊也夫以器械之微猶且為折
壊之備況折衝强禦之臣三軍之所繫命其為弓矢之
備大矣可不預備而宿儲之乎臣嘗觀藝祖開基君臣
謀事最為深逺方其未取太原也預擬曹翰以守之可
謂早計矣而普猶曰翰死誰可以代夫以太原未取而
先擇守擇守有人而又擬承代載之史册貽厥孫謀孝
宗深識此意嘗謂蜀去行都萬里人才預當儲蓄以備
緩急欲舉一忠恪明敏之士周知蜀利害者為轉運使
可令侍從臺諫各舉所知以備采擇淵哉聖謨于閫外
之寄預選轉運之才以備緩急聖明深略可以想見邇
者蜀閫儲才不素求之於外孰為羊陸之仁人咨之在
廷誰是禁中之頗牧授鉞萬里取具臨時不免折栁樊
圃之詩遂事不諫既往何咎然陛下可謂分閫有其人
而遽遺聖慮如藝祖皇帝所以思為曹翰之代孝宗皇
帝所以預為轉運使之儲者所當深長思也豈惟蜀哉
今三邊謀帥皆當以此意推之庶幾昔人重弓之備臣
所謂儲帥才以備緩急者此也臣聞地勢有逺近則兵
防有緩急六朝立國金陵鄰於淮也故守禦以淮甸為
急國家駐蹕錢塘濱于海也故守禦以川道為急雖然
此特以立國地勢言耳乃若今日之事勢則有急於此
者蕞爾海島據吾要壘窺我上流邇者東閫運籌潜師
襲取其計是矣然六月興師非我之利三校失律為彼
所窺既徒啟于戎心當益嚴於方面臣聞紹興辛已北
朝造舟於潞河將浮海入征朝廷預諜知之命浙西副
總管李寳屯江隂以備之㑭之乗便伺利觀勢而進于
是先解東海之圍繼奏唐島之捷彼謀大沮國勢以安
近聞諜知狡謀有所窺瞷則我之命李寳以屯江隂事
不可緩廟謨淵深固未易測然以㳂海易師事覘之臣
切怪上下之悠悠也蓋自中興南渡留意海道專置帥
垣實為重寄矧在今日尤當加意比聞新師壓境則治
法征謀有所自出所宜劄下司府條上利害使團結民
社練習水軍或招集戈船以分戍或激勵土豪以為助
朝夕究圖隄備不測庶幾不失中興制帥之初意臣所
謂急海道以杜窺覦者此也臣前所列之二條今日内
治之急政也後所列之二條今日外治之要務也徹桑
牖户已非閒暇之時厝火積薪乍為安寢之計臣先事
而言實為過計不幸言中事恐無及惟陛下留意聖慮
與二三大臣圖之如臣言可采即乞速賜勑旨
　　　陳納善政疏
臣聞人君當以一身兼天下之善不當以一身分天下
之過記曰君者立於無過之地者也天生民而立之君
承之以輔弼又承之以卿大夫百執事者非徒使之俯
首聴命言莫予違以植崇髙之勢也其大者在於格主
正事其小者亦得隨時獻言無非合天下之善以歸人
主一身而已故聖神如堯而曰舎已從人聰明如舜而
曰取人為善蓋惟恐善之有遺也成湯聖君也書不稱
其無過而稱其改過周宣令王也詩不美其無闕而美
其補闕蓋惟恐一過之累已也自衢室總章之制不存
而後世率多任已以獨㫁自明目達聰之意不續而後
世率多强明以自任始無復以一身兼天下之善矣漢
髙帝與蕭何爭請苑事而曰我不過為桀紂主而相國
為賢相武帝與田蚡爭除吏而曰君除吏盡吾亦欲除
吏始甘以一身分天下之過矣噫古今君徳之純駁治
道之汚隆其皆出於此歟恭惟國朝列聖相承君徳純
粹治道興隆可以逺匹堯舜下軌商周由漢而下不足
道矣藝祖皇帝因乗快指揮之誤而知為君之難太宗
皇帝曰行事不近理者㫁不為之髙宗不以畢辜廢朝
令孝宗許令臺諫㑹議都堂皆以防一已之過而盡天
下之善也故令之出或有未當大臣既得以從容執奏
矣給舎又得以駁正而塗歸侍從既得以密勿論思矣
臺諫又得以顯刺而論列嗚呼人臣咸若是天下豈復
有遺善朝廷安得有過舉哉恭惟皇帝陛下緝熈聖學
率循舊章凡帝王之治法祖宗之心法固皆見於知行
間矣而切觀時事深有疑焉數月以來不惟内批之煩
僥倖得志而名器之褻中外隠憂問之大臣固常執奏
矣或謂上意之難回是陛下為大臣分過也問之給事
固常繳駁矣或謂宣諭之狎至是陛下為給事分過也
問之侍從非不論奏也或謂不見於施行是陛下為侍
從分過也問之臺諫非不抨彈也或謂尚聞於節貼是
陛下為臺諫分過也夫上而輔弼下而有司本皆為救
過之地而今也下有所議上未必從反未免有分過之
疑臣甚為陛下惜之雖然陛下豈真欲以身為臣下分
過哉臣固知陛下之本心孔子曰觀過斯知仁矣陛下
之心過于仁者也凡臣下之願欲惟恐愛之不徧凡九
重之所錫予惟恐施之不厚然一官之用舎有司曰奪
天子必曰予一刑之輕重有司曰誅天子必曰宥九列
大僚吾知眷禮之而已廢黜之則恐其虧體貴戚近侍
吾知親愛之而已裁抑之則恐其傷恩至于宫闈之講
求左右之懇切未免有時而俯徇者皆仁之過也然始
從其厚者所以見君徳之仁卒歸之中者所以行有司
之法舉天下之事曰錫予曰赦宥曰非法曰優容皆人
主之徳凡曰裁抑曰減省曰駁正曰彈擊非大臣為之
則有司為之寛恩在人主公法在朝廷法行仁亦行也
昔我仁祖之仁亦若此而已禁中求内降雖難盡抑而
初不厭大臣之封還中書造命令雖已施行而亦不疑
臺諫之論列此仁祖之所以為仁但見其以一身兼天
下之善又何嘗以一身分天下之過哉易曰風雷益君
子以見善則遷有過則改遷善如風之烈改過如雷之
迅此天徳也范祖禹有言法仁祖則可至天徳臣願陛
下以仁祖為法
　　　又言苗稅斛面事
臣竊聞今秋除浙西大稔外浙東福建湖北江東江西
或旱或澇在在有之有田之家最為艱苦況訴旱訴澇
縣不為民受理州不許縣備申於是旱澇去處無由陳
訴今望行下各路轉運使專委官體訪如果有旱澇去
處即與民戸從實檢較庶幾有田之家不致虛納苗稅
仍禁逓年人戸送納苗稅所在官司利其盈餘未免多
增斛面其間有加八至於一石而納二石者重為民戸
之困朝廷雖有髙增斛面之禁行之不嚴視為文具遂
使貪官虐吏但知肥已不顧瘠民髙增斛面者自若也
至於開塲未幾便有折納價錢則又倍于米價即以所
得斛面折為正苗之數折納價錢則為囊槖之計所以
上戸轉為中戸中戸轉為下戸下戸轉為貧民則流離
餓死或為盜賊職此之由今當開塲納苗之時欲乞作
急行下諸路專委憲司覺察如有髙量斛面或納不及
分即行下折納去處仰將所屬官員按劾公吏決配如
憲司隠蔽内臺得實一例彈奏仍許人戸越訴庶得民
瘼少甦盜賊止息非實小補併乞睿照
　　　劾陸徳輿疏
臣跡躐烏臺甫供職守時當鷹擊敢避怨仇竊惟文昌
法從之髙華瑣闥禁垣之清要必得端方直諒之士乃
稱論思獻納之班而萌嗜進無恥之心何有封駁潤色
之語臣謹按大中大夫給事中陸徳輿早竊科名不知
愛重自為掌故屢玷臺評厚貌深情蹤跡詭秘縉紳間
以三滑目之蓋以其口滑則摇唇鼓吻變易是非手滑
則走筆飛書傳報消息脚滑則趨煖避寒歸身權要曩
因妄傳玉音預報劉之傑入相尋即敗露聞者鄙笑近
專封駁人或望其有守而志在媒進無復改圖南陽多
得美郡有勑不見于封還武弁換躐于郎闈閱讀不聞
于繳駁蜀閫非人則書行内侍易名則書行識者譏之
恬不為恥方且日延技術問好音之何時涖卜吉辰謂
陳拜之可必涎殻升髙自志粘壁其貪榮也甚矣今者
進長天官仍兼瑣闥可望其能清銓綜重夕拜哉臣嘗
謂侍從之臣人主所儲以為他日宰執之用故昔或取
其有宰相器或謂其有大臣風者皆於獻替可否之際
占之今徳輿模稜無守惟欲以依阿取容婉順圖進志
趣如此又奚足觀臣與之素無怨惡但見其人貪榮嗜
進上不足以嚴天威下不足以勵風俗異日果以為相
又將焉用臣欲望聖慈特發睿㫁將徳輿免所居官不
勝公論之幸謹具覺察以聞伏候勑旨
　　　劾張鎮張知復疏
臣竊惟郡守所以承流而宣化者任千里師帥之寄或
賢或否乃赤子休戚之分其在官而不賢者固不可使
之留其不賢而未上者亦不可使之往臣伏見朝請大
夫知興化軍事張鎮貪而無恥者也初官泉幕以賄自
行而見劾於其長以妓為妾而不知禮于其妻既登朝
列納賄陳垓以為自固之計苞苴效厪無日無之攜妾
獻笑或夜乃散其見于垓僕白光之所供浙西憲司之
所申者班班可見使其以科目自重何至於自棄四維
之外如是哉今其假守善狀蔑聞莆民必有推不去之
議臣所謂不可使之留者張鎮是也朝散郎新知融州
事張知復貪而無能者也為宰吉水無弭患之方而宅
堂至於被禍無理財之政而預借遺患至今及倅臨江
政以賄成吉州有蕭文叔者預納百金於石郡守知復
受之卒以誤部使者之聴而劾及非辜繼之倅舂陵貪
鄙尤甚郡偶缺守漕臺欲令其時暫䕶印而鄉人為憲
使謂其至事無亷聲必至敗事使其平時稍自知愛則
必不見薄於鄉人若是矣今方需上朶頥可知融民必
無來何暮之歌臣所謂不可使之往者張知復是也臣
愚欲望聖慈將張鎮免所居官張知復罷新任以歸田
不勝二郡赤子之幸
　　　劾李宜之趙時廷疏
臣聞周官弊吏以亷為本孔門為政始於友于世未有
不亷於身而能仁於民不友於家而能忠於國者臣伏
見承議郎知梧州軍事李宜之雖有科名全無亷恥其
為成都漕官也書擬公事非賄不行邊遽甫傳脫身先
走及知富順鹽也敵至棄城不知守土反以封記行李
誣富民以責償事至制司竟遭拘管之辱他日澧州以
不亷攻劾而歸其弟襲之持節湖南為之置廬室分俸
給亦可愛矣及襲之沒欺其孤寡百計併吞曽無手足
之愛憲司特為區處後事且述宜之無狀之迹至有豈
堪托孤之判臣聞其生事不已於是挈其遺孤徙寓長
沙方獲安跡今蒼梧去天甚逺宜之益無忌憚千里生
靈豈堪朘剥耶奉議郎差充浙西江淮發運司主管文
字趙時廷發身宗庠實無行檢其任湖南帳管也擬筆
在手政以賄成凌鑠同官傲忽在任奉承漕使陳登和
糴取盈斛面乾沒糴本自入已者凡八十餘萬貫見于
臺評其宰寜都也訟無曲直以賄之多少為曲直事無
是非以吏之可否為是非催科違法百姓怨嗟冩其貪
以民賊目之既遭案罷歸家黄白充斥為其兄遜所鄙
時廷使其客納賄陳垓誣其兄以不孝致遭彈劾人皆
寃之登奏陛下律以永不與親民差遣之旨本不可入
夤縁辟書可謂僥倖今其在任故態復作貪聲著聞是
豈能盡使民之事耶欲乞睿㫁將李宜之趙時廷並賜
罷黜其李宜之永不得與州郡差遣趙時廷遇赦未得
放參註庶幾不亷不友之人自此知所懲戒民生幸甚
風教幸甚
　　　劾趙時煥馬夢炎疏
臣聞郎官應列宿之次奉常為禮樂之司苟非其人不
在此位臣謹按朝奉大夫新除考功郎中趙時煥粗有
文名全無行檢嘗為湖南漕使司酒庫狎官妓于觴豆
之間㕔事之側闢一室曰恥齋而實為酣飲淫朋之所
湘人至今指目曰此趙撫屬無恥齋也至升帥幹專以
役辦軍需取容督府而不恤湘民之怨及為卒局則又
駢儷小技服役材館而不畏朋友之議所主如斯其人
可想維此漸階清顯公論不容假守臨川囊金發秩昨
日兩節之除臺臣劾之愳其擾湖南者擾廣西也今乃
以考功起家不知握蘭含香之地安用若人哉朝散大
夫新除太常博士馬夢炎雖忝科名實無學術主文胄
闈所取紕繆多士傳以為笑嘗遭臺臣徇私不職之劾
若其居鄉寜復必恭敬止之意往年謝公旦出守章貢
有鄉民數十訟其强占田地謝甚薄之及官于朝又為
一配吏改正取財數萬後因吏人與鄉人有讎在京扯
拽聲寃于市至斥其姓名曰馬夢炎在朝與某人營求
官事聞者掩耳今肇慶之政未有善最召以農簿已為
僥逾遲遲其來擢升常博不知端委佩玉之地安用此
流哉臣愚欲望聖慈特發睿㫁將時煥與夢炎並寢新
命以清朝廷公論幸甚謹具覺察以聞伏候勑旨
　　　劾厲文翁疏
臣聞言偽而辨孔子之所必誅淫辭害事孟軻之所必
放臣今月二十一日得厲文翁輪對副本讀之見其心
術險微辭淫言偽是何其敢于醜正罔上也臣子愛君
救過於微大舜時幾是勑不廢怠荒之規成湯盛徳日
新猶聞自用之戒況工誦瞽諫士傳言庶人謗古之聖
人惟聞一已之過又何嘗必人之無過而後諫我之過
哉今文翁之疏立意在於鄙斥議已之人而游辭及于
忠忱愛君之士且鄙斥愛君之士猶可也出語支離乃
敢至於罔上者其罪詎可逃耶若曰今之士大夫不能
琴鶴自隨如趙抃不能樓臺無地如㓂準可也而曰爾
不能此則不當諫聲色亦不能彼則不當諫土木若近
習招權若宫庭侈靡若瓊林大盈若戚畹恩澤以在廷
之臣言行未必相顧皆不當諫諫則適足以啟吾君玩
且厭而可諫者獨文翁一人而不知文翁言行果如何
也臣謹按承議郎試太府少卿時兼戸部侍郎厲文翁
門䕃出身本無能解夤縁鑚刺以致顯榮其疇昔之貪
聲穢行屢玷臺評皆所不待言而臣獨以今一疏言之
上罔聖躬下愧正士謂陛下果有厭玩人言之意而在
廷果有可厭可玩之士況當臣子登對之時乃積忱悟
主之日而敢譸張為幻妖狐晝號誣在廷以皆無人視
陛下為何如主且君天也父也乃舉有諸已而后求諸
人之語以為據夫人獻已之辭而于此言之何其不敬
之大者至於次疏又有議論品流之分蓋文翁以事功
自居者不知其守邊郡居京師其事功果何如耶昔者
微臣祇命之初亦欲以文翁為論臣又念陛下方責區
處彼若能仰體保全之意革心革行亦安知不為善人
君子之歸故不欲捃摭其過以瀆聖聰然使陛下公平
之意不白于天下人謂我何不曰小人無忌憚至是乃
無敢白其奸則曰吾君果厭玩人言真有如文翁之醜
正末論如罔陛下何臣於是畏簡書畏公議寜不畏怨
仇而為陛下明白言之欲望聖慈特發睿㫁將文翁免
所居官以為小人枉上醜正者之戒天下幸甚
　　　劾趙邦永蔡榮鄧淳疏
臣聞奬善鋤奸君子之大權同罪異罰古人之明戒近
時報狀蔡榮依舊主管亳州明道觀趙邦永赴樞密院
稟議臣竊以為過矣蓋往者陳蔡之黜大奸距脫天下
咸誦陛下之明陳垓再行追竄公論方以為快惟蔡榮
未見施行已為逸罰何至仍職而與之祠乎且榮之罪
已見於抨彈者臣不復陳有劉巖者以風鑑自詭當蔡
榮在臺之時出入其家為之營求關節納錢以數百計
巖之子知之有簡覔錢不得隂發其私榮以諭巖竟殺
其子事至天府榮又為致曲以免其罪物論沸騰巖乃
黥配至今人能言之以若所為貶斥可也六月之役我
師失利人皆知趙卿之罪今鄧淳已降兩秩公論尚未
然而邦永乃有禀議之命允為誤恩且邦永向者授除
之行僨事誤國天下知之邇者邦永與淳有約而彼此
失期卒至誤事蓋前一日則邦永後期不至後一日則
淳以本命不往矣失此二日而逆雛守城之備牢矣況
所至砲弰短不中度亦邦永有以誤之誤國如此追竄
可也臣愚欲望陛下將榮褫職罷祠更與鐫秩邦永特
寢新命亦與貶竄淳更不鐫降亦令回制司所乞罷見
任庶幾險人敗將知所懲戒伏候勑旨
　　　劾楊華石珍疏
臣昨㸃獄見臨安府獄有吳班為江灣侵盜錢事尋與
索案祖㸃對則降授武節大夫楊華實為罪魁華初領
錢置局招買浮鹽以為國課計華乃背公徇私侵盜入
已其受贓與販物得息之錢不啻數十萬緡自行供認
具載案牘近者施行僅削三官可謂罰弗傷其毫髪況
又攤及平民根連株逮淹延許時而華乃脫身在外監
納悠悠是何施行之失當也欲乞將華照已認贓納數
更與削秩竄之嶺海候贓足日押發其餘在獄人臨安
府各據所認監納即與㫁遣毋致淹滯又據嘉興府申
秉議郎浙西路兵馬副都監鎮江駐劄御前水軍統領
府總兩府都總轄石珍奉淮東總領所牒催解未足綱
米珍乃依憑主人之勢凌滅輔郡之守鳴鑼入郡恣為
恐脇之謀搬挈行床踞罵設㕔之上雖喻之以禮款之
以宴其無禮自若也夫綱解所以餉軍有欠自當催理
何至暴慢如此全無忌憚郡守不堪至申總所總所知
其無狀即與換回然粗免總轄職事而已欲乞將石珍
鐫降押起赴極邊自効伏候勑旨
　　　繳吕開先復官疏
臣聞絶小人之根者必杜其黨杜小人之黨者必嚴其
防防閑稍寛投隙者至矣臣竊見丁大全沐猴而冠犬
羊而坐廟堂者也欺君誤國負罪逺徙所過之地往往
唾罵吕開先何人斯舊事大全僥倖改秩作邑太和大
全之謫南安也道過其邑開先率縣僚以迎之衘袖有
啟既以庾嶺之梅頌其成功又以商舟之楫望其終相
當此之時開先惟知有大全不知有君父彈文即上僅
從鐫罷向時朋黨之人已為輕矣今輒援朞法自陳妄
作勞績如向日告訐填虧苗開先只就板簿驅磨向以
訪聞助日解開先只令民戸樂輸向以民訟補綱欠開
先監吏胥填納此不過解臺臣所疏之罪狀殊不知大
節已虧他美莫贖況彈文所按鬻獄科罰接受錢米各
有實數而可以徑敘復耶詞臣所言已誅其徼後福之
心矣臣竊謂天造神㫁竄此巨奸天下幸甚廷臣齒弊
舌腐憂大全之復任近奉聖旨又諭臺臣之請察其動
作嚴其防閑月奏旬報天下快之開先仍望大全再相
者也而以期法敘復可乎蓋今日不特大全穿望歸之
眼而其徒之分謫他郡者莫不日望其有可攀之例今
日此例一開他日某人自陳曰風聞某人以期法自陳
不審朝廷何以處之臣以為欲絶大全復出之謀當先
罷開先敘復之命始臣欲望聖旨特發睿㫁繳收成命
仍永不與敘復差遣以扶公道以杜姦萌則天下之幸
也生民之福也所有録黄未書
　　　辭免新除監察御史兼崇政殿說書疏
經孫准尚書省劄子七月二十四日三省同奉御筆除
臣監察御史崇政殿說書日下供職者臣聞命自天措
躬無地臣竊以風憲實綱紀之任霜臺專彈糾之司有
李勉之賢則可以尊朝廷如臣光之言則貴於曉治體
不畏强禦則内壯于精神稍涉奉承是自塗于耳目況
元祐清殿之選必伊川程頥其人非得真才曷膺親擢
伏念臣迂疎何筭義利粗明分席成均初無裨于教養
充恩資善愧莫廣于見聞大愳出幽何堪其二倘弗加
於控避恐易速於顛隮伏願皇帝陛下洞察危衷俯從
愚懇亟收回於成命仍改畀於時髦庶使孤蹤獲安微
分所有恩命臣未敢祇受謹録奏聞伏候勑旨
　　　劾董宋臣疏
臣聞急而呼天者無好聲切於諫父者不擇語臣與臣
常挺昨以董宋臣押班之際未穆公論相繼具奏未行
寢罷恭准天筆宣諭一則曰四日一朝與朝夕聴使令
者不同二則曰所任皆閒慢職事不過優寵而已丞相
又呼臣與臣常挺臣洪勲同至相府面諭聖旨臣固知
給舎非將順之官相府非書黄之地然君相之命有嚴
且堯言再三洞然明白謂無事任祇是優寵則臣等雖
抱掣肘之羞而亦以君命必信也繼而二十三日之命
再出則不可謂之無事任矣今觀其印纍纍綬若若若
主管者一同提㸃者一大都提㸃者三而又聖主者三
上自太廟下至王邸無不𨽻其掌如顯應觀如翰林院
如軍器庫國信所猶之可也太廟乃嚴祀祖之地而一
祖十二宗厥臨孔威之所在天之靈豈不曰此乃誤我
神子聖孫之人陛下前屏逐之而宗廟再安實宗廟之
所以亮陛下也今乃使之帶管太廟之衘得不重祖宗
之怒臣伏讀國史恭觀太宗皇帝有不令宦者預事之
訓真宗皇帝有杖殺守恩之事髙宗皇帝有每觀漢唐
之禍及近時變故不得不防微杜漸之訓家法森嚴載
在簡册此亦陛下之熟知而恪守者今事任若此謂之
閑慢可乎臣自夏初見宋臣有符寳所之命臣則繳之
丞相曰此閒慢也今押班之際臣已繳之陛下曰此閒
慢也涓流不已將成江河毫髪不除必尋斧柯且此人
狡險有素亦且報復未暇臣恐誤陛下國事又如前日
者臣固知陛下待之有法有過則懲萬無此慮然臣子
愛君不容不預言之臣自前日以聖言炳如日星堅如
金石因奉命以書押班之黄今畀之事任如此臣實不
敢聞命臣寜犯陛下之怒而死不敢誤陛下之事而生
呼無好聲諫不擇語惟陛下察之臣日俟録黄今猶未
至懐不能已謹具奏聞伏候勑旨
　　　又疏
臣昨者一日之間兩被聖旨既諭之曰雖未盡行已示
意向又諭之曰儘有商量豈待促迫臣扶憊䇿羸承拜
坐讀雖神謨天運未易窺測而聖心悔悟天機轉旋已
足以慰區區憂愛之私臣於回奏具言謹屏息以俟商
量裁處之善蓋有待也明日而給假十日之報則臣又
以為陛下意向之私由是商量之所從始也而或者過
慮則曰假滿供職將若之何臣固知陛下必俟其假滿
再有詞請于是從之而後施行為有序恩意為有終不
必家諭而户曉也且自宋臣供職後丙午一雨至今凡
幾日矣無晝無夜天地為之晦昧日月為之沈㝠此非
小變未可以時秋積雨之涼三日以往為霖為喜也且
此去季秋之時率不逺若此雨不止陛下將何以見天
地祖宗也天雖不言或者以雨諫陛下也臣聞陛下遇
原饗必齋數日遇明禋必齋一月以祈晴霽故自近年
以來明禋無不霽者今宋臣未去臣等以言諫陛下視
如蛩鳴蟬噪可以却之使止而天意未然隂雨不解萬
一有禋祀陛下將何止之耶恐非齋肅之所能止也臣
聞天秉陽湛乎清明一為隂氣所蔽則晦昧而不霽君
如天亦湛乎其清明也一為隂邪所蔽則疑惑而不悟
臣嘗記往年章清孫以聚斂嚴刑誤天下遂致積雨之
沴乆禱無應有臣慶登一疏擊之陛下甫頒出逐之命
而扶桑暘谷之光已昭然矣蓋陛下即天天即陛下自
古聖賢書論皆以奸險小人常雨為隂其氣類之所感
召如針磁然今宋臣一用隨致隂雨之沴若更如前此
用事復召之將若之何況棗紅是時敵謀莫測未可以
草方華秋哨不動為幸也昔孝宗皇帝於龍大淵曽覿
之始逐也謂陳俊卿曰卿言甚忠當為卿逐之俊卿歸
未及門已有旨黜二人於外此陛下前日事也及大淵
既復曽覿再還又復竊弄孝宗覺之謂左右曰為家老
子誤我不少臣敢以為陛下今日告也臣非敢有促迫
實以人心未孚人言未巳天意未開天怒未解用敢犯
雷霆之威而冒言之萬一聖明衡慮已定如臣所期予
祠于十日之後兹實宗社萬年之福何其幸也萬一有
如或者之慮則天下以為臣職叅論思又兼封駁而不
能守職盡言則今日雖可偷生而千載之下有餘戮矣
萬一聖意以宋臣為必可保其無他而以臣言為强聒
沽名則乞陛下奮發威㫁明正臣譁訐之罪黜之屏之
幾殞無悔惟陛下裁幸取進止
　　　引年第一疏
臣聞從欲者君父之仁知止者臣子之義人生十年入
學四十始仕七十而致其仕古之制也夫學三十而致
蓋以講貫閱歴之乆仕七十而致亦以其心智筋力至
此有不容强得謝而去終其餘年下有以遂其知止之
義上有以廣其從欲之仁君臣上下仁之至義之盡也
臣少而淺學老而空疎仰荷陛下擢之疎逺置之清華
苐臣前此嘗與同列私議以為從臣如包恢年已七十
臣劉克莊鄧炯皆七十餘而犬馬之齒已七十矣揆之
禮律所宜次第乞歸以全知止之義去年臣炯先奉祠
歸臣克莊以逺次歸臣恢又與臣約謂恢先去而臣繼
之今年恢以平江之命而去而臣獨未去衰顔白髪日
隨横金曳紫之班每竊自愧用敢齋沐涓吉敷陳悃愊
首述古人致仕之期次陳同列知止之義且臣年今又
七十二矣痰眩痔疾時時發作此而不去必有顛隮重
念臣以丙辰之春叨恩入閩庚申之秋由閩入覲一出
八年菊荒鶴怨所未暇論而三間蓋頭乃男思訦比年
所造日披其圖夜夢見之尚未得一歸其家情實可憐
今徼福而遂生還則首丘之願畢矣伏望陛下推上天
從欲之仁暨老臣無用之身俾之休致而歸不違知止
之義則放牛歸馬一木一草無非天地之恩經孫不勝
拳拳俯伏待命之至
　　　再上疏
右經孫昨具奏以疾乞引年休致今月十四日恭准詔
書不允者臣欽承明命無地措躬臣聞委質為臣心固
無二陳力就列止於不能伏念經孫學淺而才疎識凡
而見陋徒以逢時休順綴迹清班思昔先朝禮部尚書
則蘇軾史院脩撰則歐陽脩給事中則黄裳太子詹事
則王十朋此四職最號清華而四臣則極天下之選顧
臣何人乃兼四賢之職臣則榮矣獨不為美官要職辱
耶臣每涉筆職位下顔忸怩而心不寜者數刻加之痰
疾黽勉不前此不能止之時所以䖍控休致之請恭奉
明詔恩言眷温以孔戣貢禹之事謂不宜去臣伏讀再
三感極以泣然此願學者孔戣之志在得請而歸去矣
區區愚衷已具前奏今敢以不能者止之義控告君父
伏望聖慈特賜從欲不勝瞻天望聖祈憐俟命之至
　　　引年第三疏(咸淳戊辰六月/)
右臣昨具奏以疾乞引年休致恭准今月十八日尚書
省劄子三省同奉聖旨依已降詔不允不得再有陳請
者臣承命涕零措躬無地臣竊見近年以來中外庶官
求去乞歸指作禮數鐘鳴漏盡夜行不休為上所厭于
是有勒令致仕者有理非自陳者臣竊謂有致仕而勒
令孰若知止聴其休致自陳而謂之理作丐祠者從其
所陳稍囘退聴之風隂寓保全之賜況如臣者踰七望
八年數當去而重以衰疾執經新益講册字非不大而
佔嗶者甚艱日赴朝叅有凝立稍乆則眩暈欲仆今强
自支持偶未仆爾何日顛隮必有勒令致仕者矣臣此
時豈不倍費陛下保全之恩臣應科舉以得官程磨勘
而轉秩非不愛官爵者苐臣内謀諸心外質諸聖賢之
訓無一可留敢不避再三之誅仰干天聴得謝是祈伏
望睿慈察臣忱詞初非矯激之舉保臣晚節即令休致
而歸則鴻飛霄漢益知天覆之寛魚放江河等囿海涵
之廣臣無任拳拳之至
　　　第四疏
臣三命益恭傳有明訓再三則瀆易著格言臣聞君天
也人之所欲天必從之臣非敢不恭而敢于瀆也實以
哀籲于天期以從欲且臣年當去禮律甚明臣病可憐
首丘在念天其忍不畀矜乎臣又聞臣劉克莊乞去之
詞曰與其被論而歸孰若得謝而去與其終殞于位孰
若生還故鄉然臣區區之愚雖不敢以被論為愳然實
以不得生還為憂臣籲天至此情迫詞窮伏望皇帝陛
下察其情出于真憐其老而且病以之曽被犬馬之役
俾之歸拜蓋帷之賜不勝至願
　　　第五疏
臣荐承休命尚閟俞音退自省循感極以泣臣載惟今
日聖賢相逢衆正萃集如臣衰朽留不加多去不加少
且臣首疏所謂與鄧炯等約丐老而去已定於兩年之
前非至今日方有此意亦非他有所覬望姑為此詞特
以年在三臣之後故其請亦在後況陛下於臣鄧炯劉
克莊已從其請今臣衰病不減二臣所以五奏而末已
者實望陛下以許二臣者許臣也陛下若令臣休致徼
福生還則未先朝露之前自一日以往皆陛下生全之
賜臣情迫詞窮期於得請席藁以俟陛下哀憐而終惠
之
　　表
　　　致仕表
臣經孫言臣昨日咸淳二年七月准告授臣端明殿學
士正奉大夫提舉隆興府玉龍萬壽宫封帛請俸料合
至今年七月滿年踰七十見苦沈痾敢瀝忠忱就乞致
仕者伏以經孫奉祠竊禄將成兩考之書拜疏引年仰
瀆九重之聴所祈得請非敢具文臣中謝伏念臣素乏
才能積有遭遇事先帝于三紀遍歴清華侍陛下于初
潜何禆新益寵踰其分用過吾材自龍飛以來兩辱虎
符之命連章控避俯荷允從一札遄飛更蒙奬賚紫殿
侈職名之峻琳宫賦廩秩之優不敢再辭又歴三載重
念經孫年衰氣弱福過災生爰自今春益復有病齒牙
之摇落未已腑臟之秘滑不常視聴俱昏拜跪良苦稽
之禮律已踰致仕之期顧此筋骸豈復能乆于世願言
納禄以保餘齡伏望皇帝陛下推天地之仁廣日月之
照察臣知止足之義已愧後時俾臣全衰朽之年免貽
清議
　　　再上表
臣經孫言昨於六月上表以年踰七袠陳乞致仕七月
十八日恭准詔書不允者伏以引年致仕已歴危衷有
旨諭留特厪温綍未遂一辭而退敢干再瀆之誅臣中
謝伏念經孫景迫桑榆質如蒲栁罔竊而食初何補于
明時空臆而言未必回于淵聴然七十謝仕于小臣已
愧後時況以多病殆盡餘齡敢望崇福延康之恩言下
逮感涕横流然不允者君之仁知止者臣之義輒攀禮
典重冒聖慈伏願皇帝陛下成物如天愛人以徳察臣
衷曲之畢竭憐臣筋力之少衰鑒此至忱許其納禄即
遂退休之請永為太平之民
　　　遺表
臣經孫言病勢危篤無復再生永辭盛世者伏以惟天
為大未酧覆幬之恩沒世不忘尚忍須㬰之死氣已微
於屬纊敬敢廢於拖紳臣經孫悲哽悲哽頓首頓首伏
念經孫材質庸凡學術短淺事先皇於盛際遍歴清華
侍陛下於初潜最加奬遇乆焉休退積此衰羸俯陳垂
沒之言仰瀆蓋髙之聴伏願皇帝陛下緝熈聖學充廣
道心上畏皇穹之鑒臨下念生民之凋弊開通言路毋
養成緘默之風保毓陽明毋使為隂濁所蔽益勵有為
之志用垂無疆之休則臣冥然長辭死且不朽防偏一
表敢希臣栻之親書任善孤忠願采唐證之半藁蓋棺
近只戀闕澘然臣下情無任瞻天仰聖激切屏營之至
謹奉表以聞臣經孫悲哽悲哽頓首謹言
　
　矩山存稿巻一
欽定四庫全書
　矩山存稿巻二　　　　　宋　徐經孫　撰
　　講章
　　　崇政殿經筵尚書講議(九月初一日進講/)
乃命羲和欽若昊天厯象日月星辰敬授人時
　　此總命羲和厯象欽天之事厯者紀數之書即洪
　　範之厯數所以紀星辰運行之常象者占天之器
　　即舜典之璣衡所以占星辰常變之運
分命羲仲宅嵎夷曰暘谷(止/)鳥獸氄毛(音冗音毳/)
　　此分命四子之事二仲二叔分掌四時分宅四嵎
　　所以測日景考中星定中氣授民時驗物化也
帝曰咨汝羲暨和(止/)庶績咸煕
　　此又總命羲和以歸餘置閏之事故更端以重命
　　之允信釐治蓋信此四時之序釐治百官使其功
　　績煕廣接續有成而無玩愒之患也
臣聞有帝王稽古之學有諸儒傳註之學稽古所以考
古人經世之大業傳註所以釋古書垂世之大義古今
諸儒之說備矣臣不敢援引以瀆天聴敢以帝王經世
之大業為陛下言之臣觀堯典此章凡三節其總命羲
和也有以見合天人為一致故昊天之若必欲其欽人
時之授必欲其敬以心法為治法已非後世星翁厯史
之所能與蓋苟無欽敬之意以行之則必至于昏迷天
象而玩日星之變異妨奪農時不知稼穡之艱難不敬
乎天時是不欽乎天也邇者星虛殷秋其日丙寅太史
占候風來自乾實為人多相掠之兆應在吳分當思根
本摇動之憂臣願陛下毋以厯為步占之常而忘帝堯
欽敬之意則臣今日所講說者非紙上之虛言矣其分
命四子也有以見當堯之時日星軌度時和歳豐不惟
斯民有以全其耕鑿飲食出作入息之樂而在郊在藪
一毛一羽之微亦有以遂其乳化氄毛之性何其盛哉
臣睹陛下比歳邊陲之民死于兵革内地之民死于水
旱雖有父母妻子之屬不得以相保反不如隆古跂行
喙息之安其生者為可痛也其再命羲和置閏之事也
則必信日月歳時以釐百工而煕庶績以見當時之人
率作興事惜隂愛日於三百六旬之内蓋無一日一時
之或敢玩愒也臣觀是時君則日行其道臣則日孜其
思三載而攷之而至七十載之乆巍巍乎其成功也如
此今陛下臨御以來視堯之在位已七之三矣方以允
釐之歳月而空擲于更化以緝煕之光隂而徒勞於革
弊實為陛下惜之臣願繼今以往上下勤恤皆以堯命
羲和之意自勉一日欽敬則一日之功一歳欽敬則一
歳之功兢兢而行孜孜而思百工以釐庶績以煕則㑹
天萬年之厯視堯之置厯數時可無數矣
　　　九月初十日進講
太宗太平興國八年上謂宰相曰民訴水旱即檢覆立
遣上道猶恐後時頗聞使者間或逗遛不發州縣慮科
斂違時日行鞭笞民亦俟檢覆驗實若此稽緩豈朕勤
恤之意乎自今遣使檢覆灾旱量其地之逺近事之大
小立限以遣之雍熙二年上謂宰相執政曰國家以百
姓為本百姓以食為命故知儲蓄最為急務昨江南灾
旱甚亟遣使賑貸果無流亡盜賊之患若無積粟何以
救之(並見續資治/通鑑長編)臣嘗聞天灾流行國家代有朝廷仁
政所貴及時以此知堯湯不能免水旱之灾而天下未
始有捐瘠之民者要必有以達其仁也如使蓄積不先
時而具賑恤不及時而行則博施濟衆子惠困窮堯湯
雖有此心天下未必被其澤矣恭惟太宗皇帝上承藝
祖龍興之業下貽神孫燕翼之謀所以億萬年而有永
者皆於安民一念得之聖謨洋洋真萬世之矩矱也夫
以水旱之灾無不聞而檢覆惟恐後時賑貸惟恐其不
急所以民不至于流亡而無盜賊之患三代而下以盜
賊而亡其國者未始不以水旱之故民饑無以恤之耳
其或知所以恤之則又聞之後時檢束於藁秸已空之
後而無以驗其實賑貸於流亡莫止之餘而無以全其
生於是死者固絶更生之望而生者又萌等死之心盜賊
之患卒至於不可收拾也臣聞今歳如浙東西湖南北七
閩二廣多以旱告如天台栝蒼永嘉三郡與夫潭之湘
鄉寜鄉安化諸邑又皆大水陵谷變遷民生蕩析可為
哀痛臣比者進講之次恭承聖問台處等郡水旱之灾
仰見留意民瘼四方有故莫不上徹聖聰臣時奏乞及
時賑貸又䝉玉旨諭以速下施行臣知陛下此心即太
宗皇帝之心也斯民何幸然側聽旬餘未見施行臣竊
惟今日外有窺伺之奸内有水旱相仍之患則人心根
本之地不可不思所以堅凝而維持之也臣願明詔大
臣檢舉見今州縣水旱去處㑹監司郡守選差清亷官
吏即與檢攷仍急行賑濟之實或就發常平義倉之儲
或特發豐儲樁積之米以活飢民毋使其至於流亡至
於盜賊則太平雍煕之治復見于今日矣則天下幸甚
　　　九月十一日進講
帝曰疇咨若時登庸放齊曰𦙍子朱啟明帝曰吁嚚訟
可乎
　　此一章欲求賢者進用之而放齊薦非其人
帝曰疇咨若予采(止/)靜言庸違象恭滔天
　　此一章欲求賢者論其事而驩兠薦非其人
臣聞帝王之治莫大於得人帝王之徳莫大於知人當
堯之時黎民雍而萬邦和百工釐而庶績煕一人端拱
于黄屋法宫之邃若可以為無事矣而帝王之心則未
然也方且歴訪在廷若時登庸有咨若予采有咨羣龍
並用未始自足而一賢在野惟恐或失何其急于得人
也及觀放齊以朱薦帝則知其嚚訟不可用驩兠以共
工薦帝則知其靜言不可用薦揚之辭方出于口而吁
疑之頃如見其肝又何其明于知人也蓋聰明之徳光
於天下不惟事幾潜伏民瘼隠微皆有以真知灼見而
天下賢愚不肖之分亦皆如日月之明而容光照焉如
水鑑之靜而鬚眉燭焉故凡智愚之繆其用言行之不
相副者皆不能逃于片言之下此所以獨推官人之能
而何憂乎驩兠何畏乎巧言令色孔壬也如使其徒以
得人為急而無以知之則朱可以啟明欺如後世之利
口捷給者用矣共工可以僝工欺如後世之小才徒辨
者用矣知人云乎哉陛下神聖廣運堯之徳也親賢之
急堯之心也忠邪有辨堯之明也亦堯之文也天下雖
大枉直莫欺共兠巨奸斥絶乆矣然豈無好辨而喜勝
者靜言而庸違者尚當有以審察而分别之邪禹曰知
人則哲惟帝其難臣敢陳帝堯知人之道以為責難之
恭
　　　九月十三日進講
帝曰咨四岳湯湯洪水方割(止/)帝曰往欽哉九載績用
弗成
臣竊謂洪水大患也咨岳博謀也僉謀之公舉而所薦
者鯀此諸儒之所同惑也以方命圮族固不逃於帝曰
咈哉之疑而試可乃已又不能不徇于岳曰异哉之嘆
此諸儒之所惑也臣嘗思之蓋岳之所薦非驩兠共工
比洪水之割方為害於蕩襄之餘下民其咨思俾乂於
浩浩滔天之際顧瞻當時有能之可使者惟鯀而已故
岳不得已而力薦之堯不得已而姑試之堯豈徒曰試
之云乎哉欽之一字乃所以藥其疾而玉其成也鯀之
病在於方命圯族耳命者天理之自然惟敬者能順之
族者物類之同然惟敬者能安之今鯀也不順其命乃
至于方而逆汩陳斁倫非方命歟不安其類乃至于毁
而圮悻直自用非圮族歟是背之也堯以欽命之鯀以
忽棄之故雖九載之勞而弗克績於成也子禹嗣興祇
台厥徳而先有于往欽哉之意行其無事而無蹈方命
圮族之愆故能濬澮距川決川距海而成大功於八年
之頃嗟乎同此一水患也鯀以忽心而績用弗成禹以
敬心而地平天成盡臣道可不敬哉抑臣讀書至此而
有感焉以堯朝之清明一咨登庸而得朱再咨予采而
得共工三咨治水而得鯀九徳咸事羣龍并用之時豈
應有此自後世言之掩覆之可也而史氏録為古法孔
子定之以為篇首者蓋所以見天下未嘗無小人小人
未嘗無朋比而皆不足以累帝堯知人之明則堯之盡
君道者又可見於此矣嗚呼盛哉
　　　九月十九日進講
帝曰咨四岳朕在位七十載(止/)嬪于虞帝曰欽哉
臣聞脩身乃齊家之本家齊乃國治之基父堯子舜古
今盛事而求其所以相授受者乃不過脩身齊家得之
有如師錫之言方發予聞之語已隨以此見大舜雖在
側陋之中而𤣥徳無不上聞帝堯雖居黄屋之邃而天
聽無不下徹以聖遇聖固應爾也然帝俞之而問之豈
非欲因此而審其徳歟今岳之薦舜也不稱其濬哲不
稱其文明不稱其温恭允塞故獨舉其難事之親與不
恭之弟舜處其間上友下順使之進于善不至姦以此
為薦舜之原而已至于堯之試舜也則又未試以五典
未試以百揆未試以賓門納麓方且驗之閨門觀其儀
法及舜能以理降其驕貴之心使之行溈水之汭則又
以欽哉美之以此為試舜之實而已嗚呼大學言治國
平天下必以脩身齊家為首孟子推天下國家之本亦
以在家在身言之蓋未有身不脩而能齊其家者未有
家既齊而國不可治天下不可平也堯典一篇始敘堯
治終述舜禪而其于脩身治國平天下之序惟此一說
蓋克明峻徳堯之天下不難平矣嗚呼堯平時用功之
序如此故於舜之孝欽兩盡而知其身之脩於舜之克
諧釐降而知其家之齊于是而授以天下可不謂天下
得人乎百篇帝王之軌範堯典百篇之冠冕子思孟子
所論之次序盡此而已後之欲治國平天下者盍於是
究心焉
　
　
　
　
　
　矩山存稿巻二
欽定四庫全書
　矩山存稿巻三　　　　　宋　徐經孫　撰
　　雜著
　　　囘皇太子送出朝劄
四載執經邈無禆益一朝被論惟有愆尤祇知隠跡以
出關奚敢徹名于記府乃䝉仁言撫問恩意寵綏將之
篚帛以燠其寒賜之官楮以賙其乏百拜俯僂萬感輸
悃載念經孫罪大罰輕仰戴聖恩之寛宥辭温意厚更
叨儲極之垂憐東望澘然西歸榮矣苐孤蹤既返於私
室無一字敢入於帝城伏願皇太子殿下寅奉君親恪
循身教謹言語節飲食妙全頥養之功尊徳性極髙明
允迪中庸之訓暫輟閣中之註述益勤聖慮之踐脩是
為三代有道之君永迓萬年無疆之福經孫無任戀徳
輸忠之至謹奉牋以聞謹牋
　　　申中書省辭監察御史兼崇政殿說書狀
照對今月二十四日准尚書省三省仝奉御筆除臣監
察御史兼崇政殿說書日下供職臣于次日具奏辭免
今月日准尚書省劄子備奉聖旨不允者渙頒成命震
惕愚衷竊以烏臺為糾察之司金華輔緝煕之學尊朝
廷必李勉而後可成君徳惟程頥其實宜況稍涉奉承
是自銷于風采而無能啟沃曷賛仰于聰明必得譽髦
乃稱親擢如經孫者來從州縣躐綴班行資望淺則何
以振風憲之綱學術疎則無以為日就之益雖已謄于
免牘猶未拜於俞音欲望公朝特發敷奏亟收誤渥改
畀名流庶使菲才少安微分所有省劄未敢祇受須至
禀聞者
　　　上樓監丞牒
朝散大夫徐經孫牒上奉使監丞郎中照㑹今月初一
日夜承公文准省劄備奉宣諭指揮差委貴職前來諭
旨令某還臺治事伏承傳宣恩言開讀再三無任感激
經孫自知瀆犯天威不稱言責惟知屏息以俟誅夷豈
敢囘臺重汚朝廷綱紀之地除已披肝瀝膽具録囘奏
又復迤邐前去以俟威命須至牒報者右牒請照囘故
牒
　　　祀明堂赦文
寅恭宏圖祇若成憲稱秩元祀率先申以蒐儀於昭明
堂歴吉辛而展采然禮之大者非無可稱而神之格者
惟徳是歆億萬年敬脩之心秩然咸敘四十載憂勤之
治常謹持盈賴兩儀之儲祥荷列聖之垂祐隂陽和而
物無疵癘雨暘若而歳比豐登青海歸疆咸謳歌于西
北黄旗恊道盛温厚于東南方且却逺人之貢以昭徳
心減明年之租以紓民力往于攸濟迄可小康爾休爾
游當知申命之自我將我享益申報本之恩先一日而
致齋極三日之儼恪如見所祭不顯亦臨款謁真宫入
祼太室載鸞旗乗玉輅匪棘匪徐披龍衮執鎮圭有嚴
有翼乃酌鬱鬯乃蒞中壇亞獻芬芳昭震子之主器顯
維雍穆萃髦士之奉璋籩豆靜嘉羽毛紛盛美光服貺
衆星留俞月波日耀之宣明乾端坤倪之軒豁加荐享
矣清明暢矣維天佑之福履綏之緬懐乾徳癸亥賜赦
之書順考皇祐季秋肇禋之詔一以無私之義法天地
一以大公之道服臣民炯如日月允矣垂訓敬其夙夜
奉以畏威惟煕事之告成可朕躬之專享斂時五福普
及萬方可大赦天下云云於戲惟天付予有家朕必思
于兼覆本朝以仁立國朕必廣于好生尚賴輔弼必恭
之臣小大承統之寄具宣實意式迓昇平共躋仁壽
　　　祭龍門碑文
斗牛之分有名山焉水流其中四時潺潺有本如是浩
浩淵淵潭曰龍潭門曰龍門疑有神物輸流而遷七寳
層翠好峰巑岏千佛可廬名經可繙爰相厥攸門而不
關有亢其髙風雲往還表之以江西掄魁之筆實之以
吾黨非常之原吉涓剛辰掲䖍奉安崇酒於觴實殽於
盤荐此馨香以啟蟄蟠桂香秋馥桃浪春翻神其相之
有開必先
　　　新堂梁文
伏以倦游愛吾廬偶得東源一區之勝辛勤有此屋粗
適中堂四時之宜日月維良風雨攸除恭惟矩山主人
一生僥倖百事迂疎壯歳詞塲誤成蠅于㸃墨比年客
路旅振鷺于光庭書殿極儒生之榮憲府濫言官之責
不能者止盍歸乎來顧老屋以弗支勢須改築去先廬
之未逺地適可安三江交流有朝有䕶四山囘抱如拜
如迎是為覺溪之中舊襲孔園之號傍羅古木若預封
培前衍平疇最宜眺望賢哉宗黨成此畆宫爰集棟梁
楹桷之材以為親賓冠婚之所地勢頗隘于我有餘自
此息影林間得依美䕃學耕谷口惟願豐年得為太平
之民兹實老來之福千萬間庇寒士賴有時賢三十年
攜束書聊逸吾老試題吟筆助舉脩梁
東　丹闕巍巍照眼中曉望扶桑秋日表葵心如拜朶
　　雲紅
西　羅浮峻極與雲齊水演龍門清且近此堂新枕此
　　山溪
南　梅峰對面蔚晴嵐方正不移天所作欲知絜矩個
　　中參
北　幢節分龍來石璧勇如渴驥欲奔泉水口此山天
　　與力
上　水遶山圍更平曠良天好月賞心時宻邇鴒原互
　　來往
下　自古箕裘學弓冶詩書門戸要支持須是肯堂仍
　　肯架
伏願上梁之後百年偕老億世奠安泉甘土肥漸遂山
林之樂風調雨順益知棟宇之安書脈其昌福基以壯
　　　吳塘勉仲建㕔梁文
伏以中堂落成已竦飛翬之勢前榮髙厰復恢旋馬之
規展矣髙明美哉輪奐恭惟勉仲主人精神秋水笑語
春風心逸而休克守過庭之訓面勢必審更深肯架之
思爰自舊年迄成新築望先廬之未逺覺勝槩之彌多
塘瞰大寜泓然可鑑岡連石釡巋若具瞻青山當戸流
水入池白雲為藩寳氣在闥況有前人之命是為安宅
之基狀與目謀屋兼身潤又念親賓冠婚之所當有東
西階序之分乃詔工師乃宣哲匠厚棟大梁以禦寒暑
廣居正位以備周旋揖遜其間登降有數屏開孔雀未
數李監之豪家瑞應麒麟㑹慶徐卿之有子脩虹斯舉
賀燕聿來
東　主人胸次妙春融門前又報髙軒過坐我光風霽
　　月中
西　山頭寳氣喜朝隮客來柱笏閒相對笑指浮雲自
　　有梯
南　不寛不隘笑潭潭我門居第傳孫子文靖當時有
　　美談
北　華堂相值真安宅方寸心田萬巻書箇是君子無
　　窮澤
上　舉首先廬盈一望好天樂事賞心時棣萼相輝互
　　來往
下　家塾旁開文字社堦庭蘭玉香詵詵鸞鶴書聲連
　　晝夜
伏願上梁之後家庭睦肅門戸光輝智以謀之仁以居
之敬脩其可願禄爾康矣嘏爾常矣亦維適之安
　　　贈課術王宗岩序
余平生安於命而星數之說未學間有為余言而驗者
百一二爾惟蜀士李徳甫嘗課予命自辛亥而乙丑由
提管而龍圖節節皆驗如印劵然予甚神之而惜其不
復見宗岩王君一日過予謂得其術其課予卦數亦頗
與甫合然徳甫嘗自言其術無文可傳不知宗岩何以
得之也雖然不必問其術傳不傳惟當觀其驗不驗于
其别也為序以送之
　　　黄紹谷詩序
沇江黄君妙年篤學勵志前脩暇日彚其詩不鄙示余
余開巻讀之則後村李公省身雷公各為著語而蒼山
曾公又為易其字曰紹谷蓋以山谷文章之印期之也
余復何言然嘗讀鶴山黄太史文集序有謂世之以詩
知公者未也獨於其元祐史筆守正不阿艱險百罹不
見隕穫者再三致敬慕之意然則紹谷合志其大者焉
勉旃毋怠
　　　黄元肇江山風月閣詩序
江山風月黄元肇燕息所也梅亭先生翰林季父溪山
翁和之諸賢繼是有詩有序有記捜抉其秘天地無盡
藏發越殆盡而元肇猶謂余獨欠著語余惟天地清明
之氣莫如風月而挹之江山尤清明之至也元肇家傳
山谷之印見聞文獻與他人殊而逰目騁懐又有江山
風月之妙余復奚言然元肇亦有思夫自有此天地即
有此江山昔也清夜故園地靈尚閟人謂斯何今也飛
閣渠渠登臨得要人謂斯何況山徑之蹊介然成路滄
浪之水清斯濯纓孟氏此語豈直為山水發哉反之身
心亦猶是也余方有警于是願與元肇加習察之功一
燕息頃因水上之風而識天下之至文因月林有影而
悟容光之必照庶乎與天地同一清明而不獨以嘲風
弄月為得江山助矣
　　　冦萊公題永興驛詩跋
昔擁雙旌在斗城今朝孤館語同名天連秦樹無因見
極眼空遥悵望情右二十八字冦忠愍萊國公所賦也
謹按國公以天禧己未召自永豐軍拜中書侍郎兼吏
部尚書同平章事明年七月罷尋降授太常少卿知相
州八月徙安州再貶道州時也問之故老此驛名永興
後以公故名萊公館而或者又以皇華易之噫孰謂永
興驛不如公安之竹乎竊惟君子所遇山川草木皆得
蒙被芳潤以托不朽況嘗有蘧廬之托翰墨之留乎後
二百一十九年當嘉煕戊戌邑令南昌徐某因葺是館
刻詩壁間仍今名而堂以萊公扁于以存先賢之蹟囘
此地之光景云
　　　黄季清註朱文公訓蒙詩跋
右訓蒙絶句五巻晦菴先生朱文公之所作也其註則
沇江黄君季清之所述也謹按先生自序謂病中默誦
四書隨所思記以絶句後以代訓蒙者五言七言之讀
然自今觀之上至天命心性之原下至洒掃步趨之末
帝王傳心之妙聖賢講學之方體用兼該顯微無間其
目雖不出於四書之間而先生之性與天道可得而聞
者具于此矣其曰訓蒙乃先生謙抑不敢自謂盡道之
辭云耳季清研精是編有年矣一日心㑹理融句析字
解因先生之言探先生之學或取諸章句集註或取諸
文集語録又參以周程横渠五峰南軒勉齋西山諸書
如綱以黄鐘而四聲迭和原于岷山而百川㑹同其例
則先訓詁後文義一如先生註書之體自非潜心之乆
味道之深何以及此其釋命詩云新者如源來無窮也
舊者如流往不返也其釋戒謹恐懼詩云冦未至則髙其
垣墉欲未動則敬以直内此皆得先生言外之意余與
季清交四十年中間辱授館者非一載見其讀書專靜
反覆沈潜弗得弗已知其他日所進有非不肖所能及
其後數歳一見每見必進于昔今於所註書益信雖然
先生之詩章句云乎哉皆其得于心見于躬行日用之
際俛焉孳孶有不容以自己絶句凡九十八首始於天
而以事天終焉其辭有曰存養上還天所賦終身履薄
以臨深余與季清今老矣尚皆懋敬哉季清名惟寅氏
伯新實從加齋學師友淵源有自云
　　　黄山谷内集詩跋
太史黄公詩有内外集夫任氏所註者内集板木雖多
而其烏鳥傳冩之誤亦自不少暇日稍加較正刻之閩
憲始與薌城所刋薌室外集註並傳之
　　　黄月山解金剛經跋
月山黄獻之余老友也生平歸儒解金剛經偶黄電岩
以所繪真像示余為下轉一語時咸淳辛未五月既朢
矩山老人徐經孫書其上而歸之若以色相見我能知
者微若以音聲求我能知者幾大虛雲散大音聲希月
山居士之子孫永言孝思于是保之
　　　長孫敏學冠說
正月丙午吉叶於卜吾孫敏學肇加元服古者冠禮三
加彌尊厥初祝辭訓義具存始加曰棄汝幼志蓋欲其
童丱之習痴劣之態絶之而若棄也再加曰敬汝威儀
蓋欲體貌必正色辭必莊可象而可畏也三加曰以成
厥徳蓋欲其為人子為人臣為人弟而成人之徳備矣
三加之禮彌尊三祝之辭有序蓋必如是而後元服之
無愧也於戲既莊爾首毋邪爾思今爾何盟是訓是彝
今汝何懲於嬉於隨學以自强敏以求之受天之慶福
禄咸宜
　　　姪壬泰冠說
咸淳三年九月朢日猶子壬泰冠老伯矩山為之說其
辭曰我如汝年冠于王正今子既冠迨此秋清古者冠
禮盛服夙興筮日筮賓其責匪輕言行貌思規矩凖繩
汝其未忘思誨是名字以必矩維我思榮念哉敬哉杲
日東升
　　　乙泰冠說
古重冠禮盛服夙興今子既冠祝辭是聽家學淵源汝
其繼承顧諟明命迅如雷霆有慾必窒有忿必懲名曰
思諟字曰必明友愛同氣温然如春佩服斯語其書諸
紳
　　　香逺舟記
余友羅仲志種蓮植梅著亭其間取濓溪香逺益清之
說康節夙駕寒香逺逺留之句合名曰香逺舟蓋以其
亭之如船也余和之曰盛夏流金爍石百卉欲焦而有
蓮焉大寒折綿氷漬萬木秃立而有梅焉予於是掀蓬
四望或雲錦之絢爛或氷雪之清妍玉壟有神亦知其
香之逺乎余聞得隂陽之和者寒暑不能隕其節守性
命之正者威制不能易其操子如悟此則知二先生之
所取或曰東坡詠荼䕷亦曰無風香自逺曷不取而參
之予曰隨芳而倚賴東風者蓮梅之所羞也又焉得俎
豆之哉仲志曰善請書以為香逺舟記
　　　上丞相賈似道言限田
經孫嘗妄論今日大勢自庚申寳運重開之後聖天子
有乾旋坤轉之妙大丞相有再造乾坤之功琴瑟既調
百蠧盡洗武功既續三邊宴然從昔更化善治未有速
于此者聞知聖朝惟曰和糴之數未能盡蠲楮幣之造
未能頓住不能不上貽聖君賢相之憂近者全臺有言
欲革二弊逺稽漢人名田之說近考先朝限田之制除
面官限外之數官買三分之一無官之家亦以九品之
限與之大約田千萬畆歳收七百萬斛粟則可以盡免
和糴之數楮幣可以住造而軍餉亦無不足之患矣一
舉而兩弊盡除甚大惠也且漢人之說諸侯王公所占
不過三十頃耳今一品至五十頃所限比漢時為優漢
人自限田外悉以没官今無没官之令而限外祇買三
分之一公家之利如此民間之利如彼可謂仁之至義
之盡矣然或疑此令風行州縣之間必索各戸出身官
誥而後知所占品限虛實必索各户砧基簿書而後知
所買畆段著落又不知官所給價將決于官牙耶亦祇
據其契面舊田之好惡將聽人戸所申耶亦從官司據
契而面典買也既買之後佃戸種贍將誰給之雨暘不
齊或有減放將誰主之或者又謂此去夏稅開塲不逺
官民之交易未定夏稅必有遲疑不納之患住造之期
未卜目下増造有數恐有楮價日殺之疑甚者至謂以
浙西合買之田計之未必能及常年和糴之數他路或
如是所買之田又不足以為所得軍餉之備又如何此
皆衆人之所疑者經孫竊謂廟堂之上智慮必周商確
必定必無此慮特州縣之間官吏未必能盡體朝廷安
靜不擾之意民户未必能盡體朝廷明白洞達之心恐
須條示畫一為之區處使官吏有所奉承而無所容其
夤縁之擾人户無所疑惑而有以知吾平明之公則此
二舉不惟可以除二弊興五利實可為長乆之良策矣
經孫自揆疎庸無補于世浮沈州縣之乆獨荷大丞相
擢之疎逺置之清華數年之間叨塵至此蓋必有以取
之也今朝廷行此利民之事倘或有所聞而不以告有
所疑而不以獻則是負恩于知己之地將無以自立於
覆載之間矣經孫朝夕思惟義不容默萬一所聞皆不
足疑大丞相必亮其愚不解事未必遽加之罪如聞或
有所疑則少加詳緩熟籌而後行之亦未為晚經孫干
冒斧鉞罪當萬坐伏望鈞照
　
　
　
　
　
　
　
　
　
　矩山存稿巻三
欽定四庫全書
　矩山存稿巻四　　　　　宋　徐經孫　撰
　　詩
　　　四言
　　　　賜宜春易太極
易有太極在天地先兩儀四象是謂後天春臺得之云
自希夷吉凶禍福予以前知八十二宫頗與俗殊數往
知來亶其然乎
　　　　元旦訓孫
咨爾潭生今歳十六棄汝幼志企慕老宿收汝放心歸就
檢束業必精思書必勤讀敬事父母出入必告欽奉師
模傳習必熟友愛同氣如手如足珍重自身如珪如玉
非禮勿視祇汙青目非禮勿聽祇亂心曲非禮勿言言
必招辱非禮勿動動必非福翁作箴言爾其佩服念哉
敬哉中有天禄
　　　五言
　　　　覺溪八景
雷奔石壁間瀑㵼洞門側蜿蜒乗洪濤變化莫可測
　　　　　右龍門春浪
西風吹石岐鱗甲起深轍借問去來人誰是騎鯨客
　　　　　右鼇頭秋風
初生半崖隂漸失雙峰翠倐忽滿太虛蒼生望霖雨
　　　　　右羅阜朝雲
溪月濯銀盤溪橋卧脩軏沙淨碧波寒分明見蟾闕
　　　　　右潘溪夜月
山圍古寺隂曙隔鯨音發悠揚三四聲喚上東林月
　　　　　右隆福晚鐘
飄蕭鷗鷺羣淅瀝菰蒲晚雲㫁山月明新泉落前澗
　　　　　右驪塘暮雨
林館碧溪隂絃歌雜燈影夜分猶吾伊學海在人境
　　　　　右水北書聲
詩家在東皋雞林價爭售作者復幾人風月三千首
　　　　　右東源詩社
　　　　題施山觀音閣
閣道連雲棧簷牙覆竹隂南來天馬渡北落水龍吟林
鳥疑譚偈田花欲佈金凭欄觀下界洞見逺公心
　　　　長子思訦赴江西庾幕
三年永豐簿兩載半臨川納滿無多日奇逢有二天臨
民須近厚減價要重蠲莫道違離逺常如在膝前
　　　　思訦生朝分忠勤酒侑之以詩
帝正纔五五吾子始生時潘縣花將錦陶門栁欲絲與
民同樂意在我即琴棋酒自忠勤出公餘薦一巵
　　　　病中有感
習懶多成病旬餘乆覆盃帳中聞燕語瓶裏㸔花開醫
已肱三折愁來腸九迴何時得疎散屐齒印蒼苔
　　　　幼子思誼舉次孫命名陽生
吾年七十四始見兩孫枝陽徳初回候蟾光欲滿時傳
家惟簡册願汝似蘭芝何日解言語能吟公此詩
　　　　送思訦之官鼇峰
我如汝年時昉問便江戍選穽如海深望洋吁可怖汝
今亦宜教去作鼇峰主有民環百里待汝字而撫何以
奉寛條何以撫黎庶惟公則生明平心閱牒訴惟亷則
寡過莫受脂膏汙惟勤則集事慎勿習逸豫惟儉可無
求只學我清苦持此四字符便是作縣譜去家三百里
兩地無多路安問來與往時走一健步居官而民宜暌
隔非所慮三年課最歸可以見君父
　　　　咸淳壬申六月不暑
常年六月六暑氣何其酷犬有吐舌煩猫得負背燠今
日胡不然蕭然涼氣足陽烏潛其輝小雨時霢霂重袂
猶未温浴了肌起粟老病固宜然壯者亦不浴短至未
及間秋隂如許毒本朝王火徳徳與堯運續文命明四
海年世不待卜吾君乾六龍剛健粹如玉吾相泰九二
夬夬出莧陸君臣徳既同詎有此隂伏吾聞氛氣惡殺
氣盛西北襄城既失守生靈爛魚肉匹夫尚懐憂知此
妄屠戮臣固告上天忍淚不敢哭願言掃隂邪日月舜
耳目中國盛陽明從今調玉燭
　　　六言
　　　　題伴雲樵唱
佛法生憎綺語道人安用樵歌有時言外悟意不覺山
中爛柯
　　　　自賛夏端甫所繪真
老我不堪位置歸來乆混漁樵忽然珠玉在側見之令
人意消
　　　七言
　　　　春班遇雪
拜賜通班近玉墀小臣今日覩朝儀雪花飛在藍袍上
潔白其身正此時
　　　　和端茶訓子(三首/)
東坡月窟天香逺山谷雲濤味玉温相對兩翁元祐老
說茶風味到今存
寫詩只到黄山谷又失西川蘇子賢更把名章細商畧
續絃那可惜膠煎
三日君詩當刮目看來字字到雲和從今喜入聖人手
孔杏壇中取瑟歌
　　　　南英㑹芳亭
衆芳㑹處得春多草色隨人氣亦和聞道吾宗好兄弟
棣花香裡細吟哦
　　　　過嚴子陵釣灘
仰止髙風不可攀且圖生出鬼門關稽首臺前無復過
歸家斬却釣魚竿
　　　　和臨湘奉議孫敷山歸田十詠(并序/)
　　　　余引年得謝因思同里有前輩孫公奉議以
　　　　　年未五十致其仕賦歸田十詠音調幽閒
　　　　　心切慕之勉强追和然豈特其詩不可及
　　　　　其見機知止之早尤不可及也姑録以示
　　　　　兒輩知里中有此亦可以洗林下何曽見
　　　　　一人之誚云
仰止髙風早賦歸晚生自恨不同時公如嶺上孤松秀
我亦松間百尺絲
尚記千官拱帝堯日隨環珮早趨朝螭坳氊下從容際
咫尺天顔未覺遥
喬山卻似㑹稽隂千里孤臣淚滿襟沐浴恩波無地報
始知滄海未為深
咸淳天子憐臣老紫殿清華極邃情賦禄玉隆真晝錦
有時聽得步虛聲
九重憂責詎能分不雨羞為出岫雲累疏丐歸今得請
保全晚節荷明君
北窓自有來薫處長夏何妨一枕髙竹薄未能遮照徧
西風我欲障葡萄
活水一溪如玉瑩好山四面似螺堆個中自足歸吾老
莫待北山文勒囘
家有園池幸未荒客來有酒或傳觴秋宵玩月冬觀雪
春日尋芳夏納涼
人心易溺誰能拯世道如瀾孰與囘賴有聖賢遺訓在
好懐每為古書開
早眠晏起自安恬頭上從教白髪添和了十詩賖七字
太平時節效陶潛
　　　　題安原寺
杜老曽留脩覺句韓公亦有岳山題愧無健筆希前哲
謾把飛紅當踏泥
　　　　病起(二首/)
去年習懶因成癖瘦骨支離怯病魔今日團圎環四世
玉蒲細切泛金荷
上髙殊邑尚吾鄉千里相忘是建康王事賢勞宜不廢
師生義重詎能忘
　　　　出朝賦歸來好(十一首/)
歸來好籬下菊花應未老晚香猶可薦清樽淵明醉後
和衣倒
歸來好兩歳引年章屢草聖恩寛辱不容閑今得生還
真大造
歸來好顔巷安居樂吾道此行不敢怨風聞只恨舒君
言不早
歸來好一入山林迹如掃杜門謝客免愆尤几淨牕明
讀莊老
歸來好菊後梅前宜問道退朝羽翼此心生從此五更
無起早
歸來好從此五更無起早雖然畎畆瓣香心天子萬年
多壽考
歸來好三徑須宜有花草於中竹柏可耐寒更種長松
成四老
歸來好飲食起居隨晏早閒身樂得未龍鍾東阡西陌
尋芳草
歸來好茅簷曝背無煩惱欣時讀易困時眠箇中輸與
痴頑老
歸來好龍門有山名七寳宿生泉石頗有縁往來儘可
休吾老
歸來好萬喜千歡無煩惱日課吾孫讀古書此是吾家
傳世寳
　　　　北坑拜掃有感
手植松楸四十年扶蘇枝葉欲參天四兒惟有衰翁在
時領孫曹拜墓前
　　　　題金魚郎
金魚有術妙談天走遍江湖竭踆躔玉帶貴人如一遇
定知換酒不論錢
　　　　贈射虎人
馮婦下車須有勇將軍射石亦通神南山白額新除害
好賞今時射虎人
　　　　去國
﨑嶇山路記曽遊誰識為臣去國愁柏府官中羞豸角
桐江臺上愧羊裘重違君命留行者既竭吾才歸去休
霜露感人千里思松楸未掃已三秋
　　　　北壑瀛洲亭
山中有水水中洲欲訪蓬瀛此處求孤嶼挿天如搢笏
危亭臨渚似飛樓並崖香草仙餘藥隔岸人家風引舟
箇裡藏脩功行滿𢎞文學館快情遊
　　　　山塘精舎
歸來魚鳥亦相親草創山塘謾以名旋築堤防留水住
盡除菑翳聽松聲族姻語語人情洽雲勢隂隂天氣清
好續溪山真率㑹從今八景又重成
　　　　恭和御製詩
多士新彈貢禹冠對天忠切動龍顔臚傳聲徹頒袍笏
燕喜筵開肅佩環樂奏簫韶成廣内詩成奎畫照人間
微臣捧詔慚疎拙也抱傳宣拜賜還
　　　　弭節堂
殷勤主禮重賓榮弭節新堂慶落成語熟不妨移座密
更長那復記盃行轄投相共傳佳話榻下於今見故情
太史定知牛斗分客星也傍使星明
　　　　慶仲明弟領鄉薦
記得溪山横膝語何時解取世科收薦名恰在二八數
屈指重來四十秋歳月滔滔催後進功名冉冉繼前脩
福州得捷知安福更願君恩賜狀頭
　　　　福州即景
一别居諸歳月増遥聞此景畫難能潮田種稻重收穀
道路逢人半是僧城裡三山千簇寺夜間七塔百枝燈
常年六月東山裏地湧寒泉漱齒氷
　　　　福州鹿鳴宴
鹿鳴今日宴嘉賓六萬塲中一百人鼇嶺峰前連巨釣
龍臺髙處耀脩鱗假途文字皆由命實地功名好致身
得意春風馬蹄速杏園交慶緑袍新
　　　　長孫敏學授承務郎
辛勤塲屋一書生六巻時文謾䇿名身事兩朝奚所補
恩覃五世亦何榮前人慶澤宜豐報爾輩官曹詎可輕
移孝為忠斯不負更須勤學紹家聲
　　　　黄元肇江山風月閣
江山到處堪圖畫風月無邉自古今但要清明如外境
便分動靜即吾心坡仙取用原無盡康節登臨豈浪吟
天理流行須體識莫將嘲弄費光隂
　　　　培芳亭草創胥㑹
培芳草創强鋪筵畫出清明三月天長少團欒還五世
笑談邂逅集羣賢或歌或弈盃無筭非竹非絲樂自然
過則相規善相勉須令和氣藹無邊
　　　　送仲時弟
江關千里隔山川有弟能來慰眼前方喜雁行隨處樂
可堪蟾影别時圓暑行勿亟宜强飯湍激多驚莫問船
歸到家山相勞苦團欒恰是菊花天
　　　　題西坡㞧心亭
翛然古木湛然池樂意相關自造微莊子非魚真實問
海翁狎鳥本忘機樽中有酒逢人酌琴上無絃信手揮
秃盡剡藤吟不就妙哉川泳與雲飛
　　　　賀汝立拜恩封
君恩歳序兩俱新鸞誥叨榮鶴髪親天上龍光疏雨露
堂前燕笑壽松椿孫枝子舎皆騰踏蘭省壁池交問津
此去椒盤重獻頌斑衣中有緑衣人
　　　　和李後林分惠璚花降字韻
詩句尋芳自抑揚一觀佳什覺心降山中玉蕋雖無數
天上瓊花孰有雙愧我未能瞻後土荷君分惠到南牕
從今可小中興瑞大地移根到此邦
　　　　乙丑三月十二夜夢得家有園池樂壽康之
　　　　　句覺而足成效邵康節作首尾吟八首
家有園池樂壽康四時隨分得徜徉魚遊春水吾同趣
蓮拆秋房客共嘗風裡松聲傳古調雪中梅蕋驗初陽
官閒身老猶幫俸家有園池樂壽康
家有園池樂壽康閒中日月覺偏長睡餘攜幼逰花圃
飯後呼童給鶴糧堆案縱横書數册隨盤歡喜酒三觴
客來問我渾無事家有園池樂壽康
家有園池樂壽康君恩廣大壽無疆玉龍自是神仙骨
紫殿容依日月光不織不蠶時賜帛無功無過歳支糧
老臣得此知慚愧家有園池樂壽康
家有園池樂壽康撫存松菊未為荒斛租不及胡椒數
樊圃何如步障長靜裡謾㸔猿弄臂閒中時聽鶴鳴吭
山林隂密宜藏拙家有園池樂壽康
家有園池樂壽康人生何用苦乾忙三冬慣曝茅簷日
九夏貪眠竹簟涼大寫文書遮老眼熟煨芋栗飽枯腸
無榮無辱渾無事家有園池樂壽康
家有園池樂壽康北牕何敢傲羲皇池開滿引靈泉脈
户厰西迎太乙光初節易渝誰保晚好人難做必觀常
老來自適閒中趣家有園池樂壽康
家有園池樂壽康晴簷曝日小春陽爐存榾柮火難過
􁐳酌芹蔬味更長更覺寒威潛出戸便令和氣復連床
團圎家慶堪圖寫家有園池樂壽康
家有園池樂壽康浮雲富貴利名塲欄栽藥相揚樓美
壇植花王姚魏良忘機乆結盟鷗社得意閒觀狎鷺塘
提壺挈榼堪遊賞家有園池樂壽康
　　　　丙寅九月送龍門課試士友
涼風九月菊花天路近龍門自坦然勝友如雲儒雅集
雄文麗藻燦連篇平時學問勤攻玉聖世功名好著鞭
黄屋臨軒新䇿士姓名一一聽臚傳
　　　　和胡適齊韻
得得髙軒到澗泉真成空谷喜跫然三詩惠我驚人句
八袠如公現世仙一見長身知潤徳頗疑盛際有遺賢
君王已獲非熊兆釣隠如今起渭川
　　詞
　　　水調歌頭(致仕得請/)
客問矩山老何事得優游追數平生出處為客賦歌頭
三十五時僥倖四十三年仕宦七十歸休頂踵皆君賜
天地徳難酬詩書數册棋兩局酒三甌此是日中受用
誰劣又誰優寒則擁爐曝背暖則尋花問栁乗興狎沙
鷗知足又知止客亦許之否
　　　百子令
八旬加二荷君天垂祐扶持老拙目送新來簷外燕手
揀好花輕折比似去年十分强健日㸔朱詩說篇三百
五歳前儘有披閱天教兩子供官一男留養右左相娛
恱五見孫枝三拜授童冠參差袍笏四侍鼇峰挐舟在
即次五今圎月曽孫淳老想能隨叔嬉劣
　　　哨遍
江山風月耳目聲色取之無禁用之不竭造物之無盡
藏月白風清有客有酒踞虎登龍放舟中流聽其所止
而休焉歸去來兮昨非今是舊菊都荒新松老矣吾年
今已如此歸去來矣忘我忘世草木欣榮幽人感此吾
生行且休矣
　　　乳燕飛
一爾炎洗似天知山溪佳處玳筵珠履六十年前今朝
慶門左桑弧蓬矢也似恁鬱葱佳氣緑鬢童顔春未老
問壽星模樣君真是新甲子從頭起應門有子能承志
總人間皺眉底事不關君耳㸔不日孫枝毓秀衮衮教
人滿意更又報門闌多喜飽受人生真富貴便蟠桃三
熟堪彈指知幾箇千秋歳
　　　鷓鴣天
安分隨縁事事宜平生快活過年時長歌赤壁東坡賦
又咏歸來元亮詞開八袠望期頥人生如此古猶稀香
飄金粟如來供歳歳今朝薦酒巵
　
　
　
　
　
　
　矩山存稿巻四
欽定四庫全書
　矩山存稿巻五　　　　　宋　徐經孫　撰
　　誌銘
　　　三友軒銘
大倫有五友居其中於以輔仁匪真朋從直諒多聞乃
益厥躬便柔則損友道斯窮或取諸物曰梅竹松亦以
歳寒匪蒲栁同吾家彌甥蔽軒于東扁以三友八窓玲
瓏人乎物乎惟益之崇損己者逺無俾憧憧取友如此
有告必忠我作銘詩式輔爾衷
　　　九思堂銘
學造三思再斯可矣今曰九思豈思殊旨蓋此有九者
之目乃主一無適之謂彼則一而三之不幾乎憧憧朋
從之累視必思明非禮勿視聽必思聰非禮勿聽色兮
必温毋狠而厲貌兮必恭毋傲而肆必忠於言必敬於
事疑而弗問蒙蔽孰啟忿而不懲或至暴戾見得而思
義乎不義物各有則合循其理是謂孔門思誠之學所
以著于善言之記若稽洪疇心思曰睿作聖之功日積
月累内外夾持存養之粹天君泰然各止其止不思而
得自九思始我作銘詩告江夏氏楣門之扁已歴三世
乃祖之訓艮齋之字陟降是堂合顧是諟敬之敬之一
言以蔽
　　　介軒銘
仲友銘其燕坐之室曰介從兄仲立衍其義而為之銘
物之兩間其際曰介辨則必明昧則有晦一念之前有
公有私一事之舉有是有非其間幾何不能以寸學以
精之毋淆其分鷄鳴而起同是孶孶此舜彼跖所差毫
釐豫之六二見徴于石三公莫易下惠迪知譬之此室
介於東西一左一右跬步背馳分尺既殊當謹所發我
嚴其誼托名于闥
　　　君子亭銘(并序/)
翔甫姪構亭小園結架皆竹剪茅覆之既成問名於余
余曰惟古以竹比君子而近世鶴山先生亦以茅為君
子之屬請以君子名之何如翔甫曰善既書其匾又為
之銘並舎西北有亭卓然進脩之暇游焉息焉相彼攸
宇編茅架竹易泰其茹詩斐其菉允矣君子君子居之
匪尚厥徳斯焉取斯
　　　斑竹杖銘
斑竹之紋孤竹之傑滋以雨露傲以霜雪脩然相間吟
風弄月取而為杖本末有截十節以前更髙一節
　　　徐夫人揭氏墓誌銘
族叔母揭氏夫人世居豐城揭源余嘗聞鄉長者言元
祐中夫人之族有字伯徹者博學强記游京師不偶東
走錢塘以詩百韻干太守蘇文忠公公頗奇之從容問
所祖伯徹以漢安道侯揭陽定以對故今之辨族姓者
祖焉曾祖諱宰祖諱先民父諱丕承鄉里世稱善人夫
人天性慈靜從幼不妄言笑父母重擇所適時族父榮
叔力學有聲乃以歸焉既歸室為冢婦養舅姑相夫子
無遺徳其處女叔諸婦間始終無間言治化絲枲必力
必時凡家内之事若米鹽細故以身任之不以累其夫
若子平居服御簡約澹如也歳在乙亥榮叔以疾卒數
月夫人立子婦而詔之曰吾前此未嘗以家事混爾慮
妨爾學今不幸爾父棄我而先且汝長矣我老凡門戸
事汝兄弟宜自力若閫以内婦職也蓋至是始釋煩謝
事而子婦亦能娛侍養志有以佚夫人於老如是十餘
年以寳慶丁亥五月丁未卒年六十六子男二烳夢科
女一適同里甘元秀夢科元秀皆待補太學生孫男四
人夫人以是年十二月庚申葬于所居之後梅樹坡前
事二兄縗服謂經孫曰吾母葬有日幽堂之石已具矣
而缺其銘敢請禮辭弗獲則拜曰諾恭惟先君與榮叔
生同年幼同學長同志塤篪相好若同氣然遇時休暇
蓋無日不相聚也聚則論文賦詩酒無筭爵雜以雅歌
善謔而歸于正經孫嘗侍先君訪榮叔于時賓友狎至
笑語竟日觴豆楚楚不戒而具先君因誦東萊吕成公
之言曰求師求友婦人何與而好善之志不可不聞知
子之來之雜佩以贈之知子之好之雜佩以報之婦人
如是而後其夫能好善矣榮叔亦知疇昔之所以遂此
樂乎榮叔曰然經孫追紀遺言感念昔者則知夫人之
行亦可書也已榮叔諱樞年姓徐氏家居富城之覺溪
上喜能好脩郡嘗三遣試太學晚號拙庵云銘曰嗚呼
夫人係漢揭陽來嬪于徐閫範用光夫先其歸巍彼螺
岡梅坡相望而不同藏
　　　徐公六十宣義仲盈墓銘
君諱元方姓徐氏仲盈其字也世居豐城之覺溪曾祖
諱尚賓祖諱廷實父諱瑜力學有聲淳熙丁酉初立待
補太學試法首與其選晚號爽軒居士仲盈其仲子也
少頗不羈已而悔曰吾幼不嗜學今時過嗟何及獨不
可撫壯棄穢勉吾力以大吾祖父之業乎悉索奩中裝
曰是足以救吾貧于是徙有之無疾為而用舒不數年
息千金則又曰吾聞擇人而任時陶朱之緒餘也乃瞷
族姻之可任與僕𨽻之有材幹者悉畀以貲或坐而賈
或行而商多寡各稱其力歳時子錢輻輳充棟滿籯或
有空所攜而不敢歸者曰是何足問仍以畀之卒以不
負晚治室屋延師儒誨子以學曰凡吾所為不得已而
舉也汝祖有遺書故册在汝其勉之梅峰吾鄉之佳山
也仲盈厰樓面之予嘗為名曰層碧大山蕭公書其匾
曰良天佳夕聚族其上酒餘滑稽談笑造次能得人歡
心人亦每為之醉寳祐乙夘(理宗/時)九月七日以疾卒享
年七十有三娶揭氏先君五年卒子男三人克己克昌
克順克己亦先君十五年卒女一適同里甘蜚英孫男
四宗宏宗大宗允酉孫女孫一適甘應登蜚英之子也
曽孫男一曽孫女二諸孤將以丁巳十月乙酉葬于所
居之前坊鄧家園前事以書來乞銘余猶記甲寅春鄉
里艱糴人持錢竟日無所遇仲盈首發廪為倡計口而
糶之人以無餒又記己夘秋不雨仲盈請禱卒獲嘉應
歳以有秋此二事皆有志于善而鄉人徳之者是可書
也己予視仲盈為族子年長於予居相比且相好也銘
何可辭銘曰勤儉以裕其家詩書以訓其子是惟仲盈
之墓衍慶源其無已
　　　十四府君山居徐公墓銘
淳祐丙午夏余令臨武收仲弟家問諗余以族姪士貴
物故余衋然流涕既以書致奠且弔其孤越二年余貳
郡長沙其孤繼鉉又介仲弟來請銘其父之墓余念昔
叔父通直公嘗銘士貴之父矣今何敢以王事不閒為
辭乃敘而銘諸士貴諱希周姓徐氏士貴其字也初名
景周因讀西山真先生希元字說謂景非經旨易名希
周曾祖諱浩祖諱檜考諱灼妣甘氏生而終鮮父母鍾
愛欲其一意于學不使聞外事自成童志學則延師家
塾明窓短檠晨夜程書足跡不妄踰閾既知方則詣名
師重費不憚故東江帥幹林公彥掞以學問文章榘矱
後進衿袂雲集士貴每為林公許可嘉定壬午秋試以
詞賦屈充太常博士弟子員君笑曰志于目而中于眉
我則無勇然賢關亦吾願遊鼓篋未行而丁父憂惸然
終喪隻力膺門無復四方之志所居富水之北涯環山
面勢茂林脩竹翛然處士之廬匾曰山居今廬陵太守
宗丞李公義山為書其匾士貴為人重義輕利自己事
常若戚嗟畏縮不敢有所為他人有急慷慨喜自任奮
不顧危難人以是多之丙午正旦忽得異夢語家人曰
吾其不逮七七之數乎果以是歳四月戊子以疾終于
寢生于慶元己未享年四十有八娶同里甘氏子男二
人長曰仙感早夭次曰繼鉉習進士業女三人長適臨
川進士王應津次適甘士元次許適黄季璘皆同邑進
士繼鉉將以戊申十月甲申奉柩葬於富城喜源之阡
距家纔數百武於是繫之銘曰富水之北喜源之陽有
山如畫杉松鬱蒼是為士貴之藏後嗣其吉昌
　　　内省居士墓誌銘
族伯父内省居士徐公諱桂字億年居豫章豐城之覺
溪其先則撫之宜黄人也曾祖諱端仁祖諱邦義父諱
浩皆蓄徳不耀公天性孝友事親左右無違委順伯氏
人無間言考君既老而傳分槖歳入饑饉而公能苦攻
食淡纎嗇自力仰有取俯有拾晚歳家益豐咸謂公可
少紆矣而敝冠裋褐自奉泊如未始易其度獨于勝縁
善事則樂為之脩孔道成徒杠捐金佛老之宫範鐘塑
像金碧丹漆雖重費不憚尤喜蓄奇方良藥遇疾痛艱
棘者和方匕飲之隨失其疾來謝則却勿受曰人患之
謂何又因以為利豈吾心也嘗汛掃一室藏焉息焉匾
曰内省族姻過從則觴于是余叔父金陵法曹為之記
故識與不識皆號曰内省居士平居訓飭子孫惟儉惟
勤乃克負荷有布衣一襲得之王父儲藏五十餘年風
炙惟時以乆不敝一日語孫執善曰我于吾祖為仲孫
實受此賜今汝吾仲孫也我死則汝保之公之心蓋可
見矣春秋八十四以疾終于寢實紹定庚寅三月九日
也娶同里甘氏嫓徳勤家先公二十年卒葬富城鄉之
之登科里子男四人燧煒勤生志學女三人適黄佑揭
惟脩甘贊孫男四人應善兩充太學生執善友善明善
女一人適甘壽南曽孫男三人宜孫龍孫符女一人尚
幼其孤將以是年十二月庚申葬于甘氏之兆前事命
經孫曰吾父葬有日敢請銘經孫三辭不獲命則退而
以所聞見誌之恭惟公之壽八十三户曹甘君同叔誌
其墓所謂醉鄉有備五福之君子也考君壽九十四特
書直道而行畧無拘束之語以没先君嘗跋其後亦以
為庶幾仁者之壽余嘗謂富貴或可以智力取壽祉不
可以幸而得然可以智力取者或能有諸其身而不能
保諸其子或能保諸其子而不能必諸其孫甚者一日
之間始裕終嗇孰謂耆年備福不可幸得而祖父子孫
之可相望乎今公三世踰八望九至垂百齡又皆康强
考終子孫逢吉豈非積善成徳世濟其美而天道既定
常與善人故耶乃繫之銘曰有祉有年如祖如父匪天
之私惟徳之裕我最其徳伐石以詩式告後人勿替引
之
　　　徐孺人黄氏墓誌銘
孺人黄氏世為豫章豐城人曽祖諱巷祖諱仙父諱昌
隠徳勿耀孺人在父母家孝謹專靜從祖栁州録事參
軍文林公奇之曰是女必貴且壽勿以與凡子年十七
歸我族父徐居士上侍重堂禮無違者時居士家尚微
孺人相以儉勤姑叔多幼孺人視猶弟妺迨畢婚嫁貲
助為多閤閭五房性靜躁不一食指且千孺人盡已而
恕人門内肅雍帥之為順至相語曰我學長姒諸子少
長居士遣從師資或延至家塾孺人仰承盡禮居士既
捐館孺人誨子若孫尤篤介然自守持門户益嚴經理
有方家益裕然自奉簡約則履其素歳在辛未天子慶
東朝壽馳恩區内凡父母年髙者賜有差孺人年應詔
書縣府以聞始受封子燮新堂落成迎養有偉經孫為
取命書其錫華偕以開壽域之辭匾曰華壽湖南常平
使者姚公大書之拜命之日子婦孫曽羅拜上千歳壽
孺人飲而醮且曰吾逮事曾舅姑今抱曾孫俯仰六世
老身康健且拜天子錫命何以報造物惟一念乎善尚
庶幾焉汝曹共勉之淳祐癸夘三月甲申以疾卒孺人
莊重寡言笑至有所教戒言從理到聞者心服待族姻
以厚凡貧無歸或不能自衣食者隨力賙之歳凶少食
不自足而飽饑者御臧獲以恩不責所短晚歳尤樂善
事老佛之宫有謁必施日課西方書若有所自得者居
士諱椿年季父通直公嘗銘其墓曰資之奇學之時材
與命違人人以為至論子男四人曰焴曰炎皆先卒曰
燮曰熹好學能家孫男九人方競于學女二人適同里
進士孫禮仲范峹曾孫男二人女孫三人長適同里黄
瑀餘尚幼其孤將以卒之明年十月癸酉奉孺人柩葬
于所居富城鄉羅坑之源羊角峰之下前事燮熹縗服
過經孫哭且拜曰先親葬有日敢乞銘經孫自念幼辱
知憐長䝉授館且母與孺人生相好誼不敢辭謹序而
銘之銘曰婉娩令儀允婦允母始於儉勤終貴且壽鸞
誥煌煌天子之錫人曰以年天其以徳羊角之峰鬱天
其蒼山環水環子孫其昌
　　　仲表上舎墓誌銘
君諱緯孫仲表其字也姓徐氏世居隆興豐城之覺溪
曾大父諱長孺號桂巖逸人大父諱濬累贈承仕郎直院
侍郎李公劉銘其墓曰覺溪先生考諱茂異累贈奉直大
夫妣吳氏累贈令人仲表生嶷然甫就外傅與群兒殊年十
二隨先大夫客授能以身律同學者未冠習舉子業下
筆數百言既冠與予偕假館以養名節歸省各以所得
相琢磨歳在乙夘元叔通直公充賓貢仲表待補太學
明年通直公擢第春官仲表試成均不利歸而益治其
學自是學益工從遊者亦衆凡經口講指授者隨資禀
有就升于學薦于鄉登于仕版者皆有之寳祐癸丑予
綴朝班仲表補國學生私試賦用盈缶納約自牖原韻
云處富貴之地者入儉最難因開明之天者進言孔易
司成孫公願質喜其氣老語勁既謁謝孫公曰吾得人
矣尋謁告歸今年天子加恩三學皆得試别顧仲表初
不欲就予强之試不偶别予曰功名有分弟歸不復來
有子可教抵家書遺予曰屋西架小閣日宴坐其上友
蒼山延白雲課子讀書有足樂者余心嘉之悵然作風
雨對床之想書還未達而仲表以疾終矣嗚呼痛哉仲
表學識有源委作文有氣骨臨事辨義利與人交有信
生平不妄登人門惟受知于清敏范公應鈴最深清敏
登朝持節江西湖南皆與俱景定庚申邊馬透渡哨至
隆興大岸已而臨瑞故鄉人大恐皆欲逃生山谷間仲
表曰吾徒不幸而遇敵難仕者死官守居者死墳墓義
也且望風先動敵未必至而鄉皆懼矣卒不動衆恃以
安其臨難有見如此故其没之日識與不識無不傷悼
初娶同邑胡氏再娶崇仁胡氏三娶同邑歐陽氏子男
三人思謙早夭思誨思諟女二人長適同里范藻今任
南安軍南康縣令登之子也次尚幼仲表生慶元丁巳
閏六月丙子卒于景定壬戌八月乙酉得年六十六以
是年十月丙辰葬余坡去家纔百弓地從治命也嗚呼
自先大夫捐館弟兄相依為命扶持門戸不幸仲敬早
世今仲表又棄我逝矣惟予與季弟相望于千里之間
諸孤斬然幼者未齓益重鴒原之痛嘗三疏乞歸願未
之遂思諟以葬日來告謹識其悲而銘之曰有學以為
本有文以為華涉壁流而弗濟吁其命耶
　　　仲正學舎墓誌
君諱綱孫字仲正姓徐氏上世撫之宜黄徙隆興豐城
之覺溪蓋三百餘年矣詩書之澤日演以盛曽祖諱長
孺號桂岩逸人祖諱濬特贈承仕郎父茂異累贈大夫
妣吳氏累贈令人仲正天性孝友九歳喪大夫公執禮
如成人從諸兄讀書學文知自刻苦辛夘秋試充待補
太學生是冬從予侍宜人之官長沙益勵于學越二年
白宜人曰伯氏有禄養親仲叔又皆官授先廬誰與守
綱孫請歸直人許之既歸且學且耕力貧自拔積勤儉
三十年田有租山有木撤故廬而新之堂有序一閣翬
飛族姻朋友往來臨風對月盃酒相屬歡如也余兩登
朝有西湖之約不及踐癸亥冬予以煩言去國仲正迓
至臨川以予得歸喜見顔色蓋自是無日不相聚也今
年三月以疾歸自邑余日夕往問必冠而後見越五月
卒嗚呼余弟而止是耶娶何氏子男一人思誨女一人
皆幼仲正處已謙與人周故卒之日哭者必哀衋生於
丁夘四月癸巳卒于乙丑三月辛巳得年五十有九以
是年十二月壬申葬於所居富城鄉含山之源予惟兄
弟四人同受先世簡書之托今諸弟既没予獨後死昔
嘗誌二弟今又忍誌季弟耶泚筆淚落不知所云是年
實咸淳元年
　　　貢士徐君北壑墓銘
君諱泳孫字仲時元名子中姓徐氏世居隆興豐城之
覺溪曽祖諱長孺號桂岩逸人祖諱濬承仕郎學者以
覺溪先生稱之父諱韡登嘉定庚申進士第歴吉州安
福縣主簿建康司法栁州司理以通直郎致其仕仲時
生而警敏年十二三通直公攜之客授于外嘗語之曰
我以貧故受人子弟之托力暇及汝汝宜自力每授業
夘時拱侍左右他生有未習仲時轉以曉之暨隨宦四
方多識名人先達所得前言往行尤多如金陵陪都之
形勝湘南海外之風物時時為人誦之聽者如親見而
身歴之也通直公卒仲時扶䕶以歸既終喪又改葬母
饒氏夫人禮無違錯為文有氣骨以理致為主試庠序
輒出流輩右歳在戊午偕計上春官今上登極又以潛
藩恩試禮部俱不偶益自奮勵孰謂天不假年竟齎志
以殁耶仲時生于嘉定戊辰五月甲子卒于咸淳庚午
四月三日享年六十有三娶臨川方氏居士諱叔淵之
女子男三人思諒思誴皆向學思謜尚幼女三人長適
承信郎趙大球先仲時弟三年卒次未許嫁而夭次適
同邑進士范坤載仲時事親孝處族姻以和待朋友以
信尤篤于教子知已過從觴詠連日人或以急難告不
以存亡有無為辭故卒之日弔者甚哀聞者悼痛思諒
將以是年閏十月己酉奉母命葬于所居水北山之陽
去家纔數武嗚呼覺溪先生五孫先通議四子通直一
子余最長仲時最幼仲表仲敬先後淪謝余癸亥來歸
惟仲正仲時相聚仲正不幸以乙丑歳没好天良夕杯
酒從容惟余與仲時爾今又棄我而逝余讀昌黎集見
其銘崔叔清曰朝之言嘻嘻夕之言怡怡不見而死吁
其可悲嗚呼昌黎於同官尚爾況余兄弟之至情乎銘
曰氣吞餘子兮智可一官清秋一鶚兮飛不盡翰天既
生之兮曷成之艱年未中壽兮返其家山義木之亭兮
瀛洲之灣精爽如在兮往來其間山明水秀兮面勢平
寛後人之利兮宅兆之安我銘諸幽兮百世不刋
　
　
　
　
　
　
　矩山存稿巻五
欽定四庫全書
　矩山存稿附録
　　詔誥
　　　留引年詔
勑尚書省所奏乞引年致仕具悉唐孔戣為尚書年七十
三上書去官韓愈止之曰公尚壯奚去之果至奏疏流行
到今以為美談卿年尚少于戣是一不宜去漢儒貢生以
子少欲退初元有詔止之曰以王命䕶生家雖百子何以
加卿自言有子肯堂又過貢氏多矣是二不宜去矣以
直清典朕禮以華皓從吾兒方於卿有賴所請宜不允
　　　留致仕詔
國家體臣務合九經尊賢之典大夫有徳奚拘七十致
仕之文以卿厚重有常碩大且儼由翰林而進今之職
既特拜于延康任耆社而當壽之年宜養恬于崇福雖
齒之宿而力未愆若為抗章遽欲投綬故國有喬木每
為舊徳之髙華髪為元龜尚冀逺猷之告引年之請非
朕樂聞所請不允
　　　皇太子送出朝劄
輔青宫之教乆藉儲端綴文右之班莫挽内相有懐警
誨無計挽留顧行色之匆匆重此情之戀戀將寸忱於
實篚少效勤惓渺千里之歸舟特加珍䕶敬有塵溷伏
冀炳融
　　　贈金紫誥
佚老丘園乆遂掛冠之志輸忠畎畆忍聞易簀之言嘗
首槖班可稽襚典資政殿學士正奉大夫豐城開國伯
食邑九百户致仕徐經孫端方有守孤潔無朋出領屏
藩備殫牧禦入司獻納畢吐忠嘉乃辭金馬於直廬自
適白駒於空谷朕載嘉雅尚遐想髙風前代金章之官
所以華耆徳我朝資政之職亦以寵舊臣惜不畀於生
前徒加榮於身後庸頒特命姑寄深悲噫一鑑云亡孰
効進規之益九京可作尚欽追錫之榮可特贈資政殿
大學士金紫光禄大夫餘如故
　　　宋翰林學士贈金紫光禄大夫謚文惠徐公墓
　　　　表
嗚呼官至於金紫壽至於大耋其生榮矣雖晚福考終
不及悲于風景而幽堂改奠迺屢閲于星霜君子羨學
士徐公之令終亦重悲其閱世之不克以禮塟也坏土
荒涼與凡民等墓前不容一圓石書其姓名謹按豫章
徐氏皆出髙士而覺溪之徐名在進士科舊矣公諱經
孫字仲立初名子柔應舉始改今名登寳慶丙戌王㑹
龍榜進士出身歴官潭州瀏陽主簿郴州永興令知桂
陽軍臨武縣事通判潭州國子博士監察御史福建提
刑安撫知福州貳秘書宗正起居左右史兼給事中刑
部侍郎禮部尚書翰林學士知制誥度宗在東宫公初
為資善堂直講又歴諭徳庶子詹事爵至豐城伯官至
正奉大夫遺表贈金紫光禄大夫以紹熙壬子九月辛
亥生咸淳癸酉閏六月乙亥薨逝曽大父長孺大父濬
以公贈承仕郎妣范氏繼唐氏俱贈孺人考茂異以公
贈至通奉大夫妣吳氏贈淑人娶饒氏贈淑人子男三
人思訦知饒州鄱陽縣事思訓知贑州府贑縣事思訓
前杭州檢㸃所提幹桑海一變蘭玉連摧孫男四僅存
者三敏學承務郎務學通事郎心學公薨後乃生曾孫
男四瑨亦早逝璋瑜生晚皆不及見里居洪撫之境有
山方正因號矩山公之在臺察給舎彈劾繳駁屢犯戚
里近侍景定間賈似道初相莫敢議執政善否公抗論
買公田不便未幾除翰林學士知制誥是官舊不常設
旋以御史舒有開奏免所居官遂歸不復仕度宗以宫
僚欲留莫得尋奏畀祠禄逮其即位以引年致仕屢除
不拜榮以書殿加以封邑及聞遺表備極恩贈閑居十
年皆似道秉政之日辭世三年始有魯港之敗舉目山
河之異公不及見矣惟公貴而能貧不治產業身後蕭
然思訦等嘗奉柩葬于所居之水北俄以地理家異辭
舉遷世換人亡孤弱不克葬歴四十有三年為延祐丙
辰三月二十六日諸孫始復奉柩祔于始祖何夫人墓
左其葬也多心學之力敏學走郡請于朋來願書墓石
惟公即世已乆當時及門之客莫有存者余弱冠以里
中子嘗托門塾故不敢辭而表其墓曰斯墓也是昔翰
林學士也是在烏臺而不畏權貴者是在鸞臺而不畏
近侍者是景定罷朝而不附公田之議者是咸淳遯野
致為臣而不仕者避世十年辭世三年而山河異矣葬
之緩急正不暇為身計也吾書在石勿礪勿燧倘見采
於太史也里生前進士熊朋來撰
　　史志
　　　宋史本傳
徐經孫字仲立初名子柔寳慶二年進士授瀏陽主簿
潭守俾部牙契錢至州有告者曰朝廷方下令須行十
七界㑹令若此錢皆用㑹小須則幸而獲大利矣經孫
曰此錢取諸保司出諸公庫吾納㑹而私取其錢外欺
其民内欺其心奚可哉詰旦悉以所部錢上之其人驚
服有愧色辟永興令知臨武縣通判潭州帥陳韡雅相
知事必咨而後行秩滿由豐儲倉提官進權轄國子博
士兼資善堂直講為監察御史劾京尹厲文翁言偽而
辨疏入留中宣諭至再即日出關上遣使追之不及進
直寳章閣福建提㸃刑獄號稱平允歳餘陞安撫使召
為秘書監兼太子諭徳經孫為安撫時韡家居門人故
吏有撓法者不得逞相與摇撼至是韡起家判本郡懐
私逞忿無復交承之禮即日劾奏通判語侵經孫謂席
巻府庫而去于是罷通判削其秩經孫造朝具白于政
府事上聞帝大怒諭宰執曰陳韡老繆至此宜亟罷之
于是經孫再詣政府言某韡門生也前日之白公事也
苟韡以是得罪人謂我何請之不置俾自乞閒明通判
無罪識者韙之遷宗正少卿起居舎人起居郎入奏君
人者當守理欲之界限遷刑部侍郎兼給事中陞太子
左庶子太子詹事輔𨗳東宫者三年敷陳經義隨事啓
迪太子入侍必以其所講聞悉奏之帝未嘗不稱善景
定三年春雷詔求直言經孫對曰三數年來言論者以
靖共為主有懐者以譁訐為戒忠讜之氣鬱不得行上
帝降監假雷以鳴切中時病公田法行經孫條其利害
忤丞相賈似道拜翰林學士知制誥未踰月諷御史舒
有開奏免罷歸授湖南安撫使知潭州不拜授端明殿
大學士閒居十年卒贈金紫光禄大夫經孫所薦陳茂
濓為公田官分司嘉興聞經孫去國曰我不可以負徐
公遂以親老謝歸終身不起
　　　江西通志列傳
徐經孫字仲立擢寳慶二年進士授瀏陽主簿辟永興
令進直寳章閣福建提㸃刑獄遷安撫使尋召為秘書
監兼太子諭徳宗正少卿起居郎入奏君人者當守理
欲之界限陞太子左庶子太子詹事輔𨗳東宫三年太
子入侍悉以其所講聞奏帝未嘗不稱善㑹春雷詔求
直言入對曰數年忠讜之氣鬱不得行上帝降監假雷
以鳴言皆剴切深中時弊後加端明殿大學士閒居十
年卒江西參政林庭㭿副使周廣纂脩
　　　豐城縣志列傳
徐經孫字仲立覺溪里人濬之子號矩山登寳慶進士
授瀏陽主簿潭守俾部牙契錢至州有告者曰朝廷方
下令須行十七界㑹令若此錢皆用㑹小須則幸而獲
大利矣經孫曰此錢取諸保司出諸公庫吾納㑹而私
取其錢外欺其民内欺其心奚可哉詰旦悉以所部錢
上之為御史劾京尹厲文翁言偽而辨疏留中宣諭至
再即日出關上遣使追之不及召為秘書監太子諭徳
遷給舎論謝堂不宜以後族次對西清繳董宋臣不宜
以近倖與兵柄陞太子詹事敷陳經義隨事啓迪景定
二年春雷詔求直言經孫對曰三數年來言論者以靖
共為主有懐者以譁訐為戒忠讜之氣鬱不得行上帝
降監假雷以鳴切中時病時賈似道議買公田以省糶
運經孫亟論非便忤似道除翰林學士知制誥未踰月
諷御史舒有開奏免授端明殿大學士閒居十年卒贈
金紫光禄大夫爵豐城伯謚文惠經孫既貴不治產業
身殁蕭然塟不利舉遷至再歴四十三年為延祐丙辰
乃克葬
　　　閩大記名宦傳
徐經孫豐城人寳慶間官福建提㸃刑獄號稱明允歳
餘轉安撫使知福州經孫先宰臨武為潭州帥閩人陳
韡所知既任閩適韡家居經孫秉公守正韡親屬有撓
法者不得逞相與摇撼經孫韡深怒之韡尋起家帥本
郡懐私忿劾奏通判語侵經孫朝命斥通判經孫造朝
具白政府明通判無罪事聞帝欲罷韡經孫于是再詣
政府言某韡門生也前日之白公事也苟韡以是得罪
人謂我何力請不置遂自乞閒識者韙之侯官野史王
應山纂輯男王毓徳編次
　　　給事徐侍郎先集序
某庚申仲冬朔侍立直前奏事越三日䝉恩擢貳夏卿
仍兼西掖時矩山徐公兼東省同論思同封駁每見公
于朝廷文字温潤精切常自媿其言之繁蕪其于宫府
命令士大夫除授必是是非非義形于色某素懦雖欲
自毁袖中之稿附名淳夫之末而不敢近傍也兩省同
寅者幾二載一日公出二徐先生遺文一帙曰覺溪公
王父也曰觀過堂公嚴考也覺溪之作如蟠桃實優鉢
曇花希世一見見則為瑞觀過公大篇如廣樂萬舞短
章如廟瑟三嘆鶴鳴章指金華殿中語也豈特足以補
吕氏讀詩記哉二老有文如此而終身隠約不遇詩書
之澤鍾于矩山公之身宜哉昔坡潁為文章大宗師而
歐陽公尤稱老蘇秀才之言曾南豐亦作明允哀詞山
谷為詩初祖而句律自山鬼水怪著薜荔天禄辟邪眠
莓苔之語而出某於矩山公三世亦云禮部尚書莆田
劉克莊
　　贈詩
　　　監丞樓穎
秖道襟懐止水平那知袖裏有雷霆奸儔破膽潛幽穴
善類揚眉集廣廷勇退何須三出晝不留可驗少微星
幾年劍氣沖牛斗端的先生炳地靈
見說君王重講書傳宣三日到桐廬諸賢近歳多遷就
公義今朝却展舒霄漢星辰今失伴溪山風月好留渠
子房髙卧周昌戅商皓應難學二疏
　　　李林後
局勢孤舟駕怒濤急流誰肯暫停篙那知鶻擊秋霜勁
不放鴞音晝夜號鐵面拔山輕若厲丹心戀闕銳如毛
見機而作真君子官爵雖卑氣節髙
　　　太學徐紘
世事糊塗寜退藏鬼車眼底幾金章空舟清載桐江月
直節髙凌柏府霜不為諸郎官職計只留千載姓名香
煩誰說與歐余蔡要共椒蘭一樣芳
　　　東甌林堯之
夜忤中能叱鶴羣竹輿拂曉出脩門去程五里復五里
世道一番差一番國去老醫人共駭史留野筆古難言
此歸向後多風雪不是春晴莫出村
　　　蜀劉仲房
白簡朝陳暮掉頭飄然一葉理歸舟嚴霜載路風逾勁
杲日當空霧欲收嗅蘂梅邉還我去尋芳花底為渠留
劍江千古英靈物紫霧仍前射斗牛
　　　邵陽李茂良
六宫脂粉角春嬌巧畫蛾眉俟燕朝一見傾城傾國色
低頭不敢說妖嬈
　　　姪國博思立山房
寳祐癸丑秋叔父峩豸冠赭袍重親擢率傳爭相煩諌
舌劘帝闕英風凜朝端疾惡懐剛腸憂愛由忠肝伊耆
本能哲集處猶交驩醜正恣腹誹罔上多面謾豺狼正
當道獬豸宜觸奸世俗固喜圓忍使方為刓誰為中流
柱以身障狂瀾誰為獨擊鶻霜簡先抨彈手排一不肖
汗流三諫官驅厲亦何勇拔山古為難夜漏庀抗筆遲
明理征鞍行行復行行竟至羊裘灘公非悻悻者純然
炯衷丹聲諫既莫容身諫那敢安天王果聖神感悟中
赤殫御筆謹勉諭宣使來江干六千難力挽百壬空膽
寒脩明日月皎歸袖天地寛公出亦榮矣夾道紛圜觀
賢哉是丈夫直節㸔不刋其間知己者欷噓為長歎開
元與天寳進退惟一韓汲直不補外漢鼎方石磐願公
聞此語憂國强加餐暫撫松和竹三徑猶未殘黄花香
晚節功名悠乆㸔
　　　特奏狀元樂雷發
浙江潮浙江潮聽我撫劍歌長謡何物厲鬼逞妖媚鰍
鱔掀舞狐狸嘷奄奄泉下蜍志輩波流風劘何滔滔亦
有忿世嫉邪者往往欲進欲退項背生寒毛天生聖明
眉八彩渾敦檮杌與餮饕惡貫自待滿疎網終難逃彼
哉木魅肆巧辨蠛蠓衆正欺蒼髙西顥横殺氣南岳才
涼颷嵳峩神豸出靈嶠突兀蒼隼凌崇霄臣有刳蟆鐵
臣官柏府曹臣請誅正夘之偽辨臣請斥國中之昏妖
排奸擊佞臣職所當盡釣名賣直臣心無所要夜飛白
簡徹御榻曉披青簔掉歸舠鳬鴨折翅竟驚逝鸞鳯遐
鶱邈難招偉哉骨鯁臣壯哉清明朝是為南州徐髙士
衡廬翼軫盤結成此豪外有光霽灑落之氣象中有巉
岩斬絶之風標正如豐城寳劍勁氣射斗牛又如旌陽
鐵柱神力鎮逆蛟想當草奏時百靈䕶揮毫豐隆執法
拱手供服役崖公富媪降監何昭昭功名自將留乆逺
只今埃壒輕蟬貂顧予共忠憤曽對選舉條斥狼奸恨
不力靦面汙藍袍陽城陸䞇乆不作見此偉節頓使鄙
吝消古今富貴磨滅安可數惟有清明萬世常岧嶤狂
歌豈但張盛美要將硬監脊梁攀華鑣浙江潮浙江潮
我詩激烈應須聽君其問諸釣臺之石晉江之濤
　　　萬平埜
西風昨夜忽然狂萬葉飛紅天下霜晚節可觀霜後菊
一畨霜過一畨香熈豐平地起風波砥柱中流有老坡
舒亶一箋坡老去後學國事竟如何朝雲黯黯日隂隂
泰宇無塵有此心一笑出關天地濶人生至樂在山林
　　　福州士人
公今持繡斧一似未官時無地通關節憑天判是非吏
閒衙退早事省印開遲八郡䦨干月分輝照客衣
　
　
　
　
　
　
　
　
　
　
　
　
　
　矩山存稿附録
