#+TITLE: 青山續集-宋-郭祥正
#+DATE: 2016-06-11 12:24:42
#+SOURCE: github.com/kanripo/KR4d0097 master 302c7c1a                
欽定四庫全書
　青山續集
　　提要
　　　　臣等謹案青山續集七巻宋郭祥正撰祥正
　　　　所著青山集已著録宋史藝文志馬端臨經
　　　　籍考及晁公武讀書志陳振孫書録解題諸
　　　　書止載青山集三十巻均無續集之名此本
　　　　前後無序跋莫審誰所編次然核其詞意確
　　　　為宋人舊本非後人所能依託也案宋史本
　　　　傳祥正致仕後居於姑孰不復干進所居有
　　　　醉吟菴久之起為通判汀州後知端州復棄
　　　　去家於當塗之青山以卒今續集中有浪士
　　　　歌一首自序云郭子棄官合肥歸姑孰自號
　　　　曰醉吟先生居五年或者謂其未老可仕以
　　　　事薦於上上即召之復序於朝俾監閩汀郡
　　　　尋攝守漳南上復召之行至半道閩使者狀
　　　　其罪以聞遂下吏留於漳㡬三年又自號曰
　　　　漳南浪士云云集中留漳南詩甚多則史所
　　　　云知端州後復棄官者非也此可以補宋史
　　　　本傳之缺漳南書事云元豐五年秋七月十
　　　　九日猛風終夜發拔木壊廬室新昌吟寄頴
　　　　叔待制云元祐丙寅冬新昌有狂冦名探其
　　　　姓岑厥初善巫咒云云按元豐五年至元祐
　　　　元年丙寅正合詩序所云留漳南三年之數
　　　　然則祥正被議下吏在元豐五年而其得歸
　　　　也在元祐元年而岑探搆亂之事宋史亦未
　　　　及詳据此皆足與史傳相叅攷又青山集載
　　　　送蔣頴叔待制拜六路都運一詩云廊廟乏
　　　　材終大用願均和氣及巖幽自注云予已乞
　　　　骸將歸舊廬再送頴叔云雲間驥尾終難附
　　　　梅子黄時公自歸自注云公屢有佳句見約
　　　　同歸復有䝉詔許歸絶句二首其次韻林辨
　　　　之長官送別之什云牢落名聲讒謗後支離
　　　　形影瘴氛餘重来仕路誰為援却返家園欲
　　　　自如以此數詩合之續集浪士歌之所自序
　　　　其再出一節事蹟始備惟史載祥正初以薦
　　　　王安石罷官青山集有奠王荆公墳三首云
　　　　大手曾將元鼎調龍沈鶴去事寥寥又云平
　　　　昔偏䝉愛小詩如今吟就誰復知其於安石
　　　　死後尚矜譽若此而續集内有熙寧口號五
　　　　首末云百姓命懸三尺法千秋誰恤兩端情
　　　　近聞崇尚刑名學陛下之心得好生云云似
　　　　不類其平生所作然陳振孫書録解題謂李
　　　　端叔晩寓其鄉祥正與之爭名未嘗同堂語
　　　　至為俚語以譏之其為人不足道則祥正或
　　　　當罷官之後因致憾安石譏刺時政亦未可
　　　　知至其詩筆雄竒兀奡咄咄逼人雖才力稍
　　　　遜於蘇黄諸家要非北宋以下所能企及也
　　　　東坡集有郭祥正家醉畫竹石壁上郭作詩
　　　　為謝且遺二古銅劍一首又祥正觀東坡畫
　　　　雪有感二首詩載王氏注中此三首青山集
　　　　俱失載而續集亦無之則知其散佚者尚多
　　　　矣乾隆四十三年七月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　青山續集巻一
　　　　　　　　　　　宋　郭祥正　撰
　古詩
　　招蔣頴叔遊丁山彰教寺
閒心樂名山景象恣吟剽昭亭西南隅亂峯最青峭盤
盤得脩逕豁豁漸明眺一讀道旁碑古興恣雅要知有
金仙家即往不俟召平田轉囘塘飛瓦接危嶠東邊卧
石虎徐王舊墳兆但驚深蘚晦不見金碧耀圖形半殘
缺冷榻孤燈照深篁歸鳥没空岩雪風叫勅書刋翠琰
靈跡獲獵燒寒潭多蟄鱗佛子忌漁釣動活各遂性蕃
衍理可校餘暉初月散幽籟發𤣥竅中有無心人禪禪
自相紹問年踰耳順膚色尚如少翻令念達人鴻䝉首
頻掉時平冠珮繁往往屬不肖豈如棄以歸林泉自投
跳卓彼蔣夫子詩辭極精妙能來同我遊險絶共長嘯
終當為君誦古律變新調更評江南事僣迹又足悼不
能降真人卒用焚祖廟訓狐啼老木愁烟起荒藋復有
貳卿碑曾為叅軍弔勇為手勢吟一助玉瓶釂
　　同蔣頴叔殿院遊昭亭山廣教寺
晴光散餘翳(缺五字/)　　佳辰值蘭芷廣波浴鳬鵞潭
潭紫華君左右森矛戈雷電在呼吸玉帛薦牲犧廟食
溢千載祐民理無訛崔碑夢恊吉謝守詩載歌却憇林下
寺裴顔迹尤多丹青業已晦長髯但皤皤筆畫肖家法
燕尾無偏頗覽古發遐想縁情還獨哦逢時不榮達憔
悴同苫蓑嗒焉姑自䘮安之如命何彼美蔣御史道術
追雄軻嗟予委泥涸有意傾餘波薦士古來重披劍今
則那書為昭亭篇昭亭崕可磨
　　同許棲黙遊華陽洞
春歸白晝永庭虚民事退尋幽何所之佳賓幸同載出
門十餘里仙者餘跡在非實固難評洞壑茅可愛緑蘿
垂長簾秘景得藏晦造深揭葦火陟險汗漸(平/聲)背中寛
稍可休仰視覆圓蓋石乳忘嵗年物象千萬態龍泓紺
澄碧溢溜漸飛灑陰森毛骨寒志往力殊怠磨崕記名
姓斯遊定難再人生足離合世役異屯㤗清風起林杪
蕭瑟動天籟歸歟亦何求盈筐採蘭艾
　　同劉繼鄴秀才遊嶽麓登法華臺呈如水長老
南出長沙城西渡瀟湘水誰鋪碧鮫綃迥透黄金底中
分橘植洲隠若龜背起府邑古稱雄地勢信少比茍非
仁義圖疇將甲兵洗晩色烟霧開人家明鏡裏斯須捨
舟楫縱步踏蘭芷遥遥望松門物象愈奇偉枝葉既不
繁霜雪詎能毁傳云陶將軍屯營手植此至今凌雲氣
猶如大君子纔過清風峽路轉不容跬塵寰自此隔佛
界朗瞻跂層梯上重門繪塑光煒煒皓鶴去無蹤寒泉
但清泚遂登法華臺平目瞰千里還驚人世卑塹壁徒
為耳連甍十萬户羅列在案几想當韓杜時荆棘晦遺
址不見湘西篇惟誇道林美幸同劉子來縱眎眼不眯
作詩君莫謙前輩尚可擬揮筆方爭豪求心翻自鄙請
看梁上題半是人中鬼白髪纒利名何由外生死道師
深悟禪軟語聽亹亹明驅三乘車濟我㟁超彼臺名將
謂何此喻有深理香色存天然了不染泥滓救物運真
悲得法終日喜
　　遊雲蓋寺
名山寺多占此寺山尤名妙雲鎮彌覆層層結縵纓日
光晝微開燦射黄金城木老枝葉簡水長音韻清五峯
如紺蓮中有樓殿横是必龍華宫禪禪悟無生一燈破
羣暗衆燈迭相明紛空青葩墜悲晚孤猿驚予方困邅
途寓宿骨已輕願言永棲此讀盡寶藏經顧盼適所適
了絶物外營馬秣僕亦飯奈此催北征
　　遊鹿苑寺
遊遍湘西山晚至鹿苑寺平岡列城郭長松肖兵衞入
門尤清涼讀碑辨往事乃知阿育王曾此藏舍利浮屠
當殿陰令人竦瞻視寶網敷金雲倏忽變蒼翠僧云秋
杪時月靜甘露墜大覺去無蹤山祗自靈異白鹿不我
逢殘花在巖際居老多壽考安禪信無累笻衲為生涯
心不墜情偽源源聽法語陶陶襲和氣簪紳胡為乎頂
踵縛憂愧願從從上人預聞第一義煩心沃醍醐頓悟
超十地聊為鹿苑吟清夢不成寐
　　遊華陽洞阻雨
此洞昔無聞人跡固稀到一昨紫微遊刻石記所好遂
令天下知遊者爭欲造我方珮縣印事閒慕高蹈聨鑣
二三子並堅松栢操樽罍薄攜持丁壯却前導行行逼
崕巔紫翠射襟帽方疑攀鬱蘿又若堆海潦石門未及
窺忽值山雨暴風雲暗衢路雷電折巖嶠蒼黄僕夫語
踴躍猿猱叫黄泥濡衣裳安得白日照初遊成歡愉中
險觸憤懊佛舍距幾何望望目睛眊擊鐙促疲馬十步
九欹倒登堂亟就榻釋子數相勞尋幽尚齟齬跡入萬
古耀騏驥步莫追駑駘志彌劭猶期六月來散髪避炎
燎一雨路阻絶何以為壯少歸歟歌蕪詞聊為起同調
(介甫先生遊兹洞始作/記文易花陽為華陽焉)
　　夏日遊環碧亭
登山得斯亭佳賓幸過從取筍蒼玉林置酒黄金鍾願
言壽而康泰運寧易逢孔子陟三事堯舜乘六龍民財
皆辨析田壤仍登豐關關禽語聲翦翦木影濃濯足就
緑水披衣攬清風微吟百憂散達道千古同諸君况才
豪如羆復如熊莫辭爛醉歸皓月還生東
　　和頴叔丁山黯字
寒日少晶光山色亦慘慘瀑泉凍不飛啼鳥聲頓減傳
呼繡衣來僧鼓擊坎坎石坐無氊裀團團織蒲菼比為
泉石遊固已慕清淡愛君神采瑩皎若白玉鑑一登林
際亭毫髪無遺瞰勇起發孤唱四坐噤莫闞君辭如太
羮我語效鹽鹹巻旗促降敵賢將釋不斬雖生已包羞
鉛刀竟誰鏨却讀道旁碑往事增新感功名能幾何囘
首嵗時暫胡為奪浩氣百憂煎一膽趨時既迍邅獨往
固勇敢白雲無人爭皓月從我攬開樽直一醉莫驚别
袖摻明發何所思(缺五字/)
　　和梅謙叔丁山吃字
臘月衣未綿兩股凍成疾誰復為我扶平步時時蹶文
章那更論精魄恐墜失縁何御史君相招傍寒日迤邐
造林泉塵坌為披拂霓幡雲外垂石虎草間出深門窺
泬㵳拱木遞蕭瑟丹青與老碑遺事知髣髴僣跡已榛
蕪新遊論膠漆主人才何如驥足千里逸梅君南昌後
襟韻猶凄凓劉子亦可奇彖象久精詰顧予最空疎百
辨今已吃謗言來戈矛自量幾不宻終甘首陽餓豈效
操瓢乞
　　酬頴叔見寄
鏗鏗南華經語意妙復妙高能出蒼旻卑不厭藜藋陰
靜偶暫處隠跡兩莫弔息踵真人徒息喉愚者紹方同
造物言萬變領樞要既能無怛化勿鑿混沌竅百家拾
其餘所得及遺溺至音聽以氣世或昧此調不見杏壇
講猶為漁父誚君看泰山頂半夜日先照惟逢蔣頴叔
沉黙造𤣥窔落筆逾萬言嚴宻若誥詔嗟予久聾瘖此
道雅未剽一昨聞君談神悟百骸療人忘道術遊魚忘
江海跳昭亭果見期為子發長嘯
　　秋水閣席上呈頴叔原道
吾愛秋水閣水影照采椽瑩碧不知極定與銀漢連荷
花十丈開白藕想如船雙鶴時一鳴寒霄下迴旋况復
對羽客豈異蓬萊仙便當沽玉液猛飲明月前人生不
嗜此何物能逃年請君傾醉耳松風奏薰絃身世能兩
忘安用養浩然夢覺事已殊此道誰能全馳驅冠劍徒
百嵗猶倒懸深深下與地冥冥髙出天君語達已達我
歌𤣥復𤣥大笑問劉子細窮秋水源秋水源可到更寄
琳瑯篇
　　酬耿天隲見寄
追維平昔遊十幾喪六七與君雖尚存踸踔各衰疾功
名無幾何嵗月忽已失伻來辱新詩欲和久閣筆文章
老愈精光彩爛星日市門果神仙參軍真俊逸又如闚
沙漠鐵騎萬餘匹一戰孰與當百勝得深術有過懼不
聞愚惡志所嫉言歸潔其身天命能自詰知音我愈寡
深谷詎敢出(君作潔歸堂遂有退居/之計而勸予出就仕)相望止一江高議
容接膝請觀商山皓寧甘守蓬蓽衆人拉其華君子俟
其實定當卜鄰去攜手藏於宻
　　酬李公擇謝予贈范李猿獐
黄獐雄領雌青猿母抱子一落罝網中城市就生死不
如圖畫上山深石泉美永無罝網憂精神自全耳愛之
寫横軸容易披案几動靜適自感物我忘表裏猶疑跳
摸去毫端詎能止易生名獨擅斯人嗟往矣後來稱范
李贈君君勿鄙縱令筆未妙猶勝負塗豕
　　同陳公彦推官登峨嵋亭
新亭彼誰搆名因翰林揭惟南極空曠朗詠佳興發傾
葢忘形骸輒莫歎華髪歸帆天外低渡鳥雲端没中原
崢嶸際天塹限楚越寧知承平來但見山花歇君相方
聖賢胡為念京闕但窮林泉樂躡屐上崷崪酒量孰先
降樽罍未云竭欲尋太白墳草間迷斷碣神交無古今
清風來飄忽征轡還催人東峰掛寒月
　　頴叔見招赴何秀才家飲
鞭驢赴君招十步九蹶促相逢即忘勞深圍坐重褥怳
疑出塵寰氣象豁雙目名花散天香仙露浥柔玉寄樂
方寸間豈必待華屋脱屣逺市朝散髪免羈束更聞誦
新作字字芝蘭馥堆盤櫻實紅滿斚醱醅緑幽歡未言
歸酒令不須督平時嘗巻舌動靜畏險俗𤣥談今盡傾
我難愜君欲朝聞夕可死悟矣無遲速感君傾醍醐洒
吾久饑腹又如旱田禾沛然甘雨沃主人意殷懃呼兒
具燈燭誰家有斯客貰衣心亦足明朝得長篇調險不
可續
　　和公擇觀李煜書法喜禪師碑
五代迭凋喪江南最偷安三世弄翰墨煜札尤可觀禪
林榜法喜妙勢如飛鸞塵埃一藏晦皴斮脱羽翰適逢
集仙守好古將摸刋振襟自披拂塗飾粉與丹呼僧辨
遺像髣髴存纎紈作書究本末風雨生毫端精神還故
物霹靂驚蟄蟠幽光亦煥發令我復長歎念彼士君子
窮年抱饑寒不及奇古踪冺然知遇難
　　和樊希韓解元
君馬一足病瑣瑣阻行邁况復梅雨天坐卧不能快空
山無大臠何以具君嘬墻根採肥杞湖漘買鮮鱠開樽
薦濁酒高論幸忘憊寸心抜茅塞兩耳抉雙聵文醇潛
大和詩險露幽怪聨吟極物象君勝我屢敗東野久龍
鍾多慚退之拜奇才必自重雖黜愈勿懈卞璧未遇時
在璞豈能壞鑒賞一日逢青紫信如芥君行且遲留馬
病願未差貰衣亦何辭庶用接嘉話
　　和公擇遊壽聖院啜茶題名
使君尚清淨攜客無杯肴茗酌誦佛經塵縁頓沉抛疎
雲墮簷際微風汎林梢吾心已皎皎我學豈譊譊毫端
題名姓識此逍遥交
　　和法宗上人月下懷故人
山沉江海濶月行天中央遊子宿何許只應歸夢長浮
雲且莫生星河助餘光徘徊問孤影惆悵安可忘
　　酬耿天隲見寄
我思昔人言處世猶大夢塵編堆牀頭撫事聊一誦興
衰繫時運賈誼爾何慟又思東方朔為䑕知不用誰逢
胯下兒能領百萬衆勢去競詆排功成乃歌頌人情豈
相逺此理古今共桓桓耿夫子策射金榜中老彼澗底
松未作明堂棟暫來令句曲尋仙造深洞摩挲瑶琪花
借問誰所種開落既忘年一奏熏風弄詩言此歸隠不
戀五斗俸何時定掛冠我願為僕從
　　和韓求仁推官
終日汨城市閒心眷犁鋤故登原上亭解此塵中裾芬
香採薇蕨馴狎憐麋狙却願物理變四角生我車
　　樊山(即孫權郊壇祀天之處壇今尚/存謝朓詩云樊山開廣宴是也)
漢室火符熄羣雄起縱横兩京蕩為墟萬里無農耕曹
操劫神器欲竊禪讓名吳蜀恥北面鼎峙方戰爭殺人
如鱠魚天地厭血腥至今武昌邑尚傳吳主城長江吞
八極圓壇窺杳冥想當禋郊時志勇掃攙搶燔柴封玉
牒冠弁羅公卿登山錫燕喜目光爛旗旌寧知後嗣弱
壯業竟無成空餘舊基址千載未欹傾常時屢掩巻每
讀涕泗盈而况泊舟檝披榛自徑行霸圖何所見芳草
與雲平晚浪淙石脚猶疑兵甲聲
　　觀怡亭序銘
有唐三百年絶世陽氷篆最憐怡亭序筆畫兼衆善磨
崕深雲間人跡到應鮮亦如大君子隠晦久而顯裂素
印麝煤字字未訛舛氷凍垂瓦石犀尖利刀剸連環不
可解虬尾勇自巻誰云摸以刻曾是玉工碾銘辭志尤
𢎞雲翼待風展琳琅諧八音雅重㕘二典英豪逢一時
江山供廣宴遺蹤逐飛鳥舊址没榛蘚良朋信稀遇古
興浩難遣吾宋垂百年教化固非淺人人擅文翰比唐
殊媚軟作詩聊自警中道尚可勉
　　殊亭(元次山為武昌令馬尚才殊行殊政殊亭殊/而名之吳子恭云元碑近為俗令碎之矣)
昔人才行殊亭名至今在何年復基搆勢壓鯨鼇背中
間鄙俗令元碑遭睚眦豺狼爾何營龜螭手親碎甚哉
憎疾心曾不校異代吾將掇其餘補刻尚可再仰瞻天
宇寛俯眎江流大危危一葉舟故欲萬里邁差池想遺
風雲山有殊態
　　石門
雙崕屹然起剔蘚認題識乃知賢令尹曾同漫叟醉落
景正西盡長川自東逝唯此兩石門不開亦不閉
　　郎官湖(即李白以張謂/愛湖而名之)
張公昔愛湖湖名自公始寥寥三百年逢秋愈清泚移
船菱荇香游魚數頳尾囘望武昌郭樓臺碧天裏石照
瀉靈光湖波皓如洗此景絶世無愛之心無已緬懷昔
賢期林表清風起終當歸結網來此養衰鄙
　　怡亭(裴虬作銘李莒八/分陽氷篆序存焉)
英才欣㑹遇曠懷各無瑕二李妙分篆裴銘語尤嘉盤
盤虬奮鱗灼灼月吐華天影望不盡鴈行飛屢斜晴雲
依晚岫芳草接平沙東溟與西塞吾寧辨渚涯
　　醉石
裂嶂飛寒澗絶壁散明珠盤石偃中塢修林隂翳敷世
道紛莫救逸人此提壺一酌寄乾坤囘首忘車書山花
謾相笑山鳥徒相呼更逢山月來夜響真笙竽粹靈淘
耳目幽獨寧賢愚留蹤千載間遊子空踟蹰清風起木
末餘涼生坐隅浩歌歌去來逸韻凌遥虚
　　峰頂
登山不辭險探景須窮幽行徹五千仞囘首視九州人
寰莽何處大野蒼烟浮更酌天池泉古意空悠悠
　　洞庭阻風
南風吹炎蒸嵗望固已休怒濤掀洞庭信宿留歸舟沙
塲萬里窵大壑羣龍投隂靈孰爾職曾無與天謀崩山
作深潭深潭變高丘上天有號令豈汝可自由朝繩徒
咂咂暮蚊况啾啾歸興邈以阻觸緒增新愁安得跨白
鹿山行肆悠悠誰能守荒浦泛險終何求
　　濡湏山頭亭子
孤亭壓危峰絶景入平眺雙崕控巢水禹力萬古耀林
傾乾象闢濤淙地軸掉茅茨數椽屋噫哉魏武廟心殊
岐山伯跡異甘棠召荒戍傳遺靈血食豈無誚吞吳勢
雖壯晉起國旋剽樓船戰士去滄滄盡魚釣平時顧何
為覽古謾長嘯愁烟起孤壑白鳥聚殘照誰令五月來
不見萬山燒又復想大雪下山玉巖嶠重遊莫能期將
歸且停趬詩辭捜亦苦物狀竟難肖終篇冩亭壁翻慙
畫師妙
　　謁桐鄉張府君廟
桐鄉富山水此地最深秀諸峰合屏圍二岡屹龍鬭谷
暖禽語滑岸束溪聲逗老木如巨賢森衞備前後神功
金刻存廟古何年搆衣冠近唐人名字嗟莫究憫旱鞭
怒蛟深潭此身仆明誠動蒼天雷雨洗白晝至今福斯
民血食固宜厚予生本屯賤竊位憂致冦約身既多缺
何以撫耆舊况瞻賢達迹彼美松栢茂芳醪薦樽爵馨
蔬實籩豆悠悠神之思餘光破昏愗歸歟歌蕪辭聊用
答靈祐
　　大風
一烏忽驚鳴衆烏髙下噪飄風自南至汹汹結陰瀑須
臾江濤翻石裂巨木倒禾麻安更論畦隴漭若掃蒼天
本好仁孰使風伯虣有叟重咨嗟吾年行已耄此風未
嘗見神理所誡告我因諭彼儂天地廣覆燾噫氣亦偶
然何必泥應報掉頭不吾顧植杖復悲悼
　　蘭陵請雨
夜半何所適請雨之名山蘭陵古仙府妙迹殊可攀秘
文呼蟄龍舒鴈薦層壇屏氣注誠想百靈啟𤣥關緑章
封事奏金闕承恩還林風生泠泠澗溜添潺潺遥峰靄
冥霧倏歘迷週寰殷雷無猛威激雨增微瀾寧獨濡枯
焦永願清塵煩
　　觀雨
不雨九十日火氣流郊郛空山渴虎兕涸泥困龍魚農
事固騷屑令人但長吁渺思真宰意反復竟何如去嵗
百川溢園田變江湖南民遂乏食十九棄路衢那聞今
秋旱性命當無餘祀龍稽徃法撃鼓煩羣巫殷殷百里雷
奮自東南隅陰雲隨電合宻雨應時須馳驅蒼黄際慘
淡氣色蘇登樓注逺目百憂聊滌除銀浪徹平地玉繩
迷太虚日月洗塵坌山川改焦枯法宫朝大舜冠珮皆
鴻儒况當禮樂新百靈共持扶和氣自兹肇風雨安敢
逾欲傳千嵗音詠言愧蘼蕪
　　春日懷桐鄉舊友
二年桐鄉邑乘春覽榮芳日日遶花樹與客傾壺觴况
有青澗泉潺潺穿北墻容為方廣池白虹卧危梁誰磨
青銅鏡朗然紅粉粧唯恐浮雲來遮我逍遥塲舞娥囘
皓雪笛叟鳴鳳凰醉則卧花下所惜徂春陽作詩數十
篇素壁揮琳瑯詔書徙幕府籠鳥無髙翔却治歴川獄
幽憂坐空堂有女殺其母逆氣凌穹蒼郡縣失實辭吏
侮爭持贓辟刑固無赦何以來嘉祥髙垣宻閽禁但覺
白日長茫然思舊遊今成參與商世網未能脱樂事安
可常咄嗟勿重陳昬昬燈燭光
　　東望
歴陽望姑孰撫掌衣帶隔却瞻天門山落日一雙碧不
如雲中鳥自在鼓兩翼冠裳漫羈紲髪緑今已白功名
隨浮烟所得乃禄食天兵下安南獠穴須滅跡騰山吼
貔虎跨海轟霹靂殺氣暗南溟萬古一洗滌借令伏波
在縮手定歎息男兒逢此時弗往荷矛㦸胡為守文法
銖銖較朝夕終當解官去大艦掛長蓆乘風捲雲濤載
月奏玉笛不作凌烟人猶為釣鼇客誰能對鄉關跬步
歸未得
　　把鏡
念念遞遷謝新新采未停把鏡覽素髪不覺今年生生
世能幾何焰長燭愈短勸吾杯中物到手莫辭滿陽春
纔爛漫花片已飛舞紛如晴後雪半作燕巢土堯舜竟
何在楚漢空戰爭勝負一日事寂寥千載名隠几聊自
悲悲竟復長嘯真體元空無誰與我同調
　　望白紵山
隔江望白紵蔥蒼壓牛渚却憶跨黄犢渡橋溪東去悠
悠登此山直待圓蟾午汗漫丹湖水萬頃浸天宇北斗
酌不乾光炯反吞吐諸峯若案几白雲俯可取覽景壯
我懷長謡念前古傳聞桓將軍置酒領歌舞雄風囘秋
霜英聲散鼉鼓寧知千載後荒榛老狐䑕男兒及時樂
一餉亦足許前年翰林公(張唐/公也)絶頂搆堂廡我方客沅
湘盛事未能睹及今佐肥幕治獄歴陽府注目聊獨吟
何時達庭户
　　合肥何公檜部使者楊公潛古命予賦之
合肥有老檜得名自何公何公何代人名迹了莫窮髙
枝偃羽蓋低枝卧蒼龍盤根徹厚地疎影落寒空荏苒
九天碧仍為烟霧濛相傳魏武帝解甲休鐵驄嘗坐此
檜下吞吳未成功至今晦暝夕往往揚英風我公心好
古清標聳千峯鑒賞揮巨筆丹青孰為工璨璨發明玉
琤琤叩絲桐談笑走兵役垣墻宻泥封拂拭枯折榦一
助春風融願囘抜山力移植明光宫
　　懷平雲閣兼簡明惠大師仙公
跨空起髙閣北望敬亭山白雲無根蔕舒巻隨風還或
墮溪水上却縈松石間就之既明滅了然不可攀謝公
賽雨詩千秋瀉潺潺李白弄月處寒光湛清灣神交自
冥合髣髴眉睫間使我戀此境每來終日閒如何一揮
手失勢落塵寰功業復未就但驚鬚鬢斑滄浪不可濯
執熱長汗顔緬懷大道師焚香坐𤣥關悲心度羣苦振
錫鳴金鐶行當稟慈誨惠照開昏頑
　　和耿天隲見寄
熠熠陽氣動春事不可禦君家富林園宴豆樂賓主况
當解官歸精魄盎六腑或乘青板船縱纜東溪滸溪光
如碧玉皓月無人取信哉浴乎沂㸃也丘所與又聞全
於天卓越莊周語我方治幽獄歸期日日數讀君新詩
章對面若吳楚
　　又
猛風巻長江驚湍勢莫禦虬龍元噴薄隂怪豈無主扁
舟未能往何以慰心腑想君東城居林花爛溪滸濁醪
初醱醅豚鱭又新取論詩予素降泛愛君獨與一聞韶
濩奏巻舌欲無語却瞻項籍祠繪畫安足數悵然歸虞
兮炎漢已得楚
　　對酒愛月示客
誰云月無情那知月有情我住月亦住君行月亦行致
此一壺酒都忘千嵗名胷中各有月莫遣暗雲生
　　望牛渚有感三首
身滯歴陽浦心傾牛渚雲聖人開六合於此渡三軍霸
氣掃無跡神功千載聞明朝有歸興石上洗塵紛
　　二
遥憐牛渚磯栁帶拖春緑歸思無時闌斷雲聲自續更
聽漁父吟悠揚冩心曲何人效斯人烟波洗雙足
　　三
江迥偏留月山空不住雲遥憐李太白曾憶謝將軍帆
影隨潮上樵聲隔㟁聞栁花迷客眼三月雪紛紛
　　轂轂
轂轂復轂轂怪禽安用啼杏花已爛漫月色正相宜提
壺取新酒酌我金屈巵行恐風雨來亂紅辭舊枝尚恨
碧城鏁阻邀白雪姬耳邊無清歌素飲方自怡爾何騁
鳴聲彈射不肯飛初出厭爾聒既久不復疑但能怖愚
俗又足驚童兒天翁造爾軀無乃私自欺爪吻異鵰鶚
安能司禍機又不似羣鳥㓙報吉亦隨白日竄深棘夜
鳴殊不棲勸爾勿轂轂鳳凰忽來儀
　　登歴陽城望凌歊臺
平昔登凌歊西望歴陽岸江空蘆葦濶日落烟霧散倏
然别鄉國三載客淮甸賞心不復有離渚但紛亂邇來
治寃獄文字堆几案置之步城堞山川却對面崔嵬浮
圖出巨筆挿天半秀色凌丹青長毫蘸河漢翻思宋武
帝此地嘗壯觀美人厭煩暑揮衣待霜霰流芳千嵗間
陵谷未云變碑陰杜牧題缺玉稍可辨歸魂招不得舊
土常情戀時作梁甫吟清風忽吹斷
　　懷當塗石城寺
城東二十里寺有古石城過盡緑桑野還依流水行水
窮山亦合老木一區平蘚留虎豹跡巖多猿狖鳴樓殿
横澗陰像塑鉛黄剥庭中有髙花碧葉抱丹渥不知何
嵗年舂容鎮柔濯山僧亦龎眉發語頗真樸却讀羅泰
碑始知征戰塲赤谷納箭血夜鬼嘷冷創雲霧第黯黲
英雄今則亡誰建大法宇救援𢎞津梁每來即忘還覽
古恣吟眺沿崕采菖蒲興發輒長嘯偶隨辟書起末路
遂難料十年未能歸應為山僧誚
　　昨遊寄徐子美學正
念昔未弱冠與君昆弟遊各懷經綸業壯氣凌陽秋知
音得袁宰鑒賞稱琳璆君家天地崩泣血城南陬釋服
就鄉舉名姓必見收數為禮部黜嗟命寧怨尤子山僅
五十感疾遽不瘳子美如孤鴻哀鳴大江頭其聲最酸
楚聞者皆涕流有才多困蒙此理不可求我初佐星子
老守如素仇避之拂衣去寓跡昭亭幽篇章自此富寫
詠窮歡憂慈母待禄養復尉湓浦州隨辟宰環峯碌碌
三載周纔歸遭酷罰五體戕戈矛旦夕期殞滅餘生安
敢偷粗能襄事畢寒餓妻兒羞復入湖外幕萬里浮扁
舟幾葬江魚腹迍邅百端愁到官未三月間疆預參謀
招降五萬户給田使鋤耰論功輒第一謗語達冕旒得
邑敢自訴斷木當沉溝兒女相繼死泣多昏兩眸脱去
殊未能游鱗已吞鈎春風吹痩頰黄塵蒙敝裘纔趨合
肥府又鞫歴陽囚荒庭忘嵗月忽見花枝柔清明動鄉
思一水嗟淹留却憶藏雲㑹玉盤薦珍羞高吟凌李杜
猛飲咍阮劉野寺想如昨遊人今白頭倏忽三十年老
大功名休日轂不暫止吾生信如漚有酒尚可醉餘事
皆悠悠
　　送宋前之赴調
東岡送終畢北堂待榮養短箠跨羸驢西風吹祖帳玉
盤堆鱠縷金船倒新釀勸君當勇去囘首勿悽愴胷中
五千巻立事須少壯揚名永不滅孝節乃可尚長安集
紛華出處慎所向肯為聲色惑一婢百金償不知粉黛
蠧血氣迷凋喪胡為發斯言期予以相將
　
　
　
　
　
　
　
　
　
　
　
　
　
　青山續集巻一
欽定四庫全書
　青山續集巻二
　　　　　　　　　　　宋　郭祥正　撰
　古詩
　　浪士歌
　郭子棄官合肥歸隠姑孰一吟一酌婆娑溪上自號
　曰醉吟先生居五年或者謂其未老可仕以事薦於
　上上即召之復序於朝俾監閩汀郡尋攝守漳南上
　復召之行至半道閩使者狀其罪以聞遂下吏留於
　漳幾三年郭子一吟一酌逍遥乎一室之中未嘗有
　憂色又自號曰漳南浪士客或疑而問焉郭子曰士
　有可以憂有不足以憂者仰愧於天俯愧於人内愧
　於心此可以憂矣反是夫何憂之有作浪士歌以釋
　客問
江上浪如屋海中浪如山浪士乘浪舟兀兀在浪間浪
頭幾時息士心殊自閒死生生死爾浪歌聊破顔
　　戴氏鹿峯亭二首呈同遊
開亭面鹿峯白鹿每經過忽銜落花去還來卧青莎仙
者不可見孤峯但嵯峨疎篁映秀木好鳥鳴相和飛泉
洒天窗六月凉氣多賓朋四五輩飲酒朱顔酡璆琳粲
明質芝术芬長哦皆為廊廟器偶㑹林泉阿潘溪與桐
廬囘旋竟如何却笑晉右軍弄筆憐白鵞
　　又
未能騎黄鶴高飛出塵寰且來跨白鹿隠見蒼崕間誰
為鹿峯亭名聞戴氏園仙者去已逺巻簾對青山秀木
染深塢鳴泉掛危欄春風吹緑鬢皓月頽朱顔賓朋合
簪履昆季芬芝蘭黄鶴安足騎白鹿不須跨但願有濁
酒長嘯此峯下醉醒醒復醉黄金任髙價
　　陳安止遷居三首
陳子勇於退退無十椽屋鄰家頗好事借宅竝(蒲浪/切)山
隩堂廡稍寛靜垣墻亦新築春渠漲朝雨涓涓潄寒玉
呼兒種𤓰果教僕洗松竹身雖在城郭志實寓磎谷誦
持方廣經一飡止蔬粟所喜逺羶腥佛事要清肅弗學
陶長官持盃媚秋菊弗學屈大夫含悲葬魚腹唯慕金
粟老不二常具足若許浪士遊時時跨黄犢
　　二
陳子貧無居東家借茅屋達士寧羞貧四方所居隩平
臺荔陰下天匠資爾築青分一畦蘭緑種萬竿玉幸遭
文明運志豈效孤竹又非逺人音欲以逃空谷翛然置
藤榻示疾肖金粟呪飯施諸鬼夜來風肅肅嗟予在羅
網未暇親杞菊憂愁無端來刀劍攪胷腹渺思泛滄浪
期君濯雙足時或臨大野泥耕㸔健犢
　　三
彼美隠官隠蒼林映深屋俗駕逺庭除佛像鎮堂隩蘭
芷稍扶疎荆榛已鋤築沉思第一義修持若礱玉覺城
開迷雲魔軍當破竹接人有餘地抜我出坑谷齋羞復
招要甘香蒸黍粟永與羶葷辭既飽精神肅石坐襯枯
蒲茶甌泛新菊醍醐灌諸頂飢火滅空腹昔聞居士飯
一鉢萬人足君若乘三車願為車下犢
　　喜雨
陰雲海上來飄風亦隨至填空翻猛雨溢溜迸平地豈
惟滋稼穡髙視掃瘴癘羣山各藏晦萬壑恣吞噬蚊蠅
暫驅除草木起憔悴榕枝碧如染荔子紅欲墜呼兒索
杯盤四體襲涼氣豐年固有兆此雨信嘉瑞一人堯舜
聖三公䕫卨備陰陽兹調和樂飲真吾事
　　寄題留二君儀田園碁石亭叠韻二首
磐石發天巧新亭君所營席展瑶琪滑坐久寒隂生逺
瀑曵修幔他山列蒼屏水田白鷺下霜樹青猿鳴囘首
同安縣殘陽樓觀横不逢車馬來時愛牛羊經童僕種
穫畢父老樽罍傾昇平信難遇歡笑聊舒情况歌李杜
吟字字無淫聲春來成幾章想有碁石銘
人世無百嵗塵勞枉營營豈知田園樂歌嘯送餘生况同
盤石上開亭石為屏巻簾春雨足洗耳松風鳴孤鳥望中没
淡烟山際横時復命兒息講道或傳經經罷哦五言珠璣江
海傾嗟我無羽翼往適幽憂情(原缺/二韻)
　　同蕭英伯登陳安止嘯堂
食訖雨初霽相將陟高臺縹緲臨諸峯幔巻濃雲開秀
特不可躋擎天碧崔嵬漳流欲赴海澎湃西南來陰陰
荔子木合抱何年栽幽鳥轉枝語清風與春囘佛宫四
面出紺碧疑蓬萊寓隠得斯地足以攄君懷方庭有蘭
芷近郭無虎豺萬事不掛慮長年效僧齋一為孫登嘯
而與數子諧顧我病且老况復時運乖兒歸半道死旅
棺未葬埋破甑已棄物乃非君子儕從遊得無玷冺黙
甘擯排
　　送廣東漕孫知損失官歸汶上
平生愛東州土厚人不罄見公惜已晚達論聳予聽五
馳使者車中道罹陷阱開懷無怨尤得失兩以正歸程
萬餘里翛然一烟艇鄉關今非遥踴躍理三逕進則仗
忠義退則樂温凊高卧固無必求才堯舜聖亭亭南澗
松愈老節愈勁柔柔水中蒲涵春自嚴靜百年未闔棺
安之吾有命
　　讀陶淵明傳二首
我愛陶淵明超然遺世想一奏無弦琴妙曲寄元響翛
然聽以氣萬籟應諸掌舟車就所便丘壑信孤往泉涓
木欣欣酌酒助俯仰酣醉頽雲烟舒嘯逸羅網斯人孰
可見夢寐期髴髣兀如南山松亭亭植千丈
　　二
陶潛真達道何以避俗翁蕭然守環堵褐穿瓢屢空粱
肉不妄授菊杞欣所從一琴既無弦妙音黙相通造飲
醉則返賦詩樂何窮宻網懸衆鳥孤雲送㝠鴻寂寥千
載事撫巻思冲融使遇宣尼聖故應顔子同
　　普利寺自周上人髙明軒
世人孰無累貴彼方外人超然雲霞趣迥脱生死輪周
也漳南釋開軒瞰漳濱山光并水影二物長清新尤愛
明月夕蒼林變金銀焚香坐軒上時或要靜賓幸無歌
吟喧得與麋鹿馴嘗茶煑山藥長養菩提因豈慕富且
貴寧憂賤與貧我來勿厭數從爾陶天真
　　同留二君儀登髙明軒
羈客厭卑濕登軒喜髙明紅日簷下度白雲窗半生并
吞山川秀映帶樓殿平舟航濟吳楚笑語落蓬瀛春風
時一來百鳥相和鳴隔墻酒可沽千金為君傾既絶世
上趣雅遂林中情勿云暮靄合更望孤蟾升
　　同陳安止登髙明軒
有客樂清淨喜為林下遊兹軒髙且明駐策同其休目
界既朗徹心官欣自由棄禄慕居士讀經親比丘雲樹
樵聲逺石層春水流鳥羽瑩可數花光暖爭浮已知隔
人寰日落山更幽適此悟無生餘事安足求
　　題淨惠寺
方塘水未漲荷芰新展綠遊子愜輕衣步與孤雲逐初
臨寺外橋已聽鐘聲肅徐登山後亭蔥蒼翳松竹諸峯
却羅列龍虵互奔觸紅綃巻晴霞白雲落孤鶩了然身
世忘豈念冠帶束平時謬持節善地甘厚禄更窮泉石
樂曾未伸啓沃何以報君恩堯天漫凝目
　　題淨衆院贈蒙禪伯
南州三百寺此寺最輝煥石開千丈渠泉飛日華亂供
僧無定員連牀接雲漢經營始十載物物悉已換上人
固多才不獨悟禪觀其師老黄蘖簡肅衆所憚承音既
親切妙頂醍醐灌登門已清凉定步濟彼㟁融融接軟
語羣疑自消泮每遊即忘還微風洒塵汗
　　題月淵亭
仰攀明月輪俯瞰滄海淵乾坤惜形勝此地何其偏靈
溪九龍躍仙山一峯圓微紅散晴綺逺碧襯瑶烟幽香
發野秀接語皆老禪縁何近城郭了無人世諠邂逅攝
邦守所樂多林泉唯憂代者至不得經殘年老矣寧復
來吟哦强留連他時考陳跡不滅斯亭篇
　　送范端仲推官
范君建陽客讀書過萬巻下筆又神速數預賢能薦省
闥復擅塲聲名動海縣一投紅蓮幕阻上金鑾殿志氣
老不衰苦栢冒霜霰當塗少知已薄禄勢所戀君子困
下僚佞士即華選顧我駑散才攝守頗優便公庭可羅
雀雲山復對面坐卧臨清風吟哦揮羽扇相逢始相樂
瞥去若驚電君行我幽獨送君聊自喭
　　池上晚景分得上字
秋風何處來蕭然洗炎瘴時要二三子臨池倒嘉釀逢
辰既昇平覽景又清曠寂無人世喧頗覺神魄王雪鷺
集滄洲金烏没青嶂悠悠漁笛還漫漫潮痕漲黄蜂立
蓮葉頳鯉吹萍浪始信莊生言觀魚樂濠上
　　漳南書事
元豐五年秋七月十九日猛風終夜發抜木壞廬室須
臾海濤翻倒注九溪溢湍流崩重城萬户競倉卒萬牛
豈復辨涯渚恍已失嬰老相攜扶迴首但悽慄憂心漫
如焚救疹竟無術憶昨攝印初嵗望頗云吉田疇時雨
足秔糯各秀實胡為兆陰怪平地遭潏汨尤嗟梁棟材
中道摧折畢日月有常度金行正蕭瑟疇咨風雨師殘
害皆天物天心本好仁忍眎久不惜况今大上聖治具
嚴且宻騎馬藏民間教兵授神筆四夷還舊疆百辟奉
新律固宜集和氣祥瑞為時出縁何漳南民憔悴抱愁
疾終當呼長鯨一吸見蓬蓽
　　臨漳亭觀水分得大字
憂民登危亭注眎萬里外溟濛雲氣浮勢與江海滙蒼
山恐低沉况復問畎澮禾麻安更論老稚念顛狽蛟鼉
自出没牛馬失向背雨師恣侵凌人理亦可罪殷殷非
雷聲逺近屋廬壞君臣正逢時上下宜交泰驅雲清白
日朗徹照幽怪一雨即瀰漫孰謂乾坤大
　　送孫公素朝奉還臺
暑雨正鬱陶流汗坐深甑忽聞公素來清風先滿徑高
談别後事琳瑯發吾聽聽之復何如五月氷雪瑩况逢
至治朝日月開二聖大臣用老成羣辟要方正如公亦
幾人尚未擢諫諍浮舟每經年山川寓幽興皇皇嵗華
晚曳屣漫吟咏行矣勿徘徊金門待新命
　　題妙勝院西軒并贈權師
老木不知年蒼藤已垂地髙枝生晚陰低枝散凉氣好
鳥時復來鳴聲似絃吹道人開小軒幽庭增廣庇龎眉
霜雪頂休焉釋塵累餘功又及物丹砂和(去/聲)靈劑一粒
愈沉疴求者四方至應接運真悲平等均我施相逢惜
已晚殘光念如寄何當擇深山同師樂禪味
　　清江臺致酒贈范希逺龍圖
攜手出烟霧致酒清江臺水淺横沙露林疎逺山來白
鳥一雙落青猿三呌哀誰展摩詰圖而把淵明桮妙娥
始七嵗彈箏殷晴雷或如鸞鳳吟唤得陽春囘主人亞
父孫卓犖王佐才髙談使我聽明珠欲傾懷爽魄超太
虚月窟無飛埃一飲不知醉浩歌忘草萊遲明繫雙櫂
囘首安在哉尺水公自養以待天門開
　　贈陳師道判官
自從梅老死詩言失平淡我欲囘衆航力弱不可纜栖
遲二十年時時漫孤噉忽逢陳夫子兩目海水湛為我
聊一吟粹芳超俗艷又如趙氏璧毫髪絶瑕玷愈多愈
精好璀璀摘驪頷借令李杜在决敵未應敢低頭亟趨
降吞聲就誅貶招來君尚謙且曰吾與㸃窮朝把樽酒
金斚銀浪颭胡為眷幕府半百尚坎壈幽蘭没蕭艾明
珠混野芡何當叩相閣斯人願收斂置之翰林中萬丈
看光焰
　　鳳凰驛
晚泊鳳凰驛得名知謂何鳳凰不可見篁竹空婆娑四
旁俱石崖一逕縈雲蘿慘慘陰欲雨淙淙澗跳波驛吏
指英州兩舍皆平坡久寒無瘴癘虚市饒雞鵞我行既
已逺樂少憂常多過江紅葉舞度嶺黄鸝歌時序逼衰
老羽翰驚網羅一夕得佳處休焉聊獨哦
　　輪石
輪石如車輪削立萬丈壁湍流走其根倒影翠霧滴天
公不推去此意人莫識雖無載輓功免有圓轉迹隔江
欲登臨賃舟終不得既乏官長威人事輕逺客胡為秀
絶姿往往在幽僻童僕驚日晚策馬若相逼哀哉攜妻
子未暇往棲息沉吟復囘首舍旃欲何適
　　題清逺峽廣慶寺壁
平明下荒落晚投清逺峽銀潢注地來翠壁連天挿中
含五峯秀寺載三車法龍歸石有痕犀躍無遺柙直鈎
誰得魚危磯待鷗狎長廊覽前題習之最為甲物理求
其全用材無乃狹渾詩亦可取小雨纔一霎未能臻甫
白源長流不乏持盃聊酌茗清風為停箑超然望日下
嵐翠忽頽壓忍涕上孤舟低頭隨雁鴨
　　次韻頴叔修撰游朱明及字
朱明洞天門元戎要客入誰云蓬萊逺浮丘果相挹如
超頓地禪曾不假梯級緑篁隔蔥蒨沆瀣朗呼吸玉山
有嘉禾鳳凰乃來集桃李爾何知濯濯紅露泣應嗟塵
世人牕間白駒急行樂如之何不樂嗟何及
　　五仙謡
畨禺五仙人騎羊各一色手持六秬穗翺翺遶城壁翩
然去乘雲諸羊化為石至今留空祠異像猶可識曽聞
經猛火毫髪無痕迹五仙寧復來三説頗難測只憂風
雨起半夜隨霹靂君不見羗廬劉越之洞天萬象森羅
無一尺
　　誌游呈蔣帥頴叔
焚香瞻五仙登樓瞰滄海題軒名雙林却酒飯蔬菜(五/仙)
(觀小海樓興/化寺二軒)還趨法性寺爛漫登幽晦房公潤經處蘭
茝遺芳在(房融潤色/楞嚴之地)老木已千年成林播佳話(藥止所/種云此)
(樹下當有菩薩/受戒度人成林)危壇半頽缺曾傳祖師戒(即六祖也今/為乾明禪師)
達多與藥止古像各瀟灑歸時已殘陽心淵生沆瀣蘭
亭世俗飲尚足傳異代佛境清淨縁浩劫永不壞聊誌
一日遊結交向方外(是日與頴叔/二人者同遊)
　　再和頴叔誌遊
君為五羊仙我效退之拜黙契如來禪安用傳畫繪滄
海雖云濶萬里有限際(音/債)諸從造物論一瞬即破碎靈
龜胡為乎鑽灼爛腹背生能發幽寃神理助奇怪(見五/羊天)
(慶觀/龜事)曉投古寺食葷味不如菜摩挲庭下碑百嵗蒼蘚
晦忽逢潤經處房公儼如在度人要成林今已播禪話
勿為殺盜淫佛勅所告戒種子積無明應須法雨灑幸
陪蓮社縁彼此吸清瀣噫嗟縶軒冕憔悴塵垢態一朝
趨地獄苦惱孰肯代瑩如摩尼珠誰使濁水壞與公誌
斯遊浩蕩形骸外
　　獨遊藥洲懷頴叔修撰
驅車何所適獨往觀藥洲荒蘆喧鳥雀怪石森龍虬大
亭挿層城玉虹跨深溝雙門控西渚(石門/也)九星聚中流
(九曜/石也)其名何壯哉像貎儼可求鋹王巻國去故物惟此
留滄溟霸氣滅落日孤烟浮空畦已無藥草蔓春柔柔
常年一百五載酒傾城遊炎炎二聖作徳澤覃海陬大
帥用文儒靜鎮十五州諸公握鴻筆剗蘚揮戈矛仍要
水宫月一笑挹浮丘蓬萊自兹往稳踏金鼇頭
　　九曜石奉呈同遊蔣帥頴叔呉漕翼道
畨禺西城偏九石名九曜危根挿滄浪古魄鎮臨眺何
人試巧手鑿此混沌竅森森毛髪散偉偉儀形肖蔥蒼
翠霧濕玲瓏秋月照痕添海潮上聲酸朔風叫龍歸憂
利劍鼇泣怖長釣曽非借霹靂安得離巖嶠菱溪與太湖
所得信未妙誰將置濠隍我願植廊廟堅貞以類舉邪
僻令遁跳濡毫勒隂崕卑語君莫誚
　　和頴叔遊浮丘觀
潭潭洞天門孰出朱明右突疑雲翼張竦見氷骨痩飛
仙時往來别有通海竇此事僅傳聞世人豈能覯欹簷
榛棘合壞壁青紅舊汲泉煉丹處頽廢無完甃不逢博
物人妙跡誰復究黄冠禀使者乘時力營搆飛閣凌滄
波誅林逐羣狖松蘿翠欲滴蘭茝芬可嗅秋蟾助餘皓
蓬島分小岫披披宿靄散泠泠諸籟奏超然俗慮息揮
手出宇宙况逢老集仙氣奪天下秀落筆誠千言霹靂
震白晝于兹惜分攜作心須摻袖
　　頴叔招飲吳圃
五鼓開畫㦸平明出重闉小橋分野徑吳圃㑹衆賓畨
禺二月尾落花已無春唯有薔薇水衣襟四時薰短垣
乃浮丘樓觀何斬新我公發幽晦輸金走車輪蓬萊飛
一島雲外拖晴紳此景在眉睫圖繪未必勻從來不彈
弋傍砌鳥雀馴寄語北海若停風䕶松筠負才詩傲敵
縱酒吞湖漘酩酊安足辭不飲終成塵逍遥一日事浮
脆百年身何須跨黄鶴追彼瑶池人但當聽公歌賣交
斥張陳達道齊生死筆端真有神揮灑十八韻一一無
價珍老彼杜工部𤣥哉揚子雲
　　鵠奔亭呈帥漕二公
新江自南來西與端江滙寒光入靈羊一碧浸羅帶屹
然鵠奔亭遺音溢千載羽儀莫可見窈窕想殊態遭戕
瘞同坎襦布久不壞訴寃如生平隠顯一何怪讐人闔
户戮化質摶風快且將憂患辭浩蕩烟霄外舄飛并劍
躍類與神靈㑹物變固難窮撫事增感慨周侯昔行部
美績此尤最江生引為言建平平捐罪宋興跨唐虞乾
坤正交泰皇華命俊哲枉横無纎芥琳瑯斯亭篇證古
欲陳戒殺人貴滅口覆族竟自敗姦諛誅既死潜德發
幽晦堅珉可磨鐫榮光庻長在
　　端州逢故人劉暐光道致酒鵠奔亭作
貴池昔分袂端江復傾盖屈指十六秋華髪驚老大雲霄
邈功名荆榛森患害衆人皆欲戮出門即有礙(上杜句/下孟句)咄哉不
復道致酒强髙㑹蒼梧帝魂寂鵠化遺亭在翠葆攖玉
簮金鱗躍羅帶(韓云江似青羅/帶山如碧玉簮)風澄嵐靄散櫂擊天影
碎徃古忽已空來今竟何待勞形百年間投足萬世内秋水正
瀰漫醉瞻逐澎湃一絲擕六鼇猛擲滄溟外
　　將歸三首
春田豈不美春園亦可佳田水流决决園禽語喈喈荷
笠復擕鋤動作頗自諧隣叟三五輩擊壤歡無涯膴仕
四十年志運良已乖許國既無補陷阱幾沈埋皇恩湛
昭洗印綬䝉優差内循齒髪衰愧彼英俊偕休焉保其
終飛章乞殘骸將歸樂復樂清風埽孤懐
　　二
結廬謝山下門荒蘿逕深寂無車馬跡而有猿鳥音髙
峯落日盡逺壑歸雲沉死生一吾趣長嘯忘頭簪勇往
復此樂俯仰安可任
　　三
垂老度庾嶺西江守端州逾年忝禄食歸思忽驚秋結
廬丹湖邊種橘菓屢收掛冠已不早懸花隨兩眸休休
保殘齡擊壤歌皇猷有兒集吏選餘事復何求囘首天
地恩瞑目終難酬
　　贈上藍晉禪師
泐潭月公晦其禪妙諸方傳之晉伯明獨步入豫章一
登上藍座日月迥輝光問法瞻丈室方廣不可量人人
得甘露灌頂心清凉又通世俗書落筆皆文章衆鳥難
悉名卓然唯鳳凰羽儀下雲霄五色在山岡先帝昔臨
御京城開寶坊明詔求法才衆老爭低昻惟師不妄念
安之如太行乃知北逺師駕幸不下牀所傳信非訛千
載兩相望篁竹駕清風喬松裛寒霜囘心剃鬚髪永願
陪翺翔
　　望廬山懷陶淵明
𦍑廬初在望復憶柴桑翁醉來卧磐石悶黙天地通不
入惠逺社自彈無絃桐悠悠出谷雲漠漠栖林風傍巖
片月白落磴寒泉紅此意非眺聽遥知與君同
　　追和韋應物廬山西澗瀑布下作
徘徊西澗下聽泉濯煩襟煩襟遂蕭爽妙音非世音不知岐
路絶貪玩烟蘿深斧斤未嘗入髙材自成林鶴鳴豈有
怨雲去本無心寥寥陵澗寂古意難追尋
　　宿栖賢寺
遥憐李太白吟望瀑布水不知三峽流翠灑虚烟裏雄
聲雷雨驟逺響松風靡誰留千丈虹長在雲根倚遂令
車馬來朗瞻樓殿啓明明銀色界浩浩蟾波洗居中梵
天衆聞思悟𤣥理長老乃摩詰取供在彈指普薰毛孔
香真寶超凡鄙病夫寄一榻清泠濯心耳飄然睡鄉去
策杖中夜起不能跨鯨魚揮筆信非美
　　宿歸宗寺
曠懷王逸少宅地如翔鸞池水至今黒云是墨未乾施
作金仙宫樓殿排羽翰銀牓留飛鳥玉唇吐驚湍耶舍
寶墖近筆挿青雲端貝葉五千書兩藏龍鱗蟠鐘磬遞
虚籟松杉扶嵗寒䕶持不變滅鑪烟晝漫漫暫遊寄僧
榻翛然心界寛愧無驚絶草付與蒼崖刋
　　送許栖墨道士
結廬守親塜淡食畢喪制焚香誦寶經傾悲抜冥滯神
明扶孝思肌髪保陽氣支離僅不死鄰里為歔欷倏然
叩予門殷勤謝銘誌袖攜一幅圖離坎備形勢明堂正
丘穴松檟列新翠身雖離塜旁披圖即流涕拏舟遽言
别諱日仲春至酌水採嘉蔬藉草具嚴祭又言廣栽植
薄取嵗時利事死如事生終焉達斯志儒者似君稀况
復褐冠類誰為孝子傳吾詩信無偽
　　新昌吟寄頴叔待制
元祐丙寅冬新昌有狂冦名探其姓岑厥初善巫咒南
民欣尚鬼來者爭輻輳經年惑羣衆詭術遂潛搆摧城
止三闞排鋒唯撒豆竹竿變鎗旗鋭兵莫吾鬭此事古
未聞造意無乃陋蚩蚩彼何知丁壯擁前後長驅向城
郭塵土翳白晝刺史亟閉户神理黙垂祐城頭無百兵
坐待五羊救賊中衆所見戢戢羅甲胄須㬰薄(音/博)寒陰
凍立多僵仆平明若鳥散賊本未遑究權帥計倉卒遣
將速誅蹂貪功恣殺戮原野民血溜嬰兒與婦女屠割
僅遺脰傳報及南昌新帥若烟走(穎叔至洪聞報即星/馳度嶺有詩云六日)
(聞賊報七/日走如烟)入境亟止殺渠惡用機購逾旬果獲深腰斬
餘悉宥朝廷方好仁帥畧實能副臺章請褒賞詔語優
以懋撫綏聊借才侍從爾來復身居江湖上名近日月
右(已上畧制/詞中語)麟兒隨飛龍(戊辰季嗣/遂登科)陰隲資貴富彼美
南山松落落千丈秀終為廊廟器未許連城售吳毛持
漕節文彩爛錦繡發為新昌行洪鐘待誰扣我將磨蒼
珉為公悉鑱鏤(運判吳翼道毛正仲皆作此詩為/帥賦之並刻石立於新昌之使㕔)
　　送胡推官赴無錫丞
愛山不離山君來訪山間山間只欠水聽君語潺潺滋
我山色秀洗我塵心煩如何遽言别鸞驂欲翩翩試才
得佳邑割雞鳴刀鐶雙親尚未老伯氏趨朝班藍田玉
一雙浮出濡湏灣天作王者瑞寧獨名鄉關自憐困已
甚風流邈難攀新詩倘可寄秋鴈無空還
　　送胡與幾被召赴闕
嗟我老已疲掛冠歸舊廬素乏二頃田無可把犁鋤窮
年小山下獨伴千巻書作止隨古人襟懷稍欣如又無
樽中酒能延故人車感君數相過氣豁眉宇疎天馬出
月窟囘薄萬里餘其才無不宜禄仕猶拘拘忽聞明廷
詔一節馳輕輿往必陟臺省公言壯皇圖潛心救世弊
㫖意為身謨法宻吏愈偷食衆財益虚末大本漸弱豈
在專防胡指瑕一二人此事尤可吁細碎何足論綱舉
民不踰譬彼脉已病其身尚膏腴要當速内究珍九應
時須良醫望數公潤澤囘焦枯願如范文正挺持真丈
夫老死見太平委棄甘路衢
　　送馬東玉朝散還朝
秋空若明鏡雲物瑩可數臨髙送逺發况復瞰牛渚崔
嵬水帝宫半出燃犀浦橋基挿波瀾王氣逐龍虎歸艎
豈能留兩漿幾欲舞重光瞻舜日羣材入天罟𥅆𥅆馬
東玉松柏耐寒暑五載佐吾邦大匠善規矩仁民而愛
物巨細各有補宴閒集賓朋風流照樽俎能詩又敏速
往往造險語交章久薦達名聲動寰宇胷中蟠虹蜺行
矣須一吐伊予百無堪投老尚好古垂竿魚未食茹蘗
口忘苦唯君最相知稱謂等鮑庾君歸我何適形影守
溪滸時寄一行書焦枯望霖雨
　　謝涇川宋宰惠近詩
不到涇上邑倏忽二十載環山敞樓閣金碧想未改長
溪拖翠玉洗月發光彩秋聲咽松杉夜氣馥蘭茝白鳥
自成羣黄猿行作隊仙人控鯉去巖下遺跡在猶疑深
雲中彈琴尚相待唐儒工翰墨石壁露璀璨意有神明
憐塵蘚不得凂地勝來俊哲宋子今出宰公餘綴吟筆
爛漫排珠琲又如崆峒兵百千森甲鎧寄我數十篇翛
然起沉痗胷中强搜抉舊學久荒餒欲追天馬蹤蹇蹶
竟難逮撫巻懷昔遊魂魄飛黤黯何當裂雲牋看君吐
江海
　　寄杭州天竺辨才大師
我聞辨才師解空稱第一病子得摩頂其疾頓若失救
物運真悲了心非幻術聲名動寰宇退身性愈宻峩峩
龍井峰篁竹不透日終朝無來賓笻枝自横膝此道何
寥寥差肩佛摩法無生無不生一以貫禪律安得兩羽
翰歸飛參丈室稽首慕髙峯天地相終畢
　　送外甥法真一師
仕禄不及養勇往學金仙棄家如脱屣壞衣披稻田見
汝若見母令我涕泗漣我方齓齠時巨獄遭摧顛汝母
挈我往西江赴臨川愛育比其兒衣食無頗偏追隨二
三載思親我言還是時汝未産顧今三十年汝壯我已
老死者歸重泉悠悠記昨夢幻妄真可憐汝能逃世累
趣尚固已賢京華勿久棲還當擇深淵返窮生死本勿為
言句纒拭我衣上淚贈汝金石篇
　　送甥沈濟秀才下第南歸
炎風吹黄塵去興不可止丈夫固有命得失致悲喜何
當永相將錫山酌泉水
　　送胡子企大夫還臺
聨鑣出梅山倐然二十載君常佐天府我遂泛雲海音
書魚鴈絶夢寐想風采高車忽來過笑語殊璀璀故交
悉相忘而君獨不改天王堯舜資化柄付良宰網羅收
鴻鵠臺閣茂蘭茝君歸必殊顯發策救民痗形容入凌
烟丹青永無凂使我觀太平白首甘凍餒
　　投宿繁昌徐氏水閣
東池種蓮子西池養肥魚盈缸釀美酒滿盤具新蔬客
來徑一醉疑是桃源圖此事未足議弟兄皆業儒大弟
已登科髙名動鄉閭季弟復連薦豹變應時須長兄恬
自養雲卧隨巻舒物至我則應隠徳良有餘客有醉吟
叟六月騎蹇驢避暑尋名山遂登君子居飲弄池上月
一宿能清虚相看不相厭欲去且踟蹰
　　和姜伯輝見贈醉吟畫詩
蒼崖一萬丈中寫白玉泉飛鳥度不得而我長攀縁洗
盡心地垢吟成元化篇更復有何物一樽當我前忽逢
姜伯輝爽量涵水淵開談了無跡所得全於天便欲脱
青衫泛我江東船結交要終始相忘復頽然徑呼妙手
畫秋江霜景全氷輪正卓午照影無頗偏誰能騎蹇驢
世路空留連咄哉可以往揮手從飛仙
　　觀唐植夫所藏古墨
黒龍蟠黒雲久蟄黄金闕縁何落人間數餅若古月蝦
蟆不敢蝕利刀豈能截温潤比方玉芬香麝臍裂乃知
廷珪名桓桓久不滅植夫名世俊(彦範/之子)所蓄號奇絶䕶
以紫錦囊篋之復扄鐍渺思五季亂江南頗偷逸三主
皆能書撥鐙聳痩骨一朝歸大明流散餘故物金華座
右銘清凉自題佛二寶藏予家時時一披拂及睹植夫
墨清風愈飄忽異國想塵勞精靈豈沉没聊為識古篇
分手各蕭瑟
　　酬富仲容朝散見贈因以送之
牧之吟齊天太白詠秋浦至今三百年光焰不埋土我
朝文愈盛往往出前古仲容生相門璨然鳳凰羽作鎮
薄書閒盈編金玉吐牧之何足論白也真爾汝一朝解
符歸暫泊采江滸肩輿過蓬蓽髙談辰及午洗我塵坌
聽不覺歡欲舞又如熟黄粱連飡釋飢苦昔聞鄭國公
片言靖疆圉廟食配神宗昭昭仲山甫今逢族弟賢家
法中規矩郎省寧淹囘徃自結明主不惟蕭唐家繼踵
登相府請驅千里雲時作三日雨
　　宿鍾山贈泉禪師
夜半松柏響繞巖鸞鳳音披衣送遐盼明月方庭深樓
殷遍瑶層寶塔樓中岑定分付赤刀世故仍癡滛六朝
遺破塜四聖崇幽林香㕑飯玉粒千歲閒于今况逢大
道師妙傳諸佛心其徒五百人坐忘靜沈沈寶光泳琉
璃永無塵垢侵何以明歸仰頓首興微吟
　　送倪敦復往池州决獄
忽領外臺檄離家不辭艱破雪渉逺道侵星出重闗提
刀聊四顧决獄談笑間旦經五峯寺遂發九華山朗飲
雲泉秀妙依松石間琳瑯如得句先寄南風還
　　送敦復至觀音寺再用前韻囑别
太道既如砥安輿寧險艱通溝水決決出林鳥闗闗紫
詔下天外黄氣生眉間歸當趨玉階豈容眷名山接物
齊彼分存誠肅吾閒我心如路草願君與春還
　　陶然軒呈孔掾
我醉不在酒心常醉扵天出處無固必四時任陶然世
網誰拘拘㝠鴻自翩翩隠凡樂吾樂陶然名此軒採掇
富菊杞芬香籍蘭荃啼鳥助春喜相呼語涓涓好風集
清㣲時寫朱絲絃秋月瑩池上臘雪堆簷前客来亦把
酒客去醉還眠為君發短調意將千載傳
　青山續集巻二
欽定四庫全書
　青山續集巻三
　　　　　　　　　　　宋　郭祥正　撰
　古詩
　　越州飛來山
物之體性重惟有石最堅迴風捲黄沙直下萬丈淵如
何崔嵬山乃解飛青天瑯琊趨㑹稽道理固甚懸想當
初來時詭異可得言豈非巨靈擘或謂秦帝鞭雷公挾
電母歘霍相後先夸娥負崖脚天帝撮其顛北斗借神
兵虎豹下九關海王驅魚送百里聞腥羶悲號與憊喘
灑汗成流川呼雲以自蔽日月不得宣棲鳥失其巢哀
哀啼白猿草木困擺撼枝葉半不全置之秦望陰百怪
散寒烟有龍走不輟化作錦色鰻攢身入竅穴噴出清
泠泉都人駭相報平地見巍然既來亦能去惟恐復騰
騫浮屠鎮其上副以屋蟬聨朝吟諸佛經暮講西方禪
以此相縶縛羇孤幾千年我聞已有日今朝始攀縁髙堂
置美酒逺目凌孤鳶老僧為我説指畫當我前是否難
致詰且進黄金船
　　和常父寄經父
候得早潮來江邊風又起錢塘與海接浩渺無涯涘長
鯨呼鱷魚蛟龍正掉尾豈惟波浪聲號泣半溺鬼臨流
不敢渡尋尺如千里儌幸亦可往無力觸萬死蕭然古
山根客棹於此艤吳亭明可數游觀信為美安敢慕紛
華而不重行止囘首卧龍居想在青雲裏相思寂寞晚
誰伴西樓倚
　　見潮
朝亦見潮來暮亦見潮來維舟不敢渡西望興悠哉
　　秋夜舟中
昨夜强風萬弩過舟中側聽披衣坐秋來已覺陰氣繁
晨興更見波濤大衰梧弱栁不足數脩篁摧折幾百箇
飛廉鬱然方用事一威能令萬物挫人言風怒未渠央
我觀暴忽勢不長㑹見平川凈如鏡刀魚鳴㯭過錢塘
　　和常父望吳亭
深灣謂無風試向江頭望混混過新潮峩峩起層浪前
驤復後踊極力不相讓踣落皆有聲擺觸頗用壯游龍
出鬐鬛怒馬軒頸項紛綸白雪外疊去不知向勢將銀
漢接髙與海門抗吳城挂水墨越佑増怊悵我欲絶横
流忠信固可仗丈夫七尺軀魚腹豈易葬緬懷馮河戒
艤棹未敢忘夜夢大樽浮東行視溟漲入宫謂陽侯舉
袂揖伍相問其孰呼吸乃使此倔强謝云天所為兹語
吾恐妄却欲詰蒼蒼無梯不能上
　　和常父初五日渡江
半旬治西陵霖雨注船屋昨日風更豪江邊抜長木初
宵尚哮吼海水皆倒蹙向晚稍蕭條飛廉想遭戮重雲
掃陰晦皎皎見星宿大哉天地内變化反手速我行不
憚早畏此潮信促刀魚頗輕㨗舟子短結束十夫共一
艣喜噪若趨陸船頭列火炬幕下燒綘燭蛟龍睡方醒
水陸駭竄伏吟哦未及終已在吳堤曲青山繞逶迤樓
閣媚初旭錢塘雖舊遊夢想常在目便當跨月輪俯耳
聽清瀑重陽復不逺共采巖前菊
　　遊六和寺
同尋六和寺去旁蒼崖行崢嶸石林氣㶁㶁流水鳴見
此俗慮減入門心更清盤空到窈窕小憩山前亭天晴
修竹外颯有風雨聲僧云金魚池近日秋雨足餘波落
清壁散作雪色瀑徐興視其流登髙穿屈曲忽逢白練
飛碎㸃濺珠玉清冷振毛髪瀟灑盪心腹金魚在何處
演漾戲平緑鱗鬛老愈黄㸃漆作雙目憶為兒童時嘗
戲此池旁聞人説金魚已謂百嵗强今踰二十年僧死
草木荒此魚尚無恙纎質不改常謂魚非靈物安得擅
久長四海波浪髙三江網羅宻長鯨喪明珠幽暗無白
日我疑龍變化就此溪中逸紛綸乾坤爭浩蕩風霆出
何如守一泓無得亦無失
　　和常父湖州界中
常民踏車將納水今民踏車將出水大田不復見溝塍
洪潦汗漫連千里昨在㑹稽固已聞湖州春雨夏不止
吹堤巻石冐城郭餘波之瀦此乃是至今蒲嬴在民屋
塜樹伐盡生葭葦茅簷破漏不暇完父子㷀㷀痩相倚
西風揺落天地秋下汙上萊無所收新田今已不可種
問民出水將安求水乾魚鰕或易得且以咀嚼充飢喉
貧者往往鬻兒女征繇紛紛復不休我從農夫遺斗米
自顧飽食誠堪羞四方近日窮苦乏嗟我有意奚能周
　　戲張子厚
子厚誇善棊益我以五黒其初示之羸良久出半策波
衝與席巻揉攘見敗北我師如𤣥雲汗漫滿八極子厚
若殘雪㸃㸃無幾白是時秋風髙萬里鷹隼擊鷦鷯伏
深枝顧視頗喪魄勒銘亭碑陰所以詫棊客
　　泛漣水
漣漪二十里清淡得我性微風不復揺天水相與淨秋
容入崖栁晚色依漁艇髣髴㑹稽遊南湖似明鏡
　　楊道中同行而追隨不可及聞先生在海州
紫芝眉宇不可見一葉小舟如掣電青山雲外半出没
白鳥溪邊空絢練朝行蒼莽帶殘月暮宿蕭條聞落霰
豈無斗酒為君傾起望滄波隔長堰
　　日出
仲冬十一月我行赴髙宻路出東海上晨起駭初日騰
騰若車輪只向平地出較於昔所見得此十之七蟾蜍
尚弄影皎皎横參畢輝光一迸散夜氣掃若失扶桑想
可到俗慮苦難訖壯觀曾未厭側歎流景疾
　　早行(此篇文鑑所載稱經父詩據孔氏遺藳/乃毅父作遺藳毅父親筆當以為是)
客興謂已旦出視見落月痩馬入荒陂霜花重如雪海
風吹萬里兩耳凍幾脱嵗宴已苦寒近北尤凛冽况當
清曉行遡此原野濶笠飛帶繞頸指强不能結農家烟
火微炙手粗可熱豈能迂我留而就苟且活仰頭視四
宇夜氣亦漸豁苦心待正晝白日想不闕
　　夢錫惠墨答以蜀茶
墨者質自黒黒者墨之宜所以陳𤣥號聞之於退之近
世工頗拙取巧惟見欺摹成古鼎篆團作革靴皮揮毫
見慘淡色比突中煤誰最畜佳品鄭君真好奇贈我以
所貴有不讓金犀堅如雷公石端若大禹圭研磨出深
黝落紙光陸離較之囊中舊相去乃雲泥辱君此賜固
以厚何以報之乏瓊玖不如投君以耆好君性耆茶人
罕有建谿龍鳳想厭多越上槍旗不禁久我收蜀茗亦
可飲得我峨眉髙太守人情或以少為珍心若喜之當
適口更憐此物來處逺三峽驚波如電巻江湖重覆千
萬里淮海浩蕩漣漪淺舍舟登陸尚相隨今以答君非
不腆開緘碾潑試一嘗尤稱君家銅葉盞
　　夜聚楊節之秘校廨㕑
雲亂海天低風吹馬耳破黄昏訪主人同向幽齋坐談
資緑酒長歡敵紅裙坐倒載夜深歸雪花如掌大
　　止謁宣聖廟者
髙宻古名城其地近闕里絃歌聲相聞往往重夫子學
宫雖荒凉廟貎頗嚴偉上元施燈燭下俗奠醪醴髙焚
百和香競爇黄金紙所求乃福祥此事最鄙俚朝廷謹
庠序五路兹焉始建官以主之不肖實當此澆敝皆掃
除安可循舊軌丁寧戒閽人來者悉禁止嘗聞諸魯論
丘之禱久矣生也既無求没豈享淫祀夜亭甚清虚古
栢自風起悦之以其道吾祖當亦喜
　　還楊秘校賦
楊君示我賦一編讀之百復不能已新詞琢就若瑶琨
故實織成侔錦綺可憐苦心自少年近日改科無用此
雖然君才頗富贍貫穿縱横惟所使有如安車馳大道
左驂驊騮右騄駬東西南北皆可往但顧欲適何如耳
勉旃力習以待舉尺一佇聞招特起他時名望壓盧駱
濶步青雲此焉始
　　常父寄蕈
此物固已美採之從歴山蒙兄逺相寄深意在加飱冷
落虀鹽地蕭條蓬艾間書云次越品寧復昔時歡
　　讀莊子
損此以錙銖益我以千金豈足為輕重徒能勞爾心覆
彼以狐貉蒙此以絺綌豈足為厚薄徒能損卿徳南山
有鷙鳥睥睨天地秋有意横八極固非守一丘老鴟嚇
腐䑕安可施於此鴛雛尚不屑况非鴛雛比
　　郡官送楊文思獨以事不赴
怱怱行人行車馬已在坂主人留客止客畏白日晚陽
關發哀唱春物况滿眼城中流水長離恨不可浣我雖
居學宫不往若疎懶斯心獨揺揺送客千里逺
　　夢錫楊節之孫昌齡見過小飲
夢錫更時事恢然君子儒節之瓊樹枝秀氣發扶疎昌
齡出相家謙謹乃繩樞三人于交游得一固有餘日暮
俱訪我止駕共躊躇四天忽陰沉風聲若江湖寒色尚
可畏促膝同附爐髙宻酒雖貴為君開一壺拳栗自東
越殷榴從上都羮烹歴山蕈膾斫注溝魚鮮蛤實海錯
肥羊非市屠後食淮南蓴此皆比所無主人不敢愛且
以為賓娛夢錫飲中豪節之亦其徒昌齡稍姦黠我勸
勢頗麄左手扼其肩右手進觥盂勉强為我盡淋漓滿
衣裾醉坐各忘去蓬燭已見跗幽談入鬼怪巧謔相揶
歈勿言輕此樂此樂勝笙竽明朝酒醒後相對禮如初
　　夢錫遺蔗
憶昔遊五嶺甘蔗彌野濶一來瑯琊城此味久所闕商
人自東南駕海連天筏所致雖不多愛養尚如活旁求
未得之分遺意特達中凝甘露漿外削紫玉滑漸欣入
佳境仍喜對髙節應知方著書持此解消渴
　　呈宋思叔縣丞
宋君我未識名譽素講聞海上一邂逅歡然如故人相
交但數語所見已終身固非輕許與亦有白頭新之官
頗迫促折栁長亭春馳情自今始悵望西南雲
　　寄舍弟
西園草碧色南湖水緑波五意亭上意爭奈艷陽何
　　二月一日
春時雖已半春色猶尚淺海上氷霰多城中花木晚今
朝天氣始微晴萬里東風照眼明南河截水共遊眺好
約扁舟載酒行
　　收家書
早承㑹稽信晚接清江使兩地千里餘尺書同日至既
知骨肉安復得鄰里事丁寧問兒女委𤨏及奴婢開包
視封題親故各有寄牛狸與黄雀路逺不易致東人罕
曾識專享無所遺豈徒抵萬金鼓腹快異味
　　春天
春天酣酣睡最美日轉花陰猶未起須㬰夢覺聞風聲
波濤翻空千萬里出門四望氣慘慘寒色射人如潑水
旋見大雪落交加向晚綏綏尚不止游絲栁絮復何有
百鳥巻舌愁欲死陰陽變化固有漸乃何暴忽有如此
清江野客心傷悲寂寞無言對桃李
　　觀舞
宴館簇金絲繡茵呈舞旋雲鬟應節低蓮步隨歌轉勢
多體不犯妙絶乃習慣含笑有餘情小揖更微盼
　　寧采
寧采糞上英莫折園中栁人情愈薄惡變態在回首紛
紛苦相攻把臂曾締友陰機多鬼禍似此奚可久巧言
奮南箕定籍挂北斗豺虎雖不食且使鳥啄口
　　城南
宻州三月猶有寒地平更在大海上昨朝雨上氣已晴
今日繁陰北風壯城南蹙水傍城流幾處垂楊繫小舟
傳聞寂寂無車馬紅杏夭桃各自稠
　　諸君送王仲勉户曹予以事不預遣人送緑楊一
　　　枝贈别
不能送行客贈以緑楊枝試看青青眼此心當自知
　　春風
春風掃浮雲萬里青天出三星次第陳明月入我室昨
宵苦陰雨並坐不見膝相去能幾時皎皎如白日
　　送夢錫往齊州
望君之行車既逺目亦收惟有隨君心千里不能休我
兄在歴城相别嵗已周音問月三四東西交置郵豈如
一相見君今涉其州為我道亡恙深言致綢繆先馳魂
夢往迎子鵲山頭
　　晚出
空城鳥欲棲漸夕收寒暑槐葉緑生風椿花落如雨出
門何所適有口不敢語披豁向青天望銷雲一縷
　　常父寄半夏
齊州多半夏採自鵲山陽纍纍圓且白千里逺寄將新
婦初解包諸子喜若狂皆云已法製無滑可以嘗大兒
强占據端坐斥四旁次女出其腋一攫已半亡小女作
蟹行乳媪代與攘分頭各咀嚼方愛有所忘須㬰被辛
螫棄餘不復藏競以手捫舌啼噪滿中堂父至笑且驚
亟使啖以薑中宵分稍定久此燈燭光大鈞播萬物不
擇窳與良虎掌出深谷鳶頭蔽髙岡春草善殺魚野葛
挽人腸各以類自蕃敢問孰主張水玉名雖佳神農録
之方其外則皎潔其中慕堅剛奈何藴毒性入口有所
傷老兄好服食似此亦可防急難我輩事感惕成此章
　　送董監簿赴舉
西風槐半黄行客車馬動揚鞭望都城壯氣不可控朝
廷新改科詩賦斥無用君能通古書義理頗折衷先鋒
陳典謨後騎出歌貢以兹趨大敵坐可圖百中青春聞
喜處醉弁宫花重去矣當自强勿作思歸夢
　　惜别為從道作
嘗聞直諒冠三友自古才難非特今今世脅肩事諂笑
君獨苦口工規箴我常從之求過失箕踞慢罵猶甘心
其言未必俱中理披沙往往逢黄金今將去矣誰復嗣
已覺别恨凌秋陰胸中抖擻宜一盡留作更見相思深
　　送從道
去年風雪攪天暗君馬區區之海涯今年苦寒又訪别
正是去年行役時信陽雖逺重來得小桃常探春消息
如今官滿去不返又見花開誰記憶乾坤浩蕩歸無鄉
嵗月崢嶸老相逼一官奔走隨所使後期㑹合知南北
篇詩惜别人少和須知此别真可惜黄髯半醉舌若蜚
它日樽前無此客
　　出城
駐馬河之西送車皆已返郊原人漸少風物秋將晚身
如獨鳥輕意與青山逺
　　迷途
吹燈治行裝戴月即前路深村苦多岐乃使行者悞東
西皆可往曲折何所遇泥中虎鬭跡草木新封墓陰雲
忽以興四顧增恐懼及今亦誰咎初失在跬步林木杳
崢嶸丘原莽囘互雖聞叱牛聲欲問不知處
　　費縣
涂經古費邑遺堞草萊平東瞻龜蒙出西望顓臾城不
擾以畔召仲尼猶欲行許由亦有塜孑孑何獨清
　　遇雨
客行日暮飢且渴况值漫山雨未絶蜀黍林中氣慘淡
黄牛岡頭路曲折狂風亂掣紙傘飛痩馬屢拜油裳裂
記得黙齋端坐時唯愛霶𩃱洗煩熱
　　宵興
宵興視星斗側身坐長歎秋風忽已至萬木鳴珊珊垂
髫初執巻結髪乃彈冠功名當及時一失何由還丈夫
惜少壯日月如走丸念躬累尚寡筋力無所難白首佩
黄金意氣亦已闌所以飛騰心顧盼生羽翰詩人詠嵩
髙不爾歌考槃胡為兩未决碌碌守一官
　　呈夢錫
妻孥能相期每出必遽還如其歸稍晚必謁鄭推官
　　又
與君來往半嵗餘三日不見已為疎入門褫帶不相揖
下馬且復休僕夫形骸禮數不足問但論肝鬲之何如
昨朝萬事俱撥置與子齋中同附爐去時苦寒冒風雪
歸路清輝踏霜月但取樽前笑語歡豈知門外陰晴别
　　韓大夫城
大夫今安在唯有廢城存流水抱沙曲依依楊栁村居
者五六家荆榛深閉門青青麥隴直藹藹桑枝繁牛羊
任所適僮稚更不喧啼鳥靜逾逺落花風自翻昔稱老
農賤吾意埜人尊謀身莽無定太息視乾坤
　　青州作
京東地平夷自古四戰國九州此居三山海在封域北
趨京洛近南巻江淮直富饒足魚鹽飽暖徧牟麥英雄
欲飛騰假此為羽翼隆凖蹙秦亡金蟇伺唐隙方今不
憂此所重只西北兵防最寡少主帥失銓擇蒿萊蔽城
隍繡澁滿戈㦸慢為盗之資忽者禍所植吾視士大夫
赳赳半雄特謌謡尚慷慨濶達本多匿腹心宜先安豫
備乃長策衆方頌太平我乃虞盗賊雖言亦誰聽痛哭
損肝鬲
　　立秋日呈夢錫
今日纔立秋凉風已蕭瑟我不感時節念子行有日憶
初同赴官相後惟一月子先脱然去我獨不得發江邊
舍未完汴上生計足古之仕為榮今則富者福子隨鴻
鵠髙我戀升斗食豈徒别離悲更有長太息
　曾子固令詠齊州景物作二十一詩以獻
　　閲武堂
開拓乾坤逺歡娛嵗序深堂前猶閲武自是太平心
　　閲武堂下新渠
東萊細溜長西去餘波漲能收四海心樂此一渠上
　　凝香齋
東郡經年久西齋一事無蕭然靜相對惟有博山爐
　　芍藥㕔
芍藥花初發牽公詩思濃露紅烟紫句全勝緑盤龍
　　仁風㕔
太守政如何兹焉名可見齊州一萬家揮以袁宏扇
　　竹齋
淅淅風敲韻亭亭日轉陰公應喜來此相得嵗寒心
　　水香亭
龍頭落潺湲雁齒駕清淺夜闌氣益佳雨霽香尤逺
　　采香亭
芙蓉近可搴香草供幽賦公才奴命騷此是冥捜處
　　靜化堂
四境靜山川一枕閒風月野水抱城幽青天垂木末
　　鵲山亭
老杜詩猶在重華事已無千秋陵谷變塵起鵲山湖
　　芙蓉橋
出城跨岧嶤驚目見花艷飛蓋每來游佳境此其漸
　　芙蓉臺
漾舟入芙蓉花亂舟欹側安稳此凭欄清香生履舄
　　環波亭
瀟灑塵埃外崔嵬清淺中四軒春水濶兩岸畫橋通
　　水西橋
景物此清淡幽尋當細論恐人容易過常鎖水西門
　　水西亭
河流春已深野色晚更靜生計慕園畦歸心俯魚艇
　　西湖
芙蕖十頃濶藻荇一篙深晚日江鄉景秋風澤國心
　　百花橋
花滿紅橋外尋芳未渡橋春風相調引已有異香飄
　　北湖
塵汚逺已留渌淨此不雜僻招水鳥棲清數游魚鬛
　　百花臺
南瞻復北顧春水緑漫漫此地尋花栁全勝别處看
　　百花堤
花發紅雲合公來醉玉頽傍城行怯逺却泛小舟迴
　　北渚亭
髙深極前臨蒼莽接迴眺齊州景物多于此領其要
　　又寄夢錫
自君卧漳濱我意恍若疾無人與笑言兀兀守一室當
寢或不寢當食或不食有思氣填膺可駭幾戰栗想君
端在家比我乃安逸妻孥以嬉遊簿領久閣筆南城趨
北城道路無所隔我豈無僕馬子不見賓客哦亭足清
風林木助蕭瑟葵花無數開蓮葉亦已出起來定何時
幸㑹能幾日已經篘白醪待子歡促膝
　　寄王達夫髙宻令
髙城已吹角月暗星河落與子語不休青燈同寂寞平
明車馬去怱怱一飯相邀不得同交情世契兩皆厚東
望白雲千萬重
　　謁夢錫見几上粉箋援筆書此
飄飄(一作/靉靉)雲容髙慘慘日色薄此時駕君車去意不可
縛鳴蟬送凄切白露催揺落山城更海上觸目添蕭索
　　晚集城樓
髙樓百尺脩木尾面對南山翠相倚凭欄談笑青雲裏
秋標摩空日色死海風蕭蕭東萬里吹襟洗髩清如水
下視黄埃濁波起車馬紛紜只螻蟻
　　陰山七騎
青氊作帽黒藥靴進退颯颯生風沙胡歌胡舞兩拜跪
問胡何為乃至此象胡之人假為之朱顔的皪秀兩眉
手操弓矢仰視天如見飛鴈馳平川主稱此樂直萬錢
坐客競飲黄金船世人見識無百年追歡取快貴目前
當時被髪祭於野自非辛有誰知者
　　君住
君住水西我水東東岸波生西岸風哀哉中截錦繡段
上襦下裳冬一半小星隆隆怒且鳴前驅貪狼後攙搶
何如盡遣收芒角惟放當天皓月行
　　雞冠
我初種雞冠其小乃毫芒曾未得幾時忽已過我長根
株既猥大枝葉亦開張吐花凌朝曦生意殊未央陰風
自西來憯淡驅清霜一夜忽變故葉萎花已黄當此繁
盛時為爾償壺觴及今乃腐草好玩安可常呼童盡翦
抜昔恐踐踏傷庭除稍曠濶耳目加清凉竹枝久蒙蔽
迥立獨蒼蒼
　　月三章
夜如何其月在隅問行何為乃躊躇海波壓輪不得驅中
庭有客心不樂欲挽玉兎鞭蟾蜍
夜如何其月正美起視萬物如明水山魈避人鬼火死中
庭有客立不移何暇眼力看箕尾
夜如何其月落愁光輝奄奄星益稠白雲擁漢波不流中
庭有客心不樂放志萬里誰能收
　　代小子廣孫寄翁翁
爹爹來宻州再嵗得兩子牙兒秀且厚鄭鄭已生齒翁
翁尚未見既見想懽喜廣孫讀書多寫字輒兩紙三三
足精神大安能步履翁翁雖舊識伎倆非昔比何時得
團聚盡使羅拜跪婆婆到輦下翁翁在省裏大婆八十
五寢膳近何似爹爹與嬭嬭無日不思爾每到時節佳
或對飲食美一一俱上心歸期當屈指昨日又開爐連
天北風起飲闌却蕭條舉目數千里
　　詠無核紅柿
林中有丹果壓枝一何稠為柿已軟美嗟爾骨亦柔風
霜變顔色雨露加膏油大哉造化心于爾何綢繆荆筐
載趨市價賤良易求剖心無所有入口頗相投為栗外
屈强老者所不收為棗中亦剛飼兒㦸其喉衆言咀嚼
快惟爾無所憂排羅置前列圓熟當髙秋且以悦一時
長久豈暇謀咄哉潰爛速弃擲將誰尤
　　寄從道
憶初撫掌笑嘗謂子猿猱斑然武而文譏罵舌若刀髭
黄喉骨結内敏見秋毫論官則甚微意氣一何髙今思
乃麟鳳百十未易遭子行白日靜囘首常蕭騷聞子在
定州深山坐披毛何如東海上萬疊觀波濤不見嵗再
晚北風方怒嘷圍爐奏美酒思子持蟹螯
　　食桃
翦彼十圍木架此百尺梁十圍不加大百尺不加長胡
為被錦繡空爾飾文章根斷膚已剥至朽不復昌(一作/榮)
食桃棄其核下與糞壤藏(一作/并)雨露之所濡發生乃微
芒囘首枝榦大冉冉出我牆開花又結子意態何煌煌
　　出郭
出郭十里餘蒼莽迎逺目柔枝强崢嶸榆柳已老秃誰
言禾黍熟飢鳥不滿腹平時想郊居至此思邑屋北風
吹層陰冉冉白日速及歸已云暮景色異初矚去年十
二月踏雪兹往復嗟今再見冬囘首如信宿
　　太守視新堂
遥遥元崇胄藹藹東州守留心學校事遇我若寮友蔽
空起新堂鼛鼓百夫走枉駕親視之丁寧到榱枓北風
沙眯眼佇立相與久宴我登哦亭推我居席首初嘗百
花釀肴簌無不有是日十月中新霜脱人肘醺酣一消
鑠和氣囘物朽昔人歌魯侯在泮嘗飲酒我今作此詩
亦綴以厥後美哉姚侯政豈弟民父母此詩所不歌先
已載民口
　　日月
月行一何速暫上青山還復落衆星厥弛不肯休參横
畢直爭頭角日行比月更疾馳一日一夜繞天圍光輝
所燭萬里同墻邊炙背快老翁
　　孤雁
空城夜已寂一雁度雲端汀州亦可至何不怯霜寒豈
非防暗禍驚矯失自安孤音訴明月天髙路漫漫以鶉
置懷袖比汝乏羽翰蒙恩傍温暖豈念宵征難
　　祈雨
皇天久不雨旱風滿東國春田廢鉏犂秋事闕牟麥縣
官𦂳租税守令抱憂責交馳謁羣望不敢愛牲帛而我
處學宮于郡乃賓客霜寒怯早起卧聽車馬適方兹祈
求急不預奔走役精誠獲蒙報豈不沾潤澤古有支離
形亦有支離徳而我頗施施支離在官職雖然憫元元
覽鏡見顔色髙詠雲漢篇千秋意悽惻
　　墻東新圃
平時乃糞壤此日遣把鋤豈徒植花卉兼列果與蔬去
家無百步幽境若村墟君公兹避世聊慰憶荒廬春風
尋細草夜月倚髙梧穿垣置小户直接東城隅
　　食鰒
風流東武鰒三月已看花及冬稍稍盛來日滄海涯味
腴半附石體潔不藏沙被之以火光何幸掛齒牙一舉
連十頭不復録魚鰕海物類多毒惟汝性則佳漬水洗
病眸七九為等差况今咀其肉課效想更佳劉邕最可
怪辛苦剥瘡痂
　　食梨
東方早寒雪霜摰新梨十月已滿市削成黄蠟圓且長
味甘骨冷體有香芳尊命友先衆果百十磊砢升君堂
贈君玉壺層冰之皎潔副以金莖皓露之清涼奈何撥
火取煨栗梨雖至美或不嘗顰眉三嚥手摩腹謂此發
病為第一奪之兒口餳止哭君不記南方無此物五更
酒渴喚水時思此千里莫致之及今乃以多見賤南方
橘柚東方梨
　　十月二十一日夜
紞紞有如打兩鼓星河漫漫參在户百鳥已栖人不行
西南洶洶有異聲有若鬼神移山嶽又如戰敗百萬兵
出門望見乃火起椽落瓦裂咫尺鳴問之相去一里間
紅光灼灼侵天明長烟涌波月魄死其間有物如撒星
是時久旱水泉竭髙屋一燎如毛翎小兒但知聚看笑
不知擾擾人縱横皇皇奔走最可念耿耿不寢心飛驚
明朝出視火起處焦木頽垣不知數白頭老姥啼向天
歎息之聲滿行路
　　觀馬騎
馬軍上馬挾角弓東西排列次序同鳴金一敲馳且射
七十二疋囘旋風黄塵紛紛有殺氣得雋聲呼動天地
想見陰山血戰時出没飛騰千萬騎
　　㑹食
學宫不置酒相聚惟一飯公家事何多客至日已晚乘
飢騁大嚼美惡寧復揀僕夫無所餘顧我色不滿潑茶
旋煎湯就火自哄盞從容共談謔熟視笑而睆昌齡豈
其愠策馬獨先返
　　集于昌齡之舍
初筵悄無語良久歡意發就爐自温盃覺此飲量濶既
觀舞袖垂又聽歌聲闋醉心徒紛紜醉眼成恍惚勿輕
栢直狗所負尚可悦當年入績事今日逼華髪愈令坐
客心感歎惜時節夜長更恐曉起挽青天月
　
　
　
　
　
　
　
　
　
　
　青山續集巻三
欽定四庫全書
　青山續集巻四
　　　　　　　　　　　宋　郭祥正　撰
　古詩
　　陶然軒呈孔掾
吾醉不在酒心常醉於天出處無固必四時任陶然世
網誰拘拘冥鴻自翩翩隠几樂我樂陶然名此軒好風
集清微時寫朱絲絃秋月瑩池上臘雪堆簷前客來亦
把酒客去還醉眠為君發短調意將千載傳
　　迎神
木摵摵兮若有聞風囘囘兮吹塵神之來兮何暮斗斜
月落兮夜將向晨跪捧香兮謹以俟久注目兮山雲
　　酌神
不敢吿勞兮山之盤盤祀事孔修兮誠心亦殫陳肴羞
兮堂下奠㫖酒兮石之間神庶幾兮享此既醉且飽兮
留聽余言
　　禱神
嵗且大旱兮田事甚荒疫癘將作兮火菑流行循神之
名兮其徳有常靈鑒不逺兮照此忱誠出雲洩洩兮零
雨其雱庶幾此民兮不乏粢盛
　　送神
巫傴僂兮告神將歸屏息再拜兮儼若初來神之樂兮
游衍風為車兮雲為旂槁者待蘇兮瘠者需肥自今往
兮余日望之
　　大風吟
昨宵月暈大如輪邪氣來逼金波渾嫦娥怨泣帝所䎹
飛符北方起風神聲如驅濤洗陰雲欲以快意乃自昏
紛紛欲盡南山土散作彌天萬里塵
　　兄長舟次㑹稽以十月九日發書清江親故以此
　　　日遣使仍以十一月十二日同到去嵗㑹稽書
　　　清江人亦同日到嘗有詩記其事
清江在何處限以龍王大孤磅浪之險阻鄱陽彭蠡淮
海之波濤㑹稽在何處錢唐江邊風浪惡金山寺下黿
鼉驕大冬雪霜道路塞飢年往往多盜賊如何兩處發
書日月同至此亦不差頃刻開緘讀訖更反復兩處久
不通消息丁寧勞問若相見滿堂歡喜動顔色枝間鵲
噪今幾日總報平安豈非吉年年嵗宴享異味牛狸黄
雀并金橘從容進僕問鄉閭歸心倏起成蕭瑟
　　十一月二十日徳音
敇書夜半至主者不敢發星辰稍低囘萬里收落月平
明宣帝詞軫慮極慘怛所憂在愆陽雨澤嗟久竭周王
望雲漢湯后訟女謁又聞泰一馭已駐黄金闕所至為
福祥行當掃災孽因兹四大青洗滌如海濶上刑脱窀
穸輕繫弛縲絏生還幸可期向者或長訣讙呼滿行道
感泣有白髪茍非皇恩深安得汝輩活千城聚和氣散
作連天雪
　　宿澇澤
出城雲物好更聽歌聲發行路已微陰暮村逢霰雪衾
寒不成寐奄奄殘燈滅
　　召伯水落
朝落一寸水暮落一寸水巻水去入湖更值南風起舟
行意雖急滯礙乃如此矗磯在吾前千艘正銜尾
　　舟行却囘
清晨移舟出沙觜宿氛巻盡天如洗日髙五丈行十里
白雲之中黑雲起囘舟急趨舊泊處四山沉沉日色死
逆風颯颯初尚微浪頭已髙白參差又聞西南崩崖陷谷
有異聲大風横擊波如陵操舟之子雖習貫掣柁才開
又投岸有如磁石引針去時時颭撲愁中斷長篙勁艣
不易勝僅得入口如再生迴望後舟尚出没使人淚落
肝膽驚昨日廟中奠㫖酒巫語甚吉許我行奈何中路
輒反覆欺誕何者為神明豈非風者天號令必欲逆知
非汝能浪傳消息得醉飽萬一猶足為威靈
　　長蘆詠蝗
飛蝗乎飛蝗乎誰使汝為飛蝗而如此之孽也一氣所
生乃自然百蟲之中何為者若嵗大旱汝則多人雖畏
之可奈何來時漫不見首尾往往蔽日連數里河南却
集河北岸東村西村閙如螘捕逐千百才十一入地如
錐又生子山林所過為一空萬口颯颯如雨風稻粱黍
稷復何有田疇已盡腹未充農夫去嵗望得雪千耦輩
作乘春發耕耘喜及苗已長與汝何寃乃遭齧忍見深
冬痩如腊徵賦繁興蓄積缺我有薄田在江州五嵗之
中三不收流災得無及彼土摶手安敢期髙秋陰陽調
和非我事凍餒逼迫同民憂有生所往隨有累不及飲
啄波中鷗
　　金陵觀雨
丞相初下車憂勤到南畝旱乾為祈禱甘雨輒盈缶氣
從鍾山發浪入秦淮吼崩騰與擺蹙執熱復何有我時
在舟中清爽浮户牖垢衣得浣濯快意一搔首深宵對
明月滅燭坐更久昨日見投龍于今慰枯朽至誠必有
答况乃調元手
　　觀暴雨
怒雷殷殷西南天黑氣一抹如長烟鯨噓鼇噫(去/聲)蛟吐
涎龍呼其儔相後先散為飛雲葢蜿蜒以尾巻海灑百
川河伯乃在坎底眠震驚掉動憂不全白浪湧起髙於
船岡馳隰舞山囘旋崩衝擺落蔚髙騫聲勢烈烈孰使
然須㬰寂靜又改前餘氛倚漢猶青𤣥小鰕奮頭如自
賢神龍歸宫魚出泉
　　太平
長江巻波作沙色中有數頃如潑墨是為望夫之髙山
沉沉影落江心黒操篙下探不見底側行牽挽難為力
疾風為我西北來打鼓張帆何快哉百夫呼噪絶水府
心膽壯敵山崔嵬須㬰已入大信口囘聽怒浪聲如雷
姑熟堂前溪水清扁舟夜泊已三更微微雨過有秋意
漠漠雲開對月明
　　觀牛渡江
荷蓑而騎彼牧童驅牛亂流江水中徐行不復用鞭箠
母當其前犢後從濁波沄沄出頭角見者往往疑蛟龍
牛身千鈞水不測步步乃與丘陵同天機自然有所解
物理如此誰能窮君不見軋犖山腹垂至膝一馬不能
載其躬帝前每作胡旋舞翩翩􁀙㨗如旋風
　　太平
溪行曲入四五里乃見州城大如斗人烟疎少白日靜
風物澄明新雨後古來豪俊多在此悵望千秋一囘首
謝家青山空自髙李白扁舟復何有
　　泊舟姑孰堂
﨑嶇遵狹港託庇倚葭蘆泊舟姑孰堂乃在溪上居此溪來
處逺東引丹陽湖微風起天外爽氣得秋初而我尚厭
暑巻簾心不舒蓬頭赤兩脚躑躅遶四隅坐砌未為愜
偃身卧碑趺中宵倦揺箑流汗落衣裾因觀今則然自
問昔何如情自有不足不見有有餘
　　于將軍
長安遣兵百勝强意氣何有漢中王七軍之心俱猛鷙
虎兕挿翼將翺翔睥睨荆益可席巻白帝城高如堵牆
秣馬蓐食朝欲戰雷聲殷殷山之陽沉陰苦雨十餘日
漢水溢出高騰驤蒼黄不暇治步伍攀縁蹙踏半死傷
計窮豈不欲奔走四望如海皆茫茫鼉鳴魚躍尚恐懼
萬一敵至誰敢當遥觀大船載旗鼓聞説乃是關雲長
蒙衝直繞長堤下勁弩强弓無敵者雖有鐵騎何所施
排空白浪如犇馬將軍拱手就縶縛咋舌無聲面深赭
㨗書一日到錦城隻輪不返皆西行將軍疇昔負朋友
若此昌豨猶得生循環報復雖天意壯士所惜惟功名
曹瞞相知三十年臨危不及龎徳賢歸來頭白已顦顇
泣涕頓首尤可憐髙陵畫像何詭譎乃令慙痛入九泉
淯水之師勇冠世英雄成敗皆偶然
　　紫髯將軍
華容女子哭幽囚吉利如虎入荆州縛其孤雛斂貔貅
長驅水步八十萬欲獵于吳吳主憂羣臣勸迎同一説
拔刀斫案心膽裂揆彼之量豈我容開門納狼計何拙
魯家狂兒策最長倡而和者有周郎區區黄蓋乃乞降
龍幡遮火燒赤壁東南風急天綘色江中戰舸岸上營
烟焰飛騰半焚溺雷鼓大進聲滿川輕鋭迫逐皆崩奔
紫髯將軍更歡喜曹公挫翅不得騫子布元表何齪齪
成敗之決在一言君不見甘露寶鼎間典午受禪吳猶
存青蓋入洛雖可惜猶勝俛首臣老賊
　　武宗
武宗惟雄俊有臣委用專徳裕才畧大感恩罄所宣是
時巖廊上六合氣可吞論兵决勝負萬里在目前一平
回鶻兇再洗上黨昏楊弁不知時迺敢盜太原豈信明
光甲遣人斬其元廷謀昧知幾唯有君相然成立三大
功慷慨在一言風霆運不測日月朗髙懸李唐勢已去
至此岌復綿外内已息兵崇卑定乾坤遂令河北師弭
耳如孤豚事書史册上讀之快心魂千載若信宿凜凜
風烈存世人多説劍不見斫伐痕玩弄反自傷何用飾
璵璠迂哉賈生餌果爾房琯奔施為貴實效詎止衒空文
　　奉天行
蒼蒼行露出苑門孤城偪仄不可存賊兵之來若風雨
頃刻城下皆雲屯紛紛矢石蔽空黑天子垂泣對將軍
將軍提筆書滿背城中白丁久奪氣草軍之焚雖巳矣
雲橋百尺虹蜺起下瞰城中笑飲酒乾陵赭袍擁朱紫
朔方大將來赴急彷徨中路不敢入豺狼合從堪慟哭
翠華﨑嶇又巡蜀聖神文武何至此堂上有人面如鬼
　　天門山
惟天莽蒼蒼乃立此門闕山本如城連剖鑿中斷裂兩
峯競秀倚千古勢相戛大江方東來逼束不得洩瀦為
無底深散作萬頃濶想當割據時閉固孰敢發夕陽坐
荒亭詩思摹峭㧞清晨放舟出回首見呀豁西梁尚局
促壯觀心頗闕安得呼化工努力更一揠
　　靈璧東
明珠大貝玉玲瓏美人營營出深宫清矑一盼失英雄
羽觴行酒樂未終胡陵殺氣迴飛鴻投盃擲筯自挽弓
麾兵大戰靈璧東血流爭波入海紅何為羈孤鐵馬中
搗沙折木天北風突圍而出追失蹤四五年間蛇作龍
　　題贑州嘉濟廟祈雨感應
江東禱雨真靈跡香火未收簷溜滴城中到此夜五更
渡口歸時水三尺高田流滿入低田萬耦齊耕破曉烟
但願吾民得飽飯年年嵗嵗是豐年
　　答陳君佐戲吟
與君居兩郡如隔萬里道相從得旬日所恨大不早清
談已解憂大笑時絶倒贈我以古風應手拾瓌寶間亦
藏戲言顧我欲高蹈答子以不答羡子富文藻滄溟在
人外中有羣仙島相約逍遥遊飱霞食瑶草
　　遊子吟
逺遊如飛蓬漂泊天之涯不及百尺樓繫在垂楊堤琉
璃為鍾玉為斚繁絃促管花陰下青春此樂輸幾人容
身皇皇一羸馬
　　汴堤行
長堤杳杳如絲直隠以金椎宻無跡當年何人種緑榆
千里分陰送行客波間交語船上下馬頭揖别人南北
日輪西入鳥不飛從古舟車無斷時
　　酒帘
百尺風外帘常時懸髙閣苦誇酒味美聊勸行人酌但
澆愁腸寛奚畏守犬惡客心方揺旌逢此慰寂寞
　　書驛舍壁
巍巍使館開華堂行人舊題詩滿堂去年讀之多好語
今嵗重尋在何處驛吏却云官長來堊以赤白漫青灰
銀鈎錯落應手没當時嘲謔誰為才嗚呼萬事祗如此
古人豪强安在哉寄語征途往還客不如揮手落金石
金石雖堅有時滅君不聞海波成田淮水絶
　　發虹縣
驅馬汴河西從此游帝鄉瞻言驛堠短喜及春日長碧
瓦映茅茨人烟宻相望芻茭足供馬亦有酒可嘗旁觀
波瀾起萬柁攢舟航一跌性命已豈惟肌骨傷不如榆
栁堤中路隠騰驤去家漸及旬猶走淮楚疆却視故山
隠忽在天一方東軒復難到蘭􁈙媚幽香馳光不可留
游女已採桑
　　水頭
荒灣斗轉河如束千古癡龍卧空谷公然收水入毫茫
萬里崑崙傾不足春妍睡醒鱗甲開頃刻已放波頭來
衝稍掠槮何迅速噴雲濺雪爭崔嵬舟人傳呼隘兩岸
駭若百蟄逢驚雷連樁繫纜猶恐脱不爾船碇俱傾頽
須㬰水面平如掌客子棹歌船下上
　　峴山行
驅馬峴山南磴滑不能上惆悵石城人秋風揺兩槳
　　寄王彦昭教授
别君已經年相見如一日分教淮南生中路忽相失我
志如栁惠何嘗厭三黜君才似叔夜猶苦不堪七趣向
大抵同離合何不一輕裝入隋堤正值栁陰宻倉庚交
交飛布穀命其匹壯嵗甘逺遊豈暇念家室永城去亳
近馬足翩翩逸我往何時還君處不能出新詩近應多
爛熳排古律黄花不可見誰為子鳴瑟交遊固難得㑹
面那易必作詩寄秋風以寫胸中鬱
　　書所見
昻昂林邊鶴何事不天飛徘徊方塘面獨啄青苔衣得
非戀其旁修竹無芳菲高竿擢春秀清影弄朝暉曽於
畫圖見恍若迷是非興與佳景㑹悠然久忘歸
　　村鼓
潭潭村鼓鳴羡爾田家樂閃閃緑榆叢風清如葦籥我
懷物外趣世味久零落焉得太古民相攜去耕鑿
　　酇陽觀棊
繫馬酇陽岸湍波怒奔霆却坐南軒上曠若耳目清兩
翁方圍棊玉石相分爭初味若恬淡鋒交漸縱横攻南
意窺北翻覆乃人情計慮臨危出或從死中生勇者喜
見色怯者噤無聲誰云一秤小鬬智亦已精昔有爛柯
者棄俗遊崢嶸彼實方外人嵗月固可輕我今則異此
久為世網嬰一官猶坎軻三徑尚未耕妻子寄異縣飄
飄望東京寸晷猶可惜客子當念程飲水上馬去兩翁
任輸贏
　　蝴蝶行
蝴蝶飛渡河來河北花已落河南花正開盈盈採花女
撲打還家去推身飛入粉奩中芳草綿綿舊時路
　　枯栁
嵌枯路旁栁種挿從何年枯條不可見人立何巍然輕
脆豈耐久心腹俱空穿上無一鳥巢下繫萬里船想見
方濃時飛花舞青天行人多攀折慘淡駐征鞭今也傲
突兀東西過誰憐陋質非焦桐難試朱絲絃英華餘嵗
許白蟻爭囘旋雷公飛火試一照深處恐有怪龍眠
　　戲寄邵瞻逺
道人養金丹笑我飱芝术青瞳何皎然照應氷雪質壺
中玉樓好天外鸞驂逸境清莫回顧世味甜如宻
　　車班班
車班班入函關馬蕭蕭渡渭橋關下遊人不相識橋邊
美酒留行客海濶天高雲滿空風吹日暮還南北
　　發穀熟縣寄揚州同寮
清晨出古縣獨遇賣花翁芍藥三數朶瓊苞出漸紅皎
如情人未梳洗朱簾半掩嬌春風去年維揚陪勝賞此
花開謝旬月中名園勝刹處處有深畦淺壟無西東流
品已多搜絶異若數英俊遺凡庸邇來新花更竒巧造
化彫琢何時窮離家今日已千里雲雨浩蕩迷淮東而
今又及賞花月因循不賞花更空寄語維揚好相識花
時勉泛黄金鍾
　　别二友
鶴棲萬年松孤音夜號霜雙鳳想其悲一來助翺翔㑹
合歡未已離别慘可傷驚風動地起彼此隨飄揚鶴飛
望南去鳳亦歸故鄉囘頭失舊侣雲路徒蒼蒼
　　東樓置酒賞桃花
朱樓直瞰清池灣池上彩翠多奇山春山爛漫桃李發
倒影照映澄波間逺看已好重攀折堆積金盤霞間雪
促拍更歌金縷衣不辭醉倒花時節歸來酒醒夢闌時
袖上餘香猶未滅
　　寄勉甫
猛虎不伏櫪摶鵬笑韝鷹丈夫志四海羞愧守門庭君
實豪傑士貧賤鄉人輕憤發策蹇驢西走遊玉京負書
入太學大帶參諸生文章逸莫控學問驟以升曾未年
嵗餘譁譁得聲名定知有所立俯拾紫與青顧我孤陋
者聾瞽其聰明譬如山下泉碍險尚未行無人為激進
安得歸滄溟所願明君游揚波浩東傾此志何日遂長
吁涕淋纓北望風誼美心焉如斾旌
　　落花
嶺南冬深花照灼比至春初花已落乘閒攜酒到西園
鳥散蜂歸春寂寞江南此際春如何紅杏海棠開正多
歸期不及春風日猶見池塘著緑荷
　　送客到江亭
春江碧波渺天去兩岸紅桃落如雨主人到此送行人
落日留連㑹歌舞渡頭楊栁正依依拂水揺風千萬絲
看看亦整東歸棹誰折長條贈我歸
　　翦玫瑰寄晦之仍書此為戲
去年君嘗寄薔薇今年我亦寄玫瑰薔薇赭赤未足愛
玫瑰瑩赬花草魁南園春深桃杏落但見芳草連莓苔
唯兹皎潔滿欄檻玉冠瑶佩天邊來主人愛惜屢顧眄
賞心未暇攜樽罍寄君憑君巧吟詠仍須對景傾金杯
莫令薔薇竊見此恐遂羞愧不復開
　　寄鄒蹇叔
西園春深百草長殘花紛紛緑葉光蜂歸蝶散情已薄
獨我遶樹行如狂亟令沽酒藉地飲卧嗅落蘂傾金觴
醉來意氣頗脱略睥睨天地如毫芒狂歌大笑誰對值
山猿谷鳥啼斜陽却思髙陽舊徒侣安得飛至坐我旁
登城引望不可見雲峯古木徒蒼蒼
　　南卒
坐食者南卒驕與子弟俱負甲則俯僂荷戈不能趨嘈
然金鼓鳴氣駭失所圖固無一技良徒有七尺軀吾聞
孫子教弱女成武夫吾欲練汝輩使之虓虎如奈何天
子詔苦禁蓄兵書軍旅非素習壯士心踟蹰羣蠻屢騷
動主將復佐除有急何以報思之可驚吁
　　夜聞蒼鶴唳
為鶴不能白安用蒼其形厥頂又不朱無乃盜虚名雌
雄守枯木絶意冲太清夜號如嬰兒聒我夢寐驚日欲
火其巢念汝雛方生亟宜罷吻噪報我存養情
　　愍囚
囚豈不樂有父母囚豈不樂有室家公行刼掠自取死
迫于窮餓情非他腥膻所得能幾許哭入東市肩相摩
嗚呼法令難力救囚乎囚乎奈若何
　　移石
誰言磐石堅勢不可動揺健犢引大車載行速如飄良
因植根淺未免遷徙勞觸類當自省我今慎所操
　　春夕寄兄長
南北萬里道弟兄隔年别嬉鸞雙翺翔病馬隻羈紲反
關危坐久顧影愁腸絶清夜不可晨吟殘半窓月
　　養虎
西鄰養虎已被齧東鄰養虎計何拙哺之既久爪牙强
定看一日難羈紲寄語東鄰宜早圖野心變態在須臾
壯志匣中有神劍欲斬虎頭君許無
　　折楊栁
江頭楊栁春依依主人此時傷别離留連祖席日欲晚
風弄緑影揺金巵手攀長條贈君歸紛紛閒愁如絮飛
人生聚散似魚鴈此栁春深有幾枝
　　王昭君
昭君十五入漢宫自倚花艷如芙蓉黄金不買畫者筆
西子變作嫫女容羊車忽畧久不幸夜夜月照羅幃空
嬌癡怨恨掩袂泣常恐蘭蕙摧霜風不堪坐守寂寞苦
遂願將身嫁胡虜神仙縹緲下朝陽再拜玉墀辭漢主
天顔驚顧初相識自起欲留留不得吁嗟拂袖歸禁中
却看飛燕無顔色嬋娟去去陰山道幾日風沙貌枯槁
千秋萬古恨何窮墳上春風無寸草
　　春日行
鸎啼花笑清明天黄金買酒斗十千良時恣意一酩酊
醉倒扶起南堂眠須㬰更深淺酒醒明月當忩風起冷
閒愁萬緒從中來幾欲長號淚如綆
　子夜四時歌
　　春
二月春色來三月春色老東風收花去滿地留芳草
　　夏
火雲堆長空赤日沸岩瀑芙蓉已焦死不減篔簹緑
　　秋
慘淡秋雲高蕭瑟西風起坐感嵗華遷悲歌淚如水
　　冬
風凄薄愁雲雨冷成飛雪莫作苦寒吟行行桃李月
　　和經父秋夕
爽籟愛蟲吟凄音悲漏永青燈無定焰照此心耿耿風
生蕙帳寒月滿松窓靜萬慮歸寂寞都亡榮辱境
　　宿鍾山贈泉禪師
夜半松栢響繞巖鸞鳳音披衣送遐盼明月方庭深樓
殿遍層瑶寶塔棲中岑定分付刀赤世故仍癡淫六朝
遺破塜四聖崇幽林香厨飯玉粒千嵗同于今况逢大
導師妙傳諸佛心其徒五百人坐忘靜沉沉寶光詠琉
璃永無塵垢侵何以明歸仰頓首興微吟
　
　
　
　
　
　
　青山續集巻四
欽定四庫全書
　青山續集巻五
　　　　　　　　　　　宋　郭祥正　撰
　律詩
　　聞登萊大雪
聞説登萊雪一尺此中晴色更無雲安得北風從海上
滿天吹過玉紛紛
　　集于昌齡之舍
一醉昏昏萬不知黄昏促席夜深歸明朝唯見家人説
昨夜歸時雪滿衣
　　隨倅入京師答同官贈别
揮鞭西指鳳皇城疎野之心無所營預約牡丹花下酒
歸時節物近清明
　　途中口占
兩歲東州不自知人情全在欲分時餞行連夕侵銀燭
送别臨流駐玉羈望見䝉山思馬耳路經沂水憶清淇
歸來定得從容否寄語庭前紅藥枝
　　寄内
試説途中景方知别後心行人日暮少風雪亂山深
　　省謁有日
捧檄忻然喜可知輕裘淺鐙去如飛親庭一别今三載
即得從容戯綵衣
　　不雨
雨意竟寥寂浮雲如湧泉商羊空自舞霹靂謾加鞭溽
暑煩揮箑荒灣久住船何時出汚濁洗悶向清川
　　昔時
昔時過此心何如今時過此心何如回波為我將雙淚
逆上三江轉五湖
　　詠蘆
地近長蘆蘆已深舟行兩岸蔚森森能藏蛇虺連山澗
强庇蛙蟇接水隂疑汝此君無勁節使吾終日隔遙岑
春風暑雨多情思霜霰峥嶸想不禁
　　郭公
枉渚潮初落平岡日又西蘆叢深處泊惟有郭公啼
　　芙蓉堂
芙蓉堂下花如錦記得當年此泊舟今日重來皆蔓草
水紅無數强排秋
　　弄水亭
弄水垂吾手圓波觸石堤夜深翻斗極秋霽把虹蜺鳥
泛閑相得煙生望稍迷問源思杖策人指白雲西
　　趙屯寺
﨑嶇自牛徑蕭洒得僧房壊壁題名滿幽軒背日凉澗
花時委地隣竹稍過墻歸路風猶𦂳垂楊作意狂
　　揚子道中寄陳君佐
别我如不忍念君方索居蕭然對松竹獨自理圖書擊
鉢詩無敵連環辯有餘驊騮志萬里那久困鹽車
　　又
㑹合未云久笑言今若賖山空愁夜鶴野濶沸春蛙雨
漲新陂滿煙昏故壘遮輸君官守佚吟遍郡園花
　　天長道中
柔桑滿野麥平川晴色連坡雨在田顧影寂寥誰與語
據鞍閑暇不妨眠塵勞可厭非今日老大無堪異昔年
此去聊為上都客行當貨馬覔歸船
　　至盱眙作
郵亭繫馬日西斜却向盱眙望白沙春色淡中惟有栁
曉風狂過已無花古人出處真難一吾道窮通未可涯
白水黄梁不須具呼奴挈榼取流霞
　　寓目
枝上餘花脱盡紅行人驅馬綠隂中青春裁剪應辛苦
不凑東南一夜風
　　汴上行
芳草連坡掛栁錦春風巻地落榆錢時光解與行人别
若有離情應泣然
　　發青陽驛
悠悠驅馬汴河灣幾處郵亭畧解鞍春盡榆錢堆狹路
曉隂花雨作輕寒山川相背圖中畫日月雙移板上丸
行役漸多身漸老詩題聊寄旅程難
　　登靈驛作
晨裝獨入古河堤杜宇無端向客啼昨夜東風吹猛雨
綠隂遮合不成泥
　　河亭獨酌寄林次中
沙岸朝來雨乍晴東風舒巻栁條輕消愁亦有旗亭酒
誰與當樽唱渭城
　　偶書
季子縣頭思越國越王嘗膽望呉城少年莫念紛華事
功業多從辛苦生
　　入亳州界
贏糧襆被望都門路出符離日未曛清汴横飛天上浪
方塘穏鎖鏡中雲淮南風物多相似江上音書久不聞
寄語此山姑待我莫因西去勒移文
　　濟陽作
曾浮輕舸下長江依舊東風巻綠楊往事山川空滿目
新年鬚鬢欲成霜煙塵莽蒼隨長路雲日蕭條隔舊鄉
膂力四方男子事不須彈鋏苦悲傷
　　榆錢
鏤雪裁綃箇箇圓日斜風定穏如穿慿誰細與東君説
買住青春費幾錢
　　栁絮
風定漫漫雪不飛忽然飄去幾時歸瓊林金谷知多少
半入樓臺半拂衣
　　廢廟
靈宇何年置荒臺漸欲平丹青多冺㓕苔蘚太分明棟
宇非難復威靈想不行長林相蔽翳惟有暮鴉鳴
　　雍丘驛作
京塵漠漠稍侵衣秣馬雍丘日未西驛舍蕭然無與語
逺墻閑覔故人題
　　寄蘓子由
厯下攀逰今幾年相逢顔鬢覺蒼然西齋羙錦窺詩軸
北郭濃霞入酒船别思忽隨春浩蕩還期已過月團圓
君家早有為霖望莫學隆中但穏眠
　　入陳留界
青青麥隴鳥相呼淡淡長空尺靄無驛道寛平人語好
共知明日到皇都
　　自雍丘取别路至陳留界較汴堤徑二十里
平生羞㨗徑到此尚狐疑望斷澹臺路登髙賦所思
　　次韻偶書(自此至和子瞻西掖種/竹詩皆先生少時作)
淒風下殘葉疎雨滴黄昏山氣先冬冷江流入夜渾無
兵誅二鄙有策濟羣元欝欝平生志慿誰薦一言
　　有感
末俗皆趨利貧心獨惡華葛衣冬已晏黍飯日將斜岳
重淵騫伍毫輕許史家浩然忘世慮書劍一生涯
　　諭意
楚天隂易久顔巷意何孤貧賤身雖因英雄膽未枯西
山縻虎足北海拔龍鬚一劍何時起功成泛五湖
　　秋夜偶書
擊劍悲歌涕滴胸清時一向老英雄白狼黑犬如相犯
願詔南山矍鑠翁
　　贈王吉甫
項王戰敗恥歸東仗劍南遊寂寞中(吉甫去秋失鄉/舉役遊學於外)雨
雪蕭條千里暗乾坤浩蕩一身窮文章未屬清時用論
議徒多烈士風四海望霖龍折角為君悲絶訴蒼穹
　　其二
生計簞瓢少鬱陶談經千古見秋毫神驅筆下詞鋒俊
天縱胸中氣馬豪事業今朝心孔孟功名他日踵蕭曹
行行努力牽牛餌北海波中釣巨鼇
　　其三
嗟予困羈旅雨昏蕭寺中客情隨日淡詩思入秋雄目
斷故鄉路心飛黄葉風文軒又將去坐覺笑談空
　　秋夕
月色清餘睡寒霜入病軀漏隨詩思急燈伴客心孤匣
鎖劍三尺身沉天一隅蛟龍困勺水永夜憶江湖
　　十月寒
初寒十月終凜烈若窮冬隂谷凍猛虎氷潭僵老龍風
威刷六合雲影暗千峯孤客坐無火悲吟聽暮鐘
　　别介之
歸去白雲居山行百里餘腰藏三尺劍腹載五車書暮
雨添隂重秋風落翠疎此時離别興滴泪滿襟裾
　　談道亭覺而成
松竹晝隂環清風枕席間夢隨啼鳥散心伴白雲閒漁
艇歸前浦樵歌下逺山徘徊明月夜髙興向忘還
　　呈介之
鐵面嵌巖鬼亦驚世間兒女敢相輕文章自古傳周爕
徳行當時貴滅明四海生靈雖帖泰兩邊豺虎尚縱横
胸中久畜平戎策不日敷施報太平
　　呈介之求禮部唱和一閲
金紫相摩上玉堂南宫詩戰鎮相將毫端寫出青春色
窻下吟銷白晝長辭艷迸開昆嶂火文章翻出鐵林鎗
愁中欲得神仙句更藉夫君不閉藏
　　夜坐舟中偶成
臲卼扁舟抱寒水逍遙野客坐孤篷一天星月清吟外
萬里江山極望中塵迹未能離草莽機心唯欲破羌戎
此情未遂難為語負劍長吁氣滿空
　　送郭聖原歸廬陵
文章豪逸難為敵格志孤髙自出凡兩歲論交重金石
今朝泣别倚松杉滿江春碧圍仙棹入曉風輕送錦帆
此去天涯皆獨立寂寥相望隔溪巖
　　蹇叔以登亭有感示予因以答之
何處登臨可極觀危軒隠在碧雲端千年古樹少春態
一片江山帶暮寒人似神仙君自好心如鐵石我難干
花紅栁綠休多語且把詩書子細看
　　清明雨不果出
雷勢黑飛天馬陣雨聲狂播鐵林鎗清明節物都誰賞
寂寞無聊戀故鄉
　　和酬介之
筆刃詞鋒劒㦸稠千金明月暗相投君鷄已勇誇長觜
我豕徒勞詫白頭清似愁中聞玉笛羙如饑後嘬蘭羞
伯牙未老鍾期在再寫孤音謾繼酬
　　書齋獨坐有懷
孤燈夜自明四壁冷無聲欹枕清無寐思時憤不平林
中多虎豹天上有攙搶匣劒蟠龍氣何時伏汝評
　　呈介之
古豹青黄若暗凋怪松千尺老嶕嶢詞源浩浩聲連海
筆刃衝衝氣逼霄賈賦任雄難作敵杜詩雖健亦相饒
英豪自古非塵物他日峩冠立漢朝
　　登談道亭
為厭紅塵觸目生與君擕手上幽亭波光碎碧瑠璃地
竹影疎青翡翠屏雲惹閒心歸逺岫風吹詩思入滄溟
名機利械都忘去才得人間醉一醒
　　和介之
井邑喧囂不忍行捲簾終日愛江亭竹聲滿耳蕭蕭雨
山色挨簷曲曲屏連夜劍光摩北斗幾時鵬翼起南溟
與君分義尤相合有酒頻來此醉醒
　　别館春
别館無人迹春歸空綠蕪落花深不掃啼鳥静相呼坐
想龍山景方淹瘴海隅幾因北窻卧一夢到西湖
　　清夜
夜久景逾清行吟到小亭梨花帶明月銀漢淡疎星渡
水漁歌逺巡山鬼火青此時塵慮息豁若醉初醒
　　中夜口占
晴漢疑收練隂雲忽湧濤山空鬼聚嘯月黑虎長號露
偪睡魔走風飄詩膽豪静中余所樂六印一鴻毛
　　求言
人多䕶所短孰肯告之言不自聰明廣何由道義尊知
非君子趣文過鄙夫存安得同心友相扳至聖門
　　口號
今日朱顔客明朝白髮人莫教行樂晚須惜少年春
　　西軒偶書
蕭洒無俗韻登臨紓逺情吟題紅葉滿卧看白雲生山
色差屏翠溪流瀉鏡明優㳺此終日其樂勝公卿
　　寛恤民力
天地清明日君臣際㑹秋雷霆大號徧雨雪湛恩流士
卒休羣戍耕桑勸九州中邦節賜予下吏省誅求物繼
由庚詠民喧擊壤謳泰寧堪坐致寛恤此良謀戸曉為
今失官詢較古羞愚言惟聖擇神斷戒優㳺
　　覽鏡
拂拭菱花試一臨貌隨年改歎光隂朱顔慘淡塵埃滿
白髮蕭疎瘴霧侵自笑腐唇因苦學誰知瘦骨為愁吟
平生履行無人識嗟爾頑銅豈照心
　　偶書
經歲留南戍頻時思故邦青山又薄暮斜日滿西窻遣
憤詩千首逃愁酒百缸何緣幸免去歸棹破長江
　　近乾元節方教樂而雨
半月新調樂府班佳期今近遘隂顔歌喉斷續微風外
舞隊差池細雨間坐賞賔朋愁不解來遊士女半皆還
人心共望晴明景嗟爾乖龍獨阻艱
　　城樓晚眺
華閣倚青空凭欄嘯逺風溪光梅雨後山影夕陽中細
草傷心綠餘霞照眼紅此身歸計未客棹自西東
　　余得文竹寸餘上有仙翁神女像相偶而坐異之
　　　作詩
千載皇英恨未平淚沾湘竹錦文成我收寸管尤竒異
上有羣仙無姓名乍見偶同神女夢静看獨認赤松迎
世間此物真難滯它日相從上太清
　　即事
久病情懷已索然况當景氣似秋天書窻静滴芭蕉雨
吟砌輕籠薜荔煙雲結繁隂低逺岫風排白浪滿平川
多愁無計堪消遣斗酒澆成一覺眠
　　陶侃
梭作龍飛應自喜指將針决欲何求賴君乍覺登天夢
不爾王敦一輩流
　　扶蘓
天下精兵掌握間便宜長嘯入秦闗奈何伏劍區區死
不辨書從趙李奸
　　屈平
進居卿相謀何拙退卧林泉道未降堪笑先生不知命
褊心一斥便沉江
　　平津侯
待士聲名畫餅虚天資多忌與人疎未聞東閣升賢者
已見膠西置仲舒
　　和人見贈
少年有志慕軻雄十載潜心黄巻中富貴未來嗟命蹇
文章多妙嘆童䝉駑材尚藉鞭驅力頑璞須資刻琢功
誘掖相成期在子可慚誇詠枉清風
　　王秀才謀歸作詩留之
相邀盂飯與盤蔬坐偶行從半歲餘夜倚松窻詠風月
晝揮玉麈講詩書論交切切初謀協告别怱怱晚甚疎
須亮主人攀惜意挽回歸袖欲投車
　　戲呈葉秘校求薔薇栽
今歲花開應笑君對花都不召嘉賔東隣乞種歸封植
明春自為花主人
　　葉晦之送薔薇栽仍貽詩因以韻和
曾約種花為主人花開猶在隔年春只應未賞君先去
自是芙蓉幙下賔(君為廉/從事倅)
　　秋晚懷晦之
宿鳥窺簷日漸昏徘徊顧眎少埃氛髙杉結陣鳴秋雨
叠嶂争歊出暝雲愁病㠝岏誰省我笑談磊落獨憐君
遙思静坐西窻下只與何人治典墳
　　晦之病酒因書以戒之
本為情耽飲翻成病染身今朝髙枕處應羡獨醒人
　　月夕待人不至
故人相約一訪我東望不見心躊躇清風滿袖月千里
此處苦吟誰和予
　　偶書
羇旅淹南戍栖遲繞塞垣海氛朝自暗山氣晝長昏蟲
穴風來毒蠻溪水出渾故鄉方逺想斜日更啼猿
　　寄中淵
我行君在家南北各天涯恨别三秋久悲思萬里賖歸
心瀧浪急逺目嶺雲遮相見何時再青山日又斜
　　十月梨花
皓質輕盈粉乍勻小園初見一枝新意嫌開在梅花後
先吐香心不待春
　　重到山寺
人迹少到此山扉長悄然空庭但噪雀古木自青煙䑕
走頹墻穴蝸粘腐棟涎登臨未窮覽斜日促歸鞭
　　介之惠詩言斥於禮部欲自此髙退丘園且招予
　　　㳺故答此章
角藝辭場欲進身混然誰辯玉并珉無常勝負如六慱
不幸沉淪知幾人君已自甘龍退蟄我猶有待蠖求伸
未腰相印男兒恥他日功成方卜隣
　　寓目
雲慘天如褐山横日易昏寒鵶啼古木饑雀噪空園紅
葉風翻勢蒼苔雨滴痕行吟有清興寂寞與誰論
　　歲暮作
目極天地曠心悽原野荒髙梧脱葉瘦凍雀抱伎僵松
柏凌寒在鵰鴻得意翔平時豈相溷此日辨風霜
　　冬晚懷介之
竄迹南荒歲再侵思歸望逺久沉吟風敲古木寒聲碎
雲合江天暝色深飲可滌愁誰伴醉詩徒寫恨少知音
想君笑語如饑渇何日相逢慰此心
　　偶書
窮骨支離甚卮腸感激多人間易日月世路苦風波素
志償由未朱顔顧幾何不如都棄置對酒且髙歌
　　春隂
慘淡春隂久蕭條客望中愁雲抱孤嶺宻雨暗長空草
色萋已綠花枝開半紅何時見晴景携酒趂東風
　　寒食宴北山席上走筆得松字
駘蕩禁烟節相隨上北峯雨餘澄逺水風細韻長松栁
影搖歌席花香入酒鐘南州富閒暇行樂且從容
　　春歸
春到强娯樂春歸心寂然夕陽芳草地梅雨落花天梁
舌獨調燕林聲漸噪蟬朱顔隨物改誰與駐流年
　　晦之猒州縣之勞作詩奉勉
踠足驊騮鎩羽鴻似君今日歎途窮濯纓空有滄浪志
歛板猶趨塵土中論議最宜陪鳳沼文章獨可直鼇宫
暫時淹䘏寧非命得失須觀塞上翁
　　旦夕北歸徵晦之詩為别
殊邦㑹遇喜親依聚散參差志願違君屈清才尚南戍
我隨流水欲東歸沉吟晚日愁堪掬顧盼江雲淚滿衣
冀得佳篇慰離苦且令行色有餘輝
　　回王秀才二賦
郭璞長江宋玉風君才可與角豪雄織成故典文之巧
琢就新辭學者工昔日貌觀輕子羽今朝頴出喜毛公
頻煩投我勤多矣疏决䝉泉使向東
　　族人春飲
栁榭隂隂春半時相邀閒暇賞芳菲家人共釂榴花酒
蠻妓争歌金縷衣火熖髙低紅躑躅繡籠濃淡小薔薇
此中莫惜長歡醉自古人生七十稀
　　雲
白雲髙潔倚愁空本謂無心與我同奈何一夕陽風發
吹到巫山十二峯
　　自和諭意四首
寒夜風雨細隂房燈火孤一身無羽翼萬事有榮枯壯
志斷鼇足雄謀編虎鬚蛟龍困尺水夢想在江湖
　　其二
青山望不極落日意偏孤生計一瓢足秋風雙鬢枯顧
予蘭紉佩笑子帛纒鬚别有相同處胸中萬頃湖
　　其三
千里聲相應平生徳不孤豹文方霧隠松節豈霜枯壯
志横磨劍衰顔早皓鬚莫同魚鳥態忘我向江湖
　　其四
好静心常爽慿髙興愈孤山雲長掩翠原火漸燒枯雨
竹雙妃淚霜松四皓鬚猶嫌望中隘思泛洞庭湖
　　夏夜書事
空庭愁寂一蟬鳴齋閣隂隂夏簟清鳥背送回殘照去
林梢看得晚凉生歸鴉映水繽紛黑淡月穿簾㸃滴明
一夜渇心不得曉唯聽深井轆轤聲
　　和子曕西掖種竹
西垣種竹滿庭隅正值天街小雨初漸引凉風侵夢覺
已留清露滴吟餘卜隣近喜蒼苔滿託跡方驚上苑疎
昨夜青藜光照席綠隂相對小除書
　　又
此君安可一朝無請看西園種竹初嶰谷正當吹鳳後
葛陂猶是化龍餘風搖夢枕秋聲碎月滿吟窻夜影疎
它日如封管城子莫緣老禿不中書
　　題女媧山女媧廟二首
㩜轡金房道﨑嶇難具陳浮嵐長作雨冷氣不如春少
見寛平野多逢臃腫民欲知來處逺巫峽是西隣
　　又
突兀隘空虚它山摠不如君看路旁石盡是補天餘
　
　
　青山續集巻五
欽定四庫全書
　青山續集巻六
　　　　　　　　　　　宋　郭祥正　撰
　律詩
　　初三夜作
曉色漫漫看雪下溪流脈脈見潮生船窻静坐無賔客
樽酒相從只弟兄㑹合都來能幾日留連遮莫到三更
何如徑就舟中宿岸斗深泥不可行
　　再用元韻
小舟衝雪魚新買濕荻吹烟火旋生一笑兼留青眼客
半年不見白頭兄厭厭劇飲罍頻恥衮衮髙談僕屢更
故使移船相近住幾番潮信不能行
　　十夜作
泱泱積水遶亭基月白風清夜坐時轉柁開船即千里
袛應重到解相思
　　真州元夕
擾擾州城一彈丸燈光疎冷月光寒杖行猶恐人相識
紫褐圓絛着道冠
　　㳺江寧天慶觀久視軒見梅已落有寄常父兄
記得東齋折小梅數枝寒色未全開江上别來今幾日
暖風吹逕雪成堆
　　造王館公第馬上作
濯濯春容在栁梢野梅相壓吐香苞日邊明晦雲無定
雨後寒暄氣欲交抱蘂懸蟲猶帶蠒衘枝飛鳥已營巢
髙懷不愛三公府白水青山滿近郊
　　呈館公
磻溪莘野亦初閒去逐功名逺不還豈有太平辭將相
却來髙卧對湖山冥心真出三千界注想長虚第一班
踽踽朱門舊時客冐寒衝雨到郊闗
　　滕元發龍圖以程公詠三園詩見示亦成一篇
名園有一已堪誇勝事三園屬一家杖策可㳺緣近宅
得春最久為多花人居玉府真仙格地占錢塘最物華
見説江湖堂更好煙波清興浩無涯
　　題姑熟堂
青山便是元暉宅采石相傳李白墳誰使浪仙來此住
姓名輝映少知聞
　　戲寄葉縣黄魯直
西山曾夢巫山雨南浦常迷洛浦珠古縣寂寥官况冷
不知還憶舊觀無
　　贈武科胡七
三尺青蛇丈二矛崛然來應武科求東南近出人才羙
西北當寛帝顧憂戰馬夜嘶榆塞月征衣寒犯玉闗秋
古今將相皆無種好取班超萬里侯
　　和常父
平生苦厭家為累今日應如痛定人羣婢喧譁寧復有
孤燈蕭灑自相親温尋簡策評三豕㸃綴文章學受辛
誰謂丹楓㑹愁客深秋清思滿江濵
　　喜經父閣試第一
决起南溟近北辰風雷含蓄待經綸殿前欲奏三千字
閣下先為第一人擢等定如唐處厚封侯終似漢平津
應嫌有弟真癡絶抱甕區區自苦辛
　　喜經父制策第一
過閣程文推首出臨軒親策復先鳴大科江左未嘗有
此事吾家真最榮獨步以才髙宇宙横飛不日到蓬瀛
翩翩斥鷃蒿萊下豈識鵬摶九萬程
　　又
親策賢良第一畨吾家羽翼蔚髙鶱當時棄祿嫌民掾
此日登科勝狀元四海望風期將相三親聞榜慶兒孫
台州已有公台兆預約當行必踐言
　　初食鱭魚蔞蒿
魚從網師得蒿自麥田求斫繪嘗鮮羙調羔享滑柔江
南見春物野䔩助晨羞人各甘鄉味鱸蓴未易侔
　　題夏大初大髙居
入門已可愛庭戸覆清隂更有池臺䆳相連花木深山
川供隠几風月伴抽簮七十鬚渾黑知公但養心
　　萃勝亭
蕭灑東堂傍野坰思尋一徑上幽亭天生喬木為歌盖
地借羣山作畫屏有志休官頭未白多情好客眼偏青
知公故欲來髙處目送飛鴻在杳冥
　　滕元發池州蕭相樓
相國當時此建旄正如今日擁三刀規模忽起凌千尺
意氣相期在一陶柱礎下連坤軸壯簷牙斜挿斗杓高
觀公磊落真人傑莫向江山賦楚騷
　　再賦蕭相樓
廊廟之才守一州暮年名位等鄼侯簮纓七葉皆當軸
棟宇千章為起樓撫事蕭條人已逺臨風慷慨意相投
期公便握機衡去留取餘光照斗牛
　　哭張子禮
漾檝貴池郡傷心甘澤園笑言成死别風味想生存花
木春無主蒿萊晝掩門尚思歌舞㑹些語為招魂
　　出郊
田下泉鳴春雨晴新秧無數已齊生一年農事從今始
㑹見西風玉粒成
　　松花
曾聞髙節冐氷霜三月開花滿路香風鬛龍鱗今老大
學他挑弄門輕黄
　　蓮葉
蓮葉田田出水齊清香已有曉風吹物華光景人誰覺
便是花開結子時
　　清暉館
湖山秀氣合庭樹綠隂初吹臘新嘗酒鳴桹旋取魚青
蒲諫官疏丹轂使臣車醉尉無儀檢將軍莫怪渠
　　花望之弄璋亭
開亭面峯島來客慶桑弧屢種藍田玉新還合浦珠海
邊桃結子天外鳳生雛莫笑軒楹陋髙門即似于
　　西軒
新作朱門向水開雖臨行路少塵埃久藏勝境行人發
盡放青山入坐來樹影轉簷棋未散荷香飄枕夢初回
晚年事事皆疎懶賴得閒官養不才
　　夏晝
落花寧是穢啼鳥不為喧野水從侵道青山任塞門吏
身閒似隠官舍静於村開巻何嘗讀風來只自翻
　　和唐林夫㳺家園
荒園忽報枉髙旌旋設屏帷當小亭重複江山天外逺
回環松竹坐中青勸斟羙酒罍頻恥看跋名書墨尚馨
莫笑區區身未退待公鵬擊我鴻㝠
　　庾樓
髙城枕浩渺層宇壓崔嵬路繞清隂上山分爽氣來天
低風動幕室逈月浮杯逺眼征帆盡凉襟細雨開行人
望蓬島㳺客比春臺豈獨登臨勝扶傾不易才
　　夏夜
小雨初收深夜凉杖藜徐步立回塘一天星月清人意
四面芙蕖遺我香大隠嘗聞在朝市昔人何必濯滄浪
應官粗了心無事便是逍遥物外鄉
　　種花口號
幽居裝景要多般帶雨移花便得看禁奈久長顔色好
繞堦更使種鷄冠
　　又
蜀葵萱草陳根在金鳳雞冠着地栽併作暑天庭户景
深叢時見一花開
　　池上
汲水添池池已深小魚無數亂浮沉綠萍荷葉皆凉冷
更有庭柯百尺隂
　　又
羣魚散漫吸新水好鳥間闗啼翠隂悠然物我俱自得
一霎南風吹我襟
　　桂堂
團團濃綠隔窻紗曾見叢生瘴海涯太守作堂真好事
謫仙題榜更增華孤根直節非今日秀氣清香自一家
氣候人間應較晚月中子落此開花(此桂八月/花始盛開)
　　通判成郎中生日人送香合壽星皆不受獨以詩
　　　獻
和似陽春静似山謳謡千里祝公年暫留卑濕江城地
且應舒長夏景天盛徳自當増壽考髙才行且復藩宣
香奩畫軸知無用只有詩篇不直錢
　　詩致卓道士靈坐
隂陽藻鑑兩俱優落落髙談氣自秋仙馭晚留山水國
客心曾入帝王州却乗眇莽歸三島空葬衣冠付一丘
作頌馳書謝人世知君平昔悟浮休
　　次韻王通叟
春生湘浦即當還窮覽雲山得據鞍灑落文章終不俗
從客談笑尚能歡千金駿馬將辭主一曲胡琴遂掩棺
世事相因古如此誰知魯國累邯鄲
　　夏日甘寢
迴風動水葉細雨濕蛛絲心下無閒事人間有此時微
凉紗半捲幽夢角徐吹此興惟吾解兒曹莫使知
　　晚興
驟雨行荷葉嘈嘈如語言髙齋正薄暮宴坐不知喧極
静開心地新凉入鬢根交㳺何用絶自罕到吾門
　　張子明自廬山歸云十五夜桂子落於太平觀鄉
　　　人謂之大熟子豐年之兆也
誰撼月宫丹桂枝墮階圓實似珠璣山中道士拾不盡
湖上仙人携得歸半夜香風飄澗壑一時甘雨徧郊圻
與公寄籍皆江國且喜田園歲不饑
　　寄康林
北音融結本輕清欲學含糊想未能晚節弦歌應自笑
終朝簿領更相仍九江土壤多卑濕三伏雲氛正鬱蒸
宴坐知君無暑氣風標自敵玉壺氷
　　詠蜀葵
綽約佳人淡薄粧天真自恃不熏香低頭無語嬌尤甚
更著新翻淺色黄
　　詠荷花
一花一葉自相連待得花開葉已圓應為施朱嫌大赤
故將嫩綠間嬋娟
　　晚興
展簟當簷卧微風送晚凉雲移自徐疾蕉舞更低昂結
網蛛縈足歸巢鳥亂行支離聊度日那復論行藏
　　送吳全甫中舍倅無為
海沂歌舞待王祥喜得淮南一道堂軍號無為已閒暇
地連秋浦更清凉進趨黽勉心應懶退食優㳺策最長
我住廬山欲招隠為君先去種松篁
　　晚凉
晚凉睡覺欲何之散步徜徉曲沼西更上曹亭望江水
畫船都檥白龍堤
　　又
晚凉睡覺坐前軒悄寂無人供語言近見南山片雲起
滿塘荷葉雨聲喧
　　賦程氏雲庵
蕭然隠几坐終日白雲間觸石未全起無心聊與閒幽
篁相映帶絶頂有躋攀最稱侵寒望淮南雪滿山
　　常父相率作吳丞相挽詞
久勸調羔手新尋辟糓方謂還周衮繡重補舜衣裳忽
報中台坼同嗟一鑑亡森然棟梁氣今此揜黄腸
　　又
鳴玉東西府藏舟辰巳年鹽梅捐鼎實箕尾返星纒隂
徳元豐政遺書太史編後人瞻髣髴圖像在凌煙
　　霽夜
寂厯簾櫳深夜明睡迴清夢戍墻鈴狂風送雨已何處
淡月籠雲猶未醒早有秋聲隨墮葉獨將凉意伴流螢
明朝凖擬南軒望洗出廬山萬丈青
　　晚望
秋江水自壯更值雨霶沱落日增野興連天吹細波城
依湓浦近舟傍栁湖多吾已忘清濁安知孺子歌
　　禾熟三首
百里西風禾黍香鳴泉落竇糓登場老牛粗了耕耘債
齧草坡頭卧夕陽
　　其二
豐年氣象慰人心鳥雀啾嘲亦好音玉食兒郎豈知此
田家粒粒是黄金
　　其三
雨足川原還驟晴天心斷送此秋成糓收顆顆皆堅好
想見新炊照盌明
　　深夜
閴寂方深夜清凉别一天臨風但獨立愛月不成眠戍
漏傳聲小庭柯轉影圓露寒侵背側移榻近堂前
　　和朱君况卜居
吾身當老此園中世路﨑嶇幾萬重且飽稻梁隨雁鶩
盡將雲雨付蛟龍求閒有志終須得招隠何人肯見從
且為莆田朱處士比隣先種七株松
　　和項元師見遺栁書
古今諸栁孰為强矯矯誠懸術最良自富詩才堪繼惲
兼深儒學有如芳當時屢獻箴規益末世惟傳翰墨光
石刻見遺真雅賜峥嶸筆力有餘剛
　　雞冠花
萌芽澆灌已成叢一一深紅間淺紅偏近黄昏顔色好
分明秋景畫圖中
　　睡起
睡起西風掠鬢輕蕭然庭院晚寒生浮雲便作飛鴻意
細雨仍兼落葉聲物不求餘隨處足事如能省即心清
山林朝市皆相似何必﨑嶇隠釣耕
　　送郎祖仁奉禮
碧落聲華蓋世髙哀烏才業亦時豪靈淵自出駒千里
丹穴今看鳳一毛方畧從容能處事精神灑落見揮毫
東行想足資清興江上秋風捲怒濤
　　次韻孫亨甫見寄
進多齟齬退為安未省乗軒勝抱闗半世青衫貧為祿
新秋明鏡老催顔紛紛江上風吹葉漠漠淮南雨暗山
欲和佳篇寄相憶韻嚴詞峭不容攀
　　唐林夫累惠書字法絶精以詩頌之
每承勞問意何窮尤喜真行學頗工蕭散正如君子性
頡頑兼得古人風曾經廷諍毫端直自有家藏硯色紅
雅稱玉堂詞翰手枉留山邑簿書中
　　至城南别祖仁未歸約文之不至
送客栁亭晚倚欄秋雨酣風煙滿湖上景物似江南蕭
灑憐神况從容憶手談老來心易折離緒已難堪
　　對菊有懷郎祖仁
庭下金鈴菊花開已十分多情能惠我對景獨思君秀
色三秋好清香一室聞扁舟今夜雨何處宿江雲
　　寓興
薄寒初着裌衣裳曰景中分不短長池館虚明開水石
園林搖落受風霜黄花滿檻金鈴秀白酒盈樽玉液香
未老不須雲母粉且教絃筦奏清商
　　和郡大博臨宴公宇詩以為謝唐林夫在席
春深賢守已忘形肯屈旌旗到小亭坐有嘉賔天骨秀
門無俗客暮山青薦樽旋遣供疏甲秉燭相隨看菊鈴
欲識主人書館淡短檠燈火漆函經
　　秋夕旅館談禪用元韻呈林夫
義以酬和不顧形孤標直氣蔚亭亭天涯調宦頭將白
江上論交眼倍青自性本空觀水月外塵相染喻風鈴
昨宵共説無生話勝讀西來一藏經
　　林夫訪及書室夜話又用原韻
珠玉相輝媿我形正如朽壤附雲亭宦情已比春雲薄
交義猶期老柏青坐久北窻號過雁談餘荒戍咽疎鈴
知君不厭寒宵景世上風霜已屢經
　　至城東作
地形磅礴接𦍑廬曠野人煙乍有無栖畝稻梁方待穫
識家鷄犬各隨呼農耕半嶺如僧衲牧跨羸牛似畫圖
官守投閑省墳柏滿林霜露涕沾濡
　　又
出郭二十里依山八九家茅岡風捲燒土井雨推沙凍
蝶依殘菊幽禽立卧槎路邊桃李木猶發小春花
　　惜菊
碧玉枝條手自分花開晚節最憐君斜簮短髮能迴老
滿泛清樽要助醺著雨半荒猶爛熳繞欄三嗅倍氤氲
更收殘蘂縫為枕長得好香深夜聞
　　西齋冬夕
平生疎野得江湖歲暮西齋擁一爐雨滴空堦如自語
風吹長木更相呼世間寵辱收棊局樓上光隂入酒壺
近日睡時全少夢攀緣狂想自知無
　　冬夕即席作
燭滴胡桃淚香蟠春蚓灰酒花隨煖聚酥蘂帶寒開自
有清歌送惟聞畫角催隔簾疑曉色雪壓數枝梅
　　至日作
年光吹盡任飛灰且慶舒長舉壽杯積晦彌旬三尺雨
新陽半夜一聲雷家人環坐相酬勸賀客先期戒往來
熟醉騰騰成小睡晚寒更起恥殘罍
　　小庵初成奉酬元師
伐竹誅茅挂織蒲半規小榻一方爐不隨徤鶻摩空去
且免窮猿失木呼自有琴書增道氣别開世界在仙壺
幽人欲到知何意若説真庵彼豈無
　　口占
東皇旌節下蓬壺一夕芳菲偏海隅紅破露花將引蝶
綠深煙栁已藏烏異鄉旅食頻年久故國風光此日殊
常是登髙牽望眼醉吟今喜在江湖
　　寄常父
紅蓮綠水本優㳺清絶東南七寳州見説新書亦多事
每聞㳂檄少歸休少年共計駒千里末路堪嗟貉一丘
正是江邊桃李月鷄鳴度曲寄離憂
　　和劉江寧韻送張天覺同年三首
傾蓋逢吾喜開樽為子斟笑談天下事忠義古人心戢
翼丹霄逺藏鱗赤壁深彈冠行且起朝列遲華簮
　　其二
酒可平孤悶無辭滿滿斟劍横牛斗氣松抱雪霜心澤
國波濤壯春天霧雨深清哀記風采白筆舊曾簮
　　其三
戲挹東溟水期將北斗斟大鵬誰折翼老鶴未償心巻
箔江天静停檣野岸深晨羞聊一飽荻筍正如簮
　　寄題蕭升之姨夫竹軒
開軒君子意種竹歲寒心髙節凌雲秀孤根得地深秋
喧溪上雨暝宿嶺頭禽預約疏三徑他時伴醉吟
　　席上送孫知損通直廣東漕
度峽經瀧行路難嶺猿越鳥避旌竿身從日下恩光暖
聲落天南暑氣寒事國以忠寧計逺與人為福莫如安
觀公才大宜髙位豈復區區久外官
　　春晚遣興
紛紛栁絮入簾飛正是酴醿花發時斷送日長惟有睡
留連春去可無詩狂鞭迸筍偏當戸綠葉成隂巧覆墀
百舌聲中饒晚興翛然霜鬢任風吹
　　上已飲於湖上
城南春已老湖上雨初晴草作忘憂綠風為解愠清楊
花輕欲下菱葉細方生酒影低雲木歌聲伴畫鸎賞心
殘蘂在幽曲小舟横却笑蘭亭㑹吟詩半不成
　　口占
積水深踰丈髙林繞若城蝦蟇朝合吹鸜鵒夜傳更難
轉長沙袖空塵孺子纓生涯吾尚闕俋俋羡農耕
　　寄題蕭文照閣
虚明敞髙閣清淺對方塘軒冕忘懷久江湖寓興長紅
渠開細雨白鳥下殘陽不挂人間事逍遙自一鄉
　　謝郟正甫
當年輦轂參農正今日江湖望歲星冷局自安心有素
故人相汲眼偏青幅巾舒散殊官屬華衮騰襄入帝庭
一薦未為門下徳荷公敦篤始忘形
　　送周文之主簿
俊逸駒千里孤髙桂一枝清才比栖棘餘事付枯棋小
邑今官滿當塗半已知揚舲發江浦策馬望京師待詔
須金馬支床笑玉龜都塵亦可畏莫遣素衣緇
　　夏日㳺湖亭
漫漫湖水拍堤浮欲到南亭泛水舟平日登臨如别境
後來語笑尚中流採菱斫鯉皆新羙賭酒圍棋自獻酬
對面火雲髙萬丈誰知此地有清秋
　　倦夜
滅燭恐招蚊迎風罷揜門讀書都已廢就枕益加煩缺
月籠煙淡羣星帶暑昏徐行得住處荷葉滿南軒
　　與張子明飲湖亭
小艇衝湖過幽亭枕水虚風來荷氣外人在木隂餘濕
印浮新酒長茭族貫魚遙看鶴歸處便是謫仙居
　　大暑
澤國已炎暑夏天仍永朝炙床爐𦦨熾薰野水波揺飛
鳥不敢度鳴蟬應自焦可憐花葉好顦顇若霜凋
　　入山馬上口占
奕奕秋光照眼明野香山秀互相迎路穿䝉宻無人見
天借隂凉助我行小竇濺流如貝玉松風疎韻作韶莖
一重一揜塵埃逺故比城中分外清
　　再用元韻呈熊伯通
一望膺門眼已明欣然倒屣辱公迎林泉久作仙人宅
杖屨容參長者行道論風生揮玉麈渇心塵積飲金莖
怱怱短棹依城去連夕西齋夢寐清
　　寄熊伯通
南山九叠勢干霄中有長松䕃寸苖好景常聞太平觀
謫仙更住上清橋風吹石徑秋聲早泉落雲根暑氣消
方外相期䝉雅眷只應心隠不須招
　　再用霄字韻
豁然披霧睹青霄沛若為霖灑旱苖身逐歸雲朝傃洞
心隨流水暮縈橋人情不用相輕重物理從來互長消
器業如公合廊廟佇聞尺一有嘉招
　　初伏夜坐
露坐已侵夜炎威猶未收何言百蟲噪無故一星流苦
渇須漿解微凉以扇求頒氷是今日堆玉想神州
　　池上作
寂厯人初定逍遥物已齊夜凉天似水月在小橋西
　　午眠
雨盪炎天氣風生喬木隂清凉一枕睡勝得萬黄金
　　早秋
一雨洗煩熇凉風開早秋散行身覺快甘寢夢相求已
作黄花意誰為墮葉愁南山青似染凖擬更登樓
　　七夕
髙列𤓰華結綵樓半空燈燭照清秋袛應用盡人間巧
更欲逺從天上求
　　送馬朝請使廣西
海水揚波今合清秋風千里使華行言皆有道非徒發
事若無心更不生談笑從容懷逺俗琴書蕭灑寄髙情
佇聞静勝諸蠻服何必樓船十萬兵
　　八月十六日翫月
團團氷鏡吐清輝今夜何如昨夜時只恐月光無好惡
自憐人意有盈虧風摩露洗非常潔地濶天髙是處宜
百尺曹亭吾獨有更教玉篴倚欄吹
　　送郭明叔分寧
西安蕭灑我嘗㳺去自修川泛小舟民本豐饒矜氣節
士多儒雅出公侯梅山晚翠屏當户茶井春芽雪滿甌
預想弦歌富閒暇白雲深倚鳳凰樓
　　送提舉太平觀熊舍人
未歸西掖掌絲綸且面南譙作守臣三已何嘗觀愠色
一鳴從此却驚人朱轓暫去求民瘼黄闥行當秉國鈞
記取廬山公舊隠幾多草木待青春
　　其二
江州幾日到滁州風送征帆暮不收幽谷水聲先入夢
爐峯山色逺隨舟素無公事多閒暇當有新詩自唱酬
寂寞舊居誰復顧桂花深鎖一堂秋
　　其三
髙才諭蜀策擕𦍑凛凛威名動四方栽正稷官新法度
發揮詞掖好文章暫還紫府煙霞冷却上青霄道路長
寄語吏民休浪喜使君寧久在滁陽
　　熊伯通阻風未發挐舟就謁留飲數杯
清晨已送君南浦薄暮未行天北風此别謂言千里逺
笑談還此一樽同鐵山重叠雲垂地玉馬騰驤浪駕空
涉險臨危須自戒且維舟楫莫怱怱
　　送沈行奉議赴辟陜西
除詔移闗陜征塗半斗牛落帆江浦月躍馬戍垣秋葱
嶺霜吹劒龍堆雪㸃裘兵家破竹勢幕府湧泉謀且作
從軍樂安知出塞愁觀公頗豐下努力取封侯
　　送覺兹住鳳山
十年虎谿老却上𦍑山岑今回江西去與人傳法音谷
虚聊應物雲出本無心猿鶴空相怨舊庵松檜深
　　九月十八日作
秋來常苦熱今日令方行浩浩風吹木冥冥雨壓城薄
寒如解愠殘序亦闗情曉鏡須甘老催人白髮生
　　蘓子由寄題小庵詩用元韻和
官身粗應三錢府吏隠聊開一草庵擁砌幽篁從月映
覆簷喬木與天參畏人自比藏頭雉老世今同作蛹蠺
豈獨忘言兼屏息舌津晨漱不勝甘
　　陶寺丞挽詩
清徳如彭澤髙名繼隠居弦歌非我志泉石愛吾廬世
事㝠心外門風積慶餘魚軒偕鶴髮歸葬引雙車
　　黄道士求詩戲為口號贈之
黄君有術吾將面不似尋常問進身二頃良田數間屋
幾時得作一閒人
　　冬晝作
霜隂收欲盡班駮意初晴漸喜山將出只愁雲更生鳥
窺晡後屋雞唱午間城灰拆紅爐火微煎傍耳鳴
　　十一月
欲雪還成雨垂霜却變隂封疆五嶺近甲子二冬深宻
葉猶低戸微風尚快襟松筠雜蕭艾都有歲寒心
　　冬曉
城上猶吹角官㕔已罷更粗疎知我性懶惰亦人情入
被嚴霜冷横窻半月明翻身更甘寢雞唱第三聲
　　正月三日唐林夫舟中醉題
屢伏青蒲地嘗登羣玉山家貧甘逺適語直得生還瘴
癘謳吟外風波笑傲間今朝一樽酒萬事付酡顔
　　四日郡集於景徳寺
冷鐸殘香僧舍開斜風細雨坐中來使君豈是憎歌舞
自出胡琴送酒杯
　(是日督闕使者錢公在焉着令禁/樂公家有妾善胡琴彈以娛賔)
　　馬上口占
澗底泉初動山頭雪尚深凍條桑破眼燒地草抽心搖
落殊非昔芳菲想自今浮雲多意思已解作春隂
　　守倅自開兀觀食起欲往紫極宫道過余之家園
　　　乃屈同㳺太守自以為能知地形余故議卜居
　　　之處也以詩謝焉
東已窺丹井西將造嘿軒半途留使騎枉道至家園敗
葉深埋砌清隂宻擁門生涯為廢宅景物似荒村經始
藏謀拙臨軒肯屈尊竹間煩佇立髙誼見公存
　　據桉小睡
春氣已回人困頓雨聲不斷夜潺湲四支退食昏如醉
兩眼看書澀有煙散帙横經那肯讀埋頭曲肘即成眠
只愁稚子窺吾懶豈畏諸公誚腹便
　　南軒
細雨紛紛不見山巻簾煙霧畫圖間一池平水風吹皺
戲鴨鳴鷗作隊閒
　　戲為難韻同官和之
稚栁將成線殘梅尚有柎破春寒料峭送晚角喑嗚地
僻閒賔榻泥深隔酒壚此時愁寂寞幽悶寄操觚
　　賈誼
措置由來有後先運行無迹盍觀天色黄數五疑非急
此事知君正少年
　　子瞻子由各有寄題小庵詩却用元韻和呈
二公俊軌皆千里兩首新詩寄一庵大隠市朝希柱史
好竒兄弟有岑參雪天凍坐癡於雀雨夕春眠困若蠺
不是本來忘世味便投閑寂亦難甘
　　久雨不止二月半以勅醮廬山真君殿入夜星月
　　　皎然
連朝苦隂雨入夜月華新清醮當今夕真君信有神燈
光想如晝香氣自生春水旱多為害當思今為民
　　寄題蕭丈止亭
削迹忘當世開亭枕近郊情非惡冕紱樂不似衡茅静
看雲歸岫閒知雀在巢春風動幽興植杖數花苞
　　春夜
酒醒殘月在西廂悄悄重城春夜長何物與人清意思
瑞香花發一亭香
　　和經父寄張繢
蕭蕭木落洞庭湖一葉扁舟盡室居吾道已衰投直筆
人情難合巻長裾重輕自繫朝廷勢褒貶猶存史策書
所遇於天皆有分未將鯢鮒羡鯨魚
　　阻風呈經父
風響翻空若疾雷舟行值此頗淹回坐看鷗鷺浮波去
近見蛟龍帶雨來春色未還江上栁雪香誰寄嶺頭梅
欲收羙景陪清唱恨乏當時子建才
　　詠㯭
以小能行大天機寄物形㳂流最有助深壑屢嘗經迅
速功無比謳呀韻可聽江空挿羽翼水府散雷霆駕浪
來湘浦搖風過洞庭侵凌秋島霧破碎暮灣星雁鶩驚
羣起蛟龍睡一醒浩然乗此興東去絶滄溟
　　詠柁
厥初誰創物似此亦難求擺合千尋浪回旋萬斛舟行
如一卧扇力敵九氂牛出沒居相半東西勢自由髙風
當絶倚淺瀨亦徐收軋軋微鳴曉峩峩逈浸秋隨灣掉
轉尾避石掣開頭自有施功地何嘗厭下流
　　至日阻風飲於轉運行衙呈經父
杜渚停風棹華堂置酒壺雲低岳陽市雪滿洞庭湖醉
眼看梅景歡心合棣柎去年今夕夢江國面京都
　　和經父寄張繢
解縱梟䲭啄鳳凰天心似此亦難詳但知斬馬慿孤劍
豈為摧車避太行得者折腰羞下列失之垂翅合南翔
不知長揖塵埃去同老逍遥物外鄉
　　又
半通官職萬人才巻蓄經綸未得開鸞鳳託巢雖枳棘
神仙定籍已蓬萊但存漆室葵心在莫學荆山玉淚哀
倚伏萬端寧有定塞翁失馬尚歸來
　　和經父登黄鶴樓
複霧重沙望不窮坐收千里一樽中天邊江漢波濤濶
地下神仙窟宅通窻影偷來湓浦白簷光飛入沔城紅
豁然已盡登臨興雲閣章亭謾在東
　　詠氷
厚薄因風結方圓隨器成黄河白馬渡大澤老狐行暖
曲流雲液隂隅甃水精皎然心一寸願比玉壺清
　　和詠網
已向晴漪下還於晚架張鱗餘銀皎皎目帶淚浪浪細
入詩人詠輕隨釣叟裝結繩相效久遺象本歸藏
　　瑞香花
去年荆楚賞芳菲今歲江淮水渺瀰綠髮方當少壯日
清樽不負艷陽時風波此去猶千里桃杏何緣見一枝
猶有瑞香花兩檻逺將春色自相隨
　　李白祠堂
灑落風標真謫仙精神猶恐筆難傳文章若出斯人手
壯浪雄豪一自然
　　又
太白之精生李白詩中元帥酒家豪軒然眉目已如此
况著當年宫錦袍
　　雙頭牡丹
牡丹意態已無窮况是連房鬬淺紅曉色競開雙蕚上
春光分占一枝中娥英窈窕臨湘浦姊妺輕盈倚漢宫
只為多嬌便相妬芳心相隔不相同
　　寄經父
借問東來常太晚富春亭下檥扁舟隂天漠漠行梅雨
寒色蕭蕭報麥秋曲渚浪平猶未渡隔江風𦂳不勝愁
此中望斷相思眼家在蓬萊更倚樓
　　選官圖口號
環合官圖展歡呼象子圓飛騰隨八赤摧折在雙𤣥已
貴翻投裔將薨却上天須臾文换武俄頃後馳先錯雜
賢愚品偏頗造化權望移情欲競患失膽俱懸愠色觀
三已豪心待九遷寧知即罷局榮辱兩茫然
　
　
　
　
　
　
　
　
　
　
　
　
　
　青山續集巻六
欽定四庫全書
　青山續集巻七
　　　　　　　　　　　宋　郭祥正　撰
　律詩
　　中秋
月滿光尢好秋殷氣更清頻年苦隂雨此夜獨晴明後
閣羅甥妺前堂合弟兄團圓最相稱盡飲至深更
　　和韻送行至宻州
一覽鳳凰句况當鴻雁秋雲山回倦首烟雨上扁舟土
俗京東陋官居學舍幽蓬萊醉中夢尋我海邊州
　　次韻和弟發越州
北堂相送出城西忍見臨分獨自歸日暮荒村一回首
秋風吹涕各沾衣水通鑑曲行將盡山似稽隂認却非
薄宦牽攣不得已此心何以報春暉
　　渡淛江未得
辭家已四日三日雨兼風海水飛天上江雲入坐中愁
腸寒更結歸夢濕難通未有淹留恨封圻尚淛東
　　西興
舟行頗濡滯累日驛前溪大雨翻盆盎狂風作皷鼙兩
潮空早晚一水限東西憶昔㳺湖棹新晴傍㑹稽
　　懷越
城隍壓髙峻樓觀抱青蒼東磴迎風細西池引步長蓬
萊山刻畫清白水甘凉海内行幾半兹游最不忘
　　次韻和常父渡江寄經父
江風初息浪花低軋軋扁舟犯曉雞想得蓬萊秋睡覺
煖寒方索玉東西
　　新開湖
湖應與海接歲暮水猶多净色平蒼野餘香積敗荷舟
行依累石鳬起散圓波誰似漁翁樂鳴榔作楚謌
　　題清斯堂
河流與淮接於此一堂成水色已可愛主人心更清魚
潛晚日静栁落秋空明本自無塵土何須歌濯纓
　　發山陽
黄昏飲官酒半夜解扁舟鈎簾得清景風月滿淮流天
垂與波接野静更烟浮深有乘槎興銀河或可求
　　送登州太守出城馬上作
匆匆送客出城闉霜意方髙日漸曛青嶂倚空先有雪
黄沙匝地半和雲旌旗明滅隨車逺鼓角悲凉隔水聞
正是無聊一回首兩行白馬映紅裙
　　呈夢鍚節推林思永察推
﨑嶇寒苦逺騰裝喜得髙才共此方當以清談銷日月
更將和氣敵氷霜堂前絳帳慙容迹幕下紅蓮幸借香
閒夕肯來相伴否小窻殘燭厭更長
　　適值劉從道供奉往信陽鎮用前韻送之
君馬匆匆赴信陽雖云同郡似它方村沙巻盡黄昏日
海水吹成半夜霜别恨不須青草色歸期當及小桃香
閒官冷局遙相望兩覺迢迢歲月長(君約春中/還城下)
　　夢錫同逰賀園題詩云誰知清淡者冬月亦登臨
寒景峥嶸歲已深誰知清淡亦登臨雨吹廢館苔添暈
霜落空城樹减隂向曉旋留題葉句隔年先有探花心
相期紅藥濃開日一醉東風費萬金
　　新作書室夢錫示詩羡其清坐
新闢西垣小室城開編静得古人情峥嶸老柏寒尤徤
窈窕幽窻雪更明我愧濫巾居此地君能傾蓋似平生
篇詩何必深相羡渌水芙蓉豈不清
　　呈幕客
夜雨曉未歇清寒侵客顔雲昏天帶海風濶地無山蓮
幕君籌畫茅齋我閉闗新書正多事何幸擁爐閒
　　寄從道
相逢苦不早相别又匆匆祖席侵華燭征車傍北風車
斜酬唱闕爾汝笑談空遙想支頥處孤村海霧中
　　晚晴見雪呈夢錫
東北風聲急西南日景斜斷雲方散錦飛雪忽成花見
落初猶少量深久漸加逺天明映玉晴地濕團沙浩蕩
隨隂氣須臾變月華清輝迷粉蝶寒色帶昏鴉又是流
年暮同居滄海涯寂寥求自遣小詠寄詩家
　　立春
春風不擇地亦到海邊城衮衮衣冠㑹喧喧鼓吹迎為
牛一何苦舉世盡相争有客心偏静停杯想耦耕
　　春雪
纔喜春風昨夜歸凌晨又見雪飄衣綴林似惜梅花落
撲地争先栁絮飛寒氣却迴侵暖律隂雲徐上蔽晴暉
近來四序都無主欲向東皇問是非
　　正月十四日夜
都人行正樂天氣忽微隂盡恐明朝雪如何此夕心輪
蹄迷道逺鼓吹亂更深我獨甘幽静青燈照苦吟
　　十五夜
今霄好元夕去歲大豐年委巷通車馬髙臺奏管絃燈
光照人煖月色為時圓此樂真難得無辭酒滿船
　　十六夜
明夜更無今夜燈都人為此不勝情皆云隔歲期猶逺
共約追歡直到明君飲露臺春易醉我眠書館月同清
東風亦有相撩意夢覺猶傳絃管聲
　　春陽
春陽已出地氷雪尚峥嶸半作泥塗濕尤妨車馬行溪
流成小派海氣亂新晴湮鬱須披豁誰同上古城
　　古來
古來豪傑起大半在山東甚矣承平久蕭然武備空封
疆瀕北狄士卒戍西戎器械悟兒戯城隍駭土功朝廷
急掃敝草莽許輸忠自恨天門逺無由半策通
　　次韻和常父二首
卧龍當日醉吟身吟落天涯一旅人早夕思親增悵望
嘯歌懷古更愁辛角吹海上千山月草入江南萬里春
欲去尚留心未决夢魂長在越谿濵
赴官並出江湖上講學聯居海岱中㑹合尤嗟别離促
音書何似笑言同黄鸎度曲争催曉紅杏薰香半倚風
景物佳時憶相見恨無雙翅逐飛鴻
　　寄常父
厯城未到已常聞文綵魚鹽市不貧千里山川齊故地
百年風俗舜遺民泉聲滑滑常如雨海氣昏昏説得春
北渚環波皆好景為兄詩筆長精神
　　春色最佳呈夢錫三首
小雨初收物象新日華徐上氣氤氲欲知春色最佳處
萬里青山無片雲
探遍名園花未紅髙臺極目興何窮欲知春色最佳處
盡在綠楊深淺中
紅日遲遲晝未央北窻髙枕傲羲皇欲知春色最佳處
啼鳥一聲幽夢長
　　春閨六言二首
夢迴紅玉孤枕日上真珠半簾雲影隂晴不定栁梢濃
淡相兼雁柱怨慿曲寄獸爐愁逐香添更倚危樓目斷
却訴東風淚沾
燕子舞開烟綠杜鵑啼破花紅滿地夕陽芳草有時細
雨斜風錦帳尚寒夢短彩牋雖逺情通淚痕染在襟上
愁緒織向機中
　　登資聖閣
平時嘗仰望今日一登臨海岱封疆小乾坤氣象深廢
城增古意疊嶂起詩心逺目方馳騁春雲還自隂
　　上已
上已陪㳺騎城南俯落暉溪山俱可愛花木自相依佳
節雖行樂它邦未得歸蘭亭應禊飲回首白雲飛
　　八日
花下飲餘留晚轡溪邊行處把春衫東風作惡波微起
不得移舟滴水巖
　　寄常父
繚繞龍山半府隂春來漂泊阻登臨蓬萊閣下花多少
清曠亭前水淺深暮靄漫天迷望目東風絶海送歸心
新詩亦有思家意應記當年共醉吟
　　行香
枕上杜鵑啼怱怱早起時出行天未曉月在杏花枝
　　次韻和昌齡落梅
玉摧繁艷蕙消香漸見園林綠葉光莫誚春風少情思
為君開徧萬紅芳
　　登賀園髙亭
東武名園數賀家更於髙處望春華深紅淺白知多少
直到南山盡是花
　　戯促二幕客
寄語紅蓮幕當歌金縷衣探春曾有約今日已春歸
　　晝眠呈夢錫
百忙之際一閒身更有髙眠可詫君春入四支濃似酒
風吹孤夢亂如雲諸生弦誦何妨静滿席圖書不廢勤
向晚欠伸徐出戸落花簾外自紛紛
　　初食䍧牱菜
九仙山中䍧牱菜幾日春風長綠苖有客提擕到深巷
自言采掇下青霄口嘗異味雖珍羙目斷孤雲却寂寥
千里思親不獨飽慨然食罷一長謡
　　呈王子髙殿丞
天上人間事不同相思何日却相逢芙蓉城在蓬萊外
海濶波深千萬重
　　接通判于邸氏園園人獻牡丹太守不收余私取
　　　其絶好者以歸
薄暮歸來何所携牡丹初翦半開時濃香盛色俱堪愛
占得春風第一枝
　　兄長寄五詩依韻和寄詩各有所懷
憶昔西尋山下園芙蓉香裏醉頺然幽篁送筍無餘地
老木交隂不計年徹幕旋迎秦望雨汛杯旁引鑑湖泉
舊㳺寂寞今誰到應有秋苔長綠錢(懷西/園)
昔同訪客到山隂馬上相隨不廢吟平視溪流綠煙逺
回看府宅白雲深紛紛落麈陪髙㑹艷艷浮蛆勸滿斟
賔主如今各分散詩成長詠作呉音(懷山隂館/謂沈司封)
蓬萊彼此一閒身把酒臨風送晚春城邑萬家供氣象
湖山千里助精神深林鳥語留連客野徑花香着莫人
今日天涯共怊悵歸心夜夜轉車輪(懷蓬/萊閣)
憶昔幽尋到井儀繁花落盡綠隂時雲迷步武多相失
風入襟懷只自知金斗倒垂交勸飲玉蟾分面各題詩
淋浪醉墨留西壁好事於今刻作碑(懷井/儀堂)
昔尋小隠到王家早出歸時逼晚衙勝奕髙亭弄紋局
擷芳深徑採新茶竹邊雲過隂相得蓮外風來氣益嘉
夜坐西堂有餘興解酲更進一銀𤓰(懷王家小隠莊莊/有勝奕亭擷芳徑)
　　郡聚
幕府多閒暇城臺避鬱蒸金杯揮落日銀椀嚼寒氷老
婦歌猶好雙鬟舞最能深宵紅燭短坐客醉忘興
　　正月七夜飲節之廨舍
草草杯盤具喧喧笑語親浩歌回白雪醉眼失青春梨
栗無遺顆肴羞屢乞隣頺然極樂際心迹兩俱冺
　　六月五日
灑汗通宵已廢眠起來猶覺眼生烟黄埃衮衮人行地
赤氣騰騰日出天紈扇急揮風亦熱銀瓶空掛井無泉
狂心於此思霜雪安得師文扣羽絃
　　喜雨上太守
曽佩金章禱象龍滂沱飛雨出無窮泰山吐霧連朝暗
東海驅波半夜空爽壓炎蒸民少病潤流枯涸歲將豐
黄堂下視相歡意助以袁宏一扇風
　　晚霽
夜雨百泉響晚晴風報秋雲歸青山去水入平川流疫
癘且不作稻梁行亦稠吾徒今則喜向者為民憂
　　雙門
崔嵬城闕倚雲端萬里天風襟袖間更有清凉無限意
坐看飛雨出南山
　　送蔡充道赴宻院召
彈劍常為猛虎吟掃清夷虜丈夫心迹留海上煙花老
夢入塞垣氷雪深千里樞庭馳召節幾年家府探歸音
此行儻未封侯貴一策猶能綰萬金
　　寄常父二首
六月凉泉聲似雨千家修竹勢凌雲齊州瀟灑共閒暇
洗耳清流對此君
紅蓼最宜秋雨濕綠槐無奈晚風吹向來不用憂煩暑
庭戸清凉自有詩
　　七月二十六日
蘄州小簟琴光枕學館無人日午時睡去沈酣本避暑
夢來展轉却添詩倐忽雲雷出天意清凉風雨報秋思
世間此味宜無比只説羲皇已自卑
　　謝夢錫見臨
雪月交光夜正寒何人相伴語更闌惟君枉駕時能慰
顧我幽居意解歡小僕旋來營火燭病妻無力治盃盤
清談已勌還觀史冷淡相看不厭難
　　送張通判
清若氷壺斷若金孜孜長見恤民深三年佐郡神明政
一旦歸朝父老心遺愛海波無斷處去思秋色有餘隂
臨行曲為留旬日少慰攀轅淚滿襟
　　西行
繚繞西行入亂山白雲深處據征鞍蕎花著雨相争秀
棗頰迎陽一半丹鞅掌未能逃物役乾坤何處託身安
莒臺東嚮情無恨那更秋風作暮寒
　　荆林館
古木森然滿驛庭繁隂凌亂月分明千枝萬葉誰拘管
攪作秋風一片聲
　　馬上
秋山剥棗熟野水漚麻香鳥倦投空木蟬悲送夕陽去
程猶未幾歸興一何長應為西齋睡疎慵意不忘
　　近兖
龜䝉山上泉如湧白石河邊雨已流喬木煙深迷故國
黄蘆風急戰髙秋新科一變人方鋭舊學都忘我可羞
驅馬逺來徒自苦敢將衡鑑定三州
　　毛陽
客路方投轡郵亭獨掩門無人共燈火秋雨更黄昏
　　次韻和張道濟長官立秋後作
萬里悄然若有霜南山秋色雨蒼蒼已經晚雨驅除熱
更得西風斷送凉瀚海天空雲弄白吳江波濶葉吹黄
知君昨夜書帷夢半在親亭半在鄉(君蘓人/親帥秦)
　　飲夢錫官舍出文君西子小小畫真
西施蘓小卓文君畫筆相傳窈窕真雖有金珠并粉黛
恨無笑語與精神一尊羙酒留連客千載香魂著莫人
醉眼怳然迷不覺自慚心地尚埃塵
　　走筆三首
霽雪如泉滴荒城作阜遮買猴裝野景挿栁待春華終
日開黄巻諸生望絳紗王官勌奔走何幸獨安家
種竹禁當雪栽花凖擬春詩書最閒局寢食自由身淛
外音題數齊州問訊頻郵筒煩郡縣此外不干人
觸目方多事栖身獨此堂窻迎先得日簷送曉留霜散
漫皆書帙逍遥或道裝墻東雖可隠林下未能忘
　　寄常父二首
欲和來詩詩未就恍然心在厯山陽寒燈一㸃静相照
風雪打窻冬夜長
不得家書又幾朝思親夢斷不堪招欲歸每恨川途逺
久客空驚歲月消雪意尚濃雲黯淡角聲吹絶晚蕭條
相知惟有兄相近回首誰能慰寂寥
　　送董少卿
莊重邦之望疏明衆所欽守符頻握虎使節屢頒金天
子東州幸時䝉皁蓋臨名鄉鎮以静循吏見于今豈弟
民無擾廉隅俗不侵清樽但談宴和氣入謳吟盛徳推
先進髙懷在直尋兩忘兼寵辱一笑寄浮沉積雪留行
色朱輪挽去音夢回雙闕表愛結小棠隂賤子非良器
經年託泮林清暉瞻畫㦸諄誨俯華簮與進恩尤厚臨
分戀最深送公無外飾終始古人心
　　哦亭
㸃檢花芽撥草根深春終日在東園烟筠冉冉隂相亂
燕雀啾啾語自繁倚伏萬端寧有定是非一致亦何言
誰能伴我哦亭上爛熳同斟濁酒樽
　　中和節
二月中和節海邊猶積隂風雷失春信霜雪損花心挾
纊誰能禦圍爐興愈深寒暄地氣異故國想如今
　　晨興
清閒薄體不成眠起步庭除思悄然正是雨晴寒食夜
杏花枝上月嬋娟
　　以事往齊州初發宻
怱怱行色犯晨雞起見荒坡落月低多謝使君相送厚
已將歌舞出城西
　　折栁亭
楊栁已藏鴉髙亭望物華平時常送客此日自離家别
酒杯何滿征途日欲斜醉行三十里春思滿鸎花
　　里伏驛
去家一日已思家浩渺歸期未有涯滿眼春風最多恨
無言似笑小桃花
　　將至青州
磅礴西南萬疊山屈盤飛舞意相闗天形地勢俱雄壯
人指青州在此間
　　青州席上
笙歌相引入東園二月青州花正繁銀幕四圍香獸煖
繡茵十幅舞靴翻㳺人見此心應樂野客頽然思已煩
向晚凭欄得瀟灑狂風吹雨出雲門
　　馬上小睡
夾路桃花眼自醉昏昏不覺據鞍眠覺來已失初時景
流水青山忽滿前
　　王舍人莊
西出齊州似不逺晚留逆旅尚徘徊泰山一夜興雲雨
洗出流泉待我來
　　上曾子固
海邦窮僻想知音疋馬春風入岱隂千里山川忘道逺
一門兄弟辱恩深發揚底滯先生徳振拔﨑嶇長者心
更以詩篇壯行色東歸勝挾萬黄金
　　和常父見寄
濟南風物稱閒官兄弟偕逰意益歡幽圃水聲從地涌
畫橋山色逼人寒别來夢想猶相接它處塵埃不足觀
寂寞東齋又經夏落花新葉共誰看
　　呈夢錫
結綬本何意浩謌今欲歸從君卧病去使我出門希燕
領新雛出鴟盤落景飛何時起相見一笑兩忘機
　　銀河詠
江湖有客卧孤城每見銀河眼亦明萬里長風吹不斷
一畨微雨洗尤清星辰白石參差亂雲氣飛梁倐忽生
織女東西波浪隔夜寒天濶不勝情
　　學舍
簿領如棼處處忙日華偏向此中長吟餘林表孤雲改
夢覺窻間小雨凉珮玉上趨承斗極棹歌深入釣滄浪
何如瀟灑詩書局不在山林不廟堂
　　風雨有秋色率然成小詩呈道濟長官
學館人歸静若山久隂海濕上衣冠酣酣雨意牽愁逺
颯颯秋聲吹夢寒竹笋解苞堆屋角蓼花抽穗出墻端
此時最憶吳江上千頃烟波一釣竿
　　㳺田氏池亭
磅礴青山入望長古城東下見回塘雲隂更雜梧桐影
野氣仍連菡蓞香久處塵埃思浣濯忽逢虚曠自清凉
主人華髮能談笑猶撫歸鞍恨夕陽
　　雨中戯夢錫
雲横金嶺迷驅轍水溢沂河巻斷梁預祝愁霖貫秋序
留君行色到重陽
　　寄常父
秋風又揺落厯下意何如學館人歸後山城月上初東
西各引領咫尺但通書難共重陽醉黄花日向疎
　　白日
白日無所適况兹秋夜深青燈可自照缺月强相侵糺
纒觀時事﨑嶇見俗心退藏無乃幸矍起捧吾襟
　　錢夢錫於折栁亭醉中倚柱
折栁亭邊栁已衰送行猶抝最髙枝西風黄葉蕭蕭地
多少傷心為别離
　　楊慎之著作孫正甫推官毆陽甫長官隨詔使東
　　　來併㑹齋中
故人得㑹合况復有鄉閭静失秋天幕幽忘海上居留
連且徹曉分散即如初笑語同燈火還思逺寄書
　　經社
經社無甘雨深秋已肅霜鋤犁心最切牟麥事尤妨比
屋何緣飽天時固不常自吾來此土連歲見豐穰
　　熈寧口號五首
日坐明堂講太平時聞深詔下青㝠數重遣使詢新法
四面興師剪不庭
萬戸康寧五糓豐江淮相接至山東須知錫福由京邑
天子新成太一宫
袛因𦍑落久紛紛砥礪廉隅自聖君能使普天無賄賂
此風曠古未嘗聞
近聞冦盜理戈殳萬戸輸金入大爐百鍊剛刀斫西夏
萬鈞强弩射單于
百姓命懸三尺法千秋誰恤兩端情近聞崇尚刑名學
陛下之心乃好生
　　大風
不雨今已久北風還起埃聲搴海嶽動寒挾雪霜來落
羽髙千丈修筠折幾枚未應由虎嘯吾欲訟春雷
　　新霜
皎皎寒月白清晨霜滿林萌芽至今日肅殺爾何心入
水成氷暈迷天作雪隂自兹開火閣却坐小窻深
　　寄常父
海上窮秋白日隂霜飈獵獵稍相侵手持黄菊江南意
目送征鴻萬里心每想清談真麗矚欲彈流水少知音
東山兄弟非難繼誰敢先為招隠吟
　　十月旦懷夢錫
去歲圍爐郡中起芙蓉幕下醉相邀今年兩事俱蕭索
白石孤城轉寂寥緣飾新茶烹小鳳咨嗟名畫展蒼鵰
長篇髙出依然在千里思君不可招
　　知郡桃駕部十月三日生日
氷為清潔玉為淳籍籍名家第一人皁蓋已頒東郡政
綵衣猶侍北堂親遐年此去隨長景和氣生來得少春
何以獻公今日壽仙山不朽海無津
　　寄板橋卞進之主簿
以才牽挽自由身歲暮無家寄海濵擾擾滿前人一把
紛紛趨事抱千鈞風掀駝島波聲壯雲倚蓬山雪意新
回首髙城已搖落菊花羞逼小陽春
　　步日
步日問吾影汝何為此留天寒歲云暮地僻海之陬涉
世心彌壯逢人語或收蛟龍得雲雨千丈拔靈湫
　　寄蕭虚中
平川摻袂屢星霜楚尾畿東各一鄉安得便風傳訊問
只應明月共輝光茅齋夜出猶能記古觀秋吟最不忘
近日詩成無和者思君才俊似青陽
　　蜀夜
徘徊相思夜夜長猶未眠出門還復入無語月空圓
　　晨雨
經秋久不雨既雨只紛紛氣入書帷暖聲從紙尾聞問
人凝落霰出戸見行雲亭午全開霽青山逺可分
　　訪道濟
出門已晚鼔訪客傍西城無事詩書局相過寮友情風
來稍塵暗日落更寒生歸路逢燈火喧喧馬屢驚
　　月夜
出戸憐清景循除擁敝裘霜寒方年夜月色似中秋丹
桂何常有蟾娥為我留竹隂如壁畫更助眼前幽
　　寄常父
台州與京邑中有泰山隂誰謂三隅逺長分一寸心南
陔戒已舊棠棣興更深思作團圓計囊無買舍金
　　再用前意
台州雲海闊梁苑雪天低地隔書來少心分夢去迷惟
兄最憐近同路隔東西常欲投簮笏相招傍虎溪
　　雨中
江南梅已熟塞北杏初黄颯颯連朝雨蕭蕭滿眼凉海
山隂不斷節物意何長生想蕭灘景烟波對𣺌茫
　　試墨
長夏人雖厭兹晨物所遭鳴蜩抱枝急新燕出巢髙衣
葛寧嫌薄驅蚊亦憚勞時時得一雨蒸濕地生毛
　　有感時夢錫尋醫而思求免官
去歲城門坐徹晚前年火閤飯連宵當時已是嫌羈束
今日那堪轉寂寥綠水紅蓮非舊客清風明月想同寮
不知比我離髙宻誰向長亭抝栁條
　　久雨
一日三日雨雨中有青天未能舒靉靆何苦弄潺湲巻
海長風裏傾湖白日邊泥鳴萬丸躍瓦破百繩穿烏雀
深依舍蛟龍痛着鞭醉隂昏翠巘走濁亂青川急灑隨
奔電餘霏倚斷烟興居愁濕熱行步阻流泉憫僕衣為
障看兒板作船稍移茶近火更且帶添緜僻陋無人迹
幽閒足晝眠夢回聞㸃滴垂晚興蕭然
　　訓聶察推
昔年隨宦在筠陽總角頻趨數仭墻綠水近經王儉府
錦衣今見買臣鄉能談舊事情何厚忽枉新詩味更長
里閭優㳺正多暇幸君時訪讀書堂
　　食氷
又見頒氷出曾看帶雪收清輝分積玉爽氣忽髙秋盡
室雖同享吾親獨異州淮南地卑濕安得代蘭羞
　　郡聚
促坐留賔醉傳呼放晚衙門庭少公事節物正秋華齋
釀新篘羙官奴逺興佳歸時雖落月銀蠟照紅紗
　　陳宗聖縣丞往登州問有所幹以此託之
北望登州馬匹馳駝裘孤扇任風吹才聞使者方相委
事屬公家不敢辭聚落蕭條宿山縣波濤浩蕩瞰天池
煩君一上蓬萊閣歸説扶桑日出時
　　郡集
旋徹銀杯泛海螺故人相遇樂如何東西合作雙雙舞
工拙分為一一謌吹角共驚冬晷短添爐更覺晚寒多
不須苦鍊登州語大抵東音唯與阿
　　送段從道司戸
擾擾東來又西去風霜驅薄勝賢勞請君飲馬沂河上
徐看家山萬疊髙
　　早隂
青女隨明月來時夜已深霜花結不就散作海天隂
　　寓目
倐此年華晚蕭然學館幽常閒心却悶極静景多愁葉
走堂階響雲依殿吻浮黄茅日西下戯犬在城頭
　　初雪即霽
紛紛千里暗雪下海邊城方與冬為瑞如何晚即晴竹
枝微覺重瓦口未能平深夜庭前看尤添月色明
　　夜觀殘雪
墻隂留得雪爛斑小閣更深獨自看江上落梅人不掃
山頭明月夜初寒清心直與神仙比好景只應圖畫難
宇宙之中無一物碧天如水静漫漫
　
　
　
　
　
　
　
　青山續集巻七
