#+TITLE: 雪溪集-宋-王銍
#+DATE: 2018-05-12 10:19:25
#+SOURCE: github.com/kanripo/KR4d0193 master ab0af84d                
欽定四庫全書　　　　　集部四
　雪溪集　　　　　　　　别集類三(宋/)
　　提要
　　　　(臣/)等謹案雪溪集五巻宋王銍撰銍有侍兒
　　　　小名録補遺已著録是編乃其詩集陳振孫
　　　　書録解題宋史藝文志並作八巻此本僅五
　　　　巻考墨莊漫録載銍所作王文孺臞菴詩一
　　　　首又山村詩一首越詠載銍所作雲門寺詩
　　　　一首今皆不見於集中知今世所傳已佚其
　　　　三巻非完帙矣銍詩格近温李王士禎居易
　　　　録詆其詩不甚工而稱其附載廬山僧可和
　　　　和詩一篇似非篤論惟銍以博洽名乃集中
　　　　白頭吟序不引西京雜記而引呉兢樂府解
　　　　題已迷其本(案西京雜記雖偽書然在/呉兢之前即兢説所自出)又稱
　　　　宋志載文君詩云云不知宋書樂志白頭吟
　　　　寔作古詞不作文君此亦千慮之一失信乎
　　　　考証之難也乾隆四十二年九月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　雪溪集巻一　　　　　　　宋　王銍　撰
　　樂府　　古詩
　　　巫山髙
十二危峯隠寒霧旁連三巴下三楚斷崖青黄聳天壁
秀色蒼茫接天路鼔瑟玉京嬉帝傍下鎮九淵稱帝女
㝠心可見類相求夢裏襄王契神遇鏘然玉佩似可期
倐爾霓旌去無所天風浩蕩吹太清萬里憑虛送飛步
行雲行雨終不來嵗月人間幾朝暮那知一戲疑萬古
至今不知髙唐處仙兮神兮非與是流傳只有蘭臺賦
山藏虎兕爭怒號峽東江水翻波濤舟楫寄命輕鴻毛
猶起羨慕成譏嘲行人所見日卑淺仰首彌覺巫山髙
　　　闗山月
戍樓炯炯闗山月白首征人數圓缺闗山不隔四時寒
夜夜冷光沙如雪照破天崖萬里心閨中又是經年别
雁飛唯願得書歸月下有人魂斷絶閨中月下不勝情
獨戍闗山更堪説一時北闕賀書多萬古西戎終不滅
陽和待得活枯荄東風洗盡征人血
　　　白頭吟一首
　樂府題解云司馬相如將聘茂陵女子文君作白頭
　吟絶之宋書志文君所作白頭吟云凄凄重凄凄嫁
　娶不須啼但願同心人懽愛不相離
浮雲髙映天上月月華未落雲已滅濁水長羨清路塵
濁水尚流塵已絶人心不如雲與塵變態無窮旋消歇
我家火齊堆金盤朱樓鎖煙青㝠端昨憶聞琴纔等閒
夜奔臨卬相與還鳳皇曲成保懽樂驌驦裘典無艱難
當爐滌器兩憔悴幾度暗啼愁逺山君齊狗監動人主
君乗駟馬􁱨故園檄書呵譏蜀父老未足灑恥徒小恩
顔色何嘗不如舊自是心存憎愛間我方失意天地窄
君視浮雲江海寛一身情易復情難百年有來終有去
凄凄嫁娶不須啼出門萬里淪中路我怜秀色茂陵女
既有新人須有故請把阿嬌作近喻到底君王不重顧
若知此事為當然千金莫換長門賦
　　　折楊栁
手抝楊栁贈行人情條恨葉江南春朦朧疎煙濕芳草
揺落微風生白蘋長亭短亭銷離魂古情不盡今情新
一聲驪歌幾聲哭行人去後春江淥歌哭相雜江水頭
相㸔不發情何屬江河到海有窮日輪蹄行路無已時
路傍楊栁折已盡東風再換明年枝
　　　送純師歸眉山吉祥寺
上人峩嵋秀㝠㝠聳髙風依游王公間尚帶山水容謫
仙信竒逸蜀僧論絲桐寂黙誰為聽誤比萬壑松﨑嶇
古今塗勢利紛其中晩遺似髙識物我無異同是心湛
寒水處處流真空猶嫌百年夢剰此一枝笻忽懐煙霞
想永念菽水供身為反哺烏更逐髙飛鴻斜日澹歸袂
不似秋色濃孤行拾黄葉一笑千山重乗宿揮餘戀雲
樓杳歸蹤從茲與明月相伴落何峯
　　　舟中夜雪讀正卿教授近詩輒賦鄙句并以為
　　　　别
百年半羇棲輕與故山别回首千萬峯飛雲不可越弭
棹濠上亭非鄉愴時節朝號逈野風夜聽孤舟雪濕薪
無煖焰濁淚共明滅癡坐増滷然何以慰清絶斯時咏
君詩心抱益澄澈未從觀魚莊先得馭風列荆玉出此
邦識獻復誰刖山川漫竒麗文物久銷歇君詞吐白虹
神寶疑不没我欲賡餘思景好句逾拙如逢勾漏令未
得丹砂訣萬里煙雲開揚舲及明發荆山自茲逺雲濤
渺天末兩地見梅花相思不同折
　　　無題
三月栁花飛東風繡香國桂影弄春光飛瓊悵分缺雲
輿返積霄翠浪翻天末閬苑桃李花莫使芳香歇緬懐
霞中人芙蕖艶秋色煙鸞吟碧空行雲不停刻何事寄
紅埃悲聲調緑髮神觀洞太虛紫清注金格玉晨丹鳳
檢詞章煥瓊笈孰執招真旗笙簫下空闕靈光湛法身
生死本無别妙合造化機隂陽時出没欲識天中真寒
江浸明月
　　　寄題真州扃岫寺
一峯秀色何髙寒更以木杪横飛欄荆吳形勝妙天下
閒鎖雲錦光斕斑山從千古混沌始江自萬里岷峩還
江山無際真賞逺人境未如心境寛乃知萬象自變滅
我與天地俱清閒時來登覽健意氣興落煙靄空濛間
宛如列岫在扃鐍何待謝守窓中看仙壺日月悟世換
蟻穴富貴羈夢殘易中求象山有天須彌納芥曽何難
乾坤槖籥一氣内鉅細兩不離區寰徑呼飛仙來取醉
笙簫彷彿鏘珮環已鞭鸞鳳到三境何待虎豹號九闗
只今朱甍半落日誰繫畫舸臨蒼灣何當脱身戎馬際
共契妙㫖相追攀懐哉欲往波浪濶回首江南江北山
　　　蔡天啟作中興碑詩且邀同賦
一日屠戮三庶人天理已盡殺氣昏青宫惴惴二十載
免祻自求黄屋尊忠臣開除兩京路未知日月雙懸處
歸來祈哀語可怜今日貴作天子父瀟湘江邊鑱穹碑
煙雲相連愁九疑湖南萬古長嗟地剰與屈賈添餘悲
雄文漫郎來作吏正色顔公謁西内兩賢憤托金石堅
莫求此碑求此意休闖九閽訴帝傍莫化杜鵑啼故鄉
磨崖難摧幽恨長水流不盡山蒼蒼
　　　題洛神賦圖詩并序
　風雅頌為文章之正至屈原離騷兼文章正變而言
　之湘君湘夫人山鬼多及帝舜英皇以繫恨千古宋
　玉賈誼師其餘意作招魂賦鵩極死生憂傷怨懟之
　變亦兼正與變而為言耳其後李太白作逺别離亦
　云九疑連綿荒相似重瞳孤墳竟何是李當塗編次
　以此詩為謫仙文集第一篇亦與祖屈原悲英皇本
　意耳而韓退之晩年迺作黄陵南海碑文章詞指非
　世間語也葢平生周造化妙理已多至是方能發鬼
　神之情然後幽逺荒忽竒怪無餘藴于天地矣文章
　必能盡羇旅風霜山行水宿極其憂患離别悲傷則
　真情乃見與夫男女之際鬼神之情狀死生之變態
　使幽顯表裏内外洞達然後為至焉曹子建與七子
　並遊而獨能脱遺建安風格作洛神賦雖祖屈宋而
　能激其餘波侵尋相及矣非託寓於婦人神仙亦安
　能至此也近得顧凱之所畫洛神賦圖橅本筆勢髙
　古精彩飛動與子建文章相表裏因賦一詩書其後
　葢屈宋賈誼子建其幽恨莫伸一也故文章能達其
　所存以窮極古鴻荒之理學者可以辨是矣
曹公文武俱絶倫傳與陳王賦洛神髙情寓託八荒外
曽是親逢絶世人五官郎將莫輕怒椒房自是袁家婦
聞道生時覆玉衣便是于今腰束素驚鴻翻然不重顧
射鹿深寃更凄楚不將降虜賜周公先識禍機楊德祖
此意明明可自知豈有神人來洛浦空用平生八斗才
七步那能説微步楚離日月常爭光湘夫人後誇髙唐
丹青畫寫鬼神趣筆端調出返魂香妙畫髙文盡天藝
神理人心兩無異此情萬古恨茫茫且為陳王説餘意
　　　和江子我見送詩
放舟弄清泚始覺南風清白雲認鄉樹永念隨父兄一
夢三十載將老猶(缺/)行聊將鄭衞耳一聽新蟬鳴空懐
煙霞想下及飛鴻征多公久(缺六字/)　　　荆茅屋照
野水寒窓抱深明(缺六字/)　　　復縛簮纓此生纔一
戲萬物(缺/)
　
　　　追和周昉琴阮美人圖詩并序
　龍眠李亮工家藏周昉畫美人琴阮圖兼有宫禁富
　貴氣象旁有竹馬小兒欲折檻前栁者亮工官長沙
　而黄魯直謫宣州過見之歎愛彌日大書一詩于黄
　素上曰周昉富貴女衣飾舊相兼髻重䯼根急薄粧
　無意添琴阮相予誤聽絃不觀手敷腴竹馬郎􁱨馬
　要折栁此畫後歸禁中胡馬驚塵流落何許而詩亦
　世不傳獨僕舊見之位置猶可想像也病中追和其
　詩當令善工試圖之耳
丹青有神藝周郎獨能兼圖畫絶世人真態不可添却
憐如畫者相與落誰手想像猶可言雨重春籠栁
　　　國香詩并序
　國香荆渚田氏侍兒名也黄太史魯直自南溪召為
　吏部副郎留荆州乞守當塗待報所居即此女(缺/)鄰
　也太史偶見之以為幽閒姝美目所未覩後其家以
　嫁下俚貧民因賦水仙花詩寓意云淤泥解出白蓮
　藕糞壤能開黄玉花可惜國香天不管隨縁落在小
　民家俾予和之後數年太史卒於嶺表當時賔客雲
　散此女既生二子矣㑹荆南嵗荒其夫鬻之田氏家
　田氏一日邀予置酒出之掩抑困悴無復故態坐間
　話當時事相與感歎予請田氏名曰國香以成太史
　之志政和三年春客京師㑹表弟汝隂王性之問太
　史詩中本意因道其詳性之文詞俊敏好竒博雅聞
　之拊髀歎息曰可留之篇詠為一段竒事因為賦之
　且邀諸公各作一篇云
南京太史還朝晩息駕江陵頗從欵綵毫曽詠水仙花
可惜國香天不管將花托意為羅敷十七未有十五餘
宋玉門墻迂貴從藍橋庭户怪貧居十年目色遥成處
公更不來天上去已嫁鄰姬窈窕姿空傳墨客殷勤句
聞道離鸞别鶴悲藳砧無賴鬻蛾眉桃花結子風吹後
巫峽行雲夢足時田郎好事知渠久酧贈明珠同石友
憔悴猶疑洛浦妃風流固可章臺栁寶髻犀梳金鳳翹
樽前初識董嬌饒來遲(缺二/字)應須恨愁殺蘇州也合銷
却把水仙花説似猛省西家黄學士乃能知妾妾當時
悔不書空作黄字王子初聞話此詳索詩裁興漫凄涼
只今驅豆無方法徒使田郎賦國香
　　　次韻國香詩并序
　表兄髙子勉南平武信王孫學問文章知名四海黄
　太史自黔南召歸過荆南與為忘年友贈六言詩曰
　顧我今六十老付子以二百年此語豈易得哉太史
　没後數年當政和癸巳嵗與僕㑹都城假日話國香
　事甚長又賦長句相示因次其韻凡子勉詩中不言
　者僕得以言之矣
百花零落悲春晩不復林園門可欵待花結實春已歸
到頭只有東家管楚宫女子春華敷為雲為雨皆有餘
親逢一顧傾國色不解迎人專城居目成未到投梭處
後㑹難憑人已去可憐天壤擅詩聲不如崔䕶桃花句
坐令永抱埋玉悲游手那知京兆眉難堪白鶴分飛後
猶是驚鴻初見時新懽密愛應長久暫向華筵賞賔友
舞盡春風力不禁困裏腰肢一渦栁座上何人贈翠翹
蜀中風調尤情饒懽濃酒暈上玉頰香暖紅酥疑欲銷
佳人薄命古相似先後乃逢天下士但惜盈盈一水時
當年不寄相思字宜州遺恨君能詳瘴雲萬里空悲涼
無限風流等閒别幾人賞鑒得黄香
　　　妾薄命并序
　夜讀齊梁諸集見多有此作因賦二篇繼其聲
寒閨有靜女斗戴念逺征命捧絳綃薄身同朝露輕存
心合懽綺待得機杼成從來君獨賞詎可賣都城憑夢
欲寄逺舊路春草生獨夜理瑶琴泪濁剪不明待誰相
應節要自不勝情㑹有不眠者聽此斷腸聲
少年輕逺行易發同爾汝紅顔望中老離恨尚如許妾
身異金石更涉幾寒暑長天誰云廣不見收墮雨愁來
津頭望信絶不得(缺/)鄰婦念幽獨艇子隔溪語落日下
空江脩煙淡晴渚流恨滿春風西飛數歸羽
　　　古意
茅簷祕秀色從古歎不遭遊子去未返徒使寸心勞朝
歎江海深夜視星斗髙歸期約春風今已木葉凋一日
兩回來看取門前潮
　　　送王道元運判致政歸潛皖
好山如幽人深絶常避地潛峯獨呈露孤立信竒最髙
擁一峯寒縹緲亂雲氣萬古招行人誰與賞心㑹我公
實仙才崑閬失品次挽公青霞襟來作綉衣使終尋汗
漫遊髙舉九霄外行色開畫圖秋容掩新霽造化為我
娛神超物無累我窮知音稀與世久無味落葉掃不禁
嵗月水東逝愁作送公詩出門更何詣贈言詞亦貧無
以報髙誼野宿慎衣裘寒霜方夜墜
　　　送和斜川詩二首并序
　嵗後五日僕欲從西湖追和斜川詩是旦江子我居
　新市招張仲宗同遊後(缺/)雨止亦和此詩見寄事之
　脗合有若此者昔白樂天游慈恩寺元微之在梁州
　同日夢其地各賦詩相寄議者謂相望千里而神㑹
　誠心流通無足怪者輒再和二篇為寄且識其異焉
(缺/)
游中原今
　　　　　　　　百年康
　　　然伊吕儔　　　　　　　　　　酬勝游張
子定減　　　　　　　　　成風雨憂我曹正天厄
一笑豈易求(以上原缺/)
　　　又
採藥遊名山恐是韓伯休欵待下澤車久師馬少游兩
公學真隠異世今同流遇害能鳴雁多猜不下鷗何如
脱羈馬尋壑與經丘人生亦誤計獨醒無匹儔天地本
虛靜萬物自應酬隂陽驅意氣定能相勝否况復漆室
女浪為魯國憂真妄兩非是湛然一無求
　　　山中梅花盛開戲作
化工難迴天地春下遣第一天仙人前驅飛雪助幽絶
千里隔盡埃與塵何心百卉擅獨秀寒入萬物無精神
綽約肌膚瑩香玉借與東皇立花國開破天地發生心
引出世間凡草木品流不數廣寒宫為嫌月姊長孀獨
波上輕雲掌上身有來比肩皆塵俗須知尤物到絶言
從昔華詞吟不足溪回路轉一枝斜可惜天寒倚修竹
窮塗遊子嵗華晩腸斷夜投山館宿古今幽怨不盡情
更(缺/)凄凉笛中曲荒山偶賦梅花詩佇立花前香在衣
傷心不忍别紅紫付與曉風零亂飛
　　　繫舟餘杭門訪西湖金輪寺參上人
北廓望西湖微徑幾尋尺澹與人意長雲寒正無色深
尋幽禪居步轉蒼山側落葉不可紀遮盡山下石師方
無定居我亦何所適四海漭無歸老矣山中客百年熟
機縁還此共禪寂語罷今古分坐上有陳迹一笑視此
生何事非戲劇開門納遥峯暮雨一江白茲遊非世逢
歸路晩蕭瑟積隂迷曉昏鐘聲報將夕
　　　縉雲縣仙都山黄帝祠宇
我渡溪水尋荒村羣峯勢若萬馬奔酣酣春色雪初霽
靄靄野氣山猶昏瓊樓金闕滌地盡松柏半帶斤斧痕
要還清淨掃塵俗一炬刼火安得焚行人鞠躬下馬拜
仙都妙理吾能言威神可畏凜如在有臺今亦祠軒轅
當年垂衣正南面制作取盡坤與乾鑿開鴻荒肇人紀
首為區宇立本根風后力牧來聯翩神機開闢施無垠
初傳聞道廣成子後乃密契中(缺/)君功髙德大不可擬
幾與造物分遺恩遥遥唐虞建炎運萬年聖子兼神孫
至人御世用常道飛升輕舉安足論爰作一氣生萬物
奈何已把天人分伏羲八卦畫已破女媧欲補理亦繁
飄然獨返紫清去却斂造化歸金渾廟前仙石表今古
屹立霄壤爭雄尊鼎湖可望不可見意今後世難攀援
頂中𤣥宫號泥丸自然有路朝天閽此身内外神氣合
俯仰自超生死門黙運四時無詭異試觀日月誰吐吞
祗今湖邊送風雨草木吹動旗與幡飄然十丈紅菡萏
碧溪下挿玻璃盆馬蹄車轍不須有雖迷襄野道自存
巖泉夜發百谷響洞庭樂聲猶可聞山川古色藏妙意
誰與開滌明根源我談希夷返淳朴不假辯説波濤飜
　
　
　
　
　
　
　
　雪溪集巻一
欽定四庫全書
　雪溪集巻二　　　　　　　宋　王銍　撰
　　古詩
　　　明覺山中始見梅花戲呈妙明老
急晷馳輪嵗將歇我更荒村轉氷轍凝巖萬物凍無姿
水墨陂塘葭葦折是誰向背此間來破蕚梅花伴幽絶
遥山誰恨天作愁澹盡眉峯半明滅清香自滿不因風
玉色素髙非鬬雪竹籬凝睇一淒涼沙水澄鮮兩明潔
天仙謫自廣寒宫定與桂娥新作别尚憐孀獨各相望
多情與照黄昏月從來耐冷月中人一任北風吹石裂
漫勞粉鏡學粧遲欲寫氷膚畫工拙千古無人識嵗寒
獨有廣平心似鐵我因花意拂埃塵尚恐人傳向城闕
詩成火煖夜堂深地爐細與山僧説
　皮石休曰宋廣平鐵心石膓乃作梅賦有徐庾風格
　予謂梅花髙絶非廣平一等人物不足以賦咏
　　　明師見和梅詩再用韻兼奉送還福唐
斵輪妙手聲名歇誰信出門猶合轍後來世外有髙禪
凜凜蘭摧并玉折久將生死付八還不數圖書號三絶
詩來乃與梅爭妍獺髓補痕紅未滅那知一夜巻東風
開盡寒枝千㸃雪漢宫婕妤體自香月裡飛仙長玉潔
白頭對鏡憶年少每到花開重離别愛花取醉惜夜䦨
眷戀盈盈花上月人歸吹恨落闗山恨極欲吹羌管裂
何况東溪漫草寒學世猶嗤顔謝拙還驚詩律張吾軍
塵戰􁀙非求嚼鐵歸舟滿載萬珠璣莫顯神龍藏貝闕
明朝詩逐暮潮還餘意憑師筆端説
　師舉東溪可上人詩句法似之
　　　次韻率行之見投因以賦别
素空零五露碧梧墮金井周年不待人去我如斷綆歸
翼懶飛翔老驥倦馳騁山空風月滿人戀松桂影窮方
屢厄陳喜動初入郢文豪獲勝游羈思發深省周原富
十箱漢儀重九鼎王謝樂江海巢由本箕潁談深光明
藏游遍妙峯頂頌橘悲屈平賦梅早宋璟炎涼梁上燕
喜怒坎中黽千年六龍轡(比謂自/轡也)萬事一漁艇居人望
歸騎暝色暗前嶺淺學字識丁美穴魚知丙書隨新雁
行慰我心炯炯
　　　䝉蔡藏用惠古風一軸歎仰不足輒賦病桐書
　　　　為謝慼深而詞哀耳
老境憂患集坐受衰病侵山林成獨往樽酒惟孤斟萬
事信已矣滅迹栖蒼岑對鏡未免愁寒雲生嶽隂斯時
瓊瑶贈無以報兼金酬之病桐詩歎息成永吟風霜入
枯枝螻蟻穿病心艶艶上林樹已朽難寄林幽人識爨
下取作緑綺琴拂拭延妙聲泠泠朱絲繩淳風散已久
世偽多洼淫一弄清風還三古盡可尋自然俯仰中山
水見髙深同心齊取拾何歎異古今永真遇(缺/)賞江海
有知音
　　　中秋招葉子謙
堂上月已滿樽中酒更空故人渺何許出門惟清風不
如一夕(缺/)所至皆能同悄然望玉杵無聲桂影中
　　　除夕
一嵗盡今夕既往那可追疎梅吐幽豔輕氷釋寒澌新
陳自相代長作萬古悲亦復强取醉椒盤雜兒嬉天回
萬象春除盡羣隂卑地除衆枯槁從今作華滋一除不
可復緑髮成鬢絲此是有盡處那知無盡時凡所未除
者所愿皆除之晩景安分守幻身絶思維生死我所明
聖賢吾所師優游觀物變翼戢仍鮮差山嶽惟塵爾寸
心不可移浩歌自達曉自信何用疑數頭畫角聲已逐
東風吹
　　　元日雪
布和舊重王正月佳祥元日初逢雪飄入椒觴氣更蘇
積滿玉蒲水已怯嵗厯今纔第一行三百六十完未缺
故使重窺混沌時太素山川始融結但聞南陌流懽聲
懶將西佛論初刼九門想得千官期髙聳岧嶢白銀闕
事隠東林夜宿年靜灑僧窓更幽絶草堂人去空舊賞
夢入江山半明滅祗今縱横天上來勢壓丘陵動溟渤
暎山更倚百尺樓始見天工盛施設(僕嘗謂雪宜映太/山髙樓自上觀之)
明日東風掃玉塵輸與寒梅亂花發壯觀新年意氣張
天巧空竒吾語拙
　　　向伯恭薌林詩
楚人喻薌草可佩復可食靈均楚同姓放逐去其國皎
皎忠良心惕惕懼讒賊扁舟下滄浪魂迷招不得至今
芳洲上寂寞少春色我公異於是聲譽超八極挽公青
霞裾接武紫鸞翼直契慕湘纍論心不論迹我是衆薌
林澡身而浴德同心等崇蘭直節逾蒼柏登善味芝术
去惡鋤枳棘荀令十里香揚雄一區宅君臣相唯諾(闕/)
題來藻飾日光萬丈長衆薌馥芳澤况了大因縁功名
皆戲劇手擎妙喜國心湛水精域諸天衆薌雲旃檀雜
薝蔔登門三十年嵗晩仍作客誦公薌林詩心境為澄
澈雖非歌商頌聲亦出金石
　　　㑹稽楊梅雄天下其佳者皆出項里相傳項羽
　　　　鄉里也驗圖志信然戲作楊梅詩供作者一
　　　　笑耳
越山楊梅最珎美人傑地靈生項里江東廟食憶至今
應縁似舜重瞳子南方炎威無時窮落在故鄉草木中
請㸔枝頭萬㸃火猶是咸陽三月紅摧剛作柔隨物轉
婦人之仁仍可見風姿和味説難名顔色與香收易變
炎炎夏日簾影垂拈汚玉筍明瓠犀映出越女天下白
壓倒驪山生茘枝金鼎奪胎尤出類萬人口腹非其對
外丹須要内丹成任君封樹連園買
　　　詩送韓簡伯學官于臨浦呈勸其重修西子祠
昔進臨浦春正濃小江縈委如無窮花浮千林錦繡幄
舟揚萬頃玻瓈風西施故鄉擅佳麗㑹稽秀氣藏華穠
是時山晴見真色落日西南千萬峯今情不盡古情在
恨疊晩粧眉暈重恨應但知傾國貌無人能説亡吳功
倘非絶態動君意姑蘇臺上猶歌鐘成功未甘歸范蠡
素衣故國寧相從(僕嘗作文辨無/范蠡攜西子事)文公之孫重端世衮
衣門户推八龍官閒援毫來弔古溪山頓為開愁容謫
仙亦賦浣紗石至今翠絹不停織浴池邀伴下瑶池霑
丐越女天下白(山頂有西/子浴池)風流昭洗待名流有德于人
當血食紅心草葬舊金釵黄陵廟成新石刻霞裙瓊佩
無消息怨魄凄魂招不得一杯流水暮江籬苧羅山前
已秋色
　　　送史純夫歸餘杭
霜晴九月交送子越東門同舟此水上再對波清渾聚
散三十載惟此一意存邦國有大慶去承曠蕩恩我老
百不堪視子猶弟昆新寒黄菊枝落照黄葉村慘愴欲
别語零落未歸魂臨分吐情實哀境意彌敦
　　　黄州栖霞樓蘇翰林所賦小舟横截春江是也
　　　　曽竑父罷郡畫為圖求詩
銅雀不得鏁二喬春江亦夢攜西子此樓縹緲相風流
此恨纒綿在雲水洞庭葉下愁湘君不獨陽臺雲雨神
精神感通若相遇夢境幻境皆成真黄州刺史清如鏡
水光山色心同瑩牧之出守到元之誰解把詩聞萬乗
圖成攜得千里行孤帆趁落斜陽城江頭莫指挽鄧處
離合古今同一情
　　　登育王山示現塔贈鄉璉與三上人
危岫戴寶塔亭亭起虚空金鐸韻廣樂日夜鏘天風氣
真逼雲漢興逸追鸞鴻嘉有三禪子超曠栖禪宫相追
不憚逺幽致惟我同興盡歸一黙人逐歸雲東平軒架
絶壑上與絶頂通滄溟忽破碎百川競朝宗斜陽無逺
近山亂髙低紅四表倐明晦變化安可窮夜深風雨來
隂氣誇嬌雄響劇百谷咽靜若一氣融明發石路乾坤
韻生寒松
　　　苕溪僧妙詢于其所居淨域開小軒楚僧舉季
　　　　若為永名僕以陶靖節乗(缺/)遇坎之語牓曰
　　　　乗遇亦足以觸所遇而安不然雖無名可矣
一性本為明返為羣物迷境淨皆徑山心清即苕溪啟
扉逈臨湖湖寛覺天低花木春艶艶松竹涼凄凄憑欄
快神襟永與塵事暌歸船動菰蒲興斷殘霞西浮煙暝
自起待得衆羽栖貯空諸佛心妙理何端倪乗流遇與
坎萬理皆筌蹄聊陳淵明意斧藻粲幽題豈有明月珠
秪照濁水泥期我老中林滅跡為圃畦况復大開士賦
詠自攀躋禪深有根源句圓無角圭乃知文字工自與
造化齊
　　　書謝文靖東山圖
山如出蠒眉溪似縈風帶雅意樂溪山安用攜粉黛煙
雲無定姿姝麗有真態謝公經世心遇物何顯晦鐘鼎
與山林生處初一槩均令四海間如我常安泰臨難無
喜懼與人共憂愛百年但影殂千載猶心在風流不可
追超然八荒外
　右題謝文靖東山圖今㑹稽東小江之上有東山存
　焉絶頂下臨江海葢萬里雲境也僕觀文靖初渡淛
　江樂㑹稽佳山水與王右軍許詢支遁孫綽李充遊
　則東山在㑹稽幾是矣僕嘗宿其上題詩僧壁云山
　晴山雨今古恨潮落潮生朝暮情我識前人舊時意
　寒岩一夜聽江聲今觀斯圖并書之為一笑之地耳
　紹興十二年二月丁卯書
　
　
　
　
　
　
　
　
　
　
　
　
　
　雪溪集巻二
欽定四庫全書
　雪溪集巻三　　　　　　宋　王銍　撰
　　律詩
　　　送王敦素歸金陵
曉踏河堤月逢人問去舟已為羇旅客更挽别離愁索
寞憐同姓丁寧數舊遊欲知幽獨意風露滿城秋
　　　洪駒父泛舟將過潁同張仲宗出餞席間留詩
　　　　為别且邀用韻
已作分攜計尤傷送客歸經行汝南郡為問漢隂機晩
菊饒秋色丹楓帶恨飛平生無别泪相對倍霑衣
　　　二
晩岸雲低月相隨照夢歸行藏嘆人境開闔在天機身
與江山逺書尋鴻雁飛薄情怨青女偏解透征衣
　　　别髙子勉兄弟
南北奔波嵗月催足間渾未洗塵埃休將舊事從頭説
且喜新年入手來千里逺同傳信雁一枝同挿未開梅
濁醪有盡情無盡醉入都門首重回
　　　别張自彊
鷰子低飛入壊簷栁條輕拂緑毿毿故園更在北山北
佳節可憐三月三萬古愁多憑濁酒九原事往落清談
都門别恨終難寫滿眼風光思不堪
　　　和趙德麟
故國春濃懶縱觀强尋幽境步蹣跚風酣蕙草清香煖
煙濕杏花紅粉寒但覺時光自催換可憐人事幾悲酸
百年未必長于夢虚作邯鄲枕上看
　　　夢中賦秋望
閣小寒宜逺林荒晩帶風遥山秋色外􁑮樹雨聲中念
起三生異心傷萬境同此邦非我里隨意作流通
　　　送楊道士歸葵州
列子風回馭林宗雨墊巾花明千嶂晩雲暖一山春爐
竈聊隨俗簮裾未稱貧壺公觀中路聞道接天津
　　　用前韻寄洪駒父
共臨寒水别獨趨暮春歸萬事風前燭百年梭過機應
尋騎鶴客重詠落霞飛林葉終何補京塵化舊衣
　　　又
江山霜落木千里一身歸去國憐張翰回舟為陸機煙
林無際逺寒葉有聲飛何必少陵老悲傷未拂衣
　　　徐師川典祀廬山延真觀用送駒父韻餞别四
　　　　首
徐穉前風在何勞白首歸書來寄文錦詩報守寒機駑
驥難同力鸞凰任自飛前村幽獨意且放酒淋衣
　　　又
都門兩河路誰送李膺歸人望終調鼎親慈早斷機漫
虚崑閬集不盡羽翰飛酒聖君家事霜清怯減衣
　　　又
丁令飛昇去千年始一歸琳宫況廬岳煙闕替塵機洞
口斜暉入蒼崖素練飛水雲曽作伴愧我薜蘿衣
　　　又
康阜如蓬島欲尋風引歸煙藤猿嘯月雲碓水鳴機剰
結餐霞侣深隨杖錫飛謝公行樂處山翠撲人衣
　　　送酒與許田史純風
塵土裝懐嵗月侵賤官情味我能任龍鍾老態渾非昨
索漠英游不可尋蜨遶書窓空費夢蟻浮玉琖不同斟
相望解寄重陽酒滿路西風黄葉深
　　　送李文若歸修水並弔其兄商老之亡
子去何悽斷鄉闗嵗月新荒山寒帶雨古驛夜無人生
死風前燭音容夢裡身臨分感平昔揮淚到松筠
　　　遊鴻福寺和闗子東
劉家古寺城南曲選得僧坊共醉吟野草幽花閒自媚
黄蜂白蝶靜相尋半簷落日留難住滿地東風掃不禁
漫道青春一分在池邊緑樹已成隂
　　　秋晩洛中道上
數雁横空送斷霞窮秋遊子向天涯泉甘野店黄粱酒
霜重荒原白菊花滿目刼灰傷井邑回頭佳氣戀金華
故人他日如尋我試問雲溪舊釣沙
　　　題沈休文八詠樓
詩人不見舊樓空只見溪山與昔同望處地寛閒白晝
坐來天濶剰清風六朝遺恨沈衰草八詠雄篇麗彩虹
何待吟哦清庾月蹔來佳賞自無窮
　　　幽居
幽居寂無事晨起伴僧禪曉澹巖前月秋明水底天望
鄉書斷雁問路客回船阻絶平生友清遊有夢傳
　　　芭蕉
六曲欄干院宇深影連苔色晝沈沈已將虚實論因果
尤稱風流寫醉吟夢短不禁簾外雨愁多常怯檻邊隂
可憐今古無窮恨巻在凋零如寸心
　　　别故人張孝先
平生嘗嘆少陵詩豈謂殘年盡見之共脱兵戈身偶在
各懐鄉國語尤悲又尋芳草春風路猶聽孤舟夜雨時
避地海山周萬里此行無處寄相思
　　　訪闗子開兄弟于餘姚懐先世舊契
山嵇交契自當年重到同鄉各愴然百里山川清自舊
兩家子弟老于前疎梅開處數枝玉小雨來時一段煙
嵗晩不調相㑹數溪頭尚趍有歸船
　　　頃在廬山與故友可師為詩社嘗次韻和予詩
　　　　云空中千尺墮栁絮溪上一旗開茗芽絶愛
　　　　晴泥翻燕子未須風雨落棃花重江碧樹逺
　　　　連雁刺水緑蒲深映沙想見方舟端取醉酒
　　　　酣風帽任欹斜後三十年避地剡溪山中時
　　　　可師委蜕亦二紀矣靈隠明上人追和此為
　　　　贈感念存没淚落衣巾因用韻謝之
昔訪廬山惠逺家尋春草木未萌芽自從栁拆煙中色
不寄梅開雪後花事往淚多添海水詩來恨滿算河沙
驚回三十年前夢放鶴峯頭日未斜
　　　溪上觀雪
沙洲蒼莽水雲昏雪落寒溪鏡有痕山際疎鐘煙際寺
林邊微逕水邊村天涯嵗月行將盡人世窮愁孰與論
憶與鄒枚同賦詠人非事迬但心存
　　　秀逺亭
鏡似氷壺表裏清我來閒伴白雲行四山迤邐青圍野
一水蜿蜒渌繞城試問春來觀秀色何如雨後聽泉聲
昔人飛馭煙霞外落日空懐萬古情
　　　送吕道師還天台山
結宇孤峯蘚徑危身閒鷗鳥信忘機水聲山色何今古
物態人情果是非子踏白雲來問道我埀華髪自生輝
赤城歸去松門晩萬里秋風上客衣
　　　早秋寄昔慧老且弔慈受老師之亡
昔日禪河早預流老尋支許剡中遊一枝數粒同過夏
萬壑千巖相映秋眼看珠沈滄海底心傷塔就亂峯頭
不須月落龍天泣萬古白雲無去留
　　　送孫肖之還縉雲
蓬蒿頻嵗掩鄉闗再喜相逢一破顔遊子年華紅葉老
幽人風味白雲閒那知篋裏書成後猶作溪邊興盡還
流落天涯俱避地念君更入萬重山
　　　送郭壽翁還廬陵
共遭敵騎汝隂城十載相逢尚甲兵萬里鵷鴻自鶱舉
九闗虎豹任縱横雨昏山逺行人恨日暮草長幽鳥聲
只有别離心似舊亂來難得是交情
　　　與郭壽翁俱客錢塘壽翁歸吉州追餞至龍山
　　　　白塔寺惜别悵然終日始登車而去既行旬
　　　　日予得請廬山太平觀將歸隠浙東山中寄
　　　　詩奉懐
江邊孤寺舊曽經重枉驪駒當短亭落日催人心去住
東風回首淚飄零魂歸但覺楓林黒書就終期汗簡青
(予作名臣傳數十/篇壽翁尤所稱愛)歸隠我無衝斗氣相思時望少微星
　　　送謝景思假太常少卿奉祀温州太廟先至三
　　　　衢省覲
神遊眇邈海邊城捧詔躬祠盛此行九代衣冠漢原廟
百年禮樂魯諸生東山世德聲名早南省仙班氣象清
曉雨都門攜錦帳路人更羨綵衣榮
　　　古意
有恨匆匆别無期緩緩歸天涯作孤客樓上對斜暉目
斷路不斷魂飛花更飛無多清滴淚恐損别時衣
　
　
　
　
　
　
　
　
　
　
　雪溪集巻三
欽定四庫全書
　雪溪集巻四　　　　　　宋　王銍　撰
　　律詩
　　　寒食
故國千峯外孤舟一水濵天涯未歸客江上欲殘春雁
去銷魂久花開墜淚頻東風吹晩雨芳草路邊人
　　　病中
久知身是幻况復病相侵古寺松篁瘦山空雨雪深定
知書不達豈有客相尋伴我殘燈火應知夜夜心
　　　春近
山色銀屏曉溪梅玉鏡春東風露消息萬物有精神索
漠貧遊世龍鍾老迫身欲浮滄海去風浪濶無津
　　　禹廟
書稱堯舜没禹獨錫成功須信賔天去何疑窆石空市
聲朝夕變山色古今同誰與明真理蒼崖松柏風
　　　又
夏后東階殯遺踪照路隅今觀四山拱猶似百神趨功
已百王冠言尤萬世謨死生懐舜德舊邑對姚虞
　　　八月十四日送葉子謙自㑹稽遊江觀湖歸
　　　　閩
傾葢論交意已傾斷絃重續喜君聽山川妙意藏千古
天地神機在六經朝夕事皆翻覆手古人情寄短長亭
濤江君往觀秋注萬頃漲溟無淺行
　　　夜坐
夜久燈花自吐紅嵗華已盡尚飄篷身遊百越風波外
路入千山雨雪中失馬舊知無得喪拂龜那更問窮通
懶將今古從頭數幾度邯鄲夢不同
　　　送僧秀遊海上諸山
丈室凝塵鎖寂寥飄然更打衲僧包春風正滿碧溪水
落日偏宜紅杏梢身外誰非追日杖法中我是續絃膠
雲山煙海雖深廣未抵安棲一把茅
　　　十二月中旬書戴溪亭
天上東風轉斗星天涯羇客尚飄萍道塗况復經殘嵗
風雪那堪宿旅亭春到怯添雙鬢白夜寒愁對一燈青
殘年萬古淒凉恨不計樽前一醉醒
　　　重賦梅花
誰言今無返魂香年年末上開孤芳韻髙水天冷相照
清極雪月寒交光姑射神仙瑩氷骨水精宫人素霓裳
迎年送臘各愁絶付與世間幽恨長
　　　謝史純夫畫連昌宫圖頃嵗京洛間作此今再
　　　　觀舊本
筆下春風錦繡浮花光山影照清流唐朝憂樂君新意
洛邑興衰我舊遊急雨打成今夜夢孤燈挑動昔年愁
此身此畫俱非實白髪天涯萬事休
　　　寄九峯覺老時自因勝退居
京江别我正堅氷拂袖歸來道更増又見嶺梅來驛使
懶將庭柏對談僧半廊冷月溪山霧一炷幽香殿閣燈
此亦世間愁絶處嶺猿嵗晩哭寒藤
　　　雪聲
飛滿前村夜不知憑風聲與靜相宜銀釭志士詩成後
玉枕佳人夢覺時乍聽打窓投米急相同糝徑落梅遲
孤舟曽向江湖宿清入寒蘆韻更竒
　　　梅花
孤髙來處自天人末上常先萬物新不有大寒風氣勢
難開小朶玉精神氷溪影鬬斜斜月粉鏡粧成澹澹春
直伴東風到青子多情不逐雪成塵
　　　又
古稱秀色若堪飱冷豔幽香畫更難草木盡枯風正惡
雪霜初霽月偏寒須知淨几明窓見不似蒼山迥野看
羌笛一聲悲落盡傷心何待百花殘
　　　臨海僧珂公出梅花詩和其韻
天公飛雪鬬梅英未有東風便有情竹裏藏春春不覺
水邊見月月羞明神人自惜迷姑射天女何妨伴淨名
第一花中拈實相談禪説法大修行
　　　姜山通闍黎真骨歸塔以詩送之
空門龍象道髙升坐使山川勝氣増天道不言成四運
人間無處證三乗雲深尚有遊山客煙冷空餘禮塔僧
一葦莫嗟成萬古幻身來往本何曽
　　　剡溪月下泛舟
嵗殘清夜一溪澄更愛千峯霽月升天地髙低銀色界
山川表裏玉壺氷裘單擁火宜無倦石響舟行恐不勝
休數興來并興盡茲遊今古亦何曾
　　　嵗杪道中
巖風號萬木天意自悲傷野店逢殘嵗危峯半夕陽吾
生猶道路此恨付杯觴正是凄涼極寒梅逗晩香
　　　送黄生還臨安
舊事恍如前後身龍門四紀更情親茅廬驚歎見斯客
天馬超騰感似人三逕草荒殘嵗雨一枝梅作渡江春
莫言吳越方成别纔隔雲濤莫問津
　　　再和雪聲
天上威儀地豈知六花寒路夜偏宜半空環佩朝元罷
滿地珠璣按舞時􁎐􁎐初隨風更急蕭蕭却雜霰俱遲
房公松竹分清俗除却天聲總未竒
　又作帝宴鈞天世豈知六花寒路夜偏宜房琯云天
　下之聲惟竹聲最清及聽松聲知竹聲更俗
　　　舟行扶病訪王文孺曜菴且䝉和賜佳章次韻
　　　　為别
西風過雨冷孤雲客路衰骸與病親煙渚好横今夜笛
雲林還憶舊時人凌空丹藥傳巖客(近有遊客葢吕公/也遺文孺長句及)
(神/丹)照水紅蓮賦洛神老淚數行傷别盡自憐無可更霑
巾
　　　九月二十七日與客遊龍山
野服芒鞵步步同天寒酒薄客情濃身如萍水同千里
路入煙蘿更幾重滄海清江共今古黄花紅葉雜秋冬
暝雲自與千峯合送我歸鞍寺寺鐘
　　　送無相祖老真骨歸塔
去來一念等孤雲隻履西歸道更尊落葉滿山新塔就
雨花盈几故經存風清罷放林間鶴月冷空啼嶺上猿
白髪來為生死别寒溪猶繞舊松門
　　　送嘉魚周尉
大門志與古人謀萬巻詩書第一流文采聲華今有繼
死生契濶獨相求天回凉色偏宜月地近潮聲先帶秋
此别頻書訪存没老人曽見綵衣遊
　　　上已日送簡伯
門户荀陳士論僉却隨王謝老江南一官傲世妨才命
萬事承家任苦甘漁艇我將還舊隠僧窓誰與對清談
落花風雨西陵渡佳節可憐三月三
　　　次韻梅花
廣寒宫裏自無倫不秪塵中第一人絶態乍辭天上舊
清香更占世間新煙愁月恨迎回臘日暖風遲俗却春
且對流年覔新意横斜疎影句皆陳
　　　望大梅欲回雪竇路險而止口占示同行
起曉尋幽意氣豪㝠㝠重霧溼征袍天扶寶勢千年拱
海助寒聲萬籟髙休數興衰兩蝸角從來憂樂一鴻毛
了知終老林泉是渡水穿雲久亦勞
　　　倚樓曲
天邊皎月凝清光圓缺不如人意長夜來常(缺/)和月落
清曉鏡裏看新粧此情同生復同死君似欄杆要堪倚
樓髙風送管絃聲腸斷五陵年少子
　　　雜興效阮步兵
松巔負殘雪髙映寒食輝衝風忽飄墮勢若從天飛庭
虚四散入凌亂侵人衣衣重不忍拂恐與清景違援琴
弄太古聲淡節亦稀衆笑已獨賞恍然迷是非乃知絶
絃意千載同依依
　　　賦得隔樹見秋燈
隔樹見秋燈青熒更可愛半籠宜葉疎微透嫌枝碍深
誤暗蟲投靜窺栖羽在望疑簾幕中吟惜欄杆外月到
冷光幽風來孤影碎山客遥夜歸耿耿如相待
　　　游東陽涵碧亭劉夢得所賦詩也明日過中興
　　　　寺遊覽終日記所見
我遊東陽城隠矦昔所制山川無古今城邑有存廢夢
寐涵碧亭草間得遺記飛流落天明噴灑寒玉碎停車
風雪中豈特生秋意李杜到韓劉崢嶸相品次景因真
賞見遺句細吟咏假葢上前峯提攜有兒稚明朝春開
晴步到中興寺山僧引客遊佳處相指示羣峯四抱圓
浮煙生暖翠唐年故刺史宅作布金地報以遺姓存猶
感邑中厲(唐刺史厲日新捨宅為禪/寺今邑中有後嗣存焉)月生旁邑應真傳
(缺/)絶藝峩峩畫三佛張吳意能儷氣象隨世低病鶻無
猛鷙碑隂筆縱横才翁雄近世疑是蘇躭鶴去家已千
嵗懐土一來歸故畫華表字(寺有貫休畫三大/佛及蘇才翁記墨)上方有
重閣景與衆山㑹一酌玻璃泉碧色劍鋩淬小叢相思
寺紅蘂粲丹荔僧言此芳根草木獨靈異上枝花盡開
下實方委墜開落俟相見終始周一嵗不同桃與李華
實苦相避愧師論應實未辨談實際山寒足力疲蕙帳
聊假寐交錯佛衣巾紅綠錯裙袂雖非維摩室天女亦
游戲起濯古銅壺凜凜存往製滌手焚妙香剰與洗塵
滓欹枕聽松風為我勤解穢幽尋欲黄香小圃春物麗
落日在前峯駘蕩東君醉宫娥失翠鈿揺蕩誰復制風
起落花多翩然如墜耳植杖久裴回羇旅得少慰恨無
昔人語剖析發幽秘明朝漫回首長途方聳轡綿綿芳
草多天涯亂愁思
　　　剡溪王秀才畫子猷訪戴圖
剡溪萬壑千巖景人境誰能識心境君畫山隂雪後船
始悟前人發清興眼中百里舊山川荒林雪月縈寒煙
應縁興盡故無盡賔主不見寧非禪當年戲留一轉語
不意丹青能再覩更畫人琴已兩忘妙盡子猷真賞處
　　　必明菴
佛心猶日出何曽碍須彌散為普光明合作四威儀萬
古止此日羣目盡見之普現一切水君自分澠淄髙垂
大圓鏡君自存妍􁈂方寸無盡燈何處存思惟髙禪聞
妙道行作人天師維摩開丈室菴成更求詩衆説列山
岳我以一理推萬方聲一槩我初拙言詞至現莫如心
舉念周四維必明乃本明盡掃棘與茨豈知都用晦隠
顯兩不知大千在毫髪聖言不吾欺
　　　追和淵明九日閑居詩
白髪不堪鏡殘骸寧久生已是夢中事那知身後名古
今黄花節増重由淵明後來杜與蘇感慨皆同聲乗光
入無窮留恨何千齡令我過佳節濁酒惟頻傾豈比區
中士軒冕矜蹔榮滄溟芳嵗晩古寺久客情洗滌流落
歎支公句新成
　　　畢少董繙經圖詩
我知君子有常心誰謂春秋無定法常心定法皆一途
萬變在前吾不惑錦衣白馬青油客回首傷心淪異域
縞帶喜贈延洲來一見渾如舊相識片時偷生萬年泣
倘得義成身乃立已將死生委天公要因筆削明吾迹
偃蹇榻上書千帙坐使羣儒仆墻壁凜然細史行天誅
掃除坦塗大搜索賛辭自昔非游夏叛去于今無籍湜
鴻雁書聞到上林管絃聲任來凝碧嫣然侍側兩少麗
桃葉桃根莫能及荳蔲梢輕露有華早梅花嫩春無力
欲將婢子固君心豈料君心堅鐡石果聞逺使報還家
萬里精誠初不隔書成初奏未央宫金馬石渠皆動色
不與左氏作忠臣忠欲天王坐中國聖人大法先能識
節義大閑今獨得傷麟嘆鳳非道窮千載相逢猶咫尺
尊王便是祝(缺/)心聖人壽與天無極
　　　和明上人見贈
西湖梅蕊晴香浮錫杖凌空過沃洲後㑹重尋人更老
頺光不駐水爭流夕陽天際青山出暝色煙中白鳥留
此境只曽支遁賞剡溪今始得湯休
　　　又
六見月華虧又盈却來松下笑相迎事銷臘雪渾非舊
人似寒梅獨有情香火舊縁生理足煙霞新志著書成
明朝又入千峯去猶恐時人識姓名
　　　寄陳彦山
送君憶昔入鼇山愁折江梅踏雪還别後重添十年老
靜中猶借半生閒文章千古心空在書史三冬手自刪
嵗晩山中有琪樹傷心何日得同攀
　　　中秋山間觀月
月出雲開天宇閒幽居真賞異塵寰氷輪孤掛夜千丈
玉露密零秋一山莫望鄉闗起愁色勝居沙漠慘離顔
桂娥應恨無佳句不識幽人到老閒
　　　雨後登雙溪閣
夢寐登臨處漂流來此行長年為客意落日倚欄情雨
過水光發風生雲態輕山川沈郎舊巉絶有餘青
　　　剡溪久寓
山水戴(缺/)色尚餘清興中千巖落花雨一徑巻松風酒
茗延幽子圖書伴老翁長生吾不羨久悟去來同
　　　送史純夫出疆
悠悠逺水李膺舟漠漠餘寒季子裘隔嵗梅花新舊恨
入春山色古今愁重游梁宋三千里看復闗河四百州
辯舌縱横報知己古人憑軾取封侯
　　　秋日
半落庭前葉始知秋意新風嚴栁疎細霜薄水清勻句
裏存佳景詩中見古人一峯矜絶態雲外掩孤顰
　　　小立
茅屋藤蘿外憑欄煙靄間亂蟬催暑去急雨帶秋還路
入雙溪口門當四面山詩成題未有翰墨伴清閒
　　　將卜山居寄懐
山居香火伴殘經幽絶全家在畫屏黄葉(缺/)藏一溪碧
白雲堆擁萬峯青安知遇酒分賢聖但可與人同醉醒
萬事休心惟白髪更須結托老人星
　　　除日得銅溪老人書
除日相思輒寄詩流光不特我衰遲嵗窮滄海波濤急
天冷空山鳥獸悲一氣先觀雲暖處百花猶避嵗寒枝
迎年送臘須臾夢正似須彌不動時
　　　望秋
門對萬山深登臨老病侵牛羊隨野色草樹帶秋隂此
景聊供望何人肯見尋猜鷗不用下我自信無心
　　　病中
遥夜支頥坐春醪負十分碧烟沈宿靄清月入微雲真
妄怯多病翔潛喜不聞鞦韆人樂處十載愴離羣
　　　寄東山覺老
紅粧碧嶂舊登臨來演真常契佛心漫道山林無獨往
那知笙磬有同音堂前明月四時好山外白雲千古深
此别松門無復見漁樵為伴老相侵
　　　陸左丞夫人鄭氏輓詞四首
家學開皇紀淑聲通德門内朝班早貴中壼譽尤尊聞
説百年事扶攜兩世孫從夫得文伯萬古姓名存
　　　二
寒日明丹旐流塵覩綵衣那知長夜去無復逝川歸方
士言終誤神丹事已非出門尋弔客惟有鶴雙飛
　　　三
軒冕三從盛門庭五福優凄凉孝子淚悲慟故山秋楊
子新阡啟班昭舊史留空堂對萱草無復更忘憂
　　　四
貌燬欒欒棘心傷蓼蓼莪斷機慈訓在懐橘孝思多露
草霑寒淚雲山翠涌波悲風感行路楚輓不成歌
　
　
　
　
　
　
　
　
　
　雪溪集巻四
欽定四庫全書
　雪溪集巻五　　　　　　宋　王銍　撰
　　絶句
　　　同賦梅花十二題
　　　　半開
一枝開破一年春鬬蕊稠花總後塵却恨無媒憐獨夜
月偷清影向何人
　　　　清晨
曉色宜春露蕊鮮玉人斜挿鬬清妍新花更映新粧面
無限風光在鬢邊
　　　　風前
清香自滿不因風花氣迷人處處同祗與吹開又吹落
春愁已在笛聲中
　　　　月下
樽前舊厭繁多態雪裏曽嫌淡少情何似天容開夜色
數枝寒玉轉輕盈
　　　　雪後
枝留晴雪色難分似向殘粧試粉痕恨滿前村花落處
萬重煙靄逺連雲
　　　　雨中
水泛殘香不可尋更堪煙雨鎖花心祗知賜浴恩波重
未識和戎怨淚深
　　　　水邊
雪後溶溶嫩水通滿枝煙雨暗春風試看照影横斜處
渾似靚粧清鏡中
　　　　竹外
枝上淡煙籠白雪此君髙節助清真要知謝女(缺/)容别
林下孤標逈出塵
　　　　江村
竹籬茅屋江郊路未肯鬬粧塵市間小朶飄零水風晩
又隨殘月落闗山
　　　　山館
窮塗遊子年華晩折贈無人信手題留戀清香忍回首
五更立馬斷橋西
　　　　薄暮
寒欺雪勒未逢春照影今宵借月魂可惜孤山吟已盡
後來幽絶幾黄昏
　　　　欲謝
零落斜枝雪未乾且垂薄暮䕶微寒大都榮悴人情别
我為殘英特倚欄
　　　墨君十詠
　　　　弄雨
一段風煙筆下開小枝帶雨思縈迴障風一袖如相向
説與嫦娥淚落來
　　　　藏巖
小年輕别廬山道林下微吟夜更幽影落人行半巖月
五更風露一山秋
　　　　露葉
秀色娟娟自出塵曉枝更帶露華新清風一至如相語
從此開簾來故人
　　　　霜節
春花秋月不同時髙節偏于墨色宜莫遣世間丹緑筆
等閒俗却嵗寒枝
　　　　舞月
江樓月下夜聞歌不奈忠州刺史何輕嫋腰肢更清峭
栁枝何似竹枝多
　　　　迸石
渭水侯多失舊封平泉池館亂來空青青石上何人賞
孤映暮山風雪中
　　　　欺雪
愛竹髙風已自賢興來更泛剡溪船枝間清響風驚雪
憶得東林夜宿年
　　　　雪梢
第五橋邊一徑遥滿林野竹立江郊鴛鴦浮破水涵影
翡翠壓斜風舞梢
　　　　外風
倚竹佳人生暮愁那知情伴夜蟬幽一山風月龍吟罷
聲入江雲嫋嫋秋
　　　　憶昔
匡廬古寺暗松藤曽宿寒巖最上層火煖爐温四山靜
前溪風雪後窓燈
　　　春郊
不斷煙蕪起暮愁無窮楊栁拂東流一聲歌罷香輪去
只有斜陽伴畫樓
　　　又
碧飛紅斷正傷春萬里天涯一病身芳草路長樓百尺
樓中更有凭欄人
　　　曉發石牛
匆匆車馬出清晨日淡風微已仲春松竹隂中山未盡
梅花林外有行人
　　　山中夜聞風雨
空山清夜寒無寐松檜揺聲風雨髙行盡江湖志巖壑
猶疑遶屋盡波濤
　　　芳草
㑹時曽(缺/)梅籠雪别後常懐月照沙到底多情是芳草
長隨離恨遍天涯
　　　晩望
春濃已伴客愁濃門掩雨餘江上峯莫道夕陽無一事
逺嚬眉黛更千重
　　　杏花
玉人半醉暈豐肌何待武陵花下迷記得鞦韆歸後約
黄昏新月粉墻西
　　　又
醉裏餘香夢裏雲又隨風雨去紛紛人間春色都多少
莫掃殘英枉斷魂
　　　古意
歌聲怨極珠難續琴韻愁深水易分公子何須賦巫峽
夢中真復有朝雲
　　　雨夜
去國襟懐離别情夜眠雨驛嘆孤征轉頭三十年前眼
猶聽當時枕上聲
　　　雪溪亭觀雨
晚雨亷纎正滿空萬峯多在暝雲中風回變態何深淺
坐看天池水墨工
　　　山中早秋
蒼茫山口月西沈瀟灑新秋院落深雨滴梧桐河漢淡
夢回猶記少年心
　　　山居追凉
松門東路有柴闗涼卧清宵夢亦閒更待海風來萬里
一天霜月滿空山
　　　秋容
如畫羣峯從復横孤煙收盡片雲輕天容常帶秋容淨
萬里碧天新雨晴
　　　雪作望剡溪
玉樓瓊樹曉煙披擁衲開門四望迷清曠世人誰似我
雪中更到子猷溪
　　　寄南巖悟禪師
雪後千峯玉刻成瓊瑶寒照寺樓明遥知禪老開窓坐
指㸃煙村看晚晴
　　　雪晴閒渡西溪
雪後孤村一段煙晴光逺射玉山川酒旗隔岸招閒客
獨上西溪渡口船
　　　送淳上人遊九巖
殘菊孤花留暮秋勞師問路亂山頭九巖只望孤雲去
舒巻如雲得自由
　　　泉聲
娟娟山月半岩明霜重樓臺夜氣清誰把玉琴來寫取
松風吹斷夜泉聲
　　　寄和邢子屑孫肖之始春見寄
東風初到亂山頭無數殘梅雨未收何待傷春對晴景
暝雲横盡古今愁
　　　又
海山雪後海山寛羣玉參差萬里寒岩谷無人共清夜
倚欄獨向月中看
　　　又
山林老去萬縁休只有情鍾舊輩流芳草無窮山四向
斷腸人在最髙樓
　　　憶廬阜寄機上人
憶在東林學夜禪月中清響聽風泉不須更作廬山夢
魚鳥相忘二十年
　　　上方
松間清月佛前燈菴在孤峯更上層犬吠一聲秋意靜
敲門時有夜歸僧
　　　寒夜
淡月新霜似舊時更憐秋與夜遲遲夢回一枕凄涼恨
帳外青燈不得知
　　　晩意
山空寺古紫苔侵更喜漁樵不見尋坐對秋隂晩蕭瑟
風吹敗葉入廊深
　　　即事
住依溪口破殘村身伴渡頭零落雲更向空山拾黄葉
姓名那有世人聞
　　　南巖悟禪老見于山中同烹玉糝羮
我家峯頭最髙層落葉蒼苔不可登清坐與師烹玉糝
千岩風雨夜深燈
　　　明覺寺折梅
遥山天際斂眉峯清淺溪邊淡粉容薄暮寺橋人獨立
一燈明滅數聲鐘
　　　夜晴
雨却初收天意晴西風揺落夜寒清披衣自起開窓户
落月一山髙下明
　　　古漁父詞十二首
漁父家風我所知家風要與道相宜不懐貪餌吞鉤意
常似絲綸未下時
　　　二
雨中濕艇一聲歌夾岸青林照碧波躍馬更誰思往事
紅塵千丈奈人何
　　　三
萬里號風雪滿山黄蘆晻靄水汪灣九衢朝馬愁泥滑
不識漁翁興未閒
　　　四
風波穏處釣舟閒雲去諸山暝不還江面一峯何所似
青銅鏡裏緑雲鬟
　　　五
千古髙人張志和浮家泛宅老煙波不應别有神仙界
祗此滄江一釣蓑
　　　六
虞舜遺風逺可尋煙波一棹古猶今九疑蒼莽三湘濶
盡是雲山韶濩音
　　　七
曽見三閭屈大夫强將清濁較賢愚如今更覺前言拙
醒醉由來本不殊
　　　八
風裊溪頭釣線多戲魚無奈巧依荷直須飄淨浮萍草
盡放青天照碧波
　　　九
禹門三汲浪千重變化飛騰豈有蹤寄語魚蝦休上釣
要看頭角是真龍
　　　十
得即歡欣失即憂死生輪轉暗相讐那知垂釣非真釣
只在絲綸不在鈎
　　　十一
船子禪師意未平萬波要喻境中(缺/)魚寒不食清池釣
何處歸舟有月明
　　　十二
波清百尺見修鱗水色天容自古新昨夜西江浴明月
氷輪玉兎絶纎塵
　
　
　
　
　
　
　
　
　
　
　雪溪集巻五
