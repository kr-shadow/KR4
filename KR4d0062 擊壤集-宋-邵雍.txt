#+TITLE: 擊壤集-宋-邵雍
#+DATE: 2016-06-11 12:24:37
#+SOURCE: github.com/kanripo/KR4d0062 master 5c032f7f                
欽定四庫全書　　　　　集部三
　擊壤集　　　　　　　　别集類二(宋/)
　　提要
　　　　(臣/)等謹案擊壤集二十巻宋邵子撰前有治
　　　　平丙午自序後有元祐辛邜邢恕序晁公武
　　　　讀書志云雍䆳於易數歌詩盖其餘事亦頗
　　　　切理案自班固作詠史詩始兆論宗東方朔
　　　　作誡子詩始渉理路沿及北宋鄙唐人之不
　　　　知道扵是以論理為本以修詞為本而詩格
　　　　扵是乎大變此集其尤著者也朱國楨湧幢
　　　　小品曰佛語衍為寒山詩儒語衍為擊壤集
　　　　此聖人平易近人覺世唤醒之妙用是亦一
　　　　説然北宋自嘉祐以前厭五季佻薄之弊事
　　　　事反樸還淳其人品率以光明豁達為宗其
　　　　文章亦以平實坦易為主故一時作者徃徃
　　　　衍長慶餘風王禹偁詩所謂本與樂天為後
　　　　進敢期杜甫是前身者是也邵子之詩其源
　　　　亦出白居易而晚年絶意世事不復以文字
　　　　為長意所欲言自抒胸臆原脫然扵詩法之
　　　　外毁之者務以聲律繩之固所謂謬傷海鳥
　　　　横斤山木譽之者以為風雅正傳荘㫤諸人
　　　　轉相摹仿如所謂送我一壺陶靖莭還他兩
　　　　首邵堯夫者亦為刻畫無鹽唐突西子失邵
　　　　子之所以為詩矣况邵子之詩不過不苦吟
　　　　以求工亦非以工為厲禁如邵伯温聞見前
　　　　録所載安樂窩詩曰半記不記夢覺後似愁
　　　　無愁情倦時擁衾側卧未欲起簾外落花撩
　　　　亂飛此雖置之江西派中有何不可而明人
　　　　乃惟以鄙俚相髙又烏知邵子哉集為邵子
　　　　所自編而楊時龜山語録所稱須信畫前原
　　　　有易自從刪後更無詩一聨集中乃無之知其
　　　　隨手散佚不復収拾真為寄意扵詩而非刻
　　　　意扵詩者矣又案邵子抱道自髙盖亦顔子
　　　　陋巷之志而黄冠者流以其先天之學出扵
　　　　華山道士陳摶又恬淡自怡迹似黄老遂以
　　　　是集編入道藏太元部賤字禮字二號中殊
　　　　為誕妄今併附辨扵此使異教無得牽附焉
　　　　乾隆四十二年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
擊壤集自序
擊壤集伊川翁自樂之詩也非唯自樂又能樂時與萬
物之自得也伊川翁曰子夏謂詩者志之所之也在心
為志發言為詩情動於中而形於言聲成其文而謂之
音是知懐其時則謂之志感其物則謂之情發其志則
謂之言揚其情則謂之聲言成章則謂之詩聲成文則
謂之音然後聞其詩聴其音則人之志情可知之矣且
情有七其要在二二謂身也時也謂身則一身之休戚
也謂時則一時之否泰也一身之休戚則不過貧富貴
賤而已一時之否泰則在夫興廢治亂者焉是以仲尼
刪詩十去其九諸侯千有餘國風取十五西周十有二
王雅取其六葢垂訓之道善惡明著者存焉耳近世詩
人窮慼則職於怨憝榮達則專於淫泆身之休慼發於
喜怒時之否泰出於愛惡殊不以天下大義而為言者
故其詩大率溺於情好也噫情之溺人也甚於水古者
謂水能載舟亦能覆舟是覆載在水也不在人也載則
為利覆則為害是利害在人也不在水也不知覆載能
使人有利害耶利害能使水有覆載耶二者之間必有
處焉就如人能蹈水非水能蹈人也然而有稱善蹈者
未始不為水之所害也若外利而蹈水則水之情亦由
人之情也若内利而蹈水則敗壊之患立至於前又何
必分乎人焉水焉其傷性害命一也性者道之形體也
性傷則道亦從之矣心者性之郛廓也心傷則性亦從
之矣身者心之區宇也身傷則心亦從之矣物者身之
舟車也物傷則身亦從之矣是知以道觀性以性觀心
以心觀身以身觀物治則治矣然猶未離乎害者也不
若以道觀道以性觀性以心觀心以身觀身以物觀物
則雖欲相傷其可得乎若然則以家觀家以國觀國以
天下觀天下亦從而可知之矣予自壯嵗業於儒術謂
人世之樂何嘗有萬之一二而謂名教之樂固有萬萬
焉况觀物之樂復有萬萬者焉雖死生榮辱轉戰於前
曽未入於胷中則何異四時風花雪月一過乎眼也誠
為能以物觀物而兩不傷者焉葢其間情累都忘去爾
所未忘者獨有詩在焉然而雖曰未忘其實亦若忘之
矣何者謂其所作異乎人之所作也所作不限聲律不
㳂愛惡不立固必不希名譽如鑑之應形如鐘之應聲
其或經道之餘因閒觀時因靜照物因時起志因物寓
言因志發詠因言成詩因詠成聲因詩成音是故哀而
未嘗傷樂而未嘗淫雖曰吟詠情性曽何累於性情哉
鐘鼔樂也玉帛禮也與其嗜鐘鼓玉帛則斯言也不能
無陋矣必欲廢鐘鼔玉帛則其如禮樂何人謂風雅之
道行於古而不行於今殆非通論牽於一身而為言者
也吁獨不念天下為善者少而害善者多造危者衆而
持危者寡志士在畎畆則以畎畆言故其詩名之曰伊
川擊壤集時有宋治平丙午中秋日也
欽定四庫全書
　擊壤集巻一　　　　　　　宋　邵雍撰
　　觀棊大吟
人有精逰藝予嘗觀奕棊筭餘知造化着外見幾微好
勝心無巳爭先意不低當人盡賔主對面如兵機財利
激於衷喜怒見於頄生殺在於手與奪指於頤戾不殊
氷炭和不侔塤篪義不及朋友情不通夫妻珠玉出懷
袖龍蛇走肝脾金湯起樽爼劍㦸交幈幃白晝役鬼神
平地蟠蛟螭空江響雷雹陸海誅鯨鯢寒暑同舒慘昏
明共蔽虧山河燦於地星斗㑹璇璣因覩輸贏勢飜驚
寵辱蹊髙卑易裁制返覆難拘羈心跡既一判利害不
兩提巻舒當要㑹取舍在須斯智者傷於詐信者失於
椎真偽之相雜名實之都隳得者失之本福為禍之梯
乾坤支作訟離坎變成暌弧矢相凌犯言辭共詆欺何
嘗無勝負未始絶興衰前日之所是今日之或非今日
之所强明日之或羸以古觀後世終天露端倪以今觀
徃昔何止乎庖犧堯舜行揖讓四㓙猶趄趦湯武援干
戈三老誠有譏雖皐陶陳謨而伊周獻規曽未免矣夫
療骨而傷肌仁為名所敗義為利所擠治亂不自巳因
革徒從宜與賢不與子賢愚生瑕玼與子不與賢子孫
生瘡痍或苖民逆命或有扈阻威或羿浞起釁或管蔡
造疑或商人征葛或周人乗黎或鳴條振旅或牧野搴
旗灼見夏臺日曽照升自陑安知羑里月不照逾孟師
厲王奔於彘幽王死於驪平王遷於洛赧王敗於伊或
盟於召陵或㑹於黄池或戰於長岸或弑於乾谿或入
於鄢郢或棲於㑹稽或屠於大梁或入於臨淄五霸共
呑噬七雄相鞭笞暴秦滅六國楚漢决雄雌天盡於有
日地極於無涯遐邇都包括縱横悉指揮井田方奕奕
兵甲正纍纍易之以阡陌畫之以郊畿銷之以鋒鏑焚
之以書詩罷侯以置守强幹而弱枝重兵棲上郡長城
塹邊陲自謂磐石固萬世無巳而迴天於指掌割地於
階墀視人若螻蟻用財如沙泥阿房宫未畢祖龍車至
戯驪山卒未放陳涉兵自蘄灞上心非淺鴻門氣正滋
咸陽起煙熖南鄭奮熊羆人鬼同交錯風雲共慘悽項
强劉未勝得鹿莫知誰約法三章在收兵五國隨廟堂
成筭重帷幄坐籌竒廣武貔貅怒鴻溝虎豹饑滎陽留
紀信垓下别虞姬三傑才方展千年運正熙山川舊形
勝日月新光輝正朔承三統車書混四維方隅無割據
窮僻有羇縻后族爭行日軍分南北司當時無佐命何
以救顛隮百戰方全日長兵震天垂豈知巫蠱事禍起
劉屈氂冢宰司衡日重明正𣺌瀰見危能致命無沗寄
孤遺劇賊欺孤日行同狐與貍宫中凌寡婦殿上逐嬰
兒龍戰知何所氷堅正在兹潰堤雖患水禦水敢忘堤
東漢重晞日昆陽屋瓦飛幽憂新室鬼狼籍漸臺屍鄗
邑追隆凖新安掃赤眉再逢火徳王復覩漢官儀竇鄧
緣中饋閻梁挾牝雞經何功殆盡至董業都糜河洛少
煙火京都多蒿藜長天有鳥度白骨無人悲城有隍須
復羊無血可刲大厦之將顛非一木可支孟徳提先手
仲謀藉世資𤣥徳志不遂竟終於涕洟西晉尚清談大
計懸品題婦人執國命骨肉生癘疵二主䝉霜露冦塵
犯鼎彛世無管夷吾令人重歔欷廣陌羌塵合中州代
馬嘶龍光射牛斗日影化虹蜺闢草來洛汭墾田趨江
湄二百有四年方駕而並馳東晉分南尾時或産靈芝
凡經五改命至陳卒昌隋國破西風暮城荒春草萋長
江空滿目行客浪(一作/淚)沾衣後魏開北首孝文幾緝綏
河隂旋有變國分為東西爾朱奪髙氏宇文滅北齊及
隋始併陳四海為籓籬泛汴公私匱征遼士卒疲有身
皆厭苦無口不嗟咨處處稱年號人人思亂離中原未
有主誰知非鹿麋千一難知日天人相與期龍騰則雲
靄虎步則風凄母后專朝日相仍紊宫闈可嗟桓彦範
不殺武三思繡嶺喧歌舞漁陽動鼓鼙太平其可傲徒
罪一楊妃劍閣離天日潼闗漏虎貔兩京皆覆没九廟
咸傾欹樂極則悲至恩交則害攜事無可柰何舉目誰
與比自此藩方盛都無臣子祗恃功而不朝討賊以為
詞各擁部兵盛誰憐王室卑邀朝廷姑息觀社稷安危
攻取非君命誅求本自肥乗輿時播越扈從或參差尾
大知難運鞭長豈易麾長奸憂必至養虎害終貽國步
何顛沛君心空忸怩時來花爛漫勢去葉離披十姓分
中夏五家遞通逵徒明星有爛但東方未晞纔返長蘆
鎮旋驅胡栁陂絳霄共日取𤣥武火何癡中渡降堪罪
欒城死可嗤太原朝見入劉子夕聞啼事體重重别人
情旋旋移棄灰猶隠火朽骨尚稱龜譎詐多隂中艱憂
常自罹撓防膚革易患救腹心遲語禍不旋踵言傷浪
噬臍欲升還隕落將墜却扶持瞑眩人皆惡康寧世共
晞須能蠲重疾始可謂良醫久廢田磽确難行路險巇
不逢真主出何以見施為家國邅迴極君臣際㑹稀上
天生假手我宋遂開基睿筭隨方設羣豪引領歸迄今
百餘載兵革民不知成敗須歸命興亡自繫時天機不
常設國手無常施往事都陳跡前書畧可依比觀之博
奕不差乎毫釐消長天旋運隂陽道範圍吉凶人變化
動靜事樞機疾走者先顛遲茂者後萎與其交受害不
若兩忘之求魚必以筌獲兔必以罝得之不能忘羊質
而虎皮道大聞老子才難語仲尼造形能自悟當局豈
憂迷黒白焉能凂死生奚足猗應機如破的迎刃不容
絲勿訝傍人笑休防冷眼窺既能通妙用何必患多岐
同道道亦得先天天弗違窮理以盡性放言而遣辭視
外方知簡聴餘始識希大羮無以和𤣥酒莫能漓上兵
不可伐巧厯不可推善者不可道逸駕不可追兄弟専
乎愛父子主於慈天下亦可授此着不可私
　　過温寄鞏縣宰吳秘丞(皇祐元年/)
風軟玉溪騰醉騎花繁石窟漾歌舟相望咫尺仙凡隔
不得同陪三月逰
　　新居成呈劉君玉殿院
履道坊南竹徑脩綠楊隂裏水分流衆賢買得澄心景
獨我居為養志秋若比陳門成巳僭苟陪顔巷亦堪憂
無端風雨雖狂暴不信能凌沈隠侯
　　寄謝三城太守韓子華舍人
洛陽自為都二千有餘年舉步圖籍中開目今古間西
北岌宫殿東南傾山川照人伊洛清迎門嵩少寒水竹
最佳處履道之南偏下有幽人室一徑通柴闗蓬蒿隠
其居藜藿品其飡上親下妻子厚薄隨其緣人雖不堪
憂巳亦不改安閲史悟興亡探經得根源有客謂予曰
子獨不通權清朝能用才聖主正求賢道徳與仁義不
徒為空言功業貴及時何不求美官上食天子祿下拯
蒼生殘通衢張大第負郭廣良田朱門爛金紫青樓繁
管絃外廐列肥駿後庭羅纎妍入則坐虛堂出則乗華
軒冠劍何燁燁氣體自舒閒髙談天下事廣坐生晴煙
人莫敢仰視屏息候其顔此所謂男子志可得而觀又
何必自苦形容若枯鱣道古人行事拾前世遺編而臨
水一溝而愛竹數竿此所謂匹夫節何足而攀予敢對
客曰事有難其詮身非好敝緼口非惡珎羶豈不知繫
匏而固辭執鞭葢懼觀朶頥敢忘賁丘園深極有層波
峻極有層巔履之若平地此非人所艱貧賤人所苦富
貴人所遷處之若無事此誠人所難進行巳之道退養
巳之全既未之易地胡為乎不堅敢謂客之説曽無所
取焉猗嗟乎玉兮産之於荆山和氏雖云知楚國未為
然汚隆道屈伸進退時後先苟不循此理玉毁誰之愆
道之未行兮其命也在天近日逰三城薄言尚盤桓當
世之名卿加等為之延或清夜論道或後池漾船數夕
文酒㑹有無涯之歡十月初寒外萬葉清霜前歸來到
環堵竹窻晴醉眠仰謝君子知代書成此篇
　　　答寄堯夫先生　　　　　　潁川韓絳
　君子志於道出處非一端伊尹負鼎爼顔淵樂瓢簞
　斯自理適當匪緣情所安超然達者致邈矣誰可攀
　嗟嗟狂若狷狥巳缺其完軒冕死不釋山林趨不還
　我愛邵夫子醇氣充見顔群經究彼䆳古史閲而刪
　不為詭異行巳蹈時俗難逃名去其奥築室伊洛間
　抱業舍仕進竭心奉親歡脩竹當環堵寒流日潺潺
　問誰從之逰結駟欵其闗兹予久欣慕欲徃良獨艱
　幸君適河内至此解征鞍僚友恃交舊屈致及門䦨
　前迎倒我屣布席羅雕盤髙談未一二長楫忽歸騫
　不意饋雙鯉剖腴出琅玕何以報嘉惠永懷金與蘭
　　依韻和張元伯職方嵗除(嘉祐元年/)
及正四十六老去恥無才殘臘方迴律新春又起灰非
唯忘利祿况復外形骸白髮巳過半光隂任自催
　　謝鄭守王密學惠酒
堂堂大府來新酒密密小園開好花此日飲之紅樹下
還驚不稱野人家
　　小園逢春
小隠園中百本花各隨紅紫發新芽東君見借陽和力
不減公侯富貴家
　　和張二少卿丈白菊
清淡曉凝霜宜乎殿顥商自知能潔白誰念獨芬芳豈
為瓊無艶還驚雪有香素英浮玉液一色混瑤觴
　　生男吟(嘉祐二年/)
我本行年四十五生男方始為人父鞠育教誨誠在我
夀夭賢愚繫於汝我若夀命七十嵗眼前見汝二十五
我欲願汝成大賢未知天意肯從否
　　閒吟四首
平生如仕宦隨分在風波所損無紀極所得能幾何既
乖經世慮尚可全天和罇中有酒時且飲復且歌
予年四十七巳甫知命路豈意天不絶生男始為父且
免散琴書敢望大門戸萬事盡如此何用過憂懼
居洛八九載投心唯二三相逢各白首共坐多清談人
事巳黙定世情曽久諳酒行勿相逼徐得奉醺酣
欲有一瓢樂曽無二頃田丹誠未貫日白髪巳華顛雲
意寒尤淡松心老益堅年來疎懶甚時憶舊林泉
　　和張少卿丈再到洛陽
當年曽任青春客今日重來白雪翁今日當年巳一世
幾多興替在其中
　　髙竹八首
髙竹百餘挺固知為予生忽忽有所得時時閒遶行自
信或未至自知或未明竊比於古人不能無愧情
髙竹臨清溝軒小亦且幽光隂雖屬夏風露已驚秋月
色林間出泉聲砌下流誰知此夜情邈矣不能收
髙竹巳可愛况在垂楊下幽人無軒冕得此自可詫枉
尺既不能括囊又何謝賈生若知此慟哭亦自罷
髙竹碧相倚自能發餘清時時微風來萬葉同一聲道
汚得夷理物虛含逺情階前閒步人意思何清平
髙竹如碧幢翠栁若低葢幽人有軒榻日夜與之對宇
靜覺神開景閒喜真㑹與其䘮吾真孰若從吾愛
髙竹雜髙梧還驚秋節初晩涼尤可喜舊帙亦宜舒池
閣輕風裏園林晚景餘人生有此樂何必較錙銖
髙竹數十尺仍在髙花上柴門晝不開青碧日相向非
止身休逸是亦心夷曠能知閒之樂自可敵卿相
髙竹逾冬青四月方易葉抽萌如止戈解籜若脱甲脩
靜信可愛遶行不知匝嗟哉凡草木徒自費鋤鍤
　
　
　
　
　
　
　
　
　
　
　
　
　
　
　擊壤集巻一
欽定四庫全書
　擊壤集巻二　　　　　　　宋　邵雍　撰
　　秋日飲鄭州宋園示管城簿周正叔
二都相去四百里中有名園屬宋家古木參天羅劔㦸
長藤垂地走龍蛇我來遊日逢秋杪君為開筵對晩花
飲散竹軒微雨後凌晨歸路起棲鴉
　　重陽日再到共城百源故居
故國逢佳節登臨但可悲山川一夣外風月十年期白
髪飄新鬢黄花遶舊籬鄉人應笑我晝錦是男兒
　　過陜(嘉祐三年/)
吾祖道何光二南分一方開周為太保封陜輔成王嵗
月裝遼邈山川造渺茫世孫雖不肖猶解憶甘棠
　　題黄河
誰言為利多於害我謂長渾未始清西至崑崙東至海
其間多少不平聲
　　過潼闗
禁密因離亂機閑為太平山河雖設險道德豈容爭不
究千一義空傳百二名遐方久無外何復用雞鳴
　　題華山
域中有五嶽國家僅時祀華嶽居其一作鎮雄西裔唐
號金天王今封順聖帝吁咈哉若神僭竊同天地
　　宿華清宫
天寶初六載作宫於温泉明皇與妃子自此嵗幸焉紫
閣清風裏崇巒皓月前奈何雙石甕香溜尚涓涓
　　登朝元閣
繡嶺岌層巒岧嶤十九盤微微經雨後杳杳出雲端往
事金輿逺遺蹤玉像殘至今臨渭水依舊見長安
　　長安道路作
長安道上何沾巾古時道行今時人不知寒暑與朝暮
車輪馬跡常轔轔自是此土亦辛苦雨作泥兮風為塵
泥塵返復不知數大雨大風無出門
　　題留侯廟
滅項興劉如覆手絶秦昌漢若更棊巻舒天下坐籌日
鍛鋉心源辟糓時黄石公傳皆是用赤松子伴更何為
如君才業求其比今古相望不記誰
　　題淮隂侯廟十首
一身作亂宜從戮三族全夷似少恩漢道是時初雜霸
蕭何王佐殆非尊
據立大功非不智復貪王爵似専愚造成四百年炎漢
纔得安寧反受誅
生身既得逢真主立事何須作假王誰謂禍階從此始
不宜廻首怨髙皇
一時韓信為良犬千古蕭何作霸臣彼此並干名教罪
罪猶不逮謂斯人
韓信事劉原不叛蕭何惑漢竟生疑當初若聴蒯通語
髙祖功名未可知
雖則有才兼有智存亡進退處非真五湖依舊煙波在
范蠡無人繼後塵
若非韓信難除項不得蕭何莫制韓天下須知無一手
苟非髙祖用蕭難
漢家基定議功勲異姓封王有五人不似淮隂最雄傑
敢教根固又生秦
韓信特功前慮寡漢皇負徳尚權安幽囚必欲擒來斬
固要加諸甚不難
若履暴榮須暴辱既經多喜必多憂功成能讓封王印
世世長為列土侯
　　鳳州郡樓上書所見
楊栁垂青帶風動如飛蓋危樓思不窮盡日閑相對鳥
去林自空雲移山不礙情隨雙燕還意與孤鴻㑹晚角
時斷續層崖遞明晦殘陽掛踈紅逺水生微瀨塞目煙
岑密都城若天外如何久客心東望憑欄殺
　　自鳯州還至秦川驛寄守倅薛姚二君
歡聚九十日迴首都如夣明月與清江東軒又難共
　　謝西臺張元伯雪中送詩
洛城雪片大如手爐中無火樽無酒凌晨有人來打門
言送西臺詩一首
　　送猗氏張主簿
人間仕宦幾千里堂上親闈别兩重須念鵬飛從此始
方今路險善求容
　　新正吟(嘉祐五年/)
蘧瑗知非日宣尼讀易年人情止於是天意豈徒然立
事情尤倦思山興益堅誰能同此志相伴老伊川
　　春遊五首
五嶺梅花迎臘開三川正月賞寒梅相去萬里先一月
始知春色從南來何人妙曲傳羌笛盡日清香落酒盃
料得天涯未歸客也應臨此重徘徊
洛城春色浩無涯春色城東又復嘉風力緩搖千樹栁
水光輕盪半川花煙晴翡翠飛平岸日暖鴛鴦下淺沙
不見君王西幸久遊人但感鬢空華
二月方當爛漫時翠華未幸春無依緑楊隂裏尋芳遍
紅杏香中帶醉歸數片落花蝴蝶趂一竿斜日流鸎啼
清樽有酒慈親樂猶得階前戯綵衣
人間佳節唯寒食天下名園重洛陽金谷暖横宫殿碧
銅駝晴合綺羅光橋邊楊栁細垂地花外鞦韆半出牆
白馬蹄輕草如剪爛遊於此十年强
三月牡丹方盛開鼔聲多處是亭臺車中遊女自笑語
樓下看人閑徃來積翠波光搖帳幄上陽花氣撲樽罍
西都風氣所宜者草木空妖誰復哀
　　竹庭睡起
竹庭睡起閑隠几悠悠夏日光景長鶯方引雛教嫩舌
杏正垂實裝輕黄雨滴幽夣時斷續風飜逺思還飛揚
小渠弄水綠隂密迴首又且數日强
　　秋遊六首
七月芙渠正爛開東南園近日徘徊有時風向池心過
無限香從水面來罨畫溪深方誤入洞庭湖晩未成迴
坐來一霎蕭蕭雨又送新凉到酒盃
先秋顥氣巳潛生洛邑方知節候平庭院乍凉人共喜
園林經雨氣尤清廻舟伊水風微溜緩轡天津月正明
自有皋䕫分聖念好將詩酒樂昇平
八月光隂未甚凄松亭竹榭尤為宜况當晝夜初停處
正是炎凉得所時明月入懐如有意好風迎面似相知
閑人歌詠自怡悦不管朝廷不採詩
家住南城水竹涯乗秋行樂未嘗虧輕寒氣候我自愛
半醉光隂人莫知信馬天街微雨後憑欄僧閣晚晴時
十年美景追尋遍好向風前摘白髭
九月風光雖已暮中州景物未全衰眼觀秋色千萬里
手把黄花三兩枝美酒易消閒嵗月青銅休照老容儀
若言必使他人信瀝盡丹誠誰肯知
霜天寥落思無窮不柰樓髙逼望中四面溪山徒滿目
九秋宫殿自危空雲横逺嶠千尋直霞亂斜陽數縷紅
無限傷情言不到共誰開口向西風
　　秋日即事
鳥聲亂晝林為誰苦驅逼蟲聲亂夜庭為誰苦勞役嗟
哉彼何短一槩無休息借問此何長兩能忘語黙
　　商山道中作
十舍到商顔雖遙不甚艱東西遡洛水表裏看秦山身
在煙霞外心存人子間庭闈况非逺自可指期還
　　和商洛章子厚長官早梅
只應王母專輕巧剪碎天邊亂白雲無限清香與清艶
樽前飫享盡輸君
梅覆春溪水遶山梅花爛漫水潺湲南秦地暖開仍早
比至春初已數番
羣芳萬品遞相摧若説髙標獨有梅㑹得東君無别意
為憐清淡使先開
霜扶清格髙髙起風駕寒香逺逺留太守多情客多感
金樽倒盡是良籌
　　商山旅中作
殘火昏燈夜正沉黙思前亊擁寒衾霜天皎月雖千里
不抵傷時一寸心
　　和商守宋郎中早梅
山南地似嶺南温臘月梅開巳浹辰恥與百花爭俗態
獨殊羣艶占先春角中飄去凄於骨笛裏吹來妙入神
秀額粧殘黏素粉畫梁歌暖起輕塵宰君惜艶獻州牧
太守分香及野人手把數枝重疊嗅忍教芳酒不濡唇
　　和人放懐
為人雖未有前知富貴功名豈力為滌蕩襟懐須是酒
優㳺情思莫如詩况當水竹雲山地忍負風花雪月期
男子雄圖存用舍不開眉笑待何時
　　和商守登樓看雪
西樓賞雪眼偏明次第身疑在水晶千片萬片巧粧地
半舞半飛斜犯楹形如玉屑依還碎體似楊花又更輕
誰謂天下有羇客一般對酒兩般情
　　和商守西樓雪霽
大雪初晴日半曛髙樓何惜上仍頻數峯崷崒劍鋩立
一水縈紆氷縷新崑嶺移歸都是玉天河落後盡成銀
幽人自恨無佳句景物從來不負人
　　和商守雪殘登樓
殘雪已消氷已開風光漸覺擁樓臺旅人未遂日邊去
春色又從天上來况是樽中常有酒豈堪嶺上却無梅
若非太守金蘭契誰肯傾心重不才
　　和商守雪霽對月
雪滿羣山霜滿庭光寒月碾一輪輕羇懐殊少曏時樂
皓彩空多此夜明竹近簾櫳饒碎影風涵臺榭有餘清
恨無好句酬佳景徒自凄凉夣不成
　　和商守雪霽登樓
百尺危樓小雪晴晚來閒望逼人清山横暮靄髙還下
水隔疎林淡復明天際落霞千萬縷風餘殘角兩三聲
此時此景真堪畫只恐丹青筆未精
　　旅中嵗除
比到明年無數刻且令芳酒更斟回星杓建丑晦將盡
嵗箭射人春又來不用物情閒作梗大都心緒巳成灰
浮名更在浮雲外瞬見光隂况復催
　　和商守新嵗(嘉祐六年/)
衰軀在旅逢新嵗因感平生鬢易凋飲罷襟懐還寂寞
歡餘情緒却無聊望仙風月情偏好抹綠簾櫳夜正遙
對此塊然唯土木降兹未始不魂銷
　　追和王常侍登郡樓望山
四賢當日此盤桓千百年人尚厚顔天下有名難避世
胷中無物漫居山事觀今古興亡後道在君臣進退間
若藴竒才必竒用不然須負一生閒
　　題四皓廟四首
强秦失御血横流天下求君君不有正是英雄較(一作/角)
逐時未知鹿入何人手
灞上真人既已翔四人相顧都無語徐云天命自有歸
不若追蹤巢與許
漢皇傲物終難屈太子卑辭方肯出雖老猶能成大功
至今髙義如星日
田横入海猶能得商至長安百里强能使四人成美節
始知髙祖是真王
　　謝商守宋郎中寄到天柱山戸帖仍依原韻
商於飛到一符新遂已平生分外親尤喜紫芝先入手
西南天柱與天鄰
初心本欲踐臣鄰帝里司回斗柄春今日得居天柱下
不憂先有夜行人
不將生殺奏嚴宸却抱煙嵐學隠淪多謝使君虛右席
重延天柱一山人
一簇煙嵐鏁亂雲孤髙天柱好棲真從今便作西歸計
免向人間更問津
無成麋鹿久同羣占籍恩深荷使君萬古千今名與姓
得隨天柱數峯存
　　寄商守宋郎中
初返洛城無限事閒人體分似相違如今一向覺優逸
却類商顔嘯傲時
　　小圃睡起
門外似深山天真信可還軒裳奔走外日月往來間有
水園亭活無風草木閒春禽破幽夣枝上語綿蠻
　　逰山三首
城邑(又作/闤闠)久居心自倦闉闍纔出眼先明龍門看盡伊
川景女几聴殘洛水聲太宰觀餘紅日旭天壇望罷白
雲生此身已許陪真侣不為錙銖起重輕
春盡登臨正得宜人情天氣兩融怡泛舟伊水風迴夜
垂釣溪門月上時逸興劇憑詩放肆病軀唯仰酒扶持
浮生日月無多子忍向其間更歛眉
樂則行之憂則違大都知命是男兒至微功業人難必
儘好雲山我自怡休憚煙嵐雖逺處且乗筋力未衰時
平生足外更何樂富貴榮華過則悲
　　二色桃
施朱施粉色俱好傾國傾城艶不同疑是蘂宫雙姊妹
一時俱肯嫁春風
　　登山臨水吟
山有喬峯水有濤未能容屐豈容舠非無仁智斯為樂
少有登臨不憚勞言味止知甘膾炙語真誰是識瓊瑤
自慚不盡人才處長恨今人論太髙
　　謝富丞相招出仕二首
相招多謝不相遺將謂胷中有所施若進豈能禁吏責
既閒安用更名為(將命者云如不欲仕/亦可奉致一閒名目)願同巢許稱臣
日甘老唐虞比屋時滿眼清賢在朝列病夫無以繫安
危
欲遂終焉老閒計未知天意果如何幾重軒冕酬身貴
得似雲山到眼多好景未嘗無興詠壯心都巳入消磨
鵷鴻自有江湖樂安用區區設網羅
　　答人語名教
開闢而來世教敷其間雄者號真儒修身有道名先覺
何代無人逹奥區煥若丹青經史義明如日月聖人途
鮿生涵泳雖云久天下英才敢厚誣
　　送王伯初學士赴北京機宜
丈夫志氣葢棺定自有雄圖繫重輕去路不能無感舊
到官爭忍便忘情閒時語話貴精密先事經營在太平
誰謂禦戎無上䇿伐人謀處不須兵
　　答人放言
經時不見意何如重出新詩笑語初物理悟來添性淡
天心到後覺情疎已全孟樂君無限未識蘧非我有餘
大率空名如所論此身甘老在樵漁
　
　
　
　
　
　
　擊壤集巻二
欽定四庫全書
　擊壤集巻三　　　　　　　宋　邵雍　撰
　　賀人致政
人情大率喜為官達士何嘗有所牽解印本非嫌薄禄
掛冠殊不為髙年因通物性興衰理遂悟天心用舍權
宜放襟懐在清景吾鄉况有好林泉
　　放言
既得希夷樂曽無龍辱驚泥空終日着齊物到頭爭忽
忽閒拈筆時時自寫名誰能苦真性情外更生情
　　初秋
夏去暑猶在雨餘涼始來堦前巳流水天外尚驚雷曲
几靜中隠衡門閒處開壯心都巳矣何事更裝懐
　　偶書
堪笑又堪嗟人生果若何宜將萬端事都入一聲歌世
態逾翻掌年光劇逝波靜中真氣味所得不勝多
　　傷足
災由無妄得為患固非深乖已攝生理貽親憂慮心乍
然艱步履偶爾阻登臨逾月方能出難忘樂正箴
　　閒行
園圃正蕭然行吟遶澤邊風驚初社後葉墜未霜前衰
草襯斜日暮雲扶逺天何當見真象止可入無言
　　晨起
山髙水復深無計柰而今地盡一時事天開萬古心輕
煙籠曉閣微雨散青林此景雖平淡人間何處尋
　　月夜
雨霽風自好秋深天未寒移牀就階下看月出林端有
酒欲共飲無賔可同歡他時遇良友此景復求難
　　盆池
三五小圓荷盆容水不多雖非大藪澤亦有小風波粗
起江湖趣殊無鴛鷺過幽人興難遏時遶醉吟哦
　　逰山二首
洛川多好山伊川多美竹逰既各有時雖頻無倦目貪
清非傷廉瀆幽不為辱麋鹿不害人心無害麋鹿
二室多好峯三山多好雲看之不知倦和氣潛生神一
慮若動蕩萬事從紛紜人言無事貴身為無事人
　　龍門道中作
物理人情自可明何嘗慼慼向平生巻舒在我有成筭
用舍隨時無定名滿目雲山俱是樂一毫榮辱不須驚
侯門見説深如海三十年來掉臂行
　　名利吟
名利到頭非樂事風波終久少安流稍鄰美譽無多取
纔近清歡與賸求美譽既多須有患清歡雖賸且無憂
滔滔天下曽知否覆轍相尋卒未休
　　何事吟寄三城富相公
何事教人用意深出塵些子索沉吟施為欲似千鈞弩
磨礪當如百煉金釣水誤持生殺柄着棊閒動戰爭心
一盃美酒聊康濟林下時時或自斟
　　三十年吟
三十年間更一世其間堪笑復堪愁天生天殺何嘗盡
人是人非殊未休善偶鴛鴦頭早白能啼杜宇血先流
須知却被才為害及至無才又却憂
　　逰洛川初出厚載門
初出都門外西南指洛陬山川開逺意天地掛雙眸村
落桑榆晚田家禾黍秋民間有此樂何必待封侯
　　宿延秋庄
驅車入洛周下馬弄飛泉乍有雲山樂殊無朝市喧非
唯快心志自可忘形言借問塵中有誰為得手先
　　宿夀安西寺
好景信移人直連毛骨清為憐多勝槩尤喜近都城竹
色交山色松聲亂水聲豈辭終日愛解榻傍虛楹
　　過永濟橋二首
山背錦屏開河臨永濟迴土田平似掌桑柘大如槐斜
日射虹去低雲將雨來無涯負清景長是愧非才
一水一溪門溪門雲復屯珍禽轉喬木幽鹿走荒榛雨
脚拖平地稻畦扶逺村髙城半頽缺興廢事休論
　　至福昌縣作
清景幾人愛愛之當逺尋及臨韓嶽近始見洛川深縣
在雲山腹民居水竹心無機類閒物愈覺少知音
　　燕堂即事
川上數峯青林間一水明閒雲無定體幽鳥不知名逰
侣既非約歸期莫計程錙銖人世事休强作威獰
　　上寺看南山
疊疊是峯巒西連梁雍寛與其行裏看不若坐中觀包
括經唐漢并呑歴晉韓浮沉事難問唯爾尚巑岏
　　縣尉廨宇蓮池
縣尉小齋前水清池有蓮豈唯觀菡蓞兼可聴潺湲宛
類江湖上殊非塵土邊古人用心處料得不徒然
　　女几祠
西南有髙山山在杳㝠間神仙不可見滿目空雲煙千
年女几祠門臨洛水邊但聞霓裳曲世人猶或傳
　　故連昌宫
洛水來西南昌水來西北二水合流處宫牆有遺壁行
人徒想像往事皆陳迹空餘女几山正對三鄉驛
　　川上懐舊四首
去秋逰洛源今秋逰洛川川水雖無情人心剛悄然目
亂千萬山一山一重煙山盡煙不盡煙與天相連
田夫忙治禾水禽閒求魚二者皆苦物動靜何相殊事
過見休戚時來知巻舒回顧此二物易地還何如
為今日之山是昔日之原為今日之原是昔日之川山
川尚如此人事宜信然幸免紅塵中隨風浪着鞭
地迥川原闊村孤煙水閒雷輕龍過(一作/換)浦雲亂雨移
山田者荷鋤去漁人背網還伊予獨霑濕猶在道途間
　　燕堂暑飲
燕堂通髙明簷依斷崖嶔涼風來松梢清泉飛竹隂佳
果間紅綠㫖酒隨淺深却思闤闠間鬱蒸不可任
　　燕堂閒坐
天網疎難漏世網密莫通我心久不動一脱二網中髙
竹潄清泉長松迎清風(又云瀟灑松間/月清泠竹外風)此時逢此景正
與此心同
　　立秋日川上作
富貴固難愛貧寒易得愁休將少時態移作老年羞既
有非常樂須防不次憂誰能保終始長作國公侯
　　辨熊耳
昔禹别九州導洛自熊耳熊耳自有兩未審孰為是東
者近成周西者隔丹水書傳稱上洛斯言得之矣
　　登女几
予看山多矣未嘗逢此竒巨崖如格虎險石若張旗雲
意閒舒巻巖形屢改移丹青難狀處四面盡如斯
　　川上南望伊川
山留禹鑿門川閣堯水痕古人不復見古跡尚或存嵗
月易凋謝善惡難湮淪無作近名事强邀世俗尊
　　牧童
隨行笠與簑未始散天和暖戯荒城側寒偎古塜阿數
聲牛背笛一曲隴頭歌應是無心問朝廷事若何
　　夣中吟(三鄉道中作/)
夣中説夣猶能憶夢覺夢中還又隔今日恩光空喜歡
當年意愛難尋覔水成流處豈無聲花到謝時安有色
過此相逢陌路人都如元來曽相識
　　秋懷三十六首
七月夜初長星斗爭煌煌庭除經小雨枕簟生微涼照
物無遁形虛鑑自有光照事無遁情虛心自有常
晴牕日初曛幽庭雨乍洗紅蘭靜自披綠竹閒相倚榮
利若浮雲情懷淡如水見非天外人意從天外起
明月生海心涼風起天末物象自呈露襟懷驟披豁悟
盡周孔道解開仁義結禮法本防奸豈為吾曹設
疎雨滴髙梧微風挼弱栁此景嵗嵗同世人自白首俗
慮易縈仍塵襟難抖擻浮生已夢中其間强為有
清湍文鴛鴦寒潭繡鸂䳵長天淨如水不廢秋江碧男
子一寸心壯士萬夫敵菡萏香風中扁舟㑹相憶
昨日思沃漿今日思去扇豈止人戈矛炎涼自交戰利
害生乎情好尚存乎見欲人為善人必須自為善
甘𤓰青如藍紅桃鮮若血不忍以手拈而况用齒齧其
色已可愛其味又更絶食此無珍言哀哉口與舌
國命在乎民民命在乎食聖人雖復生斯言固不易虛
惠豈足尚教人以姑息虚名豈足髙教人以言飾
周詩云娶妻周易云歸妹七夕世俗情乞巧兒女態日
暮雲雨過人謂牛女㑹雲雨本無蹤牛女豈相配
清風無人兼自可入吾手明月無人并自可入吾牖中
心既已平外物何嘗誘餘事豈足論但恐樽無酒
青焦葉披敷碧蘆枝偃亞風雨蕭蕭天更漏沉沉夜彼
物固無嫌此情又何訝但念征路人天涯尚留掛
淡煙羃疎林輕風裊寒雨日暮人巳歸羣鷄猶啄黍此
心固不動此事極難處一言以蔽之尚恐費言語
八月炎涼均氣味亦自好臨虛喬木低逺望行人小有
跡事皆妄無心物都了何須更問辛願君自食蓼
黄黍秋正熟黄鷄秋正肥此物劇易致古人多重之可
以迓賔友可以奉親闈有褐能卒嵗此外何足為
稻稌天所生麴糵人所製釀之命為酒飲之可成醉剛
者使之柔懦者使之毅善移造物權其功亦不細
秋色日漸深老心日益懶倦即下階行閒來弄書巻廣
陌多風塵見説難開眼侯門已是深帝閽又復逺
塞鴻猶未來梁燕巳辭去雲山千萬重相逢在何處岌
嶪都城門繚遶長亭路風土敗人衣纔新又成故
斷續蟬聲外稀疎鴈下前年光空去也人事益蕭然洗
竹留新笋翻書得舊編誰知養心者肯與世爭權
中秋光景好中州煙水竒天重初寒候人便半醉時榻
緣明月掃襟待好風吹一㸃胷中事人間都不知
良月滿髙樓髙樓仍中秋午夜冷露下千里寒光流何
人將此鑑拂拭新磨休照破萬古心白盡萬古頭
寒露綴衰草凄風揺晩林鳥聲上復下天氣晴還隂節
改一時事人懷千古心誰云子期死舉世無知音
風柳散如梳霜雲淡如掃髙樓破危空低煙裊寒草此
際興不盡何以戰秋老止可將酒瓶同向西風倒
池荷日取敗籬菊日就榮其於品彚間自與節氣爭盛
衰不同時賢愚難並行安得松桂心四時長青青
人老秋更老山深水復深髙木已就脱慧禽空好音筋
骸非曩日道徳負初心賴有餘編在時時尚可尋
九月氣乍肅衰栁猶有蟬霜外疎鐘斷風餘清籟傳千
山亂逺月一鶚摩髙天自非出世人而敢危行言
飽霜梨多紅久雨榴自鏬此果世稱珍厥味是可詫地
有百物備天無一言掛我患尚有言不得同造化
惟南有美橘惟北有美栗厥包或頗同厥味信不一天
地豈無情草木皆有實物本不負人人自負於物
蛺蝶遶寒菊蟋蟀鳴空階門前有犬卧盡日無客來清
波靜中流白雲閒處堆何以發天和時飲酒一盃
紅葉戰西風黄花笑寒日天道有消長人事無固必靜
勝得遺味夢去知餘失利害不相沿是非然後出
九日登髙㑹尋幽講雅歡俗風追故事天氣薦輕寒白
酒連醅飲黄花帶露觀消沉浮世事何足重汍瀾
山横暮靄中鳥逝孤煙外殘菊憂霜摧幽蘭懼風敗患
難人不喜富貴人所愛我心自不有富貴豈能賣
水寒潭見心木落山露骨始信天無涯萬里不隔物脱
衣掛扶桑引手探月窟不負仁義心區區五十一
草綠露霑衣草衰風切肌物情非作異人意强生疑岐
動楊朱泣絲添墨子悲知之何太晚徒自淚淋漓
萬里晴天外一片霜上月長松挺青葱羣卉入消歇有
齒日益衰有髪日益脱獲罪固已多此公難屑屑
草枯山川貧木落天地瘦土口風大行雲鏬日微漏既
往不復追未來尚可救餘事不忍言言之必成咎
飲酒不甚多數杯醺心顔未醺不可止既醺勸亦難誰
云萬物廣豈出天地關誰云萬事廣豈出人情間
　　和陜令張師柔石柱村詩
君為陜縣令我實康公孫始祖有遺烈託君訪其存夫
君有詩來題云石柱村石柱之始立於古無所根就勒
分陜銘惟唐人之言既歴年所多首尾無完文難以從
考正將焉求其源我患讀書寡知識無過人經書史傳
外不能破羣昏從長卿公羊宜自陜而分從君陳畢命
宜成周而云二者兼取之於義似或尊分政東西郊可
以陜洛論此説如近之庶幾緩紛紜甘棠之蔽芾石柱
之清新當時之盛事予不得而親二南之正化二公之
清芬千載之美談予可得而聞棄經而任傳儒者固不
遵作詩以明之馳此庸報君
　
　
　
　
　
　擊壤集巻三
欽定四庫全書
　擊壤集巻四　　　　　　　宋　邵雍　撰
　　天津新居成謝府尹王君貺尚書(嘉祐七年/)
嘉祐壬寅嵗新巢始孱功仍分道徳里更近帝王宫檻
仰端門峻軒迎兩觀雄牕虛響瀍澗臺迥璨伊嵩好景
尤難得昌辰豈易逢無才濟天下有分樂年豐水竹腹
心裏鶯花淵藪中老莱歡不已靖節興何窮嘯傲陪真
侣經營賀府公丹誠徒自冩匪報是恩隆
　　新春吟
多病筋骸五十二新春猶得共啣盃踐形有説常希孟
樂内無功可比回燕去燕來徒自苦花開花謝漫相催
此心不為人休戚二十年來巳若灰
　　右客吟
伊嵩有客欲無言進退由來盡俟天好靜未能忘水石
樂閒非為學神仙休嗟紫陌難為客且喜清風不用錢
枉尺直尋何必較此心都大不求全
　　小圃逢春
隨分亭欄亦弄妍不妨閒傍酒壚邊夜簷靜透花間月
書戸晴生竹外煙事到悟來全偶爾天教閒去豈徒然
壺中日月長多少爛占風光十二年
　　暮春吟
春來小圃弄羣芳誰為貧居富貴鄉門外桞隂浮翠潤
階前花影溜紅光梁間新燕未調舌天末歸鴻已着行
自問心源無所有答云疎懶味偏長
　　惜芳菲
細筭人間千萬事皆輸花底共開顔芳菲大率一春内
爛漫都無十日間亦恐憂愁為齟齬更防風雨作艱難
莫教此後成遺恨把火罇前尚可攀
　　答人見寄
鬢毛不患漸成霜有託琴書子一雙既乏長才康盛世
無如髙枕卧南牕明知筋力難為强猶説雲山未樹降
多謝故人相愛甚轍魚幸免困西江
　　弄筆
行年五十二老去復何憂事貴照至底話難言到頭上
有明天子下有賢諸侯飽食髙眠外自餘無所求
　　問人丐酒
百病筋骸一老身白頭今日愧因循雖無紫詔還朝速
却有青山入夢頻風月滿天誰是主林泉遍地豈無人
市沽酒味難醇美長負襟懐一片春
　　答客
人間相識幾無數相識雖多未必知望我實多全為道
知予淺處却因詩升沉休問百年事今古都歸一局棊
乗馬須求似騏驥柰何騏驥未來時
　　悟人一言
百慮謀猶拙一言迷自開世間無大事天下有雄才唯
恐人難得寧憂道未恢忌心都去盡何復病塵埃
　　謝人惠筆
愛重寄文房慇懃謝逺將兔毫剛且徤筠管直而長靜
錄新詩藁閒抄舊藥方自餘無所用足以養鋒鋩
　　書事吟
天地有常理日月無遁行飽食髙眠外率是皆虛名雖
乏伊吕才不失堯舜氓何須身作相然後為太平
　　雙頭蓮
漢室嬋娟雙姊妹天台縹緲兩神仙當時盡有風流過
謫向人間作瑞蓮
　　答人書意
仲尼言正性子輿言踐形二者能自得殆不為虚生所
交若以道所感若以誠雖三軍在前而莫得之凌
　　答人書言
無位立事難逢時建功易求全自有毁舉大須略細去
惡慮傷恩存惡憂書義徒有仁者心殊無仁者意
　　答人書
卿相一嵗俸寒儒一生費人爵固不同天爵何嘗匱不
有霜與雪安知松與桂雖無官自髙豈無道自貴
　　與人話舊
耳目所聞見且言三十春纔更十次閏巳換一番人圯
族綺紈故朱門車馬新從來皆偶爾何者謂功勲
　　閒吟
忽忽閒拈筆時時樂性靈何嘗無對景未始便忘情句
㑹飄然得詩因偶爾成天機難狀處一㸃自分明
　　閒坐吟
當年計過之今日事難隨天命不我祐雲山聊自貽無
何緣淡薄遂得造希夷却欲嗤真宰勞勞應不知
　　天津閒步
天子舊神州葱葱氣象浮園林閒近水殿閣逺横秋浪
雪暑猶在橋虹晴不收人間無事日此地好淹留
　　天津幽居
予家洛城裏况復在天津日近先知曉天低易得春時
光優化國景物厚幽人自可辭軒冕閒中老此身
　　天津水聲
洛水近吾廬潺湲到枕虛湍驚九秋後波急五更初細
為輕風背毫因驟雨餘幽人有兹樂何必待笙竽
　　不寢
閒坐更已深就寢夜尚永展轉不成寐却把前事省奠
枕時昏昏擁衾還耿耿西牕明月中數葉芭蕉影
　　天宫小閣
夏日到天宫􁛫欄望莫窮古人用心逺天子建都雄樓
觀深雲裏山川暮靄中行人漫來徃此意有誰同
　　聴琴
琴宜入夜聴别起一般清纔覺哀猿絶還聞離鳳鳴青
山無限好白髪不須驚㑹取坐忘意方知太古情
　　天津感事二十六首
雲輕日淡天津暮風急林疎洛水秋獨步獨吟人莫㑹
時時鷗鷺下汀洲
寵辱事多今不見興亡時去止堪哀請觀今日長安道
抵暮行人猶往來
鳳樓深處鏁雲煙一鏁雲煙又百年痛惜汾隂西祀後
翠華辜負上陽天
誰引長河貫洛城鑾輿東去此為輕洪濤不服天津束
日夜奔騰作怒聲
陽烏西去水東流今古推移幾度秋四面逺山長歛黛
不知終日為誰愁
忙忙負乗兩河殊往復由來出此途爭似不才閒處坐
平時雲水遶衣裾
人言垂釣辨浮沉辨著浮沉用意深吾恥不為知害性
等閒輕動望魚心
自古别都多隙地參天喬木亂昏鴉荒垣壞堵人耕處
半是前朝卿相家
鳯凰樓觀冷横秋橋下長波入海流千百年來舊朝市
幾番人向此經由
輪蹄交錯未嘗停去若相追來若爭料得中心無别事
苟非干利即干名
煙樹盡歸秋色裏人家常在水聲中數行旅雁斜飛去
一簇樓臺峭倚空
淥水悠悠際碧天平蕪更與逺山連白頭老叟心無事
閒凭欄干看洛川
去年橋上凭欄人今嵗橋邊騎馬身橋上橋邊不知數
於今但記十三春
堤邊草色長芊芊陌上行人自往還淥水欲淨不得淨
春風未放栁條閒
水流任急境(一作/景)常靜花落雖頻意自閒不似世人忙
裏老生平未始得開顔
溪邊閑坐眼慵開波射長堤勢欲摧多少水禽文彩好
幾番飛去又飛來
名利從來本任才行人不用苦相猜壺中日月長多少
閒步天津看往來
地勢東南一槩傾水流何日得安平天津更在急流處
無限髙深併此聲
三千里外名荒服一百年來號太平爭似洛川無事客
何須列土始為榮
遶堤楊栁輕風裏隔水樓臺細雨中酒放半醺重九後
此時情味更無窮
着身靜處觀人事放意閒中鍊物情去盡風波存止水
世間何事不能平
隋唐而下貴公卿近世風波走利名借問天津橋下水
當時湍急作何聲
前朝無限貴公卿後世徒能記姓名唯此天津橋下水
古今都作一般聲
雲無一縷干明月橋有千尋卧渌波料得人間無此景
中秋對月興如何
郟鄏城中同徳友鳯凰樓下㑹中秋芳罇倒盡人歸去
月色波光戰未休
了生始可言常事知性方能議大猷只此長川無晝夜
為誰驅逼向東流
　　誠明吟
孔子生知非假習孟軻先覺亦須修誠明本屬吾家事
自是今人好外求
　　繩水吟
有水善平難善直唯繩能直不能平如將繩水合為一
世上何憂事不明
　　辛酸吟
辛酸既不為中味商徵如何是正音舉世未能分曲直
使誰為主主心平
　　言黙吟
當黙用言言是垢當言任黙黙為塵當言當黙都無任
塵垢何由得到身
　　閒居述事
一㸃天真都不耗千鍾人祿是難來太平自慶無他事
有酒時時三五盃
竹雨侵人氣自涼南窓睡起望瀟湘茅簷滴瀝無休歇
却憶當初宿夜航
初晴月向松間出盛暑風從水面來巳比他人多數倍
况能時復舉樽罍
堂上慈親八十餘階前兒女戯相呼㫖甘取足隨豐儉
此樂人間更有無
清歡少有虛三日劇飲未嘗過五分相見心中無别事
不評興廢即論文
花木四時分景致經書千巻好生涯有人若問閒居處
道徳坊中第一家
　　天宫小閣納涼
小閣􁛫虛看洛城滿川雲物拱神京風從萬嵗山頭至
多少煙嵐併此清
小閣於吾大有功清涼冠絶洛城中自慙虛薄誠多幸
襟袖長涵萬里風
小閣清風豈易當一般情味若羲皇洛陽有客不知姓
二十年來享此涼
　　天宫幽居即事
人苦天津逺來須特特來閒餘知道泰靜久覺神開悟
易觀棊局談詩捻酒盃世情千萬狀都不與裝懷
　　逰龍門
江天無少異幽鳥下晴沙洛去山形斷川迴渡口斜龕
巖千萬穴店舍兩三家清景四時好都城况不賒
　　重逰洛川
買石尚饒雲買山當從水雲可致無心水能為鑑止性
以無心明情由鑑止已二者不可失出彼而入此
　　川上觀魚
天氣冷涵秋川長魚正逰雖知能避網猶恐悞呑鈎巳
絶登門望曽無㸃額憂因思濠上樂曠達是莊周
　
　
　
　擊壤集巻四
欽定四庫全書
　擊壤集巻五　　　　　　　宋　邵雍　撰
　　後園即事三首(嘉祐八年/)
太平身老復何憂景愛家園自在逰幾樹綠楊隂乍合
數聲幽鳥語方休竹侵舊徑髙低迸水滿春渠左右流
借問主人何似樂答云殊不異封侯
天養疎慵自有方洛城分得水雲鄉不聞世上風波險
但見壺中日月長一局閒棊留野客數盃醇酒面修篁
物情悟了都無事未學顔淵巳坐忘
年來得疾號詩狂每度詩狂必命觴樂道襟懐忘檢束
任真言語省思量賔朋欵密過從久雲水優閒興味長
始信淵明深意在北窓當日比羲皇
　　觀棊長吟
院靜春深晝掩扉竹間閒看客爭棊搜羅神鬼聚胷臆
措致山河入範圍局合龍蛇成陣鬭劫殘鴻鴈破行飛
殺多項羽坑秦卒敗劇苻堅畏晉師座上戈鋋嘗擊搏
面前氷炭旋更移死生共抵兩家事勝負都由一着時
當路斷無相假借對人須且强推辭腹心受害誠堪懼
唇齒生憂尚可醫善用中傷為得䇿隂行狡獪謂知幾
請觀今日長安道易地何嘗不有之
　　秋日登崇德閣二首
無限髙賢抑壯圖登臨不用起長吁山川千古戰爭後
冠劍百年零落餘浪把功名為巳任那知富貴豈人謨
丹青曲盡世間妙冩得􁛫欄意思無
一百年來號太平當初仍患不丁寧京都尚有漢唐氣
宫闕猶虛霸王形煙外亂峯纔隠約霜餘紅樹半凋零
樽中有酒難成醉旋被西風吹又醒
　　秋日飲後晩歸
水竹園林秋更好忍把芳樽容易倒重陽巳過菊方開
情多不學年光老隂雲不動楊栁低風遞輕寒生暮草
無涯逸興不可收馬蹄慢踏天街草
　　寄陜守祖擇之舍人
記得相逢否當時在海東别離千里外倐忽十年中跡
異名尤異心同齒更同終期再清㑹交酒樂無窮
　　哭張元伯職方
近年老輩頻凋落使我中心又惻然洛社掛冠髙卧者
唯君清澈如神仙昔日與君論少長今日與君爭後先
把酒酹君君必知為君洒淚西風前
　　哭張師柔長官
生平志在立功名誰謂才難與命爭絶筆有詩形雅意
葢棺無地盡交情胷中時事何由展天下人才不復評
魂若有知宜自慰子孫大可振家聲
　　和登封裴寺丞翰見寄(治平三年/)
陋巷簞瓢世所傳予何人斯恥蕭然既知富貴須由命
難把升沉更問天靜黙有功成野性騫驤無路學時賢
紛華出入金門者應笑溪翁治石田
　　代書寄友人
當年有志髙天下嘗讀前書笑謝安豈謂此身甘老朽
尚無閒地可盤桓棊逢敵手纔堪着琴少知音不願彈
非止不才能退黙古賢長恨得時難
　　訪姚輔周郎中月陂西園
相憶不可遏西街來訪時交横過溝水隙曲遶蔬畦樹
偃低頭避笻髙換手持朋逰相得甚何樂更如之
　　依韻謝登封劉李裴三君見約逰山
諸公見約徃嵩前重走新詩各一篇擺落塵埃非敢後
訪尋雲水柰輸先三陽宫近叢幽石萬嵗峯髙羃紫烟
多少勝逰俱未到願陪仙躅共攀緣
　　登嵩頂
九州環遶峙棊枰萬嵗嵩髙看太平四海有人能統御
中原何復有交爭長憂眼見姦雄輩且願身為堯舜氓
五十三年蕪没事如今方喜看春耕
　　登封縣宇觀少室
天地始融結此山巳髙極羣峯擁旌幢巨石羅劍㦸日
出崖先紅雨餘嵐更碧安知無神仙其間久遁迹
　　山中寄登封令
初離縣日謀經宿既到山中未忍迴公宇若無民事决
願攜茶器上山來
　　歸洛寄鄭州祖擇之龍圖
恩深骨髓謂慈親義重邱山是故人歸過嵩陽舊逰地
白雲收得薜蘿身
　　和祖龍圖見寄
吾家職分是雲山不見雲山不解顔逰興亦難拘日阻
夢魂都不到人間烟嵐欲極無涯樂軒冕何嘗有暫閒
洛社交朋屢相約幾時曽得略躋攀
　　緣飾吟
緣飾了時稱好手作為成處是真家須防冷眼人觀覷
傀儡都無帳幕遮
　　自况三首
名利塲中難着脚林泉路上早迴頭不然半百殘軀體
正被風波汨未休
滿天風月為官守遍地雲山是事權唯我敢開無意口
對人髙道不妨言
每恨性昏聞道晩長慙智短適時難人生三萬六千日
二萬日來身却閒
　　偶書
紛紛議論出多門安得真儒號縉紳名教一宗長有主
中原萬里豈無人皇王帝霸時雖異禮樂詩書道自新
觀古事多今可見不知何者謂經綸
　　代書寄商洛令陳成伯
此去暫期猶半嵗商山窮僻少醫名感傷多後風防滯
(成伯/悼亡)暑濕偏時疾易生聖智不能無蹇剥賢才方善處
哀榮斯言至淺理非淺少補英豪一二明
　　治平丁未仲秋逰伊洛二川六日晚出洛城西門
　　　宿奉親僧舍聴張道人彈琴
向晚驅車出上陽初程便宿水雲鄉更聞數弄神仙曲
始信壺中日月長
　　七月遡洛夜宿延秋庄上
八月延秋禾熟天農家富貴在豐年一簞雞黍一瓢酒
誰羡王公十萬錢
　　八月渡洛登南山觀噴玉泉㑹夀安縣張趙尹三
　　　君同逰
渡洛南觀噴玉泉千峯萬峯遙相連中間一道長如雪
飛入寒潭不記年
　　九日登夀安縣錦幈山下宿邑中
煙嵐一簇特崔嵬到此令人心自灰上有神仙不知姓
洞門閒倚白雲開
並轡西逰疊石溪斷崖環合與雲齊飛泉亦有留人意
肯負他年尚此棲(疊石溪在縣/南五六里)
　　十日西過永濟橋(唐橋名/)
十日西行過永濟時時細雨濕衫衣多情㑹得山神意
猶恐行人失翠微
　　過宜陽城二首
六國區區共事秦疲於奔命尚難親如何殺盡半天下
豈是關東没一人
當日宜陽號别都柰何韓國特區區子房不得宣遺恨
愽浪沙中中副車
　　十一日福昌縣㑹雨
雲勢移峯緩泉聲出竹遲此時無限意唯有翠禽知
　　依韻和夀安尹尉有寄
不向紅塵浪着鞭殊無才業合時賢本酧壯志都無效
欲住青山却有緣翠竹隂中開縹帙白雲堆裏揖飛泉
錦幈正與溪南對他日從逰字字傳
　　十二日同福昌令王贊善逰龍潭(潭在南寧/縣十五里)
一潭泠浸崖根黒數峯髙入雲衢碧遊人屏氣不敢言
長恐雷霆奮於側
水邊靜坐天將暮猶自盤桓未成去馬上迴頭更一觀
雲煙巳隔無重數
　　十三日逰上寺(在縣/北)及黄澗(在縣/西)
能休塵境為真境未了僧家是俗家不向此中尋洞府
更於何處覔藏花
堪嗟五霸爭周燼可笑三分拾漢餘何似不才閒處坐
平時雲水遶衣裾
　　十四日留題福昌縣宇之東軒
洛川秋入景尤佳微雨初過徑路斜水竹洞中藏縣宇
煙嵐塢裏住人家霜餘紅間千重葉天外晴排數縷霞
溪淺溪深清㶑灔峯髙峯下碧查牙鳥因擇木飛還逺
雲為無心去更賖蓋世功名多齟齬出羣才業足咨嗟
浮生日月仍須惜半老筋骸莫强誇就此巖邊宜築室
樂吾真樂樂無涯
　　十五日别福昌因有所感
連昌宫廢昌河在事去時移語浪傳下有荒祠難問處
古槐枝秃竹參天
　　是夕宿至錦幈山下
尋常看月亦嬋娟不似今宵特地圓疑是素娥紓宿憾
相逢為在錦幈前
　　十六日依韻酬福昌令有寄
道義相歡豈易親古稱難處是知人文章不結市朝士
榮辱非闗雲水身話入精詳皆物理言無形跡盡天真
他時洛社過從輩圖牒中添又一隣
　　十七日錦幈山下謝城中張孫二君惠茶
山似捼藍波似染遊心一向難拘檢仍攜二友所分茶
每到煙嵐深處㸃
　　夀安縣晚望
休歎浮生榮與辱且聴終日水潺潺遥穿瞑靄孤鴻去
横截野煙雙鷺還佳樹(又作/老木)排青巖下圃好峯環翠縣
前山報言名利差輕者少輟光隂到此間
　　十八日逾牽羊坂南達伊川墳上
三尺荒墳百尺山生身慈愛在其間此情至死不能盡
日暮徘徊又且還
　　思程氏父子兄弟因以寄之
年年時節近中秋佳水佳山熳爛遊此際歸期為君促
伊川不得久遲留
氣候如當日山川似舊時獨來還獨往此意有誰知
　　十九日歸洛城路逰龍門
伊川往復過龍山每過龍山意且閒莫道移人不由境
可堪深着利名閒
無煩物象弄精神世態何嘗不喜新唯有前墀好風月
清光依舊屬閒人
　　留題龍門
融結成來不記秋斷崖蒼壁鏁烟愁中分洪造夏王力
横截大山伊水流八節灘聲長在耳一川風景盡歸樓
行人莫動凭欄興無限英雄浪白頭
誰將長劍斬長蛟斬斷長蛟劍復韜爪尾蜿蜒凝華嶽
角牙獰惡結嵩髙骨傷兩處嶄蒼壁血出東流洶巨濤
此物猶難保身首謂言讒口莫嗷嗷
　　龍門石樓看伊川
數朝從欵走煙霞縱意凭欄看物華百尺樓臺通鳥道
一川煙水屬僧家直須心逸方為樂始信官榮未足誇
此景得遊無事日也宜知幸福無涯
　　二十日到城中見交舊
年年此際走烟嵐人亦何嘗謂我貪歸見交親話清勝
且無防患在三緘
　　二十二日晚步天津次日有詩
溪翁昨晚步天津步到天津佇立頻洛水只聞煎去棹
西風唯解促行人山川慘淡籠寒雨樓觀參差鏁暮雲
此景分明誰㑹得欲霜時候鴈來賔
　　二十五日依韻和左藏吳傳正寺丞見贈
上陽光景好看書非象之中有坦途良月引歸芳草渡
快風飛過洞庭湖不因赤水時時往焉有黄芽日日娛
莫道天津便無事也須閒處着功夫(來詩云從此天津/南畔景不教都屬)
(邵堯夫故/有是句)
　　二十九日依韻和洛陽陸剛叔主簿見贈
一霎蕭蕭晚雨餘鳯凰樓下偶驅車郄詵片玉知能憶
樂廣青天幸未疎相闊夏秋聞甚事可親燈火讀何書
恨無束帛嘉程子徒自悁悁返敝廬
　
　
　
　
　
　
　
　
　
　
　
　
　擊壤集巻五
欽定四庫全書
　擊壤集卷六　　　　　　　宋　邵雍　撰
　　代書寄劒州普安令周士彦屯田
作官休用歎奚為未有升髙不自卑君子屈伸方為道
吾儒進退貴從宜即今彭澤歸何地他日東門去未遲
痛恨伊嵩景無限一名佳處重求資
二蜀至三呉中間萬里餘去年方北望今歲復西驅劒
閣離天日秦川限帝都臨風相憶處能飲一盃無
　　又一絶
正當老輩過從日况值髙秋揺落天一把黃花一樽酒
故人西去又經年
　　和趙充道秘丞見贈
人言人事危冠冕吾愛吾廬逺市朝野面不堪趨魏闕
閑身唯稱訪楊寥殊無紀律詩千首富有雲山酒一瓢
預借軒車又東去自兹風月恐難招
　　和王不疑郎中見贈
二十年來住洛都眼前人事任紛如形同草木何勝野
心類鍾彛不啻虚已沐仁風深骨髓更驚詩思劇瓊琚
荘周休道虧名實自是無才恱衆狙
　　和魏敎授見贈
清世文章日月懸無才唯幸樂豐年遊山太室更少室
看水伊川又洛川古有孟軻難語覺時無顔子易為賢
讀書每到天根處長懼諸公問極𤣥
　　和呉沖卿省副見贈
非有非無是祖鄕都來相去一毫芒人人可到我未到
物物不妨誰與妨失即肝脾為楚越得之藜霍是膏粱
一言千古難知處妙用仍須看吕梁
　　和孫傳師秘校見贈
天津南畔是吾廬時荷夫君枉乘車始爲退來忘檢束
却因閑久長空踈與其功業逋青史孰若雲山負素書
一片丹誠最難狀庶幾長得類舟虚
　　依韻和陳成伯著作長夀雪㑹
瓊苑群花一夜新瑤臺十二玉爲塵城中竹葉湧增價
坐上楊花盛學春時㑹梁園皆墨客誰思姑射有神人
餘糧豈止千倉望盈尺仍宜莫厭頻
　　依韻和陳成伯著作史舘園㑹上作
竹遶長松松遶亭令人到此骨毛清梅梢帶雪微微拆
水脉連氷□□鳴殘臘歲華無柰感半醺襟韻不勝情
誰憐相國名空在吾道如何必可行
　　和䕫峽張憲白帝城懐古
不憤曹公跨許昌苟非梁益莫争王三分區宇風雷惡
横截西南氣勢強行客往來閑指㸃史官褒貶浪文章
後人未識興亡意請看江心舊戰塲
　　閑適吟(熈寧元年/)
為士幸而居盛世住家况復在中都虚名浮利非我有
綠水青山何處無選勝直宜尋美景命儔須是擇吾徒
樂閑本屬閑人事又與偷閑事更殊
六尺眼前安樂身四時争忍負佳辰温凉氣候二八月
道義賔朋三五人量力盃盤隨草具開懐語笑任天真
勸君似此清閑事雖老何須更厭頻
莫將真氣助憂傷憤死英豪世更長陌上雖多馬跳躍
天邊亦有鳳翺翔三千賔客磨圭角百二山河擁劒鋩
等是一塲春夢過自餘惡足自悲凉
南窻睡起望春山山在霏微煙靄間千里難逃兩眼淨
百年未見一人閑情如落絮無髙下心似遊絲自往還
又恐幽禽知此意故來枝上語綿蠻
誰將造化屬東風一屬東風事莫窮殘臘也宜先作䇿
新正其那便要功栁梢借暖渾搖軟梅蕚偷春半露紅
安得曏時情意在輕衫撩亂少年中
　　桃李吟
桃李因風花滿枝因風桃李却離披慘舒相繼不離手
憂喜两般都在眉泰到盛時須入蠱否當極處却成隨
今人休愛古人好只爲今人生較遲
　　傷心行
不知何鐵打成針一打成針只刺心料得人心不過寸
刺時須刺十分深
　　傷二舎弟無疾而化(二首/)
手足深情不可忘割心猶未比其傷急難疇昔爾相濟
終鮮如今我遂當韡韡棣開無並蕚邕邕鴈去破初行
自兹明月清風夜蕭索東籬看斷腸(二弟殯東籬下後/得渠重九詩云衣)
(如當月白花似昔年黄擬問/東籬事東籬事𣺌茫語類䜟)
腸斷東籬何所尋東籬從此事沉沉並肩行處皆成往
弔影傷時無似今清淚已乾情莫極黄泉未到恨非深
不知何日能銷盡三十二年雍睦心
　　又一首
兄旣名雍弟名睦弟兄雍睦情何足居常出入留一人
奉親敎子如其欲慈父享年七十九四人稚子常相逐
其間同戯綵衣時堂上愉愉歡可掬慈父前生忽傾逝
爾弟今年命還促獨予奉母引四子日對几筵相向哭
不知腸有幾千尺不知淚有幾千斛斷盡滴盡無柰何
曏日恩光焉可贖
　　又一絶
手足恩情重塤箎歡樂長要知能忘處墳草兩荒涼
　　聼杜鵑思亡弟
甞憶去年初夏時與爾同聼杜鵑啼杜鵑今年又復至
還是去年初夏時禽鳥亦知人意切一聲未絶一聲悲
腸隨此聲旣已斷魂逐此禽何處飛
　　書亡弟殯所
後乎吾來先乎吾往當往之初殊不相讓
　　南園南晚歩思亡弟
南園之南草如茵迎風晚歩清無塵不得與爾同歡欣
又疑天上有㡬雲一片世間來作人飄來飄去殊無因
　　自憫
天無私覆古今同手足情多驟一空五七年來倂家難
六十歲許更頭風常情不免順世俗私計固難專僕童
安得仙人舊槎在伊川雲水樂無窮
　　戊申自貽
雖老仍思鼔缶歌庶㡬都未䘮天和明夷用晦止于是
无妄生災終奈何似箭光隂頭上去如麻人事眼前過
中間若不自為計所損其來又更多
　　代書寄北海幕趙充道太博(熈寧二年/)
自從終鮮罷吟哦聊為臨風一浩歌别易㑹難情不已
登髙望逺興如何百年可惜時無再千里相思事更多
今日樽罍眞北海况君雅量幾人過
　　依韻和王不疑少卿見贈
不把憂愁累物華光隂過眼疾如車以平為樂忝知分
待足求安恐未涯食罷有時尋蕙圃睡餘無事訪僧家
天津風月勝他處長是思君共煑茶
　　仁者吟
仁者難逢思有常平居慎勿恃無傷爭先徑路機關惡
近後語言滋味長爽口物多須作疾快心事過必為殃
與其病後能求藥不若病前能自防
　　東軒消梅初開勸客酒二首
為愛消梅勝早梅數枝先發日徘徊若敎嶺表臘前盡
安有洛陽正後開香逐暖風初出谷艶隨芳酒正浮醅
佳賔㑹取東君意莫負乘春此際來
春色融融滿洛城莫辭行樂慰平生深思閑友開眉笑
重惜梅花照眼明况是山翁差好事可憐芳酒最多情
此時不向樽前醉更向何時醉太平
　　清風長吟
宇宙中和氣清泠無比方與時蠲疾病為嵗造豐穰起
自青蘋末來從翠樹傍得逢明月夜便入故人鄕宻葉
搖重幄殷花舞靚粧兩三聲逈笛千萬縷垂楊細度絲
桐韻深傳蘭蕙香樓臺臨逺水軒檻近脩篁盛夏驅煩
暑初晴送晚涼輕披綠荷芰緩透薄衣裳浪走翻翩𬒮
波生㶑灔觴閑愁難著莫幽思易飛揚快若乘天馬醒
如沃蔗漿面前遊閬苑坐上泛瀟湘不可將錢買焉能
用斗量依憑全藉徳收貯豈須倉無患兼幷取寧憂冦
盜攘以兹為樂事未始有憂傷
　　垂栁長吟
垂栁有兩種有長有短垂唯兹長一種偏與静相宜院
宇深春後亭臺晚景時不勝煙羃羃無柰日遲遲霡霂
雨初過清泠風乍吹章臺街左右華表柱東西起眼出
墻樹拂頭當路枝翩翻綠羅帶縹緲縷金衣蕩颺飄晴
絮繽紛舞暖絲絲牽寸腸斷絮入萬家飛婀娜王恭韻
婆娑趙后姿脩妍張緒少柔軟沈侯羸濯濯青拖地毿
毿翠遶池般添花灼灼引惹草萋萋欝欝籠山館踈踈
映酒旗贈人人自泣駐馬馬還嘶影裏咿啞去隂中轣
轆歸凄凉装瞑靄淡薄掛斜暉懊惱輕攀折憂愁重别
離早衰縁傍道先茂為臨溪樓外蟬纔噪橋邊鶯又啼
生憎遮望眼死恨學粧眉逺客莫知數長條曾繫誰經
霜儘憔悴來嵗却依依
　　落花長吟
以酒戰花穠花穠酒更濃花能十日盡酒未百壺空尚
喜装衣袂猶憐墜酒鍾多情唯粉蝶薄倖是逰蜂减却
墻頭艶添為徑畔紅飄零深院宇㸃綴静簾籠又恐隨
流水仍憂嫁逺風水流猶委曲風逺便西東狼籍殘春
後離披晚照中亭臺雖有主軒騎斷無蹤劒去擁妃子
兵來圍石崇馬嵬方戀戀金谷正匆匆曹植辭休切襄
王夢已終謬稱尋洛浦浪說數巫峯燕訴寃還在鶯傳
信莫通苔錢如可買栁線自能縫悵望尤真宰凄凉殢
化工放教成爛漫不使略從容命掃心争忍言收計遂
窮異香銷骨髓絶色死英雄任詫囬天力饒矜盖世功
柰何時既往到了事難重開謝形相戾興衰理一同天
機之淺者未始免忡忡
　　芳草長吟
芳草更休生芳樽更不傾草如生不已樽豈便能停雨
後閑池閣春深小院庭是時簾半捲此際酒初醒宻宻
嫰方布葺葺綠已成送囬殘照淡引起曉寒輕静襯花
村薄閑装竹塢清溪邊微水浸原上未春耕莫遣春車
碾休教細馬行藉餘無限意望乆不勝情臺逈眉初歛
樓危眼乍明低低暮雲碧隱隱逺山青翠接鴛鴦浦萋
連楊栁汀江潭夜㠶落海渚晚舟横戍壘角一弄牧童
笛數聲沙頭䨇鷺下渡口亂鴻驚蓊鬰出征地芊綿奉
使程逺披來往路遍遶短長亭苒苒秦皇墓離離漢帝
城荒涼故銅雀破碎舊金陵霧鎻前朝事煙昏後世名
枯猶藏狡兎腐亦化流螢縱剗奚由盡纔燒又却榮徒
能蔽京觀仍願且昇平
　　春水長吟
春在水自淥春歸淥遂休清非不逮淥春柰勝于秋淥
向陽中得清於冷上求加於清一等用是淥為優薄薄
氷初泮微微雨水收𣺌瀰新島嶼㶑灔舊汀洲荷芰低
猶巻菰蒲嫰已抽蘋蘩雖漸出藻荇未全稠日煖鴛鴦
浴煙晴翡翠游波平躍雙鯉風静戱羣鷗西蜀遨争舉
東甌禊競修武陵花再識漢曲珮還投臺下溶溶過堤
邊漫漫流檻前纔泚泚天外更悠悠泛濫情懐惡潺湲
意思幽逺山遮不斷(一作/住)别浦去難留二月溪橋畔三
呉野渡頭依前横両槳特地送孤舟畫手方停筆騷人
正倚樓長江飛絮外只是動離愁
　　花月長吟
少年貪讀兩行書人世樂事都如愚而今却欲釋前憾
柰何意氣難如初每逢花開與月圎一般情態還何如
當此之際無詩酒情亦願死不願甦花逢皓月精神好
月見竒花光彩舒人與花月合為一但覺此身逰蘂珠
又恐月為雲阻隔又恐花為風破除若無詩酒重收管
過此又却成輕辜可收幸有長詩篇可管幸有清酒壺
詩篇酒壺時一講長如花月相招呼有花無月愁花老
有月無花恨月孤月恨只憑詩告訴花愁全仰酒支梧
月恨花愁無一㸃始知詩酒有功夫些兒林下閑踈散
做得風流罪過無
　　同府尹李給事遊上清宫
洛城二月春搖蕩桃李盛開如歩障髙花下花紅相連
垂楊更出髙花上閑陪大尹出都門邙阜真宫共尋訪
不見翠華西幸時臨風盡日獨惆悵
　　乞笛竹栽於李少保宅
浪種閑花占地生未嘗容易暫留情柰何苦愛凌霜節
(一作/物)况是猶存鏤管名待鳳至時當有實學龍吟處豈
無聲幽人願乞數枝種得自君家又更榮
　　思山吟
看即青山與白雲尋思沒量大功勲未知樂處縁何事
豈止饑時㑹茹葷千首拙詩難着怨一樽芳醑别涵春
壺中日月長多少能老紅塵㡬軰人
秪恐身閑心未閑心閑何必住雲山果然得手情性上
更肯埋頭利害間動止未嘗防忌諱語言何復着機闗
不圖為樂至于此天馬無蹤自往還
　　恨月吟
我儂非是惜黄金自是嫦娥愛負心初未上時猶露滴
恰纔圎處便天隂欄杆倚了還重倚芳酒斟廻又再斟
安得深閨與收管柰何前後誤人深
　　愁花吟
三千宫女衣宫𫀆望幸心同各自嬌初似綻時猶淡薄
半來開處特妖嬈檀心未吐香先發露粉既垂䰟已銷
對此芳樽多少意看看風雨騁麤豪
　　　觀洛城花呈先生　　　　　門人張崏
　平生自是愛花人到處尋芳不遇眞秪道人間無正
　色今朝初見洛陽春
　　和張子望洛城觀花
造化從來不負人萬般紅紫見天真滿城車馬空撩亂
未必逢春便得春
　　落花短吟
滿園桃李正離披更被狂風非意吹長是憂愁初謝處
却須思念未開時柰何紅艶易消歇不似青隂少改移
九十日春都去盡樽前安忍更顰眉
　　芳草短吟
花間水畔綠如茵興廢曾經漢與秦占了山川無限地
愁傷今古幾何人嚴霜殺盡還逢雨野火燒殘又遇春
不奈路傍多此物農家長是費耕耘
　　垂栁短吟
臨溪拂水正依依更被狂風來往吹薄暮不勝煙羃羃
深春無柰日遲遲誰家縹緲青羅帔何處蹁躚金縷衣
猶恐離人腸未斷滿天仍着亂花飛
　　春水短吟
雪消氷泮渌盈溝翡翠鴛鴦得志秋長恨逺山遮不斷
又疑别浦去難留遶堤楊栁輕輕拂近岸新蒲細細抽
滿眼煙波杳無際三呉特地送孤舟
　　清風短吟
清風興况未全衰豈謂天心便棄遺長具齋荘縁讀易
每慙踈散為吟詩人間好景皆輸眼世上閑愁不到眉
生長太平無事日又還身老太平時
　　暮春寄李審言龍圖
年年長是怕春深每到春深病不任傷酒情懐因小㑹
養花天氣為輕隂歲華易革向來事節物難廻老去心
唯有前軒堪靜坐臨風想望舊知音
　　初夏閑吟
綠楊深處囀流鶯鶯語猶能喜太平人享永年非不幸
天生珍物豈無情牡丹謝後紫櫻熟芍藥開時斑笋生
林下一般閑富貴何嘗更肯讓公卿
　　代書答開封府推官姚輔周郎中
世態其如與願違必須言進是無知遍將底事閑思處
不若西街極論時設有竒才能動世柰何䨇鬢已如絲
天邊新月從來細不為人間愛畫眉(來書云願先生自/愛恐不容乆居林)
(下/矣)
　
　
　
　擊壤集巻六
欽定四庫全書
　擊壤集巻七　　　　　　　宋　邵雍　撰
　　代書寄濠倅張都官
多慙吾亦未知音天樂雖聞不許尋惠子相時情自好
莊生逰處意能深閑來略記一春事老去難忘千里心
洛社交朋每相見為吾因掉白頭吟
　　詔三下答鄉人不起之意
生平不作皺眉事天下應無切齒人斷送落花安用雨
装添舊物豈須春幸逢堯舜為真主且放巢由作外臣
六十病夫宜揣分監司無用苦開陳
　　和王安之少卿韻
却恐鄉人未甚知相知深後又何疑貧時與祿是可受
老後得官難更為自有林泉安素志况無才業動丹墀
荀楊若守吾儒分免被韓文議小疵
　　依韻和劉職方見贈
造物工夫意自深從吾所樂是山林少因多病不干禄
老為無才難動心花月靜時行水際蕙風香處卧松隂
閑窻一覺從容睡願當封侯與賜金
　　　萊石茶酒器寄邵先生作詩代書　益柔
　寳刀切石如春泥雕剜成器青玻璃吾嘗閱視得而
　有惜不自用長提携前時過君銅駝陌門巷深僻無
　輪蹄呼兒烹茶酌白酒陶器自稱藿與藜愛君居貧
　趣閑放一語不渉青雲梯嗟予都城走塵土日逺樽
　杓愁塩虀緘封不啓置墻角頓撼時作瓊瑤嘶爭如
　特寄邵髙士書帙几杖同幽棲荷鋤賸治田間穢抱
　甕勤灌園蔬畦明年春酒或共酌爲我掃石臨清溪
　　代書謝王勝之學士寄萊石茶酒器
東山有石若瓊玖匠者追琢可盛酒君子得之惜不用
慇懃逺寄林下叟林叟從來用瓦盞驚惶不敢擎上手
重誡兒童無損傷緘藏復以待賢友未知賢友何時歸
男子功名未成就朝廷先從憂者言方今急務二敵首
漢之六郡限遼西唐之八州隔山後自餘𤓰沙甘與凉
中原乆而不能有柰何更餌以金帛重困吾民猶掣肘
若非堂上出竒兵安得閫外拉餘朽直可逐去此曹輩
西出玉門北逾口城下狐狸既不存路上豺狼自無走
太陽烜赫耀天衢氛妖接變匿塵垢功成不肯受上賞
印解黄金大于斗乞洛辭君出國門歸鞍暖拂天街栁
千官如壁遮道留仰面弄鞭不囘首鄉人夾路迎大尹
醉擁旌幢錦光溜下車拜墓還政餘不訪公門訪親舊
始知此器用有時吾當為君獻眉夀
　　崇徳閣下答諸公不語禪
浩浩長空走日輪何煩苦苦辨根塵鵬程萬里非由駕
鶴算三千别有春鈆錫㸃金終屬假丹青畫馬要求真
請觀風急天寒夜誰是當門定脚人
　　天宫小閣倚欄
六尺殘軀病復羸况堪日日更添衰滿懐可惜精明處
一語未能分付時沙裏有金然索揀石中韞玉柰何疑
此情牢落西風暮倚遍欄干人不知
　　代書寄華山雲臺觀武道士
太華中峯五千仞下有大道人往還當時馬上一囬首
十載夢魂猶過闗生平愛山山未足由此看盡天下山
求如華山是難得使人消得一生閑
　　代書寄長安幕張文通
無學又無謀胷中一向虚枯腸歡飲酒病眼怕看書洛
浦輕風裏天津小雨餘故人千里隔相望意何如
　　和人聞韓魏公出鎮永興過洛
佐命三朝為太宰名垂千古號元功栽培桃李滿天下
出入風濤半海中虎帳夜寒心益壮鳳池波暖位猶空
君王鼎盛子儀在萬里河湟不足攻
　　代書寄白波張景眞輦運
秋入山河氣象雄不堪閑望老年中金蘭契重思無限
手足情多感未終半局殘棊銷白晝一簪華髪亂西風
唯君父子相知久松桂心同色更同
　　代書寄鄞江知縣張太愽
長憶當年掃敝廬弟兄同受䇿名初一生不記尋常事
千里猶通咫尺書風月遥知四明好江山况是九秋餘
片㠶未得閑飛去徒見嚴君問起居
　　先幾吟
先幾能識是吾儕慎勿輕為世俗咍把似衆中呈醜拙
争如静裏且談諧竒花萬狀皆輸眼明月一輪長入懷
似此光隂豈虚過也知快活作人來
　　秋暮西軒
遶欄種菊一齊芳户牖軒窻搃是香得意不能無興詠
樂時况復遇豐穰深秋景物隨宜好向老筋骸粗且康
飲罷何妨更登眺爛霞堆裏有斜陽
　　天津閑歩
洛陽城裏任西東二十年來放盡慵故舊人多時款曲
京都國大體雍容池平有類江湖上林靜或如山谷中
不必竒功蓋天下閑居之樂自無窮
　　寄和長安張强二機宜
二公詩美過連城欲報才非禰正平本謂栢舟終不遇
却驚華衮重為榮岷峨雨後方知峭風月霜餘始見清
前有古人稱寡和陽春白雪豈虚名
　　代書答淮南憲張司封
縁木求魚固不能縁魚求炙恐能行與其病後求良藥
不若醉時辭大觥芝草無根休用種蟠桃有實豈難生
荷君見愛情非淺一芥還同一芥榮
　　偶得吟
集大成人不肯模却行何異棄金車便言天下無難事
豈信人間有丈夫天意順時為善計人情安處是良圖
天人之際只些子過此還同隔五湖
　　代書寄友人
一别光隂二紀餘歲華如箭止堪吁東西契闊乆經難
前後慇懃兩得書故國山川皆夢寐舊家人物半丘墟
何時重講當時事笑對西風坼酒壺
　　風吹木葉吟(熈寧三年/)
風吹木葉不吹根慎勿将根苦自陳天子舊都閑好住
聖人餘事冗休論長年國裏神仙侣安樂窩中富貴人
萬水千山行已遍歸來認得自家身
　　閑行吟
長憶當年掃敝廬未嘗三徑草荒蕪欲為天下屠龍手
肯讀人間非聖書否㤗悟來知進退乾坤見了識親踈
自從㑹得環中意閑氣胷中一㸃無
投呉走越覔青天殊不知天在眼前開眼見時猶有病
舉頭尋處更無縁顔淵正在如愚日孟子方當不動年
安得功夫逰寳肆愛人珠貝重憂錢
買卜稽疑是買疑病深何藥可能醫夢中說夢重重妄
牀上安牀疊疊非列子御風徒(一本/作猶)有待夸夫逐日豈
無疲勞多未有收功處踏盡人間閑路岐
　　對花飲
人言物外有煙霞物外煙霞豈足誇若用校量為樂事
但無憂撓是仙家百年光景留難住十日芳菲去莫遮
對酒有花非負酒對花無酒是虧花
　　春盡後園閑歩
綠樹成隂日黄鶯對語時小渠初㶑灔新竹正參差倚
杖閑吟乆携童引歩遲好風知我意故故向人吹
　　代書寄呉傳正寺丞
敦篤情懐世所稀昔年今日事難追雪霜未始寒無甚
松桂何嘗色暫移洛邑士人雖我信天津風月只君知
夢魂不悟東都逺依舊過從似舊時
　　洛下園池
洛下園池不閉門洞天休用别尋春縱逰只却輸閑客
遍入何嘗問主人更小亭欄花自好儘荒臺榭景纔真
虚名誤了無涯事未必虚名揔到身
　　夢過城東謁洛陽尉楊應之
夜來清夢過城東溪水分流徑路通全似乘槎上天漢
但無嚴子驗行蹤
　　代書寄前洛陽簿陸剛叔秘校
洛城官滿振衣𥚑塵土何由凂逺途道在幸逢清日月
眼明應見舊江湖知行知止唯賢者能屈能伸是丈夫
歸去何妨趂殘水三呉還似嚮時無
　　答人乞碧蘆
草有可嘉者莫將蕭艾儔扶踈全類竹蒼翠特宜秋風
雨聲初入江湖思莫收無功濟天下藉此一淹留
　　逍遥吟
吾道本來平人多不肯行得心無後味失脚有深坑若
未通天地焉能了死生向其間一事須是自誠明
　　又
人生憂不足足外更何求吾生雖未足亦也却無憂天
和将酒養真樂用詩勾不信年光㑹催人早白頭
　　又
夜入安樂窩晨興飲太和窮神知道㤗養素得天多日
月任推盪山川徒琢磨欲求為此者到了是誰何
　　又
何事感人深求之無處尋兩儀長在手萬化不闗心石
裏時藏玉砂中屢得金分明難理㑹湏索入沉吟
　　偶得吟
相去一毛間千山復萬山雖能忘寢食未肯去機闗不
是責人備柰何開口難天心况非逺既逺遂無還
　　每度過東鄰
每度過東鄰東鄰愈覺懃既來長是愧相見只如親飲
食皆隨好兒童亦自忻吾鄕有是樂何必更求仁
　　每度過東街
每度過東街東街怨暮來只知閑說話那覺太開懐我
有千般樂人無一㸃猜半醺歡喜酒未晚未成廻
　　君子與人交
君子與人交未始無驚惕小人與人交未始無差忒秪
此真喜歡也宜重愛惜他年雲水踈亦恐難尋覔
　　唯天有二氣
唯天有二氣一隂而一陽隂毒產蛇蝎陽和生鸞凰安
得蛇蝎死不為人之殃安得鳳凰生長為國之祥
　　無客廻天意
無客廻天意有人資盜糧日中屢見斗六月時降霜有
書不暇讀有食不暇嘗食况不盈缶書空堆滿床
　　又
惡死而好生古今之常情人心不生事天下自無兵草
木尚咸若山川豈不寧胡為無擊壤飲酒樂昇平
　　放小魚
纎鱗不足留此失一生休放爾江湖去寛渠鼎鑊逰更
宜深避網愼勿誤吞鈎天下多庖者無令落庶羞
　　依韻和田大卿見贈
日日歩家園清風不着錢城中得野景竹下弄飛泉自
願無嗟若何妨養浩然却慙天下士語道未忘筌
　　乞笛竹
洛人好種花唯我好種竹所好雖不同其心亦自足花
止十日紅竹能經歲綠俱霑雨露恩獨無霜雪辱
　　依韻和王不疑少卿招飲
經難憶浮邱吾鄉足勝逰風前驚白髪雨後喜新秋仕
宦情雖薄登臨興未休人間浪憂事都不到心頭
　　再和王不疑少卿見贈
乍凉天氣好何處不堪逰鴻鴈來賔日鷹鸇得志秋忘
形終夕樂失脚一生休多少江湖上舟船未到頭
　　依韻和三王少卿同過敝廬(安之不/疑中美)
洛中詩有社馬上句如神白首交情重黄花節物新見
過心可荷知愧道非淳寂寞西風裏身閑半古人
　　代書寄南陽太守吕獻可諫議
一别星霜二紀中升沉音問不相通林間談笑須歸我
天下安危宜繫公萬乘几前嘗蹇諤百花洲上略從容
不知月白風清夜能憶伊川舊釣翁
　　　荅堯夫見寄　　　　　　　　　　誨
　㝠㝠鴻羽在雲天邈阻風音巳十年不謂聖皇求治
　理尚容遺逸卧林泉羡君身散隨時樂顧我官閑飽
　晝眠應笑無成三黜後病衰方始賦歸田
　　寄呉傳正寺丞
天津風月一何孤似我經秋相憶無每仗晴波寄聲去
不知曾得到東都
　　寄前洛陽簿陸剛叔秘校
洛陽官滿歸呉㑹男子雄圖志未伸若到江山最佳處
舉盃無惜望天津
　　依韻和淮南憲張司封
庭梧葉半黄籬菊初受霜向晚意不快把酒西南望(平/聲)
望君不見君但見鴻南翔正欲思寄書自成書數行
　　重陽前一日作
近來多病不堪言長欲醺醺帶醉眠新酒乍逢重九日
好花初接小春天自知命薄臨頭上不願事多來眼前
唯有天津横落照水聲仍是舊潺湲
　　重九日登石閣三首
人情見了多世態諳來乆事過憂噬臍物傷防掣肘水
濁更澄濾衣塵須抖擻必欲論主衡何人為好手
　　又
事出一時間時過事莫還當時深可愛過後不堪看夏
去休言暑冬來始講寒人能知此理憂患自難干
　　又
今歲重陽日凭欄氣候遲雲煙雖已淡林木未全衰天
地開懷處山川快眼時欄干空倚遍此意有誰知
　　依韻答友人
百萬貔貅動塞塵朝廷委寄不輕人邊疆生事雖然淺
國士盡忠須是純隴上悲歌應憤惋林間酣飲但酸辛
欲陳一句好言語只恐相知未甚眞
　　偶見吟
富貴多傲人人情有時移道徳不傲人人情久益歸道
徳有常理富貴無定期蒿萊霜至委松栢雪更滋
　　又
世上多附炎炎歇人自去君子善處約約久情自固炎
歇勢不廻情固人不去路人或如親親人却如路
　　又
心跡貴相親相親善惡分世間須有物天下豈無人旣
見薰蕕臭當思玉石焚如何得時態長似洛陽春
　　無題吟
昔日不鍊物嘗為物所誤今日不鍊人又為人所怒物
誤亦可辨人怒難往訴我對人稱過人亦為我恕
　　無酒吟
自從新法行嘗苦樽無酒每有賔朋至盡日閑相守必
欲丐于人交親自無有必欲典衣買焉能得長久
　　讀陶淵明歸去來
歸去來兮任我眞事雖成往意能新何嘗不遇如斯世
其那難逢似此人近暮特嗟時翳翳向榮還喜木欣欣
可憐六百餘年外復有閑人繼後塵
　
　擊壤集巻七
欽定四庫全書
　擊壤集巻八　　　　　　　宋　邵雍　撰
　　訪南園張氏昆仲因而留宿
中秋天氣隨宜好來訪南園㑹隠家(張氏/園名)貪飲不知歸
去晚水精宫裏宿煙霞
　　和王安之少卿同遊龍門
生平有癖好尋幽一歳龍山四五逰或往或還都不計
蓋無榮利可稽留
數朝從款看伊流夜卜香山宿石樓㑹有凉風開逺意
更和煙雨弄髙秋
　　歸城中再用前韻
乘興龍山訪盡幽恰如人在畫圖逰恨無美酒酬佳景
正欲留時不得留
　　又
初秋微雨造輕寒倚遍東岑閣上欄不謂是時煙靄裏
松齋人作畫圖看(松齋安之弟/所居在水西)
　　和人留題張相公庵
做了三公更引年人間福徳合居先結茅未盡忘君處
正在嵩髙萬嵗前
　　代書寄程正叔
嚴親出守劒門西色養歡深世表儀唐相䂓模今歴歴
蜀民遨樂舊熈熈海棠洲畔停橈處金鴈橋邊立馬時
料得預憂天下計不忘君者更爲誰
　　歲暮自貽
當年志意欲横秋今日思之重可羞事到強圖皆屑屑
道非真得盡悠悠靜中照物情難隱老後看書味轉優
談麈從容對賔客薦章重疊誤公侯已䝉賢傑開青眼
不顧妻孥怨白頭谷口鄭眞焉敢望夀陵餘子若為謀
鼎間龍虎忘看守棊上山河廢講求一枕晴窻睡初覺
數聲幽鳥語方休林泉好處將詩買風月佳時用酒酬
三百六旬如去箭肯敎襟抱落閑愁
　　歡喜吟(熈寧四年/)
行年六十一筋骸未甚老已爲兩世人便化豈為夭况
且粗康强又復無憂撓如何不喜歡佳辰自不少
　　寄李景眞太愽
花前靜榻閑眠處竹下明窻獨坐時着甚語言名宇㤗
林間自有翠禽知
　　感事吟
蛇頭蝎尾不相同毒殺人多始是功風月四時無限好
莫將閑事撓胷中
　　寄亳州秦伯鎭兵部
三川地正得中陽氣入竒葩亦自王善識好花人不逺
好花無恡十分芳
人事紛紛積有年何煩顰蹙向花前萬般計較頭須白
饒了胷中不坦然
無限有情風月間好將醇酒發酡顔柰何人自生疑阻
利害嫌輕更設闗
雖貧無害日髙眠人不堪憂我自便煆鍊物情時得意
新詩還有百來篇
天心復處是無心心到無時無處尋若謂無心便無事
水中何故却生金
酒涵花影滿巵紅瀉入天和胷臆中最愛一般情味好
半醺時與太初同
　　别寄一首
許大秦皇定九州九州纔定却歸劉它人莫謾誇精彩
徒自區區撰白頭
　　思故人
芳酒一樽雖甚滿故人千里柰思何栁拖池閣條偏細
花近簷楹香更多
　　和王平甫教授賞花處惠茶韻
太學先生善識花得花精處却因茶萬紅香裏烹餘後
分送天津第一家
　　南園賞花
三月初三花正開閑同親舊上春臺尋常不醉此時醉
更醉猶能舉大盃
花前把酒花前醉醉把花枝仍自歌花見白頭人莫笑
白頭人見好花多
　　獨賞牡丹
賞花全易識花難善識花人獨倚欄雨露功中觀造化
神仙品裏定容顔尋常止可言時尚竒絶方名出世間
賦分也須知不淺筭來消得一生閑
　　問春
三月春歸留不住春歸春意難分付凡言歸者必歸家
爲問春家在何處
春歸必竟歸何處無限春寃都未訴欲托流鶯問所因
子規又呌不如去
春來愁去只因花春去愁來飜殢酒長恨愁多酒力微
爲春成病花知否
　　安樂窩中自貽
物如善得終為美事到巧圖安有公不作風波於世上
自無氷炭到胷中災殃秋葉霜前墜富貴春華雨後紅
造化分明人莫㑹花榮消得㡬何功
　　花前勸酒
春在對花飲春歸花亦殘對花不飲酒歡意遂闌珊酒
向花前飲花宜醉後看花前不飲酒終負一年歡
　　書皇極經世後
樸散人道立法始乎羲皇歲月易遷革書傳難考詳二
帝啟禪讓三王正紀綱五伯仗形勝七國争強梁兩漢
驤龍鳳三分走虎狼西晉擅風流群㓙來北荒東晉事
清芬傳馨宋齊梁逮陳不足筭江表成悲傷後魏乘晉
弊掃除幾小康遷洛未甚久旋聞東西將北齊舉爝火
後周馳星光隋能一統之駕福于巨唐五代如傳舎天
下徒擾攘不有眞主出何由奠中央一萬里區宇四千
年興亡五百主肇位七十國開疆或混同六合或控制
一方或創業先後或垂祚短長或奮于將墜或奪于已
昌或災興无妄或福㑹不祥或患生藩屏或難起蕭墻
或病由唇齒或疾亟膏盲談笑萌事端酒食開戰場情
慾之一發利害之相戕劇力恣吞噬無涯罹禍殃山川
纔表裏丘壠又荒涼荆棘除難盡芝蘭種未芳龍蛇走
平地玉石碎崑崗善設稱周孔能齊是老莊柰何言已
病安得意都忘
　　履道㑹飲
衆人之所樂所樂唯囂塵吾友之所樂所樂唯清芬清
芬無皷吹直與太古隣太古者靡它和氣常絪紜里閈
舊情好有才復有文過從一日樂十月生陽春洛陽古
神州周公嘗縷陳四時寒暑正四方道里均代不乏英
俊號為多縉紳至于花與木天下莫敢倫而逢此之景
而當此之辰而能開口笑而世有㡬人清衷貫金石劇
談驚鬼神天地為一指富貴如浮雲明時緩康濟白晝
閑經綸莫如陪歡伯又復對此君商於六百里黄金四
萬斤不能買兹樂自餘惡足論接䍦倒戴時蟾蜍生海
垠小車倒載時山翁歸天津
　　思鄭州陳知黙因感其化去不得一識面
美物須絶代異人須不世造化生得成諒亦非容易曠
世耳可聞同時目能視陳子同時人柰何聞諸耳
　　謝城南張氏四弟兄冒雪載餚酒見過
久旱㡬逾冬川守祈未得鴈行聯鑣來佳雪遽盈尺酒
面生紅光客心喜何極上夜離天津天津陡岑寂
　　大寒吟
舊雪未及消新雪又擁户階前凍銀牀簷頭氷(去/聲)鍾乳
清日無光輝烈風正號怒人口各有舌言語不能吐
　　和李審言龍圖大雪
萬樹瓊花一夜開都和天地色皚皚素娥腰細舞將徹
白玉堂深曲又催甕牖書生方挾䇿沙塲甲士正銜枚
幽人骨瘦欲清損頼有時時酒一盃
　　小車行
喜醉豈無千日酒惜春還有四時花小車行處人歡喜
滿洛城中都似家
　　依韻和浙憲任度支
官路尋眞已得眞可堪輕負洛城春江湖相望三千里
休使鄕朋想望頻
　　和宋都官乞梅(熈寧五年/)
小園雖有四般梅不似江南迎臘開長恨東君少風韻
先時未肯放春來
　　東軒黄紅二梅正開坐上書呈友人
一年一度見䨇梅能見䨇梅幾度開人夀百年今六十
休論閑事且銜盃
　　和任比部憶梅
痛憶梅開易得殘旣殘憔悴不堪看年年長被清香誤
争似閑栽竹數竿
　　初春吟
花木四時分景致經書千巻號生涯有人若問閑居處
道徳坊中第一家
　　垂柳
門前垂柳正依依更被東風來往吹忘了自家今已老
却疑身是少年時
　　至靈吟
至靈之謂人至貴之謂君明則有日月幽則有鬼神
　　生平與人交
生平與人交未始有甘壞已亦無負人人亦無我害
　　知識吟
目見之謂識耳聞之謂知柰何知與識天下亦常稀
　　偶書吟
風林無靜柯風池無靜波林池既不静禽魚當如何
　　思患吟
僕奴凌主人所患及人國自古知不平無由能絶得
　　寄三城王宣徽二首
林下居雖陋花前飲却頻世間無事樂都恐屬閑人
　　又
路上塵方坌壺中花正開何須頭盡白然後賦歸來
　　一室吟
一室可容身四時長若春何嘗無美酒未始絶佳賔
　　仁聖吟
盡道之謂聖如天之謂仁如何仁與聖天下莫敢倫
　　　將還河北留别先生　　　　　　　恕
　先生抱道隱墻東心迹兼忘出處通圯下每慙知孺
　子牀前曽憶拜龎公已將目擊存㣲妙直把神交寄
　始終此日離違限南北蕭蕭班馬正依風
　　和邢和叔學士見别
世路如何若大東相逢不待語言通觀君自比諸葛亮
顧我殊非黄石公講道汙隆無巨細語時興替有初終
出人才業尤須惜愼勿輕為西晉風
　　擊壤吟
人言别有洞中仙洞裏神仙恐妄傳若俟靈丹須九轉
必求朱頂更千年長年國裏花千樹安樂窩中樂滿懸
有樂有花仍有酒却疑身是洞中仙
　　春去吟
好物足艱難都來數日間既為風攪撓又被雨摧殘富
貴醉初醒神仙夢乍還遊人不知止依舊倚朱欄
　　南園花竹
花行竹逕緊相挨每日須行四五廻因把花行侵竹種
且圖竹逕對花開花香逺逺隨衣𬒮竹影重重上酒盃
誰道山翁少温潤這般紅翠却長偎
　　再答王宣徽
自有吾儒樂人多不肯循以禪爲樂事又起一重塵
　　又
大逹誠無礙人人自有家假花猶入念何者謂真花
　　蒼蒼吟寄答曹州李審言龍圖
一般顔色正蒼蒼今古人曾望(又作/呌)斷腸日往月來無
少異陽舒隂慘不相妨迅雷震後山川裂甘露零時草
木香幽暗巖崖生鬼魅清平郊野見鸞凰千花爛為三
春雨萬木凋因一夜霜此意分明難理㑹直須賢者入
消詳
　　林下五吟
眞工造化豈容私拙者為謀亦甚㣲安樂窩深初𧺫後
太和湯釅半醺時長年國裏籃舁往永熟鄉中杖䇿歸
身似昇平無一事數莖髭白任風吹
老年軀體索温存安樂窩中别有春萬事去心閑偃仰
四支由我任舒伸庭花盛處凉鋪簟簷雪飛時軟布䄄
誰道山翁拙於用也能康濟自家身
有物輕醇號太和半醺中最得春多靈丹換骨還如否
白日升天似得麽儘快意時仍起舞到忘言處只謳歌
賔朋莫怪無拘檢眞樂攻心不柰何
相招相勸飲流霞鬢亂秋霜髮亂華所記莫非前甲子
凡經多是老官家共誇今日重孫過更說當時舊事呀
言語丁寧有情味後生無笑太周遮
生來未始事田疇無歲無時長有秋隨分盃盤俱是樂
等閑池舘便成遊風花雪月千金子水竹雲山萬户侯
欲俟河清人壽㡬兩眉能着㡬多愁
　　安樂窩中自訟吟
不向紅塵浪着鞭唯求寡過尚無縁虚更蘧瑗知非日
謬歴宣尼讀易年髮到白時難受彩心歸通後更何言
至陽之氣方為玉猶恐鑚磨未甚堅
　　　花庵詩二章拜呈堯夫　　　　　　光
　自然天物勝人為萬葉無風碧四垂猶恨簪紳未離
　俗荷衣蕙帶始相宜
　洛陽四時常有花雨晴顔色秋更好誰能相與共此
　樂坐對年華不知老
　　和君實瑞明花庵二首
不用丹楹刻桷為重重自有翠隂垂後人繼取天眞意
種蒔增華非所宜
庵後庵前盡植花花開畨次四時好主人事簡常燕休
不信歲華能換老
　擊壤集巻八
欽定四庫全書
　擊壤集卷九　　　　　　　宋　邵雍　撰
　　六十二吟
行年六十二康強况復身居永熟鄕道徳生辰非易得
淺斟低唱又何妨無涯歲月難拘管有限形骸莫毁傷
多少英雄弄才智大曾經過惡思量
　　林下局事吟
閑人亦也有官守官守一身四事有一事承曉露看花
一事迎晚風觀柳一事對皓月吟詩一事留佳賔飲酒
從事于兹二十年欲求同列誰能否
　　依韻和呉傳正寺丞見寄
五十年來讀舊書世人應笑我迂踈因思偊女忘今古
遂悟輪人致疾徐道業未醇誠可病生涯雖薄敢言虚
時和受賜已多矣安有胷中不晏如
　　延福坊李太愽乞園池詩
宣威十九次髙牙奕葉功臣舊將家清世辭榮歸里第
白頭行樂過年華盃盈香醑浮春水曲度新聲出靚花
如此園池如此夀兒孫滿眼慶無涯
　　金玉吟
良金美玉信難偕好物其來最受埋盜跖免兵非積善
仲尼無土反成猜中孚既若須為信(云能/成信)无妄因何却
有災莫若致之爲外事心源可樂是昭回
　　夏日南園
夏木無重數森隂翠樾低相呼百禽語太半是黄鸝
　　謝寗寺丞惠希夷罇
仙掌峯巒峭不收希夷(陳圖/南也)去後遂無儔能斟時事髙
擡手善酌人情略撥頭畫虎不成心尚在悲麟無應淚
横流悟來不必多言語贏得清閑第一籌
　　　花庵獨坐呈堯夫先生　　　　　　光
　荒園才一畆意足以為多雖不居丘壑嘗如隐薜蘿
　忘機林鳥下極目塞鴻過爲問市朝客紅塵深㡬何
　　和君實端明花庵獨坐
靜坐養天和其來所得多耽耽同(又作/朱)厦宇宻宻引藤
蘿忘去貴臣度能容野客過繫時休戚重終不道如何
　　依韻和宋都官惠㯶拂子
洛邑從來號别都能容無狀久安居衆蚊多少成雷處
一拂何由議掃除
　　同王勝之學士轉運賞西園芍藥
此物揚州素所聞今于洛汭特稱珍雅知國色善移物
更着天香暗結人欲殿群芳仍占夏得專竒品不須春
日斜立馬將歸去再倚朱欄看一廵
　　戯謝富相公惠班筍三首
名園不放過鵶飛相國如今遂請時鼎食從來稱富貴
更和花笋一兼之
承將大笋來相詫小圃其如都不生雖向性情曾着力
柰何今日未能平
應物功夫出世間豈容人可強躋攀我儂自是不知量
培塿須求比㤗山
　　答李希淳屯田
逢時雖出欲胡為其那天資智識㣲弊性止堪同蠖屈
薄才安敢望鵬飛長因訪舊歡無極每為尋幽暮不歸
花愛半開承露看柰何花上露沾衣
　　苔錢
一雨一畨新非闗鼓鑄頻縱多難贈客便失不猜人遍
地未爲富滿堦那濟貧買愁須有爲酤酒斷無因散處
如籌計重時似索陳不能賙已急何暇更賙親
　　種穀吟
農家種穀時種禾不種莠柰何禾未榮而見莠先茂莠
若不誅鋤禾亦未成就又况雨霈時霑及恩一溜
　　　贈堯夫先生　　　　　　　　　　光
　家雖在城闕蕭瑟似荒郊逺去名利窟自稱安樂巢
　雲歸白石洞鶴立碧松梢得䘮非吾事何須更解嘲
　　和君實端明見贈
曾不見譊譊城中類逺郊雖無千里馬却有一枝巢月
出雲山背風來松竹梢頑然何所得豈復避人嘲
　　　别一章改韻同五詩呈堯夫　　　　光
　家雖在城闕蕭瑟似山阿逺去名利窟自稱安樂窩
　雲歸白石洞鶴立碧松柯得䘮非吾事何須更寤歌
　　秋夜
浮雲一消散星斗燦長天碧蘚墜丹果清香生白蓮體
涼猶衣葛耳靜已無蟬坐久群動息秋空唯寂然
　　平日遊園常䇿笻杖秋來發篋復出貂褥二物皆
　　　景仁所貺睹物思人斐然成詩
笻杖携已久貂褥展猶新漸染岷山雪拂除京國塵危
扶醉歸路穩稱病來身頼此齋中物時如見故人
　　雲
晴空碧於水那得片雲飛映日成丹鳳隨風變白衣去
來皆絶迹隱顯兩忘機天理誰能測終然何所歸
　　閑來
閑來觀萬物在處可逍遥魚爲貪鈎得蛾因赴火焦碧
梧饑鸑鷟白粒飽鷦鷯帶索誰家子行歌復采樵
　　花庵多牽牛清晨始開日出已瘁花雖甚美而不
　　　能留賞
望逺雲凝岫粧餘黛散鈿縹囊承曉露翠葢拂秋煙嚮
慕非葵比雕零在槿先才供少頃玩空廢日髙眠
　　和秋夜
久畏夏暑日喜逢秋夜天急雨過修竹涼風揺晚蓮豈
謂敗莎蛩能繼衰柳蟬安得九臯禽清唳一灑然
　　和貂褥笻杖二物皆范景仁所惠
君子亦保物保故不保新笻生蜀部石貂走隂山塵善
扶巇嶮路能暖瘦羸身行坐不可捨常如覩斯人
　　和雲
萬里幙四垂一片雲自飛秪知根抱石不爲天爲衣既
來曾無心却去寧有機未能作霖雨安用帝鄕歸
　　和閑來
以身觀萬物萬物理非遥馬爲乘多瘦龜因灼苦焦能
言謝鸚鵡易飽過鷦鷯伊洛好煙水願同漁與樵
　　和花庵上牽牛花
葉閙深如幄花繁翠似鈿瀼瀼零曉露羃羃蔽晴煙謝
旣成畨次開仍有後先主人凝佇苦長是廢朝眠
　　寄三城舊友衛比部二絶
雖老未龍鍾籬邊菊滿叢乍涼天氣好里閈正過從
　　又
景好身還徤天晴路又乾小車芳草軟(又作/穏)處處是清
歡
　　秋霽登石閣
初晴僧閣一凭欄風物淒涼八月間欲盡上層嘗脚力
更於髙處看人寰秋深天氣隨宜好老後心懐只愛閑
為報逺山休歛黛這般情意久闌珊
　　　堯夫先生示秋霽登石閣之句病中聊以短章
　　　　戯答　　　　　　　　　　　　弼
　髙閣岧嶤對逺山雨餘愁望不成歡擬將歛黛強消
　遣却是幽思苦未闌(來詩斷章云為報逺山休/歛黛這般情意久闌珊)
　　　和堯夫先生秋霽登石閣　　　　　光
　飛簷危檻出林端王屋嵩丘咫尺間獨愛髙明遊佛
　閣豈知憂喜滿塵寰目窮蒼莽纎毫盡身得逍遥萬
　象閑暇日登臨無厭數悲風殘葉已珊珊(先生冬夏/俱不出)
　　　行至龍門先寄堯夫先生　　　　復圭
　碧洛青嵩刮眼明馬頭次第似相迎天街髙士還知
　否好約南軒醉一觥
　　和李審言龍圖行次龍門見寄
萬里秋光入坐明交情預喜笑相迎菊花未服重陽過
如待君來泛巨觥
　　風月吟
涼風無限清良月無限明清明不我捨長能成歡情終
朝三褫辱晝日三接榮榮辱我不預何復能有驚
　　贈富公
天下繫休戚世間誰擬倫三朝為宰相四水作閑人照
破萬古事收歸一㸃真不知縁底事見我却慇懃
　　弄筆吟
人生所貴有精神既有精神却不淳弄假像真終是假
將勤補拙總輸勤因饑得飽飽猶病為病求安安未真
人誤聖人人不少聖人無誤世間人
　　招司馬君實遊夏圃
雨霽景自好秋深天未寒可能乘興否夏圃上盤桓
　　　和堯夫先生相招遊夏圃　　　　　光
　野逈秋光滿逕微朝露寒登髙與行逺餘力尚桓桓
　　秋日雨霽閑望
水冷雲踈霜意早嵗華雖晚黄花好饒教四面逺山圍
柰何一片秋光老上天生物固無私聖人餘事人難曉
陳言生活不須矜自是中才皆可了
　　四小吟簡陳季常
八月小春天小花開且殷晚來經小雨遂使小車閑
　　樂樂吟
吾常好樂樂所樂無害義樂天四時好樂地百物備樂
人有美行樂已能樂事此數樂之外更樂微微醉
　　誡子吟
善惡無它在所存小人君子此中分改圖不害爲君子
迷復終歸作小人良藥有功方利病白圭無玷始稱珍
欲成令器須追琢過失如何不就新
　　聞少華崩
變化無蹤倐忽間力廽天地不為難若教施展巨靈手
豈止軒騰少華山六社居民皆覆沒九泉磐石盡飛飜
芻蕘一句能收采堯舜之時自可攀
　　自古吟
自古大聖人猶以為難事而况後世人豈復便能至求
之不勝難得之至容易千人萬人心一人之心是
　　代書寄祖龍圖
三十年交舊相逢各白頭海壖曾共飲洛社又同遊脫
屣風波地開懐松桂秋兩眉從此後應不着閑愁
　　寒夜吟
天加一上寒我添一重被不出既徃言不為已甚事責
已重以周與人不求備唯是大聖人能立無過地
　　知幸吟
雞職在司晨犬職在守禦二者皆有功一歸于報主我
饑亦享食我寒亦受衣如何無纎毫功德補于時
　　趨嚮
舎我靈龜觀我朶頥背義從利人無逺思賁于丘園束
帛戔戔既能圖大小在其間
　　不可知吟
犂牛生騂角老蚌產明珠人雖欲勿用山川其舎諸事
固不可知物亦難其拘一歸于臆度義失乎精粗
　　事急吟
旱極望雨意病危思藥心人人當此際不待勸而深
　　知人吟
事到急時觀態度人于危處露肝脾深心厚貌平時可
慎勿便言容易知
　　言語吟
一語便喜處千言益怒時既因言語合却為語言離
　　思患吟
縁飾近虚襟虚襟後患深療饑當用食救旱必須霖
　　人生一世吟
前有億萬年後有億萬世中間一百年做得㡬何事又
况人之夀㡬人能百歲如何不喜歡強自生憔悴
　　謝人惠石笋
誰將天柱峯快刀割一半泉漱痕微清雲抱色猶見權
門不能移富室不能轉則予何人哉當閻君之獻
　　　十月二十四日早始見雪登白雲臺閑望亂道
　　　　走書呈堯夫先生　　　　　　　弼
　氣候隨時應初寒雪巳盈乾坤一色白山水萬重清
　是處人煙合無窮鳥雀驚忻然不成下連把玉罍傾
　　奉和十月二十四日初見雪呈相國元老
壬子初逢雪未多仍却晴人間都變白林下不勝清寒
士痛遭恐窮民惡着驚盃觴限新法何故便能傾
　　　臺上再成亂道走書呈堯夫　　　　弼
　宻雪終宵下晨登百尺端瑞光翻怯日和氣不成寒
　天末無纎翳雲頭未少乾四郊聞擊壤農望巳多歡
　　和相國元老
崇臺未經慶瑞雪下雲端雖地盡成白而天不甚寒有
年豐可待盈尺潤難乾畎畝無忘處追蹤擊壤歡
　　天津看雪代簡謝蔣秀才還詩巻
清洛接天去寒雲貼地飛人於橋上立詩向雪中歸
　　安樂窩中看雪
同雲漠漠雪霏霏安樂窩中卧看時初訝後園羅玉樹
却驚平地璨瑶池未逢寒食棃花謝不待春風栁絮飛
酒放半醺簾半巻此情無使外人知
　　又
滿目是瑶琚貧家遂富如許觀非許賣宜慘不宜舒醇
釀装醺後重衾造暖餘肯於人世上造(作/還)險較錙銖
　　　歲在癸丑年始七十正旦日書事　　弼
　人生七十古來稀(老杜詩云酒債尋常行/處有人生七十古來稀)今日愚年
　已及期從此光隂猶不測只應天道始相知
　　　又
　親賔何用舉椒觴已覺閑中歲月長不學香山醉謌
　舞只將吟嘯敵流光
　　　又
　先聖明明許從心山川風月恣遊尋此中若更論規
　矩籍外閑人不易禁
　　　又
　今年始是乞骸年我向年前已掛冠都為君王憐久
　疾肯教先去養衰殘
　　答富鄭公見示正旦四絶(熙寧六年/)
正旦四篇詩縁忻七十期請觀唐故事未放晉公歸
　　　上元書懷　　　　　　　　　　　光
　老去春無味年年覺病添酒因脾積斷燈為目痾嫌
　勢位非其好紛華久已厭唯餘讀書樂暖日坐前簷
　　和君實端明
養道自安恬霜毛一任添且無官責咎幸免世猜嫌蓬
户能安分藜羮固不厭一般偏好處曝背向前簷
　　安樂窩中四長吟
安樂窩中快活人閑來四物幸相親一編詩逸收花月
一部書嚴驚鬼神一炷香清冲宇㤗一樽酒美湛天真
太平自慶何多也唯願君王夀萬春
　　安樂窩中詩一編
安樂窩中詩一編自歌自詠自怡然陶鎔水石閑勲業
銓擇風花靜事權意去乍乘千里馬興來初上九重天
歡時更改三兩字醉後吟哦五七篇直恐心通雲外月
又疑身是洞中仙銀河洶湧飜晴浪玉樹查牙生紫煙
萬物有情皆可狀百骸無病不能蠲命題濫被神相助
得句謬為人所傳肯讓貴家常奏樂寧慙富室賸收錢
若條此過知何限因甚臺官獨未言
　　安樂窩中一部書
安樂窩中一部書號云皇極意何如春秋禮樂能遺則
父子君臣可廢乎浩浩羲軒開闢後巍巍堯舜恊和初
炎炎湯武干戈外恟恟桓文弓劒餘日月星辰髙照耀
皇王帝伯(音/霸)大鋪舒幾千百主出䂓制數億萬年成楷
模治久便憂強䟦扈患深仍念惡驅除才堪命世有時
有智可濟時無世無既徃盡歸閑指㸃未來須俟别支
梧不知造化誰為主生得許多竒丈夫
　　安樂窩中一炷香
安樂窩中一炷香凌晨焚意豈尋常禍如許免人須謟
福若待求天可量且異緇黄徼廟貌又殊兒女䙚衣裳
中孚起信寧煩禱無妄生灾未易禳虚室清泠都是白
靈臺瑩靜别生光觀風禦冦心方醉對景(一作/境)顔淵坐
正忘赤水有珠涵造化泥丸無物隔青蒼生為男子仍
身健時遇昌辰更歲穰日月照臨功自大君臣庇廕效
何長非(又作/不)徒聞道至於此金玉誰家不滿堂
　　安樂窩中酒一樽
安樂窩中酒一樽非唯養氣又頤真頻頻到口微成醉
拍拍滿懷都是春何異君臣初際㑹又同天地乍絪紜
醺酣情味難名狀醖釀功夫莫指陳斟有淺深存爕理
飲無多少寄經綸鳳凰樓下逍遥客郟鄏城中自在人
髙閣望時花似錦小車行處草如茵巻舒萬世興亡手
出入千重雲水身雨後靜觀山意思風前閑看月精神
這般事業權衡别振古英雄(本作/豪)恐未聞
　　謝富相公見示新詩一軸
通衢選地半松筠元老辭榮向盛辰多種好花觀物體
每斟醇酒發天真清朝將相當年事碧洞神仙今日身
更出新詩二十首其間字字敵陽春
文章天下稱公器詩在文章更不踈到性始知真氣味
入神方見妙功夫閑將歲月觀消長靜把乾坤照有無
辭比離騷更温潤離騷其奈少寛舒
　　　弼承索近詩復貺佳句輙次元韻奉和詩以語
　　　　志不必更及乎詩也伏惟一覽而已　弼
　出入髙車耀縉紳從來天幸喜逢辰道孤常恐難逃
　悔性拙徒能不失真風雨坐生旡妄疾林泉歸作自
　由身嵗寒未必輸松柏已見人間七十春
　賦分蕭條只自如生平常向宦情踈亡功每歎孤明
　主得謝何妨作老夫官品尚叨三事貴世縁應信一
　毫無病來髀肉消㡬盡尤覺隂陽繫慘舒
　　安樂窩中好打乖吟
安樂窩中好打乖打乖年紀合挨排重寒盛暑多閉户
輕暖初涼時出街風月煎催親筆硯鶯花引惹傍樽罍
問君何故能如此秪被才能養不才
　　　和　　　　　　　　　　　　　　弼
　先生自衛客西畿樂道安閑(窩/義)絶世機再命初筵終
　不起獨甘窮巷寂無依貫穿百代常探古吟咏千篇
　亦造微珍重相知忽相訪醉和風雨夜深歸
　　　和　　　　　　　　　　　　　拱辰
　安樂窩中名隠君腹藏經笥富多聞一㕓水竹為生
　計三徑琴觴混世紛婉畫舊嘗辭幕府少㣲今已應
　星文了心便是棲真地何必煙霞卧白雲
　　　和　　　　　　　　　　　　　　光
　安樂窩中自在身猶嫌名字落紅塵醉吟終日不知
　老經史滿堂誰道貧長掩柴荆避寒暑只將花卉記
　冬春料非閑處打乖客乃是清朝避世人
　　　和　　　　　　　　　　　　　尚恭
　窩名安樂已詼諧更賦新詩訟所乖豈以達為賢事
　業自知安是道梯階權門富室先藏跡好景良朋亦
　放懷應照先生純粹處肯揮妙墨記西齋
　　　和　　　　　　　　　　　　　　逵
　安樂先生醉便歌莊篇徒爾說焚和有名有守同應
　少無事無來得最多勝處林泉供放適清時風月助
　吟哦能抛憂責忘勞外不縱逍遥更待何
　　　和　　　　　　　　　　　　　　顥
　打乖非是要安身道大方能混世塵陋巷一生顔氏
　樂清風千古伯夷貧客求妙墨多携巻天為詩豪剩
　借春儘把笑談親俗子徳容猶足畏鄉人
　聖賢事業本經綸肯為巢由繼後塵三幣未囬伊尹
　志萬鍾難換子輿貧且因經世藏千古已占西軒度
　十春時止時行皆有命先生不是打乖人
　　　和　　　　　　　　　　　　吕希哲
　先生不是閉闗人髙趣逍遥混世塵得志須為天下
　雨放懷聊占洛陽春家無甔石賔常滿論極錙銖意
　始新任便終身卧安樂一毫何費飬天真
　　　二月六日登石閣　　　　　　　　光
　極目千里外川原繡畫新始知平地上看不盡青春
　　和君實端明登石閣
平地雖然逺那知物物新危樓一百尺别有萬般春
　　　二月六日送京醖二壺上堯夫　　　光
　紅櫻零落杏花開春物相催次第來莫作林間獨醒
　客任從花笑玉山頺
　　和君實端明副酒之什
洛陽花木滿城開更送東都䨇榼來遂使閑人轉狂亂
柰何紅日又西頺
　　對花吟
春在花爭好春歸花遂殘好花留不住好客㑹亦難酒
既對花飲花宜把酒看如何更斟滿乃盡此時歡
　　依韻寄成都李希淳屯田
思君君未還君戀蜀中官白首雖知倦清𠂻宜自寛花
時難得㑹蚕市易成歡莫歎歸休晚生涯若未完
　　代書寄廣信李遵度承制
薊北更千里漢唐為極邊奈何今境土不復舊山川虎
帳兵家重雕弓嗣子傳他年勒功處無使後燕然
　　自和打乖吟
安樂窩中好打乖自知元沒出人才老年多病不服藥
少日壮心都已灰庭草剗除終未盡檻花擡舉尚難開
輕風吹動半醺酒此樂直從天外來
　
　
　
　
　
　
　
　
　
　
　
　
　
　擊壤集巻九
欽定四庫全書
　擊壤集卷十　　　　　　　宋　邵雍　撰
　　年老逢春十三首
年老逢春春莫猜老年方自少年廻人情少悅酒不解
天氣却寒花未開堤外有風斜送栁墻隂經雨半生苔
去年波水東流去舊淥奈何新又來
年老逢春春正妍春妍况在禁煙前纔寒却暖養花日
行(去/聲)雨便晴消酒天進退樽罍宜有主栽培桃李豈無
權清談已是歡情極更把狂詩當管絃
年老逢春雨乍晴雨晴况復近清明天低宫殿初長日
風暖園林未囀鶯花似錦時髙閣望草如茵處小車行
東君見賜何多也又復人間久太平
年老逢春莫厭春住家况復在天津既將水竹為生計
須與風花作主人故宅廢功除瓦礫新畦加意種蘭薰
未知去此閑田地何地更能容此身
年老逢春始識春春妍都恐屬閑身能知青帝功夫大
肯逐後生撩亂頻酒趂嫰醅嘗格韻花承曉露看精神
大凡尤物難分付造化從來不負人
年老逢春春意多波光誰染栁誰拖池亭正好愛不徹
草木向榮情奈何便把樽罍通意思須防風雨害清和
千紅萬翠中間裏似我閑人更有麽
年老逢春春莫厭春工慎勿致猜嫌紅芳若得眼前過
白髪任從頭上添雨後艶花零涙顆風餘新月露眉尖
輕醇酒面斟來凸舉盞長憂不易拈
年老逢春春莫慳春慳不當世艱難四時只有三春好
一歲都無十日閒酒盞不煩人訴免花枝須念雨催殘
却愁千片飄零後多少金能買此歡
年老逢春莫厭頻更頻能見㡬廻春須將酒盞強留客
却恐花枝解笑人世態不堪新間舊物情難免假疑真
誰云梁燕多言語此箇深寃都未伸
年老逢春興未收願春慈造少遲留既稱好事愁花老
須與多情秉燭遊酒裏功勞閑汗馬詩中罪過静風流
東君不奈人嘲戯僝僽花枝惡未休
年老逢春莫惜狂惜狂無那興難當園林恰到恁明媚
風雨便多閑中傷花等半開宜速賞酒聞纔熟便先嘗
大都美物天長惜非是吾儕曲主張
年老逢春春不任不任縁被老來侵一身老去惡足惜
滿眼春歸何處尋紅日墜時風更急落花流處水仍深
流鶯不悟芳菲歇猶向枝頭送好音
年老逢春認破春破春不用苦傷神身心自有安存地
草木焉能媚惑人此日榮爲他日瘁今年陳是去年新
世間憂喜常相逐多少酒能平得君
　　　和堯夫先生年老逢春三首　　　　光
　年老逢春春莫咍朱顔不肯似春廻酒因多病無心
　醉花不解愁隨意開荒徑倦遊從碧草空庭慵掃任
　蒼苔相逢談笑猶能在坐待牽車陌上來
　年老逢春無用驚對花弄筆眼猶明不嫌貧舎舊來
　燕喚起醉眠何處鶯一僕相隨幅巾出群童聚看小
　車行人間萬事都捐去莫遣胷中氣不平
　年老逢春猶解狂行歌南陌上東岡晴雲髙鳥各自
　得白日遊絲相與長草色無情盡眼綠林花多思麗
　人香吾儕幸免簪𥚑累痛飲閑吟樂未央
　　　崇徳久待不至　　　　　　　　　光
　淡日濃雲合復開碧嵩青洛逺縈廻林端髙閣望巳
　乆花外小車猶未來
　　和
君家梁上年時燕過社今年尚未廻請罰誤君凝竚久
萬花深處小車來
天啓夫君八斗才野人中路必須廻神仙一句難忘處
花外小車猶未來
　　别兩絶
樓外花深礙小車難忘有徳見思多欲慿桃李為之謝
桃李無言争奈何
賞花髙閣上負約罪難廻若許將詩贖何時不可陪
　　春日登石閣
滿洛城中將相家廣栽桃李作生涯年年二月凭髙處
不見人家只見花
　　六十三吟
行年六十有三歲齒髮雖衰志未衰恥把精神虚作弄
肯將才力妄施為愁聞刮骨聲音切悶見吹毛智數卑
珍重至人嘗有語落便宜是得便宜(陳希夷先生/嘗有是言)
　　感事吟
古人不見面止可觀其心其心固無他而多顧義深今
人不見心正可觀其面其面固無他而多顧利淺顧義
則利人顧利則害民利人與害民而卒反其身其身幸
而免亦須殃子孫
　　偶書
天生萬物各遂其一唯人最靈萬物能并芝蘭芬芳麒
麟鳳凰此類之人鮮有不臧狼毒冶葛梟鴆蛇蝎此類
之人鮮有不孽臧唯思安孽唯思殘日夜無息相代于
前天無私覆地無私載俱能含養始知廣大
　　偶得吟
蛙蜢泥中走鳳凰雲外飛雲泥相去遠自是難相知
　　太和湯吟
二味相和就瓮頭一般收口效偏優同斟祗却因無事
獨酌何嘗為有愁纔沃便從眞宰辟半醺仍約伏羲遊
人間盡愛醉時好未到醉時誰肯休
　　洗竹
嵗寒松栢共經秋叢剉無端蔽翳稠遍地冗枝都與去
倚天髙幹一齊留應龍吟後聲能效儀鳳來時功可收
未說其他為用處此般風格最難儔
　　天意吟
天意無他只自然自然之外更無天不欺誰怕居暗室
絶利須求在一源未喫力時猶有說到收功處更何言
聖人能事人難繼無價明珠正在淵
　　代書戯祖龍圖
祖兄同甲申二十七日長無怨可低眉有歡能抵掌交
情日更深道義久相尚但欠書丹人黄金八百兩(擇之/葬其)
(親也書誌/用予姓名)
　　把酒
把酒囑兒男吾今六十三處身雖未至講道固無慙世
上榮都謝林間樂尚貪語其貪一也且免世猜嫌
　　對花(熈寧七年/)
花枝照酒巵把酒囑花枝酒盡錢能買花殘藥不醫人
無先酩酊花莫便離披慢慢對花飲况春能幾時
　　四道吟
天道有消長地道有險夷人道有興廢物道有盛衰興
廢不同世盛衰不同時奈何人當之許多喜與悲
　　林下吟
林下一般竒俗人那得知乍圓明月夜纔放好花枝美
酒未斟滿佳賔莫放歸世間優我軰幸有這些兒
　　春隂
日日是春隂春隂又復沉養花雖有力愛月豈無心月
滿方能看花開始可吟奈何花與月殊不諒人深
　　又
花好難久觀月好難久看花能五七日月止十二圓圓
時仍齟齬開處足摧殘風雨尋常事人心何不安
　　囑花吟
把酒囑花枝花枝亦要知花無十日盛人有百年期據
此銷魂處寧思中酒時若非詩斷割難解一生迷
　　懶起吟
半記不記夢覺後似愁無愁情倦時擁衾側卧未歡起
簾外落花撩亂飛
　　感事吟
君子小人正相反上智下愚誠不移冶葛根非連靈芝
奈何生與天地齊
　　三惑
老而不歇是一惑安而不樂是二惑閑而不清是三惑
三者之惑自戕賊
　　四喜
一喜長年為夀域二喜豐年為樂國三喜清閑為福徳
四喜安康為福力
　　何如吟
立身須作真男子臨事無為淺丈夫料得人生皆素定
空多計較竟何如
　　問春吟
自古言花須說鶯鶯花本合一時行因何花謝鶯纔至
浪得鶯花相與名輙欲問春春不應私於蜂蝶有何情
流鶯不伏春辜負啼了千聲又萬聲
　　樓上寄友人
有客常輕平地春失春不得不云云能安陋巷無如我
既上髙樓還憶君滿眼雲林都是綠萬家輝舞半來新
憑欄須是心無事誰是憑欄無事人
　　所失吟
所失彌多所得微中間贏得一歔欷人榮人悴乃常理
花謝花開何足追偶爾相逢却相别乍然同喜又同悲
只消照破都無事何必區區更辨為
　　挿花吟
頭上花枝照酒巵酒巵中有好花枝身經兩世太平日
眼見四朝全盛時况復筋骸粗康健那堪時節正芳菲
酒涵花影紅光溜争忍花前不醉歸
　　閑居吟
閑居須是洛中居天下閑居皆莫如文物四方賢俊地
山川千古帝王都絶竒花畔持芳醑最軟草間移小車
只有堯夫負親舊交親殊不負堯夫
　　依韻和張子堅太愽
八載相逢恨未平如何别酒又還傾雖慙坦率珠多纇
却識清和玉有聲處世當為天下士賞花須是洛陽城
也知今古真男子造化功夫不易生
　　還鞠十二著作見示共城詩巻
寫像丹青未易偕丹青難寫像情懐覽君十首詩三遍
勝我再遊鄉一廻故國不知新想望家山如見舊崔嵬
功名時事人休問只有兩行清淚揩
　　樂物吟
日月星辰天之明耳目口鼻人之靈皇王帝伯(音/霸)人之
生天意不逺人之情飛走草木類既别士農工商品自
成安得歲豐時長平樂與萬物同其榮
　　喜春吟
春至已將詩探伺春歸更用酒追尋酒因春至春歸飲
詩為花開花謝吟花謝花開詩屢作春歸春至酒頻斟
情多不是強年少和氣衝心何可任
　　暮春吟
多情潘佑羡楊花出入千家復萬家少日壯心都失去
老年新事不知他詩中罪過人多恕酒裏功勞我自誇
猶有一般牢落處交親大半在天涯
　　和王中美大卿致政二首
等候人間七十年便如平子賦歸田知時所得誠多矣
養志其誰曰不然况有林泉情恱樂却無官守事拘牽
小車近日曾馳謁正值夫君春晝眠
自古有才思奮飛夫君何故獨知時平生懐抱未少屈
盛世掛冠良得宜入格栁拖風細細壓春花笑日遲遲
傳呼震地門前過更不令人問是誰
　　和北京王郎中見訪留詩
車從賞春來北京耿君先期已馳情此時殞霜奈何重
今歲花開徒有聲既辱佳章仍墜刺寧無累句代通名
天之才美應自惜料得不為時虚生
　　喜樂吟
生身有五樂居洛有五喜人多輕習常殊不以為事吾
才無所長吾識無所紀其心之㤗然奈何人了此
　(一樂生中國/四樂見太平)　　(二樂為男子/五樂聞道義)　　(三樂為士人/一喜多善人)
　(二喜多好事/五喜多大體)　　(三喜多美物/)　　(四喜多佳景/)
　　歡喜吟
歡喜又歡喜喜歡更喜歡吉士為我友好景為我觀美
酒為我飲美食為我餐此身生長老盡在太平間
　　天道吟
天道不難知人情未易窺雖聞言語處更看作為時隱
几功夫大揮戈事業卑春秋頼乘興出用小車兒
　　室吟
一室可容身四時長有春何嘗無美酒未始絶佳賔洞
裏賞花者(君實也宅/中有洞)天邊泛月人(君貺也宅/中有樓)相逢應有
語笑我太因循
　　　正月二十六日獨歩至洛濵偶成二詩呈堯夫
　　　　先生　　　　　　　　　　　　光
　拜表歸來抵寺居解鞍縱馬罷傳呼紫花金帶盡脫
　去便是林間一野夫
　草軟波晴沙路微手携笻竹着深衣白鷗不信忘機
　久見我猶穿岸柳飛
　　依韻和君實端明洛濵獨歩
冠蓋紛紛塞九衢聲名相軋在前呼獨君都不將為事
始信人間有丈夫
風背河聲近亦微斜陽淡泊隔雲衣一䨇白鷺來煙外
將下沙頭又却飛
　　雨後天津獨歩
洛陽宫殿鏁晴煙唐漢以來書可傳多少升沉都不見
空餘四面舊山川
　　春色
去歲春歸留不住今年春色來何處洛陽處處是桃源
小車漸轉東街去
　　太平吟
天下太平日人生安樂時更逢花爛漫争忍不開眉
　　禁煙留題錦幈山下四首
滿川桃李弄芳妍不忍重為思所殘忍使一年春遂去
儘凭髙處與盤桓
寒食風煙錦幈下凭髙把酒興何如滿川桃李方妍媚
不忍重為風破除
無涯桃李待清明經歲方能開得成不念化工曾着力
狂風何故苦相凌
春半花開百萬般東風近日惡摧殘可憐桃李性溫厚
吹盡都無一句言
　　兩歲錦幈之遊不克見鄭令因以寄之
歲歲羣芳正爛開錦幈山下賞春來兩年不得陪山躅
洞裏仙人出未廻
　　東軒前添色牡丹一株開二十四枝成兩絶呈諸
　　　公
牡丹一株開絶倫二十四枝嬌娥顰天下唯洛十分春
邵家獨得七八分
牡丹一株開絶竒二十四枝嬌娥圍滿洛城人都不知
邵家獨占春風時
　　　酬堯夫招看牡丹　　　　　　　　光
　君家牡丹深淺紅二十四枝為一叢不唯春光占七
　八才華自是詩人雄
　君家牡丹今盛開二十四枝為一栽主人果然青眼
　待正忙亦須偷暇來(少選當與/景仁上謁)
　　花時阻雨不出
三月洛城春半時鞦韆未拆楊花飛小車不出閑春泥
亂紅飜處流鶯啼
　　安樂窩中吟
安樂窩中職分修分修之外更何求滿天下士情能接
遍洛陽園身可遊行已當行誠盡處看人莫看力生頭
因思平地春言語使我嘗登百尺樓(司馬君實有詩云/始知平地上看不)
(盡青/春)
安樂窩中事事無唯存一巻伏羲書倦時就枕不必睡
歡後携笻任所趨准備㸃茶收露水隄防合藥種魚蘇
苟非先聖開䝉悋幾作人間淺丈夫
安樂窩中弄舊編舊編將絶又重聯燈前燭下三千日
水畔花間二十年有主山河難占籍無争風月任收權
閑吟閑咏人休問此箇功夫世不傳
安樂窩中萬户侯良辰美景忍虚休已曾得手春深日
更欲披衣年老頭曉露重時花滿檻暖醅浮處酒盈甌
聖人喜得㱔兒事又省工夫又省憂
安樂窩中春夢廻併無塵事可装懐輕風一霎座中過
此樂直從天外來日影轉時從杖屨花隂交處傍樽罍
人間未若吾鄕好又况吾鄕多美才
安樂窩中春不虧山翁出入小車兒水邊平轉綠楊岸
花外就移芳草堤明快眼看三月景康強身歴四朝時
鳳凰樓下天津畔仰面迎風倒載歸
安樂窩中三月期老來纔㑹惜芳菲自知一賞有分付
誰讓黄金無孑遺美酒飲教微醉後好花看到半開時
這般意思難名狀只恐人間都未知
安樂窩中春暮時閉門慵坐客來稀蕭蕭㣲雨竹間霽
嘒嘒翠禽花上飛好景盡將詩記錄歡情須用酒維持
自餘身外無窮事皆可掉頭稱不知
安樂窩中甚不貧中間有榻可容身儒風一變至於道
和氣四時長若春日月作明明主日人言成信信由人
唯人與日不相逺過此何嘗更語真
安樂窩中設不安略行湯劑自能痊居常無病不服藥
就使有災宜俟天理到昧時須索講情於盡處更何言
自餘虚費閑思慮都可易之為晝眠
安樂窩中春欲歸春歸忍賦送春詩雖然春老難牽復
却有夏初能就移飲酒莫教成酩酊賞花慎勿至離披
人能知得此般事焉有閑愁到兩眉(又云安樂窩中三/月期老年纔㑹惜)
(芳菲酒防酩酊須生病花恐離披遂便飛飲酒莫教成/酩酊賞花慎勿至離披離披酩酊惡滋味不作歡欣只)
(作/悲)
生為男子偶昌辰安樂窩中富貴身大字寫詩誇壮健
小盃飲酒惜輕醇山川澄浄初經雨草木暄妍正遇春
造化功夫精妙處都宜分付與閑人
安樂窩中雖不拘不拘終不失吾儒輕醇酒用小盞飲
豪壮詩將大字書花木暄妍春雨後山川澄淨九秋餘
閑中意思長多少無忝人間一丈夫
　　　奉和安樂窩吟　　　　　　　　　光
　靈臺無事日休休安樂由來不外求細雨寒風宜獨
　坐暖天佳景即閑遊松篁亦足開青眼桃李何妨挿
　白頭我以著書為職業為君偷暇上髙樓
　　食梨吟
願君莫愛金花梨願君須愛紅消梨金色紅消兩般味
一般顔色如臙脂紅消食之甘如飴金花食之先顰眉
似此誤人事不少未食之前宜辨之
　　依韻答安之少卿
疊巘如幈四面開可堪虚使亂雲堆已曾同賞花無限
須約共遊山幾廻未老秋光詩擁筆乍凉天氣酒盈盃
輕風早是得人喜更向芰荷深處來
　
　
　擊壤集巻十
欽定四庫全書
　擊壤集巻十一　　　　　　宋　邵雍　撰
　　上已觀花思友人
上已觀花花意穠今年正與昔年同當時同賞知何處
把酒猶能對逺風
　　戯呈王郎中
近年好花人輕之東君惡怒人不知直與增價一百倍
滿洛城春都買歸一株二十有四枝枝枝皆有傾城姿
又恐冷地狂風吹盛時都與籍入詩(予家有牡丹一枝/名曰添色紅開二)
(十有/四枝)
　　流鶯吟
遷喬固有之出谷未多時正嫩簧為舌初新金作衣替
花言灼灼代栁説依依栁外晚猶囀花前曉又啼啼多
因雨過囀少為春歸莫遣行人聴行人路正迷
　　善賞花吟
人不善賞花只愛花之貌人或善賞花只愛花之妙花
貌在顔色顔色人可效花妙在精神精神人莫造
　　善飲酒吟
人不善飲酒惟喜飲之多人或善飲酒惟喜飲之和飲
多成酩酊酩酊身遂疴飲和成醺酣醺酣顔遂酡
　　省事吟
慮少夢自少言稀過亦稀簾垂知日永栁静覺風㣲但
見花開謝不聞人是非何須尋洞府度嵗也應遲
　　一春吟
一春九十日風雨占幾半花好不成觀心狂未能按
　　舉世吟
舉世自紛紛誰為無事人吾生獨何幸卧看洛陽春
　　春水吟
春水渌成波成波無奈何難將染它物止可染輕羅
　　春雨吟
春雨細如絲如絲霡霂時如何一霶霈萬物盡熈熈
　　可惜吟
可惜熈熈一片春不多時節覔無因眼前園苑知何限
只見鶯啼不見人
　　簮花吟
簮花猶且强年少訴酒固非佯小心花好酒嘉情更好
奈何明日病還深
　　春去吟
春去休驚晚夏來還喜初殘芳雖有在得似緑隂無
　　　奉别堯夫先生承見留數刻漬梅酒磨沉水飲
　　　　别聊書代謝　　　　　　　　中師
　磨湯漬酒重分携景霽和風二月時莫忘天津别君
　處黄梅庭下半離披
　　和大尹李君錫龍圖留别詩
多情大尹辭春去正是羣芳爛漫時自古英豪重恩意
羣芳慎勿便離披
　　　走筆和君錫堯夫　　　　　　　　光
　先生洛社坐忘機大尹朝天去佐時今日梅花浮别
　酒青雲早晚重來披
　　答李希淳屯田三首
去嵗嘗䝉逺寄詩當時巳歎友朋希如今存者殆非半
不縱歡逰待幾時
竹間水際情懷好月下風前意思多洛社過從無事日
非吾數輩更誰何
胸中日月時舒慘筆下風雲旋合離老去無成尚如此
不知成後更何為
　箋年老逢春八首
　　年老逢春春莫疑
箋云物理窺開後人情照破時且無形可見只有意能
知
　　老年纔㑹惜芳菲
箋云一嵗正榮處三春特盛時是花堪愛惜况見好花
枝
　　自知一賞有分付
箋云羣卉爭妍處奇花獨異時東君深意思亦恐要人
知
　　誰讓萬金無孑遺
箋云白日偏催處黄金欲盡時侈心都用了始得一開
眉
　　美酒飲教㣲醉後
箋云瓮頭噴液處盞面起花時有客來相訪通名曰伏
羲
　　好花看到半開時
箋云風輕如笑處露重似啼時只向笑啼處濃香惹滿
衣
　　這般意思難名狀
箋云隂陽初感處天地未分時言語既難到丹青何處
施
　　只恐人間都未知
箋云酒到醺酣處花當爛漫時醺酣歸酩酊爛漫入離
披
　　謝彦國相公和詩用醉和風雨夜深歸
道堂閑話儘多時塵外盃觴不浪飛初上小車人已静
醉和風雨夜深歸
　　謝君實端明用只將花卉記冬春
有時自問自家身莫是羲皇已上人日往月來都不記
只將花卉記冬春
　　謝君貺宣徽用少㣲今已應星文
一字詩中義未分少㣲今已應星文閑人早是無憑據
更與閑人開後門
　　謝安之少卿用始知安是道梯階
窩名安樂直堪咍臂痛頭風接續來恰見安之便安樂
始知安是道梯階
　　謝開叔司封用無事無求得最多
客問人間事若何堯夫對曰不知它居林之下行林下
無事無求得最多
　　謝伯淳察院用先生不是打乖人
經綸事業須才者爕理功夫有巨臣安樂窩中閑偃仰
焉知不是打乖人
　　自謝用此樂直從天外來
得自苦時終入苦來從哀處卒歸哀既非哀苦中間得
此樂直從天外來
　　别謝彦國相公三首
和詩韓國老見比以宣尼引彼返魯事指予來西畿(遷/洛)
(時/)日星功共大麋鹿分同㣲華衮承褒借將何答所知
仲尼天縱自誠明造化功夫發得成見比當初歸魯事
堯夫才業若為情
嘗走狂詩到座前座前仍是洞中仙無涯風月供才思
清潤何人敢比肩
　　别謝君實端明
曹王八斗才今日為余催錦繡佳章裏芝蘭秀句開煩
痾􁋛軀體溽暑爍樓臺宜把君詩諷清風當自來
　　大字吟
詩成半醉正陶陶更用如椽大筆抄儘得意時仍放手
到凝情處畧濡毫魯陽却日功猶淺宗慤乘風志未髙
寫出太平難狀意任它天下頌功勞
　　教子吟
為人能了自家身千萬人中有一人雖用知如未知説
在乎行與不行分該通始謂才中秀傑出方名席上珍
善惡一何相去逺也由資性也由勤
　　臂痛吟
老苦頭風已病軀新添臂痛又何如無妨把盞只妨拜
雖廢梳頭未廢書不向醫方求效驗惟將談笑且消除
大凡物老須生病人老何由不病乎
　　世上吟
世上偷閑始得閑我生長在不忙間光隂有限同歸老
風月無涯可慰顔坐卧遶身惟水竹登臨滿目但雲山
醉眠只就花隂下轉破花隂夢始還
　　逸書吟
丹山誰道鳯為巢事下吾能見九苞逸句得時如虎變
大篇成處若神交千端蜀錦新畨様萬樹春華暖弄梢
天馬無蹤周八極但臨風月鐙相􁨠
　　旋風吟二首
安有太平人不平人心平處固無爭棊中機械不願看
琴裏語言時喜聴少日掛心惟帝典老年留意只羲經
自知别得收功處松桂隆冬始見青
松桂隆冬始見青蒿萊盛夏亦能榮光隂去後繩難繫
利害在前人必爭萬事莫於疑處動一身常向吉中行
人心相去無多逺安有太平人不平
　　又二首
近日衰軀有病侵如何醫藥不求尋軒前宻葉自成幄
砌下黄花空散金閑看蜜蜂收蜜意静觀巢燕壘巢心
非闗天下知音少自是堯夫不善琴
自是堯夫不善琴非闗天下少知音老年難做少年事
年少不知年老心將養精神便静坐調停意思喜清吟
如何醫藥不尋訪近日衰軀有病侵
　　頭風吟
近日頭風不柰何未妨談笑與髙歌人才相去不甚逺
事體所爭能許多閉目面前都是暗開懷天外更無它
若由智數經營得大有英雄善揣摩
　　答客吟
説者從來太過乎道須能巻又能舒人間好事不常有
天下奇才何處無年近從心惟䇿杖詩逢得意便操觚
快心亦恐詩拘束更把狂詩大字書
　　老去吟
老去無成不入時中年養病只吟詩因乘意思要舒放
肯把語言生事治世上閑愁都一致人間何務更能為
携笻晩步天津畔為報沙鷗慎勿飛
行年六十有三嵗二十五年居洛陽林静城中得山景
池平坐上見江鄉賞花長被盃盤苦愛月屢為風露傷
看了太平無限好此身老去又何妨
　　依韻和王安之判監少卿
人行一善已為優何况夫君百行修曩日慈闈貪眷戀
多年官路不追求官纔少列辜清徳職異上庠尊白頭
洛社逾時阻相見許多歡意却還休
　　曉事吟
曉物情人為曉事知時態者號知人知人失後却成害
曉事過時還不淳
　　鮮歡吟
生不爭名與爭利夫君何故鮮歡意以道自重固有之
非理相干是無謂白日升天恐虚傳金貂換酒何曽醉
誰云憂撓大於山亦是人間常式事
　　病起吟
病作因循一月前豈期為苦稍淹延朝昏飲食是難進
軀體虚羸不可言既勸佳賔持酒盞更將大筆寫詩篇
始知心者氣之帥心快沉痾自釋然
　　半醉吟
半醉上車兒車兒穏碾歸輕風迎面處翠栁拂頭時意
若兼三事情如擁九麾這般閑富貴料得沒人知
半醉小車行世間無此榮凉風迎面細垂栁拂頭輕意
若兼三事情如擁萬兵這般閑富貴料得沒人爭
　　覽照吟
凌晨覽照見皤然自喜皤然一叟仙慷慨敢開天下口
分明髙道世間言雖然天下本無事不那世間長有賢
自問此身何所用此身惟稱老林泉
　　人夀吟
人夀百年間其間多少難予今六十三何止于一半骨
瘦固非清髪白豈謂筭便化不為夭况且粗康徤
　　太平吟
身老太平間身閑心更閑非貴亦非賤不饑兼不寒有
賔須置酒無日不開顔第一條平路何人伴往還
　　古琴吟
長隨書與棊貧亦乆藏之碧玉琢為軫黄金拍作徽典
多因待客彈少為求知近日僮奴惡須防煮鶴時
　　求信吟
始則求人信有知有不知既而求自信人或多知之今
我不求信何人更起疑無可無不可安往不熈熈
　　蝎蛇吟
蛇毒逺于生蝎毒近于死蛇蝎雖不同其毒固無異蛇
以首中人蝎以尾用事柰何天地間畏首又畏尾
　　自在吟
心不過一寸兩手何拘拘身不過數尺兩足何區區何
人不飲酒何人不讀書柰何天地間自在獨堯夫
　　心安吟
心安身自安身安室自寛心與身俱安何事能相干誰
謂一身小其安若泰山誰謂一室小寛如天地間
　　論詩吟
何故謂之詩詩者言其志既用言成章遂道心中事不
止錬其辭抑亦錬其意錬辭得竒句錬意得餘味
　　為善吟
人之為善事善事義當為金石猶能動鬼神其可欺事
須安義命言必道肝脾莫問身之外人知與不知
　　即事吟
事到患來頻何由得任真就新須果敢從善莫因循盜
亦自有道人而或不仁義縁無定體安處是行身
　　偶得吟
日為萬象精人為萬物靈萬象與萬物由天然後生言
由人而信月由日而明由人與由日何嘗不太平
　　静坐吟
人生固有命物生固有定豈謂人最靈不如物正性或
聞隂有鬼善能致人死致死設有由死外何所求又况
人之命繫天不繫它隂鬼設有靈獨且柰天何
　　静樂吟
和氣四時均何時不是春都將無事樂變作有形身静
把詩評物閑將理告人雖然無鼔吹此樂世難倫
　　男子吟
欲作一男子須了四般事財能使人貪色能使人嗜名
能使人矜勢能使人倚四患既都去豈在塵埃裏
　　望雨
盛夏乆不雨滿天下愁苦安得一片雲救取人間否
乆旱偶成雨方喜慰愁苦雖能歛塵土不能救禾黍
　　四義吟
小人固無知惟以利為視君子固不欺見得還思義思
義不顧死見利或忘生二者之所起平之與不平
　　金帛吟
金帛一種物所用固不常聘則謂之幣贐則謂之將貿
則謂之貨積則謂之藏賂則謂之賄竊則謂之贓
　　盜伯吟
盜伯窺財物其心不慮它取時惟恐少敗後只嫌多
盜伯窺財物其心只慮添安得取時貪却似敗時嫌
　　待物吟
待物莫如誠誠真天下行物情無逺近天道自分明義
理須宜顧才能不用矜世間閑縁飾到了是虚名
　　唐虞吟
天下目為目謂之明四目天下耳為耳謂之達四聪前
旒與黈纊所貴無近情無為無不為知此非虚生
　　曝書吟
蟲蠧書害少人蠧書害多蟲蠧曝已去人蠧當如何
　　兩犯吟
這般事業人難繼此箇功夫世莫傳窺牖知天乃常事
不窺牖見是知天
　　憫旱
正要雨時須不雨已成災處更成災如何百榖欲焦爛
遍地止存蒿與萊
　　無事吟
人間萬事若磨持叢入枯榮利害機祇有一般無對處
都如天地未分時
　　閣上招友人
清風正藹如小閣枕通衢不欲乆獨擅能來同享無
　　憶夢吟
心足而家貧體踈而情親開襟知骨瘦發語見天真
　　大筆吟
詩成大字書意快有誰如巨浪銀山立風檣百尺餘
酒喜小盃飲詩快大字書不知人世上此樂更誰如
　　仁聖吟
體道之謂聖如天之謂仁如何仁與聖天下莫敢倫
　　自慶吟
俗阜知君徳時和見帝功况吾生長老俱在太平中
　
　
　
　擊壤集卷十一
欽定四庫全書
　擊壤集巻十二　　　　　　宋　邵雍　撰
　　心耳吟
意亦心所至言須耳所聞誰云天地外别有好乾坤
　　人鬼吟
既不能事人又焉能事鬼人鬼雖不同其理何嘗異
　　夢中吟
夢裏常言夢誰知覺後思不知今亦夢更説夢中時
　　日中吟
日中為噬嗑交易是尋常彼各不相識何復更思量
　　月到梧桐上吟
月到梧桐上風來楊桞邊院深人復静此景共誰言
　　步月吟
林罅天尤碧風餘月更明人間無事日得向此中行
　　偶得吟
人間事有難區處人間事有難安堵有一丈夫不知名
静中只見閑揮麈
　　答人吟
林下閑言語何須更問為自知無紀律安得謂之詩
　　寄曹州李審言龍圖
曏日所云是如今却是非安知今日是不起後來疑
曏日所云我如今却是伊不知今日我又是後來誰
　　清夜吟
月到天心處風來水面時一般清意味料得少人知
　　思聖吟
不逢聖人時不見聖人面聖人言可聞聖人心可見
　　君子吟
君子存大體小人無常心於人不求備受恩惟恐深
　　安分吟
安分身無辱知幾心自閑雖居人世上却是出人間
　　感事吟
四海三江與五湖只通舟楫不通車往來無限安平者
豈是都由香一爐
　　登石閣吟
一般情意惡難覊長怕登髙望逺時今日凭欄異常日
幾迴將下又遲遲
　　憶昔吟
憶昔初書大字時學人飲酒與吟詩苟非益友推金石
四十五年成一非
　　可必吟
可必人間惟善事不由天地只由衷莫嫌效逺因而止
更勉其來更有功
　　恍惚吟
恍惚隂陽初變化氤氲天地乍迴旋中間些子好光景
安得功夫入語言
　　謝君實端明詩
人說崑崙多美玉世傳滄海有明珠世傳人説恐無據
今我家藏乃不虚
　　好勇吟
好勇能過我當仁豈讓師勇須仁以濟仁必勇為資
　　莫如吟
親莫如父子逺莫如蠻夷蠻夷和亦至父子失須離
仁莫如父子義莫如君臣二者尚有失自餘惡足論
君臣守以義父子守以仁義失為敵國仁失為路人
　　里閈吟
里閈閑過從太平之盛事吾鄉多吉人况與他鄉異
太平之盛事天下之美才人間無事日都向洛中來
　　思友吟
欲見心無已乆違情柰何雲煙雖咫尺不得屢相過
　　忠信吟
忠信于人最有情平居非是鬼神輕何須只在江湖上
患難切身然後行
　　代簡答張淳秘校
老年前事怕追思更見曽悲先徳詩却有斷章聊自慰
如今冢嗣弱於誰
　　代簡謝尹處初先生
樂國乆容人避乖非窩何以状清懷則予豈敢窺髙躅
天險能升不用階
　　代簡謝王茂直惠酒及川牋
白羊玉屑誠佳物臂痛頭風正苦時酒放半醺詩思動
窩中何用更呼醫
　　寄夀安令簿尉諸君
錦幈山下好安棲花月風煙未改移聞説近來長袖過
林前立馬儘多時
　　知識吟
曽見方言識曽聞始謂知柰何知與識天下亦常稀
　　人情吟
古事叅今事今人乃古人只應情未浹情浹自相親
　　因何吟
梅因何而酸鹽因何而鹹茶因何而苦薺因何而甘
　　天聴吟
天聴寂無音蒼蒼何處尋非髙亦非逺都只在人心
　　白頭吟
五福雖難備三殤却不逢太平無事日得作白頭翁
　　天意吟
人能言語自能窺天意無言人莫欺莫道無言便無事
殆非流俗所能知
　　謝夀安縣惠神林山牒
西南有山髙崔嵬亂峰圍遶如蓬萊中間有地可容足
泉甘木茂無塵埃諸君之意一何厚協謀判給如風雷
天津八月水波定便可乘槎觀一迴
　　依韻和王安之少卿見戯安之非是棄堯夫吟
安之殊不棄堯夫亦恐傍人有厚誣開叔當初言得罪
希淳在後説無辜悄然情意都如舊剗地盃盤又見呼
始信嵗寒心未替安之殊不棄堯夫
　　小車吟
自從三度絶韋編不讀書來十二年大􁧽子中消白日
小車兒上看青天閑為水竹雲山主静得風花雪月權
俯仰之間無所愧任他人謗似神仙
　　晚步吟
晚步上陽堤手携笻竹枝静隨芳草去閑逐野雲歸月
出松梢處風來蘋末時林間此光景能有幾人知
　　接花吟
物為萬民生人為萬物靈人非物不活物待人而興男
女天所生夫妻人所成天人相與外率是皆虚名
　　答任開叔郎中昆仲相訪
竹影戰棊罷閑思安樂窩曠時稱不見聮轡幸相過寵
莫兼金比褒逾華衮多從來有詩癖使我遂成魔
　　小春天
十月小春天如人强少年偷生誠有謂却老固無縁既
有神仙術能迴草木妍安知太平日不得似堯天
　　深秋吟
終嵗都無事四時長有花小車乘興去所到便如家
　　中秋吟
中秋光景好况復月團圓大抵衆所愛柰何兼獨難天
晴仍客好酒美更身安四者若闕一不能成此歡
　　同程郎中父子月陂上閑步吟
草軟沙平風細溜雲輕日淡栁低萎狂言不記道何事
劇飲未嘗如此盃景好只知閑信步朋歡那覺太開懷
必期快作賞心事却恐賞心難便來
　　　和堯夫先生　　　　　　　　　　顥
　先生相與賞西街小子親持几杖來行處每容參極
　論坐隅還許侍餘盃檻前流水心同樂林外青山眼
　重開時泰心閑難兩得直須乘興數追陪
　月陂堤上四徘徊北有中天百尺臺萬物已隨秋色
　改一樽聊為晚凉開水心雲影閑相照林下泉聲静
　自來世事無端何足計但逢嘉日約重陪
　　秋望吟
草色連雲色山光接水光危樓一百尺旅雁兩三行
　　閑適吟
春看洛城花秋翫天津月夏披嵩岑風冬賞龍山雪
　　觀陳希夷先生真及墨跡
未見希夷真未見希夷蹟止聞希夷名希夷心未識
及見希夷蹟又見希夷真始知今與古天下長有人
希夷真可觀希夷墨可傳希夷心一片不可得而言
　　　逰神林谷寄堯夫　　　　　　　　光
　山人有山未嘗逰俗客逺來仍乆留白雲滿眼望不
　見可惜宜陽一片秋
　　答君實端明遊夀安神林
占得幽棲一片山都離塵土利名間四時分定所遊處
不為移文便往還
　　杏香花
客説河州事經營杳未涯訝予獨無語貪嗅杏香花
　　天津晚步
芝蓋乆稀踈暮雲空坱圠千年舊都城一片閑宫闕禁
籞尚連延觚稜猶嶻嶭橋勢横雌霓堤形偃初月瀍澗
岸已深漢唐時既歇危亭獨坐人浪把興亡閱
　　歡喜吟
日往月來終則有始半行天上半下地底照臨之間不
憂則喜予何人哉歡喜不已
　　自作真賛
松桂操行鸎花文才江山氣度風月情懷借爾面貌假
爾形骸弄丸餘暇閑往閑來(丸謂太極/)
　　奢侈吟
侈不可極奢不可窮極則有禍窮則有㐫
　　多多吟
天下居常害多于利亂多于治憂多于喜柰何人生不
能免此柰何予生皆為外事
　　畏愛吟
人有正性事事皆齊人無正性事事皆隳失于用恩以
非為是失于用威以是為非恩威既失畏愛何知不知
畏愛何用恩威喜怒不節鮮不至斯婦人男子宜用戒
之
　　秋閣吟
秋閣一凭欄人心何悄然乾坤今嵗月唐漢舊山川淡
泊霜前日蕭踈雨後天丹青空妙手此意有誰傳
　　浮生吟
浮生曉露邊且喜又添年動悔須有悔求全未必全處
人心上事道物性中言寰宇雖然廣其誰曰不然
　　力外吟
以少為多以無為有力外周旋不能長乆
　　謝傅欽之學士見訪
長莫長于天大莫大于地天地尚有極自餘安足計世
態非一朝人情止于是以至力殊功無非借巨勢適㑹
在其間慎勿强生事雖然似雪霜無改如松桂方惜乆
離濶却喜由道義相别二十年猶能記憔悴
　　賞雪吟
一片兩片雪紛紛三盃五盃酒醺醺此時情状不可論
直疑天地纔絪紜
　　答傅欽之
欽之謂我曰詩似多吟不如少吟詩欲少吟不如不吟
我謂欽之曰亦不多吟亦不少吟亦不不吟亦不必吟
芝蘭在室不能無臭金石振地不能無聲惡則哀之哀
而不傷善則樂之樂而不淫
　　月陂閑步
因隨芳草行來逺為愛清波歸去遲獨步獨吟仍獨坐
初凉天氣未寒時
　　仲尼吟
仲尼生魯在吾先去聖千餘五百年今日誰能知此道
當時人自比于天皇王帝伯中原主父子君臣萬世權
河不出圖吾已矣脩經意思豈徒然
　　謝圓益上人惠詩一巻
覽公詩十首起我意何多以藥驅疑疾如茶滌睡魔月
當松皎潔山隔水嵯峨明日如無事天津可再過
　　自述二首
何者堪名席上珍都縁當日得師真是知佚我無如老
惟喜放懷長似春得志當為天下事退居聊作水雲身
胸中一㸃分明處不負髙天不負人
陸海卧龍收爪甲遼天老鶴戢毛衣難攀騏驥日千里
易足鷦鷯巢一枝最好朋儕同放適博髙臺榭與登躋
雲山勝處追尋遍似我清閑更有誰
　　答㑹計杜孝錫寺丞見贈
四方多善人予善未毫分有意空求志無功漫愛君閑
行觀止水静坐看歸雲老向太平裏朝廷正右文
　
　
　
　擊壤集巻十二
欽定四庫全書
　擊壤集巻十三　　　　　　宋　邵雍　撰
　　天津敝居䝉諸公共為成買作詩以謝
重謝諸公為買園買園城裏占林泉七千來步平流水
二十餘家爭出錢嘉祐卜居終是僦熈寧受劵遂能專
鳯凰樓下新閑客道徳坊中舊散仙洛浦清風朝滿袖
嵩岑皓月夜盈軒接籬倒戴芰荷畔談麈輕揺楊栁邊
陌徹銅駝花爛漫堤連金谷草芊綿青春未老尚可出
紅日已髙猶自眠洞號長生宜有主窩名安樂豈無權
敢於世上明開眼㑹向人間别看天盡送光隂歸酒盞
都移造化入詩篇也知此片好田地消得堯夫筆似椽
　　同諸友城南張園賞梅十首(二首和長水/李令子真韻)
東風一夜折梅枝舞蝶遊蜂都不知挿了滿頭仍漬酒
任他人道拙於時
折來嗅了依前嗅重惜清香難乆留多謝主人情意切
未殘仍許客重遊
清香冷艷偏多處猛雨狂風未有前賞意正濃紅日墜
如何既去遂經年
紅日墜時情更切玉山頽處興還深攀條時揀繁枝折
不挿滿頭辜此心
梅臺賞罷意何如歸挿梅花登小車陌上行人應見笑
風情不薄是堯夫
酒中漬後香尤烈笛裏吹來韻更清此韻此香來處好
此時消得一凝情
春早梅花正爛開生平不飲亦銜盃城南盡日髙臺上
恰似江南去一迴
梅花四種或黄紅顔色不同香頗同更逺也須重一到
看看隨水又隨風
五嶺雖多何足觀三川縱少須重去臺邊况有數十株
仍在名園最深處
人間好物尤宜惜天下竒才非易得他日相逢他處時
始知此㑹重難覓
　　答人吟
誰道閑人無事權事權惟只是詩篇四時雪月風花景
都與收來入近編
初春洛城梅開時賞梅更吟梅花詩梅花雖開難逺寄
惟寄梅詩伸所思
　　依韻和君實端明惠酒
春風吹雪亂飄颻林下如何更寂寥霜憲威稜正難犯
小人當貺是難消
　　謝夀安簿寄錦幈山下所失剪刀
江夏尚能悲墜履少原惟解泣遺簮一刀所失安足繫
不那乆經人用心
　　謝君實端明惠山蔬八品
八品山蔬盡藥萌何山採得各標名山翁驚受霜臺貺
即命山妻親自烹
　　謝君實端明惠牡丹
霜臺何處得竒葩分送天津小隠家初訝山妻忽驚走
尋常只慣挿葵花
　　謝判府王宣徽惠酒
自得花枝向逺隣只憂輕負一畨春無何寵貺酒雙榼
少室山人遂不貧
　　　看花四絶句呈堯夫　　　　　　　光
　洛陽相望盡名園牆外花勝牆裏看手摘青梅供按
　酒何須一一具盃盤
　洛陽相識盡名流騎馬遊勝下馬遊乘興東西無不
　到但逢青眼即淹留
　洛陽春日最繁華紅緑隂中千萬家誰道羣花如錦
　綉人將錦綉學羣花
　南園桃李近方栽澆水未乾花已開山果野蔬隨分
　有交遊不厭但頻來
　　和君實端明洛陽看花
洛陽最得中和氣一草一木皆入看飲水也須無限樂
况能時復舉盃盤
洛陽花木誇天下吾輩遊勝庶士遊重念東君分付意
忍於佳處不遲留
洛陽交友皆奇傑逓賞名園只似家却笑孟郊窮不慣
一日看盡長安花
南園一色栽桃李春到且圖花早開多謝主人情意厚
天津客不等閑來
　　　送酒堯夫先生因戯之　　　　　　光
　林下雖無憂可消許由聞説掛空瓢請君呼取孟光
　飲共挿花枝煮藥苗(前送牡丹藥苗/堯夫皆有詩)
　　和君實端明送酒
大凡人意易為驕雙榼何如水一瓢亦恐孟光心漸侈
自兹微厭紫芝苗
　　暮春吟
林下居常睡起遲那堪車馬近來稀春深晝永簾垂地
庭院無風花自飛
　　依韻和鎮戎倅龔章屯田
十五年前初見君見君情意便如親雖然林下無他事
不那心間思故人萬物比之論至底丹誠到了揔輸真
過從洛社勝諸處何日能來共卜隣
　　安樂窩銘
安莫安于王政平樂莫樂于年榖登王政不平年不登
窩中何由得康寧
　　愁恨吟
城裏住煙霞天津小隠家經書為事業水竹是生涯恨
為雲遮月愁因風損花恨愁花月外何暇更知他
　　悲喜吟
呉起初辭魏張儀乍入秦西河䝉惠乆南楚受欺頻
　　善惡吟
君子學道則務本小人見利則忘生務本則非禮不動
見利則非賄不行
　　所學吟
人之所學本學人事人事不修無學何異
　　君子行
何者為君子君子固可脩是知君子途使人從之遊與
義不與利記恩不記讎揚善不揚惡主喜不主憂
　　思省吟
仲尼再思曽子三省予何人哉敢忘修整
　　梁燕吟
物情誰道爾無知秋去春來不失期今嵗新雛又成就
去時寧不重依依
　　鄒田二忌
鄒田二忌不相能買卜之言惡足明利害傷真至于此
姓田人去恨難平
　　孫龎二將
孫臏伏兵稱有法龎涓鑚火一何愚兵家詭詐盡如此
利害今人自不殊
　　一言感人
為女不嫁為士不官齊人一言田子辭焉
　　四公子吟
時去三王事歸五霸七雄既争四子乃詫孟嘗居先信
陵居亞平原居中春申居下
　　淳于髠酒諌
賜酒于君飲不知味執法在前恐懼無既當此之時一
斗而醉宗族滿堂既孝且悌尊卑以親少長有齒當此
之時二斗而醉賔之初筵蹌蹌濟濟獻酬百拜升降有
禮當此之時三斗而醉里閈過從如兄如弟時和嵗豐
情懷歡喜當此之時五斗而醉朋友往還講道求義樂
事賞心登山臨水當此之時八斗而醉男女雜坐盃觴
不記燈燭明㓕衣冠傾圯當此之時一石而醉
　　東海有大魚
東海有大魚網罟無能近碭然一失水螻蟻得而困
　　土木偶人
土木偶人慎無相笑天將大雨止可相弔
　　辨謗吟
田丹功葢國貂勃語迴君謗者古來有猶能殺九人
　　三皇吟
三皇之世正熈熈烏鵲之巢俯可窺當日一般情味好
初春天氣早晨時
　　五帝
五帝之時似日中聲明文物正融融古今世盛無如此
過此其來便不同
　　三王
三王之世正如秋權重權輕事有由深谷為陵岸為谷
陵遷谷變不知休
　　五伯
五伯之時正似冬雖然三代莫同風當初管晏權輕重
父子君臣尚且宗
　　七國
七國縱横事可明蘇張得路信非平當初天下如何爾
市井之人為正卿
　　掃地吟
管晏治時猶有體蘇張用處更無名三皇五帝從何出
掃地中原俟太平
　　天人吟
羲軒堯舜雖難復湯武桓文尚可循事既不同時又異
也由天道也由人
　　利害吟
兎犬俱斃蚌鷸相持田漁老父坐而利之
　　時吟
騏驥壯時千里莫追及其衰也駑馬先之時與事㑹談
笑指揮時移事去雖死奚為
　　二説吟
治不變俗教不易民甘龍之説亦或可循常人習俗學
者溺聞商鞅之説異乎所云
　　言行吟
言不失行行不失義自天祐之吉無不利言與仁背行
與義乖天且不祐人能行哉有商君者賊義殘仁為法
自弊車分其身始知行義脩仁者便是延年益夀人
　　治亂吟
財利為先筆舌用事饑饉相仍盜賊蜂起孝悌為先日
月長乆時和嵗豐延年益夀
　　太平吟
老者得其養㓜者得其仰勞者得其餉死者得其葬
　　商君吟
商鞅得君持法處趙良終日正言時當其命令炎如火
車裂如何都不知
　　能懷天下心
能懷天下心肯了人間事豈止求于今求古亦未易
　　始皇吟
并吞天下九千日一統寰中十五年坑血未乾髙祖至
驪山丘壠已蕭然
　　有妄吟
作偽少隂徳飾非多隠情人心雖曖昧天道自分明手
足既皆露語言安足憑
　　乾坤吟
用九見羣龍首能出庶物用六利永貞因乾以為利四
象以九成遂為三十六四象以六成遂成二十四如何
九與六能盡人間事
　　皇極經世一元吟
天地如葢軫覆載何髙極日月如磨蟻往來無休息上
下之嵗年其數難窺測且以一元言其理尚可識一十
有二萬九千餘六百中間三千年迄今之陳迹治亂與
廢興著見于方䇿吾能一貫之皆如身所歴
　　應龍吟
龍者陽類與時相須首出庶物同遊六虚能潜能見能
吸能呼能大能小能有能無
　　何處是仙鄉
何處是仙鄉仙鄉不離房眼前無冗長心下有清凉静
處乾坤大閑中日月長若能安得分都勝别思量
　　謝宋推官惠白牛
毛如霜雪眼如朱耳角方齊三尺餘狀異不將耕曠土
性馴宜用駕安車水邊牧處龍能擾月下牽時兎可驅
從此洛陽圖㡠上丹青人更著功夫
　　依韻和王安之少卿六老詩仍見率成七首
六老皤然鬢似霜從心年至又非狂園池共避何妨勝
樽爼相歡未始忙杖屨爛遊千載運衣巾濃惹萬花香
過從見率添成七况復秋來亦漸凉
六老相陪卿與郎閑曹饒却不清狂過從無事易成樂
職局向人難道忙煙栁嫩垂低更緑露桃紅裛暖仍香
乗春醉卧花隂下恰到花隂别是凉
六翁誰讓少年塲老不羞人任意狂同向静中觀物動
共於閑處看人忙天心月滿蟾蜍動水面風㣲菡蓞香
肯信人間有憂事新醅正熟景初凉
六人相聚㑹時康着甚來由不放狂遍地園林同已有
滿天風月助詩忙文章髙摘漢唐艷騷雅濃薫李杜香
水際竹邉閑適處更無塵事只清凉
六客同遊一醉鄉又非流俗所言狂追遊共喜清平乆
唱和争尋驚䇿忙薦酒月陂林果熟發茶金谷井泉香
千年松下塵談麈襟袖無風亦自凉
見率野人成七老野人惟解野踈狂編排每日清吟苦
趂辨遞年閑適忙夏末喜嘗新酒味春初愛嗅早梅香
問君何故須如此不柰心頭一㸃凉
林下狂歌不帖腔帖腔安得謂之狂小車行處鶯花閙
大筆落時神鬼忙門掩柴荆闤闠逺牆開瓮牖薜蘿香
一般天下難尋物洛浦清風拂面凉
　　依韻和張静之少卿惠文房三物
文房三物品皆精報謝愁無秀句成欲狀昇平在歌頌
奈何才不逮昇平
　　依韻和王安之少卿謝富相公詩
寵辱見多惡足驚出塵還喜自誠明閑中氣象乾坤大
静處光隂宇宙清素業經綸無少愧全功天地不虚生
野人何幸逢昌運一百餘年天下平
　　安樂窩前蒲栁吟
安樂窩前小曲江新蒲細栁年年緑眼前隨分好光隂
誰道人生多不足
　　瓮牖吟
瓮破已甘棄言收用有方用時須藉口照處便安牀不
假軒窓力能迴日月光清平卧其下自可比羲皇
　　人生長有兩般愁
人生長有兩般愁愁死愁生未易休或向利中窮力取
或于名上盡心求多思惟恐晚得手未老已聞先白頭
我有何功居彼上其間掉臂獨無憂
　　自詠
天下更無雙無知無所長年顔李文爽風度賀知章静
坐多茶飲閑行或道裝傍人休用笑安樂是吾鄉
　　中秋月
一年一度中秋夜十度中秋九度隂求滿直須當夜半
要明仍候到天心無雲照處情非淺不睡觀時意更深
徒愛古人詩句好何堪千里共如今
　　小車吟
春暖秋凉兼景好年豐身健更時和如茵草上輕輕碾
似錦花間慢慢拕
　　晝夢
夢裏到鄉闗鄉闗二十年依稀新國土隠約舊山川身
已煙霞外人家道路邊覺來猶在日一餉但蕭然
　　晚步洛河灘
晚步洛河灘河灘石萬般青黄有長短大小或方圓考
彼多無數求其用實難琅玕在何處止可使人歎
　　和李文思早秋五首
一雨洗觚稜三川氣象清林風傳顥氣木葉送商聲忽
忽蓮生的看看菊吐英太平時裏老何以報虚生
徑小新經雨庭幽遍有苔風前閑意思階下静徘徊不
分筋骸老難甘嵗月催時時藉芳草賴有酒同盃
王金秋已至爍石景方䦨直養能希孟閑居肯讓潘竹
間風嘒嘒松鏬月團團洛社多賢友人人可共歡
池畔拖垂栁欄邊笑晚花敗荷傾敝葢老檜露枯槎嵗
暮驚時態年髙惜物華東陵風未替解憶故園𤓰
日脚雲㣲淡林梢葉漸黄可堪須變色徹了為侵霜酒
到難成醉風來易得凉老年何所欲惟願且平康
　　堯夫何所有
堯夫何所有一色得天和夏住長生洞冬居安樂窩鶯
花供放適風月助吟哦竊料人間樂無如我最多
　　長憶乍能言
長憶乍能言朝遊父母前方行初下膝既老遂華顛在
昔四五嵗于今六十年却看兒女戯又喜又潸然
　　答友人
何者名為善處身非惟能武又能文可行可止存諸已
或是或非繫在人遍數古來賢所得歴觀天下事須真
吉凶悔吝生乎動剛毅水訥近於仁易地皆然休計較
不言而信省開陳雖居蠻貊亦行矣無患鄉閭情未親
　　獨坐吟
天告自丁寜人多不肯聴四時皆有景萬物豈無情禍
福眼前事是非身後名誰能事閑氣浪與世人争
天意自分明人多不肯行鶯花春乍暖風月雨初晴静
坐澄思慮閑吟樂性情誰能事閑氣浪與世人争
　　意未萌于心
意未萌于心言未出諸口神莫得而窺人莫得而咎君
子貴慎獨上不愧屋漏人神亦吾心口自處其後
　　自適吟
郟鄏城中鳯凰樓下風月庭除鸎花臺榭時和嵗豐閑
行静坐朋好身安清吟雅話
　　老翁吟
皤然一老翁凡百事皆慵舊物不盡記故人難得逢幽
花渾在霧殘夢半隨風只且願天下時和與嵗豐
　　鐡如意吟
此物鐡為之何嘗肯妄持辰隨大􁀙子永伴小車兒擊
碎珊瑚處敲殘牙齒時誰能學此輩纔始入鞭笞
　　道裝吟
道家儀用此衣巾只拜星辰不拜人何故堯夫須用拜
安知人不是星辰
道家儀用此巾衣師外曽聞更拜誰何故堯夫須用拜
安知人不是吾師
安車麈尾道衣裝里閈過從乃是常聞說洞天多似此
吾鄉殊不異仙鄉
如知道只在人心造化功夫自可尋若説衣巾便為道
堯夫何者敢披襟
　　四者吟
目時然後視耳時然後聴口時然後言身時然後行前
不見厚禄後不見重兵惟其義所在安知利與名
　　偶得吟
壯嵗若奔馳隨分受官職所得惟錙銖所喪無紀極今
日度一朝明日過一夕不免如路人區區被勞役
　　四事吟
㑹有四不赴時有四不出(公㑹生㑹廣㑹醉㑹/大寒大暑大風大雨)無貴亦
無賤無固亦無必里閈閑過從身安心自逸如此三十
年幸逢太平日
　
　
　
　
　
　
　
　
　
　擊壤集巻十三
欽定四庫全書
　擊壤集巻十四　　　　　　宋　邵雍　撰
　　偶書
美食無使饜饜則不能受善人無使倦倦則不能乆官
小拜人喜官髙拜人恥官職自外來中心何若此
賢徳之人所居之處如芝如蘭使人愛慕凶惡之人所
居之處如虎如狼使人怕怖
妻强夫殃奴强主殃臣强君殃尾大于身氷堅于霜辨
之不早國破家亡
才髙命寡恥居人下若不固窮非知道者
　　王勝之諌議見惠文房四寳内有巨硯尤佳因以
　　　謝之
銅雀或常聞未嘗聞金雀始愧林下人識物不甚博金
雀出何所必出自靈嶽剪斷白雲根分破蒼岑角既為
之巨硯遂登于綸閣水貯見温潤墨發知瀺濯䆫下喜
鑑開案前驚月落見贈何慇懃欲報須和璞胡為不且
留洪化用斟酌胡為不且留賢人用選擢胡為不且留
姦人用誅削胡為不且留生靈用安泊則予何人哉拜
貺徒驚矍須是筆如椽方能無厚怍
　　　奉答堯夫先生金雀石硯詩　　益柔
　般陽有山名金雀山發清輝産奇璞望氣嘗言玉寳
　藏賈胡幾遣良工度金剛寳鑚競窮搜百里青蒼困
　鑱鑿瓊瑰未獲得研材温潤還將六美學有若玉徽
　琴面瑩有如金彈陶輪著(是山有藴玉金/星二石中硯)䂓天矩地
　形制毓中或辟流外圭角晴窓氣暖墨花春牋擘毫
　奔光照灼吾生嗜好惟四物累載裒鳩盈機格先生
　閉户日著書朝餐每不饜(平/)藜藿髙閎梁肉雖有餘
　孰敢就門賙隠約先生固自嘗有言不忍將身作溝
　􁒅先生崖岸髙莫攀持此謂宜無見却一留為惠固
　已多敢冀新詩旋踵作精深雅健迫風騷使我憂荒
　忽驚矍還如甘露醒心昬更似神箆除眼膜先生精
　義已入神凖易時容見涯畧
　　再用晴窓氣暖墨花春謝王勝之諌議惠金雀硯
硯名金雀世難倫用報慙無天下珍國士有詩偏雅處
晴窓氣暖墨花春
　　　奉和堯夫　　　　　　　　　　益柔
　固窮終不悔沉淪滿腹深藏上古珍手寫新詩成幾
　巻亦教餘事照千春
　　題范忠獻公真
范邵居洛陽希夷居華山陳邵為逸人忠獻為顯官邵
在范之後陳在范之前三人貌相類兩人名相連
　　觀物吟
時有代謝物有枯榮人有盛衰事有廢興
　　對花吟
美酒豈無留客飲好花猶解向人開多情不忍阻花意
未醉何須辭滿盃
　　義利吟
意不若義義不若利利之使人能忘生死利不若義義
不若意意之使人能動天地
　　代簡謝朱殿直贈長韻詩
慇懃見贈用長篇里閈過從積有年嵗事報成還報始
春華相次又暄妍
　　試筆
心在人軀號太陽能於事上發輝光如何皎日照八表
得似靈臺髙一方家用平康貧不害身無疾病瘦何妨
髙吟大笑洛城裏看盡人間手脚忙
　　試硯
富貴傲人人未信還知富貴去如何常觀静處光隂好
亦恐閑時思慮多日出自然天不暗風來安得水無波
世間大有平田地因甚須由捷徑過
　　問調鼎
請將調鼎問于君調鼎功夫敢預聞只有鹽梅難盡善
豈無薑桂助為辛和羮必欲須求美衆口如何便得均
慎勿輕言天下事伊周殊不是庸人
　　讀古詩
閑讀古人詩因看古人意古今時雖殊其意固無異喜
怒與哀樂貧賤與富貴惜哉情何物使人能如是
　　蠧書魚
形狀類于魚其心好蠧書居常遊篋笥未始在江湖為
害千般有言烹一物無年年當盛夏㬠了却如初
　　嵗儉吟
嵗儉心非儉家貧道不貧誰知天地内别有好乾坤
　　極論
下有黄泉上有天人人許住百來年還知虚過死萬遍
都似不曽生一般要識明珠須巨海如求良玉必名山
先能了盡世間事然後方言出世間
　　求鑑吟
人無鑑流水當求鑑止水流水無定形止水有定體人
無鑑于水當求鑑于人水鑑見人貌人鑑見人神
　　學佛吟
飽食豐衣不易過日長時節奈愁何求名少日投宣聖
怕死老年親釋迦妄欲斷縁縁愈重徼求去病病還多
長江一片常如練幸自無風又起波
　　霜露吟
天地有潤澤其降也瀼瀼暖則為湛露寒則為繁霜為
露萬物恱為霜萬物傷二物本一氣恩威何昭彰
　　天命吟
可委者命可憑者天人無率爾事不偶然
　　性情吟
踐形治性踐跡治情賢人踐跡聖人踐形
　　心跡吟
聖人了心賢人了跡了心無窮了跡無極
　　觀物吟
物不兩盛事難獨行榮瘁迭起賢愚並行
　　思慮吟
思慮未起鬼神莫知不由乎我更由乎誰
　　代書答朝中舊友
少日治文章亦曽觀國光山林雖不返畎畆未嘗忘麋
鹿寧無志鵷鴻自有行還知今日事大故索思量
　　冬不出吟
冬非不欲出欲出苦日短年老恐話長天寒怕歸晚山
翁頭有風鄉友情非淺必欲相招延春光况不逺
　　觀物吟
地以静而方天以動而圓既正方圓體還明動静權静
乆必成潤動極遂成然潤則水體具然則火用全水體
以器受火用以薪𫝊體在天地後用起天地先
　　家國吟
邪正異心家國同體邪能敗亡正能興起
　　邪正吟
賢人好正姦人好邪好邪則競好正則和
　　義利吟
君子尚義小人尚利尚利則亂尚義則治
人作者事天命者時時來易失事去難追
　　恩義吟
恩深者親義重者君恩義兩得始謂之人
　　閑步吟
何者謂知音知音難漫尋既無師曠耳安有伯牙琴雖
逼桑榆景寧忘松桂心獨行月堤上一步一髙吟
　　坐右吟
萬物備于身直須資養深因何為寳鑑只被用精金酒
少如茶飲詩多似史吟顔淵方内樂天下事難任
　　感雪吟
㫖酒嘉肴與管絃通宵鼎沸樂豐年侯門深處還知否
百萬流民在露天
　　六十五嵗新正自貽(熈寜八年/)
予家洛城裏况在天津畔行年六十五當宋之盛旦南
園臨通衢北圃仰雙觀雖然在京國却如處山澗清泉
篆溝渠茂木綉霄漢凉風竹下來皓月松間見面前有
芝蘭目下無氷炭坐上有餘歡胸中無交戰冬夏既不
出炎凉徒自變榮辱既不入富貴徒自衒惡聞人之惡
樂道人之善不行何趦趄勿藥何瞑眩誰謂金石堅其
心亦能斷誰謂鬼神靈其誠亦能貫
　　小車六言吟
昔人乘車是常今見乘車倉皇既有前車戒慎豈無覆
轍兢莊將出必用茶飲欲登先須道裝軫邊更掛詩帙
轅畔仍懸酒缸輪緩為移芳草葢低因礙垂楊水際尤
宜穏審花間更要安詳朝出頻經履道晚歸屢過平康
春重縱觀明媚秋深飫看豐穰五鳯樓前月色天津橋
上風凉金谷園中流水魏王堤外脩篁静處光隂最好
閑中氣味偏長所經莫不意得所見無非情忘或見農
人擁耒或見蠶女求桑或見蘼蕪遍野或見蒺藜滿牆
或見荆棘茂宻或見芝蘭芬芳或見雞豚狗彘或見鵰
鶚鸞凰惡者既不見害善者固無相傷華嶽三峯岌嶪
黄陂萬頃汪洋不為虚作男子無負閑居洛陽天地精
英多得堯夫老去何妨
　　安樂吟
安樂先生不顯姓氏埀三十年居洛之涘風月情懷江
湖性氣色斯其舉翔而後至無賤無貧無富無貴無將
無迎無拘無忌窘未嘗憂飲不至醉收天下春歸之肝
肺盆池資吟瓮牖薦睡小車賞心大筆快志或戴接籬
或著半臂或坐林間或行水際樂見善人樂聞善事樂
道善言樂行善意聞人之惡若負芒刺聞人之善如佩
蘭蕙不佞禪伯不䛕方士不出户庭直際天地三軍莫
凌萬鍾莫致為快活人六十五嵗
　　甕牖吟
有客無知惟知自守自守無他惟求寡咎有屋數間有
田數畆用盆為池以甕為牖牆髙于肩室大于斗布被
暖餘藜羹飽後氣吐胸中充塞宇宙筆落人間暉映瓊
玖人能知止以退為茂我自不出何退之有心無妄思
足無妄走人無妄交物無妄受炎炎論之甘處其陋綽
綽言之無出其右羲軒之書未嘗去手堯舜之談未嘗
虚口當中和天同樂易友吟自在詩飲歡喜酒百年昇
平不為不偶七十康强不為不夀
　　盆池吟
有客無知惟知不為不為無他惟求不欺我有人是人
無我非因開甕牖遂鑿盆池都邑地貴江湖景奇能游
澤國不下堂基簾外青草軒前黄陂壺中月落鑑裏雲
飛既有荷芰豈無􁔈茨既有蝌蚪豈無蛟螭亦或清淺
亦或渺瀰亦或渌浄亦或漣漪風起蘋藻凉生袖衣林
宗何在范蠡何歸宻雪霏霏輕氷披披垂栁依依細雨
㣲微可以觀止可以忘機可以照物可以看時不樂乎
我更樂乎誰吾于是日再見伏羲
　　小車吟
有客無知惟知有家有家能歸其歸非遐靈臺瑩静天
壤披葩書用大筆出乗小車身為男子生于中華又居
洛陽為幸何多天地中央帝王貞宅漢唐遺烈氣象自
佳聖賢區宇士人淵藪仁義塲圃聞見無涯里巷相切
親朋相過人疑日馭我謂星查或遊金谷或泛月波或
經履道或過銅駝進退雲水舒巻煙霞揄揚風月擡帖
鶯花性喜飲酒飲喜㣲酡飲未微酡口先吟哦吟哦不
足遂及浩歌浩歌不足無可奈何
　　大筆吟
有客無知為性太質不忮不求無固無必足躡天根手
探月窟所得之懷盡賦于筆意逺情融氣和神逸酒放
微醺綃鋪半匹如風之卒如雲之勃如電之欻如雨之
密或往或還或沒或出滌盪氛埃廓開天日鸞鳯翺翔
龍蛇盤屈春葩暄妍秋山崪屼三千簮裾俯循儒術百
萬貔貅仰聴軍律松桂成林芝蘭滿室蜀錦初畨朝霞
乍拂白璧一雙黄金百鎰羲之來求牧之來乞物外神
交人間事畢觀者析醒收之愈疾
　
　擊壤集卷十四
欽定四庫全書
　擊壤集巻十五　　　　　　宋　邵雍　撰
　　觀易吟
一物其來有一身一身還有一乾坤能知萬物備於我
肯把三才别立根天向一中分體用(又云/造化)人於心上起
經綸天人焉有兩般義(又云/事)道不虚行只在人
　　觀書吟
吁嗟四代帝王權盡入區區一舊編或讓或争三萬里
相因相革二千年唐虞事業誰能繼湯武功夫世莫傳
時既不同人又異仲尼惡得不澘然
　　觀詩吟
愛君難得似當時曲盡人情莫若詩無雅豈明王教化
有風方識國興衰知音未若呉公子潤色曽經魯仲尼
三百五篇天下事後人誰敢更譏非
　　觀春秋吟
堂堂王室寄空名天下無時不戰争滅國伐人雖恐後
尋盟報役未嘗寧晉齊命令炎如火文武資基冷似氷
惟有感麟心一片萬年千載若丹青
　　觀三皇吟
許大乾坤自我宣乾坤之外復何言初分大道非常道
纔有先天未後天作法極微難看蹟收功最乆不知年
若教世上論勲業料得更無人在前
　　觀五帝吟
進退肯將天下讓着何言語狀雍容衣裳垂處威儀盛
玉帛修時意思恭物物盡能循至理人人自願立殊功
當時何故得如此只被聲名類日中
　　觀三王吟
一片中原萬里餘殆非孱徳所宜居夏商正朔猶能布
湯武干戈未便驅澤火有名方受革水天無應不成需
詳知(又云/請觀)仁義為心者肯作人間淺丈夫
　　觀五伯吟
刻意尊名名愈虧人人奔命不勝疲生靈劒㦸林中活
公道貨財心裏歸雖則餼羊能愛禮奈何鳴鳯未來儀
東周五百餘年内歎息惟聞一仲尼
　　觀七國吟
當其末路尚縱横仁義之言固不聴肯謂破齊存即墨
能勝坑趙盡長平清晨見鬼未為恠白日殺人奚足驚
加以蘇張掉三寸扼喉其勢不俱生
　　觀嬴秦吟
轟轟七國正争籌利害相磨未便休比至一雄心底定
其如四海血横流三千賔客方成夢百二山河又變秋
謾說罷侯能置守趙髙元不是封侯
　　觀兩漢吟
秦破河山舊戰塲豈期民復見耕桑九千來里開封域
四百餘年號帝王剥喪既而遭莾卓經營殊不念髙光
當時文物如斯盛城復何由更在隍
　　觀三國吟
桓桓鼎峙震雷音絶唱髙蹤沒處尋簫鼔一方情未暢
弓刀萬里力難任論兵狼石寧無意飲馬黄河徒有心
雖曰天時亦人事誰知慮外失良金
　　觀西晉吟
承平未必便無憂安若忘危非善謀題品人材憑雅誚
雌黄時事用風流有刀難剖公閭腹無木可梟元海頭
禍在夕陽亭一句上東門嘯浪悠悠
　　觀十六國吟
漙天之下號寰區大禹曽經治水餘衣到敝時多蟣蝨
𤓰當爛後足蟲蛆龍章雖復悲懐愍象魏何嘗属石苻
尼父有言堪味處當時欠一管夷吾
　　觀南北朝吟
方其天下分南北聘使何嘗絶往還偏霸尚存前典憲
小康未靖舊戈鋋洛陽雅望稱崔浩江表竒才服謝安
二百四年能並轡謾將中外互為言
　　觀隋朝吟
始謀當日已非臧又更相承或自戕蟻螻人民貪土地
泥沙金帛悦姬姜征遼意思縻荒服泛汴情懷厭未央
三十六年都掃地不然天下未歸唐
　　觀有唐吟
天生神武奠中央不爾羣凶未易攘貞觀若無風凛凛
開元安有氣揚揚凭髙始見山河壯入夏方知日月長
三百年間能渾一事雖成往道彌光
　　觀五代吟
自從唐季墜皇綱天下生靈被擾攘社稷安危懸卒伍
朝廷輕重繫藩方深冬寒木固不脫未旦小星猶有光
五十三年更五姓始知除掃待真王
　　觀盛化吟
紛紛五代亂離間一旦雲開復見天草木百年新雨露
車書萬里舊山川尋常巷陌猶簮紱取次園亭亦管絃
人老太平春未老鶯花無害日髙眠
吾曹養拙賴明時為幸居多寧不知天下英才中遁跡
人間好景處開眉生來只慣見豐稔老去未嘗經亂離
五事歴將前代舉帝堯而下固無之(一事革命之日市/不易肆二事以據)
(天下在即位後三事未嘗殺一無罪四/事百年方四葉五事百年無腹心患)
　　喜老吟
幾何能得鬢如絲安用區區鑷白髭在世上官雖不做
出人間事却能知待天春煖秋凉日是我東逰西泛時
多少寛平好田地山翁方始㑹開眉
　　瞻禮孔子吟
執巻何人不讀書能知性者又何如工居天下語言内
妙出世間繩墨餘陶冶有無天事業權衡治亂帝功夫
大哉賛易脩經意料得生民以後無
　　還圓益上人詩巻
缾錫相從更一巾一巾曾拂十州塵心通佛性乆無礙
口道儒言殊不陳呉越江山前日事伊嵩風月此時身
閑行閑坐松隂下應恃眼明長笑人
　　天人吟
知盡人情天豈異未知何啻隔天地少時氣銳未更諳
不信人間有難事知盡人情與天意合而言之安有二
能推已心達人心天下何憂不能治
　　錦幈春吟
錦幈山下有家園每嵗家園過禁煙早是三春天氣好
那堪百里主人賢同於一𣲖水邊飲醉向萬株花底眠
明日歸鞍遂東指上陽風景更暄妍
　　樂春吟
四時惟愛春春更愛春分有暖温存物無寒著莫人好
花萬蓓蕾美酒正輕醇安樂窩中客如何不半醺
　　觀物吟四首
日月無異明晝夜有異體人鬼無異情生死有異理既
未能知生又焉能知死既未能事人又焉能事鬼
鶯蟬體既分安用苦云云氣盛有餘力聲銷無異聞時
來由自已勢去屬他人莫非傷心事傷心不益身
古今情一也能處又何難識事事非易知人人所艱多
疑虧任用輕信失防閑堯舜其猶病何嘗無大奸
人之耳所聞不若目親照耳聞有異同目照無多少併
棄耳目官專用舌口較不成天下功止成天下笑
　　人貴有精神吟
人貴有精神精神多不醇有精神而醇為第一等人不
醇無義理是非隨怒喜怒以是為非喜以非為是怒是
善人踈喜非小人比敗國與亡家鮮有不由此娶妻娶
柔和嫁夫嫁才美安得正婦人作配真男子
　　義利吟
賁於丘園束帛戔戔義既在前利在其間舍爾靈龜觀
我朶頥義既失之利何能為尚義必讓君子道長尚利
必争小人道行
　　小車初出吟
物外洞天三十六都疑布在洛陽中小車春暖秋凉日
一日止能移一宫
　　府尹王宣徽席上作
留都三判主人翁大第名園冠洛中又喜一年春入手
萬花香照酒巵紅
紛紛又過一年春牢落情懷酒漫醇滿眼暄妍都去盡
樽前惟憶舊交親
　　春暮答人吟
相違經嵗意何如漫説為隣徳不孤咫尺洛陽春已盡
過從能憶舊時無
　　天津聞樂吟
名園相倚洛陽春巷陌無塵羅綺新何處青樓隔桃李
樂聲時復到天津
　　春暮吟
有意楊花空學雪無情榆莢漫堆錢窮愁不服春辜負
酒病依還似去年
　　自問二首
因甚年來可作詩奈何人老又春歸流鶯不忍花離披
啼到黄昬猶自啼
年來因甚可吟詩桃李無言鶯有辭啼到黄昬猶自啼
奈何人老又春歸
　　和成都俞公達運使見寄
前年車從過天津花底當時把酒頻此日錦城花爛漫
何嘗更憶洛城春
　　呉越吟二首
乙未闔廬凌楚嵗戍辰勾踐破呉時正如當日乗虚事
三十四年人不知
夫差丁未曽囚越勾踐戊辰還滅呉二十二年時返復
一如當日却乗虚
　　屬事吟
鷦鷯分寄一枝巢不信甘言便易驕當力尚難超北海
去威何足動鴻毛願將情意分明謝肯把恩光取次燒
天寵居多為幸乆春花無奈正天饒
　　興亡吟
孫陳李三人亡國體相似雖然少有文何復語英氣
曹劉孫三人興國體相似雖然小有才何復語命世
　　文武吟
既為文士必有武備文武之道皆吾家事
　　善惡吟
瞽鯀有子堯舜無嗣餘慶餘殃何故如此
堯舜無子瞽鯀有嗣福善禍淫何故如此
　　責已吟
不為十分人不責十分事既為十分人須責十分是
　　無疾吟
無疾之安無災之福舉天下人不為之足
　　四者吟
財色名勢為世所親四者不動然後見人
　　恩怨吟
人之常情無重于死恩感人心死猶有喜怨結人心死
猶未已恩怨之深使人如此
　　秦川吟二首
當時馬上過秦川倐忽于今二十年因見夫君話家住
依稀記得舊風煙
秦川兩漢帝王區今日闗東作帝都多少聖賢存舊史
夕陽惟只見荒蕪
　　和綘守王仲賢郎中
為郎得綘分銅虎見寄詩中非浪誇地土尚傳唐草木
山川猶起晉雲霞園池富有吟供筆風俗淳無訟到衙
太守下車民受賜一心殊不負官家
　　日月吟
月明星自稀日出月亦微既有少正卯豈無孔仲尼
　　水旱吟
堯水九年湯旱七載調爕之功此時安在
九年洪水七年大旱非堯與湯民死過半
　　老去吟
使吾却十嵗亦可少集事奈何天地間日無再中理
吾今六十六衰老何可擬志逮力不逮人共知之矣
　　人事吟
索錬無如事難知莫若人人情隨手别事體到頭均
　　不同吟
求者不得辭者不能二者相去其逺幾程
　　貪義吟
貪人之惡其過莫大貪人之善是亦為罪
　　月新吟
月新與月殘形狀兩相似奈何人之情初見自歡喜
　　和内鄉李師甫長官見寄
雖未似神仙能逃暑與寒何嘗無水竹未始離林巒道
不同新學才難動要官時和嵗豐後亦自有餘歡
嵗豐時又康為邑在南陽不廢吏民事得逰雲水鄉春
輸桃李艷風薦蕙蘭香太守兼賢傑且無奔走忙
　　内鄉天春亭
内鄉有園名天春春時桃李如綵雲邑民携觴連帘幕
或歌或舞何歡欣縣尹中間意自若直謂前世無古人
牡丹百品紅與紫華而不實徒紛紜
　　内鄉兼隠亭
兼隠詫來書於時特起予民淳無訟聴縣僻類山居簿
領盃盤外官聮談笑餘不知當此際傍邑更誰如
　　李少卿見招代往吟
洛城春去㑹仙才春去還驚夏却來微雨過牡丹初謝
輕風動芍藥纔開緑楊隂裏擁樽罍身健時康好放懷
　　病酒吟
年年當此際酒病掩柴扉早是人多感那堪春又歸花
殘蝴蝶亂晝永子䂓啼安得如前日和風初扇微
　　争讓吟
有讓豈無争無沿安有革争讓起于心沿革生于跡羲
軒讓以道堯舜讓以徳湯武争以功桓文争以力
　　謝王諌議見思吟
西齋前後半松筠萬慮澄餘始見真不謂天光明浄處
又能時憶舊交新
　　依韻和任司封見寄吟
王侯貴盛不勝言圖畫中山得一觀不似夫君行坐看
貪嵩又更愛天壇
髙樓百尺破危空天淡雲閑看帝功更上一層情未快
思君不見見喬嵩
辭麾來此住雲霄聞健登臨肯憚勞紫陌事多都不見
家山圍遶是嵩髙
　
　
　
　
　
　
　
　
　
　擊壤集巻十五
欽定四庫全書
　擊壤集巻十六　　　　　　宋　邵雍　撰
　　答人吟
筋骨得似常年否氣血能如舊日無却喜一般増長處
樽前談笑有工夫
　　嵗寒吟
松栢入冬看方能見嵗寒聲須風裏聴色更雪中觀
　　依韻謝任司封寄逍遙枕吟
夫君惠我逍遙枕恐我逍遥蹟未超形體逍遙終未至
更知魂夢與逍遙
　　齊鄭吟
子産何嘗辭鄭小晏嬰殊不願齊衰二賢生若得其地
才業當為王者師
　　代書寄吕庫部
周王八駿走天涯爭似君家四寳竒鄭洛風煙雖咫尺
恨無由徃一觀之
　　和王安之少卿雨後
焦勞九夏餘一雨物皆蘇蛙鼔不足聽蚊雷未易驅非
唯仰嵗給抑亦了官輸林下閒遊客何妨儘自愉
　　和和丞制見贈
自度無能處世間經冬經夏掩柴闗青雲路穏無功上
翠竹叢疎有分閒猶許艶花酬素志更將佳酒發酡顔
年來老態非常甚長懼英才未易攀
　　清和吟
清而不和隘而多鄙和而不清慢而鮮禮既和且清義
無定體時行則行時止則止
　　異同吟
俊快傷滅裂厚重傷滯泥趨造隨所尚不免有同異異
巳必為非同巳必為是是非戰異同終身不知義
　　即事吟
生求媚於人死求媚於鬼媚人幸富貴媚鬼免罪戾生
死雖殊途人鬼豈異理哀哉過用心妄意何時已
　　觀物吟
耳目聰明男子身洪鈞賦與不為貧因探月窟方知物
未躡天根豈識人乾遇巽時觀月窟地逢雷處看天根
天根月窟閒來往三十六宫都是春
淳厚之人少秀慧秀慧之人少審諦安得淳厚又秀慧
與之共話人間事
　　對酒吟
有酒時時泛一甌年將七十待何求齒衰婚嫁尚未了
嵗旱田園纔薄收客去有時閒拱手日髙無事靜梳頭
霜毛不止裝詩景更可因而入畫休
　　秋懐吟
一畨春了未多時雲外征鴻又報歸節物眼前來若此
嵗華頭上去如斯當年志意雖然在今日筋骸寕不衰
賴有寸心常自喜聖人難處却能知
　　和王安之少卿秋遊
春夏而來可作詩雖然可作待何為屢空濫得同顔子
歴物固難如惠施風月情懐無奈處雲山意思不勝時
一歌一詠聊酬唱敢拒安之與靜之(張少卿湍字靜之/)
　　和王安之同赴府尹王宣徽洛社秋㑹
後房深出㑹親賔樂按新聲妙入神紅燭盛時飜翠袖
畫橈停處占青蘋早年金殿舊逰客此日鳳池將去人
宅冠名都號蝸隠邵堯夫敢作西鄰
　　負河陽河清濟源三處之約以詩愧謝之(韓持國/)
　　　(𫝊欽之杜天經/)
秋霖積久泥正滑念念何日天開晴親朋延望固巳甚
衰軀怯寒難逺行一程相去雖不逺兩次講行終未成
二事交戰乎胷中隠几愁坐無由平
　　依韻和王安之少卿秋約吟
升沈惡足論事體到頭均一片蓬蒿地千年雲水身收
成時正好寒暖氣初勻自此過從樂諸公莫厭頻
　　長子伯温失解以詩示之
儒家所尚者行善與文章用舍何常定枯榮未易量干
求便黽勉得失是尋常外物不可必其言味甚長
　　嵗暮自貽吟
天道無長春地道無常珍須稟中和氣方生粹美人良
田多黍稌薄地足荆榛樗櫟蓬蒿類止能充惡薪既為
萬物靈須有萬物粹既無萬物靈徒分萬物類欲出至
珍言須有至珍意欲彰至美名須作至美事濟時為美
事悟主為珍意奈何此二者我獨無一與
　　君子飲酒吟
父慈子孝兄友弟恭家給人足時和嵗豐筋骸康健里
閈樂從君子飲酒其樂無窮
　　讀張子房傳吟
漢室開基第一功善哉能始又能終直疑後日赤松子
便是當年黄石公用舍隨時無分限行藏在我有窮通
古人巳死不復見痛惜今人少此風
　　觀物吟(熙寧九年/)
栁性至柔軟一年長丈餘雖然易得榮奈何易得枮百
穀仰膏雨極枯變極榮安得此甘澤聊且振羣生
　　治亂吟五首
亂多于治害多于利悲多于喜惡多于美一隂一陽柰
何如此
中原一片閒田地曽示三皇與五帝三皇五帝子孫多
或賤或貧或富貴
精義入神以致用利用出入之謂神神無方而易無體
藏諸用而顯諸仁
火能勝水火不勝水其火遂滅水能從火水不從火其
水不熱夫能制妻夫不制妻其妻遂絶妻能從夫妻不
從夫其妻必孽
天能生而不能養地能養而不能生火能烹而不能沃
水能沃而不能烹天地尚猶無全功水火何由有全能
得用二者交相養反為二者交相凌
　　三十年吟
比三十年前今日為艱難比三十年後今日為安閒治
久人思亂亂久人思安安得千年鶴乘去遊仙山
　　答寗秀才求詩吟
林下閒言語何須要許多幾乎三百首足以備吟哦
　　有病吟
身之有病當求藥醫藥之非良其身必虧國之有病當
求人醫人之非良其國必危事之未急當速改為事之
既急雖悔難追
　　對花吟
今年花似昔年開今日人開昔日懐煩惱全無半搯子
喜歡長有百車來光隂已過意未過齒髮雖頽志未頽
人問堯夫曽出否答云方自洞天回
　　自述
春暖秋凉人半醉安車麈尾閒從事雖無大徳及生靈
且與太平裝景致
　　去事吟
君子去事民有餘祥小人去事民有餘殃
　　䇿杖吟
䇿杖南園或北園春來尤足慰衰年初晴天氣上元後
乍暖風光寒食前池岸微微裝嫩草林梢薄薄罩輕烟
東君此際情何厚非象之中正造妍
　　不願吟
不願朝廷命官職不願朝廷賜粟帛惟願朝廷省徭役
庶幾天下少安息
　　量力吟
量力動時無悔吝隨宜樂處省營為須求騏驥方乘馬
亦恐終身無馬騎
　　戯答友人吟
邵堯夫者是何人嵗嵗春秋來謁君車小半年行一轉
(余春秋/一出)非如駿馬走香塵
　　偶得吟
皋陶遇舜伊尹逢湯武丁得傅文王獲姜齊知管仲漢
識張良諸葛開蜀𤣥齡啓唐
　　觀事吟
一嵗之事慎在春一日之事慎在晨一生之事慎在少
一端之事慎在新
　　知音吟
仲尼始可言無意孟子方能不動心莫向山中尋白玉
但於身上覔黄金山中白玉有時得身上黄金無處尋
我輩何人敢稱㑹安知世上無知音
　　觀物吟
利輕則義重利重則義輕利不能勝義自然多至誠義
不能勝利自然多忿爭
　　金玉吟
聖在人中出心從行上修金於沙裏得玉向石中求
　　風霜吟
見風而靡者草也見霜而隕者亦草也見風而鳴者松
也見霜而凌者亦松也見風而靡見霜而傷焉能為有
焉能為亡
　　上下吟
自下觀上無限富貴自上觀下無限賤貧自心觀物何
物能一自物觀心何心不均
　　吾廬吟
吾廬雖小粗容身且免輕為僦舍人大有世人無屋住
向人簷下索温存
　　瀍河上觀杏花迴
瀍河東看杏花開花外天津暮却迴更把杏花頭上挿
圖人知道看花來
　　娶妻吟
人之娶妻容徳威儀儻或生子不臯則䕫
　　好事吟
好事固難將力取賢人須是著心求浮生日月無多子
時過千休復萬休
　　不再吟
春無再至花無再開人無再少時無再來
　　毛頭吟
誰剪毛頭謝陸沈生靈肌骨不勝侵人間自有回天力
林下空多憂國心日過中時憂未艾月幾望處患仍深
軍中儒服吾家事諸葛武侯何處尋
憂國心深為愛君愛君須更重於身口中講得未必是
手裏做成方始真妄意動時難照物俗情私處莫知人
厚誣天下凶之甚多少英才在下塵
　　六得吟
眼能識得耳能聴得口能道得手能做得身能行得心
能放得六者盡能與天同徳飲食起居出處語黙不止
省心又更省力
　　盛衰吟
勢盛舉頭方偃蹇氣衰旋踵却嗟吁厚誣天下稱賢者
天下何嘗可厚誣
　　富貴吟
大舜與人同好惡以人從欲得安乎能知富貴尋常事
富貴能驕非丈夫
　　無妄吟
耳無妄聴目無妄顧口無妄言心無妄慮四者不妄聖
賢之具予何人哉敢不希慕
　　善惡吟
人善不趨巳惡不除謂之知道不亦難乎
　　春日園中吟
春暖遊園乃是常城中殊不異仙鄉竹間日日同真侣
水畔時時泛羽觴雨後鳥聲移樹囀風前花氣觸人香
林間富貴一般樂更縱其來更不妨
　　解字吟
人言為信日月為明止戈為武羔美為羹
　　感事吟
芝蘭種不榮荆棘剪不去二者無柰何徘徊嵗將暮
　　窮逹吟
窮不能巻達不能舒謂之知道不亦難乎
　　宇宙吟
宇宙在乎手萬物在乎身緜緜而若存用之豈有勤
　　久旱吟
久旱望雨久雨思晴天之常道人之常情
　　成性吟
成性存存用志不分又何患乎不到古人
　　路徑吟
面前路徑無令窄路徑窄時無過客過客無時路徑荒
人間大率多荆棘
　　大人吟
天道逺人道邇盡人情合天理
　　先天吟示邢和叔
一片先天號太虚當其無事見真腴胷中美物肯自衒
天下英才敢厚誣理順是言皆可放義安何地不能居
直從太宇收功後始信人間有丈夫
　　感事吟
為善大宜量力分知幾都在近人情人情盡後疑難入
力量分時事自平理順面前皆道路義乖門外是荆榛
何人肯認此言語此語分明人不聴
　　浩歌吟
何者謂知幾惟神能造微行藏全在我用舍繫於時每
恨知人晚常憂見事遲與天為一體然後識宣尼
　　利名吟
利名都不到胷中由此胷中氣自冲既愛且憎皆是病
靈臺何日得從容
　　凴髙吟
誰將酷烈千般毒變作恩光一派深惆悵先民不復見
更凴髙處儘沈吟
　　意盡吟
意盡於物言盡於誠矯情鎮物非我所能
　　浩歌吟二首
憂愁與喜歡相去一毛間治亂不同體山川無兩般笛
聲方逺聴草色正遙看何處危樓上斜陽人凭欄
嘉善既難投先生宜罷休履霜猶可救滅木更何求獸
困重來日鴻飛逺去秋民饑須是食食外盡悠悠
　　温良吟
君子温良當責備小人情偽又須防因驚世上機闗惡
遂覺壺中日月長
　　君子吟
君子與義小人與利與義日興與利日廢
君子尚徳小人尚力尚德樹恩尚力樹敵
君子作福小人作威作福福至作威禍隨
君子樂善小人樂惡樂惡惡至樂善善歸
君子好譽小人好毁好毁人怒好譽人喜
君子思興小人思壊思興召祥思壊召怪
君子好與小人好求好與多喜好求多憂
君子好生小人好殺好生道行好殺道絶
　　先天吟
先天天弗違後天奉天時弗違無時虧奉時有時疲
　　爽口吟
爽口之物少茹爽心之行少慮爽意之言少語爽身之
事少做
　　至誠吟
不多求故得不雜學故明欲得心常明無過用至誠
　　書事吟
他山有石能攻玊玉未全成老巳催有限光隂隨事去
無涯衰朽逐人來陶鎔情性詩千首爕理筋骸酒一盃
六十六年無事日心源方始似昭回
　　詩酒吟
聖人難處口能宣何止千年與萬年心静始能知白日
眼明方㑹看青天鬼神情狀將詩冩造化功夫用酒傳
傳冩不干詩酒事若無詩酒又難言
　　白頭吟
何人頭不白我白不因愁只被人多欲其如我不憂不
憂縁不動多欲為多求年老人常事如何不白頭
　
　
　
　
　
　
　
　
　
　
　
　
　
　
　擊壤集巻十六
欽定四庫全書
　擊壤集巻十七　　　　　　宋　邵雍　撰
　　人物吟
人破須至䕶物破須至補補䕶既巳多卒歸於敗露人
有人之情物有物之理人物類不同情理安有異
　　偶得吟
林間無事可裝懐晝睡功勞酒一盃殘夢不能全省記
半隨風雨過東街
　　觀物吟
一氣才分兩儀巳備圓者為天方者為地變化生成動
植類起人在其間最靈最貴
　　戰國吟
七國之時尚戰爭威强知詐一齊行廉頗白起善用兵
蘇秦張儀善縱横朝為布衣暮公卿昨日鼎食今鼎烹
范雎謝相何心情蔡澤入秦何依憑始皇奮袂天下寧
二世乞為氓不能三千賔客憤未平百二山河漢巳興
所存舊物惟空名殘陽衰草山川形都似一塲春夢過
自餘惡足語威獰
　　感事吟
切玉如泥劍不虚誰知世上有昆吾能言未是真男子
善處方名大丈夫士老林泉誠所願民填溝壑諒何辜
然非我事我心惻珎重羲皇一巻書
萬物有精英人為萬物靈必先詳事體然後論人情氣
靜形安樂心閒身太平伊耆治天下不出此名生
用藥似交兵兵交豈有寧求安安未得去病病還生湯
劑未全補甘肥又却爭何由能夀考瑞應老人星
萬物道為樞其來類自殊性雖無厚薄理亦有精麄未
若人為盛還知物有餘我生於此日幸免作庸夫
曽聞不若見曽見不如經既用身經過何須口説行改
詩知化筆醒酒識和羹料得人間事無由出此情
前有億萬年後有億萬世中間有夀人未過百來嵗出
口無善言行身無善事徒有人之身殊無人之貴
　　履道留題吟
何代無人振徳輝衆賢今日㑹西畿太平文物風流事
更勝元和全盛時
　　見義吟
見善必為不見則巳量力而動力盡而止
　　觀物吟
如鸞如鳳意思安詳所生之人非忠則良如䑕如雀意
思驚躩所生之人不凶則惡
　　王公吟
王公大人天下具瞻輕流薄習重損威嚴此尚未了彼
安能兼非唯失道又復起貪頂戴儒冠心存象教本圖
心寧復使心閙譬如生子當求克肖不教義方教之竊
盜
　　自詠吟
老去無成齒髮衰年將七十待何為居常無病不服藥
間或有懐猶作詩引水更憐魚並至折花仍喜蝶相隨
平生積學無他效只得胷中恁坦夷
　　觀物吟
畫工狀物經月經年軒鑑照物立寫于前鑑之為明猶
或未精工出人手平與不平天下之平莫若于水止能
照表不能照裏表裏洞照其唯聖人察言觀行罔或不
真盡物之性去已之情有徳之人而必有言能言之人
未必能行
　　能寐吟
大驚不寐大憂不寐大傷不寐大病不寐大喜不寐大
安能寐何故不寐湛於有累何故能寐行於無事
　　鷓鴣吟二首
人間重者是黄金誰道黄金無處尋不著閒辭文雅意
更將何事悦良心逺山四面供清潤幽鳥千般送好音
無限春光都去盡請君聴唱鷓鴣吟
翠竹叢深啼鷓鴣鷓鴣聲更勝提壺江南江北常相逐
春後春前多自呼遷客銷魂驚夢寐征人零淚濕衣裾
愁中聞處腸先斷似此傷懐禁得無
　　先天吟
若問先天一字無後天方要着功夫拔山蓋世稱才力
到此分毫强得乎
　　自樂吟
麟鳳何嘗不在郊太平消得苦譊譊纔聞善事心先喜
每見竒書手自抄一瓦清泉來竹下兩竿紅日上松梢
􁨀中睡起􁨀前坐安得閒辭解客嘲
　　民情吟
民情既樂和氣為祥民情既憂戾氣為殃祥為雨露天
下豐穰殃為水旱天下凶荒
　　牡丹吟
牡丹花品冠羣芳况是其間更有王四色變而成百色
百般顔色百般香
　　代書吟
金須百鍊始知精水鑑何如人鑑明不棄既能存故舊
久要焉敢忘平生經綸事體當言用道義襟懐只論誠
草木面前何止萬嵗寒松桂獨青青
　　病淺吟
病淺之時人不疑病深之後藥難醫勞謙所以有終吉
迷復何嘗無大虧物我中間難著髮天人相去豈容絲
能知古樂猶今樂省了譊譊多少辭
　　借出詩
詩狂書更逸近嵗不勝多大半落天下未還安樂􁨀
　　無苦吟
平生無苦吟書翰不求深行筆因調性成詩為寫心詩
揚心造化筆𤼵性園林所樂樂吾樂樂而安有淫
　　萬物吟
萬物備於身乾坤不負人時光嗟荏苒事體落因循既
感青春老還驚白髮新胷中若無有未免作埃塵(一云/)
(走埃塵/)
　　月窟吟
月窟與天根中間來徃頻所居皆綽綽何徃不伸伸投
足自有定滿懐都是春若無詩與酒又似太虧人
　　大象吟
大象自中虛中虛真不渝施為心事業應對口功夫伎
倆千般有憂愁一㸃無人能知此理勝讀五車書
　　百病吟
百病起於情情輕病亦輕可能無繫累却是有依憑秋
月千山靜春華萬木榮若論真事業人力莫經營
　　小車吟
春暖未苦熱秋涼未甚寒小車隨意出所到即成歡
　　擊壤吟
擊壤三千首行􁨀二十家樂天為事業養志是生涯出
入將如意過從用小車人能知此樂何必待紛華
　　留題水北楊郎中園亭二首
買宅從來重見山見山今直幾何錢竒峯環列逺隔水
喬木俯臨微帶煙行路客疑驚洞府凭欄人恐是神仙
長憂暗入丹青手寫向鮫綃天下傳
洛下誰家不買居買居還得似君無風光一片非塵世
景物四時成畫圖後圃花竒同閬苑前軒峯好類蓬壺
人生能向此中老亦是世間豪丈夫
　　　楊郎中新創髙居二首和堯夫先生韻
　　　　　　　　　　　　　　　　吕公著
　髙齋曠望極三川却顧卑居不直錢二室峯巒凝晝
　碧萬家樓閣帶輕煙春濃繚繞環遊騎地勝依稀寓
　列仙唱發幽人丞相和當時紙貴洛城傳(韓相公同/和)
　碧瓦朱門將相居見嵩臨洛百家無登髙此地還能
　賦㑹老他年定入圖花發四時排步障鳥鳴終日勸
　提壺何人遇賞偏留賞退士清風激鄙夫
　　秋盡吟
數日之間秋遂盡百思無以慰蹉跎園林正好愛不徹
草木巳黄情柰何雖老筋骸行尚健儘髙臺榭望仍多
終朝把酒未成醉又欲臨風一浩歌
　　不肖吟
不肖之人志在遊蕩身在屋下心在屋上不肖之子志
在浮誇身尚不保焉能保家
　　君子吟
君子之去亦如其來小人之來亦如其去既有恩情且
無怨怒既有憎嫌且無思慕
　　小人吟
小人無節棄本逐末喜思其與怒思其奪
　　把手吟
富貴把手貧賤掣肘貧賤把手富貴掣肘金石之交死
且不朽市井之交自難長久
　　大易吟
天地定位否泰反類山澤通氣損咸見義雷風相薄恒
益起意水火相射既濟未濟四象相交成十六事八卦
相盪為六十四
　　罷吟吟
久欲罷吟詩還驚意忽竒坐中知物體言外到天機得
句不勝易成篇豈忍遺安知千萬載後世無宣尼
　　黄金吟
身上有黄金人無走陸沈求時未必見得處不因尋辨
捷非通物涵容是了心㑹彈無絃琴然後能知音
　　鷓鴣吟
事體一番新纔新又却陳新陳非利物義理不由人嵗
月休驚晚鶯花續報春餘樽幸無恙宜唱鷓鴣頻
　　閒中吟
閒中氣味長長處是仙鄉富有林泉樂清無市井忙爛
遊千聖奥醉擁萬花香莫作傷心事傷心易斷腸
閒中氣味真真處是天民富有林泉樂清無市井塵爛
遊千聖奥醉擁萬花春莫作傷心事傷心愁殺人
閒中氣味全全處是天仙富有林泉樂清無市井喧爛
觀千聖奥醉擁萬花妍莫作傷心事傷心事好旋
　　蒼蒼吟
人人共戴天我戴豈徒然須識天人理方知造化權功
名歸酒盞器業入詩篇料得閒中樂無如我得閒
　　團團吟
如鑑又如鈎迴旋莫記秋難窮天上理易白世間頭團
處人人喜虧時物物愁有生無不喘何必待吳牛
　　代書吟
見别一年餘嵗殘相憶初重煩君款密逺寄我空踈衰
朽百端有憂愁一㸃無閒吟四十字聊用答來書
　　失詩吟
胷中風雨吼筆下龍蛇走前後落人間三千有餘首
　　不去吟
行年六十六不去兩般事用詩贈真宰以酒勸象帝面
未發酡顔心先動和氣俯仰天地間自知無所愧
　　經世吟
羲軒堯舜湯武桓文皇王帝霸父子君臣四者之道理
限于秦降及兩漢又厯三分東西俶擾南北紛紜攘攘
十姓天紀幾焚非唐不濟非宋不存千世萬世中原有
人
　　知人吟
君子知人出于知小人知人出于私出于知則同乎理
者謂之是異乎理者謂之非出于私則同乎巳者謂之
是異乎巳者謂之非
　　言行吟
能言未是難行得始為艱須是真男子方能無厚顔
　　光隂吟
三百六旬有六日光隂過眼如奔輪周而復始未嘗息
安得四時長似春
　　舉酒吟
閒與賔朋飲酒盃盃中長似有花開清談纔向口中出
和氣巳從心上來物外意非由象得坐間春不自天迴
施之天下能如此天下何憂不放懐
　　酒少吟
此物近來貧時時得數斤如茶辜老朽似藥負交親未
飲先憂盡雖斟不敢頻何由同九日長有白衣人
　　觀棊絶句
未去交爭意難忘黒白心一條無敵路徹了没人尋
未去交爭意難忘黒白情一條平穩路痛惜没人行
　　老去吟
老去無成鬢巳斑從心年紀合清閒如何得意雲山外
更欲遊心詩酒間大字冩詩酬素志小盃斟酒發酡顔
春雷驚起千年蟄筆下蒼龍自往還
　　亂石吟
天津多亂石石裏閒尋覔全玉固難求似玉亦難得徒
有碌碌青亦有磷磷白柰無清越聲更無温潤色
　　未有吟
未有一分功先立十分敵所得無分毫所喪無紀極
未有一分讓先有十分爭所喪者實事所得者虚名
　　誡子吟
至寳明珠非有纇全珎良玉自無瑕為珠為玉尚如此
何况為人多過差
有過不能改知賢不肯親雖生人世上未得謂之人
周孔不足法軻雄不足師還同棄常饍除是適海涯
　　乾坤吟
意亦心所至言須耳所聞誰去天地外别有好乾坤
道不逺于人乾坤只在身誰能天地外别去覔乾坤
　　秦越吟
胡越同心日夫妻反目時人間無大小得失在須斯
　　善處吟
善處憂難作能持事自修腹心無外物蠻貊亦懐柔
　　百年吟
百年嗟荏苒千里痛蕭條忍逐東流水無期任所飄
　　嵗杪吟
一日去一日一年添一年饒教成大器其那巳華顛志
意雖依舊聰明不及前若非心有得亦恐學神仙
　　觀棊小吟
誰言博奕尚優游利害相磨未始休初得手時宜願望
合行權處莫遲留二年乃正三監罪七日能尸兩觀囚
天下太平無一事南陽髙卧更何求
　　又借出詩
安樂􁨀中樂媧皇笙萬攢自從閒借出客到遂無歡
　　和王規甫司勲見贈
何止千年與萬年嵗寒松桂獨依然若無揚子天人學
安有莊生内外篇巳約月陂尋白石更期金谷弄清泉
誰云影論紛紜甚一任山巔復起巔
　　答友人勸酒吟
人人誰不願封侯及至封侯未肯休大得却須防大失
多憂元只為多求規模焉敢比才士度量自知非飲流
少日何由能强此况今年老雪堆頭
　
　擊壤集巻十七
欽定四庫全書
　擊壤集巻十八　　　　　　宋　邵雍　撰
　　冬至吟
何者謂之幾天根理極微今年初盡處明日未來時此
際易得意其間難下辭人能知此意何事不能知
　　盃盤吟
林下盃盤大寂寥寂寥長願似今朝君看擊鼔撞鐘者
勢去賔朋不易招
　　歡喜吟
揚善不揚惡記恩不記讐人人自歡喜何患少交遊
　　善人吟
良如金玉重如丘山儀如鸞鳳氣如芝蘭
　　議論吟
事苟非自有異事苟是安有二
　　推誠吟
天雖不語人能語心可欺時天可欺天人相去不相逺
只在人心人不知人心先天天弗違人身後天奉天時
身心相去不相逺只在人誠人不推
　　堯夫吟
堯夫吟天下拙來無時去無節如山川行不徹如江河
流不竭如芝蘭香不歇如簫韶聲不絶也有花也有雪
也有風也有月又温柔又峻烈又風流又激切
　　意外吟
事出意外人難智求自非妄動惡用多愁既有誤中寧
無暗投能知此説天下何憂
　　當斷吟
斷以决疑疑不可緩當斷不斷反受其亂
　　憂夢吟
至人無夢聖人無憂夢為多想憂為多求憂既不作夢
來何由能知此説此外何修
　　人情吟
人達人情無寡無廣天下之事如指諸掌
　　人事吟
人無取次事莫因循因循失事取次壞人人無率爾事
貴丁寧率爾近薄丁寕近誠
　　師資吟
未知道義尋人為師既知道義人來為資尋師未易為
資實難指南嚮道非去非還師人則恥人師則喜喜恥
皆非我獨無是好為人師與恥何異
　　天人吟
天學修心人學修身身安心樂乃見天人天之與人相
去不逺不知者多知之者鮮身主於人心主於天心既
不樂身何由安
　　樂毅吟
樂毅事燕時其心有深㫖破齊七十城迎刃不遺矢豈
留即墨莒却與燕有二欲使燕遂王天下自齊始豈意
志未申昭王一旦死惠王固不知使人代其位强燕自
此衰何復能振起自古君與臣濟㑹非容易重惜千萬
年英雄為流涕
　　十分吟
所謂十分人須有十分真非為能寫字非謂能為文非
謂眉目秀非謂衣服新欲行人世上直須先了身
所謂十分人須有十分事事苟不十分終是未完備事
父盡其心事兄盡其意事君盡其忠事師盡其義
人夀百來年其過豈容易雖然瞬息間其間多少事號
為能了事必先能了身身苟未能了何暇能了人
　　生日吟(祥符辛亥十二月二十五日/)
辛亥年辛丑月甲子日甲戌辰日辰同甲年月同辛吾
於此際生而為人
　　誡子吟
雞能警旦馬能代行犬能守禦牛能力耕人稟天地萬
物之靈妬賢嫉能不如不生
　　有常吟
天地有常理日月有常明四時有常序鬼神有常靈聖
人有常徳小人無常情
　　嵗暮吟
世上紛華都不見眼前惟見讀書尊百千難過尚驚惕
三十嵗前尤苦辛少日只知艱險事老年方識太平身
家風幸有兒孫繼足以無心伴白雲
　　春天吟
一片春天在眼前眼前須識好春天春秋冬夏能無累
雪月風花都一連能用真腴為事業豈防他物害暄妍
我生其幸何多也安有閒愁到耳邊
　　庶幾吟
以聖責人固未完備以人望人自有餘地責人無難受
責非易其殆庶幾猶望顔子
　　人物吟
人盛必有衰物生須有死既見身前人乃知身後事身
前人能興身後事豈廢興廢先言人然後語天地
　　詫嗟吟
昨日炙手今日張羅人間常事何詫何嗟
　　防邊吟
自古防邊無上䇿唯憑仁義是中原王師問罪固能道
天子䝉塵爭忍聞二晉亂亡成茂草三君屈辱落陳編
公閭延廣何人也始信興邦亦一言
　　教勸吟
若聖與仁吾豈敢空言猶足慰虚生明開教勸用常道
永使子孫持善名此日貽謀情未顯他時受賜事非輕
庶幾此意流天下天下何由不太平
　　不善吟
悲哉不善人稟此凶戾徳非唯敗人家又能敗人國
　　多事吟
多事招憂多疑招悶多與招吝多取招損
　　處身吟
君子處身寧人負巳巳無負人小人處事寧巳負人無
人負巳
　　觀性吟
千萬年之人千萬年之事千萬年之情千萬年之理惟
學之所能坐而爛觀爾
　　觀物吟
居暗觀明居靜觀動居簡觀繁居輕觀重所居者寡所
觀則衆匪居匪觀衆寡何用
　　答和吳傳正贊善二首(并寄髙陽王十三機宜/)
洛陽城裏一愚夫十許年來不讀書老去情懐難狀處
淡烟寒月映松疎
樂靜豈無病好賢終有心爭如自得者與世善浮沈
　　是非吟
是短非長好丹非素一生區區未免愛惡愛惡不去何
由是非愛惡既去是非何為
　　洗心吟
人多求洗身殊不求洗心洗身去塵垢洗心去邪淫塵
垢用水洗邪淫非能淋必欲去心垢須彈無絃琴
　　見物吟
見物即謳吟何嘗曽用意閒將篋笥詩靜看人間事
　　力穡吟
春時耕種夏時耘耨秋時收治冬時用受雨露不愆既
苖既秀水旱為災尚罹其咎
　　六十六嵗吟
六十有六嵗暢然持酒盃少無他得志老有此開懐往
往英心動時時秀句來尚收三百首自謂敵瓊瓌
　　寛猛吟
寛則民慢猛則民殘寛猛相濟其民自安
　　小道吟
藝雖小道事亦繫人苟不造㣲焉能入神
　　得失吟
人有賢愚事無巨細得不艱難失必容易
　　薫蕕吟
善惡之間薫蕕可究近薫必香近蕕必臭
　　好惡吟
惡死好生去害就利天下之人其情無異
　　嵗暮吟
此情人不知亦嘗歎遲暮雖則歎遲暮柰何難分付
此情人不知亦嘗歎遲久雖則歎遲乆柰何人不受
　　安分吟
輕得易失多謀少成徳無盡利善無近名
　　由聴吟
由聴而失以聴為賔而今而後何復信人
　　詩畫吟
畫筆善狀物長於運丹青丹青入巧思萬物無遁形詩
畫善狀物長於運丹誠丹誠入秀句萬物無遁情詩者
人之志言者心之聲志因言以發聲因律而成多識於
鳥獸豈止毛與翎多識於草木豈止枝與莖不有風雅
頌何由知功名不有賦比興何由知廢興觀朝廷盛事
壯社稷威靈有湯武締構無幽厲欹傾知得之艱難肯
失之驕矜去巨蠧奸邪進不世賢能擇隂陽粹美索天
地精英藉江山清潤揭日月光榮收之為民極著之為
國經播之於金石奏之於大庭感之以人心告之以神
明人神之胥悦此所謂和羮既有虞舜歌豈無皋陶賡
既有仲尼刪豈無季札聴必欲樂天下舍詩安足憑得
吾之緒餘自可致昇平
　　詩史吟
史筆善記事長於炫其文文勝則實喪徒憎口云云詩
史善記事長於造其真真勝則華去非如目紛紛天下
非一事天下非一人天下非一物天下非一身皇王帝
霸時其人長如存百千萬億年其事長如新可以辨庶
政可以齊黎民可以述祖考可以訓子孫可以尊萬乗
可以嚴三軍可以進諷諌可以揚功勲可以移風俗可
以厚人倫可以美教化可以和疎親可以正夫婦可以
明君臣可以贊天地可以感鬼神規人何切切誨人何
諄諄送人何戀戀贈人何懃懃無嵗無嘉節無月無嘉
辰無時無嘉景無日無嘉賔樽中有美禄坐上無妖氛
胷中有美物心上無埃塵忍不用大筆書字如車輪三
千有餘首布為天下春
　　演繹吟
萬事入沈吟其來味更深雖然曽過眼須是更經心過
眼未盡見經心肯儘尋儘尋能得見方始是真金
何者是真金真金入骨沉飽曽經煆煉足得不沈吟到
手何須眼行身敢放心放心然後樂天下有知音
何者謂知音知音只在心肝脾無效驗鐘鼓漫搜尋既
若能開物何須更鼓琴來儀非為鳳只是感人深
何者謂來儀來儀意不低有身皆衎衎無物不熙熙一
國若一物四方猶四支巍巍乎堯舜何得而名之
　　史畫吟
史筆善記事畫筆善狀物狀物與記事二者各得一詩
史善記意詩畫善狀情狀情與記意二者皆能精狀情
不狀物記意不記事形容出造化想像成天地體用自
此分鬼神無敢異詩者豈于此史畫而巳矣
　　好勝吟
人無好勝事無過求好勝多辱過求多憂憂辱並至道
徳弗遊不止人患身亦是仇
　　治心吟
心親于身身親于人不能治心焉能治身不能治身焉
能治人
　　吾廬吟
吾亦愛吾廬吾廬似野居性隨天共淡身與世俱疎遍
地長芳草滿床堆亂書自從無事後更不著工夫
　　人靈吟
天地生萬物其間人最靈既為人之靈須有人之情若
無人之情徒有人之形
　　過眼吟
紛紛過眼不須驚利害相磨卒未平伎倆雖多無實效
聰明到了是虛名温涼寒熱四時事甘苦辛酸萬物情
除却此心皆外物此心猶恐未全醒
　　災來吟
災自外來猶可消除災自内來何由支梧天人之間内
外察諸
　　内外吟
目耳鼻口人之户牖心膽脾腎人之中霤内若能守外
自不受内若無守外何能久
　　名利吟
重之以名見人之情厚之以利見人之意情意内也内
重則外輕名利外也内賤則外貴
　　名實吟
内無是實外有是名小人故矜外無是名内有是實君
子何失
　　性情吟
君子任性小人任情任性則近任情則逺
　　丁寧吟
人無忽略事貴丁寧忽略近薄丁寧近誠
　　疑信吟
人無輕信事無多疑輕信招釁多疑招離
　　治亂吟
君子小人亦常相半時止時行或治或亂
　　有時吟
龍不冬躍螢能夜飛小人君子而皆有時
　　忠厚吟
小人斯須君子長久斯須傾邪長久忠厚
　　窮冬吟
十二月將終還驚嵗律窮藏水方北陸解凍未東風草
昧徒尋緑花梢强覔紅探春春不見元只在胷中
　　知非吟
今日已前事知非心可憑虚言安足道實行又何矜無
藥醫衰老有詩歌聖明縱然時飲酒未肯學劉伶
　　冬至吟
冬至子之半天心無改移一陽初起處萬物未生時𤣥
酒味方淡太音聲正希此言如不信更請問庖犧
　　頭白吟
頭白巳多時况能垂白髭不如猶甚幸竊比未全衰潤
屋雖無鏹承家却有兒敢言貧凈潔似我亦應稀
　　談詩吟
詩者人之志非詩志莫傳人和心盡見天與意相連論
物生新句評文起雅言興來如宿構未始用雕鐫
　　繩水吟
水能平而不能直繩能直而不能平安得繩水為人情
而使天下都無爭
　　刑名吟
君子多近名小人多近刑善惡有異同一歸與任情
　　隂陽吟
陽行一隂行二一主天二主地天行六地行四四主形
六主氣
　　人事吟
人有去就事無低昂跡有疎密人無較量能此四者自
然久長
　　内外吟
衣冠嚴整謂之外修行義純潔謂之内修内外俱修何
人不求
衣冠不整謂之外惰行義不修謂之内惰内外俱惰何
人不唾
　　盛衰吟
克肖子孫振起家門不肖子孫破敗家門猗嗟子孫盛
衰之根
　　死生吟
學仙欲不死學佛欲再生再生與不死二者人果能設
使人果能方始入于情賞哉林下人不為人所惜哀哉
公與卿重為人所惑
　　生日吟
三萬五千日伊予享此身當時纔作物此際始為人久
負隂陽力終虧父母恩一杯為夀酒床下列兒孫
　　時事吟
時之來兮其勢可乘時之去兮其勢遂生前日之事兮
今日不行今日之事兮後來必更
時久則患生事久則弊生弊患相仍人何以寧
　　不知吟
不知隂陽不知天地不知人情不知物理强為人師寧
不自愧
　　水火吟
水火得其御交而成既濟水火失其御焚溺可立至不
止水與火萬事盡如此只知用水火不知水火義
　　中原吟
中原之師仁義為主仁義既無四夷來侮
　　喜歡吟
堯夫喜飲酒飲酒喜全真不喜成酩酊只喜成微醺㣲
醺景何似襟懐如初春初春景何似天地纔絪紜不知
身是人不知人是身只知身與人與天都未分
　　所感吟
人生無定凖事體有多端客宦危疑處家書仔細看可
憎憂險阻方信喜平安男子平生事須於論定觀
　　行止吟
時止則須止時行則可行時行與時止人力莫經營
　　太平吟
太平時世園亭内豐稔嵗年村落間情味一般難狀處
風煙草木盡閒閒
　　探春吟
草色依稀緑花梢隠約紅一般難道説如醉在心中
　　不出吟
冬夏逺難出止行南北園如逢好風景亦可至三天(西/行)
(至天街二百步北行至天津/三百步東行至天宫四百步)
　擊壤集巻十八
欽定四庫全書
　擊壤集巻十九　　　　　　宋　邵雍　撰
　　不善吟
不良之人稟氣非正蛇蝎其情豺狼其性至良之人稟
氣清明金玉其性芝蘭其情
　　不同吟
君子之人與已非比聞善則樂見賢則喜小人之人與
巳非惡聞善則憎見賢則怒
　　得失吟
時難得而易失心雖悔而何追不知老之巳至不知志
與願違
　　痛矣吟
痛矣時難得悲哉道未傳今年年巳盡明日是明年
　　嵗除吟
半百已華顛如今更皓然自知為士子人訝學神仙風
月難忘酒雲山不著錢行年六十六明日又添年
　　筆興吟(熙寧十年/)
窻晴氣和暖酒美手柔軟興逸情撩亂筆落春花爛
　　影論吟
性在體内影在形外性徃體隨形行影㑹體性不存形
影安在影外之言曽何足怪
　　憂喜吟
大喜與大憂二者莫能寐二者若能寐何憂事不治
　　窺開吟
物理窺開後人情照破時一身都是我瘦了又還肥
物理窺開後人情照破時能將函谷塞只用一丸泥
物理窺開後人情照破時正如攜寳劍切玉過如泥
物理窺開後人情照破時渇多逢美酒病後遇良醫
物理窺開後人情照破時能將一箇字善解百年迷
物理窺開後人情照破時情中明事體理外見天機
物理窺開後人情照破時可嗟兼可唾堪鄙又堪嗤
物理窺開後人情照破初不堪將勸誡止可與嗟吁
物理窺開後人情照破前止堪令執筆不可使持權
物理窺開後人情照破休止堪初看望不可久延留
物理窺開後人情照破時欲知花爛漫便是葉離披
物理窺開後人情照破時有權能處置更狡待何為
物理窺開後人情照破間敢言天下事到手又何難
　　喜歡吟
平生喜飲酒飲酒喜輕醇不喜大段醉只便微帶醺融
怡如再少和煦似初春亦恐難名狀兩儀仍未分
　　貴賤吟
繫自我者可以力行繫自人者難乎力爭貴為萬乘亦
莫之矜賤為匹夫亦莫之凌
　　措處吟
在未定之時當難處之地方事之危疑見人之措置
　　費力吟
事無巨細人有得失得之小心失之費力
　　不老吟
人無不老理日有再中時不老必無也再中應有之
　　代書寄陳章屯田
執别而來二十春忽飛書意一何懃四方豈是少賢士
千里猶能思故人世態見多知可否物情諳久識疎親
我今老去甘衰朽無補明時卧洛濵
　　長短吟
君子喜淳誠小人喜欺罔淳誠嵗時長欺罔日月短
　　迷悟吟
君子改過小人飾非改過終悟飾非終迷終悟福至終
迷禍歸
　　正性吟
未生之前不知其然既生之後乃知有天有天而來止
物之性君子踐形小人輕命
　　幽明吟
明有日月幽有鬼神日月照物鬼神依人明由物顯幽
有人陳人物不作幽明何分
　　無靦吟
事曽經見物曽持鍊天地之間俯仰無靦
　　事體吟
語言須中節義理貴從宜可革仍三就當行必再思
　　自餘吟
身生天地後心在天地前天地自我出其餘何足言
　　四可吟
可勉者行可信者言可委者命可託者天
　　四不可吟
言不可妄行不可隳命不可忽天不可違
　　賃屋吟
屋新人喜居屋敝人思去主若善修完何時不能住
　　小人吟
小人無恥重利輕死不畏人誅豈顧物議
　　覽照吟
其骨爽其神清其祿薄其福輕
　　有病吟
一身如一國有病當求醫病愈藥便止節宣良得宜
　　二月吟
林下故無知唯知二月期酒嘗新熟後花賞半開時只
有醺酣趣殊無爛漫悲誰能將此景長貯在心脾
　　三月吟
滿城盡日行春去言㑹行春還有數真宰何嘗不發生
遊人其那無憑據梨花著雨漫城啼栁絮因風爭肯住
一片清明好意多柰何意好難分付
　　一等吟
欲出第一等言須有第一等意欲為第一等人須作第
一等事
　　萬物吟
成敗須歸命興衰各有時小人縱多欲真宰豈容私只
此浪喜歡便成空慘悽請觀春去後遊者更為誰
　　洛陽春吟
四方景好無如洛一嵗花竒莫若春景好花竒精妙處
又能分付與閒人
洛陽人慣見竒葩桃李花開未當花須是牡丹花盛發
滿城方始樂無涯
桃李花開人不窺花時須是牡丹時牡丹花發酒増價
夜半逰人猶未歸
光隂不肯略從容九十日春還又空多少落花無著莫
半隨流水半隨風
春歸花謝日初長燕語鶯啼各自忙何故逰人斷來徃
緑隂殊不減紅芳
十日好花都去盡可憐青帝用功深逰人莫便無憑據
未必紅芳勝緑隂
春歸必竟歸何處無限春寃都未訴欲託流鶯問所因
子規又呌不如去
用盡四時周一嵗唯春能見好花開十千買酒未為貴
既去紅芳豈再來
　　自貽吟
六十有七嵗生為世上人四方中正地萬物備全身天
外更無樂胷中别有春
　　落花吟
萬紫千紅處處飛滿川桃李漫成蹊狂風猛雨日將暮
舞榭歌臺人乍稀水上漂浮安有定徑邊狼籍更無依
流鶯不用多言語到了一畨春巳歸
　　暮春吟
花開春正好花謝春還暮不意子規禽猶能道歸去
春來蝴蝶亂春去子規啼安得如前日和風初扇時
禽不通人情唯知春已暮亦或呌提壺亦或呌歸去
　　泉布吟
名為泉布者無足走人間善發難言口能開不笑顔償
逋小續命賙急大還丹唯有商山老非干買得閒
　　牡丹吟
一般顔色一般香香是天香色異常真宰功夫精妙處
非容人意可思量
　　　詩上堯夫先生兼寄伯淳正叔　　　載
　先生髙卧洛城中洛邑簪纓幸所同顧我七年清渭
　上並遊無侣又春風
　病肺支離恰十春病深樽俎久埃塵人憐舊病新年
　減不道新添别病新
　　和鳳翔横渠張子厚學士亡後篇
秦甸山河半域中精英孕育古今同古來賢傑知多少
何代無人振素風
　　自處吟
堯夫自處道如何滿洛陽城都似家不徳於人焉敢異
至誠從物更無他眼前只見羅天爵頭上誰知換嵗華
何止春歸與春在胷中長有四時花
　　為人吟
為人須是與人羣不與人羣不盡人大舜與人焉有異
帝堯親族亦推倫人心齟齬一身病事體和諧四海春
心在四支心是主四支又復逺於身
　　先天吟
先天事業有誰為為者如何告者誰若謂先天言可告
君臣父子外何歸眼前伎倆人皆曉心上功夫世莫知
天地與身皆易地已身殊不異庖犧
　　中和吟
性亦故無他須是識中和心上語言少人間事體多如
霖廻久旱似藥起沈痾一物當不了其如萬物何
　　四賢吟
彦國之言鋪陳晦叔之言簡當君實之言優游伯淳之
言調(又作/條)暢四賢洛陽之名望是以在人之上有宋熙
寧之間大為一時之壯
　　年老吟
嵗華頭上不能驚唯有交親眼更明皓皓月常因坐看
深深酒不為愁傾苟於心上無先覺却似人間小後生
欲約何人為伴侣江湖泛去一舟輕
　　天地吟
天人之際豈容鍼至理何煩逺去尋凶焰熾時焚更烈
恩波流處浸還深長征戍卒思歸意久旱蒼生望雨心
禍福轉來如反掌可能中夜不沈吟
　　至論吟
民於萬物巳稱珍聖向民中更出羣介石不疑何盡日
知幾何患未如神若無剛果難成善既有精明又貴純
禍福兆時皆有漸不由天地只由人
　　人玉吟
玉不自珎人與珎人珎何謝玉之純然知粹美始終一
更看清光表裏真韜韞有名初在石琢磨成器却須人
古人巳死不復見被褐之言不謬云
　　詐者吟
詐者固疑人天下盡行詐不信天下人其間無真話
　　飲酒吟
時時醇酒飲些些頤養天和以代茶無雨將成大凶嵗
負城非有好生涯身居畎畆須憂國事委男兒尚恤家
人問老來何長進鑑中添得鬢邊華
　　樂物吟
物有聲色氣味人有耳目口鼻萬物于人一身反觀莫
不全備
　　和王安之小園五題
小園新葺不離家髙就崗頭低就窳洛邑地疑偏得勝
天津人至又非賖宜將閬苑同時語莫共桃源一道誇
聞説一軒多種藥只應猶欠紫河車
　　野軒
一軒名野非塵境嵩少煙岑送好風日月嵗時都屬已
更於何處覔壺中
　　汚亭
許由為計未為深洗耳如何不動心到此灑然如世外
何嘗更有事來侵
　　藥軒
山裏藥多人不識夫君移植更標名果能醫得人間病
紅紫何妨好近楹
　　晚暉亭
髙亭新建礙煙霞暮景能留是可嘉最近賞春來往路
遊人應問是誰家
　　觀物吟
水雨霖火雨露土雨濛石雨雹
水風涼火風熱土風和石風冽
水雲黒火雲赤土雲黄石雲白
水雷􁁉火雷虩土雷連石雷霹
　　晝睡
晝睡功夫未易偕羲皇以上合安排心間無事飽食後
園裏有時閒步迴未午庭柯鶯屢囀巳殘花徑客稀來
請觀世上多愁者枕簟雖涼無此懐
　　進退吟
進退兩途皆曰賔何煩坐上苦云云低眉坐處當周物
掉臂行時莫顧人齒髮既衰非少日林泉能老是長春
行於無事人知否寵辱何由得到身
　　為客吟
忽憶南秦為客日洛陽東望隔秦川雲山去此二千里
嵗月於今十九年栁色得非新婀娜江聲應是舊潺湲
衰軀設使能重往疇昔情懐柰杳然
忽憶東朐為客日壯心初見水雲鄉島夷居處隣荒服
潮水來時雜海商卧看蒼溟圍大塊坐觀紅日出扶桑
虛生虚死人何限男子之稱不易當
忽憶東吳為客日當年意氣樂從遊登山未始等閒輟
飲酒何嘗容易休萬柄荷香經楚甸一帆風軟過揚州
追思何異邯鄲夢瞬息光隂三十秋
忽憶太原為客日經秋縱酒未成歸逺山近水都成恨
髙閣斜陽盡是悲年少不禁花到眼情多唯只淚沾衣
如今老向洛陽裏更没這般愁到眉
　　攝生吟
握固如嬰兒作氣如壯士二者非自然皆出不容易心
為身之主志者氣之帥沈珠於深淵養自巳天地
　　病中吟
堯夫三月病憂損洛陽人非止交朋意都如骨肉親薦
醫心懇切求藥意慇懃安得如前日登門謝此恩
　　重病吟
安樂五十年一旦感重疾仍在盛夏中伏枕幾百日砭
灸與藥餌百療効無一以命聴于天於心何所失
　　天人吟
天生此身人力寄人力盡兮天數至天人相去不毫芒
若有毫芒却成二
　　疾革吟
有命更危亦不死無命極醫亦無効唯將以命聴於天
此外誰能閒計較
　　聴天吟
上天生我上天死我一聴於天有何不可
　　得一吟
天自得一天無既我一自天而後至唯天與一無兩般
我亦何嘗與天異
　　答客問病
世上重黄金伊予獨喜吟死生都一致利害漫相尋湯
劑功非淺膏肓疾已深然而猶灼艾用慰友朋心
　　病亟吟
生於太平世長于太平世老于太平世死于太平世客
問年幾何六十有七嵗俯仰天地間浩然無所愧
　
　
　
　
　
　
　擊壤集巻十九
欽定四庫全書
　擊壤集巻二十　　　　　　宋　邵雍　撰
　　首尾吟一百三十五首
堯夫非是愛吟詩為見聖賢興有時日月星辰堯則了
江河淮濟禹平之皇王帝霸經褒貶雪月風花未品題
豈謂古人無闕典堯夫非是愛吟詩
堯夫非是愛吟詩安樂􁨀中坐看時一氣旋回無少息
兩儀覆幬未嘗私四時更革互為主百物新陳爭效竒
享了許多家樂事堯夫非是愛吟詩
堯夫非是愛吟詩安樂􁨀中得意時志快不須求事顯
書成當自有人知林泉且作酬心物風月聊充藉手資
多少寛平好田地堯夫非是愛吟詩
堯夫非是愛吟詩安樂􁨀中半醉時因月因花因興詠
代書代簡代行移池中既有雙魚躍天際寧無一鴈飛
無限交親在南北堯夫非是愛吟詩
堯夫非是愛吟詩詩是堯夫可愛時寳鑑造形難著髮
鸞刀迎刃豈容絲風埃若不來侵路塵土何由得上衣
欲論誠明是難事堯夫非是愛吟詩
堯夫非是愛吟詩為見興衰各有時天地全功須發露
朝廷盛美在施為便都黙黙柰何見若不云云那得知
事在目前人不慮堯夫非是愛吟詩
堯夫非是愛吟詩詩是堯夫不寐時咀茹蘭薫宜有主
恢張風雅更為誰三千來首收清月二十餘年撚白髭
了却許多閒職分堯夫非是愛吟詩
堯夫非是愛吟詩詩到忘言是盡時雖則借言通要妙
又須從物見幾微羮因不和方知淡樂為無聲始識希
多少風花待除改堯夫非是愛吟詩
堯夫非是愛吟詩雖老精神未耗時水竹清閒先據了
鶯花富貴又兼之梧桐月向懐中照楊栁風來面上吹
被有許多閒捧擁堯夫非是愛吟詩
堯夫非是愛吟詩詩是天津竚立時有意水聲千古在
無情山色四邊圍孤鴻逺入晴烟去雙鷺斜穿禁栁飛
景物不妨閒自適堯夫非是愛吟詩
堯夫非是愛吟詩詩是天津再住時積翠鶯花供秀潤
上陽風月助新竒鳳凰樓觀雲中看道徳園林枕上窺
不負太平吟笑事堯夫非是愛吟詩
堯夫非是愛吟詩詩是堯夫漸老時毎用風騷觀物體
却因言語漏天機林間車馬自稀到塵外盃觴不浪飛
六十一年無事客堯夫非是愛吟詩
堯夫非是愛吟詩詩是堯夫忠恕時無限物情閒處見
諸般藥性病來知暗於成事事必敗失在知人人必欺
家國與身同一體堯夫非是愛吟詩
堯夫非是愛吟詩詩是堯夫黙識時初有意時如父子
到無情處類澠淄眼前成敗尚不見天下安危那得知
始信知人是難事堯夫非是愛吟詩
堯夫非是愛吟詩詩是堯夫知幸時日未出前朝象帝
天纔春處謁庖犧三盃五盃自勸酒一局兩局無爭棊
韶濩不知何似樂堯夫非是愛吟時
堯夫非是愛吟詩詩是堯夫自勵時適道全由就師學
出塵須是稟天資好賢只恐知人晚樂善惟憂見事遲
多謝友朋常見教堯夫非是愛吟詩
堯夫非是愛吟詩詩是堯夫得意時正得意時常起舞
到麾毫處輒能飛南溟萬里鵬初舉遼海千年鶴乍歸
豈止一詩而巳矣堯夫非是愛吟詩
堯夫非是愛吟詩詩是堯夫可歎時固有命焉剛不信
是無天也果能欺才髙正被聰明使身貴方為利害移
無計柰何春又老堯夫非是愛吟詩
堯夫非是愛吟詩詩是堯夫筆逸時蒼海有神搜鯨鯢
陸沈無水藏蛟螭岌嶪五千仞華嶽汪洋十萬頃黄陂
都與收來入近題堯夫非是愛吟詩
堯夫非是愛吟詩詩是堯夫出入時春初暖兮日遲遲
秋初涼兮雲微㣲輕風動垂栁依依細雨過芳草萋萋
林下小車遊未歸堯夫非是愛吟詩
堯夫非是愛吟詩詩是堯夫試硯時玉未琢前猶索辨
金經煅後更何疑當時掉臂人皆笑今日揺頭誰不知
天外鳳凰飛處别堯夫非是愛吟詩
堯夫非是愛吟詩詩是堯夫試筆時以至死生猶處了
自餘榮辱可知之適居堂上行堂上或在水湄言水湄
不止省心兼省力堯夫非是愛吟詩
堯夫非是愛吟詩詩是堯夫試墨時十室邑中須有信
三人行處豈無師謀謨不講還疎畧思慮傷多又忸怩
機㑹失時尋不得堯夫非是愛吟詩
堯夫非是愛吟詩詩是堯夫語道時天聴雖髙只㱔子
人情相去没多兒無聲無臭儘休也不忮不求還得之
雖有丹青難得狀堯夫非是愛吟詩
堯夫非是愛吟詩詩是堯夫語物時物盛物衰隨氣候
人榮人瘁逐推移天邊新月有時待水上落花何處追
皆是世間常事耳堯夫非是愛吟詩
堯夫非是愛吟詩詩是堯夫語事時天若可升非待勸
神如無驗不須祈人當堂上易施設事過面前難改移
世盛世衰非一日堯夫非是愛吟詩
堯夫非是愛吟詩詩是堯夫登閣時往事千年徒𣺌􁝏
斜陽一片漫光輝伊川洛川水似線太室少室峰如錐
爭者從來是閒氣堯夫非是愛吟詩
堯夫非是愛吟詩詩是堯夫隠几時尺寸光隂須愛惜
分毫頭角莫矜馳酒因勸客小盞飲句到驚人大筆麾
無入何嘗不自得堯夫非是愛吟詩
堯夫非是愛吟詩詩是堯夫詠史時曠古苐成千覺夢
中原都入一枰棋唐虞玉帛煙光紫湯武干戈草色萋
觀古事多今可見堯夫非是愛吟詩
堯夫非是愛吟詩詩是堯夫對酒時處世雖無一分善
行身誤有四方知大凡觀物須生意既若成章必見辭
詩者志之所之也堯夫非是愛吟詩
堯夫非是愛吟詩詩是堯夫半老時肥遯雖無潤屋物
勞謙却有克家兒筋骸幸且粗康健談笑不妨閒滑稽
六十二年無事客堯夫非是愛吟詩
堯夫非是愛吟詩詩是堯夫自笑時閒散何嘗逺人事
語言時復洩天機至㣲勲業有難立儘大功名或易為
成敗一歸思慮外堯夫非是愛吟詩
堯夫非是愛吟詩詩是堯夫讓僕時止㑹揺頭道又錯
柰何轉脚復為非比圖為家効功力更却與物生瑕疵
失在知人不無過堯夫非是愛吟詩
堯夫非是愛吟詩詩是堯夫可歎時大器晚成當自重
小人難養又何疑既無一日九遷則安有終朝三禠之
若向槿花求逺到堯夫非是愛吟詩
堯夫非是愛吟詩詩是堯夫樂事時慷慨丈夫無後悔
分明男子有前知在尋常時觀執守當倉卒處看施為
善事没身而巳矣堯夫非是愛吟詩
堯夫非是愛吟詩詩是堯夫自喜時名在士人當盛世
生於中國作男兒良辰美景忍虚廢驟雨飄風無定期
過此焉能事追悔堯夫非是愛吟詩
堯夫非是愛吟詩詩是堯夫喜老時好話説時常愈疾
善人逢處毎忘機此心是物難為動其志唯天然後知
詩是堯夫分付處堯夫非是愛吟詩
堯夫非是愛吟詩詩是堯夫贊仲尼大事既去止可歎
皇綱巳墜如何追由兹春秋無義戰所以定哀多微辭
絶筆獲麟之一句堯夫非是愛吟詩
堯夫非是愛吟詩詩是堯夫自在時何處不行芳草地
誰家不望小車兒花枝好處安詳折酒盞滿時撋就持
閒氣虚名都忘了堯夫非是愛吟詩
堯夫非是愛吟詩詩是堯夫自負時暖日纔從桃李過
涼風又向芰荷吹月華正似金波溜雪片還如栁絮飛
此樂太平然後見堯夫非是愛吟詩
堯夫非是愛吟詩詩是堯夫自得時風露清時收翠潤
山川秀處摘新竒揄揚物性多存體拂掠人情薄用辭
遺味正宜涵泳處堯夫非是愛吟詩
堯夫非是愛吟詩詩是堯夫黙坐時天意教閒須有謂
人心剛動似無知煙輕栁葉眉閒皺露重花枝淚靜垂
應恨堯夫無一語堯夫非是愛吟詩
堯夫非是愛吟詩詩是堯夫晚望時恰見花開更花謝
纔聞春至又春歸流鶯啼處春猶在杜宇來時花巳飛
春至花開春去謝堯夫非是愛吟詩
堯夫非是愛吟詩詩是堯夫春出時一㸃兩㸃小雨過
三聲五聲流鶯啼盃深似錦花間醉車穩如茵草上歸
更在太平無事日堯夫非是愛吟詩
堯夫非是愛吟詩詩是堯夫入夏時醪酒竹間留客飲
清風水畔向人吹嬋娟月色滿軒檻菡萏花香盈袖衣
樂莫樂于無事樂堯夫非是愛吟詩
堯夫非是愛吟詩詩是堯夫秋出時樓上清風猶足喜
水邊芳草未全衰纔涼便可停新酒薄暮初能著夾衣
都没人間浪憂事堯夫非是愛吟詩
堯夫非是愛吟詩詩是堯夫自喜時不用虛名矜智數
且無閒氣撓心脾酒佳驀地泛一􁀙花好有時簪兩枝
更縱無人訝狂怪堯夫非是愛吟詩
堯夫非是愛吟詩詩是堯夫確論時若以後時為失計
必將先手作知幾三千賔客成何夢百二山河付阿誰
弄巧既多翻作拙堯夫非是愛吟詩
堯夫非是愛吟詩詩是堯夫㑹計時進退雲山為主判
陶鎔水竹是兼司鶯花舊管三千首風月初收二百題
嵗暮又須行考課堯夫非是愛吟詩
堯夫非是愛吟詩詩是堯夫覺老時不動巳求如孟子
無言又欲學宣尼能知同道道亦得始信先天天弗違
六十三年無事客堯夫非是愛吟詩
堯夫非是愛吟詩詩是堯夫贊易時火在内而刑寡妻
風行外而令庶黎老成人為福之基騃孺子為禍之梯
此理昭然多不知堯夫非是愛吟詩
堯夫非是愛吟詩詩是堯夫記所思少日過從都似夢
老年光景只如飛快心事固難强覔到手物如何不為
欲俟河清人夀幾堯夫非是愛吟詩
堯夫非是愛吟詩詩是堯夫重惜時萬里焦勞無所訴
九重深邃莫能知二年斯得誠為晚七日言誅未是遲
本固邦寧王道在堯夫非是愛吟詩
堯夫非是愛吟詩詩是堯夫髣髴時寫字吟詩為潤色
通經達道是鎡基經綸亦可為餘事性命方能盡所為
可謂一生男子事堯夫非是愛吟詩
堯夫非是愛吟詩詩是堯夫拍手時此路清閒都屬我
這般歡喜更饒誰將何勢力為憑藉著甚言辭與指揮
遷怒飾非何更有堯夫非是愛吟詩
堯夫非是愛吟詩詩是堯夫試手時善死自明非不死
有知誰道勝無知楊朱眼淚惟能泣宋玉心胷只解悲
為報西風漫相侮堯夫非是愛吟詩
堯夫非是愛吟詩詩是堯夫憶昔時天下只知才可處
人間不信事難為眼觀秋水斜陽逺淚灑西風黄葉飛
此意如今都去盡堯夫非是愛吟詩
堯夫非是愛吟詩詩是堯夫相度時合放手時須放手
得開眉處且䦕眉狂情多見好人喜僻性少為他物移
只恨一般言不到堯夫非是愛吟詩
堯夫非是愛吟詩詩是堯夫樂物時天地精英都巳得
鬼神情狀又能知陶真意向辭中見借論言從意外移
始信詩能通造化堯夫非是愛吟詩
堯夫非是愛吟詩詩是堯夫不樂時明月恰圓還却缺
好花纔盛又成衰返魂丹向何人用續命湯於甚處施
天聴雖髙只㱔子堯夫非是愛吟詩
堯夫非是愛吟詩詩是堯夫春盡時有意落花猶去住
無情流水任東西鶯傳信處音聲切燕訴寃時言語低
似此誤人事多少堯夫非是愛吟詩
堯夫非是愛吟詩詩是天津秋盡時見慣不驚新物盛
話長難説故人稀雲疎煙淡山仍逺露冷天髙草已衰
賴有餘樽自斟酌堯夫非是愛吟詩
堯夫非是愛吟詩詩是堯夫代記時官職固難稱太史
文章却欲學宣尼能歸豈謝陶元亮善聴何慙鍾子期
徳若不孤吾道在堯夫非是愛吟詩
堯夫非是愛吟詩詩是堯夫曠望時一片園林擁京國
幾層樓觀犯雲霓朝昏天氣屢變易今古人情旋合離
欲問逺山惟歛黛堯夫非是愛吟詩
堯夫非是愛吟詩詩是閒觀蔬圃時暖地春初纔欝欝
宿根秋末却披披韭葱蒜薤青遮隴蕷芋薑蘘綠滿畦
時到皆能弄精彩堯夫非是愛吟詩
堯夫非是愛吟詩詩是堯夫窮理時語愛何嘗過父子
講和曽未若夫妻恩多意思翻成恨歡極情懐却似悲
何事人間不如此堯夫非是愛吟詩
堯夫非是愛吟詩詩是堯夫重惜時西晉浮誇時可歎
南梁崇尚事堪悲仲尼豈欲輕辭魯孟子何嘗便去齊
儀鳳不來人老去堯夫非是愛吟詩
堯夫非是愛吟詩詩是堯夫自足時開口笑多無若我
同心言少更為誰田園管勾憑諸子樽俎安排仰老妻
不信人間有憂事堯夫非是愛吟詩
堯夫非是愛吟詩詩是堯夫獨酌時一盞兩盞至三盞
五題七題或十題只知人事是太古不信我身非伏羲
為幸居多宜自樂堯夫非是愛吟詩
堯夫非是愛吟詩詩是堯夫切慮時千世萬世所遭遇
聖人賢人曽施為當初何故盡有説在後可能都没辭
事既不同時又異堯夫非是愛吟詩
堯夫非是愛吟詩詩是堯夫强少時笻杖黎杖到手拄
南園北園隨意之酒醺不怕暖生面花好儘教香惹衣
六十四年無事客堯夫非是愛吟詩
堯夫非是愛吟詩詩是堯夫自顧時若有意時非語話
都無情處是肝脾方將憂巳到未到何暇責人知不知
因喜聖賢用心逺堯夫非是愛吟詩
堯夫非是愛吟詩詩是堯夫自得時巳把樂為心事業
更將安作道樞機未來身上休思念既入手中須指揮
迎刃何煩多顧慮堯夫非是愛吟詩
堯夫非是愛吟詩詩是堯夫鑑誡時意淺不知多則惑
心靈須識動之微行凶既有人誅戮心善豈無天保持
讀易不惟明禍福堯夫非是愛吟詩
堯夫非是愛吟詩詩是堯夫贊易時八卦小成皆有主
三才大備畧無遺隂陽消長既未巳動靜吉凶那不知
為見至神功效逺堯夫非是愛吟詩
堯夫非是愛吟詩詩是堯夫贊易時大道備人皆有謂
上天生物固無私雖知同道道亦得未若先天天弗違
過此聖人猶不語堯夫非是愛吟詩
堯夫非是愛吟詩詩是堯夫十月時寒日無光天色逺
隂雲不動栁絲垂園林葉盡鳥未散道路風多人更稀
滿目時光口難道堯夫非是愛吟詩
堯夫非是愛吟詩詩是堯夫可愛時已著意時仍著意
未加辭處與加辭物皆有理我何者天且不言人代之
代了天工無限説堯夫非是愛吟詩
堯夫非是愛吟詩詩是堯夫不著棊大智大謀難忘設
小機小數肯輕為泥沙用處寧無惜螻蟻驅時忍更窺
天下也宜留一路堯夫非是愛吟詩
堯夫非是愛吟詩詩是堯夫歡喜時歡喜焉能便休得
語言須且畧形之胷中所有事既說天下固無人數殊
更不防閑尋罅漏堯夫非是愛吟詩
堯夫非是愛吟詩詩是堯夫先見時直在胷中貧亦樂
屈於人下貴奚為誰何藥可醫無病多少金能買不疑
遲老更逢春不老堯夫非是愛吟詩
堯夫非是愛吟詩詩是堯夫不忍時戾氣中人為疾病
和風養物號清微世情非利莫能動士節待窮然後知
尚口乃窮非我事堯夫非是愛吟詩
堯夫非是愛吟詩詩是堯夫恨月時見説天長在甚處
照教人老待奚為嬋娟東面才如鑑屈曲西邊却皺眉
由此遂多悲與喜堯夫非是愛吟詩
堯夫非是愛吟詩詩是堯夫愛月時松上見時偏淡潔
懐中照處特光輝何如亭午更休轉不柰才圓又却虧
青女素娥應有恨堯夫非是愛吟詩
堯夫非是愛吟詩詩是堯夫中夜時擁被不眠還展轉
披衣却坐忽尋思死生有命尚能處道徳由人却不知
須是安之以無事堯夫非是愛吟詩
堯夫非是愛吟詩詩是堯夫訪友時青眼主人偶不在
白頭老叟還空歸幾家大第横斜照一片殘春啼子規
獨往獨來還獨坐堯夫非是愛吟詩
堯夫非是愛吟詩詩是堯夫信脚時髙祖宅前花似錦
魏王堤畔栁如絲因閒看水行來逺就便逰園歸去遲
毎遇好風還眷眷堯夫非是愛吟詩
堯夫非是愛吟詩詩是堯夫忖度時先見固能無後悔
至誠方始有前知巳之欲處人須欲心可欺時天可欺
只被世人難易地堯夫非是愛吟詩
堯夫非是愛吟詩詩是堯夫揮麈時毎見賔朋須欵曲
更和言語不思惟方將與物同休戚何暇共人爭是非
天地與人同一體堯夫非是愛吟詩
堯夫非是愛吟詩詩是堯夫恣縱時在世上官雖不做
出人間事却能知待天春暖秋涼日是我東逰西泛時
多少寛平好田地堯夫非是愛吟詩
堯夫非是愛吟詩詩是堯夫服老時簡尺每稱林下士
過從或著道家衣須將賢傑同星漢直把身心比鹿麋
六十五年無事客堯夫非是愛吟詩
堯夫非是愛吟詩詩是堯夫睡覺時夢後舊歡初髣髴
酒醒前事略依稀任經生死心無異雖隔江湖路不迷
因向此中觀至理堯夫非是愛吟詩
堯夫非是愛吟詩詩是堯夫注思時事少全由心意足
病多休道藥難醫情當少日須思老志在安時莫忘危
天道分明人自昧堯夫非是愛吟詩
堯夫非是愛吟詩詩是堯夫行巳時政在我時心必盡
事闗人處力難為人如負我我何預我若辜人人有詞
就責莫如躬自厚堯夫非是愛吟詩
堯夫非是愛吟詩詩是堯夫自省時義若不為無勇也
幸如有過必知之面前地惡猶能掃心上田荒何所欺
從諌如流是難事堯夫非是愛吟詩
堯夫非是愛吟詩詩是堯夫盡性時若聖與仁雖不敢
樂天知命又何疑恢恢志意方閒暇綽綽情懐正坦夷
心逸日休難狀處堯夫非是愛吟詩
堯夫非是愛吟詩詩是堯夫用畜時史籍始終明治亂
經書表裏見安危庖犧可作三才主孔子當為萬世師
不止前言與往行堯夫非是愛吟詩
堯夫非是愛吟詩詩是堯夫出入時草軟沙平月陂下
雲輕日淡上陽西花深栁暗銅駝陌風暖鶯嬌金谷堤
盡是堯夫行樂處堯夫非是愛吟詩
堯夫非是愛吟詩詩看春秋後語時七國縱横如破的
九州呑吐若枰棊君臣自作逋逃主將相無非市井兒
篆入草書猶不誤堯夫非是愛吟詩
堯夫非是愛吟詩詩是堯夫晚步時信意遂過髙祖宅
因行更上魏王堤設如終久全無託何似當初都不知
料得鬼神知此意堯夫非是愛吟詩
堯夫非是愛吟詩詩是堯夫處困時事體極時觀道妙
人情盡處看天機孝慈親和未必見松栢嵗寒然後知
匪石未聞心可轉堯夫非是愛吟詩
堯夫非是愛吟詩詩是堯夫處否時信道而行安有悔
樂天之外更何疑受疑始見周公旦經阨方明孔仲尼
大聖大神猶不免堯夫非是愛吟詩
堯夫非是愛吟詩詩是堯夫無柰時眼下見榮還見辱
心中疑是又疑非上陽宫殿空遺堵金谷園林但落暉
天若有言人可問堯夫非是愛吟詩
堯夫非是愛吟詩詩是堯夫擲筆時事體順時為物理
人情安處是天機堅如金石猶能動靈若鬼神何可欺
此外更無言語道堯夫非是愛吟詩
堯夫非是愛吟詩詩是堯夫自詫時許大天時猶可測
㱔兒人事豈難知崑崗美玉人難識滄海明珠世莫窺
由是堯夫聊自詫堯夫非是愛吟詩
堯夫非是愛吟詩詩是堯夫慎獨時人夀百年無以過
心逰萬仭待何為為謀須求心無愧作事莫幸人不知
誠盡鬼神猶且懼堯夫非是愛吟詩
堯夫非是愛吟詩詩是堯夫慎與時初作事時分可否
始親人處定安危殊鄉忠信同思善異世奸邪共喜私
豈待較量然後見堯夫非是愛吟詩
堯夫非是愛吟詩詩是堯夫樂事時天道虧盈如橐籥
聖人言語似蓍龜光隂去後繩難繫筋力衰時藥不醫
莫把閒愁伴殘照堯夫非是愛吟詩
堯夫非是愛吟詩詩是堯夫重惜時爭向偽時須便信
柰何真處却生疑既稱有客告曽子豈為無人毁仲尼
父子君臣獨未免堯夫非是愛吟詩
堯夫非是愛吟詩詩是堯夫掩巻時時過猶能用歸妹
物傷長懼入明夷夏商盛日何由見唐漢衰年爭忍思
畎畆不忘天下處堯夫非是愛吟詩
堯夫非是愛吟詩詩是堯夫愛物時曉事情懐須洒落
出塵言語必新竒山川秀拔寧無孕天地精英自有歸
粹氣始能生粹物堯夫非是愛吟詩
堯夫非是愛吟詩詩是堯夫黙識時日月既來還却往
園林纔盛又成衰登山髙下雖然見臨水淺深那不知
世上髙深事無限堯夫非是愛吟詩
堯夫非是愛吟詩詩是堯夫自試時事體待諳然後信
人情非久莫能知同霑雨露蒿萊質獨出雪霜松柏姿
見慣不如身厯過堯夫非是愛吟詩
堯夫非是愛吟詩詩是堯夫可歎時只被人間多用詐
遂令天下盡生疑樽前(一云/唐虞)揖讓三盃酒坐上(一云/湯武)交
爭一局棊大小不同而已矣堯夫非是愛吟詩
堯夫非是愛吟詩詩是堯夫凭式時亂法柰何非獨古
措刑安得見於兹當時既有少正夘今日寧無孔仲尼
時世不同人一也堯夫非是愛吟詩
堯夫非是愛吟詩詩是堯夫自信時必欲全然無後悔
直須曉了有前知言忠能盡巳所有事善任他人致疑
外物從來自難必堯夫非是愛吟詩
堯夫非是愛吟詩詩是堯夫無必時或讓或爭時既徃
相因相革事難齊羲軒堯舜前規矩湯武桓文舊範圍
一筆冩成還抹了堯夫非是愛吟詩
堯夫非是愛吟詩詩是堯夫何所為睡思動時親甕牖
幽情發處旁盆池尋芳更用小車去得句仍將大筆麾
餘事不妨閒潤色堯夫非是愛吟詩
堯夫非是愛吟詩詩是堯夫詫老時金玉過從舊朋友
糟糠歡喜老夫妻瓦燒酒盞連醅飲紙畫棊盤就地圍
六十六年無事客堯夫非是愛吟詩
堯夫非是愛吟詩詩是堯夫樂靜時藥裏君臣慵㸃對
琴中文武倦更移鼎間龍虎忘看守棊上山河廢指揮
亦恐因而害天性堯夫非是愛吟詩
堯夫非是愛吟詩詩是堯夫談笑時國士待人能盡意
山翁道我㑹開眉盞隨酒量徐徐飲榻逐花隂旋旋移
此樂再尋非易得堯夫非是愛吟詩
堯夫非是愛吟詩詩是堯夫驚駭時暮雨朝雲纔半日
春華秋葉未多時即今世態巳堪歎過此人情更可知
一暑一寒何太急堯夫非是愛吟詩
堯夫非是愛吟詩詩是堯夫自詫時事少事多都在巳
人憂人喜更由誰壺中日月明長在洞裏乾坤春不歸
誰道光隂如過隙堯夫非是愛吟詩
堯夫非是愛吟詩詩是堯夫疎散時早是小詩無檢束
那堪大字更狂迷既貪李杜精神好又愛歐王格韻竒
餘事不妨閒戲弄堯夫非是愛吟詩
堯夫非是愛吟詩詩是堯夫語事時舉動苟能循義理
辨明安用致言辭艱難圖處費心力容易來時省指揮
欲蓋而彰事多矣堯夫非是愛吟詩
堯夫非是愛吟詩詩是堯夫得意時物向物中觀要妙
人於人上看幾微物中要妙眼前見人上幾微心裏知
且是有金無處買堯夫非是愛吟詩
堯夫非是愛吟詩詩是堯夫不强時事到强為須涉跡
人能知止是先機面前自有好田地天下豈無平路岥
省力事多人不做堯夫非是愛吟詩
堯夫非是愛吟詩詩是堯夫得意時這意著何言語道
此情惟用喜歡追仙家氣象閒中見真宰功夫靜處知
不必深山更深處堯夫非是愛吟詩
堯夫非是愛吟詩詩是堯夫喜老時明著衣冠為士子
髙談仁義作男兒敢於世上明開眼肯向人間浪皺眉
六十七年無事客堯夫非是愛吟詩
堯夫非是愛吟詩詩是堯夫難老時齒暮乍逢新嵗月
眼明初見舊親知歡情此去未伏減飲量近來差覺低
六十七年無事客堯夫非是愛吟詩
堯夫非是愛吟詩詩是堯夫慎動時枉道干名名亦失
拂民從欲欲還隳號為賢者能從善名曰小人能飾非
大佞似忠非易辨堯夫非是愛吟詩
堯夫非是愛吟詩詩是堯夫有激時留在胷中防作恨
發于詞上恐成疵芝蘭見處須收採金玉逢時莫棄遺
到此堯夫常自賀堯夫非是愛吟詩
堯夫非是愛吟詩詩是堯夫有愧時空受半來天下拜
却無㱔子自家為心能盡處我自慰力不周時人亦知
只恨一般言未得堯夫非是愛吟詩
堯夫非是愛吟詩詩是堯夫詫劒時當煅煉時分勁節
到磨礱處發光輝長蛇封豕休撩亂狡兔妖狐莫陸離
此器養來年嵗久堯夫非是愛吟詩
　　　光和堯夫首尾吟
　堯夫非是愛吟詩安樂􁨀中無所為古道白頭無處
　用今時青眼幾人知嵩山洛水長相見秋月春風不
　失期筋力雖衰才思壯遞年比較未嘗虧
　　　顥和
　先生非是愛吟詩為要形容至樂時醉裏乾坤都寓
　物閒來風月更輸誰死生有命人何預消長隨時我
　不悲直對希夷無事處先生非是愛吟詩
　　　弼觀罷走筆書後巻
　黎民於變是堯時便字堯夫徳可知更覽新詩名擊
　壤先生全道畧無遺
集外詩
　　過比干墓
精誠皎於日發出為忠辭方寸巳盡破獨夫猶不知髙
墳臨大道老木無柔枝千古存遺像翻為諂子嗤
　　自遣
讀書忘嵗月人競笑蹉跎但得甘㫖足寧辭辛苦多龍
泉去鋩刃蝸角亦風波知我為親老不知將謂何
　　共城十吟小序
予家有園數十畆皆桃李梨杏之類在衛之西郊自始
營十餘載矣未嘗熟觀花之䦕屬以男子之常事也去
年冬㑹病歸自京師至今年春始偶花之繁茂復悼身
之窮處故有春郊詩一什雖不合於雅焉抑亦導於情
耳慶厯丁亥嵗
　　其一曰春郊閒居
居處雖近郭不欲登城市盡日客不來至夜門猶閉院
靜春正濃牕閒晝復寐誰知藜藿中自有詩書味
　　其二曰春郊閒步
病起復驚春攜笻看野新水邊逢釣者壠上見耕人訪
彼形容苦酬予家業貧自慙功濟力未得遂生民
　　其三曰春郊芳草
春風必有刀離腸被君斷春風既無刀芳草何人剪腸
斷不復接草剪益還生誰人有芳酒為我髙歌傾
　　其四曰春郊花開
桃李正芬敷花繁覆敝廬亂香尋密牖碎影下前除靜
遶晝眠後輕攀春醉餘縱然觀盡日誰敢罪狂疎
　　其五曰春郊寒食
郭外花亦繁不謂繁華失幸非在郭中不見繁華物不
寒不暖天半隂半晴日花外鞦韆鳴月隔鞦韆出
　　其六曰春郊晚望
風暖囀鳴禽天低薄薄隂煙容凝壠曲雨意弄河心栁
隔髙城逺花藏舊縣深獨憐身卧病猶許後春尋
　　其七曰春郊雨中
九野散漫漫連昏鳥道間坐中迷逺樹門外失前山襏
襫耕夫喜幈幪居者閒騷人正凝黯天際意初還
　　其八曰春郊雨後
雨歇蕩餘春天光露太真茵鋪芳草軟錦濯爛花新風
觸鶯簧健烟舒栁帶勻如何當此景閒卧度昌辰
　　其九曰春郊舊酒
花開風雨後忍病欲消磨未是疎狂極其如困頓何梁
間新燕亂天外去鴻多摠是灰心事㝠焉晝午過
　　其十曰春郊花落
春暮多風雨離披滿後園曉餘殘片擁晴外亂紅翻香
徑難留裛嬌心絶弄繁成蹊是桃李狼籍尚無言
　　寄楊軒
淇水清且泚泉源發吾地流到君家時盡是思君意
　
　
　擊壤集巻二十
　康節先生伊川擊壤集後序
聖人不作而士溺於成俗忽不自知日入於卑近有能
奮然拔起追古人於數千百年之上獨與之為徒者傳
所謂豪傑之士康節先生是巳先生之學以先天地為
宗以皇極經世為業揭而為圖萃而成書其論世尚友
乃直以堯舜之事而為之師其發為文章者蓋特先生
之遺餘至其形於詠歌聲而成詩者則又其文章之餘
皆徳人之言鬱於中而著於外故其所摭者近而所托
者逺為體小而推類大其始感發於性情之間乃若自
幸生天下無事饑而食寒而衣不知帝力之何有於我
陶然有以自樂而其極乃蘄於身堯舜之民而寄意於
唐虞之際此先生所以自名其集曰擊壤也余嘗讀阮
籍陶潛詩愛其平易渾厚氣全而致逺二人之學固非
先生比然皆志趣髙邈不為時俗所汩没事物所侵亂
其胷中所守者完且固則其為詩不類於繩削而自工
又况於正聲大雅之什不為陶阮者乎先生其狀退然
其氣和與人不為崖異初若可親既而莫不起敬終以
屈服豈所謂徳全之人哉其詩如璞玉如良金温粹精
明而不見其廉隅鋒穎如其為人渾渾浩浩簡易較直
薫蒸太和不名一體足以想見乎堯舜之時其行巳立
言若使遭遇其時攄發其藴則雖致其君為堯舜疑不
難而道不小行人不易知故蓽門環堵卒老於伊洛之
間而行誼信天下名聲動京師朝廷始以為試將作監
主簿既又為潁州團練推官而以疾辭不起巳而道益
尊稱益顯賢士大夫徃來過洛者必造其廬居守河南
尹而天下莫不親禮之願見其顔色聆其語言四方英
才好學之士皆願質疑請益而受業焉其殁也守臣以
為言詔贈秘書省著作郎加賻粟帛久之韓獻肅公守
洛又為之請諡於朝奏下太常賜諡康節蓋自本朝有
天下百四十年間隠逸處士名行始卒完具無玷缺而
朝廷旌命及存殁賻恤贈諡無一或闕愈久而愈光者
先生一人而已恕嘗從先生學而奉親從仕南北未之
卒業然於講聞其文章而次第其本末則或能之其子
伯温裒類先生之詩凡若干篇先生固嘗自為序矣又
屬恕以系其後義可辭乎元祐六年辛未夏六月甲子
十有三日原武邢恕序
