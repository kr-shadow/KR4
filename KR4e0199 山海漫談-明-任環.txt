#+TITLE: 山海漫談-明-任環
#+DATE: 2018-05-12 10:20:13
#+SOURCE: github.com/kanripo/KR4e0199 master 28fd05d8                
欽定四庫全書　　　　　集部六
　山海漫談　　　　　　　别集類五(明/)
　　提要
　　　　(臣/)等謹案山海漫談三巻明任環撰環字應
　　　　乾號復菴長治人嘉靖甲辰進士厯知廣平
　　　　沙河滑縣遷蘇州同知以禦倭功擢按察司
　　　　僉事整飭蘇松二府兵備道山東右㕘政事
　　　　蹟詳明史本傳是集為其鄉人庾璵所刻凡
　　　　文二巻詩詞一巻環禦倭頗著竒蹟當時皆
　　　　以為賞薄不足酧勞其遺集久散佚其子孫
　　　　搜求輯録所得不及十之一仍名曰山海漫
　　　　談從其初也其文既得諸殘燬之餘故有見
　　　　即收不暇銓擇多潦草應酧之作然就其存
　　　　者論之古文皆嶄嶄有筆力且髙簡有法度
　　　　其中如蘇門雙節記重修白雲茅屋記重修
　　　　文廟祭噐記啟明山先生書雖不免㕘襍俗
　　　　格至于送蕭西泉朱蒲西二序徳風亭滑縣
　　　　行館二記與王南崖荅王東臺二書皆絶非
　　　　明人文集以時文為古文者雖置之作者間
　　　　可也詩如槎泛星河秋作客劒横滄海夜談
　　　　兵之類亦間有可觀而冗俗者多則其後人
　　　　編次失于刪汰之過也然環之為人無愧忠
　　　　孝亦不必以韻語䋲之矣乾隆四十二年十
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　山海漫談巻一
　　　　　　　　　　　　　明　任環　撰
　　送蕭西泉之令榮河序
西泉子陟尹榮河將之任揖余而問政焉余惟天下之
生困􁁄極矣而晉為甚其地狹其民窘其賦厚而庸繁
其饑饉洊臻比流冦亟犯其䆒也逃逋相望閭閻為墟
其老弱疲癃存十一於千百則又皆愁嘆悲號於荒村
廢屋之間面其色可蹙額聆其音可涕而泣也西泉令
于兹感于兹将必有大戚於其中者矣其忍不為之所
乎夫朝廷張官置吏而慎守令謂其於民有父母之責
者也守令有父母之責則郡邑之民皆其子也今夫人
之於子疾痛疴癢靡弗相關至於百姓則漠然而不之
顧又其甚則或有不可談者是何愛民不若愛子謀國
不若謀身哉有達於此者可以言政矣西泉少以孝謹
聞於鄉尉滑之四年視駉有成績與之語訥訥若不出
諸口考其政闇然不事表暴而蔚有口碑在滑也夫求
忠臣於孝子之門吾知其不負吾君矣焉有功加於禽
獸而恩不及於百姓者乎以佐滑者而令之榮恢恢乎
其有餘地矣是役也蘇晉鄙之民而康之使逋者來愁
者歌上有頼而下有庇将不在兹乎異日紀循良報天
子登崇階樹偉業必吾西泉子也吾於西泉有同官之
雅重其行且幸吾晉之得人也因其請而樂告之如此
云
　　送朱蒲西之平遥三尹序
滑䑓朱蒲西拜平遥簿若有慮心請余而求釋焉余曰
慮者何也蒲西曰吾聞兹邑地瘠而近邊民悍而喜訟
且簿小而事煩督之者衆而動若有礙也余曰君知慮
哉遥民之惠也然余請破君之慮慮君之不慮可乎今
夫朝廷懸爵祿以馭天下之士不欲其綏民而理國耶
然民之於官國之於家分異心同勢殊機一爾聞君事
母孝撫弟見成立於前業有光其所以教家者彰彰爾
矣推其心而達於政其於平遥裕如也奚其慮故地不
慮瘠而政慮不腴邊不慮近而偹慮不素民不慮悍而
使慮不體訟不慮健而聼慮不公簿不慮卑而職慮不
盡事不慮煩而處慮不要督不慮衆而感慮不誠也君
之事上也其以孝基之使下也而以慈廣之身其地而
察其心其慮國事眞若家事焉則上将愛君如子而下
亦戴君如父母矣君之慮寧不及此哉抑又見今之拜
官者於名邦則澤難施而人望之也重於下邑則恩易
及而人責之也輕平遥之政有飢渴之望無覬覦之虞
者也存此心而不失蒲西自此升矣将為君喜而反以
為慮耶蒲西灑然為間曰得之矣遂書以為贈
　　蘇門雙節序
常節婦者蘇願菴之遺室李節婦者蘇介菴之遺室也
兩菴悉予之亡友而介菴者又予兒之婦翁也兩菴俱
業舉子有聲於庠嘗以秋戰之北苦讀一室而介菴又
杜門不出以自勵焉嘉靖甲辰伯仲相繼而卒時二節
之年俱在三十下各欲以身殉其夫觧者曰爾自靖則
得矣然虚舅姑之養者不孝棄人之孤者不慈不孝不
慈何以見死者二節翻然曰是誠在我而以孝謹事其
姑而以義方畜其子而以丹心苦節慰其亡人於㝠㝠
之中而不少懈盖十餘年來如聨珠合璧寳櫝深藏如
老竹蒼松孤崖並秀常之子近遊庠李之子亦復森然
頭角矣觀風者亷其風而重之扁其門曰雙節斯固來
稱情之譽髙不朽之事者也鳴呼天之造物也淵乎其
深哉始吾兩友之亡也孰不曰有志者不必成也而且
尤天道之無知也自今觀之屈其身也信其婦也嗇其
夀也昌其子也奪之彼也償之此也天於有志之士何
嘗不厚也然猶未也機聲斷而真儒出荻管畫而相才
見熊膽含而家聲振彼二三節婦固所以成君子之光
而三氏之子又能世其母徳之盛者也斯舉也吾為二
節重而且不能不厚望於二節之子云
　　重修徳風亭記
徳風亭創自唐時李别駕屹立於上黨署後之崇䑓葢
巍然西晉之大觀也嗣唐以來代有興作而本朝則自
𢎞治間知州馬公而後無聞焉亭之敝也乆矣嘉靖丁
未夏右川孫公來守是郡再期而政化大行上下信恱
乃於暇日起此亭之敝而新之且廣其䑓而固以磚於
亭之東西兩隅復構二亭焉左曰我闥右曰大觀左則
公之自命而右則侍御漳野李先生之命也工始於己
酉七月訖於八月鏹不告費民不知勞動惟厥時事成
而不廹君子謂斯亭之役也有禮哉而或有問於予者
曰興廢政乎予曰然將觀逰乎予曰否葢君子必先見
天下之隠而後有先天下之憂必先大天下之心而後
足善天下之政是故登斯亭也俯覧旁燭若盡寰宇則
凢蔀屋窮愁閭閻竊嘆一民一物之不獲其所者入乎
目交乎耳感乎其中将必有大戚於其心者矣故曰見
其隠也先之而有憂焉由是而莅徳風則思善其感坐
我闥則思廣其量對大觀則思普其照其轉愁嘆為謳
歌而使民物各得其所者殆非偶然也故曰大其心也
而政斯善焉是兹亭之立固勤民淑政之資耳豈曰觀
遊云乎哉雖然公亦惟有是心耳葢有是心則有是亭
心因亭見初不因亭而後有是故不必居髙臨下而民
隠自恤也不必莅徳風而鼓舞自神也不必坐我闥而
八荒自囿不必對大觀而天下自照也然而必為之亭
者公豈為後之來者設歟公以為來者之心不相繼風
斯靳矣将使其顧亭之名而思義焉則庶幾上黨之民
可庇永休耳於呼公之所以風潞者其深逺乎哉異日
公秉洪鈞風天下垂青史而風後世又不過自其所以
風潞者推而廣之耳余更秉筆以俟之廼若公歴履之
詳諸政之善則有潞之口碑在及諸公之記已核乎其
寔矣余又何敢喋喋耶時維二府北山李公西瀾張公
通府北泉陳公西園楊公推府許南牛公皆賛公之風
而同庇吾潞者也義得並書以為繼公之後者告云
　　百户孫氏先塋記
是為焦家庄之原百戸孫公之墓也其左右壟所列者
則公之子韜禮及孫英雄勇也公諱隆其先揚之泰州
人父旺從太祖北討有功授揚州衞指揮降陜西狄道
千戸所千戸改山西潞州衛左所百戸卜屯於直𨽻肥
之倉坊堡焉公少負竒氣驍勇不羣及代父職有萬里
撃攘之志正統間從征卒於陣上恤之詔封昭信校尉
韜代卒其子剛㓜禮實公之次子而代之及長而還職
焉剛生吉吉代而生通於公為大宗而所謂英雄勇者
則禮之三子也英生諒洪海聚寳雄生堂鐸景鉞勇生
淵慶鸞果鳯嗣是而下如碑隂所紀者葢振振然皆禮
之後而於公為别系也由勇而上塟於此者其塜六以
從祖也自剛而下卜於屯者其塋三以就桑梓且兹兆
頗隘殆有所不受也堂之子針念此逺於井里而恐其
湮於榛莾也嘗以記命其遺孤庠生登登早卒其弟庠
生雲於余為戚友乃成父兄之志而問記焉余惟古道
日逺反本風㣲世有委墳墓於人西階之下而不恤者
君之父子宅心如此可謂加人一等矣抑余於是而得
數善焉是故以從討者觀其忠以死陣者觀其勇以代
襲者觀其義以還職者觀其信以無忘其先者觀其仁
以善繼父兄之美者觀其孝且弟諸善畢集而子姓之
盛不與焉則孫氏之門其所以致此者固自有道矣竊
願爾來者深鍳前休光於爾祖使丘壟與太行爭髙此
則立記者之深意也反是而自毁孝思殞厥令譽俾爾
墳墓間有慚色豈我之所敢聞
　　滑縣行館記
滑去府二百里許縣官以公至者多假宿琳梵有時盡
為先客主徃徃停驂康衢問僦民舍至則吏人雜處上
下無章余深病之嘉靖辛亥夏白太守張公易元城隙
地建屋一區為行舘焉南面城東西臨道北為生員李
杲氏作堂作吏室作皂房作庖丁所既竣而來居若赴家
然上下裕如也或謂余曰子客耳而奚慮之深余固以
為來者慮而奚必於余哉獨念吾儕號為禄食而尚或
艱於所徃則下乎此者可知矣是故君子之為政居則
令其有家行則令其有旅匹夫俱獲斯已矣僕病未能
也因漫書於此與後之君子共朂云
　　重修白雲茅屋記
雲屋在滑䑓之南堤祭酒宋先生所居之别墅也先生
之歴履行業具在史冊屋乆成墟不可復識正統間司
土者禱雨於此有徵因為龍祠今亦傾圮惟斷碑存焉
嘉靖庚戌夏仁和張公來守魏郡重道憂民為畿輔先
時先生之後有以興復雲屋請於公適環來令滑公謂
環曰興廢令之事耳且先儒之迹與建祠者之意均不
可廢也子盍圖之環受命乃鳩工聚材卜日而並營焉
方畝中分周垣以繚西建雲屋東作龍祠外各為門中
各為堂四楹左右有軒各如其堂之數扁其祠仍舊軒
曰思霑曰作霖雲屋之扁曰文恪草堂軒曰卧雲曰棲
霞始於是年九月己酉越三月告成暇日與客登是祠
仰臨丹霄俯瞰碧潭翛翛乎有凌雲駕空騰百川而潤
九野之意及登草堂覺地逈天髙風清月白先軰典型
儼或如見則又有懐古私淑滌蕩塵襟而適獲我心者
焉嗚呼士君子之於世出處何常惟義之歸是故其息
也不可無所養而其出也不可無所為斯二者皆取諸
𠂻不假諸外然亦必有感而後動如此祠此堂是也後
之登臨此地者其無忘所以大行自淑之心哉又告於
宋氏子孫之業儒者曰爾其克念祖徳紹於前休由憂
違之操而思龍徳之庥俾進為名臣退為善儔是不負
今日之意而此地為不朽矣苟徒視為觀羙而有司者
又因為宴㑹之止則斯役也悖道爾殃民爾豈獨虚太
守公之盛心而秉筆者甚不樂聞有此也
　　師庄鎮重修義勇武安王祠記
王之忠義在當時威靈垂後世而其祠宇徧天下所謂
不戒以孚因義而起者也師庄之祠吾不詳其始其在
至正重修者則殿四楹東西小廊各三楹門如其殿之
楹嘉靖甲辰鎮人郭大儒建危樓三楹於其東擇僧紹
雲捐地二畝給而守之戊申之秋祠遭囘禄大儒曰是
不在我乃協李龍倡居民軰出所有而重修焉殿視其
舊而増宏門視其舊而増髙西樓視其東而増楹像貌
有嚴丹青煥發神足依慿輿衆可仰工始於乙邜二月
訖於戊午三月或有問於余曰祠災數乎曰然神不在
兹乎曰否樓東危木盛斯火矣建西金以制之今而後
其免夫翼拱於中惟其永圖耳不盡其人而窺神者否
也抑王心事如日懸天其視老瞞不啻腐䑕故能參天
地震華夷歴終古而不朽事王者敬王之貌而不心其
心則吾未見其有能享者矣大儒之子庠生克道問記
於余盖不没其親之善而凛乎有畏於王之心故為是
説以記之
　　重修文廟祭器記
上黨孔廟祭有器也創自國初而大偹於馬侯州守之
日嵗乆殘缺主者多因仍之嘉靖丁巳唐山祝公來刺
我邦治民事神純尚孔氏謁廟之始大懼器物放失曰
是非所以報本始尊吾道也維時乃新之陳其帷幄以
崇嚴也修其簠簋以盡慤也偹其百物以致享也戊午
仲春上丁禋祀忠信而行要之以禮君子曰觀於大夫
而致治之道裕如也夫禮有情焉有文焉偹物享者其
文明忠信行者其情深情深而文明徳博而化光矣推
之天下其如視諸掌乎而何有於吾黨二三子其尚由
公制器之意以達公不言而化之心藏器於身待時而
動如公之所以教吾黨者教天下得矣公諱天保號鳳
石起家丁未進士羙政不可殫述兹特其一云
　　止碑書與沙博王南崖
前日以建碑之説相告環力止之而先生未及深信朔
日謁廟見其所謂碑者已横於地矣睨而視之心大不
快夫唐虞以上無碑三代有銘戒要皆自警之詞耳惟
秦漢以後之世率建碑以頌功徳然尚核其寔當其名
皆卓然有可紀述而不徒加災於石也何近世以來殊
異往昔輸錢構屋動輙鐫銘豐石文詞過為稱羙其功
何功其徳何徳且後世功徳之盛又何多於三代以前
之世也耶即今之所謂建碑者非以明倫一堂之修名
宦鄉賢二祠之立乎然堂之修樊振増之二祠之立申
從仁王天經創之彼固沙河之民治沙河之事耳於環
何有哉非其有而有之是謂貪人之功為己私矣不意
有司貪心之不止而顧及於小民之功也是亦不可以
已乎或曰君大夫舉事則必書子亦從政之列也以碑
紀事安足辭環竊以為不然夫舉事必書謂不分其舉
動之羙惡而悉書之以示勸懲以昭來世也今環竊禄
於沙踰年矣豈無可舉之過乎是故衝瘠流移之民而
環不能招撫之碑可書也而不書長途迎送之苦而環
不能調停之碑可書也而不書禮教未興風俗薄惡刁
詞横起賊盗時出而環不能化導而清理之碑可書也
而不書夫畧其所可書者而不書則警戒之道衰而無
可書者反書之則張侈之心盛是此碑之立未必不為
平生之累也况使後之繼至者必將指環之名而議之
曰某也碌碌若此而碑記之則凡可以如環者皆可以
得民之頌矣而遂阻其向上之心則此碑之立不獨累
余而且靳後是可以為訓乎誠使諸生登此堂而知明
其倫進鄉賢而知仰其徳吏兹土者入名宦而知儆其
官則碑雖不立固非缺典其或反是則堂祠之立亦文
具之虚耳吾如碑何哉况擅立之禁國有明條而過情
之譽士所深恥惟照諒而中止之則環方寸之中當為
先生刻感徳之碑也如何如何
　　答張㠠山書
年來奔走黄塵守溟海日惟猿猱對壘魚鼈是見想君
子顔色邈焉神馳欲把手談心以道睽違之苦直是無
由惟於北來縉紳口中聞盛羙日益新又諸䑓騰牘數
鴻猷揄偉績必以兄為稱首則又未嘗不躍然喜杳然
慰也夫勲業基之心術名位定於人品幹濟質之才華
以兄古道純心髙才厚飬即近如取彼渠兇類之拾芥
所以當大投艱聲色不動者氣量固已見於此矣異日
銘鼎鐘垂竹帛以鳴國家之盛而流千載之光者兄也
滑之治行云乎弟不佞不能蚤見預待而使東南震動
邊境且有大憂時九死一生自分骸骨無可收者况有
他望頼諸大夫士實惟我皇之威刋夷首復宇疆雖沿
海近為底清而獸蹄鳥跡所以傷中華之太和者居多
罪恐無門恩叨出格覧報伸舌縮項愧汗浸滛下矣夫
薄功而厚享力小而任重肝腦萬夫而華腴一已是敗
之府而厲之階也所關雖㣲或者弟知免乎哉夫受徳
而不報非忠也臨難而自諉無勇也安危利災知進而
不知退者弟之所不敢出也時事稍寧即當索我於紫
團之巔漳水之滸不然蹈東海塟枯魚以答君父之恩
耳此身之外何有哉曩在邑時穢政種種今思以易之
其道末由因一時之快意可畧也而後世是非之公可
畏也惟君子秉春秋之筆直書其惡不以故人私宥之
使來者得有所考且有所懲則國家幸甚時在上海得
兄書與貴鄉及諸同事者覧觀之弟自幸為大朋之錫
而上令感不遺之情諸同事者又皆恨識荆之難也使
旋謹此奉謝兼伸下悃北眺雲林情何能極伏望加飱
以慰羣情萬萬
　　答王東䑓書
閩晋人豪山斗天下伯仲如公又名邦之所山斗者環
嘗讀其文慕其人以為生幸同時無由促地近於滁水
何意登龍傾盖談心沉酣至教感慰無量來安道中更
辱手書奨借過周誘引偹至公之於人交道之不汚相
愛之以徳真當於古人中求之環何幸而獲此於左右
也夫環未死人也忍情抔土絶裾髙堂多病殘軀有息
槁木真泚顔汗背浸滛四下於長者之前矣顧金革之
命義不敢辭犬馬之愚分宜自盡然而時事之難則又不
敢不預言者夫東南之患何異七年之病哉夫去七年之
病則非三年之艾不可也今之命醫者曰速已之速已
之醫取必於嵗月之逺而無旦夕之効則曰是庸醫也
怒而逐之致使盧扁在旁莫敢伸手强而促之烏附一
湯主者洞下吁亦危矣彼盧扁者豈不知緩治之為功
烏附之速害顧勢有所廹法有所不得施利害交於前
是非眩於中求免之心勝則體病之念荒矣今之虚江
今之所謂名醫也其察識之精運用之妙緩急標本之
宜調理攻治之當皆自得於方書之外而取試於屢服
之騐者也惟盡其所長不促而眩之使醫適於藥藥適
於病焉耳虛江之醫環知之環輙逢人而道之亦如虚
江之所以重於公者而重虛江但未知用醫者肯能不
促而眩之否環亦受成於人者也以環與虛江事相類
故在乎我者吾盡之其不在我與不在虚江者有命存
焉或曰用藥之道醫治三已治七元氣不培而責効於
金石草木之㣲此得之彼失之暫瘳之必復之吾未見
其為完人也環嘗以為名言不識公以為何如率爾談
醫不覺瑣瑣惟公進而教之且不以語諸人幸甚
　　啟明山老先生書
環猥以謭陋叨辱恩知㧞泥塵之中置雲霄之上雖曰
乾坤大造本出無心然而桃李枯株頓回春色鄰封竊
尹幸覩龍光沙邑看符迭承心誨感恩何既謝徳無由
方圖日侍乎門墻詎意變生於旦夕椿庭萎而憂訃東
來遊子悲而匍匐西返未縁辭候兼濶省裁芹曝空懸
信愚童之寡昧鳥魚任適覺天海之優容日者闋餘春
初北上伏逢途次兼領教言佩服何止於書紳忻躍頓
忘其為客匆匆告别忽忽逾時南望雲林不盡瞻仰恭
惟我明翁尊師台下學負天人道存經濟帝心簡在朝
野聲流葢将大授以調元故先歴試其勤隠師台日近
相業行占慨元氣之難扶定煩國手惟老醫之用藥應
借参苓如環菲材願充下劑起凋殘於一二敢負兼收
倘積貯於箱嚢終存本性維兹風便肅此問安如縷下
懐率爾未盡伏惟台鍳少宥疎狂更乞珍調永申天眷
環無任仰祝之至
　　延沈西賓書
葢聞學必有師養正亨童蒙之吉易子而教責善全天
性之恩不有開先何以覺後敬惟秋元沈大人門下家
傳心易道足師資邇嘗小試崑山預卜大魁天下行中
求我惟徳有鄰鄙本疎慵素寡義方之訓兒俱長大又
皆朽木之材敢屈髙軒敬延西舘鼓春風而振桃李粧
㸃門墻沛時雨而育菁莪成就徳器入則孝出則弟豈
曰文詞誦其詩讀其書將求實用謹占十二之吉奉枉
文旌外陳不腆之儀先代脩脯百惟惠肯無任慰詹
　　軍中寄子書
我兒千言萬語只要我囬衙何風雲氣少兒女情多耶
倭賊肆行毒害百姓不得安寧我領兵在外不能誅討
嚙毡裹革此其時也幸而無事與爾相安於太平做個
好人一有意外之變則臣死忠妻死節子死孝大家成
就一個是而已
　
　
　山海漫談巻一
欽定四庫全書
　山海漫談巻二
　　　　　　　　　　　　　　明　任環　撰
　　呈諸䑓掲
即今浦東之㓂尚有三千焚舟結巢勢葢必死此當慎
重圖之而不可易易視之者也今冬之患本自可虞而
來嵗之防尤宜深慮調來客卒僅足五千而弱脆不堪
又居其半審形量力審彼知己所謂戰不足守有餘者
也督之過浦則主反為賓屯之重地則以靜制動得失
較然不待明者為今之計宜於華亭上海嘉定等處各
屯一枝休養訓練使虎豹之勢隠然在山仍選地方輕
兵及山東箭手零擊刁勦多方誘撓迭出更畨使彼不
得安息賊計窮困必將四散突衝然後乗機督發客兵
擊之不出則守之但令内地無虞不妨遲以時日此則
寓戰於守致人而不致於人萬全之道也若狃於近利
急於成功率方至之兵攻必死之㓂犯深入之戒寡持
重之謀萬一疎虞則來年之事去矣夫川兵之後猶有
湖兵湖兵之後更將何繼此本道之所以日夜憂惕而
一息不能自安者也夫東南之患何異七年之病嵗月培調
則以為逺一旦强醫求逞於烏附巴遂之劑則主者洞
下矣是可不寒心也哉伏乞毅然主張乘機後動使醫
適於藥藥適於病遲速緩急各得其宜攻治調扶不至
牽制去東南之積滯復天下之太和則國家幸甚生民
幸甚師出在邇兵行尚謀言出血誠不敢隠諱請乞鈞
照
　　再呈諸䑓掲
竊惟遭蹶者得便經過者長識本道庸愚不能力主永
保二司之兵使之决不過浦致有元日之失青村之事
又出意料之所不到至今痛悔無及即日諸㓂縱横千
百羣出捉來奸細往往稱言過浦兩軍四散之後内無
足恃之兵守恐疎虞况可輕進調來箭手千名雖稱雄
壯然長技止於一射而地利况且未知此與山東士卒
其名不同而其分數大畧相等東兵以三千之衆而不
能勦賊於未熾之前邊兵以一千之寡而欲制賊於既
猖之後此其不格不待明者况此軍原係防秋之兵而
宗禮又係北來之将必湏萬全以歸始於國威無損若
復輕挑速戾故踵前愆目下何以紓憂他日何以對上
為今之計宜以此兵仍屯浦西以固内勢樊參將及各
同知之兵分布浦内以防渡越海防道之兵併婁參將
之兵及熊同知所督之兵相機發至浦東俱於賊巢之
北周浦等處屯劄按伏刁勦把總陳習王應麟之兵仍
各屯該所每日出兵一體設伏遇有新賊㑹同各枝先
行追撃使賊不得合勢若舊賊流動或往西南則併力
尾撃或侵犯渡浦則樊參將各同知之兵力行堵截宗
佐撃之兵隨向遏勦仍行上海嘉定太倉常熟各該掌
印官督率新招主兵振揚聲威以示有偹如此則以逸
待勞賊不敗則走矣不得於此則得於浙不得於旱則
得於水外此而欲輕試人命以圖難成之功復蹈危機
又取日後之悔非本道之所敢再言也伏乞鈞照
　　三呈諸䑓掲
近聞江北之㓂將出長江松江之冦將出乍浦此葢聞
大兵將至各思逃遁以求生者也夫倭奴之技長於陸
戰我兵之䇿得於水攻此固部院之所洞察而亦用兵
者之所竊窺者也為今之計合無行令俞總兵即将各
總兵船量留防守各口外其餘福沙蒼船分為二䑸一
䑸本官親自督至金山乍浦一帯一䑸委官督至崇明
沙後一帯各按伏深洋不露形跡請乞大兵先於常州
江隂之間大張聲威作為驅擣之勢則江賊必開而兵
船之在崇明者或可收㨗矣南賊聞風必将併去如尚
遲留仍請大兵由呉江嘉興照前聲勢則南賊不知為
計而收全功者必乍浦之兵船也夫用旱兵之聲威則
敵不知其所守運水兵之長技則敵不知其所攻此謂
致人而不致於人之道也芻蕘鄙見率爾冐陳縁係軍
情合行具禀伏乞鈞裁
　　謝恩表
奏為恭謝天恩事奉兵部劄付為㨗音事該本部題前
事奉聖㫖任環䕃一子與做原籍衛所副千戸随軍殺
賊欽此欽遵臣望闕叩頭謝恩外伏以天威逺震海洋
收廓清之功聖徳𢎞敷草芥衍流裔之慶恩同大造報
乏涓涘寵遇明時感淪肌骨恭惟皇上文武聖神剛健
中正囿八荒於度内天地生成示九伐於寰中風霆號
令蠢兹倭醜敢犯東南仰仗神謨旬日底定太倉海口
方成斬級之勲嘉定江東復奏生擒之績烟消宿瘴凱
聼旋歌事豈人為勝由廟算如臣犬馬下質衰絰殘軀
逐隊隨行慙無掃蕩之畧因人成事方深鰥曠之虞敢
謂寵榮被沾草木矧諸臣爵賞止及其身而臣沐天恩
乃延於世再傳殊錫腐儒叨汗馬之勲千戸封侯稚子
冒干城之寄此誠清廟之特典而書生之竒遇也臣聞
命自天措躬無地捫心有愧揣分奚堪但門庭之患未
除尚廑宵旰而臣子之心方瘁敢曠恩私臣當益勵初
心勉圖後効晨昏教乳稚之子共竭葵誠金革銜烏鳥
之私誓清海甸伏願皇圖嶽鞏聖壽天齊舞干羽於兩
階咸寧萬國申丈人以三錫永奠羣黎臣無任感激懽
忭屏營悚息之至為此具本專差舍人聞詩齎捧稱謝
謹具奏聞
　　陳情疏
奏為仰仗天威倭㓂退息懇乞天恩容令終制以全子
道以圖補報事臣因生母趙氏在家病故臣聞䘮連夜
回籍外續奉總督軍務南京兵部右侍郎兼都察院右
僉都御史楊信牌開稱留臣奪情奉此遵依竊臣一介
草茅䝉恩作養叨中科甲待罪蘓松頃因倭夷犯順作
擾東南當事諸臣檄臣驅勦臣自受檄以來夙夜兢惕
深以不獲討賊貽君父南顧之憂為懼猶幸出師㣲有
斬獲是皆仰頼天威顯靈廟算𢎞深之所致也犬馬㣲
臣慚無寸效䝉荷聖恩優錄特轉今官臣感激自天圖
報無地雖盡此生何能仰酬髙厚萬一顧臣不幸陟聞
臣母之䘮今奉前因竊思當事不避臣之義也金革無
變臣之分也因時之難而他托以自諉臣之所不敢也
顧臣犬馬之愚𠂻曲之苦而不敢不哀鳴於君父之前
者臣請冒昧言之臣父先臣任翺娶臣嫡母張氏中年
無子晩得臣母趙氏又止生臣一人臣任沙河時臣父
在家病故臣不及見臣父之終至今痛恨猶幸以為臣
之二母在堂得以慈侍及任蘇州時臣母俱以老病侵
尋不獲迎養屢得家書臣生母病勢日甚一日彼時即
欲陳情求歸縁因㓂勢方張不敢奏請忍心飲痛遂至
今日及思臣母號為生臣而寔與無臣等故臣有一官
之祿而不獲享其養臣有一命之榮而不獲受其封當
其疾也旁無侍藥之人比其卒也歛假他婦之手病軀
委榻形影自憐孤柩在堂誰其奠哭每一思之情如剜
割即使臣終三年之䘮猶抱終天之恨而又忍情自留
則臣無母之人其何敢立於聖明之世耶况臣嫡母在
堂今年八十有八夙病纒綿危於朝露聞臣逺出灑淚
牽衣不忍釋臣之手夫臣之此身趙生之張容之臣之
不孝已誤於趙矣而又安忍復蹈故轍於張哉况今東
南㓂勢亦畧少緩當事諸臣又皆悉心幹濟臣之本家
上無伯叔下鮮兄弟存者頼以生養死者頼以歸土是
臣之此身在外不足以為有無而臣之二母必得臣而
後可以有濟也恭惟皇上道髙𤣥極孝廣因心凡在臣
工皆得遂其烏鳥之私而安為子之分如臣犬馬之愚
𠂻曲之苦號訴無門而不敢不鳴於君父之前者仰頼
我皇上髙天厚地之恩有以矜臣之愚憫臣之苦耳乞
勅該部再行查訪如果臣言不謬將臣放回原籍俾臣
終制則臣舉家幸甚臣愚幸甚臣之感恩圖報又豈此
生之所能盡哉臣冐凟天威無任恐懼待罪之至
　　四川道監察御史漳埜李公墓表
嘉靖乙夘冬友人李子易持趙安節所撰漳埜李公録
泣而謂環曰此先大夫之實錄也龍岡先生既銘壙中
矣而未有表諸墓者是不在子耶嗚呼公之徳望在天
下聲稱在朝廷而流風遺韻在後學必有能書之者不
斐之詞何足為公重獨念鄙生也晩質且闇弱承先君
命時及公之門墻受公之益宏矣嗟惟哲人既逺欲往
無從誦法昭来後死者事耳是誠在我謹按公諱新芳
字元徳别號漳埜世為潞人曽祖璉祖格舉髙年耆徳
父清倉副使贈文林郎保定府推官母王氏贈孺人繼
楊氏封太孺人𢎞治庚戌七月二十有八日王感異兆
而生公性警悟母嘗口授孝經輙成誦七嵗能文不道
凢近語辛酉母卒適父客外哀毁骨立歛塟獨能如禮
里閈竒之少長以誠意慎獨為學偶志未愜幾於毁生
父驚惻委曲成其志其自勵有云事在分中皆可做理
根心上不難明又曰身心不可告天地面目如何對聖
賢葢以聖賢為必可學而宇宙内事皆其事也丁夘遊
郡庠文章行誼卓冠一時初名翰督學公重之為更今
諱焉丙子以書魁晋省監試諸公咸以得真才為慶自
是從逰者翕然公皆随材鑄就其所奨㧞多見成立登
癸未進士衡文者悚然起敬曰此道徳功業之器也授
淮安府推官秉公杜託鋤强伸枉撫按委督塩課懋績
聞於上優錫禮幣丙戌父卒於官舍悲號扶柩獨脱吕
梁之險居䘮盡禮哀如一日戊子服闋補保定府推官
視淮政益著當路交薦之友人劉子宸以春試至保定
感疾不起公出俸為歛具仍相其柩而歸子以中聘其
女人以為難庚寅考最陞戸部主事欽依監徳州糧運
悉觧羡餘尚書梁公賢之曰眞亷丈夫也癸巳改四川
道監察御史正色立朝風裁凝重危言勁節邈焉寡儔
都御史王公稱為眞御史侍郎湛公稱為理學名臣或
以我明汲黯及敬軒之後一人者許之人皆以為然按
眞定發宄摘奸振揚風紀尤深恤民隠力挽士習勸戒
有詞見者化悦歴廣平閲城忽砲震發公驚堕㡬至不
免乃䆒縣令而知府李騰霄者力為之觧公疑其有他
遂至奏聞當路有擠公者獨将公繫獄年餘放歸後奉
詔致仕公貞白性成髙介寡與雖權貴不敢干以私所
至寮宷外示敬服而内實忌之甚遭沮抑公亦不以為
意也歸田杜門構太虛亭體騐身心静觀造物所學一
以孔子為師次惟尊信顔孟於先儒傳註不苟從違
其所自得知幾圖權義皆確然至當足俟千古觀者洒
然如大夢之得醒也其論世務人品如燭照數計詩文
雄渾率關世教至於神竒變化有前人所不能到者賦
性剛明御内有禮閨庭肅如也與人交雅尚道誼談論
移日畧無怠容望者意消不覺自失其自奉甚約而祭
享曲盡誠孝庚子楊母卒歛塟哀毁如所生眷族無告
者量周之購田祖壠之側以袝塟族人泰順尹伯考無
嗣命以幾承祭仍周其所遺其造詣淵深動履卓越類
如此其詳見實錄而其散見則愚所謂必有能書之者
兹特其槩云卒於嘉靖庚戌十一月有四日享年六十
有一配孫氏慈睦静淑克慎閫儀封孺人子男三長惟
中先卒次以中即子易郡學生娶劉氏繼牛氏次以幾
郡學生二子學識行業皆足以繼公之後者孫男二人
大儒鴻儒孫女四俱以中出所遺有周易大義神易斷
意語類好學一元四説知幾愼獨四訓太虛甲子經文
集若干葢皆有道之言足傳無疑者以卒之明年辛亥
十二月七日塟秋谷山之原為公自卜之兆嗚呼公之
生也有自來其出也有所為眞豪傑之士聖賢之徒也
䆒其施章章如是當非其㑹耳三代而降儒者之道明
於下鄒魯遐矣濓閩諸賢悉皆屈於時而其道至今不
廢葢可恃而傳者固在此不在彼也孫松山之稱公有
云剛毅似伊川而所造尤圓妙理學並文清而超悟獨
驀越後世讀公之書考公之行者當必以斯言為不誣
　　沙河祭名宦文
維神宦不同時道乃相似政恤凋衝心勞撫字父母當
年師表後世惟兹仲(春/秋)式陳明祀尚饗
　　沙河祭鄉賢文
維神昭道樹勲修身範俗曠世同心殊途致一邦家之
光來學之式惟兹仲(春/秋)祀崇明徳尚饗
　　祭趙耆老文
維公沙陽耆舊太古純良含章遯世徳厚流光秀孕北
川維公之子奮跡雲程題名柱史蘭出交芬義方之指
抑聞比閭殘夫化徳有司之庭無公之跡僉曰仁人其
道乃直我來問俗登公之堂公已抱疾而徒徬徨自信
勿藥詎知淪亡鳴呼悲哉徳星殞天哲人萎地世道之
衰邦家之厲風木號鳴令人發涕惟兹良辰聊陳薄祭
公如有知翻然來至尚饗
　　祭李子秀乃伯文
乾坤逸氣江湖偉人聞逹不求於世溪雲乃賁其身親
壠若龎公之遺善垂綸等志和之𤣥真篤生良𦙍維國
之珍或聲流太學而頓起山林之志或賓作王家而早
聨玉牒之姻蘭芳馥馥麟趾振振葢慶餘而知善之積
後昌而見公之仁嗟惟我公正宜食子之報福祉無垠
胡云順寂而方踰乎七旬嗚呼傷哉華胥之遊勿返倚
槐之夢堪嗔雲掩太行兮天慘淡日落漳川兮水潾洵
山峙川流兮空萬古穹蒼杳杳兮將誰詢臨風致奠兮
不勝其悲悼公如有知兮洋洋其聼陳
　　告天妃文
神人相依夷夏有坊海洋羣醜流毒此邦萬井烟消神
虚血食堂堂者華獸蹄鳥跡守令之恥江河之羞已仗
神威驅之下流執其渠魁黨與未散草不剪根猶恐延
蔓謹占兹吉率我貔貅順流東渡取彼猱猴仰祈神慈
大賜靈貺假以西颼藉之穏蕩凡我士卒忠勇向前一
鼓焚巢以待凱旋倘懐二心臨陣縮怵明受人非幽甘
神殛謹告
　　祭徐珮文
嗚呼珮也生也食余死也捍余竒懐義抱而孰能如桓
桓者夫食焉避難視爾之歸顔有餘汗英魂已矣正氣
不磨當為厲鬼殺此羣倭曠野悲風胥江落日老淚如
泉匪私爾泣哀哉惜哉惟爾之饗
　　祭毛通府文
嗚呼惟天難知士有不死嗟惟先生不幸罹此雄才偉
器僅書於鄉政績炳烺十載猶郎一階晋轉而遽淪亡
此皆感應之不齊而天道之反常者也世漓道微匪趋
斯競範我馳驅動必以正而有遐思後承餘慶可化者
先生之形而不朽者先生之行也嗚呼太虚造物其竟
何如修短以寸畢歸於初生理苟促而羡年餘然則先
生之所得者不已多歟尚饗
　　祭唐尹文
人孰無生所貴自樹人孰無死所貴不愧嗟嗟榮邑孤
懸海心巧者避之侯來鳴琴甫及下車民歌召父植我
柔良鋤彼悍武荒城乆圮鼎築而新方圖西徙以安東
人蠢兹倭夷突然蜂起結黨連䑸直犯疆鄙慷慨激烈
為士先倡屢有斬俘而氣方張此豈非自樹卓然而於
生有光者耶旅無同心寡逢强敵城竇城虧賊縁以入
侯忠侯勇挺刃而呼狂奴鋒鏑乃及頭顱隠痛扶傷招
民死守蟻聚烏合見敵則走萎焉棄道可殺者身浩然
正氣足成者仁彼罔而生不獸則鬼與侯相較何啻千
里此豈非雖死不亡而自反無愧者耶國典有常崇褒
廕子原爾之心豈願有此烟氛近掃妖壘已空三軍之
力厲鬼之功𤣥酒半觴生芻一束臨風洒奠為世道哭
尚饗
　　代厚菴宗室祭繼母文
嗚呼痛哉烍何不幸而罹如此之顚也憶昔七齡烍母
舍烍而不旋也一妺呱呱自謂弱息之難延也幸母氏
之聖善劬勞鞠養我以聊全也今又舍我而歸我心其
如煎也復遺女弟三寒其誰憐也仰籲悲號植之其惟
天也陳詞薦酒將以表微䖍也靈不少留泣血其如漣
也
　　岩岩石説
滑䑓學宫之後有竒石焉惟巧天出人力不至掌教程
近齋樂而玩之命以令名迺作亭於南與二三子遊息
其間相對終日若有隱而不發者嗚呼近齋豈好竒歟
将玩物歟抑詩人躭詠假此而供興歟或生長吳越飽
飫名山北來無此景象蕭索落寞雖得巻塊即相冥契
若居空谷者聞人足音而喜歟亦物各有遭待識者而
後顯與君偶相得歟噫非然也葢自士以言興實由文
䘮漓而不返乆也弊矣近齋思以易之又懼以言而教
也故取諸石以垂訓姑使其由象而得意焉耳易以艮
為石石者實也近齋以為有其實者不患乎無文二三子
亦惟實之務而已是故石之敦敦可以觀仁石之定定
可以見性崔而峩維徳不磨峭而直維道壁立峙此而
上可以柱朝堂安此而下可以鎮薄俗由此而興雲作
雨膏澤可慰乎蒼生以此而砥中流又將障狂瀾廻驚
濤震撼撞激不倚而不折也大哉石之時義其輝光之
吉乎㫖哉無言之教其後學之思乎又曰石之所以可
法者以徳不以形二三子苟徒視其竒竒怪怪者而為
剜削雕刻之文視其險阻峻絶者而為艱深詭異之行
辭大圭之譽來摧車之評則又貽石之羞而司教者之
心愈戚矣有應聲者從而歌南山之詩曰維石岩岩民
具爾瞻願師尹有以倡之余謂斯言真砭石也因勒於
珉以自厲且告近齋云
　
　
　
　
　
　
　
　
　
　
　
　
　山海漫談巻二
欽定四庫全書
　山海漫談巻三
　　　　　　　　　　　　　明　任環　撰
　五言律
　　衛津别意送蕭四泉
衛水秋空霽仙郎别棹移懸知西土慰應動滑臺思仗
劍寧辭酒臨岐且賦詩晉雲猶未逺傾耳聽鳴絲
　　别栗健齋二首
的發當何日孤踪寄逺城念歸良獨苦聞别不勝情野
渡留江艇風烟款客程知君懷繾綣湏我一杯傾
客晤何曽乆他鄉却忍離君能開好抱我亦不相思隴
樹雲千里江門酒半巵山川從此隔魚雁莫教遲
　　哭歸孝子(嘉定生員名守正/)
迎盜思安母狼心未轉移黃塵猶乞免白刃已甘隨飲
恨應憐父傳家豈待兒何當梟賊首為爾復讐私
　　道中即事
杯酒酌江天風晴日可憐危橋平地出孤塔半空懸石
缺烟雲補村虚草樹連誰家蘆蕩裡撑出小漁船
　　上嘉定城隍(有序/)
　大兵之後加以亢陽民不聊生甚矣環入邑即禱神
　前累日不應豈誠之未至耶將風雨之權各有所司
　雖神亦不得而專耶或環之罪過深重為天所厭雖
　神力為之解而不獲所請耶然環之罪自當罪環而
　固不當以之累民也神之於此俱有民社之責今坐
　視其災而不為之救其與環之蠧政殃民者等耳曽
　謂聰明正直如神而顧肯如是哉鄙誠見乎小詞願
　以轉聞天聽早垂甘澤以起彫殘若環之罪過自甘
　萬譴神其聽之
戎馬長驅後何當旱魃連火雲空片片雲澤竟𤣥𤣥却
負蒼生望還期大有年也知誠未至神不為予憐
庭穴蟻何處長空燕不來正湏潮濕礎又見月盈臺汗
背翻成雨勞心已作灰何當瞻拜際一洒潤蒼苔
西雲不作雨東起亦成空水落三江外民憂四野中天
心真黙黙神聽却聰聰願以狂生齒將來換歲豐
戾政干陰譴招災自有因要知狂子罪不在細民身神
奉天誅賞靈來雨海濱但令彫瘵起還作十分春
　　金山九日
佳節逢重九孤踪寄海涯自憐猶墨綬多病已黃花欲
問南來雁那堪此際笳夜深眠不得移枕聽慈鴉
　七言律
　　賀李八泉同年拜南臺侍御
花封尚憶甘棠客繡斧終持鐵面郎塵浄紫衢驄振野
聲流金闕鳳鳴陽赤心片片酧天子公議明明列諫章
寄語狐狸深莫避埋輪原為去豺狼
　　代人勉諸生二首用宋萃夫韻
學業難成貴強之機非由我更由誰但將百倍功能到
縱是中材氣也移黃巻髙談仁傑案青燈深墨范生帷
丈夫努力湏年少老大徒悲較已遲
讀書湏讀沒書書活水源頭趣有餘莫向口頭求強記
要於心上得安居養成良賈深藏器便是清朝大載車
體用一原吾道在聖賢名教豈傳虚
　　徐山人
青囊未識已驚迴翻憶當年事可哀藏玉有城依祖去
尋龍無處覔君來離宫寸地培餘廕坎首分金空木杯
但願清風寒徹底不妨身卧首陽臺
　　題人扇景
不向江頭作濟船却來山下卧雲烟栁陰礙日吟風細
草色侵堦帶露妍豈是偷閒消白晝秪因囘首識青天
年來塵夢多驚險休怪先生抱石眠
　　觀河
昔年聞說黃河險此日孤篷冒險來地湧狂瀾風雨驟
天驅驚浪虎龍催源開星宿當何處水到滄溟定不迴
日暮潮生迷彩鷁安流時仗濟川材
　　道中
䇿馬山頭幾逐馳放船江上轉危疑長途險作三千里
一日愁生十二時佩劍漫隨淮浦月望雲空憶草堂巵
年來歸興濃於酒况復秋風動所思
　　别史鶴峯
冰壺秋水絶無疵傾蓋論心兩不疑海國雲深春送酒
江天月白夜談詩轉官見說還台省别客那堪此日時
公到廟堂應問及東南時事莫深詞
　　海上停舟風雨連朝有作
怪雨驚風冥不休潮來汐至總深愁糊塗日月歸樽酒
潦倒行藏付短舟大造幾時分霽色浮生何處覔安流
乘槎泛葉者誰子任爾飄然物外遊
　　寄南岑
晉水吳山路𣺌漫幾於清夜夢相看天邊落雁千金重
(先有書/故云)海上驅兵六月難髙㑹乆虚王子席浮名何用
大夫官斗南日日頻囘首目斷秋空意未䦨
　　海上夜征次解都閫
雨餘伏枕聽潮聲不寢因憐月色清槎泛星河秋作客
劍橫滄海夜談兵初陳雲鳥三軍陣已奠江山萬里城
夷窟分明消虎豹東南依舊見承平
　　寄張㠠山
旅邸相逢惜别筵江南江北杳經年琹張流水黄池月
劍挂秋風白馬天君有奇才消異變我無長䇿浄氛烟
塵愁離恨知多少獨立荒臺正惘然
　　九日
九日有臺登不得一官於我竟何為病憐黃菊人千里
愁對西風酒半巵潮退小橋分亂水霜嚴寒鳥擇深枝
悠悠世路空南北兀兀江頭且賦詩
　　和張石川野航之作
蘆花汀畔獨移船一曲滄浪興杳然已付世情流水外
遂令心事老江邊魚吹細浪侵書帙燕落香泥綴酒筵
便與先生甘訂約乘槎直欲訪青天
　　大栁道中
大江東去日西流匹馬衝寒役役遊千里山川原夢幻
百年身世自萍浮萱堂月冷霜華滿滄海塵埋蜃氣游
運甓有心烏怨在朔風囘首倍離憂
　　代人賀門生進學
喜爾遊庠為爾憂幾畨憑日費心籌三軍重敵着孤劍
萬里驚濤藉短舟戰罷太平方是福渡時安稳未為休
泮池一竅通蟾窟折桂還湏到上頭
　絶句
　　和仇雄川幽居十詠
　　　掃室
風塵遍海涯一室焉能掃帚柄願持來廓清天下好
　　　焚香
地僻青山擁人間白晝長草堂無箇事終日瓣心香
　　　讀史
淳風悲日短天意竟何如怕到澆漓處令人長嘆吁
　　　滌硯
蕩漾前溪水萍開自不妨蛟龍吞作雨𤣥澤滿天香
　　　觀畫
霜綃纔半幅描冩盡中華城郭山林裏窮愁未有涯
　　　鼓琴
瑤琴空石几腸斷未成聲聽待他年鼓熏風指下清
　　　移榻
松濤度晩風泉竇流閒月移榻對天光不知清興發
　　　養花
種筠酬彩鳳栽樹養甘棠更欲葵心吐山居鎮日忙
　　　酌酒
嚴冬風力重寒谷鳥聲幽把此太和春願分天盡頭
　　　烹茗
掃雪撼庭梅烹茶折檻竹清生腋底風香潤林間屋
　　冠
昨見爾蓬頭飛飛亂於草網網一束來今日方看好
　　字
淑徳歸清議華稱亦大箴願言思義處深顧命名心
　　挽黃節婦
清血流天地花軀老甲兵野塘巖下士(乃夫/也)一日遂知
名
　　冠
今古大經敦首禮聖賢名教責成人修齊自是男兒事
頭上休空負此巾
　　謝董千兵面藥
顔面増光感徳深從今塵垢不相尋年來也偹些兒藥
暗室時時學洗心
　　壽人七十
紅塵飛不到心頭七十年來真自由醉數又來花甲子
蟠桃三熟是春秋
　　劍
霜刃稜稜星斗寒玉樓生粟幾囘看萬人學敵渾閒事
只有心兵克退難
　　夜訪鄭顛仙
仙子雲巢駕碧臺市城深隱即蓬萊𤣥關不惜山人扣
夜半應驚鶴夢囘
　　海上漫成二首
蓬影翻風弄酒杯浪花飛雪㸃書臺一聲鼔角魚龍動
天黨山人駕海來
枕上時聞風雨聲蓬飛天際一毫輕不知聲在孤懸裡
却為旁舟作險驚
　　示爾孝等二首
昔年走馬燕山道今日驅兵滄海涯三尺龍泉書萬巻
丈夫何處不為家
放船中道轉狂風雪浪排山一㸃蓬燕寢先生明旦死
驚危不在海濤中
　兒輩莫愁人生自有天數惡滋味嘗些也有受用苦
　海中未必不是極樂國也讀書孝親無貽父母之憂
　便是常常聚首矣豈必一堂哉呵呵
　　送人還鄉
海上扁舟一葉輕春來送客不勝情到家阿母應相問
只道江南已太平
　　志感
遙憶當年痴小時纔離跬步即相思而今落魄滄江外
囘首憐兒更是誰
　　西山道中
馬蹄踏破白雲鄉囘首關山頓轉傷勞我浮生長是客
迷津羞問釣魚郎
　　壁鷹
海上何年摶猛氣人間不解有雄禽短墻却礙冲霄翮
萬里空餘搏兔心
　古風
　　書程近齋軸送蕭侯之榮河尹
程君手持送行軸中有題詩畫半幅問之乃云贈蕭侯
勸我一言相頌祝君家詩畫品絶工安能為蛇復添足
中世士夫不好古動輙相先餽金玉廣文先生獨雅致
開巻風烟生滿目缺巖高樹隱孤城流水荒村見茅屋
中間遐想菜色多静聽如聞有野哭蕭侯尉滑知民艱
榮民更比滑窮獨此去應調玉律吹轉見陽春發寒谷
　　拾椹
春行孝孝何如柔桑滿道結子殊黑者奉母赤自食狂
賊見之心惻惻蹄牛斗酒何足言要知誠意能感激嗚
呼孝哉兮令人悔親在逺遊拾青紫拾來不及泉下人
青紫何為淚如雨
　　扇枕
夏行孝孝難比黃香時尚為童子酷暑庭幃親汗流一
扇中揮一片秋而翁有子鼾睡穩扶持清夢日髙頭嗚
呼孝哉兮恨何說多病萱堂時執熱青葢翻然吳楚遊
猶向虚亭乞冰嚙
　　懷橘
秋行孝孝堪賞陸卿心在親身上洞庭佳實落塵埃主
人相顧真異哉卿家誠孝自感動香生滿袖親顔開嗚
呼孝哉兮痛罔極江南風味羅前席嘗新不及到親旁
却與妻孥相對食
　　泣竹
冬行孝孝尤異長哭一聲動天地湏臾玉笋生滿林歸
來作羮慰親心沉疴脱體灑然愈芳聲千載重南金嗚
呼孝哉兮我知愧親卧髙堂思逺味如何不將寸草心
却持老竹班班淚
　乙夘之秋奔母䘮也悲化者之已徃恨孝養之無及
　追思古人各舉一事畧加數語以自恫焉其所謂四
　節者亦偶然耳又拾椹之事或當春夏之交此固不
　必深論也嗚呼數子髙風邈焉難及事親者其尚及
　時自盡其心無蹈予之覆轍哉
　　代人賀栗裕泉秋薦
八月既盡九月始拱聽秋雷方側耳天涯忽報㨗音囘
廣寒髙步獨吾子初聞大喜復大驚上黨名流多俊英
鹿鳴與宴常三五稀奇却為鄉邦撫文章豈不動朱衣
消息盈虚各有時交輝聨璧看來歲磨刮工夫肯忘之
始為驚兮終復喜屈伸相感本常理屈伸相感自諸君
天獨伸君意有主所以登雲獨使照閭閻多廢屋所以
折桂獨寒香欲遍人間馥明春更占鰲頭獨經濟謨猷
添衮服願爾立朝同丹𠂻對主獨分官為政同真心為
民獨宦海波濤中砥柱巍然獨急流順意中䌫住扁舟
獨始終獨立衆人中不負當年學慎獨我本謭陋才不
識周孔陸所懷一得見獨為知己祝文詞惜未工意亦
良已篤
　讃
　　漁樵耕讀四首
明月扁舟蘆花淺水魚無深愁漫興而已
雲山砍破挑此一肩留彼新松以待叅天
一犂春雨萬頃秋風擊壤而歌伊誰之功
刺股懸梁囊螢映雪達之思兼窮亦歸潔
　詞
　　代謝二尹送張立菴入覲(有引/)
花封出宰九重恩澤入人深金闕朝天三載勲猷稱治
最廟堂増重黎庻交懽恭惟台侯秀孕秦川粹鍾華嶽
經窮墳典唐虞廷上得心傳學有本源關陜門中分正
𣲖文藏八斗氣吞五湖步萬里之雲程早扶鵬翮破千
層之桃浪連奮龍頭葢將大授以留中故先小試而補
外琴張百里絃歌聆天黨之音錦製一方桃李動春風
之色魚懸白日鶴舞蒼苔心事凜於冰霜政聲得之謳
頌剪除豺虎小人大畏而改行扶植芝蘭君子得恃以
無恐謠張君之為政樂不可支恨亷范之下車來其何
暮上嘉下樂實大聲宏品題乆重於台章名姓應留之
御屏時維三載九重當入覲之期節届初陽雙舄正北
飛之際閶闔大開乎宫殿衣冠深拜乎冕旒龍虎相從
地天交泰想清夜之前席應問蒼生諒曲江之陳謨定
開金鑑(某/)等叨陪仙仗猥辱恩知壯此行之應寄調元
曷勝忭慰念吾儕之難留乆庇殊切懷思聊唱驪歌以
侑祖爵詞曰
山亭折栁携君手離思濃如酒二天人逺霜寒雪凍誰
能禁否　琴鶴蕭然囊無餘物奏草懷中有此行看取
霖雨蒼生功名白首(右調賀聖朝/)
　　代人壽岳翁八十冠帶(有引/)
骨本仙裁誕惟岳降壠雲耕斷早年寄心事於丘園溪
水釣開壯志傲烟霞於湖海半塵不染一葛無求松石
醉眠竹枕悟醒浮世夢山泉渇飲桃花尋入洞天春不
爭若老子之居周大觀法莊生之處世生涯風月鷗友
忘機活計詩書麟兒育種識髙養盛身屈道光葢惟静
極有常是以仁人多福維茲初度已臻尚父之期况沐
殊恩出自清朝之典榮添海屋喜溢桃花桂子蘭孫舞
蹈階前尋至樂青衫鶴髮綺羅筵上飫天真葢誠福壽
之兩全而卜算之未可量者也(某/)恩沾半子望乏乗龍
愧無雲石之聲難𢋫鶴曲敬効凾闗之獻聊侑霞觴詞
曰
堂開烟外緑野輕寒退清晝永祥雲靄春風蕩簫鼓淑
氣邀蓬海更有那青禽黃鶴憐相對　北闕恩頒賚白
首青袍帶屈指處誰能再俊聲歸大老眉壽齊華泰凖
備著安車穩上磻溪載(右調千秋歲/)
　　代謝二尹賀張立菴受奬(有引/)
鳬飛天黨方看經濟之才豸識人龍已見旌揚之典山
川動色僚庶増光㳟惟台侯三秦間氣一代偉儒學扣
唐虞之心天人抱負道傳關陜之脉山斗文章奪魁走
馬於雍西香分月窟射䇿看花於冀北春占皇洲帶囘
金闕之恩光布作山城之和氣丹心懸白日普照無私
氷節凜秋霜半塵不染鶴閒清晝一簾草色弄庭前琴
鼓薰風三月春光囘谷口諒龔黃之盛美難專於前信
伊傅之奇勲托基於此惟其下安上信是以寔大聲宏
名動烏台褒移霜檄原君子之立政本出無心惟大人
之觀風事如有待行看累薦牛刀難屈於花封佇見喬
遷豸斧終持於清代(某/)等叨隨文從竊沐恩私慶盛典
之躬逢聊裁頌曲念攀留之難乆不盡思歌詞曰
關西人傑有對日丹心凌霜老節鵬起秋風龍騰春浪
早歲聲華奇絶多少蒼生命脉些子王章機訣全仗賴
有脚陽春無情冷銕　堪悅真箇是民困方蘓百里絃
歌徹子厚情思九齡風致才望齊賢並列休羡名髙豸
府更看聲流龍闕有時節鳳詔飛來岩廊調爕(右調喜/)
(遷鶯/)
　　代人賀周指揮稱號晉野(有引/)
天黨奇才瀋邦名佐金章紫綬早年承雨露之恩鐵㦸
銅符壯志負干城之望博通諸史嫺習六韜胷中有數
萬甲兵武能弭亂麾下看三千禮樂文足經邦内外藉
以無虞王朝因而大治春閒虎帳棋聲壺韻散餘清風
静龍旄擊玉敲金還自得一時賢士樂與交遊三晉鄉
評翕然歸重稱其德則不忍及其名敬其人此所以加
其號命之晉野允合輿情播之聲華將求寔行葢瞻太
行則欲髙其忠望漳水則欲下其澤稽唐虞之故址景
仰方深覩千里之長封屏藩在念以至西北强侮聞之
可以知外防閭閻窮愁見之因以豫内備凢此皆命名
者之微意而先生之所當深思者也(某/)等乆辱深知曷
勝感仰躬逢盛舉聊奏聲歌詞曰
雪花飛入朱簾裡錦堂一𣲖笙歌委瑞氣滿髙筵濃香
送酒船　晉野誰程號聲華從此茂顧名思義時東君
知未知(右調菩薩蠻/)
　　代諸生賀程近齋受奬(有引/)
鴻儒振鐸喚醒千古之䝉豕野傳經綿衍吾道之緒聲
流畿輔價重蘓湖旌嘉交動乎霜台光彩倍増於芹泮
揚由實感道與時行恭惟台侯名震越流家傳伊𣲖十
年螢雪養成間出之才萬里風雲未㑹平生之志成均
卒業豈曰深酧獻序分官竟云小試葢上天有意於斯
人故東郡能來乎君子春風滿座門墻桃李屬吹噓時
雨一天洙泗魚龍從變化詩追元白文近歐蘓畫品精
工書神古拙原君子之盛致不在多能而大人之旁通
尤勤小物淤沱議水去思與遺愛俱深河朔校書佳績
共芳聲日起邇承繡斧兼下旌書公本無心事應以類
山川動而草木生輝文教崇而薦紳有氣誰云世態偏
寒鄭老之氊畢竟人心尚仰韓公之斗(某/)等宫墻外望
成章殊愧於斐然典禮躬逢作頌遽忘其率爾聊成俚
鄙用代絃歌詞曰
秋月冰壺纎埃俱絶真個是風流人傑看他八斗深藏
三江倒洩論聲華日星昭列　秉鐸東州逺紹尼山命
脉有多少游楊立雪眼見得鳳口銜書蒲輪動轍要先
生那時正說(右調鳳凰閣/)
　　吳淞
翻來覆去淋漓秋雨何時住江上兵船破浪衝鋒已半
年　祲氛未掃多愁不覺容顔老仗劍西風慷慨悲歌
樽酒中(右調減字木蘭花/)
　　道中
孤雲野水一聲長笛蘆花裡明月江天搔首西風懶待
眠　萍踪何處片篷飛下滄浪去子夜吳歌萬里征夫
奈若何(右調減字木蘭花/)
　　别浦楊子
黃葉翻紅葉翻行人歸斾出陽關天髙烟水寒　别君
難見君難從今留得夢中歡相逢知幾年(右調長相思/)
　
　
　
　
　
　
　
　
　
　山海漫談巻三
