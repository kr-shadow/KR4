#+TITLE: 文憲集-明-宋濂
#+DATE: 2018-05-12 10:19:54
#+SOURCE: github.com/kanripo/KR4e0002 master 5e9564fe                
欽定四庫全書　　　　　集部六
　文憲集　　　　　　　　别集類五(明/)
　　提要
　　　　(臣/)等謹案文憲集三十二巻明宋濓撰濓有
　　　　篇海類編已著錄元末文章以吳萊栁貫黄
　　　　溍為一朝之後勁濓初從萊學既又學於貫
　　　　與溍其授受具有源流又早從聞人夢吉讀
　　　　貫五經其學問亦具有根祗明史濓本傳稱
　　　　其自少至老未嘗一日去書巻於學無所不
　　　　通為文醇深演迤與古作者並在朝郊社宗
　　　　廟山川百神之典朝會燕饗律厯衣冠之制
　　　　四裔貢賦賞勞之儀旁及元勲鉅卿碑記刻
　　　　石之詞咸以委濓為開國文臣之首士大夫
　　　　造門乞文者後先相踵外國貢使亦知其名
　　　　髙麗安南日本至出兼金購其文集劉基傳
　　　　中又稱所為文章氣昌而竒與濓並為一代
　　　　之宗今觀二家集濓文雍容渾穆如天閑良
　　　　驥魚魚雅雅自中節度基文神鋒四出如千
　　　　金駿足驀澗注波雖皆極天下之選而以徳
　　　　以力略有間矣方孝孺受業於濓努力繼之
　　　　然較其品格亦終如蘇之與歐葢基講經世
　　　　之略所學不及濓之醇孝孺自命太髙意氣
　　　　太盛所養不及濓之粹矣乾隆四十六年十
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫
　文憲集巻一
　　　　　　　　　　　　　明　宋濂　撰
　　表(凡五十/八章)
　　　進大明律表
臣聞天生烝民莫不有欲欲動情勝詭偽日滋强暴縱
其侵陵柔懦無以自立故聖人者出因時制治設刑憲
以為之防欲使惡者知懼而善者獲寧傳所謂獄者萬
民之命所以禁暴止邪養育羣生者也譬諸禾黍必刈
稂莠而後苗始茂方於白粲必去沙礫而後食可飡苟
梗化敗俗之徒不有以誅之雖堯舜不能以為治夫自
軒轅以來代有刑官而五刑之法漸著其詳弗可復知
逮魏文侯師於李悝始采諸國刑典造法經六篇漢蕭
何加以三篇通號九章曹魏劉劭又衍漢律為十八篇
晉賈充又㕘魏律為二十篇唐長孫無忌等又取漢魏
晉三家擇可行者定為十二篇大㮣皆以九章為宗歴
代之律至於唐亦可謂集厥大成矣洪惟皇帝陛下受
億兆君師之命登大寳位保乂臣民孶孶弗怠其訓迪
羣臣諄復數千言唯恐其有犯慈愛仁厚之意每見於
言外是大舜惟刑之恤之義也矜憫愚民無知陷於罪
戾法司奏讞輒惻然弗寧多所寛宥是神禹見辠而泣
之心也唯貪墨之吏承踵元弊不異白粲中之沙礫禾
黍中之稂莠也乃不得已假峻法以繩之是以臨御以
來屢詔大臣更定新律至五六而弗倦者凡欲生斯民
也今又特敕刑部尚書劉惟謙重㑹衆律以協厥中而
近代比例之繁姦吏可資為出入者咸痛革之每一篇
成輒繕書上奏揭於西廡之壁親御翰墨為之裁定由
是仰見陛下仁民愛物之心與虞夏帝王同一哀矜也
易曰山上有火旅君子以明慎用刑而不留獄言獄不
可不謹也書曰刑期于無刑言辟以止辟而民自不敢
犯也陛下聖慮淵深上稽天理下揆人情成此百代之
凖繩實有易書之奥㫖行見好生之徳洽于民心凡日
月所照霜露所墜有血氣者莫不上承神化改過遷善
而悉臻雍熙之治矣何其盛哉臣惟謙以洪武六年冬
十一月受詔明年二月書成篇目一凖之於唐曰名例
曰衛禁曰職制曰户婚曰廐庫曰擅典曰盜賊曰鬬訟
曰詐偽曰雜律曰捕亡曰斷獄采用已頒舊律二百八
十八條續律百二十八條舊令改律三十六條因事制
律三十一條掇唐律以補遺一百二十三條合六百有
六分為三十巻其間或損或益或仍其舊務合重輕之
宜云謹俯伏闕廷投進奉表以聞臣等誠惶誠懼稽首
頓首謹言洪武七年月日具官臣等上表
　　　進元史表
伏以紀一代以為書史法相沿於遷固考前王之成憲
周家有監於夏殷盖因已往之廢興堪作將來之法戒
惟元氏之有國本朔漠以造家用兵戈以争强并部落
者十世逐水草以為食擅雄長於一隅逮至成吉思之
時大㑹斡難河之上始尊位號漸定教條既近取於乃
蠻復逺攻於回紇渡黄河以蹴西夏踰居庸以瞰中原
太宗繼之而金源為墟世祖承之而宋籙遂訖立經陳
紀用夏變夷肆宏逺之規模成混一之基業爰及成仁
之主見稱願治之君唯祖訓之式遵思孫謀之是遺自
兹以降聿號隆平豐亨豫大之言鼓倡於天厯之世離
析渙奔之禍馴致於至正之朝嬖幸蠱惑於中權姦蒙
蔽於外漢網祗因於疎闊周綱遽至於陵遲風憲皆為
不捕之猫將士盡成反噬之犬由是羣雄角逐九域𤓰
分風波徒沸於重溟海岳竟歸於真主中謝欽惟皇帝
陛下奉天承運濟世安民建萬世之丕圖紹百王之正
統大明出而爝火息率土生輝迅雷鳴而衆響㣲鴻音
斯播載念盛衰之故仰推忠厚之仁僉言實既亡而名
亦隨亡獨謂國可滅而史不當滅特詔遺逸之士欲求
議論之公文詞勿至於艱深事迹務令於明白茍善惡
瞭然在目庶勸懲有益於人此皆天語之丁寧愈見聖
心之廣大於是命翰林學士臣宋濂待制臣王禕儒士
臣王克寛臣胡翰臣宋禧臣陶凱臣陳基臣趙壎臣曽
魯臣趙汸臣張文海臣徐尊生臣黄箎臣傅恕臣王錡
臣傅著臣謝徽臣髙啓分科修纂故上自太祖下迄寧
宗靡不網羅嚴加搜采恐玩時而愒日每繼晷以焚膏
故於五六月之間成此十三朝之史况往牒舛訛之已
甚而它書㕘考之無憑雖竭忠勤難逃疎漏若自元統
已後則其載籍無存已遣使而旁求俟續編而上進愧
其才識之有限弗稱三長兼以紀述之未周殊無寸補
臣濂忝司鈞軸幸覩成書信傳信而疑傳疑僅克編摩
於嵗月筆則筆而削則削敢言褒貶於春秋仰塵一夜之
觀期作千秋之鑑所撰元史紀三十八巻志五十三巻
表六巻傳六十二巻目録二巻通計一百三十萬六千
五百餘字謹繕寫成百二十册隨表上進以聞
　　　致仕謝恩表
翰林學士承㫖嘉議大夫知制誥兼修國史兼太子賛
善大夫臣宋濂誠歡誠忭稽首頓首上言臣聞生世而逢
真主仕宦而歸故鄉此人臣至榮而至願也臣本一介
書生粗讀經史在前朝時雖屢入科塲曽不能沾分寸
之禄甘終老於山林今幸遭逢聖主定鼎建業特勅省
臣遣使者致幣起臣於金華山中俾典儒臺繼陞右史
侍經東宫供奉翰苑去嵗欽蒙特除承㫖為文章之首
臣而次子璲擢中書舍人長孫慎殿廷序班一門三世
俱被恩榮近者又荷追封祖父親御翰墨寵以雄文粲
然奎璧之光照耀霄漢且憐臣年老令致政還鄉又有
冠服文綺寶楮之賜鴻澤滂沛不一而足其高如天其
厚如地照臨如日月非筆墨可盡述臣誠懽誠忭稽首
頓首欽惟皇帝陛下以布衣混一四海如漢髙祖以仁
義化被萬方過唐太宗宵衣旰食孜孜圖治欲使天下
蒼生無一夫不被其澤雖以臣之愚陋無尺寸之功亦
䝉寵遇如此之至銘心鏤骨誓不敢忘自度無以效犬
馬之誠唯朝夕焚香上祝千萬嵗夀及以忠勤教子孫
俾世世無忘陛下深仁厚徳而已臣無任瞻天仰聖激
切屏營之至謹奉表稱謝以聞臣濂誠懽誠忭稽首頓
首謹言洪武十年二月十二日具官臣濂謹上表
　　　致仕謝恩箋
具官臣宋濂誠惶誠忭頓首頓首上言近者欽䝉聖恩
追贈二代許臣致仕還鄉臣自正月初六日陛辭十日
發舟二十七日至家二月初三日詣墓所祭告昭宣制
命龍光烜赫下燭泉壤鄉里親朋一時畢㑹相與嘆慕
以謂天朝待士如此之至莫不感激思奮此皆皇上之
大徳殿下之深恩顧臣區區何以圖報於萬一臣聞古
聖人有言曰為君難其所謂難者何也盖以四海之廣
生民之衆受寄於一人敬則治怠則否勤則治荒則否
親君子則治近小人則否其機甚㣲其發至於不可遏
不可不謹也所以二帝三王相傳心法曰徳曰仁曰敬
曰誠無非用功於此也治忽之間由心之存不存何如
耳臣誠惶誠忭頓首頓首恭惟皇太子殿下仁孝温恭
出言制行動合至道中外無不仰望而臣猶以二帝三
王相傳心法為言者誠以為君之難也臣退居田里而
忠愛之心彌切旦夕不忘於是敢貢芻蕘之言伏望殿
下察臣所言而篤行之則天下幸甚臣無任瞻仰激切
屏營之至謹奉箋申謝以聞臣濂誠惶誠忭頓首頓首
謹言
　　賦(凡二/章)
　　　奉制撰蟠桃核賦(有序/)
　　洪武乙卯夏五月丁丑上御端門召翰林詞臣出
　　示臣桃半核盖元内庫所藏物也其長五寸廣四
　　寸七分前刻西王母賜漢武桃及宣和殿十字塗
　　以金中繪龜鶴雲氣之象後鐫庚子年甲申月丁
　　酉日記其字如前之數亦以金飾之所謂庚子實
　　宣和二年字頗疑祐陵所書既奉㫖撰賦埀誡方
　　來臣濂謹案王母獻桃事詳見張華博物志第八
　　巻史補類華言桃七枚大如彈丸遺帝五自食其
　　二以今核觀之且十倍於彈丸則其實之如斗可
　　知矣豈華出於傳聞而想像載之歟抑其言無足
　　信而後之好事者假託傅㑹之歟不然漢武内傳
　　所謂桃如鳬卵形圓而色青者又果何如歟復案
　　蔡京所記尚庫有王母蟠桃核頗鉅京嘗相祐陵
　　其見與今相衍事當可徴然則傳志所載誠有不
　　可信者歟臣敢忘其固陋謹撰賦一篇俯伏丹陛
　　以獻初則極其形容終則一歸於正其詞曰
炎漢六葉實惟武皇闡坤符握乾綱祀汾隂建竹宫(叶/)
仁獸在宫赤芝薦房西海獻續弦之膠弱水來燕卵之
香慶諸福之畢集思騎龍於帝鄉幸靈桃之入口傳􁦚
種於下方想其瑶階露寒彤庭秋迥銀燭未掩畫屏斜
映啓承華之秘殿眄瑶池而神騁忽王母兮遥臨託青
鳥以傳命鬱佳氣之葱蘢覿芳姿之妍靚於是玳席初
延霞觴屢傳蘭辭吐兮襲人縹袂舉兮髙騫紫雲之輜
軿暫駐九㣲之燈火猶燃乃啓錦幪乃濯翠籩乃出桃
實獻于帝前味甘醇而如醴色含腴以不乾鸞刀割蜜
神液流泉上滋華池身輕欲僊將懐核而種之斸上林
之寒烟王母㣲笑塵世易遷儻花實之並見嵗屢閲於
三千唯紫府之列真視滄海於桑田彼窺鳥牖之小兒
尚奚測夫幽𤣥斯核也匪鑄而成匪陶而凝藉五行之
亭毒資六氣以流形鄙瓠犀之脆薄並玉質之堅貞爪
之不入叩則有聲知何年之中析存半璧之晶熒俯貼
金盤巢蓮之龜仰承玉露常蒲之桮鋭首聳兮尖岑豐
下橢兮(吐火切/狹長也)墜星衆皺蹙背文之籀一窪暈面色之
頳荷盤欲展蚌甲未扃藏仁之跡猶在含肌之罅如生
函肉好之隠約圍合線之交層龜鶴軒翥兮顯象寳章
絢爛兮金明鳯卣鸞彛同藏真於天府星形月魄挾灝
氣於蓬瀛嗟夫自昔仙靈恍惚難憑出無入有變幻莫
停橘類盎兮巴園棗如𤓰兮漢庭恣燕齊之方士騁詭
辨之奔騰瞻雲路之咫尺恨凡骨之難登以雄才之盖
世甘昏溺而不醒至若建章月淡甘泉風冷銅莖中峙
仙掌髙擎望飊輪兮不來徒馳情於窈㝠苦白日之易
短兮竟莫制於頽齡核雖存而人則逝兮悲秋風於茂
陵矧宣和之繼軌兮慕鼎湖之龍升託青華之帝子設
神霄之𤣥稱何殷鑒之不逺踵覆轍其相仍天啓皇明
真人龍興順堪輿之大化調隂陽之至精道徳行兮即
龍虎之丹顯忠信昭兮勝鉛汞之功𢎞以九州為仁夀
之域儕兆民於喬松之朋神機流浹太和薫蒸指佞人
兮草生屈軼齊氣朔兮階秀堯蓂視區區之遺核初何
繫乎重輕此所以革往古之荒唐法唐虞以作程也誶
曰桃有核兮大逾掌歴千齡兮多惚恍嘅靈仙兮勞夢
思誰見崑丘兮紫芝長真人出兮海㝢寧禮樂為冠兮
仁義作纓簫韶九成兮鳯凰鳴青鳥不敢徠兮幻説清
千秋萬嵗兮永長生
　　竊記徽宗本紀宣和元年己亥二月庚辰改元遂
　　易宣和殿為保和殿至四年壬寅夏四月丙午詔
　　録三館書置宣和殿及太清樓秘閣始重稱宣和
　　今核上之字刻于二年庚子之甲申月乃不書保
　　和而猶襲宣和之名此固不可不疑况丁酉日屬
　　庚子嵗癸未月之終今復𨽻之於甲申月之首尤
　　有不可得而致詰者頗意此核非漢武時物字亦
　　非宋祐陵所書雜書所載海外之國多大桃雖不
　　可盡信或者得其遺核特依倣而託之者歟然濂
　　年已邁舊學皆廢忘未必其言之足徵也姑書之
　　於此以俟後之君子云
　　　崆峒雪樵賦(有序/)
　　劉君宗弼家于贑之崆峒山陽學贍而文雄嘗擢
　　進士第入教成均出仕浙江部使者之寄聲光已
　　赫然矣君乃退然弗居方以崆峒雪樵自號其殆
　　顯幽一致者歟非賢而有徳者盖弗能也君間請
　　濂賦其事雕蟲篆刻之學老且忘去黽勉操觚雖
　　用賦體而比物成義為多君之西還或歌於清泉
　　白石間山靈聞之未必不囅然一笑也其辭曰
伊崆峒之拔起兮鎮嶠南之靈區翠旓繽其蕩空兮播
灝氣之蕤綏章貢挾以比流兮盎土脉之滋腴穴遥通
於龍翕兮勢蟠亘於鬱孤信地維之奥宅兮為靈真之
所都則有白鵞羽人黄唐丹士闢玉為房鑄金成黍仰
青帝之布帷撥赤霞而啟笥悼下土之坌濁凌剛風以
逕度惟彭城之僊子兮式爛柯之遺軌謂靈奕之可觀
兮意翩翩而遐舉裘翦鹿肥之花屨約芝田之蕊巾割
湘雲之枝鞶㸃彩鷮之尾傷胡麻之未飯愛白石之堪
煮踰洞真之石扉借修月之寳斧期緱生之下臨兮庶
緑文之可㖟于時𤣥冬届朔氣交水腹堅金莖高二鶴
夜語獨烏晝韜莽六花之聚白合溟涬於空寥幻九清
之秘景闢太素之神苞奪人目精兮若流水翻空而不
定一白無定地兮如爛銀炫燿於霜臯瓊林玉樹疊頴
聨條柯頓亡於春緑蘤巧綴于晴梢乃涉瑶磴乃依氷
樾膚中寒而生鱗指屢僵而弗屈丁丁許許不遺餘力
已枯成采方長不折玉屑隨聲而輕墮霜莖倚雲而初
積束以九真之赤藤附以千年之苓魄既逍遥而永歸
忘蕉鹿於今昔歌曰我采我樵兮大濛之野萬樹瓏􁩉
兮玉光照夜孰能相從兮與霓旌而俱下於是築石竈
繙金經養神火煉黄寧汞生水虎之窟鉛出火龍之扃
液承太乙之珠機運元華之精憑乾坤之封劵植鄞鄂
之丹城逮伐毛而洗髓致隂爍而陽凝種芝於瓊玉之
山折桂於廣寒之庭領衿佩於橋門集鵷鷺於王庭白
簡霜飛繡衣春明近一山而持斧使九夏之生氷迺乗
風而來歸兮於瀛洲之先登隔人間之風雨兮遽真凡
之異程至若西隣之子沈酣羶葷屏龜香曙笙火花春
葆階舞楚銀館歌秦黄塵迷南華之夢弊屣嗤東郭之貧
樂鍾鼎之遺豔厭烟霞之近醇尚父釣渭阿衡耕莘或
封齊於東海或致君於華勛齊出處於一塗肯變志於
屈伸世繽紛兮麗以新蠟代薪兮傷芳辰翻海水以為
霖兮曽莫濯夫游塵孰不化為胡燕兮依華榱之飛文
丹禽鳴夫空谷兮亦寥寥之一聞彈樵歌之逸響兮寄
緑綺于秋旻歌曰若有人兮在蘭厓止白虎為使陟崇
巇止皓毳迴飊敷天葩止虚白内朗絶纎瑕止仁斧義
斨龍鏘鳴止鵜膏匪施痂弗形止剪彼薪樗扶松栢止
養賢大鼎熟以烹止天下為公大道行止遡風屹立思
盈盈止
　　頌(凡八/章)
　　　平江漢頌
天命皇上為億兆生民主旌麾所向悉臣悉庭初以一
旅之師興濠泗間遂撫淮南平江東攻浙東西下之版
圖所入方數千里定都江左發政施仁戴白之叟埀髫
之童涵泳至化皥皥熙熙如承平時于時陳友諒據有
江漢之地僣居大號賊殺其主大修䝉衝虐驅烝黎如
蹈水火不自度力又集蜂蟻之衆直窺豫章三月不解
皇赫斯怒乃召羣臣于庭而告之曰陳虜不道敢屢予
侮昔者蕩揺我邊方侵軼我姑孰伺偵(恥慶切/候也)我金陵
賴爾一二臣隣之力攻而敗之予亦親覆其穴巢中宵竄
走假息武昌予不忍追殱之冀其悔禍以自逭於天刑
癸卯之夏乃復圍我豫章是其凶徳無厭自取殄滅此
天亡之時天之明威予不敢不順唯爾熊羆之臣不二
心之士尚弼予以成厥功羣臣曰都於是右丞臣逹㕘
知政事臣遇春帳前親兵指揮使臣國勝同知樞密院
事臣永忠臣通海備厥戎器簡厥師徒以俟七月癸酉
上躬擐甲胄禡(師祭/也)纛龍江帥樓船數百蔽江而上陳
虜大讋解圍而逃丁亥與我師遇鄱陽湖之康郎山戊
子上分舟師為十二屯命逹遇春永忠突入虜陣呼聲
動天地矢鋒雨集砲聲雷鍧波濤起立飛火照耀百里
之内水色盡赤焚溺死者動一二萬流屍如蟻滿望無
際己丑焚偽平章舟刈戮餘二千辛卯復酣戰虜將張
定邊素號梟猛上親禦之將士皆死戰歴一二時遇春
等左右夾擊殺士卒無算張中矢百餘而退潛保鞋山
不敢吐氣我師亦據湖口扼彼喉衿列柵南北江岸置
火筏中流水陸嚴戒以候其發八月虜食盡遣舟五百
艘掠糧都昌又為我大將所獲壬戌虜計窮冒死突出
將上趨九江上命諸將一時俱合其大戰如戊子自辰
逹酉督戰益急友諒中飛矢斃于舟中癸亥降其衆五
萬人上命釋之不戮一人凱歌而旋舳艫相銜旌旗飛
翻不疾不徐委蛇而來萬姓歡迎俯伏道左山川草木
皆有喜色告廟飲至行賞論功賜遇春田若干永忠田
若干其餘將士賚金繒有差臣稽在昔曹操治水軍八
十萬來攻孫權而周瑜黄蓋敗之扵赤壁苻堅發長安
戎卒六十餘萬騎二十七萬以侵晉而謝𤣥謝石敗之
於淝水然赤壁不過一焚而走淝水亦不過軍亂而奔
初未嘗大戰也而史臣具書之以為千古美談矧今湖
口之捷血戰累日天地為之晦㝠日月為之無光山河
為之震蕩其神功駿烈炳耀鏗鍧與天無極較之二國
未足多讓而歌詠不作非甚闕典歟臣謹備著其事撰
為詞頌一通以流鴻績於無窮以俟太史氏之采録云
其辭曰
天眷有徳實為哲皇肆其神畧以靖冦攘義旄東指罔
敢弗恭風烈虎嘯雲游龍驤長淮既歸江左攸屬浙之
東西樹侯置牧乃建國家以奠南服以懐中原以控西
蜀蠢爾小醜敢讎大邦集其兇頑鋒蝟斧螗輕涉我疆
以跳以踉亦既剪刈僵骸覆江洊齊六軍直傾其穴釋
而弗誅俾自懲刷闔胡不然復豕而咥翹其蟲臂當吾
車轍皇明震怒厯告在廷是決不悛命將往征爾選舟
師爾整甲兵漕爾糗糧各罄爾誠揺光在中夷則之月
禡於江濱皇秉巨鉞以誓以戒以速其發紀律精明飊
火奮激旟旐揚揚艂(漢江/切)艭將將矛戈洸洸鎧胄明明
載怒載厲載飛載揚雄威所吞已無荆湘既與虜逢大
呼衝擊藥騰藜駁星流火㦸虐燄電奔巨轟雷劈殺氣
㝠䝉不辨咫尺矢鋒所貫什伍聨聨縱横交紐命隕弗
顛攅桅湊颿筍束蝟編流尸塞川舟行弗前虜魄既褫
扶創而逸聚于湖奥僅存喘息我方植柵江之南北火
筏在流掩蔽如翼越厯四旬飛走途窮將冒萬死以絶
其衝我師見之干艫如龍似兎之走而鷹之從酣戰六
時由辰逹酉僕姑(矢名/也)一發殪此酋首貫睛及顱仆若
枯栁大憝既除餘不能醜遞相告言我誠不扶我革我
頑我歸至仁誰謂培塿可髙嶙峋再拜稽首來降來臣
皇曰俞哉汝俘予受宥汝弗劉予汝父母汝凍予衣汝
飢予哺昔何昏迷今始撤蔀奏凱而旋騎吹鬱揺形於
樂歌節以鐲鐃飲至于廟頒賞于朝帛堆其家肉登其
庖都人聚觀舉手加額或嘆或謡有聲嘖嘖干戈相尋
匪一朝夕自今昇平可坐而筴惟皇神武動則克之羣
䇿盡屈四方式之惟皇寛慈降則釋之義聲動盪疇能
敵之惟皇明斷遇事即決洞見千里不隔一髪所以四
征成此駿烈小大畢朝孰敢肆孽在昔赤壁洎乎合淝
事以幸集尚傳䇿書况兹之功俊偉赫熹揆古無讓可
無咏詩臣雖㣲賤文字是職對揚皇休并獻臣臆三代
以還用仁興國皇宜遵行永作民極
　　　膏露頌
洪武二年冬十月十有三日甲戌膏露降于乾清宫後
苑蒼松之上皇帝勅中官折示禁林諸臣光潤如酒凝
結如珠肪白飴甘彌布松柯馨烈之氣鬯逹左右勃鬱
淋漓薫涵太龢天休震動中外嘆嗟又明日丙子上御
外朝左丞相宣國公臣善長帥羣臣稱賀上若曰甘露
之降載在往牒然休咎之徵當以類應朕惡足以致斯
卿等尚明為朕言之㕘知政事臣稼對曰聖人之徳上
及太清下及太寧中及萬靈則膏露呈瑞陛下敬恭天
地輯和人民故天不愛道而嘉祥徽顯也起居注臣觀
對曰帝王恩及於物順於人而甘露降陛下誕寛民賦
衆庶歡豫底于敉寧神應之臻職此故也翰林侍講學
士臣素對曰王者敬養耆老則甘露降而松柏受之尊
賢容衆則竹葦受之今露降于松則陛下養老之所致
也宜以制幣䇿告宗廟頒於史館以永億萬年無疆之
聞上情存損挹皆推而不居言既已丞相帥其班以退
翰林學士臣濂竊伏自念氐北有星名為天乳若明而
潤則膏露下焉王者徳格于上恩覃于下靈氛充牣秘
貺斯甄此天人感應之常理也欽惟皇上興自臨濠匹
馬渡江十五年間遂成帝業天瑞育滋不一而足彩霞
成鳯卿雲聚繡赤烏飛翔白兔俯伏瑞蓮並□嘉禾孕
文實皆天之所命非人力所致而自至者今又覩兹聖
徴則其徳洞淪㝠功成不宰三瑞沓至千休滋彰有不
期然而然者矣雖然傳有之受命不于天于其人休符
不于祥于其仁所以孔子之作春秋祥瑞不書而有年
則書豈不以天道𤣥逺難知而人事之為可徵者乎皇
上以天縱之聖留神至治以得仁賢為瑞以五風十雨
為祥視彼前代植金莖以承液夸嘉瑞以紀年者未嘗
不指以為戒則其英明之識超絶之智卓冠百王為法
萬世是宜美盛徳之形容播諸樂歌被之管絃以示聖
子神孫於無窮云其辭曰
上天降康甘露之襄於粲其英純乾發自陽以布於下
方凝於休祥其祥伊何靈氣孔多有甘者液載仁惟澤
潛靈是錫誕皇之徳天地相合鴻休翕集厭厭浥浥紛
紛密密匪隨日以食兆厥聖徴如卿之雲如景之星如
日之重輪冲和氤氲以文我太平惟皇之聖貞符自應
不卑而流不高而迎茀禄之攸成惟皇之明貞符爾承
不倚而傾不恢而盈茀禄之攸寧休慶之即四國之式
有濯厥聲耀于千齡
　　　嘉𤓰頌
皇明式于九圍徳漸仁被和氣薫蒸靈物效祥乃洪武
五年夏六月嘉𤓰生於句容張觀之園雙實同蒂圓如
合璧竒姿分輝紺色交潤誠為曠世之産壬寅京尹臣
遇林函以絲匭圖其形於上移文儀曹請以奏聞癸卯
尚書臣凱等奉𤓰以獻時上御武樓中書右丞相臣廣
洋左丞臣庸同知大都督府事臣英御史中丞臣寧翰
林學士臣濂咸侍左右天顔怡愉重瞳屢囘良久乃言
曰徴之往牒其事云何丞相奏言漢元和中嘉𤓰生于
郡國唐汴州亦獻嘉𤓰禎祥之應有自來矣陛下勵精
圖治超漢軼唐故天錫之珍符太平有象實見于兹上
謙讓弗居然而靈貺之臻復不可不承乃詔内臣寘諸
乾清宫翌日甲辰薦諸太廟臣濂退而思之夫𤓰蓏(力/果)
(切草實/在地生)之屬也其蔓逺引其葉阜蕃諸傳有之神𤓰
合形表緜緜之慶此固兆聖子神孫享億萬載無疆之
祉况𤓰之所出本於回紇中爾討而獲之故名為西方
今皇上命大將軍統師西征甘肅西涼諸郡俱下而𤓰
沙已入職方行見西域三十六國同心來朝駢肩入貢
大顯叶瑞其又不在於兹乎然而異畝同頴周公作歸
禾之篇三秀合圖班氏有靈芝之歌矧此嘉植含滋發馨
昭宣我神應焜煌我王度寧可喑(於金於甘二/切帝極無聲)黙而遂
已乎顧臣駑劣不足以美盛徳之形容謹上其事願宣
付史館以備實録復繫之以頌頌曰
乾道載清坤維用寧保合太和發為休禎句容之墟物
無疵癘神𤓰挺出殊實同蒂𤓰孰非單此合而生二氣
毓質雙星降精蜜房均甘氷圭競美明月重輪仿彿堪
象豈無賔連産於户東(叶/)疇若兹𤓰協瑞聨祥亦有華
平張翠作盖疇若兹𤓰交輝映彩其兆伊何蘿圖緜延
西域既柔徳冒八埏羣臣曰都載拜稽首神休滋彰天
子萬夀粤從啓運靈貺疊甄兩岐秀麥合柎(方無切/花萼足)孕
蓮矧此貞符近在輦轂王化自邇逺無不服帝曰吁哉
朕猶慊然瑞當在人物胡得專使物為祥宜獻清廟自
我先人積慶所召孰瑞不矜帝則弗居唯親是思我民
之徒以實應天斯乃盛徳小臣作頌以示罔極
　　　鳯陽府新鑄大鐘頌
皇帝既正大統建都江表徳綏威讋萬邦咸臣用羣臣
奏臨濠為龍飛之地賜名曰鳯陽南北民大和㑹百族
錯居動十萬數然而物大而盛不假器齊一之無以嚴
昏旦之禁乃詔江隂侯吳良監鑄大鐘以定衆志以禆
治化侯之受詔遣使者至富春山中徵金工何成諭以天
子明命即日帥其屬十六人以從相地鳯陽城東三里
搏泥成範畫其銑角衡之度侈弇為良篆帶以方候其
燥剛始穿一十又三錬青赤銅六萬五千斤筮以洪武
乙夘冬十一月己巳蒞事厥明侯具法服以牛一羊一
豕一祝告先冶之神禮既成槖籥咸興鼓動風氣炎光
赫曦上貫霄漢絳液既澄氣憤雲洩循竇而入肅肅有
聲陽施隂凝勁質斯具越二日辛未乃發復取牲血塗
其釁隙以厭除不祥鐘高十六尺有五寸厚六寸徑十
尺有五寸圍三十四尺有竒混融其輪圓煒煜其容輝
信技殫於人巧妙奪於神功者也於是營構層臺副以
簨簴聚千夫之力鉅絙而登之一杵之撞隠隠闐闐雷
旋電奔震撼太虚遐邇聞者靡不聳愕㑹濂扈從青宫
幸鳯陽親觀盛美侯遂請濂為之頌濂聞先王之世金
部有七黄鍾乃樂之所自出而景鐘又為黄鍾之本所
謂景鐘大鐘也其受至於九斛而止律吕由是而應隂
陽由是而均夫豈細故也哉秦漢以來寖失古法小鐘
或数尺大鐘或容千石皆不本於律度今我熈朝稽古
右文定於中制宣導天地孚洽神人中和所致嘉瑞畢
協増拓化原亦於是乎有賴非特嚴昏旦之禁而已濂
待罪國史以文辭為職業義當揚發蹈厲以鳴國家之
盛侯之有請不敢固辭頌曰
維天穆清鼓以雷霆適昭天聲百物以生維帝濬哲法
天之烈大鏞斯掲元氣噴洩睠于濠梁真龍飛翔乗陰
御陽洗濯八荒神物攸起是為帝里從者如雨於焉萃
止物大而豐往來憧憧節之以鏞罔敢弗恭乃飭鳬氏
乃具爐錘乃烹乃鬻化金為水赤氣夜明如日之升流
亟而頳入竇有聲彬彬斐斐功同神鬼不鈕不鋙輪圓
順軌既啓其型敢愛斯牲塗釁禮成榮光如星千夫齊
力臺搆懸植交扛孔奭載考載擊宅兮囷囷觸兮賁賁
摩乾盪坤以警昕昏發攄靈氣昭融品彚物無疵癘年
糓攸遂博碩而龎聲與天通拓美集祥熏于家邦惟皇
建極福之敷錫制器有赫式和民則稽樂之原鐘實為
先律吕以宣功埀不刋小臣作頌有美無諷爰咨于衆
是傳是誦
　　　擬晉武帝武功頌
惟咸寧五年冬十有一月皇帝將舉兵徂征乃集多士
于庭而訓之曰惟皇天孚佑有晉俾克君臨萬方爾萬
方有衆罔敢有肆厥志朕猶夙夜祗􁌨若將墜于深淵
唯恐一夫不獲以越前王彞憲商書曰民非后罔克胥
匡以生后非民罔以辟四方朕曷敢荒寧今孫氏皓舍
我民弗靖唯酒暨色淫酗無厭大開苑囿起土山樓觀
殫極工藝肆厥威如虎狼羣臣有正視者輒殺無赦人
怨神怒皓有耳若罔聞知則亦弗畏天降威命上帝震
怒集厥命于朕躬不敢不正敢用吉玉宣璧昭告于上
天神后帥爾有衆底天之罰爾伸爾為王子國之休戚
與爾同之爾督徐州諸軍以出涂中爾渾戮力王室簡
在朕心爾督揚州諸軍以出大江之西爾預夙以嘉謨
告朕朕極不忘爾尚克踐前言以成厥勲荆州諸軍爾
其督之以出江陵爾濬爾作大艦欲有事於皓多歴年
所今維其時非爾弗克終厥圖益梁諸軍爾其監之以
下巴蜀爾彬帥其部曲以從爾奮爾戎世號忠貞各將
爾師以出夏口以出武昌爾充為使持節假黄鉞大都
督以冠軍爾濟副之嗚呼爾有衆修乃干戈峙乃糗糧
齊乃卒伍勿喪厥紀律惟爾賢往敷朕威靈越厥君臣
宜執俘之獻于太廟勿大肆殺戮惟爾賢嗚呼朕豈有
愛于皓土疆閔我民罹辜誕以爾多方殄殱乃讎爾尚
兢兢懐保若撫鷇雛兵戎所指弗使致厥傷俾朕膏澤
布于下民時乃功爾不聽朕言朕則孥戮汝爾其念哉
太康九年春安東將軍渾出横江所向皆克二月龍驤
將軍濬克西陵鎮南大將軍預遣將渡江自進克江陵
沅湘以南諸郡皆望風送印綬預分兵益濬建威將軍
戎遣將與濬合攻武昌降之三月濬以舟師入石頭皓
面縛輿櫬詣軍門降克州四郡四十三户五十二萬三
千兵二十三萬夏四月賜皓爵歸命侯遣使行荆揚除
皓苛政詔増充渾邑八千户進渾爵為公濬輔國大將
軍預戎皆封縣侯諸將賞賜有差以伐皓之役實始於
鉅平侯祜祜既卒䇿告其廟封其夫人為萬嵗鄉君食
邑五千戸復詔博士臣某刻石紀功昭示萬世子孫以
紹有晉無窮之基弗敢壊頌曰
煌煌有晉寵綏下民欲俾萬方均囿至仁惟皓不恭據
彼海瀕殘虐是逞若火四焚帝怒斯赫命將徂征龍盾
虎旟照耀日星士氣如虹吞厥南土長江天塹一朝飛
渡罔不震驚流汗浹背豈伊神武自天而墜帝命將臣
汝戒汝師汝敵則劉降宜舍之皓既面縛餘敢不釋萬
里雖逺天威咫尺青盖委蛇入于洛中夙發其祥昭此
武功皇華載遣六轡耳耳誕布陽和以消陰曀旋乾轉
坤六合一家文恬武嬉渾渾無涯有功者賞載盼載錫
赤芾桓圭帝不之惜惟帝神武能屈羣䇿拓開蠻荒揭
此日月帝徳流衍頌聲斯播授之樂師以薦郊廟
　　　擬薛收上秦王平夏鄭頌
粤武徳四年秋七月朔記室薛收頓首再拜言仰惟秦
王殿下龍興晉陽佐我皇帝起義兵以龕定禍亂金鼓
一振罔不臣順唯鄭王世充夏王建徳昧厥大命侵牟
我邊陲刈劉我烝人抄掠我玉帛干戈之相尋殆非一
朝一夕皇帝震怒詔王督諸軍伐鄭遂敗世充于穀水
進圍洛陽建徳不思自靖凶徳㕘㑹將兵十萬來救王
帥諸將酣戰破而擒之於是世充智窮援絶率羣臣詣
軍門降王至長安獻俘於太廟行飲至禮詔斬建徳於
市免世充為庻人徙于蜀中大赦天下天下萬姓驩欣
舞忭以為皇帝之睿謨雄筭王之戎功駿烈皦皦乎不
可尚已收備在戎行親瞻制勝料敵之竒進退擊刺之
雄耳目怖駭若臨鬼神雖淺劣無識不可無歌詩以鋪
張鴻休謹撰平夏鄭頌一通以獻庻幾昭示萬世以宣
有唐之聲烈以著王業之艱難云其辭曰
真王挺生宅靈孕竒天日之表龍鳯之姿嘘陽吹陰宰
于化機精神所被物無不綏皇帝興兵以遏亂隋王左
右之神運天施或獻竒謨食若元龜或賈棬勇力如虎
貔雄吞八極易若拾遺如皷迅飊泱泱四來降燕帖魏
踣秦以隳金鼓之下孰能慢台維此二豎曰夏暨鄭據
河北南兵犀弓勁勢成鼎足力與我競夏陷黎陽思百
其勝衛滑齊兖蹂踐莫定鄭取汴亳奪我藩屛封豕長
蛇貪噬益横况於官城大設坑穽四周削起峻若甗甑
忌則陷之毁宗滅姓怨氣塞天凝為祥眚人之孔哀其
何能竟皇帝曰嗟我人何辜勅汝秦王汝亟是圖汝􁂵
汝甲汝張汝􁀥汝簡鋭驍東傅其都王拜稽首禡牙出
徂旌旄飛翻士卒嘯呼曰爾萬寳爾疾而趨扼其龍門
毋逭虜誅曰爾徳威視敵若無圍厥河内批其大軱曰
爾君廓爾震鼓桴控彼洛口以絶餉輸屢戰屢克王乃
向洛移軍青城壁壘星錯虜薄穀水栫以虎落王曰爾
通爾急往角我引騎南以褫其魄靈威莫抗虜漸退却
横㦸長追如䑕入槖掘塹而守朝鼓夕柝不日成擒以
潤鼎鑊洪爐熾炭何金不鑠夏人卒狂稱兵黨惡其旅
若林誠可怖愕王曰靖哉爾衆勿搖虜卒既惰虜將且
驕虜命當傾決於今朝莫匪上天欲逸我勞使發一矢
中此兩鵰咽喉之門實在虎牢吾往敓之短兵爾操且
行且餌伏鋭于㘭伺虜深入乃與死鏖虜因大讋布屍
滿皋進退維谷更動疊騷偵吾牧馬將襲而逃王乃濟河
南臨廣武騋牝如雲留彼弗取虜果來迎列柵牛口我
閉弗出自辰逹午虜氣既竭逡巡欲走王謂士及爾整
部伍爾將梟騎突此羣醜矛進而翼截其兩肘㑹虜方
朝顛倒失序震霆方驚不及掩耳擊刺從衡龍飛熊吼
天日為黄塵起如霧正戰方酣王出以竒爾知節等巻
斾而馳旁繞虜陣張我虎旗虜衆惶駭奔如流澌相彼
酋首欲絶而西神槊一指顛若墜尸王叱武威執而縛
之囚示鄭人鄭人曰噫我援已絶我力莫支我肉我袒
牽羊以隨有餘者孽亦復來歸奉璽再拜冀免殱夷乃
獲乃俘振旅而復王被金甲懸厥魚服逺而望之有光
熠煜大將森衛後先聨屬鐵騎萬匹旁障羽纛鼓吹颯
沓節以金鐲清廟有赫上與雲矗陳俎奠爵籩豆嘉肅
既俘以獻且拜且祝祝已飲至列筵如竹醇酎川流精
殽林簇鳧鷖既醉咏歌相續皇帝曰嗟竇實弗恭稔禍
濟惡厥父用亢當梟其元以令醜兇充罪固殷悉衆禦
攻待以不死徙寘蜀邦我人實煩轉輸是共或居遐裔
久阻冦封惴惴自保息屏足重宜行給復式寛其庸復
赦宇内以示大同丹鳯銜詔無逺不通𢎞宣睿澤丕昭
仁功萬方有言如蔀斯撤昔也戰争連城蹀血蒿萊千
里人跡殆絶今也恬嬉寧爾家室盡斂戈矛化為襏襫
人和既滋天休當發山出器車庖形瑞萐騶虞在郊苞
鳯巢穴黄龍舒采白鳥振潔無間朔南聲教孚浹視彼
梁楚千鈞一髪定知來朝不煩斧鉞天生烝人常代傖
囊必眷有徳以綏以攘簡䇿所紀更僕莫終徴之秦漢
厥事孔明嬴政肆虐虎視域中踐華因河為固自防祠
狐一鳴亂如沸羮六國復興各自立王籍起㑹稽中號
最强喑啞叱咤萬夫膽喪劉季斬之不翅犬羊鉅敵一
鋤寰宇乃康强隋比秦尤瀆天紀諸桀援戈聚如蜂蟻
不有靖之代何能治惟帝明睿乘運而起惟王輔之以
臨四海黄鉞白旄翦薙不軌無堅不磢無險弗砥夏鄭
既夷治平可致揆之炎漢聨芳儷美赫赫神功可昭萬
祀收在戎行躬瞻鴻偉敢揚頌辭以告太史
　　　豫章鐵柱頌
豫章郡鐵柱二旌陽令南昌許遜敬之鑄以鎮蛟者也
郡地濵于江水蟲騁妖故民多江禍旌陽與西安呉猛
世雲用正一斬邪三五飛步之術追殱其神於長沙復
懼遺孽洊興使物治銕厭其窟宅一在西山雙領南堙
沒已久一在牙城南井迄今猶存柱出井外㢙尺下施
八索謂能鈎鎖地脈云唐咸通六年節度使嚴譔來為
郡將發視之未及咫烈風雷雨江水暴溢譔恐而止其
見於道家書者如此濂竊聞之周有壺涿氏掌取水蟲
若欲殺其神則以牡􁈨牛貫象齒而沈之則其神死淵
為陵神謂龍罔象之屬也古盖有其術矣矧單陽則飛
制以重陰乃伏而不動鐵陰而蛟陽者也斯柱之建其
亦沈􁈨象之遺意與於戲豫章之民與蛟不兩立㣲旌
陽西安民其魚矣濂雖不敏謹徇郡守某之請勒文柱
下以頌神功於億萬載頌曰
吳楚合域翼軫分經南昌鉅都蛟孽所庭咮攓波譎脽
運濤縈天誅黙驗腥遏僉徴沈竈鼃産蝕臭泓成靈伯
應歴鬼憲宣刑嶽籙三辰斗劍七星揮斥電戰刉割霆
升河眚黒廓川液紅星軌天設鎮冶金建楹祝融主燄
閼伯司型八神錫羡五官儲精上旋圓樞下鍵方扃溟
妃捧鑑淵后持衡飊笙鶴瀬月吹鳬汀仙旍迴紫童節
流青𤣥勲潛沕素牒晶熒龜山鐵絙龍鼎文銘翊扶鴻
宰斡運清寧泰山可礪靈柱勿傾
　　　三老圖頌
浦江鄭氏以孝弟為政一門五十餘室不别槃案而飯
者埀三百年靈和充牣發為祥徴三夀作朋形於同氣
孟曰伯陽父年七十有二叔曰仲徳父年視孟而縮其
四季曰仲舒父年比叔又劣其五惟是三老人者身載
明徳聿昭前聞天休滋錫精神熈康羣從子姓趨翼乎
後先仁聲義聞流衍於倫類誠可謂備享百福而綏有
遐齡者矣濂竊聞之南極有老人之星占者謂其光明
潤則下多夀考是則天人之間氣化孚浹同流上下閲
世靈長似若不偶然者况於孝弟之家通於神明者乎
宜其人瑞之鼎立景貺之川臻也濂也不敏覽圖興嗟
斯頌之所由作其辭曰
維天降康其福穰穰斯夀之祥其祥何徴非景之星非
雲之卿非三秀之榮鍾我夀朋大冠緇衣載肅其儀其
神孔熈其樂孔皆(叶/)燕居之耽時盍其簪如鼎之安如
星之參協數于三孰不式且瞻旌門有恤孫子之飭有
百斯集雅雅魚魚振振蟄蟄或馮或翼弗徐弗亟唯步
武是式嵗時宴饗(叶/)肆筵于堂籩豆大房曰殺羔羊其
醪苾芳鐘鼓喤喤笙簧洋洋多士鏘鏘更獻夀觴祝鯁
于前執酳于旁人士來觀有嘆有言維此旌門徳義之
尊維此夀朋景福攸臻積之既蕃受之弗諼錫羡于後
昆其羡之都孰侈孰舒孰形匪圖古亦有諸其年曰耆
或至于期頤是繪是摹儷美而同趨九藍之山有石巖
巖曰麟之水其流亹亹眉夀無有害與之同體夀俊之
良髪素而眉龎茀禄具慶(叶/)流榮于鄉匪榮于鄉實邦
家之光洪武十年七月望日前具官宋濂述
　　詔(凡一/章)
　　　奉制諭安南國詔
春秋大義亂臣賊子在王法之所必誅不以夷夏而有
間也間者安南國王陳日煃薨我國家賜以璽書而立
日㷂為王今觀所上表章乃名叔明詢諸使者日㷂為
盜所逼悉自翦屠其羽翼身亦就斃此皆爾叔明造計
傾之而成簒奪之禍也揆於大義必討無赦如或更弦
改轍擇日㷂親賢命而立之庶幾可贖前罪不然十萬
大軍水陸俱進正名致討以昭示四夷爾其毋悔
　　誥(凡五/章)
　　　給事中安統除兵部尚書誥
兵部司馬之職尚書法從之官古不輕授今難其人盖
戎務之出入馬政之弛張莫不繫焉非有奮厲之才練
逹之知不足以奉揚威武毘賛機宻者矣具官安某粤
自蚤嵗有志事功自北而南在朕左右及其給事内庭
論思獻納之益亦時有焉夏官之選惟爾之能然以八
座之貴朕非輕以畀人者也爾尚一乃心力以報朕所
以見知之意嗚呼唯秉義守正則可以謹科條惟趨事
赴功則可以行邦政尚思自勉服我訓辭
　　　遥授李思齊江西行省左丞誥
朕起布衣除暴亂救民於水火之中其有能知天命所
在帥衆來歸者朕每嘉焉爾李某當元運之衰奮自汝
南擁兵而守秦隴積年屯戍志在保民及我師入關乃
西往臨洮已而率其士馬之衆納欵轅門去危而就安
轉禍而為福視彼暗於事幾殘民以逞者相去逺甚可
謂通時逹變之豪傑矣兹授左轄於外省列之朝班仍
給其禄爾尚夙夜恪慎思保令名以稱朕優禮之意爾
其懋哉
　　　侍御史王居仁除山西行省㕘知政事誥
國家之建行中書所以控制方面而布宣政令者也况
河東山西之地古為雄藩所轄州郡不翅六十有餘版
籍之廣民庶之繁其事亦云夥矣邇者鑄印開省未設
丞弼先命近臣為㕘知政事奏辟官屬以行則是大小
之務皆得専逹非止參預而已也與斯選者非得勲舊
之臣曷足以重其任哉具官王某才足以匡時謀足以
經逺自渡江以來委身事朕凡十五年踐揚中外多著
勞烈執法中臺聲聞益著於是簡在朕心俾躋政府嗚
呼陳紀立經爾尚膺藩宣之寄安邊靖國爾其盡撫綏
之方往惟汝諧毋替朕命
　　　同知臨洮府事班景道除陜西行省參知政事
　　　　誥
陜西在古為雍州之域三秦之地延袤一千餘里土廣
物殷號稱難治朕嘗建行中書設㕘知政事以綜覈衆
務以鎮安萬民然必得同寅協恭之臣共釐治之則事
集而功成不難矣具官班某負倜儻之才抱經濟之畧
朕嘗歴試其為人設施次第綽有可觀故自臨洮别駕
特授以㕘預之職夫别駕四品之秩也較之㕘預之資
實超十階豈不以爾韞此竒才故不次而用之乎爾尚
夙夜惟勤思稱朕懐官政之有弊者爾當振而新之民
瘼之未瘳者爾當撫而摩之則予一人汝嘉爾其欽承
朕言不再
　　擬誥命起結文
　　　吏部尚書
程能而議功定勲而頒爵此皆選部主之所以古者寘
於五曹之右重其任也盖國家之治在於得人得人之
盛繫乎銓衡者甄别其能否然則天官之選可不慎歟
具官云云爾尚允釐百工以熈庶績名器之崇卑爾當
慎其任授之方流品之清濁爾當展其激揚之志時惟
稱職汝往欽哉
　
　文憲集巻一
欽定四庫全書
　文憲集巻二
　　　　　　　　　　　　　明　宋濂　撰
　　記(凡三/十章)
　　　觀心亭記
昊天純祐九有民全以所覆畀我大明皇帝執符御厯
撥亂世而反之正化行仁流臻於泰寧然猶孜孜夙夜
敬厥徳奉若天道赫如上帝鑒臨乃洪武十年冬十月
丙午朔復勅工曹造觀心之亭于宫城上設甓為墉塗
以赭泥中寘黼座前闢彤户越七日壬子落成上親幸
焉召臣濂語之曰人心虚靈乘氣機出入操而存之為
難朕罔敢自暇自逸譬魚之在井雖未免跳躑終不能
度越範圍况有事於天地廟社尤用祇惕致齋之日必
端居亭中返視却聽上契沖漠體道凝神誠一弗二庶幾
將事之際對越在天洋洋乎臨其上卿為朕記之傳示
來裔咸知朕志俾弗懈愈䖍臣拜手稽首而颺言曰書
有之惟天無親克敬惟親民罔常懐懐于有仁鬼神無
常享享于克誠曰誠曰敬曰仁皆中心所具非由外鑠
我也此心若存則動静合道建中保極之源清而弗擾
庶績咸熙否則天飛淵淪懍乎若朽索之馭六馬唯欲
之從而罔克攸濟治忽之幾其始甚㣲不可不慎也欽
惟皇帝陛下法天啓運乾乾終日不遑暇食十有五年
大統斯集政平人和休祥屢應斯皆觀心之明驗古先
哲王相傳心法所謂精一執中之訓亦不過此聖子神
孫必來取法當有不言而喻者矣雖然靡不有初鮮克
有終臣願陛下存神内居常如亭中時則必與天為一
祥刑敷政一出自天衍億萬年無疆之休亦永無疆之
聞不亦顯哉臣不佞既承詔㫖輒稽古書而為之記别
有觀神亭與斯亭東西對峙其制同其義亦無異云
　　　遊琅琊山記
洪武八年十有一月壬子皇上以皇太子暨諸王久處
宫掖無以發舒精神命西幸中都沿道校獵以講武事
濂實奉詔扈從十有二月戊午次滁州驛濂進啓曰臣
聞琅琊山在州西南十里晉元帝潜龍之地帝嘗封琅
琊王山因以名頗聞秀麗偉拔為淮東竒觀願一遊焉
而未能也敢請皇太子驩然可之即約四長史同行秦
王府則林伯恭晉王府則朱伯贒楚王府則朱伯清靖
江王府則趙伯友遂自驛西南出過平臯約三里所望
豐山盤互雄偉出瑯琊諸峯上唐梁載言十道志又云
豐亭山山上有漢高祖祠又有飲馬池世俗妄傳漢高
祖曽飲馬于此國朝以山麓為畜養之塲别鑿池飲馬
仍掲以舊名居人指云山下有幽谷地形低窪四面皆
山其中有紫㣲泉宋歐陽公脩所發泉上十餘步即豐
樂亭直豐樂之東數百步至山椒即醒心亭由亭曲轉
而西入天寧寺今皆廢惟凉煙白草而已濂聞其語為
悵然者久之山東南有柏子潭潭在深谷底延袤畝餘
色正深黒即歐陽公賽龍處上有五龍君祠皇上初龍
飛屯兵于滁㑹旱暵親挾雕弓注矢于潭者三約三日
雨如期果大雨及御寶厯為作欄楯䕶潭且新其廟廟
側有時若亭濂坐亭上問潭側雙燕洞及其南白鴿洞
以肆窮覽人無知者乃止復西行約三里所有泉瀉出
於兩山之間分流而下曰釀泉潺湲清激可鑑毛髪傍
岸有亭曰漸入佳境今亦廢惟四大字勒崖石間淳熈
中郡守張商卿等題名尚存沿溪而過薛老橋入醉翁
亭亭久廢名人石刻頗夥兵後焚煉為堊殆盡亭後四
賢堂亦廢亭側有玻瓈泉又名六一泉石䦨覆之䦨下
壓以巨石中䟽一竅通泉徑可五六寸手掬飲之温是
日天隂雪花翩翩飄伯清亟倡曰雪作矣不還將何為
濂遊興方濃掉頭去弗顧其步若飛歴石徑一里所至
囘馬嶺伯友追而至伯清繼之伯友曰二客足力弱不
能從矣二客伯賢伯恭也其謂囘馬者建炎冦盜充斥
郡守向子伋因山為寨植東西二門西曰太平東乃囘
馬也嶺之東有醴泉又其東南有栲栳山山之南有桃
花洞又南有了頭山山之下有熈陽洞皆未暇往蛇行
磬折黄茅白葦間莽不知所之宋熈寧初僧崇定獲佛
舍利六百壘石為四十九塔於道隅纍纍如貫珠塔雖
廢幸有遺址可憑徑行無疑其路若窮又復軒豁盖峯
囘路轉九鎖而至開化禪院在瑯琊山最深處惜乎山
皆童而無蔚然深秀之處唐大厯中刺史李幼卿與僧
法深同建此院即張文定公方平寫二生經處三門外
有觀音泉入院皆瓦鑠之區惟新構屋三楹間中施佛
像僧紹寧出速坐方定龍典院僧徳學同太子賛善孟
益秦王伴讀趙鐄吳王伴讀王驥楚王伴讀陳子晟聞
濂入山咸來㑹晟云太子正字桂彦良憩六一泉上亦
足弱不能進恐隨二客歸矣寧具飯飯客飯已學引觀
庶子泉泉出山罅中乃幼卿所發李陽氷所篆銘銘已
亡張億書三字碑亦斷裂卧泉下石崖上多諸儒題名
陷石為一方鐫勒其中自皇祐淳熈乾道以來皆有之
字或篆或𨽻或楷或可辨或不可辨山之東西在在皆
然不特此泉也泉之南有白龍泉禱雨多驗童行堂下
有明月溪稍南有吴道子畫觀音及須菩提像刻石壁
上傍鐫淮東部使者八人舜臣瑯琊山記頗不合文體
為之破顔一笑又稍南有華嚴池由明月而上入歸雲
洞訪于佛塔遺址過石屏路俯窺大厯井井亦幼卿所
鑿沿山腰陟磨拖嶺逺望大江如練鍾阜若小青螺在
㳺氣冥茫中嶺下有瑯琊洞洞廣兩室中有一穴深不
測名人題識無異庶子泉懼日夕復不暇往焉自幼卿博
求勝跡鑿石引泉以為溪左右建上下坊作禪室琴臺
後人頗繼其風山中之亭幾二十所而日觀望月為尤
勝今荆榛彌望雖遺跡亦無從求之可歎哉夫亭臺廢
興乃物理之常奚足深慨所可慨者世間竒山川如瑯
琊者何限第以處于偏州下邑無名勝士若幼卿者黼
黻之故潜伏而無聞焉爾且㓜卿固能使瑯琊聞于一方
自非歐陽公之文安足以逹於天下或謂文辭無關于
世果定論邪然公以道徳師表一世故人樂誦其文不
然文雖工未必能久傳也傳不傳亦不足深論獨念當
元季繹騷竄伏荒土朝不能謀夕今得以厠跡朝班出
陪帝于巡幸而瑯琊之勝遂獲窮探豈非聖徳廣被廓
清海㝢之所致邪非惟濂等獲沾化育生成之恩而山
中一泉一石亦免震驚之患是宜播之聲歌以侈上賜
遊觀云乎哉因取醉翁亭記中語風霜高㓗水落石出
字為韻各賦一詩授主僧紹廣刻諸山石云
　　　元史目録記
洪武元年秋八月上既平定朔方九州攸同而金匱之
書悉輸於秘府冬十有二月乃詔儒臣發其所藏纂修
元史以成一代之典而臣濂臣禕實為之總裁明年春
二月丙寅開局至秋八月癸酉書成紀凡三十有七巻
志五十有三巻表六卷傳六十有三巻丞相宣國公臣
善長率同列表上已經御覽至若順帝之時史官職廢
皆無實録可徵因未得為完書上復詔儀曹遣使行天
下其涉於史事者令郡國上之又眀年春二月乙丑開
局至秋七月丁亥書成又復上進以巻計者紀十表二
傳三十又六凡前書有所未備頗補完之其時與編摩
者則臣趙壎臣朱右臣貝瓊臣朱世㢘臣王濂臣王彛
臣張孟兼臣髙遜志臣李懋臣張宣臣李汶臣張簡臣
杜寅臣俞寅臣殷弼而總其事者仍臣濂與臣禕焉合
前後二書復釐分而附麗之共成二百一十巻舊所纂
録之士其名見於表中者或仕或隠皆散之四方獨壎
能始終其事云昔者唐太宗以開基之主干戈甫定即
留神於晉書勅房𤣥齡等撰次成編人至今傳之肆惟
皇上龍飛江左取天下於羣雄之手大統既正亦詔修
前代之史以為世鑒古今帝王能成大業者其英見卓
識若合符節盖如是嗚呼盛哉第臣濂等以荒唐繆悠
之學義例不明文詞過陋無以稱塞詔㫖之萬一夙夜
揣分無任戰兢今鏤板訖功謹繫嵗月次第於目録之
左庶幾博雅君子相與刋定焉洪武三年十月十三日
史臣金華宋濂謹記
　　　歙縣孔子廟學記
歙漢縣也初屬丹陽自吳晉而下雖屢更為郡若州而
縣仍舊名不廢其地為東越奥區號多佳山川黟川如
龍前行偃蹇不受羈紫陽問政二山又矗起東南勢若
翔鳯鳯凰飛布紫金諸峯又騰翥于後先而黄山又直
西北竒巒之不可名者凡三十六丹崖翠岑分割隂陽
而吐和降精于無窮故士之生其間者或以氣節著或
以道藝名時有其人近代尤稱多士立言著書動足名
家是固因山川之靈攸鍾其沈涵陶育之者非立學之
所致歟初學在縣市之東淳祐庚戌郡守謝堂始建至
大庚戌縣尹宋節至正甲申縣丞葉琛皆葺而新之壬
辰兵起而歙為鬬争之塲官廬民舍焚爇無遺而學亦
廢矣澹煙荒照榛荆蔽途而狐兎或暮出衝人識者為
之徬徨太息如是者十年辛丑之夏張侯齊來為縣喟
然嘆曰歙為徽國文公父母之邦道徳之化衣被天下
雖時當尚武而其鄉學可久廢乎遂請于大府而經營
之㑹故基已更構紫陽書院遂於書院之東立表考宜
剪刈穢荒别畚新土充其虧窪髙爽塏䟽有踰其舊中
峙王寢象厥正配黼座朱几嚴事有容旁圓從祀於兩
廡間外敞正門列以畫㦸法庭端㓗墄平密鞏欄楯翼
遮術道直修外為都墉樹以三門上應靈星榮光昭煥
廟左别築論堂直齋以處講師暨弟子員不嗇不侈無
諐彛憲經始于秋九月考成于明年壬寅之秋八月侯
帥儒師行釋奠禮牲幣有飭庭燎伊煌罇俎維旅法齊
苾芬神來顧歆如在左右觀者歎慕至於咏蹈僉謂侯
之嘉恵吾民者深不可無以貽永久於是教諭江君材
奉幣請文刻諸麗牲之碑惟先王之制自諸子以至公
卿大夫士之子使之脩徳學道春合諸學秋合諸射以
攷其藝而進退之是文事武備均出于學也所以興師
必受成而行及其還也則釋奠于學而以訊馘告曷嘗
析為二哉自世道既衰不復獲沾先王之澤之盛人徒
見提旛鼔而簡車徒者乃指為武殊不知制勝兩楹折
衝千里而有所謂詩書之帥也侯於下車之初能汲汲
建學於用武之日可謂知斯道矣歙之人士尚當専心
一力惇於明體適用之學平居之時則談俎豆而攻遺
經一遇四郊有警則操戈上馬以收獻馘之功使議者
咸曰是生文公之邦而無忝山川之靈者庶幾不負建
學之意不然豈予之所敢知哉侯字仲賢齊其名也某
郡人以行中書掾擢為令招徠懐集民歡趨之遂成市
落縣廨驛舍皆新作之而尤急于農功築吕堨及良干
范阮二埭嵗以有秋其善政蓋不一而足當時相其成
者則丞胡拱辰主簿王某及江君云
　　　集賢大學士吳公記
先公諱直方字行可姓吳氏其先毗陵人一遷于鄱再
遷于睦三遷浦陽之新田唐乾寧初有諱公養者又遷
縣西尊仁里至先公十五世曽祖諱聞贈中奉大夫福
建道宣慰使䕶軍追封渤海郡公妣盛氏追封渤海郡夫
人祖諱蕃累贈資善大夫太常禮儀院使上䕶軍追封
渤海郡公妣沈氏追封渤海郡夫人父諱伯紹累贈翰
林學士承㫖榮禄大夫柱國追封渤國公妣金氏追封
渤國夫人先公自幼有大志篤意儒學及壯游京師主
留守曼濟台台家教其子托克托及額森特穆爾元統
間托克托為御史中丞以先公嘗用説書事明宗于潜
邸奏除江浙等處儒學提舉中書易為副提舉階將仕
佐郎先公年已六十一矣未上御史臺改授將仕郎海
北廣東道肅政㢘訪司管勾承發架閣庫兼照磨遷中
政院管勾承發架閣庫復陞長史階威如故重記至元
末廟堂用事者頗擅威福上與大臣謀罷其政柄先公
實協賛之上念其功召至便殿錫以黄金繫帶超拜集
賢直學士就轉侍講學士未幾陞學士厯亞中中奉資
善三階大夫㑹托克托入相中書國有大政令多咨先
公而後行先公毎引古義告之言無不聽民被其澤為
多先公以年及致仕上章乞骸骨遂以集賢大學士榮
禄大夫食俸賜終身俄又賜田一千九百餘畝尋謝不
受先公前娶盛氏先十七年卒後娶金李二氏金氏封
渤國夫人子男二長萊字立夫延祐庚申以春秋經預
鄉薦後用御史祭舉為饒州路長薌書院山長博學
能文為世聞人亦先十七年卒次即志道崇文監丞奉
訓大夫孫男三長士愕嫠州路金華縣儒學教諭次士
謐次存仁曽孫男三長中次平次弇曽孫女一申先公
生于宋徳祐乙亥十一月二十四日庚寅薨于今至正
丙申七月十二日庚寅享年八十有二卜以是年八月
十二日庚申𦵏徳政鄉後吳山徐塢之原距承㫖公墓
左五十步而近嗚呼褒叙令徳是在世之立言君子非
不肖孤所敢僭姑序世系及歴官次第納諸𤣥堂别録
其副以藏于家庶幾後人知所攷焉嗚呼痛哉孤子志
道泣血謹記
　　　浙東行省右丞李公武功記
惟我皇帝既定浙東西地以其疆場與虜人犬牙相入
乃置浙東行省以轄五府一州之衆建牙于嚴于時右
丞李公實以上之懿親總受藩宣之寄而兼命㕘知政
事胡公徳濟分治諸暨所以聨絡氣勢綏輯東土而折
衝外侮者也乃乙已之春二月己丑虜挾我叛人謝再
興分兩道入冦其舟師自釣臺烏石窺我建徳公遣兵
禦之其馬步卒踰濤江而東圍諸暨之新城聲言二十
萬壁壘旁午旌旗充塞虜堅忍持重務以為必拔之計
構飾寢宇創建倉庫預建州長貳官屬復分精卒數萬
屯城北十里以遏我援師胡公堅壁力守戒將士勿輕
與戰有來攻城者發矢石退之遂遣使乞師于公公即
欲馳援初釣臺之役稍不利亡一千夫長至是羣情疑
沮或獻謀於公曰嚴實吾藩垣所寄虜若闞公往即起
乘之奈何諸暨雖受圍得一鋭將帥師解焉可也公曰
浙水東門戸在諸暨諸暨茍不守郡縣必致驛騷故虜
盛兵東向而使游兵泝釣臺以綴我師我不往脱有弗
靖嚴其能獨利乎乃屬大師三人為居守明日癸丑遂
行有自虜中來者又以衆寡不敵為辭公弗顧甲寅至
浦江丁巳抵烏傷之龍潭去虜營不二十里因據其險
忽有白氣自東北經天三軍見之勇氣百倍日且晡軍
中驚言虜將襲我公亦不為動夜四鼓城中知有援至
潜縋士卒來約明旦將空壁逆戰戊午蓐食已公分諸
將為左右翼公自將其中軍既成列㑹㕘軍胡君深復
承公檄率所部將士亦自括而至軍氣益振公乃申號
令曰師之勝負在曲直不在多寡我國何負於叛人虜
乃挾之日夜以生變癸夘之秋九月壬午直犯我東陽
我不敢愛其生晝夜兼行殄之於烏傷爾三軍之所親
覩皇天助順不可誣也今虜又不改行盡驅其衆以擾
我邊疆占書云軍中見白氣者剋敵之像此殆天欲滅
此虜也爾等尚效死斬刺以報國家之寵靈毋怯母貪
獲毋避險阻毋左右顧視有不如約者即戮以狥語始
畢虜兵整圎陣而至兵既接公乗匹馬挺身先入䧟其
中軍中軍虜之精銳所萃見公至競來迫之槍屢及公
膝公馬上運㦸㨗如雨風當其鋒者應手皆仆虜氣皆
讋左右翼及諸軍一齊奮擊聲振天地軍遂大亂時溪
洞兵居後列猶觀望欲集兩山之民呼曰虜敗矣虜敗
矣遂皆棄甲而奔我軍乗勝逐北斬首如刈麻前後躪
踐死者以萬餘計溪水為之不流胡公亦率精甲出圍
城中從公合擊之殺獲甚衆其主帥僅以身免燔其營
寨若干俘其將帥六百軍士三千馬八百輜重鎧仗積
如丘山三月己未凱歌而旋所至父老爭進牛酒為公
夀公勞而却之辛酉還嚴既飲至即命幕府上其功簿
于朝上嘉公敵愾之功錫以御衣名馬其餘將士第功
行賞有差濂聞之軍䜟之論良將有曰以身先人故其
兵為天下雄説者引薛仁貴為將持㦸腰刀奮呼入敵
衆輒為之奔潰此所以為天下之雄也濂以公之事觀
之殆似有過焉者盖仁貴挺身陷陣其驍悍若與公同
然必兩軍相當方可制勝未聞其以寡却衆如公之為
也今虜兵大集塞野蔽川人孰不為公危公以不滿萬
之衆談笑而殱之斯不亦昔人之所尤難哉由公精忠
貫于内勁氣注於外但知有國而不知有其身瞋目張
膽視虜若無故其功業焜燿至於如此也公之賢為不
可及矣濂昔待罪右史嘗書公之勞烈藏之金匱今又
因邦人士之請為文若詩以昭公之光庶使世之讀者
上毋忘於帝徳下無負於公之功云公名文忠字世英
敬賢下士如弗及平居恂恂禮遜及臨大敵雖賁育之
勇不是過君子服焉系之以詩曰
於赫皇王大明東升爍彼羣陰六合載清建藩分鎮以
奠以寧倬彼李公實遍東浙虎符煌煌侑以龍節導宣
皇靈徳柔威刷吳虜逞虐登我叛臣屢啓兵釁來毒烝
民亦既搗之化為埃塵龍集鶉首仲春之月怙惡弗悛
竟犬之突合圍諸暨不通一髮公聞之怒氣衝斗間咄
哉狂虜天紀之干翹其若鷇鬬此勁翰迺飭將佐整厥
堅胄􁂵厥琱戈礪厥金鏃我欲即發爾㒺或沒禡纛于
門載之以行(叶/)卒旅言言旄幟翻翻蛟螭騰淵熊羆出
山直薄龍潭伺敵而戰有氣經天其白如練吉徵開先
何兵不剪左右列屯兩翼飛鶱公將虎旅宅其中堅氣
通脉聨勢如率然復戒多士虜衆我寡大刀長揮毋獲
士馬要使青原盡變為赭虜馳而至公躍而前单㦸奮
先星流飊旋閃閃莫定觸之必顛虜實警疑斯何為者
莫非神兵自天而下震懾相駭弓不能弝三軍縱擊其
亂如雲混混沌沌紛紛紜紜或斷其膂或斮其齦蠢彼
有苗猶爾偵視山氓齊呼倒戈而避我師疾逐其勢尤
熾如雷斯掀如風斯奔如火斯燉融乾燭坤一鼓而殱
凛焉雄吞譬猶鴐鵝衆若雲翳孤隼横擊無有不斃將
唯在勍豈多為貴人亦有言天監匪私我直彼曲孰不
周知以順討逆云胡不夷昔兵始交毒霧蒙絡今敵既平
上下清廓神道助順理甚昭灼奏凱而旋既歌且謡歌
聲委蛇間以短簫祥颸獻娱嘉卉動揺耆耋歡迎列拜
馬首非公之臨幾陷虎口敢以牛酒以為公夀三軍戾
止燕饗有容公拜稽首䟽于章封非臣之力諸將之功
皇情悦豫徴公入覲珠衣龍馬錫之不吝第賞其餘匪
琛伊賮自古在昔六龍御天必有良弼㕘佐化權遂開
丕基萬世其延惟皇神聖控御區宇百寮師師選有文
武親賢如公綏我東土綏我東土我民用熈無敵不靡
無徠不懐成此武功實耀簡書簡書所紀以勸在位賛
咏鋪張選古之義史臣作歌蹈揚奮厲
　　　故懐逺將軍髙昌衛同知指揮使司事華善公
　　　　墳記
公諱華善輝和爾氏世居高昌曽祖紐掄事元世祖有
功封高昌王祖特穆爾布哈中書左丞相父布逹實哩
中書平章政事皆襲王爵母額森呼圖克封王夫人公
性警敏能知時逹變幼亦紹王封鎮永昌洪武三年大
兵下蘭州公賫印綬自永昌率府屬詣轅門内附詔授
懐逺將軍高昌衛同知指揮使司事世襲其職公乃開
設官署招集降卒数百人㑹宋國公馮公勝奉勅征甘
肅命公移鎮西凉轉輸饋餉無乏朝廷嘉之不幸以七
年九月二十八日卒于南京之寓舍年二十有八以十
月八日𦵏江寧縣聚寶門外五里吕氏花園上遣使者
祭墓恩禮優渥人皆以為榮公妻曰都堅子一人太平
女二人在室惟公生于王家暨入國朝榮膺顯爵方以
事功自見而賦年不永惜哉因為䟽其世系及卒𦵏大
槩納於墓以志其哀
　　　恒山精舍記
恒山精舍者旴江王君伯昭藏脩之所也精舍建於旰
江恒山則在中山之陽曲地之相去若是其甚逺也而
名之以恒山者何示不忘其先也盖伯昭之先家于陽
曲其八世祖尚書左丞公由進士起家敭厯臺省政和
中蔡京方居宰府有徐禋者増廣鼓鑄之説以媚京公
劾止之既而京引方士以惑上公復上䟽言并奏京欺
君罔上蠧國害民數事直詞正氣震動一時公諱安中字
履道世所稱初寮先生者也公之子辟章出守泉州亦
以政事聞泉州之子秬往來旴江樂其水土之衍沃遂
徙家焉至伯昭已更六世矣伯昭締室麻姑山之下東
西之廣㢙充三筵楹礎鞏密户牖靚明伯昭飲水著書
其中以樂先王之道間嘗出户而望見夫林巒之蒼潤
烟霞之巻舒晴容雨態之變移輒北向泫然流涕曰嗚
呼是山信美矣吾其敢忘於恒山乎恒山先世之所宅
也其杖屨所經巖阿川曲遺馨故在也吾其可忘於恒
山乎恒山不可忘則夫寤寐於先徳者或者庶幾其有
合乎於是名其精舍曰恒山所以志也濂竊聞之昔者
晉陽穆公自江左遷于䟽屬之南汾水之曲惕然有感
于中其家廟座必東南向曰未忘先子之國也穆公者
王虬也著政大論八首以言帝王之道曽孫通因按之
以續經其人亦賢矣今伯昭與虬皆王氏而汾水陽曲
又皆冀州之境安知其初不出於一族乎穆公之所感
伯昭之所志其道固宜相同也其所異者穆公則自南
而北遷伯昭之先則自北而南來爾雖然此不必較也
古之人不忘其先者不齊其迹而追其徳使伯昭能振
先徳而弗使之墜則雖遷旴江而無殊于恒山茍舍此
而不圖則雖世處乎恒山日游乎陽曲亦奚翅久居于
遐荒而忘其祖也乎伯昭學贍而文雄試藝鄉闈嘗占
前列及其再貢又冠多士文光煜然起于東南如長虹
貫天無逺弗覩大江之西未能或之先也而其為人俊
偉磊落又有燕趙竒男子之風異時立朝勁氣直辭必
將無愧前人伯昭雖不緦緦於恒山濂亦知其能承家
學矣然而記有之樂樂其所自生禮不忘其本伯昭盖
深逹夫禮樂之原者其能不致謹於斯乎伯昭能致謹
於斯是則所以為伯昭者也
　　　華川書舍記
華川書舍者烏傷王君子充學文之所也烏傷有大澤
曰華川唐武徳間嘗置華川縣不久而縣廢今之所謂
繡湖者即其地也子充之居直湖之陰猶繫之以舊名
志乎古也子充之志乎古豈止此而已哉上自羣聖人
之文下逮諸子百家之文咸萃舍中日㝠搜而精玩之
大肆其力於文愈出而愈無窮以濂同受經于侍講黄
先生之門也請為記書于舍壁濂雖稍長於子充視子
充之辭鋒横厲百未能及一縱强顔欲記之將何以云
耶雖然子充弱冠時濂見其文輒曰子充他日當以文
知名今始十年而子充名動薦紳間識者遂以濂為知
言濂雖不文寧不為子充一言乎嗚呼文豈易言哉日
月照耀風霆流行雲霞巻舒變化不常者天之文也山
嶽列峙江河流布草木發越神妙莫測者地之文也羣
聖人與天地㕘以天地之文發為人文施之卦爻而陰
陽之理顯形之典謨而政事之道行咏之雅頌而性情
之用著筆之春秋而賞罰之義彰序之以禮和之以樂
而扶導防範之法具雖其為教有不同凡所以正民極
經國制樹彛倫建大義財成天地之化者何莫非一文
之所為也自先王之道衰諸子之文人人自殊管夷吾氏
則以霸畧為文鄧析氏則以兩可辨説為文列禦冦氏
則以黄老清浄無為為文墨翟氏則以貴儉兼愛尚賢
明鬼非命尚同為文公孫龍氏欲屈衆説則又以堅白
名實為文莊周氏則又以通天地之統序萬物之性逹
死生之變為文慎到氏則又以刑名之學為文申不害
氏韓非氏宗之又流為深刻之文鬼谷氏則又以捭闔
為文蘇秦氏張儀氏學之又肆為縱横之文孫武氏吳
起氏則又以軍刑兵勢圖國料敵為文獨荀况氏粗知
先王之學有若非諸子之可及惜乎學未聞道又不足深
知羣聖人之文凡若是者殆不能悉數也文日以多道
日以裂世變日以下其故何哉盖各以私説臆見譁世
惑衆而不知㑹通之歸所以不能㕘天地而為文自是
以來若漢之賈誼董仲舒司馬遷揚雄劉向班固隋之
王通唐之韓愈栁宗元宋之歐陽修曽鞏蘇軾之流雖
以不世出之才善馳騁于諸子之間然亦恨其不能皆
純揆之羣聖人之文不無所愧也上下一千餘年惟孟
子能闢邪説正人心而文始明孟子之後又惟舂陵之
周子河南之程子新安之朱子完經翼傳而文益明爾
嗚呼文豈易言哉自有生民以來涉世非不逺也歴年
非不久也能言之士非不夥且衆也以今觀之照耀如
日月流行如風霆巻舒如雲霞惟羣聖人之文則然列
峙如山嶽流布如江河發越如草木亦惟羣聖人之文
則然而諸子百家之文固無與焉故濂謂立言不能正
民極經國制樹彛倫建大義者皆不足謂之文也士無
志於古則已有志于古舍羣聖人之文何以法焉斯言
也侍講先生嘗言之子充亦嘗聞之濂復取以為子充
告者誠以子充將以文知名于世不可不以羣聖人之
文為勉也濂家芙蓉山之陽距子充之居不二舍而近
他日謁子充于湖之隂仰觀俯察天地之文退坐書舍
中又㕘之以羣聖人之文則濂與子充各當有所進也
子充以濂言為然乎雖然濂言夸矣子充幸為我刪之
　　　月堀記
余退直詞林戴華陽之巾被鹿皮之裘焚香黙坐存神
規中太和薫蒸百體欣順龍降虎升水温火寒周流宻
綿莫究端倪冲陽子自空明洞天翩翩而來碧曈方頤
氣貌充甚謁入揚袂言曰月堀之義子知之乎揚雄云
西壓月堀指月所生之地也吾意則不然太隂之精朔
後魄生至望而盈盈極而衰隨日漸虧晦而復蘇上下
二弦虧盈得平氣和弗偏吾煉九還七返靈丹抽添進
退之候每於月而取則焉因名其室以月堀所以志之
予曰陽陰不可偏勝也獨陽不生獨陰不成乾坤搆精
六子乃凝水坎火離中藏偶竒用竒變偶乾道始茂重
隂盡消純陽則昭久而行之與道逍遥是謂三一之真
也復命之區也若取則乎月無乃専溺於陰乎冲陽子
曰二氣之精互為其根房日之兎畢月之烏取象表徴
指意甚微陽既合陰陰亦含陽茍舉其偏道則不張子
何見之拘邪予曰言則美矣其理尚有所遺也人身之
中有𤣥牝焉繫乎天根呼吸所關絲絡聨緜枝葉扶踈
静以養之一氣孔神超于象先不見其朕玉色連娟天
光内朗盖以無為而得無為而成孰火能為其候孰鼎
能為其鑪孰藥能為其材我皆不得而知也假形託物
著于丹書顛倒錯亂自漢以來已如斯矣吾將與子握
手空明洞天之上當素月流輝銀鋪水翻瑶露初滴寂
然無聲委羽仙人必騎黄鶴而一下之與子稍一叩焉
則予之説為當矣冲陽子喟然而嘆曰道有精粗象分
内外非粗不足以别精非外不足以形内初機之徒未
忘乎物茍不以此示之必大笑而走何可與上士𤣥功
之成者並論哉子之説固當而吾之所取喻又豈可少
哉於是相視一笑冲陽子揖而退予送至庭外冲陽子
復請曰一隂之生其卦為姤是月堀也一陽之生其卦
為復是天根也邵子嘗往來其間而所謂三十六宫都
是春者其與吾月堀之義頗有合乎予曰此大易精微
所繫雖更僕不能盡也予惡能知之予惡能知之君當
問諸庖犧冲陽子曰唯冲陽子張姓輔其名以廷翼為
字台之黄岩人盖有道之士也洪武四年正月某日𤣥
真遯叟金華宋濂記
　　　松風閣記
夫風者天地之噫氣然則生生者誰哉生之者静之體
而應之者動之用也當其萬竅怒號前者唱于而隨者
唱喁咸物之自取也庭宇之松蒼髯奮傑於晨露夕月
之中遇祥飈過之冷冷然如鸞鳯之鳴如琴瑟之音昔者
陶隠居恒樂之後世幽人狷士又從而效之或取以名
其室焉方外恬師静庵來徴所謂松風閣記予請極其
變者而言之可乎始風之未生也斂神功於寂黙之中
昏昏㝠㝠萬象雖具不見其跡天機一動隨品物以流
形大海遇之重波複浪一瀉萬里千山逢之鱗甲掀動
笙鏞間作經簷蔔之林則郁烈酣潤清芬之襲人入鮑
魚之肆則腥穢逆鼻觸之而噦嘔如此者不可以一二
數茍獨指松而為言非所以極風之變者也然其變者
豈皆有繫于風之動哉先覺有云風性本静以縁起故
動儻其性本動則寧有静時是則物各有以自取也且
以吾心言之大用繁興之時怒氣熾然如霆奔火烈喜
色熈然如霧廓霞舒興哀則千人霣涕鼓勇則萬夫莫
敵皆此一心之變也然心果有變乎心無變其所變者
縁爾故當本體澄湛之際無物不有而無一物之留以
近取譬所謂生之者静之體而應之者動之用豈非然
歟予家浦陽大山中青松羅垣舍之北南明月之夜白
露初零黙然出坐庭際松聲到耳乍大乍小或亟或徐
中心頗樂之方知隠居酷愛之者良有以也自松聲而
推之世間之聲萬變不齊雖不可勝窮其道亦不外是
矣嘗一滴之醎而知滄海之性窺寸隙之光而見日輪
之體又何以紛紜為哉恬師學佛之流故予極其變而
告之須知變之中而有不變者存不變者何前所謂心
者是也心無體段無方所無古今無起滅三世諸佛不
見其有餘河沙凡夫不見其不足恬師能索之於此焉
則松風朝夕所演無非大乗微妙之法隠居惡足以語
此哉閣在越之耶溪上季蘅若公之所建者因得徑山
範公所書松風二大字遂掲以為名予謂徑山古之名
徳其字不可䙝玩宜别求善書者易之既告之故復為記
其事如右其詳則見天竺法師道公所為文其妙無以
加矣予何言哉
　　　生生堂記
生生堂者東陽陳澤民之所居也縣南八十里有鄉名
瑞山陳氏世家其中至諱宗譽字彦聲者有徳於鄉又
能與陸務觀父子游而其諸孫黼東萊吕成公弟子擢
淳熈辛丑進士第累官駕部郎中林正恵公實以女妻
之澤民盖其十世從孫也澤民思繼承家學出從名師
巨儒游精于科目之業有司貢上選曹試經義合格署
通判于漳州將上以堂記屬予予頗聞縣之仁夀鄉在
東北四十里而近有簮纓家亦與澤民同姓而譜諜不
通非其族也嘗搆宅一區方建前楹有鳩鳴其上占之
者云此宅當屬之張氏後六十年復歸于陳未幾西鄰
張氏果來居之張既不振人士皆謂復還于始搆之家
不知乃澤民竟以重貲獲之也僂指計之誠甲子一周
矣噫亦異哉澤民遂筮日自瑞山而遷當春氣煦明卉
木含榮有嚶其鳴澤民刲羊刺豕具尊俎合賔姻而燕
樂之酒㣲酣坐客擊案為節而歌之曰有巋者堂髙明
之居蔚蔚紆紆曲橑而交䟽惟徳之符㝠數懸應不爽
乎錙銖繼有賡之者曰新居其遷茀禄其延族姓其聨
演迤而芊緜於是州邑之間咸稱事有前定澤民之遷
居有不偶然者澤民因取書有生生自庸之義用以名
其堂鳴呼生生之義雖見於書而莫備於易易云生生
之謂易夫隂之生陽陽之生隂生生相續變易而不窮
澤民之居於此他日子孫衆多甚欲有類於易之言有
類於易之言則生生不息矣雖然非積善之家未足以
致之然所謂善者何盡孝以事親竭忠以事君徳義以
提身信愛以睦鄰仁惠以及民五者備矣方不愧名堂
之義爵禄之來當未艾也駕部翁孫豈得専美於前哉
占者之云盖出於禨祥小數而非君子之大道此勿論
焉可也予老矣文辭卑陋不足應人之求人翻疑為矯
集其門者日益繽紛也巻軸之積動如束筍近亦力排
而深絶之矣以澤民鄉人也義不得辭聊相與一言之
　　　怡養堂記
禮之不行常自近而易能者始惟其近也故人忽之惟
其易能也故人不加之意焉事親人人之所能也其事
朝夕之所習也聖人恐人忽而不加之意自夫起居食
息寒暑疾病之㣲問告拜跪定省應對之節皆著之禮
經可謂詳且備矣然而能盡之者雖君子猶難之豈事
親之禮誠難行哉難乎其當也甘膬之養人所能致也
而敬難敬人所能也而愛難敬欲其如事大賔則何難
之有而非敬親之道也愛欲其如愛妻子則何難之有
而非愛親之道也故敬而不愛非所以事親也愛而不
敬非所以事親也愛而肅恭之禮存焉敬而婉悦之意
備焉斯可以為善養矣陵江劉復初父及繼母俱存思
盡事親之道名其堂曰怡養而請余記夫記以紀事功
著其可見者堂之作吾不得而知其可見者人皆能言
之非事之所急也然則舍事親之道何以為復初言乎
復初好學慎行不待余言以余事親先於復初則知事
親之難莫余若也故推其道以告之俾書之壁使後人
有所興起焉
　　　復古堂記
監察御史虞泰魯瞻嘗奉諸父𤣥佐之命請記其所名
復古堂者予以不文固辭而魯瞻請之益勤乃叩之曰
子之所謂復古者以為上古乎上古之時巢居而穴處
汙樽而抔飲茹毛而飲血子今有室廬器用之美稻梁
羊牛之饒決不能復之以為中古乎中古之制冠弁裳
衣以定其分鼎彝罍爵以稱其用門奥屋漏以嚴其居
筵榻格几以殊其度雖曰異於上古有可法者子今狃
於久安必隨世而變遷想亦未易以復之也然則子之
復古者將何居魯瞻笑曰非是之謂也虞氏之居餘姚
自漢日南太守以來代有顯人至唐永興文懿公為尤
著文懿公實泰之逺祖流裔至今二十七世矣嶼山之
南有虞家城周圍一百五十丈相傳以為故宅之基尚
巋然獨存諸父每相與登眺白烟凉草觸目悽然輒彈
指嘆曰虞氏之先嘗光著矣奈何無迓續徽猷者乎復
古之名盖以此也予曰繼志述事孝子慈孫所當為况
思追紹于七百餘年之前此其見之確行之厲是足尚
已第不知復於古者果止於斯否乎魯瞻曰何謂也予
曰文懿公之為人外謹懦而中抗烈固以文學政事圖
形凌烟而為唐代名臣較之同時孔司業之經術杜萊
公之政業議者有未足焉孔之與杜然矣較于漢之留
侯及董江都其運籌之良宅心之純或猶未能無遺憾
焉以此例之古今人物其優劣不倫雖更僕未能盡也
欲師古者宜取則于上上賢者在古亦衆矣何獨私于
一家哉魯瞻曰先生之言侈矣留侯之與江都信足法
歟余曰不然也古之人以道徳為師者有孔子焉有孟
氏焉以政業居輔弼者有伊尹焉有周公焉人而不為
孔孟伊周其學皆茍焉而已子將復古必如斯而後可
爾魯瞻曰敢問復之之功奚先余曰載籍之存者莫古
於易伏犧之卦文王之彖周公之爻孔子之繫於是乎
悉備姑摘一二陳之風自火出家人君子以言有物而
行有恒此身正而家齊之象也洊雷震君子以恐懼修
省此自治之象也山附於地剥上以厚下安宅此安養
人民之象也雷電皆至豐君子以折獄致刑此聽訟之
象也自此而推一卦一爻皆開物成務之道也魯瞻父
子夙夜究心於斯此則所謂真復古者過則聖不及則
賢逹則兼善於人窮則獨善諸已復古之功不亦大哉
若曰沾沾焉取則于一家不幾於自隘矣乎請以是記
諸屋壁魯瞻毋以余言為誇而棄之𤣥佐名某以經學
教授于鄉言行有師法魯瞻學有端緒自給事中遷今
官正氣盖凛然云
　　　敦睦堂記
台黄巖之西三十里有灃水灃水之上大姓張氏居焉
故有堂曰樂善至諱遂者屬其子光祖與璣為嵗時合
族之所諸孫若奎等五人謹守之而不敢廢元至正壬
辰堂燬于盜嘗欲作之而未能越二十六年為國朝洪
武丁巳若奎之子昭與羣從兄弟謀以為自斯堂之廢
久而不復則親義踈而友悌乖將始諸此可不亟圖乃
各出錢粟材木金石之費合作同謀弗怠弗息如營其
私越明年堂成既行㑹族之禮復更其門曰敦睦其在
京師者太學生昇遂來徴余記昔者先王盛時制民之
具既備又為井田以聨其心為鄉黨州閭以同其俗為
學校以化其暴戾而樂其善良又有月書嵗考之法以
紏其不率教者而取人之際又必察其孝弟婣睦之行
焉故當是時凡比屋隣井之人喜相慶戚相弔疾病患
難相賙䘏如至親然脱有災祻非常之事狠虐不軌之
人皆無所自而發發則親戚隣保隨而撲滅之故其時
天下無亂民以百姓皆相親睦故也世逺法隳人自為
家鄉自為俗甚者兄弟父子不通假貸憂喜不相問逸
樂不同情事觸于中則勃然操戈而相逐父不能以禁
其子弟不能以諍其兄往昔之亂多起于此非民性異
於古也制民之具不若耳制民之事非無位者所得為
有志之士能睦其族化其鄉而不陷于非義豈非善學
古者乎若張氏之為盖近之矣賢人君子豈必皆假乎
位而後行道居乎家而使同姓之親少長知禮讓而不
争壯者知勉于學而篤于行頑嚚化為純慤愚昧者不
失其性是亦道之推也豈細事哉張氏之孫多賢能其
鄉咸稱之他日東海之邑聞有民淳俗厚如鄒魯者必
張氏之化也歟試記其堂以俟焉
　　　棣華堂記
盱江黄氏有昆弟之賢者三人曰松軒曰竹所曰梅庭
松軒嗜學善屬文而於法律家尤深訓三子皆為儒遂
以子貴追贈泰和州判官竹所好談辨出史入經霏霏
若吐玉屑人争樂聽之梅庭獨淬礪力戰集有力少年
隂授之擊刺坐作進退之法且曰不久兵將起吾以衛
吾宗也松軒既沒四方果大亂江右受禍尤慘死喪相
枕籍孰不畏之梅庭同竹所聚兵為屏蔽卒獲無虞及
今四海平定而二君子且巋然老矣龎眉皓髪相映於
殘山剰水之間自相謂曰同氣而生者三人伯兄墓木
已長所存者惟吾與兄耳春花秋月可不隨時而作樂
乎於是日具籩豆飲酒以為歡人見其雍雍然和怡怡
然悦似不可以幾及取詩中常棣之語名其堂曰棣華
松軒之子子邕請予記之夫常棣之詩召公所作以親
夫人之兄弟者也故首章有云常棣之華鄂不韡韡凡
今之人莫如兄弟箋者謂鄂足傅華之光明則韡韡然
盛興者喻弟以敬事兄兄以榮覆弟恩義之顯亦韡韡
然二君子生於簮紳之家漸濡詩書之澤兄弟之間下
承上覆彰明光顯固無失於詩人之旨然而兵戈之際
各攜其妻孥西東竄奔視兄弟如棄涕唾而二君子乃
如形影相懸不使跬步之暌違則二章所謂死喪之威
兄弟孔懐者得不為有合乎及至喪亂既平之後從容
燕飲以洽其和孺之情朝斯夕斯唯恐不足則六章所
謂儐爾籩豆飲酒之飫者又不為尤有合乎常棣之詩
何其多與二君子類也盖兄弟之情本乎秉彛無古無
今同一至理雖去之二千餘載固當無甚相逺也名其
室以棣華誰曰不宜抑予聞世之人有以桂名軒者矣有
以椿名室者矣徒欲歆豔乎科目之榮企望乎耆頤之
年耳其於飭勵之益則蔑乎未之有聞也二君子名堂
之義誠可為不令兄弟之勸厚人倫美教化移風俗之
道將於是乎在子邕位躋法從為時名臣而其伯仲又
多能文辭子邕幸相率發為聲詩勒成簡編如唐之李
义華蕚集故事二君子升堂獻酬之際時出一二章歌
以侑觴人聞其詩者寧不油然而興起矣乎不知子邕
又以為何如也
　　　貞白堂記
臨川許君仲孚闢貞白堂一所與環翠亭相映接盖為
讀書地也間來徴予記余聞仲孚清修而嗜學堂下種
梅花數樹當霜雪嚴沍之際衆芳揺落而是花獨翹然
散而為春妍氷玉其葩一塵不緇仲孚嘆曰其所謂貞
白者非子也耶乃約二三勝友日吟哦其下超然神遊
如升天際恍不知貞白之在已耶抑果梅之有貞白耶
客有歌之者曰游氣冉冉兮將汙人曠獨處兮誰與隣
姑射仙人兮玉為神驂青鸞兮服素裙望之不見兮隔
河津青鳥不徠兮㑹無因仲孚從而賡之曰天風翛翛
兮生翠寒白月流光照松壇美人來兮佩珊珊殷勤遺
我青琅玕我將擣之奉晨餐歌已二人相視而笑予家
芙蓉山之陽懸崖萬丈蒼官青士日駢立乎其間方滴
露研硃入朝真洞㸃易聞仲孚之事不覺矍然而嘆曰
吾等其有激而然耶雖然物我之立皆成於相形而泯
於相忘非貞則無有偏也非汙則無有白也予嘗觀心
皦如明鏡中懸萬象自見求其貞白且不可得况假物
之云哉况乎天地中萬彚芸芸自形自色杳不知其故
雖造物者隨氣運行色色形形亦若不知其故是果孰
為之樞紐乎問諸兩閒兩閒不言叩之百物百物不言
質諸神扄則曰是在我矣斯貞白之義已仲孚曰子𤣥
言也不知者謂涉於虚無恍惚殆非也請記諸壁何如
於是乎書
　　　永思堂記
永之為言長也所謂永思者長思而不忘也長思而不
忘者為誰福清林榮得仁也得仁十嵗喪父洎長以縣
諸生貢上太學選入禁廷為承勅郎謙慎而齊飭聲譽
出薦紳間㑹濂朝京師乃來請曰榮也念父不見或食
焉或羮焉或寢且息焉恒懸懸有思思之不得則升高
逺望草木之敷腴山川之鬰紆萬物欣欣有自得意輒
泫然流涕曰光景日新吾父獨何之乎將乗海鶴逺遊
三山乎抑精神流衍于氣化中㝠茫而莫之覩乎何為
使我心憂而弗釋也如此者久之因以永思題諸堂楣
以志無窮之悲先生願為記之濂曰不然也子之父固
亡子幸有母夫人存承候顔色問衣燠寒而進退之弄
雛其側以悦之依依嫪戀如羊之跪乳烏之反哺其樂
將無涯視五鼎萬鍾若不能過之子何乃自苦日慘然
以悲父固當思也思或鬱陶成疾獨不計貽母之憂乎
得仁曰堪輿之間當其青年父母俱存者何限雖閭閻
小夫亦知割鮮具醪醴稱曰具慶榮始二十又七獨與
母居如之何勿思吾父生我之劬勞欲報之徳所謂昊
天罔極者也一乘馭則思為其執鞭一就寢則思為其
扇枕一有疾則思為其嘗藥今皆不可得已觸目之間
無非可感如之何勿思濂曰不然也人心苦不知足得
隴且望蜀濂也父母皆殁久矣其分當永思乎雖曰偏
侍不獨愈於濂乎為子謀者當思盡孝以養母致思貴
富以顯父使人稱之曰某氏之子斯為永思也已得仁
曰非此之謂也盡孝養母榮豈不知之奚俟先生之言
若曰致思於富貴富累於千金貴為三庫大夫縱可以
慰母心而吾父不知享焉終有不愜吾情者事不得其
全故也如之何勿思濂曰子之言美矣善矣而又有一
説願為子陳之夫為孝子者不當為無益之思而思不
死其親可也其謂不死者何子於事君之際則必自思
曰此當罄厥忠不可溺於邪佞恐辱吾父也能思是子
之父雖死其不死矣乎涖官之時則必自思曰此當㢘
且勤不可習於貪怠恐辱吾父也能思是子之父雖死
其不死矣乎鞫獄之頃則必自思曰此當欽且恤不可
務於苛刻恐辱吾父也能思是子之父雖死其不死矣
乎交友之中則必自思曰此當主於信不可待以浮偽
恐辱吾父也能思是子之父雖死其不死矣乎出言之
間則必自思曰此當合於正不可流於詖遁恐辱吾父
也能思是子之父雖死其不死矣乎觸類而長之如此
可思者甚衆雖更僕不能盡也子能力行之方可盡永
思之道也於子何如榮復泫然流涕曰斯言也榮未之
前聞也敢不夙夜祗奉濂既退嘉得仁之能孝也因次
第問答之語記諸堂壁
　　　貞則堂記
貞則堂者傅君藻養母夫人之所也夫人姓樓氏故為
烏傷士族年十五歸同里處士夀朋生二子長曰權次
即藻又十有八年而寡夫人斷髪誓不食他姓家日單
凍餒交攻當風雪凄迷青鐙夜織雞再號猶軋軋聞機
杼聲人弗能堪夫人裕如也越若干年始克𦵏處士君
華川之南𦵏已先廬未備者補之持宿劵責金者庚之
専心一力訓二子有成權得推擇為吏藻從黄文獻公
游以文辭稱夫人素髪埀領日坐堂上含冲挹腴而享
夀養之樂時年盖六十餘矣人皆曰女婦青年能守貞
者非艱守於阽危中者為艱當夫人獨居室無儋石之
積皦皦自信如淮南之金色百煉而弗變非其賢過人
能如是乎吾邦生齒之繁動至數十萬求如夫人者千
或不能二三宜其休聞流溢無窮所可憾者無良有司
上于朝廷以表其宅里爾金華宋濂獨不謂然何者婺
為吕成公講道之邦禮義修明風俗淳美非惟家孝弟
而人詩書至于女子婦人亦皆無思犯禮而畏行露之
侵第處道之常同老于室無以見其所執之操今謂如
夫人者千不能二三是何待父母之國如此其輕也向
使處士君不蚤逝孰知夫人之行能卓卓如是乎利器
之施遇錯節而顯勁栢之剛因凝霜而知名盖生於世
之變也計夫人之心豈樂負守貞之名哉以守貞名夫
人已為不幸况又欲徼旌寵之榮乎旌寵朝廷之事也
濂也不敏與藻居同郡學同師嘗升斯堂而拜夫人藻
指謂濂曰吾子幸為我文之濂不敢讓使濂之文傳夫
人大節其亦烜著於世矣乎
　　　貞節堂記
天地之間有大經決不可廢者猶如闔廬以為居稻粱
以為食繒布以為服一日無之則人事盡失難以為治
此其故何哉茍無闔廬則風雨震凌矣茍無稻粱則道
殣相望矣茍無繒布則手足皸瘃矣三者猶難闕一而
况於大經乎大經者何三綱之謂也是故臣有貳心者
為不忠子悖其父者為不孝婦事二夫者為失節彛倫
攸斁職此之由其所係於人道之重者何如哉泉南莊
氏歸其夫為海鹽陳思恭思恭海賈也育子寶生四月
去入海五年而不返或以為死誘莊改適莊心如鐵
不為動已而思恭歸相見之頃悲喜交集居久之思恭
復去航海卒溺焉向日誘者譁曰今真死矣奈何莊指
寶生曰夫雖死而子存猶不死也吾敢死其夫而去之
乎誘者曰曰子賢也猶云可也脱有不肖餘生將託之
東流乎莊曰此天也吾無所逃也順受之而不失也此
其一念之正可以貫金石可以通神明可以耀古今嗚
呼孰謂天道無知儻無知而寶生何其能賢耶此人定
勝天之義著矣嗚呼使以莊此心推之子必善事其親
而稱孝矣臣必能報其上而稱忠矣四海其有不治乎
奈何世降俗漓號為士大夫須鬛如㦸議論凌雲霄一
則曰我丈夫也二則曰我男子也或遇君父有難作狐
䑕竄去往往而是似婦人女子之不若抑又何説哉嗚
呼栢舟之詩不作久矣余於婦莊寧不啻聞空谷跫音
乎然而君子之立志寧暴露而無庇也寧凍餓而殞其
生也天地之大經不可失也予故於莊之事亟稱道而
弗置者為其有合於此也寶生介吾友黄彛先生請記
所謂貞節堂者寶生其誠賢矣哉因書此授之思恭死
時莊年三十七今踰五十矣初思恭嘗娶妻生一子貧
寓外家莊遺錢使營生産且償思恭之宿逋此固人之
所難以非大節所繫不詳書之
　　　經畬堂記
聖人之言曰經其言雖不皆出於聖賢而為聖人所取
者亦曰經經者天下之常道也大之統天地之理通隂
陽之故辨性命之原序君臣上下内外之等㣲之鬼神
之情狀氣運之始終顯之政教之先後民物之盛衰飲
食衣服器用之節冠昏朝享奉先送死之儀外之鳥獸
草木夷狄之名無不畢載而其指歸皆不違戾於道而
可行于後世是以謂之經易書春秋用其全詩與禮擇
其純而去其偽未有不合乎道而可行于世者也故易
書詩春秋禮皆曰經五經之外論語為聖人之言孟子
以大賢明聖人之道謂之經亦宜其它諸子所著正不
勝譎醇不迨疵烏足以為經哉自漢以降聖賢不作異
説滋横凡外夷小道以及星厯地理占卜醫藥種樹養
馬詭誕淺近之言皆僭以經名千餘年間時益嵗加書
之以經名者布乎四海之内學者眩於其名趨而陷溺
焉者甚衆而五經孔孟之道晦矣然非彼之過也學五
經孔孟者不能明其道見諸事功故也夫五經孔孟之
言唐虞三代治天下之成效存焉其君堯舜禹湯文武
其臣臯䕫益契伊傅周公其具道徳仁義禮樂封建井
田小用之則小治大施之則大治豈止浮辭而已乎世
儒不之察顧切切然剽攘摹儗其辭為文章以取名譽
于世雖韓退之之賢誨勉其子亦有經訓菑畬之説其
意以為經訓足為文章之本而已不亦陋於學經矣乎
學經而止為文章之美亦何用于經乎以文章視諸經
宜乎陷溺于彼者之衆也吾所謂學經者上可以為聖
次可以為賢以臨大政則斷以處富貴則固以行貧賤
則樂以居患難則安窮足以為來世法逹足以為生民
凖豈特學其文章而已乎錢唐錢鈞質甚敏好學甚篤
取退之經畬之言名其齋㑹余過其郡造旅邸徴文甚
力余美其志恐其泥于退之之言也推其道以告之使
求夫大者焉
　　　盧龍清隠記
盧龍山在京城西北二十五里周遍十二里高三十六
丈山嶺綿延逺接石頭乃江上之關塞比于北地盧龍
山因名和陽尊師駱月溪隠居其中自號曰盧龍清隠
請予友王儀曹本道徵予文以記之本道述月溪之言
曰古人有云心不溷濁謂之清迹不章顯謂之隠予學
老子之法者也朝暮黄梁一盂苜蓿一盤既適而且安
間披鶴氅衣手執黄庭經一巻翛然而凝坐九衢十二
陌之游塵莫我之干也寧非清邪名氏不落于聲利之
塲心迹不屬乎榮辱之境其入也烟霞與之同棲其出
也漁樵與之争席寧非隠邪然而老氏之道清浄而無
為隠約以無名不以清為清不以名為名是則無所不
名可以治國可以觀兵可以脩身可以延齡其小靡不
該其大無不并此其為清隠益大矣吾嘗聞之於師而
未之能行也姑就其近似者而究心焉雖然予視古今
不翅一旦暮何為復膠膠於斯人身至中其體含虚不
縱不横非東非西纎如黍珠鴻包𤣥區火龍因之而飛
燄水虎以之而生腴庶幾騰神紫府吹簫𤣥都此殆忘
清隠之名而食其實也邪其言若是先生以為何如金
華宋濂聞之嘆曰月溪盖幾于知道者非歟其始也將
欲遁世其中也又知其道可以治世其末也又思長生
而度世縱予有所言其何以加于三者之間哉於是偕
本道訪月溪于盧龍山中白月獨照萬樹僵立無風乃
握手歌曰盧龍之山兮髙㠝岏有儒一生兮煉九還夜
半月出兮露浸寥壇紫霞仙人兮駕采鸞七星為衣兮
芙蓉為冠鐵笛一聲烟漫漫擷靈芝兮下空山歌已二
人者相視而笑遂次第其言而為之記
　　　金華張氏先祠記
金華縣東行四十五里有地曰苓唐山川相繆而風氣
鬱盤著姓張氏世居其中初張氏有諱隆府君者字亨
仲宋建炎初自睦而來為潘氏之贅壻至今其村聚猶
仍潘為名府君既占名數于縣日以力本為務未幾家
寢穰生三丈夫子曰子政曰子中曰子成皆能紹前業
而無爽徳子中之子文華倜儻尚竒行鄉先逹端明殿
學士王公埜甚器重之淳祐末公遷沿江制置使欲辟
為之屬辭弗赴自時厥後府君之三子遺𦙍日滋遂成
三大族亡慮十百餘人其出而仕者既以文墨論議著
稱于時而退修于家者亦循循雅飭無愧于士君子之
行盖自府君至是亦十有一世矣府君之六世孫榮今
為一宗之長乃慨然歎曰吾儕承藉其先祉以克至於
今日有闔廬以禦風雨有絲枲膏粱以為之羞服而先祖
妥靈之無其所不亦傎乎於是與族弟琰力謀之而子
姓之中若留鎮琮侣四人即捐所居之㕔事三楹間以
為之倡榮遂加以暨茨之功繚以垣墉列以龕櫝與夫
祭饗百須之器莫不精且良中奉府君原其初遷也旁
以三子侑食三族之所宗也而又益之以制屬君府君
之流先及是始振示不敢忘也然而世逺屬䟽祭不敢
用四仲惟據朱徽公所定祀先祖之儀以立春生物之
始陳器具饌而行三獻禮月旦十五日之序參族人散
處乎東西度不能以皆至惟正月朔旦無小無大咸拜
於祠下復㑹拜别室以叙長幼焉其生子已命名者續
書之於譜圖而後退若夫朝夕汛掃啓閉之職擇謹愿
者為之主守祭田若干畮則俾三族之嗣人輪掌其租
入以供孝祀燕私之事此其大凡也始事於至正乙已
之冬而迄功於丙午之春榮帥宗人數千指皆沐浴盛
冠衣入奉明薦牲酒潔清執事儼恪周旋進退濟濟蹌
蹌觀者咸悦以為一邑之所未覩竣事復遣其孫愈來
徴濂文刻示後裔俾世世無有所易其田之鄉落步畝
則附見于石陰濂聞之先王制為廟祭之禮上下隆殺
皆有常典牲牢器幣皆有常數固非士庶人可得而行
然其親親之仁出於物則民彛之懿者初不以賤與貴
而有異也今榮乃能於服殺宗遷之後以義起禮而逺
祀府君非惟使子若孫不忘其所自出而管攝人心聚
合宗族之意實於是乎在不亦孝子仁人之用心也哉嗚
呼人非空桑而生孰不本之於祖者方其封殖自厚長
慮却顧無所不用其極問其所從來則曰吾不知也問
其薦奠之禮則又曰我未之能行也所謂報本反始之
道顧當是邪視榮之為殆將愧死矣是不可以不書三
族之嗣人尚思是纘是承棟宇之必葺也母使之震凌
黍稷之必獲也母使之穢荒牲牷之必腯也母使之瘯
蠡庶幾濂之文為不徒作矣嗚呼其懋敬之哉其懋敬
之哉
　　　國清林氏重建先祠堂記
莆田縣東二十里有山曰穀城岡巒秀拔林樾蒼潤其
下匯為巨浸號國清湖在昔盛時一望杳渺無際而波
濤吞吐於風日雲月之間真勝絶之境也唐忠臣邵州
刺史林藴之裔大理評事元始自長城徙居湖上五傳
為睦菴府君格以積慶力本造祠又再傳為承奉郎國
鈞其族寖大承奉府君于艾軒文節公光朝為諸父行
迺建義齋于東井命艾軒為之師倡明道徳性命之㫖
遐邇生徒雲赴川臻惟恐或後東井之學遂聞于天下
林氏子若孫亦世擢進士第克守詩禮之訓彌久而彌
光其先祠舊在浣錦社盖以睦菴為之宗睦菴三子長
曰諱錫府君名鼻頭房次曰諱旃府君名追逺房次曰
諱遷府君名曰白沙房至今埀十三世二百人之多者
皆三房之後於是列為神板者五高四尺博一尺有八
寸下設趺座用粉塗而𤣥書之其板中起于大理之祖
考逮睦菴三子而止左右則追逺西則白沙東則鼻頭
凡三房之後其物故者輒升名其間當日南至羣族相
率合祭其小宗有事于四世别各行之於家嵗旦則展
謁舉序拜之禮若冠若婚宦學出入悉於此而告焉諱
遷府君九世孫比部主事衡患祠之規制庳狹不足以
交神明乃與從子厚謀共白於宗長伯濟而改圖之即
大理故宅之基建屋三楹間蔽以外門俾族之賢者司
其啓閉經始於元至正戊戌冬十二月壬寅訖功於皇
明洪武庚戌冬十一月已酉羣族皆出泉布來助而曰
曽恕曰寳曰天禧者為多相地計功終始其役則維卿
之力也初睦菴在宋時己置祭田自後累増至二千畝
有竒故烝嘗之禮視他族為時豐元季亂離始不能以
自守衡懼族散宗湮無所繫屬既汲汲先祠之建復徴
濂文以昭示於後嗚呼先王之時立宗法以統其屬定
廟制以嚴其分制有降殺毫髪之莫踰宗有大小條序
之不紊所以維持人心匡持治道者其事至詳且宻也
迨乎後世經殘教弛漫焉而弗之謀曽未四三傳已藐
若秦越之相視當是時也有能以義起禮因祀事而崇
孝敬雖於古昔未能盡合寧不為君子之所取乎此濂
於衡之請不敢固辭而亟稱之也濂聞莆陽多名族冠
衣濟濟讀書之聲相聞貴名檢而賤浮侈以此見艾軒
之教浹人之深而承奉府君建學之功及今猶未泯泯
孰謂賢者之澤不悠且長哉詩曰高山仰止景行行止
三房之嗣人尚思朂焉可也衡字士衡通經而有文為
名進士云
　　　平陽林氏祠學記
禮之由生非天作而地設制之者人也太古無事之時
固未有所謂禮禮之立起于人情之變如洪水之潰制
禮者猶禹治水然左瀹而右䟽排險而導下惟適水之
性使各順其道而已不可以一法拘也水勢有古今之
殊茍執禹之遺法而治千載以下之水則不合者多矣
奚可乎哉傳曰三王不同禮言因時而變也古者墓無
祠庶人惟祭其禰禮也至漢嘗祠墓矣祭嘗及髙祖矣
不可謂之非禮也今平陽盖竹之林氏立祠于其始遷
之祖之墓而祭之烏得謂之非禮乎時不同禮亦不同
禮雖不同而其因人情而立教者未嘗不同也初林氏
之居盖竹自名䉞者始䉞卒塟于華盖山子孫至今數
百家散處鄉閭服㣲情弛者久矣其十二世孫元陽江
縣尹淳懼其愈逺而不知所自出也欲立祠于墓而未
果淳卒其子今刑部主事陞遂作祠奉䉞之主朔望必
謁嵗時必祭皆率一族之人以從事祠後為齋曰思孝
以㑹其族人復立祠于左偏禩晦菴朱子之像以其先
宋吏部侍郎拱辰知信州遷之知南劍州起鰲及其父
陽江君配即祠之前為學聘鄉人之賢者為師使族人
子弟就學焉凡其所為未必皆合於古而余獨有取者
以其得禮之意也禮之目以千百數求其意不過禁邪
止慝道人以善而已人情之變也無禮以治之雖日刑
千人而不足教之以禮可以使之立化於俎豆間豈刑
罰之威不若俎豆哉制之以其所畏不若因其所易知
而教之之為速也夫以既逺久踈之族有貧富弱强之
殊茍提其耳授以法令使無相乖背必有不可正者今
也立一祠于始遷祖之墓率族人以祭踈者可以復親
逺者可以不散富强者必不敢以是私其身而貧弱者
必有所仰濟矣其族寧有壊乎况於有學以為之教有
先賢之祠以為之則其為族人慮者可謂備矣林之嗣
人祭于祠學于學而能修其身睦其親者善為人後者
也茍不能過于他族之人豈不負陞之望哉陞字若高
敏事有才能故其所為能合于禮其徴記于余也遂推
其意使歸而刻焉
　　　先夫人木像記
先夫人既殁之九年予妻賈専朝夕思之不少置間告
予曰妾生二十二年而歸君妾之姑已四十有九嵗妾
母方氏亦五十有四嵗後君念妾之母老而兄弟多故
乃迎養于家當是時二老人蒼顔白髪共坐堂上妾與
君沽酒買魚以奉其歡更䦨燭盡猶連觴引滿而語笑
聲不休君時嘗語妾曰吾雖貧而老親之歡如此吾退
而安寢矣後十三年而妾之姑竟亡初姑未亡時妾子
瓚始十三嵗姑嘗撫瓚頂謂曰吾年耄矣或幸見汝之
有子吾死亦暝目矣又三年君自金華遷浦陽妾與母
從之來今妾母七十有五嵗瓚亦娶婦生子而妾姑之
墓木拱矣思欲如昔時共君奉觴上夀其又可得邪每
念及此輒涕泗交頤然恨無以自慰也欲刻木為像以
事之凡遇疏食菜羮必祭使死者而有知亦當翩然而
來享也雖然此豈妾之敢知哉不過盡其心焉爾矣予
謂之曰昔之孝子有丁蘭者事母至孝及母亡而思之
不置乃刻木事之此盖丈夫子之事子以一女婦能行
之亦可謂賢矣雖然不必爾也古者既𦵏而反虞公主
用桑期年而練祭練主用栗所謂主者主乎神者也設
主之外無有刻像事之者也予之思親豈不尤切于子
哉禮若可為則予為之也久矣専曰是故然矣世俗媚
浮屠神者尚飾像奉之而况妾之姑乎妾不若是其心
終皇皇焉君幸有以如妾之意也予不能拒於是命工
人刻像以遺之并録其問荅之辭書于像龕之北以示
子孫先夫人姓陳氏諱賢時金華潜溪人
　　　安道堂記
自昔真主之興天必生異常之才以備其一代之用外
之則有貔虎之士奉命秉畧為之鞭驅僭叛汛掃六合
内之則有䕫龍之倫立法定制為之謀謨廟堂協和黎
庶近而至於贄御之屬執事之臣亦莫不忠厚謹飭小
心而盡職雖曰善以類應非天命孰能使然哉皇上肅
將明威致䖍天討於四方江淮之間豪傑魁壘之士翕
然附從指顧叱咄戰勝攻取無不得意及功成業定上
公徹侯甲第相望輔相侍從皆當時之賢而於近侍之
中又得供奉司令杜君安道而益知其他之皆然也安
道自上之興持刀鑷侍左右未嘗暫違凡上之征呉越略
淮楚攻齊魯汴蔡舟車所臨四五千里虜偽王斬驍將
以百十計帷下之謀籌䇿之算安道皆得身從而目見
之安道性慎宻不泄動稱法度為上所信任者二十二
年由尚冠郎改御用監令至今官入内廷行步可數言
語敬恭唯恐有絲毫過擢(闕/)　門外要官勢人之前如
不相識一揖之餘不啓口而退故上每稱侍臣之忠謹
者必以安道為言今夫天下之官受禄于朝者孰非仕
哉盖有終其身沈於下位欲覲清光而不可得者縱得
近輦轂下有願承一顧之恩而不可得者安道乃得侍
上而見稱許雖曰慎宻之所致又豈非天哉安道其益
勉之可也余官在太史事上者亦二十年餘安道既以
其字名堂復願得予文以識遭逢之盛夫稱天命以紀
載國家人材之美予之職也乃為之言
　　　思逺樓記
旴江有湕湖周圍凡若干步涵日星而盪風烟四時之
景無不宜者大姓胡氏世居湖濵以詩禮為學至吾永
年人益稱其賢以薦者起家為吉水幕職遷海北鹽課
司白石倉副使未及大用而終其弟永實其子原鳯原
鵬原駒皆號善繼大夫士恒集其門永年欲建樓以藏
先世遺書不幸賫志以殁原鳯兄弟請于永實因竭力
成之名之曰思逺示不忘乎親也介前進士曽君仰來
徵予記予問之曰思逺之義何居原鳯對曰不幸先人
即世一念及兹精神遐漂無所戾止有時摳衣升高極
目四顧見雲烟之巻舒星河之出沒泫然流涕曰吾先
人果何所之精爽或有靈庶幾乗雲龍而一下焉斯思
逺之所以名樓也予曰是固然矣而其義未盡也原鳯
又曰今人邇矣而逺者莫若古之人古之人隕魄黄壚
泯然不可見其迹其精神心術之近存者賴遺言見於
書爾大則聖次則哲次則忠與孝往往形諸載籍一展
巻間神交㝠漠有不知千載之為長一日之為短者孳
孳焉悃悃焉日致力于斯庶幾契先人之所志爾是或
思逺之義乎予曰逺固逺矣而未切於身也盍更言之
原鳯於是研精覃思大周六合小入一髪黙然良久忽
揚眉吐氣而顧予曰我知之矣先生所謂逺者不在今
人亦不在古人在吾之一身爾吾身非突然而中有也
前之千萬年自地闢天開繩繩相承以迄于吾身後之
千萬年又自吾身亹亹相續以至於無窮不可以數計
不可以智推庸非至逺者乎吾身一有失焉則前焉而
弗能繼後焉而弗能延其責果安歸乎是以君子懼其
學之有爽也惕惕然如履淵氷恐其行之弗軌也惴惴
焉如馭六轡此無他逺之不可不慎也若是何如予乃
喟然嘆曰子言今得之矣頗符先子之所望矣嗚呼逺
固逺矣而甚邇也古之人有三太上立徳其次立功其
次立言若而人逺者數千年邇者亦一二百年其人固
不得而覩矣玩其遺文想其徳業儼然若與之周旋堂
序之上未嘗知其死也所謂人雖死而有不死者存此
之謂歟原鳯誠知此則又能以逺為邇無難矣永嘉之
勝亦有樓名思逺者彼盖慕浮屠之學此則篤於彛倫
而有關于名教世必有能辨之者予與原鳯言不過如
此而止若夫湕湖之風物與斯樓之雄麗賢士大夫當
有為原鳯賦咏者予則可畧也
　　　見山樓記
見山樓者上虞魏君仲逺之所建也仲逺居縣西四十
里所龍山委蛇走其南將升而復翔其旁支斜迤而西
則為福祈諸峯若車若旌若奔馬若渇鹿飲泉不一而
足勢之下降為隂阜為連坡為平林一奮一止復襟帶
乎後先東則遥岑隠見青雲之端宛類娥眉向羣山相
嫵媚為妍其下有巨湖廣袤百里汪肆浩渺環浸乎三
方晦明吐吞朝夕萬變方屏插起湖濵曰夏蓋山去天
若尺五巖峙谷張尤可玩愛誠越中勝絶之境也仲逺
心樂之以為非高明之居不足延攬精華而領納爽氣
於是構斯樓日與賢士大夫同登鼎俎既備殽核維旅
壺觴更酬吟篇疊咏及至神酣意適褰簾而望逺近之
山争獻竒秀晴容含青雨色擁翠不俟指呼儼若次第
排闥而入使人涵茹太清空澄中素直欲驂鸞翳鳯招
偓佺韓終翩然被髪而下大荒其視起滅埃氛弗能自
拔者為何如也伻來俾濂記之夫自辛卯兵興闔廬所
在往往蕩為灰燼狐狸晝舞鬼燐宵發悲風翛然襲人
君子每為之永慨自非真人龍興撥亂世而反之正含
齒戴髪之氓孰不在枯魚之肆哉縱有佳山日在眉睫
間將不暇見之矣今仲逺雍容於觀眺之際亦曰帝力
難名而吾民恒獲遂其生爾昔太常博士施侯作見山
閣於臨川而荆國王文公為記其事且謂吾人脱於兵
火洗沐仁聖之膏澤餘百年而施侯始得以樓觀自娱
仲逺之去亂離僅四三載爾乃能抗志物表厥脩故事
如承平時此無他皇化神速有非前代所可及雍熙之
治將見覃及于海内是樓之作其殆兆之先見者歟雖
欲不為之記不可得也第所媿者濂之學識繆悠立言
無精魄難以傳逺仲逺尚求荆國其人而為之庶幾樓
之勝槩與雄文雅製同為不朽耳仲逺名夀延鄭國文
貞公二十四世孫羣從子姓皆彬彬嗜學文章鉅公多
集其門而仲逺尤號翹楚且工於詩有和平冲澹之趣
濂盖聞之丹厓先生云
　　　瑶芳樓記
瑶芳樓者常熟虞君子賢燕居之所也瑶芳者何古桐
琴之名子賢以重購得之間一撫弄其聲翏翏然如出
金石如聞鸞鳯鳴如與仙人劍客共語於千載之上子
賢樂焉則以謂世之名樓者衆矣髙駢之迎仙謂其泝
遐情也其失也誕張建封之燕子謂其興新懐也其失
也靡韓建之齊雲謂其凌高清也其失也侈吾皆弗敢
蹈其非欲専斯樓之美者舍斯琴也其孰能當之遂以
瑶芳名其樓而列圖書於中當風物清朗白月獨照神
情遐冲夐出世外子賢椶冠鶴氅自函道而升復取琴
鼓一再行久之演而為紫琳之操其辭曰有堅者石中
含精矣其白如肪煜有瑛矣五音繁㑹鏘然而鳴矣客
有與子賢同志者從而賡之曰豔質兮非華陽卉兮非
奢折秋聲兮遺所思望美人兮天涯歌已相視而笑金
華宋濂聞其聲唶曰古之人好樓居者豈欲夸靡麗而
為榮觀哉盖臨隂幽之室則其情斂以揫處陽明之居
則其情暢以舒隨境而遷因物而著其亦人理之常者
乎况夫宫角之相參羽徴之互奏禁其忿欲之邪宣以
中龢之正其於學問之功又未必為無所助所以先生
長者無故不去之盖有以也雖然君子盖不物於物不
物於物則凡紛然而來前者皆吾性情之發舒或縣崖
邃壑或平墅曠林雖非層搆可以闔闢陽隂而清風徐
來萬籟皆動曲澗流泉復助之為聲勢五音泠然愜心
而溢耳太龢融浹内外無閒有不翅聽子賢之琴於兹
樓之上矣此無他逹人大觀無地不為樓無聲不為琴
也茍局滯於一室之間適其意則有之而蹈道則未也
有若子賢盖學道而有所得者故濂敢以是説告之子
賢博雅好古絶出流俗之上吾友楊君㢘夫極稱其為
人謂篤於士行而尤孝其親云
　
　
　
　
　
　
　文憲集巻二
欽定四庫全書
　文憲集巻三
　　　　　　　　　　　　　明　宋濓　撰
　　記(凡二十/八章)
　　　閱江樓記
金陵為帝王之州自六朝迄于南唐類皆偏據一方無
以應山川之王氣逮我皇帝定鼎於茲始足以當之由
是聲教所暨無間朔南存神穆清與道同體雖一豫一
㳺亦思為天下後世法京城之西北有獅子山自盧龍
蜿蜒而來長江如虹貫蟠繞其下上以其地雄勝詔建
樓於巔與民同㳺觀之樂進錫嘉名為閱江云登覧之
頃萬象森列千載之秘一旦軒露豈非天造地設以俟
大一統之君而開千萬世之偉觀者歟當風日清美法
駕幸臨升其崇椒凭欄遥矚必悠然而動遐思見江漢
之朝宗諸侯之述職城池之髙深闗阨之嚴固必曰此
朕沭風櫛雨戰勝攻取之所致也中夏之廣益思有以
保之見波濤之浩蕩風㠶之下上蕃舶接跡而來庭蠻
琛聨肩而入貢必曰此朕徳綏威服覃及外内之所及
也四夷之逺益思所以柔之見兩岸之間四郊之上耕
人有炙膚皸足之煩農女有捋桑行饁之勤必曰此朕
拯諸水火而登于袵席者也萬方之民益思有以安之
觸類而推不一而足臣知斯樓之建皇上所以發舒精
神因物興感無不寓其致治之思奚止閱夫長江而已
哉彼臨春結綺非弗華矣齊雲落星非不髙矣不過樂
管絃之浮響藏燕趙之豔姬一旋踵間而感慨係之臣
不知其為何說也雖然長江發源岷山委蛇七千餘里
而始入海白湧碧翻六朝之時往往倚之為天塹今則
南北一家視為安流無所事乎戰争矣然則果誰之力
歟逢掖之士有登斯樓而閱斯江者當思帝徳如天蕩
蕩難名與神禹䟽鑿之功同一罔極忠君報上之心其
有不油然而興者耶臣不敏奉㫖撰記故上推宵旰圖
治之切者勒諸貞岷他若留連光景之辭皆畧而不陳懼
䙝也
　　　遊鍾山記
鍾山一名金陵山漢末秣陵尉蔣子文逐賊死山下呉
大帝封曰蔣侯大帝祖諱鍾又更名蔣山實作揚都之
鎮諸葛亮所謂鍾山龍蟠即其地也歲辛丑二月癸卯
予始與劉伯温夏允中二君遊日在辰出東門過半山
報寜寺寺舒王故宅謝公墩隱起其後西對部婁小丘
部婁盖舒王病濕鑿渠通城河處南則陸修静茱萸園
齊文惠太子博望苑白烟凉草離離𬎼𬎼使人躊躇不
忍去沿道多蒼松或如翠盖斜偃或蟠身矯首如王虺
摶人或捷如山猿伸臂掬澗泉飲相傳其地少林木晉
宋詔刺史郡守罷官者栽之遺種至今抵圜悟關關宋
勤法師築太平興國寺在焉梁以前山有佛廬七十今
皆廢唯寺為盛近燬子兵外三門僅存自門左北折入
廣慈丈室謁欽上人上人出三人自為賔主適松花正開
開黄粉毿毿觸人捉筆聨松華詩詩未就予獨出行函
道間㑹章君三益至遂執手止翠㣲亭登玩珠峰峰獨
龍阜也梁開善道塲寳誌大士塟其下永定公主造浮
圖五成覆之後人作殿四阿鑄銅貌大士實浮圖浮圗
或現五色寶光舊藏大士履神龍初鄭克俊取入長安
殿東木末軒舒王所名俯瞰山足如井底出度第一山
亭亭顔米䒥書亭左有名僧婁慧約塔塔上石其制若
圓楹中斵為方下刻二鬼擎之方上書曰梁古草堂法
師之墓有螎匾法定為梁人書復折而西入碑亭碑凡
數輩中有張僧繇畫大士相李白賛顔真卿書世號三
絶又東折度小澗澗前下定林院基舒王嘗讀書於此
院廢更剙雪竹亭與李公麟冩舒王像洗硯池亦皆廢
又北折至八功徳水天監中胡僧曇隱來棲山龍為致
此泉今甓作方池池上有圓通閣閣後即屏風嶺碧石
青林幽邃如畫前乃明慶寺故址陳姚察受菩薩戒之
所又東行至道卿巖道卿葉清臣字也嘗來逰故名有
僧宴坐巖下問之張目視弗應時雉方桴粥聞人聲戛
戛起巖草中從此至静壇多咸矜先生遺跡復西折過
桃花塢詢道光泉舒王所植松已逰唯泉紺净沉沉如
故日將夕章君上馬去予還廣慈二君熟寐方覺呼燈
起坐共談古豪傑事厠以險語聽者為改視明日甲辰
予同二君逰崇禧院院文皇潜邸時建從西廡下入永
春園園雖小衆卉畧具揉栢為麋鹿形栢毛方怒長翠
濯濯可玩二君行倦觧衣覆鹿上挂冠䑕梓間據石坐
主僧全師具壺觴予不能酒謝二君出遊夏君愕曰山
有虎近有僧采荈虎逐入舎僧門焉虎爪其顴顴有瘢
可驗子勿畏往矣予意夏君紿我挾兩騶奴登惟秀亭
亭冝望逺惟秀永春皆文皇題榜塗以金又折而東路
益險予更芒屩倚騶奴肩踸踔行息促甚張吻作鋸木
聲倦極思休不問險濕牒牒據頓地視燥平處不數尺
兩足不隨久之又起行有二臺闊數十丈上可坐百人
即宋北郊壇祀四十四神處問蔣陵及歩夫人冡無知
者或云在孫陵岡至此屢欲返度其出已逺又力行登
慢坡草叢布如氊不生雜樹可憩思欲借裀褥卧不去
坡古定林院基望山椒無五十步不趐千里逺竭力躍
數十步輒止氣定又復躍如是者六七徑至焉大江如
玉帶横圍三山磯白鷺洲皆可辨天闕芙蓉諸峰出没
雲際鷄籠山下接落星澗澗水滮滮流𤣥武湖已堙久
三神山皆隨風雨幻去西望久之擊石為浩歌歌已繼
以感慨又久之傍厓尋一人泉泉出小窽中可飲一人
繼以千百弗竭循泉西過黒龍潭潭大如盎有龍當可
屠側有龍鬼廟頗陋由潭上行叢竹翳路左右手開竹
身中行隨過隨合忽腥風逆鼻羣鳥哇哇亂啼憶夏君
有虎語心動急趨過似有逐後者又棘針鈎衣足數躓
咽脣焦甚幸至七佛庵庵蕭綂講經之地有泉白乳色
即踞泉㪺嚥衫袂落水中不暇救三嚥神明漸復庵後
有太子嵓又號昭明書臺方將入巖逰庵中僧出肅面
有新瘢詢之即向采荈者心益動遂舍巖間别徑以歸
所謂白蓮池定心石宋熙泉應潮井彈琴石落人池朱
湖洞天皆不復搜覧還抵永春園見肴核滿地一髫童
立花下問二客何在童云遲公不來出壺中酒飲且賦
詩大噱酒盡徑去矣予遂囬廣慈二君出迎夏君曰子
顔色有異得無有虎恐乎予笑而不答劉君曰是矣子
幸不塟虎腹當呼斗酒滌去子驚可也遂同飲飲半酣
劉君澄坐至二更或撼之作儛笑鈞之出異響畏脅之
皆不動予與夏君方困睫交不可擘乃就寢又明日乙
巳上人出猶未歸欲逰草堂寺雨絲絲下意不住乃還
按地里志江南名山唯衡廬茅蔣蔣山固無聳拔萬丈
之勢其與三山並稱者盖為望秩之所宗也晉謝尚宋
雷次宗劉勔齊周顒朱應呉包孔嗣之梁阮孝緒劉孝
標唐韋渠牟並隱於此今求其遺跡鳥没雲散多不知
其處唯見蕘兒牧豎跳嘯於凄風殘照間徒足増人悲
思况乎人事往來一日萬變達人大觀又何足深較予
幸與二君得放懐山水窟一刻之樂千金不人易也山
靈或有知當使予逰盡江南諸名山雖老死烟霞中有
所不恨他尚何望哉他尚何望哉章君約重逰未遂因
厯記其事一寄二君一遺上人云
　　　宋九賢遺像記
濓溪周子顔玉潔額以下漸廣至顴而㣲収然頥下豊
腴脩目末㣲聳須疏朗㣲長頰上稍有髯三山㡌後有
帶紫衣褒䄂縁以皂白内服縁如之白裳無縁舄赤色
䄂而立清明髙逺不可測其端倪程子色㣲蒼甚瑩貌
長㣲有顴眉目清峻氣象粹夷髯四埀過領袍土黄色
無縁内服領以白皂緇帽簷髙白履和氣充浹望之崇
深伊川程子貌勁實顴㣲収色黄而澹目有稜角髯白
而稍短在頰者尢短而翩翩若飛動㡌袍與履咸如明
道儼而立剛方莊重凛然不可犯康節邵子色㣲紫廣
顙身頎然有顴特然其下癯骨爽而神清須長過領内
服皂領帽有翼圍之袍緇履如伊川聳肩低袖手立而
睨視坦而莊和而能恭横渠張子面圓目以下㣲滿而
後収色黄須少短㣲濃衣帽類康節履亦如之髙拱正
立氣質剛毅徳盛而貌嚴温國公司馬子色黄貌癯目
峻準直須疎而㣲長半白在耳下者亦半埀耳輪闊㣲
向靣幅巾深衣大帶加組方履黒質白絇繶純綨前㣲
下而張拱指露祛外有至誠一徳不以富貴動其心之
意晦庵朱子貌長而豐色紅潤髪白者半目小而秀末
脩類魚尾望之若英特而温煦之氣可掬須少而踈亦
强半白鼻與兩顴微齄齄微紅右列黒子七如北斗狀
五大二小六在眉目傍一在顴外一在唇下須側耳㣲
聳毫生竅前冠緇布冠巾以紗御上衣下裳皆白以皂
縁之裳則否束緇帶躡方履履如温公拱手立舒而能
恭南軒張子姿貌􁀙偉眉目聳秀白而潤豐下少須神
采燁然椰冠紗巾道服青皂縁繫以縚履白坦蕩明白
使人望而敬之東萊吕子形貌豐偉顔色温粹眉厚而
秀髭淺而直衣道服皂縁冠幅巾躡皂履望之似嚴毅
就之如入春風中金華宋濓曰天生九賢盖將以明斯
道也今九原不可作矣濓寤寐思之而無以寄其遐情
輒因世傳家廟像影恭以諸家所載作九賢遺像記時
而觀之則夫道徳冲和之容儼然於心目之間至欲執
鞭從之有不可得於戯九賢亦夫人哉
　　　葉治中厯官記
予舊與鄭玉待制交聞談括蒼葉侯之政為詳及識屠
性山長其言比鄭乂加詳焉最後遇劉文慶架閣其言
比屠又益加詳焉三君子皆以文學行義鳴其言侯事
已嘖嘖歎咏不少置予固信之自後出厯侯之所治處
父老言其事至有泣下者予愈知侯之為人有不可企
及嗚呼循吏之績不白于世乆矣有若侯者其可不謂
之賢乎侯名琛字景淵别名伯顔姓葉氏處之麗水人
其先有諱宏者宋某年擢進士第官至敷文閣待制太
府少卿少卿從弟冠治易有聲嘗兩上南宫生一嗚國
子進士進士生正大登仕郎登仕生天與仕國朝為處
州路美化書院山長山長生應咸通史學善談古今治
亂尤工五字詩有栖間集藏於家候之父也以侯貴嘗
累贈奉議大夫江浙等處行中書省左右司郎中驍騎
尉龍泉縣子云侯從㓜思有以自立嶷嶷異凡子天厯
元年始踰弱齡即北逰京師諸貴人竒其才辟宣使於
通政院院事至劇侯一無所懾出使郡國持以㓗清長
吏每畏憚之事必先集丁外艱而還重紀至元三年補
江浙行中書宣使冦起臨漳朝廷命辨章别不花公往
征侯在行中出竒計者為多至正元年辨章如京師欲
薦侯為京官侯以母春秋髙辭吏部以常調擢侯徽州
路歙縣丞階進義校尉丁内艱四年始之官㑹尹缺即
署尹事歙不建録事司城内外民皆縣主治之鎮戍將
恒持縣官短長順指而氣使之即不從其旤立至侯不
為屈輒搖手相戒曰此健丞不可觸也盜發洪氏冡廵
邏吏往驗柩傍得染人帳册一紙乃同縣張來所遺者
即捕來搒掠久且無證後一月績溪獲真盗來得釋廵
邏吏恐其訢□也復嗾盜入之侯匿來他所偽使人服
來衣巾出與盜對盜遙見之齊罵曰張來張來爾誤我
矣侯乃出來問盜為誰盜對曰不識也來因免去嘉興
朱甲僑居縣境衣冠之家或有所燕享必令朱集之一
日以毆争至庭侯熟視曰爾等非盜乎命禠其衣視之
兩臂皆被墨刑者縣民與朱狎凢十七年莫有知其為
盜以侯為神郡歲貢金以兩計者二千四百七十有五
黠民攬其出内之柄髙其估以為利部使者至事輒敗
㑹内藏多金中書命以楮幣相準一年黠民遽賕吏俾
文上有司如所估之數他日幸藉以為辭侯恐或傳為
例剥民必甚亟言于上官月漸减之俾與時平歙産紙
歲輸五百萬吏胥要厚直于民而以亷惡者應官官不
受又重賦于民侯察其弊也痛革之憂稅例輸貨錢歙
粮不足以給兵食獨易之以粟號曰夏糧民深患苦之
侯請以錢米兼賦于軍夏稅得如例行中書聞侯之政
辟為掾從右丞呼圗克巴哈公討冦長汀侯賛其行綏徠
之令不五月長汀冦平時中書重守令之選内外官多
列上矦名九年春轉承事郎處州路青田縣尹自京師
給驛之官盖異數也青田素號難治侯謂非脩明學官
之政不足以化民下車之初即建明倫堂及極髙明軒
禮碩士為六經講師增田三十畮有畸招弟子貟而廪
食之月旦望謁先聖先師侯服深衣大帶親與之周旋
升降退坐論堂申飭五倫之教懇懇如也吏以官書至
侯見印文亷隅太明顧吏曰爾何敢刻偽印邪吏色動
侯即訊之吏叩頭伏罪侯曰偽者非止爾汝能引一人
以自贖則無罪矣吏喜具簡牘以對侯逮至庭下詰之
如詰吏自是輾轉而獲一日間得偽縣印一十有八稅
務印一十有二侯不欲食其言悉遣之唯扑其最後者
牛疫死者法當聞海谿之地不滿十餘里浹日内民以
牒上者二十有三侯疑之問牛死狀民以病腫對侯曰
其肉還可食邪抑棄之也民曰焉敢棄之每下其直以
歸解牛家耳侯曰解牛者何人民曰有二少年相隨行
今猶在縣門東即其人也侯亟命執之少年佩小韋囊
于腰侯取視大鐵鍼一皂角萆蔴子各四侯曰此非毒
牛具邪解牛者畏侯不敢諱具言以藥淬鍼鍼牛牛輒
腫不能食死侯怒簿録其家以償死牛者時天下兵動
縣地隣東嘉數有大將統軍來過軍散入市廛剽鹵特
甚民畏怖如虎狼前之縣令長莫敢吐氣侯據胡牀坐
溪滸具牛酒勞之戒刺船者毋薄㟁即薄㟁者有罰縣
民持梃循岸立以數計者千溪多灘險惡不易渡侯隂
令勇卒以俟舟至輒止之侯親帥弓箭夫擊鉦鼓走溪
上境内肅然縣多争訟凢兩造在庭皆羣胥囊槖于家
互蠱之以言遂紛紜不可釋因以射利侯杖之懼不敢
為奸復刻小緑牌大僅如指來投牒者即細書牌隂令
就逮其人往往感悟至中途多分解去吏若𨽻旁視無
所容其私㡬至訟息部使者余公闕嚴毅慎許可深嘉
侯之行事以上尊酒勞侯者再復命侯墾田龍泉召有
田之家履畮而實之驗民糧多寡以定科繇滿六斛者
役一月多則倍之若集糧事亦視其數為差事成移婺
之武義侯墾田定賦一如龍泉有持憲文書來撓政者
侯挂之屋壁不啓封信行逺邇凢競土田及争地不塟
親者涉五十餘年弗决一旦悉得其平青田民久徯侯
不還相率謁浙東憲府請曰幸還我葉侯自侯之來吾
屬無所苦朝夕恒飽食以嬉侯之出二年矣日望其歸
有不得也輒相與齎咨霣涕幸還我葉侯請己復造侯
庭鴈行立再拜以申前辭言與涕俱侯亦為之泣下觀
者皆太息而去暨侯之還縣民具綵舟來迎溪中舟尾
相銜百餘里不絶十二年三月憲府以隣郡有警欲新
金華城僉謂非侯不能總其役要復輟以命侯行中書
承制陞侯處州路總管府判官事聞階轉承務郎憲府
力留不遣十三年三月辨章三旦入公帥師平徽饒辟
侯為行軍都事使者凢八至然後令侯就道八月師次
婺源州州民素熟侯詣辨章乞侯攝州事從之徽國朱
文公廟宅燬于兵侯周視歎曰此化基也不可以干戈
未葺而弗亟圖遂規運而一新之絲毫不以煩民民大
恱歲侵道殣相望時楮幣澁不行侯權令富民賣米以
収之復煑淖糜以食飢者日以十斛計侯躬自監分所
活者甚衆其所収禇幣侯為言於右丞赫赫公作茶課
輸之不欲爽信也十四年侯從辨章還杭時青田呉徳
􁀭嘯衆倡亂焚掠府庫室人女婦日殺傷無筭處温婺
及建寧均被其毒官兵捕逐輒失利十五年六月憲府
辟侯攝同知處州總管府事往安定之或勸侯冦情難
測當嚴重兵以自衛侯麾去乘匹馬行從以數蒼頭徑
至縣縣民柔馴者聞侯至大喜咸從巖穴歸依侯以居
諸冦亦出見自首服十月有妄男子謂呉徳祥曰葉使
君紿爾大兵旦夕且至善為爾計莫若刼使君以自安
呉徳祥信之欲為變項生留由之頗聞其事急趣侯避
之東甌侯曰縣民恃我無恐故來歸吾若去其如彼何
飢虎見肉其暴輒止爾冦得我亦然否則必屠戮無噍
類吾縱茍活義弗忍為也二人泣去未㡬賊黨張惟徳
呉伯賢等持旗幟刀槊直入縣庭侯盛服出坐聽事問
曰爾來欲何為張惟徳跽而請曰山中氓徳明公厚欲
見且乆思屈玉趾一幸臨之無他虞也侯曰我行即行
爾汝慎毋毒我民也語未畢遂擁侯登舟至黄壇諸賊
先後出迎舎侯呉徳祥家供張饔餼甚盛時命伶人陳
雜戯以娯侯侯終不假以辭色毎為陳旤福逆順鑿鑿
不少厭羣冦頗感悟十六年四月復椎牛豕燕侯送還
州城先是黄壇冦列砦柵百餘氣勢聮絡首尾應援人
畏之不敢深入侯留黄壇久隂察冦所出没悉得其要
領喜曰天殆使吾平此冦也侯既歸寤寐亦不忘去時
麗水之礲硿青田之廬茨皆大盜所巢有衆號數萬侯
謂不剪二冦他日或與黄壇連則勢益大不可制㑹行
樞宻院判官舒穆嚕宜孫遣恭謀官龍泉胡君深章君
溢統兵討礲硿侯急帥師與之㑹三面圍合矢石亂下
如雨冦出戰大敗擒渠魁十餘人衆欲進殱之侯及二
恭謀相謂曰作亂者此數賊耳餘皆良民家因脅逐而
至此彼何罪欲使之作虀粉邪乃下令退師二十里俾
盡挈妻孥以遁始焚其砦十七年行中書論功承制陞
侯浙東道宣慰副使僉都元帥府事兼同知處州路總
管府事四月侯入沐鶴溪治兵八月遣禆將陳仲珎平
蘆茨蘆茨既平冦所俘傍縣子女七百餘侯具舟洎糧命老
卒悉䕶還其家十八年中書承舊階改處州路總管府
治中侯帥師討黄壇獲偽將軍李夾等十人三月進攻
楊山及黄坑等二十餘砦皆降復引兵圍長坂冦力拒
不服食盡乃就烹師遂次髙洋八月冦大懼盡輸玉帛
乞助於三恔羣冦率兵七千來援殊死戰侯親領銳卒
至三岱嶺以據其衝調别將夏廷輝衡擊之冦敗北斬
首五百級擒三百餘人遂乘勝直搗周奥屯支拗賊黨
周寶宋茂等皆遁侯分兵為十道以扼其吭宋茂復同
呉徳祥别作新砦於洞尖山山下翼以七管竭力死守
九月侯命陳仲珎引驍勇卒三千自瑞安出其背擊殺
宋茂新砦平呉徳祥夜遁退保百丈林冦衆尚餘千皆
壯鋭善戰樹大旗出跳鬬鼔聲振天官兵皆甲坐不動
賊帥操鉅㦸突而前官兵大呼曰殺入冦披靡而退擒
偽將軍七人至晚冦又遁去遂進焚百丈林火照耀如
晝急分兵作三隊追之至篠村呉徳祥父子自縊于林
中千夫長徐徳俊斬首以獻餘冦次第伏誅黄壇悉平
昔何易于令建昌善政之可書者不過腰笏代民為刺
史引舟耳其次不過剗茶以免𣙜筦之病耳又其次不
過有事小者勸大者杖而不以付吏耳他固瑣瑣不足
紀也職方郎中孫樵尚傳其事至今易于之名在天壌
間如祥麟如威鳯人欲見有不可得矧如侯者政行暴
著加易于數等可使冺冺哉夫不知人之善不知知善
而不能揚不仁余雖不敏頗以文字為職業不敢喑無
一言謹以所聞於三君子者著書一通以俟他日傳循
吏者
　　　宣慰曽侯嘉政記
自中原俶擾蔓延大江之東兵連不解殆將十稔今年
春三月丙辰西睦州陷夏四月壬午江浙行中書左丞
楊公以浦陽與睦隣也命宣慰曽侯自杭師來鎮其地
五月乙巳師還邦人徳其善馭士卒而弗擾也思之不
置縣達爾噶齊碩裕實布哈君暨婺州路同知趙君大
訥因民之思而相與樹碑于縣庭謂濓頗從事於文墨
走書來徴記曰浦陽婺之蕞爾邑環以大山長嶺舟車
所不通往歲大將趙野遜台首統軍道其間以輜重弗
解羽而飛也塗逢農賈及浮屠黄冠師不問能不能以
徽纒縶頸使肩之或血流不成出即殺以狥民深患苦
或傳有師至咸驚呼曰吾屬將焉免夫亟奔避山谷至
閲旬不返曽侯察知民情之驚疑從間道疾驅至縣申
飭紀律區分隊伍各從方部以奠其居非有令號不敢
妄踰户限仍令勇卒守其四門敢出入者罪隨加焉夜
漏既下乃被鐡衣持弓矢從一二騎周廵近郊威加氣
讋莫敢少恣一日門者稍怠有竊出捕人魚者痛鞭其
長懲之自是無一人敢違命者縣父老相與言曰曾將
軍其來矣乎何為使我不知也將軍其愛我也夫又指
所統兵而相謂曰彼大纓短製而腰刀其溪峒之軍也
夫吾儕小人無所識知頗聞此軍勇鷙㳺擊未昜服馴
又何其帖帖如是乎脫使他大將如曾將軍我民何至
暴露山谷乎咸嗟咨慕咏而去居無何左丞公自將臨
睦州檄曽侯還杭以守舊營晚始受命雞初號復就間
道馳去每出卒一隊輒用數騎士監之若魚貫若鴈行
無敢亂越三日縣父老又相與言曰曾將軍其去矣乎
何為來不吾知而去亦不吾知也揆於古之良將善馭
師者其亦無愧也乎人有功而人忘之不祥達爾噶齊
君縣之賢大夫趙郡丞鄉之達尊曷有以處吾屬乎我
等聞其言弗忍違用以其事累吾子幸有以詳文之濓
發書為之歎曰有是哉何曽侯之賢於人也昜曰師出
以律否臧㓙若如所言其殆師出以律者歟師出以律
者吾見亦罕矣嗚呼有是哉何曽侯之賢於人也濓雖
不識曾侯竊聞所至以愛民為務今來浦陽㑹大府有
驗畝徴粮之科為之惻然亟白部使者罷之則其及物
之功又不特善馭士卒使弗擾而已也濓因弗敢辭為
文其事于石然而石可泐也文可滅也曽侯之功簡在
縣民之心者千百載猶一日也曾侯尚勉之哉他時登
宥府居政路其位益顯其功當益溥又將有鴻生畯儒
執筆而特書之曾侯名華字華叟武岡人精悍而有智
謀通孫呉司馬法捐家貲招兵市馬為國宣力前後屢
建大勲今以明威將軍廣東道宣慰副使僉都元帥府
事兼江浙行省都鎮撫其禆將天臨李君敞精於騎射
賛佐之間多著勞烈亦法之所宜書者也至正十八年
夏五月二十一日金華宋濓撰
　　　浦江縣新建尉司記
浦江尉司在縣西一百步歲乆就圮至正庚寅大梁劉
師稷以主簿攝尉事始作正㕔未成而劉去明年辛夘
新安洪在來為尉完之且新其門樓又明年壬辰建㕔
之前軒暨吏士之舎又明年癸巳造濯心亭屋以間計
者若干役功若干糜錢若干濓懼後來者不知其勞也
乃文其事于石俾相繼葺之
　　　静學齋記
三代以下人物之傑然者諸葛孔明數人而已孔明事
功著後世或儕之於伊吕固為少褒或又以孔明與管
仲並稱則卑孔明矣以其事言之管仲輔桓公僅以齊
霸孔明奉昭烈於艱難之中尺地一民皆奪之於羣盗
之手徒以大義震撼天下裂天下而三分之使孔明後
死後主足輔復漢之舊疆致刑措之治於孔明何有哉
在管仲未必能爾也以其本心論之管仲所陳於桓公
而見於行事者皆㣲權小智雖假尊周為名其意則富
強其國而已固君子所羞道也孔明當干戈鞍馬間所
與其主論者必以徳義為先其忠漢之心至於瞑目而
後已至今誦其言想其人真伊吕之亞乎史氏不知其
本心謂孔明慕管仲樂毅之為人嗟乎孔明豈二子比
哉孔明於聖賢之學盖有聞矣其所謂學須静也之言
信古今之名言也止水之明風撓之則山嶽莫辨渾天
之察人撓之則晝夜乖錯况方寸之心乎古聖賢之成
勲業著道徳於不朽者未有不出於静者也盖静則敬
敬則誠誠則明明則可以周庶物而窮萬事矣茍雜然
汨其中偶然應乎事卒然措之於謀為其不至於謬亂
者鮮哉孔明之學惟本乎此故其所為當世無及焉至
今無有非焉者而又從效慕之區區霸術之徒固不能
然也然世之慕古人者吾惑焉古人所以為聖賢者其
道徳著乎其言其才智形乎功業而存乎册書非徒以
其名稱之美而已也茍欲效乎孔明於孔明之所學必
無不學也於孔明之所能必無不能也而後可孔明之
所學而有未至也孔明之所能而有未能也而曰學孔
明何可哉於孔明且爾况乎學孔孟之學者而可徒誦
其言乎哉近代之所學者浮於言而劣於行孔孟之言
非特言而已也雖措之行事亦然也學者不之察率視
之為空言於是孔孟之道不如霸術之盛者乆矣欲如
孔明者安可得乎錢唐羅宗禮名其絃誦之室曰静學
庻㡬慕孔明者余欲勉其成也辯孔明之為學與學孔
明之道以告之
　　　脩慎齋記
脩慎齋者中書掾葉杞孟堅之所自名也孟堅之言曰
杞居括州麗水之陽父母俱存兄弟無故足跡皆不出
里門一家之和其祥氣殆可掬而有也頃因鄉里推擇
習刑法之學於大府遂充貢來南京季弟孟年實與之
偕行朝夕奉承甚謹既而中書選為刑曹史閲一載陞
為令史父在家聞之有書來曰刑曹决天下之獄獄情
萬變爾勿使有寃民朝夕洗心滌慮以承上官不可循
一髪私羞服之用當於我乎給之茍違我言必將辱於
吾矣自時厥後有從括來者輒致書一年之中不下五
十畨書中之言無異於前時所云父猶恐書不能盡達
也復使仲弟孟才來致備用諸物且申言之留連再月
依依不忍别既别歸吾父問其狀甚悉喜曰爾徃終勝
簡牘之往還然又不若吾親見爾兄為稍慰耳時赤日
如火即詣縣給過所直抵南京一相見頃悲喜交集晝
夜訓飭之比前為尤詳且曰今朝廷清明亷吏無不登
乎樞要爾當氷雪其操他日衣繡還鄉以慰慈母倚門
之望豈不華哉亦留連再月而歸杞亦念父不置越數
月適年勞及考急謁告東歸諸弟聞之驩迎三十里外
杞升堂展拜問起居父子相抱持喜極不能成語曾未
幾何部檄下州中趣杞上道父不忍子行澘然出涕乃
陽謂杞曰幸因爾行得為錢唐一㳺庻攬湖山之勝杞
知其故力止之不從既至杞又止之還父復曰姑蘓抵
此三百六十里耳其風物比錢唐尤勝吾何可還必至
彼乃與爾别既至杞又止之還父復曰姑蘇至南京不
逺矣我之情事尚未與爾畢之可遽先還耶杞遂不敢
言於是同至又再踰月而别嗚呼世之為父者孰不知
愛其子如吾父之深切十百之中不知寧㡬見耶杞夙
夜佩服戒言惟恐辱其先因取經中脩身慎行之語名
其寓居之齋曰脩慎願為杞記之予聞仁人孝子之思
其親何時而能已耶山不足為之髙海不足為之深此
無他昊天罔極之㤙終不可得而喻也杞能不忘此時
之思朝夕以之一動也脩慎一静也脩慎則無負爾父
之望矣杞尚朂之哉
　　　冲黙齋記
保寧禪師以冲黙號其齋居來徴予記予按字書冲者
虚也黙者静也即佛氏空寂之義也惟其冲也故黙則
冲為體而黙為用惟其黙也故冲則黙為本而冲為末
二者之理恒若相因未有黙而不冲冲而不原於黙者
也夫太虚寥廓從横自如陽運隂行真宰不動此兩間
之冲黙也自無生有從有入無外雖紛紜中實有定此
萬象之冲黙也靈光洞然出入無礙諸相皆忘大用常
寂此一心之冲黙也我念不生法從何起生㓕本空而
况於法此諸法之冲黙也冲黙之義大矣哉嗚呼有情
之類亦云夥矣奈何營營逐妄擾擾迷真竭晝夜而實
其所無反覆膠滯不求脫離是不知有冲者也風性所
激運轉不停歘焉凝氷倐焉焦火十二時中無一息少
寧是不知有黙者也非大覺真人出而救之將何所底
止乎然而妙明真性不涉三際元自冲虚本由黙静無
所不容無所不具因無所不容故萬有厯然而未嘗有
窒於虚因無所不具故羣動森然而未嘗有離於静静
固非動動亦静也虚固非實實亦虛也冲乎黙乎其造
道之樞要乎彼李伯陽所謂致虚極守静篤者若近乎
冲黙而涉乎有為也韋應物所謂隠拙在冲黙者欲藉
是處世以保和為冲寡言為黙者也而非其至者也然
則何以為至乎必也入不二之門而後真知黙也真知
黙者則無所事乎冲也禪師汲汲求法者也嘗掲冲黙
以自勵故為畧疏體用本末而言之然亦未嘗有所言
也禪師名覺慧字敏機呉興人出世嘉興之祥符近從
四輩之請分座設法於大天界寺尋主寶寧禪刹盖有
志之士也
　　　寅齋後記
洪武二年春濓以總脩元史被召來京然史事貴嚴詔
命禮部統之設局分科限絶外内將以日視其成當是時
尚書槀城崔公恒往來乎局中濂因稔知公之為人公
盖名亮字宗明翼翼祗慎遇事若臨深淵方今皇上受
天明命撫有萬邦自崇大禮以脩天神地祗人鬼之祀
凡牲醴之豐祝號之雅器幣之節燔告之嚴皆命公典
之公精白一心上承休徳夙興夜寐敬畏弗懈君子以
謂國家自建禮官其涖事嚴恪未有踰於公者公猶以
為未足且以寅名齋請濓記之夫寅者敬之謂也敬固
無所不在而騐之於祠饗為尤宜方其齋明盛服以交
神明靈飈囬薄如將見之於斯時也志定神一曾有邪
思之可干者乎茍以之奉親以之事君以之脩身以之
治人其心常弗變焉其有不獲其道者乎始之終之何
莫不由於敬也能由於敬則成已成物之功其又有不
致其極者乎昔者舜命伯夷典三禮其訓之有曰汝作
秩宗夙夜惟寅直哉惟清說者謂即敬以直内之義也
今公所居尚書之官古之秩宗也所主天神地祗人鬼
之祀古之三禮也其委任之重且專也盖如此然而皇
上神聖端居穆清畏天勤民無一息之或間固已度絶
於帝舜矣公之精白一心上承休徳其可不以伯夷自
朂者乎此公所以名齋以寅之意也雖然脩徳莫若敬
徳日以崇則位日以尊理之常也他日位於三孤寅亮
天地以弼於一人濓又烏能無望於公乎公如有取於
濓言非惟無愧於兹軒亦且有昭於名若字者矣華相
先生既為公發明敬怠之説殆無餘藴庸敢掇其緒餘
以為後記云
　　　栖雲室記
中峯本禪師結廬姑蘇城西以為禪定之室翰林學士
趙文敏公書其扁曰栖雲迨今數十年中峯卒而廬亦
頺壊中峯之孫用庵照師作新室於故址復取故名掲
之而屬予以記余笑曰師其欺予乎哉今之廬非昔時
之所築也今之人又非中峯也而猶曰栖雲何哉室廬
之夀以百年計人之夀以數十歲計禦燥濕閲寒暑屹
乎有不傾之勢毅然有不亡之意今欲求其見之且不
可得矣彼雲者起㓕萬狀不可斯須審視奚為而乆棲
此室哉文敏公取以為名固異矣師取而重掲之又異
也余復以言文之不亦甚異乎雖然自其易化者觀之
則天地曽無殊於水中之漚自其可乆者觀之流電之
光可使比於歲月自其有形者觀之泰山可以齊於毫
芒自其無形者觀之一髪可以儗於嵩華乆速巨細者
跡也有跡者固不足恃以不壊不可以巨細乆速論者
道也斯道也何間於古今新故之分哉然則安知今之
廬異於昔時之所築今之人異於昔之人哉而雲也安
往而不在乎嘗試與師登姑蘇之臺而覽古今之變三
呉之間崇臺廣榭凉亭燠館敷金碧而炫丹瑤極人力
而窮物狀者何可勝數盖有歌舞未畢而號泣繼之車
馬陳于庭而狐兔已㳺于寢者矣彼之富麗竒瑰茍與
栖雲之室絜量大小何啻岡阜之於沙塵今彼皆不復
得守而此猶能新其棟宇而不廢何耶盖無道以保身
者雖富麗不能乆存而有道之士身亡而名立固不隨
世以為變遷也吾坐乎斯瞑目而思之充乎室皆雲也
皆中峯也入吾耳而接吾目者皆道也中峯之徒茍有
志於道孰不可為中峯哉尚何取於區區之故名也乎
師近道者盍以吾言求之
　　　惜隂軒記
人之異於物者豈特形貌而已哉亦必有道焉爾茍徒
飲食以生死生無補而死無聞則物皆然也奚擇於人
乎古君子所以汲汲而不懈者非徒求過於物且求異
於庸常之人非特求過於人且求所以治安之而後已
盖天之生君子所以為民物計也凡民之生豈皆怠而
嬉哉其所趨者小耳彼幽探而逺取多致而急售相時
乗隙以徼十一之息者汲汲於財者也朝造而暮謁曲
譽而巧頌眴俟顔色以覬人之喜悦信任者汲汲於勢
者也衒長而飾智本能而逞功上以欺乎人下以欺其
心者汲汲於名者也是皆有所利而為之莫不窮心力
竭思慮目不暇暝而身不暇安亦勞且勤矣而君子何
取乎君子之所務者狥乎道不狥乎人利乎民不顧乎
身若禹益之治浲水焚山澤周公之制禮樂孔子之作
春秋孟子韓愈之闢邪説皆焦心苦思東西奔走食不
待飽而衣不務華至於終身而後已曷嘗為其身哉上
以憂斯民下以明斯道爾君子之所為固如是也㑹稽
翁昌齡由國子生再擢為監察御史名其燕居曰惜隂
其有志於民者乎夫人常患無志有志矣患不學而妄
行學矣患無位而不得見於世得位矣患非其職而不
獲為今昌齡沉篤而專慤非無志也博洽而能文非不
學也國家内外之官各不可越其職而御史於天下事
無所不宜言則又居乎可為之位矣以利民之心行利
民之政夫何難哉昌齡旦興而夕息坐斯室而思之民
或有未安者乎所以休養之者或有未至者乎思而得
焉則以告乎上日程而歲較吾之所為果不負斯職與
斯民則惜隂之名為不徒矣茍曰簿書而已矣獄訟而
已矣是則衆人之事爾雖勤且勞余何取於昌齡哉
　　　雙桂軒記
濓侍經青宫時四明桂君彦良實為正字朝夕同出入
禁中怡怡然侃侃然異姓兄弟也彦良間謂濓曰吾家
在慈溪世舉進士或知望縣或知六察或帶閣職連綰
郡章聲明文物固嘗盛矣故昔人稱其所居為攀桂里
㑹宋亡為元業書詩者猶不廢區區雖不文亦以學詩
獲與鄉貢之選二子冡曰慎介曰全今逢盛時復嗜學
不厭思欲趾前人遺芳顧南榮有桂一章雙榦直上始
合于一又復岐而旁達妍茂紛𬎼香滿户庭私竊以為
桂吾姓也其殆符二子文字之祥乎讀書之室遂以雙
桂命焉慎嘗從吾子受經幸有以記其事夫桂之為木
厯代頗貴之至唐重進士科貴之尤甚毎藉之以為喻
盖俗傳月中有桂桂茍在月孰得而攀之其意若曰擢
第之難猶平地而升青霄云爾非實指夫桂也元豐之
末新定有二倪生曰直侯曰直儒相繼中進士第郡守
因表其坊曰雙桂非惟新定之為然也彦良之鄉有蔣
氏伯仲焉曰璿曰珫陳忠肅公之弟子也紹聖崇寧間
亦先後登髙科公號其堂曰連桂由是而觀以桂旌坊
又以名其堂則前所謂桂者似實而非虚也雖然古之
人立言而比興為多其在楚辭則桂與申椒木蘭並稱
此無他芬香之物足以取譬君子也芬香之物當以類
相應而卉木又得氣之最先者庸詎知雙桂不為二子
之祥乎今慎也端毅自持而辭章俊麗全也趨善若水
而期於無息皦然雙璧光彩交映馴而致之二倪兩蔣
之問學直易易耳連捧貢函同䇿大廷亦宜也未見其
為難也然而名者造物之所深忌桂氏自先世以來多
以科目發身聞譽隆蔚達於遐邇至于彦良猶且不墮
其業二子復將起而繼之斯所謂難也視彼倐榮忽悴
父不能及子者果何如哉果何如哉桂之為祥兆又見
於斯惡得不為彦良喜楊伯子有言曰桂之雙人之祥
濓於彦良亦云遂書之以為記
　　　三益軒記
明之昌國徐君元凱嗜古好脩鄉邦稱為善士生子男
子三長曰友直字孟益次曰友諒字仲益又次曰友聞
字季益家雖貧徐君能使其頌詩讀書弗輟且因其字
名軒曰三益以勵之友聞自郡諸生貢入成均近奉㫖
受事中書頗與予相親時來執經問難遂以軒記為請
夫益之為卦其象為風雷夫雷激則風怒風激則雷迅
二者不待相期而相益者也君子觀之見善則吾將遷
焉有過則吾將改焉而其為益也大矣然則何以知過
而改之曰必得直友焉友能直則加以箴規矣何以知
其善而遷之曰必得諒與多聞之士焉友能諒則舎虚
而從實友多聞則察理明而擇善精矣嗚呼此以取友
於外者言之爾今季益家庭之内兄弟熈熈有善則相
資有過則相告曽不出户而講習之功勝州里之人莫
不慕豔而交之其益將非止於三至於十朋之龜弗克
違亦有之矣他日徳茂才顯若河東之三薛江東之三
岑其有不齊軌而馳者哉雖然予昔嘗取友矣始也自
一家羣從之間朝夕摩切之然不敢自謂已足也復取
之鄉人焉如是者乆之亦不敢自謂已足也又求之國
人焉如是者又乆之間有謂曰學無止法也我安敢自
畫于斯復求諸天下之人焉今耆矣秋髪繽紛而埀領
矣尚孜孜弗懈益求古簡書之間見問學之優廣者質
實而無偽者則云我未之能及也亟遷而從之志褊而
行僻與過失而文飾者則云我寧或有之乎設有之亟
改而正諸此無他知益之為義若此自近而及逺期終
身行之也季益兄弟其果以余言為然乎季益通經而
能文已出㳺於成均是友天下之人矣予尚何言儻或
東歸見二兄焉宜以予文勒諸軒中庻不負於翁名軒
之意云抑余聞昌國古㑹稽之翁洲也東控三韓日本
北抵海泗登萊土地幽邃風俗樸茂人材往往多著聞
于時今又將於季益兄弟觀之上慎㫋哉
　　　復古軒記
臨川饒君孟持其五世祖某府君嘗嗜琴琴有復古玉
髄二張其材孔良蛇腹斷而金沙明試一皷之獨鶴夣
囬而滿山風露也寒泉漱巖而山鬼夜聽也可謂清且
古矣府君雖殁厯世寳秘不翅孔氏之遺履時出玩之
思府君之不可見慨然髙山仰止之情元季兵燹方張
白晝為人持去煙海茫茫竟不知墜於何所如是者有
年一旦外孫樂安夏氏忽購得焉舉以奉孟持孟持反
覆拂拭不覺悲喜交集玉髄頗殘闕唯復古嶽沼暉軫
咸具孟持取水精絃被之方申𤓰指其初則嗚嗚然已
而復洋洋然亦似傷其流落而慶其復還也孟持刲羊
豕列豆籩燕饗三族合芳木為櫝尊閣堂中遂以復古
題其榜云春秋之義大復古其謂復古者所繫甚大非
一器物之謂也雖然有人於此闔廬為人所攘已而還
之可以謂之復乎曰復則復矣而非古也疆畎敓於强
暴取而歸之可以謂之復乎曰復則復矣而非古也巵
匜桮棬之屬為貪者所竊肆力追而有之可以謂之復
乎曰復則復矣而非古也然則何謂而可斯二琴者相
傳或為雷威所斵由唐涉宋厯五百年之乆所獲非一
人所閲非一家始為府君之所有府君之後又奪於他
姓今復歸之孟持正如寳玉大弓之再得不謂之復古
也謂之何哉不可以一器物之㣲而遽少之也然而予
又有説焉古之人朝出耕夜歸讀古人書今則飽食以
嬉我當復之古之人入孝出弟如用菽粟布帛斯須不
可離今或有凌犯之者我當復之古之人事君如事天
一動一静儼如有赫其臨今則鮮有致其身者我當復
之夫然故復古之功大矣二琴云乎哉孟持勉㫋可也
　　　塤箎軒記
泛浙河而南舎舟登陸有地曰漁浦土沃以亢池園樹
林碩美蕃茂魚稻充羡百貨之所趨行旅之所集聚似
市而不澆近野而不俚故其文多優㳺而好文其尤以
禮讓為人望者稱華氏余自京師還華氏之秀者曰拱
辰侍其父候于河滸逆予至其家館於賔次率其兄弟
庭揖畢俯身自東階趨退足武相蹈不越尺寸徐與之
言長少相顧擇辭而發懇然不煩秘然不畔于理皆良
士也視其室名則曰塤箎而予昔之所書者拱辰謂盍
有以記之天下之物取諸人者有盡而本於天者無窮
能充天之所與則得於人者可棄而勿論矣世恒知在
外者之可樂而力取於人其受於天者則怠而不顧卒
之兩無所得而戚戚以終身豈非惑哉今華氏兄弟以
言乎爵則未嘗仕以言乎財則非甚富以言乎車馬衣
服則雅素儉質與凡民等然入其門則父子有禮兄弟
有㤙忿疾之聲不聞于室和煦之色不絶于面食力而
趨事安生以自適雍容怡愉不教而勸而未嘗有資於
外物何必取諸人而後可樂哉其善充於天也固美矣
天之所與者至重也茍善充之雖困貧甚天猶以為貴
也不能充之雖位極乎崇髙天猶以為賤也若華氏之
為天之所貴者也余安敢遺之而不錄乎
　　　雲寓軒記
閩士張君仲育學道龍虎山中扁其軒曰雲寓人聞
而疑之曰異哉張君之名軒也夫蒼然而在上者太虚
也寓乎太虚者雲也雲之為物二氣上升初無定形當
其始生也勃焉如烟鬱焉盤旋或揺曳如帶或縈結如
盖或超舉如鴻或變化如龍儵然而雨天下忽然而不
見其迹雖雲亦不自知其聚㪚起㓕為何如人之望之
一息而萬狀惚恍而不可為像今張君乃欲取以寓其
身不亦異乎或聞其言又疑之曰是知雲之起滅而不
知外物之起㓕者也知張君之寓身於雲而不知其寓
意於雲者也彼世之紛紛糾糾朝崇而夕替驟往而歘
還毁譽榮辱之出於人者其變亦多矣獨何異於雲乎
人惟不知其然也故竭智畢力終身趨走汨没於其間
而不之止若夫知道之士則不然其視天下之物舉不
足當其一顧至於身亦自視如委蛻其去留之際不繋
縶於物與浮雲無異盖其所得者深矣今張君獨知之
而以雲寓名其軒庻㡬達生者之所為彼烏足以知其
意哉或者聞其言又疑之曰是求其外而不得其内泥
於迹而不通其道者之論也夫有道者用於物而不蔽
於物自恒人而觀雲則雲而已自有道者而觀舒之周
徧宇内斂之不見毫髪者非道邪澤潤四海而不以為
功與夫並存而不知其所終者非道邪衆人資其惠而
不能名其徳功成則退而不底滯於用者非道邪是則
張君取雲以寓意者有在矣彼烏足以知之邪且天地
之初未嘗有雲之名也非特無其名也而亦未嘗有雲
也非特無雲也而天地亦未始有也隂陽判而後有天
地有天地而後雲生焉人見其巍且髙也從而以天名
之見其卑且廣也從而以地名之見其絪緼無窮也從
而以雲名之是則以天地名天地以雲名雲者亦已寓
矣况復取雲以名軒不猶寓之寓者乎而人又嘵嘵焉
而辨之非惑邪吾聞龍虎山中多異人廣成子安期生
之流時往來其間張君試見而問之果孰為雲邪孰為
寓不寓邪必有以語張君矣又安知不疑吾言為妄邪
三人者退張君識其言屬筆於予請書之坐隅
　　　遯畊軒記
畨禺樊君徳新以美材擢為户部主事每欿然有不勝
任之言題其舎曰遯耕而謂人曰吾昔避地荆南有宅
一區有田數十畝躬耕以養吾親甚自得也今繋官於
此材薄不足以勝禄位勢㣲不能以施惠澤吾心未嘗
不念躬耕時也行將陳於上乞身而歸反乎故廬此名
所以識之耳聞者疑之曰署居與氓廛孰安章綬與民
服孰華耒耜耘耔之業與簿書之政孰勞事人主而友
卿大夫與居閭巷孰榮而曰遯且耕非有激而然耶且
君子出處何常惟不失乎義而已昔之居田里共民之
業義也今仕乎朝共乎仕之職亦義也以民而有禄位
之思則為僣以仕而懐其故土願為齊民庸非過乎天
之生人不皆賢不皆不肖將使才者治不才者爾故細
民者耕且𧖟為粟帛以奉上者也君子者出智謀計畫
均之使勿争敓教之使知禮義者也使人皆欲為細民
則誰為治使皆欲為君子則上安養今樊君以治人之
才居乎位宜也而必欲為遯且耕何歟樊君曰仕之優
於農吾豈不知之然國之禄位非以優仕者也使仕者
勞其心以優細民耳故禄者出於民所以傭我之心力
位者出於上所以使我自别於細民夫位髙於細民之
上而徳不稱則為尸位受民之傭而無功以報之則為
茍禄吾惟是二者之懼愧交於心而不釋思其易稱無
愧者而為之以為莫農若也故以見吾志焉且世之居
位而肆虐者不知稼穡者也吾今不忘乎耕使目之見
者耕也心之思者耕也烏敢自逸哉他日或得舎此而
去放乎山澤之間求抱甕丈人之徒而友焉作為謳歌
以慶夫天下之平此吾之志也云云者吾何暇計哉於
是金華宋濓聞之嘉其存心之仁自待之薄異乎患失
者也記其事以為仕者鍳焉
　　　慈孝庵記
古者萬民之墓地同於一處故設墓大夫正其昭穆之
位掌其爵等小大之數分其地使各有區域而得以族
葬之凡争墓地者聽其獄訟帥其府吏而廵其墓属復
居其中室以守之當是時凡民之葬者皆萃于一非特
同氏族之人而已自世道既降而相墓巫之説興謂枯
骴足以覆燾乎後昆謂福旤賤貴盡繫乎岡巒之離合
丘陵之偭嚮一以此鉗刼愚俗而專竊墓大夫之政柄
世之欲葬其親者輒斂容屏氣伺候巫之顔色巫曰此
可葬雖踰都越邑亦匐匍而從事巫曰不可葬雖近在
室之傍百利所集者亦割忍而違去之致使父子兄弟
本一氣也一在天之南一在地之北吾不知其何說也
安得卓識者出相與攻其繆妄也哉余方為斯嘆同里
張君忽以書來曰吾父母既殁葬於家東北一里黄塢
之原既而吾兄又捐館舎吾則以謂吾兄父母之子也
其生未嘗頃刻離膝下死後而他薶之使死者無知則
已脫或有知焉吾恐其心當愀然不寕也廼於父母之
側攻位而藏之吾父母藏於是吾兄復藏於是吾夫婦
幸未死他日或溘先朝露去將焉之又於兄之側十步
預作二竁以俟而别建庵廬號曰慈孝俾學佛者守之
吾知父子之親如是而已巫之言雖巧如簧吾固掩耳
而弗願有聞也嗚呼余嘗嘆人之所見不能盡同故雖
有藴於中而不敢揚言於人竊不自意張君之見已能
與余同推而至於四海之廣九州之衆其見之同者又
惡知無其人耶使同者至於十百焉或千萬焉則巫之
舌不能勝而古者族葬之説可以漸復矣矧中原士大
夫家多以昭穆序葬唯其行有汚於先人者始異其兆
域衣冠之蟬聨在在有之人之富貴利達其不繫於地
也昭昭矣奈之何怵於淫書末技而眩惑於是非也嗚
呼若張君者其可謂卓識之士非邪濓因請記庵之成
緒而攄其所見如此知言之士必有取焉張君名榮字
叔茂金華蓮塘人以孝弟致家之肥其室曹氏亦克配
君子父諱大仁有寛厚長者之量生平與物無忤人以
佛子稱之晚自號曰存齋以至治壬戌某月某日卒壽
六十七母施氏以某年月日卒壽七十皆以重紀至元
戊寅某月日葬兄諱瑞字祥卿治家有能聲以至正癸
未某月日卒夀六十七其葬則以戊戌某月日庵之經
始以乙酉正月落成以五月田若干畝山若干畝儲其
入以為守者之用云
　　　㸔松庵記
龍泉多大山其西南一百餘里諸山為尤深有四旁奮
起而中窊下者狀類箕筐人因號之為匡山山多髯松
彌望入青雲新翠照人如濯松上薛蘿份份披披横旉
數十尋嫩緑可嚥松根茯苓其大如斗雜以黄精前胡
及牡鞫之苖采之可茹吾友章君三益樂之新結庵廬
其間菴之西南若干步有深淵二蛟龍潜于其中雲英
英騰上頃刻覆山谷其色正白若大海茫無津涯大風
東來輒飄去君復為搆烟雲萬頃亭庵之東北又若干
步山益髙峰巒益峭刻氣勢欲連霄漢南望閩中數百
里嘉樹帖帖地上如薺君復為搆唯天在上亭庵之東
南又若干步林􁀙蒼潤空翠沉沉撲人隂颸一動雖當
烈火流金之候使人翛翛有挾纊意君復為搆清髙亭
庵之正南又若干步地明迥爽㓗東西北諸峯皆競秀
獻狀令人愛玩忘倦兼之可琴可奕可挈尊罍而飲無
不宜者君復為搆環中亭君詩書之暇被鶴氅衣支九
節笻厯㳺四亭中退坐庵廬囘睇髯松如元夫鉅人拱
揖左右注視之乆精神凝合物我兩忘恍若與古豪傑
共語千載之上君樂甚起穿謝公屐日歌吟萬松間屐
聲鏘然合節與歌聲相荅和髯松似解君意亦㣲㣲作
笙簫音以相娯君唶曰此予得看松之趣者也遂以名
其庵廬云龍泉之人士聞而疑之曰章君負濟世長才
當閩冦壓境嘗樹旗鼓礪戈矛帥衆而擣退之盖有意
植勲業以自見者今乃以㸔松名庵若隱居者之為將
鄙世之膠擾而不之狎耶抑以斯人為不足與而有取
於松也金華宋濓竊不謂然夫植物之中禀真剛之氣
者唯松為獨多嘗昧昧思之一氣方伸根而藴者荄而
斂者莫不振翹舒榮以逞於一時及夫秋髙氣清霜露
既䧏則皆黄霣而無餘矣其能凌歲寒而不易行改度
者非松也邪是故昔之君子每托之以自厲求君之志
盖亦若斯而已君之處也與松為伍則嶷然有以自立
及其為時而出剛貞自持不為物議之所移奪卒能立
事功而澤生民初亦未嘗與松栢相悖也或者不知強
謂君忘世而致疑於出處間可不可乎濓家青蘿山之
陽山西老松如㦸度與君所居無大相逺第兵燹之餘
巒光水色頗失故態栖栖於道路中未嘗不慨然懐君
何時歸濓當持石鼎相随采黄精茯苓烹之於洞雲間
亦一樂也不知君能從余否乎雖然匡山之靈其亦遲
君乆矣
　　　孝思庵記
錢塘王生驥年二十即以春秋預薦浙江鄉闈既貢南
宫庭議喜其尚少以大器期之俾肄業成均中未㡬詔
左御史大夫汪公右御史大夫陳公妙柬俊英為諸王
伴讀生獲選入呉府予時以學士兼太子賛善大夫生因
從予游一旦傳㫖命羣儒造縱豢鶴文生操觚立就予
為進呈上親讀一再過喜曰是子辭簡而意暢才氣皆
佳及日將南至大祀于圜丘上復命羣臣賦七言律十
二韻冠以三百言序諸老生或難之生與烏傷黄昶先
成親跽讀御榻前上聽畢尤加奬厲云生初從予學治
經兼攻文辭未㡬大進於前薦紳先生亟稱之無異言
予亦愛之甚謂其堪紹文脈也因叩其家世之詳驥曰
其先系出于周有敬宗者為周司徒時人號曰王家因
以命氏至秦武成侯離生二子曰元曰威元避秦居琅
邪後徙臨沂威遷太原之廣武由是王氏有太原琅邪
二族晉丞相導出琅邪後時家於江左其裔孫有居睦
州桐廬者曰煦仕唐為和州刺史生肅清主簿淘淘生
畊避五代亂以文行稱周乾化中仕呉越官至烏程悴
烏程之弟宋錢唐令畎遂居虎林山中實驥之十五代
祖也驥之髙祖父諱某曾祖父諱植皆以力本尚義見
稱鄉人多徳之祖父名暹字子愚錫號為明誼處士生
先君諱常年三十出㳺畨禺不幸客死時驥始七歲無
所識知頼大父鞠育教訓以克至有今日先是大父常
圖地於西湖北山之間曰駝巘嶺嶺有三竒石怪松根
蟠其上鬱然可觀大父既預為夀藏且曰此新兆也吾
敢居其首乎南山梯子嶺先世數大墓存焉年逺不敢
遷倣古者葬衣冠之義斵木為主書吾父名諱瘞其中
他日吾則祔其旁搆庵廬三楹間額之曰孝思示後世
不忘其先也驥聞而識之乆欲以庵記為請先生修史
事嚴不敢有所聞每念驥來南京時大父挈驥拜曽大
父墓下慨然曰爾能頗知讀書以亢吾宗非我之功實
祖宗之澤是頼爾出於千里外慎毋忘孝思也驥尤不
能置于懐願先生嘉惠之孝思之說其見諸傳記者不
一而足非止乎詩也然其所謂孝者立身揚名使天下
之人皆曰王氏有子豈不為孝之大者乎若規規不離
乎親側號諸人曰我能養我能養而父母之名雖同里
閈亦若無聞知如此而為孝將焉用孝乎今生始加冠
巾輒被薦乎鄉入侍藩王以文辭上簡帝心其榮可謂
至矣榮之至者孝之篤他日位益顯名愈揚使生者受
封爵殁者膺贈典則生之孝又為何如哉是則孝思之
義也庸非生之大父所深望者乎予與生有師友之義
為記其庵故不以頌而以規
　　　趙氏時思庵記
晉府録事趙君徳懐其名為古臯有請於予曰古臯世
居括昔嘗有屬籍于宋大父諱若順字和卿實魏悼王
之十世孫通前古載籍之言論義下上若玉屑傾吐然
恬於進取視銀黄焜燿漠然無動于中當時和景妍被
古冠服徜徉烟霞泉石間心曠神怡超然於塵塧之表
有不知白雲之移隂而夕陽之在樹也逢賔朋滿座相
與流連不忍舎雖不解飲見其酣嬉淋漓觥籌交錯浩
浩然與之同適人豔之者且曰王孫家之故習也或曰
遺落世事其達士也哉於是州里皆稱為有徳之士凡
忿争不直者悉來質焉交觴之酒使其各釋憾而去人
至今能道之大母胡氏宋吏部侍郎絃之六世孫女婦
道母範皆兩無所愧尤篤於訓子古臯生也時年已六
十為之喜而不寐甫髫齓親自鞠育之節其燠寒時其
饎羞及稍長使從名進士林彬祖學治經惟恐有懈怠
意瀕卒猶執古臯手屬曰吾幸見兒成立將含笑入九
泉矣雖然學無止法朂之哉朂之哉遂瞑年八十矣大
父先卒年視大母而少六歲大父卒於某年月日大母
卒於某年月日以某年月日葬麗水縣北四十里和樂
鄉之太平里遂建菴廬以為妥靈之所名之曰時思古
臯蒙國寵㤙忝被任使今又受新命將為縣繁昌官書
有程不能持一觴走酹墓下願畀文刻諸菴中埀視孫
子庻以著懸懸之思予聞之經曰春秋祭祀以時思之
言不忘乎其親也不忘乎親孝矣孝之為道非一而足
也徳懐行矣持已以亷清潔如氷雪庸非孝乎治民辯
訟使各得其平又非孝乎業精于躬而名昭于時道足
於已而文埀於後又非孝乎如是者徳懐思之而日思
之是則時思之大者不必時省塋域而後為孝也他日
入躋法從出刺方州華軒結軫佩綬懸魚過家上冢以
為一族光榮使人指之謂趙氏之有孫不亦美乎予之
有望於徳懐者如是而已徳懐本名古臯今以字行博
學有識以能古文鳴其為人也恂恂樂昜所謂温其如
玉者云
　　　拙菴記
京口徐君徳敬為中書管勾居京師處一室不堊不華
僅禦雨風環庋圖書置榻其中毎退食即徒步歸宴坐
誦古人言賔客不交請托不通自號曰拙菴襲封衍聖
公魯國孔侯希學書拙菴字以遺之徳敬復徴文於余
余天下之拙者也徳敬豈若余之拙乎世之人舌長且
圓捷若轉丸恣談極吐如河出昆侖而東注適宜中理
如斧斷木炭就火猱援木以升兎走壙而攫之以鶻也
其巧於言也如此余則不能人問以機謝以不知人示
以秘瞪目顧視莫達其㫖人之所嘉余縱欲語舌大如
杵不可以舉聞人之言汗流顙泚人之所諱余不能止
開口一發正觸禁忌人皆駭笑余不知恥余言之拙海
内無二他人有識洞察纎㣲掲首知尾問白意緇未入
其庭已覘其形始瞷其貌已盡其肺肝而究其緼奥福
來熒熒出身以承禍方黙黙預防而避匿其巧於識也
如此余夢夢不知憒憒無所思人之笑吾吾以為喜人
之怒吾吾徑情而直趨網羅當前吾以為織絲虎豹在
後吾以為犬貍吾識之拙當為舉世師此二者乃吾所
大拙其餘癡經戅緯錯綜紛披良平不能榮其數㳺夏
不能述以辭徳敬豈有之乎然吾亦有不拙者聖人既
没千載至今道存於經嶽海崇深茫乎無涯窅乎無塗
衆人逰其外而不得其内䑛其膚而不味其腴吾則搜
摩刮剔視其軌而足其跡入孔孟之庭而承其顔色斯
不謂之巧不可也生民之叙有政有紀離為六府合為
三事周公既亡本摧末弊秦刻漢駁而世以不治吾握
其要而舉之爬瘍擇纇取巨捐細徳修政舉禮成樂備
廣厦細旃毎資之以獻替吾於斯藝雖管仲復生猶將
扼其吭而鞭其背是不謂之巧不可也而徳敬豈有是
乎盖人有所拙者必有所巧有所巧者必有所拙拙於
今必巧於古拙於詐必巧於智拙於人者必巧於天蘇
張巧於言而拙於道孟子拙於遇合而巧于為聖人之
徒晁錯號稱智嚢而拙於謀身萬石君拙於言語而為
漢名臣余誠樂吾之拙盖將全吾之天而不暇恤乎人
也今徳敬居位處勢誦古人之言而以拙自晦其殆巧
於天者歟巧於智者歟巧於古者歟然則徳敬之巧也
大矣過於人也逺矣爵禄之來有不可辭矣烏可以不
記
　　　清風亭記
清風亭者撫州金谿鄧彦誠之所築也彦誠世居雲林
三十六峯之陽其先世多以志節著當宋之季天下大
亂嘗集義兵以䕶鄉社助國家宋亡為元七十又七年
是為至正壬辰天下復大亂撫州不守彦誠歎曰冦將
至吾可不衞宗人使及於難乎即召鄉里少年分隊伍
樹砦柵於雲林山金鼓之聲晝夜不絶冦來輒敗衂而
去薦紳之流依之以免者百數十家事平㑹府上其功
將爵禄之彦誠謝曰吾之挺身禦冦不㤀先世之明訓
爾敢藉是以媒利耶掉頭去不顧乃於堂之西偏藝竹
數萬竿引泉為池而築是亭其中彦誠戴華陽巾披鶴
氅衣日逍遥亭上㳺情物表澹然與塵慮相忘人見之
者疑為仙人御風而行可望而不可即僉曰是功成而
不居者其視富貴利達何有哉冝名亭曰清風以勵衰
俗彦誠笑而不答嗚呼志節之士世不多見矣昔聞有
田疇者遭幽州始擾蕩析離居疇率宗人避難於無終
山百姓歸之者五千餘家且數立竒勲以自見魏太祖
論功封為亭侯邑五百户疇謝曰疇自以始為居難率
衆遁逃志義不立反以為利耶固辭不受至今言疇者
慕其清風若神龍㳺于𤣥間欲一見之而不可得其視
未建尺寸之功輒欲重徼名爵者其為混濁盖亦甚矣
今彦誠之行事皦皦不誣有足多者予雖未敢遽謂如
疇察其志之所存寕不髣髴似之耶然君子之論觀其
志而不較其功功固有小大志豈有崇卑耶志茍同功
亦同也彦誠不必不如疇者昭昭矣後之人聞彦誠之
風者豈不蹶然興起耶抑予聞撫為文獻之邦士出其
間各以道徳忠義著聞載諸方䇿者班班可考彦誠以
劬然一布衣又能竭力捍冦如此豈雲林三十六峯委
靈隤祉以致然耶不然何其生賢之多也予因為著清
風亭記刻寘亭上使人知所自立頗謂有禆於政化文
之不工固不暇計也彦誠名諒江西提㸃刑獄諱元觀
之諸孫來請記者其族人知南陽縣行父也氣節亦森
然可尚云
　　　環翠亭記
臨川郡城之南有五峯巍然聳起如青芙蕖鮮靚可愛
其青雲第一峯雉堞實繞乎峯上旁支曼衍蛇蟠磬折
㳂城直趍而西如渇驥欲奔泉者是為羅家之山大姓
許氏世居其下其居之後有地數畝餘承平之時有字
仲孚者當承尊公之命植竹萬竿而搆亭其中嘗積雨
𥘉霽晨光熹㣲空明掩映若青琉璃然浮光閃彩晶熒
連娟撲人衣𬒮皆成碧色冲融於北南洋溢乎西東莫
不紺聮緑涵無有虧欠仲孚嘯歌亭上儼若經翠水之
陽而待笙鳯之臨也虞文靖公聞而樂之曰此足以抗
清寥而㝠塵襟乃以環翠題其額至正壬辰之亂烽火
相連非惟亭且毁而萬竹亦剪伐無餘過者為之彈指
欷歔及逢真人龍飛六合載清仲孚挈妻孥自山中歸
既完其闔廬復搆亭以還舊貫而竹之曲蘖亦叢叢然
生三年而成林州之壽俊與其有連者咸詣夫仲孚舉
觴次第為夀且嘆曰江右多名宗右族昔時甲第相望
而亭榭在在有之占幽勝而挹爽塏非不美也兵興以
來有一僨而無不復者矣有困心衡慮僅脱於震凌者
矣有爬梳不暇遷徙無寧居者矣况所謂逰觀之所哉
是亭雖㣲可以卜許氏之有後足以克負先志前承後
引盖未有艾也飲且酣而興歌曰五山拔起兮青𬎼𬎼
六千君子兮何師師鳯毛離徙兮啄其腴秋風吹翠兮
實纍纍邈千載兮動遐思歌已而退夀俊中有陳聞先
生者謂不可無以示後人乃同仲孚來詞林請予為之
記嗚呼昔人有題名園記者言亭榭之興廢可以占時
之盛衰余初甚疑之今徴於仲孚其言似不誣也向者
仲孚出入於兵車蹂踐之間朝兢暮惕雖軀命不能自
全今得以安乎畊鑿崇乎詩書而於暇日怡情景物之
表豈無其故哉盖帝力如天撥亂而返之正四海致太
平已十有餘年矣觀仲孚熈熈以樂其生則江右諸郡
可知江右諸郡如斯則天下之廣又從可知矣是則斯
亭之重搆非特為仲孚善繼而喜實可以卜世道之向
治三代之盛誠可期也予雖不文故樂為天下道之非
止記一亭而已仲孚名仲麗嗜學而好脩士大夫翕然
稱之
　　　蘭隱亭記
蘭隱亭者餘干葉君華卿之所築也華卿性清修不與
塵坌交并皦皦然屹立物外雖身居城市中儼若重山
宻林青猿白鶴時給使乎左右也然物觸其前無以愜
其意輒視之如粃糠且以為幽芬逺聞而類貞人節士
之操者惟蘭為然乃藝百本於層樓之下圓盆方甒羅
列乎後先當春日始和東風烻烻動人蘭於斯時玉茁
其芽而紫蘤翹然其顛清馨襲鼻雖海外名香旃檀婆
律之屬不足喻其髙韻也華卿日繞百迴神凝而形忘
暢然自得乃舞而歌曰采蘭兮采蘭白煙蒼莽兮生暮
寒望美人兮不徠撫瑤琴兮誰與彈既而有肥遯君子
聞往而賡之曰勿謂人逺河可涉只勿謂山髙磴可陟
只聲氣之同為相求只歸視吾亭蘭正柔只華卿遂相
與肆筵設席以為驩至夕乃休無歲不如之蘭雖草之
屬亦似解華卿之意一榦之間特發雙葩以獻其妍流
聞禁林虞文靖公掲文安公咸見於聲詩名曰瑞蘭後
十年天下兵亂華卿扶攜耄倪避地臨川山中一去不
返者十五春秋及夫六合廓清華卿始旋故里其樓與
蘭皆化為椔翳華卿慨然如失良友遽即其遺址建亭
植芳蘭速客嘯咏如初或勸之曰不仕無義子奈何溺
是而廢恒經乎華卿曰年少時亦頗有志於仕自與世
味酸醎不相入遂投分於蘭為金石交今素髪垂領矣
尚復何云哉州里遂號之為蘭隱且以名其亭云華卿
之子清苑令秀實天性至孝報政將歸省思有以恱親
之意徴為文以記其亭予聞王度記云古者之摯天子
鬯諸侯熏大夫蘭士茝皆取其物有香燥濕而不變者
也蘭則生澤中廣而長節節中赤高四五尺漢諸池苑
及許昌宫中種之以降神或雜粉中藏衣皆取其芬芳
爾傳曰佩帨茞蘭亦言其華葉俱香而可充佩幃者也
若今所藝之蘭香則香矣華質昜萎與凡葩等何以為
佩哉且鬯則鬰金熏則零陵香茞則白芷三者咸可佩
胡為今蘭獨不然乎近代紫陽方回考訂極精而蘭則
今名千金草及孩兒菊今蘭實古稱川續斷其言累數
百言而不止予未敢信其說也華卿嗜蘭久大夫士過
從者衆必當有以辨之雖然達人大觀以物付物而不
泥於物茍辨之於錙銖其所謂磊落之士乎華卿但取
蘭之馨可佩與否何暇深計也予性亦愛蘭所居青蘿
山不能得嘉種因懸趙孟堅所畫於壁旦出而夕入焉
芳馨之氣冉冉達於四座此無他予心中有蘭而觸目
鼻者未嘗無蘭韓娥去而歌聲在耳曹公詐而梅津生
舌其理亦猶是也華卿有學之士子故以此質之因記
於亭壁明年謝事而歸當見華卿餘干江上以厠肥遯
君子之末尚能製猗蘭之操使善琴者彈之
　　　新雨山房記
諸暨為紹興屬邑與婺鄰國初得婺時伐僞呉張氏相
持未决兵守諸暨界上張氏恃諸暨為藩籬乘間出兵
侵掠兩軍屠戮無虚時故諸暨被兵特甚崇甍巨室焚
為瓦礫灰燼竹𣗳花石伐斷為樓櫓戈砲樵薪之用民
懲其害多徙避深山大谷間棄故址而不居過者傷之
今國家平定已十餘年生民各安其業吾意其中必有
修飭室廬以復盛時之觀者而未之見今年邑士方伯
脩為余稱其友張君仁傑居諸暨北門之外故宅昔已
燬及兵靖事息始闢址夷穢創屋十餘楹旁植脩竹數
百四時之花環藝左右琴牀酒爐詩畫之具咸列于室
仁傑未亂時稍有禄食至今郡縣屢辟之輒辭不赴以
文墨自娯甚適號其室曰新雨山房願得余文記之一
室之廢興為事甚㣲然可以占世之治亂人之勞逸非
徒然也方兵革之殷人有子女金帛懼不能保雖有居
室寧暇完葺而知其安乎糗粮芻茭之需呌號徴逮者
填于門雖有花木之美詩酒之娯孰能樂之乎今仁傑
獲俯仰一室以察時物之變窮性情之安果誰使然也
非上之人撥亂致治之功耶自古極治之時賢且能者
運于上隴畆之民相安於下而不知其所由然飫飽歌
呼秩然成文成周盛時之詩是也安知今不若古之時
耶仁傑其試為之余他日南歸駕小車過北門求有竹
之家而問焉仁傑尚歌以發我余當鼓缶而和焉
　　　水北山居記
古之君子其在朝市也雖繁華之膠葛恬然視之而却
有山林之遐思焉今之君子其在山林雖清曠有餘往
往嗤鄙為不足而數興朝市之外慕唯恐失之豈人之
彛性或固然歟抑習俗相仍之乆而弗克變歟有能特
立而不為所移者殆所謂盆盎中之古罍洗也湖府經
厯葉君伯旼世居永嘉城中永嘉為海右名區南引七
閩東連二浙䆠車士轍之所憇止蕃舶夷琛之所填委
氣勢薰陶聲光淪浹人生其間孰不聞雞而興奔走於
塵土㝠茫中以求遂其尺寸之欲伯􁇛則不然結廬蜃
江之北茅檐竹扉僅蔽風日名之曰水北山居間與二
三友攜酒壺出由白鹿城登華蓋名山持盃浩歌聲振
林木或擢短􁀙具笭箵埀綸於江水更或呼小奚奴相
隨行吟夣草堂上詩句不逼古人不欲休當其得意時
乾坤空闊竟不知榮辱之代遷而寒暑之往來也人皆
曰賢哉吾伯􁇛髙情逸韵皦皦霞外迹雖朝市而心實
山林其近於古之君子哉然予竊有疑焉使伯􁇛為布
衣時假此以洗心滌慮庻㡬可也今佐大府為元僚任
七品之職聳四民之望亦云重矣而猶不忘乎山居無
乃不可乎試以伯􁇛之意逆之官書叢脞不暇爬梳戴
星出入猶以為不足其能索句於寂寞之濵乎上承乎
府公下轄乎掾曹不敢抗之以為髙不欲抑之以為卑
慮冝詳矣其能釣滄波而出白魚乎民情真偽而莫之
辨官事鞅掌而莫之理凝思入乎芒杪精析極乎毫厘其
又能潄醪㸔山而流連光景乎是三者伯􁇛今咸無之
而猶道之不置者將馮夢以見之耶或志之以示不能
忘也我知之矣士君子不以出處二其心故賤貧不能
攝冨貴不能驕始終一節卓為名臣伯􁇛之賢所可稱
道者盖如是而已其視朝得簮笏暮厭雲泉者賢不肖
果何如哉雖然予猶有一說為伯􁇛告焉當大明麗天
萬物畢照名一藝者必收占一才者必庸有如伯􁇛之
學之美誰不羡之其有不登於樞要者乎伯􁇛宜悉屏
江湖之念而益存魏闕之思俟他日功成名遂歸老於
水北山居㟁巾而坐與三二友追叙平生舊㳺烹鮮酣
觴從容而賦詩尚未晚賛禮郎張生子翊嘗從予㳺因
與伯􁇛求記其事故相與一言之
　
　
　
　
　
　
　
　
　
　文憲集巻三
欽定四庫全書
　文憲集巻四
　　　　　　　　　　　　　明　宋濓　撰
　　記(凡二十/三章)
　　　代祀髙麗國山川記
皇帝受天明命丕承正統薄海内外罔不臣妾徳流惠
敷浹于神人粤洪武三年春正月二日癸巳上御奉天
殿受羣臣朝乃言曰朕以菲徳惟天惟祖宗是頼位于
諸侯王兆民之上郊廟祠享之禮朕不敢不恭然而名
山大川能出雲雨以被澤生民者朕於報祈亦罔或弗
欽邇者髙麗國奉表稱臣已封其君為王爵錫以金印
而其境内山川未遑致祭非一視同仁之意儀曹其議
行之於是禮部尚書臣崔亮郎中臣趙時泰員外郎臣
蘭以權主事臣黄肅相與具牢醴旛幣選志慮凝一可
通神明之士充使者以行有司遂以臣徐師昊名上既
復命上出宿齋宫七日始御翰墨撰祝册至十日庚子
昧爽左丞相信國公臣徐達率文武百司序立龍墀之
左右上服通天冠絳紗袍復臨前殿黙思乆之方持香
以授臣師昊置綵輿中導以音樂出奉天門上親迓玉
趾送之臣師昊受命惟謹以夏五月某日甲子至其國
某日甲子為壇三成於南門外攝行祀事其國王王顓
暨諸陪臣先後駿奔以竭顯相之義當祀之晨天氣宴
清海波不驚祥雲瑞飈迴旋上下宛若神靈來歆來格
僉以謂聖天子不鄙夷逺民龍光下被人神具欣雖鳥
獸魚鼈之屬亦得翔泳於至化之中其於慶幸古所未
覩争欲勒文於石以垂示於無窮臣師昊聞之自古帝
王以天下為一家雖海外要荒之地視如咫尺則公羊
髙所謂方望之事無所不通者固其宜也肆惟皇上撫
有萬邦壹遵先王成憲其有事逺徼山川如此之嚴者
豈有他哉實為東民徼福使風雨以時年榖順成物無
疵癘而已書曰至治馨香感于神明黍稷非馨明徳惟
馨神既歆厥明徳洞達無間昭報響荅當有洋洋臨乎
其上者矣臣師昊不佞請書是以為記以昭宣上徳軫
念遐方之氓不翅中國者當與東海相為無極云是歳
某月日記
　　　蔣山廣薦佛㑹記
皇帝御寶厯之四年海宇無虞洽于大康文武恬嬉雨
風時順於是恭黙思道端居穆清罔有三二與天為徒
重念元季兵興六合雄争有生之類不得正命而終者
動億萬計靈氛糾蟠充塞下土吊奠靡至㷀然無依天
隂雨濕之夜其聲或啾啾有聞宸𠂻䀌傷若疚在躬且
謂洗滌隂鬱升陟陽明惟大雄氏之教為然乃冬十有
二月詔徴江南有道浮屠十人詣于南京命欽天監臣差
以穀旦就蔣山太平興國禪寺丕建廣薦法㑹上宿齋
室却葷肉弗御者一月復勅中書右丞相汪廣洋左丞
胡惟庸移書於城社之神具宣上意俾神達諸㝠期以
畢集五年春正月辛酉昧爽上服皮弁服臨奉天殿羣臣
服朝衣左右侍尚寶卿梁子忠啓御撰章疏識以皇帝
之寶上再拜燎香于爐復再拜躬眎疏已授禮部尚書
陶凱凱捧從黄道出午門寘龍輿中備法仗鼔吹導至
蔣山天界總持萬金及蔣山主僧行容率僧伽千人持
香華出迎萬金取疏入大雄殿用梵法從事白而焚之
退閲三藏諸文自辛酉至癸亥止當癸亥日時加申諸
浮屠行祠事已上服皮弁服搢玉珪上殿面大雄氏北
向立羣臣各衣法服以從和聲即舉麾奏恱佛之樂首
曰善世曲上再拜迎羣臣亦再拜樂再奏昭信曲上跪
進熏薌奠幣復再拜樂三奏延慈曲相以恱佛之舞舞
人十其手各有所執或香或燈或珠玉明水或青蓮花
氷桃暨名荈衣食之物勢皆低昂應以節上行初獻禮
跪進清净饌史冊祝復再拜亞終二獻同其畔異者不
用冊光禄卿徐興祖進饌樂四奏曰法喜曲五奏曰禪
恱曲舞同三獻已上還大次羣臣退諸浮屠旋遶大雄
氏寳座演梵呪三周以寓攀注之意初斸山右地成六
十坎漫以堊至是令軍卒五百負湯實之湯蒸氣成雲
諸浮屠速幽爽入浴焚象衣使其徒以綵幢法樂引至
三解脫門門内五十步築方壇髙四尺上升壇東向坐
侍儀使溥博西向跪受詔而出集幽爽而戒飭之詔已
引入殿致三佛之禮聽法於徑山禪師宗泐受毗尼戒
於天竺法師慧日復引而出命軌範師呪飯摩伽陀解法
食凡四十有九飯已夜將半上復上殿羣臣從如初樂
六奏徧應曲執事者徹豆上再拜羣臣同樂七奏妙濟
曲上拜送者再羣臣復同樂八奏善成曲上至望燎位
燎已上還大次解嚴羣臣趍出濓聞前事二日凄風成
寒飛雪灑空山川慘澹不辯草木鑾輅一至雲開日明
祥光冲融布滿寰宇天顔懌如厯陛而升嚴恭對越不
違咫尺俯伏拜跪穆然無聲儼如象馭陟降在廷諸威
神衆拱衞圍繞下逮㝠靈來歆來饗焄蒿悽愴聳人毛
髪此皆精誠動乎天地感乎鬼神初不可以聲音笑貌
為也肆惟皇上自臨御以來即詔禮官稽古定制京師
有泰厲之祭王國有國厲之祭若郡厲邑厲鄉厲類皆
有祭其興哀於無祀之鬼可謂備矣然聖慮淵深猶恐
未盡幽明之故特徴内典附以先王之禮確然行之而
弗疑豈非仁之至者乎昔者周文王作靈臺掘地得死
人之骨王曰更葬之天下謂文王為賢澤及朽骨而况
於人夫瘞骨且爾矧欲挽其靈明於生道者則我皇上
好生之仁流衍無際將不間於顯幽誠與天地之徳同
大非言辭之可賛也猗歟盛哉祠部郎中李顔主事張
孟兼蔡秉夷臧哲職掌禱祠親覩勝因謂不可無紀載
以藏名山以揚聖徳於罔極固請濓為之文濓以老病
固辭弗獲既為具列行事如右復繫之以詩曰皇鍳九
有憲天惟仁明幽雖殊錫福則均死視如生屈將使伸
一歸至和同符大鈞(其/一)元綱解紐亂是用作黒祲盪摩
日月為薄孰靈匪人流血沱若積屍横縱委溝溢壑(其/二)
霜月凄苦凉颸酸嘶茫然四顧精爽何依寒郊無人似
聞夜啼鑄鐵為心寕免涕洟(其/三)惟我聖皇夙受佛記手
執金輪繼天出治軫念幽潜宵不遑寐爰啓靈場豁彼
蒙翳(其/四)皇輿載臨稽首大雄遥瞻猊座如覿睟容香疑
霧黒燈類星紅棾呪震雷鯨音號鍾(其/五)鬼宿渡河夜漏
將半飈輪羽幢其集如霰神池潔清鮮衣華粲滌塵垢
身還清净觀(其/六)廼陟秘殿廼覲慈皇聞法去盖受戒思
防昔也昏酣棘塗宵行今焉昭朗白晝康莊(其/七)法筵設
食厥名為斛化至河沙初因一粟無量香味用實其腹
神變無方動皆充足(其/八)鴻㤙既廣氛盭全消乾坤清夷
日月光昭器車瑞恊玉燭時調大庭擊壤康衢列謠(其/九)
惟佛道𢎞誓㧞羣滯惟皇體佛仁徳斯被無潜弗灼有
生咸遂史臣載文永垂來裔(其/十)
　　　㳺塗荆二山記
濓既㳺瑯琊山起行至池河驛適郵卒逓内使監公牒
至及開緘中藏濠梁古迹一巻宸翰親題其外令濓披
訪與青宫言之濓因啓曰臨濠古迹唯塗荆二山最著
按圖經塗山在昔鍾離縣西九十五里荆山亦在縣西
八十三里二山本相聨屬而淮水繞荆山之背神禹鑿
開使水流二山間其疏鑿之蹤故在人思其功迄今弗
能㤀青宫曰至中都當共往㳺焉余將渡淮狩于王莊
先生宜泝流而上届今懐逺縣治以俟濓奉教行以洪
武乙卯冬十一月巳巳發舟庚午日曛始泊縣西門而
青宫已駐蹕於門東五里矣辛未濓上謁青宫喜甚下
令以壬申㳺二山濓至期約懐遠文學掾王景彰宿舟
中黎明櫂舟至塗山足曳杖入山山傍廢址舊皆民廬
前渡石梁復斗折而北累石為墉多藝椒之園行可三
里餘視大磐石青緑間錯頽然欹足坐諦視之乾蘚交封
之其間有草生石上髙一尺其花可玩不假土力人取
懸檐間呼為石蓮華復行四里所巖石犖确插起道左
危傾欲飛墜復二里所㣲逕入灌莽抵崖罅貯泉一泓
味甚甘覆以生茨四聖水亭取水以禜雨多驗復一里
餘至山巔禹廟在焉廟已毁唯頹垣破礎存㳺目四顧
長淮西來渦河北匯而夀春臨濠宿州之境皆在㝠茫
昏杳中緬想南北戰争屯戍處為感慨者乆之山之下
聚落甚盛廟史云名禹㑹村乃禹㑹諸侯之地廬舎之
比如櫛移踵入廟廟前杏樹一章大可蔽牛二栢參差
左右樹東寘小甕杏柯之水時津津滴其中廟史云當
晨霧四集水愈多其來如泉可代井汲石碣二一大書
有夏皇祖之廟六字下方刻宋慶元初州守劉仲光自
造禱雨記一亦記禱雨事皇甫斌紹熈庚戌來為郡命
鍾離尉丁大榮作石未剥泐文尚可讀復從廟西循石
坡而下鉅石危立如人形遥望之一嫗儼然也相傳為
啓母石廟史云居人每刲羊豕祭之至有以粉黛飾其
貌者聞之不覺失笑山坳舊有僧房今廢乆俟鶴駕不
來忽使者至云扈從士馬多無橋可以渡河青宫不復
至矣言未既但見旌旗如錦繡搖曳上荆山矣濓亦下
山麓入縣廟見所題神號鄙俚棄而不睨出讀祖無擇
所賦歌京口孫臨為書碑盖無擇謫守夀春過此而作
也復北經縣治折而東行約三里所至荆山梁魏交鬭
時就山築堰以灌夀春其遺蹟猶班班可見復行三十
步崖广如屋側身而入石平如牀座可坐人號為卞和
洞自西上復一里所過避雨石石斜倚可避雨故名復
六十步至産玉坡竒石駢列𤣥質而白縁粲如雪西有
玉池榛荆迷路不可尋景彰欲導㳺青峯庵足倦遂止
時青宫已獵逺郊濓因登舟先還中都云惟二山見諸
載記者其說多乖殊以塗山言之春秋左氏傳云禹㑹
諸侯於塗山杜預注云在夀春縣東北說者云今濠州
是也國語史記則又云禹㑹諸侯於會稽故會稽亦有
塗山吳越春秋亦以塗山在會稽又兼載塗山之歌應
劭云塗山在永興兆說者云今會稽蕭山縣是也是二
說已不能歸於一致矣至於蘇鶚演義又云塗山有四
一會稽二渝州三濠州四當塗然其處皆有禹迹或者
遂謂禹之治水固嘗徧厯宇内而㑹詣侯實在㑹稽之
塗山栁子厚塗山銘蘇子瞻子由塗山詩指在濠州者
皆非是濓之存疑而未决者一也以荆山言之荆山楚
山也楚之先王熊繹辟在荆山篳路藍縷以處草莽傳
至成王始盛又七傳至昭王始遷都郢昭王有言曰自
吾先王受封望不過江漢河非所獲罪則楚之封疆可
知郢即今之江陵其地有荆山一名景山荆故楚號也
有之誠宜世則指為濠州濠州古鍾離子國與夀春宻
邇楚自昭王之後又厯十一傳至考烈王始徙都夀春
韓非子所載卞和獻玉事乃在厲武文三王之際昭王
上接武王己越十世當三王時鍾離何嘗屬楚而强謂
卞和至此山邪新序又謂抱玉而泣在共王之時雜記
又謂在懐王及其子平王之時平王乃昭王之父下距
懐王九世共王上至武王亦六世何至顛倒錯亂如是
邪濓之存疑而未决者二也大抵山川遺跡非本諸經
史者多不可信如葛洪丹井與郭景純之墓在在有之
縱以髙世之智將何自辨其真偽邪必欲可信塗山當
稽之左氏以夀春為正荆山當正諸史傳以江陵為正
有謂塗山氏乃古國名禹曽娶其女者别是一說與此
殊不相涉也濓耄矣諸書遺忘欲盡所記憶者未必無
舛訛輒縁紀㳺因挂漏書之以發同㳺者一笑同㳺者
盖太子正字桂彦良晉府長史朱伯言楚府長史朱伯
清呉府伴讀王致逺及景彰云後一月某日記
　　　孫忠愍侯墳記
侯諱興祖字世安姓孫氏世為濠州人祖六一府君贈
中奉大夫中書叅知政事護軍追封樂安郡公祖母陸
氏追封樂安郡夫人父遇仙封驃騎上將軍副大都督
府事上護軍樂安郡公母謝氏封樂安郡夫人配王氏
亦封樂安郡夫人子二人曰恪曰斗童女三人皆在室
侯居幼齡而膽氣己雄㑹元運將終四方鼎沸侯隨大
軍取和陽遂渡長江凡征討之事輒帥師以從畧姑孰
連攻溧水溧陽元兵建水寨采石以扼江險侯共擊走
之乃定建業下毗陵授右郡先鋒已而破宣城克宜興
征婺越衢舒池等州偽漢東侵鏖戰于龍江大敗其衆
擒戮者過半陞統兵元帥繼搗入陣指揮營於瑞昌敗
之進伐南昌遷天䇿衞指揮使偽呉圍安豐侯復赴援
立功轉飛熊衞指揮使時安陸㐮陽通泰皆未降大帥
攻拔之侯亦有力焉遂鎮徐州紀律嚴肅敵兵莫敢犯
擢驃騎大將軍副大都督府事未㡬受詔戍北平往討
沙漠與元兵酣戰遂死之洪武三年某月日也享年三
十有三事聞勅贈推忠宣力效節功臣龍虎上將軍北
平等處行中書省左丞上護軍追封燕山侯諡曰忠愍
配享開平忠武王廟復勅翰林學士臣濓誌其墳惟侯
志氣倜儻以身許國身經百戰為世忠臣可謂豪傑不
羣之士一旦歿于王事其孤不得迎尸以葬卜以是年
某月日藏衣冠於州之鍾離縣於皇鄉某山之原起墳
以表其處古者墳必有記所以著其里居官爵卒葬歲
月以示於後者也今不敢廢因掇其槩勒石以納諸竁
云
　　　先大夫碑隂記
惟我顯考府君宋公樹善深長不自食其報持以覆燾
後人致使不肖濓獲際昌辰忝以文墨事上授經青宫
當侍講禁林之日特膺寵數錫贈顯考府君中順大夫
禮部侍郎顯妣陳氏徳人濓時侍上左右不敢稍離於
是遣殿廷儀禮司序班曾孫慎䖍奉制書展告墓次曽
未㡬何陞濓翰林學士承㫖例得追封二代更贈顯考
嘉議大夫禮部尚書顯妣淑人顯祖考贈亞中大夫太
常少卿顯祖妣金氏淑人而其誥辭乃上所親製褒錫
有加焉濓亦蒙㤙致政而歸方克躬詣兆域奠告如初
惟是皇仁如天溥博無際澤及九泉夐絶前比深懼無
以埀示悠乆因請前丞相汪公朝宗大篆其所贈官封
勒石塜前一以侈上賜一以昭先徳使後世萬子孫思
忠思孝永不忘乎君親斯盖濓惓惓之深望也洪武十
年夏四月前翰林學士承㫖嘉議大夫知制誥兼修國
史兼太子賛善大夫介子濓再拜謹記介孫中書舍人
璲書丹篆題
　　　龍淵義塾記
至正十三年九月某甲子括蒼章君溢新建龍淵義塾
成龍淵即龍泉避唐諱更以今名相傳其地即歐冶子
鑄劍處至今有水號劍溪焉山深而川阻與通都大邑
相去逺或二三百里雖至近亦且半之鄉閭之子弟無
所於學章君之先世嘗以為病謀創桂山僊巖兩書院
以無恒産未㡬而皆廢章君深憂之與諸子計曰無田
是無塾也其奚可哉遂樽節凡費而用其餘斥田至一
百五十畝其妻黨陳京兄弟聞之以曽大父適齋先生
所遺二百三十畝有畸來為之助章君曰吾事濟矣乃
卜地官山之隂創燕居以奉先聖而先師為之配春與
秋行舍菜之禮旁列四齋曰遜敏曰知通曰敬樂曰博
約以居弟子員後敞正義堂月旦十五日鳴鼓集多士
以申飭五倫之教前建大門榜之曰龍淵義塾甓其脩
塗以達于東西灌木嘉篁前後蔽䕃盖鬱然云歲聘經
行脩明之士以為講師諸生業進者月有賞才頴家單
不能裹粮者資之使成其不帥教者罰及之田賦之出
入主塾事者司焉日用有籍月考朒贏歲二㑹其數有
餘則他貯益斥田以廣其業石華象溪二所復設别塾
以教陳氏族子之㓜者俟其長乃赴龍淵受業此其大
凡也江浙行省恭知政事石抺公聞而嘉之檄本郡免
其科繇俾無有所與章君既列條教序而刻諸石復懼
來者不能保其終也伻來請濓記之惟古者之建學也
雖其為制有小大之殊而所以導民𠂻扶世防者則一
而已龍泉舊為浙水東文獻之邦水心葉氏正則西山
真氏希元實後先以學鳴聲感氣求籟鳴機動掇巍科
而典雄藩者聲華相望一時文物固嘗盛矣距今未及
百年而繼之者何其鮮也豈俗尚不同遽有古今之異
哉亦係乎學之興衰為何如爾章君有見于斯不效時
俗封殖吝固以為肥家之計乃闢塾聘師以克紹先世
之徽猷其立志甚𢎞而為功甚溥陳京兄弟樂善好義
以助其成自非適齋涵濡之澤亦豈能至於是哉章君
之子若孫當夙夜以繼志為事毋豐已以自私毋蠧糵
其間以啓争端毋狎非類而斁厥彛訓毋植朋黨而互
相低昻庶㡬不負章君之意脫有違於是陳氏之中有
端亮者宜匡正之陳氏或不我屑也則鄉尹里師豈無
勇於為義者咸得糾之鄉尹里師又不我屑也則縣大
夫之賢者宜扶樹而振發之是則章君之塾可相傳於
無窮雖然無以逺慮為也夫具人之形體者孰無人心
哉茍讀濓文宜戰兢保守之弗暇矧敢壞因書之以為
記是歲十月具官朱濓記
　　　長洲練氏義塾記
皇上建大號之八年以為天下既已安輯而化民善俗
之道猶有未備乃下詔郡縣凡閭里皆啓塾立師守令
以時程督之於是雖窮鄉陋壌莫不有學呉郡長洲縣
之尹山民居繁庻習俗嗜利久不知教有司偶遺不舉
大姓練壎自謂其父文達由睦來居嘗有志而未果今
明詔如此而塾不時立恐非朝廷淑斯民意乃與弟篪
謀夷上治林作堂三楹間以為講習之所旁為四室以
供寢處庖湢延儒士高平范煥為師俾里中子弟就學
焉割田三十畆以食之始於洪武十一年正月越七月
而後成具以其狀白于縣若郡郡許以為宜壎乃遣書
來請文紀成績古之為治者其法雖詳然不越乎養與
教而已養失其道則民貧教失其道則民暴貧則流而
為盗暴則去而為邪二者皆亂之始也是以先王重之
二十五家之閭必有左右塾塾必有師師必以仕而老
于家者為之故是時無不學之民無無塾之地無邪僻
滛靡之俗刑罰置而不用亂亡無所自而起其後强大
諸侯欲圖得志相與毁詩書六藝之籍使其教壊而不
行然尚踰數百年而後絶一民不忍叛其上教之足以
感人若是自秦以䧏無教者亡有教者存得其道者盛
以延失其道者衰以促千載一軌也皇上奮然閔前代
之失大設學舍以教之欲使海内之民皆沾沐禮義此
與先王之心何異壎非有化民之責乃能以淑其閭里
是圖豈非君子哉君子之所為貴乎可法於世他日三
呉巨族人人能竭奉上設教之意以化其閭巷之民閭
巷之民皆知尚禮義耻犯法如成周之時盖將始於兹
乎姑刻其事以俟
　　　養親園記
天台楊君子善謁予而請曰善之少也習進士業從陳
用晉彭允誠二先生㳺屢踐塲屋輒不利於是棄去㑹
海内弗靖奉二親逺竄山谷艱難險阻無不備嘗及今
真人啓運六合一家幸得還先人之敝廬竊自念少壯
之時思欲沽寸禄以榮親東馳西奔靡有寧歲定省曠
而音問踈茲獲婆娑於膝下家公年已七十又二固幸
康強素髪埀領而齒牙且􁒬搖矣母之年如家公又益
其二焉尫羸如不勝衣而出入之氣僅屬愛日之情恒
怦怦然頗聞申椒為物性熱而味辛能益氣延年明目
生津吾親所宜服餌而不可闕者也乃擇家南之沃壌
數畆而贏九畊而十耨之使其土疏而壌鹵封為直疄
疄各有溝踰三尺輒樹一本以數計之將六伯焉周為
儲胥以䕶之使羊牛不得踐履夏氣方中絳實盈盈綴
于枝間舉手觸之馨烈之氣鬯達於左右遂與子姓采
而擷之以奉親有餘則售于千家之市獲其直以還買
魚沽酒以為親驩班衣起舞毎歌之以侑觴歌曰我藝
我椒其寔纍纍只薄言掇之其香弗虧只可以延年可
以生津只樂兮樂兮吾以奉吾親只歌己二親亦欣欣
為之引滿頹然就醉今善雖出仕與有禄食遐想斯園
寤寐不能㤀子願為善記之予聞用天道分地利孔子
以為庻人之孝說者謂其順時别五土所宜而播種之
以養其父母盖古之士者朝出耕暮歸讀聖人書亦常
事爾後世習俗寖偷鷄鳴而起從事於末作始有不知
躬耕以為養者如吾子善於瀾倒波隨之際屹立不遷
不亦行古之道哉雖然子善以茂才應辟出仕明時亦
既丞京府而賛治化當以守貴富保社稷和民人為孝
較之庻人之事則有不得而茍同者子善素為明經之
學其識見超卓有非人之所及豈不能以予言為然乎
予年加耄不足以言文力辭子善之請而其言益勤因
濡毫而為之記
　　　朱氏家慶圖記
浦陽江上有朱仲賢氏年埀七十而其夀母尤夫人則
厯九十二春秋矣猶康寧飲啗如恒人當候序和適夀
母出坐鞠隱堂中仲賢率家屬分立左右稱觴為驩州
里觀者莫不徘徊歎慕縣校官張君正卿獨曰是亦希
有事也不可以不識命畫史作家慶圖裝禠成巻持示
金華宋濓指曰鶴髮埀領神色恬康危坐榻上者夀母
也其右方帶襞積冠張拱前趨而角巾三人從子男子
也五冠者與一童子列其後者孫也二兒挾册徐行自
語顧語者曾孫也其左方盛服而参差立者四子婦也
三兒二大一小大者攜小者行手中執鞠花者曾孫女
也重立於右上二抱嬰孩一獻桃一捧茗甌者四孫之
配也一俯倚榻上一牽夀母衣一熈然侍立其側者三
孫女也指畢合而計之凡二十又八人且曰先生史官
也其言信於海内願為序而傳之嗟夫夀之為言乆也
最人之所不可得也然亦有得焉而㷀然索居者非夀
也又有得焉而謀不及朝夕者非夀也又有得焉而左
右不能孝且養者非夀也又有得焉而體尫氣羸十日
九疾者非夀也又有得焉而禍患迭嬰中心靡寧者非
夀也今夀母享此高年尊安無疾孫子秩秩皆能盡養
家道豐裕心志怡愉是無五者之失而有自足之樂矣
得不為希有之事乎正卿之為是舉宜也非過也且昔
人之所至願一則曰夀二則曰夀非惟欲乎己又且祝
於人豈不以夀出乎天而非人之所能乎設或有之誠
可歌也己吾婺素號文獻之邦振黄鍾之鏗鍧剪毛羽
之紛蕤者比比有之其能為仲賢撰為賦頌矣乎
　　　戴亭張氏譜圖記
張出自姬姓青陽氏第五子揮為弓正始造弓矢寔張
羅以取禽獸主祀弧星世掌其職賜姓張氏周宣王時
有卿士張仲其後裔事晉為大夫張侯生老老生君臣
君臣生趯趯生骼骼孫曰抑朔至三卿分晉張氏事韓
韓相開地生平凡相五君平生良字子房其孫子實蕃
分布四方有安定范陽太原南陽燉煌脩武上谷沛國
梁國榮陽平原京兆清河等四十三望大抵皆良之裔
故唐初定清河為乙門其所由來者逺矣句容戴亭張
氏自汴而遷則始於大理評事要皆出於四十三族之
中屢更兵燹圖譜喪不能言其為㡬世評事生謙三傳
至邦寧邦顯邦寧生孝仁孝榮孝仁生景逢景逢生應
珍應蘭應珍生郷貢進士志禮孝榮生溧陽學諭景先
次元英景明景先生應開應熈元英生玉山教諭應辰
金壇稅務副使應麒次應麟應時應麒生四子遂遷金
壇應麟生志逺志逺生文賢文賢生允隣允達允成景
明生應和應和生志頴志頴生文原文原生伯常邦顯
生日升日升生思恭思恭生雲霓雲霓生天麟天錫天
福天錫生文昌文昱文圭文昱知青陽縣自謙逮今十
有二世析為三十四支而族属之衆將數百人當科目
之興也以五見其揀試者各有其人冠衣濟如劔佩鏘
如諭道徳而談唐虞繽紛而舒徐人或造之但見其棟
宇鱗次術徑交羅朝夕循環於詩書爼豆間竟迷其西
東故鄉之稱望族者一則曰戴亭張氏二則曰戴亭張
氏云先是應和嘗於譜廢之餘蒐采而圖之未盡其詳
而殁其孫文原出而補其闕請序於申屠推官駉未㡬
又廢於兵文原之從子允達恐愈乆而愈忘也乃以耳
目之所記疏其大槩來謁於予曰先生有職於太史氏
其言必見信於世幸不鄙而文諸碑予因不辭按史表
之法書而遺之鳴呼圖譜局之不見即令史之不設大
小宗之法遂廢而弗之講允達能惓惓於圖譜之脩亦
可謂賢也己允達有士行尤致謹於先世遺文裝潢成
巻而珍襲之其於崇孝廣敬之道盖有知無不為云
　　　西甌黄氏家牒記
黄本陸終之後受封於黄若春秋所書黄人是也其後
為楚所㓕㪚居江淮間以國為氏在宋之季有諱定者
家揚之六合為兵馬副都監元兵攻揚定同大將與之
鏖戰敗績挈妻孥踰浙江居處之龍泉㑹襄愍公索多
帥師攻處定復隨州兵出戰至九里潭力屈就擒索多
命禠其衣反接于樹彎弓而向之曰速䧏速䧏不䧏矢
貫汝心矣定毅然弗為動定季女南金聞之獨泣曰女
子緩急無用理誠不誣妾雖不才忍見父入鬼籙乎乃
脫簮珥蓬首垢面走馬謁索多曰將軍平江南一才一
藝宜不忍棄妾父有大將之畧奈何寘之死地即死愈
堅他敵心於將軍甚無益也故妾含耻來言將軍茍不
聽妾請與父同死誓不獨生也索多義之即命釋其縛
俾𨽻麾下同掠地閩中權授忠武校尉建寧路下千户
且命統精兵擊延平之沙縣定嘆曰吾宋臣也不能死
其顙有泚矣奈何加兵向之乃引疾固辭寓建寧之甌
寧將終老焉後五年復擢泗州五河縣尹階承務郎未
及代又棄官歸以夀考終葬城南蓮華池上定娶某郡
連氏生四子世部世衡世得世虎世衡郢復翼總把總
把軍職也世虎有勇力能以手握巨竹破之世衡獨有後
餘皆無傳世衡亦娶連氏生三子義夫老柱細良殁葬
夀山之原義夫字世忠娶建安陳善足生四子同夀衆
嘉如蒲普保殁葬聖佛壇之岡同夀衆嘉蚤夭如蒲字
子謙娶建安張鼐生四子仁義智貴仁字淵静以易經
舉鄉貢進士名列第四以温純能詞章選為太常賛禮
郎階將仕佐郎娶泰州張惠義字永宜智夭貴字用和
王氏出也普保字居徳年十六郡庠私試輒先列己而
深通易經應書鄉闈遂有薦于朝者授忠州鄷都丞娶
某郡張淑夀生二子炳烔炳蚤夭老柱好武藝娶某氏
生一子閭其所習如其父殁于軍細良娶某氏生一子
某初義夫既殁如蒲八歲普保四歲家事絶艱辛陳氏
以黄乃宦族氷雪自守越五年其外伯父馮翁力奪其
志適里之同姓黄清字寒潭實桂甫之子宋孔目官某
之孫鞠育二子擇名師傅授以詩書不翅親父二子亦
感其㤙能孝養之生事葬祭終身無違者清之弟浄既
生子珉珉復生子福慧矣孔目之宗當不墜如蒲乃還
奉五河君之祀其子仁嘗從予學明經間脩其家牒使
後人有所於考請予序之予聞氏族之學昔人所甚重
所以明同異辨親疎别是非也盖氣血相貫喘息相通
唯正系之傳則然儻以他氏叅之此即莒人之㓕鄫不
可不慎也寒潭固同姓其家承𦙍既有其人子謙之自
禰其父斯近禮己况五河君以武顯而居徳及仁方以
詩書起家易武以文尤可見能亢其宗者其顯融盖未
艾也故弗辭而為之記詩有云子子孫孫勿替引之黄
氏之後人益思其自慎者哉
　　　俞巨川墓記
余致政家居澄坐於静軒中日與造化者㳺凡文墨之
事一皆謝却忽伏龍山海禪師金華童子陽同麗水俞
原善連翩而踵余門禪師為原善而致辭曰原善名善
衞居括蒼之麗水其先有諱徳者嘗為松陽校官自是
以詩書為業校官生義義生通通生明家道雖寖裕而
敦龎樸茂不為外物而遷朝出耕暮歸讀古人書柔仁
自持與人語唯恐傷氣尤懼𨽻卒不啻避虎狼足迹未
嘗至公門科繇之應求豪有力者兼之貨賄随其所命
不敢出一言較多寡幸其見聽輒閉户自詫曰吾屬無
患矣明生淶字巨川年未弱冠見祖父失之太柔慨然
曰茍持此而不變其尚足以立家乎或有事州縣巨川
奮身直前揖拜上官皆不踰於禮節吏欲為姦利輒窮
根柢不使其滋蔓凡有所期㑹朝受令逮日落即集羣
豪相戒曰是子才智兩全不比其乃公可欺吾當謹避
之爾自是其家安輯鷄犬亦不驚貲業益致殷盛然篤
於倫品嗜善不厭仲弟巨淵遘風癎之疾巨川晝夜憂
如己有之聘醫治藥殆無虚日至於烹錬火候必躬親
視之及巨淵亡撫育其二子尤有恩意郷鄰之中孤嫠
者耄且病者困窶無依者振之恤之唯恐有不及俞源
有橋二所曰利涉曰康濟溪水暴悍旋踵輒敗壊巨川
憫涉者告病皆重建之如履平地去家十里所慧力古
招提在焉蕪廢不治而荒榛没人巨川為造殿堂門廡
莊嚴像設無不畢備具疏延碧潭澄師主持寺事復施
毗盧藏經以實之樊嶺慈仁寺棟宇雖隆而浮屠氏諸
像未完巨川召良工摶土造之始稱其伽藍之制其存
心為善大率類此年六十三以至正乙未六月十日卒
于家某年甲子某月日葬于北山之麓巨川娶陳顔二
氏男四人長即原善有學行嘗從許文懿公門人逰仲
父巨淵喪在淺土原善造穴於父墓之側奉而藏焉乃
捐私錢築孝思庵買田若干畞入其租以供祀事錙銖
不以煩仲父諸子鄉人士稱之次善麟次善詵次善護
女三人湯源呉華髙聽其婿也孫二人某巨川為人外
剛毅而内慈惠遇事以誠畧不尚浮藻知儒術旁通醫
藥卜筮之學嗜義如嗜利今不幸己矣原善慕太史公
名非一日無以自通於執事謹介吾儕為之先容願太
史公畀矜之賜以冢上之銘也於是原善出再拜其有
請如前而加切焉余與誠意伯劉公伯温御史中丞章
公三益嘗同朝二公皆括蒼人毎品評鄉邦人物輒稱
曰麗水俞巨川仁人也其家世以積善稱余固己聞之
矣今原善之至復知詳焉然為善者當有後非惟巨川
能亢其宗而其後裔食前人之報者當未艾也爵禄之
來夫孰禦之哉予不辭而為之銘銘曰彼悍如狼我仁
如麟彼雖嚚嚚我則振振所以才智鍾乎後昆家有餘
慶恒在善人紫綬金章行當大其門
　　　金溪縣義渡記
撫州金溪縣南若千里旴水與清江合流入于汝名曰
東溪其地為四達之衢人之所負物之所載咸出焉溪
廣不可梁必籍舟亂流以濟當氣升水起篙師艤櫂以
徼金錢踰時不能遽涉或水落氣縮氷霜寒沍類掲跣
以進若履刀㦸然人病之溪濵質行士曰何有華惻然
以為己憂伐堅木造舟寘諸衝往者聚數十人輒渡之
來者亦然割田食舟子自朝抵夕不敢斯須逺去舟敗
更新之周語曰辰角見而雨畢天根見而水涸雨畢而
除道水涸而成梁此有司濟人常事爾初不責民也有
華以編氓能佐官政之不及可不謂賢哉有華字祥瑞
周窮扶難甓塗架橋其事盖不一而足云
　　　天台廣濟橋記
天台縣西二十里有山曰鷓鴣二水發源其間合流至
長洋復折而西與大溪匯然後滔滔東逝當夏潦秋霖
水驟進氣勢奔突咫尺如隔胡越里人壘石為小橋不
能殺水怒竟蝕而去邑大姓洪紹生憂之乃集子姓與
謀累址于淵鑿石于山犬牙相函魚鱗宻比架為髙梁
崇以尺計者二十有五修倍之翼以石欄與橋相齊甓
東西兩隄各二百尺有畸傍築庵廬三楹間招浮屠惠
澄者守之始事至正己亥之三月訖功於庚子之十一
月費錢一萬緡夫工一萬一百橋成隱然如虹霓跨空
而収截險利涉之效下視飛濤如履袵席遂名之曰廣
濟云予聞橋之名始於殷至秦漢多異稱以其有小大
之殊而濟人之功則一也世道陵夷使拔一毛以利物
則怫然怒其視紹生一門見人病猶己病者㡬何人哉
嗚呼若紹生者亦可謂惠人也已昔蔡㐮記萬安渡石
橋不過一百二十二字又葉正則作利涉橋記乃六倍之
予斟酌其繁簡而為斯記俾刻焉紹生字傳可其先有
諱漢者唐末自浦江海塘來遷世多儒至紹生益力本
尚義其子曰居安居易居息姪曰夢能濟浩福翁禄翁
居易即來請記者今為國子生云
　　　𤣥武石記
呉興林君静嗜道家言事𤣥武神尤謹一旦出㳺虎林
忽遇羽客髽䯻而方瞳揖林君曰吾與子生同里何遽
㤀之邪問其里居姓名笑而不答強之則曰乃李自然
也客鼇峰之紫陽庵言訖飄然而逝未㡬夜夢羽客持
龜與蛇施施而來謂林君曰子能往鼇峰乎吾遲子矣
林君異之翼日遂行既至逢龜蛇出洞中己而不見林
君因斸地獲石類鳬卵圓且黝滌而視之𤣥武神黄帕
首按劍坐雲中龜蛇在下衣袂翩翩如淡金色背文外
為墨縁其内正白别有墨龜昻首行蛇絡之所現之像
毫末備悉雖善繪者不是過也林君獲之讙曰此吾之
𤣥徴亟往庵中覔羽客無有也乃懐石以歸畫成二圖
徴余為之記余聞天地之運二氣絪緼自色自形其變
孔神惟其孔神凡人心思之所能及者物具有焉且𤣥
武之稱見于禮經其為軍陳以象天也盖𤣥黒也北方
之色也武龜蛇鱗甲之象也取其能禦侮也未聞有所
謂神也迨于宋初避聖祖諱始易𤣥為真其名真武以
為神手按劍而足躡龜蛇殆起於道家傅㑹之說乎其
傅㑹固也何為圓石之中果有顯像之異乎夫石與天
地俱生而傅㑹者後代也又何為乎脗合無毫髪之爽
乎將神變不可測者偶與之合乎抑事之未見己兆於
先乎不特此也梓潼之有神亦非古也天厯中有官於
麗水者曰韓氏亦獲𤣥石石文有神戴席帽乗白騾揚
鞭而行一蒼頭後從其與林君所獲無大相逺者不知
果何為而然乎豈理之常者可以推理之變者誠不可
致詰乎人心至靈一念之感其小者草木或無根而生
華其大者日星或退舍而見異况天地間之神出有入
無坱圠紛紜又何所不有乎欲徇小夫之末智而致疑
於造化之所為可不可乎今林君之為人沉潜而有守
而事𤣥武神又甚謹其必有所感而致於斯乎所謂同
里及李自然云者盖示萬物之里同出於自然知同出
於自然則大道可致大道可致則神當在林君之心而
不在於石矣林君勉乎哉林君勉乎哉林君字子山静
其名也以瑶臺𤣥史為之號博學通文詞見羽客以洪
武元年八月二十五日入夢則是月之晦獲石乃九月
之朔云
　　　靈洞題名後記
蘭溪棲真院靈洞題名乃蒙齋右史范公端臣乾道五
年己丑季秋二十三日所書潘慈明誌右史之墓謂其
篆楷草𨽻皆造於妙今觀遺墨其言實有不誣者矣然
其所題之名凡四曰韓無咎者龍圖閣學士南澗公元
吉也曰范元卿者即右史瀫水人曰吕伯恭者金華東
萊成公也曰曽正中者章貢文清公㡬世之諸孫也曰
無咎之子淲者淲字仲止文學追亞其父父號南澗人
因稱其為澗泉也盖成公為文清之外孫視正中為内
外兄弟南澗實成公之外舅而右史又成公之親友故
相與同為此逰他瑣瑣者要不得與之也成公時居母
曽夫人憂至是年二月從吉㑹妻韓氏物故已八年於
是南澗復以次女為之配其如徳清行親迎之禮起自
五月二十日至八月十一日始還以韓夫人廟見南澗
父子及正中同來於婺者豈或為昏事之故邪初成公
之伯祖父中書舎人本中親傳中原文獻載而入南僑
寓信之廣敎寺己而文清辭廣西運判亦來居之文清
則孔文仲武仲之甥劉器之胡康侯之髙第弟子二公
􁀙學甚契故以女妻舎人從子倉部郎官大器即成公
之父也南澗出於雍丘桐木之韓後寓廣信其先人少
師持國與程洛公司馬温公吕申公為友而南澗能紹
家學為一代冠冕右史則從叔父香溪先生浚學經而
深於性理者也有若四君子之所學其家世淵源師友
傳授尚班班可考見當其徘徊山水之間特欲發舒精
神而涵泳萬象之妙非比尋常之逰衍而已也院僧介
眉上人嗜古特甚毎撫壁間題識不勝髙山仰止之思
仍慮漫滅不存礱巨石勒置廡下介義空勝公求予記
之因為疏其梗概於下方至若續題乃右史之弟俞之
筆實紹熈三年壬子距前題己丑已二十有四年而四
君子者皆作土中人矣自壬子至今至正丙午又一百
七十五載人事之變遷者何可勝道唯有徳之士其名
弗磨見之如存不知其亡也覽此者其亦思有以自立
也
　　　蘭亭觴詠圖記
蘭亭觴詠圖一巻相傳為李公麟所畫觀其運意狀物
極有思致似非公麟不能先畫蘭亭一所俯臨清流上
甚幽靘四面皆簾簾半捲旁周欄楯中設方几几上研
墨各一紙三二成軸一布几間有美丈夫坐几後冠竹
籜冠服大布衣右手操翰㝠然若遐思疑羲之草序時
也後列二童一侍側一吹火爇鼎鼎水沸將瀹湯前一
童傍欄睨溪溪中白鵞三一去一反顧一飛起波面厠
二鵞間溪上皆崇山峻嶺有水自中出三級水西寘酒
尊四一童左手執袂右入尊勺酒一童執觴一童執壺
夾左右立尊前有案列觴五觴各有舟如荷葉二童執
觴流於溪一童傴立其後舉觴次第授之旁有小梃觴
泊岸觸之使逝又西有石磴磴上覆舟一列觴三一童
執壺注觴中一童取酒盗飲次畫郡功曹魏滂右將軍
王羲之滂左執巻回顧羲之伸右手欲受巻觀羲之左
持巻授滂未授右執翰凝視若將塗竄然風流之狀猶
可彷彿想見次畫散騎常侍郄曇左右手展巻自誦次
畫榮陽桓偉餘杭令謝藤偉坦腹坐左手掀髯氣甚豪
右執巻猗大帶間藤觧襟盤礴詩思乆未屬握拳作欠
伸勢次畫侍郎謝瑰左持巻當膺右握翰撫膝上次畫
王凝之潁川庾友王渙之凝之袒兩肩左手埀硯側右
執卷授友友袒如凝之方軸紙作巻巻末紙參差以掌
齊之渙之袒如友兩手抱膝㣲吟次畫行參軍事卭丘
旄袒裼如渙之伸一足坐舉手取觴飲次畫餘杭令孫
統琅琊王友謝安行參軍曹茂府主簿任凝統翹左足
义兩手着膝安翹右足左手壓硯令不動右揩墨作汁
二人相向坐茂兩手執紙直埀輾轉軸之凝袒衣露左
臂壓膝上翹一足如統旋首顧茂目光炯然次畫左司
馬孫綽斂衽危坐若泊然無所為者次畫潁川庾藴年
甚耄坐乆思起右手據地一童挾左臂扶之次畫行參
軍楊模衣半袒單足起立屈一足揚雙袖向前翩翩如
舞次畫王獻之王肅之鎮東司馬虞說任城吕系府主
簿吕綿獻之襟袖半敞埀右手著地左按膝肅之困睫
不可擘一手撚紙作針刺鼻令嚏說袒半衣兩手展卷
讀系向說右手據席左繞出背後閣膝上臂露者半俯
身就説作聽狀綿足心並翹一足兩手持巻夾膝身㣲
側次畫叅軍孔熾坦腹仰靣視霄漢翹一足左持巻枕
膝右據地傍一童伏溪㟁以小梃致觴欲飲熾次畫叅
軍劉宻袒衣坐左手執袂右入水㣲波動指間前有觴
泛流而下欲取之旁有覆觴流去次畫王𤣥之永興令
王彬之郡五官謝繹王㣲之𤣥之展巻斜視露左手右
不見彬之與𤣥之對袒肩坐伸手借巻繹亦袒埀左臂
右執翰壓臂臂癢將搔之㣲之左擎巻至觀右操翰欲
冩未冩次畫府功曹勞夷行叅軍徐豐之夷豐之相向
夷左執觴右手夾觴側若獻豐之豐之面仰視揎袖至
腕上勢粗甚右手向身北取觴似欲酬夷者次畫長岑
令華耆右執觴未飲左撚髭旁睨豐之洋洋有喜色次
畫徐州西平曹華右執巻側身欲讀左手隱次畫王藴
之鎮國大將軍掾卞迪司徒左西属謝萬彭城曹諲任
城吕本藴之箕踞坐交臂兩膝間一握拳一舒掌掌覆
拳背迪半欹舉手迎觴欲取萬肩半坦左按紙右在肘
下側目視迪諲伸右足左持觴顧本本翹一足屈臂拄
膝持翰貼耳上頭㣲仰若苦吟者次畫上虞令華茂山
隂令虞谷中軍叅軍孫嗣茂袒肩右執翰埀下欲擲轉
首共谷語谷袒衣與茂同右持觴浮茂嗣拊掌大笑一
足踞次畫陳郡袁嶠之行叅軍王豐之豐之展巻仰首
讀背㣲傴嶠之雙掌相向舞似對之擊節者次畫二埀
桞夾石橋橋有扶闌二童度橋上一持器疑貯觴者一
倚闌㦸手指溪中溪左右各一童操小梃邀觴舟收之
其側有覆觴二舟兩别有一童出桞下身半露自蘭亭
至石橋溪水詰曲流如龍奔溪右二十人溪左二十有
二人其中冠者十有二人巾者三十人衣皆褒加紳各
地坐藉以方裀或熊虎皮研紙墨筆各具有詩者各繫
人傍兩篇成者十有一人一篇成者十有五人不成者
十有六人其狀人人殊誠可謂善畫者己今去永和癸
丑不翅千有餘年計其一時人物之盛清標雅致浮動
於左尊右俎間猶可即此圖以想見其事然而俯仰今
昔時異世殊崇山峻嶺固不改於舊而昔人果安在哉
後之人欲見有不可得徒想像於圖畫中亦足悲矣噫
世間萬事往往如是是何足深道唯辭章勞烈足以傳
世於無窮其人雖死猶不死也如王謝諸人是己使公
麟復生尚得描貌之乎予見此巻於友人家因借歸記
其事如右時一觀焉則有不勝感慨者矣
　　　饒氏杏庭記
臨川曽先生旦初助教成均嘗以其鄉友饒君孟持杏
庭記為請予年踰六望七精神衰耗四方求文者接踵
于門心極厭之則作而固辭先生之請至六七而不倦
予以先生有學之士其言之勤如此意必有所屬因詢
其詳先生曰孟持故詩書家其先祖手植文杏一章於
所居之西兵燹之餘風枝露幹屹然蒼烟中疑有百靈
訶衞之者孟持因樹亭其側名曰杏庭然孟持之意非
以為觀美也唯汲汲乎先祖是思當春陽和煦生氣鬯
達自本而末咸周流而無間則思其與道為體精神發
舒無往而不在也秋髙氣清葉脱而色不澤所謂歸根
復命返於冲漠則思其順時斂藏不誇能不矜寵也朝
露其沐浥乎其容則思其盥漱而興正衣冠而屹立也
夕颸作凉冷然其音則思其出坐中堂若誨語之初聆
也一動静一云為之間見杏則如見其先祖焉所以聳
動其心志警戒其昏惰者大有資於學功視彼拈葩摘
豔以為耳目娯者其可同日語哉此誠有關於彛倫之
重不避再三之凟職此故也予聞之嘆曰孟持亦可謂
孝子矣乎昔者召伯循行南國以布文王之政或舎甘
棠之下其後人思其徳尚愛其樹而不忍傷矧先祖手
所親植者乎宜乎孟持之不能㤀也孟持不忘於杏且
如斯則夫手澤之在書口澤之在桮棬其所感又當何
如哉孟持可謂孝子者矣雖然逺取於物不若近取諸
身孟持之身内而心膂外而髮膚非先祖一氣之所分
者乎一氣之所分則是身乃先祖之有也葆嗇失宜非
孝矣登髙臨深非孝矣言行弗擇非孝矣忠節有爽非
孝矣涖事不勤非孝矣孟持可不慎乎雖然杏一物耳
孟持以先祖手植如或見之則其於身殆有不言而喻
者矣予之云云不置無乃過於思慮矣乎先生曰子之
言善不專為孟持頌
　　　重榮桂記
廬陵周氏奕葉以書詩為業有字孟聲者與其子學顔
皆以文鳴薦紳間故廬在吉水之泥田邨門墉之内桂
樹一章扶疏而離褷晝日成隂縱横可二畝逺望之童
童若車盖然元至正壬辰紅巾盗起廬舎皆化為煨燼
桂亦焚死剪取其枝柯為薪唯幹獨存越五年甲申桂
忽發緑芽膚間已而怒長不數年間蓊鬱若雲布東南
有小桂者二亦壊於兵至是萌蘖出自根柢枝葉沃如
也閭師里尹過之㦸手指曰此非祥也妖也物反常則
為妖烈火之所焮炙津枯于内枝焦于外生意安能貫
之生意不貫而萌蘖惡乎生茍謂其生為祥則倒竪之
槐僵起之桞不亦祥之大者歟或曰非也此祥也天地
之間有開必先其機之動間不容髪萊公之感挿竹生
筍田氏之聚枯荆再華蓋草木最得氣之先者也大化
流衍占盛衰者毎於斯觀其兆焉唐人以擢第者為折
桂此殆周氏科目之徴乎二者之論乆未有所定國朝
洪武􁂞戌學顔之子仲方以明經舉于鄉㑹試南宫除
侍儀使出為中牟令以政事聞然後始知桂之重榮非
為妖也實祥也予嘗聞之人事之與天道誠相表裏有
感必有應始終循環無窮今以茲桂徴天而驗人其祥
固無疑者然而君子之論祥當在人不可使物得以專
之仲方益率德勵行使德馨逺聞既以華其躬又以燾
其後人周氏之興其殆未艾也歟係之以詩曰維桂之
良其色中黄其氣苾芳有士治經藝之于庭比德之馨
帕額執殳來爇我廬桂亦變枯椔翳屹然自踵至顛氣
絶弗聨胡彼緑苞怒長如毛有華其膏日益以崇車盖
童童敷隂正濃大化絪緼何屈不伸瑞應之純孰讙孰
呶為祥為妖匪德曷要德將何徴搴其芳榮以契其真
天昌其家悴而復華厥兆孔嘉勿剪勿傷是培是封沃
以靈漿君子有云瑞當在人其福乃臻我陳我詩其辭
則梔匪頌以規
　　　渤泥入貢記(渤泥國/表附)
濓承㫖禁林日福建行省都事沈秩來謁曰洪武三年
秋八月秩與監察御史張敬之等奉詔往諭渤泥國冬
十月由泉南入海四年春三月乙酉朔達闍婆又踰月
始至其國國王瑪珨穆特沙僻處海中倨傲無人臣禮秩
令譯人通言曰皇帝撫有四海日月所照霜露所隊無
不奉表稱臣渤泥以彈丸之地乃欲抗天威邪王大悟
舉手加額曰皇帝為天下主即吾之君父安敢云抗秩
即折之曰王既知君父之尊為臣子者奈何不敬亟撤
王座而更設薌几寘詔書其上命王帥官屬列拜于庭
秩奉詔立宣之王俯伏以聽成禮而退明日王辭曰近
者蘇禄起兵來侵子女玉帛盡為所掠必俟三年後國
事稍紓造舟入貢爾秩曰皇帝登大寶己有年矣四方
之國東則日本髙麗南則交阯占城闍婆西則吐蕃北
則蒙古諸部落使者接踵于道王即行已晚何謂三年
王曰地瘠民貧愧無竒珍以獻故將遲遲爾非有他也
秩曰皇帝富有四海豈有所求於王但欲王之稱藩一
示無外爾王曰容與相臣圖之又明日其相王宗恕來
曰使者之言良是請以五月五日成行闍婆有人間王
曰蘇禄來攻王帥師却之今聞歸誠中國無我闍婆矣
王惑之秩復走見王王辭以疾秩大言謂宗恕曰爾謂
闍婆非中國臣邪闍婆尚稱臣於爾國乎何有使者朝
還天兵旦夕至雖欲噬臍悔可及乎宗恕悚然曰敬聞
命矣乃入白王王大㑹其屬共議遣亦思麻逸等四人
入朝臨發王以金佩刀吉貝布為贈秩毅然辭之王顧
近侍曰中國使者亷潔乃如是邪闍婆來人誅索毎無
厭况强之而不受邪爾曹宜效之秩以渉海萬里不可
以無紀乃與敬之各賦一詩王大恱書于板中懸之既
與王别舟行至海口王又惑左右言令人與亦思麻逸
曰使者不受刀布爾等必不還矣秩恐王不喻復走王
所反覆譬曉之王曰使者之言如此予中心釋然矣王
舉酒為别酹地祝曰願使者蚤還中國願亦思麻逸蚤
歸敝邦秋八月十五日還京師十六日以亦思麻逸等
入見錫宴於㑹同館已而遣歸寵賚其王甚厚云其所
貢物鶴頂生玳瑁大片龍腦米龍腦黃蠟䧏真諸香其
表用金刻畨書彷彿如回鶻書其文鄙陋不足觀皇太
子牋用銀牋文與表相類其地炎熱多風雨無城郭樹
木栅為固王之所居若樓覆以貝多葉王綰䯻祼跣腰
纒花布無輿馬出入徒行城中人不滿三千家多業漁
剪髪齊額婦人衣短衫僅蔽□背腰繫花布散髪跣足
其物産只吉貝黃蠟䧏真龜筒玳瑁檳榔煑海為鹽􁐍
榔漿為酒無稻麥捕生魚鰕蟹食之兼食沙糊沙糊者
取樹實為漿澄漉膩如粉食之能不饑食無器皿以竹
編貝多葉為之食畢則棄之畨書無筆札以刀刻貝多
葉行之事佛甚嚴以五月十三日為節國人亦於是日
作佛事若有燕饗則刲羊豕鷄鵝鳴鼔擊鈸以為樂此
其大凡也先生職在太史願為詳紀之以昭聖化所被
之盛濓聞渤泥在西南大海中所統一十四州去闍婆
四十五日程去占城與摩逸各三十日程去三佛齊四
十日程厯代未嘗朝貢故史籍不載至宋太平興國二
年其王向打始因商人蒲盧歇遣使弩使副蒲亞利判
官哥心等齎表來貢元豐五年二月其王錫􁀙麻喏復
遣使如前日後輒不聞元有國百餘年亦不復至方今
聖人在上威德之所被無逺不届璽書一頒輒稽首臣
順稽之徃古允謂過之至若秩等奉宜德音辭令所加
足以讋服其心亦可謂不辱君命者矣其事冝書以俟
他時脩國史者采焉秩字仲庸湖之烏程人敬之字某
某州人二人恊心謀慮無役不偕故卒能成功云表文
云渤泥國王臣馬合謨沙為這㡬年天下不寧静的上
頭俺在畨邦裏住地呵没主的一般今有皇帝今有使
臣來開讀了皇帝的詔書知道皇帝登了寶位與天下
做主俺心裏好生歡喜本國地面是闍婆管下的小去
處怎消得皇帝記心這㡬日全被蘇禄家没道理使國
將歹人來把房子燒了百姓每都喫害了託著皇帝詔
書來的福廕喜得一家兒人没事如今國别無好的東
西有些不中的土物使將頭目每替我身子根隨著皇
帝根的來的使臣去見皇帝願皇帝萬萬歲皇太子千
千歲可憐見休怪洪武四年五月渤泥國王臣馬合謨
沙表
　　　蜀墅塘記
義烏縣南四十里有塘曰蜀墅焉周圍凡三千六百步
東西北皆岸山山之水合七十二流入于塘而南出南
有蜀山突然中起昔人因據山作隄障水以溉田山之
東其修七百尺有竒廣如修之數而殺其五之四深如
廣之數而又殺其三之二山之西其修如廣之數而稍
加强焉隄之中刳木為三竇以洩水水之所溉田至六
千畆而嬴至正四年夏水暴而隄壊田遂不稔丹溪朱
君震亯憫農之告病也白於縣縣尹周侯自强為下其
事命雙林廵檢張某來視役震亯遂盡召有田之民履
其畝而使之輸其力薦貨有差復出役夫之功一千以
為衆倡衆悦趨之一聽震亯之經畫補其闕遺增以崇
髙築其址加闢而漸殺其上隄之西埀鑿石為斗門視
水溢亁而時畜洩之門之上架徒杠以便行者木竇易
壊則易以堅石且定為髙下之穴使欲水者先後有程
而不紊復懼厯嵗之久而隄弗固也請於掌堂事者中
析粥魚之利而嗣葺之凡用錢四千緡夫一萬功經始
於五年秋八月庚申踰三月乃告成里耆朱仁傑等來
謂濓曰震亯之興是役也初無一弓之田以徼塘利其
夙夜盡瘁而不舎者果何為哉凡欲利吾農也我不敢
忘願吾子記之濓聞海陵胡公瑗之在湖學也置經義
治事之齋敎授諸生至於水利之属亦無不習而通之
故其門人皆有適於大用今震亯之學出於金華許先
生謙先生之六世祖實嘗從海陵㳺其家學相傳至先
生為尤盛宜吾震亯見諸行事者有足觀哉世之人方
髙談性命以聾世瞽俗聽之雖若可以有為一遇小利
害輒顛倒衣裳不知所措視震亯無所為而利民者何
如也盍亦知所警哉震亯字彦脩有長材縣嘗下括田
之令唯震亯行之無擾云
　　　江乗小墅記
部使者髙昌君近仁雖嘗顯融于時而翛然有山林之
思往往吞雲吐霞形之於詩詩不足以洩之復寓之於
書糾蟠飛騫神蛇蟄而渇驥奔書又不足以盡之復和
墨圖竹君之形容淋漓蕤綏生色照人恍然如臨淇川
之隂然而逸韻曠情非標雅之居無以遂其潔脩故君
宦轍之所至必營别墅以自休焉近者持節江乗仍卜
城北之地而作之初其地蕪廢己乆頽垣敗壁漂揺風
雨中羊牛犬鷄之迹交錯於其上君剪荒剔翳别運新
意或革或因而各適其度匡竹為藩敞以兩扉自扉而
入有曲軒覆以生莎中虚可容六七人木榻横陳映雪
時晴宜臨右軍書曰映雪軒軒右折而北一室窪深類
嵌巖上下皆塗以堊白光爛爛如銀眩人目睛曰雪洞
洞左闢圭門中鑿小池漫以甓四壁圖海波有噴湧突
起之勢手捫之方知其平池左通竇于墉外受湯可作
浴事非浴時梁以巨版可聽琴可坐而奕曰天地一息
或取山中白石湘之又名煑石窩窩南有奥焉其制一
如雪洞畫偃蹇怪松卧寒烟濕霧閒觀之毛骨瀟爽可
擁氊而吟曰雪松巢出巢過小廡翼以欄檻兩傍可列
坐曰雲艭艭之北築圓基圍以鉅竹織葦而苴以泥其
顛通一竅以洩天明結銅絲為羃承之冒以油繒東西
北三面有竅如其顛障之以白間錬梔液而黄其四周
可據爐而飲飲後可畫曰橘中天以其首末閷而中肥
其形肖繭又更之為繭甕甕之西偏列圖書左右閒謐
靜巖不聞人聲可以擢神扄而契道機曰清閟室室之
南有屋兩楹前附方池環以菊本當秋髙氣清時離離
黃金錢若新鑄者秋水無波倒影入其中星燦霞明無
不可玩君一切置之獨瞻簷前白雲英英西飛思親之
不可見泫然泣下因命之曰望雲堂所以志也凡堂之
得名者十而重其二薦紳先生既各為之文君間謂予
曰子幸一辱臨之知吾居之悉者莫子若也願為我書
焉昔王左丞維文采藴藉為一時之冠嘗營别墅於輞
川若華子岡若欹湖若竹里館若栁浪若茱萸沜及辛
夷塢羅列後先維咸標之以嘉名日與客咏歌其間襟
懐和冲或作草𨽻書動入能品輞川叢竹龐龎時出秀
色撩人維復寫其雨態風情至今獲者如見魯之璠璵
雖當時史臣為維傳者亦載其事加詳自沉酣富貴者
言之唯聲色㳺畋之樂是躭孰肯怡情於物外乎如維
之賢殆不可及己於戲豈知七百年之後君之事乃有
近於維哉抑予聞之維於㳺厯諸處雖愛戀之不少置
不過各賦一詩而已今君則命才大夫分記之後俾予
合記之則又維之所未有也君不為尤賢乎哉予故長
言之俾後之史臣傳君事者有采焉爾君善談論出史
入經聽者纚纚㤀倦長於政事而於典章制度之學尤
精以不繫於記也皆畧之
　　　貞一道院記
貞一道院者浦江戴君性中所建以奉𤣥武神者也初
性中嘗習法令于江浙行中書有事如金陵舟渡大江
至中流忽黑風吹舟蕩搖欲覆幸不覆而水入者二尺
㑹天大寒氷生衣上淅淅有聲如此者三日夜風既不
止又不能火食唯取醇酎飲之俟死而已怖中計無所
出乃北向稽首號諸神曰神當有以哀我即使我無死
誓作宫以報神休時夜正黒有天光自檣端下爥燿然
如燈髣髴見黒衣神披髮按劍以足蹴舟迅行如飛迨
明己薄江岸噫亦異矣儒者之正論恒以為𤣥武乃北
方七宿之象而傳記之所謂龜也或曰龜與蛇也古之
人出師必象天文而作陳法故畫龜蛇於旐而與蛟龍
之旂熊虎之旗鳥隼之旟並掌於司常議禮之家獨謂
龜蛇為𤣥武者𤣥則以其色之黒武則以其有甲能禦
侮也𤣥武之見於用者盖如此宋有天下尊崇聖祖以
其嫌名𤣥郎故改𤣥為真初非有所謂神也道家者流
欲竒其事謂神有名字里居一何悖邪性中之所見其
有無未可必也濓則以為不然冲漠無朕而萬象森然
已具者非心之謂也心則神之所合無大不包無小不
涵雖以天地之髙厚日月之照臨鬼神之幽逺舉有不
能外者故其精誠所召揮戈指天白日退舍拔刀斫山
飛泉湧地亦感應之常理耳何足異乎此既不足異何
獨於性中之所見而疑之乎世之好竒者既聽於茫昧
不可致詰之神而激者反之於正乂一切絶之於無有
嗚呼不亦兩失也哉道院之額教主嗣天師之所署始
事於某年某月日訖功於某年某月日費錢若干緡為
屋凡㡬楹間搏土象𤣥武神于中黒衣翩翩披髮按劍
而坐盖志所見也
　
　
　
　文憲集巻四
欽定四庫全書
　文憲集巻五
　　　　　　　　　　　　　明　宋濂　撰
　　序(凡二十/七章)
　　　大明日厯序
洪武七年歲在甲寅夏五月朔日新修大明日厯成粤
從皇上興臨濠踐天位以至六年癸丑冬十有二月凡
戒飭之諄復征伐之次第禮樂之沿革刑政之設施羣
臣之功過四夷之朝貢莫不具載合百巻藏諸金匱副
在秘書甲寅以後則歲再修而續藏焉嗚呼惟天立辟
惟辟奉天其能混合三光五嶽之氣者蓋可數也然挺
生於南服而致一統華夷之盛自天開地闢以來惟我
皇上為然其功髙萬古一也元季繹騷奮起於民間以
圗自全初無黄屋左纛之念繼憫生民塗炭始取土地
羣雄之手而安輯之較之於古如漢髙帝其得國之正
二也平生用兵百戰百勝未嘗摧衂以至繼天出治經
綸大經皆由一心運量文臣武將不過仰受成算而已
其獨稟全智三也欽畏天地一動一静森若神明在上
及至郊祀存於心目有赫其臨甚至不敢仰視惠鮮小
民復恐一夫不獲其所貪墨吏及豪黠之徒有加害者
必威之以刑其敬天勤民四也后妃居中不預一髮之
政外戚亦循理畏法無敢恃寵以病民寺人之徒惟給
事掃除之役此皆古昔所深患今絶無之其家法之嚴
五也兵戎國之大權悉歸之扵朝廷有事征伐則詔大
帥佩將印領之暨旋則上章綬歸士卒單身還第其兵
政有統六也嗚呼帝力難名度越前聖不可以一二識
也今日厯所書籌畧之運功業之著規模之宏逺其本
蓋原於此矣然而史書甚重古稱直筆不溢美不隱惡
務合乎天理人心之公無其事而曲書之者固非也有
其事而失書者尤非也况英明之主不世出而記注之
官遷易不常無以究夫聖徳之高深臣同暨濂幸獲日
侍燕閒十有餘年知之深故察之精察之精則其書也
頗謂得其實而無愧兹因日厯成書謹揭其大要於首
簡使他日修實録者有所採掇庶幾傳信於千萬世也
其總裁官翰林學士承㫖嘉議大夫知制誥兼修國史
兼吏部尚書臣詹同翰林侍講學士中順大夫知制誥
同修國史兼太子贊善大夫臣宋濂催纂官翰林侍講
學士嘉議大夫知制誥同修國史臣樂韶鳯纂修官禮
部員外郎臣吳伯宗翰林編修臣朱右臣趙壎臣朱廉
儒學教授臣徐一䕫臣孫作布衣臣徐尊生其讐校謄
寫則臣伯宗臣廉及鄉貢進士臣黄昶國子生臣陳孟
暘開局於六年九月四日厯二百六十有五日始訖事
云臣濂謹序
　　　皇明寳訓序
皇帝繼天出治御大厯服七緯順度九圍敉寧爰自龍
飛之初以迄今兹金匱之藏歲益月增乃徇翰林詞臣
之請纂修日厯以成昭代之大典粤洪武癸丑之秋八
月甲申帝御東黄閣召臣詹同臣樂韶鳯臣宋濂俾選
海内文學之士開局西華門内相與編摩成書而命臣
同臣濂為之總裁九月壬寅臣等既蒞事發所藏而繙
閱之仰窺神機睿斷逺猶辰告足以明徵定保嘉惠邦
家者充牣乎其間臣等因相與言曰日厯之成藏諸天
府人欲見之有不可得者盍如太宗貞觀政要之書編
集以傳詢謀既同於是輯成四十類自敬天至制蠻夷
釐為五巻總四萬五千五百餘言皆從記注之真不敢
以己意輕為損益云臣等竊聞之自古開基創業之君
其設心也𢎞其慮事也周一言一動皆可為天下後世
法治忽所繫甚為不輕所以大舜有勑天之誡武王有
衣鑑之銘埀示於後炳若丹青厯代寳之用為大訓蓋
慎之至也肆惟皇上恭膺天命經營四方康濟兆民惟
日不足故凡戒飭臣工訓誓將士出經入史亹亹弗勌
必欲使其心領神㑹而後已嗚呼日月之無私也容光
其必照焉雨露之無私也百物無不潤焉皇上法天而
行覆幬無際恒恐一夫不被其澤故精神之所㑹訏謨
之所定誠與虞夏商周之文相為表裏非太宗所能企
及此無他聖學緝熈内外一本於誠而太宗則飾之以
詐術故也貞觀政要尚傳之於今則夫寳訓一書埀法
於千萬世蓋無疑者非惟繼體守文之主所當朝夕誦
詠以知創業之艱難而三事暨大夫誠能佩而行之亦
可以盡安上治民之責矣翰林學士承㫖嘉議大夫知
制誥兼修國史兼吏部尚書臣詹同翰林侍講學士嘉
議大夫知制誥同修國史臣樂韶鳯翰林侍講學士中
順大夫知制誥同脩國史兼太子賛善大夫臣宋濂等
上
　　　洪武正韻序
人之生也則有聲聲出而七音具焉所謂七音者牙舌
唇齒喉及舌齒各半是也智者察知之分其清濁之倫
定為角徵宫商羽以至於半商半徵而天下之音盡在
是矣然則音者其韻書之權輿乎夫單出為聲成文為
音音則自然協和不假勉强而後成虞廷之賡歌康衢
之民謡姑未暇論至如國風雅頌四詩以位言之則上
自王公下逮小夫賤𨽻莫不有作以人言之其所居有
南北東西之殊故所發有剽疾重遲之異四方之音萬
有不同孔子刪詩皆堪被之絃歌者取其音之協也音
之協其自然之謂乎不特此也楚漢以來離騷之辭郊
祀安世之歌以及於魏晉諸作曷嘗拘於一律亦不過
協比其音而已自梁之沈約拘以四聲八病始分為平
上去入號曰類譜大抵多吳音也及唐以詩賦設科益
嚴聲律之禁因禮部之掌貢舉易名曰禮部韻畧遂至
毫髮弗敢違背雖中經二三大儒且謂承襲之久不欲
變更縱有患其不通者以不出於朝廷學者亦未能盡
信唯武夷吳棫患之尤深乃稽易詩書而下逮於近世
凡五十家以為補韻新安朱子據其說以協三百篇之
音識者雖或信之而韻之行世者猶自若也嗚呼音韻
之備莫踰於四詩詩乃孔子所删舍孔子弗之從而唯
區區沈約之是信不幾於大惑歟恭惟皇上稽古右文
萬幾之暇親閱韻書見其比類失倫聲音乖舛召詞臣
諭之曰韻學起於江左殊失正音有獨用當併為通用
者如東冬清青之類亦有一韻當析為二韻者如虞模
麻遮之屬如斯之類不可枚舉卿等當廣詢通音韻者
重刋定之於是翰林侍講學士臣樂韶鳯臣宋濂待制
臣王僎修撰臣李叔允編修臣朱右臣趙壎臣朱廉典
簿臣瞿莊臣鄒孟逵典籍臣孫􁁊臣荅禄與權欽遵明
詔硏精覃思壹以中原雅音為定復恐拘於方言無以
逹於上下質正於左御史大夫臣汪廣洋右御史大夫
臣陳寧御史中丞臣劉基湖廣行省㕘知政事臣陶凱
凡六謄槀始克成編其音諧韻協者併之否則析之義
同字同而兩見者合之舊避宋諱而不收者補之註釋
則一依毛晃父子之舊勒成一十六巻計七十六韻共
若干萬言書奏賜名曰洪武正韻勅臣濂為之序臣濂
竊惟司馬光有云備萬物之體用者莫過於字包衆字
之形聲者莫過於韻所謂三才之道性命道德之奥禮
樂刑政之原皆有繋於此誠不可不慎也古者之音惟
取諧協故無不相通江左制韻之初但知縱有四聲而
不知衡有七音故經緯不交而失立韻之原往往拘礙
不相為用宋之有司雖嘗通併僅稍異於類譜君子患
之當今聖人在上車同軌而書同文凡禮樂文物咸遵
往聖赫然上繼唐虞之治至於韻書亦入宸慮下詔詞
臣隨音刋正以洗千古之陋習猗歟盛哉雖然旋音以
七音為均均言韻也有能推十二律以合八十四調旋
轉相交而大樂之和亦在是矣所可愧者臣濂等才識
闇劣無以上承徳音受命震惕罔知攸措謹拜手稽首
序於篇端于以見聖朝文治大興而音韻之律悉復於
古云
　　　洪武聖政記序
自古帝王創業埀統方有事於征伐而於彌綸天下之
治具勢或未遑及其大統既集亦不過振厥宏綱而萬
目未盡舉焉如漢之髙帝得國最正雖曰算無遺䇿而
施之政令猶乏精詳故史臣賛之亦但云規模宏逺而
已夫以高帝之雄傑尚如此則其餘從可知矣洪惟皇
上以布衣受天命蓋與髙帝同雖當開拓土疆之際停
戈講藝息馬論道夜以繼日無一時之寧迨夫正天位
朝萬國孳孳圖治恒若不足於是綱舉於上目備於下
誠有非髙帝所可及是故郊廟以及百神之祭禮文咸
秩則祀事嚴矣御極之日即立儲位以正青宫則大本
定矣衆建諸王列封功臣則大分昭矣兵戎之衆自京
師達於郡府率皆設衛權一出於朝廷而為將者不得
私而軍政肅矣中外官有定制一革冗濫之弊而倖位
絶矣冠服有别防範有數而民志自定無僣侈矣他如
申禁令覈實效育人才優前代正禮儀之失去海嶽之
封嚴宫壼之法勵忠節之訓剗積嵗之弊如斯之類不
一而足或前王所未得或行之有未至者皆煥然有條
可以埀法後世此其故何哉盖自近代以來習俗圮壞
行將百年而天生大有為之君首出庶物一新舊染之
俗與民更始是故睿思所斷動契典則度越千古咸無
與讓此正所謂錫勇智而正萬邦也臣備位詞林以文
字為職業親見盛徳大業日新月著於是與僚屬謀取
其有關政要者編集成書列為上下巻凡七類合若干
條名曰洪武聖政記然而天之髙明也萬物莫不覆焉
地之博厚也萬物無不載焉聖人之作也萬物咸興欣
覩焉故凡金科之頒玉條之列著之於簡書刻之於琬
琰傳之於聖子神孫者將與天地相為無窮書曰惟天
聰明惟聖時憲詩曰詒厥孫謀以燕翼子此之謂矣其
所以致四海雍熈之治比隆於唐虞三代者豈不在於
兹乎豈不在於兹乎臣不佞請以是序於篇端極知僣
踰無任隕越之至洪武八年歲次乙夘正月甲子翰林
侍講學士中順大夫知制誥同修國史兼太子贊善大
夫臣宋濂拜手稽首謹序
　　　昭鑒錄序
洪武六年三月癸卯朔上詔秦相府右傅臣文原吉翰
林修撰臣王僎國子博士臣李叔允助教臣朱復秦相
府録事臣蔣子杰晉府紀善臣呂宗盛録事臣杜環燕
府録事臣張雲翀吳府録事臣吳從善楚府録事臣王
鏞靖江府録事臣宋善類集厯代諸王事實既受命乃
取東觀諸史相與研磨善與惡可為勸懲者咸采焉其
文蕪事泛則删取其大槩或有奢淫不軌無復人理者
輒棄而不收越二十又二日甲子書成繕寫為二巻臣
原吉等詣闕投進仍請以太子贊善大夫臣宋濂為之
序上可其奏先是有詔禮部亦修是書前尚書臣陶凱
今尚書臣牛諒主事臣張籌遂録為一巻上塵乙夜之
覧然二書義例本同無大相逺臣籌因㑹萃衆論合而
為一承詔刻梓以傳名之曰昭鑒臣濂因得而序之臣
濂欽惟皇上既正天位即定青宫衆建諸子為王作鎮
雄藩於是發自淵衷錫以寳訓凡箴戒之諄切禮儀之
等第兵衛之出入與夫職制營繕法律供用之屬具録
成書共一百一十有餘條然慮其文太繁前史之事可
據以為覽戒者多於各條之下微著其綱而其目則悉
載此書庶幾得以互見其為聖子神孫建萬世之丕基
者可謂深且長矣於戱盛哉然代天而理物者天子也
衛天子謹藩制以壯磐石之宗者諸王也天子則元首
諸王則手足是謂一體者也其可不同心而同德者乎
昔者賢王有見於此敬以修身禮以齊家政以馭衆夙
夜戰兢唯恐不能盡屏翰之寄故禄位傳諸無窮聲光
顯於來世其或不賢而弗之察欲縱情逸且失其秉彛
之性而欲久享爵秩抑亦難哉觀録中所紀厯厯蓋可
數也傳曰義勝欲者從欲勝義者㐫又曰惟命不于常
道善則得之不善則失之矣嗚呼寳訓具在赫若日星
之臨覽是録者其懋戒之哉是歲五月三日臣濂拜手
稽首謹序
　　　太古正音序
余少時則學琴嘗學之而患無善師與之相講說雖時
按書布爪滌堙鬰而暢懣憤心弗自是也後聞冷君起
敬以善琴名江南當時學琴者皆趨其門余尤慕之以
為安得一聽以償夙昔之好乎及入國朝余既被命起
仕而冷君亦繼至時天子方注意郊社宗廟之祀病樂
音之未復乎古與一二儒臣圗所以更張之冷君實奉
明詔定雅樂而余預執筆製歌辭獲數與冷君論辨冷
君閒抱琴為余鼓數曲余瞑目而聽之悽焉而秋清盎
焉而春煦寥寥乎悲鴻吟而鸛鶴鸞鳯追而和之也砯
砯乎水合萬壑瀑布直瀉其上而松桂之風互答而交
衝也懇懇乎如虞夏君臣上規下諷而不傷不怒也熈
熈乎如漢文之時天下富實而田野耆耄乘車曳屣嬉
遊笑語弗知日之夕也余倦為之忘寢不自知心氣之
平神情之適閱旬日而餘音繹繹在耳誠知其美欲從
而學焉而余已老耄不可勉矣既而冷君出其所次琴
譜曰太古正音者示余且曰子之所聞者皆出乎此所
未聞者可按譜而學也子可以序之乎余有感焉樂之
為教也大矣古之人自非居喪服有異故則樂未嘗違
乎左右所以攝忿戾之氣通神明之德其助豈為細哉
後世古樂寖久寖亡今之所存若琴者無幾士大夫又
鮮能而寡聽之雖如余之有志於學猶有耄老無聞之
悔况不若余之質固者乎誠以有其器而無其譜有其
譜而其制不全故也今冷君獨不自私其藝將使人人
可按譜而學豈非古人之用心哉然余恐人見其易而
忽之也故道願學之意以見其為術之難述所聞者以
告之使人知冷君之用志於琴甚久非特空言而已也
冷君名某某郡人今為協律郎
　　　南征録序
皇帝即位之二年春正月詔使者易濟往安南告以中
夏革命萬邦底寧國王陳日煃遣陪臣同時敏奉表稱
臣上嘉其事大有禮降璽書錫以王封仍頒之金印勅
翰林侍講學士張以寧及典簿牛諒將之以行未及境
而日煃卒以寧乃䕶詔印留洱江上使諒往其國諭以
朝廷所以來之意嗣君日㷂復遣陪臣杜舜卿來告哀
上素服御西苑之幄殿召舜卿入見慰問有加於是親
御翰墨製祭文一通命翰林編修王廉充祭弔使既至
其君臣出迎於郊議授受之禮往返數四不能决廉厲
聲訶之乃奉御製文於綵輿迎入夀光殿别設日煃靈
位於殿前使者南向而布宣之日㷂率郡臣再拜俛伏
以聽成禮而還此皆王化逺被蠻夷之國無不駿奔受
命而為之使者所以導宣德意使萬里之外天威咫尺
非賢者善於辭令亦豈能之哉廉嘗與濂為文字交遂
以所作歌詩曰南征録者授濂序昔吾夫子以誦詩三
百能專對於四方然則詩固宜使者之所優為矧本乎
人情該乎物理廉盖學之有素矣發於中而形諸外者
夫孰禦哉今觀其措辭和而弗流激而弗怒雅而不凡
可謂能專對者非耶廉字熈陽括蒼人以能文辭稱所
著迂論數十巻鉤考名物制度之異同千載不决之疑
能以意决之詩特其一事爾廉發京師也以三年夏四
月其還也以四年春二月上念其勞親擢為工部員外
郎以階資躐等力辭不拜今改授澠池丞云
　　　㑹試紀
皇明設科倣古者六藝之教參以厯代遺制欲兼收文
武而任之既詔天下三年一賔興其薦于州郡者凡五
百人五㧞其一而授之以官猶以為未足復勅有司自
壬子至甲寅三歲連貢歲擢三百人逮於乙夘始復舊
制湛恩至渥也先是京畿遵行鄉試中程式者七十二
未及貢南宫上求治之切皆采用之至有拜監察御史
者及是當㑹試之期若河南若陜西北平若山之西東
若江西湖廣若浙江若廣之東西若福建其為行中書
十有一俊秀咸集而高句麗之士與焉右丞相臣廣洋
左丞臣惟庸同禮部尚書臣凱臣訓文啓於東朝然後
入奏於是詔臣凱與前侍講學士臣庭堅為主司而以
侍讀學士臣同國子司業臣濂吏部員外郎臣本前貢
士臣恂與考試事上召至内庭親諭以取舍之意臣凱
等受命而出交相戒飭期有以副上㫖遂議分經而考
互相㕘定使無所憾乃進於主司主司徧觀而後次第
之猶慮滄海有遺珠之歎巻之已黜者復覆視而致謹
焉晝盡其力夜向午燭影熒熒於簾几間不敢自寧士
之就試者二百黜者僅八十人署名於榜用鼓吹導至
中書掲而張焉甚盛典也書有之野無遺賢萬邦咸寧
夫賢之在野無以自見多由進士升名於天府故昔人
謂進士為將相科如以宋言之深沉有德如王旦面折
廷爭如㓂準出當方面如張詠蓋不可以勝數至今科
目倚之以為重與兹選掄者當思以前修自朂以忠貞
佐國家而致黎民於變時雍之治庶於明體達用之學
或無所媿不然則是録之行他月將有指其名而議之
者矣可不慎歟可不慎歟
　　　庚戌京畿鄉闈紀録序
昊天有成命皇明受之謂天下可以馬上得不可以馬
上治於是大興文教寵畀四方乃洪武三年夏五月以
科目選士詔内外之官胥此焉出閱三月畿甸之士將
集試於京府禮部以聞皇帝御謹身殿召前御史中丞
臣基今治書侍御史臣裕伯俾司去留之任而以翰林
侍讀學士臣同𢎞文館學士臣稼起居注臣韶鳯尚寳
丞臣潜國史臣濂佐其事各賜幣帛而勞遣之既受命
不敢宿於家即相率詣試所精白一心以承休德先期
一日夜漏下十刻始命題至次日黎明給之兵後學廢
不敢求備於人其來試者一百三十有三在選者過半
焉既撤棘僉謂遭逢盛際文運方開不可無紀述以示
於後爰以諸執事及貢士之姓名輯成小録而俾濂序
之濂惟天下弗靖者幾二十年干戈相尋曾無寧日今
得以涵濡聖化而囿於詩書禮樂之中者果誰之賜歟
是知帝德廣被其大難名不可以一言而盡也棫樸之
詩有曰周王夀考遐不作人聖天子之造士者可謂至
矣烝民之詩有曰夙夜匪懈以事一人凡為士者尚思
盡瘁報國以無負於科目哉是為序
　　　辛亥京畿鄉闈紀録序
進士之科始於隋而盛於唐唐於進士之外又有明經
明法書算諸科然皆有學以肄其業每歲之冬州縣館
監課試其成者使與計偕其不在館學而舉者謂之鄉
貢既上尚書始由戸部集閱而關於考功復課試其可
者而第之此其初制也自時厥後其法靡常而諸科或
廢或因亦無一定之論唯進士之設行之頗久其得人
之盛考諸載籍猶班班可見也皇明誕膺丕圗繼天出
治迺法前王建進士科用康保于我烝民洪武辛亥秋
八月洊當鄉貢之期凡畿内三州十七府之士皆歡欣
相告裹糧而奔走儀曹具以狀聞上親選兵部尚書吳
琳國子司業宋濂司考文之任命即日蒞事而中書右
丞相汪公左丞胡公復妙柬在廷之臣廉慎而通文藝
者為受巻謄録對讀彌封等官期各盡厥職庻有以副
上側席求賢之意其不輕也較然矣夫自厯代以來為
之士者焚膏繼晷矻矻窮年欲徼科目以為身榮奈何
有終身而不霑一命者設得之秋髮繽紛而有弗獲禄
食者其間幸無二者之累拘於嵗月又有不能改合入
官者何其艱哉今我皇上求治之切一藝一才無不庸
擢上第者固不限資序而爵之或見遺於南宫亦俾其
與有禄食寒酸之士一旦遭逢盛際紆朱拖紫秉笏埀
紳光顯尊榮照耀耳目此皇恩之滂沛醲郁誠厯代之
所無有為之士者動静云為之間曷思所以致此哉其
尸位素餐而不知報國者妄也違道干譽而不務恤民
者殆也貪墨敗類喪名檢而隳風教者非人也鄉闈小
録成直書首簡用以為多士之規是嵗八月十九日金
華宋濂謹序
　　　春秋本末序
洪武十一年夏五月皇太子御文華殿命侍臣講讀春
秋左氐傳既而曰諸國之事雜見於二百四十二年之
中其本末未易見曷若取春秋分記而類入之分記眉
人程公說所述有年表世譜名譜世本附録等類頗失
之繁但依世本次第成書先周尊天王也次魯内望國
也次齊晉主盟中夏故列之魯後而齊復後於晉以晉
於周魯為親其霸視齊為長也自齊而下次宋衛蔡陳
地醜德齊而宋以公爵列於三國之首衞蔡陳之爵皆
侯也鄭曹燕秦皆伯也陳蔡獨後異姓也若楚若吳若
越以僣號見抑於春秋並居其後而小國戎狄附焉於
是文學臣傅藻等受命纂輯編年一主乎魯雖曰無事
一年各具四時諸國依前序次各繫以事其有一事再
見及三見者通繫於主霸者之下若重復者則削之訓
詁以杜預為之主凡例所及一一取㫖而後定繕寫為
三十巻自春和門投進皇上聞而嘉之賜名曰春秋本
末勅内官刋梓禁中以傳示四方臣濂聞諸師云五經
之有春秋猶法律之有斷例也法律則用刑禁暴以為
之範防㫁例則斟酌物情是非而定罪之重輕也是故
古之君臣無不習於春秋使君而知春秋方能盡代天
理物之道使臣而知春秋方能盡事君如事天之誠天
衷以之而昭民彞以之而正何莫非春秋之教也然而
尊王賤霸内夏外夷其書法實嚴必當曲暢以觀其同
㕘互以察其變所謂屬辭比事者始可言也不然如涉
彼大海渺無津涯豈一蠡之可測哉敬惟皇太子殿下
潜心聖學其於六經之文循環讀之而尤惓惓於春秋
今命宫臣纂輯成書一覽之頃其本末瞭然斯殆以人
文化成天下也歟皇上以大舜之資善與人同亟命流
布於四海是心也天地之心也臣幸生盛時遭逢兩宫
之聖不勝慶忭之至輒忘䟽賤著其述作大意於篇首
其校正無訛者翰林典籍臣劉仲質國子助教臣儲惟
德正書入梓者中書舍人臣朱孟辯臣宋璲臣桂慎鑄
印局副使臣詹希元云洪武十二年嵗次己未五月五
日前翰林(云云/)臣金華宋濂稽首謹序
　　　春秋屬辭序
春秋古史記也夏商周皆有焉至吾孔子則因魯國之
史修之遂為萬代不刋之經其名雖同其實則異也蓋
在魯史則有史官一定之法在聖經則有孔子筆削之
㫖自魯史云亡學者不復得見以驗聖經之所書往往
混為一塗莫能致辨所幸左氏傳尚明魯史遺法公羊
穀梁二家多舉書不書以見義聖經筆削粗若可尋然
其所蔽者左氏則以史法為經文之書法公穀雖詳於
經義而亦不知有史例之當言是以兩失焉爾左氏之
學既盛行杜預氏為之註其於史例推之頗詳杜氏之
後唯陳傅良氏因公糓所舉之書法以考正左傳筆削
大義最為有徵斯固讀春秋者之所當宗而可憾者二
氏各滯夫一偏未免如前之弊有能㑹而同之區以别
之則春秋之義昭若日星矣奈何習者多忽焉而弗之
察其有致力於此而發千古不傳之秘者則趙君子常
其人乎子常蚤受春秋於九江黄先生楚望先生之志
以六經明晦為己任其學以積思自悟必得聖人之心
為本嘗語於子常曰有魯史之春秋則自伯禽至於頃
公是已有孔子之春秋則起隱公元年至於哀公十四
年是已凡一事中皆具二義必先考史法然後聖人之
筆削可得而求矣子常受其說以歸晝夜以思忽有所
得稽之左傳杜註備見魯史舊法粲然可舉亟往質諸
先生而先生殁已久矣子常益竭精畢慮幾廢寢食如
是者二十年一旦豁然有所悟入且謂春秋之法在乎
屬辭比事而已於是離析部居分别義例立為八體以
布列之集杜陳二氏之所長而棄其所短有未及者辨
而補之何者為史策舊文何者是聖人之筆削悉有所
附麗凡暗昧難通厯數百年而弗决者亦皆迎刃而解
矣遂勒成一十五巻而名之曰春秋屬辭云嗚呼世之
說春秋者至是亦可以定矣濂頗觀簡䇿所載說春秋
者多至數十百家求其大槩凡五變焉其始變也三家
競為專門各守師說故有墨守膏肓廢疾之論至其後
也或覺其膠固已深而不能行逺乃倣周官論人之義
而和解之是再變也又其後也有惡其是非淆亂而不
本諸經擇其可者存之其不可者舍之是三變也又其
後也解者衆多實有溢於三家之外有志之士㑹萃成
編而集傳集義之書愈盛焉是四變也又其後也患恒
說不足聳人視聽爭以立異相雄破碎書法牽合條類
譁然自以為髙甚者分配易象逐事而實之是五變也
五變之紛擾不定者蓋無他焉由不知經文史法之殊
此其說愈滋而其㫖愈晦也歟子常生於五變之後獨
能别白二者直探聖人之心於千載之上自非出類之
才絶倫之識不足與於斯嗚呼世之說春秋者至是亦
可以定矣如濂不敏竊嘗從事是經辛勤鑚摩不為不
久卒眩衆説不得其門而入近獲締交於子常子常不
我鄙夷俾題其書之首簡濂何足以知春秋間與一二
友生啓而誦之見其義精例宻咸有據依多發前賢之
所未發譬猶張樂洞庭五音繁㑹若不可以遽定細而
聽之則清濁之倫重輕之度皆有條而不紊子常可謂
深有功於聖經者矣濂何足以知春秋輒忘僣踰而序
其作者之意如此若夫孔子經世大㫖所以埀憲將來
者已見子常之所自著兹不敢勦說而瀆告之也子常
姓趙氏名汸子常字也歙休寧人工古文辭尤邃於諸
經雖疾病沉鬱之久不忘著書隱居東山四方學子尊
之稱為東山先生子常别有春秋師說三巻春秋左氏
傳補註三巻春秋習傳十五巻與屬辭並行於世前史
官金華宋濂謹序
　　　孝經集善序
孝經一也而有古今文之異者蓋遭秦火之後出於漢
初顔芝之子貞者為今文凡十八章而鄭𤣥為之註至
武帝時得於魯恭王所壞孔子屋壁者為古文凡二十
二章而孔安國為之註後世諸儒各騁意見尊古文者
則謂孔傳既出孔壁語其詳正無俟商確揆於鄭注雲
泥致隔必行孔廢鄭於義為允况鄭𤣥未嘗有註而依
倣托之者乎尊今文者則謂劉向以顔芝本㕘校古文
省除繁惑而定為今文無有不善為之傳者縱曰非𤣥
所作而義㫖實敷暢若夫古文并安國之註其亡已久
世儒欲崇古學妄撰孔傳又偽為閨門一章文句凡鄙
不合經典將何所取徵哉二者之論雖莫之有定然皆
並存於時各相傳授自唐𤣥宗註用今文於是今文盛
行而古文幾至廢絶宋司馬温公始專主古文撰為指
解正之且憫流俗信偽疑真諄諄見於言辭之間以予
觀之古今文之所異者特辭語㣲有不同稽其文義初
無絶相逺者其所甚異唯閨門一章耳諸儒於經之大
㫖未見有所發揮而獨斷㫁然致其紛紜若此抑亦末
矣自伊洛之學興子朱子實起而繼之於是因衡山胡
氏玉山汪氏之疑而就古文考定分為經傳去其衍文
及不合經㫖者千載是非遂定於一元室之初吳文正
公出於臨川又以今文為正頗遵刋誤章句重加訂定
而為之訓解其㫖益明而無遺憾矣東廣孫君蕡讀而
悅之因增以諸家所注名曰孝經集善而其大義則以
朱子及吳公為之宗蕡通經而能文辭采擇既精而又
發以己意其書當可傳誦故余為疏厯代所尚之異同
序於篇端蕡字仲衍洪武壬寅鄉貢進士今為織染局
使云
　　　書史㑹要序
天台陶九成新著書史㑹要成翰墨之家競欲觀之以
謄鈔之不易也共鍥諸梓而以首簡授予序序曰史以
從道持中為義盖記事者也黄帝時始立史官而蒼頡
沮誦實居其職蒼頡制字之人也自時厥後史氏遂掌
官書以賛治至周宣王太史籒復造字五十篇以教童
幼所謂史者豈非字學之本源乎然則紀厯代之善書
者名曰書史非僣也宜也九成本衣冠子自青年即精
究六書之法備知字文相生之意乃辨析古文篆籒分
𨽻行草諸家異同并載其人而附見焉先之以帝王次
之以名臣又次之以才士大夫起自三皇迄於國朝凡
名一善者悉具録之其事核其論確而有徵皆遍采史
傳及前修所著書不復以異議㕘乎其間書成釐為七
巻予嘗取而觀之不覺喟然歎曰夏殷而上左史記言
右史記事周則大史小史内史外史御史分掌其事其
任至重也大則國家禮樂刑政治忽善惡固無所不當
紀小則一事一物該古今而資問學者亦不可不明辨
如此而名之曰史庶幾可也穠葩豔卉隨春開落何補
於事功陸佃集之號為花史硯雖適用不過一石何關
於治教米芾編之目為硯史是則奚可哉必也如吾九
成精究六書直探蒼頡史籀之本源厯代字體變化如
浮雲者皆可攷見致知格物之學似不為無助茍稱書
史孰謂非宜哉抑予聞六書居六藝之一周官保氏掌
飬國子則教之蓋自聖人以書契代結繩之治實取諸
夬夬揚於王庭其用最大宜其天下無不學學之當無
不至也予又獨嘅近世以來徇末而忘本濡毫行墨春
蛇秋蚓之連翩輒揚眉以驕人曰此斯氷也此右軍大
令也有識者觀之曾不滿夫一哂讀九成之書者不知
能一自警否乎九成名宗儀積學能文辭嘗覧雜傳記
一千餘家多士林所未見者因倣曾慥類說作說郛若
干巻曾所編者則畧去之君子謂其尤精博云
　　　理學纂言序
自孟子之殁大道晦㝠世人擿埴而索塗者千有餘載
天生濂洛關閩四夫子始揭白日於中天萬象森列無
不畢見其功固偉矣而集其大成者惟考亭子朱子而
已四夫子之㣲辭精義朱子與呂成公既已纂成近思
録以六百二十二條彚分十又四篇朱子之道無異於
四夫子也其散見語言文辭者廣博淵深若未易涯涘
烏可以不成編是故覺軒蔡氏與三嶼陳氏皆嘗采為
續録以傳退軒熊氏患其去取不同摭朱子諸書之至
精者為語要而於論學論事尤詳虚谷方氏與熊氏同
時則又以為門人之所紀録不盡得其真未若文辭出
於親製而無可疑復於百十巻中句抄節析為四十類
名之曰晦庵集鈔嗚呼尊朱子之學者諸家亦可謂有
其志矣然而傷於簡者既不足盡其真醇病於繁者又
不能領其樞要二者蓋胥失焉烏傷朱君伯清自幼至
老酷嗜朱子之書每謂人曰朱子之學菽粟布帛也天
下不可一日無也伯清既受薦為國史編修上簡主知特
詔授經於楚王府其見於辭章資為講說皆以朱子為
宗已而不俟引年納禄而歸寄迹浦陽江上日取朱子
書温繹之察隂陽鬼神之運行驗心情性命之發舒明
白昭著循環無窮皆本乎道體之妙所見端確所得粹
凝於是即朱子精語編成理學纂言一書其凡例全倣
近思録其所采語録雖雜以方言唯恐失真片辭不敢
移易氣象或不類者删之其於文集則節取切而要者
載焉凡八千三百條方之於諸家殊適厥中取而讀之
不翅親逢朱子在坐而見門人難疑答問之盛不知其
身生於二百年之後也伯清嘉惠後學之功何其至歟
世之好著書者多矣持一偏之見操無根之學肆口詆
斥恬不自愧何嘗能窺朱子之藩籬是皆獲罪於伯清
者也抑嘗聞孔子天之孝子也以其扶持天地植立綱
常為千萬世計也朱子之志實與孔子同是亦孔子之
孝子也當今學者瀾倒波隨一惟卑陋之歸伯清能尊
朱子之學而扶導之豈非朱子之孝子乎夫孝者善繼
人之志者伯清實有焉伯清名濂官至楚相府長史其
父裕軒先生師事許文懿公公則上承朱子六傳之緒
其家學淵源蓋有所自云洪武十二年九月二十四日
同郡宋濂序
　　　呉郡廣記序
呉在周末為江南小國秦屬㑹稽郡及漢中世人物財
賦為南東最盛厯唐越宋以至於今遂稱天下大郡然
其因革盛衰之際紀載於簡册者自呉越春秋越絶書
以下若晉張勃顧夷隋虞世基唐陸廣微等所述及元
和郡縣志寰宇記各有所明迨宋之時羅處約有圖經
朱長文有續記范成大趙與恩皆撰類成書厥後有章
悊者病其未完作吳事類補宋亡書頗散軼元趙儀鳯
為總管嘗集諸儒論次遺闕㑹改官不果成入國朝呉
縣教諭盧熊閔前志之紛乖以為茍不合而壹之恐不
足示來者乃覽衆說摭遺事芟煩取要族别類分為序
例一以舉其凡為古今記一以記其事為總序一以覈
其名為表二以著職官氏族之詳為志八以述地理都
邑文學祠祀食貨禮樂兵防天官之屬為列傳若干以
見古昔人物之美其目曰名宦名臣儒林文藝良吏忠
義孝友髙行隱逸而列女之節方伎之良及其事有不
可棄者為雜傳附焉總之為巻五十其後有集文十巻
以備文藝之實為外記五巻以存神仙浮屠之可考者
題之曰呉郡廣記於是數百里之内二千載之間其事
可按書而得矣知府某郡李侯某嘉是書有繫於政也
將命工刻板以傳丁内艱去已而高郵湯侯德來繼其
職遂督成之熊用薦者出由工部照磨為中書舍人以
余有同朝之好請序其首古者列國皆有史官下至州
閭莫不有之然不過記言書事而已及漢司馬遷班固
創為序紀傳志年表之法由是四海之内無復遺事信
史氏之善者也後世之郡得專社稷山川之祭有政令
教化之施儼如古諸侯之國固不宜無所紀述而况於
呉嘗為封國非他郡之比者哉厯漢至今雖間有所作
而無完文以考其事物之全誠政之闕者也熊獨能毅
然以筆削為己任倣漢史之法損益舊典為一郡成書
豈非好古之士乎李湯二侯能知所重而圖其傳亦可
謂達於政體者矣後之人覽是書治身居官取前之人
成憲以為法將見道德興而習俗美勾呉之區與鄒魯
無異矣則是書之為教不亦大哉余善熊獨能急世俗
之所緩而篤於好古也為序其槩俾刻焉
　　　八詠樓詩紀序
八詠樓在婺之城上西南隅其建立也實昉於武康沈
休文齊隆昌初休文以吏部郎出守是邦民清訟簡號
稱無事既創樓名之曰𤣥暢復為詩八詠以寫其山川
景物之情宋至道中馮伉來知州事以為永明之體實
本於休文而祖於徐庾心尤篤好之勒其辭於石寘之
樓下且更𤣥暢為八詠期以傳示於無窮於是薦紳之
家相繼有作舂容乎長篇鏗鏘乎短韻粉版𤣥書充溢
於四壁矣好事者嘗輯為一編鍥諸文梓兵燹之餘漫
弗復存南峯楊尊師竊病之乃與其徒胡君𤣥範旁搜
逺采筆以成書上自休文下迄近代凡有所作粗及於
樓者靡有所遺濂頗讀而疑之休文固知名之士其在
齊梁之間立朝大節不能無所憾夫不能無所憾則人
將棄之奈何其詩獨傳於今也豈解佩被褐果有慕君
戀闕之意歟抑高才博洽名亞董遷或可以驚世而駭
俗歟濂之愚皆不足以知之意者婺為禮義之邦士君
子世惇詩書心存忠信往往勇於自治而不暇責人稍
有寸善揚之唯恐不亟况休文嘗為民上者歟古所謂
居其邦不非其大夫者獨吾婺之為然歟然而休文至
今近九百載來守婺者不知其幾人冺冺而無聞者固
多矣三尺童子過斯樓之下者亦能指曰是休文之遺
跡也此無他誠以葩藻之辭好者既衆故傳之者久與
浮文豔句有識者之所不能道尚能烜著震耀之若此
則夫道明德立其言足以繫世教之重輕者又將何如
歟學道之士益思有以自朂焉可也紀中賦凡若干首
古詩若干首絶句若干首分為三巻巻後各有其竹素
有續得者輒補入焉南峯名道可字某南峯其號也恂
恂有賢行望而知為好古之士今主領寳婺觀事觀與
樓盖聨峙云
　　　重刻貞觀政要序
貞觀政要者唐史臣呉兢之所輯也兢浚儀人有良史
才用魏元忠朱敬則薦詔直史館修國史遷右拾遺内
供奉神龍中改右補闕累遷起居郎數上疏論事言人
之所難言尋拜諫議大夫復修史轉太子右庶子開元
十三年元宗東封泰山道中頗馳射為樂兢復極諫明
年六月大風詔羣臣陳得失兢言斥屏羣小不為慢逰
出不御之女减不急之馬明選舉慎刑罰杜徼倖存至
公八事皆當時所諱者景龍間所修國史失實兢患之
乃私述唐書唐春秋皆未就至是詔赴館撰録進封長
垣縣男久之坐書事不當貶荆州司馬累遷洪州刺史
復坐累下除舒州天寳初入為恒王傅卒年八十兢嘗
定武后實録叙張昌宗誘張說證魏元忠事頗言說已
許之賴宋璟等激礪苦切故轉禍為忠不然皇嗣且殆
後說為相屢以情請改兢拒曰徇公之情何名實録卒
不從世比之為董狐云其為人大畧如此初兢屢修國
史見文皇之朝君明臣忠可取為後嗣法乃纂是書十
巻合四十篇上之中宗然當復辟之初轉移之機間不
容髮使中宗能觀之以法文皇則削武氏位號而崇恩
之廟不復矣信任舊臣敬暉諸人不罷政事矣嚴於隂
治韋氏之禍不致蹈覆轍矣奈何視為空文而弗之講
徒使兢之孤忠遑遑焉而無所伸可勝歎哉厥後文宗
踐位始喜讀而篤行之太和初政燦然可觀雖未能如
貞觀之治亦可謂能法其祖武者矣自是以來其書盛
行於世南北刻本多有舛訛臨川戈直嘗集諸家而校
讐之然亦未能盡善昇有良士曰王敬仁故大族也欲
刋梓於家塾以傳余遂假中祕本重為正之理有可通
者因仍其舊不敢輒改夫讀其書者不可不知其人古
之道也復詳序兢之行事於首簡云書之篇端謂兢為
衛尉少卿兼修文館學士與史所載頗不合濂疑神龍
進書之時方改右補闕未應陞遷如此豈或他有所據
邪
　　　革象新書序
革象新書者趙督先生之所著也先生鄱陽人隱遁自
晦不知其名若字或曰名敬字子恭或曰友欽其名弗
能詳也故世因其自號稱之為縁督先生先生宋宗室
之子習天官遁甲鈴式諸書欲以事功自奮一日坐芝
山酒肆中逢丈夫修眉方瞳索酒酣飲先生異而即之
相與談𤣥者頗久且曰汝來何遲也於是出囊中九還
七返丹書遺之臨别先生問其姓名曰我扶風石得之
也得之蓋世傳杏林仙人云先生自是視世事若漠然
不經意間往東海上獨居十年註周易數萬言時人無
有知者唯傅文懿公立極畏敬之以為發前人所未言
先生復悉棄去乘青騾從以小蒼頭往來衢婺山水間
人不見其有所齎旅中之費未嘗有乏絶竟不知為何
術倦㳺而休泊然而亡遂塟於衢之龍㳺雞鳴山原有
朱暉德明者龍㳺人也久從先生㳺得其星厯之學因
獲受是書而暉亦以占天名家暉既没其門人同里章
濬深懼冺滅無傳亟正其舛訛刻於文梓而來徵濂為
之序濂聞天官之說厯代所歩必微有弗同蓋欲隨時
考驗以合於天運而已自唐涉宋其法寖精至元為尤
宻耶律文正公楚材以金大明厯後天乃損節氣之分
滅周天之杪去交終之率治月轉之餘以至兩曜五行
後先出没皆有以研窮之而正其失且以西域與中國
地里相去之逺立為里差以增損之名曰西征庚午元
厯可謂無遺憾者矣已而許文正公衡王文肅公恂太
史令郭公守敬復與南北日官陳鼎臣鄧元麟等徧㕘
累代厯法重測日月星辰消息運行之變酌取中數以
為厯本即所定授時厯厯經厯議二書猶存可考證弗
誣也君子謂當世所推歩者皆二三大儒㑹其精神博
其見聞備其儀像而後能造其精微今先生值屋書有
禁之時又獨處大江之南且無所謂觀天之器其所著
書往往與諸公脗合而無間者雖絶倫之識有以致之
誠以人心之理本同故皆相符而無南北之異也抑余
聞西域逺在萬里之外元既取其國有札馬魯丁者獻
萬年厯其測候之法但用十二宫而分為三百六十度
至於二十八宿次舍之說皆若所不聞及推日月之薄
蝕頗與中國合者亦以理之同故也嗚呼四海内外凡
圓顱方趾之民其心皆同其理皆不殊也豈特占天之
事為獨然哉先生之易已亡於兵燼所著兵家書暨神
仙方技之言亦不存其所存者僅止此而已當與厯經
並行無疑濂故特序先生之事於篇首使讀者知先生
之學通乎天人庶幾相與謹其傳焉
　　　景定諫疏序
吾婺舊稱禮義之郡士生其間皆存氣節㐲忠義而東
陽為尤盛自宋中世以來以直道著稱而列於國史者
甚衆雖布衣下位之士不在諫諍之職而上封事者亦
往往有之豈其人皆善為言論哉德澤之所漸濡師友
之所講說風俗成於下而至於斯盛也余自少時好觀
宋史凡吾郡聞人事有可稱者輒識之既而復歎士之
幸獲見於史者如此不幸而遺軼不傳者蓋多有矣往
年在翰林始得見東陽賈廷佐上高宗疏廷佐為桐廬
主簿憤秦檜主和議紹興戊午上疏論之其辭甚切直
而史不載至七世孫權出以示人世之士大夫為文以
稱其忠廷佐之名始顯於天下廷佐之鄉人杜士賢在
理宗時為武學生景定甲子秋因星變求言士賢上疏
力攻賈似道誤國今年秋其曽孫實亦以示余其事與
廷佐相類然士賢初無一命之爵其言請黜退似道厯
數其罪切直頗同於廷佐而實又能趨京師遍求賢薦
紳文辭以白之且將刻梓以傳或非廷佐後人所能及
余於是又歎忠義之士天雖抑之於當時天每扶植其
子孫使昭其聲光於不朽是豈智力所及哉當似道擅
權時威燄足以生死人士賢發憤言之不至於殺身者
毫髮間耳今似道之後不聞有為士者而人亦羞稱之
士賢之子孫方守其遺業不墜而聞士賢之風者雖野
人稚子皆嗟慕以為賢善惡之公昭明也如是則夫有
志於忠義者尚何所憚而不為哉然則是疏之傳非特
可補史氏之闕為人臣者皆可以鑒矣士賢字希聖後
中武科授武岡軍新寧縣簿尉遂攝其令轉綏寧旴𣅿
兩縣令以終
　　　篆韻集鈔序
昔漢許慎氏作說文解字十四篇隨其偏旁分為五百
四十部其文則九千三百五十有三焉南唐徐内史鍇
苦其偏旁奥宻不可悉知而欲便於披閱乃以切韻譜
其四聲名曰說文韻譜篆之有韻蓋自内史始宋巽巖
李燾以韻譜局於四聲則偏旁卒未易見復依類篇分
五音先後悉取說文次第而聨貫之至合溪戴洞之出
用九類括說文之諸部與韻譜等書各自名家然互補
益而未有能集之者鄱陽劉君爆幼承先訓留意於篆
學厯年之久靡不貫通於是用韻譜為宗而其先後則
分以五音每字之下又析以九類先儒之說有相發明
者輒具録之字義之未安者必疏其是非而申以已說
說文所引古文六經其字與今所行本或不同集為一
編以附其後共成若干巻精宻而不失於粗疎嚴簡而
不致於冗泛其可傳世蓋無疑者夫自宓犧命子襄為
飛龍氏造為六書至黄帝時蒼頡從而衍之世相授受
文字孳育周因建外史以掌其事秦漢以來官廢弗設
遂致訛繆失真許氏竊患之采史籀李斯揚雄之書博
訪通人兼考之於賈逵然後集為說文之書當是時去
古猶近遺文宜可徵故其説最有據依所謂部端五百
餘字蓋蒼頡篇云嗚呼向非許氏六書之學其不微且
絶邪李陽冰生於唐代去許氏則逺矣雖號宗其書輕
肆臆說妄加排斥内史頗以為恨作繫傳四十巻而反
正之謂之傳者欲尊之如經也内史之後唯吳興道士
張有尊之之意畧同許氏之學遂如金科玉條為世之
法程間嘗獲習其書美則美矣而重複闕逸尚多有之
古籀二文亦疑呂忱㕘入其間今世之所存者未必皆
許氏之舊然則繹之正之有賢者作不能不盡心於斯
也雖然說文其至矣乎濂自來金陵見六書正譌説文
字原二書乃鄱陽周伯琦氏所造頗以許氏為宗今又
覩爆是書亦羽翼說文之學唯恐其不明何鄱陽之多
賢邪周氏之所著已盛行爆之此篇士大夫多願觀之
濂故為序作者之意於篇首嗚呼契二儀之運該萬彚
之理無過於六書博雅之士慎毋以為小學而忽諸則
善矣爆字彦正嘗為嚴之建德令氣貌粹然有德君子
也其於名物制度之學尤精云
　　　重校漢𨽻字源序
𨽻之源何始乎曰秦皇時程邈减小篆為之便於𨽻佐
故名曰𨽻書然未有㸃畫俯仰之態故西京之世金石
刻皆鮮用之至東漢時賈魴以寫三蒼其法方大行勒
諸碑碣者多紛紛𨽻書矣考洪适之所輯兩京僅一二
見東漢則不啻數百如是則謂之源於漢亦可也曰非
漢也而秦亦非也按齊之胡公太公六世孫先秦皇四
百餘年後有發其臨淄冢者棺上有文隱起字與漢𨽻
正同由是而觀非秦也源於周也邈則推廣之耳雖然
非周也曷為知非周也使臨淄之棺不發孰不謂其必
始於秦哉先秦皇四百年已有𨽻書矣又焉知先胡公
四百年果無之哉去古既逺人無由稽其詳爾濂竊意
伏羲之畫八卦即字之本源蒼頡衍而為古文其五百
四十言列於許慎說文每部之首蓋與篆籀似無大異
此固篆籀之變因之而相生豈𨽻書獨有待於後世邪
夏殷以來諸侯之國各有書其體制或殊或一或可辨
或不可辨然亦不越乎六書甚若沿襲為之而畧加變
通者𨽻與篆籀雖㣲有不同疑其間出於古文之後各
以其名為家或自業之精者相傳爾不然許慎嘗病當
世學者稱秦之𨽻書為蒼頡時書其虚稱邪抑亦别有
所本邪濂皆不敢必其然也同姓宋君季子博學篤行
且留意於𨽻古之書所獲漢魏諸碑刻必夙夜潜玩不
知有寒暑其父友處士桂兢刑部王經勸之曰學必有
師無師雖勞弗工也季子乃三走鄱陽見伯誠先生歐
君復歐君憫其用志不分悉以作𨽻之法授受焉凡隂
陽向背性情逆順俱得其要領久之復往龍虎山中質
諸方壺翁從義翁蓋深於𨽻學者見季子欣然接之語
蟬聨不自休季子於是學大進遂以善𨽻書知名當時
先是宋儒有婁機彦發者檇李之人也以世所存漢碑
三百有九韻類其字字有數體具列之號之曰漢𨽻字
源季子頗病其未博研精覃思增多一千八十七字仍
集師友微言作漢𨽻綱領一十四則别撰辨訛字類及
連綿字畧又一千三百八十四字至若字有闕遺采班
馬二家所用者補之目為兩漢字統以附字源之後二
書各六巻合為十二可傳於學者嗚呼金石諸刻歐陽
修著為集古録十巻趙明誠倣集古而為金石録巻數
則再倍之歐陽之未及者趙恒足焉至於洪适之出獨
於𨽻學是攻其述𨽻釋二十七巻𨽻續二十一巻可謂
富且侈矣然而見聞有限或未免於疏脫此婁氏字源
亦不可不作歟今觀季子之重校非惟有功彦發抑可
以補洪氏之不及矣當今大明麗天正四海同文之時
他日或援蔡邕故事立石經於太學門外舍季子將焉
徵哉願季子善自愛也濂三復其書僣為序其篇端嗜
古之士必有以濂為知言者季子以字行家於臨川為
詩文有法以道自守不為外物所移禮部朱君夢炎極
推重之謂無讓大雅君子云
　　　醫家十四經發揮序
人具九藏之形而氣血之運必有以疏載之其流注則
曰厯曰循曰經曰至曰抵其交際則曰㑹曰過曰行曰
達者蓋有所謂十二經焉十二經者左右手足各備隂
陽者三隂右而陽左也陽順布而隂逆施也以三陽言
之則太陽少陽陽明陽既有太少矣而又有陽明者何
取兩陽合明之義也以三隂言之則太隂少隂厥隂隂
既有太少矣而又有厥陰者何取兩陰交盡之義也非
徒經之有十二矣而又有所謂系絡者焉系絡之數三
百六十有五所以附經而行周流而不息也至若隂陽
維蹻衝帶六脉固皆有所繫屬而唯督任二經則苞乎
腹背而有專穴諸經滿而溢者此則受之初不可謂非
常經而忽畧焉法宜與諸經並論通考其隧穴六百四
十有七者而施治功則醫之神祕盡矣蓋古之聖人契
乎至靈洞視無隱故能審系脉之真原虚實之變建名
立號使人識而治之雖後世屢至授膜導穴驗幽索隱
卒不能越其範圍聖功之不再壹至是乎由此而觀學
醫道者不可不明乎經絡經絡不明而欲致夫療疾猶
習射而不操弓矢其不能也决矣濂之友滑君深有所
見於此以内經骨空諸論及靈樞本輸篇所述經脉辭
㫖簡嚴讀者未易即解於是訓其字義釋其名物疏其
本㫖正其句讀釐為三巻名曰十四經發揮復慮穴之
名難於記憶聨成韻語附於各經之後其有功於斯世
也豈小補哉世之著醫書者日新月盛非不繁且多也
漢之時僅七家爾唐則增為六十四至宋遂至一百九
十又七其發明方藥豈無其人純以内經為本而弗之
雜者抑何其鮮也若金之張元素劉完素張從正李杲
四家其立言埀範殆或庶幾者乎今吾滑君起而繼之
凡四家㣲辭祕㫖靡不貫通發揮之作必將與其書並
傳無疑也嗚呼槖籥一身之氣機以補以㵼以成十全
之功者其唯針砭之法乎若不察於諸經而誤施之則
不假鋒刃而戕賊人矣可不懼哉縱諉曰九針之法傳
之者蓋鮮茍以湯液言之亦必明於何經中邪然後注
何劑而治之奈何粗工絶弗之講也滑君此書豈非醫
塗之輿梁也歟濂故特為之序之以傳非深知滑君者
未必不以其言為過情也滑君名夀字伯仁許昌人自
號為攖寧生博通經史諸家言為文辭温雅有法而於
醫尤深江南諸醫未能或之先也所著又有素問鈔難
經本義行於世難經本義雲林危先生素嘗為之序云
　　　塟書新註序
堪輿家之術古有之乎周禮墓大夫之職其法制甚詳
也而無所謂堪輿家禍福之說然則果起於何時乎蓋
秦漢之間也漢藝文志有宫宅地形書二十巻既有其
書斯有其術矣術果人人能之乎官有其書而不行之
民間及至晉時方始盛傳而塟書遂號為郭景純所作
予嘗讀之真確簡嚴意非景純不至此實宜為相地之
宗也後世塟巫競起而蕪穢之至於二十篇之多西山
蔡季通氏深覺其妄增删去十二而存其八草廬吳伯
清氏又病蔡氏未盡藴奥擇至精至純者為内篇精粗
純駁相半者為外篇粗駁當去而姑存者為雜篇誠可
謂無遺憾矣新喻劉則章親受之呉氏為之註釋頗有
所發明金華鄭君彦淵其尊呉氏不下於則章晝夜研
精單思正其句讀觀其㑹通探其㫖趣粲然若燭照而
龜卜其視則章蓋過之矣彦淵既鍥梓以傳復介學子
劉剛請余序余謂塟書尚矣别有塟經八巻蕭吉所撰
者又二巻號為地脉經者又二巻大抵與郭氏不異唯
八卦五行經托於黄帝所作或者遂謂為地理之源豈
黄帝之時已有其術歟信如此說諸經之中或云辨方
正位或云卜澗東瀍西或云相其隂陽觀其流泉固有
之矣不過趨人事之利何故無禍福之說歟是未可知
也在唐之時楊翁筠松與僕都監俱以能隂陽𨽻司天
監黄巢之亂翁竊秘書中禁術與僕自長安來奔至贑
州寧都懐德鄉遂定居焉後以其術傳里人廖三傳三
傳以通春秋故名廖傳其子禹禹傳其壻贈武功郎謝
世南世南復傳其子武功大夫海惠州巡檢使永錫遂
祕而不授世之言地形者其盛無踰此數人然其遺書
或存今世多行之往往其說皆與郭氏合而無悖去之
者豈相地者實宜宗之歟縱青囊有傳其妙亦不越於
是歟嗚呼世不信地理之術則已設信之舍此將何從
求之歟宜彦淵留意於兹而不暇自釋也然是書雖經
蔡氏刋定至吳氏方為精宻其註之者雖有則章發揮
於前又至於彦淵而後大備註書之士後出者益勝其
言誠可信歟余春秋且高文采益衰落四方求者每踵
武相接類峻却而不顧而獨為彦淵序此者非以其大
有益於世歟彦淵名謐北山先生忠愍公之九世孫自
號𤣥黙居士博通儒書而能文其於内丹之訣尤有所
得云
　　　呂氏采史目録序
皇帝既正宸極龕定幽燕薄海内外罔不臣妾慨然憫
勝國之亡其史將遂湮微乃洪武元年冬十有一月命
啓十三朝實録建局刪修而詔宋濂王禕總裁其事起
山林遺逸之士協恭共成之以其不仕於元而得筆削
之公也明年秋七月史成自太祖迄於寧宗總一百五
十九巻左丞相宣國公李善長率諸史臣上進順帝三
十六年之事舊乏實録史臣無所於考闕畧不備於是
禮部尚書崔亮主事黄肅與濂等發凡舉例奏遣使者
十又一人徧行天下凡涉史事者悉上送官今之北平
乃元氏故都山東亦號重鎮一代典章文獻當有存者
特擇有職於官者行示不敢輕也章貢吕仲善時司饍
成均乃被是選是月癸卯即乘驛北去八月丁卯抵北
平凡詔令章疏拜罷奏請布在方䇿者悉輯為一有涉
於畨書則令譯而成文其不繫公牘若乘輿廵幸宫中
隱諱時政善惡民俗歌謡以至忠孝亂賊災祥之屬或
見之野史或登之碑碣或詳羣儒家集莫不悉心諮訪
且遣儒生危於等分行乎灤燕南諸郡示以期日有慢
令者罪及之爰自丁丑開局於故國子監至冬十又一
月壬辰朔始完以帙計者八十擇高麗翠紙為之衣舁
至行中書借官印識之進於南京乙未赴山東河水方
凍大雪深二三尺仲善駕牛車遵陸而行一吸一呼冰
生髯間己未至濟南其諮詢大畧如北平時又明年春
正月甲寅竣事成書乂四十帙所搨碑文北平四百通
山東一百通不在數中仍印識如前三月壬寅輦還京
師已而諸使者咸集濂於是有所依據修成續史四十
八巻夏六月復詣闕上進仲善以功陞太常典簿尋為
丞且以史事之重不可易視也集為目録四鉅編上之
而藏其副於家徵濂序其首昔者司馬光既著資治通
鑑又畧舉事目年經而國緯之名曰目録示學者以樞
要也仲善今備述采史綱領明其事之良艱示後人以
軌則也書之意雖不同而心之厚於仁則一而已嗚呼
史有闕遺久矣如近代衛紹王之朝記注亡失南遷後
遂不能紀載當時史臣所屬若得如仲善者豈不有勝
竇祥揚雲翼之所録哉順帝一紀卒得為完書皆仲善
之功無疑人有功而不知不智也知而不言不仁也濂
待罪國史故不辭而為之序使觀者有所徵焉進史後
三月某日
　　　華川文派録序
義烏婺上縣自隋至唐名士軰出若婁㓜瑜若駱賔王
則其尤者也幼瑜之文以巻計者凡六十有六賔王之
文其數亦盈十焉然皆散逸無存其僅見於世者往往
出於編類家之所采此無他聚之廣則行之久也宋南
渡後宗忠簡公澤其文多至五十巻細高居士黄公中
輔亦十巻香山喻公良能則三十四巻香山之弟杉堂
公良弼頗如居士之數南湖何公恪岩堂陳公炳各二
十巻惟是四三君子事業雖不同其以文辭有助於名
教則一而已計其當時鸞蹌鳯翥於士林行嗈嗈和鳴
而龜麟為之後先學者歆豔之未必不家傳而人誦逺
者僅二百年近者始百餘載求其家集則子孫或不能
以咸有况他學者乎一邑之間且若此而况於四方乎
嗚呼立言之士其心勤矣其慮精矣又惡知一旦變滅
若烟霞者乎然則編類者之功要不可少之也居士之
族孫鐡岩公應龢嘗有見婁駱之事乃自忠簡至於岩
堂各編其粹精者十餘篇聚於一書釐為六巻名曰華
川文派録華川縣之繡湖别名唐嘗因之置縣故取以
號其録云後五十年豫章張侯來為縣讀而善之復謂
羣公之文幸僅見於斯然未有謄其副者茍或亡之非
唯重有識者之歎且將何以風厲於吾民亟請邑士傅
君藻精加校讎捐俸而刻寘縣庠來徵濂為之序昔者
鄉先達吳公師道憫前修之日逺而遺文之就冺乃集
婺七邑名人所著為敬鄉前後録二十三巻其視鐡岩
志益廣矣惜乎官其邦者不使永其傳兵燹之餘手稾
弗復能存今侯則惓惓是書夙夜不少置以此較彼賢
不肖之相去抑何逺哉雖然侯之風勵於縣人士者不
止文辭而已也當如岩堂之介南湖之孝香山之質實
無偽杉堂之寛厚有容居士之氣節不羣忠簡之竭誠
報國至死而不變庶幾無負於侯不然則操觚濡墨仰
而號諸人曰我能文我能文豈不見笑於大方之家哉
侯名允誠以儒術縁飾吏事忠信廉明如古循吏縣務
雖至劇雍雍處之輕重皆不失其度吏胥受約束拱手
案側不敢出一語相可否諸弊頓革故治效彰著為諸
邑之最是為序
　　　杜詩舉隅序
詩三百篇上自公卿大夫下至賤𨽻小夫婦人女子莫
不有作而其托於六義者深逺𤣥奥卒有未易釋者故
序詩之人各述其作者之意復分章析句以盡其精微
至於東山一篇序之尤詳且謂一章言其完二章言其
思三章言其室家之望女四章樂男女之得及時一覽
之頃綱提領挈不待註釋而其大㫖煥然昭明矣嗚呼
此豈非後世訓詩者之楷式乎杜子美詩實取法三百
篇有類國風者有類雅頌者雖長篇短韻變化不齊體
段之分明脈絡之聨屬誠有不可紊者註者無慮數百
家奈何不爾之思務穿鑿者謂一字皆有所出泛引經
史巧為傅㑹楦釀而叢脞騁新竒者稱其一飯不忘君
發為言辭無非忠國愛君之意至於率爾咏懷之作亦
必遷就而為之說說者雖多不出於彼則入於此子美
之詩不白於世者五百年矣近代廬陵大儒頗患之通
集所用事實别見篇後固無繳繞猥雜之病未免輕加
批抹如醉翁寱語終不能了了其視二者相去何逺哉
㑹稽俞先生季淵以卓絶之識脫畧衆說獨法序詩者
之意各析章句具舉衆義於是粲然可觀有不假辭説
而自明嗚呼釋子美詩者至是可以無遺憾矣抑予聞
古之人註書往往托之以自見賢相逐而離騷解權臣
專而衍義作何莫不由於斯先生開慶已未進士出典
方州入司六察其冰蘖之操諒直之風凜然聞於朝著
不幸宋社已亡徘徊於殘山剰水之間無以寄其罔極
之思其意以為忠君之言隨寓而發者唯子美之詩則
然於是假之以洩胸中之耿耿久而成編名之曰杜詩
舉隅觀其書則其志之悲從可知矣先生既殁其𤣥孫
安塞丞欽懼其湮滅無傳將鍥諸梓而來求序文甚力
予居金華與先生為鄰郡及從黄文獻公㳺備聞先生
之行事可為世法因不辭而為之書先生名浙季淵字
也晚以黙翁自號所著有韓文舉隅而孝經易書詩禮
記春秋離騷各有審問不但箋杜詩而已也
　
　
　
　
　
　
　
　
　
　
　
　
　
　
　文憲集巻五
欽定四庫全書
　文憲集巻六
　　　　　　　　　　　　　明　宋濂　撰
　　序(凡三十/三章)
　　　皇明雅頌序
皇明雅頌者鄱陽劉仔肩之所集也其曰雅頌者何雅
者燕饗朝㑹之樂歌頌則美盛德告成功於神明者也
今詩之體與雅頌不同矣猶襲其名者何體不同也而
曰賦曰比曰興者其有不同乎同矣而謂體不同者何
時有古今也時有古今也奈何今不得為古猶古不能
為今也今古雖不同人情之發也人聲之宣也人文之
成也則同而已矣然則曷為謂之同江河沼沚有不同
也水則同陵巒岡阜有不同也土則同人動乎物有不
同也感則同趨其同而舍其異是之謂大同曷為知其
為大同期歸於道焉爾歸於道焉爾者何世之治聲之
和也聲之和也奈何天聲和於上地聲和於下人聲和
於中則體信達順至矣體信達順其亦有應乎曰有三
秀榮朱雀見龜龍出騶虞至嘉禾生何往而非應也應
則烏可已也烏可已則有作為雅頌被之弦歌薦之郊
廟者矣是集之作其殆權輿者歟
　　　郊禋慶成詩序
皇帝自登大寳主百神即有事於昊天上帝以仁祖淳
皇帝配神作主於今五載弗懈益恭粤洪武壬子冬十
一月辛酉長日至復遘其時前期丙辰上御奉天殿集
臣工於庭告以誓命戊午出宿齋宫有司汜掃反土鄉
為田燭各戒具修㒺敢弗肅及期行事百辟卿士後先
駿奔牲牷肥腯圭幣温緻器用質雅酒齊苾芬樂舞具
舉升煙上聞皇心内外質文兩盡上帝居歆福禄攸降
既竣事禮部尚書陶凱工部尚書黄肅工部侍郎牛諒
晉府㕘軍熊鼎磨勘司令吳雲兵部郎中劉崧工部主
事周子諒秘書監丞陶誼晉府録事張孟兼呉府録事
呉從善咸謂皇帝升中於天國之大典幸際熈明與於
執豆籩之列不可無篇什以紀慶成昭示萬世遂以唐
詩星臨萬戸動月傍九霄多為韻各賦詩一章而屬濂
序之濂聞郊祀之禮始於有虞氏至周大備秦漢以來
寖涉不經且惑於六天六帝之說莫之適從君國子民
者亦罕能躬嚴祀事往往遣大臣攝之肆惟皇上一據
禮經而洗千古之陋每歲親升㤗壇昭事上帝恪恭寅
畏有赫其臨隂斂陽舒降甘風雨覃及寰宇物無疵癘
行見鳯凰降而龜龍假矣聲歌之發兹非其時乎昔者
周人之頌所謂昊天有成命者郊祀天地也思文者后
稷配天也二詩辭氣奥宻卒未能曉然非卜商之序掲
其宏綱後世何自而明之羣公之什優柔而雅馴整肅
而泰豫足以美盛德形容而告於神明善言詩者謂其
有得周人之微㫖所可愧者濂非卜商之識僣序作者
之意君子其謂斯何雖然一代之成憲後王之所取法
者其大槩亦頗著見於間云是歲十有二月甲戌朔金
華宋濂謹序
　　　御賜甘露漿詩序
洪武癸丑正月始和越四日丙午時加已皇上御武樓
之便閣召御史中丞臣寧太子賛善大夫臣濂賜坐左
右上談嘉祥之應勅中貴人取所儲膏露於宫中俄盛
以翠甖跪進上前皆玉潔珠圎世所未覩已而詔舁爨
器至用金杓煉水二升火既勻水勢成濤上起自龍帳
中親啓甖以投須臾融化與水為一上取杓中瀉二内
侍舉幕承之查滓已浄重漉以絳紗囊上飲一爵而分
賜臣寧與臣濂焉且曰此天地至和所凝也卿等服之
去沉痾而衍遐齡臣寧等跪飲其味甘如飴而弗膩其
氣清於蘭而不豔一入口間神觀殊覺爽越飄飄然欲
御風而行於是各奠爵於几頓首于地而退臣寧謂臣
濂曰唐之李白召對金鑾殿𤣥宗調羮以賜方䇿尚載
之以示後世矧今聖天子親挹天乳以沃近侍㣲臣共
享二氣禎祥此𤣥黄覆持之恩不可忘也宜發為聲詩
以彰君之賜臣濂伏聞王者有德上通於天嘉氣協應
鴻羡滋播今甘露頻降大和坱圠民物敉寧洽於太康
是皆一人有慶使臣庶永有攸賴方將涵育靈澤衣被
上德惟思日孜孜以圖報為事皇上不自滿假錫釐羣
臣霑丐天漿上昭靈貺此與黄帝出馬腦甕甘露頒賜
百僚之意同誠非𤣥宗之所擬也盛德所覃接肌藏髓
曠世竒逢豈容喑黙乃稽首再拜造詩一章以侈上之
賜從而屬和者凡若干人録成一巻傳示萬世子孫荷
天之休至於無疆云
　　　應制冬日詩序
洪武二年冬十一月二十有二日上御外朝遣中貴人
召翰林學士臣濂侍講學士臣素侍講學士臣同直學
士臣經待制臣禕起居注臣觀臣琳列坐左右既而命
大官進饌賜黄封酒飲之上屢命盡觴内官承上㫖監
勸甚力臣濂數以弗勝盃酌固辭上笑曰卿但飲雖醉
無傷也酒終上親御翰墨賦詩一章復繫小序於首命
各以詩進臣濂最先臣禕次之臣觀臣琳臣經臣同又
次之上覽之大悅臣素最後詩以民瘼為言上曰素終
老成其有軫念蒼生之意乎於是各霑醉而退明日臣
素以遭逢盛際光膺聖眷如此不可無以示後來乃集
其詩為巻而以題辭為屬臣聞之在唐中世當夏日炎
蒸君臣相與賦詩不過以日長為可愛涼生殿閣為足
矜後代多譏之惟我皇上勵精圖治其於冬日沍寒之
際形諸篇翰固不忘於聽政羣臣賡歌復以逸豫為戒
憂勤為勸而弗敢後者其故何哉蓋唐虞在上無小無
大孰不精白一心以承明德况於文學法從之臣職在
獻替者乎揆之於唐初不可以同日而語也臣濂不佞
庸敢以是序諸篇端上所賦詩别以金龍箋繕謄其副
尊閣於家示不可褻也
　　　寄和右丞温德亨詩巻序
有志之士豈無郷土之思哉昔者楚人鍾儀為晉所留
晉侯與之琴遂操楚音越人莊舄仕於楚雖富貴矣乃
嘗為越吟此無它不忘本也楚與越皆同中國也語言
相通也嗜好弗殊也尚為之抑鬱發於音聲如此况在
絶域去中國數千里者哉宜其見諸咏歌而不能自已
也右轄温德亨公居於汴梁資稟素美嘗從恕齋班先
生學為詞章久㳺淮海元季亦躋膴仕隨冡宰逺行遂
留西域今見天朝使者至不勝君王之思舊嘗賦絶句
以寄治書瑣納兒加繼作唐律一章獻丞相胡公其憂
深思逺若不能勝情者想其親屬暌離莽無一人四顧
蕭條與影為侣極目之頃但見獵獵胡沙茫茫塞草而
已右轄必慨然曰吾素居江淮錦繡城中聚族共樂者
為何如耶賓朋離索誰可與接語言不通食飲異好側
耳而聽但聞侏􁃞之音啁哳之歌而已右轄又必長歎
曰吾昔在中朝文物府中更唱疊和者為何如耶此所
以發於性情而形諸言者悽愴寥落讀之令人淚下霑
襟也較莊舄之越吟其情實過之茍寫於琴未知與鍾
儀又孰後孰先也丞相察其情以詩上聞皇上覽之尤
憐其志之不能遂也惻然有動於聖衷勅丞相御史大
夫而下咸屬而和之且連巻軸詔翰林侍講學士宋濂
為之序濂仰惟聖皇臨御德被六合凡日月所照霜露
所墜無不欲遂其生成然猶夙夜孜孜上法唐虞三代
之治唯恐一夫不獲其所况如右轄實有志之士所以
簡在上心實為尤切右轄宜益堅乃心敷揚聖化使西
域之民皆知仰慕中華文物禮樂之盛相率來歸亦未
為晚也他日拜舞龍墀之下殊恩異渥必將便蕃而至
退而與親朋胥㑹以叙離合之情庶幾重覩天日以享
承平之福當此時發於性情無非雅頌正音以歌咏朝
廷之盛德其視向日憂深思逺之作霄壤不侔矣右轄
勉乎哉右轄勉乎哉洪武八年十月壬辰具官宋濂序
　　　春日賞海棠花詩序
春氣和煦海棠名花競放浦陽鄭太常仲舒開宴觴客
於衆芳園時日已西没乃列燭花枝上花既娟好而燭
光映之愈致其妍於是衆賔咸悅銜盃咏詩亹亹不自
休酒半酣金華宋濂乃揚言曰李格非書洛陽名園記
後謂園圃之興廢為天下盛衰之候其故何繇憶昔烽
火之際冒雨風竄匿巖穴聞人歩履聲心怔忡若舂花
草紅青何處無之有目不暇顧欲求濁醪一巵以澆渴
吻尚可得邪今者衣冠雍容倡酬於爼豆間花雖不解
言亦散影婆娑若相與為娯樂者不知何自而致之亦
曰聖天子在上廓清四海化呻吟為謳歌所以有斯樂
爾帝力所被如天開日明萬物熈熈皆有春意其視昔
日之事為何如世道之盛其兆已見茍不能詩則止能
則烏可已也雖然經有之無已太康職思其居吾儕今
夕無乃過於太康矣乎宜知好樂之無荒而為良士之
瞿瞿可也所賦詩自太常君而下凡三十人其三則賓
客餘皆其君昆弟子姓云
　　　望雲圗詩序
思親望雲圖者為福建承宣布政司右㕘政唐公作也
公名俊字士明念親之不見日遑遑焉而求昧昧焉而
思終無以宣其情圖之所以志之也間以書致辭於濂
曰俊之先為睢陽人金季兵亂大父避地南陽遂家焉
大父生三男子而先君居其二先君諱德謙蔚為才行
之士元至正中汝潁大盜起先君棄捐諸孤窀穸之事
甫畢而南陽陷矣俊時在童孺亟隨母夫人陳氏出避
晝伏宵行至魯山匿焉未幾魯山又烽火連天竟失母
夫人所在家屬亦東西作風雨散去俊㷀㷀無依朝夕
嗚嗚泣曰哀哉吾母其存乎亡乎茍亡矣遺骸將何人
瘞之乎然河南逹鄉里為近吾當忍死往而訪之乎於
是間關晨走河南竄身兵籍中逢故時父老問之自南
陽來者又問之有出入軍中者又問之如是者六年心
勦形療竟莫可蹤跡復嗚嗚泣曰哀哉吾母豈果遂亡
矣乎母既不可見何如勿生之為愈乎已而私自念宗
系之不絶者一綫爾茍先朝露而自棄祀事將墜幾不
為若敖氏之餒鬼乎宜擇真主而事之一旦獲見天日
雖不得奉母嵗時持一盃酒走酹墳上土比之徒死不
翅霄淵之殊此志或可自遂乎當是時大明皇帝定鼎
金陵德綏威讋萬方嚮化俊乃間道内附期厠名行伍
中以茍全性命而已宸衷見憐視之如舊臣賜以厚禄
寵以名爵使再造其家室自兵馬副指揮入轉而至今
官階躋二品此平昔夢寐之所不到俊每念聖徳如天
無際而父母不得同與恩榮益至感泣不能自已頗憶
先君言堪輿家謂大父墓最佳中支當有躋膴仕者母
撫俊頂言曰他日將在吾兒邪今其言固騐非惟父母
不之見而族屬無一人存者不亦悲夫願吾子為文之
將示諸子孫以志吾無窮之思也濂讀之不覺潸然出
涕嗚呼有是哉人之壯年有大父母父母俱存而號重
慶者矣下此則父與母無故而號具慶者矣又下此則
二親或有一存而稱偏侍者矣公自幼齡輒喪先府君
當干戈搶攘之際而母夫人隔絶又死生不可知宜公
雙淚既盡而繼之以血也雖然公無用爾也古之人所
謂孝者非止得養親而已身者親之枝親雖亡而身存
猶親之存也能敬其身是謂不死其親言也弗爽於貞
行也允契於軌内外一致而無所違越非孝乎撫世酬
物而一本於誠匑匑然謹畏唯恐失之行之於家推之
於國達之於天下皆弗悖於道也庸非孝乎出鎮名藩
承宣敷化使萬姓咸蒙至治之澤家給而人足皥皥熈
熈如唐虞時庸非孝乎三者雖皆敬身之事此又移孝
為忠之大者公能行之他日良史氏必大書曰唐某之
子俊其治行如古名臣可為法於後世則公之親亘萬
世而不死矣公之為孝也不亦大哉濂知公為人誠慤
而廉介其拜御史持部使者節三預北平省事皆以美
政著稱故濡毫而縷言之一以釋公之憂一以進公於
道云
　　　呂氏孝感詩序
天人之際難矣茍有以感之非難也天穹然而在上人
藐然而在下勢絶而分殊豈易感哉然人之身天之氣
也人之性天之理也理與氣合以成形吾之身與天何
異乎人或不察乎此而謬迷其天性始與天為二矣能
以誠感則天寕有不應之者乎是理也予觀於呂君為
尤信君諱某字信夫夀春人事親至孝而好黄老家養
神之説及親殁三年之服終猶哀慕如初喪因却酒肉
弗御每旦滌豆籩具果疏爇香籲天徼㝠福於其親如
是者數十年嘗汲井以行滌事時盛冬冰沍有金色魚
者三入汲器中信夫異之持歸盛以陶缶寘香几上閭
里人聞之相攜來觀者充其庭皆揖信夫而揚言曰今
兹大寒魚潜不見操網罟者欲得一鱗不可致而信夫
不求得之豈非天以旌信夫之孝乎且夫金魚昔文臣
貴者章服嘗用之信夫子孫其有興者乎於是人皆揖
而賀信夫却立而拱曰吾子道之未盡安敢言孝茍以
為天之賜滋不敢承乃致祭而投諸井中愈䖍事天之
禮又七年而後卒既卒其鄉人呂山見之於上真觀衣
冠偉然若神仙中人已而過問信夫則信夫死矣厥後
其子浙江鹽運使繼道以才德顯累官太常卿吏部尚
書轉僉北平按察司事以至於今階入三品黄金横帶
為時能臣由是其事傳於四方士大夫咸咏歌之而歎
異之嗟夫信夫以孝事親誠格於天而天以魚旌之能
養神而神全不散死而人或見之斯二者乃常理爾又
奚異乎今繼道之顯融固宜也以魚數占之顯者殆三
人乎繼道其一矣在其子與其孫固未已也昔者卜序
白華之詩不特曰美孝子而必稱美其潔白今其詩雖
亡而賴有序存故不見其詩而知孝子之行余竊取是
義而具論其事以序呂君孝感之詩使觀者未見篇什
而可知其人則亦卜氏之意然天人之際三百篇言之
備矣在作者之自取焉
　　　葛孝子詩序
清苑葛孝子守德仲謙事母有聞薦紳多其行頌美甚
殷其𦙍師曽請序以文余謂孝子云何曰母病痿痺四
體莫能屈伸衣帶筯七孝子必躬事不屬諸人匑匑色
養如是者終其身母耄性嚴或少失其意叩顙謝過務
取其歡欣身處疏淡奉養極㫖温假貸勞勩口不稱難
母弗知其貧燕南部使者高其行欲薦名於朝辭疾不
起不忍違其親貴臣知之俾師鄉校後教授中山保定
二郡車載母以行徒歩推挽見者稱其賢出逰於外獲
味頗珍必持以遺母已不敢先嘗醉而歸母不悅以嗔
輒戒不飲非尊者賜未嘗染唇母以夀終哀號頓擗治
塟與祭必傅於禮哭泣三年孝子有兄母沒求分力諍
不能得恣其所取不忍與論兄寠且老迎以歸養死嫁
其孤女待之有恩姊貧無子事之如兄而彌敦惠於同
姓施及外婣鄉人稱孝子之行父以訓子祖以語孫曰
若葛孝子古篤行與倫元至正之季盜起中原舉家避
亂唐明府山采椹以餐忽逢大風西南來勢若萬馬奔
家人懼走逃匿既而兵至餘皆遇害孝子家獨存人咸
謂孝子至行可感鬼神嗚呼人孰無母孰無弟昆何獨
孝子生有美名既死而不泯嗟哉恒民逐逐生耳生無
可稱死則澌盡何異於蠆蚋與蚊孝子之名宜載國史
宜勒貞珉光明炳燿有若景星懸彼高旻嗟爾後人勿
謂孝子之行不可以臻天衷萬古烱如朝暾
　　　林氏詩序
君子之言貴乎有本非特詩之謂也本乎仁義者斯足
貴也周之盛時凡逺國遐壤窮閭陋巷之民皆能為詩
其詩皆由祖仁義可以為世法豈若後世學者資於口
授指畫之淺哉先王道德之澤禮樂之教漸於心志而
見於四體發於言語而形於文章不自知其臻於盛美
耳王澤既衰天下覩古昔作者之盛始意其文皆由學
而後成於是窮日夜之力而竊擬之言愈工而理愈失
力愈勞而意愈違體調雜出而古詩亡矣非才之不若
古人也化之者不若而無其本也惟夫篤志之士不係
於世之汙隆俗之衰盛獨能學古之道使仁義禮樂備
於躬形諸文辭能近於古則君子多之然亦鮮矣至於
今又鮮也求之嶺海之陬又鮮也而有林君汝文焉豈
不尤可尚乎林君居潮之揭陽學詩三百篇以求先王
政教之善治功之隆賢人君子性情之正道德之美以
治其身其身醇如也以淑諸徒其徒蔚如也以形乎詩
其詞粹如也林君居乎潮非有人諄諄然告之而能致
力於此其所得不既深乎潮去京師六千里林君身不
出州里而余知其名其所為不既至乎夫不資於口耳
之淺而成文者文之善者也不資於爵位之顯而成名
者名之髙者也余是以序而論之君名仕猷
　　　竹塢幽居詩序
天台裴君日英其先君宦族好學多材能嘗挾其所長
㳺浙水東西士大夫爭慕與交性好竹所居種竹數百
至他所必擇有竹家以舍扁其室曰竹塢幽居留杭者
甚乆杭守聞其名薦於京師京師為天下大都㑹㕓居
櫛比求尺寸曠土不可得逆旅家僅可俯仰無從得竹
然裴君掲其故名不廢且求能言者咏歌之或疑裴君
以為實與名常不相違今在京師非有園林之勝安在
其有竹乎裴君曰不然有竹之竹不若無竹之竹之美
也有竹之竹適在耳目無竹之竹適在於心心之所得
非若耳目之淺而易忘也吾方有竹時笙乎竹簫乎竹
竽乎竹簟乎竹所見所聞日陳吾前者皆竹也然吾未
嘗知竹之為美也今棄之而居乎此雖不接乎耳目而
心恒存焉思竹之聲以為有虞韶之遺音思竹之挺拔
特立以為有壯夫偉士之節思竹之厯寒暑而不變以
為類乎有道者其虚中不窒似仁其直遂似義其周於
用似才其高自騫舉不屈儕類下似智取而比德焉無
不美者然後知竹之不可得也吾心日存乎竹雖謂之
有竹何過乎且古之聖賢後世慕之如神龍威鳯者以
其不可見耳聖賢道德雖高使人得接而狎之其不見
慢於恒人者鮮矣其與吾好竹之說何異乎余謂裴君
蓋善於用物者非世俗玩物者比也記其言於詠歌之
首使覽者知其人焉
　　　王氏夢吟詩巻序
東白王先生嘗嗜吟一夕宿仙華山下忽夢偉丈夫過
之先生揖之坐問其姓名笑而不答唯取袖中詩一章
琅然而誦迨寤而其詩已忘思之至旦頗能憶其首句
遂從而補其辭且命潜溪宋濂序之濂自㓜時嘗讀謝
内史夢惠連事未嘗不疑其說以為詩者發乎性情者
也觸物而動則其機應類隨自有不容遏者又何待西
堂之夢而後得句邪竊意内史欲神其詩之妙故特假
此說以欺世耳及壯而逺逰艱難險阻莫不備嘗凡嬰
於物而不能遽釋者則思思則寐必見之若持符節以
相契無不合者濂然後知内史思之之專故其見於夢
寐者有不可掩也今先生自㓜至老不翅六十餘年未
嘗一日廢詩雖甚冗猶濡毫挈牘行吟不少休則先生
之於詩可謂專矣夢之所形孰得而閟之哉今之人有
志於詩者亦不少矣徒以鹵莽厭煩之學不克加修每
一操觚動至旬月不再片章之出輒務求勝所以塵土
之思填心塞膂往往如酣醉人語言了不知端緒視先
生盍亦知少愧哉如濂不敏方將取法於先生而先生
不以濂為繆悠命載其事於篇簡濂方内懼之不暇尚
何敢序先生詩邪雖然先生之詩無愧於内史者也濂
之名字誠得藉先生之詩以傳則夫後之視今亦猶今
之視昔西堂之事詎得專美乎此又濂之有望於先生
也
　　　桃花澗修褉詩序
浦江縣東行二十六里有峯聳然而葱蒨者𤣥麓山也
山之西桃花澗水出焉乃至正丙申三月上已鄭君彦
真將修禊事於澗濱且窮泉石之勝前一夕宿諸賢士
大夫厥明日既出相帥向北行以壺觴隨約二里所始
得澗流遂沿澗而入水蝕道幾盡肩不得比先後纍纍
如魚貫又三里所夾岸皆桃花山寒花開遲及是始繁
傍多髯松入天如青雲忽見鮮葩㸃濕翠間燄燄欲然
可玩又三十歩詭石人立高可十尺餘面正平可坐而
簫曰鳯簫臺下有小泓泓上石壇廣尋丈可釣聞大雪
下時四圍皆璚樹瑶林益清絶曰釣雪磯西埀蒼璧俯
瞰臺磯間女蘿與陵苕轇轕之赤紛緑駭曰翠霞屏又
六七歩竒石怒出下臨小窪泉冽甚宜飲鶴曰飲鶴川
自川導水為蛇行勢前出石壇下鏘鏘作環佩鳴客有
善琴者不樂泉聲之獨清鼓琴與之爭琴聲與泉聲相
和絶可聽又五六歩水左右屈盤始南逝曰五折泉又
四十歩從山趾斗折入澗底水滙為潭潭左列石為坐
如半月其上危巖牆峙飛泉中瀉遇石角激之泉怒躍
起一二尺細沬散潭中㸃㸃成暈真若飛雨之驟至仰
見青天鏡淨始悟為泉曰飛雨洞洞傍皆山峭石冠其
顛遼夐幽邃宜仙人居曰蘂珠巖遥望見之病登陟之
勞無往者還至石壇上各敷鞇席夾水而坐呼童拾㫁
樵取壺中酒温之實􁁊觴中觴有舟隨彼沉浮鴈行下
稍前有中㫁者有屬聨者方次第取飲時輕飈東來觴
盤旋不進甚至逆流而上若相獻酬狀酒三行年最高
者命列觚翰人皆賦詩二首即有不成罰酒三巨觥衆
欣然如約或閉目潜思或拄頰上視霄漢或與連席者
耳語不休或運筆如風雨且書且歌或按紙伏崖石下
欲寫復止或句有未當搔首蹙額向人或口吻作秋蟲
吟或羣聚蘭坡奪觚爭先或持巻授鄰坐者觀曲肱看
雲而卧皆一一可畫已而詩盡成杯行無算迨罷歸日
已在青松下又明日鄭君以兹游良驩集所賦詩而屬
濂以序濂按韓詩内傳三月上已桃花水下之時鄭之
舊俗於溱洧兩水之上招魂續魄執蘭草以祓除不祥
今去之二千載雖時異地殊而桃花流水則今猶昔也
其逺裔能合賢士大夫以修禊事豈或遺風尚有未冺
者哉雖然無以是為也為吾黨者當追浴沂之風徽法
舞雩之咏歎庶幾情與境適樂與道俱而無愧於孔氏
之徒無愧於孔氏之徒然後無愧於七尺之軀矣可不
朂哉濂既為序其㳺厯之勝而復申以規箴如此他若
晉人蘭亭之集多尚清虚亦無取焉鄭君名鉉彦真字
也
　　　鄭氏喜友堂讌集詩序
余自禁林致政而歸久不與諸友胥㑹悵然而興遐思
洪武己未秋八月壬辰胡教授仲申朱長史伯清蘇編
修平仲及金徵君元鼎咸集於麟溪鄭氏余同劉繼至
鄭氏之賢太常博士仲舒置酒讌客於喜友堂籩豆孔
秩冠裳有儀揖讓興俯翼翼如也蓋余與胡鄭朱三君
自弱冠為同門友今皆頽然老矣蘇君生雖稍後亦嘗
為同朝追計昔時各縻禄仕不獲巵酒為驩凡二十餘
年今者幸遂家食或居異邑或相逺二百里皆得與之
周旋於尊爼間則夫斯㑹之同豈易致哉於是獻酬樂
甚酒酣鄭君為詩十四韻以慶㑹合之情出示坐客坐
客先後倚韻而和之遂聨為巻俾能詩者續焉嗟乎余
數人老者年逾七十次者六十有竒又其次者亦越五
十春秋矣獨二生為最少耳又越二十餘年少者當愈
長老者當愈衰未知復何如也然則今日之樂其可數
遇乎是巻也豈特可識一時之樂後乎斯者誦而歌之
必將慨然有不及與之歎矣洪武十二年秋九月甲午
前翰林學士承㫖宋某謹序
　　　劉兵部詩集序
詩縁情而托物者也其亦易易乎然非易也非天賦超
逸之才不能有以稱其器才稱矣非加稽古之功審諸
家之音節體製不能有以究其施功加矣非良師友示
之以軌度約之以範圍不能有以擇其精師友良矣非
雕肝琢膂宵咏朝吟不能有以驗其所至之淺深吟咏
侈矣非得夫江山之助則塵土之思膠擾蔽固不能有
以發揮其性靈五美云備然後可以言詩矣蓋不得助
於清暉者其情沉而鬱業之不專者其辭蕪以龎無所
授受者其制澁而乖師心自高者其識卑以陋受質蹇
鈍者其發滯而拘古之人所以擅一世之名雖其格律
有不同聲調有弗齊未嘗有出於五者之外也濂於職
方郎中劉君之詩其殆無所愧矣夫劉君名崧字子高
故為西昌大族前代以科第發身者三十七人劉君亦
以明經舉進士而其志之所嗜尤在於詩况劉君天分
甚高自為童子時輒有驚人之句比長益淬礪弗懈上
自詩騷下從魏晉以來迄於唐宋凡數十百家皆鑚研
考覈窮其所以言用功既深精神㕘㑹絶無古今之間
已而曰此固可矣然猶未也乃束書走豫章與辛敬萬
石周湞楊士𢎞鄭大同㳺而此五人者負能詩名見劉
君皆驚異之相與揚㩁風雅夙夜孜孜或忘寢食及徵
之於古瞭然白黑分矣已而又曰此固善矣然猶未也
復痛自䇿督日賦一篇雖沍寒之折膠熾暑之流金劉
君擁鼻鼓膝時作嗚嗚聲不成章不止也數年之間巻
軸盈几已而又曰此固若有得矣然猶未也復具布襪
行纏臨釣臺上三顧山陟虎鼻峰眺龍門或竟日㝠搜
或終月忘返然以州里之近未足以窮耳目之遐觀環
江右之境有竒山川不論道途之逺必一至焉襟宇向
廣終若未能舒暢厥志復度庾嶺勺曲江翫韶石過清
逺峽登越王之臺㪺(闕/)　泉㳺石室厯觀海北名山再
涉鯨波覽瓊臺雙泉之勝而還劉君之詩於是乎大昌
矣濂幸獲讀之凌厲頓迅鼓行無前所謂緩急豐約隱
顯出没皆中乎繩尺至其所自得則能隨物賦形高下
洪纎變化有不可測寘之古人篇章中幾無可辨者嗚
呼前千年而往者吾以知其人矣後千年而興者孰敢
謂無其人乎茍謂有其人非劉君之作將能行之於逺
乎世無劉君五美之具而徒諉詩為易易者其果可信
乎濂也以繆悠之資玩時愒日不能成一章性雅好登
臨又無濟勝之具雖於諸家詩無所不讀終不及窺其
藩籬有負師友多矣其視劉君不亦重可愧乎雖然濂
雖不善詩其知詩决不在諸賢後故因作序而相與一
言之使郊愈復生當不易吾言矣劉君之詩十九歲以
前皆焚去二十至四十九之所存亦十之七八耳今其
門人蕭翀所編者凡若干巻翀字鵬舉亦嗜於詩蓋得
劉君之傳者也
　　　汪右丞詩集序
昔人之論文者曰有山林之文有臺閣之文山林之文
其氣枯以槁臺閣之文其氣麗以雄豈非天之降才爾
殊也亦以所居之地不同故其發於言辭之或異耳濂
嘗以此而求諸家之詩其見於山林者無非風雲月露
之形花木蟲魚之玩山川原隰之勝而已然其情也曲
以暢故其音也𦕈以幽若夫處臺閣則不然覽乎城觀
宫闕之壯典章文物之懿甲兵卒乘之䧺華夷㑹同之
盛所以恢廓其心胸踔厲其志氣者無不厚也無不碩
也故不發則已發則其音淳龎而雍容鏗鍧而鏜鞳甚
矣哉所居之移人乎今觀中書右丞汪公之詩益信其
説為必然者矣公以絶人之資博極羣書素善屬文而
尤喜攻詩當皇上龍飛之時杖劍相從東征西伐多以
戎行故其詩震盪超越如鐡騎馳突而旗纛翩翩與之
後先及其治定功成海宇敉寧公則出持節鉞鎮安藩
方入坐廟堂弼宣政化故其詩典雅尊嚴類喬嶽雄峙
而羣峯左右如揖如趨此無他氣與時值化隨心移亦
其勢之所宜也然而興王之運至音斯完有如公者受
丞弼之寄竭彌綸之道賛化育之任吟咏所及無非可
以美教化而移風俗此有關物則民彞甚大非止昔人
所謂臺閣雄麗之作而山林之下誦公詩者且將被其
霑溉之澤化枯槁而為豐腴矣雖然詩之體有三曰風
曰雅曰頌而已風則里巷歌謡之辭多出於氓𨽻女婦
之手髣髴有類乎山林雅頌之製則施之於朝㑹施之
於燕饗非公卿大夫或不足以為其亦近於臺閣矣乎
輶軒之使弗設而托之於國風者若無所用之皇上方
埀意禮樂之事豈不有撰為雅頌以為一代之盛典乎
濂蓋有望於公他日與鹿鳴清廟諸什並傳者非公之
詩而誰哉濂也不敏受公之知十有一年故竊序其作
者之意於篇首蕪纇之詞要不足為公詩之重輕也公
名廣洋乃皇上之所賜其字則朝宗也淮南人洪武三
年四月二十一日金華宋濂序
　　　劉顔昺詩集序
余昔與劉君顔昺㳺見其賦詩多俊逸心獨竒之顔昺
既别去間於士友餞行巻軸覽其歌吟往往皆堪傳誦
復益竒之後十年重㑹秦淮上亟問近什何如顔昺解
橐中得十餘篇余讀已大驚氣韻沉鬱言出意表何其
近謝康樂歟藴藉脫落不霑塵土何其類岑嘉州歟渢
渢乎仙㳺英英乎霞舉又何其善學李供奉歟蓋顔昺
天分既髙而人功又深凡有摹擬輒髣髴似之余今猶
舉其槩而言之也嗚呼予昔學詩於長薌公謂必厯諳
諸體究其制作聲辭之真然後能自成一家顔昺之學
正與予同自愧跛鼈之行不足以追逸驥尚何言哉然
又竊怪顔昺何以能致於斯也頗聞其先人友梧翁乃
月灣吳公之高第善為詩與文靖虞公文安掲公禮部
吳公極相友善遂由縣文學薦入禁林未上而夭其家
庭相傳必有卓絶於人者不然顔昺之詩何為膾炙人
口而弗厭哉其能埀世傳後當不疑予耄矣文采衰矣
不能有所發越矣姑摭昔竒顔昺者爲之序以自附知
言之士云顔昺名炳鄱陽人金華山人宋濂序
　　　林伯恭詩集序
詩心之聲也聲因於氣皆隨其人而著形焉是故凝重
之人其詩典以則俊逸之人其詩藻而麗躁易之人其
詩浮以靡苛刻之人其詩峭厲而不平嚴莊温雅之人
其詩自然從容而超乎事物之表如斯者蓋不能盡數
之也嗚呼風霆流形而神化運行於上河嶽融峙而物
變滋殖於下千態萬狀沉㝠發舒皆一氣貫通使然必
有頴悟絶特之資而濟以該博宏偉之學察乎古今天
人之變而通其洪纎動植之情然後足以憑藉是氣之
靈彼局乎一才滯乎一藝雖欲捷騁横騖以追於古人
前之而愈却培之而愈低幾何不墮於鄙陋之歸此濂
於伯恭之詩不能無感焉伯恭博極羣經而尤長於春
秋嘗應書鄉闈實冠多士伯恭年始二十餘一旦名動
海内自時厥後學益加修遂擢至正甲午進士第厯任
省憲二府正色直言百壬畏懾時出竒計翦三逆豎如
烹狐兎則其所養之充是氣浩然弗撓弗屈故其發於
詩也沉鬱頓挫渾厚超越大雅奏而黄鐘獨鳴也武庫
開而五兵森列也洪濤怒張而魚龍出没也一展巻間
呈珍獻異可欣可愕精神為之震眩濂前所謂聲因於
氣皆隨其人而著形者豈非然邪豈非然邪世之學詩
者衆矣不知氣充言雄之㫖往往局於蟲魚草木之微
求工於一聨隻字間真若蒼蠅之聲出於蚯蚓之竅而
已詩云乎哉永嘉舊傳四靈詩識趣凡近而音調卑促
近代或以為清新者競摹倣之濂每謂人曰誤江南學
子者此詩也聞者且疑而且信焉今吾伯恭之詩出一
洗習俗之陋信知豪傑之士自有其人也故敢執筆直
題於首簡世有知言者必深有取焉伯恭名温姓林氏
温之永嘉人
　　　劉母賢行詩集序
劉賢母王氏諱某太原崞人也年十八歸處士仲安踰
再期生一子溥又八年處士君殁賢母自誓曰吾聞貞
婦不二夫生為劉家婦死為劉家鬼無子當爾况有子
者乎確守其志堅如鐡石家素貧逮處士卒貧益甚治
絲枲自給衣僅蔽身日唯一食艱瘁不可言處之恒裕
如也里豪武氏子知賢母貧或可撼使猾嫗誘而且脅
賢母痛詈斥之終不移所守親督溥從鄉貢進士趙惟
賢國子助教張傅霖逰師若友有益溥者賢母遇之厚
不以貧而廢禮溥後以文行聞卒為名士賢母性儼恪
有烈丈夫風未嘗輕於笑語契家子姓見之趣敬畏下
拜人因號為鐡面夫人云里婦有淫行招揺行市中賢
母知其所從來以所曳杖擊之婦哭訴於夫夫曰劉夫
人何故撻爾耶慚服不敢言有姑適賈氏老而喪明其
子某每咈其意姑必泣告賢母賢母造門而喻之輒踰
垣避去某處士之外弟也亦嚴憚之如此他蓋可知也
年七十餘而喪當時南北名士大夫咸作詩文以美之
命曰賢行詩集云嗚呼詩者發乎情而止乎禮義也感
事觸物必形之於言有不能自已也昔者衛共伯早死
其妻共姜賦栢舟以自誓一則曰之死矢靡他二則曰
之死矢靡慝至今讀者為之感激奮勵豈非有繫彛倫
之重者乎今也賢母之志與共姜同雖不自賦詩而世
之士大夫推其意而代之言此蓋出於民之性而先王
之澤也是宜刻梓傳世以為人婦者之勸雖然詩人之
吟咏夥矣類多烟霞月露之章草木蟲魚之句作之無
所益不作不為欠也華編巨冊摹印而行者比比有之
其視賢母之詩有補名教者為何如哉知道之士必有
擇焉
　　　孫伯融詩集序
詩道之倡其有師友淵源乎非師不足盡傳授之秘非
友不足成相觀之善無是二者不可以言詩也當元之
季有丁仲容先生者自天台來客建業以能詩鳴方其
㟁幘談笑有持巻來求者輒索酒飲數觥操觚如飛風
雨疾而龍蛇蟠語意渾涵絶無斵削之跡讀之者皆驚
以為仙才當是時夏煜允中為先生入室弟子其氣韻
酷類而横逸滂沛過之伯融進受指畫於先生退交允
中日取唐諸家詩而紬繹之稽其聲律求其指趣察其
端倪已而學大進士大夫稱之曰是肖乎允中者也或
曰非也脫凡近而逰高明鼓俠氣而超氛壒其髣髴乎
先生者邪予來南京而先生墓木已拱獨允中共吟嘯
於風月寂寥之鄉舂容乎大篇鏗鏘乎短韻無日無之
允中間持伯融之詩相與諷詠予謂允中曰自科舉之
習勝學者絶不知詩縱能成章往往如嚼枯蠟較之金
頭大鵝芳腴滿口者有間矣如伯融者何處可得邪允
中深以予言為然時伯融總戎于括予不及見未幾伯
融死於難後三年允中亦殁予今耄矣私竊以謂先生
之詩已鏤板傳世每念允中之名泯泯訪其遺稿三十
餘首録藏青蘿山房頗恨伯融之什未有所托金陵蔣
行簡伯融之弟子也乃蒐輯遺失釐為若干巻介翰林
典籍蔡宗黙求予序其首嗚呼道隱民散久矣朝執經
於講帷暮反眼相視若塗人者有之有如行簡之不忘
其師非紛紜百鳥中間此孤鳯凰歟因不辭為稽其師
友淵源次第而為之序聞之者可以勸矣伯融諱炎姓
孫氏句容人元季落魄不仕及皇上定鼎建業出為江
南行省掾同知池陽府已而陞知府事遷本省都事總
制處州軍馬苗冦賀甲李乙叛遂遇害朝廷以其不屈
志辱國贈徵事郎封丹陽縣男為人磊落有俊氣藐然
白面書生而其胷中藏百萬兵使其賦命之厚勲業可
立致今但以詩名於世惜哉雖然伯融藉此亦足為不
朽矣
　　　蔣録事詩集後序
四明蔣君子杰字有立世為簮纓大族宋金紫光禄大
夫諱浚明者其七世祖也有立自㓜頴悟過人年未弱
齡聲名已動薦紳間暨長以明經舉進士於鄉㑹試南
宫遂擢以記注之職有立入侍黼扆出陪法駕皇上以
其才良而行純深養遇之或命即物賦詠有立即奉制
揮翰如飛上大悅時寵賜和章有立以為遭逢盛際實
千載一時乃録平日所賦并他著餞贈之什共若干巻
俾予題其首簡予聞昔人論文有山林臺閣之異山林
之文其氣瑟縮而枯槁臺閣之文其體絢麗而豐腴此
無他所處之地不同而所托之興有異也有立以粹然
之學位居柱史日趨殿陛濡毫螭坳回視山林不翅有
仙凡之隔故其見於辭者雲錦張而春葩明鐘簴奏而
音律諧體製正而局度嚴誠可以傳諸當今而埀於久
逺者也如予不敏年日以加文日以退視吾有立之進
如水湧山出者寧不愧哉然而有立善古文宏富充贍
得作者之體不唯能詩而已邇者執法刑曹處煩劇之
務整暇而有餘不唯能文辭而已其政事亦灼然有可
稱者異日振厥家聲使金紫公不專美於前予蓋深有
望於有立者也輒序以識之史官金華宋濂序
　　　田氏哀慕詩集序
孔子刪詩南陔白華皆存之而弗削者以其能孝也南
陔之詩序言孝子相戒以養意者孝子之所自作交相
勸勉而盡其事親之誠至白華之詩乃謂孝子之潔白
潔白則其行之純可知豈非時人美之而賦是詩者邪
雖有在人在已之殊所以咏歌其志而鼓舞以為交勸
者其益不既大哉惜乎有其義而亡其辭也同郡田君
奐篤美有馴行其母徐氏卒哀號慟哭將欲無生既塟
遑遑焉如有求而弗獲人勸其還舍奐號曰吾母在此
吾奈何離母而去也因結廬墓側而依焉人復勸之曰
廬墓非古也奐號曰吾恨不死從吾母於地下古與非
古吾弗暇計也於是復作為詩歌以自勉寢苫枕塊疏
食水飲終三年而後歸鄉之士大夫與鉅公碩士聞之
咸為太息亦作為篇翰以美之歲積月增遂成巻帙其
婦公陳君本心曰是不可以無傳也將刻諸文梓不逺
三百里來青蘿山中而以首簡授余序作者之意余疾
病纏綿之餘凡以文為屬者必固閉而力拒之而其請
至於三五而不倦因歎曰夫孝如奐者是亦足稱也巻
中諸詩豐縟而紆徐粹雅而冲和固皆一時之傑作茍
謂其有合於南陔白華之㫖我則不敢知設當孔子之時
其刪去與否我亦不敢知此無他二詩之辭既亡縱欲
徵之而不可得也雖然孝者天之經地之義無古無今
無長無㓜無貴無賤有不可得而變易者人能咏歌之
而鼓舞之雖孔子復生吾知其或將存之矣是詩之傳
他日被之管絃諧諸金石使聞之者津津以喜㑹之者
欣欣以勸則為移風易俗之益又豈小哉其視飾辭繪
句道淫而宣驕者何如也
　　　剡源集序
濂嘗學文於黄文獻公公於宋季辭章之士樂道之而
弗已者唯剡源戴先生為然濂因日購先生之文絶不
能以多致㑹有詔纂修元史命濂總裁其事事有闕遺
者遂以上聞遣使訪於郡國竊以謂先生著作有關於
勝國宜多乃屬使者入鄞徧求之鄞先生鄉國庶幾有
得之者曾未幾何有司果以剡源集二十八巻來上濂
始獲而盡覽焉因作而曰辭章至於宋季其敝甚久公
卿大夫視應用為急俳諧以為體偶儷以為竒靦然自
負其名高稍上之則穿鑿經義櫽括聲律孳孳為譁世
取寵之具又稍上之剽掠前修語録佐以方言累十百
而弗休且曰我將以明道奚文之為又稍上之騁宏博
則精麄雜揉而畧繩墨慕古奥則刪去語助之辭而不
可以句顧欲矯弊而其敝尤滋私自念辭章在世如日
月之麗乎天雖疾風暴雨動作無時將不能蔽蝕其精
明獨怪夫當時之士奚為乏一人障其狂瀾邪復念豪
傑之士何代云無第區區所見孤陋故鮮能知之非誠
然也及覽先生之文新而不刻清而不露如晴巒出雲
姿態横逸而連翩弗㫁如通川縈紆十歩九折而無直
瀉怒奔之失嗚呼此非近於所謂豪傑之士邪蓋先生
七歲即知攻文咸淳中入太學以三舍法陞内舍生既
而試禮部第十人登進士乙科調教授建寧府及遷臨
安教授行戸部掌故皆不就㑹宋亡為元執政者薦之
起為信州教授先生年已六十一矣尋遷婺州以疾辭
後六年終初先生既擢第憫宋季辭章之陋即濯然自
異久之四方人士爭相師法故至元大德間東南文章
大家皆歸之先生無異辭先生之殁僅六十年已罕有
知其名若字者殊可哀也濂在史局既命彚入儒學傳
中及司業成均復將録其剡源集者歸以示諸人而先
生之鄉有夏君閱來為國子正方與先生之孫資先謀
刻於梓夏君遂以題辭為請且謂知先生之深者唯黄
文獻公公既不可作子幸無讓於是忘其僣踰而為序
之如此嗚呼豐城之劍荆山之玉縱埋没泉壤為已久
神光上貫於霄漢者終弗能掩也其先生之謂乎先生
諱表元字帥初一字曾伯慶元奉化州人洪武四年秋
八月望日金華後學宋濂謹序
　　　霞川集序
詩其可學乎詩可學也然宫羽相變低昻殊節而浮聲
切響前後不差謂之詩乎詩矣而非其美者也辭氣浩
瀚若春雲滿空倐聚而忽散謂之詩乎詩矣而非其美
者也斟酌二者之間不拘不縱而臻夫厥中謂之詩乎
詩矣而非其美者也然則詩之美者其將何如哉蓋詩
者發乎情止乎禮義者也情之所觸隨物而變遷其所
遭也忳以鬱則其辭幽其所處也樂而豔則其辭荒推
類而言何莫不然此其貴乎止於禮義也歟止於禮義
則幽者能平而荒者知戒矣河南王先生本中名臣忠
肅公之子也先生蚤隨公宦㳺於吳越繁縟之邦及厯
仕於朝出入於鳯閣鸞臺視師關陜貔貅十萬屬其指
麾可謂偉矣先生之詩則和平而不矜晚年退居於家
焚香黙坐一室蕭然幾若不能朝夕者可謂窶矣先生
之詩則雍容而自得非止乎禮義者其能至於斯邪晉
安張君志道評先生之詩有云如齊魯諸儒折旋規矩
脗合禮度如幽并老將結髮百戰卒然指顧動中韜畧
其言蓋盡之矣嗟夫詩道之不古久矣世之號善吟者
往往流連光景使人馳騖於𤣥虚荒忽之塲控之非有
挹之非無至造為竒論謂詩有生意須人持之不爾便
將飛去此何為者哉殊不知詩者本乎性情而不外於
物則民彛者也舍此而言詩詩之道喪矣濂也不敏自
童年習為比興之學腥穢填閼而襟靈弗舒形於言辭
則平凡為已甚今幸獲讀先生之詩庶幾其有發哉先
生之詩甚富且多於兵燹之餘所存者僅僅如斯惡知
不有神物䕶持者乎讀者尚思同謹其傳可也
　　　張侍講翠屏集序
嗚呼先生之文濂何敢序之先生長濂凡九嵗濂初濡
毫學文先生已擢進士第列官州邑及其教成均入詞
垣先生之文益散落四方濂得觀之未嘗不斂袵而以
不能識面為歉去年春始獲與先生㑹於建業各出所
為舊稿相與劇談至夜分弗之倦且曰吾生平甚不服
人觀子之文殆將心醉也濂竊以謂先生素長者特假
夫褒美之辭以相激昻爾非誠然也曾未幾何先生使
安南道次大江之西特造序文一首以寄其稱奬則尤
甚於前日者濂讀而疑之酸醎之嗜偶與先生同故先
生云然非濂之文果有過於人人也方將與先生細論
而九原不可作矣嗚呼先生之文濂何敢序之文之難
言久矣周秦以前固無庸議下此唯漢為近古至於東
都則漸趨於綺靡而晉宋齊梁之間俳諧骫骳歲益月
增其弊也為滋甚至唐韓愈氏始斥而返之韓氏之文
非唐之文也周秦西漢之文也韓氏之文固佳獨不能
行於當時逮宋歐陽修氏始效而法之歐陽氏之文非
宋之文也周秦西漢之文也歐陽氏同時而作者有曾
鞏氏有王安石氏皆以古文辭倡明斯道蓋不下歐陽
氏者也歐陽氏之文如澄湖萬頃波濤不興魚鼈潜伏
而不動淵然之色自不可犯曾氏之文如姬孔之徒復
生於今世信口所談無非三代禮樂王氏之文如海外
竒香風水齧蝕木質將盡獨真液凝結斬然而猶存是
三家者天下咸宗之有元號稱多士或出入其範圍而
檃括其規模者輒取文名以故章甫逢掖之徒每驕
人曰我之文學歐陽氏也學曽王氏也殊不知三君子
者上取法於周於秦於漢也所以學歐陽氏而不至者
其失也纎以弱學曾氏而不至者其失也緩而弛學王
氏而不至者其失也枯以瘠此非三君子之過也不善
學之其流弊遂至於斯也文之信難言者一至於是乎
濂與先生劇談時未嘗不撫巻而三歎奈何狂瀾既倒
滔滔從之而無有如先生之所慮者也不亦悲夫今觀
先生之文非漢非秦周之書不讀用力之久超然有所
悟入豐腴而不流於叢冗雄峭而不失於粗厲清圓而
不渉於浮巧委蛇而不病於細碎誠可謂一代之竒作
矣先生雖亡其絢爛若星斗流峙如河嶽者固未始亡
也信於今而埀於後者豈不有在乎如濂不敏童而習
之顛毛種種猶不得其門而入凡先生之稱奬者皆濂
之所甚愧者也先生之子煜乃持翠屏集來徵為之序
嗚呼先生之文濂何敢序之謾舉先生相與論文者書
之於篇端庶幾讀先生之文者亦將知其用意之所在
也夫詩若干巻文若干巻春秋經説若干巻不在集中
先生諱以寧字志道姓張氏福之古田人泰定丁卯進
士仕至翰林侍講學士云
　　　馬先生歲遷集序
士之生斯世也其有藴於中者必因物以發譬猶雲既
滃而靈雨不得不降氣既至而蟄雷不得不鳴雖其所
發有窮達之殊而所以導宣其堙鬱洗濯其光精者則
一而已矣是故達而在上其發之也居廟朝則施於政
事謀軍旅則行於甲兵嚴上下和神人則見於禮樂交
鄰國則布於辭命或窮而在下屈勢與位不能與是數
者之間則其情抑遏而無所暢方壹假詩以洩之詩愈
多則其人之愈窮也可知矣此濂於嚴陵馬先生之詩
為之深悲而不能自己者也先生諱瑩字仲珍建德縣
新亭鄉人其七世從祖大同官至禮部尚書族故盛矣
先生自㓜喜屬文而才氣倜儻思欲以功業自見京師
逺在數千里外而無有薦於上者㑹延祐行科目取士
之法先生以春秋禮記舉皆不利先生歎曰非吾才不
如今人人多裹章服而吾猶被布韋其命也夫於是悉
發之於詩凡身之所厯山容水色民情物態莫不模寫
靡遺當其良朋勝友之集輒相率酣觴賦詩頃刻百餘
言落筆弗能自休雖不規規然騁工巧於片辭之間而
其音節之鏗鍧言辭之俊逸如揚颿大江風利桅勁一
瀉百里而畧無留難之意世之人咸以此稱之而不知
先生之窮至是為已甚矣逮於晚年其志益孤乃倣栁
栁州製鐃歌鼓吹曲十二章將上之朝又不果因復自
放於重山宻林中時命客取琴鼓一再行或吹洞簫倚
歌而和之以釋其窮悴無聊之悲不幸年五十五竟齎
志以殁先生殁後三十二年其子鈞懼其遺文將遂泯
滅以歳遷集四十巻者俾濂為之序將圗入梓以傳濂
生也後恨不獲拜先生於牀下而獨得窺其詩文又恨
先生所藴於其中者不及顯融以見於功業而徒為古
窮人之辭卒以棲遲至於老死豈非所謂命也夫昔者
梅都官工於詩累舉進士輒抑於有司其窮固亦甚矣
後數百年都官之名山峙而川流設使都官得行其志
於當時其詩未必如此之工而其名亦未必如此之盛
是天欲窮之乃所以達之也先生之事與都官正類其
身雖窮而其詩之能達蓋無疑者濂又何必深為之悲
先生别有雜古文十二巻應科困天集若干巻唐五百
家詩選五巻宋南渡諸家詩選一巻講義讀書記各二
巻不在集中
　　　王氏樂善集序
和陽王君秉彛營道抗志葆學潜貞軒冕之榮不足以
羈其跡貝珍之麗不足以累其髙肥遯遵大易之戒知
足法老氏之㫖汲清澗曲采緑巖口集杜若以充衣織
胡繩以為屩屹立㳺塵之表凌邁層霄之上當其蘿月
斜映松飈遞響寄酒賦於閒情發琴歌於逸韻泉石自
獻猿鶴不驚信乎皓皓弗緇亭亭絶俗者也然而仁心
斯涵義聞攸暢拯彼顛連之苦奚翅飢渇之欲排難解
紛曾忘其身危捐囷散金不計其家索徼符稚之遺風
崇魯連之高節矧當戎馬之際尤止屠劉之虐起死骨
以為生藥病甿而使瘉力茍可及知無不為察其善固
不一而足於是清朝法從之賢方岳連率之貴薦紳𢎞
博之士巖穴隱遯之儔莫不企瞻其容光承挹其辭氣
因其堂構命以樂善或寓諸賦咏或紀於文辭絶去下
蔡之音壹是大雅之倡言其典雅則冠冕佩玉揖讓廟
堂也言其雄渾則江海澄波涵容羲娥也言其勁正則
蒼官青士共傲歲寒也言其淳古則殷敦周匜有異䙝
器也皆可遺芳不朽埀裕後昆非獨黎陽著紀善之傳
鄴下行類善之集而已不揆菲作亦厮羣英此則珠玉
在傍沙礫失色西子捧心醜人矉目不亦逺甚矣哉載
稽古昔治浹化孚人存周急之行里崇相睦之俗協於
大順殊號難及自鄒魯之聲教不漸而秦越之瘠肥罔
顧同父尚錐刀之爭他人寧溝壑之脫静言思之慨我
寤歎卓爾王君樂於從善輿論所許兹集宜徵儻鍥梓
以行逺可惇風而廣惠豈若風葩露葉徒誇騷圃之工
麟角鳯毛謾鬬文園之巧哉顧兹下劣忝附高明慕黄
憲於汝南憶荀隱於日下辱履舄潜溪之上傳簡畢櫧
槧之間敬序篇端畧攄悰愫意雖在於檃括文則尚於
疏通若譏非古豈曰知言庶期見正於大方有徵於君
子云爾前史官金華宋濂謹序
　　　丹崖集序
為文非難而知文為難文之美惡易見也而謂之難者
何哉問學有淺深識見有精粗故知之者未必真則隨
其所好以為是非照乘之珠或疑之於魚目淫哇之音
或嫓之以黄鍾雖十百其喙莫能與之辨矣然則斯世
之人果無有知文者乎曰非是之謂也荆山之璞卞和
氏固知其為寳渥洼之馬九方歅固知其為良使果燕
石也駑駘也其能並陳而方駕哉雖然弊也久矣孰於
民散師廢之後而必望見知於人乎茍有之曠百世而
相感者不須悵然而遐思矣予與唐君處敬共居浙水
東雖未之識有持其文一二篇來者頗獲讀之顧謂二
三子曰屏斥蕪纇何其玉之潔而珠之明也脉絡聨貫
委蛇不㫁又何韶鈞九奏音律相宣而始終粲如也其
殆能言之士乎去年之春予被詔總裁元史而處敬亦
以議禮被徵㑹於南京亟欲挽入史局儀曹愛其才弗
允及予入詞垣為學士處敬亦來為應奉文字朝夕同
論文甚懽遂索其全集觀之復顧謂二三子曰沉涵於
經而為之本原饜飫於史而助其波瀾出入諸子百家
以博其支流此作有之又頗愧向之知處敬者未深也
嗚呼近代之文予見之夥矣大風揚沙而五色為之昏
昧繁音嘈雜而五聲為之失倫求其如處敬者抑何其
鮮哉非曰如之知之者亦寡矣此無他無真實之功求
鹵莽之效西抹東塗莫尋統緒左剽右竊僅成簡編輒
號諸人曰我知文我知文人以艱深文淺近者示之則
曰是誠古文哉何其雅奥而不羣也或以其言之易又
以塵腐罷軟者戲之則又曰此亦古文耳何其暢達而
無礙也是皆無真見以人舌為之目故靦然而無愧怍
有若處敬之文其尚能知之哉予雖不敏愛玩處敬之
文日不釋手以為可埀逺而傳後因為序諸巻首嗚呼
處敬之文荆山之玉也渥洼之馬也又豈患無卞和氏
與九方歅者乎予之所論隘矣處敬名肅㑹稽人丹崖
其自號也故以名其集云
　　　愚齋集序
愚齋二十巻吳興林静氏所著也初静之系出艾軒文
節公世多聞人至曾祖棄以武舉入官為宋馬歩水軍
都統制祖友信仕元官至宣武將軍湖州路湖砲翼上
千戸所管軍總管父德驥襲其職俱讀書知文及生静
俊爽異常髫齡之時即觧綴篇章有外氏趙文敏公家
法郡二千石欲以竒童薦父拒之静知父意欲為名世
儒益研窮九經百氏之書雖老釋𤣥詮秘典悉掇其芳
潤由是問學如川之增若黄文獻公晉卿宇文先生子
貞皆延譽之遂用御史辟署安定書院山長辭不赴而
元運亦衰矣今觀集中所著文則豐腴雅馴詩則藻麗
典則誠無媿於作者求諸倫輩中不多遇也嗚呼為人
子孫者毅然能以文易武有聲動人所謂能亢其宗者
非邪近愈篤志濂洛關閩之學寤寐不忘則其明體達
用又有出於詩文之外者其所至未易測也静嘗從予
遊予嘉之故褒之褒之乃所以勉之也静字子山愚齋
其自號云
　　　訥齋集序
凡天地間青與赤謂之文以其兩色相交彪炳蔚耀秩
然而可睹也故事之有倫有脊錯綜而成章者皆名之
以文唐虞以來賢聖之君迭作而其文至周特備畫疆
定野授田分井邦之文也前室後寢左昭右穆廟之文
也車服有章爵土有數官之文也鐘磬竽瑟干戚旄狄
樂之文也朝㑹燕饗郊社禘嘗禮之文也振旅茇舍治
兵大閱兵之文也發號施令陳經布紀政之文也舒陽
慘隂彰善癉惡刑之文也如此之故殆不可以一二數
斯文也非指夫辭章而已也昔者孔子生於周末憫先
王道衰以四科教學者而㳺夏以文學名其所謂文學
者儀章度數之間或損之或益之以就夫厥中欲使體
用之相資而本末之兼該也惜乎不見用於時君乃退
而有隱憂始以平昔不及設施者壹寓於六經隂陽變
易之義則繫於易治忽幾微之由則定於書成教厚倫
之道則删於詩尊王賤霸之畧則修於春秋辨叙名分
恱和神人之方則見於禮樂豈徒示夫空言為哉其意
若曰先王之文所以範圍天下者吾不得行之著明於
經庶幾後之人或有所興起者乎孔子憂世之志深矣
奈何世教陵夷學者昧其本原乃專以辭章為文抽嫓
青白組織華巧徒以供一時之美觀譬如春卉之芳穠
非不嫣然可悅也比之水火之致夫用者蓋寡矣嗚呼
文之衰也一至此極乎括蒼王先生毅字剛叔刻志經
傳而其所學必欲見之於實用嘗誦言曰古人之所謂
文者治具也古籍之所載者載此而已非若後世侈靡
之文也侈靡之文吾不欲觀焉吾所謂文達吾胷中之
所欲言耳初不知有他也於是先生之文明白洞達皆
不假乎雕琢而其至味自足先生殁後之十年其高第
弟子章君存道與其弟存誠皆篤學力踐能弗畔先生
之教且謂先生之為人固不假文以見然非此又不足
以知先生者因輯成四巻來請為文之序濂故以古人
之所謂文非指乎辭章者序之於首簡其亦近於先生
之志矣乎先生之行事濂嘗撰為小傳一通備載之矣
兹不書
　　　鄭氏聨璧集序
磨勘司令鄭君思先間謁濂禁林從容言曰伯父杲齋
先生天分絶人嘗矻矻窮經再踐塲屋不合主司程度
遂棄去㳺淛河之左右大肆其力於古文辭久之思如
泉源衮衮出不休日試萬言倚馬可待大司徒楚國歐
陽文公竒其材欲剡薦之㑹疾作而卒先子曲全先生
㓜喪二親而賦性狷介州里不能容伯父時客授崑山
乃走就之求四庫書疾讀雖暑鑠金寒折膠不越戸限
未幾下筆為文皆循矩度而不輕於毁譽然剛毅忤物
人有不善必折之雖其面頸發赤弗少貸晚寓蘇之海
虞竟以坎壈終惟二父負不世出之才文名相埒遭元
季兵亂不沾一命竟捐館舍而其遺文將遂零落不傳
此思先日夜痛心而不敢自寧者也伯父文多不留稾
思先自童丱見輒録之積二十春秋得文百篇古今詩
四百八十首先子之著作雖存嘗自删焚僅留三十篇
文百篇詩而已於是合寫成書釐為一十四巻題之曰
鄭氏聨璧集將鍥文梓以行四方敢以首簡序文為請
濂受而讀之杲齋之文則氣韻沉雄如老將帥師旌旗
金鼓繽紛交錯咸歸節度曲全之文則規製峻整如齊
魯大儒衣冠偉然出言不煩曲盡情意然皆有臺閣𢎞
麗之觀而無山林枯槁之氣嗚呼是亦可謂能言之士
乎昔夏侯湛與潘岳並美姿容其行止之處恒同輿而
接茵人謂之聨璧然不過取人物之明潔耳初不論其
能文也縱曰能文如温邢之敏贍亦生於異鄉初非出
於一姓也縱出於一姓若二謝之藻麗初非出於一門
也縱出於一門若二盧之雅逸則一從焉若二𢎞之典
嚴則再從焉而同胞同氣者蓋亦鮮矣嗚呼有若二先
生伯仲並以文鳴其亦可謂希世之士乎濂也不敏幸
見杲齋於虎林而於曲全則未之識也及官成均乃與
曲全之子司令君為同僚司令君善承家學文光赫然
為御史為部使者百壬斂迹又以政事聞何鄭氏之多
賢哉雖然不開之於先後將何繼不繼之於後前何以
昭司令君汲汲為不朽之圗可謂知所本矣濂因備書
其事冠諸篇首知言君子必有取焉杲齋諱東字季明
曲全諱采字季亮温之平陽人
　　　東軒集序
東軒集者天台方君明敏之所作也明敏仕於元嘗㕘
知政事於江浙行中書襟韻瀟灑而氣岸偉如發於聲
詩往往出人意表其弟明則繕鈔成帙同予學子桂慎
請予評之予曰古詩俊逸超羣如王子晉鶴背吹笙隨
風抑揚聲在雲外律詩清麗婉切譬猶長安少年飲酒
百華場中鶯歌蝶拍春風煦然撲人終日傳盃而醉色
不起詩人之趣至是亦可謂之不凡矣明則曰請為之
序以傳何如余曰寳劍埋於豐城而紫氣上浮於天倚
蘭生於幽谷而秋馨播於九衢詩佳矣不必藉序以傳
也曰此固然矣願卒一言之曰詩之古者莫三百篇若
也篇首各有小序所以序作者之意而非後世通為之
序也漢魏以降作者鮮自白其意讀之者不能知乃私
自臆度此為某事而發此為某時而歎使若人不死即
而叩之恐其未必爾也故余嘗有言作詩必自序非他
人之可與聞此言似不可忽也曰固哉吾子之為詩也
可以序可以無序序之將何傷焉余無以辭因取所評
者書之於首簡云明敏於書無所不讀最善談名理與
人交煦煦有恩意君子賢之其所長者不特能詩而已
也
　　　莆田四如先生黄公後集序
濂成童時即讀四如先生諸經說見其立論精㣲鑿鑿
過人逺甚未嘗不慕豔之稍長厯求先生之事迹然後
知其淵源之所自而凝道之有方也蓋先生居莆陽唐
御史滔十二代孫世為儒家其父績師事𤓰山潘公柄
復齋陳公宓二公實考亭朱子勉齋黄公之高第弟子
也先生夙承父訓年十二試舉子業鄉校多占前列後
二十九年始擢咸淳辛未進士第調監瑞安府比較務
未上名公鉅卿争聘之為講師而丞相江公萬里挽之
尤力聲譽翕然動於一時德祐乙亥冬始之官與簽樞
陸公秀夫遇陸公一見極器之明年丙子杭都已陷國
事不可為陸公趣先生至行都充益王府撰述官兼處
置使司幹辦公事改刑工部架閣以通直郎陞武學諭
遂轉朝奉郎國子監簿兼福建路招捕使司都㕘議官
先生皆辭不就宋既改物歸隠重山宻林不與世接四
方有受學者先生為敷繹濂洛關閩之說而開導之其
為文詞務以理勝不暇如他文士馳騁葩藻以為工而
當時求者紛如也門人武夷詹清子類次六經四書講
義為六巻刋之而先生之子元汀州路總管府知事梓
又分記序墓銘字訓之屬為五巻而刋之先生年八十
二而終遺文流落於薦紳者尚多其曽孫鄉貢進士至
又裒集為十巻將刻諸梓介楚王府伴讀陳子晟徵濂
為序以傳濂聞濂洛中㣲考亭未興艾軒林公光朝獨
倡道莆陽從之者如歸市紅泉東井之學乃聞於天下
網山林公亦之實紹艾軒之傳網山之後樂軒陳公藻
又起而繼之樂軒家長樂網山居福清咸來講學東井
而風聲所被氣習所薰人皆有鄒魯之行及乎𤓰山復
齋之起推闡考亭經訓東西角立化行而教孚文質尤
彬彬可觀先生産於艾軒之鄉耳目之所濡染固已先
立乎其大者復因父師之故矻矻窮年遂探考亭之正
緒則其所著皆六經之㣲所宣皆天地之秘誠有未易
涯涘者奈何道未及行而宋祚已移識者不能不為之
惜也先生之所藴與不可傳者固已隨物俱化若并其
遺文同就泯滅不亦重可惜哉先生之子若孫孜孜以
傳世為務可謂不死其親者矣濂年耄而昏避求文者
如避讎敵甚不得已多令學子代之今以童年慕豔之
久勉徇至等所請而躬序之如此然先生之集自能行
世亦不藉區區之文而後傳也先生姓黄氏諱仲元字
善父後改名淵字天叟别號韻鄉老人云
　
　
　
　
　
　
　
　
　
　
　
　文憲集巻六
欽定四庫全書
　文憲集巻七
　　　　　　　　　　　　　明　宋濂　撰
　　序(凡三十/四章)
　　　詹學士文集序
往時湖湘間材士大夫多以辭賦稱若江夏詹先王同
文其一也葢同文襟韻瀟灑濟以宏博之學故體物瀏
湸鏗鏗作金石聲及歸我熙朝遂以文鳴一時當勝友
如雲酒酣耳熱有執巻來求者同文振衣而起捉筆四
頋文氣絪緼從口鼻間流出頃刻盈紙爛爛皆成五色
觀者從傍鼓譟且謂萬言倚馬可待者将無大相逺自
是有問奇俊士僉曰同文同文云予與同文交且久而
同官翰林初見之甚驚後屢見之竊自歎賦才暗劣規
規方圓中日蹈古人軌轍不敢奮迅吐一奇崛語雖見
諸簡牘者近一二千篇奄奄如無氣人作文固當如是
耶去年之秋京畿試鄉貢士今年南宫試天下士同文
皆持文衡區區亦與聞末議見同文考五經巻朗讀數
行輒操觚書云云書已復讀又書云云予視之析理精
緻如漢廷老吏議法是非重輕卒不可掩人以文辭稱
同文固未見其衡氣機如同文者其何可及邪其何可
及邪韓退之稱李杜文章光焰萬丈少陵之作頓挫沈
鬱髙不可攀深不可探謫仙之辭飄飃然㳺戲璇霄丹
臺吹鸞笙而食紫霞絶去人間塵土思此無他精華發
為光耀縱横交貫不自知其所止退之言當不誣同文
之能致是者豈無其故哉然予聞太史公周覽名山川
故作史記奕奕有奇氣同文他日西還予将相隨泛洞
庭浮沅湘登大别九疑之山吸風吐雲一洗胸中穢濁
使虚極生明明極光發然後揮毫以尾同文之後萃靈
鳳之彩毛擷天葩之奇馨或者當有可觀同文果以為
何如邪同文以文集授予序神思揺蕩急展牘書之懼
共凌空飛去是為序
　　　歐陽文公文集序
文辭與政化相為流通上而朝廷下而臣庶皆資之以
達務是故祭享郊廟則有祠祝播告寰宇則有詔令胙
土分茅則有册命陳師鞠旅則有誓戒諌諍陳請則有
章疏紀功燿徳則有銘頌吟詠鼓舞則有詩騷所以著
其典章之懿敘其聲明之實制其事為之變發其性情
之正闔闢化原推拓政本葢有不疾而速不行而至者
矣然必生於光嶽氣完之時通乎天人精微之藴索乎
厯代盛衰之故洞乎百物榮悴之情覈乎鬼神幽明之
賾貫乎中外離合之由舉其大也極乎天地語其小也
則入夫芒秒而後聚其精魄形諸篇翰渢渢乎泱泱乎
誠不可尚已世有與於斯者其惟大司徒楚國歐陽文
公乎公諱𤣥字原功潭之瀏陽人其先家廬陵與文忠
公脩同出于安福令萬之後公幼岐嶷十嵗能屬文逮
弱冠下帷數年人莫見其面經史百家靡不研究伊洛
諸儒原委尤為淹貫遂擢延祐乙夘進士第厯官四十
餘年在朝之日殆四之三三任成均而兩為祭酒六入
翰林而三拜承旨蓋當四海混一之時文物方盛纂脩
實錄大典三史皆大制作兩知貢舉及讀巻官凡宗廟
朝廷雄文大册頒示萬方制誥多出公手金繒上尊之
賜㡬無虚月海内名山大川釋老之宫王公墓隧之碑
得公文辭以為榮片言隻字流傳人閒咸知寳愛文學
徳行卓然名世羽儀斯文黼黻治具公之功為最多君
子評公之文意雄而辭贍如黑雲四興雷電恍惚而雨
雹颯然交下可怖可愕及其雲散雨止長空萬里一碧
如洗可謂奇偉不凡者矣非見道篤而擇理精其能致
然乎嗚呼自宋迨元三四百年之間文忠公以斯道倡
之於其先天下學士翕然而宗之今我文公復倡之於
其後天下學士又翕然而宗之雙璧相望照耀兩間何
歐陽氏一宗之多賢也不亦盛哉初虞文靖公集助教
成均其父井齋先生汲亦教授于潭見公文大驚手封
一帙寄文靖謂公他日必與之並駕齊驅由是文靖薦
公升朝聲譽赫赫然相埒卒符於井齋之言文靖之文
已盛行公薨之十四年其孫佑持公集二十四巻來謂
濂曰先文公之文自擢第以來多至一百餘册藏於瀏
陽里第皆燬於兵此則在燕所錄自辛夘以至丁酉七
年之作耳聞有見于金石者隨附入之子幸為文序之
以傳濂也不敏自丱角時即知誦公之文屢欲裹糧相
從而不可得公嘗見濂所著潛溪後集不我鄙夷輒冠
以雄文所以期待者甚至第以志念荒落學術迂疎不
足副公之望况敢冒昧而序其文乎雖然公文之在霄
壤中上則為徳星為卿雲下則為朱草為醴泉光景常
新而精神無虧亘萬古猶一日也序之與否尚何暇論
㢤佑字公輔問學精該議論英發無愧于家學者也
　　　曾學士文集序
翰林直學士臨川曾先生既殁其子中衛經厯仰發其
平日所著望周山金石齋青華閩海昭回從政丙午居
賢前後編凡九槀及逾海逾遼二志通類為若干巻介
其同年進士雷燧徵濂序其首濂時竊祿詞林脩史事
嚴雖諾之而未暇為後三年仰之弟儕復走南京申前
請為尤切濂将焉辭惟曾氏出于郕國公自都鄉侯據
南徙代有顯人至于文定公鞏文肅公布文昭公肇起
於南豐遂以文章名天下文定之製熛鷙奔放雄渾瑰
偉文昭之作簡嚴平實温潤雅馴最為學者之所同慕
不翅景星之與卿雲而文肅之子司農少卿紆固守家
法亦以辭章稱君子謂如魯殿秦碑見者珍惜自可孤
行於二君之後司農從孫季貍蚤從吕居仁徐師川㳺
又能大肆於文其文言質而義正乾道淳熙間羣公多
畏敬之自時厥後作者繼軌要不可以一二數嗚呼何
南豐曾氏之多賢㢤先生之裔分自南豐父祖皆宋進
士書詩之業逺有端緒先生既承家庭之訓又出從元
夫鉅儒游鑽研六經孳孳唯恐弗力聞吳文正公講道
華葢山裹粮往叩之胸中疑難一旦氷釋自是達之於
文奮迅馳騁皆足以如其志至正辛巳嘗舉於鄉明年
試禮部報罷當路惜之連薦為校官皆不赴後十四年
甲午始擢進士第助教國子脩撰翰林出任江西行省
郎官入成均為丞遂升司業進詳定(闕/)副使拜監察御
史已而復為副使改今官而殁先生名位既顯海内求
文者接踵而至凡得片言隻簡不翅拱璧之貴蓋先生
之文刻意以文定公為師故其駿發淵奥黼藻休烈起
伏斂縱風神自逺王良執御節以和鑾而驅馳蟻封也
朱絃疏越太音希聲而一唱三歎也濤起阜湧飈行雲
流力有餘而氣不竭也擅一代之英明作四方之楷則
先生其有之矣濂也不敏幸識先生於建業欲以古文
辭就正焉而先生亡矣故因仰之求文厯序南豐曾氏
世學相仍之盛書于首簡使讀之者知先生無忝前人
則為先生之子若孫必将感激奮勵期無媿于先生者
矣先生名堅子白其字也剛明正直政事多可書已見
其婣家危公素所撰墓銘兹不書
　　　郭考功文集序
國家當興王之運其人才必超出常倫訏謨定命足以
創業而埀統奉将天罰足以威加乎海内至于文學侍
從之臣亦皆博習經藝彰露文綵足以備顧問資政化
所以竭其彌綸輔翼之責作其發揚蹈厲之勇攄其獻
替贊襄之益致其黼黻藻繪之盛此皆天也天意已定
於𡨕𡨕之中楚生材而晉實用之撥亂世反之正昭宣
人文而風動四方夫豈細故也哉洪武七年秋濂侍皇
上升武樓賜坐其側從容問曰天下雖定朕猶埀意宿
學之士卿能知其人乎濂對曰會稽有郭傳者其字為
文逺寄迹釋氏法中其學有淵源其文雄贍新麗而精
魄焜燿其議論崇谹皆根據乎六經波瀾相推若不知
其所窮誠一代奇才也上頷之未㡬復召濂謂曰郭傳
之文卿可持至朕將親覽焉時文逺偶以文一巻來貺
因即以進上覽已笑曰誠如卿言會丞相御史大夫來
朝命内使出示之且褒嘉至再即日召見於謹身殿奏
對稱㫖詔銓曹擢為應奉翰林文字於是文逺日侍左
右以備顧問賜予便蕃不一而足每命題俾撰文若詩
輒見賞愛文逺自以受知之深精白一心以承休徳凡
可以獻替者咸無隠情已而升修起居注遷考功丞而
眷注益隆矣今年春濂蒙特恩謝事東歸将與文逺别
文逺盡出所為文請濂序其首嗚呼古今辭章之士未
嘗乏人第患知之者鮮爾州里中知之已聊足自慰况
扵卿大夫乎卿大夫知之則聲聞漸著亦可表見于世
況扵諸侯乎諸侯知之則光輝四達十百之中僅一二
見焉人且豔之曰是夫也為人不翅足矣况上簡聖天
子之知而屢見褒辭者乎然聖人之言即天也文逺之
文天且知之矣則其際遇有道之朝恭承寵靈可謂千
載一時者矣昔宋之孝宗嘗於禁中觀蘇子瞻文史臣
書之以為至榮此異世尚爾今文逺親受知扵聖明其
為榮輝又當何如㢤他日文逺道益行文益顯史臣必
為立傳與經國諸臣同載簡册以見興王之運人材之
出皆非細故豈不為盛典與濂也不敏齒日衰而學日
落縱曰以文自娱其視文逺殆猶土鉶之於殷敦序諸
首簡能不自愧乎雖然濂知文逺之文者也相知者不
一言疇将言之因不敢牢讓文逺宐删正焉也
　　　莆陽王徳暉先生文集序
給事中王寅敬伯詣濂玉堂之署殷勤請曰寅之伯父
最樂翁諱朝字徳暉莆田人也其學出于同安尹陳公
仁伯莆田之先達有二陳焉一則仁伯一則國子丞衆
仲皆以文鳴於時實兄弟也其學又出于南塘趙氏之
孫袐書公伯暐袐書公二陳之外王父也翁之所學淵
源既正而其支流之相承遇奔石怒崖則噴薄如雷霆
及至演迤平曠則煥然成文若綺縠之乍舒一翕一張
類有物以司其柄者養之深而積之厚期大振扵時奈
何其數之奇再試鄉闈皆不利竟以布衣教授州里以
終遺文散落於兵燹十不存一寅懼其泯没而不傳也
求得詩文若干首釐為十巻翁之友方君炯門人陳君
虚中将刻梓以傳願先生為之序濂受而讀之詩則森
嚴踔厲有蒼淵之色文多簡古峭奥而其有餘不盡之
意恒見于言表人能玩繹之久方始得之其淵源有自
誠如敬伯所言不宐以無傳頗求翁之致是者亦由其
養氣之充積學之宏乎葢翁家甚貧或併日一炊每揚
揚有喜色臨財甚介毫髪不茍取所見一定屹如丘山
力撼弗能動儻涉非義舁金遺之不遷也唯游心古初
思欲起聖賢而與之周旋故甞以性分為樂人叩其自
得則曰守陰之宅蹈陽之庭風行雨集金舂玉鳴庫非
吾窒崇豈我榮夷夷于于而獨適其適不亦可乎嗚呼
翁之所見若此其殆有徳必有言者乎濂未冠輒受經
學文於鄉先達若淵穎吳公立夫内翰栁公道傳文獻
黄公晉卿皆天下名士悉得供洒掃之役其淵源非不
正也第以受資平凡無以深詣而逺到年周甲子而逾
六齡猶不能自振視翁之作不㡬於有愧哉雖然濂不
能文而評文恐未有先之者世之骫骳萎弱之文不脫
場屋之故態者反足以襲取髙位而翁卒于布衣戴章
甫衣逢掖者不知果有公議否乎濂特徇敬伯之請妄
置品評於篇端其有激也夫其有感也夫
　　　胡仲子文集序
韓退之抗顔師一世自李習之以下皆欲弟子臨之而
習之謇然不甚相下崇言正論往往與退之角其復性
平賦二書脩身治人之意明白深切得斯道之用葢唐
人之所僅有而可與退之原道相表裏者也濂嘗以為
習之識髙志偉不在退之下遇可畏如退之而不屈真
豪傑之士哉古之君子其自處也髙其自期也逺其自
視也尊其擇師與友也審舉天下無足慊吾意者則求
古人之賢者而師友之茍有得於心矣當時知否不卹
也身之貴賤勿論也行之為事功宣之為言論一致也
其心廓然會天地之全而㳺乎萬物之表觀古今如一
旦暮視千載以上之人若同堂接膝而與之語何暇以凡
近者累其心乎孟子舍子思之門人而願師孔子非遺
其師也道宜然也近世學者鄙陋而無志聞古之人畏
之如雷霆鬼神不敢稍自振㒒㒒焉於庸常之人師云
師云而卒無所成者皆習之之所棄也吾友胡先生獨
不然自其少時誦數十萬言在諸生中已驚動其鄉邦
老儒咸畏而敬之及其既長而壯奇邁卓越務師古人
出言簡奥不煩而動中繩墨如夏圭商敦望而知其非
今世物也同郡大儒若吳貞文公立夫先生嘗師事之
矣吳公亟稱其才不置黄文獻公晉卿以文學名天下
見先生輒延致共語所以期待者甚隆而先生亦不為
之屈也諸公既亡先生之學益成行益修徳愈邵而文
愈雄大江之南稱賢者必曰先生而先生不自以為至
也今天子有國之初大臣交薦先生才行上憫其老不
欲重煩以政命為衢州教授會修元史復薦入史館史
成賜金帛遣歸或謂先生未展其所學而先生澹如也
先生嘗慕邵子程子之為人所養甚深極其博而守則
約務乎大而不遺乎細扵人鮮所推讓而所許者衆必
以為賢於言不輕發而所言者人必以為當其所著井
牧皇初諸文有習之之辭而所得者非習之所及也先
生年未老而文已傳於時獲讀之者莫不知其為可貴
然其可貴者豈特文乎哉是則先生之自得者世之人
未必能知之雖濂亦不能盡其詳也濂與先生同師於
吳公相友五十餘年髪秃齒豁矣見世之士多矣心之
所仰而服者惟在先生則先生之文豈獨今之所難遇
乎學子劉剛撰次成集而王君士覺為圖其傳來請序
之濂不讓而書其首篇所以歎先生之善學古人而幸
天下之見其文也先生名翰字仲申金華人仲子其别
號云
　　　曾助教文集序
臨川曾先生旦所為文凡若干篇其門人某類編成書
既而以首簡請予序序曰天地之間萬物有條理而弗
紊者莫非文而三綱九法尤為文之著者何也君臣父
子之倫禮樂刑政之施大而開物成務小而褆身繕性
本末之相涵終始之交貫皆文之章章者也所以唐虞
之時其文寓于欽天勤民明物察倫之具三代之際其
文見扵子丑寅之異建貢助徹之殊賦載之於籍行之
於當時其大本既備而節文森然可觀傳有之三代無
文人六經無文法無文人者動作威儀人皆成文無文
法者物理即文而非法之可拘也秦漢以下則大異於
斯求文於竹帛之閒而文之功用隠矣雖然此以文之
至者言之爾文之為用其亦溥博矣乎何以見之施之
扵朝廷則有詔誥册祝之文行之師旅則有露布符檄
之文託之國史則有記表志傳之文他如序記銘箴贊
頌歌吟之屬發之於性情接之於事物隨其洪纖稱其
美惡察其倫品之詳盡其彌綸之變如此者要不可一
日無也然亦豈易致哉必也本之於至靜之中叅之於
欲動之際有弗養焉養之無弗充也有弗審焉審之無
不精也然後嚴體裁之正調律吕之和合陰陽之化攝
古今之事類人己之情著之篇翰辭㫖皆無所畔背雖
未造於至文之域而不愧于適用之文矣嗚呼文乎其
可易言矣乎今吾先生淹貫羣經所謂三綱九法其文
理之粲然者加體索而擴充焉甞以春秋連貢于鄉科
目既廢益寓意於古文辭用功于動靜者久聲光燁然
起士林中予取而讀之藻火黼黻之交輝金聲玉振之
迭奏魚龍波濤之驚迅一一可以適於世用信夫萬物
各有條理者於先生之文亦可以見之余在詞林先生
方助教成均朝夕相與論文甚驩故因其門人所請推
原文之至者而為之序著源委之真欲體用之兼舉也
　　　徐教授文集序
曹丕有言文章者不朽之盛事其故何哉夫山之巍然
有時而崩也川之泓然有時而竭也金與石至固且堅
亦有時而銷泐也文辭所寄不越乎竹素之間而謂其
能不朽者葢天地之間有形則弊文者道之所寓也道
無形也其能致不朽也宜哉是故天地未判道在天地
天地既分道在聖賢聖賢之殁道在六經凡存心養性
之理窮神知化之方天人感應之機治忽存亡之候莫
不畢書之皇極賴之以建彞倫賴之以敘人心賴之以
正此豈細故也哉後之立言者必期無背於經始可以
言文不然不足以與此也是故揚沙走石飄忽奔放者
非文也牛鬼蛇神佹誕不經而弗能宣通者非文也桑
間濮上危絃促管徒使五音繁會而淫靡過度者非文
也情縁憤怒辭專譏訕怨尤勃興和順不足者非文也
縱横捭闔飭非助邪而務以欺人者非文也枯瘠苦澁
棘喉滯吻讀之不復可句者非文也瘦辭隠語雜以詼
諧者非文也事類失倫序例弗謹黄鐘與瓦釜並陳春
穠與秋枯並出雜亂無章刺昧人目者非文也臭腐塌
茸厭厭不振如下俚衣裝不中程度者非文也如斯之
類不能徧舉也必也旋轉如乾坤輝映如日月闔闢如
陰陽變化如風霆妙用同乎鬼神大之用天下國家小
而天下國家用始可以言文不然不足以與此也故所
貴乎文者前乎千萬世而不見其始後乎千萬世而不
知其終有不可一刻而離去者其能致不朽也宜哉丕
也烏足以知之徒以魯國孔融等七子學無所遺辭無
所假足以令聲名傳後而已安知其文哉傳有之言以
足志文以足言言之無文行之不逺此則文之至者也
文之至者文外無道道外無文粲然載於道徳仁義之
言者即道也秩然見諸禮樂刑政之具者即文也道積
于厥躬文不期工而自工不務明道縱若蠧魚出入于
方册間雖至老死無片言可以近道也夫自孟氏既没
世不復有文賈長沙董江都太史遷得其皮膚韓吏部
歐陽少師得其骨骼舂陵河南横渠考亭五夫子得其
心髓觀五夫子之所著妙斡造化而弗違百世以俟聖
人而不惑斯文也非宋之文也唐虞三代之文也非唐
虞三代之文也六經之文也文至于六經至矣盡矣其
始無愧于文矣乎世之立言者奈何背而去之吾友天
台徐君大章賦資絶倫自少學文即期以載道非六經
所存不復輕寘念慮扵其間含積既久燁然以文名江
南洪武中甞召入史館與脩大明日厯遂出教授武林
日以横經講道為事逺近生徒莫不趨之猶水之赴壑
當修日厯時予適為之總裁每與大章論文竊歎今之
作者何其與古異也大章深以予之言為然去嵗過武
林獲觀其文集若干巻今山居多暇因徇大章門人之
請漫為序其篇端嗚呼世有豪傑之士知文與道非二
致者必以余說為不謬茍非其人則以好髙尚誇尤之
矣予一聽焉無事乎辨也
　　　葉夷仲文集序
臨海葉君夷仲宋丞相西澗先生族諸孫也夷仲生有
異資其文學之進如榮木升而春濤長日新月盛葢未
已也頃由茂才舉于鄉奉使安南不辱君命以功擢髙
唐州判官轉知睢寧縣為學猶孳孳不懈其弟廣武衛
知事恵仲類集成編釐為若干巻来徵予序其請至六
七而不倦予齒加長志氣摧攝操觚所云云皆無精魄
頗類寐語者讀夷仲文方畏敬之弗暇尚奚敢序之哉
雖然不敢無一言也昔者先師黄文獻公嘗有言曰作
文之法以羣經為本根遷固二史為波瀾本根不蕃則
無以造道之原波瀾不廣則無以盡事之變舍此二者
而為文則槁木死灰而已予竊識之不敢㤀于是取一
經而次第窮之有不得者終夜以思思之不通或至達
旦如此者有年始粗曉大㫖然猶不敢以為是也復聚
羣經扵左右循環而温繹之如此者亦有年始知聖人
之不死其所以代天出治範丗扶俗者數千載猶一日
也然猶不敢以為足也朝夕諷咏之沈潛之益見片言
之間可以包羅數百言者文愈簡而其義愈無窮也由
是去讀遷固之書則勢若破竹無留礙矣權衡既懸而
百物重輕無遁情矣然猶不敢以為易也稽本末以覈
其凡嚴褒貶以求其㫁探幽隠以究其微析章句以辨
其體事固粲然明白而其制作之意亦皦然不誣也由
是以定諸子百家之異同若别白黒而絶無難矣及夫
物有所觸心有所向則沛然發之扵文翩翩乎其萃也
衮衮乎其不餒也渢渢乎大無不包小無所遺也嗚呼
予以五十年之功僅僅若此今年日逾邁慨兹舊業反
成荒落将何以為夷仲言哉夷仲諸作温醇而有典則
飄逸而有思致其辭簡古而不龎其神豐腴而不瘠可
謂能言之士矣求諸輩行之中未見其敵也進進不已
何古人之不可至哉予因忘其固陋以平日所自得者
序諸篇首夷仲宐有取焉雖然文辭道之末也夷仲方
與有民社之寄當務為政以徳而昌其道哉洪武九年
正月望日具官金華宋濂序
　　　蘇平仲文集序
漢武帝欲教霍去病兵法去病辭曰顧方畧何如耳濂
謂去病真能用兵者古今之勢不同山川風氣亦異而
敵之制勝伺隙者常紛然雜出而無窮吾茍不能應之
以變通之術而拘乎古之遺法其不敗覆也難哉為文
何以異此古之為文者未嘗相師鬱積于中攄之於外
而自然成文其道明也其事覈也引而伸之浩然而有
餘豈必竊取辭語以為工哉自秦以下文莫盛于宋宋
之文莫盛于蘇氏若文公之變化傀偉文忠公之雄邁
奔放文定公之汪洋秀傑載籍以來不可多遇其初亦
奚暇追琢絺繪以為言乎卒至于斯極而不可掩者其
所養可知也近世道漓氣弱文之不振已甚樂恣肆者
失之駁而不醇好摹擬者拘于局而不暢合啄比聲不
得稍自凌厲以震盪人之耳目譬猶敝帚漏巵雖家畜
而人有之其視魯弓郜鼎亦已逺矣每讀三公之文未
嘗不太息也葢晚而得平仲焉平仲文定公之裔孫少
警敏絶倫誦說不勞而習中嵗大肆于文辭精博而不
麄澁敷腴而不苛縛不求其似古人而未始不似也仕
皇朝為國子學正近臣薦其才擢國史院編脩官以瞶
辭歸濂以翰林承㫖致政将還天子命舉可以自代者
即以平仲應詔既至復固辭上亦憫其誠特賜文綺遣
之天下學士髙平仲之文而莫不惜其以疾困也人有
困於當時而貴于後世者亦有貴于當世而後乃無聞
者其得失久近果何如哉孰知平仲之困乃所以成其
至貴者乎濂重平仲最甚序論其文所以歎蘇氏三公
之不可及而喜今世之復有斯人也平仲名伯衡其先
居睂自文定公長子徽猷閣待制遲來知婺州遂家焉
今為婺之金華人去文定公十世矣
　　　朱葵山文集序
文不貴乎能言而貴扵不能不言日月之昭然星辰之
煒然非故為是明也不能不明也江河之流草木之茂
非欲其流且茂也不能不流且茂也此天地之至文所
以不可及也惟聖賢亦然三代之書詩四聖人之易孔
子之春秋曷嘗求其文哉道充于中事觸于外而形乎
言不能不成文爾故四經之文垂百世而不謬天下
則而準之自夫斯道不明學者覩聖賢之文而恱其不
朽于是始摹倣其語言以為工而文愈削矣夫天之
生此人也則有是道也有是道也則有此文也茍能明
道而發乎文則将孰禦乎而能者寡矣斯後世之文所
以不逮古也後世之文加之以百言而不知其有餘損
其十言而不見其不足以不本扵道故爾此非發於不
能不言而强言之弊也聖賢之經其所不言也益以片
辭則多矣其所言也删其一言則畧矣以其不志於文
此文所以卒莫能過也故志扵文者非能文者也惟志
扵道者能之元之末莆田有朱先生文霆以治經取顯
官有政事人皆知之而其所為文世則鮮知之其孫進
士潚近以示余其言醇而理彰扵理不合雖强之言不
言其所言者未嘗不本諸道惟其志扵道而不以文名
故言文者失之嗚呼人能因余言以求先生之文庶㡬
得其所存先生字原道以泉州路總管致仕其厯官政
事見予所撰墓銘故不著
　　　王君子與文集序
經曰有徳者必有言此其故何哉葢和順積扵中英華
發於外譬若水懐珠而川媚石韞玉而山輝其理固應
爾也不然則其本不立其本不立潢汙行潦朝滿而夕
除風枝露蘤西折而東萎欲以示悠逺扵人抑亦難哉
濂扵西昌王君子與之文不能無所慨焉子與為人秉
剛而守毅葆醇而蹈道其律己也不以夷險而易其操
其接物也不以貴賤而二其節一履乎塗轍之正不違
乎繩尺之素融融乎森森乎不可企已故其發之於文
根柢于諸經涵濡乎百代體製嚴而幅尺𢎞音節諧而
理趣逺有益乎倫理之重不爽乎物則之訓世之論者
咸謂類其為人不亦信哉士之有志扵文者夥矣抽青
嫓白組織文繡柔筋脆骨㸃綴形似徒夸豔乎凡目已
違拂乎恒性所謂蠟其言桅其貌者其視子與有徳而
有言殆猶魚目之扵夜光嫫母之扵西施也與然而駑
駘恨劣逸驥難攀雖幸同于遺軌竟莫繼于後塵葢山
林之日長道徳之功深子與則有之矣鹵莽而畊滅裂
而耨若濂之進寸退尺者豈不為甚愧者焉子與不我
鄙夷俾序其首嗚呼三代無文人六經無文法非無人
也人盡能文非無法也何文非法秦漢以來班馬之䧺
深韓栁之古健歐蘇之峻雅何莫不得乎此也子與功
深力久必抽其闗鍵而入乎閫奥矣他日投簪東還尚
迂轅載酒從子與問之洪武六年春正月既望
　　　呉濰州文集序
唐子西云六經之後便有司馬遷班固六經不可學學
文者舍遷固将奚取法嗚呼斯言至矣濂嘗諷二家書
遷之文如神龍行天電雷惚恍而風雨驟至萬物承其
􁐯澤各致餘妍固之文類法駕整隊黄麾後前萬馬夾
㐲六引分旌而循規蹈矩不敢越尺寸嗚呼法之固堪
法其能以易致哉然而淵沖之容可以攬結雄毅之氣
可以掇拾古語有云取法者宐上固當有潛心而願學
者矣濂猶恨未見其人豈逸駕奔馳實不可攀與抑去
古愈逺聲光不可得而襲與吾友吳履徳基同郡人也
自幼抱逸才一下筆間飄飃有奇崛氣逮長日取二家
書玩繹弗倦超然若有得揚揚出謂人曰我知學司馬
遷爾我知學班固爾諸子葢不足多也濂頗畏之疑之
日後徳基去丞南康令安化今将出守濰州與濂胥㑹
南京持所製文一編且讀且譁曰我此文近遷固否濂
見其勁硬如屈鐵奇峭如削懸崖澤媚山暉如藴珠涵
璧始而大驚中而釋所疑終則益畏之而發不可企及
之嘆嗚呼善學遷固者世久罕聞今乃見其人哉雖然
立言如六經此濂夙夜所不㤀者徳基尚朂之毋徒泥
子西之言而自沮也
　　　靈隠大師復公文集序
才體也文其用也天下萬物有體斯有用也若稽厥初
𤣥化流形品物昭著或洪或纖或崇或卑莫不因才之
所受而自文焉非可勉强而致也姑就植者言之黄者
白者青者紅者黑而澤者紫艷而腴者翠白而緗綠者
五色交糅變幻而不恒者一囿扵氣而弗可移也至于
洛陽有花則絶類絶倫其植物中之至文者歟又以動
者言之雙角而火鬛者兩羽而飛者炳朗而爛斑者介
而紫暈者鱗而含金者衆彩錯布焜煌而難名者亦局
乎氣而不能更也至于岐陽有鳳則超羣拔萃其動物
中之至文者與非惟物也而人亦然有一人之人有十
人之人有百人之人有千萬人之人有億兆人之人其
賦受有不齊故其著見亦不一而足所謂億兆人之人
聖人是也千萬人之人賢人是也百十人之人衆人是
也衆人之文不足論賢人之文則措之一鄉而準措之
一國而準措之四海而準聖人之文則榦天地之心宰
陰陽之權掇五行之精無鉅弗涵無微弗攝雷霆有時
而藏而其文弗息也風雲有時而收而其文弗停也日
月有時而蝕而其文弗晦也山崖有時而崩而其文弗
變也其博大偉碩有如此者而其運量則不越乎倫品
之間葢其所稟者盛故發之必𢎞所予者周故該之必
備嗚呼此豈非體大而用宏者與或曰上帝降衷不以
知愚而有偏若子之言不㡬局囿乎氣而不遷者乎曰
非是之謂也其性同其才或不同雖以七十子之從聖
人其學各得其才之所近况下此萬萬者乎由是而觀
因才所受而自文者人與動靜之物概可見矣濂之學
文五十餘年羣書無不觀萬理無不窮碩師鉅儒無不
親自意可以造作者之域譬諸登山攀躋峻絶不為不
力而崇顛咫尺不能到也此無他受才之有限也世固
有巵匜者焉有甕盎者焉有沼池者焉有溪澗者焉有
湖江者焉有溟渤者焉水充其量則止小固不能為大
大亦不能為小也濂昔官禁林四方以文來見者甚衆
晚閱見心復公之作穠麗而演迤整暇而森嚴劍出襓
而珠走盤也發為聲歌其清朗横逸絶無流俗塵土之
思寘諸古人篇章中㡬不可辨遐邇求者日接踵於門
既得之不翅木難珊瑚之為貴公卿大夫交譽其賢名
聞九天皇上詔侍臣取而覽之特褒美弗置濂因謂當
今方袍之士與逢掖之流鮮有過之者焉今來朝京師
其徒曇鍠編類成書釐為十巻來徵濂為之序嗚呼文
者造化之英華古今之綸貫斷不可闕也有若公者拔
扵十百之中超然鶱舉而慕賢者之閫奥其可傳逺無
疑濂烏得不倡體用之説以諗同志哉有訕濂陷于一
偏而不可為訓者非知言者也不加功于文者也是膠
柱調瑟而弗知變通者也
　　　使南稾序
吏部考功主事林君元凱奉使安南遂以使南稾一編
授予序序曰安南古交阯也漢唐以來其地皆入職方
稱臣奉貢比内諸侯近代馭非其術徼其重貨責其躬
朝蠻酋始敢為弗恭廷議憤之復有鑄金為人夜光為
目之徵而蠻酋心亦離使者至其國多貪夫恱其金貝
輒昧昧攫之遂致其䙝侮燕于廡下君子每為之短氣
方今聖天子御極之初遣使往告即位其國主陳日煃
稽首上表遂乃封為安南王未至日煃卒嗣王日㷂有
請于朝復詔襲爵如初妙柬廷臣充頒封使者僉謂元
凱前進士學古明經尤長于辭令其出使為宜上召至
奉天殿親加勞問而遣焉元凱即日上道越五月至其
國布宣天子威徳君臣恱服乃北面拜跪聽詔如藩臣
禮将還日㷂遣陪臣夜半持黄金為壽元凱峻却之陪
臣舉手加額稱為賢使者而後去肆惟皇上宅居中土
逺人慕化者以其限山絶海使各安扵境土而無所利
之深合古帝王懐柔之道固當著之史牒垂憲萬世有
若元凱之為使義正辭嚴足以聳動羣聽凡其國以利
相啗之姦卒無所售亦可謂不辱君命者矣然予聞序
事之體志其大而舍其細故特取蠻夷叛服之由聖世
明良之盛書之於首簡至于行役之勞倡酬之適山川
土俗之詳已見詩中者可得而畧也元凱臨漳人名唐
臣今以時制所禁更為弼文辭爾雅吾友王内翰品評
閩南人物謂元凱為巨擘云
　　　杏庭摘稾序
濓昔受學扵河東公獲見新安洪先生詩十餘篇心甚
樂之竊意先生之所述篇章必富而新安逺在數百里
外甞愧弗能一見先生以窺夫大全及河東公没先生
之子存心來為浦江尉濂始得悉受而伏讀之不覺歎
曰嗚呼是豈非詩哉夫詩未易言也商周之時三頌二
雅洎夫十五國風之作既經孔子所删列為一經固将
與天地相為終始若秦漢以來至于近代其間彫肝琢
腎以自馳騁於一世者不為不多果能傳之千萬載而
弗泯㡬何人哉縱傳矣求其無愧于孔子之所删定者
又㡬何人哉葢必有超絶之識克以包羅宇宙之氣量
濟以俊偉光明無所不通之學然後始能與於斯不
然則流連光景之辭爾尚得謂之詩矣乎新安為江
東一大郡自舊多文學之士及吏部諸公兄弟以詩倡
于建炎紹興間而作者益盛流風餘韻直至于今不衰
先生之生雖後朱公百餘年嘗及接鄉之諸老故聞見
甚多而講索甚精其發之於詩和而不怨平而不激嚴
而不刻雅而不凡庶㡬忠厚惻怛有三百篇之遺意者嗚
呼是豈非詩哉濂頗觀今人之所謂詩矣其上焉者傲
睨八極呼吸風雷専以意氣奔放自豪其次也造為艱
深之辭如病心者亂言使人三四讀終不能通其意又
其次也傅粉施朱顔燕姬越女巧自衒鬻於春風之前
冀長安少年為之一顧詩而至斯亦可哀矣求其如先
生之作尚可多得邪濂方将謄寘東明山中與二三子
共學焉而存心以四方之士多願觀之俾濂摘其今古
詩若干首鍥梓以傳先生之詩誠不宜無傳故濂特舉
詩之未易言而先生絶出於今人者序之於首簡惜乎
河東公墓木已拱無從質其説之然否也先生諱焱祖
字潛夫由儒官起家四轉而為遂昌主簿遂以休寧縣
尹致其事其善政可稱述而不係於詩者不書
　　　白雲稾序
劉勰論文有云論說辭序則易統其首詔䇿章奏則書
發其源賦頌歌讚則詩立其本銘誄箴祝則禮總其端
紀傳文檄則春秋為之根嗚呼為此說者固知文本乎
經而濂猶謂其有未盡焉何也易之彖象有韻者即詩之
屬周頌敷陳而不協音者非近於書與書之禹貢顧命
即序紀之宗禮之檀弓樂記非論說之極精者與况春
秋謹嚴諸經之體又無所不兼之與錯綜而推則五經
各備文之衆法非可以一事而指名也葢蒼然在上者
天也天不能言而聖人代之經乃聖人所定實猶天然
日月星辰之昭布山川草木之森列莫不繫焉覆焉皆
一氣周流而融通之茍欲强索而分配非愚則惑矣夫
經之所包廣大如斯世之學文者其可不尊之以為法
乎吾友朱先生伯賢以純篤之資而留意於辭章先秦
兩漢以至近代諸文無不周覽用功之久灼見其是非
之真復取近正無疵者聚而為書蠅頭細字動至數十
大册時出而諷詠之已而嘆曰學文不本諸經其猶玩
培塿之卑而忽嵩華之髙乎乃復致力于經功益倍于
前時越數嵗胸中浩然若有所得操觚書之凡隂陽盈
虚之運民物倫品之理萬彚屈伸之變皆隨事而著源
源乎㒺知其所窮且其為體多而不冗簡而有度神氣
流動而精魄蒼勁誠可謂粲然藻火之章矣濂之有志
為文不下於伯賢古今諸文章大家亦多究心及㳺黄
文獻公門公誨之曰學文以六經為根本遷固二史為
波瀾二史姑遲遲盍先從事於經乎濂取而温繹之不
知有寒暑晝夜今已四十春秋矣用心之苦雖與伯賢
同而伯賢之所造詣濂固不能窺見其彷彿也然而太
上立徳其次即立言立言甚非易也自孟子以来致力
於是者非不多求其可與經並傳者舂陵周元公一人
而已元公之言曰文所以載道也輪轅飾而人弗庸徒
飾也況虚車乎是則文者非道不立非道不充非道不
行由其心與道一道與天一故出言無非經也元公豈
嘗拘拘學為文哉濂與伯賢又當共勗之可也伯賢以
白雲稾若干巻請予序濂故具論之使知伯賢之文壹
以經為本而蹈襲近代以為美者其尚有所發也哉伯
賢名右天台人著書甚多所謂春秋類編三史鈎𤣥秦
漢文衡深衣考邾子世家傳皆别行
　　　守齋類稾序
古之立言者豈得已哉設使道行扵當時功被扵生民
雖無言可也其負經濟之才而弗克有所施不得已而
形於言庶㡬後之人或行之亦不翅親展其學所以汲
汲遑遑弗忍釋者其志葢如是而已奈何近代多藉為
譁世取寵之具褒揚于贈餞之夫獻諛於泉下之鬼組
織綺麗張浮駕誕以為能舉世安之曾無有非之者予
不知古之立言者還果如斯否乎此予扵顧君徳潤之
文不能無所感也徳潤名輝鄞人也其大父鄉貢進士
應春父學海先生叔川皆名士徳潤幼承家學甫十嵗
即善屬文郡博士俞希魯欲以神童貢辭不就既長大
肆力於經傳卓然欲以事功自見會無有薦之者乃閉
闗却埽喟然嘆曰吾身不遇矣殆将立言矣乎然經以
載道史以紀事古先哲王所藉以牗斯民者也我當竭
其思慮焉他若游言枝辭春花秋蘂堪翫於一時藝焉
而已我則不敢知人以徳潤為知言徳潤自是黙索
精思晝夜孜孜唯寐始忘之如此者埀三十年著釋圖
一說約六十三圖徽二十一希言二十四事剡六十二
治要十八體卦八解八辨十二議二十四傳七記論序
文銘各三雜著十八賦六騷十九雜詩三百二十一合
三十巻分為前後外三集通名謂之守齋類稾云予嘗
受而讀之淵乎其莫窮約乎其若豐暢乎皆有契而混
融有弗覈焉覈必詳也有弗擇焉擇必精也嗚呼其亦
庶㡬古之所謂立言者乎昔在宋時桃源王説應求亦
鄞人同季父致招樓郁楊適杜醇諸公因就妙音院立
孔子像講貫經史倡為有用之學學者宗之應求所著
唯在立言他則未暇及故有五經發源五十巻奏議書
疏詩文二百十一篇薦者列其事召為明州長史應求
辭及其既没勅建桃源書院贈銀青光祿大夫賜紫金
魚袋嗚呼徳潤立言之志未必下於應求今時無有上
其名者秋髪被肩亦且巋然老矣惜哉雖然徳潤志士
也内而不外者也名之聞與不聞非所計也予故徇其
外弟太子正字桂徳稱之請序而蔵之以俟後世之知
揚子雲者
　　　味梅齋稾序
洪武初余奉詔總裁元史于時預執筆者凡數十人皆
四方豪俊余日與之周旋會聚間一休沐輒相過從飲
酒為歡酒闌氣盛撫掌大噱論古人文章政事不深夜
弗止信一時之樂哉然當是時諸君者皆壯强無恙余
雖稍長亦未耄老方以為此樂可以長有未知其為樂
也及後未數年人事稍稍乖殊或得州縣官散之南北
或以老癃疾疢引歸田里或抵法遇患轉徙逺方求如
舊時之歡須臾而不得然後知此樂之難遇毎一思之
不知俛首愴心而繼之以歎息也又况余年愈耄觸事
愈多而英才凋謝愈盡雖欲不思何可得哉幸而獲見
一人於十餘年而後又得觀其文辭其慰喜又為何如
也若吳郡傅君則明是已則明在數十人中以能文稱
當乖殊之時歸為邑人師得益勉其所學最後獨存而
文益進天之扵則明可謂加厚矣今年自吳中寄其文
曰味梅齋稿者示余皆馳驟可喜嗚呼四方之英俊至
是無㡬矣然則則明之文其何可少
　　　清嘯後藳序
詩之為學自古難言必有忠信近道之質藴優柔不迫
之思形主文譎諫之言将以洗濯其襟靈發揮其文藻
揚厲其體裁低昂其音節使讀者鼓舞而有得聞者感
發而知勸此豈細故也哉奈何習之者多如牛毛而專
之者少如麟角也廬陵胡君山立生文獻之邦抱英銳
之志敭厯仕塗綽著聲譽粤自戎幙至躋法從雖著勤
勞之績不㤀賦咏之事風雲月露有以感夫中花草蟲
魚有以寓乎目與夫人事酬酢時物遷移皆見之篇翰
焉日積月盈分為清嘯前後二稾前稾則國史危公既
序之矣予來京師復得窺其後稾而胡君遂徴為之序
予披繹再四因作而曰正音寂寥久矣誕者流於荒忽
而無據弱者過於纖靡而不振俗者溺扵陳腐而不新
麄者流于桷犖而不潤其音節體裁之乖方文藻襟靈
之弗暢具有之矣詩之為道其果如是乎哉有如胡君
之作命意深而措辭雅陳義高而比物廣其殆庶㡬有
忠信近道之質者與藴優柔不迫之思者與形主文譎
諫之言者與此予不能不撫巻而嘆賞之也予也不敏
以荒唐之資操褊迫之行雖自漢魏至于近代凡數百
家之詩無不研窮其旨趣揣摩其聲律秋髮被肩卒不
能闖其閫奥而補於政治其視胡君之作得不甚愧矣
乎然而穹亭邃館必壓以呀然之獸鉅人元夫必冠以
峩然之弁雄章俊句必首以傑然之文嗟予何人尚敢
為胡君之詩之序乎牢讓再三竟不獲命斐然有作情
見乎辭
　　　漢天師世家序
嗣漢四十二代天師張真人以世家一卷命上清道士
傅同虚徵濂序其首簡濂聞古者名世諸臣史官必為
序其世系表以傳所以敦本始昭功伐也况於神明之
冑理有不可得而闕者今所輯世家但始於留文成侯
而其上則無聞焉濂因據世族羣書補之復用史法畧
載其相承之緒使一閱輒知大都而其詳别見于左方
云序曰
張出自姬姓軒轅子青陽氏第五子揮為弓正始造弓
矢張羅以取禽獸主祀弧星世掌其職賜姓張氏周宣
王時有卿士張仲其後裔事晉為大夫張侯生老老生
君巫君巫生趯趯生骼其孫曰抑朔至三卿分晉張氏
事韓韓相開地相韓昭侯宣惠王襄哀王開地生平相
釐王悼惠王平生良字子房漢太傅留文成侯居沛之
豐邑生二子侍中辟疆及不疑不疑嗣侯生二子典髙
典生黙黙生大司馬金金生陽陵公乗千秋千秋字萬
年生嵩嵩生五子壯讚彭睦述其後多以功烈著傳至
於唐列為安定范陽大原南陽燉煌修武上谷沛國梁
國滎陽平原京兆等四十三望族中出宰相凡十七人
高生通通生无妄旡妄生里仁里仁生覺覺生起起生
桐柏真人大順大順生漢天師道陵是為𤣥教之宗其
傳緒悠長倍前望族之盛論者弗察見留侯再世國除
即意其絶嗣殊不知流裔南北如斯之繁也道陵字輔
漢建武十年生於吳之天目山暨長博習羣書從學者
千餘人尋中直言極諫科拜巴郡江州令棄官隠洛陽
北邙山脩煉形之術章帝以博士徵不赴和帝即位召
為太傅封冀侯亦不就乃杖䇿逰淮入鄱陽上龍虎山
合九天神丹訪西仙源獲制命五嶽攝召萬靈及神虎
秘文於璧魯洞俄往嵩山石室得黄帝九鼎丹書及道
既成聞巴蜀沴氣為人災鋭意入蜀初居陽平山遷鶴
鳴山感𤣥元老君屢受以經籙之法於是分形示化復
立二十四治增以四治以應二十八宿妖厲為之衰熄
如發醎泉破鬼城之事甚多不能備載永壽二年復遷
渠亭山出三五斬邪雌雄劒二陽平治都功印一授嗣天
師衡使世世相傳乃乗雲上升壽葢一百二十又三云
衡字靈真有長材詔徴黄門侍郎辟隠居陽平山誓以
忠孝導民君子謂其有繼宗開緒納俗安善之功衡生
京師魯字公祺益纘前人之烈以鬼道教人自號師君
其來學道者初皆名鬼卒受本道已信虎祭酒各領部
衆多者為治頭大祭酒皆教以誠信不欺詐有病者自
首其過復設義倉置義米肉其中任人量腹取飽過取
則有禍人歸者日益衆遂雄據漢中詔授鎮民中郎将
領漢寧太守其後歸魏太祖拜鎮南将軍封閬中侯五
子皆為列侯女歸太祖子彭祖魯死諡原侯生盛宇元
宗魏太祖封都亭侯弗受始自漢中還龍虎山創三元
日升壇授籙盛生昭成字道融端坐石室虎豹逢之皆
伏暨化去或見騎鶴逰空中􁩏冢驗之唯冠履留耳昭
成生椒晉安帝召之不至椒生回回生迥迥生符符生
祥祥字麟伯隨洛陽尉能吐丹寘掌中光芒穿屋復吞
之祥生通𤣥嵗大疫以標植水中汲飲者咸愈通𤣥生
恒唐髙宗問治國恒對曰能無為則天下治矣上嘉之
恒生光光生慈正慈正生士龍士龍忘玉印長安酒家
一少年盡力舉之不動明日士龍笑而攜去士龍生應
韶應韶生頤頤生士元字仲良瘠而多髯居應天山四
十年山多虎人莫敢謁焉每大風雨遥見乗黑龍往來
諸峰間士元生翛翛生諶諶生秉一字温甫目光如電
夜能視物嘗負劒行山澤間叱一老樹雷即震裂之擊
死二巨蟒及小蛇百餘秉一生善善生季文五代之季
受其籙文者頗衆乃鑄鐵環劵數萬繼之季文生正隨
宋太中祥符八年召至闕賜號曰真靜先生後凡稱先
生者皆賜號也吏部尚書王欽若為奏立授籙院正随
生澄素先生乾曜乾曜生虚白先生嗣宗嗣宗生象中
字拱辰生三月能行五月能言七嵗朝京師錫以紫衣
象中生葆光先生敦復無子從子葆真先生景端嗣景
端亦無子從弟虚靜先生繼先嗣繼先字嘉聞五嵗不
解言聞雞鳴忽失笑賦詩人異之崇寧初解池鹽水溢
遣使者召見書鐵符投之怒霆磔蛟死於水裔一日隨
上入寢殿宫嬪競以扇求書繼先以經語書之皆宻契
其意中舉一握稽手書曰保鎮國祚與天長存乃上所
御者也上奇之命禱雨三日乃止授大虚大夫不拜詔
江東漕臣即山中度地遷建上清觀改為上清正一宫
從其學道者恒數十百人靖康初上復召時金人侵汴
行至泗州天慶觀素筆冩詩隠几而化葬于龜山之麓
後十六年西河薩守堅逰青城山相遇於峽口繼先以
書一封赤舄一隻令達嗣天師家嗣天師大驚使人􁩏
龜山之窆唯一舄存繼先無嗣以象中之孫時修嗣時
脩曰繼先從子也吾烏得後之衆曰法統所在孰得而
奸乃從時脩生正應先生守真守真在母胎厯十九月
始産毗陵有妖憑樹詔劾之一夜風雷拔去後定濤江
衝決髙宗賜以象簡寳劍清靜陰符二經守真生景淵
景淵生慶仙張公洞有井甚深慶仙戱折木葉擲之俄
波濤騰湧有一老翁從中出慶仙呵戒之而去慶仙無
子從子觀妙先生可大嗣可大守真之曾孫其祖伯㙖
父天麟皆常攝教事鄱陽水漲壊民廬無數袁提刑甫
請可大治之殛死大白蛇水遂平尋又遇旱蝗可大禁
之雨作而蝗殪勅授提舉三山符籙兼御前諸宫觀教
門公事主領龍翔宫時當宋季元世祖聞其神異宻遣
間使訊之可大授以靈詮且謂使者曰善事爾主後二
十年當混一天下逮至元十三年果驗可大生宗演字
世傳世祖平宋憶其父言有徵應遣兵部侍郎王世英
刑部郎中蕭郁賫詔召之賜玉冠玉圭冠以靈應沖和
真人之號仍給三品銀印令主江南道教事得自出牒
度人為道士宗演生與棣字國華世祖時宣授體𤣥𢎞
道廣教真人賞賜優渥竟卒於京師與棣無子弟與材嗣
與材字國梁元貞初入見大明殿制授大素凝神廣道大真
人大徳二年海鹽鹽官兩州潮水大作沙㟁百里蝕齧
殆盡延及州城下與材投鐵符扵水符踊躍出者三雷
電晦𡨕殲怪物魚首龜身其長丈餘隄復故常五年冬
無雪上曰冬無雪民間得無有災害乎與材為建壇禱
之是夜雪下盈尺上大喜命近臣賜酒曰卿能感神明
一至此耶八年錄平潮功加授正一教主兼主領三山
符籙給以銀印視二品九年崇明州海隄崩俾弟子持
符往劾之民夢有神填海者遂安至大初加賜寳冠金
服制授金紫光祿大夫封留國公給以銀印視一品與
材生太𤣥字嗣成嗣成卒弟嗣徳嗣嗣徳卒其子正言
嗣正言卒太𤣥之子正常嗣正常字仲紀即今天師國
朝六覲京師洪武初制授正一䕶國闡祖通誠崇道𢎞
徳大真人領道教事給以銀印視二品上復賜以褒文
稱其瞳樞電轉法貌昻然人以為榮葢厯代相傳以眼
圓而鉅者為𤣥應故上因及之云濓聞文成侯年少
時學禮淮陽東謁蒼海君蒼海君先儒學士以為海神
是也後又見異人黄石公下邳圯上則其未達之際固
已能交通於神明至其晚年名遂功成乃欲辟穀從赤
松子㳺實其初志非曰托之以自逃也故其九傳至漢
天師感慕興起學輕舉延年之術祓除陰慝一以善道
化民而嗣師系師繼之脩其業而弗墜惟恐有人横遭
夭閼者當漢之季天下雲擾唯巴漢之間民生晏然行
者不裹糧居者不捍闗官府賴以成治如此者埀二十
年其功之及物可謂侈矣宜其世有令人出俾至化奚
翅古諸侯之國天之報施不亦彰明者哉或者專歸於
名山神氣之結故能演迤盛大如斯其論亦淺矣嗚呼
文成侯子孫南北在在有之其以功烈顯著者小則充
法從大則至宰輔非不光明俊偉也曾未㡬何降為皂
𨽻者有不免焉其視𤣥裔相仍厯千二百有餘嵗而未
已者為何如蓋必有其道矣嗣而興者尚知朂哉尚知
勗哉
　　　柳氏宗譜序
浦江之栁氏其先居河東宋髙宗南還時有名鑄者扈
從來江南遂家浦江之烏蜀山生一子瀚瀚生森彬森
生監藴藴生崇徳縣主簿補之崇徳生髙郵令元贈泗
州知州浦江縣男金髙郵生四子其次諱貫仕元為翰
林待制以文章名天下門人私諡為文肅有子三人皆
善士而六孫能守其學不墜殁後三十又七年而介孫
穆書其始徙傳緒之詳列為譜圖持以示濂濂泣而歎
曰天道扵是可徵而文肅公有後矣濂少時幸執弟子
役於公門公之為人其崇深閎博者固非淺見所能知
至其端方直易厚重嚴慤怒氣不形于色惡聲不出諸
口不知古之賢者復何如耳世之妄議恒謂賢者言論
足以予奪當世文章足以抉發至理所為與造物者爭
强故天道尤忌之而多難為其後是殆不然天惟有所
不能也故生賢者出而代之為之政以遂天之生為之
教以輔天之成為之文章語言以宣天之道使善者勉
而惡者懼賢者何負於天而謂天忌之哉其不然也明
矣是論也吾意賢者之子孫而不能自力姑引天道以
自恕而非其實也不然自文肅公觀之何其異於彼哉
文肅公之傳今三世其諸孫盛矣固可以見天道而未
足以盡報賢之意今諸孫皆有徳積久必愈昌越十餘
世将有傑然秀出者興其間然後可見天道之全也斯
譜也君子由是觀天道焉穆之後人安可忽哉
　　　俞氏宗譜序
俗之不美有志者鮮也今世之士論法道不古若則以
無位為解及既得位卒不能有所為豈特無位之罪哉
先王經天下之法深逺矣大者信非無位之所能行至
扵族師閭胥之事獨不可推行扵州里之間乎州里之
間茍未暇為獨不可行於同姓之親乎為士者布海内
而無救於俗由是知今之士多無志也吾嘗損益周制
可以化同姓者凡月之吉長少咸㑹於先祠拜謁畢齒
坐命一人庭誦古訓及拜法誦已長且賢者繹其義而
諷導之書會者名于册再會使互陳其所為其行有孝
弟忠信者俾卑且幼者旅拜之而著于名之下有悖戾
之行者命徧拜羣坐之尊者以愧之而亦著于其名之
下踰月而能改者如初否則擯不使坐踰年而不改者
斥勿齒同姓之人疾相撫患相拯貧相賙死相𦵏老弱
癃殘者相養祭酺相召昏嫁喪灾相助不能然者不使
與於會斯數者非甚難為也而人咸莫能為謂有志者
鮮非邪誠有一人為之衆見其善必效之效者愈多則
所化者必愈逺因以美天下之俗不難也惜乎吾未之
見也學於吾者众矣吾未嘗不語以其故金華俞生恂
其可語者乎俞生之先以書詩世其家擢科第者先後
相望生之父大有尤好學譜其同姓之親以聨其族生
繼成之益脩其遺文甚完譜固睦俗之本也然無法以
行之安能久而無壊乎欲其久而無壊舍吾言不可也
吾是以有言焉嗚呼恂茍能行之孰謂有志者之果鮮
哉
　　　張氏譜圖序
張以字為氏出於晉之公族有解張者其字曰張侯故
晉國世有張氏而譜家謂少昊苐五子揮為弓正賜姓
為張則非也子孫蔓延分適他國而居清河為最盛清
河之族布於大江之南其遷江隂者則不知始於何世
圖牒喪漫不可鈎考至月崖翁始入扵譜翁諱暉喜聚
四庫書多至充棟人有願購者輒乞與之然博聞强記
㦯以疑難質焉則曰是出扵何書何篇從容而起抽架
上所有拂塵而驗之無差爽者暉生翊翊生思明通天
官之學兼以六物推人休祥宛然目擊閭右民有不平
之鳴知思明直而無徇嘗徼而愬之思明出片言理詘
者面頸發赤以去不敢譁然尤尚風義州有過客號材
大夫者必主之雖至單乏不恤也市有病氓卧道周氣
奄奄欲絶思明舁至於家召醫調護之愈乃遣東甌書
生疫死逆旅中逆旅氏大怖不知所為計思明具衣冠
藏之淺土其後竟得以喪歸三山梁先生與思明有連
及死無為主後者㷀妻與四女日夜相持以號思明為
治葬事飲食其妻終身且悉配其女於士族君子稱之
曰古有行義之士今惟吾張明徳乎明徳思明字也後為
隂陽學正以終思明生端通毛氏詩用吕肅公之薦入
仕四為校官遷浙西部使者掾丁元多故干戈相尋丞
相康里公承制行事遂錄其軍功超授江浙行樞宻院
都事端生宣宣能辭章入國朝以考禮被徵來南京尋
至史局與脩元史上親書其名召至殿庭即日擢翰林
國史院編脩官人以為異恩云時予適長詞林宣數來
請白宣之宗族遭兵亂之餘凋落殆盡所僅存者唯宣
之祖若父暨宣兄弟為四人三世自相師友漸摩道義
不敢違聖賢之明訓邇者先祖又傾背矣痛念世徳弗
昭家牒不脩皆無以示逺爰輯為一書虚其首簡先生
儻畀矜之冠以序文實宣之願也嗚呼三代之前姓氏
分而為二男子稱氏女子稱姓氏所以别貴賤姓所以
别婚姻三代之後姓氏合而為一皆所以别婚姻而以
地望明貴賤去古為益逺矣夫姓之與氏亦昭然易見
者獨混淆而無辨况扵遷轉之無常承傳之盛衰又焉
能盡知其所自出哉此無他圖譜之局不設中正之簿
狀不存亦已久矣雖有智者出扵其後将何徴之邪宜
乎宣之痛心疾首而不能自已也予竊聞之為善者必
有後宣之家素以善行聞其後将益蕃厯數十世子孫
繼脩此譜者屢書不一則指月崖翁為江陰之初祖造
端之功豈非宣之所為與舊譜厄扵兵燹有不足恨也
或者則曰宇文周之時嘗命叱羅氏為張姓今子何所
據獨謂此出扵晉之張乎曰叱羅之張稍盛扵燕代之
間而江南則無有也此非予之私言也蓋亦有所受之
也
　　　義烏樓氏家乗序
東陽著姓載扵方䇿者有八曰斯曰留曰路曰駱曰厲
曰哀曰苗而樓居其一焉樓本姒姓夏少康之後周封
杞東樓公支孫以樓為氏亦號東樓氏城陽諸縣有婁
鄉是其地也氏族家以婁鄉之故遂謂婁與樓姓同殊
不知婁乃邾婁氏之裔其姓曰曹判然不相屬也漢之
季世樓泰字允恭者始自譙郡徙㑹稽其子苗建安中
又自會稽遷烏傷苗字秀實生三子孟曰恭仲曰侍中
𤣥季曰散騎常侍畯皆仕於呉畯生宣威將軍陟陟生
康樂令𦙍𦙍生豐其下世次不可復知矣至南齊時有
居烏傷竹山里者曰靈璨寄迹釋氏法中梁武帝賜號
曰智者大師今義烏之智者鄉實因此而得名其地多
樓氏居之宋南渡後諱奭府君生二子四孫六曾孫而
𤣥孫之繁數登於十其中諱大年者嘉定癸未進士通
判吉州大年從子諱子固嘉熙戊戌進士嚴州桐廬尉
自是蔚為衣冠之望宗矣府君十世孫璉懼其族大而
譜逸也於是撰為家乗二巻一倣司馬遷年表之法畫
而為圖字名卒葬咸具疏之一輯先世墓志家傳祭文
之屬而通判君遺詩之僅存者亦附著焉與宗人謀将
刻諸梓以傳而詩予序之予知樓氏之族甚久而𢎞若
永康若武義若東陽皆自義烏而分其居縣之東門者
尤為近屬實同出于秀實之裔而四明之支則祖秀實
之子恭恭之逺孫宣獻公鑰嘗述髙祖先生事畧自謂
其先婺人但不詳徙居之始耳此皆鑿鑿可信無疑第
智者大師附錄以婁幼瑜乃樓𤣥之裔而合樓婁為一
音者似為氏族家所誤證諸史傳甚為不然也嗚呼凡
言姓氏者皆原扵世本公子譜二書二書則本春秋左
氏傳左氏傳則因生賜姓胙土命氏及以氏以謚以官
以邑五者而已後世得姓受氏者多至三十二類益淆
亂而難明况襲氏冒姓之不一者乎無怪乎附錄之不
足徴也今璉也為斯而懼惓惓於譜事而不敢忘亦可
謂賢也已因為辨折繫諸篇首使其子孫有考焉璉字
士連嘗從予學經國朝洪武壬子試吏部中選授将仕
佐郎大同府宣寧縣主簿遷成都府仁壽縣云丁巳秋
八月具官金華宋濂序
　　　上虞魏氏世譜序
濂居淛河東嘗聞上虞魏氏為簪纓大族其先蓋出於
唐鄭國文真公徴之裔公居鉅鹿生禮部侍郎叔璘侍
郎生武進縣令政始自鉅鹿遷居會稽之山陰武進生
邠州錄事參軍珎㕘軍生莫州司馬明復自山陰徙居
餘姚之蘭風司馬生石首縣令實實生廬陵尉潾潾生
憲憲生章章生克敬克敬生惟賢惟賢生績績生塤塤
生恕恕生和和生傑傑生有聲有聲生義義生安珦凡
厯世一十又二雖不與仕籍而能脩明禮義蔚為鄉之
望宗安珦生宋從政郎良瑞從政生紹興府學錄亨之
復自蘭風徙居上虞之龍山學錄生迪功郎監婺州東
陽縣酒税震龍監酒生文柄文柄生夀延夀延生鎮此
其傳系可見之畧者也初侍郎實生二子武進與汝陽
縣令殷武也汝陽為北祖至四世孫司空謩遂相宣宗
武進為南祖孫子甚多如上所書之外而明之鄞台之
臨海比比有之而在上虞者為最盛一門之内敦禮樂
而説詩書由是四方才士大夫慕豔其聲華無不自遠
而至當其園亭勝集雅歌投壺酣觴淋漓誾誾然和洽
亹亹然旅語或不知夕陽之在樹也故鄉之論閥閲者
一則曰魏氏二則曰魏氏云然而厯代以來名門右族
若金張若許史者葢亦多矣未數傳間或至於殄絶宗
緒即不絶亦降於皂𨽻有不勝感慨者矣魏氏自文貞
至鎮已二十又五傳其遺風餘烈猶能不廢者其故何
哉蓋文貞之事唐立心忠藎奏疏剴切凛乎有三代遺
直之風徳厚者其流長其效固應爾歟鎮能孳孳弗怠
詳譜其所自出粲然有條而不紊豈不誠賢者歟雖然
氏族之學尚矣古者有世卿大宗之法得以傳其敬宗
之義至於定世系序昭穆又有小史以掌之故其盛衰
有徴而親疎備見也古法既廢唯宰相家得著世系表
於史冊猶可髣髴見其遺意若鎮之為其亦可謂有所
本歟魏氏之孫子幸襲藏而續書之公侯子孫必復其
始他日焉知無文貞之出者歟鎮請户部(闕/)郎中(闕/)
求序其首簡不揣蕪陋而備著之鎮字士圭有學有文
者也
　　　諸暨孝義黄氏族譜序
黄為嬴姓十四氏之一出于陸終氏後受封于黄今光
州定城西十二里猶有黄國故城黄既為楚所併子孫
散之四方以國為氏至漢尚書令香居江夏故世之黄氏
咸以江夏為望隋開皇間有自江夏遷婺之金華者其
諱曰苾厯十九傳至縈生二子洪浩洪生二子瑕珌浩
生三子琛玘璞其子孫析為五大族瑕之枝則豐城珌
之枝則剡琛之枝則監利玘之枝則分寧璞之枝則弋
陽皆自金華而遷稽之金華豐城二譜及黄庭堅魏了
翁李心傳諸儒所采著者頗同當可信不誣諸暨孝義
之黄氏實出于珌珌之季弟玘有子曰贍以䇿于南唐
用為著作佐郎知洪之分寧縣珌與之俱遂同家縣之
雙井江南兵起珌之冢子惠自雙井遷于剡尋從剡遷
今所恵之曽孫宋贈衞尉少卿振仁及于鄉待之舉火
者數十家其妻仁壽縣君劉氏斥嫁貲以規義田均給
婣族故其三子十孫多躋膴仕而十孫之中廣西提刑
育為最顯育之從子朝請郎汝楫當方臘之亂罄家藏
金帛以贖所俘者數百人汝楫生八子開閌閣同登紹
興甲戌進士第而聞與誾亦相繼擢紹興庚辰乾道己
丑之科闛復占特奏名終荔浦丞闡補官將仕郎閎脩
職郎兄弟一時榮貴文墨彬蔚人比之荀氏八龍云自
時厥後子孫益繁庶與禄食者代不乏人而書詩之澤
至于今不衰少卿之裔孫周爰輯舊譜而續為新圖釐
為若干巻而徵予序之嗚呼氏族之學難言者久矣他
未暇深論姑以黄氏言之有謂出於高陽氏自伯翳賜
姓嬴而其後有江黄諸國為楚所滅有謂出於金天氏
自臺駘封于汾川而其後為沈姒蓐黄諸國為晉所滅
皆以黄為氏今去唐虞以前殊為極逺其所出難稽猶
可言也黄氏之望非止江夏而已若櫟陽若安定房陵
若漢東上谷譙郡如此之類多至四十餘房而五大族
不與焉氏族之書雖或志之何以不表其所自出今去
漢亦已逺其轉徙之未易明猶可說也孝義之譜以鍾
為始遷之祖而以瑕之五昆季為其子豐城之譜則以
五昆季繋於洪浩之下且謂自秀州崇徳而遷金華新
昌之譜又謂江浙之黄皆出建之浦城而遷金華黄
魯直則又謂七世以上失其譜而各譜乃推至十二世
若合符節近世有聚庭堅諸行作山谷老人傳則又謂
六世祖瞻如分寧縣瞻實生玘抑又何邪今去五季宋
初其時為甚邇其事宜可徵何為紛紜而莫之有定也
葢因圖譜日廢而無官以涖之民間以所傳聞論著不
能旁搜廣覽以㑹通其故矛盾不齊宜無足怪予嘗侍
先師黄文獻公相與論及譜事公之先亦自金華析居
浦江洊遷義烏其上世之諱亦曰珪曰琳豈亦縈之從
孫耶竊意縈之兄弟必衆支裔實繫譜所不及者則亦
無如之何要之江夏之後金華實為黄氏之望故余厯
考羣譜參以諸儒之論備書之於首簡信其所可信疑
其所可疑在覽者之自擇焉周子思文羣從子姓至一
百餘人敦厚而善施皆無忝於先世云
　　　嚴陵汪氏家譜序
周之文盛矣在春秋時周禮在魯故魯為文獻國及秦
火之後廢亡畧盡所僅存者自五經左傳之外無聞焉
以太史公之傳迄不能自有所論載葢慎之也況去今
又千五百載之久者乎吾讀嚴陵汪氏家譜未甞不歎
其記述之逺且詳也葢汪氏出於魯成公之次子汪其後遂
以汪為氏有名錡者以童子死於郎之戰與孔子同時見扵
禮記其來邈矣而其子孫自汪以下咸述其字名官位夀年
墳墓所在他若墓中之銘朝廷之命為汪氏出者咸無所遺
厯秦漢以下至扵今七十有餘世粲如目見而耳受此不
惟過乎太史公天下之述姓氏者未有若斯之備者也豈周
公之子孫固多文哉雖然汪固祖周公南方之汪自越公
華而大著越公之後以詩書起家而顯扵宋登政府列侍
從者不可勝數其盛固異扵他族矣宜其譜之修非他
族所能比也然譜者記其名以傳不亡其先之義也而君
子之不忘其先者不特修譜之為難而脩其身之為難譜
或不修其為患小身或不脩則辱其先矣汪氏之先莫大
於周公周公之禰文王斯二人者身為天下準言語為後
世法為其子孫者豈易易哉今夫閭巷驟興之人身賤宗
微其所為或有不至人将貸之曰其先亦若是耳以文王
周公之裔列扵斯譜之前人閱之則曰若聖人之胄也聖
人之行事若彼而若猶未免如是何以為聖人之後哉則
豈不尤難矣乎然則汪氏之子孫修身慎行宣昭令聞
以法周公為志者上也善守先訓不為匪彞以辱先者
次也茍㢮然雜於衆庶不能自異於人斯為下矣與余
交者國子助教中自言為汪七十二世博學能文其所
謂宣昭令聞者歟其以譜請序也余故樂為之言
　　　畨禺蒙氏譜序
太學生畨禺蒙安以其譜圖請曰安之先齊人秦時恬
毅兄弟俱仕被信任後皆死扶蘇之難其子孫散處天
下甚衆然千餘載未有大顯著動人耳目者畨禺之蒙
始於有宋諱甄者自北方來知亷州遂家畨禺之海陽
里至安八葉矣在宋世有禄仕自元得國始無仕者今
閱三世而安復以儒生貢太學為弟子貟竊懼不能承
其緒嘗考次八葉字名枝裔為譜使後人知所自願先
生序之以昭吾先余告之曰姓氏固人之所甚重也然
其著於時者不以其受氏之貴而顯亦不以有人稱之
而傳在乎子孫之賢耳論受氏之貴顯莫貴於王侯之
裔而今世載之簡䇿以為甲族者非必皆姚姒子羸燕
齊氏也茍以人稱之而顯則左丘眀太史公班固之所
書其苗裔未必俱顯於今也今天下之人語道徳必曰
孔孟顔閔周程邵朱氏論政事必曰伊傅管晏蕭曹房
杜韓富氏語文章則其人名氏彰著者尤多三者皆由
其身善自振㧞而然未嘗恃於其先假之於人也蒙氏
自恬毅始顯恬毅雖賢然其所為未能皆當於人心而
卒死於亂邦其名猶且傳而不廢況有過於恬毅者乎
方恬毅被禍時呼天地神明而自列其意豈自虞不遂
泯滅哉而太史氏悼其忠悲其志尚不忍廢而著之史
傳況夫道徳之士仁聲義聞足以厲俗而化人者何患
其無傳乎安温而有文慎而達禮可謂有學道之質矣
前之三者茍知所勉焉未有不至者也況於恬毅乎其
名誠顯於當世而著於方冊後之人必曰此畨禺之蒙
氏也蒙氏之後人必曰此吾蒙氏之聞人也畨禺之人
必曰此昭吾邑者也若是則非惟可以顯其先且可以
顯其鄉邑矣何患譜之無傳乎又何以余言為乎安曰
此足以序斯譜矣請書之以告族人使知勉焉
　　　章氏家乘序
章氏本姜姓出於神農氏之裔逮齊太公支孫受封於
鄣即春秋所書齊人降鄣是也今宻州有古鄣城實其
故地鄣紀之附庸國也紀亦姓姜地皆與齊接其為姜
姓無疑或謂出於夏之諸姒者乃誤以辛作章而謂不
去邑而别為章仇氏者亦不知漢章弇因避仇而始加
之也鄣自為齊所滅子孫遂去邑稱章氏分適他國有
諱展者仕晉為中散大夫世居汴之陽武至兵部尚書
嵒永嘉初出守於泉始家於南安唐康州刺史鵬又自
南安遷建之浦城康州之五世孫重復自浦城遷處之
龍泉葢重之曾祖仔鈞當唐之季琅琊王王信通節度
福州仔鈞投以三䇿大喜遂承制授髙州刺史檢校太
傅其妻渤海郡君練寯賢而多識有恩及南唐將領王
建封遂全建州一城之命生一十五子六十八孫支系
敷蕃布於東西或入坐廟朝或出膺郡寄或宰百里之
邑或秉節鉞分鎮邊陲後先顯者殆以餘百計蔚為江
南望宗然而世逺族殷復罹兵燹漸至於不可考重之
十六世孫溢深為是懼於是稽厥系緒法諸史表旁行
為圖條列不紊作譜圖篇第一先世遺行可仰可師摭
其都凡區别以陳作景行篇第二竹素所載琬琰所刻
文章昭爛不愆其實作傳志篇第三事涉攷質難可類
分小大弗爽集以示後作叢載篇第四四篇之外復不
厭詳著本房圖以為别録通名之曰章氏家乗云濓竊
聞之隋唐而上選舉必稽於簿狀婚姻必由於譜系是
以圖譜有局郎令史有貟知撰譜事有官四方以家狀
來上者官為考定藏於秘閣副在左戸其制最詳且眀
也五季以來法始大壞而近代為尤甚官不必有簿而
品第混淆家不必有譜而姓氏無别有不得不憮然而
増慨者溢於其間乃能孜孜弗懈而成書以傳其賢於
人也逺矣濓與溢游者久雖不能文謹為稽章氏所自
出及夫述作之意序諸篇端他日圖譜之局或設博雅
君子亦當於此而有考焉溢字三益尊尚伊洛之學持
已率物粹然一出於正云
　　　桂氏家乘序
桂本姬姓魯公族季孫後也相傳周末有季楨者與其
弟桂挟䇿以干諸侯楨為秦博士被害桂懼禍且及遂
謀詭姓遁身因即其名取字異而音畫不同者各命四
子為姓示不忘厥初也伯子曰桂奕居幽州守墳墓仲
子曰昋突遷冀南朱虛叔子曰炅奬徙齊之厯山季子
曰炔奘移河南城陽自後四族流布多見諸紀載或謂
睦與桂同音而出睢𢎞者固非或謂東漢末衛尉昋横
分其四子各係以姓者亦失之也奕之子孫仍居幽燕
五代之亂劉仁恭據幽州兵連禍結乃扶攜南渡散居
廣信上饒九江興國池陽豫章成都諸郡而居信之貴
溪者曰仔鄉仕南唐為静邊總轄使至宋加檢校國子
祭酒兼殿中侍御史有功於世鄉人廟而祝之其後人
擢科第躋顯仕者凡數十人而興國之永興眀之慈溪
皆自貴溪分而慈溪一族則出於祭酒之孫可昇亦多
由進士入官至今支系尤盛逮我國朝徳稱以眀經為
太子正字陞晉王傅受知兩宫令望隆蔚徳稱從弟仲
權擢忠之鄷都令孟誠知恵州河源縣復皆以政學聞
仲權家食時乃合諸族譜圖及行狀碑志遺文釐為九
巻曰桂氏家乗命徳稱之子中書舍人慎徵予序之慎嘗
從予學因為撮其樞要冠於篇端嗟夫氏族之學古昔
所甚重浹漈鄭漁仲著為通志其中二十畧唯氏族最
備然而墨台氏逃難而改為墨牛金之子亦因避害而
易為牢漁仲謹識之而不敢忽重變古也予故特書桂
之所出為魯公族者其意亦猶是爾桂氏之嗣人尚思
有以謹其傳焉予既作此序己客有以秦之篆𨽻與後
世正楷異未必其畫之同疑出好事者之傅會殊不知
𨽻書出於秦之先而與今之楷書正類要不可以此而
遽少之也因并及之
　　　方氏族譜序
惟方姓出自方雷氏方雷者西陵氏女軒轅之正妃是
為嫘祖或曰榆岡之子曰雷封於方山後人因以方為
氏未詳孰是周宣王時方叔食邑於洛故世望于河南
至西漢末新莽將簒位司馬府長史紘官於呉中度天
下必大亂即避去歙之東鄉因家焉生一子雄雄生三
子儕儲儼儕闗内侯行南部太守儼大都督儲字聖明
一字頤真太守周歆舉為孝亷又舉賢良方正第一累
官太常兼洛陽令封黟縣侯和帝時下郊忤上意飲鴆
而卒儲能役使鬼神故鄉人立廟祀之稱其為僊翁云
僊翁生三子纘之𢎞之觀之一云覿洪觀葢傳文之異
辭爾子孫分為三族其布列於諸州者纘之之後則嚴
衢婺越𢎞之之後則徽宣池秀湖常觀之之後則莆田
九江滁陽至今繁盛纘之逺裔曰文亮仕陳為散騎常
侍生南昌令倫倫生隋祕書郎祚祚生太中大夫伸伸
生唐太子中舍孚孚生右衛將軍始興始興生二子尊
逢逢考功郎中秦州刺史生皓皓生吏部員外郎苗苗
生三子堂常禇禇宣逺將軍堂永陽令生二子達讓達
生三子引文引武引祖引文生道屬道屬生四子聰尊
甲乙聰生四子道和令興令安令保令興生世雄世雄
生道明道明生二子赦講講生君讚君讚生三子公懇
公平公郁公郁生二子整漢衛史中丞生刑部尚書景
漢生四子宗宷宰宥宗浙東觀察推官生三子永珍永
符永豐永豐生十子可榮可昭可暉可浚可瓔可齊可
同可度可剛可法可暉生肅肅生𤣥英處士干干字雄
飛世居睦州白雲原以詩名後隱越之鑑湖以終生二
子翼嚴翼小字託兒無嗣嚴生二子甲述甲亡其名生
景先述生三子景光景珍景珣傳景光生二子彦超彦
安景珍生三子彦誠彦暉彦瓊復自越還居睦景珣生
三子承俊承邦承威傳生一子承招自彦超而下號為
九房諸孫復布列于浙河之東多仕呉越錢氏宋太平
興國三年錢俶納土有自睦徙台州黄巖者曰二四府
君雖宗之述不知繋之何房之下既而君又卜遷明之
象山未幾又自象山徙寧海侯城里始定居焉至熙寧
元豐間其族漸大讀書為文辭者後先相望迄於宋季
不衰同郡縣而居若臨海之鮫峯天台之龜峯寧海之
愛山皆號詩書之宗其先同出於睦載諸家乘者甚詳
不幸元初毁於兵今皆不可知矣府君十四代孫文大
為是而懼不可知者則畧之其稍可知者不問親疎而
惓惓並著之成書一篇以傳於後嗣文大之從子孝儒
從余學經因命來求序予聞方之族自長史南遷蔓延
數郡以科目發身登法從膺郡寄者在在而是北則濶
寥罕聞近世遂指為布姓然據新定别譜則謂長史晉
元熙間人仙翁仕梁在武帝時而文亮乃為之子也唐
監察御史張友成所造仙翁廟碑及莆田譜圖記復謂
長史官於西漢之季則仙翁實長史之孫距梁當甚逺
史傳無文明未敢妄加臆斷而姑以碑為正大抵江南
之方要皆仙翁苗裔自雉山而分者又為睦州刺史亮
之派自白雲原而分者多為𤣥英處士之支雉山屬淳
安亮則汪華之將武徳四年舉睦州附唐者也今文大
之先出於𤣥英雖曰圖牒喪亡稍闕其所繋屬當無可
疑者故予為稽𤣥英之譜特著承傳次第以補其闕畧
猶文大之前志也好古博雅君子尚是正焉洪武十年
夏四月十五日前翰林學士承㫖金華宋濓謹序
　予按方囘桐江集所載天下之方姓皆出於歙縣歙
　縣之東鄉今析為嚴之淳安葢予鼻祖紘西漢不仕
　王莽避地時所居仙翁儲之墓在縣學前廟祀則徽
　嚴山中皆有之曰真應廟徽嚴之方莆之方信之鵝
　湖之方屢出名卿顯人又按祕書省正字方翥莆田
　譜圖記所紀王莽之際衣冠流離有名紘字子纓者
　渡江而宅呉中以二説參之皆本於張友成仙翁廟
　記所以先後如出一轍獨新定别譜謂仙翁為新定
　人祖紘晉元熙間為郡功曹父雄生三子長儕娶司
　空謝安女次即仙翁季曰儼字叔威當南齊世與仙
　翁皆隱不仕及梁武帝即位仙翁始舉秀才終官太
　常卿竊意謝安卒於晉孝武太元十年卒後三十餘
　年始至恭帝之元熙又厯宋齊八十餘年而至梁度
　其時儕必尚存相去如此之久而曰娶安之女似無
　斯理也儕事且然不知仙翁仕梁之事其果足信矣
　乎又謂仙翁三子長曰觀次曰覿季曰洪而著作郎
　方仁傑閩系錄則云仙翁三子讚之𢎞之觀之譜圖
　記亦然葢觀字正同𢎞則避宋宣祖諱改為洪以𢎞
　與洪音義相近唯覿與讚稍異耳無乃傳聞之易訛
　耶惟方氏固為江南望族而𤣥英之支子孫尤衆其
　九世孫監察御史蒙自記白雲原之族時有二十三
　院實治平之四年至淳熙初吕太史伯恭見於文辭
　又云雲源枝葉甚蕃一原數百家聮譜合牒衣冠文
　物之盛鄉人紀之嗚呼亦可謂昌且熾矣今文大所
　譜又略不知其源流之詳頗閱勾無譜其稱𤣥英第
　三世諱述之下註云子孫遷寧海之侯城因據之為
　正且為牽引諸書而一辨之亦補闕之義也至若莆
　田之方則唐昭宗時守長史諱琡始遷琡生御史中
　丞殷符殷符生七子延康延年延範延逺延英延輝
　延滔最號貴顯延安户部侍郎子孫或家滁陽延滔
　左僕射其後人或遷饒信江蘇諸郡琡亦出觀之之
　裔因為𤣥英異支謂其徙於光之固始者則非予恐
　讀兹序者有疑而不釋謾一疏之不覺其辭之縷縷
　也是月十八日濓又題
　　　贈馬氏復姓序
馬氏本嬴姓伯益之後造父封趙為趙氏至趙奢封馬
服君又為馬服氏後單稱馬者省文也自秦滅趙子孫
散居中原世有位序至唐太師北平莊武王燧為尤盛
在宋季時王之十九世孫某為都統官擁重兵鎮興國
軍遂即永興縣之辛安里家焉統生四子曰叔啓曰叔
經曰叔某曰叔建叔建再傳而生莘莘生世榮世榮有
雄才當咸淳末北兵長驅而入荆襄皆陷辛安豪士有
起義師而勤王者世榮實贊其謀勢弗敵而敗世榮歎
曰吾世為宋義民不得不爾今事不成天也弗避將殱
厥宗因遁藏重山宻林中詭葉為姓飲水看雲以終其
身世榮生元幼亡二親能自表見于世國朝皇慶延祐
間大官辟為興國武昌岳陽三府掾以亷慎稱元生四
子曰謙曰豫曰晉曰恒皆業于儒初馬氏强盛時析為
二支以居咸建莊武王廟以奉祀事元既易姓當時序
變遷之際䀌然傷心每帥諸子往哭于廟及祖父諸塋
哭已呼諸子前厯語之故且曰吾馬氏也不得已更而
為葉吾耄且死汝曹幸正其家牒復求薦紳先生文以
昭之吾死目亦瞑元既卒天下大亂而謙豫相繼亡家
又燬于兵晉挈恒孑孑走道路幸完其生復與有祿食
間過濓道事歔欷以泣濓聞受姓命氏所以别生分類
也南北混淆氏姓無辨葢有因襲致久而不能革者況
逢時多故而詭姓遁身者乎古之人有墨胎氏辟難而
改為墨又改為怡怡氏名寛者有重名于時終不能復
其初姓又有牛金之子亦因逃患而改為牢又改為尞
尞氏名㸃者乃能請于朝復氏于牛君子之論每不予
寛而有取於㸃者在於能復與不能復而已今晉敬承
父訓如奉璧玉蚤夜兢兢卒能復百年久易之姓非所
謂繼志述事之孝者乎夫孝者非以傳龜襲紫為也非
以玉帛充牣為也明其宗𦙍不使紊亂而失序者也魯
襄公時鄫人以莒為後孔子作春秋大書曰莒人滅鄫
以其姓異也夫姓異既不可以後人而襲人之氏其可
以為宗乎晉之是舉實有合乎春秋之義濓願學孔子
者也安得不為文以昭晉之美乎
　　　鄒氏復姓孫氏序
洪武九年六月日皇上御東皇閣翰林學士臣濓考
功監令臣克勤給事中臣傑監察御史臣鈍等皆侍時
已漏上三刻臣傑出班跽奏曰臣之大父孫福謙陜人
也出守嘉興郡當元季兵亂江南州郡繹騷大父逃匿
無所至正己亥航海趨山東至登州颶風大作濤湧如
雪山巨舟遽成虀粉一家五十人並死于海獨臣附餘
板薄沙島幸有犬馬之命蒼黄無所歸長號於野州人
鄒義者聞而憐之俾傭作其家臣年已十四矣久之養
為子且為授室遂冐其姓曰鄒氏嵗行將一周大明受
命四海肅清下詔興舉學官増設弟子員義家以臣肄
業萊州府已而選入成均又選入武英堂俾練習政事
今年夏四月復擢給事中由是日瞻天顔獲被寵榮如
此之至皆非小臣所敢覬望聖恩如天固未知涓埃之
報復竊私念孫氏無他族屬其不絶者僅寄臣之一身
茍冐其姓遲回而弗之改臣之先臣幾何不為若敖氏
之餒鬼哉臣敢昧死以請上曰朕為億兆生民主凡有
襲人姓氏者必令歸其宗爾之請誠是也然非鄒氏爾
亦弗克底于今日慎毋忘之傑於是以首叩地而退既
退詣濓請書其事以示後世濓奉詔參考厯代郊禘大
禮久不能成文傑尋擢監察御史復來申前言濓以未
暇為荅居亡何傑又陞僉廣東按察司事遽來迫曰傑
有數千里行必得先生文乃可耳幸勿辭我濓乃與之
言曰孫本姬姓出於周之後至衛武公之子惠孫因以
孫為氏鄒則子姓其裔則祖於宋自正考父食邑於鄒
因氏焉二者何可亂也傑能復之亦可謂不忘其本者
哉然有一說為傑告焉昔者范文正公蚤孤隨母適長
山朱氏朱氏亦鞠育為子公遂力學擢上第封厥父母
而後請命于朝復姓為范氏公之酬朱氏可謂厚矣傑
之事與公正類幸思有以報鄒之徳哉聖皇之言即天
也慎毋忘之慎毋忘之濓故舉此重為傑告之范公在
宋位至叅知政事名埀方冊至今人能道之惡知傑之
他日不如公哉亦在乎法其人而已
　
　
　
　
　
　
　
　文憲集巻七
欽定四庫全書
　文憲集巻八
　　　　　　　　　　　　　明　宋濓　撰
　　序(凡三十/五章)
　　　送刑部尚書李公新除浙江行省參知政事序
大丈夫生於世也先貴乎立志志既立不加之以問學
猶玉巵無當其質雖美弗適於用也問學既充不遘其
時猶操瑟立齊王之門雖有其藝而三年不得入也時
既逢矣茍處之閒曹冷局淹回下僚猶瞻仰岱嶽之巍
峩亦未易叫閶闔而呈琅玕也古之人固曰不可企及
亦其全是數者然後能立事功而埀竹帛也與晉康李
公文彬器度宏偉昂然負髙志博習經史必期明體以
達諸用當是時無有慰薦之者浮沈府掾中日以澤物
為己任㑹海内不静羣盜磨牙吮血殺人如麻公集兵
二萬人保障封川肇慶新昌徳慶四郡凡十五年强兵
如九江劇盜如三山龍潭卒不能犯境幕府上其功雖
累加以重爵公惟知恤民為急而無所外慕由是薦紳
之勝流岩穴之處士與夫技藝百工商賈之屬咸驩然
稱之曰活我子女全我室廬存我金繒者其惟我李公
乎公猶欿然每以為未足及天兵下廣東徳慶侯實總
戎事聞公之名遣使者聘起之既入見上署為中書斷
事官遷大都督府持法平允聲譽翕然有聞尋改小司
寇未幾陞秋官又未幾上御外朝親擢為浙江行中書
參知政事中外莫不慕豔之夫以公之賢能遭四海雍
熙之世上簡萬乘之知入司喉舌翔翺法從出鎮行垣
儀刑州牧銀章艾綬蔚乎其光華畫省長棘儼乎其雄
邃足以行所志而不負其學矣大丈夫之際遇有如此
者可不謂之榮乎抑予聞嶺南郡縣以百餘計而東廣
為最盛其出而仕者未嘗無其人唯張文獻公暨余襄
公卓然清風振起百世公固廣産也中朝士大夫寧不
以望二公者為公望乎公之往也推體用之學以施于
民凶姦之未屛也我則鋤剗之仁化之未孚也我則宣
布之人風之未淳也我則移易之民瘼之未瘳也我則
蘇息之水利之未修也我則平治之庶幾無負聖天子
寵眷之深意他日良史氏必錄公之勲業焜燿簡書較
之二公未知其孰優孰劣此葢邦家之榮非一身之榮
也公其朂哉
　　　送張編修赴南陽教授序
河南張生翀奉㫖自國史教授南陽行有日甫拜請曰
翀也區區一布衣遭逢有道之朝獲肄業禁庭鑾輿時
幸而勅戒之恩榮所加喬嶽不足為髙瀛海不足為深
今者出典教一邦思所以𢎞敷帝訓甚懼弗稱願聞一
言以自朂者予曰古者設五經博士以教授所謂教授
者非官名也以之名官自宋慶厯中始然有漕司所辟
舉或以兼官或以士人而猶未肄朝廷也其命於朝廷
又自熙寧中始夫教授之職以經術行義訓導諸生掌
其課試之事而糾正不如規者其責實至重也生然予
言否乎生曰然予曰未也冶師雖知精鐡必加陶鎔而
後成湛盧梓人雖知良才必施斤鋸而後成宫室知之
何難當思允蹈之爾生之往也取羣聖人之經列弟子
於堂下啓之迪之優之柔之饜之飫之使心與理相涵
事與心弗悖庶幾材成而器良矣生然予言否乎生曰
然予又曰未也教道所施貴在變通譬之木也視小大
而加斤鋸焉鐡也察銛鈍而施陶鎔焉一槩而視之過
矣生之往也各因材之清濁學之淺深過者損之不及
者益之毋驟語以髙逺恐其凌躐而不遜也毋使安於
卑近慮其茍且而自畫也毋過於嚴厲上下之情不能
相通也毋失於寛縱長幼之節或致玩䙝也毋示之以
非聖之書防其遁而離也毋習之以無用之文禁其乖
而有僻也此六者皆變通之事也君子之立志不獲髙
位以行其政令幸而得掌教一州焉亦不翅足矣何也
政令能禁民為非而施教者乃使民自不忍為非人倫
藉之以厚風俗因之可移顧有出於政令之上者豈細
故也哉生能從事吾言庶幾上不負天子下不負所學
矣生其往哉思盡心焉可也於是生再拜謝曰翀雖不
敏敢不夙夜祗奉予以生可進於道也次第其語而贈
之生字鳳舉沈重有識量研窮遺經而造其閫奥出應
書鄉闈嘗占前列云
　　　送布政葉公之官閩中序
皇帝御天下之九年以諸行中書之設本於權宜之制
中外並稱失尊朝廷意乃詔丞相御史大夫及翰林侍
從之臣議更其名職革行省置承宣布政使司司有使
使之下有左右參政皆親簡在廷之臣充其職十年夏
儀鸞司使葉公受命為使於福建凡與葉公往來者咸
曰公之往宜哉福建大藩也統府惟八壤地二千里物
産之富服食之華甲天下而使又一藩之長也凡事之
當否左參政曰可右參政曰不可司之屬曰然掾吏曰
不然皆不敢自用其言白于使使可否之然後定其權
之若是也而公又天子之親信臣也公精志小心事上
二十餘年未嘗有過上之器公非一日矣宜乎公之當
此任也金華宋濓曰雖然天子用公者非謂舊也謂公
賢也以公為使者非以榮公以公能任重職也不命之
他司而之福建者非謂地廣物富以去輦轂頗逺命公
綏其民也夫國之建官立職豈以富貴其臣哉所以為
民也天子與宰相運于内四海之逺兆民之繁安能畢
得其情而遂其性哉故立布政之司以治之官以布政
名欲其宣政化於下也有疾苦不能自達於上惟公得
達之民有善可旌有惡可誅惟公得聞於上而旌誅之
鋤其彊悍培其良順俾山巔海涯之民皆得安其生以
樂太平之治斯則天子委任公之意也亦公報天子之
軄也茍以位為公之榮豈知公者哉濓與公同朝最久
知公之為人寛厚好善故具道建官之意以為公贈且
以為公規
　　　送張禮部兼晉相府錄事序
皇明御天區宇敉寧文化洽熙罔間内外聖天子猶旰
食宵衣欲圖治安如黄虞時在野之賢無不遣使羅致
于庭當是時錫山張籌惟中以監察御史薦上名銓曹
四方來者雲擁而林布銓曹各因其才命題試之而惟
中前進士乃以經學對初覆考僉謂良才遂列為首選
又明日丞相引見於奉天門上親御翰墨疏其名下曰
翰林應奉其次而下悉用奉天選授官則惟中特被簡
注可知矣已而惟中視草北門文辭雅馴而能弗悖上
意於是日侍左右或講說經史或應制賦古今詩未嘗
不再三稱善甫一載特授禮部主事未數日㑹晉相府
錄曹闕官復命兼之命既下六曹之士咸曰學者當明
體而適用茍學矣而不施之於政是玉巵之無當也奚
補焉上之摩厲惟中者厚矣詩人頌文王作人之盛有
曰肆成人有徳小子有造其今日之謂乎三館之士又
曰詞林之設官自學士而下曰侍講曰侍讀曰直學士
凡若干人而待制修撰編修之屬不論焉夫以賢才如
此之多其事始集惟中以一人獨當其任亦未嘗見其
有缺敗非其才之果良乎苟使議禮於儀曹賛書於宗
藩其有不稱職者乎傳有之君子學之在躬當無施而
不宜惟中其有焉金華宋濓則曰二者之論固當矣濓
則以為天下才良者衆矣能致萬乘之知者幾何人哉
縱知矣論説或不合沈沒於下僚十年不調者有矣縱
調矣或處閒曹冷局首尾拘畏不能展其志者有矣今
惟中以一布衣之㣲上膺宸選未久而三遷其官清要
之重寄不知惟中何以報上之賜乎奔走承順以為恭
非報也出入謹飭而自防非報也唯精白一心以承休
徳常如天日之照臨有知無不為為之無不竭盡其智
慮庶幾稍無愧耳他日名存竹帛功在國家不於惟中
之望而誰望乎㑹上錫晉王土田於呉惟中將履畝而
實之過家上冡以為鄉邦榮濓惟中老友也故於其行不
敢佞而以規
　　　送李參政之官廣西序
大丈夫而遇聖神之主承信任之隆而居方伯之位得
施賞罰號令于千里之内亦榮矣哉信榮矣而君子不
敢以為樂也君信則望臣者深君之信任者隆則後世
責吾者重所居者髙而所治者廣則斯民議吾者衆議
吾者曰承君之任如是之大也而敷君之徳以澤吾民
者猶有未至也後世責吾者曰彼之得君如此之隆也
而其事業若斯之隘也吾之君如堯舜矣吾猶未及古
之賢臣吾可不自省歟合三者而思之上恐負吾君中
恐負吾民下恐不免後世之求備將日夜憂之之不暇
矣奚取樂乎雖然吾才茍不足居乎位固不敢樂也誠
有才焉斯民有未安也吾告於君而圖安之斯民未入
乎善也奉吾君之道而教之大而國家之法有未著也
吾以所得者告於君為後世慮者或未至也吾將為之
贊助焉則可以不愧吾之職矣吾職之不愧則吾心可
樂矣豈若無能者而戚戚為哉天台李君守恒以美才
為上所拔擢任内廷承顧遇者三年今由左通政為廣
西布政司右參政余知李君才甚充者也有方伯之樂
而無其憂者也於其往道其榮且樂之故以告使致思
焉
　　　送晉王府王傅李君思迪之官詩序
成周之時王者必立師傅尊之曰公而不煩以政務廣
厦細旃之上論道而已自漢以來以王為一等之爵衆
建宗親以為雄藩故亦設傅相輔之相則總其國政傅
則導以徳義厯代相因未之或改我聖天子臨御之三
年思固泰山磐石之宗以奠安黎庶九子一孫同日封
建為王所以敦展親之道壯維城之勢也于時晉王開
國太原詔簡在廷之臣以吏部侍郎李君為之傅命既
下為士者曰我知李君文且賢也翩翩乎脩辭截截乎
雅韻春花明而秋雲敷江濤雄而蛟龍鳴出其緒餘克
擢髙第遂為甲午科名進士其膺是選也則宜在位者
曰我聞李君賢且能也自來京師即膺寵眷居右史有
獻替之功佐延安有撫綏之績已而召入郎曹直躋法
從試之也既屢而用之也彌篤其膺是選也則宜金華
宋濓則曰是固然矣然而皇上之意以晉國表裏河山
之固北控代朔南接闗陜其地為形勝其民儉嗇而易
化必得重厚誠慤君子輔王而安輯之此李君所以在
選要不止前二者所云而已也今王雖未出閣李君之
行浚治其城隍經營其宫闕勞徠其黎庶然後迎王就
國日以法言大訓陳於前俾王為哲王斯民為唐虞之
民熙鴻名於無窮埀令徳于不刋在此舉矣李君尚朂
之哉濓也不敏待罪於國史他日幸觀勲績之凝必執
筆書之曰出鎮太原自晉王始其導王以徳義底于成
功自賢傅李君始不其韙歟李君尚朂之哉濓之有望
於李君者若斯而已李君名吉其字曰思迪濟南人
　　　送甘肅衛經厯張敏行之官序
長安張敏行至正癸卯進士也入國朝以來部使者薦
起之擢為翰林典籍時四庫之書多藏文華堂堂在禁
中舊為諸俊秀肄業之所抵奉天門不百武車駕嘗幸
臨之敏行蚤趨朝已即危坐堂中中使或傳宣索書即
啓鑰以上如是者二年雖得時近日月之光然未暇謁
其氏名一旦上御東房遥見敏行委蛇入堂召而前問
勞備至且曰爾能詩乎對曰臣雖不能願學焉乃命之
題敏行研墨濡毫跪寫以進上覽畢恱曰詩甚佳北産
如爾者誠鐡中之錚錚也由是日承顧問見其性秉忠
慤可任以事特命為甘肅衛經厯賜内府白金五十兩
錢一萬二千文以寵其行凡所與游皆為賦詩予時侍
講禁林送至都門外執爵立而言曰甘肅在漢為酒泉
為張掖等郡初因張騫言建置城府稍發徙民充實之
隔絶西域而斷匈奴右臂當時匈奴悍彊西域未盡服
故其策不得不爾也今皇明在御天威所至如雷如霆
西域諸戎稽首稱臣者接踵道路而元君之裔避居朔
方遺留一綫自保其身未嘗持一矢東向非漢時比也
聖天子特念生靈久罹兵變不得以自寧設衛寘屯一
以備不虞一以招懐創殘之民其責亦甚重也敏行亦
知其所以重乎於斯行也當導宣上徳曰吾皇一視同
仁罔間南朔夙夜唯爾民之憂恐爾寒也使來授爾裘
慮爾餒也俾來給爾食或無以耕予爾牛或無以獵賚
爾馬若弓爾其寧哉氓縱曰愚離水火而升衽席云胡
不樂將見荷旃被毳者于于而至矣經厯幕府之長無
所不當問敏行宜以此報上毋若翰林時危坐咏詩而
自逸也他日賛畫成功乘赭白馬周流弔古曰此霍去
病撃匈奴處也此公孫賀敗虜兵遺迹也挏馬湩滿壺
白眼望天而飲醉後耳熱發為聲詩以洩生平磊磈之
氣斯亦奇男子之事敏行以為如何敏行喜曰先生之
言至矣是為序
　　　送王明府之官序
我國家重於民社之寄雖遐州僻壤必慎選守令以撫
摩其人民蘇息其凋瘵而擢用人才之道必以常從事
於朝廷省部者為先以其厯練之精而深達於民情政
體也㑹稽王君元凱受命出宰䕫之開縣告行於余徴
言為贈兩川入我版圖未久其民新脱於鋒鏑之餘自
非善於承流宣化者未易以涵煦生息之也廟堂之議
以為元凱久以文墨議論賛佐春官儀文禮法諳集有
素其為人持身砥行又端謹清脩克稱兹選故有是命
余聞昔子游氏之為武城也以禮樂為教而聖人喜之
此千載牧民之良法而近世以來為縣者率以法度束
縛而操切之故禮教之澤不下流於民而醇風美俗罕
或見之今元凱之往不惟使其百里之内政平訟理而
安於田里其所以化導全安之者要必有其道矣他日
觀風之使有言於朝者曰西蜀之地有萬家之邑其令
之治先政教而後刑罰其民之俗好辭讓而恥鬭爭以
故絃歌比屋而囹圄空虚雖在數千里之外而藹然不
異乎邦畿之中是宜旌褒其縣大夫之能以為在軄者
勸若然者必元凱之所治也余在禮部常知元凱之為
人今守職詞林秉筆史館晨入夜歸無敢暇逸故於元
凱之請不及綴緝文辭為贈而姑道其所期望者如此
朂之元凱其勿以余言為簡也是為序洪武六年九月
既望金華宋濓識
　　　送魏知府起潜復任東昌序
皇帝奄有九圍宵衣旰食以治安蒼生為務凡守令滿
三載者朝京師詔銓曹考核治行其昭著者皆復舊職
命儀曹燕饗之或遇有事郊社令被盛服從公卿大夫
之後以與祀事上之意以為能勤民方可以對越明神葢
異數云當是時桐廬魏君起潜自尚寳丞出守東昌三
年政成來覲闕下有㫖俾復治東昌葢東昌古博州今
轄二州一十六縣正當燕齊要衝㑹大將軍徐公統十
萬雄師北征漠北屯駐州境者三月起潜給舟車芻粮
皆無乏絶兼能撫輯創殘之民既煦嫗之又從而勞來
之和氣所召鄰郡蝗大集賊稼穡甚而郡獨亡害起潜
之來朝也民争攀轅卧轍有至泣下者嗚呼此豈可以
聲音笑貌為哉使其復往治之宜也予見起潜之還也
埀髫之童羣然迎拜馬前曰我使君來也我使君來也
脱昔我使君不徠飢孰兒哺寒孰兒衣乎黄髪鮐背之
翁寛衣博帶相與聚首而言曰吾郡自兵燹之後呻吟
於灌莽之中暴露於風雨之夕今使君闔廬乎我矣生
死骨肉乎我矣奈何一旦去之吾儕小人欲傚河内之
借冦恂蟣蝨姓名不能上干天聴幸頼聖天子明見數
千里外復以使君惠我加我幸莫大焉予知必簞食壺
漿争迎於道周矣巖谷之士方外之徒聞起潜之至亦
必嘆曰我等在山林槁項黄馘固無望於世然必無撓
我無魚肉我始得遂其恬淡之性使君之重來也吾等
其安於所處乎夫然故起潜事書於信史名流於方今
矣雖然靡不有初鮮克有終起潜宜益加敬畏之所敬
者何天也所畏者何民也一民銜寃天為埀象君子葢
甚懼之起潜能如是則功澤益深令聞長世不止如今
日所稱而已也抑予聞漢法郡守皆久任欲其與民休
戚之相繋也非惟増秩賜金故或自丞相出膺郡寄或
從方州入秉鈞軸載之方策斑斑可攷也欽惟聖朝取
法前王其久任之意實異世而同符有善者必旌褒有
功者必超擢起潜他日之所至宜未可量也起潜尚朂
之哉是為序
　　　送劉永泰還江西序
聖天子以六合既寧益寤寐求賢而致時雍之治於是
朝臣以永豐劉于先生聞初先生嘗以賢良徵因病謝
歸及是使者至即束行李東上洪武辛亥閏三月實來
京師丙子吏部侍郎顧君剛中等入奏上召見於外朝
俾講説經書親與之論辨先生敷繹詳明上悦越翌日
丁丑上御金水橋復召先生慰問良久勅儀曹賜冠衣
又明日戊寅復召至便殿諭先生曰君子為學當見於
世用爾自度其材可為郡縣何職宜竭誠以對朕將官
之先生曰臣于在前朝嘗舉進士試南宫不利終老弗
沾一命今幸遭逢有道之朝登崇俊良凡有血氣者莫
不涵泳鼓舞於神化之中况區區草澤賤儒三瞻天日
之表聖語丁寧又如此之至茍稍知君臣之義孰不感
動以思報效第臣犬馬之齒已衰筋力弗强聴恍恍而
視茫茫若冒昧上承昭㫖異日倘有曠官之刺則負天
恩深矣敢固辭上以其言誠懇而質直不奪其志親御
翰墨賦詩一首且命先生亦賦三詩以進上覽之喜令
内侍酌酒賜之俾其還山肆惟皇上以天縱之聖黄鉞
四征大統以定而尤親近儒臣共圖治安年髙而不欲
仕者復以禮而敦遣之此如上天雨露之澤滂沛周浹
萬物咸頼聖徳神功巍巍煌煌固非前代帝王所可及
然而欲治之主不世出當此明良相逢千載一時先生
平日所學致君爾澤民爾一旦翩然西還傍岩以為廬
結雲以為衣菜有葅食有稻與魚左圖而右書于于而
行沈沈以居先生之計則得矣其如蒼生何雖然先生
之志則有在也其意必曰我於催科聽訟則年誠耄矣
奔走承事則力誠不能矣若敷明孔子之道以淑後進
使從之者知孝弟忠信變澆風而為厚俗是亦報上恩
之萬一也是則可為也嗚呼先生之志果若此其於出
處之義庶幾兩無愧乎先生將還士大夫多慕咏之相
率作詩餞之而遣金華宋濓序之
　　　送許時用還越中序
婺與越為隣壤越屬縣曰嵊有許氏居之世以詩禮相
傳為名門而時用則又其最秀者也濓家婺之金華距
嵊為不逺在弱齡時即與時用相聞方以文墨自漸摩
無雨風無晝夜危坐一室不暇見暨同試藝浙闈旅進
旅退於千百人中無有為之先容者又不能見自時厥
後時用以禮經擢上第為諸暨州判官金華抵諸暨比
嵊為尤邇將騎驢走鈴下而謁焉時用又入行御史臺
治百司其地清嚴雖時用亦不宜與人接又不敢見曽
未幾何金華陷於兵士大夫螻蟻走唯流子里為樂土
亟挈妻孥避焉流子里𨽻諸暨地在嵊之東南僅數舍
即至濓時苦心多畏而土著民往往凌虐流寓者白日
未盡墜輒翳行林㘭鈔其囊槖物甚者或至殺人又不
可見及至兵戈稍息予還金華日采藥以自娯間念及
時用即欲約二三子往候之以解夙昔之思去年冬聞
時用有弓旌之招使者趣迫上道急於星火又不及見
濓竊自念時用英傑士此行何所不至鸞臺鳳閣將以
次而升何日能賦歸縱時用欲歸上之人未必聽也濓
雖少時用一嵗則已皤然成翁度何由至南京既不能
至又安能與時用一抵掌笑談邪慨然遐思者久之㑹
朝廷纂修元史宰臣奉特㫖起濓為總裁官使者亦見
迫如前逮濓將戒行李時用至武林始旬日耳濓又自
念史事甚重當有鴻博之士任其責者濓豈敢與聞藉
是以往或得一見時用亦豈非至幸歟濓來南京寓於
䕶龍河上方求時用館舍之所在忽有偉丈夫來見者
問其姓名亟曰我許時用也子豈非景濓乎濓驚喜不
及答亟延入坐備陳五欲見而弗能之故時用知濓嚮
往之久亦相與傾倒毎風晨月夕無不相往來一旦忽
悽然墮淚曰余先朝進士也春秋又髙矣不足以辱明
時使者不我知委幣而迫之來我不敢違今已陳情於
丞相府矣丞相儻言之上得遂歸田焉不翅足矣他日
又來言曰聖天子寛仁今用丞相言如所請矣已具舟
大江之濵吾子遇我厚幸一言以為别嗚呼婺與越其
壤相接邇其見甚易也乃積四十年而莫之遂厥後始
見於千里之外既見矣逺或四三春秋近或及期相與
論學以盡夫情可也未及兩月而即去既去矣或買一小艇
相隨五六百里間采江花之幽靚殷勤道别亦云可也
脩史事殷足不敢踰都門愴然而别既别矣一二年間
或再得聚首如今日焉猶可也然向者已如此自今而
後其可以必期而必取之耶人事之參差不齊何可復
道尚奚言為時用之别耶雖然時用之歸也其有繋於
名節甚大時用采蕺山之蕺食鑑湖之水日與學子談
經以為樂者果誰之賜歟誠由遭逢有道之朝故得以
上霑滂沛之恩而適夫出處之宜也夫道宣上徳以昭
布於四方者史臣之事因不辭而為之書區區聚散之
故一己之私爾則又當在所不計也
　　　送天淵禪師濬公還四明序
文辭之美者見之於世何其鮮哉非文辭之鮮也作之
者雖精而知之者未必真知之者固審而揚之者未必
至此其每相值而不相成唐有栁儀曹而浩初之文始
著宋無歐陽少師而祕演之名未必能傳至於今盖理
勢之必然初不待燭照龜卜而後知之也嗟夫浩初祕
演何代無之其不白於當時卒隨煙霞變滅而無餘者
豈有他哉由其不遇夫二公故然爾此余讀天淵師之
所作其有感於中矣乎天淵名清濬台之黄岩人古鼎
銘公之入室弟子嘗司内記雙徑説法於四明之萬壽寺
近歸隠於清雷峯中盖法筵之龍象也余初未能識天
淵見其所裁與地圖縱横僅尺有咫而山川州郡彪然
在列余固已竒其為人而未知其能詩也已而有傳之
者味沖澹而氣豐腴得昔人句外之趣余固已知其能
詩而猶未知其能文也今年春偶與天淵㑹於建業因
相與論文其辯博而眀捷寳藏啟而琛貝焜煌也雲漢
成章而日星昭煥也長江萬里風利水駛龍驤之舟藉
之以馳也因徵其近製數篇讀之皆珠圓玉潔而法度
謹嚴余愈竒其為人傳之禁林禁林諸公多嘆賞之余
竊以謂天淵之才未必下於祕演浩初其隱伏東海之
濵而未能大顯者以世無儀曹與少師也人恒言文辭
之美者葢鮮嗚呼其果鮮乎哉方今四海會同文治聿
興將有如二公者出荷斯文之任倘見天淵所作必亟
稱之浩初秘演當不專美於前矣或者則曰天淵浮屠
氏也浮屠之法以天地萬物為幻化况所謂詩若文乎
是固然矣一性之中無一物不該無一事不綂其大無
外其小無内誠不可離而為二茍如所言則性外有餘
物矣人以天淵為象為龍此非所以言之也天淵將東
還賢士大夫多留之留之不得咏歌以别之以余與天
淵相知尤深也請序而送之
　　　送從弟景清還潜溪序
予從弟景清年七嵗入小學十三嵗即棄去為廢舉之
術居物于家視其時之詘信而操其竒贏未幾家大穰
今二十有七嵗矣一旦發憤言曰吾以七尺之軀豈終
溺於此而不知自返哉且貨財造物所忌藏者在室而
奪者已在門吾豈若眀仁義於身使人不得而攘哉於
是即外兄賈思誠謀思誠喜曰此竒男子事也景清勉
之景清乃囊書襆被不逺一百里謁予於東眀山具言
其狀予為之驚喜乃與之坐而語以孟軻氏夜氣之說
而悲世俗傎躓於利害之塗莫能自拔予言頗懇惻景
清聞之輒蹙額斂容似欲泣者予知其可教乃處之蘿
山書室中蘿山予新遷居地也距東眀僅三里日稍昃
景清則挟䇿而來反覆詰難一字不解輒沈思良久期
必通乃已至曛始罷去日以為常行跡盖可數而待也
予間歸蘿山則又見其獨坐亱將半猶聞讀書聲不休
嗚呼若景清之為不亦竒男子也哉昔蘇公眀允少不
喜學年二十七始大發憤閉户讀書為文辭及舉進士
茂材異等皆不中乃悉取所為文焚之益大究六經百
家之說由是下筆頃刻數千言一時學者皆取其文以
為師法今景清之年正與之同發憤讀書亦同使其志
愈慤而不變學愈勤而弗息則今之景清惡知不為昔
之眀允哉景清勉之雖然眀允之學志在文辭者也吾
徒何事於斯必也學為聖賢有用之學達則為公為卿
使斯道行不達則為師為友使斯道明如此而後庶幾
也予家自文通先生以来多勵行於儒今族人之衆㡬
及萬指罕有言詩書者竊喜景清之有志也於是東歸
序以贈之景清試往質之思誠又必有以相發也
　　　送徐大年還淳安序
觀人之法當察諸心不可泥其迹仕不仕有弗暇論茍
其心在朝廷雖居韋布操觚染翰足以鋪張鴻偉上禆
至化脫或志不在斯雖綰銅章佩墨綬朝受諜訴暮閲
獄案政績藐然無稱古昔君子盖獨竊慎之余於徐君
大年之歸不能無所感大年生淳安萬山中載籍兼該
而辭藻豐縟有聲於浙河東西當皇上龍興招延儒雅
大年驩然被山人服趨輦轂之下同脩前代史史成會
有詔集諸儒議禮大年復與其事廷議將命官大年以
宿疾辭去年秋中書奉旨纂修日厯朝紳各薦所知余
以大年知本末義例可以觀會通而無首尾衡決之患
疏其名以聞使使者持書下郡國大年即驩然應命詣
闕入館之後俛首探刺唯恐一事有遺記注有闕畧悉
補足為完文日厯成廷議又將錫之官大年固辭如初
嗚呼使大年初受命為一縣令長不過簿書期會爾招
徕撫綏爾又其大者教化行百里爾一旦白身召入史
館大書特書使聖天子宏謨駿烈烜赫萬古與天無極
此其功與試宰者孰重孰輕雖不仕猶仕也藉令自兹
終老山林可謂無負於國亦可謂無負於學世之好議
論者見其辭禄而歸揺脣鼓喙詡詡相夸諼不曰潔身
而自髙則曰獨善以固窮夫士遭不願治之世披腹呈
琅玕無有舉目睨之者故不得已引退今當尭舜在上
䕫龍滿朝之峕以此疑大年者謂之誣士士不學則已
學則必期世用有如大賈行廢舉術寳貨填溢市區乃
振鐸號諸人曰我不售我不售萬萬無有此理以此窺
大年者謂之矯矯與誣要皆非真知其心者雖然在昔
宋室盛時布衣入史館者僅六七人皆兩制八座所薦
引其任甚不輕大年雖不受褒寵而所被溥博汪洋有
加往昔大年將何以自效且春秋猶未髙沈痾容有却
藥之時行當杖䇿造朝門盡展所藴以驚動世俗使向
之疑且窺者瞠目不敢吐一辭則出處兩無憾不然長
徃山林而弗思返日與猿鶴為友䬸霞雲而潄泉石髙
固髙矣如不仕無義何洪武七年春正月一日宋濂引
　　　送戴原禮還浦陽序
醫之為道至矣故周官有疾醫視萬民四時之病春之
痟首夏之痒疥秋之瘧寒冬之嗽欬二氣皆分而治之
驗其狀而制其禄甚為不輕也後世官寖失職故於其
術每擇之不精有人於此能合於古者之道豈不猶空
谷足音之可喜者乎如吾同縣戴原禮氏是已原禮生
儒家習聞詩禮之訓惓惓有志於澤物乃徒步至烏傷
從朱先生彦脩學先生見其頴悟倍常傾心授之原禮
自是識日廣學日篤出而治疾往往多竒驗予請得而
詳道之原禮從叔仲章六月患大熱面赤口譫語身發
紅斑他醫投以大承氣湯而熱愈極原禮脉之曰左右
手皆浮虚無力非真熱也張子和云當解表而勿攻裏
此證似之法當汗遂用附子亁薑人參白术為劑烹液
冷飲之大汗而愈櫧槩方氏子婦瘧後多汗呼媵人易
衣不至怒形於色遂昏厥若死狀灌以蘇合香圓而蘇
自後聞人步之重鷄犬之聲輒厥逆如初原禮曰脉虚
甚重取則散是謂汗多亡陽正合經意以黃茋人参日
補之其驚漸減至浹旬而安松江諸仲文長夏畏寒身
常挟重纊食飲必熱如火方下咽㣲温則嘔他醫授以
胡椒煮伏雌之法日啖雞者三病逾亟原禮曰脉數而
大且不弱劉守真云火極似水此之謂矣椒發陰經之
火雞能助痰祗以益其病爾以大承氣湯下之晝夜行
二十餘頓減纊之半復以黄連導痰湯益竹瀝飲之竟
瘳姑蘇朱子明之婦病長號數十聲暫止復如前人以
為厲所憑莫能療原禮曰此鬱病也痰閉於上火鬱於
下故長號則氣少舒經云火鬱則發之是已遂用重劑
涌之吐痰如膠者無筭乃復初樂原忠妻亦蘇人因免
乳後病驚身翩翩然如升浮雲之上舉目則室廬旋運
持身弗定他醫飲以補虚治驚皆無驗原禮曰左脉雖
芤且澁神色不動是因驚致心包絡積汚血爾法宜下
之下積血如漆者一斗即愈留守衛吏陸仲容之内子
病熱妄見神鬼手足瞤動他醫用黄連清心湯不中原
禮視之曰形瘦而色不澤乃虚熱耳法當以李杲甘温
除大熱之法為治即經所謂損者温之者也服人参黄
茋而安他若此者甚衆予備聞賢士大夫恒言之今不
能悉數也嗚呼有人如此可不謂之合於古道者乎夫
醫之為道本於素問内經其學一壞於開元再壞於大
觀習俗相仍絶不知究其微指唯執一定之方類刻舟
而求劍者人訾之則曰我之用此不翅足矣又惡事内
經為宋之錢仲陽獨得其秘於遺經而擴充之金之張
劉李諸家又從而衍繹之於是内經之學大明劉之學
朱先生得之最深大江以南醫之道本於内經實自先
生發之原禮乃其髙第弟子其用心也篤故造理為特
精其傳授有要故察證無不中亦可賢也已矣近來京
師薦紳之家無不敬愛之服其劑者沉痾豁然如洗或
欲薦為醫官辭不就遂賦詩以餞其東還且請予為序
昔者司馬遷作倉公傳載其應詔所對自齊御史成至
公乘項處凡二十有三書治病之状甚具予倣此義稍
陳原禮療疾奇中者繋之首簡并告周官疾醫四時治
證之槩世之知言君子必有所擇焉原禮之從父能軒
翁予之同志友也幸以予言質之
　　　送許從善學道還閩南序
閩南許從善自少好長生之術嘗建一庵以欵真遊之
士覬得一逢而受其説已而聞龍虎山止庵鄧鍊師得
九還神丹之傳逺邇之人皆知尊禮時鍊師侍祠南京
從善不逺數千里而三叩焉三年之間至者凡再鍊師
具以谷神不死之道開之以祕藏約之以黄寧從善欣
然如獲拱璧於其還也鍊師為索文贈之而同虚傅外
史鬼谷方壺真人又咸為之請不知從善何以得此於
方外髙士哉然予嘗覽劉向列仙傳見其所載奇名詭
姓與夫驚世駭俗之事甚悉而存鍊解化之術畧不一
言之豈寳祕隂陽之機而不露耶抑亦得其人而後度
耶雖然老荘文列四家之書亦往往及之矣要不出致
虚極守静篤二句之外葢虚則洞然涵乎太一静則凝
然萃乎太和虚非極無以收純𤣥之效静非篤無以臻
純黙之功馴而致之與道葢不逺矣自時厥後靈均發
為一氣孔神於中夜存之言魏伯陽著為參同契復陽
祕而隂洩之皆不敢畔其説也嗚呼斯非學仙者之準
繩也耶宋金以來説者滋熾南北分為二宗南則天台
張用成其學先命而後性北則咸陽王中孚其學先性
而後命命為氣之根性為理之根雙體雙用雙脩雙證
奈何岐而二之第所入之門或殊故學之者不能不異
然其致守之法又不過一之與和而已吾知從善亦必
究其説乎夫一者萬之對也萬則紛紜而不定惟一能
貫之和者戾之反也戾則參差而不齊惟和能全之長
生久視之道其不本於此者乎所謂安鼎者非𤣥闗一
竅也安乎此者也採藥者非龍虎鉛汞也采乎此者也
用火者非進退抽添也用乎此者也固不可有意而求
亦不可㝠然而忘去也頗聞閩南有武夷山其髙萬丈
薄太清而凌飛霞多有隱君子棲遯巖穴間從善試以
予言質之必大駭曰是儒何人其論九還神丹之道何
其與吾黨異乎又當辨其離合以告從善也從善名回
號為還樸為人沈篤近道所以方外髙士極愛器之
　　　送呉仲實還金谿序
金谿呉君仲實省其兄國子助教伯宗于成均伯宗以
余友也偕其來謁仲實氣厚而色温與之語秩然而有
倫恭慎而甚文固已知其才矣既而復袖其詩十餘篇
以見發而觀之辭繁而不浮理至而不俚其馳騁斂縱
多態而有度問之以文學則鮮不能通勸之仕則曰未
能也余於是益信焉士之患常在乎内虚而外衒學未
聞道而慕乎爵祿之華内已足焉而外未能以動人猶
以絅蒙錦也久則著而不可掩矣飾乎外而不務充其
中譬之土木之質而文繡加焉其始非不悦目凝而視
之則可醜矣古之君子是以勤乎其所當脩者而不敢
計乎其外也今之士則不然未有善焉惟恐人之不知
未有才焉惟恐世之不用其未得則沾沾以自衒既得
之則又薄卑而思尊此崇替起伏所以數數然也其視
仲實之既至而以為不足年及可仕而以為未能者何
如哉仲實不見夫善賈乎當衆人競取之時則棄之競
鬻之時則寘之其不取則已取必窮海内之珍不鬻則
已鬻必獲鉅萬之富矣安知仲實之棄之非取不售之
非厚售乎仲實歸其兄之僚咸詩以送之余與伯宗善
且知仲實之材也故叙以贈之
　　　送鄧貫道還雲陽序
周官之制以鄉三物教萬民而賔興之所謂三物若六
徳六行六藝是也六行之中而婣居其一焉釋者曰婣
者親於外親也夫人之生也内則諸族外則諸親驩然
有恩以相愛粲然有文以相接葢一出乎彞倫之正故
賔興之際特於此察其行焉嗟夫世逺俗紛古之道不
明久矣今於雲陽鄧貫道氏見之貫道本儒家富而好
禮御史大夫陳公之女兄實歸焉當家居時公與貫道
無日不相親或講論道徳性命之奥或品量古今人物
之盛以至雲亭月榭酣觴賦詩以寫沖和之情其樂殆
驩如也及元季兵興所在皆繹騷貫道避地巖谷間深
蟄而不出公閒闗走江表擇真主以為依歸自赴於風
雲之會名譽日起而勛業日盛貫道之於公不相見者
二十有二年矣洪武七年冬貫道思公之切厯湖湘泛
大江直抵南京欲與公胥會公聞貫道之至亦喜不自
勝出迎於龍江闗相與序兵火離合問故舊存歿悲喜
交集舉酒酹地各私相欣慶自是共周旋者且一月貫
道以離家之久翩然動歸興有不可遏者予因謂之曰
夫自辛卯以來龍虎雄争塵霾翳昏父子乎西東戚姻
乎北南其别離之思葢有不忍言者今也六合清明車
同軌而書同文水陸數萬里山行水宿無一髪蜂蠆之
虞有親婣在遐方者不行則已行則刻日可至貫道亦
知所以然之故乎誠由帝徳廣被如天之覆如地之載
蕩蕩乎難名乃克致有是也頗聞貫道富問學能辭章
何以不稍攄所藴以禆治化乎貫道則曰吾老矣不能用
也雖然雲陽有紫㣲山七十一峰森列如畫秀氣甚磅
礴也自漢以來為侯封之邦唐雖有肥遯之士而無大
顯融者至陳公始以正大亷平之學出佐明時而足以
當山川之勝貫道之歸也宜以公之事厯言於嵓穴抱
道之士且告之曰聖天子在上可以出而仕矣予敬愛
貫道篤親婣之義故舉周官六行之一序以贈之詩自
侍講學士樂公而下凡十八人分題為九詠古今詩各
賦其一云
　　　送陳生子晟還連江序
洪武七年十一月十二日皇太子臨大本堂召東宫賛
讀及諸王府伴讀凡二十五人立庭下諭之曰爾等離
父母去墳墓者三年于兹冬氣向深草木揺落寧不惻
然動懐土之情乎吾已為爾請于上宜各旋歸歸即遄
至無以久淹為也復命左右出内府錢若干以為道塗
費衆皆羅拜而退時閩之連江有陳生子晟者以周易
中第三名文解上禮部既而臺臣以其詞章古雅選入
為楚王府伴讀朝夕陳説經義甚為王所賔禮及奉教
令還閩詣予言曰子晟久侍几杖今将有三千里之行
願先生賜一言以自勗也予曰爾之從我者學為文耳
文豈易言哉翻秋濤之洶湧屹喬嶽而不遷沛元氣之
淋漓未足以喻其變化也能知變化則􁭺遷轢固蹴蔡
駕韓燁然有光萬丈矣孰能掩之哉爾以學止於是乎
生曰然予曰未也聖人埀訓皎若丹青所謂載道之經
是已經則萬世之準繩也推其訓故以覈其原繹其文
義以達其支使言與理相涵而無悖去之者方可排斥
毛鄭輕視王馬而靡所不通矣爾以學止於是乎生又
曰然予曰未也上天下地其中為人號曰三才功用則
均上帝所降之衷日保守而弗失氣或我梏也吾則廓
而通之欲或我戕也吾則絶而逺之内外混融庶幾與
天為徒矣與天為徒則見諸用者窮則獨善其身達則
兼善天下無所入而不自得焉是㪺濓洛之深泓而挹
沂泗之清泠者也顧不韙歟生以為何如生避席而拜
請書所與言者佩而行之予老且病四方求文者日相
迫趣誓欲燔筆硯以自絶憐生之篤志於學因寫以為
贈
　　　送黄贊禮涖祀閩省詩序
惟洪武七年十有一月庚辰皇帝御奉天殿視羣臣早
朝太常卿唐鐸奏曰臣昔受明詔天下行中書其祠山
川百神或未致恪䖍宜令朝士涖之臣於浙鄂齊汴暨
于豫章已嘗奉命從事若晉若燕陜若閩蜀若廣東嶺
南逺者七千里近亦不下四三千里宜預遣使者期以
明年春二月集事臣昧死以上制曰可於是遴選奉常
官屬及儀曹主事凡七人時贊禮郎建安黄淵静實與
其列越三日癸未陛辭上諭之曰敬恭明神古今恒道
也况瀕祭之時乎祭在他人亦所當慎况職在奉常乎
已盡其職猶難况欲涖人而使其荘敬乎皆不可不察
也爾等聞命之後雖䟦涉乎險阻一言一動有赫其臨
參前倚衡無乎不在勿使一髪非僻之干庶幾不廢朕
命不然人非鬼責將不可逭矣衆皆稽首至地而退既
退復勅儀曹各賜衣一襲又明日甲申啓行前御史中
丞劉公伯温參知政事陶公中立吏部尚書詹公同文
今禮部尚書牛公士良咸以為淵静遭際昌期獲将使
指以臨涖祠事可謂寵榮也已各賦詩以為贈而文學
侍從之臣藩府成均之賢與夫方外岩穴之士亦見諸
聲歌以華其行淵静請予序其作者之意肆惟皇上宅
中圖治其對越昊天毖祀于上下齋祓一心凝神於惚
恍之中如將見之羣臣之助祭者下逮胞翟之賤亦皆
有孚顒若以致鴻休薦臻甘露霄降三秀呈瑞彩霞結鳳
白烏翔飛和氣充牣化為豐年此葢精明之徳放諸四
海而準無不駿奔走執豆籩以薦徳馨然猶慮藩垣之
臣未盡體内廷之意遣使四出以監視之方於古昔帝
舜之望山川徧羣神姬周之咸秩無文不是過也有君
如此其忍負之今淵静之往也宜精白志慮靈承上訓
壇廟有缺圮者葺之服器有弊汙者易之牲牷有不肥
腯者罸及之将祭之夕端笏埀紳正立壇之左右申以
聖天子成命使百司及執事之人祗奉明畏有若天威
咫尺升降俯伏穆然無聲牲俎苾芬庭燎有煇神靈洋
洋昭格于上則夫蕃釐之錫淵静亦當與有之矣淵静
行哉雖然神人相依者也南閩當兵燹之餘黎民創殘
其或有失所者乎嘆曰起之其興利去弊之政或未能
盡行乎淵静宜知之歸告于上此於人神之道所謂兩
盡者也淵静行哉
　　　送趙侍制致仕還鄉詩序
洪武九年冬十一月丙申皇上御奉天門御史左大夫
汪公右大夫陳公以國子博士趙先生本初年踰七十
跽而奏曰博士臣俶以詩經施教成均者四年其弟子
為方嶽重臣及持節各部者往往有之是不為無功第
以筋力寖衰而精神不完願放還山中以盡其餘齡制
曰可且加其官為翰林侍制勅銓曹給誥命越三日戊
戌俶具朝服詣丹闕以謝上詔之使前問曰卿何郡人
對曰會稽上復問曰向為兵部侍郎出知萊州者卿之
子耶對曰是也上曰卿誠耄矣歸養于家為宜俶於是
以首叩地而退越七日甲辰詔出内藏庫錢二十五緡
以賜先生将行二大夫各賦詩為贈京師人士復以越
之古跡分題從而繼作而司業樂君子善持手簡授濓
為之序昔唐國子司業楊巨源以能詩訓後進一旦以
年滿七十白丞相去歸其鄉丞相愛而惜之奏為其都
少尹又為歌詩以勸之京師長於詩者屬而和之當時
以為榮其事若與今相類然而聖天子優老養賢之意
有非唐之所可及七十而容致事同矣天子召見親加
玉音而勞問焉則無之也陞之以官俾為鄉人榮同矣
出内藏之錢從而賜焉則無之也此葢皇上勵精圖治
雖天下之廣四海之衆老者皆欲安之使躋于仁壽之
域非特寵其致事之臣而已斯所以度越前古而無所
與讓也先生之歸也見鄉之子弟導宣上徳俾習為孝
弟忠信之行出為時用是亦報國之一端若區區傚賀
季真盤旋於鑑湖一曲間自逸之計則得矣豈士君子
之所望哉濓亦耄矣詔許獻嵗歸田乃於先生之行
厯叙其故非惟贈先生也亦竊思以自朂焉
　　　送胡十判官西還詩序
牽情綴思莫難於别離感物成聲莫踰於歌咏是以漢
士有河梁之賦唐人有芳園之集葢将序禮焯勤宣休
埀烈嫓燕饗於周詩準樂律於商雅者也安定胡十
判官辨章公之婣弟也頴標比栢茂質方瓊苞韞三
靈之秀潄濯六藝之府發為葩藻思倣枚鄒徵諸謀
猷欲攀管樂頃綰貳車之綬僉偉右轓之選安西之
幕府多才鳯閣之舍人有格遽投華簪尋盟杜若來
游建業光映薦紳晴招鍾阜之雲曉勺秦淮之水沖
襟孚洽清聞流滋暨其西還無不東企於是割鮫人
之春綃擷鸞女之秋綺五色争燦八音允和既合比
興之則不殊韶濩之奏爽氣浮游於前旌夜光陸離
於行槖不鄙疏才得題雅製爰撃瓦缶之謡用相驪
駒之什其詩曰
白鴈響遥渚丹葉蝕山樊繁霜一何膠蕭晨孕枯寒激
中方成紆别逺良獨難江筵有笙匏纎簧扇㣲翰欲奏
陽阿曲芳懐注幽散情長江流促人遐岡勢漫何以寄
所思袖有翠蘭玕刻作雙松栢持之綴君鞶
　　　送和贊善北歸養母詩序
太原和君希文吕忠肅公之髙第弟子也在勝國時肄
業成均通詩之傳疏積試八分将與有祿食俄丁外艱
而去養母太行山中飲水著書以為樂以翰林待制徵
不起已而中原板蕩大臣名將争辟以為屬亦不起㑹
兵荒相仍暴軍掠人以充糧所向殆盡唯希文堡障獲
完希文昆弟之孤女十有六人當艱難險阻之中希文
又能保全攜持而卒歸於士族故人見希文者咸稱之
為卓行云入我國朝大將軍徐魏公聞其名薦而起之
希文即束裝就道見上於治朝與語甚恱擢為刑部郎
中未幾遷太子贊善大夫日侍書東朝間嘗陳其情素
云小臣有母春秋之髙至八十有四無他兄弟以為養
臣行年亦且六十雖有子僅四嵗耳烏鳥私情其能自
已乎言訖潸然出涕東朝以其言聞上惻然憫之即日
遣北還夫君子之為學劬簡編憊精神窮年矻矻猶以
為未足豈務為譁世取寵之具哉亦曰學為忠與孝耳
然其道無二致能忠於君必能孝其親希文以胄監之
俊英雖出而仕而念母之切惓惓不少忘所以終遂歸
養之志希文亦知所以致此者乎葢生逢有道之朝皇
上執孝道以御天下故希文朝有請而夕戒塗也希文
之還服五綵斕斑之衣戲舞親側升堂為壽宜曰此非
兒所能天子之恩也耆壽之朋簮纓之儔聞希文之歸
必行斚授餼委曲相問勞又宜曰此天子之恩非某所能
也州里從游之彦嘗受經希文者必羅拜後先問朝廷
所以遣還之故又宜曰此非予所能天子之恩也希文
果能之則誠知歸美報上之義而無愧於學詩者矣雖
然希文固卓行之士其能全家以智活鄉黨以仁裁出
處以義固人之所難能然希文不可以是而自足尤當
増益其所學他時杖䇿重來推内聖外王之道以輔我
國家上躋唐虞三代之盛使事功勒之鼎彝名氏升於
史册方無負忠肅公之教不可狥一夫之私行而遽已
也傳曰求忠臣者必於孝子之門予葢於希文望之
　　　送葉别乘之官通州詩序
括蒼葉君景龍新拜通州别乘之命將之官前御史尚
書劉公伯温為率朝署簮纓之賢及山林華藻之士以
杜甫詩勲業頻看鏡行藏獨倚樓為韻賦詩餞之請予
為之序余謂景龍生名宦之家自幼習聞詩書禮樂之
懿誰不知之弗俟余言也其飭已亷介操心仁恕每有
及物之功弗俟予言也至於踐履中外渉厯礲切物態
民情無不能周知亦弗俟余言也無已則有一焉聖天
子在上所以宵衣旰食不敢自暇逸者豈非為斯民乎
一州之民欲藉以安者得非托之景龍乎景龍務勗焉
可也予與景龍之兄景淵使君遊姓雖異情則兄弟也
於是為序其事復總用前韻作詩十解繋之首簡云詩
曰
大明麗層霄青芝吐葐蒀物㣲且瑞世人當建奇勲(一/解)
而兄我所敬華皓見須鬛謝却山中雲遑遑贊王業(二/解)
矧君才思多錦繡照青春摛文追馬卿哦詩學李頻(三/解)
鶴汀接清煦蕙幌怯新寒引尊連月吸倚劍帶花看(四/解)
一從離巖扃十年服官政炙燈竹素間無一非龜鏡(五/解)
朱衣佩銀魚光彩耀一城自顧室磬懸無以贈君行(六/解)
幸有綠綺琴寳之如珩璜願君日彈之勿遣匣中藏(七/解)
一彈澆風淳再彈民生足衆生藿蘼中行見翹松獨(八/解)
栩栩亦有徒如君世寧幾不見庭前竹迎風自相倚(九/解)
官道年年别别君重離憂相思定何處鄰笛起江樓(十/解)
　　　送安南使臣杜舜卿序
天眷有徳戡定四方以靖安生民於是我皇帝龍飛淮
右仗劍渡江天下豪傑雲合景從一鼓而江南平再鼓
而汴洛定三鼓而齊魯晉秦以寧四鼔而幽燕遼朔悉
入版圖厯數攸歸大統以正徳威所及雷動風行浩浩
蕩蕩覃及無際于時安南國王陳日煃鼓舞皇化遣使
稱臣帝嘉其嚮慕之誠詔翰林侍讀學士臣張以寧典
簿臣牛諒賜以印綬仍其舊封為王使者齎詔而行未
及國而王薨其世子日㷂繼志述事守禮惟謹遣陪臣
少中大夫杜舜卿告哀于朝請嗣厥位帝帥羣臣素服
受舜卿見於西苑之幄殿慰問良久皇情䀌然傷悼退
而嘆曰日煃率先内附朕意西南之民将有攸賴不知
賢王何去朕之急也遂親御翰墨為文一通以祭之辭
意悽惻讀者感動即日翰林編脩官臣王濓吏部主事
臣林唐臣奉命以往且詔世子王其國取前使者所䕶
王印授之其徳至渥也嗚呼皇帝君臨萬國如天日之
照光無不被而王之父子能守臣節如江水之流勢無
不東上以徳而化下下以誠而事上君臣之遇合可謂
千載一時者矣然而漢置九郡而交阯居其一唐分嶺
南為二道置節度立五管而安南亦𨽻焉地雖僻在炎
徼涵濡中華聲教者已久固能尊事大國確守臣職昭
被宸眷克保其土地人民與我國家相為悠久播之方
今傳之後世書之信史嘉名美績焜燿鏗鍧當非他國
之君所可及不亦盛歟在昔之時君子有行役者必賦
詩以閔其勤今舜卿崎嶇萬里而來中朝士大夫皆念
其賢勞於其還也發為咏歌以道其事夫導宣上徳而
布之四方者史臣之事也濓雖不敏乃本諸作詩者之
意而為之叙云
　　　送陶九成辭官歸華亭序
君子其可必於仕乎曰否可以仕可以不仕曰仕而不
仕亦繋其逢乎曰否可仕而不仕不可也不可仕而强
於仕亦不可也唯其義而已曰義之所在奈何曰義者
宜也當其可之謂也欲當其可非守道君子其亦戛戛
乎難矣哉嗚呼斯人吾不得而見之矣得見其次焉者
斯可矣天台陶宗儀九成有學之士也僑居華亭之泗
涇飲水著書多至一百餘卷㑹朝廷設六科以求賢郡
守遂以九成為薦将授之以官九成慨然曰不仕古云
無義當草昧之初兵戈未息法制未定民氣未蘇吾不
可以不仕不仕何以解生民倒懸哉今天清地寧六合
一家論道經邦皆䕫龍稷契之彦趨事赴功多龔黄姚
宋之儔四方人士樂觀治化之成贏糧而馳騖者動千
餘人無事於吾也吾可以不仕矣去而為巢父為許由
為嚴子陵撃壤而歌以為太平之幸民不亦可乎白之
銓曹銓曹允之列之丞相府相君嘉之於是九成翩然
東歸薦紳之家咸唶曰九成之出處其亦合於義哉或
曰非是之謂也九成有弟曰宗傳近擢代縣令曰宗儒
妙柬為選曹郎官九成之意以謂一家不可以俱仕恐
妨進賢之路故力辭之不特如前所云而已也曰是未
知九成者也九成伯仲之才不為不美矣其問學不為
不充矣九成之志豈不欲如河東之三薛清江之三孔
虎林之三沈番陽之三洪蜚英聲於當時樹芳烈於後
世其所以果於辭榮而謝寵者亦度其時可以不仕也
避嫌云乎哉雖然九成之歸也結廬泗涇之上日坐臯
比横經而講肄之子弟從之者皆知所以孝弟忠信出
而事君又皆知能致其身之義九成有功于國比於他
仕者留心簿書期會而不知教化者又為何如哉茍謂
之仕亦可也抑予聞國家稽古右文大興文治嚴禁林
清切之選增成均弟子之員有如九成之賢其在所棄
乎在所取乎九成行哉席不及暖突不暇黔予知鶴書
之赴隴矣九成必不能於果不仕矣九成行哉
　　　送國子正蘇君還金華山中序
同郡蘇君平仲成均教胄子者五年近臣有薦其才於
上者即日召見親擢為國史編摩之職平仲詣丞相府
辭曰禁林地望清切日侍天子左右備顧問區區幼有
瞶疾雖麄通文史誠不足以堪之敢辭丞相以聞上亦
弗之彊已而銓曹將别奏官之平仲念去親日久望天
末飛雲慨然有感于中復走白丞相許之戒行李且有
日與平仲游者重惜其去咸發為聲詩而以首簡授予
序平仲予素敬畏者也将何言哉以論乎家世則三蘇
之名聞天下其隆徳重望至今與岷峨争雄遺書流落
四海日星赫而風霆噴璇玉綴而瑶球懸韶鈞鳴而律
吕諧師表百世人無異辭奚藉予之言哉以論乎學術
則嚅嚌鄉學之懿遡淵源於伊洛蹈軌轍於闗閩義理
精㣲析如蠶絲訓攷是非判若白黑亦既心凝而身履
之矣又奚藉於予之言哉以論乎辭章則體裁嚴比姿
態横逸如春陽被物或根或荄或卉或條或小或大或
圓或偏各隨其物而暢之無有同者其視膠滯一體守
常而不變者何如也是故大夫士卿公欲文詞者必曰
我徵之蘇君也隱逸及方外之人欲求文者必曰我徵
之蘇君也平仲之令聞勃然興煜然不可遏又奚藉予
之言哉無已則有一焉古者國有國史下至閭巷之間
亦有閭史皆據官守勿失紀善惡以示勸戒其國史之
法見乎書備乎春秋以事繋日以日繋月以月繋時以
時繋年殆猶山嶽之有定形不可易者太史遷别出新
意輕變編年之舊創為十二紀以序帝王十表以貫歳
月八書以述政事三十世家以錄公侯七十列傳以志
士庶厯代史官遵之而春秋之義類隱矣荀悦蕭頴士
頗譏之而未能大有匡建至司馬温國公光始取法於
春秋采繋國家盛衰生民休戚之事起周威烈王訖于
五代成一家言號曰資治通鑑劉恕直謂非遷之所可
擬葢公論云然五代之後而宋承之宋之後而元承之
宋有李燾雖嘗著為編年異同之論皆並存之葢不敢
當作者之任特廣記備言以俟刪削元史幸新脩縱有
漏遺十四朝之行事亦頗粲然可覩有能蒐纂以續司
馬之書者將不在今日乎平仲學術之富如此而辭章
之美又如此其東還也晨昏定省之餘集諸英俊繙閲
新舊所藏獨操筆削而成百代不刋之典將不在平仲
乎平仲之家少公以馬遷淺近不學疎略輕信上觀詩
書下考春秋及秦漢雜記成古史一書至今傳之平仲
因其家世之懿肆其鑒裁之公使人稱之曰蘇氏一門
世濟其美將不在吾平仲乎予也不敏以荒唐之學雜
凡庸之識嘗思有所著作玩時愒日莫能就緒今年已
邁矣雙鬢皤矣形骸弗强而精神寖衰矣徒持寸管為
無用空文以應四方之求日不暇給茍不於平仲是望
果誰望乎平仲将行率六館之士祖餞於龍江之上睇
晴雲之孤飛觀白日之易流酌巨觥而屬平仲曰歳不
我與睽離之言不足以汙平仲予之所深望者不朽之
盛事鑑世之元龜也平仲幸聴之願舉此觴為壽平仲
曰敢不唯吾子之命一飲輒盡於是抗手而别
　　　送翁好古教授廣州序
郡府之設教授自宋之中世始然不輕以畀人嚴立試
法即舍人院受題呈大義五道文入等者方白省臣用
焉復慮無以統臨之也别設官提其綱要司其舉刺驗
其惰勤而惟恐有不及至於閭里有出為句讀師者亦
必從所𨽻屬陳試經義弗悖于理者始聽其法至詳且
宻矣或者猶病其不法三代大小學為教而徒泥於訓
詁文詞之間嗚呼可謂難矣近代以來急於簿書期會
而視教民為悠緩司學計者以歳月序遷豪右海商行
賕覔薦往往來倚講席雖有一二君子獲厠其中孤薫
而羣蕕一鼓吻一投足輒與之枘鑿唯彼飲食是務號
稱子游氏之賤儒者日夕與居是故稍勵亷隅者不願
入學而學行章章有聞者未必盡出於弟子員論至於
此寧不為之長嘅今我皇明一遵三代為治初入小學
習以禮樂射數及升大學則明修己治人之道且為之
擇師尤慎府設教授一員必試經義於銓曹文既中格
然後白宰相署牘俾權教職三年有成始令為真其視
宋益加宻矣四方風動無不淬礪濯磨以思顯所學當
是時越有翁君好古舊以名經舉進士兼工古文辭有
司薦之于朝將官于州縣好古以目眚辭衆惜其才不
忍聽其去乃試教官用為廣州教授瀕行陶參政中立
朱太史伯賢既各有序贈之好古復來徵予言予聞之
師曰牧伯以政為治校官以教輔治其職葢鈞重矣夫
以一韋布之儒獲際昌辰與牧伯分庭抗禮得以施化
民成俗之道誠非細故哉好古之行也靈承皇上法古
興學之意而盡革近代循習茍簡之弊閭里之句讀師
必月會之授以彝倫大義使漸摩誘掖之庶幾相率而
為進徳之歸時雖不設提舉官而府尹之統涖部使者
之所覈實其法尤嚴也豈無以好古學政之善聞于上
者好古勗哉毋徒泥訓詁之繁文為也毋徒溺藻麗之
詞章為也好古勗哉
　　　送會稽景徳輝教授鄉郡序
成周之時自國都以達于家于黨于術無不置學學必
立師師必以仕焉而止及道明徳充者為之然以其國
之賢還教其國之人不翅父兄之臨子弟名實之素孚
而不藐然無聞也情文之素稔而不涣然無屬也於是
其言易入其教易行秩秩而相親欣欣以相愛恩義兩
盡薰為太和徳成材達有非後世之所能及也㑹稽古
諸侯之國今為浙河東大郡㑹學官闕教授員鄉之子
弟咸曰言篤而行醇惟我景先生則然其黄髪老成人
又曰擩嚌經腴朝夕不自饜著述成書惟我景公則然
既而郡僚聞之府公亦聞之相與謀曰府庠之無師二
千石之責也景君之賢信如子弟老成人之語以鄉人
之所尊而為鄉弟子之所師未見其不可也盍上其事
於選曹乎選曹既從其請試景君以春秋經義一通白
于丞相府報下如章景君将東還涖教事詞林編摩之
英成均宿學之士藩府賔僚之賢咸造文若詩榮之而
以首簡授濓序嗟夫師道之不立也久矣頗求其故後
世拘於選格多用異邦人為之師其實未易孚其情未
易稔往往若秦越之相視日夜幸代者之至則望望然
去矣今景君之獨能致是者何哉亦曰聖天子在上旰
食宵衣以成周為法然後得遂其所志如斯爾景君之
行也當思南渡羣賢之子孫咸萃是邦或以徳行文辭
著或以道學政事聞世之相去未逺也文獻猶有足徵
景君能於此盡心焉則移風易俗之效将粲然可觀矣
若曰吾耄及之他尚何所圖不過便祿養於桑梓之邦
而已豈惟非鄉之父兄子弟之所望雖濓亦將致尤於
景君濓知景君決不爾也故人有宋無逸許時用二君
亦鄉先生也聞景君講道於鄉也其將有以翼助之哉
景君名昇其字為徳輝云
　　　送許存禮赴北平教授任序
鴻儒之胄傳經為難非藏髓以接肌盍鈎深而致逺欲
承家學罔匪俊賢景伯之貫五經仲師之明三統咸號
善繼致宣令聲有如婺郡許文懿公為武夷之世適作
㝢内之人師繭絲馬鬛析理義之精㣲粉墨鉛黄發箋
文之樞要完經翼傳著述滿家簞食瓢飲肥遯終世其
克生於令子遂允蹈於前猷務純楙以自持斂華英而
弗耀倡道丹溪衿佩坌集揚徽京輦薦牘交馳天池卒
馳於鯤鵬鍾阜竟辭於猿鶴於是上名宰府試藝銓曹
典五教於比藩列諸生於東序朝紳悦懌侯服推尊斜
川無愧於小坡西平咸稱為有子況當勝國之都嘗為
人物之藪教鐸斯振壹是韶濩之音藝圃深培竚見菁
莪之盛如濓不敏比徳知慚秋髪盈簪慨年華之易邁
春花夢筆覺文彩之已非粗叨鼎鐘之榮敢忘桑梓之
敬偶他鄉之相遇慰昔日之襟期把酒臨風髙情闓朗
炙燈論道𤣥義昭融胡墨突之未黔遽江帆之催發雖
無藻思强綴蕪辭繼前古之芳音首羣英之雅製云爾
詩曰
有菀者柳生于河麋折以送子而興我懐我懐伊何鄉
之文獻人逺言㣲不絶如綫之子之生實紹前徽彬彬
其文郁郁其儀蘭在逺林其香苾芬豈期人知人輒有
聞我傳我經其謨孔臧以迪以將以牖其衷(叶/)遥遥北
藩在燕之墟土俗勁悍柔以書詩不見白雲英英在山
起而為澤卉木斯蕃教雨之施功亦如此茍專丘壑孰
為杞梓學貴有用於子實多目送征颿其如别何其如
别何獻此春酒後夜相思白月在柳洪武九年正月十
八日
　　　送東陽馬生序
余幼時即嗜學家貧無從致書以觀每假借於藏書之
家手自筆錄計日以還天大寒硯水堅手指不可屈伸
弗之怠錄畢走送之不敢稍逾約以是人多以書假余
余因得徧觀羣書既加冠益慕聖賢之道又患無碩師
名人與游嘗趨百里外從鄉之先達執經叩問先達徳
隆望尊門人弟子填其室未嘗稍降辭色余立侍左右
援疑質理俯身傾耳以請或遇其叱咄色愈恭禮愈至
不敢出一言以復俟其欣悦則又請焉故余雖愚卒獲
有所聞當余之從師也負篋曳屣行深山巨谷中窮冬
烈風大雪深數尺足膚皸裂而不知至舍四支僵勁不
能動媵人持湯沃灌以衾擁覆久而乃和寓逆旅主人
日再食無鮮肥滋味之享同舍生皆被綺繡戴朱纓寳
飾之帽腰白玉之環左佩刀右備容臭煜然若神人余
則緼袍弊衣處其間略無慕豔意以中有足樂者不知
口體之奉不若人也葢余之勤且艱若此今雖耄老未
有所成猶幸預君子之列而承天子之寵光綴公卿之
後日侍坐備顧問四海亦謬稱其氏名況才之過於余
者乎今諸生學於太學縣官日有廪稍之供父母歳有
裘葛之遺無凍餒之患矣坐大厦之下而誦詩書無奔
走之勞矣有司業博士為之師未有問而不告求而不
得者也凡所宜有之書皆集于此不必若余之手錄假
諸人而後見也其業有不精徳有不成者非天質之卑
則心不若余之專耳豈他人之過哉東陽馬生君則在
太學已二年流輩甚稱其賢余朝京師生以鄉人子謁
余譔長書以為贄辭甚暢達與之論辨言和而色夷自
謂少時用心於學甚勞是可謂善學者矣其將歸見其
親也余故道為學之難以告之謂余勉鄉人以學者余
之志也詆我夸際遇之盛而驕鄉人者豈知予者哉
　　　送王文冏序
上既立太學以育才俊士六七年間竒能足用之人駢
興錯出布列乎内外為政咸有可稱已而慮文學之臣
未多見也乃詔丞相御史大夫擇弟子員質美而能文
者得三十有五人命博士躬與之講説日程其業而歳
望其功丞相詔諸生喻上㫖以為古之有文學者若游
夏以降漢之司馬遷班固唐之韓愈宋之歐陽修蘇軾
皆傑然自立於世後世從而師之至今不衰諸生何異
於斯人哉烏可以不勉皆謝而退莫不思自奮拔以稱
上意上猶恐待之或未至也十二年春復詔大臣曰朕
甚欲尊顯諸生慮其未悉吾意諸生入學之日久矣其
令歸省其親賜其二親帛各四端有妻孥者攜以來月
與粟錢務得其歡心勿惜有司費於是㑹稽王生文冏
承命將還造余請曰上之恩諸生者至矣文冏未知所
報願有以教之自昔國家之興駿功溢宇内盛氣薄日
月天地為之磅礴山嶽為之動揺必有異才之士出而
宣之然後上下得其序神人和而庶物育否則災害生
焉皇上有天下今一紀憲章文物無讓古昔思得異才出
而宣揚盛美播于無窮而諸生適逢其時一何休哉是
詔一出凡含聲鼓喙者皆當奮躍以效才技況諸生躬
承其寵而目覩其盛烏可不思報也士之有文者患不
逢治世逢治世患乎無位不得被於人諸生以美才際
盛時顯位可必取誠能以游夏自視如上之所期豈非
誠有志者哉文冏歸見余友梁先生故太學師也尚從
而質焉
　　　送陳庭學序
西南山水惟川蜀最竒然去中州萬里陸有劍閣棧道
之險水有瞿唐灧澦之虞跨馬行篁竹間山髙者累旬
日不見其巔際臨上而俯視絶壑萬仭杳莫測其所窮
肝膽為之掉栗水行則江石悍利波惡渦詭舟一失勢
尺寸輒縻碎土沈下飽魚鼈其難至如此故非仕有力
者不可以遊非材有文者縱遊無所得非壯彊者多老
死于其地嗜竒之士恨焉天台陳君庭學能為詩由中
書左司掾屢從大將北征有勞擢四川都指揮司照磨
由水道至成都成都川蜀之要地揚子雲司馬相如諸
葛武侯之所居英雄俊傑戰攻駐守之跡詩人文士遊
眺飲射賦咏歌呼之所庭學無不厯覽既覽必發為詩
以紀其景物時世之變於是其詩益工越三年以例自
免歸㑹余於京師其氣愈充其語愈壯其志意愈髙葢
得於山水之助者侈矣余甚自愧方余少時嘗有志於
出遊天下顧以學未成而不暇及年壯可出而四方兵
起無所投足逮今聖主興而宇内定極海之際合為一
家而余齒已加耄矣欲如庭學之遊尚可得乎然吾聞
古之賢士若顔回原憲皆坐守陋室蓬蒿沒户而志意
常充然有若囊括于天地者此其故何也得無有出於
山水之外者乎庭學其試歸而求焉茍有所得則以告
余余將不一愧而已也
　　　送㑹稽金生序
余居京師十餘年四方賢士從余遊者衆矣晚得某生
之才余愛之既甚凡見其鄉閭及所與交遊之人無不
愛也今年某生以其友太學郭生濬來見郭生與某生
同邑出其文數十篇讀之善馳驟可喜與之語義理蔚
然余又愛之既而郭生又以其同舍㑹稽金文舉訪予
且稱文舉交朋友有義見人有才者事之惟恐不至善
為詩太學之論詩者必稱之余又以愛郭生者愛焉天
下之人不肖者常多而材者常少不肖者如野蒿山櫪
不培而自長材者如靈芝瑞木舉世不一二見靈芝瑞
木之不易得如此見者茍不愛之非無目之人必無識
者也是豈人情哉自昔國家盛時材士布列于朝與其
同時者且猶愛之況今喪亂之餘斯道之不絶者如髮
則才之生於此時者尤不易得也其可不加愛乎予怪
世之士為識不𢎞見有才者位尊則忌其蔽吾名年少
則惡其分吾譽交排競訐傷至公之道益知某與郭之
交薦其友為可愛而喜文舉愛才之心為足取也及文
舉將歸省其親某生為之求言余故以愛才之説告之
使見文舉者若覩靈芝瑞木然而毋蹈余之所恠也
　　　送李生序
善觀璞者不觀其形而觀其色善觀人者不於其材而
於其氣形可偽也色不可偽也材可强也氣不可强也
摩其外煇然而温栗然而潤人雖忽之吾必以為良玉
矣叩其氣肆然而直浩然而正雖未措於世吾必以為
美才矣古之育才者不求其多才而惟養其氣培之以
道徳而使之純厲之以行義而使之髙節之以禮而使
之不亂薰之以樂而使之成化及其氣充而才達惟其
所用而無不能加之以天下之大事而不勞優之於廟
堂之上而不變窮居於荒陬陋巷而不憂其中有所受
而然也故惟有所受者然後能有所為譬之大海然百
川之灌千載之積受之而不辭然後能培萬彚載舟楫
而不難汙潢之水一葉加之則勝浮之以桮則沈矣故
君子貴乎有養也臨海李生宗魯在太學侃侃自許不
逐時輩俯仰囊無一金之貲處之恒無憂色是非其氣
有足恃能然耶彼見寶貨而喜者死於寳貨者也以困
貧為憂者終於困貧者也故惟安貧賤而後能脱貧賤
輕富貴而後能享富貴安貧賤而輕富貴非善養氣者
烏能爾耶生之氣美矣能養之以道吾未見其終貧賤
也今年生歸拜其親其友某為余告且言生以布衣歸
未有以慰其親請以言榮之余言不足以榮生或者因
余之言以求生則知生之所得者過於人逺矣
　
　
　文憲集卷八
欽定四庫全書
　文憲集巻九
　　　　　　　　　　　　　明　宋濂　撰
　　序(凡三十/一章)
　　　送部使者張君之官山西憲府序
天地正氣絪緼輪囷百折不回行乎太虚在物受之則
為解廌為屈軼在人受之則為剛烈之士剛烈之士貴
勢莫能加威力不能變參乎氣化關乎治體其重於物
又不翅百千焉嗚呼正邪不兩立正氣伸則邪沴廓清
矣我國家始建國江左輒從秦元之請立按察司設官
分職彈劾百僚所以伸正氣也迄今埀二十年憲度益
嚴遴官益精有若山西憲僉張君孟兼尤號稱職者也
孟兼性鯁亮不善為依阿人有曲必面白之雖慚沮羞
縮不暇顧然亦無他傷當良朋盍簪酒酣耳熱抵掌笑
談胷中森然芒角必盡吐出乃已其氣衮衮不衰名上
中朝選教胄子久之遷南宫奉常奉常南宫掌禮儀郊
祀之事無以攄其耿耿及今出持使節知孟兼者讙曰
孟兼行哉民生休戚無不得言吾見軺車夕至而封章
朝上也貪賕舞法吏吾見望風畏讋解印綬而避去也
民寃之不伸戾氣欝結吾見涣然而氷釋也孟兼行哉
雖然鷙鳥之揚揚不如威鳳之􁜔􁜔狻猊之彊彊不如
祥麟之容容刑法之堂堂不如德化之雍雍人不務德
則已茍有徳焉又何憸壬之不革行哉憸壬革行正氣
之復正道之行也孟兼盍於此而留意哉吾鄉先達自
宋以来繡衣持斧赫赫見稱於時者凡六七人嗣芳猷
而繼遐軌竊於孟兼望之孟兼行矣孟兼精於古文
辭前御史中丞劉公極稱道之尤深名理之學其與李
證應奉往復論性書上徹九重之聽蒙召對左掖門士
林以為光榮云
　　　送黄仲恭赴官餘姚序
烏傷黄仲恭翰林侍講學士黄先生之子也以廕補官
同知餘姚州事將行縣大夫及鄉之壽俊先生之門人
咸往餞於繡湖之上離觴既傾縣大夫進而言曰同知
之職在昔為郡丞為别駕為司馬雖均號上佐其實非
事之長而州牧或得以辟置之今則出於朝廷之命事
之大小無所不當問其職之不輕也較然矣奈何官失
其分强者忿鷙自將與守抗衡弱者依阿取容又一切
局於鉗制不敢吐一氣出一辭二者胥失也方今四海
塵㝠財用乏絶民心危迫為天子佐二千石者當如是
耶願仲恭以此為戒鄉之夀俊又進而言曰先王之制
酒禮一獻之間主賓百拜所以避其禍也後世為麯糵
之託終日昏㝠鮮有不僨厥事昔之人嘗有碎力士之
鐺破鸚鵡之杓者所以藥沈痼拔深溺進新德也願仲
恭以此自朂先生之門人又進而言曰士君子非以傳
圭襲組為難能世其德業為難仲恭先居士以布衣欲
借劍斬佞人頭其剛大之氣至今可掬先吏部又以學
識受知丞相宦業益顯今尊公先生又以文章為海内
第一學者仰之如北斗如泰山繼其後者不亦難哉願
仲恭以此自勉仲恭皆再拜曰梓雖不敏敢不夙夜祗
奉嗟夫人之贈人以言者多貢以諛辭以相悦孰有如
羣公者乎稽其所言縣之大夫所以朂其職也鄉之壽
俊所以樹其德也先生之門人所以昭其世也能是三
者其何愧先生之子耶仲恭尚慎哉仲恭才贍而智周
能力於行弗滯於物其必有以處之矣濂受學於先生
最久而與仲恭遊尤宻敢直紀其事復賦河有行舟四
章以别詩曰河有行舟其水瀰瀰之子于征其去如矢
河有行舟其水浪浪之子于征言戾海邦河有行舟其
水沃沃之子于征曰佐州牧之子行邁我懐孔悲有椒
有蘭苾如芬如持以贈子綴之裳衣吁其别矣如何勿
思
　　　送吕仲善使北平采史序
皇帝即位之明年四方次第平乃詔文學之士萃於南
京命官開局纂脩元史爰自太祖開國至于寧宗凡一
百二十六年已據舊史檃括成書而元統迄於終祚又
三十六年遺丈散落皆無所於考丞相具以上聞帝若
曰史不可以不就也宜遣使天下訪求之於是儀曹㑹
諸史臣發凡舉例具於文牘遴選黄盅等十有二人分
行各省僉以為北平乃元主故都其文獻必有足徵者
非精練博敏之士未易以集其事予友仲善方司膳成
均實應其選戒行李且有日與仲善遊者咸為賦詩以
予嘗與刋脩之末俾題其篇端嗚呼傳有之國可滅史
不可滅然既亡其國矣而獨謂史為不可廢者其故何
哉盖前王治忽之微興衰之由得失之效皆可為後王
之法戒史其可滅乎然自漢以迄於近世類多羣臣奏
請始克緝成典籍惟我皇帝既承大統即蔽自淵衷孜
孜以纂脩元史為意則其神謀睿斷卓冠百王偉量深
仁與天同大巍巍乎不可尚已仲善行哉採石室之遺
餘詢名賢之紀錄俾信史免於闕文傳諸後世其不有
望於仲善矣乎仲善行哉弔齊魯之故墟探幽燕之陳
迹呼酒長歌拔劍起舞將又不在於仲善矣乎然則仲
善兹行亦壯矣若予者年踰六十髪白神耗不能逐車
塵馬足之間以攄寫其中情仰睇飛雲唯有慨然遐思
而已然而鋪張上德以昭布四方埀諸無窮者史臣之
事也庸敢備書之以為序而區區離别之懷有不暇計
也仲善姓呂氏章貢人有學有文其聞譽盖翕然云
　　　送徐教授纂脩日厯還任序
洪武六年秋九月皇帝御謹身殿從翰林學士宋濂之
請妙柬文學之士四三人纂脩大明日厯而詔濓與吏
部尚書詹同司總裁事當是時杭州府學教授徐君大
章實在選中開局於内府日給大官之膳而令中貴人
護閽非奉勅旨不敢入其事至嚴也濂時與大章辰入
而申出凡興王出治之典命將行師之績采章丈物之
懿律厯刑法之詳咸以事繫日以日繫月以月繫年必
商確而謹書之濂年加耄不能有所猷為唯發凡舉例
而已其助我者大章之力居多越四月書成共一百巻
遴日上奏登盤龍金匱中奠於丹陛之下縉紳之家争
欲薦大章入詞林大章堅以足疾辭濂因為陳情於上
乃詔賜文綺纎繒各三裝錢六千文仍俾其職為真故
事教授試職三年俟育材奏功方許真授大章時未朞
年乃異數云大章將還蒞教席濂餞之秦淮河上與之
言曰教授之職雖設於宋其任亦云重矣在紹聖初詔
令中制科及進士第上五人禮部奏名上三人府監廣
文館第一人始令為之大章起布衣而輒膺其任豈無
其故耶漢法太史公位丞相上天下計書先上太史公
副上丞相由唐及宋宰相皆兼史官其重如此大章以
一教授之微乃召入史館與編摩之列又豈無其故耶
盖大章博覽載籍發之於詞章霞燦波縈峻潔鮮朗威
儀儼雅又足為後進師表聲名籍籍起儒林間當此聖
明之朝材咸求實不于其官于其人故大章致此無難
也然而黄琮之貴必登於方明大雅之音必奏於清廟
理勢則然大章以温然之姿鏘然之文乃鰓鰓下教於
一郡如惜才之論何濂誠耄矣髪種種被肩矣聰明不
及於前時矣詞林清切之班非大章誰所宜堪行將力薦
而用之脱使大章實不良於步趨雖卧治之亦可也大
章以為何如明年春正月友生金華宋濂序
　　　送王子充字序
同門友王君子充謂濂曰褘名凡三易初名偉次名􁀙
後復更今名文雖易皆從韋者以其聲之近也其名偉
暨􁀙時鄉先達内翰栁公文學呉公嘗為之說唯今名
未有暢其義者幸同游學黄文獻公之門敢以累吾子
尚有以詳告褘也濂曰子充其欲存古之道哉夫褘之
為物古之蔽膝所以被于裳衣之上覆前者也其制則
上廣一尺下倍之長又倍之頸視上廣劣其半肩之革
帶視頸又去五之三其名則江淮謂之褘或謂之韍關
西東謂蔽膝魏宋南楚謂之大巾齊魯之郊謂之裧襦
西南蜀漢謂之曲領或謂之襦韠又謂之襜焉陳楚謂
之衳其義則古者佃漁而食因衣其皮唯知蔽先後而
已後王易之以布帛而猶存其蔽前者不忘其初也今
吾子充閒居烏傷溪上日求四庫之書擩嚌其芳潤而
馳驟厥辭藻火炎而交龍飛林豔媚而川花鮮翠霞縈
而頳虹迴可謂能一時之至文矣今乃以褘為名而子
充是字殆欲存古之道以反無文之文乎無文之文其
文之初乎於戲子充之不忘乎初者豈直文而已哉由
是而充之酒醴嘉矣必思𤣥酒明水之為尚焉莞簟安
矣必思蒲越藳鞂之為貴焉黼黻文繡美矣必思疏布
之可登焉丹漆雕扆華矣必思素車之可乗焉昔者先
王以此交神明而防民行者欲人反始尊質也子充率
是道也太古熙醇之行可馴致矣夫以燔黍捭豚不可
施於禮文繁縟之日巻領結繩不可用於太樸分散之
時此無他勢有不同也况為士者當與世推移因其所
宜變而通之以潤國家為務而欲泥古之質詆今之文
譬猶圎枘而方鑿必有不合者矣雖然此非所以言子
充也子充厲古學而惇古行者其心亦豈恤戾於今哉
盖古之士也確今之士也爽古之士也白今之士也墨
古之士也靖今之士也莽古之士也貴今之士也賤子充
欲存古之道者其將反始而尊質乎成已成物之道皆
能由是而充之庶幾無愧於名若字矣乎濂也不敏亦
嗜古學者也姑因子充之請為詳舉諸經之疏及爾雅
方言説文釋名等篇而暢其義如此若所云婦人之褘
謂縭緌也即香䙬也王后之服褘衣謂畫袍也褘當為翬
即翬雉也五彩純備者也皆非子充命名之義也
　　　贈行軍鎮撫邁里古思平寇詩序
至正丁酉春三月括㓂復興蟻集蜂攢衆號數萬遂陷
婺之永康蔓延東陽二郡震驚惴惴度日莫保朝夕行
御史府聞其事欲命將討之詢謀于衆僉以為邁里古
思公名進士也今長治越城中生聚而其人文足以附
衆武足以威敵若討之莫如公宜於是命公總䕶諸軍
以行公受命已即禡纛于門載斾就塗如拯溺焚三月
甲申抵東陽公延見耆耉訊以山川險阨與盜出入恒
狀笑曰賊在吾目中矣當為君一鼓却之乃申號令整
部伍扼其要害分屯方巖山夏四月庚戌命諸將黄中
等以竒計紿賊賊方椎牛豕髙㑹聞兵至皆吐舌相顧
諸將横槊大呼而前自己至未大小戰十二餘合士卒
奮勇無不一當百擒偽將軍三人斬首六百級奪旗鼓
槍矛無算乙卯賊復空砦出戰諸將踴躍用命兩兵方
接公親統精鋭兵截其衝賊大潰追逐二十餘里斬首
八百級擒偽將軍六十有六人辛酉兵進屯胡陳諜知
賊所在縱兵深入賊已宵遁焚其廬舍殆盡賊自是不
復能兵矣壬申師還邦人士相與曰進士之效久不白
武夫俗吏恒指斥以為戲識者短氣公本一書生仗劍
即戎而其功烈輒煒煌如此彼噡噡者縱人百其喙尚
敢謂儒無人耶若公之為亦可謂有文武全材者矣嗟
乎自括寇之興凡其所渉之地百里無居人豈惟無居
人方茆莖出師雖方嶽大臣不能禁侵掠其慘毒盖有
與寇不相逺者公帥師而来不為不久耄倪恬嬉若不
知其兵在其境者又非公之賜耶然則公之有勲於吾
邦者甚大欲貺之以犧牲則犧牲公之所自有也欲投
之以玉帛則玉帛非公之所好也其將何以為公之報
哉夫鋪張盛美播之方今而傳於後世者莫如詩歌吾
黨之士盍留意乎衆皆曰然於是陳樵先生倡之邦人
士咸作之而命金華宋濂序之
　　　贈龍泉簿蔡君序
𤣥􁕼攝提格其月白余氣清候沖鮮飈襲衣虚幌生白
而走也獨居有美蔡君龍淵之湄容儀偘偘言辭熙熙
不觀其行心已必其有為詢之儒紳僉曰韙哉是夫也
良使民馴㠯綏創傷未平摩而嬰之流逋未復宇而寧
之征賦方繁均而則之妖魃害稼祠而斥之吏有所程
氓有所依自此而升其誰曰不宜世有恒言虎豹師師
據山之厜而百獸辟易者則以其威鷹鸇襹襹游林之
隈而衆烏讋服者其力之施當世變俗移愈嚚而漓方
將峻法以繩其奸而寛緩是務何言之迂嗚呼噫嘻民
其殆而物之生也每閼秀於冬霜之慘而甲拆於三春
之暉雉安粰粥麥秀兩岐較之殘民以逞而傷天和者
又孰是而孰非不有伊人其阽于危徵吾蔡君之事而
感慨於斯曰牛老生援毫引辭以白其勤以揚其輝以
播於時知之者謂足為在位者之戒不知者以為可怒
可愕而詆余文之尚竒
　　　贈侍儀舍人林成之序
余家食時有同門友宣君彦昭為温之平陽判官當報
政而歸州之文學掾林成之實護送来浦陽成之以余
頗知學也自浦陽謁予金華山中相與講學術異同論
風俗淳漓至更䦨月落蟬聨不得休臨别造四言一章
以贈成之既去西東絶不相聞予亦應中書之聘出仕
熙朝有從平陽来者輒詢之咸言成之處烟霞泉石間
詠詩讀書以為樂予亦為之驩然頗自念相望二千里
不知何時與成之盍簪乎今年夏予在南宮忽有踵門
而拜者予弗能識之叩其姓氏則成之也嗚呼相别未
十年壯者日益衰朽至熟視良久亦不記其顔貌之真
人事之不堪把玩如此可勝嘆哉於是與之坐而慰勞
之成之頗往来於予門問詩若丈之法予以舊游之故
厯舉體製之殊音節之異者亹亹列之未幾成之忽来
告曰小人有母貧窶不能存雖幸竊祿於朝而烏鳥私
情懸懸不能忘昨已請於廟堂陳其中情涕與淚俱下
執政大臣憐其志予告一百日俾迎養於南京今將行
矣執事其能賜之一言乎夫成之為退思先生五葉孫
先生實考亭夫子髙弟世稱十哲之一其家世之懿不
俟言也成之以茂才貢上銓曹擢為侍儀舍人出入禁
省日覲天顔整肅乎鵷班峙立乎螭㘭其寵榮非他職
名所可比今又奉板輿迎親而来母子怡愉聚於一堂何
人不慕豔之亦何俟予言也無已則有一焉予與成之
别後成之學問日新予則摧落不振四庫之書廢忘者
十九視舊相見時若兩人焉此無他習與怠相仍氣隨
世所移故也成之宜益自奮勵毋若予之所為則下不
失家世之懿上無負國家之恩予與成之言者止此而
已若夫温之先儒卓然以學術名家或沈潛性理或有
志事功或推明經制大抵與吾婺諸賢同其於醇疵得
失之間多有可議予雖欲言雖更僕亦不能盡也尚容
他日為成之發之成之名伯生篤實好學有士行絶不
同於流俗云
　　　贈林經厯赴武昌都衛任序
莆有林君士衡由進士起家署為比部主事政成遷武
昌都衛經厯中朝士大夫相率賦詩餞之而以首簡授
予序序曰昔者艾軒林文節公謙之有慕伊洛之學聞
呉中陸子正得和靖尹氏之傳因往從之自是專心於
聖賢踐履之事一言一動莫不以禮逺近學者翕然尊
事之南渡後以伊洛之學倡東南者實自艾軒始也艾
軒嘗言曰道之全體全乎太虚六經既發明之後世注
解固已支離若復増加道益逺矣嗚呼其言不亦至哉
艾軒既沒其道一傳於林文介公學可再傳於陳文逺
公元潔前承後引重徽疊照新學小生咸有所師法非
先王之言弗道非先王之行弗行人號之為小鄒魯云
迄今埀三百年流風遺俗猶有存者家談仁義而悦詩
書敻然非他郡所可及君子之澤何其深且長哉今吾
士衡固艾軒諸孫也其家學漸濡不俟言矣文行之謹
飭亦從可知矣其治獄刑曹用法寛恕士君子復許之
矣今擢為戎府元僚則其協比師率輯和兵民脩治戎
器用戒不虞此特其所優為者爾雖然未可輕也武昌
為湖湘一大藩障其行中書所轄凡二十七府府各置
衛或千夫長戍之而都衛總其凢其職與省臣鈞禮地
連數千里戍兵數十萬其練閲之方征調之節唯元戎
能制之元僚能賛之其任之重也較然矣自道學不明
學者纒蔽傳注支離之習不復見諸實用談兵之家尤
以白面書生訾之士衡宜知所自重庶幾乎其可也雖
然予惡用是呫呫為哉昔也艾軒提㸃刑獄廣東親檄
郡兵破殄嶺南羣醜阜陵聞之悦曰林某儒生乃知兵
耶特加直寳謨閣是知有用之學可以治兵可以撫民
可以興禮樂可以移風易俗無所往而不當士衡尚推
家學而行之其有不獲者哉况當聖皇御㝢四方無烽
燧之警皥皥熙熙不異於唐虞之世士衡日與太師共
論文武忠孝之道使勲在盟府之臣保其寵榮以終其
身以遺其子孫暇則雅歌投壺發舒性情寤寐羣經一
惟伊洛之是趨俾人人咸稱之曰是子也無愧艾軒之
後人者也顧不盛歟士衡之行吾言止此而已
　　　贈鄭院判序
有其術而無所於用值可用之機而人不能任之欲望
其以有成者百家之所難也惟醫為甚扁鵲華佗天下
固不常有也使有之而值淺易之疾遇難語之人上之
不足展吾術次之不能從吾所欲為法宜鍼而責我以
砭法宜實而命我以虚乖逆拘執卒之與恒醫無異是
豈醫之罪哉勢使然也誠有善任人者惟吾所用而不
較期以成效而不泥於私謀人人皆可得而勉矣故疾
有死於過愛而生於達理過愛者恐其危而不肯任人
達理者知非己之所能為則信人而求其成效其達者
乃所以生之而愛乃所以殺之也若福建承宣布政使
陳君彦銘其達理者與陳君之妻免身得寒疾羸弱已
甚徵太醫院判官鄭君某藥之鄭君請曰愈否在吾幸
無撓我陳君許諾鄭君乃視脈所宜集藥之良而療之
或謂藥性與疾戾以語懾陳君君不聽任之不變已而
果愈陳君出金帛謝之鄭君辭曰子善任我故爾使子
不我任而自用雖欲愈可得耶且金帛非所欲子嘗善
太史宋公得其文畀我足矣陳君以其言告余謂陳君
之善任人鄭君之不伐其事皆可稱且類古之為治者
蕭曹房杜雖為俊傑之士使其時不善任之黎庶何以
享隆平之澤而其名聲事業何以埀至于今乎然則二
君之事取喻則逺矣序而傳之豈特可為任醫者之勸
乎
　　　贈㑹稽韓伯時序
越韓君伯時從府君辟為山陰教官名上尚書吏部吏
部同儀曹禁林議命經史二題試之考定入格伯時將
還山陰蒞教事徵一言以為别余聞古之學者必有師
師以傳經為尚術業有專攻授業有源委如田何之於
易夏侯勝之於書浮丘伯之於詩劉歆之於禮張蒼之
於春秋皆遞相祖述不敢妄為穿鑿之説人心壹而教
化美莫此時為然自師廢民散之餘學者不必有師師
不必以傳經為意以致家自為學人自為政而大道或
隠矣近世婺越之間有二大儒出焉曰許文懿公曰韓
莊節公皆深於濂洛關閩之學謹守師説傳諸弟子而
不為異言所惑其布之方䇿者視於金科玉條不敢輕
有改易四方之人類能辯之觀其容止聞其論議則曰
彼韓公之門人也此許公之髙弟也薄俗之習因此為
之一變余生於婺與許公同鄉里雖獲一拜床下而未
及與聞道德性命之言而許公棄捐館舍遂從其徒而
私淑之韓公在越不逺二百里㑹其已亡欲一見且不
可得而况於其餘者乎余竊自念為韓公之學者布滿
逺近尚幸見之如私淑許公之徒者久未能逢其人今
年夏乃於京師獲與伯時遊伯時韓公諸孫而又得卒
業於其門其人温如其文煜如其言論鏗如是誠無愧
於家學者庶幾有以畢余之志適總裁史事未及與伯
時相叩擊而伯時將去反欲徵余序以識别余將何言
哉雖然山陰雖小邑亦古者子男國也伯時之行以人
師自處邑之子弟皆北面而受業使乃祖韓公之道益
明斯盖不辱於傳經之家矣後之君子稽其源委寫以
成圖如田何夏侯勝諸人故事夫豈不可哉顧余不敏
操無用之學徒以空文出應時須畫蚓塗鴉日不暇給
思欲如許公家居講授而弗之遂其於伯時之去寧不
歆豔於中乎異日投簪而歸當謁伯時於越相與泛賀
湖之晚波挹禹山之秋翠以盡私淑於伯時者亦豈為
晚哉伯時以為何如是為叙
　　　贈醫師周漢卿序
余聞松陽周君漢卿以醫名者久矣一日余婿鄭叔韡
復来青蘿山中述其詳曰周君之醫精甚他固不能知
姑即士君子所常道者言之括蒼蔣仲良左目為馬所
蹄其睛突出懸如桃羣工相顧曰是系絡既損法當□
周君笑不答以神膏封之越三日月如初華川陳明逺
患瞽者十齡百藥屢嘗而不見效自分為殘人周君視
之曰是翳雖在内尚可治用鍼從眥入睛背掩其翳下
之目歘然辨五色陳以為神武成男子病胃痛常痛不
可忍嚼齒刺刺作聲或奮擲乞死弗之得他醫用大攻
湯治皆不愈周君以藥納鼻竅中俄大吐吐出赤蟲尺
餘口眼咸具痛即止東白馬氏婦有姙厯十四月不産
形瘠尫且黒周君脈之曰非孕也乃為妖氣之所乗耳
以藥下之一物如金魚疾旋已永康應童嬰腹疾恒痀
僂行久不伸周君解裳視之氣衝起腹間者二其大如
臂周君刺其一魄然鳴又刺其一亦如之稍按摩之氣
盡解平趨無留行長山徐嫗遘驚疾初發手足顫掉褫
去裳衣臝而奔或歌或哭或牽曳如舞木偶粗工見之
吐舌走以為鬼鬽所惑周君獨刺其十指端出血已而
安虎林黄氏女生瘰癧環頸及腋凢十九竅竅破白瀋
出右手拘攣不可動體火熱家人咸憂趣匠製棺衾周
君為剔竅母長二寸其餘以火次第烙數日成痂痂脱
如恒人於越楊翁項有疣其鉅類瓜因醉仆階下疣潰
血源源流凡疣破血出弗休必殺人他醫辭不進周君
用劑糝其穴血即止烏傷陳氏子腹有疣隠起捫之如
罌或以為奔豚或以為癥瘕周君曰脈洪且芤癰發於
腸也即用燔針如筴者刺入三寸餘膿隨針射出其流
有聲愈櫧槩黄生背善曲杖而行人以風治之周君曰
非風也血澁不通也為刺兩足崑崙穴頃之投杖而去
其醫之甚精如此薦紳先生宜有以褒之揚之敢以序
文為請余惟古之神醫一撥見病之應因五臟之輸乃
割皮解肌決脈結筋搦髓揲荒爪幕以為治所謂鍊精
易形者也今則人誰知之其次則湯液醴釃鑱石橋引
案抏毒熨之法耳是法亦絶不傳其僅存於世者往往
不能用用或乖戾以致夭閼而傷生者多矣夫醫者民
命所繫一投丸之間一授箴之際則安危由此而分何
可不致謹於斯邪昔司馬遷立倉公列傳其所治自齊
侍御史而下凡十有餘人皆厯疏其病狀辭雖繁而不
殺者其意盖有見於此也余敢竊取斯義備以叔韡所
述序次成文以遺周君又安知他日脩史傳者無采於
余之言哉余耄矣且有脾禍吐涎日二三升蔓延將四
稔叔韡尚邀周君以起余之疾者乎
　　　贈别胡守中序
予在金華山中聞涇人有胡恒先生學該才雄其形於
篇翰間春華敷而秋漢明卿雲爛而甘澤滋陰陽倡而
律呂和予喟然曰是何其文之鏘鏘哉焉得擣瓊屑而
為之食㪺玉漿以為之飲俾其壽而康也及余来江左
道出涇上涇上父老又言先生盖有道者舊館人遘兵
禍挈家露走人指將及千先生避舍舍之復割餱糧與
共明日或即盡無憾未幾涇亦亂先生室廬毁備厯艱
險昔有寄黄金者先生腰之與同卧起一年事定寄者
已寘勿問先生上謁解還腰中金或讓其愚先生曰吾
重吾信金為輕予又驩然曰是何其行之彰哉老父言
已指先生之居在翠微晻靄中矯首西睇不能挾天風
一至其處悵然久之庚子冬予獨處金陵官舍方著書
自娯忽有客来叩門童子執帖入覽其氏名則先生也
予驚喜出迎不覺屐齒之折既見目其貌粹而莊耳其
言粲以文余又唶曰是豈非懿然君子人哉自是日與
之游談析名理劘切文史及辨擊上下古今事愈出而
愈無窮向之所聞其誠足徵矣予方將資先生以進學
一旦忽辭予曰江風翛翛歲聿云暮矣昨夕夢梅花翹
春蘤以招我某其歸歟余曰聞有先生舊矣恨不一接
今弗久輒别奈何先生曰吾髮雖種種力尚强子年亦
未耄惡知不久相從於山水之間乎余因呼酒謂先生
曰三洞雙溪之勝甲東州三秀之芝氷玉之薺晝夜恒
羅生當與先生采之先生若弗從予有如此酒先生復
勺水以酢予曰陵陽敬亭其紫翠蔚然在望陶明府庾
内史嘗往游焉其遺跡尚有存者吾將往焉巢雲松而
錬精魄子儻不我同有如此水於是相與大笑抗手而
别
　　　贈賈思誠序
同里張君以書来謂濂曰壬辰之秋兵發中原大江之
南所在皆驛騷時惟伯嘉納公持部使者節来蒞浙東
慎簡羣材官而任之以保障乎一方余雖不敏公不以
為無似俾攝錄事判官判官職在撫治一城生聚凡其
捍禦綏輯之䇿不憚晝夜而勤行之以酬公知遇之萬
一然節宣之功不加日積月深以勞而致疾疾之初作
大熱發四體中繼之以昏仆迨其甦也雙目運眩耳中
作秋蟬鳴神思恍惚若孑孑然離羣而獨立若御驚飈
而遊行太空若乗不繫之舟以簸蕩於三峽四溟之間
殊不能自禁聞丹溪朱先生彦修以醫名四方亟延治
之先生至既脈曰内搖其真外勞其形以虧其陰以耗
其生宜收視返聽於太虚之庭不可專藉藥而已之也
因屬其髙第弟子賈君思誠留以護治之賈君即視余
如手足之親無所不致其意慮余怒之過也則治之以
悲悲之過也則治之以喜喜之過也則治之以恐恐之
過也則治之以思思之過也則治之以怒左之右之扶
之掖之又從而調柔之不特此也其逆厥也則藥其湧
泉以寤之其怔忡也則按其心俞而定之如是者數年
不可一朝夕離去寧食不鮮羞衣不裼裘何可一日以
無賈君寧士不鄒魯客不公侯何可一日以無賈君余
疾於是乎告瘳而賈君有功於余者甚大矣子幸賜之
一言多賈君之善而昭余之不敢忘德於賈君不識可
不可乎余發張君之書重有感焉世之為民宰者恒飽
食以嬉其視吾民之顛連漠然若秦越肥瘠之不相維
繫非惟不相維繫又盬其髓刳其膏而不知止孰有如
張君勤民成疾者乎世之醫者酬接之繁不暇雍容未
信宿輒謝去至有視不暇脈脈不暇方而不可挽留者
孰有如賈君調䕶數年之久而不生厭者乎是皆可書
余方執筆以從文章家之後此而不書烏乎書雖然今
之官政苛虐敲朴椎繫惟日不足我民病此久矣我瞻
四方何林林乎州邑之間其有賢牧宰能施刀圭之劑
以振起之者乎設有是余雖不敏猶能研墨濡毫大書
而不一書是為序
　　　贈孔君序
余来江寧之四月與楊君某㑹於郡庠楊君謂余曰曲
阜孔君克敬宣聖五十五代孫也通儒家言習唐人古
今詩往往婉麗如晴葩鬬春態有餘妍得言外含蓄之
意然猶患學之未充也將負笈游大江之南適監察御史
安道調官江寧遂與之偕来居無何南北道絶遂莫能
歸故鄉青燈照影孤坐寥闃中思尼山之葱蒨懷泗水
之淵淪未嘗不潸然隕涕吾黨之士憐焉子宜為文以
宣其沈鬱庶幾有以底夫道也余謝曰克敬未余識也
余何以文為楊君曰吾聞釋人之所難忘而能喻之以
至理者唯文章之士則然子幸終為之毋以不識其重
辭也余曰人生霄壤間坎止流行曷嘗有一定哉譬之
西風木葉飄霣於川之中其迴旋轉移有直達長江者
有泊於石磯而栖於浮查者有弗離其故處者一委之
自然而已何所容其心哉若膠膠泥於土著之間殆非
也以克敬之家言之其先本宋人至防叔始奔於魯遂
為魯人其後裔亦不專居於魯也太子少傳潛則移於
㑹稽撫州守博太學博士端朝則徙於信安通城令端
植則遷於江夏處士管則分守臨川間求其故多因患
難来奔而寖成巨族或以詩書擢進士第或以政事列
刺雄藩或以文學主教庠序章綬輝艷後先相望初不
拘拘於泗水之懷尼山之思也雖然父母之邦親戚聚
焉墳墓存焉逺而去之豈人情所欲哉第以世變之来
紛紜轇轕有非智力之可為能存喘息而復齒於衆士
不翅足矣他尚何憂哉克敬之所憂者則宜曰我孔氏
之子孫也孔氏之道大如天地明如日月信如四時堅
如金石夫人之所當學也况吾為其後者乎是則可憂
也克敬能若是則雖闕里之逺人孰得而愧之脱有不
然雖衣博衣而立魯東門日號諸人曰我孔氏之子孫
亦君子之所不與也克敬慎之哉抑余聞九苞之雛决
生於岐山之鳳千里之駒必産於渥洼之馬用世之才
多出於神明之胄克敬之賢余知其不特通儒家言及
能詩而已負笈之志盖未艾也他日道益凝聲聞將日
昭江寧之有孔氏其盛與信安江夏諸族等又當自克
敬始也余之有望於克敬者不亦逺乎楊君曰子言美
矣其理亦至矣可以宣其沈鬱矣盍書以贈之余不敢
辭
　　贈梁建中序
虎林梁君建中妙年嗜伊洛之學而復有志於文辭之
事下筆滔滔數百言不能自休取而觀之皆典雅可玩
一時大夫士皆稱譽之建中不自以為足復来問文於
余余也賦質凡庸行志弗强行年六十曽莫能望作者
之户庭間嘗出應時須皆迫於勢之不能自已者爾何
足以為建中告哉雖然亦嘗聞之師矣文非學者之所
急昔在聖賢初不暇於學文體之於身心見之於事業
秩然而不紊燦然而可觀者即所謂文也其文之明由
其德之立其德之立宏深而正大則其見於言自然光
明而俊偉此上焉者之事也優柔於藝文之場饜飫於
今古之家搴英而咀華遡本而探源其近道者則而效
之其害教者闢而絶之俟心與理涵行與心一然後筆
之於書無非以明道為務此次焉者之事也其閲書也
搜文而摘句其執筆也厭常而趨新晝夜孜孜日以學
文為事且曰古之文淡乎其無味也我不可不加穠豔焉
古之文純乎其斂藏也我不可不加馳騁焉由是好勝
之心生誇多之習熾務以悦人惟日不足縱如張錦繡
於庭列珠貝於道佳則誠佳其去道益逺矣此下焉者
之事也嗚呼上焉者吾不得而見之得見中焉者斯可
矣柰何中焉者亦十百之中不三四見焉而淪於下焉
者又奚其紛紛而藉藉也此無他為人之念𢎞為已之
功不切也余自十七八時輒以古文辭為事自以為有
得也至三十時頓覺用心之殊微悔之及踰四十輒大
悔之然如猩猩之嗜屐雖深自懲戒時復一踐之五十
以後非惟悔之輒大愧之非惟愧之輒大恨之自以為
七尺之軀參於三才而與周公仲尼同一恒性乃溺於
文辭流蕩忘返不知老之將至其可乎哉自此焚毁筆
研而游心於沂泗之濵矣今吾建中孜孜綴文思欲以
明道為務盖庶幾無余之失者而余猶為是强聒者文
之華靡其溺人也甚易之故也雖然天地之間有全文
焉具之於五經人能於此留神焉不作則已作則為天
下之文非一家之文也其視遷固幾若大鵬之於鷦鷯
耳建中尚勉之哉建中尚勉之哉洪武元年冬十一月
十五日金華宋濂序
太史公平生以文章名天下而其該貫羣籍窮極經史
蓄積醖釀與古人争長者人未必盡知之縱或知而尊
之至其立心制行敦大和雅揆諸聖賢之道而無媿者
世固未必識也於其大者不之識而謂足以知文章豈
果能得其精微之意乎今觀贈錢唐梁先生建中序其
論文如此則世之不足知公者宜也彼後生晚學未能執
筆輒掎摭疵病以議公曽足與之言文哉建中剋苦古
學老而不倦亦可以觀公之取友洪武二十三年春正
月十日門人謹題
　　　贈蕭子所養親還西昌序
天下之道唯孝與忠是謂秉彛萬古攸同矧惟成均首
善之地風動四方罔不從化其居是職者其有不惕然
自省者乎昔陽城之為司業也立諸生館下而誨之曰
人之為學忠與孝耳諸生有久不省親者乎明日謁城
還養者二十人諸生且爾况為其師者茍鶴髮之親在
堂其心又將何如乎此余於西昌蕭君之事不能忘言
也蕭君名執字子所居武山之西山形拔起如旌旗浩
翠淋漓積自古初土沃而泉腴蕭君朝樵於白雲之山
暮而言旋買鮮於溪沽濁醪於東隣婆娑起舞親側奉
觴上壽親既醉蕭君亦微酡抃手歌曰武山崔崔有雲
英英止武山如藍川流不停止我奉我親其樂莫與京
止樂兮樂兮我衣之翩我顔之頳止蕭君之樂無日不
然若將終身馬㑹科目之興有司强赴江西秋闈名在
前列已而上南宫選授國子錄所授經皆公侯家之子
見蕭君能古文辭皆心服之業將成蕭君獨有不豫色
然人問其故輒潸然墮淚曰吾親髮盡白矣臚氣下上
不自寧矣武山夜鶴曉猿遲余歸久矣於是走白丞相
府其辭甚切吏拘於文墨往来參稽閲一歲而始報可
蕭君治行李將歸激者曰蕭君之所見一何果哉抱卓
犖之才當用才之時何不一試而歸今蕭君之同官或
拜御史或擢縣令矣使蕭君少忍須臾銅章青綬豈不
足以榮其親哉贊善大夫宋濂曰是惡足以知蕭君蕭
君不忘孝於親其有不忠於君者乎惟念成均為首善
之地故不敢冒爵祿以失菽水之驩爾不然是有愧陽
城之諸生矣尚何足以言蕭君乎銅章青綬之榮子謂
蕭君他日不為之乎激者無以對於是出酒飲蕭君率
同志賦詩一章成則蕭君為之欣然引滿頺然就醉片
㠶西上抗手而别洪武六年六月二十四日金華宋濂
序
　　　贈朱啓文還鄉省親序
工部奏差朱旼啓文既書滿將省親虎林山中薦紳家
多發為聲詩呉府伴讀王驥與啓文有連遂以首簡請
予序浙江名區虎林甲郡文彩朗耀光衝於牛斗才猷
振拔軫接於荆揚故三沈有翹雋之聲二徐為俊髦之
冠多厯年所匪惟今斯粤自唐季以来海田屢化獨繁
華之如故慶光景之常新富庶亞於咸陽侈麗比於京
索停鸞峙鵠山川之靈氣鬱蟠綺陌香衢笙管之春聲
宛潬嗟士習之易染憫風俗之頻移儻有拔萃其間實
稱良彦行必傳於緗素譽徧接於卿公惟朱氏之名家
愜輿情之所屬塤箎交奏四經之義髓昭明黼黻相宣
一姓之文鋒犀利棣蕚既形於周雅芝蘭遽産於謝庭
華穎髙鶱允符二妙之選藻思遄發何慙八斗之才珠
彩雖沈玉光難掩遂因文藝上貢銓曹雖王勃之少年
豈朱雲之可吏厠行人於起部期試事於薇垣三載積
勞行將授政一朝予告得遂榮親服綵上堂每賦髙年
之引奉觴為壽尚瞻游子之衣春暉澹蕩以娯人秋月
連娟而在户争誇具慶奚翅前蹤平浦西風催秦淮之
急槳遙天去鴈起名勝之長吟不鄙衰孱来徵序引無
山東之雅製續洛下之羣賢愧陳瓦罍式聨寳卣云爾
係之以詩曰
松帷落秋陰月魄淡凉夕朝鼔官河棹暮宿青山驛憶
昔為行人風雨尚征役王事有程期吾敢思燕息今焉
返吾廬搖曳武林陌上堂獻壽觴踉蹡喜増劇衣帶来
時香酒仍去年白門前青桂枝寒花破寥闃不見近三
年為我動顔色子歸趣誠佳子樂復何極可憐城頭烏
肯倦西風翼
　　　贈呉府伴讀陳生孟暘序
君子為學能知内而不外斯善矣内則自任之重而不
失天分之正茍區區務外則奔趨竭蹷何所不至哉予
自官京師南北之學徒頗有来受經者既而多攝御史
巡行郡國而使孟暘亦在其列孟暘所蒞光穎徐邳宿
五州官書浩穰至萬餘巻孟暘逐一􁆬梳使枉者直暴
者馴且察夫民病請免夏賦之絲頻役之軍與夫輓運
芻茭之艱分給滯鹽之便如是者數條右御史大夫陳
公即以上聞多有舉行者已而同列之士或擢左右參
政或典大郡或僉各郡按察司事人皆曰孟暘之材若
是其將自此升哉孟暘適以疾請告人為孟暘惜之孟
暘則曰爵祿之来天也吾敢有徼覬之心哉且方岳之
任至重繭絲泉粟之殷甲胄獄訟之繁徵科營繕之勞無
所不當與倘毛髮不至是負國也吾自度其才可與同
列班乎不可也幸仕優而學拾級而升庶幾無曠官僨
事之失也况吾母氏年近五十餘日薄西山素髮蕭蕭
然埀領僑寓於婺城之間吾心懸懸如飢近已得請于
上躡履而迎之以来庶幾吾心安焉不然鐘鳴鼎食以
為榮結駟連茵以為侈適足以増夫愧耳予聞孟暘言
知有志君子者也内而不外者也拾級而升而無躐進
之望者也思孝乎親者也此贈别之言所以不可不作
也
　　　贈夏安禮序
樂昌丞廬陵夏君安禮見余於京師請曰安禮嘗讀古
人之文見其聲烈垂於後世若日月之在天心甚慕之
然年已不逮矣而每觀其同時之人多託名於文辭之
中至今亦賴以不朽一何幸哉自意此由託得其人而
然庶或可以自致而先生信今之傳世者願有以贈我
使得置名於其間俾来世有聞焉余告之曰文辭固足
傳世也然非君子之所得已也古之人道德備於身遭
時居位而推之於天下若臯陶伊傅初未嘗自有所著
而被其澤聞其風者相與紀載其言語行事以傳其次
若管仲晏嬰為一國之政亦未嘗著書以傳而後之能
言者反假其名以取信於世又其次若秦漢以下將相
之獲書於史氏者或出於編葦販繒之流或起刀筆介
胄漁鹽之間計其人或目不知書而口不能談豈暇為
後世計哉而卒之顯名者其德行功業有足稱也又如
班氏所傳循吏以及近代以循良稱者未必皆自能言
亦未必託人為紀述而其事愈傳不廢是豈偶致之哉
亦能盡其職而已故仕無崇卑能盡其職則榮於當時
而傳於後世今安禮思自致於烜赫奚以他人為哉極
乎材之所能為充其位之所得為則可矣然世之治民
者强者酷虐以立威懦者㢮緩以怠事而汲汲惟其身
之謀是皆不顧来世者也使稍却慮深思而惟恐其名
之泯沒則豈不慙且懼哉安禮處乎下位能不自卑而
思善其名亦可謂有志之士矣夫士恒患無志有志未
有不至者安禮昔嘗佐澄城知武强赫赫以政事聞民
交口稱之繼自于今茍能愈自奮厲他日史氏紀循吏
之績以備國初之政其在安禮也夫其在安禮也夫
　　　贈張致中序
銜轡衡䇿工之所以御馬也馬非此則不足以致逺然
茍不用其力馬未有能至者也爵祿名器人主所以御
天下賢才之具也有才之士非假爵位固不足以立功
然茍恃焉而不脩其職其能成名者鮮哉余嘗讀漢將
相表見四百年間登名于簡册者以千百計而余能熟
其名者僅數十人他或無事功不見于列傳或不久輒
罷不及有所為至于今則寂然無聞矣余每為之掩巻
竊歎方其人在時皆位乎朝廷之上與人主相唯諾可
否其威權勢力可以禍福一世使一世之人低首側足
不敢視其前驅當其氣酣意得語其故人賔客亦未嘗
不自必以為傳世無疑而今雖博聞多識者且不能知
之况庸常之人乎此其恃焉而不知脩職之過也及觀
卓茂魯恭之名皆發於邑令唐之元德秀宋邵子張子
之流皆厄於下位或布衣終其身而名聲赫赫照宇内
雖小子婦人皆習知而能道之後世或跡其里居官守
所及之地為之立廟奉祀與其人尚存不異然後始大
悟鄙陋無能者雖爵位不能顯其名豪桀之士自立於
天下者固不待外物而後著也而世或恃之以夸於人
則豈不惑哉四明張君致中學甚富義甚偉有志於功
名思推其所得以澤物其意甚美繇奏差上書闕下論事
天子才之擢為宛平知縣余嘉致中之賢而欲見其功
名之成也故以所嘗歎者告之使致中勿以位卑自忽
而益致思焉然余固以德薄位尊為懼者亦可以為戒
也
　　　贈何生本道省親還鄉序
世有恒言閥閲之家能守其田賦為難曰非難也一愿
欵之人足以易之矣又以能保其闔廬不失先人遺澤
為難曰非難也稍知承家之義亦不致於覆墜矣又以
能傳龜襲紫為難曰非難也爵祿之来雖曰有命或可
以倖致初不可以定論也然則孰為難其在紹書詩之
業而有光前人乎前人之嚅嚌道真吾則兀然如嚼蠟
丸前人之立言契道吾則瞠然如立土偶縱使入有田
廬出膺膴仕惡在其為賢子孫也哉吾於何生之事不
能無感焉生字本道北山先生文定公諸孫也先生當
宋之季侍宦臨川獲從考亭髙第弟子黄文肅公傳伊
洛正宗之學首喻真實刻苦之訓繼聞浹洽四書之旨
積力既久道凝德立威嚴莫犯有如泰山之干霄和氣
充牣儼若陽春之煦物故其學一傳為王文憲公再傳
為金文安公三傳為許文懿公聨蟬散彩焜燿後先使
吾婺為鄒魯之俗五尺之童皆知講明道德性命之學
者先生之功也在他人夙夜孜孜欲儀刑其萬一况其
子若孫者乎生嘗從事科舉之業受鄉薦矣㑹年始踰
冠上命肄業成均此天之玉汝于成也向使合試南宫
幸擢一第即隨牒浮沈州縣間而學不暇講矣學未成
而仕寧不犯古之明戒哉生今幡然改轍唯乃祖之學
是繼斯善矣繼之之道云何心欲其大也萬象無不涵
也理欲其精也無一髮之不窮也氣欲其平也勿使粗
暴之干也形欲其踐也毋徒為空言以瞽世也文辭足
以溺志也非關名教絶之而勿為也異端小道或可觀
也屏之斥之唯恐蹈之也如此則庶幾乎近道矣生其
朂之哉生在成均援舊比歸省二親前御史中丞誠意
伯劉公參知政事陶公嘉生有學而有文首為詩以華
其行而詞林胄監之英記注給事之臣郎官藩僚之賢
方外名德之士又各分題聨什而請予為之序嗚呼閥
閲之家賢子孫能紹書詩之業者予不於生望之而孰
望之哉生執經從予學者頗久予故肆口極言之若夫
予告省親孝子常事爾兹可畧云
　　　贈髙麗張尚書還國序
皇上誕膺寳厯威服德懷萬邦黎獻共惟帝臣時則有
若髙麗處于海東遣使者奉表稱臣貢獻方物上嘉其
誠詔錫以璽書金寳仍為髙麗國王且錫以王者禮樂
使祀宗廟山川百神於國中王感上恩之優渥也事大
之禮弗懈益䖍今年春復遣工部尚書張子温来朝上
御奉天殿見之侍儀使自殿中傳宣問王起居且勞子
温跋涉之故皇情謙抑在古所無即日錫燕於㑹同之
館翌日御東朝命侍臣饗之自時厥後中書樞府暨御
史臺次第而舉酒觴流行伎樂交作酣暢和適禮意有
加焉夫以皇明天覆地載四夷君長孰不重譯来庭使
節之往来琛賮之充牣無月無之而於海東之使禮遇
尤厚者其故何邪他國之君長非不有其土地人民紐
夷俗而蔑禮義騁其詐力惟日不足髙麗乃箕子胥餘
之邦上有常尊下有等袠實存先王之遺風焉正當以
中夏視之未可以外國例言之也矧今聖天子在上雄
兵百萬如雷如霆有抗之者無不殞滅然於守禮之國
必寵綏而懐柔之唯恐有所不及而髙麗之君亦知天
命所屬雖在數千里之外遙瞻天威僅同咫尺致使海
東之民安於田里而弗知戈甲之警含哺而嬉鼓腹而
游無異承平之時是所謂君臣交盡其道者也不亦美
歟抑予聞宋之徐兢嘗往其國其國有禮部尚書金富
軾者與其弟富轍博學善屬文而進趨詳雅兢以綽有
華風稱之今子温之来也應對精明進退有度而文采
粲然可觀似無愧於前二子者使不賢而能之乎因其
臣之賢則其國君之賢益可信矣子温之還大夫士多
詩之予因總脩元史不暇與子温接頗樂聞其事而為之
序云
　　　贈醫師葛某序
古之醫師必通於三世之書所謂三世者一曰針灸二
曰神農本草三曰素女脈訣脈訣所以察證本草所以
辨藥針灸所以祛疾非此三者不可以言醫故記禮者
有云醫不三世不服其藥也傳經者既明載其説復斥
其非而以父子相承三世為言何其惑歟夫醫之為道
必志慮淵微機穎明發然後可與於斯雖其父不能必
傳其子也吾鄉有嚴生者三世業醫矣其為醫專事乎
大觀之方他皆憒憒絶弗之省又有朱聘君家世習儒
至聘君始以醫鳴醫家諸書則無不精覽一少年病肺
氣上喀喀鳴喉中急則唾唾血成縷嚴曰此療也後三
月死聘君曰非也氣升而腴中失其樞火官司令爍金
於爐是之謂肺痿治之生已而果成生一六十翁患寒
熱初毛洒淅齒擊下上熱繼之盛如蒸甑嚴曰此痰也
不治將差聘君曰非也脈淫以芤數復亂息外彊中乾
祻作福極是之謂解㑊藥之則瘳不藥則劇已而果劇
治乃愈一女婦有噦疾每吐涎數升腥觸人人近亦噦
嚴曰此寒噦也法宜温聘君曰非也陽陰未平氣苞血
聚其勢方格靡有攸處是之謂惡阻在法不當治久則
自寧且生男言後輒驗夫嚴生之醫三世矣聘君則始
習為之而優劣若是者醫其可以世論否耶嗟夫昔之
名醫衆矣未暇多論若華元佗若張嗣伯若許智藏其
治證皆入神初不聞其父子相傳也自傳經惑於是非
使禮經之意晦而不白三千年矣世之索醫者不問其通
書與否見久於其業者則瞀瞀焉從之人問其故則曰
是記禮者云爾也其可乎哉葛生某淮之鉅族也明於
醫三世之書皆嘗習而通之出而治疾決死生驗差劇
若燭照而龜卜無爽也士或不能具藥輒注之不索其
償士君子翕然稱譽之名上丞相府賜七品服俾提舉
諸醫官有疾者遂倚之以為命嗚呼若葛生者其無愧
古之醫師者歟
　　　贈醫師賈某序
醫之為道難言久矣然必審診以起度量立規矩稱權
衡合色脈表裏有餘不足順逆之法復參其人之動静
與其息之相應然後從而治之則其事為甚不輕矣非
洞明厯世羣書之得失尚可與於斯乎黄帝内經雖疑
先秦之士依倣而託之其言深其旨邃以𢎞其考辨信
而有徵是當為醫家之宗下此則秦越人和緩無書可
傳越人所著八十一難經則皆舉内經之要而推言者
也又下此則淳于意華佗之熊經鴟顧固亦導引家之
一術至於刳腹背湔腸胃而去疾則涉於神怪矣意之
醫狀司馬遷備志之其所謂迵風杳風者今人絶不知
為何證况復求於治療之深旨乎又下則張機機之金
匱玉函經及傷寒諸論誠千古不刋之典第詳於六氣
所傷而於情欲食飲罷勞之所致者畧而弗議兼之文
字錯簡亦未易以序次求之也又下此則王叔和叔和
纂岐伯華佗等書為脈經敘陰陽内外辨三部九候分
人迎氣口條陳十二經絡洎夫三焦五臓六腑之病最
為著明惜乎為妄男子括以膚陋之脈歌遂使其本書
不盛布於世也又下此則巢元方其病源候論似不為
無所見者但言風寒二溼而不著溼熱之文乃其失也
又下此則王砯砯推五運六氣之變撰為天元玉䇿周
詳切宻亦人之所難茍泥之則局滯而不通矣又下此
則王燾孫思邈思邈以絶人之識操慈仁惻厚之心其
列千金方翼及工害人之禍至為憤切後人稍闖其藩
垣亦足以其術鳴但不知傷寒之數或弗能無遺憾也
燾雖闇劣外臺秘要所言方證符禁灼灸之詳頗有所
祖述然謂鍼能殺生人而不能起死人者則一偏之見
也又下此則錢乙龎安時許叔微叔微在準繩尺寸之
中而無所發明安時雖能出竒應變而終未離於範圍
二人皆得張機之粗者也惟乙深造機之閫奥而擷其
精華建為五臟之方各隨所宜肝有相火則有瀉而無
補腎為真水則有補而無瀉皆啓内經之祕尤知者之
所取法世槩以嬰孺醫目之何其知乙之淺哉其遺書
散亡出於閻孝忠所集者多孝忠之意初非乙之本真
也又下此則上谷張元素河間劉光素睢水張從正元
素之與光素雖設為竒夢異人以神其授受實聞乙之
風而興起焉者若從正則又宗夫光素者也元素以古
方新病決不能相值治疾一切不以方故其書亦不傳
其存於今者皆後来之所傅㑹其學則東垣李杲深得
之杲推明内外二傷而多注意於補脾土之説盖以土
為一身之主土平則諸臟平矣從正以吐汗下三法風
寒暑溼火燥六門為醫之關鍵其治多攻其劑多峻厲
不善學者殺人光素論風火之病以内經病機氣宜十
九條著為元病式簡奥粹微有非大觀局諸醫所可彷
彿究其設施則亦不越補攻二者之間也嗟乎自有内
經以来醫書之藏有司者凡一百七十九家二百九部
二千二百五十九巻亦不為不多也他未遑深論即今
所論者言之世之醫師果能盡心於斯否乎脱或未盡
心於斯則夫起度量立䂓矩稱權衡合色脈之屬焉能
察而行之不至以人命為戲也幾希矣雖然亦有要焉
逆與順之謂也曰升降曰浮沈吾則順之曰温凉曰寒
熱吾則逆之果能此道矣則去夫先醫之所治雖不中
不逺矣然又未易以一蹴至也非求之極博而觀其㑹
通安可遽反於至約之域乎醫之道所以難言者盖若
此而已烏傷賈思誠濂外弟也性醇介有士君子之行
嘗同濂師事城南聞先生學治經久之思誠復去受醫
説於彦脩朱先生之門諸儒家所著無所不窺出而治
疾往往有竒驗薦紳間多為賦詩而屬濂以序濂非知
醫者將何以為思誠告哉而思誠請之不倦因為直疏
厯世羣書之得失而朂思誠以學者如此初不暇如他
作者簸弄筆舌交錯以成文也
　　　贈傳神陳德顔序
余方退朝忽起曹員外郎劉君宗文同一儒生見過指
曰此吾學子松陽陳德顔也德顔善描真小與大咸宜
請為先生試之余所遇畫神者亡慮數十有絶不得形
似者有僅得髣髴而弗能全者形雖肖矣又有不得其
風神如道家所繪仙靈者竟無以稱吾心不欲咈宗文
之意姑諾之德顔反覆睥睨之而去越明日德顔持一
小像来余不能自見揭諸壁間傔𨽻見之讙曰此吾主
翁也俄門弟子至又争曰此我家先生也自時厥後僚
友好我者聚而觀之僉曰此龍門子宋君也予亦自笑
因叩之一云是舍杖而趨觀水潛溪時歟一云非也是
破顔微笑肆口論文時歟一云亦非也是㝠心合道與造
化游時歟余曰有是哉脱如三客言非特其形逼真抑
且并性情而傳之矣曽未幾何宗文又再至余因與道
客語宗文曰京都之間天下藝能之所萃止如德顔者
十百之中僅一見焉先生既愛之矣盍為文以張之乎
余自近歲以来為求文者肩摩袂接而至一切謝絶已
久聞宗文言欣然揮毫為之藩府宰輔之賢詞林胄監
之英臺閣清流之選以余延譽之故亦競賦詩畀之德
顔何以得此於人哉盖君子所業但憂心弗純不患藝
不精但患藝弗精不憂名不揚理之常也古之人以畫
鬼神為易狗馬為難狗馬人皆識之不類則非之鬼神
不與人接竒形佹狀可怖可愕任其意為之况人為物
靈其變態千萬一毫不類則他人矣不其尤難哉非德
顔之藝精者不能與於斯也余於德顔竊有所感焉史
氏之法不溢美不隠惡必務求其人之似焉一毫不類
亦他人矣奈何世道不古揚之則升青霄抑之則入黄
壚問其氏名則是矣其行事則非也嗚呼一藝且然而
操直筆者乃不能然豈不有愧於徳顔哉余論激矣宗
文以為何如
　　　贈陸菊泉道士序
呉下道士陸永齡好養生之説别號曰菊泉徵言於余
曰永齡聞菊之為華得陽氣最盛者古人謂之日精屈
子好神仙賦逺遊嘗餐其落英後世有飲南陽潭水而
得上壽者則菊誠可以延年也久矣永齡誠樂而慕之
故以菊泉為别名先生以為何如余曰菊固可以延年
也雖然吾觀昔之神人若廣成子安期生之流至今數
千載猶時時往来東海諸山間淩日月而薄陰陽視天
地如一粟以千載為俄頃其壽可謂長矣其人初曷嘗
餐菊飲水而致然哉亦善於自養而已夫人備五行之氣
以成形形成而精全精全則神固誠能體乎自然而勿
汨其中勿耗其神勿離其精以保其形大可以運化機
微足以閲世而不死豈特致上壽而已乎雖然此道家
之説也吾亦有所謂不死者書契以来可謂久矣凡聖
賢豪傑之士至今儼然具乎方册間其事業可為世法
言語可為世教國用之則興家用之則和人身用之則
脩或反其道敗亡可立見自今而往天地無有窮也其
壽亦無有窮也豈廣成安期之儔所能及哉又何以菊
泉為哉永齡年少好學茍未至於此亦當以廣成安期
自勉無以菊泉為足恃也吾之身善治之可以亘終古
而長存與三光俱不泯没不能養之特蚊蚋起滅甕盎
中耳豈不惑哉於是永齡謝曰先生教我矣請書之而
願學焉
　　　羅氏五老圖詩巻序
明之慈溪羅氏出於唐觀察判官隠之子塞翁塞翁来
攝縣令因家焉至宋有名明復及謙者相繼擢第奉常
蔚為書詩之家然而謙之後人多以耆壽稱其諱絅者
年八十有四而終絅之子善卿其卒之年如絅而不及
者再朞善卿娶某氏生五男子其一曰明逺年八十又
三次二曰明傑其年如明逺而少二歲次三曰明徳其
年如明傑而少十又三歲次四曰明純次五曰明叔明
純如明德而少二歲明叔如明純而少三歲惟此五老
人者髙邁八袠卑踰六旬當風日和美之時婆娑中庭
衣冠偉如珮玉鏘如于于而趨雍雍而語皓髮龎眉照
耀後前華帨綵衣給事左右見者驚詫不曰此人世之
上瑞則曰是國家之休徵嗟嘆慕豔若有所不及噫亦
異哉昔者睢陽固嘗以五老聞矣其系非一姓其生非
一門不過仕焉而止優游鄉梓相與賦詩倡酬人猶以
為異而傳之今羅氏則一姓也非直一姓又出一門焉
豈惟一門又連弟若兄焉然兄弟之親有一從者有再
從三從者有羣從者不能必其同也又同出於一父母
焉揆於睢陽之所聞不為尤異者歟尤異之事可不彰
而傳之歟藉曰睢陽之傳皆以爵顯而羅氏則隠約於
布衣然爵祿有命不可以倖致顯弗顯固不當計也嗟
夫人生至欲者莫踰於壽考書之九五福舉以為首詩
人善頌雖不一而足尤以此為至願焉羅氏一門獲之
為多誠稀世之盛事厥今之竒逢是宜材士大夫播諸
聲詩牘累篇聨繩繩猶未巳也他日協諸律呂被于管
絃使其子若孫持觴為五老人壽非特為一時之美談
觀風之使或采而上之則牛酒之寵勞絮帛之敷錫天
光下照赫奕於東海之濵矣猗歟休哉顧序睢陽之事
者錢公明逸也明逸之文雄故能傳諸久逺若予荒靡
不振之作將焉用之要不足為羅氏之重輕姑述其槩
於首簡以俟如明逸者删焉羅氏五昆弟生子二十二
人共爨而食者五世至正初以同居耆德旌其門予嘗
求其故絅孜孜樂善惠利及人者衆善卿生平不害物
命其好善如其父歲儉則散粟給宗族無死徙之憂臨
殁又聚借貸諸劵焚之然其所培植者逺矣
　　　樗散雜言序
樗散雜言者金華許君存禮所賦之詩也予嘗獲而讀
之愛其取法比興有近於古作者謂存禮曰當今之詩
予頗得縱覽求其如君者百十之中僅一二見焉非三
十年磨濯光精而宣鬯靈龢烏能如芙蕖出水弗沾纎
塵有如此者世俗葷腸溺胃饜飫肥醲未必能知君然
而至寳不可使埋光而韜采也予當為君序之以傳已
而存禮俾侍史錄其全集示予於龍門山中因為之言
曰詩至於三百篇而止爾然其為體有三經焉有三緯
焉所謂三經者風雅頌也聲樂部分由是而建所謂三
緯者賦比興也制作法裁由是而定故周官太師之教
國子必使之以是六者三經而三緯之所以聆其音節
之詳玩其義理之純養其性情之正詩之為用其深且
大者盖若此嗚呼學詩者其可不取之以為法乎學詩
者固不可不取之以為法若夫出品裁之正合物我之
公髙不過激悲不傷陋則論詩者又可不倚之以為權
度乎夫詩一變而為楚騷雖其為體有不同至於縁情
託物以憂戀懇惻之意而寓尊君親上之情猶夫詩也
再變而為漢魏之什其古固不逮夫騷而能辨而不華
質而不俚亦有古之遺美焉三變而為晉宋諸詩則去
古漸逺有得有失而非言辭之所能盡也嗚呼三變之
後天下寧復有詩乎非無詩也詩之合於古者鮮也何
以言之大風揚沙天地盡晦雨雹交下萬彚失色不知
孔子所删之者其有若斯否乎組織事實矜悦葩藻僻
澁難知强謂𤣥秘不知孔子所删之者又有若斯否乎
牛鬼蛇神騁姦眩技龎雜誕幻不可致詰不知孔子所
删之者又有若斯否乎如是者殆不可勝數孔子吾徒
之所願學者也孔子之所取如彼而後之作者乃如此
尚得謂之詩矣乎唐宋諸名家其近古者固不可絶謂
無之而不及乎爾者抑何其多也今世之以詩鳴者蠭
起而泉涌其視唐宋又似有所未逮姑置之勿論間有
倡為江南體者輕儇淺躁殆類閭閻小人驟習雅談而
雜以䙝語每一見之輒閉目弗之視詩而至於使人弗
之視則其世道之甚下也為何如哉此予於存禮之詩
不覺深為之喜而繼之以歎也嗚呼使自一鄉達之於
一邑自一邑達之於一州自一州達之於四方咸有如
存禮者焉則詩之道庶幾其復古乎予雖不能詩而論
詩頗謂有一日之長因愛存禮之作不待請而自為序
之非深於詩學者殆未有以知予意之所存也
　　　葯房樵唱序
序曰葯房樵唱者呉公文可所著之詩也夫詩在堪輿
間無纎弗囿無鉅弗涵太極陰陽之化物則民彛之懿
煙風月露之形河山草木之昭氣候燠寒之更毛羽鱗
介之蕃治亂興亡之著夭壽死生之變可疑可存可悦
可愕可感可慨外觸乎物内發乎情情至而形於言言
形而比於聲聲成而詩生焉譬之氣至簧鼓神合自然
機搖弩發道契沖漠上自王公卿士下逮小夫編甿率
藻暢於襟靈一導揚於隠伏大而朝㑹燕享被之絃歌
小而委巷深閨見諸譎諌雖位號之或殊而情衷之無
異商周之隆斯義為盛漢魏以来古意漸削下沿唐宋
之間而得之者蓋鮮矣於是呉趨楚豔而哇淫之咏汨
焉牛鬼蛇神而誕幻之事彰焉霆飛霰擲而粗厲之文
布焉胡唄梵吟而忽荒之趣見焉傖言粤語而俚鄙之
䙝形焉鶯支蝶卉而留連之思滯焉詩道亦幾乎熄矣
公嘗與濂劇論至斯為之彈指三歎蓋公以雄逸之資
濟通明之識著於篇翰䂓倣風雅鼓動江山之氣發揮
造化之微味𤣥酒於周廷襲懸黎於梁苑雕龍彩鳳不
足為之麗衝飈激浪不足為之豪其悽婉也則孤猿夜
號松露初滴其雅馴也則冠冕佩玉儼趨廊廟由其才
無不兼所以體無不備世之讀者如入𤣥圃而覽明月
木難之珍如登崑丘而覩天禾肉芝之貴誠可謂擅名
制作之林競爽藝文之塲者已如濂不敏年踰四袠學
廢三餘精神遐漂無永寧之夢金石相宣乏荆潭之情
景伯之舌徒存文通之筆已失顧念疇昔獲陪杖履濯
纓雙溪之側漱齒靈源之上攀蘿月以夷猶撫檆雲而
舒嘯公時吞吐羣機陶鎔庶彚珠玉隨風氷雪在口人
争傳於秀句價欲等於兼金奈何稍厯星霜遽分今古
雖瀼西之室遺跡未寒而遼東之鶴一去不返尚忍言
哉尚忍言哉公之子履與其門人黄琪編輯遺藳鍥之
文梓乃縁世契之深逺以首簡為屬嗟夫玉光劒氣直
出人間麟角鳳毛終為世瑞蕭功曹之新章不泯李奉
常之妙什宜傳此理之常無足疑者第以疾疢相仍文
藻衰落無義山之雅製序漫叟之雄篇姑綴蕪辭以信
微臆云爾公諱景奎文可字也婺蘭溪人羣行存諸别
傳履博學善屬文尤精於詩無忝於公者也至正十八
年歲次戊戌三月己亥朔契家姪金華宋濂謹序
　　　筆記序
世之為士者貴於立言然言不可以徒立也必依乎經
史而為之辨證雖或未遑竭其終始而具釋全書所以
發越其光晶而疏通其晦塞者其為来學寤疑辨惑之
助而功不既多矣乎漢魏以来藝文之流伸其獨見而
成一家言者亡慮數百原其所志亦未必不由於斯道
也奈何俗學紛紜而莫之有定騖髙逺者宗恍惚而談
𤣥虚尚靡麗者騁浮辭而矜縟製譬諸金貝珊瑚木難
火齊可珍之物出槖而紛葩升槃而回縈非不煜煜可
觀也然而寒焉不足為之衣飢焉弗能為之食求其
若菽粟布帛之濟於用者曽何如哉嗚呼弊也久矣金
華侍講黄公溍以文辭冠於一代藏諸金匱勒於樂石
既已播厥中外晚又出其緒餘隨筆志之號曰日損齋
筆記凢經史奥旨昧者顯之譌者訂之辭雖優柔不迫
而難決之疑久蔽之惑皆渙然而氷釋其據孔氏之傳
而以八卦為河圖辨僧瑩之妄而知熙陵為仁君此尤
超然自得之見揆之於用殆猶布之與帛菽之與粟者
歟其異可珍之物名雖貴而實有不足者歟非攬之於
至博而約之於至精者不可以與於此歟昔者宋景文公
祁嘗著筆記一編以釋俗考古雜説析為三門而上虞
李術指其瑕疵者十條近代紫陽方公明亦著筆記一
百六十餘條而河南張恒時斥其非二公素稱該洽而
其所失有如斯者此無他博焉而不及精之故也嗚呼
若公之此書然後庶幾無遺憾哉所可惜者公之胷中
所存宜不止此而耄年之加厄於求文者之膠葛竟不
能有以盡筆之也雖然味滄海者一滴而知醎采鄧林
者一章而知材茍能因公之所嘗言而推見其所不言
斯可謂善學者已濂從公游者最久既受此編以歸迺私序
巻端寘諸篋衍而擇善學授焉至正甲午春正月望日
門人同郡宋濂謹序
　
　
　
　
　
　
　
　
　
　
　文憲集巻九
欽定四庫全書
　文憲集巻十
　　　　　　　　　　　　　明　宋濂　撰
　　傳(凡三十/五章)
　　　太白丈人傳
文中子學既成慨然有濟蒼生之心欲尊王道推霸畧
稽今驗古建太平十二䇿與河東薛收西遊長安見隋
君道經太白山息於灌木之陰有丈人自束来緼袍無
表顔色腫噲肩負束芻去文中子靳十步弛擔箕踞而
坐兩手搔爬眼視雲漢若四傍無一人者搔已䀜指文
中子謂収曰彼鳳頸龜背須埀至腰者為誰收對曰河汾
王夫子也曰其王通耶曰然曰將何之曰夫子憂世未
治以䇿西見隋君耳丈人大笑不止文中子異之乃摳
衣趨前揖而問曰丈人何哂通也豈通未聞先王之道
不足以咸和萬民乎丈人曰不然也豈八殥之大利害如
牛毛有非一士之舌可盡乎丈人曰不然也豈上天未
欲平治天下而下不當見大卞之行乎丈人曰不然也
曰三者既非敢問丈人所哂者何事耶丈人曰嘻何子
愚之甚也夫具人之體服人之服食人之粟脱使稍有
知孰不欲堯舜君民哉是有道焉不可茍而就也文中
子曰其道何如丈人曰道有三其上焉者燮和坤乾經
緯星辰樞機四時輨轄五行執天之德以牖帝明以達
帝聰然其自任以斯道之重非人君北面而事之不復
輕出出則以為帝者師若堯之君疇舜之務成昭禹之
西王國是已其次焉者以六合為一家以四海為翰藩
以五嶽為封鎮以元后為父母以臣鄰為伯仲以蒸庶
為赤子煦以深仁財以正義防以峻禮陶以至樂威以
嚴刑式以庶政治天下可運之掌上然亦不輕於自試
必待王者致敬盡誠而後起而佐之否則樂耕漁以終
其身若成湯之伊尹周之太公望是已其下焉者仿佯
局束哫訾栗斯不逺千里衒已求媚君門如天無路可
陟俯伏闕下魄遁神疲閽隷見訶不敢出氣此不自重
惜而徇時射利者之所為若齊王之門操瑟而售者是
已今子之西来也欲為君疇務成昭西王國乎欲學伊
尹太公望乎抑欲同售瑟於齊王之門者乎子須麋具
在寧不知所自處也且子獨不聞之三家之市有處子
焉必待行媒始相知名又必待納采問名納吉納徵請
期親迎而後始成昏不然是奔也雖國人皆知賤之矣
子今負䇿而干進恐與不待聘而奔者無大相逺也况
隋君天性沈猜不悦詩書廢棄學校殺戮元勛溺寵廢
嫡惟婦言是用惟刻薄毒痡之法是崇是嗜蕭牆之
禍起在旦夕子尚欲行王道乎言暴虐於湯武之世必
見誅談仁義於桀紂之朝必見黜何也時不同也子如
解吾言即請東轅毋西向不然子其行哉文中子曰丈
人之論至矣通何敢不敬承明訓然竊有疑焉願丈人
卒教之也昔孔子大聖也車轍環於諸國棲棲遲遲如
喪家之狗至再逐於魯削迹於衛窮於齊圍於陳蔡而
卒不悔者誠畏天命而悲人窮也今丈人教通以不仕
然則孔子不足法歟丈人曰是何言與是何言與在孔
子則無可無不可下孔子一等則可其所可不可其不
可子自視其孔子耶抑下孔子一等者耶昔魯男子善
學柳下惠者盖以其不可而學其可也予聞子嘗受書
於李育學詩於夏琠問禮於關子明正樂於霍汲考易
於王仲華而其知顧出魯男子下予竊為子不取也夫
不察時而冒進謂之瞽施之不當其可謂之愚不度德
量力而强行謂之固枉已從人謂之賊淪溺儃回而弗
止謂之淹瞽則不達愚則不周固則不變賊則不正淹則
不振是五垢者子皆躬蹈之宜乎有疑於予予去子矣
予去子矣丈人言畢負芻而行文中子面如死灰逺望
丈人南行不見其背目猶不暫捨薛收進曰夫子何慕
之深耶收聞不合先王不順禮義謂之奸言雖辯君子
不聽彼丈人不過姦言而辯者爾初未聞先王之道夫
子衝冒風露跋涉而至此終不因其説而中返乎文中
子遂行至隋隋君御太極殿文中子以太平十二䇿上
之隋君下公卿議公卿多不悦文中子退而嘆曰丈人
其至人哉於是賦東征之歌而歸著續經數萬言君子
曰甚哉出處之難也以河汾之賢操經綸之具施之天
下何不可者而丈人方詆其自售㫁㫁不恕况其下者
乎甚哉出處之難也
　　　雜傳九首(有序/)
　婺為浙水東大郡自昔人物多出其中載諸史册者
　既或謬誤而不載者又將湮没無聞濂竊病之欲分
　道學忠義孝友政事文學卓行隠逸貞節八類作先
　民傳以示鄉之来學荏苒沈痾竟不能遂志近幸少
　瘳因自劉滂而下得九人皆史官之所畧者謾敘其
　大槩而附以賛辭俾侍史錄寘别稿俟他日書成却
　隨類以附入焉傳直書名而不諱者盖史法當爾也
　南山樵者宋濂自引
　　　劉滂傳
劉滂字德霖武義人滂自少誦説能屈其師與浦江梅
執禮同游學人士多傾下之號東梅西劉中大觀已丑
進士第調新昌縣令縣在豫章山中俗嗜鬭令到官輒
移病去以他吏攝之滂臨以誠未幾稱治雖傍邑訟不
能決者乞從滂決之豪鄒氏横里中挾貴婣誣人死滂
捕致械治之部使者為請不聽卒傅以法投豪于相州
蔡京與滂祖為布衣交滂至京師京曰吾故人有孫耶
除詳定勅令所删定官欲挽滂為黨㑹常瓌書詩屏間
京疑其訕已屬滂求其迹且遷官滂笑曰此胡為及我
哉京聞之不悦滂亦拂衣去坐是不調者十餘年靖康
初詔除太常博士不拜建炎中上問人才於近臣學士
詹又給事中汪藻舍人李公彦皆云滂可用用滂知建
昌軍建昌舊守多懦夫威權不立兵習悍驕邀求無度
滂至一以法繩之兵不勝其忿持㦸入市掠人物即拒
者刺傷之滂捕係追償兵遂為變滂及母妻皆死時紹
興甲寅七月三日也滂卒時年五十六其妻湯氏侍姑
側兵及身猶不去竟遇害建昌人聞滂死皆慟哭失聲
踰期父老猶㑹佛祠哭之有欲絶者且千里以書弔其
孤朝廷既誅始亂者復用御史言褒滂為朝請大夫官
其一子墉滂好學善屬文與人交終始如一聞有急傾
財赴之居官嫉惡如仇毅然不可回奪以及於難云
　賛曰劉氏初居七閩五代之季有汝明者遷永嘉之
　荆溪生四子焉孟與仲隨父居季移三衢幼曰器来
　徙武義滂之六世祖也荆溪之顯者則太常少卿安
　節給事中安上入河南從伊川程頤游所學甚粹人
　稱二劉先生武義之顯者世有其人其登進士第則
　自滂始而通判楚州嘉成甌寧宰三傑繼之後来者
　復接踵而起多以善政聞歲時燕饗軒盖繽紛青紫
　間錯當時以為盛事然君子之論則在彼而不在此
　也
　　　鞏豐傳
鞏豐字仲至其家鄆之濵城渡江即所寓上斷為武義
人曽祖燾祖庭芝皆左承議郎庭芝世號山堂先生者也
父灋鄉貢進士前此科目相傳七世矣豐學敏而早成
自童丱時前輩源緒古今音節事之因革總綂如注水
千丈之壑迎前隨後宿艾駭服以為積數十年燈火勤
力聚數十家師友講明猶不能到也時新迪義理之學
草茅士震於見聞多矜露忲狃至他文史言論儒之藝
業又昧陋傎倒莫知幅程獨豐抑縱開闔條䟽品彚應
變不迫富若素有著之於文無險怪華巧而以理屈人
片辭半牘皆清朗得言外趣尤工為詩多至三千餘首
淳熙辛丑以太學上舍對䇿髙第教授漢陽軍代還舊
比皆自學入館有不善之者纔授江東提刑司幹辦公
事遭母喪免又授浙東㑹改法本路人不許為監司屬
官遷幹辦福建帥司公事以格知臨安縣政尚寛簡吏
民信化刑罰衰息㑹其友為學官豐勸拔滯淹士坐此
食宫觀祿久之始提轄左藏庫復以宫觀罷已而又授
宫觀而豐死矣嘉定丁丑正月晦日也年七十豐既挾
竒才人謂宜居館閣中秘不應徘徊下列日望其升益
顛仆不起故聞其死多傷之而龍泉葉適痛之尤深豐
性質易無岸谷然有以自負命雲侣月跨越汗漫浩乎
不可挽暇日輒載一壺獨行田野不問岐路抵暮而返
去家二里有龍門峽登眺徜徉慨然曰此可以止矣仕
雖不顯無幾微見於顔色云子二人積耕皆為儒
　賛曰武義之有鞏氏自庭芝始初庭芝登元城劉安
　世之門以道學為東平倡弟子受業者恒數百人及
　其来遷也以所學化導如東平故武義人士知尚義
　理之學亦自庭芝始至豐又從東莱呂祖謙游於是
　中原文獻麗澤淵源萃於一門矣嗚呼懿哉
　　　葉秀發傳
葉秀發字茂叔其先由括徙金華為金華人秀發師事
吕祖謙唐仲友極深性理之學以餘力為文輒擢慶元
丙辰進士第弟子慕之從其學者歲至數百人初授福
州長溪簿丁父憂而歸服除轉慶元府學教授秀發嘗
著論語講義發越新意以誨諸弟子且曰聖門授業之
源無過此書然義理無窮倘一切沿襲舊説吾心終無
所得若欲見諸行事是猶假他人之器以為用用之於
已且惴惴焉不以為便况欲假人乎哉時鉅儒樓鑰史
彌鞏婁昉鄭性之楊蕳袁燮皆器秀發與之交而於蕳
問難尤切每至日昃忘食蕳自謂有所啓發得邊詹顧
葉四子為喜葉盖指秀發也秩滿關陞循從政郎建寧
府政和令丁母憂服闋調安慶府桐城丞金人犯蘄黄
二州桐城為鄰壤萬目睽睽不相保騎兵將迫家人號
泣求避秀發叱之曰此正臣子竭力致身之日雖死何
憾茍先去之如一邑生聚何脩城浚濠日為備禦計㑹
金人使諜者至秀發擒之亟斬於城門以徇金人計沮
不得近邑賴以完事定制閫忌其功不自已出上其擅
斬非法降迪功郎未幾以敘改合入官授宣教郎知徽
州休寧縣俄以前事論奪秀發退居餘十年無一毫觖
望意獨憤李誠之之死上書頌于朝初誠之守蘄蘄陷
一城士卒皆戰死無降者誠之亦望闕再拜㧞劒自剄
議者不錄其忠反咎其不能全人故秀發不平而訟之
言辭朗烈聞者嗟嘆史彌逺當國人有自桐城来者彌
逺以秀發事為問其人厯言撫綏安定之詳且謂某等
得保首領至今皆葉桐城之賜不然已無桐城久矣彌
逺頷之從容問參知政事宣繒其言同彌逺嘆曰幾失
賢矣即日起發擢知真州楊子縣轉奉議郎差監都進
奏院越七日僉知髙郵軍髙郵為淮東繁治時尚繹騷
弗寧秀發上五䇿一曰防海道二曰審邊城三曰擇武
守四曰練軍實五曰畜財用而以正人心作士氣為之
本言多聽髙沙三十六湖水髙而田下隄防不固則千
里一壑民且無稼秀發建石埭以疏水勢瀦洩有恒無
乾溢之病其後馬光祖来為守行埭上思秀發功建堂
樊梁之隄以祠焉尋轉承議郎疾作上書乞致仕特陞
朝奉郎已而疾甚力劾去貪墨吏人勸其何自苦如此
秀發曰不可吾死後彼必殘吾民以逞同列来問疾整
襟對坐惓惓以究心邊事為祝無他言其忠義出於天
性至死不變如此紹定庚寅九月卒年七十卒之日唯
遺書籍數篋弊衣一襲至無以為斂當屬纊時民夢秀
發擁髙牙大纛入嶽祠民疑其為神遂肖像而祠其中
云秀發夷險一節臨事唯可以義動不可以勢利刼澤
物之心則若飢渴然居田里日有犯私鑄者縣令趙善
琛欲重其刑而連坐之秀發曰刑一成而不變君子所
盡心焉縱姦固失傷善亦豈為得哉善琛為之止有悍
戾者日嗜鬬富人嫉之欲以嘯聚之名寘于法秀發白
於郡守鄭如剛曰血氣之争則有之嘯聚則未之聞也
民因得不死秀發卒後累贈朝議大夫學者尊之曰南
坡先生所著書有易說周禮說論語講義及詩文行于
世子夢擇孫振祖皆出仕能以清白世其家云
　賛曰濂嘗讀國學進士王若訥記秀發桐城斬諜事
　未嘗不流涕而嘆也當金人陷蘄士大夫析圭儋爵
　者或納欵賣降之不暇有若秀發者官僅一丞耳則
　不顧妻子嬰城固守法宜在所褒嘉顧以擅斬而罪
　之果何道耶譬有丈夫焉居深山中盜欲舞刀劒敓
　其財先遣游偵以察虚實其𨽻怒殺偵者丈夫乃不
　責盜而責𨽻可乎不可也國之政如此將何以致乎
　治耶宋自是而微矣嗚呼自古當季世變白為黒倒
　上為下若斯之類甚衆人所不能堪而秀發安之抑
　賢矣哉
　　　喻偘傳
喻偘字伯經義烏人其從祖良能與兄良倚同入太學
又同登紹興丁丑進士第其季良弼亦太學生晚以特
科補新喻尉皆以文學稱而良能最知名偘蚤從良弼
學繼受經於永康陳亮復由太學諸生登慶元己未進
士第調宣城尉有境外盜狙入尉界内偘立執之歸于
府府帥臣丘崈異之乃立所由尉庭下曰盜逃出境尉
不執闌入境他尉乃執邪所由尉震恐開禧丙寅金人
犯淮府檄令尉二人餉軍由厯陽達鍾離鍾離乃敵衝
要法當以重兵䕶糧䕶不滿千人令畏縮不敢前偘奮
不顧難諭鄉長老召募足千數即行道經含山有敗兵
回揚言于衆曰我曹潰矣將以糧資敵乎弗去懼殱耳
民愕視亡䇿將逃偘曰事急矣乃命弓率執大斧而前
曰設遇敵尉必先死職也終不負國汝未必死乃負尉
耶欲去視吾斧民不敢動卒致饋于濠糧有羨衆謂尉宜
得偘悉歸于公府遷慶元府觀察推官丁父憂不赴調
隆興府觀察推官真德秀来為帥素知偘能文見偘與
屬吏迎道左為之改容思論薦之未薦德秀去偘乃以
選入為宜春丞宜春地接贛吉吏珥筆成風民善訟偘
為人怦怦諒直聽必以情民退無後言凡訴臺部者必
曰得宜春丞一聽死無憾居久之由承直郎改奉議郎
僉書鎮南軍節度判官聽公事改章服尋陞朝奉郎初
偘久從諸老游幕中多新進少年議論雅不合偘嘆曰
吾髮已種種寧能與翩翩小兒較短長哉遂請祠而歸
築室夫人峰下曰蘆隠若將終焉嘉熙丁酉九月年八
十四卒子二人宣子武子偘性豪談論今古輒目光如
炬氣軒軒出鼻􁃾間人莫能抗尤長於文辭通直郎杜
㳺嘗稱之曰質而不俚華而不靡憤而不激怨而不懟
不以食膾炙為美澹乎其有味不以刺文繡為工黯乎
其有光其感時念故推物類情抑揚離合必窮其源以
揚其波其不合於律者鮮矣君子以為知言當乾道淳
熙間朱熹吕祖謙陸九淵張栻四君子皆談性命而闢
功利學者各守其師説截然不可犯陳亮倔起其傍獨
以為不然且謂性命之微子貢不得而聞吾夫子之所
罕言後生小子與之談之不置殆多乎哉禹無功何以
成六府乾無利無以具四德如之何其可廢也於是推
尋孔孟之志六經之旨諸子百家分析聚散之故然後
知聖賢經理世故與三才並立而不廢者皆皇帝王霸
之大畧明白簡大坦然易行人多疑其説而未信偘獨
出為諸生倡布磔綱紀發為詞章扶持而左右之使亮
之門惡聲不入于耳髙名出諸老上皆偘之功也已而
亮為世議所扼當路必欲擠之死地凢再下詔獄偘與
同志生極力營解幾陷羅織遂脫亮於萬死一生之中
亮顧偘曰生死而肉骨也人多義之偘所著有隨見類
錄二百卷蘆隠類藳五十巻首論六經之功用云從弟
南强
南强字伯强自幼負竒氣父直方以與陳亮類俾從之
㳺時著錄牒者嵗數千百人南强周旋其間獨能探深
索隠語移日精鋭鋒起亮曰喻伯强文墨翰議凜然可
畏也慶元乙卯戊午連貢于鄉未幾入太學中監舉月
書率占前列上禮部皆不得第嘉定庚辰俛奉南廊對
授邊功部臨安府富陽縣尉轉脩職郎南强創射樓補
闕卒額時其練習春秋則都肄府中徽幟精明行列整
肅夐出他縣上縣民譚甲與丘乙鬨譚女以癎死誣丘
驚跌所致挾王丙為左縣以命南强南强召譚與王列
于庭且詰譚曰汝以病死女誣人汝不吐實將坐汝譚
色動顧謂王曰汝嗾我也亟袖案白上言抵譚罪境内
多盜販舳艫尾相銜不絶徼卒與豪猾為市弗可敗南
强一切禁捕雖犯權勢貽怨讟弗懼也寳慶初禮部侍
郎真德秀以言事去廟堂風京尹跡其所至欲並以為
罪德秀舟過富春江南强亟見且賦詩為餞人皆壯之
轉承直郎處州縉雲丞未上紹定庚寅三月卒年七十
一南强讀書不為口耳學必欲見之實踐每至名義可
喜事擊節慷慨謂戾契可致初當路欲排善類指陳亮
為根煅煉刺骨罪且不測門人畏其威焰噤不敢出聲
南强義形辭色貽書誚責言先生無辜受罪將賫恨入
土吾曹為弟子當怒髮衝冠乃影響昧昧是得為士類
邪復走東甌見葉適備陳寃狀適曰子真義士也即秉
燭為作書數通南强又持走越袖見諸臺官誦言無忌
卒直亮之寃南强為人不立崖岸而見義勇為聞朝廷
行一善政輒昂首吐氣或有司苛虐彈指長吁終日不
樂暇時旅肴設醴與賔友握手劇談日至再三不倦為
文善馳騁下筆輒數千言不繩削而自合大篇短章恣
人取去往往不甚愛惜惟梅隠筆談十四巻尚存子二
厚祖埜埜業進士
　賛曰自道廢民散師弟子之義缺平居則繆為恭敬
　視其影或不敢踐一逢患難輒反目若不相識然甚
　者至更名他師使偘與南强見之必將唾去之矣傳
　曰民生於三事之如一唯其所在則致死焉其偘與
　强之謂乎
　　　樓大年傳
樓大年字元齡義烏竹山里人父伯寛由太學入官授
江陰縣尉轉知無為軍襄安鎮以終大年從鄉先生徐
傐㳺傐實朱子弟子故大年長於性命之學登嘉定癸
未進士第調迪功郎池州青陽縣尉丁内外艱服除監
嘉興府袁部鹽場尋知嘉興青龍鎮該慶壽恩循從事
郎嚴州遂安縣令差兩浙西路提刑司幹辦公事兩易
監行在㑹子庫同列以侵欺被劾唯大年獨免改宣教
郎知隆興府南昌縣為治先教化建利去病若嗜欲然
縣民夜行為讎家毆死事覺賂其甥来就辟甥自陳殺
民狀甚悉大年疑之亟命丞往驗丞受賕使焚屍以滅
迹大年怒聞于府屬錄事覆實錄事復受賕如丞大年
正色抗辨錄事為引去上之憲臺令觀察推官重讞事
始白民敬之生為立祠遷奉議郎通判吉州提㸃刑獄
李迪以大年㢘慎命錄一道滯囚大年隨重輕而疏裁
之抱成案就迪言咸聽未幾攝郡事江東大姓查氏以
父遺書據幼弟資産幾六十萬弟長訴之縣州厯二十
年不解迪曰非清白吏如大年者不足以究此以其事
下大年舉張詠決子婿争財故事為例命歸其弟人以
為允嵗終吏以公帑錢粟羨餘来白曰此公券内物前官
具有例大年斥之以助軍餉及周宗室之囏厄者皆舉
手加額而退換承議郎領户部犒賞所主管文字尋陞
朝奉郎寳祐甲寅三月卒于官年七十子一人三畏大
年襟度灑落如晴空皎月一塵不染然在官洞察民隠
脱有理未安者必反覆沈思終夜不寐所見一定屹如
砥柱不移雖壓以權貴人之勢弗回也及解印綬去攀
轅卧轍者綿亘十餘里或者以為無愧古循吏云初理
宗降訓㢘謹刑二詔大年摭古之可法戒者二百事疏
之號銘心偶錄藏于家
　賛曰濂嘗過竹山問大年子孫無恙獲拜其遺像癯
　然一儒者爾而其剛烈之氣則常信於萬物之上人
　果可以貌取之哉自夫道學不明士喪其所守雖以
　魁梧竒偉之夫考其行事脂韋自媚如女婦之留髯
　鬛也其視大年何如哉大年受學徐傐與聞濂洛關
　閩之學其所養充矣此所以夐然獨異也學之所繫
　於人者有如是哉
　　　許子良傳
許子良字肖説東陽人姿稟卓犖幼誦書一覽通大義
及壯馳騁經史精文辭尤長於科目之學抽關啓鑰得
言外意生徒欣欣從之旬月間輒知為文肯綮嘉定丙
子以詩賦魁江東漕司試禮部不利嘉熙戊戌始登進
士第年已五十餘矣調餘姚簿未上用宰相喬行簡薦
監鎮江西酒庫前此贏羨率自入子良不納一札以上
歸公家官吏相顧駭嘆淮東轉運司辟主管帳司瀕江
有蘆場三十里所民資其利守邊吏議清野欲悉削去
子良諌之止遷知晉陵縣版籍紛亂官賦多放失諸司
督逋急如雷電吏竄匿殆盡前令以不良去子良為稽
逃亡考隠漏催科定繇條緒粲然沿江制置司辟準備
差遣俄監安溪酒庫改宣教郎知都昌縣庫藏赤立子
良節縮浮冗兩年之間供輸遂有餘豪右設詭名以欺
租賦莫敢何問子良列其主名揭于市復從而一之豪
右慙憤陰圖中子良無隙可乗而止沿江制置司辟幹
辦公事轉承議郎通判和州改江州差幹辦行在諸司
糧料院子良當輪對不欲立異惟取廷臣所言有關天
命人心之大者重陳之不汎不激上為首肯再三未幾
有㫖俾閲滯獄八十餘子良為繙案一一讞之雖累歲
不引決者一旦曲直皆白進太學博士請外出知饒州
以臺疏罷主管成都府玉局觀磨勘轉朝奉郎知岳州
復轉朝散郎改知台州弊蠧相仍負上供錢三百餘萬
子良節縮如都昌凡典例所宜得者亦謝去居半載郡
計裕如子良聽訟據案與兩造相爾汝以察其情情既
得即決遣之吏袖手旁睨具文書而已同僚與吏無所
容其私皆忌之吏白每歲以錢折米二萬斛子良又不
許而禁卒有不便者於是嗾其毆獄吏以撼之且相與
出危言子良知墮其計即委印出關去事上降兩官賈
似道開閫荆湖辟主管機宜文字且為辨其非辜敘朝
散郎事有難處他人不能寘筆者經子良議定人無異
辭景定庚申三月卒于沔川年七十五子良翛然如鶴
風致孤鶱性清介不同俗與人交極尚風義赴急扶顛
斧鉞在前弗暇顧然剛腸嫉惡或面折至發赤世多樂
軟媚見其論議激烈望風嚴憚不知其襟懐夷坦無纎
芥含茹意居官務抑豪强凢武斷於鄉者悉刑之事其
長懇懇欲納忠縱嬰其怒不避知都昌日方岳来為郡
岳面目嚴冷人不敢仰視子良數為抗辨且曰侯自我
得之自我失之雖獲罪無恨岳初怒甚已而察子良忠
亮反剡薦之子良生平奉養甚儉雖列膴仕蕭然如寒
士客至啜茗清談飢則煮餅而已子良子四人伯繼仲
立最良
　賛曰黄夢炎有云子良之為人其平如砥其直如弦
　其堅剛如百鍊金其孤峭如危壁千仞江萬里亦云
　蒼古勁嶷不知四方復有何人文學政事當推子良
　為第一呉子良亦云鏡明而衡平子良以之無愧於
　清白吏王萬者也子良何以得此於人哉非真卓然
　有立合於詩之柔不茹剛不吐者未必能致於斯也
　嗚呼賢哉或者以子良從似道辟為白璧蒼蠅之玷
　知人之道帝堯亦難之而顧以此尤子良邪其求全
　也甚矣
　　　葉由庚傳
葉由庚字成父義烏人伯祖維芑祖維休連擢進士第
父蓁字實之以世科累遷太常寺主簿輪對言中書政
本宜清心正已以求賢為務時宰不樂改軍器監丞差
知荆門軍建堡栅開溝洫蒐練民兵人思奮厲㑹京西
帥幕建議築城東蒙兩山之巔蓁以山無水泉且非敵
路條其不便者六制置使趙方主先入之説不從蓁嘆
曰敝民誤國寧有避耳遂解印綬去有旨除䕫路轉運
判官俄復予祠尋差知武岡軍未上而卒由庚生而口
吃嗜讀書從周大亨習春秋為舉子業試有司不中遂
絶意進取時丹溪徐傐倡明考亭朱子之學四方人士
多集其門由庚執經從之傐授以中誠仁命性心六字
之説由庚早夜磨礪探窮經旨驗之於躬行期凝合而
無間傐謂人曰成父從傐最久静愿無他好講學意趣
殊深吾道為有所託矣遂以通名其齋居且戒之曰心
體之流行即天運之流行也無乎不通而塞之人其物
矣由庚佩之終身金華何基王栢皆宗朱子學次第相
傳逺有端緒皆慕由庚造詣真切相與貽書辨析至無
虚月基疑周子太極圖補先天圖之未備其辭多云云
由庚則曰太極圖與先天圖實相表裏固不待預見先
天圖而暗與之合先天有圖其辭已具於大傳説卦中
亦不待邵子别為論議而後明况先天乃伏羲所圖無
非法象自然之妙太極乃周子自出心思擬形畫象而
為之者先天圗當作先天圖觀之太極圖當作太極圖
觀之圖雖不同而其理則未嘗不一也若曰周子之為
圖盡在於修之一言使學者可以用功謂之隨時立教
至是益備則可耳切不可謂陰有以補先天圖之未備
也先天圖自太極生兩儀加倍而為四八以至于六十
四左自一陽而六陽右自一陰而六陰自然生生不窮
皆是天地本然之妙太極圖止於四象以為火水木金
即其中以為土説至五行輒止各有其義未易優劣正
不必將先天圗比並參較也栢以論語屬詞聨事集為
魯經章句而以大學中庸孟子為之傳已整比成巻質
之由庚由庚則又曰記錄之書非經體也移易固未為
不可第論語乃孔子之微言與他記錄者實殊非可以
緒分類合也南軒張子以程子之意類聚孔孟言仁朱
子猶恐長學者欲速好徑之心滋入耳出口之弊又况
孔子之言誠有不可破壊者以今第一巻首條子温而
厲威而不猛恭而安類為夫子出處若入門人記孔子
德容之盛未為不可第二巻首條堯曰至公則説乃弟
子於終篇特記聖學之傳以著明二十篇之大旨與孟
子篇終厯敘道統同一意亦恐不但思古傷今而已也
今欲尊四書為魯經唯以孔子格言大訓與問答之語
為經門人所自言及子思孟子之書為傳則庶幾爾夫
欲尊之曰經者以其大公至正為萬世常行之道不可
下同諸子並稱不必類合而經始尊也基栢皆深服其
言由庚於講切義理不立異不茍同虚已精索必求真
是之歸雖十往返不厭然其為人端重寡言笑燕居謹
獨盛服不去身暑月則冠雲巾衣素紗深衣終日澄坐
四時之祭豫戒内外祗事具饌必豐潔㝠幣必署名封
識如期行事命弟子為儐賛奠獻告廟成徹俎而退則
以餕餘饗宗人若冠若昏䘮亦皆遵朱子家禮問道考
德者户外之屨常滿其誨學者曰古之人知行並進聞
一善言見一善行未之能行唯恐有聞若纒蔽於文字
間待其知至而後行是終無可行之日也人以為名言
縣大夫過門問政多以謹義利之辨及視民如傷告之
邑民陰被其賜部使者蔡抗及郡守趙汝騰趙孟傅先
後具書幣請由庚攝麗澤書院山長雖皆力辭而名聞
益顯婦人女子亦知其為脩身踐行之士也前至元己
卯五月年七十八卒無子以族子遐孫為後平生不務
著書雖研濂洛諸家之説以教人僅有論語纂遺若干
巻詩文若干巻瘦叟自誌一巻藏于家
　賛曰婺傳朱子之學而得其真者何基則受經朱子
　之髙第弟子黄榦而黄栢則基之門人也至若徐傐
　親承指授於朱子而由庚從傐游者最久又盡得其
　説焉及傐既沒由庚與基栢遂以道學為東南倡評
　者謂基深潛沖澹得學之醇栢通睿絶識得學之明
　由庚精詳暢達得學之通考其一時化迪之盛入其
　室者殆如春風和氣之襲人從容一言之加輒晬面
　盎背而鄙吝為之消盡嗚呼何其盛哉九京可作濂
　當為執鞭焉
　　　呉思齊傳
呉思齊字子善處之麗水人祖深有竒才永康陳亮以
子妻之遂来家永康父邃武學博士官至朝散郎知廣
德軍思齊少頴悟倣邃為古文即可誦季父國子監丞
天澤器之悉授以所學遂用辭章家知名尋由任子入
官監臨安府新城稅鎖㕔試漕司中舉上禮部不利後
從常調為嘉興縣丞㑹令以言去攝縣事縣獄多留繫
思齊坐獄户讞問凢株連疑罪悉簡出之死刑多平反
事有檢覆得實郡首吏持之上下承望不敢動亟聞部
使者黜之郡有盜殺其黨于貨獄蔓延不決下思齊議
思齊曰盜攘盜貨與民殊科獄久不斷者由吏教囚以
贓累民爾若正其殺人罪置寄贓不問則得矣慮囚者
如其言民有育人之子者恒出入父母家一旦忽不知
所往其父訟求之思齊召其母至庭一訊而情無隠卒
白其事提㸃刑獄洪起畏辟思齊類曰吏或謂通籍可
立致思齊曰斂怨以干祿非䇿之上也辭尋監户部犒
賞酒庫起畏時守鎮江復檄入幕府起畏議築城思齊
諌曰京口以長江為天塹城之何為即城徒厲民耳其
役遂輟賈似道喪母上將以太常鹵簿臨其喪禮部侍
郎文及翁欲上疏言懼禍且中止思齊曰叱嗟而母婢
也公不可黙也未幾遷饒州節制司準備差遣監察御
史俞浙以論謝堂出為太府少卿留夢炎當國言堂有
勲籍浙劾之過思齊曰公宅百揆畏勢家而屈臺論天
下其謂何似道丞相堂貴戚力能生殺人思齊以小官
中其諱惡不虞宣泄人為危之而思齊弗顧也俄不願
仕請監南嶽廟流寓桐廬婦翁方登嘗知饒州以思齊
賢每謀以自近思齊不樂依婦勢避去性好施與兄弟
孤女無歸者嫁之比鄰免女欲殺者食之死無以斂手
足者棺之宦游十年田無半畮之増後值宋改物家益艱
虞至無儋石之儲有勸之仕者輒謝曰譬猶處子業已
嫁矣雖凍餓者不能更二夫也中遇寒疾耳失聽交游
苦其聾語未畢馳去獨婺方鳳粤謝翺睦方壽劇談每
至夜指畫手書傍觀咄咄而畧無倦意先墓在麗水不
能數歸省歲時必遙望隕涕因自號全歸誓不失身以
病父母也思齊天性真慤雖行人所難坦然不見崖異
止知有是非不知有毁譽禍福學者尊其行争師之方
鳳評思齊之為人如徐積陳思道君子不以為過大德
辛丑年六十四手編聖賢順正考終之事曰俟命錄錄
成賦詩别諸友遂卒臨卒神明湛然無怛化意所著書
有左氏傳闕疑擬周公瑾平荆州碑魏司馬孚贊䟦杜
詩集陳亮葉適二家文選又倣真德秀文章正宗輯宋
一代詩文巻帙多未就子三人翼之拱之成之拱之蚤
卒
　賛曰濂逰浦陽仙華山問思齊舊游處見其石壁題
　名尚隠隠可辨故老云思齊與方鳳謝翺無月不游
　游輒連日夜或酒酣氣鬱時每扶攜望天末慟哭至
　失聲而後返夫以氣節不羣之士相遇於殘山剰水
　間奈之何而弗悲若思齊者其知事君不以存亡貳
　其心者歟士有哀思齊者云睨碣石其如巻兮鉅海
　簸而不移其言信矣哉
　　　謝翺傳(附/)
謝翺字臯羽福之長溪人後徙建之浦城父鑰性至孝
居母喪哀毁廬墓終身不仕通春秋著春秋衍義左氏
辨證傳于時翺世其學試進士不中落魄漳泉二州倜
儻有大節㑹丞相文天祥開府延平長揖軍門署諮事
參軍聲􁒬梁楚間己復别去及宋亡天祥被執以死翺
悲不能禁隻影行浙水東逢山川池榭雲嵐草木與所
别處及其時號相類則徘徊顧盼失聲哭嚴有子陵臺
孤絶千文時天凉風急翺挾酒以登設天祥主荒亭隅
再拜跪伏酹畢號而慟者三復再拜起悲思不可遏乃
以竹如意擊石作楚歌招之曰魂朝往兮何極暮来歸
兮關水黒化為朱鳥兮有咮焉食歌闋竹石俱碎聞者
為傷之然其志汗漫超越浩不可禦視世間事無足當
其意者獨嗜佳山水鴈山鼎湖蛟門候濤沃州天姥野
霞碧雞四明金華洞天搜竒抉祕所至即造游錄持以
誇人若載七寳歸者游倦輒憩浦陽江源及睦之白雲
邨尋隠者方鳳呉思齊晝夜吟詩不自休其詩直遡盛
唐而上不作近代語卓卓有風人之餘文尤嶄㧞峭勁
雷電恍惚出入風雨中當其執筆時瞑目遐思身與天
地倛忘每語人曰用志不紛鬼神將通之其苦索多類
此婺睦人士翕然從其學前至元甲午去家武林西湖
上前代遺老尚多存者咸自詫見翺晚明年乙未以肺
疾作而死年四十七瀕死屬其妻劉氏曰吾去鄉千里
交遊惟方韶卿呉子善最親不翅兄弟慎收吾文及吾
骨授之韶卿即鳳子善即思齊已而鳳等果至與方幼
學方燾馮桂芳翁登登之弟衡葬翺子陵臺南以文藳
殉伐石表之曰粤謝翺墓初翺以朋友道喪盡呉越無
掛劍者思合同志氏名作許劍錄勒諸石未就復為建
許劍亭於墓右從翺志也翺無子其徒呉貴祠之月泉
書院云翺好脩抱獨刻厲憤激直欲起古人從之游不
務譜於流俗意所不顧萬夫莫回也每慕屈平託興逺
游自號晞髮子遇談勝國事輒悲鳴煩促涕泗潸然下
士有茍合而氣志得者憎聞翺翺自若也所著手抄詩
八巻雜文二十巻唐補傳一巻南史補帝紀賛一巻楚
詞芳草圖譜一巻宋鐃歌鼓吹曲各一巻睦州山水人
物古跡記一巻浦陽先民傳一巻天地間集五巻東坡
夜雨句圖一巻浙東西游錄九巻餘倣秦楚之際月表
作獨行傳及左氏傳續辨厯代詩譜皆未完所選唐韋
柳諸家詩及東都五體詩不在集中
　賛曰翺一布衣爾未嘗有位于朝徒以被天祥之知
　麻衣繩屨章皇山澤間若無所庇其身使其食重祿
　受社稷民人之寄其能死守封疆決矣翺不負天祥
　肯負國哉翺盖天下之士也昔田横不降漢㧞劍自
　剄客之從死者五百人若翺之志其有類横之客者
　非邪吾聞諸任先生云
　　　楊氏家傳
楊端其先太原人仕越之㑹稽遂為其郡望族後寓家
京兆唐末南詔叛陷播州久弗能平僖宗乾符三年下
詔募驍勇士將兵討之端夢神人告曰爾亟往此功名
機也端與舅氏謝將軍詣長安上疏請行上慰而遣之
行次蜀蠻諜知之斂退者半乃詣瀘州合江逕入白錦
軍髙遙山據險立砦結土豪㬰蔣黄三氏為久駐計蠻
出寇端出竒兵擊之大敗尋納欵結盟而退唐祚移於
後梁端感憤發疾而卒子孫遂家於播宋贈太師太師
生牧南既嗣世痛父業未成九溪十洞猶未服日夜憂
憤其子部射逆其志選練將卒伐羅閩時閩附南射部
射深入閩匿將士絶其後部射力戰死其子三公抱父
尸不去閩執之以歸牧南卒三公幽于閩半載㑹阿永
蠻酋長黒定與閩有連語之曰殺其父而囚其子人弗
為也盍歸諸閩不答黒定怒夜以一牝馬竊載與俱歸且
發兵納三公界上三公遣衛兵檄召謝巡檢謝帥夷獠
逆之㑹濟江夷獠忽懐異志引舟岸北呼謝曰為我語
若主當免我科賦否則吾不舟濟三公怒瞋目視舟嘘
者三舟奔而前三公遂涉夷獠争持牛釃酒為謝三公
翦帛繫獠頸吸水噀之帛或蛇形獠伏地哀祈誓輸賦
不敢反三公復噀之帛如初三公生二子寳實寳當立
自以才不逮讓與實實字真卿聞宋太祖受命即欲遣
使者入貢㑹小火楊反新添族二部作亂實同謝巡檢
討之夜薄賊營盡殱其衆實傷流矢病創而卒實生昭
字子明既嗣世二弟先蟻各擁强兵先據白錦東遵義
軍號下州蟻據白錦南近邑號揚州昭不能制曽未幾
何蟻稱南衙將軍舉兵攻先且外結閩兵為助謝巡檢
子都統謂昭之子貴遷曰蟻召仇讎而賊同氣罪不容
于死盍討之遂大發兵設二覆於髙遙山要其歸而擊
之閩大潰赴水死者數千蟻亡入閩貴遷太原人與端
為同族其父充廣乃宋贈太師中書令業之曽孫鄚州
刺史充本州防禦使延朗之子嘗持節廣西與昭通譜
昭無子充廣輟貴遷為之後自是守播者皆業之子孫
也貴遷字升叔慶厯皇祐間儂智髙亂邕貴遷曰通夜
郎浮䍧牁出其不意擊之漢制南粤之竒䇿也吾當報
國以自效即如瀘次于南川得暴疾將還其季父先使
南川鉅族趙隆要殺之官至武功大夫德州刺史生三
子光震光榮光明光震字長卿瀘南夷羅乞弟叛瀘遣
使乞師光震督兵行時閩黨宋大郎與乞弟通遏其歸
道光震與戰連七日不決遣帳卒王龍間道走播趣謝
都統濟師謝至武婆山見二酋縱騎横槊馳騁若指麾
其衆謝以勁弩射其一應弦而斃其一大憤㧞刃衝陣
謝斫傷其首殺之即宋兄弟也二夷懼而退因不能為
瀘患光震官至從義郎沿邊都巡檢使生五子文廣文
真文錫文貴文宣文廣字敬德少孤仲父光榮潛謀簒
立衆弗與光榮奔髙州欲藉蠻兵以危宗國文廣與部
將謝石近謝成忠謀奉書幣逆光榮以歸事之如初光
榮復欲陰鴆文廣文廣詭為不知愛敬日篤黄標儀盜
發光震墓文廣捕斬之事連其弟理郭理郭奔髙州蠻
謀作亂㑹老鷹砦獠穆族亦叛文廣命謝都統討夷之
斬理郭戮穆獠釋其黨七人初西平猺視諸蠻尤桀黠
難制文廣偕成忠夜入其栅擒獲之尋數其罪貸焉當
文廣之時蠻獠為邊患楊氏先世所不能縻結者至是
叛討服懐無復攜貳封疆闢而户口増矣年僅三十六
而殁君子惜之官至武節大夫生三子惟聰惟吉惟佶
惟聰字晦之七歲而孤育於母舅謝石近家石近以主
少衆貳因奉光榮攝堡事光榮立日久益固位惟聰既
長光榮深忌之寘毒魚中欲加害覺之弗食光榮復為
送婦髙州紿與俱將殺於中塗謀洩弗果行光榮恚籍
播州二縣地千七百里往獻于朝詔即其地建白錦堡
加光榮禮賔使光榮還惟聰率部佐出迎光榮豫置毒
于茗以俟𨽻人誤進光榮啜之即斃惟聰始親政光榮
弟光明懟惟聰暮夜以兵刼之惟聰出禦光明敗奔蜀
訴于部使者李獻誣惟聰謀不軌獻入其辭矯發南平
諸寨兵入播惟聰憤懣不自勝大集兵拒戰敗其師事
聞詔奪獻官進惟聰修武郎左班殿直賜金帶錦袍慰
諭之光明因亡入閩而死居無何惟吉復作亂殺惟聰
二子衆怒共誅之惟聰深懲家難禱于上下神祗誓曰
世世子孫不可以權假人違此言者天實殛之惟聰復
生二子選逡選字簡夫始立值徽欽二帝播遷髙宗南
渡選慷慨負翼戴志務農練兵以待徵調士大夫韙之
性嗜讀書擇名師授子經聞四方士有賢者輒厚幣羅
致之歲以十百計益士房禹卿来市馬為夷人所刼轉
鬻者至再選購出之遷於官館給食與衣者數載屬歲
大比選厚餽遣徒衛送其還益竟登進士第逡貳於選
謀入閩作亂選邑邑喪明而終官至武經郎生十有三
子唯軫軾最良軫字德輿美髯長身狀貌瓌偉剛果勇
決人服其能常病舊堡隘陋樂堡北二十里穆家川山
水之佳徙治之是為湘江軫初無嗣鞠軾子粲為後晚
生三子勲􁁊鼎以粲賢遂不易初議尤愛軾尋授軾堡
政獨築室萬泉以終軫畜一虎馴服左右常駕以出游
人異之官至秉義郎軾字德載沈静寛厚孝友無間言
遇軫諸子不翅若已出初先據下州世治兵相攻凡七
傳至煥軫之幕官猶泳從容白曰骨肉相殘澆薄之習
也上下楊其初由一人而分干戈日夜相尋孰若講信
脩睦復兄弟之親乎軾欣然曰吾有志久矣子為我往
説之泳至下州煥頓顙受命遂盟而還軾留意藝文蜀
士来依者愈衆結廬割田使安食之由是蠻荒子弟多
讀書攻文土俗為之大變軾官至成忠郎累贈武節郎
粲字文卿小字伯强幼授大學即掩巻嘆曰此非一部
行程厯乎必涉厯之至乃可爾長好鼓琴投壺粲母弟
煇有寵於父幾奪其位粲亦欲以位讓之因猶泳言得
不廢開禧二年蜀帥呉曦叛粲帥師赴援㑹曦誅不果
貢戰馬三百黄白金鉅萬且請因曦誅大舉北伐以雪
先恥上優詔答焉嘉定十二年復輸馬三百於蜀帥蜀
帥以聞上益嘉之南平夷穆永忠盜據公家田粲曰穆
不道犯王畧吾為藩臣可緩其死耶帥衆討平之斬永
忠歸其田南平閩酋偉桂弑父自立粲聲罪致討敗其
衆於滇池斬首數千級闢地七百里獲羊牛鎧仗各以
千計煥違盟鈔掠界上粲遣兵誅之歸煥所掠地賦於
珍州下楊平邊患遂熄粲性孝友安儉素治政寛簡民
便之復大修先廟建學養士作家訓十條曰盡臣節隆
孝道守箕裘保疆土從儉約辨賢佞務平恕公好惡去
奢華謹刑罰論者多之楊氏居播十三傳至粲始大官
終武翼大夫累贈右武大夫吉州刺史左衛大將軍忠
州防禦使賜廟忠烈封威毅侯生三子价佐佑价字善
父英偉沈毅自少不羣父殁以郡政畀其子文專志養
母端平中北兵犯蜀圍青野原价曰此主憂臣辱時也
其可後乎乃移檄蜀閫請自效制置使趙彦訥以聞詔
許之馳馬渡劍帥家世自贍之兵五千戍蜀口圍解价
功居多詔授雄威軍都統制未幾復白錦堡為播州文
領郡价統兵如故蜀警又急詔价以雄威軍戍䕫峽价
分署所部屯瀘渝間遣竒兵擊東遂以捷多遷武功大
夫閣門宣賛舍人嘉熙初制置使彭大雅鎮渝檄价赴
援价督萬兵屯江南通蜀聲勢北兵不敢犯孟珙宣撫
荆湘余玠制置兩蜀皆倚价為重上屢下詔褒美之价
指天誓曰所不盡忠節以報上者有如皦日一日大飯羣
僧价趺坐誦佛書數語而終价好學善屬文先是設科
取士未及播价誦于朝而歳貢士三人云贈開府儀同
三司威武寧武忠正軍節度使賜廟忠顯封威靈英烈
侯文字全斌紹定中北兵始入劍文日閲士卒為備蜀
中避地者多歸之嘉熙中北兵窺江彭大雅復来徵師
价命禆將趙暹帥萬兵赴戰石洞峽擊破之以功轉武
德郎閣門祗候父卒詔起文視事進武功大夫閣門宣
賛舍人文移書余玠曰比年北師如蹈無人之境者由
不能禦敵於門户故也曷移鎮利閬間經理三關為久
駐謀此上計也今縱未能大舉擇諸路要險建城濠以
為根柢此中計也下則保江自守縱敵去来耳况西畨
部落已為北所誘勢必撓雪外以圖雲南由雲南以并
吞蠻部闞邕廣窺沅靖則後門斡腹深可憂也玠偉其
論竟徇中計後果如文言淳祐八年西帥俞興西征發
兵五千人與俱大戰者三皆捷遷左衛大將軍余玠北
伐漢中文命將趙寅會兵渝上三次戰又捷十二年北
兵圍漢嘉文使總管田萬率兵五千間道赴之夜濟嘉
江屯萬山必勝二堡萬以勁弩射之敵不能支遂却加
右武大夫寳佑二年北兵由烏䝉渡馬湖入宣化宣撫
使李曽伯来徵師文遣弟大聲統兵行大小九戰又捷
轉左武大夫五年北兵循雲南將入播文馳奏詔節度
使吕文德偕文入閩諭羣冦内屬冦黨勃先領衆降六
年拜親衛大夫以解漁城圍翦烏江寇功加忠州團練
使景定間劉雄飛夏貴守蜀復江安州餉禮義山戰懸
壺平而播兵為多進中亮大夫和州防禦使播州沿邊
安撫使爵播州伯食邑七百户詔雄威軍加御前二字
以寵異之歲賜鹽帛給邊用著為令文留心文治建孔
子廟以勵國民民從其化卒於咸淳元年贈金州觀察
使元贈榮禄大夫同知樞宻院事柱國追封播國公諡
崇德生二子邦憲字仲武倜儻有大節好書史善騎射
始冠授成忠郎雄威軍副都統通管州事二年閩大舉
入宼破立邊諸戍邦憲出師摳之閩敗却尋潛渡烏江
步騎猝至民大駭邦憲部署諸將令曰必翦此寇而後
朝食蠻聞急引退甫涉江邦憲追擊大敗閩衆於中沉
斬首千級擒其首羅汝歸進武節大夫沿邊安撫使閩
又悉兵寇下邑邦憲復敗之獲冦首阿鮓厯舉其罪狀
而釋之閩自是懼不復出拜利州觀察使遷左金吾衛
上將軍安逺軍承宣使牙牌節度使至元十二年宋亡
元世祖遣使者詔邦憲内附邦憲捧詔三日哭奉表以
播州珍州南平軍三州之地降十五年入朝詔襲守如
故拜龍虎衛上將軍侍衛親軍都指揮使紹慶珍州南
平等處沿邊宣撫使播州管内安撫使播下邑黄平壤
近於荆地荆之戍將欲奪而南邦憲發其姦請復歸黄
平十八年陞宣慰使十九年閩叛詔發諸道兵進討師
道播而入邦憲給饋餉命將卒與之俱乃夷之累贈推
忠效順功臣銀青榮祿大夫平章政事柱國追封播國
公諡惠敏生一子漢英字熙載五齡而孤二十三年其
母貞順夫人田氏挈之朝京師世祖摩其頂熟視良久
諭宰臣曰是兒真國器也宜以父爵錫之賜名賽因不
花授金虎符龍虎衛上將軍紹慶珍州南平等處沿邊
宣慰使播州軍民安撫使賜金繒弓矢鞍勒遣歸二十
四年族黨構亂殺貞順夫人漢英衰絰入奏上詔捕賊
至益州戮以徇二十七年詔郡縣上計播之鄰境拒命
漢英即括户口租稅籍進世祖大悦加播州等處管軍
萬户二十八年漢英入朝奏罷順元宣慰司升播州安
撫司為宣撫司授漢英軍民宣撫使㑹羅甸宣慰使斡
羅思誘播下邑黄平諸寨長詐為新闢境土以獻漢英
奏復之斡羅思恚不勝誣言舊有雄威忠勝二軍思播
匿弗奏請籍征交州漢英抗言納土時已𨽻别籍矣御
史臺審覈上之詔寢其事俄拜漢英侍衛親軍都指揮
使成宗即位漢英入朝者三大德三年詔錫漢英世守
其土漢英奏改南詔驛道分定雲以東地隸播西隸新
部減郡縣冗員去屯丁糧三之一民大便之二年部蠻
桑柘亂湖廣行省議用兵漢英言賊勢方盛宜招諭之
不聽兵出久無功竟以漢英議始相繼降五年右丞劉
深討南詔道出播漢英輦運軍食無乏六年閩婦蛇節
宋隆濟叛詔合湖廣四川二省兵征之命漢英以民兵
從甫出師卒遇賊漢英力戰大軍繼之降阿苴㧞乍籠
賊復合拒竟大敗縛蛇節斬隆濟阿女而平之以功進
資德大夫賜玉帶金鞍弧矢仁宗立顧禮益厚進勲上
護軍増賜金帛延祐四年黄平南蠻蘆犇叛新部黎魯
亦嘯刼聚亂詔漢英宣撫之二賊降置戍而還漢英為
政急教化大治泮宫南北士来歸者衆皆量才用之喜
讀濂洛書為詩文尚體要著明哲要覽九十巻桃溪
内外集六十四巻賜推誠秉義功臣銀青榮祿大夫平
章政事上柱國追封播國公諡忠宣其妻田氏亦善讀
書人以為難能無子以弟播州招討安撫使如祖之子
嘉貞嗣嘉貞至治二年来朝英宗賜名延禮不花累官
資德大夫湖廣行省左丞沿邊宣撫使嘉貞卒子資德
大夫播州軍民宣撫宣慰都指揮使忠彦嗣忠彦卒子
資德大夫紹慶珍州南平等處沿邊宣慰使播州軍民
安撫使侍衛親軍都指揮使元鼎嗣元鼎卒無子田氏
以如祖季子嘉議大夫湖廣行省參知政事播州沿邊
溪洞招討使城之子鏗嗣入我國朝鏗遣使内附授以
播州宣慰使實洪武初年云
　史官曰播州本秦夜郎且蘭西南隅故地夷獠錯居
　時出為中國患楊端藉唐之威靈帥師深入遂據其
　土五傳至昭嗣子中絶而貴遷以同姓来為之後又
　三傳至文廣威讋德懐而羣蠻稽首聽命益有光於
　前人又三傳至選留意禮文尊賢下士荒服子弟皆
　知向學民風為之一變又二傳至粲封疆始大建學
　造士立家訓十條以遺子孫其子孫亦繩繩善繼尊
　尚伊洛之學言行相顧一如鄒魯之俗昔之争鬭􁒝
　攘之􁪽亦幾乎熄矣何其盛歟嗚呼楊氏以一姓相
　傳據有土地人民侈然如古之邦君由唐厯五季更
　宋涉元幾六百年穹官峻爵珪組照映亦豈偶然之
　故哉盖蒙詩書之澤涵濡惟深頗知忠藎報君之道
　或天有以相之歟楊文公大年所行貴遷之先人誥
　辭其中書令業則曰向事偽主當朕親征爰屬危機
　能傾丹欵其鄭州刺史延朗則曰奮身軒陛效命疆
　陲均甘苦而得士心袵金革而從王事以此觀之其
　功在國家澤被生民可謂厚矣世奕光榮而弗絶者
　雖本於天其亦有以也哉其亦有以也哉
　　　劉彬卿傳
劉彬卿名文質彬卿其字也姓劉氏其逺祖仁贍仕南
唐以忠節著子孫居袁者遷于豫章今為豫章人彬卿
讀書不泥章句務在躬行年踰三十擔簦走燕都燕都
貴人一見争相引重薦為太師國王府儒學正陞教授皆不
赴除承懿寺照磨曽未幾何改繕工司照磨貢新麵上
京彬卿旦夕視惟謹諸司同行者以入雨紅腐絓於吏
議惟彬卿獨否帝與后妃太子皆賜之衣衣凡五襲人
為彬卿榮彬卿曰吾敬君之道當爾也轉詹事院管勾
府正司典簿壽福都總管府經厯中書左丞史克新戍
遼陽時江南餉道絶各屯田以食軍士食且不給廷議
欲徵其米五萬石人難之不敢往彬卿毅然請行初至
軍有欲害之者彬卿色不變亹亹為陳利害衆咸感動
卒致三千四百斛以歸博囉特穆爾以中書平章統兵
鎮西京人畏其威不敢仰視彬卿持官書至左右索視
之弗與遂辭不為通彬卿呼曰朝廷之命將委之草莽
耶博囉聞之竟出見彬卿以官書進博囉視已謂彬卿
曰可與幕府議之彬卿曰官書既達行與否在平章使
臣何與焉趨而退博囉不敢强將宴留之彬卿曰使事
已畢尚何留即日上馬去從事官皆餞之出郊嘆曰此
真使者世盖不多見也府公俱徼僧賕僧愬御史臺臺
臣問曰何獨無劉經厯邪僧曰經厯乃儒者理茍直不
俟人言不然徒言之無益也且於我無所私焉敢誣之
特授大司農司照磨宣政院聞之欲辟為屬弗能奪而
止時官牛多掠於亂兵貧窶人無所訴富有力者反指
以實口沒去牛羊失其租彬卿舍乗傳偽衣醫者服徒
行民間㢘其實以聞徵富人租而優貧窶之家京南諸
倉亡慮數十不以時入糧民告病彬卿馳驛察之既至
紿驛吏曰吾將使江南耳因託故遲留徧詢倉之前後
民盡得其情乃往揖倉使崔甲曰吾使臣爾願預坐隅
以觀美政可乎崔不答彬卿遂坐與談倉中事崔忽拂
衣起曰君知有使者事爾乃暇及此耶彬卿罵曰吾農
官也吾不叩汝等誰復叩之汝即具文書来上倉中人
皆吐舌相顧卒治崔如法逺近不待督而事集已而陞
本司都事擢樞宻院都事俄復入都水監為丞陞少監
階中順大夫彬卿性耿介不阿行事絶與流俗異初至
燕客塔海平章家平章勸其納少室以奉巾櫛彬卿曰
家有糟糠之妻相期至髮白肯中道棄之乎不聽其子
時敏方幼一少年誘其馳馬竟跌死或語彬卿宜訟彬
卿曰吾兒死生有定命可尤人耶經一晝夜忽自蘇後
十二年補大宗正府譯曹掾一旦以疾卒彬卿召或者
詰之曰此亦墮馬死耶國史掾萬生客死于燕妻子貧
不能歸塟彬卿予錢二千緡俾奉柩還南昌御史大夫
朶爾直班有忤相臣出為湖廣行省平章政事省署治
武昌道梗未易達必經石頂關厯連雲棧過瞿塘灧澦
出萬險而始至從事官皆散去獨彬卿留大夫曰吾國
家老臣一死固當彬卿爾家貧爾當從此逝也彬卿曰
士窮見節義正在今日大夫何為出此言邪及大夫沒
又護其喪還檀州彬卿為人不避事茍使銜命而往雖
萬里不辭凡出使即呼官錄其行槖且曰去時茍増其
一即贓也尤善以形色言人吉㓙巧發竒中無毫髪差
忒人有意問之輒固閉不答彬卿貌竒古眉毫長寸許
雙目深其瞳閃閃照人黟南先生程文以道人劍客目
之彬卿年七十餘今猶聞其騎青驢出入於豫章山中
云
　史官曰嗚呼世道既降平日素號士大夫者恒脂韋
　自保秘孰有如彬卿之剛介者乎與人交也勢盛則
　趨勢衰則狐䑕竄望其門而畏之孰有如彬卿之不
　變其初者乎封殖自私汲汲恐或後視人顛連傾覆
　縱有耳若罔聞知孰有如彬卿惠及死喪者乎自它
　人言之如彬卿者可謂難矣而彬卿則曰此儒者恒
　事耳非難也嗚呼若彬卿者不亦君子之人也哉不
　亦君子之人也哉
　　　張中傳
張中字景華臨川人也少習儒以春秋應進士舉不中
遂放情山水厯遊江右諸郡遇異人授以太極數學談
禍福多驗時天下大亂歸隠幕府山與人言避兵之方
從之者吉違則㓙歲壬寅春正月上帥師下豫章御史
大夫鄧愈侍上左右因薦中遣使者召至賜之坐問曰
予定豫章兵不血刃市不易肆生民自此蘇息否中對
曰未也旦夕此地當流血廬舍焚燬殆盡鐵柱觀亦化
為灰燼惟一殿巋然存耳夏四月指揮使康泰反一如
中言中自是寵遇有加且言國中大臣將有變上宜預
防秋七月平章邵榮參政趙繼祖伏甲北門欲為亂事
覺伏誅歲癸卯夏五月癸未上祭山川百神於覆舟山
下問中曰此行何如中對曰吉天馬兩重似拜似舞祀
畢上欲還馬忽人立作舞狀已而俯若拜是日中原贄
名馬果符兩重之語中又言省署内當有震驚城中亦
擾擾但於上無傷耳六月丁未忠勤樓災藥砲藏樓中
遇火怒激如雷省署與樓連内外咸恐偽漢陳友諒圍
我豫章三月不解秋七月癸酉上舉兵伐之召問中中
對曰五十日當大勝亥子之日獲其首領其戰必在南
康上因命中從行舟次孤山無風弗能進中曰臣頗習
洞𤣥法當為祭之祭已風大作遂達彭蠡湖己丑戰湖
中之康郎山常忠武王遇春深入虜舟數四圍之其勢
甚危僉以為不可救中曰勿憂也亥時當自出如期果
出連戰輒大勝偽呉王陳友仁及將士溺死者無算八
月壬戌復大戰流屍蔽江陳友諒中飛矢卒癸亥降其
衆五萬自癸酉至癸亥僅五旬唯南康與康郎山小異
耳初豫章受圍上問何日圍解中對曰當在七月丙戌
暨報至乃乙酉盖日官算厯是月當差一日實在丙戌
解去其他竒中往往類此中為人狷介寡與人言嘗戴
鐵冠人因號曰鐵冠子云
　賛曰濂數與中游見其人類陽狂玩世者與之語稍涉
　倫理輒亂以他言竟莫測其故甲辰夏五月同列二
　博士有咈上意方杜門待罪中叩二人所生年捉筆
　作㸃㸃狀如計數者良久笑曰不逺復期在七月五
　日濂書而識之至六月之晦有旨令二人復官頗疑
　其術之未盡驗及獲見上謝則中所期也中之術亦
　異哉上嘗親疏十事命濂作傳藏金匱中後六年覩
　遺藳於故篋因繕錄之而并紀所識之事云
　　　胡長孺傳
胡長孺字汲中婺州永康人當唐之季其先自天台来
徙宋南渡後以進士科發身者十人持節分符先後相
望曽祖􁏂迪功郎欽州司法參軍脱畧豪雋輕貲急施
人稱為鄭莊祖巖起嘉定甲戌進士朝奉郎知福州閩
縣事卓行危論竒文瑰句端平嘉定士大夫皆以為不
可及在江西幕府平贛州之難於指顧之頃全活數十
萬人父居仁淳祐丁未進士朝散郎知台州軍州事文
辭政事亦絶出於四方至長孺其學益大振九經諸史
下逮百氏名墨縱横旁行敷落律令章程無不包羅而
揆序之咸淳十年以任子入官監重慶府隔槽酒務兼
總領湖廣軍馬錢糧所僉㕔與髙彭李湜梅應春等號
南中八士聲聞赫然㑹宋亡退隠山林中至元中詔下
求賢有司强起之至京師集賢院薦為翰林脩撰言忤
執政改教授揚州秩滿遷建昌適錄事闕官檄長孺攝
之時程楚公家氣燄熏灼即違法人不敢何問其樹外
門侵官道長孺亟命撤之轉台州路寧海縣主簿歲丁
未浙江大祲戊申復無麥民相枕死宣慰同知托歡察
爾議行賑荒之令斂富人錢一百五十萬給之至縣以
餘錢二十五萬屬長孺藏去乃行旁州長孺察其有乾
沒意悉散於民閲月再至索其錢長孺抱成案進曰錢
在是矣托歡察爾怒曰汝膽如山邪何所受命而敢無
忌若此長孺曰民一日不食當有死者誠不及以聞然
官書具在可徵也托歡察爾雖怒不敢問縣有銅巖惡
少年狙伺其間恒出鈔道為過客患官不能禁長孺偽
衣商人服令蒼頭負貨以從陰戒騶卒十人躡其後長
孺至巖中人突出要之長孺方遜辭謝騶卒俄集皆成
擒俾盡逮其黨寘於法夜行無虞民荷溺器糞田偶觸
軍卒辰卒杖傷民且碎器而去竟不知主名民来訴長
孺陽怒其誣卒械于市俾左右潛偵之向杖者過焉㦸
手稱快執詣所𨽻杖而償其器羣嫗聚浮屠菴誦佛書
為禳祈一嫗失其衣適長孺出鄉嫗訟之長孺以牟麥
寘羣嫗合掌中命繞佛誦書如初長孺閉目叩齒作集
神狀且曰吾使神監之矣盜衣者行數周麥當芽一嫗
屢開掌視長孺指縛之還所竊衣長孺白事帥府歸吏
言有姦事屢問弗伏者長孺曰此易易爾夜伏吏案下
黎明出姦者訊之辭愈堅長孺佯謂令長曰頗聞國家
有詔盍迎之叱隸卒縛姦者東西楹空縣而出庭無一
人姦者相謂曰事至此死亦勿承行將解矣語畢吏唯
而出姦者驚咸叩頭服罪永嘉民有弟質珠步揺於兄
者贖焉兄妻愛之紿以亡於盜屢訟不獲且往告長孺
長孺曰爾非吾民也去未幾治盜長孺嗾盜誣兄受步
搖為贓逮兄赴官力辨數弗置長孺曰爾家信有是何
謂誣耶兄倉皇曰有固有之乃弟所質者趣持至驗之
呼其弟示曰得非爾家物乎弟曰然遂歸焉轉兩浙都
轉運鹽使司長山場鹽司進階將仕郎未上以病辭不
復仕長孺為人光明宏偉務為明本心之學慨然以孟
子自許唯恐斯道之失其傳誘引不倦一時學之有如
飢渇之於食飲方嶽大臣與郡守二千石聘致庠序敷
繹經義環聽者數百人長孺為言人雖最靈與物同産
初無二本皆躍躍然興起至有太息者為辭章有精魄
金舂玉撞一發其和平之音海内来求者如購拱璧碑
板焜煌照耀四裔鄉闈取士屢司文衡貴實賤華文風
為之一變晚寓武林病喘上氣者頗久一旦具酒食與
比鄰别云將返故鄉門人有識其微意者問曰先生精
神不衰何為遽欲觀化乎長孺曰精神與死生初無相
涉也就寢至夜半喘忽止其子駒排户視之則正衣冠
坐逝矣年七十五所著書多亡逸唯石塘文稾五十巻
行于世其從兄之綱之純皆以經術文學名之綱字仍
仲嘗作薦書其於聲音字畫之説自言獨造其妙惜其
書不傳之純字穆仲咸淳甲戌進士踐履如古獨行者
文尤明潔可誦人號之為三胡云
　賛曰長孺之學出於國子正青田余學古學古師順
　齊處士同邑王夢松夢松事龍泉葉文脩公味道味
　道則徽國公朱子之弟子也考其淵源亦有所自哉
　初長孺既於學古獲聞伊洛正學及行四方益訪求
　其旨始信涵養用敬為最切黙存静觀超然自得晚
　年深慕陸九淵為人宇宙即吾心之言諄諄為學者
　誦之今其説猶在安得豪傑者興而正其異同哉
　　　王秉彛傳
秉彛名德良和州人姓王氏王氏出江左故望胄也秉
彛為人龎博而堅凝鈎經索史智識過人數級當衆議
膠葛更端猶尋前緒秉彛從容墜片言輒懌然從以故
士君子恒歸往之秉彛亦樂與盤旋燕享之禮必極水
陸珍脆酣嬉淋漓不知日之將夕間徜徉竒山水中見
巖姿川容絪緼来獻狀情思烻烻然曰精聚神㑹吾殆
與之無間豈古人所謂烟霞痼疾也邪勸之仕笑不答
或云是有道者也或云是夫也良其才可用世肥遯盖
將免乎秉彛皆棄弗省自壬辰兵亂秉彛崎嶇戎馬間
雖窘迫甚幸得不死仰天誓曰吾力茍可生人雖百至
凍餒不恤也道遇羣卒縛一男子且行且榜笞之叱曰
不予金當就烹秉彛視之鄉人也輟白金二斤贖之出
京口軍帥有享秉彛者既謁入左廡倒懸一夫頭窣窣
控地作乞命聲秉彛曰欲享賔而虐無辜吾食不下咽
矣帥悟使釋豫章有夫婦避兵者夫死於溺婦苦風攣
不能行秉彛為葬其夫藥婦疾至愈乃遣過廣德逢健
兵反接萌隸以白刃摩其頸老嫗隨之啼秉彛呵曰子
脱可殺獨不哀其母老乎解其接縱去行未及久又遘
一婦腹未晬兒左手引埀髫童童有三兄纍纍相援泣
游卒荷戈隨其後秉彛呼游卒止出酒飲之且讓曰子
壯士也胡為殺婦人殺一婦人姑寘之奈殺其五子何
曷舍諸游卒如其言及僑居金華一老儒来告曰吾不
火食者信宿矣秉彛為之動容搜囷中得米二斛悉予
之建藥區市中畜善藥以賑人急甚窶者不受其直由
是秉彛樂善之稱聞四方秉彛曰是善名我遂以榜其
堂江左及海右士咸作為辭章云
　史官曰僕嘗游建業泛大江過厯陽望八仙人山山
　雲矗起如車盖問張文昌舊隠處想在空翠杳靄間
　故老已盡人無能知者及歸金華與秉彛相見潛溪
　上衣冠偉然議論磊落有竒氣第流連山水間而志
　不自釋噫秉彛固厯陽産也豈即所謂隠者邪非邪
　　　吾衍傳
吾衍字子行杭人也意氣簡傲不為公侯屈色常自比
郭忠恕居生花坊一小樓客至僮輒止之通姓名使其
登乃登㢘訪使徐琰一日来見衍從樓上呼曰此樓何
敢當貴人登邪願明日謁謝使節琰素重衍笑而去生
徒從衍游者常數十百人衍坐童子地上使冠者分畨
下授之時出小青凉傘教之低昂作舞勢或對賔游談
大噱解髪濡酒中為戲羣童皆肅容莫敢動衍左目眇
又跛右足一俯一仰嫵媚可觀宛有晉宋間風致畜兩
鐵如意日持弄之或倚樓吹洞簫數曲超然如忘世者
性好譏侮文學士獨推服仇逺及胡之純長孺兄弟謂
百年間所無有初衍年四十未娶買酒家女為妾至大
三年秋或訟女嘗為己妻官為逮女母母死復逮母後
夫夫主衍家㑹其偽劵事覺連及衍衍固弗知也邏卒
辱衍南出數百步錄事張景亮識之叱曰是不知情何
攝也即遣歸或有訴衍丞相府事下杭府治臘月未盡
二日甲子衍持詩别仇逺竟去不知所之明年三月辛
酉衛天隠以六壬筮之得亥子丑順流象曰是骨朽淵
泥久矣多寳院僧故從衍學為詩聞其死哭甚哀招衍
魂塟之西湖上衍通聲音律呂之學善傚李賀詩工隸
書尤精於小篆其志不止秦唐二李間宛丘趙期頥以
書名世得之衍者為多其所著書有尚書要畧聽𤣥造
化集九歌譜十二月樂辭譜重正卦氣楚史檮杌晉文
春秋道書援神契説文續解石鼓咀楚文音釋間中編
竹素山房詩世多傳
　為説者曰衍之才髙矣使其能自貶以入繩墨則其
　所進孰敢抗之哉今所學僅若是固可尚也亦可悲
　也雖然衍亦竒士也夫
　　　抱甕子傳
予嘗游括之少微山俯瞰四周如列屏障山之趾有隨
地形髙下為蔬圃約二十畮凡可茹者咸藝焉傍列桃
杏梨李諸樹時春氣方殷蔬苗怒長滿望皆翡翠色樹
亦作紅白花繽紛間錯如張錦繡段心頗訝之曰是必
有異因曳杖而降冉冉至其處氣象幽夐絶不聞雞犬
聲遙望草廬一區隠約出竹陰間疑中有隠者亟前候
之良久見一士戴椶葉冠身被紫褐裘抱甕出汲水灌
畦予進問曰夫子何名曰山澤之民無所名也强之曰
人以其抱甕也遂呼為抱甕子爾曰丈夫處世亦多術
矣出則華軒結駟入則鐘鳴鼎食有志者輒能致之夫
子恒營營逐逐於一甕間無乃自苦乎抱甕子忽囅然
一笑指苔磴揖予坐寘甕于地嘆曰吾受血肉軀與人
同豈不樂榮貴與人異哉顧念之頗熟百歲之間寧復
幾何與其疆情而徇世寧若任真以自放也吾圃之西
則九盤山山之巔宋州廨建焉側有烟雨樓當山雲初
興景象萬態極可玩李鄴侯馬莊敏公嘗登之而感慨
矣其東清溪觀秦賢良謫官而来亦游憩其上時坐鸎
花亭賦詩而今竟安在哉非惟人隨流水而逝異日淩
霄之崇構皆蕩為氛埃一凝竚間野草荒烟若愁思之
不可禁世事往往類此是何足深道吾所以抱甕出入
而弗辭也且當抱甕之時㗳然忘形志慮外絶精神内
營目不見色耳不聞聲招之弗前麾之不驚委蛇容裔
而萬物莫吾敢攖自以無愧於赫胥尊盧之民子以吾
為逐逐營營不亦過歟曰然則灌畦亦有道乎曰有蔬
性不欲燥燥則生意厄而不伸蔬性宜溼溼或過焉則
氣傷而寖屈吾日夜調之燮之俾適夫厥中則芃然而
秀嫣然而榮矣言訖抱甕而去予深味其言盖有道而
隠者也所謂强情而徇世曷若任真而自放不幾於樂
其天者歟所謂人物代謝而樓觀不能以存一俯仰間
而感慨係之不幾於達人大觀者歟所謂抱甕有術心
與耳目之官内而弗外不幾於守一不二者歟所謂藝
蔬得中不使倚於一偏不幾於治民有政者歟疾起而
追之抱甕子入竹陰間閉户髙卧扣之不見答若無聞
者予憮然而退
　史官曰予既歸金華山日思抱甕子不少置及官南
　京見朝紳中貌有相肖者問其同列曰是豈括之灌
　畦者邪曰然曰奈何仕為曰去年應聘而起典儀晉
　王府轉官起曹翦剔浩穰聲望盖龎鬱云曰其氏名
　謂何曰此烏傷校官劉浩卿子也名彬其字為宗文
　予不覺嘆曰浩卿吾故人也其有賢子若此予不能
　知之可愧矣夫雖然宗文當元季政亂肥遯山林若
　將終身焉及逢有道之朝輒蹶然興起以力政著聞
　其得出處之正者矣向予意其為有道之士者果非
　過歟果非過歟使宗文非有道之士則長往山林而
　不返矣謂之賢也得乎因記問答之語為抱甕子傳
　　　王冕傳
王冕者諸暨人七八歲時父命牧牛隴上竊入學舍聽
諸生誦書聽已輒黙記暮歸忘其牛或牽牛来責蹊田
父怒撻之已而復如初母曰兒癡如此曷不聽其所為
冕因去依僧寺以居夜潛出坐佛膝上執䇿映長明燈
讀之琅琅達旦佛像多土偶獰惡可怖冕小兒恬若不
見安陽韓性聞而異之錄為弟子學遂為通儒性卒門
人事冕如事性時冕父己卒即迎母入越城就養久之
母思還故里冕買白牛駕母車自被古冠服隨車後鄉
里小兒兢遮道訕笑冕亦笑著作郎李孝光欲薦之為
府史冕罵曰吾有田可耕有書可讀肯朝夕抱案立庭
下備奴使哉每居小樓上客至僮入報命之登乃登部
使者行郡坐馬上求見拒之去去不百武冕倚樓長嘯
使者聞之慚冕屢應進士舉不中歎曰此童子羞為者吾
可溺是哉竟棄去買舟下東呉渡大江入淮楚厯覽名
山川或遇竒才俠客談古豪傑事即呼酒共飲慷慨悲
吟人斥為狂奴北游燕都館秘書卿泰不花家泰不花
薦以館職冕曰公誠愚人哉不滿十年此中荆棘生矣
何以祿仕為即日將南轅㑹其友武林盧生死灤陽惟
兩幼女一僮留燕倀倀無所依冕知之不逺千里走灤
陽取生遺骨且挈二女還生家冕既歸越復大言天下
將亂時海内無事或斥冕為妄冕曰妄人非我誰當為
妄哉乃攜妻孥隠於九里山種豆三畝粟倍之樹梅花
千桃杏居其半芋一區薤韭各百本引水為池種魚千
餘頭結茅廬三間自題為梅花屋嘗倣周廬著書一巻
坐卧自隨祕不使人觀更深人寂輒挑燈朗諷既而撫
巻曰吾未即死持此以遇明主伊呂事業不難致也當
風日佳時操觚賦詩千百不休皆鵬鶱海怒讀者毛髮
為聳人至不為賔主禮清談竟日不倦食至輒食都不
必辭謝善畫梅不減楊補之求者肩背相望以繒幅短
長為得米之差人譏之冕曰吾藉是以養口體豈好為
人家作畫師哉未幾汝潁兵起一一如冕言皇帝取婺
州將攻越物色得冕寘幕府授以諮議參軍一夕以病
死冕狀貌魁偉美鬚髯磊落有大志不得少試以死君
子惜之
　史官曰予受學城南時見孟寀言越有狂生當天大
　雪赤足上潛嶽峯四顧大呼曰遍天地間皆白玉合
　成使人心膽澄澈便欲仙去及入城戴大帽如簁穿
　曳地袍翩翩行兩袂軒翥譁笑溢市中予甚疑其人
　訪識者問之即冕也冕真怪民哉馬不覂駕不足以
　見其竒才冕亦類是夫
　　　鄭景彛傳
鄭銘字景彛婺之浦江人世以孝義顯聞景彛自幼濡
染之深卓然有以自立面目嚴毅不妄言笑人多敬畏
之從父大和司家政察其為人可成逺大器聘鄉先生
呉公萊為之師呉公授以春秋三傳之學發凢舉例㑹
諸説而折衷之景彛即能領解其趣有所質問咸中肯
綮呉公極鍾愛遂相親如父子金華胡君翰亦来從呉
公逰景彛與之晝夜相摩切凢天地萬物之理内聖外
王之道古今事㑹之變無不及之講覈既久精神發舒
大肆其力於古文辭呉公品評至嚴一辭稍不脩輒以
為詬病故景彛之文幅尺𢎞而體式備胡君之文意度
宻而波瀾張皆煜煜有光于時云初景彛早喪父事母
黄氏至孝飲食必慎擇以進黄氏嗜鰇魚雖卒不可得
必徧求之以悦其意㑹有疾益思得魚已而獲魚芼以
香糝上之疾遂瘳奉諸兄如嚴父進退執禮甚恭不命
之坐不敢坐蓮塘張翁無子聞景彛賢而有文命為贅
婿景彛能當翁意翁亦以客禮待之然翁頗木訥自重
景彛亦自韜秘絶不與人交終日嘿嘿而坐或焚香以
銷世慮既而彈指歎曰吾誦詩讀書亦頗有志於事功
奈何鬱鬱久居此耶黄氏殁其志遂孤景彛居䘮盡禮
出入必布裹鞍轡三年不御酒肉翁大享賔樂作景彛
潛避去翁不懌或為解曰居䘮不聽樂其家法自當爾
翁何怪耶翁自是不敢强翁既耄欲以貲産悉屬之景
彛辭請以畀諸族子翁不可姑受其三之一翁之亡皆
景彛塟埋之他受田者漠如也景彛之仲兄鉅殁以次
當長其家哀痛弗忍請至終䘮羣從固請乃泣告外姑
以歸籍所得翁之田廬歸于公復自念久居於外不親
家事能荷負者莫如從子渭又宗子也遂為文告先祠
讓之渭亦固辭因虚其席年六十二卒景彛臨事重然
諾不茍於取與鮑溪水惡春漲多溺人景彛駕石橋其
上潘氏子母老無養給其衣食終身人又稱景彛為惠
人云
　史官曰濂聞浦陽鄭氏家九葉同居最多令子弟而
　授經者之師呉公先生又一時名士心極傾下之後
　十五年濂以非材来繼呉公後始得與景彛交徵諸
　所聞益信景彛出所作賦數首峻潔莊凝絶似其為
　人而他文辭亦稱濂方惜景彛之學未暴白于世且
　謂玉光劍氣終有不可掩者而景彛忽作土中人矣
　不亦悲夫濂與景彛暨胡君皆呉公門人胡君既銘
　景彛之墓濂亦不能無情遂述為小傳一通以傳嗚
　呼有才無命世之如景彛者不少寧不使濂重有所
　感乎
　　　樗散生傳
樗散生者錢唐人李氏名詞字孟言少受學越人楊君
廉夫負氣尚節善為詩賣藥金陵市中名其室曰樗亭
而自號為樗散生市人病者趨其門買藥無不與所與
必善人人談樗散生美不置口或問樗散生今人莫不
願為材有寸誇尺有尺誇尋惟恐人不知己才不即用
既用又恐不得大任以為戚今生乃以樗散自名樗不
才木也生豈無才者耶何其嗜好與人不同也所惡乎
樗者以其無用也今生脩善藥以活疢疾者有功於民
甚博何為以樗自汚哉樗散生曰吾計之熟矣名之美
者吾豈不欲居之然茍無實以稱之則名祗足為禍吾
苟自以為可用彼將以有用者求我我或不足如其所
求則為妄人矣吾今自以為樗彼亦從而樗我不虞我
足用而我足用者固存何損於我乎世之受禍深者求
名太切者也夫名虚器得之未必有益於身而與我競
者齦(口恨切/齧也)齗(魚斤切/齒根肉)然欲奪之不亦危乎吾是以安
焉而不敢務乎名也且吾之食者醫醫之書易知醫之
技易學吾誠盡吾心焉疑於心者不敢强施於人薄於
用者不敢厚責其報雖有不中庶可以無愧矣我誠肯
自負吾才而享釡庾之祿豈皆不若乎人然吏胥操法
而迫吾側民庶持牒而聒吾前吾心欲平之而力不暇
欲施吾才而勢有不能則吾心之愧無時而釋矣豈若
守易能之技居無用之名以自適哉於是問者謝之咸
稱樗散生為知道者余聞於建安黄仁云
　史官曰樗散生之傳不虚矣生豈果知道者哉君子
　之道貴乎食焉而無愧吾觀世之人有愧者多矣生
　豈無見者乎孔子强漆雕開仕開自以為未信而不
　願為孔子悦之樗散生豈學漆雕開者耶然則謂生
　為知道豈不然耶或謂生慕樗以不才而壽彼莊生
　寓言生盖不取云
　　　李疑傳
金陵之俗以逆旅為利旅至授一室僅可榻俛以出入
曉鐘動起治他事遇夜始歸息盥濯水皆自具然月責
錢數千否必詆誚致訟或疾病輒遣出病危氣息尚屬
目睊睊未瞑即輿棄之而􁒝其貲婦孕將産者以為不
祥擯不舍其少恩如此非其性固然地在輦轂下四方
人至者衆其勢致爾也獨李疑以尚義名于其時疑字
思問居通濟門外閭巷子弟執業造其家得粟以自給
不足則以六物推人休咎固貧甚然獨好周人急金華
范景淳吏吏部得疾無它子弟人殆之不肯舍杖踵疑
門告曰我不幸被疾人莫舍我聞君義甚髙能假我一
榻乎疑謝許諾延就坐汛除明爽室具床褥爐竈使寢
息其中徵醫師視脈躬為煮糜煉藥旦暮執其手問所
苦如事親戚既而疾滋甚不能起溲矢(與屎/同)汙衾席臭
穢不可近疑日為刮摩浣滌不少見顔面景淳流涕曰
我累君矣恐不復生無以報厚德囊有黄白金四十餘
兩在故逆旅邸願自取之疑曰患難相恤人理宜爾何
以報為景淳曰君脱不取我死恐為它人得何益乎疑
遂求其里人偕往攜以歸面發囊籍其數而封識之數
日景淳竟死疑出私財買棺殯于城南聚寳山舉所封
囊寄其里人家往書召其二子及二子至疑同發棺取
囊按籍而還之二子以半饋却弗受反贐以貨遣歸平
陽耿子㢘械逮至京師其妻孕將育衆拒門不納妻卧
草中以號疑問故歸謂婦曰人孰無緩急安能以室廬
自隨哉且人命至重倘育而為風露所感則母子俱死
吾寧舍之而受禍何忍死其母子乎俾婦􁬸以歸産一
男子疑命婦事之如疑事景淳踰月始辭去不取其報
人用是多疑名士大夫咸喜與疑交見疑者皆曰善士
善士疑讀書為文亦可觀嘗以儒舉辭不就然其行最
著云
　太史氏曰吾與疑往来識其為人疑姁姁愿士非有
　竒偉壯烈之姿也而其所為事乃有古義勇風是豈
　可以外貌決人材智哉語曰舉世混濁清士乃見吾
　傷流俗之嗜利也傳其事以勸焉
　　　毛德𤣥傳
毛聚德𤣥者萊之掖縣人也幼有異質事繼母秦盡孝
里中嘗冦至衆驚走秦老不能行聚獨侍左右弗去冦
問曰爾不畏死耶何為不避我也聚泣曰我老母在安
敢自求活乎冦義之不忍犯父嘗病疫居崑嵛山中夜
渴求酒山深多狼虎聚弗憚跣走出山乞得酒以還父
飲而愈與兄弟分財恣其所取而受其棄遺者長兄塟
柩將及壙訛言盜且至人懼欲奔匿聚曰兄柩在斯忍
棄之以圖生卒掩壙而還再從母殯城隅人取其塼殆
盡聚買地瘞之族女六人貧不能嫁聚出私財嫁之族
中不克塟者十餘䘮聚皆為葬之歲食有餘粟則推以
濟鄰里貸不償者則焚其券有客宿其舍旦遺錢數百
緍而行聚徒步追五十里還之隣人耕侵其畔或以告
聚聚曰寧知非彼地耶其居家待人無長幼皆以誠久
而人咸信之稱為善士聚生二子蔚炳蔚生二子紘綖
皆好學紘今由國子生為殿廷儀禮司序班與余孫慎
同官相友善
　史官曰孝弟慈愛人性所發也寧係所習哉萊在東
　海上其俗從古號為難治禹貢春秋外之今去古二
　千載乃有毛君之行是烏可以習俗古今論耶語曰
　為善必有後毛君之善卓然可稱矣其子孫殆將有
　昌者邪
　　　桑仁卿傳
桑惠字仁卿婺之武義人其先居麗水桑溪南渡後有
景昭者始遷婺厯四世皆不墜書詩仁卿幼䘮父獨奉
母居不能與人浮沈介然自守遇人則翼然恭未嘗往
叩富兒門惟日夕訓諸子弟雞初號輒呼起懸燈誦書
食時使從師或值雨淖親持盖候之還人笑其愚勸曰
子貧若是甑將生塵矣何不學他技藝朝出門暮可即
得錢讀書固佳其效乃如捕風耳仁卿笑曰信如子言
吾家學將絶於吾手矣寧餓而死不能從也乃召其子
以時謂曰此妄人耳其慎毋聽吾之貧由天於讀書何
預哉策勵比前為尤急及見以時明經能文辭鄉校迎
為學者師仁卿撫几自慶曰吾將有以見祖宗地下矣
仁卿無所於食質田於里翁已而失其券乃以計紿仁
卿至家使重書之或履其跗曰慎勿書翁券失矣翁券
失矣仁卿歎曰吾實得錢言猶在耳而因失券負之為
計固得矣如内愧何一里譁然稱曰桑仁卿其誠慤人
哉未幾卒貧不能斂手足鄉人惜其賢裒錢以塟仁卿
娶同縣人項寄瑗甚賢絶仁卿固安貧終日樵蘇不爨
項無纎介見於容色澹然能相歡凍餒日不自免聞有
佳書必掇所織布帛貿之使讀自時厥後以時以賢良
徵主袁分宜之簿州里攜酒漿来賀曰仁卿夫婦不負
教子今得官歸矣項曰得官不足榮能不負官斯為榮
耳以時在分宜數督運萬里外兢兢自持無所遺失再
轉為温州判官遣候人迎養將及門而卒今以三轉為
䕫州府通判陞至某郎益用政事聞于時謂父母之善
教云
　賛曰子弟不患無俊良非父母竭力教之終不能有
　成也有如仁卿忍貧教子至樵蘇不爨一不變其志
　澹如也卒能奮發有耀於前人則吾所謂父母不力
　教子子未必有成誰不謂然因作小傳以為世勸焉
　　　竹溪逸民傳
竹溪逸民者幼治經長誦百家言造文蔚茂喜馳騁聲
聞燁燁起薦紳間意功名可以赤手致忽抵掌于几曰
人生百歲能幾旦暮所難遂者適意爾他尚何恤哉乃
戴青霞冠披白鹿裘不復與塵事接所居近大溪篁竹
翛翛然生當明月髙照水光瀲灧共月争清輝逸民輒
腰短簫乗小舫蕩漾空明中簫聲挾秋氣為豪直入無
際宛轉若龍鳴深泓絶可聽簫已逸民叩舷歌曰吹玉
簫兮弄明月明月照兮頭成雪頭成雪兮將奈何白漚
起兮衝素波人見之歎曰是誠世外人也欲常見且不
可得况狎而近之乎性嗜鞠種之滿園顧視若孩嬰黄
花一開獨引觴對酌日入不倦人讓其留物怒曰舉世
無知我知我惟此花爾一息自怡尚可謂滯於物耶復
愛梅梅孕緑萼微吐赤脚踏雪中若温見輒凝視移時
目不瞬且大言曰知我者惟鞠鞠已謝我去幸汝梅繼之
汝梅脱又謝去我當上白鶴山采五芝耳白鶴山盖溪
上諸峰云逸民年五十益恬泊無所繫間私謂其友曰
吾於世味愈孤矣將漁於山樵於水矣其友疑其誕逸
民曰樵於水志豈在薪漁於山志豈在魚是無所利也
無所利樂矣子以予果滯於梅與鞠耶君子以其語近
道有類於古隠者相與傳其事逸民所未嘗言則無從
知之矣逸民陳姓洄其名烏傷人
　史官曰昔者李白與孔巢父等六人隠居徂徕山世
　仰之以為不可狎近因號為竹溪六逸寥寥七百年
　後而逸民亦以竹溪自名若出一轍豈聞風而興起
　歟縱曰其地或殊人之衆獨有異髙風絶塵照映後
　先其安有不同者歟士之沈酣聲利而弗返者盖亦
　知所自警歟夫自范蔚宗著後漢書以隠逸登諸史
　傳厯代取法而莫之廢者其意又豈無所激歟雖然
　逸民之自為則善矣
　
　
　
　
　
　
　
　文憲集巻十
欽定四庫全書
　文憲集巻十一
　　　　　　　　　　　　　明　宋濓　撰
　　傳(凡三十/二章)
　　　余左丞傳
余闕字廷心一字天心唐古氏世居武威父錫拉卜藏
布官合肥遂為合肥人母尹氏夢異人生闕闕生而髪
盡白家貧年十三始能就學嗜欲甚淺不知有肉味惟
甘六藝學若飴嗜之不厭與河南張恆游恆臨川吳澄
弟子善談名理闕之學因絶出四方擢元統癸酉進士
第授同知泗州事泗瀕淮民豪弗馴令蝕人土田官籍
之多以誣去闕繩尤暴者數十不敢譁廖甲與舒乙競
田廖焚舒廬舍舒婦偶母子同死遂寘灰燼中誣之闕
為白其事泗無麥民以乏故事弗聞闕上之中書定為
令凡無麥者減賦代還長老争進金為夀闕謝去後闕
往桐城道逢故民皆羅拜馬首相隨信宿而别俄召入
應奉翰林文字轉中書刑部主事三月之間疏滌寃滯
獄五百上官忌其才議寖不合闕上宰相書言狀又不
報投袂而歸居亡何復召修遼宋金三史拜監察御史
上疏言守令最近民欲萬國治責守令反是政龎宜用
殿最法力行之便上從之藩王府諸校白晝􁒝金道上
勢如狼闕鞭遣六十人上思治切議遣奉使廵察郡國
闕言奉使恒無狀所至處食飲供張如事至尊曾不能
宣上憂恤元元之意宜亟罷之後闕補外㑹奉使者亦
至執闕臂曰誠如君言知闕忠亮不怨闕在位知無不
言言峭直無忌人勸闕少辟禍闕曰吾縱惛豈不知批
逆鱗為危委身事君身雖殺弗悔也改中書禮部員外
郎闕議復古禮樂其言精鑿有徵聞者斥為迂濶弗用
安西郭氏女受聘未行㑹夫卒郭自縊死有司請旌其
門闕以過於中庸不可以訓格不下出為湖廣行省左
右司郎中廣西多岐山負粟輸官者厄于道險費常倍
闕命以為帛代輸右丞沙班怙權自用多錄其私人闕
每抗辭沮之㑹莫猺蠻反當帥師又止不行無敢讓之
者闕揚言于庭曰右丞當往受天子命為方嶽重臣不
思執弓劍討虜乃欲自逸耶右丞當往沙班曰郎中語
固是如芻餉不足何闕曰右丞第往此不難致也闕下
令趣之三日皆集右丞行章宣慰巴延以婆律香贄闕
闕覺重辟之香中果胎黄金章歎曰余贄達官多矣潔
如氷壺唯余公一人復以集賢經歴召入預修本朝后
妃功臣傳遷翰林待制出僉浙東道亷訪司事發姦摘
伏聰察若神州縣聞闕至貪墨吏多解印綬去婺定賦
無藝役小大各違度闕遴官履畝實之徭賦平衢士無
養以没入田分𨽻學官郡長燕只吉台肆毒殘衢民民
重足立闕鞫治之獄上行御史臺臺臣與其有連反以
事劾闕闕歸青陽山已而丁尹氏憂闕日夜悲號有甘
露降于墓君子以為孝感至正壬辰天下兵動平章政
事鴻和爾布哈方統戎淮南承制起闕權淮西宣慰副
使分治安慶安慶距城皆盜柵人争謂不可往闕毅然
請行從間道入推赤心待人罷其苛賦轉粟以哺餓夫
八社民翕然歸闕知民可用乃帥之破雙港砦砦甚固
小路若髪闕被甲荷㦸直前賊空砦出鬭殺傷相當至
日昃賊殊死戰鬭不勝退復收散卒誓曰死則死此爾
何生為一鼓而進大破之諸砦畏威次第降闕益繕城
浚濠礪矛戈分屯耕郊外田民懼不能者遣軍士䕶之
耕賊來輒與戰一日賊四合旌旗蔽野鼓譟之聲震天
地闕縱驍騎數十大喊而出賊勢披靡遣兵擊之斬首
數千級當是時淮東西皆陷獨安慶巋然存賊來戰又
數敗賊銜之偽作尺牘通城中諸大姓約期日反冀闕
捕戮之闕曰我民安有是命悉焚去賊計窮復令闕故
人衞鼎許大明以甘言説降闕命牽出以鐵椎擊碎齒
頰懸其皮東門灊山有虎傷人闕造文檄山神使驅虎
虎出境功上中書朝廷俾為真陞同知淮西宣慰副都
元帥賜以上等及黄金束帶江西諸官軍動號數萬掠
玉帛殺嬰兒寘㦸上以戲沿江州郡患苦之獨不敢近
城下即近出師搗退之或服其義至有來歸充將校者
溪河兵屯潯陽命使者帥壯士百輩腰刀直入脇主供
億闕叱左右收縛付獄且上疏言貓䝤素不被王化其
人與禽獸等不宜使入中國他日為禍將不細後竟如
闕言轉淮南行省參知政事尋改右丞賜二品服闕益
自奮誓以死報國立旌忠祠以勵將佐時集祠下大聲
謂曰男兒生則為韋孝寛死則為張廵許逺不可為不
義屈意氣慷慨甚丁酉冬賊大集諸部圍城戰艦蔽江
而下樵餉路絶兵出數失利戊戌正月七日城陷闕猶
帥衆血戰身中三矢賊呼曰余將軍何在吾將官之有
生致者予百金闕㦸手罵曰余恨不得嚼碎汝肉吐餧
烏鳶寧復受汝官邪賊怒舉長鎗欲刺闕闕遂自剄沉
水死年五十六其妻耶卜氏聞之亦率其子得臣女福
章赴水死諸將卒慟曰余將軍不負國我等可負余將
軍邪從而死者千餘人朝廷知其忠贈闕榮祿大夫江
浙行省平章政事諡曰忠愍追封夏國公闕為人剛簡
有智無職不宜為為即有赫赫名所至薦賢旌孝義如
恐後每解政開門授徒蕭然如寒士五經悉為之傳註多
新意詩文篆𨽻皆精緻可傳
　贊曰於戲闕真人豪也哉獨守孤城逾六年小大二
　百餘戰戰必勝其所用者不過民間兵數千初非有
　熊虎十萬之師直激之以忠義故甘心效死而不可
　奪也雖不幸糧絶城陷以死而其精忠之氣烱烱上
　貫霄漢必燦為列星流為風霆散為卿雲凝為瑞露
　闕雖死而其不死者固自若也然而闕死於君而能
　使妻死於夫子死於父忠孝貞節萃於一門較之晉
　卞壼家又似過之矣於戲闕果人豪也哉余來江左
　見其門生故吏言闕事多至泣下因想見戰守處江
　流有聲而斷雲落日淒迷於莾蒼間猶足以動人悲思
　因掇其行事成傳以示為人臣者
　濓既作余廷心傳又見其門人汪河言當廷心死時
　其妾滿堂生一子甫晬棄水濱有偽萬户杜某呼曰
　此必余參政子是種也良不可殺竟捐所鈔諸物懐
　子以去今三歲矣人或戲子曰汝父何在子横兩指
　拂喉曰如此矣此一事也池州判官李宗可蘄人也
　李嘗文身又號為花李善槊視賊欲吞廷心兄闑嘗
　以女歸之及來舒命權義兵萬户統新軍守水砦前
　後多戰功賊來破城李横槊入賊中殺死甚衆聞廷
　心死馳馬還家聚妻孥謂曰余相公死國吾亦義不
　屈汝等毋不死為人所魚肉拔劔無大小盡殺之出
　解甲據胡牀中坐取酒飲至醉復衣甲自刎死此一
　事也嗚呼仁者宜有後而義烈之士聲光可流於無
　窮濓雖不文唯恐其失墜也故復附著于篇
　　　白牛生傳
白牛生者金華潛溪人宋姓濓名嘗騎白牛往來溪上
故人以白牛生目之生軀榦短小細目而疎髯性多勤
他無所嗜惟攻學不怠存諸心著諸書六經與人言亦
六經或厭其繁生曰吾舍此不學也六經其曜靈乎一
日無之則㝠㝠夜行矣生學在治心道在五倫自以為
至易至簡或笑其迂生曰我其迂哉我若迂孟子則迂
之首矣生好著文或以文人稱之則又艴然怒曰吾文
人乎哉天地之理欲窮之而未盡也聖賢之道欲凝之
而未成也吾文人乎哉或求學文生曰其孝弟乎文則
吾不知也生不肯干祿或欲挽之使出生曰祿可干耶
仕當為道謀干之私也生安於義命未嘗妄有所為或
疑其拙生曰我契以天不合以人是乃巧之大者拙乎
哉生慕孔顔之樂如聆鈞天之樂如獲褭蹏之金言及
之手足舞蹈不已或以為狂生曰吾能知之恨未能允
蹈之奚其狂生㓜多疢常行服氣法或誚其欲久生生
曰盗跖甚夭顔子甚夀子知之乎或人不答生曰竊陰
陽之和以私一已服氣矣運量元化節宣四時服氣乎
生雖貧喜色常溢眉宇間或詰之生曰吾内足樂也内
既足樂無人非無鬼責得亦樂失亦樂我何憂哉生御
惡衣觕饌安之或慮其詐生曰錦衣與卉服雖異暖則
一糟覈與淳熬固殊飽則均何詐為生不貴貴人不貧
貧人或尤其無别生曰貴自貴爾於我何加焉賤自賤
爾於我何損焉生遇物以誠三尺之童莫之敢欺或譏
其同生曰我道葢如是同不同弗知也生不享外神唯
事其先甚謹或謂其報本耶生曰非唯報本也以氣感
氣吾先以之外人何預哉生多讀台衡賢守慈恩諸家
書或謗其偏生曰我雖口之未嘗心之也何其偏生當
情意調適輒懸特磬於簴親擊以鐵籈瞑目側耳而聽
自以為達制樂之原或笑之生曰此蕢桴土鼔之遺聲
也五音繁㑹則未矣生好着屐登山遇境勝處注目視
弗釋或惡其癖生曰吾於巒容川色見三代之精華不
忍舍也生年四十有六髪無白者日坐一室中澄思終
日或執筆立言動以賢聖自期其中之所存者人固莫
能識也適有畫史貌生之騎白牛者生大笑以為得其
真故自疏其事如左曰白牛生傳云
　贊曰生妄人也哉言其文弗能成章言其道則又邈
　乎未之見也猶自語諸心曰我學古人我學古人不
　亦悖且戾乎
　　　鄭氏孝友傳
鄭綺字宗文白麟二十一世孫也其先居滎陽凝道遷歙
自牖遷睦淮遷浦陽今為浦陽感徳鄉人淮綺之祖也
綺通春秋穀梁學撰合經論數萬言事父母孝父照以
非罪繫獄當入死綺上疏郡守錢端禮請以身代端禮
察之白其誣母張病風攣綺保持若嬰兒袒適厠必抱
就之三十年不懈綺生聞聞生運運生政政生徳珪徳
璋至元中仇家傾徳璋以死罪將械送揚州徳珪毅然
代其行徳璋泣隨之争欲赴吏徳珪竟以詭計先死之
徳珪生文嗣自綺至文嗣凡同居六世歴二百年咸如
綺在時至大二年秋九月鄉老黄汝霖等言于縣縣上
其事亷訪使加審按焉文達中書禮部四年春二月準
式旌表門閭文嗣生鑑鑑生渭渭生挺皆善守合數千
指無異心者重紀至元元年冬十二月太常博士柳貫
與鄉校羣士又上狀請如故事復其家從之初文嗣既
没徳璋子大和司家事嚴而有恩雖家庭中凛如公府
子弟稍有過頒白者猶鞭之每遇歲時大和坐堂上羣
從子皆盛衣冠鴈行立左序下以次進拜跪奉觴上夀
畢皆肅容拱手自右趨出足武相衘無敢參差者見者
唶唶嗟慕謂有三代遺風雖石奮之家亦所不及名聞
天下自大丞相及臺院諸公卿多賦詩美其行部使者
武威余闕行縣以其孝友七郡或莫之先書東浙第一
家以褒嘉之皇太子在青坊聞其事而嘆曰此國家之
祥瑞也復親御翰墨畀以鳳麟二大字翰林學士承㫖
歐陽𤣥為之贊勒石以傳大和性正方不奉浮屠老子
經像冠昏喪祭必稽朱熹家禮而行子孫從化孜孜孝
謹不識廛市嬉戲事執親喪哀戚甚三年不御酒肉食
食貨田賦之屬各有所司無敢私凡出納雖絲毛事咸
有文可覆挾日則㑹不公則監視發之諸子晝趨功入
夜輒坐棣萼軒中溫溫語笑至更餘始休雖多列顯仕
或入侍經筵出持使節不敢挾此有一毫自驕意諸婦
唯事女紅不使預家政宗族里閭以恩懐之各有差内
外極嚴輿臺通傳不敢越堂限家畜兩馬一出則一為
之不食人以為行義所感有家範三巻傳于世
　贊曰史氏之言多有不足取信者濓少時嘗讀唐書
　宰相世系表謂白麟之後不傳私竊信之及觀司空
　圖滎陽記則曰白麟生師慎師慎生懐芬懐芬生鄑
　鄑生斌卿斌卿生唐青州刺史庶庶生侍中徽徽生
　大理卿鄘鄘生鱐鱐生給事中謩謩生宣州觀察使
　回又觀鄭燮生遂安譜則曰回生𢎞𢎞生垣生倕倕
　生子襲子襲生扈扈生宋歙縣令凝道凝道生殿中
　侍御史自牖自牖生秘閣校理安仁安仁生淮淮生
　照照生冲素處士綺綺即傳之所書者也其承傳次
　第灼灼可信如此惡覩其所謂不傳者哉考徵不廣
　而欲以一人之見聞定百載之是非難矣
　　此傳作于至正初已刻浦陽人物記孝友篇中近
　　板燬於火因重鈔於此以勵民俗云
　　　吳徳基傳
吳徳基者名履婺之蘭溪人也其父景奎故為儒鄉人
師尊之酷好為詩游山澤間方苦吟而雨至雨濡其衣
弗知也徳基少受學聞人先生夢吉學春秋俊邁有竒
材長通諸史為文辭願學司馬遷班固最好書尤工行
草得之者藏弆為榮元季教授鄉里名動一時國朝取
婺李曹公文忠為浙東省左丞聘徳基為郡儒學正李
公數與語知其才辟為掾稱疾而辭有司舉于朝為南
康丞南康俗悍其民以為丞儒者也易之徳基自如數
月皆周知其情偽有所發擿一縣驚伏徳基乃更以寛
化之視民如子民有訴召使前與語弗加咄叱民有援
丞裾相爾汝弗責也有徵調召其大姓坐之廡下好言
誘之聽人人自説便否由是民愛丞如父而吏卒不能
為姦民王瓊輝仇里豪羅玉成執其家人挾法笞辱之
玉成兄子玉汝怒集少年千餘人圍王氏家刼奪家人
歸且縛瓊輝連道箠之至家解衣箠殆死乃釋去瓊輝
兄弟五人庭訴齚指出血誓與羅氏俱死徳基念成獄
當連千餘人勢不便乃召瓊輝語之曰獨羅氏圍爾家
邪對曰千餘人曰千餘人皆辱爾邪曰數人爾曰汝憾
數人而累千餘人可乎且衆怒不可犯倘不顧死盡殺
爾家而就逮雖有司有法汝悔何及邪瓊輝良久曰吾
恨羅氏欲快吾憤爾惟明公所命徳基乃捕操捶者四
人於瓊輝前杖數十血流至踵命羅氏對瓊輝引罪拜
之事遂止兩家皆叩頭曰公弭我事徳甚宏咸願有所
上獻徳基却去縣令周以中初至召民轉輸至郡不得
躬至鄉召之一民逸去命卒笞之不肯伏走入山罵令
曰官當在縣何以至此為令怒吏卒因以語動令欲誣
一鄉民圖賄利獲六七人下獄扃鐍甚嚴卒方往捕未
返鄉民大駴(音/駭)徳基計民無罪自出廵獄叱卒釋之卒
以它辭解徳基槌碎獄門遣之曰若無罪還告父兄無
恐乃往告令令怒曰民無道衆辱我君乃釋之何輕我
至是邪徳基曰犯使君者一匹夫爾其鄉人何罪且法
乃天子法豈使君解怒具乎令意慚乃已其俗好淫祀
有蛇出户限民怪之以為神至奔走祠之徳基罪神巫
十人投其主江中為丞六年去知長沙之安化去三月
他吏用法急南康民作亂命師討平之死者過半南康
民泣曰我吳君在寧有此禍乎安化鄰古三苖其土豪
多糾民為兵既盡降萬夫長易俊原獨恃驍勇與麾下
數十人遁入山谷保險自固郡邑患苦之江陰侯吳良
承詔求餘㓂已移檄旁縣兵且集召徳基計事徳基曰
易氏未有反狀奈何激之使生變乎不若先以計致之
果反用兵未晚也否則出兵無名民先受其害矣願君
侯熟慮之侯曰令之言然吾為令徐之徳基乃屏吏卒
步至山谷中抵俊原家家空一老人出對客徳基謂曰
易俊原出見江陰侯則無事矣今不出大兵且至一縣
民皆為韲粉然殺一縣父兄子弟者昜俊原非縣令也
老人曰俊原必出惟明府哀憐之徳基謬曰俊原或未
肯來得其子及麾下三四人先往可免矣明日其子及
麾下至如徳基言兵止不發既而盡致其麾下惟俊原
一人度兵勢孤乃招之曰君侯願與俊原相見俊原喜
詣軍門請見遂縛送京師事平民按堵無擾江陰侯檄
取故兵之為農者民咸自疑驚奔相告勢甚危徳基屬
耆老諭民曰侯所取者兵民無與也籍其願為兵者數
人而止長沙郡令造戎衣徳基力争曰吾邑民貧而俗
暴思之且恐其叛去安可責以事功如他縣乎令格不
奉命其罪小奉命而致亂其禍大决不敢辭小罪而蹈
大禍也郡從之凡有徵徭皆不使之與越三歲入朝擢
知萊之濰州事民畜官驢四十匹萊守核其孳息狀與
籍不合曰驢當歲産駒今幾歲宜得幾駒乃何少也欲
責欺㒺罪而徵其償諸縣皆已勒民買驢徳基獨戒民
勿償守怒問徳基濰不償驢何辭也徳基曰民實不欺
妄烏可責其償國家富極海内為吏者宜宣布徳澤為
民除疾苦寧少數匹驢耶守語塞徳基因畫不便者數
事守不敢復言并諸縣已償者皆罷之山東民願以羊
牛代秋税者官從其言徳基與民計羊牛後有死瘠患
不如納粟便獨收民粟他縣牛羊送陜西民驅走二千
里皆破家郡以濰獨完令役千人部送鄰縣牛徳基列
其不可曰有牛家送牛雖勞不敢怨使人代之脱道中
牛死誰當代償耶力争不奉命徳基為吏不求威名以
愛民為先尤重獄事凡有訟召受訟者面直之釋其怒
乃已不忍置民於獄獄屢空當有追需于民不務速辦稍
緩其期約故物價不湧民視他所費恒減十二三所至
民樂其簡易而感之以為愛已居濰二年㑹改濰為縣
召還濰民遮門抱其足泣拜曰自得吾父濰民膚無笞
瘢今舍我去願得隻履事之以慰我思其得民心如此
徳基至京師遂謝事歸將行辭其友翰林學士宋濓濓
為徳基交甚狎時亦致仕將歸呼徳基謂曰若願受長
者教乎徳基曰唯何以命之濓曰天子官汝五品秩乞
骸骨歸恩甚大汝知保之之道乎徳基謝曰願卒教之
濓曰慎毋出户絶世吏勿與交吾之教子無以加于此
矣徳基至家如濓戒君子多其能受善言云
　太史公曰世俗恒謂儒者少功顧非儒者爾湯之興以
　伊尹周之興以周公此獨非儒者耶何其功之大也彼
　世之儒者其號則同其誦説則同其所操守者異于伊
　尹周公者多矣豈特少功哉謂之不足用可也然其間
　有足用者不可誣也俗吏以嚴急督責為足用謂儒者
　為懦緩僨事而不知得民者非儒不能也以予觀於吳
　徳基恂恂不大聲色而衆庶安其政既去而思之視
　世吏之督責者果孰多耶徳基之政固世俗之所笑
　者而其心誠愛民有足取焉古所稱平易近民豈弟
　君子非徳基之謂耶所謂難與俗人言其此類耶
　　　朱環傳(子元/女夀)
朱環字君玉婺之義烏人漢槐里令雲四十代孫也赤
子時無兒啼聲仲父桂奇之養為子桂後生璧及定周
因外環環益孝謹凡勞事皆服行不知有寒暑時境内
多盗白晝出道上刼人財桂有金數百兩與璧謀瘞窖
中璧夜發去反誣環所為桂怒褫環襦袴立之大雪中
一日夜不使去環恂恂謝過無一言辨其寃桂猶日虐
環五六年間瀕死者數四恒順受之不怒桂死遇璧益
厚璧子慶多暴或遂嫁以殺人罪環憂不能食竭私財
救之慶獲免環善讀書寶祐間嘗舉進士年八十六終
于家子元女壽
元字子初性警敏絶人至元末有盗數千起縉雲過永
康置砦峽源山山抵元家甚邇盗將刼元父環及環兄
遇魁為謀帥元聞遽歸告二翁速避㓂不聽復涕泣諫
翁罵曰豎子不解事江南内附久誰敢叛耶設有㓂不
過鼠竊狗偷何足病元自度賊若縛翁去則是翁從賊
反官坐以法雖有百喙莫能白為今之計者孰若殺賊
自明乃與役夫傅參謀執刄伏垣下或止之曰賊勢張
甚汝不畏作𦵔醢耶元曰吾知有親爾若得白親以無
罪雖萬死不恨㑹賊偵騎至竟斫殺二人梟首市中以
血手入示翁負之北逃賊平翁竟無罪
夀生有淑資年既長歸金華戚象祖台㓂楊鎮龍反西
攻婺州宗王昻吉岱及浙東宣慰使史弼捕獲之械至
州城將鞠其反狀夀父環有亡奴在械中奴嘗怨環撾
傷欲連環出貲助鎮龍時史怒㓂甚凡獄辭所引必盡
殺乃止環子元疾病不能起乃視夀泣夀曰昔緹縈能
救父命我獨非人耶乃走告法曹掾馮耿賢曰妾父無
罪亡奴欲誣以不道倘事不得直一家枉作泉下鬼聞
君素長者獨不能相活乎言訖淚如雨馮怒曰此事豈
汝女子所知夀哀祈益切馮為惻然良久揮夀去曰爾
但歸吾知所處矣明日使吏椎碎奴口不果誑
　贊曰昔尹吉甫子伯竒無罪為後母譖而見逐履霜
　中野作履霜操其辭多怨傷濓竊謂伯奇不必爾也
　父母惡之勞而不怨何假於辭哉今環之無罪與伯
　奇同環臝身立大雪中則又非若履霜比也乃能順
　受之而無怨不賢而能之乎古之所謂純孝者環葢
　近之矣元為親故拔劔斫賊而不知有身夀雖女子
　亦能脱父命於虎口皆環身教之然也人之行莫大
　於孝孝有如環之父子可使無聞哉因具列之于篇
　　　白鹿生小傳
白鹿生者諸暨之人也風神峻爽翹然欲超羣其外族
曰方建塾聘賢傅館四方遊學士生往受諸經領其𤣥
㫖稍事文墨輒峻潔如淵珠衆譁曰生賦資絶倫非積
功所可及盍遜其一席地聲光流婺越間煜煜能動人
競要遮作州閭師數弗應浦陽江上有鄭氏一宗累三
十室同案而饍戒子姓執贄致辭生躍然興曰是或可
為也即日上道皐比中居以倡道為已責與諸生言必
稱曰昔之人曰昔之人日摩月切操行有可觀歴十春
秋自以精明不逮前時退居白鹿山戴梭冠披羊皮裘
帶經畊烟雨間暇則吟風弄月傲睨萬象若不知古今
之殊軌有識者莫能窮其際高郵欒鳳來為州牧獨造
門拜曰鳳聞先生賢言行無悖古先哲人願為州學子
師生牢讓不起鳳不得已令閭右子弟即其家問道州
政有闕失鳳必移書諮訪生白以利病裨助恒多後若
干載殿中侍御史唐鐸出守越欲辟起之生力辭如前
鐸不敢强生性醇篤無銖髪矯偽與人語出肺肝相示
耻為覆藏事乖名義峻言斥之弗少恕家無儋石儲臨
財甚介山氓誤坐法當死生憫其惷愚謀諸鄉鄙活之
氓輟烏犍為謝生拒之頓顙于地澘然隕涕生曰東作
方興非牛何以畊俟三冬或可爾至期氓復來請生反
覆譬曉之乃已州人士求連生族祝生持其成暨委禽
致餼繼以金幣生笑曰孰謂君子而可以貨誘乎悉遣
去人復譁曰是可以義取者生尚不之欲况其他乎於
是鄉人教子者恒指生為法效學焉生名恒字本初姓
楊氏白鹿生因其所居號之云
　史官曰余與生游者三十年不可謂不相知者待罪
　國史時遂白執政薦之入成均聞生不受州縣辟事
　乃寢然其行義可法者不當使其泯泯因為造小傳
　如右隠之與顯非所以論生也
　　　王先生小傳
王先生毅字剛叔其先自琅琊徙居處之龍泉至先生
十有三世世為農初西鄰有王氏子事身奉神甚謹嘗
斵木為拜其當額處成窪母某氏有妊夢王來而誕在
赤子時頗異遇浴及手足露皆怖而哭姑懐之則止頭
患瘍母惡其臭捲木葉掩鼻當乳時閉目弗之視痎疾
大作身熱如火焮榻畔懸繩代椸無風繩自揺及能言
備陳入浴時如蹈大海茫無津涯風入手足間痛若刄
割姑衣有纊能覆之乃安木葉氣烈不可近熱弗能禁
神出戲繩上下視一小兒僵卧心知其為已也熱退乃
復還人咸奇之六歲知好書家單不能致每借市中一
誦輒能記憶稍長所嗜益深父機命牧牛掛書牛角而
讀之隨牛而東西行日入忘歸復使之視舂溪濱挾册
坐轓車則米成粉不悟父怒逐之出世父與明憐之為
代償其米且令聚徒教授束脩之上悉以購書積至萬
餘巻精思疾讀唯恐其不盡夜分燈屢涸猶聞其吟諷
聲或至達旦不寐因觀周子太極圖説嘆曰此升聖域
之階梯也人心與上堪下輿同大局於一藝可乎會上
饒鄭君原善來為郡錄事先生往質所疑鄭君甚器重
之已而往謁許文懿公謙於金華山中公為詳陳理一
分殊之㫖先生豁然如夢斯覺居久之絶淮泗泝黄河
而覩泰山鳬繹之雄徘徊闕里悵然有千載之思遂北
至京師薦紳先生若黄文獻公溍揭文安公徯斯翰林
承㫖學士歐陽公𤣥參議中書危公素争相引重聲譽
翕然至有薦為檢討經筵編修翰林者先生皆引分固
辭俄南還鄉里益以躬行實踐為教其發明本心之學
至利欲沉㝠處多有感泣者一邑化之雖大山長谷愚
夫愚婦皆知畏慕革心從善縣饑先生告令曰民饑且
死大夫其得奠枕而卧乎即語以勸分之法閭右之家
計口賦之食餘粟盡乞貧民全活者以萬數父老見先
生拜且泣曰我等皆白骨也而先生人之爾至正中荆
襄兵起掠七閩直犯縣南鄙先生畫八䇿贊將軍石抹宜
孫破之仍不逺萬里遣其徒上書行御史臺以明將軍
之功未幾盗發青田揚言來攻縣長吏寶忽丁遁盗
遂深入焚官舍汙人女婦剽鹵至雞犬先生召門人章
溢季文謂曰吾豈忍以良民畀豺兕乎溢等曰唯先生
命乃部勒鄉民為兵逐殺羣盗大府錄功賚之以金幣
先生曰得選賢令以撫創殘民則毅拜賜侈矣謝不受
俄部使者下令正丁罪丁恚集季溪惡少年據險阻以
方命首害先生于家縣人無少長皆痛憤灑泣以復讐
為事弟子胡深方參軍事鄱陽急馳歸與同門友告諸
方伯連率帥師剪夷之越二年始平葬先生葢竹鄉之
西山别建祠而尸祝之先生為學深見天地萬物一體
之意視衆氓之顛隮如已病之茍力可救雖鈇鉞鼎鑊
有不暇恤至於禽魚之微不得其所亦為蹙額弗寧思
遂其生然疾惡如仇遇有賊民吏切齒扼腕流涕太息
必疏其姦狀鋤而去之豪民制鉅量以入粟亦叱使減
去以合常度小人不便為惡時欲加害賴上官察之獲
免生平不食君祿其尊主庇民之念夢寐不忘武威余
闕公持節浙水東亷知之謂其卓行不讓古人性不溺
文辭歎曰當今之世何能文者如牛毛而植徳者若麟
角盍亦知重輕乎人有求者揮毫立就亦淵然有竒氣
可誦自㓜不茹葷肉雖强之食終弗能下咽閒居斂容
澄坐多至夜中或倦極目瞑鼻息雷鳴坐客未寢者談
辨蠭起晨興先生各能記其言而折衷之其神全而不
亂如此殁時年五十二娶樓葉二氏無子以兄子彦荀
為後扁書室曰木訥齋人因稱為訥齋先生云
　太史氏曰昔者山陽殷子通以儒術教授里中人薫
　為善良者衆及鄰境㓂作子通帥弟子起兵殱之長
　吏惡攘其功使人殺子通門生毛術手刄殺者梟首
　以甘心焉君子多其義其事與先生絶類雖然先生
　以明體適用之學保障鄉縣使三十萬蒼生去危即
　安非子通比也固不幸遇難而死諸生為師復讎兵
　屯二年弗解卒尸鼠軰于市功比術為尤難祠宇之
　建不建又在不論由是而言其義不益多歟嗚呼先
　生道徳之化葢亦入人深矣
　　　杜環小傳
杜環字叔循其先廬陵人侍父一元游宦江東遂家金
陵一元固善士所與交皆四方名士環尤好學工書謹
飭重然諾好周人急父友兵部主事常允恭死於九江
家破其母張氏年六十餘哭九江城下無所歸有識允
恭者憐其老告之曰今安慶守譚敬先非允㳟友乎盍
往依之彼見母念允恭故必不遺棄母母如其言附舟
詣譚譚謝不納母大困念允恭嘗仕金陵親戚交友或
有存者庶萬一可冀復哀泣從人至金陵問一二人無
存者因訪一元家所在問一元今無恙否道上人對以
一元死已久惟子環存其家直鷺洲坊中門内有雙橘
可辨識母服破衣雨行至環家環方對客坐見母大驚
頗若嘗見其面者因問曰母非常夫人乎何為而至於
此母泣告以故環亦泣扶就坐拜之復呼妻子出拜妻
馬氏解衣更母濕衣奉糜食母抱衾寢母母問其平生
所親厚故人及幼子伯章環知故無在者不足附又不
知伯章存亡姑慰之曰天方雨雨止為母訪之茍無人
事母環雖貧獨不能奉母乎且環父與允恭交好如兄
弟今母貧困不歸他人而歸環家此二父導之也願母
無他思時兵後歲饑民各不相保母見環家貧雨止堅
欲出問他故人環令媵女從其行至暮果無所遇而返
坐乃定環購布帛令妻為製衣衾自環以下皆以母事
之母性褊急少不愜意輒詬怒環私戒家人順其所為
勿以困故輕慢與較母有痰疾環親為烹藥進匕筯以
母故不敢大聲語越十年環為太常贊禮郎奉詔祠㑹
稽還道嘉興逢其子伯章泣謂之曰太夫人在環家日
夜念少子成疾不可不早往見伯章若無所聞第曰吾
亦知之但道逺不能至耳環歸半歲伯章來是日環初
度母見少子相持大哭環家人以為不祥止之環曰此
人情也何不祥之有既而伯章見母老恐不能行竟紿
以他事辭去不復顧環奉母彌謹然母愈念伯章疾頓
加後三年遂卒將死舉手向環曰吾累杜君吾累杜君
願杜君生子孫咸如杜君言終而氣絶環具棺槨殮殯
之禮買地城南鍾家山葬之歲時常祭其墓云環後為
晉王府錄事有名與余交
　史官曰交友之道難矣翟公之言曰一死一生乃知
　交情此非過論也實有見於人情而云也人當意氣
　相得時以身相許若無難事至事變勢窮不能蹈其
　所言而背去者多矣况既死而能養其親乎吾觀杜
　環事雖古所稱義烈之士何以過而世俗恒謂今人
　不逮古人不亦誣天下人哉
　　　詹士龍小傳
詹士龍字雲卿光之固始人父某宋開慶中都統勇勝
軍守鄂以偏師廵渠巴諸州與元兵戰南平身嬰九創
被執發憤不食卒元兵破鄂降其軍士龍生三歲同母
胡氏北遷董忠獻公文炳以其父忠也鞠為子文炳長
子名士選故命其為士龍飲食衣服一視諸子外人不
能辨諸兄忌之罵曰虜子見幸乃同我輩耶士龍不知
其故泣訴文炳文炳曰爾真吾子飛語慎毋聽也士龍
哀祈益切文炳頗漏言士龍晝夜流涕欲復詹為姓受
文炳卵翼恩深未敢言一日獵滹沱河遂陳前志文炳
戲曰爾投石水中石浮吾當爾從也左右皆笑士龍仰
天祝曰天若不絶詹氏石當浮因投石水中石盤旋急
流中若沉浮者數四文炳以手拍鞍曰詹都統之靈其
不死乎即令士龍復詹姓文炳薨為服齊衰三年歲時
祭祀必先設神主率家人奠之士龍後用文炳弟文忠
薦為高郵興化尹士龍修築捍海堰三百里數郡利之
初發地獲范希文石記曰遇詹再修事葢前定云轉兩
淮都轉運鹽使司判官改淮安路總管府推官拜江南
行臺監察御史時姦臣柄國虐燄方熾士龍上章劾之
未幾事果敗士龍退隠興化葺草堂徳勝湖上若將終
身朝廷念其老成以廣西亷訪僉事起之居二年鬱鬱
不樂乃移疾而歸年五十八卒子㴻岳州華容尹文炳
妻以從女實因前好云
　史官曰精誠之格將何所不至上致日星之應下召
　物産之祥古則有矣今觀士龍投石之事其惡可不
　信哉或者致疑天人之間視之若茫然不相通過矣
　予總修元史時有司不以聞失於紀載因徇其孫婿
　余文昇之請删其墓志為小傳一通以傳
　　　孝子丘鐸傳
丘鐸字文振汴之祥符人故御史中丞劉基先生弟子
也通儒書兼習醫家言流聲動一時至正末父誠為湖
廣等處儒學提舉鐸侍母馬夫人留吳越欲御車往從
江右兵大起武昌陷江浙繹騷鐸憂懼不知所為急避
地四明暨江南皆歸職方復奉母至南京每西向翹首
曰武昌有來者庶幾知吾父之所在乎已而其父果至
自武昌父子相見悲喜交集鐸賣藥市中以自給親驩
然忘其貧曾未幾何母弟鈞擢㑹稽上虞廵檢鐸與父
母皆同赴官夫人疾鐸晝夜泣禱上下神祗乞以身代
及殁鐸哀慟幾絶卜葬鳴鳳山之原哭曰鐸生也咫尺
不離吾母膝下今逝矣可委體魄於無人之墟乎乃結
廬墓側朝夕上食如生時當寒夜月黒悲風蕭颼如臨
鬼神鐸恐母岑寂也輒廵墓號曰鐸在斯鐸在斯其地
多虎聞鐸哭聲輒避去故㑹稽人異之稱為真孝子云
先是鐸在四明從祖父母居汴者八人貧不能自存鐸
咸迎養之死皆返葬先塋人以為難其姑適河南匡氏
者年十八夫亡誓不再適鐸義之養其終身凡二十年
如一日然其制行峻絶它皆類此文不能盡載也
　為説者曰予聞鳴鳳山當白馬上妃二湖間人跡罕
　至白晝虎狼旁午鐸㷀然獨處心無畏懾者豈不以
　親之體重於身乎然身者親之枝也可不敬乎敬其
　身斯孝其親矣鐸情固迫切當知以禮自節哉當知
　以禮自節哉
　　　危孝子傳
臨海孝子危貞昉字孟陽事親以孝聞其父孝先洪武
辛亥進士擢官麟游丞再遷陵川坐法謫役浦江縣貞
昉時為郡諸生聞之奔訴於郡守欲走代之守以其名
𨽻學籍難其行貞昉號泣于庭曰人孰無父哉奈何獨
沮於我也左右為之言獲如其請即日上道詣京師伏
闕上疏曰臣父臨川丞孝先不幸絓吏議輸作大江之
濱筋力向衰不能執事而大母范氏春秋復踰九十旦
旦念之恐染霜露之疾無以遂其菽水之忱終天之憾
或及其身臣犬馬之齒方殷願代父作勞使其歸養雖
即死無恨聖天子以孝治天下惟哀矜焉疏奏上惻然
從之貞昉乃解儒衣易短製欣然就役施施無難色然
質體尫弱不勝負任之苦越七月病卒貞昉通周易兼
能學唐人歌詩性剛直讀古忠孝事斂袵久之且曰使
貞昉生其時亦當若是爾遇交友患難蹈湯火赴援不
為利害惑卒時年二十八聞者皆悲之
　為説者曰父子體殊而氣同者也故古之孝子不以
　身自私非過激也宜也有如貞昉者詣闕上疏欲代
　父受役毅然以死自誓唯知有父而不知有身其殆
　近於古之孝子者非邪嗚呼死生於人大矣貞昉之
　死於孝是有益於天衷民彞之重無愧於俯仰無慊
　於神明奚翅足矣他尚何説哉彼悖徳犯上者亦曷
　嘗不死其死也如敗豚腐鼠人孰稱道之觀吾貞昉
　則若威鳳之翔千仭可望而不可即得與失又為何
　如哉貞昉之名宜登國史以風厲四方予舊史官也
　特為立傳使秉直筆者他日有采焉
　　　瞿孝子傳
瞿孝子嗣興字華卿蘇之常熟人父達元初為百夫長
遷蘇州廵鹽大使兼管内六縣捕盗轉怯憐口提領母
某氏孝子天性純慤依依親側若不忍斯須釋者母患
癰癰潰當長夏臭穢不可近孝子燖湯洗滌執扇驅蚊
蚋靡晝靡夜至月餘乃休既而又罹積氣疾衝擊下上
百藥不治或授以刲股可療法祝刀于天俟刀躍方可
用孝子頓顙流血刀弗動孝子情迫切强取刀刲股肉
作羮以進母不食已五日忽盡啖之氣銷如失一旦母
思芰食時芰始華孝子求諸市不獲凡川有芰者解衣
入水歴覆其葉覔之雙脛皆赤腫孝子號呼曰神胡不
相我乎俄得三芰水中人以為精誠所感然其宅心仁
厚單窶者必思賑給而不欲使其知氊工王氏家無儋
石儲且卧疾不能興雞初鳴孝子往其門以錢二十緡
投窻隙而去民有告糴者鶉衣百結孝子受其直五千
復陽問曰吾性多忘若欲糴十千耶遂如數與之鬻蔬
翁過門孝子市錢五十文以楮幣五百文授翁令補餘
錢翁慍而辭孝子曰汝第持去他日見還未晚也負販
夫或來貿遷孝子一聽其言不與較家人怪之孝子曰
彼竭汗血以逐什一之利寧能足吾欲乎歲大儉來相
依者數十人孝子擇旁近舍舍之㑹厲氣作病者相枕
藉孝子每晨躬攜粥藥撫視卒賴以全孝子朝出道中
拾遺囊孝子悉歸求者一金不自私未幾又有亡契劵
及白金者孝子蹙額曰白金固易致質劑乃資業所憑
藉其必起争端乎密偵其人還之其人勢家奴因失主
物畏懼幾欲死謝曰三尺微命孝子所賜也孝子雖不
讀書其篤行類鄒魯士州里翕然稱之孝子年且耄見
介子莊宦學有立洪武初擢禮部員外郎喜動顔色其
後病且革言不及家事惟曰死生恒理爾煩語吾兒莊
善事聖天子毋以老身為念也遂終
　史官曰濓待罪禁林日與莊為同官莊念父在逺一
　語及之涕泗澘然流濓因歎曰非誠心愛日者乎已
　而蘇人來言孝子之賢絶於醜夷有未易追躡之者
　濓又歎曰非是父焉能有是子傳所謂以身教者孝
　子其庶幾乎是有關世教民彝之大故造瞿孝子傳
　使圓冠方履者讀之必將惕然而自省矣
　　　孫孝子傳
孫孝子諱惟中字伯庸濰州昌邑人祖明父琳世為農
孝子朝出耕夜歸讀古人書性雅愛宋名臣言行歴歴
能道之凡所謀猷恒取以為則年及壯用推擇為寧海
州史一年貢益都府瀕行㑹父卒皇皇如欲無生縣有
漢昌邑王廢城舉柩葬城中結庵廬其側藉苫以居曠
野無人深夜月冷哭聲依稀隨悲風逺聞人為泣下日
啜淖糜二盂却酒肉弗御晨起無火掬雪頮面輒詣墓
前拜久之手足皸瘃形容憔悴甚或勸其還哭而不對
閭師韓泰亨帥闔巷民言于縣縣尹戴友諒弗之信將
亷之伺夜半攜二蒼頭出風雪中抵庵廬而聽孝子聞
足音遥問曰暮夜欲何為戴嘆息而去以為不讓古人
亟上之府部使者加覆察如縣言請旌其門文達中書
禮部不報孝子長身美髯善談古今事遇子弟若嚴師
家法著于井落多效之娶劉氏從孝子之化居舅喪亦
不近酒肉三載生三子尚志尚文尚徳尚志業為儒今
禮部主客主事云
　史官曰李璮據益都明被兵掠至洪溝去家三十里
　年始十歲兵以其童也易之明夜遁倀倀亂行有老
　父教之曰兒但從吾指以往即至家矣明如其言走
　固隄鹽塲中草深滅頂而豺狼左右嘷明竟得還父
　母亦避兵方歸舉燈索明不得相向哭燈忽作花復
　自相慰曰我兒其返乎不然此花何徵也言未訖忽
　聞叩門聲啟視之明也亟挽以入初父止生明今明
　之子孫逾四十人而惟中又孝行卓卓如此天之不
　絶孫氏者其有以哉其有以哉
　　　周賢母傳
周母王氏名妙貞括人祖徳潤父思齊辟為州縣吏生
十齡見父有戚容問曰家業幸粗給大人當開口笑樂
何乃自鬱鬱邪父曰此事非爾女子所知吾所掌獄案
死者欲生之不可得故弗悦爾王氏曰名教自有樂地
何不棄之復溫繹書詩邪父曰不意女子能發斯言吾
之意正如此耳即日揖上官去人賢之瀕嫁父欲厚其
裝環珥鞶帨之屬無所不飭王氏視之澹如出示二女
弟恣其所取既歸事君舅君姑盡禮處娣姒之間恒欣
欣然或主中饋身先之不專役媵人鄰有寒餓及喪禍
輒周其急歲壬寅山㓂作避地魯峰顛惡少年欲來侵
掠王氏偵得實遣人擿其姦盗驚而潰其母項因世亂
來依極力奉之以悦豫其心王氏嘗嬰疾衆醫束手謂
不療忽夢老父與易氣及覺氣騰騰從頂升挾日絶粒
不食已而果元氣來復疾頓瘳識者謂為神助云其夫
則周世英生男女各二女皆有所歸男曰荃曰茂茂有
文學政事出仕矣王氏年今七十云
　金華宋濓曰予嘗從史官之後遇人有善者必謹書
　之將以誘民衷而樹世防也有如周母能成父志推
　孝於尊章出其餘智亦足破雀鼠軰之姦其中必有
　大過人者矣於戲賢哉賢而得書亦春秋之法也
　　　二賢母傳
瑞安有大姓曰吳氏世守禮度而嚴於昏婣柳州教授
埏生子欽年近弱齡埏欲為之擇配久且未成或曰同
郡胡節有容徳且達宦之後可室也乃遣行媒知名節
之父悦焉六禮既備故節來歸於欽内外宗暨媼御而
下宜之生子璟鞠育至長為娶縣人林亷亷名卿孫粗
習書傳□□然勤翼翼然抑畏節愛之不翅若親女亷
亦事節若母懐姙九閱月璟以病死未死執亷手涕泣
惓惓以養親存孤為託亷諾之後三十日亷生一男子
且悲且喜曰吳氏之宗其不為敖氏餒鬼乎未幾欽亦
卒節與亷蓬首垢面自稱曰未亡人誓撫遺孤以不墜
其家後六年元政日紊四方㓂盗蠭起市魁都伯各聚
農為兵陽號保障陰則倚藉為姦有利吳氏多貲欲奪
亷之志亷年二十有餘爾善自閉拒不可撼遂有謀殺
其孤者亷懼棄家挾姑而遁擇鄰境大山匿焉艱難備
嘗室如懸罄無絲毫怨懟意唯飭厲兒以學無有寒暑
晝夜年三十九卒節撫棺哭泣竟欲無生益督兒事書
詩勿怠又二年節亦卒兒名荃今為巨儒州人識與不
識咸稱為吳氏二賢母云
　太史公曰吳氏之系何其危哉當璟瀕亡時荃在母
　腹男女未可知林氏毅然以存孤為諾非見義明如
　皦日能然乎使林氏之足一移吳氏宗祀墜矣此其
　功非再造其家者乎譬猶狂瀾東奔欲舉隻手以障
　之抑難矣予謂林氏具五美焉其不畏强禦一也富
　而能貧二也炳於幾先而不陷於虎口三也干戈紛
　紜之中鬻環釧市書厲子以學四也終始一致不為
　浮議所惑卒令終於牖下五也夫然故其能以節操
　顯著者宜哉雖然不為之先孰為之後非胡氏挈綱
　振維於上則林氏㷀㷀然無依矣是則胡氏者不為
　尤賢乎賢哉二母如楚之雙璧光彩交映見者動容
　如越之雙劍光芒閃爍不可狎玩誠可謂無愧於彝
　倫者矣嗚呼女婦且爾則凡受人家國之寄委棄若
　土梗者果何心哉
　　　閩二婦傳
賴道慈閩古田縣人歸同縣張文孫生一清十五歲而
文孫殁於疫道慈甫年二十九黄華亂家又毁於兵羞
服且弗完能確然守志弗渝人力撼之泣曰張氏自浮
光遷閩其不絶如綫者唯此一子耳余奈何去之及一
清成人為取婦廖氏生三子頥興埜而廖亡繼以陳道
真道真亦古田右族既歸一清粥簮珥治財與道慈再
植張門一清事道慈孝極㫖甘道真相之唯恐有不足
而遇廖之子不翅已出道慈晚嬰末疾手足不能用道
真與媵人余乙恒挾持以就虎子道慈體肥重疲力從
事逾十春秋弗厭人難之道真生以寧年十餘日授書
十三帙帙三紙道真夜宿火至四鼓自起爇燈呼兒誦
書坐其旁以俟頃刻皆能暗記黎明命之出送至齋門
乃還以寧愛書或忘食道真執匕餧之任其恣觀不輟
二十七以春秋擢泰定丁夘進士第繇國子助教八遷
而為翰林侍講學士秩二品累贈道慈道真皆清河郡
夫人一清贈福建江西等處行中書省參知政事文孫
贈禮部尚書閩人榮焉謂道慈之節道真之孝皆卓絶
不可及殆天報之也道慈卒時年八十而道真則七十
云傳有之婦道盡而天倫正有若二婦其所謂盡於婦
道者耶
　　　鄭節婦黄氏傳
黄為浦江著姓自隋唐以來即有聞而宋隆興癸未進
士度亦其族也其居辛山者曰徳清有女曰琇字守貞
生賦淑姿不失故家遺範父母愛之為其選良配元至
正己丑冬十二月歸同縣鄭氏瀛字仲容守貞年甫二
十奉上接下無愆禮人稱其賢明年仲容髀患疽流注
肌覈間一潰一興纍纍如連珠百藥弗驗守貞扶掖卧
起附膏於紙而更敷之雖甚久無懈怠意又六年仲容
殁守貞自矢不再適且曰生為義家婦死為義家鬼敢
失節以玷旌門乎其志堅凝屢有撼之者不少動寒燈
孤幌澹然能自安遂命仲容從子柎為其後守貞今四
十九矣及見柎授室生二子熛煁朝夕受其孝養云昔
者孔子稱宓不齊之善而歸於魯國之多賢葢觀感而
興非有資於賢者要亦未易以成名也今鄭氏之家十
葉聚食至大辛亥嘗旌其義門其規度整肅如嚴霜烈
日可畏而可仰其徳義之涵濡又如春風和氣之薫蒸
不自知其入人之深故其化行教洽過其門者猶率徳
勵行而乖戾之慮消况為其家之婦者乎宜守貞執節
之堅而循禮之謹也傳曰一家仁一國興仁其理誠不
誣哉予官議曹時郡國多以節婦事行來上輒聞報下
褒異其門閭觀風使者或以守貞為言其有不彰明之
者乎異日烏頭雙表之樹與旌門後先輝映不亦一家
之盛美哉予故輯其事為傳文一通衣冠之士儻有扶
植彝倫為任者尚見諸賦咏以同其傳云
　　　柳氏二節婦傳
柳氏二節婦者上虞柳宗逺妻唐及其子桂之婦陳也
初唐年二十三歸宗逺事其姑孝越二年生一子桂而
宗逺卒或少唐恐其難寡居也以語試之唐忿曰吾喪
夫命也婦不二醮義也命天使然義出於人心吾縱不
畏天能昧吾心而負義乎且吾姑老吾子少吾去之將
安求乎益苦心瘁力營粟帛以養姑命桂學詩書於鄉
先生姑年八十餘乃終而桂長遂娶陳女為婦陳歸桂
逾年桂亦卒陳年甫二十四或閔陳無子且少也勸其
再配陳哭曰此豈人所言乎吾姑不負吾舅吾敢負吾
夫乎吾寧即死柳氏牖下不願聞此語也乃去膏沐屏
華麗與其姑相依以居姑食然後食姑寢然後寢家内
外事必告而後行姑婦孝愛如母子歲時具殽醪祭柳
氏亡人二婦㷀然拜階下輒涕泣不能相視後以某子
某為桂後今唐年六十陳亦四十鄉人咸稱為二節婦
云
　史官曰夫婦者相扶以生者也相扶以生者人道之
　常也不幸遇夭折臨患禍夫不獲婦其婦婦不得夫
　其夫是豈人情所願也哉斯變故也夫人處平居無
　事雖至闇劣皆可以勉事有出於難處者雖竒偉丈
　夫時時猶有失焉况婦人哉若柳氏姑婦皆在少年
　喪夫處人之所難堪以至于老余讀其事未嘗不為
　之歎息也人常患後世俗不逮古是烏可槩言乎二
　婦之所為儗之古賢婦何讓乎余因門人朱瑾請為
　列其事使繼此執筆者有取焉
　　　王節婦湯氏傳
婦以節名非常也變也變而不失其正不亦善之善者
乎若王節婦者是已節婦名慕貞姓湯氏世居武林施
水坊父榮母戚氏慕貞生十七年同里王君暹聞有容
徳俾其子常奠鴈納為室既歸三族媼御交譽之常字
彦常少有逺游志既生女及男驥元至正乙未出商番
禺已而之桂林後六年死焉慕貞二十七矣遥望南海
淚眼無乾時上承舅姑米薪鹽醯之費靡不經度不足
使蒼頭貿易以給舅姑忘其子之亡舅嘗患疽慕貞稽
顙北辰乞以身代疾乃瘳舅有女兄二人年髦無所依
慕貞迎還於家忠養同其姑夫之季弟曰暉娶史氏育
二女貧不能嫁慕貞擇良婿治嫁具遣之暉與史旅死
三衢慕貞不憚千里之逺取二喪藏諸先塋其訓驥尤
切俾事賢傅受春秋三傳之學國朝洪武癸丑取浙江
行省第六名文解貢入成均選授吳王府伴讀朝夕陳
訓于王久之拜監察御史近以使事入閩過其家方嶽
大臣洎部使者交謁于門問母夫人無恙人為慕貞榮
慕貞不自樂也且曰我未亡人爾自意危如朝露不復
有今日幸視驥加長歲時持一觴酒酹王家墳上庶他
日九泉見彦常無慚色爵祿之有無皆天也奚暇計哉
君子愈賢之嗚呼婦之青年喪夫最號多艱儻居貴富
家有傔媵足以備驅役闔廬足以蔽風雨粟帛足以供
衣食猶可自安茍或㷀㷀弔影室如懸磬忍寒夜織機
聲與候蟲齊鳴達曙不休自非鐵心石腸未必不為之
動也學士大夫讀四庫之書平日抗手論天下事何處
更有豪傑一遇絲髪利害反眼若不相識視女婦未嘗
知書者乃有所不及可勝歎哉濓於慕貞之事不得不
為之紀載也夫移風俗美教化之道慕貞實有焉因具
書之以厲為人婦者贊曰
　婦以節名初非美稱唯王婦湯守變以貞心堅同石
　操潔如氷太史作傳永揚休聲前翰林學士承㫖嘉
　議大夫知制誥兼修國史兼太子贊善大夫金華宋
　濓撰
　　　周節婦傳
節婦姓趙氏名淑宋燕懿王之裔安定郡王令詪九世
孫也令詪從高宗渡江南居越諸暨遂為諸暨人父孟
徳有文學生二女節婦長且賢尤愛之授論語孝經列
女傳皆能通其義年十八求宜壻者得同邑周本恭歸
焉始歸而姑卒既而舅及兄公姒氏亦相繼死兄公子
顯宗尚㓜節婦相夫飭喪治葬咸盡禮育顯宗如子歸
十一年生三男宗善宗祚宗政宗政始生時天下亂夫
嬰疾甚恐不起顧節婦曰今兵革四興嗣子單弱如此
我死爾能自保乎節婦囓指流血泣曰天在斯吾有不
能保孤兒者天實誅之夫卒節婦年二十九髽跣號泣
泣間含食哺諸兒不暫出户限明年國朝克諸暨與偽
吳分邑拒戰兩兵交焚掠家貲無纎毫存節婦抱兒及
顯宗從一媵出走匿惟持田籍以行深山窮谷間飢餓
顛踣削木膚採藜藿以食或閔其艱勩勸之曰呱呱者
何足恃奚為自苦耶節婦怒不與言剪鬢髪示之益自
裁戢厲色峻辭使人莫敢近兵定而歸富民侵主其田
殆盡節婦持田籍與辯卒賴以完知州田若賦高其行
欲上其事于朝節婦曰宜然耳何足上聞力辭不願乃
復其家節婦感泣日治麻縷為布帛以繼乏絶市詩書
教諸子夜焚松脂于室坐諸子兩旁而口授之或怠睡
首俯輒笞咄不少恕諸子皆凛然畏憚如嚴君覩其色
變即惴恐莫敢舉目視及長遣從名師遊所友善士相
過則喜為之置酒否則憤歎竟日節婦以兄公早殁惟
宗顯存為之昏娶先於己子羞服與諸子同人不知辨
諸子遜弟皆有士行宗祚入為太學生以文行稱人咸
謂節婦善教所致云
　史官曰世之傳節婦者多貴殺身為難能至於守義
　不二者則畧而遺之余甚惑焉鋒刄之威迫于後湯
　火在前有所不顧此人情所能勉至於困窮災變切
　身凍餒顛踣而不渝其志存人之孤非篤於禮義者
　其孰能之若周節婦是矣嗚呼此豈特賢於女婦而
　已哉
　　　謝節婦傳
節義人性之所有也豈以所居而變哉南雄在嶺之南
山毒海悍風氣與中州殊論者或從而訾其習俗其言陋
矣若謝節婦者安可輕耶節婦謝氏女南雄人年二
十八適郡士鄒永泰居四年生子忠甫十月永泰得疾
危懼或死有父母存且子㓜莫為計以語覘婦曰吾旦
夕死然吾家貧安敢以老親㓜子累爾哉婦流涕曰君
豈病而狂易耶君萬一不幸養老撫孤妾職也妾一移
足忍見鄒氏兒為人奴𨽻乎已而永泰卒窶愈甚甔盎
無朝夕儲節婦躬力蠶織為布帛易粟以奉舅姑忠八
歲使就鄉師學節縮服食以資束修禮其舅姑不知其
貧及舅姑卒鬻所居廬以易槥櫝行喪治葬務合儀則
或閔其艱勸其再事富人節婦曰我豈不知富人勝於
鄒氏乎然鄒氏我所安也使我食他人八珍九鼎不若
飲鄒氏杯水耳益自操守不少變教其子為儒節婦少
嘗讀孝經小學書通達義理故能盡婦道云
　史官曰嗜慾之性人孰能免哉能以禮義制之則不
　入於邪僻矣婦之事夫當無恙時指天地神明誓生
　死不相違棄及遇變故能如其言者葢鮮矣豈非不
　達禮義使然耶若謝婦者夫死困厄幾不能為生而
　處之欣欣然行其自誓之語如合符契非禮義淪於
　心能致是耶嗚呼禮義足以治人也久矣
　　　韓節婦傳
節婦韓氏名惟秀開封人元四川行省左丞渙之女也
年二十一歸耶律文正王四代孫養正養正時為劉莊
場鹽司令甫六閱月没于官節婦行三年喪乃還父母
家適其弟敏以疾卒二子肅寛俱㓜節婦與敏妻賈氏
約曰吾聞古之烈女不更二夫吾與汝皆簮纓家子宜
則效之茍或失思慮再醮於人縱死為鬼亦當有餘羞
耳賈氏悦曰此妾之志也朝夕乎父母舅姑之側㫖若
甘恐或不備也衣與衾恐或不完也教肅與寛又恐不
知其方也左之右之同心弗少懈歲壬辰賈氏亡節婦
哭之慟曰爾何遽去予而死乎予寧與爾俱亡乎不火
食者三日已而又曰吾茍死其奈父母何遂割情忍泣
奉尊撫卑如賈氏存時見寛以才學被選列官國朝再
轉為侍議使節婦今年五十九其母則八十五云
　史官曰易有之不節若則嗟若無咎又曰安節亨葢
　不改其節則必能亨違節之道則哀嗟自己所致無
　所怨咎矣聖人作易當無物不該推此以喻節婦庶
　幾亦有合者乎節婦自耶律君没制行如白璧者三
　十有八年使令名昭晰於無窮視彼夫骨未寒輒棄
　之他適為人唾去而弗齒者果孰為亨而孰為不亨
　乎况節婦無子可依毅然堅其苦志於母家此尤卓
　異可書者故備列之然賈氏能與節婦同志卒以節
　終亦賢婦也哉
　　　趙節婦傳畧
監修國史長史張君子長著趙節婦傳累辭至九百餘
節婦之孫嗣鴻懼讀者莫得其要請濓删其辭為傳畧
云節婦徐氏名定瑞婺蘭溪人年及笄歸金華趙時堯
時堯父旰夫亦娶徐節婦姑也無子生二女時堯以再
從子為其後二女以非己同出不相寧節婦相夫順受
之母子以和時堯卒節婦年甫三十誓不再適養其姑
終身撫弱子至於成人復三十年乃終若節婦者其無
愧婦道者邪
　　　王貞婦傳
王貞婦名妙清㑹稽人年及笄歸同里可先樓君生二
子叔仁澄叔仁始七歲澄僅四月而樓君亡貞婦毅然
以節自誓朝虀暮鹽或不能給而貞婦安之從事殘燈
敗杼夜參半猶隠隠聞伊軋聲人數有撼之者志如鐵
石而弗可動舅姑亦憐其少欲俾更適人貞婦泣曰妾
聞婦人於夫一與之醮終身不移妾何敢忘家縱貧得
服勞於舅姑之側他日九泉之下當有以見吾夫儻舍
之而去雖終日飲醲囓肥犬彘亦不食其餘矧人乎哉
妾有死而已不能從也舅姑見其語剛而意不回復義
之貞婦自是事舅姑益致其恭教二子從良師游皆成
人知問學亦頗能盡孝見稱於士君子間貞婦夫死時
年二十七而今已五十四矣
　史官曰嗚呼若貞婦者豈不為難哉自陰教久不行
　女婦不知書詩謨訓其所欲為鮮克由於禮者矣而
　貞婦乃能矯然自異如勁松梃梃於蒿萊間是何可
　及也嗚呼若貞婦者豈不為難哉
　　　王貞婦傳
貞婦名順榮字靜安姓王氏台之黄岩金沙里人性莊
毅日處深閨人不見其面其父廣東元帥嗣竒之慎擇
所配年十七歸同邑楊伯瑞伯瑞以才用世累官行樞
密院斷事官階從四品得封貞婦河南郡君至正間貓
䝤兵侵天台伯瑞帥師往扼之弗勝遂遇害貞婦時寓
四明年二十又七生子慶夀始兩月聞夫亡躑躅欲求
死親屬交相慰解遂䕶喪還葬于鄉屏鉛華弗御戴道
家冠披鶴氅衣翛然如塵外人未嘗輕於笑語人誚之
則曰我未亡人爾尚何心追逐世好耶鄉里小兒欲媚
上官以貞婦美姿容嗾使聘之不從將以威刼其去貞
婦遽引刀斷髪痛詈不少休事遂寢越三年有權貴人
聞其賢强委禽焉貞婦度不免拊膺長號呼曰楊樞密
何在楊樞密何在妾將相從于泉下因悶絶仆地媵人
抉齒以藥灌之移時乃蘇俟間執慶夀手曰吾命婦也
不敢虧節以辱汝父汝父亡我非不能死以汝年㓜將
誰育之即不育歲時何人持巵酒以酹汝父墳乃忍死
至今今汝已十齡吾復何憂我將死於汝父之墓言訖
泣而行慶夀號訴從母林氏林亟往救貞婦以刀自剄
不殊林奪刀挽之歸環守至旦稍解貞婦復斷髪如初
權貴人曰此烈婦不可强之强之不祥嗚呼女婦之質
甚弱耳扣盎足以駭走之今貞婦乃不為威武所屈若
是非其秉志剛見義明有不能也世以丈夫自居者冠
帶儼如步趨鏘如議論藹如人倘以女婦目之則頩然
怒去及䆒其所為一遇小利害則甘心喪其所守似婦
人女子之不若抑又何説哉然自兵亂以來婦人徇節
而不屈者或自剄死或墜崖下死或赴水火而死固人
之所難此特出一時義烈所激爾有如貞婦處孤燈敗
帷間淒風蕭蕭然中人歲積月深必有甚不能堪者恒
人之情寧不為之少衰貞婦之操則愈堅如鐵石百折
不撓豈不尤人所難者乎使一鄉之得若人必有率徳
而勵行者由是達之一邑一州無不皆然其於移風俗
美教化之道有國家者葢有賴焉是宜為之傳以俟觀
民風者
　贊曰昔夏侯令女夫死不嫁遂致斷髪為信或蹙迫
　之急乃割耳與鼻誓不欲類於人至今想其遺風猶
　凛凛然可畏也今貞婦截髪絶人其厲操葢與令女
　同若其持刄自刎比之割耳鼻者且欲并身而捐之
　其志為益苦矣嗚呼令女不可見有若貞婦其所謂
　異世而同符者非耶
　　　徐貞婦鄭氏傳
徐貞婦鄭名妙靜衢之西安人其父頥本簪纓家娶周
無它男子惟産四女而貞婦居其三年十齡粗通孝經
大義沉毅如成人諸女或與之狎輒厲聲叱之皆畏讋
不敢近父竒之慎擇所歸聞同郡徐思誠乃宋忠莊公
徽言之七世孫代有顯人而思誠又習進士業彬彬而
文於是慨然許之及合卺成禮貞婦已十九矣時舅天
祥與姑朱氏春秋皆高貞婦靡日靡夜事紡磚惟謹由
是羞服備給上獲舅姑心凢遇賓祭亦悉意助集不足
則質簮珥供事及其自奉疏食水飲甘之若飴舅殁貞
婦出所畜布泉為含襚衰絰諸費始得成喪思誠出卜
葬地舟覆溺死上航溪貞婦哭慟幾欲無生不憚勞勩
葬舅與夫先塋之側養姑高堂日問起居察時燠寒為
衣進之退撫二子謙貞俾從醇儒學而與勝己者交非
其類者絶之雖寒燈凉幌人不能堪貞婦處之裕如父
母及諸娣憫其年少欲使其更醮貞婦曰吾夫固亡有
二子在斯不謂之亡矣脱若無子其如姑老何義亦不
忍去也具人之形而犬彘其行妾肯為之乎即引交股
刀截去髻誓不二夫聞之者懼不敢撼貞婦見二子成
立謙以行義察舉為部使者掾以政事聞擢為瀧水丞
貞婦喜曰吾今而後可以見吾夫地下矣謙當之官㑹
恩例覃及於親受文綺細繒之賜貞婦益喜召謙至出
白金盤八授之曰國家寵恩至矣爾居官宜氷蘖自守
祿或不給則售此用之慎毋黷貨為也洪武二年知縣
何忠以貞婦年三十夫亡寡居二十八年氷清玉潔可
以厲民風乃上其事於府知府王珍加覆覈焉浙江按
察僉事張思立復亷其非誣然後具牒上行中書以次
達之中朝三年四月得旌表其門如令貞婦今逾六十
又四康强無它疾嘗有田宅為强族所據屢訟不得直
夫殁讓弗與競及宅轉鬻他姓貞婦贖居之識者謂貞
婦知大體云
　史官曰禮始夫婦者何葢有夫婦而後有父子有父
　子而後有君臣三者雖殊其道一而已矣若使婦不
　二其夫子不唇其親臣能忠於君天下其有弗長治
　者乎奈何世教淪滑士大夫誦法先王往往或至於
　悖君父有如一女婦之微不甚知書乃能抗節自守足
　以增於五倫之重亦可慨也夫故余於徐氏之事特
　為著傳文一通不少讓將以厲子職樹臣節重名教
　非曰徒作也有來讀者毛髪將聳然而立矣
　　　蔣貞婦傳
蔣貞婦徳新世居歙之黄山自㓜莊靜父忠甫為之擇
配鮮有當意者年二十有八始歸同郡羅宣明宣明鄂
州刺史諸孫家法素謹貞婦奉尊章處先後咸底禮度
中外稱之弗置至正壬辰蘄黄妖㓂起破州郡屠戮人
如刈草菅蔓延將至歙宣明散家貲募兵保障鄉井己
而兵大集歙城陷官軍復者再三宣明功為多癸巳夏
四月元帥沙不丁治歙城以宣明慷慨仗義俾分築一
百三十尺宣明之家索於用兵其計無所從貞婦盡售
奩中物相之宣明忘其憂乙未冬十二月祁門黟縣惡
少年搆浮梁劇盗來犯歙宣明謂貞婦曰我素負殺賊
名賊必不貸我汝宜相從軍中如何貞婦曰婦人在軍
中兵氣恐不揚子獨不聞之乎妾有兄弟在香山砦柵
頗可守妾往依之君努力自愛勿以妾為念也遂灑泣
而别丙申春正月歙城復陷宣明請兵江浙行中書賊
聞宣明妻孥在香山攻之益力二月天雨雪寨破賊大
肆焚掠初貞婦以宣明從征不忍茹酒肉至是炮炙行
觴命左右醉飽以二子驢兒馬兒屬蒼頭奴詹寄詹勝
寶曰事勢至此我誓不受辱一死决矣然不可使羅氏
無後汝宜䕶二兒還主翁也言訖勝寶負驢兒出媵人
挾馬兒繼之貞婦又繼之遇賊石崖上賊遂褫其衣貞
婦力拒賊攫貞婦髪貞婦齧其臂爪其面出血罵曰死
狗奴汝何不殺我賊怒斫其臂以刀舂之墜崖而死驢
兒見母死哭罵曰賊賊争忍殺吾母他㓂曰何等小物
敢爾耶横槊刺其背死勝寶遁寄不勝怒執木㦸擊傷
數冦與媵人皆遇害日將夕冦退貞婦從姪蔣志道從
積屍守緣崖下見貞婦屍如生傍有衣篋類有物窣窣
然動啓視之馬兒在焉亟抱以歸宣明云
　太史公曰喪亂之餘女婦以節著者有矣若歙之蔣
　氏何其烈哉夫以柔脆之身竟欲抗如虎之盗自非
　義激于中視死如歸其氣不如是之明也大抵故家
　遺俗詩書之澤弗替宣明又能奮揚而飭導之使一
　門之内婦死於夫子死於母而一蒼頭之微亦能為
　其主捐軀此殆難以聲音笑貌為也然則宣明亦賢
　矣哉賢者宜有後篋中之兒所以能獲全於今也
　　　王媛貞阮傳
王媛貞阮者名淑槀城人均州守阮容之子歴陽王瑀
之妻也瑀故名閥淑亦出右族好禮而貞一陽和陰肅
懿聞流三族間瑀以材起家為裨將當戍夫槩夫槩與
敵土犬牙瑀將邏騎偵其營敵意勁兵壓境悉力迎戰
瑀知不能免蹈白刄前邏騎皆逝瑀尋被執以不屈死
淑慟曰夫者婦天也吾天傾矣尚何所仰哉遂蒙被泣
卧不粒食媵人以食進淑麾曰去吾不食矣己而氣阽
阽若絲先後僅屬媵人又以藥進淑復麾曰去吾不藥
矣如此者七日竟終年甫二十三爾淑葬金華城北黄
塢其顛有異𤓰生蔓一而四實其色光翠如沐者君子
謂淑能知貞道矣貞道明則常倫定矣詩云髧彼兩髦
實維我儀之死矢靡他此之謂也
　頌曰翼翼貞阮執行有常夫戍而俘䀌然隠傷不食
　以死其節煒煌𤓰瓞之生天旌厥祥
　　　宋烈婦傳
烈婦宋㜪(音/莘)字新金華潛溪人美姿容㓜即讀書知大
義搦管作字亦莊正可觀既長歸烏傷賈明善足不妄
踰户閾雖家人弗聞其語笑聲一宗讙曰是端簡靜黙
也賈氏有婦矣父母亦賢之不忍其逺去左右越一年
令與夫來居潛溪烈婦孝養益謹見諸女讀古烈女事
則慨然想其為人既而曰是亦不難為婦者當璧碎而
潔無寧瓦全而穢也歲戊戌十月西兵擣蘭溪逺近大
震烈婦不自安同夫避入浦陽城竇山中未幾鄉民嘯
聚倡亂樹旌纛執劔殺人如刈草菅烈婦亡匿灌莾中
為游卒所執乃抽銀條恱求解不聽將亂之烈婦以計
紿曰吾有珠貝可直數千緡昨夕瘞山前坎中爾幸無
急我急我我將死於爾何利不若導爾發之游卒悦其
言從之行至深淵側竟躍入死焉時十一月十四日也
其兄濓聞而哭曰天乎烈婦在家為淑女歸人為良婦
既淑且良縱不備有胡福其豈不得考終于寢乎不知
何為而遘兹兵禍也嗚呼自古莫不有死當是時執法
之大吏秉鉞之將帥守土之二千石或有不能而烈婦
獨能捐軀徇義死固死矣千載猶生視彼弗死而若死
者何如也縱遘兵禍又何傷焉然而婦之守貞猶人子
之當孝人臣之當忠也烈婦之死恒道爾何足深羡乎
雖然是固恒道爾而亦非易致也人之所欲莫甚乎生
茍所見一髪未盡則幸存之念興幸存之念興含辱忍
垢何所不至哉想其臨淵之時貞剛之氣充塞上下天
不足為高地不足為厚日月不足為明視區區微生直
鴻毛輕耳不然何以能若是之烈也徵太平日所言當
璧碎而潔毋令瓦全而穢者不亦允蹈也哉烈婦之事
與軋之竇氏越之王氏無大相逺求之千百而不一二
見焉濓因不避親摭其行實著為私傳一通所以白烈婦
之志他日傳之竹帛詔諸海内良史氏職也非濓之所
計也
　　　謝烈婦傳
謝烈婦芾婺之金華人年十三適蘭溪吳履奉尊章處
宗族以禮性勤而剛事非義毅然執弗行鞠撫衆雛紉
箴補綴常至夜分雖血貫指不自寧履貧而䆠游家政
一聽芾能弗墜戊戌春三月西師破睦州游騎日壓境
上芾懼急謂履曰妾聞西師鐵騎逾十萬數出則塵埃
蔽天白日為黄既得睦必東窺婺謂其不至者妄也卿
讀書號男子宜察知之妾衰瘦如鬼旦暮禍及决不能
挈弱㓜逺遁曷若先買舟東下為上計否則歸妾母家
母家南有池即有急以身餧魚鱉爾誓不受汚以病君
也履重於行紿曰勿恐有履在也冬十月二日丁卯履
出城南芾復申前言且祝履曰宜急旋稍緩噬臍無及
矣履復答如初越四日辛未芾見潰軍被血衣東奔不
絶謂媵人曰事急矣候雞再號裹糧挾季女以東媵人
負小兒從明日壬申力憊甚芾猶手牽女且行且泣曰
汝父不得復見矣吾與汝死即死耳身不可失也遂避
入金華山中媵人後視芾不相及棄小兒道上亦泣去
己而游兵四出赤幟徧山澤東西作呼嘯聲虜女婦無
筭芾度不可免力疾捫蘿而上抱女投崖下死履歸求
之夾日始得尸母與女相向其貌如生時嗚呼人極之
所由建者三綱也使臣子之於君父皆如芾之弗畔其
夫國家安有喪亂之禍哀哉嗚呼世之號士君子者平
居暇日高自稱譽無不曰我學周公仲尼之道茍指為
婦人女子則勃然怒去一旦君父有難輒或竄或伏不
翅狐兎是婦人女子之弗如抑又何説也然自兵興以
來女婦以節著者亦頗見之未有若芾之烈者也夫豈
樂死惡生者哉誠以義塞于内與其生而抱愧寧若死
而就安推其所志神明可通金石可貫衡嶽之層雲可
開非細故也彞倫風教於是所係為甚重濓故為文道
其事使濓言行人心或不亡者當自省矣嗚呼彼有家
而奉箕箒者孰非人婦孰非人婦哉
　贊曰戊戌之變濓女弟㜪亦以秉節沉淵死後烈婦
　特三十有六日爾濓悲之淚落弗止聞有如㜪者必
　謹叩之或歴其地以訪焉間嘗過金華山中問烈婦
　投崖處悲風四集林木怒立猶凛凛有生氣豈其貞
　魂烈魄猶足以感人耶烈婦雖死其弗死矣夫
　　　張義婦傳
義婦張氏濟南鄒平人年十八歸戍卒李午午同從子
零出戍七閩未幾午死張獨事舅姑父母生養死葬無
遺禮復痛夫死數千里外枯骨未知所歸乃往卧氷上
呼天祝曰天乎妾夫何罪妾夫何罪生既不見父母死
又不能歸葬父母之傍使無妾即已妾在敢愛死乎天
若許妾取夫骨雖寒甚當得不死踰月竟不死鄉人異
之為聞於縣給過所遣之至閩零猶在問夫葬地則榛
莾日塞不可識張哀慟幾絶夫忽降于童與張語生前
事甚悲且示骨在處張如其言發得之持骨祝曰爾信
妾夫耶入口當融如氷雪黏如膠己而果然官義之為
上于大府請復其家使零䕶喪歸濟南
　金華宋濓曰濓聞長老言廬陵有趙應祥者父行賈
　死利津亂葬叢塚間應祥求之慟哭七日夜不得乃
　解髪繫馬鞍上祝曰天若有知行至父墓鞍即墮未
　幾鞍墮發而視之果父也葬時所題名氏猶存此與
　義婦之事頗類傳曰孝悌之至通於神明此之謂夫
　　　貞婦郭丑小傳
郭氏丑字道安六合人也美姿容其父彬授之書詩輒
通大㫖母劉氏得疫疾諸弟妹尚㓜羞服無所倚賴道
安上扶掖母氏起居下撫孩穉潄澣紉綴之事皆親之
冬盛寒燈火蕭然持箴恒至夜半不休且不樂靡麗身
衣紈素同綺繡女偕坐畧不動容目亦不注視至於纂
組烹飪不經師授而悉精其能彬絶愛之不肯歸凡子
同里鄭𤣥來求婚彬激曰爾能從師攻文辭即可爾𤣥
乃力學道安年十九竟妻𤣥婦道甚修譽起一鄉間𤣥
以古列女傳難之道安曰某女事如此某女事如彼一
一舉之無漏文𤣥不能屈因加進學功其父讓不悦痛
繩之𤣥悒悒不樂道安曰子但盡誠盡孝他非所知也
瞽叟底豫之言豈猶不聞之耶𤣥釋然道安秉性堅貞
彊暴欲侵凌道安厲色叱之去其人恃為尊屬屢見廹
道安彈指出血曰父悞我矣父悞我矣不幸遇此唯有
一死爾媵人勸曰何不告夫君知之道安曰吾茍白其
故父子何面目相見耶曰此人倫之變宜走訴父母使
其知所忌不敢肆道安曰秖揚惡聲耳無益也不若就
死之為安日向中道安潛出沉于河時洪武十年七月
十七日也彬聞之悲欲無生瘞于揚子西沙清水潭上
一夕𤣥夢其來車馬儀衞甚都且曰妾今在長蘆水府
掌鉤考人間善惡念子索居故一來耳不可久留也言
畢颯然如雨風而去次夕其姑夢亦如之長蘆在六合
城南二十五里云
　史濓曰郭氏素稱詩禮之家婦人女子亦有異於人
　彬之姊真適許士瞻生一女而士瞻死年始二十三
　耳今埀五十而節操凛然而道安又貞烈如此誠可
　為敬仰哉傳言忠節之人殁必為神明長蘆之事雖
　近誣亦不敢謂决無是理也嗚呼新臺之什孔子删
　詩而不削去者其埀訓也逺矣哉
　
　
　
　
　
　
　
　
　
　
　
　
　
　
　
　文憲集卷十一
欽定四庫全書
　文憲集卷十二
　　　　　　　　　　　　　明　宋濓　撰
　　題(凡六十/一章)
　　　恭題御製文集後
臣聞有徳者必有言蓋有徳者和順積中英華發外無
非天然之文不待勉强而後成譬猶大化流行融液通
暢而萬物發舒各得生生之妙精神充衍無往不在故
大舜作五絃之歌湯為盤銘武王造起居之誡皆燦然
成文此揚子雲所謂聖人之言炳若丹青也恭惟皇帝
陛下統御以來用人文化成天下睿訓諄復惟恐一夫
不獲其所天縱聖能形諸篇翰奎壁照耀層霄絢采光
被上下萬象動色然而建中於民寤寐弗忘則有虞阜
財解慍之歌也夙夜修省常如神明森列左右則湯武
盤盂几杖之銘也仁民愛物之心隨感而見布于方策
溫潤淵深統貫乎斯道光芒氣燄蓋覆乎六合前聖後
聖實異代而同符也臣供奉詞林幸日侍几硯仰瞻揮
洒之際思若淵泉頃刻之間烟雲盈紙有長江大河一
瀉萬里之勢跪捧而觀殷彞周鼎未足喻其古也太山
喬嶽未足喻其高也風霆流行未足喻其變化也蓋由
天徳純粹無聲色之好無遊畋耽樂之從聚精㑹神凝
思至道形於心聲同功造化非語言形容之可盡也且
當萬幾之暇時御翰墨多不留槀見於侍臣之所錄者
得若干篇臣竊以為日星昭回于天下飾萬物蒼生無
不仰照聖皇之文猶日星也是宜刻于文梓流布四海
使見之者咸獲咏嘆文明之化熈熈皥皥相與率徳勵
行以為忠孝之歸豈不盛哉於是敬錄如上文與詩凡
五巻續有制作復編類為後集云翰林侍講學士中順
大夫知制誥同修國史兼太子贊善大夫臣宋濓拜手
稽首謹書
　　　恭題御製論語解二章後
右解論語二章乃皇上所親製以賜翰林修撰臣孔克
表者也初上留心經籍以為經之不明傳註害之傳註
之害在乎辭繁而㫖深洪武六年乃詔克表及御史中
丞臣劉基秦府紀善臣林溫取諸經要言析為若干類
以恒言釋之使人皆得通其説而盡聖賢之㫖意又慮
一二儒臣未達注釋之凡乃手釋二章以賜克表俾取
則而為之克表等承詔釋四書五經以上詔賜名曰羣
經類要復裝裭所賜為巻以臣濓嘗與聞斯事請識其
左方臣聞聖人之治天下養之以政而教之以道民非
養不生非教不明三代以降未有兼之者也欽惟皇上
以聖智之資治民之政壹法乎古復慮經㫖晦而人不
知道乃釋諸經以教之其為後世慮者可謂詳且備矣
克表適際盛時而預執筆承明詔豈非幸哉昔唐之盛
時太宗有志於教化而孔氏曰頴達者實率諸儒為五
經疏天下至今傳而誦之不廢今上開物牖民之心過
於太宗而克表復為諸儒首孔氏可謂世不乏人矣他
日是書之傳將與頴達之疏無異則夫聖謨之詳烏可
不知所自哉臣故表而出之使後世知類要之書實本
諸此也
　　　恭題御賜書後
昔在乙巳之春臣濓待罪右史三月十五日卧病京師
之官舍不入侍者六日上顧近臣黼曰老宋起居何久
不見邪黼以病對且言其致疢之詳上憂形於色曰宋
起居純飭之士不參以分毫人偽侍予五年猶一日也
不知何以而有斯疾乎越一日又問曰病勢稍損否黼
對如初越二日又問黼復對如初上惻然曰爾往傳命
俾歸養金華山中父子祖孫驩然同聚疾必易愈愈且
速造朝國家文翰庶有賴哉二十四日黼至導宣上㫖
臣力疾起拜今越翼日陛辭上勅黄門内使出大府金
藉以束帛賜之自後候問之使相屬于道時方嚴肩輿
之禁自相國以下至百執事皆弗之許特命中書造安
車給健丁六人以載此尤異數也二十八日皇太子以
舊學之故復遣内臣存問賚以繒幣白金之屬恩意有
加焉三十日上道夏四月十七日方抵金華故居十八
日具謝表一通進上并致書太子以寓箴規之意上覽
之再三喜甚謂太子曰此書汝當日誦一遍復親御翰
墨賜書褒答其文則上所自製字乃侍臣代書其外封
九字内年月六字及花書則上之親筆也復出官局文
綺白繒各一命太子署名緘封遣使者即臣家以賜焉
時六月七日也惟上深仁如天厚澤如地凡囿於兩間
者莫不同浴神化鼓舞至徳以臣之微亦獲霑被寵榮
如此之至竊伏自念臣本一介書生應聘而起即典儒
臺未幾召入禁城授太子經由是峻登記言之職賜服
金紫先後所承恩數不一而足今以微疴之故又勤宸
念眷注優異錫予便蕃此固上天雨露之滋一草一木
無不使遂其生成之性而臣區區犬馬之誠所以思報
効之者何日而敢忘哉天保之詩曰天保定爾亦孔之
固俾爾單厚何福不除臣敢誦此詩以答上賜復追疏
遭逢之盛於賜書後示諸子孫俾世世毋忘上恩云
　　　恭題御筆後
洪武元年夏四月上幸北京五月四日道經下邳駐蹕
于東門外設壇具牢醴祭于山川百神祭畢遂升御舟
召守土臣四明李侯相親出御筆一道且諭之曰山東
故官聽其從宜居處以俟選用相既稽首拜受因復奏
曰其有願往南京及旋故鄉者何以遇之上曰卿稽其
人數去南京者日予米二升還故鄉者皆給一斛相退
奉詔行之嗚呼非聖徳如天一視而同仁者其奚暇念
及於此哉越三月燕都遂平懐柔綏徠之效蓋有不疾
而速不行而至者矣相既侈兹奇遇裝潢成軸持以示
濓濓方待罪國史謹已備錄藏諸金匱復為記其事於
左方云
　　　恭題御訓談士奇命名字義後
國朝之制設中書舍人十餘員開署禁中專掌繕書誥
勅書畢赴吏部主事徧詣中書省御史臺大都督府親
簽名氏然後頒行湘陰談士奇時官本部主司勲之科
洪武十年春三月四日受事於中書舍人忽遇上御步
輦而至問曰爾為誰士奇跪對臣吏部主事也曰爾何
名對曰士奇曰其義云何對曰臣聞之於師俊美之謂
奇曰爾之入仕儒邪吏邪對曰習刀筆之吏爾考功監
令郭傳在側奏曰士奇雖吏頗誠慤自持上因命奉御
取筆以進書曰夫吏之為奇公以事法以當如律天下
他所不及乃曰奇凡二十二言士奇頓首再拜舞蹈而
退士奇既黙識之歸紀於簡册復用金書成巻私竊以
謂蟣蝨之臣姓名上徹天聽兼之聖謨洋洋戒勅深至
真所謂千載一時者矣乃來請記其事以著寵恩之所
自臣濓聞之背私之謂公當理之謂法行法當理則不
謬於是非處事無私則允合於公正茍能是雖律之天
下人將有所不及始可謂之奇丈夫矣至哉聖人之言
何其表裏之兼該本末之詳明也哉士奇宜晝夜欽承
以奇自負精白一心盡瘁事國庶幾無愧寵靈之施者
矣士奇尚朂之哉士奇通法律歴長沙衡陽二府史陞
湖廣按察司書吏擢虎賁左衞知事以轉今官云洪武
十年冬十一月前具官臣金華宋濓謹題
　　　恭題御書賜蘄春侯巻後
洪武六年夏六月十又三日皇上幸大本堂堂乃儲君
講道之所而諸親王肄業於左右當是時勛舊之子亦
聽執經入侍上既至召開平忠武王之子鄭國公常茂
蘄國武義公之子蘄春侯康鐸列于階下慰勉再三復
勅奉御具觚翰親書二帖一賜茂一賜鐸帖皆八字其
賜鐸者云謹承祖業愛爾勤功鐸稽首再拜而受乃命
良工用黄綾玉軸裝潢成巻珍襲以示子孫鐸嘗受經
於臣濓來請識之臣伏覩國家之遇勳舊義雖君臣情
踰父子上下相孚脗合無間蘄國公值四海雄争之初
多樹奇功不幸蚤世不得見今混一之盛宸衷憫悼朝
夕弗忘既勅近臣經紀家事復令其子習學禁中且以
承祖業為朂其恩數至優渥也夫祖業未易承必勤功
之人乃克能之聖謨所及正合書中業廣惟勤之義鐸
宜拳拳服膺而弗失庶幾上不負君師之訓下可以保
前人之功業矣鐸尚朂之哉鐸尚朂之哉帖傍書康二
子者以别與茂也二子鐸與其兄鑑鑑今僉廣西䕶衞
指揮使司事云九年秋七月二十二日翰林學士承㫖嘉議
大夫知制誥兼修國史兼太子贊善大夫臣金華宋濓謹識
　　　恭題御制賜給事中林廷綱等勅符後
洪武十二年正月二十一日上御奉天門權給事中林
廷綱等六人以歸省其親為請上欣然可之明日陛辭
上親制勅符諭之且命人各書其副以歸廷綱等咸叩
頭拜受而退既而廷綱嚴裝成巻以示臣濓請識其左
方臣聞古聖君之待重臣當授職之際必告之以言如
堯之命九官周康王之誥君陳者有之矣今廷綱以初
試職之小臣而有此賜誠古所鮮有也小臣膺此賜或
有之然昔時訓命之辭多作於代言之官如廷綱之賜
出於上所親製者無有也親製者或有之求其誨諭諄
切期望深厚猶父命子如廷綱所被者無有也嗚呼上
之待廷綱可謂至矣廷綱宜何如報哉廷綱其去而思
乎昔者處乎閭巷而齒乎恒民今一旦至此果誰之賜
歟烏可不盡心也上之望廷綱者以忠為先而忠非効
一職奉一令之所能盡必也至公而忘私徇義而忘身
斯可矣茍徒恃上之寵榮以夸其鄉邦是恒人之智爾
於廷綱何取哉是月二十五日前某官臣濓拜手謹題
　　　御賜資治通鑑後題
元順帝即位之九年海宇晏寧文治誕敷乃開宣文閣
設經筵詔翰林諸臣分番進講復出司馬光所編資治
通鑑分賜近臣集賢大學士浦陽吳公直方時為大長
秋官屬實獲與兹寵榮公既引年歸江南慨念上之恩
不可忘命郡諸生宋濓備識之以示子孫濓聞先代典
籍遭秦焚滅之後至漢孝文時漸采用之自時厥後遵
用儒術竊意簡册流布已久公卿大夫必咸習之及觀
東平思王傳王以上之叔父來求太史公書大將軍鳳
白不許然後知天下之書尚多藏於秘府雖以王室近
屬有不得易見之夫以王室近屬且若是則其他疏逺
之臣尤可知矣嗚呼太史公書其褒善貶惡之義多取
則於春秋顧乃靳而不許是何漢徳之不宏也哉方今
朝廷更化稽古右文公卿大夫孰不知讀太史公書上
方以謂歴代之史有資治道者莫備於通鑑一書復出
以賜近臣天光下臨衣被萬物聲教所及罔間朔南嗚
呼盛哉濓也不敏間嘗上謁於公獲觀此書於存心堂
黄綾為褾整飭嚴煥於是拜手稽首而識其後非惟昭
公遭逢之盛而使後世珍襲惟謹至於聖代文治之隆
有非漢世之所可及者他日太史氏亦當有所采云至
正十五年正月望日里生宋濓謹記
　　　題魏受禪表後
右魏受禪表一通劉禹錫以為王朗文梁鵠書鍾繇鐫
字世號之為三絶筆法勁拔如鑄鐵所成葢得蔡中郎
之遺意至唐人效之則流於娬媚矣朗字景興東海郯
人也史稱其文博而富贍觀此碑葢可見云
　　　題梁元帝畫職貢圖
梁元帝職貢圖一巻自且末中天竺師子北天竺渴槃
陀武興番高昌及建平蜑臨江蠻凡九國前圖使者形
狀後列其土俗貢獻歲月而各國咸如之絹素剝蝕幾
若不可觸古誠古矣然猶有可辯者據梁元帝即蕭繹
其字世誠武帝第七子也梁書稱其任荆日畫番客入
朝圖名畫記遂因其説亦云畫職貢圖并序外國貢事
又據裴孝源公私畫錄所載梁元帝畫六巻並有題印
而無職貢圖又云職貢圖三巻江僧寶畫乃隋朝官本
上有陳梁年號後來議者謂裴貞觀中人官為中書舍
人距繹時尚未逺其言當可徵洛陽任子羔一祖裴説
而駁史氏之妄踰數百言則此圖已不能定於何人所
作矣况繹以湘東王鎮江陵與岳陽王詧互相攻戰曾
無寧日詧遂降魏魏遣柱國于謹取江陵繹焚古今圖
書十四萬巻歎曰文武之道今夕盡矣繹尋遇害竊計
其時繹亦何暇娛情於繪畫之事脱誠有之亦與十四
萬巻同歸灰燼矣惡能至於今日哉此濓之所未喻也
又據李龍眠手帖云梁職貢圖首虜而終蜑凡三十餘
國而所謂三十餘國又皆不與史合自晉氏渡江南北
分統北虜豈能越海而來貢邪嗜古之家又謂此圖唯
傅正字欽父所藏者為真首河南而終狼牙修凡二十
二國其國與龍眠所言又有同異且似疑龍眠首虜之
説而易虜為魯魯乃伯禽之裔東表元侯之國四夷之
中亦豈有所謂魯邪今以此巻較之傅本又絶不同均
號職貢圖而乃復參差如此此又濓之所未喻也又據
此巻題曰梁元帝畫每段所寫土俗貢獻之事則云陶
學士書豈繹畫此時特留餘地而候陶之書邪此又姑
置之陶自䟦其後初書廣順三年云云中間字多糜爛
不可屬讀後復書云夏五月二十九日汴上雨中書北
海陶穀時具位珥貂三載也據陶名穀字秀實邠之新
平郡人邠即豳也古在雍州之域漢屬安定北地郡漢
末置新平郡今易北地為北海亦當有其説邪陶起家
校書郎在周為翰林學士入宋歴禮刑户部三尚書遷
承㫖年六十八卒贈右僕射陶嘗自言頭骨當珥貂因
人笑之自悔不復言况在翰林日初不珥貂安肯自書
以衒人耶陶博學善記以辭翰擅一世今所書字形體
窘束絶無俊逸之氣頗類書經手所為觀其書佛作仏
壻作聓葢未能猝變者此又濓之所未喻也然其畫意
渾璞而無世俗纎陋之態固不得為真梁物要亦為宋
代名筆所作世之粗工塗青抹紅以欺人者見之必循
墻而避矣濓與王君子克同觀青溪上偶因吻創在告
援筆題之不覺其辭之多也
　　　題唐太宗哀册文後
天台詹君國器嗜古如嗜利近於汴梁市中購得褚登
善所撰唐太宗哀册文一卷舊嘗藏相臺岳珂倦翁家
後有北燕喬簣成所題定為唐人書詹君既自識其左
復請濓一言之濓聞唐故事哀册國之大典也非職載
筆至司鈞衡者不敢為之登善自貞觀二十二年九月
己亥為中書令二十三年三月丁卯太宗不豫四月己
亥幸翠㣲宫五月己巳崩於含風殿庚午奉大行御馬輿
還京師當是時登善秉政中書緝熈帝載者已九月哀
册必屬之葢無疑也此巻當為命藁之第二故於二十
三年下闕歲次己酉五月甲辰八字嗣皇帝下不書治
字家傳縉雲下無高祖配天一人有慶八字遡悲風於
長下缺術字然特其缺文耳徵之大詔令蘿圖琬琰
集文粹文苑諸書其更改又各有同異殆不能悉數也
濓竊按正史雜史咸謂太宗以八月庚寅日葬與大詔
令等書並同庚寅則八月之十八日也今獨云庚子則
是月之二十八日不知何以有一旬之差將史悞耶或
藁本之筆訛也嗣皇帝之名不書懼凟也其理固當太
宗之崩既書二十六日己巳矣年月甲子初何足隱諱
而懸空之耶尤有不可得而曉者相去七百餘載其事
不可臆度未可以遽言也若論字畫當為登善所書登
善初師虞世南晚入右軍之室故唐之能正書者僅二
十八人而登善居三四之間此巻溫潤似虞其結體則
多法右軍世之人徒見登善所書或與薛稷類者遂疑
之殊不知先哲有兼人之才而其作字初不拘一體張
顛善草書至其小楷極端謹有法傳其學者唯顔真卿
得之爾觀登善者宜以是求之簣成雖號能鑒古其言
似不足徵也國器尚永寶之
　　　孔氏譜系後題
神明之胄莫盛於闕里孔氏宜其文獻有足徵者今竊
觀其二家譜牒則互有得失姑舉其一二辯之一譜云
順一名謙生鮒騰樹鮒生隨騰字子襄生忠忠生武安
國武生延年延年生霸霸生福福生房房之從弟某生
尚安國生卬卬生驩驩生立立之從弟吉生何齊樹一
作祔生聚聚一作彦生臧臧生琳琳生黄茂茂生宣一
譜云謙生鮒滕樹祔鮒生育滕生彦貞彦生成貞一名
忠生武武生安國延年延年生霸霸之下不甚殊安國
生黄卬茂黄之曾孫尚生疇疇生賢卬生驩吉驩吉生
立何齊立生元元生子建茂生宣樹三傳至琳其後不
書祔生最最生讓讓生員據前譜言之則安國與武為
兄弟黄茂皆琳之子而驩吉為兩人尚乃霸之曾孫樹
即是祔聚一名彦實樹之子也據後譜言之則延年與
安國為兄弟黄茂皆安國之子而驩吉只一人尚乃黄
之曾孫祔即非樹彦實滕之子也濓竊考之後譜謂武
生延年安國者據史記前譜謂忠生武安國者據家語
及前漢書固各有所依憑第司馬遷與安國同時而班
固乃出遷後家語亦漢之諸儒所錄似當以史記為正
也孔叢子云子國生子卬子卬生仲驩子國安國字也
太史公云安國生卬卬生驩皆不聞言驩吉者非特此
也漢成紀綏和元年二月封吉為殷紹嘉侯三月進爵
為公恩澤侯表綏和元年二月孔何齊以殷後孔子世
吉之嫡子封紹嘉侯或者雖疑父子不應同封而吉固
自為一人明矣漢劉琳府君碑鉅鹿太守孔尚撰尚自
言承曲阜伯之裔自伯魚至武十世無封曲阜者唯安
國有之尚為黄之曾孫亦無疑者若鮒雖與祔同音蔡
文侯昭侯相去五世皆名中古人尚質未必若是拘拘
有以二字音同而疑無此人其亦過哉孔氏五十五代
孫克仁以譜圖未備有志於纂修之事間請濓撰序以
冠篇端濓恨讀書不博兼之老嬾多病舊學廢忘無以
䆒知其詳因畧疏所聞綴之巻末孔氏孫子以學行知
名者代有其人而克仁亦以文章家自顯幸為起其疵
繆焉
　濓既為孔君題闕里譜系一書復謂之曰孔氏傳至
　四十二代光嗣遭孔末之難末乃灑掃户孔景之後
　欲冒襲封於是盡殺諸孔氏時光嗣為泗水令其妻
　張夫人生仁玉始九月夫人遂秘養之及長再襲封
　卒贈兵部尚書兵部生四子曰宜曰憲曰冕曰朂今
　之南北裔如曲阜之崇聖苖孔二村所居及若古一
　名傳端友端朝之遷衢端植之遷鄂琯之遷撫瓚之
　遷吳興皆其子孫固不可以不謹其傳而於正外二
　支尤所當明辯之也頗聞前軰言元貞二年二月官
　中所定户版闕里正支為户凡一十有二分為五位
　所謂五位者則太子中舍國子博士中散大夫侍郎
　襲封也若外院孔氏乃闕里子孫灑掃户每歲輸入
　祭祀錢者其為户凡三十有一分為五院所謂五院
　者則宅上洙泗三傳文登寧陵也子宜述其事庶幾
　他日有所於考而無涇渭混淆之患孔君曰此克仁
　之志願為我續書之辭不獲命復為附麗題識之左
　以為後來纂修者之一助云
　　　題孔氏所藏先世誥後
宋制差則出勅除則給誥誥有奬勵之言而勅但書所
授職事而已然誥則用綾其所識印章文臣則吏部武
臣則兵部王公命婦則司封加勲則司勲及元豐官制
行四選悉用吏部而兵部唯施之於藩官若差勅則書
以白紙而用中書門下印印之今觀金部郎中孔毅父
所受誥猶可以考見當時故事也然而多歴年所兵燹
屢更而子孫得以保守不墜其亦君子之澤也哉金部
九世孫善夫裝潢成巻求題於濓濓之所欲陳者雲林
先生危公已備筆之矣謾畧著其説而附氏名于左方
云
　　　題周益公所藏歐陽公遺墨後
歐陽公譜圖序作於至和二年乙未後一百三十一年
平園周益公得公所具檢藁一段并嘉祐八年癸卯夜
宿中書東閣詩八句聨為一巻詩陰有中書所錄裕陵
出閣親揮兩行亦不棄去而附見之且各題其左而識
以中書省印者三巻首又識以益國之章其慎重之意
至矣平園與公皆廬陵人故平生所敬慕者於公為尤
切文學政事皆欲並之非止寶其字畫而已也其後奉
常質行定名特與公同諡文忠可謂能遂其志者矣然
平園題此巻時乃淳熈十二年乙巳方秉政樞廷至十
四年丁未之二月始登右揆其借用中書之印當在此
時葢宋世雖得以官印識私藏若非親蒞其官則亦不
敢僭用之也若論其封爵則自十五年戊申因明堂加
恩初封濟國公十六年己酉正月進左揆再封許國三
月拜少保又更封益國其封益國乃在題巻五年之後
巻首之章必後來追而識之也今詩及譜圖序並見居
士集十三巻與六十二巻中其文皆同唯詩改空作徒
為稍異爾裕陵為光國公時名仲鍼及賜名頊乃加忠
武節度使同平章事而封王矣其事正在公東閣賦詩
之年九月辛亥平園之題實與史合或人弗之察著為
文辭謂為十月者其悞多矣金華宋濓再拜謹記
　　　題朱文公自書虞帝廟樂歌辭後
朱徽公提舉浙東嘗行部至三衢大虞呂氏適為衢府
法曹遂往見之公為寫虞帝廟送迎神樂歌辭以贈葢
公劾台守唐説齋其疏凡六上説齋方除江西提㸃刑
獄朝論遂掇其職畀公公以言不行即日解印綬去此
辭之書正在衢聞命之時豈堯舜君民之志弗遂而有
所遐思者歟或云别自有見亦未可知也此帖出於立
齋王剛仲所藏立齋初從劉撝堂游而卒業於北山何
氏考其淵源之正實有所自故其寶愛尤為深至云
　　　題黄文獻公所書先府君行實後
右黄文獻公乞銘於柳文肅公之狀文獻公以學問文
章名天下此雖造次所書而考據精詳倫序不紊事信
而辭實言遜而禮恭皆可以為法不特字畫之羙也濓
嘗執業二公之門於是二公之卒已久矣永念今昔撫
巻慨然
　　　題王魯公授少保致仕誥
右宋王魯公特授少保致仕誥一通係紹熈元年五月
一十二日所降者葢孝宗淳熈八年辛丑八月魯公由
樞密使拜相十五年戊申五月以觀文殿大學士出判
衢州㝷即奉祠十六年己酉二月光宗受禪八月魯公
以母喪致疾而薨故年仍稱淳熈十六年至十二月始
詔改明年為紹熈元年是為庚戌之歲誥之出給合於
魯公未薨之前乃在既薨未閲月後何耶宋自宣和以
來未有既死而乞致仕者南渡之後禮文凋喪雖宰相
輔臣考終於位其家已發哀即服降㫖給賻方上謝事
之章而朝廷復為之告廷出命如其未死時此最有乖
政理其後吏部郎嘗以為言終不能行而止此誥未免
循習當時故事而未之或改也者不然誥中所謂尚克
全於徳履及益高冲致永介夀祺之語皆生前事何故
追而書之其為後來補授制勅當無疑也惟魯公忠君
孝親大節偉然故其相孝宗獨至八年之久同時秉鈞
軸者唯梁文靖公前後七年可以配之餘人皆所不及
謂非得君之深者可乎葢必有其道矣魯公五世孫葯
雅飭君子也持巻索題甚切㑹病痁新起精神昏昧謾
掛漏而書之洪武十三年八月己未朔前翰林學士同
郡後學宋某謹識
　　　題張尚書具慶堂巻
世徒知父母之存為具慶至若人子能發聞于時以顯
榮其父母父母雖殁而有不没者存孰不為之慶幸斯
亦可以謂之具慶君子識之而世人未必能知之也錫
山張君惟中以碩學雄文致位大宗伯海外蠻夷無不
知其姓名其弟所安又能慎守先緒敬其兄如敬父兄
宦京師數來省候之久而後去猶依依不忍别士大夫
咸指曰是兄弟也良可謂不死其親矣故入其庭升其
堂者榮光休氣浮蕩於後先儼若二老人龎眉鶴髪據
筵笑語此無他名不死則其身如不死矣為其婣連為
其僚友莫不慶愜于心豈獨其家之子若孫哉不然則
父母雖存名氏不出於里閈聚散日逐于齊民縱曰不
死與死相去葢無幾雖日有三牲之養其為慶也隘矣
惟中伯仲舊以具慶名堂近歲父母亡墓上之木已拱
猶旦旦念親如存若具慶時每謂人曰我父母未嘗亡
也嗚呼可謂能孝也已濓與惟中交最密不翅異姓兄
弟故探其志而疏之以附送所安序後云
　　　題周文矩畫狄梁公諫武后圖
右狄文惠公諫天后圖相傳為長安周景元作以筆法
重輕較之葢建業周文矩爾非景元也予於秘府多見
二子真跡故敢鑒定若此未知賞識之家以為何如也
若夫狄公拳拳存唐之忠史書之天下士大夫皆能道
之予尚何言哉
　　　題新修李鄴侯傳後
余讀歐陽子等所修新唐書事多舛繆如紀中載膠東
郡公降封縣公而傳中乃稱郡公傳中叙天平節度四
人而紀中則云七人此猶可也宰相載於世系表而于
惟謙相中宗鄭綮相昭宗武什萬相武后乃皆棄而不
錄此猶可也觀其述作繁者失於支蔓畧者過於簡率
以致渙而無統鬱而弗章則其所繫者重矣劉昭舊史
義例無法固不足責豈意新史亦復爾邪吳縝糾繆葢
不得不作也有若李泌在唐建謀猷輕爵祿髣髴漢之
留侯新舊史皆畧其事且譏其好縱横大言以鬼道媚
人主取宰相何其悖耶晉王府長史朱君讀而病焉因
據泌之子繁所錄家傳十巻參考羣書倣前賢删正陶
潛諸葛亮二傳芟繁摭華重為泌傳一通泌之事始大
白於天下後世嗚呼微朱君泌不銜寃於九泉之下乎
然而唐史之謬不止於此而已縝之所未糾者尚多朱
君宜推類以盡其餘哉余繼修元史及皇明日厯朱君
皆與其事余見朱君有良史之才故為題識傳後而屬
望之如此若余之耄則無能為矣朱君名右字伯賢天
台人
　　　題柳公權書度人經後
正書之擅名者自魏鍾繇而至於宋僅得四十四人而
唐柳誠懸實錚錚乎其間則夫墨妙筆精有不待贊矣
其入宋秘府凡六帖而書度人經者二此巻特其一爾
是經乃晉宋人偽作至誠懸時相傳稍久故信而書之
近代紫陽方回則謂五季蜀王建時道士王喬始造且
確然弗自疑不幾於甚可笑歟使回見誠懸書此吾知
其顙有泚矣
　　　題陳忠肅公疏文跋語後
七峯居士諫議陳公因上書論日錄事有忤曾布出守
海陵尋謫武夷祠官未幾除名勒停編管宜春崇寧二
年正月移合浦三月五日過長沙興化寺遇神宗忌日
於是依浮屠法運轉經藏造疏六千言以薦嚴事疏文
用駢儷體恐不足以盡意仍以散辭分注其下首序請
改實錄言蔡卞者九事非國是者七章其餘辯布之姦
凡所以尊私史而壓宗廟者無不縷列既燔告神皇在
天之靈是月十五日復以别本綴于元豐中王安石所
貽手帖之後又假設臣布引咎之辭作䟦語繫之且手
書二通一遺其姪正裕一寄其甥李進祖俾秘藏之身
死之後出示親戚朋友冀幸有知之者葢公嘗自謂家
覆身亡如浮漚起滅不足深計唯神考十九年駿烈茂
功受誣羣小為臣子者不得不辨故其所著之書曰日
錄不合神道論曰辨誣論曰尊堯集曰自撰墓志墓志
述因日錄殺身之由其言至一萬八千有奇而語尤哀
切然而諸書大扺皆疏文并䟦語中意也嗚呼公之愛
君尊主之誠耿耿弗忘如此真所謂忠精貫日月者矣
烏傷王君禕其八世祖永年令仙居時而公之冢子正
彚實為尉交契之深遂以其女歸仙居之子嚴州司法
儔今王君家藏跋文正假託臣布引咎之辭豈或正裕
所秘藏者而正彚出示於親戚歟今去公造此文時已
歴二百四十二年中更水火兵革靡所不有區區一紙
之微初非所謂金相石質乃能傲兀無窮世變手澤如
新殆造化者使神物䕶持昭示來裔以遂公忠憤之志
而永曾蔡之惡於弗磨也吁可畏哉王君與濓為同門
友而義若弟昆間以相示因忘其孤陋而僭書之若夫
君子小人進退有繫於家國安危者史臣褒貶已有定
論兹不復勦説云
　　　題天台陳獻肅公行狀後
濓過濠梁天台王公完出考亭朱子所撰陳獻肅公良
翰行狀徵濓題識朱子之文古今共尊何敢贊一辭若
公事行或有闕遺亦學者之不可不知也按宋孝宗實
錄云乾道五年十二月樞密都承㫖張説奏請置酒延
諸侍從上許之説退約客獨兵部侍郎陳良翰不至説
殊不平上遣中使賜以上尊珍膳説因附奏臣奉㫖集
客而良翰不至是違聖意也已而上命再賜説復附奏
良翰迄不肯來夜漏將上忽報中批陳良翰除諫議大
夫坐客皆愕然此與唐𤣥宗時宋璟却王毛仲事正類
非有剛直之操者孰能與於斯哉夫自姦檜主和議而
史浩湯思退繼之牢不可破孝宗恢復之志雖上通於
天終莫之遂不主和者惟張浚胡銓張闡張震及公等
數人而已公平生大節此最彰著故朱子特詳列之而
舍拒説細行亦紀事之體當然耳然而朱子修通鑑綱
目璟之事何嘗不載况孝宗之知人賢於𤣥宗逺甚亦
法所合書豈當時弗知耶抑偶忘耶實錄舊藏元之内
府革命後竟不知所在狀中既不收修宋史者復失於
采輯周公謹紀孝宗聖政雖曰具錄又誤指為同時從
官陳良祐事濓恐後人無所考焉特為補闕授諸公完
使藏焉公完字繼逺公之七世孫今出後王氏云
　　　題趙魏公書大洞真經
此巻乃趙魏公六十三歲所書至精至妙非言辭贊美
可盡葢公之字法凡屢變初臨思陵後取則鍾繇及羲
獻末復留意李北海此正所謂學羲獻者也舊嘗獲見
周侍御家侍御既坐貶竄竊意必歸天上不知復流落
人間今得披玩累日抑何幸哉殷卣周彞可得而此巻
不可得博雅君子尚思謹秘而傳焉
　　　題趙子昻馬圖後
趙魏公自云㓜好畫馬每得片紙必畫而後棄去故公
壯年筆意精絶郭祐之作詩至以出曹韓上為言公聞
之微笑不答蓋亦自負也此圖用篆法寫成精神如生
誠可寶玩也
　　　題趙子昻書招隱巻後
右趙魏公所書招隠士一篇公自大徳三年八月改集
賢直學士行江浙等處儒學提舉至七年十月已閲五
載而公年亦五十矣鄉先生方君夀甫從其父巖南翁
游杭提舉官署時寓於杭府故先生得見公而請書此
巻也巻左有翰林待制柳公長薌山長吳公題識二公
皆濓所嘗師事者九泉不可作矣披玩數四不覺淚落
紙上
　　　題北山先生尺牘後
右北山何公與其弟子魯齋王公手帖北山平日執謙
特甚人有來學者雖誨之無不傾盡而未嘗受其北面
之禮此書之稱再拜稱尊兄者猶可見也元思姓汪氏
名開之時法先生之孫魯齋少與之同學嘗取論孟集
義别以鉛黄朱墨以求朱子去取之意而精於四書之
學者伯誠姓張氏名潤之自號思誠子登北山之門埀
三十年其微言奥㫖莫不盡聞焉二公偶出北山念之
形於簡牘間則其於師友之道可謂篤矣王子文名埜
嘉定十三年進士襄蜀事急議遣使講和宰相依違不
决史嵩之帥武昌首進和議子文時為樞密院編修兼
權檢詳謂今日之事宜先定規模并力攻守士論韙之
北山雖居山林而憂國之切故有廟堂議和子文除擢
之問則其厚於君臣之義又何如哉夫以北山之學承
朱子再傳之緒造詣真切踐履純固而其見之翰墨雖
出於一時皆有關於世教有益於人倫似無斯須不志
於道者也是誠何可及哉朱子之書盡編者以時事出
處問答分類而通載之凡四十一巻約一千六百八十
餘篇濓每疑其太泛魯齋之所選北山之所定當必甚
精惜乎未及見之也因并識之以為寡陋之愧云
　　　題潘内史贈别墨本
太康陸君子賡喜佛氏言以内史舍人潘佑贈别序文
能發明先佛遺義近於白下得墨本承以匡廓緣以色
繒揭寘坐右以自省間徵予識佑事於下方按佑幽州
人能文辭與徐鼎臣齊名仕於南唐自秘書省正字累
遷中書舍人當後主時國事日蹙佑極憤切累疏論列
至謂不能與姦臣同事亡國之主張洎從而擠之後主
乃收佑屬吏佑遂自剄前史馬元康誣佑溺淫祀左道
斥為人妖陸游作南唐書能辨其妄固為甚當及游論
佑則譏其學老莊齊生死故其上疏若惟恐不得死者
則又未免涉于深刻也人之所欲莫甚於生雖愚不肖
之人亦不輕以畀人况賢智有如佑者乎直以忠義所
激乃視死如歸耳佑之死其心無白之者鼎臣作江南
錄亦没而不書及藝祖命曹彬南征指殺佑為殺忠臣
於是其事始著于後世於戲為人如佑尚不免議者之
口人之不樂善乃至此哉王介甫嘗作文評鼎臣至於
游之所論未有指其非者故因子賡之請而極言之清
源王古删晁明遠諸書為道院集要全載此文以簡牘
為簡牋􁁊芥為􁁊芥窘束為跼促亦微有不同要當以
石本為正
　　　題許先生古詩後
文懿先生許公嘗賦秋夜感興詩一十二首錄寄其友
吳公正傳至元末吳公自建徳尹入教國子既已謹志
其事俾陳監丞衆仲題於巻後他日閲篋衍又得先生
遣興詩十首吳公手鈔綴于前巻復與衆仲各有論識
衆仲之言病夫世之論詩有儒者詩人之分而謂先生
獨能兼之可謂知言而無復遺憾者矣龍泉章君三益
久慕先生之學近獲此巻於吳公之子濬仲將琢石勒
寘龍淵義塾以濓頗與聞先生之道請申言之夫自陳
伯玉倡為感遇詩三十八首而李太白繼作遂衍為五
十有九君子稱其得風雅之正至於文公朱子感興之
什其數比陳僅餘其半方之於李則將闕其三之二言
辭固若不多然於太極陰陽之微家國治亂之由異端
害道之故無所不及非唯二子不能道之黄初而降大
厯以前吾恐未有臻斯理者也今先生之詩其音節則
倣二子而絶仙佛之誕其㫖趣則本文公而寫性情之
真雖言無統例與朱子少殊而其寄咏之深隠憂之切
實有出夫二子之外其於傳世固無疑者而濓於衆仲
之言則不能無所感焉詩文本出於一原詩則領在樂
官故必定之以五聲若其辭則未始有異也如易書之
協韻者非文之詩乎詩之周頌多無韻者非詩之文乎
何嘗岐而二之沿及後世其道愈降至有儒者詩人之
分自此説一行仁義道徳之辭遂為詩家大禁而風花
烟鳥之章留連於海内矣不亦悲夫於是衆仲之殁已
久而吳公亦不可見無從質正始因三益之請為書其
末以足衆仲之所未言雖然濓之語激矣夫豈知詩者
哉
　　　題金徳原和王子充詩後
右徳原金先生所和子充王君詩凡一百九十韻時子
充在金陵因黄主簿之官烏傷作詩餞之遂於鄉中舊
游深致意焉詩止一百二韻凡增多八十有八者乃先
生引而伸之也濓嘗力疾起讀非惟波瀾浩渺不可涯
涘而其念鄉學之美思官政之治實有得古人風勸之
義視彼摭華摘豔取合於一時者不翅天淵之懸隔矣
昔者柳柳州同劉賓客述舊言懐寄澧陽張使君五十
二韻之作因其韻增至八十通贈二君今其詩尚存要
不過流連光景歎悼無寥者之辭耳雖其觸類盡意不
厭其多與先生畧同至於有關世教足以增夫彝倫之
重則識者當謂先生之詩為不徒作也先生氣雄而言
腴發為文章尤雅健有奇氣又不但長於詩而已先生
為已之功深不自表襮惟濓知之為獨至故題諸詩後
以志慕豔之私云
　　　題呂仲實詩後
右呂忠肅公詩一章為蒲圻魏君觀作初公為集賢大
學士因為議錢幣事與丞相托克托不合翩然東歸葢至
正庚寅十月二十日也後四年甲午二月起公為湖廣
行省左丞㑹天下兵亂道澁不能前至十二月八日始
抵治所是時已有中書左丞之命明年乙未正月二十
九日使者至閏月十三日即上道故詩中有左丞兩月
餘及今又入中書之句又二年丁酉三月十一日而公
薨矣惟公蚤師蕭貞敏公傳道徳性命之學真知實踐
故其立朝大節極有可法篇章散落於四方者固宜寶
之如魯敦周彝傳之於子若孫也濓與魏君交甚洽故
畧疏公出處歳月於詩後使讀者或有所考焉
　　　題王黄華詩藁
予在江乗偶得黄華山主黄庭筠子端詩槀三首一首
絶句次彦高問疾韻二首七言律次許子靖題光華堂
韻彦高當是翰林待制吳激乃王履道外孫米元章之
壻也筆法遒勁得於婦翁為多許子靖名安仁大定七
年進士歴禮部員外郎出守高平後以汾陽軍節度使
致其事二公皆當時知名之士子靖登第葢先子端九
年而彦高與子端之父遵古游尤號前輩今觀其勞問
酬答所以敦忘年之契甚至此在二公固為盛徳而子
端文采蘊藉為一時之所景尚者於斯亦可槩見矣子端
熊岳人官止翰林修撰字法初倣元章謫鄭州後氣象
横放自成一家予甚愛之故識其後持歸金華山中以
示子姓之嗜書者或曰彦高與子端相去頗逺恐或别
是一人余亦未能深知之也
　　　題王庭筠秋山應制詩藁
金源之制每歲以正月如春水九月幸秋山五日之間
羣臣一進起居表其嚴慎如此之至者志非在於田游
將欲修兵政而紓民賦也道陵如薊門至秋山河東王
庭筠以翰林修撰扈從左右應制賦詩三十餘篇甚被
奬眷葢自大定以來累洽重熈文物聲名可擬漢唐故
其一時君臣遇合天施地受雨露無際緣物引興浹于
太和此乃金極盛之時奈何盛極忘治貽謀匪遠僅一
再傳翠華遥遙南狩而秋山者則已委於沙塵烽火之
區武元文烈諸孫雖欲求一乳兔而射之尚何可得耶
觀庭筠之詩而感慨係之矣自當時言之孰不效上林
羽獵以侈大榮觀而庭筠乃能以秋山不合圍為風則
庭筠者亦良士也哉此巻庭筠所具之藁惟十四首而
逸其大半詩序中所謂九日正泰和元年九月丙辰然
道陵以是月七日甲寅發京師二十九日丙子至自秋
山道途所歴凡二十有三日其幸香林平頂山溫泉等
什皆可以次而推至若牡丹酴醿松影三詩則不知作
於何時按庭筠以明昌三年供奉翰林五年八月遷修
撰未幾謫鄭州防禦判官承安四年復起為應奉翰林
文字泰和改元又轉修撰明年遂亡夀甫四十七爾詩
既題曰奉㫖而作雖不能必於何年其决在禁林之日
矣
　　　題危雲林訓子詩後
古之人教子多發為聲詩何哉葢詩緣性情優柔諷詠
而入人也最深韓昌黎之子符讀書城南嘗作詩送之
曲盡其意至今讀者猶蹶然興起豈曰小補之哉雲林
先生危公冢子某字於幰自檢討奉常遷佐蘇州先生
時辭嶺北行省左丞獨居房山聞於幰將之官賦四言
詩一章勉之嗚呼先生之詩固無愧於昌黎而符能讀
父書䇿名南宫今於幰以明經擢進士第君子亦竊謂
似之或言古今人不相及者其果可信歟雖然先生所
作於修己治人之道反覆備至是有關名教甚大不特
可施於訓子而已其視誘之利祿而以惜居諸為念者
又為何如哉知言之士必能辨之
　　　題鄭北山追復誥後
故責授濠州團練副使鄭忠愍公與責授秘書少監分
司南京贑州居住孫近同奏復資政殿學士其日乃紹
興二十六年之正月甲子距秦檜之死纔四月耳今勅
後云二月九日乃誥下之時也所謂良臣姓魏氏該姓
沈氏奏與逵則周趙二人也㑹予有千里之役始獲見
此巻走筆識之殊不暇詳若夫公之大節與賊檜之姦
諸先正己極論之亦不待詳也
　　　題顧拙軒誥命後
右拙軒先生顧公誥命一通公諱周卿字成子仙居人
嘉定癸未賜進士及第任慶元府奉化縣主簿階修職
郎故事修職郎滿三考關陞令錄先以合入階官給誥
公遂入從政郎久之始注授監嘉興府鮑郎鹽塲差遣
然舊制無從政郎崇寧初以通仕郎易錄事參軍縣令
至政和中復改以今名乃選人七階之一也此告之首
當有十幹暨千文紀號若曰甲天等字第幾之類其尾
復欠紹定五年七月十三日下十字其背紙又當書行
在官告院凖鈔出給及寫告楷書當行手分令史主事
等名氏而守當官批上本官告命照㑹亦繼其後歴年
之多皆未免殘闕爾吏部主事碩公之六世從孫琢玉
為軸重加裝褫持以相示故為詳書之以備當時典故
云於戲世家舊室何處無之未一再傳不知祖諱者有
之矣如碩者豈非賢哉豈非賢哉
　　　題趙模千文後
左右内率府錄事參軍趙模集右軍行書為千文模在
唐有能書名嘗與韓政諸葛貞馮承素等奉勅臨摹蘭
亭逮今猶有存者予於秘府頗見之最喜其善用筆而
正鋒恒在畫中所以度越諸人也歟此本係鮮于奉常
家藏者神采尤沉著不露可寶也
　　　題褚書千文
褚遂良書見於石刻者世亦甚鮮况其真蹟乎今觀所
書千文柔勁險媚真如鐵綫縈結而成或者評為柳誠
懸所臨禇書似則似矣其入神處恐非誠懸所至也
　　　朱悦道文藁後題
右烏傷朱君悦道所為文一巻予讀已愛其理明文順
顧謂二三子曰辭章之弊久矣梔蠟為葩以逞妖艷非
不眩人目睛比之元氣流行千紅萬紫徧發洛陽名園
固自弗侔何也生意之動盪與死色之不澤者其可以
並論也哉葢古人之於文以躬行心得者著為言言有
醇疵但繫乎學之淺深爾後世則不然以文學文皆億
度想像而為之知道君子未嘗不一笑擲之也今悦道
之文論議必本諸經而翼以濓洛關閩之説既履康衢
矣長安雖逺惡有不至者哉其視顛連榛莽之蹊而虎
豹蛇虺縱横交於前者奚翅萬萬悦道非惟見諸空言
又思踐履以驗之此尤度越於人人予雖留意於文造
道不深而出言多疵深有愧於悦道雖欲痛自懲刷而
秋髪繽紛被肩矣惜哉予期悦道甚逺悦道氣宇清粹
誠足以副予所期他日道明徳立而文益昌予當在知
言之列無疑故錄與二三子言者題其巻後云
　　　題永新縣令烏繼善文集後
世之學者必有師雖百工伎藝之微亦必有以相授然
後能造其閫奥况為文者發造化之秘貫今古之統茍
無以管攝而闔闢之則何以盡其變化不測之妙其不
傳之於師奚可哉吾鄉修道先生胡公以光明正大之
學發於精深嚴簡之文訓廸學子篇章句字皆有法往
往從之者多得文之㫖趣其所造固有淺深高下之殊
而體裁終不失於古四明夢堂噩師雖居浮屠中能久
與先生游先生為文之法實與聞之烏君繼善自㓜學
文於夢堂凡先生所指授者悉以語烏君故烏君之為
文峻潔如明月珠起伏如春江濤因語二三子曰必如
烏君然後可以言文也若無師授其可易致是哉予嘗
譬之有美錦焉使朝市縫人製之則能中度而適體委
於巖穴之粗工則左低而右昻上侈而下斂錦固錦矣
其如不合何文之無師授者亦若斯而已予老且多病
文字一切謝去不作縱有一二多仰手於人獨喜烏君
之文親題後而歸之嗚呼予生也雖居先生之鄉而不
能傳先生之學其於烏君又豈能無慊於中哉烏君名
斯道繼善字也明之慈溪人嘗知化之石龍縣今調吉
之新水其為人溫然如玉蓋與相稱云
　　　題栲栳山人詩集後
餘姚岑公靜能志節之士也其居鄉也人皆敬而憚之
是何也其出言可為世則其制行可為世範所以名閥
之家雖至凋瘁多藉之以自立崛起寒微之軰縱富埒
公侯亦不為凌躐之事設有之往往私相謂曰岑先生
莫知之乎復退縮不敢吐氣或者不知徒謂公為詩人
嗚呼公果詩人也哉廣西部使者虞㤗魯瞻其鄉中子
也力請予題聊紀公之賢行以示讀公詩者
　　　題鮮于伯機所書蘭亭紀後
鮮于奉常公嘗見葉秋臺書反覆諦視至欲下拜秋臺
之書人頗譏其陋公獨知其用筆之妙字學雖淺藝非
功力精到亦不足以相知况其他者乎予藏公所書濟
石硯賦自謂可入妙品今觀此巻實可與之抗衡非真
知書中意者未必以予言為至當也
　　　題剡源清茂軒記後
剡源先生戴公以文辭名天下曾未百年學者鮮有見
其全集者予總修元史欲為先生立傳於是白丞相下
有司即先生之家謄其文藁二十巻以上至今藏之秘
府中書舍人毛君集出示先生所造清茂軒記正在藁
中其為真筆無疑葢毛君從祖震卿與先生為忘年交
故先生不靳而為之記發明山水之勝分明如畫今之
能文者雖多如蝟毛求如先生絶不可得毛君乃能重
書以傳亦可謂賢子孫矣哉
　　　題危太朴𨽻書歌後
學必博而後所見精非惟諸經奥㫖皆當研摩至於𨽻
書之學漢魏以來其運筆結繩多不同茍不歴考其變
何以充其知識而袪流俗之陋哉吾友危先生太朴作
𨽻書歌一篇贈四明汪君大雅備括諸碑之所自且歴
疏之亹亹千餘言不休嗚呼世以空虛之學浮談强辨
如蠭起泉湧者視此曷知愧哉大雅方以𨽻學知名於
時復能惓惓於先生之詩裝潢襲藏惟謹則其尚徳之
心為不可及已
　　　題東陽二何君周禮義後
世有恒言决科之文不足以行逺嗚呼豈其然哉顧其
合道與否為何如耳昔吕成公之編文鑑其用意寖精
密而張廷堅所著尚書義二篇特載入之與龍圖序諸
文並傳四海之中但識字者皆知誦之茍謂其不能行
逺可乎東陽何氏宋季多以科目發身内舍生夢申與
其弟參知政事夢然所作周禮義各一首皆近道之言
較之廷堅未見其不及也五世孫觀光惟恐失墜裝褫
成巻求予題而藏之亦可謂孝子慈孫者矣
　　　題余廷心篆書後
右四大篆豳國忠宣公余闕為浦陽戴君叔能書至正
九年公持使者節來鎮浙部濓偕叔能往見公奬厲甚
至且各書齋扁為贈公去浙後江南大亂荆楚之域皆
為偽漢陳友諒所據公時以淮南行省右丞分治安慶
安慶前後皆盗區公獨守六年小大二百餘戰未嘗敗
北不幸糧絶城陷公遂赴水死君子稱其大節與日月
爭光信哉公文與詩皆超逸絶倫書亦清勁與人相類
然其忠義之氣可以懼亂賊清惡厲天地因之以位君
臣藉之以定斯豈細故雖所書不工猶當傳之萬世况
能臻其妙者乎此紙所在定有神物呵䕶見者當如張
中丞之詩段太尉之笏聳然起敬不可徒以翰墨視之
公唐兀氏余闕其名也字廷心一字天心元統元年進
士世居武威今為合肥人翰林學士金華宋濓謹題
　　　題張泐和陶詩
陶靖節詩如展禽仕魯三仕三止處之沖然出言制行
不求甚異於俗而動合於道葢和而節質而文風雅之
亞也他人欲效之者雖衆然樂澹泊則蕩而弛慕平易
則野而穢惟蘇子瞻兄弟以雄邁之才氣勢可與之相
敵然其辭㫖則亦逺矣豈不誠難乎哉今之和陶者余
嘗見數家最後見句容張泐文伯自九日閒居以下皆
和之至詠荆軻而止諸四言及形神釋桃源等什則不
和恐難繼也文伯産江淮間䘮亂之餘獨能致力學問
以追古之作者其有志者哉
　　　題太平策後
昔成宗皇帝臨御萬方以天下之廣非一人耳目所及
羣臣有直言極諫者咸嘉納焉所以來讜議達羣情而
成治功也大徳中三衢鄭以吾宿衛禁中覽時政有所
缺遺疏太平䇿一綱二十目上之上嘉其忠特命以吾
為雷陽教授濓每取而讀之未嘗不仰歎成廟之徳之
盛也隋文帝時河汾王通非不以太平十二策奏之文
帝不能用通遂東歸續六經以傳學者嗚呼以吾之賢
未必能有過於通也上猶采其言而用之使通生於今
日則其道必將大行於時六經有不必續矣由是論之
不惟成廟之聖非隋文髣髴其萬一亦可以見士之遇
合茍當明時雖小善必錄若值猜暴之主縱大賢亦有
所不容道之所繫於時者夫豈人力之可為也哉澧陽
張君逢喜誦以吾之策嘗手錄之且請濂識之於是不
辭而題其後重紀至元元年夏六月十九日濓題
　　　題史内翰書
右歸去來辭一巻大名史公奕興定五年所書以贈李
澥者也公奕字季宏大定二十八年進士再中博學宏
辭科累遷著作郎翰林修撰同知集賢院後以直學士
致仕文章書翰皆有故老遺風所著洹水集尚傳于世
澥字公渡湘人也少學詩於王内翰子端亦工行書不
失前軰典型累舉不第而卒然自党文獻世傑趙郎中
文孺任判官君謨趙尚書周臣諸公先後疊起風聲氣
習濡染為深故金之士大夫多以善書名家觀季宏公
渡則其餘葢可見矣季宏性雖溫厚每靳與人書今特
為公渡贈者豈非同聲相應者乎宣宗自改元興定之
後國政愈非而疆土日蹙古人之文何限季宏不之書
而獨拳拳於是辭者意其先見亡兆而殆將隠歟距作
此紙時僅踰十年而金社遂屋矣吾黨閲此巻者又當
於此求之
　　　題朝夕箴後
右朝夕箴一名夙興夜寐箴凡二百八字南塘先生陳
公之所譔也先生諱栢字茂卿台之仙居人與同邑謙
齋吳梅卿清之直軒吳諒直翁父子游而深於道徳性
命之學葢自謙齋從考亭門人傳其遺緒而微辭奥㫖
堯生得之為多當時有慥堂鄭雄飛景溫軰行雖稍後
而事先生為甚謹人以其學行之同通以四君子稱之
今觀先生之著此箴本末明備體用兼該非真切用功
者當不能為是言鄉先正魯齋王栢㑹之讀而善焉以
教上蔡書院諸生使人錄一本寘于坐右則其所以尊
尚者為何如哉嗚呼前脩日逺後生小子不知正學之
趨惟文辭是攻是溺志亦陋矣濓故表而出之并繫先
生師友之盛於其後以勵同志者云
　　　韻府羣玉後題
右韻府羣玉一書元延祐間新吳二陰兄弟之所集也
二陰一名時夫字勁弦一名中夫字復春博學而多文
乃因宋儒王伯祿所增書林事類韻㑹錢諷史韻等書
㑹粹而附益之誠有便於檢閲板行於世葢已久矣入
我聖朝近臣奉勅編洪武正韻舊韻音聲有失者改之
分合不當者更之定為七十六韻今重刻是書一依新
定次序而字下所繫諸事並從陰氏之舊因書其故以
告來學者洪武八年夏五月既望翰林侍講學士金華
宋濓記
　　　新刻廣韻後題
右廣韻一部雕刻已完可模印然自梁沈約制為聲韻
以來隋仁夀初陸法言等纂次成編唐儀鳳末郭知𤣥
復帥其屬而附益之時號切韻天寶中陳州司法孫愐
以切韻為繆畧復增字四萬二千三百八十三雅俗兼
收務矜該博且取周禮之義又更名曰唐韻宋祥符初
陳彭年丘雍復重修之又易名曰廣韻至於宋祁景祐
集韻之出復增二萬七千三百三十一字而廣韻微矣
近代書肆喜簡而惡繁集韻罕傳而廣韻獨盛行濓等
奉勅校定一遵洪武正韻分合之例布列如左註則並
仍其舊舊韻凡二百又六今省為七十六云洪武九年
九月壬子朔翰林學士承㫖金華宋濓記
　　　題省心雜言後
省心雜言一書刻于虎林西湖書院已久序之者謂和
靖處士林逋所作世之鉅儒頗疑焉且云逋之所優者
詩爾至於法語格言可以埀世而範俗者逋或未之有
聞也復定為河南和靖處士尹焞所撰豈不以焞為程
門高弟而談理乃其所長耶然而呂稽中作焞墓誌銘
載焞奉詔撰論語解之外他無所著書是則以逋和靖
之號偶同於焞因嫁此以誣之耳殊不知鄉先達敬巖
王公佖所編朱子語錄續類之書其第四十巻雜類篇
云省心錄乃沈道原作非林和靖也朱子完經翼傳其
言行世若揭日月葢必有所據矣當以沈道原作為正
夫以近代新出小書以理度之亦甚易知爾尚或不能
詳其所著之人而妄以意見言之况於千載之上者哉
噫
　　　題易菴巻
余聞老易相為用也久矣至於魏伯陽著書明述卦候
之㫖而後世丹經咸祖之此不獨形之空言而實見於
行事者也冶城道士王君宗懋名其丹室曰易菴吾友
危學士嘗為之記復請余跋其後嗚呼太極其鼎爐者
歟坎離其藥物者歟陰陽其火候者歟王君當有識於
此矣若夫開物成務隨時變通葢出於是三者之外非
更僕不能盡也尚容他日為王君言之
　　　題甘節巻後
地天為泰純剛純柔之卦也節自㤗來則柔自節剛剛
上節柔恐其剛柔過盛而無節也故當節之然節至於
苦則不能常决非貞之道又必至於甘節從容悦豫而
無窘束之意乃為人情之所尚也易之所謂甘節者其
大意葢如此鹽城孫君子章僑居吳郡甘節里因以甘
節老人自號然孫君篤厚長者居鄉多善行而每事有
當節者輒節之自苦以至於甘婆娑嬉游以至終身然
亦未嘗過也揆於易卦所謂節者施之一身不幾亦有
合歟孫君之子化以能古文辭名世朝廷聞其賢徵為
侍儀使名聞之升正騰騰未已是則甘節之亨又當復
見於此矣
　　　題苦寒詩後
亡羊先生多與余論詩大槩以句豪韻險為工此篇法
韓退之而尤務出奇者也精於詩者必能辨之
　　　題禊帖
唐太宗詔供奉官四人臨摹禊帖趙模諸葛貞得其筆
意湯普徹得其形似而馮承素於形意二者兼有之此
巻精神飛動下於右軍真跡一等其或出於承素者歟
　　　題悦生堂禊帖
右蘭亭悦生堂本係宋相賈師憲命其客廖瑩中參較
定武諸本采字之精善者輯成一帖始命金華良工王
用和勒石經一年乃成寘諸悦生堂中尋補用和武階
以報之濓按師憲遭竄逐時朝廷命王孟孫簿錄其家
石刻蘭亭多至八千匣當時方回奏劄亦頗及之度其
所藏者善本必多故廖所采輯薦紳家號為至精先師
内翰公嘗摹搨為巻而以趙文敏公所臨者繼其後誠
可謂雙絶矣公之孫柳穆能寶此巻於戎馬刼灰之餘
穆亦賢乎哉
　　　題栖雲軒記後
余往年讀劉𤣥靖山栖志見其所載紫岩靈岩勝槩分
明如畫時正當袢暑不覺凉颼生肘腋間今年夏六月
客有授予蘇太史栖雲軒記記為本菴上士作其狀靈
岩之景亦分明如畫蒸溽為之頓消嗚呼因文辭而想
見其處雅興遄發尚忘其時之燠炎况親睹嵬眼澒耳
之勝者乎葢𤣥靖久栖此山太史亦嘗出游覽故其言
真切有足以動人也何文定公跋山栖志有云想𤣥靖
一時飛屐上下千峯紫翠間左浮丘而右洪崖其風致
猶前日也余今於太史之文亦云若夫雲幻非幻契經
多言之茍欲重宣其義非千百年莫能盡他時或造山
中當敷座於巒光水影間為上士説法未晚也
　　　題夀昌胡氏譜後
君子之所為貴乎有徵昔者孔子修五經書斷於唐虞
詩起於關雎春秋自隠公始或餘繫以辭或從而定之
未嘗敢增益也其慎且敬如此故孔子之經傳百世而
人莫能非之及司馬遷作史記逺泝博索於孔子所不
敢述者皆采而實之其事雖備而去闕疑之意逺矣其
備也適足以為誣何取其能博哉族之有譜所以紀所
自出實則為尊祖偽則為誣其先而亂其類不孝莫甚
焉近世之士不察乎此多務華而衒博或妄為字名加
於千載以上不可知之人或援它郡異族之貴顯者以
為觀美其心非不以為智卒陷於至愚而弗悟也夀昌
胡氏則不然於既逺者皆不敢有所載獨自其有徵者
錄之得十有五世詳親而畧疎考訛而傳信附其遺文
及當時所受制命之詞皆蔚然有序是可謂善學孔子
者矣嗚呼不知而妄作者其能無愧於斯哉修譜者名
榮來京師而以示余者名翰皆善士云
　　　題金谿劉氏族譜序
金谿劉貫以雲林先生危公所製宗譜序示余且聞世
裔之詳卓為其邑之鉅族衣冠文物炫燿江右若其造
譜之次第則自十四世祖宗元由南豐來遷之後其八
世從祖虚妙大師道正遂建修真觀而於觀側樹祠以
祀劉氏羣主其六世祖國子博士堯夫乃刻本支之詳
于石植諸祠下號永善族圖其祖介福又倣大小宗法
為圖鋟版懸於家祠其世父傑復集二圖著為書六巻
是則先生所為序之者也遭世不靖碑裂而版燬貫抱
其書避入大山中幸而獲存珍襲寶愛惟恐逸墜今思
有以永其傳也復來徵予言以厠先生雄文之後予也
不敏於先生無一日之雅先生不以為疎謬力薦諸朝
以布衣詔入史館雖於辭章或未之學得忝名氏於先
生下風不亦幸歟予竊聞之劉氏之别有五帝堯陶唐
之後受封於劉者此為祁姓以國為氏也定王封母弟
康公於劉者此為姬姓以邑為氏也項伯婁敬之後而
皆為劉者此漢之所賜姓也他若雕陰東郡等族或稱
劉者此亦漢以宗女妻冒頓冒其母姓以為氏也大抵
雕陰東郡之裔多居恒代項婁之宗盛於山東姬氏之
傳至漢末而無聞唯祁姓之分為士㑹士㑹後昆周末
遷于魏又自魏家于豐至劉煓執嘉子孫極為貴盛而
布列於南北矣然而江左之劉則祖於散騎常侍弼之
後江右之劉則出于游擊將軍握之胄此皆見諸紀載
而無疑者但其世次難明不知從握至宗元實為幾傳
也姑附其説於此或可以為修譜者之一助云雖然先
生博極天下之書為時儒宗而於氏族之學攷覈尤精
當必有以告貫先生他日南還貫尚以予言而取正也
哉貫字孟唯質美而有文作詩得六朝體且於譜圖惓
惓而不忘是葢能知其本者也
　
　
　
　
　
　
　
　
　
　文憲集巻十二
欽定四庫全書
　文憲集卷十三
　　　　　　　　　　　　　明　宋濂　撰
　　題(凡五十/八章)
　　　恭題御製勅符後
皇上以上智之聖延攬英傑置之庶位知人善任誠近
世所未有洪武十一年詔以太子正字臣桂彦良為晉
王右傅且親御翰墨為文勅之識以謹身殿寳其子中
書舎人慎裝潢成卷請臣題其後臣惟古明王之待重
臣寵之以爵告之以言者有之矣然其時之文多述於
代言之人求其出於親製者不可得也親製者如漢武
之於吾邱夀王莊助者有之求其褒許隆至教告深切
如此者不可得也臣與彦良同朝且同官東宫甚久彦
良之為人淳篤和易有長者風當今廷臣鮮見其比上
嘗以擬臣濂雖臣亦自以為不及也今勅文以善學孔
孟稱之望以王佐之業傳所謂知臣者莫若君其此之
謂與雖然今之職為相傅者數十人上未嘗以言為賜
或賜以言未嘗以稱彦良者許之也彦良獨蒙聖知若
是之至安可不思報乎具簿書綜獄訟他人能之者上
不以責彦良亦非彦良之所以報上也必也輔王以徳
義迪王以忠孝使晉國有泰山之安賢王有明哲之譽
而彦良之名亦相與流於千萬載此豈非上之望於彦
良者歟彦良其可不勉歟
　　　恭題御製方竹記後
皇帝視朝之暇燕處武樓中每召一二臣隣諮詢治道
時吏部尚書臣詹同在帝左右厯談古帝王事旁稽物
理而偶及於竹帝曰竹之類其亦多乎臣同對曰其類
實繁晉戴凱之所譜至五十餘種或根如盤輪或節若
束針或細則勝箭或鉅可為舟有未能厯舉者大槩其
色皆青其體皆圓也唯吳越山中有名方竹者最為佹
異四稜直上弗偏弗頗若有㢘隅不可犯之色以故士
大夫愛之往往采而為節帝曰信有諸乎臣同復對曰
老臣焉敢謬言既退獲一枝以獻帝摩挲觀之悦曰臣
同其亦信人哉於是親御翰墨草方竹記一通始言品
物之夥中序格致之難及其末也謂臣同為人俊偉氣
豪稽之傳記智過百人曰豪千人曰俊天語之褒嘉斯
亦至矣已而召臣同於端門俾給事中繕書以賜臣同
不勝忭躍將趨拜墀下帝笑曰卿頭童齒豁矣何以謝
為臣同捧出屬裝潢工飾以龍紋玉軸持視太子賛善
臣宋濂臣濂竊自念草莽㣲臣侍帝前者十又五年當
帝為文性或不喜書詔臣濂坐榻下操觚受辭終食之
間入經出史衮衮千餘言仰見天光昭回赫著簡素皆
日精月華之所凝結敷之為卿雲散之為彩霞曾不見
神化著見之迹其誠所謂天之文哉臣濂聞之三代而
下混一寰宇者若漢唐之髙祖宋之太祖皆産乎北其
勲烈信偉矣而未見以文辭稱今我皇帝生自南服天
戈一揮九州内外㒺不臣妾自天開地闢以來世之所
未有况乎神藻煥發陰麗陽明下被萬物無不仰照此
無他皇天欲以文明化成天下故挺生聖人度越前代
若斯之盛也然聖製雖多未嘗輕以予人臣同以文學
侍從之臣簡在帝心者久故特被是賜焉夫臣以誠而
事上君以恩而逮下唐虞盛治一旦復見三千餘年之
後何其懿哉臣同宜勒諸金石與典謨訓誥之文並藏
子孫之多永永傳之無極臣同受賜以洪武癸丑嵗五
月之戊辰越二十七日實六月之乙未臣濂謹熏沐而
題其後云臣濂拜手謹記
　　　恭題御和詩後
洪武六年八月十六日皇上特詔臣及翰林學士承㫖
詹同編修日厯既而中書亦奏㫖徵浙東西及江右之
士七人分年纂輯而臣與同為之總裁九月四日開史
館禁中日輪寺人守閽太官進饍羞其事甚嚴且秘臣
等昧爽而入至日曛始出復㑹宿於詞林虞有宣㳛蓋
不敢不慎也即成槀思得俊秀有文者通攷義例而繕
書之於是遴選二生具名氏以聞上可其奏其一則義
烏黄昶昶時以春秋中浙江行省第十七名文解肄業
成均因移文博士徵之十月二十六日昶至臣引見上
於西苑慰問良久且曰爾何人之裔耶臣對曰文獻公
溍昶之從曾祖也上悦復見皇太子於大本堂勉勞有
加焉未㡬上遣侍臣出尚方綺裘革履以賜十一月十
五日前御史中丞誠意伯劉基偕臣與同侍上燕乾清
宫之便閣同被酒而還愛昶有俊才揮毫賦一詩贈之
字大如斚少選奉御傳宣召臣等赴右順門會上適乗
步輦而至同餘酲猶未解上謂同曰卿醉未醒耶同對
曰臣雖醉猶能賦詩贈黄秀才秀才謂昶也上曰詩何
在同對曰在史館中上曰濂宜亟取之臣既上奏且笑
謂臣曰朕即和同詩卿當為朕書之臣書訖歸與昶言
昶自草萊賤士一旦遭逢盛際奎璧之光下照幽隱於
是粉黄金為泥寫上賜和之章飾以黄綾玉軸而以同
詩附其後昶嘗從臣學臣又親見其事請記之左方傳
諸悠久臣伏見皇上聖神天縱形諸篇翰不待凝思而
成自然度越今古非積學者所可及然亦未嘗輕發其
俯和侍臣之詩豈非樂育菁莪以開萬世太平之基者
歟詩不云乎肆成人有徳小子有造古之人無斁譽髦
斯士此之謂也昶尚朂之哉昶尚勗之哉昶字叔暘能
古文辭善繼其家學者也是嵗十有二月八日具官宋
濂稽首頓首謹記
　　　恭題御賜文集後
洪武八年嵗次乙夘春三月壬辰皇帝御乾清宫召臣
至問前御史中丞劉基何日成行臣以翌日對繼問病
勢不革否還可自力至家否臣復具以聞時基有霜露
之疾上憫其為開國舊勲特降手勅令起居注郭傳宣
示之俾還山以便侍養然聖𠂻猶念之弗置於是延臣
扣其詳語畢上步出宫門臣從後至丹墀上忽顧内史
張淵曰汝往取新刋文集一部賜學士宋濂臣謹叩頭
謝淵引臣至典禮紀察司與司副李彬言紀臣氏名於
籍始頒受焉蓋文集係御製凡三帙入梓雖訖尚秘藏
禁中當時受賜者唯太師李韓公善長中書右丞相胡
惟庸與臣為三人故内臣致謹之如是也臣仰惟聖學
髙逺猶天之不可階而升也其發為宸章麗日卿雲照
臨下土固非蟣虱小臣讃詠所能盡至於寛仁峻徳優
遇舊勲及寵異文學侍從之臣恩意兩盡尤非前代帝
王之所可企及也臣抃蹈之餘故備書應對之語與獲
是寵賜之由於篇末俟他日歸田當造為􁂍笥飾以雙
金龍尊閣於山中云是月三日癸巳午時具官臣宋濂
盥手謹記
　　　恭題賜和文學傳藻紀行詩後
新知武昌府事臣傳藻以其為監察御史時所受賜和
紀行詩四首視臣濂臣拱而言曰天之道不可窺也觀
乎日月星辰之晦明則知之地之道不可測也觀乎草
木蟲魚之生息則知之聖人天地也其靜也與道謀其
動也與神俱茍非發於言語文章何由而見天地之心
乎臣獲事皇上二十年睿謨英斷雖非淺陋識所能知
至於求賢若不及愛民如赤子此臣之所熟聞者也由
此四詩觀之望藻可謂甚切而於民事尤詳及之庸非
然哉臣與藻同師且同郡識其為人嘗求其受知之故
蓋藻存心恕持法平其以御史使江淮間紀行之詩多
寓諷諫之意故上喜而和之益可見上之待藻與藻之
事上交盡其道也視夫導君以諛説及與臣下爭名者
相去不亦逺哉臣老矣退伏田里久欲無言矣以曾執
筆繼史官後敷賛聖治職有宜然者故為藻書之藻自
御史轉太子文學後復為御史遂出知武昌云洪武十
二年秋七月宋濂題
　　　恭題豳風圖後
臣濂侍經於青宫者十有餘年凡所藏圖書頗獲見之
中有趙魏公孟頫所畫豳風前書七月之詩而以圖繼
其後皇太子覽而善之謂圖乃方帙恐其開闔之繁當
中折處丹青易致損壊命工裝裭作巻軸以傳悠久屢
下令俾臣題其末臣聞之七月一詩序者謂周公陳王
業以告成王故備志稼穡之艱難自于耜而舉趾自播
榖而滌塲以至上入執宫功莫不纎悉備具而功女蠶
績之勤繼焉嗚呼國以民為本也而民之至苦莫甚於
農有國家者宜思憫之安之宋之儒臣真徳秀有見於
斯嘗請于朝欲繪農夫功女勞勩之狀掲之宫掖布之
戚里使六宫嬪御外家近屬知衣食之所自來盛矣其
用心也恭惟皇太子殿下天賦懿徳仁孝温文而尤留
意於農事每於禁中藝植麥禾以觀其成則其憫小民
勤勞固不待周公之告而後知然而此心易發而難持
自古賢君恒存敬畏至以朽索馭六馬譬之願殿下之
心朝夕如覽圖時則四海乂安無一夫而不被其澤盛
徳大業必將度越成王無疑矣臣年雖耄日切望之因
推徳秀之意備書篇中以竭犬馬之誠云洪武九年冬
十一月壬午具官臣宋濂謹記
　　　題宋髙宗賜答羅尚書手詔
右思陵所答新安羅公彦濟手詔一通其諸孫宣明裝
潢成巻不逺數百里持至浦陽江上請濂識之濂聞公
自政和二年擢進士第初監登聞皷院五遷至起居郎
兼侍講兼權中書舎人公常上章控辭曾未㡬何再遷
御史中丞故事中丞侍御史不並置乃更除侍御史公
復求去甚力及改吏部尚書公復引疾奏乞宫觀及補
外郡思陵不忍公去故優詔答如此由是觀之公之難
進易退之風亦人臣所鮮能哉况其經營淮南之策表
章春秋法天生殺之言闢南雄守欲罪和議之疏焯焯
著於當時無志事功者恐不足以致斯或者遂以胡編
修岳太師為公病是知其一而不知其二者也濂因循
宣明之請題諸左方而稍及公之行事使來者有所考
焉詔中所謂擢冠常伯者唐龍朔二年改六部尚書皆
為太常伯然吏部為諸部之首故行詞者據其事而謂
之冠云
　　　題宋熙陵御書後
右宋熙陵御札一道前一道凡二十九字蓋濟陰張文
定公師亮為相時所賜其母秦國夫人孫氏者也按公
以淳化二年辛夘九月自參知政事拜吏部侍郎同中
書門下平章事四年癸巳六月以尚書左丞免在位不
過二十二月上於其間以夫人夀考而有令子數召入
禁中及賜手詔存問此紙特其一爾逮至免相時夫人
春秋八十有五已而除公知定州公因抗章力辭曾未
㡬何而夫人亦薨矣後一道凡六十九字漫滅不可讀
者六字末書二十八日復識以御書之寳則公知代州
日所宻賜者也按公以雍熙三年丙戌七月庚辰自僉
書樞宻院事授給事中出守於代端拱二年己丑七月
甲申召入為刑部侍郎樞宻副使是札必端拱元年戊
子所賜是年夫人夀已八十公之在官亦將三年於是
上表陳請蹔乞寜省故札中以秋防逼近差替未得直
候來春别有指揮答之上不忘舊言明年公遂還朝矣
所謂二十八日其月雖未能遽定以近防秋之語為證
非屬戊子之五月即六月耳二札之後有跋語一通其
尾止云天聖六年龍集戊辰春二月二十有六日記而
不署其名攷之家集則公之第二子秘書監致仕宗誨
所述也中言御前擢進士第者太平興國二年丁丑正
月戊辰上親御講武殿内出詩賦題覆試進士公時在
吕蒙正榜第三甲及第故云御前也公往代時跋語謂
朝廷方渴邊將先公首自請行者即非當時事實蓋公
居宥宻同樞宻使王顯副使王沔與議取幽薊之事及
曹武恵王兵敗上頗不樂繼以奏對忤㫖乃出為外任
後因趙忠獻王言之故復召還茲云請行者諱之也先
是藝祖幸洛陽公疏富民封建敦孝舉賢太學籍田懲
姦謹刑下并汾選良吏十策為獻藝祖已甚器之暨太
宗嗣大厯服日見超擢出入二府遂陟元台雲漢昭回
之章不惟寵榮於其身抑且上及其親後四百年竊觀
遺墨慨想當時君臣一心而能致其時雍之治者氣象
為不可㡬及書曰居上克明為下克忠其此之謂歟
　　　題孝宗付史丞相内批
阜陵鋭意於恢復中原張魏公浚賛之頗力而史衛公
浩多從中沮之上嚮浚方篤隆興元年正月浩拜右僕
射同平章事浚即有樞宻使都督江淮軍馬之命今内
批所謂肅清舊壤者蓋指恢復也又云卿勉與樞使議
之樞使正指浚也當是時二府議不合故上戒飭之也
建炎五月親征之詔下浩以不預出師之謀遂力丐辭
罷知紹興府奉祠而歸此批之頒當在未罷相前數日
間爾予道出歙上朱徵君持此巻至驛舎迫之使題故
走筆識之如右張史之得失出師之成敗未暇悉也凡
有㫖從内出者曰内批又謂之御筆皆内夫人代書而
所謂御寳批者或上批或内夫人批皆識之以御寳唯
親筆則上親書押字而不用寳此批不用寳而有押字
正所謂親筆者也聊并及之以見當時故事云
　　　題伊尹古像巻後
余嘗觀孫季昭示兒編其言書所載伊尹放太甲于桐
放當作教以其篆文相近故譌爾其論甚偉句曲外史
張天雨能取其説書於伊尹古像之後誠知言者哉雖
然汲塚竹書所載又何其與此異也
　　　題商山四皓圖
右四皓圖一巻所謂四皓者昉見史記張良世家則東
園公綺里季夏黄公甪里先生是也初不知其姓名按
陳留志園公姓庚名秉字宣明居園中因以為號夏黄
公姓崔名廣字少通齊人隱居夏里修道甪里姓周名
術字元道河内軹人孔父秘記又作禄里此皆王劭據
崔氏周氏世譜及陶潜賢輔録而為此説綺里季則無
聞焉或曰姓氏書云綺里姓季其字也予方疑其誕妄
不經及讀顔師古漢書註果謂四人者匿迹逺害氏族
無得而詳皆後世皇甫諡圏稱之徒及諸地里書説所
傅㑹耳見古人讀書精審固有以及之者矣而周公謹
所著齊東埜語又呫呫不置者何耶非惟此也傳記所
載如伯夷叔齊之類一一具氏名甚悉經中既無明文
不知後世何因而知之耶一笑而斥之斯可矣然自舊
以夏黄公為一人而畢士安則謂綺里季夏為一人黄
公别是一人其説尤異據漢恵帝時所刻四皓神座一
曰園公二曰綺里季三曰夏黄公四曰甪里先生恵帝
去四皓不逺足以證士安之謬矣偶題此圖遂牽聨而
書之書之工拙尚未暇論也
　　　題司馬公手帖後
右司馬溫公與范忠宣書一通藏楚郡龍雲從家雲從
間請題其後濓聞哲宗初立崇慶太后同聽政起公知
陳州過闕留為門下侍郎忠宣亦從慶州召還為右諫
議大夫俄遷給事中此書正此時所遣其殆元豐乙丑
之冬或元祐丙寅之春乎夫公自熙寜辛亥居洛再任
留司御史臺四任提舉崇福宫至是始司政柄故書中
有閒居十五年之言公年蓋已六十有七新法方盛行
小人附和者衆公度不可止遂絶口不言事故又有更
求一任散官守候七十即如禮致事之言當是時章惇
蔡確黄履邢恕等蛇蟠蚓結牢不可解公新自外至孑
然獨立故又有如一黄葉在冽風中㡬何而不危墜之
言公之志為可悲矣然公與忠宣素相知其居洛日忠
宣方丐罷齊州之政判西京畱臺乃同為真率㑹則其
志同道合固非一日之故熙寜之法又皆共怒其為害
而其設施或不同者忠宣則欲去其泰甚公則欲鋤剗
而絶其本根雖書有隨時示諭勿復形迹之請二賢之
見猝有未易合者豈天未欲平治天下故使之然歟公
遣此書後僅及數月且觀化冥冥之中忠宣繼公為左
僕射務以博大開上心忠篤革士風四海方翹首望治
曾未㡬何穎昌之命亦遽下矣不亦重可悲夫閲此帖
者當知治亂之機所繫初不可以尋常簡牘視之也
　　　題富韓公十二帖
右韓國富文忠公手帖一十有二其第一帖公為昭文
相時所遣當是嘉祐三年公自至和二年與潞國文忠
烈公並相及是始進昭文館大學士監修國史帖所稱
集賢相公則魏郡韓忠獻王也其第二帖公服闋時所
遣當時嘉祐八年公自嘉祐六年三月以母憂去位至
此服除其年三月辛未昭陵升遐故帖中有甫畢家禍
又遭國䘏之語而第三帖謂罪逆不死已及除禫要當
與第二帖同時也其第四帖第五帖公為樞宻使時所
遣當時治平元年公既除母喪即召入西樞帖中所稱
昭文相公亦是魏王無疑宋承唐制以同平章事為真
相之任其上相為昭文館大學士監修國史其次為集
賢殿大學士或置三相則昭文集賢二學士并監修國
史各除此三大館皆宰相兼之而亦以次而升魏王自
集賢進昭文故帖中隨時而異稱也其第六帖公在宥
府時所遣亦當是治平元年武舉之罷在望祐元年十
月已未五年八月乙丑雖擢秘閣舊經試者五十一人
用之而其制猶未復至是方議舉行故帖中有武舉文
字始托西㕔侍郎等言是年九月丁夘卒詔行之也其
第七帖當是熙寜元年初判汝州時所遣四五月間河
朔大水民皆流離南郊禮畢兩府臣僚故事當有恩賜
宰臣因菑而奏止之公念念不忘民故帖中亦有河朔
水潦為患之云也其第八帖當是熙寜四年冬歸洛時
所遣公以不行青苗之法為提舉官趙濟侍御史鄧綰
所奏六月甲戌落使相以左僕射再出判汝州七月赴
郡十月中引疾還家故帖中有赴汝海治事及歸洛養
疾之語也其第九帖至十二帖所遣之時與第八帖同
而第九帖當是與潞公時荆國王文公方得君羣小翕
然附和最憚公之剛正欲陰中之故帖中有足疾七年
又積憂畏心氣不寜之嘆潞公素敬愛公思欲薦起之
故帖中又有曲蒙推假恐懼無地之懇也大抵賢者之
出處實有闗於時政之得失今以此數帖觀之則君子
小人進退之間一治一亂昭然可見有不待論而後明
至若公之徳行勲業則載在國史播於天下賢士大夫
之口雖婦人女子亦皆識公為賢亦不俟言而始知也
此巻有宋宇文虚中跋語謂裝裭無次故濂為詳著所
遣之時以足其未備更為序次如右虚中字叔通戌都
廣都人以黄門侍郎使金見存仕為翰林學士承㫖皇
綂初欲南奔不果竟被害云
　　　題朱文公手帖
太師徽國朱文公帖一紙韻度潤逸比他日所書人以
為尤可玩濂雖不敏則非特玩其字畫而已也蓋有所
感也帖中云恭叔尚未至只文叔到已兩日矣見約誠
之在此相聚也文叔名友文恭叔名友恭姓潘氏二人
實為兄弟恭叔通禮學文公之修三禮以儀禮與禮記
相參通為一書其不合者分為五類周官則别為一書
恭叔實與討論之列文叔尤善問辨文公與論大學致
知格物之義雖反覆數四而弗措誠之㳺澹軒也澹軒
蚤從張宣公㳺晚復事文公文公遇之如黄直卿則三
人者皆其髙第弟子計其一時師友相從之盛聚精㑹
神徳義充洽如在泗沂之上自今道隱民散時觀之不
翅應龍㳺乎𤣥闗欲一見之而不可得徒以貽有識者
之感慨不亦悲夫此帖無嵗月不知何年所發其或學
禁未興講道於竹林精舎時耶
　　　題宋名公與馬鶴山諸帖
煥章閣待制知鎮江府馬公㑹叔以政事聞於乾道淳
熙間一時所交皆龎才碩徳尺牘之存於今者猶可徵
也公以直顯謨閣福建安撫使知福州日朱文公元晦
出守于漳元晦帖云榮被召還之命蓋公時召入為太
常大卿兼檢正實紹熙元年之八月也其餘諸公書所
發嵗月亦有可知者留忠宣公仲至淳熙十六年尚居
右揆續年譜載其紹熙初元即進左丞相今其銜尚云
右相當是十六年袁侍郎機仲稱公為判府安撫顯謨
大卿范侍御處義方自知滁州入居殿院其稱公與機
仲同亦皆是十六年正公知福州時機仲帖云降授朝
請郎機仲嘗權工部侍郎因論大理讞案有忤權要請
外得予郡尋降兩秩至紹熙初始復元官然機仲及文
節公廷秀范資政至能俱紹興二十四年張孝祥榜進
士又與公為同年故帖中皆以年末稱而廷秀淳熙十
三年始遷尚書左司郎中十四年除秘書少監未㡬以
直秘閣出知筠州今其銜尚云左司當是十三年正公
除直敷文閣江西提刑時至能之銜曰權禮部尚書者
亦在淳熙中已而遷吏部遂參大政疑與仲至所發之
時稍先一二年至能帖云任使超躐方悸畏控辭其或
轉吏部之際耶趙忠定公子直紹熙四年三月自吏部
尚書同知樞宻院事五年夏四月即陞知院今其銜尚
云同知必在兩年之間子直帖云朝夕憂撓救過不暇
盖為監察御史汪義端攻其植黨沽名之故也他如王
文定公季海之帖中有臧否愆期等語按淳熙八年閏
三月辛巳詔諸路監司帥臣各有所部郡守分三等治
效顯著者為臧貪刻庸繆者為否無功無過者為平嵗
終具名來上公時提㸃刑獄江西所上失期季海方在
台司乃以道逺為解上不悦降公一官實淳熙十四年
六月癸未帖後之署六月正與傳記相符也然即是諸
公而通論之季海仲至以相業稱機仲正色立朝有古
諌諍之風廷秀之愛國至能之不辱君命處義劾汝愚
稽命論罷沈清臣雖於公議不無少貶然亦敢言之士
子直奮不顧身定大計以安國家功業尤號焜煌無讓
於古皆可謂有志不羣者矣至於紫陽文公上繼周程
道學之緒使聖經昭明如日月之麗天則其功又為何
如哉閲是巻者當思感悦慕效毋徒視為竒玩而已也
新定馬君文禎公之七葉諸孫持此求題病忘之餘謾
掛漏而書之
　　　題歐陽率更帖
此碑歐陽信本晚年所書筆畫險勁若鑄鐵所成者反
覆視之定為初刻本然而信本雖極力追倣右軍而其
規矩媚趣或得於大令為多學大令者羊舎人薄給事
為最優自後鮮有聞者唯法極師睥睨而從之至信本
之起殆與之抗衡而無愧者也其有名之跡入宣和内
府者凡四十紙惜皆不存而金石畧所載二十三種亦
惟邕禪師塔銘昭陵六馬賛皇甫氏碑醴泉銘盛行耳
類皆翻勒之多無以見孤峯崛起四面削成之勢如此
本者誠可寳玩覽者當以殷彛周鼎視之
　　　題文天祥手帖
予嘗見文山公與黄伯正手帖云贑州大姓起義旅相
從者如歐陽冠侯等凡二十三家史多不載其名今莫
可考矣寜都陳蒲塘父子亦二十三家之一乃因從子
景茂請銘于公答書僅存而其氏名因籍以弗泯不亦
幸哉觀公興言宿昔為之哽涕之言則其有感於蒲塘
者深矣
　　　題趙子昻臨大令四帖
趙魏公留心字學甚勤羲獻帖凡臨數百過所以盛名
充塞四海者豈無其故哉後生小子朝學操觚暮輒欲
擅書名者可以一笑矣今觀張唯編修所藏臨大令四
帖聊書其末以示解事者
　　　題趙博士訓子帖後
昔者趙簡子書訓戒之辭以授二子三年而問之伯魯
不能舉其辭無恤則誦其辭甚習求其簡出諸袖中君
子由是知其賢不肖之分也㑹稽趙君圭玉官法從時
其父博士君作訓忠之書寄之圭玉佩服而弗忘復裝
裭為㡧軸懸之齋閤不翅盤盂几杖之銘嗚呼圭玉固
簡子之逺裔其亦聞無恤之風而興起者歟
　　　題黄山谷手帖
右摩圗老翁自戎州回荆渚所遣二帖正固陵即位復
宣徳郎監鄂州鹽税之時也其所稱諒正乃元祐侍御
史黄公之子僑居于荆逮翁之至與兄益修持譜牒以
敘宗盟翁繼往拜其家廟諒正以侍御公所用流離鍾
遺翁其情好之篤不翅伯仲故翁稱之為五弟强宗也
諒正善醫翁因以藥事相屬而云送藥甚恵同惜兩日
喫妳差快同惜其女名也計翁生此女時年已望六十
矣初翁三十餘嘗過泗洲僧伽塔即造發願文戒酒色
與肉食曾未㡬何輒皆犯之至於耆年尚不能制其血
氣之私如此豈飲食男女人之大欲雖賢者或不能免
耶聊戲及之至若翁之大節及其翰墨之妙世無賢愚
皆能道之茲不待賛也同惜後更名睦介休縣君謝氏
所出長適舒城李文伯云
　　　題文履善手帖後
右少保文信公手帖知贑州日六月所發公自為賈師
憲所忌咸淳壬申即援錢若水例上休致之請明年癸
酉紹陵特起公提㸃湖南刑獄又明年甲戌改知贑州
公年始三十有九爾守贑僅踰年當徳祐乙亥之秋即
帥勤王之師來赴臨安所謂六月正甲戌之六月也後
一年丙子宋亡又二年戊寅公在朝為王惟義所執又
四年壬午公以忠死於燕則國朝至元十九年也距作此
帖時蓋九閲寒暑矣丙申春客有以悦生堂蘭亭本求
跋者上有師憲題記予因斥去不暇顧未㡬胡君忽出
此巻相示再拜起觀恍若見寳玉大弓於先王之世諦
玩不能釋手於戲善惡之在人心其可不磨滅者如此
雖千萬世不易也深可畏哉
　　　題葉信公五帖後
東陽許仲文以先世所藏西澗先生葉公鎮之五帖示
濂濂頗記先生以咸淳壬申除少傅右丞相兼樞宻使
不拜詔授少保觀文殿大學士醴泉觀使甲戌十月改
知慶元府沿海制置大使又不拜未㡬召為少師太乙
宫使今第一第二帖以少保觀文等職入銜則壬申癸
酉所遣正許君初權寜海令時也第三帖言許君愛人
戢暴及薦牘之事雖不知為何時當在許令莅官之日
計稍後於前二帖爾第四帖即前帖内幅其第五帖先
生與弟竹友家書末言許權今解印去則最後者也竊
惟先生正位台司屢挫權姦直言峻行無讓古人在田
里時乃獨惓惓於一許令今之神明之政亦能上答先
生之知上不傲下下能承上雖當宋季其氣象猶非後
世所及令之子孫能寳藏五帖於兵燹之餘其亦賢者
之澤哉令諱元沐號東泉景定壬戌方山京榜擢進士
第云史官金華宋濂題
　　　題王羲之真跡後
昔年危内翰太樸出示羲之野鳬帖且云别有喜色帖
在江右出自丞相周益公家傳授次第一一有據須溪
劉㑹孟平之謂如蘭亭裹鮓尤為佳絶濂恨未見之近
豫章人士來求墓文忽持此帖為贄須溪題識宛然居
後因驚喜曰此殆太樸所言者徧示中朝善書者咸定
為真跡無疑或取唐臨者比之神氣夐然不侔鄱陽劉
彦炳最號精鑒法書日閲此而不厭狂欲起舞真偽之
辨固自有異哉須溪所書名中藏三代人物字偽署者
輒易别謾并及之
　　　題張旭真跡
唐人之書藏於秘閣者頗多惟顛張真蹟甚鮮今觀所
書酒徳頌出幽入明殆類鬼神雷電不可測度其真所
謂草聖者耶
　　　題郝伯常帛書後
霜落風髙恣所如歸期回首是春初上林天子援弓繳
窮海纍臣有帛書中統十五年九月一日放鴈獲者勿
殺國信大使郝經書于真州忠勇軍營新館
　右郝文忠公帛書五十九字博二寸髙五寸背有陵
　川郝氏印方一寸文透於面可辨識蓋中統元年三月
　辛夘元世祖登極欲告即位定和議于宋妙揀廷臣
　惟公最宜四月丁未授公翰林侍講學士佩金虎符
　充國信使以行宋相賈似道拘留儀真不遣至元十
　一年六月庚申下詔伐宋問執行人之罪時公在儀
　真已十五載以音問久不通乃於九月甲戌用蠟丸
　帛書親繫鴈足祝之北飛十二月丙辰巴延南征之師
　竟渡大江十二年二月庚午似道懼命總管改佑送
　公歸國三月虞人始獲鴈於汴梁金明池四月公至
　燕都而七月辛未遂卒年僅五十三爾其書中統十
　五年即至元十一年南北隔絶但知建元為中統也
　十二年正月甲申宋亡帛書為安豐教授王時中所
　得延祐五年春集賢學士郭貫出持淮西使節獲見
　焉遂奏于朝勅中使取之十一月太保曲出集賢大
　學士李邦寜以其書上仁宗詔裝潢成巻翰林集賢
　文臣各題識之藏諸東觀而王約吳澄袁桷蔡文淵
　李源道鄧文原虞集皆有所作矣昔蘇武使匈奴匈
　奴詭稱武死漢昭帝使使者諭云天子射上林得鴈
　足有帛書言武牧羝澤中武因獲還此特出一時假
　托之辭非有事實也今當一介行使不通之際鴈乃
　能逺離矰繳而將公書至汴其殆天欲顯公之忠節
　耶㑹公以北歸故獲者不以聞不然則是書之所繫
　豈細故也哉或謂世祖見書有四十騎留江南曾無
　一人如鴈之嘆遂興師伐宋皆好事者傳㑹之談而
　不知有信史者也濂修元史既録詩入公傳今復書
　嵗月先後於巻末以見鴈誠能傳書云
　　　題顧主簿上蕭侍御書後
嗚呼君子之制行毫末不可不謹一行有玷則衆善皆
隳雖其後痛自尅責而覆水不可反瓶矣此濂於侍御
史蕭振之事不能無感焉振字徳起溫之平陽人本趙
忠簡公鼎所薦因秦檜引之入臺遂親檜而疏鼎蓋主
和議者檜也鼎與劉大中毅然不從振劾大中以揺鼎
鼎竟罷相及乎物議不可屈振頗自悔乃與檜時相異
同聞楊煒上書責李光徇檜議和振因薦煒改秩意將
藉此以自洗滌殊不知適為池陽之謫矣嗚呼振之治
政厯厯可紀其在西蜀尤有聲故髙宗為發前有胡世
將後有蕭振之歎使無劾鼎一事振能得不為君子矣
乎後世公論之定卒儕之何鑄王次翁樓炤勾龍如淵
羅汝楫之間號為檜黨立身一敗萬事瓦裂豈不信然
哉振之友同里顧岡次鳳時為錢唐縣主簿移書於振
其辭雖甚柔婉隱然有上鼎不附和議之意當時主桐
廬簿賈廷佐亦疏檜累數千言桐廬與錢唐其地宻邇
豈或相為謀耶然廷佐劇論讐恥不可忘名分不可貶
和約不可信請誅王倫拘虜使決意用兵其言尤壯烈
又可見一時士大夫忠義所激雖小官且然不特李綱
張㦞曾開胡銓諸公而已惜乎岡之書不附戊午讜議
中余故備論之使讀者知戴天履地為人一刻弗忘君
而不失足權姦之門庶㡬仰不愧俯不作所以然者既
深為振惜亦以振為大戒也岡五世孫元龍請白野忠
介公繕寫其書成巻而歐陽文公黄文獻公今忠宣公
咸為題識元龍之弟仲華復來徵濂文不已岡亦多賢
子孫也哉
　　　題徐浩書
徐季海之書本於其父嶠之所謂四十一幅屛者諸體
皆備而草書尤工余頗獲見之至於騰躍奮迅誠怒猊
之抉石渴驥之奔泉也世徒見其變化不測如此非可
以力致殊不知其一出於真今觀此帖蓋可見矣近代
趙魏公筆法多效之誠可寳玩也
　　　題龍眠居士畫馬
李公麟畫如雲行水流固當為宋代第一其所畫馬君
子謂踰於韓幹者亦至論也丁晞韓趙景升雖極力學
之僅得其形似而其天機流動者則無有也觀此巻足
以見之矣
　　　題韓幹馬臨本
余頗獲覩東觀所藏圖畫中有長安韓幹花驄圗真跡
其糜碎已甚四足自腕以下皆缺猶行水中然神采煥
發如生似欲振鬛而長鳴者予意陳閎方能與之比肩
而孔榮軰要不足窺其髣髴也今觀此巻之筆法與之
絶類而紈素幸完豈不尤為珍玩也耶
　　　題淵明小像巻後
右龍眠居士所畫淵明小像巻鉅公名人題賛於後發
揮其出處者甚備固不必置辭於其間有謂淵明恥事
二姓在晉所作皆題年號入宋之詩惟書甲子則惑於
傳記之説而其事有不得不辨者矣今淵明之集具在
其詩題甲子者始於庚子而迄於丙辰凡十有七年皆
晉安帝時所作初不聞題隆安元興義熙之號若九日
閒居詩有空視時運傾之句擬古第九章有忽值山河
改之語雖未敢定於何年必宋受晉禪之後所作不知
何故反不書以甲子耶其説盖起於沈約宋書之誤而
李延夀著南史五臣註文選皆因之雖有識如黄庭堅
秦觀李燾真徳秀亦踵其謬而弗之察獨蕭統撰本傳
謂淵明以曾祖晉世宰輔恥復屈身後代見宋王業漸
隆不復肯仕朱元晦述通鑑綱目遂本其説書曰晉徵
士陶潜卒可謂得其實矣嗚呼淵明之清節其亦待書
甲子而後始見耶姑參先儒之論而附著於左方云
　　　題越士餞行巻後
古之人送别多發為聲詩以致期望祝規之意而唐為
尤盛然其為辭托物以喻蓋得夫比興之義為多故有
以所送人姓氏古今事而命題者如釋皎然餞顔逸得
晉先傳是已有即景比物而造題者如劉商送别而月
下聞蛩王符别故人得凌雲獨鶴是已有同賦古人詩
以為題者如駱賓王送少府入遼共賦俠客逺從戎劉
斌送劉散員賦得好鳥鳴高枝是已有以故蹟而分題
者如盧綸送楊宗徳歸徐州幕得彭祖樓郎士元送李
恵㳺吳得長洲苑是已有各探一物而遂作題者如張
九齡餞梁明府得荷葉何包送孟儒卿得秤錢起送客
得油席帽是已如此者不一而足見諸傳記盖斑斑可
考也今觀越中人士送金徵君詩皆用越之名山舊迹
立題以送其行其殆取法於盧綸郎士元者歟或者病
其無所據予遂厯疏其故而繫於詩之左方以為越人
解嘲殊不自知其辭之蕪且拙也
　　　題北山紀㳺巻後
同郡許君存禮以北山紀㳺巻示濂請題識其後巻間
諸詩皆鄉先達司理葉公侍講黄公太常胡公禮部吳
公修撰張公之作禮部紀逰二文亦見其中然而待制
栁公山長吳公頗皆有所賦詠惜乎未及采録因為檢
其遺稾繕書以補焉且為之言曰權徳輿稱東陽為山
水佳地今自北山言之潜嶽之峯如實蓮華屹然中居
而三洞雙溪之勝暎帶後先佳則誠佳矣有若先達諸
公咸文章鉅儒同生於一時同出於一郡豈非尤佳者
乎何以言之人物固藉乎山川而生而山川則専倚乎
人物為之引重而此諸公其顯而在上者則已羽儀文
化流聲四方其隱而在下者又能播芳譽於天朝蔚為
當世儒宗此非人之瑰傑益以昭夫地靈者歟侍講之
詩蓋首倡者而作於至大庚戌之嵗自庚戌迨今五十
餘年諸公前後物故而無一存者間嘗采芝山中經諸
公倡酬之處岩紅澗碧其餘榮儼然在目有不得不感
慨於中者矣嗚呼北山之雄麗不減於昔生祥下瑞當
無時而休也惡知無俊偉疉興以繼諸公之軌轍者哉
大篇短韻宜不止斯此巻特其權輿者爾存禮尚襲藏
以俟存禮許文懿公之子學有淵源尤工於文辭非惟
其性標雅有山水之嗜而景行先哲之意尤惓惓云
　　　題朱彦修遺墨後
右丹溪先生書五紙與門人戴仲積及其子原禮者也
夫醫之為道本於内經其失傳盖已久矣金之諸儒劉
守真軰獨能逺紹絶學至先生始三傳則授受之正不
言可知矣先生之弟子雖衆得其真切者惟仲積父子
為優仲積不幸蚤世原禮以其學行於浙河之西從之
者日益多由是先生之道沾被滋廣而三尺之童亦知
先生之賢此非原禮之所致耶韓子有云莫為之後雖
盛而不傳其此之謂歟原禮尤拳拳不忘而以遺墨求
題謂見手澤有如見先生焉予嘗從先生㳺而交原禮
諸父間甚久故不辭為之而書嗚呼師道立而善人多
今於原禮見之
　　　題馮子振居庸賦後
海粟馮公以博學英詞名于時當其酒酣氣豪横厲奮
發一揮萬餘言少亦不下數千真一世之雄哉遺墨之
出爭以重貨購之或刻之樂石或藏諸名山往往有之
則為人之寳愛可知矣余藏此巻者久極為珍秘今以
歸蒲圻魏先生先生博雅君子必有以賞識之為有所
托矣
　　　題桂隱遺文後
右桂隱黄先生遺文一十二篇其曾孫翰林侍講學士
文獻公溍所鈔濂嘗受業公門見公追念先徳日蒐墜
逸手録成編此蓋其藁本也濂之學子同里俞生恂購
得之請識其後先生諱夢炎字子暘烏傷人博學工文
辭擢宋淳祐十年進士第官至朝散大夫行太常丞兼
樞宻院編修官兼權左曹郎官以朝請大夫致其事先
生能文入仕之詳人類能道之至於志節之卓政事之
美則鮮有知之者也先生為人不茍合忠君憂國之意
惓惓不忘故於論對之際數以修君徳謹邊事為戒權
臣才之欲寘諸言路使奉行其風指先生力辭不就此
固足以增夫名教之重然其仁民之政尤不可以一二
數在淮東制幕建議蠲放屯田租四千七百餘石通判
蘇州樽節浮費獲錢十七萬緡以代民租嗚呼先生可
謂偉特不羣之士矣非公之宏才碩學以繼其後又惡
能世濟其美也耶今去公之歿已二十三年公之尚徳
尊祖之意猶燁然見於觚翰間覽是編者其有不油然
而興感者乎非但玩其字畫之妙而已也拾遺六篇公
之髙第弟子翰林待制王君褘手抄從公命也恂并裝
裭以附其後云
　　　題甘氏三友堂文後
禮部主事甘君友諒以三友名堂蓋取孔子之言也余
嘗恠友道壊缺諛佞以為容詐諼以為智遇不若已者
則狎而愛之聞人有善則怒而變於色於是大異於古
之所云矣甘君獨有志於此其過於人逺哉雖然三友
世常有之貴乎有取友之資耳茍不虚中而拒則直者
之言不可得而聞矣不能自治以誠則諒者將不願之
矣不能謙卑自下則多聞之士不告我以善矣無是三
者雖日益月增而求友其可致乎然吾聞甘君善士居
官有美名非能取友殆不能爾也然猶以為未至而以
名其堂其於治身之道得矣余雖耄尚將内交焉
　　　題恩斷江端元叟手跡後
予幼從栁文肅公逰輒聞以仁恩禪師經賈似道墓詩
有權握三朝位三事祗應知已是僧彬之句最得詩人
優㳺不迫之意蓋似道厯三朝宰輔傲然以周公自期
一旦敗亡在朝公卿弗恤之在野士君子弗恤之海内
蚩蚩之民亦不䘏之其䘏之者惟承天主僧彬木禪火
焚遺骸授其仲子歸葬㑹稽之附子崗耳似道誤國之
罪可謂上通於天使其地下聞此詩將有餘愧矣此實
十四字史評有闗於名教甚大今(闕/)濟藏主以禪師手
跡與元叟端公山居謠聨為一巻詣余求題故為疏詩
之義若此山居謠寄興髙逺綽有寒山子之風學道之
人類能傅誦之茲不復深論云
　　　題蔣伯康小傳後
吾婺自東萊吕成公傳中原文獻之正風聲氣習藹然
如鄒魯而其屬邑東陽為尤盛有若李正節侯茂欽信
國葛端獻公容甫監察御史喬公世用通判眉州趙公
周錫皆成公之髙第弟子或以忠義顯或以政事稱或
以文學著傳之當世布之簡書相去一百餘載人猶象
而法之嗚呼何其盛也今觀蔣君伯康小傳述其立身
行已動法古人阽危之際又能力持其家使勿墜斯可
謂之賢矣此固伯康問學之美所由致自非前修流風
遺澤有以薫蒸之亦未必遽至於斯也嗚呼維桑與梓
必恭敬止矧吾父母之邦賢哲奮興前被後承雖隱顯
之或殊揆諸物則民彛之懿皆可以無媿聞風而興起
者孰謂後無其人乎故因稱伯康之賢特推其本而言
之忠厚君子當有取焉洪武十二年九月二十二日金
華宋濂識
　　　題黙成居士矯齋記後
右矯齋記一首黙成先生潘公為同宗伯益作伯益名
好謙實復州史君宗回之子性嗜文史恂恂而馴飭厯
官自麗水尉至通判紹興府以終先是伯益從子景良
景憲受業吕成公朱文公之門故成公之女歸於景良
而景憲之女又適文公長子塾故伯益於二公之學亦
與有聞焉今觀先生以矯名其齋則其志之所存蓋可
見矣烏傷吳生故衣冠鉅族嗜學成癖尤攻於詩文太
常博士鄭君仲舒生之舅氏也以生可進於道遂因其
字曰仲矯者書先生之記以為勗嗟夫先生楊文靖公
之弟子也立朝大節足以㢘頑立懦故文公以剛毅近
仁稱之此無他矯之之功也伯益受先生之教於二百
餘年之前仲矯聞先生之言於二百餘載之後其有補
於身心一也奚必並世而同時哉借使同時之士有善
為文辭者雖揮千百字之多未必敵三百九十二言之
簡也仲舒亦可謂善教者矣仲矯尚勉之哉洪武十年
八月十三日前翰林學士承㫖金華宋濂記
　　　題李伯時山莊圗
龍舒李伯時作山莊圖為世所寳傳南渡後名筆多臨
摹之濂所見者數本獨此巻思致精婉殆將逼真可玩
也盖伯時自為御史檢法遂以病痺致其事實元符三
年庚辰伯時既歸老肆意龍眠山巖壑間素善畫嘗為
此圗以寫其徜徉之趣然其所自序云元豐紀號嵗在
丁已月在涂即買山於龍眠以基以堂庚辰上距丁巳
凡厯二十四年矣計其買山之日伯時始尉長垣去第
進士時甚為不逺則其髙情逺韻雅志石泉有非一朝
一夕之故也丁巳乃熙寜之十年其冬十二月壬午詔
自明年正月朔改元為元豐則戊午年也其序書於詔
下之後既難稱熙寜又不可前期曰元年所以但書元
豐紀號而已圗後有澹巖居士張澂所題識澂字新仲
其視伯時為舅氏建炎三年己酉時為御史中丞二月
己巳上疏劾黄潜善汪伯彦大罪二十條未㡬除守尚
書右丞夏四月癸丑罷知江州以資政殿學士兼江東
湖北制置使七月甲申以朋附苗傳劉正彦責授秘書
少監分司西京居衡州澂謂自右轄得請潯陽薦竄回
鴈者蓋指此也伯時襟度超軼風流不減古人澂亦竒
士博學工文辭有不待言而後知故濂唯掇拾緒餘以
附氏名於左方云三李即伯時公庚元中大小山即梁
何㸃及其第𦙍嘗與東山何求同隱於㑹稽世稱何氏
三髙時以比龍眠三李故澂舉之以為言耳因并著之
　　　題郭熙陰崖宻雪圗
河陽郭熙以善畫山水寒林名蓋得營邱李咸熙筆法
其所作陰崖宻雪圗大陰霮䨴而皓素淋漓使人玩之
肌膚纍纍然起粟矣或者强指為楊士賢相類者殆未
見其衝氣機也
　　　題趙大年鶴鹿圗
趙令穰與其弟令松以宋宗室子精為文史而旁通藝
事所以皆無塵俗之韵今觀令穰所畫鶴鹿圗叢竹幽
汀長林豐草其思致宛如生成余隱居仙華山中時與
麋鹿為友每坐白雲磴上教鶴起舞故得其情性為真
開巻視之使人恍然自失
　　　題李伯時飛騎習射圗
濂屢見李伯時飛騎習射圗其描寫位置如一所畫錦
袍乗馬者四人前一人揵而馳反首左顧右手拽繡毬
於馬後箭中毬上次一人彎弧斫鬉作放箭勢手猶髙
舉未下樓大防詩所謂前騎長纓拖繡毬後騎射中如
星流者是也次一人左執弓右持三矢其馬如飛似欲
追射毬者最後植青楊枝于平沙繫以絳綃一人躍馬
向前斜晲而射之章良能詩所謂紅綃低繫栁枝碧滿
滿闗弓斫鬃射者是也盖伯時應奉廷試時所見衛士
班中飛騎習射拖毬楊枝之戲故追圖若此其精神流
動全用篆籕筆寫成固不俟讃美惜乎此巻但存第二
騎餘皆失之終不得其全璧濂因據所見備書之使讀
者暸然如見蓋亦補亡之一義云
　　　題李伯時畫孝經圗後
右李公麟所畫孝經圗一巻至正中著作郎永嘉李孝
光進入秘府順帝詔翰林學士承㫖臨川危素逐章補
書經文元社既屋皇明受命圗入晉王邸王下教俾濂
題識其左濂聞史皇作畫倉頡制字本出於一源聖人
因字以著經而善繪事者則因經而作圗故古之人或
繪詩與春秋或像論語或畫爾雅而圗孝經尤多人觀
之者有若親逢其事感悦而歆慕不待辭説而意趣自
顯則其於經似不為無助也公麟集顧陸張吳諸家之
長為宋畫第一其圗是經盖取法於顧愷之勢如雲行
水流自然有起伏之態誠希世之寳也然而王者之所
寳在孝不在畫也厯代賢王其聲光流於無窮鮮不以
能孝而致之載諸史冊尚可攷見經曰昔者明王事父
孝故事天明事母孝故事地察長幼順事故上下治斯
言至矣願王日加之意焉
　　　題織圗巻後
宋髙宗既即位江南乃下勸農之詔郡國翕然思有以
靈承上意四明樓璹字夀玉時為杭之於潜令乃繪作
耕織圗農事自浸種至登廩凡二十有一蚕事自浴種
至剪帛凡二十有四且各繫五言八句詩于左未㡬璹召
見遂以圗上進云今觀此巻盖所謂織圗也逐段之下
有憲聖慈烈皇后題字皇后姓吳配髙宗其書絶相類
豈璹進圗之後或命翰林待詔重摹而后遂題之耶巻
嘗藏小谷余先生家其後有雙岩鄭子有困學鮮于伯
㡬所跋二公當時名流翰墨皆可寳玩雙岩謂題字為
顯仁韋后所書則恐未然也嗚呼古昔盛王未嘗不以
農事為急豳風之圗不見久矣有若此巻者其尚可獲
之耶
　　　題蛺蝶圗後
右蝶戲長春圗乃院人馬逺子名麟者所畫美人樸頭
蝶筆勢圎勁意非李伯時不能到二畫皆絶品也舊時
曾落宫掖故其間有上兄永陽郡王及楊妹子之字妹
子縱能工書作畫未必能及此題者専指祐陵以為言
則恐不然也
　　　題栢庵圗後
上黨馬君庭堅其幼也父名之以栢長遂築室而居曰
栢庵及主事勲曹轉閩省檢校官不至庵中者頗久乃
命盱江監瑜畫為圗時展玩之而其僚友員外郎王彦
和實為之記庭堅來京復請濂題其後傳有之鬯臼以
掬説者謂掬栢也掬栢性堅緻有脂而香故古人破為
臼用以搗鬱嗚呼栢之徳與申椒胡繩同又不特嵗寒
後凋而已庭堅之父托此而訓名其知之深而望之至
哉庭堅不惟奉以自名且以名其室是跬步不忘乎親
矣不忘乎親者庸非孝乎昔者蘇文公命其二子曰軾
轍且知軾之不外飾而車仆馬弊患不及轍其後咸如
文公之言今庭堅所守貞勁而芳譽逺聞有無愧於栢
者知子莫若父信哉或謂庭堅樹栢築庵乃為肥遁之
計非至論也
　　　題七才子圗
右七才子圗盖唐檢校左僕射同中書門下平章事韓
滉所作滉善書得顛旭筆意畫則與宗人韓幹齊名其
妙不待賛也宋宣和間嘗入御府故用小璽識於前後
其第六璽乃帝筆二字見於義雲章及林罕偏傍記或
者以此圗乃祐陵所臨祐陵作畫固有晉唐風致然畫
後必有署押予於中秘屢見之因知其非也或又歸之
邱文播文播雖亦畫七才子其運思平凡烏足以敵是
哉黄金白璧可得而此巻未易得尚永寳之
　　　題梁楷羲之觀鵝圗
梁楷東平相義之後善畫人物鬼神學於賈師古宋寜
宗時為畫院待詔賜以金帶不受掛於院中而去君子
許有髙人之風或者但知筆勢遒勁為良畫師且又謂
其師法李公麟皆誤矣
　　　題墨本黄庭經後
余嘗見黄素黄庭上下織成𤣥蘭中用丹砂作界道其
絹精甚細視之不見絲縷相傳為王羲之書蓋明州刺
史李振景福中遺朱友文者友文梁太祖之子後封博
王博王薨竟屬陶榖家尋為大師李諱所獲復入宣和
内府宋籙既訖流落人間鮮于伯機以重貲購得用樓
閣錦裝潢成軸題其籖曰琹心玉文趙子昻為之賦詩
定為上清真人楊許所書且稱其飄飄然有神仙之氣
而伯機亦自謂生平書法得之於此為多不知何時又
歸喬簣成湯垕二氏喬字仲山湯字君載最號藏書之
家今則又入中秘矣予屢閲之其字體絶與墨本不同
竟不能别其何者為真也豈楊與許之跡其實有異於
羲之耶楊櫄氏出示此卷因備志於其後庶㡬同志之
士有以訂正之
　　　題唐摹東方朔畫像賛
右唐人所摹柬方朔畫像賛圭角混融而光精燁然非
深知晉人筆法者不能予在中秘獲觀褚登善鈎榻黄
庭經與此正同雖紙墨亦不殊信可寳也
　　　題李霽峯先生墓銘後
濂兒時伏讀霽峯先生所撰大都賦即慕艷其人逮長
受經於黄文獻公為言先生博學而能文議論英發如
寳庫宏開蒼璧白琥黄琮𤣥圭雜然而前陳光彩照耀
不可正視蓋豪傑之士也未及往見而先生竟觀化冥
冥之中後三十年而公復薨逝又二十年濂亦髪種種
而視茫茫矣慨念疇昔有志弗强賢者不能往親幸獲
親者又不能盡傳其所學可勝歎哉先生之曾孫象賢
與濂胥㑹南京出公所撰墓銘及文集序相示三復之
餘益重耿耿象賢名世嗜學而有文今試藝銓曹擢官
鄜州别乗先生為有後矣
　　　題張如心初修譜敘後
浦陽仙華為屏大江為帶中横亘數十里而山盤紆週
遭若城洵天地間秀傑之區也産于斯者族每繁衍而
悠長髙智逺畧之士多由他郡徙居之若大羽之喬林
巨鱗之滄海其間有龍溪張氏予嘗敘其得姓受氏為
神明之胄流傳貴顯已詳見他世家列傳中即敘所謂
北走中原逺探周漢究先民之所生南走吳越近搜吳
寜吊大夫之遺墟者是也宋季自東陽白鹿山來遷諱
祚字叔元者以安撫司提鎮鎮浦陽喜其山水饒沃而
浦之東西又有麟溪鄭氏合溪黄氏深溪王氏左溪于氏
褭溪吳氏各相規以道徳相敦以孝弟相勉以詩書積
嵗既久上下相安軍民之間匪但臂指相似抑有家人
婦子之意遂卜龍溪之側而家焉敘所謂樂其山水風
俗之美與其民信且親而遂家焉者是也提鎮公而下
七世于茲子孫之蕃即已踰百登仕版者十有餘人今
固祖孫父子兄弟妻妾生卒墳墓厯厯可數過此而服
盡代疏或遷徙之靡常盛衰之不一竟相視如途人者
有矣於是有圗譜之設以提鎮公為浦陽始祖吳寜以
前不之及而此后之子若孫皆備書焉敘所謂世系之
推源者上逮弗逺族屬之登載者下逮未蕃然今日之
近後日之逺也今日之寡不為後日之蕃哉吾惟盡造
端托始之意使後人可繼而已者是也嗚呼世代綿延
莫不有徳焉如翼運扶明賛化宣治世國世家公子公
族者弗論矣亦有孝友足以宜家禮樂足以摩俗功力
足以利民其視前不無稱異然而克昌厥後曾無少遜
者何也因思提鎮公之鎮浦也四方雲擾而百里之中
庭户晏然行者無褁糧之苦居者無捍闗之虞官府賴
其保障以成治化提鎮公之及物可謂侈矣迨及子孫
又能孝弟力田問道講藝升其堂則箕引而裘隨周其
廡則壎唱而箎和臨其階則珠聨而玉綴提鎮公之後
嗣何多賢哉吾聞周文公之造周也卜年七百卜世三
十聿後子孫積徳數為過之則提鎮公之流傳寜有既
耶積久愈昌數世之後將振振繩繩懸龜繫魚秉釣當
軸以見天地報稱之意者今其世孫慶元學論如心公
初修譜事夫如心公因濂景仰平時獲拜于月泉里第
謂其查滓竭盡内外瑩徹足以濯人肺腑徳藝淵深不
能涯涘接人於神氣之㣲而嘆為前軰之不可及者今
復于譜而見之耶其介子正卿亦舉明經為浦學諭與
予曾同硯席謁予題識予欲為推原本始分别流派固
如心公之所不言又欲為援情論道稽禮立法則又如
心公之所能言予且烏乎言哉予特敬公之為人善是
譜之誠而信㣲而彰確守弗失將流衍於無窮也故為
題其意緒如此時皇明洪武己未秋九月朔旦嘉議大
夫翰林承㫖學士知制誥兼修國史潜溪宋濂書
　　　題葉賛玉墓銘後
余在浦陽與貴溪葉先生賛玉交先生之子名愛同性
穎悟特甚嘗引之升樓出經題試之至正己丑先生父
子皆别去不數年天下大亂聲跡不相聞者二十三年
矣洪武辛亥之二月予考試春闈及榜出有葉孝友名
乃貴溪人恐為先生之子復以名不同為疑時車駕將
幸臨濠是月壬申㑹闈試事方畢癸酉即親策于廷甲
戌臚傳進士名午門外即日謝恩趍青宫聽注授寫職
名為凡偶進而分拈之孝友得為平鄉丞戊寅錫宴中
書堂予被酒上馬出有從傍呼曰君非宋學士邪曰然
曰子為誰曰我葉愛同也於是下馬執手相慰勞問何
以更名乃知有司誤以其字聞復問先生安否則作土
中人已六年矣為之悲喜交集喜則以先生有子悲則
以先生之學僅止於斯也嗚呼二十三年之間人事變
遷何所不有老身幸未死得與孝友一接豈非天哉然
昔見孝友時兩髦初勝簮耳今則以文辭第奉常年且
三十有八矣余之顛毛欲不種種尚可得乎俯仰古今
而不知中心之慘慘也孝友以蔡君淵仲所撰墓銘相
示因題其後而歸之
　　　題吳節婦詩後
余自壯年則聞臨川吳節婦黄氏貞而甚文及頃嵗承
乏史館總裁有元一代之史四方以節婦狀來上者甚
衆余心存黄氏事欲為立傳而有司獨逸之殊竊恨焉
今年黄氏之從孫吳君伯宗以其所為教子詩示余稱
黄氏年二十七而夫泰發賈死江湖間二子一女幼黄
氏苦心瘁形慈鞠嚴教詩其教之一端也余誦其辭愈
歎異焉婦人之不貳其志者古多有之矣而未必能文
也間有能文者矣其行未必皆善也在孔子刪詩之時
三百餘篇之中求其備是二者惟共姜之柏舟為然其
時去文武周公之化未逺猶且若是况今又二千載之
後而黄氏獨有之豈不尤為難能矣乎其難能如此而
史遺之誠可恨也然共姜之事初未嘗有傳特以其詩
見取於聖人而傳黄氏之詩自誓之堅與之死靡他之
語無異至於教子則深計逺慮以聖賢之道望之有殆
非栢舟之所能過誠使後世有鉅人君子者出采而録
之其傳世無疑矣惜乎余不足以張之也雖然安知來
者無其人乎伯宗慎守以俟之可也
　　　題李節婦傳後
婦人以節稱乃其至不幸也與其執之死靡他之誓曷
若詠君子偕老之辭哉然而一與之醮終弗改其操身
雖不幸而其苦節則有可尚者已若朱氏婦璹豈非其
人哉嗚呼婦以節旌者固多而其事則殊有慕夫家貴
冨而不忍去者有年壯多子而不易割恩者有不能氷
雪其行姑盜名以欺世者璹之父母納李實為贅壻合
婚甫十日實賈遼東遂溺死於海濤誓不更適養父母
終身且依弟珍以居信誓堅確其皦如出日者歟揆前
三者其無一之可疑者歟斯所謂貞節婦矣張侍講以
寜傳以顯之孰謂非宜或者猶以未得旌褒為恨然旌
表朝廷事也
　　　題天台三節婦傳後
余脩元史時天台以三節婦之狀來上命他史官具藁
親加刪定類入列女傳中奉詔刻梓行世先是㑹稽楊
㢘夫為之作傳其事頗多於史官盖國史當畧私傳宜
詳其法則然也近與台士㳺嘗詢之則㢘夫所載猶有
闕遺者因摭其言補之杜思綗娶沈沈生三女及子勤
而死繼室宗媛秘書丞陶誼女兄也生一女思綗亦仁
宗媛棄膏沐弗御上奉七十之姑獲其懽心下視沈之
子不翅親育十八年間悉畢其婚姻嵗丁未九月壬寅
台城陷火燄燭天宗媛䕶姑柩不忍他適為兵所縶驅
之行宗媛不從兵怒剚刅於頸深入二寸餘不見血而
沒瀕死無他言惟念勤不置曰勤茍不存吾尚何望哉
宗媛妺宗婉歸周本亦同日死於水誼婦王淑見事急
抱其子名長已者屬傳姆曰持以歸其父長已存吾不
死矣乃被髮亂走明日事定求之不得淑見夢媵人曰
吾義不辱身赴南隣杜氏井死矣所懐簮珥亦投其中
可聞漢生知之漢生其夫字也媵人以告黎明覔之皆
在焉實十月乙巳也然人之受刅無血者宗媛則以之
淑雖死其精靈猶能動物不亂是知貞節之人其超絶
誠與常人殊薦紳家相訾嗸者輒斥曰女子婦人女子
婦人猶有是嗚呼
　　　題李敘山長妻姚元靖夫人墓銘後
濂居金華時嘗學經於淵穎先生吳公之門見當塗李
公仲羽寄先生詩一通興寄幽邃有不可企及之妙因
叩其問學淵源所自先生為之言曰當塗有姚四清徵
君者時之碩士也仲羽與兄伯羽嘗師事之而仲羽之
父青山府君復以經學文辭著聞仲羽兄弟既得賢父師
如此故其所成就有大過於人者伯羽之文簡宻嚴奥
一辭弗茍仲羽之文豐腴縟麗五采爛然延祐丁巳伯
羽試京都庚申仲羽試江浙行省皆預薦舉又先後出
為校官當世之人恒稱之為二李焉濂已謹識之及來
金陵始職仲羽之二子宗泰宗茂文行凝峻俱為名儒
而宗泰尤為夏國余忠愍公所器重濂益知先生言為
可信而其家文獻之猶足徵也及觀吳文正公所述仲
羽母夫人姚氏墓銘備言夫人通經史教二子極嚴向
學少怠為之不食不語夜而讀書必持敝衣在傍綴之
夜分不止又知仲羽兄弟之所成就雖有藉於賢父師
而其出於夫人之教者夫豈少哉嗚呼昔之鉅儒因母
訓成名見諸紀載者每班班可考有若夫人之賢實與
之異世而同符也濂因詳著之欲其後裔知夫人家法
之嚴而問學淵源有不可廢者如此夫人衆行則誌文
具列之茲不復深論也誌文所書和中即四清夫人之
兄習即伯羽翼即仲羽山長即青山府君甥舅父子皆
以文鳴而夫人亦精于詩有梅窗集傳世一何盛哉銘
辭凡三十言皆文正公手筆而并自署其名餘則仲羽
書之其繫銜以集賢直學士奉議大夫者文正公自為
國子祭酒之後即歸隱宜黄山中延祐戊午春始詔以
今官起之行至儀真病作不復上渡江憩金陵修書纂
言此蓋作銘之嵗而年正七十矣其文已刻于支言八
十一卷文皆不殊惟貨財作貲産云
　
　
　
　
　
　
　
　
　
　
　
　文憲集巻十三
欽定四庫全書
　文憲集巻十四
　　　　　　　　　　　　　明　宋濂　撰
　　跋(凡四十/八章)
　　　恭跋御製勅文下方
皇帝臨御之七載益𢎞敷教治優老禮賢孳孳如弗及
時則有若翰林學士奉㫖臣同春秋七十猶以文學在
侍從思論之列其意以為幸逄有道之君何忍去之休
致之請久而不敢發上見同皓首蒼顔與白面少年旅
進旅退於班行中惻然憐之八月甲辰特降致仕之命
續社期年且官其一子魯召同入賜坐從容慰勞之夜
漏下十刻始勅内官扶掖而還乙巳上親製文一篇以
賜同仰曕天藻之華無任欣躍既奉表詣殿庭稱謝又
以副墨勒諸貞珉昭示悠久臣濂聞之君臣遇合自古
為難非道之符契情之感孚鮮有善始而善終者今同
年雖耄耋拳拳戀闕之心皦如出日忠欵自將不替往
初上憫其衰暮不欲煩之以事令優㳺田里以終天年
恩數便蕃視昔有加上下之間可謂兩盡其道倚歟盛
哉昔宋孫宣公奭自翰林侍講學士乞致其事仁宗嘗
賜詩一首詞臣尚載之簡冊至今以為美談矧我皇上
睿思天成神文炳煥其功侔造化經緯圗書足以昭明
政體用風厲四方詩云乎哉是將傳之億萬斯年永永
無斁而同之名氏在奎璧光芒之中亦因是不朽誠千
載之一逢也傳曰王言如絲其出如綸天下之士聞之
有不皷舞而淬礪者乎臣職在國史謹已備載日厯復
因同之請恭書於下方云是月癸丑翰林侍講學士知
制誥同修國史兼太子賛善大夫臣金華宋濂恭跋
　　　恭跋御賜詩後
臣聞自古人君有盛徳大業者其積慮深長而詒謀悠
久必日與文學法從之臣論道而經邦當情意洽孚之
時或相與賡歌或褒以詩章或燕之内殿君臣之間實
同魚水非直侈為觀美所以禮賢俊示寵恩而昭四方
也有如唐之文皇宋之太宗其事書諸簡編者可以見
之矣皇明紀號洪武之八年秋八月甲午皇上覽川流
之不息水容澄爽油然有感于宸衷陋尹程秋水賦言
不契道乃親更為之賦成召禁林羣臣觀之且曰卿等
亦各撰賦以進臣率同列研精覃思鋪敘成章詣東皇
閣次第投獻上皆親覽焉復寘品評於其間已而賜坐
勅太官進天㕑竒珎内臣行觴觴已上顧臣曰卿何不
盡飲臣出跪奏曰臣荷陛下聖慈賜臣以醇酎敢不如
詔第臣年衰邁恐不勝盃酌志不攝氣或愆於禮度無
以上承寵光爾上曰卿姑試之臣即席而飲將徹上復
顧臣曰卿更宜釂一觴臣再起固辭上曰一觴豈解醉
人乎卒飲之臣舉觴至口端又復瑟縮者三上笑曰男
子何不慷慨為臣對曰天威咫尺間不敢重有所瀆勉
强一吸至盡上大悦臣顔面變頳頓覺精神遐漂若行
浮雲中上復笑曰卿宜自述一詩朕亦為卿賦醉歌二
奉御捧黄綾案進上揮翰如飛須臾成楚辭一章臣既
醉下筆傾欹字不成行列甫綴五韻上遽召臣至命編
修官臣右重書以遺臣遂諭臣曰卿藏之以示子孫非
惟見朕寵愛卿亦可見一時君臣道合共樂太平之盛
也臣行五拜禮叩首以謝上更勅給事中臣善等賦醉
學士歌云臣既退竊自念曰臣本越西布衣粗藉父師
明訓弗墜箕裘之業而已一旦遭際聖明遣使聘起之
踐厯清華地躋禁近無一朝不覲日月之光如此者凡
十又七年叨冒恩榮夐絶前比所幸犬馬之力未衰誓
將竭奔走之勞以圗報稱今天寵屢加雲漢之章照燭
下土臣竊自靖度何足以堪之雖然傳有之泰山不讓
土壤故能成其大河海不擇細流故能就其深王者不
郤衆庶故能明其徳洪惟皇上尊賢下士講求唐虞治
道度越於唐宋逺甚雖以臣之至愚亦昭被非常之殊
渥六合之廣其有抱藝懐才者孰不思踊躍奮厲以揚
於王庭哉臣按南有嘉魚之詩有曰君子有酒嘉賓式
燕以樂序者謂太平之君子至誠樂與賢者共之也皇
上寵恩之便蕃抑過之矣又按天保之詩有曰罄無不
宜受天百禄降爾遐福惟日不足序者謂臣能歸美以
報其上臣雖無所猷為願持此以頌禱於無窮哉古者
侈君之命勒諸鼎彛藏諸宗廟嗣世相傳以至於永久
臣敢竊援此義礲玉為軸裝裭成巻什襲珎藏以顯示
來裔給事中臣善等應制諸詩附録其後而賢士大夫
聞風慕豔而有作者又别見左方云是嵗九月戊午朔
具官臣金華宋濂謹記
　　　跋宋髙宗賜劉大中御札
光堯宸翰初倣黄庭堅時劉豫亦使人習庭堅書近臣
鄒億年恐緩急或致亂真奏止遂改學米芾體至紹興
初又改法二王往往皆能逼真今觀與劉大中御札尚
類庭堅書考其嵗月其當在建炎之初耶大中參知政
事時與趙忠簡公鼎不主和議賊檜遂使蕭振劾之則
大中者其亦君子也夫
　　　跋髙宗所書神女賦
右宋思陵所書神女賦法度全類孫過庭且善用筆沉
毅之中兼有飄逸之態然思陵極留心書學九經皆嘗
親寫故其用功為最深此巻乃禪位後所書時春秋已
髙而猶弗之廢誠可謂勤也已使其注意於虞夏商周
之治父讐不至不報王業未必偏安抑又可歎哉巻首
有奎章閣鑑書博士印蓋天台柯敬仲為是官時所鑒
定云
　　　跋新刻孝經集註後
予舊友吕君遂出守合肥患宼盜未息而民或不知有
父子之親因刻孝經集註於學宫俾家傳而人誦之嗚
呼吕君之意則善矣亦幸遭夫有道之朝尊用儒術故
得以専行其志焉爾何以言之昔者宋梟為隴右刺史
梟患涼州多宼叛欲多寫孝經令家習之庶㡬使人知
義蓋勲力諫梟不從遂奏行之詔書詰責坐以虚慢夫
教人革心從善者莫踰於聖經顧乃視為迂逺遲頓之
器宜乎漢祚之不振也宋梟之事與吕君正同而其幸
不幸有如此者非其人才之相懸實以所繫之時或不
侔也抑嘗聞在宋之季雪巖先生鄭公霖因講中庸一
篇而使宼退不敢來攻城者此又明效大驗見於事為
非止空言而已也有若吕君此舉實知為治之要而非
刀筆吏所可及予恐流俗之未能喻也猶以為迂故為
題諸篇末如此云
　　　跋太古遺音
士大夫以琴嗚者恒法宋楊守齋纉所以法纉者以合
於晉嵇康氏故也而其中不無可疑者建樂立均貴乎
和平宫君而商臣君尊而臣卑有不可毫髪僣者康當
晉欲代魏之時憂憤無所洩所制廣陵散操特慢商絃
至與宫等其聲忿怒躁急不可為訓尚可以為法乎此
其可疑一也古者恊管以定正宫以正宫為聲律之元
也今纉以中吕為宫則似用旋宫之法既曰旋宫則諸
律何不能各為宫乎其與獨彈黄鍾一均者又何異竊
意古人必隨月用律決不若今之膠固不通此其可疑
二也千載之下正音寥寥失傳安得知有虞孔子之遺
音者相與論斯事哉今閲此書不覺為長嘅
　　　跋重刻吉日癸巳碑
趙之賛皇有吉日癸巳四字在壇山崖石間世傳為周穆
王書宋皇祐四年九月宋景文公自亳遷鎮陽過趙始
遣人訪得之今劉莊者因鑿移郡㕔筆力確峭有劍拔
弩張之勢其吉日字往往與周淮父鹵伯碩父鼎齊侯
鏄鍾諸欵識合實二千年竒迹也歐陽文忠公家藏金
石遺文甚多其最逺者唯毛伯伯冏二敦銘及此文而
已趙明誠繼著金石録獨以筆畫類小篆為疑今用周
宣王時石鼔文攷之其字形多如小篆恐當時與古文
科斗書兼行至李斯始以此擅其名爾明誠已信石鼔
為周人之書何獨于此而疑之耶濂既手摹刻于浦陽
山房恐人惑也又不得不辯
　　　跋蔣山法㑹記後
予既從祠部羣賢之請為撰法㑹記一通自謂頗盡纎
㣲近者蒲庵禪師寄至鍾山藁一編其載祥異事尤悉
盖壬子嵗正月十三日黎明禮官奉御撰疏文至鍾山
俄法駕臨幸雲中雨五色子如豆或謂娑羅子或謂天
華墜地之所變十四日大風晝晦雨雪交作至午忽然
開霽上悦勅近臣於秦淮河燃水燈萬枝十五日將晏
藏事如記言及事畢夜已過半上還宫隨有佛光五道
從東北起貫月燭天良久乃沒已上三事皆予文所未
及蒲庵以髙僧被召與聞其故目擊者宜詳而予耳聞
者宜畧理當然也屢欲濡毫補入之㑹文之體製已定
不復重有變更保寜敏機師請同袍以𨽻古書成茲卷
來徵余題故為疏其後使覽者互見而備文云
　　　跋韓忠獻王所書義鶻行後
右韓忠獻王琦所書杜甫畫鶻行端嚴厚重古所謂顔
筋栁骨殆無以過之展巻熟視則夫埀紳正笏不動聲
色而措天下於泰山之安者其氣象猶可想見其髣髴
也朱文公有云韓公書蹟雖與親戚卑幼未嘗有一筆
作行草勢以此觀之王之為人由中達外無斯須不本
於誠故其建功立事凝定不搖徳在生民而名著史冊
宜也視被傾欹偃仆常若大忙中書者則其躁急寛易
相去何如哉
　　　跋包孝肅公誥詞後
右包孝肅公誥詞一通其十五世孫宗禮所藏宗禮以
古錦裝潢成巻請濂為之題識濂不敢讓因疏其事而
歸之其云龍圗閣直學士朝散大夫行尚書兵部員外
郎知池州者宋制於庶官之外别加職名以厲行義文
學之士出於一時恩㫖非有必得之理所謂龍圗閣則
大中祥符中建在㑹慶殿西以奉熙陵御書直學士則
祥符四年置班在樞宻直學士下至祥符六年始詔結
銜於本官之上尚書兵部員外郎即係階序初不掌其
部務乃元豐所改朝請郎若知池州則其職事也其階
自兵部員外郎轉刑兵郎中者六部分二十四司其兵
刑工三部非厯館職任轉運副使以上者不遷公嘗為
京東河北轉運故有此擢然兵部員外郎在前行刑部
郎中在中行由前行員外而陟中行郎中此超遷之法
也其云中書令中書侍郎刑部員外郎知制誥臣宣奉
行者凡中書所出命令皆承制畫㫖以授門下省令宣
之侍郎奉之舎人行之留其所得㫖為底而謂刑部員
外郎知制誥者當時三省無定員故以他官掌之也其
云翰林學士兼侍讀學士中書舎人判偉者中書舎人
凡六員亦為所遷官實不任職復置知制誥及直舎人
院主行詞命與學士對掌内外制舎人有闕故以學士
兼之偉當是楊偉時與歐陽脩胡宿趙槩楊察並為學
士也其云左右僕射不名者宋初命相必曰同中書門
下平章事乃為真拜而左右僕射皆為空官相銜帶之
亦以寓禄秩序位品而已時文彦博以吏部尚書同平
章事冨弼以尚書户部侍郎同中書門下平章事其銜
當帶之雖不名必知其為二公也其云禮部員外郎知
制誥權同判絳兵部員外郎知制誥同判奎尚書司封
員外郎充崇文院檢討判公著者絳乃韓絳奎乃呉奎
二人者嘗以言事被黜奎知夀州絳知河陽府召還尚
書未久公著乃吕公著方居下僚後三十年始與文彦
博共秉鈞軸而謂判與權同判則真領其執事者也其
云主事令史書令吏者三省皆有之呼為省吏唯尚書
最多至於六十有四都事三主事六令史十有四書令
史三十有五守當官六各分房分日而祗事也其云都
事髙允迪受付吏部者蓋門下吏上受之中書下付之
尚書必厯三省而後備所以誥命聨著三省位銜也其
云至和三年八月日下者至和止二年而三年為嘉祐
元年今云然者三年九月庚寅命宰臣攝事于太廟辛
夘恭謝天地於大慶殿大赦改元制下乃八月之初所
以尚稱三年也惟公居家孝友立朝剛正清風峻節百
世師法有不待區區末學之所褒賛姑以舊聞疏之如
右文質直而無潤飾庶使世之讀者咸悉其􁁊焉公平
生遷官凡二十有七此乃二十一次所授制中謂白雲
之司蓋黄帝時以秋官為白雲公遷刑曹故行詞者援
其故事云
　　　跋羅鄂州小集題辭後
濂既造鄂州小集題辭或曰諸文章家多曰集此獨加
以小云者其亦有所説耶濂曰鄂州為郡日靜春劉先
生實為倅二公相得懽甚及鄂州卒于官靜春撫柩哭
曰公輔器也竟止於斯邪人雖亡文不可亡也亟裒遺
稾入梓以不暇求全也故號之為小集云惟鄂州平生
著文頗多當時諸公咸服其精妙而朱文公楊文節公
尤用斂袵鄂州嘗手書陶令祠堂記社壇記爾雅翼後
序三篇寄樓宣獻公樓公每為子弟誦之又重書以遺
從子深昻謂後之作者欲論淵明及社稷事恐無以過
此復恨爾雅翼一書未能見之則其敬愛有不在朱楊
二公之下濂竊意其雄文偉論照耀簡冊如三篇之比
者決不為少今所存僅止於十巻而已不亦重可惜哉
近嵗以來兵火迭變其出於薦紳之所藏者又非靜春
所裒之舊鄂州賢子孫宣明方務極力蒐羅成書以傳
故因或人之問附其説於題辭之左使知鄂州之文已
非全書其幸存而未泯者天下學士尚宜相與謹其傳
焉
　　　跋東萊止齋與龍川尺牘後
龍川陳文毅公與東萊吕成公止齋陳文節公契分深
厚故其所與書牘頗多初不止此三帖而已東萊前一
書盖乾道九年癸巳秋所遣書中云永嘉復報士龍之
計海内遂失此人者士龍常州守薛季宣也常州得袁
溉道潔之學道潔則程門髙弟及師蜀隱者薛翁而深
於禮學者也常州既有所傳授見諸事功灼灼可信年
僅四十以死故東萊傷之也又云朱元晦近遣其子來
此讀書頗知其日用間地步亦自寛展前此傳聞多過
者其子名塾字受之晦翁之冡嗣當時論晦翁者或有
迫狹之譏而龍川亦甚病其細碎故東萊謂傳聞多過
將示㣲意以規之也後一書蓋淳熙五年戊戌冬所遣
近字下有闕文當是鞏仲二子鞏仲者名豐東萊弟子
官至提轄左藏庫世稱栗齋先生者也書中云碌碌竊
禄如昔者東萊官秘書至是已二年十月十七日復陞
為著作郎書因在官所發故兼云竊禄也又云田間雖
曰伸縮自如治生之意太必則與俗交涉敗人意處亦
多者時龍川伏闕三上書極言社稷大計阜陵覽之感
奮出涕將以种放故事不次用之左右用事者亟來謁
見欲掠美市恩龍川不出遂踰垣而逃絶江竟歸且以
為不得行其所志欲有事生産作業故東萊以此諷之
也止齋一書蓋紹熙二年辛亥秋所遣書中云老兄數
年以來再脱於禍者龍川以使氣過鋭結怨羣小遂薦
中竒禍其一則淳熙十一年甲辰之春醉中大言為盧
氏子所訴就逮棘寺其一則紹熙元年庚戌之冬十二
月以吕天濟之死誣其有謀又下詔獄甲辰至庚戌僅
七載故云數年也又云浙西别業稍有倫序顯為擇鄰
之計者龍川常言鄉里不可居欲遷京口以扁舟出入
吳松江上故止齋用以為勸也所謂兩壻入館即林子
燕徐沖所謂應之即東萊門人無為軍教授石宗昭子
約即東萊之弟太府寺丞祖儉也竊惟東萊以中原文
獻之傳倡鳴道學于婺麗澤之益邇沾逺被龍川居既
同郡又東萊之從表弟雖其所志在事功不能挈而使
之同反覆摩切之其論議或至夜分要不為不至也止
齋留心於古人經制三代治法雖出於常州者為多至
於宋之文獻相承所以埀世而立國者亦東萊亹亹為
言之而學始大備考其一時學術人材之盛而能照耀
於古今者不歸之朋友講學之功抑豈可哉然即此三
帖而觀警戒飭導無所不至亦後世之所不及歆豔之
餘而感慨係之矣新遷蘿山無文字尋究姑即所知者
而疏之左方若夫三君子行事之詳史皆有傳非後學
之敢輕議也
　　　跋東坡書乳泉賦後
蘇長公以紹聖四年丁丑二月責授瓊州别駕安置儋
州六月渡海七月十三日至儋僑寄城南臨於天慶觀
觀有乳泉故公為援筆賦此元符三年庚辰公居儋已
四年㑹正月祐陵登極大赦天下五月移公㢘州六月
還瓊復渡海至㢘七月又以皇長子生國有大慶遷舒
州團練副使量移永州八月終方自㢘啟行賦後題云
庚辰嵗七月十三日書則正在㢘時也十一月行至英
州又復朝奉郎提舉成都府玉局觀任便而居公遂度
嶺南還明年為建中靖國元年辛巳五月至毘陵六月
因疾告老以本官致仕七月二十八日遂薨公之書是
賦時年已六十有五距其薨僅隔一嵗實為晚年之筆
李侍郎㣲之謂其筆老墨秀挾海上風濤之氣當為海
内蘇書第一誠知言也哉濂嘗見漳水酈元璵跋公眉
子石硯歌四十五字斷簡謂日百閲而弗之厭使其見
此吾知其必日百拜而不止也然公之薨未㡬辭翰皆
為世大禁而狗䑕之徒如霍漢英軰猶鳴吠不已磨剗
焚焫無所不用其極而斯巻無纎毫不完豈公妙墨所
在或有鬼物呵䕶之耶
　　　跋東坡所書眉子石硯歌後
右蘇長公所書眉子石硯歌一巻巻後題云開府宻國
公家藏文有跋文一通中引漳水野翁言甚悉末但書
樗軒二字亦不著其名氏鄭君仲舒以讀者或未之知
也持以相示俾濂得以詳識之濂按蘇公此歌為胡誾
作傳藻述公紀年其所為詩嵗月多可知獨在翰林日
莫能定其先後盖公以元祐元年丙寅十月十二日入
翰林知制誥四年己巳二月三上章乞越州三月始得
㫖以龍圗閣學士左朝奉郎知杭州此歌之作龍溪錢
氏謂在元祐初年其必有所考矣宻國公者金之宗室
名璹字子璵興陵之孫越王之長子所謂樗軒即其號
也能詩文家藏法書名畫㡬與中秘等趙侍讀楊禮部
雷御史諸公皆推重之漳水野翁者武寜軍節度使酈
瓊之子名權字子輿安陽人故以漳水自稱亦能詩文
以門資敘宦不達朝廷髙其材明昌初以著作郎召之
是兩人者皆尊尚蘇學故寳愛其書尤為至觀其所鑒
賞之言蓋可見矣然自海内分裂洛學在南川學在北
金之慕蘇亦猶宋之宗程又不止寳愛其書而已嗚呼
士異習則國異俗後之論者猶可即是而考其所尚之
正偏毋徒寘品評於字畫工拙之間也
　　　跋東坡穎濱遺墨後
右蘇長公少公兄弟遺墨長公之事臨川危先生題之
既以詳矣濂則畧疏少公大節於左方云少公正直不
阿力詆章蔡不遺餘力紹聖初因上疏言事泰陵怒其
以漢武方先朝落職知汝州曽未㡬何羣邪共譛再陞
知袁州未至降朝議大夫試少府監分司南京謫筠州
三年又移化州别駕安置雷州此帖蓋發筠之時所遣
故有某已治行二月中南下愈逮髙誼之言也然少公
屢遭逺竄凡至竄所輒閉戸著書人間慶吊之禮一切
謝絶雖親朋少見其面故又有新嵗不遑馳賀實以憂
患相仍之語也今觀少公字畫僅平平耳其視當時擠
陷之者力追羲獻而姿態横逸未嘗無其人後之君子
不彼之寳而獨寳此者則夫人心是非之公猶凛然也
吁可畏哉
　　　跋黄魯直書
右太史黄公書李白秋浦詩凡十七首筆勢瀟洒皆超
軼絶塵觀公所自題謂寫此時雲日流煥移竹西牖下
旋添新翠有攜幽禽至者時弄新音翏翏可聽則其情
景相融盪而生意逸發於毫素間至今如玉飛動當是
時公方謫涪州别駕自常情言之必憔悴無聊所見花
鳥濺淚驚心公乃能藉之㳺戯翰墨無一髪隕獲之意
非行安節和夷險一致者有弗能也昔人稱公以草木
文章發帝杼機花竹和氣驗人安樂雖百世之相後使
人躍躍興起者豈欺我哉紹聖二年公年已五十二故
此書蒼勁比舉學官丞秘書時如出二手當時錢穆父
不能深知猶病公為拙公嘗謂李致堯云書要拙多於
巧近時少年作字如新婦子粧梳百種㸃綴終無烈婦
態嗚呼言其有所感也夫
　　　跋黄山谷書樂府卷後
右行書一巻涪翁五十九嵗所書蓋晚年之筆也翁初
與周子發後㳺荆得名本蘭亭始悟古人用筆意及謫
黔中見藏真帖於是結體飄逸頓入妙品人以學子發
為言而翁深諱之矣然翁寫此時正自鄂渚遷宜州當
屢譴之餘孰能不鬱鬱于中翁則㳺戱翰墨書雜辭二
千餘言以寄其婣家李粢徳索懽欣和豫之意尚洋溢
於行間其樂天知命為何如覽者若有得於斯則於問
學之益不少矣字畫云乎哉
　　　跋黄山谷贈祖元師詩後
黔安居士書自紹聖乙亥謫黔中之後得藏真自序於
石陽林家落筆頓覺超異此巻乃召還時所書居士年
已五十七矣其為妙絶有不容言者至若其詩則為祖
元大師而賦師和義人族王氏能用五行書察人休祥
性尤嗜琴學之二十年弗厭搆霜鍾堂畜雅琴十餘遇
嘉賓至欣然鼔一再行或坐此君軒對竹嘯咏居士嘗
寄詩題軒中及聞東還師自三榮追至瀘川餞之居士
嘉其勤因疉前韻贈焉夫居士之在中朝惇卞軰平日
以士大夫自居反不相容至於擯斥五溪蠻蜑之鄉而
師以一浮屠氏乃能不逺七百里而送之則其尊賢尚
徳為何如要不止精於琴學而已也詩中第五句有孤
臣蒙恩已三命之言按居士辭免吏部員外郎狀元符
庚辰自戌州起廢五月復宣徳郎監鄂州鹽税十月改
奉議郎簽書寜國軍節度判官十二月發𤏡道建中靖
國辛巳三月出峽州始改朝議郎知舒州或疑居士之
賦是詩在於辛巳之正月九日辛未當時僅授二階不
廢前兩月遽云三命殊不知𤏡道初發之時已聞有守
舒之擢第未嘗被詔命爾不然其和丹稜楊皓詩亦未
出峽所作何以有老作同安守之句耶此盖不難知者
也詩序云并簡周彦公周彦名庠皇祐進士夢易之子
師之羣從弟程遵誨之門人七嵗能文後舉八行大司
成考定為天下第一詔旌其門授潼川府教授辭歿諡
賢節先生東坡穎濱及范忠宣公皆稱其人所著有氷
壺集二十巻亦一知名之士謾附及之非惟見居士擇
友之精而師之昆季清標雅望足以承居士崇奬之重
庶㡬覽之者有所發哉楊子雲之楊文宜從手今改而
從木者其偶誤耶抑或别是一人耶
　　　跋蘇叔黨書黄山谷慈氏閣詩後
右涪翁慈氏閣詩斜川居士蘇過叔黨書而翁又自題
其後初翁作承天院塔記朝廷謂其幸災謗國以崇寜
二年癸未自鄂謫宜州十二月十九日發鄂渚三年甲
申二月二十一日過洞庭經潭衡至永州三月逰太平
寺登閣而賦是詩已而寓家於永獨赴貶所五六月間
至宜四年乙酉九月三十日而翁竟卒至若斜川隨父
文忠公謫海上則元符三年庚辰五月量移㢘州七月
又移永州八月自㢘啟行十一月至英州既更赦度嶺
南還明年為建中靖國元年辛巳五月至昆陵七月而
文忠公沒遂營葬於汝州之郟城因家穎昌竊考斜川
發㢘州日翁尚在戎州五月始復官十二月自戎過江
安明年三月方出峽則斜川已將至昆陵及翁謫宜過
永賦詩乃後斜川南還之四年僅踰一十八月而翁又
沒矣不知何地相傳為翁書此而翁又自題之耶聞見
不廣兼之老病多忘無以索知其故可愧也然濂見斜
川書頗多此紙尤精采煥發却決為真跡無疑翁詩自
注晚與曾公衮同登公衮南豐人名紆曾魯公布之子
時編置永川亦三年矣
　　　跋褚士文書㢘仁公勤四箴後
昔者西門先生真公守長沙日以㢘仁公勤四事為同
僚之勸其門人莆陽王邁實之因敷繹其義作此四箴
西山愛之甚嘗揭於幕府之壁及復齋陳宓師復為之
别書一巻西山又跋云實之之箴明厲峻切讀者已知
竦畏復齋之字森嚴清勁有如端人正士在前尤當凛
然興敬其語已刻在甲集第二十巻中蓋可考不誣也
自趙魏公孟頫誤以為西山之作而世遂不知有實之
今觀武林褚士文所書此箴翰林諸公題者凡八人皆
襲趙魏公之誤如出一轍夫西山之文家傳而人誦之
讀者乃察之弗精若是殆將留神於其性理之大者而
於細㣲或在所可畧歟雖然晦庵朱文公之傳四書以
程夫子伯仲其道之同因不復識别通稱之為程子夫
兄弟既可為一人有若師弟子之間其學相傳未必不
同然則實之之箴謂之西山之所作亦可也計褚公之
意必當出乎此耳其豈有不知實之者耶濂也鄙夫徒
欲噡噡搖其喙不㡬於大惑矣實之號臞軒讀書五行
俱下終身不忘為文未嘗秘草登嘉定十年進士第官
至右侍郎觀其為正字日因輪對遂及故相史衛王擅
權事理宗諭止之實之抗聲曰陛下一則曰衛王二則
曰衛王何容保之至耶上怒不答徑轉御屏曰此狂生
也其正色直言無所回撓類如此所論巴陵一疏尤人
之所難言讀其文者思欲知其人復并及焉
　　　跋子昻書度人經後
昔唐人好寫道釋家書以其書流俗之所恭事字畫或
托之以傳今趙文敏公則不然蓋因其嬪魏國夫人管
道昇仲姬之薨書度人上品經以資冥福耳然道家諸
書多宼謙之吳筠杜光庭王欽若之徒所撰文多鄙俚
獨度人經號為雅馴唐藝文志頗著其目公豈以其真
可以度人耶公自承㫖翰林以延祐乙未五月謁告南
歸舟次臨清鎮而夫人薨明年庚申公為書是經年已
六十七越二年當至治壬戌六月辛巳而公亦薨矣觀
其天機逸發出入右軍大令間實為晚年妙筆區區小
夫唯見公蚤嵗書槩以挿花美人為病使其覩此必將
吐舌而走矣
　　　跋趙子昻書老子巻後
趙魏公書此巻年始四十故筆力極妙極精有未易形
容者時自集賢出佐濟南已閲十八月矣其謂士𢎞學
士即李章肅公倜自號負嶠居士性最愛道家言故求
公寫老子而藏之爾
　　　跋子昻書浮山逺公傳
趙魏公之書凡三變初臨思陵中學鍾繇及羲獻諸家
晚乃學李北海此巻視北海最為逼真誠絶代之寳也
　　　跋子昻真蹟後
右蘇子瞻寄吳徳仁兼簡陳季常詩一首趙魏公子昻
所書公時年六十又四其從集賢學士進拜翰林學士
承㫖亦僅十有四月耳公自是更不遷官又五年而公
薨矣公書之傳世者真贗相半非有識未易辨蓋真者
猝難入目筆意流動而神藏不露愈玩愈覺其妍贗則
其氣索然不待終覽而厭之矣此帖實公晚年妙筆老
氣翩翩逼人黄口小兒日百臨摹雖近終不近也公自
題為月江學士書月江乃昭文館大學士張克明云
　　　跋趙祭酒篆書後
友竹先生劉君諱籌番陽人也攻九流諸家言能得其
肯綮之會嘗作通一畢萬圗以貫其㫖間又謂學之所
急莫過為善而為善尤在於及物乃佐其先府君甓道
架梁方六七十里間人無行病復能振貧窶者以布帛
注疾病疕瘍者以善醫而宅兆之不良者必擇風氣靈
淑之地令改其藏故鄉之人無分戚疎稱為善士如一
辭國子祭酒趙公期頤為製一鄉善士四大篆以旌先
生之行時先師黄文獻公晉卿方召還禁林先生之子
爆遂請文以識其事黄公欣然書以遺之爆持之南歸
秘藏甚謹不翅虹壁之貴近嵗以來番陽屢經兵燹六
丁挾雷電取之以去獨四大篆􁁜存爆將琢石勒於墓
隧之間聞濂受業黄公之門求補其亡并鑱諸碑陰濂
謝不敢僣而爆屢使强言之昔者孟氏之論善士訓詁
家以善盖一鄉為説今人無疏戚咸以是名先生則其
善誠足蓋一鄉矣非賢者而能之乎竊恠世人豪奪巧
攘者衆不扼其吭而鹽其髓有弗饜也其肯如先生利
而振之乎歐陽子云為善者能有後托於文字者可傳
於無窮黄公之文能亡趙公之四言足以盡昭先生及
物之美埀之永久蓋無可疑况爆留情書傳研磨字學
已有成而思紹述先徳尤拳拳夙夜靡忘豈非所謂有
後者乎善之所及逺矣爆之孫子尚其引而弗替也哉
　　　跋耶律文正王送劉陽門詩後
右送劉陽門詩一章中書耶律文正王楚材之所作也
王生於金明昌元年庚戌貞祐三年丁亥始歸國朝今
詩後寫云庚子之冬則王年已五十一嵗其事太祖太
宗兩朝亦一十有五年矣然不書曰某年而直題以庚
子者蓋是時政尚簡實未有所謂紀元之事也距庚子
不過二年而薨矣此蓋其晚年所作字畫尤勁徤如鑄
銕所成剛毅之氣至老不衰於此亦可想見陽門諸孫
師稷來為浦江主簿以此巻求題因以為疏其嵗月如
此若王之大節天下之人皆能誦言之茲不復云
　　　跋黄文獻公送鄭檢討序
自古師弟子間不翅親父子然傳所謂父生之師教之
其義誠一也故孔子之稱顔子則曰視吾猶父是顔子
以父事孔子矣父子之道天性也父沒而手澤存焉子
或見之則泣下霑襟父師一也孰謂為弟子者有不然
者乎予友太常博士鄭君仲舒黄文獻公之髙第也公
懸車家食之時仲舒以外艱服除復入經筵為檢討官
瀕行公造序槀一通親加竄改持至浦陽江上與仲舒
言别且致餼焉仲舒既屬繕書者入巻乃收序稾秘蔵
惟謹及公薨裝裭成軸每出展玩曰公吾父師也公不
可見矣見公之手澤如見公焉言訖輒悵然遐思嗚呼
仲舒之不忘公其盡師弟子之義者哉仲舒義門八世
孫家教薫洽在家為佳子弟出仕為名師儒與仲舒㳺
者見其溫恭可近輒自詫春風和氣之襲人臨川太樸
危公稱南冠而北仕者以徳行言之當推仲舒為第一
流觀仲舒不忘其師如是餘則從可知矣太樸之言其
真足徵哉予亦灑掃公門與仲舒為同志因相與一言之
　　　跋栁先生上京紀行詩後
濂以元統甲戌伏謁先生於浦江私第出示上京紀行
詩巻乃永嘉薛君宗海所書時先生自江西儒臺解印
家居上距分教灤陽賦詩之年實延祐之庚申已厯十
五春秋洪武丁巳之正月濂方謝事歸田幸獲重觀于
蘿山書舎相去元統甲戌復四十有四年於是先生墓
上之草亦三十六新矣嗚呼六十年間人事變遷乃弗
齊若是不亦悲夫先生之孫叔雍以濂嘗受業先生之
門請題識其末三復之餘慨然為之興懐先生之詩與
薛君之字人咸知貴之有不待區區之賛也
　　　跋張孟兼文稾序後
濂之友御史中丞劉基伯溫負氣甚豪恒不可一世士
常以屈强書生自命一日侍上於謹身殿偶以文學之
臣為問伯溫對曰當今文章第一輿論所屬實在翰林
學士臣濂華夷無間言者次即臣基不敢他有所讓又
次即太常丞臣孟兼孟兼才甚俊而竒氣燁然既退往
往以此語諸人自以為確論嗚呼伯溫過矣濂以無根
葩澤之文何敢先伯溫今伯溫之言若此其果可信耶
否耶縱使伯溫非謬為推讓者才之優劣濂豈不自知
耶伯溫誠過矣唯言孟兼才之與氣則名稱其實爾今
觀所造孟兼文稾序嘉其語粹而辭達他日必耀前而
光後其惓惓猶前意也伯溫作土中人將二載俯仰今
古不能不慨然興懐孟兼請濂題識序後因書伯溫昔
日之言以表吾愧操觚之時淚落紙上洪武十年三月
二十五日
　　　跋胡方栁黄四公遺墨後
右鄉先生手帖四紙前二帖則修道先生胡公汲仲巖
南先生方公韶卿與梅溪傳君者也後二帖則栁文肅
公道傳黄文獻公晉卿與初齋王君者也巖南有異才
常㳺杭都盡交天下知名士將作監丞方洪竒其文以
族子任試國子監舉上禮部不中第㑹天下多故三以
策告丞相陳宜中不聽後以特恩授容州文學未上而
宋籙已訖終身思宋一飯不能忘每語及之輒涕泗交
頤世稱為節義之士胡公實巖南至交而栁黄二公皆
其門人是三君子者其學行已載元史人咸得聞之唯
巖南不出仕世之知者或寡故濂特加詳焉梅溪諱光
龍字子才時為嘉興路教授仕至福州候官主簿以終
初齋諱良玉懐璞其字衢州常山縣教諭今翰林待制
褘之父也初齋乃梅溪之甥金華俞恂又初齋之外孫
其簡牘流傳蓋有所自云恂來學經於濂以濂常及洒
掃栁黄二公之門裝裭成巻俾題其後義不敢辭
　　　跋鄭仲徳詩後
浦陽鄭君仲徳生之嵗與余同其名與余同少而從學
於吳貞文公又與余同長而多髯又與余同不善飲酒
又同余中嵗自金華徙居青蘿山中又與之同里故余
二人交最洽也去年冬余朝京師仲徳欣然與余同舟
㳺三吳山水間起居飲食無有不同者仲徳既至喜斯
㳺之美發為歌詩以寫所遇而余則入侍兩宫晨趨而
夕還留數月無一日之暇卒不能繼仲徳之作心竊自
嘆茲㳺也幸與仲徳同而景物之佳者皆為仲徳所攬
結余不獲效焉何其異耶及乎東歸仲徳累以為言余
耄昏好睡竟不能成詩以與仲徳相馳驟既而笑曰物
之同者一則同二則異矣余與仲徳方相與如一人仲
徳之言猶余之言也何必出余之口而後為同耶仲徳
之詩美矣而余效而似焉尚未免為異茍不之似非自
取異耶多言以求異曷若忘言而歸於大同之域也耶
仲徳知道者也必以余言為然
　　　跋遯山翁行狀後
何氏為吾婺甲族簮紱相繼至文定公出上繼考亭遺
緒以性命之學衣被後人其名益盛矣遯山翁鳳字天
儀公之羣從子言論風範亦可以冠冕風俗五尺之童
至今皆能言之蓋有其實者雖無文而自彰實或不足
而假空言以張之未必能著此無他其理固應爾也濂
在禁林翁之諸孫穆持行狀求題聊相與一論之或謂
翁之行必待文而始傳者抑過矣穆循循雅飭無愧於
文獻家子孫云
　　　跋西臺御史蕭翼賺蘭亭圗後
予幼時聞文皇遣蕭翼賺蘭亭敘於辨才事頗疑之以
為文皇天縱人豪未必為是瑣屑也及覽劉餗傳記云
蘭亭敘因梁亂流落人間陳天嘉中為僧智永所得至
太建中獻之宣帝隋平陳又獻之晉王廣即煬帝也帝
不之寳僧智果從帝借榻及登極竟不從果索果死弟
子辨才獲焉文皇為秦王日見榻本驚喜乃貴價市羲
之書蘭亭敘終不至及知在辨才處使歐陽詢求得之
以武徳二年入秦王府由此而觀辨才之師乃智果非
智永求蘭亭敘者乃歐陽詢非蕭翼也汝陰王銍性之
采餗所載謂餗父子世為史官是正文字尤精其言當
不妄遂詆蕭翼之事鄙妄狹陋僅同兒戯且云秦邸不
能遣臺臣文皇始定天下威震萬國尫殘老僧亦何敢
靳一紙書其意正相合予疑於是頓釋或者猶云辨才
所居雲門寺有翼留題二詩秦眺黄三公皆信而不疑
此固不足取以為據至若閻立本㑹辨才蕭翼圗則出
於何延之等傳㑹謂為立本當時之所親見尤非也今
閲此巻遂執筆詳識如此年耄神昏未必能中乎理又
俟博雅君子定之
　　　跋王獻之保母帖
右王獻之保母帖説者謂勝於定武蘭亭初刻蓋此帖
乃獻之親書于甎而又晉工刻之若蘭亭則馮承素等
鈎摹而又唐工鐫之所以精神氣韻夐然不侔也或者
不知猶妄有所疑姜堯章乃作辨評一篇設為問答援
據甚詳博雅君子宜取而覽之正不必求題識之多也
　　　跋葛慶龍九日詩
江乗沈𤣥督道士持草書九日登髙古詩一巻謁余詩
後不著氏名但題越臺洞主四字道士悵然曰吾愛此
巻甚見當世巨儒多叩之鮮有知者聞公素稱該洽願
有以識焉予惡足以語此頗記謝先生言越臺洞主名
慶龍姓葛氏廬山人久居越中能為詩詩務出不經人
道語甚者鈎棘不可句每客諸公貴人諸公貴人燕饗
方樂或為具紙無問生熟連幅十餘慶龍睥睨其間酒
酬落筆䬃䬃不自止皆鵬褰海怒歘起無際然為人簡
躁喜面道人過壹有所忤即發洩無留隱非知其磊落
無他膓多疏之惟嗜聞音樂又不甚解居一室雜懸藥
玉磬鈴醉後自揚扇撼之閉目坐聽殷殷有聲至睡熟
扇墮乃罷晚尤落魂依王主簿居初越臺有石洞樵獵
過者必祝以為有神慶龍悦之刻已像洞前自稱為飛
筆仙人越臺洞主死之日遺言王主簿我死當葬我葬
我必於是洞且用儀衛鼔吹為導使樵獵祝我如祝山
神慶龍初為浮屠中更衣道士服晚又入儒人莫測其
意出語頗涉𤣥恠恍惚不可辨君子謂其為詩之仙鬼
云今觀此巻所作雖雜於幽澁而其竒氣横發直欲騎
日月薄太清視争工於組織紉綴間者不翅猿鶴之於
蟲沙有如慶龍何可少也何可少也余故備道謝語書
而歸之使知慶龍非蹮蹮媚學軰可及則其不為慶龍
者又可得耶
　　　跋傅氏戸劵後
右戸劵二番姑蘇傅君著所藏裝裭成巻請予題其後
予頗記元太宗以嵗甲午正月滅金越十有九年壬子
而北籍方定世祖以至元丙子正月平宋越十有五年
庚寅而南籍方定開基創業之君其甚不易也盖如此
是劵之存猶可見元初政令之槩不特著之能保守先
世遺物而已也著字則明與弟範皆舉進士著選常熟
校官範為鞏昌㑹寜令云
　　　跋俞先軰所述富春子事實後
宋季時有孫君者其先居富春因自呼富春子七嵗而
病瞽遇異人授以音律推五數播五行之術其於萬物
始終盛衰恒於音決之周垣未第時坐於觀橋市肆厲
聲詬僕孫君聞其聲往揖之曰狀元何怒耶周以其紿
已不答後果擢進士第一楊克齊同鄧中山逰虎林㑹
孫君亦至楊戯君曰我何如人孫君曰公貴人也曰我
食禄乎抑白衣也曰公自慶元初類試調瀘川尉浮沉
久之厯知晉果二州矣何謂白衣楊大驚復問曰吾禄
止是乎或未也曰不久即遷大理少卿再典一大藩却
從方外之士逰耳已而由理官以直寳謨閣知重慶府
遂主管千秋鴻禧觀以終江子逺舎選出身教授池州
負氣好凌人當路惡之欲誣以罪孫君曰不可子逺雖
少未易輕蔑二十年後必秉國鈞也其後言輒驗程吉
公集客命孫君次第聽其聲聽已厯指曰此異時朝士
也此異時院轄也此異時法從也此異時執政也旁有
韋布之士劉姓者聞其語大笑之孫君曰汝何人乃敢
爾耶或曰毋相慢此秘書丞劉公也孫君曰大白山老
儒生耳烏能入秘書衆一笑而罷吉公籍記其言無一
人差者其神竒往往類此惜乎為史嵩之所忌謫死逺
方今去孫君未百餘年故老凋落殆盡人罕有知其事
者伏觀俞先生用中所述猶可見前軰聞見閎肆有非
安於寡陋者所可企及如濂不敏於先生無能為後今
因孫君六世孫朝可求題遂以舊聞附於先生論著之
後以補其所未足焉若夫孫君所言趙録已訖王元春
典鄉郡李全貢玉柱斧及詐假布囊四事太史氏嘗録
之今不敢瀆告之也孫君名守榮先生謂為髙榮意其
筆誤或别有依據云
　　　跋李伯時馬性圗
元豐七年李公麟寫馬性圗云贈龍山友人李元中當
是時公麟猶未舉進士而其家桐城抵彭蠡為近故嘗
過焉見野馬千百其羣而為此圗貌其自得之性也自
元祐中擢第尉南康累遷至御史檢法十年之間盡事
不暇時講而其心終不忘去逮元符末遂以病痺謝事
歸隱龍眠山莊益潜心弗懈筆意之精超入妙品識者
至比之顧長康張僧繇則公麟之名能傳于世也固宜
然黄庭堅言其風流不減古人以畫為累世因以藝名
之此又不得不為公麟惜也嗚呼學士大夫擇術之不
可不慎也如此夫龍山即龍眠山在桐城西北元中公
麟弟也傳記謂公麟及二弟公庚元中咸以文學著時
人目之為龍山三李今公麟稱元中為友人殊不能曉
豈元中者或其同姓之疏屬耶傳記之訛亦未可知也
　　　跋廬阜三笑圗
廬阜三笑圗盖寫徵士陶淵明道士陸修靜及浮屠慧
逺也相傳圗始於廬楞伽世人臨摹甚多而儒先是
非之者亦不少其非之者則曰慧逺卒於晉義熙十二
年丙辰年八十三修靜沒於宋元徽五年丙辰夀七十
二丙辰相去正六十載推而上之修靜生於義熙三年
丁未慧逺亡時修靜纔十嵗耳至宋元嘉末修靜始來
廬山則慧逺之亡已三十年餘淵明之死亦二十餘嵗
矣若淵明生於晉興寜二年乙丑少慧逺三十一嵗終
於元嘉四年丁夘距慧逺亡年已五十矣固宜相從也
安取所謂三笑哉其是之者則曰自蘇長公作三笑圗
賛而黄太史遂以三人者實之如蒲傳正劉巨濟眺無
咎之流皆明著之篇翰陳舜俞造廬山記亦與太史正
同此數公者皆號博學多識修靜之事其有不考者乎
蓋晉有兩修靜議者弗是之察故遂致此紛紜也趙彦
通廬岳獨笑之編乃黄口小兒强作解事者耳二者之
論其不同有如此者維楊郭君逵以此巻求題凡淵明
之出處國朝諸大老若蕭貞敏公同文貞公楊文獻公
商文定公及司業硯公論之已詳區區末學何敢妄賛
一辭姑取前軰是非之未決者就洽聞之士質焉
　　　跋匡廬社圗
右匡廬十八賢圗一巻上有博古堂印識不知何人所
作描法學馬和之人物布置則彷彿東林石刻而韻度
過焉其二人相向立一人戴黄冠手觸人袂而揚眉欲
吐言者道士陸修靜也一人斂容而聽之者法師慧逺
也其一人冠漉酒巾被羊裘杖策徐行而蕭散之氣猶
可掬者陶元亮也其一人躡屩摳衣笑指元亮者畢穎
之也其一人執羽扇宴坐芭蕉林下者逺之弟慧持也
其一人與持對坐合瓜竪二指者僧跋陀也其一人俯
仰其手操麈尾拂坐陀下者宗少文也其一人居持右
低首作禮而為貌甚恭者僧曇順也其一人皆披衣行
一人持鐵如意一人展巻讀一人美髯而反顧者則劉
程之雷仲倫周道祖也餘則余忘之矣又頗記程之蓮
社文云嵗在攝提格七月戊辰朔二十八日乙未慧逺
命正信之士豫章雷次宗等百有二十三人集于廬山
般若臺精舎修西方淨土之學今所畫止十八人取著
名於時者也人數增減相傳有不同者所記異辭也或
疑修靜與逺不共時者盖晉有兩修靜此正世稱簡寂
先生也當是時晉室日㣲上下相疑殺戮大臣如刈草
菅士大夫往往不仕托為方外之㳺如元亮道祖少文
軰皆一時豪傑其沉溺山林而弗返者夫豈得已哉傳
有之羣賢在朝則天下治君子入山則四海亂三復斯
言撫圗流涕
　　　跋米南宫夷曠帖
予嘗評海嶽翁書如李白醉中賦詩雖其姿態傾側不
拘禮法而口中所吐皆成五色文今觀與李邍手帖因
書其語而歸之邍字夷曠公擇子也大觀間嘗為顯宦
云
　　　跋潘舎人年譜
黙成先生潘公事蹟載於舊史列傳及李燾陳均羅大
經諸家之書者為詳然所載頗有可議公初授辟雍博
士不赴後以累遷為秘書郎列傳則謂自辟雍擢居館
職公為主客員外郎厯著庭方出使淮南列傳則謂自
員外郎即提舉常平公自嚴州請祠再入秘書進左史
而後有西掖之命列傳則謂自請祠之後起為中書舎
人公攝起居即向子諲奏事其語稍涉於珎玩乃廷叱
之陳均則謂子諲初以和議為是公大非之及是同奏
事子諲與公交争於殿上上怒遂俱罷羅大經則又謂
子諲與髙宗論筆法故公斥之公辭免秘書少監狀自
言建炎四年餘提㸃荆湖南路刑獄不赴紹興二年任
左司員外郎僅兩月差知嚴州公家所記遺事則謂紹
興元年三月遷提刑十二月入左司凡若此類皆顯然
謬戾有不難辨者今之去公㢙二百年餘公之官序言
行鄉先達類能道之而紀述之家乃復不同如此况欲
考夫千載之上者哉濂幸生公鄉自幼頗聞公之事因
㑹萃諸家取其理通者倣朱子作程洛公年譜例為文
一通凡三千餘言藏之仙華山中以俟博雅君子審定
之庶㡬求公之事者無惑焉耳
　　　跋徐氏譜圗後
余在幼時聞金華有韋齋徐公諱澄字清伯宋淳熙丁
未進士起家教授邵州官至中大夫福建路提㸃刑獄
公事風節行義與義烏徐文清公僑並稱世號二徐韋
齋生知南陵縣事靜孫南陵生嚴州司戸參軍木潤咸
淳辛未進士號能繼父學者與弟咸淳戊辰進士文潤
夀皆百嵗司戸生應虎應虎人稱為文蔚先生通諸經
尤長於詩且善書立碑碣者多求焉鮮于奉當樞極器
重之累應進士舉不利遂授徒以終其身先生生季泰
亦善讀父書以文學稱季泰生敏文采英發縣自諸生
貢入成均為弟子員敏間來謁問之乃知先生之介孫
予常拜先生於菱湖上先生所期望者甚大今見敏如
見先生焉予竊恠其書詩之澤何能數世不替如此及
敏以譜系圗相示則知韋齋之父贈大中大夫瓊大
中之父太府尹綸太府之父九府君衡皆積徳樹善有
以致之其所由來非一日矣嗚呼賢哉敏悼譜牒厄於
兵燹無以知其詳悉心搜訪得數紙於蠧蝕之餘欲重
為編輯奉父之命求予為之題識故書其所聞者系於
末簡徐氏初居汴梁其遷金華自九府君始云
　　　跋鄭生琴譜後
宋季言琴學者多宗大理少卿楊公纉纉淳祐中人最
知琴一聞琴聲即能别其古今每恨嵇康遺音久廢與
其客毛敏仲徐天民力求索之厯十餘年始得於吳中
何仲章家纉因共定調意操凡四百六十有八為紫霞
洞譜一十三巻自時厥後徐之弟子金汝礪復深憂其
學不傳乃取纉所未及者五音各出一調一意一操總
為十五名之曰霞外譜而康之遺音至是無餘憾矣東
白何君巨濟嘗受學於徐之父子而浦陽鄭生􁱘又受
學於何君􁱘因輯録手彈者分正外二調為譜各一巻
雖不皆與汝礪所著者合要其源委有自矣近趙魏公
號通音律自謂學琴終身不悟其趣嗚呼琴亦難能也
哉􁱘尚勉之􁱘尚勉之
　　　跋醴泉銘後
長沙歐陽信本書在唐評為妙品鄭樵金石畧所載凡
二十三種而醴泉銘居其一銘刻于貞觀六年自貞觀
至今七百有餘嵗石剥泐已久世之所傳完善者多非
真此本乃昆陵胡秦公武平故物神韻生動其為初刻
無疑可寳藏也
　　　跋三官祠記
右揭文安公所造曲阿三官祠記凡七百有餘言今藏
道士白虚顥家虚顥裝潢成巻俾予識其後按漢熹平
間漢中有張脩為太平道張角張魯為五斗米道其法
畧同而魯為尤盛盖自其祖陵父衡造符書於蜀之鶴
鳴山制鬼卒祭酒等號分領部衆有疾者令其自首書
氏名及服罪之意作三通其一上之天著山上其一薶
之地其一沉之水謂之天地水三官三官之名實昉於
此也夫至髙者天至厚者地水縱大亦兩間一物爾何
得與天地抗哉今並稱之為三是必有其説矣公執文
章政柄呼噏一世乃議不及此而鋪張鬼神之情狀一
切㱕諸道家公之立言誠未易窺測哉虚顥往南陽見
著絳帕頭鼔琴焚香者幸以公文問之
　　　跋何道夫所著宣撫鄭公墓銘
右宋資政殿學士鄭忠愍公墓誌銘一通秘監何畊道
夫之所撰也道夫廣漢人故知得治蜀之事為悉而公
之行能勞烈亦獨於蜀為最著紹興中公為川陜宣撫
副使患蜀之困於漕運也乃於闗外四州及興州大安
軍行營田之法所營至二千除糧種分給外實入官十
四萬一千四十九斛而金州墾田五百六十七頃嵗入
萬八千六十餘斛不與焉誌中所謂移司益昌以便餽
運繼修營田之政是也蜀雖罷兵而財用不足嵗計猶
闕錢七百七十八萬緍公奏增印錢引四百萬復患無
錢以權之即利州鑄錢嵗十萬緡以救錢引之弊率費
二千而得千錢置官六人兵匠五百人嵗用監官錢七
萬緡四路稱提錢十四萬緡為鑄本其後增至十五萬
蜀中因此優裕宣總所椿積錢五千餘萬緡其餘苛賦
一切裁削誌中所謂減科斂至七百萬緡是也公在閫
時吳武順璘以右䕶軍都統制駐武興郭恭毅浩以樞
宻院都統制駐漢陰楊襄毅政以宣司都統制居漢中
皆擁强兵自衛勢與大帥抗莫敢吐二語相可否公恩
威並立獨能帖服之如犬羊每入謁必先庭揖然後就
坐誌中所謂三大將拱手側足奉命惟謹是也嗚呼公
治蜀六年而能俾財用足横斂減悍將服其效乃章章
如此使久於其職又將何如也奈何天未厭亂奸檜得
秉鈞軸忌公不附已而竄逐以死悲夫然公之見忌於
檜士大夫皆能誦之至於道夫方為檜之所忌則或者
未必盡知之也道夫嘗為類省試第一故事榜首不赴
大對者賜進士及第恩數視殿試第三人蓋優之也檜
方欲沮張魏公而道夫對䇿厯論蜀人難進易退之節
有髙視天下竊笑之語檜嫉之乃諭禮部令奏但賜進
士出身道夫亦視之澹如未嘗一踐貴人門登第三十
年始召為倉部郎累遷至祭酒鄉人趙溫叔為相雅欲
相鈎致亦不肯就及温叔罷蜀人為所引者皆被逐獨
道夫不染物議使其居公之位其尚肯屈志以附檜乎
雖職位不同功績遂異道夫清峻之節未必有愧於公
也然則公之墓誌非道夫為之孰可為之哉公之子徳
肖不求之他人而屬之道夫良有以也吾友彦淵氏公
之九世孫以葉史君昌父所書此冊求題故濂以所聞
疏公治蜀之績而詳及道夫之事使覽者知士大夫立
身以名節自砥礪有不隨世而磨滅者必將惕然自省
也道夫以淳熙辛丑春始拜朝請大夫試秘書監之命
其秋輙求去乃除知潼川府今以秘書繫銜則誌文作
於是嵗春夏之間無疑史君公同郡人果齋俞先生之
髙第弟子雖南康之節不完然字畫儘佳鮮于伯㡬謂
其極善用筆至欲下拜而此冊尤其得意書可寳也因
併及之至正十八年三月二十五日里後學宋濂謹題
　　　劉參軍黄牒跋尾
西昌劉氏素號簮纓家由宋治平元年至咸淳十年擢
第奉常者八人與鄉闈之貢者又二十九人其諱在中
字伯正者凡四被薦送方登建炎二年進士第授文林
郎永州録事參軍此盖其九月所受黄勅也宋舊制告
與勅多兼給思陵以建炎元年五月一日即位於應天
府戎馬紛紜庶事草創其月十七日始詔文武官自大
中大夫正任觀察使以上並命辭給告餘則令吏部具
鈔降勅則當時給勅者頗衆不特初入官令録而已後
因臣僚奏請洊詔已給勅官俟法物成時逐等依舊給
告則三年三月九日也牒後所書中大夫守右丞朱中
大夫守左丞顔而不着其名朱名勝非諡忠靖顔則名
岐皿元年十一月思陵駐蹕維揚越十日擢岐與許景
衡為尚書左右丞二年五月十三日景衡罷而勝非代
其位以月日較之必知其為二人矣又書正議大夫守
右僕射而不着其名氏當時黄潜善無疑或謂為李綱
殆非也綱自元年七月五日自右僕射陞左僕射潜善
從門下侍郎為右僕射是月綱即出提舉洞霄宫二年
十二月十九日潜善始拜左相此牒給於是嵗之九月
其以右僕射繫銜非潜善而何職事銜之上三人者並
加守字凡階髙而官卑者稱行階卑而官髙者稱守官
階同則無之此猶循唐制也嗚呼潜善主和誤國真奸
臣之雄不足汚君子齒頰岐亦小人力黨張邦昌詆綱
為金人所惡不可使秉鈞軸章至五上而不愧惟勝非
差强人意律以春秋責備之義亦有不得免焉區區貴
冨能㡬何乃無所忌憚至於如此墓骨已朽覽其官氏
人猶指議之有㥽惋不平之氣果何為者哉參軍八世
從孫職方郎中崧出此於破壊之餘潢飾以成巻軸然
自宋迄今已厯二百四十又五年矣宋之取士用辰戌
丑未年建炎二年屬戊申其秋親試進士賜李易以下
四百五十人及第出身有差盖元年丁未翠華出幸江
南故無暇及之爾因并書之以解讀者之疑云洪武五
年冬十月一日
　　　跋樂貞婦傳後
樂貞婦陳氏蚤喪夭而養姑終身撫二子至於成立予
揆陳氏之意則曰是婦道當然爾何有他覬哉使陳氏
所見於此毫髪有未盡瓦鐙敗帷之苦未必能甘也議
者不察以不得旌表門閭為陳氏恨旌表朝廷事也於
陳氏何與焉
　
　
　
　文憲集卷十四
欽定四庫全書
　文憲集巻十五
　　　　　　　　　　　　　明　宋濓　撰
　　箴(凡四章/)
　　　陳思禮以其讀書像求題作讀書箴以告之
古今千載天下萬理曷由知之存乎經史道散文繁歲
益月増欲窮其全厥惟難能在昔先覺示我要㫖挈其
宏綱衆目咸舉茍棄其本而披其枝力瘁心勞彌乆卒
迷仁恕于民孝慈于家終身有餘道豈在多惟爾陳生
嗜學克孝不形于言已達其要尚虛厥心以誠爾躬聖
賢何人敢不慎恭
　　　磨兠堅箴
昔李侍郎敦立嘗掲磨兠堅三字于坐隅磨兠堅者古
之慎言人也其善于自防者哉為著箴曰
磨兠堅慎勿言口為禍門昔人之云磨兠堅人各有心
山髙海深磨兠堅髙不知極深不可測磨兠堅言出諸
口禍隨其後磨兠堅鐘鼓之聲因扣而鳴磨兠堅不扣
而鳴必駭衆聼磨兠堅唯口之則守之以黙守之以黙
是曰𤣥徳磨兠堅磨兠堅慎勿言
　　　全有堂箴
全有堂者何監察御史黄君鄰讀書之室也缺者全之
反其謂之全者何無毫毛之不備也無者有之對其謂
之有者何心中本具不假外求也其謂全有者何天徳
也天徳之著也如鑑之明也萬理森然隨物而應之也
既曰全有或乃斵之喪之以至弗完者何人偽之滋也
人偽之滋非學不足克之也克之者何整爾甲礪爾戈
力戰而勝之也是故生而能全之謂聖人修而復全之
謂賢人棄而不知求全之謂愚人三者之不同奈何敬
與怠之謂也黄君欲全其所有非敬將何以全之黄君
以政學聞于時復遑遑自治不止其殆知求全者歟為
之箴
繄天扃顯性靈萬象森森炯以貞愚不縮智不贏毫末
咸具天人并君子乾乾守以誠其有乃全百體寧
　　　師古齋箴(幷序/)
師古齋者予學子連江陳子晟讀書之所也子晟今人
也其曰師古者何志所存也志之所存奈何事不師古
則茍焉而已言之必弗詳也行之必弗精也弗精且詳
則滅裂之弊生而頹惰之氣勝矣能師古則反是然則
所謂古者何古之書也古之道也古之心也道存諸心
心之言形諸書日誦之日履之與之俱化無間古今也
若曰專溺辭章之間上法周漢下蹴唐宋美則美矣豈
師古者乎子晟春秋方盛為古文辭水湧而山出薦紳
先生交譽之予恐其或偏也為之箴曰
爾欲師古古何所師法言大訓日星昭埀爾繹爾思志
須刻苦欲禔其身必入其户中唐坦然由户及庭有宧
有奥以次而升惟學亦然懼畫於淺日造其深所見乃
逺人已兩盡方為極功毋局於文一偏之攻此謂師古
古訓是式我作爾箴服之無斁
　　銘
　　　黄氏義門銘(有序/)
天地之間有大防焉孝友之謂也水之始也濫觴爾茍
無土以障之則必至於滔天火之初也螢爝爾茍非水
以制之則必至於燎原人心感物而動不能無欲其端
亦甚微不有孝友之人出為表式則淪胥以成風而彞
倫斁矣昔者先王有見於斯雖委巷刺草之民能行之
者必旌命之所以賛王治章人風而挽之於正也世之
評唐史者且謂張公藝李知本劉君良孝行推於友睦
數世不衰真豪傑之士嗚呼當是時金章盭綬之賢皂
葢朱轓之英布列中外未嘗無之顧乃以豪傑歸於閭
巷之士者以其不俟教令所加而後奮也嗚呼南陔白
華之詩葢亦商之末世周之盛徳也斯民以孝友著稱
君子可以觀其世矣浦陽黄氏其先與文節公庭堅同
所自出有諱度者宋隆興癸未進士亦諸祖也元至正
中傳至諱珪君生三子其二曰隆曰生隆生一子曰逢
原生生二子曰逢吉曰逢昌逢吉兄弟亦各有子至十
有餘人三世之間孝友無間言逢吉乃殫志竭慮設為
教條鑱諸樂石復遣諸子宿請濓銘之嗚呼子壯而分
婦姑反脣相稽秦之俗已然矣况去古日逺風氣日益
漓黄氏能不染於末習卓然不變其恒度豈非真豪傑
者耶浦陽以義居聞者二三人唯鄭綺之家已至十葉
黄氏知感慕而興起進修益力烏知不綺若耶雖然許
史之稱未足為貴也猗頓之貨未足為富也唯孝友積
諸躬令名昭于時其為貴且富也大矣所謂特立兩間
而無媿稽諸賢哲而有徴著之後世而可法何莫不由
於斯黄氏孫曽可不思自朂哉能如濓言揆之張公藝
之流他日可馴致矣詩有之風雨如晦鷄鳴不已濓於
黄氏葢深有望焉銘曰
浙河東疆地曰浦陽厥氏維黄雙井同枝科名陸離世
復詩書有儒其冠以義為藩奕葉共餐視其齋庭左史
右經踵武繩繩視其房除前絲後纑燈火與俱至和所
形揖讓而升穆然無聲既衍而葩實而匪夸三代一家
世道下趨子父割閨婦姑勃豀十室九衰瀾倒波頹萬
夫莫回蠅聲方㝠忽聞怒霆孰不為驚植範建防翼法
輔常斯惪之亢造端非難延裕維艱任重如山如為髙
陵世益代増非人獨能如松之青故隕新承所以永貞
古先與謀庻行之修其道曷由執敬為符夙夜䆒圗百
世如初
　　　浦陽深溪王氏義門碑銘(有序/)
浦陽於婺為山邑唐天寳末始割義烏蘭溪富陽三縣
地置之人生其中往往樸茂淳質力農務本恥於華言
偽行而以士自命陳文毅公盛稱書傳所載古者禮義
之俗殆不是過其言信不誣矣載稽其事梁貞明初縣
人何千齡四代同居宋淳熙中鍾宅亦至三世何鍾二
氏之間而冲素處士鄭綺奮然興起教子孫無别火而
食志確見凝尤非二氏所能及故六傳至文嗣而家益
昌元至大末旌其門閭而於力役之征俾無有所與宋
元二朝國史皆為之立傳盖自建炎初迨今已厯十世
踰二百五十春秋矣深溪王氏其先出於烏傷之鳯林
有諱萬者字處一擢宋嘉定癸未進士第立朝謇諤凛
然不可犯憸壬畏之為之斂迹終官太常少卿諡曰忠
惠少卿之弟茇三傳至某生二子澄汶澄以忠厚為家
州里之無告者煦之以仁人愛戴之不啻其父兄瀕終
集家衆言曰汝曹能合族如同里鄭氏吾瞑目無憾矣
言訖而逝澄生三子子覺子麟子偉子麟出為汶後皆
善紹先志子覺生五子應念㦛慶聰子麟生一子憲子
偉生二子懃恩而應之伯仲又各生子踰二十人矣子
覺與子麟合謀召子姓謂曰一體之分散為九族痒疴
疾痛舉切吾身收族而聚居是謂惇本離宗而自矜是
謂乖義古之道也今吾家相傳四葉矣和孺之樂雖殷
管攝之計未建庸非闕歟况吾父有遺言欲法鄭氏鄭
氏於吾有連其成規具在吾將損益而行之何如於是
應念帥諸弟踊躍承命請叅定家則一巻朝夕遵之唯
恐有所失馭家之禮質文之兼至應物之務内外之齊
飭薫蒸太和之中壹囿範圍之内鄉人士莫不感厲而
歆艷之子覺且謂不可無以示來者既勒家則于碑而
復徴濂文以紀其事昔者成周之世九夫為井井方一
里而一夫受田百畞其家衆男為餘夫亦受二十五畞
賦由斯而出夫由斯而定其勢不得不分當是時未聞
有同居累世者也其相親相恤之政則有大小宗法存
焉大宗譬則幹也小宗譬則枝也枝雖有千萬之不齊
而其幹終一而已前王持世之微權盖不得不爾也自
夫封建宗法之制壊九族之親漫焉不相統屬儼若秦
肥之視越瘠仁人義士乃於服盡情遷之時綴之以食
而弗殊事雖有異於古不猶行古之道乎哉浦江蕞爾
之邑以義居聞者三人而子覺又不悖先訓蹶然而思
繼焉古者禮義之俗誠豈有越於此哉文毅公之言至
是益可徴矣子覺本名閥之後金華諸族亦同出於鳯
林其顯融者項背相望而淳熙宰相為尤著宰相勢隆
望重尚未能合族以居而子覺一韋布之士乃斷然行
之斯可謂之賢也矣雖然靡不有初鮮克有終子覺之
嗣人尚世守遺法而不墜他時將與鄭氏儷美而交輝
聖朝以孝治天下旌異之典未必為子覺惜也龍光下
燭行當煥煥於山川之間矣濓因不辭而記之又繫之
以銘曰
易著同人合乾與離上參于天火之赫熹類族辨物君
子以之況我宗屬一氣之為譬猶單幹漸敷羣枝服雖
少殺情或甚非物我相形矛盾迭馳借耰取箕誶語絲
披所幸天衷亘古無虧不有人豪務克己私何能大公
㧞其藩籬浦陽之江其流瀰瀰太樸未散民醇俗熙以
義聞者接軫聨帷有美王氏裔出紳緌佩厥先訓如銘
鼎彞大合其族嗜義若飴夙夜無諐竭其心思度物引
類取式樹規鉅探浩渺細入宻微日約月㑹有文可稽
耄倪同心一唱百隨孰為範防徴禮與詩以匡念慮以
肅威儀如水斯瀦畚築以時涓滴弗戒不翅漏巵古云
孝弟致家之肥匪間古今驗若蓍龜維彼崇構肇自築
基既堅既飭棟宇翬飛維彼跬歩千里在兹行行不息
其至無疑上慎旃哉勇毅自持誰謂華髙企其齊而太
史造銘勒之豐碑
　　　節婦唐氏旌門銘(有序/)
皇帝恭膺天命誕敷文教凡有繫於民彞者輒加旌寵
即書所謂表厥宅里樹之風聲者也粤洪武七年春三
月姑蘓守臣某上言吴縣編氓張成妻唐妙堅生二子
而成卒堅年二十有七廼忍貧鞠育指天自誓曰飛鴻
尚不再偶况於人邪遂不施膏沐日處寒燈敗帷中或
憐之欲奪其志毎涕泣以辭今五十又七二子頗有所
成立州里稱之無異辭者里耆某言其狀于縣縣上于
府監察御史加覆覈焉咸謂得表署其門如制令臣敢
昧死上中書以聞制曰可於是符下有司行事并復其
力役之征俾無有所與其子彦存竊以為龍光自天照
耀下土不可無以宣布上徳以昭示悠久請大都督府
照磨馬嗣能徴濓著銘鑱諸樂石濓惟夫為婦天大倫
之攸繫故士昏禮有云下達納采用鴈釋者曰取其不
再偶也盖有夫婦而後有父子有父子而後有君臣夫
婦之道貞而天下可得而治矣聖皇在御持化機而制
六合褒嘉貞節所以化行四方而作新斯民者也濓待
罪國史法當備載其事且繫之以銘曰
聖人御極惇叙天彞𢎞敷大訓隂執其機樹之風聲何
物不動管攝人心邇赴遐聳有婦氏唐采歸于張克産
二雛其夫遽亡泣涙既盡繼之以血相隨九泉乃我之
節嗷嗷者雛匪親孰依忍死鞠之心唯天知寒颸蕭蕭
燈青在壁月落參横猶聞夜織或憐其孤諷之改圗豈
無甘薺何忍茹荼含淚陳辭鴻不重匹人為物靈敢弗
之敵厥子既長頭角嶄然苦節之亨由持之堅牧守上
言請加褒錫帝曰俞哉朕豈汝惜烏頭雙表有巋者門
銀榜漆書其光焞焞皇匪爾私用為世勸推而達之民
㒺不變子則盡孝臣宜竭忠三綱既建比屋可封國史
造銘勒諸樂石奉揚鴻休以詔㒺極
　　　忠孝堂銘
忠孝堂者飛熊衛指揮使司僉事徐將軍之所建也將
軍名桂字庭芳宿遷人也自幼負英氣稍長荷戈從軍
開平忠武王北伐中原馮宋公南征西蜀太傅徐魏公
逺討朔漢將軍皆在行間當戰陣之間勇氣百倍搴旗
斬將奮不顧身近臣以其事聞皇上壯之自散騎舍人
即陞為今官命既下將軍舉手加額慨然太息曰桂也
遭逢盛際忝被官使方愧不能效犬馬之力一旦上承
寵渥自八品超居第四雖天之覆燾地之持載莫可比
喻私竊以為報君唯在乎忠凡於國事近則服勞禁籞
逺則捍禦邊陲無一絲不盡于忠庶㡬少竭人臣之義
然而五藏百骸從親所分鞠育訓廸之艱勤日擢髪而
數之亦不足計其生全之徳事君固當忠養親其又可
忘於孝乎桂得以忠孝二言揭為堂顔出入日見之日
見之則心不忘之矣將軍言既畢復請濓為之銘濓聞
忠孝者天地之間大經大法也為子克盡其孝為臣克
盡其忠始合乎物則民彞之正無是者非人也古之聖
賢多矣著之為經箋之為傳雖曰千萬言之多無非舉
此以防民也將軍今知務此則先立其大者矣然言之
非難行之實艱將軍尚思勉之能勉之異日為將為相
亦宜也非僥倖也銘曰
上下兩間參之者人若非孝忠能與之鈞其忠斯何務
宣其力報國一誠皦如出日其孝伊何如事神明視聼
之際先於形聲有能孜孜日新不匱覆載之中俯仰無
愧一失其道是謂薄夫犬彘雖賤不食其餘洸洸徐君
其力如虎談笑折衝疇敢予侮北伐南征靡役不從銳
欲建功名徹九重遂從散騎超掌禁旅出入佩劒以資
還衛帝徳如天罔敢弗欽何以報之終始一心髙堂有
親况臨白髪愛日之誠於焉實切崇搆舒舒圗史紛如
粉版𤣥書蟠蛟結螭是顧是瞻赫若明命毫絲弗愆壹
純乎正孰謂二者不得而兼所施雖殊實本一源願守
此心堅如鐵石太史作銘勒諸坐側
　　　鮑氏慈孝堂銘(有序/)
歙之鮑氏故衣冠家也其諱宗岩者身載明徳弗售于
時人號為棠樾處士當至元丙子郡將李世達軍叛羣
冦相挺而𧺫肆其屠劉歙民相驚皆風雨散去處士君
與其子寶慶教授夀孫共伏大壑中未㡬冦嘯呼而至
執處士君反接于樹抽刀將剚之教授出泣曰吾父耄
矣不足以汚兵鋒願憐而勿殺即殺我請代之言畢引
頸就刄處士君曰吾祗生此一兒死我猶可吾兒死則
宗祀絶矣慎勿聼之相為讓者良久冦欲捨之或掌制
於衆欲兵之又弗忍計未知所定忽有風渢渢𧺫林木
間類鐵騎蹴踏聲冦相顧怖愕疑官兵將捕已亟相率
東趨父子因得釋歙人士咸歎曰孰謂無天道哉使無
天道處士君父子何為乎而弗死也其慈孝之報乎當
處士君之受縛子但見其親而不識有身父但見其子
而不知有已死生禍福尚不暇慮初不知何名為孝何
名為慈乎脫使處士君曰我必如是乃為慈其子又曰
我必如是方為孝不㡬參於人而不純其天乎嗚呼有
若處士君父子足可為世勸矣然子為父死古之人多
行之者固可為勸也若父欲存其子而自殞其生其可
為勸乎曰非是之謂也處士君為存宗祀也為存宗祀
孝之大者也不然則其宗為若敖氏之餒鬼矣用以為
勸何不可之有哉予與鄭内翰子美游子美歙人也其
談處士事甚悉予毎為之太息慨然遐思其為人今處
士君曽孫任詣予請曰任之祖父嘗以慈孝名堂鄉先
達程公已為造記先生能復銘之乎予因厯序其事而
繫之以辭使任勒諸堂上子孫世守之以為式鮑氏之
世其益昌矣乎任端恪有學行盖懿然君子人也銘曰
父子之道一體而分天性昭然萬古無昏氣血感通㒺
間毫髪伊誰梏之户庭胡越惟歙鮑氏世敦詩書子勉
於孝父勉於慈宋鼎將移羣冦方熾不幸遭之反接于
樹有子含淚長跽致辭刀劍在前目不見之無死我親
我死則可親死子存千齡亦夭父謂其子我耄及之日
月所照寧復㡬時冀子之生得存宗祀生生無窮孰謂
吾死白刄可蹈難違者天若父若子何人弗賢冦雖匪
人天嘏是錫疾飈西來褫盜之魄𤣥聖樹教重惟五倫
五倫有愆曷名為人慶延于家繩繩孫子孝慈之報庶
其在此有巋者堂掲以嘉名仰而瞻之如交神明為上
或頑為下或悖來㳺來觀翻然自悔
　　　黄氏悅親堂銘
親可悅乎曰可悅之以道悅也非其道不悅也悅之之
道奈何温與凊無爽也定與省勿諐也可也而未至也
視於無形也聼於無聲也日用三牲之飬也可也而未
至也寳厥身也若愛瓊珍也慎所履也如在淵氷也跬
歩不忘乎孝也可也而未至也然則何為之至也身之
顯也親名之彰也親名之彰也族婣之所艷也僚友之
所願也州里之所榮也恱也然則斯悅也外也非内也
是何言也是何言也外自内出也有諸内必形諸外也
不可二之也建安黄居徳養親之堂題之曰恱親居徳
以文辭致身為酆都尉其身將顯也予故援此以告之
也孟氏所謂恱親也人習而察也予不敢勦說也銘曰
恱乎親在顯乎身所以揚乎人人曰誰氏之子親譽因
兹而有聞身者親之枝斯須不敢毁傷始為行之醇天
經地義吾敢弗之惇嗚呼揚乎人顯乎身所以悅乎親
　　　正心堂銘(有序/)
元臨川監郡芒侯嘗名其燕息之堂曰正心侯既以此
自治其身而化其民又推以教其子入國朝長子文縝
司教成均思嗣侯徳不墜復以堂銘為請三代盛時凡
有國有家者皆不敢不學其學未嘗不本於心譬之操
權衡以制輕重持規矩以裁方圎凡有形者皆不能違
是以事功成而習俗美先王之道既息居乎位者不知
學學者不知所本竊竊焉欲以私智小數勝之而民卒
不可得而治前代之事如此者多矣而元為甚芒侯生
乎其時獨能取聖賢為學之道治其身其天性之過人
逺矣文縝又能推之以淑諸人非善繼志者哉銘曰
昭哉聖則厥要甚寡正其一心以對天下一心之量天
容地深炯若日月孰不照臨其不正時日月方晦昏亂
迷惑靡有攸届誠其始萌乃正之功知不周物思誠曷
從維知克誠維誠克正正以持身㒺敢違令内以為家
外以臨民明盡禮樂幽通鬼神世降道離人鮮由學徇
其私心狙伺狙攫偉兹芒侯監于大邦揭聖明訓寘諸
崇堂崇堂嚴嚴筵几具有邦人君子陳説古道孰詭孰
端曷從曷違折以片言灼如蓍龜豈徒其名又能允蹈
既政以施亦身以教侃侃嗣子先人是程緝其休聲亶
為難能勿謂已逺千載一心聖謨炳然奚古奚今
　　　正誼堂銘
三代而下惟漢董仲舒最為醇儒其輔江都易王也告
之以正誼明道之語千載之逺人猶誦而法之此無它
慕之也長樂有士名時貢其姓亦董氏以文行入選亦
充楚王府伴讀朝夕執遺經侍王開陳内聖外王之道
遂慕仲舒之言取正誼名堂徴予銘銘曰
惟仲舒氏其徳之醇其四方之所則傚其有間於越秦
矧同出於己姓厥初亦一氣之分雖派别而枝殊比之
異族而尤當親其所親親之伊何正誼是遵赫明命之
在目思制事之有倫豈絲髪之敢私察天人之相因廓
然大公一歸至仁此所以務為匡正鄙其詐力不足稱
於大君子之門更生之許王佐斷不為失而孟堅之著
論乃徒致於糾紛有美董生文行孔馴當侍經於帷幄
日劘切於典墳茍拾級而漸升又安知不為王傅之
尊名若同而實同將何愧乎古人彼峻者堂聳以華棻
我銘其楹用代書紳
　　　貞白堂銘
古君子於治身之道詳矣而居室未嘗有名近世之士
畧於自治至於居室之名則務極其美昭而日月風雲
雨雪霜露大而江河山嶽林泉丘壑細而竹樹草卉鳥
獸魚蟲凡可以託情而比徳者皆取以為名名則美矣
於身何補哉誠能揭仁義道徳之要著之於目而存之
於心禁邪而止慝服之以終身而不蹈流俗之弊此不
猶得古君子之意乎臨川許仲孚篤志嗜古以貞白名
其堂盖將矯夫側媚汙濁之弊以治其身是可謂善為
學矣其友芒文縝來徴銘銘曰
天不貞天柱傾地不貞地軸勝日月不貞乃蝕其明隂
陽不貞寒暑僭行况伊人斯敢不貞有不貞者殞厥生
天以白物㒺惑地以白庶物育日月以白四海昭燭隂
陽以白民用弗忒人茍弗白為暗為僻彼何人斯敢弗
白有弗白者戕身喪徳維許子學孔腴以貞白名堂隅
豈銘爾堂將銘爾軀匪徒飾外宜銘諸心矢弗渝爾心
之貞為道之樞爾心之白為徳之居勿側以欹勿湼以
汙持之永久為聖之徒
　　　雙椿堂銘
三槐名堂預知顯融之兆五栁有傳式啓肥遯之趣盖
縁辭以達志而其文特繁託物以明類而其義最切粤
自前古以逮方今指意固殊塗轍則一有若右司都事
某君器局凝逺識度迥卓篤愛日之誠隆悅親之道奉
其仲父並於嚴君建一室之靚深掲雙椿以為號氣同
於祖奚須類我之祝孝推乎親必盡搆堂之志稽之五
倫十起之私阿新思繼之晚昭然軌跡莫擬光塵由是
美聞流於縉紳永歌傳於緗簡不鄙狂瞽漫紹徽音其
辭曰有雙者椿離植于庭脩莖並擢峻葉均青凉雰夕
羃灝露晨零材非齊散夀比莊齡美兹華構託以嘉名
雲聨遥户月澹鮮櫺中有二皓古之夀朋鶴髪齊素台
背交升商宣宫奏柏茂松貞厥子能令省署蜚聲絳衣
執板賢冠埀纓調陳五鼎飬或三牲簪裳生豔州里流
榮雅辭振玉麗句雕瓊文犀作軸翠琰鐫銘禮敦民典
孝篤天經名教所繫善俗攸興凡百君子宜鑑宜徴
　　　連槐堂銘(有序/)
人事無與於草木乎孝友之徴古多記之矣草木果符
於人事乎則大舜閔曽之行未聞形於草木之祥也然
則將何所定歟人之於天體異而氣同養吾氣以感之
寒暑可自我而平日月可自我而明山川可自我而不
震驚鳥獸可育四靈可至况草木乎然而有得有不得
者變也物隨以應者常也變者天之權常者天之經天
以經示人而以權教人以聖賢之惪盡為人之道固其
職也雖勿報焉可也未至於聖賢而能不悖於道烏可
以弗旌乎是權也或因物以著戒或設象以假義又權
之教人者也茍逐逐焉而報之仍仍焉而見之智者可
以理推愚者可以幸得則不足以為天矣天道之權吾
於㑹稽周氏有徴焉周氏兄弟曰彞兌皆賢而文居新
昌彩烟山中事母甚孝入其門少長秩秩有序其氣穆
然若陽春然鄉人稱之為孝弟舍傍樹槐一章髙尺餘
岐為二幹及肩交合為一左右之枝各三上挺然數尺
再合而再交焉於是觀者咸歎其異以為彞兌孝友之
徴乃以連槐字其堂其友王宗成來京師為之請銘槐
之為音近於懐懐者思也所以旌其孝友而教其後人
以思也後人視斯槐寧不有思乎其枝歲繁而時茂猶
子孫之愈乆而多也子孫雖多其本於祖則一而已猶
槐之衆枝本於幹也嗚呼周氏後人視於斯槐孝友之
思其能忘乎此天之所以教也烏可以無銘銘曰
周氏孝友惪斯植天旌厥槐世希覿巨本數圍去地尺
岐為雙榦挺雄特及肩而交交復副既副羣枝合如織
鄉氓里耄歎以嘖炯哉竒祥古未識吾知𤣥化彰爾惪
俾爾後嗣思作則枝繁榦别勢莫抑同氣殊分麗千億
槐枝可連人可析
　　　持敬齋銘
吏部員外郎翟君大年謂余曰大年頃詿于吏議繼蒙
有宥預有禄食列于英俊之後追思舊愆未嘗不惕然
惴慄因以持敬名所居齋庶或善其後也請為銘以自
勵焉銘曰
坦途不戒驥或蹶羊腸畏惴駑可越靈臺孔微役萬物
物來不制昏以逸持之以敬志斯一古之明訓作自哲
曰人敬勝怠則吉心不持敬中蕩潏四體不敬形縮瑟
不敬而言支以怵行而不敬遭僨跌矧兹有職紛轇轕
上有嚴臨下羣列茍或不敬衆爾咥鬼神遼哉㣚恍惚
語之無聞㒺由詰敬以格之迅如馹况均為人視聼徹
事之以敬寧弗悅告爾持敬久愈晰徳樹名彰底崇秩
　　　時習齋銘
時習齋者江南行臺侍御史秦公之所自名也公河南
人名從龍字元之厯事五朝為時名臣年踰八十而猶
挾册齋中玩而繹之濓間往見公聞其言皆經緯道徳
壹歸之經傳則其澤被民物勲列太常者何莫不由於
斯時習之功不既盛矣乎宜其年既耄而猶孜孜弗之
懈公戒濓銘銘曰
水之習坎積則盈君子法之徳乃恒
　　　𤣥黙齋銘
全椒孫仲善氏名其齋曰𤣥黙危學士蘇脩皆嘗遺之
以文仲善復求余繼作脩史事嚴厯數月未能撰述仲
善又更求之今因休沐之暇輒援筆為之銘夫𤣥黙者
葆和之要道仲善能從事於斯則近道矣銘曰
𤣥兮黙凝神於恍惚黙兮𤣥欲潛思於九淵曷若渺渺
綿綿歸之自然一氣孔神超乎象先誰為之後孰為之
前至矣哉此所謂鴻濛之根毓丹之田也久而行之與
道周旋可以接韓終之袂可以拍洪崖之肩勉旃勉旃
必守夫規中焉
　　　介石齋銘
金陵管君名豫以時順為之字以介石題其所居之齋
皆取乎大易之義也盖管君嗜學弗懈既習儒家言又
通天官之學當皇上龍飛定鼎江左材藝之士無不寵
任之管君用薦者擢為厯官已而建太史監遂改春官
之職管君益竭其知慮凡氣朔之盈虚氣度之遲疾或
歩或推㒺有絲毫愆忒上嘉其勤㑹廷議易太史監為
欽天監遂命管君為之令管君亦可謂至榮也已然其
進學之心猶孳孳也且謂豫以恱樂為義易致沉溺必
以中正自期介如石焉則能審其㡬微上下之交不至
於諂瀆矣乃掇介石二言以自警嗚呼若管君者其知
豫之時順之道乎雖然豫之彖辭有曰天地以順動故
日月不過而四時不忒管君茍以順而測天其又有契
於不過不忒之理乎大易之道無所不包故予發其意
於傳注之外而復繫之以銘銘曰
豫之為義動以順茍耽于逸爽其正節介如石剛且勁
其㡬始兆見輒定自微而彰若龜鏡下不加䙝上弗佞
如此進學徳將凝或𠖇或鳴戕厥性戒之初終制乃勝
有齋肅如更嚴靚我銘其楹宜敬聼
　　　古愚齋銘
延陵韋侯彦芳吴中書僕射侍中𢎞嗣之四十七世孫
夙以文學著聞亦既受薦於臨江别乘㑹二千石闕侯
實行守事情孚化洽民宜之然猶不㤀進脩以古愚名
其齋居侯殆有志古者乎志於古美矣古學之可法者
頗衆奈何獨有取於愚乎有取於愚斯其所以為不愚
也歟是宜銘銘曰
唯古之愚如彀斯弩直矢一發奮往弗顧惟今之愚如
履多岐詭秘變化曽不測其所之古故為疾今復非古
致宣尼之所傷奈人偽兮旁午我情鬱紆曷日而攄豈
惟賢不逮昔愚亦不如遡埃風而屹立懐媺人於千載
不有君子善則誰采彼焉多詐睢睢盱盱心自以為智
人觀則愚我愚我守直情徑行孰不愚我我智斯亨以
愚而名豈無柳氏為激而過中同於自諡我將何從聖
謨孔邇終日不違希顔則是
　　　居易齋銘
衢之常山有簪纓世族曰魯氏盖出於宋參知政事肅
簡公貫之之後自亳而來遷舊藏玉刻傳宗印可驗其
逺孫濬文念祖徳深長思繼承之甚力種學績文惟恐
有弗逮州縣察舉其才貢之中書中書奏濬文才行雅
飭擢為侍儀舍人遷秦王府典儀將行詣詞林請曰濬
文讀書之齋名曰居易鄱陽周先生伯温為書三大篆
掲之願以銘文為屬予謂居易乃素位而行外物之來
一歸之於天君子進徳之方有出於此者乎是宜銘銘
曰
君子守分如守百職出位以思乃徳之賊銀黄三組庾
粟萬鍾我合受之不以為豐衡門棲遲藜糢是食我則
安之不見其嗇此非在我皆天所為天則孔邇我敢悖
之或逆或順視之若一心以道寧不累於物徇而弗察
非怨則驕惟外之願而中則揺觸類而推何往非正其
正伊何安於義命侃侃魯生文獻之家夙夜以思揭徳
振華齋居深沉蛟螭作篆前陳回谿右撑翠巘爾居爾
易勿險與難上慎旃哉徳將不刋
　　　茂承齋銘
閩人鄭子尚世惇詩書為良士其父周可君尤能以道
自娱所居曰至徳里並舍北南環植以蒼松鼓髯奮爪
儼若蒼龍然嘗喟然歎曰始者拱把爾今則大將十圍
人之種徳其亦有類於是乎御史鄭公過而嘉焉名之
曰松庒云周可君既乘風御氣㳺神於冲漠之墟而松
固無恙寒光凉翠益翹然發舒子尚日徘徊其下仰而
慕俯而凝悵然其若思已而曰先子不可見矣倘能承
繼之庶㡬其不死矣乎乃取詩所謂如松柏之茂無不
爾或承之語扁其齋曰茂承盖萬物榮於春悴於秋各
繫其逢惟松也舊葉將落而新葉已生所以四時而恒
青子尚欲承父志無須臾間斷其將常茂而益榮者哉
子尚亦善於取譬者己子尚以明經試天官歸教長樂
鄉校其將行也介國子錄趙伯庸來徴予銘銘曰
有松丸丸兮于彼郊坰來者既續兮往者始零衆悴黄
霣兮其色獨青嘉名斯建兮象類之精父經能傳兮於
粲其榮繼繼承承兮允有餘馨毋玩葩澤兮忽彼堅貞
太史造銘兮勒於軒楹
　　　宇定齋銘
靖江府伴讀方生仲文崇安人以宇定名齋盖取莊周
宇泰定者發乎天光之言釋者謂氣宇開泰則静定也
既静定矣天光自發人見其人物見其物初無彼此膠
葛之異懿哉斯言乎其衛生之說乎或者不察類以周
多寓言輒泛引而非之周言固傷乎過髙若此者其有
不可取乎茍不取不以人廢言之説果何指乎為著銘
曰
君子養生能兒子乎専氣致柔而肯傷於躁急乎雖終
日嘷而嗌不嗄乎此謂太和坱圠而不由喜怒乎外物
其能攖乎四體其有不順乎所以神之凝然氣之融然
泰而安乎天光照耀物各付物而不淆亂乎夫若是天
其天而不參於人乎芒乎忽乎熙熙乎其有出入乎無
出入乎夀可至於廣成子乎予有疑乎無疑乎人讀予
文有能察予之中情否乎
　　　種學齋銘(有序/)
姑蘓張君其名為田其字為芸已遂以種學號其齋居
濓聞之而歎曰何芸已之善取義者歟盖其先人子昭
君積書滿家而日讀之芸已又從而繼之非惟芸己也
其子肯又能善承而勿使替之是張氏種學者三世矣
因為著銘勒諸齋中一以昭種之之功一以為芸己父
子朂也銘曰
我有心田為寸者方何以種之以道徳為之秧其葉油
油其本洸洸仁耕之而義耨之唯恐渉於歳荒俟彼西
成於粲其箱可以續烝民之命脈可以佐至治之馨香
此韓子之喻崔生所以欲久積而大昌肯舍己以從人
不以禮而為防有美君子厥姓惟張通經而探乎𤣥髓
掞文而煜乎星芒取種學而名齋欲孳孳而自彊史官
作銘揭之中堂願是藨而是蓘終大迄於豐穰
　　　黙齋銘
陵川和君原徳以文行稱趙晉間嘗被薦入朝稱疾辭
去結廬太行之顚題曰黙齋其友湯子上為之請銘銘
曰
昊穹上運𤣥壚下處風雨霜露得其平日月星辰得其
軌江河山嶽以流以峙百物以生萬彚咸叙不發一言
而莫敢失其恒職者以其本乎至誠之理也維人之生
内則五性七情外則三綱六紀所以發於中而應乎事
者欲其酬酢適宜辨析非是固不能歸之於一黙而已
然茍無誠慤存乎心徒欲以三寸之舌取勝角靡上陳
為諛下喻為詭隂謀規利邪說誇己其去道不亦愈逺
矣乎昔者孔子嘗欲無言顔氏如愚亟譽其美彼由與
賜佞口多言棄弗之取其所尚可知也絳灌不文外若
拙鄙而功茂績偉晁氏之子號稱智囊卒啟戎兵身斃
于市惟躬行之為貴何言語之足恃晉有和君力學未
仕期實踐以自脩獨黙黙而無語此盖將矯便佞之陋
習而庶㡬乎顔氏者非耶
　　　恒齋銘
考功丞李君名永永為恒久之義遂以守恒為之字復
自號其藏修之所曰恒齋易有之恒乆也葢恒之為卦
震上而巽下雷震風發二者勢必相須所以恒乆而不
已也李君有學有守之人也既取是義為字與名又掲
以命齋其篤於信道常而能久者歟為著銘曰天地之
道恒而不窮剛柔相應雷動風從君子觀象隨時變易
終始循環惟道之適茍執一塗子莫之中無權以行是
謂眞凶日月在天旋運不息躔次所經㒺有差忒陽隂
代謝寒暑迭更盪摩呼吸萬物乃成唯久故恒動有常
則惟恒故乆静不留物聖有明訓樹此教基逐物而遷
有愧巫醫侃侃李君所學淵奥立不易方大中是蹈彼
不度勢獨浚之求或處非據無禽致羞孰正孰偏有若
白黒愼而行之永保終吉
　　　沖虚室銘
沖虚二言廼𤣥門之闗鍵道學之符徴也嗣天師張公
取以自號復名其齋居金華宋濓為掇其義而為之銘
銘曰
惟其沖足以全𤣥黄之功惟其虚可以斡造化之樞盖
和氣盎於四體而空以涵夫中腴壹脗契乎自然曽弗
爽於無為迎於先而不見其合推於後而不見其離雖
恍惚其有物竟孰探其㡬微彼専氣如伏此抱一若嬰
兒以大道之難言姑假象而示斯神明之胄為世𤣥師
約萬言之喉衿貫一理之妙機瓊臺小史執筆受書掇
三洞之隠文請掲之於座隅
　　　陳彦正丹室銘
陳君彦正家在浦陽大山間實與龍湫五洩為隣岩巒
迴互林木薈翳絶不類人世彦正日走其下當夜静月
白時輒登髙危坐𠖇然長思欲求古仙人與㳺而不可
得毎天風翛翛作聲輒以為王子喬韓衆輩眞躡鳯吹
簫而來也如是者數年一旦有貝君一黙者過之謂曰
子若是甚無益也子欲求之盍學長生乎一氣孔靈凝
之者神神之攸庭黄房窈𠖇綿綿若存是為天根子能
有意於斯古仙人不難致也彦正樂其説之美乃稽首
再拜膝行而前曰某不敏竊妄意浮㳺塵埃之外不自
期凡質之未易化也先生不以為非而辱教之願終身
服役為弟子敢問其所欲者何先貝君復曰吾道貴清
静吾飬神丹鷄犬不可近子盍别為丹室以處我彦正
欣然從之乃即所居之東若干歩作室一間中設一榻
貝君與彦正對坐其中而鑰其所從之門外不可入内
不可出前留一竅以納漿食後通一竇以傳便液盖將
専一心志以絶外慕云室既成彦正録貝君之言以告
濓曰子宜為我廣而銘之濓聞古仙人之往來多在霍
廬五嶽金庭洞陽赤水仙都諸山攷之九微志可見已
五洩處越水之濵固不足以附麗諸名山而齊之謝𤣥
卿曽採藥其中後竟仙去濓嘗至其處乘風放歌便覺
精神遐漂駕灝氣於溟涬莽蒼之間惜不得𤣥卿輩與
之共語悵然而還今聞彦正結室其傍又得貝君為之
依歸焉得無歆豔乎因不辭彦正之請而備書貝君之
言廣其意而為之銘銘曰
天地搆精日月撢持雌隂黄包雄陽𤣥施内有太虚明
靈所都是謂規中執神之機超乎羣品不分精粗古之
眞人日與之俱三筆生津五氣布基水虎斂魄火龍藏
珠金華先倡白液後追闔闢泥丸天行空飛入火蹈水
不􁃛不濡或嬰霓幢或翳鳯輿杳然𤣥化莫知所如五
洩之山蛟龍所居下有隠者山澤之臞乃連曲房乃列
鼎爐浮㳺黄宫神光舒舒蠻君背劍鬼伯執殳以呵弗
祥以衛不虞養爾神嬰出有入無定見金童手持簡書
致上帝命召還玉樞尚慎旃哉勿亟勿徐我作斯銘勒
之座隅
　　　蒼雲軒銘(有序/)
世皆稱嚴子陵不屈光武以為髙士之問學固求所以
行之耳茍得賢君事之而行所志君子之所樂也况光
武素知子陵哉子陵之不以隠為髙也審矣其隠盖有
有所為爾人之志意材量明者能燭之於事為之先子
陵光武少相友善使光武能任人可為盡力子陵何所
苦而不出既出而決去哉盖光武察察自用其後宰輔
多不以禮退子陵預知其如此故決然避去而不疑以
全故舊之義此子陵所以為髙也茍徒以隠為髙孰不
可為子陵哉子陵裔孫居餘姚者曰宗道取范文正公
祠堂記蒼雲語名軒余恐其昧乎出處之義也告之故
系以銘銘曰
維士為學志大行于時孰肯樂隠屈而弗為卓哉子陵
識時之㡬㡬不可以出甘耕釣以嬉此為百世之師茍
時可行而飾隠以欺是棄其天而失時宜嗟吾子陵志
豈在斯爾宜則之勿執固以違視時推移如雲在山何
滯斂與施或不盈握或雨四垂庶乎于道之歸
　　　韋軒銘
閩有大儒曰朱公喬年自以性偏於剛效西門氏佩韋
以為警因號其齋曰韋靖江府伴讀陳伯武亦閩人也
有景行先哲之志用韋名軒所以禔其身者勤矣濓懼
其矯枉而過正也為之銘銘曰
韋之為義乃獸之皮可以束物枉戻而相違故其文上
下為舛而中則從圍自非柔而熟之安能變生革而如
脂古先君子佩之自隨盖戒夫剛悻以自好狠愎而為
非矯其過固不宜不力若馴致於純柔純弱又必招削
薄之譏嗚呼噫嘻大中之為物也微若神蓍坦若九逵
何不洩洩于于濶歩而長趨近則入善人之室逺則為
聖賢之歸不亦暢志乎而陳氏之子問學得師木漸者
必上升膏蓄者必有輝指柔人以作極纂前脩之風徽
予造銘而昭之竟不敢褒而以規
　　　菊軒銘
金華韓先生進之以耆年碩徳為州里後進所矜式文
章問學既不獲用於世乃寄情於鞠華東籬之下環植
之亡慮數十本盖以鞠有正色與先生所禀正性相符
故當風露髙潔之時獨致其妍而非凡花豔卉之可同
也濓四十餘年之老友也雖不能文為著鞠軒銘一首
先生當與我刪之銘曰
鞠有正色具中之徳君子法之以無頗與僻鞠有落英
斯鞠其馨君子餐之期不爽厥眞菊兮君子兮合為一
兮終無忒兮永為民則兮
　　　篷軒銘(有序/)
新安胡君寧之作室城東隅旁隘中寛翼以欄楯而其
制類舟招弟子肄業其間楊内翰剛中曰是期以濟川
者也宜名汝舟寧之之子英復搆軒於前以篷為字篷
者舟之蔽也雍虞文靖公白野忠介公宣城汪文節公
咸為賦詩壬辰兵變化為菑翳之墟英亦避地城北岐
陽山及四海底寧英擇地山陽洊造書室而軒亦繼完
書云若考作室既底法厥子乃弗肯堂矧肯搆古亦有
是言矣今若英者能承先志而弗墜可不謂賢乎哉為
作篷軒銘銘曰
歙多大山下瞰平陸嶺接峯聨前奔後逐如瀛海内波
濤起伏有美君子搆室山麓因水取象揭以汝舟功期
濟川朂之進脩維舟之用視篷為急籍以葦蒲紉以靲
䈼障除雨風奠安衽席豈無桂櫂艤河之洲亦有蘭橈
載泛載浮匪篷斯完厥用焉求父唱于前子和于後兵
燹之餘聿新良構寧事般㳺思學之懋學功伊何夙夜
無諐極夫顛連如渉大川脫彼墊溺升諸堂筵誰無齋
居乃名為舫以燕以娱以速官謗儆戒或怠其心則放
斯堂暨軒閑閑言言有瑟有琴有典有墳春誦夏絃啟
廸後昆凡厥弟子泳涵聖髓一葦杭之毋或中止大書
軒楹銘者太史
　　　耘庵銘
良鄉丞陳謙益仲東甌人也嗜學弗倦慨然有志於事
功陳翰林元達以飛白書其憇止之室曰耘庵夫耘之
為義耨治蕪穢之謂也種而能耘黍苗芃芃然興矣益
仲其知自治者哉作耘庵銘銘曰
伊人之情譬彼良田嘉種誕布黍苖芊綿耘耔不加載
蕪載穢既茁而軋長莫之遂我田我耘我苖日豐有實
其同迄于穫功記禮之家人以為奥得奥斯理失則㒺
效和其柔剛脩禮以耕陳義而種善道乃亨耨在講學
去非存是合其所盛本仁以聚感之使堅播樂以安五
者既至學功始完惟益仲氏孜孜好禮以耘名室義或
取此古訓洋洋觸類而通毋拘一曲滯而不融太史作
銘勒於坐側上慎旃哉服之無忒
　　　三竒石後銘(有序/)
三竒石後銘為吴士朱孟辨作孟辨獲石聚寳山間製
為山𤣥膚玉芝朶斷雲角三名其友王䝉先生圗而銘
之銘邃甚至不容繼孟辨强余述之信乎珠玉在側覺
我形穢也其詞曰
山𤣥膚割紫蕤星霣魄石抱腴蒼水使者珮失琚山鬼
環守目睢盱内藏一升白龍酥餐之凌霄躡雙鳬奮迅
八極逰清都山𤣥膚玉為徒　玉芝朶自天墮暈翠霞
裁猗儺煅以九陽真澒火有聲泓噌玉之瑳不學三秀
脆而夥韓終欲攓意仍叵青鳥傳信以需我玉芝朶青
嫷嫷　斷雲角鬼斧琢秀稜稜文斮斮霓旌難攀泝寥
廓手析祥氛㢙一握尚帶蛟龍氣旁魄神毎變幻資槖
籥上衝牛斗香如濯斷雲角鎮書幄
　　　詩塜銘(有序/)
番有竒男子曰魯脩學詩李存先生先生以文雄江東
獨才脩脩有詩朋十人皆縁情善賦番數罹兵燹脩懼
其詩失傳埏埴為甓刻瘞芝山中瘞已請太史宋濓勒
銘其上銘曰
河清嶽明効坤之靈何蕤綏兮鳥文龍章於粲其英(叶/)
昌厥辭兮𠖇智斂真返諸至神薶黄壚兮洩為醴泉三
秀千眠合貞符兮番山可夷番川可移道如初兮
　　　丹井銘
海虞有虞山梁天監初漢天師十二代孫張道裕來隠
其下建招眞之冶鑿丹井焉宋淳熙中道士李正則浚
井得藏丹石䃭啟之化為雙紅鴿飛入上湖至今湖中
丹光煜煜然邇年井且廢莫知其所周尊師𤣥眞窮日
力尋獲之重加以甓構亭覆其上時皇明洪武元年也
然僊家煉丹必以井故名山多有之其在今海虞者舊
廢而新治豈𤣥學復興之徴與銘曰
太隂委精自天一融而為液養萬物神丹浴之赤如日
有夫𤣥巾發我室雙禽衝霞飛翐翐靈泉重噴甘逾宻
飲焉夀與天地畢
　　　了圜銘
嗣漢天師張真人宇初築室龍虎山中脩鍊瓊丹動静
兩忘已而神聚氣凝混含為一至和坱圠返乎太初真
人既獲覩内景之秘因題其室曰了圜所以識也𤣥貞
道士為原𤣥牝之㫖而勒銘曰
髙上洞𤣥陽隂之根凝和攝真是謂崐崙中有三闗七
𬎼守閽上絶霞表下淪洞𠖇遡而索之黄房絳庭靈明
潛通空澄浄泓真人之居規中為城龍帔鳯舄靈裙飛
翻左挾元英右衛白元仰睨太䝉嘘氣成雲化生萬神
合妙為真昇眞玉虛朗氣洞清哀厥下士麄穢莫澄神
隨形化降于北隂廼勅雷電指麾六丁授以赤書制魄
攝魂還乎混混閉絶九門南陽熙真爽朗秀英三靈發
曜八素啟瓊出入泥丸翺翔紫清羽葆先導颷臺後登
與天為徒振古長存
　濓既作是銘或謂假象取喻而多瘦辭曷若著明言
　之嗚呼斯豈言之可明哉然而人身之内有至虚焉
　絲絡之所羣凑命蒂之所由生不倚八偶巍然中居
　此謂神之庭氣之母真息之根也人能存神於兹則
　性自復養氣於兹則命自正神與氣未始相離分之
　為二合之為一其殆化源也歟然欲了之則未易為
　功也鳥之伏鷇不足以言温陶之烹瓦不足以言凝
　鑑之照形不足以言明勝是三者庶㡬氣神混合自
　然成真而猶未㤀乎迹也盖有非神之神而行乎九
　天非氣之氣而超乎九地方所不能拘小大不能計
　而了之名且不立矣了之名茍未冺如隔紗縠而觀
　明月耳著明之言固無越於此然亦糟粕而已爾土
　苴而已爾何足以言了哉或者一笑而去因不欲棄
　而書諸銘後
　　　五輪沙漏銘
沙漏之制貯細沙於池而注於斗凡運五輪焉其初輪
軸長二尺有三寸圍寸有五分衡奠之軸端有輪輪圍
尺有二寸八分上環十六斗斗廣八分深如之軸杪傅
六齒沙傾斗運其齒鈎二輪旋之二輪之軸長尺圍如
初從奠之輪之圍尺有五寸輪齒三十六軸杪亦傅六
齒鈎三輪旋之三輪之圍軸若此與二輪同其如初軸
杪亦傅六齒鈎四輪旋之四輪如三輪唯奠與二輪同
輪杪亦傅六齒鈎中輪旋之中輪如四輪餘輪側旋中
輪獨平旋軸崇尺有六寸其杪不設齒挺然上出貫於
測景盤盤列十二時分刻盈百斵木為日形承以雲麗
於軸中五輪犬牙相入次第運益遲中輪日行盤一周
雲脚至處則知為何時何刻也餘輪各有楹附度中輪
則否輪與沙池皆藏几腹盤露几面旁刻黄衣童子二
一撃鼓一鳴鉦亦運衍沙使之沙之進退則日一視焉
此其大略也初灤陽水善氷雖爨鼎沃湯不能為漏新
安詹君希元乃抽其精思以沙代之漏成人以為古未
嘗聞較之郭守敬七寶燈漏鐘鼔應時而自鳴者殆將
無媿乎浦陽鄭君永與希元㳺京師因知其詳歸而製
之請余銘銘曰
挈壺建漏測以水用沙易之自詹始水澤腹堅沙弗止
一日一周與天似鄭君繼之制益美請惜分隂視斯晷
　　　國史研銘
濓為國史遂以官名硯勒銘于隂誕敷帝制宣人文赤
光如虹燭乾坤後千百載傳愈新
　　　銅雀瓦研銘(有序/)
臨汾徐昭家藏銅雀瓦研獲於漳河中相傳逾百齡兵
部員外郎許珪以使事過之遂購焉質貞而文黝盖眞
物云太史金華宋濓為造銘曰
埏埴成胎資氣母炎火一爍貞且夀禁雨迴風著勲乆
何哉舞榭鹿爾踪天假漳河滌其醜出賛觚翰列左右
虹光夜半上衝斗龍圗龜文首交紐要使遺文傳弗朽
　　　海東石硯銘二
形圎如日出海東五色寒芒貫當中發為人文亮天功
毓至陽産榑桑玉之英人之章
　　　硯銘三
𤣥之胄静重故夀以墨為守勿輕售𢎞經演道爾則茹
之掞葩揚藻爾則吐之如鐵之堅尚欲磨而穿况斯石
也乎夜窮晝研翕坤闢乾期逺濟於聖域乎
　　　婺溪石研銘
歙之有研自唐開元中葉礪始礪獵師也因逐獸發之
後為南唐元宗所賞愛名遂與端石齊其地在長城里
之龍尾山山一名羅紋其下乃芙蓉溪研溪産者號為
尤長濓嘗獲其一腹有刻文云李少微造少微元宗時
硯官也制作絶工緻可寳已銘曰
外雖黒内則白馬生角兮性乃易
　　　濟源研銘
濟源硯者李文簡公故物也濓銘之以遺龍舒學子李
端銘曰
持爾堅以尚爾𤣥毋為白也遷
　　　日本硯銘
夷而華四海一家此非文明之化邪
　　　髪櫛銘
髪有垢尚假爾治心有垢人胡不思
　　　楷木杖銘
客有遺予孔林楷木杖者横文如蛇腹節節可觀刻斯
銘銘曰
託根兮孔林有文横横兮如玉如金千載寂寥兮孰白
爾扶持之心
　　　栢杖銘
用之則行舍之則藏嘉言孔彰懐允不忘
　　　楷木杖銘
生孔林承聖澤文庚庚光繹繹扶顚持危資爾徳
　　　藤杖銘
形之圎兮性之堅兮節之全兮吾與子周旋兮
　　　惠香寺新鑄銅鐘銘
浦陽有大蘭寺在白麟溪之濵者曰香嚴創建於東晉
時年代遼邈所鑄之鐘或成或壊不能盡知其可知者
宋寳元間繼隆大師實為之隆嘗走汴京得中宫賜銅
為助而兵部侍郎胡公則力相其事至慶厯甲申鐘始
成越七十有八年睦冦至毁焉時宣和辛丑之春二月
也普照大師子文即帥其衆而繼為之至甲辰冬十月
鐘復成越二百三十年寺災鐘又毁焉則今至正癸已
之秋八月六日也沙門普照與同流六十有二人謀曰
成壊之相勢常相因而鐘者所以警昬昕昭法度祛障
蔽也吾等不可以不亟圗遂走告里之善士于君城城
廼捐錢一千五百緡俾合餘燼而新之銅以斤計舊者
三千八百有竒新者二百有竒至冬十二月二日鐘復
成昔天台智者大師深𢎞法華之㫖未十餘傳其教㡬
絶吴越國師徳韶為聞于錢忠懿王遣使航海求其書
於髙句驪後卒盛行當時之人以國師與智者同族姓
疑其乗願輪而再世焉今照之名與子文之號正同或
後或先又皆以音聲為佛事較之國師其迹固殊所以
昭前人之業使之貽永乆而弗墜者則一而已夫豈偶
然哉雖然大圎覺海本無異同孰能分别後先形相若
區區致泥於名迹之間亦惑矣必也自聲而生悟自悟
以入道庶㡬無負於斯鐘之建也與濓近遷居寺東五
里青蘿山中與僧崇侃㳺甚洽侃一旦來謂濓曰子盍
銘吾鐘乎廼為之銘曰
如來法門千差萬别孰方便故以一音攝有靈者鐘即
廣長舌或震或鐘熾然而説(其/一)五時所宣諸脩多羅無
量妙意中無不包一厯耳根千刼弗磨夤緣入道莫此
為多(其/二)白麟溪濵有大蘭若是惟香嚴法器所舍鬱攸
構災一夕而化畢竟有形終屬幻假(其/三)寺之比丘咸作
是言彼成壊相如風轉輪往過來續後先相因不有廢
者吾何以興(其/四)廼謁檀那廼咨鳬氏廼簡赤金以歸鑪
錘侈弇中程薄厚隨軌外圎中虚與法為體(其/五)若龍象
衆暨諸鬼神胡跪作禮靡間幽明臺簴髙懸有聲鏗鍧
如獅王吼如蛟龍鳴(其/六)上徹諸天下入九地因聞生悟
弗迷邪趣聲聲攝入曽無留礙盡轉如來大圎鏡智(其/七)
我昔嘗聞此妙音聲不從鐘出不由耳生隨處充滿非
减非増願咸諦聼同證真乘(其/八)
　
　
　
　
　
　
　
　
　
　
　
　文憲集巻十五
欽定四庫全書
　文憲集巻十六
　　　　　　　　　　　　　明　宋濓　撰
　　碑(凡二十三章/)
　　　金谿孔子廟學碑
金谿縣令李子敬脩建孔子廟學成廟之殿及㦸門皆
仍其舊罅漏者補葺之䵝昧者丹堊之學之論堂廟之
西東廡與夫肄業之舍皆新作之論堂為間者三崇二
十又二尺縱視崇而弱其二尺横視縱而强其十尺肄
業之舍為間者左右各三兩廡視舍其數各再倍之經
始於洪武七年八月至十月訖功嗚呼元季兵亂邑廬
盡毁而廟學巋然獨存是固有相之道而賢大夫復能
汲汲為此可謂知化原者矣助其成者縣丞楊乾主簿
劉祺典史喬思道子敬既相率釋奠已使教諭曽易徴
文於濓濓序其故而系之以詩廟學縁起及三遷之詳
則舊記存焉詩曰
金谿之山翔躍猶龍下有學宫靈氣所宗篤生大賢惟
我陸子究明本心逺探聖髓其道朗融白日青天纎塵
不驚萬象著懸矧兹鄉學可不亟圗孰其興之實邑大
夫機動籟鳴泉赴川増其從之者緝緝繩繩三月之間
用幣告成龍礎鳯甍文梲丹楹氣象改觀焕乎聲明人
亦有言有詩有書有齋有廬式寧其軀匪居之為娱前
軌是趨念此小邦文物則衍其氣夜𤼵電流虹轉學子
翩翩期文之願匪文之為勔惟形是踐我作我詩為勸
甚力聖謨孔彰萬古一日有赫其臨敬之無斁
　　　蘇州重修孔子廟學之碑
蒲坼魏公守姑蘇之明年鋤暴樹良無令弗肅上下洽
和百廢具興惟孔子廟學弗治棟楹傾敧丹堊䵝昧若
不能支旦暮者公顧瞻良乆愀然弗寧乃登僚寀縣令
丞暨尚義之士咸集于庭喟然歎曰皇帝以神武定四
海即大興文治詔以明經六藝之科頒示郡邑使選弟
子員肄講明體適用之學將以人文化成天下今敝陋
至是非所以靈承帝意予先捐俸為倡爾二三君子幸
相與圗之穹殿邃廊䖍奉明禋靈星之門神道所繇其
役為最吳江葛徳潤爾其葺之論堂有嚴兩廡相嚮復
挾以六齋以通于前門吴江寗璇汝其修之亭號采芹
下臨康衢來㳺來歌多士攸宜崑山張庸爾其整之公
言未已吴江令許茂進曰邑有八士曰李庚等頗有意
乎書詩尊經之閣先賢諸祠游息三亭以至庖湢橋梁
之屬茂率其承之長洲丞丁師尹復進曰許令然矣師
尹獨不可為乎若止善堂及中廊達于閣者當諭羣儒
使賦金俾里耆唐晟視其役焉公大恱唯周垣四千八
百尺未有所屬僚若佐遂以罰布佽助而吴縣令曽輔
驩然趨功役邑夫畚粘土繩繩而來事因大集始事於
洪武六年二月戊辰而訖功于十二月某甲子如翬斯
飛如雲斯凝如濤斯湧深沉而潔清宏麗而静宻一還
承平舊觀公帥其屬執豆籩具脯醢以成功告觀者如
堵牆莫不嗟歎自兵興以來學宫所在蹂踐為墟而姑
蘇幸僅存非公之至㡬何不與之俱廢乎教授貢穎之
既宣力於始終復使訓導張田請記其事以埀不朽惟
蘇之有學實始於范文正公盖公景祐初出守鄉郡擇
南園之地奏請于朝而建是學為其師者則安定胡文
昭公也計當時人物固嘗盛矣數百載之下仰其聲光
慕其風烈毎使人發不可企及之歎自時厥後雖有賢
愚而學之興廢靡常而二公過化之地流風遺俗終未
冺也况今遭逢有道之朝而得良二千石為之師帥豈
徒然哉然公興學之志不下於范公者也則夫坐臯比
而談經藝者其必將取法於文昭乎明體適用之學吾
知駸駸然向盛矣茍不務出此而摘英搴華為譁世取
寵之具非區區所敢聞請以是刻諸麗牲之碑庶㡬蘇
之人士知所自朂哉公名觀字把山通周易為人䟽達
無凝滯如八牕玲瓏見義勇為雖千萬人不可遏所至輒
烈烈有聲同知府事李權通判徐弼推官超霖皆號一
時之選與公道合故成事無難者碑為修學作前代興
造各自有記皆不書唯當書者不敢拘於文體而不致
其詳焉系之以詩曰
姑胥之墟有川滮滮折趨南園匯而東流靈氛中啓渙
爛弗收自非聖師疇協其休昔有哲人出綰郡章乃搆
學宫乃建廟堂廟堂章章學宫將將衿佩洋洋來翺來
翔盛衰相因揆理則然風摧雨蝕上漏旁穿矧丁艱虞
烽火相連誰舉一臂持危扶顚大明當天九服攸同(叶/)
欃槍斂翳奎壁吐芒睠我魏公來蒞大邦屢形於言我
敢怠遑既率部封復登府僚分勞授事具乃教條曽不
一朞厥功孔昭化此朽腐鬱為岧嶤孰敦化原孰築教
基孰牖民彞匪學曷為我語蘇人公豈爾私耳目茍具
必致其思思之如何法孝與忠二者無媿行將天通震
澤有石其堅比銅史官勒辭用昭無終
　　　胡越公新廟碑
丈夫之遇于時也生使人懐之歿使人思之且建廟食
於其土必其徳澤入人之深堅如金石而弗渝信如四
時而弗爽照如日星而不忒然後足以厭乎人心而合
乎輿論也嗚呼豈易致哉若今之胡越公者其庶㡬無
愧於此乎自辛夘兵興天下大亂民遭溺焚倀倀無所
棲止皇帝手秉黄鉞起而救之屯兵滁陽公杖䇿謁轅
門一見語合遂居前鋒以佐揚天威乙未春二月王師
取和州夏六月下太平丙申春三月平金陵攻京口丁
酉春三月又㧞毗陵公皆列戎行或搴旗斬將或操蝥
弧以先登前後屢建竒功乃授右翼統軍元帥使宿衛
帳下夏四月又從破宣城上命行樞宻院判官鄧愈戍
宣公副之秋七月遂同諸將攻徽州㧞之元將楊完者
聚兵十萬欲復其城公自婺源兼程以進横槊而前大
呼殺人衆皆披靡而遁戊戌春三月諸將克嚴州公又
偕往降溪洞兵二萬以功遷行樞宻院判官公謂蘭溪
去嚴為甚邇蘭溪下則斷婺之右臂矣冬十月乃下蘭
溪十有二月王師取婺州陞公僉書行樞宻院事公益
思有以自效己亥春正月攻陷諸暨州十有一月又平
處州庚子夏五月又㧞信州信方絶糧人皆勸公還師
公曰此閩楚喉衿地也可棄之乎乃築城浚隍為堅守
計辛丑夏五月上憫公之勞且以婺為海右大藩通甌
引越非宿將重臣有以控制不可乃授公江南等處行
中書省參知政事屯戍於婺壬寅春二月溪洞兵叛而
西歸公遂遇害知公之死者莫不哀慟流涕如喪厥父
母上聞之亦震悼弗置親御翰墨作文以祭且命有司
塐公像配享卞忠貞公廟庭甲辰冬復降㫖贈光禄大
夫浙東等處行中書省平章政事柱國追封越國公先
是公歿之明年公之部曲與境内之民悵然遐思若不
能勝其情乃相率即城中作新廟一區十越月而廟成
堂門庭廡咸具及是寵褒之命下復羣謁於金華宋濓
部曲進曰公之號令素嚴人無違禁賞非無功罰非無
罪使我等攻必克戰必勝而丕冐於寵靈之内者公之
賜歟我之病也孰知而起之我之凍且餒也孰察而周
之其能親自裹創注藥及安於食且衣者非公之賜歟
公之徳我何以將之境内之民又進曰吾婺之民凋瘵
殊甚公専心撫摩之昔也奔走西東歲無寧居今也長
幼一堂愉愉雍雍非公之賜歟昔也商賈不通布榖不
登今也市區充溢百貨具集非公之賜歟昔也厄於暴
强莫敢何問今也攘一莖茅公亦使償之如承平時非
公之賜歟公之徳我亦何以將之兹者龍光下被爵登
上公人神洽熙雲日潤明卉木動搖如有喜色適新廟
告成願為我詳紀公之功徳以埀示於無窮是用合辭
以請濓竊觀古之名將出戍邊域者矣茍得甲士之驩
心則耕田鑿井之氓必至於弗寧使斯民稍得以遂其
生則持㦸荷戈者必不免於愁歎孰有能兩全者哉若
公者可謂尤賢乎已公嘗自誦曰我不知書然吾行軍
唯有三事而已不殺人不虜人女婦不焚人廬舍故其
軍一出逺近之人皆争趨附之盖公處心以仁蒞事以
威惟其仁也故不言而民化惟其威也故不待戒而兵
自不敢犯昔者祭征虜制御士心不越法度所在吏民
不知有軍及其死也人為立祠享之較之於公其事固
無大相逺也廟而祠之其誰曰不宜初公之未薨嘗夜
出人見其兩目煜煜有光若燈及其既薨敵人數擾我
邊陲公降祥異或見夢於人或覩靈火滿野洶洶聞人
馬聲洎出師輒大㨗似實有隂兵來助者是則公之英
魂烈爽下上於星辰之間固未嘗亡也因併及之使知
天之生公有非偶然者公姓胡氏諱大海字通甫泗之
虹縣人詩曰
聖皇啟運四方攸同升龍在天飊狂雲從中有一人萬
夫之雄其人謂誰時維越公(其/一)凛凛越公勁氣横騖手
荷鐵殳其粲若鑪彼趫以馬我㨗以歩陷陣如飛逢者
必仆(其/二)天兵四出靡弗在行瞠目疾視前無堅城有聲
洸洸敵人震驚土疆既拓大勛以凝(其/三)皇帝曰都爾主
羽翼婺維雄藩爾鎮其域爾參政府解爾宥宻爾勞爾
徠以盡乃職(其/四)公既受命分閫建牙威讋化孚莫敢或
譁汝顛汝掖汝疢汝摩化汝呻吟而為謳歌(其/五)視彼郊
原其耕釋釋視彼闤闠其通繹繹視彼室廬其居奭奭
何以致斯伊公之力(其/六)我民無禄俾公棄捐精神上㳺
固合化權民之云思其何舍旃匪廟曷祀非祀曷䖍(其/七)
乃簡甓材乃端術徑乃差榖辰視星之定林衡奔事班
倕禀令紫梲星錯素階玉瑩(其/八)邃清有寢嚴衛有門旁
夾有廡四繚有垣肖像中居威神騰軒隂風肅如髣髴
若存(其/九)維公顧綏時著靈響幽火東騖鐵騎西上赤幟
一揮無敵不磢孰不生畏孰不景仰(其/十)生為名臣死為
明神䇿書所列指可縷陳矧公之英貫乎屈伸幽明有
殊神人則均(其十/一)公實惠我弗間弗貳人之依公如旌
繫旞登我稼穡遏我妖沴歆我明祀欽于世世(其十/二)
　　　景祐廟碑
景祐廟者宋殿前司統制祖公廟也公諱琙字真夫其
先閩人後徙明奉化之松溪公有文武才建隆中以剛
毅稱居鄉黨遇歳飢發私廩以賑餒夫所活以千計里
有昏喪貧不能成禮出財帛周助之子弟不能學者為
招師儒使就學焉邑人咸徳之既沒皇祐二年遂作廟
于忠義鄉之福慶里有故必相率趨禱滅火愈疾屢著
竒徴元祐中漁者鄧祺徐寳泛海值風舟起立者數四
懼死呼神求救公忽見于空中應之俄而火光如斗墜
檣下風頓息起視所在舟已至公廟下矣建炎四年髙
宗南奔御舟至﨑頭金人將舟師追其後將及見赤旗
數萬蔽海上金人沮懼而退是夕提領海舟張公裕夢
神人虎䩨魚服奏對上前自稱官位姓名公裕以聞髙
宗多公之績制封文惠侯賜廟額為景祐元大徳十二
年大疫死者相枕民禱公公降于人指廟東井命民飲
病者飲水立愈明年蝗發境上官督民捕蝗日以斗斛
徴之民泣訴于公頃之蝗飛積廟前髙數丈民取以輸
遺蝗亦皆自投于海禾不為災至正十一年海盜起將
剽掠邑民㑹大風揚沙晝晦不可辨盜迷失道而退後
盜復至鈔民財無所得怒欲火廬舍至廟若聞絃誦聲
驚駭相顧卒不敢犯二十二年有巨蝶集里巷螫民膚
即死民神事之迎置于廟公復降于廟巫手撲殺之耆
耋卓在明汪敬行等列其事聞于朝二十六年加以昭
烈之號皇上有天下以為凡神之封爵宜命于天非人
所敢與洪武四年乃詔儀曹易公號為故義士祖公之
神毎歳季春縣用剛鬛行祀事著為恒制敬行之弟敏
學復謂公自宋初至于今四百年功烈及于民者甚乆
而未有文辭昭靈焯美埀之無極甚非事神之道乃遣
從子正來請傳其事于碑夫公以一將之微其生也非
有公侯之貴萬鍾之富而獨能惠其鄉既死數世復能
濟其君于艱難而保鄉邑之民於無窮非烈丈夫能然
哉是可歎也已其詩曰
斗牛之南大海堧羣山嵂崒植翠􁊿乾靈坤秀鬱不宣
篤生祖公維俊賢虎眉虬髯髙兩顴右握寳刀左屬鞬
指揮豼貅立殿前晚辭天子歸林泉傾萬金貲振顚連
聞人急難刺在肩有弗能拯食不咽曰生施惠靡遑年
死為明神參化權鬱攸肆虐焚氓㕓揮唾沃之不敢煽
颶風掀浪欲拍天漁舟葉出立以旋火燄如日墮檣端
手提白骨出重淵鑾輿狩南濟大川追者十萬犬羊羶
身率以君將樓船赤幟塞島虜愕然璽書褒忠禮彌䖍
坐秉躬圭冠貂蟬癘鬼跳浪民告瘨以藥投井飲輒痊
飛蝗被野禍夫田神氣一嘘舞翩翩如蛾赴火積成山
立使凶歲為有年海盜操矛口埀涎揚沙撲面懾以還
退奔相蹂行蹁躚鉅蝶為妖大如鳶家趨巷祭陳豆籩
以掌擊之民害蠲邑民戴公綏以安歳時扶攜謁廟門
清酤在觴几蒸豚鐘宣鼓考雜管絃公騎蒼麟手執鞭
龍旂獸盾衛者千來如旋風止如烟顧民欲去不忍言
民拜願公毋我捐俾禾如茨黍蛇蟠疾害不作福祐綿
公名不朽同坤乾
　　　重建寳婺觀碑
婺之寳婺觀祠婺女星始作於唐武徳四年初在郡城
西北吴越有國時刺史錢儼徙於子城上西南陬宋淳
熙十三年以知州事洪邁請賜今額元九十年燬于火
者再皆官作之國朝洪武五年秋觀復災主觀道士楊
道可與其徒同姑者徳生徳清謀謂祠星所以休民興
役而出於官是厲民也厲民弗祥乃持厯走境内告于
衆庶各出貨泉相厥事而屬劉仲謀等十餘人司出納
之任伐木於大山長谷乘流而致于城下僦匠傭工甓
城増址作正殿五楹間其南為重閣三間殿與閣之中
搆為飛亭亭之後先聨屋以合庭霤三門舊在閣南正
直通塗今遷閣東三十歩由門循廊西上抵𤣥武神祠
又折而西始升於閣三門之右别庭𤣥壇廟餘若齋居
賔館之屬各以次就緒而星之像猶未具先是杭州衛
都指揮使徐君司馬嘗出鎭於婺屢徼靈于星祠其在
杭也夢有所見遣使者問所須以像闕告因命斵沉水
香為像名其閣曰靈華而奉像置其上道可復迎其教
所嚴事者共祠焉工始於災之明年越六春秋至十二
年冬始成盖役夫糜錢以鉅萬計而有司不知州民懽
忻趨謁以為有所憑依不可無以示來者於是道可持
幣走告于濓曰婺以星名州星之澤州民者甚大宋宣
和三年方臘反睦將陷郡統領劉光世討之兵次蘭溪
未敢進夢霞冠羽衣神趣之行且以病指告劉至盜黨
就禽及謁星祠其像如夢中一指將墜開禧三年大水
先期告守土吏為備民不漂溺景定四年武義山冦為
亂來犯城屯於溪南遇媪鬻屨長數尺盜怪問之媪曰
城中人屨皆若是耳盜驚散去元至元十三年郡既降
復守元將髙興怒欲屠城夢神諭以勿殺明日以火矢
射觀矢返墮軍中見巨人坐城上濯足城南水中大駭
遂下令風民降不敢戮一人至正十六年沿海翼兵自
蘭溪夜叛還謀襲郡城神化婦人導叛兵食𤓰田間食
已皆昏迷失道至城而天已曙官兵有備遂伏誅此皆
彰灼可徵之大者而疾癘旱澇之禱為尤驗固未易悉
數也今觀事幸復乎故皆神靈之所致願并記之濓曰
婺女之於兹郡猶參之於晉陽辰之於商丘固宜祠而
祭之然惟有國者得祭禮也民之祭者情也先王之教
謹禮而不違民之情一乎禮則拘専乎情則濫在人折
衷焉耳且田祖先嗇民以其有功一執匕猶思之祭之
况昭回于天恃賴以為司命者乎說者乃謂自南斗十
五度至婺女七度為星紀吴越之分皆屬焉何獨婺之
人得専祠婺女乎是不然吴越之分固廣而斗牛女之
所該亦廣茍以躔度細推之郡之墟正上直於婺爾星
之降祥焉可誣也道可等劬躬焦思而盡力於神無非
為民祈福濓如其請特載星之威靈不測者為詳所以
起州民之瞻敬而俾繼承於無窮豈止述起廢之功乎
道可字南峯郡人也沖黙而契道嗣天師畀以崇真明
逺宏道法師之號云繫之以詩曰
帝居㝠漻天中央宰制萬有仰隂陽經乾緯坤翕以張
百靈環衛燦文章交參洞射下土方州分國列奠厥疆
須女下流婺適當赤光熊熊吐寒芒名州建官自隋唐
厯年百千氣愈亢神宫巍然逼𤣥蒼彤楹文户紫檀房
髙閣飛甍穆煌煌神君之來天門黄電母雷師翼兩旁
麒麟駕軿虹霓幢羽衣絳裘雲錦裳凍雨灑道塵不揚
清氛襲人靈始降即之若無視洋洋山君海王脩典常
執玉來覲歳相望奉帝威令俾勿爽鯨鯢戮死魑魅藏
耆耋有時告雨暘麾箕舒飈畢沛滂源多黍稷隰有秔
地寧天清民樂康誰其尸之神降祥嗟爾黎庶徳是蘉
善錫鴻慶慝被殃神靈秉握帝紀綱帝有正命莫敢禳
禳之以私帝所戕神理恍惚誰能詳史臣作詩匪昧荒
金石可渝斯不亡
　　　温忠靖王廟堂碑
歳在閼逢涒灘斗杓直寅其日某家子東家道士儲祥
㬢新作温忠靖王廟成後十有一年太史氏濓為之記
曰太虚之間一降一升而能槖籥於無窮者非氣母也
邪氣母之所孕其出無根其入無門而其應也甚神人
能察乎隂陽之變而不凝滯于物者其知鬼神之情狀
矣乎王姓溫氏名瓊字永清温之平陽人父民望嘗中
明經甲科年耄無嗣與妻張道輝晝夜籲于上帝一夕
張夢一神手擎火珠自天門而來謂曰吾乃大火之精
將降胎為人張覺赤光被體中猶喜喜然因有姙以唐
長安二年五月五日午時生其左腋有霆篆二十四右
半之七歳習禹歩為罡十四通五經百氏及老釋家言
二十六舉進士不第乃拊几歎曰吾生不能致君澤民
死當為泰山神以除天下惡厲耳復制三十六神符授
人曰持此能主地上鬼神言已忽幻藥义象屹立而亡
蜀葉天師後用其符禜除沴氣之為人菑者彷彿見王
衣赭袍握寳劍乗追風駿下之劾召之家遂皆祠王以
祈靈響焉王初封翊靈昭武將軍正佑侯其曰正福顯
應威烈忠靖王則宋季之累加也王之行事見於傳記
者如此自薦紳先生言之可謂怪神之極殊不知氣母
之所孕入竒出神靡所不有蜚龍感而異人生𤣥象應
而神蹟著盖不可一二計惟夫偏盭或足以病民故必
降剛明方直者而祛斥之此亦天之恒道非所謂怪也
古之聖神體天以訓民鑄鼎象物使民知神姦故入川
澤山林鬼魅魍魎莫能逢之奈何氣漓俗微御隂陽通
神明之術不傳方士之徒遂得竊其機權而用之世之
昧者不知出於古聖神遺法咸歸諸道家往往鄙其譎
誕不經嗚呼是果譎誕不經者邪非邪系之以詩曰
南離有赫大火神下上六氣凌三辰靈龍桀軿輔以雲
被髮下降瘴海濵帝出乎震物以伸約束百鬼主地門
神往從之勢翩幡豹鞬絳衫紫䌳巾七斗直劍火暈輪
嶽祇瀆鬼争駿奔厲或憑人叱使冺弼賛𤣥化歸一鈞
東嘉之山翠嶙峋作宫翼翼鸞鳯鶱牲牢充腯酒鬱煴
挺然正氣扶乾坤山明澤媚日曣㬈
　　　獅子山徐將軍廟碑
帝王受天命而興黙運𤣥化施陽斂隂日月為之却行
山嶽為之震疊川君水伯咸聽其命令而效職獻靈理
勢則然也今皇帝之都金陵伐亂討逆遣將出師旌旄
所向鉦鼓所戒巨城大邑無不降順時則有若徐將軍
者亦著神功將軍烏程人晉時行賈江淮間道廬之巢
湖溺死死而為神巢民奉之甚謹上初度江諸將多祀
神舟中所向克㨗或以事聞于上歲戊戌某月命南安
侯俞某即龍江盧龍山為廟祀焉擇清脩道士汪與權
駱徳輝徐善誠三人主其事及既登大位之六年為洪
武癸丑九月大駕幸盧龍時與權已化去詔徳輝葺廟
室樹名木且勅改盧龍為獅子山徳輝等承詔奉祀益
恭甲寅某月復相與建祠奉其教所謂𤣥武神于廟左
殿堂門廡畧具咸以為斯廟與國同興將軍之功格知
帝主耿耿不誣其本始固不宜無考而𤣥武之祠威靈
日著亦宜牽聨書乃來請銘其銘曰
帝興江淮賢豪景從叱咤而雷麾斥而風豈惟人同鬼
神争助水伯川君㒺不來赴維巢有湖神之所都隂翊
王師鼉鼓龍旟敵城頟頟大將攸克示以神兵暗褫其
魄軍聲如霆目無全城一日十勝蘄冦率平帝詢將臣
成功孔速疑有神助使之順伏將臣有言非惟戰功維
巢有神實張兵戎帝曰異哉何以勸賞爵非所安俾其
廟享龍江之陽山廻岡翔作鎭于京以綏四方有廡有
堂有筵有几神之戻止冷風如水都人來觀天子聖仁
天子褒功及于鬼神都人來言神之威武洞于㡬微以
佐明主上天埀象龜蛇合形佑我下民功尤難名並洞
實宜精神上通合慶同體以賛化工時清歲康烽燧不芒
都人薦奠粢稷豆觴人神相依其徳弗慆於千萬年彌
乆彌昭
　　　温州横山仁濟廟碑
記禮者曰能禦大菑則祀之能捍大患則祀之先王之
制非惟崇徳報功以埀勸於方來亦所以達幽明之故
而察鬼神之情狀盖受氣之剛大者決不隨物澌盡其
能警勸威靈以錫羨萬民乃其理之所有學者多疑於
鬼神遽絶謂無之夫豈可哉有若横山廟神之事其明
效可覩已神諱凱字公武姓周氏世居臨海郡之横陽
生而雄偉身長八尺餘髪埀至地善擊劍能左右射博
文而彊記家雖貧躬耕以養父母及司馬氏平吳與陸
機兄弟入洛張華薦之神知晉室將亂獨辭不就時臨
海屬邑曰永寧曰安固曰橫陽地皆瀕海海水沸騰蛇
龍雜居之民罹其毒神還自洛乃白于邑長隨其地形
鑿壅塞而疏之遂使三江東注于海水性既順其土作
乂永康中三江逆流颶風挾怒潮為孽邑將陸沉民咸
懼為魚神奮然曰吾將以身平之即援弓發矢大呼衝
潮而入水忽裂開電光中見神乗白龍東去但聞海門
有聲如雷而神莫知所在矣俄而水勢平江禍乃絶邑
長思其功號其里曰平水且建祠尸祝之祠初在城之
西郊及更永寧為永嘉郡郭璞相土遷之於西洋遐邇
徼靈者無虚日神功益用赫著陳至徳間閩冦章大寳
侵分水嶺其氣勢張甚民争遁逃神見天兵於雲間戈
甲耀日盜驚而潰唐武徳中輔公柘為亂其黨入冦民
依華盖山築城而拒守之時當嚴冬神降大雨雹冦弗
敢近城因得不陷天寳中河決澶州怒暴不可制神見
黄旂驚濤間河復故道光化末天台大饑神化形為商
載米貸人已而投杖于江變成赤龍騎而升天宋景徳
初契丹同其母蕭氏南侵丞相冦準殿前指揮使髙瓊
奉眞宗親征車駕過河幸北城天際見力士數萬旌旗
上髣髴有平水王字虜懼請盟而退大中祥符初詔營
玉清昭應宫取材于温之樂成使者以重山不可致走
禱於神忽風霆凌厲龍湫震盪巨石皆起立大木斯㧞
蔽江流而下神之靈異或見諸紀載或相傳父老之口
如此者盖不一而足今則粗舉其槩而已神初封于唐
為平水顯應公尋陞王爵賜衮冕赤舄宋累加通天護
國仁濟之號從祀郊壇兼賜仁濟以為廟額元復加威
惠進封大和冲聖帝遂易廟為宫逮入國朝壹以誠事
神以為數加溢美之辭非所以敬恭明神詔禮官定議
為横山周公之神至於廟宇之建脩皆郡守任其責可
考見者自陳毛喜逮元左答納失里凡一十三人云昔
者大禹當洪水横流之時隨山刋木奠髙山大川民始
得平土而居千載之下覩河洛者必思禹功而弗忘天
衷民彞其不可冺也如此若神之為憫生民之昏墊奮
身而興捍患禦菑蚩蚩之氓得遂桑土既蠶而不混為
魚鼈者果誰之力歟夫禹之功在天下神之澤則被乎
一州雖有小大之殊其惠利萬民之心則一而已廟而
祝之誠合先王制禮之義孰謂非宜州人士永嘉教諭
許士宏訓導張升恐無以示來者介鄉友秦王府紀善
林君温徴濓文勒諸樂石濓既為序其事復作歌一篇
使邦人歌以祀神其佐神張鉉字子元郡人由右科進
士仕至閤門宣賛舍人剛烈正直嘗上疏言事忤史嵩
之被斥而歿既歿而顯靈太守吴泳因并祠之法當附
書文中歌曰
東甌之地大海濵止斥鹵噴蝕成荒堙止有時魚龍或
怒嗔止蹴翻鉅浪髙嶙峋止懐襄勢殷莽無垠止惟神
我憫眉屢顰止帥衆疏鑿不憚勤止夜役隂兵直達晨
止三江順流若拖紳止盡化魚鼈為衣巾止一旦颶風
號秋旻止江流逆上波挿雲止城廬沉溺在逡廵止神
知事急如救焚止彎弓注矢肯顧身止眼不見水唯見
民止衝濤直入勇絶倫止海水壁立左右分止赤電飛
射光相燉止神乘白龍赴海門止虩虩似聽驚雷奔止水
禍頓弭神具欣止有室堪居田可耘止民言曷以酬大
勛止有廟肇祀西洋濆止漸周吴越洎七閩止神功彌
盛海㝢聞止天兵建隊向空陳止旌旗上著鳥篆文止
虜氣讋盡去解屯止况兹狗鼠視欲吞止河道遄復流
沄沄止投杖化龍靈迹存止疏封直至帝王尊止冕旒
衮衣佩㻞璘止神之正氣塞乾坤止下上日月摩星辰
止𤣥化沕穆合神人止甌民戴神忱且恂止遐邇奔凑
川之臻止如見靈旂降繽紛止牲牷肥腯酒苾芬止驅
斥厲鬼黍稌蕃止太史造文勒堅珉止後千百載期無
諼止
　　　淵穎先生碑
浦陽江之上有大儒曰淵穎先生吴公以精深𤣥懿之
學發沉雄竒絶之文闔隂闢陽出神入鬼縱横變化其
妙難名生雖弗克顯融以伸其志既沒而言立浩浩穰
穰其書滿家信一代之偉人足以播芳猷於弗朽者也
先生諱萊字立夫姓吴氏其先毗陵人一遷于番再遷
于睦三遷婺浦江之新田唐乾寧初有諱公養者又遷
縣西之吴溪實徳政鄉尊仁里也髙祖諱聞贈中奉大
夫福建道宣慰使護軍追封渤海郡公妣盛氏追封渤
海郡夫人曽祖諱蕃累贈資善大夫太常禮儀院使上
護軍追封渤海郡公妣沈氏追封渤海郡夫人祖伯紹
累贈翰林學士承㫖榮禄大夫柱國追封渤國公妣金
氏追封渤國夫人父諱直方集賢大學士榮禄大夫致
仕妣盛氏初盛夫人懐娠始七月翰林公忽夢西域神
人飛空而來直止夫人之寢心異之越翼日先生遂生
因名曰來夫人頗知書年四歳授以孝經論語春秋榖
梁傳隨口成誦七歳善屬文有奴僕命騷之言嵓南先
生方公鳯見而竒之曰此邦家材也取南山有臺詩中
語更今名族父幼敏家素多書先生時出與羣童敖私
挾一編以歸盡夜讀竟又復往易或以聞于幼敏廹而
觀之乃班固漢史也幼敏指谷永杜鄴傳謂曰爾竊觀
吾書能記是當不爾責先生琅然誦之至終篇一字不
遺㓜敏以為偶熟此卷三易他編其誦皆如初乃盡出
所藏書畀之讀嵓南益異之許以孫女妻焉且授易書
詩三經義暨秦漢而下詩文章大家先生一覽即悉其
指趣嵓南退謂人曰明睿如吳某雖汝南應世叔政不
足多也自是以來先生博極羣書至於制度沿革隂陽
律厯兵謀術數山經地志字學族譜之屬尤無所不通
矣時朝廷將有事于四夷即自奮曰此小醜耳何必上
勤王師使某持尺書諭之足矣因撰疏論其事㑹病不
果上延祐間貢舉法行有司以先生名上豫章熊公朋
來巴西鄧公文原及吾郡胡公長儒主去留士此三數
公輩行老成學術淹貫自非博古該今明體適用咸懼
不得在兹選而先生與焉於是東經齊魯梁楚之郊北
抵燕毎遇中原竒絶處輒瞪然長視平岡灌莽一望千
里昔人歌舞戰争之地壹皆前迎後却畢在塵沙霜露
中遂與當塗李翼餘姚方九思臨川傅斯正貰酒髙歌
天寒風急毛髪上豎自謂綽有司馬子長遺風尋以論
議不合於禮官退歸田里出游海東洲厯蛟門峽過小
白華山登盤陀石著觀日賦以見志還寓同縣陳士貞
家士貞之居與龍湫五洩鄰榛篁蒙羃似不類人世先
生日嘯詠其中暢然自得或至暮忘返㳺覽之暇不廢
纂述重取春秋傳五十餘家各隨言而逆其意一以理
折衷之譬猶法家奏讞傳逮爰書既得其情而曲直真
偽無所隠至若繁露釋例纂例辨疑微㫖折衷權衡意
林通㫖之類皆有論著復謂孟子乃亞聖之大才司馬
遷不當使與鄒衍淳于髠慎到荀卿墨翟尸佼長盧同
傳因刪去諸子益以萬章公孫丑之徒作孟子弟子列
傳古今樂府不同郭茂倩不當但取標題無時世先後
就其所次辨其時代使各成家名樂府類編古之賦學
専尚音律必使宫商相宣徴羽迭變自宋玉而下唯司
馬相如揚雄柳宗元能調恊之因集四家所著名楚漢
正聲其他著述若此者衆不能殫舉也四方學士慕其
聲光多負笈從之游先生遇之恒若撫子姓羞服有不
給者周之監察御史許君克學行部浙東以茂才薦署
饒州路長薌書院山長未行而疾作裏風挾沴其血交
襲顔面壅黒兩脛罷孱不可越户限重紀至元六年先
生年四十四棲遲衽席愈不自振忽夢作童汪踦賛覺
謂人曰汪踦殤者也予自嬰疾以來何藥不嘗而勢革
若此今歳殆不起邪夏四月九日竟卒于家遺命治喪
不用浮屠法諸生胡邦翰鄭銘等來相治後事二子士
諤士謐以至正九年十一月二十四日奉柩窆鄉之盉
塢去家南五里而近及門之士以其經義𤣥深而文辭
貞敏也私諡曰淵穎先生郡太守縣大夫復各祠之於
學宫云先生自少有大志専思澤物不欲以文士名毎
慕張宣公為人推明義利雖一毫不茍取表裏一致與
人㳺驩然有恩愈乆愈固身雖羸弱若不勝衣雙瞳碧
色爛爛如岩下電見者改容鑑裁精絶人以古詩文試
之先生察其辭氣即知其為某代某人所作當其賦詠
㨗如雨風一日於故人家見几上堆剡紙數十畨戯為
長歌頃刻而盡屬對嚴巧文采縟麗觀者驚以為神謂
非人所能及所著書有尚書標說六巻春秋世變圗二
巻春秋傳授譜一巻古職方錄八巻孟子弟子列傳二
巻楚漢正聲二巻樂府類編若干巻唐律删要若干巻
文稾六十巻别如詩傳科條春秋經説胡氏傳攷誤未
完夫自文氣日卑士無真識往往倚人之論以為低昻
其惟古之作者則曰雄渾贍富唯有漢之文為然淳質
雅奥亦唯有漢之文為然今之從事藝文者如之何可
及也嗚呼豈其然哉茍以先生諸作寘之司馬遷相如
劉向王褒之間吾知其未必有媿也第以數與時違弗
沾一命以至於死不大顯白于世所幸雄篇鉅册彪炳
烜著有如日星尚當藏諸名山以俟後世之知揚子雲
者銘曰
大火焞焞司于南辰重明宣昭神之伸也有赫厥靈郁
紛輪囷敷為至文降于人也斧藻交横黼黻斯皇變化
凌厲動無方也雲流猋行品彚咸亨於燁其光寂無聲
也胡積之腴不顯其施返于混茫朱鳥之區也騎箕之
精上為列星發天之符合地眞也石室之藏雄文吐芒
鬼神呵衛禁不祥也泰華嶙峋長河奫沄永世有耀與
之俱存也
　　　吴先生碑
元國子博士吴先生既卒三十有七年其子今翰林待
制沉告于太史宋濓曰先君學行海内靡不聞之然知
而尤詳者莫如鄉人鄉人知者衆矣好道而諒直者宜
莫如子圖其傳俾乆弗忘非子之屬而誰屬濓於先生
固弟子行幸執筆從士列咸餘教所暨且與沉友老矣
寧敢卒辭先生吴氏諱師道字正𫝊婺之蘭溪人少勇
於學不督而勤始為文辭輒驚駭長老未冠讀真文忠
公書大悔初所為非是即以聖賢自師時許文懿公以
朱子之學淑學者先生持所悟識造文質難許公甚禮
敬之授以所受心領意繹日開歳化斂戢充擴刻削就
規矩燁然有聞於時至治元年舉進士登科授髙郵縣
丞階將仕郎漕渠決泛原陸漕不通先生集工隄之三
年以外艱歸服除改寧國録事轉從仕郎天厯元年徴
江淮兵過郡將弗檢下兵白晝揮刀㦸走市怖人敓貲
貨不與繫楊道上縱火焚廬舍横甚自郡守以下皆畏
噤不敢治視民慼若不知先生曰兵無狀賊天子民不
治且不可制索馬從數卒行市捕得縛市門榜掠令衆
衆譁操仗呼曰何錄事乃敢爾吾曹死耳不忍為人辱
必殺録事先生聞之獨出喻其衆曰録事儒者易殺敢
殺者來録事不汝禦也衆􁂚眙不敢有言退相戒曰他
人易凌慎勿犯吴録事明年飢先生平價勸分得粟萬
餘石食城中民既而宣城民仰縣官食者三十三萬口
亷訪使者以先生能吏檄攝縣賑飢悉召大姓第其家
為九等出粟有差得三萬七千六百石飢者以不殣死
又明年春未麥先生白亷訪使者請諸朝發官廪十萬
計使者亦遣掾吏出貸旁縣復獲鈔數萬定選亷察吏
賑民先生任三之二籍民為曹伍以次呼名受錢粟襁
負充庭中若無一人然有既受而易服重至者先生目
吏取其人於衆中詰之具伏左右相顧疑為神明居五
載條教脩完事治姦息亷訪使者薦於朝以疾引歸重
紀至元之初遷文林郎池州建徳縣尹新孔子廟堂廣
學舍豪氓侵郡學田七百畞郡下先生問狀按圗繩豪
民歸諸學建徳非茶區民苦茶稅先生言不便報减稅
民賴之中書左丞吕公思誠侍御史孔公思立薦先生
經明行髙宜為人師召入為國子助教階承務郎踰年
陞博士進儒林郎先生聲著中朝者乆士子聞先生至
喜曰是婺吴先生邪相率持所疑揖問開以機鑰皆歎
服去先生因推所聞陳說誨誘端簡嚴肅經義一本朱
子排斥異論有詆朱子者惡絶弗與言初許文正公衡
在成均時宗朱子以為教其法具在先生守不變學者
信嚮如文正時禁林近臣復薦先生才任脩史未報至
正三年先生以内艱南還明年江浙行省中書當大比
聘先生去取士疾作不能行上書請致其事八月十七
日卒于家夀六十二既卒命書下以奉議大夫禮部郎
中致仕五年九月十七日葬銅山鄉中徐之原先生之
先居信安四世祖把徙蘭溪曽祖輝祖儒宗宋國子進
士考􁱴世父辛無子以考命後之辛贈應奉翰林文字
從仕郎妣龔氏贈宜人先生娶徐氏封如龔氏二男子
長深先卒次沉也一女適徐虎臣孫男若干人先生於
書無時不觀故無所不熟涵畜淵邃不可涯涘為文務
自理出暢而不繁崇而不矯有蘭溪山房類稿二十巻
易書詩皆有雜說通十巻戰國䇿校注十巻絳守居園
池記校注一巻敬鄉錄二十三巻自聖賢之學不傳篤
信者失之拘而不適於用喜功者失之詭而不合乎義
二千年間非無豪傑之士而功烈不少見於世者不以
斯邪宋之君子後先繼出推明闡抉疏闢扶樹理無不
章事無不備雖聖賢復生為後世計無以加矣然而卒
未有繇其説而大有為於天下者豈非有志者鮮哉先
生蚤有所聞尊而行之守道而不遺乎事致用而必本
於道施其緒餘於郡邑已足以震耀當世使假之以髙
位而獲大行被其潤澤者夫豈細哉卒止於斯謂之天
也非耶雖然觀其所自立不既偉矣夫銘曰
聖學之傳猶日麗天光華赫如照被八埏有足者行有
目者覩致用成功咸以日故使日自明明不照物雖曰
行天何取於日其或善燭而不能遐如膏與薪厥功㡬
何道積于躬用見乎世微之一毫大之無外在聖有作
佐商造周天包地含嶽立川流區區霸功實悖於道卑
曲偏岐膏薪之耀厯世二千濓洛擴之有支而南考亭
拓之夷其榛荒亦有車馬有駕而行可盡天下彼惛不
由狹徑是趨殫其智能陷於泥塗惟婺有傳考亭之適
先生是承孔武且力涵而俾深植而俾成濯其光晶有
燁其明始奮而仕不辭下位道無觕精崇卑一致繩豪
鋤彊煦其弱羸父嚴母慈亦作之師廷臣咸言其道可
斆帝曰汝來掌我邦教有肅威儀有秩詩書大帶𤣥端
開陳聖謨使陟而升可澤四海世方仰之曷為不待不
顯者身道則不亡遺書滿家百世彌章世觀其書將考
於為勿謂易知斯道在斯
　　　黄文獻公祠堂碑
星辰之昭乎上者天之文河嶽之列于下者地之文經
緯乎兩間而丕昭至道者人之文人之文雖若有不同
或得之者亦足以配二儀而常存後萬物而弗凋盖以
長庚之精峨眉之神皆降而為命世之人所以能軋摩
日月扶植鴻化以震盪乎一世故雖其魄已喪其神不
亡乘一氣於太虚間鼓舞變化隨雨露風霆而著形焉
尸而祝之實有不得不然者矣有若烏傷黄文獻公其
殆庶㡬乎公之方姙母夫人夢大星煜煜然墜于懐及
其生也繡川之水為之一清是盖星靈川祥所融凝而
成者故公遂以文章鳴一時侍講經筵闡明聖學掌宣
皇制黼黻太平昭回雲漢之章衣被乎草木人文化成
之效於斯為盛是則公雖薨而其耿耿不沒者固將游
神太清在帝左右而祠之不設非甚缺典歟濠梁胡侯
惟信來為縣剛明正直不可干以私行之既乆政通人
和屢謁公之墓下凉颸動木悵然而有遐思即下令禁
其樵採復輯公之遺文刻梓傳世侯猶謂未足以交神
明乃請于上官築祠於繡川之濵堂庭穆如門廡清謐
象設有嚴丹雘焜耀落成之日侯具牲酒盛服致祭公
之孫子邦之羣彦咸從侯後精誠格孚契乎沖漠焄蒿
悽愴如將見之祭畢而燕籩豆静嘉肴核維旅鴻休誕
昭秩秩雝雝四方之士來㳺來瞻僉以為侯之為政知
所風厲而公之靈爽永有攸棲矣或者則曰人死則其
氣斯盡古者祭鄉先生于社不過崇徳報功為人勸爾
子曰其神不亡無乃渉於誕耶曰嗚呼是未知鬼神之
情狀者也世之强夫志士用物精多尚能昭著靈響廟
食百世况鍾天地靈長之氣而發為文章之英者乎其
不隨世而磨滅者決矣至若庸人凡氓其徳不顯其鬼
不靈則當如此言爾初祠之成同門友王君褘既為紀
其歳月公之子梓從子橒從弟楧謂侯是舉有闗於名
教之重而非私於一家又請濓詳文其事於石以昭侯
之善與此祠相為終始濓按春秋書事之法辭有重復
而不殺者因竊取斯義而為之記復繫之以詩曰
大星煜煜流光晶川后斂滓若鏡澄發為五色文章英
上騎日月薄太清呼吸雨露鞭風霆在帝左右持文衡
交龍降升藻火明生色燦爛丹鳳翎萬物承被流華榮
一氣闔闢不可名𤣥功斂迹歸杳㝠其魂雖離神則形
炯炯直與元化并有祠翼然妥幽靈陽烏髙鶱聳觚稜
庭宇沕穆森巨楹歳時奠祭輸精誠牲牷肥腯酒潔馨
倐陽忽隂誰使令有神來下風泠泠若乘𤣥麟紫霞軿
降爾百福響然憑鄒魯禮樂當洊興春秋報事埀千齡
門人前史官金華宋濓撰
　　　官巖院碑
浦江縣東南三十五里有山穹然㧞起於衆峯之間者
曰康侯山又曰官巖山俗以其形蹲踞如獅子又稱之
曰獅子岩從岩趾斜入六百餘歩崖木回環最號幽邃
有古招提在焉梁大同間比丘尼元净始建院岩北石
洞前號曰安和後更名兠率至唐㑹昌之季燬于火其
故基至今猶存咸通初祖燈大師自越之上虞飛錫而
來遂縛禪岩内㑹歳旱獨上絶頂祈請隕身投崖下而
卒俄頃大雨火化得五色舍利民感之就岩之西為建
今院八年丁亥因山賜額為官岩云燈之事備載洪遵
郡志中而比丘之經始則出於縣民蔣氏之所私紀年
世遼逺莫考其詳所可考者宋大中祥符癸丑重建釋
迦寳殿天福己未刻木為諸菩薩護法神王諸像景定
庚申妙空大師智印嘗出主杭之旌徳顯慶教寺以衣
盂之資命其徒六人造經鐘二樓暨圎通堂方文三門
兩廡之屬復聞于朝以奉仁烈皇后楊氏神御院益増
重國朝延祐丙辰院僧宗勝建普賢大士閣明年丁巳
宗尚悉易殿之楣楹新其四檐而加闢焉復搏土益舊
木像礲石為牀座而妥寘之使與殿稱至順壬申景輝
作潮音堂于殿之北墉至正癸未畢光寳閣成越三年
丙戌集僧之堂又成明年丁亥香積之室又成其費一
出於衆僧唯閣之役頗殷賴邑大姓洪君榮助之而始
就榮之二弟盛興復為創鷲峯潛碧兩亭自是院之規
制一如大伽藍四方人士來觀來游但見穹樓傑閣飛
動於蒼烟凉翠間恍若登耆闍崛山親逢如來法㑹之
未散莫不驩欣賛咏得未曽有比丘普安曽不以是為
既完且謂自祥符癸丑至今厯三百四十有三年其中
更㡬世㡬人始克致有于是茍不圗文刻諸貞珉則後
來者何以知其艱哉乃以烏傷朱君烈所述顚末走青
蘿山中而求濓為之記濓所居距岩不十里而近一出
户輒望見之當天朗氣清時嘗同二三子捫蘿攀葛而
上俯瞰縣北岩坑仙華諸峯如萬馬東行或駐或躍而
浦陽江之水蜿蜿蜒蜒又如白龍南飛一瀉數十里遶
岩腹而去周圎原野星羅棊布諸池沼厠其中直小甌
耳方呼酒放歌天風自東北起四山鱗甲一時皆動同
游或戰掉不能留誠天地間勝絶之地也宜為有道浮
屠之所都而興仆補壊代不乏人也濓因弗辭而為之
記系之以詩曰
獅子之岩不瞰巨江涵靈茹龢吐隂納陽(其/一)不有大雄
曷擅竒絶平地湧成琉璃宫闕(其/二)誰操化機寂我鼓鐘
若龍若象遯棲無蹤(其/三)有大導師飛錫而至以清净身
化為甘雨(其/四)我民咸言盍報有年一彈指頃樓閣現前
(其/五)厯年四百何以弗墜世有長材愈作愈麗(其/六)陽烏四
鶱觚稜髙翔金浮翠流煇煇煌煌(其/七)觀者如登妙莊巖
域見種種光暨種種色(其/八)惟世間相起滅弗停中不滅
者永刼猶存(其/九)矧是有為俱繫虚妄當悟以心毋取于
相(其/十)若事若理本無二門茍渉分别即非一真(其十/一)我
述我文鐫諸堅石後千萬年與山無極(其十/二)
　　　神仙宅碑
處士之州並城三里所有山曰少微山之下有觀曰紫
虛觀之南一峯巉然挺出曰眉巖西南諸山拱挹周衛
而二水蜿蜒起伏來匯其下登髙望之萬象呈露儼若
天開圗畫不知者以為真蓬壺員嶠之絶景也宋南渡
後仙翁章思亷自遂昌紫極夀光宫來隠觀中蓬首垢
面日初升輒東向吐納凝然澄坐乆之絶粒唯日飲水
一盂形神分合人莫測其變幻乾道丙戌冬沐浴坐蛻
肌膚柔潤如生弟子瘞諸眉岩下後有見於濤江之濵
手攜一舄飄飄然遡風而行衆異其事啟棺視之唯隻
履存焉先是主觀事者嘗作亭墓前壊於風雨道士王
有大日徘徊其間悵然有上清笙鶴之思歸與其師梁
惟適謀自墓左開曲徑一千餘尺直至巖顛誅榛翦荆
造祠宇七楹間名之曰神仙宅中祠處士星及仙翁諸
像東室曰芸香藏書其中西室曰橘樂為娱賔奕棋之
所宅之前二石岩㧞起其蟠若龍其踞若虎各搆亭其
上左曰來鶴右曰留舄而山之景愈勝矣經始於至正
丙午春三月某甲子落成於其年夏六月甲寅賛其功
者楊一寧王性存也惟適復捐腴田若干畞歲收其入
度子弟世守之介同郡吴府録事吴從善徴予為之記
予聞括之名山上直少微天文家所謂處士之星也靈
輝下燭凝粹敷和脩鍊者居之去滓穢而來清虛雖曰
内功之加要亦山川淑靈所助為多也今以紫虛言之
徧游海内名山招白鶴而翩然化去豈無盧仲璠者乎
道遇至人授以游戲翰墨之法卒吹鐵笛與之同往豈
無徐虚寂者乎不止仙翁一人而已且琳宫秘館無處
無之何少微所照而超然霞舉之士至三人焉當有不
言而喻者矣仙翁靈迹固不可不表見于世自非惟適
父子篤志𤣥學孰肯一顧於寒煙衰草之墟哉化荒曠
而為居處功亦大矣脩真之士當世繼之俾勿壊可也
嗚呼塵坌膠葛予不知秋髪之被肩安得攀仙翁之逸
駕共吸沆瀣於寥陽之上耶惟適麗水人宋户部尚書
汝嘉諸孫有大青田人亦簪纓家能文辭及𨽻書皆髙
士云系之以詩曰
少微之星煜煜埀芒降魄名山充鬱沛􁌍結為靈和其
中含黄覔之無形發休吐祥孰其尸之有道之士來涵
清寧度世不死皦出東方其大如簁我啄其精以洗吾
髓錬虚凝真惚恍若神冠劍既藏神游江濵豈伊幻化
身外有身出入河嶽下上星辰靈蹤猶存木老亭仆芳
草離離誰復來顧有巋者士父子同慕皓鶴不來馳情
雲輅乃陟崇椒乃建瓊宫羽盖飈輪庶或一逢靈風泠
然白月正中溟涬無際遐思何窮况乎遥矚境與心㑹
羣峯攅藍二水縈帶萬象燦然如列珠貝一歗歌間夐
超物外巖巖者山匪仙不名不有𤣥搆曷棲其靈水火
有鼎龍虎有經疇非采真浮游黄庭神君捧劍鬼伯持
㦸呵衛弗祥固此仙宅法古為碑麟廻鳯翼太史勒辭
式昭㒺極
　　　風門洞碑
神者變化不測之謂也凡不測之所必有神司之天之
髙且明不可測也地之廣且厚不可測也故天有帝地
有祗嶽鎮海瀆其崇深幽險曖昧惚恍不可測也故皆
有神為之主名山經所載五千三百七十山其神有龍
身而馬首者有牛身而足四二首而馬尾者有身如蛇
鳥而豹尾虎齒者雖譎誕難徴然不可測之所其神亦
變怪無常要不可以常理論也金華縣東南五十里有
山曰風門山有石洞洞之户可入二人其内晦如漆人
怖不敢往以石投之有聲礲礲然莫測其所底止風蓬
然從中出襲人毛髪盡豎鄉民異之意其必有神歲時
禱祠之多應因號之曰風門洞神乆而神與人益習因
降于巫言生四子皆為神民信之遂即洞西一里所西
溪之原為祠以像神及所謂四子者其來盖已乆元至
正丙午夏旱民皆走祠下争舁其像以歸像至之鄉雨
隨以至否則咫尺不相及民益大驚不敢慢而琴山里
浦二處之民事神尤謹惟恐失其意初里浦民嘗有神
次子像靈甚至是歳琴山民迎禱之得雨而里浦不雨
里浦人曰我神也奈何澤琴山而遺我乎遂欲舁去琴
山民亦曰我神也神澤我我未有以報請緩之相持者
頗乆不能止則與之盟曰天雨則以神歸我已而里浦
果雨歳以大穰乃還神於琴山於是琴山之民思報神
惠復刻木為次子别像而請邑士王閑碑神之休烈植
之祠下明年琴山有秋而西溪螟為災西溪民疑新像
與碑不利也怒沉像於水而碎其碑沉像之歳西溪民
大疫死者十七八神降言將盡殛西溪民民惶懼殺牲
叩首請為像以贖辜治具將樹碑而文已毁琴山士愈
慶乃來言其故請文刻之噫斯事亦異於常理矣然非
果異也木石之怪乆而不散且能為災警讋人况大山
穹谷之靈乎其能出雲雨為休神不可測度固其常也
民祗奉之至於為祠設像亦事之必致耳夫豈不可哉
或與之抗則過矣凖禮山川能澤物者則在所祭如神
者澤兹邑之民而享其奉非濫也宜也為之民者烏不
敬乎系之以詩曰
風門之山蔚穹窿羣峯左右翼且宗勢若萬驥環一龍
帝恐地軸膠不通為鑿巨竅貫其胸復驅后祗叱豐隆
手鼓大塊嘘雄風至今山竅如截筒有風泠然出其中
下深不測上無窮幽怪宜為神所宫惟神受命于祝融
身騎赤虬揺緑總四子夾馳乘四熊川君水伯扈以從
或珥青蛇持兩鏦或撼鼉鼓或震鏞欻隂倐陽互㝠䝉
喜則吐雲怒流虹山民駭瞻増敬崇殺牲奠酒陳微衷
願施霈澤回秋豐伐山築祠溪水東彩楹畫棟扉則彤
縣民歳時來㑹同攜孩扶耋如聚蠭蒲伏祼獻㒺不恭
有不恭者殃厥躬神為帝臣秉大公願恢至仁綏九農
聖經國典祠有功功髙施博名必鴻鐫辭廟門𤣥碑穹
著祥昭異警羣聾千秋萬祀為神雄
　　　惠州何氏先祠碑
英傑之士立大功而享爵位者非其先之基仁累善何
能自致哉然其先有徳而子孫不知報祀者有矣知報
祀其祖而棄蔑其祖之子孫者有矣是皆不達禮義之
弊也若山東行中書省參政何公其篤於禮義者乎公
名真字邦佐世居廣之東莞至公始遷惠州祖諱發藻
元贈中奉大夫廣東道宣慰使都元帥護軍追封盧江
郡公父諱叔賢贈資善大夫江浙等處行中書省左丞
上護軍追封盧江郡公祖妣鄒氏母葉氏皆封盧江郡
夫人公祖暨父世有潛徳鄉稱善士公生八年而喪父
母夫人守志不奪慈鞠嚴教少偉然有志當元至正中
中原兵起廣民王成亦搆亂公為小官即請而討之已
而解惠州之圍逐叛將黄常復思州㑹賊陷廣州公以
兵復之由衛州府判五遷為江西等處行中書省左丞
階資善大夫分省治廣公弟廸以從征功擢中奉大夫
廣東道宣慰使都元帥兼僉樞宻院事遂推恩封其二
代後合福建江西為一省改拜公資徳大夫江西福建
行中書省左丞仍治廣州歳乙巳九月賊挾亷訪司副
使廣寧等叛圍廣公禦之踰十月部將與賊通絶糧道
公出避城陷丁未五月復克之明年制授公榮禄大夫
自左丞陞右丞未拜而皇明兵平江西詔至諭公公舉
廣東之籍以降上嘉公保民順命之績授中奉大夫江
西等處行中書省參知政事洪武庚戌移山東行省越
七年以老致其政初公追思顯榮之盛由於先世既於
東莞率族人建祠置田以祀羣祖復與弟廸謀悉以其
先所遺田儲租入以祭其禰公猶未慊於心乃以惠州
城西之私第為義祠并所有私田百餘頃為義田世俾
宗子主祀事恐族人不知學也有塾以教之恐其羞服
或乏也有粟帛歳賑之嫁娶喪葬有以助之疾病疲癃
有以養之懼其乆而失其意也為書以訓之俾嗣弗壊
而來請銘嗚呼先王所以親民善俗之道逺矣賢人志
士欲推之於世而勢有所不能欲退而惠一族化一鄉
而力有所不逮者有之至於勢足以為而不為力可以
至而不至者亦有之此所越數十世而其事曽不一二
見也惟公奮自韋布夷盜保民鎮寧南服致位尊顯卒
能識㡬效順戢斂干戈為民請命使粤南之民不易市
肆推本反始孝于祖宗惠及族人所踐所言允可為法
其於富貴可謂不茍處矣視彼恃險而賊民私厥身而
忘其所自者其賢豈不多哉是宜紀行載勲著之樂石
以為後嗣式其銘曰
維昔至正徳否亂生海沸山崩靡人不兵頟頟粤南在
嶺之外猖豎嘯呼民罹其害何公曰嗟我民何辜告于
大藩請行天誅廼戈廼殳廼糗廼糧大斾脩斨人莫敢
當叛將肆凶賊我守邦鞭門疾呼鼠拱以降曷以褒功
躋于左轄巨鉞良弓左旄右節豈惟其身錫爾祖考峻
爵崇勲以顯忠孝祖考榮矣子弟孔多寳帶銀章威儀
甚都邦人聚觀拜伏稽首按轡徐驅詢其耆老耆老有
言大哉公勲元衰不君公其我臣公曰吁哉我志已定
待彼有徳為汝請命赫赫大明洸洸仁聲震于南溟勢
無全城公束干戈載封版籍錦韜龍函獻于京國帝嘉
厥功不勞我師錫燕彤庭重瞳屢回大江之西岱宗之
東禄食十年執政廟堂寅畏恭勤髯鬢盡白詔優老臣
勿勞以職公歎謂人我徳何為祖考之惠幸以弗隳豐
湖之西有第奕奕𤣥楹文牖既蠲且侐亦有土田被隰
包原重穋荐年歳登百千我第以祠我田以祀祖考之
休敢恤吾嗣池有穹魚圃有嘉蔬以醢以葅丹荔清酤
刲豕擊羊來蒸來嘗孫子咸臻有雝鴈行或授以罍或
奠以斚登降肅然莫敢叱咤數具禮全陳几布筵孰為
弟昆孰為子孫公曰族人亦孔之夥揆本追原咸由於
祖祖病在指四體靡寧奈何一身曽莫胥矜爾餒爾寒
我有粟帛爾昧弗通我學爾廸爾有災害我則戚之或
有燕私則慶樂之我有爵禄我祖之故不私吾身𢎞祖
之祜豈無鄙夫爵禄是荷惟家之肥遑恤其他維公克
仁仁以保民惟公克孝尊祖睦親嗟爾後人惟公是師
繼承無忘公有訓辭
　　　臨濠費氏先塋碑
皇帝登天位之三年覩四方之既平嘉諸將之勲烈廼
十一月丙申大封功臣為公侯錫以鐵劵俾傳諸子孫
於是臨濠費侯自僉大都督府事進開國輔運推誠宣
力武臣榮禄大夫柱國平源侯既而復謂賢豪之生基
徳累仁必繇于其先乃推榮其三世侯之曽大父五一
府君贈驃騎將軍都指揮使護軍追封靈璧縣子大父
六三府君贈鎮國將軍僉大都督府事護國追封江夏
伯顯考七五府君贈榮禄大夫同知大都督府事柱國
追封平源侯曽祖妣季氏祖妣及妣兩何氏皆從其夫
爵邑為夫人命書既下侯用牲醴詣五河告祭于先塋
榮光赫然照燭泉壤山雲宰木飛揚燁奕皆有異氣自
是歳時奉祀惟恭侯間謂余曰吾世齒恒氓至于吾躬
遭時遇主奮自戎行奉命克敵或専或禆凡十八年始
于江淮中於閩浙至於定中原舉關陜皆與諸將之列
取城邑以數十計其艱且勤亦至矣藉聖主之徳念録
微勞爵為列侯名載册書人臣之榮無所與比顧豈吾
材之能致哉實我祖考遺休餘澤之所及也惟我祖考
皆有厚徳為鄉邦所稱宏址深源誕啟厥後恩數之加
允稱不虛兹欲歌頌先徳敷揚聖恩樹石墓道俾後嗣
知所自出非子孰宜余嘗待罪國史撰次功臣勞烈知
侯為人仁勇有智畧事上御下以忠以誠今又弗忘其
先以顯著遺徳為事可謂知所先後善為臣子者矣侯
名聚字士英其詩曰
帝乗六龍起江淮東濠泗之間為漢沛豐維時費侯貙
吼虎雄壯馬長矛為帝股肱既定泗濵遂剗靈璧維滁
及和一舉而踣孰謂大江可限南北萬馬飛渡不以羽
翼巍巍建業扼江而城既入其郛帝庸作京廣徳既綏
遂平長興軍聲轟轟四方震驚蠢彼偽吴假息于蘇愚
弗量能自干天誅將命以行以翦以刳獲其大醜歸寘
質鈇帝徳如日愈久而晰孰倚氷雪以詫弗㧞何閩何
浙何勍何劣如朽之折如藩之撤閩浙既清載征中原
巨壘連營望風而奔或奔或降追則其根中原卒平萬
方來臻帝嘉治平曰誰之功鐵劵丹書錫爵命邦矯矯
費侯平凉是封豈惟其身榮迨祖宗侯有峻爵上推於
父維祖甚仁伯于江夏江夏之先靈璧是子旁及其嬪
咸有爵土費侯曰咨小子無良祖考之休積厚而昌既
有土田又蕃牛羊維曰薦奠以致孝享大登如几牲碩
酒㫖費侯莅祀陳豆奠斚擊鼓駭駭焚幣煒煒費侯克
孝祖考咸喜濠民謂侯勇不失身委質聖君為社稷臣
濠民謂侯貴不遺親玉佩貂冠為賢孝孫四海既同爵
勲既崇曷以承之維孝與忠忠以于朝孝以于家繼徳
無愆茀禄是荷
　　　天台顧氏先徳碑
顧氏之系出江左其後遷金華尋復由金華徙天台相
傳以為顧歡之後歡梁之隠君子也故其地有顧儒嶺
有歡溪然世逺宗堙莫能知其詳矣至宋南渡後有諱
知言者字孚先通黄帝内經之學人有疾注藥起之無
靳色㑹疫癘大興孚先裹良劑日廵户而與之鄉人感
其賜有搏土肖像以為夀者以子貴累贈宣教郎生商
卿周卿商卿字方子用薦者為鄉郡學官遂以明經講
授從之者皆為純篤君子出言制行能使人慕豔不置
閥閱家綦氏伯仲争以門資叙爵㡬至破家方子片言
喻之輒頓首謝過以官讓其兄周卿字成子擢嘉定癸
未進士第官至朝奉郎奉國軍僉判初娶貴族施氏貲
裝甚豐成子夜讀書隠几而臥施戲泚筆塗其面及覺
大怒曰合卺未旬日乃敢爾邪所謂相敬如賔者何在
坐以待旦斥出之再配楊氏無子抱方子之子育之乳
因有湩方子孫玉文字温夫咸淳甲戌武舉第一人授
秉節郎殿前司同正將徳祐丙子元兵入台執其父申
欲殺之温夫抱父頸而號曰寧殺我寧殺我無害吾父
温夫被創而免因以跛廢初温夫議娶應氏已納采忽
折其脛衆勸之改圗温夫不聼曰言猶在耳焉敢背之
彼體雖虧而行未嘗虧何傷乎應後得婦道甚為一家
之師從兄􁥫翁死以孤子託之温夫授經納配不翅已
出者温夫子鎔字可範年十三試藝鄉校頃刻而就人
目為神童丞相吴公堅以孫女妻之大母葉氏與其母
春秋皆髙可範先意承顔唯恐有不及兄鎬早世諸孤
呱呱然無依羞服昏姻皆可範主之然自宣教府君以
下族屬頗衆正月之吉與日長至大合其族行聚拜之
禮親之近者浹旬則一㑹飲酒哦詩情文藹如也有不
至者罰及之凡遇疾疢死喪輒遑遑往視蹙額弗舒旦
暮必謁先祠大寒暑不易人取以為法焉家畜二猫皆
孕一既産出為人所縶未産者往乳之及其歸也同一
窟而哺子人以為和氣之應鄉井服可範之化茍有赴
愬不之公府而惟其言是聼皆恱服而去里有陽歸堰
溉田萬畝當農功將興可範必繕築以利民糧書之脩
閭師並縁為姦利可範履畝而覈其實鄉鄰徳之可範
性端恪子姓有不善面折不恕然其律身尤嚴日抵暮
輒懸燈書其言行于籍不可書則不為年九十二忽無
疾而卒惟天台素為文獻之邦如南塘陳茂卿謙齋吴
清之直軒吴直翁慥堂鄭景温是四君子者皆與聞濓
洛闗閩之學故其鄉邦之間金舂而玉應宫奏而商宣
所以咸有士君子之操如顧氏一門是已然其嘉言善
行多可書已見墓文固可傳諸不朽其或聞之父老之
口者厯年滋多恐日就冺冺族孫石樓縣令碩乃件繫
之請予為之記嗚呼世之求文者奚翅數百㒺不欲譽
已之善而於其先徳則未嘗少留意焉碩乃能一反其
所為得非知識度越於人哉因不欲辭而書以遺之使
碩之後人庶㡬有所徴焉奉議大夫國子司業金華宋
濓撰
　　　龍泉章氏世系碑文
章氏本出姜姓世居于汴至宋兵部尚書巖永嘉初來
守泉州始家于南安唐康州刺史及又自南安遷建之
浦城及生福州軍事判官脩脩生仔鈞深沉有大度年
踰四十尚晦跡弗仕當唐之季藩鎮争强各欲致賢才
以自輔有遣使來召者力辭不起乾寧四年福建觀察
使王潮卒其弟審知代立即奉表脩貢效臣子之職朝
廷嘉之以福州為威武軍拜審知節度使累遷同中書
門下平章事封琅琊王仔鈞以審知尚知有唐乃往謁
之投以戰攻守三䇿審知大喜執仔鈞手曰何相見之
晚邪遂表聞于朝辟授仔鈞髙州刺史檢校太傅西北
面行營招討制置使選歩騎卒五千命屯戍浦城西巖
山南唐盧將軍假道過山下忽鼓譟來攻壘仔鈞堅守
弗與戰遣二校邊鎬王建封求援兵建安仔鈞既退盧
兵二校失期尚不至當處以軍法其妻越國夫人練氏
諌曰世道方艱若二校者安知其不建功以靖亂邪仔
鈞曰如廢法何練氏曰法固不當廢不若縱之使自逸
耳仔鈞仁其言而許之練氏使諸子喻二校曰宜急去
毋受戮于市復以金條脫遣其行二校望拜感泣仰天
誓曰夫人之恩茍不報有如日遂去南唐晉天福末審
知子大閩皇曦與弟富沙王延政治兵相攻互有勝負
延政遂稱帝于建州國號殷閩中大亂南唐闖其隟遣
樞宻院使查文徽及待詔臧循發兵取之時二校已貴
顯為行營招討封為先鋒橋道使共攻建州城陷議屠
之時仔鈞已死練氏之子有官建安幕府者練氏因家
城中二校入城銜練氏舊恩獨以兵衛其門練氏曰汝
今見報獨活我家耳豈足為義邪闔城之人不下十萬
未必皆有罪汝能全之乃為報吾恩不然妾不能獨生
也二校聼之一城生聚悉賴以完仔鈞生一十八子皆
登顯仕其第三子銀青光禄大夫檢校司徒仁燧仕于
南唐賜名曰獻誠慷慨有大節不屑細故思繼先緒若
執玉奉盈唯恐墜仁燧生祕書省校書郎文錫當宋之
初屯練民軍捍禦鄉郡盜不敢侵境時四方未寧名門
右族各風雨散去不相繫屬文錫一門二千餘指獨能
聚居人稱為東南第一文錫生都官郎中重性髙簡超
然不羣時伯仲列仕中外以百十數朱紫烜赫重獨棄
官歸隠一旦獵于龍泉西寧鄉見山川明秀樂之復遷
居焉重生告介㓗不欲仕如其父告生順奉親極其孝
諸弟從官各一方順獨戀戀居膝下蹞歩弗離親沒葬
祭能中節順生公探與從弟知潁州衡尤厚善衡毎招
公探仕不應衡或强之輒曰使一家之道盡即為政爾
何必御朝署閱詞諜乃名為政乎遇二弟友甚聲孚氣
洽如奏塤篪晚立祠以奉仔鈞神主帥宗人歳時薦饗
士論多之公探生世安其友恭如其父建標慶庵于公
探冡側中設仔釣位而以公探配之世安生舉當文明
極盛之世鼔琴誦詩優游自樂人或讓其獨善舉曰羣
賢在朝海晏而河清矣奚必舉之出哉或仕或止各安
夫天分爾舉生宗氣貎容偉能以寛柔之徳被於人人
宗生鄉貢進士輔履仁蹈義作事可為師法輔生聞義
聞義生用之父子益雄於貲聞義所搆室廬亭館甲于
一州時具壺觴集大夫士其中共談古今治亂用之尤
善述事動静循矩彠不諐于度用之生强宗學該而文
贍好購書籍凡四庫之目多蒐采貯藏子孫得以資其
學業强宗生煥文愛施與寒沍之時憂閭伍艱食升樓
遐望有晨烟不起者常召與粟與物交無忤意從弟某
負氣毎媒怨於人煥文晝寢其池亭怨家意從弟也持
斧入欲斫之忽池魚躍水濺煥文面急驚起怨家流涕
謝曰㡬誤害善人從弟之難因藉之以解踰數年煥文
復遷錦州依婦翁以居煥文生斯立通象緯堪輿家書
及素問靈樞之學日以利濟為務醇熙和比絶無怨惡
於人其言呐然若不出諸口而徳容充浹見者驩然親
之斯立生格局度凝廓壹以儒術自娱自入國朝益斥
屏聲利髙蹈物表白髪蒼顔衣冠偉如亦多注善藥以
濟疾病疕傷者誓不求償父老踰八十不良于行雖傔
媵之多格朝夕扶持左右未嘗逺去父既歿奉其愛姬
如母近屬有利格多金者數至豪奪格咸弗與競居亡
何又倚官中勢鉗刼之格曰君何必爾欲金當持去又
弗與較乃大慚服不敢復有所侵格生遇孫燕居危坐
肩背不傾側雖不務榮進與人解患之志耿耿自信有
赴愬者懇惻為陳利害理即曲頓首免冠請自新旱澇
疾疫必身禱禱輒應鄉人士服其言行稱之曰長者其
嗜文學孝弟事如嗜厚味弗之厭毎舉以厲人遇孫生
珪璋溢珪璋皆有隠行溢多雄才下傖囊之時集兵以
退羣冦縣賴以安尤尚伊洛之學病閭井子弟不知所
教建龍淵義塾聘碩師陳其說以開來裔葺標慶庵捐
田入之定為祭規一十五則以示宗族家雖異爨乆忽
慨然曰兄弟手足爾其何分乎遂合食焉立義約若干
條教子孫守之弗易其制行粹凝臨事剛毅有不讓古
之賢者嗚呼何章氏之多賢子孫哉濓竊觀之世家巨
室能使遺裔蟬聨而弗之絶者皆其先徳之所敷遺譬
如良疇之種至秋而必穫嘉禾之植逢春而必榮其理
實可徴不誣也昔者王翁孺為繡衣御史能活萬人論
者識其後昆之當興鄧仲華自謂將百萬之衆未嘗妄
殺一人君子知其來葉之必大况乎練氏能全一城之
命較兹二者實過之矣宜乎子孫代有名人其出而列
仕則秉鈞輔位法從綰郡縣之章項背相望功惠既已
有加于民其處而沉晦則被服仁義篤志書詩雅雅彬
彬譽望隆蔚又能不殞厥世矧今迓續芳猷踵承遺烈
者吾未見其止也君子之澤古之所謂汪洋而衍裕者
寧有既邪濓乆與溢交而其子存厚又從濓學治經於
是知其系緒為詳序而勒之石以為世之勸讀兹文者
尚當有所興起也哉系之以詩曰
天道維仁法之者昌隂施陽報厥理用章理將孰樞命
之攸定有如灰籥氣至而應卓哉章氏曰太傅公建節
駐兵以靖鄉邦其配練氏生而肉髪沉㡬先知物不踰
越二校失期在法當刑練氏止哉聽其間行校仕南唐
帥師攻建城陷將屠銜徳㒺變十萬之氓已登鬼庭片
言之加易死為生孫子繩繩多躋膴仕水湧山出未見
其止或膺郡寄或坐廟朝照耀後先聨組疊貂沉潛自
晦亦振厥徳俎豆詩書是攻是食遺澤迄今世象其賢
有光赫然如虹貫天龍泉之宗光康且懿益衍以承允
亢其世人亦有言養自蘖牙蔚如車輪大掲其華彼不
暢者非沮而遏荒如薉如其本斯撥豈無簪纓或淪皁
臺視彼徳門其髙崔嵬天亦何為盛衰頓異居髙聽卑
心焉是視稽諸古訓善積慶餘何以引之勿忘其初太
史造文勒于貞石尚告嗣人服膺無斁
　　　上虞縣重修柯韓二牐碑
上虞有湖名夏蓋延袤一百餘里縣東北衆水經上妃
白馬二陂匯于湖釃為三十六渠支分絡聨以達于田
凡溉一十三萬畮有畸渠之下流建二石牐視時溢乾
而留洩之歳恒無凶者近代農官失政畚土成塍取給
一朝不旋踵而圮傍縣亡賴男子當旱暵時又夜半決
防以去然湖並于海鹵水或乘潮入善禍稼舊嘗造隄
捍其衝潮汐齧蝕至是亦暴潰民憧憧告病矣乃洪武
四年冬臨淮唐侯鐸自殿中侍御史出守㑹稽上虞㑹
稽屬縣人士羣走白侯侯愀然弗寧行海上視決堤與
民共約度田以㑹粟因口以賦庸鑿石為隄自蓮花池
至纂風合萬有三千尺始與故石隄屬侯斬牲饗海神
已登民謂曰隄幸成二牐無難者㑹侯召入為卿奉常
遂命僚屬集事其柯家牐廣二十有四尺深如廣之數
而贏其一先築土樹橛櫛比星攢度乆且不壊方敷以
石兩翼四隅咸斂甃如法中峙石楹左右皆有副鍥坎
陷版以為縱閉復隨土形崇卑疏級為五以瀉水上駕
石梁以便行者橜以章計者九百八十有五灰以斛量
者三百六十又四石以丈數者七百三十有八匠以日
考者一千三百其韓家牐廣减前牐之半深比廣倍之
石楹唯二級道則减其一仍冠以石梁餘皆同其工物
視前匠損四百石損五百灰損六十八橜損二百八十
一始事洪武甲寅秋七月訖工於冬十有二月此其大
凡也有道浮屠雷峯净昱乃具事狀介太史氏朱君右
徴濓文記其成予聞成周之時稻人掌稼平地以瀦畜
水以防止水以溝蕩水以遂均水以列舍水以澮瀉水
其為法甚備其為利至乆也然而溝澮之屬所可考者
其深廣自四尺至八尺或至於尋仭各二先王豈不知
害地而廢稼以為不若是則水性失其常溢則有溺患
乾則禾將菑矣古制不可復見有能設瀦防以惠民者
得不謂之賢哉昔者曽文定公之為齊州州城西北有
湖疏為水門遇流潦暴集則取荆葦為蔽納土於門以
防外水之入公為易之以石其深八十尺廣三十尺視
水髙下而閉縱之而禁障宣通皆得其節人無後虞今
唐侯之為牐也其事與之頗相類世言古今人不能相
及果足信之與是可書已相其成者通判府事吴敬知
縣張翼營度督視不憚勞勩者主簿史文郁也司其出
内則邑大姓徐某余某法宜牽聨得書海堤别自有記
兹可畧云系之以詩曰
維夏蓋湖百川所瀦在彼海邦(其/一)釃為通渠行水委蛇
溉稻與秔(其/二)制水有牐因時闢闔其法孔臧(其/三)農政斯
缺惡壤為竭水失厥防(其/四)侃侃唐侯爰諮爰諏中心盡
傷(其/五)曰是弗脩民焉有秋敢視為常(其/六)乃登乃屬乃謀
乃告乃輯其長(其/七)畮㑹其粟工來以族筮日奏功(其/八)琢
石于山樹橜于灣以楗以梁(其/九)決塞有闗既堅且完若
首有肮(其/十)昔何怒突今乃順則弗隳我疆(其十/一)行彼赤
日清流潏潏黄茂芃芃(其十/二)食為民天非稼無年民用
卒爽(其十/三)伊誰我憐五馬翩翩朱衣葱珩(其十/四)成周之
制有溝有遂維畫維良(其十/五)古法寖廢河渠興利其效
則章(其十/六)漢吏曰循惠孚烝民唯此之蘉(其十/七)矧乎鉅
津北枕海濵澤被五鄉(其十/八)侯治之棘行龎心惻不翅
父兄(其十/九)越石可泐越川可竭侯功勿忘(其二/十)
　　　義烏重濬繡川湖碑
義烏有繡川湖在縣西一百五十步廣袤九里三十歩
舊設東西中三管稽其户田之數以均水利其所溉凡
八百九十五畮後加疏瀹之功其利愈博以畮計者至
於一千五百而贏東南各有斗門釃以二渠東渠循堤
折行㑹於南又折而東疏為三以達于田然而衆流行
潢洿間挾之入湖其勢易致塡閼在宋紹興甲子知縣
董爟請湖為放生池嘗一濬之淳熙戊戌縣丞吴沃以
春夏暴漲而淫管不能宣洩始更為牐視贏縮而司啟
閉仍架石橋其上人因以吴公名之開禧丙寅縣丞胡
衍景定甲子知縣林桂發復皆重濬之自後無繼之者
一遇亢陽為沴水輒涸田遂不稔曲阜孔侯來為縣之
三年政通人和百廢具興乃躬履湖濵愀然而嘆曰無
湖是無田也兹非縣令之責乎歸與僚佐謀集八鄉二十
八里之民量地定繇分鄉授事各植小幟以别其界域
使之不相淆亂嚴示期約責其成功於是畚鍤齊舉有
不戒而趨之意侯恐其過於勞也趣承水利之家具酒
漿葅醢以食之勸相既頻功緒日就湖之北故為官道
水齧蝕且盡因築而廣之湖南沿隄亦有曲逕以通人
行居民侵塞且及湖百尺皆斥而復之雜藝花栁映帶
左右復聚土為山於花島之後經始於今洪武戊午正
月十五日至三月十八日湖之濬已及三之二以東作
方興遂輟其功其深約五尺有竒役工三萬二千有竒
自興是役晝恒晴夜或雨雪迨夫遂事淫霖夕不止君
子謂侯愛民之所感是歳婺七縣大旱並湖之田獨獲
有秋縣人士懐侯不能㤀援昔人名橋故事既名土山
為孔公墩以識侯功復來謁予文為記欲示後之為令
者俾嗣濬之余觀載籍之中有民社者能脩陂渠之政
則屢書之而不厭其詳此無他以民食之所繫故特用
是以為勸也昔者史起之為鄴令大興水利以利民至
有舄鹵生稻梁之謡逮今五尺之童亦有能知其賢者
世之為令者茍能如起之愛民其脩名有不埀於無窮
者乎繡川湖縣之巨浸一方之所倚賴自景定甲子以
迄乎兹已閱一百十五春秋佩銅章墨綬者不知其㡬
人皆漠然不以為意而孔侯獨能行之可謂無愧昔賢
者矣因備書之勒於金石非惟永侯之文抑亦勸來者
使亦效之也侯名克源字敦夫孔子五十五代孫系之
以詩曰
華川之墟衆水所趨其勢回旋匯而為湖黄流奔衝歲
受洿濁不有濬之化為平陸孰為其先澤我甫田孰為
其後維今之賢其賢為誰裔自曲阜我煦我育不翅召
父百齡絶響曰吾繼之民食攸繫何敢弗思乃程土功
乃集徒旅畚鍤齊興其來如雨森之綢綢斥之絿絿翕
之鳩鳩離之休休窊者既深壅者斯戢建牐築防節其
出入潦水時行納之若虚猶如東瀛注於尾閭亢陽為
沴靡神不格徒爾號呼土毛盡赤我行我野黍苗芃芃
亦有流泉其聲潨潨人力勝天遵古之義胡不是脩索
諸茫昧彼歳遘凶我年獨豐拊几而思曰誰之功功在
不刋非文莫紀采而書之敢告惇史
　　　趙氏族葬兆域碑銘(有序/)
金華趙君古愚篤學而好脩以其先世造家孔艱歿者
多塗殯於郊乃與二弟古怡古忱謀黜衣殺裳厯十年
之乆始克族葬於縣之慶雲鄉青岡山之原鄉先達衢
州教授胡公翰既為撰文表諸阡古怡復以為昭示後
嗣辭不厭其繁力請濓申言之濓以古怡存心愿慤行
義如古人不欲重違其意頗諾之自時厥後竊禄于朝
徒以未成之學操觚染翰無以應求文者之紛紜由是
不及為者蓋八年于兹矣古怡又介宗叔嗣泰請之愈
堅遂案其圗狀而序之趙氏於宋有屬籍廣陵康簡王
徳雍實魏悼王之第四子五傳至太中大夫堅之始自
汴徙于衢古愚七世祖也特遷之於中穴餘則分左右
而序列焉右則髙大父遂昌令盱夫大父永濟倉副使
若磬伯父嗣淇嗣鴻叔父嗣淵也左則曽大父時堯叔
祖父若降父某州路學録嗣滋及弟某縣某處廵檢古
恒也太中公碩人田氏髙祖母曽祖母二徐氏祖母陳
何李三氏叔祖母童氏母葉氏叔母張氏嫂張氏皆祔
從夫穴而太中公之子常熟丞公傳常熟之子長溪丞
彦鉷皆不遷以長溪君窆蘭溪常熟君葬衢者久也今
所葬者始自太中公即繼以遂昌君者遂昌長溪之子
也八世之中凡二十喪昭穆惟叙尊卑不亂厲限有截
羨道中度神靈載寧人道朂順鄉之大夫士過之者咸
相與慕咏而去盖大江以南拘泥於堪輿家謂其水土
淺薄無有族葬之者他未遑深論雖以父子至親其兆
域相去近或十里所逺乃至於踰百夫以一氣所生喘
息之相通魂神之相依乃使之曠絶疏逺如此豈人心
天理之所安哉周官有墓大夫掌凡邦墓之地域為之
圗令國民族葬而掌其政令正其位掌其度數使皆有
私地域釋者曰位謂昭穆也度數謂爵等之大小也古
者萬民墓地同處分其地使各有區域得以族葬嗚呼
它姓尚爾况同族同氣者乎何為離而異之何為離而
異之古愚兄弟一即乎義理之正而弗蹈夫流俗之失
不亦行古之道哉行古之道可謂君子者矣抑聞之趙
氏既家衢常熟君又遷蘭溪副使君又遷婺城人遂為
金華府人其世徳宗系各見公所述墓銘其族葬之時
則洪武戊申歳冬十月壬午日也銘曰
人之生也聚族而居朝焉暮焉胥㑹於堂序之上冠衣
濟濟而笑語嘻嘻奈何其歿也則異而藏之設其有知
也未必能瞑目於泉下若其無知已揆諸人情而胡乃
忍為自堪輿家倡為禍福之論舉世紛紛遂瀾倒而波
隨縱曰其理之所必有徇利而忘孝亦昔賢之所嗤况
渉於茫昧恍惚弗能使智者之無疑不有君子孰覺其
非今昭穆有序塋域具宜其安死者如生又惡知不順
夫秉彛予所以取之而樂道之者亦中心深有感慨乎
而噫
　　　麗水陳孝女傳碑
陳孝女妙珍處之麗水人父南溪為神祠祝史蚤夭母
某氏更適他族妙珍依大母林氏以生林嬰末疾妙珍
刲股雜淖糜以進疾遂瘳或告之曰此若女孫股肉之
功也林悲泣曰吾耄矣死固當然何用苦若耶疾復如
初妙珍倀倀如有失賣衣走浮屠氏作諸禳禜事皆不
應林忽昏眩妙珍解髪相糾纒哀號良久乃甦自是氣
益弱僅有一絲相屬妙珍計無所出燃香右臂上稽顙
籲天乞以身代復不應至正四年四月壬申夜夢一丈
夫冠烏紗巾服青布袍來告妙珍曰爾勿憂能剔肝食
之則愈矣妙珍問曰欲剔將焉從丈夫指右脇示之且
俾吞紅藥半丸吞已遂覺甲戌妙珍乃具湯沐浴露禱
上下神祇時空中雨墜妙珍之身獨不霑濕若有張蓋
覆之者妙珍益喜持刀視脇下見紅痕如縷長可三寸
許就痕上割之血滂然流再割之了無所見妙珍懼乃
擲杯珓卜於神逮俯身拾之而肝忽出懸亟刄之寘几
上爇香自誓云大母倘得生終身持菩薩戒不復適人
矣尋取肝聶而切之雜竹萌烹之大母食纔下咽其疾
頓愈妙珍懲前事戒左右勿漏言然創鉅甚㡬至危殆
復夢神人語之曰無傷也宜錬紙作灰傅之妙珍從其
言果愈時年十四耳後三年林以夀終妙珍造塔瘞之
復然頂申前誓棄家為優婆夷前進士永嘉髙明來官
郡録事為上其事部使者大名髙履復按得實以聞次
于朝詔有司具烏頭雙表之制旌表其門仍月給粟一
斛養其終身時八年春二月也郡守固始黄某以其事
有渉名教也命儒學教授鄭汝原為記其事于石云
史官曰人子之於親本宗一氣茍可以死生者勢當共
之肯以形體既分而視之有異耶當親有疾時呼號天
地鬼神遑遑求索茫昧中力有可致雖萬死弗之顧又
奚暇毁傷絶滅之計耶或者作□人對痛斥之余不知
其何所見耶夫忠孝無二道忠臣肝腦塗地世未嘗指
以為非顧獨於孝子而疑之耶此決非韓子之文其依
倣而託之者耶余聞之慈溪黄東發之言如此因造陳
孝女傳故備論之
　　　重建龍徳大雄殿碑
佛法之入中夏始於漢明帝永平八年此說殆非也中
夏知有佛盖已乆矣周穆王時西域有化人來能出入
水火王為築中天之臺列禦冦之書所載西方有大聖
人不治而不亂不言而自信不化而自行雖不明言其
為佛其事固皆佛也况乎天竺室利房等持經來秦而
始皇謝去之漢武帝詔霍去病討匈奴獲休屠王祭天
金人祠之甘泉成帝命劉向校書天禄閣往往多見佛
書哀帝遣景憲使大月氏得其王口授浮屠經而還是
則明帝以前經之與像中夏皆有焉至於永平以後而
其教法始恢𢎞耳然而中州之人奉佛者雖多江南塔
廟則自吴大帝赤烏四年康僧㑹所造建初寺始婺之
浦江從仙華山降勢而下其東支蜿蜒而來曰龍峯峯
之麓龍徳寺在焉乃法瓌禪師道塲初名乾元宋大中
祥符元年更今名嘉定中寧宗親書寺額以賜之寺無
碑碣可徴不知何時建立相傳為赤烏中予竊惑之僧
㑹之化方行建業而浦江在千餘里外何縁遽有興蘭
若事乎乾元乃唐肅宗紀年以年名寺其殆或肇于唐
歟寺廢將圯元大徳九年住持僧善興及其徒永鎮悉
撤其舊而新之先是龍峯之上有塔七成宋天聖三年
僧咸若募兵部侍郎胡公則捐錢五十萬所建至是亦
一新之且造塔院一區湧殿飛樓雄麗華焕為一郡佛
宫之冠歳時祝釐縣之諸浮屠悉萃焉元末兵亂一夕
皆為煨燼寺之二比丘至徳守約衋然傷心乃合謀曰
前人之功吾儕不可不繼也而力未能徧及宜先其大
者以為衆倡樂善之士豈無從而和之者乎於是黜衣
縮食重剏大雄殿五楹間其廣一百一十尺深比廣閷
二十尺崇比深復閷其四十尺經始於洪武九年之十
月落成於十三年之三月匠以日計者八千米以石計
者一千錢以貫計者五千而所就之夫弗與焉二比丘
以成功之孔艱也欲使嗣人知所保護介予學子吴誠
來請記嗚呼乆逺刼來諸佛出世其化度前後固不可
以詳知而先儒則謂穆王之世中夏已昉見之越一千
六十餘年至明帝法始盛行又越一百七十餘年至吴
大帝江南方知有佛秘藏之莫顯至道之難聞亦已甚
矣今也祗園梵林交接乎東西琅函玉笈充牣於左右
則其證脩宜若易易然者而闡提之人猶日衆多自非
増崇其像變宏侈其實坊何以新其瞻視而袪其疑妄
者哉此二比丘所以協力起廢而不敢緩也真如妙智
含生本具當有繼軌轍而興事功者不數年間一復大
徳舊觀予安敢謂無其人哉故因作記特稽佛法縁起
而歎其不易遭逢意將起人之敬信茍謂泛引而續言
之非知予者也系之以詩曰
西方大聖天人師降本埀迹攝羣機五色神光貫太微
九龍行水香襲衣六齡寂黙和天倪明星一出絶去來
大音演法寳華埀像教東漸自蒼姬秘藏弗顯昧若黟
後千餘歳寖光煇白馬䭾經息鴻盧從此祠廟覃夏夷
仙華名山如曳旂青龍東逝勢欲飛穹塔為角卉木鬐
掩映樓觀聳巍巍髣髴兠率中天移刼火洞熾風皷威
盡化丹雘為荒椔二士見之心酸嘶欲符西土化人為
彈指勿使神鬼窺四阿凌虚截絳霓一倡當知百和隨
千楹萬礎列参差行㸔規制踰昔時調御丈夫示𢎞慈
擿埴索塗哀世迷手擎日月耀九馗疾歩長趨絶險巇
厯刼難值心勿疑浦陽長江流渺瀰江水可竭道無虧
興作起壊屬之誰尚告繼者徴斯碑洪武十三年夏四
月八日前翰林學士承㫖嘉議大夫知制誥兼脩國史
兼太子賛善大夫縣人宋濓撰
　文憲集巻十六
欽定四庫全書
　文憲集巻十七
　　　　　　　　　　　　　明　宋濂　撰
　　神道碑(凡八/章)
　　　大明勅賜銀青榮禄大夫上柱國中書平章軍
　　　　國重事兼太子少保鄂國常公贈翊運推誠
　　　　宣徳靖逺功臣開府儀同三司上柱國太保
　　　　中書右丞相追封開平王諡忠武神道碑銘
洪武二年己酉秋七月七日銀青榮禄大夫上柱國中
書平章軍國重事兼太子少保鄂國常公薨于軍中二
十三日訃聞皇帝為之震悼罷朝在廷之臣莫不洒
泣越明日詔中書定議贈翊運推誠宣徳靖逺功臣開
府儀同三司上柱國太保中書右丞相追封開平王諡
曰忠武八月朔日柩車至龍江上往臨奠慟哭而還親
為擇地於鍾山草堂之原營建宅兆及棲靈之祠凡百
須之具一給于官不以煩其家至冬十月九日始葬復
推恩及其三代皆為王爵生榮死哀可謂至矣上猶念
其功不置召臣濂于庭而謂之曰朕東撫髙麗西抵吐
蕃北際沙漠南来交趾占城莫不稽首奉命計其開拓
之功以十分而言王蓋居其七八朕今手錄戰伐次第
以授爾尚為文勒諸豐石以著王之功於無窮焉臣濓
受詔而退謹再拜序而銘諸幽王諱遇春姓常氏濠州
懷逺人世為農家賦性剛毅膂力絶人嵗壬辰羣雄並
起江淮為之鼎沸時王年二十有三為羣盜劉聚所得
聚覩王狀貎竒偉㧞於行伍而信任之王毎出戰必鼓
勇爭先聚深喜之王察聚所為終不能有成欲擇所依
乙未聞上駐兵和州領衆數十人棄聚来歸居兩月餘
請為前部先鋒上曰爾之来者為士卒糧絶故就食耳
爾自有主我安得而留之王請之再三至於涕泣上曰
爾姑従吾渡江俟克太平委身事吾未晚也夏六月上
先抵采石磯元兵陣於磯上而磯下巨舟如織相距僅
三丈餘猝難登岸王乘快舸相繼而至上麾之使前王
即捨舟挺戈先登衆皆披靡遂㧞采石乘勝取太平従
上守禦乃始授總管府先鋒冬十月陞管軍總管丙申
春二月元中丞曼濟哈雅復以兵屯采石南北不通上
慮將士雖渡江而其父母妻孥尚留淮西勢莫可致命
王統兵攻之王至設疑兵以分其勢而以正兵與之合
及戰别出竒兵擣敗之悉俘其精鋭自是元兵扼江之
勢衰矣尋守溧陽攻建康功為諸將先三月従今大將
軍右丞相徐公達克鎮江夏四月授承信校尉領軍先
鋒秋九月再攻常州㑹青軍叛去與偽呉張士誠合徐
公被圍於牛塘王與諸將力戰大敗其衆擒士誠梟將
張將軍冬十有一月除統軍大元帥丁酉春三月遂克
常州遷中翼大元帥夏四月従徐公下寜國秋八月克
馬䭾沙冬十月取池州戊戌春擢江南行中書省都督
馬歩水軍大元帥冬十有二月上親取婺州己亥夏四
月轉鎮國上將軍同僉書江南等處行樞密院事守婺
城尋命攻衢州降之冬十月陞僉院十有二月攻杭州庚子
夏五月召還京師従徐公㧞安慶趙普勝之水寨時偽
漢陳友諒揚言援安慶王策其必攻池州以羸弱守城
伏鋭士於九華山眀日友諒兵果来攻城伏兵四合俘
殺萬餘人六月友諒入太平犯龍灣王共謀擊敗之已
而上整舟師襲友諒留王守京師軍民無敢譁辛丑春
三月拜江南行中書省參知政事秋七月従上取安慶
破江州囘守龍灣冬十有一月張士誠出兵寇長興上
時駐九江聞報還京師命王往援士誠兵敗俘殺五千
餘人壬寅春脩安慶城羅友賢搆亂據池州神山寨將
與士誠通杭歙震動冬王往攻之癸卯春正月擒斬羅
友賢餘黨悉平三月張士誠遣兵圍劉福通於安豐王従
上擊之將戰王突入其陣三戰三勝敵兵大敗而去俘
獲士馬無算遂同徐公圍廬州凡三月城將下適陳友
諒攻南昌王解圍而還秋七月従上率諸將往援八月
遇友諒師於彭蠡湖之康郎山王與之聨舟大戰呼聲
動天地無不一當百縦火焚偽平章舟風急火熾十里
之間湖水盡赤敵將張定邊素號梟猛奮前迎戰王射
之定邊中矢走友諒乃退保鞋山諸將以友諒兵尚強
請縦其去王獨不言及我師出湖口皆言江流湍急欲
放舟而下上知其情命以舟扼上流王應之諸將乃遡
流而上舟蔽江面控湖口者旬有五日友諒軍食乏出
江求戰王遣火舟火筏禦之敵兵奔潰追北數十里與
之酣戰自辰至未不解上所乘舟及王舟皆膠於沙王
既脱御舟而已舟被圍復力戰而脱於是友諒中流矢
死士卒十萬皆降未幾其臣立友諒之子理於武昌冬
十月王帥師討之四面合圍甲辰春二月理銜璧出降
荆湖之地望風皆附陞中書平章政事秋七月従徐公
取廬州八月遂自將兵平臨江之沙坑麻嶺十洞牛陂
諸寨進取贛州乙巳春正月克之悉定南安南雄韶州
夏五月還兵取安陸襄陽冬十月従徐公克泰州丙午
春三月復従克髙郵夏四月淮安濠泗徐宿安豐皆下
秋八月諸將攻浙西師次太湖偽萬户尹義等逆戰王
擒之直趨湖州之毗山與敵兵水陸鏖戰敵兵大潰遂
抵城下塞其四門晝夜環攻之偽丞相張士信悉發境
中兵為援屯於舊館出我師之背王統竒兵由大全港
入結營東阡復出敵背且填壅溝港絶其歸路士誠知
事急出親兵拒鬭王一鼓勝之士誠復遣其將徐義統
赤龍船親軍来援王復擊敗於烏鎮冬十月舊館降得
兵六萬十有一月湖州亦下遂進圍平江丁未圍之益
急士誠收合餘燼猶背城百戰降其將士且盡秋九月
始克之縛士誠来獻籍其兵二十有五萬乃加授中書
平章軍國重事疏封鄂國進爵上公冬十月復授征虜
副將軍同徐公奉命北伐戊申春正月上即皇帝位國
號大明改元洪武王與徐公下山東諸郡遂攻汴梁守
臣李景昌遁進攻河南敵兵五萬屯于洛水之北將出
迎戰王布陣既定單騎執弓矢衝入其隊敵發二十騎
攢槊刺王王一箭中其前鋒大呼殺入悉獲其衆而河
南諸城先後皆平上幸汴京謀取燕都秋七月徐公與
王渡大河河北諸郡又平八月二日燕都不戰而克元
君北奔師次太原其守將庫庫特穆爾帥衆来禦其鋒
鋭甚王與徐公謀曰我騎兵雖集而歩卒未至何以能
戰莫若遣精騎夜刼其營其衆可亂衆亂主將可縛也
徐公如王言庫庫特穆爾果中傷而遁己酉春正月進
攻大同竹貞棄城走河東又平遂西入秦張良弼遁李
思齊迎降奉元鳯翔鞏昌臨洮又平夏五月元將伊蘇
兵侵通州有㫖命王以所部軍東還拒之遂擣永平過
惠州獲江文清士馬以千計至大寜池速遁破開平元
君又北奔追至北河俘其宗王三人及平章鼎珠等凡
得軍士萬人車萬輛馬三千牛五萬全師還燕次柳河
川得疾而薨享年僅四十爾王之為人守謙而不矜有
功而無過運籌决勝之方不學而能其従大將軍東征
西伐而能遵守節制及其自將兵則所至無不克捷由
其智識明而材力雄故施之各得其宜嗚呼若王者可
謂開國之殊勲者矣王之曽大父四三府君累贈銀青
榮祿大夫柱國中書平章政事追封開平王諡莊簡妣
張氏追封開平王夫人大父重五府君累贈儀同三司
上柱國少保中書平章政事追封開平王諡安穆妣陳
氏追封開平王夫人父六六府君累贈開府儀同三司
上柱國太保中書右丞相追封開平王諡靖懿妣髙氏
追封開平王夫人妻定逺藍氏封開平王夫人子男三
人曰茂曰昇曰森皆上所賜名女三人長許為皇太子
妃餘皆幼臣濂聞之昔日唐太宗起義兵而定天下當
時有尉遲恭者棄劉武周仗劔来従其後輔成唐業而
恭之功為多於是生有鄂國之封歿有忠武之諡今王
之功非恭所可及上之所以遇王者封諡與之雖同而
其王爵之加恩數優渥揆之于唐誠又過之史臣所謂
君臣相遇千載一時者豈不異世而同符也哉是宜銘
諸貞石傳之千萬世一以昭聖天子埀念功臣如此之
至一以著王之勲烈於不朽云爾銘曰
聖皇開天豪傑四従龍興而雲虎嘯而風義旗所指山
嶽震動飈馳霆舂孰不神竦維忠武王其氣至剛仗劔
来従飛渡大江無堅不摧無敵不碎席巻長驅易如拾
芥平呉定越帖荆撫淮威聲所加小大畢来齊魯既寜
汴洛亦定直指幽燕不戰而勝元君逺逝六軍倒戈本
根既撥何有條柯乃收晉冀乃清秦隴乃徇遼海人百
其勇茫茫朔漠灤河所經誓將剗滌邊塵弗驚王之忠
精上貫天日煜其有光亘古不沒幅貟之廣漢唐莫過
馬蹄所及王功為多十五年間百戰百捷備殫勤勞光
輔帝業翊運之勲靖逺之威在古或罕于今見之大功
埀成王忽長逝當宁興哀如失一臂爰加恩寵用鍚王
封衮衣繡裳照耀泉宫天子曰噫未慊朕志其推爾爵
上褒三世死生哀榮孰可比焉王雖云歿生氣凜然鍾
山之陰隧道有石詞臣勒銘垂示千億
　　　大明勅賜榮祿大夫同知大都督府事兼太子
　　　　右率府使贈推忠翊運宣力懷逺功臣光祿
　　　　大夫湖廣等處行中書省平章政事柱國追
　　　　封蘄國公諡武義康公神道碑銘(有序/)
皇帝即位之三載混一華夷聲教所被罔間遐邇梯山
航海奉贄獻琛上念熊羆之士不二心之臣東征西伐
宣勞有年方將胙土分茅以定功賞而都督康公薨于
陕州上聞之嗟悼不已既勅有司穿土作室以寜體魄
復欲昭其功勲於悠久詔翰林學士臣宋濂稽諸簡牘
所書文於堅石以垂示於億萬載臣濂謹按公諱茂才
字壽卿康其姓也世為蘄州人曽祖文廣皇贈中奉大
夫中書參知政事護國追封京兆郡公祖徳懋皇贈資
善大夫中書右丞上護軍追封京兆郡公父壽皇贈榮
祿大夫同知大都督府事柱國追封蘄國公母蕭氏追
封蘄國夫人公當元之季四方雲擾未幾蘄州陷公結
義旅以捍蔽為務授以長官俄遷為鎮府同諸將復九
江擣蘄水黄連寨轉蘄州路同知總管府事屯戍和之
裕溪太平之采石使者考其功狀陞淮西宣慰副使同
知元帥府事又陞宣慰使都元帥嵗乙未六月上帥師
渡江將士家屬尚留于和州上慮公扼采石之衝弗獲
渡時出兵挑戰公兵雖寡而以寛𢎞得士卒心故臨陣
人多效死於是數戰不克後數月常忠武王遇春遣游
兵虚撓之公連日發軍以應王度其力疲夜設伏兵質
明殲其精鋭殆盡然猶收合潰散堅寨於天寜洲眀年
二月上命諸將以襄陽大砲破其寨公奔行臺便宜陞
淮南行省參知政事甫踰月上亦克金陵又奔京口舟
師追及之公度天命有歸乃率所部餘兵三千解甲来
附免冠頓首言前日戰各為其主今日屢敗天數也事
至於此死生唯命茍得生全尚竭犬馬之力以圖報效
上笑而釋之仍許統所部兵従征又眀年授秦淮翼水
軍元帥守禦龍灣取江陰之馬䭾沙八月偽呉張士誠
犯我疆境公驅兵逐之獲其樓船上賜名馬一疋黄金
一錠嵗戊戌従廖楚公永安攻池州取趙雙刀之樅陽
遷都水營田使兼帳前總制親兵左副指揮使眀年八
月攻皖城偽將率樓船出戰公復獲之又眀年六月偽
漢陳友諒傾國入寇攻陷我姑孰殺戮我吏民意將窺
我南京上召公謂曰爾不疑我乎公復頓首謝上曰汝
既不相疑宜作書遣使偽降友諒為内應招之速来仍
紿告以虚實使分兵三道以弱其勢友諒果如所言暨
至諸將同公奮擊大破之縛其士卒二萬有幣帛白金
之賜嵗辛丑八月上怒友諒来寇率將士親征公領舟
師行擊安慶破江州偽都友諒西遁遂下蘄州興國漢
陽公沿流而下克黄梅某家寨十一月取江之瑞昌敗
友諒八陣指揮友諒之勢遂衰遷帳前親兵副都指揮
使明年九月復龍興又明年攻左君弼於廬州四月友
諒圍龍興上親往援公與諸將皆従友諒聞上至亟解
圍還七月大戰於彭蠡湖軍聲嘯呼湖水為之起立浮
屍蠢蠢動至數十里友諒遂至敗亡又有幣帛之賜十月
上親征武昌公従之嵗甲辰二月下之友諒之子理銜
璧出降三月進金吾侍衛親軍都護府副都護四月従
大將軍徐公達洊攻廬州七月下之八月㧞安豐繼取
江陵及湖南諸州加賜幣帛眀年二月改神武衛指揮
使五月進大都督府副使閏十月士誠兵犯江陰京口
上帥大軍水陸並進公在行中及至鎮江士誠兵已遁
又眀年正月追至巫子門擊敗其衆獲士卒三千公功
為尤多四月搗淮安之馬邏港㧞其水寨復獲士卒與
艨艟無算淮安平七月遂攻湖州十一月破之進逼姑
蘇姑蘇士誠偽都即遣銳卒死迎鬭大戰尹山橋公持
㦸督戰益力鋭卒盡覆乃進圍齊門刀劍林立飛鳥不
敢下大將軍命諸將合攻之呉元年九月姑蘓平公取
無錫州十月陞同知大都督府事兼太子右率府使進
階榮祿大夫洪武元年上以江南之地既入版圖乃遣
大將軍經畧中原公従定齊魯之地復由黄河取汴梁
下洛陽駐師陕州規運饋餉造浮橋以渡大軍鎮河中
善撫綏遺民為之立石頌徳絳解二州則公所招徕蔽
遮潼關秦人不敢東向二年復従大將軍征漢中奉㫖
還軍中道因疾而薨實八月之三日也年五十有七上
下羣臣議贈公推忠翊運宣力懷逺功臣光祿大夫湖
廣等處行中書省平章政事柱國追封蘄國公諡曰武
義卜以九月二十一日葬於應天府上元縣鍾山鄉之
幕府山上親臨奠而百司繼之祭幄相望聯絡原野時
人以為榮公娶方氏追封蘄國夫人繼室田氏封蘄國
夫人側室朱氏余氏子男三人鐸田氏出鑑朱氏出鎮
余氏出公通經史大義事太夫人以孝聞輕財仗義意
氣磊落而尤有志於事功值元祚將終其才弗克盡施
然而真主龍飛於羣雄之中公即能識之巻甲韜戈率
衆臣附坦然而不惑可謂上知天命下體人心者矣由
是昭被寵眷倚之以心膂用之為爪牙十餘年間屢従
征討茂績竒勲著稱當世存則安富尊榮加以爵位薨
則疏封賜諡賁及九泉令名埀於竹帛重祿延於子孫
公其可以不朽矣臣濂謹拜手稽首述辭于碑系之以
銘深懼不足以稱上報功之意銘曰
於赫大明受命于天如日之升照于八埏(其/一)于時康公江險之
恃大軍西來視如平地(其/二)巨礮轟雷物莫敢攖何戰弗潰何
守弗傾(其/三)天人攸歸勢何敢抗知幾先來率衆内嚮(其/四)皇帝
曰嘻有附匪疏予開誠心遇爾不疑(其/五)爾礪矛鋋爾部
士卒助予四方以寜萬國(其/六)公拜稽首賜死為生誓殫
報効如無餘齡(其/七)孰不為庭率師往討矯如翼如風馳
電掃(其/八)東呉西楚蹴陳駕張身經百戰兇豎始亡(其/九)大
將北伐同取汴洛出鎮于蒲恤其孤弱(其/十)蔽遮河潼以
義為關誰敢操戈睥睨其間(其十/一)元龜負碑以頌遺愛
民亦何心恩義斯在(其十/二)従伐漢中迢迢西征有命班
師中道而薨(其十/三)帝念將臣血戰之苦將酬其勲錫以
茅土(其十/四)孰不壽考以樂承平公胡嬰疾隕魄泉扃(其/十)
(五/)帝情憫悼恩命絡繹穿山為堂畢兹窀穸(其十/六)名埀
於史祿延於家翩然而逝公復何嗟(其十/七)史臣造文大
書深刻以昭公勲有永無極(其十/八)
　　　大明勅賜故懷逺大將軍僉江南等處行樞密
　　　　院事贈榮祿大夫江西等處行中書省平章政事
　　　　上柱國追封梁國公趙公神道碑銘(有序/)
故懷逺大將軍僉江南等處行樞密院事趙公之薨距
今已十寒暑褒䘏雖頒而墓隧之碑未樹其子懷逺將
軍同知金吾右衛親軍指揮使司事獻請于大都督府
移文中書中書下其事禮部於是尚書臣凱侍郎臣魯
具以事聞上可其奏詔臣濂撰文而臣某書篆以賜之
臣濂等受命震惕深懼不足以稱上意退考諸功狀而
序之曰公初諱某今改賜徳勝姓趙氏濠之鍾離人曽
大父小乙府君妣時氏大父省二府君妣王氏父諱仁贈
懷逺大將軍同知指揮使司事輕車都尉追封天水郡
侯妣李氏封天水郡夫人公世為良農家狀貎魁偉有
膂力尤能馬上運槊捷疾如飛人不敢猝近嵗壬辰江
淮俶擾州縣簡㧞梟鋭為義兵竒公勇悍選為羣隊長
公年甫二十有八帥衆接戰必操蝥弧以爭先蹈湯赴
火有不暇䘏敵人望而畏之然棲棲在下列無有旌其
能功者乃走西營謁歸徳王莽格𨽻麾下稍久察其馭
軍無律絶類兒戲又欲擇豪傑而依之倀倀未有所歸
嵗甲午大明皇帝統領大將南征駐軍滁陽公聞母夫
人在軍中秋七月戊寅遂棄其妻来従及見上轅門喜
獲騎將遂賜以今名命為帳前先鋒已而従上取鐵佛
岡攻三汊河口破張家寨克全椒後河六丈大樹諸寨
尋出師援六合左股為流矢所中幾至危殆上親臨視
焉嵗乙未之春閏正月剗鷄籠山羣盗與偽將韓溥酣
戰直搗烏江下和州而含山次第平三月夜襲陳額森
營戊申額森来侵力出鬭却之夏四月庚申㧞板門寨
五月擊長官寨遂取儀真上錄公従戰之功超授忠勇
校尉管軍總管府先鋒六月丙辰復従上渡大江時元
兵屯牛渚劍槊如林常忠武王鼓勇先登而奪其營諸
將乃下太平連攻蕪湖句容取之秋七月辛夘克溧水
八月破溧陽公皆有功嵗丙申春二月元將曼濟哈雅
闞大兵南渡擁兵建柵於采石磯以斷淮西之路維時
將士家屬皆在淮西上毎慮其心動洊命忠武王帥師
攻之公亦在遣中乃以疑兵分其勢然後出正兵與戰
短戈方接竒兵遽起而乘之元將大敗而遁三月乙酉
大破陳額森營於方山庚寅下金陵公之績為諸將先
丁酉上命徐魏公取鎮江公副之破貓䝤軍水寨夏四
月下丹陽金壇五月平宣城兵鋒所及勢如破竹而所
向無前矣轉承信校尉領軍先鋒六月取廣徳秋七月
破偽呉張士誠水寨九月復従忠武王攻毘陵㑹青軍
叛與士誠合圍魏公於牛塘王與公大敗其衆擒其梟
將張將軍嵗丁酉春三月壬午取毘陵時豪傑雄爭而
民心無定向曽未幾何廣徳宣城叛公復取之夏六月
戊辰取江陰秋七月丙子攻常熟張士徳出挑戰公麾
兵而進士徳就縛士徳士誠之弟也遂征甘露望亭無
錫諸寨嵗戊戌春二月公従大將攻湖州已而宜興叛
秋七月公復取之嵗己亥夏四月擢懷逺大將軍中奕
左副元帥五月攻池州取青陽石􁀙當是時安慶實為
荆楚咽喉之地勢不得不取秋八月公攻之已而取無
為潛山冬十有二月復従大將征杭州嵗庚子春三月
還南京㑹偽將朱暹来攻宜興公帥師為援即搗退之
夏五月偽漢主陳友諒以重兵襲我太平境直犯龍江
皇上震怒命諸大將分據險要授以成算而命公守虎
口城虎口城龍江第一關也既而友諒兵大至兵陣既
交殺傷相當而伏兵忽起山坳友諒兵大敗擒戮無算
遂復太平秋八月下銅陵之臨山寨冬十月掠黄橋及
馬䭾沙嵗辛丑春二月征髙郵夏四月陞後奕統兵元
帥秋八月上親率六師伐偽漢以報龍江之役公従行
道經安慶攻破其水寨遂乘風直泝小孤山抵九江九
江偽漢都也距九江五里所友諒始知意謂神兵自天
而下友諒宵遁遂克九江獲其玉硏華盖日月旗等物
公復分兵攻黄梅廣濟冬十月克瑞富臨江安吉諸州
復囘師攻安慶下之十有一月壬申進克撫州友諒既
遁謀移都武昌公承命攻其沌口埧嵗壬寅春正月従
上征南昌兵至彭蠡湖南昌降三月取新淦州已而祝
某康泰據南昌叛殺守臣葉琛公率精甲従魏公復其
城夏四月甲午城破公左肩為炮所傷久之乃瘳上壯
其為人超授僉江南等處行樞密院事羅友賢據池州
神山寨以叛冬十有一月公與忠武王平之偽漢餘黨
建柵南昌之西山號為八陣指揮十有二月公從趙將
軍破之俘獲三千餘人江右州郡雖已附往往觀望狐
疑未即决嵗癸卯春三月臨江吉安富州三城叛公皆
先後綂兵復之上以南昌實西江重鎮襟江帶湖控荆
引粤非宗藩不足以授綏定之寄於是詔皇姪大都督
授以節鉞往莅其地而公實統精兵受節制夏四月壬
戌友諒帥強兵十萬攻圍南昌癸亥公統歩卒數千闢
城門迎戰偽將金指揮操㦸直前公彎弧一發應弦而
仆敵氣大挫而退明日復合自是晝夜環攻城友諒親
督促之勢在必取公贊畫秘計分命諸將隨方應敵剪
獲甚衆六月辛亥公廵城至東門敵發蹶張中其腰膂
箭深入約六寸公即㧞出之且撫髀歎曰吾自壯嵗從
軍傷於矢石屢矣其重無踰於此者豈命也夫然大丈
夫死即死耳復何憾所恨者不能從主上掃清中原稍
效微勲埀令名於竹帛爾丁巳遂薨於私第年三十有
九軍中涕泣相弔上聞之悼惜不已遣使者来致祭冬
十有一月其子獻䕶柩車至南京以内子葬于牛首山安徳
鄉下堡之原上念其功復命典謁者􁏉以布帛菽粟有
差嵗甲辰春三月遂命獻代領其衆秋九月下中書議
贈公榮祿大夫江西等處行中書省平章政事上柱國
追封梁國公勅有司建廟南昌嵗時祭享嵗戊申正月
乙亥上即皇帝位國號大明建元洪武追念開國元勲
皆命配享仁祖淳皇帝廟廷公位居其八實異數也公
為人沈鷙而簡黙剛明而質直馭下嚴肅一號令之加
旗幟為之改色是以戰無不勝攻無不下及從大將征
伐尤能恪守軍令不敢違尺寸君子以此多之生平雖
未嘗讀書隨機應變其智如神動與古名將合兼之臨
難不懾奮弗顧身而於孝友之道尤為篤至信所謂間
氣所生之良將也公娶王氏因公来歸歿於軍追贈梁
國夫人繼室朱氏先公若干年卒子男一人獻王氏出
也臣聞之龍蛇起蟄山澤通氣與運相值有開必先此
古今通義也惟我皇上龍飛臨濠建萬世不拔之基一
時將帥大臣多其鄉里之俊如趙公者亦一人也蓋昊
天有成命既生聰眀睿知為天下君必有賢臣經綸而
翼衛之此意已定於冥冥之中久矣公自壯嵗從戎何
役不隨何戰不與所以輝耀其威靈者亦云至矣使假
之以年勲業炳朗當不止於斯惜乎不見海嶽大歸於
一統也其亦命也夫然而聖恩滂沛追命錫爵既備極
於寵榮有子能令亦足上承宸渥宿衛殿庭公之不沒
者蓋有在矣古者諸侯計功稱伐書之于太常勒之於
彛鼎以示其不忘是用上遵詔㫖備書公之勲績繫之
頌聲以昭示承休於豐碑焉頌曰洸洸將軍川嶽之英
捷如俊鷹金瞳鐡翎臨風一擊百禽震驚當元季世四
海雄吞繽紛戰塵白晝翳昏執戈而興拏風躍雲真人
龍飛届滁之陽單騎来歸願備戎行帝曰俞哉羣慝爾
攘元有將臣牛渚駐師公揚靈旗隨帝殄夷㧞其水營
雲散鳥飛于時羣豪割邑據都伐木建柵壅川為瀦視
帝指呼是剪是屠孰為最強犬牙其中偽漢居西狂呉
在東登我叛人軼我疆封無征弗從有戰必先斬將搴
旗電逝飈旋敵人畏之縮衂莫前何彼㓙殘犯我龍灣
公扼虎口屹為雄關六軍奮呼殺人如山帝乃誕怒肆
行天誅公時在行勇若虎貔俘厥寳玉偽都為墟胡不
爾思復攻豫章恃其氷山以凌太陽公亟出遏殪彼豺
狼堂堂晝廵出其東門不虞飛矢竟斃其身軍中慟哭
於夜亦聞天祐大明實生俊英琱戈淑旂統馭萬兵胡
命止斯不觀厥成天聲四震漢踣呉摧中原既定四裔
畢来使公之存績用益恢天子念功禮備褒旌錫爵上
公配享廟庭命書絢爛榮賁泉城牛首之山有墓在原
禮官奉詔表此武勲以鴻厥慶以示子孫
　　　大明勑賜開國輔運推誠宣力武臣榮祿大夫
　　　　柱國廣徳侯加贈特進榮祿大夫右柱國進封巢
　　　　國公諡武莊華公神道碑銘
自古興王之際天既生真人拯民塗炭之中必有如虎
之將𢎞展其丕猷弼成其大業此如燭照而龜卜蓋無
疑者以漢唐言之則雲臺二十八將凌烟閣二十四人
是已洪惟皇帝當四海逐鹿之秋龍飛淮甸嘘陽吸陰
反掌之間廓清八極夷荒蠻徼罔不臣妾當是時謀臣
猛士效忠宣力其衆如雲若和陽華公亦其一人也歟
公諱髙姓華氏字則未聞所謂和陽則其所居之郡也
曽大父汝徳贈中奉大夫湖廣等處行中書省參知政
事護軍追封武陵郡公曽祖妣張氏追封武陵郡夫人
大父某贈資善大夫湖廣等處行中書省左丞上護軍
追封武陵郡公祖妣張氏追封武陵郡夫人父徳新贈
榮祿大夫湖廣等處行中書省平章政事柱國追封澧
國公妣童氏追封澧國夫人公之生也挺然有英氣人
見之者咸曰是子異日必亢厥宗及壯其材果超羣類
不屑屈人下同黨多嚴憚之至正中天下大亂所在冦
盗乘時為患害屠劉其黔黎蕩析其室廬剽敓其玉帛
公慮蹙迫州境即於募居黄墩結集水砦召所強丁淬
礪刀劍晝夜為禦侮計練閲有法暗合古之將略遐邇
聞者多荷殳相從于時帝初起兵臨濠智勇之士雷動
而霧集公遂帥衆而来𨽻于麾下及大兵飛渡長江進
克采石繼攻蕪湖駐溧水而定建業擣京口而下江陰
公皆從諸將建立竒勛㑹張士誠據有淮浙數州之地
肆為不恭侵軼邊陲帝乃震怒遣大將出師討之公復
在行摧敵於舊館陷城于姑蘇拓土于淮東其功號為
尤偉蓋公自從軍授以先鋒之職八轉至榮祿大夫湖
廣等處行中書省平章政事迨夫大統既集帝念將帥
百戰之勞定功行賞上則公爵次則侯封各錫以鐡劵
金書傳示子孫俾世其祿於是授公開國輸運推誠宣
力武臣榮祿大夫柱國封廣徳侯食祿六百石公未及
受劵請命往廣海巡視城陴整飭軍隊行次崖州以疾
薨于官舍年五十有九實洪武四年三月二十七日也
訃聞帝懷悼不已詔有司迎公之柩以是嵗六月某日
還葬於黄墩先墓之次蔵劵墓中以慰公於九泉且進
封巢國公諡曰武莊階加特進勲加右柱國褒崇之意
無不備至公一子景春蚤世竟無嗣續其配澧國夫人
蔣氏先薨至是與公合葬焉既葬禮部以聞帝若曰其
令國子司業宋濂製為碑銘樹諸神道尚書臣陶凱即
日傳命授臣臣不敢辭臣聞傳記所稱用世之士非才
勇為難而炳於幾先者為難公當羣雄疊奮之時亦欲
以扞障自效見帝之真即知天位之有在人情之所屬
統其部曲驩然来歸非有先幾之識者能之乎其建樹
功烈安享尊榮爵封上公位躋極品亦宜也雲臺凌烟
之衆又豈得専美于前乎臣既厯序公之戰功次第於
右復繫之銘辭曰
士之所貴炳于幾先誠獲所依身名兩全當元之季王
綱解紐羣雄虎爭鹿知誰手維武莊公家于和陽依水
建砦以遏寇攘皇帝龍興知為真主仗劒相從率先多
士帝曰俞哉爾兵我從即麾義旗同渡大江牛渚既殱
于湖亦捷溧水洋洋視如一髮天兵載揚翔颷震霆秣
陵南徐次第而平况此江陰勢如破竹兵鋒所向無強
不衂鄰有勍豎據浙連淮来撼大樹何哉蚍蜉(叶/)皇赫
斯怒命將行伐鏟破連營洊除窟穴復勅雄師定淮之
東載綏載寜載約其同凡斯諸役公無不與展力攄誠
亦云備至天清地寜六合一家大統既定論賞有差黄
金鏤書鑄鐡為劵作誓剖符千齡弗變皇恩下被將膺
寵榮訃来海南聞者涕零宸𠂻憫惻為詔郡縣旋其柩
車就鄉而窆崇階峻爵極于上公龍光有赫賁及幽宫
儒臣作銘播揚嘉績百世之下視此貞刻
　　　元故嘉義大夫禮部尚書致仕贈資善大夫江
　　　　淛等處行中書左丞上䕶軍追封譙國郡公諡文
　　　　節汪先生神道碑銘
濂奉勅總脩元史凡忠義循吏之事天下郡縣悉上史
官而宛陵汪先生獨闕既而先生族子克寛来與纂修
始以其門人汪文炳所摭事狀相示濂既命史官刪削
立傳克寛以為史乃一代成書其法當略墓文乃私家
所譔其紀宜詳復致其孫徳垕之言請濂揭銘于隧上
嗚呼先生之徳之盛海内孰不知而所讞錢珍之獄泰
定實錄中嘗書之其可不備載以昭示方來乎先生諱澤
民字叔志姓汪氏其先新安歙縣人自唐以來為官族
五季之初兵馬使都虞候道安始自歙遷婺源之還珠
里又厯八世至宋天禧己未進士祕書丞贈光祿少卿
震生慶厯癸未進士都官員外郎贈中大夫宗顔都官
生皇祐壬辰進士左奉議郎知漢陽縣贈少傅穀又自
婺源遷饒州徳興之龍溪少傅生贈通奉大夫槃崇寜
癸未進士正議大夫端明殿學士藻藻以文學政事為
時名臣通奉生紹聖丁丑進士朝散大夫江西轉運使
愷知合肥縣贈中散大夫慥又自徳興遷宣州之宣城
子孫遂為宣城人中散生紹興庚辰進士通判隆興府
鴻舉鴻舉之弟脩舉則先生髙祖也曽祖諱宰臣贈朝
奉郎祖諱夢雷淳祐辛丑進士累官知靖州元贈翰林
直學士亞中大夫輕車都尉追封新安郡侯父諱鼎新
用父廕補將仕郎元贈嘉議大夫工部尚書上輕車都
尉追封新安郡侯工部之兄鼎亨景定壬戌進士官池
州大軍酒庫然自少卿至先生奕世科名蟬聯不絶先
生自幼融通經史亦鋭然思繼承之㑹科目之法行遂
領延祐甲寅江浙鄉薦上南宮不利有司用恩例署寜
國路儒學正暨再舉遂擢戊午進士第授岳州路同知
平江州事階承事郎時先生之母譙國郡夫人王氏春
秋已髙先生以平江道逺不可迎養上書丞相府乞降
一二階就銓鄰州不報竟奉太夫人之官州有健民曰
張以利餌長吏持其陰私使不敢問遂視閭井民若蟣
虱頤指氣使輒奔走不暇稍迕其意即繫送于官人懼
呼為張雷公先生曰弗治我民將無生即發其姦屛諸
蠻夷不使與良民齒李氏有兄弟者三素豐於貲季弟
未有子而沒其婦傷季之夭也誓終身不再適孟仲利
其財數設計撼之婦堅不動乃嗾亡賴男子誣以姦私
婦不禁搒掠自引伏先生見其色有寃間行㢘察之悉
得其情白而出焉轉承務郎南安路總管府推官戍將
多爾濟䟦扈自用搤有司之掔俾不得詘信其婣家王
某為郡府史藉其威尤䲭張無忌擅箠大庾縣令縣令
訴諸府同官懼戍將之威相視以目無人發一辭先生
毅然捕王下獄㑹監察御史行郡戍將結以厚賂御史
召先生於庭詰其獄狀聲色俱厲先生徐曰王之姦賂
人所知也御史欲屈法邪御史慙夜半馳馬去王卒伏
罪居亡何戍將以贓敗部使者知其故檄先生推讞杖
罪之廣州嵗祲民大饑疫癘洊臻死亡相枕藉其毒氣
所薰蒸鮮有能生者江西行中書屬先生行振荒之政
先生絶無所畏懾命大姓發廪以哺尫羸其病癘方熾
者召醫注善藥親走其廬給之活者數萬先生暨從者
亦無他虞將還送者讙曰我父母也奈何去之馬擁不
能前湖州府判官錢珍挑推官梁楫妻劉氏不從誣楫
冒糴官中米殺之獄中事連海比㢘訪副使劉安仁逮
繫者二百人中書移問者凡六各懷顧忌事終不白先
生讞之獄立具時珍已飲藥死詔戮其屍安仁坐受珍
賂除名時朝廷遣奉使宣撫江西聞先生名命廵南安
章貢二郡事得専决聲績尤著擢承直郎信州路總管
府推官丁内艱不赴服除遷平江路總管府推官階承
徳郎初浮屠甲與隣僧乙有隙久不相周旋衆約其輸
平乙因邀甲飲酒至醉遂寢其室甲弟子沈安素苦甲
鞭笞且期速紹其業幸甲宿于讎夜持刀徃殺之眀日
訴諸縣乙虐於考訊輒誣服獄上先生閲其刀有鐡工
氏名召工驗焉曰此沈安刀也逮安一訊即承脱乙械
械之嘉定地瀕海朱管二姓為姦利於海中致貲鉅萬
及以他事敗上下受其賂莫敢捕獄久不决先生與總
管道童公適至徑縳以來竟籍其家及徴其帳厯備列
省憲郡邑受賂之數惟先生及總管名下疏曰不受陞
奉議大夫知濟寜路之兖州兼管本州諸軍奥魯勸農
事磁陽負郭之縣也孔子廟學久不建先生以為風教
所繫買地作之殿堂門廡及齋序之屬無不見飭襲封
衍聖公職止三品先生以宣尼之胄不可以弗崇上疏
請増其秩廷議韙之奏陞品為第二錫以銀章居一年
政化大行絃誦之聲周達乎西東圜扇之間可設爵羅
嘉禾生於縣郊瑞麥孕於洸水君子謂有漢循吏之風
焉㢘訪使者行部將壓境還曰汪兖州在吾可無往矣
至正癸未詔脩遼金宋三史拜先生朝列大夫國子司
業俾分修兵志及宋理宗本紀史成有上尊束帛之賜
已而除集賢直學士太中大夫未數月亟上納祿之請
以嘉議大夫禮部尚書致其事先生既歸僦屋以居門
生弟子援洛中諸賢故事為築室宛水之濱先生日督
諸孫讀書以自娯不知其貧嵗壬辰蘄黄紅巾彭黨祖
搆亂其餘孽自徽寇宣州江東部使者道童問策於先
生先生語以收人心振士氣築城浚濠儲粮簡卒凡數
十事寇再至再擊退之乙未夏六月長鎗叛帥𤨏南班
程述等挾兵渡江欲犯宣城城中兵不滿數百或勸先
生去之民曰先生忠孝人也天必相之當相與守城若
果去之吾屬亦隨之爾部使者茂布實周伯琦二公復
申民言以為請先生曰昔江萬里寓鄱陽大軍逼城衆
皆走散猶坐守以為民望况宣民離合視吾去留吾何
忍棄父母之邦乎時軍費不給加以嚴刑弗之集先生
從容一言獲鈔一萬錠米二千斛民心翕然欲為固守
計屢戰輒屢勝八月丁丑江浙行省參政吉尼哥兒遣
兵來援城内恃援至戍守頗懈是夜三鼓長鎗軍攀堞
而上城遂陷戊寅偽萬户丁堅使前鋒葛義執先生逼
降不屈遂遇害將死罵猶不絶口𤨏南班雅敬先生名
為具冠衾塟于某山之原得壽八十有三事上于朝贈
資善大夫江浙等處行中書省左丞上護軍追封譙國
郡公下太常定諡曰文節云先生娶戴氏累封譙國郡
夫人先八年卒子男二人用敬以子貴封敦武校尉常
州路宜興州判官用和國子生辟充侍儀司舍人不赴
兄弟痛憤不食相繼卒女一人適劉士禮孫男五人徳
宣以蔭資補官敦武校尉善盈庫副使徳垕國子生曲
阜宣聖林廟司樂徳崇癸巳郷貢進士湖州路徳清縣
學教諭徳正徳進孫女一人適呉愈曽孫男五人禧源
𫝊源鳯源書源清源先生軀幹脩聳髙準疎髯風裁峻
如也其為學本諸六經真知實踐無一不本於道義其
奉親也丁工部公之憂則三年獨處於外弗御酒肉毎
遇諱日悲慟不自勝至老不變事母夫人則板輿方舟
迎侍之官熈熈承顔唯恐少違其意婺源三大墓為強
家所侵辨理于有司經四十年必復之乃已其事君也
一飯不敢忘懷保小民甚如赤子革弊除姦有知殆無
不為然於律已則玉潔氷清毫髮之私又無自而入故
其至也民戀愛之其去也民慕思之至有為生立祠者
嘗重構美章亭於兖賊至不忍焚之且曰此汪公遺澤
也嗚呼不知先生何以能致於斯哉由其立心之正不
為勢利所誘擇術之精不為不義所屈忠孝大節所以
暴白於天下揆古無讓於今無媿可謂不負於科目者
矣先生為文不事絺章繪句而義理自足詩亦清婉有
魏晉風尤以善書名家單紙片牘人咸藏弆為榮所著
書有巢深燕山宛陵三藁傳之於學者當賓興之嵗江
南三行省屢聘先生司其文衡士論尤服其精允至今
人道之不忘也夫自壬辰之亂四方瓦解其能執節不
回者往往於學士大夫見之如余闕之死於舒李黼之
死於江台哈布哈之死於台尤號傑然者也有如先生無
城郭封疆之守或保身於山澤君子亦未必深議之先
生不以仕止為間孜孜汲汲思衛斯民於危亡之際遂
及於難非事君無二心者能之乎使人人皆先生若國
家其有敗亡之祻乎悲夫系之以銘曰
仁皇建科璽書四布濟濟多士雲集川赴猗歟汪公游
舉于鄉對揚大庭乃第奉常筮仕遐邦不遑將毋上疏
廟堂願從近授孝聲載昭如水東馳公聞曰噫吾分之
宜鋤強擊貪鷹隼横騖去之弗亟我民之蠧疊為理官
為獄立平起彼朽骨化而為生魯有名邦待公為政瑞
麥嘉禾發為祥應䇿書載登金匱啟封衮斧之寄有詔
倚公尋教成均六館咸悦復直集賢進班邇列公曰止
哉吾懸我車秩宗之加以華其歸擕笏看山宛水之涘
遘時艱屯四郊多疊氓之蚩蚩非公疇依公茍我留執
㦸以隨一鼔作氣爭相奮躍刈冦如麻血汚秋鍔孰援
我兵夜柝不鳴彼乘吾懈遂無堅城毒霧四塞殺戮以
逞執公使降白刃磨頸嚼齒大罵我實王官咄哉賊奴
敢正之干公雖遇害之死弗屈孤忠凛然皦如出日事
聞中朝當宁嘆嗟節恵易名恩寵有加所貴君子行為
民望薄俗瀾奔障之東向非孝無親非忠無君凡百在
位視公為人
　　　勅賜開國輔運推誠宣力武臣榮祿大夫柱國
　　　　淮安侯華君神道碑銘
自古以來人臣事君始終一心以上承明徳所以保勲
烈於不刋熙令譽於無窮此丹書所謂敬勝怠者吉是
也其或遭時擾攘攀龍鱗而附鳯翼自赴於功名之㑹
一旦封重爵享厚祿志盈氣驕唯欲之是從遂致壞法
亂政蓋有其初而鮮克有終此丹書所謂怠勝敬者㓕
是也嗚呼敬怠之間善惡之所由分禍福之所由繫臣
某於淮安侯之事不能無深感焉侯諱雲龍字某姓華
氏安豐人世為農家圖譜喪不知其先世遷移之詳三
代皆以侯貴累膺贈典曽大父六二府君中奉大夫北
平等處行中書省參知政事妣王氏夫人大父七二府
君資善大夫北平等處行中書省左丞妣韋氏夫人考
子中榮祿大夫北平等處行中書省平章政事妣陳氏
夫人侯生二十年元季兵亂挈家避難倀倀無所之皇
帝龍興臨濠四方豪傑荷戈雲從侯上謁轅門命為帳
前小校當是時人心既歸踴躍用命上帥大軍取滁州
元戍將遁去和與滁接壤聞之喪膽繼復取之遂大招
舟師渡大江太平父老望旌旗迎降侯後先從征由千
户進鎮撫陞萬夫長曽未幾何上攻金陵下之侯擒元
將李將軍授總管之職尋隨諸將取廣徳洊擢統軍元
帥偽漢陳友諒據九江為都時侵我邊陲嵗庚子傾國
而東陷姑熟直犯我龍江上授諸將方略設伏于險赤
幟一揮伏甲盡出大敗偽漢兵侯亦有助戰功後三年
友諒弗悛舊惡攻圍我江西上親帥六師往討友諒恐
退入彭蠡湖與大軍遇相持四十餘日其大戰凡三友
諒受矢斃于舟中龍江彭蠡二役侯在行中復以功陞
豹韜衛指揮使繼從伐荆州又同征江北郡縣而泰州
髙郵淮安次第平轉淮安衛指揮使就留鎮之呉元年
丁未大將軍徐達奉詔征中原侯復在行中齊魯既定
河南之民簟食壺漿以迎王師暨入燕元君棄都而逃
立北平等處行中書省授侯鎮國上將軍僉大都督府
事分府北平拜資善大夫燕王府左相兼北平行省參
知政事及天下大定論功行賞加開國輔運推誠宣力
武臣之號官榮祿大夫勲柱國爵封淮安侯食祿一千
五百石前職如故尋兼燕山衛都指揮使時北平新入
職方非勲舊大臣不足以厭服之上以侯為鄰郡子且
恩遇之深不翅骨肉至親必能為國宣力故特託以方
面重任豈期侯昧於理動違邦憲據元丞相托克托大
第居之凡元宮龍榻鳯䄄及金玉寳器非人臣可僭者
皆用之弗疑已而以其第髙曠菑害屢生復役戰疲之
士創殘之民唯新室是圖奢麗過制特甚此猶可也先
是元故都破其達官之女多與我師為婚媾㓜主尚竄
沙漠諜者因倚之偵我事情上眀照數千里外屢勅中
書移文北平凢舊任於元者悉遣發江南毋使為民患
害侯皆廢格不行及至征鹵副將軍李文忠北征獲間
諜數人始知故宦之家有官兵馬司者相率構姦偽作
文榜欲為變托姦人以為廵邏之職將焉禦寇此非侯
之過歟上猶念其功不忍寘于法趣中書諭其盡遣侯
仍弗之聽上怒詔内官往厯指其主名諭之侯始不得
已奉詔侯自是益怠於政日從事歌舞燕飲遂得羸疾
疾寖劇上召還南京以洪武七年六月二十八日卒享
年四十又三娶繆氏累封淮安夫人子二人長曰忠次
曰關住女一人以七月十日塟京城之西石灰山之陽
上親御翰墨製文一通遣中官致奠焉惟侯奮起戎行
出遇真人乘六龍御天從征西方粗著勞效初無獨建
竒功駿烈照耀人之耳目然而封以大郡錫之侯爵寵
恩之加不為不重矣奈何靡思補報狥欲敗度絶無憂
國恤民之心乃知往古韓彭之流怙功自専卒至夷㓕
皆其自取焉爾所賴聖天子推天覆地載之量保全功
臣唯恐有毫髮不至故侯得令終于家享榮名歿世豈
非幸歟故事生封侯者沒必加之以公於是勑止以侯
禮聊示薄罰可謂仁之至義之盡者也臣濂奉勅撰神
道之碑稽諸天理之正察乎人心之公不敢用昔人誌
墓常法特取春秋直筆褒貶之義勒文穹碑以為千萬
世人臣之勸戒云銘曰
人臣事君兮猶如事天寅畏是將兮終日乾乾慎終如
始兮曷敢弗䖍一或怠逸兮眀命在前侯起戎行兮有
力如虎逄時繹騷兮擇歸真主四征弗庭兮無役弗與
斬將搴旗兮所向披靡帝用嘉錫兮龍光日殷疏以侯
爵兮作鎮北藩兵民二柄兮付之旬宣鞠躬盡瘁兮宜
報國恩胡昧爾心兮動違國憲僭侈是崇兮羣生胥怨
峻宇雕墻兮朝夕沉湎是非倒置兮大分莫辨皇仁如
天兮覆之幬之錄其勛庸兮恤之崇之君恩固𢎞兮臣行或
虧生弗為善兮死其忸怩春秋直筆兮善惡莫掩萬世
取法兮納人于檢墓門有石兮可比琬琰史臣勒文兮
以示褒貶
　　　故資善大夫廣西等處行中書省左丞方公神
　　　　道碑銘
洪武七年三月某日資善大夫廣西等處行中書省左
丞方公歿于京師鍾山里之私第既已喪事而墓門之
石未有刻文九年冬十一月其子禮恐公懿行堙沒無
傳請于大都督府移文中書中書下禮部於是尚書臣
籌以其事聞制曰可遂勅翰林學士承㫖臣濂為之銘
臣謹按留守都衛經厯天台詹鼎狀公之行曰公諱珍
避廟諱更名真因字貞姓方氏其系分自莆田再遷台
之仙居三遷於黄岩遂占籍焉公長七尺狀貌魁偉而
身白如瓠有偉丈夫量未嘗宿怨識者已知其為貴人
至正初李大翁嘯衆倡亂出入海島刼敓漕運舟殺使
者時承平日久有司皆驚愕相視捕索久不獲因從而
綏輯之劇盗蔡亂頭聞其事謂國家不足畏復效尤為
亂勢䲭張甚濱海子女玉帛為其所掠殆盡民患苦之
中書參知政事多爾渚巴勒發郡縣兵討蔡寇公之怨
家誣搆與其通逮繫甚急公大恐屢傾貲賄吏尋捕如
初公度不能繼且無以自白謀於家曰朝廷失政統兵
者玩寇區區小醜不能平天下亂自此始今酷吏藉之
為姦媒蘖及良民吾若束手就斃一家枉作泉下鬼不
若入海為得計耳咸欣然從之郡縣無以塞命妄械齊
民以為公民亡公所者旬日得數千久屯不解朝臣察
其非罪奏為慶元定海尉使散衆各安其居自時厥後
汝潁兵大起海内鼎沸齊國忠襄王李察罕保釐河洛
晉冀李思齊張思道號令關陜陳友諒明玉真分有江
漢荆益張士誠據淮淛公亦有慶元台温三郡之地同
縣章子善者好從横之術走説公曰治亂有循環之運
元數將極不待知者而後知今豪傑並起有分裂之勢
足下奮襼一呼千百之舟數十萬之衆可立而待浙江
而上則南北中絶擅餽運之粟舟師四出則青徐遼海
閩廣甌越可傳檄而定審能行此人心有所屬而伯業
可成也公曰君言誠是然智謀之士不為禍始不為福
先朝廷雖無道猶可以延嵗月豪傑雖並起智均力敵
然且莫若為主保境安民以俟真人之出斯吾志也願
君勿復言子善謝去公自是其官累遷至江淛行中書
參知政事㑹有詔徵兵討張士誠公遂出師士誠知公
且至遣其將史文炳呂真統十將軍兵七萬禦公於崑
山崑山去姑蘇七十里士誠之偽都在焉文炳真陳兵
城中仍以歩騎夾岸為陣士誠命游兵往來旌旗數十
里不絶氣勢甚盛公曰濱海之地非四達之衢乃復參
用歩騎兵雖衆不足畏也公舟師僅五萬身率壯士數
百趨奣子橋文炳真使十將軍薄水戰矢石如雨公戒
其衆持葦席藉塗泥冒矢石急奮夾岸之軍以火箭亂
射公燎及鬚鬢横刀大呼而入殺兩將軍及十餘人軍
大潰若禽鳥散去公與壯士追擊趨其中堅文炳真接
戰公出入陣中所嚮輒披靡橋左右水騎訖不得成列
而岸上軍又敗北文炳真棄馬走亡十將軍溺死者萬
計公乃次兵於岸明日又戰七戰七捷直至城下士誠
得報遣使者送欵請奉元正朔公還遂以節鉞鎮淛東
開治于鄞元之君臣多公之勲復數加爵賞俄至太尉
江浙行省左丞相賜衢國公印章昆弟子姓賓客皆至
大官當是時今上皇帝龍興臨濠定鼎金陵天戈所指
無不簞食壺漿以迎王師上親取婺州而衢處相繼降
公曰吾聞順天者昌逆天者亡今臨濠兵精甚所至無
堅城此殆天命之所在也逆天不祥即遣子完入侍上
喜曰自古英雄以義氣相許當如青天白日事成同享
富貴何以質子為遂使完歸公復遣使者願守城邑如
錢鏐故事嵗貢白金以給軍貲上許之然猶自海道輸
粟元都時羣雄方爭上方勵志中原公獨屛蔽江海使
者交于二境上唯求庇民而已苖軍劉震蔣英等叛婺
州殺首帥胡大海持其首來曰願𨽻麾下衆皆賀獨公
不許曰吾昔遣使效錢鏐言猶在耳今納其叛人是見
小利而忘大信也且人叛主而歸我即他日叛我又安
可必耶遂帥師擊之仲兄中流矢而沒上遣使臨祭且
慰撫其遺孤越數載上詔大將軍徐魏公平姑蘇縛士
誠獻京師公以久疾不視事又莫府賓客無所陳説失
朝賀禮上怒大軍且壓鄞公憂懼不知所為乃封府庫
具民數使城守者出迎躬挈妻孥避去海上使完奉表
謝曰臣聞天無所不覆地無所不載王者體天法地於
人無所不容臣荷陛下覆載生成之徳久矣安敢自外
於天地敢一陳愚衷惟陛下裁幸臣本庸才處乎季世
保境安民非有黄屋左纛之念曩者陛下霆擊雷掣之
師至于婺州臣愚以為天命有在遣子入侍于時固已
知陛下有今日矣所謂依日月之末光望雨露之餘澤
者也而陛下開誠布公賜手書歸質子俾守郡縣如錢
鏐故事十年之間與中呉角立皆陛下之賜戢也逮天
兵下臨呉㑹臣嘗上書謂朝定杭越則暮歸田里不意
今年以來老病交攻頓成昏昧而弟兄子姪志慮不齊
致煩陛下興問罪之師方懷憂懼未能自明而大軍已
至台温令臣計無所出雖遣使再三而承詔之師勢不
容已是以封府庫開城郭以候王師之至然猶未免為
浮海之計者昔有孝子於其親也遇小杖則受大杖則
走臣之事適與相類雖然臣一介草莽亦安敢自絶於
天地故每自思欲面縛待罪闕庭復恐陛下萬一震雷
霆之怒天下後世議者不謂臣得罪之深將謂陛下不
能容臣豈不累天地之大徳哉謹昧死奉表以聞俯伏
候命上覽表趣公入覲公至京師上且喜且讓曰若來
何晚也公即叩首謝罪上以公誠慤遇之特厚毎賜宴
饗皆與功臣列坐未幾有廣西左丞之命俾奉朝請一
日侍上燕坐不能興輿至第則成永疾矣上數遣中使
賜問官其二子禮宣武將軍僉廣洋衛親軍指揮使司
事完忠顯校尉虎賁衛千户所鎮撫令公得親見之也
及公疾革上遣中使問所欲言公指使者中坐良久曰
臣荷陛下厚恩無尺寸之功而子孫庸魯絶不知人間
事臣所憂者獨此耳幸陛下以臣故曲加保全則臣感
恩九泉為犬馬報陛下矣言畢而逝壽五十又六上聞
哀憫之親御翰墨為文命官致祭皇太子暨親王亦如
之中書省大都督府御史臺亦皆奉上㫖臨祭成禮而
去先是公病時嘗屬諸子曰我即死毋歸葬海濱主上
遇我過厚可求皇城外之地埋焉且使後人習於理義
及是卜城東二十里玉山之原惟吉禮部為奏請上欣
然可之於是以某年某月某日塟禮也公世為善人而
其父尤柔良人弱之屢致侵蝕父咲曰吾諸子當有興
者毋久苦我其後五子果貴顯元季以公之貴得屢贈
三代曽祖天成榮祿大夫湖廣等處行中書省平章政
事祖宙光祿大夫福建等處行中書省平章政事勲皆
柱國爵皆封越國公父伯竒銀青榮祿大夫淮南等處
行中書省左丞相上柱國仍追封越國公曽祖妣陶氏
祖妣潘氏妣周氏妻兩董氏皆封越國夫人子男五人
其二即禮與完其三曰本曰則曰安女五二適士族餘
在室孫男六隋大業末海内紛紜汪華聚衆保民據有
歙宣杭睦婺饒六州之境雖屢受隋爵及唐髙祖有天
下遂封府庫籍民數以歸職方擢為歙州刺史殁于長
安其事與公似無大相逺者蓋公以豪傑之姿庇安三
路六州十一縣之民天兵壓境避而去之曽無一夫被
乎血刅其有功於生民甚大然而天寵所被賜官丞轄
享有祿食而二子皆列崇階赫奕光著視唐則有加焉
於是歴序其故著為銘詩以宣朗國家之鴻烈而及公
保民之偉績云爾銘曰
元季紛紜羣雄相吞公據海濱志欲靖民黄屋左纛我
非敢覬綏定一隅以候真主大明煌煌出自東方天威
奮張孰敢不來王乃籍土乃封府庫大開城門委之而
去皇帝詔還喜動龍顔卿能庇民朕數嘉嘆卿居海邦
倚水為強旌旗揚揚武夫洸洸舳艫數千横行海中諸
蕃畏威莫越其封炳乎幾先能順天命卒全黎元兵不
血刅何哉暴強驅民鋒鏑酣戰弗禁身乃就殛以此較
彼卿實為能爵之崇階祿給子孫天語褒嘉金宣玉奏
公拜稽首天子萬壽惟公挺生人中之豪功在三府其
恵孔昭華之保歙事與公類至今廟食春秋不廢公雖
歿矣徳曷忘矣太史銘矣發幽光矣
　　　明故資善大夫御史中丞兼太子賛善大夫章
　　　　公神道碑銘
嗚呼是為吾友龍泉章公之墓初予未識公時輒稔聞
其名及公應聘而起同赴于南京同館于青溪同出入
禁署以備顧問如是者四三年私竊以為生我者父母
知我之志者唯公而已不知公何為棄予而遽死矣乎
有善孰予相孰知我瑕疵而攻之乎神道之銘公之子
特以為屬肝腸百裂其何能綴緝言辭乎相知之深者
不為之則鋪張君子之休美不識當屬之誰乎因抆淚
而序之曰公諱溢字三益姓章氏處之龍泉人逺祖有
曰巖者仕宋以兵部尚書守泉州始家于南安至唐康
州刺史及又自南安遷建之浦城及生福州軍事判官
脩脩生光祿大夫檢校太傅西北面行營招討制置等
使持節髙州諸軍事髙州刺史仔鈞娶練氏生子十五
人其第三子獻誠仕南唐為銀青光祿大夫檢校司徒
獻誠生文錫仕宋為秘書省校書郎文錫生都官郎中
重又自浦城遷于龍泉子孫遂為龍泉人重生吉吉生
順順生公琛公琛生世安世安生舉舉生宗宗生鄉貢
進士輔輔生文義文義生用之用之生強宗強宗生煥
文則公之髙祖也曽祖諱斯立祖諱格父諱遇孫母某
氏公之始生其音如鐘父母疑為不祥幾棄不舉及成
童嶷然莊重不習鄉井輕儇態諸兄出應科繇頗為儕
類所侵苦公忿曰彼徒謂我弱爾吾不自厲豈為男子
耶乃往受事縣官即有曲者舉正理直之衆始愧服比
弱冠從鄉先生王叔剛游從事於正心修身之學既又
聞金華為文獻之邦間出游以咨叩其統緒浙東憲使
圖沁布哈請與語悦之已而改官陕西要公與俱至虎
林心忽驚悸力辭而歸抵家父病已革越八日而逝人
以為純孝所感至正壬辰蘄黄妖寇自閩犯龍泉公與
從子存仁避亂山中而存仁為寇所執公心計曰吾兄
止有一息不可使無後挺身出謂賊曰兒幼無所知我
願代之賊聞公名方出重購以求及得公大喜賊帥欲
問計公正色拒之曰若等皆有父母妻子顧為此滅族
事耶賊怒繫之柱以刀磨其脅曰不降者且死公曰貪
生惡死固人常情然吾終不為不義屈賊愈益怒曰汝
誠不畏死耶公曰死即死何畏乎賊壯之不敢加害公
夜紿守者乘間既脱歸乃集里民為兵不旬日擊却之
處州府判官以兵來龍泉欲盡誅平民詿誤者舒穆嚕
公宜孫實總兵政公走麾下説曰將軍知賊之由乎曰
不知也公曰貧民廹於凍餒故相挻而從盜誠得一循
吏招輯之民即平民耳今不出此而肆行剪屠是殆揚
湯以止沸也不識可乎舒穆嚕公曰善微先生言事幾
敗即檄判官毋擅殺舒穆嚕公服公器識留幕下與議
軍事其平屬縣慶元及建寜之浦城松溪羣盗公有力
焉上其功江浙行省丞相康里公承制授公將仕郎龍
泉縣主簿辭不受海寇起黄岩掠沿海郡縣行省命石
抹將軍守台城台之寜海民亦為變攻圍台城急舒穆
嚕公飛檄召公為援公方退居田里得將軍檄即起曰
吾邦非舒穆嚕公人且盡為枯骨今一旦有急正我報
徳之秋也集趫勇少年數百人晝夜行至城下約内外
夾擊賊遂潰海寇亦遁去寜海大饑豪民呉甲蔣乙積
粟不糶公言於舒穆嚕公將軍因屬公行縣賑之公至
縣即抵二豪罪發其粟賑餓夫其尤困者俾僧作糜食
之公還龍泉龍泉亦嵗儉大家有粟髙其直且不發公
先以私田易粟貸里人乃行勸分之政民受其恵為多
隣邑青田潘惟賢為盜而龍泉監縣寳忽丁貪虐無狀
民因導潘攻縣治寳忽丁棄印走公同其師王剛叔召
豪傑與賊戰敗走之縣治遂復行省給銀幣為賞寳忽
丁懼棄職獲罪而愧公有功乃謀害公公方贊元帥哈
迪爾開府處城未敢發㑹帥府問寳忽丁罪遂結季溪
惡少拒命首害剛叔于家帥府檄兵襲擊之寳忽丁遁
去於是處之七縣盜皆蠭起行省移舒穆嚕公以行樞
密院判官分治處州公謂舒穆嚕公曰松陽小醜不速
平將養成大患舒穆嚕公曰唯君處之公乃遣千户曹勝
安督兵授以方畧一戰盡降之分院上其功行省陞承
事郎松陽縣尹又辭不受元帥葉君琛攻鄭寇於麗水
屢為所敗分院調公及樞密院都事胡君深合討之公
與胡君統軍至浮雲賊衆來逆戰並山為長陣兵既接
我軍張左右翼夾攻之賊大敗直擣其巢穴賊望見公
来拜乞曰我非為寇者待我殱此海蠻即降矣海蠻謂
葉君所部海軍也公曰吾不知他特捕反者爾賊為内
外二砦公麾兵踰外砦立壁或疑壁於兩砦間非利公
曰非爾軰所知我既踰外砦則内砦疑其已降而外砦
亦計其疑已二砦相疑破賊必矣壁未完賊突至相持
未有勝負公麾竒兵横擊賊奔北即移兵圍内砦數重
下令急攻遂陷之執鄭寘諸法外砦亦降行省復授福
建行省檢校官尋又改除奉訓大夫處州路總管府判
官皆不受南行臺治書侍御史特穆爾喇實分臺于婺
長鎗軍叛迫其城治書遣從事楊迪徵師於公公勒所
部軍就道長鎗聞公至輒引去省憲交章薦于朝除武
徳將軍僉浙東都元帥府事又辭不受或疑為要名公
曰吾所將皆鄉里子弟使其肝腦塗地而吾獨取功名
弗忍為也青田賊呉英掠婺之金華永康東陽諸縣聚
衆猖獗公議討之分院乃調兵屬公及胡君與賊屢戰
皆敗之賊勢蹙縛其黨張貴李興甫等出降遂昌㓙右
户閉糶土豪周天覺悉聚殺之元帥胡君往討天覺負
固不服久之始請降公曰此賊不殄必貽後患胡君不
聽受其降已而天覺果以復叛誅始天覺之未降也執
其黨與三百人擊諸獄至是胡君欲盡坑之公執不可
得生全者十六七時天下日入於亂公結廬匡山上自
號曰匡山居士屬其子曰兵將至矣汝曹其保障州里
乎己亥冬王師克處州公又避地入閩中今上皇帝遣
使以束帛召公公乃幡然而起與青田劉君基麗水葉
君琛金華宋濂同召至建業入見上問勞曰我為天下
屈四先生耳然四海紛紛何時定乎對曰天道無常惟
徳是輔惟不嗜殺人者能一之耳上曰卿等其留輔予
矣亡何擢僉營田司事廵行江東兩淮之境田荒蕪及
耕墾者皆分籍之差税賴之以便公以疾在身者久上
時遣使存問及疾小愈即入謁上見其来喜曰疾其瘳
乎何遽出也一日上忽念公詢于中書左司都事張來
碩曰章溢日來康強否來碩對曰溢日夜念母不置而
以主上遇之厚不敢以言鬱鬱成疾耳上即命公歸省
賜以白金文綺而留其季子存厚于京師浙東始設提
刑按察司即擢公僉其司事尋命還處州代總制胡君
入朝而為存厚娶胡君女賜賚優渥且俾存厚入侍皇
太子以示親信胡君出師溫州復詔公還守處州饋餉
供億䂓措無缺而民不知勞及師旋即日以總制事付
胡君而還其部王師平荆楚設湖廣提刑按察司遷公
僉司事公入見上慰勞之曰紀綱之事今屬卿矣公既
至覩荆襄多廢地遂建議分兵屯田且以控制北方計
為便上曰所言甚善苐未暇耳湖廣行省鎮撫囘囘怙
勢作威輕重人罪以為常公㢘得狀坐以法曽未㡬河
内道按察司宋思顔以浙東憲吏事不白下獄而浙東
按察使孔克仁僉事王璹亦以事被逮辭或連公公憂
懼不知所為上遣太史令劉君基喻公曰予素知章溢
守法令毋疑也既而胡君以兵入閩陷没處州之境皆
動揺上命陞公浙東按察副使往鎮之平陽瑞安浦城
福寜軍民等事皆𨽻焉公辭曰臣前任浙東無狀同列
皆獲罪而臣獨䝉寛宥今若加陞擢則益重臣過疆塲
之事臣身任之萬死且弗避副使之命臣不敢拜上重
違其志命仍僉浙東按察司事比至山寨或已叛公宣
布詔旨軍民皆感動乃誅其首叛者餘皆帖帖青田夏
清聞胡君敗與福建參政范昌大合寇慶元龍泉時官
兵盡戍浦城城中僅足自守公召舊部義兵使據要害
列木柵為屯勢相聨絡别命元帥祁興季汶即龍泉縣
治亦環植木城賊聞不敢犯公長子存道初以元帥戍
浦城及是有㫖命存道提兵為逰擊而公即處城坐鎮
之公謂父子相統於律不宜乃上奏請罷存道官不允
兵戍浦城者以食不繼為病上以屬公洎浙東行省右
丞李公文忠李公欲運處州粮餉公以為舟車不通而
軍中所掠粮甚殷請拘入官而均給之兵食乃足青田
税官金甲發其同僚白乙匿官課乙既誅死而甲恣為
姦利公訊之甲善口給辨不置公曰汝罪狀已明奈何欲
以口舌撓法乎其辭遂屈上知為公所鞫當不寃命斬
之建寜守將阮徳柔遣使來納欵人咸以為詐公曰陳
友定據全閩勢必不能容故徳柔為圖自全計非詐也
以其事聞詔許徳柔以元官守本郡命比下徳柔果為
友定所幷公因留其使厚存卹之溫州茗洋周遂卿恃
山險常為寇鄰邑皆患之而郵傳之通平陽瑞安者亦
為所要遮公命存道合平瑞總督孫安之兵擒斬遂卿
中書命處州造海舟若干艘并僉溪船户為水軍其户
凡一千既有領之者而又𨽻于軍府役繁而事擾公上
奏設水軍千户所専統之處多山而少田軍需恒不足
胡君為奏免唯輸硫黄白藤于朝而行省復有所科公
屢以為言罷之水軍千户任惟淵朱仲欽共戍青田會
寇至仲欽逆戰而惟淵走還仲欽以無援故敗公斬惟
淵以狥遣指揮何世明擊寇走之惟淵乃胡君所任信
者既伏誅部曲莫不股栗浙江行省參政朱亮祖總兵
取溫州公調何世明以軍從溫州平公聞其掠人子女
命鎮撫林理徵之各部送還其家海隅既寜公請朝京
師上報曰吾知卿在邊良苦俟平呉當即召卿爾及浙
西諸郡皆平上遣使召公且命分兵征八閩而存道守
處州公既入見上嘉奬甚至上諭羣臣曰章溢雖儒臣
父子宣力一方寇盜盡平其功誠不在諸將後公再拜
謝不敢當明日上召問征閩諸將何如公對曰御史大
夫湯和由海道進平章政事胡廷瑞自江西入此固必
勝然閩中尤服浙江平章李文忠之威信若令文忠帥
師徙浦城取建寜此萬全計也即日詔文忠出師如公
䇿處州之粮其舊額一萬三千石有畸後以軍興加徵
至十倍民不堪命公言之丞相丞相入奏上曰吾勞處
民久矣詔従其舊溫州黄宗雲朱君達來附各處以元
帥之職還守其土及我師征溫失利輒叛去溫既平君
達又請降公曰何物小醜叛而復降納之是無法矣奏
戮之浙江行省承詔作大舟入海徵輸巨材檄處州與
諸府同公曰處婺之交限以峻險縦有水道何從出且
凋敝之民曷以勝此公力言於省臣止之洪武元年正
月上即皇帝位有事於太廟公與執事畢越翌日召公
及劉君基入見上御奉天殿羣臣咸在上歴陳其功並
拜御史中丞公辭不允尋兼太子贊善大夫公務存大
體不屑屑於細故或以為言公曰憲臺百司之儀表居
其職者當先養人以㢘恥使人避而不犯豈直恃搏擊
為能哉上親祀社稷㑹大風雨還坐外朝怒儀曹議禮
不合以致天變將殺之公奏曰風雨已連朝無足怪者
縦禮官議有未盡陛下精誠自足以格神明願寛雷霆
之怒上為之霽威上愛公甚嘗語公及劉君曰二先生
年同耄恐感霜露致疾善自衛攝不宜早趨朝也存道
部鄉兵萬五千從李公入閩閩平詔存道以兵從海道
北征公持不可曰鄉兵農人耳始令征閩許以事平歸
農今復調之是爽信也上不懌而罷公繼論奏曰兵已
入閩者俾還州里昔嘗叛逆之民宜籍為軍使北征一
舉而恩威著矣上喜曰孰謂儒者果迂濶哉非先生為
朕一行無能成兹事者公受詔遂行比至處州母夫人
已歿公馳還舍援例乞丁憂詔不允丞相李韓公復貽
書導上眷倚之意而遣存厚還家公灑泣而出日治戒
事惟謹鄉兵既稟命存道部領由永嘉浮海北行上章
乞如律守制詔仍不允已而章再上上覽之為惻然曰
吾固知其情不可奪矣但朕憲臺缺人耳遂可其奏存
道至崐山走京師聽進止上諭之曰汝父事朕宣勞為
多今汝又帥師北上尚勉立事功以無忝爾父則予汝
嘉因授以處州衛指揮副使戍于上黨尋移平陽公自
喪母夫人悲戚過度居常忽忽若無以自存者及營宅
兆親負土石而感疾益深子女見之皆相顧悽愴曰勿
憂也吾父母幸以安厝祖宗丘墓幸粗整飭嵗時薦饗
幸有條序吾庶幾無憾第荷國厚恩未能報効此為歉
耳臨終親友何濬來候曰當收斂此心毋有所執滯公
曰吾久已知之遂薨於龍淵之私第實洪武二年夏某
月某日也享年五十又六訃聞上甚憫悼乃親撰文遣
官即其家祭之以其年某月某日塟于某山之原公娶
陳氏勤儉恭淑克盡内助子男三人長即存道明威將
軍處州衛指揮副使次存誠次存厚女二人長適陳某
次在室孫男四人集慶集恭集善集正女二人公性篤
於孝友父喪未塟而盜發里閈室廬被焚公稽顙籲天
火至柩所而滅事母夫人備極孝養毎事必得其懽心
與二兄别居已久既創第龍淵請二兄同居以奉母怡
怡之情藹如也先世有墓祠曰標慶菴公起其廢一新
之且益田供祀事而定祭享之禮命子孫世守之其於
宗族里黨患其子弟無所於學則創龍淵義塾延碩師
以教之患其死者無所於𦵏則以玉峰西岡為義阡聽
其薶瘞焉又以王剛叔實鄉郡之賢者而石抹將軍能
忠於所事即龍泉劍水之陽作祠宇祀之曰忠賢祠蓋
凡可以聳善扶義者無不為也公狀貌宏偉器局夷曠
而撫世酬物一本於誠一循乎禮義外若和緩而其臨
大事則議論爭辨不避權勢必折𠂻於理而後已其與
學士大夫談聖賢之道如味飴蜜尤篤尚伊洛之學嘗
曰古人為學皆躬行實踐人倫日用之間無非學也今
人以記誦詞章為務特學之末事耳故公於章句之習
皆不以屑意而於綱常之大端有關於世教者恒切切
為人言之生平務在濟人利物嘉言善行人皆能道之
不可勝紀也余竊聞之章為東南著姓自五季以迄于
宋代多顯者内則兩制八座外則州牧邑宰皆未嘗闕
其人親提師旅捍衛鄉州能成其勲名唯太傅公為尤
盛閩人至今道之公當元季紛擾羣盜四起磨牙吮血
而桑梓為墟公談笑而起皆劓殄之無遺育處之民至
今思之於是聲光流顯上致萬乘之知持節諸部執法
中臺其功業視太傅公疑若過之此無他太傅之所遭
者衰世公之所際遇者有道維新之朝也古人所謂能
光前人者公其有焉予敢評隲公行勒諸堅珉以埀示
永久於戲金或可銷也石或可􁲣也公之功不可忘也
銘曰
五季之亂殺氣昏太傅隻手障南閩西巖結壘兵雲屯
狗䑕偷竊方繽紛怒来欲以一氣吞陰功上聞帝為欣
勅生蟄蟄千子孫白筍堆床如爛銀匡山繼之譽益振
方頥疎髯目電焞㫖吐鴻鬯鍾在軒蚩蚩赤子扇妖氛
額抹絳帕手握􁖨嘯呼不異鬼鬽羣公起長驅汗且奔
一障仡立無邊塵較之太傅功或殷重徽疊照絶等倫
大明天子御紫宸濟濟萬國咸來賓束帛往聘東海濱
加以祿爵恩寵新庸田使者勞徠勤繡衣行部照青春
貪夫宵遁不待晨一朝南徼將星湮括山恍惚失嶙峋
狐狸跳舞騁妖神帝曰汝溢汝老臣整汝戎斾旋汝轅
公車戾止集吏民導宣威徳語復諄有叛命者馘以徇
(叶/)坐鎮鄉城如虎蹲大兒浙擊左右廵四郊帖帖多柔
訓召還執法居誎垣長跪敷奏披逆鱗萱堂風慘逝驚
魂上表陳情達帝閽哀號負土自築墳因劬致疢亟返
真聞之孰不淚霑巾公知學術歸一原時㪺濂洛溉本
根所以不剉枝葉繁文事武備道乃存黄膓題湊藏山
樊大書遺行勒堅珉傳千百載期無諼
　
　
　
　
　
　
　
　
　
　
　
　
　
　文憲集卷十七
欽定四庫全書
　文憲集巻十八
　　　　　　　　　　　　　明　宋濓　撰
　　神道碑(凡七/章)
　　　大明追崇楊王神道碑銘
皇帝躬膺大寳式展孝思既追崇祖宗四代帝號建立
太廟復念皇太后之所自出追封外王父為楊王外王
母為楊王夫人建祠于太廟之東嵗時遣重臣致祭近
有來自淮隂者言王墓在旴眙如故上聞之悲喜交集
即詔内臣及圓丘署令徃祭而修治之置洒掃之户凡
三䕶視塋域且命詞臣撰文以樹諸神道臣濓伏讀御
製王之行若曰王姓陳氏世為維揚人不知其諱當宋
之季名𨽻尺籍伍符中從大將張世傑扈從祥興帝駐
南海至元己卯春世傑與元兵戰師大潰士卒多溺死
王舟亦為風所破幸脱死達岸與一二同行者累石支
破釡煮遺糧以療飢已而糧絶計無所出同行者曰我
等自分必死聞髑髅山有死馬共烹食之縱死亦得為
飽鬼不識可乎王未及行疲極輒晝睡夢一白衣人來
謂王曰汝慎勿食馬肉今夜有舟來共載也王以為偶
然未之深信俄又夢如初至夜將半夢中髣髴聞櫓聲
有衣紫衣者以杖觸王之胯曰舟至矣奈何不起乎王
驚寤忽身在舟中見舊所事統領官時統領已降于元
將元將畏舟壓凡有來附者擲棄水中統領憐王亟載
皇板下日取乾餱從板隙投之王掬以食度王之渴乃
與王約以足撼板王即張口向隙受漿居數日事將洩
皆彷徨不自安忽颶風吹舟盤旋如轉輪久不能進元
將大恐徧求於禜祈者不可得統領知王能巫禱遂白
而出之王仰天叩齒若指麾鬼神狀風濤頓息元將喜
乃飲食之至通州賚王數鉅魚送之登岸王歸維揚不
樂為軍伍避去盱眙津里鎮擇地而居以巫術行王無
子生二女長適季氏次即皇太后晚以季氏長子為後
年九十九嵗而薨遂𦵏焉今墓是已臣濓聞之君子之
制行能感於人固難而能通於神明為尤難今王當患
難危急之時神假夢寐掖之以升舟非其􁀙誠上通於
天何以致神人之祐而至於斯也王之羣行其詳雖若
不可知舉此而推之則其積徳之深厚斷可信矣是宜
慶鍾聖女誕育皇上以啟大明億萬年無疆之基於呼
盛哉昔日史臣贊堯之徳首以親九族為言其效至於
黎民於變時雍之盛然九族之中母族居其三皇上以
念母之故思王不能忘封以王爵享以祠廟今又樹碑
墓道以紀其異行是皆以孝治天下也將見四方嚮風
咸知以孝自勉皥皥熈熈臻夫隆平之治不難矣臣濓
既序其事復再拜稽首而獻銘曰
皇帝建極允展孝思疏封母族自親而推錫爵維揚地
邇帝畿立廟崇祀𤣥冕衮衣痛念宅兆卜之何墟閭師
來告今在旴眙皇情悦豫繼以涕洟即詔禮官汝往葺
治毋俾蕘豎跳踉以嬉惟我楊王昔𨽻戎麾獰風蕩海
粮絶阻飢天有顯相夢來紫衣掖以登舟神力所持易
死為生壽躋期頥積累深長未究厥施乃毓聖女茂衍
皇支蘿圖肇開鴻祚峩巍日照月臨風行霆馳自流徂
源功亦有歸無徳弗酬典禮可稽聿昭化原扶植政基
以廣孝治以惇民彛津里之鎮王靈所依於昭萬年視
此銘詩
　　　大明故王府參軍追封縉雲郡伯胡公神道碑
　　　　銘
上天既革元命皇帝定鼎金陵遣大將下浙河東諸郡
而婺衢處三州相繼平時當草昧之初上思得智勇之
才用之於是處之胡公仲淵躍然而起以自赴功名之
㑹入陪廟算出鎮鄉邦言聽計從寵遇無比浙東之俊
彦攀龍鱗而附鳯翼者皆自公始若公者可謂犖卓不
羣之士矣公諱深仲淵其字也系出漢安定宋初有諱
棟者自潤之丹陽遷處之龍泉因家焉棟生璠璠生文
虎文虎生竦竦生晟晟生滂滂生衢州錄事參軍松年
松年生鄉貢進士應辰應辰生温州樂清令㻑㻑生江
南西路兵馬都監見大則公之曽大父也大父諱堂父
諱鈺仕元為征東行中書省左右司貟外郎母趙氏生
三子公其長也次曰潭曰海繼母季氏生一子曰溥員
外府君蚤嵗宦逰京師公始十齡而大母季夫人與母
夫人相繼亡公侍大父奉繼母撫㓜弟艱難刻厲以自
植立未弱冠走京師侍府君適府君使高麗復往候焉
居乆之府君棄捐館舎公崎嶇萬里奉柩南還舟行一
日泊大崖下夜夢人語之曰此崕且崩宜急避驚覺趣
移舟俄傾大風雨至崕果崩聲如萬雷既歸𦵏於縣北
之圍源遂廬於墓左悉取諸子百氏天官地志兵謀術
數醫藥卜筮老釋之書而研究之發為文辭操筆可立
就當元之季江淮俶擾蔓延閩浙間盗由建之浦城松
溪入龍泉公嘆曰淛水東地氣白矣禍將及乃集鄉兵
結寨于湖山已而處州之民相聚為盜江浙行中書省
調萬户舒穆嚕宜孫戍處州辟公參謀軍事檄所𨽻諸
縣募壯士為軍浹日間得數千公引之屯竹口下令賊
中曰爾皆良民也因驅廹故為亂棄仗即仍良民矣賊
以公長者其言不欺盡毁旗械肉袒請降温州戍卒韓
虎陳安國殺主帥據城叛行省命宣慰使恩寜普公討
之道由處州與公語意合帥府軍事復辟公參謀之公
曰温城叛者唯一二人耳若破其城玉石必俱焚如平
民何遣辨士入城説其黨曰韓虎悖逆亂常今王師四
集旦夕且攻城雖金湯無不破者若輩胡為與賊守自
取作虀粉耶將軍未忍即加兵茍能去逆效順悉從原
宥或稔惡不悛城一破悔無及已其黨相向泣曰吾屬
自度旦暮鬼耳儻獲復生敢不唯命乃殺韓虎等以城
降温城瀕海民以漁為業時城閉者三月民病甚公請
發粟賑之驩呼之聲載于道路宣慰欲列公功聞于朝
公辭既而宣慰以行省參政總兵征鄱陽復邀公俱行
戎務無鉅細悉屬之青田潘惟賢聚衆為叛龍泉長吏
聞風遁去賊遂焚縣治公之師曰王毅先生與門子弟
集義兵搗退之里中惡少年疾其功因害先生公在鄱
陽馳而歸執害先生者盡殱之縉雲之黄邨松陽之白
巖遂昌之大社麗水之浮雲泉溪無頼之氓咸為盜根
勢蟠結不可禦行省丞相康里公承制以石抹公為行
樞密院判官分院鎮處州既至假公分院行軍都事統
兵討麗水攻泉溪賊寨㧞之未幾又平浮雲白巖賊懼
遂來降縉雲盜亦就平乃移師攻遂昌賊帥周天覺方
友元傾其精銳出迎敵公望見笑曰賊若堅守不出未
易即殄滅今兹之來豈非天授我乎分部諸校以正陣
接戰以竒兵夾擊之别遣逰軍入山搜其伏匿比戰賊
三面受擊輒大敗斬首數千級生擒八百人獲方友元
梟之乗勝直攻大社周天覺降復移兵討青田賊黨金
徳安殺潘惟賢兄弟以降先是國兵取浙東婺衢既下
獨處州為舒穆嚕公守不降嵗己亥今上皇帝遣僉樞
密院事胡公大海由間道取處州舒穆嚕公出戰敗北大
軍入城而分兵取屬邑未附者公時以假元帥統龍泉
慶元松陽遂昌四縣兵欲閉闗為拒守計四縣士民咸
請于公願内附以全民命且曰君治兵殆十年勤勞亦
至矣而朝廷無一命之錫國家負君君何負於國哉公
知時事已去乃觧甲出見胡公四縣因不受兵上素聞
公名召至南京待以殊禮居亡何擢中書左司員外郎
上日與公論天下事公有言未嘗不稱善也遂詔公還
處州招集舊所部將校兵卒以從征西上既平江西命
公以親軍指揮守吉安㑹浙東苗軍為變婺守將既被
害而處城亦為所據上遣公復處州比至城已復除公
浙東行省左右司郎中總制處州軍民事郛郭甫被兵
民物凋瘵而山㓂乗間竊發人情未固公随方招捕凡
首惡即誅之然猶慮戍兵之寡日募之獲勝卒萬餘人
諗于衆曰兵少不足禦敵師衆又無以食之奈何衆皆
曰飬兵所以衛民茍不為禦備計子女玉帛且不保况
於食乎公乃因民之産以權宜増賦之沿海軍素驕橫
及是以復城有功横益甚公擇其尤無良者斬之衆乃
讋服江西食東浙鹽而有司十分税一販者鮮至公請
以二十分收一商賈遂通城南枕大溪浮橋之廢已乆
橋隄當水之衝亦為所齧蝕幾盡公即上流比舟為梁
以濟行者州學敝壊講舎僅存用以貯官粟公撤而新
之薦新進士吳世昌為郡文學以司教事城中民廬多
為戎士所據混淆而處公度閒曠之地建營屋數十區
使别居之縉雲官田其税額甚重執里役者恒以私粟
代償公以新没人之田實其數其害乃除諸暨守將謝
再興叛兵犯東陽平章李公文忠擊走之公引兵為援
建議以為諸暨浙東藩障若諸暨不守則衢處不支矣
乃度地去諸暨六十里並五指巖新築一城不旬日而
成樓櫓濠柵靡不畢備上聞諸暨叛遣使來議别為城
守計暨至城已完上嘆賞不已其後浙西將李伯貞大
舉入㓂兵號二十萬頓城下城堅不可攻敗績而去上
念公立城功以名馬賜之青田之蘆茨地接閩徼人素
獷悍葉仲賢恃其險屢服屢叛乗我師在外復來㓂公
怒還軍深入禽其渠魁少壯者皆籍為兵二十年逋誅
之盜一旦就平温州方明善攻我平陽公出偏師復之
并復瑞安所侵地而親統正軍攻温州明善勢蹙與其
仲父國珍議納嵗幣詔公還師明善繼以鹽若干來進
貢上命處州易銀以入内藏上怒銀色惡責守令使償
公曰此吾過也守令禄薄何能償乃售龍泉田以銀九
百兩代輸公尋入覲上欲留公且柄用之以邉事未輯
願還守外上時已即王位乃擢王府參軍仍總制處州
等翼陛辭上喻之曰俟閩浙盡平當還汝中書矣福建
陳有定擾邉公奉命征之遂取建之浦城而崇安建陽
二縣亦下上賜以所乗駿馬建之守將阮徳柔兵四萬
屯錦江實出我師後公還兵擊之破其塞栅有定大懼
帥銳卒亟圍我營公突陣與决戰馬蹶因被執有定既
得公頗禮遇之公具道天子仁聖四海歸心羣雄樂為
之用且援竇融歸漢故事撼之有定初無殺公意㑹元
使至督廹之遂遇害于福州實嵗乙巳之春也亨年五
十有二上痛悼不已命使者即其家祭之復詔中書議
加䘏典追封縉雲郡伯有爵而無階官職勲者有司之
制未備也公天資頴㧞智識絶倫藝術弗學則已學之
則無不精性倜儻好施予賢士有貧乏傾槖以周之弗
吝也其守郷郡凡五載馭衆一以寛厚用兵十餘年未
嘗妄戮一人恩恵在人甚多故其歿也聞者莫不流涕
鄉人為立祠宇祀之公元配同里項氏先五年卒生二
子長曰楨宣武將軍僉處州衛指揮使司事次曰樞女
一人適章存厚繼室滁陽楊氏前中書左司郎中元杲
女弟也公既沒之二年楨等乃刻木為象具衣冠以塟
實祔于圍源之左塟已來徴濓為之文昔濓侍上於白
虎殿忽顧問曰胡深何如人濓對曰文武才也上曰誠
如卿言浙東一障朕方頼之則上所以倚公者至矣然
公亦知上恩眷之深而無以圖報嘗謂人曰區區承詔
鎮處城賴皇靈覆育幸已寜謐誓將挈全閩之地以入
版圖庶展犬馬之微衷也奈何功業未就而死及之其
非命也夫濓辱公交者五六春秋見公酒酣耳熱指揮
三軍而雄姿奮揚不可遏及與縉紳之流論文評詩則
欿然布衣書生也濓未嘗不服其勇而愛其謙今公不
可作矣敢用備著公之事掲諸墓門以告世之知公者
銘曰
洸洸胡公萬人之英一劒横空莫之敢攖浙河之東地
氣盡白此為兵徴見於龜莢爾衆荷戈來入我堡寘爾
枕席㧞爾水火公師如風䑕㓂如雲一鼓之餘散為埃
塵節鉞出鎮涉厯五年桴鼔不驚鷄犬晏然誰登叛人
陷我諸暨公遷其城㓂至輒敗皇用嘉錫使車絡繹天
閑龍馬於公弗惜公感主知酣歌慨慷誓提八閩以歸
職方旄鉞所届勢如破竹天未厭亂三軍夜哭公材孔
多公志弗阿月出如赭公命奈何丈夫之澤流于異方
孰能行之父母之邦匪公之臨十里枯骴公雖止斯庶
亦無愧廟堂有嚴肖像其中精靈翕然上與天通栝蒼
之山其翠欲滳公名配之有永無斁
　　　大明故中順大夫禮部侍郎曽公神道碑(有序/)
治古之時非惟道徳純一而政教修明至於文學之彦
亦精贍宏博足以為經濟之用盖自童丱之始十四經
之文畫以嵗月期於黙記又推之於遷固范曄諸書豈
直覽之其黙記亦如經基本既正而後徧觀厯代之史
察其得失稽其異同㑹其綱紀知識益且至矣而又參
於秦漢以來之子書古今譔定之集錄探幽索㣲使無
遁情於是道徳性命之奥以至天文地理禮樂兵刑封
建郊祀職官選舉學校財用貢賦户口征役之屬無所
不詣其極或廟堂之上有所建議必旁引曲證以白其
疑不翅指諸掌之易也自貢舉法行學者知以摘經擬
題為志其所最切者唯四子一經之箋是鑽是窺餘則
漫不加省與之交談兩目瞪然視舌本强不能對嗚呼
一物不知儒者所恥孰謂如是之學其能有以濟世哉
此濓銘亡友曽公之墓憤激于中而復繼之永嘅也公
諱魯字得之曽其氏也孔門弟子郕公五十七代孫其
居新淦吉陽里者已久世裔之傳與夫轉徙之詳昔以
著於公之先墓茲不重載曽大父兼善宋贈大理評寺
祖天麒宋宣教郎軍器監主簿父順元韶州路儒學教
授妣劉氏公年七嵗能暗誦九經一字弗遺奉禮郎簡
君正理欲以神童舉于朝其父力止之及齒稍長取三
史日記之尋及其餘數千年間國體治亂人材忠佞制
度沿革咸能言之有叩之者如山川出雲層見疊敷杳
莫察其端倪公殊不以為足所藏子集動至數百家各
攬其精而掇其華聞有僻書隠牒不憚道里之逺必購
得之既得必篝燈讀之達旦不寐發為辭章龎蔚炳朗
毅然有不可奪之氣廬陵劉提舉岳申與之語連日夜
弗休嘆曰不意後生中能至於斯也其將以文鳴乎杜
内翰鄉之丈人行也公負笈從之㳺益充拓其所未至
寤疑辨惑惟日不足遂以博極羣書稱于時公猶謂未
要於至道述長書一通謁虞文靖公集於臨川虞公大
悦曰昔程子與張敬夫年十六七脱然有志聖賢之道
子能如是復何讓古人公年盖十九矣由是益濳心濓
洛闗閩之學分别義理密如蠺絲牛毛而尤愛吳文正
公澂之書吳公亦居臨川其著書滿家無大無小公一
一訪獲之玩繹未嘗釋手久之充然有得盤桓林泉以
道自娛若將終身焉至正壬辰天下大亂州縣所在繹
騷公召里諸豪集健兒持兵以保障乎一方仍椎牛釃
酒開陳逆順禍福言甚剴切衆皆聳耳而聽卒無敢犯
非義者人號曰君子鄉及入國朝有詔纂修元史勒成
一代之典遣使者起公于家公贊決部居補苴罅漏者
不一而足其功為最多史成上坐端門召諸史臣有白
金束帛之賜公居其首焉公將乞身還山㑹朝廷開局
編類禮書輿論以老成之士無踰於公者共堅留之議
禮之家有如聚訟自古難定於一公當羣言沸騰之中
揚言曰某禮宜據某書則是從其説則非有不服者争
相辨詰公厯舉傳記答之各心醉而去俄選入儀曹為
祠部主事階承事郎時洪武二年十二月也常忠武王
薨髙麗王遣使來祭公索其文觀之使者靳不與公不
可使者不得已出之外則襲以金龍黄帕内則不書洪
武之號公責之曰龍帕固疑誤用若納貢稱藩而不奉
正朔君臣之義果安在耶使者頓首謝過皆命易去之
乃已安南來貢王客曹已受其表將入見公取其副覽
之其王乃陳叔明公曰前王陳日熞爾今驟更名必有
以也亟白尚書詰之使者不敢諱盖日熞為叔明所逼
而死遂簒其位中心懐懼故託修貢以覘朝廷之意上
聞之曰島夷何狡獪如此却其貢不受五年二月上問
丞相曰曽魯在禮部今何職耶對曰不過主事爾即日
超六階拜中順大夫禮部侍郎公以順字犯父諱辭就
朝請下階吏部以國法有定不之許倭人入㓂戍將每
捕獲之上憫其無知命儒臣草詔歸其俘公之所撰有
中國一視同仁之語上悦曰頃觀陶凱文已起人意今
魯復如此文運庶其昌乎凱禮部尚書也八月奉㫖考
京畿郷試入院之後忽吐血一升公猶力疾閲巻不息
自是遂奄奄不振九月膏露降鍾山羣臣咸見諸咏歌
獨公譔賦以進十月上將郊祀出宿齋宫命取諸作使
侍臣更畨誦之至公賦曰此曽魯作耶援據既精鋪叙
有法豈新進之可驟至哉十有一月疾愈篤上章乞骸
骨甚至中書以聞上惻然許之十又二月辛邜歸舟至
南昌公謂次子圭曰吾命止明日不能至家矣然吾以
一介微賤之士受國寵恩位躋法從又得守正而斃死
復何憾所憾者不見二孫之成立也即趣具觚翰為書
戒之壬辰次石岐潭果斂祍而逝距家纔兩驛爾丙申
至故居丁酉始具棺斂擇地於縣南屏山之陽以六年
某月某甲子祔𦵏九世祖髙安府君之塋從治命也公
蓄徳熈和人近之者温如玉潤不見忿戾之色然其人
則山澤之癯身退然若不勝衣未嘗有所矯飾其處家
也事親克孝父喪哀毁致疾踰年而後能起已而二兄
諸姪相繼捐館公抆淚經紀凶事一年間𦵏十餘喪且
撫存其孤惸惟恐或失其所平生輕財仗義喜周人之
急四方賔客日登其門公倒屣迎之了無倦容嘗一試
江西鄉闈有司寘諸乙榜人為不平而公亦澹如也其
出仕也精白一心有知無不為凡典禮涉於制度者必
經公損益而後定雖古者吏牘之繁簡署字之上下人
所不能知公獨稽諸書以為決公誠所謂濟世之學者
非邪公屬文不喜留槀其徒雖有所輯錄猶未成書其
自著書有六一居士集正訛南豐類槀辨誤藏于家他
咸未脫藁當公修元史時濓實為總裁及入南宫又有
僚友之好故相知號為最深其坐官齋更析互辨每至
夜分嘆末學之空虚復古道之寥落又復相視囅然一
笑嚴陵徐尊生嘗有言曰南京有博學之士二人一以
舌為筆一以筆為舌其意盖指公與濓嗚呼尊生過矣
濂也何人而敢上儷於公哉雖然公未遽欲棄濓也相
期他日幸歸休必胥㑹焉共成一書庶可籍手以見前
賢公今不可作矣故因銘墓之文而屢興懐於治古之
時也世之讀者必將深感焉公讀書之室曰守約齋學
者遂稱為守約先生享年五十四嵗娶聶氏先二十年
卒公再不納配一榻蕭然如山林枯槁之士人難之子
男二人長塾今來請銘者次即圭出為仲兄後女一人
應真適劉奉孫二人正龍夢龍銘曰
氣化紏纒人文昭宣萬類斯甄兮天設地施一偶一竒
形聲相資兮載籍繽紛六藝攸尊各闢其門兮枝分葉
敷散為千塗混其精觕兮彌綸大邦物采文章有變有
常兮不生碩儒孰軋其樞孰苞其腴兮玉節曰陽神珠
吐芒莫自翳藏兮大明麗天束帛戔戔蒐羅俊艾兮衮
褒鉞誅寓於䇿書輿論所孚兮儀曹之升儀禮稽經日
維蒸蒸兮黼黻帝猷上窺殷周功在刪修兮所積之訦
所發之深開陽闔隂兮正笏埀紳其色誾誾邦之老臣
兮媚學蹮蹮其中枵然何翅霄淵兮天胡降䘮一鑑之
亡四國之傷兮其神上征化為列星寒光晶熒兮下射
屏山馬鬛桓桓名在不刋兮(闕/)
　　　四十二代天師正一嗣教䕶國闡祖通誠崇道
　　　　𢎞徳大真人張公神道碑銘(有序/)
洪武丁巳冬十有二月五日四十二代天師張公薨於
龍虎山之私第年甫四十又三禮部尚書張籌即為奏
聞皇上嗟悼者良久且曰朕欲命其徧祠五岳今方一
至嵩山何期大數止於斯耶遂親製文一通遣前浙江
行省參知政事安慶為弔祭使仍令其冡子宇初襲掌
教法戊午春二月十六日宇初奉公冠劔權厝南山先
墓之次至十有二月某日卜宅兆於某而瘞之宇初恐
遺徳未能大白于世與羣弟子輯為成書使張致和即
金華山中請銘神道之碑濓幸辱與公㳺義不可辭公
諱正常字仲紀姓張氏信之貴溪人漢留文成侯四十
六代孫也重紀至元乙亥夏六月十三日其父太𤣥真
人坐而假寐忽見神人飛空而至曰余自華盖山來游
君家願見容也及覺而公生紫雲覆庭紅光照室人以
為祥徴年七嵗雙目爛爛如巖下電容止異羣童後三
嵗太𤣥出㳺五岳名山指相傳雌雄劔及玉刻陽平治
都功印曰龍星再集于亥吾兒當持此大振𤣥風太𤣥
渡淮化去而公之仲父嗣徳繼主其教仲父薨衆論咸
屬于公公力讓仲父之子正言正言薨公始嗣其職實
至正己亥之嵗太𤣥之懸記至是始驗公陞廣筵開演
道家𤣥㫖四海學徒聞者聳然領解時天下大亂經籙
秘而不傳者十年公乃啓黄書赤界紫素丹刻之文授
其徒胡合真整比以行奉贄來受者川赴雲蒸劔失其
一流落鄱陽季氏家夜生光怪公訪而合之辛丑上統
大將親取江南公知天運有歸㳺遣使者上牋述臣順
之意乙巳公朝京師上一見恱曰瞳樞電轉法貌昻然
真漢天師苗裔也下詔褒美之錫燕者再兼有金繒之
賜丙午復入覲京城士庶人求靈符者日以千百計侍
史不能給閉闗拒之乃相率毁闗而入公叩齒集神濡
豪篆鉅符投朝天宫井中人爭汲之須臾水皆竭見土
弗止飲者疾瘳上嘉之令作亭井上號曰太乙泉及還
山復詔中貴人賜以織文金衣仍下中書給驛劵畀之
以便朝覲洪武戊申上登大寳位建號改元公入賀錫
燕于便殿即日降制書授以正一教主嗣漢四十二代
天師䕶國闡祖通誠崇道𢎞徳大真人之號仍俾領道
教事給以銀印視二品設其僚佐曰贊教曰掌書久之
陛辭而歸上御謹身殿從容謂曰卿乃祖天師有功於
國所以家世與孔子並傳以迄于今卿今體之以清静
無為輔予至治則于汝嘉賜白金十二鎰新其宅第己
酉春上召公入朝踰月承顧問者四錫燕者一三月十
有三日上將通誠於天帝致齋三日御衮冕服親署御
名于章勑太常設樂手授于公俾祝而焚之禮成燕公
于文樓羣弟子饗於别館復有金繒之賜庚戌夏上錄
公之功特勑吏部改贈公父三十九代天師太𤣥輔化
體仁應道大真人嗣成為正一教主太𤣥𢎞化明成崇
道大真人改封公母明慧慈順仙姑胡氏恭順慈恵淑
静𤣥君𤣥君時年八十朝野以為榮是年秋上復召見
問以鬼神情狀更給銀印壬子秋復頒制誥以寵之冬
十又二月復召入覲癸丑春將還上命留弟子以司祕
祝之事丙辰上欲遣使召公公忽先期而至上喜曰卿
之來何與朕意相符邪明年之秋朕將遣使祠海嶽諸
神卿當妙揀清修之士與其偕來丁巳夏公率羣弟子
江𢎞仁等入覲錫燕午門之城樓上舉爵謂公曰卿宜
罄此一觴勑内侍出御製厯代天師贊示公曰他日當
書以賜卿翼日詔公從太師李韓公善長祠嵩山分遣
重臣與公弟子代祠羣望自公而下賜衣各二襲楮幣
有差既還錫燕如初公自返故里志趣頗異常一日置
酒與昆弟酣飲慨然嘆曰五嶽名山先子欲逰而不可
得嵩山中峯乃吾祖得太清丹經之所今藉天子威靈
幸一至焉嚥曦景於層宵邈浮埃於浩刼吾志將有在
矣君子疑其言未幾示以微疾端坐榻上屬弟子方從
義曰吾無以報國家寵恩爾等宜左右我子孫以賛寜
謐之化命取劔印授其子曰我家千五百年之傳在是
汝其勉之死生數也吾之不死者其光赫熹四爥寰瀛
先天地不知其始後天地不知其終也舉手作一圓象
黙然而化是夕大崕石崩聲聞數十里云公㓜警敏靈
籙秘文之屬皆不習而通嵗屢旱禹步召風雷精神達
於㝠漻甘霖即降或有為魑魅所慿者授以片符輒潛
影不見公憫兵戈疫厲之餘沴氣不消舉行𤣥壇舊典
修壇墠建隂陽鼎而錬度之其徴驗尤夥然其天性夷
曠潔而不緇如超萬物之外故以冲虚子自號最愛佳
山水仙踪靈跡所在必窮幽極深動至累日忘返當適
意時欲乘白鶴與羣仙翺翔紫清之上其於人間事未
嘗因此少輟其奉𤣥君備極孝飬暨歿𦵏祭咸盡禮度
兵禍相仍傾貲募人為兵以捍禦鄉井人頼以安公之
𤣥裔備見世家茲不載其曽大父諱宗演三十六代天
師演道靈應冲和𤣥静真君妣周氏某𤣥君其大父諱
與材三十八代天師太素凝神廣道明徳大真人金紫
光祿大夫追封留國公妣易氏妙明慧應常静𤣥君其
考妣則太𤣥真人與胡氏也公字觀宇娶旴江包氏宋
宏齋先生恢之五世孫子男子四人長宇初即今天師
頴悟有文學人稱為列仙之儒近者入朝上召見奉天
殿反覆諦視之笑曰絶類乃父寵賚有加焉次宇清次
海鵬次勝祐子女子二人一歸鄱陽王岳一在室惟公
生乎神明之胄簡素端凝用道為體而膠轕㳺氛無自
入於念慮澄静之乆天光自發所以受知聖君入朝京
師天寵便蕃聲聞四達至於死生之際又能不動聲色
超然坐脱如行者之返故廬非真有道者豈易致哉是
宜銘銘曰
天開日明真人上升周流九霄駕輗作軿卿雲英英剛
飈泠泠絳節翠旙恍其來迎載稽𤣥裔歳踰千齡五綵
交絢玉笈金經矧有劔印奔星走霆非人莫授恐干鬼
刑華盖神君於焉降精圓目青瞳閃如電熒入朝帝京
照耀殿庭進退有儀金衣霞頳帝曰俞哉爾方外臣輔
朕鴻化凝真集神巍巍嵩山嶽之中尊爾往代祠執禮
如存庶集靈和以綏兆民皇用褒錫璽書金繒君臣遇
合𤣥徳之徴胡為弗留飛神窈㝠崩崖墜雷百里震驚
圓光有赫四燭寰瀛在天為清在地為寜在人為貞是
謂三靈此乃道樞中黄之扃公能守一精聚氣凝不死
維神所説維形白鶴來歸遼東露零洞視萬古後天弗
傾
　　　元贈開府儀同三司上柱國錄軍國重事江西
　　　　等處行中書省丞相追封咸寜王諡忠肅新
　　　　濟公神道碑銘
今上皇帝既有天下憫元忠肅公新濟死節之忠擢其
一子昌官内廷遷監察御史俄超山東按察司副使昌
將行詣濓泣曰先公薨于蘄盜盜有義先公者具棺葬
於蘄水縣鳯凰山下家人弗聞知時兵未靖各守其境
道阻不通昌㣲服跳走數千餘里瀕死者數矣遇今上
克蘄始獲至詢蘄人啓棺北還以某年月日葬於某地
而昌又獲禄食于朝皆上之至仁先公之遺徳也先公
之忠既載在元史惟是墓道之碑未有刻文敢惟先生
是請翌日濓以聞詔曰然新濟之忠朕實知之卿其勿
辭乃考論其事曰謹按元贈開府儀同三司上柱國錄
軍國重事江西等處行中書省丞相追封咸寜王謐忠
肅新濟字吉甫河西人贈榮禄大夫河南江北等處行
中書省平章政事上柱國追封秦國公改封雍王印濟
之曽孫贈榮禄大夫甘肅等處行中書省平章政事上
柱國追封代國公改封凉王吹斯嘉勒多爾濟之孫贈
榮禄大夫陜西等處行平書省平章政事上柱國追封
趙國公改封邠吉王森濟之子其先三世以言語材藝
事太祖憲宗世祖為克哷穆爾譯諸國言後皆以公貴
封王曽祖妣婁徹辰祖妣額寜妣順祖皆從其夫封國
為夫人改封王夫人公兄弟六人於次為三少騫然不
可犯武宗時召見便殿襲克哷穆爾濟事仁宗於濳邸
仁宗即位雅宜公乆不改官英宗知公材延祐七年十
二月授承直郎中尚監丞賜中統鈔千貫給校尉十人
専道而行監尚御用物公持出納不可勢屈中官貴臣
手無符勑絲毫不放英宗竒之至治二年二月遷右侍
儀同修起居注命龍慶州達嚕噶齊托歡以女妻公賜
鈔三萬貫為聘資寖得眷近公每侍側中外利害乗間
進取無虚時泰定元年六月拜監察御史階奉直大夫
丞相特穆特爾紛更朝政御史大夫多喇薩蘭狼據中
䑓公奮章劾之朝廷凛然畏公三年七月陞朝列大夫
引進使知侍儀事四年九月進侍儀使階朝請大夫文
宗天厯二年八月拜江南行御史䑓治書侍御史時大
夫阿斯爾蘭哈雅有能聲公至萬口移譽於公大夫聲
頓寢詔賜衣一襲上尊一朋鈔五千貫至順元年遷河
東山西道肅政廉訪使薅姦剔穢煦其朽枯境内帖息
三年二月復拜治書侍御史治陜西行䑓未至召還同
知中政院事六月改同知功徳使司事順帝元統二年
四月淮西江北道肅政廉訪事告闕僉擇其良以公為
之一道稱治明年徴拜大都路總管府達嚕噶齊輦轂
之下權倖肆横法滯不行公操其紀綱風追雷斷不問
誰何姦宄帖然屏伏至元二年六月擢嘉議大夫大府
卿大府近且貴莫敢鉤覈閹竪攘竊斂散無藉吏縁為
私公較擿隠蔽立簿計數吏畏若神將作院累嵗乾沒
綺繡之屬一萬五千縑悉責償之知崑山州事管某上
書誣平江路總管道童詭報嵗災帝命公察情否初道
童以㢘正治其屬官不能堪故誣之且倚前翰林學士
阿勒呼木為援公驗得其狀以聞率坐二人罪三䑓交
章薦公五年二月特受資善大夫都留守仍兼大府卿
益䖍於職談其羙者日以上聞帝曰不可無旌以勸奉
職者六年三月就加榮禄大夫未幾帝幸大府見公所
為條法精密諸藏皆盈有黄金束帶之賜時㣲雨公立
階下命侍臣取御服油衫加公身至正二年十二月陞
宣徽院使四年二月改湖廣等處行中書省平章政事
省控治五溪洞蠻土司鹿馴家暴變幻百出每視省臣
臧否以為叛服公禁戢内兵勿擾其境布約施恵化其
悍猾效貢奉職比於近縣十二月以中政院使召還六
年六月賜金虎符海西遼東哈斯罕等處打捕鷹房齊
里克琨萬户府達嚕噶齊十月還將作院使後二月太
府闕卿再入太府兼將作使階超光禄大夫七年十月
遷宣政院使明年三月拜江南行䑓御史大夫時承平
日乆官恬吏怠漫無倫紀公至擇剛明御史行十道紏
劾貪邪䟽㧞寃滯憲司𨽻卒盤據為虐者甚衆公下令
屛斥之俾州縣之卒更月入直民歡樂之建康城北有
宋王荆公墳寺僧世守既久視為己有王氏孫伐山木
僧執送官官將以盗論事上公公怒曰王氏山王氏孫
伐之何謂盗耶即歸山于王氏而逐僧出之秦檜裔孫
敓民田羣訟不決公問寮属曰秦檜何人寮屬以姦臣
對公閱檜𫝊大署其狀曰檜之誤國千載有餘戮矧茲
遺𦙍敢為民害盡斷其田於民公之明決皆此類湖東
道僉事三寳珠廉介不阿御史以私謁之不聴輒以事
劾之章至公所公曰鶚敢擊鳯耶奏杖御史托克托丞
相與御史有連銜公十年五月移湖廣行省平章政事
湖廣地並江北威順王科綽布哈田獵蹂踐稼穡起廣
樂園萃名娼巨賈以罔利有司莫敢問公至求見王閽
啓右扉入公公引繩麻向中門坐叱閽曰吾受天子命
為藩大臣烏可以小門入我閽懼告王乃啓中門導公
入公拜謁畢起言曰王帝室之胄與國同體不為天子
養民而獵野獸恱婦女以為民病臣竊為王危之王投
几降坐執公手謝曰非公不知此悉罷其所為有蕃僧
持官府柄横甚公捕其妻妾十有八人籍于官寘僧于
法由是民得吐氣十一年妖賊徐真一等起汝潁蔓延
湖湘間勢甚熾時武備乆弛公咨于衆或以老將鄭萬
戸有材略對公乃令募土兵繕城池修戈甲起部屬以
諜賊事賊聞有備遣其黨十餘詣軍門降公謂鄭曰此
誣也鄭設伏受降誘而殱之縛其黨六百人獄以俟命
㑹公召為大司農平章和尚受賊賂繫鄭而釋其縛縱
之明年正月賊乗懈襲武昌六百人自内為應城遂陷
城中人泣曰新濟平章在吾屬豈為俘乎公至都入見
陳致賊狀帝喜賜食及錢三萬貫托克托不悦奏為江
西省平章政事員外置吏卒趣遣之官至江東有詔㑹
浙西平章政事巴延特穆爾南䑓中丞曼濟哈雅守江
州時江州已破江以西道不通公開省太平募人開道
持羽書走江西徴兵未返而賊焰漸逼調廣徳軍寜國
之軍僅一百五十人賊號百萬衆皆沮懼公曰勿憂彼
賊我王師彼豈吾敵乃貸富民財募强壯為兵初行䑓
募兵人給十五千無至者公予五十千三日從者逾二
千人公曰可矣即擐甲胄舟二千人鼓行泝江而上四
月與賊黨戰池州斬首數萬復其城至魯港威順王之
兵亦至士氣益張賊據銅陵㧞柵夜遁去又復銅陵蒐
其黨得二千餘盡戮之復遣俾將陸行遇賊白馬灣又
敗之賊走淮西公部分諸將卒兵躡其後及于白湄賊
窮列陳迎戰公麾左右策馬雜射薄其軍擒偽相周驢
賊潰不能列俘其衆五千奪舟六百艘乗勝奔擊之賊
溺死者蔽江江水為赤由是道稍無阻已而賊擾池公
率衆至池遇五㳺騎于苦竹嶺斬其二鞫賊安在聞其
衆三百屯貴池襲之散去復其邑賊復攻陷石埭殺尉
公夜輒之賊陳其衆三千於縣西岳溪橋有三人一乗
驢二躍馬突前挑戰乗驢賊驍勇無敵軍中常畏之公
引弓射之應弦而仆再發再斃二人後師乗之賊棄城
走其散卒千餘焚掠縣西鄉公復追出境賊忽將舟師
二百艘順流來攻公命萬户王惟㳟禦之戰方酣麾舴
艋從旁横擊賊破走乗勝進望江清水灣居三日偵者
告賊舟四百順風引帆直指我軍諸將失色公曰無傷
吾有以勝之乃偃旗伏横港中風急水駛賊舟不得泊
奄忽電過過且盡命舉旗掣帆鼓譟出其後賊驚駭不
能弓官軍奮擊遂敗之擒卒二百獲其舟艦器械甚衆
進克建徳縣時賊久圍安慶聞其黨敗而濟哈雅亦至
焚營觧去公且行且戰復湖口及江州賊巢據彭澤公
欲攻之而江州倉無一日粮乃諭民輸財麥士卒俾惟
㳟守小孤山而自駐番陽口扼江湖要衝以圖恢復然
亂已久湖廣江浙多敗江西亦無援助者轉戰六百餘
所將兵日衰耗困疲財粟亦且殫匱或請去就食東南
圖再舉公曰吾受命守江西此江西地也死則死此去
將何之九月二十日賊知公兵食俱竭帥大舶載葦蔽
江而下杜上下流縱火夾攻公麾兵殊死戰死且盡從
子拜布哈將親兵數千人戰亦死公猶堅坐大呼公曰
殺賊殺賊俄而賊射公中目仆舟中賊素識公名不忍
害輿置密室中明旦少蘇賊饋食公卧叱去或以刀脅
公降公罵曰狂賊我國之大臣恨不能殺爾而為爾獲
命也何謂降為大罵不已賊終不敢害環卒守公凡不
食九日忽自力起北面再拜曰臣力竭不能報國敢不
死以辱命言畢而絶時十二年九月二十九日年五十
有七卒後二年監察御史庫庫等請褒其義乃贈今官
而諡忠肅云公先娶即托歡女諱諾倫生一子而卒後
娶郭氏中書平章政事布哈之女俱封趙國夫人子男
五人曰咱雅實哩公卒後特授榮禄大夫利用監大卿
曰達爾瑪巴拉大中大夫僉遼陽行樞密院事其三即
吉昌初名達爾瑪實哩上賜今名曰寶山曰寶座女一人
濂昔論次元史未嘗不嘆其敗亡之易由於内外壅絶將
相非人使然也當亂之始興誠得數萬之兵使一猛士將
之可立見其撲滅而顧依違不斷養致大釁其中有足任
如公者又卒俾之孤危無援不足以成功豈非自致哉惟
公忠義果敢出於天性歴踐要職聲績彰明提千百未
試之卒轉戰湖江間復城破邑懾敵人之膽雖勢孤力微
大功不竟然忠義之氣猶足以立萬世之防範使亂臣
賊子懼宜乎皇上褒其後人而以銘命濂也其辭曰
朔河之西正氣烈烈摩盪日月乃生英傑其人謂何
為忠肅公偉貌長髯猶人中龍當元盛時出入禁闥
一志小心不自矜伐歴事三宗登于顯融正色厲言
以折姦兇既司行臺亦尹京邑貪邪宵遁鬼神晝泣
湘湖之間名王所都納貨掄姝烝黎告瘏公聞蹙額盛
服往謁以笏畫地再拜辨説弛其嚴威謝以巽辭予
實無良非公不知盛極而弛孽生釁起帕額持戈蔓延
千里公駭而告聘師與謀始剪始屠天子召予匹馬比
馳狐䑕相賀大城巖巖一蹴而破民泣且號吾實不辰
公如在斯豈為盜人當宁載詢亂實誰敢稽首告言權
臣䘮氣公䘮其氣彼斥公身朝辭暮行禦魑魅羣公曰
予家世承國恩先臣在天敢負吾君我兵二千以義為
勇盜雖如林逆不能衆既復池陽遂徇銅陵呼聲如雷
江水晝凝左馘右擒轉戰日亟扼江湖咽以掃南極氣
吞逆雛奈力之痡孰謂猛虎制于羣狐人或謂公盍往
他所公曰受命死則于此烈焰燭雲勢無全軍志在誅
夷罵聲益振羣賊羅拜來饋飲食叱之不御以死報國
公死者身不死者名相贈王封以愧茍生豈惟當時愈
乆愈著元廟既隳公尚有子公子克孝天子是庸匪惟
私公以勸盡忠雖公至忠天子至仁刻辭豐碑埀訓萬
年
　　　毛公神道碑
奉國將軍僉大都督府事毛驤來謂濓曰先公以至正
辛丑正月朔日棄遺諸孤某月某日遂畢窀穸之禮迄
今已十八春秋洊䝉天寵之加賁及泉壤而墓土之石
未有銘辭大懼無以昭君賜而示子孫願為備書其故
碑刻焉按狀公諱麒字國祥姓毛氏居鳯陽定逺縣之
昌義郷生平負英氣多謀畧人恒敬之壬辰之夏汝潁
兵火起所在郡縣皆相挺為亂今上皇帝龍興臨濠憫
生民之塗炭持三尺劔出而救之一呼之間從者數萬
直趨定逺之池河初縣之大姓陳氏與公謀招健兒為
兵屯營其地挾縣尹某為帥作保障計聞大軍且至皆
棄妻孥作風雨散去公獨扶尹其詣轅門欵附上遥見
之令左右問曰爾為何人對曰定逺尹也扶尹者何人
對曰縣民毛麒也上壯公所為乃召之前指謂侍臣曰
衆皆潰而麒獨降非有識者邪於是寵遇優渥朝夕俾
公侍膳與其計征討之事健兒聞公在幕府亦先後出
降上取滁州擢公行軍總管府經厯司其倉廪兼掌晨
昏厯以錯將帥之失佐者未幾取和州軍威益振上以
建國之初唯兵食最急仍命公䕶滁州倉乃帥師渡長
江太平望風乞降遂聞江南行中書省徴公還陞為郎
中當是時上之左右唯公及太師李韓公尤被簡任凡
政令之敷布饋餉之轉輸羽檄之交馳皆二公相與恊
贊之及建康下遂定鼎焉分道帥師日以獻㨗聞復陞
公為叅議官戊戌冬上親征婺州公實權署中書省事
小大庶政咸出公營度人情脗合文武無間言上將大
委任之而公之病告上臨其家坐榻上執手問所苦且
勉其善自愛如是者凡三訃聞宸衷憫悼錫贈有加焉
且詔叅軍胡深選𦵏地於江寜虎頭山及靈車就塗上
復躬御翰墨作文一通御鎮淮橋而祭慟哭良久直至
處所視其下棺始還公之子驤時備宿衛上念公弗置
俾驤就儒師學親自訓督之命為飛熊衛管軍千户轉
振武羽林二衛驤感上恩自謂千載一時夙夜思立身
揚名以報國顯親為務㑹大兵征漢鄂定襄沔汴吳興
俱從征有功洪武元年上郊皇天即帝位國號大明在
廷之臣皆驗勲進官擢驤宣武將軍僉羽林左衛親軍
指揮使司事仍追封公西河郡伯封公妻周氏西河郡
君大將軍徐魏公奉詔征中原而驤又從行直搗燕薊
元君出奔天下於是大定論功行賞陞驤懷逺將軍同
知羽林左衛親軍指揮使司事世襲其職得推恩二代
時重定封贈例司封據令更贈公懷逺將軍同知親軍
指揮使司事周氏封淑人公父文政贈明威將軍親軍
指揮使司副使母朱氏贈徳人驤室劉氏先封西河郡
君至是亦更封淑人已而驤進官羽林左衛親軍指揮
使階昭勇將軍滕州段士雄反驤帥師討平之倭奴入
㓂浙柬沿海郡縣皆失寜驤㑹浙江太倉諸軍捕斬五
百餘級獲海舟一十二艘倭奴逺遁入奏奉天殿上大
恱曾未幾何驤復超奉國將軍僉大都督府事加贈公
僉大都督府事階奉國將軍而明威公亦加昭勇將軍
羽林左衛親軍指揮使朱氏加淑人周氏劉氏皆夫人
繼室張氏亦封夫人公生子九人驤其長也次曰駿某
階羽林衛千户所鎮撫曰􁀙某階金吾左衛千户所鎮
撫曰某曰某曰某曰某曰某曰某女三人二先卒一嫁
宿衛舎人沈俊孫六人曰振武曰應孫曰承安曰鎻住
曰東平保曰寳慶嗚呼天造草昧之時六合雄争未知
鹿入誰手昧者往往失於所憑依而公獨能炳於幾先
識真主於龍飛之初扶携臣服獻計宣勞以佐興王之
運豈非豪傑之士哉及乎神武四達方域内附皇上崇
徳報功之心唯恐有弗及故當時開國元勲無不分茅
胙土鐵劵金書傳及來裔奈何公之蚤世不得盡其才
而與之並其命也邪雖然驤之雄畧超羣著竒勲出入
扈從上簡帝心爵位之顯融贈䘏之便蕃尚方新而未
艾也公雖歿亦可以無憾矣銘曰
猗歟毛公沈毅而雄元運將終亂如聚蠭公奮而興使
民為兵執旗一呼從者如星我州我閭我保鄣之俾全
其生寜顧我私上天厭亂特命真人驅雷駕雲廓清妖
氛公聞曰噫天胡可違附鳳攀龍茲惟其時我志先定
敢徇輿情上謁轅門稽首以迎上嘉其忠寵賚日優談
笑折衝帷幄運籌羽檄星馳饋饟弗遺是馳是驅以壯
我王師飛渡大江軍威洸洸達于四方無敵不降自叅
戎閫遂贊中書拾級而陞漸見赫熹卉木方榮嚴霜折
之大火始然河水滅之天若假年勞烈孰侔貂蟬朱紱
豈不公侯命也止斯人其奈何中外聞之孰不嘆嗟公
雖云亡有子慨慷出入禁庭侍衛帝傍勲名日崇貤典
日殷天光照臨燀燀焞焞難逢者時不朽者名名著實
并登諸汗青莫堅匪石以礲以磨史官造銘永鎮山河
　　　元故國子祭酒孔公神道碑
堯舜禹湯文武及孔子徳皆聖人惟孔子不得位而功
最盛天於恒人有一善且昌其後昆况徳充天地功施
萬世而身不食其報者乎堯舜禹湯文武皆王天下故
子孫受其祉有限孔子無位故餘慶遺澤被其子孫者
無窮自斯民之生未有若孔子之徳而無位者也亦未
有孔子之傳世久逺而襲為封君者也嗚呼天之報聖
人其在茲乎公諱克堅字璟夫世家魯之曲阜孔子五
十五代孫也曽祖曰之厚贈大夫濟寜路總管輕車都
尉祖曰浣累贈通議大夫禮部尚書上輕車都尉皆追
封魯郡侯父曰思晦嘉議大夫襲封衍聖公累贈通奉
大夫河南江北等處行中書省㕘政知事䕶軍追封魯
郡公諡文肅曽祖妣女真氏祖妣李氏妣張氏皆追封
魯郡夫人公少廓達通敏日誦千餘言始冠逰學成均
通春秋左氏傳文肅公薨襲封衍聖公階嘉議大夫元
重紀至元五年上䟽請修飾廟像順帝可其奏賜山柬
厯日錢之半給其費命監察御史族人思立持楮幣二
萬五千緍勒碑以紀成績至正六年中書謂公爵與階
不稱奏陞之制授中奉大夫易銅章以銀十五年平章
政事達實特穆爾薦公明習禮學徴為同知太常禮儀
院事以子希學襲公爵是年冬帝親郊公攝太常使盛
服襜然登降有容觀者稱為達禮御史大夫蘇蘇言公
才宜近侍左右拜中䑓治書侍御史公辭歸明年拜山
東道肅政㢘訪使既受詔復辭㑹山東兵亂公率家人
北行次藁城丞相賀太平奏召公為集賢直學士希學
為祕書卿遣使者即藁城起之公至燕都處盜毛貴犯
畿甸且逼廷議棄燕遷闗中公曰天子當與社稷宗廟
俱為存亡烏可棄而它之今勤王之兵頗衆與之決戰
盜可平也如公言盜果敗去十九年遷禮部尚書知貢
舉時四方士避亂多集都邑公請設流寓科以取之是
年冬擢陜西行䑓侍御史李思齊及察罕特穆爾二軍
争㤗隴相攻朝廷不能制陜西行省丞相徳埒特穆爾
納思齊降將命張良弼禦之公及中丞袁渙諍曰不可
二軍不敢舉兵犯奉元豈其力不足哉特以無名耳今
納其叛將而出兵禦之是引虎使噬也丞相不從渙亦
被劾去公怒曰謀之不善亂且至矣遂自劾而歸月餘
二軍及良弼戰于鹿䑓奉元果陷二十二年除國子祭
酒帝賜上尊太子書大成殿額以賜公以世亂不樂居
位竟謝病歸闕里營别業城南以居後起公為集賢學
士資善大夫不就復以公為山柬㢘訪使卒不起二十
八年皇上手詔趣公入覲待以賓禮而不名賜以廪禄
不煩以職郊祀必致膰肉撫勞甚至洪武三年春以疾
告遣中使存問疾篤詔還公于家給驛以行賜白金百
兩文綺八端它錢物稱是三月二十八日次下邳新安
驛薨于舟中夀五十有五希學奉喪歸以六月十三日
𦵏于孔林去孔子墓若干步公寛厚樂易事親有禮遇
族黨有恩與人交不為掩覆計度一以誠信豐厚美髯
容止甚都順帝以福人稱之公娶張氏濟寜路總管子
仁女封魯郡太夫人丈夫子九人長即希學次希説希
範希進希麟希鳯希順希尹皆元國子生希贇其季也
女一人適某某孫男九人曰訥曰証曰某某女五人希
學今資善大夫襲封衍聖公每嵗朝正于京師上寵錫
之甚厚以袁渙狀來請曰先公沒今十年而墓道之石
無文以刻恐休徳不聞于來世人其謂何濓嘗獲識公
且與希學善雖老矣其忍不銘銘曰
天命大聖為萬世師廓幽昭潛雨施日輝功加堯舜位
則不有斂其遺澤以昌厥後厯年二千有興有亡五十
餘世封褒相望自侯而公愈逺彌貴桓圭衮衣肅將祀
事惟公紹休道大且文人曰休哉聖師之孫入為秩宗
左禮右樂格于幽明上下允若亂兵趨燕宗社震騫君
臣合謀棄而西遷公曰不然君死社稷以正伐亂勝不
以力王師焞焞如虎如貔盗遁難夷公實啟之闗陜之
間將驕胥噬彼謀不臧以水止潰公謂元戎世方興亂
無失厥防以速其叛言臧不從不臧是為禍將迨身云
何弗歸璽書迎拜俾掌邦教大訓宏謨敷聖之道土宇
日隳位其可居退修于家琴瑟詩書皇明御極取聖為
則陟降帝庭禮儀有翼生享其榮死篤其承云誰致然
聖澤休明惟聖之澤如山如川有址有源以永厥傳繼
聖惟賢守位惟徳昭績埀聲後嗣是式
　　墓碑(凡六/章)
　　　東丘郡侯花公墓碑
皇上渡江之六年庚子夏閏五月癸酉偽漢主陳犮諒
以舟師入㓂圍太平行樞密院判花公率麾下三千餘
人結陣迎戰三日賊不得入乙亥城中乏食公士馬憊
城陷賊縛公急公怒奮身大呼縛盡解起奪守者刀殺
五六人罵曰賊非吾主敵也曷不趣降賊怒碎公首縛
於舟檣衆射之公至死罵賊不少變已而賊犯龍江上
命諸將力戰賊敗遁去後五年甲辰上即吳王位追封
公東丘郡侯又十六年其子僉水軍左衛指揮司事煒
泣曰先公歿今二十年無文銘于神道竊恐忠烈不白
於後世敢請惟公勲業始卒宜載國史余嘗待罪太史
氏不敢以耄辭公諱雲姓花氏世為懷逺人自考以上
姓名皆亡莫知遷徙世次然皆不顯公少孤随母嫁張
氏貌偉而黒驍勇絶人儕輩畏服之嵗癸巳杖劍謁上
于臨濠上竒其材力俾將兵畧地所至輒克破懐逺城
口擒其帥以歸進攻全椒㧞之羣㓂據繆家寨公俟夜
襲之冦散走上將取滁州單騎前行遇賊數千人於道
㧞劔躍馬衝其陣而過賊驚曰此黑將軍勇甚不可與
争鋒兵既至遂克滁甲午從上取和州得卒三百以功
授管勾明年乙未率所部先渡江上克太平以公忠勇
可信任命宿衛左右丙申上破集慶公得兵千人陞總管
徇鎮江丹陽丹徒金壇諸縣皆下之過馬䭾沙劇盜數
百遮道索戰公且行且鬭三日夜皆禽殺之授前部先
鋒攻常州㧞其城駐守牛唐營夏六月立行樞密院於
太平遂拜公院判階安逺大將軍丁酉春正月克常熟
州獲卒萬餘命公將之秋七月以兵三千之寜國陷山
澤中者八日羣盗蟠結梗道公操矛鼓譟出入營壘間
斬首千百計而身中一矢還命守太平後四年遂卒卒
時年三十有九夫人郜氏公與偽漢戰時一子方三嵗
夫人以牲酒祭家廟㑹家人泣曰今城且破吾夫忠義
人必以身死之吾夫死吾必不獨生然不可使花氏無
後嬰兒在若等善撫育之聞公就禽夫人赴水死年甫
三十有五侍兒孫氏瘞夫人屍遂抱兒以行偽漢軍擄
之至九江軍中惡飬小兒孫氏以兒授漁家屬之曰此
兒良宜善視之是年冬王師伐偽漢漢敗孫氏至漁家
視兒在瞷漁人出竊負以走夜宿陶穴中天曙脫簪僦
舟渡江遇漢僨軍奪舟棄江中孫氏抱兒遇斷木浮至
附之入葦洲採蓮實哺兒七日不死夜半聞人語聲呼
之逢老父號雷老告之故與其俱行明年辛丑春二月
達上所孫氏泣抱兒拜上上亦泣寘兒于膝曰此將種
也賜雷老衣遣之復其徭已而令人追之忽不見兒八
嵗侍皇太子就學年十三授虎賁右衛副千户後七年
拜今官即煒也煒於洪武丁巳偕孫氏至太平奉夫人
骸骨歸乃束草像公以二月己未合𦵏上元縣南五十
里之水橋嗚呼觀公之死賊與妻妾之報公可以知公
之為人矣天不殄其後豈不宜哉銘曰
雲雷遘屯區宇分篤生真人鎮乾坤騎龍鞭霆下天門
前翼後衛蓊若雲誰其最雄花將軍力驅智駕敵萬人
蹂躒羣盗猶䴥麏大刀長㦸屬櫜鞬左麾右刺流電奔
緋衣緇弁貔虎屯駐馬飲江江水渾吳楚之域殺氣昏
手挽天河洗妖氛軍聲隆然若雷震遭者膽落兩足蹲
元戎開府大江濆腰佩兵符威令尊控制上㳺為國藩
偽漢恃力不圖存建旗揚帆事鉦鼖艨艟蔽江躡鉤援
搥牛享士士氣伸馳馬督戰寜顧身賊焰熾若烈火焚
大戰三日勢愈殷單騎赴之齒囓齦怒髪上指目吐烟
(叶/)汝賊兇頑犬與豚願醢汝肉一口吞賊慚耳塞不忍
聞至死不屈酬國恩飄然乗雲叩帝閽請為厲鬼扼賊
元賊當殛死洗厥寃天子下詔褒忠勲東丘立侯賁九
原孤兒保育寵便蕃不墜宗祀天所敦生為烈士死明
神神靈在天光焞焞嗟爾來觀萬子孫繼忠男孝慎勿
諼弗信請考太史文
　　　故嘉興知府吕府君墓碑
元至正之季民反處州為盜轉掠而東陷永康婺諸縣
繹騷弗寜永康太平里大族吕君文燧散家資數千萬
與弟文燁合謀募里壯强子弟得三千人將之與盜屢
戰盜敗走復其邑斬獲甚衆吕氏之聲聞東南朝廷三
授以官皆辭不受用事者聽讒殺其弟卒不敢怒而為
之盡力大臣義之承制表其閭而復其家婺之巨室細
民幸不遇盜者悉歸功吕氏是時永康有吕氏隱若巨
鎮焉今上皇帝既克婺君族人藉兵甲以君名詣轅門
降上大喜特立永康翼以君為左副元帥兼知縣事時
君以事留杭未返命其弟文烜攝之君還復召為庸田
司經厯改中書省管勾江西行省都事權知廬州府至
官三月浙西平更授嘉興知府累階某大夫松江民作
亂襲嘉興君覘知之走使者告李曹公文忠賊始據城
曹公兵即至遂就擒諸將欲屠城君争曰據城者賊也
城中民何罪釋不屠民徳之滿三載入朝奉詔持節諭
闍婆國洪武三年十一月次興化有疾十六日卒于驛
舎四年十二月某日歸𦵏東陽縣興壟西丘之原年五
十四君有徳於鄉鄉人聞其卒皆哭泣相弔䘮歸耄倪
拜迎於道數十里不絶卒之明年嘉興佐貳以下坐鹽
法死者數千人有司以君嘗署名公櫝例藉其家上特
詔歸之曰吾知吕文燧誠信人必不圖姦利且歿於使
事可念也時吕氏家逮繫縣獄鄉人哀之如親戚及詔
歸其家乃皆舉手相賀君子由是知君之徳及人者深
也君字用明文燧其名也其先有諱玖者自河南來遷
玖𤣥孫浩上書宋孝宗朝脱父兄于詔獄孝宗崩行䘮
三年浩弟源以行義旌門皆有恵於閭里源𤣥孫鑰仕
元為永康尹君曽大父也大父汲父機母某氏初君之
大父嘗修上世所立義田以食族人置學以教子姪至
君踵其志卒成之君為人如懦夫至其奮發於義不顧
利害必達乃止盖其所從來逺矣君娶戚氏三子曰堂
塽垍垍後季父文烱六女其三人適同邑胡海金華戚
誠道東陽俞文璉餘未行孫男二人堂既𦵏君乃謀於
弟曰先子之友固多其同朝仕而知先子者唯太史宋
公太史嘗銘天下賢公卿大夫其言可傳信茍以墓上
銘為請必不忍辭乃以君族弟熒狀來請君之政盖多
可稱余不能知然其最大者活永康嘉興之民書其大
使人可推知其餘也銘曰
人之所爭智名勇功或易於始而艱其終吕君之興秉
義孔偉散金聚兵以彌狐䑕既克有成不居其名錫命
者三辭而弗承匪徒辭之以俟神聖黄鉞臨城解甲請
命左綰將符右佩縣章季也攝之於君有光起司甫田
亦佐方嶽章服有儀蔚為邦伯自廬而呉千里是綏相其
良姦以撫以誅憸氓跳踉弄兵陷郡陰檄王師禽斬以
徇將怒謂君亂民可屠君爭不從萬家獲甦不躋於崇而
淪於遐吏操深文幾隕厥家家之再完明天子明天子不
遺由君之誠君徳甚多鄉人是思載徳登碑于以悼之
　　　贈中順大夫鎮江知府徐公墓碑
皇上即位之十年詔曰光禄卿徐興祖慎事小心在朕
左右二十又五年未嘗有過非其祖父之教曷以致斯
其凖恒制寵贈之官以勸奉職者於是吏部承詔贈其
大父餘慶中順大夫應天府丞父景福中順大夫鎮江
府知府祖妣朱氏贈徳人妣髙氏贈淑人興祖既祗奉
制書告于墓下復謂余曰吾祖父世有醇徳祖之事稍
逺弗能悉知知而悉者惟吾父而已吾父之徳吾知之
吾子雖知之弗悉也至於吾孫又不若吾子之知則遂
忘矣茍不托於文辭何以示後之人使知所自敢以累
執事焉余與興祖同朝甚久不獲辭徐氏世為建康人
國初易建康為應天府今為應天之江寜人公諱景福
字某諱餘慶之子諱守禮之孫平居愿貌寡言事親先
事揣意取其歡欣兄眉夀析産出居朝夕往省問其缺
乏及所好而饋進之並市肆修百物以通時之有無不
過求銖兩息遇人不問長少卑躬悦色懇篤誠信出言
惟恐傷之一揖埀首幾欲及膝乆之然後起與俗無怨
聞喧詈聲輒引避人告以求利則曰茍足可矣非敢求
也或尤其太同則曰誠以待物同非所知也由是里閭
咸稱之為善士公既以此自治生子亦以是教之年若
干以某年某月日卒某年月日𦵏于聚寳山府丞墓側
妻即淑人髙氏祔焉髙氏柔嘉有則年若干以某年月
日卒子男三人長紹祖次即興祖次敬祖興祖淳篤遜
謹由尚食局副使四遷至今官階中大夫為上所信任
賜以第飭土田而孫男五人欽鑑鈞仁義皆謹飭習禮
欽復擢為從仕郎掌醢署丞曽孫男女又十餘人君子
於是知公積善之報未已也嗚呼為善者觀於徐公可
以知勸矣乎銘曰
天博而穹厥聽孔聰善祥慝殃咸以類從孰嚚不知訾
其幽逺棄不為善其𦙍卒殄有察其然善集于身身或
弗昌昌在後人懿惟徐公嗜善忘利豈必多言躬行於
事純孝篤誠于父于兄小智私謀我則不能里譽閭稱公
誠善士不顯其身以遺厥子厥子如何氷潔璧温玉食
是司以奉聖君帝嘉舊勲俾長光禄金帯朱衣其儀甚
肅殿門嚴嚴不敢顧瞻退食于家黙無一談帝曰爾賢
祖父善教錫以峻爵以勸忠孝迺贈徐公守彼鎮江徐
公有父佐于鄉邦制書煌煌丹璽如日宰木祠垣燁然
動色鄉鄰歎咨始實弗知積善致斯胡寜不為徐公有
善子食其報人孰非公賢者是效
　　　故翰林侍講學士中順大夫知制誥同修國史
　　　　危公新墓碑銘
嗚呼翰林侍講學士中順大夫知制誥同修國史危公
享年七十以洪武五年春正月二十三日卒于和州含
山縣之寓舎其年二月十五日權厝於含山某年月日
始還𦵏金溪白馬郷髙橋之原其子㫃(於蹇/反)深懼公之
功行世系不昭白于天下書夜兢惕自為狀二萬言來
謁新墓之銘濓守官少暇久未克論譔春正月䝉恩致
政柬歸私念公相知特深在前朝時欲引薦入史館及
今待罪禁林實與公為同僚相得甚驩於是評隲羣行
而勒文于碑其文曰公諱素字太樸姓危氏危本姬姓
周武王庻子某生而手中有文曰危因賜姓危氏封於
新其後居光州晉永嘉中建州刺史京遷建昌之南城
唐黄巢之亂全諷與其弟仔倡赤手起兵擒巢黨柳彦
章于象牙潭擢撫州刺史累官金紫光禄大夫檢校太
傳封南庭郡王南庭之後復遷撫之金溪白馬鄉譜圖
亡竟逸其名南庭十五世孫宋景定三年進士通直郎
知臨安府仁和縣事元累贈中奉大夫江浙等處行中
書省叅知政事䕶軍追封汝南郡公炎震公之曽大父
也累贈資善大夫河南等處行中書省左丞上䕶軍追
封臨川郡公龍友公之大公也累贈榮禄大夫江西等
處行中書省平章政事柱國追封豫國公永吉公之父
也曽祖妣王氏彭氏妣劉氏皆封郡夫人郡之名如其
夫母劉氏黄氏並封豫國夫人公自至正元年用大臣
交薦入經筵為檢討公年已四十一矣五年改承事郎
國子助教七年除應奉翰林文字同知制誥兼國史院
編修官未上轉宣文閣授經郎兼經筵譯文官階文林
郎明年復入翰林為應奉十一年遷儒林郎太常博士
十三年轉奉訓大夫國子監丞擢兵部貟外郎十五年
陞奉議大夫禮部郎中拜朝散大夫監察御史遷工部
侍郎明年轉朝請大夫大司農丞又明年陞中奉大夫大
司農少卿復入禮部為尚書十八年叅議中書省事兼
經筵官次年進通奉大夫御史臺治書侍御史二十年
拜通奉大夫中書叅知政事同知經筵事提調四方獻
言詳定使司後四年階陞資政大夫俄除翰林學士承㫖
榮禄大夫知制誥兼修國史博羅特穆爾入相出為嶺
北等處行中書省左丞明年棄官居房山二十八年閏
七月元順帝北奔淮王特穆爾布哈監國承制復起為
翰林學士承㫖上章控辭已而元亡迨入國朝召至南
京洪武二年授以今官三年兼𢎞文館學士是年冬監
察御史王著等劾公亡國之臣不宜用公坐免詔出居
和州閱再嵗而卒公生四嵗其大父即使公讀書大父
本黄氏子來繼於危知公能亢危氏宗督厲之尤切年
十五即通五經大㫖據座為人師與同郡葛君將曽君
堅黄君冔葛君元哲更相策警窮日夜不休復徒步走
臨川吳文正公澄清江范文白公梈之門質而正之二
公皆析行輩與之為禮吳公至恨相見之晚凡所著書
多與公叅訂之虞文靖公集孫先生轍名徳俱尊其遇
之一如吳公由是公之名震動江右間出㳺金陵或以
其文示南臺中丞張文穆公起巖張公以狀元為顯官
少所稱許獨推服公曰危君為狀元庶幾相當老夫有
愧色矣張公入朝遂挾公以行達官貴人慕公聲華争
欲出其門下更相論薦唯恐失之公之檢討經筵也經
筵一月進講者三講文皆屬公手公嘗敷繹民惟邦本
之言以進典領臣惡其峭直難之公曰經筵之職所以
格君心反不以民之疾苦告邪縱加罪罪在操觚者素
請當之卒以進講順帝大悦詔賜經筵官酒公不飲復
賜馬湩一革囊金織文幣人一端皆有副已而有詔下
中書發錢粟千萬賑河南永平民萬口咸曰活我者經
筵官也公復移書執政請修宋遼金三史乗傳行宋兩
都訪摭闕遺書成公之力居多順帝知公問學淵深特
命註爾雅較君臣政要公悉心而為之不數月而成及
進賜金若干公辭曰臣職也何勞而受賜不敢奉詔尋
有宫人之賜公復辭曰臣有糟糠之妻在大江之南無
所用之亦不受其助教成均也六館生擇所疑羣揖難
公公片言折之悅而去分監上京輟餐錢建監門葺齋
舎勒開國以來分教師之名于石尚書王某致政居蔚
州搆暖泉書院請額於朝他監官以地無先賢故事不
從公聽其立師以訓士子順帝以公善筆劄詔書釋氏
書公辭曰臣官胄監以教化民彛為職外教之典不宜
書無已遷他官乃可耳遂止其授經官學也受業生皆
貴戚大臣子横肆不率度公創教條置帳厯日書其勤
惰月㑹而賞罰之皆畏服不敢犯其復應奉翰林也㑹
修后妃功臣傳事多亡逸無據公買餳餅饋宦寺戚里
厯厯叩之復叅覆得實乃始筆之卒為全史其在太常
也請親祀南郊築北郊以斥合祭之非謹諡法嚴祀典
以祛謬妄時翰林承㫖張公翥為博士禮文有闕者同
補正之人稱為雙璧其為國子監丞也捐束修鋟小學
書及夏小正經傳考于梓以恵學者其居兵部也奉詔
墾田於雄霸二州相地受畧薙除荆棘闢田幾千萬畝
使民有道民徳之其陞禮部也與許文正公衡之孫克
學俱贊皇太子受玉冊故事皇太子謁廟用牲體百官
以朝服賀於東宫公謂克學曰儻有違禮人惟責吾二
人盍正之遂徹牲體而以便服賀其擢御史也知無不
言御史觀音保等四人以諫死英宗朝公請錄其後官
之四川行省平章政事囊嘉特天厯初舉兵欲翌戴明
宗雅克特穆爾巴延等構殺之公力為雪其寃容城民
魏敬益買田千畝後見鬻田者二十家不能自生以田
劵還之公請旌其門以敦亷讓其在工部也順帝欲以
䝉古書譯釋氏三藏經下部刋行公以無益諫罷之執
政居第與燒飯橋近有司希其意欲鑿石易橋公諍止
之降香祀嶽瀆故用金十兩為香函吏利金以銅半雜
之或造銅函易金公亷其狀皆執論誅之淮南兵亂公
奉㫖亷問其故㑹維揚京口嵗饑民欲相食公便宜諭
守臣發楮幣數萬定賑之所全活者甚衆上淮西宣慰
使余闕捍賊功狀請陞其官秩復請立宋徐節孝書院
於淮安其官大司農也分治京南保定之境幾無曠土
時海輸不至軍國多仰焉新城民田氏聽後妻讒殺其
子公憤之職既不可治乃為文祭其子民悔愧後妻逃
去人揺手相戒不用婦言其長禮部也時亂將亟公憂
之每陳得失無隱丞相賀惟一曰君向寡言今又何多
也公曰時危恩重情豈能黙黙吾不敢畏丞相但畏後
世史官耳其叅議中書也論天下事以擇將帥舉賢才
為本請専任甘肅行省平章定住總西方兵勿遣其迎
帝師悞軍事用樞密副使布延布哈為中書叅政經畧
江南以額森特穆爾黄常為禮部尚書頒厯安南立兵
農宣撫使司以安畿内任賢守令以撫流竄之民順帝
欲以公兼兵農宣撫使公以疎逺辭且諫曰今日之事宜
臥薪嘗膽以圖中興可也公言雖愈加切時不能盡用
舊制銓曹有行止科吏主之曰具内外官十名上中
書中書籍以遷擢其後吏怠不為意仕者淹滯有待選
十餘年者公責吏日具五名五日一上中書吏樂易集
各思奉職而乆滯者獲伸髙原富民劉强通其子婦婦
訴官達刑部吏受賕欲變其獄以俟赦公以事闗倫理
趣如法論之其轉侍御史也亂兵殺易州達嚕噶齊公
請假守令以制兵之權㑹中書左丞成遵而下以贓得
罪獨賀丞相翰欒平章與公不與皇太子書澄清忠義
清白傳家八字以褒賜之其叅知政事也刑部尚書托
里圖兼興和路總管與守將有隙守將誣其欲私發官
囷粮廷議杖踰百免其官公驗無發封狀釋不問都事
倪晦與劉哈喇布哈同官丞相台哈布哈幕府數以公
事忿争劉怒欲中晦隂結監察御史劉君楚俾擠之㑹
晦至燕都囊故人所寄買馬白金君楚攟其囊得金下
晦獄令自伏為贓狀上中書公疑亟為白出之馬徳守
徳州俘所獲南軍千户楊甲至都將斬之公召問狀乃
淮安世襲千户戰敗陷濟南羣盗中陳柔俾詣徳軍饋
物徳械送之非賊也公白宰相釋之楊感泣曰叅政生
我枯骨中恵大無以報然叅政長者為公法釋我我不
敢私謝期以忠義報可也卒與逆臣博羅特穆爾戰死
之太醫院經厯徐某蔵盗贓盗敗徐就鞫案已具要官
庇徐屬公從末减使三返公竟不許嶺北行省叅政董
復初素有㢘名同省臣飛書言其在稱海宣慰司時取
官中米千石公疑其事遣使覈覆之果得其誣博囉特
穆爾庫庫特穆爾俱以平章總兵河南漸生釁端公謂
御史大夫布哈曰飬虎者欲其不相搏噬則别其牢今
欲二人無鬭莫若加其職而分地處之用博囉特穆爾
為丞相治四川以庫庫特穆爾為丞相治河南各責其
成功可也大夫曷不為上言之普化如公言順帝及皇
太子咸以為然㑹丞相吹斯澗䘮妻不出事中寢初江
南經畧使布延布哈李國鳯請封徽國朱文公為齊國
公以龜山楊公豫章羅公延平李公西山真公九峯蔡
公從祀於孔子廟廷公為御史時亦請封諡劉蕡事上
中書皆寢不報至是公皆舉行復為文以少牢躬祭墳
墓禮部員外郎姜碩使偽漢陳友諒不屈而死公為奏
官其子京畿歉國用不足公奉㫖以錢幣誥勑募民入
粟公以義諭民聞者感動荷負來輸者填道至有不願
給直者上都宫殿火順帝勅重建大安睿思二閣公上
書諫曰茍以二閣為祖宗所建四海九州獨非祖宗故
物乎㑹皇太子大臣亦以為言遂罷其役其承㫖翰林
也翰林修史有司日奉餐錢方為之否則斂手而坐公
謂同列曰吾等以史為職且禄已厚矣奚俟餐錢而後
為邪因次第修之其以左丞居嶺北也和寜為太祖肇
基之地而無圖志可徴公請於朝作和寜志先是夏侯
尚𤣥嘗伏闕上疏言郯王某之寃公髙其義補其子為
宣使時伊蘇岱爾為𦙍平章挾私憾殺右丞達爾瑪巴
拉公曰是尚可以仕邪不去禍且及即上章辨達爾瑪
巴拉無罪辭官去居房山臥不起將相重臣皆以書請
不聴丞相史列門來問計公曰撫軍院誤國至斯不可
救矣亟請河南王庫庫特穆爾總兵以衛畿甸而固守
之當時事勢已不可為及再任翰林僅一日而大兵入
燕公曰國家遇我至矣國亡吾敢不死趨所居報恩寺
脫帽井傍兩手據井口俯身將就沈寺僧大梓與番陽
徐彦禮大呼曰公毋死公毋死公不禄食四年矣非居
位比且國史非公莫知公死是死國之史也力挽起之
已而兵入府藏埀及史庫公言于鎮撫吳勉輦而出之
由是累朝實錄無遺闕者公之力也其入國朝也皇上
嘗訪以元興亡之故甚見禮重俾之侍講禁林宋穆陵
顱骨為嘉木揚喇勒智所發後入宣政院西畨僧相傳
授為祭器公言于上索取瘞之聚寳山時公春秋已髙
雅志亦不復仕矣公厚重深中有容寡言笑聞詆毁如
不知與人交有禮雖貴顯恒若貧賤時平生好薦賢先
後所引若翰林學士劉君獻待制黄君哻等七十餘人
至通顯者甚衆累持文衡考試多士人服其公樂善好
義若有督之者凡事有闗於名教可以勵風俗者必為
之乃已居官清慎節儉遇凶嵗輒䟽食不御酒食倉吏
進禄米贏七斗時斗可易白金五兩公命歸之官奉勅
書徽政院使圖們岱爾神道碑其從子以白金五十兩
為夀公却之曰國體當爾居中書凡請文來謝者皆不
受故人妻子不能衣食者厚賙而生之㫃嘗請仕公曰
賢才未進吾敢私爾乎能以徳報怨叅政燕人杜翺以
公南士欲構公罪翺死金陵公為文祭之公博學善文
辭至正中獨以文鳴天下凡朝廷制作皆自公出四方
欲顯白先徳者皆造公門尤精於書得片楮隻字者寳
秘以為榮有文集五十篇奏議二巻宋史稿五十巻元
史稿若干篇蔵于家公娶舒氏先三十年卒再娶趙氏
先十一日卒俱封楚國夫人子男子二人㫃中至正二
十年進士第累官承直郎大都路同知薊州事今為安
慶府儒學教授游登仕郎大都路儒學提舉亦前年卒
女六人一適同邑曽侁堅之子也餘皆夭孫二人長太
平夭次徳章公未仕時館授貴谿張氏張思伐杏樹以
闢家塾有鬼夜叩寢門告公曰吾杏之精也主人將伐
願叅政生之公即造張力解而止鬼致白金壺為謝公
辭及公為叅政嘗以滿溢為懼後陞左丞遂怏怏不樂
云嗚呼天之於人不能以俱全也久矣或授之才而不
假以位或畀以位而不畀以時此竒才偉徳之士常困
而不施而生民所以鮮䝉其休澤也惟公以淵深之學
精純之文嘗都顯要之地位海内仰之如祥雲景星亦
可謂有得於天矣而逢時亂亡不獲大展以死豈不可
哀乎雖然觀其所自著者固足以不朽矣銘曰
二氣孕精至文迺生凝為川嶽煥為日星天地之文因
象以示象黙無言非人莫著往古百代作者孔多迄今
有聞其能幾何元興朔方氣淳而龎俊烈宏謨震盪萬
邦積盛而彰實在君子維八十年其績甚偉卓茲危公
起大江西奥學醇辭孰能與齊在至正初交薦而陞敷
繹聖經以牖帝明中原薦饑黎首告病公跽而言民為
國命同列畏聞吐舌改容當宁褒嗟曰維汝功往師成
均矇瞽有相化其荒嚚趨厥禮讓貝葉之文有詔俾書
非職所宜正色控辭或服豸冠或為宗伯或居中臺或
叅廟畫孰寃弗雪孰善弗褒孰蠧孰莠弗除弗􁀙白之
擢之予之錫之剔之殛之抉而植之彼何不思多言是
訾曰匪其然吾畏後世南風泱泱耆老淪亡屹如丘山
以鎮四方疆土日蹙孰不震動謂尚有公恃以無恐權
奸肆威盜秉國鈞畏公有言出為藩臣政亂無章倚勢
相戮公駭而吁吾胡可禄微服宵趨房山是居庶士遑
遑如涉失桴天兵北征驅雷走霆有耳莫掩燕社已傾
公曰國亡吾曷不死公忍不死以存國史大明方隆多
士景從有詔任公侍講禁中昔豈不仕弗獲行道時之
可為公則既老維古賢士立徳樹勲茍有弗施著之斯
文公文之純太音𤣥酒道則在茲爵禄何有孰高為山
孰深為淵文之有傳終古昭宣
　　　元故秘書少監掲君墓碑
有元盛時荆楚之士以文章名天下者曰虞文靖公集
歐陽文公𤣥范文白公梈揭文安公傒斯海内咸以姓
稱之而不敢名其後三公皆死無繼者獨文安冡子諱
汯君以文學仕順帝時至國亡而後終人謂掲氏有後君
字伯防少敦樸苦學同舎諸生已成誦出嬉遨君獨坐
諷不休夜爇薪以繼必至精熟乃已年十八盡通六經
大義肄舉子業試不合有司既棄去取諸子百氏書窮
研之攻古文辭侍父入燕都補太學生端方有威儀六
館士敬憚之或譁笑方殷聞君履聲輒止是時虞公及
歐陽公皆在朝廷交稱君羙以為文安慶至正(闕/)年文
安薨天子錫金錢百僚皆致賻禭人勸君輸貨縣官而
給鹽淮安可獲利數倍且無遺路虞君哭不從曰汯敢
玷先君之喪乎至家援禮制儀戚易兩至服闋以廕補
秘書郎階承務郎遷翰林國史院編修官轉太常博士
再入翰林為修撰仍兼國史編修階三轉至奉議大夫
代祀北嶽北鎮還拜江南行臺監察御史未上留為禮
部員外郎階朝列大夫十八年奉詔諭江西至七閩㑹
偽漢陳友諒陷江西不得徃改僉江西湖東道肅政廉
訪司事加朝散大夫治建寜既而友諒兵㓂杉闗下邵
武據延平建寜受圍大軍退保福州城中吏民相繼出
奔惟經畧使布延布哈尚在君詣與之謀經畧聞君至
迎曰僉事猶未行耶君憤曰經畧何為發此言今盜賊
圍孤城正吾與經畧致死時也吾死將與此城俱顧獨
走欲安之乎經畧起問計君為之畫䇿經畧驩曰吾志
决矣即當如君言部散卒得千人命建寜總管阮徳柔
將之出戰不利民大讋君集衆告以禍福謂并力禦賊
則妻子可生緩將為俘馘語甚切民感泣請各自效無
老少悉乗城固守君往來撫勞之分壯者千人助徳柔
戰屢㨗勢稍張城外有山曰黄華髙出城上君恐賊窺
見虚實作層樓蔽之命守者鍜鐵為長鉤廣儲水樓下
以俟衆不知所為及賊據山以火攻樓即以長鉤曵之
随灌以水火尋息復預積濕薪枯䕸城下賊穿隧以入
燎煙於隧熏之死者甚衆賊揚言攻城西君察其旗亂
而氣怠命備城東已而果攻城東知有備驚駭而退是
時内外相持逾十旬樵蘇道絶徹民居以炊經畧憂以
問君君曰士氣在乎作之爾且直壯曲老吾以王師討
賊何憂不勝乃槌牛釃酒勞將士以義激之皆踊躍請
戰空一城皷譟助之聲如雷霆賊衆數萬逆戰君戎服
出陣後督諸將盡力俄矢石亂下或請少避其鋒君叱
曰破賊在今日敢言退者斬於是士卒殊死鬭自寅至
午焚其三栅乗勝奔之是日福州援兵繼至賊敗走復
延平等三州獲勝兵千餘人咸欲繫獄論其叛逆罪君
曰大盗未殄脅從者可勝誅耶誅桀黠者數人悉縱之
耕及諸將上功于朝被褒擢君未嘗出口或為君寃君
曰吾職耳可徼功乎改江西行省郎中未赴以工部郎
中召時淮浙亂道不通留家四明之慈溪挾子樞浮海
而北過黒水抵鐵山卒遇倭㓂同行多被害君脱走趨
遼東轉之山東制下陞祕書少監階中順大夫而齊國
忠襄察罕特穆爾在洛遣使迓君君赴洛留嵗餘承制
授刑部侍郎不就二十八年踰太行至燕都未久大明
兵圍城七月十八日順帝宵遁明日君覺之遑遑北走
樞失君所在號哭而追及于海子橋君罵曰吾死職義
也爾來欲何為奮然行弗顧樞泣抱持賔客故人亦稍
至遂强掖君歸環立守之君擁衾卧不食樞叩頭流血
請所親厚者交進慰解乃起食一餐八月二日兵入燕
凡仕者例從南京君至稱疾弗仕踰年反慈溪洪武六
年二月八日卒于寓舍年七十四月一日權厝舍西香
蘇山之原以某年月日葬某地君事繼母以孝聞撫庶
弟有恩六主文衡所得多竒士交友皆當世名人為文
敦深簡質有父風務關倫教不為浮豔語集毁于兵存
者若干巻藏於家君自視欿然接人和而有禮寡言峻
行未嘗有矜大之色雖家人不見其疾言厲氣平居非
疾病必冠帶為私書皆端謹可觀初君之曽祖贈嘉議
大夫禮部尚書上輕車都尉追封豫章郡侯惟聰祖贈
中奉大夫江西等處行中書省㕘知政事護軍追封豫
章郡公諡貞文文成世居豐城皆以厚徳稱至文安遂
以布衣致位翰林侍講學士中順大夫知制誥同修國
史同知經筵事追封豫章郡公而推恩及於二代郡侯
之配黄氏何氏郡公之嬪黄氏文安之室李氏程氏皆
封豫章郡夫人君起其後又能世其家有聞于時而君
之子樞樂復好學問不失儒行當可繼於君嗚呼爵禄
之繼可幸致也而繼其文學為難文學可勉而修也而
繼其道徳為難若君者可謂兼之矣君娶曾吳易三氏
曽早卒吳易二氏皆封靖安郡君子男四人棐丑夭其
二郎樞樂三女適盛伯剛某君之居慈溪與今晉王傅
桂君彦良交君卒彦良持樞狀來速銘銘曰
自古有國貴惟世臣匪爵之仍有徳有文有元百年中
有掲氏位雖弗崇其徳可持揭氏之先豈無侯王盛莫
與紀靡久卒亡維文安公敦厚凝確際時休明典帝制
作徳尊望隆震撼四方執造化機闔隂闢陽人止其身
公又有子緝其休聲克闡克似豈惟文辭亦有事功建
畧南藩剪屠姦兇仗義為城奮作士氣章甫申申復地
千里褒寵之加非我敢知勞烈雖多乃職之宜邦國殄
喪吾能獨存奉身以歸敢汚先君生既有聞歿則有承
凡時之人其誰與京天匪私君以彰世徳徳著穹碑來
者咸式
　　　故筠西京府君墓碑
洪武二年冬十月二十有五日筠西府君以一疾不起
聞壽年雖八十有八其州里之人更相弔哭以為義士
亡矣吾屬將何所依頼十數里中聲嗚嗚不絶四年春
正月六日𦵏于孝義里戈溪之源其孫鐩以濓知府君
最深請張君辰件右功世取文刻碑文曰府君字長卿
諱宗元號筠西其氏曰吳吳出泰伯苗裔初遷㑹稽之
山隂唐太宗間有諱翥者以學行聞門人私諡文簡先
生先生逺孫少邽咸通初復遷諸暨開化郷之峽上少
邽九世孫泗宋崇寜中復由峽上遷孝義里世有顯人
其詳具見譜圖記曽祖蘭祖元祐父䕶母斯氏府君馮
出也孕二十四月而生㓜發智如成人蚤喪父事母夫
人甚恭黎明至寢所候起居躬進饍羞必待竟食乃退
母常戒之曰我有媵侍自足備給使勿勞苦我兒也府
君頓首謝及母有疾府君遑遑不自寜夜参半泣禱上
下神祗籲以身代久弗驗府君心益苦一夕母夢白衣
人謂曰汝夀止於斯今以汝子之孝特延一紀疾果瘳
呼圖嚕呼公宣慰浙東聞君之孝辟為奏差受事僅數
月嘆曰我母年已耄茍力田以為飬不翅足矣何以仕
為竟拂衣而歸日在親側視其顔色為進退厯十二年
母以髙壽終府君號慟幾致隕絶服闋雖已久但語及
之輒哽咽流涕如新䘮見者憫之府君自念父母歿唯
教子孫毋析居乃可以繼先志聞浦陽鄭順卿家十世
同㸑特往謁焉順卿示以家範數千言府君如獲寶璐
而歸力遵行之十有餘年家政蔚然可觀戸庭之間穆
如春風人無間言者和氣所感有犬病足其子銜食哺
之犬得不死文人競為歌詩美之府君益堅為善之志
製家教一篇誨飭剴切洪纎無不及而恵利鄰族之事
居多召子孫示之曰天之畀於吾者厚矣脱有餘財可
坐視顛連而弗之䘏乎吾就地之日近故惓惓為爾輩
言之府君晚年耳益聰目益明健步如强年人及見𤣥
孫之生士君子咸集府君危坐中堂一子康髪盡白帥
諸孫曽鴈鶩行以進次第舉觴為壽府君抱𤣥孫寘膝
上銜杯盡歡蒼顔酡暈望之者謂為神仙中人繪史遂
為髙𤣥聚慶圖以傳後三年府君遘竒疾陽道閉澁不
復能小遺醫者云病在隂氣絶藥不能及法當噏而通
之其孫曰鉅者遽如醫言僅得汙血一勺終不治府君
度疾不可為呼家人與訣以義居不分為屬其耿耿猶
前志云府君娶陳錢二氏皆先卒繼楊氏後府君亦卒
子男子二長庸先卒次即康子女子一適同里斯文孫
男四鐩銓鉞鉅孫女一花亭黄鏞其婿也曽孫男十源
滉濤海汝􁀙治瀚渡淇曽孫女二在室𤣥孫男橚梓桶
植府君性恬冲與物亡忤貌熈熈常如春未嘗見少憂
戚之容頗嗜音樂自造短簫長可六七寸遇風日清美
輒箕踞而吟之聲振林木而胷中之自信者一假是以
洩之故當時之賢者多樂與之逰且惜其不沾一命之
禄以展所藴終無以暴白於世然而生受備物之養歿
則朞功緦麻千指就位而祭雖古之封君亦不過此尚
奚憾哉濓也不敏頗嘗獲拜牀下與聞緒論及東出逃
難及蒙授館致餼如㤀年交府君今不可覩矣俯仰今
古惡得無情乎於是掇其大者而製銘曰
有夫之嬴如發行之真如家聞之馨如條教惟程孰得
而京如影端于形孰得而傾如蟄如繩如彚如烝如將
厯世而𢎞如
　
　
　
　
　文憲集巻十八
欽定四庫全書
　文憲集巻十九
　　　　　　　　　　　　　明　宋濓　撰
　　墓銘(凡一十/九章)
　　　贈承事郎吏部侍郎張府君墓誌銘
國朝之制凡官階自七品至於第四皆贈封其父母與
妻上徳至渥也于時吏部侍郎張度官品居四從例贈
其父某君吏部侍郎母林氏徳人命書既下度録其副
楮焚祭墓下復請一介蟣蝨之臣待罪銓曹恩榮溥博
逮及二親鸞綾金軸下賁泉壤度深懼無以侈上賜而
埀示來裔莫堅匪石願吾子為文之濓謹按狀府君諱
復禮字禮庭姓張氏廣之番禺人番禺有鄉曰黄岐角
皆張姓環居之室廬櫛比當秋宵月白燈火連接而讀
書之聲相聞宋紹興間有諱堮者始遷于禮園社堮生
飛一通周易能㑹萃諸家之說而折衷之廣之士大夫
推為宗師號曰黄岐張氏易歿葬社之南山配麥氏生
二子彬甫鄰甫皆善傳父經既葬父晝夜念之弗置搆
堂曰永思兄弟躬耕以奉歳時享事彬甫娶羅氏生丈
夫子三其次即府君也府君薫炙家庭之教而于易學
尤精發為大義頃刻千餘言出入朱程二氏無乖盭者
漢儒拘泥不通或流于術數痛麾斥之當是時科目方
盛行鄉人士咸謂府君爵禄可以引手致府君笑曰學
易者為知吉凶悔吝而已何以官為獨念居處村疃諸
子見聞孤陋乃築室都城中俾就名師儒㳺見其成立
輒喜動顔色已而度舉茂才去而為肇慶路髙要縣學
教諭迎養甫六齡而府君歿矣時至正二十一年辛丑
四月二十三日也享年六十又一國朝洪武元年戊申
十月十五日度奉柩葬于増城縣西之章山因遷家焉
四年辛亥度受薦入朝拜監察御史以至今官風采凛
然貪墨為之屛迹君子賢之府君四子長即度次輔次
峻次熙輔峻俱蚤世孫男二曰原潔曰吉祥女五人昔
人有云為善者譬猶藝禾世世能令嘉種不絶則其發
育也益昌且碩矣信哉斯言也府君世為儒積善之聞
播於海南實合於易積善成名之義今度位居法從其
聲益大以宏是皆府君遺休埀祉之所致度方欲為親
榮而府君不及見矣悲夫此墓門有碑其銘固不可不
勒也銘曰
一屈一伸其理孔神易道之門君子之攸遵宜文而彰
乃韜其光不露而揚俾後𦙍之昌有命自天寵臨昭宣
鬱葱而綿延是為張氏之阡
　　　元故文林郎同知重慶路瀘州事羅君墓誌銘
　　　　(有/序)
嗚呼士君子立志孰不欲建功名埀竹帛哉或不能逢
其時時逢矣或剛正忤物坎壈至死卒無以達其志志
弗達矣使其名復寂寂無聞其鬼不靈則已脫稍有知
未必不鬱悒於九泉之下操觚任紀載之責者寧不為
一動心耶此余於廬陵羅君殊惻然也嗚呼君諱文節
字仲正姓羅氏羅為江西右族唐肅宗時自洪都遷廬
陵之秀川入宋以來家談仁義而人悅詩書以通經上
南宫對大廷者㡬無虛歳朱紫相承照耀州里起綰郡
章者四人而邑之令佐尤夥焉曽祖時誠祖宗權鄉貢
進士父履泰字以通為元之鉅儒著書滿家春秋禮記
周禮三經皆為之集解復衍河洛圗書之義列圗三十
多前脩所未發出其餘力補正戰國䇿舛誤數百條且
為年表以次其先後行丞相府聞其名署東湖書院山
長蓋世號道齋先生者也君始能言其父抱就書室抽
一巻授之祝其疾讀君指插架牙籖曰吾齒稍長雖盡
通之未慊也其父驚喜暨肄小學輒以氣雄諸生莫敢
與其齒後從宦東湖賢士大夫咸折輩行為㤀年交問
學日進水湧而山出撫州判官燕君某辟為郡吏郡有
獄疑不決守貳争以為問君厯階而升摘其案語曰如
此則為直如此則為枉儕類大慙出竒計沮君㑹朝廷
有詔造鹵簿器仗遣君至屬縣督其成君至樂安憇縣
廨中羣吏更謁互諌以為鬼物所馮不宜居君笑曰惡
有是乃酣飲而寢夜漏下十刻月色微明見丈夫長而
青立與檐齊君奮起執之曰爾來矣爾來矣應時而滅
黎明視之並廨有豫章穹隆而敷腴縣人祀以為神君
曰其怪在爾矣厯數其罪用竹楔釘之未㡬豫章枯死
怪遂息郡有織錦工嘗籍于官竟遁入武昌出入辨章
温公門温勢燄熏灼莫敢誰何復嗾君捕之縣知之不
敢受君牒君直訴辨章辨章曰爾胡不求之府公乎君
如言而往府公揺手相戒亦不復出一語君怒洊走辨
章門辨章厲色斥之曰業已屬爾矣復來何邪君曰工
合應官繇府若縣謂其為社䑕城狐不能詰區區小人
固不知何所指明公乃方嶽大臣不助半指之力如廢
王法何辨章語塞即下令捕與之衆益譁曰是尚不畏
温辨章其有我輩乎謀出之益急君懼禍及裹糧馳燕
都燕都貴人亦忌君峭直髙門縣簿無可投足者遂入
成均為弟子員一日方挾冊諷詠有相者謂君曰君兩
顴入鬢當邊徼建功無以乆淹為也君遂用國子助教
姚公登孫之薦上於集賢集賢移文雲南行中書署君
昆明州學正秩滿陞授孟傑府君列蠻夷子弟曉之以
君臣父子之懿辭氣激烈聽者聳然轉普定府知事㢘
行彌厲大理金齒宣慰司辟為令史豪酋侵人疆畎持
黄金數鎰為君夀乞君勿右愬者君麾之去酋怒曰君
賽天赤邪乃不納吾金也賽天赤鎮雲南之名相云君
卒奪田歸愬者乾崖湎里當賦金使者至蠻人納賂往
往過所賦之數而金又不可免君至憫其愚反復開導
之蠻人鼓舞于庭曰微使者之亷孰能恤我至是亟輸
金而還俄入掾雲南行中書雲南馹騎皆官中給直官
吏乾沒之以市馬責土酋君曰為天子牧元元者顧若
是邪痛懲其弊朝廷以雲南在萬里外下吏部準循舊
比行銓選之法使者至選君承其事君知積弊未去且
曰王者無外敢不靈承上命以正其法乎獻五策於使
者吏受民賄者官不稱職者廩藏不㑹者月日不登者
居制未終者皆不調使者大恱悉從之倖門遂塞滇池
有神蛇能興雲雨㑹大旱民屢走池上若無聞者君為
檄責之片雲欻然興雨因霑足南韶海中積葑成淤而
浮游水上夷獠耕稼之號曰葑田田如不繫舟西東無
定人交相為盜君命紀字為號疏其歩畮及四畔所届
上于官官為給劵使有所馮復植木􁂳海岸嚴其畛域
不相淆亂或海潮漂蕩有藉以為奸者俾出劵環證之
竟歸其田夷獠指示子姓曰此羅掾所賜也否則人盜
之乆矣監察御史至毎召君于庭事難定者必待君言
而後決雲南王亦熟君行命陞為提控掾史提控掌六
房之政人多畏縮不前君益淬礪弗少怠適中朝大臣
喜意以失宰相意出參省事鋭意更張庶事悉心任君
君知無不言言無不聼名聲翕然動蠻夷中先是蠻夷
有鐵甲郎者負固不服至是驩曰天子遣賢輔臣至矣
奈何不降帥未附者皆來歸君之功為多鎭戍萬夫長
伯胡行事多不法憲府繩之急伯胡擁兵以叛累歳不
能討曲靖宣慰使鬼宗亦蠻酋也助兵一萬夾攻之伯
胡就縛幕府上功擢鬼宗參知政事將上省臣上下莫
不與之君力争曰雲南親王臨蒞之地辨章而下多八
座大臣何得有蠻酋位邪茍録其功使以參政之名自
鎭其土足矣不然國體其謂何空一府咸曰微羅掾㡬
失之矣鬼宗懼託君鄉人囊金以獻君怒曰腕可斷案
不可署鬼宗恚而止君疾惡如仇讎聞部使者徳住貪
暴賦虎神詩以為風徳住銜之賂西行臺御史以専權
自恣劾君君走愬中臺遂擊徳住去之夷人大快君以
常調除承事郎同知彌勒州事政成謁選吏部遇鄉友
羅玉於逆旅乃勸君曰君以剛毅取嫉于人致齟齬一
世秋髪已繽紛被肩何不謝事以佚老乎君慨然曰子
言誠是也乃上乞骸骨之請以文林郎同知重慶府瀘
州事致仕年僅六十三耳居數年中原道澀乃犯鯨波
之險由海道至閩中而江西兵燄方亟遂不可還以至
正二十六年十二月壬戌終于福州之民舍君未終謂
其友曰此正吾死所也夫何憾時閩猶奉元正朔云其
夀八十洪武五年冬君之喪始還明年某月日始祔𦵏
先兆龜山之原君長身而瘠胸襟磊落如青天白日喜
面折人過雖王公貴人無所避故有過者常畏君知亦
有幸其知以自改者民事有屈而不伸君亷得其實忿
忿見乎色必以告司法吏因得白者甚衆知識尤絶人
每言某地當有兵變時承平人競指笑之其後果然始
服其先見生平急患難重倫義族叔繼賢久居燕頗饒
於貲與妻栁皆老而無𦙍嗣乃迎羣從子觀逺為後觀
逺至甫七日而繼賢夫婦死其服役者羅參出而呼曰
我嘗為子矣觀逺何人乃欲與吾事邪觀逺弱噤不能
對君亟告公府逐參盡囊括其貲授觀逺且具舟車使
扶二喪還江南不特此也凡遘疾疢貧窶及死喪無依
流離不能歸者君必捐金倡義士周之初不知其為何
如人也君娶劉氏子男二人長大紀有文學而剛介酷
肖君次次炳贈畨禺縣主簿初次炳為奏差廣東宣慰
府宣慰使釋迦班嘗招峒丁三千即遣征連州峒丁怒
至清逺將為變衆憚弗敢往次炳請前峒丁彎弓相向
次炳紿之曰宣慰命我來賞汝彎弓何為也峒丁退與
清逺令斂繒帛散之乃率以往至連為冦所敗次炳被
擒備極慘酷竟不屈而死致有今贈女三人長適郭滋
蘭先卒次復為其繼室孫男一人儆曽孫男一人某君
葬後二年大紀汲汲圗君於不朽以國史編脩趙君壎
所為狀請譔墓門之銘嗚呼予昔總脩元史毎求剛正
之士在下位而不伸者載焉盖以謂雖不能㧞之於當
時聊使其暴白於後世庻㡬死者無憾而生者不媿惜
乎有司不上君之事也於是徇大紀之請執筆而具書
之百世之下必有因予文而知君者雖然予何人哉文
之傳不傳固不可必也所可恃者世人豔君之行頗多
多必則傚之則傚之必相與謹視之文其有不傳者乎
信有人如君終至湮沒無聞則夫天理人心皦如出日
者果為何說也嗚呼銘曰
堪輿之間正氣烈烈在人為剛在物為鐵鐵尚可鎔剛
則弗屈挺然常伸欲不可湼(其/一)惟君之生能以志雄遵
養以時日擴以充百壬所忌吾惟正從譬彼川流萬折
必東(其/二)古惟正人妖不敢干芃芃豫章變為枯菅誰鎮
大藩乃復蔽奸我往折之聞者膽寒(其/三)夷人何知椎結
卉服宣厥彞經丕變其俗爾金我辭我直爾曲凡施惠
利惟日不足(其/四)威靈既震叛民來歸鐵甲侁侁棄戈而
嬉有聲洸洸有澤輝輝有知即為不識位卑(其/五)繡衣孔
揚其貪若狼我斧我斨莫不加其亢形之聲歌庶懲而
蘉覆謂我狂訾我以凉(其/六)持此而行何適不艱坎壈其
躬恬夷其顔胡不爾庸以豸為冠鷹隼一出狐䑕盡跧
(其/七)賢否易位曷以為政君亦何傷人為嗟咏禾黍離矣
凉颸棘矣吉士亡矣何嗟及矣(其/八)
　　　故處州路慶元縣儒學教諭張公墓誌銘
濓當弱齡嘗㳺學郡城中時王教授雲卿方之官嚴陵
忽持餞行巻示濓中有浦陽張公詩音律清麗而字體
莊勁得八分之正心竊慕豔之後七年始獲拜公於月
泉里第公風神峻潔眉目聳秀還而望之若玉井氷壺
絶無一毫塵土意及聆其論議則纚然如貫珠退因私
念前輩沈涵深固故其見於辭氣者有不及未嘗不自
歎鄙吝粗穢而莫克攻勵之也方將為問道攷徳之圗
居亡何而公亡矣又後十年公之子端臣件繫羣行為
狀來金華山居請濓為之銘濓誠後死不可謂不知公
者銘何敢辭公諱恕字如心姓張氏為婺之浦江人曽
祖貴宋宣議郎祖祚承信郎父森湖南潭州路教公幼
而穎悟取家中遺書晝夜研磨之雖暑爍金寒折膠不
易其恒度迨長聲名藉藉起士林間逺近來學者户外
之屨常滿已而用薦者教授常徳之武陵遷婺之東陽
處之慶元公所至皆以興學為己任招集弟子員危坐
堂上列羣聖人之書為之敷繹大義皆充然有得士風
為之丕變尋以母夫人春秋髙歎曰孝者百行之冠冕
吾母鶴髪埀領尚可宦遊而弗之止邪自是夷猶里閭
日侍夫人之側當風日清美或杖藜行佳山水間如嗜
飲食或勝友時集輙商略古今上下數千年事及爇沉
瀹茗賦詩自娱有不知老之將至也公素患脾疾至是
發寖劇遺命治喪勿用浮屠氏法當依朱子家禮從事
遂瞑公生於咸淳辛未十一月乙亥卒於至正癸未六
月乙卯夀七十三娶方氏有婦徳克配君子生子男六
人虎臣端臣鼎臣稷臣純臣敬臣子女二于貞方元亨
其壻也孫男五人僧家奴道童留孫復生憶祖僧家奴
復生早卒孫女三人其年十月己亥窆公於縣東五里
原先塋之側其所著書有詩集若干巻藏于家云夫自
師道不立後生小子失其所依憑無以承藉其所休祉
而甄陶其性情故蒞事制物動與理違深為識者之所
慨歎有如公者惓惓以斯道淑諸人所以為世防而昭
民能者實於是乎賴而公竟死矣雖然公之子皆業儒
端臣博學而能文辭尤號最良者也横經邑庠中俊秀
子弟皆環聼之公雖亡其不歿矣夫銘曰
孰武其先公則式之孰牖其後公則廸之累世之儒聲
華燁而况公之施三為校師衿珮逶佗左矩右規鑚石
幽墟以昭以貽里中子宋濓謹譔
　　　嘉議大夫泉州路總管朱公墓誌銘
濓少時即見莆士朱公廷試文數篇已歎其不可及後
二十年聞公官閩中所厯有聲尤慕服之及今又閱二
十餘年公之孫潚以墓銘為屬間公之死已十七年而
濓亦老矣嗚呼其何忍辭公諱文霆字原道姓朱氏九
歳能文十三從進士林君岡孫學經每日暮須諸生出
獨援疑義難其師其師驚歎之元至治癸亥以尚書舉
進士丁外艱去至順壬申再舉遂上名南宫對大廷名
列第十賜進士出身擢同知瑞安州事階承事郎改汀
州路總管府推官轉承務郎調甌寧縣尹進奉訓大夫
御史交薦于朝除福建宣慰司都事丁内艱起知瑞安
以大臣奏授奉議大夫福建儒學提舉遷同知泉州路
總管府事陞奉議為奉政至官引年辭歸遂以嘉議大
夫泉州路總管致仕命未下以至正癸卯八月九日卒
于家年六十九公同知瑞安大府檄公均瑞安平陽永
嘉之役不為權沮財奪民服其平為甌寧行均役法上
官以其舍人為屬請緩之公格不奉命上官怒誣搆公
罪部使者亷其非辜獲免且以訟牒三百委公治之公
從容剖答而退不能有言其知瑞安盜起旁境陷陶山
天門諸堡募壯士攻破之斬其酋以徇颶風挾海水漂
民廬舍公發官廩按行漂所賑之其提舉學士逐其茍
職者易以儒儒悅之公孝友切至以父不迨禄養言輒
涕泣事母惟恐咈其意撫五弟教而有恩居官無廢事
公暇講授不輟學者因所居稱葵山先生嘗考閩浙江
西三省士所取得美材為文本於理不為浮辭曲辨陳
監丞旅稱之有集若干巻藏于家公之先建安人曽祖
徳誠宋潭州駐泊祖治安元河南等處醫學提舉父世
英始遷莆以公貴贈奉議大夫同知興化路事驍騎尉
追封仙游縣子母林氏贈仙游縣君夫人池氏封如其
姑年若干以丁酉某月日卒于瑞安是年十二月十六
日歸葬常泰里雙牌山之原及公卒穿夫人之墓合葬
焉甲辰七月二十一日也男一人鏞古田丞六女適校
官林敏中漳州路同知王謹惠安尉胡顯祖及黄孔脩
李某王某孫男一人即潚國朝鄉貢進士能世其家銘
曰
在元中世士患無位持經挾䇿就有司試試者為誰或
哲或愚或以微纇棄照乘珠及其既獲爾州爾邑有所
不通為吏侮執有美朱公洊薦而登左律右經吏駭且
偵剔蠧平徭如衡稱物有撓之者正色不屈既典方州
亦司儒臺黜士之贗誅盜之魁曷其致然維學知要學
以為政天下猶小彼何弗思訾儒為迂刀筆拘拘視公
何如公政在民無銘亦存銘匪銘公告其後昆於公是
效公徳孔多尚食其報
　　　故岐寧衛經厯熊府君墓銘
熊君伯穎卒其友之仕者為之請銘余曰君與余善且
才而文銘余所宜為後數年余致政歸衰老多病未暇
具其事而為之請銘者亦亡余曰噫余可負吾友耶乃
按故所書為銘君諱鼎字伯穎姓熊氏撫之臨川人世
以尚書教授於鄉君少有敏質年十八從父受經義通
之每私較試輒冠其鄉人鄉人推讓不敢與齒後六年
為元至正七年領江西第九名薦書上燕京就禮部試
文彩煜然動人偕試者竊視執筆不敢下衆咸以髙第
期君有司以君議論竒竟棄不取君絶不為意曰第不
第命也命可尤耶束書南歸當時名人若張文穆公起
嚴余忠宣公闕李諭徳好文張承㫖翥危左丞素掲秘
書汯黄助教罕皆重惜其去相率為文辭以餞君退而
益脩其業十一年江西行中書省檄為吉安路龍溪書
院山長龍谿故有田屬他邑前山長乆不理寖侵之君
至問吏叱曰國家置田以養士田亡士將安食即檄所
治徴索既具弟子員肄業如令月旦望𤣥端深衣據席
講說程其良否而奬督之無賴徒陳小峯縱其子寧為
直學握出内之抦毎與山長抗禮君按法黜之小峯噤
不能吐氣以死郡守妻喪遇兵亂其子撤山長座將遷
柩明倫堂上柩至門君叱止舁者寘諸别室復欲以浮
屠祝屍浮屠方以鈴鈸至君怒撞壊之曰此吾孔子堂
豈浮屠廬耶亟屛去勿汚我守聞嘉歎君而以書謝曰
先生教我厚甚時江西冦漸起所在擾潰不可為職諸
郡帥守知君練籌畧往往延問軍政君亦以拯民自任
悉心力為之計贑郡帥全普庵薩里尤器君命君擇險
隘為守禦備君於皇恐大蓼諸灘設坑穽建砦柵搆屋
三千餘間結民兵自守田是贑獨完於他郡戍將三人
坐戰敗將加誅君為救解出之㑹當大比他郡多以兵
廢君獨請全舉行觀者以為異事吉安歳凶全與吉安
守有隙禁吉民勿入糴民啼號于道君争曰盜之起者
為饑寒所廹也今使君閉糴將開盜門脫吉民事亟生
變贑能獨全乎全悟即罷前令君周旋兵間委曲為民
皆此類十三年郡多君前績便宜擢君贑縣尹員外置
君恥之辭不受未㡬以父喪歸服除兵部尚書黄昭江
西㢘訪使吴當總兵出閩闗辟君參謀軍事君為昭畫
策甚詳㑹昭與當罷兵柄䇿不行二十一年陳友諒僭
號於九江用黄昭解觀等薦以君為太常卿俾守令踵
門起君堅卧不赴既而國朝兵入江西武順寧河王鄧
愈聞君賢下令徧索君强起揖王軍門王與君論事合
大喜致帳中日夜咨以事一軍驚讙以為主將得師君
見王寛裕誠大將材遂委身從之不去賛王取撫州兵
不血刃賊酋鄧克明夜遁二十二年皇上親將兵入豫
章州郡望風欵附九江亦下君得詔見慰勞甚至二十
三年丁母夫人憂後三年以大臣薦徴至南京奉㫖偕
諸儒摭古昔嘉言善行作公子書以訓貴戚子弟書成
賜襲衣白金㑹初平浙西授湖州府徳清縣丞君招輯
綏懐除剔宿蠧創三皇孔子廟建官吏廨署到官數月
事治政平錢鶴臯反嘉興聲揺徳清民皆逃散君堅坐
鎭之錢不敢入吴元年上將正位宸極召議禮儀除中
書考功博士尋遷起居注承詔搜括故事可懲勸者書
新宫廂壁時上精求禮樂之事嘗召翰林學士朱升等
陳樂器于庭上擊磬命升辯五音升對忤㫖上大怒欲
寘諸法君從容論解之上曰升毎謂審音顧不辯宫徴
何邪君對曰石音難辯自古而然唐虞惟后䕫能和磬
聲書曰於予擊石拊石百獸率舞上曰任此䜿儒治樂
樂何繇和君具言樂之和由人所致人君能致中和則
萬民和萬物和而樂音和矣上怒乃解釋升不問升既
出謝曰非熊君吾屬㡬殆舍人耿忠奉使回奏廣信郡
縣官多違法前所陳茶稅失實時新行赦上怒趣中書
遣御史往亷狀丞相李韓公善長諌不聽御史已受詔
丞相復諌不從君與給事中尹正諌曰朝廷新立將布
大信於四方今肆赦之後復以細故而煩御史按問既
失信且䙝國威上良乆乃曰止其追御史毋往上詔浙
西民輸糧京師浙西(闕/)不可泝江率五石致一石民甚
苦之君叩頭曰國家都京陵以浙西為根本而遽困之
農作方興而僕僕於道路茍一年不得耕害不淺矣上
悅是日即詔罷之明年改元洪武上即皇帝位凡創制
更革之典君多預聞上遇君厚毎字稱而不名立浙江
提刑按察司以君為僉事階奉議大夫君分部台温二
郡經方氏竊據之後全乖人道争訟以數百計君悉理
其曲直而奏斷之凡威取田宅者歸業主得半直者中
分之兩造無驗者籍之官豪胥猾𨽻六百餘户悉屏之
别郡偽官悍將二百人其暴如虎狼君出竒計盡刮種
類遷於江淮間民始安枕方氏居黄巖雖嘗簿録其家
珠玉犀象金繒藏於姻家者動以萬計君皆搜索送諸
官温有邪師曰大明教造飾殿堂甚侈民之無業者咸
歸之君以其瞽俗眩世且名犯國號奏毁之官沒其産
而馳其衆為農其地多倡家中朝使者以事至多挾娼
飲有司罷於供應君下永嘉令籍娼户數千械送之京
按使者以法鉤連其他贓罪杖流之偽萬户金甲奪三
人妻其夫訟則更為娶婦君至三夫皆訴君論金棄市
各以其婦歸之平陽軍校掠農妻五年君攝其妻至軍
校恐抱二兒泣曰妻去兒孰與養願公憐我君命寘兒
妻側兒避不肯近君曰此非其子詐也詰之果鄰家子
罪校如律而斷其妻還于農於是軍中所掠婦數百皆
相告語夜遣去一營㡬空平陽州吏目杜乙嗜財甚考
滿入京謁御史中丞劉基基詰謁故杜惶駭不能對遽
命執訊之杜自陳在州時斂民白金三十兩又受楊某
金置殺人罪不問守與佐皆相搆為姦有㫖下君鞫之
同知以下吏皆服罪獨知州梅鎰廷辯不已民數百遮
司門外争知州信無辜君將聽之吏白曰今奉詔按獄
而釋知州不治情則得矣如身受故出何君再進民詢
之辭不變歎曰法以誅罪吾敢身畏譴而誅無罪人乎
釋鎰以情聞上可其奏台臨海王參理妹有姿色許適
嵊縣竺氏其内兄方敏覘其將嫁夜率衆刼至家逼為
妻王詣永嘉侯朱亮祖訟事下邑方賄吏欲傅輕典君
知有賄急逮吏治之吏具狀竟致方死罪而歸女竺氏
兵克黄巖時州民乗亂報仇殺一家十餘人永嘉侯受
辭令州捕鞫州初附假守捕殺人者十二人獄既成吏
受賕釋之詭以死聞縱其餘黨不問君録囚㢘得十二
人尚頸繫東郭民家即收掠問狀抵官吏以贓罪捕餘
黨誅之黄巖官署毁于兵官寓尼寺中并儲糧其間君
視糧過寺尼數人來謁皆美少年也問孰為主者則方
氏女弟也君大驚跽州守通判以下切責之令逐尼歸
俗而以寺入官州有宋杜清獻公墓杜氏有田若干畞
入僧寺儲其租以奉祀僧挾與方氏連奪田以為己有
復墾田侵墓下墓且蝕其孫回以書聞君執僧寘諸獄
瘦殺之追田與回且令州立祠刻石以旌之寧海强民
陳徳仲以憾支解黎異異妻屢訴無為白之者君受之
一夕省黎事有青蛙立案上君曰蛙非黎異乎果異則
止勿動吾復爾寃蛙果如君言明日逮陳誅之縣民馮
輔卿至正中為亂與方氏連兵既而方氏追殺之且没
其貲産而餘田百餘畞其豪奴呉自取之輔卿妻杜囚
服迎拜馬前訴奴君為治奴罪奏以田還之台地産鹽
鹽賤而米貴時官賣鹽一斤責米二十五合反貴於米
數倍復輸於杭路險不可舟車民病欲死君上封事乞
民得償錢民獲免轉輸之勞凡事之未便者君皆為奏
之兩郡民灑然如更生始兩郡旱公所至輒雨民曰此
熊使君雨也是年秋始立按察司於山東擇其人行新
政上曰無如熊鼎矣遂仍前階改山東開治濟南濟南
元有㢘訪司㕔事壯麗甲諸道臺檄君居之時汪丞相
廣洋以叅政建行省其中僚吏請君以臺檄白省而復
之君曰官在政事何如耳豈以公署之麗耶城北有庳
陋室君就其中治事丞相聞君言戒其屬曰此真憲官
也吾等慎毋犯之山東為齊魯之域其民敦樸少訟君
鎭之以静而以保民為先時河北甫定濟南宿重兵兵
肆暴侵民莫敢與校君移牒指揮司禁之黠軍數縱火
刼人一家火則一市財皆殫君既申火禁督邑令庀火
具為保伍相赴援復懸書通衢戢士卒士不戢坐所轄
將火患頓息偏將有受部兵一繒者君收問連其黨獄
之諸將大駭挾日出于庭數以黷貨罪准律贖金而縱
之諸將又大喜由是莫敢横恣東平侯韓政鎭濟寧奉
㫖按籍選壯强為兵東平東昌濟寧三郡民皆驚散將
為變君急飛書行部僉事段明徳説韓侯止之分遣官
屬招輯俾復業越三月民始定州縣官多失㢘平君隂
風跡數十輩悉如法論罷之六郡肅清齊河有强盜刼
商人布千疋縣求盜逸去吏索之村中遇王氏婦不得
於姑出走吏見其色動執訊之婦曰我王六家人也吏
因考箠使其誣服為盜訛為王六家兒且指平人三十
餘人榜掠無完膚問王氏夫安在衆不勝苦詐云已殺
之沉於河矣追所刼布及屍無一是者獄已具君盡得
其情而王氏之夫故在君坐官吏以法而悉遣之君患
官好致訟乃令郡若縣各置二厯日著所治獄訟錢粟
之績一留郡縣一上之憲府遞更迭易月按厯而鈎考
之凡所為事莫敢隠者後遵以為式大明律初頒吏莫
能通君日坐堂上立六曹吏堂下條授之與之辯析俾
各通其法名聲赫然著聞凡疑獄皆質焉上嘗廷稱曰
聞熊鼎為政得體朕甚嘉之二年十月臺臣奏山東憲
司缺副使上曰朕得之矣詔陞君為之三年四月封建
親王擇王府臣僚上御奉天殿丞相以下咸侍上首問
曰山東副使熊鼎稱是選乎衆皆曰賢上大書君姓字
于几復問禮部尚書崔亮曰鼎何如對曰鼎誠賢上曰
朕固以為足任也遂驛召君五月拜晉王相府右傅階
中奉大夫㑹有事于方丘君受告導駕既齋宿習射苑
中百官鴈行入上勅近臣以弓矢授君射君文臣素不
諳習一發中鵠上喜勺湩飲以賜明日又射上詔君至
榻前俯身御弓矢為射容以教君君跪受弓左執之右
手指一矢鞬二矢向鵠三發連三中上嘉勞乆之將遣
之國上御端門君及秦王相鄭乆成等以次就坐上敷
揚治國之道逾數千言反覆奬諭甚至君等皆叩首謝
賜食而退乘傳至晉陽議建王都城命工入山度材木
治瓦甓四年大興衆築城作王宫君夙夜不懈七月奉
相府賀生辰表詣闕至則車駕將幸臨濠勅從行數被
召問恩寵有加九月辭於臨濠上倚馬詔以處將帥間
協和之道且曰汝不善騎勿庸自來君還㑹徙沿邊諸
襍羌萬餘入内地護卒弗嚴道亂奔散太傅徐魏公達
發兵擒殱之事聞詔使詰責叅政曹興等併免君官左
遷大同衛知事五年召還六月除晉王相府參軍以尚
書授王復奉詔兼授秦王經翰林學士承㫖宋濓時兼
太子贊善大夫復薦君說書皇太子前君於書最深毎
以帝王心法之要陳之太子二王雅加愛重明年上御
文華堂召君問曰秦漢以來諸侯王不肖者㡬何君謝
未攷遂命之蘇州覈糧長罪狀君至擇其尤虐民者杖
徙之鳯陽事畢復入王府七年三月上御西苑復以諸
侯王事為問君復謝未遑改刑部主事奪參軍所受俸
八年正月授岐寧衛經厯賜白金五十兩錢萬三千文
上復念君在邊良苦遣使持手詔諭君詔上所親製辭
意甚厚有狐裘纊袍毳襪之賜時朶兒只把雖降而持
兩端君上書萬餘言言狀其畧謂西凉岐寧漢唐内地
不可棄多爾濟巴勒非有歸向之誠特假我聲援脅服
鄰邦為自安計朝廷宜思制之之道急之則必席卷而
遁雖得其地而無民緩之則恐羽翼既成而䟦扈宜稍
給種糧撫其遺民以安衆心而以良將參守之則朶兒
只把特匹夫耳又將安往上覽書曰人謂熊鼎迂濶今
不迂也九年四月乃徴君還次西凉府打班驛遇多爾
濟巴勒叛兵擁君北行君力争不從遂與中使趙某等
皆遇害時六月二十三日也夀五十有五後數日亂兵
就擒獲君所佩囊中公牘始知君卒跡其骸骨葬于某
地西凉衛以聞上感悼遣使弔祭命臨川恤其家其子
某以某年月日至某地以其骨歸以某年月日葬于某
山君學有應世材内行尤修飭仲弟渙為開封府延津
縣主簿受誣以贓罷官死妻子漂流無依貧不能償其
贓之半君以己俸代償之致其妻子于家諸姑適俞氏
夫與子俱喪無所于食君成養之終其身喪葬之禮無
闕者與人交誠樸不欺臨事善斷故居官必有名曽祖
某祖某父某俱通經術母某氏有賢行娶某氏男若干
人女若干人初君將之岐寧子某來見京師君口授所
行事俾書之且曰我死生未可必或死我無累汝者當
今惟翰林宋先生文可傳我嘗獲先生知汝以此拜乞
銘先生必憐汝幸為我銘我無憾矣嗚呼余言豈足恃
耶而君惓惓若斯尤可哀也銘曰
天祐皇明以民授之必生其人俾左右之啟國之初俊
才如雲其心之貞允惟熊君執筆載言侍帝黼扆從容
論奏爛然可紀豈徒能言亦見于行繡衣直指以蘇
南氓獮强剗穢洗濯積垢南氓稽首君我父母君車自
南民望于東帝曰汝來唯民之從齊魯千里厥土薉荒
君居二年化為畊桑帝謂相臣鼎也可恃不負吾民寧
負吾子維晉巨國維傅大臣將終任之命則孔屯既入
授經復出治戎狐裘毳衣唯帝念功封論邊事其䇿甚
偉欲召用君君則道死天子聖神用無遺才天困其逢
賢者所哀生有事功歿多孫子銘圗其傳以示千祀
　　　元故累贈奉訓大夫温州路瑞安州知州飛騎
　　　　尉追封樂清縣男林府君墓銘
府君諱邦福字彦大姓林氏林出殷比干之後辟地林
山因以地為氏子孫分居清河至漢太子太傅尊遷濟
南晉太傅禮永康間又遷下邳永嘉之亂合浦太守禄
又遷閩之温陵自是閩中多林氏唐貞元中莆有孝子
攅為福唐尉棄官廬墓致甘露白鳥之祥詔立闕旌其
門孝子五世孫諱某當五季時仕于唐及沒夫人執氏
扶襯還閩道經温之瑞安值閩亂遂葬于縣之塔石村
有馴鹿之祥人號鹿阡執氏卒合葬其地自後九世子
若孫咸環葬左右其諱文慶者實夫人之九葉孫生古
溪處士諱益甫復遷郡城生台州路總管府照磨諱桓
實府君父也照磨君以孫常官七品當封父母援故事
讓於祖贈從仕郎江浙等處儒學副提舉妣黄氏贈宜
人府君局度孤鶱不為屑屑詭行弱冠出㳺蘇府公㢘
其賢辟為史蘇之寓公多權要頥指氣使州縣皆唯唯
不敢較府君毅然不為屈有請託者却不聼且曰國法
何可以徇人積勞當調州之幕職江浙行中書以筦庫
缺官借授處州松陽監稅改監紹興如坻倉府君釐革
弊政出内皆有程顆粟弗私轉嘉興陶莊務副使時浙
西大侵民嘯衆敓餱糧與抗者輒見殺上官檄府君攝
尉事府君授以籌畧分遣弓箭手掩捕之未㡬皆獲議
法者悉付重典府君走白部使者曰飢民無食雖萬死
不顧何往而不為亂原其初情不過魚游釜中少活須
臾之命如法家議無乃太過乎使者以為然免死者數
百人轉饒處二州州之務居城闉稅課毎屈府君運量
有法皆以最登秩滿監衢州常山務綘巾賊起沔陽江
浙諸郡皆繹騷弗寧時浙省左丞髙昌公出鎭廣信専
總戎事署府君常山尉府君集義旅數千淬礪戈矛使
習坐作擊刺之法號令精明部伍整飭不亂狗鼠輩欲
乘隙鈔掠者皆吐舌散去㑹子温登進士第擢休寧尹
尋補江南行臺掾迎府君就養未㡬御史大夫子恣為
不法人言沸騰温以親故未忍擿其姦日恒鬱悒不樂
府君謂温曰吾能安吾貧慎毋以老身不行其志也明
日温率同列謁大夫力斥其子之非大夫慙甚既退温
即抗章辭去奉府君還鄉浙省左丞相康里公時承制
得専封拜擢府君鄉郡知事郡民舉手加額曰吾州害
與利林公知之我民庶有瘳乎適山冦竊發掠慈湖將
窺城上下洶洶府君白于府曰事急矣奈何吾將以三
寸舌却之乃單舸直走賊巢諭以禍福賊見府君至大
駭争持白刄相脅府君厲聲叱曰朝廷何負爾輩乃敢
弄兵反藉使州縣賦斂急或不能堪當訴之方岳大臣
足矣今乃自麗刑憲官軍旦夕且大至舉族當作葅醢
吾憐汝輩愚特來示以生道乃欲吾脅邪吾不畏死者
任爾為之任爾為之賊衆愕眙相顧再拜謝曰明公言
良是微公吾屬入鬼籙矣皆俯首退去為良民如初朝
廷時遣近臣經畧江南官有異績者必超擢之有司方
以功狀聞府君竟以疾卒夀六十又七府君明白坦夷
不尚鈎距遇事曲直輒辯白無少讓人初難之終服其
明斷性好施與人有急難振之唯恐不及處伯仲間無
間言尤篤於訓子故卓然皆有成立既而温改福建行
中書省管勾得請于朝封府君文林郎汀州路寧化縣
尹夫人王氏贈宜人及温累陞員外郎加贈奉訓大夫
温州路瑞安州知州飛騎尉追封樂清縣男夫人亦加
樂清縣君府君卒之日至正十九年夏五月癸丑葬之
日其年冬十二月甲申墓在永嘉縣建牙鄉先塋之側
王夫人先十七年卒子男子四人長即温奉訓大夫福
建等處行中書省左右司郎中次常從仕郎泉州路徳
化縣尹次嘉福寧州知事次寧行宣政院宣使子女子
一人適福州長樂稅課提領項昱孫男七人本秉東乘
䇿某某女四人曽孫男二人某某女一人嗚呼天之生
材也一元之氣既運無往而弗周譬諸木焉或可為棟
梁或可為榱桷未嘗不具特人用之有違其材所以毎
形君子之歎有若府君材信美矣乃使之淹回下列無
以吐其胸中所藴及逢世亂則建䇿禦冦親往諭降卒
使革心從化其氣量足以有為使之専城而居必有赫
著愷悌之政奈何斵棟與梁而以榱桷用之嗚呼果誰
之咎歟然而天定終能勝人府君固不遇矣有子以詩
書起家為時名臣貤贈所及至於二千石之榮可無憾
於九泉矣濓雖不及拜府君床下而幸與温游温以前
進士孔克表狀走金華山中徴予銘義不得辭銘曰
天之生材小大異宜用或倒施乃人之非恂恂林公厥
材孔脩茍竭其藴可鎮方州闗市之征曷我溷之公笑
曰嘻我斯受之料量既平出内無愆人或不足我則裕
然山冦跳踉鋒蝟斧螗以敓以攘以撼大邦公乘單舸
直入其阻威容言言其氣若虎賊黠而疑羣而趨之執
刃圍之人為危之公聲如雷震破賊膽再拜稽首今則
焉敢轉彼昏昏易為昭昭棄其戈矛爾黍爾苖古有薦
士達諸巖廊孰持使節不發一章公雖不遇有子承家
龍光炳煥泉壤増華建牙之鄉馬鬛其封史臣勒辭無
愧於衷
　　　元故湛淵先生白公墓銘
嗚呼是惟湛淵先生白公之墓先生諱珽字廷玉白其
姓也出於宋丞相時中之裔世居文水時中之從子翼
扈蹕南渡官至防禦使生武畧大夫良輔食邑檇李因
家焉武畧之後又至武功大夫顯始占籍於錢塘生修
武郎必騰修武生通武郎嶸先生父也妣方氏先生本
四明名儒舒少度遺腹子通武育以為嗣五歳能屬對
八歳能賦詩十三受經太學習為科舉業轟然有聲塲
屋間一時貴人争欲出其門下甫及壯元丞相巴延平
江南聞先生賢檄為安豐丞辭不赴乃客授藏書之家
晝繙夜誦燈墜花穴㡌不知也如是者一十七年程文
憲公鉅夫劉中丞伯宣前後交薦之復以疾辭中歳嘗
出游梁鄭齊魯厯覽河山之勝登臨弔古訊人物風土
慨然有尚友千載之意及至燕王公貴人見輒賔禮或
欲舉為東宫官者先生復引義固辭南北孤逺士久困
逆旅則必昌言甄㧞之自是學益充文益富而家益貧
宣慰都事鮮于公樞帥一時名士援杜甫邵堯夫故事
共買屋使之居㑹李文簡公衎出將使指喟然歎曰有
才如是坐視其窮可乎力挽起之授太平路儒學正先
生不得已應命未㡬攝行教授事悉心官政修建天門
采石二書院政成當時事例可貢行臺令史達官勸之
行先生笑曰吾守章逢爾它何覬哉尋轉常州路儒學
教授兵燹之後禮殿與堂廡皆廢弗治祭器載籍亦闕
先生為完之且復侵疆三千餘畞俄再遷教授慶元未
上翰林集賢兩院謀曰白先生淹回下列吾儕不啟齒
一言可謂汗顔矣共剡薦之陞江浙等處儒學提舉司
副提舉階將仕佐郎時鄧文肅公文原實為之長與先
生志氣脗合舉刺得宜文化大行秩既滿銓曹有不知
先生者署淮東鹽倉大使先生自以鹽筴非所諳習不
俟終更即謝事養疴海陵逺近學徒擔簦相從者殆無
虛月先生已六十又七及再遷從仕郎婺州路蘭溪州
判官則不復有宦情矣日與韻朋勝友曳杖游衍銜杯
賦詩唯恐日之易夕所居西湖有泉自天竺來及門而
匯榜之曰湛淵因以自號晚歸老栖霞又號棲霞山人
以天厯元年九月十五日卒年八十一其年十一月二
日葬錢塘縣履泰鄉棲霞山之陽其子遵治命題曰西
湖詩人白君之墓云先生性至孝母病刲股和藥起瀕死
者再及歿號慟自擲嘔血至數升父感竒疾醫言必得
兔屎可療先生踏氷雪縁崖穴求之三日不得父死抱
屍哭絶而復蘇繼母虐不子厥子先生事之愈恭既而
改適他氏無儋石之儲先生為營朝夕且負其避兵迄
免於難然汲汲行義尤不顧家之窶孤嫠不能昏者嫁
之死而無所歸者稾殯之道中拾遺珠待其人訪索審
而還之或以質劑假金匱乏不獲償焚而慰之生平無
驕辭怠色一以謙抑為事聞人善未嘗不豔慕見揚人
過掩耳亟避去奉先之外不惑異端不諂凟鬼神疾疢
憂患之來一委之於天自幼至老無一日廢問學故能
長於詩文紫陽方公回稱其冠絶古今有英雄大丈夫氣
剡源戴公表元謂其注波五經之淵披條百氏之畹廬
陵劉公辰翁又言其不為雕刻苛碎蒼然者不惟極塵
外之趣兼有雲山韶濩之音皆確論也翰墨雖其餘事
亦有晉魏風酒酣命二童持紙懸筆一揮疾如雨風聲
光翕然四達而先生素志丘壑以退為進故位不逮名
君子惜之先生娶沈氏有賢行前二十七年卒子二賁
文林郎南安路總管府經厯采温州路永嘉縣鎭海東
寨廵檢女一歸常州路儒學正鄭禾孫四栩越東明皆
蚤世孫女一適平陽宋允恒允恒由紹慶路儒學正陞
授新州新興縣福縁寨廵撿賁以子夭命允恒仲子範
為後範有學而文能繼其家者也範生子二弦􁃝女三
先生所著書曰詩曰文曰經子類訓曰集翠裘曰静語
皆二十巻嘗鋟諸梓四方多傳誦嗚呼先生已矣濓也
晚出雖不能識先生幸從鄉先生黄文獻公遊聽談杭
都舊事有如淮隂龔公開嚴陵何公夢桂眉山家公之
巽莆田劉公濩西秦張公楧虎林仇公逺齊東周公宻
凡十餘人相與倡明雅道而先生齒為最少乃與羣公
相頡頏南北兩山間其遺跡班班故在僅踰五十春秋
而先輩風流遺韻弗可復見不亦悲夫嗚呼死者固不
可作若并其言行而不彰將何以為聳善扶俗之勸於
是徇範之請鉅細畢書之嗚呼先生之名其果待文而
後傳哉銘曰
虎林有善夫兮秉徳良優柔嗜義如嗜利兮避名如避
讎指退以為進兮謙抑毎自脩知分中自定兮不假外
物求天經况所惇兮血淚交頥流冠冕百行先兮倫品
庶不偷發越見聲詩兮笙鏞間鳴球律吕素和恊兮八
音交相繆雄章落四海兮虹氣日夜浮棲霞有名山兮
草木光如油紀徳薦石章兮千古振諸幽
　　　汪先生墓銘
新安之婺源有隠君子曰汪先生諱炎昶字茂逺學聖
賢之道不求聞於世年七十八以元重紀至元戊寅四
月二十四日終於家初元既滅宋宋太學生孫公嵩悲
哀不自勝歸隠海寧山中誓不與接發為賦咏以寄其
無窮之思孫公同時進士許公月卿亦入婺源山中製
齊衰服服之以識其終身哀宋之意此二公者皆新安
之節義士先生受學於孫公而與許公門人交友故自
少慨然無仕進志先生壯時元有天下已久宋之遺俗
變且盡矣而先生衣冠動作語言禮度猶宋人也後生
小子去宋逺無從徴之見先生咸以為前代之遺賢而
先生亦曰吾古逸民也學者因稱之為古逸云先生少
凝重記憶不能過人然刻苦専篤雖執匕據枕不廢誦
習力乆思深該貫宏博遂無所不覽要其歸宿精索於
六經而詳究於孔子孟軻曽參子思之言參之以伊洛
大儒傳注之說絲析髪解日攻月較不故求為異而亦
不茍為同其所自得既形於言雖不欲求人之知然人
有辯其未至者必樂而從之終其身未嘗自以為是也
其教人履庭躋級具有條序為文竒而不肆遇時觸物
輒為詩以達其情婉切悽壯人傳誦之蜀郡虞文靖公
集巴西鄧文肅公文原皆盛稱其才而先生志操之髙
人莫之知也先生家貧事母能致其樂母年八十九先
生亦老矣䕫䕫祗肅進食奉水必躬親之母為㤀其貧
先生將終整冠坐命家具疏食少䬸置筯戒諸子以祭
祠之禮言畢正身斂手而逝先生之曽祖諱沖祖諱天
衢父諱季安裔出於唐越國公華娶江氏生三男子曰
淮琛照乘棠金照乘為弟禹玉後一女適詹某其孫男
三人曰某某某先生所著有四書集疏藏于家詩文凡
若干巻先生卒時棠金已死淮琛貧未能葬命從子壡
告于先生之門人趙君某請輯羣行為狀趙君以未葬
辭既而淮琛亦卒後十九年至正丙申某月日壡始買
地葬先生於黄京山髙路原又以為請趙君乃為狀屬
余銘余諾之未獲為去葬之歳又二十四年余欲銘先
生墓而趙君之死亦已乆矣於是撫几歎曰先生之卒
今始四十餘年而先生之子及門人知其事者皆已亡
矣使復越四十年其能有知者乎為善者固冀人知己
然有善而不聞於來世後死者之責也乃本先生之志
為銘以告世之知先生者銘曰
朔風荒荒海水赤矣宗社為墟將安即矣冠履倒置命
之忒矣髙蹈避世舍道焉適矣彼夸者子羣趨弱矣人
之攸樂我心戚矣為陵為淵孰失得矣嗚呼先生千載
是式矣
　　　端木府君墓誌銘
予友端君以善既卒之一年其子智衰絰踵門泣拜而
請曰智也罪釁深重禍延先公以洪武癸丑三月乙卯
卒于南京之官舍夀僅五十又三遂以是年某月某日
葬于巉山東村之原竊惟先公自少有志事功其善政
在人者今多能言之又十年則言之者或寡矣又十年
則無人能言之矣此無它人逺者其言湮世易者其事
晦亦恒理爾一念及兹寧不使人興懐乎然而託名文
辭者可以埀之無窮千百歳猶夫一日也此為人子者
所恃以無恐願先生進之按學子劉剛狀君諱復初以
善其字也姓端木氏其先為衛人出於孔門弟子子貢
之裔今獨以端稱氏者從省文也一遷於大梁再遷金
陵烏衣巷三遷於溧水縣之巉山其詳備見譜圗記中
曽祖時中祖安父邦達妣某氏君有逺志不肯寂寂落
人後至正初以儒試吏江南行御史臺同列多貴逰子
弟争事表襮君獨泰然不失其恒行乆咸畏服之俄遷
書吏海右憲部君佐部使者行州縣彰善癉惡威聲獨
著聞㑹四方兵動東南為尤甚君袖䇿言時政之急如
此則可守如此則可戰否則有斂手就降而已上官聞
之皆落落不合君仰天歎曰彼以吾發狂言耶時事從
可知矣於是悵然有鄉土之思溧水道絶不能歸僑居
金華日以書史自娛至正己亥皇上親御六軍取金華
命常忠武王鎮之王聘君至幕下未㡬君辭去㑹有言
於朝者癸卯三月召為徽州府經厯徽為江東大郡政繁
而賦殷君悉力佐治百廢具舉功則歸於其長田賦乆
不均民不堪命君即城東建局使民自實田集為圗籍
覈盈朒驗虚實而定科繇吏民隂為欺弊痛謫之不數
月而畢由是民無逋租官無横斂三皇孔子廟皆築臺
門旅館之制亦廢君或葺或建咸中程式賦不及民皆
若不知者丙午冬改通判吉州府吉俗尚譁訐素號難
治公召父老子弟戒之曰予聞爾民尚豪侈樂訟鬬朝
廷子惠元元春雨秋露無不霑濡爾盍為良民以報上
徳寧梗化以自戕耶梗化弗祥天刑所不貸爾其識之
民皆惴惴無敢執牒妄訴者丁内艱服除洪武辛亥春
被召赴京除磨勘司丞時官署新立凡泉粟之出納刑
法之是非物貨之變易無所不當讞君從本達支自流
徂源勾稽隠伏纎芥軒露毎一奏對上輒廷譽之未㡬
陞為令君嚴於限域人見輒畏不敢有所請託俄僚屬
皆以貪墨敗磔首東市唯君能獨存清白之行益表見
朝著間冬十一月超授嘉議大夫刑部尚書君之用刑
本諸法律而持以平恕老於議法者咸以為允杭州馬
甲飛糧事覺逮繫者百餘人詔君往治其獄分羣囚别
所人各鞫之合其辭叅焉同多者情眞否則偽郡守以
下皆服罪壬子春三月拜湖廣等處叅知政事階中奉
大夫湖廣素號重鎮屬兵戈蹂踐之餘土曠民稀君首
下屬州民復業者復其賦一年次閱官書凡糧儲轉輸
錢幣出入與夫軍裝工役皆預為計畫且㑹官屬問事
不集者其故何繇皆曰一省所轄府州縣二百有餘逺
者在千里外毎官多闕其事因不集君奏請于朝擇在
職賢良吏攝其政不數月無事不舉民驚以為神既而
以事召還京師俄以疾卒先配石氏前卒繼王氏子四
仁義禮智皆石産也仁先卒君天性甚孝自逰宦四方
不能奉驩膝下心常慊慊然所得禄賜恒歸以娱親其
奉己則泊如也母既卒一念及之輒澘然泣下居官能
守貧嘗著座右銘曰為官實難貧然後安事有不可急
中存寛义曰心契上天脚踐實地人謂其能自警云君
狀貎秀偉美鬚髯音吐鴻暢或治政弗暇休夜則焚膏
命諸子環侍取書之嘉言善行厯厯訓戒至夜分乃止
故翰林學士朱升嘗謂君為人其謙退似懦夫其専謹
似腐儒瞻視精悍似俠客掀髯談世事似辨士而其精
神超越又似逸人仙者君子謂為實録予託交於君頗
乆而著勲焯能固後死者之責銘烏乎辭然而年日已
邁文日以衰無以應四方之求近因燔毁筆硯一切謝
絶之而中心猶以為未慊也雖然智之所請則有不得
而忘情者遂備采剛之所録而繫之以銘銘曰
惟士也良有志則剛如挾干將始晦而夷出遇而熙一
躍而飛筮仕府僚因賦定繇功而不驕轉佐方州革俗
以媮訓言繭抽磨勘設曹蠶絲牛毛孰得而逃進領秋
卿邦憲是經中乎凖繩往蒞大藩以執政原江漢乂安
材長如河夀則弗多其如命何有子治經足繼簪纓縱
死猶生巉山之原木古泉寒銘在不刋
　　　故新昌楊府君墓銘
越之新昌有大山曰彩烟與沃洲天姥鄰而彩烟尤為
峻絶逺望之如雲霞繽紛天隙故名山之絶頂其平如
掌沃野數千里桑麻蔚若犬鷄之聲相聞或者嫓之武
陵源云大姓楊氏自隋末來居之閱數百年而書詩之
澤有引弗替在宋之時父子兄弟至連舉於有司而嘉
泰壬戌進士轟其仕為尤顯官終朝奉大夫知廣徳軍
州事贈奉直大夫廣徳之從子佑祖亦由太學舉進士
為婺之浦江丞浦江丞生旵旵生禔禔生府君諱居字
温如生三月而其母梁氏亡父命乳母鞠之性穎悟八
歳能賦詩及長聞天台于先生子惠傳伊洛性理之學
執經而受其説乆之融通諸家言而貫以一致神暢心
怡實欲起古人千載之上與之晤語既又以為言之不
文不能以行逺復從同郡韓莊節公游取文章大家日
研摩之其於分章遣辭之法辨其類不類尤嚴其界域
時先師黄文獻公以文名當代府君撰長書贄見之公
讀已嘖嘖賞愛更掲諸座右賔至則指以示之曰是豈
非文耶公為人極慎許可其器重之若此府君嘗以春
秋學應書鄉闈不利遂掩闗不出下帷而講授四方學
子趨之者如雲府君日據髙座隨其性資而開導之如
䝉大霧而行不自知其沾濡之至學成而去多著名于
時人問之則曰我楊先生弟子也恩義隆洽不敢更名
他師府君性至孝父有疾晝侍左右夜不敢解衣寢臨
穴之日號絶于地良久而蘇歳時祭祀必預齋戒眡滌
灌盛服拜跽儼如祖考之在乎上贍塋有田為豪民所
據府君帥宗人白于官復之仍創庵廬以居守者府君
介而通莊而能温未嘗妄言笑一動一静皆可為式程
善古文辭尤長于詩騷亦有愛齋稿若干巻藏于家府
君出處之際唯道之從視不義富貴真若浮雲臨財尤
亷路拾遺金俟其主還之里有喪及饑餓者恒周之學
者方自以為得師年六十六不幸以洪武九年丙辰冬
十一月二十日卒于家明年丁巳春三月十九日窆於
金山之原在家西四里而近娶同邑趙氏生男子四長
宗學先卒次須學去為浮屠更為梵噩有聲叢林間次
願學繼父之業次(闕/)學女子一歸士族盛必勝孫男一
自牧女一尚幼予聞之文者將以載道道與文非二致
也自夫世教衰民失其正髙談性命者毎鄙辭章為陋
習拘泥辭章者輒斥性命為空言互相譏訕莫克有定
殊不知道與文猶形影然有形斯有影其可岐而二之
乎是可歎也已府君以超卓之姿窮理攻文孜孜弗之
倦務欲合而一之亦可謂知道者矣銘曰
大道流行日用昭宣非文之載道孰與傳安可岐之徇
於一偏迂夫曲士牢執弗遷擿埴索塗何往不顛有倬
夫子式窺其全以彼校此孰為愚賢鐫石幽墟過者察
焉
　　　故朱府君文昌墓銘
予居浙水東時得朱君好謙之文嘆其善於修辭惜未
及與其交而好謙歿於兵及來京師又得好謙從弟文
昌詩閱之沖澹類漢魏雄健如盛唐復嘆曰何朱氏一
門之多賢哉未㡬國子助教曽君旦初同文昌冢子堅
持知嘉定州事張􁌝狀來謁墓道之銘盖文昌之死已
四年矣予重違曽君之請不敢辭文昌諱嗣榮文昌字
也姓朱氏出唐散騎常侍滿之後滿本歙人來徙金溪
明暘里世為衣冠甲族宋道州營道丞登生太學上舍
生恢之恢之生銓銓生貴清貴清生仲梓文昌父也元
初避地桃峯復遷家焉文昌治舉子業甚精通毛氏詩
訓故折衷於朱子之説毫分縷析唯恐不合情性之真
下筆千餘言不休走試江西鄉闈立論與有司不合即
棄去一假古律詩以自見厯代諸大家皆探微索隠必
欲得其㫖趣而後已用工之深出語輒驚人然不特精
於詩甚輕財仗義尤人不易及少時嘗以錢粟貸於人一
旦自責曰蠅頭之利其能汨沒男子之志邪悉集受貸
者於庭取其所留質劑而焚之其後家單無旦夕之儲
恬不為怪人有憫其貧畀良田百畞者文昌疑其不義
辭弗受鄉友罹患難屬文昌為之解紛餽白金一鎰為
文昌夀文昌笑曰吾雖貧亦惡用是哉卒直其事而還
其金至正壬辰江淮兵動里之無賴少年相挺為變其
首禍者頗與文昌㳺乃來說曰公藏器于身不以此時
取富貴尚何俟耶文昌叱之去遂與絶交未㡬竟敗沒
文昌宗黨知事變不測椎牛釃酒起為堡障屹然孤立
數年而羣冦不敢犯文昌之謀為多偽漢陳友諒犯南
昌諸郡相繼陷文昌曰此非吾輩之力可支盍各逃死
乎乃挈一族入閩中雖偹嘗險阻畧無怨悔意後五年
國兵取江西州縣皆入職方文昌始還鄉里卜居澄源
上遺落世故絶無毛髪縈心所不忘者唯詩耳因扁其
室曰嘯雲軒云東平穆敬來為縣欲起文昌為縣學師
文昌曰吾老矣唯逍遙林壑為宜耳横經講道豈所堪
哉因固辭而去性愛佳山水自謂得堪輿家不傳之秘
稍暇輒布韈青鞋登陟不少倦不幸以洪武七年二月
十四日卒夀五十六所著書有政鑑若干巻燬于兵尚
存詩詞三百餘首題之曰燹餘集娶王姜二氏王先十
九年卒子二曰堅曰重堅即請銘者孫二曰振振曰繩
繩孫女一某年月日卜葬明暘里長岡山文昌所自擇
也夫詩之為教務欲得其性情之正善學之者危不易
節貧不改行用捨與險夷一致始可以無愧於兹如君
者蓋近之矣世之人不循其本而競其末往往拈花摘
豔以為工而謂詩之道在是惜哉銘曰
詩之為教著于禮經温柔敦厚本諸性情君子讀之豈
惟多識玩其指歸感善懲逸我甑生塵我衣懸鶉非義
之物弗取諸人如斯學經庶可無愧留連光景敢曰吾
事彼蒼者雲其色可餐洗心滌慮是躋是攀髪猶未皤
㗳然觀化何有外慕無晝不夜長岡之原桂老水寒魂
魄未歸茲焉是安惇書爾銘詒爾孫子慶源方深其流
瀰瀰
　　　故温州路總管府判官宣君墓銘
始濓游學諸暨時與烏傷樓君彦珍浦陽宣君彦昭鄭
君浚常浚常之弟仲舒同集白門方氏之義塾塾師乃
吴貞文公立夫蓋鄉先生也彦珍最先還而濓與彦昭
浚常兄弟講學將一期當夜坐月白俟公熟寢輒攜手
出歩月下時皆美少年不涉事競跳踉偃仆為嬉戲或
相訾謷或角觝其力至不勝乃止獨濓樸戅易侮不敢
時相逐為驩彦昭於其間尤號雄俊彦昭䫜目穹鼻須
髯森然如㦸顔面鐡色類河朔間偉人見者莫不畏之
已而各西東散去浚常仲舒之燕都客太傅右丞相家
馴致顯仕浚常官至僉江東建康道肅政㢘訪司事仲
舒累遷太常博士彦珍受太師徳王薦為玉龍千户所
管民司長官彦昭知印行宣政院以年勞入選擢承事
郎温州路平陽州判官轉本路總管府判官歳辛丑浚
常早卒後九年己酉彦珍亦卒又四年壬子彦昭亦受
誣以死其幸存而未死者唯濓與仲舒爾浚常彦珍之
墓濓常為之銘仲舒謂濓不可獨後於彦昭嗚呼前後
未五十年而世變不可知者已如此銘其可足恃耶雖
然不敢辭也彦昭姓宣氏岊其諱也世為浦江人生長
富家而不染綺紈之習别無嗜好唯購書不知休或請
脫衣巾以償亦不靳入仕極清白凡所需之物必取給
于家毫分不受於民在平陽時吏𨽻畏其不相容各去
而更他業儒生有百畞之園為世家所侵雖屢訴有司
輒以厚賄屬吏連年不決彦昭立斷還之儒生函金為
謝彦昭叱去曰顧法當爾吾豈私汝者耶彦昭恐童奴
隂受之陽縛就地持杖大聲曰儒生所送金何在童奴
埀涕曰某實不受金彦昭釋之曰吾姑試汝爾後十日
儒生畫菜一本裝潢成㡧入謝曰判官清苦敢以一菜
為獻彦昭曰是雖微物終有私意存遂題識而歸之天
大雨民與軍争簦民曰我物而軍取之軍之辭亦然絶
無證左者彦昭命裂而為二並驅出使𨽻卒踵其後軍
忿譟不已民曰汝自失簦於我何損耶𨽻卒以聞彦昭
杖民令買簦償軍其在温府治聲如平揚㑹大俠起東
海來攻府城戍將問計於彦昭彦昭曰此烏合之衆耳
宜帥精銳大開城門搗退之冦果敗北自是屢戰屢捷
戍將氣驕頗易之冦乘隙入城戍將被擒而彦昭亦受
縛彦昭瞑目罵曰天子何負於汝乃搆亂邪冦怒欲兵
之民翼蔽其背泣曰寧殺我毋殺我判官冦義之而止
彦昭得解夜縋城而出請兵於方嶽連帥欲為殄滅之
計無有聼之者彦昭知時事不可為歸卧孫井山中已
而元亡大明受命有詔起江南文學之士而彦昭與焉
上將官之彦昭辭以疾不受復還故山彦昭之兄財賦
總管府知事彦髙風流醖藉為多士之冠彦昭與共論
上下二千年治亂至抵几太息間操觚成詩酬答不已
襟懐沖曠外物若不能擾之兄弟又善音樂遇風日和
麗對坐海棠洞底取檀槽琵琶彈之侑以樂府新聲釃
酒仰天而飲不至於醉不休㑹婚家乾沒里氓田氓撾
登聞鼓訴寃誣彦昭闗通州縣以致事不直彦昭實不
與聞也逮彦昭至刑部婚家引伏部吏并罪彦昭彦昭
抗辭曰我實無罪奈何不為白行當於殿陛前辨之吏
怒下獄幽之彦昭氣憤憤無所洩不食三日死口鼻出
涎涕凝結鬚上成氷實洪武壬子正月某日也夀六十
其子騏收骨歸葬於某鄉某山之原禮也彦昭曽大父
某大父某父嗣良母某氏娶方氏生三子長即騏次駰
次駱女一適洪某孫男三某某某嗚呼彦昭之事行其
都凡如此濓謹為序之皆出於人心之所同不敢以私
好變易其辭蓋期傳信於來世云復收淚而著銘曰
非學之弗蘉胡軋之而使屯邪非才之不揚奈何不得
以伸邪百齡㡬何孰為短長達人大觀其得喪固均邪
墓草荒凉青而復黄寧不使余感舊而傷神涕涙而沾
巾耶
　　　故處州翼同知元帥季君墓銘
元季之亂江南諸郡多陷于盗獨處州以士大夫倡義
兵堅守而完及今上渡江始降其城邑故處稱善郡是
時起兵之士麗水有葉君琛青田有劉君基龍泉有章
君溢與三君並稱者曰季君汶亦龍泉人其舉謀興事
不甚相逺其後三君在國朝為顯官故天下皆知其名
季早致其事以歸是以其功不顯然其鄉人至今以之
儗三君則不以其位也君諱汶字彦父氏為季元至正
中率壯士從石抺忠愍公宜孫討賊數戰數有斬獲功
授義兵萬户經畧使李國鳯承制改龍泉縣尹不就國
兵破處州擢安南翼總管㑹賀李二將叛殺總制孫炎
處大擾君勒部駐白岩出其不意攻之已而中書平章
政事邵某亦引兵至左右夾擊遂誅賀李復其城事聞
陞處州翼同知元帥賜白金盂文綺青田盜葉賢三燒
浦城政和兩縣掠婦女畜産而南君告胡總制深伏兵
平山嶺邀擊斬之出私財贖軍中所掠耄倪遣還其家
民徳君肖像而祝者甚衆洪武元年上即位君入見于
便殿辭疾乞骸骨上亦老君遂錫宴儀曹賜襲衣冠帶
金帛遣歸居九歳以十年正月二十六日卒夀六十君
少讀書多智畧事親孝服喪如古禮族人貧者買田以
贍之不能學者延師以教之外王父無嗣為立其宗人
之賢者且割田畀之祀鄉民老無以養者月予粟病則
施藥死則給以槥櫝民苦嫁女育女多溺死君説以父
子至理有育女者以粟六斛養之嘗出見羣嫗灌苖色
飢甚遺以囊中金十兩而去其為人望之凛然與之語
温然乆而知其為豁然長者也君曽大父諱泰來大父
諱僅父諱鏡其先在宋時多顯者娶張氏先卒晚娶葉
氏二男子榘槩槩為母弟漳後一女適張守成孫男四
炳允頥允齊允中余與劉君基遊固聞君事及君卒榘
復奉工部員外郎劉君狀趨京師請銘且言將以某年
月日葬於劍池鄉大運里某山之原不可無銘乃為之
銘銘曰
元運將傾四方震驚海怪山妖執殳逞兵括有季君實
竒壯士手麾義旌從者如水左捕右攘朱衣銅章卻而
弗居以待真王真王之興雷轟風行孰戕守臣敢觸天
刑長劍如林萬夫一心扼其咽喉執斧碪平帝念峻功
賜金賜爵掃除東南㒺敢不恪飛龍御天虎拜陛前􁪽
亂既息乞身林泉帝曰歸乎齒則既多大帶巍冠輝于
鄉閭鄉閭有言君績孔偉死而弗朽不在太史揆行考
勲以焯以宣遺徳在焉彌乆而傳
　　　莆田陳府君墓銘
君諱中立字誠中姓陳氏莆田之忠門人其先有名畟
者宋紹聖間舉進士官奉議郎曽祖諱子文祖諱君保
父諱髙有學行學徒私諡曰靖逸翰林侍講學士晉安
張公以寧銘其墓母林氏君季父諱齊早死無子君以
祖命後之少受經於温陵盧公琦公以文學著稱君聞
其指授色承心解日鶱月邁莆士皆歎服之元至正間
部使者行縣集經生試君輒魁諸生㑹張潞公翥以脩
撰使莆見君文誦而竒之由是君名益著然就有司試
即不利君語人曰我命薄故爾非吾文之罪也遂隠居
不復有仕進意晚乃結廬壺山年五十有三以國朝洪
武十一年正月十二日終于家君事先有禮毎諱日必
素服悲哀至終身不怠初君之祖暨父欲營義塾以教
里中子弟規制未備而歿君繼先志創廟建學學後為
祠祀艾軒晦庵夾漈三先生復為祠廟右奉其師盧公
之主講說有堂燕居有室凡學之制無所不完割祭田
十餘畝以食為師者儲山園之利以資春秋之祭凡為
淑人善俗之計者又咸極其慮君日陳經傳為學者剖
析聖賢大㫖鄉人賴之嗚呼世之為士者其未遇也常
以無位不足施其所學為憂及既得位則又顧畏怯縮
為其身謀終無所益於人者衆矣夫豈知君子之為善
固不在乎位之大小哉若君者一介之士未嘗受釜庾
之䘵而汲汲焉以化其鄉人為心其亦異于懐位尸䘵
者多矣君配國清林氏子男曰堂曰基女二長適郡人
顧初幼在室皆林氏出堂將以是年某月日葬君于某
山之原請銘于太史氏濓濓嘗銘君母墓聞君行宜銘
銘曰
維古之士不以位世降俗媮位斯貴貴而無能冠狗彘
豈若夫君賤為庶居家孝友推以義闢廬建學躬訓蒞
鄉髦如雲聆且肄少長齗齗類洙泗化嚚為良暴更懿
醇儒為功斯小試嗟哉後人繼其志廟祀勿忘欽永世
　　　故詩人徐方舟墓銘
庚子之夏皇帝遣使者奉書幣起濓於金華山中時則
有若青田劉君基麗水葉君琛龍泉章君溢同赴召遂
出雙溪買舟泝桐江而西忽有美丈夫戴黄冠服白鹿
皮裘腰綰青絲繩立於江濵揖劉君而笑且以語侵之
劉君亟延入舟中葉章二君兢來讙謔各取冠服服之
竟欲載上黟川丈夫覺之乃止濓疑之問於劉君曰此
何人斯諸公乃愛之深耶劉君曰此睦之桐廬徐舫方
舟也濓故聞方舟名亦起而鼓噪為驩共酌酒而别聲
迹不相聞者久矣自時厥後葉君出守南昌歿于王事
後五年章君為御史中丞以卒又後十年劉君亦官至
御史中丞受封伯爵投老于家復以一疾不起又二年
濓亦乞骸骨還山白髪埀領頽然成老翁矣今年冬來
朝京師忽方舟之子膺持中書舍人史靖可之狀來謁
遂速之銘則知方舟之死已厯一十二年嗟夫人生如
寄石火電光真不堪把玩如此良可悲哉濓因語膺以
舊事為之悽惻者乆之乃序述其事曰方舟故簪纓家
自幼有俠氣好馳馬試劍兼善攻毬踘之戲視拘拘法
度士如無物稍長幡然悔曰此豈君子道哉即從師受
章句為進士業操觚為文輒爛然成章已而又悔曰是
如蠧書蟫出入于故紙中何有終期哉人生貴適意曷
習古歌詩以吟咏性情庶㡬少遂其願耳先是睦多詩
人唐有皇甫湜方干徐凝李頻施肩吾宋有髙師魯滕
元秀世號為睦州詩派方舟悉取而諷咏之鈢肝劌腎
期起邁之乃已積之既久圎熟璀璨明珠走盤而玉色
交映也方舟猶以為未足出遊江漢淮浙間與名士相
摩切而詩道益昌江浙行省叅知政事蘇君天爵聞其
賢力欲薦之方舟曰吾詩人爾其可縻以章紱耶竟避
去築室江臯日苦吟於雲烟出没間翛然若與世隔因自
號曰滄江散人天大雪乃泛舟釣江中終日戀戀若不
忍舍去見者疑其非世間人元季兵亂益韜閉不出易
為隠者服人莫知其蹤跡所在有瑤林滄江二集各若
干巻唐詩通考若干巻藏于家云方舟平居喜怒不形
于色無急歩無疾呼㒺測涯際性尚風義宛陵羅氏率
五百指來避兵方舟衣且食之病者注藥死無所歸則
擇地藏之久而弗懈事平具巨舟載其還家至正丙午
正月九日方舟以疾卒夀六十八某年某月日葬于某
縣霞川之原君子稽其自號題曰詩人滄江徐方舟墓
表其志也方舟髙祖某宋四川制置使曽祖某某路提
舉常平公事祖某始自淳安遷桐廬今為桐廬人父子
竒元中順大夫平江路總管府治中致仕妣皇甫氏妻
張氏有婦道前二十九年卒子三人長曰行蚤世次曰
鼎次即膺以文學受薦授淮安桃源丞女二人適某某
孫男九人曰某曰某云云孫女二人未行濓謂君子出
處固立志之不同然亦有命焉當劉君之出也銜方舟
以隠自髙數欲挽起之㑹有故而止方舟獲終老於山
林亦豈偶然之故哉予思方舟其人而不可得俯念疇
昔䀌然傷情乃厯序其故而銘之曰
有才不施一發乎詩日星月露草木走飛人事變遷可
愕可悲舉無遁情入我範圍咳唾所及皆成珠璣一旦
觀化魂無不之非湧醴泉定生靈芝昭徳之符千載弗
墟洪武丁巳冬十一月具官宋濓造
　　　亡友陳宅之墓銘
嗚呼吾宅之死矣銘非濓孰能為之初濓讀書浦陽江
上宅之侍其舅氏吴徴君長卿來遊濂始識之徴君淵
澄山聳發言不繁而咸中肯綮宅之氣象雍容揖讓合
節鳯和鳴而玉鏘如也濓心異之進謁徴君退必與宅
之言問其所從師則韓莊節公性黄文獻公溍也問其
所學則治經為進士之業也濂時頗有志應舉相與詰
難經義連日夕弗休迨别去猶依依南望至日落乃止
自時厥後宅之聲譽日起大夫士唯恐内交之晚㢘訪
使者行部舉為稽山書院山長宅之辭宅之意氣方豪
謂朱紫可以引手致及試藝有司數上數不利乃撫几
歎曰慈親年髙矣予髪亦種種安能逐三五少年競一
日短長耶即退隠大山中朝夕親側不敢少離去濓聞
而悲之至正戊戌濂避兵徴君家已而遷宅之之西軒
濓攜室人賈専及仲子璲長孫慎三世為四人爾心膽
戰掉若喪家之犬宅之煦嫗而軫存之視濂猶弟兄遇
璲與慎有若子孫宅之内子蔣夫人亦視専如妯娌然
濓安之百里之外忘其流離顛沛之苦者宅之夫婦力
也浦陽既入職方濓挈妻孥而還庚子之夏朝廷遣使
者來召濂趣裝上南京擢為王官與宅之别者閱十春
秋其依依之懐猶浦陽南望時暨以病予告東歸思宅
之之心逾切病間竟騎驢往見宅之大喜屐齒殆將折
留連浹旬椎羊豕以為饗當夜半酒酣叙兵火離合語
刺刺不能已既而掀髯髙歌聲調激烈一吐壯年不平
之氣濓復悲其壯志雖不衰然亦頽然老矣居亡何濓
復起脩元史進官禁林又將十年而璲同慎亦俱竊䘵
于朝濓私自念皇明圗任黄髪以開文治如宅之者年
縱邁豈丘壑所能淹將以其文行上聞璲慎咸争曰陳
先生老矣得毋不可於意邪乃止洪武丁巳春濓蒙恩
休致于家始知宅之之歿已五年矣欲如昔日一見有
不可得矣追念今古不覺澘然出涕専亦思蔣夫人之
切復念宅之固云歿而夫人尚無恙行當胥㑹以慰中
心之懸懸近有自諸暨來者則又曰夫人之亡亦已三
月嗚呼悲夫濓知宅之之深者宅之歿矣銘非濓孰堪
為之宅之諱堂宅之其字也姓陳氏其先襄陽人十一
世祖宋國子助教旦始遷于杭生餘姚知縣慤再遷諸
暨陶朱里曽大父某大父琳承信郎提刑司幹辦公事
娶吴氏吴居縣東之流子里生子曰燦宅之之父也仍
娶于吴遂依女氏以居為流子里人宅之夀七十有七
卒之日乃癸亥十一月六日閏月二十三日葬于戈溪
之源娶黄氏夀六十前十五年卒繼配即蔣夫人有婦
徳鄉人稱之夀七十四後五年卒子男四銕鋘鏞鎰鋘
亦前五年卒女二適吴義吴鐩鐩徴君長孫孫男六濟
温浦潤浩潽女二尚幼曽孫男四樟權梓橡宅之性雅
飭行乎患難能以理自遣室廬蕩於兵燹亟遷别墅曽
無㡬微見於顔色毎速故人飲酒賦詩以自適其詩韻
度深婉一篇出人競持去閭井之間恒樂親之久而不
厭徴君家將合族為義居宅之左右徴君為定科條以
齊子姓至今守之嗚呼宅之已矣而徴君亦作土中人
矣上距避兵之歳僅二十年人事變遷何所不有未知
後二十年又為何如也唯有善名著于時述作傳於人
雖歿猶不歿也如宅之者是已銘曰
五彩弗施不如赭泥我哀乎宅之受才則丕其數則竒
我哀乎宅之斂其奮飛發於聲詩我哀乎宅之墓門有
碑太史勒辭尚足慰多士之思
　　　金陵杜府君墓銘
金陵有孝義之士曰杜君諱元字一元其先居吉之吉
水與㑹稽正獻公衍同宗至君始逰江東樂金陵土俗
遂居之而為金陵人君苦學有材氣能為詩元重紀至
元中張文穆公起巖為江南行臺中丞見君詩願掾君
君不可欲以茂材異等薦又不從年若干卒以布衣終
君少時父患噩疾夜數驚君冠帶伏父榻傍父驚起輒
抱持曰兒在斯父疾數月君目不敢瞑至愈乃已母沒
服喪得古禮甚聲聞日起貴人賢士多樂與君游君未
嘗以事干之及有罷黜失志者則為之力不怠行臺都
事楊惠被劾去人莫造其門君獨持酒與飲而送之趙
𢎞中為御史掾坐法罷君徒歩與俱行百餘里僦屋居
之儒學教授張鉉以事黜君出金帛資其行其子四歳
失母君命婦鞠之不異己子兵部主事常允恭家人夜
失火允恭方醉臥衆怖懾散走無賴子利其貲將刼之
君率少年數十輩為出其篋笥寳貨于外允恭泣謝曰
微君吾其死乎隣人陳鼎舉室死于兵二兒匿舍側怨
家復害其小者君曰脫并殺其兒則陳氏絶矣卒為抱
匿它所以免吉之部運吏輸糧金陵不足者三千斛吏
受笞榜號泣莫為計君憫之為貸於大賈以償吏徳君
以物來謝君却之蔣山僧為御史所誣夜竄君室求救
君藏之故人家僧獲全宋楊忠襄公邦乂廟在城南君
以公吉人歳時率吉士游寓者具牲酒祭之君之為義
多類此君嘗攻醫尤良於治證疾病造君者不問有無
必予藥藥必擇精善者服之必瘳金陵大疫君和藥走
給之不得食者以薪米餽之賴君以生者甚衆由是人
多稱君美及兵亂士卒相戒不忍犯君卒於至正丙申
七月九日以丁酉三月十日權厝金陵清凉山右國朝
洪武壬子十二月九日復改葬南門外之鍾家山夫人
劉氏祔焉君曽祖若海祖懋父文煜母周氏君二男子
曰琪曰環琪早卒環承事郎晉相府録事賢而能文精
於書得晉人筆意二女適蕭伯髙鄧世良孫男二某某
孫女四人皆在室環與余交頗乆以銘為請余惑乎世
之交友者利之所在則趨有小害則避去不肯留目一
顧或道上相值輒引袂掩面陽為不識倘以事過其門
䇿馬疾馳惟恐為所汙况望其拯䘏乎若君者可謂無
讓於古君子矣烏可不銘之以為世勸乎君所為詩凡
若干巻藏于家銘曰
杜裔孔鉅支著吉水其在金陵則自君始君才既多胡
不禄仕非不樂仕義不屈己養氣為文五色有煒孰非
公卿接跡交軌彼徼其權權銷志沮吾守吾義夷險一
揆章服之加鞶帶之禠所交者心加褫何與拯難濟危
存孤起死匪名之求惟義所止兵戈如林白骨千里君
若不知左孫右子斯豈人為天錫嘉祉天曷私君惟善
之致貴有不聞賤有足恃刻文昭美以諗多士
　　　臨海方府君墓銘
君諱濬字徳明姓方氏台之臨海人五代時有以武顯
者居臨海仙華山之東號東山方氏君其後也曽大父
仲大父賢父奎母韓氏君少孤能自㧞擢超出流輩中
誦書不求多解務見于用持身有威儀不妄譁笑儇薄
子過其家蹐歩傾耳不敢出聲喜延攬賢士至則沽酒
與飲取其歡忻不顧惜貲費人有過弗匿於心輒面折
之遇流俗則不肯舉目視至門亦不與語是以所交皆
台之有名者元季或薦名于朝授江浙等處儒學副提
舉不赴㑹方左丞據海上賤儒多倚之求利䘵君獨避
匿日與里中故老縁躋山水間歌吟忘返庭有鉅檜毎
醉餘盤旋其下晚乃别號檜屏翁一旦得疾正衣冠危
坐抗手與視疾者訣頃之乃逝年六十時至正二十六
年二月十日也娶牟氏諱巽事姑孝宗族稱之年五十
有八以今洪武二年二月二十一日終五年十二月九
日合葬於仙華山之原四男子仁義禮本禮去為浮屠
本以才薦擢起居注遷徽州府通判改知金壇縣事有
政譽一女適董宏孫男六人組忠良桓金瑰女三人長
適韓載二尚幼本為起居注時與余同朝屢以銘為請
未果為及余致政朝京師本至自金壇重以為言退則
自狀羣行使忠來速銘其辭文甚於是知君善教子也
銘曰
維蔓方氏本於方雷事軒與舜曰明曰回叔佐周宣功
侔尚父紘在西漢始徙南土南土之方皆祖於紘派别
支繁維歙為宗台之方氏始自歙分或昭或泯不大有
聞君之先人嘗以武顯君隠不仕乃篤為善善積在人
彰善者天其將熾然𦙍子孔賢
　　　莆田黄府君墓銘
莆田黄處士有良婿曰陳熙哀處士之早亡自狀其行
千餘言走三千里來京師請銘且曰處士事繼母孝庶
弟出後從父從父愛其女盡以腴田嫁之處士患弟貧
割以私田之半族人以田來鬻處士不忍取乞以直而
歸之不能為生者加衣食焉以貲多為閭里之正里中
民買鹽于官及科繇不能庚者出私財代輸有受誣者
諍之於縣庭得解乃已毎歳首縣次民貲力多寡定征
斂之籍衆不能決處士發一言皆稱平争訟者來質是
非告以理法舉酒飲之各謝而退藝田家歸粟入以小
量遇凶歳則减賈以大量糶之初郡南有僻壤盜常狙
伺以剽行旅處士搆廬棲僧夜則燃燈達曙盜散去復
施貧死者棺三年至二百餘野無暴骨元末兵亂縣命
處士帥兵扼險畫捕賊䇿陳于上民藉以安處士讀書
有識待物恕以和其生也鄉人教其子俾取為法及其
沒識之者無不弔弔者哭必哀至今言善人者稱焉熙
又曰處士之善蓋多其類如此其使人感且化者不得
而知亦不得而言也然其大者既不可言倘可言者又
不得託文以傳焉則何以使為善者慕敢請余曰處士
之行誠可傳矣余言之不文烏足以傳耶雖然不可辭
也處士諱己字景陽自唐屯田員外郎潛之子朂不仕
至審知始自光徙莆在宋稱書詩之族髙祖審再以進
士舉于鄉與從兄某州通判君亮皆有名曽祖文子以
五經為州學諭祖來鄉貢進士父元壯母陳氏繼母鄭
氏俱名族處士娶林氏無子先二十年卒再娶李氏生
子男四人興祖振祖光祖麒祖女三人長壻即熙其二
適吴某王某孫男五人隆庸洪某某處士初為長女求
壻富人争欲問名不聽聞熙儒士許妻之或謂熙貧非
偶處士曰我志決矣卒妻熙熙今為連江儒學教諭有
文名君子又多處士善處其女也處士年四十二卒元
至正十八年八月廿九日後五年殯某山下廿七年十
月十二日權窆山之西今洪武十一年十二月廿八日
始克葬于白砂之原銘曰
人不患財之弗贏而患善無可稱善集于身雖賤為恒
氓厯千載而有聲身為鄙夫雖位居九卿溘既死而誰
名維處士君足不出州里而化者衆身服乎韋布而徳
可程斯之謂死而如生
　
　
　
　
　
　
　文憲集巻十九
欽定四庫全書
　文憲集卷二十
　　　　　　　　　　　　　明　宋濓　撰
　　墓銘(凡一十/七章)
　　　故奉訓大夫僉提刑按察司事王府君墓銘
濠梁王佐其先府君之歿越六年矣今奉工部主事杜
君環狀來徴墓門之銘不覺為之愴然而悲蓋當皇上
飛龍淮甸定鼎江表弓旌四岀旁招俊乂濓時應聘而
起擢典儒臺而府君亦仗䇿轅門思以勛業自砥礪薦
紳之士多劀目禮之濓雖不泛與人交聞府君崇論宏
議亦未嘗不傾耳而聽及退毎自愧自歎以為弗能及
自後離合靡常迨濓再召入禁林府君已作土中人載
感疇昔銘欲不作可乎按狀府君諱濓字習古濠州定
逺人曽大父某大父某皆肥遯丘園人號善士父子良
敏給而多智定逺令酷愛之俾為書佐未㡬補吏尉司
遷霍丘縣以積勞升安豐府史達官知其能辟為河南
行省理問掾未命而終母蔣氏府君嗜讀書知彞倫大
義習為聲詩音節韻趣皆有法推擇為定逺縣吏出謀
發慮皆中肯綮令長以賔禮遇之元季政乖豪傑並起
府君附髀歎曰事急矣保宗社以拯黎民可也乃走潁
亳說其軍帥曰民罹虐政不得已起為亂矣當思有以
靖之䖍劉人以逞所謂如水益深如火益熱者也無乃
不可乎軍帥聞其言以為才交薦之擢萬夫長五轉至
工部尚書非其所好也當是時盜稱名字者皆烏合之
衆散漫無統所經之處唯務焚掠千里為荒墟府君察之
度必無所成謂所親曰區區豈欲從戎哉奮不顧身出
編虎鬚者志欲生烝民也今若是猶魚游釜中耳竈火
已燃尚自謂得計耶吾聞真主已建都金陵寛仁愛人
四方之民争引領望之不去禍將及於是乘間挈家南
渡府君之婦兄太師李韓公善長時已在上左右亟言
之召見於青龍殿與語大悦㑹新設執法議理司方將
選人以授遂詔為執法官府君悉心詳讞務恊厥中人
稱為平允丹陽令白齊因公致罪當棄市府君以情可
矜恕敷奏上前得貸死知應天府王子謙坐事械繫者
乆府君惜其材議從末减由是上簡注之深陞為中書
貟外郎轉遷提刑按察司事階奉訓大夫府君廵行郡
縣見貪墨蠧民者必擊去之唯恐弗亟餘則務存大體
觀風宣化而已一日天大風晝晦上下詔求直言府
君厯述災傷之病民竟為之罷徴俄得末疾家居者
乆之以洪武三年四月二十七日卒于京城之寓舍夀
五十又七以九年二月日葬于某山之原娶李氏子男
二人伯曰驥先十八年卒仲曰佐即來徴文者篤學好
古凡法帖名畫多能鑒定且善虞世南書以才選充忠
顯校尉飛熊衛千户所鎮撫女二人適魯某孫志逺髙
某孫男一人寧安府君軀幹昻聳而容貎潤澤恂恂儒
者也或共其論議輒掀眉吐氣指方畫圎衮衮數千言
不休臨大事之際神采精𦂳毅然有不可奪之色與人
交愈乆愈敬遇急難必蹈湯赴火援之若行事有過差
復面折不少恕性又慈惠凡貸泉布者不納息弗能庚
則皆寘不問遇凍餒者如身受其病思輟粟帛濟之乃
已其在戎行耑務以不殺為勸且導人辟兵之方賴以
生者數百人至於事親盡孝奉意承顔唯恐毛髪有遺
故鄉邦尤稱之咸曰孝如王習古庶㡬無愧嗚呼為士
者内行脩于家外行有以澤諸人可謂不負所志者矣
銘曰
民吾同胞不幸亂離屠劉之何為我務生之海㝢載清
式簪且纓正色立於庭我竭其誠嗚呼唯行之腴契道
之符不亟不徐循序而詳趨其亦有識之吉士也歟
　　　元故行宣政院照磨兼管勾承發架閣鄭府君
　　　　墓銘
至正乙未十二月二十五日故行宣政院照磨兼管勾
承發架閣浦陽鄭府君卒年五十六歲以是月二十九
日即葬縣東二十五里大樊山中去白麟溪三百歩而
近越四年己亥七月六日夫人吳氏亦卒年視府君踰
四歳越一十五日而少房勞氏又卒年視夫人而少一
十四歳其祔葬府君之穴夫人則是月十一日勞氏則
一十五日也府君二子漠沂以架閣君既棄捐今半月
間二母又相繼卒慟哭將欲無生請從兄温州路經厯
泳狀其羣行來徴銘府君諱銖字彦平其先出於鄭遂
以國氏自公子友受封至今世系皆可考詳見世譜録
中其由滎陽徙歙者則宋歙縣令凝道也由歙遷睦者
則殿中侍御史自牖也自睦徙婺之浦陽白麟溪者則
淮也淮字巨淵於府君為八世祖淮生照照生綺綺生
聞聞生運運生政政生徳璋處之青田縣尉府君之大
父也父文厚母葛氏府君自幼輒失怙恃鞠於世母周
氏府君事之以孝聞年十六善為廢舉之術未㡬家大
穰府君自綺以來八世同爨朝廷嘗表為義門子姓之
多至數千指府君與兄欽營田八百畝有畸建嘉禮莊
以給婚婣之用俄撫髀唶曰太阿在室孰知其有剸犀
刺象功丈夫不能用世亦猶是爾予將為萬里游當必
有所遇即弗遇歸老丘壑亦未晚耳於是戒行李與親
舊揖别從以三蒼頭上馬徑去迨至京師諸公貴人争
相引重時托克托道濟公入秉鈞軸日以致太平為務
一才一藝無不甄㧞見府君儀觀偉飭器之奏為行宣
政院照磨宣政蓋統治江南諸道浮屠氏事權至重浮
屠以幣交者府君絶弗復通門庭肅如江浙行省右丞
相多爾濟公以元勲碩徳方領院事察知府君之亷命
持檄行浙東西一髪無所取諸浮屠嘆曰凡受檄來者
恒欲得重賄不奉命則禍立見聞其還也錢積至數萬
今鄭君槖中蕭然空耳其亷吏也哉由是院之推亷吏
者一則曰鄭君二則曰鄭君云轉松江等處稻田提領
所大使嘉定華亭上海之交有田二十頃餘既𨽻所中
而都水使者洎江淮財賦府復重賦之民日困甚府君
為聞于朝免之先是徵民無藝歳有羨糧以斛計者萬
餘上下共利之習以為常府君至獨曰是安可哉命給
還於民吏争以無主名為解弗聼乃計種家口數分之
望門而拜者日以千數稻田所素號米貨之府而為之
使者又總攬其綱他人靡不思遂其欲府君日糴于市
處之猶貧人然㑹從子洵來省覲一夕病卒府君哭之
慟且曰人生不翅朝露何以官為即日解印綬而歸居
亡何亦以一疾不起府君性精宻不妄嬉笑遇事各有
條理不可越尺寸聲嗟氣歎之間諸奴畏之甚於鞭箠
吴氏諱雙字齊祺生女曰潤歸義烏縣丞洪士濓勞氏
諱觀漠沂蓋其所出也吴性平恕而誠慤宰物必均寧
己劣於人府君出游京師日禱于上下神祇及有疾猶
扶憊東面叩頭再拜遇漠沂慈甚媵人報其安寢目乃
瞑不得報輒輾轉至旦勞氏亦奉承惟謹同處三十年
穆如也次女曰潾許適黄育其母曰珊奴嗚呼府君在
家能孝居官復以亷聞可謂賢也已銘曰
厲行於門一何哲也出而用世又何潔也烝烝兮能順
皎皎兮弗涅也斷斷兮知止凝凝兮有發也懿哉若人
名不㓕也攷行造文勒此圎碣也
　　　元封從仕郎江浙等處行中書省左司都事鄭
　　　　彦貞甫墓銘
嗚呼大同之世人不獨親其親不獨子其子貨不必藏
於己力惡其不出於身自大道既隠情偽日滋此尼父
所以有不及見之歎雖然秉彞天性亘萬古猶一日時
縱有汚隆而其道則未嘗泯滅有若浦江鄭氏非一家
之三代而其七葉之長彦貞君非三代之英乎彦貞諱
鉉彦貞字也其家自宋南渡初即合食為義門迄今已
厯十世宋元二朝國史皆為立傳家教脩明有遺範二
巻俾奕世守之彦貞嗣主其政益匑匑畏謹正己以蒞
物或行其所未至或補其所不足家人翕然遵化一堂
之上雅雅雍雍動逾千百指愛無不均也情無不一也
不知孰為親而孰為疏也視其貨泉則錙銖皆聚於公
且曰我惡敢私也察其事功則羣趨而競赴又曰此吾
分當然也爾何與哉雖甚勞弗懈義浹仁孚和氣充牣
四海之廣莫不聞知過其門入其庭者神暢心怡而鄙
吝之萌銷沮無餘退而有言僉謂昔之義居如樊楊張
李之流誠所不及而益重彦貞君之善繼先志也彦貞
自幼沈毅端慤屹然如成人雖朋舊不敢狎侮語一近
䙝輒白眼望之聞人有輕己之言自責自勵唯恐如其
料及壯主貨財倡家意其易惑百端傾誘之毎正色叱
之使去倡大詫曰此鐵心石腸人也彦貞事父盡孝父
病在枕席其妻卒彦貞不敢哭强顔乾笑以奉湯藥竟
不使之知後八日父亦卒彦貞哀慟㡬絶水漿不入口
者三日鬚髪為之盡白及至終喪張外舅必慶憫諸甥
㷀㷀無依力勸其更娶彦貞謝曰鉉見後母肆虐戕賊
骨肉者多矣忍令吾兒陷之邪不聼彦貞年未四十君
子義之時天下承平衣冠萃于燕都翩然出游以充其
見聞掲文安公傒斯在禁林黄文獻公溍居成均二公
以文辭鳴當世皆折行軰與彦貞交論文談詩或至達
旦不休一時士大夫見彦貞方嚴皆敬憚之或酣酒放
歌聞履聲即斂容正坐不敢吐氣自時厥後彦貞仲子
泳與從子深同講授托克托太師家彦貞為書數千言
陳時政之弊令進于太師太師多采而行之彦貞尚風
義舊與叅政呼都克婁斯游其子為武義宰免官留武
林貧不能自存彦貞延其家十口來浦江給衣食三十
餘年鄰瞽者跛者彦貞憫其顛連養之終身毎夙興告
飢者填門彦貞積餘飯親攜簞分餉之至老不厭元季
兵起州郡俱繹騷大將數統兵入境服義門名皆戒士
卒毋敢犯樞宻判官阿勒呼木帥軍五萬一夕驟至奪
民廬舍以居二十里之内鷄犬牛羊盡敝彦貞說之曰
明公非太師之偏禆乎太師征髙郵尚以無罪去國况
明公之士卒恣行不道乎脫有一人言於朝不識明公
將何以處之阿勒呼木愕然曰業已如此為之奈何彦
貞曰為明公計者甚不難浙東據山阻海其民頗柔馴
易制明公誠能撫定而綏輯之俾他兵不敢東向執政
柄者尚敢以嚧咳相驚乎行且録明公之功矣阿勒呼
木不覺屈膝曰非公不能聞此言命左右致束帛為謝
明日下令啟行一軍肅然曽未㡬何國朝大兵取婺州
彦貞攜家避入諸暨流子里時李曹公文忠統兵來過
歎曰此義門也今世罕見之躬為扄鐍而去事平遣帳
前先鋒率民兵二千護其家歸浦江人以為彦貞積善
之報云彦貞年七十以甲辰之歳四月十四日終于家
某月二十八日葬于諸暨州桐山鄉宣山之原家庭内
外不問服之有無咸嗚嗚哭哭則盡哀一縣之中若宗
黨若婣連若三農百工若鄉士大夫皆素冠拜哭哭亦
盡哀傍邑之賢者聞之亦竊哀之曰是家實無愧於三
代使尼父生於此時未必不樂道之今其七世之長亡
矣薫漸之益吾屬將何望乎嗚呼此可以聲音笑貎為
之哉彦貞之致是者必有在矣彦貞之先自歙遷睦又
自睦來遷其詳見諸譜圖記同居初祖諱綺字宗文宋
乾道中賜號沖素處士朝請郎郎中晏穆為銘其墓父
文泰植志不屈人下設施運量大能昌其宗文泰乃青
田尉徳璋子出為伯父徳池後徳池之父致則處士曽
孫也妻張澄有婦徳敬夫如賔沒齒無一言相加遺男
子五人長漢才優識精雖不大聲色弟子莫不畏之量
入為出而其致用恒裕如也次即泳通經而有文累官
從仕郎温州路總管府經厯得封彦貞江浙等處行中
書省左右司都事階亦從事郎次湜東陽丞人謂才如
長兄次渶江浙行省宣使次漴庶出也女子一人歸東
陽蔣嘉亨男孫十人楨棫榦樞模格棠□杗柯女孫八
人其二適嘉亨之子昭及其從子明其一嫁同邑張宗
餘皆未行曾孫男八人燾爟炎樵熒熉光燄濓也不敏
與彦貞有連而彦貞子若孫又皆從濓授經其相知實
深然而逰宦南京彦貞之歿斂不得憑棺窆不得臨穴
將何以釋其悠悠之思唯紀載羣行鐫之樂石可以埀
聲光於不朽貽矩則於方來是猶可為也於是不敢讓
姑徇漢等之請而為之銘銘曰
大道之行天下為公風氣敦龎臻于太康異體同心情
無不通此謂醇熙三代之英世遷俗殊道徳淪喪紾臂
借耰秦法之凉肝膈充窒形骸閉藏愾我寤嘆涕泗沾
裳彼美鄭君沈毅自强上承奕葉合族共煬内教云飭
外政復蘉規重矩疊遹有耿光曷以致兹曰率其常或
斂而舒或翕而張有子將將有婦洋洋無間戚疏萃於
一堂孰為尊卑誰為父兄至龢丕冐奚有畛封儻渉其
庭煦如春陽浹人肌髓薫為善良人亦有言此為世坊
非君之賢莫襲其芳襲之斯何既柔且剛以仁為食以義
為漿翳能使昭枯堪再榮百鳥喧啾忽見鳯凰宜覽徳
輝西東翺翔豈意鎩翮竟歸㝠茫載者亡車渡者失航
瞻望弗及䀌然感傷仙華卭卭浦汭湯湯緬懐徳人何
日而忘
　　　故朝列大夫浙江行省左右司都事蘇公墓銘
　　　　(有/序)
洪武十一年四月二十五日元朝列大夫浙江等處行
中書省左右司都事蘇公卒郡之夀俊與旁州之賢凡
知公者無不澘然流涕然公以政事聞于時享年至八
十三而終五男子嘗與仕版七孫亦嶄然見頭角皆可
以無憾顧乃哀之弗置者誠以一時遺老日就凋謝而
公又云亡古今文獻將何從而徴之邪其子祖允等以
其年某月日葬公於某山之阡乃命弟伯衡踵門請製
墓上之銘濓公之里中子其哀公尤切於他人固不宜
以不文為辭初公之生也不聞啼聲視之唯紫胞在地
而臍帶縈絡之乳嫗撥開兒始啼識者已知為祥徴及
長學經於許文懿公以才推擇充府史尋入閩海憲府
為奏差憲使以亷直為同官所忌嗾御史劾之章未下
即命奪使印公毅然持不可使亦攟拾同官之過欲訟
繫之公諍曰兩虎共鬭其勢不俱生明公奈何類之已
而皆止汀冦謀襲臨障公往督長吏為備長吏欲籍民
為兵公曰民不知兵乆矣一旦籍之必大致紛紜此非
禦盜是増盜也長吏曰計將焉出公曰吾知所處矣閱
兵籍得放逸者二千使帥之撃賊竟獲其首禍者廣東
部使者聞公賢稽其年勞辟為書吏南海畨禺二縣輸
恒賦之外復有所徴號稅外錢以給上官燕私之須小
民怨讟盈道路公聞白罷之朝廷毎頒新鈔諸郡部使
者必監焚舊鈔此故事也時使者與廣州守有隙恚不
往司鈔吏積十五年不得調公復白而焚之俄再入閩
補令史於宣慰司聲稱藉藉行宣政院延公為掾久之
趙郡蘇君天爵來叅江浙省政極才公復挽之入省公
遜與舒常弗之從蘇君遂兩用之公以蘇君知己遇事
失當輒諍凛然有峭直風蘇君敬憚視之異他掾海漕
之糧歳不下三百萬漕官多强取贏無錫州獨不與乃
誣其糧惡不宜上供省臣怒欲加罪公命覆核之事獲
免海盜起省發官粟募民舟載軍捕之舟未盡發而盜
請降省逮民歸粟公曰言猶在耳惡可背之况民得粟
必已食之既今將焉徴即徴唯徴未發者可爾省臣從
其言蘄州紅巾搆亂陷於潛昌化犯杭州省臣皆遁叅
政樊君執敬獨坐堂上以死自誓公說樊君曰明公以
身死國義則得矣如一城生聚何今城中健兒不下數
十萬公庫金帛以萬計與其委諸盜賊曷若募民使戰
邪戰而不勝就死何晚也樊君不能從上馬迎戰而死
公與掾李樞謀以蘇李署號召民殺賊殺一人即攜首
受錢二百五十緡民持刀争奮數日之間獻馘者充庭
未㡬辦章教化君復杭州公絶口不言功考滿謁選銓
曹中書叅議汝中栢聞公名家子欲引為右曹掾公察
其威權太横力辭南還擢紹興路蕭山縣尹蕭山民詭
名匿其田賦科繇不能均一公令其自實田輯為冊書
凡有徴發皆視書重輕之兵興以來縣糧輸衢處二州
民憚逺征往往皆屬吏吏並縁為姦利糧不時集主運
者妻孥恒坐繫公釋之而罪吏期月咸足且為立法毎
鄉置督運一人趣民各以糧赴江濵仍驗糧寡多賦錢
僦舟以行民大便之縣為吴越要衝師旅經從無虚月
誅索芻茭少不愜則侵掠居民民畏之甚於鬼公儲峙
既豐有犯者擒寘於法士卒入城如見大將不敢出語
相誰何㑹歳儉弛湘湖之禁以利民不足啟常平倉以
活餓者僚屬力沮之公大言曰發天子粟活天子民有
何不可儻有譴責吾自任之民賴以生者以數萬計帥
閫以元日至檄縣市殽核諸物公發視恚甚執筆書檄
尾曰四郊多壘正臣子痛心疾首之時奈何襲太平故
態飲酒為樂邪聞者愧服府公韙公之為有難決之獄
移公訊之諸暨知州袁元以散耆年帛不明將搆以贓
墨公推其情乃吏與里胥為濫元但不躬給爾公各坐
以其罪元致白金為夀公曰吾知執法爾豈私爾邪卒
却之歳餘改本路總管府經厯不上階自承事郎轉文
林郎行樞宻院照磨偽吴張士誠據姑蘇既降公持詔
書往湖州責其戍將潘允明行郊迎禮禮成允明欲西
向坐公公正色曰以爵則我幕僚雖相向坐亦以為過
然我所持者詔書君敢與詔使抗禮邪挾胡床中席而
坐允明懼服臨發贐米百斛錦二十端公笑辭曰君謂
使者而可以貨取邪時士誠新授淮南平章政事開省
蘇州士誠聞之請于康里丞相曰詔使四出唯蘇照磨
㢘介士願得為幕屬君恥之不往復超今官叅政石抺
君宜孫分省于處請公與青田劉君基從石抺君方以
討賊自任浙東倚之為重毎事必謀於公公勸其禮賢
下士安輯流亡招徠羣盜撫之以恩石抺君始從之衆
心翕然歸後好自用幕下士多散去部將胡君深章君
溢亦擁兵觀望公獨左右之不變復移書胡君等惓惓
以共濟國事為戒石抺君多用故人攝縣棄行省丞制
所用者公曰今朝廷不通事當一出行省奈何違之石
抺君愧謝越部書佐李伏喜誇誕石抺君賢之薦授員
外郎位居公上數狎侮公人為之不平公不與校既而
伏以反覆受賂覺石抺君械繫之公解之曰叅政始薦
之今乃囚之古之以禮進退人者其亦如是邪伏因得
引去經畧使李君國鳯循行至處乆留不去以十羊授
公牧公曰某以非才為省屬天使命之牧羊固當然大
敵壓境天使能出竒計殱之雖日烹百羊何害否則某
亦不保首領欲乆為天使牧羊得乎李君黙然元季處
多盜征行吏多受盜金既降而復叛公秋毫無所犯大
溪吴誠七成擒官簿録其家得帳籍驗之幕府官無不
受賂者獨無公名已而浙水東諸郡悉入皇明版圗而
七閩猶未附怨家告公長子仕閩宜謫徙滁陽公就徙
無難色丞相李韓公憫公無辜欲奏而官之者再公以
年耄力辭遂歸卧金華某山中左圗右史超然自得越
十二春秋乃終未終一日精神如常時忽不晡食越翼
日瞑目端坐至夜諸子進問所欲公曰静以俟命無所
欲也漏下四鼓撼之則逝矣是夜大風雨居民見士馬
雜遝前籠絳紗燈訶叱東去民叩後來者云接蘇伯䕫
君子以為異公性敦恪尚風義孳孳務行及物之政唯
恐有受其害者至於脩水利興學校皆具有成績然識
量堅凝不為威武所遷嘗從大司農受海盜降分比其
衆冦不悅嘯其部曲大譟轅門下衆皆相顧失色公獨
進曰天子以爾等本良民廹於不得已為盜故遣使者
諭爾降爾果欲反不畏十萬横磨劒邪俱逡巡而退復
從樊君督海漕事用牲牢祀天妃廟始降神冦舟突而
入陪祀官解散公謂樊君曰事不可中輟成禮而退神
色自若與人交緩急可倚藉部使者有託其妻子者使
者亡公禮之益厚避兵登舟逢故人兄弟徬徨走水濵
亟呼與共載行數里所又見婦女羣泣亦其友母妻也
命舟迎之或止公曰舟重不能前追兵且及遑恤他人
邪公曰死生有命吾不忍獨濟也公之善行如此類者
甚夥姑取其著者書之餘不盡載公諱友龍伯䕫字也
人稱之曰栗齋而不敢字其先居眉州眉山縣文定公
轍之長子宋吏部侍郎徽猷閣待制贈少傅遲來知婺
州因家金華歿葬蘭溪之紫巖鄉遂為金華人少傅生
龍圗閣直學士廣南東路經畧使贈少保簡少保生江
東提刑祕閣脩撰大理鄉諤大理生吏部郎中江西提
刑林吏部生朝奉大夫顯謨閣待制知貴州熙貴州生
通直郎兩淮轉運司幹辦公事圭運幹生從政郎淮安
縣主簿鎮淮安君娶潘氏無子以三從弟太學生鎬之
次子為後即公是也上距文定公蓋九世矣公娶宗氏
忠簡公澤七世孫柔順惠嘉為一鄉婦儀子男子六人
四仕于元一仕皇朝一蚤卒祖允將仕佐郎浦城縣主
簿師道廣東宣慰使司奏差繼兄肖徳後伯衡前鄉貢
進士今自國子正擢翰林國史院編脩官文辭雄麗較
之小坡斜川集有過無不及焉思誠夭止善東陽縣尉
崇徳將仕郎行樞宻院管勾子女子三人長適俞坦道
餘皆天孫男七人恒悟悅恢愷忭忻孫女五人歸曹源
宗涵徐道餘在室嗚呼蘇氏之世非惟以文學忠孝著
稱而為政及物之美亦代不乏人有若少傅奏减吾婺
市羅之額二萬八千有竒民為立祠少保厯典大郡所
至以遺愛見思而大理之樹善剗姦吏部之忠厚敦俗
奕葉之間簪笏相映公又起而繼之聲名烜赫亦丕昭
於前烈何其一姓之皆賢哉嗚呼自奮於榮名者易為
力而能纉先緒於弗墜者難為謀非天欲報功俾之世
濟其美吾知未必能爾也嗚呼是則然矣婺之蘇氏其
積累深長實自少傅始後人因引而伸之公之仁民之
功可謂侈矣其子若孫烏有不振㧞者乎當知後之視
公者亦猶今之視少傅也夫何疑哉伯衡與濓有文字
之雅故竭蹷來山中請文遂厯序其事而歸之銘曰
眉山蘇氏稱三文光芒萬丈爥乾坤少傅守婺政以仁
紫巖生氣凛然存珠明玉潤多後昆簪紱繽紛絢朝暾
貴而尸位玉之珉能守家法斯足珍維公挺生嘉兆甄
鳴岐彩鳯瑞世麟從事大府厯粤閩其職雖卑氣益振
峭直猶如古諍臣得失利害輒屢陳聞民有病眉則顰
浙垣招充幕中賔孰知蘄冦紅為巾嘯聚山澤動作屯
犯我屬部窺大藩用姓給號令編民殺賊如殺狐兔羣
有功黙黙不自言大官受降東海濵忽爾跳踉欲舞􁖨
一叱鼠伏不敢嗔身佩縣章魚懸銀煦嫗扞禦一以恩
設心不讓漢吏循㧞彼水火脫溺焚錯之華榱藉錦茵
叅賛宥宻待咨詢手持璽書諭嚚昏中坐以示王人尊
噉我以利耳不聞括氓搆亂奔狂瀾障遏勿使成瀰漫
海桑既變光嶽新攜書歸卧丘壑雲執節不仕為全人
庶㡬不負名家孫春秋之髙踰八旬翛然觀化只逡廵
大風挾雨來掀翻士馬雜遝向東奔絳紗籠燈光吐吞
騶卒前呵肅靈氛生為良臣死明神丈夫如斯世罕倫
白石可磨嫓瑶琨史濓造銘焯墓門石從可泐名弗諼
　　　故韶州路儒學教授曾府君墓銘
府君諱順字至順姓曾氏郕國公四十九代孫郕國家
於魯十四傳至都鄉侯據始避新室之亂徙豫章子孫
日盛大江之南言曾氏者皆宗焉又六傳至畧遷於臨
川又十二傳至唐沂州刺史可徒生司空洪立司空生
散騎常侍延鐸常侍又遷于南豐生四子長曰仁暠生
志及文照南唐時又同遷臨江新淦縣之吉陽里文照
舉童子科生乾度宋淳化三年進士仕至大常少鄉贈
刑部尚書志生易用易用生侃侃生髙安丞斧擢元祐
六年進士第又遷縣之髙元里屏山之下生用先用先
生嶽嶽生愿正愿正生翊翊生汝舟汝舟生兼善能傳
黄文肅公榦之學為時名儒生軍器監簿天麒天麒倜
儻有大志常居文信公天祥幕府义從賈丞相餘慶等
奉使於元竟全節而歸則府君之父也府君性警敏自
幼輒有聞時信公之弟文惠公璧來為郡招府君與其
子文莊侯陞共學陞既秀穎府君能與之競爽其師胡
君端一亟目之為二俊當宋初改物遺黎故老猶有存
者監簿君日開尊共飲劇談先代文獻府君從旁聽之
有疑則問唯恐其不傾盡諸老為之嘖嘖愛賞元至正
中程文憲公鉅夫奉詔求賢江南欲薦府君才可用監
簿君止之曾未㡬何部使者趙君孟迎以茂才舉署饒
州路儒學録改袁州陞南雄州儒學正士皆服其化而
為率徳勵行之歸㑹科目詔行府君欣然應書不利退
而歎曰吾能損所學以徇時好哉因不復踐塲屋鄉友
范文白公椁清脩之士也極慎許與憫府君官不充其
才㑹御史銓選廣中力薦之於是板授韶州路儒學教
授未及上吏部已别選遂止賢公卿多稔府君行欲强
起之府君辭已而長子受辟為校官季子以春秋舉于
鄉取第五名文解府君喜曰吾何以仕為乃陶然自放
清泉白石間與髙人逸士相遊樂府君被服儼雅揮麈
談笑皦然如霞外人世間塵土不可得而侵也善鑑定
古器物暨法書名畫毎傳玩以為適或取琴鼓一再行
焚香黙坐超然與造物者游一旦遘疾預告終期召婚
友入榻前與之言别意甚懇懇介婦方歸寧命趣之還
既至正衣冠起坐撫幼孫頂曰吾遲汝乆矣復東首而
卧翛然而逝實至正七年春三月某甲子也夀七十有
五斂之日風雨晦㝠室廬之後大木俱㧞君子異之九
年春正月壬寅奉柩葬于屏山麓堪輿家謂不利以某
年月日改葬同里夏方之原府君孝友天至監簿君得
痞疾甚劇府君泣禱上下神祇夜夢三士告之曰服二
附湯當瘳已而果然厯十餘年方沒監簿君沒大母陳
夫人年埀九十府君懼夫人之哀夙夜祗奉唯恐少咈
其意夫人安之曰吾子雖亡不沒矣季弟甫齓出為伯
氏後仲姊生四子而夫亡子絶幼茫不知所為計從父
兄孤子凡三倀倀無所依府君皆鞠養教訓之使至成
立且歸其産所入毫毛不以私其與人交一裁之以義
郡守李章肅公倜聞府君為佳士禮下之李公後以誣
免官其門可羅雀府君事之益勤别駕髙翔其知府君
不下於李公及改守浮梁欲一見府君走書速之府君
即日命駕既相見勞苦甚勤未㡬徑上馬出城去翔聞
之大驚追餞十數里且曰公能遠來何遽往如是邪府
君曰既見君子不還將焉求翔歎息而去性尤仁慈振
貧䘏匱毎不遺餘力臨川姜肅長沙譚志仁盱江王旭
皆顛沛流離數瀕於危亡府君能振之是三人者徳之
謂殺身亦不能報云府君容貎魁梧須髯如㦸為文辭
不務鈎章棘句而壹以理勝當是時若吴文正公澄虞
文靖公集皆海内師表毎稱府君之賢不少置則府君
信賢矣初監簿君著史學統紀一巻未及成而沒府君
補完之府君所著詩文若干巻因自號唯庭遂以名藁
吴公為序作者之意今藏於家府君娶義門劉氏克盡
婦道前三十一年卒子男子三人長曰紹唯平陽州儒
學教授次曰斯季曰魯承事郎祠部主事博極羣書而文
辭龎蔚學者師之子女子一人分宜縣儒學教諭聶景
堂其壻也孫男七人曰垕曰基曰壡曰均曰埴曰塾曰
圭女六人長歸某餘未行曾孫男六人曰某曰某曰某
曰某曰某曰某女四人在幼嗚呼聖賢之裔自北而南
者若孔氏之於衢顔氏之於蘇於閩曾氏之於豫章皆
多子孫而曾氏為尤盛紆朱拖紫以顯融于時在在而
是常侍五傳至文定公鞏兄弟者出遂以辭章名天下
何曾氏之多賢邪府君之先蓋與文定公同出于常侍
奕世以詩書亢其宗府君雖不獲大用屢司教鐸蔚為
經師達賢大官亟稱交薦可謂無負於家學者矣府君
之葬翰林待制杜公本國子司業曾君堅既為前後撰
銘刻諸幽室而魯嘗與濓同脩元史夤縁交誼復來求
隧上之文濓聞較徳焯勤在古者不厭其詳故為表其
行而益之以銘銘曰
郕國傳道自孔門遺澤滂濊苖裔蕃有如大江從西奔
支流雖千㑹一原重珪疊組光燉燉著勲昭徳裕後昆
夫君繼之如玉温嶄然頭角譽彌敦目為二俊起繽繙
三為人師教道尊書詩俎豆習禮文鄒魯其俗澆為淳
自内而外本則存大木斯㧞風霆掀人琴俱亡海氣昏
學子攬涕為招魂刻文墓石揚清芬
　　　葉仲貞墓銘(代栁待/制作)
桐廬李驤龍嘗與武林葉禎交禎年三十時從父某來
桐廬為釣臺山長山長君死禎貧不能歸驤龍為合錢
予之使賣藥市中以自給禎風神蕭爽不能随世沈浮
毎遇月白風清輒同驤龍買舟泛桐江而下驤龍善洞
簫禎歌古辭扣舷而和之或至忘返蓋飄飄然游於物
外者埀二十年而不知老之將至也禎一日病革憂戚
莫知所為驤龍顧禎曰君非念後事乎有驤龍在君何
憂禎喜力疾起拜曰此膝未嘗下人今不覺為君屈也
竟不能食三日死驤龍為具棺斂買地葬焉後一年驤
龍亦卒驤龍之從弟懋哀禎不娶而無子復合禎之所
遺財市田二畝有竒入華林僧院俾立主以奉禎初禎
善為學不治章句頗喜以詩自鳴翰林學士貫公甚器
重之稍長習吏於浙西憲府部使者欲辟為屬不就天
厯中有詔粉黄金為泥書大藏經禎以善書應募法當
得儒學官亦不就蓋禎氣岸多豪一言不合輒徑去故
卒無所成名禎字仲貞武林人無他族屬其世系禎未
嘗言今皆不可知享年五十有四以重紀至元五年五
月二十六日卒明年三月三日葬于玉塢山原去驤龍
之墓不二百歩葬後四月懋復為伐石來請銘昔粤謝
翺以善詩來游吴越間吾鄉岩南先生方公鳯實與之
交翺死無所歸公為率一二友生葬翺于釣臺傍且刻
碑志之其事與驤龍兄弟正相類豈聞公之風而興起
者耶非耶先聖人嘗有言曰死於我乎殯驤龍兄弟蓋
近之矣是宜銘之以詔後之人銘曰
吁嗟葉生胡不恤汝家吁嗟葉生胡不就汝實而斂汝
華使千載之祀一朝而墜豈汝之不自力抑命爾耶幸
有仁人既殯且薶汝已歸骨於此矣予尚何嗟
　　　吴子善墓銘
濓之友吴中子善世家婺之東陽自曾祖某祖某父某
咸為儒至子善益務讀書從里之大儒陳樵先生游初
濓謁先生太霞洞中先生曳杖微笑出迎坐濓於海紅
花下俄呼酒酌濓先生自歌古詩奮袖起舞子善侍先
生側目濓引滿以成先生之樂濓自是得與子善交後
三年再謁先生復見子善時先生年耄重聼或有所問
子善從旁書濓言以對及濓辭先生還子善送至山髙
水長處坐石共語依依弗忍去自時厥後乆不見子善
聞子善獨奉母某氏居陋巷間雖無儋石之儲曽不少
戚戚動于中毎遇明月之夕輒鼓琴以自娱琴已復把
筆咏詩弗輟濓竊悲之人往往窮則失守有若子善之
為造物者必能昌之今年秋復求子善而謁焉則子善
之死已三年矣嗚呼天者豈易知耶子善之固窮如是
乃復使之早夭是果何理耶嗚呼悲夫子善通周易諸
家説屢就試有司不中家益貧年過三十不能娶有一
妾為生二子長某五歲幼某三歳子善母死未㡬而子
善又死二子蓋惸然可念子善之友張良金韋編蔣偉
器率諸好義者既買棺以斂子善復用羨財贍其諸孤
子善得年四十生於皇慶壬子某月日卒於至正辛夘
某月日以某月日同母葬於縣南二里姜原蓋潘逵所
指地也葬一年偉器來謂濓曰子與子善頗交乆盍為
銘嗚呼濂尚忍銘吾子善邪昔孟郊殁貧無以葬其友
樊宗師為告諸嘗與往來者經營喪事且以餘貲給其
遺孀昌黎韓文公與交遊甚洽實為銘其墓今觀子善
之事固不能盡同其交友之所盡心者則蔑古今之異
也濓雖無昌黎之文又可無一言慰子善於地下也嗚
呼悲夫銘曰
孰使子材孰使子窮又孰使子年之不豐彼蒼者天曷
其夢夢一氣悴榮或繫其逢我作銘詩以弔其凶以哀
其終以掲其封
　　　鄭仲涵墓銘
嗚呼自道廢民散之後世之為師弟子者朝離書帷夕
若秦肥之視越瘠比比而是有如仲涵之於予義則師
友情如父子也仲涵之死予寧得不哀乎仲涵初年學
舉子業把筆為文春葩滿林色澤明鮮而生意津津敷
暢予思仲涵必先登再踐塲屋皆不合有司繩尺仲涵
歎曰吾惡用是為哉乃棄去益潛心秦漢以來諸文章
大家無所不窺亦無所不辨畜之既深發之亦盛商敦
周彞藉以五采五就陳列天禄石渠間人見之者雙目
輒暈眩仲涵復歎曰吾惡用是為哉又棄去取羣聖人
之經而燖温之窮其道徳性命之秘質於濓洛闗閩之
説乆之充然如有所得仲涵復歎曰車成矣輪轅美矣
不行何以渉於遠道乎益思明體而適諸用母夫人病
逾年仲涵保抱扶持終日不離側夜則泣禱于天請以
身代忽臋患惡疽不能坐跪鍊藥劑以進膝為生胝夫
人病革思食西域𤓰既食而卒仲涵見𤓰終身弗忍食
因懸懸念母不置氣鬰結弗舒遂得瞶疾迨居父喪拊
膺悲號絶而再蘇者數四杖而後起服雖闋凡遇諱辰
却酒肉弗御者七日至期哭奠如初喪癸卯之夏諸暨
戍將謝再興以城叛浦陽與諸暨鄰壤訛言冦且至羣
從兄弟皆避地東陽或移金華是年冬冦壓東陽囊橐
皆無遺仲涵時在金華聞之泣盡持所服衣衾往分之
雖身罹寒沍不䘏也從弟澧與妻蚤夭三女傫傫然無
依仲涵鞠育盡道各選名胄而配供張之豐逾於己女
仲涵家義居十世族屬頗衆或有疾不擇疏戚夜必四
三起視遇有死喪急難不顧利害身任之至於周旋事
為之間條理粲然必期於集且不與人較曲直或以非
理相讓但俯首黙受而已其在内之行如此達之於其
外者尤夥也蘄春王烈家燬於紅巾帥其族五十乞食
浙河之右仲涵館之數月而後去同縣騷人貧不能養
母來愬於仲涵仲涵曰吾何無母可養邪厚周之仲涵
負笈從師道遇十餘人襁負其子且行且泣試叩焉則
山水暴溢室廬漂沒欲求給縣大夫不食者日再周矣
仲涵亟傾篋中錢與之村氓王氏患多男子仲涵至其
家聞兒啼聲甚悲蓋氓將溺之於水仲涵為陳父子至
情且惠以粟氓大感悟生之並舍三里所溪流湍悍遇
雨則人蹤絶仲涵造舟渡之金華洞溪其悍為尤甚舊
有石梁久壊而弗葺仲涵捐白金八百一十銖為倡衆
翕然而和未㡬而梁成當夏五六月赤日流金道多病
暍者仲涵設湯茗濟之冬大雪仲涵晨出見寒士衣不
掩脛齒相擊下上仲涵呼酒飲之爇火温之乃解自衣
纊裘為贈又嘗禱於廟寡嫗困卧廟門無衣愈於寒士
仲涵與妻周雋謀製衣一襲與之凡納交仲涵者無不
曰此古仁人也或又曰其内外行如一者哉仲涵自試
藝不中遂不復有仕進意有薦為玉泉書院山長者仲
涵辭不就及入國朝㑹求賢之詔下郡府絡繹致請仲
涵輒以耳瞶為辭已而部使者趙君夀奉㫖蒐材浙水
東以薦紳交譽力廹仲涵就道仲涵冠帶謁君辭意悃
欵君察其誠也不敢强仲涵禀賦孱弱雖癯然若不勝
衣而其精神𦂳峭矩度峻整人莫不親而愛之其於倫
品之間驩然相聚睦然相惇有如春氣流浹不知泰和
之襲人也性雖好施與絲毫事必咨禀於長者不敢私
奔走兵燹中人見其袖二書以行頃刻弗少離及事平
還家取而視之乃宗譜家範也仲涵所著書有遂初齋
稾十巻續文類五十巻藏于家嗚呼仲涵之死予安得
不哀乎初予讀書浦陽山中仲涵即從余游先後十有
餘年予初無益於仲涵而仲涵之相助余者恒多時予
執經山長吴公待制栁公侍講黄公之門仲涵毎侍予
往拜三公見其文亦以逺大期之自時厥後人事不齊
不聚首者數載及予赴召總脩元史與仲涵約曰子非
青年矣予春秋亦漸髙行當俟汰而歸與子婆娑一丘
一壑間聖賢心學之祕尚相與窮之史事雖畢復待罪
禁林留南京者四年仲涵忽不逺千里來見且申前言
予諾之而未及踐豈意仲涵先予而逝乎仲涵之子楷
自為狀來求冢上之銘其詞纒綿悲愴尤足以動予之
哀思毎一讀之淚澘然下所以乆而不能成文雖然予
於仲涵忍不抆淚而言乎昔者徐仲車以孝行著稱惜
以聾廢而仕不大顯君子以節孝諡之今仲涵之事無
媿仲車者也宜私謚以貞孝處士勒石墓門而埋予文
墓中庻㡬少慰仲涵於九泉之下乎仲涵姓鄭氏淵其
名也其先世遷徙之詳見譜圗記曾祖徳璋宋青田尉
祖文轟父鉅母周氏配室即周雋生一子楷也以文學
稱女二一適吕堂一未行孫一燿生於元泰定丙寅九
月十三日卒於今洪武癸丑正月十一日夀四十八以
其年某月日葬某山之原禮也銘曰
質珪璋兮絺繡文既姱麗兮又栗温宜參雅樂兮獻明
庭胡淪巖穴兮鏟其英匪進則退兮道之常保家肥兮
譽彌章民同胞兮勢弗殊使我心惻兮軫寒與饑少微
煌煌兮雲掩之隂雲英英兮又不能霖前何古兮後何
今思美人兮涕泗沾襟
　　　東陽貞節處士蔣府君墓銘
府君諱𤣥字子晦别字若晦姓蔣氏初周公庶子伯齡
受封于蔣子孫氏其國在漢居杜陵者最著兖州刺史
詡尤有名詡四世孫山亭鄉侯澄徙居義興之陽羨澄
七世孫樞仕晉為吴郡太守復南徙台之仙居唐末五
季之亂樞裔孫勛避地婺之東陽仕吴越錢氏為金紫
光禄大夫檢校司空兼御史大夫遂家焉府君蓋其後
也曾祖諱天廙宋紹定中入粟佐邉授廸功郎祖諱沐
元南康路建昌縣主簿父諱吉相少俶儻負氣嘗事仁
宗于東宫擢典用監知事出為襄陽路榖城縣尉以卒
府君生于燕都兒時嶷嶷嶄聳不妄狎笑八齡就師讀
書終日據案端坐未嘗旁顧其師竒之使察諸生怠肆
者諸生畏憚斂戢莫敢譁年十六侍榖城之官杜門絶
賔客不交晝夜攻學母夫人閔其勞節膏油不多與俟
母寢以衣衾蔽牖而誦夜參半乃已榖城莅官剛嚴府
君因事進諌多所匡補出遇其吏民恂恂退抑人不知
其為尉子也既冠而歸時許文懿公謙以道徳為學者
師府君從而受其說識悟過人辨析精確内涵外飭日
超月異先輩皆自謂不及然府君務見躬行以禮齊其
家奉先祠謁拜祀奠取朱子所脩儀文行之歳時率族
人祭始遷祖墓祭畢序長幼列坐告之親睦之道屬之
近者朔望必㑹貧者歳周以兩月之粟脩建昌所創義
塾延師教其子姓至於鄉人毎歳冬至殺牲置酒㑹長
老俊乂行鄉飲禮府君為之講説嘉謨偉行使聽之曰
為父兄子弟當如是鄉民莫不化服細民窶者貸以粟
不取其贏待以炊者常數十家東陽多宋貴臣族民藝
其田者既入粟半復畝徴其絲民頗苦之府君倡其鄉
人曰君子以養野人奈何厲之遂罷不徴人用是徳府
君稱其善不虛口遇事無大小皆立決不形於謀議所
為輒出人意表初延祐中惡少結邏卒誣平民為偽鈔
破其家意府君儒生可侮以語撼之冀得賂乃止府君
怒走白大府逮惡少寘于法害遂絶由是宿豪文吏搖
手相戒不敢過其門府君益刻苦為條法使後嗣可守
室廬械器皆預為數世計各極其精善人服其才而惜
其不獲施于世也府君饒於貲産脫去華靡習聚書萬
巻致力其中著四書箋惑大學章句纂要四書述義通
若干巻治平首䇿二巻學則二十卷韻原六十巻府君
懲士習日趨流俗獨製古冠衣服之揖讓歩趨必以禮
法人望之神情夷朗如逸民髙士及即之則雍然和與
之語出仁入義愈久而愈無窮年四十有七以至正四
年六月辛酉終于家學者私諡貞節先生十二月壬申
葬縣南乘驄鄉御史里馬塢之原娶葛氏宋叅知政事
端獻公洪之𤣥孫子男四人大同興宗嘉亨允升女四
人適葛實李觀及東陽儒學教諭李思文其一蚤卒孫
男十人昭暉旭曄昇昱昺昻景杲孫女二人適許益亨
鄭格曽孫男五人鈞鑾鎕鎮某女三人允升嘗從黄文
獻公溍逰有文用薦者授慶元路儒學正早死而二次
子亦繼卒獨大同存善承其家學以故國子祭酒許元
狀來請銘余未壯時嘗拜府君于家炙其言語儀貎儼
然成徳人也蓋今四十年而余亦老矣銘烏敢辭銘曰
栢之丸丸或朽于山堂之巖巖或病于顛天産其良不
需其完人愠以咨我恬以安探聖之源揚道之瀾不諧
一時千載之傳
　　　鄭檝墓銘
浦陽鄭檝少凝慤寡言能暗誦易詩書論語孟子稍出
為詩歌可觀先生長者能之為加布其首字曰叔通年
二十至正丁酉三月辛巳以病熱亡四月癸酉葬仁義
里三角山其父濓哭之慟來謂予曰檝也幸從先生遊
先生謂為可教竊意其能亢吾宗今不幸死矣先生儻
不死之盍為銘予聞亦哀不自勝為著銘曰
父母生子孰不欲望其成矧如檝之秀穎者乎今未出
弱齡而遽霣魄泉下可悲也哉可感也哉
　　　唐思誠墓銘
嗚呼吾思誠其死矣乎吾婺稱東南文獻之邦十數年
來故材已霣而新秀未茁所以承前而引後者當有其
人而思誠其可死矣乎嗚呼初濓年十九時來書游城
南識思誠於𤣥暢樓上思誠長濓僅三歳濓見其斂容
端坐辨嚴光陶潛優劣厯舉傳語而以義裁之衮衮五
千餘言濓雖慕之意思誠或致力於斯故知之為獨詳
他固不能皆然也自是以來日與思誠親當風氣曣㬈
賔客滿坐或觸其談鋒而思誠岸幘傾吐愈詰難愈見
不可窮有來求詩若文者肆筆而成不事塗竄如春雨
方滋宿葩雜芳不擇地而發思誠未始有自矜意且曰
文以達吾言何以工為濓益慕之然猶謂思誠信竒士
世之敏洽者將能之而未知其充積於己者果何如也
後五年濓從淵穎吴公游越而思誠以亷訪副使暢公
之聘講授淮隂思誠搜剔經髓意融而言隨之聞者争
聽户外之屨常滿一時寓卿若辨章左公翰林承㫖張
公叅知政事韓公皆忘其勢與思誠交聲華張甚及思
誠自淮隂還㑹濓客錢塘上思誠竭蹷來訪濓欣甚出
醇酧與思誠飲爇火夜宿相與辨諸子是非凡九十種
餘及僻隠緯候之書又數十家濓時血氣未衰尚能記
憶思誠各厯舉疑以問濓頗厯誦其文而對思誠抵掌
於几曰君之精博一至此乎吾毎見君言呐然不能出
諸口又何善自閟藏而文采不露乎吾之彊記不下於
君第恨無書可誦陳氏書録之所記者吾唯能了其三
之二耳濓聞思誠言遂以所疑者反質於思誠思誠答
之如撞巨鐘隨叩隨應嗚呼自科舉之習行為士者趨
辦目前一遇有問舌拄齶不得發孰有髣髴如思誠者
乎而思誠方恥以自名又曰吾學不徒博徒博陸澄之
書厨爾吾則藉之以窮理而施諸事也濓極慕之始知
思誠之學期明體以達用而非獵襲以給談辨者也後
十年濓既歸隠小龍門山飲水著書以樂先王之道不
復與世接而思誠用部使者之薦擢金華縣教諭丁外
艱不赴再遷衢州路學録亦未及上忽創發下體大熱
如蒸焚已而増劇遂卒時至正丁酉八月十七日也濓
方避兵勾無山南思誠之没不及知暨知之而思誠之骨
已入土乆矣濓奔走西東弗能絮酒一酹墓下思誠之
弟懐敬奉門人徐孳狀以墓銘為請嗚呼濓其尚忍銘
思誠乎思誠幼而穎悟未就師傅已略能誦詩既長受
業于文懿許公不出户者十有餘年而所造極深六經
百家之說無不究之雖名物度數之微亦皆訂覈其同
異大抵其學以濓洛諸儒為宗故粹然一出於正武威
余公持節海右深慕思誠之學特傾下之余公善大篆
或請書揚雄九州箴者余公不知所出思誠曰此載在
古文苑即援筆寫之後覆以其書不差一辭余公為之
驚服思誠天性孝友處己接物簡易平直無矯情之行
自幼至老劬書不厭善字學得虞伯施之法嘗手録諸
家異書亡慮數百巻又凡所讀之書輒撮其諸凡而附
之以論辨名曰破萬總録録一千巻外有六經問對若干
巻鉤𤣥集若干巻書學指南若干巻存齋雜稿若干巻
皆藏于家思誠諱懐徳思誠其字也姓唐氏唐為金華
著姓宋南渡後擢進士第者十有七人其與鄉貢舍選
及曹試童子科者莫可勝數而傑然出乎其間者世稱
說齋先生先生諱仲友天分絶人書經目輒成誦遂以
學行名天下由紹興甲戌進士中博學宏詞科召試館
職累遷著作郎迭守名藩更秉使節終官朝議大夫思
誠先生七世從孫也人竊意思誠問學之富似無忝於
先生君子之澤其未艾也當於思誠乎徴之孰知一文
學掾之䘵有不能食况望如先生烜著于時乎此濓反
覆嗟悼而不能自己者也雖然先生之名其埀之於今
者以學不以位也位勢之隆可行志于一時學術之殷
則遺芳於千載今思誠雖死於困窮而其所著書具存
其不與形俱亡者固自若也惡知後之人不以稱先生
者稱思誠乎濓又何悼焉姑厯序相知之次第以告世
之知思誠者思誠曽祖欽祖津父琰孫皆不與仕籍卒
年五十有一娶金氏五丈夫子升賁晉恒震女二申戍
汪道演其壻也孫男三道堅無逸梓材墓在縣北婺女
鄉之陽岡以其年十月某日葬銘曰
孰為嶢嶢而不昭昭孰為詵詵乃復焞焞二氣糺紛莫
知其門有遺者文煜乎霞氛訇乎霆奔不泐以堙不軋
以髠後千百齡其永存
　　　徐夫人墓銘
婦徳以柔順為美然以之處常可也茍無堅凝之質事
變臨之其能自立者鮮矣故持之以堅貞行之以柔順
斯足以為賢婦偏一則有虐妄縱佚之失焉若徐夫人
者其備婦徳者乎夫人姓余氏衢之開化人年二十適
邑士徐君安越十三年生四子徐君死舅姑皆老家莫
為主貲産頗傾蝕夫人日奉羞饍升堂問體安否退則
率媵妾治絲縷麻枲歲時機杼之聲聞于鄰里衣服諸
子務臻華好青褎綵衿少長嶷(闕/)　人不知其為孤年
七八歳委之於學慈嚴兩至責其成績由是諸子咸為
善士而家迄以成舅姑相繼夀終治喪葬以禮鄉人暴
强者皆畏其能莫敢凌犯教女語婦必以夫人為則年
七十有八以洪武九年九月七日卒于家二十三日葬
于清源里西村之原三男曰禄可詵一女適某孫男五
人𤣥孫林璣桂生以國子生擢給事中來請銘銘曰
柔順為徳斯婦常濟之堅貞家乃昌執偏或墮弱與强
二者維全保無爽猗徐夫人婦之良喪夫秉志事尊章
内外屹然禮義防躬親織紝靡怠荒家政浸修貲大穰
男治書詩女衣裳夀彌徳備名譽彰孝孫刻銘闡幽光
卓哉婦則埀無疆
　　　故朱夫人戚氏墓銘
夫人姓戚氏諱某字某婺金華人宋朝奉郎知袁州事
如琥之曽孫從政郎廣徳軍司法參軍宋祥之孫貞孝
先生紹之女年若干歸義烏朱君元踰若干年喪其夫
三子皆幼時宋亡為元盗起旁縣焚廬舍剽刼家單甚夫
人艱勤悲悴事舅姑無怠容遇諸子有恩而嚴少子嘗
戲取人一雞卵夫人怒曰是乃所當取耶笞而責還之稍
長遣從許文懿公游督教愈於夫在時粥釵釧資之俾
無勌懈父老病殊殆迎以就養烹藥進食不寐者三月
留十年乃終不以喪葬累兄弟出私貲為具女兄歸朱
氏蚤死夫人育其三孤兒長兒亡又撫循其男女為擇
名族嫁娶族女貧不能行者必以貨助窶家得子多溺
死以倫理訓誘俾勿溺資以粟帛里中人徳夫人如慈
母夫人與娣姒和視娣姒子猶己子御媵婢仁而威聞
夫人謦欬咸肅畏譁者止惰者執業以俟乆而知其可
事多終身不忍去夫人春秋既髙三子冠裳翼然須髪
頒白升堂奉觴以次為夀諸婦孫男女數十人列侍左
右懽愉竟日年八十時婣連賔客慶問者以千計夫人
讀書史為人言皆有詞采可稱述夀八十有七猶康彊
不衰旦起盥櫛召子孫來前曰吾殆死矣就枕熟寐日
晡遂卒至正丙戌五月九日也十二月某日遷朱君之
柩合葬某里東山之原三子長曰震亨有學行人尊之
曰丹溪先生次曰巽亨次曰䝉正皆善士孫男五人嗣
衍嗣洪嗣紀嗣湜玉汝孫女十人皆為巨室妻曽孫男
二人文栢文椐女子三一適人其二在室夫人卒三十
五年嗣紀以狀拜泣曰夫人於朱氏為賢母宜得銘余
曰嘗聞丹溪言信然丹溪學可師法觀丹溪可知夫人
賢觀夫人其子之賢益可徴余奚讓銘曰
詩稱賢知多本母氏史傳子輿三遷是紀仁猷義訓與
性皆成導之為善川赴木升少閼其端愈長滋戾曷若
夙教圗難於易有儒丹溪行介徳方匪惟師承惟母之
良祗率慈惠具有典則尊章歎咨遐邇遵式黄髪朱顔
眉夀樂康環珮紳緌秩其盈堂善慶孔多澤則在後後
人勿忘碩儒之母
　　　故王母何夫人墓銘
門人王綬喪其母夫人何氏衰衣稽顙求造墓隧之文
予與綬之父翰林待制君學為同師官為同朝揆義不
可辭夫人諱妙音婺之義烏人大父仁父智母傅氏父
早世傅厄于窮重醮金華俞氏俞故名閥夫人隨母鞠
其家逮長大父器之撫其頂曰是女柔嘉其凡子儷耶
時同里初齋王府君良玉家居講授受業者百人大父
為夫人擇配環視諸弟子心自計曰無有出王禕右者
禕即待制君府君之仲子也府君揣其意乃命行媒相
知名片言成姻夫人既歸事君舅君姑甚恭待娣姒壹
以和勝三族競誦其賢待制君方從黄文獻公學絶不
為家謀夫人挺身任之不以一髪貽其憂待制君能以
文辭鳴海内者夫人之助為多待制君出佐方州入官
禁林恒挾少房與俱夫人安之謂世之當然自後待制
君持節諭西南夷六載不返夫人攻苦食淡㷀㷀然與
二子綬紳居歳時具牢醴祭王氏祖若襧奉巵酒前酹
命二子拜後曰我王氏老主婦也禮則宜然聞者為悲
之夫人訓二子成人且為授室抱二女孫宜定宜亦許
適予孫恂夫人猶日治絲枲不廢經畫内政斬斬中度
雖偉丈夫有所不能由是家寖裕然以待制君乆未還
積憂成疾羣醫不可藥紳䀌為心傷亟刲股作糜以進
竟不愈洪武十年二月十一日遂沒夀五十六其年十
一月二十八日葬于縣南崇徳鄉青巖里之象鼻岡禮
也嗚呼若夫人者其盡為人婦為人母之道者乎銘曰
夫學方𢎞婦徳維貞同聲而相應也鷄號而興絲枲作
朋克勤於内政也青燈宵明顧影惸惸能安於義命也
國史著銘焯行幽扃欲其辭之稱也
　　　故金母翟氏夫人墓銘
洪武乙卯七月三日故金母翟氏夫人以疾卒于南京
之寓舍夀七十六卜以其月二十四日奉柩還葬故居
無為州巢縣之槖臯鎮其子朝興既備書卒葬歲月刻
石以寘𤣥堂復介予友錢顒狀其羣行請立銘於墓門
按狀夫人世居無為州城偃月池上今遷於槖臯父大
成巢縣稅務副使母徐氏夫人自幼温醇莊重嶷然如
成人父母有命毫髪不敢違事姊若兄亦盡其愛敬之
道故一家竒之皆言慎擇所居不可與凡子年十六始
歸同縣金君斗輔今封鎮國將軍僉大都督府事夫人
既歸孝養舅姑甚至婉愉其容色唯恐有咈其意晝食
之間未饋食不敢先飯或遇有疾具鼎烹藥齊嘗而後
獻其於四時祭祀之禮尤謹祭器必親滌濯瀕祭心存
目著儼乎若有覩者助鎮國公以節儉植家凡為伉儷
者六十年相敬如一日未嘗以片言相加遺人以為難
遇諸内外婣族一循禮節若鄰曲若傔媵亦皆有惠恩
故稱夫人之徳者無間言生子男四人長温次良次恭
皆先卒季即朝興驍勇而有謀當元季兵亂四海鼎沸
歳乙未從皇上渡江與諸將削平江東取淮淛下湖湘
定中原收西蜀十五年間與有勞烈遂由同知振武衛
親軍指揮使司事陞為本衛指揮使階昭勇大將軍改
鎮國將軍僉大都督府事於是司勲援例上聞夫人致
有今封鸞誥賁臨人皆為夫人榮不幸以一疾終嗚呼
夫人其飭躬也儉其奉上也孝其事夫也敬其廸子也
嚴其使下也惠五者備矣其無愧婦道母儀者乎銘曰
葆貞則兮循天經(叶/)篤孝敬兮奉尊章親滌濯兮慎烝
嘗事夫以敬兮終身不爽(叶/)子為武臣兮從征四方斬
將搴旗兮紀功太常鸞誥自天兮煜其寵光夫人雖殁
兮令名不亡槖臯之原兮山秀水明(叶/)太史作銘兮薦
此石章
　　　故寧海郭君妻黄氏墓銘
天地之間為人倫之綱者有三曰君也父也夫也君統
臣父統子為綱固宜妻與夫齊亦以繫之者何蓋夫者
婦之天婦能尊夫夫能統妻則倫紀脩明而家政嚴飭
不然則反目之禍作而斁諸之事起矣其有生能敬夫
如賔歿而服喪若父者孰不謂之賢哉予於寧海黄夫
人之事不能無所感也夫人諱珍生有淑質父某與其
母王氏絶愛之年十八歸同里郭君仁夀夫人尊之甚
異動静必遵禀而行毫末不敢欺内外諸政率皆親蒞
雖甚勞勩弗憚君好賔客朝夕酣觴淋漓談辨以為適
家單不能備物夫人極意營集不使知窘澀之狀君一
日入台城歿於旅邸夫人聞之慟絶者數四及靈車至
庭撫棺一號遂暈眩仆地㡬欲無生以湯藥灌之移刻
乃蘇治喪一循古禮布苫柩側取石為枕不解衣而卧
者三月石有稜當枕處肌肉成創創液浸淫其子泣争
欲以木易之不許三年弗御酒肉柴毁骨立與人言則
曰未亡人未亡人未嘗有愉色或曰孝子之喪父其有
過於夫人者乎或曰夫人之事夫固至矣其於君舅君
姑殆有過無弗及焉事舅姑固孝矣其在家也善奉父
母亦有過無弗及焉其後父母無子而終相夫卜宅兆
瘞之哀慕至老不衰若夫人者豈古之所謂無愧人道
者非邪嗚呼位極三旌有不足榮也禄盈萬鍾有不足
貴也名傳四裔有不足多也此權勢者可僥倖而致也
惟夫制行可以厚人倫可以移風俗古今人莫不多之
貴之榮之亘天地始終而不可泯也其不可泯者非有
増三綱九法之重者乎夫人之事烏可使之不傳乎夫
人夀五十六卒於洪武己未正月二十三日以其年某
月日塟於某山生子四彌逺濬俊女一適𫝊士常孫三
女二予在京師濬為太學生嘗從予游以文學知名于
時濬來請銘銘曰
振其綱萬目乃張卑尊而有常庶各循乎降衷(叶/)茍反
于斯維家之殃懿哉夫人厥徳允臧可以重彞倫而樹
世防彤筆煒煌特以昭其藏
　　　陶先生妻喻氏墓銘
嗚呼是惟當塗陶夫人之墓夫人馴徳淑行自幼出天
性父母異之曰是女也良非凡子配也慎選乆之始嬪
同郡陶先生安姑徐氏方毅以禮束羣下不可越尺寸
鷄始鳴夫人往候起居察顔色薦羞能獲姑心姑病皇
皇不自寧力茍可致無弗及者暨卒先生適以使事留
淮夫人襲斂殯奠無違度晝夜慟㡬至傷生人稱為孝
婦先生沈涵道藝以千載自期夫人恐以家汩其志凡
内外政皆身服之不以勤先生先生之名聞于江南者
夫人有助焉先生舉進士州人士無少長咸賀夫人不
喜色或怪之夫人曰夫君所滋者徳爾名非所急也及
為校官問道考徳者接武而至夫人則館之如未嘗貧
春秋之祀盛服事滌濯不役媵御及祭升降周還精誠
廹至若欲見之恒居不施丹鉛不服金鈿翡翠綺綉物
後其家雖盛夫人處之猶前貧時女弟四皆適閭右族
歳時來歸各為靡曼飾相夸漫夫人唯御常服充充無
歉容喻宗譁曰是祗専静嘉者也諸婦今得師矣人稱
為令妻訓二子動静必以學稍渉豫怠正色訶勵之偶
見奕器于匭怒曰此牧猪奴戲耳汝為名家子亦復爾
邪畀之火二子因惴慄自持遂以學聞人稱為淑母先
生將移家秣陵夫人不忍獨其母且虞有兵禍力迎與
俱母以耄年辭夫人泣曰世道方棘唯髙城深池可倚
耳母從之其族果及於難人又服其有先識云夫人諱
徳常字可貞姓喻氏喻為當塗名門曽祖某祖某父汝
政母梅氏二子則晟昱也孫一墉夀四十七以某年月
日卒卒後十日權厝江寧縣陶家山之原嗚呼自先王
之教不行公卿大夫多凉徳以名勢相衒以利禄相媒
頹波滔滔日流而弗返况所謂女婦乎有如夫人羣行
之美可為女師可為女範蓋於古而無愧者又何可少
也昔劉向傳列女八篇一事之善唯恐冺沒無傳使夫
人生丁其時名有不著者邪銘曰
夫人之行柔且則饋祀㓗齊家政飭補紉澣濯亦盡職
紛華弗御食儉徳内外順治夷以懌栗而能剛類圭璧
羣女從之視為式夀年不遐聞者惻先生禄位日䓇赩
玳首錦櫜書五色龍光當臨賁幽室史氏作銘示㒺極
　
　
　
　
　
　
　文憲集巻二十
欽定四庫全書
　文憲集巻二十一
　　　　　　　　　　　　　明　宋濂　撰
　　墓誌銘(凡十/八章)
　　　故江東僉憲鄭君墓誌銘
奉訓大夫僉江東建康道肅政廉訪司事鄭君以辛丑
之嵗夏五月十又六日卒于杭之寓舎江浙行省左丞
相特穆爾達實公深用痛惻命左右司都事錢君用壬
暨僉事君八都來治喪事秋八月十又一日權厝城西
七寶山後五年丙午冬十二月二十四日還葬義烏石
斛山其弟淇始請從兄承務郎温州路總管府經厯泳
評隲諸行成書而授前史官宋濂請刻其墓碑曰君諱
深字仲幾一字浚常鄭其姓也其先從陸來遷婺之浦
江自建炎以迄于今同居者十世朝廷旌為義門曽大
父徳池大父文泰文泰本青田尉徳璋子出為徳池後
徳璋與兄徳珪罹難爭欲就死其事詳見宋史孝義傳
中父鋭累贈奉訓大夫樞宻院判官驍騎尉追封浦江
縣子母樓氏累封浦江縣太君君幼知讀書務了大義
不能泥章句然負氣不羈嘗往外氏有以童視君者君
不平出竒計紿之日者以六物推君休祥言君必凶于
其家君恐祖父聞之或薄其愛大惡之居亡何他日者
又至君迎謂曰我某年月日生也子幸譽我吾當厚報
子否則戒悍奴辱子矣聞者皆大驚稍長氣益振見部
使者行縣騶從甚都君嘆曰吾非夫也哉孰云異日不
如之也人斥其誕獨從父欽竒之使游學京師久之㑹
丞相博爾克布哈公出鎮南服命君從行杭城災連數
萬家丞相趣吏具文書以聞君爭曰杭民無恒産若候
報下振之則已大半為鬼矣汲黯發廩此非其時乎丞
相悦令户賑之君曰户有小大必計口乃宜耳丞相從
之俄辟君行宣政院宣使未及就丞相入中書君復從
行丞相多君欲用為宣使俾理問官約爾珠召君約爾
珠將别有所薦不白以丞相意率然問曰儒者可為行
人之職乎君曰不可約爾珠反命謂君不屑就丞相怒
而止君知為約爾珠所賣不復辨聞太師托克托公喜
士即走見之時太師新解機務退居于豐謁入與語大
悦遂留之君乗間問曰蘆蕩之利宜與江淮萬姓同之
閣下専焉無乃不可乎太師曰向者之利悉歸豪右今
嵗入不過什二餘皆編民物何云専邪君見太師語堅
不敢强他日太師復自言意若怒君失辭者君從容曰
在至元間魯王嘗取之矣上以其病民罷之且詔羣臣
不得奏請閣下今復繼焉或者其違制書乎太師笑曰
吾業已奏辭恐君言中變姑試君耳於是謂其子哈喇
章曰鄭先生有道之士也爾往事之君教以書詩得師
道甚太師稱譽弗置口至有聞于上者初皇太子鞠育
太師家與哈喇章同卧起至是有㫖欲使之共學君力
謝曰輔導皇太子厯代自有故事今若茍而行之是取
譏于天下後世也太師入奏如君言上曰朕言已出必
使一至卿家而返明日皇太子至君以孝經進喜見顔
色因錫錦衣一襲明年太師以煩言出居西寧以哈喇
章託君時訛言沸騰或促君亟去不去禍且及君曰人
以孤託我而中道棄之不義孰甚焉且死生命也吾何
所避弗聽丞相舊與太師有微隙又怒君不為宣使而
客太師家將罪君復憐君才不忍發乃遣人鈎致君君
曰丞相遇我厚我寧弗知之其去也特為理問所間爾
今丞相幸用我然受人託而遽背之何以事丞相為丞
相義之寘不問又明年太師還朝開太傅府奏君為長
史階從事郎時至正八年秋八月也九年太師復拜右
丞相叩君以民所最病事君曰皇慶初國用不足令民
入貨取劵使受直于有司踰三十年弗償非惟民困欲
死國家之信將何在焉太師即勒吏使給之鈔以緍計
者八百五十萬有竒國子監所設管勾學正司樂之屬
舊以監中諸生積分未貢者充薦者多濫有俟二十年
之久者廷議患其弊復以諸生試禮部下第者别選為
次榜補之斥去已薦者四十人蕭熙黄楧等號訴于太
師太師以示君君曰法弊固當更然守以嵗月一旦斥
去亦失物情若二者交參用之盡於所薦而止斯善矣
太師奏行之太師在西寧時門下客盡散無敢履其庭
者獨王架閣梅時過之君因數道其賢太師曰梅屢短
君而君反賢之何也君曰賢之者以其知義爾若深所
短梅正當言之能言之所以為益賢也太師欲選御史
君又薦梅可用太師以君為長者鄉先達為臺臣所糾
奪其誥命君言于太師復之及其來京師頗用人間將
風御史劾君君畧不為動亦不自明未幾其子以廕入
官君復白太師擢為崇文丞始大媿歎以為不可及十
年春三月遷宣文閣授經郎階徵仕郎召見明仁殿上
顧資政院使多爾濟巴勒曰此哈喇章師也教法肅甚
朕今陞入宫庠矣俄中書奏君兼經筵譯文官君敷繹
聖經啟沃深切上毎為之改容宣文在禁中宻邇端本
堂日侍皇太子研席寵遇殊甚嘗問君家同居事屢嘆
以為嘉瑞書麟鳯二字美之十四年夏四月轉宣文閣
鑒書博士階儒林郎兼官如故上見君久益器之以新
刻智永千文識以宣文閣寶賜焉君侍經帷教胄子者
凡四載嵗錫燕者再頒金織紋幣者二皆有副扈從上
京又予褚幣二千五百緍率以為常當是時君從弟國
子助教濤方為經筵檢討權㕘贊官每進講殿中兄弟
連翩而入及退均被上尊馬潼之賜人尤以為榮耀焉
秋七月改中書吏部員外郎吏部月有選鄠縣丞張鼎
年六十七吏以官期三年白君曰使如汝言當致其事
矣何須入銓遴即上之闕畀之後者為例董甲雲南木
邦人以任子當官貧不能賄吏遂以户册有異移符審
之君曰京師距雲南萬里公牘往來動經一二載且其
先人嘗官于朝豈無可稽者邪下架閣吏閲籍而注之
永新尹趙大訥上休致之請時新例必經廉訪使者覆
按而趙竟失之吏以為難君問例始何時吏以九年四
月十七日對君曰趙之謝事乃是月二十一日永新僻
在大江之西五日之間其能知有詔乎宜以例前行之
同舎生先入仕籍見君未達頗使酒廷辱君君心甚銜
之及是改官之文適至君曰彼積勞日久豈可以私憾
而廢公法哉命擇良郡官之徐人周令尹家陷于冦獨
周以智免及太師統兵平徐其女掠入太師騶奴家使
之主汲力不任數欲赴井死周物色知之不敢言君將
聞于太師人曰國家以徐叛殲之君言不脱吻而禍及
其踵矣君弗顧卒白還周九月君以分部從太師征高
郵至嶧州見民東西竄君追問之民曰軍奪民牛且擊
翁嫗傷故逃耳君曰王師除暴禁亂乃令侵民耶吾若
不言孰當言者急蹤跡之獲樞宻院吏王丙執詣太師
寘于法冬十二月太師以讒去君曰天下自此多故矣
遂移病弗視事十六年秋八月御史臺欲用君為御史
君以母夫人年高辭已而除君僉江南浙西道肅政廉
訪司事而中書同日奏君江西行中書省左右司郎中
臺臣覆奏乃止君急欲南歸即入謝上皇太子聞之將
留弗遣君對以其故復賜眉夀二大字君持歸以為親
榮時中原道不通君浮海而還至菜州洋遇颶風擊旅
舶壊深目而髯者六十人望君舟而號曰曷生我主舟
者曰此泉南回紇氏精悍且持兵不殺將為亂言人人
同君力屈羣議斂其兵刃而飯之暨升岸羅拜去浙西
時屯重兵挾貓䝤軍勢强仆人廬舎以為薪上下惴惴
莫敢何問君反覆鞫訊知𨽻平章政事慶童公帳下械
送而請治之軍因不敢譁譯史桑葛憑藉憲使之威視
僉事呼都克布哈如無人僉事欲黜之恐激怒其長乃
自引退譯史愈鴟張無忌君劾之憲使持不下君怒曰
彼且不有僉事何有於公哉叱出之憲使慚其庭中人
以事誣君上行御史臺時平章為御史大夫罵曰鄭僉
事剛介之士吾熟知之爾固不能容也擲其文于地事
遂寢尋除今官未及上卒年甫四十有八娶同里周氏
累封浦江縣君繼室義烏呉氏東平王氏封恭人皆先
君卒無子少房高麗康氏生女曰棼未行今以弟之子
某為君嗣君眉目疎豁軀幹魁梧雖沈敏多智數秉心
慈恕而壹以正裁之人未出言已能窺測其肺腸故周
旋南北間鮮自憤事然頗以師道自任授經宣文閣中
皆勲戚大臣之子君戴星而出戴星而入孜孜以開物
成務日迪導之學成而仕蔚為名臣與人交不以勢之
崇庳而貳其心在朝公侯卿大夫亡慮數百人無不知
敬愛君而翰林侍講學士豫章掲公傒斯翰林學士承
㫖瀏陽歐陽公𤣥太子右諭徳東文李公好文司農少
卿臨川危公素尤與君為文墨交而無間者也若君者
可謂竒偉不凡之士矣濓長君僅四嵗負笈游立夫呉
先生之門始獲與交君晝同食夜則共衾裯而寢穆穆
然衎衎然其姓雖殊情實兄弟也君嘗指時之聞人謂
濂曰某也操寸管入位館閣某也垂紳正笏立廟朝而
弼成化功鄭生長雖不滿六尺行見錚錚然鳴矣濂見
君言夸出峻辭戲君反覆相撑拄不已君益騁竒辨是
非蜂起且曰子未可少吾後當然已而果然嗚呼君今
已矣其不隨世磨滅者猶耿耿而在是亦足矣濂幸後
死因焯君行而掲之以見有志之士其事終成且告修
郡乘者録焉銘曰
劔出豐城如龍蜿蜒風雲㑹之飛騰上天顯允鄭君才
實類此利器在躬不試焉俟嚴嚴師臣四國是瞻佐其
戎勲唯君則堪民生瘡痍我是用悼朝政粃糠我寧不
告當宁聞之召入宫庠日照月臨承其寵光廣厦細氊
從容論道載啟載沃有勤無惰其勤謂何堯舜吾君八
荒熙然期囿至仁天子曰於爾學之博宜鑒朕書𢎞宣
文鐸省臣交薦贊治銓曹冰清衡平物無遁逃出將使
指繡衣赫赩嚴霜夏零邪輩不植凡人賦材此盈彼虧
若君之為無適匪宜豈非義風淪肌洽髓大本既立孰
踰其軌君器則𢎞功業可馴如持右券責報於人烏臺
鳯池遲君遊衍泉臺莫晨有淚雙泫誰謂君亡視之若
存清風凛然施及後昆烏傷之西溪石如斛石或可磨
君名不没(叶/)同門友金華宋濂文
　　　大明浦江翼右副元帥蔣公墓誌銘
君生於元之大徳戊戌十二月丁丑以有洪武二年己
酉十有二月乙亥卒于家夀七十二是月乙酉葬于通
化鄉長富之原其子㻑奉里人陳汭所為狀來謁銘乃
叙其世次與出處之大方而系之曰君姓蔣諱鏞字可
大其先湖之安吉人唐末自始祖守善來遷於婺之浦
江其子徳邵顯為洪撫交三州刺史皆有徳於民自宋
南渡有諱廷俊者宣教郎君之七世祖也有祖五人俱
登仕版鄉人榮之君之曾大父吉京學登俊齋諭大父
自祐早世不顯父頴有潛徳以行義服鄉里君自少長
豪縱不羈喜結賔客嘗慷慨曰大丈夫不能致君於朝
廷之上則當封侯於萬里外否則睦宗族安鄉里稱為
良善人亦足矣時人未之許也及元之季也天下兵動
且二十年而吾邦聮貫閩浙山川相繆烽燹之焰燭于
天所至焚蕩為墟屠戮居民殆無噍類方是時君以七
子有奮身之勇與鄉人保聚嵩山境内怙之老幼妻孥
煦嫗相養居室雞犬無恙如平時遊卒抄擄相戒引去
不敢犯曰嵩山有蔣君葢其畏憚有如此者及值聖朝
廓清海宇天子躬擐甲胄親征南抵于蘭谿即以檄召
君及詣轅門天子勞問洽至愛其才厚賞之惜其年曰
卿老矣大將樞宻院僉院胡公薦之俾逐突冦常昌軍
于義烏君率義兵數萬人大破之殲其渠帥梟首及獲
俘馘以獻上嘉之與之符章為浦江翼右副元帥攝分
閫事以治浦江軍肅民安明年樞宻院總其事伐越得
諸暨又命移鎮諸暨與樞宻院判官為禆將又明年君
以老告胡公為請于朝以職授其子珹君既歸遂休養
田廬與鄉人父老還往里閈間恂恂若無能言者故感
戴之曰是有徳于我者及是又十年竟以微疾談笑而
卒非豪傑士哉娶郡城陳氏有子七人璋琮瑛瑀珹㻑
理皆有室女一人璉適蘭谿陳寧道孫男一十八人銘
曰
桓桓蔣公萬夫之雄壯年有志嗇而未逢真人開天龍
飛雲從進而知退不居其功佚老鄉邦克永令終長富
新阡山氣鬱葱千嵗而下人曰是為蔣君之宫翰林學
士承㫖中奉大夫知制誥兼修國史兼太子贊善大夫
宋濂撰
　　　元故翰林待制朝散大夫致仕雷府君墓誌銘
府君諱機字子樞姓雷氏其先出萬春之後傳至五代
時有諱鸞者由光州固始遷建寧之建安曽大父時宋
太學内舎生大父龍濟鄉貢進士當宋之亡帥義師抗
元兵遂殁于難父徳潤入元為福州路儒學教授積學
庾之餘買田三百餘畮以給貧士昏喪老疾者號義士
莊人為建祠學宫改將仕郎福州路長樂縣主簿未上
卒後以子貴贈朝散大夫祕書少監母游夫人贈建安
郡君夫人善書而有文無子黙禱于神夢黒熊行天遂
有娠及生府君頴悟異恒兒九嵗能詩賦十嵗九經皆
成誦十二著明經解題十七試論郡庠選為第一二十
受大官薦為邵武縣學教諭二十五登延祐戊午進士
第授福州路古田縣丞自詔行科目閩人擢第者從府
君始未幾丁朝散公憂服除遷延平路總管府知事沙
縣陳氏豐于財身没而子幼族有强暴者欲據其業賄
于上下訟久弗能定府君下他廉吏鞫之竟白其事時
經厯司獄二司暨照磨所皆闕官府君攝其印印置西
樓几上夜有靈龜尾恕䑕潛伏几下不動若䕶之者浹
旬始不見或以為瑞應改邵武路總管府經厯郡長官
乃西域人恃與憲部有連其猛若虎與守議稍不合遽
引杖擊之守俯首遁去府君獨不為屈每曰茍如此天
子法將何在獄有不平抱案與之庭辯辭順理直雖怒
形于色不敢沮調興化路興化縣尹有豪大姓數家陰
持公府短長挾勢以戕民府君曰此猶苗之有螣不去
苗將稿矣悉置於法燭見豪髮無遁情皆以雷神稱之
闤闠之衢甃以如卵小石犖确不可行府君令諸浮屠
鑿石為版易之人呼為雷公路先是賦役屢不均府君
察知之率吏民焚香祝天曰為民定賦當以公有徇私
撓法者神降酷罰無恕言已令民自實田隨其高下為
定日選一吏主其官書每一鄉畢具其姓氏掲之民大
悦仙游莆田二縣民訴於郡曰民苦賦不平者久願乞
我雷侯録事司之民又訴於郡曰非雷侯不足以平吾
民之役盍假之郡檄府君行凡三辭乃往民皆大悦舉
手加額曰雷侯其豈弟君子矣乎游夫人嬰微疾府君
聞之愀然不寧曰先君殁不得在左右致抱終天之恨
母年耄矣忍縻好爵而不歸養乎即日抗章辭職民涕
泣留之不從羅拜馬前而去歸僅五月丁游夫人憂服
闋轉湖廣等處儒學副提舉府君招徠弟子員羅知名
之士相與迪導之月書季考具有成法文風為之一振
擢延平路總管府推官順昌舟師因利覆舟取人財獄
成父子皆坐死府君以子從父令白部使者杖遣之尤
溪有死獄株連者二十五人累嵗不得釋府君推罪之
輕重亦杖遣之囚至感泣相聚僧坊誦佛書以為報沙
縣織工子與張甲鬬鬭散子失足墮壍死吏入甲故殺
罪府君出之南平浮屠殺其主寺僧浮屠之徒方九齡
官以知情論死㑹朝廷遣使者宣撫入閩府君力言其
非辜竟得釋府君患民不知教建義學鐔津延鄉貢進
士陳竑願開之以五倫之學久之士有與鄉薦者羅天
凌冦汀州汀境與屬邑尤溪接府君立堡栅數區以扼
其險要招集强丁為禦守刁斗之聲達旦不絶盜聞不
敢犯陞泉州路恵安縣尹恵安之民嗜勢利而少禮讓
府君究心學校欲以變其俗兼立社學十所俾分教之
縣西登科岩先賢盧瞻故宅也舊因宅為祠已廢府君
為新之使民知所勸先是公田之入每斛收錢百緍民
大病府君既至減其直之半居三嵗政通人和遂為諸
邑之最部使者及良二千石争賓禮之或剡薦于朝及
代還民悵悵若有所失走大府遮留者日以千數不可
乃為生立祠樹碑以紀遺愛碑幾徧鄉井焉除汀州路
總管府推官汀民强悍易為變府君與上官議築城開
濠以為堡障且請躬董其役上官韙之府君為量功授
期使民争趍民不擾而事成申屠公駉時為閩部僉事
行郡至汀稔知府君之賢凡郡縣有赴愬者悉下之府
君即為決治如律無不慊乎人心者已而不俟引年遽
上休致之請朝廷以其廉退陞翰林待制階自將仕郎
九轉至朝散大夫未幾卒于官實至正辛卯冬十月二
十三日也享年五十有八府君軀榦魁梧方面美髯見
者聳然起敬事親生能盡孝既死其葬祭之凡悉依朱
子家禮從事居官尤盡心於獄事夜㕘半孤燈熒熒猶
繙閲成案不休且曰人命至重吾可不盡心乎江西鄉
闈試多士省府致書幣請持文衡府君之所甄拔皆通
經藝者為人嚴而不苛和而不流稍暇集良朋嘯傲林
泉間命壺觴以徑醉其視生産作業之事蔑如也所著
文辭森嚴而演迤有龍津龍山鄞川環中黄鶴磯梅易
齋碧玉環士藁共若干巻藏于家娶樵溪危氏諱淑馨
字蘭玉宋禮部侍郎春山先生某之曽孫女元江西儒
學提舉徹之孫女也贈建安郡君通書記作字有楷法
善治家事不以煩府君人謂婦道母儀皆可無媿先十
年卒男二人燧至正癸卯進士從仕郎大都路香河縣
尹燦鄉貢進士㑹閩中亂起兵以助王師死之贈汀州
路上杭縣主簿孫男五人燧之子伯埏至正丙午進士
從仕郎福州都轉運鹽使司知事次仲垙仲堦燦之子
仲墉仲堪府君之墓在縣之元祐鄉黄孫里龍山之原
以至正壬辰四月某日葬危夫人祔禮也既葬十餘年
燧自狀其行實謁濂為之銘濂在弱齡頗有事科目之
學輒聞閩中雷氏兄弟以易經相傳授所為經之大義
流布四方多取之以為法葢府君與仲弟杭皆第奉常
而聲譽燦然久矣雖歆豔之有志弗强不及樞衣從府
君游以折衷諸傳之是非迨今四十春秋顛毛種種尚
忍執筆以銘府君之墓乎雖然聲光之盛僅著于當時
文辭之載可勸于來裔有如府君道徳積於厥躬政教
被於民人所至是愛所去見思揆之于前古儒宗吏師
似無所讓理宜大書深刻表諸墓門使為士者知所勸
蒞官者知所法不可以濂之蕪陋而遂廢也謹序而銘
之曰
閩有碩士雷作氏自幼學易探聖髓亦既決科拾青紫
政行州邑平如砥鋤擊暴民仁懦起姦吏聞風潛若鬼
獄命至重心盡爾一夫銜寃顙有泚漢之循吏當可擬
𤣥龜䕶印曳其尾穿石序功文燁煒魂升魄降叶死矣
四民㑹哭動成市遺文繽紛滿千紙虹光夜發𤣥笥裏
孫子繩繩襲休美不信予言有如水
　　　故寧國路推官劉君墓誌銘
君諱畊孫字存吾姓劉氏其先世居永新至宋丞相楚
國公沆始顯楚公三世孫相始遷衡之茶陵相生某某
生文祥文祥生思允思允生邵邵生養正與須溪劉辰
翁友日以詩道為倡酬養正生慤承事郎武岡路總管
府經歴君之父也君家貧日督耕夜燃松為明挾册呻
吟達曙遂通五經百家言年三十中天厯庚午進士第
授承事郎桂陽路臨武縣尹臨武俗近蠻獠豪民持縣
短長者四十有五家縣令長初至輒以利啗之指使如
家奴皆憚君揺手相戒不敢出縣土不産茶而官征其
利始額不過錢二百五十緍漸加至十倍民不堪命君
上其事罷之鄰邑藍山羣獠大肆攻掠府遣使者諭降
獠迎使者馬首曰儂苦縣官虐故為亂使得如劉臨武
者撫儂儂即安矣調建徳路總管府推官丁母段夫人
憂再轉徽州時經歴府君之官武岡至衡而疾作君棄
官侍左右未幾府君卒君載柩以歸每遇風濤怒張即
撫棺哀號風輒息距家五十里曰雲陽山河水秋涸舟
膠焉君泣禱河神夜水陰起五尺柩至家水涸如故服
除改瑞州騎驢赴官人不識其為君高安縣小𨽻徼民
錢弗得及誣民毆之獄已具君捽𨽻問狀𨽻吐實君執
法笞之府判官雖欲宥𨽻弗能奪也民有獨居者或偵
其出夜入其室然燈照其物悉取以去縣當以劇盜法
當斬君原其情杖遣之憲府因知君凡獄有疑者移君
讞之臨江民陳松使酒與東家奴鬬陳歸中暍夜卒陳
婦誣奴死其夫君訊之婦服其誣新昌由丙妻與惡少
年通竊逃至畨禺生子矣由往訴官取之少年復相躡
歸將殺由他男子與少年仇嗾由曰少年將殺汝盍先
圖諸男子夜持刃約由伺少年出手刺之州若府俱以
謀故論君謂男子死固當由妻與少年姦畨禺嘗有官
書可驗由殺有罪惡得與男子同由得免死宜春李氏
子兄没嫂寡利其多貲弗嫁時往父家為姦私李慚逆
以歸途中遇疾寢劇及抵家李亟作食食之已而卒父
揚言食中有毒李素懦以貨謝父父指貨為左驗言于
官李竟誣服鞫連逮者咸曰吏持成案至但逼書名爾
他弗能知也復引嫂媵婢問故其對如父言君問食有
餘否婦人終不善訐對曰食且半妾與老嫗分食之君
抵几曰脱使食有毒嫗輩何以得不死父知情得遽投
環而絶李罪遂釋政成而歸方思飲水著書以自樂至
正辛卯蘄黄妖冦陷武昌君傾貲募義兵築龍須壘周
圍可十里民扶老幼來依者數萬人冦來掠茶陵君率
衆持戈矛助官軍逐之復改宣州階至儒林郎時水澇
為災飢民訴者日以千計君召豪右出粟而官與其直
選廉吏均賦之且修城浚濠令民之就役者聽活者數
萬乙未廬州潰兵為亂夏六月相率攻寧國縣江東憲
府治宣州而寧國為其屬邑廉訪使實布沙知君賢説
以悍禦之䇿太平郡丞哈尚引㓂焚南陵南陵民羅春
擒之實布沙以其國族顧忌未決君勸斬以徇㓂復據
水陽者三日水陽民張中帥勇敢士夜襲之縛其兇渠
十人來獻捷下憲幕府議幕府銜張不賄已指張為間
諜將白戮之君抗言曰民執冦至賞之猶恐不勸况殺
之乎吾為執法吏不敢奉令卒如君言軍士利賞格每
縛平民衣以赭衣詣轅門君解縛縱之亡慮千百俄冦
勢愈熾君謂子頲曰吾委質為臣誓與此城同死生汝
宜急去以存宗祀頲去未幾浙省㕘知政事齊農格爾
統兵來援守兵久備恃援至酣寢夜四鼓冦引衆縁堞
而上城陷焉君猶勒兵巷戰不勝遂被害時八月丙寅
也君弟燾孫常寧州學正湖南陷常寧守臣棄城遁燾
孫攝州事死之子碩江夏魯湖太使與君起兵援茶陵
與冦大戰亦死之人以為君家教所致云君嘗四除推
官治獄無寃民嘗自誦曰刑為天刑法為王法死生輕
重當推以情使其人故殺吾不敢生之為枉於死者也
設其人過誤吾不敢死之為枉于生者也不然則是執
法者同殺之也執法而枉殺人尚何國法之掌乎世稱
為名言嗚呼吾儒之效不顯於世久矣有若君者事親
則為孝子治獄則為良吏臨患難則為忠臣君子得其
一猶足以揚名天下後世况君兼之者乎君娶某氏子
二人即碩頲也夀六十葬某山之原銘曰
養之固發之純氣不讋名益振千載下徵斯文
　　　故承務郎道州路總管府推官李府君墓誌銘
東陽李思文從州縣辟舉試校官吏部吏部移禁林儀
曹同命題試之既中選將歸莅教事謁濂成均再拜而
起涕下如綆縻良久乃曰先府君之殁三十四年矣憂
患之相仍金革之紛擾餬口四方曽無寧嵗今天地清
寧六合一家幸重卜宅兆改葬先府君于高原之上而
縣繂之碑未有刻文敢奉行狀以請子知先人者宜為
銘濂諾之久未及為思文復貽書見速情辭愿欵讀之
令人感動王事有嚴雞號即乗馬出逮還日已若懸鼓
矣深慙有孤孝子之意於是爇燈牖下按狀而序之曰
府君諱裕字公饒姓李氏其先自洛陽遷桐江九世祖
著復自桐江遷婺之東陽著之孫悦字公瑜當宋宣和
庚子方臘叛其黨來冦縣悦與兄匿灌莽中兄為盜所
執欲兵之悦即趨出願以身代昆弟争相就死冦義悦
之為荷戈而去及冦平越帥劉忠顯公統軍至欲悉誅
從亂民悦時與莫府議諫止之活人數千悦生皓皓有
六子十三孫皆惇尚詩書而簪纓蟬聮從此始其事詳
載家乗此不書諸孫有諱大同者從朱文公吕成公游
登嘉定癸未進士第仕至寶謨閣直學士通議大夫工
部尚書君之高祖也曽祖諱自立淳祐辛丑進士通直
郎通判慶元軍府事祖諱箎登仕郎監寧國府城下酒
麫務父光逺值宋亡為元不屑仕後以府君貴贈承事
郎同知汴梁路許州事妣某氏贈宜人府君幼失父母
鞠於嫂氏事諸兄有若嚴君既就外傅即知家學相仍
之盛確然思以踵其後發於聲詩皆中繩尺甫冠聞許
文懿公講道於八華山中躡屐從之推明濂洛闗閩之
學久之因喟然嘆曰學之所貴者明體適用茍不見諸
用猶玉巵而無當未見其可也乃徑别親友杖䇿遊京
師撰至治聖徳頌一篇詣丞相府上之丞相以聞英宗
召見玉徳殿令宿衛禁中居無何翰林羣公以府君才
藻清麗不當在持㦸之列遂奏為國子生㑹虞文靖公
來為祭酒極器府君每有撰述輒瞑目倡言可書云云
府君執筆次第書云云及文成朗誦於公前公遂指授
以制作之故所謂篇章字句四法逐一縯繹之府君之
學於是大進薦紳之家爭欲府君出其門下天厯己巳
國子分監扈從上京嵗適當賔有㫖命就試府君領開
平府薦送至順庚午擢進士上第授承事郎同知汴梁
路陳州事上有朱衣象笏之賜初大河南決州民扶挈
旄倪走旁郡流離道路倀倀無所歸及河復故道府君
適至與民約曰爾亟返安爾妻孥治爾田廬科繇之事
吾為爾緩諸民曰衆未敢還者正坐此耳相率而歸至
數千人蔡河亘城北舊建橋以利涉者河水暴悍齧橋
橋善圮府君重作之檄屬邑五長吏分程集事不日而
功成倡優為戲劇以射民利晝夜聚觀皆廢所執業府
君患之捕寘于法有挾權貴人勢欲脱去者府君持之
愈急一城震悚俗尚鬼當嵗時之隙往往斬羊豕為牲
使巫覡歌舞以樂鬼比屋相倣以為不若是則厲氣將
作府君召閭師里胥語以鬼神情狀亹亹數百言遞相
奔告其俗遂變市設駔儈本以求民平黠者反舞智病
民畏其近官茹抑忍苦莫敢走白者府君擿發隠伏撻
諸市而易之州有學久廢弗治府君往舎菜已周視後
先皆傍穿上漏不足以障雨風慨然曰此教基也使其
若是可乎即命更朽腐為堅良治丹堊而飾之復聘賢
師儒使坐堂上申飭五倫之教民大悦部使者行郡嘉
之舉府君可任臺察之職章上不報府君既滿秩遂謁
選京師已而其子彪死于家君傷之鬱鬱成疾荏苒踰
二年竟卒於旅邸時重紀至元戊寅正月癸丑也享年
四十有五卒後一月中書始改承務郎道州路總管府
推官命雖下不見拜矣府君配蔣氏將仕佐郎典用監
知事吉相之女封宜人後一年卒子男五人長可道以
府君廕任蘄州路黄梅縣税務大使次貫道至正甲午
進士將仕郎饒州路鄱陽縣丞未上辟詹事院掾史後
十九年卒次即彪次順道次思文入國朝為東陽縣儒
學教諭即來請銘者女二人適趙古臣盧璡孫男七人
思志思孝思恭思悌思禮思祖思儉府君既没貫道不
逺五千里奉柩南還家徒四壁久不克襄事後十年為
至正丁亥十二月某甲子始與蔣氏合葬西部鄉之錢
塢堪輿家曰不利又二十年乃改葬懐徳鄉黄山之原
去尚書公墓二里而近所謂重卜宅兆者其時則呉元
年丁未十一月之癸巳也濂生也後少府君十有六嵗
初識府君於婺城之南容儀秀潔如玉樹臨風皦然美
丈夫也及讀府君之詩曰中行齋藁者姿態閑婉復類
其為人心慕豔之願締忘年之交而九原不可作矣幸
獲與府君之子貫道游同試藝於鄉闈貫道既先登濂
竊以謂府君之家科目相繼起貫道是舉足以慰府君
於泉下曽未幾何而貫道亦死矣嗚呼三十餘年之間
而哭府君父子焉予髮欲頒白其尚可得邪銘曰
嗚呼府君可止於斯楚楚其容儀衮衮其修辭其才又
足以見諸設施使魯無君子者斯焉取斯嗚呼府君竟
止於斯雖五尺之童麄有所知期必躋於膴仕亦不虞
其若斯豈天道之不齊抑人事之有參差自古以來何
莫不由於斯嗚呼府君其死孔悲年不踰於五十學僅
克於一施則夫突梯而滑稽如脂而如韋夀享於耆頤
好爵之是縻者彼何人斯彼何人斯
　　　故泰和州學正劉府君墓誌銘(有序/)
洪武四年春三月永豐儒臣劉干府君應誥來京閏月
丙子皇上御外朝召見俾敷繹聖經賢傳府君據其章㫖
而疏其㑹通上為首肯再三翼日丁丑復召見勅儀曹
賜冠衣又明日戊寅復召見從容謂曰爾能任州邑之
職乎府君俯伏歴陳其情素繼曰臣生于亂離幸際真
人啟運獲見天日豈不知效奔走以竭愚衷第以犬馬
之齒既衰顛毛種種自度不能有所為矣敢辭上熟視
之曰爾誠老矣宜賦詩以見志君揮毫立就詩進上大
悦命太官賜之酒放之還山五年春二月乙巳遘疾三
月甲子正衣冠而逝春秋五十有五殁後之三日丁卯
葬州東某里之巖坑八年春二月其子厚奉前監察御
史丁節狀走南京徵濂為之銘當府君之召見也濂實
侍上左右親見召被龍光及退食青溪寓舎府君又來
謁揚眉吐氣論議頗英發濂意其必享上夀以終孰知
别去僅一年遽作土中人矣世事不可料往往如此可
不悲夫因不辭序而銘之府君諱干字允恭劉氏其先
漢長沙定王之後定王生五子其一封宜春侯凡新淦
清江之間有劉姓者皆侯之子孫也九世祖文自新淦
遷吉之永豐曽祖洪祖弼父庭蘭皆業儒府君幼淵敏
矻矻嗜學書室懸燈屋壁盡黒大父與客坐命羣從子
弟賦詩府君應口成今體四韻語多驚人客為之動色
年稍長以文謁虞文靖公集公深器之至正七年用春
秋取鄉試第三名文解㑹試南宫不利十年復薦于鄉
名在第二北上復不利無幾微不足之色獨謂親友曰
中原亂將作乎風氣日漓而人心不固時皷邪説以蠱
其中譬猶病者已在心腹間吾得瞑目不見之幸矣未
幾果然時府君以下第恩例署泰和州學正之官未久
而羣盜蠭起永豐亦為盜所據府君傷二親之陷徒步
犯荆棘晝伏宵行出萬死中竟迎親以就禄養泰和當
贛吉之衝時元綱解紐省憲之臣不相能用兵爭彊府
君卒調解之民陰受其賜秩滿還鄉烽火猶未息府君
潛遁岩穴幅巾杖屨追逐雲月未嘗以世故少嬰其念
慮熙和夷冲若將終身焉國朝繼承大統遣使者四出
徵辟賢能府君至京師以疾辭越二年薦至又固辭㑹
科目之行歴考福建廣東二行省鄉試得士為多人至
今稱之府君尚風義立心忠信伯兄蚤世撫諸姪如己
出同年友聶克敬擢第而還無以給道塗費府君傾已
槖濟之士人劉季恭值嵗儉困悴不能存府君養之於
家與其同甘苦他行事多類此云娶王氏吉水士族也
以婦道聞子男子四夀厚鼎正皆能繼其業而厚尤善
文辭即來速銘者孫五善嘉義幹啟其所著詩文凡若
干巻藏于家濂官儀曹時與曽侍郎魯為同僚侍郎府
君友也備言府君嗜義如嗜利知無不為或以非理相
干輒深閉固拒弗之從豳國忠宣公余闕亦竒其為人
當還自燕南嘗作序贈之公極慎許與片言不以假人
則府君之為人可知矣使天錫以耆年日坐左右塾陳
説道徳令學者知所矜式雖曰老而不仕亦當有贊於
邦治奈何死之奈何死之不識司化權者果為何如可
不悲夫銘曰
行潔而明玉之輝只文葩而則錦為姿只鶚方摩雲復
退飛只經畬之藝日耘耔只逺探聖髓發樞機只渾以
及物自邇推只有聲四達蔚為人師只烽火相連望絶
庭闈只蹈彼虎口終全親以歸只名聞九天錫以冠衣
只龍光炳朗照耀里閭只不有君子將孰依只一鑑之
亡中心悲只太史勒銘鑽在幽墟只
　　　故紹慶路儒學正栁府君墓誌銘
浦陽栁府君諱鹵字致明宋迪功郎嘉興府崇徳縣主
簿諱補之之曽孫忠翊郎高郵軍高郵縣令元贈奉訓
大夫淮安路泗州知州飛騎尉追封浦江縣男諱金之
孫翰林待制承務郎兼國史院編修官諱貫之子府君
為兒時重遲不戲潛心於問學及壯益孳孳自治端凝
簡靜若對嚴賔師待制公宦游中外者久家政悉寄府
君能斬斬不紊撫世酬物即始而慮終一歸于誠内翰
杜公本修撰張公樞極相推許且謂其不艷榮利有古
逸民風浙西部使者聞其賢辟為書吏辭繼以薦者署
紹慶路學正亦辭大布寛衣徜徉烟霞泉石間超然自
得武威余忠宣公闕來僉浙東憲府行縣過其家深加
敬畏退語人曰待制公有子矣元季兵亂府君抱先世
遺文潛伏岩穴餘悉不問未幾家貲既于盜府君絶無
憂色人慰之輒曰此亦命也徒憂將何為夀七十一以
至正己亥十月甲子卒十二月甲申葬通化桐栢橋之
東配東陽潘氏有賢行子二長秬夭次頴信之永豐尉
贅居興賢女氏後七年卒次穆循循雅飭能繼家學者
孫四士唯士忠士恕士魯孫女二適葛信方文烜曾孫
男一本濂也不敏受業待制公門與府君交甚洽而濂
兄之孫女㬊又歸府君從子穟今穆來徵銘乃造銘曰
翁以文鳴發其和平化孚于家庭象賢惟明以繼以承
以振其休聲
　　　鄭府君墓誌銘
鄭府君諱鑾字景和浦陽白麟溪人其先自睦遷曽祖
政祖徳璋父文轟君家九世義居羣從子姪中而君最
良婉婉怡怡周旋上下其和氣葢可掬也生平不以惡
言加人人有干之示以一黙馭奴𨽻有恩君亡已久言
之有霣涕者享年二十有八其配黄氏諱淑字延沖君
亡時年始三十以節自守潔白如冰雪至六十一卒子
二源溱源字仲本剛介有立好施與且通神仙家言溱
夭孫一棣善屬文君卒於延祐七年十二月十五日黄
氏卒於至正十一年八月二十日君先葬烏傷延夀山
堪輿氏咸曰不利今以十四年十月二十六日遷于縣
之靈泉鄉黄嵓山黄氏祔焉予少與重本為金石交遂
以女􁀙歸其子既朋且有連棣來徵予銘義不得辭銘
曰
夫以義稱婦以節聞其何媿古之人
　　　薛府君墓誌銘
松陽薛益來浦陽江濵以鄉貢進士朱公遷狀謁予銘
其先府君墓㑹浙東亂予隱去岩穴不能成篇牘後十
年予游江表益復來申前請辭甚悽苦予因為之序曰
薛為永嘉巨族宋南渡後有大儒生其間學術論議與
閩潭抗衡人以東甌學名之松陽之薛實與同宗其諱
堯章者自永嘉來知處州遂家松陽松陽處屬邑也堯
章之𤣥孫某軍節度掌書記南通春秋學獨信遺經而
不惑于傳注嘗著微意發端一篇謂春秋正名之書諸
儒以一字為褒貶者皆非也論者韙之南之子沿江制
置司幹辦公事殊行值宋改物泫然有古今之感賦詩
見志終身不仕殊行生雅山處士必慶則府君之父也
初處士娶項氏無子繼娶劉氏生府君已而處士與劉
氏相繼亡項氏性格嚴馭府君如束濕髪雖頒白不能
免譴訶他人無以堪府君惴惴懐畏不敢失尺寸唯其
所命輒將迎之項氏酷嗜浮屠法欲割家之半以事施
與府君欣然從之不翅若自已發者項氏不茹葷肉凡
獲甘實疏材必畜之謂妻子曰爾等毋嘗之吾將奉吾
母也或遇嵗時陳觴豆為夀帥子婦羅拜庭下項氏因
大感悟喜見顔面且曰吾數之竒不能為薛氏生子念
殁後魂氣無所托或為餒鬼每出涕不能禁今汝夫婦
善事我若此即死目亦瞑及項氏卒府君居喪盡禮然
素不惑佛氏之説以項氏之志不忍違竭力飯僧人憐
其孝而不議其非府君幼喪父及長始畢葬事哀號扱
踊如新喪時常以不逮事為恨築庵廬冢側遇諱日則
衰絰往陳饋奠飲泣而返終其身不衰府君治家有法
内外嚴肅叱咤之聲不及奴隷自念累葉以儒術振不
屑為廢舉及刑名家學以詩書訓子孫親自程督而不
少懈性簡澹不妄與人交人召之讌樂則辭遇賢士大
夫共觴咏山水間酣嬉淋漓唯恐日之夕也至正癸未
室灾府君無幾微見於顔面或來唁之則曰是有數焉
可無憾所憾者先人手澤自予而不存耳已而作室如
初後二年乙酉五月四日卒夀六十有三又三年戊子
十有二月二十三日葬于北郭之原處士墓左府君諱
溶字平川姓薛氏晚自號曰桂軒先配項氏生二女後
配陳氏生益莊益通毛鄭詩尤工古文辭為時名儒即
來請銘者二女歸項鏐葉寧道孫五圭堅増塤坤女一
尚幼昔西河王延性至孝其母卜氏以延非己出遇之
過嚴延小心翼慎卒能獲其驩心當時史臣嘉延之行
列諸孝友傳中今府君之事與延頗相類州縣不以名
通朝廷使之得立傳如延則序而銘之以詔後裔者庸
非君子之責乎銘曰
道貫三靈功包萬象孝之徳兮聖有明訓天經地義著
民極兮建善致順以昭淳風為邦式兮有碩者宗奕葉
能孝行淵塞兮府君紹之畏於無形益加飭兮事涉至
難百爾順巽莫之拂兮易嚴為愛母子衎若保終吉兮
天久乃定其機自旋非知力兮北郭之原太史列銘勒
堅石兮粲粲將將千載之下如白日兮
　　　魏府君墓誌銘
惟魏氏逺有世序相傳出鄭國文貞公徵初居鉅鹿宋
靖康之亂其諸孫某隨高宗南渡來知袁州遂家袁之
萍鄉厯若干傳至諱某者生南金南夀父子同試荆湖
漕司皆入高選南夀遷鄂之蒲圻遂為蒲圻人南夀生
太學上舎天福天福生府君諱雲瑞字祥卿頴達善記
問從鄉先生盧應奎講説經㫖毫分縷析弗之厭㑹延
祐科試法行府君竭力從事下筆衮衮數百言盧君謂
人曰此魏家千里駒也有司俾充貢鄉闈咸期府君先
登俄疾大作不果赴試事既畢厥疾乃瘳府君拊髀曰
不仕無義茍仕矣舎科第而之他非正也今乃以病而
阻非命也邪於是一切棄去發為歌詩以自娯山顚水
涯竟日留連忘返外舅宋氏當為從叔嗣或利其多貲
競諸官宋貸金於府君彌縫下上期他日割産以償及
事成所還不及十之五府君笑曰外舅之志遂矣吾何
所望哉同里張甲命唐乙造券質田於府君府君信之
弗疑二年不問其租入甲忽令乙來贖府君兄曰券未
經稅竟奈何乙曰姑遲遲往嗾甲訴縣人勸府君税券
曲之府君曰吾家昆弟斷不能作偽寧失其田無傷也
縣令中其計以券為私使田歸甲而不酬其直甲不自
安願入所逋税府君辭府君有牛豢于牧人舎為盜所
竊牧人蹤跡知其處奔告府君曰牛在矣得十人與俱
可奪而有也府君曰彼貧故為盜窮巷之犬迫則噬人
矣不久必自覆爾姑待之豪右鄭仲淳挾宫中氣勢每
魚肉民民不敢誰何間誘府君族子為券欲侵其土疆
㑹省憲兩府交薦府君典教郡庠懼而不敢發其壻郭
昇之曰吾何畏於彼哉竟踵鄭之為府君詣郭自言期
以誠動之郭見府君容貌魁梧論議英發心甚服之已
而請府君作大書府君揮灑如飛郭曰先生竒士也吾
幾失之矣請以田劵還而不願受直也府君操心仁厚
而能讋伏暴强類如此府君善學米南宫書得之者不
翅拱璧尤喜著述有筆記若干巻藏於家他如先世決
科諸文皆蠅頭細書裝潢成帙以示子孫其皦皦之志
猶前日云延祐己未十月十二日卒於齊安郡上距所
生至元戊寅十二月廿日得年四十又一至治壬戌十
月某日權厝於某山祖塋之南後五十年為洪武辛亥
某月某日始克卜葬於黄葢湖之原禮也府君娶宋氏
子男三人長法孫蚤卒次己孫今名觀嘉議大夫國子
祭酒次虎孫亦蚤卒孫男五人子仁子同子栗子􁁊子
樂子仁子同皆蚤卒孫女三人王克用熊彰毛藝才其
婿也曾孫男三人思植思茂思誠曽孫女一人尚幼濂
也不敏官翰林成均時幸與觀為僚友觀乃以祠部主
事張孟兼所為狀來謁墓門之銘濂聞府君言行多可
書要不止狀之所云而已府君一日方出見家人市物
競其價之低昻府君叱曰彼非嗜錙銖之利肯樂於奔
走耶何屑與之較也如其欲酬之大司徒歐陽文公𤣥
名世鉅儒而每稱府君為賢其往復尺牘藏諸篋笥者
墨尚濕也嗚呼俗偷民偽久矣有若府君之行之懿其
不為聳善扶世之一助矣乎銘曰
人偽方滋動隨欲萌錐刀之末奮襼而争温温吉人與
物無營事機之來一接以誠豚魚可孚况乎冠纓懌然
心服匪貌與形慶流後嗣學傳一經施於有政物無不
平黄葢之原峯迴川縈以琢其珉以掇其英以昭其聲
以告諸㝠
　　　鄒府君墓誌銘(代黄/侍講)
無錫鄒君以至順二年十一月二十六日卒元統元年
九月某日葬後十有四年為至正七年其子師尹乃奉
故禮部尚書宛平曹公所為行狀來徵銘謹序而銘之
銘曰
鄒氏之先世居晉陵宋有忠公以剛直稱正色立朝不
震不懾元符三疏光于史牒子孫蔓延散處呉中遷居
錫山家日以豐君之曽祖厥諱聞善祖諱成大再世不
顯遇事有勇及物以仁人憚其嚴而懐其恩父諱仁聲
始列仕籍將仕初階不有食禄恢其先業益厚於貲嗇
已裕人遂大厥施君諱徳修字曰君永生而慧朗長而
凝靜志學嚮方器識愈宏時無科目不以文鳴遺榮自
適優㳺卒嵗持身清約不事侈麗人有衣服美錦纎絺
君則弗御終身布韋人有室廬穹檐邃宇君則弗居取
庇風雨推其所有恵于宗婣由近而逺恤其鄉鄰爾弱
我扶爾匱我給力茍可為靡有弗及或觸機穽深憫其
窮排難解紛不自為功青青者筠内虚外直以名吾軒
用厲厥徳高蹈物表若與世違行孚于衆譽望所歸展
也吉人宜膺多祉六十八齡云胡不起君配華氏子男
一人是曰師尹有學有文其孫有七二男五女男侃與
儼克肖其父女適顧璋暨錢允臣餘皆幼艾在室未婚
泰伯之鄉崇徳之里為君宅兆其葬以禮君所結交時
之豪雄知君最深莫如曹公謂君為人卓越醇厚其言
有徵可垂不朽瞻彼佳城松栢丸丸有子承考謁辭圖
堅顧慙不敏簉屬史氏畀以刻文昭示無止
　　　方府君墓誌銘
􁀙槩有義士曰方府君鎰字子兼裔出𤣥英處士干干
自新定隱鑑湖其諸孫教遂徙􁀙槩華山至府君十三
世曽祖賀祖天與父堯卿宋季游太學以文鳴府君氣
軒邁讀書志欲篤行不屑泥章句見裂載籍以綴文題
者唾去與兄鐡甚相友人或皷簧言撼之久不能無動
府君悟曰兄弟天屬也我何敢爾我何敢爾即造兄前
且拜且泣金繒悉聽其所為弗問簞食豆羮非對案弗
御間以論辯貽兄怒輒屏氣長跽伺怒霽方起嵗大祲
人盎無斗儲大厲又頻行咸自度必死競操梃起為盜
府君憂見顔面盡斥故藏易粟東陽郡椎牛驪酒享壯
者使巡耄弱之廬口賦以食病者親注善藥環數十里
無譁賊捕掾恒倚為聲援府君營腴田十二頃貯其嵗
入為義莊凡宗族孤惸貧窶者月有給嫁昏有助死喪
有棺槥及瘞薶之阡復設義塾一區中祀先聖先師旁
挾六齋後敞正義堂招講師以六藝摩切諸生義聞烜
䓇士有不逺千里至者業成多至大官侍御史馮翼欲
上其事府君謝曰此無甚高事假是以徼寵名非人行
也府君祭先甚謹牲牢必潔碩帥家人鴈鶩行進就位
立不失尺寸升筵奠醴齊執祀者薦籩豆脯醢興俯拜
跪穆然無聲治家内外斬斬與人交不設城府客至執
觶興曰請以是為君夀連日夜不厭客辭去亦不復强
也天厯戊辰三月丙寅以疾終得夀若干娶富春張氏
子四澤哭府君過哀疽發卒汶饒州路樂平州儒學教
授澧泗泗有徳有文者也孫四櫰樗槦栻曽孫二㷆煜
其年夏四月庚申葬府君白門里鳯凰山下執紼者數
千人皆出涕宗族者長及五尺之童至今言及府君輒
呱呱泣天台項炯先生狀府君之行甚備泗持來謁予
銘范希文有意振族貧不逮者二十年及為西帥登政
府始有禄賜之入而終其志府君以布衣行之且建學
焉豈非所謂豪特士哉庶幾可不朽者銘曰
士之有施欲奮而飛卒韜其英養之沖沖振之隆隆唯
積乃成有廩之充有學之豐益昭厥聲我䘏我宗寧匱
我躬澤及孤惸皋比儼如矜佩鏘如左尺右繩百鳥紛
紜西東成羣孤鳯之鳴儋爵析圭族有瘠羸亦聞之腥
矧克教之以樹其彛以牖其誠不震其渰誰廓其潛後
嗣曷程白門之陽有崔者岡尚勒斯銘
　　　浦江戴府君墓誌銘
濂弱齡時師事淵頴先生呉公於浦陽江上先生素有
林泉之思以五洩七十二峰之勝特往游焉時某實侍
杖屨之側未至五洩二十里日將莫乃抵戴府君之居
宿焉府君大布冠衣風神峻潔超然有前代遺風設筵
以饗先生直至夜分四座皆摧竭不能支府君危坐肩
背竦直曽無搖動意濂竊異之因質於先生先生曰府
君之行可稱譽者甚衆姑與爾一二言之當徳祐丙子
之變惡少年相挻而起執白梃暮夜撃傷民咸不能自
保府君用計安之卒能養厥父母無他虞府君往游浙
水西或妄言府君道卒母夫人朱氏哭之喪明府君還
念母不置衣露禱於天摘木葉曰冬青者浸水䑛之期
年目復明人以為孝感所致朱氏既没其繼母傅氏生
子恵方秉家政府君漫若不及知凡貲産一聽恵所取
弗與之較恵與鄉井不相能人欲求隙加害府君資其
逺仕閩嶠避之貧民有貸錢不能償者府君出質劑悉
焚去婣族之無以自存者生使其能養殁使其自藏汲
汲如不足從祖母盛氏張氏各生子而寡居府君養事
之盡禮以全其節其子先長悉稽前人土田均予之此
事尤卓異於人人者濂聞已竊謹識之後三年應書鄉
闈識府君之子性中遂與性中定交又十年性中之子
灝從濂學經於郡庠濂一一叩之其事皆如先生言則
府君殁已久矣今年春濂有千里之役性中要濂於道
且泣且言曰知先人之詳者莫過於吾子吾子倘不銘
之孰宜銘之濂不敢辭府君姓戴氏諱珵字君玉世為
婺之浦江人曽祖某祖某父子道府君享年八十有四
咸淳丁卯某月日生至正庚寅某月日卒以某月日葬
于上戴宅之原先配許氏生長明再配薛氏無嗣三配
李氏生從善思誠性中用和孫男灝某某嗚呼若府君
者可謂一鄉之善士哉為之銘曰
其生也全其殁也安君子知其然而不知其所以然請
視斯阡
　　　戴府君墓誌銘
府君諱胃字養和戴氏台之黄巖人其先在宋季以詩
書家著稱嘗有顯者自府君曽祖敬老祖天鑑父開孫
皆不仕府君生十年父稱古賢子事為訓府君指問其
父曰此何如人耶父以賢者應之府君曰某以為神人
耳固亦人耶其父異其有志既長闓毅通達學周易尤
精推驗測究之法他若醫藥兵刑律厯皆習知之壯嵗
嘗自竒其才走燕京謁元左丞特穆爾一見語相投留
教其子府君時時以計干之左丞每稱善號之曰鵬飛
先生言其才當逺致故云將薦于朝府君私歎曰吾以
數推之中原將亂矣遂以老母辭歸益攻其舊學曰吾
非不欲聞達吾才非不如人然而不得者有命也已而
亂果起坦然不憂若素知之者年七十有三將卒速諸
子具酒為樂引杯劇飲焚其所為文謂家人言死乃常
事何以憂為凝坐而逝至正二十三年十一月廿七日
也嗚呼可謂達生者矣府君娶李氏宋將仕郎應發之
孫女子男二建心建則建心為某官女一適某孫男宜
詵宜民葬在卒之明年二月廿有六日墓在靈山鄉霓
奥大嶺之東銘曰
孰掲其衷俾周以通孰閼其逢俾窶且窮始若有為而
竟靡庸維其靡庸乃潔其躬乃洞其終惟𦙍嗣之隆
　　　故田府君墓誌銘
同郡田府君卒墓上懸繂之碑未有勒文其子洞命濂
學子劉剛集諸行成書來請銘按書所載府君諱貞字
子貞田氏田初李姓家杭之新城方臘陷杭有李基者
避地婺永康田迪功家迪功無子唯育一女遂留基為
贅婿基生子遂後田氏基字伯開府君五世祖也伯開
生某某生某某生存理存理生瑞以富甲羣族府君實
為冢子力佐家政應公府科繇櫛風沐雨皆不憚父既
殁為諸弟授室茍可以致力者孶孶弗倦及諸弟求離
居府君務盈其欲一髮無係吝人稱其賢府君辭曰兄
弟同氣者也豈可競食貨以傷其心此分當然爾至正
丁酉冦起縉雲鄉民奔竄巖穴且饑饉頻仍道殣相望府
君出粟窖中賑之皆羅拜于庭曰我等姓氏已在鬼籍
非公誰復生我儻有所役雖使蹈水火無恨府君遂結
義旅使捍敵閭里處州守臣舒穆魯將軍及浙東廉訪
使者皆材府君命攝巡徼之職辭嵗戊戌天兵下浙東
諸郡而七閩地未入版圖福建省臣間道遣使持空名
勅書授府君武義尹欲鈎致之府君知天命有歸遂縛
使者焚告身絶之府君性剛介聞義勇為所内交皆端
人凡憸卑媕娿輩咸唾去不顧建義塾一所聘文行儒
為師集鄉子弟教之尤篤于訓子晝夜淬厲必欲其亢宗
然見疾病癢痾者心惻然憐之手注善藥使服雖其請
再三弗之厭晚年襟度益夷冲家事屬之諸子日磐桓
佳山水門翛然不為塵土所染行年六十又六令終于
家實洪武壬子正月二十六日也明年癸丑十一月某
日葬縣之長安鄉金山之原府君配室徐氏以貞淑聞
先七年卒子男子六旭洞遜溟奐廣遜溟夭洞通經而
能文嘗貢于鄉取第十名文解已而銓曹授河南都衛
斷事官遷湖州府通判焯有聲孫男三寅賓寅恭道同
女四吾婺為文獻之邦風聲氣習莫非禮義之所涵濡
以故人多士君子之操有若府君制行嚴謹恵利及于
一鄉且明炳幾先灼知天命所凝而不惑非有超然卓
絶之識不能致也嗚呼賢哉銘曰
惟金華文獻邦教斯漸徳惟良猗君子制行方恤同氣
有如傷出餘粟起羸尫結柴栅禦冦攘遏狂瀾作大防
察天命知靡常縛間使絶外望歸有道誓為氓(叶/)著先
識播清芳滋遺𦙍以文昻佐方州仕寖昌金山原松檜
蒼紀茂行薦石章
　　　戴仲積墓誌銘
余之同門友戴叔能有兄曰仲積君者戴氏之良也戴
為其鄉望族子孫盛衍君分卑年少一日學識出諸父
右而能敬讓自持不矜不揚啇事確理一族為之聳
聽其待鄉黨接賔客不翕翕以附亦不鄙嗇以自足每
有過從輒刲肴釃酒樂之雖庖𫝊屢空弗顧也然氣高
性𥚹不肯脂韋屈下人彼或有挾以陵之則必剖條辨
要求直於有司人皆始而忌終而敬且慕不復吐一辭
以犯母夫人病久不瘳醫之知名者君悉迎致其藥餌
之品多附子靈砂之屬錢動數萬計君營治懃悴而病
益以増後遇烏傷朱君彦修始知其藥之非方圖改法
而母病不可為君痛迫于心旦暮號泣幾不能終喪既
而曰吾母不可復作而他人之有親也醫復持是殺之
其禍不亦慘乎乃悉取素難靈樞甲乙太素等書讀之
復奉幣彦修以質其疑問盡得金名醫劉完素張從政
李果三家之説不數年來隱名動呉越間有不逺數百
里來迎者君以脈證形色定人死生治不治輒先喻日
期後僂指徵之百不失一二至是亦知母死之非命寤
寐修省怨悔内積晝雖强顔與諸公接夜則咨嗟涕洟
衾枕為之盡濡如是者十有餘年遂至陰消陽勝而痿
痱之證作矣僅一載竟卒君自幼知讀書喜作唐古體
詩工晉楷法至于陰陽家卜宅相墓之術亦往往精到
然最善於醫故用是以名君諱士堯其字仲積婺浦江
人生於大徳丁未八月十九日卒於至正己丑十一月
十三日得年四十有三其配曰劉越諸暨人君在不虧
婦徳君殁誨子女有母道後君十七年年五十六而終
劉將屬纊時命其子思恭等曰汝父骨已朽我即死汝
必穿父穴以合窆然冢上之石不立是汝掩父之徳而
并忽忘於我也金華宋太史汝仲父所與遊而有文者
也汝往求為銘則汝父與我皆可不朽矣於是思恭哭
拜於門授君行狀及劉之言告以請余與君之季叔能
交最久故君之平生皆知之甚習今思恭又能念父而
致其母氏之言如此敢不諾而銘諸君曽祖諱錫祖諱
濤父諱暄子男二人長即思恭次思温皆業醫成先志
也女一人嫁諸暨倪道曽孫男二人曰宗儒曰宗儼墓
在家北二里許全本之原其葬之時則明年庚寅十二
月丙午云銘曰
其行也孝其志也仁若可有施而不一伸維其靡羸以
尚其嗣人
　　　張府君墓誌銘
無錫有卓偉倜儻之士曰張君飛卿身長七尺面如頳
玉盤雙瞳炯炯照人鬚鬛奮張見者為之改容然氣岸
孤騫不同一世側媚士雖當時貴人言不循理必面折
不少貸或譏君疾惡太甚君曰天生我口所以出言也
當言而反訥惡用口為元之季世偽呉張士誠據姑蘇
而無錫相繼陷髠黥盜販之徒首纒綘帕手執戈矛巡
門嘯呼民情洶洶恐旦暮有屠戮之慘君曰避冦路絶
奈何捉筆大書邵堯夫聽天吟於屏曰上天生我上天
死我一聽於天有何不可鄰曲來問計者君不答指以
示之君子以為知命呉元年丁未皇明兵破姑蘇太傅
徐魏公縛士誠送京師遣豫章侯胡公帥師圍無錫呉
將莫天祐時號老虎猶欲聚土孽固守太傅再命使者
諭降天祐俱殺之太傅怒傳令胡公曰即不下可屠其
城君知事急率二三老父往見天祐揚言曰吾民不見
天日十二年張氏已就縳縱負固自守將誰為况未必
能守耶天兵如雷如霆膺之者無不齏粉一城生聚死
生定在今夕願熟慮之天祐沈思良久擲帽於地曰誠
如君言君乃縋南城而下走謁胡公胡公問所以來之
故君進曰無錫亦良民安敢自外聲教不幸居割據之
中咫尺雖近奚翅千里之逺耳目塗塞若罔聞知明公
奉揚天威頓兵城下勢若泰山壓卵孰敢不懼今不避
萬死特為生民請命惟明公加察焉胡公覩君氣貌非
常言辭復慷慨喜曰君誠福人哉城不受兵宜也遂命
君還君叩城門呼曰亟開吾事濟矣閽吏起闗而入天
祐出降所活數十萬人胡公去民爭聫帛為帳賦詩詞
餞之君皆為作行草書鳯舞鸞翔人以為不可及初君
贅女氏沈福家沈賢而無子君養其夫婦終身而尤篤
孝二親敦愛昆弟田宅悉讓與之弗問君有志事功當
路忌其峭直不敢薦其大父居仁尤負氣不羈元至元
中江南皆附有官福王府者以賣降授官出入騶從甚
都㑹夜歸居仁適前行𨽻卒屢呵止之居仁張目叱曰
斫頭賊斫頭賊既賣爾主矣尚敢爾耶反足蹴碎紗燈
籠官恚甚執送縣令欲斃于獄縣令命吐辭欵驚曰此
竒男子也釋之父顯有先人風隱居教授非類不敢近
或者謂君之抱負濡染家庭為多君嗜學不倦酷愛孟
軻氏養氣之説反覆為諸子誦之援毫為聲詩須臾成
章皆有可觀而未嘗存藁生二子長籌温潤如玉博學
工古文至正末連中鄉貢進士舉入于國朝用薦者應
奉翰林文字累官禮部尚書次所安女一歸馮輔孫二
訥與訦也君諱翼飛卿其字卒於洪武二年四月二十
七日夀六十九以某月日葬恵山西南張山之原嗚呼
傳有之活千人者其後必封君以剛明正直之才雖不
為時用片言之間活數十萬生靈之命陰功在人者甚
夥宜其嗣人位司喉舌而秩聮六卿也天之施報豈惟
是哉貤封所及澤漏九泉不至於公侯吾未見其止也
銘曰
君子之學養氣為先氣之浩然其直如弦有若張君剛
烈之姿嫉惡如仇白眼望之曷以致斯訓自祖父彼賣
降者叱之如䑕干戈繽紛孰不禠魂死生聽之謂有命
存十萬雄師自天而墮泰山壓卵城無不破何哉老羆
猶欲跳踉大言讋之俾出就降乃縋南城乃謁轅門為
民請命如救溺焚片辭之間竭盡始終漫漫殺氣變為
春融昔焉嗸嗸懼為白骨今也嘻嘻冠衣有秩活我者
誰咸言君功告厥子孫以傳無窮天道可徵君有賢嗣
朱衣金魚出入禁御恵山之陽張山之原有蔚者阡英
風肅然
　　　故王府君墓誌銘
余來讀書浦陽江上凡遇惇厚之善士必禮貌之又稍
與之游縣之深溪有王府君系出義烏鳯林先世嘗有
顯者府君雖肥遯不仕其為人也好善鄉人服之至不
忍欺嵗儉出粟貸人不求其息或屢不能償又復稱貸
府君亦從之人笑其迂府君曰吾誠迂彼豈有餘力而
不我歸哉人有鬻産者必増其直以足其意鑿石鍊灰
以腴稼者既即府君山復飲食之而始收其利窶人無
田藝富民之田而中分其粟乏力者粟輒不登在他人
必易藝者府君卒不變人笑其愚府君曰我誠愚教吾
子孫為寛仁之人耳里中有池塘延袤可二十畮其二
婚家力爭之數訟于有司不決府君慨然曰所貴為士
者能為閭井解紛爾况與之有連乎乃取内子金條脱
質錢若干緡刺羊豕以合之酒半酣捧錢而跪進之各
驩然而忘其訟向之笑者至是咸服府君為有徳君子
愧曰吾儕小人棼棼爾營營爾安足以窺其中哉予嘗
與府君合飲香嚴佛祠既稔聞其善行數審視之其衣
冠不詭于人其發言和而有則其飲酒至百觴不亂且
執予手曰子文辭誠美矣惜不識酒中之趣耳予為之
驚喜嗚呼此豈所謂惇厚之善士者非邪府君晚年以
家事屬諸子幅巾杖屨夷游太山長谷間秋髪繽紛翛
然如物外人年七十三忽嬰微疾呼家人謂曰吾將逝
矣爾等當法我儉勤更效同里鄭氏九葉聚居吾瞑目
泉下矣言畢形神乃離實元至正辛巳八月十五日也
壬午十二月二十四日葬于大様山之原距家西三里
而近府君諱澄字徳輝其姓王氏曽祖某祖某父某母
某氏娶鄭周二氏子三人子覺子麟子偉皆周出也子
麟出為仲父汶後孫八人應念憲㦛懃慶忩恩女三人
義門鄭渙同里周資張侃其婿也曽孫二十人澤涇浙
江温淇湝瀏溶瀾潛瀹溥潚㳘淦涯泓濠涓女五人未
行嗚呼太樸之散久矣嗜利之徒唯思肥已而瘠人恨
不搤其亢而盬其腦尚有如府君者乎勒石墓門用以
為勸也銘曰
行修於身恵洽於人名行乎薦紳天之報施裕其後昆
合筵而食以孝義聞斯何愧於樊張之倫凡樂善者視
兹刻文
　
　
　
　
　
　
　
　
　
　
　
　
　
　
　
　文憲集巻二十一
欽定四庫全書
　文憲集巻二十二
　　　　　　　　　　　　　　明　宋濂　撰
　　墓誌銘(凡十/三章)
　　　故江南等處行中書省左司郎中贈奉直大夫
　　　　浙東等處行中書省左右司郎中飛騎尉追
　　　　封當塗縣子王公墓誌銘
洪武戊申春正月皇帝正位宸極布告中外念及舊勲
例頒恤典於是故江南等處行中書省左司郎中王公之
殁已七年矣初公之既殁上詔有司議贈公奉直大夫
浙東等處行中書省左右司郎中飛騎尉追封當塗縣
男且俾與享雞籠山功臣廟中上猶未慊其情至是復
仍其舊縣進爵為子以寵之公之子文感皇靈之洊被
也䖍奉命書副墨焚告于墓下明年己酉冬十一月持
翰林待制王君禕所具事行求濂為銘以侈上之贈濂
辱與公游不敢讓之遂按狀而序列之公諱愷字用和
姓王氏太平當塗人幼有大志沈酣六經諸史間必欲
見之于用起應府公之辟為府史疏讞獄訟人服其平
嵗乙未上取江南兵臨當塗即召公至幕府上方為元
帥命為掾以參決戎事丙申春從王師下建業又下京
口京口民新附杌隉不安公慰撫之始定上為中書平
章政事建江南行中書省於建業陞公左右司都事公
遇事善于彌綸日以薦賢為先元戎宿將咸器倚之唯
公言是信戊戌秋猫獠兵數萬自杭來降待命嚴陵境
上上遣公馳入其軍喻以禍福偕其渠帥來朝是年冬
上將征浙東時婺之蘭溪已下僉樞宻院事胡公大海
戍之上命公與胡公定議取婺親帥師圍其城守將出
降公審察民情而奠綏之厯言上前無有不聽者己亥
春王師攻越久不下夏六月師還上留胡公鎮婺而民
賦軍器之務咸以屬公冬王師克三衢擢公左司郎中
總制衢州軍民事公増城浚濠置遊擊軍募保甲翼餘
丁及舊民兵得六百人以益戍守兵食不足則斥並城
廢田五萬七千畆使之耕以自給民有田力弗能藝者
聽軍士貸耕而為輸糧縣官籍江山常山龍游西安四
縣丁壯凡六丁之中簡一以為兵置甲首部長統之丁
壯八萬有竒得兵一萬一千八百無事則為農脱有警
則兵者出攻戰而五丁者資其食開平忠武王屯兵金
華其部將或來侵民公偵知之械而撻諸市王使人讓
公公對曰民者國之本將軍天子股肱肯令傷其本乎
撻一部將而萬民安計將軍所樂聞也王嘆美之開化
馬宣差挾舊邑印章誘編氓為變江山楊明恃砦栅之
險叛服靡常公皆定計擒之梟首以徇衆部内帖帖無
譁民饑疫相仍死者枕藉道路公出倉粟使作糜哺餓
夫修恵濟局居藥以注病者所活不可勝數學校廢於
兵公為浚泮池築杏壇建極高明亭設博士弟子員孔
子家廟之在衢者公亦為新之退食之暇輒集薦紳之
徒摩切道藝人士翕然悦服諸暨戍將謝再興與部帥
王甲有違言幾致亂上令公調解之公善於説辭二人
之驩如初邊鄙以寧同僉樞宻院事李公文忠以國之
懿親握重兵鎮嚴陵上命公往來任其軍庚子夏六月
偽漢冦龍江上召嚴陵帥葛俊擣廣信以牽其師道過
衢公謂俊曰廣信偽漢門户彼既傾國入冦寧不以重
兵為守非大將統全軍以往不可若出偏師撓之未見
其利設有挫衂吾衢先繹騷矣乃止俊而請胡公行胡
公至而廣信潰一如公言辛丑夏拜胡公江南行中書
省參知政事分省于婺以控制東浙公仍以左司郎中
分治省事金華婺劇邑役民無藝公令民自實田請都
以糧多者為正里長寡者為副正則以一家或二家充
副則合四三至七八而止通驗其糧而均賦之有一斗
者役一日賤與貴皆無茍免者金華周泰義烏柳昌恃
俠以蠧民公逮至於獄皆痛懲之自是畏避不敢吐氣
猾胥潘立道操金華一邑田賦之柄飛寄詭遁並縁為
奸利公廉其罪狀以聞寘於法胡公日治軍旅以畧嵊
縣禦諸暨為己任分省之政皆公統之公挈綱布紀風
采凛然偽呉將吕珍侵諸暨欲堰水以灌其城胡公奪
其堰反決水灌珍珍勢蹙乃馬上折矢與胡公誓請各
解兵公聞之移書謂胡公曰彼狡謀爾慎毋信今珍在
重圍是天授首之日也胡公不忍食言竟從之珍畏敗
盟而去先是猫獠軍來降胡公分其衆萬餘戍婺未幾
猫獠等相挺為亂胡公被害公亦及於難當難作時猫
帥多公恩欲擁之而西公正色叱曰吾天子大吏設不
幸義當死寧能從賊反耶賊初縮首不敢犯拘縶一日
而罵賊聲愈厲命左右取酒引滿竟日達夜旁若無人
賊知不可屈遂刃之壬寅春三月七日也享年四十有
六上駐蹕江西聞公之死為之嗟悼良久親為文祭之
及返柩金陵上復率羣臣往城南致奠乃以某年四月
十一日葬江寜縣鳯臺西鄉聚寶山之原公狀貌龎偉
氣局堅凝善謀而能斷嘗以事入諫上弗聽公却立户
外既暮猶不去上出怪問其故公從容諫如初上慨然
從之公於吏事尤長據律按比而飾之以儒術案牘經
其裁削辭簡而意周喜為詩歌與賔朋談笑樽俎間更
倡迭和情意豁如也故於其殁也人莫不傷之公父諱
榮母孫氏配張氏子男子三人長即文有學行今為侍
儀使階承直郎次行賊害公之際行方侍側或勸其去
行曰棄親而求生吾不為也卒隨公以卒次升童孫女
一人濂為左史時侍上左右嘗與濂論佐運之臣以字
稱公曰王用和經濟之材也吾將大任之惜乎早殁于
難則上所以簡注公者為何如使公之存至於今必躋
政府厯憲臺澤及於民者將益廣不特前所書而已人
之患也有才而無其時今公雖有其時未能大顯而命
止于斯不亦悲夫雖然公之贊治外垣為賢賔佐及臨
患難詈賊而死為忠臣天恩所加便蕃優渥名亦足以
不朽矣在公可無憾銘曰
真人之興肇自濠梁白旄黄鉞指麾四方桓桓豪英雲
合嚮應維時王公杖䇿出迎龍旗所届靡役弗前借箸
以謀燭於幾先莫搖嚮風帥徒内附公往撫之謂公來
莫淛河之東婺為名邦六師一臨完城以降奏凱而旋
留將戍守公持文墨參其臧否姑蔑遺墟既入版圖兵
民二柄孰斡其樞帝詢在廷非公疇可公拜稽首即日
上道城増而高復浚其濠游擊置戍金柝夜囂孰為頑
民嘯呼搆亂誘而縶之邊烽晏晏出粟哺荒注藥起尫
民豫且康弗教則狂乃新泮宫乃置博士乃設俎豆乃
經乃史金華建藩控于海東還公來治若疚在躬科繇
匪度均之平之閭右奪政辟之刑之民樂其生親若父
兄敵畏其威望如長城豈期妖豎相挺為變大詈不屈
遂罹於難人孰無死公死則忠正氣不没凌厲秋虹皇
情盡傷親御翰墨摛文祭之龍光赫赩受才孔多竟不
盡施清風宰木凄其餘悲不朽維文大書深刻後百千
齡過者必式
　　　故贈將仕佐郎禮部員外郎瞿府君墓誌銘
濂侍講禁林時蘇之良士瞿公莊來為典簿其為人也
文學蔚茂而勵行堅凝濂甚敬畏之凡應制諸作多出
其手率皆稱㫖自是與之締交不翅伯仲然間以先府
君墓銘為屬濂以索文者接踵于門雖諾之而未暇為
今蒙恩致政家居又復移文以申前請乃序其事而繫
之以銘序曰府君諱嗣興字華卿姓瞿氏其先居河南
後徙通州之海門宋末有諱某者避兵南來至姑蘇之
常熟家焉生二子曰青曰達俱有才力能伏其鄉人元
兵取江南有劉將軍者徇地至姑熟青與達帥里中强
壯拜馬前迎之有猘犬突出軍中衆愕眙持弓不敢發
青直前一箭射殺之衆讙曰壯士壯士可官也青曰吾
不如吾弟達將軍遂出旗號俾達招諭未降者承制授
達為百夫長及宋亡遷蘇州巡鹽大使兼管内六縣捕
盜轉憐口提領娶某氏府君其子也府君少時家有禄
食日從其徒射獵飲酒為樂不喜學書然天資仁善和
順未嘗有過年十七時憐口以例革不置官提領君家
食甚貧府君即折弓矢脱畧紈綺故態躬力穡事以養
二親承候顔色唯恐弗至母嘗病疽時天熱疽潰臭不
可聞人皆掩鼻趨過府君跪牀下執蒲葵扇驅蚊蚋以
手摩穢剔汙扶其起卧不解帶者三旬至愈乃止母又
嘗患積氣危甚醫弗能攻或告以股肉可療其法寘刀
盂上而禱于神俟刀躍乃可割府君如其言自旦至晡
頓顙于地顙破血流被面刀弗動府君泣曰天忍不憫
我耶我縱以身易母猶甘之肉何暇惜乎知刀終不可
動起引之割肉寘盂中裂帛漬血裹創戒左右勿泄羮
之謬稱他肉以進母不食已五日見羮喜為之握筯食
一杯幾盡食已而瘳母後感疾思啖菱時菱未葉遍市
之不得解衣入菱澤中哀號索之竟日手足皆腫俄得
菱實三馳歸遺母母疾如失既而貧愈甚或隔日一炊
府君曰事急矣儻守之而不變如父母何攜家入蘇城
謁多錢翁有所稱貸多錢翁察府君誠信可仗出資財
俾府君貿遷而分其息十之二府君由是稍裕凡父母
所欲無不致也府君不妄取而好施嘗朝出道獲人所
遺囊有楮幣若干錠視其名則市中小夫府君坐不貼
席走其家還之有墜田宅券書及他貴物于路者府君
覽之曰券書失啟爭端蹤跡其人呼與之其人權貴家
奴失主券畏罪欲求死叩頭謝曰活我者公也氊工王
氏大雪凍餓不能起竈突無煙府君憐之天未明攜錢
二十緍潛投忩隙而去歉嵗出糶有窶人來糶衣不掩
脛府君受其錢五千陽忘曰汝糴十千邪倍與其粟鬻
蔬者過門府君取蔬五錢授以楮幣十倍曰汝當以餘
錢畀我鬻者笑曰吾安有餘錢邪府君曰汝第持去俟
錢多歸我不汝急也其意實予之而不欲其知皆此類
凡負販者必多給其直家人怪問其故府君曰彼胝肩
繭足以求升合利吾忍與之較邪嵗丙申常熟凶民來
依者數十輩府君僦舎館而食之癘氣發者相枕藉府
君躬親粥藥而時進之卒賴以生府君晚喜浮屠言讀
其書豁然若㑹其意者復閲北溪陳氏性理字義即解
其要曰聖賢之學葢如是因戒其二子懋莊曰我少不
學至老而始悔若等其勉之二子服父訓刻志事學莊
入國朝蔚為名儒從典簿陞禮部員外郎府君及見之
曰吾有望矣洪武乙卯九月府君得疾恐念慮或亂畫
紙為圓圏掲屏間常目之二十七日卒于家卒前一日
楚府伴讀陳子晟等道過府君將之京問府君欲何言
府君以兩手加額曰語吾兒莊努力供職報天子恩我
死當不恨享年八十有四莊在部累請封于朝未報卒
後月餘贈將仕佐郎禮部員外郎娶蔣氏贈安人事舅
姑如府君之孝舅姑或怒則率子女羅拜于前曰新婦
誠可怒願念諸孫貸其罪舅姑意不解悲請至再三乃
已年七十三先九年卒是嵗十月二十三日葬於呉縣
横山梅家灣之原與安人合兆男二人即懋莊女三人
一夭二適某某孫四人紹緒紳(闕/)曽孫男二人(闕/)女一
人府君殁之明年莊自員外郎拜福建等處承宣布政
司左㕘政階通奉大夫於法當得加贈云嗚呼孝者
天下之大經也一鄉得孝子焉則一鄉睦一邑得孝子
焉則一邑順一郡得孝子焉則一郡治此無他人之所
秉恒性固未始有殊而移風易俗之道葢莫急於此也
然而孝行之至心與天通韋布之士往往能感於神明
發於祥徵載諸史牒復有不可誣者今府君不自有身
唯欲其親之安刲股愈疾固人之所難至於菱未華時
而能獲實者三非神明陰相之未必能致斯則心與天
通之驗也在宋之初貴池有孝子者曰葉薈秋九月母
有渇疾思生李食之薈號泣樹下忽叢葉中得雙李如
彈丸人以為孝感府君之事寧不與薈類耶薈之名尚
傳於今而弗泯則夫府君者其不當有傳耶兹銘之所
由作也銘曰
維孝之徳是謂天經秉厥恒性體順達誠有美孝子醇
懿是循但知有親遑恤其身親病在寢子兮呻吟稽顙
于庭籲彼百神我命弗顧體肉何惜親年可延我志則
懌求菱大澤悲啼欲喑豈意未華獲實者三天鑒哀衷
顯厥祥徵揚之邇遐聲光騰騰卓行若兹亦足不朽况
其立心一歸忠厚惟仁恵窮日惟孜孜吾分當然奚求
人知施徳不食其子維良上簡帝心參預藩方勒石幽
宫文不妄飾此孝子墳過者宜式
　　　故中順大夫北平等處提刑按察司副使呉府
　　　　君墓誌銘
府君諱肜字文明姓呉氏世為臨川人頴異越常流從
虞學士集危左丞素學二公深相器重應舉鄉闈弗獲
選去補江西行省理問所令史益種學績文不倦夜以
繼日遂擢至正丁亥進士第授贛州路録事階將仕郎
時郡守二皆朝廷重臣苛察繳繞察見淵魚僚屬重足
而立莫敢仰視府君以事至府數與之抗辨氣凛凛不
回撓初甚怒罵已而反賢之贛俗泥堪輿家説有踰半
世不葬其親者府君召父老諭之曲盡倫理不兩月間
葬者以千數民家二女咸學浮屠法揚言翛然坐脱無
知氓競奔湊之府君坐以左道上官持不可府君謂其
母曰吾聞坐逝者必焚其身以收舎利約以明日行火
母亟來謝曰女幸生矣人告妻弟奪其金條脱者絶無
左驗府君陽令中柝之告者欣然謝去妻之弟獨灑泣
不輟乃杖告者而與泣者衆以為神朱甲與湯乙仇自刺而
誣湯為盗妻實之官捕湯煅治竟誣伏府君察其色有
寃以計紿朱妻出所刺刀其血猶在遂縱湯而罪朱劉
漢銜李敬甫無以快其忿搆其集衆攘已貲府君得其
情往白守守怒令易辭府君不從更以它吏成案戮李
于市當刑之日雷震守㕔事吏尋為厲所困自刎死郡
兵暴横虐諸民府君每直之守寖不悦民怨羣起而逐
之因擁府君為守府君曰擅廢置二千石者族汝曹聽
我言當迎守還不然吾決不從汝族也衆皆潰去越翼
日復聚城外皷譟焚廬舎為亂府君請守出共帥壯丁
趨火獲造謀者梟其首餘寘不問一郡帖帖時營國公
和尼齊出鎮江西三品以下得専封拜功狀上署府君
為郡治中實超四階至正戊戌偽漢兵圍城踰三月府
君調度供億無闕及勢蹙慷慨自誓躍馬欲觸鬭民爭擁
不得前城陷偽漢竒其才令軍中有生獲呉治中予百
金府君被報命釋而官之竟以謀脱歸臨川遯匿嵓谷
日以奉母為樂若將終身焉郡既入職方守臣侯至善
力薦起之乙巳秋七月拜國子博士成均初設其建立
規制及銓選祠祭之事府君皆與聞贊決者甚衆丙午
春正月轉同知嚴州府事浙江猶未下曹國公李文忠
方議征進府君轉輸軍餉至軍前公以能稱之呉元年
丁未召還南京與禁林諸老共議即位郊祀儀注洪武
戊申春正月擢僉湖廣等處提刑按察司事階奉議大
夫三月至官分部荆襄上疏言五事鑄降諸處印沙汰
荆州湖泊官省武昌等處批驗所復荆峽二州田額均
石首公安江陵三縣水夫科繇秋七月又上疏言興學
置安陸驛傳輪役遞運船及給鑄錢諸物價等事上皆
從之己酉秋九月改僉山東提刑按察司事庚戌夏四
月以東昌土曠人稀請省博平清平夏津朝城館陶觀
城范七縣秋七月超拜中順大夫北平等處提刑按察
司副使薦剡人才唯恐失之兩考北平鄉試而得士為
尤多癸丑春三月召還京值疾作而終夏四月二十又
九日也享年五十有七曽大父某大父某父輔有恩在
州里稱為恵人母蔡氏元配胡氏前十五年卒繼室彭
氏子男四吉祥勝安皆夭唯林童耆齡存女八已亡其
五長適胡中胡氏之兄之子也次適太常掾施興嗣幼
在室生平撰述甚多有弱齡壯遊山居南游金蘭五藁
藏于家初府君既没興嗣以其子幼乃來京師請熊㕘
軍􁁊狀其羣行徵予為之銘其致辭悽以悲予惻然諾
之未及為而興嗣殁方懼吾文無所授而胡中又竭蹷
來請辭如興嗣而有加焉遂以畀之府君權厝京師南
門外中乃奉其柩歸將以某年月日葬臨川縣之赤岵
山并持興嗣之骨還付於其家中亦可謂義士也已予
聞祭統有云銘者論著其先祖之有徳善功烈勤勞慶
賞聲名列於天下葢孝子慈孫之所欲得者也今不敢
廢兹義序而銘之庶慰府君於九泉之下使興嗣有知
亦將無所憾矣銘曰
虎蔚炳煥文何彰耶剗兇燭姦政何良耶動合矩度行
何方耶位之欲昌而底于亡耶松摧栢焚孰知其為棟
為梁耶神理冥茫胡可以測量耶四尺之墳岵山之陽
有永其藏慎毋壊傷
　　　故懐逺大將軍同知鷹揚衛親軍指揮使司事
　　　　于君墓誌銘
惟于氏逺有世序多以文學為業族居南康之都昌至
君益顯融於時大父徳仲贈明威將軍某衛親軍指揮
使司副使上騎都尉追封河南郡伯大母王氏追封河
南郡君父祥英贈懐逺大將軍同知鷹揚衛親軍指揮
使司事輕車都尉追封河南郡侯母余妙真封河南郡
太夫人君幼知讀書通大義縉紳先生稱之既長磊落
有大志不屑為變情徇勢之行㑹元政大亂天下兵動
江東西化為盜區分寧徐夀輝建偽號曰宋都九江使
其將張福夏彰據湖口元將薩木丹巴勒駐師鄱陽都
昌適當其衝要交互殺掠民倀倀不知所從君召父老
子弟謂曰吾等皆良民順冦兵官軍以為叛從官軍則
冦兵又將屠我行見無噍類矣其計安出父老子弟咸
叩頭曰微君不能生我君乃集諸少年趫健者列為隊
伍朝暮教以擊刺之法旬月間整整可用乃握劔坐庭
中下令曰賊兵有入吾境共擊之不用命者斬衆皆股
栗賊聞不敢犯同列有忌君能者數潛通搆害君皆先
機而梟其首人以為神嵗乙未徐兵破鄱陽君之勢遂
孤都昌繼陷徐聞君名急搜訪獲之命為江東宣尉元
帥鎮鄱陽嵗庚子徐之柄臣陳友諒殺徐而自立更偽
號曰漢君乃泣曰我與陳皆徐君之臣陳不道乃爾我
可北面而事之耶當是時皇上龍飛臨濠定鼎建業豪
傑之士爭相奔走君遣使者奉幣以浮梁降上悦而受
之君輕騎謁上於龍江詔宰臣燕饗之禮意優渥賜以
金鵰頂帽暨錦袍一襲授通議大夫行樞宻院判官戍
徽州永平翼遣之鎮行十里所復趣還解金連環并縧
授之且曰予賜卿冠衣不可少此故又召卿來爾君感
知遇之深誓殫報効上疏曰于光之心鞠躬盡力報國
一忠死而後已上命左右藏弆曰此于光誓書也君察
偽漢國政不一兵出於外潛獻搗虚之䇿上親征九江
君與郡將皆從飈行電疾友諒以為自天而下棄城宵
遁君將兵下黄梅瑞昌諸城亡何助攻建昌抜之出戍
鄱陽友諒攻洪都上親往大戰彭蠡湖友諒斃於流矢
其子理假息武昌詔常忠武王追攻之理遂輿櫬銜璧
出降君皆在行中與有功焉轉同知振武衛親軍指揮
使司事遷鷹揚衛進階懐逺大將軍時偽呉張士誠據
浙西淮東數州之地君從大將軍徐魏公往討泰興高
郵淮安安豐皆下張之勁卒皆聚湖之舊館魏公督諸
將及君破之遂平湖州下姑蘇士誠就擒及魏公征中
原君統銳兵以從益都沂棣登萊諸州次第平乃入汴
梁克洛陜攻下潼闗君與郭將軍守之元將王左丞自
河中帥衆來奪闗兩兵方挾戰君舞㦸横貫其中大呼
殺入元兵奔潰追斬之積屍盈野越六月進擊河中拔
其城魏公命戍鞏昌元將庫庫特穆爾屢引兵來戰君
輒搗走之敵兵不敢東向遂合諸部兵圍安定州君急
分兵往救兵少不能戰退屯三十里復與元别軍㑹君
腹背皆受攻遂被執百計誘其降不屈韓將軍戍蘭州
元兵來圍城擁君行城下使誘將軍降君呼曰我不幸
被縛誓死不辱國爾輩受大明皇帝厚恩當堅守以伺
大軍之至勿信其甘言所誘也元兵大怒批其頰擁之
使去尋聞被害上悼之錫以布帛令其家成服行喪遣
祠部官祭以少牢奉其神主配享雞籠山功臣廟中君
諱光字大用于其姓也自二十五嵗起兵至四十三而
殁氣貌修整善鼓琴能吟古今體詩多古雅不凡兼通
醫學針灸科人望之翩然貴介公子也及持㦸上馬輒
鷹揚虎視所向不敢當逢者莫不改容太夫人性剛嚴
君事之孜孜盡禮唯恐稍違其意遇氣有未平君長跽
於前移時不敢起君子尤稱焉娶鄱陽劉淑姬通書史
封河南郡夫人子男二人蕃與宣也君生於天厯戊辰
九月十四日殁於洪武庚戌其月日則不可復知矣辛
亥某月日蕃用招魂禮葬君衣冠於某山之原前葬一
月其外舅建徳令劉君爆狀君之行引蕃來拜于庭請
為銘掲諸墓門嗟夫君以一書生嬰亂世乃能倡義旅
以捍鄉邦繼而率衆歸有道之朝四方征伐為前鋒幕
府上其功殆無虚嵗惜乎安定之後孤軍深入不能制
勝遂致陷於虎口天乎命邪有識者葢悲之也然君能
執節不回視死猶生卒不負誓書死而後已之言亦可
謂夷險一節者矣銘曰
麟之師師鳯之儀儀治世之竒有力如虎長㦸勁弩才
堪用武惟君之生丁時搶攘六合虎爭投筆而起集厥
師旅以障州里真龍天飛大明赫熙仗劒來依帝曰嗟
汝爾鎮歙土以安黎庶大軍長驅何戰不隨翦漢縛呉
借籌決勝山東受令洛汴亦定潼闗置屯鑄鐡為閽敵
不敢捫靈旗西伐如火烈烈所向皆捷多寡勢殊視敵
如無卒捐厥軀赤心如日以身徇國死又何恤皇寵有
煇少牢祭之餟食崇祠寰宇一統不為麟鳯使人増慟
冠衣具存大招爾魂藏之山樊山氣鬱鬱䕶此𤣥室魂
兮來宅
　　　元贈武畧將軍同知臨洮府事騎尉追封滎陽
　　　　縣男朱府君墓誌銘
府君諱堯字子厚姓朱氏其先出于唐同鳯閣鸞臺平
章事敬則之裔敬則居亳之永城世以孝義被旌顯一
門六闕相望而子孫尤貴富邦人慕豔有金頭公銀頭
公之號兩族叙昭穆而葬占地百餘畆亦目曰宰相林
則當時簮笏蟬聮朱紫赫赩可知矣世逺譜廢子孫分
適他州莫能究其詳府君銀頭公之後也五世祖某宋
建炎初扈蹕南渡寓於霍丘仍以貲雄于時曾祖某通
判淮安州祖某提㸃夀春府税課司遂居夀春之下蔡
父某咸淳末嘗舉進士未及官而宋亡入元以儒入仕
授無為州學正母胡氏府君幼不好弄嶷然如老成人
及長孳孳嗜學求名講師而事之知解既至不欲陷於
一曲凡天官地理卜筮醫藥之屬咸究其𤣥㫖晚而學
易陰陽消長之理吉凶存亡之故觀象玩辭使心與理
相涵無少爽者終日黙坐視流俗紛紜絶不與競人以
為迂則笑曰主靜乃吾學也鄉隣有鬬者諭以訟終凶
之義釋然而去若不能凶喪及無食與衣者竭其力周
之自奉甚儉一豆二簞猶不盡食事繼母張氏如親母
唯恐有毫髪違其意令聲流聞莫不高府君之行郡國
將辟起之不聽部使者行縣又以茂材舉河南行中書
遂署安豐路儒學正府君曰與其身有虚名孰若心無
慚徳辭不赴鄉子弟擔簦從之游日談道徳仁義刮摩
其故習亹亹數千言弗倦暇則皷琴咏詩以自娯或時
出佳山水間歗歌忘返夀始五十以延祐戊午秋九月
某日終于家以某年月日葬于縣西孤山祖塋之左娶
劉氏子男三人曰某曰某曰復女一人適某元季府君
以復貴贈同知臨洮府事階武畧將軍勲武騎尉爵滎
陽縣男劉氏贈滎陽縣君入我國朝河南山東相繼降
復例遷京師有薦其文學於上者得召見擢國子助教
侍經親王陞燕府㕘軍轉長史予時忝職禁林兼青宫
贊善日與復游復凝重醇慤有儒者氣象予甚重之㑹
予蒙恩歸田復持燕相府録事揚哲之狀求銘府君墓
哲序事精贍且煥然有竒氣於是粗加櫽括而繫之以
銘銘曰
水若有源長流弗虧豈無潢汙朝滿夕除猗歟府君逺
有世序邦人豔之緜延簪組嗜書不厭幾欲成癖晚而
潛心我學吾易觀易玩辭孰出範圍㕘諸天人或驗事
為發聞于時郡國交辟有儒一官可涖其職縻身下列
揖拜上官豈若肥遯白雲青山令子既顯褒贈攸宜九
泉冥冥蔚其有輝况今遭逢六合重熙龍光下被行當
見之孤山鬱蒼中有𤣥唐太史勒銘永固其藏
　　　故東呉先生呉公墓誌銘
惟呉氏初自延陵而分圖譜之局廢不能詳其爵里世
次五季末有諱嗣者自廣信遷撫之金谿其諸孫宋含
光尉邦基生郇從象山陸文安公傳道徳性命之學郇
生福州教授行世行世生太學進士益益生鄉貢進士
饒漕貢進士可景定甲子進士名揚兄弟並以文鳴可
生泰連泰連生儼儀儀字明善世稱為東呉先生自幼
以纘承家學為事雞初號輒起秉火挾冊而讀之時建
昌江公存禮謝公升孫皆前進士先生負笈從之游繼
登鄉先達虞文靖公集之門於是博極羣書其學絶出
於四方先是元至正甲申先生伯兄儼與其子裕同舉
進士裕連三薦始擢辛卯進士第名在第二冠南士之
首及至丙申先生暨再從弟立盛又薦于鄉立饒之孫
盛名揚之孫也鄉人榮之指先生之居相語曰是家在
前朝以明經詞賦知名者先後相望今復如斯書詩之
澤厥有衍慶㑹海内兵起先生遂無意北上下帷講授
遐邇學徒争奔走其門先生隨其資器孳孳訓迪必使
優柔厭飫而後已凡所敷繹皆五經奥義不拘泥於箋
記而大㫖自暢晚尤專心於春秋且謂聖人之經一而
諸家異傳大道榛塞職此之由乃著三書曰禆傳曰類
編曰五論辨辭義嚴宻多先儒所未言嘗撫巻嘆曰此
書吾積學之所致後世有揚子雲其將好之矣然於文
辭尤豐贍有力下筆之頃思如湧泉開闔抑揚不愆矩
度論者謂如晴巒出雲氣勢突兀不假雕琢天然成章
先生則曰作文不原於聖經不闗於世教雖工無益也
先生涵養既深造詣益殊其於律己之功莊慤而端嚴
隆寒極暑必正衣冠而坐家人聞其聲欬輒肅容而立
不敢妄動天性篤於孝友事二親惟恐違其意季弟偉
蚤夭其室周氏方少子衷僅五嵗先生經營其家撫衷
至成人周氏得以遂其節先生為人剛直自將巽懦者
不侮强禦者不畏或以非理來撓必峻言折之其人悻
悻見於色弗少顧稍知感悔即遇之如初有寸善播揚
唯恐不聞壬辰之夏縣燬於冦所在惡少年持白梃相
挻為亂先生椎牛釃酒集里中耄倪諭以禍福皆稽首
聽命他鄉為亂者皆罹草薙禽獮之慘或無孑遺獨先
生之鄉獲免及入國朝撫州守侯君元善聞先生名欲
聘起之先生以病力辭洪武庚戌江西鄉闈試多士府
判官王黻夢州城中迎狀元既而先生之子伯宗實在
首選明年辛亥對䇿大廷復以第一人賜進士及第召
見奉天殿授承直郎禮部員外郎或者以夢之前徵為
先生世科之符而先生已殁不及見矣先生之殁在辛
亥二月二十八日上距所生大徳丁未之嵗得年六十
有五配何氏生丈夫子三人長即伯宗初名祐今以字
行次禴次祁皆以經術教授州里女三人曽雅周禮黄
顯其壻也孫男一人某女三人尚幼初伯宗㑹試南宫
予嘗奉勅與考試事伯宗因來謁以先生文集序為請
予未暇為而先生訃音至矣伯宗乃泣拜求撰墓文將
選以其年某月日葬里之毬塲山且勒文懸繂之碑予
聞世之右族重珪疊組者有之矣索其家學相仍數世
而弗墜十百之中或一二見焉况夫科名尤造物者之
所靳哉今先生之門何其奕葉聮輝至於如是也此無
它山厚則木繁海深則川聚其亦理勢之必然耶自時
厥後繼繼繩繩予知未有艾也雖然先生之學則又在
乎科目之外經不可不窮也徳不可不修也業不可不
廣也欲法先生者法此足矣是宜銘銘曰
呉氏之裔何蟬聮兮科名接武代多賢兮先生承之志
益鶱兮嚅嚌道腴涉幽𤣥兮衮斧法嚴聖有經兮傳者
角立分户庭兮探賾索隱發精明兮剔抉浮翳朗日星兮
窮經致用時則屯兮薜衣椒冠甘隱淪兮振揚教鐸鬯
乃文兮牖其天衷徳潤身兮世降俗偷病逾深兮方倚
俞盧起痼沈兮祕其正陽平羣陰兮儒行之卓罔弗欽
兮一鑑之亡我心傷兮其人雖逝名則良兮有寧一宫
氣鬱藏兮焯徳著美薦以石章兮
　　　義烏王府君墓誌銘
烏傷溪上有王府君者夀五十八以洪武九年夏五月
丁巳卒於家十年春二月壬申葬于同義鄉下澤山之
原素服而臨葬者千有餘人皆洒涕而去葢府君忠厚
君子也諱順字性之自幼嗜學嘗登許文懿公之門讀
書必欲見之躬行使物被其澤里有大鼓湖瀦水灌田
五千畝有竒嵗久岸且崩天稍不雨田咸作龜兆拆民
遑遑不自寧府君嘆曰此非我之責耶即集衆興築之
約田而輸作有差自出布錢鑿石作水門視時溢乾而
畜洩之民得大利朝廷營建宫室徵木石之工於郡縣
縣吏胥並縁為姦利不問老幼廢疾之不可任悉上其
名索之弗得輒捕比鄰以代雞犬不得寧府君白於縣
覈實而作新籍凡有徵發按籍輸役之村疃之中痒痾
疾痛者急不能注善藥府君儲峙一室或有求者施之
無吝色然恐察之不精且與名士朱君震亨講切内經
之説汲汲以濟人為務鄉閭有單窶者出粟菽相貸而
不録其息没則給槥櫝□之逋錢久不能庚則焚其劵
府君猶以為未足復謂移風易俗必本於學乃建書塾
招良師㑹鄉族俊秀俾子弟與之共學甚貧者輒周以
羞服月旦十五日具觴豆延其父兄列坐左右立諸生
於堂下府君正衣冠中居以孝弟睦婣之道誘掖而飭
導之縣大夫賢其為人顧左右曰若王性之者豈非一
鄉之善士哉凡持牒來訴有及昏姻貲産者下府君調
解之人服其公取決片言之間不復重有辭田賦移易
不常官欲重輯之以定科繇同義一鄉府君實與鈎校
之任積弊盡削無敢上下其手者府君遂欲進均役之
䇿㑹病卒乃止大夫聞之頓足曰良士亡矣奈何太息
者久之府君性樂易未嘗有憂色見人為一善事喜動
容貌每行鄉飲酒禮捧大明律寘几案間諄諄為人講
解使之心領神㑹不敢為非閒居無事焚香鼓琴以自
樂四方賢士無不願與之交有納交者雖久留而不厭
好法書名畫不翅金玉然顛沛流離亦挾以俱往通周
易有所謀為則必揲蓍玩占所言㐫吉多驗曽祖益之
宋季為越之校官祖文繼父栖妣曾朱二氏妻凡三娶
諸助何璉皆先卒今惟朱某存子男子三演溢淳子女
子三諸宗陳亨呉童其婿也孫男五至淑至剛至和至
誠至隆孫女四皆在室府君既葬之六月演請同縣宗
潤集其行為書一通介學子童徽來謁文古者族則有
師閭則有胥各掌其戒令教治屬民讀邦法而書其孝
弟睦婣有學者校登夫家衆寡辨其老幼廢疾之可任
者至於役國事相葬埋之事無不備極其情意嗚呼府
君之行何其甚類之使一里得府君焉則一里寧一鄉
得府君焉則一鄉治一邑得府君焉則一邑之民咸得
其所矣視彼剥蝕於人扼其喉而盬其腦者抑何逺哉
不可以不銘也其詞曰
位不冠纓而恵孚於民仁矣哉若人是非紛紜而折以
片言信矣哉若人文質彬彬而令譽振振君子哉若人
銘以昭之掲於墓門
　　　義烏方府君墓誌銘
府君諱天瑞字景雲姓方氏宋元豐間有諱沈者自嚴
陵白雲原徙居義烏之稠嚴今九世矣當五世時又有
諱應龍者登嘉定癸未進士第官終大冶丞其族望嘗
顯矣府君曽祖諱淵祖諱菘之父諱汝霖母喻氏紹興
丁丑進士工部郎中喻公良能五世孫也府君六嵗時
與羣兒戲于池濵一兒俯身攀藕花忽墮水中羣兒皆
驚奔府君急持其足揚聲大呼人聞而來抱兒還其父
逮長讀書窮㫖趣孳孳弗少懈其父以食指之繁故廬
迫隘不足以容别買宅一區於三里外命府君居之府
君昏定晨省雖大暑寒不廢父母憐其勤力止之府君
跪對曰子職當如是不為勞也府君之配曰朱氏承直
郎廣徳路總管府經厯諱約之女也府君相敬如賔終
其身無片言乖戾或者嫓之梁伯鸞朱殁府君一念之
輒埀涕與人交重然諾一旦暴風疾雨府君擔簦躡屩
倉皇欲就塗家人謂曰非有至急之故何遽往也府君
笑曰吾與人期不欲爽信耳其遇宗族内外姻多煦煦
有恩意有稱貸者或不能償寘不問府君長身鶴立美
鬚髯樂賔友過從當酒酣耳熱高談雄辨驚動四筵徐
而察之皆根據經史出人思慮之所不到時論多之府
君有兄二人孟曰天與字景賢仲曰天錫字景範景賢
博通書傳善滑稽士無賢不肖皆樂與游尤精黄帝内
經之學有疾者恒依之景範淵深而簡黙遇勝友論詩
輒抵掌劇辨滚滚如泉源發不見其窮府君固難為弟
矣亦復翹然與之抗衡非聰明絶倫不能也府君年七
十九疾病頗侵凌知其不可治乃絶醫賦詩一章示子
孫大意以為吾讀孔氏書死生終始之説粗若知之萬
事悠悠當同一夢彼浮屠氏所謂天堂地獄不過托是
化為善而已吾家素絶之不必用也今死矣與明月清
風浮游於天地間爾尚何道哉書畢而終實洪武九年
十一月二十一日也府君生平嗜吟有詩集二巻藏于
家妻即朱氏無子而先卒鞠景賢次子樵為嗣既而少
房馬氏生子男子二人曰士龍曰士信子女子一人曰
丑姬徵事郎中書舎人宋璲其婿也孫男二人某某以
某年月日葬某山之原初予與府君二兄交甚洽繼識
府君於白麟溪上府君方為女擇配予兒璲始九嵗操
觚作蠅頭細字謄予所造文辭府君心悦遂成婚姻家
府君當有疾時璲將來南京省余往謁府君道别府君
執璲辟言曰汝尊公當代文士第一流吾旦暮死不復
與子相見願為求墓上之銘足矣璲泣而别未幾果以
訃聞予亦為泣下霑襟今予致政還家府君從孫衡備
書其事行士龍持以來請予惡得不為之銘銘曰
稠巖陽三鳯翔一鳯後逝雲為鄉梧桐菶菶空高岡緬
懐徳輝人可忘
　　　故灊峯先生府君墓誌銘
大江之西南昌名郡有灊峯先生其學以聖賢為宗其
文以理氣為主其行以忠信為本其接人以明體適用
為教其生也人尊之師之其殁也人又哀之慕之殁後
二十一年而門人弟子與其孤翰林修撰善圖其不朽
者甚悉乃集羣行成書而以銘文屬筆於濂濂竊聞先
生多著書大抵研精易禮之學而及於邵子先天横渠
正蒙諸書共若干萬言先生之言曰先天之學心學也
其圖皆從中起其前無古而後無今大之為天地小之
為民物顯之為禮樂幽之為鬼神逺之為闔闢之初終
近之為瞬息之起止莫不具焉邵子以命世人豪乃探
是圖著為皇極經世書性命物理之説重明於世學者
往往厭其難棄而弗講予於是有經世書説張子正蒙
書實與太極圖通書西銘並傳而未有為之註釋者余
於是有正蒙書説禮經殘缺已久朱子雖定為儀禮經
傳而其輯録多出于門人勉齋黄氏與信齋楊氏其中
予奪多有未定余於是有禮説易之為書廣大悉備伊
洛大儒雖嘗論著而其義皆愈索而愈無窮予於是有
易説吾道不行於時而其見于言者不過如此而已嗚
呼觀先生之言則其心之所存者從可知也濂雖不文
敢不大書掲於墓道以為後進之觀云按狀先生諱隱
老字子方姓朱氏南昌之豐城人曽祖某祖三徳父應
岳母楊氏先生自幼輒劬書須臾不少怠母若兄頗以
為迂靳膏油不多給秋霄月朗每挾册映讀之冬則拾
枯薪及爇松明以繼欣然若忘其憂時江村姚公某泳
齋洪公某洌泉趙公某皆宋之遺老淹通六藝之故而
桂莊涂公應雷又逺承考亭朱子遺緒先生咸執經叩
請莫不交與之且曰朱生令器也他日所成當無讓古
人負笈而歸兄以先生不事生産作業力求析爨先生
不得已悉以美田與之自取不毛者由是家寖貧或憐
之勸其俯就科目庶得禄為親養一踐塲屋不中益潛
心於聖賢之祕窮索於經驗諸身心唯恐有不合者久
之心與理涵瞭然如辨黒白遂倡鳴道學於荷山之陽
四方學子悉從之遊先生顔貌嚴毅若不可親近設有
疑問如撞巨鐘小大隨應無虚發者初先生伯父曰應
五曰應祥曰應焱與其父皆足以師表州里龎眉白髮
大布寛衣金碎玉撞塤鳴箎恊使人望之苦窳之意消
至是先生又能纉承之不墜士論多之至正壬辰春三
月江淮兵動鄉之惡少年為變殺戮至雞犬耄倪皆竄
匿先生猶操觚正冠衣而坐從容語鈔掠者曰貲財任
取之書籍非爾所好也及其再至四三至先生復曰吾
家已罄矣爾幸他之盗素聞其名笑而去無敢縱火者
西東憐數十家皆藉是獲完先生遭時多艱君族婣子
弟戒之曰吾宗素以清白相傳寧寒餓而死不可為不
義而生終無敢犯教者不幸以至正丁酉十月八日卒
于家未殁語善曰吾著書多未脱藁芟繁補闕之責盡
在於汝吾以數推明年江西當大變汝當謹避以免難
吾今無所苦精神如常時但覺氣息漸微爾已而遂亡
戊戌夏四月偽漢陳友諒陷南昌果如先生言後七年
癸卯十二月初一日始葬於灊峯之下娶徐李二氏男
一人即善克紹其家學者也女二人歸縣人虞淵邵誼
孫二人象環逢掖象環通五經大義年十九前卒孫女
一人適羅夀亦里之良族曽孫一人興祖曽孫女二人
尚幼濂聞君之立心在乎逺且大者干禄以行志其澤
可被於當時著書以明理其功實垂於後世孰短孰長
人必有辨之者雖然人心漓矣士習陋矣翻經取題而
媒仕進者有矣求髣髴如先生者尚可得耶銘以昭之
亦發濂之深慨云爾銘曰
古之聖哲何為作經牖人天明使反諸誠世衰道微耽
厥口耳搴英摭華以經為戲繽紛外馳奚補身心寶用
瓦礫棄其南金考亭奮興上繼伊洛完經翼傳日星照
灼豐城之墟天産碩儒豔其流光潄其芳腴堂虚露涼
膏油莫續挾冊于庭借月而燭優之柔之茫然遐思饜
之飫之如啖甘肥内存于心外著于目明命有赫吾敢
不肅出而倡道荷山之陽有聲泱泱達于四方執經之
徒雲合川赴若飲衢尊充足而去俗易風移惇我民彝
天不憖遺孰不涕洟𤣥堂沈沈妥厥靈爽尚畀後人胡
福是享
　　　玉龍千户所管民司長官樓君墓誌銘
嗚呼吾彦珍其止於斯矣乎初余年十九負笈入婺城
之南受經説於聞人先生㑹彦珍亦從烏傷來卒業余
家抵彦珍所居僅半舎不能一識至是始及見之歡如
平生彦珍少余四嵗肌膚若玉雪服飾鮮潔容止閒雅
一何貴介公子也居三年聞浦陽淵頴呉公闡教諸暨
之白門余復裹糧相從彦珍知之騎驢躡余後越五月
即還彦珍自是家居余且讀未見之書於浦陽僊華山
往與還皆經彦珍門彦珍聞余來雖夜至一鼓亦必秉
燭起迎釃酒澆我欵語不能休余因就寢席彦珍則卧
余榻側不解衣至明方興及别送予五里外訕侮譁笑
無所不至將行又復盤旋若不能遽捨者時彦珍年方
盛壯論議天下事若可俯拾故皆曠闊而疏畧不事窘
束又何跅弛竒才也已而走燕都用太師徳王之薦授
澧州管領拔都民戸總管府玉龍千户所管民司長官
道里既逺風土嗜好迥然殊彦珍在官多悒悒不樂歎
曰人生貴適意爾何至束縛馳驟如馬牛然未幾解印
綬而歸不問賔朋有無無日不霑醉醉輒大笑世間事
類不足以汚之至正中天下大亂官政苛急如束濕髪
彦珍益不自憀賴大放於酒晨興未盥潄即以壺觴自
隨白眼望天痛飲達暮唯恐壺口之竭也家事且日落
彦珍視貲財愈不自愛惜或勸何不少為子孫謀彦珍
曰吾遭時孔艱托麴糵以為昏㝠之逃耳君以不念子
孫為責不亦大惑歟又何曠達之良士也乙巳春予自
左史乞骸骨還山中特扶短笻過彦珍彦珍首不暇冠
急趨前執予手曰君來歸耶且留連四三日勿遽舎我
去指所乗青驢曰將宰以啖君池中有大鯉魚長可三
尺取以為侑君雖不飲視吾引滿亦必為之暢然予不
能從後一月有客叩門甚急使蒼頭詢其姓名大聲呼
曰汝第言舊日同舎生爾何必問其為誰耶予亟出迎
彦珍已據牀危坐問子曰予渇甚汝何處可得美醞時
方嚴酤禁予不敢荅彦珍攬子髯曰子誠俗士耶㑹日
莫不得已止宿雞第一號即馳去自時厥後聞彦珍為
酒所蝕形貌尫瘠其未幾竟死焉臨殁精神耿耿不亂
也嗚呼吾彦珍其止於斯矣乎訃至予不覺失聲慟㑹
朝廷纂修元史起予為總裁官倉忙就道不及執紼以
視彦珍之葬輒往酹柩前追思生平之驩而話言厯厯
在耳形容則不可復覩矣嗚呼吾彦珍其止於斯矣乎
彦珍諱士寳彦珍其字也姓樓氏世居婺之義烏曽祖
熭祖紹翁父如浚妣王氏彦珍幼孝于親母夫人抱疢
嘗刲股以進累數月目不夜瞑長從名師友游發為聲
詩皆清雅可傳誦家素饒於財姻友或至寒餒肥馬輕
裘與之無吝色娶同邑金氏宋知雷州士龍之曽孫女
也内政修舉無愧于婦道子男子四銳鉞鍾鍔鉞鍾先
卒子女子一適浦江義門鄭棫孫男二淙漸某年月日
生某年月日卒享年五十有六以某年月日葬于某鄉
某山之原嗚呼吾彦珍其止於斯矣乎銘曰
嗚呼彦珍死於酒耶不酒而死世何多耶嗚呼彦珍醉
而醒耶高視陋俗醒其醉耶彼溺於聲利心𠞰形瘵而
無一隙之適者方吾彦珍又何如耶嗚呼彦珍孰謂非
矌達之士
　　　㑹稽陳君墓誌銘
監察御史陳煦述其先祖之行拜且請曰煦之先本儒
族至于先祖遭家多艱始屈身為吏卓卓有可稱者先
祖年六十有七以元至正己亥十二月十八日卒于婺
之金華越一年辛丑正月某日權厝金華照水里之原
今將以某年月日歸葬㑹稽某山先隴之次然先祖之
卒今二十年矣相去日逺人之及見先祖者日益微稱
先祖之美者當愈疏矣儻又越十餘年安復有知而稱
之者乎惟托文辭之傳可以不朽而文辭之不美者又
不足以傳煦嘗聞人咸推先生所為文必傳先生文傳
則先祖之事愈久而不墜惟先生閔焉而賜之銘余曰
余文豈足傳而祖耶然而祖之事信有可稱者乃受而
銘之君諱克和字惟中陳姓陳為固始著姓唐末有遷
泉之南安者宋太常少卿侁始自泉遷㑹稽君七世祖
也曽祖一新文林郎祖麟左宣教郎父徳星母季氏君
六嵗喪母十九而父卒能自振拔讀書學法律挺挺不
肯出人下元元貞初補三江鹽場吏覈故所積鹽得羨
餘數十百引以代亭户貧不能輸賦者流亡相率復還
歸而調􁦹縣吏縣民誣鄰人盜其先塋珠君曰珠入土
必壊汝先塋葬幾何年矣豈有完珠耶富族偽為劵書
奪細民田君辨其劵曰是嵗某月改元何謂正月耶皆
無以應而退轉吏上虞㑹嵗饑民道死相望君言于令
尹發公藏易粟勸巨室啟廩賑貸存活者甚衆上虞夏
葢湖廣百餘里溉上虞餘姚二縣田夏旱二縣民争決
水至相毆繫君白尹立石表湖上而中分之争遂止復
有梁湖者溉民田甚博右族利其腴將堙以為田民病
暵君浚復之改平凖鈔庫司庫為㑹稽縣吏紹興路聞
君能辟為掾山陰塛埭塘圮海水禍稼郡公屬君治君
役多田家斷巨石穴其中貫以堅木築之嵗乃有秋録
事吏闕君攝其事樊氏叔姪爭先廬不決相訟前吏利
其貲故緩之不為析君登之於庭告以古孝弟禮讓事
投鈎于地使各取之叔姪悔悟叩首泣謝讓其廬不必
居踰年移吏婺州守熟君名不敢以吏待君每相可否
論事民陰受其恵武義民欲誘饑民為亂事覺欲悉捕
誅之武義大擾君走告廉訪副使伯嘉訥曰謀亂者一
狂豎耳餘人果何罪今不因而輯定之亂且見矣賴以
生者三千餘家義烏徐氏率少年七十餘剪髪為信刼
其仇家既而仇遁其黨怒遂火縣治而去郡議以為亂
律置之死君復告伯嘉訥曰愚民負氣縱火罪雖有之
豈如議者之重耶且剪髮者皆脅從耳欲置之死不已
酷乎七十人者皆賴以免聲績益彰至正乙未江浙行
中書省以君為慶元路市舶提舉司都目戊戌奉檄使
泉還道婺㑹國兵圍城君縋以出間道之㑹稽遇剪髮
民相率邀致其家出婦子拜曰生我者君也爭具肩輿
䕶君歸明年之金華訪其二子敬升遂卒卒時告其子
皆善言聞君卒者為之歎息君為吏至老毫毛無所私
家無儋石儲弗䘏也然遇事敢言言必當乎理故所為
輒可稱道娶吕氏生五男子長源國朝知完縣事次即
敬福建行省員外郎次復元山陰縣儒學教諭次即升
今為儀封縣儒學教諭其一曰瑞出後上虞梁氏女一
適同郡王克常孫男六人長即煦由太學生為呉王府
伴讀擢今官次曰杰烈黙熊烝孫女五人古之仕者將
以行道也非以榮其身也然而所居卑則所被者狹故
君子樂得夫時位焉茍幸時竊位以富貴其身而無所
益於世則君子何取乎若君者雖老死於下位然所至
而民受其恵其過於世之食厚禄而無善可稱者逺矣
使天道可必君其有後哉銘曰
萬鍾無聞彼為何人吁嗟乎君下位終身雖則位卑善
政孔殷誰曰不信視其子孫
　　　元隱君子東陽陳公先生鹿皮子墓誌銘
婺之東陽有隱君子戴華陽巾裁鹿皮為衣種藥銀谷
澗中當春陽正殷翫落紅於飛花亭上亭下有流泉花
飛墜泉中與其相迴旋良久而去君子樂之日往觀弗
厭既而入太霞洞著書其書縱横辨博孟軻氏而下皆
未免於論議元統間濂嘗候君子洞中君子步履出速
坐之海紅花底戒侍史治酒漿葅醢親執斚獻酬歌古
詞以為驩酒已君子慨然曰秦漢而下説經而善者不
傳傳者多不得其宗淳熙以來羣儒之説尤與洙泗伊
洛不類余悉屏去傳注獨取遺經精思至四十春秋一
旦神㑹心融灼見聖賢之大㫖譬猶明月之珠失之二
千年上自王公下至甿𨽻無不倀倀日索之終不可致
牧豎乃獲於大澤之濵豈可以人賤而并珠弗貴乎吾
今持此以解六經決然自謂當斷來説於吾後云濂乃
避席而問曰其意云何君子曰吾以九疇為六府三事
而圖書為易象者不可誣以片言統萬論而天下古今
無疑義以庸言釋經子而野人君子無異辭謂神所知
之謂智知天下殊分之謂禮知分之宜之謂義知天地
萬物一體之謂仁禮復則和之謂樂謂天地萬物一體
經子之㑹要一視萬物則萬殊之分正家齊國治而天
下平矣濂未達請復問其詳君子曰國家天下一枳也
枳一爾而穰十焉枳有穰而一視之其於人則仁也發
而視之穰有十則等有十其於人則君臣父子長幼之
等夷刑賞予奪之殊分所謂禮也視十為十者禮之異
視十為一者仁之同分愈異則志愈同禮愈嚴則仁愈
篤者先王之道也分愈異者志愈同故合枳之穰反求
其故地枚舉而銓次焉者差之黍銖則人已無别犬牙
錯而不齊斂之不合而一不可一見禮愈嚴者仁愈篤
故治國家天下者不以禮則彛倫斁禮樂廢而仁亡是
故洙泗伊洛朝夕之所陳者天下萬殊之分視聽言行
之宜所操者禮之柄耳故學聖人者必始於禮焉故一
體萬殊者孔子之一貫於洙泗伊洛之言無不統者也
理一分殊之義廢則操其枝葉而舎其本根洙泗伊洛
之㑹要不可見章句析而附㑹興遺經不可識矣濂受
其説以歸間嘗質之明經者或者曰近時學經者如三
尺之童觀優於臺下但聞臺上語笑聲而弗獲見其形
所以不知妍媸唯人言是信君子之論偉矣或者曰伊
洛之學大明於淳熙未易遽取舎之也自時厥後為貧
游仕奔走於四方不及再候君子以畢其説聞君子益
以斯道為己任汲汲焉惟恐不傳靡晝靡夜操觚著所
見於書書成即刻梓示人復貽書於濂曰予瀕死吾道
苦無所授子聰明絶倫何不一來片言可盡也憂患相
仍亦未及往而天下日趨於亂君子之室廬亦燬於兵
寓子婿王為家留六年之久遘微疾黙坐於一室不食
飲者踰月縣令遣醫來視疾君子麾去曰吾年八十又
八其死宜矣何藥之為未幾翛然而逝實至正乙巳十
月戊申也君子姓陳氏諱樵其字為君采人因其衣鹿
皮故又號為鹿皮子表隱趣也其先居睦之富春宋之
中葉來徙東陽太平里世為衣冠巨族曽祖居仁祖嚞
登仕郎父取青國學進士從鄉先生石公一鼇與聞考
亭之學有志節嘗抗章詆權臣賈似道誤國及宋亡元
丞相巴延見其章欲用之辭君子幼學於家庭繼受易
書詩春秋大義於李公直方其於天下之書無不讀讀
無不解學成而隱邈然不與世接唯寤寐羣經思一洗
支離穿鑿之陋形於談辨見於文辭恒懇懇為人道之
文辭於狀物寫情尤精然亦自出機軸不蹈襲古今遺
轍讀之者以其新逸超麗喻為挺立孤松羣葩俯仰下
風而莫之敢抗或就之學則斥曰後世之辭章乃士之
脂澤時之清玩耳舎六經弗講而事浮辭綺語何哉少
作古賦十餘篇傳至成均生徒競相謄冩謂絶似魏晉
人所撰君子則諱之不復肯為也君子足跡未嘗出里
門而名聞逺達朝著知名之士若虞文靖公集黄文獻
公溍歐陽文公𤣥皆慕之以為不可及移書諮訪如恐
失之性復至孝父患風嵐君子扶之以行嵗久益勤後
為風痰所侵氣弱不能吐君子截竹為筩時吸而出之
母郭夫人殁君子不見見其遺衣輒奉之嗚嗚而泣生
平未嘗言利茍非其義千駟萬鍾弗為動家雖素饒於
貲痛懲膏梁之習惡衣菲食以終其身遇嵗儉輒竭粟
賑里閭自取來牟以續其食嘗發所藏錫為器工人持
歸乃白金也悉易之或以告君子君子一笑而已嗚呼
君子已矣世豈復有斯人哉君子所著書曰易象數新
説曰洪範傳曰經解經曰四書本㫖曰孝經新説曰太
極圖解曰通書解曰聖賢大意曰性理大明曰答客問
曰石室新語曰淳熙糾繆曰鹿皮子曰飛花觀小藁合
數百巻君子正配朱氏先若干年卒生延年大年耆年
喬年昌年大年至正庚寅中鄉闈乙榜第一署徽州路
歙縣教諭側室某氏生逢年君子殁時諸子唯喬年在
餘皆先卒女三人其婿即王為次則俞某張紹先孫男
九人庭玉庭珪庭筠庭鸞庭鳯庭堅庭誨庭某庭某女
四人適徐信俞本虞某(闕/)某曽孫男五人紹宗超宗林
宗某宗某宗女三人在幼喬年庭堅等洎王為以是年
十一月某甲子奉柩葬於縣西南四十里懐徳鄉斗潭
山之原縣長貳及學士大夫門弟子咸㑹莫不洒泣葬
後五年其高弟子楊君芾乃為撰列行狀一通而喬年
同王為持示金華宋濂再拜請為銘嗚呼君子以超絶
之資曠視千古若一旦暮期以孔子為師而折衷羣言
之是非不徇偏曲不尚詭隨必欲暢其己説而後已可
謂特立獨行而無畏懾者也非人豪其能之乎雖然淳
熙二三大儒其志將以明道也初亦何心於固必使君
子生於其時與之上下其論未必無起予之歎而君子
之衆説亦或藉其損益以就厥中則所造詣者愈光輝
渾融而卓冠於後先矣天之生材相違而不相值每如
此竟何如哉然君子措慮之深望道之切其所傳者確
然自成一家言殆無疑者世之人弗察伐異黨同常指
君子為過高是豈窺見其衡氣機者哉濂也不敏竊有
慕洙泗伊洛之學有志弗强日就卑近不足以測君子
所至之淺深而君子則欲進而教之今因請銘故備著
昔日問答之辭於其首後之傳儒林者尚有所稽焉其
稱為君子者君子葢有徳之通稱尊之可謂至矣銘曰
洙泗傳聖髓兮伊洛發遺精天人既渾合兮陽陰悉苞
并無聞不開闡兮金石奏和平自兹益演繹兮白日中
天行如彼藝黍稷兮薅去莠與莨舂實成白粲兮詔使
來者嘗有夫起東海兮吐言一如鏞噌呱達幽隱兮務
使聲逺揚豈欲異塗轍兮理致無終窮著書動盈車兮
片言類括囊中有萬寶玉兮包絡無遺亡解之溢衆目
兮瓌異吁可驚似兹海外珍兮神光燁如虹苟施琢刻
工兮定可獻明廷下可奉公侯兮上可奠方明胡為墮
空山兮枯槁埋光晶鹿皮剪為裘兮峩冠賸垂纓臨流
翫飛花兮心與烟霞冥清風與逸氣兮横絶宇宙中食
道身自腴兮疇計禄位豐婆娑太霞洞兮卒以上夀終
斗潭向東流兮内有八尺塋鬼神必訶衛兮靈氣結華
英永為文字祥兮千祀埀休聲
　　　寧海林貞婦方氏墓誌銘(有序/)
寧海林可企年埀八十纒綿疾疢偃卧不能興召其甥
方孝聞而謂之曰吾耄矣即溘先朝露無所憾第母氏
貞行未及顯白中心悴悴然類持杵舂繫之者聞汝弟
孝孺受經于金華宋太史太史進人以善者也儻孝孺
為達其誠太史未必不憫之而寵畀以文也言訖涕泗
滂然下孝孺以言予因不辭而序之曰貞婦諱友弟姓
方氏亦寧海人宋某年進士淦之女孝聞之曽祖姑也
年二十歸可企之父某時舅已殁惟姑存秋髪亦繽紛
矣當科繇之興黔首藉是以魚肉之夫獨嬰其難且無
同氣之親以為助貞婦俛首事紡磚或至雞號就枕由
是給使之用不匱越八載而生四子夫以一疾亡長子
年甫踰七餘子生尚幼貞婦幾欲無生然恐傷姑之心
强顔追逐日夜飲泣吞聲不使聲聞于人里有豪士欲
乗其孤婺凌之貞婦盛氣叱曰我未亡人耳爾誠君子
耶當恤我軫我之不暇顧反以相虐耶茍進進不已誓
直于官以懲彼繼者或聞之吐舌相戒莫敢犯卒能樹
其門弗墜姑年八十恒多病貞婦敬之如鬼神保之如
嬰兒無毫髮忤其意及以夀終帥家人行喪朝夕奠哭
如儀學禮君子不能過也訓飭諸子從師問學束脩不
足脱簪珥繼之至其成立皆為之授室嵗時出坐堂上
子婦與諸孫分東西立階下次第舉觴為夀雍穆之氣
藹如陽春如是三十年乃卒卒時年八十二某年某月
日也以某年月日葬某山之原州里之人至今指其門
相謂曰是中有貞婦能皦然自守而致備福之養今豈
復有是人耶相與慕咏而去貞婦四子長可傳次即可
企次可任可信諸孫若干人某某孫女若干人歸濟寧
知府方去矜及某某去矜孝聞父也予聞夫者婦之天
天可背乎背天則非人也有若貞婦之順乎天天之報
施如此亦云厚矣哉銘曰
鴻雁貞雌而不再雄而况於人乎林氏婦方其始無愧
人道乎有人心者孰謂其不能興起乎
　
　
　
　
　
　文憲集巻二十二
欽定四庫全書
　文憲集巻二十三
　　　　　　　　　　　　　明　宋濓　撰
　　墓碣(凡二/十章)
　　　太初子碣
宋之徳深逺矣暨其衰微不振人能取其國而不能絶
其子孫百餘年間顯官名士森布於天下當世稱多才
者歸趙氏此豈人力乎非天曷能致此乎吾於浦江得
太初子諱良本字立道其裔出於周王元儼至太初子
十世矣太初子六世祖士翮為處州兵馬鈐轄髙宗時
來遷睦卒贈武節大夫武節之子武義郎不玷復自睦
徙浦江髙祖武經郎善近曽祖武翊郎汝沮祖崇徯父
必俊自祖以下始不仕皆以儒名至太初子尤異焉太
初子少時好讀書從學於鄉先生吳貞文公萊通經史
大畧不喜専精為章句有得諸心輒見於行事其言纚
然可聴其為家以禮取友必君子凡所友者善譽惡諷
終身不變也妺歸樓氏䘮夫二子楨楠㓜樓氏族利其
貲欲以計奪分之楨愬官未報夭死長老有憫是婦子
者為言于縣縣擇可托孤者皆曰莫賢於太初子且其
兄也可任縣籍其貲具土田付太初子主之太初子視
孤甥如子既長授以其籍絲髮無所私太初子行方嚴
有度柔仁者咸慕與親剛愎者惴惮不敢過其門翰林
待制桞文肅公貫太初子父友雅愛太初子為人命從
朱先生震亨㳺朱先生老儒通醫術最嚴毅不許可庸
俗士獨樂太初子盡傳以其術太初子謂吾欲及物而
患其無道今乃得之遂發其術濟病者窶人來問藥與
畢麾去不取賈監察御史聞太初子精於醫薦于朝授
以醫學正太初子笑不就而太初子之嫡亦且長於是
太初子謂曰兒善治而家吾将休矣遂闢一室以居研
摩養生之説朝夕粥一器不御醯鹽蔬蓏盛暑不箑浴
烈寒不附火踰三十年無懈意至老鬚髪不少白人望
之以為真神仙人而太初子亦若有所自得人莫測也
洪武六年太初子卒年七十先卒之一日坐牀上謂人
曰明日良吾将歸矣顧稚子取筆與簡預書斂葬儀曰
衣我楮衣屨我繩屨屨二量宜用敝者毋華侈汙我至
日晨興冠衣正坐啜一食斂手瞑目撼之則逝矣二月
十五日也三十日葬于華表山之原夫人戴氏先四年
卒合葬焉太初子嫡曰友昌孫曰季昇季昱曽孫曰同
璿同珪同璣濓交太初子翁季間最久法當銘銘曰
人之将寐昏氣乗之形憊神疲不能自持矧惟死生世
之大事誰能兩忘談笑而去猗太初子脱然天游與道
始終知命不憂曷由致斯其欲甚寡形且頓忘孰不可
舍世之鄙夫雄傑一時疾病之臨䑕伏狐悲太初之道
匪神匪僊充乎兩間無後無先
　　　劉府君碣
烏傷劉君大音字韶父凝貌寡知撫世一以誠人至於
不忍欺當四筵合座囂聲撼屋居處其間黙如也或出
一言輒中肯綮而萬理皆解且才識敻絶人多嗜腴田
設巧穽期必獲焉君一不舉目睨之世咸以病君君曰吾
将利吾𦙍耳子奈何欲陷之邪未㡬多田夫苦賦斂繁
荷械走氷雪中咤曰劉君其智人也哉嵗祲盜夜半入
君舍攫金以去君揣知其人帥子姓蹤跡于野遥見一
家燈熠熠紅君曰此是已隔虎落偵之盗方轟飲昧爽
縛送于官盜為裒止即欲盗齚舌相戒曰劉家翁在何
地容吾屬乎族人瀕死子方乳以業券泣授君曰非君
仁厚不足以保此有子與無子同願為盡心焉君藏劵
篋衍候子長召而觴之枚數以還祖揆弗逮事父訓復
蚤世君每思之必澘然飲泣奉母李夫人唯懼有咈其
志君之弟晉繼於别宗夫人愛之甚泉若布君縱其欲
弗敢靳其焚劵周急拯難嫁娶又不一而足嗚呼非古
之所謂吉士者邪君之傳裔有家牒中奉大夫公亮五
世祖也家嘗顯矣君雖不登仕版其行無歉者娶余生
誠剛魯道四男子及女二賈叔文宋慎其壻也卒以洪
武辛亥十二月三日葬以癸丑十二月某日夀七十三
墓在潚溪黄垣之原從先兆也剛既從予學經有文聲
而君女又歸于冡孫義當銘銘曰
玉孕于山其木華滋淵産靈珠水則有輝鄉有吉士俗
醇而熙一旦死矣吁其悲
　　　進賢朱府君碣
先王之法不行於後世道隠民散仁鄙夀夭貧賤强弱
為吏者多弗暇問於斯時也百里之邑茍有忠信之士
聳善扶誼以禆助於政教不亦空谷跫音之可喜乎如
府君者誠可銘己府君諱志同字與可姓朱氏進賢朱
方里人曽祖仁無嗣其妺適宋某年進士豐城袁某生
梓梓遂來為仁後府君之祖也父粹中字㓜純漕貢進
士有材畧徳祐世變能聚兵立堡以衛一鄉冦鋒不敢
近府君天資亮直尤好赴人之難科繇或不平視其力
单者佽助之閭右作威福鉗刼細民不敢少吐氣府君
奮然為直於上官人人敬畏不敢作非義事縣大夫聞
之嘆曰是剛介不羣者也是有補政教者也遇以賓禮
民間利病必一一詢之府君為之傾盡邑以治最聞天
厯已已大儉民有菜色部使者行縣延府君于庭叩以
勸分之䇿府君曰進賢雖小邑其藏粟者何翅百家計
其飽妻孥外有餘則輸于官分給餓夫使者一謦咳間
所活數十萬不難也然示之以至仁布之以大公衆将
樂於從化願力行之行之當自志同始使者曰君言是
也命即為之三百里間無填溝壑者府君義聞彰著監
察御史有嘉其能者首以茂才薦府君自度不能隨俗
浮湛力辭不就築室白湖嶺之隂鑿池種樹若将終身
掲文安公為扁堂曰真村文白先生范公亦為賦詩江
右學者多傳頌府君篤於訓子闢館舍聘名師使其子
渙就學族婣子弟貧而無資者悉聴已而渙學大進如
水湧山出復使裹糧逺遊以充其學識束脯装錢之費
雖鬻産給之無倦色不幸渙早世府君嗚嗚而泣復召
諸孫夢炎訓之如訓渙夢炎晝夜奮勵雖寐不敢忘學
既成登至正辛夘進士第奉觴為夀府君喜曰爾不負
吾所屬矣元季兵起夢炎奉府君辟地南昌之蜀溪未
㡬以疾終癸巳春正月某日也夀六十六秋八月某日
始自蜀溪奉柩還葬白湖嶺之白楊阬初府君愛白楊
風氣回旋有卜藏兆之意及是見夢於人曰吾将寧魄
此地矣衆咸異之府君性耿介人有過必詰責之雖面
頸發赤不少恕家政嚴肅闔門千指罔敢有違教條其
於勢利紛華之欲則澹然無動於中鼓琴吹簫酣咏水
光山色間有不知老之将至也娶臧溪吴氏子男二長
即渙卒時年三十五能古文辭虞文靖公甚器重之遺
藁若干巻其門人袁鏕鍥梓以傳次紹信後府君四月
亦卒女二舒某胡某其婿也孫男六曰和曰夢炎通厯
代文獻之學如指諸掌禮樂家頼之曰良曰厚曰碩曰
恵曽孫九則以進以任以武以應云云也府君葬後二
十五年濓待罪國史夢炎官于儀曹實與之同朝夢炎
自狀府君行持来告曰李翺有云先祖有美而不知不
明也知而不傳不仁也夢炎竊為此懼願吾子有以畀
矜之墓門有石亦既琢而礲之矣濓不敢辭銘曰
剛腸斥邪勁弗折一見未語心已惕庶㡬今逢古遺直
義聞如泉漸洋溢勸分有䇿昭厥績繡衣使者加薦辟
堅卧不起志非激膏肓久矣縈泉石少㣲星昏風夜黒
白楊有祥閟𤣥室孰不霣涕何嗟及有孫文章成五色
君子於兹觀世徳
　　　南澗子包公碣
烏傷縣西四十里為南澗子所居其鄉曰智者里名脩
政南澗子生於宋咸淳乙丑九月三十日眉目秀整讀
書學文皆過人年五嵗見伯父記飲中八仙及大厯十
才子名隨記隨失南澗子牽衣問曰翁何健忘耶兒雖
耳聞已熟於心矣因厯數以對翁大驚及長鋭然尚友
古人朝負耒出耕稍暇輒躬親杵臼井竈之事及入夜
方懸燈挾冊琅琅聲不絶終能暗誦春秋左氏傳三十
巻一字不遺名動遐邇閭右之族争聘致為弟子師南
澗子専以講解章㫖為第一義且曰自先世逮吾凡十
世皆以教授學徒為業其所相傳不過如此而已弟子
遵其教者皆不悖師説為良士性嗜酒雖至百觴不亂
當酣適之際岸巾獨坐髙歌八韻律賦抑揚髙下音節
極可聴聞者猶能識前進風致濓之祖太常府君與南
澗子相友善嘗延於家塾俾諸孫師事之而濓甫十二
齡亦預其列操觚賦詩動輒十餘首南澗子酷愛之既
而濓以家单稍不事觚翰南澗子移書於先君尚書公
曰公之子終成偉器豈可使嬰世利而志不専耶外物
去来猶春花之開落唯問學乃身中之至寳耳先君深
悟其言命擔簦逺游至今幸忝簪纓之末皆助𨗳之功
也南澗子無機心撫世酬物洞逹出肺腑相示人無賢
不肖皆樂親之夀七十二以重紀至元丙子二月十二
日卒瀕卒危坐賦詩有脱胎換骨之句俄頃而逝其年
十二月二十四日葬于家後五十歩祔祖塋也南澗子
諱廷藻字文叔自號南澗姓包氏出合肥孝肅公拯之
裔公之子綬生夀年夀年生執中初遷天台執中生通
直再遷金華之松溪通直生冀之冀之生昶三遷於今
里昶生凱凱生震震生文煥南澗子父也母盧氏望江
丞殷之女繼邢氏南澗子娶史氏生五子士瑞士祥士
安士梁士華孫五人文貞文星文旺文彬文賢士梁有
學行善繼父業與濓丱角締交間以墓文為屬濓游宦
南京二十年久不克為今年春䝉恩致政而歸士梁
復竭蹷而来以申前請近嘗謁拜墓下寒草凄迷徒増
古今之感乃書其所知者以授士梁不待状之所具也
銘曰
師道之立善人斯多奕葉傳經無敢訛才良俗善資漸
摩何以表之銘澗阿
　　　故紹興路總管府治中金府君墓碣(并序/)
濓来浦江聞縣有先逹之士金公厯官多異政時公歿
未久也㑹邑令長請修圖經縣之人物法當登載文下
七鄉徴其實㑹公家有故不以事来上其詳無從知之
詢于大夫士情之好惡不同言人人人殊不能聴但畧
附公氏名他傳至今以為恨後十有五年公之子昌祖
始具治行蹐門泣拜且謁銘濓因得備序之掲諸墓上
且使續縣志者有采焉公諱徳潤字君澤姓金氏世家
彭城五世祖碩徳始遷婺之浦江曽祖載祖文興父定
字正甫雅好施貸而不償則裂(或作/併)劵棄之以公貴累
贈奉議大夫婺州路總管府治中上騎都尉追封大興
縣子程文獻公鉅夫為銘其墓妣吴氏累贈大興縣君
公少有大志不屑事耕稼視其手曰吾掌腴且厚如此
肯浮沉田間乎年二十餘逺遊湖南入憲府學書獄客
東廡下中設木榻旁鍑釡之屬寢食於是繙案牘於是
終日危坐休沐未嘗出時踈齋先生盧公摯為部使者
每見人散後唯公獨留心録其勤選為潭州府史公辭
曰明公不以徳潤為不肖俾吏于潭然潭之户口踰五
十萬事必劇甚非長才不足以任之若區區者得一閒
曠之所稍讀律焉則明公之賜也大矣盧公尤嘉之如
其請移桂陽越三年補湖南道憲府書吏久之遷湖北
贊使者發姦伏聲逹湖廣行中書辟理問所提控案牘
以年勞及格授台州路録事判官階将仕佐郎豪卒質
人珠人贖焉卒愛珠潔意将乾沒之紿曰汝何多忘珠
已歸汝矣其可再乎人訟于官公訊之卒諱如初因去
卒巾跪于庭使人持去謂卒妻曰汝夫令索珠恐汝不
信特以此為驗妻視之果夫巾也啓櫝還之卒大慚服
薛記擊陳源死薛行賕上下以勢扼諸孤亟藁葬其屍
寃莫能伸公白發之厯二年屍僵如生抵薛于辟辟浙
東道宣慰司令史考滿擢将仕郎平江路總管府知事
未上江南行御史臺辟令史以病足辭尋之官平江轉
承事郎常州路宜興州判官新學宫築社稷壇壝架長
橋民頼之州多盜公閲盗冊察其尤嚚狡者􁚫左右趾
役于官三年之間外户不閉建文會以激攻科目者文
既集請名進士第其髙下賞之有差公去日民為立遺
愛碑改承務郎嘉興路總管府推官屬嵗大水禾不登
道殣相望其壮者謀曰吾儕等死耳飽死可乎乃羣詣
富人貸粟弗從竟囊之而奔諸聚落皆然縣州坐以强
敚案且具公原其情悉傅以輕典脱死者六百人民感
泣曰推官生我推官生我拜而去已而足疾寖劇遂上
疏乞骸骨以奉議大夫紹興路總管府治中致其事公
為人忠靖而慤勤讀書至老不釋巻當入吏時操觚或
不能成字後解屬文詠詩論議出入經史蝉聨不少休
自以性𥚹躁摭古之有容徳者成類各贊以詩號曰紀
忍之書趙文敏公孟頫虞文靖公集皆深有取焉生
平無他嗜好視貨泉如土梗唯愛聚書多至七千巻居
家謹禮度劇暑鑠金不冠帶不見諸子奉先恭甚月旦
十五日必帥家人謁拜先祠下撫婣族有恩嫁娶不足
者助之遇嵗儉割秩禄濟之每思效范希文買義田為
經久計有志不就其莅官則清心寡欲禄或不給取貨
于家以繼其用惡豪强之蠧良弱極力鋤剗所至皆屏
迹人呼為健吏云公娶王氏累贈大興縣君重配何氏
封大興縣君子四人長曰夀祖以公廕授昌化尉次即
昌祖通儒術能紹家學者也次曰紹祖次曰光祖夀祖
光祖皆相繼卒女一人歸姑蘇鄭善孫九人曰教化曰
不花曰珤曰琥曰剛曰忠曰聰曰滿曰茅孫女六人其
一適張輝餘未行年六十六以至順四年二月十五日
卒于家十二月某日𦵏于後金之原嗚呼公起于烝庶
不從貨取不從權勢而致不從奔競阿附而獲直以累
積勞烈緜厯嵗時而躋五品服卒使澤加於民聲流於
時榮號寵賁于先人誠可謂難能者已銘曰
健翮維隼兮寧不奮飛㨗足維驥兮千里以馳豈皁櫪
之可淹兮而縧鏦之足羈吁嗟夫子兮其類是為翩然
髙舉兮物莫能翳之命服斯皇兮終易布韋聲號赫赫
兮如飈四馳雖宰木之已拱兮芬烈匊而未除掲徽行
於隧道兮尚来者之可期
　　　故承事郎漳州府漳浦縣知縣張府君新墓碣
　　　　銘(並序/)
張之為著姓尚矣自軒轅第五子青陽生揮為弓正觀
弧星始制弓矢因姓張氏厯代以来勲賢軒冕未嘗乏
人其居饒之徳興吳闡里者諱鵬仕唐為節度使至五
季時子孫猶授節鉞宋天聖中龍圖閣直學士燾嘗同
文潞公諸賢為洛社耆英之㑹暨還饒見旁縣安仁有
山名若嶺林樾蒼潤靈氣迴合因移居其下五世孫一
清中特科進士第一與同邑湯文清公最相友善推究
經傳反覆詰難必得肯綮乃已自時厥後族日以蕃讀
書之聲琅琅乎西東擢上第者凡十預薦送者二十又
七薦紳以為榮一清若干傳至宣義郎某宣義生某舉
進士上南宫厯斥時政之弊有忤執政遂下第某生英
肥遯終身飲水著書以自樂有春秋屬辭若干巻藏於
家英之兄國學上舍某當宋籙将訖帥安仁義師從謝
枋得勤王及戰敗家遂為墟英子禹受方在㓜最號孤
貧後能遵廢舉之術大振其宗田貨悉逾於前人初無
嗣育仲兄某之子璵為後年四十七始生府君府君諱
理字玉文十嵗通經史十五能屬文父悦曰吾宗書種
弗絶矣為築義湖精舍於室之南偏聘明經老生為師
遐邇之士鼔箧而来咸食飲之由是游從者日衆而府
君聞見益廣縣令長嘉之旌其里曰儒賢云府君以累
世科名欲起而踵其後復往從廬陵王君充耘習為程
試之學較藝江浙鄉闈不中遂學詩於翰林學士承㫖
張公翥張公見府君襟度沖曠深器之悉授以詩家之
法府君寤寐不忘虞文靖公集覽其所賦擊節嘆賞不
少置至正壬辰蘄黄妖冦相挺為亂破饒州已而安仁
繼陷殺戮到雞犬府君攜家避去臨川時江浙行省左
丞羅羅公江西行省丞相亦憐直班公屯兵信之弋陽
營壘相望府君遣張世英請檄起兵遂同弟瑑間道歸
安仁聞外孫陳政養甲士三百以自衛府君召政與計
事命伏兵於户内椎牛釃酒誘偽帥二十四人醉飲於
庭縛送於官斬之復諭其部曲曰爾帥已成擒即宜改
圖稍緩成葅醢矣衆翕然歸乃研墨汁署其衣曰興安
義兵二日之間得健兒四千金溪白砂盜周謙入境鈔
掠府君命瑑将健兒往逐斬首數百尋殱之白砂盜平
丞相出兵平饒號一十萬至貴溪瑑以兵迎一鼓而安
仁復瑑受命攝縣事偽将軍彭浩擁七萬衆逼丞相於
團湖丞相兵欲退瑑部騎卒執麾前驅丞相遽下令出
戰浩大敗斬首三萬級積屍如山瑑𨗳丞相前進復饒
州軍士乏食且重以疫癘府君率縣大姓輸糧一萬二
千斛散之時冦盜充斥南通閩北適燕唯安仁為便使
者乗傳而来絡繹不絶皆仰給府君家為之貧江西劇
盗黄廉舉猖獗不可制左丞和爾齊公檄瑑共平之府
君授瑑計焚其窟穴賊遁去别據岩險為拒守設伏於
道瑑乗勝深入賊突起而蹴之瑑力鬭而歿府君失聲
哭曰折吾右臂矣吾當上告方伯以復爾仇下命介子
以奉爾祀庶幾盡吾心爾遂急攻亷舉亷舉懼别降江西
行中書未幾復叛府君與王伯美夾攻大敗之殺其兄亷
靖亷舉夜走菘溪吳友文械送府君獻諸幕府屍于市且
求殺瑑者五人烹之而以中子為瑑後里嵗儉人多相
食府君移粟以振仍禁山谷氓勿出鈔道商賈懋遷如
承平時四方辟地者三百餘家皆依府君以為安五年
之間號為小康辛丑嵗八月天兵取九江九江與旴江連
府君知天命有所屬往贊其守臣王公溥以全城内
附皇上召府君至南京擢知徽州黟縣事黟在萬山中
自近代來髙陵鉅壑皆有賦民不堪命㑹部使者至府
君力陳之言與淚俱使者以其事聞下營田司核實惟
田輸糧餘皆置不問黟民得以少舒秩滿改知漳州漳
浦縣及行民争擁馬埀泣而送之漳浦接連溪洞民善
亂舊於其地置汀漳屯田萬户府及入職方詔徴屯
田軍赴京萬户吴世榮遂叛府君集民兵攻世榮戮之
具上奏中朝免其徴海冦林仲明鄭惟明鄭君長恃
能出入海濤先後為背叛漳州衛兵雖嘗剪除而渠魁
逸不可捕府君悉用謀致之磔裂以徇民畏威不復敢
為亂俗尚妖術呪物食人久則成形於腹中物動人輒
死云役其魂為奴府君亷知之毁其淫祠數十區其害
遂熄邑多良田其隄防為潮水所齧鞠為草菜之區府
君修築之百里之間皆化為沃壤土豪羅季二族黨與
甚衆恒持官府短長府君徙其家逺方事始帖帖府君
且謂蠻夷不知禮義無善教以牖其良心爾乃為修學
聘師集子弟而誨飭之三年之間政教大治府知事孫
希顔嘗有求而弗獲及以贓墨敗誣府君以白金百二
十銖為贄刑曹逮府君坐以不宜與事已釋将趣装南
還忽遘心疾恒怦怦若絃目不暇瞑遂卒實主於江寧
欒氏其時則洪武五年三月五日壬子也年五十九同
門友夏君通為稱貸襲斂以某月日權厝於聚寳山府
君娶臨川王氏出荆國文公之後吉水州判官某之孫
女也先七年卒子男尚徳次九徳即為瑑後者次報徳
女常徳適臨川許觀孫男三人桐木東府君天性孝友
父病亟夙夜籲天祈以身代仍刲股和藥以進疾乃瘳
後二年卒事兄璵唯恐弗獲其驩心然操履剛介不諧
於流俗而非義之財絲髪不取故居官之日命其子負
販以自給及其歿也槖無一錢識者頗哀焉濓為左史
時見府君清溪上府君方以意氣自豪醉墨淋漓有鸞
翔鳯翥之勢頗異其為人自是數與之游暨别去為縣
聲跡不相聞者六七年遇與府君交者輒詢之皆不能
道其詳今年夏忽有衰絰踵門者則府君之子尚徳也
驚而問焉府君死且殯已逾月矣嗟夫十數年来朋舊
凋落殆盡如府君康强者亦復棄去人間世則夫沉酣
聲利自恃以為久長者果何如也因為泣下數行既而
尚徳将奉柩歸故鄉以某月日𦵏於某山之原持夏君
所状羣行請為文勒墓上濓府君之友也不為之銘孰
宜為之銘銘曰
維其文五色絪緼揚葩而吐芬維其武扼彼妖旅退縮
莫予侮維才孔臧曷施弗良維邑之試變劇如易維澤
之滂然維民之龎然維聲之鏘然維神之難言胡不永
其延吁嗟乎賢吁嗟乎賢
　　　故龍南一峰先生鍾府君墓碣銘(有序/)
府君諱柔字元剛姓鍾氏其系出於魏侍中繇繇之十
代孫紹京字可大事親孝自為童時凡得𤓰果必先進
最工書人號為小鍾盖以繇為大鍾也嘗直鳯閣後從
唐𤣥宗平内難拜中書侍郎始居贑其諸孫曰某游宦
龍南復為龍南人傳至諱伷字少游者擢元豐五年進
士第厯二廣轉運使以功烈聞性尤至孝父歿哀慟擗
踊聲不絶於口羣烏助之哀鳴人為建感烏堂府君則
其裔孫也曽祖淳祖徳賢皆抱道潛耀以自樂父克俊
在宋之季補國學上舍生聞三宫北遷糾集義旅為勤
王之舉勢既不可為乃登贑之馬祖岩遥望中原白雲
渺瀰而翠華不可復見悲歌激烈聞者涕下已而痛憤
益深誓不食元之粟賦詩壹章有自許有身埋漢土終
憐無淚哭秦庭之句遂赴龍頭江而死其忠義之志盖
皦然云府君生甫一嵗宋初改物兵燹猶未息祖母吴
氏與其母劉夫人挾之走南雄艱難險阻莫不備厯府
君幸既長俾歸從鄉先達雷州推官劉公震游夫人日
自程督之府君性既頴抜復知以紹述為事昩爽即興
挾冊映簷光而讀至夜漏下二十刻亦弗休由是融貫
於經子史集諸家握筆為决科之文頃刻千餘言長風
驅濤而雷電與之相後先也夫人喜曰吾有子如是吾
夫子為不亡矣夫人或與府君語及龍頭江事府君輒
長號弗輟㡬欲無生及祖母與夫人相繼而逝府君竭
誠於𦵏祭之禮觀者咸曰鍾氏世有孝子感烏堂之作
不得専美於前矣府君初娶田州判官凌君昌任之女
生一子而卒興(闕/)尹馬君良竒府君之為人復以女妻
之遂同之官凡馬君之善政所以鋤姦扶懦滌寃疏滯
者皆府君有以發之廣東帥閫及海北亷訪使者聞府
君學行之懿交薦之署為雷州路學正府君以海濱非
久處之地力辭而歸下簾講授從者數百人咸共推尊
之號曰一峯先生云府君儀觀偉然終日正襟危坐人
莫能窺其際晚益刋落英華窮極根柢所居僅蔽風雨
所入僅足饘粥而處之怡然至於赴人之急雖蹈水火
有不暇顧者君子尤稱之府君生於至元丁亥正月某
甲子歿於重紀至元辛巳十月某甲子得夀僅五十又
五瀕卒無佗言唯屬子力學厲行毋墜家聲而已所著
書有諸經纂説易書詩衍義弊帚集若干巻藏於家府
君凡三娶初凌氏生一子即恕字以行至正癸巳鄉貢
進士署濓溪書院山長不赴次馮氏無子次凌氏生二
女一早世一適凌徳曽孫男三人曰肅曰緝曰熙女一
人適某曽孫女二人尚㓜府君之卒也𦵏於龍山之南
洪武庚戌秋八月某甲子再遷於仙女湖之西與凌氏
合𦵏焉實縣南之五里也惟府君生於忠孝之門耳濡
目染已能立乎其大者及求諸六經驗諸躬行所見益
真切所獲益粹凝雖不見用於時而弟子從之者皆知所
謂孝悌忠信其有功名教甚多是亦為政也中州君子
恒言䖍南為遐荒之地賢才鮮少有若府君者其裔胄
之悠乆家學之盛著文行之隆蔚初亦何减於中州人
之好論議往往如是是重可嘆也因按鄱陽董先生之
状大書以銘府君之墓庻㡬白府君潛徳於逺邇䖍南
之士讀余文者亦當有所奮勵而興起焉銘曰
􁁷人之班班乎而忠信以為冠乎而佩純知而鞶華文
乎而光彩之如璊乎而長才詘而弗信乎而敶政令而
屏奸乎而柔之立而强之刓乎而臯比設而師道尊乎
而反澆凉而為龎惇乎而一鄉之善士質其玉温乎而
岐有鳴鳯魯有祥麟乎而天之生賢無方何暢復何屯
乎而勒銘墓門乎而庶昭昭其永聞乎而
　　　故樓景元甫墓碣
禮有之凡有道者有徳者使教焉死則以為樂祖祭於
瞽宗此之謂先師若漢禮有髙堂生樂有制氏詩有毛
公書有伏生之類是已嗚呼古禮不行久矣今之所謂
鄉先生者得不近之歟鄉先生謂誰烏傷竹山里有樓
君景元以書詩教於其鄉景元日坐臯比申飭五倫之
教亹亹不自休受其學者攝其觕踈歸於宻微必充然
有得而後止父既師之其子又繼之其孫又執經從之
先後埀六十年環境之内外率皆其弟子矣於是相與
謀築書齋一區以為講授之地暨歿而𦵏號泣而執紼
者數百人咸曰吾先生亡矣何所受業而辨惑哉觀者
歎慕而去初景元之父玉汝翁習六藝而文景元㓜服
家庭之訓長益自振厲從淵頴先生吳公立夫為科目
之學未㡬棄去而専攻羣經間發於詩亦首尾開闔皆
中矩度名著逺近縣大夫或出鄉咸望閭欵謁詢以民
間利病必懇懇縷陳之乃已景元性淵慤事親能盡其
養親死經紀䘮事不以煩諸兄諸兄性方嚴景元承事
惟謹迨至分田唯受磽瘠者不辭其後兄子有黜其業
者為贖而歸之且曰烏可使其無食也遇族婣故舊壹
以誠相接無一毫狎昵態晚嵗頗好神仙家言杖䇿游
江東登龍虎名山騁目逺望翛翛然獨立物表意謂古
仙人或可見云洪武七年甲寅十月十一日以疾卒於
家年七十九臨啓手足無他言唯戒諸子以守詩書之
澤使勿墜九年丙辰正月六日奉柩𦵏於梅口山先塋
之次景元諱光亨景元字也姓樓氏樓故為宦族宋嘉
定癸未進士通判吉州元齡其四世從祖也曽大父炎
大父建中父有成無為路儒學錄即玉汝翁也娶劉氏
有婦徳濓嘗為銘其墓男子四人女子四人孫男三人
孫女四人名皆具前銘中兹不書濓今春䝉恩致政
而還蘿山景元季子仁夀縣主簿璉件繫羣行而來請
曰先夫人之終辱先生賜之銘甫及二載而先君又卒
先君平日嘗言知我者唯太史公宋君我死若求文鎸
墓上吾目瞑矣用是不避譴呵重有所瀆願先生進之
濓之先廬與景元宻邇而景元長濓僅一十四嵗相與
論文甚驩聞景元死涕落不能收近雖老病四方求文
者類多峻辭其於景元可得而忘情乎若吾景元生能
執詩書之業以淑諸人誠無愧於鄉先生者死雖未及
祭之於社銘以列之豈過也哉銘曰
一巻之書必立之師牖民孔易斯徳所歸懿哉樓君侃
侃令儀執經據座析分毫絲環而聴者肅其冠衣聚精
㑹神臻於泰熙春融天衷蟬脱人私俗變淳龎寔由於
兹生服明訓歿寓哀思有素者冠溢於中逵彼位崇階
澤不下施人孰無舌不一道之太史造銘公厥是非觀
者宜式知無愧辭
　　　故諸暨陳府君墓碣
惟陳氏逺有世序其先居襄陽之宜城有諱璿者生磐
磐生斌斌生甸甸生宋國子助教旦始自宜城徙杭之
萬松嶺旦生慤字公寔有文學一時名人如范元卿陸
務觀辛棄疾咸與之游論者謂其氣節度量有郭元振
之風官至承事郎知餘姚縣復自杭徙諸暨陶朱里慤
生樵樵生載又自陶朱里徙開元横山之西載生國子
監主簿瑞瑞生嶨嶨生清清生徳興字克明從子洙嗜學
如不及克明資之使受經名師食或告絶躬事杵臼市
米以遺之卒成鉅儒克明娶曹氏生府君諱大倫字彦
理自㓜岐嶷學易於洙既而更春秋年甫踰冠敷繹義
例揮毫輒雲煙滿紙自度功名易如拾芥屢試藝場屋
不能中繩尺恚曰吾文視舉進士者何逺今不與之並
驅造物困予矣将何言於是棄絶益攻古文辭浦陽淵
頴先生吳公萊以奥學雄文知名當代府君從之講學
下及秦漢以來諸文章大家章有其法句有其㫖青燈
夜懸或至逹旦不寐府君之學大進逺近歆豔之交聘
為家塾師留富春山中者最久富春右族多負氣善鬬
府君周旋其間每以訟終凶為戒言辭悃愊無華聞者
皆心醉俗為丕變馮士頤将合族為義食不問耄倪一
聴府君言府君量其可行者樹規約如干則防範甚宻
其家頼之狂士吳子中文而好訐斂怨於鄉羅山人集
亡頼男子縛致幽室将樸殺之府君徑趨山人家揚言
曰爾曹欲殺吳子中邪子中無大罪豈可以嫌隙之細
遽害之具耳目者恐不為也吾當白之於官山人聞之
懼解縛與其俱來伏地謝罪府君諭遣之子中因得不
死元季兵亂江浙行中書徴兵儲於饒饒之判官方沂
實部其凡及押運吏入江為敵人所襲上官将致辟於
沂逮捕甚急沂潛往見府君泣訴其故抽刃欲自刎府
君奪其刃藏沂山澤間且解之曰兵儲之失罪在押運
吏判官何與焉尋獲免沂見府君跪而語曰生死肉骨
之恩隕身不足以為報府君張目大言曰方判官乃以
市道交我乎沂不敢復言府君知時事不可為遂絶意
仕進時江南行御史臺移治㑹稽中丞吳鐸監察御史
督烈圖王偲競欲挽府君於州縣文學掾府君力以疾
辭且䇿西師旦夕必大至決不暇安居乃遁鄰縣之東陽
已而果然諸暨下髙郵欒鳯來為州與李㕘軍希白謀
迎還府君以事師之禮事之州兵為變鳯與希白皆被
害府君又避入流子里流子里在州東長谷中府君當
兩山夾澗作晚香亭三楹閒日與賓客暢飲為樂酒酣
府君捉筆咏詩脱帽髙歌擊几案為節座人每為絶倒
或氣候和適戴華陽巾服寛博布衣支笻行古石細路
間遇泉石佳處游目思視意若與之相忘人問其故府
君嘆曰吾生平無他嗜唯攻文成癖孳孳矻矻垂四十
年昔之人如此者何限今皆安在哉每搔首自傷但得
適意時竟與萬物齊㝠當不計有明日也識者服其曠
逹後三年以疾卒於家實吴元年十一月二十一日享年七
十十二月十八日𦵏於某鄉吕塘之原府君娶樂氏生
二女適傅某胡驥繼配張氏生一子曄善古文辭能紹
家學者孫男五可牧可蕘可漁可農可仕府君長身美
髯性坦夷吐言露肝膽雖髪已斑白手不釋巻天文地
理老釋氏之書莫不攬其英華尤善冩竹樹蕭蕭有蒼
勁之意寫已競取為清玩所著書有春秋手鏡尚雅集
各若干巻尚雅盖府君之自號也府君歿其友張辰既
状其行復慟然謂人曰府君之才之美設用於時當無
適不宜奈何斂財操勢者銖黍不合度輒斥而不取遂
俾甘心丘壑老死而不悔甚可為當世有司弔若府君
者無榮無辱全其所有而歸於造化奚翅足矣尚復何
説哉曄持状來徴銘濓雖素知府君未必有加於辰之
言也謹備識之而為之銘銘曰
天之夢夢孰得而論賦才孔多乃卒堙淪偘偘夫君纓
蕤之門風措孤鶱所凝者神五彩成章隨氣吐吞其光
爛然可燭翳昏鬱而弗施結為氤氲彼狂者生取尤於
人将扼殺之不翅孤豚奮襼一呼兇徒裭魂有友阽危
逮者星奔将蹈白刃誰欲命存匿之山樊慰言複諄平
脱其生矢不以恩少見事為己復有聞假使大用何物
不春惜丁亂離戎馬紛紜鶚書雖上荷衣莫焚笑咏煙
霞傲晲乾坤時命所拘有志弗伸七尺之墳吕塘之原
昭懿廓潛太史有文
　　　故廬陵張府君光逺甫墓碣銘
皇上即位之五年朝廷清明百揆時叙乃開文華
堂禁中妙揀英才詔詞林羣公分教之車駕幸臨閲
其所業文親定優劣上徳至渥也時江西張唯流寓
河南以尚書領首薦㑹試南宫未㡬除國史編修仍俾
肄業於堂余見唯有雋才特請於上録為弟子員唯
執經日久忽歔欷流涕言曰唯父抱竒節不幸沒於盗
手今體魄入土而墓石無文一念及兹将欲無生惟先
生矜而畀之余按亡友吏部員外郎周子諒状君諱逺
字光逺姓張氏吉安永豐人氣岸豁逹不徇於小物當
元之季大盗起沔陽蔓延江右陷吉安既而州兵搗走
之盜所過井落民皆相挻為變殺掠巨室慘酷不忍聞
君怒髪上指日夜建竒策剪冦其友羅惟逺者尚氣節
遣人夜致之列酒炙於庭脱冠酣飲夜将半屏左右跽
而告之吾州素號文物之邦一旦盗蹂踐将無遺義不
與賊俱生然非公不足濟吾事今郡守梁使君出督兵
境上公宜往請師吾隂立部署以候斫賊無難者羅抵
掌於几曰子誠竒男子吾縱無他能敢不從命議既君
冡子庸猶未知君乃叩寝門令出拜復語之故庸曰羅
先生若迎官兵至庸持大斧盡殺狐鼠輩不留一人羅
舉觴賀君曰大兄有如此豪傑兒事不患不成也未發
冦諜知之帥衆執羅去祼而鞭之且問曰誰與汝造謀
羅罵曰死狗奴吾憤汝不道自欲殺汝何暇與人謀哉
賊怒愈鞭之仍授紙筆使冩首謀者名羅瞋目視之大
書一死字賊反接羅於樹剖其腹作小竅日増加之羅
嚼齒大詈三日而後氣絶将絶罵聲猶含糊在口君幸
得脱走吉水及冦勢稍戢君還故里冦有知君遣羅事
者縶之至營賊競來指曰是嘗欲殺吾屬者君顔色自
若從容語賊曰我纓緌之家决不畏死䘮節殺即殺
何以多言為遂遇害賊黨忿猶未平并欲屠君次子賢
渠魁執不可慨然嘆曰彼固忠義人也寧可使其不血
食耶為具棺斂使歸𦵏里之桐塘聞者莫不霣涕君博
通經史篤風義事親以孝聞豪右以科繇困之君奉親
避去旁郡不逺百里負米以為養暨沒號慟㡬絶者數
四然疾惡如仇閭師有貸粟多取息者勢横甚君面斥
其非直於州縣閭師恚欲夜擊死君聞州里萬口交譽
不忍發而止賓客至門傾有無相接劇談古今事變二
千年間如玉貫珠聨客為之傾聴忘日之夕且曲盡物
情三尺童子上謁亦以禮受未嘗少忤性不嗜貨殖或
勸為孫子計君嘆曰能守先業亦足矣何以多為君子
稱焉夀五十四遇害於至正戊戌之正月其日不可復
知自桐塘改𦵏於大塍之原則洪武辛亥八月某日也
君配劉氏輕財重義亂離後家单每鬻釵鈿助夫賓客
費後君五年卒子三長即庸次即賢有膂力能馳馬奮
槊千人中後十一年亦卒季乃唯新擢今官女三俱適
士族孫三憲文昌女二在室曽孫一祺君之系出自唐
曲江公九齡九齡𤣥孫洪州都督叅軍景重始來江西
叅軍曽孫簽判處州洪字宏淵復遷永豐之杏園代多
顯官至君曽大父元升大父瑞伯父亨雖曰不仕咸能
世儒業云嗚呼士氣弗振久矣當楚氛膠葛之時為二
千石者曽不一舉手障之冦至輒俯首遯去日行百里
惟恐不疾誠女婦留鬚鬛者也有如君者藐然一布衣
無社稷人民之寄乃能建策殺賊不幸事不成雖肝腦
塗地而不悔豈非烈丈夫也哉羅氏能從君謀身可殺
而志不可奪亦可謂慷慨之士取反之端又於君見之
嗚呼智莫大於殄冦義莫重於捐生此而不銘惡乎銘
銘曰
元政陵夷盜起楚區絳巾嘯呼毒氣所侵蠱其良心棄
鋤握􁖨(叶/)睠兹廬陵羣邪沸騰千里血腥有夫桓桓髪
上指冠誓除暴殘夜則枕矛血淚交流同志之求酣歌
慨慷舞劔欲狂惟籌之良彼何昏昏漏師弗懲賊我良
朋正氣凛然雪為不寒欲膾盗肝君亦被拘詈盗益竒
以死徇之雙璧焜煌如星吐芒照耀四方君名岩岩重
如泰山一死亦安史官造辭鑽於幽墟後世是師
　　　傅守剛墓碣
自焚屍沈骨之俗成雖纓弁之家亦靡然從之魚爛河
决不可救藥君子每為之太息有若傅守剛之事其可
不表之以厲人人乎守剛之父歿其諸兄具棺斂已舁
出中野縱火而爇之守剛勢不能止哭踊将絶爇已編
荆成筐實以象泉拾遺骸以歸守剛欲夜半持去㑹守
者嚴不果明日諸兄捧筐至大澤而投清泠之淵守剛
尤痛憤之深俟諸兄還舍解衣入淵中且泣且拾堆寘
沙上脱所服緼𫀆裹之奔告於先子尚書府君府君命
留間房中設几筵使其父之友賈明善徴木造小櫝藏
之適堪輿家趙翁自城南來憫守剛之志為擇地一所
守剛傭書而買之負土成墳手藝松栢於四周其兄怒
以其辱先也欲發而出之予仲父文友君将挈守剛訴
縣乃懼而止至今松栢盖鬱然成林云守剛諱致柔守
剛其字余之所命也傅氏金華好善里人曽大父某大
父某父肖説皆農家守剛年十二始入小學時牧牛山
澤間輒挾書誦不輟洎長登貞文先生吴公立夫之門
當是時來受業者多貴人家子車馬焜煌冠服鮮麗燦
然如神人守剛麻衣菲屨厠其間怡然無難色日受公
教學識益凝定出言必思力踐盖粹然儒者也間出為
詩若文亦光潤可觀父病守剛往致醫溪漲不可渡守
剛立水濱終日望天而泣或憐之以大綆貫腰挾之以
渡醫見其情辭悃欵惻然與之還脉已曰此天相孝子
也稍緩一夕疾不可為已藥之瘳守剛諸兄不知書競
割户自私先業恣其取不與較守剛貧無所於歸出為
閭族童子師久漸能自存遂娶天台王教授某之女為
配年過四十生男鵬鵬絶愛之頃刻不見鵬鵬意輒不
懌時撫鵬鵬頂曰吾之命其繫於此乎吾即死不為餒
鬼矣余家潛谿抵守剛所居僅三里每遇正月一日必
來謁數年之間風雪不易也家人每具饌以俟且曰傅
守剛其将来乎言未既守剛坐㕔事作謦欬聲矣為之
失笑守剛忽謂余曰致柔老且死鵬鵬眉娟好似能讀
父書果如是目瞑九泉下矣予自後移家浦陽青蘿山
出仕於朝入翰林為學士久不知守剛死生洪武十
二年冬余還金華省先墓忽有白面少年拜於庭問其
姓名曰我鵬鵬也曰爾何為服衰麻乎曰先人不幸以
今年春二月朔死矣問夀㡬何曰六十又七矣曰𦵏乎
未也曰死後一月權厝家西東阜之原曰爾今同處者
何人曰先母卒二十年女弟鸞亦歸童某今獨侍繼母
章氏以居且曰汝頗知學乎乃袖出詩文一鉅軸及用
經史事賡李翰䝉求三帙以進予讀之見其遣辭豐縟
而考事綜博嘆曰守剛有子矣余既歸蘿山鵬鵬持其
父門人童徽所為状來請曰先人制行一出於誠慤聞
人善不翅若已出見人為惡輒攢眉而避并日一炊啜
白水以代羮若享太牢鄉人咸以為賢部使者潘公黼
聞而薦之先人以疾辭卒落魄不偶以死臨死執鵬鵬
手泣曰吾生無功於時死當擇不食之地埋我宋先生
最相知得一銘勒諸冡上不翅足矣言訖而終唯先生
憐而遺之嗟夫若守剛者安可不表之以厲人人乎為
之銘曰
守也篤特立乎獨不受變於俗是謂踵君子之躅
　　　故裕軒先生墓碣銘(并序/)
烏傷之赤岸有望宗曰朱氏出於漢槐里令雲槐里七
世孫晉臨海太守汎實自平陵來遷臨海之孫東陽太
守恒東陽之孫金威将軍禮亦皆仕於晉至金威之曽
孫㓜始事齊厯守髙辛平昌潯陽三郡轉揚州刺史揚
州十四世孫某有四丈夫子生十八孫知其後必蕃而
患無以為之徴周廣順間迺冶鐵作羅漢像人授其一
俾散居州境中若今赤岸則其一族也七𫝊至三府君
良佑益以建善惇業繼其宗府君生宋鄉貢進士中鄉
貢生元贈朝列大夫同知台州路總管府事騎都尉追
封沛郡伯杓沛郡之子則朝列大夫婺州路總管府治
中致仕叔麒也初縣之先逹徐文清公受業於新安朱
文公而鄉貢君乃文清之高弟子三世父子逓相傳授
辨析名理宻於牛毛治中君兼以文辭馳騁於當
時人讀之者若窺古鼎鐘雲雷之文不覺改容易視公
諱同善字性與沛郡君之孫治中君之子也賦質迥㧞
日涵濡過庭之訓學識所至如春芽怒長月異而嵗
不同宿學之士皆讓莫敢與為敵時鄉先正文懿許公
講道東陽八華山復執經往從焉文懿之學上承文公
五傳之緒味道之腴尤為饜飫公質其異同統宗㑹元
凡天人性命之本禮樂刑政之原古今治亂得失之迹
莫不洞該而㕘貫逮其所自得神融心悟不翅酣飲上
尊而行吟春風之中也㑹科目法行有司强起公以應
書不合輒棄去遂倣太史遷為汗漫游渉大江泝黄河
東厯齊魯之郊北抵燕薊所過古遺跡必徘徊曕慕而
不忍去或發為嘯歌扣轅為節以和之暨至京師諸公
貴人争相邀致而越王聘之益力遂授經於其府中久
之思南歸同邑黄文獻公時為國子博士留之不可檄
公補廣東憲府掾弗赴僉宣徽院事濟南韓公尤器公
之才行辟為两淮屯府幕屬赴官未數月復謝去還隠
丹溪之濱逺近生徒嚮風奔附户外之屨常滿公隨其
齊量左右翕張各使之充足而去既老涵養之功愈宻
四體不待羈而自協清明在躬播為大和薫蒸所及物
無悖戾迨将終也絶無怛化之意咏詩二章夷然而逝
春秋六十九實乙巳嵗春二月三十日也夏四月九日
遂窆於鳯林山原禮也公篤於倫品事親從兄撫姻族
接僚友皆可以無愧晚復繕治諸冢舍而刻家乗成書
以傳然其局度凝恪處事寛舒而自然中於肯綮畧無
窘澁之態學者因稱之為裕軒先生云娶卜氏先二十
九年卒或勸公更娶公笑而不言蕭然一榻人不能堪
公安之教二子世濓世沅為佳士世濓問學蔚茂文燄
燦燦起東南間以薦者授釣臺書院山長女文楣適前
承務郎温州路總管府經厯浦陽鄭泳亦以文學鳴嵗
時來㑹公坐堂上子若壻旁侍問荅經義金舂玉應聴
者欣欣忘倦君子歆豔之孫棟亦嶄然見頭角某在㓜
先治中君羣從兄弟宋季以進士起家者八人聲名文
物見重於一時議者以公所藴方之盖甚無忝者顧獨
潛處而弗耀咸嘖嘖痛惜不少置殊不知世都重位天
也而身載明徳亦天也位能澤物固顯矣徳則可以淑
人心可以善來學庸非顯之尤者耶天之於公厚矣仕
不仕不足為公憾濓游公之翁季間者久何敢讓知世
濓以墓文為屬乃序次而銘焉銘曰
大道磔裂士習汙只尋聲接迹曲且紆只考亭之學闢
九衢只前徐後許直以趨只機籥啓秘皦不誣只日月
行天耀經畬只誰其繼者丹溪有朱只重徽疊照契徳
符只公生其後類神駒只振迅千里流電徂只視彼蹇
乗徒崎嶇只終日不越州與閭只揚颿大江渉青徐只
泰山髙峙河流殊只𤣥化紛緼塞八區只仰觀俯察理
則孚只歸來故居恒著書只直自闗洛窺泗沂只下視
利禄乃其粗只少㣲星隕人嘆吁只著辭較徳勒碔砆
只白石可泐其名弗渝只
　　　北麓處士李府君墓碣
處士姓李諱士華字庭實北麓其自號也其先家廬陵
唐開元中逺祖徳靈仕為撫州長史因居屬縣之崇仁
髙祖昻宋太學上舍生曽祖緘以春秋舉進士至某官
祖适父元徳母盧氏處士賦才瓌異音聲如鐘㓜䘮父
母二兄亦蚤世時當宋季亡頼男子學㺯兵於村疃暮
夜擊人門鈔掠其貲財以去稍與抗直剚以刄處士能
自衛卒免其患會宋亡為元更易方笠窄袖衫處士獨
深衣幅巾翺翔自如人競以為迂處士笑曰我故國之
人也義當然爾府君善治生未㡬家大穰遂以貲雄鄉
里積粟嵗至數千廩遇饑則平價出之飢餓不能出户
者計口而周之活者恒百餘人宗婣無業班財以為饋
死則給棺槨衣衾𦵏之善地且䘏其遺孤唯恐不及負
逋不能庚者茍有所乞輒再與未嘗有靳色或以田廬
為償處士正色責之曰先人之業何可廢壊逋尚可紓
也慰而遣之伻有盗廩粟者矜其貧益之使去識與不
識咸目之為仁厚長者云㑹朝廷有鬻爵之命富家兒
多競奔處士恬不以為意客以空名告身來售處士曰
吾愧不能以文學干禄位而渉銅臭之譏雖貴奚益哉
府君性純孝能事繼母如親母雖其性剛嚴不可近必
下氣婉容得其驩心而後止常以不及終養二親語或
臨之輒嗚咽流涕晨昏必展謁先祠遇初度之日號慟
抵暮家人不忍見因諱言之訓諸子以學親自督視不
至夜分不休也為人豁逹大度不少貶以狥流俗見假
巫鬼惑人者力斥去鄉人鬬争齗齗然正讙折以片言
則免冠頓首謝嘉賓欵門倒屣出迎驩然無倦容雖不
解飲必使盡醉而去元至正十一年辛未正月五日以
無疾終夀八十六後二十二年當國朝洪武五年壬子
𦵏於縣之大龍山之原娶郝陳二氏子四人彬鎬鏞蕃
鎬以文行舉於朝擢國子正女三人丁師周晉戴尚徳
其壻也孫三人雝家奴寳定孫女三人尚㓜曽孫二人
宜夀普蘭曽孫女二人在室自夫仁厚之俗衰學者慨
想三代之盛猶神龍游於𤣥間欲一見之而不可得嗚
呼豈其然哉人有古今心無古今有如處士之行如前
所載茍謂之三代之民孰不謂然處士不可作矣予故
特表出之以勵夫人人然而仕之與否是有命也不必
為處士惜也銘曰
祥麟威鳯隠而弗彰茍一出焉是為希世之祥謂之有
邪則固不能以亟見謂之無邪則簡䇿所紀何為其周
且詳吾謂處士為三代之民亦是類耳世之人無徒委
之於渺茫緬懐徳人中心孔傷今其已矣何日而忘
　　　故務光先生張公墓碣銘
公諱明卿字子晦姓張氏其先出於晉公族解張因其
字張侯故後人以字為氏譜家謂軒轅之裔為弓正而
賜姓為張者殆非也子孫家於臨濮世有聞人至宋龍
圖閣直學士燾位望尤顯元豐中退居於洛時年七十
同太尉文潞公司徒富鄭公為耆英之㑹洛中相傳以
為盛事龍圖之弟正議大夫煜建炎初扈蹕南渡遂為
天台人煜生武節大夫埏埏生竹山尉鉅鉅生某官滺
滺生某官述述生某官伯熾雖三世仕不甚顯而皆與
有祿食伯熾生菜菜生莘夫字某隠約田里間能以詩
書自振逮入元朝用薦者為鄉郡儒學正則公之父也
公始成童而學正君卒即知家學是荷朝磨夕淬期以
自立弦齋林氏素心邵氏皆鄉先生行公執經往從之
反覆詰難愈出愈新二氏方毅靳推與咸曰張氏有子
矣至大間有詔求直言公慨然為政事書一巻将渡大
江凌黄河以獻於朝既而嘆曰吾為生民計耳不知我
者以其為干禄乎盍止之於是南還而教授里中終日
儼坐不窺户庭鄉之人士至有父子執經於門者傍縣
慕其為人聘致為子弟師公亦不辭然天性嚴重有挾
貴而驕及習鄙䙝事者公叱之或不能悛輒令束書以
歸人曰先生不已甚乎公曰我之道盖如是也鄧文肅
公嘗受業於學正君及為亷訪使者屢遣使致書起公
公謝不往公好施與㑹銅錢法廢有人行哭甚哀公問
之則曰父䘮在淺土吾銖兩而積得錢若干欲藉之以
襄事今不用奈何公曰爾勿憂也出楮幣八十緡易之
不問其姓名而去甲寅嵗惡道殣相望公嵗暮自黄巖
還逢飢者輒予錢至家則其囊枵枵空矣公恬然不以
為意唯見官政有病於民每憤形於色走公府具白之
雖不見聴士君子稱焉生平不嗜榮名築幽齋於智山
列圖書左右又甃石為山蒔花藝竹遇嘉賓之至抵掌
劇談釃酒賦詩望之者猶世外人纎毫塵土盖不足涴
也作為文章珠貫玉聨有臺閣之風時逰戱翰墨筆法
穠逸可玩兼善畫竹石韻度清洒頗近文湖州此皆公
之餘事至論其學術則一以考亭朱子為宗毫分縷析
洞見其肯綮著之事為不易心於賤貧不屈節於名勢
綽然能任人師之重是以登其門者皆彬彬雅飭諒而
不頗其兄聖卿識見敻異以辭章自豪雖與公友恭無
間獨於論辨稍不相合必面頸發赤不明不措公長身
䟽鬛衣冠整嚴昻然如出林之鶴見者畏而愛之因公
所自號務光而稱之為務光先生云其所著有言志藁
四巻六藝編六巻存養録十二巻尚友編五巻世運畧
八巻家傳一巻政事書一巻皆藏於家公娶謝氏後公
若干年卒子男四人曰公昌大寧路儒學正曰公顯滁
州儒學正博學而能文辭曰公福曰公良女三人皆適
宦族王良佐王環趙永其壻也公夀五十有四至順壬
申七月某甲子卒之日也公卒時諸孤尚㓜逮至正某
甲子十月某甲子始克奉二柩合窆於臨海磧嶺之原
既已成禮公顯乃奉公同門友于君演之状來乞銘予
聞天台為靈越奥區所謂金庭玉室璚樓璿臺咸在焉
故其下多清修隠居之士若任次龍庾子真是已九原
莫作有如公者其殆任庾之流亞歟雖然彼長往山林
藐人世如秕穅視公著書立言以衣被於來世者又為
何如也孰得孰失必有能辨之者銘曰
既有以麗之曷從而蔽之既有以致之曷從而避之胡
熙辰之遘而大耋是遺詘伸雖人顯晦則時乃浚洛伊
乃達泗沂乃牖夫民彛磧嶺崔白石如脂太史勒辭尚
知為務光先生之碑
　　　故黄府君墓碣銘
予從烏傷黄文獻公游識公仲子仲華甫進承公話言
退與仲華磐桓華川上温潤如瓊瑶使人不忍厭去公
薨世大變甲兵滿天地東西各不相聞及真人起臨濠
廓清六合予入侍講禁林㑹浙江行中書新貢士至有
黄昶者來叙世契問之實仲華諸孫復叩仲華何如則
作土中人五年矣為太息者久之昶尋從予入史局㡬
一載間自撰仲華行状涕泣請銘仲華名橒仲華字也
自㓜嶷然有立出與羣童敖歩武有度不失尺寸鄉先
達韙之暨長撫世酬物悉中權度州里譁然稱之曰能
父兄素儒懦疆畎為豪右兼并仲華奮厲致家之肥悉
納金贖還自是益敦仁厚行貧而貸泉者不責其息稍
弗能庚焚劵示之或有忿鬭者赴愬於仲華聴已指曰
爾言曲爾言直皆心服去且曰得黄公片言賢於縣令
長十人避兵石門山一婦疲卧荒榛時游騎已迫仲華
命媵女扶以奔與諸婦同寝食冦退詢其家歸之然終
不識其面性至孝親疾進藥劑無時夜不遑甘寢及沒
衣襚棺竁之費咸出於私不忍煩諸兄文獻公剛介子
弟鮮得懽心仲華曲盡其承酣觴笑談煦煦如陽春親
屬有使酒難近者且愎諫仲華從容白其利害卒至改
行仲華行事多類此他不能悉書仲華卒於吴元年三
月十一日其月某日𦵏於崇徳鄉平洋原先墓之次夀
六十七世系遷移之詳文獻公已見諸圖記曽大父堮
宋承節郎元贈嘉議大夫禮部尚書上輕車都尉追封
江夏郡侯妣徐氏追封江夏郡夫人大父鑄贈中奉大
夫江浙等處行中書省叅知政事輕車都尉追封江夏郡
侯進封公妣童氏追封江夏郡夫人父漙妣喻氏仲華
配室傅氏生子三璨琥瓚女一適劉如珪孫男四永昶
庚敏予惟閥閲之家鮮克由禮有若仲華閒雅整飭抱
齊魯諸儒至行孰謂非賢邪予故特銘之以為聳善之
助使人人取則仲華其不為三代之民矣乎銘曰
中恬而熙外亷而隅惟義之是隨大振厥家尚質去華
肫肫乎無涯有巋者山有冽斯泉靈氣之鬱芉體魄斯
安繼以永年
　　　故巾山處士林君墓碣銘
予來南京索文者接踵而至多以衰耄力辭一日有持
隴上白雲槀相示者勉强一視之彬彬乎卿雲也英英
乎巖花靘妍也泠泠乎若幽人狷士飲氷而嚼雪也予
亟問之斯何人之詩也持者跽而答曰宗之先子所賦
也先子諱茂濬字顯之姓林氏世為天台望族生平酷
嗜吟上自漢魏下逮唐宋諸家無不漱其芳腴挹其真
醇積而後發發必竭盡其興趣雖雕胃琢腎弗顧也嘗
搆一室深廣尋丈内外以堊塗之白色晃眩若積雪初
霽月光穿漏雖赤日如火凉氣亦翛翛然生先子澄坐
其中而吟事益暢遇嘉朋至焚香啜茗談古今事上下
三千年玉貫珠聨絶纚纚可聴或取雅琴鼓一再行起
歩白雲縹緲間逺近望之以為神仙中人晚年頗嗜金
丹之學取周易叅同契與二三友講之嘆曰一氣孔神
無為之根水火交搆載其營魂浮游規中存之又存粗
穢既澄游神九門奈之何捐棄之邪乃調息致修取心
一物一道一之説自呼為三一子通𤣥之士多竒之集
賢院聞其操行清絶不樂仕進因其所居巾山以巾山
處士號之先子弗欲也吴元年丁未九月二十八日夜
漏下三刻大兵下台城先子亟出沒於河年六十又三
洪武八年乙夘某月日𦵏於臨海縣興國鄉慶善里龜
溪之原惟先子素行敦飭親仁善鄰具有恩意而所謂
白雲槀者尤為時所傳誦墓門有石不肖願圖文鐫之
㣲顯闡幽在先生一揮翰間耳敢再拜以請嗚呼予為
文所累㡬欲燔毁筆硯若而翁者其事有可書如此又
安能靳一辭耶遂序其事而繫之以銘處士曽祖某祖
某父某母某氏先配杜氏生珤繼室章氏生宗即來速
銘者以學行舉於朝授南陽府同知鄧州事遷太原府
通判女二杜元昭金仲徳其壻云銘曰
不豔於榮不徇於聲一以詩名弭其人麄發其天倪龍
虎功齊寄情五絃羽衣蹁蹮望之若仙尸解于河其幻
則那夀何少多邈哉紫虚有鶴來歸千載之思
　　　故姜府君墓碣銘
君諱澤字潤甫姓姜氏其先居蘭溪之髦賢祖某父思
齊以貲雄於鄉環其居五里所凡山若田皆克有之及
君之生其父已五十餘越三年父卒又三年母時氏亦
卒貪夫欺君之孤弱挾黠𨽻為姦内蠱而外蝕之并吞
㡬盡君之女兄道真時已歸金華楊某矣間一歸視君
撫君頂泣曰姜氏之世不絶者僅有此息爾茍或凶豎
欲去之以滅口則宗祀必絶為若敖氏之餒鬼矣夫豈
可哉區區貲産有不足計也急挾之以歸楊氏鞠育之
如己子稍長俾從鄉先生楊夢斗王月溪趙松坡董覺
齋游志慮淵冲而識見迥抜遂白於縣大夫復其先塋
若干所田若干畞雖僅存十一於千百鄉之人士無不
謂君為能者已而女兄命贅於同里之王氏君不忍釋
之而去遂舍於女兄西偏挾王同居事之如母與姑每
得嘉味必先進不進不敢先食及生子若孫嵗時相率
坐女兄中堂羅拜於庭不知者以為真其母姑也君既
受女兄卯翼之恩所以思報之者備悉志慮及女兄䘮
夫而無子為立從子恢道為後而躬扶持之其門頼以
不墜雖楊氏之婣黨無不以孝弟忠信淑𨗳之有悖戾
者懼之以法令亦翕然聴從君再從姪𢎞道被造偽鈔
者所誣𢎞道初不識其人千夫長帥州官逮繫之從者
百餘人君聞之大恐走州中愬其故官寘𢎞道稠人中
命造鈔者執之乃妄曵他男子以前事遂釋丁未嵗祲
人相食君往糴七閩時流民所往成羣動以數百計乗
間鈔道莫敢何問君獨以計脱卒致白粲來歸六親頼
之以濟君頗通刑名家書於新令尤所練習或有致訟
者質之為言其利害訟為衰止君晚命仲子遷城中往
來嬉遊以書史自娱因以盤隠自號一旦有疾度不能
以生因泣謂二子曰吾非女兄不克至於是誓将奉窀
穸之事庶㡬少盡心焉奈何今且先之爾等他日當有
以慊吾志遂暝時至正壬午十月三日也夀六十又一
是年十一月十二日𦵏於西山先塋之側配王氏後二
十三年卒遂合𦵏焉二子曰明道曰懋某孫五人曰焴
曰䕃曰溥曰繼曰善焴能積學為名儒以薦者為婺州
路儒學録尋舉進士擢永平延安丞孫女二人長適黙
成先生七世孫潘思明次適陳仁曽孫三人曰麟曰堪
曰増嗚呼金華為文獻之邦氣習之所移風聲之所被
往往人多士君子之行有如君者不幸遭門衰祚薄之
餘乃能聳然自異不踣其家復樂道人以為善而攄急
報恩之志尤寤寐不忘夫豈無其故哉傳曰大河東流
九里餘潤此盖從古而然也濓不敏幸與焴同出於聞
人先生之門墓文之屬有不得辭其責第深愧者文彩
衰弱不足以昭幽廓潛然亦自謂據事直言而無所憾
也銘曰
孰畀之隆而閼於逢其非天耶一髪之存卒續厥門其
非天耶無徳弗酬得與善為逑其非天耶發迹詩書有
孫為儒其非天耶生遂死安松阡鬱蟠其非天耶卓哉
善人延裕於後昆其非天耶
　　　故葉夫人墓碣銘
山西提刑按察司僉事張孟兼請余銘其大母葉氏之
墓凡三年矣予時供奉詞林日以文墨事上竟弗暇為
今䝉恩休致家居而孟兼亦予告省親道過予門又復
以前事為屬其言極慘戚予何忍不為孟兼一銘之乎
孟兼之言曰大父年逾六袠而未有孫及生孟兼具牢
醴饗賢士大夫且曰吾衰矣不意埀歿之年獲抱孫焉
於是賢士大夫咸起舉觴為夀未㡬大父亡大母見孟
兼輒泣尤愛憐之孟兼病創瘍浸滛被體晝夜啼不休
大母與乳母范鞠諸房中親為傅藥節宣其食與衣見
其學歩學言每為喜動顔色已而嘆曰恨不令汝大父
見之年十九禮宜授室始離大母左右逰學城南師事
聞人先生辯析六藝采刺為篇章久之乃歸大母喜倍
於前已而復嘆曰恨不令汝大父見之嵗乙巳朝廷下
詔求賢以圖治安州縣不以孟兼為不敏交章薦之孟
兼将赴京大母執孟兼手泣而言曰汝大父念汝甚唯
寐忘之不幸不見汝之成立汝今欲入官當夙夜盡心
以奉公上庶㡬不辱於前人老身雖即瞑目無憾已孟
兼謹佩服之弗敢違既至䝉恩擢國子録轉主事儀曹
遷丞奉常凡厯八春秋屢思謁告覲省動有物尼之洪
武五年十一月二十日嚴君以書來曰汝大母以今日
終臨終無他言唯曰吾年七十又四分當死百無所歉
於中獨惜不與吾孫一相見耳孟兼讀已五内分裂恨
不即死相從於地下禮部尚書陶公白於丞相府遂以
上聞獲還哭於墓次時大母祔𦵏大父徐山兆域距卒
時已三十四日矣自時孟兼出為今官尋陞山東提刑
按察副使痛念禄足以充養而大母遽捐館舍䀌然傷
心然非辭章無以白大母之行而洩孟兼無窮之悲焉
所以不避譴呵而頻瀆於執事者職是故也予聞之亦
為之愴然嗚呼余何忍不為孟兼一銘之乎葉氏諱某
杭之仁和人父信母某氏世以種善聞年三十歸浦陽
張府君鎮初府君娶同縣陳氏無子葉氏來為之側室
性慈恵柔順事陳氏如事姑復好施與逢单窶無倚者
捐所有物資之弗靳三族翕然稱其賢生一子垕二孫
長即孟兼次善一孫女一某四曽孫鈞朝幹全予自少
齡恒得驚風疾數渉阽危頼祖妣金淑人保抱携持以
全性命竊禄熙朝位躋法從常思有以發揚潛徳而一
時故老號稱能文辭者先後凘盡竟無從求之方戰惕
不自寧而孟兼乃惓惓徴銘弗懈亦可謂知其所重而
竭報本之誠者予頗愧焉嗚呼余何忍不為孟兼一銘
之乎雖然孟兼以文章政事著聞當世繡衣直指威讋
暴彊其大父母雖不獲見亦足以慰九泉之望銘與不
銘未足深議也銘曰
君子抱孫以其繼宗也斯勤斯恩奚暇計其瘝恫也珠
之藏槖玉之藴璞寳之俾有終也為盤為敦光燭於外
大顯厥庸也樂石勒銘樹之林塋馬鬛其封也
　　　故鄭夫人夏氏新阡碣銘
至正三年夏五月予來讀書浦陽東明山翻閲之倦因
黙坐木榻上忽鄭君濤䘮冠絰帶揖予而言曰濤妻夏
邕字伯熙生十九年即與濤為配又七年不幸以疾終
所遺一小兒曰枋始三嵗未能勝薦奠保母掖至柩前
教之俛伏枋雖未解事念母不見亦仰首作嗚嗚聲濤
見之雖欲以禮制哀不自知涕之從出也言訖泣下數
行良久又曰夏氏家本虎林世有顯人邕之曽大父天
瑞正議大夫泉州路總管大父若木奉議大夫建徳路
總管府治中父應孫承事郎兩浙都轉運鹽使司黄岩
場監司令司令君娶永嘉陳夫人陳生二女伯即邕季曰
穆字叔熙司令君以泰定末來尉浦江遂許以邕配濤
以穆配濤之再從弟永後十年二女寔來濤家去年十
月朔穆既先逝今年五月初二日邕復以一病不起胡
天之降㐫於濤家者若是忍也邕屢有娠不乳及得枋
酷愛之至數易乳嫗猶未慊其意聞兒啼聲中心怦怦
然自是遂得驚疾疾既劇㑹司令君卒黄嵓邕復哭之
哀迨穆之䘮但能悲惋已無力出聲猶日使人視枋惟
謹考其行事固無有大異人者然其小心畏慎未嘗一
日少懈濤家義聚九世族屬之衆㡬二千指邕壹以禮
遇之族屬之人咸以端荘静懿稱其賢邕今已矣将以
十二月初三日窆於穆之墓北車馬塢濤獨憫其以念
子之故而致疾幸先生賜之銘使枋粗有知或謁墓下
而讀焉則念母之心将油然而生是先生教枋以孝也
言訖復泣下嗚呼邕之事誠若過矣世之人誠以父母
愛子之心愛其親庸不謂之孝乎是宜銘之以厲吾徒
且以警枋也銘曰
母愛之由天衷子報之胡不同倘有人心當省厥躬過
是墓者寧不為之改容
　　　節婦朱夫人墓碣
節婦朱夫人諱則中鄱陽人年十五歸同里句容縣教
諭劉斗鳯生三子炳煜燮一女旭貞而劉亡夫人年三
十二又二十四年乃終夀五十六夫人自劉歿悉屏脂
澤弗御益力家政晨起坐堂上更列傔媵於堂下令之
曰爾為某汝為某晚各㑹其成無爽期者然樂於振急
遇嵗儉及大雨雪必散粟雖䟽材之細亦多藝分給之
人有斗升之糴主廩者慵於啓鑰難之夫人罵曰爾飽
矣豈知彼懸鍑待炊耶嵗壬辰夫人家燬於兵童御散
盡炳提義旅隨大将軍上饒燮又死於厲旭貞適浮梁
張子明未㡬煜亦為仇家所害夫人間闗出萬死獨抱
炳子玉珊往依張使玉珊衣垢敝服雜蕘兒牧豎中卒
有急令竄山澤夫人身先之每撫其頂泣曰我一家兵
禍極矣汝父存亡未可知劉氏一宗若髪懸弗墜者頼
汝在爾奈何虎豹又窺伺未巳耶鬼神有知得持汝以
見汝父我含笑入地矣言訖衣袂盡濕後四年炳從間
道回見夫人相與抱持哭絶而復蘇夫人指玉珊曰吾
所以不死者有此故爾炳因迎養新安復遷浮梁竟以
疾卒張舍實某年月日也以某月日𦵏縣東發京鄉之
史源銘曰
史源之山楊若曵旌有巋者藏太史是銘過者式焉知
為節婦之塋
　
　文憲集巻二十三
欽定四庫全書
　文憲集巻二十四
　　　　　　　　　　　　　　　明　宋濓　撰
　　墓版文(凡十/章)
　　　故封承事郎給事中王府君墓版文
惟王氏所岀不一有姬姓者二族有媯姓子姓者各一族有
蕃姓者析四族餘未暇論述然姬姓二族皆出於周其一始
於王子晉之子司徒宗恭其後則太原瑯瑯為尤盛其一始
於畢公髙之子畢萬其後則京兆河間為龍蕃二者皆以其
王族故氏之為王云太原之族自秦漢以至於唐最多顯著
與清河之崔隴西之李滎陽之鄭范陽之盧天下號為五姓
載於史牒者班班可考也太原之裔有分居光之固始者自
東晉南渡來遷泉之晉江温陵里圖牒䘮不知其為幾世至唐
協律郎普又自晉江遷黄陽之延興里協律生宋大理評事
文郁大理生校書郎訥校書生大理評事保隆評事生莆
田縣尉仁暅縣尉生睿睿生連連生籲籲生鄉貢進士贈
奉直大夫國光進士生給事中晞亮給事生長溪東尉
桂東尉生奉直大夫潤之奉直生禮部侍郎太冲禮部
生知南海縣事應麟知縣生元莆田縣典史子春則府
君父也母任氏府君諱公穀字徳良生三年而典史君
亡及稍長問其母曰吾父何在母曰若父死已久墓木
今將拱矣府君擗踊號慟即製斬衰絰帯追行三年䘮
事兄最樂先生朝有如其父絲毫不違其教今先生時
號名儒以古文著聞亦盡心於府君鞠育導廸無不備
至羣族内外姻皆稱之府君𨽻業郡庠精勤越流軰夜
將半鄰齋燈火盡滅府君獨焚膏挾册兀坐如枯株自
是能通一經發為大義亦整比可觀郡慱士命題招弟
子郡試於堂府君特居首列㑹歳當大比同舍生皆踊
躍入家狀期赴鄉闈府君獨漠然若無聞或勸之府君
泣曰予生髪未燥先公棄捐一念及兹肝膽為之析裂
雖幸母夫人存鶴髮鬅鬙而疾疢撓之恨不化一刻為
一朝尚忍斯須離膝下乎杜門不出日以色飬為事及
夫人卒葬祭一遵禮度哀號不暫舍性好施家雖單窶
聞人飢凍輒解衣减食濟之不然夜不得甘寢君子以
為賢元季政大亂七閩之豪挾兵威以擅生殺割土疆
徃徃致書交辟之府君度其無成皆峻辭已而亂愈亟
府君挈妻孥避地仙遊山中曳杖盤桓而烟霞泉石日
與之相親及皇明御厯六合載清而府君則頽然老矣
乃謂其長子寅曰不仕無義吾非不知也第廹於親老
且病耳爾當力學淬行以繼其門寅遂以尚書中鄉貢
第九名上南宫未及㑹試擢為給事中尋兼靖江相府
録事階承事郎朝廷推恩封府君承事郎給事中府君
之配陳氏先卒已十年至是亦贈孺人寅方攝監察御
史按劾山西忽官書至驛言府君已殁寅匍匐奔還南
京詣予哭曰寅罪逆深重禍延先子以洪武八年十月
三十日長逝壽僅五十又八寅將馳歸擇地縣南香山
里白石峯之原以九年某月日襄兹大事而起母孺人
之骨合塟焉惟先生職在太史中朝名公卿之墓無不
藉雄文傳信于世敢奉楚府伴讀陳子晟狀再拜以
請惟先生畀矜之予聞閩多故族雖厯年千餘而其
文獻猶有足徴者府君善承家學豈不思出就功名
之㑹獨以親故不敢蹞歩捨去則其敦厲孝行絶於
人逺甚孝為百行冠冕所闗彝倫者甚大此而不銘
烏乎銘寅能汲汲孜孜顯露潛徳惟恐人之不聞府
君亦可謂有子矣府君六子長即寅次曰同曰驥曰
祥曰載曰龍同驥載龍夭女一未行孫一陵生銘曰
人所貴者身身之所本曰親呼吸相通實一氣之分
乃或委而去之南則之越西則去秦能敦本而厚倫
者豈不在於斯人豈不在於斯人
　　　贈承事郎工部主事劉府君墓版文
濂家食時嘗如烏傷其校官劉君浩卿來見浩卿諱
演美容儀晢白如冠玉有鵠峙鸞停之狀聆其谹議
推闡王霸欲見之開物成務建瓴注而健鶻飛也求
所著文閲之氣充而聲雄風雨晦冥雷電恍惚若鬼
神之出入也濂甚豔其人數與之游盖浩卿受經玉
山鄭錄事明善錄事精通伊洛之學望重當世浩卿
獲其傳為多濂意浩卿非文墨可羈必騰迅以升已
而浩卿秩滿去濂亦潜伏大山長谷聲迹絶不聞㑹
元籙告終而皇明御極濂應聘而起累遷入禁林浩
卿之子彬亦典儀晉王府既胥㑹亟問浩卿安否則
墓木拱矣濂失聲哭曰浩卿止於是耶不覺為潸然
出涕彬才猷日著轉承事郎工部主事改員外郎間
謂濂曰彬幸藉先子明訓忝任官使近得援例贈先
子如彬官母葉氏亦贈孺人先子卒時年五十又四
乃元至正癸巳三月九日後七年己亥十月二十二
日始塟麗水縣孝行鄉之桐嶺原迄今洪武丙辰盖
已八載而懸棺之石無文非不孝歟願先生畀矜
之言訖泣下既而又曰先子之行多可書彬不能
記其詳先子事父孝生能盡養暨没廬墓左者三
年廉訪使者遂以孝亷舉教諭義烏移龍泉興補
百廢孳孳如嗜欲陞明善書院山長以母耄辭先子性
謹飭非大寒不襲重裘雖暑鑠金正衣冠而坐挾冊諷
詠終日與人期在百里外風雨必赴之一日行桃山中
見涕淚赴溺者先子止問之曰吾母亡未塟質先廬得
錢二十千今遺之欲生奚為先子陽謂曰爾勿憂誠吾
拾之爾力挽歸家償錢如其數其人知非真拜受感泣
而去先子瀕殁謂彬曰金華宋先生最知我我死當以
墓文相累彬敢銜哀以請願先生畀矜之言訖復泣下
濓曰濓實知爾父爾父有經濟才志不獲施以卒耆舊
凋落宜爾不能詳濓故掇其概言之繫之以銘劉氏世
居括曽祖某祖桂好施與州里歳儉亦賴之父徳澤好
施如先人母葉氏子男子三長師曽南康都昌丞次師
夏即彬次師雍孫男子一煇女子四梁松朱某湯謹其
婿也一未行銘曰
丹穴之鳳五色離褷不髙翔於千仞乃戢翼而威蛇命
也奈何振古如兹噫
　　　故浦江義門第八世鄭府君墓版文
浦江義門其第八世主家政者曰鄭渭字伯陽宋龍㳺
丞徳珪之曽孫東埜處士文佩之孫元贈中書禮部郎
中鑑之子年七十二以洪武十年九月十九日終於家
十一月二十四日葬於縣東三十里杉栢墓之原其子
梃桷與其孫炯勲合辭請銘於太史氏濓濓乃為之銘
曰
維伯陽父自㓜頴發佐諸父齊家才超然自見也泉布
出納及米塩細務一一鈎校使無所漏也更繇之繁身
獨任之載星徃來踰三十春秋不憚煩也辭意懇欵壹
本諸誠無纎毫人偽也化行鄉邦三尺之童卒皆信服
呼之為長者也縣之大夫踵門問政告之以利病民隂
受其賜也方嶽重臣嘉其篤純欲辟為從事辭不為也
上繩祖武下儀孫曽循蹈規矩晝夜兢兢自惕也大田
以祭嚴若祖考之臨勒石示訓戒勿質鬻之也合爨一
世中更亂離左抗右禦卒使危復安也羣從同樂熈熈
然如春風和氣襲人見者革面也宅心忠厚不動聲氣
寧人加已誓不先人也國初定賦郡田一斛驟増其半
白於當路而蠲之也姻家析貲陳之以秉彛不以已之
親踈為厚薄人服其均且平也宗族有早孤者收而鞠
之斂其租入逮長而悉歸之也有盗持斧斤之林僮徃
禦之反為盗所毆僮妻徃䕶之失足墜塹死禁僮勿訟
反遺之槥櫝也職此之故聞其捐館一郡為之出涕貴
賤賢愚無間然也其妻吳裕字曰静安能通詩書為一
家女師是以配君子也嗚呼世不逮古夫妻相虐而兄
弟為仇比比皆然也有若伯陽父實中流之砥柱彛倫
賴以扶樹名教賴以増重奈何去昭昭而就㝠𡨕也青
山不移流泉不竭而形容不可復覩茍可贖之當人百
其身也嗚呼勒銘斯阡言有盡而情無窮過者讀之不
為之涕泗汍瀾非仁人也
　　　鄭彥宏甫墓版文
鄭彥宏甫諱鉅浦江人也其家十世聚居諸父平山府
君文泰才雄志鋭盖以義亢其族特善彦宏彦宏毎侍
左右操其權度以裁小大之政府君没從兄青慩居士
欽有才如府君日恢宏之其宗愈光茂亦惟彦宏是友
盖彦宏凝慤而夷冲其與物交範防至密諳練甚精而
於羣從之間傾誠以相周旋故得其驩心其考文轟蚤
世奉妣黄夫人盡孝及夫人亡出寢於外二年弗近酒
肉哀慟無晝夜幾傷其生居亡何彦宏以次長其家確
守成法如執玉捧盈唯恐有媿前人然所見一定雖羣
言沸騰終不可揺奪由是内外政皆治㑹遭兵難法無
少爽性好施與天大雪有童子凍餓道路彦宏亟温以
酒且治纊衣之使養於家喜注善藥起人夜半有告急
者即應之亦無留難一日以事適鄰邑忽有拜馬前者
彦宏曰吾不汝識今拜欲何為拜者曰吾家四三人病
滯下欲死賴公藥乃生食公之徳久不報幸一見不自
知其䫙之頓地也彦宏笑遣之彦宏壽六十七以某年
月日卒卒後一月某日塟於左溪山西源娶周氏先十
八年卒生子男三演淵洧演夭淵洧皆恂恂善繼而淵
通經藝以古文辭知名於時用薦者為月泉書院山長
女一歸江蓮孫男四楷檉櫟檀檉夭女三人皆在室彦
宏遇人煦煦有㤙意迨没人思之弗置至今有涙落者
昔唐張公藝李知本劉君良皆以孝友聞史臣稱之以
謂此三人者孝行推於友睦而禮遜之風數世不衰皆
在元魏齊隋之際眞所謂豪傑之士雖無文王猶興者
今較以彦宏之家君子咸言過之而彦宏諸行又跬歩
不越於繩榘非傑然自立者能若是乎南陔白華商之
季世僅見之夫子刪詩特存其聲而弗削况於後世者
乎濓與彦宏㳺凡三十年知之為至於是造文表諸墓
以風示人人庶幾有來取則者
　　　故章府君墓版文
章府君姓也遇孫名也宗覲字也浦城西邨康州刺史
及自南安來遷也今居龍泉康州五世孫都官郎中重
再遷也又十一世至煥文三遷縣西之錦川也煥文生
斯立斯立生格皆潛耀岩穴而善利覃於鄉邦此府君
曽祖祖父也當唐之季逺祖仔鈞受唐命官至檢校太
傅西北面行營招討制置使勲名著於一時其妻越國
夫人練氏懿徳隂暢能全建州一城生聚生子一十五
人其後多榮號登進士第者幾百人若郇國文簡公得
象以清忠致位台輔若寶文閣待制衡以文辭卓冠多
士若忠恪公誼立朝論事務存大體若莊簡公楶建功
涇原而夏童不敢東牧盖章章者其他位法從典大藩
者項背相望此府君世澤也持身凝簡超然百為之外
而毅肅之氣洽於倫類望之如大山中居莫不尊而仰
之然耿介無阿私臨事定議則曰某為囘邪某為謇諤
凛凛不少貶此府君恒性也凝坐一榻自明至曛未嘗
去衣冠發言必想踐未踐則終日若思遑遑不少寧族
婣比閭三尺童子來見必以禮接弗敢慢且諄諄然戒
曰惇爾孝弟引翼爾文學毋隕乃祖乃父聲聞以為爾
家羞人稔其徳事不得直亦上謁而求平焉從容諭之
輒中其肯綮誓勿煩有司旱暵疫癘泣禱於上下神祗
不獲應不止此府君馴行也甲子三百六十有六府君
所享年也至正三年五月六日没之年月日也窆之年
月若日則十四年二月十一日也縣之西寧鄉玉峯山
之陽葬之地也宋兵部架閣張公宏女府君配也曰珪
曰璋曰御史中丞溢子男子也妻縣人士陳師大者子
女子也曰存仁曰存質曰某元帥存道曰存誠曰存厚
曰存禮孫也件繫羣行而為之狀者青田劉先生基也
譔次其事而樹文於墓門者溢之同志友宋濓也銘曰
維章受氏出自東海曰齊之姜也奕葉蟬􁀙施於北南
於煜其光也玉象降徴疊笏成陵爛然有章也府君承
之凝簡而昭淵慤以莊也左矩右繩周旋敕慎納於危
防也不詭而隨不肆而卬不尨而凉也含真葆熈脗合
至𤣥莫吐耀芒也何以嫓之龍劍在襓神珠韞房也茍
鬯所施物罔非吉胡斂不張也有子繼志曰隠曰顯各
惟其常也棲心奥區三秀孕竒或發休祥也執法中司
曰簡巖巖凛為飛霜也玉峯之阡冲和固結其氣靈長
也太史勒銘鐫諸樂石百世而弗忘也
　　故愚庵先生方公墓版文
嗚呼自我齊國文公紹伊洛之正緒號為世適益衍而
彰傳道受業者幾徧大江之南而天台為極盛時則有
潘子善氏林叔恭氏趙幾道氏兄弟以及杜仲良氏如
此者不能徧舉皆見而知之推原體用之學敷化𢎞治
而風動於四方重徽疊照於斯為至流風遺俗汔今猶
有未冺若我愚庵先生方公其殆聞而知之者歟先生
諱克勤字去矜姓方氏其裔出睦州𤣥英處士于宋初
十五世祖廿四府君某始遷寧海侯城里曽大父重桂
鄉貢進士大父子野父烱元鄞縣儒學敎諭母葉氏宋
丞相夣鼎從曽孫女也先生㓜而端凝五歳知讀書自
辨章句十歳暗記五經諸老先生嘖嘖愛賞目為神童
年埀弱冠徧窮濓洛闗閩遺書及尋鄉先達授源委凡
渉性命道徳之秘窮研探索寢食為之幾廢因喟然嘆
曰為學必合天人而後可舍是非學也至正甲辰嘗一
踐塲屋言國家利害峭直無所顧忌有司不敢取飄然
東歸益閉戸潛心于一卦一爻必欲驗諸事為至於天
文地形禮樂刑政及制度名物之屬亦辨析歸於至當
如指諸掌㑹海民為變江浙行中書檄吳江同知金剛
奴募民為水兵先生詣金剛奴謂曰民計窮而為盜未
為盜者亦挻挻欲動奈何授之以兵是謂増盜非禦盜
也金剛奴怒不荅既而水兵果於中道殺䕶吏逃去從
盗金剛奴踰垣走折一足始悔曰吾不從方先生言以
至於此未幾侍御史左荅納失里至郡招諭劉都事基
為之副先生上書陳勦殄之畧不宜姑息都事韙其言
而不能用遂致郡縣陷没民罹塗炭先生發憤入山谷
採松栢食之累日不返當路延先生入幕府先生謝曰
我辟穀久矣弗足與人間事也吳元年冬大明兵取台
州先生欣逄真主之出乃大有為之時疏舉賢才安
人心黜豪强除暴斂明敎育十餘事將上之未果洪武
二年詔立郡縣學以訓導辟先生樂於育才即起應命
負笈來從者至百餘人先生據經陳義曲暢旁通幾無
毫髮遺憾聞者皆淪肌浹髓薫為善良俄以母夫人春
秋髙力辭而歸諸生追之者踵相接學舍為空四年夏
朝廷聞先生賢欲致之部使者袁君宏以書幣來徴先
生以母老不忍離左右辟去旁縣郡承使者風㫖雜逮
婣連督索之先生上京師兩詣執政固辭執政竒先生
材命就銓曹試考覈入格名列第二上特命知濟寧府
事階朝列大夫錫之冠帯以行先生至官為書一通懸
於康衢諭上愛養元元之意民有所不平詣府自言禁
吏胥不得呵問日引耆耄坐語訪以得失郡學舊有孔
子廟堂頽圮聘前進士為師弟子員有未備者選補之
役浮屠以葺廟堂南鑿為泮池傍列兩序闢射圃於廟
北造弓矢樹正鵠日一再視學親為正句讀較中否屬
縣之内社各立學學凡數百區學子繫籍者二千人兵
後號為最盛始有詔民闢廢田者閱三載乃稅吏徼近
功不侯期斂之復以田定起科繇民益惰田不増闢先
生與民約定為簡書列為丁産為上中下三等等復析
為三毎有徴發恒視書為則吏不敢並縁為姦歳且暮
轉戎衣于燕時有令役民舟者有誅别郡以牛車從事
天雨雪牛僵死于道破産者十八九民請以舟就役僚
佐畏令難之先生曰吾知從民便抵法非所辭也即載
以舟具白山東行中書省省義不問郡倉絶糧省檄民
七百里青州民病不能適漕運者自淮安輸濟南道出
郡境先生欲就輸郡倉而使濟南致青州告于行省弗
聽即以聞户部戸部奏可行省臣愧之郡城壊故事築
以兵指揮使挾貴人勢當五六月聚民萬餘治之民不
得田哀號而即工聲聞數里先生奮曰民病不救惡用
二千石為宻聞中書同官疑且得罪不敢署名先生獨
署之胡丞相惟庸以聞即日詔罷先是不雨先生袒跣
徧禱羣祠涕泣卧祠下誓不雨不還至是詔下民驩呼而
散大雨如注是嵗五穀俱熟民歌曰孰罷我役使
君之力孰成我黍使君之雨使君勿去我民父母自是
連二歳三禱皆有年五年秋隣境盡蝗先生省愆變食
稽首告天夜聞空中薨薨聲燭之乃飛蝗蔽天而過郡
獨有年民有赴愬者隨事則决大者笞辱小者諭遣之
不留案牘尤慎於庶獄月録日省不使乆淹或文有未
具時作糜徧食之夏秋之税毎命斛卒持概髙下出其
手或至累旬不收民兢指倉為穽先生令民自概斛卒
斂手不敢出氣遇將西成預移文與民期民争來輸不
遣一吏而税常先登江西浙西二行省運粮百萬濟寧
水陸數千里先生視如部民不使有錙銖怨懟舊比毎
斛益四升以禆蠧耗先生憫其道遠言于朝蠲之府召
州縣官屬皆役皂𨽻徃徃索賂無厭先生下信符置郵
無敢不至者信符之籍以印識而中分之吏托月日稽
違以媒利先生私藏之緩急有程一自己出復行其法
於封内壹以信符召民民得竟并力耕桑襁負來歸者
相望于道初赴官時戸僅三萬税萬餘石三年之後税
以石計者十四萬四千七百戸亦増至六萬有竒二州
二十縣家有積粟野無餓莩羊牛鷄犬散被郊坰富庻
充實如承平之世至於社稷山川諸祀先生脩崇壇壝
嚴飭器服或樹名木於周垣之外一如儀制無有所闕
水驛在西門内庳陋汚濕居者弗寧先生料揀材木候
農之隙更作於城南庭堂室房𢎞敞逾昔冬寒河凍驛
舟不行令舟人伐木為炭穿土穴蔵氷因其餘力以成
事功泗水經郡城南通淮江北引河濟地勢髙瀉搆石
為牐而時畜洩之魯橋棗林二牐厯歳乆壞石填河中
舟道難之役牐丁絙壊石治灰而甓之故以葦囷庤糧
火屢為災教民為陶瓦營屋百餘間申戒火令編民居
為曹伍逓相救恤其患遂止大將軍魏國徐公達副將
軍曹國李公文忠統士馬十萬之燕駐郡稍乆要官勢
吏争索糧芻相膠葛于前先生依序酬決無不如意一
軍稱能永嘉侯朱公亮祖將舟師數百艘北征河水涸
舟膠不可動脅先生曰即趣五千夫浚河否則以軍法
論日且暮先生不忍煩民泣禱於天夜二皷天雨黎明
水起數尺舟竟去莫有言者先生為政以風化為急
務以徳勝佐貳始雖倨慢先生委誠待之卒愧服武
夫悍將不知禮久亦化戢在官縱無事終日冠衣坐
堂上召諸吏授以書詩法律或公牘堆几羣辨方譁
先生片言折之各心悦而去性不喜近名常自誦曰近
名必立威立威必至害人吾不忍為也府庭之間不
陳杻械革鞭懸楹間示不妄罰省憲考績為六府最
八年春入朝皇上以為善治民錫燕儀曹使踐其舊職
瀕行奬諭有加且曰政成當顯用卿秋八月知曹縣事
程貢嘗以不職被笞心銜之上封事言狀詔御史楊某
亷按楊為程故人恐程坐誣罪易民服潛索先生過事
踰兩月無所得乃捕府中卒吏盡繫之榜掠無完膚無
一可問者楊更與其吏謀誣先生用倉中灰葦時十月
固未嘗附火而葦則苫公宇垣實無私用者先生不與
辯遂就逮民號呼填道隨行百餘里者將千數先生次
子孝孺上書政府大臣願以身為軍贖父罪不報竟謫
役江浦㑹空印事起吏又誣及之孝孺復草䟽將伏闕
上訴而先生殁於京師九年冬十月二十四日也壽僅
五十又一孝孺與兄孝聞奉柩東歸十年春二月二十
四日窆於縣東北深灣章施山之原禮也先生妻林氏
諱姬婦道為一族冠先十五年卒至是合塟生子二人
即孝聞孝孺孝聞年十三居母之䘮不肉食至服除人
以純孝稱之女一人再娶王氏諱在生女一人未彌月
而王卒少房董氏育之董氏生子一人曰孝友二女皆
在室未行先生靣白如玉鬚眉秀整不妄笑語動容周
旋必合禮法兵亂負母逃入深谷兩踵血流遇二弟訓
育備至終身未嘗失色與人交率真任質不事表襮不
以久近為冷熱立談之頃洞見肝膈南冠過郡者必以
米醪饋之不能歩者僦舟車送之萊蕪丞陳川欲迎母
為養厄於無貲出錢五千助之同列以事奪禄買布帛
給其用且日延之對食久而不衰脱逢其飲醉投案大
詬而去待之益恭及酒解來謝陽若不知者曰昔之夜
吾亦醉矣不識君何謝也生平奉養簡素不服紈綺御
一布𫀆數年載不易日不再肉不治官事輒却肉不食
所守亷甚絲毛不取諸人毎行縣以物自隨杯湯不肯
受兖州守因童進二木瓜笞童十召州吏還之鄉人有
為饒陽令者以燖雁侑書力却去乃已初至官時祿米
一斛可易金三兩以軍食告乏月取十斗為食餘悉儲
于倉或尤其迂不恤也晚年益加畏慎晝所為之事夜
則白於天俯仰皆無愧怍榮辱利害恒視之若一坦然
不疑古所謂體道成徳之人先生誠庻幾焉其為文章
質而不華平而中理有汗漫集若干巻傳學者云濓私
自念齊國文公之薨始一百七十又九年而其學寖㣲
希世取寵者徒剽掠為談辯誇多鬭靡者務組織為篇
章文公所以扶世教淑人心者率棄為空言故其臨事
之際仰攫俯拾唯恐利不入槖至有庸夫賤䜿之不屑
為者嗚呼可嘆也已有如先生聞風而興乃能誠求實
踐參前倚衡儼若上帝鑒臨涵養既純發舒自異仁
民善俗之政至今人人能道之夫命雖止於斯而其率
性㑹道無愧於文公者尚皦然弗誣也孝孺久從濓受
經頗知先生行事之詳於是厯叙其故而繫之以銘銘
曰
堂堂齊公命世之雄伊洛正傳實為大宗入天出人完
傳翼經有遏必䟽無幽不明疇不皷篋千里來過燦如
聚星惟台獨多流光所及寧有翳昏揭彼日月輝于天
門逝者沄沄滅景銷聲不有人豪聞風孰興猗歟先生
行知尊聞養氣弗餒充乾塞坤實孚名隨上徹九天鶴
書翩翻降於丘園爰自布韋專城以居象笏朱衣於赫
其儀寵㤙之加其廣無垠曷以報之誓不顧身敷宣帝
仁達于齊氓以煦以嫗以致其亨民或勞只如魴之頳
乃平更繇俾遂其生黠胥舞文其貪若狼乃障乃防而
扼其亢人相告言久嬰亂離父母孔爾我胡弗歸十百
為羣其來如雲操厥耰鋤以播以耘我行其原萬桑沃
然俯瞰于隰黍苗芊眠鄰多孽煌刺天而飛避不入境
絶類有知真儒之效小試則殷誰曰漢吏專美其循太
龢薫蒸郁紛輪囷自此而升何澤弗臻大命止斯傷如
之何視天方髙淚如懸河我文傒嘆數竒則然中心無
慊生順死安善人殄瘁斯道之衰顧瞻無依胡寧不哀
崔崔者岡𣺌𣺌者陂其中有墳千載之悲
　　　故一鄉善士張府君墓版文
浦陽江之上有大姓曰張府君天錫字君與懿然篤厚
人也自成童時輒知孝敬日趨大父母父母側問衣燠
寒而進退之年既長益推錫類之仁九族有弗振者時
卹其匱乏復懼族逺情疏築堂南山麓為序拜旅飲之
所長㓜之節粲然不紊其於惇愛廣順之道有所賴焉
然不是以為足寒食十月朔汛掃先世諸塋必厯告嗣
人曰此為某府君其名行若何支系若何本末如連珠
已而泣曰吾髮種種矣茍不言爾等當不知土中為何
人慎識之勿使牛羊踐履其上平居正襟危坐終日不
妄動即動足跡亦有恒度撫世酬物一以誠有犯之者
任其轇轕兩耳如無聞尤不喜以疾言厲色加人人愈
愛慕之雖傔媵亦從化俯首趨功驩欣如也及殁不問
賢不肖皆歎惋悼惜有至淚下者至今語及府君猶舉
手加額稱之曰長者長者云府君之裔初自清河遷已
厯十有三世曾大父維大父夢龍湖之儒學正父一寧
妣方氏府君生於某年月日殁於某年月日壽若干以
某年月日塟於縣西通化鄉施禮山原配室朱氏婦道
克修前卒竟合葬焉子三坦泰祐女三石某朱某樓鐵
其婿也孫五瑶福驥某某曽孫五某某昔漢之萬石君
家以孝謹聞於郡國雖齊魯諸儒質行咸自以為不及
若府君為人實有石氏之風奈何士習不古文有餘而
行不逮尚有愧於齊魯諸儒又何敢望君之藩垣哉是
可嘆已坦等遣從孫大常丞丁徴濓勒銘墓門濓聞至
正初宗藩賢王有竒府君才者辟為營田總管府治中
府君辭不赴今故不以為稱而題之曰一鄉善士張府
君墓并感其事而銘之銘曰
生之温守之仁發之淳行之新以飭其身以伉其門以
壽其子孫
　　　上海夏君新壙銘
國朝有天下患吏之病細民公卿廷議以為吏它郡人
與民情不孚又多蔽於黠胥宿豪民受其病固無怪莫
若立巨室之見信於民者為長使主細民土田之税而
轉輸於官於是以巨室為糧長大者督糧萬石小者
數千石制定而弊復生以法繩之卒莫能禁是時惟蘇
之沈氏以奉法稱天子親召與語賜之酒食時减免其
田賦名聞四方而上海有夏君者尤畏謹好禮繇賦皆
先時而集不煩徴索愛恤細民銖兩無所妄取民咸悦
而徳之聨事者皆以為則其所為盖無愧沈氏而名未
若沈氏之顯者聞於上則勢隆而易彰鬰於下則雖善
而莫著此余因夏氏之請而欲揚之者也君諱宗顯字
叔眀自其曾祖㕘祖駟父祥皆居華亭君年十五六喪
母以達禮聞服終請于父出從傅朱學數年學有名逰
上海樂其土俗遂之長人鄉置田宅徙家以居既而家
日殷富益敦行義兄及孀姊老而窶嵗時奉粟帛養之
葬其䘮而䘏其子撫異母弟有恩事外舅姑盡子壻禮
聘名士為師故人子就學者飲食之旦則冠帶坐堂上
子孫盛服入揖立兩序俯首聽教命君各授以事㑹食
遣去至夕取古今事可為法戒者辨析講説勉以為善
子孫恭謹愿慤不敢嬉遨譁縱凶嵗鄉里皆從君乞粟
帛藥餌嫁娶䘮災者取資焉故巨室之以長厚稱者必
曰夏氏見君者慕其善與君逰者服其才聞君卒者莫
不痛惜之也初君年未四十即穿壙為冢於舍西北若
干步及年六十有六而卒遂葬焉君之卒以洪武十二
年正月二十一日葬以二月九日娶王氏二男曰應炎
應霖三女長適趙志學次適趙以仁一在室孫男三人
翟彪麟女三人曾孫男一曰緜緜銘曰
周法既壊經界隳羣氓相啖䑕與狸吏庸俗澆邈不知
赤子顛踣吁可悲聖神造謨立治䂓俾大育小勢相維
孰嚚戻法肆攘欺利猶在吻身已離惟呉夏君懲衆非
畏慎奉上仁以綏凶嵗發廩賙困飢帛寒藥疾棺載尸
居家孝友此其推子姓愿謹習禮儀鄉閭愛戴莫敢違
為富好仁曷能追天錫爾𦙍當蕃兹嗟哉巨室宜相師
欲考令徳徵銘詩
　　　樓母婁氏墓版文
義烏樓璉詣余禁林且哭且拜曰璉也不才幸獲厠名
銓曹擢主大同宣寧縣簿歸與母夫人别夫人慘然若
不能勝情整璉衣出門涕涙闌干被頰璉恐重傷夫人
之意忍泣而徃之官僅五月而訃音至矣蒲伏歸伏草
土今服既闋吏部用常例别調行有日痛念先母遺徳
未白舊幸灑掃門庭執弟子之禮敢以墓版文為累按
璉自為狀諱慶字静嘉婁氏考某妣某氏夫人年二十
歸同里樓君光亨婦道修飭甚其姑童氏御家屬以嚴
纎芥有失輒鬱鬱不樂冡介間鮮有獲其驩心者唯夫
人能之處先後唯以柔勝有恃强壓之者夫人俛首避
去久之咸愧赧夫人亦自如樓君隠居教授州里多宗
之每懸燈覽書直至鷄號夫人侍左右不敢先寢困睫
或不可擘必奮迅自力習以為常嘉朋至備物以饗雖
截髪弗暇計其遇族婣不為翕翕而趨不為淹淹而舍
始終有恒學者多不及也一旦病痰厥喉吻上下隆隆
作聲已而蘇明日復卒夀七十八其時則洪武辛亥九
月十七日又明年癸丑某月日藏于竹山里先塋之次
子男子四玓瓅珍璉璉以明經試吏部入官今為成都府
仁夀縣主簿階將仕佐郎子女子三環瑜珥俞盛方錫
呉祐其壻也孫男三致中致和致剛孫女四貞娟婉媛
皆㓜世恒謂隂教不行天下無良婦有若婁氏豈非婦
之良者耶奈何輕言之讀予銘者尚有所厲也銘曰
無非無儀維婦之常不有以昭之孰知其良余銘婁氏
之藏百世之下遹有耿光
　　　瑞安呉門三貞母墓版文
温之呉荃不逺千里踏赤日而衝黄埃謁予於浦陽江
上既入容貌慘沮弗悦問其故輒嗚咽流泣而後言曰
荃之先世初家鄱陽再遷㑹稽唐諫議大夫畦又自㑹
稽徙温之瑞安世有宦蹟至宋兵部侍郎洸某州教授
瀹兄弟連擢某年進士第聲聞益著兵部幾世孫連江
主簿朝宗無嗣以兄通判汀州泰來仲子諱埏君為之
後君元栁州教授荃之曾大父也種學織文名播于邇
遐其配金部郎中張公聲道之孫諱淑真柔婉静專奉
尊章能盡其禮曾大父方四十一不幸蚤世張夫人少
九齡誓冰雪自潔卵翼其子至於有成夀七十二以至
正元年辛巳八月辛酉卒五年乙酉二月癸未葬州之
廣化鄉其子諱欽荃之大父也娶胡夫人諱節宋瓊州
安撫使尚賢之孫大父學行如其先人念家世之多艱
奮然欲有為寤寐不忘生一子諱璟荃之父也嗜學如
嗜利罔有怠心及其冠也擇松江府判官林公天麟之
孫諱亷為之室林夫人瀕行父以上腴田三十畆畀之
林夫人曰兒聞女子之行父母有命戒之言不聞其他
也敢辭暨去動静具合節文三族翕然稱其賢荃父始
二十一嵗不幸又以疾不起時林夫人多二齡荃在遺
腹中甫九月荃父臨卒語林夫人曰吾家宗祀不絶如
縷者在吾一身今病革若是柰之何哉然吾祖父無凉
徳生男或可期爾能保嬰惸而養吾二親吾死為不死
矣林夫人仰天泣曰所不如君言者有如日言終而卒
卒一月而荃生生一月而大父繼卒大父年方四十而
胡夫夫少一齡二孀母相依為命抆涙治事晝夜更抱
持荃嘗指曰呉氏三世惟頼此一孫耳嗚嗚對泣不能
仰視逮荃六嵗天下繹騷大俠聚兵隂竊生殺之權者
甚衆慕吾母豐於財争欲聘之不聽更以危言震撼復
不聽因説之曰當此亂世有力如虎者尚朝不謀夕以
孱弱之婦不翅一輕塵乃欲保三尺孤耶知者頗竊笑
於後矣為汝之計莫若托身勢家而心存呉氏顧不足
隂持之耶林夫人剪髪長號曰吾聞烈婦不再嫁此義
或乖禽犢不若也吾但不知負其天遺孤之保與否則
天也吾言止斯茍或迫之有死而已其説既不行遂謀
勒兵而强委禽焉林夫人聞之與姑言曰事急矣不可
以不去即挾荃夜走平陽冒險阻履荆棘茹苦如茹甘
呉故大家傔人媵女滿庭頤指得如意至是皆散盡林
夫人躬操杵臼以執爨事食或不充攻絲枲以貿易之
然猶市書教荃從名人游脱簪珥以代束脩且曰家雖
廢學不可廢也事姑尤孝謹姑多疾畢志竭慮以事巫
醫忽夢神人謂之曰炰鱉飼之即差已而果然人以為
孝感州大夫朱文霆賢之欲請于朝旌表其門閭林夫
人固辭乃止林夫人居平陽十二春秋當至正二十二
年壬寅十二月己丑林夫人不幸殁夀三十九胡夫人
哭之慟曰上天罰我如是之酷耶老者存而少者先逝
耶荃時二十三矣胡夫人由是日夜程督愈勤唯恐荃
之怠也又七年為洪武元年戊申荃始還瑞安故廬以
十二月庚辰葬林夫人與吾父同穴又二年胡夫人亦
卒實三年庚戌九月辛亥也夀七十三葬以五年壬子
二月甲申其穴亦與大父同所葬之地皆祔張夫人云
惟我呉氏寡祐禍及三世幾致隕厥宗其克底於今者
二貞母是頼前延後引靡遺餘力志節之著堅如金玉
而不變屹如丘山而不移稽諸古史傳所載殆不是過
不肖孤惸然在疚深懼不能負荷而先徳之卓絶者又
不白於世一念及兹涕泗汍瀾而不自知敢以墓文為
請惟先生畀矜之言訖拭涕再拜濓因譬曉之曰荃無
以憂為也一詘一伸天道之常荃之家其困瘁極矣涵
蓄之久惡知不大發於後也栝人有林氏者當宋之訖
籙家廢於兵婦姑挾三嵗兒奔走戎馬間幸而得全二
母鞠之成兒擢高科而其子孫文墨彬彬多列膴仕其
事與荃諸母頗類而酸辛則過之譬如木焉收閉華澤
於沍寒之日暢達光榮於和煦之時理則然也頗聞荃
汲汲好修而能古文辭薦紳先生咸器重之爵禄之至
孰能禦之哉荃又有二子昆昱矣其𦙍系之滋亦將自
斯焜煌朗烈上繼兵部公之步武似不難致也荃無以
憂為也濓故為白其三母之行樹石墓門以志子孫他
時融顯之所自後之讀者當以濓為知㣲之士云銘曰
海東名區有氏曰呉世為簪纓起家則儒仁漸義摩上
浹下孚隂教有翼大義鑑如卓哉三母貞徳弗渝一延
于前備涉艱虞誓竭肝膽以樹門閭二引其後丁時毒
痛同扼猛兕以保孤雛正如鼎足損一則欹代有懿哲
庶亡阽危荼蓼雖操冰雪自持中心所涵其氣吐霓白
石可泐我志弗移黄金可銷我節肯隳卒紹三世免隊
一絲粤稽於天厥理匪誣碩果不食其發必腴修幹入
雲濃隂鬱敷欲搆明堂疇忍舍諸誰家鬼妻朝麻為衰
夫骨未寒背而他之君子疾視何翅蟲蛆有人心者請
觀銘詩
　　表(凡八/章)
　　　先大父府君神道表
惟我大父府君卒于重紀至元丁丑十二月己夘後四
年當至正辛巳十月壬申葬于金華縣東七十里東烏
之山又六年丁亥十一月己未而大母夫人繼卒是年
十二月丙申合葬府君之穴又十二年介孫濓始自譔
文勒諸墓上不孝之戻其將何逃然自兵興以來潛伏
草莽支綴餘息不敢使墜其宗及夫驚悸稍定欲求鴻
儒畯生以論譔先徳而故老凋落盡矣斯固區區不能
自力之過亦遭時孔艱心與事背無以遂其犬馬之私
失今弗圖恐終無以示子孫輒忘其固陋而一言之初
府君生於宋季宋未巳而官政先亂諸惡少年緝紙為
鎧剪筡為欔斬牲以祭社神唯務相屠劉睚眦之怨即
蟻附蠭聚求饜其欲而後止府君亦多怨家能以智馭
之獨能脱禍及江南入國朝法制未定州縣吏舞文以
盬民府君因毁其家與夫人棲遲小室室中僅容榻案
夫人設竈於戸外朝㩦釡出炊暮復持入御紡磚直至
四鼔目稍瞑即起敲冰為盥𠻳又復從事由是家用頗
紓大徳丁未嵗惡人相食府君出糴于杭亡頼男子結
為隊伍夜半椎人門稱相公殺戮鹵掠呼號相聞里中
惴惴不自保時嚴君侍夫人之側夫人與定計以物紿
羣盜私走告捕賊掾部里兵襲之盡殱其衆府君聞其
事自杭馳還見夫人悲喜交集且曰吾意爾母子作魚
肉矣尚在邪已而傳酒相慰慶鄉鄰咸頓首謝曰㣲君
家吾屬入鬼録久矣府君性忠信啟口露肝膽不肯作
世俗軟媚無實語與人交無二諾友愛尤篤與兄共執
里役州家或有科繇至挺身獨任之曰毋以煩諸兄也
府君年五十以家傳於諸子晴檐獨坐拄頰看山世間
升沈榮辱了若不相闗又二十八年乃終黄文獻公為
表其墓曰吉士云夫人粹然如玉而亷隅不可犯婦道母
儀可為女中師傅行事暗合古烈女者甚衆齊家壹以
禮法雖細微事皆遵矩度入其庭上下祗肅無敢大聲
疾呼者嵗時出坐堂上羣子姓捧觴上夀夫人厯以畏
天為戒復證以近事曰某也善孫子繩繩多某也不善
人已犂其庭矣從子有蚤孤者宗人利其貲多欲潛害
之夫人與府君卵翼至成人為之納室而返其貲半髪
不私夫人端明而有容其謙損不足之色津津見眉宇
間卒享耆夀以終其年視府君又加七焉濓之生也與
府君同月日府君特憐愛之四五嵗時府君坐置膝上
以手循其髪而祝曰吾祖實寛厚長者生平好施與不
求人知吾父孝弟如古人應物務以柔勝亦以恤貧之
故致家之索及吾唯先訓是式毎衡於心而勿敢忘承
吾之利者列于前紛紛也今耄矣恐旦暮死不能有以
詔汝汝固㓜幸聽吾言即聽吾言期樹善於無窮言訖
潸然而泣濓時雖無所識知頗能記府君之言嗚呼府
君之為人其心厚於仁者乎濓也不敏學不加修不能
使府君之名光輝震耀於來世兢兢惕惕若履淵冰所
幸秪奉誨言立身行已頗無愧怍於人庶幾弗悖於府
君之教者唐李翺為皇祖實録有云先祖有美而不知
不明也知而不傳不仁也府君之美濓既知之矣雖不
能工為文辭不可縁是以自陷於不仁之域於是以特
牲告于神道列府君之言行而附見夫人之事貽諸孫
子使繼夫為善之志歴百世而毋怠云府君諱守富字
徳政姓宋氏金華潛溪人父諱溥徳母周氏夫人姓金
氏諱妙圓父諱溥榮母謝氏生四男一女十三孫其世系
之詳己見於翰林學士承㫖歐陽公所述刻諸石矣不
書懼瀆也前史官介孫濓自製
　石刻載府君世系今録于左其文曰宋氏世居京兆
　唐大理丞憲武徳間遷呉興憲字秉彛為易講師弟
　子數千人生有嚴有嚴生邠邠生綏綏生𤣥熊𤣥熊
　生忻忻生嬴嬴生戣戣生宗㨗宗㨗生服服生僎僎
　生循循生伯旒伯旒生榮周廣順中遷義烏覆釡山
　榮字體仁通尚書春秋私諡文通先生生甫宋雍熙
　末遷根溪之宋村甫字師杜生訓訓生帳帳生祥祥
　以弟海子阜後阜生偘從榮至偘七世皆為鉅儒偘
　生永敷柏嘉定初同遷金華潛溪柏字秉操以兄永
　敷子溥徳後溥徳子即府君諱守富字徳政履仁蹈
　義類古篤行者妻金妙圓賢甚一言一行可為女中
　師法生文昭文囿文馨文隆文昭一名朝字文霆有
　隠徳朝廷賜號曰蓉峰處士生淵濓淵義烏醫學教
　諭濓博極羣書自布衣召入史館為編修官著孝經
　周禮傳龍門子數十萬言元至正中遷浦江孝門橋
　上文囿生澄渭沁涫澤潤文馨生溗汶瀛文隆生潚
　淵生瑛濓生瓚璲澄生琦瓛溗生理沁生珠瓊瑗瑛
　生性怡瓚生慎愷恂澄瑛瓚璲皆儒噫府君誠吉士
　哉何其孫子之賢且多也史官歐陽𤣥述
　　　先府君蓉峰處士阡表
嗚呼惟我顯考府君之殁既窆白石山阡與顯妣夫人
同穴於是距顯妣卒且葬時已二十春秋顯妣壼儀幸
見諸登述而顯考之隧有石無辭輒泣而書之曰顯考
之生也宋方内附官府新建黠胥騁奸家道因之陵遲
鹽醯至有所不繼祖妣夫人與顯考鞠躬盡瘁誓勿蹶
其門祖妣營度於其内顯考則隨物順成應之於外嵗
增月衍頗有成緒祖考府君崇高節不肯屈人下䑕軰
或加侵暴顯考於左右之使得以懲其非己而繇役繁
興州司臨門急於星火顯考每躡屫而徃雖暴露於外
櫛風沐雨戒勿使二親知或憫其勞顯考曰在外亦差
樂耳不知勞也嵗丁未大祲民散為盜夜持刀入人舍
貨錢羊牛聴其所攘稍不從即見殺顯考時役官中用
計安盜私聞于公府集社兵禽戮之鄉人徳焉雖在事
為叢沓中雅志書詩見濓頗知學驩然曰予家自文通
先生以來世多巨儒深懼詩禮之澤或絶以為君子羞
心惄焉弗寧雖夢寐弗忘之汝宜從名人游毋殞厥宗
人恒市腴田搆華居以遺子孫曾不旋踵隳廢不存者
有之予不能也其自號有知者則令逺附權貴人之門
藉威靈以徼榮寵雖稍與仕籍而貪墨弗之戒至身辱
家覆者有之吾又不能也予所望汝者為孝子為悌弟
為良師儒雖貧至骨無憾但得州里之人咸指曰宋氏
有子矣吾之深願也大抵門不欲其髙惟其徳之崇有
子不欲其侈惟欲其業之脩汝謹識之嗚呼濂也將何
脩以承明訓邪顯考明白坦蕩不設機穽三尺童子亦
遇之以誠有上謁者整冠巾起揖之婣朋過從不以富
貧為之重輕人與其處愛戀不忍舍凡見之行事每相
謂曰是宋處士邪斯人無偽言偽行當信之弗疑達公
顯卿慕其有隠徳或逺致牢餼或升堂而拜顯考一以
禮接而以義辭翰林侍講學士黄公游浦陽之仙華山
約顯考偕行一見之頃顧謂濂曰而翁其有徳之人歟
容貌辭氣何其與流俗相去萬萬也集賢大學士呉公
尤稱顯考之為人嘗贊其像曰形雖臞臞心則舒舒盖
執謙以泛應而樂静以自娯所以小人之干自不能近
君子之譽東西翕如若人者豈非孟氏所謂一鄉之善
士者與議者不以其言為過嗚呼濂也將何修而有以
紹先徳耶顯考分在丘壑不嗜仕進至正初有上其名
于朝者賜號曰蓉峰處士顯考曰是符吾志也生平無
厚嗜衣取蔽體食取充口不見有憂愠之色晚年尤不
嬰世事盤回夷猶陶然得世外之適間取古今事可喜
可愕者閱之以治其情年八十一耳聰目明無所苦一
旦得㣲疾猶能起坐食飲如平時越翼日即亡臨終一
語不亂逺近聞者嗟悼不置省憲二府遣使者致祭七
邑及隣郡之士咸來弔哭或撰哀輓之詞動盈巻軸時
隂雨連月當塟之日白日杲杲塟甫畢雨復如初衆尤
嗟異焉嗚呼顯考稟質粹冲凡所謀為自然中乎繩尺
孜孜以好善為務遇有戕賊人者則為之蹙額良久嘆
曰人形而豹虎行曾不自省邪故上下咸以為有鄒魯
上賢之至行人無異詞如濓不肖雖戰兢自守無所愧
怍于人尚恨不足敬承明戒克紹先猷年踰五十猶持
無用空文出應時湏淟涊汨没而實徳且病矣毎一念
之顔面發頳不能自己因摭拾顯考言行以表諸阡以
志濓之自咎以告後世子孫知所取法焉
　　　滁陽蔡氏道山阡表
祠部主事蔡秉彞詣濓請曰彛之曾大父諱某姓蔡氏
初居趙川因官于滁遂家焉娶胡氏無子唯育一女懼
蔡氏之不血食也乃命季氏子冬後冬負氣自豪殺人
亡命竟不知所終遂以女歸來安之許氏許氏諱清字
士亷讀書有賢行平居寡言以儉徳自將曾大父愛之
曰是類我者也命以為子不聽久之乃相從實彛之大
父也不幸為高氏子誣搆以死罪留圜扉者二年貲産
咸廢而大父無愠容大父復無子亦生一女先是句容
龍潭人孔氏有諱善者字國寳㓜失怙恃唯二兄存頗
虐之依仲父以生一且告仲父曰兄若弟一氣所鍾也
茍戀區區貲業使兄被不義之名人其謂我何請避之
仲父為之汍瀾出涕且曰吾在子勿憂於是竟决去無
留意行至滁大父見之嘉其知彛倫之理與其語又輕
財仗義有特達丈夫志亦以女妙静妻之刲羊豕大饗
婣朋焚香祝天曰吾再世無嗣蔡氏之傳將遂微矣是
子其克荷負吾家乎乃後之實彛之父也不數年盡復
大父所䘮土田人有曲行面直之鄉黨稱其賢生四子
長即彛次𤣥童次夀童次慶真及一女至正甲午三月
二十九日滁陷于兵先母與女素英抱節赴水死𤣥童
慶真皆不知所徃獨先人與彛間闗渡大江而居金陵
先人因憂憤成疾死時八月十八日也彛娶王氏生一
子名繼宗嘗念三世皆以異姓為後雖於先王之禮有
所未合原其情之所至豈得已哉彛家素積善天必福
之異日子孫或衆多各俾一人承蔡許之祀而彛復姓孔
氏則於禮為得矣然大父之年僅五十七大母復少四
嵗而終父視大母之年又少十嵗母之年則如其父焉
四䘮皆於黄道山以昭穆序葬山在州東北十五里曾
大父兆域之所在也墓石皆無文願子為通書諸碑以
示後人天地開闢厥初生民何嘗知有所謂姓氏聖人
者出惡其無貴賤親踈少長之别也於是因生賜姓胙
土命氏以至於以字以諡以官以邑而族系漸繁矣蔡
本姬姓許本姜姓皆以國氏者也孔本子姓以王父字
為氏者也而三者何可同乎雖然凡有姓氏莫非神明
之胄而出於炎黄之世所謂二十五宗一十四姓者尤
多流雖殊而源則一遽謂之不同亦未見其為可也然
彛之為孔氏固為不刋之論彼二氏者豈可忘其所付
託而為若敖氏之鬼哉誠令子若孫繼之一如彛所言
亦出於禮之變耳嗚呼氏族之不傳其淆亂無别亦難
明矣使彛不自言數世之後惡知有所謂孔氏者哉昔
人有云人有姓氏猶衣服之有冠冕裂冠毁冕雖有帶
裳幅舄不足以被飾其身其任不為不重矣其任為甚
重人仄視以為輕有如彛者豈非有識之君子乎某與
彛友既久若異姓昆弟然故因其請為表著先塋之碑
使後世有考焉彛字秉彛為人慷慨疏通其從政也難
集之事談笑而成之人號為長才㓜鞠同里王時中家
遂婿焉已而襲其姓時中既有後今請于朝仍氏於蔡
云
　　　故天台朱府君霞塢阡表
孝子之於親曷嘗有紀極哉唯恐其嘉謨懿行不暴白
於後世也件繫羣事既有狀矣足以昭于人人又有𤣥
堂之銘銘此狀著矣又有阡上之表焉葢辭之重複者
事必著甚哉孝子之心其有所慎乎仙居朱府君之卒
多厯年所其子公立既請縣大夫前進士魏俊民為之
銘其二孫木棐猶以為未足復來徴予文表於墓門揆
於古義合矣予乃按狀而書之曰府君諱嗣夀字得仁
姓朱氏世居台之臨海宋殿中侍御史希述其逺祖也
殿中君六世祖友直仕為宣撫司某官始遷仙居之東
門至府君又六世矣府君之生岐嶷而深沈豐厚而敏
慧自為童子時風㟁孤鶱昻然野鶴之在鷄羣見者莫
不異之及游鄉校嚅嚌羣經食芳而潄腴充然若有所
得且曰古者為學精神心術一寓之於事為或慮其有
不正也必資體驗擴充之功所以皓首窮經不敢輕寘
之若拈華摘豔鉥心劌腎於辭章間陋之陋者也自是
撫世酬物一出於正而異端無實之説了若不經意事
父母輒盡其孝奉異母之兄甚於同母者凡事必咨稟
而後行遇弟有恩及其蚤捐館舍諸孤貧䘮不得入土
府君泣曰兄弟同氣也死而不葬吾心其安乎即命堪
輿家卜地而藏焉夫妻尤相敬如賔自委禽至髪白無反
目之失教諸子力田孝弟不許事紛華靡麗遂名堂曰
順徳且賦詩以示意待族姻廬井曲盡人情不以貴富
貧賤而為薄厚疏數春秋祭其先儀文並循家禮升降
跪拜如將見聞其容聲人取以為法治家甚嚴子孫朝
夕冠帶承候顔色拱聽訓飭不命之退不敢退也晚年
築室東園藝菊花數十本當秋高氣清金錢纍纍然布
柔條間府君熟玩不忍釋去或對之酣觴清詠終日且
謂人曰菊誠吾良友吾殆托之以逃名乎達忠介公兼
善時出鎮于台聞府君有賢行將剡薦于朝府君謝曰
仕將以得禄養親也親亡以仕何為哉達公亦不敢彊
未幾遘疾府君度不能起召子若孫訓之曰吾晝夜兢
兢業業以克至于今日非為仰不媿俯不怍抑且可以
見祖宗於地下汝等守爾孝弟篤爾忠信蹈爾禮義厲
爾廉恥庶幾不陷於有過之域吾雖死將含笑入地矣
已而遂卒時至正乙未十月二十一日也享年六十又
九府君曾祖懋宋鄉貢進士祖智父元豪補武學生妣
應氏金氏府君金出也娶同縣吕氏先十三年卒子男
子二公立公成公成先四年卒子女子一適楊𢎞祖孫
男六木松棠棐棣楫木棐即來謁文者孫女一歸吕志
尹卒後當某年月日葬于縣東一里馬裊山霞隖之原
禮也嗚呼士君子之立身也其功名烜赫於世則登名
於國史其次焉則書諸郡志又其次焉則藉薦紳之立
言者以傳及其久也未嘗不與史志相為頡頏有若府
君之行斥乎澆漓葆乎醇熙一本乎真誠而弗事乎詭
隨此所謂一鄉之善士非歟是宜掲之崇阡以為聳善
扶世之計而所愧者予非其人也雖然予久居禁林海
内名公卿及賢士大夫所銘者多矣鮮有徴文於十九
年之後者而木與棐有焉則其乆不忘乎親可知矣予
雖欲辭之而烏乎辭之若木與棐者亦可謂之孝孫矣
乎是為表
　　　祝母葉氏隖門阡表
姑蔑祝君應昇謁濓金陵備列其先母之行丐濓為表
掲墓上嗚呼濓也安能表而母乎夫表者所以焯徳著
美為之庸何傷而濓以弗能者非過激也葢有所感也
私竊自念吾先妣之棄諸孤越十三春秋矣縣繂雖有
其石而至今無文方思俯伏薦紳先生之門以求發其
幽輝而一時故老凋落盡矣曕望昊天䀌然傷心嗚呼
濓也安能表而母乎雖然應昇之請力矣濓或遏而絶
之則應昇將有同濓之感頗聞之君子不以病於己者
病夫人於是因應昇之言而經緯之應昇之言曰先母
諱了心姓葉氏世為衢人年二十二來居先君之少房
其事正室汪夫人寅畏謹敇有過無弗及焉自先君殁
與汪夫人同帷帳者埀三十齡情意欵洽無乖忤之色
每子婦進飲食或一味之珍必叩之曰汪夫人已食乎
子婦應曰然始敢下筯非惟事長之有禮也其加厲於
應昇者惟恐弗率于理時立應昇於前而語之曰吾不
暇汎引古今事以詔汝姑即汝家言之汝目擊焉或耳
聞焉效之宜若易易也爾祖南劒教授君與鄉先達徐
公友善徐既卒二子析田不能平由爾祖片言而决各
受田萬畆二子徳爾祖之靖其争也請以畆二千為夀
爾祖力却之踰年二子强之益切乃納其閒田五畆辭
多而受少今人所難爾當效爾祖之介當爾祖之殁爾
世父甫三嵗爾父方在姙後三月始生爾祖母江夫人
冰雪自守寡母孤子相依為命凄然於寒杼苦鐙之間
卒能再植厥家爾當效爾祖母之勤爾父由儒補郡吏
從衢調婺台二州遷建平縣典史遇刑獄之有疑者必
傳經典其無辜坐繫者必察其狀理而出之以故所至
人咸稱其賢也爾當效爾父之仁爾祖若父其善行葢
不止是吾耄矣不能詳也以吾之所言則其所不言者
宜以意逆之也初江夫人聘我以事爾父我至則江夫
人殁久矣我不及侍養也所不深恨者幸而有爾也爾
當聽吾言籍而佩之他日有所成立使人謂江夫人有
孫是吾志也嗚呼應昇何從而能受先母之托乎先母
頗涉獵傳記每見書紙在地必掇拾付之水火雖入糞
溷中亦固取之人問其故則曰倉頡造書時鬼尚夜哭
可賤而蹂之耶性尤巧慧凡紉製縷結之事極其工緻
諸女多師之經其指授者皆合繩尺然鬢毛種種未嘗
少自暇逸所御衣衾或當漱澣必躬親作之子婦女𨽻
求執其勞弗從也生於某年月日卒於某年月日夀七
十二以某年月日葬於西安縣靖安鄉大隖門山之原
男一即應昇孫三曰士成士同士寧先君諱化孫前若
干年卒其墓既别有誌惟先母之葬已久未有刻文吾
子幸畀之非惟有以慰幽靈於泉壤抑將以昭示子孫
使服膺慈訓於無窮也先是應昇為浦江校官濓獲與
之游嘗為記其夀諼堂者堂葢為母作也備聞其母賢
甚因為表其墓曰詩之有無非無儀説者曰婦人無所
專於家事有非非婦人也有善亦非婦人也斯言也豈
曰婦人不宜有善哉以其行不出閨門謂雖有善人無
從而知之耳世之婦女賢者非不昭然明也頗求其故
皆其子孫有以揚之故令聞煒煜不隨時而泯没也然
則隧石之文其可不亟圖之乎嗚呼應昇能之而濓有
弗能焉其可怍也已其重有所感也已
　　　故孝友祝公榮甫墓表
濓嘗奉詔總修元史凡天下有闗史事者下郡國長吏
博加采輯悉上送官徃徃吏非知書者以致龎雜淆亂
不足以取徵孝友之人動至數千皆溢浮辭而乖實行
濓令史官高啟撰次成編而親為筆削之唯存一百六
人皆灼然可以勵世惇俗者而處之祝公榮亦其一焉
婺與處雖連壤不知公榮之詳後七年公榮之子崑持
所狀羣行求文表諸墓道葢公榮之殁已十八年矣狀
之稱述皆傳中所略者遂次第而序之公榮諱大昌公
榮字也居處之麗水官橋里姓祝氏祝出軒轅氏之後
至周武王時封彭祖逺孫光為祝侯子孫為齊所并故
以祝為姓厯代多有顯人且載家牒可徴也五季初有
諱實字茂之者自信安來為處州判官遂遷焉夀九十
二以殁葬宣慈杉坑塘之原實生中奉大夫縝縝生朝
議大夫儒儒生承議承議生允懐允懐生况况生宋紹
聖進士建州司理叅軍奕奕生公冕公冕生份份生武
學教諭天祐天祐生潭州司户叅軍䛬䛬生之琦之琦
生紹紹則公榮之父也公榮孝友出於天性其在父母
側容色穆穆以和父母意有所欲先候知之不待出言
而事已集一日不見心惶惶焉若亡重寳得一甘味雖
在百里外必歸薦之然後敢食母病晝夜錬藥奉淖糜
以進衣久不脱蟣蝨叢生其間已而疾勢革走謁於羣
神且泣且禱語不成聲見者為之揮涕及母殁擗踊無
筭屢至殞絶其於復襲揳綴斂殯奠祔之禮悉遵古制
而不墜流俗之陋煬人不戒火起竈突間烟燄漲天公
榮於急遽中力不能救乃伏棺而悲號且曰天乎吾母
在斯幸天有以祐之天茍不祐我將與母俱焚誓不獨
存也其火忽自滅州里嘆異曰昔蔡順伏母棺而火滅
不意今日於公榮見之公榮既葬母朝夕翹首如有望
而弗至既而曰是終無以解吾憂也乃命工摶土肖二
親像於堂朝夕事之如事生焉公榮敬兄公亮如其父
家政大小必闗白而後行公亮出仕公榮不敢中席而
坐恒若公亮之臨乎上其弟公直亡公榮奔視遂頻仆
于地良久乃蘇抱弟屍而大呼曰吾弟去吾而何之乎
悲悼過甚髪為之早白撫弟遺孤逾於己所生公榮孳
孳以同爨為政請于公亮建家範數十則令子姓分任
諸事視其勤惰而懲勸之每旦序食堂上氣象雍肅若
不聞人聲三世之間愉愉如也或者欲間之説其分財
公榮勃然變色曰此言何為至於我哉必吾不睦于家
不敦友恭之道故爾昔張公藝尚九世同居况親昆弟
乎茍計利而害義犬彘當不食吾餘因撫膺長慟言者
赧然而退故處之人士言孝友者一則曰公榮二則曰
公榮至今無間言云公榮風㟁偉特善談史上下二千
年治忽幾㣲如指諸掌聴者忘倦尊賢重傅未嘗有毫
毛䙝慢意平心率物好惡無所偏徇而尤好施與故舊
貧窶者周之死而不能棺者給之或丁嵗儉出粟估糶
之青田盜阻行舟民不能鹽食公榮出所儲鹽惠宗族
親婣以及於閭井人皆徳之當元之末四方用兵蕃閫
大臣多鈎致豪傑而布衣之士有談笑取將帥者聞公
榮之賢辟書交至公榮笑而辭江浙行中書左丞相方
承制行事署為處州路儒學教授亦辭乃築室南野而
隠居焉不幸以至正二十年庚子正月一日卒夀五十
又八二十一年辛丑某年月日葬於武川飛鳳山下禮也
公榮凡三娶先配同縣王氏次東甌王氏次閩中陳氏
皆簪纓大族子男子三人曰山曰崑曰豳皆好學尚義
崑即來速銘者子女子三人常涓王逹其壻也一未行
嗚呼孝者百行之根柢萬事之綱紀也執一術而百善
至百邪去唯斯道則然所以化民成俗者汲汲焉是務
而莫敢忽也近代之制文臣自少卿監以上武臣自正
刺史以上實録方為立傳而能行孝友之政者雖在韋
布中亦必登名與之齊行其治化之權衡於是亦可覩
矣有若公榮之行之美豈可使其泯泯無傳哉嗚呼古
之人有云位登台輔也爵列公侯也禄積萬鍾也馬踰
千乘也殁之日曾不得與斯人之徒並稱此無他以風
教所闗為甚重也濓雖不敏其於公榮之行一一銘之
石以為世道之勸孰曰非宜銘曰
孝友之根實出降衷金石堪貫神明可通古之君子
資之出治因其秉彞牖民孔易雖在布衣彤筆登名
其意斯何樹之風聲誾誾祝君愛親靡舍朝斯夕斯
肯離膝下親既云亡塗殯在庭臨風泣血哀不自勝
煬人勿戒火起曲突有烟勃起上不見日伏棺悲號
誓與俱焚誰謂天髙邈若不聞若勢方升熾不可遏
不待反風虐焰隨滅家政之修法古名門毫髮敢私
唯義之敦嚴布科條各授以事一門雝雝罔有乖戾
辟書交飛君笑而嘻我有我政奚暇外馳古有篤行
照耀方䇿以今較之孰為優劣埃風𣺌瀰徳化耰鋤
况曰善事不忘厥初飛鳳之山林水葱蒨勒文墓門用
為世勸
　　　故太和蕭府君墓表
大江之西蕭為著姓而居太和之後街者為尤盛唐開
元間有從浙水東來為縣遂家焉譜圖闕逸不知其名
而相傳且二十九世矣自時厥後擢進士第於奉常者
後先相望宋氏南渡有為國子祭酒諱某者實生秘書
監清伯秘書生南甫某年進士進士生四子長宗聖次
宗陽皆以儒學入仕宗聖則臨江府教授宗陽則太和
縣校官也次宗孟漕貢進士次則宗元府君然自秘書
而下名皆忘今以其字書府君諱夢得元齋其自號也
生四嵗而孤鞠於母夫人倪氏年七嵗夫人使之從師
即知樂學九嵗善屬文同肄業者皆畏而愛之已而與
翰林侍制楊君景行師事鄉先生達觀楊氏於是益潛
心諸經而於易學尤精至元庚寅詔定江南版籍適部
使者李公行縣李集多士於庭試以經義中者始得預
士籍蠲其科繇府君遂升首選時倪夫人已老府君不
復有出仕意科目法行雖舊日同門之友多躋膴仕府
君澹然若無營或問之則曰吾母日薄西山吾尚欲逺
游乎郡二千石及縣大夫數欲剡薦之皆不聽㝷與漕
貢君於縣西二十里創甘竹别業奉夫人居焉夫人性
好施遇内外族婣之急者必思周之府君家雖貧能一
如夫人之志女弟及甥女未有所歸府君備貲裝配于
名族夫人悦而安之及夫人病府君不解衣者數月死
則廬墓左三年然後返逺近學者慕府君文行咸願執
經為弟子學成而去若同里楊升雲若永新吴從彦若
吉水周通若嘉禾俞鎮皆為名進士其燄燄於北方者
尤多不能悉舉也府君雖不及仕其仁民愛物之心旦
旦不忘縣之賦役無藝强有力者脱籍而使窶夫弱子
承焉府君毅然曰是奚可哉乃走白上官稽其物産而
甲乙之編為義役三年人以為允川梁有敝壞者勉有
力葺治之鄉鄰有訟者及相鬭者是非方糾紛能以片
言决之不幸以至正甲午八月十一日卒于家夀七十
又七以乙未十二月某日葬於家東某山之原妻邱氏
子男一人飛女一人歸廬陵易子韶孫男三人曰執曰
安曰鳯執鄉貢進士今選為國子録孫女一人同里呉
所與其壻也曾孫男四人曰珠曰韶曰規曰忠府君所
著書有易學旁通若干巻燬于兵無復有者府君之葬
周通集羣行為狀進士顔成子據之撰銘納𤣥堂中禮
略備矣執復來請曰願有以表諸墓道嗚呼爵位可致
也貨泉可有也聲問可長也唯世惇書詩不可必也蕭
氏自祭酒世傳經于家至於府君尤能繼其志而不墜
其静也于于其動也徐徐不衒鬻而進趨每深藏而自
腴殘膏賸馥霑丐於人者亦足以獲多士之譽斯不亦
君子之儒也歟是為表
　　　先母夫人陳氏墓表
先母陳夫人諱賢時金華潛溪人大父諱静惠父諱道
閑母金氏諱信夫人年二十來嬪蓉峰處士處士大雅
君子生平不識偽言偽行與夫人偕如鼔琴瑟生二子
淵濓一女㜪以至正丙戌正月十七日卒夀六十有三
其年三月五日即窆于白石山在潛溪西十里夫人淑
茂柔明及行尤有聞于六親相處士建家備極勞勩晝
趨事夜紉綴諸子衣大暑夕蚊蚋翳擈乃燒燈坐帳中
久之帳色如潑墨處士嘗謂夫人曰吾不解市美田宅
遺兒教之通一經足矣夫人深然之至賣簪珥使游學
逺方夫人早䘮母事父甚孝雖在夫家懸懸慕之如飢
但得食頗美亟遣人遺之不遣不敢先食夫人春秋未
高見淵以醫學鳴用薦者為義烏教諭濓亦自布衣召
入史館㜪適儒士賈明善皆有孫矣居亡何不幸殁世
濓追痛罔極魄隕心䘮深懼懿徳不顯於後忍死而書
之曰潜溪有賢母焉厥質郁如厥行潔如厥聲蔚如白
石之山發徵畜腴其體魄之所寧歟是為表
　　辭(凡二/章)
　　　故丹谿先生朱公石表辭
丹谿先生既卒宗屬失其所倚藉井邑失其所依慿嗜
學之士失其所承事莫不方皇遙慕至於灑涕濓聞之
中心尤摧咽不自勝葢自加布于首輒相親於几杖間
訂義質疑而求古人精神心術之所寓先生不以濓為
不肖以忘年交遇之必極言而無所隠故知先生之深
者無踰於濓也方欲聚厥事行為書以傳來世而先生
之子玉汝從子嗣汜忽蹐濓門以先生從弟無忌所為
狀請為表以勒諸墓上濓何敢辭先生諱震亨字彦修
姓朱氏其先出於漢槐里令雲之後居平陵至晉永興
中臨海太守汎始遷今婺之義烏子孫蟬聨多發聞於
世郡志家乘載之為詳當宋之季有東堂府君者諱良
祐懿然君子人也葢以六經為教以𢎞其宗府君生某
某生迪功郎桂迪功生鄉貢進士環先生之大父也父
諱元母某氏先生受資爽朗讀書即了大義為聲律之
賦刻燭而成長老咸器之已而棄去尚俠氣不肯出人
下鄉之右族或陵之必風怒電激求直于有司上下搖
手相戒莫或輕犯時鄉先生文懿許公講道東陽八華
山中公上承考亭朱子四傳之學授受分明契證真切
擔簦而從之者亡慮數百人先生歎曰丈夫所學不務
聞道而唯俠是尚不亦惑乎廼摳衣徃事焉先生之年
葢已三十六矣公為開明天命人心之秘内聖外王之
微先生聞之自悔昔之沈㝠顛隮汗下如雨由是日有
所悟心扃融廓體膚如覺增長每宵挾册坐至四鼓潛
驗黙察必欲見諸實踐抑其踈豪歸於粹夷理欲之闗
誠偽之限嚴辨確守不以一毫茍且自恕如是者數年
而其學堅定矣嵗當賔興先生應試秋闈幸沾一命以
驗其所施再徃再不利復歎曰不仕固無義然得失則
有命焉茍推一家之政以達於鄉黨州閭寧非仕乎先
是府君置祭田三十餘畆合為一區嗣人遞司穡事以
陳時薦然有恒祭而無恒所先生廼即適意亭遺址建
祠堂若干楹以奉先世神主嵗時行事復考朱子家禮
而損益其儀文少長咸在執事有恪深衣大帶以序就
列宴私洽此不愆於禮適意亭者府君所造以延徐文
清公之地先生弗忍其廢改創祠堂之南俾諸子姓肄
習其中包銀之令下州縣承之急如星火一里之間不
下數十姓民莫敢與辨先生所居里僅上富氓二人郡
守召先生自臨之曰此非常法君不愛頭乎先生笑曰
守為官頭固當惜民不愛也此害將毒子孫必欲多及
民願倍輸吾産當之守雖怒竟不能屈縣有暴丞好諂
瀆鬼神欲修岱宗祠以徼福懼先生莫己與以言嘗之
曰人之死生嶽神實司之欲治其宫孰敢干令先生曰
吾受命于天何庸媚土偶為生死計耶且嶽神無知則
已使其有知當此儉嵗民食糠覈不飽能振吾民者然
後降之福耳卒罷其事賦役無藝胥史高下其手以為
民奸先生集同里之人謂曰有田則科徭隨之君等入
胥史餌而互相顧非䇿之上也宜相率以義絜其力之
朒嬴而敷之衆翕然從每官書下相依如父子議事必
先集若苛斂之至先生即以身前辭氣懇欵上官多聽
為之損裁縣大夫勸耕于鄉將有要於民先生懼其臨
境邪幅扉履徃迎于道左大夫驚曰先生何事廼爾邪
先生曰民有役于官禮固應爾大夫曰勸耕善乎先生
曰私田不煩官勸第公田生青芻耳是時圭田賦重種
戸多逃亡故先生以此為風大夫一笑而去鄉有蜀墅
塘周圍凡三千六百步溉田至六千畆而嬴堤壞而水
竭數以旱告先生倡民興築置坊庸鑿為三竇時其淺
深而舒洩之民食其利後十年山水暴至堤又壞先生
命再從子漳力任其事以嗣其成縣令長或問决獄得
失先生必盡心為之開𨗳東陽郭氏父子三人虐毆小
民幾斃又貫鍼鰌腹逼使吞之事移義烏鞫問當其子
父皆死先生曰原其故殺之情亦一人可償爾二子從
父之令宜從末減若皆殺之無乃己重乎事上從先生
議張甲行小徑中適李乙荷任器來幾中甲目甲怒拳
其耳而死甲乙皆貧人甲又有九十之親先生曰貰甲
罪則廢法徇法甲必瘐死親無以養亦死乙屍暴於道
孰為藏之不若使竟其葬薶且慰其親徐來歸獄服中
刑耳或曰甲或逃奈何先生曰若以誠待之必不爾也
縣如先生言後㑹赦免細民有斬先生丘木者先生訊
之民弗服先生聞于縣將逮之人交讓民曰汝奈何犯
仁人邪民曰計將安出人曰先生長者也急舁木還之
當爾貸民從之先生果寘而不問先生客呉妙湛院尼
刻木作人形以為厭蠱館客陳庚得之欲發其事尼懼
甚先生知之以計紿陳出碎其木刻陳歸怒且詈先生
徐曰君乃士人獲此聲於呉楚間甚非君利儻乏金吾
財可通用勿憂也尼後輦金帛為謝先生吻而去方嶽
重臣及亷訪使者聞先生名無不願見既見無不欲交
章薦之先生皆力辭唯民瘼吏弊必再三蹙額告之不
啻親受其病者覃懷鄭公持節浙東尤敬先生以尊客
禮禮之衆或不樂競短其行於公公笑曰朱聘君盛舉
諸公之長而諸公顧反短之何其量之懸隔邪皆慙不
能退初先生壯齡時以母夫人病脾頗習醫後益研䃺
之且曰吾既窮而在下澤不能至逺其可逺者非醫將
安務乎時方盛行陳師文裴宗元所定大觀二百九十
七方先生獨疑之曰用藥如持衡隨物重輕而為前却
古方新證安能相值乎於是尋師而訂其説渡濤江走
呉又走宛陵走建業皆不能得復囘武林有以羅司徒
知悌為告者知悌字子敬宋寳祐中寺人精於醫得金
士劉完素之學而旁叅於李果張從正二家然性倨甚
先生謁焉十徃返不能通先生志益堅日拱立於其門
大風雨不易或告羅曰此朱彦修也君居江南而失此
士人將議君後矣羅遽修容見之一見如故交為言學
醫之要必本於素問難經而濕熱相火為病最多人罕
有知其秘者兼之長沙之書詳於外感東垣之書詳於
内傷必兩盡之治疾方無所憾區區陳裴之學泥之且
殺人先生聞之夙疑為之釋然學成而歸鄉之諸醫始
皆大驚中而笑且排卒乃大服相推尊願為弟子四方
以疾迎候者無虚日先生無不即徃雖雨雪載途亦不
為止僕夫告痡先生諭之曰疾者度刻如嵗而欲自逸
耶窶人求藥無不與不求其償其困阨無告者不待其
招注藥往起之雖百里之逺弗憚也江浙省臣徃討閩
㓂深入瘴地遂以病還錢塘將北歸先生脉之曰二十
日死使道經三衢時召吾可使還燕然亦不能生之也
如期卒於姑蘇驛權貴人以微疾來召危坐中庭列三
品儀衛於左右先生脉已不言而出或追問之先生曰
三月後當為鬼猶有驕氣耶及死其家神先生之醫載
粟為夀先生辭之一少年病熱兩顴火赤不能自禁躁
走于庭將蹈河先生曰此隂證也製附子湯飲之衆為
之吐舌飲已其疾如失先生治療其神中若此甚多門
人類證有書兹不詳載先生孤高如鶴挺然不羣雙目
有大小輪日出明雖毅然之色不可凌犯而清明坦夷
不事表襮精神充滿接物和粹人皆樂親炙之語言有
精魄金鏘鐵鏗使人側耳聳聽有蹶然興起之意而於
天人感應殃慶類至之説尤竭力戒厲反覆不厭故其
教人也人既易知昏明强弱皆獲其心老者則愛慈祥
㓜者則樂恭順莫不皆知忠信之為美固未能一變至
道去泰去甚有足觀者或有小過深掩密覆唯恐先生
之知凡先生杖履所臨人隨而化浦陽鄭大龢十世同
居先生為之喜動顔面其家所講冠昏䘮祭之禮每咨
於先生而後定葢先生之學稽諸載籍壹以躬行為本
以一心同天地之大以耳目為禮樂之原積養之久内
外一致夜寐即平晝之為暗室即康衢之見汲汲孜孜
耄而彌篤每見誇多鬭靡之士輒語之曰聖賢一言終
身行之弗盡奚以多為至於拈英摘豔之辭尤不樂顧
且以吾道蟊賊目之及自為文率以理為宗非有闗於
綱常治化不輕詅也居室垣墉敦尚儉朴服御唯大布
寛衣僅取蔽體藜羮糗飯安之如八珍或在豪姓大家
當其肆筵設席水陸之羞交錯於前先生正襟黙坐未
嘗下箸其清修苦節能為人之所不能為而於世上所
悦者澹然無所嗜惟欲聞人之善如恐失之隨聞隨録
用為世勸遇有不順軌則者必誨其改事有難處者又
𨗳之以其方晚年識見尤卓嘗自括蒼還道過永康謂
人曰青田之民嚚悍值此法弛令乖之時必依險阻嘯
聚為亂已而果然又嘗告親友曰吾足跡所及廣矣風
俗澆漓甚垂髫之童亦能操狡謀罔上天怒已極必假
手殱之盍力善以延其𦙍乎時方承平聞者咸笑先生
之迂言未幾天下大亂空村無烟火動百餘里先生所
著書有宋論一巻格致餘論若干巻局方發揮若干巻
傷寒論辨若干巻外科精要發揮若干巻本草衍義補
遺若干巻風水問答若干巻凡七種微文奥義多發前
人之所未發先生嘗曰義禮精微禮樂制度吾門師友
論著已悉吾可以無言矣故其所述獨志於醫為多先
生生於至元辛巳十一月二十八日卒于至正戊戌六
月二十四日瀕卒無他言獨呼嗣汜謂曰醫學亦難矣
汝謹識之言訖端坐而逝享年七十有八娶戚氏道一
書院山長象祖之女先三十五年卒子男二嗣衍玉汝
嗣衍亦先三年卒女四適傅似翁蔣長源吕文忠張思
忠孫男一文椐女二一適丁榆一尚㓜其年十一月日
始塟先生于某山之原卒後之五月也先生所居曰丹
溪學者尊之而不敢字故因其地稱之曰丹溪先生云
夫自學術不明于天下凡聖賢防範人心維持世道之
書徃徃割裂掇拾組織成章流為譁世取寵之具間有
注意遺經似若可尚又膠於訓詁之間異同紛拏有如
聚訟其視身心皆藐然若不相闗此其知識反出於不
學庸人之下於戲秦漢以來則或然矣然而靈豸不鳴
孽狐之妖弗息黄鍾不奏瓦缶之音日甚天開文運濓
洛奮興逺明九聖之緒流者遏而止之膠者釋而通之
一期闓廓其昏翳挽囘其精明而後已至其相傳唯考
亭集厥大成而考亭之傳又唯金華之四賢續其世𦙍
之正如印印泥不差毫末此所以輝連景接而芳猷允
著也先生少負任俠之氣不少撓屈及聞道徳性命之
説遽變之而為剛毅所以局量𢎞而任載重寤寐先哲
唯日不足民吾同胞之念湏臾莫忘雖其力或弗支茍
遇惠利少足以濡物必委蛇周旋求盡其心應接之際
又因人心感發之機而施仁義之訓觸類而長開物成
化所謂風雨霜露無非君子之教者要亦不可誣也致
思於醫亦能搜隠抉祕倡明南方之絶學嬰疢之家倚
以為命先生一布衣耳其澤物有如此者使其得位于
朝以行其道則夫明効大驗又將何如哉嗚呼先生已
矣其山峙淵澄之色井潔石貞之操與其不可傳者弗
能即矣徒因其遺行而誦言之見聞不博惡能得十一
於千百之間哉雖然舍是又無足以求先生者敢摭狀
之概叙而為之銘曰
濓洛有作性學復明考亭承之集厥大成化覃荆揚以
及閩粤時雨方行區萌畢達世𦙍之正實歸金華緜延
四葉益煜其葩辟諸上尊寘彼逵路隨其志分不爽其
度有美君子欲振其竒血氣方剛疇能侮予七尺之軀
忍令顛越壯齡已踰亟更其轍更之伊何我笈有書負
而東遊以袪所疑非刻非厲曷圖曷究豈止惜陰夜亦為
晝昔離其罿今廓其朦始知人心與宇宙同出將用世
時有不利孚惠家邦庶亨厥志勤我祠事以帥其宗况
有書詩以陶以礲以暢其施期夀夫物茍躬可捐我豈
遑恤仁義之言繩繩勿休昭朗道真釋除欲仇上帝有
赫日注吾目天人之交間不容粟聽者聳然如聞巨鏞
有聲鏗鍧無耳不聰旁溢于醫亦紹絶躅開闡𤣥微功
利尤博斂其豪英變為毅𢎞所以百為度越于人呫呫
世儒出入口耳競操鬭華析門殊軌以經為戲此孰甚
焉不有躬行其失曷鐫世塗方㝠正資揚燎夢夢者天
使埋其耀精神上征定為長庚與造化遊白光焞焞表
徳幽墟遵古之義僉曰允哉是祠無愧
　　　諸暨方孝婦石表辭
嗚呼是惟孝婦方氏之墓夫孝未易稱余獨歸之孝婦
而不靳者將以媿為人婦之不孝者也孝婦姓方氏諱
迎越之暨陽人生二十七嵗歸同里楊君敬敬有母何
氏孝婦左右就養惟恐違其志何病腑道澁不能親御
偃溷孝婦浸之湯盆中以指探出之積嵗之久手文皆
龜裂而孝婦未嘗有倦色昔人有為親浣厠牏者史臣
尚以為難載之於策考孝婦之事尤人所難者耶人之
所難者且若是則孝婦其他之行弗問而可知也嗚呼
是尚不得為孝婦矣乎使如此而不得為孝則夫勃谿
而不恭者乃足為孝乎予自成童時讀劉向所傳古孝
婦事以為斯世何為無此人心雖未敢必其無然歴三
十餘年卒不能一逄嗚呼余豈意今於暨陽乃見之也
暨陽距予金華僅二百里予昔嘗兩至其處而不知有
孝婦至今始得知之嗚呼予又意世之如孝婦者夫豈
少哉特以不遇于君子故湮滅草萊而人弗聞之耳其
弗聞者予固無如之何其幸而得聞者可不大書掲之
崇阡以媿人婦之不孝者耶非惟媿人婦也抑將愧人
子也孝婦性儉慈頗知讀書嘗粥田教子父徳在母張
皆宦族年六十一生二子恒慧其卒以至正二年九月
五日其葬於馬鞍山以三年十二月二十二日云
　　誌(凡二/章)
　　　故成穆貴妃壙誌
成穆貴妃孫氏諱某其先世居陳州父和卿仕元朝因
家江南毘陵母晁氏妃稟性賢淑聰慧過人父母既亡
長兄楧治家事值元末天下大亂妃年十三隨次兄範
避兵揚州遇青軍陷城一時離散範不知所在元帥馬
世熊妻遂育妃為義女年十八未聘上聞其有容徳詔
納宫中及至言行皆有禮法如古賢女嘗請於上訪求
楧得相見上即位册為貴妃位居衆妃之首妃益小心
恭謹上甚至有儆戒相成之助佐皇后以理内治宫壼
肅雍上下咸無怨者侍上十有五年生四女其第二女
蚤卒洪武七年秋九月癸未妃得疾至庚寅薨年三十
有二上為之感悼詔諡成穆復縁人情定議命東宫親
王持服一朞勑有司營葬具甚厚念其無子賜田租三
百石令楧供嵗時祭祀之費卜日未得吉停柩宫中者
兼旬至十月己酉始權厝京城朝陽門外禇岡之原禮
也塗殯有期謹奉勅書其卒葬嵗月納諸壙中嗚呼哀
哉
　　　故檢校孔君權厝誌
故奉議大夫湖廣等處行中書省檢校官孔公諱瀛字
世表宣聖五十三世孫初家曲阜四十七世曰傳始遷
衢故事孔子之後得補文學掾公年二十有司以名上
署昌國州學正教授岳州湖北亷訪使者辟為書吏除
江浙等處儒學副提舉階將仕郎間乘馬出道逄宣政
使騶從甚都公直前不避使使人讓之公曰我真聖人
之裔官乃偽浮屠豈應相避耶政成以入廣例陞尹海
陽改浣江二邑民安之湖南亂公供億軍中朝廷録其
勞授以今官尋以使事入蜀議連兵殄㓂至蜀蜀亂公
間闗巴峽間久之復經雲夢汎洞庭囘鄂鄂又亂妻張
子思樵溺死傔媵散盡唯繼室高昌氏及爨下兩丁嫗
存公度鄂不可居航彭蠡直趨豫章尋自豫章下九江
九江又亂百具咸没公被垢衣倀倀走持孔氏南北譜
唯恐失之見者或曰迀人哉或曰此知本者也公一弗
顧轉徙來金陵依富川族孫克仁居㑹高昌氏生子頗
自慰曰得是亦足矣越三月子死竈嫗亦亡公旦暮淚
不收衢抵金陵路餘一千耳思還衢未行適衢人至言
其家廟蕪不治田若廬為戍兵所據益鬱鬱弗能解血
出隂中藥之劇或具牲幣請禜鍾山神公罵曰死生命
爾神安能制哉急去毋汙我迨疾革召克仁謂曰克仁
克仁吾出千萬死至此意能歸正丘首豈知死於道路
以鬼事累汝語已目視霄漢者久之克仁亦凄然不能
對夜漏下二十刻卒時壬寅五月二十有一日夀六十
三公生紈綺家遇風日佳時必張樂設燕為樂趙歌燕
舞交錯乎後先公頽然自放其中適甚末路顛連孑孑
作寒窶士然生平俠氣時時見眉宇間識者憐之性頗
嚴介子姓侍側終日不交一語多憚不敢近及是旅死
無為主後者唯高昌氏擁鼻號聲不忍聞克仁雖貧力
為具棺斂擇不食之地於石子岡距金陵城南三百步
以卒後三日舁公柩權厝焉濓與公皆浙水東人故數
造公公喜執濓臂曰吾見子殆欲忘食也未卒十五日
與㑹稽梁君元亨㑹飲克仁家公居筵端劇談至日西
下飲酒雖稍减精神浮動猶津津然不意公之遽亡也
嗚呼人孰無患難未有甚如公者妻子死欲盡流挫困
踣無所不極似可已矣若俾令終于鄉薶骨從先人復
何害亦竟霣魄於此其甚可哀也夫公生神明之胄歴
仕四十年又得中夀以死死且得禮葬視血染刀劍身
膏草莽者又何如在公可以無憾雖然後嗣弗續古人
所深悲公不幸蹈之人歟天也使公有知目决不瞑於
泉下柰之何不哀乎濓聞公死哭之慟克仁請志其事
因收涙以書其略若公羣行之詳則有俟於撰銘文者
　
　文憲集巻二十四
欽定四庫全書
　文憲集巻二十五
　　　　　　　　　　　　　明　宋濂　撰
　　行状(凡四/章)
　　　故集賢大學士榮禄大夫致仕吳公行状
　　曾祖諱聞皇贈中奉大夫福建道宣慰使䕶軍追
　　封渤海郡公
　　妣盛氏追封渤海郡夫人
　　祖諱蕃皇累贈資善大夫太常禮儀院使上䕶軍
　　追封渤海郡公
　　妣沈氏追封渤海郡夫人
　　父諱伯紹皇累贈翰林學士承㫖榮祿大夫柱國
　　追封渤國公
　　妣金氏追封渤國夫人
　　本貫婺州路浦江縣徳政鄉尊仁里年八十二
公諱直方字行可姓吳氏初名佐孫後避十世祖諱而
更以今名其先出自毘陵毘陵吳之延陵乃季子之家
邑也自時厥後一遷於鄱陽再遷於嚴陵三遷於婺之
浦陽浦陽北鄙有里曰新田去今縣治二十餘里吳氏
之先祖家焉其冢猶在大樓山之原厯三傳有一翁始
生六子其介子公養唐乾寧初又遷縣西吳溪上公養
生伯勝伯勝生文昌文昌生承倚承倚生佐佐生崇崇
生子􁀙子􁀙生嗣明嗣明生元禮元禮生景行景行生
璣璣生宣慰公聞世隱於農而能以誦詩讀書為務委
祉埀休有自來矣聞生太常公蕃字衍之以貿遷有無
稍出游梁楚間晚而無子以三從兄迪功郎英之季子
伯紹為之後伯紹實承㫖公一名寶字伯玉公之父也
公生四嵗而渤海郡夫人沒七嵗而渤國夫人卒十嵗
而太常公亦捐館舍公獨與承㫖公居承㫖公寛厚長
者強宗右姓時侵苦之奪其土田承㫖公莫能誰何益
衰削不振公時雖在童孺痛徹心髓仰天自誓曰彼之
陵轢我者利其孤幼也予稍長不能揚眉出一語白人
豈丈夫也哉遂自力於學宗人幼敏家多納名士大夫
鄉先生方公鳳粤謝公翺括吳公思齊咸寓與處或談
名理及古今成敗治亂或相與倡酬歌詩公每出侍側
聞其言有㑹心處輒記之終身不忘入坐書塾凝然如
癡也至晚各散去猶執巻呻吟弗輟偶嬰蠱疾諸醫不
能療數至困殆如是者十年人為公危有相者謂公曰
子貌廣貴甚疾且亡害何不游學以暢其懐乎能如吾
言病不藥而自已公然之乃入郡城習吏事祝帥閫不
數月其疾早瘳聞錢唐為東南都㑹而行中書莅焉一
時人物之所萃復謀往游居數年而莫有用之者公歎
曰王侯将相寧有種耶吾殆俟時也此而不遇豈别無
其地乎於是不告戚婣交友直走京師日與貴公卿接
所見益恢宏而所守益凝定第困於在下而峻登樞要
者又諱問布衣隻影翩翩於五千里外惡衣菲食或不
能繼凡厯二十有六年而落魄益甚矣其剛勁不屈之
氣初不肯少貶以徇流俗或憫公勸其南歸公笑曰生
為寄死為棄何分冀北與江南乎掉頭去不顧大徳中
㑹有㫖粉黄金為泥書毘盧大蔵經禮部選筆札端謹
者充公在選中以勞當得一官未幾罷延祐初明廟在
潛邸用大臣薦入備說書已而出幸北藩又罷去泰定
元年奉省檄為上都儒學正迨之官已為代者所先時
太師徳王曼濟台留守灤京聞公氣宇恢廓延而與之
語大恱以為南陽諸葛孔明亦不是過因聘入賔館使
教其二子長則中書右丞相托克托次則御史大夫額
森特穆爾公遂留徳王家後徳王日益貴顯事有難决
者必質問而後行如卜蓍龜無少爽者徳王益敬之遇
休沐自必與公對語終日徳王曰吾與他儒生語輒欠
伸思睡今與君言有若聆鈞天廣樂終日而不知倦君
誠竒士哉語已熟視公連稱賽銀者再賽銀華言所謂
好也元統二年丞相方執法中臺以公在先朝有講說
之勞言於上命為江浙等處儒學提舉與對品階中宫
難之擬副提舉階将仕佐郎未及上重紀至元二年御
史臺改授将仕郎海北廣東道肅政亷訪司承發架閣
兼照磨而公年已六十一矣三年遷宣政院架閣管勾
四年至官僅三月陞本院長史公盡心弗懈出納惟允
中宫數有白金束帛之賜逺國遣使欲獻羣馬以徼求
厚價同列以為利爭言之公揣其道塗所經屢涉海洋
非二年不可到縱到馬亦病死不能多力却去之六年
丞相之從父秦王巴延方秉鈞軸恃其有定策功専權
自恣悉變亂舊章出入擁重兵以自衛中外危疑上深
患之丞相時為御史大夫乃召之問計丞相以謀於家
為對公曰大夫失言幾事不密則害成矣丞相驚曰謀
将安出公曰宜亟黜之以謝天下丞相以親嫌辭公曰
傳有之大義滅親大夫知有朝廷耳家國不宜恤丞相
曰事不成奈何公曰事不成天也一死復何惜即死亦
不失為忠義耳丞相頓足曰吾意決矣乃入奏乆之未
敢動適秦王侍皇太子出獵栁林丞相欲發公曰皇太
子在軍中脫挟之以生他變何以處之丞相悟急白太
后𫝊㫖趣以歸閉京城自守遣使持詔散遣諸軍出秦
王為河南行省丞相一反舊政民大悦上多公協贊功
召對便殿慰諭甚至㑹内臣以玉盤進饌輟以食公特
超一十餘階授公集賢直學士亞中大夫七年改本院
侍講學士進階中奉大夫復召入龍光殿錫以黄金束
帶丞相亦自是進位台司國有大事上命必定於公公
亦慨然以澤被斯民為己任有知無不言言之丞相無
不行天下翕然比後至元之治於前至元之功居多然
公謙抑未嘗與人言故人不可知所可知者其與議中
書時一二事而已科舉廢已乆公力言丞相曰科舉之
行未必人人食禄且縁此而家有讀書之人人讀書則
自不敢為非其有繫於治道不小丞相因奏復之二浙
民食鹽病民為甚其直漸增至數倍民不堪命公為言
之減其額而下其估他如楮幣銅錢相榷之宜有司公
田多科之擾官寺建設之冗繁江南顧役之長利公咸
一一建白多己見於行事拜集賢學士階資善大夫居
亡何以年乆謝事上章乞骸骨遂以集賢大學士榮禄
大夫致仕食俸賜終身俄又賜田一千九百餘畆尋謝
不受先是御史言公躐進官階奪其誥命至是察官辨
其誣復之公生於宋徳祐己亥十一月二十四日庚寅
薨於今至正丙申七月十二日庚寅享年八十有二以
薨後一月葬於徳政鄉後吳山徐塢承㫖公之墓左實
八月十二日庚申也公前娶盛氏先十七年卒後娶金
李二氏金氏累封渤國夫人子男二長萊字立夫九嵗
善屬文博通經史百家衆流之言蔚為儒宗文師延祐
庚申以春秋預鄉薦後用御史察舉為饒州路長薌書
院山長四方學者尊之私諡曰淵穎先生亦先十七年
卒次志道崇文監承奉訓大夫孫男三長士諤婺州路
金華縣儒學教諭㳄士謐次存仁曾孫男三長中次平
次弇曾孫女一申公讀書欲通大義務在力行不屑為
區區章句之學其於魯論言忠信及事君能致其身之
語尤深有契悟終身言必思踐至於國家有急輒欲忘
軀徇之而不以為難經史格言可以斷大事決大疑者
皆謹記之故其臨事未嘗少惑善評文詞詞林宗工與
公遊者以所草詔令示之公為指其瑕疵極中事情人
皆嘆服性尚風義徳王夫婦薨公年已八十不憚鯨波
之險親往京師行弔祭之禮尤人情之所難公深沉有
謀絶不事表暴人但見其堅凝醇篤有若懦愞不知遇
事快利若風鶻掠林健颿挟舟以飛也承旨公薨墓碑
未立丞相欲為奏勅詞臣撰文以遺之公曰先君隐約
田間少見於事為若挾天子威命以彌文夸侈之固無
不可是非以誠遇先君也卒辭之乃自疊巨石十五成
為碑大書所封官號復列幼時辛苦艱難與其自誓之
意刻諸石隂且謂内曰此吾所以酬素志也公家食将
十年跬歩不妄出終日正衣冠危坐或至夜分未嘗有
惰怠容賓至則相與劇談當世之務玉貫珠聨聞者解
頤方岳重臣仰慕聲光遣使執饋食之禮州縣大夫俯伏
迎拜唯恐不恭四海之内雖愚夫愚婦亦皆能道公名
字而公初無自驕之色遇鄉黨有如貧賤時官府事一
髮不相涉僕從或以惡言加人輒縛致有司杖之生平
不惑於堪輿家誑誕無驗之說遺言随地而𦵏但毋使
土親膚又以無大功業不必乞銘於人以為識者之所
訕鄙乃自序厯官世第而系之以辭曰余生雖艱其有
所覬漫游京華旅食三紀際時休明偶膺禄仕位躋極
品恩封三世儒者之榮於斯為至報上一誠如水東注
樹碑自銘以詔來裔人以為實録云夫天之生材欲振
之張之以昌大其支必抑之斂之以培植其本譬之於
物其榮腴流鬯於發生之日者皆出於嚴氷霜雪摧折
之餘盖養之不厚則發之不茂其勢然也公以惇龎宏
碩之資蘊康濟經綸之具司造物者特晦之於少齡而
顯之於髦年其意亦猶是爾故公之施於用也篤固而
不揺勇鷙而善斷雖職居散地實密贊化機一反掌之
頃國勢尊安權姦自是而屏跡政治自是而康乂古之
所謂社稷臣者於公殆庻幾矣然自聖元混一四海埀
及百年大江之南韋布之士品登第一而以勞烈自見
者豫章程文憲公文海吳興趙文敏公孟頫長沙歐陽
公𤣥及公為四人或以文章顯融或以政事著稱事固
有殊道則一也其沒而不返者既皆有所論述以表見
於世公其可獨少乎公之子志道及其孫士愕恪奉先
戒不敢乞銘於人以濂嘗受業淵頴先生之門而志道
又從濂學最乆因以事状惓惓為請濂也不文幸獲受
知于公雖契家子姓特容以賓禮見義固不敢辭謹采
天下之人所嘗言者為文一通附諸家乗之末不敢抗
之以為髙按之以從卑唯務稱其實而已他時執史筆
者尚有攷於斯焉至正丙申八月将仕郎翰林國史院
編修官金華宋濂述
　　　故翰林待制承務郎兼國史院編修官栁先生
　　　行状
　　本貫婺州路浦江縣通化鄉胡塘里
　　曾祖蘊
　　妣童氏
　　祖補之宋迪功郎嘉興府崇徳縣主簿
　　妣金氏
　　考金宋忠翊郎髙郵軍髙郵縣令元贈奉訓大夫
　　　淮安路泗州知州飛騎尉追封浦江縣男
　　妣俞氏追封浦江縣君
先生諱貫字道𫝊姓栁氏其先出於有熊至展禽仕魯
為士師食采栁下因以為姓自後子孫寖盛世家河東
宋建炎中先生七世祖鑄始從趙忠簡公鼎自河東遷
杭子森復自杭遷婺之浦江森三傳至蘊生崇徳縣主
簿補之崇徳生髙郵縣令金髙郵先生父也先生素有
異質雖未成人時即不茍取嘗随髙郵遊神祠拾人所
遺金珠可值萬緡宻伺其求而還之髙郵驚異甫及冠
遣受經於蘭溪仁山金公履祥仁山逺宗徽國朱文公
之學先生刻意問辨即能究其㫖趣而於微辭奥義多
所發揮既又從鄉先生方公鳳與粤謝公翺括吳公思
齊游厯攷先秦兩漢以來諸文章家大肆於文開闔變
化無不如意先生曽不自以為足復裹糧出見紫陽方
公囘淮隂龔公開南陽仇公逺句章戴公表元永康胡
公純長孺兄弟益咨叩其所未至諸公皆故宋遺老往
往嘉先生之才無不為之傾盖隆山牟公應龍得太史
李心傳史學端緒且諳勝國文獻淵源之懿儀章官簿
族系如指諸掌先生又往悉受其說自是先生之學絶
出而名聞四方矣國朝大徳四年庚子先生年三十一
始用察舉為江山縣學教諭至大元年戊申遷昌國州
學正江山乃大山窮絶之境昌國則邈焉雲海島嶼中
先生皆以詩書變其俗考滿至京中書左丞張公思明
一見輒器重俾諸子師事之當時號為名公卿者爭相
延譽如恐弗及吳文正公澂嘗語人曰東陽栁君卿雲
甘雨也天下士将被其澤程文憲公鉅夫以墨一丸授
之曰文章正印今屬子矣延祐四年丁巳先生年四十
八銓曺以士論所歸特除湖廣等處儒學副提舉未上
六年己未改國子助教階将仕佐郎至治元年辛酉陞
博士轉将仕郎諸生敬之如神明其後散之四方幾千
餘人去為良御史名監司者甚衆泰定元年甲子先生
年五十五遷太常博士陞徵仕郎時方承平稽古禮文
之事次第並舉遇有所討論先生為權準古今敷繹詳
緻廷議莫不多之勲戚大臣請諡者三百餘人文移山
積先生為之質行定名三月而畢臨江守李侯倜為部
使者所劾他使者力辨其誣後官至集賢侍講法應得
諡其子欲入金沒臨江事先生辭之卒明其非罪柄國
者欲以其祖配享孔子廟禮官承望風㫖唯恐有忤先
生毅不可事遂寝有神降于洛郡長吏列上儀曺請錫
封爵中書下其事先生以為神姦能鼓民不治将亂請
檄所部禁戢之沅陵嵗貢包茅四十餘匭茅輕舟揺押
行吏多沉江死先生建言請損其三之二附他以輸浙
東西每三嵗更造漕舟民甚苦之舟一滲輒棄不視先
生白相臣建船司以修治之其當新者聴給沒入贓吏
錢毋病民㑹有力沮者不行監察御史馬公祖常薦先
生堪任風憲章再工弗報三年丙寅先生年五十七以
文林郎出為江西等處儒學提舉龍興郡學乆廢不治
先生請宰府新之延聘名儒孫轍為學者師士風為之
復振他書院不籍於禮官者亡慮數十其出納布粟從
提舉署主領一貟司之有力者常行貨求檄至則乾沒
為奸先生盡罷遣分𨽻所在學官提舉朝夕饍嵗進米
凡八十石皆取於諸餼廪中先生謝不受後來莫有敢
追襲其弊者黄冠師建三靈廟以侵學地浮屠據東湖
書院田二百二十畆而贏先生皆為復之葺漢先賢徐
孺子墓立宋髙士蘇雲卿祠古碑碣所紀有闗於名教
者必訪求而重刻之凡可以扶世導民者無不為也豐
城學徒挟姦以持教官短長時主教者又不知以職自
振每用計相傾先生各坐以其罪聞者心服南康倉吏
坐飛糧株連逮繫者百餘家省憲二府檄先生讞其獄
先生為鈎摘隱伏所平反者甚多滿秩而歸杜門不出
者十餘年完廬數間僅蔽風雨而饘粥或不繼先生處
之裕如也先生雖居嵓壑海内仰之猶如魯泰山作鎮
海隅莫不以其出處為斯文隆替之候風紀行部必過
門承問而去至正元年辛巳先生年七十二朝廷更化
徵用老成臺閣近臣有以先生名聞于上者於是有㫖
以翰林待制承務郎兼國史院編修官起先生于家先生
即冠帶見使者退謂人曰吾今幸親禁近得陳堯舜之
道以贊太平之治死不恨矣㑹貢舉法復行江浙行中
書留主文衡二年壬午夏五月至官僅七閱月竟以一
病不起實冬十一月九日而先生年七十三矣省臺樞
府而下皆來歸賻館閣之士至於灑泣集賢大學士吳
公直方國子博士吳公師道與經筵檢討危公素共經
紀䘮事御史中丞張公起巖在成均為同僚友至是哭
之尤哀冢孫頴奉靈輀南還諸公相與陳奠東門見者
皆咨嗟隕涕三年癸未冬十二月二十一日與夫人盛
氏合𦵏通化鄉荆山之阡盛氏累封浦江縣君先十二
年卒子男三鹵同因孫男三秬穎穆秬夭女一所著書
有文集若干巻金石竹帛遺文若干巻近思録廣輯三
巻字系二巻藏於家先生局度凝定燕居黙坐端嚴若
神即之如入春風中乆與之處未嘗見疾言遽色雖有
桀驁者瞻其徳容莫不氣奪而意消孝友本乎天性季
弟實出為人後遇之有恩不翅在家者生平以奨進人
材為已任諄諄勸誘至老不倦人有一善播之唯恐不
亟士類咸樂歸之讀書博覽強記自禮樂兵刑隂陽律
厯田乗地志字學族譜及老佛家書莫不通貫國朝故
實名臣世次言之尤為精詳善楷法工篆籀京兆杜公
本謂其妙處不減李陽冰為文章有竒氣舂容紆餘如
老将統百萬雄兵旗幟鮮明戈甲焜煌不見有喑嗚叱
咤之嚴若先生者庶㡬有徳有言為一代之儒宗者矣
先生既沒同門友戴良既著哀頌一篇以洩無窮之悲
復恐先生之羣行湮沒無以顯白於來世俾濂状之濂
雖不敏受先生之教為深因不讓而蒐羅缺逸評隲成
章以附家乗之後雖言之不文幸無媿辭他日太常特
為定諡史官特為立傳尚有采於此云謹状至正五年
十月日門人金華宋濂状
　　　故翰林侍講學士中奉大夫知制誥同修國史
　　　同知經筵事金華黄先生行状
先生諱溍字晉卿姓黄氏黄為婺名族至宋太史公庭
堅族望尤著太史之從父昉生景珪俱來浦江景珪生
琳娶忠簡宗公澤之女弟始遷於義烏琳生中輔力學
尚氣節當秦檜柄國士有議已者輒捕殺猶奮然題樂
府太平樓上有劒欲斬佞臣頭之語人至今誦之晚以
轉運使薦當得官命垂下而卒中輔生紹祖紹祖生伯
信於先生為髙祖迪功郎累贈朝散大夫妣宗氏忠簡
公四世諸孫女累封安人曾祖夢炎淳祐十年進士仕
至朝散大夫行太常丞兼樞密院編修官兼權左曺郎
官以朝請大夫致仕妣陳氏累贈宜人繼方氏祖堮方
出也以進納恩補承節郎入國朝弗仕今累贈嘉議大
夫禮部尚書上輕車都尉追封江夏郡侯妣徐氏淳祐
七年進士奉議郎兩淮宣撫大使司幹辦公事彬之女
今追封江夏郡夫人父鑄以朝請府君遺澤補将仕郎
今累贈中奉大夫江浙等處行中書省叅知政事䕶軍
追封江夏郡公妣童氏承信郎監嘉興府鮑郎鹽場伯
永女今追封江夏郡夫人夫人姙先生時夢大星煜煜
然墜於懐厯二十四月以至元十四年冬十月一日始
生甫晬即自免乳徐夫人抱而育之比成童不妄踰户
閾授之以詩書不一月皆成誦迨學為文下筆頃刻數
百言常著弔諸葛武侯辭前太學内舍劉君應龜朝請
府君之外孫也見而嘆曰吾鄉以文辭鳴者喻叔竒兄
弟爾是子稍加工不其與之抗衡乎因留受業弱冠西
遊錢唐前代遺老與鉅公宿學先生咸得見之於是益
聞近世文獻之澤暨還故居從仙華山隱者方君鳳游
為歌詩相倡和絶無仕進意其友葉君謹翁力挽之出
天徳五年舉教官七年舉憲吏就試皆中其選已而復
退隱于家延祐元年貢舉之法行縣大夫又強起先生
充貢鄉闈時古賦以太極命題塲中作者往往不脫陳
言獨先生詞致淵泳綽然有古風特寘前列二年上春
官復在選中及奉大對惓惓以用真儒行仁義為言辭
甚剴切讀巻者以其頗涉於激綴之末第奉上㫖賜同
進士出身主選吏以為白身補官散階當下二等上命
特與對品階授将仕郎台州路寧海縣丞僅踰再期㑹
有詔改鹽法江浙行中書承制遷兩浙都轉運鹽鐵使
司石堰西場監運事聞命仍舊階居其職閱四載以功
超一資陞從事郎紹興路諸暨州判官至順二年用故
御史中丞馬公祖常之薦入為應奉翰林文字同知制
誥兼國史院編修進階儒林郎丁外憂去官服闋轉承
直郎國子博士經六年之乆請補外换奉政大夫江浙
等處儒學提舉至正三年春先生始六十有七不俟引
年亟上納禄侍親之請絶江徑歸俄有㫖命預修遼金
宋三史丁内憂不赴除服以中順大夫秘書少監致仕
居四嵗故湖廣行省平章公多爾濟巴勒今中書左丞
相太平開府公力交薦之被上㫖著致仕仍舊階除翰
林直學士知制誥同修國史同知經筵事進階中奉大
夫九年夏四月洊上章求歸田里不俟報而行上聞之
遣使者追及武林驛敦迫還京復供前職十年夏四月
始得謝南還行中書為言於朝給以半俸終身公牘已
具而未及上十七年秋七月今江浙左丞相金紫公達
實特穆爾方承制司黜陟之柄移書起先生咨議省事
以疾力辭閏九月五日薨于繡湖之私第享年八十有
一學士大夫聞之俱流涕曰黄公亡矣一代文章盡矣
門弟子劉㳙王禕宋濂傅藻等咸來相治後事以是月
十八日塟于縣東北三里崇徳鄉東埜之原距嘉議府
君之墓僅十歩娶王氏嘉熈二年甲科進士從事郎昭
慶軍節度掌書記困金之曽孫文林郎監沿江制置副
使司造船塲沂之孫将仕郎桂之女今累封江夏郡夫
人先一年卒及是始合塟焉子男一人梓用䕃入官初
授忠顯校尉紹興路同知餘姚州事女一人適惠州學
正陳克讓俱先卒孫男四人瑄琛􁀙珣所著書有日損
齋初稿三巻續藳三十巻義烏志七巻筆記一巻傳學
者先生在寧海時縣地瀕于鹽塲而亭戸恃其不統于
有司肆毒害民民不敢正視編氓之𨽻漕司洎財賦府
者亦謂各有所凴横暴尤甚先生皆痛繩以法吏懼以
利害白弗顧也有後母與僧通而酖殺其夫者反誣夫
前子所殺獄将成先生變衣冠隂察之具知其姦偽卒
直其寃逺近以為神明巡兵捕鹽販者急遂沈鹽于河
帥衆以拒巡兵怒乃取他私販事以實之民有在盜籍
者謀為刼敓未行邑大姓執之以圖中賞格初無獲財
之左驗事皆乆不決先生為之疏剔以其獄上各論如
本條免死者三十餘人部使者董君士恒行縣㢘知先
生有治状事悉諉焉先生為黜其以賄敗者上百戸一
人縣吏二人在官無禄者四十餘人愚民以婚田鬪競
往訴咸下其状多至數十百先生錄其當問者即不當
問者遣之先生明習律令世以法家自専者有弗如也
凡經其論定翕然畏服不敢重有辭嵗大旱禱于靈湫
有白龍蜿蜒見湫中已而黑雲四興大雨如注縣以有
年在石堰視亭塲為尤囏居是官者常以秤盤拆閱及
不能檢防私鬻被譴先生規措有法無毫分入於吏議
在諸暨其俗素號難治先生不加鄙夷一導以善政民
多從化捕盜司屋壞撒而改作無敢後期巡海官舸例
以三載一新費出于官而責足於民有餘則總其事者
私焉先生適莅是役撙節浮蠧以餘錢還之爭驩呼而
去奸民以偽鈔鈎結黨與脅攘民財官若吏聴其奸挾
之以往新昌嵊縣天台寧海東陽諸縣株連所及百餘
家民受禍至惨郡府俾先生鞠治一問皆引伏獄具官
吏除名同謀者各杖之有捕盜卒隂寘偽鈔板於良民
家乃白于官往索之惡少年持梃從者百餘人先生遇
於野詰從吏曰弓卒額止三十安得此曺耶可縳送于
州聞者遁走有盜繫錢唐縣獄游民賂獄吏私縱之假
署文牒發兵來為向導逮捕二千餘家先生疑而訊焉
悉得其情以正盜宜得重議持偽文書來者又非州民
俱械還錢塘誣者自明奉省檄監稅杭州先生御之以
寛商旅四集僅閱三月增錢十二萬緡有竒在成均視
弟子如朋友未始以師道自居輕納人拜而人來受學
者滋益恭業成而仕皆有聞于世時人欲増設禮殿配
位四配位合東坐而西向學官或議分置於左右同列
不敢爭先生獨面折之其人恚甚日坐堂上以危語相
加御史惡其無禮逐去之乃克如先生言在禁林㑹修
本朝后妃功臣𫝊先生為條陳義例多所建明士類服
其精允進經筵者三十有二經筵無専官曰領曰知咸
宰執近臣講文之述率屬先生訂定非有闗於治道之
大者不敢上陳其啓沃之功為多上嘉其忠數出金織
紋段賜之始先生嘗預考江浙江西上都鄉試江浙則
三往而一主其文衡至是被上㫖考試禮部尋又為廷
試讀巻官前後所甄㧞者盡知名之士先生天資介直
絶不事造請逢覃官者一減資者五銓曺或失於収叙
亦不自言在州縣間唯以清白為治一錢不受於民所
至無圭田月俸弗給每鬻産以佐其費及升朝行挺立
無所附足不妄登鉅公勢家之門君子稱其清風髙節
如氷壺玉鑑纎塵不汚先生性篤孝于親親歿營塚於
三釡山有乳虎馴狎之異山去所廬十里月旦朢必展
省大暑寒不易先世遺文嵗乆或有殘缺極力搜訪補
綴成編家居不談米鹽細務與公府短長邑長吏來謁
鄉鄰有急覬得片言為援輒峻却之尤不輕於薦引或
譏其絶物先生諭曰公朝爵禄将以待賢者豈為吾私
親設哉先生貴而能貧雖位至法從蕭然不異布衣時
又寡嗜欲甫臨强仕之年即獨榻于外給侍于左右者
二蒼頭而已遇佳山水則觴咏其間終日忘去其冲曠
簡逺之情使人挹之鄙吝頓消與人交任真無鈎距不
事矯飾以為容恱而誠意獨懇至然剛中少容觸物或
弦急霆震若未易涯涘不旋踵間煦如陽春曾不少留
礙焉先生之學博極天下之書而歸于至精有問經史
疑難古今因革與夫制度名物之屬旁引曲證語蟬聨
不能休至於剖析異同讞决是非多先儒之所未發見
諸論著一本乎六藝而以羽翼聖道為先務然其為體
布置謹嚴援據精切俯仰雍容不大聲色譬之澄湖不
波一碧萬頃魚鱉蛟龍潛伏而不動淵然之色自不可
犯中統至元以來如先生者二三人而已故凡國家典
冊詔令及勲賢當得銘者必命先生為之海内之士與
浮屠老子之流以文為請者日集于庭力麾之而弗去
一篇之出家傳人誦雖絶徼殊邦亦皆知所寶愛雅善
真草書人有得其片幅者必藏弆以為榮世之評議者
謂先生為人髙介類陳履常文辭溫醇類歐陽永叔筆
札峻逸類薛嗣通識與不識僉無間言於呼先生生當
六合混一之時鍾河嶽英靈之氣積之既厚所用亦宏
仁皇肇開科舉之初即以儒學自奮厯仕五朝晚乃入
侍今天子掌述帝制勸講經帷嶷然獨任斯文之重天
下學士咸所師法遂使有元之文章炳燿鏗鍧直與漢
唐侔盛先生之功固不細矣至於出處大節尤人所難
能者年未七袠而謝事暨羣公力薦起之俄復控辭上
方眷待之深再召還朝未幾又辭其難進易退之風真
足以㢘頑而立懦揆之古聖賢之道葢無愧也若先生
之所自立者豈不綽綽可傳於後哉先生之薨在法當
錫諡立傳某從先生游埀二十年知先生為㝡深因輯
任官行事為書一通上干太常國史然巨細詳記不敢
效古書法為簡嚴者欲其事之白以俟芟摭也謹状至
正十年十月一日門人金華宋濂状
　　凝熙先生聞人公行状
公諱夢吉字應之以諱行姓聞人氏相傳出於漢太子
舍人通其後裔遷居於蜀有諱韶者為婺之金華縣令
遂為婺人縣令生逸孫以儒學教授溫州娶王先生詵
之女生子號桂山翁翁生始三嵗而教授君亡王後去
適項氏翁鞠於其家因從其姓及長娶劉侍郎諸孫女
而生公乃以公還氏聞人云初鄉先達定菴魯齋二王
公崇尚伊洛之學金鳴而玉應宫奏而商宣倡明道學
號為極盛翁往來咨叩而得之定菴者為㝡深翁知公
有異質父子自為師友晝夜飭厲之公亦上承翁志不
出郊坰者十年一日有約遊城南者所藏黑履乆弗御
革底為穿故凡七經傳疏悉手抄成帙義理所在深體
密察㣲如蠶絲牛毛剖析靡遺積之既乆神㑹心融訓
詁之說有紛拏不定于一者公别其是非如辨黑白四
方學徒或執諸經問辨公為厯陳衆義而折衷之不煩
餘力譬猶屠牛坦一朝解十二牛而芒刃不頓君子稱
之泰定丙寅公以尚書舉于鄉上禮部不利公無幾微
見于顔面益進修弗懈時有司以解額太嚴不足厭士
論别選文理優者為副榜公後連中焉海右憲府知公
學行欲辟書吏公辭重紀至元初山東李公絅持部使
者節來浙東知公不可吏乃薦為校官初授處學録轉
衢之西安縣學教諭昌國州學正名上銓曺改泉州路
學教授某郡李君國鳳方經畧江南得承制專封拜君
嘗從公游知位不稱其徳擢為福建等處儒學副提舉
公力辭朝廷尋以年乆當陞除慶元路總管府知事未
上以壬寅嵗三月丁未卒于永康之寓舍上距所生癸
巳之年凡七十載娶胡夫人無嗣以弟之子亨享為後
二女長曰貞適唐夀道說齋之五世孫次曰艮適胡裕
夫人之姪也以是年八月一日權厝于合徳鄉之原禮
也公之學一以誠為本涵養既馴内外一致故其氣貌
類𤣥文之玉溫潤而澤絶無纎瑕而孚尹煥發于外者
燁如白虹能令人愛戀弗厭下帷講授前後授學者數
逾二十各随其資而裁輔之多有躋膴仕者性行恬冲
公卿之家意欲邀致每避謝弗往門庭之間草積不剪
雖當鑠金之暑折膠之寒正襟危坐淵然若有思終日
未嘗傾側其誨學者必先道徳而後文藝故於辭章若
不經意時而出之文義深鬱亦粲然可觀江左名士鄧
某以儒者之學自任尤知愛公謂公門弟子曰今時學
子徳未能立而溺志修辭組織華彩沽釣聲譽實徳且
病矣如吾夢吉誠髙世之軌範哉人以為知言公既沒
及門之士以公執醇弗變而含和有耀也私諡曰凝熙
先生仍告郡太守祠公於學宫前原道書院吳履前進
士仁和丞唐元嘉從公為甚乆猶患粹行不昭于世條
而列之俾濂銓次成書鍥梓以傳某實無似曩因張教
授繼之拜公於函丈公一見遇之如子姪所以整攝其
威儀礲磨其問學者無不至也第以患難相仍業不加
修有悖於公之所教又安能道盛徳之什一哉雖然不
敢辭也謹用刋落葩藻直序事蹟以俟傳儒林者
　　諡議(凡四/章)
　　　深褭先生吳公私諡貞文議
斯文天地之元氣得其正者其文醇得偏者其文駁世
之治也正文行乎上則治道修而政教行世之亂也正
文欎乎下則學術顯而經義章斯文之正非謂其富麗
也非謂其竒佹也非謂其簡澁渙漫也本乎道輔乎倫
理據乎事有益乎治推之于千載之上而合叅之於四
海之外而準傳之乎百世之下而無弊若是者其惟文
之正者乎文茍得其正則窮泰何足以累之浦陽深褭
先生吳公天賦絶人精識邁古咀嚌六經以其道饜飫
百家以盡其用貫穿該博洞視當世瑰瑋宏大不愧前
古其陳理也明而嚴其叙事也精而當其道情也周而
婉其賦物也深而遒年未弱冠志意廓然憤東鄙之不
恭則欲蹈北庭而陳說覽時政之多僻則欲告時君以
仁義以聖人之志莫顯於春秋也則排異説而務得褒
貶之中以三代之政莫著于書詩也則畧傳注而務得
理事之實以亞聖莫盛於孟子也則斥史遷之妄而傳
之以詞賦之祖莫忠於離騷也則法而式之以古樂府
之作随三代而升降也則撰而次之搜抉隱伏擿糾訛
謬神行電逝川流石止傑乎雄哉先生之於文可謂貞
而有則矣先生既不喜仕後用薦者為長薌書院山長
而終史臣嘗附于元之列傳門人私以淵頴易名或竊
病其未稱於是更謚曰貞文先生庻使來者知浦陽之
文自先生始大盛而貞文之不遇可為當時惜也
　　　故翰林待制栁先生私諡文肅議
天地之運隂陽之化置大和於生物之地置大肅於成
物之時盖鬯達茂遂之極非濟之至嚴則盛者不堅實
者不確而發育於春夏者終不足以有成故降之以霜
露沍之以氷霰使昔之驕虐暴溢者一旦収斂縮閉折
挫而無遺寓深愛于至畏之中萬物莫知其由然故肅
者天地之所以為教也惟人也亦然導之以柔恵誘之
以慈良俾人見之而化者春之和也臨之以儼恪以搉
其惰慢之氣持之以介正以格其邪僻之心不怒而威
不言而厲者秋之肅也育才莫善於和成徳莫善於肅
嚴肅之君子其猶霜露之教乎元故翰林待制浦陽栁
公先生負瓌雄絶特之才畜峻大剛方之徳發而為文
則沉雄而雅勁見之於行則端重而遂直怠色不形於
面媚言不出於口所學以聖賢為師而不戾俗以為異
所志以教化為重而不阿世以為同起為人師入造胄
子周旋禮樂之署統教吳楚之區晚嵗就徵入掌帝制
其於闢異端扶倫紀黜淫祀排勢臣勁氣直辭可輔彝
訓危言卓行可激貪懦迨其退而燕處凛然神居屹然
山峙喜怒不著語黙有恒可謂有徳君子矣先生既卒
而元亦亡時異典湮節恵之禮未舉門人咸喟歎而稱
曰士有易名况先生嘗有位者乎惟先生之文天下靡
不聞知以徳配之於義為稱先生之徳宏深博大兹不
敢擬議然表見而易覩者非曰肅乎請遵古者私諡之
例以文肅定諡如何衆咸曰允哉遂諡曰文肅云洪武
十年春三月己卯朔前某官同縣門人宋某謹議
　　　淵頴先生私諡議
傳曰物生而後有象象而後有滋滋而後有數數成而
文見矣是則文者固囿乎天地之中而實能衛翼乎天
地品裁六度叶和三靈敷陳五彞開道四徳何莫非文
之所為而所謂文者非他道而已矣故聖人載之則為
經學聖人者必法經以為文譬之于木經其區幹者歟
文則其柯條者歟安可以岐而二之也自史氏失職以
訓詁列之儒林以辭章書之文苑雖欲昭後世之弊而
失之古義益逺矣有如長薌書院山長吳公先生丰裁
峻明才猷允茂漱六藝之芳潤為一代之文英纂述之
勤汗簡日積于詩書則科分脉絡而標其凡於春秋則
脫畧三傳而發其蘊於諸子則研覈真偽而極其精於
三史則析分義例而嚴其斷藻繢所及無物不華汪如
長江峻如喬嶽激如雷電和如春陽其妙用通于造化
其變通莫拘若應龍之不可羈觀其所志直欲等秦漢
而上之凡流俗剽竊無根之學孱弱不振之章皆不足
闖其藩垣而逐其軌轍者也嗚呼盛哉門人學子僉曰
經義元深非淵而何文辭貞敏非頴而何於是私諡曰
淵頴先生云門人金華宋濂等謹議
　　　凝熙先生私諡議
太和之氣絪縕盤薄於堪輿間沛為甘澤凝為卿雲發
為三秀醴泉産為祥麟威鳳及其鍾於人也為慈祥豈
弟之君子足以儀世而導俗足以敦薄而還淳其為邦
家之華道術之寄盖甚不細也有若金華聞人先生以
惇龎之姿卓絶之識屏去流俗凡近之見期造正大髙
明之庭言其植志則以三徳六行為本原而凉偷之事
弗為也言其講學則以四書五經為標凖而非聖之學
不習也言其攻辭則以文字從職為載道之用而斥鈎
章棘句為非學也言其訓人則以真實不欺為凝道之
端而指出口入耳為小夫也由其淵源深而培養厚故
其功用茂而運量宏教鐸所臨衿佩翕集得諸觀感之
際丕冒薰蒸之中由是沖鬯其性情由是陶鎔其氣質
粹矣成徳之彦歸諸果行之功若非碩學之敷施曷収
醇儒之效騐如此也以此觀之其守道之篤獨立弗遷
不亦凝乎其光輝昭著由内達外不亦熙乎謹用合辭
私諡曰凝熙先生庻幾可以景行先哲而嘉惠方來云
爾門人同里宋濂吳履等謹議
　　雜著(凡七/章)
　　　弔忠文
弔忠文者為豫章新建黄君翊作也夫人臣盡忠事君
之常經也忠其可弔乎使忠可弔則世之不忠者有可
憾焉矣黄君字孟翔翊其名也通春秋工於屬文每以
奕葉為儒錚錚思自見㑹進士科罷去作江西部使者
屬亡何又棄去司計廬陵學官滿一考冀可循例補校
官廷議改法以錢粟吏不可為人師更辟大府掾君不
得已受事廬陵郡君性剛勁不可囘撓事礙於法輒抱
案厯階而升摘其語與上官議反覆相鉤連上官怒斥
之屹立不少動已而卒如君言安成土豪暴甚州縣畏
之如鬼一旦殺人上下相目莫敢逮同列嫌君木强嗾
君行豪樹柵自固君命拔去抵其門惡少年數十執刃
譁而出君叱曰爾欲反邪少年曰反則不反汝足稍前
即刳汝腸矣君曰爾主自殺人何與爾事顧乃同族滅
耶少年色動君挺身呼而入曰爾即殺我爾即殺我少
年皆投刃走君趍坐堂上索豪豪知事急出見君求解
且誘以重賂君陽諾之與其俱來寘諸法人見君咸㦸
手指曰此健吏不可犯也至正壬辰大盜起蘄黄将及
郡郡二千石與官屬皆雲散鳥逝君獨止孔子廟堂盜
獲之知其為府掾强之仕使行官書君罵曰死狗奴我
死即死其能官於賊耶盜怒反接于樹厯一日意其自
悔抽刀礪頸曰從則禄汝不從則血涴吾刀矣君大罵
愈於初賊斫首而去嗚呼事君竭忠固以死繼之然亦
視其位之何如耳當是時統制閫外者宜死之專城而
居者宜死之荷戈禦侮者宜死之然皆未嘗死君以一
府掾之㣲可以不死也即不死物議當不及乃能瞋目
罵賊視死如歸使其當前三者之任其激揚奮厲足以
有為可知矣此不為而彼為之悲夫君之子載以文學
擢第奉常間拜予泣道君事請為文然君之死孰不以
為忠至其從容就義則鮮有察其詳者予因造文一首
托之楚聲纒綿悲愴以白君之情君雖在九泉必當以
予為知己使世之不忠者讀焉其亦有所媿夫君之友
廬陵蕭彞翁鄉貢進士也叅謀軍事於省府偽漢陷廬
陵赴井死婦弟同縣鄧椿為臨江府吏臨江府陷椿集
廬陵義軍千百濟以舟偕萬夫長楊瓛等與賊大戰城
下三日兵潰投江死其志與君同俱人傑也法宜牽聫
得書文曰　繄委質以事君兮秉忠貞而不隳斯天經
與地義兮位無間於尊卑當海嶽之塵昏兮鼓腥風於
干戈譬巨瀦之失防兮泛揺揺之大波悲何山之不懐
兮復何陵之不襄舞魚龍而跳象㒺兮孰舉手以遏其
狂倚長劍於天外兮豈予力有不任曕九闗之莫通兮
誰屬予以三軍矧秘計之屢出兮復掩耳而不余聴婦
人難與圖謀兮徒有淚以沾膺慟哭而叩蒼旻兮予倀
倀而安之或危蹙而無所騁兮将誓死以為期胡妖氛
之日熾兮絳帕首而狂呼冠切雲而佩葱珩兮棄堅城
而長逋予雖賤為府史兮頗嘗與於禄食縱一粟其亦
君恩兮敢曰職卑而莫䘏毁車殺馬而遐逝兮人孰得
而非予君有急而臣背去兮其自揆為焉如彼王蠋本
齊民兮雖君禄有不享尚一死以報君兮植後世之大
防况予結髪而好修兮聞聖謨於父師臨難而求茍免
兮非禽獸而須眉予豈異夫人人兮甘惡生而樂死唯
殺身以成仁兮免君子之所鄙巍煌之宫墻兮實宣尼
之秘祠亟攝衣以從之兮依嘉樹之㠁嵯中心皎如白
日兮即萬死其奚惜與淵騫游於地下兮亦予情之深
懌瞋目而罵賊兮經百折而弗變卒從容以就義兮誠
遺言之堪踐爾死固若傷夭兮凛萬世而猶生較䘮節
而乆存兮厯百齡其何榮吾知爾精魄之攸化兮下醴
泉而上卿雲之二物固為休禎兮豈爾心之所訢必震
盪為風霆兮叱列缺以施鞭殛不忠而為虀粉兮使天
威之昭宣嗟鄧蕭之二生兮眼見義而不見水宜與爾
為三忠兮享百世之明祀悼余生之蹇􁀙兮力不足以
振之悲風蕭蕭而四來兮謾含哀而陳辭
　　　蔗菴述夢文(為東陽胡先生作/)
龍集壬申瑶光西指火烏戢羽鬱華罷御明河埀兮近
人秋影髙兮在樹時有東白仙人弄丸餘暇下蘭庭登
雲榭遡凉風燕芳瀣望太濛兮何極發雅歌于清夜歌
曰絳節兮白舫神津布兮流漿隔秋水兮渺予懐招美
人兮翠瓔房歌已就寝遥天未曉白間吐影霓屏微妥
襲瓊露之方溥謝缸花之半墮何蟬蛻於泥丸兮慿風
馬而遐遊随明月於華胥兮𦍑孰蝶而孰周指帝清之
廓落兮俯銀漢於下流䀜弭節於山椒兮神怳怳而莫
予留則有洞靈之館真游之府四玦薦芬五芝浮礎彩
入綺疏丹開曼宇壁借堊兮流霜程方潤兮靈雨圍八
角之流蘇障九翎之葆羽中有室之嚴密兮蔚元䕃之
紛蕤積浩翠於清空疑或有而或無禽藏文於五苞樹
潛魄於三珠錫芳題於蔗菴懸粉榜之舒舒彼瀛洲之
神人粲𤣥冠與縞衣施長盤兮凝藍挾雙佩兮瓊琚勢
繽繙其並徠持白雲以贈予指殊庭以相告謂君子之
攸居言訖而逝剛籟遄舉虚灝中肌神爽開寤耿銀燈
之猶青見蟾華之在戸欲重往以覔之兮杳不知其所
止茍遽舍以為幻兮又予目之所覩心狐疑以至旦兮
竟不識為何祥也爰有事于玉靈兮乃吉繇之所彰也
稽嘉植之孔芳兮毓火精于南離絶玉文之瓶棗蹴紺
澤之氷圭泰尊初泛霜肥漢液寶刀新割艶動吳腴潄
華池之香涎流丹齶之甘滋潰文園之渇城沃虎頭之
痴脾樹明徳以及物兮将𤣥應以朂之安晚節于穆貞
兮若茹醴而含飴於是嘉名立曲房闢縹帙敷青氊列
麟室曉移洛塵春寂但同符於昔夢任仙凡之迥隔茍
心目之若存即異境之超絶何實何虚非存非滅聆簷
馬之夜語恍芳卿之下謁宜収視于三庭生皓英於神
白吹鳳笙兮歸來風翛翛兮将夕擲萬彚于一幻兮曾
何間乎今昔羽衣化而鶴翀兮埜蕉迷而鹿失世何往
而非夢兮咲倚琴而秋泣雖不變者之長存兮恨飛鴻
之遺跡亂曰噫碧藍無塵夜向闌仙子持節來姍姍靈
泉濯翠色可餐冷光逼人粟花漫何以錫之紫琅玕琅
玕有節不可屈食之素瀋甘如蜜仙人之夀同金石只
此長生便有期却勝人參五葉齊
　　　誥皓華文
龍門生閒居累日弗懌雖深自寛辟卒未能釋去頗聞
道家之言肺神皓華者實主憂因假為問對作誥皓華
文文曰
上章困敦在旦之月火雲不移積氣焮熱時龍門生黯
慘弗恱顔面腫噲情神鬰勃䫙文九折麋梁雙閼首不
暇冠足何能襪其友亡羊先生哀之謂匡山君曰龍門
生病矣為祅為嬖矣其中枵枵神䘮守矣匡山君曰花
妖媚武圊祟惑赤仇鐸投繯苟伯赴溺移昭入幽倒白
作黑不遄其逐卒霣靈魄龍門生之所罹殆此疾也邪
亡羊先生曰不然也彼自外入有隙斯窒此自内出無
罅可遏昔者元靈錫真黄苞承鈞􁝳􁝳者人分為五神
守靈威明龍烟育嬰或喜而眉揚或怒而色頳或恐而
湮淪或思而纏縈各𨽻攸司别域異扃中有皓華其字
虛成西方之英白虎之精於時為秋揫斂華榮於音為
商肅殺之聲於行為金厥徳為刑於藏為肺百憂所城
察之無迹迫之不驚歘爾水集忽焉雲凝眊矂䵝昧哫
訾竛竮乆而弗革或爽厥貞余嘗遇河上文人於龍都
之山九陽之庭授我以帝青之録示我以赤水之經劾
召五鬼麾斥三靈動為山合怒為霆崩即将召皓華而
訊之不亦可乎匡山君曰子計誠良矣亡羊先生乃仗
七星之劒曵三辰之精灌酒于茅焫膋上升禹歩成罡
拔髮為兵左叱右顧潛聴于㝠涉炊五斗黍頃迴飇怒
旋冷氣四興幻陽變隂弄晦閃明勃律媻卒如見其形
有媺一夫素裳彯纓衛以刀㦸載以輜軿踉蹡而前嘑
謂亡羊先生曰我皓華之神也與夫子人鬼異程曷召
我為亡羊先生曰龍門生之疾爾奈何祟之吾之召爾
非茍然也寓形兩間為生幾何擊石火起流陽電過俄
頃歇滅不樂則那既有良朋相與嘯歌上下角逐東西
戛摩筵陳笙磬尊列象犧酣嬉淋漓屢舞傞傞鷄䖝失
得鴟鳳少多棄而不辨遑恤其他孰不志舒孰不顔酡
孰不鬯遂孰不婆娑爾何使龍門生慼慼沕沕媕媕娿
娿委榻弗振如蝕沈疴爾當攄情以對其辭若直吾将
爾為式辭或不能良我劒有鋩皓華聞已頩然怒曰夫
子藝周載籍心統人天在古無上在今無前電生目底
雷捲舌間雄章谹議彈壓神姦夫子宜先天下憂而憂
乃欲自樂耶惟昔尼父任道為宗上畏天命下悲人窮
雖不得位唯世是從敢曰自佚以疚厥躬子幸我聴請
竭始終民吾同類綏之匪易遑遑齊魯栖栖宋衞樹伐
蒲圍絶糧不繼車轍周環曾莫少避欲興東周拯我民
悴是謂世憂夙夜㒺替天下為公道紀攸繫魚爛已成
河決安治傷麟曷來嘆鳳不至舍瑟長吁反袂拭涕述
為彝經表我王制是謂道憂唯恐淪墜夫子法尼父者
也宜為二者深憂乃欲自樂耶况今六合雄吞矛縱㦸
横千里蕭條土絶播畊屍胔如山悲風往還鳥鳶見人
飛集樹端夫子不為之長慟日欲開口笑樂一何惑乎
亡羊先生囅然笑曰爾望吾以聖人之事我病未能若
謂生民遘屯則有肉食者存吾亦何知焉古今一馬天
地一指死生一轍彭殤一軌溟涬無末恢落無始神光
下燭人麤将弭内已若忘外憂自止我額弗慼我齒長
啓我神孔寧于胥樂只爾固欲反之将有說耶抑㒺我
也皓華曰大道陵夷始有聃周放言如雲彌布八邱蛟
龍驣驤搏之無由狎聖侮賢漫漶弗収欲齊夫物强名
弗憂夫子取之人将見尤且吾聞之王公弗憂四國不
治侯伯弗憂庻政用隳子男弗憂名毁身随士庻人弗
憂菑害是罹是憂者羣善之原衆徳之基修之則安悖
之則危故曰生於憂患死於安樂而君子終身以之夫
子奈何棄諸粤自古初有天皇焉斡運日月輨轄坤乾
司執神機主宰帝權懼民多欲志因物遷特遣天老命
厠五官蹈陽金徳専主憂患以助人極以拓化原夫子
辱我以祟並觀如此尚有識耶亡羊先生曰爾言固善
古之聖賢有無憂者矣有知命樂天者矣有遯世無悶
者矣若是彼皆非歟皓華曰夫膠柱不可以調瑟刻舟
不可以求劒尚矣事雖有常易貴變通苟執于一子莫
之中憂樂有異時勢不同使古聖賢生於當今其有隠
憂又将何如也言既畢化為白氣其長如虹昬昏蒙蒙
歸于太空亡羊先生退謂匡山君曰皓華之辭良直吾
敢不敬承以為式於是攢眉入室睫淚欲滴撫物傷懐
終宵太息
　　　咨目童文(有序/)
走也病目視不及尋簡禮越度速諐招刺乃抽隱思引
物嫓義作咨目童文文曰　咨爾童子我目之精凝媾
五神配合三靈素質西皓圎暈東青南丹注眥北𤣥孕
睛約束臉胞黄中之英氣幾内動藏系外徵啓闢人牖
通洩天明聚為根蒂敷為華榮衆咸允賴爾獨失貞孰
不若電洞觀八紘爾於咫尺不分五牲誰不如月照徹
七經爾䫙凑几僅辨一丁此明而執孰眎弗迎彼不面
識反揖而承頰或自泚顔常發頳辟如水母藉蝦始征
又如野狼挾狽則逞皆爾弗職以玷我形童子曰噫何
言之戾賦授自天初無恒制堯眉八彩岳黄以毳聃耳
無輪慎額斯贅尼口類海敦陿且銳澤鼻如蝎欽直而
細四者猶殊目胡不異或牟其叅表厥明叡或角而方
遐舉長世或瞭而揚或眵而翳壹囿于𤣥我則何繫矧
子淫書膏焚晷繼摛掞辭藻搜剔文藝肺鏤肝雕心鉥
腎劌我劀我揉我斵我弊八廓注邪五輪受厲靡精弗
䘮有明益瘞我合子躬如左右契子榮我尊我􁀰子盭
豈圖子玷成此左計咨爾童子爾辭固臧傅以正理則
涉于凉形雖異賦爾宜自强何取其窳乃釋其良書滛
所致尤墮意量冬映雪席夏乗螢囊刺股流血懸髻於
梁未聞其目遽縮晶光是謂遁辭君子所襄星野有舍
雲漢成章測歩幽渺挈度機祥為爾之故不知低昻三
條占限兩戒畫疆氣勢旁魄民物浩穰為爾之故足不
及行述此二端餘可類詳尚飾巧言陳法列方孰為曲
直敢矯而亢童子曰噫士貴自謀匪姣足恃惟道是遒
考亭有熹廬陵則修厥視惟短所履孔優一紹道緒上
遡魯鄒完經翼𫝊衣被九邱一昌其辭出孔入周有光
赫赩昭若叅游子不此即而反我仇椒蜂彌豹豈無炯
眸鼓辭樂禍腥聞不収偃瞻文眇世所嘲咻内美之章
玉瓚黄流子苟弗悟自貽大郵何河而厄何漆以休何
青以謗何肉而囚子勿寘思棼若繭抽遺形全智與造
化游我雖俚言實為逺猶毋慚墨墨成此絿絿童子言
已我心之疚蒙倛既寝斷菑亦陋植鰭太纎削𤓰匪秀
號尊聖哲名亘宇宙非形之妍惟徳之茂况目在形賓
筵一豆雖眊非瞽物亦云覯縱瞽焉尤有用輒售朦腴
三品備予樂奏國語成書事明若晝矜察秋毫或速殃
咎潛曜自将神腴内富五色免惑一誠自守幸遂遵養
庻絶馳驟禍福倚伏理嘗易究所憂忘荒如醟四酎本
實不培枝葉巧凑弗别莠禾徒煩薅耨童習固動白紛
㒺就千古居前萬世在後虚生其間冠裳猨狖自今伊
始啓矇撤覆責躬靡遑敢目之詬我道之凝我學之懋
上慎旃哉吾言不又
　　　逐鷏文
蚊害物蟲也凡有血氣者恒病焉然其所化不一江南
有孑孑生洿水中好屈伸水上見人泳去乆則蛻為蚊
此蟲化也塞北有蛟母草草楙而蚊變嶺南有蚊子木
實如盧橘熟則綻蚊出實空此草木化也江東有蟁母
鳥生池澤茹藘中形類烏􁆛而大黄白雜文鳴如鴿每
鳴吐蚊一二升此禽化也爾雅淮南子李肇唐史補陳
藏器本草注頗載其事以予觀之四類之中唯蟁母出
蚊特夥蟁母鷏也予因作逐鷏文使鷏可逐也則人之
胎禍戕物者其知所警也夫文曰　來汝鷏上堪下輿
萬物並育各全其生以蕃以族􁀙飛繽繙蝡動蹙䘐鱗
介潛淵毛蹄藏陸文華璀璨形模繚曲游泳同嬉喊呀
相逐既拘於氣曷禁夫欲大或啗小衆将壓獨唯類之
求於人敢觸來汝鷏相度汝生厥形甚微賦質䵝昧樂
生穢草啄磔蠡蛤捕索鼃魚含蓄佹反軒露掘竒非疢
噦嘔無疾唾洟産醜衒惡朝息夕孳不胎而凝憑化而
馳不卵而孕與涎相依初若蠢萌漸則奮飛來汝鷏爾
腸刀鏃爾胃芒刺不爾之虐所出曷異鳴如雷殷聚若
雲翳縁撲凑肌噆嘬口咡投間抵隙潛察黙覷體如粟
眇吻若錐利中有豹脚勢尤可畏髙沙斃女西洋死吏
艾熏徒力羽扇不避我人尚然矧彼物類來汝鷏物豈
無嘔與爾不同兎口出子一氣之從驢嗌吐絲局厥異
封鳥能𠻳金昆明所鍾鷄或懸綬色眩黄紅惟爾肆孳
胎此禍􁉗草木所化洿水是宫無若汝慘厥害則鴻予
今逐爾欲滅爾蹤嗚呼我挺之将兮其長嫓矛爾鷏我
逐兮亟去勿留往彼北荒兮其土幽幽鬼物披攘兮豺
兕咿嚘爾宜吐蚊兮齧彼若仇胡宅中土兮自貽大郵
我逐爾鷏兮下民用休鷏既逐兮梧桐昁昁鳳皇下來
兮鳴聲噦噦
　　　文原
　余諱人以文生相命丈夫七尺之軀其所學者獨文
　乎哉雖然余之所謂文者乃堯舜文王孔子之文非
　流俗之文也學之固宜浦江鄭楷義烏劉剛楷之弟
　柏嘗從予學已加以道為文因作文原二篇以貽之
其上篇曰人文之顯始於何時實肇于庖犧之世庖犧
仰觀俯察畫奇偶以象陽隂變而通之生生不窮遂成
天地自然之文非惟至道含括無遺而其制器尚象亦
非文不能成如垂衣裳而治取諸乾坤上棟下宇而取
諸大壮書契之造而取諸夬舟楫牛馬之利而取諸渙
随杵臼棺槨之制而取諸小過大過重門擊柝而取諸
豫弧矢之用而取諸暌何莫非粲然之文自是推而存
之天衷民彝之叙禮樂刑政之施師旅征伐之法井牧
州里之辨華夷内外之别復皆則而象之故凡有闗民
用及一切彌綸範圍之具悉囿乎文非文之外别有其
他也然而事為既著無以紀載之則不能以行逺始托
諸辭翰以昭其文略舉一二言之禹敷土随山刋木奠
髙山大川既成功矣然後筆之為禹貢之文周制聘覲
燕享饋食昏䘮諸禮其升降揖讓之節既行之矣然後
筆之為儀禮之文孔子居鄉黨容色言動之間從容中
道門人弟子既習見之矣然後筆之為鄉黨之文其他
格言大訓亦莫不然必有其實而後文随之初未嘗以
徒言為也譬猶聆衆樂於洞庭之野而後知音聲之抑
揚綴兆之舒疾也習大射於矍相之圃而後見觀者如
堵墻序㸃之揚觶也茍踰度而臆決之終不近也昔者
游夏以文學名謂觀其㑹通而酌其損益之宜而已非
専指乎辭翰之文也嗚呼吾之所謂文者天生之地載
之聖人宣之本建則其末治體著則其用彰斯所謂乗
隂陽之大化正三綱而齊六紀者也亘宇宙之始終類
萬物而周八極者也嗚呼非知經天緯地之文者惡足
以語此其下篇曰為文必在養氣氣與天地同茍能充
之則可配序三靈管攝萬彚不然則一介之小夫爾君
子所以攻内不攻外圖大不圖小也力可以舉鼎人之
所難也而烏獲能之君子不貴之者以其局乎小也智
可以搏虎人之所難也而馮婦能之君子不貴之者以
其騖乎外也氣得其養無所不周無所不極也攬而為
文無所不叅無所不包也九天之屬其髙不可窺八柱
之列其厚不可測吾文之量得之䙺燬魄淵運行不息
基地萬熒纒次弗紊吾文之燄得之崑崙元圃之崇清
層城九重之嚴邃吾文之峻得之南江北瀚東瀛西溟
杳渺而無際涵負而不竭魚龍生焉波濤興焉吾文之
深得之雷霆鼔舞之風雲翕張之雨露潤澤之鬼神恍
惚曾莫窮其端倪吾文之變化得之上下之間自色自
形羽而飛足而奔潛而泳植而茂若洪若纎若髙若卑
不可以數計吾文之随物賦形得之嗚呼斯文也聖人
得之則傳之萬世為經賢者得之則放諸四海而準輔
相天地而不過昭明日月而不􁅘調燮四時而不愆此
豈非文之至者乎天徳湮㣲文氣日削騖乎外而不攻
其内局乎小而不圖其大此無他四瑕八㝠九蠧有以
累之也何謂四瑕雅鄭不分之謂荒本末不比之謂斷
筋骸不束之謂緩㫖趣不超之謂凡是四者賊文之形
也何謂八㝠訐者将以賊夫誠橢者将以蝕夫圜庸者
將以混夫竒瘠者将以勝夫腴觕者将以亂夫精碎者
将以害夫完陋者将以革夫博昧者将以損夫明是八
者傷文之膏髓也何謂九蠧滑其真散其神糅其氛狥
其私滅其知麗其蔽違其天昧其幾爽其貞是九者死
文之心也有一於此則心受死而文䘮矣春葩秋卉之
爭麗也鴟號林而蛩吟砌也水湧蹄涔而火炫螢尾也
衣被土偶而不能視聴也蠛蠓死生於甕盎不知四海
之大六合之廣也斯皆不知養氣之故也嗚呼人能養
氣則情深而文明氣盛而化神當與天地同功也與天
地同功而其智卒歸之一介小夫不亦可悲哉
　予既作文原上下篇言雖大而非誇唯智者然後能
　擇焉去古逺矣世之論文者有二曰載道曰紀事紀
　事之文當本之司馬遷班固而載道之文舍六籍吾
　将焉從雖然六籍者本與根也遷固者枝與葉也此
　固近代唐子西之論而予之所見則有異於是也六
　籍之外當以孟子為宗韓子次之歐陽子又次之此
　則國之通衢無荆榛之塞無蛇虎之禍可以直趍聖
　賢之大道去此則曲狹僻徑耳犖确邪蹊耳胡可行
　哉予竊怪世之為文者不為不多騁新竒者鉤摘隠
　伏變更庸常甚至不可句讀且曰不詰曲聱牙非古
　文也樂陳腐者一假場屋委靡之文紛糅龎雜不見
　端緒且曰不淺易輕順非古文也予皆不知其何說
　大抵為文者欲其辭達而道明耳吾道既明何問其
　餘哉雖然道未易明也必能知言養氣始為得之予
　復悲世之為文者不知其故頗能操觚遣辭毅然以
　文章家自居所以益摧落而不自振也今以二三子
　所學日進於道聊一言之
　　　畫原
史皇與蒼頡皆古聖人也蒼頡造書史皇制畫書與畫
非異道也其初一致也天地初開萬物化生自色自形
總總林林莫得而名也雖天地亦不知其所以名也有
聖人者出正名萬物髙者謂何卑者謂何動者謂何植
者謂何然後可得而知之也於是上而日月風霆雨露
霜雪之形下而河海山嶽草木鳥獸之著中而人事離
合物理盈虚之分神而變之化而宜之固已達民用而
盡物情然而非書則無紀載非畫則無彰施斯二者其
亦殊途而同歸乎吾故曰書與畫非異道也其初一致
也且書以代結繩功信偉矣至於辨章服之有制畫衣
冠以示警飭車輅之等威表旟旐之後先所以彌綸其
治具匡贊其政原者又烏可以廢之哉畫繪之事統於
冬官而春官外史專掌書令其意可見矣况六書首之
以象形象形乃繪事之權輿形不能盡象而後諧之以
聲聲不能盡諧而後㑹之以意意不能以盡㑹而後指
之以事事不能以盡指而後轉注假借之法興焉書者
所以濟畫之不足者也使畫可盡則無事乎書矣吾故
曰書與畫非異道也其初一致也古之善繪者或畫詩
或圖孝經或貌爾雅或像論語暨春秋或著易象皆附
經而行猶未失其初也下逮漢魏晉梁之間講學之有
圗問禮之有圗烈女仁智之有圖致使圖史並傳助名
教而益羣倫亦有可觀者焉世道日降人心寖不古若
往往溺志於車馬士女之華怡神於花鳥蟲魚之麗游
情於山林水石之幽而古之意益衰矣是故顧陸以來
是一變也閭吳之後又一變也至於闗李范三家者出
又一變也譬之學書者古籕篆𨽻之茫昧而唯俗書之
姿媚者是躭是玩豈其初意之使然哉雖然非卓然拔
俗之姿亦未易言此也南徐徐君景暘工書史善吟古
今詩信為才大夫也旁通繪事有士韻而無俗姿一時
賢公卿皆與之游名稱籍甚有薦于朝者景暘以母老
不仕予尤愛景暘者於其别去故作畫原以贈焉嗚呼
易有之聖人有以見天下之賾而擬諸形容象其物宜
是故謂之象然象之事又有包乎隂陽之妙理者誠可
謂至重矣景暘其亦知所重乎哉
　
　
　
　
　
　
　
　
　
　
　
　
　
　
　
　文憲集巻二十五
欽定四庫全書
　文憲集巻二十六
　　　　　　　　　　　　　明　宋濂　撰
　　雜著(凡二十/三章)
　　　文說
明道之謂文立教之謂文可以輔俗化民之謂文斯文
也果誰之文也聖賢之文也非聖賢之文也聖賢之道
充乎中著乎外形乎言不求其成文而文生焉者也不
求其成文而文生焉者文之至也故文猶水與木然導
川者不憂流之不延而恐其源之不深植木者不憂其
枝之不蕃而慮其本之不培培其本深其源其延其蕃
也孰禦聖賢未嘗學為文也沛然而發之卒然而書之
而天下之學為文者莫能過焉以其為本昌為源博也
彼人曰我學為文也吾必知其不能也夫文烏可以學
為哉彼之以句讀順適為工訓詁艱深為竒窮其力而
為之至於死而後已者使其能至焉亦技而已矣况未
必至乎聖賢非不學也學其大不學其細也窮乎天地
之際察乎隂陽之妙逺求乎千載之上廣索乎四海之
内無不知矣無不盡矣而不特乎此也反之於身以觀
其誠養之於心而欲其明參之於氣而致其平推之為
道而驗其恒蓄之為徳而俟其成徳果成矣視於其身
儼乎其有威確乎其有儀左禮而右樂圓規而方矩皆
文也聴乎其言溫恭而不卑皎厲而不亢大綱而纎目
中律而成章亦皆文也察乎其政其政莫非文也徵乎
其家其家莫非文也夫如是又從而文之雖不求其文
文其可晻乎此聖賢之文所以法則乎天下而教行乎
後世也今之為文者則不然偽焉以馳其身昧焉以汨
其心擾焉以乖其氣其道徳蔑如也其言行棼如也家
焉而倫理謬官焉而政教泯而欲攻乎虚辭以自附乎
古多見其不察諸本而不思也文者果何由而發乎發
乎心也心烏在主乎身也身之不修而欲修其辭心之
不和而欲和其聲是猶擊缶而求合乎宫商吹折葦而
冀同乎有虞氏之簫韶也決不可致矣曷為不思乎聖
賢與我無異也聖賢之文若彼而我之文若是豈我心
之不若乎氣之不若乎否也特心與氣失其養耳聖賢
之心浸灌乎道徳涵泳乎仁義道徳仁義積而氣因以
充氣充欲其文之不昌不可遏也今之人不能然而欲
其文之類乎聖賢亦不可得也嗚呼盛矣今之人惑也
聖賢之為學自心而身自身而家其為事亦多矣而未
嘗敢先乎文今之人未暇及乎他自幼以至壮一惟文
焉是學宜乎今之文勝於古之聖賢而終不及者豈無
其故邪不浚其源而揚其瀾不培其本而抽其枝弗至
於槁且涸不止也然則何為而後可為文也盖有方焉
聖賢不可見矣聖賢之為人其道徳仁義之說存乎書
求而學焉不徒師其文而師其行不徒識諸心而徵諸
身小則文一家化一鄉大則文被乎四方漸漬生民賁
及草木使人人改徳而易行親親而尊尊宣之於簡冊
著之於無窮亦庻幾脩道而立教輔俗而化民者乎嗚
呼吾何由而得見斯人於斯世也吾何為而不思夫聖
賢之盛也虎林王生黼年甚少讀春秋而好為文問法
于予予美其有志也以其大者語之
　　　河圖洛書說
或問於宋濓曰闗子明云河圖之文七前六後八左九
右洛書之文九前一後三左七右四前左二前右八後
左六後右邵堯夫云圗者星也厯紀之數其肇於此乎
方者土也畫州井地之法其昉於此乎是皆以十為河
圖九為洛書唯劉長民所傳獨反而置之則洛書之數
為十河圖之數為九矣朱子發深然其說厯指序其源
流以為濮上陳摶以先天圖傳种放放傳穆修修傳李
之才之才傳邵雍放以河圖洛書傳李溉溉傳許堅堅
傳范諤昌諤昌傳劉牧修以太極圖傳周敦頤敦頤傳
程顥程頤其解易大傳大概祖長民之意至于新安朱
元晦則又力詆長民之非而遵闗邵遺說且引大戴禮
書二九四七五三六一八之言以證洛書以為大傳既
陳天地五十有五之數洪範又明言天乃錫禹洪範九
疇則九為洛書十為河圖夫復何疑其說以經為據似
足以破長民之惑臨卭魏華父則又疑元晦之說以為
邵子不過曰圎者河圗之數方者洛書之文且戴九履
一之文其象圓五行生成之圖其象方是九圓而十方
也安知邵子不以九為圖十為書乎朱子發張文饒精
通邵學而皆以九為圖十為書朱以列子為證張以邵
子為主乾鑿度張平子傳所載太乙下行九宫法即所
謂戴九履一者則是圖相傳已乆安知非河圗也及靖
士蒋得之著論以先天圖為河圖五行生成數為洛書
戴九履一圗為太乙下行九宫華父則又以為劉取太
一圖為河圗誠有可疑先天圖卦爻方位縝密亭當乃
天地自然之數此必為古書無疑乃僅見於魏伯陽叅
同陳圖南爻象卦數猶未甚白至邵而後大明得之定
為河圖雖未有明證而僕亦心善之則是華父心疑元
晦之說而亦無定見也新安羅端良嘗出圗書示人謂
建安蔡季通傳於青城山隠者圖則隂陽相合就其中
八分之則為八卦書則畫井文於方圈之内絶與前數
者不類江東謝枋得又傳河圗於異人頗祖於八卦而
坎離中畫相交流似於方士抽坎填離之術近世儒者
又有與太極圗合者即河圗之說又有九十皆河圗而
有一合一散之異洛書既曰書而決非圖之說夫圖書
乃儒者之要務若數者之不同何也濂應之曰羣言不
定質諸經聖經言之雖萬載之逺不可易也其所不言
者固不強而通也易大傳曰河出圖洛出書聖人則之
書顧命篇曰河圖在東序論語子罕篇曰河不出圖其
言不過如是而已初不明言其數之多寡也言其數之
多寡者後儒之論也既出後儒宜其紛紜而莫之定也
夫所謂則之者古之聖人但取神物之至著者而畫卦
陳範茍無圖書吾未見其止也故程子謂觀兎亦可以
畫卦則其他從可知矣初不必泥其圖之九與十也不
必推其即太乙下行九宫法也不必疑其為太乙圗也
不必究其出於青城山隠者也不必實其與太極圖合
也唯劉歆以八卦為河圖班固以洪範初一至次九六
十五字為洛書本文庻幾近之盖八卦洪範見之於經
其㫖甚明若以今之圖書果為河洛之所出則數十載
之間孰傳而孰受之至宋陳圖南而後大顯邪其不然
也昭昭矣或曰子之所言善則善矣若鄭康成據春秋
緯文所謂河以通乾出天苞洛以流坤吐地符河龍圖
發洛龜書感河圖有九篇洛書有六篇者将果足信乎
濂曰龜山楊中立不云乎聖人但言圖書出於河洛何
嘗言龜龍之兆又何嘗言九篇六篇乎此盖康成之陋
也此所以啓司馬君實歐陽永叔之辨而并大傳疑非
夫子之言也或云揚雄覈靈賦云大易之始河序龍馬
洛貢龜書長民亦謂河圖洛書同出於伏羲之世程子
亦謂聖人見河圖洛書而畫八卦然則孔安國劉向父
子班固以為河圖授羲洛書錫禹者皆非歟濂曰先儒
固嘗有疑於此揆之於經其言皆無明驗但河圖洛書
相為經緯八卦九章相為表裏故蔡元定有云伏羲但
據河圖以作易則不必預見洛書而已逆與之合矣大
禹但據洛書以作範則亦不必追考河圖而已暗與之
符矣誠以此理之外無復他理也不必寘疑於其間也
或曰世傳龍圖序謂出於圖南若河圖由圖南而傳當
以龍圖解河圖可也而容城劉夢吉力辨其偽焉何哉
濂曰龍圖序非圖南不能作也是圖南之學也而非大
易河出圖之本㫖也八卦之設不必論孤隂與寡陽也
不必論已合之位與未合之數也或曰然則易之象數
舍河圖将何以明之濓曰易不云乎大衍之數五十其
用四十有九又曰乾之策二百一十有六坤之策百四
十有四此固象數之具於易然也不必待河圖而後著
也或者無辭以對濂因私記其說而與知易者証焉
　　　鑽燧說
宋子閒居見家人夏季改火不用桑柘取赤檆二尺中
析之一剜成小空空側開以小隙一劀圓大與空齊稍
銳其兩端上端截竹三寸冒之下端寘空内以細綯纏
其腰别藉卉毛於隙下左手執竹右手引綯急旋轉之
二檆相軋摩空木成塵烟輒起塵自隙流毛上候其烟
蓊葧以虚掌覆空􁜄之則火燄燄生矣宋子嘆曰火在
木中不鑽則火不見萬善具於人性不學則善不明人
何可不學哉
　　　撲滿說
撲滿貯錢陶器也状類甖口通一錢錢入不可出滿乃
撲去故名濂因是未嘗不悲石荆州之為人也荆州俠
士刼逺使商客致富至與貴戚爭豪以鐵如意擊碎珊
瑚非金多不能然卒用是以殺其身嗚呼荆州亦撲滿
歟傳曰仁者以財發身又曰積而能散然則聚財而不
散者不可哉
　　　寧山續說
兵部尚書單公徳夫濠梁之人也其與濂交嵗行将一
周及再㑹京師公以寧山巻示濂曰名之有字固周道
之彌文也字之外又有所謂號焉不幾於彌文之尤者
乎此盖昉於晉流於唐極於宋秦漢以前無是也雖然
行之既乆孰能廢之吾以寧山為之别稱意将取安靜
之義臨川先生既為之說矣子幸為余重言之濂曰昔
之人有劉彦冲者所居在屏山之下人因號之曰屏山
又有孫明復者家於泰山之陽故人亦號之曰泰山焉
皆從其地而實之非徒為是虚稱也今有峰名荆寳氣
夜浮而矗起濠之西有山名杏靈氛􁜄蟠而平峙乎濠
之北公欲取以為號盍於是乎求之然皆不彼即而獨
致意於無形之寧山者豈故與古相戾耶公曰子言固
善矣而吾則别有意焉夫自䘮亂以來淮楚先被其害
崖非不髙也谷非不深也亦罹其蹂踐剪伐之苦盡失
其故態古所謂山川鬼神莫能自寧者無甚於斯時也
上帝震怒乃命皇上出而平之黄鉞一揮四海底定非
惟齊民之安至于邱陵草木皆克保其恒性予驅馳戎
馬之間十有餘年冒霜露而衝雨風無斯須之寧今幸
列仕熈朝軄司喉舌埀紳正笏委委蛇蛇囘視昔日之
為果何如耶號之以寧山所以志也山且寧民物其有
不寧者乎雖然名固寓也字之而又號之寓之寓者也
且夫地之載物嶄絶而屹立者人因呼之為山山初不
知其名為山也名之為山山且不能自知况山之上又
加其名曰某曰某者乎山既無定名吾不知孰為寧山
而孰不為寧山乎濠梁之間吾廬在焉環吾廬之青翠
如沐者皆山也不止荆杏二峰而已也吾茍以寕山加
之山亦豈能拒予者哉吾収山之名而不求山之形盖
欲全其天者爾嗚呼我則人也非山也山則山也非人
也人今謂山為我又安知山不謂我為山乎若謂我為
山則山與我一矣我與山一則物我齊矣物我既齊而
奚虚實之有何當與子游於莽蒼之區鴻濛之都招亡
是公而談齊物者可乎濂矍然而謝曰公所見幾於道
矣濂尚何言哉作寧山續說
　　　蟠松說
昔人之言喬木必繫於故家者何哉盖故家者非一世
之謂其封培也有其素保衞也有其道所以能上千九
霄下蔽萬牛撼雷風而弗驚沐雨露而常新者也嗚呼
此亦自承平之時言云爾若夫當戎馬繽紛之際無澤
不竭無山不童人之屋廬且不能自保其有鬰鬰芊芊
巋然而獨存者乎盖必無也理之所必無而今或見之
者是豈人之所能哉非人之所能則天而已矣中書左
司郎中劉君明善居武昌之咸寧其先塋之在崇陽者
有松暢茂成林其一最巨者枝柯縈盤勢若長蛟角鬛
備具而爪距奮張尤為可觀者焉當汝潁變作蔓延至
武昌愚氓起而應之相與建營結柵山之有木者剪刈
無餘而崇陽之蟠松巋然獨存人過之者皆彷徨嘆息
指而言曰是蟠松者出於平麓非有絶壑懸崖人跡之
所不到也何為能免斧斤之厄乎且其形質與恒松等
爾非鑄鐵以為枝柯也又何為能自全而不損毫髪乎
嗚呼我知之矣持之以智力者不足以禦人事之變感
之以慶祥者誠可以俟天命之定劉君武昌故家累世
積善之深故天之報施俾其喬木在墟墓間者不異承
平時其意若曰善人者天所厚也茍謂天不厚善人盍
於蟠松徵之亦如是而已矣雖然天将雨而礎潤潮将
生而飈興家将蕃而林木有輝理之常也今蟠松出於
百剪刈之餘蒼然而弗渝充然而含滋得不為劉君之
家盛大之兆乎矧劉君以濟世之學厯仕熈朝出持憲
節入位郎官聲譽翕然動於中外其融顯方日進而未
己也蟠松之祥又當於是乎徵之昔人又有言曰樹徳
如樹木木之成材可資於一時徳之榮身可被於後裔
劉君當益務乎徳哉某幸與劉君交於是推原其故作
蟠松說
　　　人虎說
莆田壺山下有路通海販鬻者由之至正丁未春民衣
虎皮煅利鐵為爪牙習其奮躍之態絶類乃出伏灌莽
中使偵者縁木而視有負囊至者則嘯以為信虎躍出
扼其吭殺之或臠其肉為噬齧状裂其囊抜物之尤者
餘封秘如故示人弗疑人競傳壺山下有虎不食人唯
吮其血且神之已而民偶出其婦守巖穴聞木上嘯聲
急意必有重貨乃蒙皮而搏之婦人質脆柔販者得與
抗婦懼逸去微見其蹠人也歸謀諸鄰譟逐之抵穴獲
金帛無算民竟逃去嗚呼世之人虎豈獨民也哉
　　　猿說
武平産猨隕毛若金絲閃閃可觀猿子尤竒性可馴然
不離母母黠不可致獵人以毒傅矢伺母間射之母度
不能生灑乳於林飲子灑已氣絶獵人取母皮向子鞭
之子即悲鳴而下斂手就制每夕必寝皮乃安甚者輒
抱皮跳擲而斃嗟夫猿且知有母不愛其死况人也耶
　　　章氏三子制字說
龍泉章史君有三文夫子孟名存道仲名存誠季名存
厚既皆冠矣嘗有為其字者而其配名之義有未盡焉
三子者以其父命請予為更之予竊自念加冠制字乃
大賔之責衰朽之餘精神遐漂安能與聞于斯雖然不
敢辭也予聞天道付予實有恒則唯正是将本無頗僻
君子修之是之謂徳請字存道曰允徳何如人道之務
惟在乎誠衆善之源随物以形其欲致之必由於明請
字存誠曰允明何如地道所貴既厚且大深重弗遷宏
博無際無所不負是曰能載請字存厚曰允載何如夫
允之為言信也三子者信能察之則無媿于名若字者
矣雖然未也學貴能辨辨則不戾視徳為虚𤣥而不驗
之於實徳者其所謂徳非吾之所謂徳求明于寂黙而
不著之於民用者其所謂明非吾之所謂明也視載為
易足而不本之於龎鴻者其所謂載非吾之所謂載也
三子者慎之哉雖然未也辨貴乎行不行猶馬之無足
隼之無羽也𢎞其中廓乎使有容制乎外無使其沛作
其欲不逺而復遏絶其未然而其天始全汨焉其若虚
肅然其若拘統焉而有樞如此方能入於君子之塗矣
三子者朂之哉雖然未也而家自太傅公以來以詩書
禮樂衣被於子孫極盛而休其章紱之蟬聨勛業之煇
煌溢于史冊而播於士大夫之口者先後相屬也而父
史君尊崇理性之學嗜善如飴厲行如金石而三子者
又各有士君子之操或提義旅以鎮捍鄉邦或攄所蘊
以著澤物之仁或酣志書詩以纘其先緒亦既綽有令
譽而予猶諄諄為是言者進學之功無已而繼志之責
不易也必使上不媿天中不媿人下不媿地斯善矣三
子者勉之哉雖然未也薛氏有三鳳焉才非不髙也而
徳則鮮也賈氏有三虎焉位非不榮也而徳則鮮也宋
氏有三絶焉才非不多也而徳則鮮也非三子者之所
樂聞也三子者之所樂聞其殆聖賢之學乎予之有望
於三子者可謂逺也已矣三子者其懋敬之哉其懋敬
之哉
　　　傅幼學字說
四明傅君其名曰行而字曰幼學問其字之說於余余
告之曰子學後世之學歟将三代之學也後世之學士
有以理財為學者矣有以聴訟為學者矣有以治兵為
學者矣有以文章為學者矣有以訓詁為學者矣然皆
非所謂學也夫辨章析句剔抉細碎若馬鄭之流訓詁
之學也研精極深融理放辭若栁劉之類文章之學也
貴變務竒奮智鼓勇若孫吳曺操治兵之學也以察為
明以刻為公若商鞅韓非聴訟之學也箕斂口稅不遺
毫釐若桑𢎞羊之徒理財之學也是皆得一而遺十或
不適於用或用之而不足以致治故君子弗貴焉且夫
聖人之所學者大可叅乎天地而小不遺乎事物妙可
以贊化機而近不離乎云為其本仁義其具禮樂政治
其說存乎經而學之存乎人人皆知學之而不能行之
者惑於後世之學故也後世之學譬猶稊稗然藝之易
成而穫之不可以食食必有霍亂泄嘔之疾人恱其易
而不顧疾之在後不亦惑乎聖人之道猶粟菽也用之
於身則氣充而體安用之於家則家裕國用之則治天
下用之則四夷格而庻物育而後世未嘗大行者或有其
人而無其時或遇其時而不能盡其才通患然也幼學
材敏而色和志篤而有容庻乎學聖人之道者矣而又
生乎今之世其殆将有合乎夫不學道而妄行者無他
責也學道而不以行者自賊其心也得乎君而不以斯
道事之者欺其上者也是恒人之所不敢為况幼學之
名若字出於父師之訓者乎幼學盍自勉焉他日佐朝
廷有以經術致治者吾知必幼學也夫
　　　說𤣥凝子
𤣥凝子密人往來吳越間人問姓名不答迫之以指就
案畫𤣥凝子字人因稱之曰𤣥凝子云初凝年十三時
牧猪東海上有道士佩劒過之授藥一丸赤如火吞之
即棄猪随道士去涉瞿塘上灔澦入青城山坐白龍洞
中洞前大雪髙三四尺凝居之若溫時下山敲氷濯足
澗中戯折澗竹竅而吹之學鳳皇鳴道士聞之咲曰孺
子之駭一至此乎未幾道士去三神山採藥凝欲從不
可獨處洞一年或三月不食即食不過黄精石芝嘗劚
芝鬼城下有白虎向南行凝往執其尾躍上虎脊趍一
里所舍去反白月射洞底秋風四鳴因思故鄊菊花酒
且熟遂還密人見凝眼有碧燄意其已仙而凝弗是也
人見凝者輒贈詩運筆如風字或類霆書鬼篆不可識
俄道士復至與飲琅琊臺上大醉竟同去不知所之道
士眉長八九寸雙目深髯怒張如㦸人疑為古仙人云
為說者曰齊地自古多方士争言有禁方能神仙而少
翁欒大尤善惑雖漢武雄才亦所不免今凝固齊産也
豈其山川之靈有以致之歟嗚呼使上之人有好凝者
其不少翁欒大也寡矣先王之世以左道惑衆者必拘
殺於司冦必有㫖哉必有㫖哉
　　　蘿山遷居志
余世居金華孝善里之潛谿其地在縣東七十里禪定
院側溪之東即入義烏境元重紀至元元年乙亥正月
十五日授經浦江義門鄭氏乆之以其家九葉同居乃
願卜鄰焉相地於仁義里孝門橋之上其地直縣東三
十里有山曰青蘿至正六年丙戌十月二十七日於山
趾建寝室三楹間繚以周垣前敞小門十年庚寅二月
十五日攜家自金華來遷掲其扁曰潛谿示不忘本也
十四年甲午十二月八日再搆前軒如寝室之數東西
榮之屬以次告完扁軒曰青蘿山房因舊山而志新築
也十八年戊戌六月十八日國兵取浦江遂避入諸暨
兵雖定浦江當戎馬之衝不可居十九年己亥三月十
五日還潛谿故廬越九載始重葺治於是復來遷時國
朝吳元年丁未四月一日也惟古人最重遷以墳墓在
斯親戚在斯不敢輕於棄去或去之必出於勢之不得
已今予豈有他哉特欲薰漸孝弟之風以朂我後人爾
然蘿山之望潛谿朝發而夕至非若别郡千百里之逺
宗屬之胥㑹先塋之展省固未嘗廢其與弗遷者初何
異哉余既來遷偶閱宋嘉定末官給地券所居左右曰
宋公園園與予姓同亦似不偶然者豈其數或前定歟
予子孫居於此者毋析爨毋為不義毋侵蝕比隣日衣
被乎詩書耕則為良農學則為良儒庻幾不負予之志
也
　　　五洩山水志
五洩山在婺杭越三州境上北距富春南據勾無東接
浦陽其山水最號竒峭齊謝𤣥卿嘗以採藥深入其中
而宋刁景純吳處厚亦頗游焉自西坑嶺入過遇龍橋
北行二十歩始入西潭前横一溪水甚寒履之如氷由
溪而前徑小潭旁有礁石突起類大甕斜覆乃捫石而
登一失足輒墜又行二里所地稍夷曠怪石四瞰峰巒
環列獻状其紋縈縈然類神工鬼斧所雕刓者山多猴
逰人或恐之撒石亂下如雨又前行半里所泉自石竇
中出瀏瀏作聲若琴若笙竽泉西流滙為小窪瑩澈泓
徵毫髪不隱鯈魚數尾洋洋往來如行琉璃瓶中見人
至潛去窪左大樹離立極怪偉倒影入水中如畫又前
行五千步大石閼道相傳有岩角肖鷹喙忽夜大雷雨
喙崩下聲聞二十里又行三十歩榛篠成林翠光浮映
衣袂成碧色山蟲崕虺奔遶後先瞬目失所在至此則
氣象隂幽絶不類人世如升蓬嶠坐水晶宫生平烟火
氣消盡又自山腰縁葛而前竹籜覆地厚足動輒仆又
過十歩許抵小潭小潭上曰西潭流水傾沫成白簾濶
可七八尺冉冉下注滑而無聲兩傍石崖峭立苔蝕蘚
暈時有水珠毶毶滴下嵗旱鄊民禱龍於此遇禱水或
湧取蜥蜴入瓶盂中持以歸多驗自遇龍橋至此約可
五六里皆蛇盤磬折路行若窮又復軒敞其中勝致難
得具記或言潭上有石河從石河至三臺塔人跡罕至
莫詳也尋故路而出斜迤而東過香爐峰峭拔上有石
類香爐故名香爐北有峰圓而童名鉢孟峰或曰肖東
甌鴈蕩又名雁蕩峰由雁蕩而南時有白雲覆於谷者
曰雪峰屹然人立者名玉女峰嶄嶄勢欲柱天者名天
柱峰其他諸峰星聨肺附登名圖籍者盖七十有二焉
復從崕東折度略彴橋趍三學院院唐靈黙禪師道場
師嘗降龍於此遺跡尚存由院北深入又百餘歩至東
潭上飛瀑可二十丈瀑怒叅倒擊崕窽中若運萬斛雪
從天擲下白光閃閃奪人目睛至潭底輒復逆上有聲
如輥雷人咲語咫尺不能辨猶聞甕中聲居人云每天
風一號四山林木震撼欲折黑雲下罩杳不知昏曉嵗
多投龍者其多驗如西潭復北折而西泝潭之源登響
鐵嶺度紫閬山村人多舎篁葦間有平皋數百畝可耕
概傍㳂石河又行一里所地名石鼔足頓之鼕鼕鳴越
十步至第一潭潭如井睨之正黑投以小石鏘若佩環
又越十餘歩至第二潭圓如錡釡面廣而底敞大水驅
亂石聚其内迨滿復洩去潭下石壁百餘尺險不可寘
足從其石懸藤墜下至第三潭潭甚深以線縋之下不
見底其形方狹而長天向隂常有雲氣從中起疑有蛟
龍潛其下人恒以幽悄為病第四潭咸不敢往或以綯
圍腰繫巨杙俯崕而瞰潭左右皆楓木其形大概如第
二潭而廣袤倍之側有晉劉龍子墓相傳龍子常釣於
潭得驪珠吞之化龍飛去後人為壘石作塚或云龍子
之母塟焉世逺不可辨又其下至第五潭即東潭因其
水五級故名之為洩云噫造物之委形山水者其竒峭
有是哉
　　　刪烏城志
元至正七年冬嘉禾城西有烏數千營巢於地圍八尺
崇五尺晝夜弗休類有物督迫之者未幾大盜弄兵海
上紅巾繼起江淮皆繹騷朝廷遂詔州郡築城築城自
嘉禾始亦異哉唐貞元中田緒境内烏銜木成城其崇
則緒五之二其圍則至數里之廣所以徳宗有播遷之
禍今元亦馴致䘮亡先儒謂杜宇啼天津橋南方地氣
先應亦是類歟吳僧本誠著烏城志五百餘言余愛其
文特刪之以附集中本誠字道原以能文名
　　　志釋寄胡徵君仲申
華容孝廉與廣平文學遇于神明之臺孝亷問曰予締
子交已越二紀其貌固狎其志則未之聞也子能為我
揚㩁古今而釋之乎文學曰走也不敏長自嵓穴鶴毳
編襦土芝縕食動趾踉蹡發辭􁙂吃忽挾緗縹去厯都
邑見者大噱指為木刻錯愕周章無地寄迹獨孝廉煖
我以溫顔前我以重席迪我以三古之芳猷期我以九
能之至域拜孝廉之貺厚矣孝㢘有問敢對以臆寓形
霄壤不翅蠛蠓時幻嵗遷電滅鳥空唯極所適其樂則
鴻出游大澤才騫氣雄鼻尖出火耳後生風金張前驅
許史後從牽黄臂蒼箙矢韔弓仰落雙鵰俯搤長熊毛
血旁灑塵坌四封入㨿􁌹館廷實惟供罍尊旁午豆俎
衡從肉腴含春酎暈移童器周八音律合六同部分立
坐筵布西東緑華白台南威紫衝靨輔寄牙瓌質姣容
歌㗋撼塵舞袖翩龍其有事固日新而弗足也竊有志
焉孝㢘能許之乎孝㢘曰欲敗度縱敗禮古人所戒子
豈宜蹈之願聞其他文學曰班生投毫令名煌燿終童
請纓其齒甚少不有熖熖孰潛其爝非勒銘於燕然必
建標於絶徼軒冕以之蟬聨紳笏以之姱嫽衛霍擁軨
樊陳執纛公子掃門王孫媚竈霜露係乎吹嘘予奪視
其慍笑其銳也若孟勞之出魯橈其重也如天球之鎮
周廟天下學士揮汗為雨聨袂成帷莫不仰遺光而企
末照其視處環堵厄藜藿擊壺而越吟倚柱而吳嘯卑
卑南陽之耕落落滋泉之釣口心共語影形相弔不亦
大有徑庭乎孝㢘曰功髙者身危位隆者名䘮此衆人
之所嗜而君子之所慎也文學曰神封靈壤作鎮下方
㑹稽衡華沂岱嶽常霍及毉閭分布九疆總三條於中
區限兩界於外邦他若滄漲蕩浮青瀚混茫包天裹地
循環相通(叶/湯)其間怪偉靡可數詳天孫岳長水伯瀆宗
(叶/荘)昴宿寶符之貴𤣥龜青鯉之章金篋玉策之探日月
珪璧之藏或隱而晦或露而彰走将簡徒御戒樓航濯
足於咸池晞髪於塼桑豁氛埃於人瑕發忠信於天光
蒼水之使稷邱之君庻一問之望鼎湖而想遺弓履河
洛而思聖勲也孝㢘曰山川形勝固足以廓子耳目昌
子文辭然非至焉子毋徒取則於太史遷也更請大之
文學曰去聖逾逺學術紛披控名責實禮度是師上下
有叙禮殺異宜苛察繳繞弗失絲釐貴儉兼愛上賢右
鬼採椽不斵型簋唯土嗇然自奉與孔齊軌權事制宜
詭行遁辭移隂轉陽入神出竒變化闔闢有目莫窺秉
要執本立為經制法無常形事無成勢洞究羣情為萬
物主儀節忒愆峻刑弼之肅如晨霜犯者裂肌伅鞅非
到挾之以馳因彼天時以施教令若儀若象測度以定
紀綱載明是謂大順食天所寓邦本所資山澤平地相
厥攸宜八政之首著于經彛揣摩國紀宣明帝治或合
或兼本末畢具凡有猷為㒺越憲制若是喧豗泣猋訊
雷震撼乎四極充斥乎九垓渢渢乎海水起立而應龍
天飛也戔戔乎五兵雜陳而神授握機也芒芒乎曠野
萬里而列井布棊也是故徧索其說而試之不識可乎
孝㢘曰夫子沒而微言絶諸子百氏人人殊未有能一
之者也文學曰勘定惟武亦國之程其書漫衍四類是
繩隂陽權謀伎巧勢形其目臚列繙繙繽繽九宫八門
六甲五神軍軌兵鈐星式雷經金鷄玉狗風角鳥情制
器尚精動合神機胄鎧羅陳戈㦸交施渠荅距堙鶩㝠
扶胥象車雀杏行馬飛鳬武衡大櫓驩耳長芟雲火萬
炬渾脫全驅䇿全器良其用益張營察六形旂按五方
天地定位風雲流行龍虎騰趠鳥蛇翼驤正正竒竒巍
巍堂堂赫赫赩赩稜稜璜璜以守則固以擊則揚或追
北於函谷或喋血於太行或徇地於臨菑或陷壑於昆
陽是亦英雄之壮觀也走竊樂之不知飢渇之在已也
孝㢘曰兵者不祥之器聖人不得已而用之子服儒衣
談儒書又焉用爾為文學曰粤厥軒轅游心太初上超
鴻沆下入渺瀰有竊其餘亦神其軀文賓履生師皇馬
毉玉柱丹砂騎鳴龍師木羊葛由神泉鹿皮折足山圖
赭衣服閭女丸素書赤斧碧鷄朱璜瘕脫𤣥俗質虚心
存冲寥跡入佹竒五性既絶九患亦除三階有嚴七嚴
無虧身升紫宫位紀琳書隂隆伏骨目炯四規執東象
之玉文契九赤之班符御躋虚之龍韈服太極之麟芝
入火不爇入水不濡入石不閡入木不拘雲卧天行神
潛靈飛是盖與天為徒又不特致治於無為也當闢我
石室寝我世機服我胎息殺我蟲尸洗伐我毛髓銷解
我膚肌覩銅狄而摩娑約令威而來歸不知能成其志
否乎孝㢘曰聖人不師仙使其可為則周孔為之矣文
學曰荒荒遺文或偽或真學徒巧辨或正或舛先出者
堙從出者存何老生怨尤而異師是嗔藏之名山編簡
乃完何傳授有緒而魚魯或殘汲冢一啓蟲書再覩何
怪言放紛而不齊于古緯侯相傳内學是尊何列國寶
書而盡閱其文僭辭竊義聾俗簧世日新月巧動莫之
制衡錯摛瑩方州部家何立言浩深而莫究津涯始生
終通生育及資何其象不一而數皆九為原熒丱冢名
性氣體何圖指佹殊而重摹迭儗觸類而言何莫非此
沾沾動喙徒見其鄙走将鉤其龎鴻掠其纎微懸空明
之金鑑俾無遁於妍媸能若是是亦足矣孝㢘曰此粗
近之然滯於傳註童習白紛若華蟬死生其間亦奚益
哉文學曰孟軻氏歿世乏真儒師師萌庻倀倀奚歸孰
廓我矇孰砭我愚羣言孔多契真者誰欲操腐艦以泛
其區欲絡盲象以駕鼔車縱有智巧寧不殆而嗚呼噫
􁃩一何寥乎九聖之神於昭於天九聖之心存之於文
又何昭乎嗚呼噫􁃩薋葹盈室何有芳蓀繁星爛宵孰
知朝暾寧不使我怡怡而愮愮乎帝降民衷徳與天一
胡不自貴葩藻是溺顛倒首足淆混白黑棄其瓚槃寶
厥瓦鬲拊膺自傷淚血交積誓劀俗穢以剗末習駕舂
陵以為舟鼓闗洛而為檝張武夷以為颿期洙泗之可
涉夙興夜寐偟偟業業凛然如上帝之在目睫若是何
如孝㢘曰此僕素昔之所究心者也幸與子同之於是
執手降臺相視而笑笑已繼之以歌曰真儒不生世隂
隂兮擿植索塗愈幽深兮炯其靈根無古今兮超彼九
𤣥離濁氛兮攀淵追鶱乘赤麟兮文之興䘮負以身兮
任重道逺何時而止兮朝斯夕斯相期於沒齒乎
　　　續志林小引
志以林名者何言多也所謂林者豫章䑕梓檆桂棫榎
之屬皆在焉通曰林而不别言之何明所志之不一也
所志不一其言續者何昔之君子嘗掇以名書續之所
以繼也繼則繼矣其不同者何一以資多識一以牖民
衷所以異也文埀世行逺者彬彬然諧彪彪然炳斯可
矣子直而不婉奈何天文之昭也地文之著也人文之
烜也我則不敢知今之所書其事核其辭質其理足為
天下勸如斯而已矣吾聞古者左史記言右史記事職
也故國無小大皆有之子職非史也其躐而僭之何史
官失職乆矣國乎史曷若家乎史國私而家公也使天
下之人家得史之人庻乎知法戒也奚僭為然則子所
書皆善也勸矣如懲何善惡備書史也舍惡録善志也
善者勸惡者懲矣曷為而不可也斯志也其言或不能
盡徴者何所見異辭所聞異辭所傳聞異辭信其信疑
其疑可也
　　　旌義編引
浦江鄭氏世居縣東二十五里鄊名感徳里曰仁義其
逺祖冲素處士綺自宋建炎初至今同居已十世歴二
百五十餘年守詩書禮樂之教弗墜宋元二史俱載孝
義傳中然其持守之規前録五十八則六世孫龍灣稅
課提領太和所建後録七十則續録九十二則七世孫
青槤府君欽江浙行省都事鉉所補皆已勒碑鋟板當
時公卿大夫士所遺詩文亦累為麟溪集二十二巻刊
示後昆今八世孫太常博士濤復以為三規閱世頗乆
其中當有随時變通者乃率三弟泳澳湜白於二兄濂
源同加損益而合于一其聞諸父之訓曾行而未登載
者因増入之總為一百六十八則文辭之屬選有繫於
事實者則録之釐為三巻通名曰旌義編既刻板可模
印請言其故於篇端予與源為姻家濤為同門友而泳
等又皆執經從余學義不容辭嗚呼是編之行其于厚
人倫美教化之道誠有益哉
　　　非非子縣解篇引
非非子廬於仙華山下幼不嗜書讀魯論未終篇棄去
尋學鍊金碧九還寶丹斵丹房如方榻中僅容膝而述
古仙人辭於四周澄坐其間身如槁木不動或睡睫不
能禁輒下榻僵立達旦如斯者七嵗凡堪輿氣化之原
事物盈虧之數神鬼幽顯之祕似不能越其範圍又乆
之若有物鯁其中芒角森然膠刺肺腑必吐去乃暢於
是濡毫著書炳然成文老生宿儒或有所未及而其藻
思之奮發若山下出泉涓涓而不斷若獨繭之抽愈出
而不窮既成書自號之曰非非子縣解云金華宋濂讀
而疑之曰子自稱為非非孰非之耶以為人之非子耶
則子為非而人為是以為子之非人耶則子為是而人
為非非者固非而非之者不尤非非耶是故有是則有
非無非則無是是其所非非其所是非其是是是其非
非是是者固二而非非者果能一耶辟諸髹几焉人以
其文墨墨也而不知其質皦皦也皦皦者謂之白如其
墨墨者何墨墨者謂之黑如其皦皦者何惟黑惟白惟
白惟墨惟白而黑黑非白乎惟黑而白白非黑乎亡白
白則黑黑有有黑黑則白白無欲黑白而黑黑寧黑白
而白黑也雖然此猶以迹言也吾本為白而黑何加焉
吾本無黑而白何形焉是謂白黑忘矣白黑忘而有亡
齊矣有無齊而是非泯矣是非泯而非非者絶矣非非
者絶則天與人凝而合矣此之謂葆純此之謂熈神此之
謂物㝠若是者何如非非子咲曰始吾學道物我而我物
也繼而唯我我在今則吾䘮我矣我我且不我又何有
非非者乎子言良信也濂亦莞爾一咲為繫其說於篇
端非非子鄭姓源名婺浦陽人生貴人家能堅厲入道
大夫士服其操行竒勁云
　　　贈浩然子叙引
交神明有道乎曰有無妄而已矣然則所謂無妄者何
也曰其中有物非思慮膠葛之可揺奪也非聲利沉酣
之可變易也至虛而神與道合真放之無垠収之則存
歴代以來恒有其人也今之近於此者其唯吾浩然子
乎浩然子與余同姓其名為宗真遂以其稱浩然者為
之字學道於京城報恩光孝觀得靈寳而能知鬼神之
情状嗣天師知其賢號為體𤣥妙道純素法師提㸃觀
事㑹朝天宫虛席中書以為言上召見奉天殿命太官
賜饌俾之住持時洪武五年秋七月也又明年正月十
五儀曺奉常同傳㫖諭之曰凡有事郊社及山川百神
當令宗真帥其徒十人前期􁃛芳香潔豆籩以俟臨事
之日仍令宗真被法服與祭浩然子拜命唯謹盖以其
精潔而於敬恭神明為宜浩然子由是簡在上心屢蒙
召對且賜白玉真仙像二十餘軀以鎮山中龍光赫奕
光動林谷采真之士無不欣艶之余嘗見浩然子於冶
城山風度凝簡執謙而有容澹然無所累其心所謂其
中有物不為思慮聲利之所惑者誠近之此所以遭逢
盛際而眷遇有加焉然而忠君親上臣子之職也浩然
子益宜振拔精明傾竭誠慤以頌禱國祚於無疆非特
敬恭明神而已誠如是雖身居方外而乃心王室被法
服以與朝紳之列非僥倖也實宜也浩然子其尚朂之
洪武六年冬十有一月金華宋某序
　　　顔率求鼎難
秦興師臨周而求九鼎周王患之以告顔率顔率曰大
王勿憂也臣請正大義以却其軍率乃詣秦君長揖言
曰周之與秦勢雖若敵國其分則君臣也率聞君伐臣
則有之矣自非弑逆未聞以臣伐君也不知君之興師
而涉邦畿也何故天子謹使使臣以問諸左右秦君曰
無他意也寡人竊聞九鼎四海之厚寶也誠願得一觀
焉然恐周之執事不察敵國之情乃盛陳師衛以備不
虞耳寡人人臣也豈敢稱亂率曰率意君忘其為人臣
也今幸弗忘甚善率嘗適蔡蔡人有事其主者其主有
龍淵之劒蔡人操刃與㦸逐而奪之或諫曰此汝主也
汝何得乃爾獨弗畏不義之名乎蔡人曰吾見龍淵不
見主也彼猶不見主故肆行而無忌憚君今知為人臣
而興師求九鼎焉何也君不聞齊晉之事乎齊地方千
里帶甲數十萬天王嘗賜太公履東至于海西至于河
南至於穆陵北至於無棣五矦九伯皆得専征迨桓公
之興平宋折鄭帖服荆楚威行諸侯天下莫强焉尚欵
欵以尊周為事未嘗敢求九鼎也晉地亦方千里帶甲
亦數十萬掎以太行之髙起以首陽之雄迤以黄河之
深靡以大陸之廣所謂表裏山河之固晉實有之文公
籍累世之盛侵曺伐衛大戰于城濮而楚師敗績列國
畏威無敢不從然猶一曰尊王室二曰尊王室亦不敢
求九鼎也今君欲行霸術不思法桓文而乃惟不軌是
圖率恐諸侯有以議君也且君有不義者三以臣帥兵
而刼天子不義一也鼎乃先王重器而敢睥睨之不義
二也肆虎狼之威志在邱墟宗廟不義三也六國怨秦
之虐日夜共謀洹水之上恨無其名以興師設知君有
爾韓必遣三將軍出宜陽趙魏與韓唇齒之邦必注強
弓蹠勁弩助之燕雖稍弱勢不能以獨寧四國合一精
兵當不下三百餘萬齊為山東大國亦必驅其衆西向
殽函嘗見諸侯並起其雄吞之志益暴又必急趍擣武
闗君雖有百二之險舉六豹而噉一牛不至血肉狼藉
不止也率竊為君危之夫鼎者又以昭夫徳也茍無其
徳雖得之必亡之昔夏之盛也貢金九牧鑄鼎象物百物
而為之備使民知神姦用能協于上下以承天休桀有
昏徳鼎遷于商商紂暴虐鼎遷于周周徳雖衰天命未
改君尚可力求之耶楚荘之强君之所聞也因伐六渾
之戎遂來問鼎之重輕王孫滿一言却之輒俛首莫敢
吐氣者豈力有不足哉誠畏負不義之名也君世有功
於天王今其所為可不如蠻荆之長乎為吾君計莫若
告於衆曰寡人不敏昧厥君臣大分帥爾有衆欲求鼎
于周周之大夫弗以寡人為不榖肫肫然喻之矣寡人
雖至愚竊已藏之中心矣爾衆宜解甲韜戈從寡人寡
人幸至于廟當悔解自罰復告于太史書之以旌寡人
之過君能如此則改過不吝之成湯又見於今日也君
徳孰加焉秦君聞之赧然謝顔率曰子之言良是也即
日罷兵西還(鼎周鼎也故借/周天子立論)
為說者曰秦師求鼎之事雖急率以是大義折之秦縱
暴必能退師初不待陳臣思将兵以救之也既不能然
復以八十二萬人輓鼎誑齊率真小人哉嗚呼大義不
明乆矣豈獨率一人之為然哉嗚呼大義不明乆矣
　　　擬漢使諭郡國共擊邯鄲檄
惟髙皇帝提三千卒起自豐沛赤幟一揮而天下底定
累洽重熙至于孝平皇帝藐在幼冲委制新都侯莽乆
秉國鈞遂致潛萌異圖僭奸天位四海豪傑怨怒切骨
至有枕戈待旦而弗寐者義旗始竪持劒之士動以萬
數不一二年直搗長安衆共誅莽天地為之開明日月
為之宣昭神祗為之􁜄舒爾吏民之所共知賊王郎者
本邯鄲卜筮之家乘海内弗靖詐稱成帝子子輿以惑
爾吏民趙魏亡賴男子遂立為帝徇下幽冀漢與賊決
不兩立義将剪屠之今大司馬劉公将城頭子路刁子
都兵百萬衆從東方來軍容之盛煇赫震蕩如雷如霆
攖其鋒者無不殞滅爾吏民皆漢舊臣當不忘二百年
子養元元之澤帥爾子弟執爾戈矛鼓行而西相與成
大功漢法具在陷陣却敵者受上賞搴旗斬将者次之
執俘獻馘者又次之爾吏民随所擇焉前之大将軍建
立殊績埀名竹帛者亦夫人也曾謂爾吏民弗能之乎
亦在朂之而已其有不知順逆之辨甘為賊虜敢持兵以
拒我者必草薙而禽獮之盡根株痛斷乃止耳爾吏民
姑昧昧思之新莽篡立已十四年置百官有司謀臣甲
士雄天下尚頸血濺地節解臠分王郎以新集之衆假
名烏合遇戰則鳥獸散其能與漢兵敵乎漢徳在人心
者未泯海内謳吟思之雖五尺童子日夜矯首以望赤
帝旌旗之至故一叱咜間破昆陽之圍斬司徒之首拔
武闗之險降宛城之兵下河北之衆星流電掃若神兵
自天而下皆爾吏民目所親覩此無他天命所在固不
可易也昔髙皇帝嘗刑白馬盟諸侯王非劉氏而王者
天下共擊之况王郎僭厥帝號反易天常罪決在不赦
爾吏民上察天命下度人心尚傳相告語戮力以誅無
道使他日祀漢配天不失舊物爾吏民榮名無窮焉不
然漢兵且至其無悔
　　　擬孝武南巡金石刻文(按水經注及十道四/蕃志所載而補之)
皇帝臨御撫有四極上與神通行幸雍郊親祠五畤白
麟顯異如厥汾隂后土效靈地祗元光五年之冬行南
巡狩至于盛唐望祀虞舜九疑􁜄葱天柱用登上凌峻
極直薄太清眺望汪洋遂自潯陽下浮大江射蛟水中
輯江淮物㑹大海氣以合岱宗上天報享著厥靈貺民
用平康協氣自順灾害不作利澤攸長在昔神禹刻石
紀功百世彌章羣臣從行請勒遺制昭示萬方
　　　廣薛季㫤對張柬之語
神龍元年春正月秋官侍郎張柬之天官侍郎崔𤣥暉
中臺右丞敬暉司刑少卿桓彦範相王司馬袁恕已舉
兵討武氏之亂張易之昌宗伏誅中宗復位洛陽長史
薛季㫤乗間言于柬之曰侍郎舉義兵剪除奸雄匡復
帝室使四海蒼生再見唐家日月其事甚偉而季㫤無
一語以為賀者侍郎亦知其意乎柬之曰不知也季㫤
曰僕亦為侍郎不知也侍郎若知則其所設施當不止
此侍郎幸聴僕僕請披肝瀝膽為侍郎言之昔我髙祖
提三尺劍起晉陽輔以太宗之神武将帥之忠烈然後
能縛世充於東都戮建徳於河朔剪黑闥於山東収李
密於黎陽誅蕭詵於江陵晝不得息夜不得寐蟻蝨生
於鎧胄之間盖出萬死一生百戰而有天下此無他欲
為聖子神孫建萬世不拔之業耳今武氏以妾媵之㣲
黜奪帝位斷王皇后蕭淑妃手足投酒甕中囚諸宗室
朝明堂恣行殺戮御則天樓大赦天下革唐號為周易
服色置社稷立宗廟身被衮冕手秉大珪自稱曰天冊
金輪大聖皇帝南面而朝羣臣自天地始分以至于今
未嘗有也侍郎竪義旗以復辟為辭但殺二張而釋武
后弗圖是捨豺狼而問狐狸何以厭服天下人心僕竊
為侍郎弗取也侍郎若聴僕計集百辟卿士執武后獻
諸太廟數其過惡取太宗黄鉞斬之以謝天下凡武氏
之在中外者無小大皆盡殺無赦庻幾少慰先帝在天
之靈而侍郎髙義亦不在伊尹周公下侍郎能留意乎
柬之曰吾業與𤣥暉等謀亦嘗如長史言但武后倒持
魁柄二十有一年生殺廢置皆自其手出三公九卿惟
知有武氏勇将精兵亦惟知有武氏萬邦黎庻亦惟知
有武氏脫有一人號於衆曰天后且爾将何所寘吾屬
乎則吾作虀粉矣季㫤曰不然武后負滔天之惡海内
雖畏其威忠義之心人孰無之其専制之初李司馬起
兵揚州奮臂一呼得勝兵十餘萬山東豪傑皆蒸麥為
粮挿鋤為兵以俟南軍之至當時天下尚憤惋如此况
今日乎侍郎朝𤣥武門而入不過羽林兵五百人耳誅
二張如殺狐兎無一人敢動者則人情可知也侍郎即
誅武后天下有不帖帖者當使鐵鈎鈎吾舌懸於長安
城上以為亂言者之戒柬之曰漢之吕后與武后無大
相逺平勃雖将南北軍未聞誅之豈不以誅之為弗是
耶季㫤曰武后之罪浮于吕后萬萬吕后雖殺孝恵子
盡封諸吕為王未嘗敢移漢鼎今武后肆行不道賴皇
天后土未絶唐祚使侍郎得竭忠其間不然其天下非
復唐有欲持一巵酒滴獻陵土且不可得侍郎尚欲同
之乎柬之曰武后母也今天子子也以子罪母縱快忿
一時如萬世公義何季㫤曰傳有之人臣無将将則必
誅設有人焉招納亡命而欲睥睨神器侍郎必盡殺之
乃已是何也亂臣賊子决不可赦也武后於唐大義已
絶不過一亂賊耳二三大臣為國家討賊宜從先帝之
法豈上所得預聞當此之時宗廟社稷為重武后為輕
能殺之乃所以伸公義也柬之曰吾為唐家大臣即旦
暮死恨無以藉手見先帝於地下今幸誅二凶復國號
曰唐便當上章乞骸骨歸老故山他固不敢識也季㫤
見柬之不能聴其言氣怒甚目光如炬大聲謂柬之曰
此事姑寘之二凶雖誅諸武封建如舊日夜切齒恨不
碎嚼侍郎之骨况三思又得辛於上儻白上罷政事矯
制殺侍郎等若反掌耳侍郎尚不知動念乎柬之曰大
事已定彼猶几上肉耳無相能為上素勇烈當使自誅
之以張天子之威耳長史固不必過慮也季㫤退彈指
嘆曰唉吾以柬之為天下人豪故往告之乃若是乃若
是吾不知死所矣二月上命三思為司空五月賜柬之
等王爵罷其政柄二年六月各貶為逺州司馬未幾皆
為三思所殺如季㫤言
　
　
　
　
　
　
　
　
　
　文憲集巻二十六
欽定四庫全書
　文憲集巻二十七
　　　　　　　　　　　　　明　宋濂　撰
　　雜著(凡十六章/)
　　　燕書十六首
晉侯將伐楚楚子甚懼召六卿訊之曰楚國雖小自若
敖蚡冒至於武文威稜氣燄懼彼諸姬今晉君不道乃
謀兵入我是蔑寡人而死二三子也寡人耄矣不復親
帥三軍以逆堅乃城郭以遲晉人不亦可乎王孫由于
對曰然易有之王公設險以守其國非險國孰與守盍
圖諸雖然城郭有時而墜楚國之南有方城焉其東有
漢水焉晉人雖衆將焉用之雖然山川之險亦可踰也
若使舅犯守郢先軫保鄖叔肸禦雲中荀偃扼直轅誰
能侮予雖然此猶以力言也齊民毒吾賦久若綏之以
仁馭之以寛繩之以禮則封内之民徳君以死守矣雖
然是保民也非保國也楚子曰何謂保國王孫由于曰
君務上尊天王下睦四鄰分昭于上勢定于下上下有
序疇敢搆兵是保國也楚子曰善於是遣公子結如京
師左司馬戍聘於齊魯諧大國晉侯聞之謂諸大夫曰
楚國方尊王睦鄰而以兵入其境不祥遂退師君子曰
甚哉分之大也分為天則定乃靡亂何有兵禍哉易不
云乎六二之吉順以則也失則凶矣
齊路寢壊桓公欲新之召工師翰具材工師翰伐巨木
於營丘山中若樞若檆若魄旄若豫章無疵取而泛之
河蔽流而下工師翰麾衆徒操剞劂斷之運繩尺剫之
閤閤然槖槖然聲達乎臨淄之郊越五月路寢成桓公
環視之東阿之楹有用樗者桓公讓工師翰曰樗散木
也膚理不密瀋液弗固嗅之腥𤓰之不知所窮為柣為
棖且不可況為負任器耶工師翰對曰臣之作斯寢也
嘉木以為桯文磶以薦址畫藻以奠井堅堊以厚墉陶
甓以飾黝臣竊以為盡善矣雖東阿之楹缺以一樗足
之不虞君之見讓也桓公曰寢之鞏者在杗廇承杗廇
者在桴藉桴唯楹耳一楹蠧則寢隳奈何不讓工師翰
曰臣聞國猶寢也一楹蠧則無寢若衆壬進尚可有國
乎桓公曰不可也工師翰曰君既知不可何為察其小
而遺其大也桓公曰不知也工師翰曰臣請為君言之
擅執國柄者有雍巫焉成内食之姦者有夷鼓初焉長
君之欲者有寺人貂焉外惡諸侯而凶徳弗革者有開
方焉是衆楹皆蠧矣路寢能獨存耶桓公悟曰敬喏於
是解四子政而召管敬仲任之齊國大治君子曰工執
藝事以諫忠矣斷而行之者非勇與宜其上下相親伯
業底定書曰從諫弗咈桓公有焉易曰納約自牖工師
近之矣
鄭伯卒庶孽奪正公子五爭及厲公自櫟入國將盡劉
諸公族懸劒于國門且下令曰敢爭者斬子俞彌方病
聞之歎曰是何亡國之政也乃令左右扶見公未至公
遙呼曰大夫力疾而見寡君非欲嘗國門劒乎聲色俱
厲子俞彌陽驚曰何謂也公語之故子俞彌曰君能如
此過文王逺矣臣頓首賀且不暇況敢爭乎公解顔曰
寡君焉能過文王也曰臣言不悖君實過之公曰大夫
言何易也雖然幸卒言之子俞彌曰君之過文王者無
他威勝也公悦前子俞彌問曰文王初伐西戎次伐密
須次伐耆邘次崇侯虎而作豐邑自岐徙都之其威盛
矣大夫乃謂寡君勝之其故何邪子俞彌曰文王之威
能行天下而獨不行於周宗故其子孫之盛兄弟之國
者十有五人姬姓之國者四十人此無他親親也今君
欲兵之非威勝文王乎公艴然見乎色曰大夫言固善
如儀亹之黨何子俞彌曰鄭之公族盡二人黨耶君柰
何殲之臣所居之南有山曰陽都之山甚深羣熊萃焉
熊性惡血偶度絶壑棘刺脅血見若濡縷熊亟爪之血
愈滋爪之不已膚成坎原原如泉湧熊不能禁剜去其
膚而血弗息竟擢腎腸以死鄭之公族猶一體也今因
公子五爭不問小大盡劉無乃與前事類耶公矍然失
聲曰吾過矣吾過矣遂下城門之劍寘諸公族不論君
子曰鄭厲公之愎諌誰能犯焉子俞彌反復言之而公
弗格者以順入以正出也内經曰寒因寒用熱因熱用
其始則同其終則異於戲豈特醫師之為然哉
魯之老父相與謀造狐白之裘紉之以密箴縁之以畫
純佩之以長禐熨之以榆火擇彤笥承之趨魯君之庭
而致辭曰吾儕小人得有闔廬以蔽風雨者非君賜與
出作入息而鼓腹酣歌者非君賜與男播于疇婦饁于
郊以遂其生者非君賜與吾聞上徳不報於人為無禮
於徳為諐義不祥莫大焉請以是為玉體之共謹再拜以
獻魯君曰寡人聞之君猶本也民猶支也君所以庇民
如本之養支也爾二三老父之無衣宜於寡人乎是給
今倒行而逆施之無乃不可乎敢辭二三老父又相
與謀曰是服之不華無以彰君之徳也盍更諸於是以
錦為衣繡以五色龍章鞶以朱絲襮以華黼有文爛如
也又復趨魯君之庭而致辭曰臣等不佞長於蓬蒿之
野未嘗受教於君子不知以禮事君今因物以合矩矩
謂之章縁文以顯義義謂之範君有至徳而惟皮革之
物是供非合顯之意謹更之惟君圖焉公曰魯國雖小
尚敢私裘乎禮若可受絁布惟盈如其不然五采奚益
敢固辭二三老父又相與謀曰吾君誠賢君其不受者
非有他也不欲重煩吾民我等當愛之以徳可也又進
而致辭曰君之中心臣等幸已知之有君無臣世謂亂
國臣不敢以褻服汗于執事願以仁義為衣道徳為領
忠信為紳亷知為縁使君服之長有茲魯國先公社稷
永有攸賴不亦可乎公曰寡人敢不承教君子曰魯之
老父何其善愛君哉其氣和其辭婉以周其情懇愿而
有依魯君應之若黄鍾大吕弦歌于場洋洋乎相宣泠
泠乎相應也君臣如此魯欲不治得乎禮曰無體之禮
上下和同此之謂也
秦昭王即位之三年中外士多去昭王患之謂陽山君
曰寡人遇士不為不至矣先飢而餔之未凍而裘之寡
人何負於士士之相視如弁髦將縶維之邪益離其心
欲任其所之邪則去者日多矣弗禁國將空柰何陽山
君曰君何患焉夫王孫非重甗不棲非山實不食非族林
不懸聞人聲則逸弋人餌而罞之詔而馴之命之舂人
立而下上其手命之水負壺出汲命作䕫離桑林之舞
則冠帶踉蹡而起夫王孫類夫人者猶可也至於䖑虪
則噬人之物卭首則百獸讋掉尾則林木震嘯咆則隂
飈四發非惟不敢近矧敢狎獵人羉而縳之習而安之
相與作角觝之戲跨項編須或翻出蹯下無所不至
䖑虪亦靈獸猶可也至於伯趙禽中微者爾技人引而
羅之擾而柔之摶土為人獸神鬼面而空其中衣與皮
如之令其為鬼則冒鬼面服鬼衣以出跳踉偃仆如畫
至於人獸神皆然伯趙雖微猶禽屬也至於蚍蜉則蟲
之至微者也形大於粟其目鼻入微不可見眩人以彘
肪誘而致之集於乾壺𤣥與黄異貯序而教之布髹几
於庭置二壺其上振鼓三初則𤣥黄皆出再則各成列
奮首搖鬛相向三則紛紜交不可辨聞鉦聲各退入壺
不亂夫王孫䖑虪獸也伯趙禽也蚍蜉蟲也皆口不能
言㝠頑不靈其可服而制之者奠心志寧嗜欲故也況
士靈於萬物者乎且士者國必資以成治者也昔我先
君繆公西取由余於戎東得百里奚於宛迎蹇叔於宋
求丕豹公孫支於晉遂成伯業臣竊聞之先君嘗語羣
臣曰林繁則衆禽來棲海寛則大魚來游寡人之待士
亦以寛故劒舄乃麇至耳今王之馭下如束濕晝不得
寧夜不得息來者如入囊有入無得出者臣亦將去之
況他人乎王若以誠待士縱其去來不問士若不至當
磔臣以示不悔也昭王曰善鄰國聞之士之來歸者千
餘人君子曰君子懐材抱藝孰不欲自見哉特患遇之
非其道故避去爾禮云舉賢而容衆毁方而瓦合言寛
裕也君子亦何心哉
齊頃公欲賦民一丘出車一乘不從者死袁婁宰泣曰
敝邑之賦急矣四丘一乘尚弗支也況倍三乎吾寧死
爾不忍死民也弗奉令公使使者讓宰且召與使者俱
宰至見公頓首請曰臣無罪盧蒲就魁在側斥曰汝惡
得無罪立國養民古也瘠民肥國今也胡不朘民膏血
以媚公爾罪一也公既棄民汝反欲愛民使諸侯不敢侵
伐爾罪二也通國之宰皆徇公欲爾獨以正自匡而欲
死之爾罪三也汝惡得無罪公笑而釋之君子曰古者
諌有五有正諌有降諌有忠諫有戇諫有諷諌若盧蒲
就魁之言其殆諷也與
齊西王須善賈海出入扶南林邑頓遜羣蠻中貿遷諸
寳若瑇瑁頗黎火齊馬腦之類白光煜煜然遇東風覆
舟附斷桅浮沈久之幸薄岸被濕行夷隂山中山幽不
見日常若雨將壓地西王須自分必死尋歇竇絶氣庶
遺胔不為烏鳶飯未入猩猩自竇中出反覆視意若憐
之者取戎叔雹葖委萎諸物指之食西王須方餒甘之
竇右有小洞棲新毳厚尺餘甚温讓西王須猩猩獨卧
于外大寒不自恤語言雖殊朝夕嗢吚作聲似慰解狀
如是者一年不懈忽有餘皇度山下猩猩急挾西王須
出送之登及登則其友也猩猩猶遙望不忍去西王須
因謂其友曰吾聞之猩血可染􁀙經百年不篤是獸也
腯刺之可得斗許盍升岸捕之其友大罵曰彼獸而人
汝則人而獸也不殺何為囊石加頸沈之江君子曰負
恩悖義人弗戮鬼斯戮之矣西王須之見殺也宜哉雖
然西王須固可殺猶施於異類也類同者亦有之豈惟
類同而同氣者亦或有之柰之何哉天王之法尚在吾
當執刑書以往
楚將伐魯取其地召諸大夫問焉辟閭巫臣曰可神子
魚曰不可楚子病之請言其故辟閭巫臣曰魯公失政
季氏得民公伐之弗勝次于陽州齊侯唁公于野井而
不能討魯之臣子枕戈待旦莫敢發者畏季氏威也君
將求逞諸侯而徼福周公之廟柰何不伐臣故曰可神
子魚曰周室東遷列國失序若聲罪加之以兵何君不
可攻何國不可伐楚之視魯猶齊晉之視楚也魯可伐
也楚能免焉臣故曰不可辟閭巫臣曰魯棄周禮唯强
弱是視當齊肇伯衣裳之㑹九兵車之㑹四魯鮮不與
聞晉文率諸侯㑹于温以臣召君不可以訓亦僕僕而
往不遑寧處其蔑我楚國則曰是蓽簬籃縷之國可與
行典禮乎楚國之民含怒日久非特君也康王即世魯
公雖與二三大夫辱臨楚郊實怵於勢非中誠也不伐
何以示逺臣故曰可子魚曰周公相王室尹天下於周
為睦分魯公以大路大旂夏后之璜封父之繁弱殷民
六族使帥其宗輯其分族將其醜類以法則周公即命
于周其徳至今未泯也夫修惠以懐人人誰弗親逞威
以上人人何能輯今以魯不我與而兵之以示逺其無
乃非徳惠也乎臣故曰不可辟閭巫臣曰受姓定封孰
非懿親諸姬存者其可數也或明徳之弗崇則弗足以
存且臣聞之立徳敷政立義和民徳天之明也義地之
制也君人者則天之明法地之制以洽和民人古之道
也今魯之公室弱民罹荼毒若入烈火無所避之棄而
不伐不亦左乎臣故曰可神子魚曰王靈雖微天下共
主楚國固强終人臣也以君伐臣是謂布義以臣伐臣
是謂悖政四海弗靖職此之由君若以師宿于魯境東
諸侯告于天王使一介之使以讓君曰魯也弱諸臣畔
之致使其君越在草莽不能事宗廟諸姬竊憂之君為
大國不唯其難之靖而土地是圖或為執事羞天王命
我諸姬亦既有辭當以公徒三萬與君周旋於龜䝉之
墟君其圖焉不知君將何辭以對也臣故曰不可辟閭
巫臣曰天王崩王室亂劉子單子以王猛居于皇自救
且不及況能綏魯國乎五侯九伯桓公實征之以臣伐
臣非一朝夕今楚之伯與齊代興我若討魯之罪東諸
侯震疊不暇其能有辭乎臣故曰可神子魚曰魯之為
國密邇於齊又甥舅也王室固多難魯之君子或藉齊
餘威以安靖之楚師進焉諸姬必忿將為楚患是無故
勤諸侯也如或還也勞師千里糜厥糗糧觸冒風露何
益於國臣故曰不可楚子曰巫臣之言良欲帥師東聞
齊侯取鄆居昭公乃止君子曰春秋大夫類多能言而
麗乎理者何其寡也季氏逐君諸侯莫不聞楚能告天
王致討桓文之功可繼也神子魚乃遏之巫臣不務出
此乃凌蔑我王室惓惓以威逺為言二者胥失也楚之
為楚其不競也宜哉
衛靈公問治國之要於蘧伯玉曰寡人之國不為小矣
久而不治欲帥虎士以禦四封何如蘧伯玉曰可也非
其要也遣使致聘以修隣好何如曰可也非其要也曰
慎簡百僚毋曠厥官何如曰可也非其要也曰杜閼女
謁勿使行政何如曰可也非其要也曰斥擯姦回崇厥
正士何如曰可也非其要也曰儉徳是共屏棄淫侈何
如曰可也非其要也曰懐保小民夙夜匪懈畏之如天
敬之如神綏之若子何如曰斯其至矣有民斯有國有
國斯有君民者君之天也君之則君舍之則獨夫耳可
不畏哉公曰善哉言乎君子曰蘧伯玉之言其有激哉
君者主民民之從君猶水朝宗振古然也而曰民為君
之天何耶天之生民使君主之不使虐之虐之非君也
是則君為民立民亦重矣哉靈公能善言抑可謂賢也
已
趙成陽堪其宫火欲滅之無階可升使其子朒假於奔
水氏朒盛冠服委蛇而往既見奔水氏三揖而後升堂
黙坐西楹間奔水氏命儐者設筵薦脯醢觴朒朒起執
爵啐酒且酬主人觴已奔水氏曰夫子辱臨敝廬必有
命我者敢問朒方白曰天降禍於我家鬱攸是崇虐焰
方熾欲縁髙沃之肘弗加翼徒望宫而號聞子有階可
登盍乞我奔水氏頓足曰子何其迂也子何其迂也飯
山逢彪必吐哺而逃濯溪見鰐必棄履而走宫火已焰
乃子揖讓時耶急舁階從之至則宫已燼矣君子曰迂
儒僨事往往類此是何可勝道人以經濟自負臨事之
際或不知急緩以至覆亡亦何其謬哉
中山君嬖梁其生生蹇僿而椎鄙盡國中無過者唯中
山君宜之一朝不見輒若有所失語大夫旃曰梁其生
其智人哉何為能安我也大夫旃曰心成憐白髪𤣥情
弗怡艷色媸從古然也中山君曰何哉大夫旃曰君聞
癸比子翏之為人乎子翏慎妃耦十年不遂恒鬱鬱離
居曲逆有醜女眇左目疹瘢如叢珠且黒面羸曲逆人
過而不晲醜女怒去從師學擊筑彈坎侯三年精其
技又善為北里之舞以惑人子翏一見大悦致厚幣聘
以歸字曰𤣥姬朝筑焉莫坎侯焉嬖之甚子翏稍出游
歸必熟視其面無不妍者反笑世人多一目云其友宛
爰都憐之為致趙女光艷皦皦照人世謂閭須白台不
能似之子翏逐出曰何物醜類敢儕吾𤣥姬所謂𤣥姬
其君之智人與中山君笑曰大夫言過矣君子曰中山
君之蔽一至是乎妍媸最易辨且不可況其他乎世道
既汗以佞為賢以正直為憸邪者皆是也尚何暇中山
君之笑哉
齊侯再伐山戎賓須無問曰聞君將有事山戎然乎非
與公曰然何如曰以臣觀之可伐者五不可伐者一公
驚曰何謂也曰謀夫孔多可伐者一也矛㦸銛利旛幟
精明可伐者二也既稟充牣餫饟弗絶無仰於隣可伐
者三也卒乘輯睦隊伍成列不戰則已戰無不克可伐
者四也大而陳蔡宋衛小而邾鄧杞薛皆與國也奔號
承令匍匐恐後可伐者五也以此言之止君勿行者惑
也臣竊有私焉夫山戎蕞爾之邦也使誠有罪君亦既
伐之矣柰何再乎為土地耶海濱千里君悉有之何愛
僻逺之野以廣君土疆為人民耶衣冠劒舄充斥君之
境土何愛魋結卉裳之俗以亂我邊陲為一戰可以定
伯耶君已帖陳服鄭親魯而攘楚矣何假山戎今再帥
師徒使斯民肝腦潤草莽枯胔暴原野耳夫爭地以戰
殘民以逞非仁君也非仁君不足以霸諸侯此不可伐
一也齊侯曰大夫言固善山戎屢悖寡人奈何賓須無
曰熊羆豺虎並家於山蛟鼉魚鼈俱穴於淵九夷百蠻
均宅於仁君務仁徳之脩獨不能容一山戎乎容之則
來庭伐之則叛去力不勝徳故也君請改圖焉齊侯曰
大夫之言善止君子曰桓公賢君哉不然何聞義則服
如此也
秦有尊盧沙者善夸談居之不疑秦人笑之尊盧沙曰
勿予笑也吾將説楚以王國之術翩翩然南迨至楚境
上關吏縶之尊盧沙曰慎勿縶我我來為楚王師關吏
送諸朝大夫寘館之問曰先生不鄙夷敝邑不逺千里
將康我楚邦承顔色日淺未敢敷布腹心他不敢有請
姑聞師楚之意何如尊盧沙怒曰是非子所知大夫不
得其情進於上卿瑕瑕客之問之如大夫尊盧沙愈怒
欲辭去瑕恐獲罪於王亟言之王趣見未至使者四三
往及見長揖不拜呼楚王謂曰楚國東有吴越西有秦
北有齊與晉皆虎視不暝臣近道出晉郊聞晉約諸侯
圖楚刑白牲列珠盤玉敦㰱血以盟曰不禍楚國無相
見也且投璧祭河欲渡王尚得奠枕而寢耶楚王起問
計尊盧沙指天曰使尊盧沙為卿楚不强者有如日王
曰然敢問何先尊盧沙曰是不可空言白也王曰然即
命為卿居三月無異者已而晉侯帥諸侯之師至王恐
甚召尊盧沙却之尊盧沙瞠目視不對迫之言乃曰晉
師鋭甚為王上計莫若割地與之平耳王怒囚之三年
劓而縱之尊盧沙謂人曰吾今而後知夸談足以賈禍
終身不言欲言捫鼻即止君子曰戰國之時士多大言
無當葢往往藉是以媒利祿尊盧沙亦其一人也使晉
兵不即至或可以少售其妄未久輒敗亦不幸矣哉歴
考往事矯虛以誑人未有令後者也然則尊盧沙之劓
非不幸也宜也
越人甲父史與公石師交甲父史能計弗決公石師善
決而計疏各合其長事無留行人兩而一心也因語相
侵離去政輒敗密須奮泣諫二人曰君不聞海蟲有水母乎水
母無目資蝦以行蝦亦資水母食兩不能無也水母姑
寘之又不聞有瑣􁫣乎腹藏蟹飢則蟹出求食歸則瑣
􁫣飽否乃死蟹失所巢亦兩不能無也瑣􁫣姑寘之又
不聞夏屋有蟨鼠乎與卭卭岠虛比為卭卭岠虛齧甘
草即有難卭卭岠虛負而走亦兩不能無也蟨鼠姑寘
之又不聞西域有共命之鳥乎枳首一體性多妬飢則
爭啄一俟其暝餐毒草害之及下嗌皆斃亦兩不能無
也是皆山海蟲爾不足怪雖人亦有之北方有比肩之
民迭食而迭望失一則死亦兩不能無也今二人甚類
之其所異者彼以形此以事爾柰何離去柰何離去二
人相顧曰微奮言吾等將愈敗驩然如初君子曰十二
官各有所司必相資以成體況尺有所短寸有所長何
可自用哉密須奮可謂諷矣
楚帥師伐晉晉人恐嚴甲兵以待楚入河陽退師未幾
又入如是者三晉侯疑朝羣臣問焉伯瑕對曰楚誘我
也急宜敺弗敺必深入存亡不可期晉侯曰子計疎矣
伯瑕恚曰君如弗納臣言臣終不能俘隨君請先去之
晉侯斥之問步毅步毅對曰楚非昔楚矣執政衆乖内
嬖日盛曳綺穀而副玉珈者後宫千人旦謳暮酣惟日
不足焉能及我問士渥濁士渥濁對曰毅言固當亦知
其一未知其二者也楚西有秦難東諸侯則齊鄭魯衛
枕戈待隙獨吾國有新喪未暇攻彼虞我兵起五國必
應之故先動相制耳不足慮也問范匄匄對曰如二大
夫言問韓起韓起大笑絶纓晉候變色曰大夫笑寡人
乎起對曰老臣何敢笑君實笑鴈奴不知也晉侯曰何
謂也曰具區之澤白鴈聚焉夜必擇栖恐人弋已也設
鴈奴環巡之人至則鳴羣鴈藉是以瞑澤人熟其故爇
火照之鴈奴戞然鳴澤人遽沈其火羣鴈皆驚起視之
無物也如斯者四三羣鴈以奴紿已共啄之未㡬澤人
執火前鴈奴不敢鳴羣鴈方寐一網無遺者今楚師進
退三執火之謂也君可不少察之乎晉侯曰爭人不當
如是哉於是大嚴守備楚子聞之曰勿謂晉無人不敢
侵君子曰晉侯其善謀哉集衆人之慮必有一長者及
韓起獻計楚人知悉其情遂退師詩云先民有言詢于
芻蕘況士乎
宋剔成君自髙視羣臣皆下有諫者輙拒曰爾欲上我
耶毋不已也指所佩劍曰懼此乎皆怖汗而退欲造九
成臺於雍丘之郊恐羣臣言戒門者無納士納則死北
殷子且謂門者曰吾將見吾君門者沮之子且堅欲入
且曰吾事君十年豈不知君臣所甚惡者諌耳吾不諫
則已何沮也曰子既不諌欲入何為曰吾善為雞戲將
以悦君也門者入白剔成君君召至子且鼓肱為翼膠
膠而長鳴鳴已急趨出氣甚暢君怪之趣使還問曰子
人耳乃效雞鳴何也曰臣尊雞甚故效之曰何故尊之
曰臣以堯舜之知或不如也曰是何言與是何言與寡
人聞非聖人者無法況方之異類乎曰臣焉敢非聖人
竊有疑也道蔽天地者堯徳極萬世者舜皆古聖人也
今謂其知不雞若者誠過乎激然風雨晦㝠能司晨不
愆度者堯舜能之乎曰不能也堯舜雖大聖司晨必以
雞乎曰固也曰君如知此柰何盡下羣臣無若雞者乎
君喜曰羣臣無言及此者今乃始聞之寡人有過子宜
力諌也曰君令臣諌臣不敢隠今賦急民單環四封皆
强敵夙夜憂勤且懼不免況事游觀乎曰寡人不敢也
曰君曰不敢而造九成之臺何也剔成君即日罷其役
君子曰日之行晝天下無不照月之行夜萬國無不明
然日月之光有所不及者一燈之微足補其光此葢子
且雞喻之説也
　　　演連珠(五十首/)
　連珠者興於漢章之世班固賈逵傅毅咸受詔作之
　其後陸士衡演之司空圖徐鉉晏殊宋庠又從而效
　之然其為體不指説事情必假喻以達其㫖而覽者
　微悟合於古詩諷興之義有足取者作演連珠五十
　首
葢聞忠臣徇國不惜於軀命烈士愛君竟忘其首領是
以左轂之鳴車右伏劒越甲之至雍門刎頸
葢聞鷹鸇巢林烏雀為之不棲松柏在岡蒿艾為之不
植是以君子居鄉憸壬革面正士立朝奸雄斂迹
葢聞志於貞節者浮名不足以累其真志於恬泊者好
爵不可以亂其性是以子陵樂富春之耕干木辭於陵
之聘
葢聞天矩有定人謀莫移或順之而從吉或反之而致
凶是以鶴脛固長截之則恐鳬脛雖短續之則悲
葢聞事貴審機行當寡尤大易慎辨早之戒春秋嚴謹
始之謀微必馴於顯極鴻每事於纖求是以肥􁃄一出
潛魚盡怖霜鍾初動巢鳥咸憂
葢聞龍升雲隨虎吼飈興豐澤劍飛徠山東之冠履晉
陽戈指集冀北之簪纓是以氣志脗契精神合并桑隂
不徙而大功立戎衣一御而四海平
葢聞體微而勁者或足以交戕形龎而武者或失於見
制小大毎失於相形剛弱乃拘於所畏是以豺舌雖狹
而有殺虎之能鼠牙雖尖而有害象之技
葢聞資地以成恒麗形於名岳向陽而集唯藉飲於醴
泉物以類而方聚徳必均而可肩是以五色神芝借鬯
靈於朽壊九苞彩鳯笑嚇鼠之烏鳶
葢聞外味不加則形氣日削内養有道則神明自腴茍
譬諸物若契以符是以脾析一停犘牛即付中夷既涸
鱴刀成枯
葢聞賞物在精取財有道毫髪異觀天淵殊造是以嶧
陽之桐惟伯牙能知其良烏號之弓必由基方領其妙
茍徒妄粥而暗投曷若藏音而收耀
葢聞旭日纔升於上𤣥則沈霾斯屏疾霆或振於
後土則魑魅潛驚何則大明足以著宣天徳大威足以
遹昭天聲是以兩觀之誅尼父與政三叔之亂姬旦東征
葢聞殷商久旱有備而無虞鄭國屢菑知警而弗復是
以陽徳載乎氣化𤣥邈難知治忽繫乎人謀昭明可究
葢聞人畜木難輕如尺布家藏敝帚重若千金何權度
之遽失斯沈痼之已深是以自珍而蔑人者不行於匹
婦中虛而徇禮者可化於百壬
葢聞青霞白鳯之文奚關治化黄馬碧雞之辨頗類俳
優哀彌文之喪質致末俗之效尤是以六藝之科法莫
嚴於炎漢三緘其口銘式播於成周
葢聞爭雄角勝者常貴於權謀伐罪弔民者必資於仁
義由王霸之或殊遂正偏之頓異是以湯武之師若日
照而月臨桓文之兵如風飛而雷勵
葢聞翔蠅飽偃溷之腴如甘芳餌艾猳處汗衊之窟若
寢文茵縁局氣而不變迺反物而獨稱是以錮於陋習
苦良易置同乎衰世妍醜奚分
葢聞負道推公者欲舉善以同人挾智自私者恒患賢
之壓已以其量之隘𢎞驗其人之臧否是以五弓之陵
莫齊泰華之岡一蹄之涔難嫓滄溟之水
葢聞神祕啓聖龍圖出河生卦爻之叅錯見隂陽之盪
摩𢎞叅元化丕叶大和是以梏於䜟緯者誣絺繡於輕
縞銖於術數者量瀛海以𤣥蠡
葢聞大鈞司播何竒不有通神廣攬厥識惟貞若限一已
之陋將失百物之情是以南徼流泉人飲之而化蟒西
戎羊角土種之以成形
葢聞九聖有作懸中天之兩曜七經埀訓燭萬古之重
𡨕移擿埴以索塗咸履榘而蹈繩是以采章文物因茲
而昭煥禮義廉恥藉是以脩明
葢聞有感斯應無闇弗章或聲音之相召或物我之兩
忘是以瓠巴援琴而鼓則游魚出聴曽子倚山而嘯則
飛鳥下翔
葢聞寰宇至博當百工共理廟社至重非一士可圖是
以尺薪不能漫鑊水寸氷不足寒庖厨
葢聞哲士窮機必售其所嗜純臣强識必揆其所當是
以文繡雖華犬冒之而棄去毛嬙雖美魚見之而深藏
葢聞正色在廷固資於謇諤婉容而諌尤貴於優柔盛
怒無逆鱗之批易志有解頤之休是以叔向善辭故不
殺摶鷃之竪晏嬰能諷故卒出斬竹之囚
葢聞士必因其才則可以致使器必稱夫用則可以致
享若反是道將毁于成是以泗濱之梓不能以為篴雲
夢之竹不足以為箏
葢聞善事國者不以私廢公善為臣者不以怨棄義是
以解狐之引伯栁上黨則安舅犯之舉子羔西河則治
葢聞地隨天偏氣因方異既爽中和則流隠厞是以由
首之山曽雪常凝夀麻之國大暑倍熾
葢聞志或不持亂靡有定甘於遂欲如染餳飴之鼎澁
於從善如蹈刀鋸之穽是以善妬者弗服泰寶之木善
淫者不厭大倉之令
葢聞𤣥黄載析品象攸凝兆人文以宣其用乂粒食以
遂其生是以魚游翠媯而録圖至天雨嘉粟而帝農耕
葢聞天兆既朕神符有尚叶二儀之絪緼含三辰之融
盎有開必先揆理無妄是以赤龍感河而堯生白氣貫
月而湯降
葢聞處平則通行危則蹇厥志弗回斯力乃衍是以魚
升龍門難於拾級車上太行難於薄險
葢聞是非易軌白黒倒置勢有不一時隨所值是以齊
女雖豔反以醜聞秦士雖賤卒以貴遇
葢聞唯氣應時其則弗爽唯神體物其用乃周是以槖
籥順虛而鼓動關鍵乘時而啓抽故人心或變壯士歌
而怨夫哭物化有定春女思而秋士憂
葢聞善言物情者否固有泰能察人理者詘或弗信是
以道不濟而戎夷寒死志不行而東郭長貧
葢聞形采未彰者竟忘其窳陋事功未白者誰察其隆
髙是以鬋飾自矜臨淄水始知其醜威稜素斂破昆陽
始知其豪
葢聞事貴適用物宜近觀或墆恒而􁆓變終背易而由
艱是故寒者不貪雙璧而思短褐飢者不願千金而美
一餐
葢聞九五飛龍三靈叶瑞大徳有貞至神攸馭是以帝
堯即政景星出翼成湯臨㝢飛煌挾馭
葢聞惟皇建極為世彞制變鹿豕之俗則竭力以行道
出魚鼈之民則忘身而徇世是以通河漢者首無髪而
股無毛贊天地者心有經而膂有緯
葢聞民既大安則樂世如砥策能戡亂則目牛無全是
以勺酒鬱搖勢在克殷之後甲兵未動勝居服夏之先
葢聞中心弗妄大信孚如驗千里之違應在片言之是
非是以史佚正辭以實桐葉之戲晏子佯對而發海棗
之疑
葢聞葆熙石竇任運陵局左闔右開以攬二儀之秘仰
觀俯察以盡萬品之情何則行廢安於否泰動静符乎
屯亨是以虞舜大聖猶禮於支父神禹至治猶優於伯成
葢聞一饋七起者文后之急士一沐三握者姬旦之下
賢是以庶績用乂靈貺斯甄故自長而短人者國必仆
賢賢而愚人者身必顛
葢聞天人協合上下盤魄參神運之迴旋資氣化於沖
漠是以君致尊而制命則日月貞明臣守卑而介道則
雨暘時若
葢聞崇庳别方鴻瑣殊器其性有差其量則異是以蝦
蟹之朋莫希雲龍之軌燕雀之儔難知鴻鵠之志
葢聞明聖有作問道無方之具茨而事大隗適東岱以
奉中黄是以下綏定于黎庶上燮和于隂陽故沖黙之
徳蟠乎無際淵微之應覃乎無疆
葢聞善行興邦嘉言作則法縁之以革奸人依之而建
徳是以聞一言之當如得萬人之兵獲一士之賢如得
千乘之國
葢聞擇食者在驗其醇窳觀人者在察其衰良是以烏
喙雖可充腸茹之則身滅憸邪雖可任事用之則國亡
葢聞昭懸景於天則暴威不作鼔飛廉之氣則柔慝自
退是以白日揚光雷車避藏祥飇鼓籟𤣥雲掩斾
葢聞淡顔鈍舌不合於汙世戇揖癡步取憎於流俗寧
采緑於澗阿肯逐軌於朝曲是以擇林而遁者甘西山
之餓知命不憂者免窮途之哭
葢聞至道𤣥妙非氣象可局靈化潛融非軌轍可制若
魚兎之已得則筌蹄之可離是以協三才而貫十端宰
一心而統萬彚
　　寓言(五首/)
齊桓公因過葵丘葵丘人掘地得鐵劒以上厄於土蝕
甚桓公力耆之命左右礪以密砥沃以鳥膏雖日切劘
下上而鱗然若痏痂者猶故也持以示隰朋隰朋曰是謂太
白之精西方之英北斗上布中烱外空不用則已用不
留行是葢諸侯之神物也復示開方開方曰隰朋之言
良是昔我太公嘗得寶劍于渭之陽名曰龍光命太史
占之其繇有曰金以至剛象以武功大啓爾封東海之
邦歴年八百乃終迄今卒受國于齊君之所獲與太公
無異是殆天欲昌齊伯業乎昌之必自葵丘始管夷吾不
言而出桓公召而問曰寡人得寶劍左右皆吾譽子獨
無一言何也夷吾曰君闇而臣佞臣尚何言桓公曰何
故夷吾曰君勢隆則諂諛日至諂諛日至則危亡之道
也彼隰朋開方者豈不知三尺枯鐵冶鍛之家皆有之
今敢面欺于君是君有重勢以臨之也古之賢王好善
而忘勢者果何為哉桓公足地曰微汝言寡人不及此
勢之所至可畏哉
晉景朝出見飯牛者且行且歌意軒軒若自得命韓厥
呼而問之女衣纔至骭曽無衮繡之華出牧于野曽無
文軒之載女果何樂而行歌若是也飯牛者曰此吾所
以樂也吾豈欲異於人哉顧衮繡之榮適以囚吾身文
軒之美適以械吾體故絶去而弗求也吾豈欲異於人
哉人過百齡其速若一日耳舞而婆娑行而浩歌寤而
蕤蕤寐而魚魚以此優游卒歲不亦安乎生殺之柄弗
累于手安危之機弗繫于心朝夕所慮者牛之飢得青
芻一束則吾事濟矣不亦足乎既安且足其視列車千
乘積粟萬種皆外物也泊然與化俱㝠矣不亦達乎有
此三者而欲持以易彼非惑歟韓厥曰女自謀則善矣
如蒼生何飯牛者不荅笑去
衛人有齊丘生者年五十生一子愛之食寢非子在側
弗安弗飽偶渡河溺死齊丘像其貌而哭甚哀其友子
人丙曉之曰魯人有愛狻猊者狻猊産徼而中國不可
得乃使人貌之而日視之終不得一見之爾之所哀得
無類是乎齊丘聞之愈悲子人丙之兄罵曰爾惡識死
生之變哉宜乎不爾聴而愈悲也乃走告齊丘曰太虛
之門氣有屈信生生死死一耳爾容何力哉古之達人
委之順之由之全之不逆命不沮化不祈内福不辟外
禍不知天之為人人之為天也且爾之死生亦縱浪大
化中未知津涯尚何暇恤爾之子哉齊丘收泣謝曰喻
之矣
商於子家貧無犢以耕乃牽一大豕駕之而東大豕不
肯就軛既就復解終日不能破一畦寗母先生過而尤
之曰子過矣耕當以牛以其力之鉅能起塊也蹄之堅
能陷淖也豕縱大安能耕邪商於子怒而弗應甯母先
生曰詩不云乎乃造其曹執豕于牢言將以為殽今子
以之代耕不幾顛之倒之乎吾憫而詔子子乃反怒而
弗荅何也商於子曰子以予顛之倒之予亦以子倒之
顛之吾豈不知服田必以牛亦猶牧吾民者必以賢不
以牛雖不得田其害小不以賢則天下受禍其害大子
何不以尤我者尤牧民者耶甯母先生顧謂弟子曰是
葢有激者也
雍丘有北宫殖操舟捕魚蚌自給夜宿河濱忽獲夜光
之珠明照百步外雍丘之人以北宫殖得竒寶也爭刺
羊豕往賀之曰自若居雍丘出則操舟入則舍舟其衣
罔罔爾其食扈扈爾宋人之窶者未有過於若也若今
一旦得竒寶竒寶者世之所珍何欲不饜哉宋大夫聞之亦
往賀曰宋君欲求照乘之珠十枚既有其九環宋國之
疆而詔之無有應者不意若得之河濱也若當襲以阿
錫貯以寶椷吾挈若西獻之貴與富弗須口也北宫殖
將行其父始還自秦北宫殖具以告其父哭曰予居雍
丘十世矣安於一舟今以是珠獻必致貴富貴富則驕
驕則暴暴則亂亂則危危則大壞而後已求如今日操
舟尚可得耶吾安用是為也吾安用是為也碎之
　　　蘿山雜言(二十首/)
濂自居青蘿山山深無來者輒日玩天人之理久之似
覺粗有所得作蘿山雜言
君子之道與天地並運與日月並明與四時並行沖然
若虛淵然若潛渾然若無隅凝然若弗移充然若不可
以形拘測之而弗知用之而弗窮唯其弗知是以極微
唯其弗窮是以有終
至虛至靈者心視之無形聴之無聲探之不見其所廬
一或觸焉繽繽乎萃也炎炎乎爇也莽莽乎馳弗息也
茍不以畏為君而欲轡之勒之檢之柙之苞之涵之是
猶教猿學禮也不亦左乎
子不見嬰兒乎目不留采色故明全耳不留音聲故聰
全舌不留苦甘故味全君子則之養其聰晦其明忘其
味是之謂通原通原則幾乎聖人不用則已用則為天
下獨
六經皆故迹新入之機不同其機確確其履濯濯其機
采采其履昧昧甚哉其機也人以文視經斯繆已善察
機者其以質視經乎
綿絲棼棼乃政之分純純謐謐乃政之一是故聖人馴
而弗擾靖而弗逸明而弗察勤而弗煩弗擾故民舒弗
逸故民寧弗察故民寛弗煩故民裕四者有失則天下
受其害
守正莫過于一一故弗貳弗貳則明明則神神則無不
通天下之能事畢矣是故聖人之學貴一
天下一物也譬之千鈞烏獲能舉之力不獲若則或壓
焉或僨焉甚可畏也然則舉天下有要乎曰有徳以懐
之刑以威之
隂陽相摩晝夜相環善惡相形梟鳯相峙梁藜相茂勢
也亦理也君子欲盡絶小人得乎哉
鳥之羽者兩其足獸之角者去其齒天地生物尚有不
能而況衆人乎故曰功有所不全力有所不任才有所
不足
行遇刃者必避食逢鴆者必舍懼害已也麗色藏劍厚
味腊毒則弗之察愚矣
雞司晨犬警夜雖堯舜不能廢人有棄小善而弗采者
非道哉以文徼名名必隳以貨徇身身必亡隳故無成
亡因有爭唯君子知名不可徼身不可徇是謂守素則
治治乃昭昭乃純純乃誠内修不暇奚事外欲
皦皦兮不緇容容兮不知其所窮如擁鑑如持衡隨美
惡輕重而應焉其君子之心也哉天無言而生殺遂伸
子則榮屈子則悴亦何容力哉故君子與天合徳
不察察以自恃乎不黙黙以求全乎不赫赫以鷙翔乎
不縮縮以雉伏乎能純一乎能絶外誘乎能山立而海受
乎如是者謂之近道
彼因氣强吾以義剛彼因氣弱吾以仁柔剛柔强弱之
間不容一髪知者行之是謂得天不肖者悖之是謂失
天
人有奔走而求首者或告之曰爾首不亡也指以示之
冷然而悟學者之於道亦然
世求聖人於人求聖人之道於經斯逺已我可聖人也
我言可經也弗之思耳
天下之事或小或大或簡或煩或虧或贏或同或異難
一矣君子以方寸心攝之了然不見其有餘
以術干祿者敗以財樹家者禍以勢臨人者辱以安自
恃者危以學自眩者禽以行自翹者偽是六疾也慈則
和儉則裕勇則決明則逺容則聚是五懿也去六疾行
五懿方有為於天下
　　　琴喻
客有為予言楚越之交恒多山山民齊氏者不識琴問
人曰何謂琴或告之曰琴之為制廣前狹後圓上方下
嶽首而越底被之以絲則鏗鏗然泠泠然可聴也齊悦
曰是知琴也一日適通都大邑見負筑來者亟趍視之
驚曰是不類廣前狹後圓上方下者邪反側視之良久
又曰是不類嶽首而越底者邪以指横度之則亦有聲
出絲間復曰是又不類鏗鏗泠泠之可聴者邪遂力致
其人而歸師之三年蚤夜不輟自以為盡其技也鄉之
告者偶過焉聞其聲輙瞿然曰子習者筑也非琴也不然
何若是嘈雜淫哇也因出琴鼓一再行齊民聞之蹙頞
曰子紿我矣子紿我矣澹乎若大羮𤣥酒樸乎若蕢桴
土鼓不足樂也予所嗜者異乎是若鸞鳯之鳴若笙簫
之間作若燕趙美人之善謳吾不知子琴之為筑吾筑
之為琴也請終樂之嗟夫琴之為器人所易識山民乃
以筑當之則夫誤指鄉愿為君子日愛之而不知厭者
尚何怪乎感斯言作琴喻
　　　論頑
陶尚書中立為余言臨海林甲一門皆疫死甲獨治喪
暨甲歿無人藏其屍家犬奔號里巷若狂已而羣犬翕
集銜甲衣曳至西郊跑土成坎薶焉坎淺不能容又復
曳出如是者四三始壅土覆之而去新昌黄琛甫有牝
犬為邏卒所食棄骨屛處其子銜之瘞諸野予聞撫髀
太息每舉諭諸人人輒笑予誕且謂古無是事昔譙縣
崔仲文畜犬㑹稽石和以丁奴易之不從和殺仲文奪
其犬犬齧和守仲文屍跑浮土掩之尋牽和衣訴官和
伏誅此晉義熙中事也冀州石𤣥度犬母育一子愛之
甚𤣥度烹子啖之母候骨投地斂寘一窟移塟於桑間
日夕向桑嘷逾月乃止此宋元徽中事也謂古無是事者
過矣夫犬能禦盜齚姦解難報恩傳記所載者然也又
寧止此二事乎人若不自重物理有可徴者亦弗之信
反指予為誕予故書此示之人心尚存其亦有所感夫
　　　孔子生卒歳月辯
或有問於濓者曰孔子之生傳記所載歲月不同公羊
氏云魯襄公二十一年冬十有一月庚子孔子生榖梁
氏之説年之與日同於公羊而謂冬十月孔子生則與
公羊實差一月月固差矣至賈逵注二十一年經云此
年仲尼生昭公二十四年服䖍載賈逵語云仲尼時年
三十五則皆以孔子為二十一年生也司馬遷著孔子
世家云孔子生於襄公二十二年則與公羊榖梁實差
一歲日則雖與公羊同而月復與榖梁異杜預主司馬
遷以注左氏傳謂二十二年生司馬貞主榖梁公羊以
證史記謂二十一年生遷誤為二十二年者葢以周正
十一月屬之明年也孔若古主公羊榖梁謂為不易之
論胡舜陟主司馬遷謂如榖梁公羊所書則孔子出處
之年與經史諸子皆不合孔宗翰亦主司馬遷羅泌之
議略與宗翰同洪興祖主榖梁而謂周家改月十月二
十一日庚子即夏之八月二十一日馮去疾見傳記異
辭則造為調停之言曰襄公二十年實己酉之嵗也是
歲八月置閏以厯法積之則大雪節當在十月十七日
或十八日是為十一月朔氣又三四日方為庚子是孔
子之生已在十一月之節矣既在十一月則是二十二
年庚戌歲首無疑公羊書為十一月似誤而非誤也司
馬遷書為二十二年而又謂孔子之年七十三以卒亦
未嘗誤也榖梁於年於月皆據實而書公羊於年亦據
實而書於月則以節書謂有日可以表見也司馬遷於
年則以節書三者皆非誤也若是衆言之不齊何如濓
應之曰公羊榖梁二氏傳經之家也傳經之家當有講
師以次相授且去孔子時又為甚近其言必有據依司
馬遷固良史則後於榖梁公羊者也吾則無徵乎爾孔
子所生之年吾當從公羊氏榖梁氏所以春秋長厯考
之二十一年己酉十一月無庚子庚子乃在十月之二
十一日孔子所生之月吾當從榖梁氏注家謂己酉為
己卯卯酉之文相近故誤書也曰孔子周流諸國之年世
家所紀多可攷宋之大儒或取之若如子言無不遲
一歲者遷尚不足信乎曰衛靈公之時孔子適衛又適
陳匡人以為陽虎而拘之世家謂孔子使從者為寗武
子臣於衛然後得去按武子仕於成公之朝至穆公末
武子之子相已與孫良夫將兵侵齊則武子年當耄矣
復厯定獻二公凡三十七年至靈公三十八年而孔子
至衛使武子猶在其年將一百五十有餘歲矣武子之
事然也孔子之年乃獨可信乎非惟此也孔子去魯世
家謂定十四年年表則又謂為十二年以年表為是則
世家為非以世家為是則年表為非一書之中自相矛
盾若此他葢不足深論皇王大紀曰遷載孔子言行不
得其真者尤多言行且爾而況於年乎曰洪興祖謂周
之十月即夏之八月者然乎曰非也三代雖異建而月
則未嘗改也殷嘗建丑矣書則曰惟元祀十有二月漢
嘗建亥矣史則曰元年冬十月舉前後以例之則周制
可知孔子作春秋行夏之時為萬世法不過截子丑二
月於前歲之終耳月固不之改也否則春入於夏夏入
於秋錯亂而不成歲矣曰馮去疾謂十月庚子在大雪
後即為十一月者可乎曰亦非也世之星史厯生以六
物占人休祥當氣㑹之交固有生於己酉而以庚戌嵗
推之者孰云吾儒乃有是耶此野人之語舍之勿以汙
齒牙可也曰孔子之生予既得聞命矣其卒之時亦有
一定之説乎曰左氏云魯哀公十六年夏四月己丑孔
丘卒司馬遷遵之諸儒又從而遵之理之所在孰得而
違之故孔子所卒之年吾當從左氏然十六年乃壬戌
之歲也是歲四月戊申朔有乙丑而無己丑己丑乃在
五月之十二日已與乙文亦相近故誤書也所謂乙丑則
四月十八日謂當夏正二月十八日者非也謂十六
年為辛酉己丑日為戊戌者亦非也自壬戌歲上遡己
酉孔子之年乃七十四謂七十三者尤非也曰近代王
應麟博極羣書者也頗致疑於是而謂今不可考矣子
乃質言之何邪曰衆言紛淆者當折衷以經經無明載
當索之於傳索之於傳不猶愈於史乎謂今不可考者
過矣曰子之言辯則辯矣夏周二正千古難決之疑也
何言之若易易邪曰是非爾所知也雖罄徂徠之松以
為煤盡剡溪之藤以為楮未能竭吾喙也他日當為受
春秋者詳焉
　　　諸子辯(并序/)
諸子辯者何辯諸子也通謂之諸子何周秦以來作者
不一姓也作者不一姓而其立言何人人殊也先王之
世道術咸出於一軌此其人人殊何各奮私知而或盭
大道也由或盭大道也其書雖亡世復有依倣而托之
者也然則子將柰何辭而辯之也曷為辯之解惑也
鬻子一巻楚鬻熊撰熊為周文王師封為楚祖者書二
十二篇蓋子書之始也藝文志屬之道家而小説家又
别出十九巻今世所傳者出祖無擇所藏止十四篇崇
文總目謂其八篇已亡信矣其文質其義𢎞實為古書
無疑第年代久邈篇章舛錯而經漢儒補綴之手要不
得為完書黄氏疑為戰國處士所託則非也序稱熊見
文王時年已九十其書頗及三監曲阜時事葢非熊自
著或者其徒名政者之所記歟不然何有稱昔者文王
有問於鬻子云
管子二十四巻齊大夫管夷吾撰夷吾字仲其書經劉
向所定凡九十六篇今亡十篇自牧民至㓜官圖九篇
為經言五輔至兵法八篇為外言大匡至戒九篇為内
言地圖至九變十八篇為短語任法至内業五篇為區
言封禪至問霸十三篇為雜篇牧民解至明法解五篇
為管子解臣乘馬至輕重庚十九篇為管子輕重予家
又亡言昭脩身問霸牧民解輕重庚五篇止八十一篇
題云唐司空房𤣥齡注或云非也尹知章注是書非仲
自著也其中有絶似曲禮者有近似老莊者有論伯術
而極精微者或小智自私而其言至卑汙者疑戰國時
人采掇仲之言行附以他書成之不然毛嬙西施吴王
好劍威公之死五公子之亂事皆出仲後不應豫載之
也朱子謂仲任齊國之政又有三歸之溺奚暇著書其
説是矣先儒之是仲者稱其謹政令通商賈均力役盡
地利既為富强又頗以禮義廉耻化其國俗如心術白
心之篇亦嘗側聞正心誠意之道其能一匡天下致君
為五伯之盛宜矣其非仲者謂先王之制其盛極於周
后稷公劉大王王季文武成康周公之所以制周者非
一人之力一日之勤經營之難積累之素況又有出於
唐虞夏商之舊者矣及其衰也而仲悉壊之何仲之不
仁也嗚呼非之者固失而是之者亦未為得也何也仲
之任術立伯假義濟欲縱能致富强而汲汲功利禮義
俱喪其果有聞正心誠意之道乎周自平王東遷諸侯
僭王大夫僭諸侯文武成康周公之法一切盡壊列國
盡然非止仲一人而已也然則仲何如人曰人也功首
而罪魁者也曰齊之申韓鞅斯之列亦有間乎曰申韓
鞅斯刻矣而仲不至是也原其作俑之意仲亦烏得無
罪焉薄乎云爾
晏子十二巻出於齊大夫晏嬰漢志八篇但曰晏子隋
唐七巻始號晏子春秋與今書巻數不同崇文總目謂
其書已亡世所傳者葢後人采嬰行事而成故栁宗元
謂墨氏之徒有齊人者為之非嬰所自著誠哉是言也
老子二巻道經徳經各一凡八十一章五千七百四十
八言周柱下史李耳撰耳字伯陽一字耼耼耳漫無輪
也或稱周平王四十二年以其書授關尹喜今按平王
四十九年入春秋實魯隠公之元年孔子則生於襄公
二十二年自入春秋下距孔子之生已一百七十二年
老耼孔子所嘗問禮者何其夀歟豈史記所言老子百
有六十餘歲及或言二百餘歲者果可信歟耼書所言
大抵斂守退藏不為物先而壹返於自然由其所該者
甚廣故後世多尊之行之視之不見名曰夷聴之不聞
名曰希搏之不得名曰微道家祖之谷神不死是謂𤣥
牝𤣥牝之門是謂天地根神仙家祖之吾不敢為主而
為客不敢進寸而退尺是謂行無行攘無臂仍無敵執
無兵禍莫大於輕敵輕敵㡬喪吾寶故抗兵相加哀者
勝矣兵家祖之道沖而用之或不盈淵乎似萬物之宗
挫其鋭解其紛和其光同其塵湛兮似若存吾不知誰
之子象帝之先莊列祖之將欲翕之必固張之將欲弱
之必固强之將欲廢之必固興之將欲奪之必固與之
申韓祖之以正治國以竒用兵以無事取天下張良祖
之我無為而民自化我好靜而民自正我無事而民自
富我無欲而民自朴曹參祖之耼亦豪傑士哉傷其本
之未正而未流之弊至貽士君子有虛𤣥長而晉室亂
之言雖耼立言之時亦不自知其禍若斯之慘也嗚呼
此姑置之道家宗黄老黄帝書已不傳而老耼亦僅有
此五千言為其徒者乃棄而不習反依倣釋氏經教以
成書開元所列三洞瓊綱固多亡缺而祥符寶文統傳
所記若大洞真若靈寶洞元若太上洞神若太真若太
平若太清若正一諸部總四千三百五十九巻又多雜
以符呪法籙丹藥方技之屬皆老氏所不道米巫祭酒
之流猶自號諸人曰吾葢道家吾葢道家云
文子十二巻老子弟子所撰不知氏名徐廣曰名鈃李
暹曰姓辛葵丘濮上人號曰計然范蠡師事之裴駰曰
計然姓辛字文子其先晉國公子也孟康曰姓計名然
越臣也蔡謨曰計然者范蠡所著書篇名非人也謂之
計然者所計而然也顔師古曰蔡説謬矣古今人表計
然列在第四等計然一名計研吳越春秋及越絶書並
作計倪倪與妍然三音皆相近故訛耳由是觀之諸説
固辯矣然是書非計然之所著也予嘗考其言壹祖老
耼大㮣道徳經之義疏爾所謂體道者不怒不喜其坐
無慮寢而不夢見物而名事至而應即載營魄抱一專
氣致柔滌除𤣥覽也所謂上士先避患而後就利先逺
辱而後求名故聖人常從事於無形之外而不留心於
已成之内是以禍患無由至非譽不能塵垢即知白守
黒知雄守雌知榮守辱之義也所謂靜則同虛則通至
徳無為萬物皆容即道常無為而無不為侯王若能守
萬物將自化也所謂道可以弱可以强可以柔可以剛
可以隂可以陽可以幽可以明可以包裹天地可以應
待無方即道沖而用之或不盈淵乎似萬物之宗也其
他可以類推葢老子之言宏而博故是書雜以黄老名
法儒墨之言以明之毋怪其駁且雜也計然與范蠡言
皆權謀術數具載於書絶與此異予固知非著是書者也
黄氏屢發其偽以為唐徐靈府作亦不然也其殆文姓
之人祖老耼而托之者歟抑因裴氏姓辛字文子之説
誤指為范子計然十五巻者歟
關尹子一巻周關令尹喜所撰喜與老耼同時著書九
篇頗見之漢志自後諸史無及之者意其亡已久矣今
所傳者以一字二柱三極四符五鑑六七七釡八籌九
藥為名葢徐藏子禮得於永嘉孫定未知定又果從何
而得也前有劉向序稱葢公授曹參參薨書塟孝武帝
時有方士來上淮南王安秘而不出向父徳治淮南王
事得之文既與向不類事亦無據疑即定之所為也間
讀其書多法釋氏及神僊方技家而藉吾儒言文之如
變識為智一息得道嬰兒蕋女金樓絳宫青蛟白虎寶
鼎紅爐誦呪土偶之類耼之時無是言也其為假託葢
無疑者或妄謂二家之説實祖於此過矣然其文雖峻潔
亦頗流於巧刻而宋象先之徒乃復尊信如經其亦妄
人哉
亢倉子五巻凡九篇相傳周庚桑楚撰予初苦求之不得及得
之終夜疾讀讀畢嘆曰是偽書也勦老莊文列及諸家
言而成之也其言曰危代以文章取士則剪巧綺繿益
至而正雅典實益藏夫文章取士近代之制戰國之時
無有也其中又以人易民以代易世世民太宗諱也偽
之者其唐士乎予猶存疑而未決也後讀他書果謂天
寶初詔號亢桑子為洞靈真經求之不獲襄陽處士王
士元采諸子文義類者撰而獻之其説頗與予所見合
復取讀之益見其言詞不類因棄去不復省農道一篇
雖可讀古農家書具有之或者謂可孤行吾亦不知其
為何説也
鄧析子二巻鄭人鄧析撰析操兩可之説設無窮之辭
當子産之世數難子産之法子産卒後二十一年駟㪜
為政殺鄧析而用其竹刑夫析之學兼名法家者也其
言天於民無厚君於民無厚父於子無厚兄於弟無厚
刻矣夫民非天弗生非君弗養非父弗親非兄弗友而
謂之無厚可乎所謂不能屏勃厲全夭折執穿窬詐偽
誅之堯舜位為天子而丹朱商均為布衣周公誅管蔡
豈誠得已哉非常也變也析之所言如此真不法先王
不是禮義而好治怪説者哉其被誅戮宜也非不
幸也
鶡冠子楚人撰不知姓名常居深山以鶡羽為冠著書
四巻因以名之其書述三十變通古今治亂之道而王
鈇篇所載楚制為詳立言雖過乎嚴要亦有激而云也
周氏譏其以處士妄論王政固不可哉第其書晦澁而
後人又雜以鄙淺言讀者往往厭之不復詳究其義所
謂天用四時地用五行天子執一以守中央此亦黄老
家之至言使其人遇時其成功必如韓愈所云黄氏又
謂韓愈獵取二語之外餘無留良者亦非知言也士之
好妄論人也如是哉陸佃解本十九篇與晁氏削去前
後五巻者合予家所藏但十五篇云
子華子十巻程本撰本字子華晉人曰魏人者非也藝
文志不之載予嘗考其書有云秦襄公方啟西戎
子華子觀政于秦又稽莊周所載子華子事則云見韓
昭僖侯夫秦襄公之卒在春秋前而昭僖之事在春秋
後前後相去二百餘年子華子何其夀也其不可知者
一孔子家語言孔子遭齊程子于郯程子葢齊人今子
華子自謂程之宗君受封于周後十一世國并于温程
本商季文王之所宅在西周當為畿内小國温者周司
冦蘇忿生之所封周襄王舉河内温原以賜晉文公温
固晉邑也孰謂西周之程而顧併於河内之温乎地之
逺邇亦在可疑其不可知者二後序稱子華子為鬼谷
子師鬼谷戰國縱横家也今書絶不似之乃反類道家
言又頗勦浮屠老子莊周列禦冦孟軻荀卿黄帝内經
春秋外傳司馬遷班固等書而成其不可知者三劉向
校定諸書咸有序皆淵慤明整而此文獨不類其不可
知者四以此觀之其為偽書無疑或傳王銍性之姚寛
令威多作贋書而此恐出其手理或然也然其文辭極
舂容而議論煥發略無窘澁之態故尤善惑人人溺文
者孰覺其偽哉
列子八巻凡二十篇鄭人列禦冦撰劉向校定八篇謂
禦冦與鄭繆公同時栁宗元云鄭繆公在孔子前㡬百
載禦冦書言鄭殺其相駟子陽則鄭繻公二十四年當
魯穆公之十年向葢因魯穆公而誤為鄭爾其説要為
有據髙氏以其書多寓言而并其人疑之所謂禦㓂者
有如鴻䝉列缺之屬誤矣書本黄老言決非禦冦所自
著必後人㑹粹而成者中載孔穿魏公子牟及西方聖
人之事皆出禦㓂後天瑞黄帝二篇雖多設辭而其離
形去智泊然虛無飄然與大化游實道家之要言至於
楊朱力命則為我之意多疑即古楊朱書其未亡者勦
附於此禦冦先莊周周著書多取其説若書事簡勁宏
妙則似勝於周間嘗熟讀其書又與浮屠言合所謂内
外進矣而後眼如耳耳如鼻鼻如口無弗同也心凝形
釋骨肉都融不覺形之所倚足之所履非大乘圓行説
乎鯢旋之潘(合作/番)為淵止水之潘為淵流水之潘為淵
濫水之潘為淵沃水之潘為淵沈水之潘為淵雍水之
潘為淵汧水之潘為淵肥水之潘為淵非脩習教觀説
乎有生之氣有形之狀盡幻也造化之所始隂陽之所
變者謂之生謂之死窮數達變因形移易者謂之化謂
之幻造物者其巧妙其功深固難窮難終因形者其巧
顯其功淺故隨起隨滅知幻化之不異生死也始可以
學幻非幻化生滅説乎厥昭生乎濕醘雞生乎酒羊奚
比乎不筍乆竹生青寧青寧生程程生馬馬生人人乆
入於機萬物皆出於機皆入於機非輪回不息説乎人
胥知生之樂未知生之苦知死之惡未知死之息非寂
滅為樂説乎精神入其門骨骸反其根我尚何存非圓
覺四大説乎中國之與西竺相去一二萬里而其説若
合符節何也豈其得於心者亦有同然歟近世大儒謂
華梵譯師皆竊莊列之精微以文西域之卑陋者恐未
為至論也
曽子孔子弟子魯人曽參所撰也漢志云十八篇唐志
云二巻今世所傳自脩身至天圓凡十篇分為二巻與
唐志合視漢則亡八篇矣其書已備見大戴禮中予取
而讀之何其明白皎潔若列星之麗天也又何其敷腴
諄篤若萬卉之含澤也傳有之有徳者必有言信哉七
十而從心進學之序七十免過勉人之辭其立言迥然
不同也周氏不察而譏之過矣君子愛日誨學者也一
日三省自治功也語有詳略事有不同也髙氏以辭費
誚之亦何可哉或謂大孝篇有及樂正子春事固出後人
所輯而非曽子所自著則庶㡬也
言子三巻言子名偃字子游呉人近新昌王爚裒論語
書所載問荅而為此書不知者直謂為偃所自著葢非
也大抵古書之存於今者多出於後人之手如孔子家
語謂為孔安國所錄壁中之文往往多鈔左傳禮記諸
書特稍異其辭耳善讀者固不敢與之世傳賈誼新書
謂誼所作亦不過因過秦論弔湘賦而雜以漢書中語
足之似非誼本書也此猶有所附麗而然古三墳書亡
已久宋毛漸特出之山墳則言君臣民物隂陽兵家謂
之連山氣墳則言歸藏生動長育止殺謂之歸藏形墳
則言天地日月山川雲氣謂之乾坤與先儒所言三易
大異隂符古無是書唐李筌特出之以為黄帝所作皆
取兵家譎誕不經語而文以竒澁之辭又妄説太公范
蠡鬼谷張良諸葛亮等訓註皆鑿空扇虛以惑世尤使
人驚愕不止是果何為者哉予讀言子之書於是乎有
感
子思子七巻亦後人綴緝而成非子思之所自著也中
載孟軻問牧民之道何先子思子曰先利之軻曰君子
之告民者亦仁義而已何必曰利子思子曰仁義者固
所以利之也上不仁則不得其所上不義則樂為詐此
為不利大矣他日孟軻告魏侯罃以仁義葢深得子思
子之本㫖或者不察乃遽謂其言若相反者何耶
慎子一巻慎到撰到趙人見於史記列傳中興館閣書
目乃曰瀏陽人瀏陽在今潭州呉時始置縣與趙南北
了不相涉也誤也漢志云四十二篇唐志云十巻不言
篇數崇文總目言三十七篇今所存者唯威徳因循民
雜徳立君人五篇耳威徳篇曰立天子以為天下非立
天下以為天子也立國君以為國非立國以為君也立
官長以為官非立官以為官長也民雜篇曰太君者太
上也兼畜下者也下之所能不同而皆上之用也是以
大君因民之能為資盡包而畜之無取去焉君人篇曰
君人者舍法而以身治則誅賞予奪從君心出矣然則
受賞者雖當望多無窮受罰者雖當望輕無已皆純簡
明易類非刑名家所可及到亦稷下能言士哉莊周荀
卿稱之一則曰慎到二則曰慎到雖其術不同亦有以
也
莊子十巻戰國時䝉人漆園吏莊周撰内篇七外篇十
五雜篇十一總三十三篇其書本老子其學無所不窺
其文辭汪洋凌厲若乘日月騎風雲下上星辰而莫測
其所之誠有未易及者然所見過髙雖聖帝經天緯地
之大業曽不滿其一哂葢彷彿所謂古之狂者惜其與
孟軻氏同時不一見而聞孔子之大道茍聞之則其損
過就中豈在軻之下哉嗚呼周不足語此也孔子百代
之標凖周何入敢掊擊之又從而狎侮之自古著書之
士雖甚無顧忌亦不至是也周縱日見軻其能幡然改
轍乎不幸其書盛傳世之樂放肆而憚拘檢者莫不指
周以藉口遂至禮義陵遲彞倫斁敗卒踣人之家國不
亦悲夫金李純甫亦能言之士著鳴道集説以孔孟老
莊同稱為聖人則其沈溺之習至今猶未息也異説之
惑人也深矣夫盜跖漁父讓王説劍諸篇不類前後文
疑後人所勦入晁氏謂孔子沒道術散老子始著書周
起而羽翼之老子著書在孔未沒之先
墨子三巻戰國時宋大夫墨翟撰上巻親士脩身所染
法儀七患辭過三辨七篇號曰經中巻尚賢三篇下巻
尚同三篇皆號曰論共十三篇考之漢志七十一篇館
閣書目則六十一篇已亡節用節𦵏明鬼非樂非儒等
十篇比今書則又亡多矣墨者强本節用之術也予嘗
愛其聖王作為宫室便於主不以為觀樂之言又嘗愛
其聖人為衣服適身體和肌膚非榮耳目而觀愚民之
言又嘗愛其飲食増氣充虛强體適腹之言墨子其甚
儉者哉卑宫室菲飲食惡衣服大禹之薄於自奉者孔
子亦曰奢則不遜儉則固然則儉固孔子之所不棄哉
或曰如子之言則翟在所取而孟子辭而闢之何也曰
本二
鬼谷子三巻鬼谷子撰一名𤣥微子鬼谷子無姓名里
居戰國時隠潁川陽城之鬼谷故以為號或云王誗(誗/一)
(作/詡)者妄也長於養性治身蘇秦張儀師之受捭闔之術
十三章又受轉圓胠篋及本經持樞中經三篇轉圓胠
篋今亡梁陶𢎞景注劉向班固錄書無鬼谷子隋志始
有之列於縱横家唐志以為蘇秦之書大抵其書皆捭
闔鈎箝揣摩之術其曰與人言之道或撥動之令有言
以示其同或閉藏之使自言以示其異捭闔也既内感
之而得其情即外持之使不得移鈎箝也量天下之權
度諸侯之情而以其所欲動之揣摩也是皆小夫蛇䑕
之智家用之則家亡國用之則國僨天下用之則失天
下學士大夫宜唾去不道髙氏獨謂其得於易之闔闢
翕張之旨不亦過許矣哉其中雖有知性寡累知命不
憂及中稽道徳之祖散入神明之頤等言亦恒語爾初
非有甚髙論也嗚呼曷不觀之儀秦用其術而最售者
其後竟何如也髙愛之慕之則吾有以識髙矣
孫子一巻呉孫武撰魏武帝注自始計至用間凡十三篇藝
文志乃言八十二篇杜牧信之遂以為武書數十萬言魏
武削其繁剩筆其精粹以成此書按史記闔閭謂武曰
子之十三篇吾盡觀之其數與此正合漢志出史記後
牧之言要非是武齊人呉闔閭用以為將西破强楚入
郢北威齊晉顯名諸侯葉適以不見載於左傳疑其書
乃春秋末戰國初山林處士之所為予獨不敢謂然春
秋時列國之事赴告者則書於策不然則否二百四十
二年之間大國若秦楚小國若越燕其行事不見於經
傳者有矣何獨武哉或曰風后握竒經實行兵之要其説
實合乎伏羲氏之卦畫竒正相生變化不測諸葛亮
得之以為八陣李靖得之以為六花陣而武為一代論
兵之雄顧不及之何也曰兵勢篇不云乎戰者以正合
以竒勝戰勢不過竒正竒正之變不可勝窮竒正相生如
循環之無端九地篇又不云乎用兵者譬如率然率然
者常山之蛇也擊其首則尾至擊其尾則首至擊其中
則尾首俱至斯固風后之遺説也曽謂其不及之可乎
嗚呼古之談兵者有仁義有節制至武一趍於權術變
詐流毒至於今未已也然則武者固兵家之祖亦兵家
之禍首歟
呉子二巻衛人呉起撰起嘗學於曽子其著書曰圖國
料敵治兵論將應變勵士凡六篇夫干戈相尋至於戰
國慘矣往往以智術詐譎馳騁於利害之塲無所不用
其至若無士矣起於斯時對魏武侯則曰在徳不在險
論制國治軍則曰教之以禮勵之以義論天下戰國則
曰五勝者禍四勝者弊三勝者霸二勝者王一勝者帝
數勝得天下者稀以亡者衆論為將之道則曰所慎者
五一曰理二曰備三曰果四曰戒五曰約何起之異夫
諸子也此所以守西河與諸侯大戰七十六全勝六十
四闢土四面拓地千里宜也較之孫武則起㡬於正武
一乎竒其優劣判矣或者謂起為武之亞抑亦未之思
歟然則殺妻求將齧臂盟母亦在所取乎曰姑舍是
尉繚子五巻不知何人書或曰魏人以天官篇有梁惠
王問知之或曰齊人也未知孰是其書二十四篇較之
漢志雜家二十九篇已亡五篇其論兵曰兵者凶器也
爭者逆徳也將者死官也故不得已而用之無天於上
無地於下無王於後無敵於前一人之兵如狼如虎如
風如雨如雷如霆震震㝠㝠天下皆驚由是觀之其威
烈可謂莫之嬰矣及究其所以為用則曰兵不攻無過
之城不殺無罪之人夫殺人之父兄利人之貨財臣妾
人之子女此皆盜也又曰兵者所以誅暴亂禁不義也
兵之所加者農不離其田業賈不離其肆宅士大夫不
離其官府故兵不血刃而天下親嗚呼又何其仁哉戰
國談兵者有言及此君子葢不可不與也宋元豐中是
書與孫吴二子司馬穰苴兵法黄石公三略吕望六韜
李衛公問對頒行武學號為七書孫吴當是古書司馬
兵法本古者司馬兵法而附以田穰苴之説疑亦非偽
若三略六韜問對之類則固後人依倣而托之者也而
襍然渾稱無别其或當時有司之失歟
尹文子二巻周尹文撰其書言大道似老氏言刑名類
申韓葢無足稱者晁氏獨謂其亦宗六藝數稱仲尼其
叛道者葢鮮嗚呼世豈有專言刑名而不叛道者哉晁
失言矣仲長統序稱其出於周尹氏齊宣王時居稷下
與宋鈃彭䝉田駢同學於公孫龍按龍客於平原君君
相趙惠文王宣王死下距惠文王之立已四十餘歲是
非學於龍者也統卒於獻帝讓位之年而序其黄初末
到京師亦與史不合嗚呼素問以為黄帝所作而有失
侯失王脱營不醫之文殊不知秦滅六國漢諸侯王國
除始有失侯王者六韜謂出於周之吕牙而有避正殿
之語殊不知避正殿乃戰國後事爾雅以為周公所制
而有張仲孝友之言殊不知張仲乃周宣王時人予嘗
驗古書真偽毎以是求之思過半矣又況文辭氣魄之
古今絶然不可同哉予因知統之序葢後人依托者也
嗚呼豈獨序哉
商子五巻秦公孫鞅撰鞅衛之庶孽封於商故以名書
漢志二十九篇陳氏謂二十八篇予家藏本二十六篇
其第二十一篇亡鞅好刑名之學秦孝公用之遂致富
强後卒以反誅今觀其術以勸耕督戰為先務墾草之
令農戰之法至嚴至峻也然不貴學問以愚民不令豪
傑務學詩書其毒流至嬴政遂大焚詩書百家語以愚
天下黔首鞅實啓之非特李斯過也議者不是之察尚
摘其商農無得糴糶貴酒肉重租之語以為疵病是猶
舍人殺敓之罪而問其不冠以見人果何可哉
公孫龍子三巻疏府白馬指物通變堅白名實凡六篇
漢志六十四篇其亡已多矣龍趙人平原君客也能辨
説傷明王之不興疾名器之乖實以假指物以混是非
冀時君之有悟而正名實焉予嘗取而讀之白馬非馬
之喻堅白同異之言終不可解後屢閲之見其如捕龍
蛇奮迅騰騫益不可措手甚哉其辨也然而名實愈不
可正何邪言弗醇也天下未有言弗醇而能正茍欲名
實之正亟火之
荀子十巻趙人荀卿撰卿名況漢志避宣帝諱作孫卿
劉向校定除其重複著三十二篇為十二巻題曰新書
唐楊倞為之注且更新書為荀子易其篇第析為二十
巻卿以齊襄王時游稷下距孟子至齊五十年矣於列
大夫三為祭酒去之楚春申君以為蘭陵令以讒去之
趙與臨武君議兵入秦見應侯昭王以聘反乎楚復為
蘭陵令既廢家蘭陵以終鄉先正唐仲友云向序卿事
本司馬遷於遷書有三不合春申君死當齊王建二十
八年距宣王八十七年向言卿以宣王時來游學春申
君死而卿廢設以宣王末年游齊年已百三十七矣遷
書記孟子以惠王三十五年至梁當齊宣王七年恵王
以叟稱孟子計亦五十餘後二十二年子之亂燕孟子
在齊若卿來以宣王時不得如向言後孟子百餘歲田
忌薦孫臏為軍師敗魏桂陵當齊威王二十六年距趙
孝成王七十八年臨武君與卿議兵於王前向以為孫臏
倞以敗魏馬陵疑年馬陵去桂陵又十三年矣崇文總
目言卿楚人楚禮為客卿與遷書向序駮益難信其
論殊精絶然況之為人才甚髙而不見道者也由其才
甚髙故立言或弗悖於孔氏由其不見道故極言性惡
及譏訕子思孟軻不少置學者其亦務知道哉至若李
斯雖師卿於卿之學懵乎未之有聞先儒遂以為病指
卿為剛愎不遜自許太過之人則失之矣
韓子二十巻者韓非所撰非韓之諸公子也喜刑名法
術之學而歸其本於黄老與李斯同事荀卿以書干韓
王不用乃觀往者得失之變作孤憤五蠧内外諸説林
説難五十五篇計十餘萬言秦王見而悦之急攻韓得
非斯自以不如非忌之譖于秦王下吏使自殺非慘激
人也君臣父子夫婦之間一任以法其視仁義蔑如也
法之所及雖刀鋸日加不以為寡恩也其無忌憚至謂
孔子未知孝悌忠信之道謂賢堯舜湯武乃天下亂術
謂父有賢子君有賢臣適足以為害謂人君藏術胸中
以倡衆端而潛御羣臣噫是何言歟是何言歟是亦足
以殺其身矣
燕丹子三巻丹燕王喜太子此書載其事為詳其辭氣
頗類呉越春秋越絶書決為秦漢間人所作無疑攷其
事與司馬遷史記往往皆合獨烏頭白馬生角機橋不
發進金擲鼃膾千里馬肝截美人手聴琴姬得隠語等
事皆不之載周氏謂遷削而去之理或然也夫丹不量
力而輕撩虎須荆軻恃一劍之勇而許人以死卒致身
滅國破為天下萬世笑其事本不足議獨其書序事有
法而文彩爛然亦學文者之所不廢哉
孔叢子七巻中興書目稱漢孔鮒撰鮒該覽六藝秦并
天下召為魯國文通君拜太傅及焚書令行乃歸藏書
屋壁自隠嵩山陳涉起聘為博士遷太師仕六旬以言
不用托目疾退老于陳而著是書年五十七卒則固非
漢人矣又稱一名盤盂藝文志有孔甲盤盂二十六篇
本注謂黄帝史或謂夏帝時人此書稱子魚名鮒陳人
或謂之子鮒或謂之孔甲孔甲姓名偶同又決非著盤盂者
也其殆孔氏子孫雜記仲尼子思子上子髙子順子魚
之言行者歟其第七巻則漢孔臧以所著賦與書謂之
連叢附於巻末嘉祐中宋咸為之註雖然此偽書也偽
之者其宋咸歟王士元偽作亢桑子而又自為之注抑此
類歟近世之為偽書者非止咸也若阮逸闗朗易傳李
靖問對若張商英素書若戴師愈麻衣易亦往往不能
迷明者之目竟何益哉今觀是書記問篇所載有子思
與孔子問答語子思年止六十二魯穆公同時人穆公
之立距孔子之汲七十年子思疑未長也而何有荅問
哉兼之氣質萎弱不類西京以前文字其為妄昭然可
見或者謂其能守家法不雜怪竒歴戰國秦漢流俗而
無所浸淫未必然也未必然也
淮南鴻烈解二十一巻漢劉安撰安淮南厲王長之子
招致蘇飛李尚左吳田由雷被七披伍被晉昌等八人
及諸儒大山小山之徒講論道徳總統仁義著内書二
十一篇李氏書目云第七第十九亡崇文總目云存者
十八篇今所傳原道俶真天文地形時則㝠覽精神本
經主術繆稱齊俗道應汜論詮言兵略説山説林人間
務脩泰族等訓連巻末要略共二十一篇似未嘗亡也又
有中篇八巻言神仙黄白之術又有外書三十三篇漢
志與内書同列於雜家中外書余皆未見淮南子多
本文子而出入儒墨名法諸家非成於一人之手故前
後有自相矛盾者有亂言而乖事實者既曰武王伐紂
載尸而行海内未定故不為三年之喪又曰武王欲昭
文王之令徳使四方各以其賄來貢遼逺未能至故治
三年之喪殯兩楹以俟逺方三代時無印周官所掌之
璽節鄭氏雖謂如今之印章其實與玉角虎人龍符旌
諸節並用不過手執之以表信耳今乃曰魯國召子貢
授以大將軍印如是之類不能盡舉也昔吕不韋相秦
亦致辯士使人人著所聞集論以為十二記六論八覽
其説雖未純要其首尾以類粲然成一家言非淮南之
雜也古人論立言者漢不如秦秦不如周信矣哉
揚子法言十巻漢揚雄撰凡十三篇篇各有序通錄在
巻後景祐初宋咸引之以冠篇首或謂始於唐仲友非
也自秦焚書之後孔子之學不絶如綫雄獨起而昌之
故韓愈以其與孟荀並稱而司馬光好揚雄學且謂孟
子好詩書荀子好禮揚子好易孟文直而顯荀文富而
麗揚文簡而奥惟簡而奥故難知其與雄者至矣是法
言者為擬論語而作論語出於羣弟子之所記豈孔子
自為哉雄擬之僭矣至其甚者又撰太𤣥以擬易所謂
首衝錯測攡瑩數文掜圖告之類皆足以使人怪駭由
其自得者少故言辭愈似而愈不似也嗚呼雄不足責
也光以一代偉人乃膠固雄學復述潛虛以擬𤣥抑又
何説哉余因為之長嘆雄之事經考亭朱子論定者則
未遑及也
抱朴子晉葛洪撰洪字稚川著内篇二十巻言神仙黄
白變化之事外篇十巻駁難通釋洪深溺方技家言謂
神仙決可學學之無難合丹砂黄金為藥而服之即令
人夀與天地相畢乘雲駕龍上下大清其他雜引黄帝
御女及三皇内文劾召鬼神之事皆誕褻不可訓昔漢
魏伯陽約周易作叅同契上中下篇其言脩煉之術甚
具洪乃時與之戾不識何也洪嘗自言馬跡山中受九
鼎金液三經於鄭君鄭君名隠又得之葛仙公𤣥𤣥洪
從祖也其後鄭君知江南將亂負笈持藥東投霍山莫
知所在亦不識其仙歟否也洪博聞深洽江左絶倫為
文辭雖不近古紆徐蔚茂旁引而曲證必逹己意乃已
要之洪亦竒士使舍是而學六藝夫孰禦之哉惜也
劉子五巻五十五篇不知何人所作唐志十巻直云梁
劉勰撰今考勰所著文心雕龍文體與此正類其可徵
不疑第巻數不同為少異爾袁孝政謂劉晝孔昭傷已
不遇遭天下凌遲播遷江表故作此書非也孝政以無
傳記可憑復致疑於劉歆劉勰劉孝標所為黄氏遂謂
孝政所托亦非也其書本黄老言雜引諸家之説以足
成之絶無甚髙論末論九家之學跡異歸同尤為鄙淺
然亦時時有可喜者清神章云萬人彎弧以向一鵠鵠
能無中乎萬物眩曜以惑一生生能無傷乎(亢倉/子同)三復
其言為之出涕
文中子中説十巻隋王通撰通字仲淹文中葢門人私
諡因以名其書世之疑通者有三一云唐書房杜傳中
略不及其姓名此書乃阮逸偽作未必有其人按皮日
休著文中子碑謂通生乎陳隋之世以亂世不仕退于
汾晉序述六經敷為中説以行教於門人皮唐人也距
隋為近其言若此果無是人乎書果逸之偽作乎一云
通行事於史無者獨隋唐通錄稱其有穢行為史官所
削然史氏之職善惡畢書以為世法戒人有穢行見諸
簡策者多矣何特削通哉一云房杜李魏二温王陳輩
未必其門人脱有之何不薦諸太宗而用之隋大業十
三年五月通已先卒將焉薦之劉禹錫作王華卿墓誌
載其家世行事有曰門多偉人雖未可必其為房杜諸
公要不可謂非碩士也第其書出於福郊福疇之所為
牽合傳㑹反不足取信於人如仁夀四年通始至長安
李徳林卒已九歲而書有徳林請見之語江都有變通
不及聞而書有泫然而興之言關朗在太和中見魏孝
文自大和丁巳至通生之歲開皇四年甲辰一百七年
矣而書謂問禮於關子明此最為謬妄者也噫孟子而
下知尊孔子者曰荀揚揚本黄老荀雜申商唯通為近
正讀者未可以此而輕訾之
天隠子八篇不知何人所作唐司馬承禎為之序承禎
字子微嘗著坐忘論此書言長生久視之法與之相表
裏豈天隠子即承禎歟洪興祖謂承禎得天隠子之學
豈或别有考歟
𤣥貞子兩見唐志一云十二巻一云二巻予所藏者外
篇三巻爾計必有内篇而此非全書也唐張志和撰韋
詣作内解志和字子同金華人始名龜齡年十六擢明
經以策干肅宗特見賞重命待詔翰林授左金吾衛錄
事叅軍因賜名後坐事貶南浦尉㑹赦還以親既喪不
復仕居江湖自稱煙波釣徒著𤣥真子亦以自號其書
多偏曲之論無足采所可采者其隠操亦卓卓云
金華子三巻劉崇逺撰或云崇逺唐人或云五代人仕
至大理司直其為人莫可考其為書録唐大中後事葢
駮乎不足議也昔劉向採傳記百家之言撮其正詞美
義可為勸戒者以類相從為説苑新序二書最為近古
識者猶病其徇物者多自為者少況崇逺乎哉金華子
崇逺所自號葢有慕皇初平云
齊丘子六巻一名化書言道術徳仁食儉六化為甚悉
世傳為偽唐宋齊丘子嵩作張耒題其後遂云齊丘犬
鼠之雄葢不足道其為化書雖皆淺機小數亦微有見
黄老之所謂道徳其能成功有以也嗚呼是書之作非
齊丘也終南山隠者譚峭景升也齊丘竊之者也其云
能得一者天下可以理老氏説也魂魄魅我血氣醉我
七竅囚我五根役我釋氏説也心㝠㝠兮無所知神怡
怡兮無所之氣熙熙兮無所為萬慮不能惑求死不可
得神仙家説也非淺機小數比也使齊丘知此則何為
不得其死也其文髙簡關尹子可亞也實微有見於黄
老所謂道徳者也
聱隅子二巻蜀人黄晞撰晞宋仁宗時人著歔欷瑣微
論十篇篇有小序造文効揚雄王通二氏而造理不能
逮其謂張良得聖人之安蕭何得聖人之變劉向得聖
人之力者似不可哉黄氏間采其語謂二代反有所不
及非知言也然自五季以來士習極陋而文亦隨之入
宋代將百年而猶未大振晞獨知辭賦戾乎治具聲偶
甚乎倡優確然立論以成一家言真豪傑士哉真豪傑
士哉
周子通書四十章本號易通舂陵子周子惇頥之所著
也自孟子沒孔子之學不傳千載之下獨周子得之以
授二程氏遂大白於天下安定胡宏有云一回萬古之
光明如日麗天將為百世之利澤如水行地其論不亦
至哉第每篇之首宏輒加以周子曰三言而損其舊有
篇名失其㫖矣是書文雖髙簡體實淵慤誠可上繼孟
氏非餘子比也然莫知其師傳之所自彼妄男子謂同
胡文恭公受學於鶴林夀涯師者固為詭誕而云傳太
極圖於穆脩脩傳先天圖於种放放傳於陳摶者亦恐
知周子未盡也其殆不階師授超然獨覺於千古之上
者歟
子程子十巻一名程子粹言乃程頥叔子書葢其門人
楊時變語錄而文之者也前有序不著氏名東陽厲髯
翁云相傳為廣漢張栻作序稱得諸子髙子家傳以其
巻次不分編類不别因離為論道論學論書論政論事
天地聖賢君臣心性人物十篇欲其統而要非求類夫
論語之書也予取觀之實皆叔子之言而伯子之説附
焉辭極峻古雖間有稍離真者亦不逺矣覽者尚慎擇
之哉
　至正戊戌春三月丙辰西師下睦州浦陽壤地與睦
　境接居民震驚多扶挈耄倪走傍縣予亦遣妻孥入
　勾無山獨留未行日坐環堵中塊然無所為乃因舊
　所記憶者作諸子辯數十通九家者流頗具有焉孔
　子門人之書宜尊而别之今亦俯就其列者欲備儒
　家言也始之以鬻子而終之以周程者欲讀者有所
　歸宿也其中疏剔觝排亦竊自謂有一髪之見第以
　家當屢徙之餘書無片牘可以稽質不能必其無矛
　盾也夏六月壬午僅克脱槀越三日乙酉而浦陽平
　矣余遂竭蹷趍勾無驚悸稍定俾仲子璲錄之如右
　於戲九家之徒競以立異相髙莫甚於衰周之世言
　之中道者則吾聖賢之所已具其悖義而傷教者固不
　必存之以欺世也於戲邪説之害人慘於刀劍虐於
　烈火世有任斯文之寄者尚忍淬其鋒而膏其焰乎
　予生也賤不得信其所欲為之志既各為之辨復識
　其私於巻末學孔氏者其或有同予一慨者夫秋七
　月丁酉朔金華宋濂記
　　　祿命辯
三命之説古有之乎曰無有也曰世之相傳有黄帝風
后三命一家而河上翁實能言之信乎曰吾聞黄帝探
五行之精占斗罡所建命大撓作甲子矣所以定歲月
推時候以示民用也他未之前聞也曰然則假以占命
果起于何時乎曰詩云我辰安在鄭氏謂六物之吉凶
王充論衡云見骨體而知命祿覩命祿而知骨體皆是
物也況小運之法本許慎説文已字之訓空亡之説原
司馬遷史記孤虛之術葢以五行甲子推人休咎其術
之行已久矣非如吕才所稱起于司馬季主也㳂及後
世臨孝恭有祿命書陶𢎞景有三命抄略唐人習者頗
衆而張一行桑道茂李虛中咸精其書虛中之後唯徐
子平尤造其閫奥也曰十一曜之説古有之乎曰無有
也書云在璇璣玉衡以齊七政所謂七政日月水火木
金土也而無紫氣星孛羅㬋計都也星孛數見于春秋
或見大辰或入北斗紫氣則載之史冊與氛祲同占羅㬋
計都者蝕神首尾也又謂之交初交中之神初中者交
食之㑹也借此以測日月之蝕也唐貞元初李弼乾始
推十一星行厯鮑該曹士蒍皆業之士蒍又作羅計
二隠曜立成厯起元和元年及至五代王朴著欽天厯
且謂蝕神首尾頗行之民間小厯而已若呉伯善若甄
鸞若劉孝孫若張胄𤣥之所造但云七曜而不聞有十
一星也曰然則假之以占命又起于何時乎曰洪範云
月之從星則以風雨泠州鳩云武王伐殷歳在鶉火月
在天駟則以星占國亦已久矣而未必用之占命也曰
以星占命柰何曰予嘗聞之于師其説多本于都利聿斯經都
利葢都賴也西域康居城當都賴水上則今所傳聿斯
經者婆羅門術也李弼乾實婆羅門伎士而羅㬋計都
亦胡梵之語其術葢出于西域無疑晁公武謂為天竺
梵學者于此徴之尤信也曰術之縁起則吾既得聞命
矣然亦巧發而竒中乎曰有固有之而不可泥也何
也且以甲子幹枝推人所生歲月展轉相配其數極
于七百二十以七百二十之年月加之七百二十之
日時其數終于五十一萬八千四百夫以天下之廣兆
民之衆林林而生者不可以數計日有十二時未必一
時唯生一人也以此觀之同時而生者不少何其吉凶
之不相同哉吕才有云長平亢卒未應共犯三刑南陽
貴士何必俱當六合誠足以破其舛戾矣三命之説予
不能盡信者此也天以二十八宿為體體則為經有定
所而不可易以五星為用用則為緯恒絡繹乎其間或
遲或留或伏或逆固有常度而可以理測茍謂躔某宿
則吉歴某宫則凶猶或可言也設某星有變其行不依
常經而犯乎河漢内外諸星又將何以占之哉或如前
所謂生同一時者其躔次無不同吉與凶又何懸絶哉
夫萬物皆出于五行安有五行之外又有四餘土木行
度最遲而為吉凶者久故有餘氣而氣為木之餘計為
土之餘猶為可言也水之餘則孛火之餘則羅果何所
取義哉水火土木然矣柰何金獨無餘氣乎或謂相生
故有而相尅故無亦非通論也況孛乃妖星或有或無
而氣羅計三者本非星也不知何以有躔度之詳哉十
一曜之説予不能盡信者此也曰秦漢以來諸儒推十
二國分野十二次度數及所分州郡躔次毫釐若無差
忒者既可占國豈不能占人乎曰天運地維動靜不同
故先正云有分星而無分野占國者不可盡泥也占國
者不可盡泥況占命乎曰五星之精發乎地而昭乎天
其分配十日十二子名雖殊而理則同也人資天地以
生山林之民毛而力謂得木氣之多也川澤之民黒而
津謂得水氣之多也得火氣之多則丘陵之民專而長
也得金氣之多則墳衍之民晳而瘠也至於豐肉而庳
則得土氣之多而所謂原隰之民也人之賦氣有薄厚
短長而富貴賤貧夀夭此固然也人之賦氣有厚薄短
長而貴富賤貧夀夭六者隨之吾不能必也亦非日者
之所能測也蹈道而脩徳服仁而惇義此吾之所當為
也不待占者之言而後知之也予身修矣倘貧賤如原
憲短命如顔淵雖晉楚之富趙孟之貴彭鏗之夀有不
能及者矣命則付之於天道則責成於已吾之所知者
如斯而已矣不然委命而廢人白晝攫人之金而陷於
桎梏則曰我之命當爾也怠窳偷生而不嗜學至老死
而無聞則曰我之命當爾也剛愎自任操刄而殺人柔
暗無識投繯而絶命則又曰我之命當爾也其可乎哉
其可乎哉所以先王知山川異制民生異俗剛柔緩急
遲速異齊五味異和器械異度衣服異宜於是脩其教
不易其俗齊其政不易其宜所以卒歸於雍熙之治也
昔者鄭大夫禆竈言鄭當火請以瓘斚玉瓚禳之子產
不之與已而果然竈復云不用吾言鄭又將火子産曰
天道逺人道邇非所及也鄭卒不復火嗚呼此不亦祿
命之似乎吾知盡夫人道而已爾曰近世大儒於祿命
家無不嗜談而樂道之者而子一切屏絶之其亦有所
見乎曰有子罕言命
　　　覈生辯
監察御史上饒游君元敏以覈生為號進賢包先生希
魯為之解多至七百餘言以覈與核通故於果核函仁之
義甚悉美則美矣而非元敏之意也葢元敏之先實居
閩中宋時有為名御史者今元敏以文學法律著稱
於時亦擢居是官其自謂覈生者殆將留心於聴訟之
事乎何以知其然哉予按説文覈實也考事西笮邀遮
其辭得實曰覈覈之文從西而敫則諧聲也徐氏從而
釋之曰實謂考之使實也西者人覆之也笮迫也邀者
要其情也遮者止其詭遁也所以得實也又按尚書曰
兩造具備師聴五辭五辭簡孚正于五刑孔子亦從而
釋之曰五辭簡核信有罪驗則正之於五刑也大抵簡
核誠信有合衆心惟察其貌有所考合所謂察其貌者
即周官之五聴也由是論之覈之為義原其所自出豈不在此
而在彼乎夫獄者法令所托乃以生萬民也求其無生
始以法死之其可不敬慎之乎元敏孶孶弗忘復大書
著于心目之間可謂良御史矣先生則謂果之仁必以
覈而得人之仁必反觀内求而後見不亦取類之逺
乎且古人之序學功曰窮理曰致知窮究也致則推極
也初未嘗言覈也覈則讞鞫之意多使無情者不得盡
其辭也嗚呼何可同哉㑹予有疾不能竭其所欲言謾
略辨之如斯然亦自意一偏之見未合大方而先生
之論則偉矣
　　　　辯蘭
王度記曰古者之摯天子鬯諸侯薰大夫蘭士􁉤則蘭
為瑞草而取貴於世也尚矣然其種有九而九之中又
有山澤二者之殊生於山者其葉類茅當春氣初發有
莖出其荄長可六寸而一華冠其顛華絶香每行逶迤
深谷間微風忽過而清馨悠悠逺聞故昔人有云芝蘭
生於深林不以無人而不芳此花質易萎而不可佩服
者也生於澤者廣而長節節中亦髙四尺漢諸池苑及
許昌宫中皆種之以降神或襍粉中藏衣皆取其芬芳
耳即所謂蘭又所謂都梁香故昔人之言士女秉蘭必
於溱洧之曲然華葉俱香而可紉佩者也澤中之蘭呉
郡陸機明之山中之蘭豫章黄庭堅始能詳著其説或
者不察二者之異徒泥佩帨􁉤蘭之文力觝庭堅為非
於是學者始病不知所從矣京口徐仲輝性愛蘭室之
東西列植者皆蘭也金華宋濂故為作辯蘭雖然草之
類夥矣其難辯者亦衆矣唐一物也許慎以為菜名郭璞
以為今之菟絲也緑竹一物也陸元恪以為草名李
石以為今之篁竹也矧蘭乎哉仲輝更求博雅君子質
之慎毋以予言為足信也
　文憲集巻二十七
欽定四庫全書
　文憲集巻二十八
　　　　　　　　　　　　　明　宋濂　撰
　　雜著
　　　七儒解
儒者非一也世之人不察也有游俠之儒有文史之儒
有曠達之儒有智數之儒有章句之儒有事功之儒有
道德之儒儒者非一也世之人不察也能察之然後可
入道也威以制之術以凌之才以駕之强以勝之和以
誘之信以結之夫是之謂游俠之儒上自羲軒下迄近
代載籍之繁浩如烟海莫不賴其𤣥精嚅其芳腴搜其
闕逸略其渣滓約其枝蔓引觚吐辭頃刻萬言而不之
止夫是之謂文史之儒三才以之混也萬物以之齊也
名理以之假也塗轍以之寓也雖有智者莫測其所存
夫是之謂曠達之儒沈鷙寡言逆料事機翼然凝然規
然幽然漆漆然逮逮然察察然獵獵然千變萬化不可
窺度夫是之謂智數之儒業擅專門伐異黨同以言求
句以句求章以章求意無高而弗窮無逺而弗即無㣲
而弗探無滯而弗宣無幽而弗燭夫是之謂章句之儒
謀事則鄉方略馭師則審勞佚使民則謹畜積治國則
嚴政令服衆則信刑賞務使澤布當時烈埀後世夫是
之謂事功之儒備隂陽之和而不知其純焉涵鬼神之
秘而不知其深焉達萬物之望而不知其逺焉言足以
為世法行足以為世表而人莫得而名焉夫是之謂道
德之儒儒者非一也世之人不察也能察之然後可入
道也游俠之儒田仲王猛是也弗要于理惟氣之使不
可以入道也文史之儒司馬遷班固是也浮文勝質纎
巧斵朴不可以入道也曠達之儒莊周列禦寇是也肆
情縱誕滅絶人紀不可以入道也智數之儒張良陳平
是也出入機慮或流譎詐不可以入道也章句之儒毛
萇鄭𤣥是也牽合傅㑹有乖墳典不可以入道也事功
之儒管仲晏嬰是也跡存經世心則有假不可以入道
也道德之儒孔子是也千萬世之所宗也我所願則學
孔子也其道則仁義禮智信也其倫則父子君臣夫婦
長㓜朋友也其事易知且易行也能行之則身可脩也
家可齊也國可治也天下可平也我所願則學孔子也
今指三尺之童子而問之則曰我學孔子也求其知孔
子之道者雖班白之人無有也嗚呼上戴天下履地中
函人一也天不足為高地不足為厚人不足為小此儒
者之道所以與天地並立而為三也司馬遷以儒與五
家並立荀卿謂儒有小大揚雄謂通天地人曰儒者要
皆不足以知儒也必學至孔子然後無媿於儒之名也
然則儒亦有異乎曰有之位不同也三皇儒而皇五帝
儒而帝三王儒而王臯陶伊傅周召儒而臣孔子儒而
師其道則未嘗不同也雖然自有生民以來未有盛於
孔子者也我所願則學孔子也
　　　鄭氏名濓解
余友鄭仲德氏閒叩余曰幸與子同名濓而論者屢病
濂字之義無據子亦知有其說乎余謝之曰余固寡陋
至於父命之名則豈容有弗知之理耶請得而略陳之
按濓字始見於周禮之輪人其文曰雖有深沈亦弗之
濓也鄭𤣥借作粘音注謂泥不粘輻是已許慎說文解
字唐人所抄舊本則曰濓力簟反從水從兼或從亷薄
氷也一云中繩小水又云淹也徐鉉所定新本則又曰
濓力鹽反從水兼聲薄氷也一云中絶小水不言或從
亷以余觀之氷必水字之誤繩必絶字之訛所謂濓則
水之淺薄者爾由其淺薄小水故中絶也若試作繩作
氷則於義難為訓矣雖曰郭璞山海經傳有山河無險
四徹中繩及酈道元水經注有水自下通為繩之語終
不若絶字為暢意者鉉見唐本之謬為之校定如此亦
未可知也又按顧野王云溓與濓同里兼里忝含鑒三
反薄也大水中絶小水出也其說與鉉正合豈鉉之所
校定者實有本於此耶又按黄帝内經隂陽類論曰隂
陽交期在溓水楊上善云溓者水静也七月水生時也
細玩經之下文以石水盛水同喻則冬月水氷如石盛
則雨雪皆解為水之時則溓之為義似與小水出之意
粗同鉉之所定當益可信不誣矣至若晁說之謂溓字
從兼亦本文亷字非兼并之兼者固不察兼乃諧聲之
義而樓鑰所云字書無濂字林黄中疑後世所加若元
結之唐峿浯者亦不考舊本或從亷及顧氏溓與濓同
之說近者楊恒著書學正韻自負該博輒輕易改絶為
統尤與小字之義不相合也然而溓字在周官則宜作
力鹽反而以淹訓之其義亦通正不必借音戴侗溺於
鄭說乃於六書故收粘音之溓而於亷音之濓則不收
又可笑也矧此字本無深義特以濓溪周子而顯以濓
名溪乃道州營道縣小澗去州城之西二十里而近初
亦以小水得名胡珵云楚粤之間方言謂水小者為濓
亦一證也周子家於是溪之上晚寓九江蓮花峰下不
欲忘其初遂用故里之號亦以濓名溪黄庭堅作濓溪
詩則謂溪名周子之所自取而濓為清亷之義則其説
尤異於所聞也余老且多病舊學廢忘十至八九其言
雖覼縷不輟未必可徵仲德尚求大雅之士而正焉不
須病濓字之義無據而期師法濓溪其人斯可矣哉或
者則曰韻書云亷儉也釋名云斂也皆有收縮之意釋
字唯四聲最近濓之從亷其為薄水豈不昭然也哉此
論頗有補於說文復繫之
　　　調息解
越西有僊華生遯跡林坰槁木其形儲思於𤣥元之域
游神乎太清之庭然猶慮夫尸蟲未戢龍虎未攖金鼎
未固流珠未明悵鶴駕其已逺羃行雲於紫城於是謁
𤣥素先生而叩之曰吾聞粤之鎛秦之盧燕之函胡之
弓車雖號淺藝皆承師資况以大道之奥百靈之腴琅
笈有所秘瓊簡有不書先生葆乎𤣥則鍊乎真滋幸啓
其隠為予詔之𤣥素先生曰上堪下輿二氣與俱漚鬱
咇茀鴻絅偨池運行不已詘信以時日以里計九十萬
餘茍諐其素灾異紛蕤維人之生法乾之樞肖坤之儀
委清受寧發神吐奇晝動夜旋綿延若絲一萬三千五
百有畸執神之麾斡精之羲其入則翕其出則嘘莽爾
勿驅迅焉弗馳勿抗而崇勿按而庳純乎𤣥潛盎如春
熙儻失其養朋慮所移焦火凝水淵淪天飛恣睢無際
涉厯渺瀰斧斤日加貞陽則罷生方有志於𤣥學盍慎
所之僊華生曰息之宜調則既聞命矣敢問其出果何
所始乎𤣥素先生曰善哉問也夫千章之木紛溶箾篸
上摩雲漢者以其根也百川之水宛潬膠盩東達滄瀛
者以其源也息之在人也亦然離離豳豳如器斯盛旭
旭許許如槖斯鼔不西不東宅于至中離形特立乃與
道通不下不上混然無象潛與神符豐融肹蠁所謂太
乙之晶中黄之扃水火之魂坎離之門神靈之所營太
和之所蒸皆於是而大凝鄞鄂既立隂陽闔闢元嬰載
皇與炎襄羊赤蜺如璊羾于𤣥門以九儀為車以六氣
為轅策𤣥應而周流後天地而長存不亦侈且騫歟然
而神有弗授人有所疑上智聞之力行弗隳下愚聞之
斥以為非或流旁蹊忘彼九馗十架七棊八石六芝烹
汞煎鉛嚥津茹脂有一于此命其殆而生宜法乎自然
而守之以無為僊華生曰質具隂陽數分生死譬諸晝
夜必然之理若如先生言毋乃與造化戾耶𤣥素先生
曰子謂天地非隂陽耶曷為不見其終也人雖藐然與
天地參一氣乗之並立而三天地久長人胡有死特所
養者非其道爾西河薊公汝南爰支九息青谷三鍊赤
須若斯人者皆閲世靈長而不變衰燎火遇風其消必
疾𤣥石沈淵千齡不泐嗇則歸室久視弗忒生不見夫
玉靈乎閉氣内食以存其息浮游迴光靡所傾側况有
至靈而不物於物者乎生過矣生過矣僊華生曰先生
之言固美矣至矣予竊聞之雨露之所潤功存庶彚君
子之所志澤及黔黎先生懷負明德進用明時宜拓化
原以乗政機使隂陽和而風雨若武功戢而文教施則
其所調又不止一己之私若是何如𤣥素先生辴然而
笑曰生言及夫物者也翩翩乎㫖哉僊華生退於是次
第其語以書先生之軒
　　　孔子廟堂議
世之言禮者咸取法於孔子然則為廟以祀之其可不
稽於古之禮乎不以古之禮祀孔子是䙝祀也䙝祀不
敬不敬則無福柰何今之人與古異也古者將祭主人
朝服即位于阼階東西面祝告利成主人立于阼階西
面尸出入主人降立于阼階東西面此皆主人之正位
也卒脀祝盥于洗升自西階主人盥升自阼階祝先入
南面主人從戸内西面祝酌奠主人西面再拜稽首皆
為几筵之在西也尸升筵主人西面立于戸内拜妥尸
尸醋主人主人西面奠爵拜皆為尸之在西也漢晉春
秋所載章帝元和二年幸魯祠孔子帝升廟西面再拜
開元禮亦謂先聖東向先師南向三獻官皆西向是猶
未失古之意也今襲開元二十七年之制遷神於南面
而行禮者北面則非神道尚右之義矣古者造木主以
棲神天子諸侯之廟皆有主卿大夫士雖無之大夫束
帛以依神士結茅為菆無有像設之事開元禮亦謂設
先聖神座於堂上西楹間設先師神座於先聖神座東
北席皆以莞則尚掃地而祭也今因開元八年之制搏
土而肖像焉則失神而明之之義矣古者灌用鬯臭鬰
合鬯臭隂達於淵泉既灌然後迎牲致隂氣也蕭合黍
稷臭陽達於牆屋故既奠然後焫蕭合羶薌蓋求神於
隂陽也今用熏薌代之庸非簡乎古者朝覲㑹同與凡
郊廟祭饗之事皆設庭燎司烜共之火師監之其數則
天子百公五十餘三十以為不若是則不嚴且敬也今
以秉炬當之庸非瀆乎古之有道有德者使教焉死則
以為樂祖祭於瞽宗此之謂先師若漢禮有高堂生樂
有制氏詩有毛公書有伏生之類也又凡始立學者必
釋奠於先聖先師釋奠必有合有國故則否謂國無先
聖先師則所釋奠者當與鄰國合若唐虞有䕫伯夷周
有周公魯有孔子則各自奠之不合也當是時學者各
自祭其先師非其師弗學也非其學弗祭也學校既廢
天下莫知所師孔子集羣聖之大成顔囬曽參孔伋孟
軻實傳孔子之道尊之以為先聖先師而通祀於天下
固宜其餘當各及其邦之先賢雖七十二子之祀亦當
罷去而於國學設之庶幾弗悖禮意開元禮國學祀先
聖孔子以顔子等七十二賢配諸州但以先師顔子配
今以雜寘而妄列甚至荀况之言性惡揚雄之事王莽
王弼之宗莊老賈逵之忽細行杜預之建短喪馬融之
黨附勢家亦厠其中吾不知其為何說也古者立學專
以明人倫子雖齊聖不先父食久矣故禹不先鯀湯不
先契文武不先不窋宋祖帝乙鄭祖厲王猶上祖也今
一切寘而不講顔囬曽參孔伋子也配享堂上顔路曽
㸃孔鯉父也列祀廡間張載則二程之表叔也乃坐其
下淳祐初張居程上後因國子監集講再定張遂居程
下顛倒彛倫莫此為甚吾又不知其為何說也古者士
之見師以菜為摯故始入學者必釋菜以禮其先師其
學官四時之祭乃皆釋奠今專用春秋亦非釋奠有樂
無尸而釋菜無樂是二者之重輕係乎樂之有無也今
則襲用魏漢律所製大晟之樂乃先儒所謂亂世之音
者也其可乎哉古者釋奠釋菜名義雖存其儀注皆不
可知唐開元禮彷彿儀禮饋食篇節文為詳所謂三獻
各於獻後飲福即尸酢主人主婦及賔之義也今憚其
煩唯初獻者得行之其可乎哉嗚呼學校者禮之所自
出猶河瀆之宗瀛海也猶山嶽之祖崑崙也今乃舛繆
若是則其他可知矣禮固非士庶人之所敢議有人心
者孰能黙黙以自安乎雖然此姑言其略爾若夫廟制
之非宜冕服之無章器用則襍乎雅俗升降則昧乎左
右如此類甚多雖更僕不可盡也或者則曰子之言信
辯矣建安熊氏欲以伏羲為道統之宗神農黄帝堯舜
禹湯文武各以次而列焉臯陶伊尹太公望周公暨稷
契夷益傳說箕子皆可與享于先王天子公卿所宜師
式也當以此秩祀天子之學若孔子寔兼祖述憲章之
任其為通祀則自天子下達矣茍如其言則道統益尊
三皇不汨於醫師太公不辱於武夫也不識可乎昔周
有天下立四代之學其所謂先聖者虞庠則以舜夏學
則以禹殷學則以湯東膠則以文王復各取當時左右
四聖成其德業者為之先師以配享焉此固天子立學
之法也奚為而不可也
　　　章服議
歙儒有議章服之制者其言曰公之服龍山華蟲火宗
彛五章在衣藻粉黼黻四章在裳五章則五列也四章
則四列也四列之外雜以雲朶聞之禮官駁之曰九章
之名則是也其謂五列四列則厯代之制無有也非也
自軒轅氏肇為章服有虞氏從而明之各章或一或兩
而已惡取所謂五若四哉假使其言可行則天無二日
天子之服當繪三辰無乃有數日乎矧三辰者咸法天
而成章雲亦天物也設用以間之無乃又益之以一章
乎蓋曲說之無據者也是未可信也金華宋濓曰禮官
之議皆傅經而辨善則善矣至謂厯代之制無有則不
能有以降其心也竊按唐制衮冕之服衣繪而裳繡自
山龍而下毎章一行為等毎行十二夫行猶列也天子
之衣既云毎章分為十二則公之服似可以類而推但
不知五四之分又别何所見也自山龍而下始然則日
月星者必仍其舊而無所加强誣天子之章當有數日
亦不能通矣又按宋制章服並織成間以雲朶而補其
空地夫間以雲者不過藉為文章而周飾之亦非益之
以一章也由是觀之歙儒其果有據乎無據乎若不待
知者而後决所可憾者好奇之過舍先王之大法而循
末代之彌文耳嗚呼自先王之法壞侈靡之習迨於六
代極矣至有議畫鳳於衮以示差降飾圓花於裳而云
於禮無礙者况於唐宋之世哉豈惟衮衣為然也冠冕
之制古者以采藻為旒前後邃延延冕上覆也𤣥表纁
裏後世則用龍鱗錦表綴玉為七星旁施犀瓶金絲網
之屬又外作翠旒使碧鳳銜之古者以旒數為降殺極
於十二而止後世則或増為二十四焉使歙儒舉以為
言則羣起搤其吭矣不觀其㑹通而遽斥人以曲說亦
不可哉然則將安從之曰章服當凖有虞氏之制古之
人有是言也宜以禮官為正
　　　治河議(此係舊作/)
比嵗河决不治上深憂之既遣平章政事嵬名御史中
丞李某禮部尚書台哈布哈沈兩珪有邸及白馬以祀
又置行都水監專治河事而績用未之著乃下丞相㑹
廷臣議其言人人殊濓則以為河源起自西北去中國
為甚逺其勢湍悍難制非多為之委以殺其流未可以
力勝也何也河源自吐畨朶甘斯西鄙方七八十里有
泉百餘泓若天之列宿然曰鄂端諾爾譯云星宿海也
自海之西又匯為鄂楞諾爾二澤又東流為齊必勒河
而伊爾齊之水由西合呼蘭之水從南㑹伊拉齊之水
復至自東南於是其流漸大詢之土人始名黄河也河
水東行又岐為九派曰伊遜鄂羅木譯云九渡也水尚
清淺可渉又東約行五百里始寖渾濁而其流益大朶
甘之東北鄙有大山四時皆積雪曰伊拉瑪博囉又曰
騰格哩哈達譯曰昆侖也自九渡東行可三千里乃至
昆侖之南又東流過庫濟克特二地至哈喇伯勒齊爾
與納琳哈喇河合又合竒爾穆蘇二水乃折流轉西
至昆侖北既復折而東北流至奎騰州其地名必勒齊
地自昆侖至此不啻三千里之逺又約行三百里至積石
從積石上距星宿海蓋六千七百有餘里矣其來也既
逺其注也必怒故神禹導河自積石至龍門南到華隂
東下底柱及孟津洛汭至于大伾大伾而下釃為二渠
北載之高地過洚水至于大陸播為九河趨碣石入于
渤海然自禹之後無患水者七百七十餘年此無他河
之流分而其勢自平也周定王時河徙砱礫始改其故
道九河之跡漸至湮塞至漢文時决酸棗東潰金隄孝
武時决瓠子東南注鉅野通于淮泗汎郡十六害及梁
楚此無他河之流不分而其勢益横也逮乎宣房之築
道河北行二渠復禹舊跡其後又疏為屯氏諸河河且
入于千乗間德棣之河復播為八而八十年又無水患
矣及成帝時屯氏河塞又决於館陶及東郡金隄泛濫
兖豫入平原千乗濟南凡灌四郡三十二縣由是而觀
則河之分不分其利害昭然又可覩已自漢至唐平决
不常難以悉議至於宋時河又南决南渡之後遂由彭
城合汴泗東南以入淮而向之故道又失矣夫以數千
里湍悍難制之河而欲使一淮以疏其怒勢萬萬無此
理也方今河破金隄輸曹鄆地幾千里悉為巨浸民生
墊溺比古為尤甚莫若浚入舊淮河使其水南流復於
故道然後導入新濟河分其半水使之北流以殺其力
則河之患可平矣譬猶百人為一隊則其力全莫敢與
争鋒若以百分而為十則頓損又以十各分為一則全
屈矣治河之要孰踰於此然而開闢之初洪水泛濫於
天下禹出而治之水始由地中行耳蓋財成天地之化
必資人功而後就或者不知遂以河决歸於天事未易
以人力强塞此迂儒之曲說最難成事者也濓竊憤之
因備著河源以見河勢之深且逺不分其流决不可治
者如此倘有以聞于上則河之患庶幾其有瘳乎雖然
此非濓一人之言也天下之公言也
　　　京畿鄉試策問
問儒吏之分古無有也蓋儒守道藝吏習法律法律固
不出乎道藝之外也奈何後世岐而二之岐而為二果
始於何時歟然而儒之與吏各以才顯者亦衆矣以儒
言之有以明經為郎出守河南而民以殷富者有以明
經入仕刺舉無所避而加光禄大夫者以吏言之有以
治獄才高而舉為侍御史者有以治律令而升封為博
陽侯者其果何修而致此歟豈皆以儒術縁飾吏事者
歟世道日降事寖非古為儒者不以明體適用為學而
留情於章句文辭之間峩冠博帶論議衮衮非不可也
及授之以政則迂闊於事為羣吏之所賣為吏者不以
致君澤民為務而溺志於簿書期㑹之末承順以為恭
奔走而效勞非不能也及察其所為則黷貨舞法為民
之大蠧古之為儒為吏者其果若是歟誠使儒而不迂
吏而不姦皆良材也不知何以擇而用之歟方今聖天
子提三尺劍平定天下如漢高帝發政施仁孜孜圖治
過唐太宗且以吏弊未除而為生民之害乃徵四方布
衣之士畢升於朝命銓曹選而官之高者擢守令次亦
不失為州縣之佐聖德至渥度越前代其所以然者欲
使儒術革吏弊而臻夫太平之治也古語有之法如牛
毛弊如蠭午革之之道果何先而何後孰緩而孰急歟
考之周禮士多而府史少今世之吏數倍於前事繁政
紊案牘紛然所以其弊為滋甚劉炫所謂老吏抱案而
沒者也其可减去太甚而收良吏之績歟稽之漢世以
四科取士若曰某以某才堪任某職初不專於一塗所
以去弊興利具有其道董子所謂量才授官録德定位
者也其可行之於今而收賢儒之效歟諸君子讀往聖
之書負真儒之學生平立志耻與俗吏為伍其必講之
有素矣當斟酌古今之宜逐問以對毋謄紙上之陳言
一則曰在得人二則曰在得人
　　　六經論
六經皆心學也心中之理無不具故六經之言無不該
六經所以筆吾心之理者也是故說天莫辨乎易由吾
心即太極也說事莫辨乎書由吾心政之府也說志莫
辨乎詩由吾心統性情也說理莫辨乎春秋由吾心分
善惡也說體莫辨乎禮由吾心有天叙也導民莫過乎
樂由吾心備人和也人無二心六經無二理因心有是
理故經有是言心譬則形而經譬則影也無是形則無
是影無是心則無是經其道不亦較然矣乎然而聖人
一心皆理也衆人理雖本具而欲則害之蓋有不得全
其正者故聖人復因其心之所有而以六經教之其人
之溫柔敦厚則有得於詩之教焉疏通知逺則有得於
書之教焉廣慱易良則有得於樂之教焉潔静精㣲則
有得於易之教焉恭儉莊敬則有得於禮之教焉屬辭
比事則有得於春秋之教焉然雖有是六者之不同無
非教之以復其本心之正也嗚呼聖人之道唯在乎治
心心一正則衆事無不正猶將百萬之卒在於一帥帥
正則靡不從令不正則奔潰角逐無所不至矣尚何望
其能却敵哉大哉心乎正則治邪則亂不可不慎也秦
漢以來心學不傳往往馳騖於外不知六經實本於吾
之一心所以高者渉於虛逺而不返卑者安於淺陋而
不辭上下相習如出一轍可勝嘆哉然此亦皆吾儒之
過也京房溺於名數世豈復有易孔鄭專於訓詁世豈
復有書詩董仲舒流於災異世豈復有春秋樂固亡矣
至於小大戴氏之所記亦多未醇世又豈復有全禮哉
經既不明心則不正心既不正則鄉閭安得有善俗國
家安得有善治乎惟善學者脱略傳註獨抱遺經而體
驗之一言一辭皆使與心相涵始焉則戛乎其難入中
焉則浸漬而漸有所得終焉則經與心一不知心之為
經經之為心也何也六經者所以筆吾心中所具之理
故也周孔之所以聖顔曽之所以賢初豈能加毫末於
心哉不過能盡之而已今之人不可謂不學經也而卒
不及古人者無他以心與經如氷炭之不相入也察其
所圖不過割裂文義以資進取之計然固不知經之為
何物也經而至此可不謂之一厄矣乎雖然經有顯晦
心無古今天下豈無豪傑之士以心感心於千載之上
者哉
　　　隋室興亡論
昔周室闇弱静帝㓜冲高祖以外戚之尊入握朝權都
督諸軍遂假黄鉞開丞相府當是時宗藩大臣心志弗
平五王連謀三方稱亂高祖咸得翦夷之始有輕睨周
鼎之心自進爵隋王加九錫尋受周禪而即皇帝位於
是脩明庶政綏撫逺夷經營四海至日昃不遑暇食高
熲蘇威李德林之屬調馭于内楊素韓擒虎賀若弼之
徒折衝于外䂓模日盛遂萌平陳之謀張皇六師直擣
金陵陳人膽破叔寶斂手就擒天下自是歸於一統東
㡳大海南撫交趾西連且末北極五原莫不禀受正朔
願為臣妾開皇仁夀之間人物阜繁號為極治及煬帝
嗣位藉承平之休運慕秦皇漢武之為人治宫室而務
侈靡使絶域而勤逺略市武馬而困烝庶御龍舟而般
遊無度自以為日月所照雨露所及孰敢不臣高句驪
一島夷怒其不恭親總大兵一百十三萬分十二軍並
發旌旗彌亘千里近古出師之盛未之有也意謂狼噬
𤣥菟之野鴟張扶餘之境電掃襄平之墟未幾麥鐵杖
死遼東宇文述敗蕯水而九軍先後陷焉曽不悔禍益
務興戎府庫空竭頭㑹箕斂而民益不堪命由是盜賊
蜂起王薄發長白張金稱聚河曲林士𢎞據九江杜伏
威掠江淮翟讓出陽城似此之類不可勝計而海内四
分五裂矣江都之幸猶自沈湎聲色惟日不足度其不
免乃欲摩頸自斫卒至血濺御衣而身亦隨殞非天下
之至愚孰能與於此哉當其指麾羣雄叱咤之間風駭
雲流而混六合於一家何其雄也身死肉未及寒而邦
國蕩覆子孫誅戮殆盡反不如𢎞農一布衣時又何其
削也君子論禍敗之幾不起於煬帝之日而基於高祖
之時何也蓋天下大物也可以德持不可以力競使高
祖以德結人心雖煬帝昏荒之甚其敗亡未必若斯之
速也夏有太康殷有雍已河亶甲周有幽厲而宗祀不
絶者以禹湯文武之徳未斬也是故采章文物不足為
之盛金城湯池不足為之固長鎗大劍不足為之利士
馬精强不足為之勇玉帛充牣不足為之富其足以頼
而長存永治者非德何以哉惜高祖不可語此徒以力
競也悲夫
　　　秦士録
鄧弼字伯翊秦人也身長七尺雙目有紫稜開合閃閃
如電能以力雄人隣牛方鬬不可擘拳其脊折仆地市
門石鼔十人舁弗能舉兩手持之行然好使酒怒視人
人見輒避曰狂生不可近近則必得奇辱一日獨飲娼
樓蕭馮兩書生過其下急牽入共飲兩生素賤其人力
拒之弼怒曰君終不我從必殺君亡命走山澤耳不能
忍君苦也兩生不得已從之弼自據中筵指左右揖兩
生坐呼酒歌嘯以為樂酒酣解衣箕踞拔刀寘案上鏗
然鳴兩生雅聞其酒狂欲起走弼止之曰勿走也弼亦
粗知書君何至相視如涕唾今日非速君飲欲少吐胷
中不平氣耳四庫書從君問即不能答當血是刃兩生
曰有是哉遽摘七經數十義叩之弼厯舉傳䟽不遺一
言復詢厯代史上下三千年纚纚如貫珠弼笑曰君等
伏乎未也兩生相顧慘沮不敢再有問弼索酒被髪跳
呌曰吾今日壓倒老生矣古者學在養氣今人一服儒
衣反奄奄欲絶徒欲馳騁文墨兒撫一世豪傑此何可
哉此何可哉君等休矣兩生素負多才藝聞弼言大愧
下樓足不得成步歸詢其所與游亦未嘗見其挾冊呻
吟也泰定末德王執法西御史臺弼造書數千言袖謁
之閽卒不為通弼曰若不知關中有鄧伯翊耶連擊踣
數人聲聞于王王令𨽻人捽入欲鞭之弼盛氣曰公奈
何不禮壯士今天下雖號無事東海島夷尚未臣順間
者駕海艦互市于鄞即不滿所欲出火刀斫柱殺傷我
中國民諸將軍控弦引矢追至大洋且戰且却其虧國
體為已甚西南諸蠻雖曰稱臣奉貢乗黄屋左纛稱制
與中國等尤志士所同憤誠得如弼者一二軰驅十萬
横磨劍伐之則東西止日所出入莫非王土矣公奈何
不禮壯士庭中人聞之皆縮頸吐舌舌乆不能收王曰
爾自號壯士解持矛鼔譟前登堅城乎曰能百萬軍中
可刺大將乎曰能突圍潰陣得保首領乎曰能王顧左
右曰姑試之問所須曰鐵鎧良馬各一雌雄劍二王即
命給與隂戒善槊者五十人馳馬出東門外然後遣弼
往王自臨觀空一府隨之暨弼至衆槊並進弼虎吼而
奔人馬辟易五十歩面目無色已而烟塵漲天但見雙
劍飛舞雲霧中連斫馬首墮地血涔涔滴王撫髀驩曰
誠壯士誠壯士命酌酒勞弼弼立飲不拜由是狂名振
一時至比之王鐵槍云王上章薦諸天子㑹丞相與王
有隙格其事不下弼環視四體嘆曰天生一具銅觔鐵
肋不使立勲萬里外乃槁死三尺蒿下命也亦時也尚
何言遂入王屋山為道士後十年終
史官曰弼死未二十年天下大亂中原數千里人影殆
絶𤣥鳥來降失家競棲林木間使弼在必當有以自見
惜哉弼鬼不靈則已若有靈吾知其怒髮上衝也
　　　録客語
予養痾官舍有三客候予予命侍史速入環坐榻前甲
客云近有奇事臨川浮屠曰法循者常行般舟三昧一
夕示寂闍維心獨不化乃集熾火煆之俄出五色光屬
天就視之獲佛像高三寸非金非石具顔面手足及衣
之襞積若刻成者因取寘净􁎌上次早觀之舍利己纍
纍生矣乙客云惡有是爾搆虛飾偽者為之以欺世耳
丙客云不然也某在瀫水時親覩一事與臨川正類有
優婆塞負貶淮中遇異人授以禪觀之法逮歸不言不
笑唯好同結廬山社者游死後火葬心内包觀自在像
鸚鵡軍持皆具是未可非也三客言已復相質於予予
不能了有佛之信否姑以所聞明之昔波斯人來閩相
古墓有寶氣乃謁墓隣以錢數萬市之墓隣諱不與波
斯曰汝無庸爾也此墓已無主五百年矣墓隣始受錢
波斯發之見棺衾肌肉潰盡唯心堅如石鋸開觀之佳
山水青碧如畫傍有一女靚妝凭欄凝睇蓋此女有愛
山癖朝夕吐吞清氣故能融結至於如此嗚呼孰謂行
般舟三昧者而無奇騐乎吾心之靈實參兩間無物弗
該無理弗囿人能用志不分則上可致日星之變下可
召物産之祥豈徒見諸身心而已哉第可憾者為物所
移自塞自損而不能與天地同耳悲夫予故備録客語
以為吾黨學聖賢之勸
　　　録㪭人申鮮生辭
龍門子傳周官將成鼔琴潛溪之上初調清角更轉黄
鐘音節熙醇神氣恬康鼔已微歩其樂若洋洋者㪭人
申鮮生舍罟而來揖龍門子曰先生何樂邪龍門子曰
子試言之生曰今之人奮𬒮争秩嚼齒分名舚􁀙涎流
迴繞神營濶略機穽企豔鼎纓許史聨鑣金張並旌而
先生龍蛇相淆雅俗不形確守貞固刋落浮榮此固不
足以累其情今之人雞號而奔日入弗息沈溺食貨罄
竭籌筴火生目間電飛舌隟障簏自欺鎖核成惑而先
生被毳荷旃温如繒帛飯糗羮藜甘若飴蜜此固不足
以穢其跡今之人竦身鷹奮用志鳥頏舒翹燕趙振頴
荆梁入關度轡三峽戒航悲歌弔古感慨成章而先生
如雉三伏若龜六藏㝠情中閈息景菀桑此固不足以
蕩其衷今之人肆情忘世耽詠碩薖曳索被裘拾穗服
莎洗耳箕上種芝巖阿潔身亂倫傷義則那今先生乆
藏巨器思拔人痾俟時而行與世委蛇此固不足以同
其科若此數者皆非先生之所樂也先生之所樂者我
知之矣經緯今古評隲文辭本根培壅柯條紛蕤大則
苞八殥小則入一絲卑則抵重淵高則凌赫曦追邇轍
者則或秦而或漢攀逺駕者則或殷而或姬揆序有度
囊括無遺靡蹟弗探何罅不窺抑之則驚霜夏隕揚之
則寒谷春熙開陽闔隂出神入奇譬諸圜鍾為宫主房
星定卯位而樂奏可享於上帝鳥雲山兵棲岑峰觸盤
石而武車可張於軍威迅霆出火喪匕筴燔喬木而天
聲可震於魑鬽火龍黼黻戴日星挾藻粉而文采可華
於巻衣且子雲思高而吐鳳士贊才澁以夢龜紹述海
涵而地負退之横騖以川馳子夀輕縑而素練景先膩
體以豐肌何莫不嗜於斯先生之所樂或在兹乎龍門
子愀然曰子以我樂於治文乎哉何卑我之甚也在昔
姬旦輔建太平分職設官陳紀立經八法著式三兆埀
程揭其朗曜統此列熒秦燄既慘周典失明河間有獻
考工是徵劉歆挺起博士始陞杜承鄭繼句凖文繩羣
工異見衆說作朋瀆亂不騐隂謀從衡制淆新室禮亂
詛盟攘斥不遺徒惑世聽前王大法信有足慿末世附
離闢之則逞載疏載翦且損且乗浮翳將斂大明用昇
編簡埀就樂寓於聲子不吾知乃以為悦於文耶抑吾
聞之安絶潢者以天下之水無過其大而不知有渤澥
之宏深尊培塿者以宇内之山無踰其高而不知有岱
華之峻極溺觚翰者以古今之學無出於文而不知有
經術之淵奥予雖不敏竊受教於君子矣方將寤寐於
黄虞情思乎孔周重明一代之典以埀百王之憲子乃
以文士况我不亦左乎於是漁父悵然顧予曰有是哉
有是哉吾今而後不敢復相天下之士矣乃歌曰大素
既雕兮日趨彌文五采絢爛兮以汨吾真中有一夫兮
其色誾誾游心古初兮隨道屈申欲鼔芳風兮以扇游
氛我將從之兮不知其門歌已負罟而去
　　　楚客對
宋子泛舟西上夜泊彭蠡褰篷而坐時長空無雲明月
皎然孤照衆星環列一一可數同舟有楚客者忽指月
問曰日月一也此何以有虧盈乎宋子曰不然也月圓
如珠其體本無光借日為光背日之半常暗向日之半
常明其常明者正如朢夕初無虧盈但月之去日度數
有逺近人之觀月地勢有正偏故若有虧盈耳曰然則
其有夜食奈何曰此為地影之所隔也月上地中而日
居下地景既隔則日光不照其隔或多或寡故所食有
淺有深蓋地居天内如雞子中黄其影不過與月同大
地與月相當則其食既矣唯天之體廣漠無際然其圍
徑之所及去地幾千萬里巧算者亦可以推之也客曰
月之為說既聞命矣五星盈縮占者時有不合此何以
無定論乎朱子曰五星從黄道内外而行考其盈縮則
於分段距度最宜精審近代占天家於測景授時之法
誠可謂度越前古至於星占則微有不同且如辛亥歲
正月乙酉朔火當躔房五度彼則謂在房之一度二月
辛巳火當入斗初度彼則謂在三月己丑正月己酉金
木始當同度彼則謂在乙巳其後騐之天象所失昭然
若論水星距日之度盈縮之間終不踰二十三度半之
外彼則謂正月癸卯水躔斗十九度在晨疾段中較之
日躔虛六度已距二十七度此尤所未解然天道未易
言必得明理之儒如許衡者出正之可也客曰星厯之
學儒者亦在所講乎宋子弗答趣侍史具衾入舟而寢
　　　述𤣥(為張道士作/)
天地之間有𤣥𤣥之道焉塞八區宰六幕茫乎大化莫
見其迹窈㝠忽荒之中而有神以為之樞其神何如洞
乎無象漠乎無形曕之弗覩聆之弗聞履氷弗寒炙日
弗温故巍然高而不知其際邃然深而不知其止恢然
大而不見其外藐然細而不見其内其施之于用也能
覆能載能隂能陽能静能動能柔能剛能上能下能圓
能方能舒能慘能翕能張毛者亦以之而趍羽者亦以
之而翔甲者亦以之而出鱗者亦以之而行凡有血氣
者莫不藉是以存所謂不依形而立不待力而强不以
生而存不隨死而亡者也故古之聖人能養而全之守
一處和若蟄龜然一故弗雜和故弗戾乆而行之其道
乃至蓋懼其搖而散也乃嗇其精恐其勞而汨也乃定
其神慮其躁而失常也乃寧其氣而弗攖精與氣合其
神則凝然後駕太清以為輿指溟涬以為蓋荷日月以
為輪運六氣以為轅化莽蒼以為馬直逺游乎無窮之
門雖鬼神不能測其機而况於人乎人皆有之而不能
之者則眼之精疲於五色耳之精没於五聲鼻口之精
散於臭味四肢之精削於運用精既散矣氣隨竭矣神
雖弗離將安傳之矣卒俯首就斃如慕光之趍火其亦
可悲也歟嗚呼混淪在上者謂之天磅礴在下者謂之
地中立兩間者謂之人天地不死而人皆死者何也不
知有𤣥𤣥之道故也因本黄老氏餘論作述𤣥
　　　讀宋徽宗本記
徽宗爰自端邸入正宸極呼吸雷風舒慘陽隂赫然有
為聞于天下於是叙復正人宏開言路意臻時雍之治
以復祖宗之舊曽未旋踵卒改所圖委政姦囬托國閹
豎鼎軸非據節鉞妄加狐狸嘷於闕庭鬼蜮潛於宫掖
置編類之局樹黨人之碑倡言紹述擠陷忠良虐燄炎
炎炙手可熱百僚側足四國寒心羣凶方為得志力陳
豐豫之說開大晟府以制雅樂用魏漢律而鑄九鼎文
飾太平詐言符瑞八寶誕受𤣥圭肇錫金芝出于蟾脊
祥麟毓於牛腹由是侈心寖生邪欲轉熾大興土木之
役創運花石之綱艮嶽排空絳霄凌漢殫極功藝之巧
鈎致珍怪之物君臣酣飲上下荒淫俾晝作夜以亂為
治至同臣庶之服恣行期門之事兼之妖人乗釁蠱惑
帝聰天神降于坤寧璇宫通于寰宇𤣥科秘籙方崇醮
祠之儀太虛金壇遂定道階之品其視法弊令乖民生
塗炭將驕卒弛邊備摧落縱有耳而不聞雖有奏而弗
鑒皇天震怒災異薦臻白眚見於禁籞赤氣犯於紫宫
大水冐於都城妖狐升於御榻咸謂適然益開戎釁滅
天祚而亡兄弟之國結完顔而進虎狼之隣卒啓狡謀
遂成反噬張穀之降始受尼瑪哈之師已出旌旗蔽空戈
㦸滿野肆其封豕之威如蹈無人之境蹂踐我檀薊侵
軼我代朔攻擣我太原圍逼我京闕三鎮之割方急六
賊之誅已緩勢至於此亦可醜矣及夫金兵再出力遂
不支瓦解土崩魚爛河决宫闈淪辱宗室翦夷哭聲震
天赤血滿地翠華北狩逺臻漠北之區父老見思徒洒
山東之淚當是時也雖欲噬臍悔將何及自非義士集
勤王之師謀臣建南渡之䇿則九廟神靈幾不血食矣
不亦悲哉嗟夫成湯務德帝命式于九圍紂為不道身
死周人之手其所感應捷於桴鼔聞以一人治天下未
聞以天下奉一人奈何窮奢極侈而毒痡四海百萬生
靈彼實何辜其身亡國破為萬世笑非不幸也宜也傳
曰惟命不于常道善則得之不善則失之可不畏哉可
不畏哉
　　　太乙𤣥徵記
金華宋濓賦質甚弱十日九疾生産作業之事皆力有
所不任唯日學操觚造為文章精思弗得罷極就寢夢
一老父白髮鬅鬙與雲鬬潔身被黄服手支青藜杖徐
徐而前招濓謂曰若何疲思之甚邪吾乃太乙之精在
皇漢時曽降天禄閣以洪範五行授劉向若今意有何
圖第言之吾當有以處若也濓再拜曰下土蟣蝨臣不
自料得接休光以沐浴神化亦既幸矣復不以臣之㣲
賤使吐其情辭臣雖無知敢不精白一心以承靈貺臣
受氣于天孱弱而䝉庚戌之歲律中應鍾日在于氐地
寒以風母姙七月臣體即降生未五齡百疾交攻熱火
欝木邪沴制陽肝氣動搖手牽目瞠謁醫視之謂為瘛
瘲毒艾焮膚其苦莫膺雖脱于虎口筋骸弗彊有牛負
軛有鎛在場力既弗任田卒薉荒幸有書一束塵齧蠧
戕振拂敺剔以佩以藏以嘬以嘗以求其方疲精竭思
攻為文章窮年矻矻恒不知變更太乙曰吾聞心有所
溺者必有所甚樂也若之所嗜如是將樂之邪抑弗獲
已也濓曰臣為文之時獨潛闔廬五官内守形若橜株
凡慮既澄運思希夷上升層霄下入重壚絪緼庶彚彌
布大區自形自色匪可數知一一攝之若禽在笯若獸
在周阹縱健距捷羽曽不得離其範圍及夫意暢氣熙
與神合機嶽盪河翻雷椎霆驅倐爾隂合歘然陽施鬼
出電入載正載奇萬紾千變莫窮端倪雖身執台樞腰
懸金魚饍羞熊蹯居飾璇題入則麗姝吹竹彈絲出則
戎士負弩曳旂亦不足以踰其適臣實樂之初非有弗
獲己也太乙曰若樂則樂矣古之人亦有業是者乎濓
曰有之雖更僕不可盡也請陳其略昔有鉅儒曰太史
遷豪氣孤鶱濶視無前執筆著書動數萬言秘之金匱
及藏名山至今文光上燭九天董生三策揚雄太𤣥相
如大人退之五原若修若軾若鞏之賢各有論著焜燿
後先虎鳳騰躍韶鈞相宣汗瀾卓踔盤紆蟬連業之既
專厥功乃全其功何居時磨研之耔之穫之湘之瀹之
炊之酌之使心樂之一日不治若芒刺肌六氣昏昏精
神不來由是觀之古之人所業其亦有以哉太乙曰嘻
若言陋矣知冠角􁋡胡之為象而不知弁冕纓緌之制
知糗飯藜羮之為美而不知淳熬肝膋之味知吳歈楚
豔之為曲而不知夏濩武勺之音若言陋矣濓於是憮
然自失膝行而進俯首至地且拜且祈曰臣不佞竊受
教於先生長者學文二十餘年自意已造其極不知猶
未也夫井魚固不足以語大夏蟲固不足以語寒幸察
臣之誠憐臣之愚授臣以要道使臣聞之雖即死無憾
太乙愀然不答濓復殷勤致辭俯伏俟命厯一時之乆
太乙三嘆而後言曰上堪下輿惟人中居厥初芒芠瞢
未有知野鹿標枝蚩蚩狉狉聖人者出扶弼教基揭我
日月燭我冥馗所謂建生民極立天地心者是不有其
道歟道雖無形揆文可知典謨渾淳卦畫閎奇雅頌恢
張禮樂威儀春秋謹嚴衮褒鉞誅不由於此去道逺而
舍其根荄玩其葩葉而何以史遷諸子為且非文不行
非文不章天子非文曷風四方諸侯非文莫守其邦卿
大夫非文身鬰不揚士庶人非文卒遏于鄉故云文者
乾坤之粹精也隂陽之靈龢也四時之衡石也百物之
錧鎋也中國之采章也四裔之儀法也可不務乎彼辨
博馳騁以邪奪正是誣世也卑辭甘言藉威取寵是媚
權也佞墓受金是非舛繆是罔利也氣亡魄喪懨懨不
振是萎薾也抽青嫓白眩人耳目是聾瞽也若此者弗
可枚舉其文乎哉其文乎哉吾前之所謂文則異於是
矣充於一身和順内積英華外發達于四國民物阜康
政教鬯洽筆之於書則可為天下後世法傳曰有德者
必有言若之志勤矣其亦慎所學哉言訖四方晦㝠飊
風上行仰視天門如有火光反而顧之太乙巳亡濓驚
而寤不知其為何祥也乃召日者占之日者端櫝出蓍
左右揲之掛而扐之遇復之離曰是謂後得而先迷百
折旁岐倀倀安歸雖車堅馬肥終九顛而一隮或道之
於崇期載旌以驅厯國過都膳宰致餼司里授廬不亟
不徐直抵夫𤣥聖之所居蓋復者不逺復也而重離又
文明之象也此殆示子學文𤣥徵乎濓於是惕然悟悉
燔毁筆硯取六藝燖温之未幾學果進
　　　段干微
段干氏問龍門子曰秦漢以來正學失傳至宋而復盛
因願竊有聞也幸厯以告我金陵之學何如曰穿鑿聖
經而附㑹已說甚者竊佛老之似以誣吾聖人之教學
顔孟者固如是乎又其甚者一假功利以搖動天下利
源一開魚爛河决而莫之禁如此尚可為國邪予嘗謂
亡宋天下者自金陵始也曰然則無一髮可取乎曰確
執堅信澹然不為位勢所動是則何可及也所惜者學
之疵耳曰眉山之學何如曰其文辭氣燄有動搖山嶽
之勢蓋其才甚高識甚明舉一世皆奔走之恨其壹徇
縱横捭(音/擺)闔之術而弗知先王之道士之輕佻浮誕者
恒倚之以為重禮義亷恥則棄去而弗之恤使其得君
其禍天下有不在金陵下也曰東嘉之學何如曰東嘉
之學人或不同大扺尚經制而求合乎先王攻禮樂以
振拔乎流俗二者亦一道也第其致力忘大本而泥細
微而見諸行事者皆繳繞膠固而無磊落俊爽之意徒
以辭章論議馳騁於一時蓋其所失也其立言純懿而
弗背者傳之千百世可也曰永康之學何如曰氣豪而
學偏者也使其當今之世也擁百萬兵馳騁於天下堂
堂之陣正正之旗實有一日之長是何也其智數法術
往往可馭羣雄而料敵情而剛烈之氣又足以震撼而
翕張之其能成功宜也若論先王之道徳一怒而安天
下之民則瞢乎未之見也曰金溪之學何如曰學不論
心久矣陸氏兄弟卓然有見於此亦人豪哉故其制行
如清天白日不使纎翳可干夢寐即白晝之為屋漏即
康衢之見實足以變化人心故登其門者類皆𦂳峭英
邁而無漫漶支離之病惜乎力行功加而致知道闕或
者不無憾也曰横浦之學何如曰清節峻標固足以師
表百世其學則出於宗果之禪而借儒家言以文之也
儒與浮屠其言固有同者求其用處葢天淵之不相涉
也其可混而為一哉金溪之學則又源於横浦者也攷
其所言葢有不容掩者矣曰金華之學何如曰平原文
獻之傳幸賴此不絶耳葢粹然一出於正稽經以該物
理訂史以參事情古之善學者亦如是爾其所以尊古
傳而不敢輕於變易亦有一定之見未易輕訾也當是
時得濓洛之正學者鼎立而為三金華也廣漢也武夷
也雖其所見時有不同其道則一而已葢武夷主於知
行並進廣漢則欲嚴於義利之辨金華則欲下學上達
雖教人入道之門或殊而三者不可廢一也嗟夫龍七
虎逝而孽狐為之雄山摧嶽仆而培塿為之大氣宇厭
厭四分五裂之弊今乃實蹈之矣寧不為鄉學之一嘅
哉雖然學以存此心也心存則理之所存也前乎千萬
世此心同此理同也逺而四海之廣此心同此理同也
所謂東海有聖人出焉此心同此理同也西海有聖人出
焉此心同此理同也南海北海有聖人出焉此心同此理
同也吾何憂哉天之髙也吾不愧其覆也地之厚也吾
不愧其載也心之𢎞也吾不愧其靈也吾何憂哉然則
將何憂憂不如孔而已矣段干氏曰我未之聞也謹受
教
　　　删古嶽瀆經
維禹治水三至桐栢山驚風迅雷石號木鳴五伯擁川
天老肅兵雄干持旄龍鴻勅軒閼不能興禹乃震怒召
集百霛蒐命䕫龍桐栢千君稽首請命罔不惟寅神令
所射激如欃槍乃縻鴻䝉乃囚章商乃縶兠盧皇威載
揚犂婁卒劉勢不敢爭彼無支祈力踰九象(叶/)厥形肖
蝯目有電光量淮度江辦捷從衡授之童律童律莫當
授之烏木田木田􁀅臧授之庚辰庚辰扼其亢絡以鐵
繩讋如犬羊繫諸淮隂龜山之旁未鬽水精洞妖石祥
奔號萬數若有䘮亡淮流湯湯入海既平民用靖康直達
外方至于陪尾無壅弗通率惟厥常以昭于無疆
　世傳元和九年李公佐游洞庭登包山與隠者周焦
　君探林屋洞得古嶽瀆經第八巻今觀其文雖竒而
　未醇竊意即公佐焦君所造以玩世者戲删潤其辭
　集古鼎文寫之以寄呉君濬仲濬仲葢深於古學者
　也鑄窳器與方乳曲文大鬲爭妍其自知不可哉丙
　申冬十一月濂志
　　書
　　　　書劉生鐃歌後
伯夷栁下恵飭身制行皆髙於當世然揆諸大中之道
或不能無過故其流至於隘與不恭甚哉為師之難也
近代以文章名天下者蜀郡虞文靖公豫章掲文安公
先師黄文獻公及廬陵歐陽文公為最著然四公之中
或才髙而過於肆或辭醇而過於窘或氣昌而過於繁
故效之者皆不能無弊惟先師之文和平淵潔不大聲
色而從容於法度是以宗而師之者雖有髙下淺深之
殊然皆守矩蹈䂓不敢流於詭僻迂怪者先師之教使
然也烏傷劉生剛從余學經為文頗久近製國朝鐃歌
十二曲傳於逺邇士君子稱之顧予豈能使生至是哉
實先師之遺教被人深且逺故耳余少於斯文葢有
志焉及今尤真知之然後嘆先師之不可及也後之有
志於學者非果有得於古人之法烏知余言為然哉
　　　書畦樂翁事
畦樂翁延名姓王其字為與齡廬陵人沂公七世孫也
生平有逸趣當得意時物我齊㝠不知天地之為大日
月之為明山嶽河海之為髙深也或登髙騁望或曳杖
長歌或呼酒縱飲翛翛然自比於葛天氏之民如是者
有年一旦忽卜居豫章東湖上欲起徐孺子與之游駕
雙鳥犍衝雲而耕土脈壅起虛攢若積塵翁荷鍤經營
析為九區伍伍相比皆斸成小窪取嘉蔬藝之新雨過
緑甲浮頭如旋螺已而怒長翠光方勻凝望皆一色翁
欣然自得曰二氣絪緼往過來續往者不知其所往來
者不知其所來往者回陳來者復新新陳相因如環之
循今吾畦之青萌孰知為黄之所基乎基者萌之始萌
者基之終達人於此大觀終之始之始之終之非始非
終惟始惟終可以一古今可以混彭殤可以同晝夜矣
葢人生百齡萬中得一七十加竒千中得一或五六十
固比比有之然不免於孩提致夭於襁褓者亦衆矣奈
之何哉夀者自夀夭者自夭吾未嘗夀之夭之也憂樂
之間寧知夫夭者不為夀而夀者不為夭耶今觀吾畦
而日涉之一盛一衰則妙理悉具焉故其樂有不可得
形容者矣藝蔬云乎哉藝蔬云乎哉翁言流聞四方有
識者咸以為知道競謁翁問其故翁不得已示之曰勿
小吾圃隂陽之理著焉勿小吾身心中具天地焉具天
地於一心著隂陽於一圃六合雖廣孰加焉子若䂓䂓
求於形迹之間則醯雞以甕中為天爾何暇與大方之
外哉子休矣子休矣為説者曰吾聞江右有徐孺子者
其清風隠操夐出千古見諸史册惜乎不載其言論風
㫖無以探索其緒餘今聞翁之言察其行事其殆聞孺
子之風而興起者歟然翁少負才氣客遊諸公間以文
墨議論見稱譽度其志亦欲施諸事功者今若是其殆
以時進退者歟以時進退則㡬乎道矣予故具列子篇
以示知翁者
　　　書陳思禮
陳思禮字用和四明人世為士族思禮生七歲父徳祥
歿母石氏誓以節自守夙夜勵思禮以學遇之極嚴雖
大雪沒脛必使挾冊以往思禮或少懈輒對之泣曰爾
父為名儒唯生一子吾所以忍死鞠育者欲爾取法也
今柰何背之思禮惶懼却立若無從匿身俟母怒稍解
輒去篝燈誦書自是不至夜分弗休母年五十五病卒
思禮被髮狂號曰吾母何在吾母何在母所以辛勤萬
狀而弗釋者為思禮也思禮加冠而母不待養尚何以
生為不如相從於九泉之下魂魄茍有知猶可盡承事
之禮不然縱夀百齡何益也乃操刃欲自剄家人奪之
環守至旦共譬解之曰爾死則母之祀絶矣母雖死欲
使母不死者移孝為忠以顯揚之也思禮收涕謝之服
闋入郡庠從名師學明經期以科第起家見諸事功踰
四三年思禮二十四矣初母未死時為擇配石氏至是
欲成昬思禮掩耳不荅其婣其友執其袂而羣譟之思
禮泣曰吾娶則詩書之業蕪矣即不蕪何以自給不與
市魁賈竪相逐弗可得也他日何面目見吾母請緩之
其師鍾士懋持之益急曰爾柰何失昬期也思禮不得
已泣從之合卺之夕思禮屢誦蓼莪詩泣曰娶婦為養
姑也吾母今不在寧不肝腸寸裂乎連泣七日夜不輟
見者哀矜焉思禮既娶後學功愈自策不敢廢洪武六
年春詔下郡國徵諸生思禮亦上名吏部已而奉㫖入
成均為弟子員試藝中選升上舍生先是思禮既喪親
夙夜不忘乃以如在扁其堂襲封衍聖公孔君希學為
作隸古書之御史中丞誠意伯劉公基參知政事陶公
凱暨中朝士大夫皆有詩若文贈之云
史官曰予在詞林思禮時同諸生入謁每言及父母其
淚滂然流予為惻然久之昔者李沆之父獨生沆待之
甚嚴或勸之荅曰止以一子不可不爾也後沆卒為名
臣石氏以一女婦乃能忍哀茹苦而以嚴教子以節自
誓以潔白終其身可謂貞婦者矣思禮日夕兢惕惟恐
有孤先志思欲以沆自勉不亦孝子之情也哉是皆有
係於名教人紀之重不可不書也具列其事于篇
　　　書萬安丞
吉安萬安縣有豪民劉仲賢以攘牛殺鄒君瑞父子五
人厯時已久鄒嫗始獲執牒訴諸縣懼不得屍弗錄嫗
辭嫗哭於庭三日縣丞髙昌萬鵬舉錄之俄有大蜂五
聚丞之案麾去復至如是者四三丞乃祝曰爾信為鄒
之鬼邪明日再聚吾案如期蜂復集丞猶未之信連與
蜂期咸如初丞乃上馬抵劉舍反覆蹤跡之總無所有
忽見五蜂飛集竹坡丞亟令左右具畚鍤斸之四屍藏
竹下如生唯孩童屍未獲蜂復導丞至榆木下環繞而
悲鳴發之孩體已腐唯其首獨存獄具斬劉市中嗚呼
人不得其死附物以暴寃者至如是夫昔予友楊觀尹
漢川有蛙鳴躍履畔楊曰汝若有所訴當前我蛙即躍
而去楊躡其後行二里所見一屍横焉楊捕逆旅氏一
鞫即伏方疑無主名檢死衣得過所知為湖南賈人遂
伏辜漢川人與予言予竊以載籍所見固有若斯者是
殆未可信也今觀萬安丞事與之正類徵諸人人言不
殊其將弗信矣乎因謹書以為世戒
　　　書前定三事
永嘉林君伯恭為濓言温生延祐丁巳八月八日至三
歲父命名榮祖又十二歲更今名又十歲當至正辛巳
以春秋經試江浙鄉闈温名第一董彞第四董朝宗第
五朱公遷第二十八實殿榜後榜中孔暘王孔文髙祿
鄉潘如珪四人皆再薦温上南宫不利以恩例置奉化
州學正丁亥始之官㑹董彞亦為學正慶元交談之頃
彞慨然曰吾父諱伯大嘗出應書大父得竒夢記諸籍
云丁巳年九月七日夜夢林温作魁朱姓人鎖榜第四
第五人連姓董内四名用朱筆㸃云是舊請舉者稽之
於今無有不合其最異者温之生甫一月爾奉新王君
文博復與濓言載夢與劉鑄到南昌經江西省署見放
鄉貢進士榜諦視之髙懸朱牌十枚上書金字日光炫
燿不可讀忽一隸卒前白曰第一名南昌熊誼汝居第
六遥呼鑄曰爾名亦在後須㬰有紅英佩刀者十餘人
自省中讙而出似相迫逐載驚寤明發與人言皆大笑
當是時大都督朱公鎮南昌干戈方殷謂安有貢舉之
事後八年為洪武庚戌始設科江西四十名額南昌占
其十十名中熊誼冠首正符朱牌之數載却在通榜第
六鑄居十九及試大廷載又中第二甲第六名一一皆
驗濂聞此二事頗異之且言於金溪呉君伯宗伯宗曰
豈惟是哉庚戌之夏五月二十二日臨川通判王黻夢
城中作樂迎狀元黻甚訝之二十五日忽聞使者來頒
科舉之詔其年秋伯宗濫充江西鄉試第一衆已為與
夢叶至廷對之日復擢寘榜首鄉里至今以為美談濓
觀傳記所載前定事如此類者甚衆未敢信也今親聞
三君子之言其有不可信者乎姑書之以見人囿氣化
中誠有一定之數不可以智求不可以計免也自修之
外一聴於天而已
　　　書劉真人事
劉真人徳仁滄州樂陵人始生有光照其室及長讀書
稍通大義㑹宋靖康之亂徙居䀋山太平鄉一日晨起
有老叟乘犢車相過摭道徳經要言授之曰善識之可
以脩身可以化人仍投筆一枝而去自是𤣥學頓進從
之游者衆真人乃取所授書敷繹其義以示人一曰視
物猶已勿萌戕害凶嗔之心二曰忠於君孝於親誠於
人辭無綺語口無惡聲三曰除邪淫守清靜四曰逺勢
利安賤貧力耕而食量入為用五曰毋事博奕毋習盜
竊六曰毋飲酒茹葷衣食取足毋為驕盈七曰虛心而
弱志和光而同塵八曰毋恃强梁謙尊而光九曰知足
不辱知止不殆學者宜世守之金大定初詔居京城天
長觀賜號東岳真人傳其道者幾徧國中且善於劾召
之術趙氏為狐所祟真人劾之里中塋兆自焚狐數百
鳴嘯赴火死人尤神之然其養毋如禮及亡喪祭一遵
世教無愆度者後若干年追封無憂普濟開明洞微真
人徳仁卒陳師正嗣師正㓜漁于河徳仁挈以入道能
預知吉凶事師正卒張信真嗣有詩文數百篇號𤣥真
集傳于世信真卒毛希琮嗣當金之亡兵戈俶擾希琮
能以柔而存希琮卒酈希誠嗣元憲宗甚尊禮之賜真
人號曰太𤣥名其教曰真大道仍給璽書䕶之希誠卒孫
徳福嗣徳福卒李徳和嗣徳和卒岳徳文嗣徳文卒張
清志嗣自徳仁至此世稱之為九祖云
史官曰道喪千載諸子之言人人殊徳仁在宋金之間
􁁊髴老子遺意以化人人亦多從之者葢其清修寡欲
謙卑自守力作而食無求於人實與天理合也天理人
心所同固足以感召歟彼得之而此失之其亦有以也
夫
　　　書客言二首
天台李某遇盜官為購捕之有刀鑷工出簪珥粥諸市
市魁執送官工具言私於下東隣女得之官逮女問狀
女戰栗不能言工曰爾母佯懼為也爾左乳有瘢可驗
官覆之信然女恚自剄死死三月始得真盜初女童子
時常用工薙髪故知女瘢工怒女嫁時不償其勞陷之
黄巖少年嘗游於博徒一日飲市上市人㩦虛篋與博
不勝馳而去少年慙其紿已躡至大澤中杖之仆地有
一翁挾子過焉意其病厥也扶還其家未至而氣絶市
人家縳翁父子入官子哀慟不伏翁謂子曰兒毋用苦
吾老矣自度在世無幾願易兒也子聞之輒自陳殺市
人狀甚悉官用縱翁歸翁念兒寃也自經死
為説者曰漢張釋之為廷尉天下無寃民嗚呼今之從
政者其釋之也哉
　　　書白衢州
三衢沈君持正來為烏傷文學掾予謁之持正盛稱其
守白侯之賢予問之曰侯定科繇如何曰衢為州雖據
東浙上游厥田惟下下入賦以斛計僅三萬三千有餘
豪有力者兼并且善避役役多在貧人侯察其奸令民
自實田以田定賦一州服其平侯律已何如曰侯清約
甚飲衢水外一物不煩衢民毎旦徒行入府署野夫不
識與爭道不問廷有鬭民立為疏直枉皆免冠叩頭謝
長子自沔陽來越旬即遣歸唯一童給侍朝夕未㡬亦
遣侯馭吏若隸何如曰吏抱案立左右唯侯言是裁不
敢以意出入之隸人數不逾九凡冒隸名巡聚落以病
人者悉罷去去年春藩府以善治聞天子嘉之遣使賜
束帛衢人咸為侯榮予問已顧謂二三子曰此南陽白
景亮明甫自征東行省譯曹掾起家四轉而來為是州
甚有惠政昔予聞蘭溪吳徳基言若此今持正又盛稱
其賢故予屢問之持正言與徳基同則白侯之賢信已
使牧郡國者皆得如侯則下民之瘼庶幾其有瘳乎
　　　荅郡守聘五經師書
十一月二十七日承遣使者來山中賜以書幣强濂為
五經之師聞命驚愕不知所云雖然執事之意則甚善
也昔舒人文翁為蜀郡守招下縣年少者為學官弟子
毎行縣益從學官諸生明經飭行者與俱蜀地大化比
齊魯焉執事亦舒産是宜汲汲孜孜欲追躅於文翁也
然而興學在乎明經明經在乎選傅得良傅則正鵠設
而射志定土范齊而鑄器良聲流教溢俗轉風移反是
則政墜矣此則執事不可不慎者也濂也不敏㓜即多
病若藝黍稷與肇牽車牛逺服商賈之事皆力所不任
靖自念之吾將何執以閲世乎適家藏古書數千巻因
取繙閲習久成性遂不欲棄去然亦藉是以自遣耳非
有所能也是故家庭之間未嘗以知經稱之豈直家庭
哉至於鄉黨州閭亦未嘗謂其通經也執事者不之察
一旦强儒之使服深衣大帶張拱徐趨於講堂之上吾
恐人無不笑之而所笑者又恐不止於區區也執事何
為欲强之乎況五經自孟氏後無兼通之者如施讐之
易大小夏侯之書轅固韓嬰之詩尹更始之春秋慶普
鄭興之禮各僅僅成家而已濂視數子之間曽不足負
羈絏以從執事采浮華而忘本實但見耳目具者輒聘
以為師執事倡之曰某可師也左右畏威莫敢諌白又
從而和之曰某實可師也所以濫及於濂濂縱不顧清
議曲㣘執事意而匍匐從之衿佩森如立竹執經問難
欲屛之邪則所軄何事欲應之邪則環視其中枵然無
所有其於窘迫實有不堪執事何為欲强之乎古之通
經者非思騰簸口舌以聾瞽時俗實欲學為忠孝而孝
者又百行之冠冕茍於孝道有闕則雖分析經義如蠺
絲牛毛徒召辱耳陽城為學官時謂諸生曰凡學者學
為忠與孝也諸生有不省親者乎其有不省親者即斥
去之此古人龜鑑也濂嚴父年埀八十旦暮㺯雛親側
以盡愛日之誠猶懼不足乃使棄之以臨諸生諸生將
何以取法乎諸生尚不欲久去膝下況為師者乃可爾
乎世豈無陽城將何面目以見之也執事何為欲强之
乎師嚴然後道尊理勢然也濓以輕浮淺躁之資習懶
成癖近益之以疎頑不耐脩飭亂髪被肩累日不冠時
同二三友徒跣梅花之下轟笑竟日不然則解衣偃卧
看雲出巖扉中有類麋鹿然見人至輒驚遁欲危坐一
刻亦不可得自知獲罪名教痛思懲艾卒不可變此執
事素所知非今日造此飾詞如此之人不棄絶則已安
可使儀刑後進執事何為欲强之乎濂雖不能造文性
樂之甚當操觚沈思時闔扉凝坐不欲聞步履聲雖犬
猫不使之近即近輒拊几大呼人咸指為狂易傳以為
笑儻章不能就擊磬遶室中行或使小蒼頭簡髮如捕
蝨狀或摩搔膺腹使氣隆隆然降升乃已若一入城市衆
人叢居又無邃房曲閣可下關牡未書半行狙伺猿
視大鳴小噪敗人興趣寧失萬金之産乃不怨茍廢此
樂不如無生執事何為欲强之乎平生樸戇視人世百
為顛倒變幻動如神鬼或握手視肺肝乃宿刀劍之慘
或鬭爭紛不可解則暗敦玉帛之好如此之類不一而
足明以告我尚不能通曉況啓之以端欲使其揣摩測
度邪自料決不能與此輩周旋茍與之相周旋寧免其
見賣乎況兼目有短視疾雖月下可讀蠅頭之字距尋
尺間白晝則不見人不相知者必以我為簡非挾人以
濟如水母之目蝦必有禍我者素無所仰於人不知奚
故而自求苦乃如此執事何為欲强之乎又自嬰禍患
以來得怔忡疾見一夫負㦸而趨心輒驚悕若杵擊下
上面無色澤口噤不能對人近年衰孱日甚酬荅稍煩
則肩髀頽墜重如壓石急呼枕熟寐一二時然後漸復
其舊自度亦不久在人世者所居之北有一峯峻甚俗
以其如馮翊夏陽之山因號曰小龍門其間多閒曠之
地思誅茆架草室三間以奉老親則志願畢矣此足一
出衆事皆棄嘗日夜計之與執事相契亦驩甚初無不
共戴天之讐執事何為欲强之乎昔者衛人有西乞牟
問禇師睔曰世傳五鳯信祥徴乎曰有東方則發明南
方則焦明西方則肅爽北方則幽昌其見或有孽焉唯
中央號鳯凰乃至瑞耳曰可獲之乎曰否有徳則見岐
山之陽爾非可以力致也禇師弗之信出千金號諸岐
山之陽岐山民疑之羅彩鷮售焉禇師持歸誇諸人人
皆笑之執事之所為無乃有類於是乎吾婺為東萊倡
道之邦而龜山考亭之正宗又往往傳諸學者故閥閲
之家多尊道徳而賤功利據案談經比比皆是執事不
彼之即而獨此是强豈棄瑞鳯而愛彩鷮乎古人有云
經師易得人師難遇執事於易得者尚不鑒其偽真況
所謂難遇者邪竊為執事不取也雖然執事孜孜汲汲
以興學為意何讓乎蜀之文翁但未能選良師傅其術
為少疎耳今之為守牧者不為不多也而溺冠跨項亦
有之矣如執事者又何可少哉又何可少哉濓非明經
者愧不能成執事之意化吾邦如齊魯故歴疏鄙衰之
不可强者如此惟執事采擇焉儻嬲之不置則黄冠野
服負親而逃東海之上豈能悖性徇物亹亹隨人作上
下邪禮幣隨使者還千萬情辭筆不可盡
　　　荅董秀才論詩書
濂白秀才足下承書知學詩弗倦且疑歴代詩人皆不
相師旁引曲證亹亹數百言自以為確乎弗㧞之論濓
竊以謂世之善論詩者其有出於足下乎敢然不敢從
也濂非能詩者自漢魏以至乎今諸家之什不可謂不
攻習也薦紳先王之前亦不可謂不磨切也揆於足下
之論容或有未盡者請以所聞質之可乎三百篇勿論
已姑以漢言之蘇子卿李少卿非作者之首乎觀二子
之所著紆曲淒惋實宗國風與楚人之辭二子既沒繼
者絶少下逮建安黄初曹子建父子起而振之劉公幹
王仲宣力從而輔翼之正始之間嵇阮又疊作詩道於
是乎大盛然皆師少卿而馳騁於風雅者也自時厥後
正音衰微至太康復中興陸士衡兄弟則倣子建潘安
仁張茂先張景陽則學仲宣左太沖張季鷹則法公幹
獨陶元亮天分之髙其先雖出於太沖景陽究其所自
得直超建安而上之髙情逺韵殆猶大羮充鉶不假䀋
醯而至味自存者也元嘉以還三謝顔鮑為之首三謝
亦本子建而雜參於郭景純延之則祖士衡明逺則效
景陽而氣骨淵然駸駸有西漢風餘或傷於刻鏤而乏
雄渾之氣較之太康則有間矣永明而下抑又甚焉沈
休文拘於聲韻王元長局於褊迫江文通過於摹擬隂
子堅涉於淺易何仲言流於瑣碎至於徐孝穆庾子山
一以婉麗為宗詩之變極矣然而諸人雖或逺式子建
越石近宗靈運𤣥暉方之元嘉則又有不逮者焉唐初
承陳隋之弊多尊徐庾遂致頽靡不振張子夀蘇廷碩
張道濟相繼而興各以風雅為師而盧昇之王子安務
欲淩跨三謝劉希夷王昌齡沈雲卿朱少連亦欲蹴駕
江薛固無不可者奈何溺於乆習終不能改其舊甚至
以律法相髙益有四聲八病之嫌矣唯陳伯玉痛懲其
弊專師漢魏而友景純淵明可謂挺然不羣之士復古
之功於是為大開元天寶中杜子美復繼出上薄風雅
下該沈宋才奪蘇李氣吞曹劉掩顔謝之孤髙雜徐庾
之流麗真所謂集大成者而諸作皆廢矣並時而作有
李太白宗風騷及建安七子其格極髙其變化若神龍
之不可羈有王摩詰依倣淵明雖運詞清雅而萎弱少
風骨有韋應物祖襲靈運能壹寄穠鮮於簡淡之中淵
明以來葢一人而已他如岑參髙達夫劉長卿孟浩然
元次山之屬咸以興寄相髙取法建安至於大厯之際
錢郎逺師沈宋而苗崔盧耿吉李諸家亦皆本伯玉而宗
黄初詩道於是為最盛韓栁起於元和之間韓初效
建安晚自成家勢若掀雷抉電撑決於天地之垠栁斟
酌陶謝之中而措辭窈𦕈清妍應物而下亦一人而已
元白近於輕俗王張過於浮麗要皆同師於古樂府賈
浪仙獨變入僻以矯豔於元白劉夢得步驟少陵而氣
韵不足杜牧之沈酣靈運而句意尚竒孟東野隂祖沈
謝而流於蹇澁盧仝則又自出新意而涉於怪詭至於
李長吉温飛卿李商隠段成式專誇靡曼雖人人各有
所師而詩之變又極矣比之大厯尚有所不逮況厠之
開元哉過此以往若朱慶餘項子遷李文山鄭守愚桂
彦之吴子華輩則又駁乎不足議也宋初襲晚唐五季
之弊天聖以來晏同叔錢希聖劉子儀楊大年數人亦
思有以革之苐皆師於義山全乖古雅之風迨王元之
以邁世之豪俯就繩尺以樂天為法歐陽永叔痛矯西
崑以退之為宗蘇子美梅聖俞介乎其間梅之覃思精
微學孟東野蘇之筆力横絶宗杜子美亦頗號為詩道
中興至若王禹玉之踵㣲之盛公量之祖應物石延年
之效牧之王介甫之原三謝雖不絶似皆嘗得其髣髴
者元祐之間蘇黄挺出雖曰共師李杜而競以已意相
髙而諸作又廢矣自此以後詩人迭起或波瀾富而句
律疎或煅煉精而情性逺大抵不出於二家觀於蘇門
四學士及江西宗派諸詩葢可見矣陳去非雖晚出乃
能因崔徳符而歸宿於少陵有不為流俗之所移易馴
至隆興乾道之時尤延之之清婉楊廷秀之深刻范至
能之宏麗陸務觀之敷腴亦皆有可觀者然終不離天
聖元祐之故步去盛唐為益逺下至蕭趙二氏氣局荒
頽而音節促迫則其變又極矣由此觀之詩之格力崇
卑固若隨世而變遷然謂其皆不相師可乎第所謂相
師者或有異焉其上焉者師其意辭固不似而氣象無
不同其下焉者師其辭辭則似矣求其精神之所寓固
未嘗近也然唯深於比興者乃能察知之爾雖然為詩
當自名家然後可傳於不朽若體䂓畫圓准方作矩終
為人之臣㒒尚烏得謂之詩哉是何者詩乃吟咏性情
之具而所謂風雅頌者皆出於吾之一心特因事感觸
而成非智力之所能増損也古之人其初雖有所沿襲
末復自成一家言又豈䂓䂓然必於相師者哉嗚呼此
未易為初學道也近來學者類多自髙操觚未能成章
輒濶視前古為無物且揚言曰曹劉李杜蘇黄諸作雖
佳不必師吾即師師吾心耳故其所作往往猖狂無倫
以揚沙走石為豪而不復知有純和沖粹之意可勝嘆
哉可勝嘆哉濂非能詩者因足下之言姑略誦所聞如
此唯足下裁擇焉不宣濂白
　　　擬荅吕相絶秦書
昔我嬴秦實長西戎獻公不我鄙夷以伯姬歸我穆公
穆公不敢忘獻公薨國内不靖羣公子出奔穆公懼大
國社稷之隕㑹齊人納惠公于晉惠公許以河外列城
五東盡號略南及華山内及解梁城言猶在耳乃即背
之㑹晉薦饑來乞糶於我諸大夫惡惠公二三其徳也
欲乘饑伐之穆公則曰其君是惡其民何罪於是乎輸
粟于晉自雍及絳相繼不絶未㡬秦亦饑穆公又曰晉
君其能恤我民矣乎遣使之晉惠公弗念穆公之施絶
而弗與穆公不得已有韓原之師相從惠公而西雖然
豈敢以至即改館饋七牢焉使歸于國及晉再饑穆公
又餼之粟惠公薨懐公遣師軍于廬栁威靈所加孰不
畏之我穆公忘已之怨使公子縶如晉師天誘其衷退
軍于郇文公遂入曲沃朝于武宫吕卻畏偪將焚公宫
以圖不軌穆公知之乃潛㑹文公于王城誘而殺之文
公即位來逆夫人嬴氏穆公以晉國大臣未協俾三千
人衛之以歸微我穆公惠文之能有國未可知也則是
我有大勲于晉豈惟諸侯知之皇天后土實與聞焉文
公常不忘我舊徳戮力同心以輔王室子帶之亂天王
出居于鄭使左鄢父來告難亦使簡師父以告于晉我
穆公左執鞭弭右屬櫜鞬親帥師屯于河上以遲文公
文公恐我分其績也乃辭我師而下納王于成周殺太
叔于隰城而獨受陽樊温原攢茅之田我穆公不敢言
文公自是信宣於諸侯虞夏商周之𦙍莫不震疊相率
而朝於晉非為秦也文公又以諸侯方睦欲脩舊怨于
鄭穆公畏文公之威不能自寧急出師軍汜南鄭伯恐
使燭之武來言曰君嘗為晉君賜矣許君焦瑕朝濟而
夕設版焉君之所知也夫晉何厭之有既東封鄭又欲
肆其西封若不闕秦將焉取之穆公聞其言而懼結盟
而還文公薨襄公即位穆公有事於鄭未嘗以一矢犯
晉疆場襄公蔑棄我穆公以墨衰即戎敗我于殽殄殱
我卒徒係累我三帥我穆公亦不唯晉之怨乃自悔過
誓告於羣臣然猶願徼靈於惠文以事我襄公襄公不
察我之誠又帥宋陳鄭三國之師取汪及彭衙國中之
人怒曰晉不報徳則已乃日事干戈是欲滕薛我也將
悉敝賦以待于郊亦冀晉人遣一介行李之來修復舊
好襄公唯力是恃又伐我圍邧新城襄公薨穆公亦即
世晉人以國家之難欲立長君使先蔑士㑹如秦逆公
子雍我康公唯穆公之事是傚多帥徒衛以納之晉人
遽食前言而立靈公又敗我於令狐自時厥後又取我
少梁又戰我于河曲康公薨共公即位靈公亦悔于厥
心欲求成于我又不明言以侵崇急我我共公惡其詭
道弗敢與成靈公薨景公即位景公不務撫綏秦民又
廹我于輔氏景公薨君嗣厥位寡人謂二三大夫曰我
兩國匪以玉帛相見而以興戎寡人之恥也盍行成乎
君亦降心相從㑹于令狐而盟于河之東西口血未乾
又使郤錡乞師于魯欲以伐我且以蔓辭以文致我罪
寡人聞之困獸猶鬭況國乎君既有意督過矣寡人亦
何愛一國士卒不與君周旋左右乎君若惠顧前好唯令
狐之盟是申是尋亦唯命鍛乃戈矛備乃弓矢俾兩君
相見于野亦唯命寡人敢帥西方之諸侯俯伏以聴
唯執事其進退之
　　　擬漢賜衛青璽書
皇帝使謁者問大將軍青朕以𦕈身托於諸侯王上萬
方嚮風唯匈奴未款塞且登我叛臣計謂漢兵不能度
幕輕留數㓂邊民不得田作朕心靡寧今遣大將軍將
四將軍出定襄驃騎將軍去病出代各將五萬騎步兵
踵軍後數十萬人必深入赴利禽獮而草薙之且敵逐
水草食聞大軍至多藏匿山中䇿其必有伏卒有伏何
以制之將軍預為備跡捕山間敵且盡乃為便中國為
敵所苦者日久將軍乘吏士鋭氣當一鼓而克勿延期
敵土地寒苦漢馬不能冬功脱不蚤就進退惟艱爾當
今智謀勇功誰復如將軍者即將軍不滅敵敵將孰滅
哉間者敵入上谷殺略吏民將軍擊却之右賢王冦朔
方將軍率六將軍圍之得禆王十餘人衆萬五千餘人
畜數十百萬將軍屢建功髙即此行寧有不利耶朕已
下丞相御史趣刻印俟幕府以功上使使者即軍中益
封爵將軍勉焉驃騎將軍與將軍一體人也其立功有
如將軍前將軍廣年耄且數竒毋令當單于秋向髙幕
北風苦勁將軍强食慎兵事自愛
　　　補范少伯辭越王書
臣聞知足不辱知止不殆古之明戒也臣雖不佞竊嘗
從事斯語敢白其私於下執事唯君王加察焉臣本南
陽一布衣自謂衰賤未嘗世祿故飲食則甘天下之無
味居則安天下之賤位被髪佯狂不與於世而君王待
之過禮寘諸羣臣之列臣日夜心計之一介狂士而上
辱君王之知如此當盡瘁以事國即於國事無所建白
設有不幸誓伏劍結纓以報稱萬一言雖不出諸口上
帝鬼神實鑒臨之夫椒之役夫差分其人民之衆以殘
伐吾邦夷吾宗廟莽為空棘君王以餘兵五千保棲㑹
稽下守溟海唯魚鼈是見困亦甚矣夫差不道復追而
圍之大夫種膝行頓首請成夫差聴申胥讒毅然不許
君王恚甚至欲殺妻子燔寶器觸戰以死臣時在左右
憂懼不知所為亦屢思克踐前志所以未忍即死者將
有所圖也幸賴先王之靈夫差悔過巻斾而旋君王既
反國臣亦得效犬馬奔走與大夫柘稽為質于呉夫差
畏君王之威不敢乆留臣遣之東歸君王因與臣及大
夫種謀以復讐為事食不殺而饜衣服純素不袀不𤣥
内飭其政外事諸侯如是者二十餘年始發習流二千
教士四萬人君子六千人諸御千人有事于吳及其平
而還後四年復往伐焉敗之於囿又敗之于郊又敗之
於津如是三戰三北遂圍之棲夫差姑胥之山夫差使
王孫駱肉袒膝行請成君王弗之許乃被五勝之衣帶
步光之劍仗屈盧之矛瞋目大言以執之夫差懼太息
四顧引劍而死君王乃北渡淮與齊晉諸侯㑹于徐州
致貢于周周元王使人致胙命為伯當是時越兵横行
江淮東諸侯畢賀初君王之在㑹稽其辱為已甚臣豈
不知主憂則臣勞主辱則臣死其不能即死者為此事
也藉君王之威武二三大夫之用命一雪其仇始願從
㑹稽之誅君王憐臣之愚不賜臣以死乃欲與臣分國
而治且臣聞之四時之序成功者去天之道也功成名
遂身退明哲之事也持祿固位知進而不知退危亡之
道也昔晉大夫祈奚為中軍尉請老而歸身名俱全人
以為知分申侯有寵於楚鄭之君楚鄭之君唯其言之
是聴非不可者卒致首領不保為天下萬世笑何也不
能退也況臣起自布衣幸得侍衛左右何功於越而稱
上將軍大名之下難以久居若戀執寵榮而沈溺不返
不有人禍必有天殃君王幸察臣知止知足之志賜臣
骸骨得乘扁舟出三江入五湖去畊東海之濱則志願
畢矣唯君留意焉
　
　
　
　
　
　
　
　
　文憲集巻二十八
欽定四庫金書
　文憲集巻二十九
　　　　　　　　　　　　　明　宋濂　撰
　　辭(凡三十/八章)
　　　思媺人辭
吾鄉吕成公實接中原文獻之傳公殁始餘百年而其
學殆絶濓竊病之然公之所學弗畔於孔子之道者也
欲學孔子當必自公始此生乎公之鄉者所宜深省也
嗟夫公骨雖朽公所著之書猶存古之君子有曠百世
而相感者況與公相去又如此之甚近乎聞而知之盖
必有其人矣托物引類作思媺人辭辭曰
惟媺人之惜嫕兮賦姱質於自然修蛾規而凝黛兮曼
目轉以成􁖑妥鬢髪而如雲兮靨輔巧以承權纎腰秀
頸若鮮卑兮容都曼而體便娟寳璐縈而右繞兮桂徽
嫷以半偏懸明月以綴佩兮錯木難而傅冠向瑤臺而
微步兮意澹靜以貞閒宓妃之倫折芳馨以相遺兮復
溶與乎江干勢翩翩其褰舉兮若游龍之在淵何人間
不可以久留兮遂凌厲乎髙寒馮道紀以為御兮鍊天
和而為飱徑驅馭於隂陽兮時上下乎星辰歎予生之
何晚兮不一覿於芳儀念姱嫭之鮮雙兮遡迴颷而曽
思欿愁悴而委惰兮氣涫􁍟以如炊道茍可以遻之兮
視萬里猶門墀登嶇􁃔而騁望兮正晨旭之蒼涼氣曀
豁而闓朗兮莽山川之縱横樹輪盤紏而柴□兮薠草
藿靡以相望豐狐思羣而咏嗥兮文鷮慕類以徐翔企
精爽之不徠兮空雲龍之將將蹇侘傺而望絶兮燿靈
忽其西藏降崇丘而臨曠野兮循故轍以東歸向闌楯
而徙倚兮境外嬰而愁内滋新蟾皎以出天兮想纎美
之曲眉繁星爛而成文兮懷繡帔之陸離蒼灝霩落而
無滓兮思玉體之弗緇拂蘭袖而起步兮復經緯乎空
庭苦鴻鴈之廱廱兮厭羽蟲之薨薨撼戸􁀙以悲惻兮
惕厭容而弗自勝轉曲牖而入堂壇兮牉獨坐對乎華
鐙鐙影搖曳如鳥􁊿兮象中心之靡寧寒尨狺狺而競
吠兮耳恍聞於跫音疾倒屣以啓闗兮颷鬬葉於枯岑
縹綿綿而莫抒兮托幽寄於瑤琴琴聲咽而思深兮類
孤鶴之鳴隂更家嗼以將闌兮斗杓旋而向東舒枕衾
而就榻兮期夢寐以潛通精氣注以弗釋兮橋有物而
衡中息纚纚以方微兮魂翕翕而上征造旬始而謁太
儀兮羣靈繽其若樷氛旄溶以隨猋兮鳳旍沛而嬰空
馭象車而秉虬節兮鞭列缺以斥豐隆豹纛熊幡聿皇
以奮兮樛流紆譎鬱以相蒙左撝右衛動以綳彋兮倐
胂倩浰雲滃而雷春回穴幡纚汨以芔歙兮吸嚊􁀙率
藹以蒙鴻穆眇眇以前邁兮翩衯衯而弗止莽㝠㝠以
無垠兮勢皇皇而迤靡超氛埃而淑郵兮竟按轡乎朱
陵長麗舉噣以向日兮有赫戱之華文揚芒熛以上猋
兮粲重離之丹門炫赤玉之寳章兮列八龍之威神歘
東趍於蒼極兮青琱紛其並迎羣神衎衎以方饗兮奏
靈和之鳳笙四酎芬而凍歆兮暈玉色而帶頳楫素威
以升皓宫兮盼四極之浮浮蓐收顧余而破顔兮錫鏤
瓊之華鉤謂貞白以自守兮合左契於伊周折寒門而
燭元㝠兮朔颸颯以吹裘有夫𤣥巾而檈甲兮握靈蛇
以為驅重隂沍而未啓兮肅𤣥氛之幽幽四方非不可
居兮悵所思之莫余都馳兩轂如飛丸兮又滔滔而遐
逝靈氛告余以吉故兮子何為兮獨悲若彼中天之有
居兮隔人世之風雨吾將導子之一至兮庻弗愆於恒
素怊忽荒以從之兮駕剛颷以徑度􁆓光炎之炘炘兮
綝纚鬱決而不可正視琱薨彤楹屹以上起兮瀏濫𢎞
惝雲譎而波詭連巻欐佹杳以軋芴兮崴魁幼眇矗以
髙峙中洞房之沕穆兮乃媺人之攸居使曼姬為予通
訊兮儼再拜乎堂埀􁆓朱扉之洞開兮移玉趾之委蛇
珠明玉潔不足以為喻兮光照耀乎東西吐芳辭以若
蘭兮意勤勤而告余曰皇降靈兮昭質弗沫毋染爾穢
兮昧厥施紉葯襦兮曳茝斾結蕙纕兮張椒幃勺桂漿
兮嚥蓀麋索胡䋲兮畦揭車集衆芳以逺蒸兮羌郁郁
而斐斐余俯首而敬聽兮書鞶紳以自規海色動而報
曙兮陶去幽而開寤雖嘉辭之盈耳兮邈若人其何處
遂捫膺以沈思兮顝獨處而繚戾也誠因言以會心兮
將神交於千載也亘天地而無初終兮惟我民之秉彛
道𢎞敷於上下兮必有人而繋之往者固不可作兮幸
方册之昭如日參驗於厥躬兮若面命而耳提跛鼈之
􁀙姍兮固難齊於六驥能孳孳而弗怠兮亦千里之可
至余雖質䪥而力單兮敢不沾沾而奮厲帶鈎矩而佩
衡兮撤蔀䝉而祛罻期有形以必踐兮始俯仰而無媿
縱不得媺人以與之游兮又何異同功而並世(予既為/此辭嘗)
(錄一通寄王子充子充葢有志同予學吕/者書以識之庸俟異日各考其學之成也)
　　　青山辭
青山崔崔白雲溶溶我疑其中仙人所宫風馬雲輿霓
旌羽幢游行太空翩然相從望而不見使我心忡我本
金華牧羊之童口誦蘃笈有聲如鐘震撼岩壑無礙不
通謫居下土黄塵濛濛五色之文布滿西東秋髙露清
陟彼危峰呼吸元氣精神内融嘯傲萬物後天而終
　　　雲中辭
黄巗有竒士曰許君弼其字廷輔治周易蔚然以文名
㑹天下紛擾輒被鐵衣操虵矛集兵以禦冦尤能挽強
命中衆初弗信君設正鵠一百八十步外挾弓矢以往
轟然一發輒中之乃皆歎服由是多驅馳戎馬間及天
兵取台州四方次第平大興文治建科目以取士君慨
然曰聖天子在上可以出而仕矣起應書鄉闈遂取浙
江第二名君文解去通判沔陽府剸煩劇如庖丁解牛
恢恢乎投刃而有餘地已而復慨然曰予家之東有委
羽山其髙摩天委羽之下又有桃山焉羣峰相與回環
日未出常有雲氣起其間縹緲輕盈如䕫羅綿籠罩崕
谷如翔如舞絶可愛玩有時下覆櫩宇覺此身飄然在
雲之中恍欲逐黄鶴仙人吹簫而往來也第以君恩未
報不敢決去他時髪種種當掛冠而歸與雲為朋姑以
雲中生自號盖以表其志云夫雲之為物出乎太虚歘
然而有忽然而無其變幻有不可測者當長空晴妍紆
徐其興結而為祥鸞散而為綺霞其文采郁如也及其
黤黮鬱勃鐵馬長驅雷電為之恍惚而甘霖注焉嗚呼
雲哉何其有類於君也然非雲之類君實君有取於雲
也樂繁華者贈勺藥以相娯務髙潔者貯秋菊以為糧
物何嘗有心而人自強同之爾予方與君談雲中之趣
君忽昻然而來顧予言曰弼知誦子之文久矣盍為賦
雲中辭乎予聞君襟韻洒落得喪一歸于天故其顔四
時無憂色其號為雲中也亦宜為之辭曰
委羽之山兮雲薄之勢輪囷兮復㠁嵯膚寸而合兮既
合而復離不崇朝兮雨渺瀰渺瀰兮雲之歸𤣥功泯泯
兮邈難知嗟爾雲中之人兮胡不爾思或出兮或處兮
恒與雲以相期
　　　協晨中寥辭一首
鬼谷仙人畫列禦冦御風圖以獻其師四十二代天師
真人真人號沖虚子而唐封禦冦之號實曰沖虚此其
圖之所以作歟濂竊觀之髯松奮張有風泠泠然起於
其中霞光發舒閃鑠無定禦冦方乘颷間旋龍裳鸞帶
凌亂不可止遙見神山隠起大瀛海上旭日一㸃如火
海濤噴薄迎之濺沫而舞珠景物遼夐令人情塵銷霣
直超鴻濛間嗚呼仙人之畫竒絶矣蓋以嫓真人非果
在於禦冦也真人或飛斾上謁太清排空馭氣靡所不
之將真人之似禦冦乎抑禦冦之同真人乎是未可知
也濂因造協晨中寥辭一篇真人或咏於淵精之區九
都衆真當有彈八瓊太璈來和之者庻幾後天而終可
以凋三光者乎至若禦冦寓言旬有五日而後反者微
㫖已備見其書兹可略云辭曰
帝青洞真陽太颷恒鬱敷凝神歘上征行與灝氣俱飛
輪入溟涬九光開翠荂腰佩白琥囊吻薦紫琳腴曲龍
有文人持節下明都㖟以八辰祕攝御萬象初陟彼方
文臺大招許瓊暉廓落黄演炁陽堂明梵樞開明戊巳
功𤣥契曲晨機羲娥俯倒景流光駐熈夷靈集動千載
視之若斯須稽首方諸君同餐燕胎芝請授長生籙浩
刼以為期
予老矣諸書皆忘去此巻雖久留齋中不克題就今日
退朝稍早逍遙禁林凉颸飄飄然吹衣神情爽朗有若
慿虛而行歌天上遂濡毫賦此他日煉丹仙華山中九
轉成功當與沖虚神游八極握手一笑何翅三千年也
　　　碧崕亭辭
濂與太常卿魏觀先生游甚久知其為孝敬之人也先
生間嘗來謂濂曰予家鄂之蒲圻蒲圻有山曰蒲首焉
巉然而起如雲旓翠蕤蕩摩空濛間對峙雙石楹直上
如笋中敞碧崕千尋嘉卉靈草雜被之紛紅駭緑儼如
圖畫中我先人愛玩而不忘日支笻步其下或濯纓澗
底或咏詩坐磐石上或望雲出没崖谷悠然而忘返遂
因以碧崖自號時移事遷層崖絶壁雖蒼然不改於舊
而先人則追逐羣仙於風馬雲輿中弗能一見之予每
過其下不覺澘然出涕故於宦游所至揭碧崖之名於
楣間所以志之志之所以思夫親也雖然名之固寓也
而言之則尤寓也曷若親履其地而求先人之遺跡乎
當今聖人在上方以孝治天下他日幸遂歸田之請築
亭山麓仍以碧崖名之當風日清美與二三子游其間
指而言曰彼清泉瀏瀏而斜出者此先人濯纓之處也
磐石纍纍而可坐者此先人咏詩之地也崖谷沈沈靈
氣之宣通者此先人望雲出没之所也一俯一仰無非
精神之參會非惟慰其遐思抑將藉是以勵夫所學期
克肖乎先人予雖耄矣此心不敢忘子幸為辭刻諸亭
上何如濂曰傳有之舜食則見堯於羹坐則見堯於牆
古之上聖猶若斯況下於此者乎人子之於親遇事觸
物無有不可感勵者況親之昔日所游厯者乎斯亭之
建當與甄氏思亭並稱其視崇臺芳榭以騁游觀之娯
者果何如也若先生者豈不為孝敬之人哉先生字杞
山觀其名也學問富而德行修踐揚中外其善政盖章
章云辭曰
崖之雲兮英英其升崖之木兮欣欣其榮悵仙人兮向
之颷風薄而上征豈降精而委祉兮發為休徵三秀之
茁兮膏露之凝渺長思於無窮兮視一息於千齡金可
銷而石可泐兮又焉能爽吾之精誠
　　　著存軒辭(并/序)
瑞安裴中季和以學行推舉典簿成均扁其軒居曰著
存不忘乎親也御史中丞劉君伯溫嘗為賦詩以寫其
情予復師伯溫之意演為琴操三解使季和援琴而鼓
之琴悲而不成聲聲信不能成也嗚呼孝子之思親果
有終極否乎其辭曰
人孰無親兮我親歸于黄土六合之間兮莫過我最苦
風獵獵兮成音雲族興兮晝隂我親何在兮涕泗霑襟
我親雖死兮我心不死開目則見兮威儀孔邇何俟當
祭兮始如見之彼蒼者天兮悠悠我思
求親㝠茫兮曷求於身我身即親兮一體之分戰兢保
持兮厥德克新毫髪不敢愆兮懼傷乎親上慎旃哉兮
此謂著存
　　　孤憤辭
中州人士有無罪而被廢斥者識與不識咸寃之濂因
本其志為著孤憤之辭使世之用法不慎者讀焉其或
知所懼也夫辭曰
哀予生之匪淑兮耿鬱紆其誰語恐此心之難白兮假
微詞以自吐曩有志乎學古兮指前修以作則非秋蘭
奚敢紉兮非申椒吾焉食仗所履之正直兮謂無施而
不可悲世塗之嶮巇兮􁆓獨中兹危禍胡萋斐之小文
兮竟成之於貝錦剛指方以為圓兮揆人情為已甚伊
翩翩之公子兮余素得而友之握手以示肺肝兮若斷
金而弗疑何中心之多變兮一旋踵而弗予識既擠予
於坑穽兮復彎弓而下石汝面目之無怍兮曽何謀之
弗深縱禍予其何傷兮吾懼戕汝之良心覩日月之光
昭兮聞雷霆之隠耽予固不足畏兮汝寧不畏于天天
道微而難索兮斯焉足以責汝彼黄鳥之嚶嚶兮猶求
友而弗止將七尺之美軀兮乃一禽之不如予固約結
而罔措兮又為汝而歔欷嗟受命之蹇􁀙兮豈獨汝之
為尤蛟龍鬬於深淵兮寧無損於鰌䱔汝雖不我陷兮
予安往而逃囚唯飲泣而無所訴兮傷予罪之不當蒼
天之至明兮獨不鑑我之幽枉(叶於/良切)皎皎之白璧兮僉
訾其為燕石也纎纎之素縞兮反謂其如𤣥漆也欲力
詆以深文兮其奚患於無辭咎繇之不吾出兮眼有淚
而誰知誓剖心以自明兮念父母之所遺茍雉經於溝
瀆兮慮君子之見嗤夜漫漫而不旦兮悲風颯其四來
秋蟲響於空堦兮似助予之悲哀六合之至廣兮寘一
身而無所魂怳怳若有忘兮雖生存而如死昔公冶之
所遭兮夫何有於不仁在縲絏而非罪兮亦魯叟之所
稱果自反而弗疚兮縱遇辱其如榮浮雲過而日潔兮
春氷釋而水清外累不足以為懼兮懼吾德之未明意
欣欣以超絶兮振冠纓而起行取瑤琴以彈之兮有和
衎之新聲樂天命以自度兮究年歳而不再更
　　　李都尉字辭
皇上即位之九年以順德公主下嫁于太師李韓公之
子駙馬都尉祺初祺小字為總至是詔曰其易以美名
翰林諸臣乃定今名以進且字之曰子祺既而子祺請
曰祺之名實定於先生祺於先生少嘗受業有師弟子
義將何以敎之余惟一代之興必有元勳厚德之人出
於其間始則佐帷幄決勝負終則坐廟堂而贊治化成
大功而享榮名為國家之柱石係天下之重輕若漢之
蕭鄼侯宋之趙韓王皆若是矣至於連姻帝室若今太
師則未之有也今太師極人臣之尊為上公之貴而都
尉子祺獨能好學慎行敦厚下人發為篇章動有意趣
是可謂富貴而好禮又難能也祺之為義為祥為吉子
祺固有以致之矣為字實宜雖然尚父有云敬勝怠者
吉此守位之事也敢以為勉焉辭曰
氣合運凝天地載清君聖臣明以階治平惟臣謂誰實
時元老運籌建略致天之討四方既帖乃戢干戈執政
廟堂如漢蕭何非惟執政胙以大國丹書金劵俾首百
辟爵則崇侯職則太師左右天子以鎮四夷四夷既安
君臣交歡上降下承煥乎榮觀郴郴都尉大寵是膺太
師之子天子之甥際兹風雲依彼日月侃侃都尉不自
矜伐文駟錦衣其儀孔嘉出入金門不敢笑譁躚躚公
子交趨兢諾都尉統師屹如山岳斯時之人以恩為祥
祥則既多惟敬乃將都尉之名曰祺是命何以承之告
爾克敬庻民不敬且潰乃家況兹世臣不敬謂何凡人
有身咸有嗜欲敬以攝之形莊氣肅自身而推孝親尊
君動無弗敬乃有譽聞敬勝者吉古有𢎞訓敬以承祺
萬福咸順爾克敬矣罔弗盛矣爾之祺矣罔爾違矣太
師之勛山崇川長敬哉勿忘以繼耿光
　　　馮擇善都督字辭
自昔帝王啓跡之地天必儲精聚靈使英雄謀略之士
生乎其間以備其驅䇿而佐其設施及大業既定爵號
之隆冠于當世褒寵之澤流于子孫若漢唐之豐沛晉
陽君臣同休盖蔚乎其盛矣今上皇帝龍飛江淮光啓
神祚于時文武才俊鷹揚虎躍或秉鉞出征或執筆帷
幄率多江淮之人論功剖符公國侯郡者以數十計若
郢國馮公其一也郢公定逺人初從上為帳前總制親
軍都指揮使立功草昧時不幸早卒及上即位追爵為
公命其子誠侍青宫執業讀書及誠既冠三擢遂僉大
都督府事而誠之季父初襲郢公職累建大勳亦啓封
宋國一門二公誠又位在樞府敏事慎職為上信任天
下榮之誠篤好問學能為詩章以嘗受學于予間來請
曰誠之字曰擇善未達其義願有以敎之乃為之辭曰
江淮之間真主生焉乗風附雲實為英賢侃侃郢公熊
虎之姿大劍良弓指麾義師孰與其才不賦以壽騏驥
萬里僨于中道壽雖不延有弟克膺有子克承以宏厥
聲烈烈宋公為郢公弟為都督誠又克為子為他人子
名實易稱保國承家厥惟難能上則天君下則衆庶茍
弗以誠曷以宅位惟誠之德貫通于天何感弗應何鬱
弗宣天以至誠庶物乃育三光無愆四序靡瀆茍或不
誠宜暑而寒人其怨嗟歲功斯癏況我伊人不誠其可
矧爾世臣爵禄是荷爾或不誠民胥爾尤誠而無擇為
僻為謬古訓孔多維人攸踐我將曷從維擇其善惟忠
與孝則允蹈之維悖維惡絶而弗為蹈之匪艱服以悠
久木升川増山立海受既擇衆善乃立爾誠乃保厥家
乃篤鴻慶以之事君為臣之良以之立身為邦之光匪
光于邦丕爾先人郢公有子聖主有臣
　　　張孟兼字辭(并/序)
國子録張君生于歳戊寅正月六日以厯推之是月九
日始入春則中氣猶居丁丑年之冬其大父府君因以
丁命名張君既長聞人先生字曰孟兼兼者何謂臨二
歳之中也夫丁在土毋為火戊則土也火為文明之候
非不灼然有光必變而為土然後生物之功遂張君以
辭章名世今將刋其華而食其實乎雖然丁離象也戊
坤象也離上而坤下於卦為晉彖有之明出地上順而
麗乎大明柔進而上行張君又將自此而升乎方今大
明御世治具畢舉張君益昭其明德發為人文以黼黻
王度物有不資其成者乎是則兼之之義已或謂殷人
尚質多以十幹名其與府君之意則夐然殊也張君浦
陽人有學行與濓為同門朋辭曰
戊為子丁為父火得為土百物之所祖能兼之道為伍
　　　趙廣字辭
浦汭趙志道氏衣冠之望族也有子曰廣來求予為之
字予謂廣之文從广從黄广則因厂為屋象對刺髙屋
之形而廣則諧聲也許慎以屋之大者為廣實有容受
之義焉請以子容字之何如志道曰善矣乃為之辭曰
人之隘也爾則廣之人之拒也爾則容之惟廣惟容吾
將見爾德之豐
　　　鄭仲昭字辭
詩云倬彼雲漢昭回于天説者謂雲漢天河也夜晴則
天河明其光隨天而轉也雲漢然矣揆於心之靈明其
有弗同者乎予友浦汭鄭君以漢為名内翰栁先生字
之曰仲昭間來徵予言予聞制字必有祝於是稽諸詩
義而補之以辭辭曰
五禮攸建冠為之先備物祇事無一或諐筮期宿賓列
器布筵弁間皮爵裳錯黄𤣥組纓屬缺韎韐用延尊甒
有禁柶觶斯甄離肺充鼎乾胏實籩嘉爵既祭工祝乃
傳造字命辭厥義則宣維天有漢灝氣成川衝角奠軫
貫乎宿纒夜翳既歛若練在縣隨時運行素色連娟徵
諸人心同此皦鮮森列萬象徧燭八埏出王游衍與天
周旋有媺鄭君世胄蟬聫十世同煬義聞四傳君實纉
之僉曰象賢圖之回之家政爾肩泰之昭之先緒愈綿
惟廉則礪惟溫則瑄處乎正中有赫其平漢名昭字佩
服允堅一理是循顧諟匪偏相彼先民日夕乾乾一事
或悖六鑿相挻君宜自朂弗懈益䖍器服有銘在古則
然敢補祝辭以代韋弦
　　　黄瑄字辭
宣之為文上從一而下從二從回乃取風回轉以宣通
隂陽之義尋復借為布為緩為明為徧不一而足若加
之以玉則又為瑄盖玉則象形宣則諧聲也爾雅云璧
入六寸謂之瑄漢代郊祀則有司奉瑄玉而瑄又通作
宣然則瑄玉者亦玉中之最貴者歟先師黄文獻公之
嫡孫名瑄濂因字之曰伯宣且朂之曰天地之間貴者
為玉賤者為石石譬則小人玉譬則君子也爾瑄出自
瓊瑤之林人固曰此玉也非石也玉則玉矣曷益之以
礱琢之功乎不然則玉徒玉爾器云乎哉雖然器幸成
矣復局滯於一而未能無施而不當也瑄乎瑄乎其用
是而自朂乎嗚呼文獻公藏器于身出而薦諸郊廟非
特器而已也有如辟羨起度凡諸玉之用規矩皆自其
中出爾瑄慎勿愧之瑄乎瑄乎其用是而自朂乎濂老
門人也故於瑄不敢褒而敢箴系之以誦曰璧大為瑄
孕諸石孚尹夜氣吐秋魄薦郊奠廟神鬼格其儀夐出
犧與帛嫓義配名到幽頥爾性爾繕靡朝夕予言服膺
宜無斁
　　　臧士幾字辭
臧君哲字曰文濬密人也以儀曹屬時詔為司隷然其
為人秀頴而嗜學賢士大夫愛之頗謂其名若字皆盛
德事殊非所以自稱盍更之君來請於予予摘程子哲
人知幾之義字曰士幾幾者善惡之發榮辱之主也可
不慎歟慎之如何曰誠而已矣作字辭辭曰
心神變化乗氣機弩牙既幹鈞石隨或黒或白乃異岐
君子防之樹城碑嚴以金鼓列旌旗百體從令志則熈
尚慎旃哉無殆而
　　　黄仁淵靜字辭(有/序)
建安才俊士曰黄生名汶仁負超羣之資朝出受易於
部使者陳孟龍至暮抵舍復質所疑於仲父居德亦竒
男子年十六時中私試髙等諸老生不中譁于庭居德
因請面試上官前譁者執筆不能下面頸發赤以出以
故生内外皆得師學之日進如水湧雲集洪武辛亥秋
有司賢之以生名上福建行中書試藝棘闈八府之士
充貢者二百而司文衡者又前進士林以順呉尚志郭
麟江惟志也取舍甚嚴或懼不獲在兹選及榜出三十
人中而生名居其四遂為易經諸義之冠生之年始弱
齡耳明年㑹試南宫銓曹急於用才不俟再試擢奉常
贊禮郎階入八品有識之士無不為生榮雖余亦愛生
甚時以問學朂之生因執經從余學間拱手而言曰仁
初名文仁有司援例以文犯周西伯之諡加水於其左
及解名上中書吏以白右丞相汪公公曰仁之義甚𢎞
無所不包其可冠以汶字乎宜去之先達因取魯論仁
者靜之言字以淵靜願先生詳發其義嗚呼考亭朱子
釋此至矣余何以言為雖然不可無以答生之意生之
賦資固超羣而求仁之方不可不力也為序其事而申
之以辭曰
仁體凝重屹弗遷振古雄峙如山然生意周流踵至顛
一息有虧用則愆爾生心澄靜若淵萬象森列具不偏
返觀沖漠無後先其機或動矢發弦雲行雨施出自天
神功不宰超虛𤣥全體大用昭以宣上師周孔下淵騫
縱不及聖肯下賢流光不駐若電煽生其夙夜加勉旃
　　　張肯字辭
古者冠而字敬其名也三加之後必為字辭以祝之或
稽於經或據於史凡可以繕性禔身者無不可也由此
觀之非惟敬其名抑且以敬其身能敬其身則成人之
道具矣姑蘇張君芸已敦實有學之士也嘗名其子曰
肯又以繼孟字之盖取書大誥之義也雖加冠於首而
未有為之辭者請予補之余雖不獲從大賓之後與聞
酌醴之事然與芸已友也輒陳所見而告之其辭曰
冠禮之重為敬其名茍非其人禮弗虛行伊張氏子世
傳以經名子曰肯厥義則宏吾為爾陳聳耳而聽有法
於先爾基爾楹有菑于前爾播爾營勿違厥時必將必
迎勿閼其成載厲載興兹為善繼父事是繩前者有作
後或匪承此謂悖則溺於淪㝠規既我蹈矩復我程此
謂順德令譽日増二塗之間美惡所形擇善固執弗撓
而傾况爾秀穎如稼之青翹然獨異如木之榮棟梁斯
任倉囷載盈上慎旃哉學惟烝烝余言止矣爾其服膺
　　　王宗器字辭
王生璉字宗器其先太原人今家濟南之長山器局沈
凝而學問精密洪武五年以易經舉進士山東名列第
三既上南宫未試皇上召見便殿親命題賦詩詩成稱
㫖擢史館編修賜以冠服選入禁中文華堂肄業詔翰
林老臣為師同時而進者凡十又七人車駕時臨䇿勵
之且取其文品評其優劣日命光禄寺給膳羞酒漿毎
當食青宫暨親王迭為之主而璉等侍飯於左右冬夏
賜衣各一襲復有白金弓矢鞍馬之頒盖不一而足近
又使璉攝御史廉察河南迨歸奏對益稱㫖上悦謂近
臣曰文華堂諸生如璉等者皆朕異日將相材也其期
望之重如此璉嘗從余學故來以字辭為請予因序璉
遭逢之盛於首而著命名制字之義於辭璉能聽之必
上不負於國恩下不負於所學矣辭曰
宗廟之器貴重實殊夏有四璉殷稱六瑚周云八簋異
名同符其貴斯何珠玉為飾其重斯何盛以黍稷嚴奉
明禋神鬼是格惟端木氏才堪三卿文章外見以言語
稱汝器見許載諸聖經今生既長局度純亮發為辭章
大河奔放器字璉名父師所望出逢盛治講學禁中天
日照臨以煦以融以達其衷用廓其䝉學之茂矣川之
流矣材之秀矣木之脩矣蚤夜孜孜道是求矣豸冠巍
峩巡行洛河貪夫夜逃良士笑歌君子之為君子之多
學無止功勿畫斯善辟彼行塗足不留踐百里至千所
見逾逺志安於近行局一偏笙罔為鏞豆難充籩規模
卑狹世則病旃德藏于身動無不被厥用能周由體斯
具生尚朂焉庶幾不器
　　　王生致逺冠字祝辭
虎林王生其幼也父命之名曰驥及年寖長加元服于
首大賓字之曰致逺盖取梁徐勉所謂人中騏驥必致
千里之言也按說文驥千里馬也孫陽所相者其字從
馬冀則諧聲夫千里馬不常有以謂世之竒才亦未嘗
數見也以生名若字觀之則父師所期望者不亦深且
長哉予雖不及與聞三加酌醴敢抽蕪思而𢎞敷其義
生宜聽之毋忽其辭曰
古者體物取義孔殷麟紀其瑞鳳揚其文表厥茂實載
敷清芬(其/一)惟馬之族本非一類八尺為龍千里曰驥因
生有别挺材見異(其/二)伊驥斯何墮地不毛虎文彪炳龍
骨陂陀天機趫騰絶山飲河(其/三)當其奮飛神行電逝若
滅若没一日千里晨燕晡越視同游戲(其/四)誰其似之渥
洼之姿肉角飛黄逸氣纎離天閑翔翔玉臺裴囘(其/五)奚
官善馴是澡是拂秣以美薦飫以香粒筐惡蜃溲慮無
弗及(其/六)物尚有兹人胡不如天賦權竒孰不自攄口噴
紅光長鳴九衢(其/七)豈無王良俾其振迅未必鹽車能厄
神駿三羸五駑過者誰問(其/八)生游藝府逸思超羣剪水
為神製霞作文亦既應書名達帝宸(其/九)侍經藩王出入
禁禦宫袍時頒太宫致餼寵賚之隆揆古無愧(其/十)以利
天下易經有辭取譬奔踶漢詔以之任重道逺生寧勿
思(其十/一)曷以思之朝夕兢惕匪力足矜所稱惟德予言
非誣朂之無斁(其十/二)
　　　宋惟善字辭
宋氏自京兆遷汳又自汴分遷吳興虎林虎林有名善
字惟善者實承其後呉興則再遷金華而予之逺裔也
予與惟善為同宗予侍講禁林日惟善以學行貢諸朝
皇上親擢為給事中朝夕在帝左右時被顧問恩寵有
加焉已而兼靖江王府録事擢監察御史改知濟寧府
未上陞參山東承宣布政司政事予與惟善為同朝瀕
行惟善來言曰善以字辭為請已二年矣叔父文墨之
冗日弗暇治因未敢累執事今將有逺行叔父寧終靳
一辭乎予笑曰惟善通書工辭章經緯參伍燦然成文
持節行州縣彰善癉惡又愜乎物情是文學政事舉勝
於人縱予有言將何有禆於惟善乎惟善請之益力予
不能牢讓因稽其命名制字之義綴之以辭辭曰
隂陽迭運道寓其中繼之者善性成乎躬其善伊何化
育之妙陽行隂具萬理樞要是曰天道體用弗遺式昭
化源用樹學基有倬君子夙著徽美内功既加外聞益
侈積久發𢎞上簡帝衷峻爵穹官日致顯融君恩如天
無不覆燾昧昧思之非忠莫報往佐方嶽審其政機大
見設施春煦秋威孰滯盍䟽孰蠧盍剪孰才盍登自邇
及逺此非外鑠實善之推成已成人庶其在兹我著我
辭徵厥名字掲諸座隅以示籖史
　　　補張馮加冠字辭(有/序)
瑞安張生馮宋金部郎中聲道諸孫也以文學薦於朝
擢奉常贊禮郎奉常所典祀天神饗人鬼祭地祇之禮
其責任為甚重馮能周施佐助而無越禮愆度君子稱
之馮當冠時大賓字之曰子翼而未有造祝辭者邇來
監祀廣西行中書省參知政事黄君子邕嘗為推説字
義而序之馮事予頗謹間復以祝辭為請予按士冠禮
載其三加之辭甚具辭古也而字説則今也予雖不敏
弗能從大賓與聞制字之義馮之意難固拒也遂黽勉
以補其辭辭曰
冠而有字為敬其名曷為敬之期學之凝學將焉施莫
重夫祭大嘏之受因神所致孰有賢行慎擇為尸豫撰
厥几庶堪馮依豈惟佐食宿有命戒皇尸戾止益䖍弗
懈偘偘工祝左承右趍既贊道之復扶助之馮之謂何
如神斯據翼之謂何如鳥展翅百靈繽紛儼乎若淵洞
徹上下精白一心詩咏巻阿歸于孝德放諸四海準是
為則爾職贊禮陟降廟郊周折圓方弗諐絲毛非志之
醇疇能及此宜勵其功慎終如始自此而推泉達火然
孝親忠君其道一原内涵外充壹循乎敬大本既敦末
罔不正爾有長才發軔在兹何逺弗屆何福弗宜探名
索字孳孳不已賢亦何人希之則是
　　　鄭氏三子加冠命字祝辭(有/序)
浦陽孝義之門曰鄭氏其十世之長仲德甫筮得柔日
宿余為賓將冠其從子木杲果命親與之周旋降升以
成三加之禮於是稽名定義製字命之夫平土有叢為
林因字木曰叔林日在木上為杲因字杲曰叔昇丈
夫致果為毅因字果曰叔毅命已遂通祝之以辭辭
曰
三加三醮既備禮儀昭告爾字各宜聽之木從地生含
和茹滋孤撑非貴叢生乃竒蔚若鄧林隂陽蔽虧欲搆
清廟掄材實宜毋學樗櫟擁腫離疏為世鄙賤工師莫
窺木其朂哉夙夜克治杲杲出日新陽則微及昇扶桑
其光陸離嫓諸靈扃皦然弗緇群昏既歛洞察毫絲毋
若小夫中霄而趨擿埴索塗陷於洿痺杲尚朂哉賢哲
自期人之立志樹德為基唯果而毅篤行不疑譬之大
將建以鼓旗奮矛爭先矯亢欲飛毋習巽懦如脂如韋
聞過罔悛媕娿委佗果尚朂哉振厲有為爾三子者昧
昧以思彼蒼者天體物無遺或出或入靡不爾隨尚滌
爾心一髪不私履善蹈道君子之歸茍務口耳言從行
違奚翅犢禽安於鬚眉世之恒流父子異炊脫有不善
衆方見嗤况爾旌門十葉聚居名播寰宇彤筆所書尢
當戰惕若臨險戱尊厥祖武全其秉彛群翔于堂東塤
西箎獨行于庭左矩右規庶幾無愧七尺之軀予年耄
矣百艱備罹涉事既廣理能真知諄諄爾誨辭肯貢諛
請書座右視如嚴師
　　　鄭柏加冠祝辭
浦陽江上有旌義之家曰鄭氏其子姓多從余游有名
洧者執經為最久近又攜其子柏請曰柏加巾時賓字
之曰叔端而祝辭尚闕願先生追補之余聞記禮之家
以竹箭有筠松柏有心居天下之大端故貫四時而不
改柯易葉盖喻人之得禮則内諧而外無怨㫖哉言乎
今柏之門内外邕穆且十葉聚食矣非禮有以管攝之
惡免無乖盭哉夫端者本也釋者謂四物最得氣之本
用此而不變傷以端為字配名實宜於是申之以辭辭
曰
齊家之道人情為由修禮以耕耒耜用宣媷其蕪穢灌
以淵泉既功既施遲彼有年逮其大備食之肥鮮稽類
取譬柏號最堅暨于松筠同得氣原青貫四時柯䓗葉
芊外柔内澤本固末綿我挈其綱物莫敢先藉禮為政
孰謂不然民則底定天和斯全釋回増美植正斥偏情
通上下曽無間言揆諸稼事理不少􁁊爾生鄭柏紳緌
蟬聨由禮達義世已十傳煦然春溫嘉生縈駢旌書煒
煌降自九天爾生已冠學維箋箋朱唇漆鬛玉潔珠圓
元賓加布三祝于筵取端配名朂爾致䖍當為鬯曰與
鬱回旋勿隨鮮葩衒竒兢妍此謂敦本確執弗遷循名
責實夙夜乾乾祝辭止斯爾其勉旃
　　　補臨川危安子定加冠祝辭(有/序)
冠者責成人之道其禮自天子至于諸侯卿大夫士各
有隆殺之節儀文雖已失傳唯士冠禮獨存告廟筮期
宿賓命贊弁有皮爵之等裳有黄𤣥之錯器有尊甒柶
觶之用鼎有乾胏離肺之實三加而彌尊制字以敬名
其為禮甚嚴矣夫何故事親從兄忠君敬長之行望其
有所成也古昔盛時以冠為諸禮之首者其職此之由
歟自冠禮久廢風頺俗靡𡨕然夜行如擿埴而索塗君
子未嘗不為之永嘅也臨川危生安清敏好修為文辭
亦整緻可觀嘗從郡諸生肄業成均學士大夫多延譽
之其師曽先生旦初為字曰子定來謁禁林求予為之
説予謂字之有説説文解字備述之矣何暇人言哉然
三加成禮之後既命之字必造辭以祝之是猶可為也
於是歴序冠禮之嚴定字代名者為甚重繼掇大學知
止之義而申之以辭生慎聽之其將躋君子之域矣乎
其辭曰
人之初生父命其名弱齡攸屆乃以字稱此非彌文實
厚彛經四行之責用底于成(其/一)爾生名安以定為字稽
諸聖經敷列其義必先知止始奠厥志射有正鵠直趨
而逐(其/二)方其未定逐物而搖紛紜舛戾水湧風飄及既
定止類鑒孔昭事至則應順而不膠(其/三)曷為致斯因靜
之故靜為動基理罔弗具辟地博厚發育萬彚區萌畢
達隨風而布(其/四)靜主乎内靈扃廓然靡隠靡顯隨寓而
安天光昭煥人滓將刋漸獲所止斯不為難(其/五)惟古之
學明體適用出輔邦家瑞若麟鳳逮及後世葩藻是弄
誇多鬬靡有如聚訟(其/六)昔我臨川學者所宗仰視陸子
其猶神龍駕風鞭霆雨于太空被其澤者碩大而充(其/七)
憫彼夸毗以幸喪質直究本心皦如出日微言猶存可
以尋繹生居其鄉敢不自力(其/八)爾生長矣煜如秀榮濯
濯而明英英而貞從師受經啄其至精亦既有文五色
交縈(其/九)我後賓贊不與酌醴今補祝辭庸申規厲行固
宜篤知亦須至安定其中聖域可企(其/十)
　　　東湖先生方君招魂辭
至正元年春東湖先生年過九十貌加癯而神益腴一
旦合賢士大夫于庭先生被古冠衣出肅賓升堂已復
揖賓咸東向坐顧外孫楊恒執豆籩乃從容舉觶而揚
言曰老夫耄矣其去人間世不逺矣私自念隂陽之運
相摩相盪而人實藉是以成形有生者必有死蹔聚者
必終散嘗昧昧思之上自頭顱齒髪下自肩髀腰膂不
知何者為可藉何者為可恒乃欲長生坐閱世而不死
乎予毎讀古書見所謂豪傑之士不可勝數或提三尺
之劒擁百萬兵喑噁叱咤而江水為之湧起或掉三寸
舌高軒結駟游騁於諸侯之間亦足以懾強而下敵若
而人其材畧雄矣其精魄勁矣吾將求而與之游則已
蕩為飄氛而無致詰矣嗚呼世之人凡以有涯之身與
無涯敵者皆可悲也是以榮啓期林類之徒有見乎此
或被索鼓琴或行畦拾穗雖至老死不以戚戚少嬰其
心予竊慕之嘗聞古有虞殯之章盖羣歌以輓櫬于塗
與其施諸死後之鬼孰若予親見之賢士大夫若不予
棄宜賦詩以輓予予當乗安車而出使善音者道予而
歌予且擊輪為節以應之是未必遽減於秦淮海也賢
士大夫若從予言願舉此觶為賢士大夫壽衆皆曰然
先生既行觶已又舉觶言曰賢士大夫固輓我矣予又
聞古之人有遭讒放逐者或閔其魂魄離散而不復還
作辭以招之其人初未嘗死也予雖無放逐之憂而其
精神皆已斁竭筋骨皆已罷憊顧未死耳幸未死有能
辭以招我庶幾翩然自適與夫既死而有靈亦御雲龍
而一下聽之又未必不輾然而笑也此非屬吾景濂而
誰為願舉此觶為吾景濂夀濂又曰然於是賢士大夫
執觶以酢先生且各譔歌詩一章以進濂因製為招魂
辭云先生名寀字徳載姓方氏越之暨陽人其行大畧
見於延陵呉公所著碑銘辭曰魂兮既徠母逺征些上
下八極皆曚冥些華山如雲倚空青些下有芝房炳明
靈些白閒綺疏紫檀扄些銅龍承樞吐赤瑛些繡帷髙
褰燿輜軿些緑蛇衞轂若流星些淳熬熊胹溢鼎鉶些
狼臅凝膏如玉晶些九霞𤣥冠五綵綎些麟衫麑裘光
熒熒些珩璜合節鏘瓏玲些離灑巢和一齊鳴些沂􁆳
飄毊發繁聲些趙舞激風肖霓□些秦歌嫚迴近懸瓔
些室中百具無一不精些中天化居能及此清寧些魂
兮歸徠不越故庭些
　　　哀志士辭
奇俊之士無世不生特時人弗識之或識之而弗能用
或用之而弗能盡其才所以聲光不流於當時事業不
白於後世予竊悲之庚寅之夏因覽元好問所録入之
諸儒自辛愿而下凡五人見其氣節剛方言論磊落實
所謂奇俊之士者也雖其行事或未能無過終非齷齪
陳腐懨不振者所可冀及萬一然恨其有志而不能遂
也因掇其大畧𨽻於各人之下又從而哀之以辭
辛愿敬之福昌人年二十五始知讀書音義有不通者
搜訪百至必通而後已由是博極羣書且善於文辭尤
以是非黒白自任每讀人詩必為探原委發凡例解絡
脉審音節辨清濁權輕重片善不掩微纇必指如老吏
斷獄文峻網宻絲毛不相貸雖貽人怒罵不恤也性疎
宕不脩威儀貴人延客愿麻衣草履足脛赤露坦然於
其間劇談豪飲旁若無人家甚貧衆雛嗷嗷張口待哺
素負髙氣又不能從俗俯仰其枯槁憔悴流離頓踣一
假詩以鳴雖百沮之餘其耿耿自信者不少變元光初
李獻能元好問在孟津愿往見之獻能為設美饌愿放
筴嘆曰平生飽食有數每見吾二弟必得嘉食明日道
路中又當與老飢相抗去矣㑹有一日辛老子僵仆栁
泉韓城之間以天地為棺槨日月為含檖狐狸亦可螻
蟻亦可耳聞者悲之辭曰天生爾才胡不汝騁麻衣如
墨下不掩脛下不掩脛不過寒我我食無所我生其可
水豈無藻山豈無薇茍非我有我敢采之市魁屠伯彼
豈無食我腹雖虛我腰肯折抱節而終我則奚憾烏鳶
螻蟻上下何辨爾貧固甚爾守則多不義而富其如爾
何
李汾字長源平晉人曠達不羈好以奇節自許避亂入
闗闗中無一人敢與相軒輊者元光末用薦書得從事
史館從事職名謂之書冩特抄書小史耳汾素髙亢不
肯屈世乃今以斗食故人以府史畜之殊不自聊館中
諸人又多新進小生史家凡例或未能盡知就其所長
有不滿汾一笑故刋修之際汾在傍則蓄縮慘沮握筆
不能下汾正襟危坐誦左丘明司馬遷文數百言音吐
甚洪暢誦畢顧四坐曰看秉筆諸人積不平乃以嫚罵
官長訟于有司證左相半踰年不能決右丞師中遣東
曹掾置酒和解之尋入闗驅馬來京師日以馬價佐歡
道逢怨家則畫地大數而去會恒山公武仙在鄧汾往
說之署行尚書省講議官既而參知政事思烈與仙相
異同懼汾言論遂害之汾孝友廉介過人者甚多寧寒
餓而死終不作寒乞聲向人又善為詩清壯磊落有幽
并豪俠慷慨之氣人以是稱焉辭曰奎星光光今何其
昏大河東流遑恤無人金匱石室藏我册書豈伊羣兒
所堪穢之我言弗信弗信從汝丘明雖鬼其文不死既
不我嘉覆謂我僣我視我觚有淚如霰黄霧四塞黒白
誰分彩鳳無華山貍有文悠悠蒼天曷其有常自古莫
不然爾又何傷
劉昻霄字景𤣥一字委房陵川人聰敏絶人或戲取市
家日厯鱗雜米鹽者令讀之一過無脱遺者故其學無
所不窺六經百氏外世譜官制與兵家成敗為最詳為
人細瘦似不能勝衣好横䇿兀坐掉頭吟諷幅巾褎䄂談
辭如雲四筵聳聽噤不得語遇其飲酒眼花耳熱後其
鋒愈不可當不知去古談士為逺近餘子不論也嘗用
門資敘調慶陽軍器庫使不就諸公方薦試宏辭未幾
卒辭曰陋儒拘拘以簡為常目視環堵不知有四方狂
瀾既倒誰復迴之氣盖一世獨爾能之上自黄虞下迨
五季一隙必燭何有幽邃或觸其機談辭如雲誰非男
子有舌無聲我豈誇多我豈鬬靡一物不知吾儒所恥
獨立千古上遡寥絶爾身雖窮爾名豈滅
雷淵字希顔别字季黙渾源人崇慶二年進士授涇州
録事不赴改東平府録事以勞績遙領東阿縣令東平
河朔重兵處也驕將悍卒不可制淵出入軍中偃然不
為屈不數月家有淵畫像雖大將亦不敢以書生遇之
調徐州觀察判官召為荆王府文學兼記室參軍轉應
奉翰林文字同知制誥兼史院編修官拜監察御史巡
行河南搒掠贓吏風采凜凜蔡下一兵與權貴人有連
時以藥毒民家牛馬以小直脅取之淵捕得數以前後
罪杖殺之老幼聚觀交口稱快然亦坐是失官尋用宰
相侯莘卿薦除太學博士再遷應奉終于翰林脩撰累
官大中大夫先是正大間元兵突入倒迴谷勢甚張平
章苪公逆擊之突騎退走填壓谷溪中不可勝筭諸將
議不定釋之勿追淵請急殱之主兵者不能用後聞北
兵狼狽而西馬多不暇入御始悔不用淵言淵學甚博
文甚奇為人軀幹雄偉髯張口哆顔渥丹眼如望洋遇
不平則疾惡之氣見於顔閒或嚼齒大罵不休雖痛自
摧折卒亦不能變也食兼三四人飲至數斗不亂生平
慕孔融田疇陳元龍之為人雖其文章號一代不數人
在淵仍為餘事耳淵之友髙廷玉李純甫亦以奇節自
負人號之為三傑云辭曰爾心之勁爾氣之剛嫉惡如
仇不問暴强將指出巡面冷如鐵霜簡所加邪蒿即折
才豈止斯兵筭又長眼見千里孰曰不明志不獲伸多
士短氣其書徒存九原能起埃風四來式脂式韋有髯
如㦸妾婦之為我俗之昏誰復繼君茫茫九州敢謂無
人
雷琯字伯威坊州人志英邁博學能文以薦書從事史
館調八作司使初并州李汾與琯同在館中以髙蹇得
罪琯往送之信陵攜酒酬魏公子墳握手痛飲後去客
陽夏以鞭擊酒壺作楚聲歌自言去國十年甲兵滿天
地短衣疋馬來自西北將起楚漢間奇才劍客與游而
不可得當是時金已遷汴太河以東北盡山東西抵闗
輔大軍長驅徙少壯數萬人殺之居庸闗外自黄河洛
陽三門析津至丕之源雀鎮凡二千餘里潼闗一帶西
南邊山大小闗隘亦一千餘里各分地界統以總帥夜
則傳令坐守冬則燃草敲氷兼以闗輔大飢秦民死者
相枕藉琯皆悲之作商歌十章寫其情曰秦予父母國
也而一至此乎竟淚下不能食乃出奇䇿白宰相宰相
不能聽琯去不知所之辭曰北風泱泱海水為竭俯窺
神京不隔一髮舉鞭擊壺歌聲愈苦來自西北短衣疋
馬我淚既盡以血繼之天門九重曾莫聞知孰秉國鈞
我將自薦反謂我狂斥去如箭商顔有芝曄曄蕤蕤可
以葆神可以樂飢長往不返誰甘幽深赤日在天廉明
我心
　　　葉深道哀辭
烏傷葉君深道字逢原沈確而有文生與予友也死則
哀之以辭
綢山孤張華川瀦水動溶漾元精煦嫗育裔蟬聨為里
望回鑾有疏輓漕有猷效忠亮君出其後丕纉遺緒宜
炫熿胡為躔延決瘍潰疹閼難鬯長始知學優游厭飫
敢虛曠朝蒐莫擿㑹其肯綮塧其肮業成弢畜如矢藏
箙弓入韔室廬枵然有衣一襲履一量不隨游塵上下
鼓舞相頡頏嗟予蹇􁀙感今思古徒慨忼辟諸豫章絜
之百圍逢哲匠愧彼紛紜妄厠罍洗忝盆盎抽闗啓鑰
浸漬薰蒸予􁀙相天胡難知木邪制土病腫脹呌呶輾
轉晝夜變幻熱以瘡疾勢漸革魂氣隨風恣飛颺楔齒
綴足鬠笄纋中禮是傍善人宜夀卒就黄壚永淪䘮相
此小夫露牙揚已學豪放手足胡越豈知五倫為世障
胡不顛厥反使亂真日趍妄嗚呼噫嘻君今逰矣予焉
仗制服緦麻存慕音容哭相向𤣥雲漫漫涼風瀟瀟吹
繐帳我詞之哀君知不知倍悲愴
　　　蔣季髙哀辭
至正丁酉秋七月壬午濓畏暑被髮行青松間或有客
自東陽來曰蔣季髙氏殁矣濓聞已哭之哀哭已進客
問狀客曰前月戊辰季髙以事如縣中己巳即有滯下
之疾晝夜之行餘百乆之熱發體中如火其兄伯康懼
亟呼翳視之翳至脈已絶矣自已已至今月甲戌僅六
日而遽至扵亡濓聞已復哭之哀乃尤天曰嗚呼悲乎
不知何繇而夭吾季髙乎使季髙其行負天地愧神明
夭之可也季髙恂恂儒者非其道弗言也非其道弗為
也言其事親則孝而恭處伯仲則穆而和交朋友則信
而貞遇族姻則惇而莊接閭黨則惠而慈求其致夭之
繇無有也今季髙何為乃遘爾乎豈髙髙在上果不可
必乎抑其視夢夢不能别善惡乎所謂天道常與善人
其尚足徴乎嗚呼悲乎初濓年二十餘頗嗜學聞文懿
許公弟子三衢方先生以性理學講授東陽之南深徒
步往從之游先生所主盖蔣君子晦家子晦季髙父也
濓因獲交季髙父子聞時季髙尚未冠即能執經問難
進退雍容肌肉若玉雪可愛嵗幾何既哭其父今又哭
季髙焉則夫人世如傳舍者可不信乎嗚呼悲乎季髙
篤意于學方先生既殁復笈師事侍講黄公㑹濓亦執洒
掃之役扵公門與季髙交益宻季髙日出所為文皆雅
馴可傳誦濓甚敬之毎一㑹綉湖上輙握手吐肺肝間
酒酣氣豪競出慷慨背俗語季髙喜益與濓親季髙善
辨說衮衮數千言不休濓不能屈毎務力皆勝之扵是
各大笑而止之且曰良㑹不可數一嘻笑一怒罵皆别
後之相思當時出此言亦以為常豈知别後之相思者
乃為死後之相哀乎心雖如鐵石其不為季髙一酸辛
乎嗚呼悲乎去年之春季髙有書來曰東西二峴山無
君足跡十年矣縱不為吾行其可貽山靈之所笑乎濓
方閉户著書跬步弗妄出不及如季髙言濓所居實浦
汭青蘿山山中林樾蒼潤孤猿野鶴見人了無驚猜意
而梅花泉又極可飲濓自念雖不能為季髙往季髙清
俊士折簡招之或可一來當共飲水哦詩或投壺白雲
間亦一樂也豈知季髙遽棄濓而長逝乎峴山之蒼翠
固在眼寧不對之堕淚如㐮陽乎雖欲重登顧後瞻前
而季髙不見又寧不為之感慨乎嗚呼悲乎季髙之太
夫人年踰八十母夫人髪亦種種而三子方纍纍在疚
長者僅七齡㓜者尚居乳哺中惸然可念季髙之死兩
目能遽暝乎嗚呼悲乎季髙已矣濓將摭季髙羣行為
書以信後世適有故未及為姑撰哀辭一通焚之扵墓
以冩中心之悲季髙其能有知乎抑無知乎岱嶽可移
瀛海可填濓之哀吾季髙者尚何時而已乎嗚呼悲乎
嗚呼悲乎季髙諱乆叔季髙其字也卒時年二十九云
辭曰
有木蕤蕤兮嗚呼将鬯其施兮嗚呼霜雪何為兮嗚呼
竟從而折之兮嗚呼天者不可知兮嗚呼千載之悲兮
嗚呼
　　　郭淵哀辭
郭淵字濟川六人唐汾陽王子儀裔也宋季羣盜起淵
聚族共保若一障曰蔡堡六人依焉天下已定民為占
藉吏撓之民見縣有為丞相客者無敢呵相教為丞相
奴淵謂民民賤生民也奴重人奴也使世世為人奴與
王民孰愈民愧而止後樹吏吏務休息民而奴客困皆
來謝曰微君幾不免大徳末淮大饑淵作饘粥食之生
者甚眾是時人多鬻子自救淵取困甚者假子飬之十
餘年皆為娶婦居數歳大穣一朝縱之曰若事吾良苦
及時歸毋乆留為也皆涕泣曰公生我今驅我安之願
留終公身淵曰毋悲後吾子孫不省將以汝為奴卒縱
之有人貰酒飲西家者已醉而出遺所齎金于門淵適
見藏弆俟之明日遺金人從西求金西家誠不知怒以
為欺求之急西家怒益閉其人困即欲自剄方爭淵聞
之遽出呼其人與之所遺金人皆驚始保蔡堡羣少年
共刼一人將殺之淵呵曰此何罪至殺羣少年曰此疑
狙伺為諜而將襲我故殺之耳曰吾所為相保以生誠
惡死也今疑而殺人禍将及羣少年怒淵私計奪之力
且追殺之乃曰吾代之贖何如羣少年喜遂免之後至
昇昇市中有戴粔籹盤鬻扵市者遇淵置戴盤叩頭泣
曰今日遇公天也幸臨過我我有母皆願見公謝淵固
辭假以為誤去之市上老人嘆曰世稱長者此真是耶
初六界北邉民習兵少文淵與父諗以詩書俎豆為業
人慕之多化者至今六多儒淵既卒其孫言抱李光孝
所造墓文請濓哀以辭濓未及為言客死豫章可悲也
已始言與濓游語及當世輒暝目嚼齒語皆驚人聴者
掩耳避去及操筆綴辭則海蜃吐樓而芝轝翠輦隠見空
濛間可怖愕言誠竒男子濓故刪孝光文為辭哀淵且
附見言事以見可哀不特淵也辭曰
有開其先熙以申有紹其後文以彬何遏其施禄以屯
　　　王季楚哀辭
王仲淮季楚越人也其父艮嘗檢校江浙行中書政成
謁選京師時季楚年方二十餘請從行既至有多季楚
才者薦其名遼陽行中書授季楚大寧路儒學正未幾
以病卒檢校君哭之甚哀既請國子監丞陳公□撰銘
揭墓上復謂其甥方泗曰予深哀仲淮既不能夀而又
客死其二子基始八嵗塾始一嵗傫然也仲淮有知其
能瞑目乎聞汝交友多能文盍求辭以哀仲淮且慰我
泗來為濓言濓竊悲之初濓見季楚扵泗家眉目秀整
每言輙牽引史傳幾若貫通者濓方意其必進用于時
今若是世之人欲以智力相雄長而不知止者果何如
耶辭曰
冥冥𤣥化孰尸其權胡予其才而不予其年嗚呼
　　　陳子章哀辭
嗚呼吾子章竟止於斯邪始予游學諸暨之白湖而子
章實來予因獲與子章交當是時四方來者類多紈綺
之子喜眩文綉以自媚人爭悦趨之獨予之貧短衣纔
能至骭冷處前廡下四壁瀟然誰復見顧者惟子章與
予燈影相望而讀書之聲相接也予時學未聞道心頗
不能平子章嘗慷慨厲予曰子量隘矣是焉足以汙子
哉子章好使氣人稍加昵白眼視之至其去乃已予因
用子章厲予者厲之子章矍然謝曰是善教我子章自
是與予居至驩也予既還金華子章亦去越二年予再
見子章於烏傷更相勞苦子章握手顧予曰子之貧尚
爾邪子但力學天殆不能貧子也予觀子章貎加壯其
厲予一如諸暨時未幾予復西還金華又二年予束書
寓浦陽子章聞之喜以書來曰予昔在諸暨與子居僅
四月而别在烏傷未十日而别今子來浦陽浦陽予父
母邦也予家距子之所寓不百里庶幾與子少相羊乎
予亦喜當與子章時相見也又三年子章未嘗一來予
竊怪之因詢子章所常往來者具道子章病咯血氣厭
厭不振予謂是疾勢雖迫人得良醫可己未始為吾子
章憂又四年子章竟死嗚呼吾子章竟止於斯邪予之
交友固多矣如子章者寧幾人哉積二十年之久僅能
再見之蓋以子章春秋始壯予雖少長亦不過二三年
其與子章游未晚也豈知子章遽先予而棄去乎予蚤
知子章若是又敢憂百里之逺不與子章周旋乎子章
已矣孰能相予之善孰能指予之疵哉予雖欲不哀子
章不可得已因從而著其辭子章諱璋姓陳氏子章字
也浦陽人辭曰
已乎子章天賦爾材而鍾爾精宜乎煇赫其聲光振拔
其華英不秩登於百石亦名薦於九卿奈之何單襦短
褐不知珪組之貴藜羮糗飯莫沾鼎餗之榮雖足勩乎
敝屣神憊乎篝燈竟不少用而遂潜輝韜迹於泉扄則
吾子章何如勿生已乎子章白楊萋萋宿草莽莽悲泉
咽而不流寒雲鬱而不聚以吾子章之才之淑而遽下
制於一坏之土寧不使予撫遺文而增嘅想音容而惻
楚也耶嗚呼唏矣
　　　哭張教授父子辭
濂同縣張公繼祖力學而尚志操少讀魯仲連傳見其
排難解紛歎曰士當如是而已大徳中縣有桀黠吏挾
重辟害民民愜怯莫敢觸其鋒公直之部使者時吏方
抱案在庭公面䟽其奸卒置于法延祐間郡上公才行
署雙溪書院山長考第成遂調瀏陽州學教授公為復
侵疆稽其步畝刻石學宫㑹守貳闕太府檄公攝州事
時歳荐䘲道殣相枕藉方下令勸分公為設方畧使持
劵者左入受粟者右出竟事帖帖無譁居二年以大父
喪棄官歸卒其子道生力學如其父屢應進士舉不利
困頓殊甚適余觀以監察御史行部浙東觀同舍生也
召見相勞苦薦為武夷書院山長未幾亦卒初濂年幼
時見公公即相器重與為賓主禮俾同道生師事城南
聞人先生逮今粗知學而不陷於小人之域者皆公賜
也濂既往哭公曾未幾何又哭道生焉雖石人猶當墮
淚近抱疚袵席間中夜尤念公父子不能置起篝火濡
毫申之以辭辭曰
番番良士僅以教施才不盡展人期有兒兒今死矣吁
其悲
　　　哭王架閣辭(有序/)
王君檉字徳潤濟寧金鄉人祖仁義烏丞父端溧水州
税務大使母劉氏君少警敏人物又魁傑嘗掀髯自咤
曰王檉不尋功名功名當自來逼王檉爾豈有錐在布
囊而末不見者耶遂學治經試進士不中即棄去攻法
家書為衢處二府吏尋補書吏浙東廉訪使者府遷浙
西名上江南行御史臺辟察院書吏已而貢入中臺察
院出調浙西道肅政廉訪司照磨兼承發架閣禆賛憲
政人器其材因㑹酒言忤御史銜之以事中君下符逮
就吏君坐樓上歎曰男子頭可斫膝不可屈死則死肯
與獄吏對乎遂拔刃自剄左右急救君已仆地血滂然
流君妻劉及子僧僧忍泣具棺斂載入金華即城北五
里藏焉蓋君自幼寓金華又以女妻縣人江演兵起山
東道絶不能歸故君喪來葬而妻子皆來依江初余入
郡從聞人先生學君同日至與之語又知同庚戌生人
相驩也晝摩切經藝晚則捉手同游衍或縱談大噱幘
墮地弗顧或聨詩纔脱口即促繼之遲則罰昏鼓動鼕
鼕始歸日以為常一旦去為吏余遂不以書記通有自
浙水西至者出君手書相勞苦且曰吾薦子於方嶽大
臣行授子校官矣子能為我一出乎余以書謝復固辭
居亡何聞君死矣余之辭君者非託此以為名髙竊自
念貧賤士何往不自得吾固不忘故人余足一動人必
病余以為挾且私是以弗能往視君俟君他日歸休御
欵段馬候君青霞白水間未晚也嗚呼孰知君之遽去
余而死矣乎使知君之遽死也縱百千其人以為私以
為挾朝夕迭提余耳而噪之余尚何恤必能謁君虎林
之上矣今復何言哉今復何言哉君既不可見乃絮酒
裹雞走哭君之墓僧僧知余至哭迎于途傫然也余心
益百折不自勝造為哀辭一通以洩余情雖然余情其
得而盡洩乎君卒時年四十七至正甲申九月十二日
云辭曰
犧尊青黄嘉禾之災樗大蔽牛不以為材使君非材行
已昧昧過者弗睨孰得而害君既材矣人誰舍旃髙位
疾顛理之必然氓之蚩蚩匪材曷治君仕則當不仕無
義孰不顯融君門而凶豈仕之尤秪繫其逢所逢者時
固有通塞亦命使之君復何惑物忌大剛不缺則刓自
君取之命復何云君若居柔觸物惟忍非惟保名身何
能殞從古有言柔則詭隨縱生千齡非君所宜君死雖
亟君膝不屈君氣凛然千古莫奪人孰不死君死則寧
尚可謂君鴻毛之輕君何用哀我哀有以天方夀君君
則自死我茍無罪誰敢死余一朝之忿惜不爾思妻子
㷀㷀東西顛沛君在九泉亦將自悔我則深悲豈直悲
君悲法之隳法既隳矣君宜長逝彼豸斯冠天亦不畏
　　　悲海東辭
王山鄭先生原善字復初延祐名進士起家徳興丞轉
處州録事有異政為衆所忌遭誣搆去官尋以疾卒臨
川危君太樸病執法者不得其平為著悲海東辭濂亦
繼作時元統癸酉冬十月丁亥也
我悲海東我涕拭矣善人云瘁邦其棘矣倬彼昊天冒
此下民彰善癉惡胡莫之懲冥冥其晝不見出日飄飄
雨風墮我家室家室墮止邦國危止豈遽危之遂將自
邇大君維河冢宰維舟卿士維楫烝庶維徒上下相力
厥載孔速茍不是念不膠則覆維彼哲人化為螟螣維
彼愚人猶如鬼蜮鬼蜮戢戢巧為我賊螟螣僥僥蝕我
黍苗我民我牧唯恐傷只彼豺伊兕敢為民痏既啜其
肓復醢其髓我寘我法孰云能已淑爾君子綉衣孔揚
有瑲蔥珩有節斯煌不我能朂覆謂我爽詈我縶我絶
不畏明訾彼鸞凰見藻是食有振者麟邪蒿為室式紛
式錯動罔不忒嗚呼昊天曷其有極甡甡其鹿乃索之
江中林喬喬乃求其魴顛倒眩瞀以逞無良嗚呼昊天
曷其有常無然惛亂無然慆淫無然回遹以虹我心爾
之悖矣民胥害矣爾之迪矣民相懌矣勿曰丘陵崇不
可夷勿曰淵氷堅不可摧忽為平陸忽若流澌誰與爾
謀曾不爾思謂爾醉止黝然無知爾不用酒何徳之違
謂爾蠱止上下卒迷日用飲食不愆厥初其止蘧蘧其
行踽踽其慘呿呿其威虺虺我涙既竭繼之以血百海
其深莫喻我心我生不辰伊誰之云無越我墻我垣我
藩無菜我田我田我麋天命有定我將我怨爾無人怨
我爾用歆乃塤乃篪乃琴乃瑟乃磬乃笙以樂其音以
樂其音實獲我心峩峩墮山山則有樗彼漼者淵淵則
有魚匪今獨然振古如兹我茍不樂不樂奚為
　　　廣漢難辭
難古禮也周人三時皆行之春冬之季難難陰氣也仲
秋之月難難陽氣也蓋二氣或佚厲將乗之為災故難
以止焉其制命方相氏帥百𨽻索室區疫以逐之又磔
牲以禳四方之神漢襲周制而其儀加詳選中黄門子
弟百二十人為倀子赤幘皁制執鼗方相黄金四目䝉
熊皮𤣥衣朱裳執戈揚盾十二獸有衣毛骨中黄門行
之冗從㒒射將之以逐惡鬼於禁中夜漏上水朝臣㑹
侍中尚書御史謁者虎賁羽林郎將執事皆赤幘陛衞
乗輿御前殿黄門令奏曰侲子請備逐疫於是中黄門
倡侲子和其辭凡八十言繼作方相與十二獸儛讙呼
徧前後省者三持炬火送疫出端門門外騎士以次傳
火棄雒水中自漢至今朝廷之難雖廢而民閒猶有存
者先臘一日巷萌社𨽻飾鬼神貎御五色龍虎文衣巡
門擊鼓而難之予惡其言鄙褻因疏古者用難之意復
廣漢辭使習焉其辭曰
陽陰乗化左右而行日厯昴畢得積屍大陵其氣勃芒
更涉虚危墳墓西司鬼官攸房厲附强陰而降于釁殃
咨爾十二神宣其威良焱突劒亢胇胃食虎甲作食􁉗
雄伯食鬽騰簡食不祥攪諸食咎伯奇食夢祖明强梁
共食磔死寄生委隨食觀錯斷食巨刳其腎腸窮奇騰
根同享於蠱毋使害傷咨爾十二神鍜爾戎兵出􁑦四
方吮厲之􁀱以代酒漿解厲之肌以充糗糧絲厲之腱
織以為衣裳斥除慝陰暢回明陽乾坤載清物楙民卬
惟爾神之功神或不蘉上帝是明急急如律令
　　　補雩壇祝舞歌辭
周官有司巫掌羣巫之政令若國大旱則帥巫而舞雩
漢法夏不雨祀竈毋舉土功更火浚井暴金于壇杵臼
于術為四通之壇於邑南門外方七尺植赤繒七其神
蚩尤祭之赤雄雞七𤣥酒具清酒搏脯祝齋三日服赤
衣拜跪陳祝辭以丙丁日為赤火龍一長七丈又為小
龍六長三丈於南方皆南向壯者七人皆齋三日服赤
衣而舞之司空嗇夫亦齊三日服赤衣而立之鑿社而
通之閭外之溝取五蝦蟇錯置社之中池方七尺深一
尺酒脯祭齋衣赤陳祝如初取三嵗雄雞猳猪燔之四
通神宇令民闔里南門開里北門幸得雨報以豚一酒
鹽黍財足以茅為席然周制久廢典午以降漢法亦不
行而祝辭尤闕歳丙申夏旱羣巫雩于山川之神予既
書其事授之復補其詞使巫歌舞焉
於泰鴻冒下民動以化時屈伸煜朱鳥萬物甄亢則害
陽畢屯土膏耗蓊欲痻田畯奔勢維礥壇四通僾明神
神中臨勃如煙鬯嘉錫燦若羅繭握薦豕炳膋蕭灌鬱
金匊芳䓇氣上延合溟漻洞五精貫八幖茫無外莽翛
翛門沆碭駕以猋俯下土無不釗
鬱行風羽輪翔𤣥黄變慘復爽衆嫭集亢景章僾然存
索之亡爍陰明迴叢陽符翹襟逝弗忘崇明禋成穡功
憑紺筵嚴以卬應上公與天通植赤繒驂紅龍左列缺
右豐隆流火降鉅若鴻鬼婦劉散為風灑靈注徧四封
函斯活頴茸茸衆維魚兆已從融祉暉毓宵氓甫田阜
物豫成風平平綽以行人旉與鬼肹蠁耿曜振霈充盈
神心暢樂茫良四㝢綏萬國洋洽大康慶昭膺
　　　楊刺史廟迎享送神歌辭
浦陽雞冠山上有古神祠相傳祠漢交州刺史楊侯侯
縣人也名扶字聖儀累官皆有恵政侯歿已千載民以
雨暘禱輒應是侯之神在天猶不棄於吾民也吾民其
可忘於侯乎濂雖不敏為撰迎享送神之辭俾邦人歳
時歌以祀侯其辭曰
紛溶溶眺天門白蜺出雜雲敦翩我靈整脩駕車登登
般裔裔翩我靈降潜場回飈興與之鴹翩我靈變陽陰
奔以放光淫淫翩我靈繽如廧神鬼衞鳥翼張
　　　紛溶溶一
神筵啓混朱黄愉以康怳芒芒奄靈車奠芳酎爵行千
流若雨奄靈車蕙為有饗且飫以舞歌奄靈車靈已醉
廣宣延無不備奄靈車樂無極神山髙髙可測
　　　神筵啓二
氛翼翼欲上升指青雲化為文靈之旋疾如風從西虎
導東龍神之旋髯長逝凌紫青瑶光下靈之旋兆逢惕
景已滅猶放􁑢靈之旋錫我祐沛若雲雨下土
　　　氛翼翼三
　　題辭
　　　菊坡新巻題辭
當塗陶君用髙蓋出於晉徵士元亮之裔凡宦轍所臨
必效前人種菊花滿坡當萬木揺落時花始秀拔低昂
枝上若赤金所鑄錢頗可玩用髙公退之餘酌酒與花
對恍然如在柴桑籬落閒殆忘其章綬之榮案牘之煩
也或者疑之曰仕者樂乎朝市故馳而弗息隠者慕於
山林故往而不返有若水之與火未易合也昔者元亮
遭時孔艱不能為五斗米折腰向鄉里小兒因有托於
菊而逃焉耳今用髙則不然生逢今有道之朝亦既由
憲史檢校中書而主畫於秋官矣衆咸以致君澤民期
之用髙則留情於菊若將與世相違者無乃不可乎嗚
呼是何言歟是何言歟觀人之道不于其迹而于其心
迹固朝市也而心則不忘乎山林謂之吏而隠可也迹
或滯乎山林之中而其心則豔華趨榮無一息之不思
市朝茍謂之為隠孰能信之況君子之出處可仕則仕
可隠則隠初何容智力於其間哉設使元亮當今之時
將不能不仕而用髙生於元亮之世似亦不得不隠也
世之人學元亮者多矣皆在乎去位之後用髙則見於
在官之時此蓋魯男子之善學栁下恵者也用髙誠賢
乎哉予固不敢以用髙方之元亮也以其志之或同而
他人未必能知也聊相與一言之并作采菊之辭以遺
用髙曰我采我菊露其和矣今我不樂鬢其皤矣鬢其
皤矣吾行歌矣我菊我采露其晞止今我不樂白日馳
止白日馳止吾顔衰止歌罷用髙攬衣而起曰贈予言
者盈三帙矣子頗能知予之志曷為書于新巻之端俾
詩家者流繼之他日約子於三徑間俯仰西風歌此辭
而餐落英顧不美歟予不敢固辭用髙通儒術為人仁
厚士林中多稱之云
　　　羅鄂州小集題辭
有倬羅公家于歙邦幼名曰愿冠字為端良其父吏部
内外踐敡春秋之學與胡氏抗衡生子凡六皆能辭章
公居其五尤赫赫有芒既收世科厯仕縣州出刺武昌
皁蓋朱旛績用翕以張夫自五季以來文氣日卑宋室
龍興篤生哲師汶陽浚其源二尹導之元城倡於前范
張和之逮于廬陵日粹以夷臨川南豐眉山父子同燄
而聯輝清寧協順功用發揮精氣充斥暢達蕤綏變化
合神而光景弗虧奈何王轍既南涉于偏頗衰俗羣趨
以事決科浮聲切響駢言儷辭襲謬而踵訛公挺其間
弗徇弗阿濯其孽痾障其頹波謂六經之作如日行天
不可以軋摩唯秦暨漢是則是效接其遐軌而視法在
軻然而畜之不𢎞則動之弗振涵志今古潜神典墳玩
陰陽之交察海嶽之文覈治亂之變通典禮之津以至
稗官虞初旁行敷落鳥獸蟲魚之倫凡可以資博識者
咸區别而彚分力思精索從莫達晨𤣥功以凝將通乎
鬼神故其形諸篇翰鑰啓繭抽髙雅精鍊莫之與逑喬
嶽嶢然上凌太清而陋夫土丘戴冕執圭屹若山立而
異於卉裘棠溪之金美則為鏐干將之鐵百鍜始遒視
彼蝕鍮腐鉛敻乎不侔考亭朱子取法魯騶發人瑕類
一髪必讐獨推公文而弗舍者以協理之微幽嗚呼公
既逝矣遺文四行唯於東南粲如列星遭時不平遂壊
於兵其諸孫宣明賢而有徵懼懸黎之鏟彩結緑之沈
英復鍥於梓以震其聲以開其冥以鍧於衆聽濂也不
敏幼誦公文蒼白無成搏朽壤以代磶不壓亦傾揉敗
檿以為弧莫使之綳其瞻公之製作猶應龍之降升區
區贊述何繫重輕姑序其作者之意於首簡使後生小
予知豪傑之士不為衰俗所囿而雄渾之作或當與秦
漢并
　
　
　文憲集巻二十九
欽定四庫全書
　文憲集巻三十
　　　　　　　　　　　　　明　宋濂　撰
　　贊(凡三十/九章)
　　　文右相像贊
才優德純山峙玉温重厚可以鎮俗仁恕足以澤民或
陳經術而侍青坊或秉霜簡而立紫宸終受知於聖主
宅右揆而相秦深沉有謀真潞國之裔剛毅忠信誠絳
侯之倫觀其屹立不動正笏埀紳猶可作懦夫之氣而
褫邪佞之魂嗚呼此所謂邦家之重寳廊廟之大臣也
歟
　　　婁貞公贊
原武婁宗仁當天后政嚴之時獨以寛厚聞其弟守代
州宗仁教以唾面自乾至今為善者師焉因贊之以自
勗贊曰
我言之恌斯辱之招我行弗足或貽其辱二者無失其
至由外内省不疚我則何罪我面彼唾乃彼之愆我何
潔之正使自乾孰忿自乗攘袂而閧孰量之𢎞受詬如
頌是非茍繆不亦殆而㣲公之師吾誰與歸
　　　陸秀夫像贊
身抱龍髯兮眼不見水鳳闕雖遐兮龍堂則邇玉雪皦
如肯汚泥滓赤日出海兮爾心不死
　　　滕奉使贊
齊人王蠋有言曰忠臣不事二君烈女不更二夫女之
從人一與之醮當終身不改譬之白璧小有玷辱人將
斥去而不之顧臣之事君也其理亦同故蠋特並言之
事兩夫者雖辨如虞姬智如鄧曼吾知其決非良婦事
二君者雖功如汾陽才如西平吾知其決非良臣嗚呼
使此義昭如白日人臣安肯懷二心而國安有喪亾之
禍哉東陽滕茂實當宋靖康初以太學正與僉書路允
迪奉使於金議割三鎮太原尋奉密詔據城不下金人
怒囚之雲中欽宗北遷茂實謁見涕泣請從行主者不
之許其後允迪南歸茂實獨留雁門終身不再仕臨沒
令以黄幡裹屍而葬仍刻石識云宋使者東陽滕茂實
墓此殆不事二君者歟當是時有宇文虗中者亦以黄
門侍郎使金見留遂改節易行反面事讐其後雖欲奪
兵仗南奔而自贖卒亦不逃君子之議其視吾茂實果
何如也茂實已矣人至今想其遺節如神龍不可得見
至視虛中輩不啻若鬼蜮犬豕有識妾婦亦羞聞之此
無他人心天理終不可誣也乃作滕奉使贊用規事君
而有二心者贊曰
漢有蘇武奉使不屈滕公配之有聲烈烈黄幡裹屍以
全臣節如璧之白弗緇弗缺其人雖亡而神不滅上游
帝所凌厲日月降臣見之肝碎膽裂敢述贊辭勒在貞
碣
　　　東陽十孝子贊
　十孝子者皆東陽人其事載於郡乘為詳予讀書之
　暇因採其昊天㒺極之思而為是贊以風世之為人
　子者
　　　秦顔烏(東陽/人)
古有醇孝厥姓惟顔父䘮未葬行泣道間我畚我鍤是
薶是瘞彼羣烏何知銜土予助我冢既封烏吻血流感
爾異類愧我同儔秦風日漓借耰鉏而德色誰意霠雲
之四䝉見此皦日千載之下禮憲淪胥豈獨愧君烏亦
不如有廟嚴嚴春秋是祀用興薄夫作孝子
　　　呉斯敦(東陽/人)
有孝者斯峴山之阿父罪當誅兒心奈何自非吾親盍
從生我我寧隕身父死其可九關峩峩虎豹齗齗泣血
上書願易以身王用爾恤卒全父命更旌爾門風彼不令
池波奫淪宰木扶疎清風肅然過者下車
　　　晉許孜(東陽/人)
嗟嗟許生實孝于親胡風木不停遘此難屯輤車既載
負土築墳我親我􁀙敢曰勩彼鄉民手胼足胝我不為辛
巾笥猶存几筵不改惕然念之吾親何在秋霜凝凝春
雨㵟㵟父兮母兮得母苦寒與飢兒既不可見寧不念
兹天高可極此情㒺極鹿獨不閔我觸我松栢嗟嗟許
生厲志不移終身之慕於子見之
　　　唐馮子華(東陽/人)
緬彼孝馮綰廬墓傍思親不見欲與俱亾白月寥寥悲
風四起蒲伏號呼哀徹心髓天錫嘉瑞慰我孝思有皦
斯兔有斐斯芝孝馮曰噫吾焉用汝九京莫興百瑞奚
補唯爾孝子樹我世防雖歴萬祀厥德彌章自公之亾
肖公者幾茫茫堪輿孰非人子
　　　唐應先(東陽/人)
卓哉至行衆人所難眷我應君抆涕汍瀾親之云亾中
心咽塞雖草生髪間何暇束櫛昔處膝下其樂泱泱今
我來思舉目但見白楊彼蒼者天曷不我惻茍可從之
我生奚恤爾心之苦爾行之優雙闕峩峩卒承天休
　　　唐唐君佑(東陽/人)
唐氏之子以孝行聞死生一節弗岐弗分唯思親不置
鞠明究曛誰無父母以樂以愉今我何罪獨行次且我
罪之深我宜隕墜胡獨使我親先彼朝露昊天不弔直
至于斯渺渺音容如何勿思官用褒旌封闕在舎匪私
爾一人式勸來者
　　　陳太竭(浦江/人)
浦汭之間有氏曰陳親沒居廬衰麻終身心勦形瘵杖
而後起一氣如絲去死無幾朝哭如吞莫哭尤不忍聞
松風翛翛林鳥嘐嘐來助予之悲號遐思弗寧起奠我
爵果肴在前烏鳥為之不啄世瀦失防頹波滉瀁我思
古人古人焉往
　　　宋董少舒(蘭溪/人)
有倬董君父以令終躬負厥土馬鬛其封四郊無人夜
寒如水黑飇潛興如臨神鬼董君出廬擁墳撫膺念父
寥寂長哀無聲日兮月兮能照下土寧不閔我最苦願
亟入九泉奉我父母靈芝煌煌駿發爾祥盖紫幹黄於
燦其光有焯董君德聲斯不亡
　　　宋金景文(蘭溪/人)
濲水之州三山之坡下有孝子孝如之何父疢在首籲
天請代願萃予身我親㒺害母棺未窆執􁀙以前天光
下爥五色粲然五色粲然未足為偉怪雹獰風勿犯其
里茍匪中忱曷以臻此緜代是師於戯孝子
　　　宋賈南金(金華/人)
孝道之𢎞百行所生誰與賈氏實敦古風生弗離親殁
安可棄忍令親之玉體為泉扄所閟晝雖不可見接以
夢寐夢中相見宛其未死覺後求之寒燈在几得不慨
兹澘澘堕淚睠爾孝德閔我章逢梔蠟其貌黼黻其躬
父子相軋或不相容我述贊辭用發民衷
　　　許魯齋先生贊
濂洛之學傳自武夷重徽疊照日星昭埀逮我許公尊
聞行知若親摳衣寒泉之麋張皇幽眇釐析毫絲如臯
陶淑問畢其情辭如后羿注矢不失其馳既入閫域遂
升堂基横經胄監衿佩鏘如袪其人私牖其天彛釋其
偏岐挽其九衢德成財逵昭用如時黼黻帝治甄陶泰
熙明體適用公實庶幾無德弗報四海祝尸嗚呼許公
百世之師
　　　劉靜脩先生贊
先生之心嶽鎮川澄先生之操玉温石貞先生之學寤
寐六經岐陽之鳳魯郊之麟和氣襲人盎然陽春發周
孔性情挹其深醇或出或潛與道周旋九原可作吾為
執鞭
　　　呉草廬先生贊
紫氣蟬聨神物蜿蜒有開必先山川降神自元而貞篤
生哲人慎斯勤斯絶乎等夷於道早知厲如秋霜煦如
春陽何德之昌抱膝而居氣蓋八區閼而弗舒玩心神
明操觚弗停輿衛聖經學徒是依毛之有麟甲之有龜
㪺其淵冲以消吝封心熙氣融大明當軒留聘益尊施
教成均北許南呉先後合符人文之敷大明太史金華
宋濓贊
　　　虞文靖公像贊
朱眀之墟離火降精也丹鳥䙰褷為駕綵軿也手握化
樞人文昭明也補帝袞衣五色熒熒也上凌霄漢下燭
九溟也無幽不啓無芳不榮也頓挫萬彚配合三靈也
獨騎元氣棲神窈㝠也之死弗沒隨物流形也凝為矞
雲燦為德星也琬琰所勒鬼秘神扄也命世之材一代
之英也
　　　先師内翰栁公真贊
偉貌長身端嚴若神即而就之煦然春温海濶天髙莫
窺覘其宏度霆奔飇竪莫驅駕乎雄文來趨蹌之衿佩
作儀表於薦紳出入容臺振百年之禮樂昭宣帝制煥
大號於乾坤惟其具該博崇深之學所以繼光明俊偉
之倫仰瞻遺像有涕沾巾儻使泉臺之可作庶幾士俗
之還淳門人具官宋濓拜讚
　　　呉山長像贊
原道書院山長呉履予之異姓弟也人之評履者一則曰
履善屬文其嚴簡嶄絶處類秦漢間人語廹而視之有
淵光也一則曰履自幼沉酣羲獻中行草書皆入妙品
如寳劍舞空光芒疊發芙蓉出水態有餘妍當與鮮于
大常齊驅其得意者或謂過之其知履僅若此至其尚
風義赴朋友之急不顧水火雖古人猶難知之者未必
能知履也因贊之以白履行于世贊曰
若人者其古君子之徒與聞人急難即欲赴之力縱不
及心懸懸其如飢水火在前幾若弗知輾轉不寐而長
夜以思世滔滔而莫察吾獨探其隱微彼以藝文為矜
衒者其相知也不亦淺而若人者其古君子之徒與
　　　石巖林先生像贊
冰霜顔面鐵石心腸持斧七閩百壬斂藏神眀之政淵
源之學其人雖亡清風猶昨
　　　溟涬生贊(有序/)
溟涬生者旴江廖應淮海學也抱負竒氣好研摩運世
推移及方技諸家學年三十游杭上疏言丁大全誤國
狀大全怒中以法配漢陽軍生荷校行歌出都門道傍
觀者嘖嘖壯之抵漢江濱遇蜀道士杜可大揖曰子非
廖應淮耶生愕然曰道士何自知之可大曰宇宙太虛
一塵爾人生其間為塵幾何是茫茫者尚了然心目間
矧吾子耶然自邵堯夫以先天學授王豫天恱天恱死
無所授同葬玉枕中未百年而呉曦叛盜發其冢得皇
極經世體要一篇内外觀象數十篇余賄盜得之今餘
五十年數當授子吾俟子亦久矣乃言于上官脫其籍
盡教以冡中書其筭繇聲音起生神鑒穎利可大指畫
未到者生已先意逆悟可大自以為不及學既成去隠
宣歙間遇余安裕戈陽將教之安裕勸生業中庸生瞠
目厲聲曰俗儒幾辱吾康節於地下矣復去之杭客賀
外史家晝市大衍數夜沽酒痛飲飲即吐吐即飲不醉
如泥弗休醉中嘗大呼曰天非宋天地非宋地奈何奈
何語聞賈似道遣客叩之生曰毋多言浙水西地髮白
時是其祥也似道未解復召至屏人與語生曰明公宜
自愛不乆宋鼎移矣似道惡其言掩耳走生亦徑出過
曾淵子家索酒轟飲酒酣作嬰兒啼曰大厦將焚燕猶
呢喃未巳耶復賦歌以見意都人士聞之競指以為怪
民不與接獨太學生熊希聖猶時造其廬生私執熊手謂
曰吾端居層樓聞空中戎馬百萬來人鬼作哭泣聲壬申
襄樊陷甲戌宫車晏駕乙亥長江飛渡似道亦殛死臨
漳丙子三宫播遷諸王大臣皆南北亂走噓吸事耳子
不去欲何為居亡何宋事日非沿江州郡望風奔潰生
大慟曰殺氣又入閩廣中吾不知死所矣遂遁去其言
無一不驗後四年病死處州學中年五十二無子唯一
義女從之生宗堯夫先天之學頗自謂知易每見諸易
師傳疏不問淺深輙訕駁以為樂及論後天則尊羲畫為
經彖爻繋辭為傳黜文言彖象二傳為九師之言且謂
說卦非聖筆不能作上下繫乃門人所述序卦直漢儒
記爾盖生聰明絶人未聞道而驟語數故其論經多失
中然性使酒難近又好訐人陰私人面頸發赤不顧罕
有從其學者唯國子簿呉浚進士彭復樂師之浚不卒
業復屢受唾斥不怨生將遁時召復至口發例手布籌
雖平昔所靳若終身不示人者一舉授復復後又授鄱
陽傅立云或曰生瀕死語女曰吾死後一月中朝命山姓
鳥名使徴吾及傅立當過予門汝可出藏書示之立當
以此致大官後皆如其言所謂山姓鳥名崔鵬飛也生
所著書有𤣥𤣥集厯髓星野指南象喻統㑹聲譜畫前
妙用數十萬言今猶間傳于世贊曰
龍圖成章有文從衡以濬以眀以洩其藏以奠乎𤣥黄
昔我素王韋編三絶墜緒微茫誰其我綴我參我腴九
師襄之我苞我晶百氏攘之如河之渾如曀而昏如治
絲以棼天未降割一髮攸存維洛有士居于百原超神
冲漠凝於畫先數往知來小大斯甄莫峻匪厓我陟其
顛莫深匪淵我瀹其泉簡材以畀非隠弗傳有冥者冢
卒昭以宣或得其􁀙載神于言炎炎宋籙維其訖矣長
星蝕栁色之赤矣眚祥見徴土髮􁩪矣朋昏以世莫之
戚矣魚在在鬵尚其息矣維生之知中如沸羮彼惛弗
知覆謂我狂我狂如何我憂孔多我山我河我用弗磨
俾淪胥以訛我酒既嘉我瑟又龢我寧不嘯歌北風其
涼旂旐央央我車龎龎蕩蕩江流杭之如陸有腥其穢
流血沃沃海氛方殷其何能目人有恒言風雨漂揺夏
宇障之涉于大川烝徒楫之楫副宇橈孑孑焉依國武
斯墜不知攸戒日隕弗升雖晝作夜鴞舞於林鬼瞰于
舎孰投是艱曾莫之艾乃惄乃驚乃瞻乃行乃遯死于
㝠睠生之為胡乃神以著徴之古聖匪程伊度何以言
之卒淪于數一曲之淹不通其故易道既泯數亦不類
激贊於生發我長喟月出皎兮在天之心在天之心何
古何今
　余自幼即見長老談溟涬生事近見李淦性學及戚
　光子實所造文又知生為詳以生之精藝如此而修
　宋史者不列之方技傳中殊可恨也故予愍之特序
　之又傷易道之微激而贊之惜乎予文蕪陋不能永
　生也然予情亦至矣濓志
　　　采苓子贊
榮陽鄭仲德有隠操嘗采苓九藍山間因自號采苓子
斯贊之所由作也贊曰
彼采苓者肥遯之士皦皦霞外不容纎滓白月入懷涼
颸泝櫺髙視一世何慮何營
　　　匡山居士真贊
紫眼有稜足以洞視千古長髯如㦸足以畏讋百壬或
建大將旗鼓而殄殱於妖沴或被處士冠服而容與於
雲林可顯可晦載浮載沉一委順於外物初無累於貞
襟縣千尋之丹厓莫踰其峻瀦萬仞之重淵㒺測其深
抱忠義之志而耿耿自信所謂不變不改若百鍊之精
金者邪
　　　曾侍郎像贊
身形之瘦弱也則山澤之臞精神之凌厲也則列仙之
儒博極諸書而守之則約智周羣類而處之若愚當議
禮而考文較損益於錙銖稽百王之軼典翼一代之鴻
圖豈非養德之腴造道之樞而為國之耆艾邦之蓍龜
者乎
　　　章判官像贊
唐福州軍事判官章公脩實檢校太傅仔鈞之父也其
遺像至今盖四百餘年矣二十世孫御史中丞溢偶於
閩中購得之如獲至寳持以示其友宋濓因為作贊贊
曰
器局深沉容儀嚴肅吁嗟哲人如金如玉餘慶所被孫
子若雲重珪叠組至今揚芬
　　　四十二代天師張公像贊
含冲葆虛執真之樞翊度宣靈契道之符龍虎衛乎左
右風霆屬於指呼此古之博大真人而今之列仙之儒
者邪
　　　趙使君像贊
宋之王孫元之循吏才優識明政通民治未老而歸臨
難不貳懦夫觀之可以作氣
　　　趙子昻像贊
文運中微頽波日靡公起東南作天一柱天人之表帝
王之孫麟遊鳳翔珠明璧温歴試中外遂居禁密其名
之升與日同出彼憸邪者腐䑕敗豚何能病公臭穢自
聞三百年間西東萬里雄鳴一代如公者幾公貌如玉
公文如金變化莫測照耀古今
　　　李太白像贊
元行臺治書侍御史亦憐真班所藏李太白像係秘閣
傳本吾友危君太樸嘗為之贊自後流落於金陵駱氏
酒家洪武己酉秋郡士王宗溥購獲之尋以摹本見貺
因造贊曰
長庚降精下為列僊陵厲日月呼噏風烟錦衣玉顔揮
毫帝前氣吞閹豎視若烏鳶頓挫萬象隨機囘旋金童
來迎絳節翠旜下土穢濁孰堪後先囅然一笑騎鯨上
天
　　　傅同虛像贊
將求子於外兮則鍊精於三田欲索君於内兮則游神
乎八天是皆窺見夫粗迹而未能暢逹其真𤣥髙岑兮
谷綿白鶴舞兮蹁蹮豈非長跨於洞庭之野吹瓊管而
招飛僊者耶
　　　宜春夏都事遺像贊(以忠字/尚之)
其才孔良其氣則剛沉潛乎仁義之府擩嚌乎禮樂之
塲窮春秋而寓袞斧法菽粟以為辭章使之專城而居
則可以攀次公之黄使之入直鑾坡則可追文成之張胡
為乎低囘下列莫展一長託使車以遐覧竟仙游於五
羊豈詘于人者難知而信於天者不亾後千百年剛風
鬱滂當見騎麒麟而下大荒者耶
　　　𤣥英處士方公遺像
予學子方孝孺𤣥英處士之諸孫也持處士像來請贊
贊曰
振騷雅於江南混漁樵於玉笥諫垣天近雖屢形州牧
之童牛衣夜寒終不奪煙霞之志凛然亢直之風可折
諂諛之氣遵真曜之遺則造𤣥英之私諡唯其畜厚而
發𢎞所以繼隆而傳熾紳笏蟬聯勲庸赫著蔓延閩浙
之間莫匪雲原之裔敢申贊辭式昭瞻企
　　　王宗普像贊
以子為貴介公子耶何其神清氣和無綺紈之態也以
子為仙翁釋氏耶何其與時俯仰遊乎方之内也以子
為詩人韻士耶何其清竒勁直訥然而謙退也然則果
何為者耶盖跡混乎三者之中而心游乎埃壒之外此
吾嘗謂空同子以古之人而處乎今之世也
　　　危雲林像贊
文繼虞歐之盛位居廊廟之尊天下譽之而不為喜衆
人毁之而若無聞此公所以為大雅之君子傳百世而
存長者乎
　　　王指揮像贊
真人龍興山川降精杖劒來從莫非豪英維時王公實
將家子虎吼鷹揚萬夫披靡成功錫爵遂鎮一方弛其
武威佩玉冠裳何以觀之有英其像益懋厥勛配古良
將
　　　蘇都事伯䕫像贊(子由後/平仲父)
才足以行志智足以成事也茍盡施於時必有大過於
人而得位以行者僅出其一二也年齒之高林泉之趣
皆公之所宜有固天報善人之所致也惟有子之甚賢
以文鳴于治世足以繼絶學于前人揚休聞于不墜也
此吾嘗私為之善誦長公之言擬公於晁氏之君成而
知其無愧也
　　　自題畫像贊
廣陵孫生貌予真人皆失笑謂無不似者因題其右辭
曰
似柔而强如愚而明辨駁百氏寤寐羣經千載之長一
世之短前武儼然吾敢不踐
　　　又
吾心與天地同大吾性與聖賢同貴奈之何隨於曲學
局乎文藝忘其真實之歸溺此浮華之麗顛隮於得䘮
之塗蒞惑於是非之際縱濫厠於大方曾不離夫小智
靜言思之幾欲霣涕奮自今以為始日載惕而再厲有
如升嶽者當極於崇顛辟若改火者須資夫新燧期融
通於髙朗誓薅治其蕪穢用致知為進學之方藉持敬
為涵養之地續墜緒之茫茫昭遺經之晰晰雖任重道
逺必篤行而深詣庶幾七尺之軀不負兩間之愧爾其
勉旃以終厥志
　　　越國夫人練氏像贊(有序/)
天地之大德曰生夫生者乃天地之心雖陰陽之所運
行有開闔慘舒之不齊然天地之心生生而弗息者恒
循環於無窮有如碩果不食則其生道已具其中俟時
發榮挺然而莫之遏矣時至五代用兵爭强屠戮逮乎
鷄犬是天下極亂之時盖無復人道有能於其間不為
氣運之所變遷而一念之仁有以契夫生生不息之心
則其感召之速所以敷遺於後人者其澤曷有既哉閩
之練夫人諱寯建州刺史章公仔鈞之妻也生而肉髮
深沉而端毅終日或不一笑言且知識有絶人者時閩
王命公屯兵浦城之西巖南唐盧將軍帥師來侵我公
遣二校請師于州失期將斬之夫人勸曰時危民未靖
公奈何斬壯士公悟不問二校逸入南唐皆為大將一
則金陵邊鎬一則上元王建封也保大三年二月南唐
遣江西撫安使查文徴伐閩取建州鎬為行軍招討建
封為先鋒橋道使奪其險要已而建封焚外郛八月甲
子克之公殁已久獨夫人猶存二校遣使者持金帛遺
夫人并以一白旗授之曰吾且屠城夫人宜植旗于門
吾已戒士卒勿犯矣夫人反其金帛并旗弗受曰君幸
思舊德願全此城必欲屠之吾家與衆俱死耳不能獨
生也二校感其言遂止夫人之子一十五人孫六十八人
多躋顯仕而其後人繩繩相繼位宰執登法從厯卿監
佩守令之章者殆百餘人嗚呼何其盛哉非夫人有以
契夫天地生生不息之心則其施報之厚未必若此之
至也原夫人之心渾廓昭融不限封域視一城之生聚
不翅如一家真有所謂仁者之量殃慶以類大易之旨
也夫人之後其有不蕃昌者乎其有不絢著者乎昧者
不知天之未定謂為善無足倚是則天之生生之道絶
矣夫奚可哉夫人二十世孫存道以遺像求予贊予既
質諸傳記以序夫人之事而復為之贊曰
懿彼夫人生于七閩肉髪有倫靜毅而莊動循厥常女
士之良笄而有歸建州之妻其德與齊建州桓桓旗旐
繙繙以扼建闗將固我城必集我兵移書以徴二校言
旋何期之愆絶首以懸夫人曰吁乾坤創夷壯士勿誅
逸之使奔遂為唐臣建斾而軍爭城以攻火旗晝紅陷
其四封二校有云使鬼為人夫人之仁曷其報之曷槖
我私曷授我旗旗植于家有突而譁我劍之加夫人曰吁
是城卒屠我生何為有衆若林昔而斧碪今而謳吟夫
人之亾其魄已藏其澤愈滂傳紫襲龜霧滃雲迷被于
今兹遺像儼然萬目斯瞻曷取則焉
　　　黄氐三壽圖(浦陽合/溪人)
　　　　資善
身安而家裕者人之所欲也藏智不用而厚重有餘者
天之所福也君有以契乎天故不求而自足也超乎寵
辱離乎毁譽而游乎物表此人之所難能而君之所獨
也
　　　　資深
智足以燭理而加之好學敏足以蒞事而本於無私事
長不以和樂勝禮馭下不以慈惠傷威行乎家庭春温
而秋肅著乎言行方矩而圓規斯學者之所難能茍謂
之篤行君子其孰以為非耶
　　　　資文
人知其外之偉而不知其内之美知其才之豐而不知
其行之崇是蓋質而不二和而有禮介而能通者也
　　　龍馬贊(有序/)
西南夷自昔出良馬而産於羅鬼國者尤良或云羅鬼
疑即古之鬼方其地有養龍阬在兩山之中泓渟奫深
開闔靈氣而蛟龍實藏其下當春日始和物情酣鬯夷
人立栁阬畔擇牝馬之貞者繫之已而雲霧晦㝠咫尺
不能辨色類有物蜿蜒上與馬接盖龍云逮天色開霽
視馬傍之沙有龍跡者則與龍遇謹其芻菣而節宣之
暨産必獲龍駒焉粤若洪武四年六月壬寅夏國主明
昇以全蜀降獻良馬凡十而其一色正白乃得之於阬
者身長十有一尺首高九尺足之髙比首而殺其二尺
有肉隠起項下約厚五分廣三寸餘貫膺絡腹至尾閭
而止精彩明晃振鬛一鳴萬馬為之辟易韀勒不可近
近輙作人立而吼上謂天既生此英物必有神以司之
親撰祝策詔有司以牲牢祀于馬祖然後勅典牧副使
臣高敬囊沙四百斤壓之人跨囊上使其游行苑中久
之性漸柔馴適八月癸巳上將行夕月之禮於清涼山
壇上於是乘之而出如躡雲而馳一塵弗驚皇情恱豫
賜其名為飛越峯復命御用監直長臣馬晉臣繪其真
形藏焉臣濓稽諸載籍漢之元鼎中有神馬出渥洼水
中馬之生於水者尚矣養龍之說雖相傳於夷人要當
可徴不誣也肆惟皇上以大德而位大寳日之所出日
之所沒無不梯山航海獻贄奉琛邇者獨角之犀來自
九真食火之鷄貢於三佛齊之境其他佹形僪狀藉藉
紛紛且不一而足而況兹水産之龍馬乎周書有云不
寳逺物則逺人格所寳惟賢則邇人安皇上宵衣旰食
日懷保於小民巖穴之士蒐羅殆盡將圖治安如黄虞
時其遐荒殊裔珍毓竒産未嘗有心求之所以榮光休
氣洋溢中國仁聲義聞充洽八表而龍媒之異自致於
天閑十二之中揆之於書前聖後聖盖同一軌轍也其
視貳師之遣黷武窮兵以索諸大宛者果為何如哉臣
濂以文字為職業際兹盛美不敢黙而無言謹述贊辭
一首以貽諸後世贊曰
天駟熒蛟龍升靈泓澄神馬生祥飇瑞靄晝杳冥天一
翕聚通精靈龍胡盈鳬臆輕竹披耳鏡懸睛花雪捲毛
光照夜汗溝有血霞流頳振鬛鳴萬馬驚閃流電逐飛
星九霄彷彿從龍行但聞瀟瀟風雨聲三川平八極寧
真龍媒獻龍廷出入天門駕龍軿太霞五彩蒲瑶京皇
風清皇道貞皇威明茫茫堪輿内孰敢不來庭陋彼漢
將軍空圍貳師城乃知天子在樹德不必連年徒用兵
　　　墨鞠圖贊
建安蘇照為學子黄叔暘作墨鞠圖侑之以竹石豈以
其氣節之相同歟禁林散吏宋濂為造贊曰
我本中黄鐵為肝腸精神外章不自知形貌之黝歟緑
竹猗猗白石瑳瑳貞而匪阿斯為月下之友歟萬色齊
㝠洞容物情雖暗而明豈陶令沉昏而托之酒歟
　　　陳方都督像贊
桓桓俊英矯矯虎臣心雄萬夫才佚三軍爵列崇階功
在盟府圖像雲臺流芳千古
　　　李徴君像贊
嗜義親賢以道自娯懿哉若人君子之儒
　　　虎林處士贊
虎林處士王君年踰七十而視聽如少壯時其孫監察
御史驥從予受經者久間來請贊贊曰
素髮埀埀中心熙熙儉勤作肥家之本嚴厲為馭衆之
基好施之仁久而彌篤嫉惡之氣老而不衰吹鳳笙於
明月之夜飛羽觴於百花之時大布寛衣容與委蛇不
知謬稱虎林處士知之者以為瓊臺之神仙乎
　　　華嚴經贊(有序/)
上人幻滅嚴持梵行欲求無上真如之道嘗自念言華
嚴大經實中天調御第一時所談一乘頓教化為尊勝
欲爇松為煤入以香藥搗和成劑以書此經而彼松煤者
假物所就具黑暗相有染白法欲煆汞為丹承以空露
研潤如法以書此經而彼汞丹者炫燿可觀能育人自
非助道者欲推赤金素銀亷薄如紙復粉為泥以書此
經而彼金若銀雖曰重寳外塵為體初不自内以是思
惟身外諸物若勝若劣若非勝非劣若一若多若非一
非多皆不足以稱此殊利繼我一身内而心膂肺肝外
而毛髮膚爪資血以生資血以成資血以長資血以至
壯老暨死是則諸血衆生甚愛如梵摩尼一滴之微莫
肯捨者我今誓發𢎞願於世尊前以所難捨而作佛事
從十指端刺出鮮丹盛於清淨器中養以温火澄去白
液取其真純蘸以霜毫志心繕冩滿八十巻尊閣益壽
禪居昔者樂法比丘當無物時欲聞佛語了不能得乃
信婆羅門言以皮為紙以骨為華以血為墨願書一偈
況今千百妙頌十萬正文不止于一縱捐軀命以報佛
思無足為異於血何吝唯願法界有情或見或聞證入
雜華藏海證入雜華藏海已即得六根清淨得六根清
淨已即得自性清淨得自性清淨已即得四天下微塵
刹土中一切衆生皆悉清淨無相居士未出母胎母夢
異僧手冩是經來謂母曰吾乃求明延壽宜假一室以
終此巻母夢覺已居士即生今逢勝因頓憶前事於是
親􁃛五分妙香香雲輪囷結為寳網編覆經上乃復合
爪向佛散華作禮而稱賛曰
雜華淨智海九㑹之所說一音所演唱十處放光眀信
解行證門總攝無復餘如是具五周如是辨六相如是
分十𤣥妙義皆充足以至四法界二十重華藏無邊香
水海教條有差别性相子無礙圓融與行布非異亦非
同一可為無量無量亦為一重重無有盡是為功徳聚如
來最上乘龍宫所秘藏上人出身血嚴飭書此經於一
滴中中普含十方界於一一界中普現光眀臺於一一
臺中普成獅子座於一一座中普見分身佛如上無數
佛皆具大威德睂間白毫光徧滿一切處共宣大乘法
聞者應解脫譬如日月生照三千大千悉見種種色法
能破暗故譬如大洋海波平乃如掌無邱陵堆阜法能
平等故譬如陽春至大地盡發生諸根各萌芽法能霑
漑故譬如梵志夢一夢千刼事不過刹那間法能融攝
故譬如子憶母未見心已至形神皆兩㤀法能無離故
譬如黄金色金色不相分金亡即色空法能不二故譬
如石性堅初不從外得石性自圓滿法無修證故能如
斯見解見經不見血若加精進力見佛不見經及至成
道已見性不見佛我性如虛空了無能見者無見中有
見全體即呈露茍執於所見亦非我本性見見二俱泯
此為真見見真見復何有性本無物收一心歸命禮袛
夜以為贊諸妙樓閣門彈指一時啓
　　　大還龍虎丹贊(有序/)
龍虎丹贊為予友鄭源氏作源因讀金碧古文龍虎上
經有悟大還之旨用之修練節節有竒驗復以其𤣥秘
也請予白之作是贊贊凡四章
　　　　苞乾靈一
人身苞精氣妙與元化并一神管攝之鉛汞各流行神
所棲止處實為天地中闔闢類兩扉循環不竭窮廓然
含冲虛獨立不以形是即真息根强名帝乙庭靜極必
自顯内境埀白芒或想為連環無乃喪其常
　　　　斡化紐二
凝神入紫虛冲然抱一居青龍鬱上升白虎為熬樞牝
牡既相從蒸潤如流酥鄞鄂一以固温養成子珠銷霣
離中隂坎陽復來隨純剛號為乾潛躍契道符鬱羅蕭
臺中服霞漱雲腴閱厯無窮年永共溟涬具
　　　　考火記三
鼎爐乾坤樞匡郭水火魂戊巳居土官一氣中夜存火
候十二時暮䝉復朝屯專氣而致柔綿綿日相因刑德
務並進文武須錯陳薰蒸洽太和天機盎神津三元與
五氣一一返其根後天不能彫長為萬象尊
　　　　稽曲徴四
三千六百門盡堕魑鬽塲雌雄鑄為劍日月吸光晶尾間
閉𤣥液九鼎運女英三遜及五假八石巧煎烹如此之
舉措難可一二名隂魔奪人命遺屍莽縱横寒飊動
羅鄷時有鬼嘯聲方知渉有為不可學長生
　　　觀音石贊
虎林翁君祥卿得圓石一大可五六寸上現圓通大士
妙嚴寳相坐寳蓮華善財童子合爪侍側盖大士住不
可思議解脫門能以神變作諸佛事攝受衆生大則示
化真身於陀怛洛迦山小則寄影像於一木一石不假
人為自然天造無非自慈愍中發現祥卿因請濂作贊
以顯神功以示闡提生我慢者贊曰
𤣥黄既肇分白石即受質斯時未有佛云何能應現千
刼皆不化難以時節拘刼初與刼終常居寂光土石本
無情物其頑無與等初無感通者云何佛示像微塵刹
土中塵塵皆是佛有情與無情本來同一體諸佛亦無
數動曰那由他云何圓通佛獨此示神變圓通於支那
夙有大因縁所以不㑹捨如母之憶子如來談諸相皆
是虛妄集云何自著相曷以釋迷網田相以俉性正如
指指月見月指則㤀寧有繫執故以此四者觀唯知佛
願𢎞聖凡盡融攝調御菩提心假石顯云異超出思慮
表既非圖繪力又匪鐫勒功幻成妙嚴相七寳作瓔珞
瞑目結跏坐正以慈愍故用警闡提者徒爾增我慢當
知神通力乃復有斯事始悔未見時口出不淨語如仰
首唾天唾還著面故愚癡誠可念寧忍加斥逐我願大
地人無不知三依見石非見石見佛亦非佛但見無量
光各自心中發徧照十方界眀如日月燈十方諸品類
盡得諸佛智
　
　
　
　
　
　
　
　
　
　文憲集巻三十
欽定四庫全書
　文憲集巻三十一
　　　　　　　　　　　　　明　宋濓　撰
　　忠義(凡二章/)
　　　宋攝松陽丞助教梅溶
溶之死執禮嘗哭之曰吾從父一老儒生耳平日恂恂
似不能言者乃能慨然守百里之地以蕞爾之軀膺虎
狼之暴至於麋身弗顧執禮之言其真足信哉凡人外
柔者内未必柔但視其所存為何如耳世槩以白面書
生目之可乎哉可乎哉是故溶之死非儒弗能故又冠
曰儒以見儒術之有功於名教也人主嘉其忠而旌賞
如是可以勸矣故特志之
　　　宋户部尚書梅執禮
自宣和至靖康七年之間而梅氏一門殺身徇義者凡
二人豈非難哉夫生者人之所甚樂而有家之私又人
之不能遽忘彼豈甘於頸血濺地而自以為得計哉第
以君上决不可背名教决不可負綱常决不可虧忠義
一激雖泰山之高不見其形雷霆之鳴不聞其聲刀鋸
在前不覺其慘鼎鑊在後不知其酷必欲得死然後為
安也今去之雖數百載忠剛之氣充塞乎天地之間凛
然如生非烈丈夫能如是乎使當時縱能屈膝受辱以
保其首領受人唾罵受人賤惡雖生百年又何益也賈
誼有言曰守圉捍敵之臣誠死城郭封疆梅溶以之法
度之臣誠死社稷執禮以之
　　孝友(凡三章/)
　　　梁處士何千齡
千齡當唐季人倫廢壊之時孝行推於友睦而禮遜之
風數世不衰真所謂豪傑之士矣夫閭巷布衣之家雖
其所為不足以驚世動俗有能修孝友之道者朝廷必
下詔以旌之史官必求其實而書之脱或史官失書賢
士大夫又必從而謹志之則其事往往反足以傳於後
世豈非天經地義不可磨滅有非區區功名富貴者所
可同也哉善乎魏徵之言曰雖或位登台輔爵列王侯
禄積萬鍾馬踰千駟死之日曾不得與斯人之徒𨽻齒
其言又豈不信然也哉嗚呼有志之士寧不於是重有
感哉
　　　宋處士鍾宅
鍾宅一家剔肝刲股者三人亦皆出於廹切之誠或舉
韓愈氏所論鄠人者非之非之誠是也較於親病不嘗
藥者豈不有間歟書而列之非嘉宅也愚又聞之兄弟
之不和每起於妻子之離間非丈夫有逺識則為其役
而不自覺一家之内乖變生矣此文廣之出妻雖非至
徳而亦甚難事也然則如之何而可嘗見逺識之人知
婦女之不可諌諭而外與兄弟相愛常不失歡私救其
所急私賙其所乏婦女不與聞焉亦可謂善處妻子兄
弟之間者矣
　　　明處士黄逢原
鳴呼子壯而分婦姑反唇相稽秦之俗已然矣况去古
日逺風氣日益漓黄氏能不染於末習卓然不變其恒
度豈非真豪傑者耶浦陽以義居聞者二三人唯鄭綺
之家已至十葉黄氏知感慕而興起進修益力烏知不
綺若耶雖然許史之稱未足為貴也猗頓之貨未足為
富也唯孝友積諸躬令名昭於時其為貴且富也大矣
所謂特立兩間而無愧稽諸賢哲而有徴著之後世而
可法何莫不由於斯黄氏孫曾可不思自朂哉
　　政事(凡七章/)
　　　漢尚書僕射楊琁
嗚呼政事於人大矣操厚倫惇俗之具執舒陽慘隂之
柄御賞善罰惡之權任出生入死之寄其在朝廷則四
海被其澤其在一郡則一郡仰其賜其在一縣則一縣
受其福茍得其人則上明下淳歌謠太平一或反是則
流毒四境神怒民怨至有激成他變者其所繫甚重且
難也葢如此人能以一善自效於官者豈可使之冺冺
無聞乎縱曰往者之不可作寕不使來者之知勸乎嗚
呼紀載之文其可少乎濓竊拳拳於此不可知者固已
無如之何幸猶可以考見者輒不敢不書自楊琁至趙
大訥凡十一人雖官有崇卑治有優劣其利吾民一也
因盡録之
　　　宋撫州刺史蔣邵　諸暨令張敦　鄂州刺史
　　　傅柔
洪遵撰東陽志書楊扶在蔣邵張敦傅柔之後且言邵
厯洪撫二州刺史轉交州敦遷車騎大將軍柔亦刺鄂
州扶東漢時人也遵既如此書則邵等宜在扶之前無
疑矣濓不謂然漢朝之車騎將軍衛將軍左右前後皆
位次上卿典京師兵衛則車騎固漢官也敦為扶前人
亦未可知若洪在兩漢時名為豫章而撫之地𨽻焉鄂
亦名為江夏郡並無稱洪撫鄂三州者及隋平陳始皆
置之而冠以今號則邵柔疑隋以後之人也遵曾不考
之是果何耶浦陽未置縣時地屬烏傷扶自曾祖茂来
遷考其所居處實今縣地故扶之墓猶在縣西北十五
里扶之子孫不見有别居之文遵獨據舊經以扶𨽻浦
陽以扶之子喬璇𨽻烏傷其又何耶濓皆不得不正之
　　　宋工部侍郎傅雩
古語有之人才必臨事乃見豈非然哉雱之使金也制
詞甚褒之至有庶爾一言之合為吾兩國之成之語則
當時任寄之重可見矣雱亦竒男子哉
　　　宋訓武郎黄仁環
仁環者區區一劒之雄耳其初未必不鈔掠為人患亦
復進之士君子之列何哉有過録善春秋之義也録之
斯進之雖然當賊氣正鋭之時使仁環不急挫其鋒則
數萬生靈血汚荒原矣
　　　宋太常少卿王萬
人之欲猶夫疾也聖賢之書猶夫藥也以藥治疾則疾
瘳而體和以聖賢之書克欲則欲去而理明自然之勢
也世顧玩之以為辭章之助雖日誦五車亦何補身心
哉萬自聞季衍讀四書之一言潜思精索反以自治故
其律已則義利截然表裏不欺治小民則忠厚粹和不
事威斷人自感服居言官則不畏權奸擊之愈力言或
弗行掛冠徑去嗚呼是可謂善讀者矣當時賢士交口稱
譽或謂其如白圭振鷺玉尺氷壺或謂其振荒如朱熹
先見如蘇洵呂獻可無實功者能之乎嗚呼是足以貽
不朽矣視彼抽秘思騁妍辭而與庸人孺子同一澌盡
者竟何為哉竟何為哉
　　　元大學士吳直方
天之生材欲振之張之以昌大其支必抑之歛之以培
植其本譬之於物其榮腴流鬯於發生之日者皆出於
嚴氷雷雪折摧之餘葢飬之不厚則發之不茂其勢然
也公以惇龎宏碩之資藴康濟經綸之具司造物者特
晦之於少齡而顯之於耄年其意亦猶是耳
　　　元知永新州趙大訥
丈夫之以功業自見者豈必藉祖父之勢哉藉祖父之
勢而成者世豈無之終不足謂之丈夫必也奮自布衣
卓然有立小或作州牧大或聞國政使徳澤簡在人心
聲聞流於後世然後始無媿於斯名善矣哉吳趙之為
何其近是耶雖然均名為人均生是邦均食粟衣帛而
有能有不能焉稍知自勵者可以惕然而省矣
　　文學(凡十章/)
　　　宋屯田員外郎于房
于房論文有曰陽開隂闔俯仰變化出無入有其妙若
神何其言之善也葢文主於變變而無迹之可尋則神
矣司馬遷班固韓愈之徒號為文章家其果能易此言
哉冝其三世以文名也濓竊慕之歴求其文而不可多
得近過左溪山見房之子正封所書碑字勢雄㧞如蛟
螭虎豹盤拏後先慨然想見其為人登高遐望精神為
之飛動嗚呼數百載之下能令人思之不置者必有以
也夫
　　　宋著作佐郎朱臨
天聖慶厯間縣之能文章者唯于房父子為盛優於經
學則臨一人而已臨之所傳有淵源意其所著必有大
異人者今皆亡之惜哉濓㓜時尚見臨所受嘉祐告身
於吳明孫家明孫葢朱氏外孫其亡亦已久今又不知
何如也斯文存亡尚往往類是豈沉酣聲利者為可恒
也哉
　　　宋工部尚書錢遹
四朝史有云瑤華失位而復也太母實詔之姑有遷婦
之文母有改子之道播之天下合於至公誠哉是言也
遹在當時孰謂其不知此理耶其意葢有所循焉爾執
禮銘遹之墓嘆其剛方少圓死生負謗其厚於揚善者
哉
　　　宋太學生何敏中
世之人掊克自恣剥膚及髓茍臨患難人將甘心焉如
盗感敏中之恩庇百人而不殺者有之乎愚謂世衰道㣲
士習日靡工文辭而茍利禄奔走乞哀於權倖之門惟
恐不一售者有矣如敏中之以八行及遺逸薦而不受
者有之乎朋友道䘮平時指天日為誓一旦臨小利害
不引手一救反擠之下石者有矣如敏中鬻行槖而歸
朋友之䘮者又有之乎
　　　宋處士朱有聞
揚雄有言曰君子純終領聞蠢廸檢押如敏中有聞二
人是已議者以立傳之法必關大勸懲則書若二人者
碌碌爾庸庸爾何必累簡編哉濓曰不然世之人掊克
自恣剥膚及髓茍臨患難人將甘心焉如盗感敏中之
恩庇百人而不殺者有之乎奔走州邑奴事上官望塵
亟拜掃門求通唯恐不能一見如縣令丞欲謁有聞而
不可得者又有之乎時非三代人有小善必取曾謂二
人之行而可遺之乎激而書之知者當識之也
　　　宋布衣倪朴
宋自宣和之後國勢不振金人乗釁長驅而入破䧟太
原侵軼真定攻擣汴京以致天子䝉塵生民暴骨當時
臣僚謂冝枕戈待旦不共戴天以洗刷國恥以尅復土
疆乃復割地議和頓首請命忠義之士雖欲有為每擯
斥不用卒致淪亡而莫之救哀哉朴以一布衣之㣲非
有爵號之榮禄賜之厚乃能赤心憂國吐其耿耿直欲
叩帝閽上之雖其書不能進其視賈廷佐之二䟽陳亮
之三書俊快朗烈照耀後先如朴者豈非人傑也哉使
朝廷用之未必不能立竒勲柰何奸惡秉軸有志之士
不獲洩其忠憤之氣推是言之亦不獨人謀之不臧也
嗚呼王業終至偏安父讐終至不報必當有任是責者
幸朴書猶存百世之下非惟使英雄灑淚肉食者聞之
亦或知勸哉
　　　宋處士黄景昌
縣之立言之士名不著者三人宋元祐紹聖間有朱恮
者師黄山薛大觀大觀得平陽孫復春秋之學恮悉傳
之嘗著春秋羣疑辨若干巻宋季有蔡慶宗光逺者以
春秋舉于鄉後以恩補官至武進丞亦著春秋集解若
干巻有陳訥升之者通周易得先儒未發之秘亦著河
圖易象本議八巻今皆散佚無存或僅存人亦鮮知之
者竊意事功之實行難亡語言之空文易冺故致是爾
然則世之傳者亦何往而非空文哉必繫其學之醇疵
醇則習之者多疵則傳之者少也嗚呼信如是説古之
荒誕不經之文縱横押闔之術可謂極疵矣至今熟在
人口者又何其多耶是葢有不可曉者意亦有幸不幸
存焉幸不幸天也天則非人之所知矣雖然人衆者勝
天文之得傳與否實繫乎後之人天何預哉今觀景昌
所著之書亦將散佚無存矣濓為此懼故得而備論之
　　　元翰林待制栁貫
公負瓌雄絶特之才畜峻大剛方之徳發而為文則沉
雄而雅勁見于行則端重而遂直怠色不形于面媚言
不出于口所學以聖賢為師而不戾俗以為異所至以
教化為重而不阿世以為同起為人師入造胄子周旋
禮樂之署統教吳楚之區晚歳就徴入掌帝制其于闢
異端扶倫紀黜淫祀排勢臣勁氣直辭可輔彛訓危言
卓行可激貪懦迨其退而燕處凛然神居屹然山峙喜
怒不著語黙有恒可謂有徳君子矣
　　　元處士吳莱
濓嘗受學於立夫問其作文之法則謂有篇聨欲其脉
絡貫通有叚聨欲其竒偶迭生有句聨欲其長短合節
有字聨欲其賓主對待又問其作賦之法則謂有音法
欲其倡和闔闢有韻法欲其清濁諧協有辭法欲其呼
吸相應有章法欲其布置謹嚴總而言之皆不越生承
還三者而已然而字有不齊體亦不一須必隨其類而
附之不使玉瓚與瓦缶並陳斯為得之此又在乎三者
之外而非精擇不能到也顧言猶在耳而恨學之末能
因志諸傳末以謹其傳焉
　　　宋潭州儒學教授張森　元翰林文字陳公舉
　　　　明儒學教諭張端臣　翰林檢討鄭棠　清
　　　逸處士鄭柏　中書舍人周􁀙　編修趙友同
文學之士自古及今以之自任者衆矣然當以聖人之
文為宗文之立言簡竒莫如易又莫如春秋序事精嚴
莫如儀禮又莫如檀弓又莫如書書之中又莫如禹貢
又莫如顧命論議浩浩而不見其涯又莫如易之大傳
陳情托物莫如詩詩之中反覆咏歎又莫如國風鋪張
王政又莫如二雅推美盛徳又莫如三頌有開有闔有
變有化脉絡之流通首尾之相應莫如中庸又莫如孟
子孟子之中又莫如養氣好辯等章嗚呼濓之所言者
客爾以其所言推其所不言葢可知矣人能致力於斯
得之深者固與天地相始終得之淺者亦能震盪翕張
與諸子較所長於一世雖然此特論為文之體然耳若
原其本則未也其本者何也天地之間至大至剛而吾
藉之以生者非氣也耶必能養之而後道明道明而後
氣充氣充而後文雄文雄而後追配乎聖經不若是不
足謂之文也何也文之所存道之所存也文不繫道不
作焉可也茍繫於道則萬世在前不謂其久吾不言焉
言則與之合也萬世在後不謂其逺吾不言焉言則與
之合也是故無小無大無外無内無古無今非文不足
以行非文不足以傳其可以無本而致之哉浦陽雖小
邑自宋以来以文知名者甚衆大抵據經為本有足貴
者
　　貞節(凡二章/)
　　　宋節婦何道融
詩曰無非無儀惟酒食是議釋之者曰有非非婦人也
有善亦非婦人也唯議夫酒食而已葢婦人之行不出
閨門在無事之時尚不欲以善自聞况當哀苦之餘稱
之曰未亡人而顧以是自衒歟君子之論毎欲先之而
不敢後者豈非憫其志之確而不少變歟抑將假是以
勵其不能者歟世之材士大夫習爼豆攻詩書坐而堯
言行而舜趨其自負誠不在古人後一旦受人家國之
寄輙懐二心者有之矣况區區一女子所事不過織絍
中饋之間反能守死自誓如秋霜烈日不可狎玩又可
得而少之歟是故楚之貞姬梁之高行漢之桓嫠皆登
於彤管之書者殆以是歟雖然貞節之昭風俗之偷也
使當比屋可封之時果孰名其為貞婦貞婦之得名葢
以世之不貞者衆也濓又豈得不為衰俗一慨也歟
　　　明鄭節婦黄琇
昔者孔子稱宓不齊之善而歸於魯國之多賢葢觀感
而興非有資於賢者要亦未易以成徳也今鄭氏之家
十葉聚食其䂓度整肅如嚴霜烈日可畏而可仰其徳義
之㴠濡又如春風和氣之薰蒸不自知其入人之深故
其化行教洽過其門者猶率徳勵行而乖戾之慮消况
為其家之婦者乎冝守貞執節之堅而循禮之謹也傳
曰一家仁一國興仁其理誠不誣哉
　　琴操(凡三章/)
　　　飛泉操
浦陽𤣥麓山有飛泉濓與鄭原先生數觀之造飛泉操
鼓之琴書諸崖石其辭曰
飛泉兮瀏瀏洗耳固非兮誰飲我牛覆謂我汚兮移彼
上流具人之形兮柰何忘人之憂
　　　琴操二首
余將有逺行道過雙溪之上中心隐憂未能釋去逢友
琴生於麗澤精舍乃製穹霞洞林二操使彈之流宫含
徴其聲泠泠然恍如坐青蘿山中時也生亦清俊士哉
其辭曰
有穹者霞其色楚楚朝冝弋於林暮汕於渚役車駸駸
胡弗之休視彼江水彭然東流
有洞者林其色隂隂可以樂飢可以洗心中有白雲藹
其承宇我親之思我心之苦
　　　含山操二解(有序/)
含山操者為和陽王綱妻吳貞媛作貞媛遭兵亂乃能
完節蹈水死其不有繫民經之大者乎辭曰
含山有雲莫蔽我衣彼荷㦸者廹我以馳我馳我驅泣
涕如雨仰視白日光不照下(叶/)地不可穴天不可縁舍
旃舍旃我尚何言
含山有石其光差差石或可轉我節可虧我夫何之欲
從無所舍彼黄泉無相見者(叶/)誰謂淵深我視若陵我
死得死中心之寧
　　　琴操二首
客有吏於海東者以能擊貪暴聞然終用是受誣嘔血
死予友胡徴君為著哀辭一通予讀之甚悲竊取其意
作哀海東傷妷女二操使善琴者彈而和之客之鬼或
有知則其鬱鬱之氣庶幾少伸矣乎辭曰
我哀東海而思之苦彼何人斯猛噬如虎我不擊之我
民之憂縱不我與覆以我為仇蒼天雖高寃其有極非
血之嘔曷明心赤泱泱大風沉沉寒泉舍旃舍旃我尚
何言
有妷者女顔如舜英詆我以醜我其何傷眩白為黒古
亦多有自尤不遑敢誰之咎黄鵠飛来其音誾誾我心
茍安何戚弗欣天上地下命也柰何命也柰何焉知其
他
　　鼓吹曲(凡二十二章/)
　　　王國祀仁祖廟樂章
　　　　迎神奏淳和之曲
皇圖聿崇茅社受封禮分雖異孝思則同緬懐世徳源
深流鴻報本有祀式昭神功
　　　　奉牲奏慶和之曲
王國之東清廟翼翼奉我皇祖享祀弗忒薦以牲牷敢
曰充腯神其廸嘗純嘏是錫
　　　　初獻奏保和之曲
皇祖載徳既淳且仁弗耀其身委祉後人睠兹藩服典
祀維寅清醴方薦歆其苾芬
　　　　亞獻奏清和之曲
穆穆靈宫庭燎有煒貳觴載升神其樂止其樂伊何錫
我繁祉磐石之宗本支百世
　　　　終獻奏成和之曲
神兮下臨陟降在庭不見其形如聞其聲冷風蕭然達
於兩楹禮成三終神保攸寧
　　　　飲福奏咸和之曲
神具醉止威儀孔肅曰爾孝孫來飲爾福介爾眉夀膺
爾百禄子孫保之以引以續
　　　　徹豆奏嘉禾之曲
禮備樂舉祀事攸冝孰其尸之廢徹不遲皇哉神惠覃
及我私靈氛將逝如何勿思
　　　　送神奏徳和之曲
杳兮忽兮神運無迹鸞馭上征星流飈疾其靈在天其
主在室億萬斯年孝思無斁
　　　宋鐃歌鼓吹曲
臣聞真人應運而起旋隂轉陽協和神人剗革僣偽期
底隆平於時五季之亂已極光嶽氣分河海怒溢強臣
悍將割土分疆擅執節鉞倒持天柄敢拒帝命莫之敢
制我太祖躬屬櫜鞬奉命四征赫聲濯靈所向輙克姦
惡授首獻於太廟已而大功既茂天命攸歸乃受周禪
即皇帝位璽書誕頒天日昭煥凡厥臣庶莫不翹足延
頸以俟太平皇帝若曰皇天既畀我有家朕夙夜曷敢
荒寧彼螢爝之㣲僅若一髪欲抗明於日月疇能置諸
朕當剪其孽芽毋使滋蔓爾有衆尚克協乃心以底天
之罰越建隆元年夏五月丁巳上親征澤潞六月辛巳
克其城李筠赴火死冬十月丁亥又親征淮南十一月
丁未傅其城未幾㧞之李重進亦赴火死乾徳元年春
二月高繼冲遣客將王昭濟奉表稱臣而荆南平三月
壬戌王師入朗州獲周保權以歸而湖湘又平三年春
正月取劍州蜀主孟昶封府庫以降開寳三年秋九月
己亥朔伐南漢四年春正月辛未次白田其主劉鋹素
服出降七年冬十月王師伐南唐八年冬十一月乙未
李煜奉表納降由是天威所加如雷如霆有觸之者靡
不殞滅太祖既棄羣臣上游帝所太宗嗣厥大寳駸惠
前烈文綏武戡唯日不足太平興國三年夏四月己夘
平海節度使陳洪進以漳泉二州獻五月吳越王錢俶
復盡獻其國所有地四年春二月甲子上親征太原夏
五月甲申北漢主劉繼元率其官屬衘璧入朝自是海
内羣雄皆為臣僕風氣宣通罔有限域東西幅員盈三
萬里梯山航海獻贄奉琛委蛇而來上實天府戴白之
叟埀髫之童皥皥熈熈莫知帝力於是宋興至是已二
十年矣臣惟帝王之興自有貞符歴古以來史不絶書
我太祖之生也祥光瑞彩流為精英異芳幽馥鬱為神
氣所居之地紫氣隨之建纛而出白日為暈是葢上天
著厥嘉貺以流耿光於無窮故自唐虞禪受之後鮮不
以征誅而得天下其中豈無揖遜而紹位者皆陽予隂
奪尋即廢之惟我太祖應乎天而順乎人陳橋之戴黄
衣之加葢廹於甚不得已爾由是能大一統臣服四海
用作神主聖徳神功巍巍堂堂傳至孫子億萬斯年跨
漢唐而追三代何其盛哉然而短蕭鐃歌黄帝岐伯所
以建威揚徳風勸敵士者也周制因之其在大司樂則
王師大獻乃令奏愷樂在大司馬若師有功則愷樂獻
于社大抵皆軍樂也古樂久已亡失至漢有朱鷺等十
二曲列于鼓吹謂之鐃歌今尚可考見自時厥後代有
其辭而唐栁宗元獨凖漢曲倣其篇數作鼓吹鐃歌以
紀高祖太宗功徳及征伐勤勞之事臣雖不佞自㓜以
文字為軄輙取法漢唐窮思畢精作為歌辭以侑戎樂
治兵振旅之際得於馬上奏之焜耀鏗鍧震撼無際使
有宋之成烈增光於後無讓於前臣死且不朽臣謹冒
死上
　　　太祖生洛陽甲馬營中神光滿室有香郁然經
　　　宿不散此聖徴先見者也為啓聖徴第一
啓聖徴兆載先炎精降爛以鮮破重隂爥層𤣥合之暢
神必宣應昌期馭宰權天序叶地軌甄星游渚白帝延
氣貫月永殷年質往牒無不然惟皇符熾且騫著成烈
在不刋
　　　　右啓聖徴曲凡二十二句句三字
　　　太祖將北伐師次陳橋驛諸將以黄袍加上身
　　　列拜庭中稱萬歳遂詣崇元殿行禪代禮為受
　　　周禪第二
受周禪崇靈基飛龍在天黄道開躬握乾衡鎮坤機蒼
精喪木無支黑光盪日見重輝天人同厯數歸靈承帝
祐流鴻滋嘉瑞章紛若敦神爵集肉角來垊灝灝俗恢
恢昭皇威時赫戱
　　　　右受周禪曲凡二十二句其十八句句三字
　　　　四句句四字
　　　昭義節度使李筠據澤潞弗服上御六師平之
　　　為斮老雄第三
斮老雄雄勢蹙連㓂師樹高纛襲邊城施蠆毒王赫斯
怒誓加戮百萬貔貅若林矗行視嶕嶢勝平陸升城齊
呼山嶽覆飛矢貫臂㧞其鏃雄斯窮畀炎熇朱鳥鳴反
舌縮反舌縮四海服
　　　　右斮老雄曲凡二十二句其十七句句三字
　　　　五句句四字
　　　淮南節度使李重進不庭憑恃江淮招集亡命
　　　上親討之為長淮沸第四
長淮沸沸若湯有蛟下潜石作房腥沬旁灑矛距四張
欲鼓孽浪浸日光真龍出火鬛明炳暴髓焦毒吭殱厥
凶醜如刺狼水安流若鏡平皇威洽濊澤滂建萬寓慶
無疆
　　　　右長淮沸曲凡二十句其十五句句三字五
　　　　句句四字
　　　上遣將討張文表假道荆南其主高繼冲懼奉
　　　表稱臣為耀靈威第五
耀靈威奄八夤如山壓卵飈嘘塵大帥率師手握􁖨(渠/巾)
(切矛/炳也)䇿馬飲江江水渾盪摩日月搖星辰孰敢奸命馘
以狥蠻荆輿櫬稱妾臣剪拜柯條刖其根一朝坐鎮百
粤門南荒帖帖絶妖氛
　　　　右耀靈威曲凡二十句其十一句句三字九
　　　　句句四字
　　　師克南平趨朗州武安節度使周保權拒命討
　　　獲之為鷹之揚第六
我鷹之揚于彼南楚目城無全尚何有險阻虜周惛惛
曾莫搆思仇孽既殄胡反噬我師裊騎厲華眊旋海水
立霄旭昏殺氣回薄蓊若烟濯征斯克功無前王度逺
引靡不肩
　　　　右鷹之揚曲凡十八句其七句句三字九句
　　　　句四字二句句五字
　　　諸將伐蜀取劍州蜀主孟昶封府庫請䧏為巴
　　　蜀平第七
惟彼巴蜀務靡麗以夸金塊珠礫納政於邪於鑠王師
如虎如彲㩋夷凶族使民氣以攄足不加首臂豈大於
股啓關迎䧏崩角無敢後聲明宣流被區有百蠻来同
孚至理上鄰二五皇徳羡且阜
　　　　右巴蜀平曲凡十八句其二句句三字十一
　　　　句句四字五句
　　　南漢劉鋹據嶺南良將征之鋹教象為陣以禦
　　　我集勁弩射之奔鋹遂詣轅門䧏為象斯奔第
　　　八
象斯奔擴南爝開重昏揭兩曜通粤海接閩徼虜初弗
知跳踉以戱敢持厥鷇雛鬭與隼俱力索氣銷始就縛
三早凱旋奏戎樂威神出自天顯彼帝畧千秋萬年烝
庶和且延
　　　　右象斯奔曲凡十八句其八句句三字七句
　　　　句四字三句句五字
　　　王師伐江南江南主李煜䧏時彗出栁歴輿兒
　　　為彗出栁第九
維彗出栁六合布新矧此彈丸何敢不臣􁿋弓宛轉鐵
騎叅潭天塹未度已無江堧帝詔將臣俟其來賓慎毋
疾擊以病吾民長蛇成圍不異祥麟孱王既䧏市無驚
塵大宣皇化覃于至仁
　　　　右慧出栁曲凡十八句句四字
　　　太宗既繼大統平海節度使陳洪進獻漳泉二
　　　州為拓閩關第十
閩關屹南紀上應牛女星南將窺瘴海東或帶滄溟五
季失覊御藩鎮擅甲兵太阿既倒持僣竊瀆恒經誰歟
據二州於此建節旌予奪自已出况復望来庭太宗嗣
寳符渙號風霆行稽首歸厥命覆冒仰王靈鞮譯通絶
域珪贄集明廷神猷杳難測穆穆臻泰清
　　　　右拓閩關曲凡二十句句五字
　　　吳越王錢俶見上威徳日盛盡獻其土地為吳
　　　越歸之十一
皇王握神契重華叶帝謩神兵從天下歘忽千萬餘揮
戈日為囘投鞭海成枯奮擊八極間健疾飛電如錢氏
最先覺方物乆内輸終知喬嶽尊邱阜欲何須登民獻
天府不煩神戈誅帝徳統罔極萬國混車書
　　　　右吳越歸曲凡十六句句五字
　　　海内咸臣唯北漢假息湯釡上親征之其主劉
　　　繼元素服紗㡌待罪臺下詔釋之為克戎逋第
　　　十二
汾晉十萬甲數葉僣為君蟠根欲弗㧞毒虐我烝民聖
人攄武師威烈赫然振刀㦸夜生火出入動若神方將
藏下地䀜已凌高旻有城皆作醢無甲不為塵戎逋膽
已落舉族悉來臣羣氓如流魚挈置􁱘海津自兹遂生
育陶然履太淳阪泉著軒徳母浦明堯勛赫赫炎徳殷
永世同不冺
　　　　右克戎逋曲凡二十二句句五字
　　四言古詩(凡三章/)
　　　風樹亭詩(有序/)
風樹亭者嘉禾潘孝子之所建也孝子之親沒每對人
言輙嗚咽流涕然無以寓其罔極之思取韓詩外傳樹
欲静而風不止之言表其墓亭嗚呼孝子之意至是為
可悲矣夫人孰不欲養其親親則不子待也所以昔者
臯魚立泣而死者孔子葢傷之也憫之也以其志為可
悲而無所用其力也嗚呼若孝子者念念不忘乎兹其
亦知沒齒慕親之道哉為之詩曰
山有嘉樹油然發榮豈不欲静風撓之鳴我思我親顔
貎日改子欲養之親不子待嗚呼噫嚱孔懐孔悲山高
海深孰堪喻之内而九藏外而四體皆親之枝同一根
柢根既撥矣而枝獨存夙夜哀號莫達九原白楊蕭蕭
泉扃夜閟我親我思得無蕉瘁親不可見音容是求求
之不得血淚交流作亭墓隅是曰風樹仰之瞻之心焉
孔瘁
　　　　右詩八章章四句
　　　靈槐詩(有序/)
四明史氏貴富光榮與南宋相終始非特人事也葢有
天道焉元有國百年史氏以忠信文學稱於時者甚衆
而禄位弗稱人事不冝然也是亦有天道焉元季兵亂
槐生於史氏之庭史氏里人曰是必有異既而槐死於
馬里人又曰是必有異未幾槐果復生南園中里人曰
前之異者徴已往後之異者將來徴之史氏殆有顯者
乎入國朝史氏諸孫靖可以才見推為中書舍人出為
泰州守遷肇慶通判前之言者曰是其徴矣然而未也
遂相與字槐曰靈槐而歌咏之靖可嘗與余兒璲同官
謂余冝賦詩嗚呼天人之際逺矣觀於史氏又何其著
明哉詩曰
難諶惟帝厥命孔赫鑒于九有顯相有徳先宋九君既
南而㣲㣲不遂傾世臣毗之世臣之家鄮山之下歳時
來歸旗節車馬馮軾而趨衮衣珮璜其綬伊何將相之
章雄城渠渠黎庶如雨相臣戾止耄倪咸喜豈無公侯
孰能後昆三相二王國存與存誰其尸之其徳有始既
受多祜又有孫子鉅海湯湯朔風荒荒不淪于危不顯
其光孰云菑播而不有穫天將昌之嘉徴允灼崇堂有
庭其左有槐匪植而生惟徳是培天實培之或戕于人
人力雖勞其能勝天南園膴膴有萌期蘖其本如達靡
有摧害始軋而卑忽㧞而穹其兆斯何冝卿冝公明明
天子俊乂是使矧兹世家王公之嗣嗟爾君子天休汝
膺何以占之靈槐在庭
　　　贈閻希曾參政山東詩(并序/)
國朝以魏晉以來立行臺省於外葢為征討權冝之計
至唐末方鎮擅地遂以中書令同平章事命之至今相
沿而不革非所以示悠久乃改為承宣布政使司設使
一人左右參政各一人以協和庶政統馭人民河南閻
希曽由鄉貢進士擢為起居注皇上愛其才俊俾肄業
文華堂堂在禁中車駕時幸臨訓飭之尋除監察御史
轉司文監令乃授山東承宣布政使左參政希曾名鈍
仕學兩優者也因其嘗受經於予故其行也詩以贈之
其詞曰
山東鉅藩統府惟六民物阜蕃土地饒沃宸衷軫之百
司碁布誰挈其綱政乃無斁乃詔近臣爾鈍爾往宣朕
至懐叅佐其長臣鈍曰吁臣恐弗勝方嶽重鎮厥任匪
輕帝曰俞哉爾毋固辭精白一心力行無疑鈍拜稽首
即日啓行君臣一心共底隆平我知閻子有學有文
五色燦然出類超羣子之往矣期建功勲貯見政績邁
于古人古人有云盡瘁國事子尚勉旃服之毋忒
　五言古詩(凡二十七章/)
　　　雜體五首
丹桃艷陽實移自武陵源柔風拂纎條鮮澤沃靈根吐
葩當春茂結實俟秋蕃盈盈大如斚有色極華丹衛之
不敢䙝期以奉君餐君餐發靈和神滋生玉顔無為升
𤣥化𤣥黙即軒轅(效顔/平原)
流幻百年中有如水中泡虛形本不實何以永今朝悟此造化意肆
情常逍遥夜來風雨至南園秀芳條采之薦美酒斟酌樂陶陶斜川素
心友叩關約遊遨相携步廣陌遂與品物交驚颸亂陵蟬
墜照落巖猱歸徕枕肱卧遐思遡寂寥黄唐不我逮緬
焉心煩勞(效陶/徴君)
竹死不變節蕙焚尚餘馨秉性有恒操墆(徒計/切)物非至
情左崦結層構中園穿空㝠井花遙上白風影時獻青
築竈試丹訣濡毫謄酒經一為纓笏累殊嗟神府扃事
去慮將澹感来心已醒薨薨哀飢鳶累累嘆凍蠅逝將
命脩駕薄言旋故坰㪺穠澆陽卉泛碧破隂苹觀化驗
羣品褰襟咏三精情素諒已展爵服吾何營(效謝/臨川)
周庭體王國漢制建神區環極法北辰𤣥筴應蘿圖綺
殿祥飈轉丹闕寳氣浮象魏壓輦道獸環䘖金鋪宮花
錦隊展御栁翠鑾圍長生臨宇縣億載握皇符琛贄九
夷集梯航百蠻輸天開睿情懌道洽臣節孚奉觴鳷鵲
殿奏䟽承明廬元功在獻替昌言列都俞殷勤宣大雅
持用補嘉謨(效顔/特進)
少年趨京洛京洛多繁華迅河日流駛崇芒鬱巍峩宛
馬游龍行文軒流水過晨夕騁般樂張筵陳綺羅觀禊
濯曾澗行酒上陽坡宛轉七盤舞縈環北里歌中有巗
棲士如同顔闔家尋雲因剪木飲竇却搴蘿時盼城闕
中流塵深如何自咤逸徳殷頗興賢達嗟及時不行樂
長有好容華(效鮑/叅軍)
　　　韶光將暮芳事未經托物念時濡毫成句
入春已三月不見曜陽葩有足限户閾而能搴物華芳
林􁁜只尺幰車日来過縞李感明雪頳桃凝崇霞焱開
通鸎使暉媚促䗬衙要友具嘉游豈乏玉鼻騧鈎白出
川曲采緑向層阿行樂固云得將軍猶枕戈
　　　憶山中
平生絶俗尚幽期在一壑䘖巵周曲汜班坐䕃蘭薄日
嫣花欲笑風迅燕飛弱䟽峰挺飛莖平楚下飢鶴厓傾
石似行澗折泉如約何時脱塵鞅賦歸躡㯶屩
　　　浩懐
漆園欲齊物伯陽期守𤣥脩軌務絶絆冲志在潜淵夕
隂㝠蕙幌晨陽暖石田外膠一以遣澹泊返自然五圖
非謬記九籥有真詮青青林間雨勃勃谷竇烟松華行
將熟米之釀紅泉
　　　古辭四首
步月空堦下蟋蝍廹人啼急扶卭竹杖越過畫樓西
登樓望南山山峰如髻丫西頭雲起處定自故人家
誰家採蓮女面如白玉盤相對悄無語風吹荷葉翻
曉行秋川上無柰秋色何芙蓉難堪折却愁零露多
　　　静室二首
静室似僧廬絶與黄塵隔引雀喜留黍惜苔懶穿屐有
時倚幽軒情境一何寂只有巗華飛隨風亦無迹
明月出東山照見西林明龍蛇布滿地欲步還自驚試
問夜何其鳥喧自知更誰探千載意寂黙乃其情
　　　題亭上壁三首
意隨流水行却向青山住因見落花空方悟春歸去
花飛豈解愁愁之損年華請觀未蕋時何處得飛花
山花招客笑山鳥喚人鳴相逢本偶爾花鳥亦何情
　　　古曲
思君不可見忽見堦下花此花君手植如見君容華嫣
然索予笑不語意自佳花容方窈窕因君愈妍好見花
情尚多見君將柰何
　　　曉行
荒雞一再號驅車事晨征寂寂秋風蕭况此華月明萬
頃琉璃中着吾一身行肝膽盡冰雪毛髪亦含情超然
鴻濛初頓覺百慮溟安得王子喬為言此時情
　　　始衰
四時相推斥行年五十過觸心若無悰况復值春華良
節足游衍逝齡翻成嗟蹙眉拭花露按愁聆禽歌氣索
怯縮風顔凋仰流霞倚林思寢䄄躧坡企行車志士惜
墜景達人傷逝波寧不動靈襟澘然下涕多人生大化
中飄蕭風中花百年終變滅感慨欲如何
　　　寄逺曲
淚盡愁難盡燕歸人未歸遙知君念妾似妾憶君時(其/一)
憂心不可冩天際望歸舟江長望不極更上一層樓(其/二)
妾有五字詩寄君君勿忘十朝成一字字字九囘腸(其/三)
關河勞夢魂欲見杳難憑照君文繡帳相近不如鐙(其/四)
　　　遣興
鶉衣皆惡顔章紱無醜容容顔未嘗異人心自不同西
鄰起高樓妖冶衒春穠玳筵陳圓方朝暮雜歌鍾東家
席為門著書述軒農豈能望膏粱糠覈亦不充一門軒
葢集一門􁔃罔空是非千載定奚恤達與窮
　　　川上夜坐約王子充同作
四山動暝色紅日下䝉翳川光生夜明一白欲無地星
斗可俯拾恍疑青天墜曠景與心涵直接溟涬際若非隔
林鍜不知有人世
　　　病懐
人生老須至在我不敢辭老人多夀康我胡病擾之一
從嬰弱痾筋力漸告疲凌晨頻攬鏡且復傷鬂絲固知
非金石難可百年期如何未五十摧塌已不支豈非蒲
栁質望秋輙先萎歴觀宇宙内氣化相推移試求古賢
豪存者今為誰當知事必爾奚以嗟嘆為兒童種旅葵
芳葉正參差南風一披拂流光欲生煇玩之百憂忘濁
醪聊自持
　　　望鍾山作簡周先輩(有序/)
春旭載和鍾山在望道光泉之嫩碧冝嚥朱湖洞之飛
丹可尋爰憶舊游輙形新咏不慚下側以豔高情云爾
鍾山菀如沐綉巘孕春饒生黄歸灌棠駭緑亂陵苕谷
沸桃雀集飈廻川景嬌兹今愧畜軫宿昔憶聨鑣陟峻
鼻生火酣芳臉帶潮詩情霞間迥酒纈望中銷偏憐晴
蘿思長麗凉月宵文園病渴吻沈生减圍腰江表周公
子華采雙鳳翹逸興如遄舉相隨擷鞠苖
　　　題方方壺畫鍾山隐居圖
余十年不作詩見方壺子此圖不覺逸興頓生㑹仲脩
求題忻然命筆第塵土襲人者久殊不能佳耳詩曰
飄飄方壺子本是仙者倫固多幻化術筆下生白雲白
雲縹渺間㧞起青嶙峋似是朱湖洞笙鶴遙空聞豈無
許飛瓊烹芝噏華芬錬師從何来面帶山水文相期守
規中結庵在雲村心游帝象先神棲太乙根我㖟上清
訣衛以龍虎君内㴠𤣥命秘一氣中夜存行當去採藥
共入無窮門
　　　題新竹圖送張齊賢(三章/并序)
齊賢鄉尊丈夫春秋之高今躋九十誠邦家之人瑞州
里之禎祥也慶旦將臨預繪新竹圖于扇以為夀且侑
以詩三章一章美其徳二章期其年三章願其後之華榮
也里中子宋濓上
猗猗淇園竹冩之紈扇中持以奉翁夀期翁如武公
猗猗淇園竹閲歳常青青持以奉翁夀願翁逾百齡
猗猗淇園竹本根蔚且蕃持以奉翁夀顯榮多子孫
　　　答胡將軍
將軍去征蠻軍氣如鷹揚寳劍白玉璏鐵馬青絲韁旌
甲帶亮月笳簫激清商韓彭當後拒褒鄂作前行顧盼
多姿態出入生容光奮迅東海濱海水為騰驤定如漢
貳師去縳樓蘭王想見凱旋時横槊賦篇章椎牛饗壯
士歌之侑行觴功勲名鼎鼐永世不能忘
　　　示呂生(有序/)
六經之後㡬無文矣近世學者専攻浮縟之章動以鼓
吹六經為辭予實病焉因為吕生賦此以示能文者
吕生家潯陽昻蔵若饑鴇持刺望門拜不復資介
紹手持縹囊書蝇頭寫芒渺病眼花暈生力覽始能了
詞鋒剛且鋭無異鏄斯趙汙萊盡媷劉糜芑植如旐風
枝動姍姍秋實垂嫋嫋豈比稗與荑難復稱舂搗似爾
才思多堪為世珍寳文華固交絢荒志咎非少憶當弱
齡時頗亦躭葩藻精神應𠖇㑹合夢吞羅鳥射侯抗熊
豻萬舞持皇翿五采染夏翟三就薦周繅自謂頗俊爽
分得天孫巧俯視佔畢徒孤篁出叢葆有時被餘酒便
指腹為藁䓇蹏薄如葉鴉蚓恣揮掃春苑集穠豔秋陵
失乾薧下則陳姬周上復述軒皥古今萬沿革毫髪無
不考終焉立門庭焉敢望􁉤笑古聖制為經白日行黄
道流行逮幽隐爛然天下曉誰騁螢爝㣲欲以鬭𤣥造
若非靈臺昏致此明目𦕈昌以七尺軀不解分白皂末
俗狂瀾奔湖江决隄堡郊原化巨浸何地有桑棗魚鼈
舞神姦廬舍作洲島非加回障功未易就平燥秪縁正
學㣲本末遂顛倒邇来深知非筆硯稍焚燎遺經寘枕
傍寤寐事蒐討尚慚弓力㣲不足穿魯縞荏苒餘十齡
晦朔幾朒朓不見宗廟美憂心惄如擣爾才十倍丕雅
志復精曒當思不逺復改轍謝纒繞蒸沙豈樂飢裹糧
足充飽光廬長山東結蘭以為橑非獨繁牙籖亦自饒
魚稻念爾當何來相與探深窈躬行驗所知勿憚心形
勦翻翻逐時移毋類風中繇皮革可登器所貴在柔鞄
大羽金𤓰鏑亦務端其笴千里孰如遐舉足始一蹻煌
煌作聖功湏知此其兆勉旃復勉旃勿謂吾言耄
　　　送門生方孝孺還鄉詩(并序/)
洪武丙辰予官禁林寧海方生希直以文為贄一覽輙
竒之館寘左右與其談經歴三時乃去明年丁巳予蒙
恩謝事還浦陽生復執經来侍喜動于中凡理學淵源
之統人文絶續之寄盛衰幾㣲之載名物度數之變無
不肆言之離析於一絲而㑹歸於大通生精敏絶倫每
粗發其端即能逆推而底於極本末兼舉細大弗遺見
於論著文義森蔚千變萬態不主故常而辭意濯然常
新衮衮滔滔未始有竭也細占其進修之功日有異而
月不同僅越四春秋而已英發光著如斯使後四春秋
則其所至又不知為何如以近代言之歐陽少師蘇長
公輩姑置未論自餘諸子與之角逐於文藝之塲不識
孰為後而孰為先也予今為此説人必疑予之過情後
二十餘年當信其為知言而稱許生者非過也雖然予
之所許於生者寧獨文哉庚申之秋生以不見大母久
將歸省焉予深惜其去為賦是詩既揚其素有之善而
後朂以逺大之業云詩曰
昔在詞垣時英材常駿奔水碧與金膏價重駭見聞終
然無根蒂歛散空中雲方生海上来玉栗而春温袖携
絺繡書面帶黼黻紋揖遜入禮域陳義陵秋旻同餐太
倉米共勘典與墳潜將索幽邃穹欲攀嶙峋蹈雪忽言
别涉險航江津梅花似相憐沿途慰孤顰湛恩來九天
憫吾髪如銀特勑還故山許與烟霞親生聞抱經來處
此寂寞濱莽蒼叩太始溟涬窮無垠宇宙所管攝載籍
所敷陳鉅細鈎鉗之若大樂建均律呂按髙下宫商肅君
臣鬯和免惉懘疊奏歸繹純桑濮俟揮斥滛哇竟何存
黄鍾壓瓦缶庭燎滅荒燐似兹稽古力可敵龕定勲濡
毫冩雄顥勢欲移峨岷漏洩混沌竅出入造化神變幻
波起伏清温玉璘珣盡抽神竒秘不墮臰(臭/同)腐塵所以
日出之逾見光景新山鬼當灑泣湘靈且逡廵振古著
作家後先胡繽紛豈知萬毛牛難嫓一角麟古今二千
載有如星在辰豈意荒礫中獲此席上珍予生髪未燥
立言鄙河汾結交一世士暮齒越七旬妍蚩與苦良入
目無留痕自非病狂藥顛倒甲與􁀙(渠巾/切)寧因一學徒
諛辭浪云云大言心不怍秪為所見真生今有行期序
飲松竹根笑摘黄金花起泛青瑶尊酒酣雙耳熱劇論
如抽緍豈無贈别言有意湏當遵真儒在用世寧能滯
彌文文繁必䘮質適中乃彬彬有虞號多士九官展經
綸惟時亮天工外夷悉來賓不聞有著書鼓盪摩乾坤
生乃周容刀生乃魯璵璠道貴器乃貴何須事空言孶孶
務踐行勿負七尺身敬義以為衣忠信以為冠慈仁以
為佩亷知以為鞶特立晲千古萬象昭無昏此意竟誰
知為爾言諄諄無徒謂強聒一一冝書紳
　　　送李生還四明詩(有序/)
古者重徳教非惟子弟之求師而為師者得一英才而
訓飾之未嘗不喜動顔色此無他天理民彛之不能自
已也予以一日之長來受經者每有其人今皆散落四
方黍稷雖芃芃不如荑稗之有秋者多矣晚得四明李
生其為人也凝重而不遷於物頴鋭有以燭諸理間發
為文如水湧而山出喧啾百鳥之中見此孤鳳凰云胡
不喜越一年别去感慨今昔又云何弗思退朝之暇懸
鐙黙坐因發於聲詩一十四章以送之末章用來字者
冀負笈重至以迄于有成也詩曰
北風何逶迤雪花大於手之子有逺役忍勸尊中酒(一/解)
念子初來時才思若繭絲抽之已見緒染就五色衣(二/解)
被之行儒林孰不生豔慕蹮蹮媚學徒三步亦回顧(三/解)
余生老且至秋髪垂兩肩得之喜欲舞如獲寳璐然(四/解)
素編躭清晝青燈坐深夜深𤣥欲忘寢薦味如啖蔗(五/解)
一朝别我去何以釋離憂不禁秦淮水流子江上舟(六/解)
但願逆風起吹舟不得往共穿鍾阜雲時㸔白石長(七/解)
風本無情物豈能知我心事既不能諧贈言如贈金(八/解)
須知九仞山功或少一簣學功隨日新慎毋中道廢(九/解)
羣經耿明訓白日麗清天茍徒溺文辭螢爝欲争妍(十/解)
姬孔亦何人顔囘了不異肯堕盆盎中當作瑚璉器(十一/解)
不見金谷園瓊芳委塵沙泰山有喬松老幹凌蒼霞(十二/解)
四海皆兄弟知已獨難遇伯樂儻弗逢塩車厄騏驥(十三/解)
明年二三月羅山花正開登高日騁望遲子能重来(十四/解)
　　　送黄伴讀東還故里(并序/)
濓黄文獻公老門人也嘗恨無以報深恩一旦諸孫昶
從余學經為之喜而不寐㑹其還家覲省賦詩十四章
為贈然絶吟事者已十餘年矣詩曰
我昔弱齡時輙侍而翁游經畬日耕概藝圃兼旁搜泰
山一以頺欲往將安從豈意麒麟兒復出湖水東爾年
踰二十文采昭清秋燦燦五色錦孰肯寘道周一朝捧
貢凾羣彦讓先登氊墨新題處祥雲為之升南宮雖免
試成均復漸摩庭中傳且葉幾見寒雨多天子坐法宮
詔繙金匱書爾獨當青年執筆與之俱九年游降勑持
經贊藩王出入禁闥中衣分泥水香有時獻新文跪誦
黼扆前帝曰爾小臣才思何蟬聨聲名落人間一如潮
水生蛟龍助氣勢坐使汀洲平雙親在烏傷不見今三
年青宮為奏請即日乗舟旋顧我髮種種與爾㑹神京
懸鐙青照夜不翅父子情别言不忍出况復為新吟吟成
意莫盡一字一寸心别去明早來立業繼而翁翁名亘
天地不見初與終持此贈爾行櫂發龍江麋官書有嚴
程勿戀故山薇
　　　贈劉俊民先輩
劉君卓犖士出自詩書胄眉目儼如畫幽花眩晴晝踉蹡忽
來謁進退頗温茂自言宅偃師家昔千金富大父名法從纍
纍印懸綬文辭補元化求者輒奔走繼此簮纓餘矜莊事雕
鏤無食不鳬翠有衣總文繡蘭舟盟津水蠟屐榖城岫或騎
紫騮馬深林出從獸黄鬚年少兒執矢利先後一發巧中肋
驩聲溢郊囿狼兎懸寳鞍歸來薦清酎燕姬白如雪時唱清
角侑人意天上郎雌伏不敢雊一旦黄金盡其事乃大謬漁
樵來争席傔媵或昂脰憤來氣屢絶十起九顛仆折節去讀
書攻苦分句讀初如蛇入筒漸類雛脱鷇把筆學為文衆色
紛来就又恐誤儒冠雜藝亦兼究雅奏辨宫商古文參篆籀
六物推休祥八卦占爻繇更參九箴法俞穴别膚腠圍
棊與握槊賭勝欲起鬭不覺疾聲呼有若熊虎豹最便
結風舞唯恐技難售偶逢玳筵張肴核列飣餖酒酣兩
耳熱徐起整衿袖文鸞側嚲翎皓鶴仰褰噣躡節盼盤
鼓廻旋逐音奏雖得諸工憐不博兩眉皺使者天上來
㑹合誠邂逅負書亟從之何翅杵投臼三河及幽并無
地不馳驟登高或弔古感時更懐舊恨無息肩所若沉
痾待灸前年往龍漠氣序異常候八月雪即飛一夜三
尺厚今年度庾嶺熱氣甚蒸餾老梅雖未花鐵幹倚雲
瘦欲俟喘息定隂厓聊宿留土虺長過竹矯首出嵌竇
目光夾明鏡鑠我汗如漚閉目但待噬有術不暇呪性
命鴻毛輕幾被山鬼蹂年來自懲創此險安可復俯思
十載間行事賤如畜徒然召悲辛寸禄焉能就即將巢
雲松終老友猿狖予聞心鼻酸宛若身在疚于時十月
交日月㑹龍􁀺霜風吹人急層衣悉穿漏百齡俱過隙
胡不重棲宿須知學踐形庶不慚載覆勺水當離尊贈
詩比糧糗歸歟勿久留吾言不能又
　　　寄方編修以愚并簡徐大年
方君足文史二十即决科州縣治文劇史館仍編摩須
知軒冕榮莫換山水癖釣清一川舟攬翠千峯屐豈徒
糜歲月且復註春秋書法嚴衮斧箋記分薰蕕雖然落
湖江政自憶京輦雪盡馬蹄乾花簮貂帽淺十齡不能
見一旦忽竒逢楚澤蛟龍雨秦淮鵰鶚風紅燈夢未殘
明月家何處典衣沽酒别蹈雪騎驢去怱怱千里意沉
沉三月餘可憐天邊鴈不帶山中書懐人隔秋水題詩
冩山石若見徐徴君須言共相憶
　　　游仙篇贈鄧尊師(并序/)
往歳鄧尊師以高行道士被召至京寵遇優渥遂留主
祈禜之事葢尊師通混元大道而尤加意九還寶丹之
法數著竒驗役使鬼物特其餘技耳於是不還龍虎山
中者頗久儀曺以其事上聞詔許之尊師來别且徴予
片言夫道貴於無名奚假言宣哉予方温繹真誥輙擬
羣真唱唪之體造一章以遺之方壺真人必囅然笑云
是夫也何其狡獪之若此耶詩曰
真人契𤣥冲翩翩泠風俱游行一氣中流耀周八區丹
雀銜白環來授寳秘圖内感炎靈方欲采三素腴錬成
赤明液鬱華凝黍珠蒼龍為濯氛上𤣥來辟非將期學
真侶度之升紫虚自知滯塵凡何能應𤣥符頗聞琵琶
峯肉芝發瓊荂玉掌如嬰兒烈日暴不枯定當分刀圭
成此列僊儒
　　　送黄尊師西還九宫山(并序/)
雙井黄尊師中理文節公庭堅之八世孫也年弱冠以
門資為光之固始尉尋患半身不遂棄官來歸有神師
號金華君者謂曰吾能療而疾疾愈當為道士弗聴吾
將去尊師曰儻能起廢疾為全人敢不受命金華君以
帛粘其體焫燈徧灼之越七日起行尊師曰神師之言
猶在耳也小子其敢忘乃去學老子法於欽天瑞慶宮
宮在興國九宮山上即真牧張真君道清錬丹之所居
十餘年遂主其徒凡一千人咸服其教恂恂有道待當
皇上西平江漢尊師拜迎於鄂應對稱㫖後八年上思
其人復召至南京所以寵勞者甚至既退命儀曹設宴
享之薦紳家以為尊師幸逢盛際上簡主知龍光赫絶
山中泉石當被餘輝而綽有喜色不可無咏歌以誇張
盛美其西還也相率賦詩餞之而請金華宋濓予之詩
曰
崔崔九宮山翠蕤倚層青飛觀峙後先宸奎爛晶熒中
有遯世翁霞衣佩葱珩仙徒一萬指執簡聴使令年來
遘兵燹散走如流星翁獨牽青牛尋雲自躬耕翠華幸
江漢扈從森幢旌俯伏黄鶴磯再拜陳中情天日下照
臨簮裳受餘榮今又奉璽書翩然覲神京太官給珍膳
法酒雙玉瓶祗因逢景運重瞻泰階平致使方外士恩
寵霑鴻靈一旦賦歸歟行裾逐雲輕自言當弱冠緑袍
佐山城風露感末疾離家煉黄寧藥烹日月鼎符參龍虎形
經中氣象昭𤣥覽極窈㝠欲期起泥丸翀飛出孩嬰
名花滿皇都春風語流鶯景氣非不饒歸思竟纒縈芳
歳去如矢逝彼日堪驚純陽一銷鑠重隂遂相乗余聞
重自媿顛毛類枯莖逐物尚役役棲身亦㷀㷀幸有一
寸丹能與萬化并何時滴秋露相期註黄庭
　　　俚詠寄義門鄭十山長叔姪追述嚴陵别意
結髮與子交二十又五春手足雖殊體肝膽寔同身朝
帷接觴翰夜幌抱衾裯殷勤忠欵意寂寞采真遊親暱
物所忌一旦忽東西剛腸固無淚不覺萬行啼子時惜
我出餞至□溪濆離家二百里不忍兩相分情深忘道
逺猶謂咫尺間行將過嚴瀬勒轡子當還子方執手泣
胡可便暌離中情一如河東流無止而流水到海止唯
潮兩度來將心比潮水一日幾十廻欲别不成别背顔強
登舟子騎白馬去十步九回頭出倚颿柱望望望苦逾
濃馬首出復沒漸入烏龍峯峯高在天半未晚涵日車
巖阿人已隐恨不鏟嵯峨身雖逐棹發魂則隨子征暝
泊蘆花渚寤言呼子名迤邐向前馳徘徊宣歙間李白
題詩處蹋蘚升孱顔升高欲為樂念子翻成愁想子已
抵家伯仲聚綢繆自此積繁思思繁如棼絲柰何三月
久不得子音徽客鴻未返塞夜鵲尚飛南俚辭冩中悁
一歌百慮覃
　　　題𤣥麓山八景(有序/)
予不作詩者十年近尋蘭至𤣥麓山左泉右石争獻竒
秀疑山靈欲鈎致新句故使人情思亹亹然也因賦詩
八章用元漆書諸崖石别録其副以俟同然
　　　桃花澗
桃花滿靈澗樹老不計春白雲如可問為覔種桃人
　　　鳯簫臺
簫史去已逺朱鳥不下來幸有山頭月憐來入酒盃
　　　釣雪磯
釣雪立蒼磯入夜魚不食不食非水寒自是鈎大直
　　　翠霞屏
古石不改色絳緑自成圍誰裁一片霞為我製秋衣
　　　飲鶴川
渴鶴忽飛來愛此一勺清五湖非不多恐染鳬鶩腥
　　　五折泉
一汲復一汲有若歩雲梯終然投東意萬折不肯西
　　　飛雨洞
飛泉灑成雨洗盡塵土胷欲持青芙蕖去㴞赤鯶公
　　　蕋珠巖
吟上蕋珠巖詩成不敢寫疑有緑毛仙洗髄梅花下
　　　别義門
平生無别念念念只麟溪生則長相思死當復來歸
　
　
　
　
　
　
　
　
　
　
　
　文憲集巻三十一
欽定四庫全書
　文憲集巻三十二
　　　　　　　　　　　　　明　宋濓　撰
　　五言律詩　(凡一章/)
　　　題李息齋竹(方存雅題/詩其上)
别駕聲名遠先生節行尊百年耆舊盡二老典刑存已
返遼城鶴難招楚客魂人間留翰墨不獨重璵璠
　　五言長律　(凡一章/)
　　　玉兔泉聨句(有序/)
洪武五年秋九月十又五日日入酉予與仲子璲過張
錄事孟兼於成均秉燭對坐孟兼方命侍史汲玉兎泉
㵸茗俄熊叅軍鼎劉職方崧周虞部子諒皆集相與談
詩至愜心處輒抵掌笑譁吕太常仲善聞之亦驩然來
㑹既啜茗已孟兼出新造玉兎泉銘諷之且曰今夕何
夕勝友如雲不可無以為娯請舉泉聨詩何如衆皆曰
然予年有一日之長俾題其首句餘則以次而續鬪竒
據勝閧閧弗能休至二鼔詩成各擁衾就榻逮雞再號
風雨凄迷僕夫載塗官事有程皆不告而散予亦騎驢
去朝天矣明日孟兼将屬璲作小楷繫詩於銘左徴余
為之引於戲人事聚散如中風飛矢其回旋飄泊曷嘗
有一定之跡今幸得與二三君子岸幘咏詩囅然而一
笑豈非天哉然此七人之衆楚産者大半獨予父子與
孟兼居越西相距僅半舍他時或後先投簪而歸支九
節笻訪孟兼白石山房遡咏諸賢立霄漢上欲一見不
可得取此巻閱之恍如聚首成均時寜不有慰於寂寥
之鄉也邪孟兼子諒皆以字名熊君字伯頴劉君字子
高予則南宫散吏金華宋濓也詩曰
成均地何靈聖澤資灌沃(濓/)兎奔兆竒徴井渫廢新劚
(鼎/)自非三窟深孰湛一川綠(孟/兼)儲精本從金生色絶勝
玉(子/諒)霜毛蘸寒飲雪毳翻夜浴(崧/)釀洌補酒經沐丹驗
仙籙(仲/善)杵樁蟾宫棄珠噴鱣堂觸(璲/)孕月生隂精觀天
漏晴旭(濓/)氷澄毛骨䜿鑑徹鬚睂燭(鼎/)㕙名徒自竒獪
行穢難贖(孟/兼)雖涵東郭狡難洗上蔡辱(子/諒)引滿瓶未羸
探幽綆頻續(崧/)流罌滲銀牀出竇濺瓊粟(仲/善)醉沃目暈
花凍汲指連瘃(璲/)濡毫乃自潤照影從人欲(濓/)光沈天
上魄祥啟地中躅(鼎/)摛辭挹餘清盥薦侑嘉告(子/諒)劍刺
非貳師池移豈身毒(孟/兼)燕支媿淫陳鹽鹵鄙富蜀(崧/)不
動疑窪雪頻揺笑風纛(仲/善)天光一眼開雲影片鱗束(璲/)
劇嚥覺瘮􁁜蹶足想彳亍(濓/)觱沸虎爪跑㪺吸猿臂數
(鼎/)潔士濯冠纓渇卒卸刀韣(子/諒)精當昴君降液或井宿
督(孟/兼)誰知鍾宿分脉與伊洛屬(崧/)錫名爾固嘉戰句吾
何局(仲/善)聨將指鼎比疾勝擊鉢促(璲/)驚風落燈燼斜月
墜檐曲靈源詎能窮(闕/)
　　七言古詩　(凡十五章/)
　　　題宗忠簡公誥(王黼時為少/宰書名誥上)
青城妖祲連雲赭瞻烏靡止龍在野百年藝祖舊河山
萬騎長驅若氷解京城留守一世豪仰天雪涕風蕭騷
起扶白日照河北赤手欲障三秋濤義旂戞天天為泣
四方猛士聞風集自期徇國與天通豈謂忠言反難入
披肝上疏留至尊乗輿不顧東南廵拊牀三呌大星落
非天棄宋良由人功業無成志可紀古來英傑多如此
君侯心事漢武侯偉氣英聲冠千祀我來已恨王世遲
不得親觀忠勇姿每過鄉邑髪猶豎綸誥况是當時為
却憶前朝司馬死章蔡羣奸乘間起國雖未亂政先亡
萬里蒙塵從此始吁嗟黼軰真奴臣賊君致㓂肥其身
姓名汙眼尚欲嘔君侯在位能無嗔侯乎侯乎慎勿嗔
誰使彼奴操國鈞君不見汴京禮樂正全盛江南杜宇
啼天津
　　　題李廣利伐宛圖
貳師城頭沙浩浩貳師城下多白草六千鐡騎隨将軍
風勁馬鳴髙入雲師行千里不畏苦戰士難敎食黄土
上書天子引兵還使者持刀遮玉闗烏孫輪臺善窺伺
宛若不降輕漢使璽書昨夜下敦煌太白高髙正吐芒
戍甲重徴十八萬居延少年最翹健殺氣漫漫日月昏
邊塵冉冉旌旗亂水工決水未絶流旄竿已掲宛王頭
執驅校尉青狐裘牝牡三千聚若丘惜哉五原白日晚
郅居水急㳺魂返
　　　題段將軍征羌圖
西域都䕶多男兒䕶羌校尉仍出師生羌八種來㓂塞
白劍欲接雙龍飛凡亭山上血漂杵奢延澤中鬼應語
至今有花皆成丹疑是當年血未乾
　　　題花門將軍㳺宴圖
花門将軍七尺長廣顙穹鼻拳髪蒼身騎叱撥紫電光
射獵娑陵古塞傍一箭正中雙白狼勇氣百倍世莫當
胡天七月夜雨霜寒沙莽莽障日黄先零先奴古黠羌
控弦鳴鏑将跳踉将軍怒甚烈火揚寶刀雙環新出房
麾却何翅驅牛羊平居不怯北風凉白氈為幄界翠行
銅龍壓脊雙角張綵繩亘空若虹翔將軍中坐據胡牀
熾炭炙肉泣流漿革囊桐酒葡萄香駝蹄斜割勸客嘗
趙女如花二八强皮帽新裁繫錦鑲低把琵琶彈鳳凰
半酣出視駝馬場五花作隊滿澗岡但道驩樂殊未央
　　　題李太白觀瀑布圖
長庚煜煜天之章精英下化為酒狂匡廬五老森開張
銀河萬文掛石梁下馬傲睨立欲僵聳肩袖手神揚揚
憶昔開元朝上皇宫中賜食七寶牀淋漓醉墨蛟龍襄
人疑錦繡為肝腸麾斥力士如犬羊營營青蠅集於房
金鑾不復承龍光并州可識郭汾陽不可丹陽逢永王
大風吹沙日為黄狻猊哀啼聞夜郎蒼天欲使詩道昌
頓挫萬物歸奚囊何處更覓延年方北海天師八尺長
芙蓉作冠雲為裳授以蕋笈青琳琅蓬萊屹起瀛海洋
羣仙遲汝相徊翔誰将粉墨圖縑緗顧我一見心倀倀
詩成仰視天蒼茫夜半太白生寒芒
　　　題李西山古木圖
營丘雲昏朔風急老蛟墮地作人立震雷怒電破杳㝠
山鬼野狐皆夜泣李侯城南射虎歸手裂生綃吞墨汁
狂呼袒臂寫此圖雲霧晦𡨕元氣濕回㸔荒原萬枯樹
顔色慘澹神盡戢乃知妙奪𤣥化功庸史如林豈能識
當時二李如二龍(謂西山/父子)俊氣英聲動都邑百年灾變
不須臾驥去圖存安可縶君不見風流人物今已徂豈
特丹青絶代無
　　　題李易安所書琵琶行後(有序/)
樂天謫居江州聞商婦琵琶抆淚悲嘆可謂不善處患
難矣然其辭之傳讀者猶愴然况聞其事者乎李易安
圖而書之其意葢有所寓而永嘉陳傅良題識其言則
有可異者余戲作一詩正之於禮義亦古詩人之遺意
歟其辭曰
佳人薄命紛無數豈獨潯陽老商婦青衫司馬太多情
一曲琵琶淚如雨此身已失将怨誰世間哀樂長相隨
易安寫此别有意字字欲訴中心悲永嘉陳侯好竒士
夢裏繆為兒女語花顔國色草上塵朽骨何堪汙唇齒
生男當如魯男子生女當如夏侯女千年穢跡吾欲洗
安得潯陽半江水
　　　送錢允一還天台(并序/)
皇帝即位之二年秋八月大将軍帥師取燕都西北州
郡次第皆平而天下歸於一統越明年之冬上将親御
衮冕郊祀天地大告武成復念開國諸臣勞烈之多錫
以鐡劵以申河山帶礪之誓前一月下禮官議其制度
近臣奏言唐和陵時嘗有賜於錢武肅王其十五世孫
尚德實寶藏之上遣使者即其家訪焉尚徳既奉詔櫝
劵及五王遺像上之上御外朝與丞相宣國公臣善長
禮部尚書臣亮主事臣肅觀之皇情悅豫敇省臣宴尚
徳于儀曹恩意有加焉已而尚德東歸陛辭之日命還
其券與像以禮敦遣之予時待罪禁林尚徳以余知其
事頗詳請序其故而繫之以詩夫錢氏寶有此劵已五
百載宋淳化中杭之守臣嘗連玉冊進之元豐五年又
進之宋季兵亂劵沈官渭水中者五十六年元至順二
年漁人獲之而售於尚徳之父世珪迄今有道之朝而
尚徳又進之是嘗三登天子之庭其間或顯或晦雖若
類靈物訶䕶之亦其子孫之多賢始能保守而勿墜也
歟抑余聞武肅之有國呉越同時據有一隅以專威福
者若前後之蜀南北之漢以至呉楚閩唐南平號為十
國計其士馬之精彊城邑之壯麗府藏之充牣意盛氣
得亦可謂一時之雄曽未旋踵夕陽芳草凄然有餘悲
矣况望其子孫保其故物於十餘世之後乎由是觀之
錢氏之樹徳也深矣皇明肇造區夏比隆唐虞凡前代
文獻之可考者莫不訪求之尚徳之家世載眀德且將
出躋膴仕以佐明時斯劵之徴葢特為之兆爾予因不
辭序而詩之于以見尚徳遭逢之盛未止於此而他日
相遇必當以余為知言云尚徳字允一天台人詩曰
大明天子開鴻基雄兵百萬皆虎貔東征西討十餘載
變化不異雲雷隨功成治定四海一剖劵分符恩澤施
前王遺制久已冺錢氏世寶猶無虧天使持書徃征取
有翁槖負來丹墀鞠躬俯伏再拜起旋解韜籍重重披
精鐵煆成大逾瓦中突傍偃形如箕又云𤣥獻剖其半
一片𤣥玉誰瑕疵鑿寲填金文絢爛筆畫方整蟠蛟螭
誓辭三百有餘字河山帶礪無嫌疑繼陳五王有真像
髣髴猶是唐冠衣腰圍白玉金作銙吻角左右分三髭
重瞳回光屢下照笑語逾覺天顔怡便敇大官給珍饌
上尊法酒澆瓊巵憶初唐綱既解紐恣舞鰌鱓號狐狸
斗牛王氣果凌厲豫章占術元非欺八都健卒猛如虎
指揮不異丘嬰兒羅平鳥圖騁怪幻内黄外白跳狂癡
龍劍一揮赴水死大勛星日同照埀因兹錫劵代牲歃
彭城開府如三司衣錦城空嘉樹老共守尚有三樓危
淳化元豐兩進入龍光曾受天王知炎精訖錄九鼎沸
一旦失去官河糜豈伊神物欲變化相逐雷劒為龍飛
孰知漁者一舉網所獲非鼈還非龜終然鬼物所訶䕶
不使光彩埋荒陂泥塗沙礫幸免累寳玉大弓欣有歸
我知天意寔有在武肅𢎞烈何堪微八州生靈數百萬
拔出水火行中逵子孫食報豈終極政如稼穡隨年肥
髙牙大纛入黄閣金章盭綬趨彤闈不知堆牀定幾笏
但見肘印懸纍纍七世珥貂未足擬一門三㦸終前衰
况翁文采爛五色嗜古不管頭如絲秦淮呼酒話離别
遠盻官舸如星馳于時同雲羃四野勢欲釀雪增寒威
行行若過表忠觀好剔蒼蘚㸔殘碑
　　　灘哥石硯歌(并序/)
朱舍人芾雅士也近見灘哥石硯禁中遂摹榻一本裝
禠成軸懸之書齋命予作歌填其空處歌曰
朱君嗜古米黼同三代彞器藏心胸灘哥古硯近獲見
驚喜奚翅逢黄琮研煤敷紙巧摹榻訪我一一陳始終
有唐四葉崇象教梵僧航海來番禺手持貝葉寫健相
翻譯華堂談𤣥空辭義幽深衆莫識當時授筆唯房融
硯中淋漓墨花濕助溟真乘誠有功愛其厚重為題識
七月七日元神龍鬼工雷斧琢削古天光電影生新容
袤將四尺廣踰半作鎮弗遷猶華嵩涉唐來宋歳五百
但見寶氣浮晴虹南渡羣公競賞識氏名環列縈秋蟲
朔元雖以實内府棄寘但使烟埃封方今聖人重文獻
氊䝉舟載來江東風磨雨濯露精彩奉敕舁來文華宫
宫中日昃萬㡬暇侍臣左右咸雲從紫端𤣥歙盡斥去
欣然為此囘重瞳重瞳一顧光照日天章奎畫分􁅔穠
有才沉埋恨已久石如能語誇竒逢維昔成周全盛日
兊戈徹衣并大弓藏諸天府遺孫子用以鎮國照無窮
願将斯硯傳萬世什襲不下古鼎鍾上眀文徳化八極
下書寛詔蘇疲癃君方執筆掌綸誥願以此言聞帝聰
老臣作歌在何日洪武戊午當嚴冬
　　　望僊引
横塘風斷愁紅淺舊燕銜春香滿滿鶴馭遥空不可攀
繡扆斜張香夢懶暖簫不到茱茰帳寶露空溥五雲盌
風前白鬢幾人悲萬里青蘋一時晚銅僊含淚辭青𤨏
渺渺空嗟西日短弱川無力不勝航騎龍難到白雲鄉
玉棺琢成已三載欲𦵏神仙歸北卬
　　　陶冠子折齒行
陶冠先生家海堧玉作牙齒白且堅非惟硬餅似刀截
左殽右胾咸能穿一朝怪事發坐側狂童酗酒步若顛
手揮山斧作貍舞縱横奮擊何喧闐先生驚起急驅遏
眼花落井無由悛當時月黒不辨色誤落兩齒聲鏗然
先生大痛㡬欲絶吻角流血如流涎掀呀口中開穴竇
唇齶一鼓風翩翩譬之連城列埤垷正陽雙玷功非全
咀華從此憚强勁却愛芳脆柔於綿酒醺刺刺論世事
宫徴未必能清圓東閭西井走相唁先生便可總煩悁
跛足男兒尚節度折臂刺史居台躔但得錦心繡腸在
何憂健翮難飛騫先生聞之只大噱誣辭奚用來如泉
柔存剛缺古所戒昭晰不異明星懸余生𥚹廹與物忤
藉此為鑒期無愆兩間分付妙不測神竒臭腐相縈縁
但涉形形盡粗穢縣解定屬虛無先須知無趾别有趾
外累皆撥蟲能天犢白人育寧足慮禍福相倚誠幽𤣥
江城五月藕花發花氣蒸雨濃如烟且沽美酒對花飲
正有三百青銅錢
　　　凉夜曲
紅爵緑疏囘曉光翠睂雪肌凝白肪蟬衫麟帶結寶璫
呉絲蜀桐啼鳳凰盤龍蘭鼎生暖香桃生豹枕展曲房
夫君不來凉夜長
　　　鴛鴦離
結髪成昏期白髪誰道鴛鴦中道拆妾身雖作土中泥
妾䰟長與君同棲娶妻祇為多似續妾有三兒美如玉
願君勿娶全兒恩一娶親爺是路人
　　　病痁新起
歳在彊梧大淵獻獨蟄衡門悲逝景瘧鬼胡為苦見讎
使我枯腸益悽哽初疑筋骸稍鉗束引臂噓呵絶馳騁
須臾顫掉力弗禁齒牙下上聲相並䝉戎雖有狐裘溫
􁀙冼何殊氷筋冷寒衰熱壯慘尤極百束薪蒸燃九鼎
煆膏鑠髓無不到髙及頭顱卑脚脛四支似石下深潛
一氣如塵寄寥逈自憐性命此日捐孰料平寧在俄頃
起來盥濯把明鏡冠帶臨風且重整扶藜忽過百花園
無限晴芳到隣杏燕支甕煖蠟凝春錦繡機翻紅暈影
誰将生火鎔豔陽滿樹無烟光熲熲更疑神女㑹宓妃
燕罷瑶池酒初醒血色羅裙尚舞風向人却妬晨粧靚
對此閑愁盡歛藏有似投簪訪箕潁誰知鬒髪緑如雲
轉目霜蓬已埀領多少東華塵土客營營至死無由省
韋平荒冡生黍苖褒鄂枯髏宿蛙黽無花必用强追尋
有酒何妨長酩酊題詩一笑鬼應聞定引川妃安溟涬
　　　陽翟新(聲/同)朱定甫賦(四首庚/辰春作)
别苑蘼蕪㺯小花平洲赬蔗開輕牙春風如水極揺蕩
流入天涯不識家網軒棲塵逺凝紙青鳥不來紅樹死
雄鸞雌鵲此日分惜殺嬌䰟過遥渚隔簾花影望微月
鸞橋似度龍綃韈倐無忽有情柰何淚灑杜鵑枝上血
碧簫曲歇粉痕灰紅脚蛛絲結鏡臺望極官河斜雨外
時時疑是翠車囘
黄雀風長雨洗枝丹魚出水赤光肥遥天寥海絶行跡
翠減紅銷知為誰曲閣香凝龍氣暖膩葉蟠花帶雲淺
正是雙蛾巧喚愁欲斷應憑胡燕剪滴淚和泥封錦書
書中一字一行啼莫恨鯉魚紅尾短隨波好送到遼西
蹙衂雞頭徒若沸紺房蓮子光細細折蓮寄遠被絲牽
舞鸞却識蓮中薏
露漬銀牀金索冷明月不言星靨靨御街朝馬響纓鈴
㡬樹梧桐鴉影淡暗拭衰紅出綺房無心宫額貼花黄
秋裳未結鴛鴦縫交刀裁破一簾霜昔日翠翹今白葆
可惜韶容鏡中老縱使青天不解愁凉榭芭蕉泣秋曉
蘭燭啼紅愁夜闌江南清怨屬哀彈挑鬟斜凭玉欄干
報道金籠鸚鵡寒
鎮帷犀重鮮室溫白天碎碎玉花紛忩開雲母不知夜
帳結流蘇散錦文盈盈小妾被流黄抱瑟升樓發浩倡
銅龍漏極曙光動驩絶竟忘寒夜長祇恐愁紅向春死
不死應須探春髓龍刀切紙印氷花貼在九華頳壁裏
冉冉南光走冷圭梅含春影與雲齊青絲玉壺具顦顇
井底生塵却解攜
　　七言律詩　(凡四章/)
　　　和王内翰見懐韻(并序/)
余與王君子充舊同鄉逮入國朝同官翰林同總裁元
史史成子充出使甘肅又使西南夷久而未還余尋以
年髙納祿歸金華獨㳺山水間追數平生故人未嘗不
深念我子充也去年其子紳以子充徃甘肅時道上寄
余詩二章求和久未能成今聖天子敷大惠於四海與
斯民更始蠻夷之長庻幾感化請罪闕下而子充亦殆
将來歸耶此余之至願也次其韻以致斯意以示知子
充者洪武十三年七月十一日同郡宋濓
帝徳如天覆萬邦定期歸棹到龍江竒才不換金城百
寵命當簪白筆雙喜極欲持如意舞醉來應使軟輿扛
此情縱切何由遂吟對西南月滿忩
才名老去愜休官聖澤髙深只自歡侍宴每容親繡衮
從逰偏許近和鑾久知琛贄來殊俗漸喜寰區洽治安
惟有張騫猶未返玉闗秋早節毛寒
　　　王内翰詩附
芙蓉峰下是鄉邦未許歸帆泝浙江天下文章寧有㡬
斗南人物恐無雙心期久與三乘契筆力真能九鼎扛
投老著書渾不倦頗聞中夜坐燈忩
同門同里復同官心事相同每共歡衮斧並操裁玉牒
絲綸分演直金鑾名齊伯仲吾何敢義重師資分所安
重㑹定知頭更白肯令歳晏舊盟寒
　　　和鄭博士見贈韻
秋霜染得鬢成絲祗為烟霞勞夢思誰料杜陵埀白髪
得同鄭老合襟期荷衣荇帶煩新製澗草巖花逞故知
便欲從君同㸃檢歸裁氷繭寫成詩
　　　走筆送金賢良
飄零已覺二毛侵且向西風問苦吟蜃雨蠻烟十年夢
龍韜豹略一生心星埀鍾阜知天近水入秦淮似海深
不是秋帆連夜發典衣呼酒共登臨
　　七言長律　(凡四章/)
　　　思春辭(丙申/春作)
美人别我城南去幾見樓頭凉月生南浦沈書尋素鯉
東風將恨與新鸎丁香枝上同心結九曲燈前白髪眀
花託芳䰟隨鵲夢草移愁色上簾旌物華半老燕脂苑
春影輕籠翡翠城歌扇但疑遮月面舞衫猶記倚雲筝
因彈别鸐心如剪為妬文鴛繡懶成宫燭不啼偏有淚
湘桃無語自多情岩南樹密晨烏集江北潮囘暮渚平
幸有夢中能聚首喚醒恨殺短簫聲
　　　和鄭奉常先生讌集詩韻
我生空負月臨奎(余生辰月直奎宿/占者為文學之神)文學何曾遂昔期
栁子未成非國語匡衡徒患作人師探珠赤水欣同調
結屋青蘿得所依泉石要為中世托姓名豈料九重知
東西御饌嘗分賜出入天門更不疑虎籞秋嚴威閃閃
龍樓日轉影祁祁年華自覺隨流水造化誰言類小兒
别夢屢形分講席歸田一似舊㳺時常隨采藥衣霑霧
㡬度尋花屨帶泥投老幸知同臭味此生端不慕輕肥
芳筵夜秩桮行數絳燭春融客醉遲一代耆英都在坐
百年文獻欲還誰獨憐鄴下支離叟莫鬭長安絶妙辭
頼有西風吹酒醒搔頭向月謾賡詩
　　　和蘇編修㳺東明山詩
東明勝槩實佳哉圖畫天然八面開雲影入簾紛似絮
巒光染袂緑於苔學書猶憶臨池寫采藥曾經帶雨栽
祗為魚龍期變化致令猿鶴互驚猜數莖白髪雖侵鏡
百鍊丹心不作灰中使傳宣承顧問東朝進講每低徊
月移禁掖藏書署花壓瀛洲視草臺豈意衰齡霑異渥
因兹勝賞得重陪丁寧杉桂無竒句約束溪山屬駿才
倚杖指林尋故跡賜衣濕雨借新焙名編逓玩叢如筍
嘉卉當筵粲若杯松䑕沿忩行且偃山禽窺客去仍來
但知笑齒時頻啟何事愁腸日九回寄語山靈休厭我
㸔花莫待作詩催
　　　和劉先輩憶山中韻
憶昔山中鍊九陽山頭旭日正蒼凉鳳笙吹煖雲中火
龍藥凝成鼎内霜靈戸啟扃森虎籞中房持㦸混桃康
山分秋色侵𤣥氅蝸學天書篆敗墻五鳥花開呼鹿守
千齡桃熟逓仙甞伐毛定欲追神女歌鳳誰能笑楚狂
種得神𤓰如盎大養來瘦鶴似人長樓延虛顥殊庭上
樹蝕蒼霞曲瀬傍劒氣尚堪吞鬼伯詩䰟端合起貛郎
但求脫粟三升飯肯負眠雲六尺牀洞雪成漿烹日鑄
海苔為紙寫風將舉頭便覺三山近小大俱㝠百慮忘
　　七言絶句　(凡八章/)
　　　題送别圖
使星一㸃照閩堧驛舍春濃酒易乾官栁似知離别意
故将翠縷拂雕鞍
　　　題隱居圖
樓臺倒影浸虛泓嘉樹擎寒不盡青何日過橋分半景
傍雲同築草𤣥亭
　　　題長牧溪五燕圖
誰描乳燕落晴空筆底能廻造化功髣髴謝家池上見
栁絲烟暖水溶溶
　　　題長白山居圖
滿地雲林稱隱居燕泥汚我讀殘書五更風急鳥聲散
時有隔花來賣魚
　　　題張子璿畫林泉幽趣圖
翩翩公子實仙才(天師/之子)筆下雲泉潑翠開若是人間逢
此景定應呼作小蓬萊
　　　宜興强如心避地而歸扁其居曰復初齋來徴
　　　　余詩(二首/)
昔日攙搶照五兵今時喜見泰階平春風緑酒扶殘醉
斜立官橋聽早鶯
避地歸來景物遷白烟凉草思凄然摩挲為問庭前樹
不見蒼髯已十年
　　　送葉明府之官郫縣
文章才子之官去見說郫筒酒正醲飲罷細觀循吏傳
莫縁山色憶芙蓉
　　　哀王御史(并序/)
鄉先達監察御史王公餘慶字叔善仕元至正間赫赫
有聲持節廣州卒且𦵏之矣後為亂兵所發三衢徐煥
自韶移守是州而東陽趙侃方知印廣東行中書於是
合謀改𦵏城東悟勝寺之原寔洪武庚戌三月三日也
予因從侃請大篆其爵位姓字刻之墓門復為詩哀之
哀之所以歎鄉學之凋謝而斯文之無係也煥字炳文
侃字希貢皆義士云詩曰
剪紙難招御史䰟蠻烟瘴雨但空墳縱然有石題新篆
誰守揚雄死後文
　　四五言長短句
　　　猗歟詩(有序/)
猗歟美君子也君子謂奉常呉鎮卿鎮卿蚤以文顯使
於金源不辱君命故作是詩也
猗歟君子在括之陽餐然其章有玉其相厥聲孔揚聲
之伊何如巖之峩峩不劌不頗屹立而弗阿塞庭逺而
其勢綿如酣如連如貪噬我中區君子揚揚為天子使
誕敷皇靈以讋其類彼何人斯是縶是維不虞其無知
彼何人斯是維是縶不恤其無拂我金其躬我赤其𠂻
我節之崇以迄於終皦爾之行孰能尤之真爾之剛孰
能柔之㳺麟之冲冲兮鳴鳳之嗈嗈兮我思君子維邦
之容兮　猗歟九章六章四句二章章三句一章五句
　予謂作詩必本於三百篇自李陵專於五言歴代因
　之鮮有復於古者晉魏之間雖有作者音節韻趣亦
　有難於言矣方與劉先生伯溫同倡千古之絶學適
　呉從善以其逺祖墓銘求題欣然援筆賦之從善有
　文而又能不忘乎先如此其亦賢子孫也哉
　　　雲寓軒詩(并序/)
龍虎山錬師張君仲毓嗜學而攻詩尤善鼔琴嘗汗漫
遊於湖江自謂若白雲出入空谷杳無定蹤遂以雲寓
名其軒命弟子上官若冲來請余言夫膚寸而起倐然
羃乎太虚者雲也英英份份資一氣之流行固凝而聚
矣已而飄忽乎東西歛跡藏形類若不知所之此無他
雲無心也方外有道之士茹术餐霞捐去塵俗之累翩
翩然御風而逰𤣥間來無所縶去無所繫絶如雲之寓
乎太空此無他亦無心也仲毓取寓雲以名軒不亦宜
乎予聞至人不物夫物然後能齊於物仲毓自比於雲
善矣而未免物於雲也物於雲則有礙有礙則不虛不
虛則靈明不通矣我不為靜而動何形焉我不為動而
靜何容焉是則動靜一如也我不為雲則夫巻也孰從
而舒之舒也孰從而巻之是則巻舒亦一如也仲毓試
澄心黙坐存神於鬱羅蕭臺間冲漠無朕而萬象森列
其中而吾神未嘗形也未嘗形而雲果孰寓乎予當約
仲毓逰金庭委羽之墟勺松華泉擘麟脯而食之且請
仲毓出琴彈白雲之詩琴調清越羣仙或有驂鸞來聽
者矣寓雲與否非所敢知其詩曰
雲溶溶兮無根倐聚忽散兮不知其門變化罔測兮契
乎道真龍虎名區兮列仙之倫剪雲製衣兮結雲以為
神超然高潔兮日與雲而相隣步虛九天上兮不沾世
氛水火交媾兮日月吐吞雲兮雲兮予寓爾以終其身
　　五七言長短句　(凡四章/)
　　　蛟門春曉圖歌(并序/)
句章王君景行嗜學好修之君子也其所居曰蛟門正
臨大海巨濤舂撞頃刻萬變平旦東望霞光燭天紅日
大如簁(想里切/竹器也)冉冉上升誠海東第一偉觀也王高士
叔明為作蛟門春曉圖景行出以示予使人飄飄然有
凌三山跨十洲之意故為賦長歌一篇而於神仙之事
獨多云其辭曰
瀛海無垠波濤吐吞涵浴日月叅契鬼神怪山如雲自
天墜萬丈壁立蛟為門南有金雞之俯啄北有猛虎之
雄蹲值獰飈兮奮揚束怒潮兮騰奔擲玉毬兮干霄灑
輕霧兮飛塵雪山氷崖之可怖可愕兮帆檣簸蕩不可
遏恍疑下上於星辰晨雞一鳴海色白層霞絢彩光如
璊縱横閃鑠縛不定海神推上黄金盆靈境飄揺在世
外髣髴直至扶桑村何人結屋於其間云是甬東才子
開瓊闗雲間吹簫雙鶴下坐聆環佩聲珊珊有時共談
三十六洞之秘笈緑文赤字可以鐫蒼頑猿拾花兮春
片魚泳晝兮晴灣日媚嫣紅桃㸃點風入凉翠松翻翻
中襟濯盡萬斛之黄埃兮不知聲利是何物便思紫府
躋真班黄鶴山人列仙儒九霞為冠青綃裾手提五色
珊瑚株幻出一幅真形圖令人毛骨動颯爽思乘灝氣
超清都清都中有十二樓徃來盡入瓊姬儔金符玉節
錦臂韝白台度曲彈箜篌雙成按拍歌莫愁我愁正孤
絶我興欲飛越矯首東望神光發蓬壺春殘瑶草殷麟
洲芝生翠環結我愛仙人蕚緑華面如蓮花雙鬢鴉幾
年相期飯胡麻至今不來雲路遐何須龍虎鼎中求丹
砂何須天河穩泛牛斗槎但令坎離交媾翻三車氣毋
不動生黄芽我賦蛟門歌細看銅狄時摩娑長繩孰為
覊羲娥白石應泐金還磨不學長生将奈何不學長生
將奈何
　　　東雒山房詩(并序/)
東雒山房者上清羽客周君雒之隱居也雒字彦博而
能文其先居伊雒之上故彦博以雒為名而又以東雒
扁其居不忘乎本也葢彦博之先南遷廣信者多歴年
所矣雖然彦博學神仙之道者也他日披丹霞乘青鸞
北升嵩高之顛而俯瞰舊鄉寧不重丁令威之所感乎
金華宋濓賦㳺仙之歌使書山房之素壁云歌曰
東雒山人羽為衣腰懸寶劍光陸離超然乘天㳺曠蕩
八極隨飈馳俯視嵩髙三十六一一秀出紫金翠羽之
華芝中有少室八百六十丈顛倒元氣涵晨霏毿毶緑
毛仙濯足清泠淵見人不肯折腰拜手擲綠黍散作天
花旋天花旋舞連娟玉女從東來頭戴雲翹足跰􁙇試
持秋帛擣寒石中夜靈響凄緊如霜絃不知龍穴有石
髓太乙月鼎将同煎勞生任飄忽誰復相留連天雞一
鳴天下白齊州九㸃凝青烟朝㪺瀍澗之靈泉夕潄伊
洛之寒川雖知城郭尚依舊華表鶴淚應千年大江東流
浴龍虎丹光掩月夜吞吐故鄉何處久不歸人間一笑
成今古三素雲高不可攀仰見羣仙出沒於其間勿使
明鏡凋朱顔顧我魁礧徒無由扣瓊闗我不能鼻息吹
虹霓頓挫萬物歸新題我不能白晝兀坐惜居諸時翻
枯竹除白魚但得三寸舌赤如蓮花凈於雪髙談蕊珠
經旦夕聲不絶聲不絶造𤣥徽芙蓉峯前金虎要人騎
山人當相求飛飛騰太微共持瑶華玉管凌雲吹
　　　贈虎髯生詩(有序/)
至正壬辰春勾椉張辰謂余曰虎髯生者白鳳山中人
也呉姓鉞名頰有髯類虎髯人爭稱為虎髯生生自幼
有大志讀書不為章句大義通而已作詩出竒語驚人
至壯氣愈髙岸忽無所憚不事事與世多不合常慕古
豪傑為人遇邑中大繇役隂以兵法部勒見髙山大澤
便指畫為扞禦之規鄉里小兒衆相揶揄之先達士則
曰此固狂生可進有為者也然以禮自守為順子為悌
弟悉無慚色尤善近師友道在是不復計其年之崇卑
便折節相尊事以故士類稍歸之時中原兵動東郡李
侯辟為行軍司馬使者凡再返生送使者曰為予謝李
將軍方天下多故莫府得十倍才功猶半之我素疎加
以闇劣即偕使者去無益萬分豪幸勿復來明當入深
山矣無幾有言生於行丞相府丞相屬以徼廵之職且
召與語生自度丞相決不用其言乃不受更製竹皮冠
服大布衣以自隱暇日窣窣然行松風中遇酒輒飲飲
少亦醉醉便擊節自歌人莫識其所存何如也辰既為
之傳生聞先生以文章名欲求一詩以自張幸勿為生
靳予笑謂辰曰有是哉雖然辰不妄人也其言良信援
毫賦虎髯生詩詩曰
虎髯生鐡鑄形金鑄聲雙睛閃爍如怒鷹東飛欲盡三
韓地西飛要絶康居城刺刺論世事滿口吐甲兵於焉
栫長圖於焉建交營地聨大牙霜月苦天控虎口䨧雲
㝠若笑我言狂我醉勿復醒十萬生靈定虀粉夜半鬼
燐燒空青南方大諸侯聞之心膽驚便遣使者持弓旌
招之至麾下洩此氣崢嶸生出謝使者人言慎勿聽逃
入積翠巢崚嶒身衣鹿皮明首冠竹籜撑窣窣起向松
風行虎髯生狂似李麄似彭何不執取紅氂丈二鎗(叶/)
搴旗斬將聲谹谹
　　　鑷白髪(二首/)
白髪如青草剪已竟還生草青能變白髪白不復青人
生須知㑹有盡紫馬䭾錢沽酒傾
昨日花如繡今朝花作塵人身一如花何為長苦辛古
今富貴皆黄土唯有青山解笑人
　
　
　
　
　
　
　
　文憲集巻三十二
