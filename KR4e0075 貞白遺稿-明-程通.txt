#+TITLE: 貞白遺稿-明-程通
#+DATE: 2016-06-11 12:25:23
#+SOURCE: github.com/kanripo/KR4e0075 master 802ba018                
欽定四庫全書　　　　　集部六
　貞白遺稿　　　　　　　别集類五(明/)
　　提要
　　　　(臣/)等謹案貞白遺稿十巻附顯忠錄二巻明
　　　　程通撰通字彦亨貞白其齋名也績溪人洪
　　　　武乙丑貢入太學庚午舉應天鄉試時方遣
　　　　諸王將兵因以封建策貢士於廷通所對稱
　　　　㫖擢第一授遼府紀善進左長史燕王叛後
　　　　通上書數千言論戰守大計永樂初錦衣衛
　　　　都督紀綱發其事詔械通詣京師與二子俱
　　　　論死事迹具明史本傳所著述凡百餘巻悉
　　　　毁於官後十年其弟赴荆州遼王以所圖通
　　　　像及遺稿授之嘉靖中黨禁漸弛其従孫長
　　　　等乃搜訪佚篇裒為六巻附以遼王並同時
　　　　諸人贈言及行狀小傳等篇别為四巻天啟
　　　　中其裔孫樞及子應階又集前後建祠請謚
　　　　之文為顯忠錄二巻附綴於末即此本也初
　　　　通以祖平乆戍陳情乞賜還鄉人稱其孝及
　　　　建文中遭逢國難上防禦封事而卒以是死
　　　　人稱其忠今陳情之表具在而封事獨有題
　　　　無文葢嘉靖中刻集時猶有所諱而不敢存
　　　　也封建二策乃其受知於太祖者持議頗正
　　　　其他詩文亦俱醇樸有法雖所存無多而大
　　　　節凛然有不僅以詞章論者固宜與方練諸
　　　　集並傳不朽矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
貞白遺稿原序
夫威鳯之翔必有遺羽應龍之升必有遺甲英賢之出
必有遺言非其遺者貴也有貴於遺者也吾邑長史貞
白先生忠孝天植問學淵深昔在建文若方公孝孺周
公是脩黄公觀卓公敬先生偕之遊慮無不意氣相期
凡有著作輒相酬賞則先生之為先生固自有在而詩
若文特其一斑耳原集百有餘巻當文皇帝靖難兵南
下先生躬冒忌諱遂逮詔獄夷其二子而簿録其家以
故巻帙悉毁於官即先生之死難諱而不稱者亦奪於
國威也迨永樂末年詔釋諸死難家屬而厥弟彦廸走
謁荆藩廼王雅重先生因出所蔵遺稿與其畫像授之
以歸最後從孫長公郡丞伯祥公訪諸戚里獲其贈言
并其題詠裒而集之厪數巻盖雖逸者什九存者什一
而手澤在焉至是子姓重加編次屬序於予以付剞劂
而永其傳予夙昔慕先生之為人廼今獲披遺稿恍挹
前芳大都先生因心為言不假雕刻是故叩閽陳情脱
祖戎伍而眷渥髙皇則琅琅乎李令伯之遐標也策對
封建詳懇剴切而匡輔宗社則纚纚乎賈太傅之遺響
也䟽上北防忠憤激烈而委身殉國則凜凜乎胡樞宻
之卓軌也其它雄篇偉制雅調鴻詞則又駕軼歐蘇躪
歩甫白殆浩乎河瀆之㴸潏而燦乎日星之炳耀者也
藉非天佑忠孝復振斯文惡能俾公之遺言緒論重光
後禩哉至若藩王睿翰與諸賢華章悉附於集一以彰
君臣魚水之歡一以昭寮寀金蘭之契庶千百年後知
有先生並知有賢王英哲不亦曠世相感也乎或謂披
蔵盈尺是惡覩先生之藩籬哉予曰鳯羽龍甲夫人而
珍之矧先生忠節固將與天壤同不朽安在非稿弗傳
乎故因諸公之請爰為之揭其概令知古人之言果有
貴於遺者也胡松拜撰
欽定四庫全書
　貞白遺稿巻一
　　　　　　　　　　　　　明　程通　撰
　　表
　　　陳情乞祖還郷表
監生臣程通誠惶誠恐稽首頓首上言臣聞為臣思忠
為子思孝曰忠曰孝臣子立身之大節也盖孝者忠之
本忠者孝之推君親之分雖殊所以事之則一經云事
親孝故忠可移於君此之謂也洪惟天朝混一寰宇偃
武功敷文教内而京師外而府州縣咸建學校以育羣
才其所以教之之術不越乎忠與孝而已臣本芻蕘獲
㳺縣學蒙君之食師之教亦有年矣若夫聖賢道徳之
懿固未探其奥而於臣子忠孝之節亦麄識其方今幸
升胄監日近清光竭力効忠正在今日苐念臣父已歿
止有祖平見今年七十有四洪武初坐法流陜西逺隔
四千里相别二十春音問不通安否何似㷀㷀隻影白
首疇依其餓也誰為之食寒也誰為之衣疾病也誰為
之奉湯藥雖有微臣無由顧盼停飡忘寐徒有所思臣
欲養父父已不逮臣祖幸存雖欲致菽水之養又不可
得興言及此實切臣心載惟皇上孝治天下澤被黔黎
疲癃殘疾者得生鰥寡孤獨者得養况臣祖尫羸孤苦
尤為可憐且臣無父而有祖祖即父也祖無子而有孫
孫猶子也豈有父子骨肉坐視其苦恬然無憂烏在其
為孝乎臣竊念漢齊太倉令淳于意有罪當刑其少女
緹縈上書贖罪文帝矜其情而免之且緹縈區區女子
尚能如是臣雖不才為一介書生不能以一言上聞豈
無媿於緹縈乎矧我聖天子在上明同日月無不照臨
徳配乾坤無不覆幬量若河海靡不涵容祖述乎堯舜
憲章乎文武豈漢文之比乎臣是以敢布㣲忱冒干聖
聽願乞臣祖回還以終餘年使臣出則事君入則養祖
上不負君師教養之恩下得全臣子忠孝之道倘䝉矜
愍允臣所言不勝犬馬怖懼之至臣通誠惶誠恐稽首
頓首謹言洪武二十三年正月十五日國子監監生臣
程通謹陳伏候勅㫖奉聖㫖孝哉若人該部即釋平伍
籍
　　策
　　　封建策一
臣對臣聞聖王之治天下也必聨親踈之誼而權其重
必察安危之故而酌其宜故選賢任能不惟其方而敦
睦之恩有獨先焉豈為獨私亦曰重我本支以示天下
不可拔之勢安内攘外不專用武而邊陲之防有獨飭
焉豈其為黷亦曰謀貴萬全以示天下不可犯之威三
代之盛率由此道後世不能推原本始權厥利病而妄
以己私姍笑之胡不以往事徴焉夫周之封國八百而
同姓者居其强半若過於厚然卒能共奬王室而控衛
天子徐戎之興魯侯一駕而天子不驚犬戎之亂晉文
入衞而周室再造固以其臣之習於兵亦以周之所以
恵同姓者至渥也東遷之後天下已無王矣然桓文更
霸而晉為長秦楚之君俯首聽命而莫敢睥睨王室者
固以周徳之入人深而亦以懾於周親之有人也由此
觀之親親之恩可不篤哉李斯不察以封建為樹兵而
草菅同姓曽不得方面而托足焉卒之陳渉倡亂天下
景從而子孫不復振者患在於親親耶否耶漢髙戒秦
之孤立而封三庶孽割天下半致使僣擬無涯釀成七
國之變則以分封無度懲噎者之過也然諸吕為難而
左袒一呼六軍随滅之者則以内倡有劉章外應有劉
肥而髙祖之所以封齊者其勢優也由是以談親親之
恩可不篤哉自主父偃之説行雖同姓無内變然以踈
間親吹毛求疵洗垢刮瘢諸王莫能保其首領而本支
單弱王莽遂敢肆其邪心焉鄉使諸侯王强明如故雖
逆莽亦胡敢然哉然南陽一倡而故鼎復返者則以漢
之子孫其麗不億而漢初之所以養之者隆也由是以
談親親之恩可不篤哉曺冏有言百足之蟲至死不僵
以其扶之者衆㫖哉言也其見審矣唐宋以来雖同姓
蔓延而事權不假惟習於豢養之中不悉文武之畧故
逮其末造不聞有同姓諸王能為天子聲大義靖大亂
者豈其忠孝之心獨冺哉權藉不在也詩曰价人維藩
宗子維城又曰凡今之人莫如兄弟豈無謂之言耶故
為政而薄於本支是自撤其城藩而割其手足也欲以
望國祚之靈長也亦難矣世所稱天潢之派磐石之宗
者非宗室耶假令天潢不流則利澤不衍磐石不固則
地軸不寧雖其法制畢具亦何益也今之理身者必先
心腹而肺腑其衛也四體其運也肺腑不安心胡能以
獨寧而四體又胡能以獨運同姓者非天子之肺腑親
耶奈之何欲理身者而薄之肺腑也臣愚以為本支之
臣固不可假之太重亦不可制之太輕太重則驕矜而
不遜必有非望之想漢之七國是已太輕則懦弱而難
立必無振復之幾唐宋之末造是已斟酌於輕重之間
禄足以周其家而權亦足以監其衆傅有董賈之賢弼
無貫髙之桀則豈無鋭志文學如河間獻王贊我文治
者乎奮志武勇如齊王肥捍我王畿者乎而居重馭輕
潛消天下奸雄之志又豈無三代之盛者乎昔人有言
生子當置之鄒魯禮義之鄊不當置之戎翟之俗是固
有然者臣則以為當置之艱阻備嘗之中不當置之膏
肥美麗之地方今蒙古雖北徙猶時侵擾臣以非諸親
王莫可鎮此地者一則時有烽火干戈之警則懼懼則
不遑為逸樂之圖一則身親風霜戰鬭之苦則戒戒則
必思為善後之策一則視君亦親視國亦家而捍衛必固
一則戎兵克詰師旅常振而緩急有賴一則豪臣猛將
懾懿親之望重而干城之寄堅一則邊陲荒裔憚藩國
之勢尊而窺伺之心熄此一舉而數善備者必能為陛
下當北顧之憂埀宗社之寧矣雖埀流之乆或有意料
之所不及者要之與其弊之一不若利之百而監古揆
今興衰補弊陛下又必有經制之宜在也臣願陛下取
前之所以得剔前之所以失懲孤立之禍收百足之福
絶李斯之刻削酌主父偃之權宜毋以姑息恣恩毋以
肺腑生疑俾閫外之寄常畏周親文武之畧備自帝𦙍
則天潢衍慶磐石永寧維城維藩綿之百世而勿替矣
臣草茅之見如斯伏惟陛下采納焉臣謹對
　　封建策二
臣對臣謹按易比卦曰先王建萬國親諸侯此封建之
所自起書說命云明王奉若天道建邦設都樹后王君
公此封建者所以隆本支崇藩屏禦外侮安京師誠萬
世不易之良法也欽惟陛下萬幾之隙發徳音下明詔
策臣等於庭而以封建之事為問猗歟盛哉臣庸疎淺
昧敢不精白一心以對揚聖天子之休命臣伏讀聖策
曰周之諸侯漢之藩王皆分茅胙土者尊亞天王福膺
民上臣惟封建之法軒轅創之三代因之其詳可得而
攷者惟周制也盖周之所建者諸侯諸侯之中有同姓
者焉有異姓者焉如封叔鮮於管叔度於蔡叔振鐸於
曺叔處於霍康叔於衛之類此同姓之諸侯也如封夏
之後於杞殷之後於宋太公於齊異姓之諸侯也繼周
而治者莫漢若也漢之所樹者藩王藩王之中亦有同
姓異姓者焉如封兄賈於荆弟交於楚子肥於齊如意
於趙之屬此同姓之藩王也如封韓信於齊彭越於梁
張耳於趙吳芮於長沙此異姓之藩王也然周之建侯
漢之樹王皆分之茅而胙之土其所以待之者何其厚
耶鎮之寳玉而重其守錫之車馬而寵其行闢之以山
川而拓其勢煥之以冠冕而莊其容言其貴則有爵位
禄秩之隆言其富則有土地人民之廣此明詔所謂斯
等貴福無以加矣臣伏讀聖制有曰何周有衆者未乆
而削其地或怙終而滅其國漢之藩王自殺者若干斯
二者所失在誰臣惟周之御諸侯一不朝則貶其爵再
不朝則削其地三不朝則六師移之其法固然也所謂
削地而滅國者如管蔡之類載在方策間亦可見漢之
藩王自殺而伏誅者如吳楚膠東西等七國稽之史籍
班班可考雖然建侯封王域民裂土茂枝葉以庇本根
置股肱而衛胸腹亦惟欲其懋乃攸績睦乃四鄰以藩
王室以和兄弟保有富貴與國咸休此人君之本心也
若削地而貶爵殞身而滅國豈人君之本心哉論至於
是則知人君之待藩臣者可謂忠且厚矣為藩者顧乃
不以人君之心為心驕奢滛佚而自放於禮法之外姦
回不軌而甘蹈於刑辟之中至殺身亡國而後已凡若
此者其所失不在於人君而在於藩臣也昭然矣然究
其所以失則又有其由也臣伏讀聖策又曰諸生有能
備陳為政及禍源者臣初學淺聞何以及此然感聖上
策之之意與夫養之之恩又焉敢不俯竭愚衷以仰答
光寵乎臣聞中庸曰為政在人孔子曰政者正也夫生
知安行之聖天性自然不假脩習其所行自無不正亞
聖人一等者安能每事而盡得其正乎必有待於輔弼
匡救以作成者故人君之於王侯必為之擇賢師傅以
輔道之匡其不逮格其非心以及於左右前後㒺非正
人羣僕侍御無非吉士使其生而見正事聞正言行正
道出入起居㒺有弗正則所以養其心者正矣心正則
身正則推之家國無不正矣如此則内無失徳外無失
政而所以忠君報國者必思有以盡其道禍何從而生
哉若夫周漢之王侯卒有削地滅國自殺伏誅之禍者
亦為正人輔導其為善而有憸人從諛其非以致然也
然則所用得其人此所以為政不得其人此所以為禍
之源也歟善夫周穆王之命君牙曰僕臣諛厥后自聖
后徳惟臣不徳惟臣此之謂也臣敢以是為終篇獻惟
聖上矜其愚而加擇焉臣不勝竦懼之至臣謹對
　　䟽
　　　上防禦北兵封事(䟽具數千言革除無存闕/)
　
　
　
　
　
　貞白遺稿巻一
欽定四庫全書
　貞白遺稿巻二
　　　　　　　　　　　　　明　程通　撰
　　序
　　　贈周紀善序
賈誼董仲舒西漢第一流人也治安天人三策才識鮮
與比倫當時以之傅長沙相江都未聞其有不足意鞠
躬奉職惟恐不盡而繼之以涕泣者有矣所謂守其官
而盡其職者非乎然漢文漢武實以之疎賈董非所以
重親王也我太祖髙皇帝念創業之艱冀守成之善凡
遴輔導聖𦙍之選非正直剛方者不與非文行雅飭者
不與非人望所宗者不與有為太祖親自簡拔者多矣
開國藩府之任何其嚴哉夐異漢制殊甚泰和周子是
脩通之莫逆友也初任霍丘訓導入見太祖問曰汝年
㡬何對曰四十有四又問曰家居何事對曰導人為善
而已太祖喜擢周府奉祠正尋有訴王府不法事者官
屬皆下吏是脩以嘗諌得免改衡王府紀善是任也非
賈董之任哉授以是任也豈疎賈董者倫哉致望於汝
意甚殷矣尚其畢力覃忱以副太祖任使之意哉洪武
初遣諸王將兵行邊以封建策諸貢士於廷太祖以通
所對稱㫖首拔之授遼王府紀善是通之受知於太祖
猶之是脩也通之所守之責任猶之是脩也尚其同心
共念以副太祖任使之意哉太祖何意也重親王意也
為守成計也親王重故藩府之任嚴任用嚴則王官之
職尊必何如而後太祖之意斯副勤講讀之筵效獻替
之忠寧以嚴而見憚毋以諛而見親事有不獲已者即
逆天威弗惕也豈徒賈生甘於不食以自困為哉通之
心是脩知之是脩之心亦通知之敢進左右以贈
　　　送黃太守序
東南鉅郡惟徽為最國家遴是守也視他郡特難之洪
武壬申議除徽守司銓衡者以黄子希範名奏皇上可
之命下一時士大夫莫不鼓節為吾徽得人慶或謂徽
在萬山中山峭厲而水清激其人好鬭故其俗好訟雖
喜事之吏猶厭之黄子信厚人也得此必戚矣予則以
君子之治民不患有訟而患無聽訟之明不貴聽訟而
貴使民之無訟好訟者習俗使之然也習俗移人盖自
古記之矣然天下無不可化之人在乎治之者何如耳
鎮靜以率之和柔以導之自有以潛消黙奪其悍戾之
氣若夫教弗豫治弗平憤憤然於民之相訟也殫精畢
力於推鞫窮詰之間而苛刑是騁峻法是恣是之謂忿
疾於頑事何以濟如解亂繩急則愈亂如導横流激則
愈横何者其勢逆而其事拂也如是而欲民之不訟尤
惑矣故君子自反乎身而不咎夫民之好訟夫子曰君
子之徳風小人之徳草草上之風必偃言自反也以故
知本之學必有以大畏乎民志而後無情者不得盡其
辭盖有以風之也蠢兹好訟之民得黄子以信厚之徳
臨之民將輸情以戴之必且無訟矣良師不易絃而調
良吏不易民而治信矣哉黄子為弗戚矣何以知黄子
之弗戚於其處友者知之也盖治民處友其道則一夫
黄子予之莫逆也操履不渝然諾不茍取信乎朋友也
稔矣未有信友而不能治民者也予固於是而知黄子
之弗戚也已黃子行諸友餞之於都門咸謂予徽人也
當拭目以觀黃子使民之無訟
　　　送陳士深還莆田序
天地五常之道莫大乎君親古今百行之源莫先乎忠
孝夫孝之於親忠之於君臣子立身之大節所以厚彛
倫敦教化亘萬古不可一日廢也吾郡太守莆田陳公
以詩禮傳家忠孝傳心者也厥考翁兩歴我朝州縣之
寄立身顯親盖亦忠孝人也洪武中黨禍滔天餘波濫
及竟淪沒而不振時公奉祖讀書於家方志學所以為
忠與孝者豈意為父禍所累闔門南徙滇陽弱弟北遷
遼海一家之中父歿而祖存兄南而弟北炎風朔雪瘴
雨蠻烟中國老弱之人不可一日處以致老祖弱孫相
繼䘮亡幸有祖母獨存焉知其能免徬徨躑躅進退無
依於斯時也公之夙昔所志期為忠與孝者不翅屹屹
乎一髮之引千鈞其不斷而絶也幾希公仰天嘆曰天
既厚我以有此生忠孝之道百不一施如是而已乎吾
非愛惜此身寧令祖母之失所以貽我父泉下憂乎生
無益於時死無損於數冺滅朽腐與草木等吾不忍為
也由是間闗險阻出萬死於一生以有今日官守一郡
為六邑民之父母昔之兄弟南北今復合之於一堂矣
昔之顛沛埀亡於道路今既復於正寢矣况又復丘隴
於既沒存宗祀於已傾茍非素以忠孝為心而感格彼
蒼者其何以臻此哉觀其抗疏雪衷不於飛騰得志之
初而於祖母既沒之後其心益明白雖然心其心者公
也而遂其心者吾君之賜也君之所以成就公者如此
公之報君者當何如哉孟郊詩曰難將寸草心報得三
春暉孟郊為游子報母云予於君亦云今公以已職之
不可暫離念先隴之乆曠故遣乃弟士深歸仍大書務
本以訓之欲其躬行孝弟以奉承宗祀使彼圖為孝子
我圖為忠臣庶幾共成其志可以無負於君親無怍於
天壤矣若曰趨吉避凶轉禍為福為一身之計豈知公
之心者哉嗚呼世有事異而志同者予生八齡祖父以
事謫陕右埀二十年予痛父之乆逝傷祖之逺離乃冒
死陳情荷太祖髙皇帝可其奏特賜恩詔釋放還郷俾
得以終其老於牖下至今銘刻莫可為報今觀侍講曺
先生叙公之事適有同於予者予喜其志之同故書此
於巻末以為陳公頌并為彦囦勉云
　　　奉節堂序
予於許節婦素履知之甚稔毎竊嘆仰以為此吾邑女
中麟鳯也今獲備貟遼府輔掖暇時以葛崇徳君搆堂
奉節婦者聞之王王錫以奉節堂額凡賢士夫在遼府
者各有製作以揚休徳予復何言顧歎仰之懐常切中
悃同心之和竊有不容自已者爰為之叙續貂於卧軸
下方焉予謂節美名也人孰不欲之而有不可以倖致
者必心見素定確不可移是為志節卒遇事變益堅所
守是為氣節由是貞心懿範洋溢逺邇是為名節節之
名不易得也必志主氣輔終始一節雖節不期名而名
自随之否則可倖致耶予於許孺人之節有深慕焉方
祁判椿甫翁捐館時孺人年方弱笄即矢心守寡以撫
育餘孤為己任此其志節確然定矣值元運殂盗賊蝟
起若柯三八汪千十胡發饒必成軰嘯聚邑山谷中人
皆駭散市井為墟孺人挈孤避難間闗萬狀恒情不堪
而操守彌勁辟之操舟者執柁在手而遡風孤騫冒險
獨航屹無囬靡焉視其氣節又有浩然莫之敢攖者卒
之亂靖時平節操克全芳聲懿範昭然在人耳目而完
名大節孰有不欣羡者雖孺人之心求已自盡豈曰罄
一生辛苦以傳此一名節哉盖志節堅氣節壯而名節
昭自有不容已者然孺人之守節非徒區區自守而已
也此守一定衆美畢集觀其受椿翁托孤之寄而卒不
食其言是能為夫君守世緒觀其承葛氏詩禮之傳而
教子成名是能為先人守世澤由是天經地義賴以維
植而師世範俗於無窮是能為乾坤守世紀所守之大
且逺有如此者要之皆自守節中来也孺人之節何其
偉哉嗟乎今之閨幃中珠髻而翠擁玉珥而象飾者孰
非人婦也顧其身以存亡異主若傳舎然聞孺人風顔
其厚矣豈惟女子為然雖名為君子者亦不知守身之
義此身一敗萬事瓦裂雖有他美何以自贖若揚雄之
言誠法矣而獻賦新室豈可云法王維之詩誠清矣而
賦詩凝碧豈可言清范質相業較之禪僧飛鷹雖大相
逺而欠周世宗一死至今以為遺憾斯三人者罄其平
生之所辛勤自得者皆不能守而有之適足為後人嗤
笑之資由其不知守身之道故也即此而觀則知孺人
之守節豈特可為閨幃女子勸亦可以為縉紳君子勸
予故述其志行而張揚之以風世焉是為叙
　　　程氏世譜序
天地萬物莫不有本夫太極隂陽造化之本岷山崑崙
江河之本芽甲根荄草木之本豈獨於人而無本耶厥
初翁媪為生民之本開國受姓為一氏之本知有所本
茍不録其源流布於方策又安有不忘其本者哉是以
志人君子深為此懼必勤修譜牒使百世而下猶復可
攷其本之所在此族譜之所由作也且是譜之作將表
其顯貴雖疎者以自附歟將掩其㣲賤雖親者反踈歟
抑亦取其統緒之所自来歟吁尊祖敬宗者於此有取
焉余家世程氏古伯符後也初伯符始受封於廣平有
三異之瑞因得國於程故為廣平上程氏越四十四世
孫元譚東晉元帝時渡江為新安太守遂家於歙之篁
墩程氏子孫蕃衍碁布四境又三十四世孫旭唐光化
間為金鄉縣尹徙居績溪又為績溪程氏乃吾宗之始
祖也又有為歙之槐塘程氏者有為樂平之三松程氏
者有為婺源之龍頭山程氏者有為黟之南山程氏者
有為休陽之後仁里程氏者有為旌川之程氏者枝分
𣲖别族屬不載此特其槩耳然要其歸則南宗北族同
出一本茍非譜牒奚以徵哉昔我起萃公之作是譜也
意有在焉是以吾先伯祖彌髙公亦嘗脩之歴壬辰兵
燹之餘家資蕩然尚幸此譜之獨存得有所據惜乎自
文季祖次子子嚮之後更不具載可勝歎哉通覽譜興
感夙夜不遑寧處旁求逺索幸而得之自子嚮至今凡
若干世以續於後庶幾世系具存而無缺遺矣兹非幸
歟雖然創是譜者族人起莘公也因其舊而修之者吾
伯祖彌髙公也兹獲足其譜之所缺而繼其志之未成
者斯則通之幸也若夫世世相承因而續之以永其傳
者吾又有望於將来之同志云
　　　城北唐氏族譜序
城北唐氏乃予績文獻家也唐有孟實氏與予最友善
嘗訪予京邸予送孟實氏有詩孟實又起潛心齋於郭
之北予作潜心齋記今予官遼府孟實又以書来索予
序其所修唐氏族譜若干巻謹按唐氏譜始受姓自堯
至宋有諱旭者起跡於閩之莆田旭生志權志權生永
寧永寧生汝淳汝淳以宋淳熙三年授績溪教授因家
焉遂為績溪唐氏至於元五世復亨生仲敬仲啟仲明
仲徳為洪武初人太祖髙皇帝命民間各以其所習為
户而仲徳籍為儒户然則孟實氏之秀而能文其所授
固有自也夫然譜所以存真以樹世也今之人喜求勛
賢名赫者以為之祖殊不知祖不可以人為茍為跖之
後不可以舍跖而祖栁下恵茍非孔子之後而孔子雖
至聖又可以舍已之祖而冒孔子之至聖乎孔子雖足
以為吾之光耀非吾之真也吾之祖雖不及孔子乃吾
之真也惟其為吾之真則心存心存則天植天植則天
之所以授於吾者不媿於天兹即吾之所以為孔子也
又何必冒孔子以為之祖然後可以為孔子哉大江之
東有自徳宗諸孫避黃巢之難以國為姓故江之東唐
姓者皆以為唐髙祖之後然孟實氏不以唐之髙祖為
祖而必以閩之祖為祖謂非所以存真乎然唐髙祖又
冒李聃之後以為祖而封之為𤣥元皇帝然聃以異端
又何益於唐之髙祖而顧為此冒濫乎然唐之髙祖又
何益於江之東其綴姓為唐者乎然則孟實氏不以髙
祖為祖而必以閩之祖為祖者可謂有超世之見矣有
超世之見者則必有超世之徳有超世之徳者則必有
超世之功使孟實氏得列職於在位不有以絀天下之
偽還天下之真以成淳古之治哉兹譜也雖為孟實氏
用世之需可也使唐之後世世守孟實氏之真則世世
皆賢子孫矣子孫賢則族昌大族昌大則門第髙而五
千言之李聃又何賢於唐氏之子孫而必為此冒濫乎
序成遂命左右録之以寄孟實氏而孟實氏亦必以予
言為不謬矣
　　　章氏族譜序
章生同字文善者從予逰有年矣聰敏頴異風骨大似
古人洪武丁夘余修家譜章生若重有所感然者余乃
詢之曰聞諸祖父爾族為宋相文簡之後水木本源曽
是之思乎章生謙讓不敢當余曰非其祖而祖之其失
也誣是其祖而弗祖之其失也矯本源所在不可不知
也章生憮然次日輒攜家藏鉅譜一通来示展巻間諸
老歴歴目前又明年遂以是譜㑹於昌化覧村徧省先
人故跡墓碑世系益得其詳既歸合二譜修而為一余
取而觀焉因喟然曰譜之所係大矣自大宗小宗之法
不立天下不復知有世家賴有譜焉雖經兵變式微之
餘猶可以極本窮源聚渙合離而稽世家之舊也今即
章氏論之自運公而上遡數之以至於慶歴文簡公五
代太傅仔鈞公凡幾世矣渙焉離焉勢也又自運公遷
績之瀛川晝錦堂從而順數之以至於七公居縣西榮
甫居西闗明卿醇朴自守子賢詩書啟後繩繩繼繼又
凡幾世矣離焉渙焉亦勢也子賢之子文善余門弟也
乃慨然發憤逺訪故族考訂世系而宗譜之修流𣲖秩
然盖欲不謬本源合離聚渙為子孫不朽計夫渙離勢
也聚合情也持情以一勢則存乎子孫之賢者耳章生
賢乎哉嘗竊聞之子孫賢族將大章氏其有興乎繩其
祖武端有所在晝錦之堂人物彬然衣冠之族禮義之
風振而起之是誠在後之人子其勉乎哉章生再拜謝
曰謹如教因序之章氏譜云
　　　柴氏慈母訓子記後序
經曰人之行莫大於孝孝莫大於繼志述事亦莫大於
立身行道以顯其親有始有卒兼全其大者其惟至孝
乎吾師存誠先生三衢人也奉皇命司教於績邑時予
在弟子列執經侍側先生授受之際評論之頃毎舉日
用常行之道從容以語之諄諄然修身進徳之方懇懇
焉天理民彛之至使人歡欣鼓舞聽受不厭真有以得
於心而不容自已者洪武丙寅余自胄監丁艱歸進謁
館下先生出示其慈母訓子記三復玩味始知先生平
昔之訓有自来矣嗟惟先生自㓜失怙遭世亂離微賢
母氏其將疇依觀其儀範告戒足以訓誨爾子式穀似
君而又躬親蠶績備贄見之禮命即師傅學聖賢之道
晨出則責其敬謹以受教暮歸則督其講習以求義歴
艱辛濟險難愛子之心無所不至視其心即孟母三遷
之心而事難處有甚焉者雖曰未學葢其天質之美黙
與道契吁栽者培之天之道也惟我先生果能恪遵母
訓服膺弗失不惟獨善其身將以善淑吾徒復懼其湮
沒乃裒集成編以示其子孫而永其傳實繼志述事顯
親揚名之一端也非至孝者其能如是乎然深味其訓
有父父子子夫夫婦婦長幼尊卑各止其所之意則是
訓也豈特柴氏子孫所宜寶亦世之所宜嘉尚也惜乎
事姑事舅嘉言善行不獲盡見可深嘆哉使是訓茍行
於世則孟母不得專美於前矣天之報善雖亦云至豈
如斯而已乎曰未也方今聖朝以仁孝治天下旌别淑
慝砥礪名節先生首任教職發軔長衢他日賛宣治化
黼黻王度表疏是訓陳情上聞將見承恩以夀諸梓焚
黄以賁幽壤以報母氏之大徳以光母氏之美訓使天
下後世之為母子於此取則焉其於朝廷化民成俗之
風豈少補哉先生之孝斯遂其大
　　　峴泉集序
嘗謂有其道者必有其文也山川花木地之文也禮樂
制度人之文也葢道為體文為用儒先謂文章為貫道
之器不其然乎龍虎嗣漢四十三代天師張真人神明
之胄也天資超卓學問淵源本諸中者有道徳之崇著
於外者有文章之懿銓次其平日所作詩文凡若干巻
目峴泉集英華煥發照耀簡編以言乎詩則托物冩情
優游不迫得詩人情性之正以言乎文則雄竒汪濊鋪
叙有法得古人述作之體是以海内文人碩士傳誦而
稱美者比比焉此非真人學通百氏道貫三才體用兼
該精詣獨得安能發而為此耶及觀集中所著冲道慎
本太極河圖原性諸篇研究義理之𤣥微精極議論之
閎肆其天地造化山川人物禮樂制度靡不該貫雖專
門擅業皓首窮經之士有不能及者非惟有功於𤣥教
其於世教亦有裨焉將見斯集流傳於天下後世與峴
泉相為悠乆而無窮也必矣且真人嘗為通著尚義堂
記俾祖父之志行亦得托於不朽斂襟三復深有感焉
因書此於巻末以致其私意云
　　　蜀川陳氏宗譜序
洪武庚辰嵗仲春月謹奉令㫖俾予還郷展省丘隴將
行南郡諸縉紳大夫追餞於西門之沙市酌酒賦詩以
别由武昌而下經赤壁之勝過洞庭湖從九江至池陽
舍舟陟陸而抵於家歴﨑嶇迢遥山川之隔莫知其幾
也既歸不數日本邑陳彦彬氏偕其甥汪明善姪廷輔
良玉謁予公館少頃以陳氏宗譜求序於余時邑侯陳
公昭與彦彬有同宗之義道陳之為姓自周武王封胡
公滿於陳子孫因氏焉其彦彬上世居新安之績溪修
文鄉陳霸先之祖墳在是矣後因避隋之亂徙之隣郡
遁世不見迨唐之世永京公遷居本邑宣政鄉之蜀馬
因而家焉雲仍蔓延為新安望族彦彬又能讀書守義
尚樸素隠居不仕有古君子之風兹因宗黨之間或隠
或仕子孫蕃衍其存其亡恐愈乆而忘失於是重修宗
譜若無君子一言以表章其事則後世何述焉今特所
懇願勿辭幸之甚也予聞而喜曰此厚人倫之盛事也
明善邑庠生予之友也彦彬公吾父之執也又重陳侯
之請詎不韙歟夫氏族者國有史官掌之不為不重也
盖本逺而末益分然後散於私家各立譜焉况譜非賢
莫作非富莫作作則使後之子孫知其所自冠婚䘮祭
之㑹喜憂慶弔尊其尊而長其長老吾老而幼吾幼親
親之義循循有序禮義之風藹如也茍㦯不作則昭穆
親疎無所分别以為途人譏矣今考諸譜系訪諸碩宿
蜀川陳氏乃霸先之後也千載之下而流光餘耀霑溉
於人心目者昭昭不窮而祖宗非有隂功厚徳焉能致
於是哉又以忠孝節義行實表章堂扁傳記詩文宗先
吟詠備述簡末手澤存焉亦文獻之可徴俾人孝弟之
心油然而生也今之士大夫家遭罹禍亂子孫往往流
落丘隴草莽嵗時廢祭祀禮可勝言耶若夫手澤朝命
之文無幾存者惜哉且彦彬氏胄世崇逺出處相傳閑
雅文禮故能繼志不忘乃述先世為譜為人之所難為
者良可嘉夫予之告歸展省丘隴者與夫彦彬重修宗
譜孜孜焉彼此不㤀乎本矣因時與事而重有感焉
　　跋
　　　程氏淵源録跋
程氏淵源録者先世所傳修於我伯父程郷令以忠公
及通曩昔從太學丁家艱時所重修也家有楷書正本
而此所謄别集以其輕少便於行槖出入觀覽故也自
洪武戊辰秋服闋赴京師越二年庚午忝以科目出身
拜親王紀善尋進左長史扈駕之國由京之遼不逺五
千里迄今將十年南征北役殆無虛嵗餘皆互有得失
而此録暨先世手澤則珍藏什襲㒺敢失墜然亦不暇
視閲一日與一二寮寀燕坐於東直房因出是録以求
諸公述作以彰世翰歛襟三復起敬起孝嗚呼不有先
人源委之深安能後裔支流之長乎凡吾同姓其敬懋
之哉因書此末簡以誌夫歳月云
　貞白遺稿巻二
欽定四庫全書
　貞白遺稿巻三
　　　　　　　　　　　　　明　程通　撰
　　記
　　　寅賔堂記
太祖髙皇帝即位之二十有四年封諸王俾開國於邊
若星列碁布嚴屏翰奮武衛安民生實皇明子孫萬世
帝王之業甚盛舉也維時吾王受命全遼當東南一靣
之重東臨髙麗西距榆闗南濱大海北控朔漠萬餘里
比他封為甚鉅洪武戊寅夏之國廣寧以王宫未就違
三舍許勒兵屯營於大凌河西滸周圍四里强樹以排
柵固以壕塹連壘列壁如士卒數吾王所居堂殿宫宇
不過十數間其諸府僚廨宇一切皆衡茅僅可容膝盖
以寓居行營例從茍簡至於官府㕔事亦鮮有焉越六
年秋七月朔過蒙恩寵謂臣等紀善乃清慎之職不可
無藏修之所又不宜與他衆混淆况所司詞翰類多章
奏機宻重事乃不宜洩慢特命於東直房後築别室三
間繚以周垣明忩素壁髙明爽塏弗隘弗陋旬日室成
凡合用架閣鎖鑰几案之類皆充備無缺尚慮蔑以文
飾爰命丹青圖四愛小景以為文房美觀自開府以来
凡百草創未有若是之盛者復親筆大書榜之曰寅賓
堂盖取虞書寅賓出日之義又為製七言詩律四韻以
張美之其書老而健其詩偉而工譬之龍躍虎卧鸞翔
鳯翥與夫冠冕佩玉風檣陣馬猶不足以喻其妙又豈
尋常庸碌所能模傚彷彿萬一耶復命儒臣以次賡和
仍為記焉臣等苐以初學謭才不能頌厥美昭景貺酬
厚徳為歉耳謹拜手稽首繹而言曰寅者敬也賓者賓
客也吾國實當寰宇之東去離於暘谷之地為近而斯
堂之建又當掖門東序宻邇清光仰之如日推忩迎日
敬之如賓况臣等幸際明時當觀之六四所謂觀國之
光利用賓於王其處斯堂也蒞事則同其寅畏出門則
如遇大賓而不可有一毫忽慢意堂以是名豈無謂乎
嗚呼既翼然有堂復華然有文恩之出於上者優且渥
也若夫登堂而覩名顧名而思義恪恭已職以圖報稱
於上者又在羣臣力行何如耳茍自今以往坐斯堂瞻
斯扁朝焉夕焉目存心警下而與二三有位之臣同其
寅賓之心以任王事等而上之嘉與吾君亦同其寅賓
之心以任朝廷所寄託如此則庻乎上下之道交盡而
於名堂之義始無愧矧兹遼土即古孤竹國實夷齊父
母之邦箕子過化之地由周而下秦漢以来迄今千餘
載皆為塞外氈裘毳帳迭居雜處而前聖之遺風□然
矣天運循環無往不復我朝龍興聲教漸被而吾君即
封於此開國之初振華風於未冺興文化於盛隆其在
兹也歟其在兹也歟既以言於君復書於寅賓堂之壁
以為記復和之以詩曰堂豁軒忩靣靣東曉迎晴旭與
賓同親題華扁恩何厚光賁斯文道愈崇不有聲名如
董子更無詞賦敵揚雄區區祗賴同寅力日近清光拜
下風
　　　春暉堂記
余同里有故友曰許孟才氏純孝人也八歳失怙弟方
在襁褓賴母余氏守節教字底於成人一旦以誣搆就
逮於法當竄母號泣隨之赴訴於朝卒賴以免余嘉許
子之有賢母也為之立傳於今十有六年矣余為遼府
長史從王徙封来荆南聞許之昆弟皆卓卓能自樹立
母尚康强作春暉堂以奉晨昏思報厥徳於戲許母可
謂有子矣余俯仰今昔嘉歎久之因為請於王書其堂
名褒嘉許氏以勵風俗且為之記曰子言順母言慈古
之道也今許母之育其子先之以教字之道重之以更
生之徳其慈不亦至乎二許之奉其親敦孝友之風成
賢母之志不亦順乎母慈子順合古之道不亦美乎咸
謂事親若二許可謂能報者矣予猶以為未也詩不云
乎欲報之徳昊天㒺極今有人於此恩我以小徳我知
所以報之恩我以大徳不知所以報之何也恩小則我
報之也易恩大則我報之也難於人猶然况於其親乎
親恩同於天雖欲為之報若之何而報之也後之人能
暢厥㫖余獨於孟郊之詩見之郊之詩曰難將寸草心
報得三春暉嗟夫寸草春暉之念人孰無此心但知所
以報者無幾耳人皆曰親恩㒺極莫之能報而不知在
我者當思盡子之職以求無負於其親無負於親乃所
以報親也推此心以往雖以之事君事天何所不用其
極今二許所謂思報其親者其亦有見於斯乎吾友勉
之是則予所望於吾友者也
　　　思誠堂記
方友彰氏邑之著姓也與予生同里幼同學長則辱交
焉友彰質美而氣純慎思而好問有志於古聖賢之學
因名其堂曰思誠以致勉自余從官遼府不相見者十
餘載竊意友彰且忘之矣逮予扈從来荆南友彰不逺
數千里走書謁記拳拳不忘乎初心其果有得於思誠
者歟嗟夫若友彰者可謂真有志於學矣余因以友彰
交誼之篤陳於王前王亦嘉其好學為書思誠二大字
以寵之余乃誦所聞以復友彰曰思誠之説有自来矣
孔子曰誠者天之道也誠之者人之道也子思載之中
庸孟子亦誦而傳之盖聖賢之學有誠者焉有思誠者
焉誠者真實無妄之謂思誠者擇善固執之謂真實無
妄天道之本然擇善固執人事之當然通是説者其知
所以為學乎聖人自誠而明無事於思而徳無不實天
道也學者自明而誠思則得之不思則不得也故必自
其善端發見之偏而悉推致之以求至乎其極磨以嵗
月不敢止息則徳為不失而人道亦天道也大哉思乎
其同歸聖域之途乎周子曰思者聖功之本意亦謂此
予竊喜友彰之有志庸相與言之友彰倘有取焉不至
於至誠當未止也是為記
　　　景賢亭記
縣西門外踰小澗而西麓林喬聳蘇公翠眉亭在焉亭
左畔為邑博士員葛崇徳君世産也循地至麓之巔崔
公雪峯樓如在肘腋間葛君追先賢遺範及其世澤名
亭曰景賢盖自其觸物思親哀難自紓者而思之不有
若山眉鎖黛蹙然其容者耶是知葛君之所以景賢者
信矣夫其有所合之也嗟乎蘇崔芳躅固足以動後人
之景仰矣而葛君之孝聲施後世則後之人庸不以公
之景賢者而景公哉因書之以為記
　　　潛心齋記
吾里有韜晦之士曰唐孟實氏沉静而淵黙内顧而操
存夙有志於自勵翼翼焉而知所持兢兢焉而不敢肆
竭精殫思固無所慕於外也旁搜博覽殆有所藴於中也
因額其讀書之齋曰潛心而涵泳省察偃仰棲遲身在
是而心亦㒺不在是是自㓜及壯壯而就老若將終身
焉未嘗有能探其心而記之者憶予初學與之同門朝
夕從事於斯收其放心恒㑹是齋資其麗澤之益既而
冒進於選舉奔走於仕途應酬交錯日給不暇時復追
念舊遊欲潛心於一室如曩昔者詎可得耶乃於暇日
敬以其事上徹宸聰䝉賜寶翰以題其扁亦既馳而揭
之矣思其所處而為之言曰人之一心所以具衆理而
參三才令百體而宰萬化者也茍有所縱則必牿於利
欲殉於聲色泥於燕樂恣於荒滛戾於尋常踰於矩度
馳騖而弗知反放蕩而不能收求其不廹於險不入於
畏不阽於危不淪於忘者幾希矣孟實之於此心葢嘗
知斂而不妄動者故其勤於學問篤於藏脩仁以存之
禮以制之寡欲以養之平易以置之是以寂而不可撓
也深而不可測也恢宏而有容納也宥宻而不暴露也
充其昔之潛心於學者今則學有以潛於心矣嗟夫潛
之為用豈惟人哉人之於潛豈終潛哉易曰潜龍勿用
復次之以見龍在田詩曰魚潜在淵即繼之以或在於
渚則龍之潜也必以時而見魚之潛也亦以時而躍是
皆理之可推而勢之必至者孰謂孟實氏者如龍之潜
而今不奮然一見乎昔之潛如魚者而不躍然一出於
今日乎余與孟實知心為有素故不徒記其可羨而尤
必申其所望焉是為之記以寄
　　　僊巖晚翠樓記
新安山水名江東績溪最善環縣治幅􁆟數十里羣山
聨絡拱揖周衛如坐匡郭中直南有峯隆然孤起峭拔
竒麗曰隠張巖距縣不十里而近世傳為漢留侯從黃
石公歸隠之地考諸古則史無可據徴諸題詠則漢無
律詩知為後人傅㑹之説明矣然其上多靈貺異跡俗
謂之僊巖亦奚不可我邑之西隅有大姓曰汪氏而彦
吉翁者又汪氏耆俊也於居第之側作樓南向與僊巖
對峙暇日嘗登望焉見日之始暾嵐蒸雲滃竒麗之狀
晻靄未露逮日既西斜祥光洞徹層出叠見金碧交映
綺繡相錯尤與晚景為宜因名是樓曰僊巖晚翠盖翁
盛年嘗官醫學及謝事歸老日率子姓逍遥於斯或焚
香鼓琴㦯命酒娛樂或凭欄嘯咏或淵黙以居誦讀黄
帝岐伯問答之書校讐青囊肘後之秘閒則徘徊臨眺
以寄其千載之思焉予忝與翁生同郷居同鄰接且世
有姻戚之好知翁為甚悉故不逺數千里以書抵荆南
求余記之余惟汪氏世家爰是唐越國公奠居是邦據
山川之勝基徳業之厚衣冠引翼至於今世澤未艾豈
非扶輿清淑之氣獨鍾於一家乎不然何他族之隆替
有時而汪氏之子孫彌久而益振也由是而言邑之人
靣兹山以居者雖非一姓而羙名獨為翁有亦豈為過
哉觀夫數百年喬木隂森與僊巖接翠而能獨專其樂
孰不羡翁優游於晚節乎使翁之子若孫承徳襲義闡
妙理於衆善之門寓至道於羣情之表一本之乎性情
之正者也登斯樓者既無與憂天下之憂必當樂兹樓
之樂而後可也今上承先志下裕後昆儲藥足以濟人
讀書足以脩徳所謂居畎畆之中以樂堯舜之道也斯
樓葢有助焉是宜傳流永永而子孫是式故不辭而為
記
　　　潭石橋記
翬山之水西流與楊之水合至歙浦滙錢塘以入於海
其流隠伏沙磧瀰布一遇暴雨則湧汹漫漲横發無際
原有木橋蕩泛莫知所之民病渉焉我伯父以文公欲
建石橋以濟往来適天奪其年其志雖具而功弗就厥
配胡孺人乃脱簮珥盡釵釧伐石為橋以成我伯父以
文公之志經始於己未冬仲至明年冬季始通人行又
一年廼克悉完闊一丈二尺長十倍之下為門三東倚
石山為固西則叠石為墩以障之石勢參差虹采飛揚
比之烏鵲之詠不忝也謹按潭石乃来蘇渡故處也昔
蘇文定公令績時績之父老迎之於潭石故名潭石為
来蘇渡云以致其景賢之意也文定公之恵澤其在於
績雖踰年即去而未久盖以其兄弟文章氣節之盛故
切仰慕如此績之来蘇渡其即所謂蘇歩坊也孺人以
笄褘之流非有詩書之訓而知慕乎文定之為人以成
兹橋盖以成我以文公濟人之義故其勤施不吝一念
之真切遂乃不惜其費然陰性吝嗇而孺人乃不復蹈
焉其篤於義盖天性然也使其知慕文定公之為人而
成此橋則一時出於矯飾之私以為慕名之舉此乃偽
人巧士之所以飾志以欺世也惟孺人不知慕文定之
為人而成此橋此孺人之所以純乎天性異於世之偽
人巧士萬萬也使天下之人皆若孺人之無所慕而為
義則何有於文飾智巧以為斯世斯人之病乎然文定
之精氣英風則與此橋而並峙焉雖謂孺人有功於文
定可也惟其無慕乎文定而有功於文定此孺人之嵬
功髙義可以埀之萬世不朽云僉謂通為孺人之猶子
也當為之記故忘蕪鄙而記之
　
　
　
　
　
　
　
　貞白遺稿巻三
欽定四庫全書
　貞白遺稿巻四
　　　　　　　　　　　　　明　程通　撰
　　銘
　　　貞白齋銘
　　子築舍於郭之西以為藏修之所乃堅其材乃素
　　其飾名曰貞白齋因以自號乃作貞白齋銘因以
　　自儆云
銘曰惟金乃堅惟其堅斯其不磷惟玉乃潔惟其潔斯
㒺受湼君子處世惟貞惟白斯其耿耿乃介乃烈惟忠
惟孝斯為立身之大防至貞至白孰踰忠孝之惟臧予
處而家乃愛乃敬苟莅於國惟節惟藎茍曰惟細行之
徒貞徒白豈君子之所以廣大以立畛
　　贊
　　　章明卿處士像贊
不赫赫其名不燁燁其形韜光襲馨棲迹園林人固知
公為隱士而我則獨觀其深元徳不綱征調縱横豪傑
罹禍智士遭屯公當斯時于菑于畬如啞如喑非直以
逺害全身盖將上延如綫之緒下啟家學之傳以待今
日天下之清
　　　葛子輿公像贊
儀表剛方氣宇軒昂厥性克孝厥行孔臧比逮不辜勇
决異鄉大庇宗祏丕振綱常肖公狀貌得公情腸英氣
激烈宇宙為滂
　　　從祖文鳯公像贊
厥貌魁梧厥服元制徳實元良處亦名世名欽邑宰貲
雄里姓奉親菽水能養則敬急君餽餉傾帑無吝先世
丕光後昆襲慶通忝從孫賛言莫槩瞻仰遺容典刑具
在
　　墓誌
　　　重修唐金鄉尹程公墓碑
我程氏受姓於周伯符得國於程遂以程為姓我新安
之有程氏者自晉元譚守新安遂家焉新安之程自元
譚公始至唐有諱藥者為尹於金鄉縣過績溪遊石鏡
睠仁里山川之勝遂於光化庚申之歳徙居績溪之仁
里績溪之程自藥公始仁里十九世孫諱念五者乃遷
邑之中正坊邑中正坊之程自念五公始洪武庚午不
肖通叨以尚書獲領郷薦乃至仁里省藥公之墓見其
墓日就傾圮宿草荒莽之中徒有其纍纍之迹焉耳心
遂懐切痛我後之人不復能修是予之罪也夫是予之
罪也夫乃發議首捐貲倡予邑之宗人并仁里之宗人
鳩工聚石使其土嵬然崇如枚如有形可覩有臺可歳
時展謁焉閲踰月遂告成功復以特牲奠於墓所復㑹
宗人於墓之側以飲以歡愛敬之心儼然如春墓之所
修其所闗不細矣昔孔子有墓在五父之衢不封不修
謂為東西南北之人此盖附㑹者之所悞也豈有孔子
之聖而不封不修其墓者哉先人之所遺雖一礎之微
一礫之小頽則必修况於祖宗之所係者非微非小哉
春秋修其祖廟廟以藏神墓以藏魄則墓又烏得而不
修如廟者乎昔侯芭為揚雄猶起墳焉而子孫之於祖
宗其形氣之所切為最甚乎久則必頽勢所必至藥公
之墓頹於今又寧保其不頹於後乎脩於今復脩於後
亦勢之所必至也後之人復修其墓也能無如予之於
今日者乎遂勒之貞珉復以今所修之歳月時日俾我
後之人庶有所考云墓在仁里之傍坎上近西院名周
藤墓堪輿家作壬山丙向其助貲効力人名并督工者
鐫之於碑陰兹不復及
　　　同知章瑞卿公墓誌銘
古豪傑之士其出而有樹也非由科目顯則以薦辟進
自勝朝主中國制科更復無常兼設擢茂才科薦辟之
重久矣績族由此起家者予於寨口章氏得一瑞卿先
生焉先生諱文麟瑞卿其字出績之望族也按其先五
代時有太傅仔鈞者以三策投瑯琊王王審知遂承制
秉節鉞節制髙州刺史夫人練氏尤有全城陰徳以故
子孫蕃蔓奕世榮顯迄於有宋慶歴名相嘉祐元魁彬
彬軰出代顯於閩浙間自平章郇國文簡公後倉部員
外郎遷昌化數傳至運之公始遷績又以賑飢積徳忠
厚傳家爰及先生適勝國末季矣先生之大父諱珍生
子三伯曰文龍仲曰文鳯先生則居季氏生而不羣志
氣凌厲淹習墳典人皆以豪傑期之時秕政毒亂人如
在膏火中以故羣盜蝟起民苦剽掠匪才徳超衆者曷
克劻勷先生乃以名族茂材為郷里所推至元元年由
州縣保薦除廵檢濠寨已而捕盗有功陞本縣簿至正
十一年紅巾賊竊發宛陵一路勢甚猖獗先生由考最
擢寧國路同知總管府事督諸衛民兵制下先生慨然
自奮曰盤根錯節正别利器此吾自表見時也乃促車
就任至用孫武紀律練軍士設三科以捕平之由是冦
盗屏跡境内安輯遂以廉幹見知當道尋因疾致仕歸
田里居無何乃以天年終焉夫瑞卿倜儻人豪也而生
當勝朝之季乃能以豪氣自負特起於儔伍之中卒為
一路保障使天少假以年得當明興之際依日月之光
其經營甫定又豈僅僅如是已耶昔人謂太上立徳其
次立功才如瑞卿而以武功顯倘所謂立功之士非耶
吾謂章氏之門前有仔鈞後有瑞卿皆起自布衣上下
相距幾數百年然一則以浦城樹績彰美於其前一則
以寧國建功揚休於其後其出處同其勲猷後先輝映
偉歟休哉盖不啻有光於郇國相業已也先生生於元
大徳三年己亥十二月二十一日午時至龍鳯三年丁
酉七月十八日戌時殁於正寢享年五十有九配孺人
柯氏出今僉事公名族有賢徳以勤儉敦睦齊其家故
内政咸有法舉子五曰子和子真子誠子明子芳俱義
訓成立子芳惜早世子真之婦屬予從妹諸伯仲將以
先生與柯孺人合葬丐余言以埀不朽顧余不佞何能
揄揚其萬一哉義忝世戚不容固辭乃述其出處大槩
以俟立言者採焉因銘曰瑞卿哲人嶽鍾其英考厥先
代宦業雲仍勝國兵亂孰蕩而平惟公仗鉞樹勲宛陵
天不憗遺遽殞厥生若坊若斧鬱鬱丘封仰止髙山永
埀令名
　　祭文
　　　祭先祖文
曰嗚呼吾祖生未髫齔而二親見背孤苦伶仃靡所怙
恃及長出贅汪門惟外氏是依賴内助得人同心協力
以至成家不幸中年又遭䘮亂携妻挈子奔走逃難山
谷間闗百羅資業為之一空幸遇聖朝龍興削平禍亂
生民獲安田里時逃難觧散鄉黨宗族兄弟妻子不能
相保者十居七八而吾祖獲無恙豈非所存者厚而天
地祖宗或黙相之歟又不幸中之幸也後還故址結廬
力農將為終老計豈期命與時乖為朋友之誼遭無辜
之譴謫居陜右二十餘年父北子南萬里相望吾父不
勝懷思五年凡兩往省䝉冒霜露渉艱歴苦遂至髮為
之白目為之昏祖母啖素長齋哀號旦暮卒至抱恨以
死而不復㑹又何其不幸歟洪武庚午春孫自邑庠升
太學獲近清光於咫尺賴天誘愚衷陳言拜闕乃䝉皇
恩霶霈特放還鄉去時年五十五歸則七旬有四矣屛
跡林泉之下優游晚景幾又十年苐恨愚孫遊宦遼海
逺在數千里外不能致升斗之禄為朝夕奉深以為歉
奈何天命難忱一旦寢疾以終時燕薊不寧路途隔絶
音問莫通竟不得奔訃以盡子孫之道嗚呼痛哉越明
年庚辰嵗孫侍王駕跨海来濠梁尋以考績朝京師與
大兄相㑹於旅邸而訃音始聞則已逾年矣彼時即欲
告歸適值王事靡盬而未得命遂因循至今甫能得請
挈家以歸則再朞矣嗚呼祖孫之情天倫之重生而不
能致菽水之養疾而不能供湯藥之需死不得慿於棺
葬不得臨於壙子孫之道一何有哉古語盡忠而不能
盡孝詎不信乎嗚呼孫之罪擢髮不足數孫之心惟吾
祖知之兹者謹率家衆用陳薄奠聊表微忱伏惟鍳之
尚享
　　　祭先母文
曰嗚呼昔孔子語樊遲謂生事之以禮死葬之以禮祭
之以禮此人子職分所當為而萬世之常經也茍於此
三者一或不全則不得為孝矣男通㓜育於膝下劬勞
之恩昊天㒺極及長游宦數千里叨享天禄而未嘗有
一餉之供則既生不能事之以禮矣至於寢疾而終葬
祭之禮又不能盡視聖人所言三者之中不能有一焉
豈無愧於心乎且前歳之囬本欲畢事一時為俗説所
誤并為徴書所廹竟不克成今則悔恨無及矣若欲停
柩以待親回苐恐事未可期反成暴露若欲不待而葬
設或能回欲再見而不可得中心徬徨無如之奈兹因
人便敬致俸錢些須聊為葬祭之奉極知無益於事不
過表此心而已嗚呼兒之罪擢髮不足數兒之心惟吾
母知之尚饗
　　　祭友胡尚忠文
嗚呼昔宣王將殺其臣杜伯而非其罪伯之友左儒爭
之杜伯既殺左儒亦死斯可見古人之篤於友義者如
此吾友自童丱時與予同游學及長與予友義彌篤不
幸吾友為人所誣予時居邑庠父母俱存不獲效左孺
之死重有愧焉然吾之志非不如古人特所遇不同然
耳吾友之䘮歳久未葬予欲用已帑與營窆謀已定銘
已成適吾友之慈幃失養予又趣裝治嚴而事竟寢可
勝歎哉予今趨京師寧不酌巵酒以言别乎乃載為之
詞曰風凄凄兮木落林追思故人兮涕淚交流臨風對
月兮幾倚層樓故人不見兮使我心憂念交情兮意獨
綢繆歌短詞兮日黯雲愁四海皆兄弟兮孰匪交游志
道同合兮舍吾友而焉求嗟予趣駕兮朝神州具薄奠
兮薦微饈侑詞訣别兮萬古千秋何日歸来兮復酬松
楸尚饗
　　　祭友章文善文
嗟嗟文善聰敏之姿妙齡英氣卓立自持負磊落之壯
志思奮起於一時奚所願之未遂遽與世而相違嗟嗟
文善門單燼微少失所從寖入他岐年踰弱冠了悟前
非恥習業之為陋慕古道之餘輝徙義從正取友親師
聖經賢傳惟日孜孜行已接物不忒其儀晨則起居甘
㫖承奉庭幃夜則青燈黄巻手不停披所謂一變而至
遷善而不疑成人之美者咸誘掖而奬勸嫉人之善
者或靣是而背嗤嗟夫彼恃富與驕貴生下愚之不移
降喬木而入幽谷者寧不觀感而忸怩奈何素履未孚
好徳者稀千里發軔六鷁退飛固宜安義而修省聽賦
命之疾遲韞玉於匱待價沽之何乃一試不利氣索神
萎抱恨悒鬱以至於斯雖然朝而聞道夕死可矣得正
而斃夫復何悲然吾所以哀傷而不已者盖念夫疇昔
之交誼慨逝者之莫追嗟嗟文善久矣别離臨風對月
兩地相思前書報我秋以為期孰料永訣無復云来嗚
呼哀哉友朋之情義當往弔奈匏𤓰之兹繫空反袂而
漣洏生芻莫薦絮酒釃釃緘詞千里聊哭吾私嗚呼詞
有盡而情無涯嗟嗟死者其有知尚饗
　　　祭楊思中文
嗚呼普天之下莫非王土率土之濱莫非王臣上而公
卿大夫下至胥史奴𨽻其職役貴賤雖不同所以服勞
趨事委身報效則一而已思中生於王土役在弓兵驅
馳王事職分當為洪武丁夘夏奉檄来績溪取吾祖及
其回途竟以疾卒於旌川深可哀哉雖然汝病也有飲
饌湯藥以調治其死也有衣衾棺槨以殯葬吾亦盡心
焉耳已且汝之承差而来公義也抱患而死天命也雖
然又何恨哉汝宜安歸於兹他日為汝收遺骨而歸故
山或有期也余因起復赴京師道過塋下酌爾以酒告
爾以詞爾靈不昧庻来格而歆之尚饗
　
　
　
　
　
　貞白遺稿巻四
欽定四庫全書
　貞白遺稿巻五
　　　　　　　　　　　　　明　程通　撰
　　詩
　　　元旦
五雲佳氣應昌辰鳳厯新頒又一春月建丙寅時正始
年登甲子運維新九重天日當黄道百辟衣冠拜紫宸
嘉禮慶成䝉錫宴恩榮何幸到微臣
　　　夜宴韓同年宅
王門更漏已沈沈此夜相逢共醉吟浩飲不辭非嗜酒
清狂時發為知心詩因得趣聯偏好話到忘言意愈深
攜手出門同一笑春風和氣藹儒林
　　　敬和春景韻
東皇布徳育羣生二月仁風遍海城原上草青堪放馬
墻頭栁緑可藏鶯一塵不作天如洗萬景俱新日與明
朝退玉階無箇事杖藜時向小橋行
　　　其二
新詩同和酒同酣三月纔過十又三紅日騰光遼海上
白雲囬首大江南一生心地常攄赤八品官袍尚著藍
君寵母恩俱未報幾囬興念幾停驂
　　　敬賀千秋詩韻
璇霄昨夜燦文星知是吾王夀且寧龍衮九章臨玉座
鵷班百職拜彤庭香騰曉霧浮佳氣物被春風播徳馨
何幸小臣逢盛世願伸歌頌祝千齡
　　　奉使途中
輕雲將雨洗塵泥丹詔馳飛過小溪草不知名隨處發
鳥如相識出林啼韶光明媚詩情逸道路崎嶇客思迷
囬首親闈在何許白雲縹緲太行西
　　　爆竹
此生循約束烈性慎幾微容物非無量通𤣥更有機當
塲吐霏屑滿眼生光輝平地一聲起傳揚到處知
　　　元日(丙子年/)
昨夜東風轉化鈞眼前歳事又更新王正肇紀庚寅月
天運重開丙子春氣藹一元生品物嵩呼萬夀祝君親
小臣執筆陳歌頌深媿才華不及人
　　　其二
珊珊環佩共朝元正是皇明大統年閶闔九重深似海
君王萬夀福如川玉階不是尋常地黄道爭傳咫尺天
載拜賡歌酬盛徳詩成應媿每遲延
　　　其三
九重頒厯紀王正宇宙今朝又一春五夜仁風回草木
千年佳㑹慶君臣海天浩浩皇圖廣鍾阜巍巍聖徳尊
生遇太平無以報惟知一飯不忘恩
　　　和朱引禮韻
海宇清寧氛祲收大明於赫邁虞周天生聖主八千歳
春到皇家第一州濟濟珮聲臣北面曈曈日色殿東頭
承恩歸去添詩興倚遍東風十二樓
　　　元宵
上元佳節幾時逢知是新春正月中香散梅花千㸃雪
舞低楊栁一簾風樓頭玉漏聲從轉敇下金吾禁已通
況喜君王恩似海人歌人醉萬方同
　　　其二
金吾弛禁任更闌巷陌遊人自往還燈火今宵同萬國
蓬萊何處是三山栁霞潑甕春如海梅雪沾衣夜不寒
　一笑相逢總㤀寐不知身世在人間
　　　敬和元日韻
鴻臚當殿賛朝儀百辟衣冠拜玉墀天地三陽開泰日
華夷一統大明時皇皇聖主恩涵育穆穆賢王敬緝熙
何幸小臣逢盛事承筐玉帛駿奔馳
　　　元宵
鼇山髙聳對孤稜無處無人不賞燈竹葉香浮銀甕酒
梅花清湛玉壺氷乾坤月色三千界樓閣烟光十二層
共樂太平知有自萬年洪福正龍興
　　　較獵
赫赫王師整且齊奮揚威武保黔黎三山日馭六鼇背
百道風塵萬馬蹄士氣雄飛王氣合陣雲髙壓塞雲低
明朝得雋囬營去金鼓一聲遼海西
　　　敬賡松圖韻
山林無分著盤垠特向輿圖為現真琥珀長生千歳夀
龍顔不老四時春金枝捧日多承䕃玉柱擎天獨立身
大展明堂遥覲處丹青彷彿見儀神
　　　萬馬圖
胡關汗血已成功隊隊歸來漢苑中雲散晴川芳草碧
星馳官道軟塵紅精神摹貌一相似文彩斌斑萬不同
伯樂何時重展顧始知神種有真龍
　　　桃花馬
驊驑踏遍武陵春帶得繁英自滿身萬㸃落紅霞有暈
四蹄攅白玉無塵自來龍種真僊種誰識花神是櫪神
醉倚東風歸洞口錯疑遊子作劉晨
　　　松圖
毿然蒼髪數株松一夜移來堂壁中老榦尚存千古雪
仙花不落半巖風踏枝幾悮尋巢鶴跨澗多疑出海龍
自昔大夫榮寵後至今華翰侈遺封
　　　元日(丁丑年/)
龍飛九五定乾坤寳厯春頒又一元萬國歡呼供玉帛
五雲縹緲啟金門下情忻幸遭明主北面隨班拜至尊
朝罷瓊林還錫宴恩波洋溢醉深罇
　　　和胡公韻
遼國天開萬世基坐臨朔漠控邊陲君王茂對春多福
黎庶深祈歳不饑鳴鳳來儀丹鳳闕流霞溢美紫霞巵
仁風化日均舒暢品物熙熙藹徳輝
　　　其二
一氣囬鈞萬事新由來元旦屬初旬歳除癸丑年丁丑
月建壬寅日甲寅春滿龍顔熙日角雲屯虎旅定天垠
忝陪東序遥瞻拜耿耿丹心拱北宸
　　　敬和題宗譜韻
新安善政見攀轅況托遺孤趙祀延忠義一門原有自
雲仍百代可無賢簮纓不乏如雲盛文彩猶存炳日鮮
何幸君王為題品共然聲價倍當年
　　　其二
自從五馬渡江陵賜第黄墩我氏興一本萬殊原滚滚
千孫億子自繩繩箕裘紹業思無墜文獻傳家信有徵
珍重王章蒙寵錫埀光終古照雲仍
　　　和曹先生體民韻
邂逅忽相遇從容不忍離劇談當日事還動故鄉思江
左卜隣近遼西識面遲從今永為好如髪復如絲
　　　其二
萍水他鄉客匆匆㑹復離㑹時真可樂别後重相思天
晚酒醒後月明人睡遲誰云我情緒曽不及遊絲
　　　隨獵至沙河囬途
西獵沙河曲東歸瀚海潯冒寒真透骨觸景動闗心雲
樹家山逺風塵旅思深前郵如有酒聊復罄囊金
　　　義州次曹先生體民見贈詩韻
小子伊川後先生魏武孫家聲都不墜友道正堪論杯
酒城南驛杖藜山下村相看忍相别後約在王門
　　　宴張指揮宅座中戲答操先生觀畫韻
不到故園今四載從頭㸃檢看如何東風昨夜囬天地
還覺眼前生意多
　　　和曹先生春遊韻
載酒出城去春山樂勝遊風輕雲淡淡氷泮水悠悠我
幸逢青眼公無嘆白頭撫時須盡興一醉兩忘憂
　　　義州囬途懷項公詩
不見先生又許時幾囬夢寐重相思應招弟子來從學
還向親王去進詩松耐歳寒知勁節栁逢春煖長新枝
何嘗了却公家事樽酒論文㑹有期
　　　次項公韻
久客遼西苦厭塵歳寒傲過喜逢春江河二月堅氷泮
天地一元生物新懷母愁添堂北草愛君思獻澗中芹
宦途誰是知心者賴有斯文骨肉親
　　　次陳奉祠留别詩韻
有分同朝㕘帝子無人不道似神僊正當遼海聯居日
又是滁陽建國年馬首雲山千里逺鳥啼烟樹百花妍
欲知此後相思處月照西窗夜未眠
　　　次項公送别韻就别陳奉祠諸公
百歳交情自古難纔於好處又間闗有詩留别知君厚
無物贈行非我慳杯酒忍聽三疊曲片雲知隔幾重山
天髙海濶多鴻雁無惜音書數往還
　　　㑹童謝二知事因留夜飲就次詩韻
久别忽相逢交情感慨中才名今日勝情況舊時同隂
轉栁梢月香飄花底風一樽須盡醉後夜各西東
　　　敬和春雪詩韻
東風吹雪遍埏垓曉起推窗賞看來三白定占春麥熟
六花不讓早梅開連營舊是青氊帳立地新成白玉臺
誰憶長安有貧者紅爐煖閣為停杯
　　　寄故人羅憲彰
胄館交游已有年新詩同和業同傳别來遼水東西地
望斷山闗咫尺天塞雁阻雲空問信牎雞呌月幾忘眠
瀋陽長史如相問為道思君意惘然
　　　次項公見示雪中詩韻
天娥剪水作飛瓊散亂隨風片片輕草木霎時春共老
乾坤入夜晝同明藍闗征馬千年事剡水扁舟萬古情
翻笑海濱逰獵者歸來何處覓行營
　　　其二
天雨黄金久不逢翻成玉屑解漫空都傳先臘六花見
准擬明年二麥豐灞上蹇驢誇孟老池邊鵝鴨襲呉宫
右教武子能寒奈絶勝囊螢幾倍功
　　　其三
大凌河上喜初逢洪武壬申十月冬下榻有時曽共卧
行軒無處不相從顛狂忍看風前絮貞固深嘉雪後松
不但論交成白首還期匡國盡丹衷
　　　憶甥金公允
異鄉重㑹喜何勝驀地分擕倍失驚三口能成妻子託
百年還是舅甥情望迷闗樹知雲隔倚遍樓闌對月明
近得好音深可慰聖恩還與舊時名
　　　春日即景
乾坤淑氣正融和九十韶光一半過生意總歸新草木
堅氷一洗舊江河日籠晴靄紅披錦水著微風緑皺波
最喜田家得生理村村牛背牧童歌
　　　敬和留别詩韻
春風花萼倍輝明可是尋常昆弟情鸞駕往來知意宻
龍章烜赫荷恩榮遼寧兩國同封守文武千官盡送迎
徐水閭山髙且逺願言禧祚與渠平
　　　其二
閭阜之山秀且髙凌河之水勝葡萄水光山色堪圖畫
栁緑花紅映錦袍兩府東西停鶴駕三軍先後擁氂旄
小臣叨在從官列鞍馬驅馳豈憚勞
　　　其三
祖道宏開氊帳髙當筵舉盞醉葡萄日輝棣萼霞舒錦
風捲楊花雪㸃袍分手河梁猶駐馬馳心關樹劇懸旄
閭山徐水無多逺來往寧辭從者勞
　　　詠松明火
生長山林地風霜閱歳深憑誰為傾蓋使爾竟拔心梁
棟那成用軒窗賴照臨大夫一封寵光彩到于今
　　　次徐知事韻夀曹先生
春滿乾坤萬物輝先生佳誕適斯時仙花光動盈顛髪
朋酒香風上夀巵戲彩有人真可樂杜門無事更何思
自慚碌碌塵途客趨賀無因只寄詩
　　　和曹先生韻
不見先生重有懷相逢一笑旅顔開也曽並轡春遊去
更復連牀夜話來海上交情誰第一江西詩𣲖爾為魁
從今願託金蘭契勿謂髙明棄謭才
　　　和韓同年
詩禮承家子經筵侍講臣知公全此職愧我獨何人雨
露恩非淺春輝徳至純死生存一感得不在君親
　　　賡詠
微生因有幸蚤歳忝陪臣自近朝中主都傳天上人才
雖慚淺陋心只抱忠純今日翻成别何時復見親
　　　和韻
愁蹙睂端並兩峯形容枯槁更龍鍾可憐彩服翻成布
寧效囊錐立見鋒臣子涓埃何補報君親天地有包容
生平志願何時了能不憂心重有忡
　　　自述
閭山蒼翠挺雙峯王氣相交秀氣鍾一水東流環若帶
五臺西拱削如鋒乃知王業真天造况喜君恩更海容
慚愧小臣今去國可勝忻感與憂忡
　　　次稚周歳
去年奔道路今日奉衰麻生汝一周至感予三歎嗟桑
弧先見志詩禮可承家唯願早成立賢能勝阿爹
　　　次諸公見贈詩韻
忠孝男兒合兩圖如何欲進又踟蹰王來海上初開國
親在江南久倚閭宣力幾曽能汗馬報恩萬不及慈烏
幾囬終夜空長歎似覺中心半負初
　　　其二
友誼如公世亦稀久交那忍遽相離袂當分處情偏戀
馬欲前時思愈遲本擬雪松堅晚操奈何風木動秋悲
深知不盡綢繆意定計青雲作後期
　　　次韓公韻
尋常退食自公餘坐話行吟肯暫違正好恊恭叅内治
不堪聞訃獨南歸霜花慘冽愁如緒風木悲凉淚濕衣
賴有髙文能發越頓令行色倍増輝
　　　次項公韻
補衮何曽效寸絲望雲空爾重懷思生來兩事猶違願
話別三秋又在期江海飄蓬無定跡風霜落木可勝悲
也知此去重來日桃李春明萬錦機
　　　和曺同官韻
書就桃符第二聯殷勤整佩去朝天五更待漏衣冠盛
一氣囬春草木鮮燭影熒煌簾影動頌聲洋溢樂聲連
小臣何幸逢今日遥捧霞觴祝永年
　　　和項公韻
東風破臘透先春便覺眼前生意新磅礴一元無外道
明良千載有同寅衣冠濟濟陪鵷侣甲胄桓桓奮虎臣
共沐仁恩何補報願勤藩輔鎮邊垠
　　　和徐指揮韻
火城光繞御堤長百辟趨朝珮有鏘文武分陪班每近
地天交泰運彌昌瓊林錫宴恩波重彩筆題詩翰墨香
深羡將軍承寵異好殫忠赤對休光
　　　和朱訓𨗳韻
江梅消息兆先天便覺陽和布海邊世上有生皆徳澤
遼東無處不桑田蓬萊仙闕三山曉楊栁人家萬井烟
真是太平新景象願將史筆紀堯年
　　　和于博文韻
望極蒼旻入莽蒼蓬萊依約五雲鄉春囬海宇開元旦
日上天門麗正陽黄道髙明王道坦玉階遥接泰階長
經綸亦有臯䕫在傑出鵷班第一行
　　　和王典簿韻
落落銀鈎燦燦詩獨收虹彩夜光遲侍臣染翰供青簡
中使傳宣下赤墀曉露均沾恩賜日春風斜倚醉歸時
自慙報主無涓滴舞忭遥稱萬夀巵
　　　和吴典儀韻
幾度宵衣坐達晨出門常若對嚴宸牀頭獨賴詩書舊
天上重沾雨露新未有㳙埃酬聖徳徒工雕刻忝詞臣
聲詩感動君王喜一笑恬然滿國春
　　　和曹同官韻
陸地芙蓉五夜開無人不道看燈來六鼇背上山連海
雙鳳聲中月滿臺風送玉梅晴有雪星流火樹迥無埃
自憐廬處寜同賞勉和新詩當酒盃
　　　和項公韻
太平宇宙樂黎元物物生生總是恩香逐馬蹄塵九市
光揺鼇背月千門蓬萊咫尺天顔近遼海東南地勢坤
自是良宵渾不寐寸丹還對紫薇垣
　　　和王長史韻
萬里無雲海宇晴太平景象自分明重闗已放金吾禁
五夜從催玉漏聲蓮朶光揺星斗燦栁梢隂轉月盤傾
東風是處堪行樂王道而今似砥平
　　　春風
春來三十日無日不東風入水波添緑穿林花放紅氣
周亭毒表人在泰和中借問伊誰力㝠㝠有太空
　　　魏澤和前春風韻
春陽開運泰一氣藹和風逺岫吹空翠芳塵揚軟紅動
揺花影裏呼吸鳥聲中遍掃浮雲淨晴暉正麗空
　　　和同官韻
底事年年應候來乾坤蕩掃淨氛埃挽囬一氣非無力
發育羣生詎有胎弱栁窺春開翠眼落花飛雪㸃瑶臺
幾翻掠海衝歸雁陣陣縱横字字盃
　　　和項公韻
穿林掠地盍如斯莫是東君有意為二十四畨花信息
百千萬國帝恩私園桃花發機機錦岸栁金拖縷縷絲
忽聽上林鶯囀曉料應禽鳥得先知
　　　敬賦雙頭蓮房
挺身己自出泥汙況復同根更並居兄弟重闈青帳幕
子孫齊見黒頭顱秋風太華名雙美夜月西湖影不孤
喜遇時來連採納為君開抱獻聯珠
　　　敬和雙頭蓮房
二喬相並洗紅粧含美包羞有異香一律持身分孕秀
雙盤捧子競呈祥鏡臺對面朝朝似介胄駢頭箇箇昌
應為防秋心亦苦重圍各自保封疆
　　　敬和七夕韻
風動微凉几席清良宵並賞酒頻傾人傳牛女雙星㑹
我愛蟾蜍半郭明漢苑蛛絲應得巧玉闗雁信忽聞聲
君王對景多詩句臣愧凡材和不成
　　　和項公立秋韻
梧桐飄一葉四海總知秋已喜河山静還驚歲月流籟
聲風不定涼氣雨初收借問衡陽鴈飛飛若為謀
　　　冬至
葭吹六管動浮灰正是先春氣始囬君子一陽知道長
皇王萬福自天來爐烟細細雲中闕環佩珊珊月下臺
何幸小臣逢盛事陪班又進紫霞杯
　　　和冬至韻
聞道震雷從地復由來子月是天開歳寒然後知松栢
春意從今遍草萊臣職無才能補衮君恩有宴敢辭杯
遥瞻雲彩多祥瑞何用區區羡魯臺
　　　題芮廉指揮望海圖
公餘柴立最髙巔東望滄溟思惘然父也何心貪捉月
子兮將恨抱終天長鯨一去無消息精衛髙飛有歳年
此意畫圖圖不盡却煩歌詠為流傳
　　　和王典簿韻
珮聲徐步上瑶池髙閣稀聞晝漏遲餘臘都從爆竹去
先春又報早梅知九重日月懸雙闕千載風雲慶一時
盛世唐虞今復見𢋫歌纔罷又𢋫詩
　　　敬和元宵韻
三五良宵春占先太平風景樂元元一輪光滿千分月
九市燈輝五色蓮紫陌游龍塵裏馬玉樓醉客畫中仙
君王歡賞成佳句髙岀尋常幾萬千
　　　和胡紀善元宵韻
結綵移來海上山游人耽賞不知還錦城信在繁華裏
紫府祇違咫尺間爆竹殷雷聲起蟄落梅飛雪解生寒
朝端亦有登瀛者步步春風玉珮珊
　　　和項公韻
聖徳如天覆幬均萬方齊樂葛懷民燭龍照夜明三界
笙鳳吹春賽百神銀漢月浮鼇背雪玉階風滚馬蹄塵
眼前多少生生意總是東皇一至仁
　　　和王典簿韻
仁風浩浩播華風玉帛車書四海同星列官班皆拱北
天臨帝座在當中君臣道與三陽泰宇宙囬春一氣充
皡皥熙熙名不得惟知大庇悉帡幪
　　　敬和桃花馬圖
渥洼龍種自源源生帶桃花片片圓浴罷臙脂摶錦重
戰歸汗血透痕鮮嘶風𤣥觀蹤難覓踏雪藍闗馬不前
偏稱一鞭絲栁軟東風馳逐賞春天
　　　和紫虛丹房二十首
北鎮閭山壮且峩控臨朔漠與儋羅野無狐䑕能潜穴
海有蛟龍或戲波花木不嫌三月少蓬萊偏近五雲多
皇王自得安邊䇿何用神兵夜馘魔
　　　其二
雨晴鍾阜捲煙綃削出芙蓉朶朶嬌龍虎盤旋千古地
鳳凰鳴和九成簫幸逢堯舜重臨扆笑殺巢由獨挂瓢
自是我朝無棄物林泉隠逸一時招
　　　其三
山南山北有臺萊藹藹王多吉士來三䇿未能専漢室
千金何獨羡燕臺明朝道徳乾坤大經世文章日月囬
慚愧㣲臣叨典翰牀頭筆硯肯生埃
　　　其四
簾底㣲風扇底招飄然逸思共迢遥功名争及青年立
詩酒休將白晝消騏驥超羣終泛駕鵾鵬得志便摩霄
昔人曽惜分隂去好把膏油繼晷燒
　　　其五
退朝行殿侍吟壇剪燭吟詩到夜殘一膽信知如斗大
寸心還欲似天寛文章李杜齊名易勲業伊周接踵難
深荷國恩無以報幾囬興念幾㤀飡
　　　其六
有虞封後幾春秋王氣今騰冷氣收萬仭峯髙雲在手
九重天近日當頭金山倚北烟塵息遼水朝東晝夜流
臣子有懷終報國未應與世共沉浮
　　　其七
蚤歲馳聲翰墨塲君恩一飯豈能忘桂香已占中秋月
菊老猶禁晚節霜内展經綸資治道外揚威武控遐方
夜來有氣衝牛斗知是文章是劒光
　　　其八
五夜天堦炳六符聖恩承運啟皇圖華夷仰日恩傾戴
閶闔排雲許呌呼李白萬言曽倚馬王喬雙舄解飛鳬
自慙學淺才如綫敢望連篇若貫珠
　　　其九
雙峯列翠近宫城猿鶴親人慣不驚萬壑烟霞摶曙色
五更風雨送潮聲時平不動干戈事春作方興耒耜耕
暇日憑髙重囬首玉京迢遞五雲横
　　　其十
丹墀射䇿對延英騎馬看花快此情千載後無雙國士
十年前是一書生胸蟠星斗當中貫氣與氷霜徹底清
最喜君恩容進步春風環佩響瑶瓊
　　　其十一
幽居治業幾何年筆表為耕紙作田雲路有梯終穏步
靈臺無物自虛圖楊花解作三春雪榆莢空飛九府錢
堪笑子陽非逺見區區只認井中天
　　　其十二
磊落胸懷燦若璣乗風直欲叩重扉函關幾日青牛度
華表千年白鶴歸頃刻開花那見種等閒栽橘便成圍
莫言幻語驚盲聵信有先天造化機
　　　其十三
林花雨過錦成機岩壑雲生石有衣烟外數村牛馬息
天中雙闕鳳凰飛清朝蜃氣連滄海薄暮鐘聲出翠微
幾度倚䦨吟望處翛然得意竟忘歸
　　　其十四
惜昔春秋似奕棋而今喜遇太平時千年泰運乾坤闢
萬里仁風草木知王國分茅仍胙土皇家玉葉與金枝
寧邊莫道無籌策麾下英雄總健兒
　　　其十五
清若氷兮直若弦行須方正智須圓寸心向日終殫赤
兩鬢成霜不再𤣥挾䇿每懷為世用遺經還自得家傳
材官誰似揚雄者獨步河東賦一篇
　　　其十六
燈窗獨坐夜㤀眠細玩揚雄草太𤣥洞裏有天非小景
山中無地不長年向陽花木知春早近水樓臺得月先
妙趣悠然真自得何須呼酒說龍泉
　　　其十七
四時代謝迭寒温閶闔隂陽不二門天上碧桃應有種
月中丹桂本無根海容川㑹方成大渭合涇流未免渾
争似靈臺明耿耿尋常不受一塵昏
　　　其十八
海上風來夏不炎況多時雨送涼添雲收朔漠三千里
露出閭山一兩尖埀栁道清鸞捧駕落花泥軟燕穿簾
夜深獨倚闌干望玉挂東南半廓蟾
　　　其十九
宇宙茫茫無始終遼西開國壯王宫鳳聲清夜雙簫月
牛背斜陽一笛風波浪不生滄海静雲霾都散碧山空
太平無事民安業㑹見陳陳粟腐紅
　　　其二十
華發蟾宫第一枝西風八月正中時三塲我己曽酣戰
一字誰云不療飢龍種自來天上出豹斑未許管中窺
不須更問承恩處浩浩波光滿鳳池
　　　贈齊千户奉喪回葬江西饒州
嚴父騎鯨飛上天承家尚有子英年一官護衛參王駕
萬里奔喪問客船遼海月明驚鶴唳芝山天相得牛眠
故園襄事毋留戀忠孝男兒要兩全
　　　敬和蘆花韻
漁村近逺鶴汀傍一陣風來一陣狂蒼雪捲晴江月冷
白雲收影水天長海鷗衝落頭先白塞雁銜來喙亦香
釣叟夜深迷却路歸舟帶得半帆霜
　　　正旦
璇璣懸斡有神功一氣潜囬十日冬寳厯天頒春正月
車書雲集大明宫三元令節三陽泰萬夀君王萬福同
臣忝鴛班遥拜賀珮聲随步玉階東
　　　和鍾紀善韻
十日春來十日晴正宜扈駕歴邊城松篁不逐春風媚
花萼相輝晝日明雙鳳齊飛雲錦麗六鼇不動海波澄
囘朝正笏詳敷奏天下如今已太平
　　　和前韻
萬里雲收海宇晴海東月照海西城金盃滿泛春霞暖
絳蠟髙燒午夜明閭阜晚峯青簇簇遼陽春水緑澄澄
箇中風景堪行樂何幸叨陪際世平
　　　和靖江府胡典儀韻
駕扈游諸國經秋又涉春闗山知有許瀚海闊無津古
塞風光別長亭月色新論詩勞奬借一語重千鈞
　　　敬賀元日韻
泰運君臣共履端𢎞敷五福兆民安天開夏正壬寅統
氣轉春陽甲木干五色祥雲舒鳳翼萬年夀酒上龍顔
微臣瞻仰勤三祝社稷尊崇等泰山
　　　敬和元宵詩
燈月樓臺逺近間千門萬戶不須關謾歌白雪無雙調
穏步青雲第二山酒色暖涪春色嫩梅花晴衮雪花寒
太平同樂惟瞻仰咫尺天顔是聖顔
　　　元宵
雲浄天空月正髙迢迢良夜遇元宵蓬萊五鳳盤雙闕
瀛海三山駕六鼇紫陌香塵隨寳馬玉樓美酒換金貂
太平樂事知無外但恨樗材答聖朝
　　　和靖江府鍾紀善韻
馬蹄轍跡遍天垠開國承家喜有人自古金陵多王氣
當今紫塞少氛塵鼇頭跨海放懷闊馬上看山得句頻
濟濟從官多似雨長楊有賦莫如君
　　　其二
遼東望江左蕩蕩是天衢日侍親王駕雲從長者車歌
曽誇白雪酒不羡黃壚歸向朝端說今吾非故吾
　　　其三
滁陽省視又遼陽明日都門促去裝龍馭九重瞻日月
馬蹄萬里踏氷霜來時朔雪山隂白歸路東風栁色黃
謡俗已知君採納囬朝敷奏達明光
　　　三月廿五連􁸨登樓晚眺
公餘同上驛門樓倚遍闌干縱逺眸泰嶽數峯天外起
黃河一帶水東流舟橫古岸人争渡草合平原馬未收
矯首鄉闗何處是暮雲迢遞隔南洲
　　　題孫允剛飲水軒
智者惟樂水樂之斯飲之清貧自足樂真味誰能知江
海歸吾量膏粱匪我思孔顔今不作千載竟何師
　　　題方宗義先生石友軒
交際誰非友堅真孰似他訂盟知可久修業賴相磨懷
玉為時重顔蒼閲歲多朝花夕變色於此却如何
　　　夀王詩三十二韻
乾坤開泰運日月麗皇明聖主隆昌𦙍賢王喜誕生虹
光流逺渚星影煥長庚御闕千祥集輿圖萬象呈鳳雛
稀世出龍種自天成文武才兼濟經綸學更精金枝連
玉葉棣弟及棠兄筆底揮珠玉胷中富甲兵分符宜受
命屬籍早題名胙土三韓廣宸章九爵榮神威清北塞
王氣接南京天啟雄藩地雲屯細栁營坐朝端黼黻為
國秉鈞衡納諫開言路推心悅衆情和風施化雨善政
藹仁聲徳勝丘山重恩覃草木輕華并夷一統河與海
雙清黌序興絃誦田園遂鑿耕隴雲秋有望烽火歳無
驚皥皡無懷氏熙熙葛天民四維同鞏固萬世保昇平
矧兹羣執事總是一時英朱紫輝袍錦璁珩曳珮瓊羽
旄叅鶴駕象管答鸞笙綘蠟蓮蕖燦霞觴竹葉傾五花
西域馬百囀上林鶯報曙傳雞唱𢋫歌宴鹿鳴微臣何
大幸平步似登瀛莫既揄揚力惟深頌禱誠佳辰多吉
慶洪祚永康寧遼水水光緑閭山山色青願將此情意
敬上八千齡
　　　古風慶王夀
太極昔未判一氣渾渾然清濁既已分萬象何昭宣髙
者為天為日月下者為地為山川其間昆蟲與草木林
林總總幾萬千若夫禀二儀之秀氣奪萬物之精姸生
具四端備百行虚靈挺秀為人焉中有最靈與最秀首
出庶類惟聖為能全天生聖人豈徒爾亶聰明作元后
父母乎黎元大哉吾王繼立極聰明卓冠天下先神聖
廣運堯蕩蕩日新夕惕湯乾乾躬翊明主膺大任統一六
合清三邊大開明堂受朝貢東夷西戎南蠻北狄萬國
玉帛來源源鞭䇿唐宋軼秦漢進與虞周三代為比肩
上天眷命益用懋福禄𦙍祚恒綿延龍子龍孫自有種
金枝玉葉春相鮮分茅胙土法古制王章九爵衮冕光
蟬聯秦都闗中晉雲内荆衡齊代并幽燕下逮岷峨巴
蜀二十有餘國莫不犬牙相制唇齒相牽連睠兹遼陽
作巨鎮提封千里際海堧坐臨髙麗控朔漠襟帶潮海
通雲烟吾君奉詔莅兹國措置社稷磐石堅春秋祀事
竭誠敬撫恤黎庶加慈憐遼天雨露灑湛恩及蜎翾恪遵
王度靡頗僻佩服祖訓常恭䖍乃文乃武才兼濟惟精惟一
學更專横槊跨馬耀威武投戈講藝宏經筵況有如貔
如虎桓桓之將士又有如鴛如鸞之英賢同寅協恭賛
厥美夙興夜寐相周旋皇風清夷海宇靖佇見民庶髙
枕皆安眠行者願出於吾途居者願列於吾㕓仕者願
立於吾朝耕者願業於吾田堯民何皥皡周道何平平
牧童牛背歌日夕騰垓埏豈不見東平蒼竹帛千古芳
名傳又不見城陽章功績萬載金石鐫吾君仁徳早㧞
萃彼二者不得專美於其前欣逢令旦當今日正是二
月中和天祥雲裁錦弄曉霽扶桑暖旭髙枝懸一元坱
圠妙化育品彚孰不歸陶甄遐邇臣隣率歡賀承筐篚
厥黃與𤣥綵杖綴班森玉筍綘紗籠燭燒金蓮醉路宫
花壓帽重迎風象管鳴繁絃上林流鶯聽睆睍翻堦舞
鶴看􁀙躚葡萄滿斟光禄酒蟠桃佳宴瑶池仙太平盛
事親幸覩直欲播頌焉得巨筆如長椽區區韋布士詞館
叨備員既乏八斗才安用五色牋但歌天保詩答此鹿
鳴篇願祝吾君夀如山山髙翠㧞閭阜巔願祝吾君福
如水水長玉掛雙峯泉閭山泉水髙逺亘今古願祈國
祚相與悠久億萬千斯年
　　　送項公囬浙江祭祖
河頭楊栁青絲絲臨河送別攀栁枝百官騎從宻如雨
何異畫工圖畫之舉鞭欲發向南去極目天台𣺌何處
擔頭詩卷燦可觀鐵網捲去珊瑚樹羡君富貴歸故鄉
衣錦白馬春晝光丈夫壮志有如此忠孝兩盡名斯揚
兹行不負平生願奚惜風霜經歴遍百年丘隴頓生輝
九族宗姻重㑹面追憶離家六七年歸來松菊猶依然
何妨斗酒悅情話掀髯一笑東風前瓊臺雙闕雖云好
未許優游直終老祗恐王庭注目長東書早上江南道
　　　其二
六載交情海様深臨溪那忍遽分襟錦衣己遂還鄉愿
白髪愈堅報國心晚日客停鶯哈哈東風官路馬駸駸
囊中莫道無餘物御墨文章價萬金
　　　敬和文房四寳
商盤周鼎鎮神州寳劒森嚴雜佩鈎篆出籕斯能有幾
法推羲獻更無儔長戈壯士千鈞力樹老寒藤萬丈頭
劃若蛟龍動風雨天池飛躍肯淹留
　　　敬和尚義堂詩韻
臣子須知仁義先敢云卑末兩能全側身天地求無愧
托迹培塿莫有傳擬易漫同揚子宅憐貧安得范文田
君王下贈瓊瑶句蓬壁生輝韻更綿
　　　敬和萬馬圖
髙蹄駿馬萬為羣異色殊形賦與恩功著丹青身外事
毛殷汗血暈邊存草堤折隊疑星散沙道成行若電奔
想是平胡多効力圖形千古照乾坤
　　　和十六府徐紀善韻
駑駘焉敢趂驊騮深愧相從逐去舟藩輔樹勲誰第一
殿廷射䇿爾為頭風濤何事羈行色景物從教動客愁
今日浪平川若練片帆揺曳過邳州
　　　和十八府翁紀善韻
幾年燈火讀書勞一旦名成地位髙身輔東藩攀鳳翼
風摶北極快鴻毛皇風漸海逺沾化白日當天明見毫
好向青雲樹勲業羞談林下許由瓢
　　　和翁紀善韻
雲隔東江逺風髙塞北寒遊人歸未得愁思滿征鞍
　　　隨駕幸教塲
亞夫營畔栁青青車駕時臨演武亭貔虎嘯風生氣燄
旌旗耀日赫威靈彎弓疑掛半輪月流矢如飛萬㸃星
老我日陪仙仗側歸來無事坐談經
　　　春三月奉使臨清
三月正當初一日驅馳王事上臨清馬蹄踪跡追風去
錦服聯翩照日明花不知名隨路發鳥如相識向人鳴
行行西出榆林外纔過長亭又幾程
　　　較獵
草深春暖馬初肥較獵平原曉合圍聲振乾坤雷萬鼓
影揺山嶽火千旂蒼鷹攫兎林間下野雉驚人馬首飛
擊射競誇誰得雋凱歌齊向月中歸
　　　元宵
禁城閶闔九重開歌舞諠譁六市來人物英雄龍虎地
笙簫清徹鳳凰臺喜看午夜十分月不動春風半㸃埃
坐對良宵無限興侍臣頻進紫霞杯
　　　錦谷程時傑休寧汪用和俱客遼東時傑之歸
　　　也用和以墨梅相貽索予題贈
舉世送行皆折栁汪君獨贈一枝梅寄將春色江南去
更喜幽期夢裏來青眼故人歸錦谷縞衣仙子下瑶臺
相逢欲識東風面一度披圖見一迴
　　　送唐孟實還績溪
氷霜嚴冬月在丑客邸蕭條獨株守掩巻暫向橋門行
忽然遇我平生友掀髯一笑臨風前殷勤詢問同擕手
舉杯聊慰別來思夜雨西窗頻話舊況復遺我䝉山茶
亦欲報之乏瓊玖明朝送別龍江頭一首新詩一巵酒
來時宻雪綻紅梅歸路東風舞官栁到家如見交游者
道我問訊今安否
　　　春日聞唐比部将至荆州
每憶唐求思𣺌然別離何似路三千今朝喜得南來使
報道相逢二月天
　　　其二
幾載相逢見面難祗憑尺素報平安江陵不日君須到
春月春花好共看
　
　
　
　
　貞白遺稿巻五
欽定四庫全書
　貞白遺稿巻六
　　　　　　　　　　　　　明　程通　撰
　詩
　　　送陳君還池州省親
江亭攀緑栁送子逺歸寧檐上一詩軸沙頭雙玉瓶青
衿辭上舍綵服拜中庭預約重來日秋風桂子馨
　　　慶太守門人韓淵侍親其兄從戍故弟得以歸
　　　養
二妙武文異一門忠孝俱青宫陳奏牘綵服照庭除膾
鯉晨調饌焚膏夜讀書他時樹勲業逺大志何如
　　　送劉觀文歸廣東省親
南雄自昔多才傑上國于今識俊英三載賢闗時雨化
片帆江浦暮潮平風生丹桂秋天爽露滴金莖夜氣清
綵服翩翩拜家慶須知忠孝足揚名
　　　題石鏡
表裏空通一片明不磨不拭自天成半空壁立山川秀
萬古光涵日月精春暖野花裝異態夜寒山鬼泣真形
何當貢入歸天府縱使奸邪孰遁情
　　　勤學
髙齋盡日不吾扃勤學存心在六經黃巻千篇深屬意
青燈一㸃漫勞形何須苦映孫康雪更憶曽囊車子螢
窗下十年堅篤志㑹須奏對立王庭
　　　立春
斗杓逢丑又囬寅且喜今朝慶立春厯自天朝頒正朔
陽隨地氣轉鴻鈞人人共迓三陽至處處咸欣萬物新
從此書生勤努力文章應不負吾身
　　　午夢
深院無人夏日長北窗髙卧擬羲皇簟文如水侵膚冷
鼻息如雷隔屋揚宰我晝眠悲朽木壺仙市飲悟黃粱
遥知富貴真如此一枕松風六月涼
　　　懷古
乗暇須登百尺樓興亡滿眼思悠悠天髙地下今猶昔
暑往寒來春復秋世事無情毛鬢改闗河有路利名憂
遥思廣武英雄日赤壁烟消酒一甌
　　　元夕
金鎻橋門總不扃上元佳節雪初晴一輪璧月中天滿
萬㸃華燈徹夜明鼇駕海山開曙色車隨仙仗鼓雷聲
書生幸際風雲㑹環珮遥知集鳳城
　　　蘭亭懷古
節序催人易易過蘭亭遺跡竟如何當時豪傑風流盛
曲水杯觴樂意多𣺌𣺌闗河天日別茫茫宇宙恵風和
文章千古留遺記一讀令人發浩歌
　　　夏夜
南風吹我襟獨坐邀明月心事寄朱絃可對青天說
　　　秋夜
斗轉銀河久窗虚玉露寒夜深明月裏夢繞五雲端
　　　送周生
把酒立離亭栁色正青青君逐衡陽雁迢迢過洞庭
　　　題存心堂
方寸之間本自然尚期操守要精專尋常莫放一毫地
咫尺應馳萬里天泰宇日閒雲寂寂靈臺夜静月娟娟
堂前掲扁昭彛訓舉目常如對聖賢
　　　題緑照亭和韻
綠照亭前景物都向人何用說西湖雨餘春樹翠如染
雲淨曉山青可圖近水有窗先得月凭闌無客不提壺
莫辭爛醉扶歸去王道于今似坦途
　　　賞春
負却韶光知幾年偶從村館對尊前酒中春色歸人面
風送花香入几筵俄覺三春過二月休論一斗直千錢
人生行樂應能幾醉後何妨伴月眠
　　　送施旦歸湖州
梅雨微腥風自南留人檣燕語呢喃幾年館下思歸客
此日江頭掛去帆蓬嶽峯聯雲朶朶霅川水急石潺潺
髙堂獻夀稱觴日紅藕花香襲苧衫
　　　題汪宗哲緑猗軒
繞屋琅玕秀翛然一徑深迥無塵俗氣獨有歳寒心夜
雨籜龍長春風彩鳳吟何時一相訪到此洗煩襟
　　　送童正䝉歸涇川省親
擕手話新別殷勤酒一觥雲横親舍逺風送客帆輕錦
軸題詩富斑衣照眼明升堂拜家慶應足慰深情
　　　寄余舜卿和韻
遁跡林泉傲歳年柴門三徑竹娟娟樽開北海客時過
日向東窗人尚眠對月每懷犀玉表因風忽墜錦雲箋
鳳凰臺下思歸客何日重回乳水邊
　　　寄春坊汪魯齋先生
曉列丹墀第一班從容告老許休官退辭鳳闕榮冠蓋
歸把漁磯舊釣竿臺閣文章當世重山林風月此身閒
秋來喜有南征雁聊寄音書一問安
　　　寄周知縣汝楫和韻
溫如春煦凛如秋王事惟勤靡慢遊系出濓溪家學在
澤敷乳邑治才優關河有便書空寄公館無私恩莫酬
十二樓頭明月夜倚闌無任獨綢繆
　　　歳寒三友
萬木凋零色巳非獨留三友共為期生無桃李春風面
總是氷霜晏歳姿士到窮時存節義物從静處見真機
髙人不厭相看處黙坐幽齋漫賦詩
　　　立秋
冉冉光隂逝水流斗梢明夜轉清秋乾坤已覺炎威退
枕簟應知爽氣浮出塞飛鴻離北漢辭巢語燕過南樓
井梧最是知消息一葉飄飄不自由
　　　雪獅
連朝飛雪滿山城堆琢誰為白澤形牙爪有威身似玉
頭顱無角眼如星瓊瑶冷浸熊羆懼風雨寒凝虎豹驚
盡日庭除真可愛不聞聲吼若雷霆
　　　青山白雪
一夜嚴風透客窗曉來六出遍穹蒼青山上下如銀飾
綠樹髙低似粉粧嶺畔寒梅添素白堤邊嫩栁失妖黄
髙人極目情無際收入詩囊賦短章
　　　冬日閒行
歳晚天寒旭日晴出門乗興小郊行白雲望斷關山路
黃葉愁添故國情事業正須酬壯志詩書應不悞儒生
歸來茅屋吟哦久又見梅花月色明
　　　贈陳太守
萬丈文光貫斗牛新安太守詫賢侯朱旛影動溪山曉
紫府清聞天地秋六邑蒼生䝉化育三年芹泮賴崇修
明時暫袖調羮手指日承恩拜冕旒
　　　寄春坊汪魯齋先生
曉殿香風散玉除春坊旭日照華居出膺紫誥儕三老
歸賜黃金踵二疏館閣文章新體製山林風月舊琴書
芙蓉絳色青於染何日摳趨訪隠居
　　　投壺
佳客乗閒興味清投壺深院響錚錚飛梭躍矢心身正
定鼎論籌揖讓明賔燕始終施舊禮雅歌歡笑罰深觥
祭遵昔日雖軍旅對爾猶堪悅性情
　　　禪房夜坐
乗興閒登萬仞山老禪迎宿縱清談燈燃金粟紅光燦
座擁青蓮寳像涵鶴放芝田歸静院龍降秋水伏深潭
終宵月色如明晝月斷前峯鎖翠嵐
　　　送金別駕赴廣州太守
早承飛檄覲宸旒又拜麟符鎮廣州清氣逺臨蠻草地
文星光動海山樓一鞭行馬離京國萬姓知名迓郡侯
練帶花屏山水郡幾多恩澤為君留
　　　鼓琴
風暖庭閒晝景沈焚香黙坐鼓瑶琴七絃雅操胸中出
一曲琅然指下音清韻別傳仙客意和聲盡見古人心
子期去後今千載流水髙山何處尋
　　　芙蓉
一種芙蓉獨自芳數枝開向小池傍妖嬈艷色含朝露
寂寞幽容拒曉霜西子有懷酣晚節楊妃無語占秋光
江南九月蕭蕭雨醉臉還愁褪晚粧
　　　惡蚊
旅館踈窗暑正炎飛蚊無數惱人眠成羣夜出晴簷下
逐陣雷鳴客枕邊任是終宵髙秉燭也須微暮畧薫烟
乾坤幻化何時息直待西風九月天
　　　老人星
静夜沈沈月色明遥瞻南極老人星祥光分映連牛斗
瑞彩生輝耀丙丁永為君王符萬歲式同臣子際千齡
昌圖肇運雍熙治皎皎横河四海寧
　　　送人赴舉
持杯送別思悠悠行赴科塲禮最優官樣文章生筆底
巍然名譽占鼇頭十年事業成功早萬里鵾鵬得志秋
龍虎臺前須宴賚金花照耀日光浮
　　　寄彬上人
髙僧話別憶匆匆欲寫相思意萬重乳水澄𢎞涵夜月
石門幽勝隠仙蹤寺深廣福應難到路入楊溪莫易逢
何日乗閒一相訪共聽清論說降龍
　　　送友歸養
幾年芹泮共翺翔奉㫖承恩返故鄉鶴髪倚門欣具慶
荆華盈樹喜聯芳尚原松菊存三徑乳水才華冠一邦
從此束書歸舊隠㑹將潜徳播馨香
　　　夢萱吟
朝望天南雲暮思北堂老展轉不得寐惻然傷懷抱有
夢到門閭宛然見萱草秋風忽披拂顔色寧復好覺來
坐蓬窗憂心有如搗泪墜霑衣裳天空月正皎
　　　寄方希古
杜若滿芳洲懷人獨倚樓江天烟樹迥漢水暮雲浮氣
節惟吾友才華孰汝儔金陵分手後逺念日悠悠
　　　贈余侍御
余子平生友朝端孰汝儔直聲聞海宇正氣挺神州月
照烏臺曉霜凝白簡秋清時封事少何以報宸旒
　　　贈黄太守
皇明一統大書元正值邦侯入覲年五馬嘶風行白晝
六龍扶日上青天朝中禮樂衣冠盛閣下文章政事全
莫道潁川功第一古今何代不生賢
　　　其二
文章太守孰能儔五馬分符古列侯騎從偶然過績邑
鯫生何幸識荆州橋頭楊栁春先得江上蘆花雪未收
朝罷君恩應借冦莫教父老永凝眸
　　　寄黄侍御克敬謫歸
一封直上謫滎陽三徑歸來菊未荒白髪喜沾新雨露
烏紗猶帶舊風霜梅梢初月供詩巻溪上閒雲伴釣航
莫謂山林真可樂徴書還恐下巖廊
　　　送李志寧歸省
孝子別成均南歸楚水濵檐頭緗帙舊庭下綵衣新去
路江梅馥來時禁栁青都門頻送客我亦倍思親
　　　送詹觀歸省
歳聿云暮雨雪霏霏君辭璧水將焉歸片帆縹緲過龍
江龍江勿遊蕩重闈倚門望
歲聿云暮雨雪載塗君辭璧水將焉徂片帆縹緲過柬
呉東呉勿盤桓急歸為問安
歳聿云暮雨雪其雱君辭璧水歸故鄉片帆縹緲糓溪
傍溪傍凍不流行人此停舟
　　　送朱大使朝京回迎父往福建任所
三載官南閩寸心戀北闕玉珮朝龍顔斑衣迎鶴髪山
青雲自閒梅黄雨初歇別後天一方相思共明月
　　　舟中阻風
不向亭衢跨紫騮却從江上駕扁舟風吹駭浪花翻雪
雨壓低篷人俛頭一日行時三十里寸心懷却萬千愁
明朝水淨天無際髙掛雲帆出北州
　　　過吕梁洪
舟過梁洪信險哉中流屹若勢崔嵬狂瀾震盪翻三級
怒氣犇騰鼓萬雷姒禹施功遺跡在盧公有記古碑頹
人間奇險應如此不特瞿唐灧澦堆
　　　過韓氏先塋
之人騎鶴上蒼㝠遺塜纍纍草自青今日松楸成枳棘
當年勲業在朝廷謾詢故老家無類猶見先賢碣有銘
餘恨不隨流水去行人嗚咽不堪聽
　　　東阿道中
江南遊子茂才華此去之官水陸賒行斾幾時辭日下
客舟今夜到天涯東風驛路聞啼鳥落日煙林舞亂鴉
矯首東昌纔咫尺料應清夢遶皇家
　　　夢還家
故鄉南望路偏賖清夢無時不到家僮僕出門迎舊主
稚兒環膝獻新茶庭前萱草春仍緑階下長楊暖正花
驚覺不勝愁絶處栁梢明月照窗紗
　　　北地塵
平沙萬頃浩無垠一陣風來總是塵初訝瘴烟昏白晝
又疑宿霧翳青旻風前欲語難開口馬上相逢不見人
何日乞歸優詔許清泉白石與為隣
　　　别方希古
海内交遊更許誰百年心事藉君知江陵他日芭蕉雨
應憶城西送我時
　　　送王大叅
栁色緑堪把桃華紅未齊君歸江南去芳草正萋萋
　　　舟夜
灘聲撼月嚮西風木葉蕭蕭到短篷無限秋懷孤枕客
村雞啼曉水雲中
　　　送舒侍御
東風收積雨旭日麗江城青絲繫玉壺送客上神京春
陽散淑氣髙栁啼新鶯相擕一杯酒展此平生情如何
別我去迢遞尊王臣征車隨短劍祖帳開長亭當杯易
為別後時那可盟囬首客窗夢闗河共月明
　　　舟次瀟湘
碧水連秋漢丹楓映夕陽扁舟歌楚些早晚下瀟湘
　　　舟晚
江闊山容𣺌天空樹影微孤舟明月夜南望白雲飛
　　　送夏僉憲
昔別在京國今逢漢水湄十年又相見倐忽又別離河
山淑氣轉桃李春風吹撫景豈不樂而與故交違驅車
向何許還望東南馳留君不可住送君一凄其寂寞羈
旅中殷勤勸一巵分手無以贈聊此凉薄辭
　　　途中漫興
手承丹詔出京華驚見途中景物嘉官栁翠於橋下水
野桃紅勝日邊霞客懷己覺塵埃苦王事寧辭道路賒
野老亦知天使至旋呼童僕煮清茶
　　　送解大紳
九重丹詔下徴賢驛騎旋飛又著鞭壯志先凌鵬海外
驪歌疊唱鶴祠前聲名振達雲霄上文彩光輝日月邊
鵷鷺齊班榮寵渥羅衣新惹御爐煙
　　　二月七日舟過桃源先是連日風浪至日恬静
　　　因而有作
連日驚濤勢拍堤晚來恬静喜無涯水聲擘舵舟行疾
月影滿牀人睡遲雙櫓吚啞驚鷺宿片帆揺曳逐風飛
篙師撾鼓歌纔罷報道于今到下邳
　　　為葛士延題竹
鳳集庭前更引雛風翻翠尾任扶疎有時彷彿聲敲玉
静聽如何却又無
　　　其二
幾竿晴影翠重重逺近猶分淡與濃傳入畫圖移不去
幾逥疑對月明中
　　　其三
幾箇疎篁清復清曉來帶雨葉縱橫如何幻跡銀箋上
静定無聲似有聲
　　　其四
詩家遶逕長新篁解籜抽梢箇箇長髙士筆精歸尺素
醉中疑是對瀟湘
　　　為蕭尹題墨梅
屈鐵為根玉作肌移栽不記幾何時東風昨夜回天地
開遍墻頭一兩枝
　　　舟中
久客衡陽道深秋漢水涯千山霪雨息孤棹晚風移疎
葉蕭蕭下浮雲片片隨長吟懷宋玉心事遣誰知
　　　菊澗歌寄贈許子
幽人抱道翬山麓臨澗手植千朶菊石澗水溢湧金波
燦爛光射幽人屋飡英酌泉避俗諠笑傲翬山無寵辱
適爾羣芳揺落時幽香喜噴滿東籬閒將白眼看塵世
細和淵明歸去辭
　　　荆州登樓
倚城髙閣映湖天此日登臨一捲簾翹首忽生千里思
慈顔一別乂三年
　　　其二
峴首山邊秋草生巴江水上暮雲橫北堂迢遞空南望
一度登臨一愴情
　　　題練溪閒居巻
銀絲滿鬢手扶藜此日承恩隠練溪倚檻漫觀春浪激
杜門閒對曉雲低上林曽聽嬌鶯囀御苑空思匹馬嘶
最有悠然真樂處鳶飛魚躍入新題
　　　題黃克文先生竹溪圖
秀色娟娟翡翠滋溪邊新長拂雲枝明年一日春雷動
正是飛騰變化時
　　　題白雲丹室
白雲丹室好修真雲與仙家本自親無意從龍施黒雨
有時騎鶴上青旻只燒鼎内千年藥不著人間半㸃塵
何日相尋叅寳訣碧桃花下醉長春
　　　𤓰洞鍾靈
脉自崑崙體氣分悠悠到此聚𤓰英花開洞口藤餘艷
泉落雲根露欲凝礬石不如些箇潤青門何似此中馨
謾矜天意呈佳致須信人豪本地靈
　　　寄汪育徳齋
獨倚江樓思愴然鄉心每與雁争先呉山楚水隔千里
紅葉黄花又一年自嘆微才終後學敢圖清譽繼前賢
來書過爾相推許寧不懷慙祖逖鞭
　　　其二
霜落呉江錦樹稠數聲鴻雁海天秋來書己盡鄉中事
對景惟添客裏憂烱烱丹心思報國星星白髪覺盈頭
人間回首深愁困何日煙塵淨北州
　　　其三
往事休論釣六鼇鄉心日日念同袍雨餘種藥連瓊圃
風裏聽松響翠濤湖海宦逰人獨逺丘園養素道彌髙
自嗟碌碌成何補雙鬢年來已二毛
　　　其四
翠睂山下地仙家門倚清流路轉賒夜静有時瞻北斗
日長無事註南華橘泉秋雨涓涓玉杏圃春風樹樹花
念我江湖為客久何時歸共醉流霞
　　　其五
公餘閒步楚江濱何日歸舟為問津千里有懷嗟逺道
一官無補賴同寅嶺雲關樹頻年別岸草汀花幾度春
料得故園桃共李幾枝烟雨映城闉
　　　送趙子藝歸侍
趙氏子藝孝且賢讀書胄監當青年深念重闈埀鶴髪
白雲縹緲家三千定省久疎曠旦暮心悁悁攄情達天
子優詔許言旋臨風把酒別師友馬首西向敲金鞭歸
路梅花發清馥到家桃李争春妍上堂奉甘㫖綵衣舞
􁀙躚椿萱照丹桂斯樂何如焉願言奉歡有餘力青燈
黃巻尤精研寸草春暉志已遂好樹勲業青雲邊
　　　輓章生文喜
學不成名志肯休奈何天意拂人謀封章未達黄金殿
作記先登白玉樓夜雨西窗閒筆硯秋風荒塜自松楸
十年髙誼今安在不覺沾衣涕淚流
　
　
　
　
　
　
　
　
　
　
　
　
　
　
　
　貞白遺稿巻六
欽定四庫全書
　貞白遺稿卷七
　　附錄贈言
　　　賜寅賔堂詩序(以下並遼王作/)
洪武二十九年歳在丙子中秋之前三日吾遊於程紀
善之寅賔堂勸士也於是羣彦時至逢掖雲集此地有
藝苑文房明牕淨几又有東壁圖書西筵經史作而為
官様文章大方家數雖非璧水泮林之比至於𢋫歌詩
賦良可以作興世教陶冶性情是時也水天一色風月
雙清貴三才有一徳之咸富萬巻無異端之習所以注
目游心騁士君子素位之懷信可樂矣夫寅賔之典誠
非偶然蓋方取暘谷出日之初義則存出門迎客之敬
君臣契合天人符應雖古今不同地位稍異當其惟斆
學半一啟一沃交修有道僉辭允諧揖讓之間庶績咸
熙矣古之記室今之賛善互司厥職念皇上有訓導我
以仁永王之國豈虚語乎丹書云敬勝怠者吉怠勝敬
者滅義勝欲者從欲勝義者㓙儆戒無虞罔失法度寅
賔豈無謂哉古人又豈欺我哉然猶記疇昔之歳嘉其
族譜羡其尚義惜其南歸并賦諸題以與之以今方書
之得非肇于前而嗣於後耶吾安得不為之抑揚載歌
而激昻之是為序
　　　寅賔堂詩四首(今存三首/)
斯堂新構府門東烱烱文星聚㑹同導我以仁藩輔重
永王之國爵名崇壁懸四愛清而古座列羣英老且雄
積得詩書小天下遼西從此播儒風
　　　其二
是水朝宗必向東萬方文軌總雷同英華筆底世難敵
豪氣胸中天比崇此日存心希聖哲平生秉志薄驍雄
儒臣濟濟非云少惟汝承家繼祖風
　　　其三
書齋南搆五雲東政教流行逺近同禮樂三千心浹洽
檻楹四八面穹崇操觚騷客言談古執筆文臣氣勢雄
叅透聖賢瀟灑處一襟霽月與光風
　　　與程紀善詩
濟濟新安士今為輔翊臣鳯凰池上客龍虎榜中人不
獨詩文勝猶兼徳行純況承忠孝裔喜得日相親
　　　賜囬新安
新安古邑面龍峯之子英才秀所鍾䇿對皇廷曽獨步
經明王道孰爭鋒平生好秉忠勤志百職咸推愷悌容
倐爾拜予歸讀禮令人懷想意忡忡
　　　賜翠睂亭詩
翠睂亭上月如睂水色山光映紫薇石鏡古今風雨滑
花屏逺近霧烟霏畫分八字蛾彎巧寺崦千重鳳舞奇
最喜江南春信早老梅開遍向陽枝
　　　賜尚義堂
五常仁義最為先今見卿門得兩全天地一心無世慮
子孫三代有家傳同行故友能收骨異姓孤兒賴贖田
積善定知餘慶逺翬山疊疊水綿綿
　　　賜題程氏宗譜詩
　洪武紀元六月䝉遼王殿下索取家譜披閱再三乃
　命筆立成一律令羣臣𢋫賀前韻
重黎譜出自軒轅滚滚源流逺更延忠壯有聲天地老
子孫無數古今賢故家喬木蟠根大深谷猗蘭奕葉鮮
上下相承同紀載二千年後萬千年
　　　用方宗儀韻
徽郡程家名望族自周而下爵王公存孤實抗干天義
報國常攄貫日忠徳潤風姿人有異光増譜乗世無同
古今具載難窮盡一代强如一代隆
　
　
　
　
　
　貞白遺稿巻七
欽定四庫全書
　貞白遺稿巻八
　　附錄贈言
　　　寅賔堂序　　　　　　　　解　縉
遼府在雄邊要域嵎夷東表之地今長史程君之為紀
善也賢王寵之以翰墨寓交修之意誠敬之心篤實之
辭儆戒洞屬表裏真符且以寅賔名其堂為大書以掲
之取朝日之義且著其地近嵎夷也君子體之緝熙聖
學始終一致㒺以間其寅㒺以日為賔當無時而或怠
也昔者仲弓問仁子曰出門如見大賔使民如承大祭
先儒釋之曰非因出門使民然後有此敬也蓋未出門
使民之時固當常存此敬而既出門使民之後豈可少
怠於心哉如見賔也如承祭也常如朝日之時也一毫
私欲無自而汨之也此心其猶出日乎程君為賢王之
寵錫有年矣賢王忠孝之譽日以洋溢程君克謹其職
遂以超擢人未有見程君之忽於言動之間者程公其
善學仲弓者也寅賔取義至約以切非為夸美者比名
堂以此最為近古蓋曰欽曰寅皆聖人心法之傳也
　　　寅賔堂䟦　　　　　　　　王友行
伏讀遼府紀善新安程先生寅賔堂卷竊歎其際遇之
深也洪武丙子秋灝氣肅清天宇夷曠殿下親幸先生
是堂而從官咸集吾王忘其封建之貴優賜禮遇臣下
披誠露悃商確討論相得之情歡如魚水然後載𢋫載
歌從容啟沃雖曰游心吟事而諄諄然寓規戒相成之
道殊非嘲咏之空言也吾王之辭金宣玉應昭回雲漢
之章摛於詞藻者或有不逮誠大哉王言也嗟夫在心
為志發言為詩吾王勉喻之情發於辭表者若此則寵
顧之恩藴諸中者諒不翅於是矣吁先生何以獲此於
君哉夫君臣際遇自昔為難先生得君之厚如是固知
慶門餘澤之來逺矣至於輔導以仁永王之國而不負
皇祖遺訓不言可知視碌碌輩曳裾竊禄弗克效職者
有間矣今雖致政尚懷餘赧斯巻殆不特為先生之榮
傳至子姓開巻有益其為榮將有既乎友行獲披誦之
亦有幸矣先生其寳之
　　　獲寅賔堂詩巻序　　　　　歐　嵩
夫名門世家必有聞人以光昭前烈埀裕後昆故傳之
永久而愈隆也予觀績邑程公彥亨先生譜牒及諸手
巻則知程公經明王道學有源委探深極𤣥飽藴經濟
之才者也由庠生貢於胄監而對䇿於大廷魁多士傑
出羣英遂擢為遼府紀善凢有制作多出先生手尋陞
長史任分茅胙土之佐股肱輔導之責不既嚴且重乎
而其政聲之美功業之著良有在焉其詩與文蓋不能
以盡見之然而下筆輒數千百言滔滔不竭長篇短詠
如不經意亦見其才識有餘之士也所謂李杜文章在
光燄萬丈長是也一日公暇扁其堂曰寅賔蓋取書之
日出暘谷肅賔之義淵矣哉王因勸士幸其堂而嘉之
遂書寅賔二大字賜之於其手巻之端圖篆燁然以冠
其首復撰賜序文聲詩於其巻後以彰其美開巻誦之
輝映人目兹實君臣明良千載之奇遇也斯巻隨公宦
遊南北蓋亦有年其後公以事梗雲飛烏散斯巻遂失
久厯星霜莫能尋究今從弟彦良不逺萬里之遥歸自
南土拳拳以家乗為念歎家譜之莫系慨詩巻之莫尋
惆悵于心久矣今景泰癸酉冬俄爾得斯巻於鄉友之
處何啻連城之璧照夜之珠彦良喜之不勝一日袖示
於予願求一言以序之予與彦良交之有素知其忠信
人也能念木本水源之義說禮樂而敦詩書是亦人道
之大端家乘之本也又能述厥兄之善尋墜緒之美豈
不傳之永久而隆也哉槐堂宗老孟先生嘗修忠壯公
及丞相公程氏實録彦良亦慨捐巳貲助其刋梓行之
巳久今得斯巻寶藏於家仍欲繼求名筆賦詠於巻後
其秉彜尚徳之心油然發見良可嘉也傳曰夫孝者善
繼人之志善述人之事者也其是之謂歟自今而後繩
繩相繼愈逺而愈隆愈久而不忘然則寶藏長史公文
翰及程氏實錄者又自彦良始也其繼此者子子孫孫
以世繼世引而勿替庸有己乎是為序
　　　倡和集序　　　　　　　　前　人
倡和集者乃前遼王左長史程通彦亨先生之所作也
先生職居王相任股肱輔導之責不為不重當分茅胙
土之佐不為不大而政聲之美功業之著固有在焉其
於公暇之際或作為文章或發為聲詩一以詠寮寀宦
況之情一以鳴國家太平之盛偉矣傑矣非胸中藴經
天緯地之文五色琅玕之秀者不能發而為此作也𢋫
唱迭和長篇短什使人誦之慕之一唱三嘆不忍釋手
不啻如珠璣錦繡之光輝也公今逝矣其集雖傳錄然
未能有表章而板行焉予惜公館閣之文而掩於無文
之地因與公從弟彦良言之彦良遂屬予序以廣其傳
嗚呼先生之詩文固有不待予而後傳者特晦顯自有
其時耳後之觀者幸毋忽焉
　　　贈程彦亨宗譜序　　　　胡　浚
予因暇日步㳺寅賔堂覽程氏家譜披閱再三掩巻而
嘆曰盛哉程氏之源流也上自羲軒下至三代漢唐而
逮於今其間王侯君公大夫師長或以文顯或以武稱
或定方隅或鎮朝綱或道傳孔孟萬世而不冺者或救
災捍患廟食百代而不絶者鐘鳴鼎食雖歴代常有變
遷而程氏子孫與天地相為終始愈久而愈盛者何耶
古人云發源深者流必逺培根固者枝必茂今程氏子
孫與天地相為悠久者蓋上世以來髙曽祖禰積功累
仁深根固蒂是以子孫有繁衍綿綿之相繼者宜其然
也兹者廸功郎紀善彦亨與予同寅日久其聰察才能
特出乎僚寀之表其為文也以理為主而不求新竒其
講解也以道為主而不泥於浮誕源源有自渾渾無涯
追洙泗之髙風同伊洛之正𣲖其事君也洞洞屬屬恭
勤畏慎其待人也不知物我之有間諸子百家之書聖
經賢傳之奥有問俱通過目不㤀自妙年擢髙科登顯
仕海内之士聞其名而拜下風者有年矣數載以來咨
詢博訪陳善閉邪以文規諫不持長鎗大劒專以文墨
議論斡旋仁義導賢王於無過之地禆益𢎞多其事君
也忠誠如是其事親也為何如哉自為胄監陳情于闕
下以五尺之微軀動九重之聖聽拔祖父於危難之中
迎父柩於萬里之外使生者安而死者塟由是觀之忠
君孝親之道惟我彦亨為盡之吁賢哉不勝三嘆予畧
序梗槩云耳
　　　長史公傳　　　　　　　程敏政
公諱通字彦亨其先自歙篁墩遷績溪程里再遷坊市
祖平素業儒洪武初以鹽法坐繫御史廉其非辜喻其
旁引衆人則可免平起對曰某不幸為人所誣而又誣
人欺天矣寧以身待罪御史嗟異竟謫戍延安有同謫
而旅死者平遣子負遺骨歸其家其家以貧故不納又
買地塟之伯父以忠洪武庚申用人材舉知潮之程鄉
縣有治迹父以誠尤以孝友聞初以忠子泰将省父程
鄉以誠與俱中道聞以忠得罪被逮且瘴作偕行者訹
泰反走以誠大罵回汝父坐事正當捐生赴救舍之而
歸獨何心乎遂徒步直前既至而冐瘴死聞者悲之公
少有至性又得家庭之教動必遵禮嗜學不倦鄉先生
奇之年十四補縣學生二十二以貢入太學時洪武乙
丑也丙寅聞以誠喪免歸徒步過嶺迎柩還塟塟巳廬
墓下三年哀慟毁形妻子至不相識戊辰復上太學時
平已老公上書言臣壯而無父祖猶父也臣祖老而無
子孫猶子也更相為命今邊徼戍卒如林顧豈少臣祖
者辭懇切書奏髙皇帝憐之而持其章不下私命兵部
驛召其祖既至乃并召公東西立玉階下顧公曰汝識
此人否祖孫相持哽咽不能仰視髙皇帝嘆曰孝哉若
人命兵部除其籍驛送平還鄉庚午秋公以尚書舉應
天府鄉試時遣諸王將兵行邊以封建䇿諸貢士于廷
公所對稱㫖親擢第一授遼王府紀善辛未從王閱武
臨清壬申從之國遼西時王府未建以祖喪免歸復廬
墓三年服闋復任未幾髙皇帝上賔庚辰從王渡海南
還辛已進左長史明年始從之國荆州公悉心輔導王
敬禮之凡一國之事咨焉府中有衛士紀綱者用詗得
幸公每召而笞戒之㑹文皇帝舉兵靖難遣人至荆州
公草上封事數千言文皇帝既正大統紀綱者以入賀
留侍歴官錦衣指揮使被顧問因乗間及封事遂有詔
械公詣京師簿錄其家公既死家人發戍邊又下績溪
簿錄其家得确田數十畆遺書數十百巻牯皮數張黃
希範洪武末先出知徽州府雅與公善至是亦為衛卒
所捕并籍其家同赴京師而績溪程姓最衆幸使者仁
恕罪止一房餘獲免焉初遼王雅重公命圖其像又錄
其世譜親為賛之後十年公異母弟彦迪以事至荆州
王召見之語及舊事曰汝欲見汝兄否彦迪頓首不知
所對王出遺像示之彦迪哭失聲并請其世譜以歸永
樂中有讐家欲訟之者適彦迪他出家人懼而焚其像
獨餘其世譜云公初讀書即勵志聖賢之學居常恂恂
如有弗逮至臨事則毅然莫能奪故所立如此為詩文
不求異而主於理然辭氣超越專工者反不能及有稿
百餘巻悉毁於官宗人敏政曰公歿世既久其遺事絶
無知者敏政嘗從故老問之得其槩又見公從孫上林
苑監署丞京於京師因掇拾為傳如右噫公與方希直
周是修二公同時友善今希直之文梓行於世是修又
得楊文貞公為之表章獨公事湮沒而無聞此逺宗後
學所不能自巳者歟
　　　遼府左長史彦亨公行狀　　程　定
我太宗文皇帝靖難之師奉天東指而金川不守當計
諸臣若方公孝孺齊公泰黃公子澄陳公迪鐵公鉉周
公是修下及東越之樵河西之傭補鍋之匠雪庵馮翁
銷聲冺迹捐身死難掲諸日月而我從祖長史公與方
公孝孺周公是修相友善亦死于遼府公諱通字彦亨
貞白其號也舉洪武庚午南畿鄉試績之發科自公始
御試封建䇿擢第一拜遼王府紀善尋進左長史嬖人
紀綱者每不法公輒痛繩之適文皇帝靖難師興潜使
人通遼府公拒之遂上防禦北兵封事數千言備兵入
援及谷王漏師遁還齊公泰慮遼寧二府為變召還京
師寧王與靖難師合惟公請遼王奉朝命以其兵至京
師語見齊公傳文皇帝既履瑶圖而紀綱入賀留侍用
事因乘間及公曩有封事遂有詔械公詣京師論死仍
録其家止及本支餘支幸存猶得收公之骸骨而延公
之蒸嘗至今罔替徽州知府黃公希範坐與公善共議
條上防禦北兵䇿同械詣京師死之先是公為太學生
祖平以老戍邊公念之㒺置也乃以陳情表上髙皇帝
為之感動即宻召平置之殿陛之下俾公認之公見其
祖即相抱泣髙皇帝嘆曰孝哉若人即釋平尺五俾之
歸其移孝為忠類如此方公之在械也或曰魏徴之業
可勉也藩府之職微哉𦕈乎何乃坐受困乃爾公曰在
孤卿死孤卿在疆圉死疆圉在庶尹死庶尹職有大小
乎祖平之釋至恩也非此曷以報効而我太祖髙皇帝
可負哉紀綱能死人乎不肖定蓋公之從孫也嘗聞之
先人曰自公之拒燕使彼不得潜通也文皇帝固已銜
之矣故紀綱之譛易投云定今忝觀政院署得與湛元
明陸子淵友每與扼腕論公之烈暨諸死事者湛陸曰
太祖髙皇帝與劉文成登金陵之城乃曰其能踰乎文
成曰必燕之飛乃可爾蓋指燕也炳哉文成之先見乎
文皇帝其諸承天心以行天罰者乎後乃釋諸死事者
其拒陳瑛追戮之請命解縉章疏之焚解逺親未挐之
令孰非我文皇帝之至恩哉今予也以不㤀先公而報
効朝廷兹予忠今上之職分哉不肖定遂乃感泣退而
搜諸革除録暨遜國臣紀及諸所紀載者乃得公之遺
事遂綴而列之命侍史書之寄諸我宗人曰請以是嗣
我忠壯公之鴻烈
　　　長史公誄　　　　　　　　程　容
我成祖文皇帝之秉鉞靖難也而我從祖遼府左長史
貞白公死焉蓋大節也方其致命也豈計不朽名哉求
無愧此心而已抑其純剛正氣充養完粹一臨大節則
定見定力自有卓然不可奪者是宜流風百世砥柱名
節當與天地同不朽其可使之湮沒而無聞耶顧表揚
之責誠在我後之人也於是不肖容乃率宗之子弟立
椎圖而為之誄誄曰於鑠忠義惟國之基匪死曷就惟
心是祗於惟靖難可以勿死勿死而死乃踰於紀紀雖
是踰乃曰愚忠愚不可及惟孔之崇振彼海宇齊黃載
雄惟湖之樵惟河之傭乃挺厥氣咸守以死猗哉我公
長遼之鄙入衛於京乃上封事北防千言乃觸於天乃
械而死惟䰟翩翩人孰弗死惟公是騫惟彼日星惟公
之精惟彼河岳惟公之靈千祀載輝精靈載凝惟我新
都大鄣之疆大啟聖奥乃惟紫陽忠義是掲昭厥𤣥黃
人紀載廓精命煌煌惟公是蹈聖哲是標乃懋於學貞
名是鑣守素惟勁惟履是操祖平逺戍陳情於廷髙皇
曰孝惟戍是矜既死于遼文皇曰忠惟厥忠孝惟公之
窿大倫耿耿匪惟亢宗天地之紀蕐夏之隆欽祀皇皇
惟忠之嘉二儀有毁惟忠靡瑕嚴彼大防孚極有嘉人
道靡禽掲彼流沙嗚呼茂哉鴻烈靡涯
　　　長史公年譜　　　　　　　程伯祥
夫天地光岳之氣獨畀於英賢也豈偶然哉顧時平則
抱直持正而髙義薄層雲時艱則矢志勵貞而堅節炳
烈日要以能為良臣則必為忠臣此夫仗大義明大倫
觸時忌而愈奮甘九死而不回談者類以為植於天性
則然庸詎知其成於邃養者不少也予從祖貞白公諱
通字彦亨者死事於文皇帝靖難之時迄今凛凛猶有
生氣每讀遜國臣紀革朝遺忠録得公遺事益重太息
而酸楚也公性至孝慷慨有大節然資禀穎異嘗隨月
讀書至夜分不輟博綜經史善詩文年十四補邑庠弟
子員洪武乙丑貢入成均明年丙寅父以誠省伯父於
程鄉縣署冐瘴卒於吉安公聞訃徒跣輿襯以歸廬於
墓側三載銜哀骨立絶跡壺幃而妻子㒺有見其顔面
矣戊辰服闋復上南雍大司成得公巻牘亟加稱賞每
置六館諸生髙等然一本之念惺惺不忘恒念父雖獲
首丘於梓里而大父平公猶然謫戍於延安西風凄如
日九迴於腸而痛切也因陳情上書云臣壯而無父祖
猶父也臣祖老而無子孫猶子也辭極懇切髙皇帝憫
之潜命兵部驛召其祖與公立墀左右顧公曰汝識此
人否公乃伏視哽咽淚下如雨髙皇帝嘆曰孝哉若人
命兵部除其籍釋之寧家又明年庚午當大比士公由
太學領南畿鄉薦時遣諸王将兵行邊御試封建時務
䇿諸貢士公對以宗藩之臣權勿假之太重如漢七國
亦勿制之太輕如唐末造䇿對稱㫖擢至第一除遼府
紀善公悉心輔導王加禮敬為作寅賔堂賦詩以美其
勣辛未王閱武臨清公從之未幾以祖喪免歸公哀慟
柴毁如喪厥考三年起復原任㑹髙皇帝賔天而公從
王渡海南還蓋庚辰歳也辛巳銓司考最進公左長史
贈父以誠如公官母汪氏為宜人皆特恩也公在遼府
敡厯十餘年開誠布公始終一致以故王寵眷益優諸
凡國事悉咨詢焉府有憸人紀綱者梗法恣橫公箠斥
之不少讓適文皇帝舉兵靖難使至荆州公上防禦北兵
封事數千言文皇帝御極之元年紀綱入賀留侍扈從
乃銜故隙譛公封事遂有詔械公詣京師死之且夷其
二子而簿録其家先是公遊南雍時與方公孝孺黃公
觀練公子寧卓公敬周公是修陳公彦回諸君子相友
善後下詔獄而公亦與諸公並死事焉嗟嗟悲乎取義
存仁在三之制士無全節誰負剛腸惟公忠節天成有
死無二釋祖戍而上言李宻之陳情也甘繫囚而駢戮
韓通之死節也時遭靖難之師力為殉國之舉他日文
皇帝亦云彼食其禄自盡其心嗣是嚴禁漸開渥恩漸
被固知忠義之在人心未嘗冺沒而褒表崇祀則又聖
祖勸忠之逺慮也於時方公孝孺之死論者比之夷齊
愚謂通公之節似乎孝孺其時同其遇同而忠貞之心
亦同予悲其感發於典墳而不負所學者耶予幸其耿
光於奕世而不愧汗青者耶
　　　長史公像賛　　　　　　汪　漙
詩豪李白文度昌黎孝全祖禰忠篤天彛峩峩翬山悠
悠乳溪偉哉令聞水逺山齊
　　　長史公像賛(有小序/)　　　程　輅
我從祖貞白公為遼王府長史死於靖難初遼王雅重
公圖其像親為賛之後十年公弟彦迪至荆州王召見
之語及舊事曰而欲見而兄耶彦迪不知所對王出遺
像視之彦迪失聲請之以歸歳時展之儼然若生乃復
載拜賛之以附諸末
賛曰睹而冠其王臣之冠乎瞻而服其王臣之服乎究
而像其親王之遺乎日月星辰其公忠孝之精乎河海
山嶽其公忠孝之形乎何事於繪得其像弗得其心像
遺於王乃得其心因綴其精嗟乎王之心其太祖髙皇
帝之心乎公之像其太祖髙皇帝所植之身乎嗟哉名
流天壤典䘏無疆其成祖文皇帝玉成之恩乎
　
　
　貞白遺稿巻八
欽定四庫全書
　貞白遺稿巻九
　　附錄贈言
　　　敬和寅賔堂詩韻　　　　　胡　浚
分封藩國海西東民物熙熙太古同義理仁恩資教育
文章道徳要修崇人臣喜遇千年慶吾主當為百代雄
室小有名天地濶儒林今已振文風
　　　又　　　　　　　　　　　呉　鼎
翼翼新堂南道東每因朝罷盍簪同邇遐共覩文章盛
上下咸將禮樂崇扁錫寅賔書畫健詩頒紀善措詞雄
微臣叨忝司儀職際遇明時復古風
　　　又　　　　　　　　　　　項　澂
寅賔堂啟廡南東文運宏開樂大同王國人材南北盛
聖經賢傳古今崇瞻依有分身忘老唱和無才氣借雄
珍重新安程紀室能施化雨播仁風
　　　又　　　　　　　　　　　張　仔
名堂新搆府門東髙扁寅賔際㑹同上國文章争富麗
明時禮樂喜修崇人心期與天心合士氣驚誇膽氣雄
共沐恩波㤀爾汝經筵無日不春風
　　　又　　　　　　　　　　　汪伯琛
寅賔堂第面天東鶴駕時臨冕紱同賈傅蘊才誠卓絶
楚筵設醴備優崇綸章典麗詞源永珍扁昭回筆勢雄
憑仗寳藏賢從季令人覽巻仰英風
　　　題寅賔堂詩　　　　　　　黃　觀
暉暉初日上扶桑正照先生新搆堂髙捲簾櫳迎曙色
洞開窗户納晴光山頭雨過琴書潤海面風來枕席凉
樂此昇平何以報願陳忠孝輔賢王
　　　又　　　　　　　　　　　卓　敬
日出扶桑表堂依遼海東影浮疎綺外光映赤心中寅
畏瞻依久恩榮寵錫隆願持終始志佳譽藹無窮
　　　又　　　　　　　　　　　陳彦回
王者賔臣古所難驚看盛事出人間風雲義洽金蘭契
雨露恩深玉筍班兩字龍香揮寳翰千年燕寢著華顔
宗藩輔弼將何補報徳惟應竭寸丹
　　　又　　　　　　　　　　　曹　􁑟
海東開國有賢王好道崇儒樂俊良三島雲霞資翰墨
一天星斗煥文章髙堂華扁名何幸異數恩榮世不常
魚水君臣古來少願言千載鎮藩方
　　　又　　　　　　　　　　　陳　昭
銀河清淺曙光分驚見朝暾映五雲心接太虚嚴敬畏
禮嚴暘谷儼思存堂成已沐賢王幸案積俄延故友論
況際聖明全盛日君臣相遇重斯文
　　　又　　　　　　　　　　　張　遯
啼徹金鷄萬里音曙光纔􁑳肅朝簪扶桑未上三竿日
葵藿先傾一寸心光寵祥龍華蓋近影揺威鳳彩雲深
賛襄好盡藩垣職永保斯堂亘古今
　　　又　　　　　　　　　　　戴　彛
哲人慕聖學而以敬自持萬物未與接湛然儼若思出
門見大賔所敬纔有施寅賔掲華扁取義良在兹天宇
俯夷曠朝日揚光暉試登寅賔堂載詠寅賔詩勉旃慎
終始此心長無違
　　　又　　　　　　　　　　　劉　現
明時藩府萃儒臣羡子論交意獨親良夜扣門非俗客
清風拂座總嘉賔峩冠博帶威儀盛繪句絺章唱和頻
華扁共看恩寵在賢王書法映秋旻
　　　又　　　　　　　　　　　汪静齋
聖君分命在嵎夷新搆祗今扁作題義合己蒙賢主幸
禮同應與古人齊琴書滿架雲光潤竹樹當簷海氣迷
況有巻端文與字珍藏世世耀羣黎
　　　獲寅賔堂詩巻　　　　　　歐　嵩
一軸寅賔巻多年去復來篇篇輝錦繡字字燦瓊瑰筆
洒賢王翰文褒長史材幸今回趙璧深愜後人懷
　　　又　　　　　　　　　　　馮　靖
山川鍾秀産英良出輔明時國運昌堂構寅賔遼海上
職專藩傅講筵傍雄文特賜宸恩重華扁親書寳翰香
手卷即今傳從弟有時開誦煥雲章
　　　寅賔堂辭(三章/)　　　　　　彭　延
明明兮晨暾浴咸池兮麗天門天為大兮日為之尊清
明在躬兮夜氣孔存延接以禮兮容貌是温昭囬萬里
兮下照覆盆永灼堂構兮五色繽紛
大明兮麗天六龍既駕兮羲和是鞭若人敬禮兮寸心
秉䖍雞人唱曉兮擊鼓淵淵平秋東作兮生意紛然太
和一氣兮駐爾長年
朝陽兮煜煜拂扶桑兮徘徊若木明東方兮曰暘谷敬
之敬之兮冠裳肅肅助神功之亭毒兮調四時之玉燭
秉寸䖍以旦旦兮錫爾躬之百福
　　　獲長史公詩巻感賦　　　　馮　靖
我羡竒哉程長史學問精深有源委工夫博約極𤣥㣲
度量誰能窺涯涘輝輝文彩貫虹霓出輔賢王有經濟
府東構館號寅賔㑹聚昻昻縉紳士於斯暇日談古今
何異唐賢登瀛意賢王重道禮儒臣勸士幸游館中地
不惟優寵賜詩文又為巻端書大字天章寳篆燦雲霞
官様文章駭人世長篇短詠滿蕐箋盡是英賢吐經緯
宦逰南北卷長隨一旦歸來俄失志星霜久歴嘆難尋
萬里南歸有其弟詩文譜牒巻咸修斯巻得之鄉友處
如歸趙璧喜無涯復徵名筆昭其懿我今展誦為長歌
深愧才難發幽趣家聲忠壯慶源長奕葉簪纓前後繼
新安十室九為程俯仰宗先有先霽還君此巻甚珍藏
世世相承傳厥裔
　　　敬和題程氏宗譜詩韻　　　胡　浚
廣平分𣲖向南轅便有支流萬載延武繼孫呉真不忝
文傳孔孟最多賢嘉名久播乾坤大盛徳流芳日月鮮
子子孫孫承祖代河山帶礪共長年
　　　又　　　　　　　　　　　呉　鼎
分符南徙不囘轅賜第新安系益延命世有人皆顯爵
名家無代不生賢重重最喜青氊舊若若多存錦綬鮮
如此髙門今幾見親王褒寵萬斯年
　　　又　　　　　　　　　　　項以清
南居徙定北來轅族譜支流衍慶延簪紱朝朝増貴顯
文章代代啟英賢新安及第甲科勝忠壯起家名譽鮮
出處有成吾道長江東遼右樂天年
　　　又　　　　　　　　　　　程　富
當年五馬駕南轅忠壯神明𣲖乆延廟食顯靈昭日月
山川鍾秀産英賢武諳韜略風雷迅文爛雲章錦繡鮮
愈出愈奇來盛裔青山綠水與齊年
　　　又　　　　　　　　　　　方　儀
五馬東來北駐轅髙風寥廓族綿延埀光開府昭終古
分胄河南著二賢家乘流傳三世葺王章褒寵五雲鮮
至今乳水簪纓盛遺澤悠悠自有年
　
　
　貞白遺稿巻九
欽定四庫全書
　貞白遺稿巻十
　　附録贈言
　　　送友程彦亨從王渡海朝京　方孝孺
送卿南浦草萋萋風滚楊花趂馬蹄戀闕心馳紅日近
思親望入白雲低短長亭上杯行酒南北江頭水拍堤
准擬明年春二月蒲帆髙掛上遼西
　　　送程彦亨朝京　　　　　　舒　頔
雨浥輕塵宿霧收朝京無計為君留蘆花飛絮千山曉
桂子飄香八月秋鯤蛻鵬摶神變化雲龍風虎自相投
此行好奏平戎䇿喜動天顔十二旒
　　　又　　　　　　　　　　　舒　遜
山城八月桂花開摘贈才人上鳳臺詣闕慣騎千里驥
離筵勸飲兩三杯朝囘何處之官去公暇題封寄鴈來
握手臨岐無別囑好敷聖澤及蒿萊
　　　又　　　　　　　　　　方𤣥成
慈親送子上神州手線踈踈不忍稠但囑公勤奉王事
北堂萱樹自㤀憂
　　　寄程彦亨惠白竹紙　　　　余舜卿
送別睂亭又一年倚樓千里共嬋娟日趨瑣闥躋清要
夜秉金蓮理舊編每憶雄文摛彩筆忽飛雲朶寄霜箋
自憐衰老栖林下無計摳趨到日邊
　　　贈升堂拜祖圖　　　　　　鄧從道
程門孫子最知幾王府賔師世所稀玉珮曉寒趨上國
錦衣春暖拜重闈綺羅席上金魚滿瑪瑙盤中紫蟹肥
為夀豈無黃太守也擕尊酒候柴扉
　　　又　　　　　　　　　　　黃　飛
尚義堂前有孝孫潁川治最也登門白頭賢叟稱鄉長
緑鬢忠臣荷聖恩千古歌詩鳴雅頌一時稱夀酬芳樽
文章太守來嘉勉愈見光先裕後昆
　　　又　　　　　　　　　　　汪　道
王府還鄉有順孫文章郡守踵名門此時不計官為貴
行禮須知祖是尊夀筭重闈詩滿巻懽生綺席酒盈樽
主賔忠孝俱無忝遐邇從兹薄俗敦
　　　又　　　　　　　　　　　唐　員
朔風鼓嚴寒氷霜感時叙忽聞來逺省馬嘶繫庭樹鄉
閭笑喧呼相見歡相聚髙堂白髪翁坐談問侍御因得
賢侯至斯文重相遇怡然拜庭幃美意徴圖序圗中翰
霧深恍然起祥瑞
　　　凌河送別程彦亨詩　　　韓　恕
霜落楓林葉漸稀凌河擕手話分離沙頭羣散鴻飛逺
塞上人還馬去遲戀主感恩頻北顧思家塟母獨南歸
知君忠孝為心事肯負陽春雨露期
　　　又　　　　　　　　　　　項以清
賛襄藩國四年餘禄養髙堂一旦違孝子痛深恒永慕
仁君恩重賜遲歸憂勤王事如家事感嘆麻衣當錦衣
暫別秋風休涕淚從來春日倍光輝
　　　又　　　　　　　　　　　呉　鼎
衣錦歸時鬢未絲倚門望久倍懷思豈知三月平安信
翻與孤兒永別期化日明心真有喜秋風分手漫成悲
到家自是憂君切可忍堂隂見斷機
　　　又　　　　　　　　　　　朱　恢
萍水相逢四載餘凌河執別漫踟蹰己知帝闕披陳䇿
又向王門侍講書臣職盡共思報効君心相契喜何如
豈期萱草成衰謝淚洒西風滿客裾
　　　又　　　　　　　　　　　毛　鏞
慈闈失恃達遼東哀慟無聊兩地空反哺啼烏虚夜月
傳書怨鶴苦秋風恩深瀚海恒思念泣向旻天未感通
輔導親王膺托重精誠貫日浹宸衷
　　　又　　　　　　　　　　童正蒙
寫就凌河送別圖正當別處又踟蹰本期事主臣藩國
豈料喪親反里閭古薊秋風嘶駿馬新安夜雨泣慈烏
懸知塟祭重來後還見葵花向日初
　　　又　　　　　　　　　　　王用才
見公巳是兩年餘藥誨從兹不敢違正擬忠君同列侍
忽䎹喪母獨言歸今朝送別詩盈巻後夜相思淚滿衣
顧我譾才真感激春風回首更増輝
　　　又　　　　　　　　　　　蕭文英
道統由來自洛川承家何幸得英賢深知夙夜勤王事
不憚春秋侍講筵聞訃蒼黄悲母逝辭朝眷戀感君憐
此行莫灑臨岐淚孝意忠誠己兩全
　　　又　　　　　　　　　　　曹　鑑
正好厪王事還家奉母喪令人多感慨倚杖獨徬徨羡
子孝能盡為臣忠肯㤀男兒有如此何往不輝光
　　　又
程君南赴為親喪時值初冬梅正芳躃踊弗勝哀老母
欷歔難忍別親王海虞敝屋思如願呉郡麥舟助未遑
分袂長亭約重㑹明年月桂散清香
　　　又　　　　　　　　　　　方　儀
脫却華簪著素冠曉辭丹闕暮江干深嗟厚禄酬恩未
慟哭慈親見面難馬躍緩馳淵上路舟行勤問月中灘
終襄莫作毛生隠帝子須君問治安
　　　又　　　　　　　　　　　石屋山人
把袂臨流思有餘君心留戀忍輕違政如在水魚同樂
誰擬鳴陽鳯獨歸荻雨悲添徐庶淚蘋風愁絶老萊衣
披圖日想恩波濶還見迴翔覽徳輝
　　　送程彦亨服闋赴京　　　　舒士謙
寸草春輝志未酬束書又上帝王州龍江潮落三山曉
蟾窟風髙八月秋丹陛舂容仙仗肅卿雲繞繚衮龍浮
書生奏罷長楊賦騎馬看花取次遊
　　　又　　　　　　　　　　方𤣥成
三山髙枕大江流天入蒼茫東日浮龍出曉分呉峽雨
鴈來霜帶海門秋香騰黼扆清光近星落􁈉稜曙靄收
此日風雲重慶㑹定將經濟賛皇猷
　　　送程彦亨江西奉父喪　　　汪仲魯
披野寒雲凍雪飛孤兒苦淚每沾衣親喪逺寓西江上
丹旐翩翩幾日歸
　　　其二
素服間闗踏雪來芙蓉驛畔早梅開不辭千里西江逺
春滿鄱湖一棹囘
　　　又　　　　　　　　　　　羅存誠
呼天號地淚成河扶柩文江孝感多萬里雲濤從拍岸
千山風木自鳴柯每懷進養悲羊棗那忍開編誦蓼莪
丹旐翩翻烟水際不堪矯首些哀歌
　　　又　　　　　　　　　　　舒士謙
哀哀孤子倍思親痛裂肝腸淚滿巾正好觀光逰上國
不堪聞訃别成均心懷寸草恩難報恨抱終天怨莫伸
奉轝不辭千里外恓恓純孝逹楓宸
　　　輓長史公　　　　　　　　汪伯琛
玉樹氷壺夐出塵翬山乳水萃精英文敷妙理先多士
表達深情感大廷幽邸日斜悲賦鵩長江月冷醉騎鯨
𢎞才未展經綸用恒使知音恨不平
　
　
　
　
　
　
　
　
　
　
　
　
　
　
　
　貞白遺稿巻十
跋
我先長史貞白公生平所為文夥矣遘難而後始冺焉
無傳也間藏片楮復讋於禁而重秘之猗歟忠孝遺文
不光後世其何觀焉伯祥系托宗祏自惟謭劣居恒以
不能張公為歉幸從網解之餘時獲緒言而雜出不倫
保無終化烏有乎因集先後所採者以夀諸梓而竊綴
一言於貂末伯祥惟人貌文名掞藻摛華汗牛充梀聽
睹一時足侈迨歿而靡不與其人俱銷沈也乃今公往
矣而睠兹遺言猶凜凛有生氣何哉是蓋公之存固身
植大節而以其人為文即公之亡亦世拂餘風而以其
文為人以文為人而見公之為人於公之為文矣嗚呼
公寧有生死哉公寧有生死哉嘉靖庚子春奉議大夫
福建建寧府同知從孫伯祥頓首謹跋
叙貞白遺稿後序
長埀髫時從先君苑監公官京師每聆先君與敏政公
談從祖貞白公死節事及陳情表封事疏皆悰悃之吐
露則未嘗不欷歔太息而流涕也蓋公由貢舉御試第
一官至遼府左長史入胄監陳情乞祖而髙皇眷其孝
居藩府疏防北兵而建廟諒其忠以至夾輔天潢藩屏
王室則精白一心蓋天植也㑹文皇帝興靖難之師一
時當寄諸臣昧齒剛舌柔之戒者靡不以達權通變為
言而保有榮祿乃公以一介藩臣又非三事當寄者埒
顧獨以君父大義髙皇特恩並等於天地侵假脂韋光
寵而偷以全生如大義何如皇恩何維是與方黃周練
諸君子觸忌諱甘斧鑕殺身夷族而不悔此其忠孝大
節迄今耿耿乎猶有生氣者矣惜也公之奏議詞章幾
百十巻悉遇革除而竟為雲飛鳥散每令人扼腕而痛
恨於是偕從姪伯祥輩旁搜博訪得若干首裒而輯之
併所家藏彚成一帙分為六巻題曰貞白先生遺稿而
巻末則以藩王寵翰英賢贈言附焉於戲休兹良不偶
矣錄成將見琳琳琅琅輝映簡編而公之手澤復昭於
世寧不猶碎結緑而含輝殘懸藜而耀色也乎哉若公
忠節具載遜國臣紀革朝遺忠錄矧今朝議已定而褒
忠錄後之䘏典是在俟來焉公諱通字彦亨貞白其别
號云嘉靖壬子歳季夏從孫長頓首謹敘
