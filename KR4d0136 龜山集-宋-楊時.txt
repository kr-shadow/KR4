#+TITLE: 龜山集-宋-楊時
#+DATE: 2018-05-12 10:19:20
#+SOURCE: github.com/kanripo/KR4d0136 master afe25d00                
欽定四庫全書　　　　　集部四
　龜山集　　　　　　　　别集類三(宋/)
　　提要
　　　　(臣/)等謹案龜山集四十二巻宋楊時撰時事
　　　　蹟具宋史道學傳是集凡書奏表劄講義經
　　　　解史論啟記序跋各一巻語録四巻答問二
　　　　巻辨二巻書七巻襍著一巻哀辭祭文一巻
　　　　狀述一巻誌銘八巻語五巻時受蔡京之薦
　　　　雖朱子亦不能無疑然葉夢得為蔡京門客
　　　　南渡後作避暑録話石林詩話諸書尚袒䕶
　　　　熈寧紹聖之局時於蔡京既敗以後即力持
　　　　公論集中載上欽宗第七疏詆京與王黼之
　　　　亂政而請罷王安石配享則尚非始終黨附
　　　　者比又於靖康被兵之時首以誠意進言雖
　　　　未免少迂而其他排和議争三鎮請一統帥
　　　　罷奄寺守城以及茶務鹽法轉般糴買坑冶
　　　　盜賊邉防軍制諸議皆於時勢安危言之鑿
　　　　鑿亦尚非空談性命不達世變之論葢瑕瑜
　　　　並見通蔽互形過譽過毁皆講學家門户之
　　　　私不足據也時受學程子傳之沙縣羅從彦
　　　　再傳為延平李侗三傳而及朱子開閩中道
　　　　學之脈其東林書院存於無錫又為明季講
　　　　授之宗本不以文章見重而篤實質樸要不
　　　　失為儒者之言舊板散佚明𢎞治壬戌將樂
　　　　知縣李熙重刋併為十六巻後常州東林書
　　　　院刋本分為三十六巻宜興刋本又併為三
　　　　十五巻萬厯辛夘將樂知縣林熈春重刋定
　　　　為四十二巻此本為順治庚寅時裔孫令聞
　　　　所刋其巻帙一仍熈春之舊云乾隆四十三
　　　　年五月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官(臣/)　陸　費　墀
欽定四庫全書　　　　　集部四
　龜山集目録　　　　　　别集類三(宋/)
　　巻一
　　　上書
　　巻二
　　　奏狀
　　巻三
　　　表
　　巻四
　　　劄子
　　巻五
　　　經筵講義
　　巻六
　　　辨一
　　巻七
　　　辨二
　　巻八
　　　經解
　　巻九
　　　史論
　　巻十
　　　語録一
　　巻十一
　　　語録二
　　巻十二
　　　語録三
　　巻十三
　　　語録四
　　巻十四
　　　答問
　　巻十五
　　　䇿問
　　巻十六
　　　書一
　　巻十七
　　　書二
　　巻十八
　　　書三
　　巻十九
　　　書四
　　巻二十
　　　書五
　　巻二十一
　　　書六
　　巻二十二
　　　書七
　　巻二十三
　　　啓
　　巻二十四
　　　記
　　巻二十五
　　　序
　　巻二十六
　　　題跋
　　巻二十七
　　　雜著
　　巻二十八
　　　哀辭祭文
　　巻二十九
　　　狀述
　　巻三十
　　　志銘一
　　巻三十一
　　　志銘二
　　巻三十二
　　　志銘三
　　巻三十三
　　　志銘四
　　巻三十四
　　　志銘五
　　巻三十五
　　　志銘六
　　巻三十六
　　　志銘七
　　巻三十七
　　　志銘表碣八
　　巻三十八
　　　詩一
　　巻三十九
　　　詩二
　　巻四十
　　　詩三
　　巻四十一
　　　詩四
　　巻四十二
　　　詩五
欽定四庫全書
　龜山集巻一　　　　　　　宋　楊時　撰
　　上書
　　　上淵聖皇帝
臣以凡庸之才叨被誤恩擢寘諫垣仍侍經幄絲毫未
有所補而迫以桑榆晩暮衰病日侵不足以任職引年
之請屢瀆天聽伏䝉陛下眷憐未忍擯棄授以宮祠之
禄使畢此餘生天地之恩無以報稱念將去國恐自此
遂填溝壑無復再瞻清光犬馬之情不能自已謹竭所
聞以獻伏望陛下清閑之燕俯賜覧觀庶或補於萬分
臣不勝幸甚臣聞古之欲明明德於天下者先治其國
欲治其國者先齊其家欲齊其家者先修其身欲修其
身者先正其心欲正其心者先誠其意欲誠其意者先
致其知致知在格物物格而後知至知至而後意誠意
誠而後心正心正而後身修身修而後家齊家齊而後
國治國治而後天下平自一身之修推而至於天下無
二道也本諸誠意而已臣竊觀陛下育德東宮十有餘
年惟詩書是習玩好聲色之奉不接於耳目雖名實未
加於上下而恭儉之德天下已孚矣臨御之初東冦未
平北騎尋至城無樓櫓士不素練守禦之具闕如也城
中之民安恃而無恐者惟陛下盛德耳未平之冦皆投
戈負耒復為力耕之農豈一人一日之力所能勝哉誠
意感通而人自服從其効可見也自古願治之君惟在
慎一相葢宰相人主之心膂也臺諫耳目也百執事股
肱也心膂之謀慮不深耳目之視聽不明股肱之宣力
不彊而能安其身者未之有也臣竊謂君臣相與之際
尤當以誠意為主一有不誠則任賢不能勿貳去邪不
能勿疑忠邪不分鮮克以濟昔在仁祖時韓琦為諫官
論四執政一日而盡去之有唐陳師合言人主不可假
宰相以事權太宗曰是欲間吾君臣也遂逐之故貞觀
嘉祐之治幾至三代此任賢去邪之效也若仁祖而不
明則必以韓琦之言為已甚太宗而懷貳則必以師合
之言為忠豈不殆哉近見臺諫有言宰相者陛下兩置
而不問使言之無實而不罪則䜛邪譛愬者得以肆其
姦言之有實而不行則鄙夫患失者得以安其位如是
而求治臣知其難矣唐中宗時崔琬對仗彈宗楚客故
事大臣被彈則俯伏趨出立朝堂待罪楚客更憤怒自
陳忠鯁為琬所誣中宗不窮問命琬與楚客結為兄弟
以和解之故中宗卒有和事之名和事非人主之美稱
也可不監之哉臣願陛下明是非辨邪正有罪則去妄
言必誅則小大之臣有所懲戒咸懷忠良矣如是而天
下不治未之有也夫舜之命禹征苗也禹以益贊之言
而班師二臣未嘗禀命也而安行之舜亦誕敷文德而
莫之問以後世言之二臣遂事之誅宜無所逃也非君
臣相與以誠無間言烏有是哉人君之任臣當慎其始
而已茍非其人雖一日居其位不可也疑而用之其弊
有不可勝言者初德宗在藩邸親見代宗為政之弊嬖
溺奄宦為縉紳禍及其即位痛懲之省四方不急之貢
罷梨園樂工及獻珍禽竒獸怪草異木縱馴象四十有
二于荆山之陽又出宫女數百人中外聳觀謂太平可
以立致淄青軍士至投戈相顧曰明主出矣吾屬猶反
乎踈斥宦官親任朝士張涉薛邕之徒俱以儒雅入侍
已而二人繼以贓敗於是始疑在庭之臣無可倚信者
而宦官因得藉口故近習用而朝士踈矣葢其任臣其
始不慎擇故也夫南北司相為輕重此重則彼輕此輕
則彼重理之必至也其後斂天下之財歸之大盈以為
私藏借商除陌税間架之令行而天下騷然矣其弊益
甚於代宗之時奄人用事至持天下之柄授之卒有門
生國老之稱可勝痛哉葢其初出於一時之鋭無至誠
不已之心以持之未有終不變者也此前世覆車之轍
可以為監矣近聞百工技巧雖盡廢罷猶私畜於宦臣
之家覬幸異時投間而入不可不察也竊聞道路之言
頓異前日雖細民無知亦朝廷有以召之也自正月以
來屢降德音盡復祖宗之舊賦外征斂並行蠲除閭巷
歡忻鼓舞日需膏澤今旣數月矣未有一事如祖宗之
時者賦外征歛率由舊貫自崇寧迄于宣和寛恤之詔
歳一舉之宣之通衢而人不聽掛之牆壁而人不覩以
其文具而實不至故也陛下嗣守神器尤宜慎始詔令
如此是亦文具而已後雖有德意人誰信之孟子曰得
天下有道得其民斯得天下矣得其民有道得其心斯
得民矣夫民者邦本也一失其心則邦本搖矣不可不
慮也然邊陲未寧勤王之師無慮數十萬計萃于朔方
日費不貲而邉郡殘破十無一二㳙流積之而尾閭泄
之臣知其不易供也朝廷未能一如詔㫖不取於民者
亦事有不可得已耳而逺方百姓葢未之知也人君髙
拱於一堂之上而四方萬里之逺欲上之德戶知之臣
恐非智力所及也周官撣人掌誦王志道國之政事廵
天下邦國而語之正為此也臣願陛下修撣人之官毎
路遣使一員慎簡忠信可任者使誦上志道國之政事
徧歴所部而語之候邊事稍寧兵革衰息則賦外蠲除
悉如前詔不為虚文使百姓曉然知息肩之有期則人
將和悦而正王面矣此今日之急務也仍令詢究民之
利病可以興除者吏之能否可以升黜者弊政良法可
以罷行者條具以聞方嬖倖持權官吏出其門者日求
珍貨以媚悦之奸贓狼籍無敢誰何者上下相䝉賄以
成俗汚染之乆未易遽革臣嘗論其一二雖䝉施行不
過放罷而已未嘗究治也昔成王以商之頑民封康叔
則告之曰敬明乃罰人有小罪非眚乃惟終自作不典
式爾有厥罪小乃不可不殺聖人豈樂於殺人哉道之
弗從令之不服非有嚴刑重誅不能禁也旣歴三紀世
變風移而後康王以成周之衆命畢公則告之曰惟德
惟義時乃大訓先王之施德刑非有異也因時而已凡
諸路姦贓之吏當究見情實稽成王告康叔之意甚者
肆諸市朝投之嶺海庶乎人怨少伸和氣充塞矣自崇
寧以来為害之甚無如茶鹽二法臣嘗論之詳矣今復
轉般而鈔法不變未見其利也祖宗設置發運司葢得
劉晏之遺意朝廷捐數百萬緡與為糴本使總六路之
計通融移用以給中都之費六路豐凶更有不常一路
豐稔則增糴以充漕計饑凶去處則罷糴使輸折斛錢
而已故上下俱寛而中都不乏最為良法自胡師文以
糴本為羡餘以獻而制置發運司拱手無可為者此直
達之議所從起也今復轉般而糴本乃取之諸路昔在
諸路毎歲一路所得鹽課無慮數十萬緡自鈔法行鹽
課悉歸㩁貨務諸路一無所得漕計日已不給今又斂
取之非出於漕臣之家亦取諸民而已民力困敝徒為
紛紛無補於事臣近詢之民間謂朝廷雖有復轉般之
名而直達之實猶在諸路米至真揚楚泗未嘗入厫徒
於文厯内為收支文具而已此尤非更法之意也臣竊
謂鹽法與轉般相因以為利自行直達而鹽法隨變所
謂相因為利者兩失之矣祖宗時荆湖南北江東西漕
米至真揚下卸即載鹽以歸交納有剩數則官以時直
售之舟人皆私市附載而行隂取厚利故以船為家一
有罅漏則隨補葺之為經逺計太宗嘗謂侍臣曰倖門
如鼠穴不可塞篙工柁師有少販鬻但無妨公不必究
問非洞見民隐何以及此自直達抄鹽之法行而回綱
無所得㳂江州縣亦無批請故毁舟盗賣充日食而敗
舟亡卒處處有之轉為賊盜不可勝計其為害非細也
臣竊謂轉般鹽法為發運司職事之根本二者不可偏
舉不捐數百萬以為糴本無回運以養舟人則雖復轉
般無異直達矣近見發運司漕米至汴中捐失者十幾
五六葢人船皆處之非其道也昔劉晏於揚子置十場
造船毎船給錢千緡或言所用實不及半虚費太多晏
曰不然論大計不計小費凡事必為永乆之慮今始置
船場執事者至多當使之私用無窮則官物堅好矣異
時有患吾給錢多减之過半則不能運矣至咸通中有
司計費而給無羡餘船益脆薄易壞漕運遂廢矣聞真
揚起綱凡治舟所須之物調夫庸直皆不以例給篙工
挽卒逃亡四出㳂汴以清河兵遞行牽挽清河兵素非
綱官所轄肆行盜竊不可禁止加之上漏下濕非沈溺
則腐敗而不可食其損失多矣皆惜小費不論大計之
過也臣欲乞朝廷嚴立法制船場不得减尅工料優給
支費庶得堅實無踈漏之虞復運鹽之利使篙工柁師
以船為家則官物自無損折矣自漢唐以来善治財賦
者必以劉晏為稱首晏之言曰理財當以養民為先户
口衆多賦税自廣此至論也然晏專用鹽利以充軍國
之用其為法止於出鹽郷置官收買鹽户所煮之鹽轉
鬻商人任其所之無餘事也其始江淮鹽課歳不過四
十萬緡季年乃至六百餘萬緡不啻相什百也豈當時
可行而今不可行耶臣嘗任越州蕭山縣令境内有錢
清鹽塲亭戶多竄亡至追捕拘繫之乃肯就役嘗究問
其故葢鹽之入官一觔不過四五錢積鹽之久必有耗
折官吏任責則入鹽加耗理所不免計其工力之費不
償其二三又所至匱乏錢不時得此亭户所以多竄亡
也饑寒所迫非私鬻之無以自給故盜販十百為羣被
甲荷戈名裹送者不下數十人官司畏其生事護送出
境得無侵擾已幸矣夫深山窮谷有經年不食鹽者至
附郭之民不可一日無也抄鹽之價髙而私販賤故食
私鹽多而歳課所以不敷也非抑配編户則鹽抄無肯
售者此其弊根也朝廷若於出鹽鄉增價售之使其私
用無窘則亭戶孰肯冐禁與鹽販者私市哉弊根旣去
則歳課自敷矣夫天之所生地之所藏昔常有餘而今
不足其弊必有自矣朝廷葢未之究也建隆之初荆湖
江浙河東川廣福建皆非朝廷有也所有者淮南京東
西數郡而已承五季之亂干戈日尋然未嘗以用不足
為憂今尺地莫非其有也一民莫非其臣也貢賦之入
十倍於前時而日以不足為憂何哉處之未得其道故
也昔皇祐嘗為會計録以總核天下財賦之出入百官
餼廪之奉軍儲邉計凡邦國之經用皆有常數元豐之
備對元祐之會計皆放此為之臣伏望陛下明詔大臣
為靖康會計録取皇祐元豐元祐三書以為式吏員之
増减兵旅之多寡户口之登耗賦入之盈虚與凡經用
之數以三書叅較之有餘不足之本可以究見矣然後
從而救治之宰相歳終制國用量入以為出而憂國用
之不足非臣所知也臣在闕門之外廟堂之論臣不得
而與聞焉然得之於道路之言以為執政大臣治文書
寛細務日不暇給其如天下之大計何臣竊謂今日之
急務惟政事之未修邉陲戰守之未備皆闕然不講此
臣之所深憂也臣願陛下敦諭大臣闊略細務付之有
司專務修政事振軍律練兵選將為戰守之備庶乎綱
舉而萬目自張矣臣不勝幸望之至
　　　上欽宗皇帝其一
一乞立統帥
臣竊見北兵駐守城外需求無厭遲回不去有不可測
之心請和之議未可盡信尤當嚴為之備如聞勤王之
師漸有至者宜召將領一至城中議戰守之計恐其言
或有可用者艱難之際謂宜廣行咨訪庶有一得不可
忽也諸葛亮曰有制之兵無能之將不可以敗無制之
兵有能之將不可以勝臣恐諸路烏合之衆不相統一
非有制之兵也臣謂當立統帥以一號令示之紀律而
後士卒始用命矣昔唐九節度之師無統帥雖李郭之
善用兵猶不免敗衂不可不慮也仍乞散遣使臣倍道
兼程督諸路兵之未至者有逗遛不進以軍法從事則
無敢後矣援兵稍集則軍聲益張戰守惟吾所欲而敵
氣自懾矣臣聞湯以七十里文王以百里而興未聞以
天下之廣而畏人也特在處之如何耳
一乞肅軍政謹斥堠明法令
臣聞古之善言兵者莫如孫武武之言將孰有能法令
孰行賞罰孰明以是而知勝負臣竊謂軍無紀律士不
用命雖有百萬之師無益於敗亡童貫為三路統帥敵
人侵疆棄軍而歸在軍法孥戮之有餘辜矣朝廷置而
不問故梁方平何灌皆相繼而遁大河天險也棄而不
守使敵騎得以長驅而前其誤國也甚矣謂將之有能
可乎朝廷置而不問軍政如此何以用人書曰左不攻
于左汝不恭命御非其馬之正汝不恭命用命賞于祖
不用命戮于社予則孥戮汝夫左不攻左右不攻右不
過失伍離次耳皆以不用命戮之况未嘗接戰而遁逃
乎此先王仁義之兵著之於經以為萬世法非臣之私
言也釋而不誅則將士不復可用矣周世宗征河東斬
樊愛能而下數十人士氣始振此前事可監也然軍律
之不嚴非特此而已敵騎之来已至城下而朝廷不知
使敵人掩其不備乘間而入則拱手付之矣言之可為
寒心今幸無事葢宗社之福非人謀也邉事之興奏報
當日至急脚遞於法日行五百里則千里外二日可至
豈有敵人數萬行數千里而朝廷不知乎此斥堠不明
帥臣失職無甚於此者法令不行故也近見出使城外
者未有絲毫之效子弟進職受厚賚尤無理也有罪不
誅無功受賞則賞罰可謂明乎使敵人善覘國則勝負
已决臣願陛下嚴飭邉吏謹斥堠明法令無功不賞有
罪必罰則下有勸懲而軍政肅矣仍乞速詔中外明示
已罷宣撫司即凡事非出三省樞密院者皆不得承受
若猶循舊轍則邦之安危未可知也
一乞責宰執不忠
臣伏讀上皇聖詔自崇寧以来為大臣所誤凡蠧國害
民之政輕費妄用剗革殆盡雖成湯改過不吝無以加
此其視天下如棄敝屣此堯舜之用心者前世未之有
也君為元首臣為股肱君臣葢一體也上皇痛自引咎
至託以倦勤遜于位其克已内訟可謂至矣人主避位
而宰臣各叙遷安受而不辭此何理也自昔有旱乾水
溢之災宰相必引過待罪况有此大變乎夫外鎮撫四
夷内親附百姓宰相之職也以今之事觀之其鎮撫之
效可見矣北兵在境上貽陛下宵旰之憂竭府庫民力
遺之屈為城下之盟亦已甚矣主憂臣辱主辱臣死此
宰相宜任其責也而皆謀為竄亡自全之計無一人為
社稷謀者雖身在朝廷而家屬已遁矣獨陛下后妃皇
子留居宫中其狥國忘私心果安在哉平時以髙爵厚
禄尊養於廟堂之上天步艱難之際各為身謀陛下孤
立何賴焉念之至此不覺涕泗之横流也雖祖宗以来
未嘗戮一大臣此陛下之家法所當守也然亦宜稍正
典刑以為臣子不忠之戒詢求真賢以居其任精神之
至必有聖賢不待夢卜而至者惟陛下早圖之天下幸
甚
一乞罷奄寺防城
臣竊考自古奄人用事未有無後患者漢之竇武何進
以腑肺之親因天下怨怒収攬英豪如李膺陳蕃諸人
共起而誅之卒不勝皆駢頸受戮唐之昭宗信狎宦者
至東宫之幽其為歴世之禍大矣國家童貫握兵為國
生事二十餘年覆軍敗將朝廷不問中外各竭而貫之
私藏厚積不可以千萬計人怨神怒馴致今日陛下之
親見也臨御之初謂宜屏去此曹使與輿臺皂𨽻服掃
除之役而已不可復近比聞防城所仍用奄人提舉授
以兵柄此覆車之轍不可復蹈也使氣燄一熾則後不
可制矣夫恩倖持權貪饕得志上皇晩雖悔悟而追救
不及不可不監也
一乞謹號令
書曰慎乃出令令出惟行弗惟反欲令之不反當謹其
始始之不謹而輕以示人雖欲不反不可得也比見勅
榜索金銀於士庶之家不納者許人告訴旣而不行未
一二日义復前詔崇寧以來令有朝下而夕改者故寛
恤之詔季一舉之徒掛牆壁而已而民不信今陛下即
位之初一言而臣下禀令四海觀聽尤不可不謹不宜
復蹈前轍也其言有曰庶免吾民肝腦塗地何遽至是
耶雖事出倉卒猶當婉其辭少存國體示之以怯懼之
形使敵人輕侮中國無復忌憚其失言甚矣皆不謹令
之過也孔子曰自古皆有死民無信不立夫兵食可去
而信不可去聖人之埀戒深矣臣願陛下凡詔告中外
當詳議而後行稽孔子無信不立之言謹乃出令以一
民聽天下幸甚
　　　其二(䟽上欽宗大喜二月八日除諫議大夫兼/侍講公具辭不允二月十三日上殿進此)
臣昨䝉賜對妄以狂瞽之言上論宰相陛下不加斧鉞
之誅寘之言路臣雖縻捐無以報稱比聞士民伏闕以
數萬計詬詈大臣發其隱慝無所不至葢國人之所共
棄也夫爵刑天之所以命有德討有罪雖人君不得而
私焉書曰天聰明自我民聰明天明畏自我民明威則
人君所以奉天者亦因諸民而已民之所棄天實討之
方陛下臨御之初適當艱難之際宰相尤宜考擇内修
政事外固封疆非得真賢不足勝其任也惟陛下早留
意焉天下幸甚
　　　其三(北兵初退主和議者欲賂以三鎮十八日/公上殿極論不可專守和議急宜命將出)
　　　　　(師并乞召用种師中劉/光世問以方畧可否)
臣竊惟河朔為朝廷重地三鎮又為河朔之要藩自周
世宗迄于藝祖太宗百戰而後得之其艱難甚矣一旦
棄之北庭姑以舒目前之急則可以為經逺之計則未
也方北兵之來士不素養欲戰則無其人樓艪未修欲
守則無其具割地賜金勢有不得已者臣故曰以紓目
前之急則可也河朔郡縣犬牙相錯今以三鎮二十州
之地與之貫吾腹中則一方邉面裂而三矣建城壁備
器械練兵積穀未易以歳月計也其距京城無藩籬之
固敵騎疾驅不數日而至又非前日之比豈不殆哉臣
故曰以為經逺之計則未也四方勤王之師逾月而後
集使之無功而去厚賜之則無名不與則生怨後有緩
急召之宜有不受命者不可不慮也姚平仲之出殺傷
相當未為大衂勝負兵家之常數未足為深戒傳聞三
鎮之民欲以死拒之萬一不守則數州之衆肝腦塗地
矣朝廷寧忍坐視而不救乎臣竊謂三鎮拒其前吾以
重兵躡其後使之腹背受敵宜若可為也臣本書生軍
旅之事未之學也不敢自信其説有如种師中劉光世
之徒皆一時名將始至而未用臣欲乞陛下召至榻前
問以方略可否必有定論茍有萬全之計不可失也朝
廷欲專守和議以契丹百年之好猶不能保寧能保此
强敵乎然朝廷許與金銀以千萬計秋髙馬肥乘間而
來責其償者彼不為無辭矣當是時金銀不可復取之
於民援兵不可以卒致其患有不可勝言者孔子與蒲
人盟曰要盟神不聽卒渝之不以為不可也今良將勁
卒咸欲自効失此不為則後將噬臍矣惟陛下留神而
審處之
　　　其四(欽宗乃詔出師襲敵而議者多持兩/端公再上䟽乞出師不可專守和議)
臣竊觀自漢迄唐靖邊隅之道無如祖宗之時百年之
間民生戴白不見兵革奸臣要功為國生事與惡而棄
好馴致今日方敵兵逼城備禦無素卑辭厚禮以紓目
前之急葢勢有不得已而然者割要害之地以為盟好
則非經逺之計也臣固嘗論矣比聞金人駐兵磁相刼
擄無有紀極破大名成安一縣驅掠子女二千餘人殺
令佐二人而去誓書之墨未乾而背不旋踵吾雖欲專
守和議不可得也昔趙割六縣之地使趙郝約事於秦
虞卿謂趙王曰秦之攻王也倦而歸乎王以其力尚能
進愛王而不攻乎王曰秦不遺餘力矣必以倦而歸也
虞卿曰秦以其力攻其所不能取倦而歸王又以其力
之所不能取以送之是助秦自攻也今日之事正類於
是夫去其巢穴越數千里之逺而犯人之國都葢危道
也使其力能攻之則城中之物皆其有也尚何事求哉
彼見吾髙城深池未易輕犯勤王之師四面而至姚平
仲固嘗與之交兵矣忍而不敢怒請和而去則其情可
見葢亦懼而歸非愛我而不攻也朝廷割三鎮二十州
之地與之是亦助冦而自攻也聞肅王初與約及河而
返今挾之而往此敗盟之大者臣竊謂朝廷宜以肅王
為問責其敗盟必得肅王而後已三鎮之民以死拒之於
前而吾以重兵擁其後勢必得所欲若猶未從則聲言
其罪而討之夫師以直為壯是舉直在我矣三鎮聞之
士氣必振此萬全之計不可失也若三鎮窮蹙而王師
不救則其民必謂朝廷視其塗炭而莫之恤則戴后之
心懈而大事去矣不可不慮也竊聞出師之令廟算不
一屢行而屢反如是則士氣必懈惰欲其成功難矣唐
憲宗平淮西韓愈謂凡此蔡功惟斷乃成未有舉大事
不斷而能成也伏望斷自宸衷無惑於浮議則天下幸
甚
　　　其五
臣竊惟太原天下之根本也唐髙祖起晉陽後唐莊宗
石晉劉智逺輩皆據有太原而取天下自古以來未有
不以為重地也罕一舉而取契丹勍敵也今圍太原累
月頓兵不移包藏禍心豈易量哉姚古擁重兵為援逗
遛不進萬一太原不守其禍有不可測者軍政如此何
以用人昔周世宗伐李筠諸將望風而奔世宗自力戰
大敗歸卧帳中不起太祖曰何不盡誅大將以偏禆代
之世宗大喜起坐曰正合朕意於是斬樊愛能以下數
十人一舉而取髙平自是兵威震天下遂以平諸國今
姚古坐視太原危急而不救死有餘辜釋而不誅則無
以振國威矣臣願陛下用太祖之言法世宗之斷誅姚
古以肅軍政拔偏禆之可將者代之明示賞罰使士各
用命庶乎太原可全也
　　　其六
臣嘗論姚古逗遛當以軍法從事未䝉施行今太原圍
閉累月危急甚矣訪聞大兵尚在威勝軍無一人一騎
入太原境者唯范瓊不受姚古節制獨能引兵稍前則
諸將逗遛古實為之也奈何惜一姚古不誅坐視要重
之地而不救乎萬一太原之民以王師不救必謂朝廷
棄之别生異心則禍起肘腋非特金人之比不可不慮
也臣願陛下明詔大臣悉力措畫速正姚古逗遛之罪
誅之以肅軍政遴柬有武畧可任者代之偏禆猶有不
用命者一以軍法從事庶幾士氣稍振使敵人有所忌
憚若朝廷未欲遽誅大將姑用前代故事盡行削奪使
白衣從事以責後效猶之可也不爾則秋冬之交風勁
草衰强敵長驅而南益無所忌憚悔無及矣惟陛下留
神而幸聽之
　　　其七
臣伏見蔡京用事二十餘年蠧國害民幾危宗社人所
切齒而論其罪者曾莫知其所本也葢京以繼述神宗
皇帝為名實挾王安石以圖身利故推尊安石加以王
爵配享孔子廟庭而京所為自謂得安石之意使無得
而議其小有異者則以不忠不孝之名目之痛加竄黜
人皆結舌莫敢為言而京得以肆意妄為則致今日之
禍者實安石有以啓之也臣謹按安石挾管商之術飾
六藝以文姦言變亂祖宗法度當時司馬光已言其為
害當見於數十年之後今日之事若合符契其著為邪
説以塗學者耳目敗壞其心術者不可縷數姑即其為
今日之害尤甚者一二事以明之則其為邪説可見矣
昔神宗皇帝嘗稱美漢文惜百金以罷露臺曰朕為天
下守財耳此謹乃儉德惟懷永圖正宜將順安石乃言
陛下若能以堯舜之道治天下雖竭天下以自奉不為
過守財之言非正理曾不知堯舜茅茨土階未嘗竭天
下以自奉其稱禹曰克儉于家則竭天下以自奉者必
非堯舜之道其後王黼以應奉花石之事竭天下之力
號為享上實安石竭天下自奉之説有以倡之也其釋
鳬鷖守成之詩於末章則謂以道守成者役使羣衆㤗
而不為驕宰制萬物費而不為侈孰弊弊然以愛為事
夫鳬鷖之五章特曰鳬鷖在亹公尸來止熏熏㫖酒欣
欣燔炙芬芬公尸燕飲無有後艱詩之所言正謂能持
盈則神祇祖考安樂之而無後艱矣自古釋詩者未有
為㤗而不為驕費而不為侈之説也安石獨倡為此説
以啓人主之侈心其後蔡京輩輕費妄用專以侈靡為
事葢祖此説耳則安石邪説之害豈不甚哉臣伏望睿
斷正安石學術之繆追奪王爵明詔中外毁去配享之
像使淫辭不為學者之惑實天下萬世之幸
　
　龜山集卷一
欽定四庫全書
　龜山集卷二　　　　　　　宋　楊時　撰
　　奏狀
　　　辭免邇英殿説書
右臣伏䝉聖恩除臣充邇英殿説書者聞命震驚罔知
所措竊惟陛下聖學髙明勸講之官宜得深於經術之
士以充其選如臣淺陋其敢冐居伏望聖慈追還成命
以安愚分所有勅命未敢祗受已送秘書寄納
　　　乞上殿
右臣伏覩陛下即政之初適當國家多事之際凡在臣
子茍有見聞咸宜自竭况臣備員勸講義豈敢黙輙有
所見利害欲面奏陳伏望聖慈特降睿㫖令臣上殿敷
奏
　　　辭免諫議大夫
右臣二月初八日准尚書省劄子三省樞宻院同奉聖
㫖除臣右諫議大夫日下供職者聞命震恐不知所措
竊惟諫諍之臣以繩愆糾繆為職宜得剛明之才以充其
選顧臣何人其敢冐處伏望聖慈追還成命以允公議
　　　舉吕好問自代
右臣伏見朝奉大夫吕好問勲德之後蔚有典刑篤實
而多聞䟽通而守正論議氣節凛然有古諍臣之風非
特臣所不如亦當代難得之士舉以代臣實允公議
　　　辭免諫議侍講其一(五月初十日/)
右臣准開封府告示奉聖㫖學官等並罷臣自罷權祭
酒竊念臣退伏田廬杜門待盡十有餘年誤䝉上皇召
自閒廢之中寘之館閣陛下即位復被眷知擢居諫省
仍侍經幄兼權祭酒顧雖糜捐無以報稱而臣自供職
以來論事無補人微望重學術謬愆無以鎮服士心自
取悔吝尚賴天度包荒未加竄殛私自省循無所容措
所有諫垣經筵之任尤難冐居伏望聖慈特賜罷免除
臣福建一路合入差遣或宫祠任便居住以安愚分
　　　其二(五月十四日/)
右臣誤䝉陛下擢寘諫垣仍兼勸講皆朝廷髙選顧臣
庸虚不足任職加以老病交侵目視昏眊兩脛痺弱行
立俱艱雖欲貪榮冐居力所不逮已嘗具狀乞賜罷免
除臣福建路合入差遣或宫祠任便居住以安愚分未
䝉指揮伏望聖慈特賜矜憫檢會前奏施行
　　　其三(十六日/)
右臣伏䝉陛下以臣奏乞福建路差遣或宫觀任便居
住賜詔不允者特恩曲被感激涕零竊念臣年逾七十
疾病交侵目昏不能逺視足弱難於久立近有章䟽皆
封以入不請對亦常冐聞天聽陛下所知之實恐因此
曠敗旁招人言陛下迫於公議雖欲終始保全不可得
也伏望聖慈特賜矜憫檢㑹前奏施行
　　　其四(二十四日/)
右臣准尚書省今月二十四日劄子以臣累奏乞福建
路差遣或宫觀任便居住奉聖㫖不允者臣不避嚴誅
再瀝血誠上干天聽伏念臣陋學淺聞論事無補不惟
德薄望輕不足任職而犬馬之齒已逾七十加以疾病
交攻日虞顛仆雖欲貪榮冐居實所不逮伏望聖慈檢
㑹前奏施行
　　　乞致仕(六月四日/)
右臣累上封章乞福建路合入差遣或宫祠任便居住
伏䝉聖慈未賜俞允者竊念臣犬馬之齒已逾七十禮
律皆當引年辭禄陛下聖度優容未加廢斥天地之恩
無以論報近日疾病交攻腰膝痺疼乘騎不便日有顛
仆之憂在告幾月久廢職事坐縻餼廪義實難安不敢
再有陳請乞守本官致仕以安愚分
　　　辭免給事中其一(六月九日/)
右臣准尚書省劄子伏䝉聖恩除臣給事中者聞命震
驚無所容措伏念臣老病交侵不任朝謁方乞解官致
仕求去而獲遷是美官要職可以要致也豈惟於臣私
義不安實恐上累朝廷名器有濫授之失伏望睿慈追
還成命檢㑹前奏施行
　　　其二(十八日/)
右臣准尚書省劄子以臣辭免給事中恩命奉聖㫖不
允者聞命惶懼罔知攸措不敢茍避煩凟之誅須至再
竭悃誠上干天聽伏念臣年逾七十已上封章乞解官
致仕誤䝉睿恩除臣前件差遣臣雖至愚豈不知貪戀
聖明進居要職足為榮耀實以衰病交侵不任朝謁老
不知止貽笑縉紳伏望聖慈追還成命令臣致仕以安
愚分
　　　其三(二十八日/)
右臣伏䝉聖慈以臣辭免給事中乞解官致仕賜詔不
允者睿恩誤被蔀屋生光寵逾分涯但深感涕竊惟七
十致仕著在禮律士夫所宜循守也而臣犬馬之齒七
十有四背經違律負罪多矣豈不知退伏田廬躬耕食
力孰若日近清光坐享厚禄之為安榮也實以衰病筋
力不支兼臣方引年辭位遂䝉遷擢使臣黽勉扶病就
職必致人言冐寵之誅無以自逭伏望聖慈察臣誠懇
特降睿㫖令臣致仕以安愚分
　　　辭免徽猷閣直學士其一(七月五日/)
右臣准尚書省劄子七月四日三省同奉聖㫖除臣徽
猷閣直學士差提舉西京嵩山崇福宫者叨被聖恩榮
愧交集伏念臣以衰病乞骸特䝉睿慈曲埀矜憫未即
棄捐尚畀宫祠之禄天地生成之恩無以論報所有直
學士之職非臣凉薄所堪伏望陛下追寢成命乞守本
官提舉崇福宫以安愚分
　　　其二(十七日/)
右臣伏䝉聖慈以臣辭免徽猷閣直學士恩命賜詔不
允者祗奉宸綸益深震懼竊惟直學士之職自祖宗以
來未有自諫省躐等而授者臣雖䝉除給事中未曾
供職資淺望輕義難冐處伏望陛下特降睿㫖追寢成
命庶協公議
　　　其三(二十六日/)
右臣伏䝉聖慈以臣辭免徽猷閣直學士賜詔不允者
臣愚屢竭悃誠上干天聽煩凟之罪宜無所逃夙夜憂
惶罔知攸措然臣義有未安不敢茍止竊惟延閣之命
尤為華選祖宗以來未嘗輕授方朝廷修明百度一循
舊制裁抑僥倖理宜謹始臣豈敢以螻蟻之微首犯名
分貪榮冐居上紊典憲伏望陛下特降睿㫖追還成命
以寔公議
　　　辭免召赴行在(七月二十一日申省狀附後/)
右臣准尚書省劄子奉聖㫖令臣乘遞馬疾速發來赴
行在者竊念臣昨䝉淵聖皇帝誤恩自諌省遷給事中
臣以衰老久患腰膝乘騎不便累表懇辭補外䝉恩得
請除待制提舉嵩山崇福宫未及一年伏遇皇帝陛下
嗣登寳位在臣子之分義當入覲况䝉促召敢不奔走
奉命縁臣實以痼疾如舊乘騎未得伏望聖慈矜察許
臣免赴行在臣見已乘船起發前去楚泗間聽候指揮
　　　申省
右某先於七月十五日准尚書省劄子令乘騎赴行在
某昨䝉淵聖皇帝誤恩除給事中某以久患腰膝乘騎
不便累表懇辭得請除待制提舉西京嵩山崇福宫主
上即位復䝉睿㫖召赴行在某為舊疾未安尋具前項
因依七月二十一日自常州附遞奏聞辭免不敢居家
坐待朝㫖仍一面乘船自去楚泗州聽候指揮今已到
楚州日久未䝉指揮竊念某犬馬之齒七十有五加以
痼疾間作拜履俱艱不任朝謁謹具申尚書省伏乞檢
㑹前奏施行
　　　辭免工部侍郎(十二月二十六日/)
右臣今月二十五日准尚書省吏房帖子三省同奉聖
㫖除臣工部侍郎日下供職聞命震驚罔知所措伏念
臣犬馬之齒七十有五衰病筋力不支不足以任職伏
望聖慈追還成命除臣一在外宫觀差遣庶沾薄禄畢
此餘生不勝幸願之至
　　　舉曾統自代
右臣伏見奉議郎守尚書工部員外郎曾統名臣之後
能世其家舉以代臣實允公議
　　　乞宫祠其一(建炎二年二月十五日/)
右臣以凡庸之材叨被誤恩擢寘貳卿之列顧雖糜捐
不足報稱重念臣行年七十有六素有足疾拜履俱艱
日虞顛仆觸事昏忘難以任職欲望聖慈矜恤除臣一
在外宫觀差遣任便居住
　　　其二(三月二日/)
右臣伏䝉陛下以臣乞宫觀差遣任便居住賜詔不允
者伏念臣自熙寧中叨竊科第五十餘年晩始䝉淵聖
皇帝誤知擢居禁從鑾輿北狩臣以老病在外無以自
效偷生忍死負罪宜無所逃陛下嗣位特䝉矜貸召寘
貳卿之列受恩逾分雖糜捐未足以報稱萬一臣雖至
愚豈敢飾辭避事以求便安重念臣犬馬之齒七十有
六筋骸衰瘁心志眊昏兩脛痺攣日虞顛仆故不避煩
凟之誅再干天聽伏望聖慈察臣誠懇除臣一宫觀差
遣任便居住庶沾薄禄使埀盡之年不至失所
　　　其三(兼辭免侍講/)
右臣以老病上干天聽乞一宫祠差遣未賜俞允方欲
再具陳情伏䝉聖恩除臣兼侍講聞命驚惶無所容措
伏念臣逮事淵聖皇帝復侍經席臣以衰病目昏不能
逺視足弱不能久立辭免職任䝉淵聖皇帝矜憫除臣
提舉西京嵩山崇福宫任便居住今已逾三年精神昏
眊手足攣痺又甚於前日豈敢貪冐寵榮復居此職伏
望聖慈察臣誠懇追還成命除臣一宫觀差遣以安愚
分
　　　其四(四月六日/)
右臣伏䝉陛下擢寘貳卿仍侍經幄皆一時髙選豈惟
陋學淺聞不足以任職而臣犬馬之齒七十有六衰病
日增雖欲貪榮冐居精力不逮伏望聖慈矜察除臣一
宫觀差遣任便居住庶沾薄禄畢此餘生
　　　其五(十五日/)
右臣今月十三日准尚書省劄子以臣乞宫觀差遣奉
聖㫖不允者臣以凡庸之才誤䝉睿恩擢侍經幄遂獲
日近清光臣非土木豈不知幸重念臣年齡遲暮精力
衰殘舊學荒蕪十忘八九仰見聖德日躋非陋識淺聞
足以上禆萬一懼旁招人言自貽悔咎加之目視昏花
兩脛痺弱晨趨殿陛毎虞顛仆徒以食貧指衆仰禄為
生未能引年辭仕冐寵僥求負罪多矣恭惟皇帝陛下
天度并容無物不覆察臣誠懇除臣一宫觀差遣任便
居住庶沾厚禄以盡餘年
　　　辭免龍圖閣直學士
右臣伏准尚書省劄子奉聖㫖除臣龍圖閣直學士提
舉杭州洞霄宫者叨被誤恩榮愧交集所有直學士之
職朝廷清選如臣衰朽豈敢冐居伏望聖慈追還成命
庶安愚分
　　　乞致仕(建炎庚戌/)
右臣昨䝉誤恩擢寘貳卿之列老病不足以任職冐聞
天聽竊冀祠宫之禄畢此餘生伏䝉陛下睿慈矜憫俞
其所請仍加延閣之命顧臣何人有此遭遇捐軀未足
報稱坐糜餼廪已逾二年方時艱難而苶然衰瘠力不
能自效疚心靦顔無所容措伏乞守本官致仕以安愚
分
　　　代䖍守薦楊孝本
右臣猥以非才謬當郡寄竊惟事君之義莫尚以人而
不祥之實蔽賢為大茍有所知臣敢不勉伏見䖍州進
士楊孝本學富行純為輿論信服曩游京師一時忠義
之士多從之學裋褐不完飯䟽飲水而束脩之饋悉以
市書捆載而歸自晦巖穴不求仕進郷閭故舊憐其貧
恊力周之非其義不受也此雖古人操履無以過之當
路柄臣亦嘗論薦然久未䝉旌擢伏望聖慈不以臣言
之輕特加收采錫之一命以稱朝廷尊德勵善之實
　
　
　龜山集巻二
欽定四庫全書
　龜山集巻三　　　　　　　宋　楊時　撰
　　表
　　　謝除邇英殿説書
臣某言伏䝉聖恩除臣充邇英殿説書尋具狀辭免奉
聖㫖不允者備員東觀曾未逾時講經宸庭洊膺異數
懇辭上凟成命弗渝省分非宜以榮為懼中謝伏念臣
仕惟為禄學不知方自憐挾筴以亡羊奚殊博簺幾類
畫墁而志食有愧輪輿落拓一官踐更三世偶以桑榆
之晚景親逢睿聖之誤知擢寘書林復陪經幄嗟伏生
之已老徒誦遺編顧申公之無文寧堪待問此葢伏遇
皇帝陛下至仁天覆盛德日新雖小善而不遺無一夫
之弗獲致茲庸陋亦預甄收非堯舜之道不陳敢忘訓
奬惟虞夏之書具在益懋前聞期自竭於埃涓庶或逃
於尸素
　　　謝除諫議大夫兼侍講
臣某言伏奉制命除臣試右諫議大夫兼侍講仍賜紫
章服者擢居諫省叨被誤恩進侍經筵尤慚非據寵榮
過分循省若驚中謝竊以懷經世之忠者常患無其時
有適時之才者常患無其位况值離明之繼照仍丁泰
吉之大來周道砥平舜聰四達寘在七人之列是為千
載之逢如臣者識昧趨今學惟泥古麞頭鼠目何意求
官馬勃牛溲寧堪待用顧天下之事惟諫臣得以盡言
遭聖人之時非賢者曷勝其任此葢伏遇皇帝陛下涓
流必受大壑益深端一德以當天奉三無而撫世故茲
庸妄獲與選掄敢不勉勵前修仰酧洪造居官任職自
知無以踰人補過盡忠庶勉全於晚節
　　　謝賜詔乞致仕不允
臣某言伏䝉聖慈以臣辭免給事中乞致仕賜詔不允
者異恩俯及省分非宜祗服訓辭惟知感涕中謝伏念
臣賦材謭薄禀命竒窮遭時清明誤被掄選空坐糜於
餼廪訖無補於絲毫老病交侵神志俱耗筋骸痺弱屣
履如遺頭目眩昏㸔朱成碧日懷丘首之念亟圖曵尾
之安屢竭悃誠未回天聽此葢伏遇皇帝陛下舉無棄物嘗
善救人凡在鈞陶之中不遺瓦甓之賤致茲庸陋亦未
棄捐雖老馬已疲尚羈於伏櫪而敝帷之賜終冀於深
仁
　　　謝除待制
效職無聞自宜力去錫恩甚寵尤在牢辭尚叨延閣之
華仍竊直祠之廪拊存備至感激難言中謝伏念臣材
不適時學惟泥古久安朴野已難彊於筋骸晩際休明
固願張其肝膽旣不能媚俗以同衆又無以揚已而取
名顧蒲栁之已衰亦風波之足畏加之疾疢重積凌兢
念公朝當責實之時而諫省非養閒之地麤知出處進
退之節敢不乞身豈圖終始憫憐之私未令失禄曁丐
還於祕職遂冐貢以忱辭雖盡力於循牆猶沗榮於持
槖向非全度何以曲成茲葢伏遇皇帝陛下盛德溥臨
大明旁燭欲招徠於忠直庶興起於治功故於諫諍之
官務盡優容之禮倘不能而知止亦終惠之有加致此
摧頽洊膺眷渥臣謹當祗承大賜欽頌至言景迫桑榆
勉報丘山之重心傾葵藿敢忘雨露之施
　　　賀皇帝即位
邊烽照天痛二聖之播越民心戴后幸九廟之再安中
賀恭惟皇帝陛下體舜聰明躬湯勇智憂勤孚於内外
孝弟通乎神明踐寳位於艱難之中安神器於傾側之
際臣叨塵法從莫効微勞願思髙祖之好謀仍奮文皇
之英武兩宫返國徐當責效於侯公强敵沮謀終見收
功於李靖
　　　賀復辟
元凶肆逆寰宇震驚妖氛廓清宸居復正中賀恭惟皇
帝陛下膺圖御極經德體元信順式孚天人協助雖有
去豳之意難逃如市之歸大明旣升輿情共慶總師入
覲率多方叔之壯猷遺澤在民行遂先王之復古
　　　謝除工部侍郎
臣某言准告除臣試尚書工部侍郎仍賜對衣金帶者
賜環洊至方力疾以造朝出綍遽膺敢辭難於就職甄
收甚渥刻厲無窮中謝伏念臣智不競時學惟泥古素
行貧賤付憂患之薰心備歴險艱見盛衰之反掌豈圖
遲暮獲預選掄荷二聖之深知當一時之大變擢繇學
省寘在諫垣念當效命之秋何暇多言之恤乞身去國
凝睇圍城空懷天地之恩無從報塞已迫桑榆之景徒
極殞傷賴神聖之有臨致邦家之再造眷惟銷患無競
得人招徠下及於衰殘奔赴莫先於艱厄屬有負薪之
疾阻於叱馭之驅仰被寛隆載加超越未及瞻光於黼
陛已令貳事於官曹雖主憂臣辱之時不求營繕而内
修外攘之際專賴謀猷弗許牢辭曷勝重拜茲葢伏遇
皇帝陛下憂勞圖治剛徤繼明深懷播越之勤克篤孝
恭之實凡側身而修行皆應天而順人期瞻見於兩宫
庶肅清於四海廣收羣策用翊丕基有如跛曳之餘亦
在簡求之末臣敢不追惟舊學佩服至仁持槖奉身益
盡論思之職枕戈勵志更輸憂憤之心
　　　謝賜詔乞岀不允
臣某言伏䝉聖慈以臣乞除一在外宫官賜詔不允者
綸言俯及朽質生光祗荷寵靈惟深感涕中謝伏念臣
親逢聖旦叨被誤恩耄無能為寖隳職業老不知止有
靦面顔以居有食指之繁而退無周身之䇿尚資薄禄
以畢餘生恃君父之眷知披腹心而上凟愚衷已竭天
聽未俞此葢伏遇皇帝陛下端一德以當天奉三無而
撫世神威不怒聖武布昭擴大度以并容恥一夫而不
獲致茲庸妄亦未棄捐荷天地之至仁宜思論報迫桑
榆之晩景徒積兢慚敢不勉服訓辭益堅素守庶幾晩
節無忝前修
　　　謝除侍講
臣某言准告除臣兼侍講者叨奉宸綸進陪經幄寵榮
過分愧懼交并中謝伏念臣以埀盡之年適多艱之際
濫竊不虞之譽初非有用之材疾病交攻神志俱耗日
懷丘首之念亟圖曳尾之安自分竒窮已絶榮望眷恩
俯逮奚殊罔象之得珠天禄坐糜幾類支離而受粟此
葢伏遇皇帝陛下舜聰四達湯德日新雖大明之升容
光必照而清問所及下民不遺致茲妄庸亦與掄選涓
流何有無禆溟渤之深老馬已疲終冀敝帷之賜
　　　謝除龍圖閣直學士
臣某言伏奉告命除臣龍圖閣直學士依前朝散大夫
提舉杭州洞霄宫仍賜對衣金帶者綸言下逮朽質生
光誤膺華衮之褒濫厠昔賢之列寵恩逾厚榮懼交并
中謝伏念臣才不適時學惟泥古投身世網流落半生
擢寘經帷厯侍三聖顧桑榆之已晩驚嵗月之屢遷神
志俱昏筋骸難彊罄愚衷而上訴荷天聽之俯從冐延
閣之清資竊琳宫之榮禄錫之顯服束以精鏐夫何妄
庸有此遭遇此葢伏遇皇帝陛下體乾坤之博施推日月之
至明成物不遺均涵動植容光必照無間隱微致茲衰
殘亦未捐棄敢不益堅晩節上副深仁雖餘齡無路以
効芹而圖報尚期於結草
　　　謝轉官致仕
引年辭禄已愧後期進秩叨榮益慚非據恩逾始望感
極涕零中謝伏念臣家世羈窮性姿凡陋麞頭鼠目何
意求官馬勃牛溲寧堪待用偶直離明之繼照洊膺列
聖之誤知爰自書林入侍經幄擢寘七人之列復玷貳
卿之聨無補毫分空糜餼廪寖以年齡晚暮衰病交侵
竊食祠宫踐更歳律姑遂投閒之請茍逃寵冐之羞誠
意上通俞音下逮退伏田廬之陋處猶兼延閣之清名
顧臣何人辱兹異數此葢伏遇皇帝陛下體乾坤之覆幬擴
日月之照臨大德并容神功不宰凡厥禀生之類一陶
化育之仁致茲駑乘之已疲亦獲敝帷而不棄雖謳吟
藪澤阻陪獸舞於虞庭涵泳恩波奚異魚潛於文沼容
身有地圖報無階
　　　賀正旦(代䖍守作/)
陳輅鳴鑾揭示漢儀之盛獻琛效職允懷舜德之敷中
謝恭惟皇帝陛下聖敬日新勇智天錫大明繼照御六
氣以乘乾百辟在庭共衆星而環極修禮文之廣備表
聖日之光華顧惟履地而戴天孰不詠仁而蹈德臣叨
茲眷命附以名藩玉陛稱觴莫厠鸞鷖之侣虎城向日
但傾葵藿之誠
　　　賀坤成節(代作/)
唐興帝業天開潤石之祥周兆王基詩詠生民之什斯
人神之恊應罄夷夏以交欣恭惟太皇太后坤德含洪
離明旁燭正始有光於京室代終益裕於孫謀萬國承
規普被關睢之化羣黎徧德一趨麟趾之風臣備位藩
臣馳心魏闕一人有慶均涵天地之仁萬夀無疆願效
岡陵之祝
　　　貢物(代作/)
分職任民不遺於嬪婦因土制貢敢廢於𤣥纎(前件/)經
緯有常質文中理用叅庭實愧非前列之寳龜庶廣至
仁推作萬夫之衣被
　　　　賀收復(代漕臣作/)
虎士鷹揚屈人於不戰羗戎鳥竄交臂而來臣遐荒震
驚四國交慶蠢爾吐蕃之種世為西夏之雄螳怒當前
鴟張弗茹豢成封豕之惡久逃京觀之誅迨茲舜德之
誕敷始效苗頑而來格連雲蔽野千里桑麻被髪遺黎
一日冠帶此葢伏遇皇上陛下淵泉溥博聖武布昭莫敢不
來繼湯孫之遺緒無思不服廣文考之休聲臣叨被明
恩謬持使節悵捧觴之無路徒向日以傾葵盡復故封
行謝玉關之質告成清廟傒聞天馬之歌
　
　
　
　
　
　
　龜山集卷王
欽定四庫全書
　龜山集卷四　　　　　　　宋　楊時　撰
　　劄子
　　　論時事(宣和七年三月/)
某衰晩退伏田廬杜門待盡無復餘念今茲誤辱世論
被㫖召對踈逺賤吏得一見君父臣子之榮願畢矣而
到闕累月未得對班私自念言陋儒陳腐之業不足為
世用加之衰病苶然無以自効日想東歸為首丘計惟
是憂國愛君之心不能忘也今士大夫不敢盡言天下
之事不過為保身之謀耳不知所以謀國乃所以謀身
天下不寧而保其身者未之有也某以踈逺雖欲有言
無由上達輒條具十數事皆今日之急務儻可少禆國
論望閣下為朝廷留念幸甚
一慎令
書曰令出惟行弗惟反欲令之不反當慎其始始之不
慎而輕以示人雖欲不反不可得也近覩榜示宣和六
年未納税賦租賦沿納和買預買並放免又曰今年放
免租稅等尚慮監司州縣别作名目科納致民人不被
實惠仰所屬監司具放免過實數聞奏當議朝廷支降
錢物應付即不聲說只為流移及盜賊人户方免今廣
濟軍以放税降官衝替則前日詔令皆為虚文耳夫安
土服業之民不為盜賊皆不被惠澤惟流亡轉為盜賊
者獨免租賦則百姓何憚不流亡而為盜賊乎是朝廷
以詔令誘致之也其為患豈小哉孔子曰自古皆有死
民無信不立以今日之事視之兵與食皆不可去獨以
信為可去不亦異乎以孔子言為不可用則已如以為
可用則存信尤當謹也今撫諭之使方行而失信如此
雖有至意人誰信之則使者徒為此行耳某竊謂其失
未逺尚可追改宜如前詔一切放免竭取中都所有支
降應付庶幾民信而從之則流亡盜賊亦有衰息之期
矣不爾恐四方聞之冀免租賦皆相率為盜賊不可不
慮也
二茶法
𣙜茶自唐末始有祖宗葢嘗行之矣而官自鬻之積年
之久流弊滋甚仁祖令有司㑹𣙜茶淨利均為茶租而
戶輸之弛其禁使自興販縣官坐收𣙜茶之利而民得
自便無冐禁之患可謂公私兩利也故當時詔書有曰
民被誅求之困日惟咨嗟官受濫惡之入歳以陳腐私
藏盜販犯者寔繁嚴刑重誅情所不忍是於江湖數千
里設䧟穽以害吾民也間遣使者往就問之而皆歡然
願弛𣙜法歳入之課少時上官厯世之弊一旦以除著
為經常不復更制尚慮喜於立異之人縁而為奸之黨
妄陳奏議以惑官司必寘明刑以戒狂謬其訓告可謂
至矣後世所宜守也今茶租錢輸之如故而𣙜法愈密
是𣙜之又𣙜也趨今之變若未能盡弛其禁猶當少寛
之也二浙窮荒之民有經歳不食鹽者茶則不可一日
無也一日無之則病矣昔時晩春採造謂之黄茶毎觔
不過三二十錢故細民得以厭食今買引之直已過數
倍矣未有茶也民間例食貴茶而細民均受其害行法
之初掊刻之吏以配買引數多為功茍冐恩賞今以歳
課最髙為額上户有敷及十數引者一引賠費無慮十
數千則人不易供矣諸犯𣙜貨不得根究來厯違者以
故入人罪論自祖宗至于熙豐未之有改也今茶法獨
許根究來厯盜販者皆無賴小民一為捕獲則妄引來
厯以報私怨官司不敢沮抑追呼蔓延狴犴充斥經時
不能决良可憫也某竊謂宜革去根究來厯之法無追
呼之擾蠲最髙之額以平歳課罷增羡之賞懲貪吏希
功厲民之虐庶乎民少安其生矣
三鹽法
𣙜鹽自漢有之非一日也周世宗征河東河朔之民遮
道訴鹽法之不便世宗㑹所得鹽法息均之人户歳輸
之從民願也熙寧間有獻議再𣙜者方神考大有為之
時凡可以益國而利民者知無不為以是為不可沮其
議而不行是終不可行也河朔與遼為鄰祖宗優卹之
特異於他路葢養之於無事之時以備緩急也困之於
無事之時則於有事之際何賴焉今日之冦盜是也鹽
息之敷在人户者亦輸之如故而又設官置司與他路
等恐非祖宗優卹之意也江浙蠶鹽於春初均與之為
蠶繅之用蠶熟以絹償之不為厲民也今蠶鹽不支而
償絹不免則鹽之利入官已多矣山谷之民食鹽之家
十無二三而州縣均敷鹽鈔民間賠費與茶引等迫於
殿最之嚴往往計口授之以充歳額人何以堪今朝廷
不立歳額免比較其裕民之意厚矣然不比較使民得
自便則鹽課必虧朝廷不資鹽息之用則可若猶未免
則鹽事司安得坐視其虧欠而恬不加察乎前此方賊
之後二浙葢嘗不立額比較矣而歳額大虧鹽事司切
責州縣不覺察私販致有虧欠州縣茍逭譴責亦不免
敷𣲖取辦雖名不比較而比較之實仍在也某竊謂宜
酌中立額使州縣易辦則民亦少紓矣若不立額則鹽
司督責必以舊額為責掊刻之吏務以應辦為功則所
取無有限度其為害益深矣征入之課以五年酌中數
為額祖宗以來自有常法不可改也
四轉般
轉般葢得劉晏之遺意朝廷捐數百緡與為糴本使總
六路之計通融移用以給中都之費六路豐凶更有不
常一路豐稔則增糴以充漕計饑凶去處則使之輸折
斛錢而已故公私俱寛而中都不乏最為良法也自胡
師文以糴本為羡餘以獻而制置司拱手無可為者直
達之議所從起也今欲復轉般而糴本取之諸路漕計
猶且不足而又斂取之非天降地出又非出於漕臣之
家取於民而已二浙兵火夷傷之餘瘡痍未合民窮無
告則其患有不可測者前日之事是也安可不為之慮
哉欲復轉般宜遵舊制捐數百萬緡與為糴本則其事
濟矣不然徒為紛紛無益於國也
五糴買
糴買之名不一非特均糴結糴之類而已取之雖多而
州郡無一月之積祖宗時預買紬絹毎疋支錢一千限
正月十五日以前支訖方春匱乏時民間得錢頗以為
便是時浙絹至中都毎疋之直千二三百錢預支一千
於人户無所虧損矣今江浙雖云預買而錢不時得郡
縣葢有白取之者産絹縣分毎疋不下二千三四百足
錢而上户有敷及百餘疋者民力固未易辦矣又有非
時抛買如燕山絲絹之類所須不一秋成穀未上場而
催科之吏已及門矣力耕之民日食糠粃而輸官常恐
不足欲民之不流亡不可得也昔熙寧中三司與發運
司相為表裡三司有餘粟則以粟轉為錢為銀絹以充
上供之數他物亦然故有無相資無偏重之弊而發運
司常為邦用之根本今預買實得一千民間賠費已多
况又未必得也若令發運司通融六路之計有無相補
於出絹州郡用常法依在市中價於人户量行折科减
預買之數亦足以少寛民力尋常折變多為民害葢州
郡不依時值髙估常賦合納之物低估絹價故受其弊
若嚴約束穀價惟依發運司和糴之例不得故為低昻
比之預買一千又未必得錢則利害亦相逺矣今浙絹
兩貫三四百足錢一疋方可中官縱胥吏為姦只與時
值之半所省亦多矣
六坑冶
坑冶利之所在有鑛苗去處不待勸率而人自尋逐矣
凡坑户皆四方游手未有賫錢本而往者全藉官中應
付令烹錬到銀銅入官而錢不時得則坑戶無以自給
散而之他此歳課所從耗失也取鑛皆穴地而入有深
及五七里處僅能容身一有摧䧟則無遺類矣非有厚
利人誰為之縱大興發亦民間私自貨易官中亦無所
得雖有重法不能禁也若以數千萬緡分在諸場中使
以時給與則坑冶自興不須他求也泉布所以權物重
輕通有無其利柄當操之在上禁私鑄非以取利也今
錢一千重六觔銅毎觔官買其直百錢又須白鉛和之
乃能成錢除火耗剉磨損折須六七觔物料乃得一千
銅自涔水永興數千里運致其脚乘又在百錢之外薪
炭之費官兵廪給工匠率分其支用不貲一二細計千
四五百錢本方得一千何利之有方財用匱乏之時欲
興鼓鑄取利以紓目前之急非長䇿也然比年鼓鑄歳
額不敷非特官吏弛慢所致無銅故也但取會諸監虧
欠因依其説自見今遣使諸路未必有新坑可採鼓鑄
亦未必有銅使者持節而往必不肯坐視不為之計也
不過督責州縣認定歳額取諸民而已一不應辦則以
不職罷之誰敢不從銅非民間所有督迫之嚴不免毁
錢為銅以輸官更舊為新徒費工力所損多矣元符中
亦嘗遣使踏逐坑冶姦吏詭妄百出乃以新坑銅量増
價市之歳終與舊坑銅通融以充歳額監官無虧課之
責不復檢束而坑戶得以自便以舊為新冐取善價而
新坑實無有也其欺罔莫此為甚或恐諸路引此例施
行不可不察也宜令諸路如坑冶不至興發或無銅鼓
鑄不得令諸郡虚認歳額州郡亦不得依隨虚認數目
庶幾不至大段搔擾而民不受弊矣
七邊事
今日之事無急於邊事盜賊者然二者葢相因而至居
者困於調斂壯者疲於饋輓財力俱弊則流亡轉而盜
賊理勢然也旣往無可咎而來者猶可圖竊謂燕雲之
師宜退守内地以受饋餉之入使燕軍更畨請給於此
庶幾出納自我無大入折欠之虞征夫免稱貸備償之
擾則民力不至大困矣今雲中得百里之地則増百里
轉輸之費徒敝吾民出倍稱之息以資强敵其害非小
也夫軍以常勝名之則驕其心糧以計口授之則滋其
欲彼則何厭之有比聞道路言云朝廷授與之田鮮有
肯耕者雖流言未盡可信以理推之恐或有之也夫力
田與安坐而食其勞佚相反矣其不耕固不足怪者縱
能使之力耕不知遂能罷計口之食乎若未能罷是徒
富之資其桀鷔也如聞燕地尚多閑田不若募邊民為
弓箭手如陜西例蠲其租賦使習騎射亦足殺常勝軍
之勢仍立定額無使增置不三五年可漸消矣近見端
門外優戱百伎率多燕人異時歸附在州郡者皆譏察
其出入自有常法其周防非無為也不知今燕人在中
都知其數否寧知無姦細混處其中乎譏察之法不可
廢也敵人間諜之謀未可盡信昔唐太宗從温彦慱之
議處降敵於河南魏鄭公以為不可力爭之不能得不
二三年卒為亂如鄭公之議此前事可監也
八盜賊
聞楚泗有兵為東冦捍禦然淮南州郡如通㤗漣水之
類皆與東州隣宜皆有備不獨楚泗也若通㤗有警則
維揚逼矣揚楚泗皆當湖南北江東西二浙餉道之衝
中都所仰一犯其境則餉道難矣不可不為之深慮也
如聞東冦數萬欲就降者古之受降如受敵未可輕也
不知數萬之衆欲處之何地必使之有可歸之業得以
温飽然後無事處之失當則其患有甚於不降矣此尤
當審處也今山東之兵不立統帥討蕩與招安者各自
為計盜賊安所適從乎昔唐以九節度之師不立統帥
雖李郭之善兵猶不免敗衂况餘人乎某竊謂宜立統
帥使一路之兵咸受節制可招則招可討則討庶乎措
置歸一則事克有濟矣
九擇將
將帥尤難其人本兵之地當預養之非一旦倉卒可得
也昔侯君集學兵於李靖靖曰中原無事吾教君集禦
戎狄而已則用兵中原與禦戎狄異矣今東北之冦用
兵於中原也燕雲之帥禦外侮者不識知其説者今有
其人否冝令兩制而上各舉所知堪為將帥者有智勇
足以敵愾待暴乆沉下僚未為世用者令監司郡守皆
得以名聞或自負材武不為人知者亦使得自陳詢事
考言有可採者不次用之則鼔刀販繒之傑必有為時
而出者未嘗求之不可謂天下之廣咸無其人焉此尤
宜留意也
十軍制
都城居四達之衝無髙山巨浸以為阻固所恃者兵而
已凡衛士皆天子之爪牙不宜有間也近見駕前有常
入祗候者巾服稍異又聞有御前備緩急者是衛士分
為二三矣名號旣殊則待之必異待之有異則人懷異
心不可用也承平之久亦何緩急之有而兵之彊弱在
統之得其人而已昔李光弼於軍中無所更置一號令
之氣色為之精明則兵之彊弱豈不以其人哉祖宗以
來軍制最為詳密不可增損也
　　　論金人侵邊其一(十二月二十六日/)
竊謂今日事勢如卧之積薪之上火已然矣安危之機
間不容息度事之可為者宜速為之不可緩也緩之則
必有後時之悔時方艱危當自奮勵進賢退姦竦動觀
聽庶或可為若示之以怯懼之形委靡不振則事去矣
不可不勉也山有虎藜藿為之不採故汲黯在朝淮南
寢謀視公孫𢎞輩如發䝉耳論黯經世之才未必能過
𢎞輩也特其直氣足以鎮壓奸雄之心耳朝廷威望弗
振使姦雄一以𢎞輩視之則無復可為也如某人某人
若置之言路必有可觀如某人某人雖一時忤㫖得罪
而節義素為中外所矚召還則足以收人望也天下有
道守在四夷今縱未能如是當於要害處嚴為守備比
至都城之下尚何及哉無徒紛紛動揺人心無益於事
也
　　　其二
某竊計北兵倐往倐來極不測然必不能具糗糧越數
千里而窺我也近邊州軍宜堅壁清野勿與之戰使抄
略無所得則當自困矣若攻城畧地本路帥司當遣援
兵䇿應必未能朝夕下也若彼不為攻城之計俟其過
則附近城寨連兵以躡其後如中山真定之類有堅城
重兵然後出與之戰使之腹背受敵則可以制勝矣要
之在彼必不能持久也然今日之事當以收人心為先
人心不附雖有髙城深池堅甲利兵不足恃也邊事之
興免夫之役均被海内人怨神怒馴致今日誤國之罪
宜有歸矣小人剥民希寵其事不一而西域聚斂東南
花石其害尤甚聞有㫖一切罷去此甚盛舉也然前此
葢嘗罷之詔墨未乾而花石應奉之舟已銜尾至矣今
雖復申前令而禍根不去人誰信之欲去禍根恐大臣
難言但言路得人必有為朝廷出力者宿姦巨蠧借應
奉之名豪奪民財葢不可以數計天下之人含怒積忿
欝而不得發幾二十年矣欲致人和去此三者正今日
之先務也夫天地之藏取之不竭實在山澤摘山煮海
之利天下財計所從出也今𣙜貨所入歳以千萬計皆
諸路昔日之經費也收之中都諸路一毫不可得則歳
用安得不窘耶凡上供之所須與一路之經費非出於
漕臣之家取諸民而已此民力所由弊也今雖蠲免歳
額罷比較漕計無與焉終無益也不若一循舊制歸之
漕司則歳用足而民力自紓矣論者必謂舍此朝廷必
至於乏用某竊以為不然若臺諫有人必能為朝廷謀
之則財貨可不求而自足然此事須得人而後見非毫
楮可以預言也祖宗之時轉般與鹽法相因以為利若
盡復祖宗之法則天下事思過半矣今河北山東民之
凋弊已甚雖欲取之無所取也所仰者東南而已二浙
夷傷之餘瘡痍未合更誅求不已則前日方臘之事可
以為監者昔唐方用兵之時裴度復相則先以延見士
夫為急故能有成功夫稽于衆舍已從人舜之為舜以
此而已况其下者乎葢天下之事非廟堂之心可以獨
運合天下之智則事無不濟矣唐元和以後數用兵宰
相不休沐或繼火乃得罷李德裕在位雖遽書警奏皆
從容裁决率午漏下還第休沐如平時德裕寧任獨智
自運恝然不以軍務為念哉葢鎮安人心不得不如是
耳此皆前事可騐也今一有警則修城池試掛搭得無
動揺人心乎兼燕人之走中都者填溢衢巷漫不知其
數雖中外有異而念墳墓懷廬井其心則同也豈無姦
細伺隙於其間乎人心一搖則其禍有不可測者昔唐
太宗寘降人於内地仍擇酋長備官京師正與今日之
事類不數年卒為亂然後驅之塞外則已晚矣此己事
之騐不可不監也當今則不可遽為之當徐為之謀庶
無後患也
　　　乞宫觀
某叨被詔恩擢侍經幄遂獲切近清光某雖至愚豈不
知幸特以衰病侵凌兩脛痺弱跪拜俱艱不任朝謁年
逾七十旦暮人也食貧累重未能引年辭位忍恥僥求
冀得宫祠之禄盡此餘年負罪多矣伏望均慈察其誠
懇特為奏除一宫觀差遣任便居住使埀盡之年不至
失所不勝幸甚
　
　
　
　
　
　龜山集巻四
欽定四庫全書
　龜山集巻五　　　　　　　宋　楊時　撰
　　經筵講義
　　尚書
　　　吉人為善節
徳惟一動罔不吉徳二三動罔不凶所謂吉人者以其
徳惟一也所謂凶人者以其徳二三也蓋誠則一不誠
則矯誣妄作故二三此吉凶所由分也舜雞鳴而起禹
思日孜孜寸隂是惜為善惟日不足也丹朱惟慢遊是
好傲虐是作罔晝夜頟頟為不善惟日不足也舜為法
於天下可傳於後世孔子於禹無間然人君所當法者
舜禹而已夫世之亂亡之君非盡無欲善之心而天下
卒至於不治者以其見善不明而所謂善者未必善故
也古之欲明明徳於天下者必先於致知致知所以明
善也欲致其知非學不能故傅説之告其君曰念終始
典于學以此
　　　播棄犁老節
犁老宜親而播棄之罪人宜逺而昵比之冒色而至於
淫沉湎而至於溺敢行暴虐而至於肆則益甚矣罔有
悛心故也夫下之化上猶影之隨形也播棄犁老昵比
罪人故臣下化而為朋淫湎肆虐故臣下化而相滅上
下相比為惡則無辜陷刑者無所赴愬籲天而已夫淫
湎肆虐行之於身則流毒未逺至於臣下化之則害之
加乎人者廣矣此穢徳所以彰聞也
　　　惟天惠民節
惟天地萬物父母惟人萬物之靈亶聰明作元后元后
作民父母夫盈天地之間皆物也而人居一焉人者物
之靈而已天地子萬物其生養之具皆天之所以惠民
也元后繼天而為之子其聰明足以乂民民之父母也
其子民也授之常産使寒而衣饑而食蓋天而惠民者
也夏王弗克若天流毒下國則自絶于天矣天所以佑
命成湯降黜夏命也然湯放桀封其後於杞非𠞰絶之
降黜而已
　　　惟受罪浮于桀節
剥喪元良賊虐諫輔非特敷虐于萬方百姓而已謂已
有天命謂敬不足行謂祭無益謂暴無傷其慢神虐民
非特矯誣上天布命于下而已此紂之罪所以浮於桀
也天之降黜夏命如是則厥監不逺在彼夏王而已夫
人君昵比小人則讒諛日進而法家拂士衆所共嫉也
分而為用則其禍必至於相滅願治之君可不戒之哉
　　論語
　　　巧言令色章
剛毅木訥不為儀容辭令以外騖故近仁巧言非訥也
令色非木也故鮮仁記曰服其服則文之以君子之容
有其容則文之以君子之辭容辭以文之則非木訥也
文之而實其徳則雖或巧令未為過矣故記曰辭欲巧
詩仲山甫則以令儀令色稱之則巧令非盡無仁也鮮
而已矣然二者之不仁巧言為甚故巧言之詩為傷於
讒而作也蓋讒人之言常巧矣故能變亂是非之實中
傷善類以蔽惑人主之聽不可不察也
　　　吾日三省吾身章
仁之於人無彼已之異謀之在人猶在我也謀而不忠
違仁逺矣朋友之交與君臣父子夫婦兄弟同謂之達
道蓋人之大倫也交而不信違道逺矣傳而不習非尊
其所聞也口耳之學難與進徳矣君子進徳以忠信為
主故曾子之省其身以此夫民生之初無相生養之道
寒而求衣饑而求食不能自為之謀謀之其在人君乎
先王為之正經界而授之田制里廬而與之居植桑麻
於牆下畜雞彘於其間使之衣帛食肉養生送死而無
憾凡此皆為人謀也若夫征求無藝擅天下之利而有
之以為已私坐視民之流亡凍餒而莫之恤非為人謀
而忠者也伐木之詩曰自天子至於庶人未有不須友
以成者親親以睦友賢不棄此交朋友之道也茍無尊
徳義之誠心使賢者不獲自進雖有輔仁之友無益矣
人君能以是省其身而患徳之不修天下之不治未之
有也
　　　道千乗之國章
滕文公問為國孟子曰民事不可緩也故道千乗之國
以敬事而信為先蓋不敬則下慢不信則下無適從而
事卒不立矣崇寧大臣輕變祖宗故事而不能期月守
如鈔引之法是也其害有不可勝言者故寛恤之詔季
一舉之徒掛之牆壁而民不聽以其易為而無信故也
此前日之覆轍可不鑒之哉易曰節以制度不傷財不
害民蓋用不節則必至於傷財傷財必至於害人故思
愛人必先節用節用而不以制度則儉而或至於廢禮
非所以為節也夫先王所謂理財者非盡籠天下之利
而有之其取之有道用之有節而各當於義之謂也取
之不以其道用之不以其節而不當於義則非理矣故
周官以九職任民而後以九賦斂之九賦之入各有所
待不相侵紊而太宰又以九式均節之下至公事芻秣
之微匪頒好用咸有式焉雖人主不得而逾也嵗終制
國用則量入而為出此之謂制度有不如式則太宰得
以均節之所謂王及后世子不會者特有司之事耳蓋
有司當禀令而已不可得而會也崇寧以來汙吏持不
會之説以濟其姦私竊横斂而莫之禁故費出無經而
上下困矣尚何愛人之有古之於民春析夏因秋夷冬
隩各以其時其使之也家無過一人嵗無過三日則數
口之家常有餘力矣既蜡則休老勞農君子不興功此
愛人之道也用之或違其時使力本者不獲自盡雖有
愛人之心而民不被澤矣故言節用愛人而繼之以此
也
　　　君子不重則不威章
正其衣冠尊其瞻視儼然人望而畏之則重而有威矣
不重則易為物遷故學則不固主忠信求諸已也尚友
取諸人也取諸人以為善而友非其人則淪胥而敗矣
故無友不如已者合志同方營道同術所謂如已者也
聞善則相告見不善則相戒故能相觀而善也過憚改
亦不足以成徳矣夫古之聖人前旒蔽明非禮勿視黈
纊塞聰非禮勿聽升車則有和鸞之音行步則有佩玉
之聲出入起居容節必比於禮樂人君所以自重其身
也故能不怒而民威於鈇鉞如是而物能遷之無有也
中庸曰天之所以為天文王之所以為文純亦不已老
子曰公乃王王乃天蓋王之與天無二道也一於誠而
已誠者忠信之成名也言而天下則之動而天下道之
由是道也可不主忠信乎一失之則天下相率而為偽
矣其禍有不可勝言者有天下者其可忽之哉舜曰臣
作朕股肱耳目蓋與之為一體也則其有賢無不如已
者又曰予違汝弼汝無面從有違而臣得以弼之則過
宜不憚改矣故能亮天功而成帝業此人君所宜法也
末世之君好臣其所教而不好臣其所受教則所友不
如已者耳故法家拂士逺而讒諂面諛之人至所以不
聞其過而天下日入於亂也可不戒哉
　　　慎終追逺章
曾子者孔子弟子曾參也孟子曰養生不足以當大事
惟送死足以當大事則大事人子所宜慎也故三日而
殯凡附於身者必誠必信勿之有悔焉耳矣三月而𦵏
凡附於棺者必誠必信勿之有悔焉耳矣夫一物不具
皆悔也雖有悔焉無及矣此不可不慎也春秋祭祀以
時思之所以追逺也齋之日思其居處思其笑語思其
志意思其所樂思其所嗜齋三日乃見其所為齋者則
孝子所以盡其心者至矣今夫孩提之童無不知愛其
親也則其生厚矣有妻子則慕妻子知好色則慕少艾
仕則慕君而不能終身慕父母者因物有遷也至於追
逺猶且慎之而不忘則終身慕可知矣以是而帥之民
徳其有不歸厚乎歸者反其生之謂也孟子曰大孝終
身慕父母五十而慕者予於大舜見之矣蓋舜自三十
登庸至於五十則備此三者而未足以解憂惟順父母
為足以解憂故五十而慕孔子獨於舜見之矣舜之為
法於天下可傳於後世者無盛於此也人君所宜取法
者舍舜何以哉
　　　夫子至於是邦也章
子禽弟子陳亢也字子禽子貢弟子端木賜字子貢也
温也者暴慢之氣不設於身體也良者善也生而有之
不假於外也與良知良能之良同惟君子為能有之恭
則不侮儉則不奪讓則不争五者之徳夫豈聲音笑貌
可為哉和順積中而英華發外睟然可見而人樂與之
也以是而求求在我也所以異乎人之求之與夫温良
恭儉讓蓋常徳也非有甚髙難行之事仲尼不為已甚
者如是而已世之人厭常不為而不知常徳之為貴故
賢知者過之而道終不明不行矣為天下國家者欲與
之共政舍常徳宜無足與也故書曰彰厥有常吉哉此
之謂也
　　　君子食無求飽章
君子無終日之間違仁則是心不可須臾離也食而飽
居而安亦人情之所同欲者君子豈獨異於人哉蓋有
求焉則違是逺矣故不為也夫敏事則有功慎言則無
口過又能就有道而正焉則其自視常若不及矣斯其
所以為好學也與夫食無求飽居無求安非志於道者
不能也古之聖人以天下為心其於居食之際非徒若
是而已食而飽必思天下之有未飽者居而安必思天
下之有未安者當禹之時烝民未粒故菲飲食雖欲求
飽有未暇也民未得平土而居故卑宫室過門不入雖
欲求安有不可得也聖人之以天下為心者蓋如此後
之為天下者可不監之哉
　　　貧而無諂章
貧而無諂則貧不至於濫富而無驕則富不至於淫與
夫貧而諂富而驕蓋有間矣然孔子可之而未善也故
又以貧而樂富而好禮告之夫貧樂非有道學者不能
也富而好禮非自修者不能也故子貢以切磋琢磨言
之治骨曰切治角曰磋切磋者資利器而為之者也孔
子曰工欲善其事必先利其器居是邦也事其大夫之
賢者友其士之仁者仁賢所謂利器也故道學如之治
玉曰琢治石曰磨琢磨用石以為錯則以石治石也故
自修者如之夫善教人者使人繼其志孔子以貧而樂
富而好禮告之而子貢於切磋琢磨之義自得於言意
之表可謂能繼其志也其知來矣其聞一以知二於斯
見之也夫人君舉天下之富而有之凡海含地負之珍
畢陳於前流辟之音靡曼之色日接乎耳目茍無禮以
節之則徇物而忘返雖竭天下之奉不足以厭其欲矣
傷財害民其弊有不可勝言者富而好禮其可忽諸惟
古之聖人為能反求之於身則無倫之富萬物備焉無
待於外也而禮在其中矣而何好之足云乎人君唯能
以徇物為戒以古聖人為法動容周旋無非禮者則上
下辨而民志定而憂天下之不治未之有也
　　　不患人之不已知章
君子求為可知而已人雖不知而吾之可知者固自若
也無加損焉何患之有不知人則仁賢不肖混淆而不
知所以親逺之則為患也孰甚焉然不知人自天子至
於庶人其患一也而天子為尤甚蓋君子小人之用舍
治亂之所由分也故皋陶為帝陳謨曰在知人在安民
則安民之道以知人為先故也四凶之不誅十六相之
不舉雖欲安民其可得乎然心有偏係則不得其正不
得其正則便嬖寵暱之私得以自近而正士逺矣夫公
則明私則弊公天下之善惡而無容心焉則君子小人
之情得矣亦何患之有
　
　
　
　
　
　
　龜山集卷五
欽定四庫全書
　龜山集巻六　　　　　　　宋　楊時　撰
　　辨一
　　神宗日録辨
　　　上問唐太宗何如主對曰陛下當以堯舜為法
　　　唐太宗所為不盡合法度末世學士大夫不能
　　　通知聖人之道故常以堯舜為髙而不可及不
　　　知聖人經世立法常以中人為制也
夫道止於中而已矣聖人經世立法非固貶損以中人
為制道固然也故堯舜禹三聖相授皆曰允執厥中而
已蓋立法失中其過與不及皆非聖人之道也
　　　上問周公用天子禮樂有之乎對曰於傳有之
　　　然則人臣固可僭天子曰周公之功衆人之所
　　　不能為天子禮樂衆人所不得用若衆人不能
　　　為之功報之衆人所不得用之禮樂此所以為
　　　稱也然周用騂而祭周公以白牡雖用天子禮
　　　樂亦不嫌於無别
周公之所為皆人臣之所當為也為人臣之所當為是
盡其職而已若人臣所不當為而為之是過也豈足為
周公哉使人臣皆能為衆人之所不能即報之以衆人
所不得用之禮樂則朝廷無復有等威矣故記曰魯之
郊也周公其衰矣又曰周用騂周公白牡雖用天子之
禮樂不嫌於無别是猶放飯流歠而問無齒決為有禮
非通論也然周公用白牡見於明堂位所載凡四代之
服器魯兼用之白牡商禮也夏尚黑周尚騂則魯兼用
也以是為有别亦疎矣
　　　上問張端河北鹽議對曰亦恐未可為上言韓
　　　琦亦有文字曰此事恐須少待今且當以變通
　　　財利為先上曰但理財節用亦足以富如此事
　　　不為可也曰今諸路皆用刑辟榷鹽河北雖榷
　　　似未有妨因言理財誠方今所先然人主當以
　　　禮義成㢘恥之俗為急凡利者隂也隂當隠伏
　　　義者陽也陽當宣著此天地之道隂陽之理也
　　　若宣著為利之實而禮義㢘恥之俗壊則天下
　　　不勝其弊恐陛下不能得終於逸樂無為而治
　　　也
取之有藝用之有節先王所以理財也故什一天下之
中制自堯舜以來未之有改也取其所當取則利即義
矣故曰國不以利為利以義為利則義利初無二致焉
何宣著隠伏之有若夫宣著為善之名而隂收為利之
實此五霸假仁義之術王者不為也故青苗意在於取
息而以補助為名市易欲盡籠商賈之利而以均濟貧
苦為説皆此意也昔哀公問年饑用不足而有若對曰
盍徹乎孔子之徒其理財蓋如此使後世之士言之人
必以為迂也非深知先王之道者何足以語此
　　　上問如何得陜西錢重可積邊穀對曰欲錢重
　　　當修天下開闔斂散之法因為言泉府一官先
　　　王所以摧制兼并均濟貧弱變通天下之財而
　　　使利出於一孔者以有此也其言曰國事之財
　　　用取具焉蓋經費則有常賦以待之至於國有
　　　事則財用取具於泉府後世桑𢎞羊劉晏粗合
　　　此意自秦漢以來學者不能推明其法以為人
　　　主不當與百姓爭利又因請内藏可出幾何以
　　　為均輸之本上曰三二百萬或三五百萬可出
　　　也
桑𢎞羊為均輸之法置大司農丞數十人分主郡國令
逺方各以其物如異時商賈所轉販者為賦而相灌輸
盡籠天下之貨物貴則賣之賤則買之是将擅天下商
賈之利而取之也先王以九職任萬民與通貨財商賈
之職也今為法盡籠天下之貨而居之商賈豈不失職
乎余嘗考泉府之官以市之征布斂市之不售貨之滯
於民用以其價買之物揭而書之以待不時而買者夫
物貨之有無民用之贏乏常相因而至也不售者有以
斂之蓋将使行者無滯貨非以其賤故買之也不時買
者有以待之蓋将使居者無乏用非以其貴故賣之也
此商賈所以願藏於王之市而有無贏乏皆濟矣其法
豈與桑𢎞羊同日議哉然泉府所以斂貨者以市之征
布而已市之征布㕓人所斂者是也其斂能幾何以市
之征布與市人交易乃其宜耳今乃欲借内藏之錢何
也夫關市之賦以待王之膳服此經費也邦之大用内
府待之小用外府待之大用謂大故大事也泉府所謂
國事之待用者特内外府之所待與夫經費之外者耳
其所用而取具蓋亦可知矣而謂以是通變天下之用
皆飾説也
　　　王氏云陛下誠能慎察義理而左右不循理之
　　　人敢為妄言以沮亂政事誠宜示之以好惡經
　　　或言知仁勇或言仁智勇未有先言勇者獨稱
　　　湯曰天乃錫王勇知者何也書曰肇我邦于有
　　　夏若苗之有莠若粟之有秕小大戰戰罔不懼
　　　于非辜矧予之徳言足聽聞湯以七十里起於
　　　衰亂之中其初為流俗小人不悦艱難如此若
　　　非勇知何能自濟所以能自濟尤在於勇陛下
　　　捄今日之弊誠患不可以不勇今朝廷異議紛
　　　紛小有才而不便於朝廷任事之人者不過數
　　　人亦不必人人有意但如今朝士不識理者衆
　　　合為異論則舉朝為所惑
湯之克寛克仁彰信兆民故能東征西夷怨南征北狄
怨非有流俗小人不悦也為其一怒安天下之民故以
勇知言之小大戰戰罔不懼于非辜矧予之徳言足聴
聞蓋言肇邦于有夏如此若夫立法造事不為衆論所
與一以力勝之而能成天下之務未之有也
　　　上問程顥言不可賣祠部添常平本錢事如何
　　　余曰顥所言以為王道之正臣以為顥所言未
　　　達王道之權男女授受不親禮也嫂溺援之以
　　　手權也嫂溺不援是豺狼也今祠部所可致粟
　　　四五十萬若凶年人貸三石可全十五萬性命
　　　今欲為凶年計當以凶嵗為之而國用有所不
　　　暇故賣祠部所剃三千人頭而所可救活者十
　　　五萬人性命若以為不可是不知權也
鬻祠部三千蓋六十餘萬緡固非三千人所能自具也
取之於力本之民而已由是得以不蠶而衣不耕而食
亦取貲於力本之民而已故其徒益繁則其害益甚是
未及賑饑而先困吾民以資游手也先王之時三年耕
必有一年之積故凶年饑嵗民免於死亡以其豫備故
也不知為政乃欲髠其人而取其貲以為賑饑之術正
孟子所謂雖得禽若丘陵弗為也以是為王道之權豈
不謬哉詩云誰生厲階至今為梗
　　　上因問誠則明矣明則誠矣何謂也余曰能不
　　　以外物累其心者誠也誠則於物無所蔽於物
　　　無所蔽則明矣能學先王之道以解其心之蔽
　　　者明也明則外物不能累其心外物不能累其
　　　心則誠矣人之所以不明者以其有利欲以昏
　　　之如能不為利欲所昏則未有不明也明者性
　　　之所有也
誠者天之道也非外物不能累其心者所能盡也告子
之不動心豈利欲能昏之哉然而未嘗知義也未嘗知
義非明也然則所謂明者非物格知至烏足與此哉荆
公自謂能不以外物累其心故其言每以是為至蓋以
其未嘗知天道故也
　　　前一日陳升之言制置三司條例司升之難為
　　　更簽書只總領商量余曰如此則合令誰簽書
　　　升之曰只諫議與押余不答既起與之同行歸
　　　㕔余曰相公不欲簽書制置司文字何意升之
　　　曰體不便余曰參知政事恐非參知宰相政事
　　　參知天子政事於是升之欲令孫莘老吕吉甫
　　　領局余與升之提舉余曰臣熟思之此事但可
　　　如故向時陛下使輔臣領此局今亦只是輔臣
　　　領局有何不可升之曰臣待罪宰相無所不統
　　　所領職事難稱司余曰於文反后為司后者君
　　　道也司者臣道也人臣稱司何害於理升之曰
　　　今之有司曹司皆領一職之名非執政所稱余
　　　曰古六卿即今執政故有司徒司馬司空各名
　　　一職何害於理曾公曰今執政古三公六卿只
　　　是今六尚書余曰三公無官只以六卿為官如
　　　周公只以三公為冢宰蓋其他三公或為司馬
　　　或為司徒或為司空古之三公猶今之三師古
　　　之六卿猶今兩府也宰相雖無不統然亦不過
　　　如古冢宰只掌邦治即不掌邦教邦政邦禮邦
　　　刑邦事則雖冢宰亦有所分掌今制置三司條
　　　例豈是卑者之事掌之有何不可又云制置條
　　　例是人主職業所謂制度也禮記曰非天子不
　　　制度臣不知制置條例使宰相領之有何不可
周官六卿皆以上大夫為之而冢宰掌邦之六典雖掌
邦治實兼總六職蓋教禮政刑事皆治之具故也故冢
宰施法于官府而小宰以六職辨邦治則其兼總可知
矣故周公以三公為之蓋宰相之任也未聞有三公為
司徒司馬司冦司空者舜曰疇咨若予采蓋天下之事
無非王事也故舜自謂予采則凡所以成天下之事皆
天子之職業矣今之勅令所以誅賞廢置人主之大柄
也亦以有司為之何止三司一司條例獨為天子職業
而使宰相専領之乎以宰相為有司於體誠非宜此但
以口給禦人取勝同列非篤論也(一云於理誠非宜曾/子曰出納之吝謂之)
(有司則有司非/所以處宰相也)
　　　凡興事造業振救衰弊誠須臨事而懼若顧恤
　　　流俗人情畏其不安即不能為周公所為商人
　　　與三監畔征之三年若畏人情不安則必大赦
　　　以安之及事平乃更遷其世族庶士居之洛邑
　　　彰善癉惡以教訓之初無畏衆之意此所以能
　　　制禮樂而成周之太平也柴世宗一日斬大将
　　　樊愛能以下二十七人以能者代之當時人情
　　　豈得帖然無不安者古之有為者上如周公下
　　　如柴世宗皆不茍畏人情而但務因循所以能
　　　各隨其材分興起功業
周公東征三年而東人欲其留西人欲其歸遷其世族
庶士居之洛邑使密邇王室以教訓之非厲之也人情
何為而有不安者柴世宗方用兵討伐斬二十七人以
正軍律故能有功非安平無事之時可為也夫興造事
業不稽乎衆而欲以辨給勝之一有異已則指為流俗
而妄引周公世宗之事以惑聖聴不亦異乎
　　　上患内藏三司見錢少余曰納絹差多而不知
　　　變轉見錢則積日月至於不可勝多去年三司
　　　以斛斗合納見錢乃令變轉金銀匹帛上京在
　　　京已患金銀匹帛多於見錢乃更令送金銀匹
　　　帛外方既折納到見錢却須要金銀匹帛諸路
　　　不免科買民被科買至買銀一兩用錢千七八
　　　此皆有司不知開闔斂散輕重之權所致魯公
　　　曰只為人人皆言諸路若般却見錢則錢荒不
　　　便又曰王安石常以為今錢不少然人皆患錢
　　　少余曰假令錢少亦無可患在唐貞觀中米斗
　　　數錢可謂錢少然其時更為樂嵗人無所苦唯
　　　唐中世用兩税法令百姓以錢為税然后人始
　　　苦錢少此由責人必變粟帛為錢輸官則人人
　　　皆當以粟帛易錢則不得不以錢少為患此乃
　　　上設法為患非錢少為患也今二税令人輸粟
　　　帛至今令輸錢則取情願何由能致人患陽叔
　　　曰於古輸誠然今如官中給賜用錢不少若斗
　　　米五錢則斗米可折得五錢官中合用錢何由
　　　辦給則錢少亦不得不以為患余曰今官司用
　　　錢為多者莫如糧草若錢少而重則糧草更不
　　　費錢今近邊百萬貫不能糴得百萬石米若斗
　　　米五錢則五萬貫足致百萬石至於其他用見
　　　錢亦豈能多於糧草就令用見錢處多若錢重
　　　自可如今合賜錢處折以他物此乃人主輕重
　　　之權何至更以錢少為患
二税用錢故民間以錢少為患三司以斛斗折錢何異
一税而不以錢少為患此何理也今兩税輸粟帛皆有
常數若輸錢取其情願則斗米五錢所輸無幾矣官司
豈得不以錢少為患乎若必令輸粟則是不取情願非
法也若不以時直輸錢則民受弊矣皆不可也夫錢重
則物輕若用處折以他物則用物亦多矣用物多則他
物亦恐不足以給也民之所有粟帛而已而錢者官中
所積也終嵗勤動而斗粟尺帛不過數錢雖邊儲百萬
石可致其傷農甚矣而謂錢少不足患尤非理也
　　　呈程顥奏王廣淵不當妄意迎合俵粟乞俵絲
　　　錢及折税絹作納錢云云呈孫覺劄子至周公
　　　時天下已無兼并又公私富實故為此法隂相
　　　之不専用此為治余曰無兼并又公私富實尚
　　　須此相民兼并多民之絶者衆則此法豈可少
　　　且覺言周公不専用此為治今豈全廢餘事専
　　　行此法又讀至周公所以取息者欲民勤生節
　　　用不妄稱貸故也余曰覺言今法則以為掊利
　　　言周公之法則以為欲民勤生節用不妄稱貸
　　　若説今法之意如説周法則今法何由致人異
　　　論又至象箸玉杯及作俑之説以為今法雖未
　　　有害及至後世必有剥膚椎髓者余曰此周公
　　　所不以為慮而孫覺慮後世乃過於周公此可
　　　謂私憂過計也覺所言無理至多讀不至終而
　　　止
周官平頒其興積新義曰無問其欲否槩與之也故謂
之平則俵粟不取情願蓋其本㫖也故臺諫言廣淵不
惟不以廣淵為罪乃更以為盡力夫周官所謂平者豈
槩與之謂哉謂無偏陂而已為是説者特矯誣先王之
法以為已資耳泉府凡民之貸者與其有司辨而授之
以國服為之息蓋貸民所以助不給田不耕宅不毛猶
使之出屋粟里布則㳺惰之民自致困乏與夫實非不
給而妄冐稱貸者有司辨之宜若弗授也又以國服為
之息則民不輕貸矣莘老所謂欲民勤生節用不妄稱
貸未為過論也今兼并之家能以其資困細民者初非
能抑勒使之稱貸也皆其自願耳然而其求之艱其出
息重非迫於其急不得已則人孰肯貸也今比户之民
槩與之豈盡迫於其急不得已哉細民無逺慮率多願
貸者以其易得而息輕故也以易貸之金資不急之用
至期而無以償則荷校束手為囚虜矣乃復舉貸於兼
并之家出倍稱之息以還官逋明年復貸於官以還私債
嵗嵗轉易無窮已也欲摧兼并其實助之興利之源蓋
自兹始而莘老之比作俑者亦不為過論也余以為青
苗利害不在願與不願正在官司以輕息誘致之也孟
子曰徒善不足以為政徒法不能以自行青苗其意乃
在取息而已行周公之法而無仁心仁聞是謂徒法然
則周公法今法安得不為異
　　　呈朱越乞小郡上問朱越余取實對又問越何
　　　處人因甚人説他余曰朱越是江寧人臣久居
　　　江寧與之相識言者或以為臣欲差此人知建
　　　州建州地逺事繁無職田無錫賜無酬奨朱越
　　　素㢘潔有行居官無敗事又是大卿比鞏申王
　　　秉彞輩只有過之即無不及理須與一郡如建
　　　州者上曰聞亦㢘介可惜年老余言其不老上
　　　曰若在京好一見之余曰雖在京陛下亦何須
　　　見建州知州自來只是中書差何足掛聖念如
　　　臣者忠信誕謾之實陛下乃當審察若臣誕謾
　　　不足信任便改命忠信之人付之政事以天下
　　　之大豈無忠信可任以差除建州知州者上曰
　　　非為如此只是人言欲考實余曰陛下每事欲
　　　考實甚善然所當考實乃有急於建州者又曰
　　　人主防人臣為姦當博見人窮理道考事實窮
　　　理道考事實則雖見姦人無害博見人則人臣
　　　不能為朋黨蔽欺人臣為姦尤惡人主博見人
　　　故李逢吉之黨相與謀以為人主即位當深防
　　　次對官上説
荆公每言人主博見人則人臣不能為朋黨蔽欺至除
朱越建州則固拒人主使不得見此何意也朱越果材
耶見之何害果不材則固拒人主不得見非蔽欺而何
觀其言之强悖雖同列不可堪也況君臣乎夫君子和
順積中而英華發外故暴慢之氣不設於身體於君臣
之間狠愎如此其所養蓋可知矣
　　　上論不尚賢余曰尊尊親親賢賢並用先王之
　　　政事也老子不尚賢是道徳之言
書曰徳惟善政孔子曰為政以徳離道徳而為政事非
先王之政事也
　　　上曰用兵須有名如何余以為無名則不可用
　　　兵上曰恐但顧力如何不計有名無名余曰茍
　　　可以用兵不患無名非兼弱攻昧則取亂侮亡
　　　欲加兵於弱昧亂亡之國豈患無名但患徳與
　　　力不足耳
弱昧亂亡之國不足以有其民而上無政刑廢誅不加
焉而後兼取之則有名矣此書稱湯於桀之時為然也
乃曰用兵不患無名此乃管仲責包茅不入之説耳王
佐不為也
　　　上曰使釋老之説行則人不務為功名一切偷
　　　惰則天下何由治余曰如老子言道徳乃人主
　　　所以運天下但中人以下不明其㫖則相率亂
　　　俗陷為偷惰如西晉是也上曰乃人主所以運
　　　天下非所以訓示衆人者也余曰誠如此若夫
　　　功名爵禄乃先王所以役使羣衆使人人薄功
　　　名爵禄上何以使下故先王所以運天下必有
　　　出於功名爵禄之外者而未嘗示人以薄功名
　　　爵禄也
聖人人倫之至也於君臣父子夫婦兄弟朋友之間各
盡其道所謂至也至以其身為天下用豈為功名爵禄
哉蓋君臣者人倫之大為臣義當如此也故三代之學
皆所以明人倫人倫明於上則人知自盡雖有髙明超
卓之士出於功名爵禄之外者亦孰敢不為用也哉先
王所以運天下用此道而已外是皆謬悠荒唐之説也
夫名位爵禄天之所以待有徳人主不得而私焉者也
故書曰天命有徳五服五章哉五服五章不以命有徳
乃欲以是役使羣衆非所以奉天也蓋其學不足以知
天其論每如此
　　　上曰商鞅何嘗變詐余曰鞅為國不失於變詐
　　　失於不能以禮義㢘恥成民而已
商鞅挾持浮説以帝王之道干孝公其術蓋本於變詐
尚何禮義㢘恥成民之有哉謂其失不在於變詐蓋亦
不究其本矣故其操術每以鞅為是
　　　上聞酸棗有升下户入上户手敇如此則是有
　　　免第四等役錢之名而無其實云云於是司農
　　　有狀乞約束升降並須約見今等第物力如或
　　　敢将物力不及今下等第之人升作上等務要
　　　足約定之數則官吏並科違制不在去官赦降
　　　原減之限上以為然從司農所奏余曰治百姓
　　　當知其情偽利害不可示以姑息若驕之使紛
　　　紛妄經中書御史臺或打鼓截駕恃衆為僥倖
　　　則亦非所以為政天下事大計已定其餘責之
　　　有司有不當則罪有司而已今每一小事陛下
　　　輒再三敕質問臣恐此體傷於叢脞則股肱倚
　　　辦於上不得不惰也
升降等第最為役法利害之要平時差役不到下户今
升下户為上户使之輸錢則貧弱受弊而上户免役為
法之害孰大於此而人主不得質問質問則以為叢脞
此何理也堯之時天下大計已定矣然而設謗木詢芻
蕘豈固示之姑息耶蓋上下之情不通而能審知其情
偽利害者未之有也必使斯民無所赴愬而后可以為
政則誤國多矣
　　　吕公著正所謂静言庸違象恭滔天又云如陳
　　　襄姦邪附下罔上雖放流竄殛自其常分又云
　　　歐陽永叔乞致仕馮固留之上弗許余論永叔
　　　以韓琦為社稷臣則修為忠良否則修不免為
　　　附麗邪人故如修輩尤惡綱紀立風俗變又云
　　　如此人與一州即壊一州留在朝廷則専附流
　　　俗壊朝廷政令留之何所用又云鯀以方命殛
　　　共工以象恭流富弼兼此二罪止奪使相誠為
　　　未盡法
自韓富而下皆元勲世臣名儒碩徳天下仰之如泰山
北斗一有異已則指為奸邪待以四凶詆誣大臣顛倒
邪正蓋自此始也作俑之禍抑又甚焉
　　　保甲
先王為比閭族黨州鄉以立軍政居則為力耕之農出
則為敵愾之士蓋當是時天下無不受田之夫故均無
貧焉而人知食力而已游惰姦凶不軌之民無所容於
其間也自井田之法廢民無常産久矣富者饜膏粱被
文綉酣豢逸樂未嘗知有服勞也貧者終嵗勤動僅能
餬其口一有失職則饑殍隨之游惰之民往往應募而
為兵一繫軍籍則上下臨制如東濕薪雖有姦凶無所
逞也自祖宗以來討平禍亂兼制夷狄用此而已未聞
有他虞也今欲什伍其民以代募兵則富者安於逸樂
脆軟而不可用貧者更畨月閲則老弱無所賴轉為溝
中瘠矣游惰姦凶無所拘係則散而為盜賊皆理之必
至也比户之民既已輸賦租以充軍食矣而身又不免
焉豈不重困民乎若以賦租可減則自熙寧至元豐十
有餘年未聞有減也予以為井田既不可復而欲一兵
農未見其可也
　　　三司節畧却吕嘉問起請儀鸞司供内中綵帛
　　　文字却奏請為擬吕嘉問起請乞指揮其意欲
　　　以内東門要綵供上元禁中用而嘉問起請致
　　　妨闕中傷嘉問又歸咎於中書立法云云余曰
　　　如此等事非陛下躬儉即人臣豈敢如此立法
　　　臣見陛下於殿檻上蓋氊尚御批減省以此知
　　　不肯用上等匹帛糜費於結絡上曰本朝祖宗
　　　皆愛惜天物不忍横費如此糜費圗作甚漢文
　　　帝曰朕為天子守財耳余曰人主若能以堯舜
　　　之政澤天下之民雖竭天下之力以充奉乗輿
　　　不為過當守財之言非天下之正理
舜作漆器羣臣咸諫況竭天下之力以自奉乎雖庸人
知其不可為也荆公以師臣自任為天下儒宗而所以
𨗳其君如此百世而下諛臣得以藉口為天下禍庸非
斯言乎
　　　余奏既立結吳延征即須處分王韶招捉木征
　　　然後蕃部無向背専附延征云云潞曰夷狄自
　　　是夷狄略近勤逺非義即自已深入險阻費運
　　　饋不可不計下梢曰秦漢以後事不足論如詩
　　　稱髙宗奮伐荆楚冞入其阻如火烈烈則莫我
　　　敢遏非是不攻夷狄如火烈烈其師必衆師衆
　　　必用糧食非是不費運饋如鎮洮更自是中國
　　　地久為夷狄所陷今來經畧亦不至勞費
先王之於夷狄至於不得已而用兵蓋有之矣爭城争
地而戰則孟子所謂服上刑者而引詩以為證不亦異
乎
　　　上曰市易賣果子煩細且令罷却如何余曰市
　　　易司但以細民為官科買所困下為兼并取息
　　　所困故自投狀經市易司乞借官錢出息行倉
　　　法供納官果子自立法以來販者比舊皆便得
　　　見錢無留滯云云陛下謂其煩細以為有傷國
　　　體臣愚竊謂不然今設官監酒一升亦沽設官
　　　監税一錢亦税豈非細碎人不以為非習見故
　　　也臣以為酒税如此不為非義何則自三代之
　　　法固已如此周官固已征商然不云幾錢以上
　　　乃征之泉府之法物貨之不售貨之滯於民用
　　　者以其價買之以待不時而買者亦不言幾錢
　　　以上乃買賣周公制法如此不以煩細為恥者
　　　細大並舉乃為政體尊者任其大卑者務其細
　　　此先王之法乃天地自然之理如陛下朝夕檢
　　　察市易務事乃似煩細非帝王大體此乃書所
　　　謂元首叢脞也
古之為市也以其所有易其所無者有司者治之耳征
商古無有也蓋自賤丈夫始恐無一錢亦税也先王之
時惟祀兹酒故曰羣飲汝勿佚盡執拘以歸于周予其
殺雖紂為人君數其罪亦不過沈湎于酒耳必不設法
招致使民酣醟而日較其增虧也榷酤之法自桑𢎞羊
為之當時以為烹𢎞羊乃雨則人情可知矣以為因襲
之久國計賴之未能遽已可也以為三代之法已如此
其欺我哉周官泉府斂市之不售貨之滯於民用以其
價買之以待不時之買者所以與通貨賄也若果子非
有不售而滯於民用者而官皆斂之此與賤丈夫登龍
斷而罔市利者何異哉以是為政體不亦謬乎夫柄臣
受命於人主議法度而授之有司有司不奉法柄臣察
之可也柄臣議法失其㫖其誰當正之固人主所當察
也故上無壅蔽而下情得以上通而民被其澤矣論道
之官議法罔利煩細如此實傷國體而人主不得問問
之則以為叢脞果何理哉
　　　余曰陛下正當為天之所為知天之所為然後
　　　能為天之所為為天之所為者樂天也樂天者
　　　然後能保天下不知天之所為則當畏天畏天
　　　者不足以保天下故戰戰兢兢如臨深淵如履
　　　薄冰者為諸侯之孝而已所謂天之所為者如
　　　河決是也天地之大徳曰生然河決以壊民屋
　　　而天不恤者任理而無情故也故祁寒暑雨人
　　　以為怨而天不為之變以為非祁寒暑雨不能
　　　成嵗功故也惟天為大惟堯則之堯使鯀治水
　　　汨陳其五行九載以陛下憂恤百姓之心宜其
　　　寢食不甘而堯晏然不以為慮此能為天之所
　　　為任理而無情故也
堯之時天下猶未平洪水横流汎濫於中國孟子謂堯
獨憂之舉舜而敷治焉而安石乃曰堯晏然不以為慮
不知何所據而然也以憂恤百姓為不知天之所為則
文王視民如傷其不知天甚矣夫民窮而主不恤下怨
而上不知蓋土潰之勢也保丁賣襖以置弓箭甚者斷
指以免丁其致怨可知矣而𨗳其君以為不必恤不亦
誤乎
　　　余曰如今要作事何能免人紛紜三代以前盛
　　　王未有無征誅而治也文王侵阮徂共以至伐
　　　崇乃能成王業用凶器行危事尚不得已何況
　　　流俗議論
周之王業肇基太王然太王避狄去豳未聞有征誅也
先王用凶器行危事蓋有不得已若以為必有征誅乃
能成王業此何理必使後世希功要利之臣藉斯言為
興王之本以欺其君其禍天下豈淺哉
　　　呈内藏庫紬絹許人户情願納見錢事因曰上
　　　今嵗兩浙被三司令人户情願納見錢折税紬
　　　絹薛向近奏添俵預買紬絹錢乃得平準輕重
　　　之意
預買紬絹每匹俵錢一千三司以納絹折納見錢必髙
其估此與王廣淵俵絲錢折納税紬絹一體聚斂之臣
罔民取利以欺朝廷故民間常以折變為患今乃以折
納見錢添俵預買為得平準輕重之意恐非先王裕民
之道也
　　　魯公曰議者以為提舉官将先催常平如王廣
　　　淵義倉事余曰先催常平物固無害與義倉事
　　　不同義倉是朝廷令勸誘豈可先以百姓税物
　　　充常平是出官本貸與先催有何不可若不許
　　　先催則是令税足之后方以枷棒催常平貸物
　　　則自然致人議論又云枷棒亦不可廢今和買
　　　紬絹若不納可不決否今民間賒貸亦須以枷
　　　棒理之若明示百姓不可以枷棒理即一散之
　　　后何由可斂既情願貸官物又收息少縱使枷
　　　棒催之亦何所妨
先催足常平而后催税則税必欠雖不用枷棒催貸物
必用枷棒催税矣此乃朝三暮四之説而民受其弊則
一也私債於法不受理而兼并之家初非有枷棒催貸
物也已足以困細民則此固可知矣夫和買用枷棒蓋
州縣之過非法意也常平斂散自謂先王補助之法竊
意先王補助必無取息用枷棒追索之理不務出此乃
引州縣之過以自況不亦異乎
　　　論常平陳曰此只是財利事不行得有何所妨
　　　臣在政府日夕紛紛校計財利臣實恥之余曰
　　　理財用者乃所謂政事真宰相之職也何可以
　　　為恥若為大臣而畏流俗浮沉不能為人主守
　　　法者臣亦恥之
周官太宰以九賦斂財用以九式疏節財用以九貢致
邦國之用則理財真宰相之職也蓋古之制國用者量
入以為出故以九賦斂之而後以九式均節之使用財
無偏重不足之處所謂均節也取之有藝用之有節然
後足以服邦國以致其用致猶致人之致使其自至也
若夫王求車則非致也然則先王所謂理財者亦均節
之使當理而已徒紛紛較其贏餘以為宰相之職則非
其義也
　　　濮王不稱皇乃御史之力上曰稱皇使不得耶
　　　余曰無臣而為有臣孔子以為欺天濮王以人
　　　臣終而稱皇是無臣而為有臣之類且孝子慈
　　　孫事死如事生事亡如事存推濮王之心豈敢
　　　當褒崇然則如此褒崇非事死亡如生存之道
　　　也
濮廟非帝業所基與太王王季異故褒崇之禮不宜稱
皇得禮之正也荆公謂濮王以人臣終而稱皇是無臣
而為有臣之類蓋未嘗深知周公追王之意也周公豈
欺天乎
　　　陜西諸帥哨探得西人欲作過即勾下畨兵馬
　　　余以為當約束勿使其然慶厯中西事所陷殺
　　　不過十萬人計天下一嵗饑饉疾疫所死何啻
　　　十萬人於天下未覺有損也而天下以西事故
　　　大困窮者妄費糧餉最方今所宜戒
邊吏不能捍敵致陷殺無辜之民而以饑饉疾疫死亡
者為比又以一路殺傷之數與合天下較其多寡此尤
為無理夫以十萬之衆合天下之廣言之宜未覺有損
也以陜西一路言之安得不以為多乎昔者太王之避
狄也以為君子不以其所以養人者害人故去之今乃
以妄費糧餉為宜戒而十萬無辜之民肝腦塗地為無
所損非謀國者之所宜言也
　　　上召兩府對資政殿出慶州軍變文字潞言朝
　　　廷多所變更人不安云云馮言甫界淤田又修
　　　差役又作保甲人極勞弊不易云云余曰云云
　　　更張事誠非得已但更張去人害則為之更張
　　　而更害人則不可為又有事誠可為而時勢之
　　　宜未可以為者亦未可以為如討夷狄招邊境
　　　於今時事之宜是未可為者禮記以為事前定
　　　則不跲今天下事要須前定不臨時為人議論
　　　所移
用王韶日以開邊招生羌團結蕃户為功乃曰討夷狄
招邊境於今時事之宜是未可為者此言果何謂也方
子華之西也荆公嘗自請往未嘗一言及此因一敗衂
輒出此言以自蓋然則咎将焉歸乎是欲以人主自任
也平時與同列爭議雖小事必勝而後已興師動衆安
危所繫心知未可為而不言尤非理也
　　　潞言人多言仁義鮮能行上曰實能言仁義者
　　　不為多仁義之實亦自難知余曰楊朱不知義
　　　墨翟不知仁惟孟子乃能知仁義
楊氏為我不知仁也墨氏兼愛不知義也至於無父無
君乃其末流耳非其本也仁義之實難知其信矣乎
　　　上曰朝廷亦無阿蔽但外方亦未免有用意不
　　　均事如何上勘河事官員乃獨遺却程昉云云
　　　余曰云云今秉常幼國人饑饉困弱已甚陛下
　　　不能使之即敘陛下不可不思其所以此非不
　　　察於小事乃不明於帝王之大畧故也陛下以
　　　今日所為不知終能調一天下兼制夷狄否臣
　　　愚竊恐終不能也陛下若謂方今人材不足臣
　　　又以為不然臣䝉陛下知奨拔擢在羣臣之右
　　　臣但敢言不欺陛下若言為陛下自竭臣實未
　　　敢
荆公行一事立一法朝廷必從乃肯已於君臣之際殆
不可磯也至或比神考為元帝為桓靈論一程昉用意
不均事則以為不明帝王之大畧終不能調一天下兼
制夷狄亦可謂盡言矣其言之悖雖敵已以下有不能
堪者猶以為未敢自竭不知何如乃可以自竭也蓋其
得君如彼其専行乎國政如彼其久而功烈乃無足稱
者故增為此言以自蓋耳恐非當時之言也
　
　
　
　
　
　
　
　
　
　
　
　龜山集巻六
欽定四庫全書
　龜山集巻七　　　　　　　宋　楊時　撰
　　辨二
　　王氏字説辨
　　　空　無土以為穴則空無相無工以穴之則空
　　　無作無相無作則空名不立
作相之説出於佛氏吾儒無有也佛之言曰空即無相
無相即無作則空之名不為作相而立也工穴之為空
是滅色明空佛氏以為斷空非真空也太空之空豈工
能穴之耶色空吾儒本無此説其義於儒佛兩失之矣
　　　倥侗　真空者離人焉倥異於是特中無所有
　　　耳大同者離人焉侗異於是特不能為異耳
真空者離人焉是離色則空非即空也大同者離人焉
有離則非大同也列子曰和者大同於物夫五味非一
也相得而後和有離焉則非和也萬物固非一類也各
於類而同之則所同不廣矣合而和之然後為大同
　　　同　彼亦一是非也此亦一是非也物之所以
　　　不同冂一口則是非同矣
此亦一是非彼亦一是非非冂其一口所能同也防民
之口甚於防川川壅必潰矣何同之有唯君子為能通
天下之志乃能同也同異之名不為是非而有也如樂
統同禮辨異同姓異姓之類何是非之有
　　　金銅　金正西也土於此終水於此始銅赤金
　　　也為火所勝而不自守反同乎火
月令於金木水火皆以成數言之惟土曰其數五而已
蓋五行皆主土而後成故土主於四季無終於正西之
理水土俱生於申則正西亦非水土始終之所也五金
皆為火所勝而不能自守反同於火非特銅而已然謂
之銅者蓋五金皆金正謂黄金為金銅亦黄也同於金
而已
　　　童　始生而䝉信本立矣方起而穉仁端見矣
四端皆根於人心與生俱生也非特信仁而已以䝉為
信本穉為仁端皆無是理也
　　　中　中通上下得中則制命焉
中者天下之大本非特通上下而已是未知中之為中
也
　　　忠　有中心有外心所謂忠者中心也
心無中外以忠為中心無是理也禮器曰禮以多為貴
者以其外心也以少為貴者以其内心也蓋用心之有
内外耳非心有内外也
　　　洪　洪則水共而大洪範所謂洪者五行也亦
　　　共而大
洪範所謂洪者五行也亦共而大夫五行有休囚廢主
無共大之理
　　　鴻　大曰鴻小曰鴈所居未嘗有正可謂反矣
　　　然而大夫贄此者以知去就為義小者隨時如
　　　此而已乃若大者隨時則能以其智興事造業
　　　矣鴻從水言智工言業故又訓大易曰隨時之
　　　義大矣哉若大夫者不能充也
鴻鴈一物也有小大之異鴻亦無興事造業之理若大
夫者不能充此周官大宰卿一人卿即上大夫也故王
制曰上大夫卿而周官有中大夫而已則上大夫卿是
也太宰所謂一相也不能充此其孰能充之
　　　公　公雖尊位亦事人亦事事
三公論道經邦燮理隂陽非事事故也
　　　松柏　松華猶槐也而實亦𤣥然華以春非公
　　　所以事上之道柏視松也猶伯視公伯用詘所
　　　執躬圭者以此公用直所執桓圭者以此
松華猶槐也而實亦𤣥然華以春非公所以事上之道
不知孰為事上之道耶柏視松也猶伯視公伯執躬圭
公執桓圭無取諸松柏之義皆私意之鑿也
　　　籠　從竹從龍内虚而有節所以籠物雖若龍
　　　者亦可籠焉
龍非可籠之物也
　　　冬　春徂夏為天出而之人秋徂冬為人反而
　　　之天
四時之運終則有始天行也無之天之人之異
　　　天示　一而大者天也二而小者示也又曰天
　　　得一而大地得一而小
一而大者天也二而小者示也又曰地得一而小何也
夫域中有四大而地居一焉何小之有
　　　義　斂仁氣以為義散義氣以為和
　　　犧牲　殘而殺之和所以制物完而生之義所
　　　以始物
斂仁氣以為義又曰殘而殺之和所以制物散義氣以
為和又曰完而生之義所以始物殊無理也
　　　戲　自人道言之交則用豆辨則用戈慮而後
　　　動不可戲也戲實生患自道言之無人焉用豆
　　　無我焉用戈無我無人何慮之有用戈用豆以
　　　一致為百慮特戲事耳戲非正事故又為於戲
　　　傾戲之字
自人言之君臣之義夫婦之别皆辨也何用戈之有禮
之用豆無非道也以用豆用戈為虚事則先王所以交
神人討有罪皆戲耳此何理也
　　　置罷　上取數備有以冂下則直者可置使無
　　　貳適惟我所措而已能者可罷使無妄作惟我
　　　所為而已
孔子曰舉直錯諸枉能使枉者直未聞直者可置使無
貳適惟我所措而已孟子曰尊賢使能俊傑在位則天
下之士願立於其朝矣未聞能者可罷使無妄作惟我
所為而已熙寧之初賢能不容於朝紛更祖宗之法惟
我所為而已用此説也其為害豈淺哉使其説行則其
禍天下後世商君之法不如是烈矣
　　　終　無時也無物也則無終始
終則有始天行也時物由是有焉天行非有時物也中
庸曰誠者天之道也又曰誠者物之終始蓋惟無息故
爾又奚時物之有
　　　聰　於事則聴思聰於道則聰忽矣
事道初無二也故孔子之相師亦道也聖人憲天之聰
天非有事也何多事而聰之有
　　　思　出思不思則思出於不思若是者其心未
　　　嘗動出也故心在内
誠者天之道思誠者人之道思之至於無思則天之道
也故思則得之不思則不得出思不思則思出於不思
無是理也與所謂出怒不怒異矣
　　　菋荎蕏　菋一草而五味具焉即一即五非一
　　　非五故謂之荎衆而出乎一亦反乎一故謂之
　　　蕏
未有一物而具五味者即一即五非一非五皆謬悠之
辭也
　　　之　有所之者皆出乎一或反隠以之顯或戾
　　　静以之動中而卜者所之正也
莫見乎隠莫顯乎微則隠顯一理也非反隠以之顯也
寂然不動感而遂通天下之故則動静一體也非戾静
以之動也非夫通幽明之故知神之所為孰能與於此
　　　懿徽　壹而恣之者懿也俊徳之美也微而糾
　　　之者徽也𤣥徳之美也
俊徳非恣之所能𤣥徳非糾之所及
　　　除　有隂有陽新故相除者天也有處有辨新
　　　故相除者人也
一日之頃一身之中而有隂中之陽陽中之隂新新不
窮未嘗相除也有處有辨與隂陽異矣
　　　蟋蟀　蟋蟀隂陽帥萬物以出入至於蟋蟀其
　　　率之為悉蟋蟀能帥隂陽之悉者也故詩每況
　　　焉
隂陽之運萬物由之而生成焉非帥萬物以出入也隂
陽亦非蟋蟀所能帥也
　　　紅紫　紅以白入赤也火革金以工器成焉凡
　　　色以糸染也紫以赤入黑也赤與萬物相見黑
　　　復而辨於物為此而已夫有彼也乃有此也道
　　　所貴故在糸上工者事也此者徳也
白受采五采皆以白為質非特火革金為紅也赤與萬
物相見黑復而辨於物為此而已不知為此者何義也
　　　豐　豐者用豆之時
祭用數之仂豐年不奢凶年不儉用豆非特豐之時而
已
　　　崇髙　髙言事崇指物隂陽之義
崇髙無隂陽之義
　
　
　
　
　
　龜山集卷七
欽定四庫全書
　龜山集巻八　　　　　　　宋　楊時　撰
　　經解
　　春秋義
　　　始隠
孟子曰王者之迹熄而詩亡詩亡然後春秋作春秋之
時詩非盡亡黍離降而為國風則雅之詩亡矣雅亡而
無政春秋所以作也故曰春秋天子之事詩亡適在平
王之終而隠公之初春秋所以始隠
　　　不書即位
天子崩嗣子為君則朝諸侯布命於明堂此即位之禮
也康王之誥是已天子有天下諸侯有一國小大雖殊
其所以承宗廟之重則同耳以天子之事考之則諸侯
繼世為君者其亦若此歟故春秋於諸公所以書即位
也然隠莊閔僖不書即位何也穀梁曰繼弑君不書即
位正也繼弑君而行即位是與聞乎弑也此説是已蓋
寢苫枕塊終身不仕而恥讐之不復者人子之志也況
先君不以其道終而嗣子遽可以行即位乎此不書即
位所以為正也然隠非繼弑君而亦不書何也以三傳
考之皆謂有讓桓之志則不書即位者蓋所以成公志
也古者君薨而世子生則百官總已以聴冢宰隠之不
敢為公也蓋亦有冢宰之事乎奚必踐南面而稱公也
不知出此而徒謂有讓桓之志則其貽禍也不亦宜乎
夫禮諸侯一娶而九女元妃卒則次妃攝行内事而已
未聞有再娶之禮也用是言之則仲子非夫人桓公非
嫡子隠何為而不敢為公也然則蒍氏之禍隠實為之
也隠之不即位其失逺矣故春秋著之其有㫖哉
　　　鄭伯克段于鄢
不勝其母以害其弟弟叔失道而公弗制比其得衆也
雖欲制之反畏人之多言則克段非國人之志也故不
稱國討而書鄭伯以譏之夫為人君不能明義以善俗
使不義者得衆則鄭伯之過大矣孔子曰我戰則克克
者勝敵之辭也書克以見段之盛彊也段不弟故不言
弟所以參譏之也
　　　秋七月天王使宰咺來歸惠公仲子之賵
惠公仲子喪不見於春秋於此始賵不及事也
　　　九月及宋人盟于宿
及者内為主也宋人外之微者也屈千乗之尊而與微
者盟故不書公蓋諱也
　　　冬十有二月祭伯來
祭伯來不稱使非王命也私來也書之者惡其外交也
　　　二年春公會戎于潛
戎狄之道徑情而直行非可以禮信結也與之會盟失
之矣蓋中國微然後戎狄始與諸侯抗與之會盟非得
已也至是而王綱可知也
　　　夏五月莒人入向
入者以兵入也公羊論得向不居是也
　　　九月紀裂繻來逆女
譏不親迎也以文王親迎于渭諸侯不親迎非禮也
　　　三年春王二月已巳日有食之
日之盈虧有數存焉此巧厯者所知也何與於人事而
先王為之恐懼修省者謹天戒而已蓋於其常也賔餞
出納欽致其至所以若天道秩民事尤重於此則其有
變也可不為之警戒乎故春秋日食必書之所以重其
變也然或言朔或言日或不言朔日或朔日並書之史
失之詳畧異也
　　　三月庚戌天王崩
王崩國之大事故書之不書𦵏魯不會𦵏故也新王即
位不書魯不朝也蓋以書考之則王既尸天子二伯各
帥諸侯入應門左右禮也魯之不朝則諸侯之不臣可
知矣
　　　夏四月辛卯尹氏卒
外卒皆名而此言尹氏者譏世爵也古者為臣不敢貳
其君故非銜君命則束脩之問不出境所以致臣節也
生無相問則其死也何訃告之有乎不書可也後世國
亂君昏而為大夫者交政於中國故生或同盟死或相
訃非禮也故春秋於其訃告而書之所以正臣子之分
　　　秋武氏子來求賻
武氏子者未命也父死子将襲爵故稱武氏子以譏之
不稱使王有喪未出命故也夫邦有大事而魯不賻雖
問罪可也徳不足以致之反求焉則天子微魯之跋扈
不臣可知矣求者榖梁謂得不得未可知之辭是也
　　　莊元年三月夫人孫于齊
奔謂之孫内諱也文姜之於齊父母之國也雖父母亡
無歸寧之義猶不當以奔志之也蓋文姜通於齊侯而
殺其夫則於義有可絶而兄弟之倫喪矣故不書姜氏
而以奔志之明其義當與齊絶也姜氏齊姓也獨此不
書姜氏者於其始奔正之也
　　　夏單伯逆王姬
天子嫁女于諸侯必使諸侯同姓者主之禮也單伯大
夫之命乎天子者也魯君弑於齊而使之主婚姻與齊
為禮則天子固失義矣仇讐之人非所以接婚姻衰麻
非所以接冕弁則魯之臣子亦不當受也故書曰單伯
逆王姬以罪魯之臣子不辭而往逆也
　　　秋築王姬之館于外
王姬之館于廟則已尊於寢則嫌於羣公子之舍則已
卑為之改築禮也主王姬者必自公門出則築于外非
禮也魯之主王姬違義悖禮其惡大矣
　　　王使榮叔來錫桓公命
桓公在所誅絶而反追錫之則王綱之紊甚矣
　　　紀侯大去其國
大去者舉國而去之之辭也紀季以酅入于齊事之以
土地也猶不免焉故舉國以違其難此智者之事畏天
者所為也春秋善之書曰大去與夫書奔者異矣或曰
世守也非身之所能為也故國君死社稷義之不得避
也然則紀侯之去國無亦傷世守之義乎曰昔者大王
避狄而去邠非擇而取之不得已也孟子所以教滕文
公者亦如是而已此古人皆然何獨至於紀侯而疑之
乎
　　詩義
　　　将仲子
孟子曰取之而燕民悦則取之古之人有行之者武王
是也取之而燕民不悦則勿取古之人有行之者文王
是也文王之所為不違民而已夫共叔段繕甲治兵國
人説而歸之而詩人以刺莊公何也曰叔段以不義得
衆其失在莊公之不制其早也君明義以正衆使衆知
義則雖有不義者莫之與也雖有僭竊者莫之助也尚
何使人説而歸之哉民説而歸之則其取之也固不説
矣故莊公雖以仲叔為可懐而終畏人之多言也夫取
之而燕民不悦則勿取文王固嘗行之矣叔段得衆而
民説則勿取不亦可乎曰彼其得衆以不義也則民化
而為不義不義則後其君矣勿取則危亡之本也
　　　叔于田
仁且有禮矣而又有武焉固宜國人之所説而歸之也
雖使之一天下朝諸侯無不可矣而詩猶以為不義得
衆何也曰先王之迹微而禮義消亡政教不明而國俗
傷敗故人之好惡不足以當是非而毁譽不足以公善
惡則其所譽而好之者未必誠善也所毁而惡之者未
必誠惡也叔段不義而為衆所説者亦以衰俗好惡毁
譽不當其實故也然則所謂仁者豈誠有仁哉所謂禮
者豈誠有禮哉所謂武者亦若此而已孟子曰未有仁
而遺其親者也未有義而後其君者也而禮者節文斯
二者而已莊公之於叔段以仁言之則兄也以義言之
則君也彼誠仁且有禮矣則孰肯遺而後之哉以是觀
之則俗之所好惡可知矣
　　　狡童
不與我言兮是弗與治天職也不與我食兮是弗與食
天禄也為人臣任君之事然後食君之禄者義也故弗
與治天職則其憂至於不能餐弗與食天禄則不與賢
人國事又甚矣故其憂又至於不能息也
　　孟子解
　　　梁惠王問利國
君子以義為利不以利為利使其民不後其君親則國
治矣利孰大焉故曰亦有仁義而已何必曰利
　　　賢者亦樂此乎
人君當樂民之樂臺池鳥獸豈足樂哉
　　　移民移粟
移民轉粟荒政之所不廢也不行先王之道而徒以是
為盡心宜孟子之不與也夫有仁心仁聞而民不被其
澤者不行先王之道故也自不違農時而下使民養生
送死無憾者仁心仁聞而已未及為政也故為王道之
始自五畆之宅而下至黎民不饑不寒此制民之産先
王之政也如是而後王道成矣故曰不王者未之有也
夫有仁心仁聞而不行先王之道是謂徒善徒善不足
以為政行先王之政而無仁心仁聞是謂徒法徒法不
能以自行二者不可偏舉也故曰堯舜之道不以仁政
不能平治天下其斯之謂也
　　　仁者無敵
一視而同仁夫誰與為敵
　　　無道桓文之事
齊宣王見孟子於雪宫曰賢者亦樂此乎而孟子對以
晏子之言則霸者之事非無傳也君子務引其君於當
道則桓文之事不足為也已蓋大匠不為拙工改其繩
墨故曰無以則王乎
　　　是心足以王矣
為天下舉斯心加諸彼而已其王也孰禦焉然雖有仁
心仁聞而民不被其澤者不行先王之道故也故又以
制民之産告之使民不饑不寒而後曰不王者未之有
也
　　　今樂猶古樂
魏文侯曰端冕而聴古樂則唯恐卧聴鄭衛之音則不
知倦則今樂與古樂固異矣而孟子之言如此者蓋樂
者天地之和也而樂以和為主人和則氣和氣和則天
地之和應之矣使人聞鐘鼓管絃之音舉疾首蹙頞則
雖奏以咸英韶濩無補於治也故孟子告之以此姑正
其本而已
　　　憂以天下樂以天下
憂民之憂民亦憂其憂樂民之樂民亦樂其樂出乎爾
者必反之理之固然也
　　　徵招角招
角為民徵為事巡所守述所職省耕斂皆民事也故齊
景公作君臣相説之樂曰徵招角招是也
　　　王欲行王政則勿毁之矣
世儒或以孟子教齊宣王行王政為臣不忠與孔子尊
王之意異蓋未嘗論世故也春秋之時名位未亡天下
猶以為君也故孔子曰如有用我者吾其為東周乎至
孟子時諸侯皆稱王則天下不復有周也分為東西君
之位號亦亡矣雖欲尊之尚可得乎聖賢之趨時合變
各有所當也世儒不論其世而謬為之説失其㫖矣
　　　好色好貨
知仁勇天下之達徳也知知之仁守之勇行之三者闕
一焉非達徳也則人君固不可無勇矣而齊王以是為
有疾故孟子告以文武之事使廓而大之則安天下無
足為者矣若夫好貨好色則生於人君之邪心不可為
訓也然而孟子不以為不可者蓋譬之水逆行中流而
遏之其患必至于決溢因其勢而利道之則庶乎其通
諸海也故以公劉太王之事告之陳古之善而閉其邪
心引之於當道也其自謂齊人莫如我敬王者以此易
之睽曰遇主于巷亦斯之謂也
　　　聞誅一夫
三仁未去紂非獨夫也三仁去則天下不以為君矣是
誅一夫也何弑君之有世儒有謂湯武非聖人也有南
史之筆則鳴條牧野之事當書曰簒弑蓋其智不足以
知聖人而妄論之矣
　　　姑舍女所學而從我
此皆好臣其所教而不好臣其所受教故其言如此
　　　亦運而已矣
民之去燕猶避水火也故簞食壺漿以迎王師齊王又
殺其父兄係累其子弟是水益深火益熱矣民将復避
之也故曰亦運而已運者反覆運轉之謂也
　　　君請擇於斯二者
國君死社稷故告之以效死勿去正也至其甚恐則以
大王去邠之事告之非得已也然君子創業垂統為可
繼亦在彊為善而已故太王去邠民從之如歸市不知
為善而去國則民将適彼樂土矣尚誰從之哉然滕文
公未必能如太王也使其去國而遂亡則不若效死勿
去之為愈也故又請擇於斯二者
　　　不遇魯侯天也
孟子之遇不遇治亂興衰之所繫天實為之非人所能
也夫何怨尤之有
　　　爾何曾比予於管仲
孔子謂由也千乗之國可使治其賦稱管仲曰九合諸
侯一匡天下民到於今受其賜則管仲之功非子路所
能也而曾西謂子路孰賢則曰吾先子之所畏也問管
仲則艴然不説曰爾何曾比予如是何也曰昔者王良
與嬖奚乗為之範我驅馳終日而不獲一為之詭遇一
朝而獲十若子路者為之範也雖不獲一而不為歉管
仲詭遇也雖得禽若丘陵射者不為也仲尼之門羞稱
管晏亦猶是耳
　　　不得於言勿求於心不可
齊王不忍牛之觳􁁥而易之以羊非愛其財而易之也
而百姓謂王為愛無以自解所謂不得於言也不求其
心則齊王誠為愛其財而易之矣故不得於言勿求於
心不可夫志者心之所之也而志為氣之帥則氣從之
矣故不得於心勿求於氣可
　　　夫志氣之帥也氣體之充也夫志至焉氣次焉
志氣之帥則氣從志而已故曰志至焉氣次焉氣之從
志則持其志可也又曰無暴其氣者蓋蹶者趨者是氣
也而反動其心氣一亦能動志故也
　　　其為氣也至大至剛
通天下一氣耳天地其體也氣體之充也人受天地之
中以生均一氣耳故至大集義所生故至剛氣之剛大
以直養而無害則塞乎天地之間蓋氣之本體也氣無
形聲之可名故難言也而以道義配之所以著名之也
　　　勿忘勿助長
必有事焉勿忘也勿正勿助長也助長老子所謂益生
也益生不祥忘與助長所趨雖異而其為害則同矣循
其自然而順養之無加損焉則無二者之害矣
　　　伯夷栁下惠
伯夷栁下惠之風聞之者莫不興起故可為百世師至
其流風之弊隘與不恭則君子不由也
　　　孟子将朝王
齊王欲見孟子孟子辭以疾明日出弔於東郭氏公孫
丑曰昔者辭以病今日弔或者不可乎夫孟子将朝王
則見王固所欲也為其召之故不往明日出弔蓋取瑟
而歌之意欲其知之也雖公孫丑猶不諭其㫖況餘人
乎此景丑氏所以問也夫天下有大戒二臣之事君義
也無適而非君也無所逃於天地之間是之為大戒先
王之時天下定于一尺地莫非其有也一民莫非其臣
也則士於其時無適非君也無所逃於天地之間則君
命召不俟駕行矣禮也周衰諸侯各擅其土地士不遇
於齊則之楚之魏無不可者非一國所能専制也故士
於斯時有不為臣之義時君茍無尊徳樂道之誠心不
足與有為則雖欲亟見之且不可得況得而召之乎
　　　請野九一而助國中什一使自賦
夏后氏五十而貢殷人七十而助周人百畝而徹徹者
徹也蓋兼貢助而通用也故孟子請野九一而助國中
什一使自賦方里為井井九百畝八家皆私百畝其中
為公田所謂九一而助也國中什一使自賦則用貢法
矣此周人所以為徹也鄭氏謂周制畿内用貢法邦國
用助法有得於此歟
　　　舜使益掌火益烈山澤而焚之
舜之臣子十有二人而孔子曰舜有臣五人而天下治
所謂五人者孟子所言者是也夫洪水横流草木暢茂
禽獸偪人則禹雖欲施功未可也故孟子論五人者命
益使烈山澤而焚之在禹之先天下既平則命益若鳥
獸草木乃在皋陶之後蓋治人與若鳥獸草木其先後
之常序宜如此也不同亦時焉而已矣
　　　予天民之先覺者也
道一而已矣人心之所同然無二致也聖人先得人心
之所同然者故伊尹曰予天民之先覺者也衆人特夢
而未始覺耳而伊尹以斯道覺斯民非外襲而取之以
與民也特覺之而已矣
　　　百世而下聞者莫不興起
伯夷栁下惠道不行於天下而流風足以澤世起後而
已故百世而下有聞風而起者伊尹徳被生民功施後
世夫子自生民以來未之有也門人謂賢於堯舜則其
流風不足道也
　　　遲遲吾行也
孔子之去魯曰遲遲吾行也去父母國之道也然燔肉
不至不税冕而行何遲遲之有曰孔子之欲去魯也久
矣欲以微罪行不欲為茍去故遲遲其行也燔肉不至
則得以微罪行矣過此復無辭以去故不税冕而行非
速也
　　　惟義所在
孔子曰言必信行必果硜硜然小人哉故孟子曰大人
言不必信行不必果惟義所在以發明孔子之意
　　　不失赤子之心
赤子之心發而未離夫本也故言大人以此而已語化
之則未也
　　　薛居州善士也
政不足與間也人不足與適也惟大人為能格君心之
非則雖一人可與王為善矣薛居州善士而已不足以
與此故一薛居州其如宋王何
　　　是皆已甚
段干木踰垣而避之泄栁閉門而不内皆已甚也孔子
不為已甚者故陽貨先不得不見然陽貨矙孔子之亡
而饋蒸豚孔子亦矙其亡而往拜之夫是之謂稱揚子
謂詘身以伸道非也
　　　若合符節
舜之事瞽叟與文王之事紂其揆一也易地則皆然故
曰若合符節
　　　君之視臣如犬馬
臣之視君如國人若鄭以忽為狂狡之童是也視君如
冦讐若子胥之於楚平是也世之為臣蓋有如此者孟
子為齊宣王言之使知為君而遇其臣不可不以其道
也若夫君子於君臣之際無是理也
　　　天下之言性
天下之言性則故而已矣告子曰生之謂性是也列子
曰生於陵而安於陵故也生之謂性氣質之性也君子
不謂之性則故而已矣故者以利為本如禹之治水因
其勢而利道之行其所無事是也不知行其所無事而
用私智之鑿是以故滅命也所謂命者列子謂不知吾
所以然而然是也茍求其以利為本則雖天之髙星辰
之逺千嵗之日至可坐而致也
　　　孔子作春秋
王者之迹熄而詩亡詩亡然後春秋作春秋之時詩非
盡亡也黍離降而為國風則雅之詩亡矣雅亡則無政
春秋所以作也然孔子曰述而不作竊比於我老彭而
孟子曰孔子作春秋何也蓋當是時周雖未亡所存者
名位而已慶賞刑威不行焉孔子以一字為褒貶以代
刑賞前此未有也故曰春秋天子之事也故謂之作然
其事則齊桓晉文其文則史其義則竊取之是亦述之
而已
　　　堯舜之道孝弟而已
堯舜之道豈逺乎哉孝弟而已矣弟不弟乃在乎行止
疾徐之間人病不求耳伊尹樂堯舜之道即耕于有莘
之野是已寒而衣饑而食日出而作晦而息無非道也
孔子之相師亦道也百姓日用而不知耳知之則無適
而非道也
　　　盡心
盡其心然後能存心知其性然後能養性知天然後能
事天此其序也世儒謂知我則敵事我則卑失其㫖矣
　　　執中無權猶執一也
禹思天下之溺猶已溺之稷思天下之饑猶已饑之至
於股無􁀙脛無毛不當其可與墨子摩頂放踵無以異
也顔子在陋巷人不堪其憂回也不改其樂未嘗仕也
茍不當其可則與楊氏之為我亦無以異也子莫執中
執為我兼愛之中也執中而無權猶執一也鄉鄰有鬬
而不知閉户室中有鬬而不知救是亦猶執一耳故孟
子以為賊道禹稷顔回易地則皆然以其有權也權猶
權衡之權量輕重而取中也不能易地則皆然是亦楊
墨而已矣
　　　栁下惠
不惡汙君不辭小官可謂和矣而不以三公易其介則
雖和而不流此所以為栁下惠也
　　　同道不同道
禹稷顔回曾子子思易地則皆然故曰同道三聖人其
行不同不可以易地故曰不同道雖不同其趨則同歸
於仁而已與商之三仁或去或不去同謂之仁其揆一
也
　　　五十而慕
舜其至孝矣五十而慕蓋人少則慕父母而鮮能終身
慕因物有遷也故知好色則慕少艾有妻子則慕妻子
仕則慕君舜生三十徵庸至五十則是數者具有之矣
而不足以解憂惟順父母為足以解憂則終身慕可知
矣言五十而慕蓋以此也
　　　五霸假之
堯舜性之由而行者也湯武身之體之者也五霸則假
之而已非已有也若管仲責包茅不入王祭不供昭王
南征不反非謀伐之本意假此為説耳
　　　形色天性
形色即天性也則踐形斯盡性矣故惟聖人為能與釋
氏色空之論一也吾聖人以為天下自然之理而以常
事言之故言近而聞者無懼焉異端之學自以為精微
之論其徒累千百言不能竟其義故學者莫知適從而
去道益逺矣此儒佛之辨也
　龜山集巻八
欽定四庫全書
　龜山集巻九　　　　　　　宋　楊時　撰
　　史論
　　　藺相如
周室之季天下分裂為戰國游談之士出於其間各挾
術以干時君視其喜怒悲懼而捭闔之徼名射利固無
足道者間有感憤激昂以就一時之功其材力有足過
人而鮮克自重其身者何多耶予讀藺相如傳未嘗不
壯其為人而惜其如此也夫秦籍累世之資肆虎狼之
暴搏噬天下有并吞諸侯之心非可與禮義接而論曲
直也相如區區掉三寸舌入眦睚不測之秦卒能以完
璧歸亦足壯哉然當其捧璧睨柱示以必死葢亦摩虎
牙矣夫死非難死不失義不傷勇君子所難也且秦趙
之不敵葢雄雌之國也身之存亡非特一璧之重而社
稷安危之機亦不在夫璧之存亡也然則趙之有璧存
可也亡可也初相如捧璧入秦趙之君臣計議非有親
秦之心特迫其威彊耳夫以小事大古之人有以皮幣
犬馬珠玉而不得免者至棄國而逃況一璧乎雖與之
可也相如計不出此迺以孤單之使逞螳怒之威抗臂
秦庭當車轍之勢其危如一髪引千鈞豈不殆哉當是
時使秦知趙璧終不可得則欲徼幸不死難矣若是則
尚安得為不失義不傷勇乎不三數年趙卒有覆軍陷
城之厄者徒以璧為之祟也然則全璧歸趙何益哉至
於澠池之㑹則其危又甚矣方趙王之西也廉頗約以
一月不返則立太子以絶秦望則是行也非有萬全之
計矣雖無往可也傳曰智者慮義者行仁者守然後可
以㑹三者一闕焉則危事矣挾萬乘之君蹈危事非得
計也相如為趙卿相其智勇不足重趙使秦不敢惴焉
乃欲以頸血濺之豈孔子所謂暴虎憑河死而無悔者
歟嗚呼周道衰士無中行久矣區區戰國之際尚足追
議其失哉予於相如惜其雄傑俊偉於戰國士有足稱
者而其失如此故特為論著云
　　　項羽
予讀漢紀至髙祖謂項王有一范増不能用故為我擒
常以為信然及讀項羽傳觀范増所以佐羽者然後知
羽雖用増無益於敗亡也夫秦人齮齕其民天下背而
去之莫肯反顧當是時民之就有道正猶饑者之嗜食
不必豢稻粱而皆可於口也項籍以閭閻匹夫之資首
天下豪傑西向而竝爭視秦車之覆曽不知戒猶蹈其
故轍欲以力制天下所過燒夷殘滅是以秦攻秦也范
増曽無一言及此乃區區欲立楚後為足以懷民望何
其謬哉其後項王卒有弑義帝之名為敵國之資増實
兆之也増之得計不過數欲害沛公耳使項王不改其
轍則前日之亡秦是也借令沛公死天下其無沛公乎
　　　張良
子房起布衣徒歩以三寸舌為帝者師其奇謀祕計轉
敗為成出於困急之中者數矣故髙祖稱之配蕭韓為
三傑天下既平功髙者往往以才見忌疑釁一開雖韓
信有解衣推食之誠猶不克終竟以葅醢蕭何雖能以
功名自全而見疑亦屢矣是三人者惟子房功成智隠
不邇權勢視夫權利如脫敝屣雖寄身朝市而翛然如
江湖萬里之逺鴻㝠鳳舉矰繳不及方諸范蠡其優矣
哉夫漢興將相於去就之際皆中機會而不違理義者
吾獨於子房得之矣
　　　蕭何
髙皇帝收民於暴秦傷殘之餘而何秉國鈞盡革秦苛
法與之更始天下宜之作畫一之歌其法令終漢世守
之莫能損益也班固謂為一代宗臣豈虚語哉然髙皇
帝既平天下於功臣尤多忌刻何為宰輔至出私財以
助軍買田宅以自汙以是媚上僅能免矣甚至於械繫
之猶不知引去豈工於為天下而拙於謀身耶葢不學
無聞暗於功成身退之義貪冒榮寵惴惴然如持重寶
惟恐一跌然而幾踣者亦屢矣葢髙皇帝慢而侮人而
輕與人爵邑故不能得廉節之士而一時頑鈍嗜利無
恥者多歸之以何之賢猶不免是惜夫
　　　曹參
曹參從髙帝起豐沛間與之竝驅者皆一時熊羆之士
而陷敵攻堅必以參為首宜其勇悍彊鷙果於擊斷天
下已定參為齊相乃退然不自用盡召長老諸先生問
所以安集百姓者既得葢公避正堂舍之尊用其言而
齊大治其後為漢相亦以治齊者治天下故其効如之
觀參所為其始以戰鬭為功而終則以清淨無為自守
何其不相侔也非其資務學問樂用人言而勇於自克
其何能爾若參者可不謂賢矣夫初參與蕭何有隙何
且死所推賢唯參參代何為相國舉事無所變更一遵
用何法二人者茍無體國之誠心忘一已之私忿則排
陷紛更將無所不至推之以為賢守之而勿失尚何有
哉其卒為一代宗臣葢有以也
　　　陳平
吕后問宰相髙祖曰陳平智有餘難以獨任王陵少戅
可以佐之則髙祖固有疑平之心矣然終其世不見其
隙葢天下初定國家多故諸侯内叛夷狄外陵平為䕶
軍常從征伐不據重兵不親國柄故能免也然髙祖謂
平難獨任王陵可以佐之而陵終以戅見疎無益於國
其後平専為丞相天下無間言卒以功名終不其反歟
知人惟帝難之信矣夫
　　　周勃
將視軍如臂指然唯所用耳以義驅之雖赴水火可也
絳侯之入北軍也乃令之曰為劉氏者左袒為吕氏者
右袒使吕氏能得士心軍皆右袒則斯言豈不召亂乎
葢不學無術居其位而不知其任皆此類也至其以列
侯就國也嘗自畏恐誅每河東郡守尉行縣至絳必被
甲令家人持兵以見是果欲何為耶使天子欲誅之也
則被甲持兵將拒之耶其後人有上書告勃欲反者乃
其自召也以文帝之寛仁故卒能全宥使在髙帝吕氏
之時而所為若是猶欲以功名自全難矣
　　　張耳　陳餘
遷固謂耳餘為勢利之交非也張耳鉅鹿之圍責餘以
俱死黶釋沒於秦軍耳大不信以為殺之二人所以相
失也是豈有勢利之交耶予謂耳餘之友葢失於相結
之深而相知淺也使其相知如管鮑寧有是耶
　　　韓信
韓信以機變之才因思歸之衆以臨關東而燕代趙齊
之間無堅城彊敵矣其用奇無窮所向風靡自漢興名
將未有倫擬也至其軍修武也又輔以張耳二人皆勇
略葢世余竊怪漢王自稱漢使晨馳入壁即卧内奪其
印符麾召諸將易置之而耳信未之知也此其禁防闊
疎與棘門霸上之軍何異耶使敵人投間竊發則二人
者可得而虜也豈古所謂有制之兵者信亦有未逮歟
　　　彭越
天下之禍莫大乎不明分分之不明由較材程力之過
也余觀韓彭之亡皆以此歟葢西漢之初髙皇帝以匹
夫起阡陌之中一時名將非屠販亡命輕猾之徒則里
巷齠齓布衣之交也其平居握手素非有君臣等威也
論其材力亦豈足相過哉天下未平而大者已王小者
已侯皆連城數郡一搖足則秦項之爭復搆矣漢方收
民於百戰凋瘵之餘而臨諸侯王之上凛乎其猶蹈春
冰而常恐其潰也故疑隙一開則葅醢隨之矣嗚呼是
豈知先王所以維持天下者哉雖朝委裘植遺腹而不
亂者亦有名義以正其分耳故君君臣臣而天下治如
將較材程力以彊弱勝負為君臣則天下之禍何時已
哉漢之君臣不知出此卒至相夷而不悟悲矣
　　　季布
桓公殺公子糾召忽死之管仲不死孔子稱其仁管仲
之不死繩以春秋之法則其義固有在矣世莫有能窺
之者方季布髠鉗奴辱於朱家非有深計逺慮也期以
免死而已班固謂賢者誠重其死夫死非其所固賢者
所重也然君子固有舍生而取義者固之為此說豈非
以管仲之事與之乎是皆未明春秋之義者揚子曰明
哲不終事項其義得之矣
　　　趙堯　周昌
余讀漢史至吕戚之事未嘗不為之廢巻太息也以髙
皇之明惓惓於趙王其念深矣然卒用趙堯之策可謂
以金注也且吕后以堅忍之資濟之深怨積怒其於趙
王也欲得而甘心焉久矣雖韓彭之强有弗利於已去
之猶發䝉耳一貴强相何足以重趙哉善為髙皇計者
葢亦反諸已而已不以衽席燕好之私亂嫡妾之分使
貴者不陵賤者不逼夫夫婦婦而家道正矣是將化天
下以婦道如關雎之時豈特無母禍而已哉
　　　叔孫通
叔孫通欲徴諸生共起朝儀而魯有兩生不從夫叔孫
通量君之能以為禮阿世茍合其道不足尚也不從誠
宜然天下新出於戰爭之餘朝廷之間皆武夫壯士非
復有禮文相際也以至醉或妄呼拔劍擊柱其漸烏可
久哉故叔孫通所欲起者朝儀而已非如先王之制作
也二生拒之如此失其㫖矣揚雄謂魯有大臣豈其然
乎
　　　張蒼
斗綱之端連貫營室織女之紀指斗牛之初其次為星
紀五星起其初日月起其中其時為冬至其辰居丑故
子丑可以為正者以日月五星所從起也子為正者得
天統以時言也丑為正者得地統以辰言也孔子曰行
夏之時葢三代之時惟夏時為正而人取則焉故得人
統也三正之相循猶忠質文之尚不可増易也至秦以
十月為正失其㫖矣張蒼吹律調樂定律令若百工作
程品其有意乎推本之也當是時漢廷公卿皆武夫軍
吏無能知書者唯蒼自秦時為柱下史明習天下圖書
尤邃於律厯有所建明宜無不從也然其術學疎陋猶
以漢當水徳之盛正朔宜因秦弗革卒以此絀惜夫
　　　酈寄
諸吕之王非漢約天下莫與也産禄擅兵欲危劉氏忠
臣所共切齒而酈寄固與之交善而商亦莫之禁何也
其謀吕禄也刼之而後從則商寄之罪均矣雖絳侯賴
之以入北軍功不足以贖其罪也使商不執劫而吕氏
得志則寄之父子得無非望乎其賣友非其本心也
　　　朱虚侯
予讀髙后五王傳至劉章言田事及誅諸吕一人亡酒
者未嘗不為之寒心也方髙后欲强諸吕雖大臣平勃
等皆俛首取容而已其志非忘漢也觀王陵之事則可
監矣使章以才見忌不得宿衞禁中則後雖欲有為也
尚何及哉然章之獲全於吕后之時而卒能成功亦幸
而已
　　　田叔
班固謂田叔隨張敖赴死如歸彼誠知所處余謂田叔
之隨王雖身死之何益於趙此與婢妾賤人感慨自殺
者何以異哉烏在其為知所處孟舒為雲中守而士爭
臨城死敵此誠長者而田叔乃以隨張王事首稱之斯
言豈特為舒而發抑亦自賢耳夫譽人以自賢是豈長
者之言乎
　　　婁敬
婁敬建和親之策欲以嫡長公主妻單于且謂冒頓在
固為子壻子壻死外孫為單于豈聞孫敢與大父亢禮
哉可毋戰以漸臣也其說何謬哉且子壻與外孫孰與
父子親也彼且殺父以代立况妻之父乎其何足恃哉
然屬人主厭兵故以一言之謬而遂成千載之患惜夫
　　　賈誼
賈誼以少年英銳之資抱負其器頗見識拔慨然遂以
身任天下而絳灌之徒出於織薄販繒之武夫先王之
典章文物彼烏足與議哉髙皇帝所以平天下定法令
又皆其身親見之也誼以疎逖晚進之人欲一日悉更
易之彼其心豈能恝然耶此讒釁之所由起也古之君
子自重其身常若不得已而後進非固要君也葢天下
重器不可易為之王業之大必遲久而後成故人君非
有至誠不倦之心則不足與有為也其尊徳樂義一有
不至則引而去之萬鍾於我何加焉非忘天下道固然
也誼之草具儀法與夫三表五餌其術固疎矣當是時
人君方且謙讓未遑也誼身非宰輔乃汲汲然自進其
說葢亦不自重矣在我者不重故人聴之也輕及夫以
才見忌不容于朝出為王傅其論國事猶曰陛下曾不
與如臣者議之則是欲嬰撫在庭之臣而出其上也豈
不召禍與孔子曰為國以禮其言不讓於誼有之矣
　　　賈山
孝文之恭儉慈仁而賈山乃借秦為喻盛言其侈靡貪
狼暴虐宜若過矣然君臣儆戒正在無虞之時故舜之
臣猶以丹朱戒其君則山之借秦不為過也後世驕君
諛臣恃天下無虞而不知儆戒有聞斯言必以為訕矣
其取禍敗不亦宜乎
　　　申屠嘉
文帝以竇廣國有賢行欲相之恐天下以為私不用用
申屠嘉此乃文帝以私意自嫌而不以至公處已也廣
國果賢耶雖親不可廢果不賢耶雖疎不可用吾何容
心哉當是時承平日久英材間出擇可用者用之可也
必曰髙帝舊臣過矣
　　　馮唐
馮唐謂文帝不能用頗牧其言雖有激然亦深中其病
也夫李牧之為趙將也軍市之租皆自用賞賜皆決於
外不從中覆故能有成功魏尚守雲中上功首虜差六
級文吏即以法繩之以是較之文帝不能用李牧信矣
揚雄謂文帝親詘帝尊以信亞夫之軍曷為不能用頗
牧夫孫武斬吳王之寵姬穰苴斬齊君之寵臣與其使
者僕車之左駙馬之左驂皆在軍不受君令也古之為
將者皆然豈獨亞夫乎然則文帝未嘗詘而亞夫之軍
未嘗信也謂之有激云爾則得矣
　　　張釋之
君子欲訥於言而敏於行利口㨗給古人賤之若上林
尉居其位不知其任至十餘問不能對是謂不任職非
訥於言者也釋之以絳侯張相如方之過矣文帝問絳
侯天下一歳決獄幾何絳侯不能對又問天下錢穀一
歳出入幾何又不能對帝以問陳平平剖析甚辨文帝
善之絳侯愧汗浹背自以其能不及平逺甚若是以絳
侯為賢平為喋喋可乎余謂上林尉真亡賴而虎圏嗇
夫雖口對響應亡窮然上所問乃其職事非利口㨗給
也豈足深過之歟
　　　袁盎
淮南王之驕恣其荏禍久矣然徴之即至則反形未具
以檻車遷之是將置之必死也不早辨之養成其禍卒
至乎敗國亡身文帝不無罪也鄭共叔不義得衆詩人
以刺莊公而春秋交譏之正謂此也然則人君不幸有
弟如淮南者宜奈何若舜之於象放之有庳可也盎不
能明義以正其君乃以無稽之言謂之不亦過乎若七
國之反聞晁錯之欲治已也反以奇禍中之此戰國策
士之常也然二人之相賊其志一也特繫其發之先後
耳不念國家之大計乃欲因禍以釋一已之私怨若二
人又何足誅哉而班固謂盎仁心為質誤矣
　　　晁錯
晁錯曰人君必知術數又曰五帝神聖其臣莫能及而
自親事操是說葢未嘗知治體也夫天下大器非智力
所能勝也舜之惇五典庸五禮用五刑皆因天而已未
嘗自為也雖股肱耳目付之臣而不自用况以術數而自
親事乎使後世懷諂者誤其君挾術以自用必質是言
也其為禍豈淺哉若吳楚之反不在錯天下已知之矣
景帝用讒邪之謀以誅錯其失計不已甚乎當是時兵
之勝負國之安危未可知也而誅其謀首豈不殆哉而
在庭之臣無一人為錯言者葢變起倉卒各欲僥倖於
無事而莫敢以身任之也然而錯亦有以取之矣夫漢
之有七國未若魯之三家也孔子墮三都之城而三家
無敢不受命者則其處之必有道矣孟子曰子以為有
王者作則魯在所損乎在所益乎孟子而得志固將損
之也錯無碩德重望以鎮服其心而强為之謀其召亂
而取禍葢無足怪者武帝時淮南王欲反獨畏汲黯之
節義視公孫𢎞輩如發䝉耳則天下果非智力可為也
以一汲黯猶足以寢淮南之謀况不為黯者乎
　　　鄒陽　枚乘
吳王怨望隂有邪謀鄒陽枚乗之徒不能明義以導其
君而區區以利說之宜乎其無益也及吳兵西嚮而枚
乗猶以民之輕重國之大小為言則是使吳重大而漢
輕小則吳兵可得而進也吳亡乗不及禍而卒以取重
於世幸矣夫
　　　竇嬰　灌夫　田蚡
景帝燕兄弟欲以天位傳梁王竇嬰以漢約阻之忤太
后㫖可謂不阿矣及為丞相推轂士類専用儒術雖籍
福之辨不能遷惑其所守直已以往不撓權貴其節義
有足稱者至晚節末路失位不得志而與灌夫相為引
重二人者並位公侯顯名當世其平生意氣何其壯哉
田蚡以外戚進顯淫奢無度尊已以下人壯夫義士宜
恥出其門而二人者乃幸其臨况以為名髙其志慕又
何其汙也葢騖勢榮者勢窮則辱而氣隨以奪其理然
矣若灌夫者勇悍不遜有死之道焉終以一朝之忿亡
其身非自取與竇嬰區區復銳於為救果何益哉故卒
與俱滅是亦不知量也田蚡規利賣國其不族幸矣
　　　劉向
初孝宣循武帝故事招置名儒而更生以通達善屬文
與選中可謂遇主矣其後上復興神仙方術之士而更
生得淮南枕中鴻寶祕書獻之言黄金可成其所為未
免長君之過也豈其逢世希合而為之歟抑年少學猶
未能無惑於異端歟其後與望之堪猛輩竝立于朝為
羣小側目更生乃令外親上變事其義安在哉夫君子
小人相為盛衰葢天地之大義也消息盈虚天地且不
能不以其漸况於人乎且許史恭顯之於漢也憑藉私
昵寵嬖之恩非一日矣其培根深其滋蔓廣非所以朝
升而暮罷而君子之去小人又非智謀之足恃也亦有
吾之仁義而已彼方欲肆欺以罔吾之信為數以敗吾
之義而吾且欲決而去之而自為不信其見棄也不亦
宜乎予讀更生傳見其惓惓於其君未嘗不為之歎息
也惜其不知義命之歸故一蹶而不振悲夫
　　　朱穆
蔡邕謂朱穆貞而孤有羔羊之節觀其立朝論議有足
稱者然乃從梁冀之辟何也孟子曰觀近臣以其所為
主觀逺臣以其所主以穆之賢而主梁冀烏在其為貞
孤哉然邕之從董卓無異於梁冀宜其不以朱穆為過
也
　　　臧洪
臧洪初為張超功曹後遇袁紹以為青州刺史二人之
遇洪其義均矣而洪之報二人者何其異哉方曹公圍
超於雍丘洪欲赴難而請兵於紹袁曹方睦夫紹之與
超素無一日之歡則雍丘之圍非切於已也欲其背好
用師以濟不切之難則紹之不聴未為過而洪之絶紹
豈亦不量彼已歟其不屈而死也葢亦匹夫匹婦之為
諒也已
　　　竇武　何進
桓靈之間昏弱相仍女后臨朝權移近習久矣王甫曹
節以臺厮之賤便嬖寵昵之私竊弄神器固天下之所
同疾也竇武倚元舅之親操國重柄招集天下名儒碩
德布在王庭相與仗義協謀𠞰絶凶類正猶因迅風之
勢以揚稃粃耳豈不易哉然而身敗功頽貽國後患者
幾事不密而禍成於猶豫也方武之不受詔馳入歩軍
營召會北軍五校士數千人勢猶足以有為也張奐北
州之人豪素非中人之黨可以義動也不能乘機決策
收為已用而乃遲回達旦使逆賊得與奐等合豈不惜
哉何進親見竇氏之敗而不用陳琳鄭公業之諫躬蹈
覆轍引姦凶而授之柄卒成移鼎之禍進實兆之也范
曄乃引天廢商之言豈不謬哉
　　　荀彧
厲王流彘周召二公共和為政延及宣王卒有中興之
功天下之存亡豈不以其人哉當桓靈之衰其禍未甚
於流彘也董卓之亂天之未厭漢德豈有異於共和之
時乎而議者謂曹公非取天下於漢其說非也方曹公
以强忍之姿因亂假義挾主威以令諸侯其包藏禍心
天下庸人知之矣而荀彧間關河冀擇其所歸卒從曹
氏志欲扶義奮謀以舒倒懸之急迹其行事可謂勇智
兼人矣乃獨不知曹氏之無君乎其拒董昭之議何也
夫豈誠有忠貞之節歟抑以晚節葢之歟由前則不智
由後則不忠不智不忠而求免於亂臣宜乎其難矣嗚
呼荀彧安得無罪歟觀其臨大謀操弄强敵於股掌之
間輔成曹氏霸業至其威加海内下陵上逼乃欲潛杜
其不軌是猶狂瀾潰堤以成滔天之勢而後徐以一葦
障之尚可得乎而范曄猶謂彧有殺身成仁之美吾不
知其說也
　　　郊祀
漢武元鼎元封之間燕齊之士爭言神仙祭祀致福之
術者以萬數故淫祠於漢世為多雖當時名儒碩德繼
登宰輔莫有能定正之者元成之際衡譚用事始奮然
欲盡去淫祠正以古義又幸世主從之其志行矣未幾
以劉向一言而廢祠復興豈不惜哉葢人情狃於禍福
而易動鬼神隠於無形而難知以易動之情稽難知之
理而欲正百年之謬宜乎其難矣以劉向之賢猶溺於
習見况餘人乎
　　　汲黯
周勃起布衣葢椎朴鄙人以其重厚故可屬大事則天
下重任固非狷忿褊迫者所能勝也武帝時淮南王欲
反獨畏汲黯之節義至論公孫𢎞輩若發䝉爾夫汲黯
之直為天下敬憚如此予獨疑其狷忿褊迫臨大事不
能無輕動輕動則失事機難與成功故武帝謂古有社
稷臣黯近之矣其有得於此乎
　　　周世宗家人傳
予讀周世宗家人傳至守禮殺人世宗不問史氏以為
知權予竊思之以謂父子者一人之私恩法者天下之
公義二者相為輕重不可偏舉也故恩勝義則詘法以
伸恩義勝恩則掩恩以從法恩義輕重不足以相勝則
兩盡其道而已舜為天子瞽瞍殺人臯陶執之而不釋
為舜者豈不能赦其父哉葢殺人而釋之則廢法誅其
父則傷恩其意若曰天下不可一日而無法人子亦不
可一日而亡其父民則不患乎無君也故寧與其執之
以正天下之公義竊負而逃以伸已之私恩此舜所以
兩全其道也方守禮殺人有司不能執之而徒以聞故
世宗得而不問也有如臯陶者執之而不釋則雖不問
得乎哉然世宗取天下於百戰之餘未易以舜之事望
之者然則宜奈何亦寘諸法而已矣法有八議而貴居
一焉為天子父可謂貴矣此禮律之通義也一寘諸法
而兩不傷焉何為不可哉
　
　
　
　
　
　
　
　
　
　
　
　
　
　龜山集巻九
欽定四庫全書
　龜山集巻十　　　　　　　宋　楊時　撰
　　語録
　　　荆州所聞(甲申四月至乙酉十一月/)
先生曰自堯舜以前載籍未具世所有者獨宓犧所畫
八卦耳當是之時聖賢如彼其多也自孔子刪定作繫
之後更秦歴漢以迄于今其書至不可勝記人之所資
以為學者宜易於古然其間千數百年求一人如古之
聖賢卒不易得何哉豈道之所傳固不在於文字之多
寡乎夫堯舜禹皋陶皆稱若稽古非無待於學也其學
果何以乎由是觀之聖賢之所以為聖賢其用心必有
在矣學者不可不察之也
觀孔門弟子之徒其事師雖至於流離困餓濵於死而
不去非要譽而規利也所以甘心焉者其所求也大矣
流離困餓且濵於死有不足道者學者知此然後知學
之不可已矣
古之學者以聖人為師其學有不至故其德有差焉人
見聖人之難為也故凡學者以聖人為可至則必以為
狂而竊笑之夫聖人固未易至若舎聖人而學是將何
所取則乎以聖人為師猶學射而立的然的立於彼然
後射者可視之而求中若其中不中則在人而已不立
之的以何為準
問曾西不為管仲而於子路則曰吾先子之所畏或曰
羞管仲之所已為慕子路之所未就此說是否曰孔子
曰由也千乗之國可使治其賦也使其見於施為如是
而已其於九合諸侯一匡天下固有所不逮也然則如
之何曰管仲之功子路未必能之然子路譬之御者則
範我馳驅者也若管仲葢詭遇耳曾西仲尼之徒也葢
不道管仲之事
六經不言無心惟佛氏言之亦不言修性惟揚雄言之
心不可無性不假修故易止言洗心盡性記言正心尊
徳性孟子言存心養性佛氏和順於道徳之意葢有之
於理義則未也
聖人以為尋常事者莊周則夸言莊周之博乃禪家呵
佛罵祖之類是也如逍遙游養生主曲譬廣喻張大其
說論其要則逍遥游一篇乃子思所謂無入而不自得
而養生主一篇乃孟子所謂行其所無事而已
問孔子曰中庸之為徳其至矣乎何也曰至所謂極也極猶
室之極所處則至矣下是為不及上焉則為過或者曰
髙明所以處已中庸所以處人如此則是聖賢所以自
待者常過而以其所賤者事君親也而可乎然則如之
何曰髙明即中庸也髙明者中庸之體中庸者髙明之
用耳髙明亦猶所謂至也
問或曰中所以立常權所以盡變不知權則不足以應
物知權則中有時乎不必用矣是否曰知中則知權
不知權是不知中也曰既謂之中斯有定所必有權
焉是中與權固異矣曰猶坐於此室室自有中移而
坐於堂則向之所謂中者今不中矣堂固自有中合堂
室而觀之葢又有堂室之中焉若居今之所守向之中
是不知權豈非不知中乎又如以一尺之物約五寸而
執之中也一尺而厚薄小大之體殊則所執者輕重不
等矣猶執五寸以為中是無權也葢五寸之執長短多
寡之中而非厚薄小大之中也欲求厚薄小大之中則
釋五寸之約唯輕重之知而其中得矣故權以中行中
因權立中庸之書不言權其曰君子而時中葢所謂權
也(一連/下段)
舜跖之分利與善之間也利善之間相去甚微學者不
可不知
為文要有溫柔敦厚之氣對人主語言及章疏文字温
柔敦厚尤不可無如子瞻詩多於譏玩殊無惻怛愛君
之意荆公在朝論事多不循理惟是争氣而已何以事
君君子之所養要令暴慢衺僻之氣不設於身體
陶淵明詩所不可及者沖澹深粹出於自然若曾用力
學然後知淵明詩非著力之所能成
私意去盡然後可以應世老子曰公乃王
儒佛深處所差杪忽耳見儒者之道分明則佛在其下
矣今學之徒曰儒者之道在其下是不見吾道之大也
為佛者既不讀儒書或讀之而不深究其義為儒者又
自小也然則道何由明哉
君子無終食之間違仁說者曰飲食必有祭是也曰如
是則造次顛沛之際遑遽急迫甚矣欲不離仁仁之道
安在且飲食必有祭小人亦然豈能仁哉
孔子以其子妻公冶長以其兄之子妻南容說者曰君
子之處其子與處其兄之子固不同也曰兄弟之子猶子
也何擇乎誠如所言是聖人猶有私意也聖人不容有
私意若二女之少長美惡必求其對所妻之先後未必
同時安在其厚於兄而薄於已邪記此者特言如是二
人可託以女子之終身且聖人為子擇配不求其它故
可法也
或謂孔子登東山而小魯登泰山而小天下此言勝物
而小之曰使聖人以勝物為心是將自小安能小物聖
人本無勝物之心身之所處者髙則物自不得不下耳
葉公以證父之攘羊為直而孔子以為吾黨之直者
父為子隠子為父隠夫父子之真情豈欲相暴其惡哉
行其真情乃所謂直反情以為直則失其所以直矣乞
醯之不得為直亦猶是也
周禮王燕則以膳夫為獻主說者曰君臣之義不可以
燕廢曰是不然此孟子所謂養君子之道也禮受爵於
君前則降而再拜燕所以待羣臣嘉賓也而使之有升
降拜揖之勞是以犬馬畜之矣故以膳夫為獻主而主
不自獻酧焉是乃所以為養君子之道而廩人繼粟庖
人繼肉之義也
周禮凡用皆㑹唯王及后不會說者曰不得以有司之
法制之曰有司之不能制天子也固矣然而九式之職
冡宰任之王恣其費用有司雖不㑹冡宰得以九式論
於王矣故王后不㑹非蕩然無以禁止之也制之有冡
宰之義而非以有司之法故也
或曰書之終秦誓以見聖人之樂人悔過也故凡過而
能悔者取其悔而不追其過可也今有殺人而被刑者
臨刑而曰吾惟殺人以至此也仁者於此則必哀而捨
之曰書之有秦費二誓以誌帝王之誥命於是絶故也
其大意則言有國者不可廢誓於誓之中其事又有可
取者則如秦之罪已而不責人是也若曰取其悔而已
不咎其過其既悔而有過也亦不當罪乎聖人以恕待
人於人之悔也嘉之可也如以悔為是而不問其改與
不改則改過者尠矣故君子之取人也取其改不取其
悔且殺人至於被刑而自狀其過葢傷其死之不善也
使殺人而不必死其肯悔乎崤之戰不敗則秦自以為
功矣何以知之以濟河之師知之也濟河之師何義哉
君子務本言凡所務者惟本而已若仁之於孝悌其本
之一端耳葢為仁必自孝悌推之然後能為仁也其曰
為仁與體仁者異矣體仁則無本末之别矣孔子曰老
者安之朋友信之少者懷之此無待乎推之也孟子曰
老吾老以及人之老幼吾幼以及人之幼此推之也推
之所謂為仁
問子貢貨殖誠如史遷之言否曰孔門所謂貨殖者但
其中未能忘利耳豈若商賈之為哉曰樊遲請學稼學
圃如何曰此亦非為利也其所願學正許子並耕之意
而命之為小人者葢稼圃乃小人之事而非君子之所
當務也君子勞心小人勞力
先生嘗夜夢人問王由足用為善何以見語之曰齊王
只是朴實故足以為善如好貨好色好勇與夫好世俗
之樂皆以直告而不隠於孟子其朴實可知若乃其心
不然而謬為大言以欺人是人終不可與入堯舜之道
矣何善之能為
狼跋之詩曰公孫碩膚赤舄几几周公之遇謗何其安
閒而不迫也學詩者不在語言文字當想其氣味則詩
之意得矣
孟子言說大人則藐之至於以已之長方人之短猶有
此等氣象在若孔子則無此矣觀鄉黨一篇與上大夫
言誾誾如也與下大夫言侃侃如也以至見冕者與瞽
者雖䙝必以貌如此何暇藐人禮曰貴貴為其近於君
也敬長為其近於親也故孔子謂君子畏大人
孔子言由求為具臣曰弑父與君亦不從也由求如是而已
乎曰弑父與君言其大者葢小者不能不從故也若季
氏旅泰山伐顓臾而不能救之之事是已然則或許其
升堂且皆在政事之科何也曰小事之失亦未必皆從
但自弑父與君而下或從一事則不得為不從若弑父
與君則決不從矣進此一等便為大臣如孔孟之事君
是也故孔孟雖當亂世而遇庸暗之主一毫亦不放過
事道與禄仕不同常夷甫家貧召入朝神宗欲優厚之
令兼數局如登聞鼓染院之類庶幾俸給可贍其家夷
甫一切受之不辭及正叔以白衣擢為勸講之官朝廷
亦使之兼它職則固辭葢前日所以不仕者為道也則
今日之仕須是官足以行道乃可受不然是茍禄也然
後世道學不明君子之辭受取舎人尠能知之故常公
之不辭人不以為非而程公之辭人亦以為是
王逢原才高識逺未必見道觀其所著乃髙論怨誹之
流假使用之亦何能為
春秋昭如日星但説者斷以已意故有異同之論若義理
已明春秋不難知也春秋始於隱其説紛紛無定論孟子
有言王者之迹熄而詩亡詩亡然後春秋作據平王之崩
在隱公之三年也則隱公即位實在平王之時自幽王為
犬戎所滅而平王立於東遷當是時黍離降而為國風則
王者之詩亡矣此春秋所以作也
易於咸卦初六言咸其拇六二言咸其腓九三言咸其
股九五言咸其脢上六言咸其輔頰舌至於九四一爻
由一身觀之則心是也獨不言心其説以為有心以感
物則其應必狹矣唯忘心而待物之感故能無所不應
其繇辭曰貞吉悔亡憧憧往來朋從爾思夫思皆縁其
類而已不能周也所謂朋從者以類而應故也故孔子
繫辭曰天下何思何慮天下同歸而殊塗一致而百慮
天下何思何慮夫心猶鏡也居其所而物自以形來則
所鑒者廣矣若執鏡隨物以度其形其照幾何或曰思
造形之上極過是非思之所能及故唯天下之至神則
無思也無思所以體道有思所以應世此為不知易之
義也易所謂無思者以為無所事乎思云耳故其於天
下之故感而通之而已今而曰不可以有思又曰不能
無思此何理哉
或曰聖人所以大過人者葢能以身救天下之弊耳昔
伊尹之任其弊多進而寡退茍得而害義故伯夷出而
救之伯夷之清其弊多退而寡進過廉而復刻故柳下
惠出而救之柳下惠之和其弊多洿而寡潔惡異而尚
同故孔子出而救之是故伯夷不清不足以救伊尹之
任柳下惠不和不足以救伯夷之清此三人者因時之
偏而救之非天下之中道也故久必弊至孔子之時三
聖人之弊各極於天下故孔子集其行而大成萬世之
法然後聖人之道無弊其所以無弊者豈孔子一人之
力哉四人者相為終始也使三聖人者當孔子之時皆
足以為孔子矣曰何不思之甚也由湯至於文王之時
五百有餘歳其間賢聖之君六七作其成就人才之衆
至其衰世尤有存者使伊尹有弊當時更世之久上之
為君下之為臣皆足以有為獨無以革之乎由周至于
戰國之際又五百有餘歳文武周公之化不為不深使
伯夷之弊至是猶在則周之聖人所謂一道德以同風
俗者殆無補於世而獨俟一柳下惠邪况孔子去柳下
惠未逺若柳下惠能矯伯夷之清使天下從之其弊不
應繼踵而作而孔子救之又何其遽也且孔子之時荷
蕢荷蓧接輿沮溺之流必退者尚多也則柳下惠之所
為是果何益乎故為聖人救弊之說者是亦不思而已
矣夫伊尹固聖人之任者然以為必於進則不可也湯
三使往聘之然後幡然以就湯不然將不從其聘矣則
伊尹之不必進可見伯夷固聖人之清者然以為必於
退則不可也方其辟紂居諸海濱以待天下清聞西伯
善養老者則歸之則伯夷之不必退亦可見若柳下惠
孔子葢以為直道而事人孟子亦稱其不以三公易其
介矣亦豈以同為和乎由是觀之其弊果何自而得之
邪若曰孔子之道所以無弊者四人者相為終始使三
聖人當孔子之時亦皆足以為孔子此尤不可孟子曰
伯夷伊尹不同道又曰自生民以來未有盛於孔子而
伯夷伊尹不足以班之而其所謂同者得百里之地而
君之皆能以朝諸侯有天下行一不義殺一不辜而得
天下皆不為而已彼為任為清為和一節之至於聖人
者也其可以為孔子乎夫以三人為聖者孟子發之也
而孟子之言其辨如彼今釋孟子之言安得彊為之說
乎雖然此孟子之言也學者於聖人又當自有所見自
無所見縱得孟子之㫖何與吾事
問伊尹五就湯五就桀何也曰其就湯也以三聘之勤
也其就桀也湯進之也然則何為事桀曰既就湯則當
以湯之心為心湯豈有伐桀之意哉其不得已而伐之
也人歸之天命之耳方其進伊尹以事桀也葢欲其悔
過遷善而已茍悔過遷善則吾北面而臣之固所願也
若湯初求伊尹即有伐桀之意而伊尹遂相之是以取
天下為心也以取天下為心豈聖人之心哉
問伯夷伊尹柳下惠之行固不同矣使伯夷居湯之世
就湯之聘乎曰安得而不就然則湯使之就桀則就之
乎曰否何以知其然曰伯夷聞文王作興則歸之宜其
就湯之聘然而横政之所出横民之所止不忍居也使
之事桀葢有所不屑矣然則其果相湯也肯伐桀乎曰
至天下共叛之桀為獨夫伯夷伐之亦何卹哉
或曰湯之伐桀也衆以為我后不卹我衆舎我穡事而
割正夏而湯告以必往是聖人之任者也文王三分天
下有其二以服事商是聖之清者也曰非也湯伐桀雖
其衆有不恱之言憚勞而已若夏之人則不然曰時日
曷喪予及汝皆亡故攸徂之民室家相慶簞食壺漿以
迎王師湯雖不往不可得矣文王之時紂猶有天下三
分之一民猶以為君則文王安得而不事之至於武王
而受罔有悛心賢人君子不為所殺則或為囚奴或去
國紂之在天下為一夫矣故武王誅之亦不得已也孟
子不云取之而燕民不悅則勿取古之人有行之者文
王是也取之而燕民悅則取之古之人有行之者武王
是也由此觀之湯非樂為任而文王非樂為清也會逢
其適而已
孟子與人君言皆所以擴其善心而革其非不止就事
論事如論齊王之愛牛而曰是心足以王論王之好樂
而使之與百姓同樂論王之好貨好色好勇而陳周之
先王之事若使為人臣者論事每如此而其君肯聴豈
不能堯舜其君
又曰孟子對人君論事句句未嘗離仁此所謂王道也
曰安得句句不離乎仁曰須是知一以貫之之理曰一
以貫之仁足以盡之否曰孟子固曰一者何曰仁也仁
之用大矣今之學者仁之體亦不曾體究得
梁王頋鴻雁麋鹿以問孟子孟子因以為賢者而後樂此至
其論文王夏桀之所以異則獨樂不可也世之君子其賢
者乎則必語王以憂民而勿為臺沼苑囿之觀是拂其
欲也其佞者乎則必語王以自樂而廣其侈心是縱其
欲也二者皆非能引君以當道唯孟子之言常於毫髪
之間剖析利害之所在使人君化焉而不自知夫如是
其在朝廷則可以格君心之非而其言易行也
或曰居今之世去就之際不必一一中節欲其皆中節
則道不得行矣曰何其不自重也枉已者其能直人乎
古之人寧道之不行而不輕其去就如孔孟雖在戰國
之時其進必以正以至終於不得行而死是矣顧今之
世獨不如戰國之時乎使不卹其去就可以行道孔孟
當先為之矣孔孟豈不欲道之行哉
或曰以術行道而心正如何曰謂之君子豈有心不正
者當論其所行之是否爾且以術行道未免枉已與其
自枉不若不得行之愈也
宋牼以利說秦楚使之罷兵以息兩國之爭其心未為
過也然孟子力抵之葢君子之事君其說不可惟利之
從茍惟利之從則人君所見者利而已彼有軋吾謀者
其說又利於我吾說必見屈矣故不若與之談道理道
理既明人自不能勝也所謂道理之談孟子之仁義是
也王霸之佐其利義之間乎一毫為利則不足為王矣
後世道學不明人以顔子伯夷只作一節之士若孟子
之論則是兩人者豈清修介潔者邪如伯夷直許之以
朝諸侯有天下顔子直許之以禹稷之事
方太公釣於渭不遇文王特一老漁父耳及一朝用之
乃有鷹揚之勇非文王有獨見之明誰能知之學者須
體此意然後進退隱顯各得其當
或曰德而已矣奚取於聰明曰徒取其德或有有德而
不聰明者如此則人得以欺罔之何以濟務故書稱堯
舜禹湯文武皆言其聰明為是故也
黄叔度學充其德雖顔子可至矣
一介之與萬鍾若論利則有多寡若論義其理一也伊
尹惟能一介知所取與故能禄之以天下弗顧繫馬千
駟弗視自後世觀之則一介不以予人為太吝一介不
以取諸人為太潔然君子之取予適於義而已予之嗇
取之微雖若不足道然茍害於義又何多寡之間乎孔
子於公西赤之富不䘏其請於原憲之貧不許其辭此知
所予者也孟子言非其道則一簞食不可受於人如其
道則舜受堯之天下不以為泰此知所取者也
孟子稱舜象憂亦憂象喜亦喜此語最宜味之夫舜之
意唯恐不獲於象也則象喜舜自喜夫豈有偽乎是之
謂不藏怒不宿怨
問象日以殺舜為事而舜終不為所殺何也曰堯在上
天下豈容有殺兄者乎此語自是萬章所傳之謬據所
載但云象傲而已觀萬章之言傲何足以盡之其言殺
舜之時堯已妻之二女又使其子九男百官皆事舜於
畎畝之中象必不敢但萬章所問其大意不在此故孟
子當時亦不暇辨
孟子言舜之怨慕非深知舜之心不能及此據舜惟患
不順於父母不謂其盡孝也凱風之詩曰母氏聖善我
無令人孝子之事親如此此孔子所以取之也孔子曰
君子之道四丘未能一焉若乃自以為能則失之矣
顔子所學學舜而已葢舜於人倫無所不盡也以為父
子盡父子之道以為君臣盡君臣之道以為夫盡夫道
以為兄盡兄道此孟子所謂舜為法於天下可傳於後
世者也孟子所憂亦憂不如舜耳人能以舜為心其學
不患不進
問將順其美後世之說或成阿諛恐是引其君以當道
曰然此正如孟子所謂是心足以王若曰以小易大則
非其情以為見牛未見羊而欲以羊易牛乃所以為仁
引之使知王政之可為是謂將順又曰詳味此一章可
見古人事君之心
韓信用兵在楚漢之間則為善矣方之五霸已自不及
以無節制故也如信之軍修武髙祖即其卧内奪之印
易置諸將信尚未知此與棘門霸上之軍何異但信用
兵能以術驅人使自為戰當時亦無有以節制之兵當
之者故信數得以取勝也王者之兵未嘗以術勝人然
亦不可以計敗後世惟諸葛亮李靖為知兵如諸葛亮
已死司馬仲達觀其行營軍壘不覺歎服而李靖惟以
正出奇此為得法制之意而不務僥倖者也古人未嘗
不知兵如周官之法雖坐作進退之末莫不有節若平
時不學一旦緩急何以應敵如此則學者於行師御衆
戰陣營壘之事不可不講
史言成安君儒者故為韓信所勝成安君豈真儒者哉若真
儒必不為韓信所詐如曰吾行仁義云耳人得而罔之是木
偶人也夫兵雖不貴詐亦人所不得而詐然後為善觀戰國
用兵中原之戰也若今之用兵禦邊塞耳力可以戰則戰勢
利於守則守來則拒之去則勿追則邊鄙自然無事今乃
反挑之且侵其地已非理矣其決勝必取而至於用狙詐
也又何足怪若賢將必不以窮鬭逺討為事何用狙詐葢
邊塞之戰與中原之戰異邊人難與較曲直是非惟恃力
耳但以邊人待之可也以邊人待之如前所謂是矣
問今之為將帥者不必用狙詐固是奈兵官武人
之有智略者莫非狙詐之流若無狙詐如何使人曰君
子無所往而不以誠但至誠惻怛則人自感動曰至誠
惻怛可也然今之置帥朝除暮易若以至誠為務須是
積久上下相諳其效方見卒然施之未必有補曰誠動
於此物應於彼速於影響豈必在久如郭子儀守河陽
李光弼代之一號令而金鼓旗幟為之精明此特其號
令各有體耳推誠亦猶是也
正叔先生過范堯夫治所謂堯夫曰聞公有言作帥當
使三軍愛之如父母是否曰然非歟曰公第能言之耳
未必能行也曰何以言之曰聞舊帥方卒公始代之便
設筵張樂犒軍此所以知公之必不能使三軍愛之如
父母也曰當時自合打散設筵張樂却是錯曰打散亦
不可彼卒伍之所利者財食也使其不得財食則知新
帥之所以不給賜財食者為舊帥之亡也夫舊帥亦父
母也今其亡未久而給賜如常卒伍之愚忘其上以此
耳然則不能使之觀舊帥如父母則必不能使之以我
為父母矣堯夫是日追送正叔曰若不逺出不聞此言
祖宗能用人命故太祖嘗曰我以一縑易一敵人首不
過十萬匈奴之衆可盡唯能如此此所以能取天下今
獲一刧盜亦須以數十千賞之若只使一縑欲易一敵
人首人必不為用唯不能用人命此所以必至於厚賞
也觀祖宗時江南擅强河東未服兩浙川廣尚守巢六
方是時所有財賦特中原之地耳其聚斂科派葢不若
今之悉也其後祖宗削平僭亂只用所有不患乏財使
如今日厚賞安能取天下
陸宣公當擾攘之際說其君未嘗用數觀其奏議可見
欲論天下事當以此為法宣公在朝自以不卹其身知
無不言言無不盡至於遷貶唯杜門集古方書而已可
謂知進退者
吕晦叔真大人其言簡而意足孫莘老嘗言裕陵好問
且曰好問則裕晦叔曰好問而裕不若聴徳而聰人有
非劉向强聒而不舍者吕晦叔曰劉向貴戚之卿此語
可謂忠厚然向之眷眷於漢室而不忍去則是也至於
上變論亊亦可謂不知命矣
問以匹夫一日而見天子天子問焉盡所懷而陳之則
事必有窒礙者不盡則為不忠如何曰事亦須量深淺
孔子曰信而後諫未信則以為謗巳也易之恒曰浚恒
凶此恒之初也故當以漸而不可以浚浚則凶矣假如
問人臣之忠邪其親信者誰歟遽與之辨别是非則有
失身之悔君子於此但不可以忠為邪以邪為忠語言
之間故不無委曲也至於論理則不然如惠王問孟子
何以利吾國則當言何必曰利宣王問孟子卿不同則
當以正對葢不直則道不見故也世之君子其平居談
道甚明論議可聴至其出立朝廷之上則其行事多與
所言相戾至有圗王而實霸行義而規利者葢以其學
得之文字之中而未嘗以心驗之故也若心之所得則
曰吾所以為已而已是故心迹常判而為二心迹既判
而為二故事事違其所學
人臣之事君豈可佐以刑名之說如此是使人主失仁
心也人主無仁心則不足以得人故人臣能使其君視
民如傷則王道行矣
或曰特㫖乃人君威福之權不可無也曰不然古者用
刑王三宥之若案法定罪而不敢赦則在有司夫惟有
司守法而不敢移故人主得以養其仁心今也法不應
誅而人主必以特㫖誅之是有司之法不必守而使人
主失仁心矣
荆公在上前爭論或為上所疑則曰臣之素行似不至
無廉恥如何不足信且論事當問事之是非利害如何
豈可以素有廉恥刼人使信已也夫廉恥在常人足道
若君子更自矜其廉恥亦淺矣葢廉恥自君子所當為
者如人守官曰我固不受贓不受贓豈分外事乎
理財作人兩事其説非不善然世儒所謂理財者務為聚
斂而所謂作人者起其奔競好進之心而已易之言理
財詩之言作人似不如此
周官平頒其興積說者曰無問其欲否槩與之也故假
此為青苗之法當春則平頒秋成則入之又加息焉以
為不取息則舟車之費鼠雀之耗官吏之俸給無所從
出故不得不然此為之辭耳先王省耕斂而為之補助
以救民急而已方其出也未嘗望入豈復求息取其息
而曰非漁利也其可乎孟子論法以為凶年糞其田而
不足則必取盈焉使民終歳勤動不得以養其父母又
稱貸而益之是為不善今也無問其欲否而頒之亦無
問年之豐凶而必取其息不然則以刑法加焉周官之
意果如是乎
朝廷設法賣酒所在官吏遂張樂集妓女以來小民此
最為害教而必為之辭曰與民同樂豈不誣哉夫誘引
無知之民以漁其財是在百姓為之理亦當禁而官吏
為之上下不以為怪不知為政之過也且民之有財亦
須上之人與之愛惜不與之愛惜而巧求暗取之雖無
鞭笞以强民其所為有甚於鞭笞矣余在潭州瀏陽方
官散青苗時凡酒肆食店與夫俳優戲劇之罔民財者
悉有以禁之散錢已然後令如故官賣酒舊嘗至是時
亦必以妓樂隨處張設頗得民利或以請不許往往民
間得錢遂用之有方
常平法州縣寺舎歳用有餘則以歸官賑民之窮餓者
余為瀏陽日方為立法使行旅之疾病飢踣於道者隨
所在申縣縣令寺舎飲食之欲人之入吾境者無不得
其所也其事未及行而余以罪去官至今以為恨
錢塘内造什物守臣不知其數恣宦官所為至數年未已傷
財害民莫此為甚使其器用一一得以奉御兹固無嫌
其實公得其一私得其十其十者非以自奉則逞奇技
淫巧以自獻於上與夫宫嬪之貴幸者此弊尤不可言
使予守錢塘必先奏上乞降所造之數付有司為之以
進庶幾宦官不得容其奸是雖於事未有大補亦守臣
安百姓節國用之一端也如此而得罪則有名矣
或勸先生解經曰不敢易也曾子曰吾日三省吾身為
人謀而不忠乎與朋友交而不信乎傳不習乎夫傳而
不習以處已則不信以待人則不忠三者胥失也昔有
勸正叔先生出易傳示人者正叔曰獨不望學之進乎
姑遲之覺耄即傳矣葢已耄則學不復進故也學不復
進若猶不可傳是其言不足以垂後矣六經之義驗之
於心而然施之於行事而順然後為得驗之於心而不
然施之於行事而不順則非所謂經義今之治經者為
無用之文徼幸科第而已果何益哉
今所謂博學者特通歴代之故事而已必欲取堯舜三
代之法兼明而默識之以斷後世所為之中否而去取
焉葢未能也孟子之學葢有以為不足學而不學者也
余觀熙寧元豐之君子皆通曉世務而所取以為證者
秦漢以下之事而已故有為秦漢以上之說者與之爭
輒不勝若今之論事者多以三代為言其實未必曉有
能以三代之法一一與之剖析是非有不戰而自屈者
然此須深知三代致治之意方可若周官之書先王經
世之務也不可不講若有意於世須是事事明了胸中
無疑方能濟務如馬周以一介草茅言天下事若素宦
於朝若非嘗學來安得生知因論馬周言事每事須開
人主一線路終是不如魏徴之正如諫太宗避暑事親
之道甚善然又曰鑾輿之出有日不可遽止願示還期
若事非是即從而止之何用如此正孟子所謂月攘一
雞者豈是以堯舜望其君乎
褚遂良修起居注唐太宗曰朕有不善亦當記之乎或
為之言曰借使遂良不記天下亦當記之曰此語亦善
但人主好名則可以此動之耳未盡也夫君子居其室
出其言善則千里之外應之出其言不善則千里之外
違之故言行君子之樞機不可不慎縱使史官不記而
民之應違如此雖欲自掩其不善其可得乎
試教授宏辭科乃是以文字自售古人行已似不如此
今之進士使豪傑者出必不肯就然以為舎此則仕進
無路故為不得已之計或是為貧或欲縁是少試其才
既得官矣又以僥求榮達此何義哉
朝廷立法臺察不許言天下利害諫官不許論人才命
為臺諫是使之言也而又禁之何理哉如命以中書舎
人或升黜不當繳還詞頭則更屬它中書舎人為之命
以給事中或有必行之事則不復過門下而所謂中書
舎人給事中者亦更不整理且如此是不得其職矣不
得其職則當去而今之君子安為之其義焉在常平司
有支用雖是敕取法當執奏近又免執奏之法關防甚
密何可免也使吾輩得為常平官如此等事亦當辨明
則知今之要路大抵難處也先王之時工執蓺事以諫
自此推之則當是時凡有職者皆得執其事以諫矣若
人人有職事皆能思其利害以諫法度何憂不完政事
何憂不成且古者百工猶能信度以申其說而今之侍
從監司葢内外之達官人主所親信者反未嘗知諫此
又何理也
天生聰明時乂所謂天生者因其固然而無作之謂也
無所作聰明是謂憲天聰明憲天云者任理而已矣故
伊尹曰視逺惟明聴徳惟聰知此然後可與論人君之
聰明矣或曰為人君須聰明有以勝人然後可以制人
而止其亂曰天聰明期於勝人非也如人聴訟必欲即
揣知其情狀是非亦或屢中若不任理只是億度而已
非所謂聰明故孔子曰聴訟吾猶人也必也使無訟乎
人君如不聴徳每事即揣知情狀是非所中雖多失人
君之道矣謂之不聰明可也
作詩不知風雅之意不可以作詩尚譎諫唯言之者無
罪聞之者足以戒乃為有補若諫而渉於毁謗聞者怒
之何補之有觀蘇東坡詩只是譏誚朝廷殊無温柔敦
厚之氣以此人故得而罪之若是伯淳詩則聞之者自
然感動矣因舉伯淳和温公諸人禊飲詩云未須愁日
暮天際乍輕隂又泛舟詩云只恐風花一片飛何其温
厚也
考槃之詩言永矢弗過說者曰誓不過君之朝非也矢
陳也亦曰永言其不得過耳昔者有以是問常夷甫之
子立立對曰古之人葢有視其君如冦讎者此尤害理
何則孟子所謂君之視臣如犬馬則臣視君如冦讎以
為君言之也為君言則施報之道此固有之若君子之
自處豈處其薄乎孟子曰王庶幾改之予日望之君子
之心葢如此考槃之詩雖其時君使賢者退而窮處為
可罪夫茍一日有悔過遷善之心復以用我我必復立
其朝何終不過之有大抵今之說詩者多以文害辭非
徒以文害辭也又有甚者分析字之偏傍以取義理如
此豈復有詩孟子引天生烝民有物有則民之秉彞好
是懿德故有物必有則民之秉彞也故好是懿德其釋
詩也於其本文加四字而已而語自分明矣今之說詩
者殊不知此
郭汾陽不問發墓之人雖古之齊物我者不能過
問謝安屐齒折事識者不信是否曰此事未必無但史
於此亦失之億度安知其非偶然乎若破賊而喜在謝
安固不足怪然屐齒必不為一時遑遽而致折也
或謂人當無利心然後為君子曰以此自為可也以此責
人恐不勝責矣人但能於得處知辨義理亦自難得故
孔子以見利思義稱成人而以見得思義稱士焉此其
辨也
物有圭角多刺人眼目亦易玷闕故君子處世當渾然
天成則人不厭棄矣
溝洫之量不可以容江河江河之量不可以容滄海有
所局故也若君子則以天地為量何所不容有能捐一
金而不顧者未必能捐十金能捐十金而不顧者未必
能捐百金此由所見之熟與不熟非能真知其義之當
與否也若得其義矣雖一分不妄予亦不妄取
世之事鬼神所以陷於淫諂者皆其不知鬼神之情狀
祭祀之深意也學者當求知之漢儒言祖有功宗有德
不毁所以勸也曰非也子孫之祭其親豈有功德而後
祭之乎若以為有功德然後祭是子孫得揀擇其祖宗
而尊之也豈事親之道哉秦少游以韋元成為腐儒惡
其建毁廟之議其說曰君子將營宫室宗廟為先廏庫
為次居室為後夫營之先親而後身則毁之先身而後
親可知矣漢之離宫别館長楊五柞已大侈靡未聞其
毁乃取韋元成毁廟之說亟行之此元帝寢疾所以夢
祖譴責也其後又復豈終可改乎曰審宗廟也則不容
以所未當毁者而毁之矣先王之禮天子祭天地諸侯
祭社稷父為士子為大夫葬以士祭以大夫父為大夫
子為士葬以大夫祭以士支子不祭有事則祭于宗廟
之家明非繼體也如是則祭與不祭皆不可茍矣漢之
廟在郡國葢以千數歳時皆諸侯王主祭豈古禮哉使
漢祖宗有靈當不享矣立無度之廟致不享之祭以此
事神尚不欲毁邪以夢寐而復既未知鬼神之情狀引
之為證其說陋矣且誠如所論先王當行之矣先王豈
不敬神哉
知合内外之道則顔子禹稷之所同可見葢自誠意正
心推之至於可以平天下此内外之道所以合也故觀
其意誠心正則知天下由是而平觀其天下平則知非
意誠心正不能也兹乃禹稷顔回之所以同也
問師也辟何以見曰語云堂堂乎張也難與並為仁矣葢幾
於辟然此其初也學於孔門者皆終有進焉若子張後
來論交曰我之大賢歟於人何所不容此豈介僻之流
孟子曰人之有四端猶其有四體也夫四體與生俱生
身體不備謂之不成人闕一不可亦無先後之次老子
言失道而後德失德而後仁失仁而後義失義而後禮
禮者忠信之薄是特見後世為禮者之弊耳先王之禮
本諸人心所以節文仁義是也顧所用如何豈有先後
雖然老子之薄而末之者其意欲民還淳反樸以救一
時之弊而已夫果能使民還淳反樸不亦善乎然天下
豈有此理夫禮文其質而已非能有所增益也故禮行
而君臣父子之道得使一日去禮則天下亂矣若去禮
是去君臣父子之道也而可乎唯不可去此四端所以
猶人之有四體也
今學者將仁小却故不知求仁孔子曰若聖與仁則吾
豈敢孔子尚不敢當且罕言之則仁之道不亦大乎然則所
謂合而言之道也何也曰由仁義則行仁義所謂合也
洪範傳曰道萬物而無所由命萬物而無所聴唯天
下至神為能與於此此為不知道與命也孔子之言
道曰誰能出不由戸何莫由斯道也其言命曰道之將
行也歟命也道之將廢也歟命也夫道非能使人由之
命非能使人聴之人自不能違耳聖人雖至神以為體
道而至於命則可也若曰無所由無所聴將焉之乎且
聖人未嘗不欲道之興以無可奈何故委之於命如使
孔子必可以為周公之事其不為之乎可為而不為則
是欲道之廢矣豈孔子之心哉故曰道萬物而無所由
命萬物而無所聴者不知道與命之言也
洪範傳論水火金木土自然之數配諸人之一身皆有
先後之序此有序乎夫五行在天地之間有則俱有故
曰闕一不可今曰有水然後有火有火然後有木有木
然後有金有金然後有土雖常人皆知其不然矣然則
謂精神魂魄意為有序失之矣
或問臺諫官如何作曰剝之象曰不利有攸往小人長
也順而止之觀象也君子尚消息盈虚天行也夫君子
之於小人方其進也不可以驟去觀剝之象斯可見矣
剝坤下而艮上坤順也艮止也此天理之不可易者也
順而止之其漸而非暴之謂乎隂陽之氣消息盈虚必
以其漸君子所尚葢在於此
君子之治心養氣接物應事唯直而已直則無所事矣
康子饋藥孔子既拜而受之矣乃曰丘未達不敢嘗此
疑於拂人情然聖人慎疾豈敢嘗未達之藥既不敢嘗
則直言之何用委曲微生髙乞鄰醯以與人是在今之
君子葢常事耳顧亦何害然孔子不以為直以所以辭
康子之言觀之信乎其不直也維摩經云直心是道場
儒佛至此實無二理學者必欲進德則行已不可不直
葢孔子之門人皆於其師無隠情者知直故也如宰我
短喪之問之類
范濟美問讀論語以何為要曰要在知仁孔子說仁處
最宜玩味曰孔子說處甚多尤的當是何語曰皆的當
但其門人所至有不同故其答之亦異只如言剛毅木
訥近仁自此而求之仁之道亦自可知葢嘗謂曾子在
孔門當時以為魯魯者學道尤宜難於它人然子思之
中庸聖學所賴以傳者也考其淵源乃自曾子則傳孔
子之道者曾子而已矣豈非魯得之乎由此觀之聰明
辨智未必不害道而剛毅木訥信乎於仁為近矣
吕吉甫解孝經義首章云是曾子力所不能問故孔子
以其未曉而盡告之曰豈有人未之曉而可以盡告之
乎觀孔子門人問為邦者惟顔子一人其它敢為國者
尚少今孝經所論上自天子下至庶人無不及者若其
力有未至而盡告之在孔子為失言於曾子為無益豈
聖賢教與學之道哉孔子云參也魯葢其初時而後語
之以一以貫之曾子於此默喻則其所得深矣猶以為
魯是學於孔門者獨無所進乎觀論語所載曾子將死
之言孟子推明不事有若之意又詳考子思孟子傳道
之所自是特以魯終其身者邪學有所患在守陳編而
不能斷以獨見之明此其於古人是非所以多失之也
　
　
　
　
　龜山集巻十
欽定四庫全書
　龜山集巻十一　　　　　　宋　楊時　撰
　　語録二
　　　京師所聞(丙戌四月至六月/)
李似祖曹令德問何以知仁曰孟子以惻隠之心為仁
之端平居但以此體究久久自見因問似祖令德尋常
如何說隠似祖云如有隠憂勤卹民隠皆疾痛之謂也
曰孺子將入於井而人見之者必有惻隠之心疾痛非
在已也而為之疾痛何也似祖曰出於自然不可已也
曰安得自然如此若體究此理知其所從來則仁之道
不逺矣二人退余從容問曰萬物與我為一其仁之體
乎曰然
問論語言仁處何語最為親切曰皆仁之方也若正所
謂仁則未之嘗言也故曰子罕言利與命與仁要道得
親切唯孟子言仁人心也最為親切
豐尚書稷嘗言少時見雪竇教人惜福云人無壽夭禄
盡則死昔元厚之死而復生於隂府見主吏謂之曰君
禄未盡它時官至兩府然須惜福乃可延年厚之一生
雖一桮飯亦必先減而後食其餘奉養皆不敢過故身
為執政壽逾七十雪竇之言於是可驗今日貴人相髙
以侈視其費用皆是無益畢竟何補公聞之曰此猶以
利言也若以義言之則簞食萬鍾顧吾所得為者如何
耳
吳審律(儀/)勸解易曰易難解曰及今可以致力若後力
衰却難曰某嘗觀聖人言易便覺措辭不得只如乾坤
兩卦聖人嘗釋其義於後是則解易之法也乾之初九
潛龍勿用釋云陽在下也又曰龍德而隠者也又曰下
也又曰陽氣潛藏又曰隠而未見行而未成此一爻耳
反覆推明至五變其說然後已今之釋者其於他卦能
如是推明乎若不能爾則一爻之義只可用之一事易
三百八十四爻爻指一事則是其用止於三百八十四
事而已如易所該其果極於此乎若三百八十四事不
足以盡之則一爻之用不止於一事亦明矣觀聖人於
繫辭發明卦義尚多其說果如今之解易者乎故某嘗
謂說易須髣髴聖人之意然後可以下筆此其所以未
敢茍也
問邵堯夫云誰信畫前元有易自從刪後更無詩畫前
有易何以見曰畫前有易其理甚微然即用孔子之已
發明者言之未有畫前葢可見也如云神農氏之耒耜
葢取諸益日中為市葢取諸噬嗑黄帝堯舜之舟楫葢
取諸渙服牛乗馬葢取諸隨益噬嗑渙隨重卦也當神
農黄帝堯舜之時重卦未畫此理真聖人有以見天下
之賾故通變以宜民而易之道得矣然則非畫前元有
易乎
問牆有茨之詩若以為勸戒似不必存曰著此者欲知
此惡不可為耳所以不可為以行無隠而不彰雖幽闇
深僻之中人亦可以知其詳也人之為惡多以人莫之
知而密為之然終不能掩密為之者其初心也至於不
能掩葢已無如之何耳豈其所欲哉此君子所以戒慎
乎其所不睹恐懼乎其所不聞也
自非狙詐之徒皆知義足以勝利然不為利疚而遷者
幾希如管仲亦知義故其所為多假義而行自王者之
迹熄天下以詐力相髙故常溺於利而不知反由孔子
而後為天下國家不以利言者唯孟子一人守得定
九月丁卯子同生曰子同者正名其為桓公之子也猗
嗟之詩序曰人以為齊侯之子其詩曰展我甥兮則明
莊公非齊侯之子矣以經考之莊公之生桓公之六年
也至十八年始書夫人姜氏遂如齊而左傳因載申繻
之諫與桓公適齊之事則前此文姜葢未嘗如齊也未
嘗如齊而人以莊公為齊侯之子春秋安得而不辨乎
此春秋所以為别嫌明微也
閔二年書鄭棄其師觀清人之詩序可見矣文公惡髙
克使之將兵禦狄久而不召遂使衆散而歸豈非棄其
師乎葢惡其人而使之將兵以外之兵何罪故止罪鄭
齊桓公攘戎狄而封衞未嘗請命于天子而専封之也
故春秋書城楚丘而不言其封衞葢無取焉然則木瓜
美桓公孔子何以取之曰木瓜之詩衞人之詩也衞為
狄所滅桓公救而封之其恩豈可忘也欲厚報之不亦
宜乎在衞人之義不得不以為美其取之也以衞人之
義而已若春秋褒貶示天下之公故無取
鄭季常作太學博士言養士之道當先善其心今殊失此意
未知所以善之之方曰由今之道雖賢者為教官必不能善
人心曰使荆公當此職不知如何曰荆公為相其道葢
行乎當年今日學法荆公之法也已不能善之矣季常
良久曰如是如是
與季常言學者當有所疑乃能進德然亦須著力深方
有疑今之士讀書為學葢自以為無可疑者故其學莫
能相當如孔子門人所疑皆後世所謂不必疑者也子
貢問政子曰足食足兵民信之矣子貢疑所可去答之
以去兵於食與信猶有疑焉故能發孔氏民無信不立
之說若今之人問政使之足食與兵何疑之有樊遲問
仁子曰愛人問智子曰知人是葢甚明白而遲猶曰未
達故孔子以舉直錯諸枉能使枉者直教之由是而行
之於智之道不其庶矣乎然遲退而見子夏猶申問舉
直錯諸枉之義於是又得舜舉臯陶湯舉伊尹為證故
仁智兼盡其說子夏問巧笑倩兮美目盼兮直推至於
曰禮後乎然後已如使今之學者方得其初問之答便
不復疑矣葢嘗謂古人以為疑者今人不知疑也學何
以進季常曰某平生為學亦常自謂無疑今觀所言方
知古之學者善學
問中庸只論誠而論語曾不一及誠何也曰論語之教人凡
言恭敬忠信所以求仁而進徳之事莫非誠也論語示人以
其入之之方中庸言其至也葢中庸子思傳道之書不正言
其至則道不明孔子所罕言孟子常言之亦猶是矣
易曰君子敬以直内義以方外夫盡其誠心而無偽焉
所謂直也若施之於事則厚薄隆殺一定而不可易為
有方矣敬與義本無二所主者敬而義則自此出焉故
有内外之辨其實義亦敬也故孟子之言義曰行吾敬
而已
問孔子許子路升堂其品第甚髙何以見曰觀其死猶
不忘結纓非其所養素定何能爾邪茍非其人則遑遽
急迫之際方寸亂矣
問宰我於三年之喪猶有疑問何也曰此其所以為宰
我也凡學於孔子者皆欲窮究到無疑處方已三年之
喪在他人於此不敢發之宰我疑以朞斷故必求質於
聖人雖被深責所不辭也
四科之目不盡孔門弟子之賢非可指為定論
揚雄作太𤣥準易此最為誑後學後之人徒見其言艱
深其數汗漫遂謂雄真有得於易故不敢輕議其實雄
未嘗知易
問必有事焉而勿正心勿忘勿助長既不可忘又不可
助長當如何著力曰孟子固曰至大至剛以直養而無
害則雖未嘗忘亦不助長
温良恭儉讓此五者非足以盡孔子然必聞其政者以
此耳
毋意云者謂無私意耳若誠意則不可無也
所謂時習者如嬰兒之習書㸃畫固求其似也若習之
而不似亦何用習學者學聖人亦當如此大槩必踐履
聖人之事方名為學習又不可不察習而不察與不習
同若今之學者固未嘗習而況於察
問何謂屢空曰此顔子所以殆庶幾也學至於聖人則
一物不留於胸次乃其常也回未至此屢空而已謂之
屢空則有時乎不空
億則屢中非至誠前知也故不足取
問操則存如何曰古之學者視聴言動無非禮所以操
心也至於無故不徹琴瑟行則聞佩玉登車則聞和鸞
葢皆欲收其放心不使惰慢邪僻之氣得而入焉故曰
不有博弈者乎為之猶賢乎已夫博弈非君子所為而
云爾者以是可以收其放心爾說經義至不可踐履處
便非經義若聖人之言豈有人做不得處學者所以不
免求之釋老為其有髙明處如六經中自有妙理却不
深思只於平易中認了曾不知聖人將妙理只於尋常
事說了
曾子曰士不可以不𢎞毅人須能𢎞然後有容因言陳
述古先生云丈夫當容人勿為人所容
旁招俊乂列于庶位宰相之任也今宰相欲擢任一人
必令登對然後取㫖用之夫人之賢不肖一見之頃安
能盡知此葢起於後世宰相不堪委任之過
荆公云利者隂也隂當隠伏義者陽也陽當宣著此說
源流發於董仲舒然此正王氏心術之蔽觀其所為雖
名為義其實為利
春秋正是聖人處置事處他經言其理此明其用理既
明則其用不難知也
聖人作處本分之外不加毫末故以孔子之聖孟子止
言其不為已甚而已
或問操心曰書云以禮制心所謂操也如顔子克已復
禮最學者之要若學至聖人則不必操而常存揚雄言
能常操而存者其唯聖人乎此為不知聖人論及莊周
言天人處曰絡馬首穿牛鼻是謂人曰是夫天也若絡
牛首穿馬鼻則不可謂之天論西銘曰河南先生言理
一而分殊知其理一所以為仁知其分殊所以為義所
謂分殊猶孟子言親親而仁民仁民而愛物其分不同
故所施不能無差等或曰如是則體用果離而為二矣
曰用未嘗離體也且以一身觀之四體百骸皆具所謂
體也至其用處則屨不可加之於首冠不可納之於足
則即體而言分在其中矣
吾從周非從其文也從其損益而已
易言利見利用而終不言所以利故孔子罕言利或謂
死與鬼神子路所不得而問葢不曉一致之理故錯認
聖人之言
宰我問三年之喪非不知其為薄也只為有疑故不敢
隠於孔子只此無隠便是聖人作處
問伯夷聖人猶有隘何也曰此自氣禀不同耳若觀其
百世之下聞其風者頑夫廉懦夫有立志此是甚力量
　　　餘杭所聞(丁亥三月/)
周公東征邦君御事皆以為不可周公徒得十夫之助
決意征之禹征有苖㑹羣后誓之既已出師朝廷上下
宜無不以為當者而益以一言贊之禹遂振旅而還而
苗亦隨格豈周公之德不逮禹乎葢舜之時在廷莫非
君子而天下已大治矣其敢逆命者獨有苗而已縱而
不治未足為害如必欲誅之則太平之民自受其病矣
故與其勤師逺伐不若修德以待其來之為愈也若夫
三監之叛其變起王室非可以夷狄待之也況又成王
幼沖莅政之初君子之道不勝小人不誅而縱之其禍
將不勝救矣當是之時雖無十夫之助周公亦不可已
此所以必征之也易曰莧陸夬夬中行无咎其舜之事
乎如往年靖州之師其出固有名若以舜之事言之其
孰為得自靖為郡荆湖至今被其害
問帝乃誕敷文德則自班師之後然後敷之也敷文德
之事何以見曰舞干羽是也古之時文武一道故干戈
兵器也用之於戰陣則為武用之於舞蹈則為文曰敷
文德云者已不為武備矣
人之生也直是以君子無所往而不用直直則心得其
正矣以乞醯證父為直不得其正者也古之於幼子常
示毋誑所以養其直也其養之也有素如此以怨報怨
以德報怨皆非直也所謂直者公天下之好惡而不為
私焉耳曰如是則以德報德何以辨之曰所謂德非姑
息之謂也亦盡其道而不為私焉耳若姑息則不能無
私矣曰人有德於我不幸而適遇所當施之者非吾意
之所欲能不少有委曲如庾公之斯之於子濯孺子不
亦可乎曰然
問舜之時在廷之臣多矣至傳禹以天下而禹獨推臯
陶何也曰舜徒得此兩人而天下已治故也禹總百揆
而臯陶施刑内外之治舉矣古者兵刑之官合為一觀
舜之命臯陶蠻夷猾夏是其責也則臯陶之職所施於
外者為詳故臯陶雖不可以無禹禹不可以無臯陶是
以當舜之欲傳位禹獨推之餘人不與焉孟子曰舜以
不得禹臯陶為已憂而子夏亦言舜有天下選於衆舉
臯陶不仁者逺矣葢有見乎此
忠信乃為進德之基本無忠信則如在虚空中行德何
以進
問孔子於舊館人之喪遇於一哀而出涕遂脫驂以賻
之曰吾惡夫涕之無從也而顔淵死子哭之慟顔路請
子之車以為之椁而不與何也曰遇於一哀而出涕者
不期然而然也然哀有餘也故必有以文之此說驂之
禮所由起乎顔淵死子曰天喪予天喪予則其存亡與
之為一矣故其哭之也不自知其慟也其於此奚以文
為文非所以施於顔淵則車之與不與也惟義所在而
已
獲乎上有道不信乎朋友弗獲乎上矣信乎朋友有道
不順乎親弗信乎朋友矣順乎親有道反身不誠不說
於親矣今之君子欲行道以成天下之務反不知誠其
身豈知一不誠他日舟中之人盡為敵國乎故曰不誠
未有能動者也夫以事上則上疑以交朋友則朋友疑
至於無往而不為人所疑道何可行哉葢忘機則非其
類可親機心一萌鷗鳥舞而不下矣
大學一篇聖學之門户其取道至徑故二程多令初學者
讀之葢大學自正心誠意至治國家天下只一理此中庸
所謂合内外之道也若内外之道不合則所守與所行自
判而為二矣孔子曰子帥以正孰敢不正子思曰君子篤
恭而天下平孟子曰其身正而天下歸之皆明此也
伊尹所以事君更無回互唯知忠而已所以能為放太
甲之事然如此而天下不疑者誠意素著故也因問孟
子云有伊尹之志則可後世之為人臣者不幸而適遇
此事而有伊尹之志不知行得否若行不得是伊尹之
事不可法於後也曰若有伊尹之志其素行足信何為
不可但觀蜀先主當時以其子屬諸葛孔明曰嗣子可
輔輔之如不可輔君自取之備死孔明操一國之權當
時軍國大務人材進退唯孔明是聴而蜀之人亦莫之
疑也葢孔明自非簒弑之人其素行足信也若如司馬
懿其誰信之伊尹之事自後世觀之以為異其實亦所
謂中道
問成湯放桀惟有慙德何也曰横渠嘗言湯武之功聖
人之不幸也若論君臣之義則為臣而事其君當使其
君如堯舜乃是既不能使其君如堯舜至其君得罪於
天下而放之豈其所欲哉成湯之事以言順乎天而應
乎人何慙之有然自人情觀之既以堯舜之禪為盡善
則征誅而有天下安能無媿乎
問文姜與齊侯淫詩人以不能防閑其母刺莊公莊公
固當深罪乎曰固可罪也觀載驅之詩言魯道有蕩則
魯之君臣蕩然無以禁止之也夫君夫人之出入其威
儀物數甚備其曰齊子發夕又何其易乎禮婦人幼從
父兄嫁從夫夫死從子既曰從子子乃不能防閑之恣
其淫亂於誰責而可乎許穆夫人思歸唁其兄而義不
得其賦載馳之詩曰大夫君子無我有尤是雖欲歸不
可得也曰凱風何以美孝子曰不能安其室是求嫁也
嫁猶以正非如姜氏之淫于齊也又此詩之所取特美
其負罪引慝而已若叔于田之詩序所謂不勝其母以
害其弟其刺之葢與猗嗟之刺莊公同意
或曰吕吉甫云管仲今人未可輕議之如列子所載仲
論隰朋之為人上忘而下不叛媿不若黄帝而哀不已
若者又如論語稱管仲奪伯氏駢邑三百飯疏食沒齒
無怨言則其所能者亦可謂髙矣如仲者但不如孔子
耳何可輕議曰此未見仲小器之實也若管仲只不如
孔子曾西何以不為
艮止也止其所也故繫辭曰止萬物者莫善乎艮又曰
成言乎艮艮者萬物之所成終而所成始也止於此矣
復出乎震不終止也故艮卦曰時止則止時行則行
觀盥而不薦有孚顒若誠意所寓故也古人修身齊家
治國平天下本於誠吾意而已詩書所言莫非明此者
但人自信不及故無其效聖人知其效必本於此是以
必由也或曰正心於此安得天下便平治曰正心一事
自是人未嘗深知之若深知而體之自有其效觀後世
治天下皆未嘗識此然此亦惟聖人力做得徹葢心有
所忿􁂯恐懼好樂憂患一毫少差即不得其正自非聖
人必須有不正處然有意乎此者隨其淺深必有見效
但不如聖人之效著矣觀王氏之學葢未造乎此其治
天下専講求法度如彼修身之潔宜足以化民矣然卒
未逮王文正吕晦叔司馬君實諸人者以其所為無誠
意故也明道常曰有關睢麟趾之意然後可以行周官
之法度益深達乎此因問顔子克已欲正心邪曰然
或問經綸天下須有方法亦須才氣運轉得行曰天保
以上治内采薇以下治外先王經綸之迹也其效博矣
然觀其作處豈嘗費力本之誠意而已今鹿鳴四牡諸
詩皆在先王所歌以燕羣臣勞使臣者也若徒取而歌
之其有效乎然則先王之用心葢有在矣如書堯典序
言克明俊德以至親睦九族平章百姓協和萬邦法度
葢未及也而其效已臻黎民於變時雍然後乃命羲和
欽若昊天之事然則法度雖不可廢豈所宜先
未見易而玩易之文以言易若說得深即不是聖人作
用處若說得淺常人之談耳
因言秦漢以下事曰亦須是一一識别得過欲識别得
過須用著意六經六經不可容易看了今人多言要作
事須看史史固不可不看然六經先王之迹在焉是亦
足用矣必待觀史未有史書以前人何以為據葢孔子
不存史而作春秋春秋所以正史之失得也今人自是
不留意六經故就史求道理是以學愈博而道愈逺若
經術明自無工夫及之使有工夫及之則取次提起一
事便須斷遣處置得行何患不能識别
盥而不薦初未嘗致物也威儀度數亦皆未舉而已有
孚顒若其所以交於神明者葢有在矣又云禮莫重於
祭祭莫重於灌葢求鬼神於幽隂之時未致其文於此
而能致誠以格鬼神則自灌而往其威儀度數足觀矣
若不究其實而徒以繁文從事何足觀乎故孔子嘗曰
禘自既灌而往者吾不欲觀之矣葢歎時也易曰東鄰
殺牛不如西鄰之禴祭又曰二簋可用享其不貴物而
貴誠如此又云古人所以交神而接人其道一主於誠
初無二也故曰明則有禮樂幽則有鬼神幽明本一理
故所以感之者亦以一理聖人以神道設教而天下服
所謂神道誠意而已誠意天德也
又云無誠意以用禮則所為繁文末節者偽而已故老
子絶滅禮學而曰忠信之薄亂之首也
予欲觀古人之象汝明非謂明其禮意也衣服所以章
有德五服五章或非其稱不明孰甚焉
棠棣之言朋友不可相責望葢君子恕以處朋友也若
為人朋友所以自處則不可爾周官以孝友睦婣任卹
考人之行若不可責人聖人何以制法夫鄰里鄉黨力
足以相助相持猶不敢不勉而况於朋友乎
問所解論語犯而不校處云視天下無一物非仁也故
雖犯而不校此如四海皆兄弟之義看否曰然仁者與
物無懟自不見其有犯我者更與誰校如孟子言仁者
無敵亦是此理
　
　
　
　
　
　
　
　龜山集巻十一
欽定四庫全書
　龜山集巻十二　　　　　　宋　楊時　撰
　　語録三
　　　餘杭所聞
揚雄云多聞守之以約多見守之以卓其言終有病不
如孟子言博學而詳説之將以反説約也為無病葢博
學詳説所以趨約至於約則其道得矣謂之守以約卓
於多聞多見之中將何守見此理分明然後知孟子之
後其道不傳知孟子所謂天下可運於掌為不妄
正心到寂然不動處方是極致以此感而遂通天下之
故其於平天下也何有
曾子開不以顔色語言假借人其慎重為得大臣之體
於今可以庶幾前輩風流者惟此一人耳
齊戰在聖人何以慎曰齊所以事神戰所以用民命固
當愼也曰孔子云我戰則克祭則受福何也曰此非聖
人之言王者之兵有征無戰必也臨事而懼好謀而成
又敢自謂其能克乎夫祭之為道初不為致福故祭祀
不祈君子於其親春秋祭祀以時思之其他所祭報本
反始而巳何求福之有又曰武王三分天下有其二度
徳量力皆足以勝受而無疑焉而曰受克予非朕文考
有罪惟予小子無良是不敢必其戰之勝也而記稱孔
子之言曰我戰則克必不然矣
問或謂人主之權當自主持是否曰不為臣下奪其威
柄此固是也書稱湯曰用人惟巳而孟子亦曰見賢焉
然後用之則人君之權豈可為人所分然孟子之論用
人去人殺人雖不聽左右諸大夫之毁譽亦不聽國人
之公是非因國人之公是非吾從而察之必有見焉而
後行如此則權常在我矣若初無所見姑信已意為之
亦必終為人所惑不能固執矣
問或謂衛於王室為近懿公為狄所滅齊桓公攘戎狄
而封之當是時夷狄横而中國微桓公獨能如此故孔
子曰微管仲吾其被髪左袵矣為其功如此也觀晉室
之亂外夷猖獗於中原當是時只為無一管仲故顛沛
如此然則管仲之功後世信難及也曰若以後世論之
其功不可謂不大自王道觀之則不可以為大也今人
只為見管仲有此故莫敢輕議不知孔孟有為規模自
别見得孔孟作處則管仲自小曰孔孟如何曰必也以
天保以上治内以采薇以下治外雖有夷狄安得遽至
中原乎如小雅盡廢則政事所以自治者俱亡四夷安
得而不交侵中國安得而不微方是時縱能救之於巳
亂雖使中國之人不至被髪左袵葢猶賢乎周衰之列
國耳何足道哉如孟子所以敢輕鄙之者葢以非王道
不行故也曰然則孔子何為深取之曰聖人之於人雖
有毫末之善必録之而况於仲乎若使孔子得君如管
仲則管仲之事葢不暇為矣
問或謂今世直道難行必有術焉若事事要是自立不
任道如何行得觀周勃狄仁傑之在漢唐必須優柔浸
灌䝉恥忍垢俟時而後發故功成事遂如必危言極論
則速禍無補矣曰學者當以聖王為師如周勃何人而
可取法勃之不為祿産戮也幸矣觀其提北軍而入也
號於衆曰為劉氏者左袒此最為無謀設使當時吕氏
之黨先有以固結衆心皆為之右袒何以處之非唯皆
右袒只使左右袒者相半亦不能決勝矣豈不危乎曰
勃須知衆皆為劉故為此説曰既知其皆為劉則此説
尤為贅語為勃之計但當問義之所在以義驅之可也
如當時平勃兩人俛首以事吕后其在平則或有謀在
勃驅之為亂亦固從之矣此何可保觀勃初無學術亦
無智略庸謬人耳方文帝諭之就國畏帝以事誅之至
使人以兵甲左右為衛若果君命見誅勃殆將以所自
衛者叛乎此尤可笑也後之人多以成敗論人物故如
勃者得與忠賢之列亦可謂幸矣狄仁傑在武后時能
撥亂反正謂之社稷臣可也然亦何嘗挾數任術觀史
氏所載其議論未嘗不以正當時但以母子天性之説
告武后其濵於死者亦屢矣卒至武后怒而言曰還汝
太子夫豈嘗姑務柔從以隂幸事之成乎孟子曰君子
創業垂統為可繼也若夫成功則天也人臣之事君或
逺或近或去或不去歸㓗其身而巳可也豈可枉已以
求難必之功乎又言西漢之士多尚權謀戰國餘俗也
觀髙祖時只有一張子房乃君子人其他少有可取者
又言班固稱髙祖謂王陵少戅可以佐陳平然安劉氏
者必勃此語葢未驗也陳平獨任事甚久王陵一言而
免終不曾佐得陳平平獨任亦無變
孟子言人不足與適也政不足間也惟大人為能格
君心之非葢人與政俱不足道則須使人君心術開悟
然後天下事可循序整頓然格君心之非須要有大人
之徳大人過人處只是正巳正已則上可以正君下可
以正人今之賢者多尚權智不把正已為先縱得好時
節終是做不徹或謂權智之人亦可以救時據某所見
正不欲得如此人在人君左右壞人君心術
因言人君喻臺諫言事若事當言可以言否曰英宗朝
傅欽之奏劄子上不從因言臺諫有合理㑹事却不理
㑹欽之曰不知方今合理㑹者是何事上曰何不言蔡
襄欽之云若襄有罪陛下何不自朝廷竟正典刑責之
安用臣等言上曰欲使臺諌言其罪以公議出之欽之
云若付之公議臣但見蔡襄辦山陵事有功不見其罪
臣身為諌官使臣受㫖言事臣不敢
因言特㫖及御筆行遣事曰仁宗時或勸云陛下當收
攬權柄勿令人臣弄威福仁宗曰如何收攬權柄或曰
凡事須當自中出則福威歸陛下矣仁宗曰此固是然
措置天下事正不欲自朕出若自朕出皆是則可如有
不是難於更改不如付之公議令宰相行之行之而天
下以為不便則臺諫得言其失於是改之為易矣據仁
宗識慮如此天下安得不治人君無心如天仁宗是也
曾子開端嚴可畏有大臣之風若其輩流雖位崇望重
少不以言語禮貌牢籠人者殊為失體
章郇公在私第子弟有夜叩門禀事者公曰若是公事
明早来待漏院理㑹若是私事即於堂前夫人處禀覆
在中書一日坐處地陷徐起使人塡之不以為怪家人
聞之甚憂及公還家亦不言至晩公與弟虞部者對飲
虞部問公今日聞中書地陷是否曰中書地何干汝事
竟不言前輩大抵有此氣象卒乍揺撼不動
為政要得厲威嚴使事事齊整甚易但失於不寛便不
是古人作處孔子言居上不寛吾何以觀之哉又曰寛
則得衆若使寛非常道聖人不只如此説了今人只要
事事如意故覺見寛政悶人不知權柄在手不是使性
氣處何嘗見百姓不畏官人但見官人多虐百姓耳然
寛亦須有制始得若百事不管唯務寛大則胥吏舞文
弄法不成官府須要權常在巳操縱予奪總不由人儘
寛不妨伯淳作縣常於坐右書視民如傷四字云某每
日常有媿於此觀其用心應是不錯决撻了人古人於
民若保赤子為其無知也常以無知恕之則雖有可怒
之事亦無所施其怒無知則固不察利害所在教之趣
利避害全在保者今赤子若無人保則雖有坑穽在前
蹈之而不知故凡事疑有後害於民所見未到者當與
他做主始得州縣近来勸誘富民買鹽勸誘即須有買
者但異時令百姓買鹽其初亦令勸誘百姓名一入官
以後便不可脱為民父母豈可暫時㒺之使之終身受
其害
孟子一部書只是要正人心教人存心養性收其放心
至論仁義禮智則以惻隱羞惡辭讓是非之心為之端
論邪説之害則曰生於其心害於其政論事君則欲格
君心之非正君而國定千變萬化只説從心上来人能
正心則事無足為者矣大學之修身齊家治國平天下
其本只是正心誠意而巳心得其正然後知性之善孟
子遇人便道性善永叔却言聖人之教人性非所先永
叔論列是非利害文字上儘去得但於性分之内全無
見處更説不行人性上不可添一物堯舜所以為萬世
法亦只是率性而已所謂率性循天理是也外邊用計
用數假饒立得功業只是人欲之私與聖賢作處天地
懸隔
問如管仲之才使孔子得志行乎天下還用之否曰管
仲髙才自不應廢但紀綱法度不出自他儘有用處曰
若不使他自為或不肯退聴時如何曰如此則聖人廢
之不問其才因言王道本於誠意觀管仲亦有是處但
其意别耳如伐楚事責之以包茅不貢其言則是若其
意豈為楚不勤王然後加兵但欲楚尊齊耳尊齊而不
尊周管仲亦莫之詰也若實尊周専封之事仲豈宜為
之故孟子曰五霸假之也葢言其不以誠為之也今蘇
州朱沖施貧度僧置安樂院給病者醫藥人賴以活甚
衆其置物業則厚其直及其收息則視衆人所取而輕
之此皆是好事只為其意正在於規利而竊譽於人故
人終不以好人許之仲尼之門無道桓文之事而孟子
直截不比數之其意亦猶此也又言自孟子後人不敢
小管仲只為見他不破近世儒者如荆公雖知卑管仲
其實亦識他未盡況於餘人人若知王良羞與嬖奚比
而得禽獸雖若丘陵弗為之意則管仲自然不足道又
言管仲只為行詐故與王者别若王者純用公道而巳
又言霸者之民驩虞如也治民使之驩樂有甚不得但
如所謂皥皥如也則氣象便與霸者之世不同葢彼所
以致人驩虞必有違道干譽之事若王者則如天亦不
教人喜亦不教人怒
瑩中言乗舟事最好然元祐舟不知為甚樁得太重及
紹聖時不知卻如何亦偏多載了據此兩舟所載者因
何物得重今當減去何物則適平若被人問到此須有
處置始得如是本分處置得事之人必須有規矩繩墨一
一調和得是不令錯了若只説得總腦便休亦不濟事
孟子言天下可運於掌如彼所言天下誠可運於掌也
謂曽見志宣云上合下便執得繼述兩字牢更不可易
因言繼述兩字自好但今用之非是當時自合説與眞
箇道理且好貨好色孟子猶不鄙其説而推明之而况
上有繼述之意豈容無所開道而使小人乘間謬為邪
説以進則其末流激成今日之弊不足怪矣夫繼述之
説始於記所稱武王周公今且舉周公一二事明之文
王耕者九一至周公則更而為徹文王闗市譏而不征
至周公則征之武王克商乃反商政政由舊逮周公七
年制禮作樂昔者文武所由之政安在聖人作處唯求
一箇是底道理若果是雖紂之政有所不革果非雖文
武之政有所不因聖人何所容心因時乗理欲天下國
家安利而巳且如神考十九年間艱難勤苦制為法度
葢欲以救時弊便百姓也便百姓則其志救時弊則其
事此獨不當繼述乎今繼述足以救時弊便百姓也是
亦神考而巳釋此不務乃欲一二以循熙豐之迹不然
則為不孝此何理也且如祖宗有天下百有餘年海内
安樂其法度豈皆不善神考一起而更之神考亦謂之
不孝可乎自唐末至五代禍亂極矣太祖太宗順人心
定天下傳數世而無變此豈常人做得然而法度不免
有弊者時使之然爾若謂時使之然則神考之法豈容
獨能無弊補偏救弊是乃神考所以望乎後世也何害
於繼述而頋以為不孝乎今之所患但人自不敢以正
論陳之於上恐有滯礙妨嫌若吾輩在朝廷須是如此
説始得其聽不聽則有去就之義焉議論不知道理所
在徒有口辯即勝他識道理人不過如戰國説士遇孟
子便無開口處
問或謂荆公晩年詩多有譏誚神宗處若下註脚儘做
得謗訕宗廟他日亦拈得出曰君子作事只是循一箇
道理不成荆公之徒箋註人詩文陷人以謗訕宗廟之
罪吾輩也便學他昔王文正在中書㓂萊公在密院中
書偶倒用了印萊公須勾吏人行遣他日密院亦倒用
了印中書吏人呈覆亦欲行遣文正問吏人汝等且道
宻院當初行遣倒用印有是否曰不是文正曰既是不
是不可學他不是更不問如今日所罪謗訕宗廟毁謗
朝政者自是不是先王之時惟恐不聞其過故許人規
諌至於舜求言乃立謗木是真欲人之謗己也書曰小
人怨汝詈汝則皇自敬徳葢聖人之於天下常懼夫在
巳者有所未至故雖小人怨詈亦使人主自反詩三百
篇經聖人刪過皆可以為後王法今其所言譏刺時君
者幾半不知當時遭謗訕之罪者幾人夫禁止謗訕自
出於後世無道之君不是美事何足為法若祖宗功徳
自有天下後世公議在豈容巳有所抑揚名之曰幽
厲雖孝子慈孫百世不能改夫為人子孫豈不欲聖賢
其祖考但公議以惡名歸之則雖欲改之不能得也其
曰名之曰幽厲當時誰實名之兹豈獨其子孫之不孝
乎如此在人主前開陳乃是正理今之君子但見人言
繼述亦言繼述見人罪謗訕亦欲求人謗訕之迹罪之
如此只是相把持正理安在如元祐臣寮章疏論事今
乃以為謗訕此理尤非使君子得志須當理㑹令分明
今反謂他們亦嘗謗訕不唯效尤兼是使元祐賢人君
子愈出脱不得濟甚事
言季常在京時嘗問正心誠意如何便可以平天下與
之言後世自是無人正心若正得心其效自然如此此
心一念之間豪髪有差便是不正要得常正除非聖人
始得且如吾輩還敢便道自巳心得其正否此須是於
喜怒哀樂未發之際能體所謂中於喜怒哀樂之後能
得所謂和致中和則天地可位萬物可育其於平天下
何有因論孟子直以禹稷比方顔子只顔子在陋巷時
如禹稷事業便可為之無難若正心誠意不足以平天
下則禹稷功巍巍如此如顔子者如何做得
問伯夷栁下惠如何見得能朝諸侯有天下曰只説顔
子在陋巷便做得禹稷事業則夷惠之能朝諸侯有天下
可知聖人之得邦家綏之斯来動之斯和自是力量不
同如夷惠之風能使頑夫廉懦夫有立志鄙夫寛薄夫
敦奮乎百世之上百世之下聞者莫不興起則其未有
為之時人固巳心説而誠服之矣使得百里之地而君
之其效宜何如
叔孫通作原廟是不使人主改過而教之恥過作非也
此為萬世之害今太廟却閒了只嚴奉景靈宫是舎先
王之禮而從一謬妄之叔孫通也豈不過乎
因讀東坡和淵明形影神詩其影答形云君如烟上火
火盡君乃别我如鏡中像鏡壞我不滅曰影因形而有
無是生滅相故佛嘗云一切有為法如夢幻泡影正言
其非實有也何謂不滅他日亦嘗讀九成臺銘云此説
得之莊周然而以江山吞吐草木俯仰衆竅呼吸鳥獸
號鳴為天籟此乃周所謂地籟也但其文精妙讀之者
或不之察耳
言荆公云天使我有是之謂命命之在我之謂性是未
知性命之理其曰使我正所謂使然也然使者可以為
命乎以命在我為性則命自一物若中庸言天命之謂
性性即天命也又豈二物哉如云在天為命在人為性
此語似無病然亦不須如此説性命初無二理第所由
之者異耳率性之謂道如易所謂聖人之作易將以順
性命之理是也
謂常問志寧云至道無難惟嫌揀擇其理是否志寧曰
是曰若爾公何不殺人放火志寧無語
揚雄云學所以修性夫物有變壞然後可修性無變壞
豈可修乎惟不假修故中庸但言率性尊徳性孟子但
言養性孔子但言盡性
因論荆公法云青苖免役亦是法然非藏富於民之道如
青苖取息雖不多然歲散萬緡則奪民二千緍入官既
入官則民間不復可得矣免役法取民間錢雇人役於
官其得此錢用者葢皆州縣市井之人不及鄉民鄉民
惟知輸而巳而不得用故今鄉民多乏於財也青苖二
分之息可謂輕矣而不見有利於百姓何也今民間舉
債其息少者亦須五七分多者或倍而亦不覺其為害
曰惟其利輕且官中易得人徒知目前之利而不顧後
患是以樂請若民間舉債則利重又百端要勒得之極
難故人得巳且巳又青苖雖名取二分之息其實亦與
民間無異葢小民既有非不得巳而請者又有非不得
巳而用之且如請錢千或遇親舊於州縣間須有酒食
之費不然亦須置小小不急之物只使二百錢巳可比
民間四分之息又請納時徃来之用與官中門户之賂
遺至少亦不下百錢况又有胥吏追呼之煩非貨不行
而公家期限又與私家不同而民之畏法者至舉債以
輸官徃徃沿此遂破蕩産業者固多矣此所以有害而
無利也或云官中息輕民得之可以自為經營歲豈無
二分之息乎葢未之思也若用之商販則錢散而難集
至公家期逼卒收不聚失所指準其患不細徃年富家
知此患也官中𣲖之請不得巳請而藏之比及期出私
錢為息輸之官乃無患然使民如此是無事而侵擾之
也何名補助之政乎
翟霖送正叔先生西遷道宿僧舎坐處背塑像先生令
轉倚勿背霖問曰豈以其徒敬之故亦當敬邪正叔曰
但具人形貎便不當慢因賞此語曰孔子云始作俑者
其無後乎為其象人而用之也葢象人而用之其流必
至於用人君子無所不用其敬見似人者不忽於人可
知矣若於似人者而生慢易之心其流必至於輕忽人
孟子言仁者如射葢生於子思射有似乎君子之説言
大人者言不必信行不必果惟義所在葢生於孔子以
言必信行必果為硜硜然小人之説
學校養士反不如居養安濟所費之多如餘杭學今止
有三十人而居養安濟乃共有百餘人居養安濟人給
米二升錢二十為士者所給如其數加四錢耳而士未
必常在學也則其所費固寡於彼矣若其所養實是窮
民疾病者誠善然所養止浮浪游手之徒耳夫厲良民
而養游手是何政事近詔又收養年五十者自此徃徃
来者益多所費當益廣夫年五十則子自可昏女自可
嫁安得為無告之窮民乎又其所養多聚異鄉之人不
許根問来處則雖有父子夫婦官吏何縁得知故其弊
為甚若只許土著人就本貫收養便易為檢察而其弊
減矣
因看合浦論無為軍役法曰天下役法多有不同處如
所論與潭州處置全别潭州紹聖間所定皆出公之手
又言吏有禄本要養其亷耻及不亷故可從而責之此
為待之盡然亦須養得過方得若養他不過不如勿給
徒費財耳何則彼為吏於此葢欲以活父母妻子故為
之今也養之不過雖有刑戮在前寧免其受賕乎如法
曹之俸月十千而法司乃十二千則法吏之禄為過於
法官又常平吏人月給六千此乃可責之以不受賕其
餘千錢或二三千而巳給紙札尚不足安能活其家則
其勢須至乞覔如必若法司常平吏人重其禄則財用
之費無所從出兼是吏禄亦有不用多給者如學士茶
鹽司吏人近制禄皆不減十千彼有何事繁難作何情
弊而可以當此祿乎若此雖謂之妄費可也
民之於上不從其令而朝廷惟以言諭之宜其以為虚
文而莫之聽也今天下非徒不從上令而有司亦不自
守成法觀官吏所奉行惟奉行朝廷之意而巳若皆守
法則法亦自足以致治且如役法耆長許募而不許差
輙差者徒二年然法當募上户其傭二千錢逐州縣定
此餘杭所定豈有上户肯利若干錢而願役於官乎上
户不願則其勢須至彊使為之是名募而實差也其如
法何又如近日買翎毛郡不敷令諸縣和買以於法不
許抑派故也然翎毛非人所常有而郡中文移督責諸
縣但使之催人以其所收藏翎毛輸之官若縣中只依
法行遣安得辦集其勢亦須至抑派是名和買而實抑
派也如此者皆法之不可行者也法至於不可行則人
惟意之從而巳
立法要使人易避而難犯則必行而無赦此法之所以
行也令法太嚴密直使人於其間轉側不得故易犯是
以犯法之人官吏多不必行法必宛轉為犯者之地法
如何行得
人各有勝心勝心去盡而惟天理之循則機巧變詐不
作若懷其勝心施之於事必以一己之是非為正其間
不能無窒礙處又固執之不移此機巧變詐之所由生
也孔子曰不知命無以為君子知命只是事事循天理
而巳循天理則於事無固必無固必則計較無所用
神考問伯淳王安石如何人伯淳云安石博學多聞則
有之守約則未也又嘗問是聖人否伯淳云詩稱周公
公孫碩膚赤舄儿儿聖人葢如是若安石剛褊自任恐
聖人不然
問子思之不使白也喪出母也是乎曰禮適子不為岀
母服曰何也曰繼體也
問陳莊子死訃於魯縣子謂繆公哭之而曰有愛而哭
之有畏而哭之夫哭之也以畏何也曰以言世有然也
非古之禮也若古之大夫則束修之問不出竟故生無
相問其死也何訃告之有哉後世國亂而君昏為臣者
交政於中國故生則同盟死則訃告非禮也故春秋因
其卒而書之所以著其罪也
仲素問横渠云氣質之性如何曰人所資稟固有不同
者若論其本則無不善葢一隂一陽之謂道隂陽無不
善而人則受之以生故也然而善者其常也亦有時而
惡矣猶人之生也氣得其和則為安樂人及其有疾也
以氣不和則反常矣其常者性也此孟子所以言性善
也横渠説氣質之性亦云人之性有剛柔緩急彊弱昏
明而巳非謂天地之性然也今夫水清者其常然也至
於汨濁則沙泥混之矣沙泥既去其清者自若也是故
君子於氣質之性必有以變之其澄濁而永清之議歟
因見王逄原文集曰此髙論怨誹之人也他日嘗曰此
子才則髙矣見道則未
中庸深處多見於孟子之書其所傳也歟
徐師川歸洪州欲不復来先生問之曰公免得仕宦否
若端的有以自贍不必復来固好第亦須著仕宦如何
師川曰亦以免仕宦未得曰如此則當復来供職仕宦
處處一般既未免得須復為他官逃此之彼彼亦宜有
不安處是無地可以自容也師川曰来此復為人所羅
織䧟於禍奈何曰顧吾所自為者如何耳茍自為者皆
合道理而無媿然而不能免者命也不以道理為可憑
依而徒懼其不免則無義無命矣師川曰極是亦待来
此若做不得去之未為晩又言人只為不知命故纔有
些事便自勞攘若知得徹便於事無不安孔子曰天生
徳於予桓魋其如予何固嘗解云使孔子不免於桓魋
之難是亦天也桓魋其如何哉葢聖人之於命如此夫
富貴死生人無與焉何尤人之有孟子分明為臧倉所毁
不遇於魯侯而以為不遇非臧倉之力葢知命也列子
曰桓公非能用讎也不得不用管仲非能舉賢不得不
舉此説得之矣曰列子此説似知命然至其論夷惠以
為矜清貞之尤以致於餓死寡宗以公孫朝穆之事為
得計以堯舜桀紂之事為不足較兹豈非其過乎曰其
過也若聖人所謂知命義常在其中矣然則彼亦豈得
之而不盡者乎曰然
仲素問知㣲之顯莫只是戒慎乎其所不睹恐懼乎其
所不聞否曰然因言有僧入僧堂不言而出或曰莫道
不言其聲如雷莊周之尸居而龍見淵黙而雷聲可謂
善言者也
孟子直是知命滕文公以齊人築薛為恐問救之之術
而對以君如彼何哉彊為善而巳矣以竭力事大國則
不得免問安之之道而對以太王居邠不以其所養人
者害人而繼之以效死不去之策自世俗觀之可謂無
謀矣然以理言之只得如此説捨此則必為儀秦之為
矣凡事求可功求成取必於智謀之末而不循天理之
正者非聖賢之道也天理即所謂命
語羅仲素云今之學者只為不知為學之方又不知學
成要何用此事體大須是曾著力来方知不易夫學者
學聖賢之所為也欲為聖賢之所為須是聞聖賢所得
之道若只要博通古今為文章作忠信愿慤不為非義
之士而巳則古来如此等人不少然以為聞道則不可
且如東漢之衰處士逸人與夫名節之士有聞當世者
多矣觀其作處責之以古聖賢之道則略無豪髮髣髴
相似何也以彼於道初無所聞故也今時學者平居則
曰吾當為古人之所為纔有事到手便措置不得葢其
所學以博通古今為文章或志於忠信愿慤不為非義
而巳而不知須是聞道故應如此由是觀之學而不聞
道猶不學也
仲素問詩如何㸔曰詩極難卒説大抵須要人體㑹不
在推尋文義在心為志發言為詩情動於中而形於言
言者情之所發也今觀是詩之言則必先觀是詩之情
如何不知其情則雖精窮文義謂之不知詩可也子夏
問巧笑倩兮美目盼兮何謂也子曰繪事後素曰禮後
乎孔子以為可與言詩如此全要體㑹何謂體㑹且如
闗雎之詩詩人以興后妃之徳葢如此也須當想象雎
鳩為何物知雎鳩為摯而有别之禽則又想象闗闗為
何聲知闗闗之聲為和而適則又想象在河之洲是何
所在知河之洲為幽閒逺人之地則知如是之禽其鳴
聲如是而又居幽閒逺人之地則后妃之徳可以意曉
矣是之謂體㑹惟體㑹得故㸔詩有味至於有味則詩
之用在我矣
語仲素西銘只是發明一箇事天底道理所謂事天者
循天理而巳
因論蘇明允權書衡論曰觀其著書之名巳非豈有山
林逸民立言垂世乃汲汲於用兵如此所見安得不為
荆公所薄曰大蘇以當時不去西北之患則天下不可
為又其審敵篇引鼂錯説景帝削地之䇿曰今日西北
之勢是亦七國之勢其意葢欲埽蕩西北然後致太平
耳曰纔以用兵為事只見搔擾何時是天下息肩時節
以仁宗之世視西北豈不勝如戰國時節而孟子在戰
國時所論全不以兵為先豈以崇虚名而受實弊乎亦
必有道矣
問秦少游進巻論所以禦戎乃欲以五路之兵歲出一
路以擾夏人之耕如此是吾五歲一出兵而使夏人歲
歲用兵此滅狄之道也當時元祐間有主此議者此果
可用否曰王者之兵有征無戰必不得巳誅其君而弔
其民可也豈容如此兼是亦無此理今常以五路之師
合攻夏人尚時有不支嵗出一路其傾國而来攻城破
邑吾其可止以一路之衆當之乎大抵今之士人議論
只是口頭説得施之於事未必有效
言朱公掞上殿神考欲再舉安南之師公掞對願陛下
羈縻處之葢夷狄得其地不可居得其民不可使得巳
且巳須要廣土闢地何益自紹聖崇寧以来所以待夏
人大是失策有徳此有人有人此有土有土此有財有
財此有用今不務徳以致人徒得其空地又運中國之
財以守之是何所見
君臣之間要當一徳一心方作得事古之聖賢相與以
濟大業葢無不然者觀舜命禹征有苖巳誓師徃伐而
益以一言贊禹禹遂班師舜以禹之班師便為之誕敷
文徳而有苖格矣舜命禹徂征禹既行而益有言宜告
之舜不告舜而告之禹禹承命於舜及其不遂行也宜
先禀之舜乃擅反兵而不疑舜於二人者無責焉可也
乃徇其所為從而相之益之意豈不曰禹猶舜而禹之
意豈不曰舜猶巳也歟夫是之謂一徳一心自今觀之
則益之言可以謂之沮壞成事而禹之事為逗畱君命
矣然古之君臣各相體悉如此古人立功所以易而後
世成事所以難也
語仲素曰某嘗有數句教學者讀書之法云以身體之
以心驗之從容黙㑹於幽閒静一之中超然自得於書
言象意之表此葢某所為者如此
又云西銘會古人用心要處為主正如杜順作法界觀
様
仲素問盡其心者知其性如何是盡心底道理曰未言
盡心須先理會心是何物又問曰心之為物明白洞達
廣大静一若體㑹得了然分明然後可以言盡未理㑹
得心盡箇甚能盡其心自然知性不用問人大抵須先
理㑹仁之為道知仁則知心知心則知性是三者初無
異也横渠作西銘亦只是要學者求仁而巳
論及陽城事謂永叔不取純夫取之其言曰陽城葢有
待而為者也後世猶責之無巳其不成人之美亦甚哉
此論似近厚曰陽城固可取然以為法則不可裴延齡
之欲相其来非一朝一夕何不救之於漸乎至於陸䞇
之貶然後論延齡之奸佞無益矣觀古人退小人之道
不然易之姤卦曰女壯勿用取女夫姤一隂生未壯也
而曰壯者生而不巳固有壯之理也取女則引而與之
齊也引而與之齊則難制矣隂者小人之象也小人固
當制之於漸也故當隂之生則知其有壯之理其有壯
之理則勿用取女可也是以姤之初爻曰繫於金柅貞
吉有攸徃見凶金柅止車之行也隂之初動必有以柅
之其制之於漸乎葢小人之惡制之於未成則易制之
於巳成則難延齡之用事權傾宰相雖不正名其為相
其惡自若也何更云待其為相然後取白麻壞之邪然
城之所為當時所難能也取之亦是但不可以為法耳
　
　
　
　
　
　
　
　
　
　
　
　
　
　龜山集巻十二
欽定四庫全書
　龜山集巻十三　　　　　　宋　楊時　撰
　　語録四
　　　餘杭所聞
神宗賜金荆公荆公即時賜蔣山僧寺為常住了翁云
嘗見人説以此為曠古所難其實能有多少物人所以
難之葢自其眼孔淺耳曰荆公作此事絶無義理古者
人君賜之果尚懷其核懷核所以敬君賜也所賜金義
當受則受當辭則辭其可名而受之而施之僧寺乎是
賤君賜也金可賤君賜不可賤書曰人不易物惟徳其
物若於義當受而家巳足不願藏之家而班諸昆弟之
貧者則合禮矣
眞宗問李文靖曰人皆有宻啟而卿獨無何也對曰臣
待罪宰相公事則公言之何用宻啟夫人臣有密啟者
非䜛即佞臣常惡之豈可效尤曰祖宗時宰相如此天
下安得不治
因説唐明皇欲取石堡城王忠嗣不可李光弼勸之忠
嗣曰石堡城非殺數萬人不可取忠嗣今不奉詔縱得
罪天子不過以一將軍歸宿衛其次不過黔中上佐忠
嗣豈以一官易數萬人之命哉忠嗣如此極知輕重曰
忠嗣之言甚善然不能無過夫人臣之事君茍利於國
死生以之不應以官職之不足顧計為言也謂官職之
不足道此猶以利言若是古之賢聖處事只論是非而
巳如以利言則禍患有大於一將軍宿衛黔中上佐是
將從之乎惜乎忠嗣之處此未盡也然則其言合如何
曰當云今得罪主上不過一身之利害危辱耳豈可以
一身之重而輕數萬人之命哉如此則其言無病
因言眞宗朝有百姓爭財以狀投匭其語有比上徳為
桀紂者比奏御眞宗令宫中錄所訴之事付有司根治
而匿其狀曰百姓意在爭財其實無他若并其狀付有
司非惟所訴之事不得其直必須先按其指斥乗輿之
罪百姓無知亦可憐也曰祖宗慈仁如此書曰小人怨
汝詈汝則皇自敬徳祖宗分眀有此氣象天下安得而
不治言眞宗時監司有以羡餘進奉者議賞内批云國
家賦有常數安得羡餘果有之若非入時大量即是出
時減刻安可賞因曰祖宗不為文章然似此語言萬世
可傳誦也
謂揚子雲作大𤣥只據他立名便不是既定却三方九
州二十七部八十一家不知如何相錯得八卦所以可
變而為六十四者只為可相錯故可變耳惟相錯則其
變出於自然也
問正叔先生云或説易曰乾天道坤地道正是亂説曰
乾坤非天地之道邪曰乾豈止言天坤豈止言地又言
問乾坤不止言天地而乾卦多言天坤卦多言地何也
曰本乎天者親上本乎地者親下則各從其類也乾卦
言天坤卦言地只為語其類耳如説卦於乾雖言為天
又言為金為玉以至為駿馬良馬為木果之類豈盡言
天故繫辭曰伏羲始作八卦以通神眀之徳以類萬物
之情若此者所謂類萬物之情也只如説卦所類亦不
止此為之每發其端使後之學易者觸類而求之耳葢
作易者仰則觀象於天俯則觀法於地觀鳥獸之文與
地之宜近取諸身逺取諸物故孔子繫辭推明之曰此
卦於天文地理則為某物於鳥獸草木則為某物扵身
於物則為某物各以例舉不盡言也學者觸類而求之
則思過半矣不然説卦所叙何所用之
論横渠曰正叔先生亦自不許他曰先生嘗言自孟子
之後無他見識何也曰如彼見識秦漢以來何人到得
論與叔曰正叔先生嘗言與叔只是守横渠説更不肯
易才東邉扶得起又倒從西邉去此二人為常有疑焉
故問
謂孔子曰自古皆有死民無信不立今天下上自朝廷
大臣下至州縣官吏莫不以欺誕為事而未有以救之
只此風俗怎抵當他
謂學校以分數多少校士人文章使之胸中日夕只在
利害上如此作人要何用
謂正叔云古之學者四十而仕未仕以前二十餘年得
盡力於學問無他營也故人之成材可用今之士十四
五以上便學綴文覓官豈嘗有意為巳之學去以不學
之人一旦授之官而使之事君長民治事宜其效不如
古也故今之在仕路者人物多凡下不足道以此
謂毛富陽云士人如張孝伯眞可謂恬於進取者因説
張孝伯好曰愿人也然終無使他處若據此人天資直
是美惜其少學耳問孝伯樂正子之流否曰非也彼巳
無進為撫世之意若樂正子將為政於魯孟子聞之為
之喜而不寐孟子不徒喜也葢望其能有為也如孝伯
恐不足以當人望只是一箇愿慤可尚耳問愿與善人
如此其異乎曰善人為邦百年亦可以勝殘去殺豈愿
者之事因又問九徳曰愿而㳟葢愿必濟以㳟然後能
成徳也然愿者自應恭謹何謂相濟曰愿者自為之人
耳如孟子所謂責難於君愿做不得責難於君愿特貌
恭而巳
謂與季常言王氏只是以政刑治天下道之以徳齊之
以禮之事全無他日季常曰細思之實如公言但道以
徳齊以禮之事於今如何做曰須有㑹做只為如今不
用著此等人若是他依本分㑹底必有道理
君子陽陽之詩序以謂閔周葢言君子至於相招為禄
仕全身逺害於周不足刺也可閔而巳夫賢人才士茍
以得禄養父母活妻孥為事而無致君行道之心誰與
為治此所以亂益亂也尚足刺乎
二南為王道之基本只為正家而天下定故也
問共姜之父母不知夫婦之義不當責邪曰以共姜之
自誓不嫁為守義則彼欲奪而嫁之者為不義可知取
此則去彼矣
作文字要只説目前話令自然分眀不驚怛人不能得
然後知孟子所謂言近非聖賢不能也
問父子之間不責善固是至於不教子不亦過乎曰不
教不親教也雖不責善豈不欲其為善然必親教之其
勢必至於責善故孔子所以逺其子也曰使之學詩學
禮非教乎曰此亦非强教之也如學詩學禮必欲其學
有所至則非孔子所以待其子故告之學則不可不告
及其不學亦無如之何
因論特㫖曰此非先王之道先王只是好生故書曰好
生之徳洽于民心為天子豈應以殺人為巳任孟子曰
國人皆曰可殺然後殺之曰國人殺之也謂國人殺之
則殺之者非一人之私意不得巳也古者司宼以獄之
成告於王王命三公參聽之三公以獄之成告於王王
三宥然後致刑夫宥之者天子之徳而刑之者有司之
公天子以好生為徳有司以執法為公則刑不濫矣若
罪不當刑而天子必刑之寧免於濫乎然此事其漸有
因非獨人主之過使法官得其人則此弊可去矣舜為
天子若瞽叟殺人皋陶得而執之舜猶不能禁也且法
者天下之公豈宜狥一人之意嘗怪張釋之論渭橋犯
蹕事宜罰金文帝怒釋之對曰法者天子所與天下公
共也今法如是更重之是法不信於民也此說甚好然
而曰方其時上使人誅之則巳以謂為後世人主開殺
人之端者必此言也夫法既曰天子與天下公共則得
罪者天子必付之有司安得擅殺使當時可使人誅之
今雖下廷尉越法而誅之亦可也
因論為政曰書云毋忿疾于頑若忿疾于頑便失之嚴
嚴便非居上之道
問有人問正叔周公欲以身代武王之死其知命乎正
叔曰只是要代兄死豈更問命此語如何曰是也曰聖
人不應不知天理天理既不然而必行之其誠不幾於
無物否曰聖人固知天理然只為情切猶於此僥倖萬
一也故至誠為之又曰金縢之事有之然其間亦有言
語可疑者如云元孫不若旦多材多蓺聖人似不應如
此説
因言正叔云人言沛公用張良沛公豈能用張良張良
用沛公耳良之從沛公以為韓報秦也既滅秦於是置
沛公闗中辭歸韓而巳見沛公有可以取天下之勢故
又從之巳取天下便欲棄人間事從赤松游良不為髙
祖之臣可見矣此論甚好以前無人及此曰此論亦未
盡張良葢終始為韓者方沛公為漢王之國遣良歸韓
良因説沛公燒絶棧道此豈復有事漢之意及良歸至
韓聞項羽以良從漢王故不遣韓王成之國與俱東至
彭城殺之先是良說項梁以韓諸公子横陽君成可立
梁遂使良求韓成立為韓王良為韓司徒良以成見殺
之故於是又間行歸漢其意葢欲為韓報項羽也至漢
髙祖用其謀巳破項羽平定天下從髙祖西都闗中於
是始有導引辟榖從赤松子之語葢為韓報仇之心於
是方巳故也據良先説髙祖絕棧道然後歸韓此亦似
有意使韓王成若在良輔之并天下未可知良意以為
可與之平天下者獨髙祖髙祖既阻蜀不出其他不足
慮矣不幸韓王成為項羽所殺故無以自資而卒歸漢
也如髙祖亦自用張良不盡良之術亦不止於此須更
有事在其臣髙祖非其心也不得巳耳
因言曾與季常論鑄鼎云鼎之為説左傳曾道来後之
人得以藉口者以此爾然使如丘明之説不誣亦不過
象物之形百物而為之備使民知神奸而巳後之人主
用方士厭勝祈禳之法此何所據丘眀云成王定鼎於
郟鄏卜世卜年天所命也然而洛誥周公所作當時所
為無不載者若鼎之為物乃社稷重器當載而莫之載
者何也鼎鑄于夏時夏之法制莫詳於禹貢之書豈有
九牧貢金成此重器欲以恊上下承天休而禹貢曾無
一語及之乎易六十四卦其在鼎也取象為備如丘眀
之説略無毫髮相類而况於後之紛紛者乎故凡事無
徴者皆不可為也
後世如曹參可謂能克巳者攻堅陷敵是其所長至其
治國為天下乃以清静無為為事氣質都變了
因論寒士乍得官非不曉事便是妄作大抵科舉取人不
得間有得者自是豪傑之士因科舉以進耳問李徳裕
言公卿大夫家子弟可用進士未必可用此論不偏否
曰徳裕為此論至今人以為偏當時人以徳裕用資䕃
進身不由科舉故為此論此最無謂以徳裕之才應唐
之科目極容易自是不為耳且資䕃得官與進士得官
孰為優劣以進士為勝以資䕃為歉者此自後世流俗
之論至使人恥受其父祖之澤而甘心工無益之習以
與孤寒之士角勝於場屋僥倖一第以為榮是何見識
夫應舉亦是寒士無祿不得巳藉此進身耳如得巳何
用應舉范堯夫最有見識然亦以資䕃與進士分優劣
建言於有無出身人銜位上帶左右字不可謂無所蔽
也其言曰欲使公卿家子弟讀書耳此意甚善但以應
舉得官者為讀書而加奨勸焉可也彼讀書者應舉得
官而止耳豈眞學道之人至如韓持國自是經國之才
用為執政亦了得不可以無出身便廢其執政之才曰
堯夫所别異者莫非此等人否曰執政不是合下便做
亦自小官以次遷之如後来吳坦求等在紹聖中被駁
了博士以無出身故也彼自布衣中朝廷以其有學行
賜之爵命至其宜為博士乃復以為無出身奪之此何
理也資䕃進士中俱有人惟其人用之加一右字亦自
沮人為善
朝廷作事若要上下小大同心同徳須是道理明葢天
下只是一理故其所為必同若用智謀則人人出其私
意私意萬人萬様安得同因舉舊記正叔先生之語云
公則一私則萬殊人心不同猶面其蔽於私乎
自孟子没王道不傳故世無王佐之才既無王佐之才
故其治效終不如古若要行道纔説計較要行便不是
何故自家先負一箇不誠了安得事成劉向多少忠於
漢只為做計較太甚纔被㸔破手足俱露是甚模様
言季常曾問揚雄来應之曰不知聖人何足道季常駭
之淵因語後世學道不明爾被流俗之蔽只如他取揚
雄亦未能免流俗也卓乎天下之習不能蔽也程正叔
一人而巳觀正叔所言未嘗務脱流俗只是一箇是底
道理自然不堕流俗中先生曰然觀其論婦人不再適
人以為寧餓死若不是見得道理分明如何敢説這様
話
　　　南都所聞(巳丑四月自京/都回至七月)
薛宗博請諸職事㑹茶曰禮豈出於人心如此事本非
意之所欲但不得巳耳老子曰禮者忠信之薄荀子曰
禮起於聖人之偽眞箇是因問之曰所以召茶者何謂
薛曰前後例如此近日以事多與此等稍䟽闊心中打
不過須一請之曰只為前後例合如此心中自打不過
豈自外来如云辭讓之心禮之端亦只是心有所不安
故當辭讓只此是禮非偽為也
問易曰乾坤其易之門邪所謂門莫是學易自此入否
曰不然今人多如此説故有喻易為屋室謂其入必有
其門則乾坤是也為此言者只為元不曉易夫易與乾
坤豈有二物孰為内外謂之乾坤者因其健順而命之
名耳乾坤即易易即乾坤故孔子曰乾坤毁則無以見
易葢無乾坤則不見易非易則無乾坤謂乾坤為易之
門者隂陽之氣有動静屈伸爾一動一静或屈或伸闔
闢之象也故孔子又曰闔户謂之坤闢户謂之乾所謂
門者如此老子曰天地之間其猶槖籥乎夫氣之闔闢
徃來豈有窮哉有闔有闢變由是生其變無常非易而
何小蔡云輕清者上為天神應之為乾重濁者下為地
神應之為坤似此解釋夢也未夢見易大抵看易須先識
他根本然後有得夫易求之吾身斯可見矣豈應外求
張横渠於正䝉中曾略説破云乾坤之闔闢出作入息
之象也非見得徹言不能及此某舊作明道哀辭云通
闔闢於一息兮尸者其誰葢言易之在我也人人有易
不知自求只於文字上用功要作何用此等語若非以
見問終説不到如某與定夫相㑹亦未嘗及此語某常
疑定夫學易亦恐出他荆公未得荆公於易只是理㑹
文義未必心通若非心通縱説得分明徹了不濟事易
不比他經須心通始得如龔深父説易元無所見可憐
一生用功都無是處問乾坤即隂陽之氣否曰分明説
乾陽物坤隂物既是隂陽又曰乾坤何也曰乾坤正言
其健順爾識破本根須是知體同名異自然意義曉然
又云天尊地卑乾坤定矣乾坤本無體天地之位定則
乾坤斯定不有天地乾坤何辨問天地即輕清重濁之
氣升降否曰然天地乾坤亦是異名同體其本一物變
生則名立在天成象在地成形亦此物也但因變化出
來故千態萬變各自呈露故曰在天成象在地成形變
化見矣變化神之所為也其所以變化孰從而見之因
其成象於天成形於地然後變化可得而見焉云舊常
解此義云無象無形則神之所為隱矣有象有形變化
扵是乎著因問乾坤毁則無以見易如此則易不屬無
矣曰易固非無張横渠㴱闢老子有無之論莫有見於
此否曰然纔説無便成斷滅去如釋氏説空又曰非空
到了費力聖人只説易最為的當因言孟子論養氣到
此方見有功於前聖曰如孟子者方是能曉易如説必
有事焉非見得分明此説如何撰得又問正叔先生以
必有事焉而勿正為一句某嘗疑勿正心似非聖賢語
意及見此乃知正叔先生讀書有力曰事説勿正則可
心説勿正則不可正叔讀書直是不草草他議論方是
議論伯思言正叔以至大至剛以直為一句養而無害
為一句或云伯淳曾言至大至剛之氣須以直養正叔
堅云先兄無此說若曰以直養而無害莫不妨曰嫌於
將一物養一物不如養而無害較渾全他們說話須是
與他思量體究方見好處
問易有太極莫便是道之所謂中否曰然若是則本無
定位當處即是太極邪曰然兩儀四象八卦如何自此
生曰既有太極便有上下有上下便有左右前後有左
右前後四方便有四維皆自然之理也
人君所以御其臣只有一箇名分不可易名分既正上
下自定雖有㓜沖之主在上而天下不亂若以智籠臣
下智有時而困則彼不為用矣其勢須至於誅殛之然
後巳觀西漢之君臣多尚權謀當時大臣少有能全身
者葢以此某舊作中論曾有一篇及此朝廷上做事須
先令學術粗明然後可以有為不然人人説一般話如
何做得事
王章論王鳳當時人君非不悟但以力弱被王鳳才理
㑹起便推從王章身上去章終被禍人君如此誰敢與
他放脚手做事
正叔在經筵潞公入劄子要宰相以下聽講講罷諸公
皆退晦叔云可謂稱職堯夫云眞侍講又一人云不知
古人告其君還能如此否只為諸公欽服他他又多悟
入所以後来謗生因説正叔經筵開陳故及此所論列
有處記
圓覺經言作止任滅是四病作即所謂助長止即所謂
不芸苖任滅即是無事
解經大抵須得理㑹而語簡舊嘗解易簡而天下之理
得云行其所無事不亦易乎一以貫之不亦簡乎如是
則天下之理得矣又言行其所無事一以貫之只是一
箇自然之理繫辭中語言直有難理㑹處今人注解只
是亂説
問正叔云詩非聖人所作當時所取只以其止於禮義
至如比其君狡童碩鼠則巳甚其説如何曰此理舊疑
来因學春秋遂知其意春秋書突之奔及其歸皆曰鄭
伯突其書忽止曰鄭忽葢不以忽為君故也不以為君
故詩人目之為狡童觀褰裳之詩云狂童恣行國人思
大國之正巳其詩曰子惠思我褰裳涉溱言人心巳離
若大國見正國人必從之矣人之視忽如此尚誰以為
君若猶以為君則比之狡童誠不可矣碩鼠如何曰魏
之重歛至使人欲適彼樂國則人心之離亦可見矣又
云人心合而從之則為君離而去之則為獨夫
學者若不以敬為事便無用心處致一之謂敬無適之
謂一
人言春秋難知其實昭如日星孔子於五經中言其理
於春秋著其行事學者若得五經之理春秋誠不難知
又云伯淳先生嘗有語云㸔春秋若經不通則當求之
傳傳不通則當求之經某曾問之云傳不通則當求之
經何也曰只如左氏春秋書尹氏卒尹氏乃惠公繼室
聲子也而公羊春秋則書曰尹氏傳云大夫也然聲子
而書曰尹氏是何義須當以尹氏為正此所謂求之經
問乾坤用九六荆公曰進君子退小人固非自然之理
而正叔云觀河圖數可見何也曰此多有議論少有分
明繫辭分明説云参天兩地而倚數九参天六兩地也
因言了翁説易多以一字貫衆義如何曰易卦用字有
如此者有不如此者如云習坎重險也又言天險地險
王公設險則險為善睽乖也又言天地睽而萬物通男
女睽而其志同則乖為善葢一字兩用字非此類則不
可如師是師旅之師豈可説為師友之師以来書云爾
故及之
形色天性也有物必有則也物即是形色即是天性
唯聖人然後可以踐形踐履也體性故也葢形色必有
所以為形色者是聖人之所履也謂形色為天性亦猶
所謂色即是空
　　　毗陵所聞(辛夘七月十一日自/沙縣來至十月去)
劉元承言相之無所不用其敬嘗掛眞武畫像於帳中
其不欺暗室可知曰相之不自欺則固可取然以神像
置帳中亦可謂不智曰何以言之曰果有眞武則敬而
遠之乃所謂智帳中卧之處至䙝之所也何可置神像
君子喻於義小人喻於利所謂喻於義則唯義而巳自
義之外非君子之所當務也夫然後所守者約如孟施
舎知守氣可謂約矣所以不及曾子者以曾子唯義之
從故也
或曰文王所謂至德以不累於髙名厚利故也所謂不
累於厚利者三分天下有其二以服事商所謂不累於
髙名者有其二而弗辭曰如是則武王之取天下以為
累於利而可乎孟子之言曰取之而燕民悦則取之古
之人有行之者武王是也取之而燕民不悦則勿取古
之人有行之者文王是也此論盡矣葢文王所謂至徳
者三分天下有其二矣以取天下何難之有而文王勿
取者視天而巳初無用心於其間也夫是之謂至徳
舜在側㣲堯舉而試之愼徽五典則五典克從納於百
揆則百揆時序賓於四門則四門穆穆以至以天下授
之而不疑觀其所施設舜之所以為舜其才其徳可謂
大矣宜非深山之中所能乆處而為舜者當堯未之知
方且飯糗茹草若將終身若使今人有才氣者雖不得
時其能自巳其功名之心乎以此見人必能不為然後
能有為也非有為之難其不為尤難矣只如伊尹耕於
莘非湯三聘則必不起諸葛亮卧草廬非先主三顧亦
必不起非要之也義當然也以諸葛之智尚知如此又
况不為諸葛者乎然則居畎畆之中而以天下為巳憂
可也或不知消息盈虚之運犯分妄作豈正理哉
舜可謂無為有天下初無所與其任九官去四凶視其
功罪如何舜無毫髮之私也
劉向之所謂忠可以為戒不幸似之非所以全徳大抵
人能住得然後可以有為才智之士非有學力却住不
得
孟子言大人正巳而物正荆公却云正巳而不期於正
物則無義正巳而必期於正物則無命若如所論孟子
自當言正巳以正物不應言正巳而物正矣物正物自
正也大人只知正巳而巳若物之正何可必乎惟能正
巳物自然正此乃篤恭而天下平之意荆公之學本不
知此
張茂則宦官之賢者也元祐間曾請諸公啜茶觀畫惟
正叔不徃辭之曰某素不識畫亦不喜茶如正叔真箇
不去得他人到此須容情與他去
或問正叔先生云邵堯夫易數至今無傳當時何不問
他㸔如何先生曰若是公等須打不過必問他
字説所謂大同於物者離人焉曰揚子言和同天人之
際使之無間不知是同是不同若以為同未嘗離人又
所謂性覺眞空者離人焉若離人而之天正所謂頑空
通總老言經中説十識第八菴摩羅識唐言白淨無垢
第九阿賴邪識唐言善惡種子白淨無垢即孟子之言
性善是也言性善可謂探其本言善惡混乃是於善惡
巳萌處㸔荆公葢不知此
　　　蕭山所聞(壬辰五月又自沙/縣来至八月去)
横渠言性未成則善惡混亹亹而繼善者斯為善矣惡
盡去則善因以亡故舎曰善而曰成之者性伯思疑此
以問公曰不知横渠因何如此説據此説於易之文亦
自不通却令伯思説伯思言善與性皆當就人言繼之
為説如子繼父成乃無所虧之名矣若非人即不能繼
而成之曰不獨指人言萬物得隂陽而生皆可言繼之
善亦有多般如乾之四徳有仁義禮智之不同後人以
配四時若如四時則春固不可為秋冬固不可為夏其
實皆善也元者特善之長也固出於道故曰繼之者善
性則具足圓成本無虧欠要成此道除是性也今或以
萬物之性為不足以成之葢不知萬物所以賦得偏者
自其氣稟之異非性之偏也孔子曰天地之性人為貴
人之性特貴於萬物耳何常與物是兩般性
伊川語録云以忠恕為一貫除是曾子説方可信若他
人説則不可信如何曰眀道説卻不如此問明道説曰
只某所著新義以忠恕為曾子所以告門人便是明道
説問中庸發明忠恕之理以有一貫之意如何曰何以
言之曰物我兼體曰只為不是物我兼體若物我兼體
則固一矣此正孟子所謂善推其所以為者乃是參彼
巳為言若知孔子以能近取譬為仁之方不謂之仁則
知此意曰即巳即物可謂一否曰然
孟子言孔子集大成曰始條理者智之事終條理者聖
之事夫仁且智斯之謂聖今以聖之事或不足於智何
也曰聖則具仁智矣但此發明中處乃智之事聖則其
所至也未必皆中曰孟子曰智之於賢者則智但可語
賢者若乃大而化之則雖智而忘其智矣如所謂從容
中道從心不踰矩智何足以名之曰如伊尹伯夷栁下
惠只於清任和處中其他則未必皆中則其智容有所
不周
智便是用處曰用智莫非所以言聖人若曰行其所無
事則由智行非行智者也曰觀此卻是以智為妙曰聖
人之於智見無全牛萬理洞開即便是從容處豈不謂
之妙若伯夷伊尹栁下惠於清任和處巳至聖人但其
他處未必皆中其至與孔子同而其中與孔子異只為
不能無偏故也若隘與不恭其所偏歟
充類至義之盡言不可以謂之盗也獵較猶可則取於
民猶禦者受其所賜何為不可
栁下惠不以三公易其介此與聖人之和互相發耶乃
所以為和耶曰若觀其和疑若不介故此特言之曰何
以知其介曰只不卑小官之意便自可見如栁下惠之
才以為大官何所不可而樂於為小官則其剛介可知
矣
中心安仁者天下一人而巳如伯淳莫将做天下一人
看曰固是
東坡言直方大云既直且方非大而何曰直方葢所以
為大然其辭卻似不達孔子云敬義立而徳不孤徳不
孤乃所謂大徳不孤則四海之内皆兄弟之意夫能使
四海之内皆兄弟此所以為大也
東坡云萬物覩乃是萬物欲見之言欲見之便非聖人
作而萬物覩如日在天萬物便見聖人唯恐不作作則
即時覩矣作與覩同時事也
乾之九三獨言君子葢九三人之位也履正居中在此
一爻故又言於九四則曰上不在天下不在田中不在
人於九三止言上不在天下不在田而已其曰君子行
此四徳者葢乾之所謂君子也曰所以為君子者乃行
此徳之人耳
上治如所謂正巳也
讀書須看古人立意所發明者何事不可只於言上理
㑹如萬章問象日以殺舜為事孟子荅舜所以處之之
道其意在説聖人誠信無偽此尤不可不知若從枝葉
上理㑹只如象欲使二嫂治朕棲之語此豈可信堯在
上不容有此等人若或有之不知則己然堯於舜既以
女妻之其弟如此豈有不知知則治之矣
若使死可以救世則雖死不足䘏然豈有殺賢人君子
之人君子能使天下治以死救天下乃君子分上事不
足怪然亦須死得是孟子曰可以死可以無死死傷勇
如必要以死任事為能外死生是乃以死生為大事者
也未必能外生死
鄭季常問孔子去魯曰遲遲吾行也去父母國之道也
然而燔肉不至不脱冕而行豈得為遲遲曰孔子欲去
之意葢乆待燔肉不至而行不欲為茍去乃所謂遲遲
若他國則君不用便當去豈待燔肉之不至然後行曰
何以見其去他國之速曰衛靈公問陳一語不契明日
遂行
孟子所言皆精粗兼備其言甚近而妙義在焉如龎居
士云神通并妙用運水與搬柴此自得者之言最為適
理若孟子之言則無適不然如許大堯舜之道只於行
止疾徐之間教人做了
　
　
　
　
　
　
　
　
　
　龜山集巻十三
欽定四庫全書
　龜山集巻十四　　　　　　宋　楊時　撰
　　荅問
　　　荅胡徳輝問
　問克伐怨欲不行焉可以為仁矣子曰可以為難矣
　仁則吾不知也克謂其克人也若顔子克巳然後可
　以不克人伐謂伐其功也伐其善也雖大禹猶有待
　乎告戒所謂汝惟不伐是巳怨必如伯夷求仁而得
　仁然後可以無怨欲必如公綽然後可以謂之不欲
　夫顔子亞聖者也禹入聖域者也伯夷聖之清者也
　而公綽不欲又為成人之質今欲四者不行宜可以
　為仁矣今止謂之可以為難不巳輕乎求其説而不
　得
荅克伐怨欲在常情易發難制有而不行焉可以為難
矣若夫仁則又何克伐怨欲之有
　問思無邪思而後積積而後滿滿而後發詩三百篇
　大抵思之發也思而無邪詩何不然哉或曰有思皆
　邪也無思則土木也思無邪者惟有思而無所思乎
　佛語以迷眞起妄最初一念為念之正此理合矣然
　是説也果聖人當時告門人之意乎
答書曰思曰睿睿作聖孔子曰君子有九思夫思可以
作聖人而君子於貎言視聽必有思焉而謂有思皆邪
可乎繫辭曰易無思也無為也寂然不動感而遂通天
下之故非天下之至神其孰能與於此夫自至神而下
葢未能無思也惟無思為足以感通天下之故而謂無
思土木也可乎此非窮神知化未足與議也詩三百出
於國史固未能不思而得然而皆止於禮義以其所思
無邪而巳
　問夫子之言性與天道不可得而聞也或謂性也天也
　道也三者同出而異名知性之未始有物也雖天亦然
　知天之未始有物也雖性亦然或曰不然性明其理
　天道明其事明理之際或疑其無明事之際或疑其
　有必也理事俱融此其説之難聞也故經言天道皆
　以禍福善惡焉異乎言性也二説孰是
答天命之謂性率性之謂道性命道三者一體而異名
初無二致也故在天曰命在人曰性率性而行曰道特
所從言之異耳所謂天道者率性是也豈逺乎哉夫子
之文章乃所以言性與天道非有二也聞者自異耳子
貢至是始與知焉則將進乎此矣
　問子曰回也其心三月不違仁心不違仁必不待見
　之言行也然非行何自而知之仲尼知顔子亦有説
　矣
答有不善未嘗不知知之未嘗復行則其不違可知矣
　問不逆詐不億不信抑亦先覺者是賢乎逆其詐將
　有不勝其詐億其不信將有不勝其不信先覺之人
　所病在是不逆詐不億不信此其所賢也不然先覺
　適為智料隱匿者爾非其賢也或曰不然孔子謂先
　覺君子亦以是為賢非獨我也
答君子一於誠而巳惟至誠為可以前知故不逆詐不
億不信而常先覺也抑亦以是為賢乎若夫不逆不億
而卒為小人所欺焉斯亦不足觀也巳
　問回也其庻乎屢空説者謂若莊周所謂忘仁義禮
　樂與夫坐忘之謂也然下文言賜不受命而貨殖焉
　則所謂空者非忘仁義之類也然空必謂之屢者何
　如
答其心三月不違仁則葢有時而違也然而其復不逺
則其空也屢矣空也者不以一物置其胸中也子貢貨
殖未能無物也孔門所謂貨殖者豈若世之營營者耶
特於物未能忘焉耳
　問子見南子子路不説子路平居受教孔子者也孔
　子見南子雖如子路者且有不諭他人何自而諭哉
　葢聖人用權處平居不以語學者此子路所以疑而
　不説也南子不可見審矣今見所不見不害為孔子
　者何説
答南子衛靈公之妾以妾為妻五霸之所不容况孔子
而可以見之乎子路所以不説也然當是時窮為旅人
不得而正之者天實厭之也孔子而得位固將正之也
然衛之人皆以為小君而謂過吾國者必見吾寡小君
則孔子安得而不見否之時包承小人吉此大人處否
而亨之道也
　問原壤夷俟以原壤為賢耶聖人固以不遜弟罪之
　矣以原壤為不賢耶然於聖人敢以夷俟聖人不絶
　之又從而以杖叩其脛則壤果何人者耶或曰聖人
　如此故者無失其為故也然則仲尼故亦多矣何獨
　於壤見之
答原壤之母死登木而歌孔子為弗聞也者而過之其
置之禮法之外乆矣若原壤葢莊生所謂㳺方之外者
也故敢以夷俟孔子切責之畏其亂俗也然謂之為賊
而叩其脛不巳甚乎而彼皆受之而不辭非自索於形
骸之内而不以毁譽經其心孰能如是蓋惟原壤而後
待之可以如此
　問一日克巳復禮天下歸仁焉孔子終身行仁者也
　當時學士大夫有不知奈何顔子一日為仁而使天
　下歸仁焉或曰不然天下歸仁猶皇極之道天下所
　共由也顔子克巳太過其末將有墨氏之弊人之樂
　於為仁者鮮矣此仲尼所以救之一日能然者由一
　日而積也後之知是説者惟孟子其然乎
答吕與叔嘗作克巳復禮頌曾見之否其略曰洞然八
荒皆在我闥孰曰天下不歸吾仁斯言得之若未見俟
尋本錄去
　問述而不作信而好古竊比於我老彭論語一書未
　嘗及老氏葢設教不倫也或説此所謂老彭乃老氏
　與彭籛非謂彭之夀而謂之老彭也然老氏之書果
　述而不作信而好古者乎
答老氏以自然為宗謂之不作可也
　問子在齊聞韶三月不知肉味聞樂而至於忘味有
　之矣至於三月不知豈近人情乎或説聞韶音不知
　肉味耳葢三月者音字之誤也
答謂音字誤為三月伊川之説如此
　問樊遲問仁子曰居處恭執事敬與人忠雖之夷狄
　不可棄也子張問行子曰言忠信行篤敬雖蠻貊之
　邦行矣其意甚類或説問仁乃問行爾亦字之誤
答學者求仁而巳行則由是而之焉者也其語相似無
足疑者世儒之論仁不過乎博愛自愛之類孔子之言
則異乎此其告諸門人可謂詳矣然而猶曰罕言者葢
其所言皆求仁之方而巳仁之體未嘗言故也要當徧
觀而熟味之而後隱之於心而安則庶乎有得非言論
所及也
　問子曰參乎吾道一以貫之曾子曰唯子出門人問
　曰何謂也曾子曰夫子之道忠恕而巳荘子言南郭
　子綦隱几而坐仰天而嘘嗒然似喪其耦曾子明夫
　子之道亦在乎一唯之間葢與仰天而嘘不異也若
　爾下文言夫子之道忠恕而巳矣理似不然或謂忠
　恕亦自有理
答曾子未嘗問而夫子以是告之葢當其可也故曾子
曰唯子出門人問此曾子之門人也未足以語此故告
之曰夫子之道忠恕而巳矣忠恕固不足以盡道然其違
道不逺由是求之則於一以貫之其庶矣乎
　問中庸之為徳也其至矣乎民鮮久矣説者謂有髙
　明之至徳有中庸之至徳君子以髙明者人所難勉
　中庸者人所易行故以人所難勉者立巳而以人所
　易行者同民將使人人能之其言民鮮久矣葢上失
　其道非一日也而考之中庸則曰君子中庸小人反
　中庸君子之中庸也君子而時中又曰君子依乎中
　庸遯世不見知而不悔惟聖者能之又曰舜其大知
　也與執其兩端用其中於民又曰回之為人擇乎中
　庸得一善則拳拳服膺而弗失之矣夫君子得是而
　時中聖人依是而遯世進為撫世莫如舜退隱就閒
　莫如顔然且有所執有所擇如是果人之所可到然
　聖人以民鮮久矣言之則中庸者亦人之所易行矣
　願究言之使學者有所適從
答道止於中而巳矣出乎中則過未至則不及故惟中
為至夫中也者道之至極故中又謂之極屋極亦謂之
極蓋中而髙故也極髙明而不道乎中庸則賢智者過
之也道中庸而不極乎高明則愚不肖者之不及也世
儒以髙明中庸析為二致非知中庸也以為聖人以髙
明處巳中庸待人則聖人處巳常過之道終不明不行
與愚不肖者無以異矣夫道若大路行之則至故孟子
曰堯舜之道孝悌而巳矣其為孝弟乃在乎行止疾徐
之間非有甚髙難行之事皆夫婦之愚所與知者雖舜
顔不能離此而為聖賢也百姓特日用而不知耳
　問子曰衣敝緼袍與衣狐貉者立而不恥者其由也
　與或謂仲由服仲尼恥惡衣之戒故至於是方其言
　志曰衣輕裘與朋友共敝之而無憾豈能無狐貉之
　念哉聖人許之何説
答士志於道於緼袍狐貉何容心哉随所有而安之耳
衣緼袍不以惡衣為恥與朋友共敝之不以小己自私
初不相妨也
　問子曰語之而不惰者其回也與語之而不惰與子
　路聞斯行諸不異然未得為顔子之徒何也
答語之而不惰於吾言無所不説是也與聞斯行之異
矣子曰吾與回言終日則所言非一二也今論語所記
無幾則孔子與回言葢有衆人不得而聞者聖人之教
人各當其可也故子路雖聞斯行之而孔子猶告之以
有父兄在則未得為顔子徒宜矣
　問毋友不如巳者商也日進以其好與勝巳者處也
　然我之不賢人將拒我如之何其可相友也
答所謂如巳者合志同方而已不必勝巳也
　問道不同不相為謀道一而已不同者何説
答天下殊塗而同歸故道有不同者途雖殊其歸則同
道不同其趨則一也若伯夷伊尹之去就則難相為謀
矣
　問君子貞而不諒君子不諒可乎
答惟貞故可以不諒所謂貞者惟義所在也
　問君子矜而不爭書曰汝惟不矜天下莫與汝爭能
　君子可矜乎
答矜者矜莊之矜非謂矜伐也古人用字各有所當難
以一説該也
　問君子泰而不驕孟子傳食於諸侯人或以為泰君
　子可泰乎
答非侈泰之泰若心廣體胖是也
　問放鄭聲逺佞人言鄭聲而不及於慝禮言佞人而
　不及於讒説何也
答行夏之時乘殷之輅服周之冕無非禮者則慝禮自
放矣佞人禦人以口給則讒説在其中矣
　問子路問成人子曰若臧武仲之知公綽之不欲卞
　莊子之勇冉求之藝文之以禮樂亦可以為成人矣
　不欲者成人之質也人而有欲雖知如武仲勇如卞
　莊藝如冉求葢不足為成人而仲尼之言不欲必先
　之以知何也
答雖有其質不先於致知則無自而入徳矣
　問為仁由巳而由人乎哉或謂由巳者猶在我而巳
　顔子於仁何待如是告戒或人之説恐不然
答一視而同仁則天下歸仁矣非由己而何
　問祝鮀治宗廟伯夷典天地人之三禮聖人命之聞
　其直矣祝鮀之佞頋足以治宗廟者何説
答籩豆之事則有司存雖聖人亦有不知者故于入太
廟毎事問葢儀章器數祝史之事有司之職也然禮藏
於器治之不得其人亦不足以成禮矣祝鮀所治葢有
司之職非典禮之官也書所謂直哉惟清者若大宗伯
然後可以責此
　問堯曰咨爾舜天之厯數在爾躬允執其中書言天
　之歴數而繼之以人心惟危道心惟微惟精惟一然
　後至於允執厥中仲尼所叙其略如是將所謂中者
　巳在乎人心道心之間特在夫精一以執之耶將當
　時之人不足語是故略之耶未諭其㫖
答道心之㣲非精一其孰能執之惟道心之微而騐之
於喜怒哀樂未發之際則其義自見非言論所及也堯
咨舜舜命禹三聖相授惟中而已孔子之言非略也
　問沈同問燕可伐與孟子對曰可嘗觀孟子對滕文
　公問為國孟子對曰民事不可緩也又曰無常産者
　無常心茍無常心放僻邪侈無不為巳及䧟於罪然
　後從而刑之是罔民也焉有仁人在位㒺民而可為
　也及沈同問燕可伐與孟子曰可及其敗也則曰為
　天吏則可以伐之民且不可㒺而問伐國如斯何也
答燕固可伐矣故孟子曰可使齊王因孟子之言而遂
伐之誅其君而吊其民何不可之有而其虐至於係累
其子弟而後燕人叛之以是而歸罪孟子之言非也
　問孟子曰堯舜性之也湯武身之也五霸假之也久
　假而不歸烏知其非有也説者以久假而不歸烏知其
　非有也亦若固有之也孟子尊王而卑霸夫仁之為
　道惟聖人然後能踐之而謂霸者為固有果其然乎
　意以謂外雖久假勉而行之非其本心然誰知其中
　本無有也願詳教之
答曰管仲伐楚以包茅不入為辭所謂假之也初非有
勤王之誠心卒能以正天下假而不歸者也烏知其非
有故孔子以仁與之葢其功可錄也
　　　答周伯忱問
　問書曰惟聖罔念作狂惟狂克念作聖孚先竊謂所
　謂聖者謂有聖人資質一不念則流入於狂狂者進
　取曾晳之徒是也借如顔子不能拳拳服膺亦必至
　於此若是聖人則從心所欲不踰矩雖不念亦無害
　也
答曰六徳知仁聖義中和聖通明之稱狂狂愚之稱
　問孔子曰知者樂水仁者樂山知者動仁者静知者
　樂仁者夀孚先竊謂樂山樂水狀仁智之體動與静
　述仁智之用樂與夀明仁智之效智則能知之能知
　之則務窮物理務窮物理則運用不息故樂水水謂
　其周流也故動動謂其理之無窮也故樂樂謂其無
　所疑也仁則能體之能體之則有得於所性有得於
　所性則循理而行之故樂山山謂其安止也故静靜
　謂其無待於外也故夀夀謂其達生理也
答言意未能體仁智且宜潜思
　問孔子曰知及之仁不能守之雖得之必失之知及
　之仁能守之不莊以蒞之則民不敬知及之仁能守
　之莊以蒞之動之不以禮未善也孚先竊謂此語是
　告學者亦是入道之序故知及之者見得到也仁能
　守之者孳孳於此也莊以蒞之者外設藩垣以逺暴
　慢也動之以禮觀時應用皆欲中節也或者謂此是
　事君
答臨政處巳莫不皆然所謂仁能守之者孳孳於此也
此言未能體仁且宜致思仁則安矣所謂仁守也
　問先生舊常語門人云天下至忙者無如禪客市井
　之人雖曰營利猶有休息時禪客行住坐卧無不在
　道存無不在道之心便是常忙孚先竊謂此語如孟
　子所謂必有事焉而勿正心勿忘勿助長也若正
　若助長即是忙也或者謂此語非為學者設謂以聖
　方之則是禪客未嘗閑若學者須是行住坐卧在道
答存無不在道之心便是助長方其學也固當有事亦
當知助長之非
　
　
　
　
　
　龜山集巻十四
欽定四庫全書
　龜山集巻十五　　　　　　宋　楊時　撰
　　䇿問
書契之興至數千百歲其間聖帝明王公侯賢士大夫
暴君汙吏檮杌嵬𤨏之人賢妃淑女艷妻嬖妾與夫山
林居窮處獨之士隱德潜耀見于載籍葢不可勝記焉
然歴世綿逺編脱簡去其存而略可知者亦未易一二
數也班固表古今人列為九等之序究極經傳旁質諸
子馳騁數千嵗之中如度量權衡之較物銖分不遺也
抑其書有所受歟將亦奮私智而為之歟何其説之詳
明也夫由千載而下而上論千載之人智愚賢否儔列
等降若親覿焉斯亦難哉其是非得失亦將必有在矣
諸君試考而折衷之
孟子沒聖學失傳六經之㫖晦蝕於異端諸子之書名
家而傳後世者非一人也然而論不詭於聖人者無
幾焉揚雄之太元王通之續經皆擬聖人之作也二人
者亦以斯文為巳任其為書宜有異於諸子焉然當時
之論尚或以雄非聖人而作經猶吳楚之君僣號而稱
王葢貶絶之罪也後之論通者亦然予以謂為此論者
是特以名譏之未究其實也使其書不謬於聖人而有
補於六經則二子也奚罪焉學者審其是而巳又奚以
名為然觀雄之書三摹四分九據極八十首七百二十
九贊其用自天元推一晝一夜隂陽氣候星日度數律
歴之紀無不備具其閎意妙㫖馳騁乎有無之際可謂
至矣其於易也何凖焉通之續經其始終之義四名五
志策命誥詔賛議誡諫㫁疑褒貶之法具載於其書可
考而知諸君試明其所以凖易之㫖與夫續經之作是
非得失詳擇而折𠂻之以釋論者之疑焉毋或謂其僣
擬而不足道也
古者士不患無名而患實之不至不患無位而患徳之
不孚故公卿大夫士至於抱關擊柝乗田委吏之賤皆
因實與名量能授位其養之有素考之有漸而賢愚善
否不容相淆此三代所以直道而行而士亦無覬覦於
其間也周衰教養選士之法廢而縱横之士始相與乘
時射利觀時君之好因其剛柔緩急喜怒愛惡之變陽
開隂闔以遷惑其志揺吻動喙卒取卿相者無國無之
自是朝無常度而士亦鮮克有亷恥之行矣漢初剗除
前弊詔舉賢良方正州郡察孝亷中興以後復增四行
以網羅遺逸其規範雖未足方古其猶庶幾乎唐以六
科取士至楊綰舉詞藻宏麗又加詩賦國家因之専用聲
律熙寧更新法度登延儒臣講明六經之㫖盡革雕蟲
之習未十餘年間士之應科舉者類皆剽掠補綴迭相
祖襲有司眩於銓擇識者患之欲復加詩賦而國論未
一諸君究觀前世得失試詳明之無或隱焉
宗廟之制尚矣漢興至本始間凡祖宗廟與在郡國者
合百六十七所其嵗時祠祝與衛士祝宰樂人皆以鉅
萬數至元帝時貢禹始議罷郡國廟定迭毁之禮未及
施行而禹卒其後天子追用其議然而通儒或非之異
論紛如也而班固述父彪之言則獨稱劉歆之論博而
篤其是非安在幸詳明之
羿天下之善射也而弓撥矢鈎則雖羿不能取中造父
天下之善御者也而輿脱馬疲則雖造父不能以致逺
人主天下之利勢也而輔之以庸人小夫則雖有利勢
其能為治乎予觀虞周之間何其盛哉以舜武之為君
后稷周召之為臣而相與共成帝王之業豈不易歟孔
子稱曰才難則自古豪傑俊偉之人固不可多得而後
可以為治也西漢之初承暴秦殘刻之餘髙惠之間卒
至太平其佐命之臣則有若蕭曹而巳孝宣中興丙魏
有聲兹四人者皆卓然一代之良弼也唐興垂三百年
則亦前稱房杜後稱姚宋而己所謂豪傑俊偉之人自
古不可多得者豈不信然歟然漢唐之治號稱近古而
文采足以表見於後世者抑亦兹數人之力其致治之
方所操之術亦必有可言者然卒不能追復舜武之盛
以自附於伊周禹稷之烈者其故何哉豈所操之術有
未盡歟然是數人者之器業逺近優劣亦可以槩見諸
君其悉著于篇以觀所學
傳曰財用足故百志成百志成故禮樂興自古帝王不
易之道也熈寧更新百度無非以理財為務其知此乎
故謂之青苖以寛民之財免役以寛民之力立市易以
權貨賄之阜通使兼并無所侵漁而窮乏者安其生農
得盡力於耕而游惰兼有所事其施設之意厚矣然未
十有年間羡餘之息充溢府庫而民反有受其弊者其
故何哉是豈立法之方未盡與主上鋭意於為治凡法
有害於民者一切蠲除之可謂善矣然抑兼并振窮乏
寛民力役游惰其可無術乎將欲數者之利而無其害
學者宜知其説也幸悉陳之以俟采擇焉
光武不以功臣任職議者多非之史氏謂深圖逺算將
有以焉其説安在
周徳衰聖王不作㓂攘争取之禍起而名實不加於天
下久矣孔子懼而作春秋以明先王之法綱條大小罔
不畢舉善善惡惡因實稱情而輕重長短各中權度無
錙銖分毫之差振幽顯微而亂臣賊子知懼焉孔子沒
更戰國至秦遂焚書坑學㣲言中絶漢興六藝殘缺葢
久而後完而春秋之學列為三家雖異端競起然自通
才博識未有不由此而學也國家崇尚經術以訓釋之
造極其精㣲而於春秋獨廢而不講是何耶議者欲置
博士與諸經比或者其可乎幸眀言之將以告于有司
三代之政亡而暴君汙吏慢其經界天下無常産自戰
國以來尚矣民無常産則無常心乗之以饑饉則老弱
者操瓢囊轉乎溝壑壯者則聚而為盗此其常也國家
興利修廢務以保民為心獨能無意於此乎然乗千載
之弊將欲追復三代之政使天下之人各有常産宜何
施而可幸明言之抑亦觀諸君之所藴
三代教學廢而禮義之澤竭士無中行非特今日也熙
寧之初天子尤鋭意於辟雍成均之法以作新人材為
務其有不在於兹乎然士雖無卑近之習而忠信之道
㣲革雕蟲之弊而浮誕詭異之風熾薄亷恥而敦進取
則士之失又不特無中行也今將欲追三代教學之法
以漸摩士類使無過行宜何施而可博古之君子幸詳
言之母隱
荆江合蜀衆水所委源髙而流下自夷陵以東地多沮
洳陂澤無髙山大陵以為阻固所恃以禦水者隄防而
巳人力一不至則靡潰千里瀦為平流不見涯涘昔人
有支為九河以䟽瀹之者而後水之為患消荆人利之
非一日矣瀕河之民玩習久安乃始盗河為田而河之
故道湮沒無復存者比年以來水患浸劇而今歲為尤
甚意者其職此之由乎國家脩明百度置丞以貳令正
以變移水陸為先務茍可以除民患者亦無不舉也諸
君親被其害者知其所自矣願詳言之將以告於有司
孔子曰足食足兵民信之矣於斯三者不得已而去之
則先兵又不得巳而去之則先食而信不可去夫聖人
恃民之信如此其重也國家遴選儒臣鎮撫玆土師出
有名士以義奮投甲徒楊以趨敵也鴃舌之酋係頸束
手為地千里紹成先志可謂盛矣議者猶患兵食之不
足而有戍役轉輸之勞不可以持久諸君境地相鄰宜
習知其利害而承學之久孔子所謂去兵去食而恃民
之信亦必有説也幸詳言之毋隱
孟子沒聖人之道不傳六經微言晦蝕於異論士不知
所以學非一日也自熙寜以来訓明經術以風多士所
以迪之可謂至矣然大學之道必先知所止知所止然
後能定能定然後能慮不知所止而欲應酬曲當是猶
射者未知正鵠之所在而欲取中也其可得乎諸君承
學之久宜知所止矣異時施於有政將必有道也願試
言之以觀攸趣
孟子言禹稷顔回同道夫回之在陋巷飯疏飲水終日
如愚人然邈乎其若無意於世也禹思天下之溺者猶
巳溺之也稷思天下之饑者猶巳饑之也其以身任天
下之責可謂重矣則三人者疑若内外之不相及也而
孟子曰易地則皆然則古之人所以修身善世之道葢
一而巳後世道學不明士大夫窮而善其身則進無以
經世之務汲汲於事功則退無以處簞瓢陋巷之樂自
漢唐以来徃徃皆是也其失果安在哉國家比詔有司
推原熈豐三舎之令播告之脩所以迪士者至矣葢將
養天下之成材而望之以禹稷之事也承學之士宜知
古人所以修身善世之道與夫後世之失躬蹈而力行
之以副朝廷出長入治之選請試言之
三代之政亡暴君汙吏慢其經界天下無常産自戰國
以来尚矣民無常産則無常心乘之以饑饉則流亡轉
徙救死之不贍欲驅而之善尚可得乎國家修明百度
凛凛乎成周之際矣議者欲為限田之法漸復古制此
三代甚盛之舉也然豪宗大族富連阡陌一旦奪其有
餘以與不足得無紛紛乎此當今之要務施設之方學
者宜知其説也幸詳言之將以獻于有司
無君子莫治野人無野人莫養君子此天下之常分古
今之通義也先王度地以居民分田以制禄五家之寡
則以一下士長之其治野人可謂詳矣自比長而上至
於鄉老大夫皆養於野人者也一鄉之廣又二千五百
家而巳以今較之猶非赤望縣之比也而卿大夫士列
於其間無慮數千人豈不冗且多乎先王未嘗以餼廪
為憂而野人之養君子者亦不以為厲今之郡縣官有
常員宜其易祿矣而議者毎以冗官為患何也國家修
飾治具將復三代之制致治之原有在扵此學者宜知
其説也幸著于篇
太極函三為一一而三之歴十二辰而五數備隂陽合
徳氣鍾於子而黄鍾之實全焉其長為度其籥為量其
重為權其實一也三者立斯民不約而信矣故曰律為
萬事根本而舜所以同律度量衡而天下治也周衰更
秦反古是今變亂先王之制無復存者魏晉而下因陋
襲弊律尺不同而諸儒紛紛無復稽正權衡度量至或
家自為之莫能相一上無以考其數度下無以立民信
而禮樂亦或㡬乎熄矣可勝悼哉國家審法度修廢官
凡先王為治之具葢無不舉矣而舜之所以同律度量
衡與孔子所謂謹權量者或未備也獨何歟豈本末先
後固有序歟諸君講明經世之務詳矣願悉陳之
　
　
　
　
　
　
　
　
　
　
　
　龜山集巻十五
欽定四庫全書
　龜山集巻十六　　　　　　宋　楊時　撰
　　書一
　　　見明道先生
某鄙朴無知不量力之不足也竊慕古人之學誦其書
論其世想見其為人而師之有日矣然以淺聞卑見未
能灼知古人大體故刻意雖堅終未有得也嘗觀古之
為士者所至逺近雖不同其秉節勵行皆有以自立於
世豈其材悉能過人耶特以先王教學之道明而士於
此時無私習之蔽故也周道衰庠序之法廢故家遺俗
隨以熄滅幸而有孔子出焉振先王已墜之教駕説於
當世而從之游者若參之魯師之辟由之喭師之過商
之不及其材固非有大過人也然其聞所未聞見所未
見而餘言遺行有後世宿儒皓首而不能窮者則士之
得所依歸豈曰小補之哉自秦漢迄于魏晉隋唐之間
明知之士見於其時不無人矣間有一節一義可稱於
世者概以聖人中道非過則不及豈其材皆不逮古耶
徒以學無師承不知所以裁之故也以今較古則學之
難易又可知已且三代而上道徳明而異端熄邪説詖
行不作於下士之朝夕蹈襲者無非禮樂之間則其學
豈不易致耶末世以來諸子百家異端並起是非紛錯
無所考正士之始學者如適九達之衢從横曲折眩然
莫知所之非有𨗳其前則終身未見其至也嗚呼師道
廢久矣後世之士不能望見古人之萬一者豈不以此
歟某嘗悲夫世之人自蔽曲學不求有道者正之而又
自悲其欲求有道者而未之得也調官至京師於朋游
間獲聞先生之緒言鄙俗之心固以潜釋於是慨然興
起曰古之人其相去甚逺矣尚或誦其詩讀其書論其
世想見其為人而師之又况親逢其人哉其往不可後
矣此區區所以有今日之請也先生其將哀其愚憫其
志而進之使供洒掃於門下則千萬幸甚
　　　寄明道先生其一
自奔走南歸不聞誨言久矣所居窮僻賢士大夫不至
其境每學有所疑則中懐罔然思所以考正徒北嚮瞻
望而已附語者以其視聽不用耳目故能傳死者之事
有人所不知者既已聞命矣然其所以能視聽不用耳
目則未聞其説古者冠婚喪祭必筮之吉然後行事則
古之人其動作未嘗不擇日也其㫖安在春秋不書即
位者四隱莊閔僖是也諸儒之論紛然不知所從左氏
謂隱公為攝以經考之則隱非攝明矣然三傳皆謂有
讓桓之志其果何也先王之時諸侯疑無相盟之事然
考之周官司盟之職曰掌盟載之法凡邦國有疑㑹同
則掌其盟約之載覲禮朝諸侯於壇訖乃加方明於壇
而祀之列諸侯於庭玉府共珠盤玉敦戎右以玉敦辟
盟遂役之贊牛耳桃茢司盟北面詔告明神諸侯以次
㰱血則諸侯相盟禮所有也不識二禮之説果可以為
據耶抑亦附㑹之説耶春秋之凡書盟者又何謂也秋
七月天王使宰咺來歸惠公仲子之賵以傳考之則仲
子者惠公之妾桓公之母也從之説者皆以為惠公之
母其曰惠公仲子者以别惠公之母耳其不同若此何
也春秋之學不傳乆矣每以不得從容左右親受指誨
為恨鄙心所疑非止一二但未敢縷陳恐煩聽覽耳惟
先生不以愚鄙見棄一一見教幸甚
　　　其二
某嘗欲治春秋讀之數巻淺識未能窺見其門户逺去
師席疑無質問中欲輟之又惜其初心之勤惓惓不能
自已誦習之餘毎妄有所億然未知聖人之㫖果可以
如此求否謹録之以質諸左右儻因暇時一賜觀覽正
其非謬以開𨗳之則幸甚矣隱元年鄭伯克叚于鄢段
以不義得衆公弗能制終欲制之畏人之多言則克段
者鄭伯而已非國人所欲也故不稱國討而書曰鄭伯
蓋交譏之也夫仁人之親愛其弟非徒富貴之而已亦
必為之節也富貴而不為之節使之驕慢陵僣以速禍
敗則其親愛之也適所以害之耳故詩稱鄭伯不勝其
母以害其弟而春秋書曰鄭伯克段正謂是歟夫克者
勝敵之辭以勝敵之辭加之則段之强可知矣段之强
由辨之不早辨也日有食之穀梁曰吐者外壤食者内
壤闕然不見其壤有食之者言有物食之也夫日月之
變有常數焉此巧歴所能窮也而春秋記以為異者蓋
先王克謹天戒因以正厥事則日之有變豈徒然哉必
有以也故書曰日有食之而其辭若有食之者蓋所以
歸咎於人事而不以常數為不足畏也桓元年三月公
㑹鄭伯于垂鄭伯以璧假許田二年三月公㑹齊侯陳
侯鄭伯于稷以成宋亂夏四月取郜大鼎于宋夫宋督
殺其君而公成其亂取郜大鼎以歸公弑隱公而鄭伯
㑹公于垂以璧假許田則魯之亂鄭伯成之也不書為
内諱也夫鄭伯之假田與公之取鼎其求賂一也而書
之異辭内外之分然也三年夏齊侯衛侯胥命于蒲胥
命葢若葵丘之㑹束牲載書而不㰱血有五命之類是
也齊衛適國莫為命主故曰胥命也至治之時諸侯述
職以聽天子之命而已何胥命之有哉然葵丘之㑹不
書命何也葢五霸桓公為盛葵丘之㑹實為盟主故不
書命蓋不與其擅命也其他若及宋之類義例甚衆并
前書所問皆未能曉略賜疏示乃至願也浼瀆左右徒
用愧畏惟先生誨人不倦未拒絶之幸甚
　　　寄伊川先生
某竊謂道之不明智者過之西銘之書其幾於此乎昔
之問仁於孔子者多矣雖顔淵仲弓之徒所以告之者
不過求仁之方耳至於仁之體未嘗言也孟子曰仁人
心也義人路也言仁之盡最親無如此者然本體用兼
舉兩言之未聞如西銘之説也孔孟豈有隱哉葢不敢
過之以起後學之弊也且墨氏兼愛固仁者之事也其
流卒至於無父豈墨子之罪耶孟子力攻之必歸罪於
墨子者正其本也故君子言必慮其所終行必稽其所
弊正謂此耳西銘之書發明聖人㣲意至深然而言體
而不及用恐其流遂至於兼愛則後世有聖賢者出推
本而論之未免歸罪於横渠也某竊意此書葢西人共
守而謹行之者也願得一言推明其用與之並行庶乎
學者體用兼明而不至於流蕩也横渠之學造極天人
之藴非後學所能窺測然所疑如此故輒言之先生以
為何如
　　　伊川答論西銘
　前所寄史論十篇其意甚正纔一觀便為人借去俟
　更子細看西銘之論則未然横渠立言誠有過者乃
　在正䝉西銘之為書推理以存義擴前聖所未發與
　孟子性善養氣之論同功二者亦前聖所未發豈墨
　氏之比哉西銘明理一而分殊墨氏則二本而無分
　老幼及人理一也愛無差等本二也分殊之蔽私勝
　而失仁無分之罪兼愛而無義分立而推理一以止
　私勝之流仁之方也無别而迷兼愛至於無父之極
　義之賊也子比而同之過矣且謂言體而不及用彼
　則使人推而行之本為用也反謂不及不亦異乎
　　　荅伊川先生
示論西銘㣲㫖曉然具悉如侍几席親承訓誘也幸甚
幸甚某昔從明道即授以西銘使讀之尋繹累日乃若
有得始知為學之大方是將終身佩服豈敢妄疑其失
比同於墨氏前書所論謂西銘之書以民為同胞長其
長幼其幼以鰥寡孤獨為兄弟之無告者所謂明理一
也然其弊無親親之殺非明者黙識於言意之表烏知
所謂理一而分殊哉故竊恐其流遂至於兼愛非謂西
銘之書為兼愛而發與墨氏同也古之人所以大過人
者無他善推其所為而已老吾老以及人之老幼吾幼
以及人之幼所謂推之也孔子曰老者安之少者懐之
則無事乎推矣無事乎推者理一故也理一而分殊故
聖人稱物而平施之兹所以為仁之至義之盡也何謂
稱物親疎逺近各當其分所謂稱也何謂平施所以施
之其心一焉所謂平也某昔者竊意西銘之書有平施
之方無稱物之義故曰言體而不及用葢指仁義為説
也故仁之過其蔽無分無分則妨義義之過其流自私
自私則害仁害仁則楊氏之為我也妨義則墨氏之兼
愛也二者其失雖殊其所以得罪於聖人則均矣西銘
之㫖隱奥難知固前聖所未發也前書所論竊謂過之
者特疑其辭有未達耳今得先生開論丁寧傳之學者
自當釋然無惑也相去阻修未緣趍侍以請畢餘教兹
為恨耳
　　　與楊仲逺其一
錄所惠書謂能不變於俗此固區區所望而吾子所當
勉也甚慰甚慰道廢千年學士大夫溺於異端之習久
矣天下靡然成風莫知以為非士志於道者非見善明
用心剛往往受變而不自知此俗習之移人甚可畏也
若夫外勢利聲色不為流俗詭譎之行以是為不變於
俗則於學者未足道也吾子勉之先帝睿聖方將大有
為而遽有凶變如此固天下所同戚也今天子即位務
在寛民一時聚歛之臣遷謫殆盡東州民吏如釋重負
息隂休迹而遇清風也幸甚幸甚不知吾鄉亦覺如此
否司馬君實已作兩府甚慰民望伯淳先生近自汝召
作宗丞想已在京師君玉或未歸計早晩當勉之令就
學也某茍禄如常賤吏冗職無補於萬分而舊學日廢
以此易彼孰得孰失
　　　其二
近日不審為學何地向者欲往定夫處今果然否夫為
已之學正猶饑渴之於飲食非有悦乎外也以為弗飲
弗食則饑渴之病必至於致死人而不學則失其本心
不足以為人其病葢無異於飢渴者此固學之不可已
也然古之善學者必先知所止知所止然後可以漸進
倀倀然莫知所之而欲望聖賢之域多見其難矣此理
宜切求之不可忽也某迂拙之學無以希世而望古不
及又不自量力之不足也猶孜孜不已宜為後生豪俊
之所憫笑而乃過為吾弟之所取信故尤區區不敢嘿
也惟亮之
　　　其三
辱示髙文用意精深益見好學之篤也夫養氣之道如
治苖然舍之而不耘則有稂莠之傷助之長則揠之而
槁矣其説是也然將不舍而耘之則宜奈何與夫助之
長者又何辨此近似之際體之者尤當慎擇也夫以天
廢人以人滅天固不可也然養氣者不廢人不滅天則
天人猶兩立矣烏覩所謂合一者哉反身者反求諸身
也蓋萬物皆備於我非自外得反諸身而已反身而至
於誠則利人者不足道也伯夷求仁而得仁子貢以是
知孔子不為衛君其言正為讓國而發至於天下視之
為去就則夷齊非求為此也烏得以此為求仁之效哉
是猶未免以迹論也生之謂性未有過也告子論生之
所以謂之性則失之矣老氏之有無佛氏之色空蓋將
明天下至賾非有人物之異也老子以有生於無又曰
有無之相生是不知有無一致矣正䝉謂萬象為太虚
中所見物則物與虚不相資卒䧟於浮圖以山河大地
為見病之説山河大地正指物言之也若謂指物言之
可也則浮圖見病之説不足非矣此與佛氏以心法起
滅天地更當究觀所謂心法起滅天地之㫖未易以一
言攻之也更詳味之如何或有未盡無惜疏示
　　　其四
寄示襍論用意精確益見好學之篤也甚慰甚慰夫克
已者揚雄所謂勝已之私是也反身而誠則常體而足
無所克也故前書論反身與克已異意耳更詳考之告
子知生之謂性而不知生之所以謂之性故失之非生
之謂性有二説也特告子未達耳乾之六爻有臣位而
坤之六爻無君位夫乾之九二雖曰有臣位然君徳也
故曰學以聚之問以辨之寛以居之仁以行之易曰見
龍在田利見大人君徳也湯之於伊尹學焉而後臣之
其此之謂乎用是求之則乾坤君臣之位可推而知也
某在此雖多事亦時得開巻聞於經史頗有論著并所
講乾坤義無惜錄示冗迫書不能究
　　　其五
世之學者皆言窮達有命特信之未篤某竊謂其知之
未至也知之斯信之矣今告人曰水火不可蹈人必信
之以其知之也告人曰富貴在天不可求亦必曰然而
未有信而不求者以其知之不若蹈水火之著明也孟
子曰莫之為而為者天也莫之致而致者命也又曰得
之不得為有命世之後生晩學讀孟子者皆知之矣孔
子曰五十而知天命豈今之後學者皆能如孔子必至
五十而後知耶葢孔子之所知殆不止此也宦學之餘
試一思之如何
　　　其六
諸子之學折諸聖人猶望洋向若其辨自屈也儒佛之
論造其極致則所差𦕈忽耳其義難知而又其辭善遁
非操戈入室未易攻也雖横渠之愽辨精深猶未能屈
之為城下之盟況餘人乎置而勿論可也要當深造而
自得之則其辨自見矣近日治經讀史如何家居既不
為外事湮汨諒須精到也或有論議寄示為幸先生書
錄去某到此未暇開巻西㕔稍寛曠有園亭足以自適
旬日事漸定計可溫尋舊學也冗迫不能盡萬一
　　　寄程二十三其一(明道先生子汝陽簿/)
自去年夏曾奉問并潁川書一角及得吾友遞中附到
八月書乃知未達不審此書竟能達否某正月盡離鄉
四月初方到官所敝司事稍簡不至廢學然彭城士類
凋落友朋絶少索居終日無過門者不聞道義之益恐
遂黙黙浸為庸人深可憂畏追思在潁之樂進趨文席
退講所聞邈不可得汝陽邇日所遊從者何人所讀者
何書因書示及未涯良會惟希力學慎愛
　　　其二
為别倐兩年窮居寡便郵置安否之問彼此曠絶傾念
之至毎形夢寐邇日不審起居何如某到官逾月矣人
事稍息過此漸可追尋舊學汝陽亦不至多事想不廢
讀書因風願以所得來告尚逺髙論暑毒切冀自重
　　　與楊君玉
久别不審為況何如比得足下書辭㫖超邁慨然似有
志者甚慰甚慰夫君子之學求仁而已孔子之徒自子
貢以下其説有未聞者而吾子自謂知之其所造逺矣
然知之者不如好之者願加好焉則異日所進未易量
也某諸況如昨差足為幸未間千萬加愛
　　　與楊孟堅
相去之逺不及朝夕趨侍欵奉談論中懐欿然毎以為
恨欽慕之至不能去心夏熱伏審尊候起居萬福吾丈
以髙才盛徳宜在顯位以澤吾民久沈下僚不副輿論
然清時引年五福兼備蟬蜕囂塵之中俯仰泉石之下
髙蹈物表與世之酣豢富貴而不知反者有間矣此固
哲人之所榮非常俗可到欽羨欽羨詩二篇輒浼左右
辭鄙意陋不足以游揚盛美徒有累乎髙明耳慙悚慙
悚
　龜山集巻十六
欽定四庫全書
　龜山集巻十七　　　　　　宋　楊時　撰
　　書二
　　　與鄒堯叟
遞中伏辱賜教并以詩見酧辭精㫖逺深用欽服非君
子篤於故舊何以及此幸甚幸甚仍審秋涼起居萬福
又良慰也某窮居下邑與世不相聞出無所之行無所
從閉門一室聊以自娯俯仰几席之間游泳乎詩書之
淵雖鄙鈍無所得然與世之競紛華冐聲色以昏聾其
耳目者較之其亦足樂矣惟是不親師友之訓於中不
無歉然也未涯趨㑹切希為國自夀
　　　與林志寧
事稍息過此漸可追尋舊學汝陽亦不至多事想不廢
讀書因風願以所得見告尚逺髙論暑毒切冀自重
　　　與吳國華别紙
朝廷議更科舉遂廢王氏之學往往前輩喜攻其非然
而真知其非者或寡矣某嘗謂王金陵力學而不知道
妄以私智曲説眩瞀學者耳目天下共守之非一日也
今將盡革前習奪其所守吾畏學者失其故步將有匍
匐而歸者矣國華為士人依歸欲何術以開後學乎幸
明告我庶警不逮
　　　荅吳國華
辱賜教伏審夏熱起居平寜甚慰懐仰仍䝉諄復誨諭
開其所未悟幸甚幸甚然其間似有未相悉者義不可
茍止且某於程氏之門所謂過其藩未入其域者也安
敢自附為黨與以攻王氏之學夫王氏之學其失在人
耳目誠不待攻而攻之者亦何罪耶昔人有為神農之
言者其徒自以為聖而孟子鄙之曰鴃舌之人仲子之
㢘孟子則曰蚓而後可伯夷柳下惠皆聖人也至其隘
與不恭孟子則曰君子不由仲尼之門三尺童子羞稱
管晏人有毁仲尼者其門弟子皆稱譽以為不可及若
孟子者豈喜攻人之惡而為孔氏徒者率皆不顧於義
立黨尚氣相攻耶不然何為其亦紛紛譊譊也葢不直
則道不見我且直之孟子所不得已也孟子時去孔子
未逺其徒相與傳守故其流風餘韻猶有存者當是時
楊墨肆行孟子且不能黙而拒之至不知者以為好辯
況今去孟子千有餘歲聖學失傳異端競起其害有過
於楊墨者幸而有得聖人之道者則曰吾不敢攻人之
惡姑自守而已為其徒者又畏天下指為黨人遂皆膠
口閉舌不敢别白是非則世之人亦何賴乎知道者哉
某以為如是恐非聖賢之用心也某自惟淺陋不足取
合於世故未嘗敢輒出所有告語於人以取譏訕竊謂
於國華沗為同道故妄肆狂瞽瀆聞乎左右非敢攻人
之惡葢欲審其是非以觀朋友之合否耳然前書所論
謂王氏不知道而已語人不知道即謂之攻人之惡是
必譽天下之人為聖賢然後可也自守所學以排異端
即謂之立黨尚氣相攻是必無擇是非一切雷同然後
可也國華謂王氏固多不中理之言言有不中理皆不
知道者也由漢而來為傳註者多矣其言之合道者亦
自過半然不可果謂之知道者以不中理者多故也古
之言知味者稱易牙夫豈以辛鹹酸苦人皆不能知耶
然必以易牙為知味者謂淄澠之合而不失也如易牙
亦時有中否焉即謂之知味則天下皆易牙也何足相
過哉國華謂知道與盡道者固異又曰知道而未盡則
不能無惑故王氏末年溺於釋老又為字説此為大戾
夫知道者果且有大戾乎且王氏奉佛至舍其所居以
為佛寺其徒有為僧者則作詩以奬就其志若有羨而
不及者夫儒佛不兩立久矣此是則彼非此非則彼是
又佛之去中國不知其幾千萬里正孟子所謂鴃舌之
人也王氏乃不㑹其是非邪正尊其人師其道是與陳
良之徒無以異也而謂知道者為之乎夫所貴乎知道
者謂其能别是非審邪正也如是非邪正無所分辨則
亦烏在其知道哉然以其愽極羣書某故謂其力學溺
於異端以從佛法某故謂其不知道國華毋謂某何以
見其如此也且古人之於道葢有知之未盡行之未至
者如燕人適越至呉而止則可謂行之而未至觀越之
都望其郛郭城社而未能究知宗廟之美則可謂知越
而未盡若夫將適越而北其轅則不可謂行之未至也
指吳為越則不可謂知之未盡也今王氏所行皆北其
轅者也尊佛老為聖人是指呉為越也烏得謂知之未
盡行之未至耶昔者管仲以區區之齊乃能九合諸侯
一匡天下曾西猶謂其功烈如彼其卑也而羞比之王
氏擅天下利勢其功烈無足稱者非特卑而已矣然則
知道者固無補於治亂也而士人烏用知道為哉以王
氏之愽物洽聞某雖窮日夜之力以終身焉不敢望其
至也若以知道如王氏而止則某不敢與聞焉國華所
論孔子之徒皆未可以一言斷其終身也子貢曰性與
天道不可得而聞則其始之未聞何足怪哉然其後之
所進者逺矣但學者未之考也國華謂詔書無廢王學
之命某觀王氏之學其精㣲要妙之義多在字説既已
禁之則名雖未廢而實廢之矣雖然廢不廢君子何容
心哉謹守其是者而已矣前書所以及之者為應科舉
者言也人行急辭不逮意國華誠思之如何如未中理
願更疏示當謹承教也
　　　寄俞仲寛别紙其一
閩之八州惟建劒汀邵武之民多計産育子習之成風
雖士人間亦為之恬不知怪某嘗竊悼之恨世未有誠
意足以感格流俗者與之廣諭曲譬使少變其習近得
吉甫解惑讀之隱然有得於吾心然尚恨其説似猶以
利害告之也若以利言則多男多憂葢古語有之非特
今日也孰若以理諭之使民曉然知有不可為之義則
庶乎其惑可解矣吾郡吾邑此風唯順昌獨甚富民之
家不過二男一女中下之家大率一男而已小人暴殄
天理侮悖仁義至身䧟大惡而不知省且為父而殺其
子雖豺虎猶不忍為孰謂人而為之乎某比乘舟過境
見有赤子暴尸洲渚間為烏鷹食者惻然感之有泚吾
顙竊惟仲寛仁民愛物出於誠心計未有以此言聞于
左右者故輒及之蒞事間有衣冠之士儻或相接願以
至言諭之使少變一二莫大之福也狂瞽之言何足仰
禆髙明萬一徒用增愧耳
　　　其二
某軟懦不立迷方之學無以趨今而望古益逺常懼自
畫為士君子鄙棄毎思得朋游共學前引後驅以進其
不及而所寓乃在乎小州下邑僻陋之邦賢士大夫罕
至其境鄉黨之與居旦暮之與㳺不過田夫野老與夫
後生晩學章句之儒辯析聲病為科舉之文耳以是而
求道幾何不見笑於大方之家比因經由得接教論若
將引至於道者使駑鈍之質增激懦心慨然知聖人之
可窺而忘其力之不足也幸甚幸甚迫於之官不得欵
奉徒深歉然耳因風幸時見教乃所願望
　　　其三
順昌之學久不正師席得長者留意學者幸幸好徳云
何有意相從否邑令帥諸生詣門嚴師之禮自近年以
來未有如此者固有道者之不宜辭也某亦有書勉之
矣
　　　荅呉仲敢
承示雜論文髙㫖逺玩味數日欣然不知登涉之勞道
途之逺也開發未聞者為多幸甚幸甚然其間於鄙意
猶有所疑者若孔子諾陽貨將仕為無所屈嘗面講之
矣此不復論夫屈身以避患君子有之至無義而屈身
雖鄉里自好者不為也況於孔子乎孟子特未嘗罹患
耳詎知其不屈耶罹患而不屈卒至於自䧟則非明哲
也中庸曰賢者過之不肖者不及也以孟子為過之則
與不肖者無以異何以為孟子韓子曰仁與義為定名
道與徳為虚位其意葢曰由仁義而之焉斯謂之道仁
義而足乎已斯謂之徳則所謂道徳云者仁義而已矣
故以仁義為定名道徳為虚位中庸曰天命之謂性率
性之謂道仁義性所有也則舍仁義而言道者固非也
道固有仁義而仁義不足以盡道則以道徳為虚位者
亦非也孔子曰形而上者謂之道又曰一隂一陽之謂
道繼之者善也成之者性也仁者見之謂之仁知者見
之謂之知則仁知者乃道之一隅果不足以盡道也如
仲敢所引和順道徳而理於義又引士志於道據於徳
依於仁㳺於藝某謂若以道徳為虚位則士依於仁足
矣又奚必志於道據於徳理於義足矣又奚曰和順道
徳有可以和順有可以志據則道徳固非虚位也章子
之不孝孟子非取之也特哀其志而不與之絶耳而仲
敢乃獨責其反於舜使其行合於舜則是聖人之徒也
孟子固當進而友之豈獨禮貌之而不絶歟夫原壤登
木而歌亦可謂不孝矣孔子猶不棄之若章子者不亦
可乎文帝之去肉刑其用志固善也夫紂作炮烙之刑
其甚至於刳剔孕婦則雖秦之用刑不慘於是矣而商
之頑民亦非素教不聞周繼之而廢肉刑豈武王周公
皆忍人哉若文帝之承秦葢亦務為厚養而素教之耳
不思所以教養之而去肉刑是亦圖其末也則王通謂
其傷於義恐未為過論及夫廢之已久而崔鄭之徒乃
驟議復之則其不知本末也甚矣孟子曰易子而教葢
考之孔子為然也鯉趨而過庭孔子問之曰子未學詩
乎不學詩無以言他日鯉趨而過庭又問曰子未學禮
乎不學禮無以立陳亢曰聞詩聞禮又聞君子之逺其
子也若孔子自教之則鯉之所未學者葢亦知之矣又
奚問焉陳亢又奚稱曰君子之逺其子也書曰羣飲汝
勿佚盡執拘以歸于周予其殺以令言之則羣飲宜不
至於殺也然先王之時處民有制故庶民無故不食珍
七十而後可以食肉無故而食珍且不可况飲酒乎飲
酒且不可况羣飲乎書稱商其淪喪乃在乎萬姓沈􁐰
于酒而武王數紂之罪亦不過乎沈湎則酒之流弊遂至
於亡天下其禍大矣夫紂為人君猶以飲酒為大惡況
凡民乎雖殺之恐未為濫刑也書曰先時者殺無赦不
及時者殺無赦先時不及時者其輕重與羣飲者豈相
逺哉而皆至於殺葢先王以為急而後世以為緩者率
多此類也仲敢之學發明聖賢大㫖極多固非淺識者
所能窺測然朋友講學不可茍異亦不可茍同當各出
所有以為質庶同趨於是而後止某之所見者如此仲
敢試以為如何果未中理願詳見教以開未悟
　　　寄翁好徳其一
前日公皂還倉卒奉問不謹深用惶愧為别踰月不審
孝履何如伏惟萬福某愚無似加以齒少視公為前輩
毎辱眷遇進之為執友之㳺顧何足當自惟直諒多聞
之益所得於長者多矣然至於古人為學之大方則語
未嘗及也今兹經由因得奉晤語慨然乃自進於聖人
學非篤信好古其何能爾益使惛懦之心思自奮勵鋭
然知聖域之可到而不知愚鄙之不可彊也幸甚幸甚
方且進已之有挹公之餘以相扶助属之官有期遽然
西歸不得從容以盡講習之樂至今猶以為恨然嘗謂
君子之學求仁而已伯夷之清伊尹之任栁下惠之和
皆聖人也其道不同而趨向則同者何曰仁而已矣故
古之君子雖相去千里相望異世或出或處或黙或語
未嘗同及考其所歸若合符契然則吾徒所學又奚必
朝聞而暮講之歟要同歸於仁而止茍如此則前日之
遽然猶不足恨也夫求仁之方孔子葢言之詳矣然而
親炙之徒其説猶有未聞者豈孔子有隱於彼歟猶之
大匠能誨人以規矩不能與之巧故言之在我聞不聞
者在彼雖聖人亦不能進其不及也後世之士未嘗精
思力究妄以膚見臆度求盡聖人之㣲言分文拆字寸
量銖較自謂得之而不知去本益逺矣夫至道之歸固
非筆舌能盡也要以身體之心騐之雍容自盡於燕閑
静一之中黙而識之兼忘於書言意象之表則庶乎其
至矣反是皆口耳誦數之學也嗚呼道無傳久矣舉天
下皆溺於末習不有豪傑之士孰能自拔流俗以追聖
學若某之不肖豈敢自謂能爾幸嘗側聞先生長者之
餘論竊有志焉尚賴朋游共學左右提掖相進於此道
毎得一人焉則通夕不寐喜見顔面今又得吾好徳益
知朋友之足望也區區臨紙不能盡萬一未間惟力學
慎愛
　　　其二
明道行狀計已讀之惟吾先生道學行義足以澤世垂
後進不得行其志退未及明之書而死使其道將遂泯
滅而無傳則學者不忍焉此行狀叙述所以作也道廢
千年士不知所止故物我異觀天人殊歸而髙明中庸
之學析為一致天下泯然莫以為非也故行狀之末深
論吾先生之趨以明世學之失庶幾志道之士有聞風
而是者則行狀之傳葢將以明道非如長者所疑也幸
亮之某向亦嘗作哀辭一篇謾錄去試一觀之如何耳
好徳閑居與學者相聚勢未能免仲寛禮意勤厚不必
辭若於僧等中得十數人而止如公前日之言固善矣
但恐同邑之士翕然從之則公亦不得而拒也使縣庠
一空則於邑中事有所未順公更思之嘗許見過尚能
如言否非敢望也乃所願耳
　　　與俞彦修其一(名袤仲寛子/)
某昬蔽之久無以自發幸䝉君子不見鄙外曲加奬引
猥賜示問過自損抑若將有求者某何以當之所諭方
寸之間暗浪時時間作此病豈獨公耶葢學者通患也
從心不踰矩孔子至七十而後能況餘人乎茍未至七
十則猶須操而後存也故孟子論不動心之道亦曰持
其志無暴其氣曰持之曰無暴則是雖孟子猶不敢任
其自爾也雖然忘之不可也助長又不可也其用力固
有在矣循是充之使吾胸中浩然則暗浪豈不自息歟
浼瀆髙明非敢謂足以資足下之所須姑欲取正其是
非耳言之是耶固願與朋友共之或未中理幸明告我
庶警未悟
　　　其二
某愚無似無過人器識又學未優而仕為世累覊纒堅
白未能萬一於古人而磨湼不已幾何而不至於淄磷
歟從逰之徒又無箴規磨切之益恐遂至於目盲齒豁
老死於無聞故毎逢學士真儒則愧汗惕息發於顔面
豈意足下收憐猶以君子望之幸甚幸甚敢不刻意自
勉庶幾不負所期耶未涯良晤馳想何已
　　　荅陳子安
向恃朋友之愛不量可否妄以書勉公為禄仕重承錄
示髙文開諭丁寧徒用慙悚所謂君子之為貧葢多術
矣誠如所論也然某竊謂古之為貧者豈特耕稼陶漁
而已乎膠鬲起於魚鹽百里奚起於市茍不失義雖賈
儈可為也然君子亦任其力之所能堪不强其力之所
不能任今使吾徒耕稼能之乎不能也使之陶漁能之
乎不能也使與市人交易逐什一於錐刀之末能之乎
不能也舍是數者不能則是將坐待為溝中瘠耳而可
乎不然則未免有求於人如墦間之為也與其屈已以
求人孰若以義受禄於吾君為安乎前書招為禄仕者
殆為此也子安之學究極聖賢之藴其所以自謀必審
矣茍能任其力之所能堪而不失理義之歸亦何必仕
哉然君子之仕有時而為貧古人有之簡兮之詩是也
孟子豈虚語哉若曰為貧而仕古人無有則予亦未敢
聞命也
　
　
　
　
　
　
　
　
　
　
　
　龜山集巻十七
欽定四庫全書
　龜山集巻十八　　　　　　宋　楊時　撰
　　書三
　　　與陸思仲
某愚不肖嘗竊念聖人沒逮今千數百年學士大夫皆
外誘勢利鮮克為已者幸吾數人稍知自立不役志於
俗尚齊驅並逐以相先後庶乎異日各有所到比聞吾
友乃欲削髮為僧甚乖所期中夜思之寐不交睫不覺
起立為之歎息也且佛之為中國害久矣士之有志於
古者力排而疾攻之世常有焉若唐之韓退之今之孫
明復石守道歐陽公之徒皆其人也然此數人者其智
未足以明先王之道傳孔孟之學其所守不叛於道葢
寡矣況如彼何哉是猶以一盃水救一輿薪之火其不
勝也宜矣某自抵京師與定夫從河南二程先生游朝
夕粗聞其緖言雖未能窺聖學門墻然亦不為異端遷
惑矣今夫所謂道者無適而非也況君臣父子夫婦乎
故即君臣而有君臣之義即父子而有父子之仁即夫
婦而有夫婦之别此吾聖人所以無適而非道也離此
而即彼則取舍之心多矣以取舍之心求道則其分於
道也不已逺乎彼其君臣父子夫婦且不能容之則其
為道也不已隘乎且佛之言曰吾之道足以斷輪迴出
死生故溺其説者爭趨之彼以死生為足厭苦而求免
之果足為道耶其信然耶夫古之大學之道必先明天
德知天徳則死生之説鬼神之情狀當自見矣是道也
聖人詳言於易不必徇邪説而外求也孟子曰盡其心
者知其性知其性則知天矣子姑盡心然後儒佛之是
非較然而信吾言之不惑也世之為佛之徒者將以為
道耶則廢人倫逆天理非所以為道也將以求福田利
益則與世之行謁公門以徼名逐利者無以異也尚何
足道哉左右無一可者而且為之在先王之時宜有誅
焉而謂賢者可為乎吾友智明志剛於朋㳺中為可畏
者此不肖汲汲望其成而進於吾道者也今反若是則
吾於他人復何望歟夫道終不復於古乎安得豪傑之
士不易乎世者與之共言乎朋友道廢久矣某於思仲
非特一朝燕㳺之好也故不敢不以所聞告吾子其慎
思之母以吾言為不足聽也子之為是也内則貽吾親
之憂外則干先王之誅失朋友之望宜速反之無緩區
區臨紙不能盡所懐姑道此布左右伏惟亮之幸甚
　　　謝程漕(愽文/)
某閩陬鄙人也在昔執亊岀守鄉邦某方竊居下邑嘗
誤辱一言之譽欲召寘學校自惟荒薄不敢承命以取
沗冐無實之譏比來湖湘始得從部吏之末瞻望舄履
碌碌無適時才用方愧懼踧踖不寧恐明知之下無以
自逭􁓋曠故不敢輙恃昔日眷遇之私妄進一言上浼
髙明豈虞過聽逺示教翰見索鄙文奉命驚惶榮愧交
集夫荆湖望髙地重譬之據九達之衢舟車之㑹四方
百物葢銜尾結轍而至明璣翡翠夜光之璧照乘之珍
為不乏矣有人於此持千金之資坐市區售竒貨宜無
不獲也而搜羅掇拾猶下及於三家之市非務欲並收
盡取不遺一物其何爾乎長沙葢南北衝㑹之市區也
執事以清名重徳簡在君相餘論所及天下以為輕重
而士之榮辱繋焉則所持之資非特千金也部属之吏
負超卓瓌異之才抱其器欲賈於左右者豈一二哉往
往以疏逖無先為容者不能自達顧某何人乃獨以經術
取知非執事敦大並容欲盡取三家之市何以得此乎
惠出非望刻銘肺腑不敢忘也某自少嘗從事於學六
經㣲言雖未能究觀盡識然嘗側聞縉紳先生緒論竊
有意焉夫易於六經尤難知自漢魏以來以易名家者
殆數十百人觀其用力之勤葢自謂能窺天人之奥著
為成書足以師後世然其書具在不為士大夫議評訕
笑用覆醬瓿者無幾矣然則易其可易言乎以孔子之
聖猶曰加我數年五十以學易其玩味之久至於韋編
三絶況其下者乎某用是於易雖欲自進一辭而不能
措筆於其間也雖然學易者貴有得於象意之表而已
區區於章句之末又安能免於譏評訕笑乎故承命以
來無以上副所知愧汗惕息若無所容措䝉索他文謹
録古律詩序記合一編冒獻玷浼清視不勝惶懼戰慄
之至
　　　與翁子靜
可中㑹佛於一葢心傳自到之學其在辟雍學者翕然
從之其所與獨以子靜聖任為稱首古人從師必見其
可師焉而後從之既得其傳則終身守之不可遷惑也
某比往還京師見凡與子静㳺從者皆道子靜之言意
其居之安自信之篤無復有疑者前書云云乃爾是豈
真疑之耶其過自損抑而姑為之説耶此區區所以欲
有言而未敢也某竊謂學者當知聖人知聖人然後知
所以學舜在深山中與木石居鹿豕㳺無以異於深山
之野人也而四岳知其可以託天下顔淵在陋巷終日
如愚然而孟子稱其禹稷同道夫豈茍言哉其中必有
誠然不可揜者夫舜之可以託天下顔淵之可以為禹
稷其必有在矣學者不可不知也知此則知所以學矣
世之所謂善知識者皆自謂與諸佛齊肩矣付之以天
下之任未知果能為禹稷否孔子曰知周乎萬物而道
濟天下故不過茍道不足以濟天下皆過也子靜試以
其自得者隱之於心而安推之天下而可行則雖聖人
復起不吾易也夫何疑之有仲素行急作此辭不逮意
　　　荅李杭
良佐足下某愚不知力學未足以窺古人大體凡平居
毫聚銖積而僅有之者皆陳腐熟爛無以誇示流俗故
膠口自絶不敢輙出一語與時相聞犬馬之齒已衰矣
而碌碌猶無聞焉葢孔子所謂不足畏者宜士大夫之
所憫笑背而去之也足下乃過自貶損若有求於不肖
者其所稱道語皆過情雖名世有不敢當者僬僥之童
付之以千鈞之重非其任也故捧讀愧汗踧踖不寧者
累日雖然某則陋矣而厚意不可以虚辱昔嘗側聞先
生長者之餘論試一言之足下自擇焉夫今人與古人
之學異來書論之悉矣此不復道孟子曰雞鳴而起孳
孳為善者舜之徒也雞鳴而起孳孳為利者跖之徒也
舜跖之相去逺矣而其分乃在乎善利之間則為堯舜
者亦力於為善而已顔子曰舜何人也有為者亦若是
論顔子之學則曰得一善則拳拳服膺而弗失之矣此
古之人用力可考而知也夫聖人人倫之至也豈有異
於人乎哉堯舜之道曰孝弟不過行止疾徐而已皆人
所日用而昧者不知也夏葛而冬裘渴飲而飢食日出
而作晦而息無非道也譬之莫不飲食而知味者鮮矣
推是而求之則堯舜與人同其可知也已然而為是道
者必先乎明善然後知所以為道也明善在致知致知
在格物號物之多至於萬則物將有不可勝窮者反身
而誠則舉天下之物在我矣詩曰天生烝民有物有則
凡形色具於吾身者無非物也而各有則焉反而求之
則天下之理得矣由是而通天下之志類萬物之情參
天地之化其則不逺矣夫人徳之門有宜先傳者有後
倦者其序不可誣也若洒掃應對則門人小子所宜先
傳者茍於成人而復使為之則或倦矣然聖人所謂性
與天道者亦豈嘗離夫洒掃應對之間哉其始也即此
而為學其卒也非離此以為道後倦焉者皆由之而不
知者也故曰有始有卒者其惟聖人乎某之所聞如此
足下試思之如何老倦艱於執筆辭不逮意幸亮之
　　　荅呉敦智
某嘗謂舜跖之分在善利而已使世無科舉足以取榮
利則父不以詔其子而士不以學也如是而不為跖之
徒也幾希足下乃獨切切然以明善為急其度越世人
逺矣勉而卒之無怠而止焉則其終為舜之徒也必矣
所示間其㫖已具李君書此不復言取而觀之可也幸
照亮
　　　上毛憲(名漸字正仲/)
某愚無似家世業儒而名不載於農工商賈之籍惟是
專篤於文學以天資頑鄙不能雕繪組織著為文辭以
取名當世獨好觀古人大節自三代以來風聲氣俗興
衰治亂與士之遭時遇變出處語黙竊嘗窺較其一二
而謂當先王之盛禮義之澤漸磨浸灌天下亹亹向風
承徳敦厚而成俗於斯時也士游乎膠庠術序之間攬
六藝之英華而充飫乎道徳之實凡耳目之所習聞者
皆足以迪已而勵行優游自得不見異物而遷焉此三
代之士所以彬彬多全徳也夷陵至於戰國暴君汚吏
各逞其私欲磨牙搖脣相吞噬者天下相環也機㑹之
變間不容髮故從人合之以效其謀衡人離之以攻其
後掉三寸之舌鬭天下之諸侯歛為已功由是靡靡日
入於亂也漢興襲秦遺俗而髙皇帝起於布衣户伍之
中一呼而有天下慢而侮人尤不喜儒士故一時貪利
頑鈍無恥者多歸之雖秉國鈞衡為一代宗臣者猶且
囚拘縲絏而不知去況其餘人乎光武中興尤旌節義
之士而依違附逆之徒多見戮辱故宏儒逺志累行髙
舉激揚風流者方軌而出及其衰也懐濟時之志則以
觸權而嬰禍謝事丘壑則以黨錮而䧟刑雖輿敗輻脱
猶不忍改轍一犯清議則蹈鈇伏鑕而不悔終漢之社
稷僅如垂髮而不絶者亦衆君子之力也東晉之興士
懲前軌皆遺世絶俗視天下治亂恝然如秦人視越人
之肥瘠也而晉從而亡此氣俗之不同然亦興衰治亂
之所繫也故戰國之士務竒謀而不徇正道西漢之士
喜功名而不務奇節東漢之士貴節義而不通時變東
晉之士樂恬曠而不孚實用是皆為世變所移而昧乎
中行者也惟古之聖賢則不然不以世治而堅其操世
亂而敗其度雖變故日更而吾之所守自若也某竊觀
仁宗皇帝承祖宗遺烈綱紀法度一循舊典四十二年
之間天下熈然詠仁而蹈徳上自朝廷下至乎郡縣皆
習為寛大而其卒也縱弛而不振迨夫神宗皇帝勵精
為治綜核名實而奉承之吏多失其㫖類皆以苛察為
明裒歛為功其極也慘覈少恩主上即位盡蠲前弊而
昔之慘覈者往往變其舊習勉為寛厚以自媚於上者
不可勝計也恭惟閣下以清名重徳簡在二聖世方慘
覈不矯激以赴功俗尚寛厚不矜飾以干譽挺然中立
不為世變所移是真常徳君子也非夫藴道藏器復古
聖賢之軌躅者其何能爾某閩海之鄙人竊承下風之
日久矣今兹使斾按臨某也實為部吏幸得摳衣斂板
朝夕進趨于左右自惟碌碌無可稱者而遽辱一言之
知在愚賤踈逖之分其何以當此非中行之士不狃於
勢利者殆無以及此也故輒詳列古人之大節與夫平
昔景慕之意以為請見之資進之退之俯伏俟命不勝
戰悚之至
　　　寄毛憲
始聞湖北溪洞冦邊將臣失於制禦或恐使斾當有湖
北之命一方小警固不足煩經略然公之威徳素為邊
民信畏旌馭一行使朝廷無南顧之憂亦非小補也某
嘗謂邊事之興多出於饕功幸利之人媟武玩冦不以
朝廷大計為念視生靈荼毒若非已事恬不以為戚夫
蠻獠猖獗自古然也緩之則豺噬豕突干紀而不受命
急之則鳥驚魚散依險以自匿葢其常態也不務撫馴
之使恩威兩行乃欲幸其有事草薙而獸獮之以求有
功一有失律則敗衂不支上貽朝廷憂此邊吏之大弊
也某愚無知不能曉時事然自少游四方竊觀當世公
卿賢士大夫為不少矣然未見憂國如家視民如赤子
有如公者此正朝廷今日寄委之意也然溪洞之民恃
險為奸非一日也必欲加兵盡誅之則正猶馳韓盧搏
蹇兔於穴中雖有疾足無所騁也更願縻以歲月無急
近功要足以安馴服之而已夫致人而不致於人為主
而不為客亦兵家常勝之道也識淺智昏暗於事機何
足以上贊高明然自以為辱大君子之知而意之所欲
言者不敢不自盡耳浼瀆清視惟仁明矜察幸甚
　　　上提舉
某聞之在下位不獲乎上民不可得而治也獲乎上有
道其本在於明善誠身而已某愚無似雖未能明善誠
身竊有志焉不幸迫於窮空故未及信而仕徒茍升合
之禄以自活然一邑之中有民有社休戚繫焉又不得
如古之抱闗擊柝者之無責也其自視欿然懼終無以
取獲乎上方罪戾是憂尚何望治民之效哉恭惟閣下
以清徳重望為時顯人當朝廷更法造令之初遴東賢
才出將使指而閣下首被其選則明天子所以眷倚之
意何如哉下車之初某幸得從部吏之末瞻望舄履與
聞謦欬之餘論髙明之見洞照幽隱而不以賢貴自挾
詢謀愽訪務盡下情凡所以丁寧教戒者無非以民為
念非篤厚仁人以天下之重自任其何能爾哉某退而
私自喜幸曰閣下之盛徳兼容如此某雖愚無似不足
以取獲乎上亦庶乎有賴以自全也既而寮吏相與言
曰閣下之務盡下情如此法令有疑而未安者可不自
盡哉疑而匿情非所以事大君子之道也某私竊識之
近承州符録凖使命應舊係代名人役未滿而募充者
例不支錢此於法有疑而未安者故不敢不自盡也某
不能周知十邑之利害寧鄉之請如此是必寧鄉可行
也瀏陽之民未罷役以前而雇人代充者皆月計其直
然毎有踰期不償而至於理訴者時時有之官既罷役
矣而彼自願充則又安肯復與之直推之人情萬無此
也夫募役者亦豈有他意哉為利而來耳既不與之直
則誰復願者若令取諸舊役者則官既罷其役矣而又
使之出其直則是昔之放罷皆㒺之也使代名者不願
而求去則如之何勢須强之强之雖從而匱乏者無資
以自給則勢不能久也而遂至於逃亡則如之何必以
刑加之如是得無駭民乎然朝㫖自有明文特為鄉差
未滿者設耳代名之人法所不載不惟於理勢未安於
前後􁀐㫖亦自有妨幸加明察如寧鄉可行則行之他
邑使各陳其可否然後徐審處之莫大之幸也如郴州
議保正長不支錢此固元豐舊法行之可也然什五之
法葢兆於治古之時而元豐保正之役其實三大户也
既使之輸錢又使之充役則免役之名浮矣元祐之間
果於罷去而不疑者特藉此為説耳故朝廷更法之初
指言不得用保正長者葢亦懲此説也今又議不支錢
恐非朝廷始意且不能使元祐議法者無辭也某竊謂
不若計其歲雇之直蠲減所出役錢為善耳夫建議不
支錢者其意不過欲寡取於民也某不能周知一路以
長沙一郡計之所敷之數比元豐舊額固已十蠲其六
七矣元祐差役自二百五十畝以上充弓手大抵十年
兩役也計其雇直則十年所出無慮二百千以今法言
之有田二百五十畝十年所輸才五十餘千耳其為法
豈不優哉方之元豐所蠲如此較之元祐其利又如此
雖取之何傷也又奚必銖銖計其多寡哉某愚不自量
妄以狂瞽之言聞于左右是即蓍龜之神以自取瀆耳
何足以上禆髙明萬一然惓惓之情不敢不自盡者葢
以為事大君子之道義當如此也惟仁明察其愚誠不
加妄言之誅則幸矣冐犯威嚴俯伏俟命不勝戰慄之至
　　　代人上王令
某嘗謂周之士也貴秦之士也賤周之士非獨上之人
貴之也士亦知自貴焉秦之士非獨上之人賤之也士
亦輕自賤焉自秦而來迄于今千有餘歲士之知自貴
者何其少而輕自賤者何多耶葢古之士雖一介之賤
厠於編户齊民之間裋褐不完食菽飲水裕然有餘而
不知王公之為尊與夫膏梁文繡之為美也三公之位
非其道也有弗屑焉萬金之餽非其義也有弗受焉夫
如是上之人雖欲挾貴自尊以輕天下之士其可得乎
後世之士顛寘利欲而不知有貴於已者故守道循理
之志薄而偷合茍得之行多伺候公卿之門奔走權勢
之塗脇肩謟笑以取容悦其自處如是而欲人貴之其
可得乎故愚竊謂士之貴賤雖視勢盛衰然其所以貴
賤者皆其自取也某誦斯言久矣故常自屏乎窮閻陋
屋聲迹昧昧不敢輕為自賤之行以求聞於人今兹執
事來宰是邑下車臨政未旬浹間民吏肅清不敢為奸
某私竊自幸以為君子之治既有以服人必有以養人
養人以善當自庠術始某幸為士則教之育之以成就
其志者宜在今日也故輒隨諸生俯伏門牆以俟進退
之命非敢求聞于左右也殆以為後日請教之資耳
　　　代人上江令
士以䞇見先達之門者三太上為道其次為禮其下為
名君子之居是邦也亊其大夫之賢者資之以為仁此
為道者也今之守令實古之諸侯為其士民者有古君
臣之義以臣見君此為禮者也飾竿牘之勤借齒牙之
論欲以取重於時此為名也為名者君子恥之而滔滔
者皆是也某昏懦不肖自視無以取名然亦不願乎名
之過實也其才質之下固不足以語道然竊嘗有志焉
葢惟執事髙才盛名聞于四方某也承下風而望餘光
久矣今兹來吾邑某幸隨諸生奔走車塵轍迹之間得
聞謦欬之音粹面盎背溢於所聞多矣下車蒞政而老
奸宿吏下至編户細民無不風動某也託迹封域之間
日被徳化夙昔為道之志其庶乎得伸於今日也故敢
輒書所志冐進于左右然未知執事將哀其志而進之
耶將以昏愚而棄之耶俯伏門墻進退俟命
　　　與張秀才
某辱書勤懇似有求者稱道過當皆盛徳所宜辭非老
拙者敢當也慙悚慙悚某齒髮向衰自惟陳腐背馳之
學無以仰追時好逢學士大夫不敢輙出一語自取譏
笑不意足下惓惓乃爾得無過愛者妄以溢美之言欺
左右乎不敢當
　
　
　
　
　
　
　
　龜山集巻十八
欽定四庫全書
　龜山集巻十九　　　　　　宋　楊時　撰
　　書四
　　　與游定夫其一
春初至建安曾託志寧附書計塵聽覽為别滋久瞻系
之至旦夜不能忘夏熱不審起居何如某自衢買舟渡
江沿淮入清河過吕梁百步凡五十有二日始達彭城
東南風波之險所歴幾盡幸而舉家㓜累各安差足為
慰彭城古郡僻寂達官顯人不至其境頗無將迎之勞
而民事又簡雖弊司有庫務兼局之多然出納有時亦
不至勞力尤稱養拙也在鄙心為可悔恨者特去親逺
耳其他無足念者所懐千萬臨紙不能悉布惟冀為道
自重
　　　其二
某四月二日到官舍初四日交承職事彭城風物質陋
與吾鄉大異幸有魚稻鶉雉之類足以充食故南人處
之差為便耳太守王大夫寛厚頗有愷悌之風屬吏之
幸也某離家將半年思親之懐日甚一日其情意若不
可堪不知愈久何以處之定夫官期猶一年思後時常
相聚講學之樂何可量但欽羡耳志寧曽來相㑹否企
仰髙論無日忘之惟數以書見教庶足少慰鄙心暑毒
千萬珍衛
　　　其三
某窮居習閒久矣乍爾莅事不無應接之煩然義所當
勉亦不敢茍且自隨事有間即讀易然無朋游共學相
與講明毎有所疑徒切瞻企耳去年相别時定夫亦讀
易計須精到有便願以所得見教不宜有吝也葢吾儕
所學既與世背馳朋友數人又各南北切磋之益以待
面求亦無及矣公宜亮之固不敢嘿嘿亦當有浼問以
取質左右也吾友閒居從游者必多所得有人否其質
有可進者宜切誘掖之不當以彊聒為恥也敝鄉二楊
與舍弟欲親炙席下果然否幸加驅䇿區區非紙可盡
　　　其四
主上睿聖方進退大臣以興復太平之功元豐丕績計
指日可望政令一新但恐䟱愚無以奉承耳學中長貳
為誰近不聞報蘇季明向除愽士曾到任否京師非食
貧之地公聚口頗衆度其勢能久居否趨舍之方宜審
處也(㳺守太學博士得此書即/求補外葢紹聖改元也)
　　　其五
易傳後序顯道為之某跋尾已削去不用前年在京師
與顯道議云先生亦嘗有意令門人成之故其序述如
此葢舊本西人傳之已多惟東南未有此書欲以傳東
南學者不叙其所以恐異時見其文有異同不足傳信
也與顯道初議如此恐此書方秘藏未敢出示人或未
安更希示諭序云隨時變易以從道某初亦疑此語細
思之如繫辭云聖人之作易也將以順性命之理不可
謂易與性命為二也乾之六爻初則潜二則見三則乾
乾若此類皆隨時變易以從道於理似無害更思之如
何
　　　其六
伊川先生在時世人迂恠之論皆歸之以為訕笑今往
矣士大夫尊信其學者漸衆殊不可曉也先生語錄傳
之寖廣其間記錄頗有失真者某欲收聚刪去重複與
其可疑者公幸閒居無事可更愽為尋訪恐有遺失聞
朱教授在洛中所傳頗多康侯皆有之侯尋便以書詢
求異時更相校對稍加潤色共成一書以傳後學不為
無補先生之門所存惟吾二人耳不得不任其責也
　　　與鄒至完
竊惟天子睿聖方嗣位之始未有左右便嬖近習之私
迎意而取悦未有姦邪䜛佞欺負之徒投間而亂其聰
聖度虚明忠言易入書曰為上為徳孟子曰一正君而
國定矣此正其時不可失也宜迪之以先王道徳之要
言為治之大方參之以古今成敗之明效使聖智益明
則天下之利病左右之忠邪自判矣舍此宜無足為者
公之道學究極天人之藴某之所知葢公之所厭餘者
安能上裨髙明萬一然愚鄙嘗辱一眄之私故輒自竭
惟寛仁不罪其狂瞽乃幸也
　　　與劉器之
向承垂示許丞易義其用意精深自成一家之學伏讀
之久開發多矣然鄙意猶有疑者復卦義曰怒惡之使
也東方之情也元善之長也東方之徳也善惡之分吉
凶始焉中庸曰喜怒哀樂之未發謂之中發而皆中節
謂之和四者一本於中則怒不可獨謂惡之使也怒而
中節是謂達道而遂以元怒為善惡之分亦恐未可也
又曰文王一怒而安天下之民武王亦一怒而安天下
之民所謂出怒不怒葢以救世非修身之道也修身則
致虚守靜不可以動動則有怒有怒與仁違矣某以為
誠者合内外之道成已乃所以成物也謂不可以修身
而可以救世恐無是理修身不可與仁違治天下獨可
與仁違乎顔子不遷怒非無怒也不遷而已是謂中節
此顔子所以修身也而孟子以禹稷之事與之謂之易
地則皆然葢救世修身本無二道故也大學論治天下
國家必始於正心誠意孟子則曰天下之本在國國之
本在家家之本在身皆是意也夫物我易觀不能通天
下為一正今日學者之失此弊尤當救之不可畏也又
曰孟子四十不動心顔子之年未至也是未以不動心
與顔子也又曰顔子復禮以存心故其静也仁是以仁
與之也公孫丑問不動心孟子曰是不難告子先我不
動心孔子曰若聖與仁則吾豈敢夫仁孔子不敢居不
動心告子之所易以孔子不敢居者與之而不與告子
之所易者恐似不倫也又曰孟子之言不動心也曰我
知言我善養吾浩然之氣此方以不動涉動者也不動
則專氣致柔復以自知而已動則飬氣以為馬知言以
為途也孟子論知言養氣乃不動心之道所以異告子
者恐非專為涉動也又曰顔子之所養夜氣也孟子之
所養旦氣也夜氣不存則於旦氣乎何有旦晝之所為
有以梏亡之則夜氣亦不存矣但深考孟子之言則其
義可見恐所養不須離而為二也古之好學者必就有
道而正焉某不敢自謂好學至於就有道而正焉心不
敢忘也故輒布所聞取正於左右如未中理願詳見教
　　　荅陳瑩中其一
辱示華嚴大㫖辭義精奥得所未聞幸甚然此書昔嘗
讀之雖未盡解要之大略可見其論布施也至於刳心
剔髓而不吝此其用心廣矣來書所謂其施也不欲挾
其濟也不欲寡豈不信然歟然某毎讀孟子書至其論墨
子茍利天下雖摩頂放踵為之未嘗不憫其為人也原
其心豈有他哉葢亦施不欲狹濟不欲寡而已此與世
之横目自營者固不可同日議也而孟子力攻之至比
禽獸孟子豈責人已甚乎葢君子所以施諸身措之天
下各欲當其可而已禹思天下之溺猶已溺之稷思天
下之飢猶已飢之過門不入弗子其子至胼胝手足而
不為病君子不謂之過顔淵在陋巷飯疏飲水終日如
愚人然君子不謂之不及葢禹稷被髪纓冠而往救之
者也顔淵閉户者也故孟子曰易地則皆然若顔淵禹
稷不當其可則是楊墨而已君子不與也此古人之様
轍章章明矣今公卿大夫比肩在上則天下有任其責
者自惟愚鄙無所用於世雖閉户可也故不敢出位冒
天下之責而任之以貽身憂非忘天下也循古様轍而
已若謂不辭一身之有過願成來者之無過竊意賢知
者過之則道終不明不行矣而欲來者之無過或恐未
能也所謂仲尼無言顔子有言考之吾儒之書不知所
自荒蕪之學欲質於左右者非一二事願無惜見教以
開未悟
　　　其二
康節先天之學不傳於世非妙契天地之心不足以知
此某葢嘗翫之而陋識淺聞未及足以叩其闗鍵八卦
有定位而先天以乾巽居南坤震居北離兊居東坎艮
居西又以十數分配八卦獨艮坎同為三數此必有説
也以爻當期其原出於繫辭而以星日氣候分布諸爻
易未有也其説詳於緯書世傳稽覽圖是也揚子草𤣥
葢用此耳卦氣起於中孚冬至卦也太𤣥以中准之其
次復卦太𤣥以周凖之升大寒卦也太𤣥以干凖之今
之厯書亦然則自漢迄今同用此説也而先天以復為
冬至噬嗑為大寒又謂八卦與文王異若此類皆莫能
曉也康節之學究極天人之藴翫味之久未能窺其端
倪況敢議其是非耶以公之精識貫通古今於先天必
能洞見之矣願疏示一二所論康節學伏羲温公學仲
尼某亦不知其説夫自八卦重而為六十四易之大成
也孔子於易賛之而已竊謂無所加損焉而分為二説
皆深未諭也併乞開示夫孔子之賛易尤詳於乾坤二
卦繫辭中論釋諸爻亦多矣然未有及象數者豈得意
而忘象真孔子之學耶無由面承東望徒增企仰耳
　　　其三
辱示法界三門大㫖引據精愽極儒佛之奥使蔽陋者
與聞焉幸甚幸甚然其間鄙意有疑者敢不請繫辭曰
爻有等故曰物物相雜故曰文賁之彖曰柔來而文剛
分剛上而文柔剛柔相雜賁之所以為文也白賁受色
者也賁無色色色者也惟有質為能受惟無色為能賁
爻之辭曰白賁而卒乃曰賁無色斯謂之普融可也以
文㑹友以友輔仁此學者之事而已謂之㑹色歸空吾
儒之書或恐無此意也孟子曰固哉髙叟之為詩也則
為之一言恐未足以蔽二南也孔子曰詩三百一言以
蔽之曰思無邪則二南固在其中矣恐不須他求也顔
淵三月不違仁非由仁者葢有時而違也然而其復不
逺矣故以復之初爻當之復之未逺也坤之初六曰履
霜堅氷至夫坤之初陰始凝也未至乎堅氷矣而卒乎
堅氷者理之必至也辨之者不於始凝之時而於堅氷
而後辨則鮮不及矣若魯昭公高貴鄉公是也此二爻
以禹稷顔淵出入往來之事當之亦恐不相似也夫乾
一變而為姤五變而為剥坤一變而為復五變而為夬
復者陽之來而剥者隂之極也陽極生隂隂極生陽故
剥窮而反反而復隂極故也竊意剥者其乾之終乎自
古亂臣賊子其初豈有意哉馴致其道以至於此耳故
易於小人幾㣲之際毎致意焉姤之辭曰女壯勿用取
女姤之初隂始生也女也者隂始生之象也始生未至
於壯也而有壯之道焉猶坤所謂履霜堅氷至也故曰
勿用取女葢取之則引而與之齊引而與之齊則終未
如之何也已昔陽城之於唐其任職非不久也其初裴
延齡未用也不於未壯之時止之至天子將用為相乃
欲取白麻裂之而哭於庭豈不晚乎夫白麻王言也不
可裂天子之庭非哭所也以是而處昏主亂相之間其
免也幸而已矣故姤之初六曰繫于金柅葢於其未壯
而止之使勿行也與坤初六異矣坤之爻言曰履霜堅
氷至葢言順也而其卒也有疑陽之戰順而無以止之
故也自姤至於剥隂之進極矣坤順而艮止剥之所以
成象也觀剥之象則知所以治剥矣故曰順而止之觀
象也君子尚消息盈虚天行也消息盈虚天且不能暴
為之而況於人乎然君子之尚消息盈虚無時而不然
獨於剥言之者葢君子小人相為消長至剥而極矣此
成敗之機而邦之興喪繫焉雖動息語黙之㣲一失其
機不可復救矣況施於事乎東漢之衰君子欲以力勝
之引姦凶而授之柄卒至乎俱傷兩敗而國隨以亡不
知此故也後之治剥者可不監之哉至於夬則陽之進
極矣君子衆而小人獨其夬之易矣然疾之已甚亂也
故莧陸夬夬雖中行僅無咎而已未光也況過之乎當
是時若禹之班師可也夫亂世不能無君子治世不能
無小人特其消長異耳此天地之義隂陽之理也故治
世能使小人不為惡而已不能絶之使無也此處夬之
道也承示論坤復之義故輙及此以取質左右髙明以
為何如或未中理幸明教我
　　　其四
康節先生某少嘗聞其風矣毎恨不及見洛中諸嘗從
先生游者皆略識之亦嘗見其子問之俱莫能傳其所
學萬一也前書所疑雖䝉諄誨愚陋終未能曉夫八卦
有伏羲文王之辨於經無見也天下之賾存焉豈人私
智能為哉康節之言必有稽也索隱之士宜知其所以
然者恨未得親叩之耳乾南而坤北離上而坎下位不
同也自乾左而至震一二三四自坤右而至巽八七六
五本宫之卦乾一兊二離三震四坤一艮二坎三巽四
數不同也以為未嘗同黙而識之可也位與數相為異
同者明如此安得無説乎自羲農以來更六七聖人所
因習者八卦而已六十四卦之名未有也其制器尚象
乃有取於十三卦則羲農之世卦雖未重而六十四卦
之用已在鑪錘之中矣特其名未顯也故曰八卦成列
象在其中矣用是言之文王之易固具於伏羲畫卦之
初文王能因而用之不能有所加損也乾坤屯䝉之序
意必文王為之孔子序卦特釋其義而已乾履大有大
壯之序於易不見其端倪所謂文王闔其門而拒其出
者文王闔之康節闢之(此來書中語/)　其數其義必有
可玩而習者矣凡此皆某所深疑而未諭也願略疏示
使得稽其門叩其鍵而入則為賜多矣太𤣥之書昔嘗
讀之雖未竟其義而其略可識也子雲覃思渾天三摹
而四分之極於八十一首旁則三摹九据極之七百二
十九賛當期之日又為踦贏二贊以盡餘分之數其用
自天元惟一晝一夜隂陽數度星日之紀與泰初歴相
應其取數似與易異矣其為書則欲自成一家初無意
於賛易也考諸解難之文可見矣夫易之六十四卦八
卦相錯而成也𤣥之有方州部家則各有分域矣不可
相錯也故一而三之自三而九又三之為二十七終於
八十一而𤣥之首畢矣八十一家又離為三以極三𤣥
之數方州部各三之為九又三之為二十七家此一𤣥
之數也以次比之不可相易賛辭自一至九配麗五行
而日星節候分布其間皆有成數恐其書特易中之一
事與易經不盡相涉也世之治歴者守成法而已非知
歴也自漢迄今歴法之更不知其幾人未有不知歴理
而能創法也求𤣥於歴理之内亦恐未足以盡𤣥之妙
更深考之併以見教近得温公太𤣥論閲之皆先儒所
共知者其隱賾不著之事殆未可窺其藴也溫公之學
篤於自信雖論語亦有未然者非其深造自得隱之於
心而不疑不輕以為信真善學者與世之耳濡目染遂
以為得者有間矣然子雲温公之學與論語孟子書其逺
近淺深必有能辨之者不可誣也温公自孔子而下獨
揚雄為知道雄之論孟子曰知言之要知德之奥非茍
知之必允蹈之又曰諸子者以其異於孔子也孟子異
乎不異夫雄之言以孟子不異於孔子則其尊孟子也
至矣温公於孟子乃疑之則雖以雄為知道而於雄書
亦未盡信也夫衆言殽亂折諸聖自漢田焦費氏之學
興而三家之傳不一後雖名儒繼出而異説益滋易之
㣲言隱矣學者將安折𠂻乎折諸孔子而已某嘗用是
學易以為孔子之已言者當詳説而謹守之其未言而
不見其兆者雖略之可也皇極之書皆孔子之所未言
者然其論古今治亂成敗之變若合符節故不敢略之
恨未得其門而入耳至其論易詩春秋配四時之府生
長收藏與易之詩易之書易之春秋之類竊恐聖人復
起未能易其言也譬之觀奕必以李劉為信法言曰
楊墨塞路孟子辭而闢之廓如也後之塞路者有矣竊
自比於孟子夫孟揚之自任重矣由漢而來士以李劉
望之非一日也(李劉亦來書語/)今其書具在疑而未
信者如此則後之視今又焉知不猶今之視昔乎學者
審其是而已扵疑信尤當慎擇也然某於雄昔嘗疑之
重䝉誨諭繼今當力求之以補前過末由展晤一决蔽
䝉東望徒增惓耳
　　　其五
惡詩非敢自附於賢者之作厚意不可虚辱故勉强繼
之重䝉稱與過當徒用增愧先生有德齒之稱也宜施
於前輩如某之不肖徒有犬馬之齒耳輒以見稱何也
恐聞者以為失言使老拙者重為世所訕笑繼此幸削
去至懇
　　　其六
孟子之書世儒未嘗深考之故尊之者或過其實疑之
者或損其真非灼知聖賢之心未易以私意論也世之
尊孟子者多失其傳非孟子過也而遂疑之亦過矣近
見一書力詆孟子之非恐非有所授難遽以口舌爭也
(謂􁇻以道/)無由展奉一盡區區
　　　其七
徳齒之説前書盡之重䝉以師說見諭三復來貺益用
慙惕古之人其道足以師世範俗惟孔孟足以當之東
漢而下師道益嚴然稽其所知所行皆不足以勝其任
也唐之韓愈固嘗欲以師道自居矣其視李翺張籍輩
皆謂從吾游今翺籍之文具在考其言未嘗以弟子自
列則師果可好為乎茍其道未足以達材成徳則雖欲
為之而人不與也愈且如是況其下者乎某愚陋齒髮
已衰矣而未有聞焉葢孔子所謂不足畏者方且拘縻
升斗之禄未能從黑髮之士以承教左右而反以見謂
是豈當然乎哉非公樂與人為善務欲搜揚隱伏何以
有此將使清和之士不終為西山之餓夫東國之黜臣
葢古聖賢之用心也第恐説之不當徒有累於髙明耳
幸亮之臨紙愧汗言不能究
　　　其八
先天圖得太極所生自然數非人私智所能為也昔未
嘗見幸得一觀此非堯夫不能知也䝉示法養觀與相
見乎離辭異㫖同開發蔽陋多矣幸甚世之昧者妄以
狂瞽無稽之言眩瞀學者方自以為得惡足與論此哉
然杜順集此不涉華嚴一字束以二門謂足以貫六經
之㫖可謂能説約矣然不知二門者於經何施也願更
開示以警未悟
　
　龜山集巻十九
欽定四庫全書
　龜山集巻二十　　　　　　宋　楊時　撰
　　書五
　　　荅胡康侯其一
辱疏示所疑非公敦朋友之義不以賢自挾何能如是
以能問於不能以多問於寡士無此風久矣乃今得吾
康侯也幸甚以某之不肖何足以知之然不敢不盡所
聞以求切磋之益言而是耶固願與朋友共之言而非
耶亦願公見告庶乎其有警也致知格物葢言致知當
極盡物理也理有不盡則天下之物皆足以亂吾之知
思期於意誠心正逺矣書云惟精惟一允執厥中執中
之道精一是也夫中者不偏之謂也一物不該焉則偏
矣中庸曰喜怒哀樂之未發謂之中但於喜怒哀樂未
發之時以心騐之時中之義自見非精一烏能執之夫
盈天地之間孰非道乎道而可離則道有在矣譬之四
方有定位焉適東則離乎西適南則離乎北斯可離也
若夫無適而非道則焉所可離耶如寒而衣饑而食日
出而作晦而息耳目之視聽手足之舉履無非道也此
百姓所以日用而不知伊尹耕於有莘之野以樂堯舜
之道夫堯舜之道豈有物可玩而樂之乎即耕于有莘
之野是已此農夫田父之所日用者而伊尹之樂有在
乎是則伊尹所謂知之者也夫精義入神乃所以致用
利用安身乃所以崇徳此合内外之道也天下之物理
一而分殊知其理一所以為仁知其分殊所以為義權
其分之輕重無銖分之差則精矣夫為仁由已爾何力
不足之有顔淵之克已復禮仲弓之出門如見大賔使
民如承大祭若此皆用力處也但以身體之當自知爾
夫通天下一氣也人受天地之中以生其盈虚常與天
地流通寧非剛大乎人惟自梏於形體故不見其至大
不知集義所生故不見其至剛善養氣者無加損焉勿
暴之而已乃所謂直也用意以養之皆揠苖者也曲孰
甚焉某之鄙意如此公試思之如何適㑹同官黎君到
而來僕立候倉卒奉荅不逮意幸亮之
　　　其二
某辱示問皆聖賢大致某也何足以知然試嘗語其所
聞孟子曰雞鳴而起孳孳為善舜之徒也孳孳為利跖
之徒也舜跖之相去逺矣而其分迺在乎善利之間故
顔淵得一善則拳拳服膺而不敢失其學為舜亦曰擇
善而固執之而已舜文之聖若合符節則潜心乎文王
者亦豈外是乎記曰當其可之謂時孔子聖之時一當
其可之謂也故曰可以仕則仕可以止則止可以速則
速可以久則久是皆天下之中道非有甚髙難行之事
也故孟子曰仲尼不為已甚者非真知之烏能以是稱
孔子乎然則所願學者亦求所謂當其可已矣夫參也
魯疑非通敏之才也然某竊嘗謂曾子竞以魯得之若
夫便儇激厲則其去道也逺矣自孟子沒聖學失傳荀
卿而下皆未得其門而入者也七篇之書具在始終考
之不過道性善而已知此則天下之理得而諸子之失
其傳皆可見也夫學道者捨先聖之書何求哉譬之適
九達之衢未知所之六經能指其攸趣而已因其所指
而之焉則庶乎其有至也徒敝精神於章句之間則末
矣孔子固天縱之將聖也其學宜不俟十年乃一進葢
聖人以其身為天下法故言之序如此顔淵未至乎從
心故未達者一間也夫論伯夷之清則聖人之清也栁
下惠之和則聖人之和也故孟子曰皆古聖人也未至
乎大成故孔子曰賢人而已伊尹耕於有莘之野湯三
幣聘之乃幡然而改伯夷特不事非君爾聞文作興
則曰盍歸乎來方伯夷居北海之濵文王以三幣聘之
伊尹居有莘之野湯致之不以其道二人者宜如何哉
此未可論必進必退也伊尹利澤及天下故孟子不言
伊尹之風者則後世又安得有弊乎孔子之時去栁下
惠亦未逺矣長沮桀溺荷蓧楚狂之徒皆不進者也栁
下惠所以救其弊者其效安在孟子曰聞伯夷之風者
貪夫亷懦夫有立志聞栁下惠之風者鄙夫寛薄夫敦
第深考此言則二人之風不為進退明矣然其風足以
廉貪敦薄故可為百世之師論其學則必至於隘與不
恭矣此君子所以不由也田常為亂於齊齊君葢弗勝
也宰予附田常則誰得而殺之使其為齊君而死則予
何罪焉當是時有闞止字子我死於田常之亂是必傳
之者誤而為宰我也孔子謂於予與何誅豈以予無質
而遂棄之乎則人之有賴乎聖人者鮮矣謂之不誅乃
所以切責之也凡孔子之門人皆未可以一言斷其終
身也後之所進者多矣與於四科何足怪哉管仲為政
於齊足以合諸侯而正天下其功足錄也然學當為王
者事故仲尼之徒無道桓文者昔嬖奚與王良乘王良
曰吾為之範我馳驅終日不獲一為之詭遇一朝而獲
十管仲之功曾西未必能為之然管仲之功詭遇也詭
遇而得禽獸雖若丘陵弗為也曾西羞比管仲正類是
歟朋友道喪久矣切磋之益吾徒所當勉也鄙意如此
恐未中理願以見告
　　　其三
示諭别後持五戒益知進學之力也欣慰欣慰某竊謂
古之善授戒者莫如孔子善持戒者莫如顔淵非禮勿
視勿聽勿言勿動持此則士之所以修身慎行者無遺
力矣持之奈何曰禮而已此一言足以蔽之約而易守
也不窒其源而杜其末流雖日省之遇事輒發矣不可
知也春秋義探賾精到恨不及見全書也玩味欽嘆然
周官有司盟之職凡詛盟皆天子以吏治之諸侯不得
私相盟也一有渝盟則刑隨之春秋之時諸侯不復聽
命於天子故口血未乾而報復之兵已至其境失政刑
矣凡書盟者皆惡之記言大道既隱天下為家謂三代
盛時也商人作誓而民始畔周人作㑹而民始疑若湯
誓泰誓之類葢湯武之事此數者似非聖人之言恐不
足引以為證更思之如何
　　　其四
正䝉之書闗中學者尊信之與論語等其徒未嘗輕以
示人葢恐未信者不惟無益徒增其鄙慢爾如西銘一
篇伊川謂與孟子性善養氣之論同功皆前聖所未發
也詳味之乃見其用意之深性命之説雖揚雄猶未能
造其藩籬況他人乎而世儒易言之多見其妄也孔子
曰五十而知天命以孔子之聖猶待五十而後知其所
知葢有未易言者非止如世儒之説也學者當求之聖
人不當徒為空言而已公之篤志好學而毎䝉謙虚不
見鄙外故輒肆言之而不自知其愚也惟亮之
　　　其五
承示及春秋事實鄙意猶有疑者所論虞氏之史直書
其君之名而不避載其父母昆弟之惡而不隱某竊謂
四岳稱舜之父頑母嚚象傲乃舜在側㣲未登庸之時
言之宜若無害周人雖以諱事神而有諡法然且名之
曰幽厲孝子慈孫百世不能改則雖有諡其惡猶不隱
也禮曰臨文不諱故文王名昌而雝之詩曰克昌厥後
武王名發而小宛之詩曰明發不寐若此類皆臨文不
諱也雖魯亦然莊公名同而書同盟僖公名申而書戊
申不可謂從虞史之質將仲子叔于田皆刺莊公也清
人刺文公也不勝其母而害其弟詩人以刺莊公而不
及段使髙克將兵久而不召衆散而歸詩人以刺文公
而不及克以莊文之罪著矣不待春秋書之而後見鄙
意如此更思之如何
　　　其六
劉質夫受經於明道伊川之門積有年矣其論元年之
義詳甚某故未敢輕議其説䝉錄示第一段義非髙明
不見鄙外何以得此幸甚幸甚公之用意精深非淺陋
所能窺其閫奥然意有所疑義不敢黙姑試言之所謂
元者仁也仁者心也春秋深明其義當自貴者始故治
國先正其心其説似太支離矣恐改元初無此意三代
正朔如忠質文之尚循環無端不可增損也秦以亥為
正失其㫖矣斗綱之端連貫營室織女之紀指牽牛之
初以紀日月故曰星紀五星起其初日月起其中其時
為冬至其辰為丑三代各據一統明三統常合而迭為
首周環五行之道也周據天統以時言也商據地統以
辰言也夏據人統以人事言也故三代之時惟夏為正
謂春秋以周正紀事是也正朔必自天子出改正朔恐
聖人不為也若謂以夏時冠月如定公元年冬十月隕
霜殺菽若以夏時言之則十月隕霜乃其時也不足為
災異周十月乃夏之八月若以夏時冠月當曰秋十月
也正朔如建子丑是也雖用夏時月不可謂改正朔鄙
意如此公試思之如何如未中理更希疏示以開未悟
　　　其七
聖學不明士志於道者往往汨於世習而不知雖英才
異禀卒能自拔於流俗者無幾也某嘗私竊謂學者之
視聖人其猶射者之於正鵠乎雖巧力所及有逺近中
否之不齊未有不至於正鵠而可以言射也士之去聖
人或相倍蓰或相什百所造固不同未有不同乎聖人
而可以言學也譬之升堂奥者必得其門而入乃可至
過其藩望望然去之則終身不能至然則至學非難知
所以學為難某愚不自量力之不足也妄有意焉思得
朋游共學左右提掖覬獲一游其藩乃今得康侯葢知
衰老之有望也
　　　其八
承示問政事先後緩急之序與夫要領所在某目視昏
耄何足以知之以公積學之久經綸之業皆素所饜飫
者乃下詢於陳腐陋儒非公不以賢自挾樂取諸人以
為善何以有此三復來貺欽嘆無已然厚意不可以虚
辱試誦其所聞惟寛明不以僣凟為罪則萬萬幸甚某
竊觀自金人渝盟河北淮南諸郡皆非吾有民物凋弊
賦入無幾軍儲資用十百於前日天時地利在今日皆
不可恃也所恃者人和而已方時艱難不早為之經畫
一日有不足不免暴取於民一失民心其患有不可勝
言者不得不慮也某竊謂當今政事惟理財最為急務
考之先王所謂理財者非盡籠天下之利而有之也取
之有道用之有節各當於義之謂也取之不以其道用
之不以其節而不當於義則非理矣故周官以九職任
之而後以九賦歛之其取之可謂有道矣九賦之入各
有所待如闗市之賦以待王之膳服邦中之賦以待賔
客之類是也邦之大用内府受之邦之小用外府受焉
有不可得而侵紊之也冢宰以九式均節之下至工事
芻秣之微匪頒好用皆有式焉雖人主不得而逾也
所謂惟王及后不㑹特膳服之類而已有不如式
雖有司不㑹冡宰得以式論之矣世儒以為至尊不可
以法數制之非正論也夫天之所生地之所藏今猶昔
也昔常有餘而今不足其弊必有在矣朝廷葢未之究
也建隆之初荆湖江浙河東川廣福建皆非朝廷有也
所有者惟南京東西數郡而已當五季之亂干戈日尋
然未嘗以用不足為憂崇寧以來承祖宗積累之厚尺地
莫非其有也一民莫非其臣也而日以不足為憂何哉
處之不得其道故也國家景徳皇祐嘗為㑹計録以總
核天下財賦之出入百官餼廪之奉軍儲邊計凡邦國
之經用皆有常數如内府所藏以待軍興郊賞之費茶
鹽之入以待邊儲元豐之備對元祐之㑹計皆放此也
此祖宗之遺法葢得周官待用之意也今宜為紹興㑹
計錄取祖宗三書叅較之凡吏員之增減兵旅之多寡
户口之登耗賦入之盈虚皆可考也知有餘不足之弊
根可以究見矣然後量入以為出而均節之殘破州縣
使有無相補庶無闕事矣祖宗設制置發運司葢始於
王朴之議其措畫可謂詳盡矣朝廷捐數百萬緡以為
糴本使總六路之計通融移用與三司相為表裏以給
中都之費六路豐㐫更有不常一路歲稔則増糴以充
漕計饑㐫去處則罷糴使輸折斛錢而已故上下俱寛
而中都不乏最為良法自胡師文以糴本為羨餘以獻
發運司拱手無可為者此直達之議所從起也既行直
達而鹽法隨變其患有不可勝言者葢轉搬與鹽法相
因以為利不可偏舉也祖宗時荆湖南北江東西漕米
至真陽下卸即載鹽以歸諸路毎歲所得鹽課無慮數
十萬緡以充經費故漕計不乏則横歛不加於民而上
下裕矣自抄鹽之法行鹽課悉歸𣙜貨諸路一無所得
故漕計日以不給而經用不可闕非出於漕臣之家亦
取諸民而已此上下所以俱受其弊也閩中舊官賣鹽
毎觔二十七文今民間毎觔至百二三十文細民均被
其害而盜販所以公行也所謂制置發運與三司相為
表裏者葢發運通融六路之計錢穀銀絹之類視三司
所闕者為之應辦故中都常不闕也其為利多矣自黄
帝立兵乘之法以寓軍政歴世因之未之有改也至周
為尤詳居則為比閭族黨州鄉出則為伍兩軍師之制
使之相保相受刑罰慶賞相及用一律也天子無事歲
三田以供祭祀賔客充君之庖而已其事宜若緩而不
切也而王執路鼔親臨之教以坐作進退有不用命者
則刑戮隨之其教習之嚴如此故六鄉之兵出則無不
勝以其威令素行故也丘井之廢久矣兵農不可以復
合而伍兩軍師之制不可不講無事之時使之相保相
受刑罰慶賞相及用之於有事之際則申之以束伍之
令督之旌旗指揮之節臨難而不相救見敵而不用命
必戮無赦使士卒畏我而不畏敵然後可用若夫伍法
不修雖有百萬之師如養驕子不可用也傳曰秦之鋭
士不可當齊晉之節制齊晉之節制不可以當湯武之
仁義某竊謂雖有仁義之兵茍無節制亦不可以取勝
甘誓曰左不攻于左汝不恭命右不攻于右汝不恭命
弗用命則孥戮女牧誓曰不愆于六步七步乃止齊焉
不愆于四伐五伐乃止齊焉其節制之嚴葢如此故聖
人著之於經以為後世法也故諸葛孔明曰有制之兵
無能之將不可以敗無制之兵有能之將不可以勝此
之謂也夫軍政不修無甚於今日閩中盜賊初嘯聚不
過數百而已其後猖獗如此葢王師養成其禍也賊在
建安幾二年無一人一騎至賊境者王師所過民被其
毒有甚於盜賊百姓至相謂曰寧被盜賊不願王師入
境軍無律一至於此此二事最今日之急務自蔡京用
事王黼李邦彦繼之祖宗之法掃蕩殆盡如尚書省戾
祖宗之法者非一二事冗官之未澄汰與役法之弊所
當損益未易縷數也然今日二事在易葢蠱之時也蠱
之成卦剛上而柔下剛柔不交上下不相與不足與有
為巽而上無剛徤之才不能以有為此事之所以蠱也
左傳皿蟲為蠱蠱者敗壊之象也先王之治蠱也如治陋
室然欂櫨扂楔各安所施不易其處則庶幾其茍完矣
物物而紛更之腐者敗傾者不可復支矣夫通變之謂
時因其財而通變之則蠱元亨而天下治矣此治蠱之
道也此二事其大畧如此其委曲措畫在執國柄者詳
視而審處之非毫楮可盡也夫執中不可以無權執中
無權猶執一也聖人所謂權者猶權衡之權量輕重而
取中也用之無銖兩之差則物得其平矣今物有首重
而末輕者執其中而不知權則物失其平非所以用中
也世人以用智為知權誤矣孟子曰所惡於智者為其
鑿也如智若禹之行水則無惡於智也蓋禹之行水循
固然之理行其所無事而已若用智以為權則皆智之
鑿孟子之所惡也可不慎歟
　　　其九
伊川先生語錄在念未嘗忘也但以兵火散失收拾未
聚舊日惟羅仲素編集備甚今仲素已死於道途行李
亦遭賊火已託人於其家尋訪若得五六亦便下手矣
和卿誌文深愧鄙拙不足以發揚其美䝉公見與可以
塞責矣三經義辨已成書俟脱藁即附去以求參訂也
近因傷冷嗽大作累日不能興昨日方稍平然飲食猶
未復常倦甚作書不及一一
　　　其十
荆公黜王爵罷配享謂其所論多邪説取怨於其徒多
矣此三經義辨葢不得已也如日錄字説亦有少論著
然此事不易為更須朋友參訂之也今粗已成書更俟
審詳脱稿即繕寫附去也
　　　其十一
某衰朽杜門待盡平時親故凋喪略盡絶無過從者惟
時親書册以自適耳家所藏書為賊棄毁僅存一二語
錄常在念先生之門餘無人某當任其責也䝉寄示二
册尤荷留念然兹事體大雖寡陋不敢不勉近因閲三
經義見有害義理處略為之著論以正王氏之失葢嘗
論之於朝去其王爵罷配享後生晚學未必知其非也
姑欲終此一事書成未脱稿欵曲當錄以納去取正左
右庶可傳逺也
　　　其十二
承諭及江西宣諭使風采可仰吾鄉使者甚不撓但未
見惠澤及民汚吏革面者盜賊得韓申二將平之今已
無事敝鄉去歲大疫惡少舊常作過者死亡略盡自此
可無盜賊之虞矣近見報襄陽鎮撫檄諸郡領兵收復
中都屢捷洋州亦有報殺獲金兵千餘人所至有捷報
中興可指日望也可喜可喜和卿平生相知第鄙文不
足以發盛美為愧耳浙中數事與初授恩命皆某親聞
見者故不敢專用行狀其他皆無更易如宗室養他人
子初云財用不足患之細也養他人子則宗枝亂矣其
建議乃云有父兄在同居者減半而養母勿給於是其
弊漸去則只是以財不足為憂凡宗室例皆裁減與所
謂亂宗枝之意不相應公更問其詳為增損之乃善伊
川先生語錄昔嘗集諸門人所問以類相從編錄成帙
今皆失之羅仲素舊有一本今仲素已死著其壻尋之
未到近宣幹喻子方云有本甚多計到浙中便付來
　　　其十三
便中辱賜教伏審邇辰燕休台候萬福欣慰欣慰某衰
朽杜門粗適閒中自去歲來稍安静而汀邵與江西鄰
䖍州時有竊發者侵逼境上王師往來恼恼不能治安
也昨日又聞建安有此警帥司遣兵㑹合未知如何也
江北雖屢有捷報而所傳不一聞之憂喜相半未能釋
然不以為慮也世事如此奈何奈何示諭湖湘州縣皆
帖然人已歸業殊可喜此岳將之力也然屯戍之多所
至艱窘非特長沙也閩中素貧近降祠部一萬道已敷
配在民間貧家所敷已二百千未知所從出細民可知
矣不知湖湘有此否事之可憂者非毫楮可盡餘寒未
解惟冀為道保重副此頌祝
　　　其十四
語錄子才所寄已到方編集諸公所錄以類相從有異
同當一一考正然後可以漸次刪潤非旬月可了也俟
書成即納去某近著三經義辨正王氏之學繆戾處方
就俟脱藁納去取正左右庶可傳後學也曾吉甫頃在
維揚亦嘗相聚但初未嘗講學耳公既稱其如此士大
夫間豈易得哉若得其來時親其緒論固所幸願也
　　　其十五
久不聞問方深馳企辱書伏審旅寓台候萬福欣慰欣
慰某老拙如常去冬松溪賊范忠大作武尉被害焚劫
縣道略盡首領已為申將禽獲殘黨出境勢無能為也
又傳䖍冦陳顒犯漳汀朝廷已遣申將往討捕敝邑相
去差逺民間不甚驚擾稍得安居時親書冊聊用自適
耳餘無足道者正逺瞻晤惟冀對時為道自重
　　　其十六
知令似龍圖先往湖外得近信否長沙方易帥勢未可
往更俟浙帥來如何徐行未晚也伯紀言章醜詆之以
為有跋扈之漸天下知有宣撫不知有朝廷賴君相眷
知猶得宫祠而罷甚幸浙帥尚在嶺表不知何時可來
湖中么賊未殄伯紀已有罷命新帥未到人情不無向
背萬一有警為之奈何在伯紀尤可慮也梁㕘議聞已
歸未到鄉里云徑往福唐般家得渠來則湖外事可盡
知也
　　　其十七
某竊謂令出惟行弗惟反欲令之不反當慎其始始之
不慎雖欲不反不可得也閩中二三年來盜賊羣起在
四川軍被害為甚夷傷之餘民力凋敝極矣䝉恩放免
紹興二年秋夏二税及役錢一料非朝廷勤恤民隱何
以得此既而漕司檢准紹興令諸赦降放及倚閣税租
者各不得過三分行下州縣依舊催納七分急於星火
民被其澤方歡欣鼓舞未逾月遂轉而為怨咨良可惜
也朝廷既有著令不得過三分赦書不應全放是徒為
文具罔民耳後雖有徳意人誰信之恐自是民不立矣
其患有不可勝言者赦書既已盡放有司亦不宜沮格
二者胥失矣皆不慎令之過也放税租出於一時之異
恩自當量災傷分數減放使民受實恵何必著為令格
不得過三分是豫為罔民之具以資裒刻之吏耳非令
之善也某衰朽杜門不欲聞外事因催税者及門見邑
中行移如此恐逺方利病公所欲知故輒及之願勿以
語人恐貽不恤緯之謗至禱
　
　
　龜山集巻二十
欽定四庫全書
　龜山集巻二十一　　　　　宋　楊時　撰
　　書六
　　　荅曾元忠其一
先公道學行義為世儒宗嘉言讜議著在天下過䝉以
行述見屬文鄙意陋不足以發揚盛美方自愧恨復承
賜翰重加奬與伏讀汗顔無所容措相望南北無由展
奉區區書不能究
　　　其二
自還鄉盜賊蜂起兩年避地奔竄未嘗一日安居敝鄉
今歲方稍寧息江西山黨未有悛心時有竊發者出沒
境上居民不無驚擾䖍冦未平而此月初間建昌復兵
叛閉城焚劫南豐縣官骨肉與邑人多遁至建寧縣昨
日或傳已就招安未知是否敝邑已遣人往探問更數
日必有的耗也此曹非𠞰滅之無以懲後若只招安如
養驕子少不如意則復思亂矣世路如此奈何秋暑尚
熾更切對時珍嗇前膺召擢慰此頌望
　　　其三
先公行述寡陋不足以發揚徳美負愧多矣遺稿為諸
子收去今皆不在家示諭有脱漏處公可自以意添入
或他有未安處亦當以意損益之無害吾徒不必為形
迹之嫌也此文欲傳逺不可草草幸照亮
　　　荅學者其一
孟子曰天與賢則與賢天與子則與子唐虞禪夏后商
周繼皆天也聖人何容心哉奉天而已横渠先生曰舜
之孝武王之武聖人之不幸也征伐豈其所欲哉不得
已焉耳故曰未盡善也帝王之號亦曰時而已皆非有
心迹之異也中庸曰喜怒哀樂未發謂之中發而皆中
節謂之和學者當於喜怒哀樂未發之際以心體之則
中之義自見執而勿失無人欲之私焉發必中節矣發
而中節中固未嘗亡也孔子之慟孟子之喜因其可慟
可喜而已於孔孟何有哉其慟也其喜也中固自若也
鑑之照物因物而異形而鑑之明未嘗異也莊生所謂
出怒不怒則怒出於不怒出為無為則為出於不為亦
此意也若聖人而無喜怒哀樂則天下之達道廢矣一
人横行於天下武王亦不必恥也故於是四者當論其
中節不中節不當論其有無也夫聖人所謂毋意者豈
恝然若木石然哉毋私意而已誠意固不可毋也若所
謂示現者則非誠意矣聖人不為也故孟子論舜曰彼
以愛兄來故誠信而喜之奚偽焉毋誠意是偽也武王
之克商纘文王之緒而已故泰誓曰皇天震怒命我文
考肅將天威又曰予克受非予武惟朕文考無罪則武
王雖以一戎衣而有天下葢不自以為功歸諸文王而
已則嚴父配天葢武王之志也周公其得已乎然是禮
也肇自周公故曰周公其人也中庸曰周公成文武之
徳正謂是歟道固有義義不足以盡道易曰和順道徳
而理於義既曰和順道德矣又曰理於義則道於義固
非一事横渠水漚之説與釋氏輪囬之説異其詳具於
荅吕和叔書中此是非異同達者當自見之非言論所
及也致知必先於格物物格而後知至知至斯知止矣
此其序也葢格物所以致知格物而至於物格則知之
者至矣所謂止者乃其至處也自修身推而至於平天
下莫不有道焉而皆以誠意為主茍無誠意雖有其道
不能行也故中庸論天下國家有九經而卒曰所以行
之者一一者何誠而已葢天下國家之大未有不誠而
能動者也然而非格物致知烏足以知其道哉大學所
論誠意正心修身治天下國家之道其原乃在乎物格
推之而已若謂意誠便足以平天下則先王之典章文
物皆虚器也故明道先生嘗謂有闗雎麟趾之意然後
可以行周官之法度正謂此耳
　　　其二
皎在中宗時遣嗣號王邕等鞫問一意無二言可謂忠
於所事矣其後雖位寖通顯未嘗干紊朝政無大過惡
特人主寵暱過分耳孟子曰左右皆曰可殺勿聽諸大
夫皆曰可殺勿聽國人皆曰可殺然後察之見可殺焉
然後殺之故曰國人殺之也皎之流放與其親厚者謫
死世以為寃源乾曜不能正為人所譏詆非所謂國人
殺之也而欲因而乘之連株逮黨盡誅之不已甚乎用
刑如是雖桀紂之虐不至是也某竊謂如宋璟之論柳
損之是矣
　　　其三
直之為義如必有事焉之類不相似既曰未得夫直則
所養無本則是以直為氣本也得夫直矣養此可也則
養直而已所謂至大至剛者又何物也以直養而無害
以之字又是何義更深思之屡空有時乎不空三月不
違仁則有時乎違是也以空為學之始而仁之體未見
至於不違仁則仁之體見矣未知仁以何為體不可謂
有一仁字便謂仁之體見則論語之言仁處多矣以空
為學之始而孔子獨於顔淵稱之豈諸子皆未嘗學耶
恐屢空學者亦未易到也
　　　其四
辱問所疑益見力學用意之勤也所謂小人自以為中
庸與舜顔皆是也若用中建中皆施於民者與所謂不
可能異矣不可能謂體道言之葢有能則有為之者為
之則與道二矣道不逺人人之為道而逺人不可以為
道皆此意但詳味之其義自見詩曰鳶飛戾天魚躍于
淵言其上下察也見其如此即是上下察古人引詩皆
斷章取義不必泥全篇之意如孔子以戰戰兢兢如臨
深淵為諸侯之孝亦猶是也鬼神體物而不可遺葢其
妙萬物而無不在故也回人立俟匆匆辭不逮意
　　　其五
承職事多暇官長仁賢日有相從之樂尤用為慰范元
長某所聞其賢久矣純夫之子申公之甥元明之婿吕
氏兄弟能道其詳恨未及一見也因見亦煩為道區區
嚮往之意
　　　荅吕秀才
辱問以所疑非荒薄者所能知也試一言之而吾子自
擇焉夫誠者天之道性之徳也故中庸言天下之至誠
其卒曰非聰明聖知達天徳者其孰能知之葢惟聖人
與天同徳者為能誠焉忠乃士之一節未足與此也古
之所謂忠臣者豈盡聖人哉孔子曰君子而不仁者有
矣夫又曰若聖與仁則吾豈敢夫仁孔子不敢居而君
子有不仁焉則忠而未仁亦何疑之有中庸曰忠恕違
道不逺則忠非盡道也特其違不逺耳然曾子曰夫子
之道忠恕而已葢古之教者當其可之謂時孔子語曾
子曰吾道一以貫之葢若曾子者所謂當其可也曾子
之門人則未足以語此也故告以忠恕以示入徳之方
使知由是而求焉則不逺矣君子道者三曾子所以語
孟敬子者如此故能近信逺鄙倍暴慢而已非其至也
自致知至於慮而後得進徳之序也譬之適四方者未
知所之必問道所從出所謂致知也知其所之則知止
矣語至則未也知止而至之在學者力行而已非教者
之及也吾子其審思之以為何如或未中理無惜疏示
　　　荅吕居仁其一
承示問學一篇愽究先儒異同之論益知好學之力也
然其間與鄙意不合者敢不以告揚子湍水之説荀子
杞栁之説也其論極善孟子七篇之書其要道性善而
已湍水之説孟子固嘗辨之不可與性善合為一説明
矣而論者欲一之皆未究其所以也孔子曰性相近也
習相逺也惟上智與下愚不移言相近則不可謂一孟
子論白羽之白與白雪之白是也惟相近故以習而相
逺若叔魚之生其母視之知其必以賄死若此類是生
而惡也文王在母也母不憂既生也傅不勤既學也師
不煩若此類是生而善也韓子不究其所以然遂列為
三品則失之矣是數説要之皆原於性善然後為得横
渠曰形而後有氣質之性善反之則天地之性存焉故
氣質之性君子有弗性者焉又曰徳不勝氣性命於氣
徳勝其氣性命於徳斯言盡之更當深考之也中庸曰
反身不誠不順乎親矣誠身有道不明乎善不誠乎身
矣大學曰欲誠其意先致其知致知在格物葢致知乃
能明善不致其知而能明善未之有也此不湏分為二
説孔子曰學而不思則罔思而不學則殆孔子論學與
思如此既曰學以成行又曰學也者受之性而發之文
字言語者也斯言似不相應世儒之病正在以言語文
字為學不可不知也淺陋妄意如此髙明試一思之如
何兩日大暑去人候書揮汗作此辭不逮意幸亮之
　　　其二
辱問所疑皆非淺陋所知也然厚意不可虚辱輒試言
之請自擇焉夫守一之謂敬無適之謂一敬足以直内
而已發之於外則未能時措之宜也故必有義以方外
毋我者不任我也若舜舍已從人之類是也四者各有
所施故兼言之也道固與我為一也非至於從心所欲
不踰矩者不足以與此言志於道依於仁固無害中庸
曰道不逺人人之為道而逺人不可以為道道固不可
為也然不示之以入德之方則是以聖人望人不容進
學也故卒曰忠恕違道不逺施諸已而不願亦勿施於
人勿施於人忠恕之道也由是而求之道不逺矣孔子
曰若聖與仁則吾豈敢然非聖人則不足以盡仁而仁
特未化而已管仲之仁葢稱其功也利貞者言乾之性
情也易傳可以究得之夫在心為志發言為詩詩特發
於言者故於動天地感鬼神言近而已來人立候書匆
匆作此
　　　其三
承問格物向荅李君書嘗道其略矣六經之㣲言天下
之至賾存焉古人多識鳥獸草木之名豈徒識其名哉
深探而力求之皆格物之道也夫學者必以孔孟為師
學而不求諸孔孟之言則末矣易曰君子多識前言往
行以畜其徳孟子曰愽學而詳説之將以反説約也世
之學者欲以彫繪組織為工誇多鬬靡以資見聞而已
故摭其華不茹其實未嘗畜徳而反約也彼亦焉用學
為哉某老矣雖有志焉而力不逮區區有望於左右者
正在此而不在彼也勉之勉之
　　　與鄒徳久其一
先公奏議序納去鄙拙不足以發揚盛徳負愧多矣聞
令弟欲令福唐鏤板傳之久逺甚善然其間有彈擊權
要今子孫恐有當路者見之遂為世仇不可不慮也如
歐公有從諌正謂此耳若鏤板可節去彈擊之章未須
傳也公更思之
　　　其二
相别之久特䝉枉顧殊慰傾企非篤於情義何以有此
間違忽復累月比日不審為況何如伏惟燕休徳履佳
勝江北雖屢有捷報而所傳不一殊令人憂疑不解向
承欲還毘陵果成行否近得小子適十月書云城中人
皆竄伏鄉下北兵猶未退聽天兵往來六飛親行恐常
潤之人未得奠枕而居也世事如此柰何末由㑹集切
冀以時保嗇
　　　荅胡處梅
示諭持一忍字益見好學用意之篤也三復欽歎某竊
謂學者以致知格物為先知之未至雖欲擇善而固執
之未必當於道也夫鼎鑊䧟穽之不可蹈人皆知之也
世之人未有蹈鼎鑊䧟穽者以其知之審故也致身下
流天下之惡皆歸焉固無異於鼎鑊䧟穽也而士或蹈
之而莫之避以其未嘗真知之故也使其真知為不善
如蹈鼎鑊䧟穽則人孰為不善耶若夫格物而知至則
目無全牛游刃自有餘地矣不待忍而能也忍而不為
恐物或誘之有不可忍者更切勉之
　　　荅練質夫
辱書問以所疑以某之淺陋何足以知此然厚意不可
以虚辱試一言之質夫自擇焉孟子曰萬物皆備於我
反身而誠樂莫大焉知萬物皆備於我則數雖多反而
求之於吾身可也故曰盡已之性則能盡人之性盡人
之性則能盡物之性以已與人物性無二故也夫道豈
難知難行哉雖行止疾徐之間有堯舜之道存焉世之
人不知自已求之道之所以難知難行也以質夫之篤
志彊學其所進豈易量哉勉而卒之無難矣屬詔使壓
境百冗併集區區非毫楮可盡
　　　與黄用和
記曰三年之喪二十五月而畢又曰禫而内無哭者樂
作矣又曰是月禫徙月樂故魯人朝祥而暮歌孔子曰
踰月乃其善也朝祥暮歌孔子不深罪之特未為善耳
士虞禮曰中月而禫是月也吉祭鄭氏謂中猶間也與
大祥間一月自喪至凡二十七月葢祖鄭氏説也是月
也吉祭則無凶服可知大率今之士人皆以垂脚幞頭
為居喪之服若用此悉與未經祥禫者無異若惨巾與
其餘衣帶從其色而薄之可也昔至完居喪問蘇子容
云衣冠皆復常但不著公服耳至完用之考之古義既
祥固可聞樂矣然今之二十七月之喪著在中令釋服
從吉律有明文欲髣髴古既祥為之恐不可也衣冠復
常純用吉服則禫制未終無以為别竊謂衫用皂以布
為之可也更請裁擇
　　　與許少尹其一
伏承進陟殿中士夫交慶非獨朋㳺之私喜也績學之
富必有沃心之論繩愆糾繆乃其餘事耳士氣久不振
佇聞鳯鳴副此顒望
　　　其二
荒薄誤䝉諸公論薦皆自公揄揚之過也審察之命臣
子不當以疾為辭實以衰病爾然力不能强愧懼于中
無所容措髙明必能亮之也所懐千萬臨紙不能悉布
希照察
　　　其三
小子回辱書良荷眷勤然稱與過當皆非老拙所堪伏
讀重增愧耳過情之語非所以施於朋友也願簡去浮
文為幸邇來不審為況何如伏惟獻替之餘神相多福
炎暑方熾更希以時珍嗇以膺峻擢
　　　其四
鹽法聞公屢有文字東南夷傷之餘非巨力幾無以自
存斯民受賜多矣欽嘆欽嘆毘陵苦多雨麥頗稔而蠶
不收髙田想可望窮居所願惟年豐耳飯疏飲水聊以
卒歲無足道也承書腸血為梗君子神明所相無妄之
疾當勿藥自愈舊日志完亦聞此疾徐典樂傳一方服
之立效當為就其子求此方便附去竊謂中庸二篇聖
學所傳具在此書不自揆其荒淺妄為訓義不敢輒以
示人方欲訓寫取正朋友不知何緣遽徹清視其間違
義害理處必多幸一一疏示以警不逮如公固所欲求
教者願勿示外人以取嗤鄙區區至祝
　　　荅蕭子莊
老朽文思衰落重䝉以殿記見屬不欲固違厚意辭鄙
意陋不足以傳逺徒負愧耳向在諫垣嘗論王氏之失
太學諸生安於所習閧然羣起而非之賴君相之明卒
從之今雖有定論學者真知其非者或寡矣屏居投閒
因摭三經義辨有害理處是正之以示後學文字多未
暇錄去俟小子早晩帶行過仙邑可一覽也
　　　荅胡明仲
趙參還朝聞有立螭之命方時艱難仁賢彚征中興之
功可指日而望也既而除命不行輿論不厭在公未有
加損重為朝廷惜也公昆仲俱在侍下想不廢講學所
得已多矣秋暑方劇更希為時自貴以副人望
　
　
　
　
　
　
　
　
　龜山集巻二十一
欽定四庫全書
　龜山集巻二十二　　　　　宋　楊時　撰
　　書七
　　　答張子韶
自聞公省殿兩中魁選為之喜而不寐即欲馳書為賀
衰晩杜門却掃不嫺往來之便故久而未能也辱書勤
勤以諗嵗寒之意感慰感慰比日不審起居何如伏惟
德履佳勝廷對自更科以來未之有非剛大之氣不為
得喪囘屈不能為也三復欽嘆公之名德已簡在君相
不日當有異用必不久淹於外然復之時羣陰在上而
陽始復焉陰猶盛也非一陽在下所能勝小人衆而君
子獨豈一人一日之力所能制哉故必朋來而後無咎
然動而不以順行則出入不能無疾不能無疾則害之
者至如是身之不能保尚何朋來之有故於復曰動而
以順行於剥曰順而止之其道一也故剥之彖曰順而
止之觀象也盖艮上而坤下剥之成象也觀剥之象則
知所以治剥矣東漢之君子不知出此欲以力勝之卒
至於俱傷兩敗而國隨以亡有以取之也復之成卦坤
上而震下動以順行亦猶是耳觀四時陰陽之運寒暑
之變天且不能暴為之况於人乎故豫之彖曰豫順以
動故天地如之正謂此也公之言朝廷略施行矣竊聞
左右已有側目者某自謂與公非一日燕游之好故輒
及之欲公異時慎處之也
　　　與劉希範
某竊觀車駕自建康移蹕㑹稽未踰時復有㫖還浙西
鋭然有向敵之意人情舉欣欣然謂國勢稍振中興之
業可指日望也未及渡江聞建康有警復還㑹稽徑趨
四明欲乗桴為閩之行聞之惶駭至寢食俱廢某竊觀
自古興王未有無根本之地而可以禦外者髙祖之興
蕭何守闗中光武之興冦恂守河内以為根本雖敗軍
亡將而調發兵食無缺乏之事以有根本之地可依故
也若車駕駐蹕閩中則僻在海隅中原路斷矣而令建
康錢塘不守則根本去矣諸將緩急誰為應援萬一饋
餉不繼則意外之變不可不虞也某竊謂隆祐在䖍而
用自適耳既蒙見許切不可緩也惟希為道自重慰此
頌祝
　　　與李泰發(其一/)
去嵗初聞被召復在言路喜慰無量君子在朝庶幾輔
成中興之業乃復補外殊乖所望也聞宣城冦盜充斥
皆已撫定為我用邦人安堵無他虞所補不淺矣亦足
為慰春深寒温不常更切為民慎衞區區頌望
　　　其二
近日江浙探報不一喜懼相半車駕駐永嘉北兵未聞
退舍福唐日徯翠華臨幸而閩中空空無有前日王􁨑
一軍過只一二日所費已七萬餘若入閩中則是舉中
原棄之江湖淮浙運饋路絶不知何以應副毎一念之
寢食俱廢奈何近䖍州又大擾焚毁廬舍十八九蕩然
一空不知隆祐可以安居彼否若來閩中日見狼狽痛
心疾首無復生意旦暮癡坐而已所懷千萬臨紙不能
具布
　　　其三
某去嵗夏初還至敝廬日幸邊警寧息庶幾畢此餘生
諸公但為遁逃之計不復為守禦之備以至今日若郡
皆如公守宣城則猶或可望也如李鄴軰身為禁從皆
率先投降他復何望耶苦痛苦痛閩中去嵗大水田廬
漂蕩十五六民已艱食今復科須不一恐别致生事奈
何奈何
　　　其四
公秉鈞軸今日當以䖍為根本也任肅冦之責非公其
誰此天下之所屬望也江西惟廬陵富實湖比之荆南
湖南之潭湘所有三省宜擇吏總領緩急以為應援也
昔陸贄有言兵以氣勢為用者也氣聚則盛散則消勢
合則威析則弱今日之患正坐氣㪚而勢析也樞宻張
公與趙觀察領兵入蜀韓世忠劉光世又分為二處兵
分而勢弱緩急首尾不相及宜其力不支為今之計莫
若召還蜀兵檄韓劉二將協力收建康為急
　　　與秦丞相
便中辱賜鈞翰良荷愛念竊記近世名儒自安定而下
如歐公軰無不學春秋者熈寧更科不用其學遂廢六
經惟此書出於聖人之筆餘皆述之而已㣲辭奥㫖爛
如日星以為不可讀無是理也今得公留意於此斯文
之幸也某兩年避地奔竄平時所藏書籍為凶冦棄毁
略盡䝉見索文字無以應命第深惶愧某自還家昔之
儕流無在者索居終日無過門者惟親書冊温尋舊學
聊用自適耳方欲綴集㪚亡以待後學稍有叙當繕冩
託薛漕附達以取正左右伏希照亮
　　　答李叔易
秋間小子還毘陵嘗上狀計已塵徹屏跡閩陬下州小
邑士大夫不至其境杜門索居如坐井中毎思昔日從
游之樂恍若夢覺不可追尋也近日屢聞江北㨗報喜
慰無量中興之功可指日望也鑾輿親征想已至江上
士氣當百倍前日此與澶淵之役無異也可賀可賀兵
革之後正須經理公豈宜久居散地佇聞新命以副天
下之望非交朋之私願也長至只數日間君子道長之
時切冀以時保嗇慰此頌祝
　　　與李丞相(其一/)
兩日前得胡康侯書備聞湖湘事自馬友等四冦繼至
截留税數不以上供又重加裒刻剥民膚髓官吏殘賊
布滿州縣皆欲變為盜及公到部按治大奸贓數軰稍
選令佐嚴禁科斂奉行朝廷法令遵守不違百姓始知
上有天臺之尊下有州郡之體也初撫三路檄鼎帥進
兵討楊么潭兵先入已破數寨吕憲書云有破竹之勢
矣後聞有㫖鼎不受節制賊復熾湖湘之民深以為恨
鈞斾既東還去思日甚功名之㑹自古所難在公為不
足道重為朝廷惜也相望數舍無由面對區區書不能
究
　　　其二
昔公在朝威望隠然如長城民恃以無恐比年以來世
路日艱棘毒流四方淮浙為甚延及吾閩盜賊蜂起無
得寧息者良可駭嘆鈞斾南還士論以為天意必有在
宇内共慶非特小邑之私喜也行遂參覲他須面承乃
究
　　　與許髙老
自鈞斾西行絶不聞耗近親情自廬陵還始知寄寓分
寧殊慰仰德之勤不審比日起居如何伏惟神明恊相
福履増勝世路日益艱棘去嵗建康退衂車駕移蹕四
明復不守遂由海道至永嘉永嘉隘陋非萬乗可居會
稽以李鄴迎降得免焚毁今始駐蹕於此又聞欲上霅
上未見報不知如何浙西夷傷無孑遺而錢塘蘓秀為
甚惟霅上獨全會稽饋運路梗勢必不能久居也閩中
自昔兵火不到去年苖劉焚刼浦城邵武近又建陽松
溪諸蠻殺傷縣官盜賊蜂起王􁝠下潰兵入建劍擄掠
殆盡屋宇無有存者被害尤甚於他處殘寇巳從温陵
路去未知所向泉南今嵗大歉恐不能支敝居將樂在
山谷中五季避地之所賊逼鄰境不免亦遷避仰祿為
生而州縣匱乏俸廪不可得貧窘遭此殊難堪也世事
如此奈何某避賊囬方數日傷暑濕偶作寒瘧未痊今
日當發適有人行凌晨扶病作此不能盡所欲言者殊
愧草率
　　　答傅子騣
姑蘇之別倐忽餘六年便中逺辱賜逮伏審邇辰台候
動止萬福尤為用慰某自還家盜發建安羣凶響應釋
耒荷戈而起者不可以數計避地流徙無一日得安其
居雖仰道之勤日欲修問以故久而未能素荷愛厚固
必見諒也鄉邑焚劫蕩盡所幸先廬獨存得庇風雨中
外親族俱無被害者然公私所積皆為賊有斗米千錢
細民艱食殍死者相枕籍良可憫念賤累數十口日食
貴糴困憊殆不可支去春松溪甌寧餘黨未殄猶有竊
發者賴申將駐兵福唐即時討滅今方寧息鄉民稍稍
復業衰朽杜門索居一時儕流凋䘮無一存者後生老
少異趣絶無過從惟時親書冊聊用自適耳餘無足道
者方時艱難正賴諸賢協濟如公豈宜置之散地佇聞
峻除慰此頌望
　　　與傅國華
某切自念衰晩不足為世用杜門待盡無復餘念故平
居不敢輒至公卿之門雖台斾持節往還亦不敢通名于
左右不謂髙明過聽俯加論薦在愚賤何以堪之道學
不傳士鮮知所止某初不自量力之不足也側聞先生
長者之餘論妄有意焉今老矣精力昏耗寡陋滋甚愧
負初心恐遂泯没為小人之歸誤辱眷知重増慚惕耳
審察之命自度㪚材不中繩墨故不敢冒進為門下必
䝉見亮也末由一造台屛姑勒此少布萬一下情不勝
惓惓之至
　　　與執政
輒有少意冒聞閩中地瘠人貧天下所共知比年建劍
臨汀邵武四郡為羣凶焚劫蕩盡無孑遺而將樂為尤
甚朝廷遣兵誅討軍期所須不一又毎嵗常賦之外市
銀數亦不少皆出民力加之饑饉自春初至今斗米逾
十錢人不堪命皆昔所未聞而今見之也故細民荷戈
持㦸羣起而為盜動以萬計皆平時負耒力耕之農所
至屯聚未有寧息之期非有他也特為艱食所廹姑免
死而已然闔境之内死於兵者十已三四所存者皆夷
傷飢贏之餘雖剥膚椎髓無以供上之求也縣令不忍
窮民無所赴調已具狀申省乞蠲免常賦之外如軍須
市銀之類一二年以安集之使復業為平民此良吏善
意邑人矯首西望以需膏澤有日矣猶未聞報又羣聚
踵敝廬以吿謂某嘗游諸公之門有一日之舊庶幾鄙
言可以上達某以衰朽謝事里居杜門待盡而避地流
徙半年餘無一日得安其居不當復干與時事拒之至
于再至于三去而復來不可却復竊自念朝廷方尊賢
使能俊傑在位天下大計無遺矣恐僻陋之邦去朝廷
逺民之隠㣲或未盡知亦仁人之所閔也故輒奉尺牘
上凟鈞聽若䝉矜恤如其所請使一方之民更生則為
賜不淺矣干犯威嚴豈勝愧懼恭惟仁明不加譴怒萬
萬幸甚
　　　與梁兼濟
𣙜酒利害獻言者葢未嘗究知本末𣙜法自祖宗以來
行之久矣至嘉祐末年流弊之久民間苦官務酒惡不
可飲比户私醖故官中毎嵗酒課不敷而民間犯法者
亦衆此公私通患也吾鄉陳氏(名廣者鄉人/目為陳萬户)經由朝廷
獻利害乞㑹計毎嵗官中所得酒課若干數目均在人
户作酒利錢送納吾郡合五邑人户裒金資以往朝廷
下有司相度從之迄今六十餘年上下安便官中無一
毫之費而坐收厚利民間亦免冒禁抵刑之患此公私
兩利也今若再𣙜當增官置吏役使兵夫祿廪所費不
貲又須折科米麥調度紛起仍於人户免納酒利錢乃
可如此官中何利之有若不與免納酒利則是𣙜之又
𣙜非今日所宜為也兵戈未息所須不一如官吿度牒
敷在民間不少人已不堪若更意外生事則百姓未有
向安之期也承示諭欲必爭其不可甚善然罷𣙜法已
是六十餘年前事恐公未盡知所罷因依故輒及之
　　　與廖用中
近聞朝廷詢究茶鹽二法某在諫省其大槩論之詳矣
問之幾叟必能道之然今日閩中二法與他路不同見
行鹽法不可更革也本路嵗額上供銀二十餘萬兩上
供錢物與官兵俸給皆資於鹽息鈔法若行則利歸𣙜
貨漕司拱手無可為者嵗計不貲非出於漕臣之家取
諸民而已兩年盜賊四起軍須百出取於民已多上四
州軍殘破特甚亦不免科敷毎一錢産科借三文福州
為不經殘破毎一錢産科借百文民力凋敝與殘破處
無以異近見郡官到邑中云自二宣撫到郡中應副到
三十一萬緡其何以堪上四州軍之民彊壯者率以兵
死弱者往往以餓死存者十無二三鄉下無牛無人田
皆荒廢至今斗米猶不下八九百錢若更有科敷雖剝
膚椎髓無以供也且政和以來官吏以應奉為名取民
無有限極至於鹽法猶不敢更革豈今日可行耶茶引
抑配人户以為常賦然今日又非前日之比本路産茶
無如建安仍多精品商販自江淮以比道路不通商販
不行嵗額取足於吾閩而已人何以堪茶司官吏勢不
可坐視虧欠不免督迫郡縣敷足嵗額莫若復用搭息
罷此一司良便若見丞相當力為言之則一路受賜不
淺矣閒居杜門嫠不恤緯縷縷及此惟照亮幸甚
　　　與呉大卿
聞隆祐六宫先往江表自江而南皆江表也詔書所謂
江表者必是江州百司官府不與軍旅之事者皆從之
則建康不復治他事悉力戰守耳諸公能如是則中興
之功可指日而望天下之幸昔漢髙祖之興以蕭何守
闗中光武以寇恂守河内以為根本故楚漢相守滎陽
軍無見糧蕭何轉漕闗中給食不乏今上供物散在數
處不知甚處為根本廟堂必有成筭非衰老所能知也
　　　與呉守(其一/)
杜門索居渴仰風德日益増劇鄉邦雖僻左而溪山之
勝亦吾閩佳處當無事時亦足樂也但世故如此縱有
樂事寧能解體國者之憂乎苖劉猶未獲聞諸將環集
人神共誅想不能復為孽也又聞池饒尚有殘寇未免
調兵防拓不知只為苖劉否前日得福州相識書云召
募海船甚急福州二百隻所費已不貲不知吾郡能免
否雖有船由海道去不知領之者為誰一非其人則有
害無補平日之事所憂非一奈何奈何
　　　其二
累日劇暑共審撫字之餘台候動止萬福苖劉陷湓亭
則建城逼矣奈何敝鄉民兵前此效用獲級者不賞死
事者不加恤防拓建安者幾千人又無故遣之今未及
一月又召之此曹寧肯復為用耶鄉中去嵗洪水横流
瀕溪廬舍漂蕩殆盡深山窮谷膏腴之地悉變為沙礫
農人坐視無力修治秋成何望焉則今嵗事又可知矣
即今斗米已百七十錢某自省事以來民饑未有如此
者嵗凶正宜存撫而散利薄征弛力尤荒政之不可緩
也此鄉頑民素喜為亂邑人日夕震懼恐其迫窮生變
今調兵又欲隨税錢科敷是速其為亂也科敷一事得
免之乃幸萬一緣此生事則科敷未必有得而其患有
不可測者不可不慮也如聞趙觀察領兵萬餘人自福
唐來其兵勢似可恃若此而不能禦雖有七百人未必
有濟聞縣中欲以百人為一畨逐次起發亦似無害庶
幾人少易為制馭不至自擾也某居閒不應妄論素恃
愛厚故輒及之惟寛明照亮
　　　與李提刑
近聞使司有㫖揮會合諸處廵尉追捕張全餘黨足見
仁人君子以斯民為念臨事不茍欽歎無已然公方下
車恐僻逺郡縣細務未及詳知如明溪賴文幹與張全
等皆一時鄉兵同黨其捕張全兄弟乃是徒中自相屠
滅有罪無罪俱未可知事在清流根治必見其實所謂
張全餘黨只有張奴一人聞已竄去若天兵一往恐羣
小驚疑別致生事然賴文幹等首領數人昨李琮作過
勢已猖獗不煩官軍即時撲滅其功多矣理當優於酬賞
未䝉保明申奏不無觖望若得早與保明與一名目則
凶燄自息庶無他虞矣更希裁酌某閒居不當僭易及
此然明溪與敝鄉接壤一有警則朝發而暮至累年避
盜流徙無一日得安其居今方少寧萬一或致生事則
敝鄉先被其害故輒以凂聞惟仁明照亮
　　　與陳公晦(其一/)
自公之東無由通問惟是傾念未嘗忘也春寒伏惟孝
履支福正逺披晤伏冀節哀慎衞某辱尊公眷知最厚
義雖朋友情實兄弟自其棄世毎一念之肝腑摧裂共
惟至性萬里生還不及一見終天之恨何以堪處道路
阻脩無由馳慰臨紙悲哽區區不能悉布
　　　其二
去嵗數月之間定夫民表相繼淪亡朋友殆盡無復存
者衰老殊不能堪也念公乍還家事能不費力否通川
僻郡士人稀少賴存諸任可以往還也寒陰未解惟加
愛是望
　
　
　
　
　
　
　
　
　
　
　龜山集卷二十二
欽定四庫全書
　龜山集卷二十三　　　　　宋　楊時　撰
　　啓
　　　謝太守
仕祿養親素非求進分曹莅職自愧無堪方虞譴責之
難逃豈意褒稱之偶及寵榮過分循省若驚竊以郡縣
王室之屏藩而守令士民之師帥尊卑雖異任責則同
一非其人衆受其弊顧兹百里之重寄實惟萬室之具
瞻軍國調度之須所取非一兵民什一之㑹其職匪輕
嚴之以法則衆離而不親撫之以寛則事弛而不集茍
非豈弟之君子曷庇困窮之小民古謂其難今尤慎擇
矧夫極治之盛際固多間出之英材刃發新硎莫匪庖
丁之手人胥易使率皆言偃之風宜得異能稱此公舉
如某者駑駘下乗樗櫟散材自惟銜轡之難驅敢希匠
石之或顧徒守過庭之訓恥為趨世之謀一瓢屢空方
慕顔淵之好學三釡而樂又懷曽子之及親雖未信辭
仕固賢者之宜而公養為貧亦聖人不免猥從科舉誤
玷縉紳庶乎餼廪之㣲足為晨夕之奉伶仃一病流落
八年氣形並衰神志俱耗身同野鹿甘自屏於樵漁衣
若懸鶉復何心於軒冕方將投蛙足於缺甃寄鷦巢乎
一枝俯仰終身優游卒嵗徜徉塵垢之外游泳詩書之
淵與世相忘脱桁楊之接摺放形自適近魚鳥之沉浮
奈何糟糠無以畜妻孥甘㫖不足事父母年豐病乏冬
暖嗟寒在人情難以恬安於人子尤當隠惻遂叅選調
補吏椽曹來游會府之英躔輒去衡門之陋處惟思竊
食何路進身欲為轍鮒之呼逆知無濟忍效冶金之躍
自取不祥故雖幸餘光之可依莫敢飾鄙辭而上黷豈
圖異寵遽及非材此葢伏遇某官擴大度以兼容推至
仁而博施智惟周物能不病人未嘗片善之或遺致此
甚愚而不棄受恩有地圖報無階敢不允蹈聖言雅不
忘於舊學益勤職守庶無負於已知
　　　謝楚大夫
右某啓伏䝉知府大人先生保舉某堪充職官任使者
仕祿養親素非求進分曹莅職自愧無堪方虞譴責之
難逃豈意薦論之偶及被恩優渥撫已兢慙竊聞以身
徇道者君子之格言事君以人者上臣之明義懷瑾握
瑜欲有待也雖鼓刀自溷猶不為辱尊德樂義欲有求
也雖忘勢自竭乃其當然永惟上下之相資莫知貴賤
之有間世道淪䘮風猷寖隳居下者以難仕為迂謀在
上者以旁招為末事公論一廢私謁肆行待價而沽顧
連城而莫售無因而至雖照乗而難前茍非先容孰匪
棄物如某者賦材疎拙禀性頑愚徒聞師友之緒言罔
窺聖賢之遺學麞頭鼠目之賤何意求官牛溲馬勃之
汙寧堪待用已絶凌霄之望方圖祭竈之安欲為轍鮒
之呼逆知無濟忍效冶金之躍自取不祥豈謂未遑竿
牘之修遽玷齒牙之論終懷直道竊希東國之臣已附
青雲不作西陵之餓此葢伏遇某官至公處已内恕及
人以教育英材為樂而務在兼容以推轂士類為任而
常思博取致兹庸妄亦與甄收敢不勉自激昂仰懷知
遇無忘舊學益勵前脩駑乗何能幸嘗驂於驥尾天池
可到終有待於鵬風過此以還未知所措
　　　謝張朝散
顯膺宸命榮領郡符方懷慶問之未遑豈意緘封之先
辱恭惟某官賦材忠實禀器純深更貳正於名藩藹休
聲於輿論果兹遴柬付以承宣雲翼怒飛匪泠風之能
負霜蹄一躍騁千里以誠宜敢希得士之名姑逭蔽賢
之實過䝉歸德益用愧懷
　　　謝馬通直
顯奉綸言榮升朝籍恭惟某官懿文外炳碩德中含芝
草之靈人皆知其美瑞珪璋之質初無事於先容未遑
竿牘之脩遽辱緘題之及褒榮過分悚愧無涯
　　　賀林舍人
光膺宸綍出總侯藩伏惟某官學際天人識洞今古摛
辭禁掖追三代之純深懷紱故鄉聳一時之榮觀值此
艱難之際正須經濟之材延閣清資寧復彯纓於外寄
寵章顯服竚瞻鳴玉以西歸用寛北顧之憂共濟中興
之業親仁有素覿德未期
　　　代人謝吕漕
竊食聖時空坐縻於餼廪課功嵗杪曽莫效於涓埃側
身方俟廢歸絶意敢希論薦寵榮非分喜愧來并竊念
某職昧趨時仕惟為祿遇事直前而動多召怨操行彌
篤而人猶見疑仰首一鳴已盡黔驢之技窮年無補終
為智叟之非永惟玉瑩之無疵或恐丹青之能變毎私
循省徒積憂虞豈圖君子之并容輒取衆人之共棄此
葢伏遇某官至公處已内恕及人羣言並聽而㒺惑於
讒邪小善必錄而不遺於疎逺致兹庸陋亦與甄收敢
不勉蹈前脩益堅素守鷦鷯何慕深林不過於一枝駑
馬雖疲十駕尚期於千里庶從驅策以報私恩
　　　代人謝解
卞璧前陳顧何求於燕石秦醫並畜俄有取於猪苓省
分知榮撫躬増愧竊以難進者君子之義易失者聖人
之時環轍載贄將有行也雖急仕猶不以為汙操築鼓
刀將有待也雖自溷或不以為辱永惟出處之大致固
宜義命之兩全貴乎中行孰可已甚况值離明之兩作
仍丁泰吉之大來設科目以振拔滯淹舉經行以網羅
遺逸朝以進賢為急務士知不榖為可羞故韜光晦迹
者棄岩穴之居而懷瑾握瑜者有廊廟之志顧兹千載
之興運是為希世之罕逢凡有見聞孰不奮勵如某者
學惟為已才不逮人徒襲父兄之餘風不墜箕裘之素
業並驅夷路自慙跛鼈之難前篤信所行終類愚公而
見笑一竊鄉薦旋黜春闈分甘自屏於樵漁意復何祈
於軒冕再攘之臂忘搏虎之可虞屢北之兵徒聞風而
猶駭孰謂已歸之氣俄伸久屈之中退省厥由所來有
自此葢伏遇某官至公處已内恕及人以教育英材為
樂而務在兼容以推轂士類為任而常思博取致兹庸妄
亦與甄收敢不勉自激昂仰懷知遇益勤素學愈礪前
鋒駑乗何能幸嘗驂於驥尾天池可到終有待於鵬風
過此以還未知所措
　　　代䖍守謝李運使
被命吳東幸叨聯属領麾江左獲庇恩私顧惟無堪曷
稱公舉伏念某蚤膺聖眷屢握使符才不適時愧無實
用學雖篤志徒守空文誤䝉彊敏之稱復玷該通之譽
榮踰所望愧溢於心此盖伏遇某官大德并容至仁博
施不忘敬故益敦末俗之偷于以包荒或副中行之尚
致兹庸陋特與甄收敢不誓竭孤忠永堅素守
　　　代賀蘇左丞
伏審光奉制書進持綱轄伏惟慶慰恭惟某官道隆淵
懿業茂經綸誠明自格於元龜器識允符於三鑑從容
常伯之任登延内相之榮序秩羣才董正六官之治宣
明宻命追還三代之文來膺側席之求大慰斯民之望
皇猷帝業允賴於逺圖繡紱龍章行膺於異數顧惟庸
陋久荷知憐空懷慶忭之私阻覘光塵之末瞻仰之至
敷述奚周
　　　代謝筠守
伏審光膺綸命分守侯邦伏惟慶慰恭惟某官禀器宏
深迪心明哲屈承宣於屏寄行踐履於要途未遑竿牘
之修以結鄰封之好遽承緘貺益佩謙冲
　　　代與檢法
茂膺綸命出佐刑臺伏惟歡慶恭惟某官秉義端方迪
心明允誠能格物初無可擇之言恕以及人終見治平
之效俄聞風而増悚慶覿德之有期瞻詠之懷敷宣曷
究
　
　
　
　
　
　龜山集巻二十三
欽定四庫全書
　龜山集巻二十四　　　　　宋　楊時　撰
　　記
　　　求仁齋記
元祐戊辰秋七月予至自京師友人黃君過予問勞苦
之暇因謂予曰吾於縣北墉之隅西山之麓得廢址焉
薙草輦石闢地為黌舍有講誦之堂燕休寢息之廬賓
客之位無一不完將聚族親子弟教之雖鄉人願至者
不拒也子盍為我名之盡其義以吿居數日予相與一
臨之其地髙明亢爽不臨康莊之衢負城西南諸峰首
尾盤屬聯亘十餘里皆隠然得之几席之上而俯仰之
際如在深山大澤丘荒之間埃壒之表此真學者之所
居也予徘徊久之乃昌言誦之曰吾邑距中州數千里
之逺舟車不通縉紳先生與一時懷德秉義之士足以
表世範俗者皆無自而至士之欲為君子者何所取資
耶故後生晩學無所窺觀游談戲豫不聞箴規切磨之
益同則嬉狎異則相訾至悖義踰禮而不悔雖英材異
禀間時有之亦不過誦六藝之文百家之編為章句之
儒釣聲利而已一日衒鬻而不售則反視平昔所有皆
陳腐剽剥無所用之往往轉而易業者十嘗六七此與
㕓夫販父積百貨坐市區逐什一之利流徙無常者何
異耶予嘗悼之又竊自悲其力之不足欲逃此而未能
思得吾黨之士柔不溺於隨剛不憤於慾者相進於道
庶幾少激頽俗今吾子乃能經營於此以教學為事是
真有志者哉然予嘗謂古之學者求仁而已矣傳曰放
於利而行多怨又曰求仁而得仁又何怨夫衒鬻而不
售轉而易業者皆放於利而怨者也吾願以求仁名子
之齋庶乎求之必得而無怨也雖然古之人所以求仁
者不亦難乎夫孔子之徒問仁者多矣而孔子所以告
之者豈一二言歟然而猶曰罕言豈不以仁之道至矣
而言之不能盡歟故凡孔子之所言者皆求仁之方也
若夫仁則盖未之嘗言是故其徒如由賜者雖曰升堂
之士至於仁則終身莫之許也然則所謂求之難不其
然歟學者試以吾言思之以究觀古之人所以求之之
方將必有得矣
　　　踵息庵記
通天下一氣耳合而生盡而死凡有心知血氣之類無
物不然也知合之非來盡之非往則其生也漚浮其死
也氷釋如晝夜之常無足悦戚者世之羡生者吐故納
新熊經鳥伸欲以引年甚者鏖丹化金餌之以祈不死
厭常為竒卒以喪者十常六七而不悟余頃自京師得
元道之書閲之喜其言無益生之祥竊謂行之其幾於
道也及來毗陵聞道士嚴奉先得衞生之經夜卧無出
入息其庶乎元道兀然自止者矣造其室而問焉聽其
言殆將有意乎莊生所謂息以踵者也郡人張君諭捐
金結茒於其宫東廡之隅以居之百須之物無一不具
幽閒深靚不聞足音葢欲使之離世絶俗直趨乎至道
之域也周君伯忱與余游致奉先之意請名於余故以
踵息名之所以勵其志卒祈於有成也張君為之營地
勤劇若此豈亦有意於斯乎
　　　沙縣陳諫議祠堂記
建中之初右司諫陳公瑩中論蔡氏弟兄忤㫖竄嶺表
公之南遷不以其罪舉天下憤惜之無敢言者名隷黨
籍餘二十年轉徙道途無寧歳卒以窮死初京為翰林
學士承㫖以辭命為職潛姦隠慝未形於事雖位通顯
世之人盖莫知其非也公於是時力言京不可用用之
必為腹心患宗社安危未可知也聞之者往往甚其言
以為京之惡不至是已而陰結嬖倖竊國柄矯誣先烈
怙寵妄作為宗社禍悉如公言於是人始服公為蓍龜
也昔王文公安石以學行負時望神宗皇帝引叅大政
士大夫相慶於朝謂三代之治可以立致吕公獻可獨
以為不然抗章論之雖文正温公猶以為太遽欲獻可
姑緩之未幾多變更祖宗故事以興利開邊為先務諸
公雖悉力交攻之莫能奪其流毒至於今未殄也故温
公毎謂人曰獻可之先見余所不及心誠服之余以為
公之於京言之於未用之前獻可於文公論之於既用
之後則公之先見於獻可有光矣二公之言盖異車而
同轍也靖康中朝廷欲盡復祖宗之舊而一時故老無
在者天子念公之忠追贈諫議大夫官其四子所以寵
嘉之甚厚此非私於陳氏盖將以風勵臣節也而公之
邑人乃相與即縣庠為祠堂以奉公祀堂成屬余為記
余曰公之德業足以澤世垂後雖不用於時而其流風
餘韻猶足以立懦夫之志葢天下士非一鄉可得而擅
也然居今之世流離擯斥其施不廣而邑之士大夫誦
其言遵其道仗節秉義繼其風烈時有人焉則功施於
其鄉為多矣古者有功於人則祀之則公之祠當載之
祀典以遺來世是宜書乃為之書
　　　南劍州陳諫議祠堂記
延平舊有學負城之隅抗西山之巔士之肄業於其中
者無虛室建炎四年為賊所焚知州事劉侯子翼視舊
址險而隘故遷之城南就夷曠也方經始未及成而去
今太守周侯綰之來也市材鳩工以終其事教授石君
公徹實董其役二人相與協力成之又即其西偏立諫
議陳公瑩中之祠嵗時從祀焉堂成屬予為記余謂周
侯之政知所先務矣謹庠序之教追祀前哲以矜式士
類非有尊德樂義之誠心無以及此也世之為吏者舉
以治文書理民訟為急而不知使無訟者有在於是也
可無述乎乃究其本而為之言曰自孟子没聖學失傳
六經㣲言晦蝕於異論宋興耡類夷荒養息百有餘年
名儒繼出至嘉祐治平間文物之盛未有前比也熈寧
更新法度以經術造士世儒妄以私智之鑿分文析字
而枝辭蔓説亂經矣假六藝之文以濟其申商之術一
有戾已則流放竄殛之刑隨其後雖世臣元老槩以四
凶之罪目之天下靡然無敢忤其意者故佞諛成風而
正論熄矣士氣不振積至於崇寜述其事而流毒滋甚
焉當是時橫流稽天而瑩中以身扞之幾滅頂而不悔
剛大之氣充塞宇宙先知之明為時蓍龜非命世之才
而能自拔於流俗者未之有也寘之學校使後生晩進
日覩其遺像宜有嚮風而興起者異時羽儀天朝使姦
諛屏息將必有人矣至是邦人思詠周侯之遺德無窮
已也
　　　浦城縣重建文宣王殿記
周道衰陵夷至于戰國干戈日尋帝王之迹熄而典章
文物淪喪無遺矣孔子於是時窮為旅人無所用於世
退而刪詩書定禮樂而先王所以為治之道煥然著在
方冊使後世有考焉論其功謂賢於堯舜豈虛語哉故
廟食百世雖天子之尊北面而奉之為道之存非以是
為榮觀也國家慶厯中詔天下郡縣立學是時陳公先
生襄以經術德義為一時儒宗適主縣簿孜孜以教育
人才為務乃與其令謀即縣之東南隅築宫於其上以
延後學邑人徐翹營殿於其中不侈不陋故三舍行堂
廉一新而殿得以獨存至建炎初為賊火所焚春秋無
以奉祀事紹興三年冬縣令吳侯來視事之始厯吿諸
神祠獨吾聖師無瞻依所喟然嘆曰今老佛之徒猶知
嚴事其師而吾徒反不知之耶於是慨然有建立之意
不數月召邑之諸生劉壽吳元寳吳震全疇相與董其
事經始於四秊中夏落成於秋七月良材堅甓増於前
用人之力與夫塑繪之工其費無慮百餘萬人樂輸之
不為厲既而邑之士蕭顗以呉俊之書走吏詣予求文
以為記予為之言曰學之廢久矣詖淫邪遁之辭盈天
下士溺於所習𠖇行而已予嘗考之周官司徒以知仁
聖義忠和六德教萬民夫仁與聖孔子不敢居而先王
以是教萬民者葢天地萬物一性耳無聖賢知愚之異
故顔子曰舜何人也予何人也有為者亦若是孟子亦
曰人皆可以為堯舜故學者必以聖人為師猶之射者
棲鵠於侯以為的惟巧力具然後能中巧而不至至而
不中盖有之矣然不為之的則莫知為中否也司徒以
仁聖教民盖亦棲鵠之義與之為的耳然仁之為仁聖
之為聖必有在矣學者未知仁聖之所以為仁聖雖有
學猶虚器也世之論者以為仁者愛而已矣盖未嘗究
觀孔子之言耳知孔子之言仁則聖亦從而可知矣夫
浦城之為邑盖東南賢士大夫之材藪英材異禀出而
擢髙科登膴仕進秉鈞軸者世有人焉吳侯用心於此
非徒飾其祠以誇耀之也盖欲邑之士肄業於其中者
溉其文茹其實心得而身行之以趨聖賢之域然後為
學之成也故并以告之
　　　楊道真君洞記
縣城之地隅封山之麓有洞焉聞之長老言以為楊道
真君之所居也楊道真君於傳記無傳而其洞於圖經
弗載是非真偽莫得而考也元祐五年歳大旱鄉人詣
真君禱雨輒應予竊異之欲往游焉而未暇越二年壬
申夏四月因與二三昆弟躡屨擔簦翛然而往行近五
里餘而頺崖斷塹荒翳險絶初若不可投步捫蘿引蔓
僅能至其上而呀然一室如神刓鬼刻其中窈然莫能
窺其逺近也洞之北户有泉汪洋汗漫意其能宅靈氣
而興雲雨者有在兹乎予彷彿久之喟然嘆曰今夫通
邑大都當舟輿之會達官顯人纓紱相屬於其間一有
異境則登覽賦咏朝出乎筆舌之端而暮傳四方矣過
情之文雕繪百態詭異而浮實者十常六七故聞風者
毎以未至為恨也至於窮山絶俗僻陋之邦縉紳游士
之所不至雖有瓌竒絶特之觀往往為幽潛之士遯世
而弗耀者擅而有之是人也雖欲窺尋其聲光且不可
得尚能顯其所寓哉於戲物之顯晦其不在人乎雖然
顯晦者誠在人也而天地之美隠秀含媚於荒丘榛莽
之間常自如也夫豈有加損哉然則斯洞之無聞未足
以槩吾心也姑書其嵗月以為記
　　　樂全亭記
君子以德為輿以忠信為輗軏以志為御以古聖賢為
前驅以同方合志者為驂乗乃相與馳騁乎仁義之途
翺翔乎詩書之府涉獵乎百家之園囿而後税駕乎至
道之墟而止焉此天下之至樂而衆人不與也乗飛軨
之車御遺風之駟鄭女曼姬扶輿挾輈發軔乎康衢柅
輪于椒丘銜觴列鼎絲管間作凡可以悦耳目而娛心
意者無不具焉此衆人之至樂而君子不為也是二樂
也不相為謀各適其適焉而醇醨異味矣余嘗讀退之
圬者傳見其所稱竊謂盛衰倚伏之理宜若是比壯宦
學游四方究觀近世公侯戚里割脂田沭邑為陂池臺
榭佳花異卉竒禽馴獸充牣其中盡瓌偉絶特之觀興
廢相尋不一二世卒如圬者所稱可勝計耶於是乃知
夫酣豢富貴之佚欲而不知君子之樂者其患必至此
也古之人以燕安為酖毒而謂臺池鳥獸惟賢者然後
能樂豈虛語哉里人余君作亭於其屋之東偏種花植
竹以資嵗時燕游之好又闢其後為堂聚先世所藏之
書以遺其子孫使其登是堂也擷六藝之英茹道德之
實知慕夫君子之樂而出游是亭也能不為玩物喪志
則内外之樂全矣故以樂全名其亭於戲勉之哉是將
長有此樂也余君予之妻黨也屢踵吾門求文以為記
予嘉其志知不獨騖乎衆人之樂也於是乎書
　　　虎頭巖記
縣城之東南有虎頭巖者昔顯德間邑人設像於其中
冶金鏤木為鐘鼓以警朝昏旁有隙地可以種藝稼穡
僧之居此者足以衣食焉自熈寧以來旁之地為漁利
者所奪而僧之居是巖者無以濟朝夕遂棄而之他其後
亦莫有守者故巖之左右前後薪木者不禁剪伐陵踐
竹木無有遺蘖於是巖之醜形如張口待哺聳據於東
南之隅邑人不暇求葺熈寧丁已封内有警市人惶駭
無一日安其居縣令呉侯來始為之還定安集之而
民復得其所及賊平閭巷父老用昔者之言以為是禍
也斯巖寔召之遂聞於公請縣之僧可淳者使葺是堂
於巖腹刻木為像以鎮之所謂均慶禪祖是也復作亭
於巖股以待往來之遊觀者落成而僧可淳者求予文
以誌之乃為之言曰物之廢興無巨細皆有數焉非人
力之所能為也窮山川聚土石頑然無闗於利害而謂
能致禍福於百里之民豈其然耶盖人之所欲完以葺
於是者數寔然也不然則如之何而人樂為之也且盜
賊之興其漸故非一日矣肆凶怙力民慢令侮禁相視
以成俗其御之也在得其術而已使後之長是邑者皆
如吳侯則彼之肆凶怙力者方將遁形隠跡之不暇尚
安能病民哉使後之人無術以御之則盜賊之興有在
矣斯巖者何與焉以步仭之虛而層軒疊徑雲烟杳靄
之間幽崖寒磴乃若繪畫逺至於井邑之繁谿山之秀
環目而盡得之則又足為游觀之美矣故予因書其廢
興之由以示往來者使觀之無惑焉
　　　孝思堂記
紹聖元年龍圖謝公以疾薨於位越明年其子以柩歸
葬於建安又明年襄事乃作孝思之堂屬予為記予為
之言曰孝之德其可謂至德也已雖小夫賤隷蕘童牧
叟下逮窮髮荒埏無知之民皆知其為美稱也一被之
以不孝之名則心踧踖而顔忸怩若夫夷考其實則學
士大夫誦六藝之文講先王仁義之説有病其難者然
則孝之德其可謂至德矣乎古之仁人孝子豈他求哉
亦不過乎物而已所謂物者凡受於吾親者是也故身
者親之枝親者身之本其體一也流僻滌濫之音竒邪
慢戲之物日䙝於耳目而視聽言動一失其則焉皆過
乎物也過乎物是不敬其身也不敬其身是不敬其親
也可不慎歟故君子居處必莊事君必忠莅官必敬朋
友必信戰陣必勇而後足以成親之名反是皆忘親者
也又惡得為孝乎惟公以布衣起閩陬數千里之外隠
然為世名臣其殊功異德足以勵世範俗銘鼎彜而鏤
金石為邦家之光况其所以訓迪子孫者哉今其子乃
不忘乎孝思是能承公之訓將有志乎古之所謂孝也
吾是以知謝氏之後能不墜其先烈又光大之其有日
矣故余承命不辭而喜為天下道也於是乎書
　　　歸鴻閣記
縣宇西北墉之隅有廢址焉久茀不治畜豕之所游鼯
狌狸鼠之所家荒堙蕪没蔚為穢墟予一日曵杖躡屨
徜徉乎其下周覽左右洒然異之披蓁薙蔓而嘉木茂
卉連山窮谷挺芳含媚隠然四出乃取縣廡之棄材為
閣於其上既成肅賓而落之相與揚眉拭目而望㣲雲
洞開一目千里於是以歸鴻名之葢取昔人所謂目送
歸鴻之義也客有曰異乎哉子之名閣也始子以飛鷃
名其亭殆將有志乎蓬蒿之間也今又以歸鴻名其閣
爾之中無乃觳觫而受變於物歟予傲然不答隠几而
卧俄而曰噫嘻居吾語汝今人履歩仭之丘居環堵之
室雖有離朱之明視不過尋常踰閾之外則不能矚及
夫登泰山之崖游崑崙之墟下臨虞淵觀日之出入則
六合為小矣夫閣非有加損也而所寓不同見亦隨異
焉其所以見者雖晉朦不亡也物亦惡能變哉且鴻之
㝠㝠乗飛雲御泠風上闚青天子其以是為髙乎鷃之
騰躍而上不過數仭而下子其以是為卑乎是未知各
適其適也物各適其適則天地之濱猶蓬蒿也惡覩其
異哉盖天地之間一氣而萬形一息而成古今達觀之
士㑹物於一已通晝夜而知則雖死生之變無怛矣又
况其凡乎惟世之人舞智自私而其明不足以窺天人
之藴故物我異觀而肝膽之間楚越矣又惡足與語天
理哉子方疑我之觳觫而受變予亦陋子之自梏於見
聞也客於是規規然自失忘其所以異唯唯而退予顧
謂二三子誌之鑱諸石
　　　乾明寺修造記
建中靖國元年歳在辛已余以漕檄二令于東陽有大
比丘惠康以書抵余曰乾明之為禪寺更四代而康始
繼之棲佛之廬未完者十二雨濡風剝二閣蔽其前尤
如懸疣之在膚而翳之在目也欲完而遷之久矣計其
瓌材堅甓之用費累鉅萬殆非毫聚銖積所能為也郡
人吳某乃捐金千緡助成吾志竊謂用力之勤而施財之
厚皆不可以無述也公盍為我記之是年冬余在東陽
罷歸過其門而環廡翼然丹楹曲檻雕欒鏤磶渥彩焜
燿如入化人之宫峙二閣於東西序虛明深靚豁如疣
抉而翳去也乃喟然嘆曰吾州當水陸之衝舟輿之㑹
四方游士道閩中而過者盖艫相銜而輻相轢矣而又
山水之勝清明偉麗為東南之最宜有臺池園囿魁殊
詭異以供賓客燕嬉之好然而地瘠而貧故其民勤約
而敦本嗇用而寡求凡居室服器趨完而已皆不足為
美觀也比年以來歳屢不登編户齊民方且以艱食為虞
而康師乃能於荐饑之時導勤約之俗厚施以成其事
其中必有足以感於人者是可嘆也已乃為之書
　　　白雲菴記
廖君無隅一日過余而吿曰先君得吉卜於孔山之陽
即其兆域之隅結屋數楹雜蒔松桂間以竒花異卉以
為嵗時展省少休之地未幾而先君殁既襄事乃因其
舊而擴之作慕堂以奉其像寘佛其旁命僧正持居之
又以春暉名其軒清風名其亭以示報親詒謀之義而
總名之曰白雲菴盖取狄梁公望雲思親之意也願得
一言識之可乎予吿之曰君方筮仕之初而預有去親
之憂用狄梁公之言名其庵其志逺矣然狄公當嬖臣
孽后窮凶之時羅織之獄起而毒流天下亡身赤族者
背項相望矣乃欲以一葦之㣲障江河之流魯縞之薄
當燕弧朔幹之勁豈易勝哉公獨見義必為挺然不可
囘撓其忠義貫白日矣故雖一言之善亦足以垂無窮
盖其始終大節有以聳動觀聽故也使公之堅白不足
而淄磷於世變則雖頃步不忘其親累千百言亦惡足
以示後世哉君能追用其言而思其人慕其大節以自
立則異時有望雲而思親將必猶今之視昔也君其勉
之
　　　含雲寺真祠遺像記
師諱慶真姓蕭氏順興大幹人年十四棄家為浮屠十
九受其戒游江西得法於泐潭月禪師已而遍叅諸方
而後歸老焉建中靖國元年秋七月晦晨興以偈示衆
更衣坐逝越翼日用茶毗法得五色舍利以真骨葬於
其寺之東南隅北菴之原以所得舍利為塑像奉事之
政和乙未予適自毗陵歸故丘其徒惟覺詣予求文為
記予與真師游非一日矣是時予尚幼方肄業為科舉
之文挾策讀書窮日夜之力為進取計盖未知有亡羊
之憂也師毎曵錫過堂下釋椎鑿而議之數矣予亦莫
之省也然見其神宇泰定不以世累攖其心雖未能盡
知其所有亦竊意其非凡僧也比予年加漸長知為學
之方聽其言考其所知益信其賢而予已出仕矣始恨
不得相從復如昔日也今其已矣過其廬升其堂蕭然
無復有斯人也愴然興歎者久之乃為之書
　　　資聖院記
將溪據閩之上游地險而隘以崇山大陵為郭郛驚湍
激流為溝池魚稻果蔬與凡資身之具無所仰而足故
五季之亂人樂居焉負城之北有寺曰橋菴者偽唐保
大初僧師詰避地結茅之所也乾祐三年始以資聖名
之迄今百六十有六年矣皇祐庚辰僧無我東徙不百
歩面東衢以便往來未克完而無我卒更五十餘年無
繼之者上漏旁穿風雨弗庇崇寧四年始命僧永璘尸
之用日者之言復其故址既成不逺千里以書求文為
記政和乙未予還自毗陵居數日過其門而寢廡殿宇
皆完潔無一不可喜者又作彌陀觀音勢至像而嚴飾
之望之睟然金碧焜耀乃喟然歎曰天下之事廢興豈
不以人哉此有國有家者之所同也予去松楸十有四
年始一歸而昔之蘖者今拱矣牛羊斧斤相尋於其上
而折泄者不可勝計閭巷亦蕭然非昔日也為之愴然
不能自釋者累日獨是寺煥然一新豈非居得其人哉
私自念丘墓之寄舍此人其誰宜故於其堂之西偏治
一室焉寘先人之遺像以為嵗時展省之地而璘師不
予禦也異時松楸折泄之患庶幾其免乎甚矣夫吾衰
久矣周流四方欲營菟裘而無易於吾之故丘者豈特
昔人樂居之哉行當庇身先人之廬而歸老焉幅巾杖
屨徜徉龜山之陰與田夫野老相從於此枕石潄流竊
自比於舞雩之下將有日矣
　　　養浩堂記
建城之東有寺曰開元負山之阿下臨清流之淵林壑
茂宻望之隠然若鼇戴而出也吾友翁行簡昔嘗燕休
其中而以養浩名其所居之堂屬予為記予嘗論養
氣之道以為體心氣神人之所同也四者合於無則天
地與我其一乎夫天地其體也氣體之充也養而無害
則塞乎天地之間理固然矣古之人負耒鼓刀而不為
汚任天下之重而不為泰臨之以斧鉞而不吾惴豈其
心獨有異於人乎哉所養素定故耳行簡自少知名於
時而流落場屋晩而後中第人固意其頽墮而不自振
也而其行益修氣益完文日益工莅官臨政無細大迎
刃立解此其所養豈易量哉吾知其才必為世用也今
見其兆矣異時推其所養而羽儀於朝必有可觀者焉
故予承命不辭而喜為之道也
　　　婺州新城記
宣和三年盜發幇原蹂數州之地皆狼顧失守而婺女
罹害尤甚天子惻然念之遴簡儒臣鎮撫兹土河南范
公實被其選公至之日殘孽未殄四境之内鉦鼔之聲
相聞環冦之師殆且數萬而轉輸餽餉取具焉夷傷之餘
竄伏山谷還定安集無一不得其所越嵗杪冦平百廢
具興頑凶革心屏息聽命無敢復出為惡者政成治定
乃顧謂僚屬曰國家承五季之亂海内分裂擅彊兵負
固而不服者地相屬也獨錢氏據有全吳首效臣順為
國屏翰垂二百年無東顧之憂故城郭不修士卒不練
一夫跳梁而六州為之暴骨盖承平之久吏惰而不知
戒故也則城郭之不完其可忽諸於是因其舊而新之
周十里基三丈面廣三之一而髙倍之濬隍而為池陶
甓以為堞募七邑之夫倍其庸直因以濟其艱食其費
無慮數百萬而一毫不取於民又載食與醪時往勞之
故人樂於趨事而忘其勤焉以工計之六萬一千七百
有竒經始於九月甲戌吿成於十有二月丁酉望之屹
然山立不可陵犯民吏歡忻鼓舞相與詣余而告曰昔
之垝垣廢址踐為通衢故闗無譏宵行者無禁草竊姦
宄得以自肆而人受其弊今吾民奠枕而居無異時之
患寧可不知其所自耶願紀成績以昭示於後余嘗讀易
至坎之彖曰天險不可升也地險山川丘陵也王公設
險以守其國而後知先王為城郭溝池之固葢本諸天
地義理之不可無者故文武以天保以上治内采薇以
下治外卒命南仲往城朔方以六月之詩考之文武所
以治内外者其本末先後廢一不可也故出車廢則功
力缺矣今婺女之政綱條紀律纎悉備具而又完其郭
郛為邦人無窮之頼芳猷偉績追配南仲是宜有紀也
使後之人知本末先後之序無廢前修豈曰小補之哉
　
　
　龜山集卷二十四
欽定四庫全書
　龜山集卷二十五　　　　　宋　楊時　撰
　　序
　　　送吳子正序
六經先聖所以明天道正人倫致治之成法也其文自
堯舜厯夏周之季興衰治亂成敗之跡捄敝通變因時
損益之理皆煥然可考網羅天地之大文理象器幽明
之故死生終始之變莫不詳諭曲譬較然如數一二宜
乎後世髙明超卓之士一撫巻而盡得之也予竊恠唐
虞之世六籍未具士於斯時非有誦記操筆綴文然後
為學也而其藴道懷德優入聖賢之域者何多邪其達
而位乎上則昌言嘉謨足以亮天工而成大業雖困窮
在下而潛德隠行猶足以經世勵俗其芳猷美績又何
其章章也自秦焚詩書坑術士六藝殘缺漢儒収拾補
綴至建元之間文辭粲如也若賈誼董仲舒司馬遷相
如揚雄之徒繼武而出雄文大筆馳騁古今沛然如决
江漢浩無津涯後雖有作者未有能涉其波流也然賈
誼明申韓仲舒陳灾異馬遷之多愛相如之浮侈皆未
足與議惟揚雄為庶幾於道然尚恨其有未盡者積至
於唐文籍之備盖十百前古元和之間韓栁軰出咸以
古文名天下然其論著不詭於聖人盖寡矣自漢迄唐
千餘嵗而士之名能文者無過是數人及考其所至卒
未有能倡明道學窺聖人閫奥如古人者然則古之時
六籍未具不害其善學後世文籍雖多亡益於得也孔
子曰予非多學而識之予一以貫之豈不信矣哉武陽
呉子正余之畏友也博文强識於諸子百氏之書無所
不究循是而進益求古人所謂卓約者而守之庶乎其
至矣區區於漢唐之士以多文自富務為辭章以驚眩
末俗非善學也夫贈言為别以相規切盖古朋友之義
也故於子正之行輙書以為贈
　　　與陳傳道序
予嘗謂學者視聖人其猶射之於正鵠乎雖巧力所及
有中否逺近之不齊然未有不志乎正鵠而可以言射
者也士之去聖人或相倍蓰或相什伯所造固不同然未
有不志乎聖人而可以言學者也自孔子沒更戰國至
秦遂焚書坑儒士六經中絶漢興雖稍稍復出然聖學
之失其傳尚矣由漢至唐千餘歳士之博聞强識者世
豈無其人邪而卒未有能窺聖學之堂奥者豈當時之
士卒無志於聖人耶而卓然自立者何其少也若唐之
韓愈盖嘗謂世無仲尼不當在弟子之列則亦不可謂
無其志也及觀其所學則不過乎欲雕章鏤句取名譽
而止耳然則士固不患不知有志乎聖人而特患乎不
知聖人之所以學也且古之聖人固宜莫如舜也舜之
在側㣲與木石居鹿豕游固無異於深山之野人也是
豈以文采過人邪伏羲畫八卦書斷自堯典當是時六
經盖未有也而舜之所以聖者果何自哉夫舜聖人也
生而知之無事乎學可也自聖人而下則未有可以不
學者也舜之臣二十有二人相與共成帝業者是果皆
生知邪不然其何以學也由是觀之六經雖聖人㣲言
而道之所存盖有言不能傳者則經雖具猶不能諭人
之弗達也然則聖之所以為聖賢之所以為賢其必有
在矣雖然士之去聖逺矣舍六經亦何以求聖人哉要
當精思之力行之超然黙㑹於言意之表則庶乎有得
矣若夫過其藩籬望其門墻足未踰閾而輒妄意其室
中之藏則幸其中也難哉嗚呼今之士未嘗以此學也
類皆分文析字屑屑於章句之末甚者廣記問工言辭
欲誇多鬭靡而已是烏用學為哉彭城陳君傳道志學
之士也其將之官也求予言故因為發之然未知陳君
果以吾然為言邪其未以為然耶幸明吿我庶幾其有
警也
　　　復古編後序
孔子曰河出圖洛出書聖人則之則圖書之文天實兆
之非人私智所能為也秦人以吏為師嚴是古之禁盡
滅先王之籍漢興去秦未逺也科斗書世已無能知者
况泯泯數千載之後乎揚子曰言心聲也書心畫也世
傳小篆盖李斯趙髙之徒以反古逆亂之心為之其淵
源可知矣三家之學與古文竒字繆蟲之書並行於時
雖去古浸逺而六書僅存焉先王之時書必同文故建
官以達之所以一道德之歸立民信也漢初猶有六體
課試之科有司舉劾之令以同天下之習時變事異法
亦隨廢故事作無正而人用其私古書幾亡矣可勝惜
哉吳興張友謙中用意兹學著復古編三十年餘矣而
其書始成形聲近似而用也不同盖眇忽之間耳其辨
析釐正皆有稽據後之有志於古者必有取於斯也政
和之初余居毗陵謙中以其書示余求文以為序余嘉
其用力之勤而有補於字書也故為之説以附于其後
謙中善篆用筆有古意當與李陽冰徐常侍並驅爭先
云
　　　書義序
古者左史記言右史記動書者記言之史也上自唐虞
下迄於周更千有餘年聖賢之君繼作其流風善政可
傳於後世者具載于百篇之書今其存者五十有九篇
予竊以一言蔽之曰中而已矣堯之咨舜曰天之厯數
在爾躬允執其中四海困窮天祿永終舜亦以命禹夫
三聖相授盖一道也貴為天子而以天下與人窮為匹
夫而受人之天下其相與授受之際豈不重哉而所言
止此仲虺之誥稱湯曰建中於民箕子為武王陳洪範
曰皇建其有極然則帝之所以為帝王之所以為王率
此道也予故以一言蔽之曰中而已矣夫所謂中者豈
執一之謂哉亦貴乎時中也時中者當其可之謂也堯
授舜舜授禹受而不為泰湯放桀武王伐紂取而不為
貪以至為臣而放其君非簒也為弟而誅其兄非逆也書
之所載大倫大要不越是數者以其事觀之豈不異哉
聖人安為之而不疑者盖當其可也是堯典之書為讓
舜而作而其名謂之典言大常也盖茍當其可雖以天
下與人猶為常而已後世昩執中之權而不知時措之
宜故狥名失實流而為子噲之讓白公之爭自取絶滅
者有之矣至或臨之以兵而為忠小不可忍而為仁皆
失是也又烏足與論聖人之中道哉國家開設學校建
師儒之官盖將講明先王之道以善天下非徒為浮文
以誇耀之也以予之昏懦不肖豈敢自謂足以充其任
哉姑誦所聞以行其職耳然聖言之奥盖有言不能論
而意不能致者也諸君其慎思之超然黙㑹於言意之
表則庶乎有得矣
　　　論語義序
學者之視聖人其猶射之於正鵠乎雖巧力所及有逺
近中否之不齊然未有不志乎正鵠而可以言射也士
之去聖人或相倍蓰或相什伯所造固不同然未有不
志乎聖人而可以言學也道廢千有餘年百家之言盈
天下學者將安取正乎質諸聖人而已矣夫論語之書
孔子所以吿其門人羣弟子所以學於孔子者也聖學
之傳其不在兹乎然而其言近其指逺世儒以其近也
易之以為童子之習而莫之究入德之途背而去之如
在荒墟之中曽無蘧廬以託宿焉况能宅天下之廣居
乎善夫伯樂之論馬也以為天下馬不可以形容筋骨
相視其所視而遺其所不視則馬之絶塵弭轍者無遺
矣余於是得為學之方焉夫道之不可以言傳也審矣
士欲窺聖學淵源而區區於章句之末是猶以形容筋
骨而求天下馬也其可得乎余於是書已於牝牡有不
知者葢多矣學者能視其所視而遺其所不視則於余
言其庶矣乎
　　　孟子義序
道之不行久矣自周衰以來處士横議儒墨異同之辯
起而是非相勝非一日也孟子以睿知剛明之材出於
道學陵夷之後非堯舜之道不陳於王前非孔子之行
不行於身思以道援天下紹復先王之令緒其自任可
謂至矣當是之時人不知存亡之理恃强威弱挾衆暴
寡以為久安之勢在此而已夫由其道則七十里而興
不由其道雖天下而亡古今之常理也彼方恃强挾衆
而驟以仁義之言誘之動逆其所順則不悟其理宜其
迂濶而不足用也故轍環於齊魯晉宋之郊而道終不
行亦其勢然矣雖膏澤不下於民其志不施於事業而
世之賴其力亦豈鮮哉方世衰道㣲使楊墨之道息而
姦言詖行不得逞其志無君無父之教不行於天下而
民免於禽獸則其為功非小矣古人謂孟子之功不在
禹下亦足為知言也今其書具存其要皆言行之迹而
已君子之言行無所不在道肆諸筆舌以傳後世皆所
以明道也發諸身措諸用捨皆所以行道也世之學者
因言以求其理由行以觀其言則聖人之庭户可漸而
進矣精思之力行之古之好學者皆然而亦不肖之所
望於諸君也然聖道淵懿非淺識所知姑誦所聞未知
中否諸君其擇之反以吿焉是亦朋友之義也
　　　中庸義序
伊川先生有言曰不偏之謂中不易之謂庸中者天下
之正道庸者天下之定理中庸之書盖聖學之淵源入
德之大方也孔子殁羣弟子離散分處諸侯之國雖各
以其所聞授弟子然得其傳者盖寡故子夏之後有田
子方子方之後為莊周則其去本浸逺矣獨曽子之後
子思孟子之傳得其宗子思之學中庸是也孟子之書
其源盖出於此則道學之傳有是書而已世儒知尊孟
氏而於中庸之書未有能盡心者則其源流可知矣予
昔在元豐中嘗受學明道先生之門得其緒言一二未
及卒業而先生殁繼又從伊川先生未幾先生復以罪
流竄涪陵其立言垂訓為世大禁學者膠口無敢復道
政和四年夏六月予得請祠館退居餘杭杜門却掃因
得温尋舊學悼斯文之將墜於是追述先生之遺訓著為
此書以其所聞推其所未聞者雖未足盡傳先生之奥
亦妄意其庶幾焉學者因吾言而求之於聖學之門墻
庶乎可窺而入也
　　　校正伊川易傳後序
伊川先生著易傳方草具未及成書而先生得疾將啓
手足以其書授門人張繹未幾而繹卒故其書散亡學
者所傳無善本政和之初予友謝顯道得其書於京師
示予而錯亂重複幾不可讀東歸待次毗陵乃始校定
去其重複逾年而始完先生道學足為世師而於易尤
盡心焉其㣲辭妙㫖盖有書不能傳者恨得其書晩不
及親受㫖訓其謬悞有疑而未達者姑存之以俟知者
不敢輒加損也然學者讀其書得其意忘言可也
　　　孫先生春秋傳序
孟子曰王者之迹熄而詩亡詩亡然後春秋作春秋之
時詩非盡亡也黍離降而為國風則王者之詩亡王者
之詩亡則雅不作而天下無政矣春秋所為作也故曰
春秋天子之事也孔子殁更秦燔書㣲言中絶漢興諸
儒守專門之學互相疵病至父子有異同之論况餘人
乎然自昔通儒達識未有不由此而學也熈寧之初崇
儒尊經訓迪多士以為三傳異同無所考正於六經尤
為難知故春秋不列於學官非廢而不用也而士方急
於科舉之習遂闕而不講可勝惜哉髙郵中丞孫公先
生以其饜餘盡發聖人之藴著為成書以傳後學其㣲
辭妙㫖多先儒之所未言者啓其闗鍵使學者以稽其
門叩其户以窺堂奥豈曰小補之哉余得而伏讀之不
能釋手聞所未聞多矣而其孫廣伯乃以其書屬余為
序以予之淺陋使得掛名經端自託不腐豈不幸矣哉
然承命以來于兹有年矣而不敢措筆於其間竊謂先
生以宗工鉅儒世所師仰雖片言寸簡皆足以垂世傳
後况其成書邪晩學後進妄以蕪辭圬墁之非惟不足
以為重乃退之所謂言之適有累於髙明也故絶意不
敢為而廣伯之請益至乃勉為之書其後庶乎如古之
附驥尾者後之覽者矜其意而勿誚焉可也
　　　鄒公侍郎奏議序
道卿鄒公自少以道學行義知名於時其為人也和順
積中而英華發外望之晬然見於顔面不問知其為仁
人君子也其遇事接物猶虛舟然而堅挺之姿如精金
良玉不可磨磷元符中用侍臣之薦擢居諫垣從人望
也是時哲宗皇帝厲精求治用賢如不及一見即以公
輔期之嘉言入吿無不從者適中宫虛位之久大臣欲
自結於嬖暱之私為保位之謀迎意媚合不以正公力
言之以為公議不允忤上㫖姦䛕之徒惡其害已相與
協力擠之於陷穽之中又下石焉皆是也公之章留中
不下乃偽為之加以詆誣不實之語(如取他人之子/而殺其母之類)流布
中外欲天下聞之真若有罪者其為謀深矣雖有端人
正士無敢為公辯明者公既殁迨今二十餘年昔之姦
朋凋喪略盡而正論行焉真偽是非始有在矣紹興三
年其子柄集公之奏議一編属余為叙余於公非一朝
燕游之好也知公為尤詳其事之本末皆余所親聞見
者故詳著之以昭示來世庶乎使小人知君子之為善
終不可誣也公之將亡余適還自京師聞公疾革未及
弛擔即馳往省之見其苶然僅存餘息然語不及私猶
以國事為問盖其平生以天下之重為己任至垂絶而
不忘也每追念及之愴然不能釋嗚呼世道凋喪久矣
不復有斯人也
　　　楊仲逺字序
楊君敦仁以其名求字於予曰願聞一言以進其不及
自惟不肖何足以副其求然義不敢黙乃吿之曰仁之
道其至矣乎雖孔子猶罕言也况餘人乎然試嘗語子
以吾所聞夫忠恕者仁之方也寛裕温柔者仁之質也
齊莊中正者仁之守也發强剛毅者仁之用也無迷其方
無毁其質慎守之力行之則仁其庶幾乎曽子曰士不
可以不𢎞毅任重而道逺仁以為已任不亦重乎死而
後已不亦逺乎今吾子以敦仁自名可謂知任重矣予
願以仲逺配子之名益將期子於逺也夫任重而不期
於致逺中必自畫而已其於仁乎何與然古之為此道
者果何求哉亦曰無迷其方無毁其質慎守之力行之
而已反是而求所謂仁其庶幾者非吾所敢知也於戲
有名而不孚其實者古人恥之而今人不以為恥也吾
子將有志乎古人而不免於今人則宜勉之毋忽云
　　　鄧文伯字序
武陽鄧平更其名曰洵武間而語予曰平之名久矣未
有知其為倒士也夢有神人吿我曰子之名平其字倒
士使子之困窮也殆以是夫予覺而異之徐而思之意
者殆天將啓予乎吾困窮之病將由此有瘳乎不然何
神之吿我詳而警我之至也越明乃以洵武易之吾子
姑為我字之以相神之惠斯亦故舊之義也子其無辭
予聞而諾之為之言曰夫一體之盈虛消息通乎天地
應於物類則禍福之來兆於彼而此應之亦其理也然
天棐諶命靡常而古之人所以應天者亦求諸已而已
君宜勉之夫有武必濟之以文請字曰文伯并為説以
紀其事云
　　　楊希旦文集序
先生諱某字希旦延平將樂人也自少以文行知名累
舉不第抱負其器退老於家以詩書自娛其為人敦朴
夷易不事表襮睟然有長者之風鄉黨稱其行焉先生
既没逾一年其子(闕/)道始集其遺文數百篇屬予為序
予告之曰士以一言輕重足以信今傳後惟有德者能
之予何敢當然幼嘗得侍先生閒燕其善言懿行固已
飫聞習見之矣俯仰十餘年間先生之交游親友凋喪
略盡能知先生所為者漸不可得則予之素所聞見者
猶當稱述顯揚之使後進者與聞焉况其遺文乎予雖
不肖其何敢辭先生詩文清切平易不以雕琢為工覽
之者亦足想見其風度云
　　　謝君咏史詩序
君子積學積文稽諸前言往行叅以古今之變非徒侈
聞見而已將以畜德而廣業也昔在堯舜之為君禹稷
臯陶之為臣相與都俞廟堂之上共熈帝載亦惟稽古
耳况其下者乎然自漢魏而來更五代之季述史者皆
有善善惡惡之意然而論不詭於聖人者無幾矣士之
欲稽古者將安取正乎揚子曰好書而不要之仲尼書
肆也信哉是言古之人度在身操之以驗物則審矣鏡
在心故物來而照之妍媸無逃焉夫不知明善以誠身
而欲以一言訂古人之是非未有能者也婁川居士謝君
一日走僕致書踵吾門以其所著咏史詩合二編屬予
為序予聞謝君積十年之勤窮探博取而成此詩其用
力多矣夫自溷於閭閻阡陌之中與編户齊民為伍乃
獨超然逺覽究知前世興衰治亂賢人哲士之終始與
世之老師宿儒並驅爭先豈易得哉故予喜其為人而
樂為之道也其詩詞尤麗可觀與夫是非褒貶覽者當
自有得也
　　　田曹呉公文集序
吾郡審律先生集錄其先君遺文數百篇以書屬予為
序田曹吾不及見其人因得誦其詩論其世稽其行事
得其所以修之身刑之家施諸有政者為詳焉而後益
知嘉祐治平之間澤之入人深矣當是時學士大夫達
而位乎朝則著之事業光明碩大追配前哲其不顯而
在下則載之空文猶足以私淑諸人如公之徒是也孟
子曰王者之迹熄而詩亡詩亡然後春秋作詩之存亡
闗時之盛衰豈不信矣哉公之仕不充其志而用不究
其才故未老而歸其平居暇日有動於中而形諸外者
一見於詩其偶儷應用之文亦皆有典則其辭直而文
質而不俚優游自適有髙人逸士之氣故其流風餘韻
足以遺其子孫化其鄉人皆可見也今其子弟之賢者
多隠德不求聞達而足以文行知名朝廷者二人焉審
律其一也審律名儀去年以遺逸被召相君説之除大成
府審驗音律已而非其好也浩然有歸志盖有公之遺
風也公之詩文足以自表於世無待於余言至其所以
遺子孫者世或未之知也故詳著之使夫樂道人之善
者與聞焉公姓呉諱輔字鼎臣
　　　氷華先生文集序
氷華先生錢公諱世雄字濟明常州晉陵人也公秊十
六七時其詩已為名流所稱比壯遊東坡蘇公之門與
之方軌並馳者皆一時豪英而東坡獨稱其探道著書
雲升川増則其推與之意至矣然公以是取重於世亦
以是得罪於權要廢之終身卒以窮死公初在平江雖
為郡貳而政實在公出老奸巨猾屏氣惕息摧伏不敢
逞而善良有所怙已而為有力者所困不得盡其所欲
為者士論至今惜之而邦人之思愈久而不能忘也公
雖退休益自刻厲日以詩書自娛無窮愁懟憾之氣遇
事感發一見於詩故其文於詩為多公既没其子詡集
其遺文屬予為序余竊謂東坡文妙天下為時儒宗士
有得其一言者皆足以名世况知之之深乎則公之文
固世所願見不待余言而傳也然公之平生交游執友
凋喪略盡晩學後進無能知公者故余不辭而為之因
以著其出處之大略云
　　　王卿送行詩序
皇祐二年光祿卿贈太尉王公謝事南歸在庭公卿大
夫設祖道供帳都門外車數百輛自祁公而下六十有
六人各賦詩以紀其行是行也蟬蜕囂塵之中而髙蹈
物表與世之酣豢利祿而不知止者相去逺矣昔二疏
辭位而去都門供帳之盛則有之至若公卿大夫播之
聲詩垂耀無窮盖未之有也則公之歸榮於二疏有光
矣然余竊怪慶厯皇祐間君臣一心收攬豪英如建厦
然大而為棟梁細而為欂櫨扂楔無不盡其材者究觀
六十有六人登金門上玉堂進居宰輔者殆不可勝數
公以清名重德為時望所屬而位止列卿髙才逺識獨
不究其用士論所以重惜之也昔公之子通奉公嘗編
集諸公送行詩為上下二巻欲鏤板以傳未及而没今
其孫大夫始克成先志不逺數千里以書屬予為序夫
成德之後茍非子孫世有人焉而能顯揚無窮之聞者
未之有也余以晩學後進雖不登公之門與聞謦欬之
餘音然得諸公之詩玩味之亦足想見其風度矣昔韓
退之以文名擅天下猶以詞列三王之次為榮耀余何
人哉乃獲載名諸公之間故承命不辭勉為之書
　
　
　
　
　
　
　
　
　
　
　
　
　
　
　龜山集巻二十五
欽定四庫全書
　龜山集卷二十六　　　　　宋　楊時　撰
　　題䟦
　　　䟦司馬温公帖
元豐末神考登遐文正温公奔訃至京師都人擁馬首
環聚而觀者填溢衢巷願公之留者萬口一辭方朝廷
承積弊之後正更化願治之時太母以公宿望擢貳左
省慰安中外之心其寄委不輕矣公以身任其責一夫
不獲時予之辜盖公之素志也天下大器不可易為之
故雖正位台鼎不以為榮而以為懼然卒能於期月之
間政令不出房闥而海内丕變雖懼於前而垂名於後
其為榮也逺矣今觀其手澤猶想見風采披玩久之不
能釋手因附其説於後
　　　䟦富文二公帖
二公皆一時人傑昔在慶厯中北兵叩闗渝盟鄭公持
節兵間以片言折之而金之君臣俯伏聽命復守盟好
更百有餘年雲燕以南無犬吠之警二公繼登宰輔雍
容廟堂之上而四方萬里之逺稽顙面内無敢不享者
有德進則朝廷尊豈不信矣夫方時艱難覽其遺跡想
見其風采益令人追念不能忘也
　　　䟦趙清獻公愛直碑
幼安清獻公之外孫出東坡所撰愛直碑示予其寳藏
之殆什襲也公之流風百世而下聞者猶將興起况其
親且邇乎吾知幼安非徒玩其辭翰而已髙山仰止景
行行止將必有得於斯文也
　　　䟦横渠先生書及康節先生人貴有精神詩
橫渠之學其源出於程氏而闗中諸生尊其書欲自為
一家故余錄此簡以示學者使知橫渠雖細務必資於
二程則其他故可知已人貴有精神詩康節作并書康
節詩云大筆快意余在洛中得其遺藁讀之皆大字與
此詩類信乎其以大筆快意也明道亦嘗和其詩云客
求墨妙多擕卷盖康節以書自喜而士大夫多藏之以
為勝其字畫端麗勁正亦可觀德也橫渠先生字子厚
橫渠人康節諱雍字堯夫康節乃朝廷追贈先生號也
大觀元年八月已夘餘杭東齋書
　　　題蕭欲仁大學篇後
學始於致知終於知止而止焉致知在格物物固不可
勝窮也反身而誠則舉天下之物在我矣詩曰天生烝
民有物有則凡形色之具於吾身無非物也而各有則
焉目之於色耳之於聲口鼻之於臭味接乎外而不得
遁焉者其必有以也知其體物而不可遺則天下之理
得矣天下之理得則物與吾一也無有能亂吾之知思
而意其有不誠乎由是而通天下之志類萬物之情賛
天地之化其則不逺矣則其知可不謂之至矣乎知至
矣則宜有止也譬之四方萬里之逺茍無止焉則將焉
歸乎故見其進未見其止孔子之所惜也古之聖人自
誠意正心至於平天下其理一而已所以合内外之道
也世儒之論以髙明處已中庸處人離内外判心迹其
失是矣故余竊謂大學者其學者之門乎不由其門而
欲望其堂奥非余所知也蕭君欲仁志學之士也錄示
大學一篇求余言以題其後其意盖非茍然者故聊為發
之茍於是盡心焉則聖人之庭户可策而進矣欲仁其
勉之哉
　　　題張公行狀後
右張公呉時貴將與楊行宻俱起合淝號三十六英雄
公其一也方五季亂亡之時羣雄並爭公以拔山盖世
之才躬蹈矢石陷敵攻堅為一時稱首宜其鷙悍强忍
而提師征行乃未嘗妄戮一人至止而人安之則公之
所以遺子孫者其不在兹乎同時軰流乗功名之會鷹
揚邁往之氣舉相埒也今其子孫㪚為編氓堙没而無
聞者可勝計哉公獨世有顯人又皆以器業見稱於時
則公之所積可知矣政和之初余來毗陵始得與公之
諸孫游視其壯者皆賢豪雖童穉亦彬彬可喜益知公
流澤未艾公之孫牧之以公之行狀示予究觀始終慨
歎者久之故附其説於後
　　　䟦賀仙翁親筆詩
賀仙翁詩云有客來相問如何是治生但存方寸地留
與子孫耕賀仙翁示人以治生之説㫖哉有味其言也
豈徒可以遺子孫乎至人所以養生盡年亦在方寸之
地自耕而已不知出此雖巖居水飲盡為壽之術必有
虎食其外也其人不可得而見讀其詩觀其字畫亦足
想見其人矣
　　　䟦賀方囘鑑湖集
元豐末年予始筮仕與方囘俱在彭城為同僚友自彭
城一别聲迹不相聞盖三十年餘矣政和甲午秋八月
予還自京師過平江謁方囘披腹道舊相視惘然如昨
夢耳方囘之詩予見之舊矣復出鑑湖集示予其託物
引類辭義清逺不見雕繪之迹渾然天成殆非前日詩
也方囘自少有竒才若儀秦之辯良平之畫皆其胸中
饜飫者意謂其功名可必也世變屢更流落州郡不少
振豈詩真能窮人耶然方囘詩益工名日益髙足以傳
不朽矣與世之酣豢富貴與草木同腐者豈可同日議
哉以此易彼亦可自釋也是年冬十有一月癸未自餘
杭徙居毗陵道過吳江舟中書
　　　䟦鄒道卿所書女誡
古者大夫以上子生立三母必求其寛裕慈惠温良恭
敬慎而寡言者為之師女子十年不出教之婉娩聽從執
麻枲治絲繭織紝組紃學女事以共衣服觀於祭祀納
酒漿籩豆菹醢禮相助奠閨門之内朝夕之所習聞者
惟是而已不見異物而遷焉故德言容功不待異禀而
能也禮廢千有餘年士且不知師而况於女子乎故膏
粱之族酣豢逸放於幽閒之中而塗歌巷語淫䙝不可
讀者日積於耳目其不淪胥而散者幸而已毗陵張氏
世有顯人其子孫皆髙才逺識絶出倫軰今見其人矣
牧之間出道卿所書女誡示予極稱其稚子之賢益知
張氏之刑家貽後者其流未艾也以圭璋之質又得良
工切磨之其成豈易量哉道卿盛德之士也言動足以
經世範俗其所書不特有補於張氏而已後必有因斯
文以興起者其於世教豈小補哉
　　　題了翁責沈
了翁以盖世之才邁往之氣包括宇宙宜其自視無前
矣乃退然不以賢知自居而以不聞先生長者之言為
愧非有尊德樂義之誠心而以自勝為彊何以及此髙
文大筆著之簡冊使世之自廣而狹人者有所矜式豈
曰小補之哉
　　　䟦了翁與韋深道書
道同則相望異世其合有若符節者氣禀有異雖一身
之内肝胆楚越矣三山在弱水之外舟輿不通居之者
形影自相弔耳深道乃眷然念之非聲氣相求神交於
萬里之外寧有是夫了翁天下士也世以其言為輕重
而相與如此余雖未嘗知深道而信其賢也無疑矣
　　　題中庸後示陳知黙
熈寧以來士於經盖無所不究獨於中庸闕而不講余
以為聖學所傳具在此書學者宜盡心焉故為之訓傳
藏於家初不以示人也雖聖言淵懿非淺識所窺竊妄
意其庶幾焉吾子試以予言求之將必有得矣
　　　䟦曽伯智孝行類要
曽君伯智以所著孝行類要示余非博極傳記百家之
言不能成此書也其用力勤矣然古之君子多識前言
往行非徒資見聞而已葢將以畜德也觀伯智自叙可
謂知務本矣盖非茍知者又欲使覽之者因是而感化則
其志逺矣君之立身揚名於後世以顯父母將必有得
於斯書也
　　　䟦公子血脉譜
右春秋公子血脉譜得之於南康玉巖先生楊孝本其
傳本曰荀卿撰夫荀卿嘗仕於楚矣不用故退死蘭陵
而史不記其嵗月以其時考之當在周秦之間而是書
秦譜乃下及乎項滅子嬰之際吾知其非荀卿氏作明
矣然自古帝王世系與夫列國之君得姓受氏譜牒散
亡而史傳無所考據于春秋之學尤闕然也而是書旁
穿曲貫支分𣲖别較然如指諸掌非殫見洽聞者不能
為也然其間不無訛謬舛錯學者其慎擇諸
　　　䟦三墳傳
右山墳氣墳形墳謂之三墳世傳以為古三皇書非也
其辭簡而質逺而無統其有意於放古之為乎孔子曰
神無方易無體又曰生生之謂易則易之為易其義深
矣殆不可以形數名也是書太古河圖代姓紀曰博厚
而濁謂之太易太易之數三是以形數名易也其言殆
與孔子異乎吾是以知其非古書也其他不合者非特
一二而已未敢以臆説論之姑俟博古而深於道者考
正焉
　　　題李丞相送幾叟序
丞相李公以英偉剛明之才任天下之重葢一時人傑
也其視了翁為前軰雖未嘗從游而聲氣相求非一日
也問道之勤見於斯文惓惓之意厚矣公初自左史言
事謫居沙陽與幾叟游為布衣之交不以賢貴自挾而
以道義為重因其有行也累數百言以為别公於上下
之交可謂無諂瀆矣
　　　題翁士特文編
翁君士特示余詩文一編辭義精奥有古作者風氣而
古風辭氣尤工皆非常流可到也三復欽歎然予嘗考
古聖賢為學之方竊謂伏羲畫八卦書斷自堯典是時
雖六經之文未有也况他書乎舜在深山與草木居鹿
豕游無以異於深山之野人固非有誦記操筆涉墨為
文詞也其學果安自乎夫舜聖人也生而知之無事乎
學可也二十有二人相與共成帝業者豈皆生知耶然
則聖人之所以為聖賢人之所以為賢其學必有在矣
漢之諸儒若賈誼相如司馬遷軰用力亦勤矣自書契
以來簡冊所存下至陰陽星厯山經地志蟲魚草木殊
名詭號該洽無一或遺者其文宏妙殆非後儒能造其
域然稽其道學淵源論篤者終莫之與也士特性資英
邁絶人逺甚如欲以文髙於世則文固已足髙世矣然
如士特之才要當以聖賢為師入其門窺其室家之好
内外進矣然後為至此予之所以望士特者區區漢儒
不足學也
　　　䟦了翁書温公解禪偈
李君興祖以了翁所書温公解禪偈欲求余言以刻諸
石温公葢一代宗臣了翁雖流離擯斥不為時用而其
流風餘韻皆足以勵臣範俗其辭翰宜為士夫之所
寳玩興祖乃能鏤石以永其傳是宜書也
　　　䟦諸公與徐仲車詩冊
余昔過山陽嘗一見先生侍坐終日得所未聞多矣迨
今三十餘年追念不能忘也紹興二年其子安道來尉
吾邑一日踵吾門出諸公與先生往還詩書示余求言
以刻諸石余謂先生之節義如大圭不琢而其美自見
非雕繪所能増飾也然諸公皆一時名世之士其言足
以信今傳後而歆慕如此鏤之金石使百世而下見之
必有聞而興起者亦非小補也
　　　䟦鄒公送子詩
君子之澤五世而斬葢人之於親四世而緦服窮六世
而親屬竭服窮則遺澤浸㣲矣故五世而斬此古今之
常理也舍人鄒公於其子筮仕之初以詩贐行其丁寧
訓飭不以寵祿為榮而以陰隲蒼生為念則其垂裕之
意豈淺哉積至于道卿緦服已窮矣今其元孫出其詩
示余余得而伏讀觀公所以訓迪其子孫與道卿所以
奉承之志則鄒氏之流澤豈常理之足云雖亘百世而
益光矣
　　　䟦司馬温公與明道先生帖
橫渠先生既没其門人欲諡為明誠中子以諡議質諸
明道先生先生與温公叅訂之故有是書其辭義典奥
而引據精宻足以是正先儒之謬故寳藏之以傳後學
　　附司馬温公與明道先生帖(温公家集中不/載故附見於此)
　某昨日承問及張子厚諡倉卒奉對以漢魏以來此
　例甚多無不可者退而思之有所未盡竊惟子厚平
　生用心欲率今世之人復三代之禮者也漢魏以下
　盖不足法郊特牲曰古者生無爵死無諡爵謂大夫
　之上也檀弓記禮所由失以為士之有誄自縣賁父
　始子厚官比諸侯之大夫則已貴宜有諡矣然曽子
　問曰賤不誄貴幼不誄長禮也唯天子稱天以誄之
　諸侯相誄猶為非禮况弟子而誄其師乎孔子之没
　哀公誄之不聞弟子復為之諡也子路欲使門人為
　臣孔子以為欺天門人厚葬顔淵孔子嘆不得視猶
　子也君子愛人以禮今闗中諸君欲諡子厚而不合
　於古禮非子厚之志與其以陳文範陶靖節王文中
　孟真曜為比其尊之也曷若以孔子為比乎承闗中
　諸君决疑於伯淳謙遜博謀及於淺陋不敢不盡所
　聞而獻之以備萬一惟伯淳裁擇而折衷之光再拜
　伯淳大丞座右正月十六日
　　　書李從政墓誌
公少時過錢塘東平吕公惠卿得公之文以示翰林沈
公文通二公竒其文引為忘年之交謂人曰毗陵素多
士未有如李公者於是文日益有名公於書無不讀其
心傳自到之學盖非淺者所能窺較也晩在彭城方計
司議法興利之時百役毛起公處之裕如手未嘗廢卷
也利國監有中貴人陰以事中其同僚者部使者付公
治之甚急已而事連中貴人公請併治之中貴人懼甚
部使者又欲兩釋之公曰事未暴白治不治在公而已
付之有司則有法守獄已具不可易也使者不悦度公
不可以勢奪卒移他司釋之是時顔復長道居里中聞
之謂予曰奄宦恃嬖暱之私脇持上下雖當路要官無
敢輒忤其意者李君一以法繩之不少貸非秉義不可
囘屈不能為也郡守髙郵孫公覺尤深器之事無大小
惟公聽也蕭縣有劇賊行軍者土兵力不支被重傷亡
其主將通守李陶行縣聞流言謂土兵不戰而北凡二
十有五人欲置之極典公曰有司訊治曲折詳盡猶恐
不得其情今以道路之言置人於死地非審克之道也
持之月餘不能决後卒如公言㣲公爭之力幾為淫刑
濫誅矣公之治獄平反類如此其小者不能悉數也政
和之初予待次毗陵公之子殊以公誌銘示予讀之
蹙然追念平昔悼斯人之不復見也惜其遺事可傳於
後又皆予所親見者故序次之以補誌文之闕
　　　䟦道卿帖
士不患無名患實之不至道卿天下士也以一言忤㫖
流竄嶺表終身不復今手澤所存士夫寳藏之以為珍
玩其身雖屈於一時而世誦其美不厭盖名實既孚則
清議終不可掩也
　　　䟦江民表與趙表之帖
民表將之官以書抵予告行期未及脩報而凶訃至人
生如朝露豈不信然歟今見其手澤惘然不覺為之流
涕也民表不妄許可表之雖未及識觀民表所與如此
則其人亦可知矣
　　　䟦了翁祭鄧南夫文
余聞南夫平居家人不見其喜怒一日因事怒甚已而
悔之自恨其養之未至也充是心以往可謂知好學矣
了翁友之其厚如此不問可知其賢余幸與之同鄉未
及識而南夫已逝悲夫不復見斯人也因讀了翁之文
悵然久之故姑書其所聞附於後
　　　題了翁送幾叟詩
以身教者從以言教者訟了翁訓諸子姪其辭如此皆
其平日躬自蹈者所謂以身教也能味其言亦以身踐
之則其趨聖賢之域豈逺哉若幾叟葢可與進斯道者
故告之如此
　　　題諸公邪説論後
昔王荆公以邪説暴行禍天下三十有餘年余備位諫
省論之去其王爵罷配享太學諸生薰陶王氏之學久
矣閧然羣起而非之賴君相之明卒從其議今觀諸公
之言是非已有定論則余之言可以傳信矣
　　　䟦彭器資送余仲勉序
彭公以盛德重望為時名臣士大夫得一望履舄者如
登膺門况其厚善者乎仲勉先生余雖不獲從之游觀
其所與則信其賢也審矣
　　　䟦温公與劉侍御帖
熈寧之初吳興劉公位臺端論事忤大臣意謫知江州
一時清議寛之無敢言者獨文正温公抗章於廷諍之
事之本末安撫叅政張公論之詳矣公將行文正造門
叙别又以手翰問行期有道勝名立之言其相與之意
厚矣夫天下之善士斯友天下之善士二公終始一節
不約而同其取友可知矣覽是遺墨三復興歎乃附其
説於後
　
　
　龜山集巻二十六
欽定四庫全書
　龜山集巻二十七　　　　　宋　楊時　撰
　　雜著
　　　書銘
含其英茹其實精于思貫于一
　　　言黙戒
鄰之人有雞夜鳴惡其不祥烹之越數日一雞旦而不
鳴又烹之已而謂予曰吾家之雞或夜鳴或旦而不鳴
其不祥奈何予告之曰夫雞烏能為不祥於人歟其自
為不祥而已或夜鳴鳴之非其時也旦而不鳴不鳴非
其時也則自為不祥而取烹也人何與焉若夫時然後
鳴則人將賴汝以時夜也孰從而烹之乎又思曰人之
言黙何以異此未可言而言與可言而不言實足取禍
也故書之以為言黙戒
　　　勸學
志學之士當知天下無不可為之理無不可見之道思
之宜深無使心支而易昏守之宜篤無使力淺而易奪
要當以身體之以心驗之則天地之心日陳露於目前
而古人之大體已在我矣不然是未免荀卿所謂口耳
之學非所望於吾友也
　　　雜説
東坡謂荀文若其才似子房其道似伯夷予以為其才
似子房則有之矣伯夷不事非君不立於惡人之朝寧
忍事操乎以為其道似伯夷吾不知其説也
黄門謂藺相如非戰國之士使居平世可以為大臣矣
予以為相如奉璧入秦趙之君臣計議非有親秦之心
也特畏其威彊耳古人以小事大有以皮幣犬馬珠玉
而不得免者至棄國而去之况於一璧乎此知事大畏
天者之所為也當其持璧睨柱使秦知趙璧終不可得
也而欲徼幸於不死難矣豈孔子所謂暴虎馮河死而
無悔者歟不一二年卒有覆軍陷城之旤雖完璧以歸
於趙何益哉此其知不足稱也已澠池之㑹其危又甚
矣方趙王之西也廉頗期以一月不反則立太子以絶
秦望則是行非有萬全之計也相如為國卿相其勇略
不足以重趙使秦不敢惴焉乃欲以頸血濺之豈不殆
哉此特曹沬之流戰國之雄者耳而謂之以道事君固
如是乎黃門以為大臣吾亦不知其説也
哀公問社論者以為哀公將去三桓而不敢正言古者
戮人於社其託於社者有意於誅也宰我知其意而亦
以隠答焉其曰使民戰栗以誅告也夫魯之㣲三桓之
盛而欲去之豈易言哉而以隠語語於人為宰我者謀
人之國亦以隠答之一失其㫖則傾國亡身之禍隨之
矣而孔子亦以隠罪之此何理也夫隠語古之滑稽者
時有之而謂聖人之徒為之乎
世儒之論曰性之有習習之有善惡譬如火之能熱與
其能焚也孟子之所謂善得火之能熱者也是火之得
其性也荀子之所謂惡得火之能焚者也火之失其性
者也夫天地之間有夫婦而後有父子此物之所同然
也故木以金尅之而火生焉木與火未嘗相離葢子母
之道也火無形麗木而有焉非焚之則火之用息矣何
熱之有哉而謂熱者火之得其性焚者火之失其性其
察物也盖亦不審矣夫子思之學惟孟子之傳得其宗
異哉世儒之論也以為孟子道性善得子思之説而漸
失之而輕為之議其亦不思之過歟
蘇子曰道有不可以名言者古之聖人命之曰一寄之
曰中則一也者特道之有不可名言者耳中亦非道也
道之寄而已所謂道者果何物耶子思因其語而廣之
曰喜怒哀樂之未發謂之中發而皆中節謂之和中者
天下之大本也和者天下之達道也致中和天地位焉
萬物育焉子思之説既出而天下始知一與中在是矣
夫子思之言中和而已此道之可以名言者也所謂一
者安在哉孟子又推之以為性善之論性善之論出而
一與中始枝矣夫性善之論出而一與中何自而枝耶
是必有説也學者更深考之則孟子蘇氏之學是非得
失必有不可誣者矣
　　　鄧氏真賛
婉婉夫人夙有令儀柔靜以和室家是宜今其云亡厥
聲尚懿圖形于兹以永瞻視
　　　陳居士傳諸公䟦附
陳選南劍州將樂人世以豪貲為鄉閭大姓其為人忠
信愿慤不妄與人交晨興正冠修容坐堂上夫婦相對
如賓非慶吊未嘗出門雖連牆有經時不見其面者間
有所之必筮而後往家人俟其歸其跡可數也平居恂
恂人莫見其喜怒閨門之内雍如也其遇人無長幼必
盡誠敬雖橫逆有惡聲至如弗聞視其容貌泊然若無
足芥蔕者以故人亦信之後雖有喜侵暴者不敢犯也
卒年四十六龜山楊某曰予嘗讀沈公筆談見其所載
杜生事沈公自謂時方有軍事至夜半未卧罷甚僚屬
有談杜生者聞之不覺肅然忘其勞考公之所為於杜
生幾可無悔矣非其中有所養詎能若是哉惜公之亡
予尚幼未能究知其所有故不得而備論之也當是時
陋郊小邑無縉紳先生明道德之歸以覺斯人又無髙
世之士含德隠耀相與薰陶浸灌輔成其美此予所以
深嗟而屢歎之也然觀其襟度夷曠不可汙撓葢有非
學之所能至者世之薄夫淺子一有戾已僅如毛髮則
悻悻然見於顔面必反之而後已其視公為如何故特
為之論著以示其子孫使知先世所以遺已者在此不
在彼也公少時有故人將亡子尚幼以白金數鎰委之
者比其子壯公召與之其人矍然謝之初弗知也葢其
信義足以託孤如此然此在公為不足書者而邑人以
是多公故并述之附于其末
　中立先生所撰陳居士傳予兄孫漸得其本自餘杭
　來四明出以示予先生言行信于天下所以深嗟而
　屢歎之者雖晦於今後當顯白異時尚論之士可不
　考歟予與居士同鄉而以不得見之為恨為寫此傳
　以畀其子孫使刻而藏之以成先生論述之志大觀
　二年十一月二十二日沙縣陳瓘書
　居士本不求知於人人自知之宗子博士楊公中立
　又為之傳以行於世所以風勸來者盖不但一鄉而
　已也大觀四年十一月二十日晉陵鄒浩既篆其前
　已因書此以見意云
　昔揚子雲稱蜀人之賢以李仲元為畏友想見其人
　信順之氣積於中而暢於外葢黃叔度之流惟以生
　於逺方不聞於中原士大夫獨因雄書而名載於後
　世今陳居士含德隠厚沉冥於七閩之下邑未有能
　知之者吾友中立為發其藴以詔其子孫吾知其與
　仲元俱不朽矣此於名教豈小補哉政和二年孟夏
　中澣建安游酢書
　予嘗愛范曄作黃叔度傳初無言行可見之跡後之
　識者想望其人如不可及今觀中立先生傳陳居士
　其文亦然居士處於僻逺雖無卓然顯白於世者既
　得佳傳又得鄒陳二公為之書篆且䟦其後以垂不
　朽讀者想望其人當與叔度齊驅而並駕云宣和二
　年仲夏梁谿李綱書
　　　張牧之子名
張氏世有清德由聖得子求名於侍講吕公原明而名
之曰清孫夫伯夷聖之清者也推惡惡之心思與鄉人
立其冠不正望望然而去之若將凂焉故其流風之弊
容德不足而至於隘今牧之得子而求名於予請名曰
容孫葢將以濟其世德也
　　　致語
聳壑凌霄共喜千齡之㑹銜盃樂聖仍逢四事之并玉
麈交揮德星復聚恭惟知府朝請南溟異禀宛國上才
顧千里之難羈姑六月而一息簡在二聖光于四賢行
聞衮繡之歸佇有功名之享通判大夫職分郡貳位列
星躔家傳清白之風世厯要權之任芳猷不墜威望有
加相忘贑上之清歡無愧山陰之盛集偶兹勝事敢獻
鄙辭
庭下秋風颭斾旌使君爽氣逼人清功名共喜千齡會
尊酒仍逢四事并甘谷殘英留晩翠雍門餘曲有新聲
莫辭酩酊同民樂鳯詔行催上玉京
　　　又其二
伏以跨鯨溟渤身出蓬瀛浮槎天潢道逢牛斗斯一時
之盛集罄千里以交欣恭惟經略侍制儒席至珍英躔
逸歩脱跡東膠之列蚤膺宣室之求握筆螭頭連飛鴈
序俄出分於屛寄復承代於𤓰時豈惟聞望之隆兹寔
衣冠之盛知府朝請天資曠達德宇宏深式慕子淵之
用行庶幾孔氏之毋意思締交於大國方講好於兩君
適兹化景之長足為賢者之樂欲傳勝事用播聲詩
霛槎初泛斗牛間隠隠晶光照夜寒况是春城多樂事
果逢星節駐征鞍使藩暫屈留旌斾雲路終同接羽翰
已寫風猷傳樂府更磨琬琰一時刋
　
　龜山集巻二十七
欽定四庫全書
　龜山集巻二十八　　　　　宋　楊時　撰
　　哀辭　祭文
　　　哀明道先生
元豐八年夏六月既望河南承議先生以疾終于官是
月晦邸報至彭城其門人楊某聞知為位慟哭於寢門
而以書訃諸嘗同學者嗚呼道之無傳也久矣孟子沒
千有餘歳更漢厯唐士之名世揚雄氏而止耳雄之自擇
所處於義命猶有未盡自雄而下其智足以窺聖學門
墻者葢不可一二數也况足與語道而傳之哉宋興百
年士稍知師古諸子百氏之籍與夫佛老荒唐謬悠之
書下迨戰國縱横之論幽人逸士浮誇詭異可喜之文
章皆襍出而並傳世之任道者日夜憊精勞思深探博
取可為勤矣然其支離蔓衍不知慎擇而約守之故其
用志益勞而去道彌逺使天下學者靡然趍之如適諸
夏而棄通衢大道犯荆棘之墟行蒼崖之巔眩然迷殆
而卒莫知自反者其於世教何補哉先生於是時乃獨
守遺經合内外之道黙識而性成之其學之淵源葢智
者不能窺而善言者所不能稱説也自周衰以來天下
之學其失如彼則後之得聖人之道而傳之者於吾先
生可不獨任其責哉嗚呼道之傳亦難矣夫由堯舜而
來至於湯文孔子率五百有餘歳而後得一人焉孔子
没其徒環天下然獨積百年而後孟子出由孟子而來
迄漢唐千有餘歳卒未有一人傳之者若孔孟又皆窮
老於衰世其道方不得一施於天下夫聖賢之不世出
而時之難值也如此今幸而有其人又且遭時清明朝
廷方登崇俊良而先生未及用而死則予之慟哭豈特
以師弟子之私恩而已哉故為辭以泄其哀而自慰云
余悲古人之不見兮逢世德之險㣲析道真之純美兮
肆(敕厯/切)全體而分刲駕異端而並逐兮駢支轂乎多岐
亘千歳其泯泯兮去聖逺而卓彼先覺兮惟德是仔展
斯文之在兹兮萬世之師耡榛棘之荒穢兮闢正路之
孔夷伏聖賢之軌躅兮背世轍而疾馳帶鉤距而負繩
兮紛萬變而莫窺弛銜勒而弗厲兮尚囘旋其中規嗟
命之縣於天兮匪予敢知畜溟渤而載華岳兮曽有塵
之弗施嘆道之難行兮孔孟窮老以栖栖伊時勢則然
兮此云胡其若茲通闢闔於一息兮尸者其誰斡天樞
而自爾兮(一作逥曲任/而直推兮)欲執咎其焉歸齊死生於晝夜
兮天理之常匪往匪來兮雖壽夭兮何傷想德音其未
逺兮儼若在傍固誠之不可掩兮何有何亡日月逝兮
形魂藏嗚呼巳矣兮斯亦難忘
　　　哀鄒堯叟
宋有君子姓鄒名某字堯叟邵武泰寧人也先生自少
有文名尤工辭賦比壯遊四方始從中山劉公彛為學
鐫磨浸灌六經之㫖百氏之書無不該洽旁穿曲貫各
得其宗不為異端遷惑汪洋大肆發為詞章遂以名稱
于時嘉祐中登進士第其莅官雖冗職必盡其力凡决
獄聽訟鉤考簿書赴期㑹他人視若不勝其煩先生處
之日未嘗廢書也其用志益深後之所自得者多矣余
自垂髫誦先生之文及長聞其名藉甚益歆慕之尚恨
未及見叩其餘論元豐初余棄官家居先生適丁家難
寄余里中始獲從之游先生不予棄進而友之殆一年
未嘗一日相舍也其後先生官於閩余適東徐差池南
北遂不復相值今其已矣於戲先生學充其志而用不
究其才其平昔朋友共學者徃往登顯仕居要津視其
顛沛忍不一引手提掖之卒以窮死噫命矣其誰尤余
獨恨相去之逺不慿棺一慟吊其遺孤以盡其師友之
情故為辭以泄其哀其辭曰有美一人衆之郭郛兮邦
國之禎應時須兮純明篤實衆式孚兮胸中之藏羅瓊
琚兮位卑德尊慘莫舒兮汗血龍駒縶荒嶇兮雲帆蔽
天膠沮洳兮天地吸嘘鼔洪鑪兮鑄物範形曽莫圖兮
自爾遭之末所如兮既實爾德孰云癯兮胡嗇爾壽忽
聞徂兮嗟余與子阻修途兮不得慿棺吊遺孤兮飲恨
于懷曷由除兮
　　　哀郭思道
吾友思道諱某姓郭氏福唐人也先世皆隠德不仕其
族系盖莫得而詳焉思道自少時尤喜黄老之術以求
衞生之經不利貨財不近聲色淡然自得視天下之物
若無足以贅其身晩頗好浮圖氏之説其與人交久而
愈親與朋友言必以忠信其辭氣抗直不能與物逶迤
以茍悦世俗熈寧乙夘同余游京師余綴名秋官思道
失志遂同入大學今知制誥黃公見而悦之用以為直
學未幾職小學教諭其純德懿行雖為當路者之所知
其自處歉然亦未嘗因之馳騁以求見於世也於戲周
道衰為士者不孚於名實而國論不出鄉閭州黨之間
盜名竊利之人肆行機變以欺世罔上貪得忘義屈道
徇物以至昏冥顛踣而不悟雖妾婦乞人之所悲羞而
不受者猶將泰然矜耀以自得其辭受取舍尚何足誅
哉君於是時也超然逺覽不以貧賤富貴攖拂其志斯
亦難矣其志行雖未能盡槩於古人其賢於衆人也亦
逺矣余從之游且十年得其所以治身養性之實非一
二也以余之所言推余所不言盖可知也享年三十有
八以疾終于京師余聞之為之悲慟不能自已故為辭
以泄其哀辭曰嗟乎思道木訥而仁内行純懿幽無責
於鬼明無非於人宜得其祿何顛沛於道路而終死於
賤貧宜享其壽何棄世之遽而天年不及於中身死誰
葬兮暴骸骨於汴之濱魂無依兮託厲鬼以為鄰自古
聖賢兮自有顯榮富貴騰聲飛譽振耀於無垠亦有湮
淪汨没終屈而不伸死同腐骨兮俱磨滅乎埃塵壽夭
窮通子能自達吾亦不足以傷神重以故人之情追思
感歎不覺涕淚之沾巾
　　祭文
　　　祭楚守縣君
於惟夫人伊洛右族歸嬪睢汭懿柔靜淑功施於内隠
行弗彰中外式孚允也其臧雝雝和鳴襢衣編飾大邑
之封視夫之秩謂宜百秊黄髮偕老天胡不相中道而
夭歸旐翩翩江流瀰瀰魂兮何之與水俱逝酒餚既馨
用祖其行薦以斯文以寓哀誠
　　　祭思睿
嗟乎思睿命奚止於斯耶昔始同學君方妙年氣吞青
雲俊譽藹然堂堂英姿謂宜壽考天胡爾嗇中道而夭
競時多艱未充其志身後之嗟孀親遺穉適子之舘升
子之堂追念平生顧瞻彷徨尚想音容恍兮在傍欲與
之言即之而亡有肉在俎有酒盈觴子弗食飲予心悲
傷長與子訣隔乎幽荒寓辭以奠涕落沾裳於戲已焉
曷日而忘
　　　祭吕侍講
宋興百年世秉國鈞篤生異人惟兹世臣時逢清明與
國休戚身雖竄流心在王室伊昔師門實傳聖學道隆
德尊為時先覺嗟予晩進鼠目麞頭公不鄙予進與之
儔吾道之窮公其已矣河流混混貫以清濟胡不慗遺
以佑斯文下民其咨昊天不聞臨風一慟心志俱摧公
乎若存其知我哀
　　　祭陳瑩中
嗚呼天生我公為時元龜精貫白日而無以自表氣包
宇宙而不容於時止或尼之非人能為嗟一跌而不振
卒困死於流離賴遺言之未泯導原委而東之念生死
之未訣悵南北之差池徒反袂以長號淚淋浪而沾衣
公乎不亡其知我悲
　　　祭游定夫
嗚呼定夫學通天人而時不用道足濟天下而澤不加
乎民今其已矣夫復何云悵百年之永訣猶想見其音
塵念昔從師同志三人今皆淪亡𦕈余獨存雖未即死
而頭童齒豁㷀然孤立而誰隣嗟吾先生㣲言未泯而
學者所記多失其真賴公相與叅訂去其訛謬以傳後學
書往未復而訃之及門嗚呼悲夫宜任其責者復誰歟
斯文將泯滅而無傳歟抱遺編而求之悼此志之不仲
重念南北相望不得慿棺一慟徒隕涕而馳神余言之
悲聞乎不聞
　　　祭劉器之
嗚呼我公惟德是仔秉義直行與天為徒元祐之初聖
賢相逢位冠七人為時宗工道大不容遷於南服刼火
洞然不燼惟玉時方清明仁賢彚征昊天弗弔䘮我正
臣銜觴一慟匪以其私侑食以文其知我悲
　　　祭鄒侍郎
於戲天爵之尊天宜嗇之奚為於公獨厚錫之大鈞賦
物實勞以生胡反吝兹而弗與齡錫予之柄尸之其誰
杳冥茫昧理莫可推公昔在庭朝陽鳯鳴讒波弗溺惟
帝之明建中之初來自南荒人爭覩之景星煌煌秉義
不囘屹如喬嶽黄陂萬頃莫能清濁至言碩畫百未一
施流離困厄天實為之公之云亡梁木其壞世亡仁賢
人將焉賴生榮死哀身詘道信公則無憾實哀斯人嗟
予與公聲氣相求話言之出其同不謀頃來視公公疾
已困匪疾之憂國事是問精貫白日神其聽之云胡不
淑而不慗遺死而可贖人百其身旻天高高邈乎不聞
道之窮矣慟非以私公乎不忘其知我悲
　　　祭陳立道
於戲以吾外祖之德其後未有顯者汝幼而聰頴篤行
彊學年纔弱冠已策名於薦書意其大吾外氏之門者
必汝也遽止於此何其痛耶又使汝雙親垂白有傷子
之戚孀妻穉子失所依怙何其酷耶於戲天乎理不可
推其命也夫於戲哀哉
　　　祭陳氏十五娘子
於戲吾聞汝言自謂了達生死視死如歸又言若數盡
而終則忽然而往使人莫知皆以汝為戲語孰謂汝之
卒踐其言暮而飲酒笑談終席不見其有㣲疾罷而歸
寢曽席未暖而奄然已化豈汝真能了死生厭斯世而
將有所歸耶抑數盡而不得不往舍吾而逝耶於戲哀
哉念汝生而聰慧長而知學經史百家雖未能盡通而
皆曉其大㫖吾愛汝而擇其配既得所託矣謂宜與之
偕老云胡不淑中道夭没於戯哀哉汝之四女一在江
西三在吾閩在江西者卒不得而訃而在吾閩者已遣
人報之矣汝其知之於戲汝之面目宛若在前而不見
汝之形汝之言猶在耳不聞汝之聲致此薄奠以寫哀
情號呼痛切汝聞不聞於戲吾老矣冀汝送吾之終今
返送汝使吾念之肝肺摧裂旻天髙髙號呼不聞余何
罪辜罹此鞠凶死生永訣逝不可追汝尚有知其知我
悲
　
　
　
　
　
　
　
　龜山集巻二十八
欽定四庫全書
　龜山集巻二十九　　　　　宋　楊時　撰
　　狀述
　　　先君行狀
先君諱某南劒州將樂縣人也祖諱某父諱某先君為
人質直而信厚其遇事接物初若不可忤而胸中洞然
無含怒宿怨其治家勤約有節雖一介不妄以與人亦
不妄取人也自皇祖而上世為農家至先君始勵其子
以學熙寧中某以進士出身而先君喜不形於言色其
後雖屏居不仕殆十年而先君亦莫之問也及聞其從
師友之賢磨切以徳義則充然厭其欲其恬於榮利而
樂於義方如此蓋天性也元祐五年十月戊戌以疾終
於家享年六十有三先君娶陳氏再娶廖氏六年卒有
子二人曰某曰某將以某年某月某日𦵏於石龜山之
隂嗚呼吾先君平生為善惟日不足不幸少不從宦學
不得與當世賢士大夫游故隠行弗彰而其嗣孤某㓜
不肖懼終無以成親之名以昭示後世子孫乃泣而書
之求銘於有道君子藏諸幽宫庶足為亡者之慰云
　　　曽文昭公行述
公諱肇字子䦕建昌軍南豐縣人曽氏系出於鄫少康
之子曲列之始封也更夏商周千有餘嵗㣲不見於經
傳春秋之際為莒所滅其太子巫仕魯乃去邑為曽氏
巫生阜阜生晳晳生參參生元西父子俱為孔門髙弟
曽氏遂有聞於世自是復晦而不顯又千有餘嵗至宋
興公之皇祖密公始以文學仕太宗真宗為名臣於時
薦登膴仕者代不乏人至公又以文學登進士第調台
州黄巖縣主簿邵安簡公聞其賢請為州學教授四方
之士蓋有聞風重道接踵至者登門受經無虚席是時
上方嚮用儒臣欲以經術造士近臣言公經行宜居首
善之地不宜淹留一郡有㫖延和殿賜對公所陳皆上
所欲聞者酬問乆之殆將更僕矣除崇文校書兼國子
直講未幾遷館閣校勘删定九域志改大理寺丞同知
太常禮院權判太僕寺殿中省元豐元年除集賢校理
轉殿中丞乆之上讀公所撰曽魯公行狀稱善㑹修仁
宗英宗兩朝正史迺以公為國史院編修官中書公鞏
入判太常以親嫌罷禮官判登聞鼓自秦以來禮文殘
缺先儒各以臆説無所稽據公在職多所釐正親祠皇
地祇於北郊蓋自公發之雖衆議不同而公獨引經辨
析詞㫖精慤故異論莫能奪其議明堂配享徧及五帝
初雖不合後亦卒見施用官制行除吏部郎中每便殿
引選人上常目送之出殿門乃已再遷朝奉郎與脩兩
朝寶訓國史成錫宴故事非侍従官不坐殿上特命進
公其眷遇之厚蓋示將用公也未幾丁太夫人憂居喪
哀毁瘠甚年未四十髭髪盡變服除入為户部郎中復
還吏部遷右司郎中覃恩賜緋衣銀魚哲宗嗣位宣仁
太后垂簾聴政用司馬温公吕申公為宰相士多傅時
自効公獨挺然不為世變所移由是諸公益賢之知其
有常徳也以公先帝史官故命公充神宗實録檢討官
擢起居舍人兼權中書舍人數月召試即真遷實録脩
撰賜三品服初除未拜命書㑹除葉康直直龍圖閣知
秦州公即上疏論康直素不聞有可用之材昨在陜西
隨軍失亡為多先帝常命械繫欲誅之康直謟事李憲
卒賴以免其人可知矣正當黜退以章先帝之明豈可
更加奬擢執政訝不先白言者承望恊力攻之范公純
仁在樞府語人曰善人不見容則純仁輩不可居此矣
諸公知公議所與咸為之言章請外五上不聴乃出視
事門下侍郎韓公維面奏范百禄所為不正及有非理
事十餘件簾中怒甚以為輔臣奏劾臣僚當公行具章
疏明論曲直既無明文何異讒毁黜知鄧州公不草制
兩上章論之曰維執政為朝廷别白邪正是非真得大
臣體雖案牘不具出於口奏豈可便謂之欺君大臣參
與國論臧否人物不必一切須形文字顧所言當與不
當行之人心服與不服耳今陛下責維徒口奏而已遂
謂有欺君之意臣恐命下之日人心眩惑謂陛下以疑
似之罪逐大臣恐於陛下盛徳不為無損執政大臣自
此以維為戒無敢開口論議臧否人物君臣上下更為
形迹恐非陛下推赤心待大臣之誼亦非大臣展布四
體以事陛下之道也竟以他舍人行下事雖不従士論
韙之諫官王覿言執政忤㫖落職知潤州公封還詞頭
言覿之一身出入内外不足為重輕而陛下寄腹心於
大臣寄耳目於臺諫二者相須不可闕一今覿一言論
及執政即日去之是何異愛腹心塗耳目豈不殆哉上
悟加覿直龍圖閣三省議更科舉公獨建議以為三代
兩漢人材之盛風俗之美後世莫能及者取士以行不
専以言故也今雖詔内外官舉經明行脩之士中第之
日優其恩典不獨取之以言又本其行庶乎近古然徒
使舉之而不由鄉里之選又無考察之實與斯舉者隨
衆牒試於有司糊名謄録校一日之長不惟士失自重
之義且於課試之際無以别異於衆人則所謂本其行
者亦徒虚文而已謂宜别立一科稍倣三代兩漢取士
官人之法因今之宜斟酌損益要之無失古意而已至
於投牒乞試糊名謄録之數非古制者一切罷之待遇
恩數盡居詞賦經義等科之上庶使學者尊經術惇行
義人人篤於自脩則人材不盛風俗不美未之有也太
皇太后受册有司檢用章獻明肅太后故事當御文徳
殿奏疏曰伏見太皇太后聴政以來止於延和殿垂簾
視事受契丹人使朝見亦止御崇政殿未嘗出踐外朝
蓋外朝天子之正宁太皇太后崇執謙徳不欲臨御以
為天下後世法推此言之受册外朝殆非太皇太后之
意特以故事當然耳竊詳故事天聖二年兩制定皇太
后受册於崇仁殿仁宗自出聖意特詔有司改文徳殿
此蓋人主一時之制非典法也願下明詔屈従天聖二
年兩制之義受册於崇政殿仰稱太皇太后克已復禮
謙恭抑損之盛徳中批今學士院降詔如公所請是嵗
坤成節禮官建議於崇政殿上夀其升殿賜酒并文武
百官拜表班次並用天聖三年故事三省樞密院時降
朝㫖不敢用天聖三年故事及有司之議乃引九年㑹
慶殿上夀如乾元節之儀公奏疏曰太皇太后昨降詔
書以為不敢自同章獻太后今此舉似與前後本末不
相稱殆非太皇太后之意特執政大臣出於不思耳疏
入従之公之畫規太母之聴言前古靡儷焉非主聖臣
直寧有是夫皇太妃親屬有韋城縣民候偁者負官錢
内批特與寛展納錢年限公言此在縣官事至㣲末恐
不足以上煩詔㫖以啟倖門又言近日頗有干求内降
特與差遣者此雖未足仰累二聖大公至正之徳竊恐
僥倖之人轉相扳援煩凟聖聴杜漸防㣲宜自今日仍
錄仁宗戒敇内降八條以進乞置之座右少助省覽奉
使契丹回道過雄􁱃二州百姓各經國信使副陳述役
法不便事公言臣於役法本不詳知乞明詔有司更加
考察不憚増改歸於便民而後已昔在熙寧中更定役
法臣兄布實與其事臣今言之不為無嫌但承乏従官
將出使親見二州之民有所陳述不敢顧避隠黙為自
全計也又言臣以使事還至河北聞朝廷命王孝先開
孫村口回河東流復故道及見運使謝卿材言河流稍
入地中無可回之理但當閉塞支流縦之北去正是行
其所無事卿材當畫八事聞於朝簡易明白似有可採
乞下水官及河北兼司公共講求及卿材所陳利害孰
為得失具奏朝廷擇其善者斷而行之庶使論議早定
繼聞召都水使者王孝先河北轉運使謝卿材判官張
景先赴三省詢究利害而三人所論不同朝廷未敢臆
決遣官行視然詔書但令相度孫村口有無未及利害
如孫村口不可修即於不近界河踏逐一處則是雖曰
遣官行視而必欲回河之意已先定於廟堂之上矣然
則遣二近臣従數十官吏銜命而出不知果何為也及
二近臣還奏如卿材説遂出孝先知曹州徙景先陜西
路公力疏其罪執政不得已為之改命至紹聖初時論
益主東流而河回輒決公私受弊卒如公言秦王後止
襲公爵詔有司議所當立公言諸侯有國子孫以嫡相
承禮也况承亮先朝所立傳國再世可復議移奪乎四
年春旱甚中丞李公常請罷春宴執政難之公率彭公
汝礪上疏曰天災方作民食未充正君臣側身畏懼憂
恤百姓之時乃相與飲食燕樂恐無以消復天變導迎
和氣翼日有㫖罷宴二公在朝論事數與時忤至是浸
不容矣當是時丞相范公純仁左丞王公存論議多是
與二公合於是乃欲盡去之㑹有以蔡丞相確安州詩
上者諫官交章以為謗訕謫新州范王二公争之不能
得同時罷去先是公與彭公約當制者必極論之㑹公
除給事中未拜彭公當制言甚力諫官多前日與公論
異者言彭公實公使之誣以賣友公不自辨固辭新命
請外章四上除寶文閣侍制知潁州明年徙齊州未至
改陳州在潁濬清河百餘里以通東南貨物人至今賴
之部使者議開八丈溝疏陳蔡積水潁人素以為患公
距其議使者以語訹公公復移書折之及徙陳執論益
堅人於是知公非私於一州也越明年移知應天府兼
南京留守司守當東南孔道士大夫舟車銜尾結轍而
至平時宴勞無虚日公曰飾厨傳以邀往來之譽吾不
為也乃積公帑之餘大興學校親加訓導養成人材為
多居數月除中書舍人命格不下七年秋還朝守尚書
禮部侍郎是嵗哲宗初祀南郊有詔合祭天地如祖宗
故事公守前議論之語甚厲不報乃拜章自劾徙刑部
不拜請去不已降知徐州在徐數月徙知江寧府兼江
南東路兵馬鈐轄紹聖初徙知􁱃州充髙陽闗路安撫
使哲宗既親政追用舊臣盡復熙豐之法數稱公議禮
有守及公入對口不及垂簾事所陳皆國家大體嘗謂
人主雖有自然之聖質必賴左右前後皆得其人以為
立政之本唐太宗平定四方有志治道時引虞世南等
聚於禁中號十八學士退朝之暇従容燕見咨詢無倦
或至夜分是以後世言治獨稱貞觀臣謂宜於此時慎
選忠信端良慱古多聞之士置諸左右以參謀議以備
顧問與夫深處法宫之中親近䙝狎之徒其損益相去
萬萬矣忤貴近意故不得留是時元祐諸公皆流竄嶺
表最後謫前史官范祖禹等以實録譏訕為罪初實録
成公與陸佃林希以嘗在屬例轉一官公奏臣不逮成
書不可因人之功以叨賞典累辭不許至是希為中書
舍人納所遷官在職公恥自陳以覬幸免遂與佃俱奪
一官降小郡以公知滁州御史言希不當與公異佃與
奏書不當與公同仍削佃職除公集賢殿修撰守滁嵗
滿除知泰州又二年徙海州元符三年上皇即位欽聖
太后權同聽斷一日二府奏事簾中宣諭曰先帝在宫
中嘗稱曽某可用魯公為樞密實與聞之先帝謂神宗
也召還除中書舍人公自請對言治道在廣言路而已
祖宗以來數詔言事者使以次對神宗舉而行之於熙
寧之初以興道致治為後世法願陛下迹神考之故事
修轉對之制下不諱之令明詔百官下及民庶得極言
時政無有所隠然後擇其善者而行之且報之以賞大
則加以爵秩小則錫之金帛其言不足採若狂妄牴牾
者一切置之不以為罪庶以鼓動天下敢言之氣㑹日
蝕四月朔故事當降詔求直言特命公草詔因具著所
以言於上者敷告中外於是投匭者日以千數上得盡
聞天下事大臣有欲害公者未有以發乃改公所撰孔
平仲復官制詞著平仲譏訕先烈之罪激之使自辨因
以擠之公録二詞白上言陛下既赦其罪俱當明著聖
恩叙復之意不必更載前來貶謫之罪萬一可用用之
如不可用則臣為不稱職即乞罷中書舍人職事以允
公議上察其非罪促令赴省供職及對慰諭乆之元祐
士大夫再以赦甄叙或復舊職典方面公奏生者䝉恩
已厚矣唯是游魂枯骸未䝉聖澤死而有知豈得無望
請如寇準曹利用故事檢㑹臣寮昨已死被追貶或貶
死未經叙復者還其所奪官職及本䝉恩澤又乞如祖
宗朝每大赦後置看詳編配罪人一司命官典領使流
竄廢錮之人均被恩施皆見納用由是上恩溥及存沒
矣累遷朝請大夫擢翰林學士知制詔又數月兼侍讀
上嘗従容謂公曰卿學術在廷無過之者非玉堂之上
不可以處卿公頓首謝因言近世帝王善為治者莫如
唐太宗善論治者莫如唐陸䞇太宗貞觀之治論者謂
庶幾成康史官掇其大者别為一書謂之貞觀政要陸
䞇事唐徳宗知無不言言無不盡要其歸必本於帝王
之道必稽於六藝之文此二書一代之文章實百王之
龜鑑伏願陛下退朝之暇紬繹經史之餘取此二書置
之坐右留神省覽發言行事以此為準庶於盛徳有補
萬一又言伏覩詔書知州軍辭見與文臣帶一路兵鈐
及監司職任者並須上殿指揮皆罷而不見愚竊所未
諭也今陛下初即尊位方當厲精為治日接羣臣以廣
聰明以通衆志之時而遽有此變更竊恐四方聞之或
意陛下倦於諮詢或意陛下略於待士而為一監司長
吏者亦將茍且因循無自勵之志非所以崇徳美興治
功也給事中二人相繼封駁除月三省進呈令中書舍
人書讀行下公言三省各有職守不相侵踰門下所以
駁正中書違失故中書舍人不兼給事中職事恐因此
隳壊官制有損治體諫官陳瓘以言及東朝與政事被
謫公適館伴北使事畢還家即奏書兩宫曰瓘昨日所
論臣雖不知其詳以詔㫖觀之瓘言雖狂其意則忠何
則瓘以疎逺小臣妄意宫闈之事披寫腹心無所顧避
此臣所謂狂也皇太后有援立明聖不世之大功有前
期歸政過人之盛徳萬一有纎毫可以指議則於清躬
不為無累瓘以愛君之誠陳豫防之戒欲以開悟聖心
保全盛美忘身為國臣子所難此臣所謂忠也昔東漢
明徳馬皇后常謂章帝曰吾但含飴弄孫不復闗政章
帝亦能不顧所生極其尊事之禮故一時母子之賢著
之史册為後世法本朝慈聖光獻皇后歸政之後㳺心
物外歴英宗神宗兩朝功隆徳盛稱美至今公所以處
上母子之間委曲詳盡有人所難言者不可縷載也初
瓘得罪左右無敢言者公獨盡言請復瓘舊職其犯顔
攖鋒率此類也先是禮部議哲宗升祔宜於太廟殿増
一室公獻議稱書禮記皆云七廟國朝自僖祖而下至
仁宗始備七世故英宗祔廟則遷順祖神宗祔廟則遷
翼祖三昭三穆合於典禮今大行皇帝祔廟當與神宗
為昭穆上遷宣祖以合禮文七世三昭三穆之誼時為
禮部者方執政故公議見絀時議者又言上當為哲宗
服期從兄弟之服公在邇英讀史記至堯崩三年之喪
畢因言堯舜同出黄帝舜且為堯喪三年者舜嘗臣堯
故也侍讀温益進言曰史記世次不足信若堯舜同出
則舜娶堯女為娶従祖姑公以史記世次禮記祭法大
傳之説質於上前益語塞時有陳大中至正之論者以
元祐紹聖均為有失魯公稱上命命公推此意為詔明
諭天下公見上言陛下欲建皇極以消弭朋黨須先分
君子小人賞善罰惡不可偏廢開説甚至已而詔自中
出上命魯公適視草禁中因舉數事為戒所謂休息百
姓總核庶工甄叙材良敦奬正直澄清風俗振肅紀綱
退與魯公言未嘗不丁寧反復以此也本朝學士弟草
兄制惟韓氏與公無他比也士論榮之而公獨以滿盈
為懼力祈補外章三上三請對引祖宗朝學士許避親
嫌故事期於必得上面諭曰朕初即位首召用卿豈可
遽求出也除龍圖閣學士提舉中太一宫兼集禧觀公
事修撰哲宗實録仍侍讀如故懇辭逾月不受命請郡
益確上封還乞外奏迺出稱謝然猶申前請上固强之
故退而奏詔朝廷更茶法内侍閻守懃主之公謂與民
争利不可為是時守懃方用事勢傾中外非守義弗渝
無敢忤其意也元年太史復奏四月朔太陽當蝕公請
對言今連年日蝕皆在正月嵗旦之夕赤氣亘天變不
虚生必有所自因陳天人精祲之説至誠懇激言發涕
下退力請外得知陳州徙知太原府充河東路經畧安
撫使公奏西事素非所習且臣兄布嘗與措置議論之
際不無妨嫌力辭不赴改知南京公前自陳徙宋遺愛
未逺是行稚耋送迎交於境上宋人聞公再來歡動城
邑徙知揚州兼淮南東路兵馬鈐轄到官一日徙知定
州路安撫使㑹元祐士大夫再被降黜公義不獨全請
與俱貶言者繼之落龍圖閣學士謫知和州道除舒州
靈仙觀時崇寧元年七月也魯公巳罷政言路率公素
所不合者未敢誦言排公迺言元符末有外臣上書議
及宫禁因疏大臣數人嘗有是議而竄公名其間坐奪
兩官徙居岳州明年秋治上封事異趣者千餘人因追
咎公草求言詔貶濮州團練副使汀州安置在汀二年
杜門不與人接日閲書數巻而巳室内僅容一榻坐卧
其中若將終身焉人不堪其憂而公處之裕如也手詔
左遷官例許内徙移公台州魯公亦自衡徙舒㑹於途
中未及徙所又例還爵秩授公散郎與魯公還居潤州
里第戴白相従人所歆慕嵗餘二公同時寢疾公遽命
諸子以生不及養太師歿必返𦵏其墓下自是旬日語
不及家事魯公薨翼日公亦不起實大觀元年八月丙
辰享年六十一累勲上䕶軍封曲阜縣開國子食邑五
百户八寶恩追復朝請郎後再以恩復朝請大夫集賢
殿修撰公天資仁厚而剛大之氣睟然見於顔面望之
若不可犯而即之則温然可親不問知其為盛徳君子
也與人交無逺近疎戚之間不為虚詞飾貌一以誠意
引掖後進惟恐不及一經品目人人自好自少力學於
六經百氏之書無所不究含英茹實以畜其徳非如世
儒徒摭其華雕繪組織為辭章而已經綸之業蓋其素
所藴積也故其在朝則以論思之責為已任出藩於外
則所至有成績瀛州救荒之政全活者不可以數計至
其受代則民挽留之圮道闔門而不得去更十一州若
此類不可悉數然在公為不足道故畧而不載平居於
物無所嗜惟藏書萬餘巻手自讐校終老不倦窮探博
取無所遺忘雖遼國山川道里逺近夷險無不洞悉與
遼使語道其委曲皆大驚服及自朐山還朝某官某送
伴北使使者語某曰昨朝㑹日執某事者非曽舍人耶
吾聞其名乆矣其為中外欽慕如此家素貧未嘗屑意
有無而以字孤振乏為急由布衣以至處顯視其居處
被服飲食無少異歿之日陳無新衣薦無完衾帷器用
敝惡闔門千指無所歸聞其風者雖庸夫賤𨽻皆歎息
為之泣下諸孤卜以二年十一月𦵏公於南豐縣世賢
鄉梅潭之原遵治命也曽祖諱仁旺累贈太師沂國公
曽祖妣陳氏楚國太夫人祖諱致堯尚書户部郎中直
史館贈太師密國公祖妣黄氏趙國太夫人考諱易占
太常博士贈太師魯國公妣周氏周國太夫人吳氏吳
國太夫人朱氏魯國太夫人娶强氏累封和義郡君尚
書祠部郎中二司户部判官諱至之女也有賢行能宜
家有子八人長曰緄通直郎知揚州天長縣丞事次曰
縦承事郎監太平州蕪湖縣酒税務絢宣義郎監兖州
東嶽廟統將仕郎監應天府柘城縣税務緎將仕郎監
睦州酒税務緯承務郎權知泗州招信縣丞事續纁舉
進士女四人長適宣徳郎王律次適宣義郎劉􁀙二尚
㓜孫男二十人悰恪慥悦懐悟愔悌恂愖怡恢恉惲憓
忳惔懔懙憺孫女六人公以文學擅名自結主知朝廷
每脩一書必以公為選首自仁宗至哲宗四朝大典公
悉與焉有曲阜集四十巻外集十巻奏議十二巻邇英
殿故事一巻元祐外制集十二巻庚辰外制集三巻内
制集五巻尚書講議八巻曽氏譜圖一巻公歿逾二十
年今天子即位盡還元祐貶死人官職復公龍圖閣學
士紹興二年賜謚文昭公乆在論思之職參訂國論獻
替為多兵火之餘朝廷載籍焚滅殆盡雖至言顯行著
在天下然日月逝矣恐浸乆或失其傳故掇其大節而
詳著之以備異日史氏採録焉
　
　
　
　
　
　
　龜山集巻二十九
欽定四庫全書
　龜山集巻三十　　　　　　宋　楊時　撰
　　誌銘一
　　　楊母朱氏墓誌
楊母朱氏世家延平居士諱某之女楊父先娶蕭氏夫
人乃繼室也夫人之歸曽大父已沒獨曽大母猶存其
為人嚴憚不妄戯笑躬以勤儉畜子孫有節専静而無
嗜好人莫測其欲以故左右給使鮮有中其意者夫人
事之常得其歡心治家事中外輯睦配楊父無違徳其
嵗時奉祀割牲省器必親臨之未嘗委諸婦終其身不
懈生子二人二婦皆少亡諸孫㓜失所恃夫人朝夕撫
養必知其燠寒疾痛綴完緝敝悉躬為之比其成人教
以義方故諸孫卒得所恃為成人夫人之力也其天資
柔静婉淑事無大小喜怒未嘗見於色居常好善唯恐
有弗及故卒受天祉以康寧夀考終其身逮諸孫有婦
猶執女功不替諸子孫或止之曰為母而年八十亦可
以已矣雖不躬為之其憂無人乎何自苦如是耶夫人
從容言曰為婦而執女功乃其常也汝何異哉且吾雖
老矣使吾明衰而視昏則雖欲彊為可得乎吾之所以
不已者第吾力之所能勝耳汝何怪耶其後子孫雖屢
止之其志終不可奪也楊父諱明有子五人曰某曰某
夫人之出也孫男六人曰助曰梦曰時曰度曰州僕曰
二僕曽孫三人曰迪曰逈曰遹女二人皆㓜享年八十
有三熙寧十年某月某日以疾終某年某月某日𦵏於
白土之原其仲孫時為之表而告其子孫曰而子而孫
實繁其夥誰其育之王母是妥迨其成人棄汝而歸寸
草有心孰報春暉日往不復形終此瘞刻石墓左以示
來裔
　　　張氏墓誌銘
殿直楊君一日詣予而告曰安持之皇祖考有髙世之
行得無生忍法於善知識者其事有禮部侍郎李公常
朝奉郎劉公誼之銘文可考不誣也二公皆當時顯人
而一言之出足以信後世則雖沒不朽矣獨念吾母氏
之賢配先君無違徳而其沒也不克銘以𦵏使閨門隠
行湮滅而無聞將無以昭示後世子孫用是為大懼欲
以銘累公不識可乎予得二公銘文讀之竊歎楊氏世
為江西右族貲累鉅萬而其父子不以一毫入其胸次
飯疏飲水與遺世絶俗之士遊卒能坐亡立逝無怛於
死生之變則其所養可知矣而夫人事其舅以為賢婦
配其夫以為賢室是宜銘乃叙而銘之使歸而掲之墓
上夫人姓張氏南康軍建昌人居士諱某之室也曽祖
諱某父諱某皆隠徳不仕夫人資静淑尤謹於事佛樂
善好施姻族内外貧窶者必歸焉元祐戊辰六月二十
四日以疾終於家越明年正月二十日𦵏於洪源之南
享年四十有二生男八人女四人長曰安道安世安止
安行安時皆業儒曰正真為浮屠氏曰安持紹聖中以
材武得官今為左班殿直監杭州餘杭縣浣坎鎮乃其
次子也銘曰蠢兹世人徇物喪已驕吝日滋富不期侈
於惟楊氏已物兩亡家累萬金視猶粃糠允矣夫人其
徳克配刻銘墓傍以詔來裔
　　　蔡奉議墓誌銘
安禮既沒之明年其族兄某以其弟亢踵門而告曰先
兄疾大漸顧而謂亢曰吾不幸至於不諱宜以銘屬公
今𦵏有期敢以請予曰吾於安禮有平生之善朋友之
恩非一朝燕㳺好也自㓜學以至成人十餘年間出處
語黙無一不同者而以銘屬予予雖不善文其何可辭
乃叙其世族歴官行事始終之大節而銘之曰君姓蔡
諱元方安禮其字也南劒州將樂人曽祖諱某祖諱某
父諱某君世富貲諸父皆浮侈妄費殆盡獨君之皇考
能自力不計有無資君以學君亦感激奮勵焚膏繼晷
不少懈窮探博取發為辭章卒以名聞於時熙寧九年
同進士出身主饒州鄱陽簿移福州懐安恵州博羅縣
令因薦改宣徳郎知建昌軍南豐縣以年勞改奉議郎
紹聖四年某月某日以疾卒於官享年四十四君為人
果毅明逹與朋友信不詭合而妄隨遇事立斷不可回
撓初為懐安代有日㑹更役法君親為按籍一日而差
畢吏不得揺手為姦利用以為怨君去旁邑吏舞籍為
隠漏以贓敗䧟重辟無一免者吏始相慶徳君曰㣲令
嚴而明吾屬無類矣異時君過境上故吏逆君拜庭下
以是為謝其在南豐嵗適大饑流亡殍踣者相枕籍君
為法賑之賴以全活者不可勝紀君之為政彊敏與民
為條約而不可犯然簡節而疎目明亦易避也其破姦
剔蠧必鋤盡根穴乃止故所至有風績吏畏其威而民
安樂之也某年某月某日𦵏於卞山之麓君娶鄭氏生
女再娶黄氏無男以其弟之子某為後昔君每以書抵
予未嘗不以是為憂今其已矣悲夫銘曰謂天爾嗇兮
胡徳之純謂天爾厚兮後胡不蕃憑大靈兮騎雲欵天
閽而上訢兮邈乎不聞惟有徳為不朽兮長存後欲有
考兮視此銘文
　　　俞氏墓誌銘
夫人俞氏予伯父諱某之繼室也曽祖諱英祖諱懐選
父諱守瓊世為南劒州人自皇考而上隠徳不仕以貲
傑其鄉子弟始皆業儒為名進士夫人端静嚴飭不妄
笑語雖遇子弟未嘗有戯慢之色治家勤約有節中饋
之事必身親之至老不懈初伯父亡子尚㓜夫人以孀
稚自營攻苦食淡仰取俯拾卒克有家子孫賴之不墜
先業元符三年十有一月甲戌以疾終享年七十有二
伯父有子五人其二夫人出也曰昞曰允蹈崇寧元年
九月丙申𦵏於龜山之隂始夫人疾革予方以漕檄竊
食清流北歸省之床下已不能言猶頷之若有屬予者
嗚呼意欲何言耶於其𦵏乃泣而銘之銘曰隂静而嗇
兹理之常無非無儀婦徳乃光淵哉夫人展也其臧刻
銘幽宫以示不忘
　　　游執中墓誌銘
昔吾為太學生吾友定夫嘗為余言其族父執中先生
之賢余聞而心識之願見而未之得蓋三十年餘矣建
中之初余被檄貳令於其鄉邑始獲従之游聽其言稽
其行參之於其所學信乎定夫之所稱無一辭虚也於
是相與為忘年之交而恨相得之晚先生既沒逾數年
而吾友定夫復狀其行致其子處道之意請銘於余余
何可辭先生諱復字執中姓游氏世為建州建陽人曽
祖諱惟真祖諱耿父諱仲孫皆隠徳不耀先生資孝愛
總角已知强學砥礪竭力以養其親家乏無經月之儲
而親意未嘗一日不怡族父元聰明有精識於子弟中
尤器之謂為有持操既壯學益富行益修鄉里旁郡見
者悚服聞者悦而信之多遣子弟従之游逺近相屬也
其學以中庸為宗以誠意為主以閉邪寡慾為入徳之
途常以晝驗之妻子以觀其行之篤與否也夜考之夢
寐以卜其志之定與未也其與人謀委曲周盡不啻如
在已其教人禁切其不善而開其善鑴諭之詳不少回
隠不啻如其父兄故聽其言者初若難入然終察其為
愛已也亦或以忠誨成懟憾先生終不改曰寧人負我
我無負人蓋直道不茍其自信然也以故鄉曲之士嘗
受經其門者往往率徳自好讀書亦求心到自得以善
其身其成就人才蓋非碌碌口耳之習也少不事舉業
晚徇親意一舉於有司不第而止以某年某月某日終
於家享年六十有五夫人江氏宣徳郎汝舟之女配於
君子能致婦順以得舅姑之懽心先先生十年卒子男
三人處道舉進士亦遵遺訓不敢失墜處仁處厚早卒
女一人既嫁未兩年而嫠守義不改適皆其醖藉然也
處道以某年某月某日𦵏先生於歴衝之原先生貌温
而氣和望之如枯木槁灰而堅挺之姿睟然可見不問
知其為常徳君子也道廢千有餘年謬悠荒唐之辭盈
天下學者師其言尊其道而侈大之非徒雕龍炙輠而
已夷考其所知未有能躐其樊者也㝠行之徒猶擿埴
於康莊之衢眩然莫知其土故物我異觀天人殊歸而
髙明中庸之學析為二致士於斯時欲肄業考疑則無
其師資以輔仁則無其友而枝辭蔓説亂經矣先生徳
足以私淑諸人學足以垂世傳後而士之欲求師友者
莫宜如先生也不幸老死於窮閻陋屋之間而不大顯
於時可哀也銘曰於戯先生珪璋之珍韞質不耀器藏
於身多文之富曷云其癯學無欲淆惟道之腴以此易
彼孰云不臧人難不堪潛徳愈光歴衝之原望之睾如
逺風若存百世不渝
　　　鄒堯叟墓誌銘
先生諱某字堯叟姓鄒氏其先出於魯國之邾唐季之
亂避地閩中故今為邵武軍泰寧人曽祖某祖某父某
皆不仕先生自少有文名尤工詞賦比壯遊四方始従
中山劉公先生彝為學六經之㫖百氏之書無不該洽
旁穿曲貫各得其宗汪洋大肆發為文章遂以名聞於
時嘉祐中登進士第調淮陽軍司理參軍丁父憂服除
再調南劒州劒浦縣主簿監建州買納茶塲移福州閩
清縣令用薦者改宣徳郎知宣州宣城縣元祐四年二
月十八日以疾卒於官舍之正寢享年五十有八先生
為人重厚寡言雖家人未嘗見其喜愠貌温而氣和遇
事堅正不可以非義回屈初在淮陽卒有受杖不服而
肆言守怒欲斬之議不決以其事付先生已而復欲遂
前議先生不受令守益怒先生以為事在有司則有常
法執之不移士論韙之其􁎗官臨民雖冗職必盡力故
所至有風績其決獄聽訟鈎考簿書赴期㑹他人觀之
若不勝其煩先生處之裕如手未嘗釋巻也故其用志
益深學之所造者逺矣先生既沒子尚㓜大觀元年十
二月十五日始克𦵏於常州宜興縣善奉鄉横山村黄
宗塢之原娶劉氏先生彝之女也子男若干曰某曰某
嗚呼先生學充其志而用不究其才一時朋游共學者
登顯仕居要津視其顛仆忍不一引手提掖之卒以窮
死噫命矣其尚誰尤故叙而銘之銘曰有美斯人君子
儒兮純明篤實允式孚兮胸中之藏羅瓊琚兮位卑徳
尊慘莫舒兮汗血龍駒縶荒嶇兮雲帆蔽天膠沮洳兮
天地吸嘘鼓洪鑪兮鑄物範形曽莫圖兮自爾遭之人
莫如兮既厚爾徳孰云癯兮黄宗之原安此居兮鏤石
紀辭永不渝兮
　　　吳國華墓誌銘
延平據閩之要津號稱多士而以學行著聞鄉閭者吳
氏有三人焉曰某字及之曰某字季明而審律先生其
一也當嘉祐治平之間士方以聲律偶儷之文争名於
時而三人者獨相與切磋以窮經學古為務不事科舉
退老於家若將終身焉其能自㧞賢於流俗逺矣其後
季明以經行被召不赴授某官而審律先生晚亦出仕
獨及之卒於布衣予視三人者為前輩而少得従審律
游最厚先生不予鄙進而友之今其亡也以銘屬予何
可辭乃序焉銘之先生諱儀字國華世為延平人曽祖
諱某贈某官父諱某歴任某官先生為人剛毅篤實洞
見城府而善善惡惡無所容貸其事親以孝顯交朋友
以信義著自少篤志强學老益不懈六經百代之書蓋
無所不究窮探博取自信不疑尤深於詩易皆有成説
晚益玩心於象數音律之學自為一家有文集若干巻
崇寧五年詔求天下遺逸部使者以先生應詔辭不就
已而敦迫之乃乗驛就道今相太師公見而説之授將
仕郎太晟府審驗音律未幾府罷先生亦浩然而歸不
復出矣大觀元年某月某日以疾卒於家享年若干某
月某日𦵏於某所先生娶陳氏某人之女無子有女三
人長適某次某皆先卒次適某官楊某嗚呼吾聞有徳
者必有後而先生乃無子以奉其祀是尤可哀也已故
為銘詩以慰諸幽銘曰人孰無宗世久則遷惟徳與名
萬世之傳徳名之孚先生有之不亡者存夫又何悲
　　　吳子正墓誌銘
君諱思字子正姓吳氏邵武人也曽祖諱某祖諱某父
諱某累贈宣徳郎母朱氏封蓬萊福昌二縣太君君之
皇考以上世有隠徳至君始以進士起家中元豐三年
第授蘄州黄梅縣尉再調處州右司理參軍俗獷悍喜
訟鬭吏明習法令挾以為姦故獄事視他郡為難治君
敏逹彊濟吏不能欺事至迎刃輒解無留獄㑹昌民有
誣告毒死者縣獄具君為直其寃得不死者五人令狠
愎訟君不已彌年不敢決其後更二獄卒如君所直也
君之全活五人法當遷秩任事者不以聞而君亦置不
問也曰吾為理官獄求生蘄盡吾職而已無他覬也聞
者以君為長者就移和州防禦推官知吉州吉水縣有
老吏舞智玩法為邑巨蠧君得其狀繫治之吏窮迫欲
以事汚君緩其獄闞君之亡謬為家問置金其中屬小
吏内之君夫人黄氏得書覺重疑之却不受君適自外
至發書得金詰其所自為誣者情得咸伏其辜故縉紳
皆知黄氏之賢而益竒君繩家有法也用是當路交薦
之改宣義郎知池州建徳縣君始至大興學校勸農桑
教民力本嵗餘邑大治迄去獄無繫囚民到於今頌之
以歴勞改宣徳郎上皇即位覃恩遷奉議郎賜緋衣銀魚
辟福建路轉運司管勾文字明年丁太夫人憂服除
監江州廣臨監㑹更錢法日夜鳩工赴期㑹旁視若不
可堪而君獨裕如也未幾以課最聞再遷承議郎還闕
除監大觀庫遂以疾卒於京師大觀元年某月某日也
享年五十三君娶黄氏左中散大夫某之女封夀安縣
君有賢行配君無違徳男一人曰偉明擢崇寧五年進
士第秀州崇徳縣尉女二人長適某次適某君為人樂
易不事表襮居家奉親無違兄亡事寡嫂盡敬畜其孤
如已子家素貧清約自克而賙䘏族黨無吝色内外姻
睦人無間言初與侍御鄒公某管城尉游君某友善二
人皆蚤世君教育其子恤其家卒克有立古之朋友視
兄弟斯道廢乆矣觀公所為足以激頽俗也性嗜學自
六經百氏古今傳記蓋無所不讀下逮山經地志隂陽
卜筮星厯之書浮屠道家之説亦無所不究旁穿曲貫
各得其宗為文長於論議尤工於詩辭義清逺有作者
風氣蒞官臨政務近民不為進趨計明逹吏治所至有
稱士論每以用不極其材為恨而君處筦庫恬然也其
自守不回蓋如此有文集五十巻契丹西夏録十巻藏
於家疾且革為治命數百言惟以孝弟詔其子孫不及
其他非守死善道何以有此君既沒之明年其孤奉君
之柩歸將以某年某月某日𦵏君於某所道過錢塘以
尚書户部黄公之狀來乞銘曰先君之友惟公為最厚
宜得銘以𦵏予雖不能銘義不得辭乃論次其平生歴
官行治之大節而銘之銘曰允矣吳侯獵徳在躬閟弗
大施而卒於窮其施惟何二邑之思澤卑不流廼止於
兹其存不朽有曄其文銘昭於幽以詔後人
　
　
　
　
　
　
　
　龜山集巻三十
欽定四庫全書
　龜山集巻三十一　　　　　宋　楊時　撰
　　誌銘二
　　　陳君玉墓誌銘
大觀三年嵗在已丑二月乙酉居士陳君卒越明年其
嗣孤經徳不逺數千里狀其行走僕來睢陽乞銘於予
予雖未嘗知君也而與其二子游厚善今不逺數千里
來請銘義何可辭乃為之銘君諱某字君玉温州平陽
人也曽祖諱某祖諱某以好學篤行稱於州里父諱某
皆隠徳不仕君為人剛果有逺志迪諸子以學資其費
不吝其遇人樂易無疎戚之間賓至必為具盡歡乃已
人有善雖小技稱之若不及周人之急不責報務盡其
義雖轑槖掃庾不為後日計留也里俗尚鬼而信巫有
以癘疫死者必累月乃敢發喪君之母夫人亡舉族獻
疑欲従俗君獨曰吾寧死耳奚忍為是耶其孝誠不惑
蓋天性也疾已革召諸子而戒之曰汝等慎無析居為
鄙俗常態義方之訓死猶不忘非篤於為善何以臻此
君喜佛學而不為求福田利益事將屬纊所親有為浮
屠氏者泣涕問所欲對曰庭前柏樹子復問乃曰已在
言前則君於死生之際可謂安矣享年五十有九娶繆
氏先君十四年卒子男三人經徳經邦經辨皆業儒女
四人長適繆氏次適季氏次適張氏其季早夭某月
某日𦵏君於樂溪大嶺之原與其室繆氏同穴君既沒
而經邦始以上舍賜第人皆以君不及見為恨而君於
死生之際猶不累其心况其他乎然積善之報其後也
必大可不占而知矣故繫之詩曰天之於人不可求服
田力穡乃有秋君乎有子皆珍璆韞匱待價千金醻樂
溪之原蔚松楸君其無憾安此丘
　　　李子約墓誌銘
公諱撰字子約姓李氏本唐諸王苖裔其先恭王明以
太宗子國於曹有子五人俊傑价備偲遭武氏之禍屢
更封傳五王而絶价生濟國公臻無嗣獨其季偲官止
左武衛大將軍子孫蕃延與唐始終迄今班班可紀世
居陳留至公之七世祖澄為温州永嘉令始遷福州之
連江國初三従祖(闕/)筍以進士髙第起家至三司鹽鐵
判官任公之祖為應天府法曹掾稍遷至縣令郡守所
至有能稱最後以國子博士守毘陵卒於位柩將行州
人不忍其去共挽留之𦵏横山泣送者填道又圖其像
嵗時祀之至今人有疾取墳土服之輒愈其威恵在人
乆而不忘蓋如此國博君生五子公之皇考其冢嗣也
娶范氏司封員外郎亢之女國博之喪諸孤無所歸范
為營室於蘇故今為蘇人公九嵗而孤執喪奉親如禮
既冠丁母夫人憂寠甚家徒四壁惟閉門自守雖廩食
不繼澹如也親故髙之争持薪米以餉服除游太學聞
南豐曾公鞏以文名天下公往受業其門刻意勵行務
多識以畜徳不為進取計南豐器其材謂當為世用㑹
熙寧五年詔郡國貢士乃作湖水碧詩以勉其行六年
遂登進士第調越州餘姚縣主簿用舉者監揚州髙郵
縣酒税移江州彭澤縣令遷鎮安軍節度推官知河南
密縣事除澶州州學教授考滿薦書應格改左宣徳郎
曽魯公布帥青社辟置公幕府公少従南豐游南豐兄
弟三人皆登顯仕有重望而公尤為翰林公所知及從
青社辟其兄弟至以書相賀謂幕府得忠信之士礙吏
部格不行青社移河間再辟公州學教授嵗滿除太僕
寺主簿轉奉議郎坐乗騎誤過欽聖太后儀衛貶饒州
徳興縣監酒税上皇即位覃恩轉承議郎加武騎尉賜緋
衣銀魚通判莫州轉朝奉郎加雲騎尉堂除人例不赴
吏部選公罷選即自陳歸部授通判永静軍轉朝散郎
未赴以堂除人銜罷改授簽書泰寧軍節度判官㕔公
事八寶赦轉朝請郎用年勞轉朝奉大夫加驍騎尉任
滿以恩例就差通判袁州自永静改授及罷泰寧任或
勸公詣朝廷申理公曰吾每以士人老不知退為鑒今
固躬蹈之耶竟不往執政大臣賢公行就除通判保州
將引用遽以疾終於正寢實大觀三年七月二十日也
享年六十有七公初在餘姚時有茶商夜行遇海舶鉦
鼓偕鳴更相疑為盜持短兵格鬭殺傷十餘人繫蕭山
獄吏求正名不得連年不能決清獻趙公守越聞公名
檄公攝縣事公至吏前負案盈積公一視之即得其情曰
犯時不知在律勿論具聞於州杖遣之餘悉迎刅族解
無留未幾邑大治清獻益知公能薦公可任縣令彭澤
縣頻江俗窮陋喜訟尚鬼而信巫公一以信義道之晨
興視事親為決曲直吏簮筆立庭下屏氣惕息受成命
行文無敢出一語者乆而民化服訟日益稀使者按行
見之疑公不事事既而勾稽帳簿皆精緻無毫髮疵戾
可指摘引囚詰吏吏以素不深與不能對公徐進具道
所以曲折詳盡卒大喜出朝廷下括田令轉運使倚法
務苛擾欲多得匿户羨田為功公争以為不可使者怒欲
劾公留令又沮格無得申復翌旦且行公抱牘徑造卧
内使者驚問公曰彭澤令以公事白願起視之面抗論
移時且請就劾并解印綬去使者度不可屈卒從之然
怒猶不置是時王公安禮為部刺史使者還金陵盛言
公抗對狀隂激怒之覬共置公罪刺史反壯公所為曰
縣令乃敢與部使者争衡此必介特有守士也亟呼書
史對使前草奏薦公使者意沮猶數隂伺短失卒無一
事可得巫覡有前期唱言某日某所災者已而果然暴
桀因縁為姦轉以相恐公召羣巫於庭問以火將起狀
期日處所令將詣伺有不信抵罪又卜於城隍神祠如
所問巫言有不然者毁廟皆曰無有乃下令敢有復假
鬼神造言惑衆者坐之人心悉安朔方士鮮知學公為
二州教授始得名儒為師士向風翕然一變將門子弟
至禠跗注衣縫掖為諸生者不可勝計澶淵瀕大河自
元豐初決小吳河流不復由故道元祐三年始議遣使
脩復公作復河賦二篇賛明禹功究當時利害甚悉上
之不報大抵言河不可復後卒如公言又廣孟子説著
養氣論三篇傳學者其言深切著明皆可考而行也莫
當北使道公至謂宜先示以文教迺増闢學舍益市書
日親為講説士皆誦其言化其徳初嵗才五六人未期
至十倍崇寧詔天下興學莫遂為邊郡第一其在泰寧
事無小大悉賴公為理雖守將屢易幕府號為省事嵗
水災首議賑救民不知有饑公之力也公性簡直不汨
於私欲居家友順遇妻子以禮閨門之内雍如也收養
孀稚均其所有中外無間言不事生産約於自奉而周
人之急惟恐不及交朋友尤篤於信義蒞官臨事以理
自將澹乎若無意於仕者至其遇事立㫁有不便於民
雖要權必争不少回屈率意盡誠亦不為矯激之行徼
名於世雖仕筦庫必盡力故所至人安之既去而乆益
思流落州縣三十年位不稱徳士論惜之而公與家人
言未嘗有滯淹之歎其視得喪無足介其胸中者故天
下識與不識皆知其為鉅人長者及其亡亦莫不咨嗟
歎惜公晚尤深佛學前數月尚無恙居静室燕坐終日
對家人未嘗輒語屏絶情累若豫有知者間惟焚香誦
佛書而已家人私竊怪之莫敢問手書寒山詩一首意
若示諸子者大抵以攻人之惡伐已之善為戒疾革猶
怡怡自若卒無一言及後事公於死生之際安之若此
則其素所養可知矣曽祖諱慕玢故任祕書省著作佐
郎贈尚書二部員外郎國博君諱餘慶贈屯田郎中考
諱處常故任忠武軍節度推官贈朝請大夫公娶栁氏
括蒼人朝散郎珣之女有賢行生子男六人彌性彌倫
彌大彌遜彌中彌正女二人彌倫以公遺奏補假將仕
郎彌大彌遜崇寧大觀間連舉登進士第彌大登仕郎
興仁府宛亭縣主簿彌遜單州司户參軍餘皆舉進士
長女適進士張延之次適従仕郎廬州舒城縣尉陳温
舒孫男一人女一人皆㓜公喜著述文辭簡古有理趣
作毛詩訓解二十巻孟子講義十四巻文集五十巻史
賛論五巻藏於家其孤將以政和元年二月二十四日
𦵏公於横山祖塋之西狀公之行與其族系世次來請
銘予雖未嘗知公而與其子彌大遊考公之行與其歴
官行事始終之大節皆足以垂世傳後是宜銘乃叙而
銘之銘曰李本嬴姓爰自髙陽天祚神堯興於有唐本
支十三名國於曹或絶或封惟時之遭偲實其季為衛
將軍位雖不充蕃蕃子孫世載其徳著於毘陵疾誰與
瘳邦君之靈公藴大器増光於前匪斵匪雕矩方規圓
問學有原左右之逢士得其師靡然向風有社有民庇
之以身義在必争力回千鈞畜大不施其行則躓寄之
去來視猶一蛻善無不報不於其躬力穡之勤後穫必
豐矧公多子惟公是似責報於天如執右契横山之隂
有蕡其墟公則無憾永安此居
　　　許徳占墓誌銘
政和五年春二月戊辰居士許君卒越三月癸酉𦵏於
晉陵萬安西鄉之原與其先夫人同域是時予方歸省
松楸其子知㣲不逺數千里以書來請銘嵗十一月予
至自延平知㣲復踵門而告曰先君潜徳隠行足以貽
範後昆諸孤奉承罔敢失墜惟是幽堂之銘所以譔徳
紀善發揚幽光而無詞以刻大懼泯沒無稱以為親羞
重諸孤之罪敢以是請予來居毘陵乆竊謂居一鄉必
有一鄉之善士訪求之得君之行治為詳又與其子知
㣲游其何可辭君諱􁀙字徳占生而有至性純行未十
嵗喪其怙恃哀毁如成人家素豐美而君獨澹然不以
一毫置其胸中其所取僅足而已不為多寡計也約於
自奉而急人之急不翅如在已者雖里巷疎逖之人昏
喪之不能具疾病之無醫必悉力周之至倒廩傾囷不
吝也娶李氏有賢行作配無違徳先二十三年卒生子
四人長曰知㣲處州縉雲縣丞次曰知彰太學内舍生
曰知柔早夭季曰知剛處州貢士三女長適進士李敦
復次適承奉郎應天府中城縣丞晏躬行次蚤卒孫男
三人曰林曰􁇵曰櫟女三人皆㓜平居勵諸子以學曰
士知為已而已頃以發策決科以誇耀流俗非吾志也
初喪其夫人年尚壯即屏居於外不復以世累攖拂其
心日味佛老之書以自頤蕭然一室雖家人有經日不
見其面者非静定詎能爾乎自縉雲得疾其子解職奉
君以歸已而疾少瘳忽一夜向晨顧謂侍子曰今何時
曰雞鳴矣遂命扶起正其四體反席而沒享年五十有
八君為人貌温而氣和喜怒未嘗形於色清慎寡欲恂
恂惟謹輯睦中外必盡誠意故其存也無間言其沒也
弔哭盡哀焉惟許氏之先曰堅者有卓行浮沈廬阜九
華之間初不知其何許人也至君之髙祖正顯始自江
寧徙居常州之晉陵故今為晉陵人結廬東山之阿與
孫氏比居友善未幾夫婦俱亡而君之曽大父懐素尚
㓜孫氏收鞠之其後族人自江寧來訪堅之後者攜而
往孫氏匿不以告比其長以其子妻之且告之曰髙人
之後宜蕃衍必有大其門者并其資付之而去卒莫知
所之孫氏亡其名殆堅之徒歟懐素生延福延福生億
君其季子也唐亡更五季之亂衣冠舊族流離散徙雖
名卿大夫有不知其所従出者况堅之與世相忘乎自
堅至正顯譜系中絶其世次莫可考也然邦人至今以
君之居為許堅家云銘曰堅有卓行其存不亡展矣斯
人於堅有光無墜前脩必大其門徳人之言以詔後昆
　　　楊氏墓誌銘
陳濤子通將𦵏其母夫人不逺千里以書屬予銘子通
予之外兄弟也吾母與其父京皆居士諱選之子居士
予昔為之傳者蓋隠徳君子也其夫婦俱蚤世吾母與
其兄少孤友愛異甚其為人嚴恭儼恪不妄嬉笑静慎
有父風夫人尊事之每順適其意無少忤者比其亡而
予尚㓜夫人撫存之視猶子也今欲誌其墓舍予其誰
宜乃叙而銘之夫人楊氏將樂人也祖諱思父諱苗世
為田家夫人年十六歸於陳氏其事舅姑以孝聞事其
夫盡婦順晨昏奉甘㫖必身親之不少懈輯睦中外無
間言夫亡勵其子以學卒克有立宣和元年六月十七
日以疾終於正寢享年八十有九子男二人長曰渤次
曰濤女二人長適進士黄寧與長子皆先夫人卒次適
進士孫昇孫三人曰致柔曰致虚曰宗虞女孫一人以
是年十月九日𦵏於城南陽坑之原銘曰富而夀福所
先兮攸好徳力足賢兮誌諸幽永弗諼兮
　　　梁明道墓誌銘
致和八年七月戊戌梁侯卒於其子崑山令之官舍越
明年其孤欲扶柩歸於其鄉以宣和二年八月十六日
𦵏於蛟湖山之原前期自青龍走毘陵乞予銘予梁侯
同邑也雖未之識而聞諸鄉評得其行熟矣今其子又
請之勤若是義何可辭乃為之銘梁侯諱伯臣字明道
南劍州將樂人也曽龔祖筠父世廣明道資孝友事其
親能盡力撫諸弟無間言母夫人得末疾餘三十年未
嘗斯須去其側晨興奉盥饋侍湯劑必躬服其勞終其
身不懈親亡哀毁幾不勝喪逾年乃能襄事其遇人無
踈戚必盡誠意歲饑有告急者雖掃庾賑之不吝後雖
自窶弗顧也人有稱貸或負之弗償悉焚劵不問其胸
中洞然無纎毫芥蔕皆此類也其姻家官於嶺外而夫
婦俱喪子尚㓜五女未有歸明道曰吾可坐視之乎乃
命其子迎致之别館為辦奩具以次擇士族歸焉嗚呼
末俗日益偷雖天屬之親迫窮禍患蓋有不相收者况
外姻乎聞其風可以少激矣梁氏世有隠徳至明道始
勵子弟以學而其子澤民遂中上舍第崑山之政有恵
愛明道隂相之力為多故邑人欣戴之其病也為之祈
禳幾月無虚日其沒也哭之無不盡哀焉其得人心蓋
如此晚留心釋氏疾且革問棺斂之具已偹遂安寢而
逝享年五十有九娶蕭氏有子男二人長曰澤民宣義
郎即崑山令也次曰俊民女一人先五年卒銘曰積善
之報於後必蕃蛟湖之丘其歸永安
　　　張進之墓誌銘
張氏諱序字進之常州晉陵人也曽祖庭讃祖延祚不
仕父霖以其子恩贈通直郎進之兄弟七人長曰巨次
曰與俱登進士第巨雖位不至通顯而以學行為歐陽
文忠公所知其所交皆一時名流如右丞脩簡胡公樞
密蔣公是也故張氏遂為毘陵著姓進之幼孤能自力
其為人謹信原慤與人有誠意雖喜怒遇事輒發無所
容隠過即夷然未嘗宿怨也輕財樂施無疎戚之間視
其緩急貸與無所吝雖時有見負折劵不問也親戚之
貧者月廪食之有常數行之十有餘年不少替暴雨雪
鄉鄰艱食則給薪米以賑之市材治棺以待貧無周身
者每千人為一録曰㝠恵飯千僧以薦之嵗饑殍死被
原野進之斂其遺骸藏之殆不可以數計也俚俗信禨
巫宗人得癘疾闔户無敢往來者進之日往省之無難
色比其亡也所遺一孤女爾進之力為經紀之事無巨
細皆纎悉詳盡又育其女為置奩具擇良士歸之郡寮
有雅相善者貧甚而抱疾乆不愈進之往撫其家親為
調劑周之無不至將屬纊以後事付之又有閩士自京
都還暴卒於逆旅㷀然一小僮守之無與語者進之任
其託哀其無告為之棺斂凡附於身者咸使無悔焉悉
力賻之資其柩以歸二家存沒得以無憾聞者義之宣
和四年二月初二日卒於正寢享年五十有八前一日
澡浴更衣若將逺適然家人初莫之省也越日盥櫛坐
堂上有親賓與之笑語如常時坐頃忽瞑目起視屹然
已亡矣其於死生之際與世之所謂善知識者庸有異
乎蓋其平生於佛事未嘗斯須忘於心雖在塵勞中而
能自撥樂與方外之士游得其一言之善則終身佩服
而不敢失其誠著於中而自信其所得故能安逰若此
為善之效其至矣夫初娶李氏再娶孫氏男二人曰茹
曰蔚皆有文行女一人適凌仲臯孫二人其孤將以是
年四月二十一日𦵏於武進縣懐徳南鄉巢野之原以
朝奉郎髙元脩之狀來請銘乃為之銘曰積徳以潤身
施恵以及物慶覃後昆其永無極
　
　
　
　
　
　龜山集巻三十一
欽定四庫全書
　龜山集巻三十二　　　　　宋　楊時　撰
　　誌銘三
　　　李修撰墓誌銘
宣和三年閏五月二十有七日中大夫右文殿修撰隴
西縣開國男食邑三百户李公以疾終于家歳八月二
十有八日𦵏于常州無錫縣開元鄉湛峴之原與其夫
人吳氏同穴越明年其孤以晉陵鄒柄狀來請銘余與
公俱閩人又嘗同為諸生肄業于上庠挾策考疑時相
從也俯仰四十餘年一時朋游凋䘮畧盡與公有平生
之舊而知公之詳葢無遺矣宜其有請於余也余雖不
能銘其何可辭公諱䕫字斯和其先江南人唐末避亂
徙家邵武故今為邵武人曽祖諱待仕閩以武力顯閩
亡退處田野祖諱僧䕶考諱賡皆隠徳不仕考以公貴
贈正議大夫妣黄氏資政殿大學士履之姊累贈髙平
郡太君繼妣饒氏累贈廣平郡太君皆改贈太碩人公
㓜孤鞠于外家成童猶未知書而頴悟絶人舅氏大資
政黄公擢第歸一見器之使賦詩有驚人語因授以書
凡耳濡目染過即成誦至日數千言自是於六經諸子
百氏之書下至毛鄭箋傳期年之間無所不窺學日進
文日益有名從黄公游者咸推先焉是時朝廷方以經
術造士公聲聞籍甚所至學者景從贏糧重跰越百舍
而至者常相躡也逮居上庠所交皆一時知名士初補
監生洎選内舍皆第一龔公原得其文讀之歎曰此必
山林幽棲篤學之士所為今之學者莫能為也其後預
大府薦及試南省皆第二遂中元豐三年進士第釋褐
調秀州華亭尉邑令所為多不法公毎規正之部使者
欲有所按治聲言行邑公迓之境上則以温言慰薦且
詢令所為公力庇之不以言部使者不悦正色復詢之
丞簿丞簿與令素不協則互訐所短而令初不知公庇
之也亦言公嘗以私故不過㕔於是部使者以公為長
者已而考覈之三人者皆以罪去而公獨無累人以是
知公之器度為未易量也丁繼母饒氏太碩人憂服除
調建州松溪縣尉兼主簿秩滿移池州軍事推官太守
羅公彦輔性彊愎行事或失中公必面折之初雖不悦
而後卒相知也民有乙與甲争塘水而毆甲至死者獄
具刑官欲置之極典公當書斷建議以為事有所因法
不至死争之得減等公猶不已太守怒甚至以語詆公
公不為屈争之愈力於是命他官書斷其後大理詳讞
以甲准盗論乙乃止當杖審刑書斷官以失入抵罪衆
始愧服然公猶坐嘗簽書及用薦者改官降次等授宣
義郎人多勸公直其事公卒不自明也差知無為軍廬
江縣改福州懐安縣未赴從故龍圖閣直學士陳公軒
辟知杭州錢塘縣事有兄弟争財而訟者累政不能决
公至取案牘焚之諭以同氣至情財不足言兄弟感泣
拜於庭而去異日公復過錢塘二人猶求見公以謝故
觀文殿大學士吕公惠卿帥鄜延辟充經畧安撫司勾
當公事初公之尉松溪吕公謫居建州得公之文竒之
一見如故以是首辟公置幕下至延安未逾月適夏人
傾國入冦號百萬人心危慄公徐為吕公陳方畧一路
賴以完及米脂之役工未畢諜言賊兵十餘萬且至諸
將棄城而遁公曰彼衆我寡去將安之是速死爾不若
按兵勿動城雖未完冐以樓櫓彼將以我為有備必不
敢進兵法所以使敵人疑者正謂此也諸將然之卒如
所料凡築殄羌威羌等十餘城未嘗不在其間其後奉
進築圖至闕下因上五議欲使諸路乘虚互出以伐其
併兵之謀進取横山斷其右臂參用唐漢實邊轉輸之
術申命州郡廣招置之法為足食足兵之計懲西北輔
車相依之勢以備不虞識者以為切中邉事之要累賞
轉奉議郎除江淮荆浙等路制置發運司勾當公事未
赴改授簽書平江軍節度判官㕔公事嘗攝郡事適當
累政因循之後獄繫甚衆公命數吏分條其所犯不日
皆决遣之遂以無事今上即位覃恩轉承議郎勲武騎
尉賜五品服以太學博士召道除太常博士轉朝奉郎
遷知大宗正丞事因職事奏疏上四事大畧以為緦麻
親宜有䕃孫之法非袒免以下小宗有未食禄者宜廣
流澤特官之宗室雖得以科舉進尚宜許之入學以養
成其材且罷刺史以上公使以恤非袒免無官之孤皆
當時所宜行者有旨送講議司除屯田員外郎以論鄜
延進築功特遷兩官轉朝請郎勲雲騎尉久之遷禮部
員外郎天子視學公以為盛徳事獻視學頌有㫖第其
文髙等遷朝奉大夫勲飛騎尉時朝廷議禮考文禮官
視他部為重非通知古今之學不足以當其任公傳經
稽史無留事兩以考課被賞改司封員外郎長貮相與
舉留之復還禮部轉朝散大夫勲驍騎尉然公雅意欲
就閒曠力請外補除知蔡州朝廷惜其去留為宗正少
卿訓辭有曰非清徳老儒曷任兹選士論榮之轉朝請
大夫天子受八寳覃恩特遷左朝議大夫兼學制局叅
詳官移太常少卿時故相劉公正夫在政府劉公大資
政黄公壻也以公聨姻婭亟請避嫌上曰此真太常也
因批其奏曰公議所在何嫌之有公遂就職官制行換
中奉大夫未幾復慨然語所親曰吾平生為禮樂方布
衣時已預修衣官制度今備位卿寺得司天子禮文於
吾足矣士當知止豈可冐進不已遂堅求退或者勉公
曰奉常清切於禁從纔一間盍少留乎公笑謝之朝廷
度其不可復挽則除公集賢殿修撰知鄧州兼西南路
安撫使陛辭天子勞問優渥公建言先帝常命官修中
書備對録以知官吏流品户口錢榖之數以知禮法文
為軍兵名額之數以知刑罰赦宥工事夫役之數葢體
周官歳終受㑹之意而所以周知天下之務也方今内
外事物之要盈虚繁簡之實欲有所稽考盍命左右司
畧倣前制為一書上之以資觀覽天子深然之有㫖如
公所請公之意葢非茍然而已也南陽大藩為帥者多
務大體不親事吏得舞文為姦公下車盡革前弊綱紀
大整與部使者議事有所不合公獨請于朝卒見聽當
路滋不悦公弗顧也然自是若有不釋然者遂以疾請
宫祠朝廷意公憚安撫一路之勞除知潁州章再上祈
懇愈力除提舉杭州洞霄宫勲騎都尉賜爵隴西縣開
國男食邑三百户公東歸居於梁溪錫山之傍日以文
字為娛澹如也子綱為鎮江教官就養子舍與賓客過
從盡登臨之適優游自得不復以世事介意嘗有貴公
素知公者被召與公相遇於途詢以所欲公從容誦少
陵江漢垂綸之句以答之貴公咨美還朝毎稱於諸公
間以為不可及也及綱為尚書郎丐迎養京師除公提
舉醴泉轉中大夫改右文殿修撰頃之以足疾不任朝
謁請復洞霄凡為宫祠者逾十年綱自左史論事得罪
方逺謫公誨之曰進退出處士夫之常汝勉自愛毋以
吾老為念也父子之懿聞者仰之及歸公喜見顔間曰
汝罪大謫輕謫未久而歸上恩厚矣何以論報時公方
避冦海陵盛夏遽促歸既還以㣲疾上章告老命未及
下而公疾已革顧諸子曰汝等皆在吾左右吾何憂因
不復語怡然而逝享年七十有五公天資純孝繼母饒
氏性嚴肅公事之盡子道得其歡心於兄弟間友愛尤
篤既除饒氏喪盡以資産推與之獨與季弟曼出居淛
右廪入之餘一以付之置不問其後禋祀許及期親即
以與其子緯其教子以孝弟忠信為本聞人一善於父
子兄弟間譽之不容口退而未嘗不以訓諸子也自為
小官喜周人之急禄雖㣲不為有無計親族之貧不能
家者均養之妹姪甥女無資以遣者必擇配歸之故鄉
里語風義以公為稱首其交朋友盡信義與人接洞然
無城府尤喜提奬後進孜孜不倦門人之躋膴仕者相
望也其在朝廷毎有貢舉公未嘗不為考官其所取多
一時名士人服其鑒裁平生惟嗜書無他好㓜學嘗苦
無書既仕節衣貶食而積書之富至與巨室名家埒初
黄公以名儒有重望自熙寧以來累踐大官被遇泰陵
進位承轄士之出其門者衆矣公為兒童時甥舅自為
知已而退然官州縣垂二十年逮今上纂極黄公已均
逸于外乃始以學官召擢葢黄公所以期公者逺而公
亦安於義命不汲汲於進也晚位通顯而恬於進取又
率常數考一遷至一日有歸意則慨然决去不可留其
難進勇退如此公貎怡而氣和襮順而中勁少有大志
而深自韜養不以所長自見至其謇然持議無所囘隠
不為世變所移則有人所不能者建中靖國初丞相范
忠宣公薨太常議行易名公為博士定其議曰公任臺
諫當朝廷清明民物阜安之時而公正色立朝力陳安
危治亂之幾至於法度之廢興典章之施設大臣之去
留人材之用舍一有不當其心則抗章論列無所顧避
至有不得其言而去其列侍從居宥宻位台輔益行所
知從容進見有責難之恭朝廷有大利害與同列辨論
上前各以理勝如罷大河東注之議寢鬼章欵塞之質
下寛大之詔以安羣心釋朋黨之疑以全善類皆自公
發之然公處心積慮務在體國持論平允不以好憎易
情不以同異介意惟其是之從也故鄧綰移揚公置綰
前日論已之憾而言今日指摘綰事之非元祐紛更公
置熙寧論議不同之念而言今日法度盡變之失非公
誠心慷慨不為利囘不為義疚孰能然哉若夫救蔡確
新州之貶而忘髙位厚禄之為可懐論吕大防等之從
寛宥之叙而不知䟱逺嫌疑之為可避此人之所尤難
而公優為之葢公以為大臣之於國有股肱心膂之托
而廼心王室曽無内外之間安往而不任其責邪方是
時范公名在罪籍雖門生故吏往往諱言之而公之議
挺挺不撓如此嗚呼斯可以觀公之心矣故余備載其
辭以是銘之庶其流風猶足以立懦敦薄云公娶吳氏
奉議郎桓之女初封仁和縣君先公二十一年卒累贈
濮陽郡君改贈令人子男四人曰綱起居郎兼國史編
修官以論事謫監南劍州沙縣税務得旨復本等差遣
曰維承事郎前監在京諸司糧料曰經通仕郎試補太
學上舍生未赴殿試曰綸通仕郎女三人長蚤卒次適
奉議郎杭州司儀曹事張端禮次適廸功郎衢州司工
曹事周琳孫男六人儀之宗之集之琳之文之麟之女
三人有文集二十巻禮記義十巻藏于家銘曰目無全
牛奏刀􁇴然不逢其族孰知其難亡故屢更鮮不畔援
秉義弗渝其節乃見公於建中士方紛如不倚不流介
然中居哲人之萎讒波稽天鯁議直辭如防在川羣言
不孚咸底于罪皇明燭幽公獨無悔易名之羙自公發
之世濟之榮公與有之我作銘詩以示萬世庶其流風
聞者興起
　　　令人吳氏墓誌銘
中大夫右文殿修撰李公諱䕫之夫人吳氏其先越州
山隂人仕唐為諫大夫董昌之亂義不屈遁居括州故
今為括蒼劍川人曽祖崇璧哲宗朝贈大理評事祖彀
贈承事郎父桓故任奉議郎知湖州長興縣母鮑氏金
華縣君夫人資孝謹事父母能盡其力飲食起居未嘗
斯須去側省定温凊各適其節言徳功容人鮮儷焉父
母賢之謂必得名士乃可以為配是時李公以諸生與
修衣冠制度名聞朝廷繼而擢髙科遂以妻之惟吳氏
世為望族夫人生大家而李公起寒素夫人事之盡婦
順能以清約自將無驕矜氣柔明端静人不見其喜愠
治家有常法遇妾媵有恩意閨門之内雍如也方李公
筮仕之初官卑禄㣲喜過從賙人之急如不及甥姪孤
女未有家者必擇對歸之夫人躬治殽饌必致其精㫖
罄奩具資遣之無吝容人以為難而夫人安為之故鄉
閭篤風義者必以李公為稱首夫人之力為多也李公
從辟鄜延夫人挈諸子歸寧而金華尚無恙夫人事之
益至吳氏族大間有不相能者必迎致其家聴其言視
其容色而鄙倍必消矣其懿範感人葢如此建中靖國
元年李公自簽書平江軍節度判官㕔公事被召為太
學博士既登舟而夫人感疾遂不起實正月七日也以
其年三月十八日𦵏于常州無錫縣開元鄉歴村湛峴
山之原享年四十冇四初封仁和仁夀二縣君李公之
舅右丞黄公以夫人之賢奏賜冠帔既沒累贈永喜濮
陽郡君改贈令人男四人曰綱起居郎國史編修官坐
言事謫監南劍州沙縣税務有言牽復未行曰維承事
郎曰經曰綸皆通仕郎女三人長蚤卒次適奉議郎杭
州司儀曹事張端禮次適廸功郎衢州司功曹事周琳
宣和四年余過錫山以其舅從政郎爽侯彦申之狀屬
余銘且謂余曰吾母之亡先子方趨朝而諸孤皆稚弱
不克銘以𦵏夫銘所以論譔先美而明著之後世也無
羙而稱之是誣也有而弗知不明也知而弗傳不仁也
三者有一焉人子之罪大矣今吾母之徳善可考不誣
如此而積二十有餘年幽堂無辭以紀諸孤不仁之罪
宜無以自逭願得銘以補前過庶幾發揚幽光為存沒
之慰余感其言故不辭而銘之銘曰内職之修閟而弗
彰有子之賢其傳乃光貽爾後人視此銘章
　　　翁行簡墓誌銘
公諱彦約字行簡其先京兆人唐末避地子孫散居七
閩公之六世祖徙家建州之崇安白水鄉故今為崇安
人曽祖伯珎不仕祖元方以其子恩賜朝奉郎父仲通
以文行為東南儒宗學者咸師尊之仕至朝奉郎累贈
銀青光禄大夫有子三人公其長也公天資穎悟絶人
自㓜學已能屬文既冠博總經傳尤深於禮學元豐末
游上庠聲聞籍甚一時知名士皆慕與之交元祐二年
與國學薦以祖母夀昌君之喪未赴禮部試銀青外除
造朝欲候公策名而後告老公以為用是緩吾親歸休
計非便也請以世禄之恩授仲弟銀青不許力請而後
從已而兄弟更相推遜聞于朝事雖不行縉紳義之公
既不第益自奮勵術業益加進建之舉進士者無慮五
六十軰公再舉皆中首選從而受業者常數十百人元
符二年上即位以日食下詔求言時公與計偕奏格言
二十篇上篇自祗命原化典學崇儉以至審治言所以
立徳下篇自擇術因任兼聽務和以至審勢言所以立
政皆陳古義以砭今非言近而不迫直而不忤識者重
焉政和三年擢進士第調汝州龍興尉丞相何公素知
公謂所親曰翁生縱未能用不宜辱之捶楚間也改常
州司刑曹事公蒞事精敏郡治賴之為多惡吏屏息有
遁逃訖公在幕府不敢出者居二年江淮荆浙制置發
運使以奏計對上問所部人材使者與公初無雅故以
清議所在首以公對驛召為詳定九域圖誌編修官政
和七年改宣教郎除太常博士以與修因革禮遷奉議
郎歳餘乞補外除提舉河北西路學事及陛對建言朝
廷更八行法使俱試於有司以革奔競浮濫之弊固善
矣然八行初非以文辭選也今限以等第有中程而不
官者與初立法異甚謂凡入等無問髙下俱與廷對以
示詳行實畧文華之意時浙冦犯衢處公之弟中丞公
由御史府得請鄉郡公亟以書属之曰賊方熾勢必侵
軼吾郡自衢信抵浦城崇安險阨易守不可犯惟處之
龍泉至松溪浦城皆蕩野無捍蔽龍泉破則建危矣龍
泉之士有葉植者其人邁往有智畧因之使拒守宜可
倚辦中丞公然之比至鎮植已率衆拒賊即出兵益給
糧械助之卒如公所料朔方士大夫聞之謂公料賊於
數千里外如指諸掌非智慮精審過人能如是乎公在
朔部尤以人材為意有所薦㧞必擇行能卓然者先之
如解習之徒是也學政於民事初無與焉公所至必諏
訪民間利病與夫實邉制勝之術日與將士講畫意謂
異時以使事歸報面陳之為朝廷經逺之慮既罷使事
不復對除權發遣黄州轉承議郎宣和四年夏之官道
改髙郵軍髙郵當江淮孔道商旅所出入類多以貿易
茶鹽為業姦民訐圭撮銖兩之私連逮抵罪者不可勝
計公下車有告言者隨决之無留吏猶習故常白於公
欲以枝辭蔓其獄公曰兩獄充斥若等尚恨其少邪吏
􁂚然失對於是一郡相慶知公以民為念吏不得倚法
為姦也歳大旱公以禱祠疲甚既雨而公得疾所親以
是尤公公曰民蘇而吾病無憾矣病浸亟遂乞致仕章
未報以八月丁亥卒于軍治之正寢享年六十有二公
性孝友事親盡子道於兄弟怡怡如也敦睦婣族人無
間言遇人無賢否一以誠意人人自以為親厚而與之
同趣葢鮮矣延平陳公晚居淮南見公喜語人曰翁奉
常静恪有謀使得志殆能濟務其為名流推重如此公
為髙郵視事纔數日屬疾民或未識公面及公之喪行
道之人皆出涕曰失吾賢守也葢誠之感人未有不動
者娶吳氏奉議郎桓之女封孺人子男二人曰挺廸功
郎充兩浙轉運司管勾文字抗未仕女一人適承事郎
李維内外孫男女十人有文集十巻其文精緻潤縟得
作者之體尤長于詩藏于家昔公在太常二弟俱持節
還朝列侍從居要官公復出使于外建雖多士為東南
最而兄弟俱被榮寵未有前比意公晚仕積厚而源深
其發必逺遽爾淪喪士論惜之其孤將以明年六月丁
酉𦵏公于白水之原屬余銘余於公有朋友之義不得
辭銘曰獵徳之勤名則隨之名實既孚君子之歸滀深
有源渭流未施百世之傳視此銘詩
　
　龜山集巻三十二
欽定四庫全書
　龜山集巻三十三　　　　　宋　楊時　撰
　　誌銘四
　　　御史游公墓誌銘
吾友定夫既沒之明年其子某自歴陽涉大江詣予而
告曰先君之友惟公為最厚今既𦵏而幽堂之銘無辭
以刻恐遂堙沒無傳焉敢以是請予告之曰如先公之
名徳皎如日星雖奴𨽻之賤皆知之其流風餘韻足以
師世範俗豈待予言而傳乎然昔在元豐中俱受業於
明道先生兄弟之門有友二人焉謝良佐顯道公其一
也三年之間二公相繼淪亡存者獨予而已追念平生
觸事無一不可悲者今吾子以銘見屬舍予其奚之公
諱酢定夫其字也建州建陽人初與其兄醇俱以文行
知名於時所交皆天下豪英公雖少而一時老師宿儒
咸推先之伊川先生以事至京師一見謂其資可與適
道是時明道先生兄弟方以唱明道學為已任設庠序
聚邑人子弟教之召公來職學事公欣然往從之得其
㣲言於是盡棄其學而學焉其後得邑清河予往見之
伊川謂予曰游君徳氣粹然問學日進政事亦絶人逺
甚其在師門見稱如此則所造可知矣公於元豐六年
登進士第調越州蕭山尉用侍臣薦召為太學録改宣
徳郎除博士公以食貧待次奉親不便就擬知河南府
清河縣忠宣范公判河南待以國士事有疑議必與之
參訂移守潁昌辟公自隨為府學教授未幾還朝復秉
國政即除公太學博士已而忠宣罷政公亦請外矣除
齊州簽書判官㕔公事用年勞改奉議郎丁太中公憂
服除再調泉州簽判上皇即位覃恩改承議郎賜緋衣
銀魚袋還召為監察御史磨勘轉朝奉郎出知和州歳
餘管勾南京鴻慶宫居太平州兩乞再任以八寳恩轉
朝散郎磨勘轉朝請郎知漢陽軍磨勘轉朝奉大夫以
親老再乞宫祠除提㸃成都府長生觀丁太碩人憂服
除除知舒州移知濠州不數月㑹從官謫守遂罷歸寓
歴陽因家焉宣和五年五月乙亥以疾終于正寢享年
七十有一是年十二月丙午與夫人合𦵏于和州含山
縣昇城鄉車轅嶺之原用治命也公自㓜不羣讀書一
過目輙成誦比壯益自力心傳目到不為世儒之習誠
於中形諸外儀容辭令粲然有文望之知其為成徳君
子也其事親無違交朋友有信蒞官遇僚吏有恩意雖
人樂於自盡而無敢慢其令者惠政在民戴之如父母
故去則見思愈久而不忘筮仕之初未更事縣有疑獄
逾年不能决公攝邑事一問得其情而釋之精練如素
官者人服其明比年以來編民困於征斂而修奉祠館
市材料夫無虚月所至騷然公歴守四郡處之裕如雖
時有興造民初不知而事集此在公特其粃糠耳無足
道者故不復縷載若其道學足以覺斯人餘潤足以澤
天下遭時清明不及用而死此士論共惜之非予一已
之私言也曽祖尚祖禮之不仕父潛贈太中大夫娶吕
氏封宜人有賢行事舅姑以孝聞友娣姒睦姻族人無
間言公素貧不治生産夫人攻苦食淡能宜其家其内
助多矣先公三年卒享年六十有六子男六人撝文林
郎洪州司兵曹事卒于官擬捄握皆蚤世損廸功郎前
授歸州司兵曹事掞將仕郎拂未仕皆業儒世其家女
一人歸時之子遹孫男三人女五人有中庸義一巻詩
二南義一巻論語孟子雜解各一巻文集十巻藏于家
銘曰嗚呼天乎故不憗遺方時清明哲人其萎道雖不
行斯文未亡百世而下其傳有光
　　　莫中奉墓誌銘
公諱表深字智行邵武人也曽祖扆仕為三班奉職祖
及不仕父説當景祐寳元間士方以聲律决科而君獨
以窮經為務自閩陬數千里外贏粮跰足至京師從泰
山孫明復徂徠石守道先生游講明道術還家杜門不
復求仕進以公恩累贈至通議大夫公自㓜聞過庭之
訓問學有家法是時安定先生居霅上為世儒宗公往
師焉一見竒之謂公有器識異日所至未易量也自是
浸以名聞於時元豐二年登進士第調洪州豐城尉未
赴丁通議公憂服除再調建州建陽縣主簿秩滿用薦
者移撫州宜黄令適丁母碩人憂不赴終喪授鳳翔府
好畤縣令好畤在隴右為劇邑號難治公至明約信令
而人化服終三年無一人犯重辟者仇齊路險絶車輿
不通邑人病之久矣公諭父老鳩徒計工治為坦途往
來便之侍郎張公舜民領漕事見而謂人曰莫侯可謂
知為政矣其為利非濟人溱洧之比也率同列交薦之
改宣徳郎知泗州昭信縣事憲司有繫囚事聫省曹吏
以枝辭蔓其獄六更推治不能决命公往治之一問而
情得人服其明民有持牒棄妻屏子者公詰其所由曰
以病而貧力不足以相守故及此非得已也公惻然憫
之曰吾為長民之吏使人父子夫婦不相保當任其咎
者其誰與於是出私錢賑之里巷編氓感公之義皆協
力以周其匱急故其室家復安如初比公之行是人與
其妻孥攀號於道見者咸嗟嘆之公惠政及人有以厚
風俗多此類也上皇即位覃恩遷奉議郎賜緋衣銀魚
除真定府路都總管司勾當公事㑹中山之安撫朱公
紱以公兼領帥事賴公頗多秩滿通判新安除御史臺
主行用中司不召赴都堂審察除光禄寺丞未上遷開
封府司工曹事朝廷更錢法㑹勑下公適直宿隂為處
畫人無知者黎明掲示大命遽下吏不得揺手為姦尹
陛對被奬諭遂以公之名聞于上睿㫖親除左司録事
中都不治吏習以為常黠胥舞知玩上文移鉗紙尾以
進官署唯唯惟謹公察其尤無良者治其一二一府屏
息無敢習故為傲慢者並僚恃權倖雖役令悉趨之公
為折其短獨未嘗少屈乃諷言章政和三年出公為廣
濟軍司録事士論惜之而公處之恬如也久之朝廷察
其非辜起知睦州公曰文正范公清獻趙公嘗守是邦
其遺範未逺也循而守之則無餘事矣已而郡大治民
至今思之過朝除知饒州東歸待次毘陵愛其風土欲
營莬裘為歸休計於是力請宫祠除提舉西京嵩山崇
福宫未幾告老宣和五年六月丁未以疾終于常州私
第之正寢享年七十有一是年十一月壬申𦵏于宜興
縣清泉鄉之梅林原公為人端勁有守孝于親友于兄
弟人不間其言畜㓜孤如已子蒞官臨政嚴而不苛寛
而有制故吏畏其威民懐其徳决滯訟去民瘼洞然幽
隠雖逢其族迎刃立解世之名能吏者皆自以為莫及
也公自奉議郎或以年勞或以恩典九遷至中奉大夫
賜三品服封文安縣開國男食邑三百户娶方氏太常
少卿贈金紫光禄大夫諱嶠之女有賢行能宜其家累
封至令人男二人曰多聞通直郎監鎮江府排岸司曰
多見廸功郎明州慈溪縣尉女二人長適宣教郎知襲
慶府鄒縣事朱缶次適廸功郎信州州學教授江文中
孫男三人曰革曰萃皆登仕郎曰䝉將仕郎孫女二人
尚㓜晚自號如如居士有文集十五巻曰如如集既𦵏
其孤請銘於予予與公有平生之舊知公為詳義不得
辭乃為之銘曰獵徳之勤積之在身府寺踐更蔚乎有
聞出蕃于外惠施於民去思不忘久而彌新百世之傳
視此銘文
　　　錢忠定公墓誌銘
宣和六年三月五日龍圖閣學士正奉大夫致仕錢公
以疾薨於毘陵私第之正寢享年七十有一訃聞天子
詔特贈光禄大夫賻賜加等下所属郡佽助其𦵏其家
上公行事于朝考六家書諡曰忠定越明年正月壬寅
諸孤䕶其喪歸𦵏杭州大慈山之原既乃詣予泣而言
曰先公勲徳載史氏易名議行著于太常褒贈崇䘏具
存恩典終始光榮昭于一時惟是幽堂之刻發揚其親
同為不朽者宜有以稱大懼隕越弗克以承子責敢以
是請予與公有同年之舊義不得辭乃叙而銘之公諱
即字中道其先出于顓帝後曰陸終封于彭城至子孚
仕周為錢府上士遂以官命氏子孫稍遷至下邳至漢
末遜公避亂徙烏程又徙錢塘之臨安忠懿以吳越入
覲公之髙祖以宗族錫官遂居京師為開封人曽大父
子節故任右班殿直祖昌濟故贈朝奉大夫父垂範故
任朝散郎知太平州致仕贈銀青光禄大夫自皇考占
籍宜興今遂為毘陵人公天資雋茂稚齒已如成人年
十三居母喪哀慕毁瘠見者感動既冠遊太學以文行
知名於時熙寧九年中進士第授安州司理叅軍吏有
誣服自盗抵死属邑具獄上於郡公明其寃狀守將喜
而謂曰劾縣獄當得賞答曰治獄得情乃其職擠人以
論功非吾志也聞者歎服章敏滕公甫力薦之稱有氣
節異時必為名臣移博州防禦推官知杭州臨安縣丞
異時縣民轉徙豪右冐墾其田官不能直者悉奪還之
流冗復業又除二税積弊以蠲民瘼至今邑人頌其遺
愛調福州觀察推官福唐為七閩都㑹獄訟繁夥連帥
悉以付公府無留事丁銀青憂服除調睦州軍事推官
三衢有寃獄久不决屬部使者以閭里宿怨檄往按治
挾薦牘動公風欲鍜鍊以快其私至則折讞平允所全
活者二十三人或問之對曰吾寧老冗選中豈忍以數
十人覔一薦哉未幾改宣徳郎丁文安郡夫人憂服除
知潁昌府郾城縣修奉泰陵期㑹嚴促乃躬自監督役
均費省人樂趨事先期告具㑹汜水霖潦敗橋府亟以
属公三日橋成人服其敏繼奉二后園陵辟為西京轉
運司属官有不下司體究採石事事領於内侍使者憚
不敢乃請代往按治不撓収罪之尤者置于理王博文
帥鄜延薦為經撫司官夏人有來歸者當命以官公察
其言色有異詰問屈服果所遣諜者崇寧中朝廷欲撫
納西羌久而不至主帥憂之檄廵行塞下宣諭徳意旬
日監軍貴酋欵塞䧏附者至數百人代還賜對稱㫖除
提舉鄜延路弓箭手蒐簡精宻占籍者皆為戰士盡括
閑田為將吏冐占者以廣招募初塞上給田人一頃馬
半之収者不足供芻秣畜馬日久至是始増之槩給一
頃人獲其利而邉騎益衆矣就除陜西路轉運判官王
師収復銀州被㫖專董芻糧飛輓夙辦第功居最延帥
經制五路邉事除鄜延路經畧安撫判官兼總管勾權
帥事久之經制罷帥復領舊職涇原兵失利渭帥與總
管争訴于上論者請付獄以正軍法數遣官按治觀望
奏報不直特㫖命公遂馳至涇源具得其實以聞且言
劉安聞師中有功邉陲願少寛假以責來效上從之劉
安止降秩士論大愜崇寧中陜西鐵幣日輕視銅錢不
能十一而官俸獨給鐵錢在職者不能贍官曠不補事
有浸廢因建言倍給選人之俸凡攝事者理任受舉許
同正員人樂就職百廢具舉公自為幕府以方畧聞後
稍權帥事指使將佐望實益孚上深知其才驛召赴闕亟
命入對上問西人兵力公曰夏國本數州之地盗據靈
夏浸以彊大元豐中兵臨其城下羌戎壅河决水士馬
幾殱遂無成功上曰靈武終不可取耶公曰戎狄之民
皆兵也居不糜廪食動不勞轉輸故便於用衆雖兵之
去來飄忽如風雨而不能持久又其所短也願申戒邉
臣嚴飭武備蒐練戎士積粟堅壘先為不可勝之計以
觀其釁屈其所長而乘其所短則可以得志矣上又問
大寨泉可取否奏曰臣聞其地逼近靈武曩時進取號
為得策計慮不審亟築亟退反為夏人所有距漢界百
餘里地皆潟鹵無水泉古所謂瀚海也間有之不可飲
馬口鼻皆裂大兵不可往審問邉將皆以為然上首肯
之翼日除直龍圖閣知慶州兼懐慶路經畧安撫使馬
步軍都統管再入謝上宣諭曰屢詔環慶進集久而無
功今當属卿乃謝而言曰陛下過聽以任臣顧雖綿薄
敢不罄竭仰承睿訓旬日凡三進對所陳邉防利害攻
守計策甚衆上深嘉納之事多施行削藁不言陛辭乃
賜三品服以寵其行詔趣之鎮即日就道初紹聖中城
清平闗闗之左右皆沃壤地曠絶無扞蔽人莫敢耕牧
乃即闗之東西築徐丁臺韋章埧賜名曰安邉城曰歸
徳堡東西相望控制要害包地萬餘頃人得以縱耕其
中歳収以數萬計公私利之初城徐丁也一日下令遣
發諸將􁂚眙不知所為公曰亟往即事比及境上大兵
已集芻粟版築之物無一不具三日而城畢夏人駭歎
服其神速環慶自大寨泉退衂之後士氣沮傷至是復
大振踰年移知延安府兼鄜延路經畧安撫使馬步軍
都總管河東陜西皆邉夏國人使文檄往來獨由鄜延
號為西邉門户凡中國移檄與諸路理辨疆事率由延
帥刋定以付邉吏夏人書檄至宻閲其當受與否諸邉
皆禀覆行自公至鄜延毎屈之以禮朝廷初用八寳夏
人以所賜御寳度數非臣下所當議拒却不受自是西
人畏服使人入境所舉小不如式劾引伴者坐之移檄
夏國責其失禮其後至者皆惕息惟謹無敢縱以生事
初羌人久拒命上許其納欵諜者數言將進誓表而累
歳不効公策知敵情言羌必不來然至與不至不足問
當嚴備以待之耳因條上備禦之策上以為然除集賢
殿修撰乃城清逺鎮邉二寨以遏賊衝増築龍泉御謀
二城保聚邉民吾圉益固大觀初闗輔饑民流至邉上
言常平官失職使流冗就食塞下則邉粟益貴且非所
以示外敵宜令所在資送還鄉以賑給之詔從其請民
得復業秋大霖雨傳言敵聞城壊將大入冦諸將請起
卒之踐更者以益兵朝廷下走馬章敇諸道増嚴備禦
他路調兵騷然獨鄜延安堵如故因上言臣審料夏人
决不冦邉迄冬果無警諸老將皆服公料敵精審詔以
公守邉鎮静備禦有倫除徽猷閣待制仍再任西邉恃
蕃兵弓箭手為用異時患蕃官侵擾莫敢繩治乃悉為
約束犯者無貸自是皆獲安業人心感服戰守賴之鄜
延邉袤千里而諸城疎逖敵易乘間乃増置杏子鎮青
盧移萬世屈丁堡東接河東西連環慶聲援相属彌縫
邉隙敵不得間除顯謨閣直學士復再任再上章懇辭
不允政和初内侍童貫宣撫陜西法有弛張可從宜者
得罷行之長安萬物騰躍衆貨益輕乃嚴設科條欲力
平之計司承望風㫖取市價率減什四違者重置于法
民至罷市又行均糶法賤入民粟増估金帛以償之下
至蕃兵射士之授田者咸被抑配全陜騷然幾至生變
帥臣諸司不視利病奉承推行惟恐後公獨以為不可
極陳其害章上不報時貫方用事權傾中外人皆為之
危慄而抗章繼上言益切至士大夫聞章中詆貫論事
多質直語往往争傳誦之坐是貶永州團練副使永州
安置然平物價均糴亦為之罷在永數月上念其忠亟
復徽猷閣待制除永興軍路安撫使馬步軍都總管兼
知永興軍府在道改知仁興府朝廷復行夾錫錢乃申
敇公移一凖銅錢槩用無偏府中帖然旁郡官私與民
出納自為輕重民疑以撓交易不通始大愧服乃視興
仁為法尋移知青州兼京東東路安撫使至鎮改充河
東路經畧安撫使馬步軍都總管兼知太原府以童貫
領宣撫使奏乞辭避璽書褒答不允河東諸司與被
邉屬郡如代嵐石麟府咸許以事宜聞時傳虚聲以勤
憂顧公曰閫寄當以静勝乃嚴戒邉吏凡制事必慎擇
可信者重以賞罰御之自是警奏不妄邉陲晏如政和
五年春以足疾乞領宫祠章五上乃得請提舉杭州洞
霄宫復徽猷閣直學士盗發幇原聲震東南起知宣州
捍蔽江左或告公曰宣歙俱鄰於賊歙破即宣危矣公
感久疾可以力辭公曰方急難中豈人臣愛身時也乃
扶疾就任時冦兵逼屬邑民大振擾公之威名凛然人
恃以安郡境賴之迄用保全上心嘉賞除龍圖閣學士
賊平以疾乞致仕章三上未報特召赴闕除河東宣撫
司叅謀乃力陳老疾不足備驅策詞意懇至遂得請特
授正奉大夫致仕家居三年以疾薨薨之夕有星隕于
寢室之上公剛毅方正見義敢為不可囘奪雖犯權要
蹈患難不顧也胷中無城府推誠待人洞見腹心持已
甚嚴而遇下明恕臨政愷悌人不忍欺久任帥閫不為
貴倨濶畧細務聽訟折獄纎悉得情而歸於寛厚民尤
感服雅以清約自將一介不妄以取與延帥圭田皆在
極邉將吏役所部為之耕種歳入千計公至是乃捐其
地募弓箭手絲毫無取更兩鎮凡十餘年量敵制勝動
中機㑹毎以疆吏生事為戒語人曰為國守邉安危所
繫但當宣國威靈嚴於自治使敵人不敢侵侮邉陲得
以晏然是為稱職若親小利召戎起釁圖尺寸功冀幸
寵榮吾不忍為也識者以為至論凡所辟薦不假人以
私必視其能拔自部曲多為一時名將號為知人性誠
孝毎以褒贈不逮其祖為恨遂以所得官奏乞囘授特
㫖從之敦睦宗族恩意滿至常遇郊恩舍其子孫先官
猶子斥俸餘置義田宅近族子孫聚而居之養生之用
皆取具焉有文集三十巻提奏議七十巻娶同郡胡宗
説之女封碩人先公十二年卒贈淑人子男二人長曰耦
承議郎真州排岸次曰耚朝奉郎通判毫州軍州事以
學行吏能見稱於世女一適從政郎江寧府溧陽縣丞
胡朝孫男九人曰徽言登仕郎曰太冲曰如愚曰康錫
皆承務郎曰保衡通仕郎餘四人并女尚㓜銘曰烈烈
我公惟時干城威加羌戎一塵不驚嬖倖恃權狂瀾稽
天(以下闕/)
　
　龜山集巻三十三
欽定四庫全書
　龜山集巻三十四　　　　　宋　楊時　撰
　　誌銘五
　　　陸少卿墓誌銘
公諱愷字疆仲姓陸氏其先吳郡人六世祖權唐末為
建安縣丞值中原亂不克歸因家福州之侯官故今為
侯官人曽祖中和贈職方員外郎祖廙任左侍禁父長
賓任大理寺丞累贈通議大夫母吳氏贈太碩人公自
㓜穎抜不羣愽覽疆記元豐初未冠游太學標望絶人
一時名儒往往忘輩行踵門願交元祐更新學校祭酒
孔公武仲得其文竒之稱譽不離口學者益歆慕之元
符三年登進士第調廬州司法叅軍太守龔公原一見
待以殊禮侍御史彭公汝霖祭酒令丞相白公時中俱
薦試學官召檄至公曰吾困科舉二十餘年晚得一官
朝廷不吾知欲使之裹飯復入埸屋吾不能也卒辭不
就崇寧大興學校郡以公兼掌錢榖士不之教官之廬
而公之户外屨常滿矣執經考疑虚往實歸秩滿用薦
者遷通仕郎丞相劉公正夫以給事中兼領外諸司辟
公管勾文字閲半歳改宣教郎外諸司罷公之子調官
濟南憐其少求與之近乞監宻州板橋鎮鎮瀕海舶至
多異國珍貨吏習為姦欺以漁取公以身先之一毫不
少黷海商便之以外諸司賞典轉奉議郎又以八寳恩
轉承議郎逾年御史中丞石公公弼辟為檢法官已而
石公以罪去坐是二歳不遷吳公執中復以儒學薦召
至政事堂除大府寺丞明年遷司農寺丞磨勘轉朝奉
郎上方搜訪人才劉公以中書侍郎有異眷薦士三人
以公為稱首賜對稱旨擢司勲員外郎車駕幸尚書省
轉朝散郎遷光禄少卿劉公既相除宗正少卿方將力
薦引以自助劉公遽以病去故弗克時修玉牒公纂輯
上臨御以來政事之大者十年為一書上之轉朝請郎
磨勘轉朝奉大夫太常少卿缺員有旨遴柬丞相鄭公
居中余公深以公啟擬命下之數日侍御史張樸進對
論事畢上忽謂樸曰朕用陸某奉常識其人否樸對陸
某老於儒學有士望上深然之崇寧置議禮局至是并
歸禮寺公於擬議參訂為多又修因革禮一百巻上覽
嘉之轉朝散大夫磨勘轉朝請大夫補外乃以直徽猷
閣知均州闗決庻務無鉅細劇易皆親之吏斂手不敢
為非先是人惰農不知灌溉之利公出郊為之勸相人
始盡力歳大稔父老勒石道傍為耕者之勸公之愛民
出於誠心因旱禱龍祠三日不雨公對神自咎曰守土
之不職宜災其身民何辜將不粒食矣因泫然左右為
感動未旋車大雨鄰郡飛蝗蔽地千里過境弗下父老
候公出迎拜以手加額曰㣲公徳化所感民其餓殍矣
襄鄧大饑仰粟于我郡人請閉糴公曰今天下一家非
秦晉比奚此疆彼界之異晉之不義春秋猶譏焉吾不
忍為也於是轉輸相属于道饑民賴之以濟其為徳厚
矣三舍之法罷士不知所歸公至聚生徒擇属吏之有
學行者為之師講肄課試悉視成均郡人争遣子弟獻
腴田以資其費唯恐後士風復振於暇日又時往臨之
申之以孝弟之義郡大治士民詠歌之為均陽樂十篇
以頌其徳未幾受代到闕除知泉州未行得疾終于京
師實宣和六年四月辛酉也享年六十有五娶黄氏有
賢行配公無違徳子男五人曰震承議郎太學博士以
學行知名於時曰渙宣教郎開封府刑曹椽曰鼎以疾
廢不仕曰巽曰需皆將仕郎諸子俱好學有立女適從
政郎汀州司儀曹事薛鋭孫男六人女二人公少孤事
母以孝聞其為人敦厚篤實一言之出終身可復遇人
以禮無貴賤賢愚之間平居恂恂似不能言者徐而叩
之亹亹無倦其文純深析理論事足見其志其為詩平
淡清逺有晉人之風雖應制辭章咸有典則踐更省事
殆十年同進者衮衮登禁從公囘翔不出故列無滯淹
之歎嘗謂人曰吾學古入官期以報國利民顧天下事
非輔相大臣不得行非諫官御史不得言非侍從之臣
不得與國論今久處朝行無一毫補殆非素志吾老矣
得一郡為朝廷布宣徳意牧養小民其可也遂抗章力
請既得郡治有成績如其言士論韙之公在均陽歳建
豐築亭臨漢上時從僚吏往游焉與民同樂又賦詩以
廣其意郡人悉播之樂章至是聞公之亡登是亭者皆
為之感涕諸孤將以七年十二月辛酉𦵏公于懐安縣
之馬鞍山以毘陵守何公兖之狀來請銘余未暇作也
𦵏有期又不逺千里走僕致書速余銘昔余在熙寧中
與其兄忱相友善是時公尚少頡頏諸兄間眉宇秀發
意其必為令器以詩見貽有成人風度已而學益進行
益修挺然為時聞人則余之知公葢在諸公之先也雖
位不稱徳而見於事業者亦足以垂世傳後矣乃為之
銘曰昔公兄弟聫車至止公方妙齡鸞鵠停峙問學日
滋浸以文鳴旋登于朝為時名卿出蕃于外蔚有成績
飛蝗不下神監其徳邦人之思形於詠歌勒銘幽宫百
世不磨
　　　曹子華墓誌銘
君諱璪字子華其先金陵人避李氏之亂徙居江隂故
今為江隂人曽祖諱某祖諱某皆不仕父諱某故贈朝
議大夫母朱氏贈恭人曹氏自髙祖以來無顯者至君
之世父確始以文行知名於時熙寧更新學校遴柬天
下名儒訓廸多士公時在選中擢為國子直講學者翕
然師尊之曹氏遂有聞於世君之昆弟㓜從直講公為
學得其緒言紬繹不懈故皆屹然有立初朝議公埸屋
不偶退屏世累從桑門之徒游比其亡也清窶滋甚君
亦以累舉不售相其兄力治生不計有無資其弟以學
其後家日益富而弟璉卒以名進士登科通金閨籍君
與有力也其為子而孝於親為弟而恭其兄為兄而友
其弟篤於愛欽中外無間言性夷易不為畦畛與人言
洞見心膂故人有過雖面折之而人亦莫之憾也遇人
不以貴賤貧富為厚薄一於誠而已晚益閑放以詩酒
自娛杜門索居終日兀如也靖康元年四月癸亥以疾
終于家享年五十娶趙氏有賢行配君無違徳子男一
人曰嶠舉進士女一人適登仕郎慕容邦弼有孫一人
未名以是年某月壬辰𦵏于縣之順化鄉黄山之原其
孤娶余之女孫以其叔朝請公之狀來請銘乃為之銘
曰積善在躬夀胡不多天實為之命也奈何瘞銘新阡
其永不磨
　　　向太中墓誌銘
向氏自㣲子封於宋左師戍始見於春秋秦漢而下無
顯者至文簡公起布衣相真宗勲名載國史繼以欽聖
憲肅皇后配神宗以盛徳母儀天下向氏遂為著姓公
諱某字某文簡之曽孫欽聖憲肅之從弟也生而有異
禀自㓜不戲㺯八歳而孤哀毁如成人及長挺然有立
為衆所欽憚用憲肅恩補右班殿直調曹州定陶尉監
秦州酒用薦者移伏羌城兵馬監押又用薦者移通逺
軍管界廵檢特旨差熙河路計置物貨局陜西轉運使
奏辟催促錢綱四遷至西頭供奉官遂以太子右司禦
率府率致仕以子封遷太子右衛率又四遷為右驍衛
將軍官制行四遷為武功大夫萊州團練使榮州防禦
使換文資兩遷至太中大夫致仕靖康元年六月七日
以疾終于正寢享年六十有八公雖出於貴胄而清約
如寒儒嗇於自奉而親族之有匱急者則周之不為有
無計字兄之孤與已子人不見其異也中外輯睦無間
言諸子游仕四方有以鮮衣獻者輙藏之不服曰昔吾
父母未嘗有也於人無徳不酬而有負於已者未嘗形
言色嘗寓居棣州之七里鎮清河水暴泛居人危懼公
身率千餘人負土築隄為捍蔽隄成水至不為患鎮人
徳之至今不忘定陶素多盗公為尉威望隠然盗潜伏
出境無敢犯者莅事所至有能稱年未及奉身而歸用
不究其才論者惜之然居都城幾三十年優游卒歳視
天下無一物足以攖其心者其所得多矣祖諱某故任
國子博士贈開府儀同三司守太尉祖母二李氏皆累
封太夫人父諱某故任西京左藏庫副使母王氏封太
康縣君娶夏侯氏朝奉郎某之女有賢行配公無違徳
累封令人子男十二人曰某中奉大夫權發遣京東路
計度轉運副使某武經郎河間府路安撫司凖備將領
為國死事贈武功郎中奉大夫河北河東路宣撫司勾
當公事某朝請郎知虢州盧氏縣事某儒林郎知太原
府平晉縣事某通直郎新中山府司録事某忠翊郎監
通天門某廸功郎新渭川白馬縣丞餘皆早世女九人
長適宗室右班殿直令鍾㓜適文林郎吳并餘皆先公
卒孫男二十七人女十六人某女長適進士王叔夏餘
並㓜諸孤將以是年七月某日𦵏公于豐臺村狀公之
行請銘於余余雖未及識公而與其子游習聞其風舊
矣乃為之銘銘曰公於軒裳脱若蟬蜕清約自將其徳
靡悔有子之賢慶流必長將大厥聲公為不亡
　　　孫龍圖墓誌銘
公諱諤字正臣邵武人也崇寧中有㫖改名遂以字行
曽祖諱昌齡祖諱文凖左宣徳郎父諱廸太常博士同
提舉兩浙市易司累贈通議大夫公㓜敏慧讀書數過
輙成誦不忘既冠登進士第授池州司法參軍通議以
公素謹厚静黙寡言笑恐其不更事而司法民命所属
不可忽故令就學律明年試大法中第一是時舒王用
事中書置五房檢正遴柬天下賢才以濟公方筮仕而
以材名在選中除監制敇庫制敇庫用士人自公始未
幾除吏房習學公事同編修中書條例同列皆極一時
之選其後列侍從居要津者相属也習學例一考即真
公未閲歳丁通議憂去職復除㑹罷習學官再監制敇
庫仍多攝五房職事因議司農法駮其不當者大臣力
主之公猶反覆論不已忤其意又嘗叱堂吏語有所侵
大臣聞而疾之造為訕上語以聞賴神宗仁聖察其無
根得不坐㑹庫吏編進條目漏常程劄子三道公已自
陳再進矣大臣交詆之出為睦州司理參軍公兩為宰
属嘗與國論矣葢今尚書都司之任侍臣之資也一旦
屈於偏州下吏人意其不事事而親吏牘鈎獄情委曲
周盡畧不見遷謫容爛盧酒户之僕乘醉督逋毆欠者
至死引其主為之倡主誣服邑上其獄為重辟首公閲
牘得其情曰毆之日主適外未還安得有倡即日釋之
青溪民有訴匿鏹者詞已伏而容色若有寃者詰之則
曰託者飲我出書云已使人置鏹於舟底酒酣醉歸卧
舟中比及城登岸猶未醒其家執書以索而舟已出矣
僦舟非有素莫識為誰公為緩其獄物色之求僦舟者
甚急而舟人負鏹來告曰且我聞孫檢正治獄不可欺
故以自歸也睦人至畫像祠之元豐五年復召為重修
編敇所刪定官書成論賞就循一資充詳定省曹寺監
條貫刪定官三年改宣議郎元祐四年監在京都進奏
院六年遷左宣徳郎除太學博士以大父母春秋髙乞
就吏部調通判建昌軍將行除太常博士乃謁告歸省
而後就職王文公賜諡有定一博士有欲為其文極言
推尊自結於用事者公當筆輙推其次葢事有近於追
逐時好以取世資終不屑為也紹聖元年遷秘書省正
字二年權發遣梓州路轉運判官八路差遣例多狃襲
拘礙注擬不行熙寧元豐間許在任官前期一年射闕
毎一官闕則徧問属郡應入之人其後前期射闕之法
廢須罷任以到銓為先後之次則人人身在銓所矣而
徧問之法猶存往復待報有彌年者公私病之公建明
季闕牓十日非次及過滿見闕五日限滿如吏部法定
差朝廷善之仍頒其法七路行焉先是瀘南羅始黨八
姓生夷自元豐中収服團結為義軍三千一營歳月浸
久其數著籍者皆名存而實不足驟覈之必至於變故
生事公為建言朝廷初以羅始黨八姓依七姓十九姓
熟夷團結者止欲羈縻逺蕃漸令習漢化耳今夷情已
安則八姓前闕義軍之數可置勿問今而後遇有闕因
犒設夷酋使轉相譯問以本族願補者充從之至今為
便三年遷承議郎四年移成都府路轉運判官成都為
蜀劇郡公裁處暇裕而事細大畢集相度開興助正鹽
井建明差選職令條制人情愜當所奏皆可至於増置
武寧諸軍般買眉戎歳米皆長久之利也召為尚書刑
部員外郎辭不拜改吏部員外郎復懇辭前後章六七
不允既就職賜對從容請儒臣討論官制而補完之以
成一代之典追配周官有旨條具以聞㑹言者擿公元
祐辨訴論罷職出知南劍州未赴遇上皇登極恩遷朝
奉郎賜緋魚袋召為司勲員外郎遷朝散郎除右司員
外郎靖國初差㸃檢皇太后園陵文字還朝除秘書少
監國子祭酒崇寧改元兼權秘書監中外期公朝夕且
進用而抗章力請補外除直龍圖閣權發遣江淮荆浙
等路制置發運副使初蔡太師京一見公竒之為户部
尚書薦以自代及與政欲以公為刑部侍郎辭免曰某
昔嘗免刑部郎今為侍郎非所安曰以為他曹何如又
辭曰異時閒從官闕大臣有以某名進者上未以為然
公秉政宜慎所引毋以不肖累君也太師意未已㑹有
傳公趣與新政異者遂罷發運知潤州未幾得管勾杭
州洞霄宫公曰吾志也大觀元年遷朝請郎三年以八
寳恩遷朝奉大夫洞霄再任恩復請差提舉舒州靈仙
觀一日盥櫛更衣謂家人曰生死去來無足深悲惟念
佛不忘是真吾眷属言訖而暝實三年已丑七月二十
一日也享年五十有九是年十二月二十六日𦵏于興
化縣善應鄉顔村青龍岡之原從治命也母黄氏再適
游氏封同安縣太君公欲便親闈故卜居髙郵盡斥先
世資産與諸弟而俸餘稍稍買田築室為伏臘計多病
早衰常欲謝事自屏物外恐傷慈懐故不果公天資夷
曠貎如其心平居恂恂似不能言一旦坐官府胥吏紛
紛持牒互進公各使盡其意徐以片言折之羣吏帖耳
結舌不敢出息退而相語曰公神明也不可欺樂善急
義重然諾薦士毎先寒素不可干以私識慮精敏多人
意所未到閒居七年未嘗以一字至公門兀兀自守泊
如也妙洞心法於佛書無所不觀手録要義皆成誦其
屏聲色黜滋味葢篤信而然非彊絶之也嘗有疾得異
方須鸜鵒公素不殺而厲物以衛生不忍為也故藥久
不就忽有鷙禽擊死者墮庭中公得而餌之疾隨愈此
殆神相非人力可致也公於刑書中悉詳盡世之名知
法者皆歎莫及而朝廷欲以刑官處之弗居也於隂陽
星歴之學皆精到而未嘗一言及之異時嘗苦天官歴
火木二星及蝕時刻多不合與姚舜輔所撰歴互有䟱
宻委官考詳前後有異秘書不能决有旨命公校之其
説遂定九官貴神壇位失次悉釐定之皆因事而見葢
公以儒學自將該洽有文而以法家術數名世非其志
也有奏議解經雜著文集四十巻藏於家前娶劉氏追
封真定縣君今夫人劉氏贈太中大夫處約之女孝謹
冲淡克配君子封靖安縣君男二人長曰鉅假將仕郎
蚤卒次曰鎮脩職郎今為池州司兵曹事女一人適文
林郎洪州司兵曹事游撝靖國郊祀當任子引舊比薦
其弟誡有司持元豐法不報後六年宗祀卒以誡為請
今為奉議郎知瀘州慎縣事公既沒十有三年其弟誡
始以游公狀來請銘乃為之銘曰一徳不囘踐更三世
不附于時其節靡悔不殺之戒誠通于幽有隕其庭疾
已隨瘳刑名星歴詳盡精到法家者流非志所好公之
神明其徳可欽百世不朽勒歌于珉
　
　
　
　
　
　
　
　
　
　
　
　
　
　龜山集巻三十四
欽定四庫全書
　龜山集巻三十五　　　　　宋　楊時　撰
　　誌銘六
　　　章端叔墓誌銘
公諱某字端叔姓章氏八世祖及為康州刺史自南康
徙居建州之蒲城其孫仔鈞仕王氏官至太傅仔釗為
泉州團練副使兄弟俱有功於閩故號仔釗為小太傅
仔鈞之後居西村仔釗之後居珠林自是分為二族宋
興幾二百年西族世有顯人珠林久不振至景徳中公
之大王父始以進士中甲科而位秘書丞公於熙寧三
年繼登科而後珠林之族浸顯矣公資穎悟方㓜學已
能屬文年十四即辭親求師友薄游江淮間殆十年能
自力卒以名聞於時初調撫州臨川尉盗有刼行商殺
人者吏以支辭蔓其獄連逮者以十數累日情不得公
呼囚令環坐以事驗之俄引三人出曰汝實為盗餘悉
縱之使去三人者卒服其辜無異辭其遇事巧發竒中
類如此人莫能測也就移夀州夀春令大臣有以公孟
子義進者詔付秘書省除應天府國子監教授用舉者
改著作佐郎官制行換宣徳郎知越州山隂縣事山隂
號繁劇訟牒日紛至公處之裕如也巨猾陸璋輩竄易
户名以避徭役公閲籍具得其姦狀坐流配者數人老
奸宿贓屏跡聽命無敢復為欺者邑大治境内有海塘
瀦水溉民田歳久堙塞不治為旱患公鳩徒濬之仍為
經畫為久計民至今賴焉秩滿轉奉議郎監左藏北庫
哲宗即位轉承議郎通判宿州先是南京押綱侍禁史
士宗侵耗官米數百石反訟倉官交納不公獄久不决
朝廷以委公至即片言折之士宗雖坐流竄而自以為
不寃又轉遷為朝散郎繼丁親憂去喪久之除太府寺
丞轉朝奉郎召對稱旨除府界提舉常平等事鄢陵舊
有惠民河數溢為民害二縣以開濬為請公為親行堤
上得舊河經始之意本欲殺惠民河水流而歸之蔡河
稍加開濬則惠民之注流益悍而蔡河不足以吞納則
為害滋甚不若増濬河外故道雙泊雖溢可恃以無患
是歳河朔饑民流而入畿甸者不可以數計公召而廪
給之因以用其力故堤成民不告病而飢者得以全活
公私之利葢兩得之也上皇即位轉朝奉大夫未幾除
知䖍州為江西劇郡俗徤訟公下車痛治妄訴者一人
迄公去無或干政犯令者是時承平日久屢豐年天下
諱言灾傷無以民病告者公還朝首言淮甸歳凶宜加
賑恤大臣初雖不悦而公誠意懇惻故卒從之翌日遣
使大發倉廪而民賴以濟公之力也崇寧初黨論復興
義士膠口無敢竊議者公除郎官得旨陛對抗言元祐
臣僚削秩投荒皆縁國事陛下即位稍令内徙道路交
慶今復刻名著籍禁錮其子孫恐非陛下本意臣竊惑
焉上雖優容之然亦由是與時論不合矣㑹宰相曽公
布得罪言者因以㣲文詆公從坐降一官罷尋知泰州
遂掛冠退居吳門未幾上記其姓名特旨落致仕復知
泰州之官數月即乞宫祠得提舉舒州靈仙觀崇寧五
年六月八日以疾終于平江府之私第享年六十二歳
以其年十二月十六日𦵏于吳縣長山鄉社墟道士塢
之原公莊重簡黙而接人以和氣行已莅官一本於誠
不表襮以自售其論天下事不茍不隨期於當理而已
方元符末議役法請循元豐為便或疑其朋附及崇寧
陛對抗言黨錮非是聞者駭汗乃知公之用心合天下
至公無彼時此時之間公以是數忤權貴竟以不遇公
仕於朝兄弟請别籍公盡以已所當得田業均之且立
劵與之約毋得輙典賣而其後兄弟之子有破其産者
卒賴此以為生公之惇族為之長慮葢如此公平生無
女妓珍竒之好獨讀書萬巻増校精至手澤具在有文
集二十巻孟子解義十四巻曽祖故任秘書丞祖故不
仕父故任通直郎贈朝奉大夫娶沈氏起居舍人諱季
長之女也封宜人公襟度簡逺未嘗問生事然奮羇旅
起家闔門千指有宅以居有田以食夫人之力也其經
理家事無巨細皆有節法豐而不侈儉而不陋正睦中
外雍如也自政和以來四方無虞仕進者以攀附為榮
而夫人毎戒其子曰宜安素分逺權門盗賊日起毋逺
官以貽吾憂諸子仕者謹奉其戒卒無患聞者服其逺
識建炎二年八月二十五日以疾終于正寢享年七十
有四以是年十月二十二日祔𦵏于公之兆子男八人
長愿宣教郎知杭州臨安縣事次師中早世次懿廸功
郎池州士曹掾次愈廸功郎福州士曹掾次惠次憲次
懋次悊皆業儒未仕女四人長適宣教郎知舒州宿松
縣事孫寔次適朝散郎直秘閣廣東路提舉常平等事
王舜舉次適奉議郎主管亳州明道宫吕弸中孫男女
二十二人建炎之初其子憲不逺數舍詣毘陵踵吾門
而告曰先君之亡二十有餘年矣而無幽堂之銘其盛
徳中行恐遂冺沒無傳焉敢以是請久之余未暇作也
又遭母夫人之喪復以書抵余而請之益至余雖不及
見公而公之子憲悊從余游義不得辭也乃為銘使歸
而掲諸墓上銘曰奮身羈窮砥節不移遵義而行不
茍不隨黨籍之興公獨有言為人不能展也直賢銘以
昭之庶永其傳
　　　忠毅向公墓誌銘
某年月日北兵襲陳余時在行朝得報謂同列曰陳守
向公必死矣為之廢寢食者累日未幾訃至人或問曰
方今雄藩巨鎮擁重兵棄城而遁者踵交於道陳無髙
城深池以為阻固以千百惰羸之卒當敵人屢勝之兵
雖庸人知其不敵矣避其鋒而去宜無不可者何自而
知其必死也余曰公之忠貫白日非死生禍福能易其
操者其素行然也余以是知之聞者莫不欽嘆其孤將
以某年月日𦵏公於某所某原以通判潼州府朱震之
狀來請銘余告之曰公之仗節死義有諫臣之章議行
易名有太常之誄褒贈之典布在天下其勲烈不待余
言而傳也然公自筮仕以來所至皆有風績可書世人
或未知之也亦不可湮沒而無傳乃叙而銘之公諱子
韶字和卿故相文簡公之曽孫欽聖憲肅皇太后之再
從姪也世為開封人曽祖諱某故任國子博士贈開府
儀同三司守太尉曽祖妣李氏封太夫人祖諱某故任西
京左藏庫副使祖妣王氏封太原縣君考諱某故任太
中大夫致仕贈通奉大夫妣夏侯氏封碩人公生而有
異禀不妄嬉戲莊重如成人比志學即游賢闗清約如
寒士人不知其為相門后族之子姪也其强學自勵至
焚膏繼晷不少懈同舍相與語曰君子之於學也息焉
而後能安其學君何自苦如是公愀然對曰家門衰替
敢不强勉而自惰乎如永嘉劉安節輩皆伊川先生之
門人有識致訝其語因問之曰公家富貴聞天下二郡
王日奉朝請仕于中外以材望顯者甚衆何謂家門衰
替也公曰先丞相事業寂寥久矣安節壯其言引為忘
年交元符二年與國學薦欽聖聞之喜甚補假承奉郎
三年擢進士第唱名集英殿欽聖登紫雲樓宻令宦者
引公至樓下視之翌日賜賚有加注保州司法叅軍有
旨改承事郎皆特恩也差監在京炭埸㑹有族人除太
府卿以親嫌罷改授簽書荆南府節度判官㕔公事是
時公方冠初未更事而練達政體如素宦者知荆南馬
城器其才府事多賴之城去董必代公嘗具袍笏而必
以短㡌束帶見之必為人簡嚴属吏無敢忤其意者公
移書責之不少屈秩滿知蘇州吳江縣蘇人私鑄黄錢
流布一路諸邑聽民自便郡守是之公獨以為不可為
書極言其害下令切禁之一縣無敢犯者中司論其事
詔置獄繩故縱之吏諸邑皆曰太守之命也吳江令嘗
力争以為不可書具在公聞制使來自謂理須被逮即
具舟束裝以俟吏及門即行初太守意公以抗論不從
為功比公至卒無一言及太守者守甚徳之而後信其
為仁人君子也獄成自太守而下皆貶秩公獨賞一官
其後太守孫公傑召諸邑㑹議欲二大堡置一鼔樓堡
丁五人以備廵警盗發則鳴鼔以相聞公曰一大堡二
十五家而已如吳江外鎮有合境不過五里者無慮數
百家若二十五家置一樓則不可勝計矣又以數十人
持挺更廵則其間不無彊悍不逞者逓相侵陵則鬬争
自兹始矣不可為也郡守意欲必行之不從公持之益
堅逾月不能决同列厭苦之謂公曰不若禀令而歸到
縣則措置在我矣公曰不可禀令歸而不行則有司得
以慢令罪我矣久之卒如公議大觀二年除開封府右
曹參軍明年轉朝散大夫李彪欲言蔡京擅權誤國書
草具未上有告其事者丞相何公取㫖下彪開封獄有
司謂彪謗訕大臣欲置之重典公方初來力争之李孝
夀尹開封依違不斷丞相張公用公議薄彪罪已而京
復相御史論彪獄不當乃流彪海島李孝夀已死追所
贈五官更追三官公時已去職監在京進奏院追三官
停任四年叙朝散郎監保州鹽酒税五年以建儲赦復
朝散大夫提㸃信州太霞宫未幾除知虢州不就六年
差主管西京外宗室財用外宗室之法未出仕者計口
給食至是有養子以増數者公與同官髙大中論曰財
用不足患之細也畜養他人子則本支亂矣公乃建議
為之措畫以去其弊宗室財用以黄河退灘地淮浙圍
田及常平贍學所不取者充案牘隔逺吏縁為姦隠漏
不可勝計公手自翻閲盡得其情量入為出無匱乏之
患判外宗正趙仕暕常患不及公笑而不答他日出其
大數沛然有餘仕暕服其明焉七年移管南京外宗室
財用俄復還舊任宣和元年除知䖍州又除知建昌軍
未赴除䕫州路轉運判官朝廷議罷新開邉郡公條陳
利害請罷溱播思珍四州反其縣同官謂珍不可廢公
争之不能得乃罷三州而珍州至今以為不便久之瀘
南帥劉亞夫復用夷冉萬要議請開溪州路南通辰沅
西抵瀘戎置一州二縣詔發潼川府及䕫州兩路兵輸
錢糧辟官属瀘南遣南騎兵至涪州責錢絹甚急公率
同官王蕃論奏其事蕃意難之公曰若有疑某自具奏
蕃乃同上䟽曰頃年龎寅孫守䕫創開邉隙是時欲建
溪州冉萬要曰險阻深僻不可為郡縣今萬要與冉蠻
老以仇怨相攻乃更建議開路且路之所經者十有一
族而七族被誘四族不出四族者蠻老在其中又有蠻
由冊一族以人為粮彼萬要意在報仇假官軍以殺蠻
老耳且自昔夷人納土請置州郡必先通路創屋以俟
王人官司遣人相視然後調兵儲粮經理其地今請吏
者未集山谿未通遽遣王師深入不測是委肉於餓虎
之蹊也事大不便奏方上而大役已興矣郡邑騷動蕭
然煩費人心震恐識者危之公又為書上二府申御史
臺極陳開邉徼置州縣以蠻夷弊中國之害争論甚力
俄得可報亞夫削官其役遂罷䕫路亷訪使者曹東請
築瞿塘闗乃唐䕫州故基也山嶺越溪谷樓櫓城壁費
甚廣請置兵三千屯守公申尚書省曰世亂則守險世
治則去險而居平陸守險者所以固疆圉居平陸者所
以杜覬覦故前代割據䕫州附瞿唐闗本朝削平僣亂
丁謂薛顔乃移䕫居魚腹以就平土今無故勞民費財
而起戰争又屯兵于外太阿倒持若一夫閉闗奮臂則
䕫州無兵可抗非久長之利東怒欲以他事中公竟不
能而瞿唐闗止因其舊而増葺之卒如公議六年使還
入對延和殿首薦寒士上皇頷之曰進賢受上賞當路
阻格之不報除知蔡州下車去貪暴屏巨猾寛逋負舉
下吏可任以事者然後興學校延見儒士有縣令狃舊
例獻遺利以入公帑公判其狀付州學養士前守計份
議開小河泄積水功大不能就公論其非於部使者曰
小河淺狹不足容諸水之入徒費財力有害而無利乃
罷其役八年主管亳州明道宫除知徐州靖康元年近
臣薦公材堪出使除東京轉運副使户部尚書聶昌以
國用不足諷諸路進羡餘知宻州郭奉世與昌有舊進
萬緡昌薦諸朝請賞之以勸天下公劾奉世曰一路財
用有餘不足相補設使宻有餘財當具數聞部使者通
融計㑹資兵吏之費安可不恤大計不顧他州進通用
之財徼非道之寵不罰奉世無以懲姦而主計近臣首
開聚斂之端浸不可長士論韙之於是有㫖下京東治
其事㑹昌入副西樞故事不竟奉世罰金而已山東久
苦李彦暴虐朝廷初罷梁山濼税燕山夫錢黜興利之
臣民凋瘵未復盗賊相煽野聚公條具民間利病十餘
事上之丁通奉憂解官與諸弟居淮寧府㑹蔡州缺守
州人邀使者馬首願得公三年使者上其事而蔡已除
新守矣乃起復就除知淮寧府公三拜章乞終喪不許
公視事六月北兵至陳公率諸弟城守勵戰士開諭百
姓曰汝等墳墓之國去此何之吾與汝當以死守之敵
晝夜攻城公親擐甲胄冐矢石遣其弟子率赴東京留
守司乞援兵未至敵益其衆城䧟公猶率衆巷戰力屈
被執敵坐城欲降之酌酒於前左右按令屈膝公植立
不動㦸手罵之遂見害時年五十實二年二月二十二日
也有陳掞黙記其處公弟中奉大夫新知唐州事子褒
朝請郎子衮廸功郎子某皆見害家已破散掞入其府
取公誥敇藏之季子鴻六歳乳母抱去遇兵奪其母棄
兒井中有出之者兵又擊之一夕復活他日過復抱藏
民家後公子沈奔喪乃得公遺骸并誥敇及鴻以歸後
二年子率守儀真遣人至淮寧訪尋得公季女於民家
時年十一娶夏侯氏封令人先公八年卒男十人女五
人讓將仕郎混汋及三女早亡䕶將仕郎溥通仕郎涖
溥瀚及洛汝為北兵所掠未知所在沈登仕郎鴻以褒
典補將仕郎孫女一人諫官上䟽曰臣伏聞去冬近邊
有警諸路守臣或望風逃遁傑然以忠義自奮誓以死
守者陳州之向子韶是也至城䧟猶率衆巷戰與介胄
之士同斃于兵革之下行道之人稱頌咨嗟忠義之士
憤發激昂願下明詔褒子韶忠義之莭優加爵秩以旌
顯之捜求其後而錫賚之天下聞風孰不踴躍奮厲為
陛下盡節乎五月二十七日有旨贈三官四資本宗有
服親將仕郎時秀州兵亂害武功郎江東西路經制司
書冩機宜文字辛安宗有㫖贈五官與六資恩澤諫官
再上䟽曰今戎事未息一賞之行萬衆觀聽朝廷出於
無心而見聞者妄意輕重又向邇來守土之臣望風奔
避者不可一二數如子韶城䧟猶能身率餘兵巷戰致
死誠可載之信史無愧古人以勵臣節一時恩贈所宜
特厚豈當更居安宗之下於是詔増二資恩澤特贈通
議大夫久之有言用兵以來仗節死義者甚少朝廷所
以風勵之有未至也望明詔禮官凡臨難不屈死節昭
著者特賜之諡使得垂名不朽亦風勵節義之一端也
太常以公名聞有旨賜諡忠毅聞者聳然以為効忠義
之勸公為人端慤夷易不事表暴一言之出洞見心膂
通奉公篤於惇族公承其志率諸弟分俸以均給本房
之未仕及待闕者逺方珍異必以時至通奉有疾衣不
解帶與人交主於忠信不為浮文末禮以投衆人耳目
書尺不過一幅語嚴而意盡所至必與君子長者之游
暇則觀書門無雜賓與人議論匪一然必反復曲折歸
於至當發為辭章典雅温厚有唐詞人之風自始仕由
幕職至縣令退為筦庫進而處刺史二千石一以誠意
為主不以色辭假人故居官可紀去必見思至其蹈大
難臨大節而不可奪非茍然者葢其胸中素定也髙才
逺識未究其用而遽至此嗚呼命矣夫銘曰敵人侵疆
横流稽天取義舍生維公則然秉節不渝幾至覆宗昊
天不聞罹此鞠凶季子之㓜亡而復存神實相之將大
其門褒贈之榮永光窀穸忠毅之名千古無斁
　
　
　
　
　
　
　
　
　
　
　
　龜山集巻三十五
欽定四庫全書
　龜山集巻三十六　　　　　宋　楊時　撰
　　誌銘七
　　　周憲之墓誌銘
公諱某字憲之姓周氏其先本周苗裔平王東遷次子
烈封汝墳秦滅周以汝墳為郡子孫因家焉至十八世
孫仁為漢太中大夫徙家陽陵子孫咸至大官自漢歴
唐世有顯人其後緜遠族衆散適他郡有居處之遂昌
者公之遠祖避唐亂自遂昌徙之浦城故今為浦城人
王審知據閩其三世孫璡仕王氏為銀青光禄大夫即
公之七世祖也生彥卿為王氏先鋒將彥卿生文之當
閩滅入南唐官至殿中丞文之生隆隆生衡即公之曾
祖也娶黄氏楊氏生某即公之祖也累舉進士以文學
教授鄉里祖妣李氏用猶子禮部侍郎常陳乞推封所
生特封昌元縣太君自髙祖而下雖隠德不仕而皆以
儒學行義稱于鄉邦父諱某仕至宣德郎知廣德軍廣
德縣事卒于官以公貴累贈通議大夫前母李氏繼母
郭氏俱贈碩人通議公以進士起家事親以孝聞屢為
縣令公正豈弟多隂德有識之士知其慶必在後也公
生而相貎異常通議公嘗撫之曰大吾門者必此兒也
自為兒童卓犖不羣長益明敏年十四作進士詞賦已
有可觀乗間更習他文不專為科目計年十七補太學
生預廣文薦會改科用經術後進競尚浮華綴緝公獨
不追時好必以古文為法時張公廷堅為慱士少許可
公贄書見之張展讀大驚曰子妙年之詞若此古人不
難到也公之叔父侍郎一日覽公所著唐賛論持以賀
通議公曰此已逺過於某其為名公所推重如此紹聖
四年登進士第授將仕郎越州諸暨縣尉丁通議憂哀
毁骨立通議公仕宦二十餘年以㢘潔稱捐館之日家
惟四壁公扶護歸平江竭力襄大事安貧守分人無間
言服除授青州益都縣主簿到官之初外邑訴水災州
檄公檢視通守者吝於稅且少公輒大言曰若多放一
粒租稅即當奏劾公正色言惟知盡公而已奚䘏其他
既而躬行田疇所傷禾稼果可驗訴者不誣公悉准法
蠲放之通守雖極怒然無如公何也秩滿用薦者陞從
事郎知婺州金華縣丞丁母憂服除授泗州録事參軍
鄧帥李夔改辟公知淅川縣事前政以軟懦去官公事
或經嵗不决公到迎刃而解舊事决遣無留凡斷獄片
言得其情偽人人心服老胥猾吏屏息聽命邑以大治
士民稱頌以為前後所無也州以公帑不足委五邑賣
醋實皆抑勒所得息以十之二噉縣官諸邑既争奉州
且利二分至有月輸六七百緍者公以縣陋民貧度不
能盡免所輸才一二而巳以其所得二分均之僚佐未
嘗受一錢京西漕專領修洛陽大内坑冶使者創行鑄
新鉄錢科兩路市彩色鐡炭之属民不堪命州下諸邑
均出所科公言邑有大小難以一槩力争之鄧帥許公
光凝之前引春秋平丘之會子產争承以為鄭伯男也
而使從公侯之貢懼弗給也由是更以諸縣户口物力
差次之淅川遂减過半許公先以文學易公至是益加
欽嘆以為有古循吏風也初公在任才一考士民競於
諸司投牒願留再任而諸司應照例薦守令仍以公為
首及公得代而歸百姓攀戀號泣遮道絶梁累日不得
行乃相率畫公像於浮圖舍嵗時祠之焉用薦者改宣
敎郎授亳州司儀曹事磨勘轉奉議郎政和七年許公
召還薦公于朝除武學愽士幾嵗擢監察御史宣和二
年有上封事告淮南連嵗荒旱飢民相食常平使者顧
彥成坐視不救上大怒詔公察訪亟行賑濟公登對陳
八事一乞依法放免租稅二乞諸司錢斛竝許支用三
乞州縣倚閣催民間積欠四欠常平司錢斛已樁發未
行者竝截留五豪户有願出粟濟飢民者許保奏推賞
六所在官山林塘泊暫弛其禁聽飢民採食七鄰路般
販米斛入本路者免收沿路力勝庶得商旅輻輳又小
民有無業可歸願充軍伍者委漕司多方招刺以消攘
奪之患上皇一一開允仍命行訖及奏疏降中書執政
頗難之所陳八事從其四而巳公行人或謂公曰上慈
仁博施固無不可然執政不肻盡用公疏其意可見矣
況淮南監司郡守皆出權倖之門凡財用又多供應御
前為名公其愼之公曰吾受命訪察若趨時顧避則两
路生靈實吾殺之也借使獲罪豈敢愛一御史而輕億
萬之命哉即檄監司州縣問百姓疾苦悉推行所以賑
濟者宿守吳夀寜聞公將至令諸門毋納飢民遂至城
外殭屍縱横悉差公吏穴地藏之乃申以無飢民無可
抄録眞守蘇之悌夜遣兵杖逼飢民載之江中洲上悉
皆致死二守皆宦官腹心專以進奉花石珍禽為務旁
連漕使孫㸃䧺視江淮間莫敢誰何公竝劾之由是官
吏風靡兩路所養飢民流移僅三十萬賑給闕食人一
十七萬有竒振糶借貸穀三十餘萬勸誘人户出糶及
借貸七十萬有竒計所全活不知其幾萬也前所劾
二守既以罪去造為飛語以動朝廷遂有㫖促公疾速
赴闕更不賑濟公既忤宦官之意使還請對閤門百端
沮抑公即上章丐外補除權知常州會常州係髙麗使
經由郡守臣例賜對上因問淮南事公從容陳之聖心
感悟留不行除尚書比部員外郎遷右司員外郎假太
常少卿接伴大遼賀正旦使磨勘轉承議郎時遼使耶
律懷義留嗣卿皆叵測者公一見即開懷待之然與之
言未嘗少假借舊例國信私覿皆售偽濫物以其價廉
吏請循例公不許其所酬酢物不較其直物皆精好北
使恱服及對上喜見于色褒賞再三且諭公將來送伴
如有合理會事可一一憑内侍奏來公聞而遲疑上即
曰卿識鄧文誥否公徐奏云臣起自踈賤於今内臣中
無有半靣之交者上嗟嘆良久翌日加賜茶錦宫花等
葢特恩也使還差殿試初考官進士對策間有言極切
直者有例欲指為謗訕取㫖公云今盜起東南正是國
家開言路之時豈可吾儕先加以此名遂改謗訕二字
為渉異奏之已而降㫖皆取于前列宰相王黼建應奉
司公知黼不可盡言姑欲以利害警之造黼問焉黼云
此以中官領供應者不一凡物既不可考覈而搔擾已
倍多故緫以一司公曰相公念應奉無節不嫌以論道
之任下領有司意則美矣第恐外庭既行之北司仍復
干預則用度將愈無筭而搔擾又倍前日是使中官得
以為辭而相公獨受其弊也黼變色曰理或如此然掌
九式九貢正周官冡宰之職由是不恱公磨勘轉朝奉
郎是冬復假大常少卿充賀大遼正旦國信使北人聞
公名頗畏服待之禮有加焉公還覩河朔軍政不脩將
士驕慢因使畢賜對上疏論之言兵可百世不用不可
一日弛備兵當畜銳以待敵不可玩敵而自怠上極嘉
納以公奉使稱職賜五品服擢侍御史磨勘轉朝散郎
先是王黼採公察訪淮南之譽俾為都司意欲援之從
班其後以公議論不附巳又難其應奉事屢奏出公為
河朔漕使惟天子察公忠直故任以言責時患法制委
靡士風奔競公上章乞正紀綱崇名節又奏國朝技術
雜流命官皆從本色遷轉有正法比來夤縁幸會或有
至正任横行者名器不重莫此之甚宜詔有司一遵舊
制又奏都水監修立大河堤岸置文武官以催促功料
為名凡一百二十餘員類皆權貴親舊受牒家居即日
降㫖悉罷之徽猷閣直學士應安道自宫祠起知宣州
公言安道昨知平江府日贓汙罪惡暴著不可為民師
帥其命遂寢公每對語必欵盡既退上常目送之累欲
擢公諌議大夫皆為王黼所梗四年冬金國遣信使來
上以公前使遼稱職欲俾舘伴復以為言黼云舘伴見
宰執議事不可領諌議更除顯謨閣待制充舘伴副使
賜三品服又差報聘充國信使先是政和間遣歸朝官
趙良嗣由海道使金國約共起兵夾攻大遼許其嵗賂
銀絹以燕雲地來歸至是金人巳盡併契丹故地又西
破雲中而宣撫使童貫蔡攸出師纔至盧溝百萬之衆
望風奔潰金人遂據燕城志愈驕悍須索無厭上既怒
貫攸且疑良嗣故特命公良嗣見公專使懼察其姦力
請偕往乃改差公充副使仍賜金帯公到金營見其軍
帥諸貴人議事金恃彊背約曰燕山一道全用大金兵
力取到除却平灤等三州每嵗自出租稅六百萬緡若
南宋於嵗賂外更增得此數乃可商量公言本朝與貴
國元約云何今何故輙生此議况重賦暴歛乃契丹亡
國之法何足稽也某受命而來除許贈二十萬銀絹之
外一尺一兩不敢輙專金人怒曰此事上面商量巳定
使人乃如此争不知待望歸也無公答曰某持節出疆
以死報國分也若失辭而歸將何面目見主上金帥拂
袖而起遂遣介胄者數十起坐隨公凡十有三日聲言
拘留實欲脇公俾許所欲公愈不為之屈談笑如常時
與同行圍棊為樂敵日遣親信數輩覘公知其終不可
奪因改館遣其貴人來見公譏之曰貴國用兵以來雖
號百戰百勝然今深入燕地西有天祚北有四軍東有
張覺而本朝大兵又在其南盍思早為定計今行人見
留大事未成以某觀之恐非萬全也其人無以應但慿公
再請于朝廷公回至雄州童貫蔡攸懼公見上發其誕
謾堅留公惟令馳驛具奏取朝廷指揮而巳公因上疏
歴言金國驕悍貪詐前後背違元約之事本朝初用謀
臣言輕與通使實未為得計但累年聘問理難一旦拒
絶今請求無厭傲狠自大釁端漸起必不能久保歡好
且詔大臣深講所以禦敵之策仍勅邉將訓兵積粟先
為隄備庶幾緩急不失支吾於是大忤宰相王黼之意
既而承朝廷指揮前議増二十萬銀絹更不施行今别
以中國所出物計直百萬緡為賂報聘禮成與其使楊
璞薩摩等同至進徽猷閣直學士復差舘伴薩摩好為
大言一日出語尤不遜曰若此事不了於南宋不便也
公正色曰使者勿謂本朝昨盧溝小失利遂有輕中原
心堂堂大國若遇倉猝忠臣義士不為無人時同館伴
盧益恐言太過目公乃止又與公論國書内何不便稱
大金皇帝尊號及將雲中别作一事目欲俾公奏改之
公曰國書出自聖訓裁定一字不可移易薩摩云如此
則將去不得公答以本朝今遣使報聘此自是本朝使
副將去何預爾事也當公與金使爭聲聞館外上知之屢
降宸翰於王黼言周某氣直何不再令報聘黼多端沮
抑遂差盧益充國信使上以公充送伴公送北使至燕
山當賜御筵楊璞謂燕地是大金取得將與貴朝存問
皇帝公答云两朝共取燕地貴國依元約以地來歸却
受了本朝嵗餉今地已屬本朝御筵又是本朝所賜豈
有先北向拜之理璞云如此則御筵也赴不得公責之
曰聖上優禮使人不逺二千里遣使錫宴豈可因議事
待不赴如此行事於義理上全無一分去得反覆折難
十次公知其㝠頑莫回但移文照會而巳自朝廷與金
人結約之後敵勢日彊肆為驕蹇前此漢使例皆莫敢
與之校獨公毅然不顧語言未嘗小假借非理之求一
切不從北使無以加之往往辭窮而退使還除尚書刑
部王黼既不喜公又見雄州之疏明其失計故當國信
結局同僚竝轉三官進職三等而公止遷直學士而已
上素知公孤立無朋每加任用在刑部供職纔九日擢
御史中丞特封文安縣開國男食邑三百户初對上宣
諭曰比來言官多攟摭𤨏屑卿朕所選用官為中司當
存朝廷事體公見宣和間朝政極弊邊隙已開知國家
久已失計但欲善後而已首章舉臯陶戒舜屢省乃成
大槩謂有虞之時治功成矣而賛襄之臣尙以是為戒
葢恃其成而不加省則其成不能保遂至貽患有不可
勝言者上皇悟其㫖因稱公雄州所上疏公奏曰今無
如之何惟當修政事以待之耳上深然之諭公曰觀女
真所為不如契丹逺甚前此趙良嗣只與朕言此國有
威有信可以永逺為援頼為差得卿去不爾朕無縁得
知也公因上疏論盧溝致敗之由皆童貫蔡攸不能節
制諸軍而属官李宗振統制王禀其罪為大李宗振本
曹州一胥吏也致位承宣使為貫腹心貨賂公行由是
賞罰不明將士解體王禀初無武畧惟善附㑹盧溝之
役其軍實先退乞將二人重加竄責章凡三上方施行
童貫歸自河朔姦妄盡露上務欲保全之俾以公師致
仕貫乃怙權不捨復用太師除豫國公遍檄陜西河東
經略司告諭蕃官首領若所在官司搔擾令申貫審復
聞奏公上疏論云貫名為致仕乃預軍旅邊務其害政
侵官莫此為甚乞令凡事不得干預上即以公疏劄示
貫執政以簡貴自居凡國忌行香率多託疾不赴公奏
謂大臣如此何以表率百僚宜嚴立法繩之詳定勅令
官舊以二員為額後乃増至七員學士待制領在京宮
觀者至有三十餘員公奏謂局事不加多而領官數倍
前日有職事侍從官纔二十九員今不任事者其數乃
過之甚失所輕重宜加裁定又疏國家馭軍之法至為
嚴密承平不試卒惰而驕比陽武縣卒憤坐倉價錢不
如所欲乃敢羣擊縣丞楊慶諒向使慶諒殞于非命彼
知罪大無所容則其為患甚矣願詔爪牙之臣講明軍
法而振起之往者雖不復加誅而來者必可使無犯也
上皆行之觀文殿大學士林攄掊克其使臣丘大成令
賠過錢萬二千餘緡致家計破蕩無力供應則又追捕
其家属繫獄公奏攄身為國執政大臣而乃貪汙害物
如此乞委鄰路監司盡公根治攄坐是降秩二等宦官
李某之子雍奏乞與某析居某遂奏令雍認姓公謂雍
之悖德亂常其罪固不容誅而某為近臣聞其子妄有
奏陳不能頓首謝乃敢肆為忿戾上凟君父故某亦降
秩時權要親故官于外者秩將滿多經營再任致使孤
寒之士擬官至于三四有未霑寸禄者公云公朝仕進
之路豈可使不均如此宜一切杜絶之新法茶鹽初行
凡獲私販論賞甚重而部使者又起請州縣推勘盡公
者許保明推賞朝廷從其請公言自古豈有决獄而立
賞格者此法若行則希進之徒欣慕榮寵馴致深刻甚
非所以示天下忠厚之意奏罷之揚洪二州闕帥朝廷
起孟揆應安道為之公疏言揆昨任吏部侍郎與鄧之
綱有私隙至詐傳命令諷張樸言之坐此貶置安道昨
知平江府政以賄成公納貨賂嘗為臣僚論列究觀二
人固非忠實靖共廉良愷悌者豈可驟當方面之重皆
罷領宫祠宦官李環之子純雅詐為御書夤縁敗露詔
開封府獄根治公奏若大府研究純雅等罪狀明白固
當正典刑然環為之父恬不覺察奚可逃責鄜延帥薛
嗣昌輙執奏所辟司録士曹特免河北京東漕司輙差
贓罪失官之人俾權親民職事昌樂等縣起免夫錢違
元降指揮恣為侵漁湖北提㸃刑獄臧時中在任姦贓
狼籍前知泗州汪希旦以失奉行常平事抵罪後乃擢
為常平使者都水監丞賈鎮嘗為孟昌齡小吏後乃擢
任主客員外郎公悉論列之如此類甚多上方信用公
故言無不從磨勘轉朝請郎差殿試詳定官除兼侍讀
公正色立朝其所彈擊皆將相權倖或其親密雖宸眷
益厚而怨仇多矣乃上疏乞出降詔不允繼因登對面
請上曰朕自用卿為耳目之官得聞所未聞豈可輕去
朝廷非久當别有委任會上復起童貫宣撫三路貫偃
蹇顧避出不遜語上再三敦諭乃曰臣昔平燕之時惟
不能深取信于陛下致使周某乗間攻臣今若周某仍
任言路臣終不能成功上不得巳罷公御史中丞以本
官提舉亳州明道宫其制詞云至使功罪不白是非無
所辨謂公昔言貫不當也葢貫緫戎一十餘年前後臺
諌未嘗敢一言及之獨公上疏廷論故貫之怨公深入
骨髓日夜與其黨百端為計茍可以害公者不遺餘力
適當再用故要上以逐公焉遇赦復右文殿修撰貫聞
之愈不平必欲致公於死地於是親疏誣公昔使北時
與趙良嗣結為死黨及為中司無一言及之上雖深知
公然重違貫意復落公職降授宣敎郎黄州居住公聞
命即日就道凡在黄州三年日以詩酒自適無漂泊流
寓之嘆淵聖宣皇帝登極復朝請郎覃恩轉朝奉大夫
今上即位首召還公已而除吏部侍郎諌官鄧肅以新
進不知前朝事實率爾論公以為嘗建伐燕之謀乞誅
殛以謝天下頼上睿明灼見本末又知公嘗諌上皇飭
邊備故肅之章留不降公至南京賜對上疏勸上以固
結人心為本又言自古輕舉妄動未有不貽悔者當艱
難之際尤宜愼之上深以為然因諭公曰卿宿德重望
當即輔朕且宜頻對又宣取公雄州之疏翌日徧示大
臣曰周某所言甚有理也大駕南幸公扈從至揚州時
選人赴行在磨勘者部吏以文字不圓備百端沮難公
建明權宜措置舉狀不到部者依舊例用奏檢照牒其
投下文字竝當日上簿若有諸般違礙在上簿日後者
竝依放散舉主法及今後監司郡守舉官竝此上印紙
自是孤寒改官不復留滯而亦無敢偽冐者中外依五
月一日赦舉文武材略出倫幾數百員而遷謫之人刑
部亦節次檢舉朝廷例皆不行公奏言感人心者必示
大信豈可使德音既下而實惠未周乎宜詔大臣亟以
勅令從事擢刑部尚書兼侍讀遷吏部尚書用覃恩轉
朝散大夫是時上初踐阼銳意講學公首在經筵獻納
居多凡至安危治亂之機必旁捜逺紹極其規諌時邊
警稍息而朝廷上下偷安朝夕公請對引孟子之言國
家閒暇及是時明其政刑雖大國必畏之今不乗時為
無窮之計將何以善其後願陛下深詔二府大臣條天
下之事其大者有幾於今者宜何先人才如何而可得
民力如何而可紓國用如何而可足將帥如何而可選
兵勢如何而可彊盜賊如何而可殄奔競如何而可息
深謀熟講果斷而力行之毋以細務妨日力毋尚因循
度嵗月庶幾日積月累以成中興之功又疏今宿將之
在者無幾而後來以武畧稱者未見其人乞詔武臣知
州軍務分以上各舉可以將兵者召赴朝廷量才授職
若有小警付以一隊之衆觀其臨敵果能立功則與舉
者同加褒賞如其敗衂責罰亦如之疏奏皆降付中書
會臣僚上言三省舊未合併為一文書簡徑事無留滯
詔侍從諌臺集議公謂方今邊警尚熾盜賊未靖軍防
兵政所宜討究者甚多何暇倍費日力講求併省條例
且門下中書未可併而為一其利害固自明白至若尚
書省六部自更新制其格目皆與往時不同今若驟復
其舊則命官置吏别案分窠條畫􁅔㣲其類不一兼舊
吏類多辭職新吏懵不曉事猝然改更深恐紛擾愈失
其緒言者不過欲吏無冗員省無滯事耳神宗皇帝分
建三省之初人吏員額皆有常數文書行移各有日限
比年以來吏多額外而行移者多違日限故中外以為
病今若依官制元立吏額及行遣日限則無冗員滯事
而得倂省之實效矣公前後為銓曹長貳究心吏治多
所建明時士大夫出身告勅或遭兵火毁失而行在案
籍又不全凡參選注擬者胥吏詰難動涉嵗月公奏乞
召官委保上簿先次施行續具勘當又奏前朝得罪黨
人既依赦復官所有合得恩數宜行給還公自南京賜
對上即有柄用之意比兩府虚位而公在病告上亟欲
用公屢從大臣詢公動止及勅知閤門事韓恕曰如周
某下參假牓子可先期奏聞虚心倚佇如此而公已不
復趨朝矣公初謁告且滿一月念銓選劇部不可曠職
上章乞罷詔不允更二旬再申前請上謂大臣曰當今
人才如周某者未見其比雖病固當留乃降㫖賜寛假
將理而公求去益堅復上章詞極迫切上仍欲留公樞
臣郭三益為公開陳乃除龍圖閣學士提舉江州太平
觀公既遂所請即欲歸吳中巳而疾亟上章乞謝事轉
朝請大夫致仕遂薨于揚州官舍實建炎二年八月十
六日也享年五十有五天子聞之震悼對宰執大臣傷
痛不巳特贈大中大夫與所得恩澤公未薨三日前飲
食起居無異平日一旦悉召諸子告之曰吾素寡病今
病至此殆不復起自念平生行已莅官無甚可愧今官
為常伯終于牖下尚何求哉吾歿棺斂皆當從儉百日
之内即營窀穸汝等各勉名節視吾平時所為則吾無
憾矣諸子悲不自勝勉公以寛抱公笑曰吾豈畏死者
至疾革神氣不亂聞家人哭泣則正色目之曰慷慨之
士豈當如此公為人剛毅端慤粹雅疎通而識量過人
喜怒不形于色怡然有常不為事物遷動平生無偽飾
其語言行事一出於誠其所施設宏大髙逺外視雖如
甚略詳視其中則細故小物莫不悉備當時制詞稱之
曰德本天成渾然不見圭角行惟言稱考之皆有宫庭
又曰險夷百為信厚一節公議不以為過也是以屢當
國家委寄任言責之重使不測之寇謀畫注措沛然有
餘仕宦守節槩未嘗屈已以狥人不為權利所奪宦官
梁師成以待士傾一時慕公名德數願結交公確然不
納梁之志愈堅而公愈不囬梁雖甚銜之然廹於公議
亦不敢加害也鄭詳以公與其表兄焦公衍同僚數憑
焦以致委曲公亦謝絶之平生喜薦士得人為多其與
人無怨惡雖有仇怨不務報復公為童貫蔡攸所擠謫
居黄州及攸敗妻子過黄中途失船適公有一大舟其
子欲求而不敢言公聞之輟以與之自初仕至終不營
産業當公為御史時被㫖詣西京㸃檢諸陵家留京師
臧獲不戒于火生生之具一爇而盡既歸視之畧不介
意素不與人交利雖親故饋遺亦却之至上有賜予亦
㢘於所受其使金國也上遣中使黄珦賜黄金二百兩
公殿門外附珦奏辭之上知公特從其請後累差館伴
例有支賜銀絹公又以連倂受賜為辭降㫖不許乃止
公平居雖祁寒盛暑對僮僕亦無怠容待物樂易不為
表襮重然諾敦篤契舊雖貴顯每見故交握手道舊如
平昔其官州縣時舉將後多尚在庶僚公遇之必執門
生之禮每賔客進與之抗聲極談簡直明辨見者莫不
愛服居處簡儉無所嗜好獨喜觀書史日夜不倦病甚
猶手不釋巻於經術務究大㫖惟嫌近代僻儒鑿空臆
說至於諸子百家之書莫不該洽而彊記每語及一事
輙誦數百言常病春秋左氏傳叙事隔涉年月學者不
得其統於是創新銓次其事各列于諸國俾易覽焉公
以文學名于世餘暇留心翰墨得歐陽率更筆法所著
春秋左傳編類三十巻史賛論五巻武學講義三巻奏
議十巻經筵講義四巻斐然集二十巻丹川集七卷寜
一堂雜藁十巻齊安集五巻其遺逸不録者尚數百篇
别為編集而未及成公初娶楊氏朝奉郎致仕訓之女
早亡繼室張氏朝散大夫元衡之女前公十年卒俱贈
淑人六男長曰某舉進士早卒次某通仕郎次某次某
並承務郎次某通仕郎次某未仕女一人適迪功郎韓
愿胄孫男二人曰可大彌大孫女一人先是公二年前
卜地於平江府吳縣太平鄉楞伽山妣淑人墳之右穿
為夀域張淑人同墳至是某等以建炎二年十二月二
十二日壬寅奉公之喪而葬焉承先志也昔公任中司
嘗舉余為代是為知余者及在維揚同省又同侍經筵
故知公為詳今其孤不逺千里狀其行請銘於余余何
可辭乃掇其大槩而為之銘銘曰在昔有言逹德惟三
於斯三者公實無慙彊敵驕悍萌芽未熾公策其終宜
飭邊備先事而圖惟公之知淮南荐饑帝聞其呻命公
出使往撫其民飢羸老稚數十萬人頼以全活惟公之
仁閹寺之梟貫為擅寵厲階是生實㣲且尰惟其兇燄
衆悚而奉侃然廷擊惟公之勇雄州之言國之蓍龜宵
小阻從其悔何追上聖嗣服惟公是思擢長天官身繫
安危方航而濟䘮其楫維施而未光為世所悲善宜有
後理固可推琢石幽宫莫有愧辭後欲考者視此銘詩
　
　
　
　
　
　
　
　
　
　
　
　
　
　
　龜山集巻三十六
欽定四庫全書
　龜山集巻三十七　　　　　宋　楊時　撰
　　銘表碣八
　　　張安時墓誌銘
公諱某字安時姓張氏髙祖照仕南唐攝汀州幕官遭
亂退居沙縣故今為南劒州沙縣人曽祖某祖某不仕
父某以公貴累贈正奉大夫母鄧氏贈碩人公自少力
學有文甫冠中熈寧九年進士第調興化司户參軍福
州閩縣主簿改江州録事參軍監湖州新市鎭開封府
東明縣酒稅務試學官中選除建州敎授未赴改宣德
郎知德州德平鎮上皇嗣位賜緋衣銀魚召赴闕除宗
子博士通判無為軍除太常博士賜對稱㫖除監察御
史遷工部員外郎逾年出知興化軍還朝除知信陽軍
入為兵部郎中以郊祀恩賜三品服知廣濟軍初為御
史會四郊齋宫以内侍董其役畿邑騷然公請付將作
而後民得不擾在京百司皆𨽻臺察而閤門殿中監多
嬖倖持權者蒞其職獨不與怙寵自肆弊尤甚無敢誰
何者公請𨽻臺察如他司上從之未數月復如舊公由
是乞罷臺職章再上遷郎曹其在信陽朝廷下京西市
金炭淮康鄰壤也支邑十義陽兩邑而已所敷如淮康
十之六民以偏重訴之而前守不加䘏公下車曰守令
民之父母民猶赤子也其可坐視其重困乎即致書漕
臺辨析之甚力卒如所請乃已民頼之不為横斂所困
其去思至于今不忘京東嵗洊飢盜賊蜂起民流亡相
属於道有㫖蠲其賦租以賑䘏之公既免租而定陶屯
兵逾萬人廪無見糧遂奏乞支降金穀贍軍時相怒而
以二租不當免官言路論之為非辜上悟復官還舊治
已而遇疾遂引年而歸公為人敦樸夷易遇物無城府
洞見心膂一言之出終身可復平居巻不釋手自六經
諸子百氏書一經目輙成誦不忘下至科舉之文亦無
所不記每春官較藝舉天下士公多與焉晩學無根類
以剽截襲取為工公一燭之皆莫能掩也人服其明其
後門生登膴仕居要津者不可勝計而公不一至其門
其外勢利恬於進取葢如是元祐中禮部侍郎楊公畏
以賢良方正薦公未及對而科適罷士論惜之歴仕五
十餘年以清約自將歸無餘貲而與兄弟同其有無不
以一毫私於已為子孫後日計也初右司諌陳公瑩中
論蔡氏兄弟忤㫖竄嶺南方京卞用事之時雖親戚故
舊皆諱言其名公獨附置郵通問不絶人皆為公危之
而公自若也非篤於風義不為刑禍所移寧有是夫故
孝弟著於鄉行義信於朋友惠澤加乎民人無賢愚皆
知其為君子也自宣德郎九遷為朝議大夫以疾終於
正寢實建炎二年八月念九日也享年七十有三娶鄧
氏先公卒贈宜人子男三人周輔廸功郎亳州城父縣
主簿曰周佐曰周俊皆將仕郎女三人長適進士羅宋
次適進士陳應求次適宣義郎直龍圖閣主管江州太
平觀胡寅孫男二人女二人既卒之明年其孤將以十
一月初五日葬公於湖山之陽先塋之左以右正言廖
公剛之狀來請銘余於公有同年之契朋友之恩義不
得辭乃為之銘銘曰少年逢時歴事三世不比不隨獨
行其志儉以持身富以多文瘞銘新阡以示後昆
　　　樞密曹墓誌銘
宋興臣一海内飬息天下幾二百年民生戴白不見兵
革自三代而下承平之久未有如是之盛也崇寜以來
大臣肆為蔽欺盤游無度侈汰日滋諛言盈庭而法家
拂士不容於時故上下俱溺於燕安鴆毒而瞑眩之藥
弗進天下病之無敢言者是時樞密曹公為秘書省正
字獻書盡言犯而無隠上皇優容之初不加怒有㫖赴
都堂問状宰臣王黼詰之意有在焉而公語不酬黼怒
翌日編管栁州人皆為公危之公獨怡然自若雖名𨽻
罪籍而清議翕然歸之以為公輔器也淵聖嗣位召為
御史自御史六遷為延康殿學士簽書樞密院事從人
望也公諱輔字戴德南劍州沙縣人曽祖逞贈正奉大
夫曽祖妣鄧氏咸安郡夫人林氏齊安郡夫人祖寳臣
宣德郎致任贈正奉大夫祖妣鄧氏髙平郡夫人考孚
贈宣奉大夫妣羅氏咸寜郡夫人公㓜穎悟絶人大父
常竒之謂異日大吾門者必此兒也元符三年中進士
第調福州寜德縣尉以宣奉公卧病乞侍飬丁母夫人
憂未除丁宣奉公憂服除調夀州安豐縣主簿改通仕
郎試中詞學兼茂科特轉文林郎未一月除勅令所刪定
官改宣敎郎乞補外通判安肅軍用年勞轉奉議郎除
主管南外宗室財用未一月除秘書省正字磨勘轉承
議郎上書編管栁州坐廢六年量移袁州初在安肅兼
𣙜場事得㫖市北珠公奏疏其畧曰以彼錙銖之物易
吾億萬之資彼誠以此飬士則士勇以此賞戰則戰勝
是借㓂兵資盜糧也上悟而罷靖康初召還被㫖引對
論事畢上曰朕所慮為無將也公曰昔漢髙祖得蕭何
為丞相何進韓信為大將軍屬以兵柄卒成帝業相得
人則韓信出矣無將亦非所慮他日又論漢用蕭何而
得韓信漢王失軍亡衆跳身遁者數矣何嘗從闗中遣
軍補其處非上所詔令召而數萬之衆㑹與楚相守滎
陽數年軍無見糧何嘗轉漕闗中給食不乏夫將與兵
食當是時無急於此三者而何獨辦之則天下大計在
得一相而已今宰相縱不能如何所為盍亦各輸所長
兼採衆論夙夜勤畏協心戮力共濟艱難以成中興之
業乃因循茍且日復一日無肻以身任責者遂至緩於
事機誤國大計此而不懲後將何悔願正其因循茍且
之罪而罷黜之因而奏曰陛下用此數人於艱難之際
敗事必矣上曰卿姑待之公曰國家存亡在此一舉不
容猶豫上曰朕巳有處置次日奏事罷徐進曰臣前論
宰執陛下語臣巳有處置未見行遣臣言官論列大臣
勢不兩立以臣言為是乞早施行不然臣且有罪不復
居此職退而居家待罪上手詔褒諭遣中使押令供職
又乞以河北河東陜西三路有習知山川險易出入向
背繪為三圖以進標揭控扼形勢之地以究知分屯戰
守制敵之要遣將出師則按圖指蹤而廟算决矣又言
王雲出使遣人回奏大金意欲得十六字故號及玉輅
衮冕儀物之類且云不復索三鎭朝廷釋然解憂欲推
尊僭大為不可加之語以崇奉之乗輿上服徑推挽出
境以為屈巳愛民社稷大計當如此臣竊以為社稷大
計在此一舉誠不可忽然或者寛憂於一時而不知移
禍於異日將使天地易位神民失歸逆行倒置有不忍
言者為患為辱古未有也何以言之既與之以如是之
名彼將縁名而責實既與之以如是之器彼將縁器而
致用一二年間或以觀兵較獵或以省方廵狩為名悉
其國衆進壓我境侈辭大意以號令我自謂據域中最
大臣妾海宇當是時俛首而聽之乎抑猶有以却之也
却之則强弱不敵禍且甚於前俛首聽從則天地安得
不易位神民安得不失歸乎又引魯仲連却帝秦之說
以為證累千餘言曲折詳盡此其大畧也公在試院中
聞諸奉使計議人竝改為和議左右一二輔臣議不協
遽圖引去公奏疏曰今之議者一於和非也一於戰亦
非也一於和則敵勢憑陵國威沮折三鎮之復尋背前約
一於戰則堂堂二百年基業决成敗於交鋒之間其危
甚矣臣願以和為名以戰為實二者不可一廢惟吾先
後用之耳上深然之即試院中除諌議大夫及出院又
言金使王汭以和為名朝夕到闕恐謀國之臣便以甘
言軟語為敵真情或至緩備墮彼謀計中則前日之禍
踵而至矣因論朝廷宜急而緩者五事以獻如邢洺磁
相當敵南衝而不命將分兵團集民伍置屯列寨之類
是也皆一時要務未幾遷給事中公言臣章疊疊至數
百紙其間施行十未二三陛下雖虚心聽納而大臣置
而不用諌臣失職負不知去之罪敢復冒榮而進乎懇
辭不允左右或為上言擢曹輔寘諌垣令論事忽有移
命得無以為厭聽納乎上曰曹輔遇事輒發斂怨多矣
姑令就閒耳不旬浹除御史中丞是時何㮚罷中書侍
郎兼領開封府事眷遇猶厚公稱謝中即奏㮚輕儇不
可任及金兵渡河公即奏曰去歲彼寨城外西北地勢卑
下不知決水灌最為失策今分城中兵數萬出據東南
劄連珠寨以接外援彼營西北引水灌之必得其利上
以為然宰相唐恪曰水可決城中兵留為根本不可出
公曰兵留城中用兵之死法恪堅持不出兵先決水浸
西北東南無兵為敵所據遂絶外援及除簽書樞密院
而金兵犯城巳三日矣何㮚以宰相領守禦公副之㮚
忌公奏遣報謝敵軍公留敵營七日而歸時方信妖人
郭景用六甲兵募市井無頼數千堅將出戰公曰自古
來用兵未有以妖術成功者力争不從以病乞解機務
凡三章未報京城巳失守金人以今上領大元帥握重
兵在外不自安欲令迎還京師朝廷不得巳遣公往興
仁府迎之公宻啟上曰方今外援獨康王耳不若留在
外使彼猶有所憚上曰卿言極是但得一公文回報足
矣公至興仁以其情語守遂收公文以歸敵欲邀鑾輿
出郊議未決何㮚奏事出云車駕翌日出郊公遽云彼
意殆不可測此行恐與前日不同㮚厲聲詆公公又率
馮澥共說之澥與㮚同鄉齒長冀幸一聽㮚不從及幸
金營至北狩皆如公所料金人将北去遣使押公還時張
邦昌僣立巳二十餘日矣既歸私室卧病不出邦昌屢
脅公視事卒辭之以死自誓潛以書遣太學生楊愿陳
抃獻今上㑹上遣宣賛舍人黄永錫至京師公因具述
圍城及遭變始末附以進遂奔濟州迎駕從至南京首
陳五事一曰分屯要害以整兵伍二曰疆理新都以便
公私三曰甄收人材駕馭用之共圖勲烈四曰恩威竝
行叛而討之服而舍之五曰裂近邊之地為數鎭以謹
防秋上嘉納之及上即位赴召立行事畢即奏言臣比
備位樞府以至宗社失守乞賜誅殛不許差内侍押赴
都堂依舊供職是日得傷暑病告假因上章待罪明日
宣對面諭曰前執政獨留卿又以疾辭何也特給假宣
醫早晩内侍存問連上三章乞致仕未允以五月丙申
薨于位享年五十有九訃聞上為之震悼賜水銀龍腦
以斂仍賻恤其家許陳乞恩例外特與長子改京秩勅
有司擇日臨奠夫人張氏一再辭免從之建炎二年十
二月丙辰葬于某縣治東崇安洲先塋之右初娶鄭
氏先公二十四年卒追封和義郡夫人再娶張氏封永
嘉郡夫人長子紳承事郎次綸紱總補承奉郎女適承
事郎羅永二適將仕郎林次膺次適進士鄧士饒季未
笄公天資孝謹仁施宗族而義著朋友弟軹鞠於季父
後復歸公盡以所得貲產與之不少留士貧歸之解衣
推食無吝色自少刻意力學知名於時涖官臨政所至
有能稱更歴縣道救荒賑飢民頼其力多矣然在公為
不足道故不復縷載有籟鳴集十五卷南行集十巻奏
議十卷藏於家既葬其孤不逺數舍來請銘乃為之銘
曰曹氏之先仍世不逢潛光于幽公奮自躬位卑志豪
言人所難負罪南遷隨遇而安靖康之初方時多虞敵
騎憑陵庭論紛如天子念公邦之遺直亟命賜還薦膺
顯秩進居宥宻知無不為奉命使北全璧而歸天地易
位挺然一節濟流貫河在汚而潔公之清名宜載鼎彛
作此銘詩用廣厥垂
　　　樞密鄭公墓誌銘
建炎三年七月戊子樞密鄭公薨于位其子璵將以紹
興三年十一月乙巳葬公于建州城衛紫芝山以書属
予銘予與公昆弟游非一日也義不得辭乃序而銘之
公諱㲄字致剛姓鄭氏其先光州固始人唐僖宗時避
亂從王潮入閩居建城南鄉之龍池故今為建州人其
上世皆晦迹不仕至公之皇考宣奉公始以詞學擅名
鄉邦勵諸子以學相繼登科皆有聞於時公其季子也
政和八年以貢士第除安陸教官待次權尉于信陽用
捕盜功改承務郎監南康酒稅中司陸德先侍御史鄭
滋薦為御史臺主簿金兵南下中都失守上以元帥揔
戎于濟濮公挺身歸之從至南都上即位除監察御史
明年被上㫖治嘉興獄回稱㫖遷司諌累章乞移蹕金
陵控大江以為阻因忤大臣意事雖不行上深知之遷
諌議大夫明年金人復侵維揚公扈從渡江上面諭曰
不用卿言以至此及駐蹕錢塘苖傳劉正彥逆亂以上
為睿聖皇帝册皇太子即位公庭立面折之不能奪私
竊謂逆賊凶焰熾甚非結外援無可為者乃上章待罪
求去將北走平江金陵與吕頥浩等議興復計太后降
詔不允遷中司二凶竊威福之柄肆行殺戮日至都堂
侵秉機政公謂便宜軍法行之所部士卒可也餘當
聞諸朝廷付之有司都堂國論所從出非外遷之臣可
得而與也抗章力言之乞告示傳等宜一遵典法章留
中不下公對懇請降付三省施行亂臣雖以横逆加臣
死職不當避也章下傳等果出怨言然亦少戢矣又聞
以簽書樞密召吕頥浩以禮部尚書召張浚分張俊兵
令以五百人歸陜西而浚不受尚書之召俊不肻分所
部兵遂謫浚以散官居郴州擢俊以節度知鳳翔公知
出傳等姦謀假朝命使外無彊兵謀臣内生變亂得以
自肆遂具章乞留吕頥浩知金陵浚不當謫降即遣官
更姓名㣲服為賈人徒歩如平江見張浚等具言城中
事合嚴設兵備張聲勢持重緩進使其自遁無致城中
之變驚動三宫此為上策浚等聞知皆感激奮勵為赴
難計又忽宣詔以上為皇太弟天下兵馬大元帥幼主
為皇太姪監國公震恐不知所為即與大臣進議以為
在廷公卿百司郡吏皆昔之臣屬也今則與之比肩事
主矣稽之於古則無所取法行之於今則實逆天道或
者謂為大元帥可以任軍旅之大事臣竊以為不然昔
舜之禪禹也猶命禹徂征有苗則禹雖受禪而征伐之
事舜猶親之也唐之睿宗傳位皇太子以聽小事自尊
為太上皇以聽大事如是無不可者則稽之於古為有
法行之於今為得宜太后依舊垂簾同聽政以安人心
其命遂已既而義師西向上復位公之力為多也遂除
簽書樞密院事上降御筆手詔奬諭有景想節義之言
其事可知矣車駕既還建康留公彈壓謂左右曰鄭某
兵民所信愛故令䕶太后駕須其至將國任焉其忠義
結二聖之知葢如此公自春徂夏夙夜盡瘁至忘寢食
因感暑濕得腹疾四日上猶令赴省議事疾甚有㫖宣
醫不效遂不起享年五十訃聞上嗟惜久之前一日皇
太子薨上顧謂大臣曰朕喪元子猶能自排遣鄭某訃
至殆不能釋也褒贈之典皆度越夷等特賜田十頃居
室五十間以撫其孤曽大父諱仁順大父諱嵩以公貴
贈正奉大夫父鎮故任登仕郎贈宣奉大夫母游氏贈
普安郡夫人娶張氏朝奉大夫㣲之女封齊安郡夫人
有賢行配公無違德閨閣之内雍如也公將葬夫人以
九月丁夘卒于建安之私第享年五十有五男二人長
曰璵承務郎簽書邵武軍判官㕔公事次曰珙承奉郎
孫曰繼祖承務郎皆尚幼公於艱危中洊歴臺諌章數
十上皆人所難言者非安危所繫皆畧而不書著其大
節而已事之本末於公自叙之章可以槩見有㫖章告
中外不可誣也銘曰烈烈鄭公逢時多艱狥國忘身為
世大閑抗言于庭妖凶屏息天位復常繄公之力守節
不渝載之宸翰大哉王言炳若星煥弗磨弗切惟石之
堅刻銘幽宫萬世之傳
　　墓表
　　　居士余君墓表
居士余君諱适字永叔南劍州將樂人也祖諱可父諱
思世為田家以貲自雄至君始業儒為鄉進士其為人
倜儻喜任俠赴人之急惟恐不及雖陷憲網濱死地弗
顧也四方君子過吾邑者必歸焉有無共之雖倒廩傾
囷弗吝也晩益豪放以詩酒自娛尤喜讀列子之書家
無留藏悉以資宴游之費歌呼談笑至淋漓顛倒而不
厭其自視了然嘗曰人生適意耳何苦以廢放之生自
刑也其為詩初若不用意而語輒竒麗至今儕類猶能
道之熈寧九年五月巳巳以疾終于亢川之漆坑其弟
節以君之䘮歸葬于邑之西山是年六月壬子也享年
四十有二君娶廖氏後君百有二日卒無子女一人予
之室也是時予方舉進士竊名仕籍而君之葬不得臨
穴視窆已游宦四方必數年乃一歸而君之墓有宿草
矣荒丘之間馬鬛鱗比幾不可識予竊悲君之無後而
嵗時展省獨恃吾子孫今其若此可不為之表識乎故
特叙其為人大畧揭之墓上雖子言不足以重君尚庶
吾後世子孫知其為君之墓而不忘也
　　墓碣
　　　范君墓碣
君諱某字濟美姓范氏建州建陽人曽祖某祖某父某
皆晦迹不仕君生而有異稟自為提孩識慮巳有過人
者閩中地瘠而人貧俗儉陋常以不足為憂多計產育
子雖士人不免者浸而成風恬不以為怪君時五嵗聞
之惻然適諸母有妊者乃謂之曰他日所生無問男女
願勿棄之生子而弗舉人理不可為也我長立當鞠飬
之不須以貧寠為念其慈惠葢天性也六嵗即讀書書
過目輒成誦日記數千言未成童從師友肄業于郡庠
敝衣菲食與貴游子弟居不少屈以茍合視膏粱文繡
澹如也厥父聞之喜曰吾有子矣夫復何患既冠入太
學與之方軌並馳者皆一時豪士然未能先之也政和
五年登進士第授將仕郎調河南府新安縣尉就除宿
州敎授官制行改廸功郎君在學聲名籍甚宿之士人
嚮風久矣既蒞職學者造門受經朝暮踵相躡皆虚徃
而實歸秩滿士争請留不報用薦者改從事郎初右丞
薛公某常自負學有師承為世儒宗聞君名以禮幣延
置門下命諸子從游間與之辨析疑義雖逢其族皆迎
刃而解由是薛公加敬畏焉自符離罷還會薛公被㫖
編集荆公遺文辟為檢討官僅逾月以疾終于京師甘
泉坊時宣和二年三月二十六日也享年六十有一君
為人夷易不事表襮胸中洞然無城府其事親無違交
朋友有信遇人無賢愚一以誠意故中外無間言愽聞
彊記諸子百氏之書無所不究而歉然常自以為不足
雖晚暮而志學不衰初娶胡氏故贈朝請大夫某之女
生一男長曰某從事郎武安軍節度推官次某(以下闕/)
　龜山集巻三十七
欽定四庫全書
　龜山集巻三十八　　　　　宋　楊時　撰
　　詩一
　　五言古風
　　　此日不再得示同學
此日不再得頽波注扶桑蹮蹮黄小羣毛髮忽已蒼願
言績學子共惜此日光術業貴及時勉之在青陽行巳
愼所之戒哉畏迷方舜跖善利間所差亦毫芒富貴如
浮雲茍得非所臧貧賤豈吾羞逐物乃自戕胼胝奏艱
食一瓢甘糟糠所逢義適然未殊行與藏斯人已云沒
簡編有遺芳希顏亦顏徒要在用心剛譬猶適千里駕
言勿徊徨驅馬日云遠誰謂阻且長末流學多岐倚門
誦韓莊出入方寸間雕鐫事辭章學成欲何用奔趨利
名塲挾策愽塞游異趣均亡羊我懶心意衰撫事多遺
㤀念子方妙齡壯圖宜自彊至寶在髙深不憚勤梯航
茫茫定何求所得安能常萬物備吾身求得舍即亡鷄
犬猶知尋自棄良可傷欲為君子儒勿謂予言狂
　　　嚴陵釣臺
漢綱久陵遲國柄授權室中興得英主威明戒前失三
公經邦手吏事困精覈功臣欲圖全猶不任以職矧兹
故人分義等天倫戚卓哉子陵心秉哲固前識投身豢
名爵豈得枉尋尺萬鍾雖云富樊雉非予匹石瀬清且
泚蒼崖聳而直投竿事幽尋釣水鮮可食羊裘御冬溫
衮繡未云益三旌屠羊肆義在不吾易用舍各有趣髙
風亘今昔
　　　冬至日聞雷
土圭日巳南百年生有期新陽潛地脉慘慘羣隂微尚
覺雲氣昏嚴飈弄寒威狂雷與驟雨奔逐如喧鼙百蟲
誤驚蟄生理亦已虧向晩怒聲息霰雪交餘輝凌寒山
驛孤持盃空自疑
　　　土屋
土屋枕荒陂周回僅容席環堵異營窟猶遺古風質功
雖勞版築身自有餘力依户鑿圓竇寒光度如璧户開
迎温風冬墐可棲息胡為棟宇麗但免風雨阨安居自
寛暇見者徒逼仄寄言鄰舍翁各自適汝適愼勿慕華
屋澆漓非至德
　　　久不得家書
鴧彼晨風飛日暮歸鬱林游子尚何得但寄千里心庭
闈斑白親憶念我亦深云何彼無耗徒役夢寐尋有如
在空谷嵗久想足音竹篇一行書貴可抵萬金踟蹰步
前庭復坐口欲瘖淚堕不自知便覺盈衣襟人生本無
待豈受外物侵歸當卧牛衣竹籜横荆簮
　　　藏春峽(六咏有序/)
　　國華先生得幽谷於劍水之東去其所居僅一里
　　餘負山之巔闢地西向為堂名曰咏歸堂堂下有
　　亭曰老圃亭之前有跡穿數畦其南北有二茅亭
　　南植梅數株名曰暗香北種紫竹數竿名曰虚心
　　又其南有一石竇其下可容數人名曰容照巖合
　　而名之藏春峽(其暗香亭以下四/咏見七言絶句類)
結廬東山阿屹然俯全閩下有黃龍淵浮光抱層雲彼
美谷口翁杖策來往頻明月自為友顧影相為鄰擷芷
佩芳蘭不與糜鹿羣虚堂發輝素黃巻日相親采薇芼
晨羮弋鳬侑清樽曝日負巖竇為童浴溪濆微吟曳雙
屐踏破青苔紋歸與自樂只此意將誰論㸃狂聖所與
聊欲繼餘芬　　　右詠歸堂
昔君居隠鱗投竿拂珊瑚(國華故居有隠鱗/洞洞前有釣臺)今來寓谷
口結亭事春鋤亭下十餘畦蔚蔚富嘉蔬野果衘朱㽔
蔓實垂青桴籬根有蹲鴟晨炊勝彫胡豈惟充君腹鄰
里亦厭餘疏泉動地脉磽确成膏腴諒彼漢隂人假脩
匪吾徒避俗柴桑翁不復嘆荒蕪巻懷經綸手治(平/聲)此
一畝居知子非隠淪聊以寓壯圖人生出處分禮義安
可踰茲謀異樊須甘事小人儒　　　右老圃亭
　　　送䖍守楚大夫(元祐戊辰/)
象緯辰心次雄都水濁時經天浮瑞彩絶代出英姿厚
德千金璧虚懷萬頃陂霜蹄來漢苑雲翮上天池籍籍
才猷美皇皇使節馳飛書騰衆吻横穽寘通逵剖竹章
流逺還車蜀道巇(除成都憲以臺/章罷得䖍守)秦庭徒被指趙璧本
無虧黄霸初勤細裴公可範䂓惠流三郡俗名掩四賢
祠大厦資梁棟承祧頼鼎彛會須紆衮繡寧乆駐旌麾
畫航行空挽甘棠去益思烟波迎棹急江栁拂墻低賤
士行藏拙參軍秩序卑生涯惟蠧簡事業付毛錐懶惰
文園病伶仃曼倩飢自甘同跛鼈未忍舍靈龜朽質難
雕繪餘生辱品題寒荄回暖律隂壑得晴曦終愧麞頭
賤難酬國士知兩行淵客淚感激自沾頥
　　　縣齋書事寄張世賢
朝衙羣吏集戢戢同隊魚暮衙羣吏散翩翩若驚鳬歸
來坐虚室開編對璠璵啓户闃無人清風入吾廬持盃
邀明月大嚼時與俱跰蹮步松隂對影聊相娛嗟予懶
惰久濶畧與世踈故人隔清湘懷抱何由舒為問魯山
翁此意今何如
　　　黄彥昭時思閣(前有連理檜/)
孤丘鎻千岑層閣跨雲起永懷霜露思時未薦醪醴欽
宗貴收族蟄蟄神亦喜故令傲霜根駢枝復連理黄侯
渥洼種一躍不容擬慶源如歸墟萬壑自奔止終見君
子鄉乃是鳴珂里
　　　江陵令張景常萬巻堂
民生結繩初異宇本同體誰令四目翁破肉作瘡痏龍
龜出河洛兹理固天啟張侯瑚璉姿髙步軼前軌買書
費千金充屋未云巳六經滀溟渤百家襍原委中流湧
千波舉體惟一水參前有眞趣萬古一憑几毫端吐竒
芬溢目麗紈綺㣲言窺聖域妙應期得髓黙坐筌蹄忘
斯文亦糠粃
　　　送蔡安禮
眷言與君違寤寐念往昔結歡自童稚分比膠投漆乖
離成參商出没俱齊汨羲和鞭日御過眼飛鳥疾五載
一相逢俯仰如昨日論情方繾綣念子又何適行矣不
可留惝恍心若失人生惟所遇行止或使尼况復各宦
遊聚散何可一嚶嚶黄鳥聲上下求其匹俛首聽遺音
飄零淚横臆
　　　題愚齊(溪東黄室/)
結廬依林丘回峰爭盤紆下闞清池淵憑軒數游魚飛
閣出雲表浮烟襲簮裾中有傲世士脫畧自謂愚髙義
輕籯金貽謀有詩書青編富充宇散秩羅瓊琚鱗鱗壁
間題一一露珊瑚嗟予久昏塞荒蹊少耘鋤昌黎巳隔
世將焉問夷塗道逢北山公荷鍤時與俱皎皎河曲叟
朋儕共欷歔髙齋一來遊豁然心神舒籬東有餘址誰
能薙榛蕪結茅可容席一瓢來此居寄謝陶彭澤何必
愛吾廬
　　　童氏必大亭(生前作此亭/)
迢遙武夷翁霞衣爛朝日作亭依雲根曠望兹焉息仙
游去不返孤丘已陳迹身雖𨽻編齊貽謀有遺則慶流
終必大名亭以為識伊昔晉公堂三槐手親植扶䟱滿
庭隂貂蟬映圭璧黙視天人際召應齊吕律閭門容軒
車茲理固可必終見童氏里鳴珂聲赫奕
　　　江上晩步(赴荆南詩/)
鏡潭磨青空璧月侵江淥攬衣弄清泚烱烱月在掬泠
然適我口肝膈貯冰玉流光頃百變一玩不可復歸來
盡餘樽醉卧媚幽獨羲娥偶相憐嵗往如破竹餘生枕
中付勿問黄粱熟
　　　荆州偶作
鄭公嵇阮流野性本麋鹿平生傲羲皇白首就羈束大
寒客無氊官冷飯不足顧予支離人攘臂受餘粟江魚
尾盈尺飽食勝粱肉荆山富樵蘇丈室有餘燠頑䟱愧
前哲所得踰往躅談經追時好俯仰負愧忸流光逝不
反愁鬢日改綠世道劫火燃不燔乃良玉晩交定難恃
雲雨手翻覆官居眞蘧廬束擔聊託宿求田意雖鄙此
計正宜速歸尋谷口耕勝賣成都卜坐想帶經鋤倚耒
聽布穀
　　　送鄭季常赴大學正(修/)
驅車出西城眷言與君違北顧臨康衢問子將焉之赤
驥度渥洼終當飲瑤池成都九軌道一躍不可追浮塵
暗荆棘㨗徑行多迷長風戰秋林零露沾人衣青松不
改柯期子清霜時
　　　次韻何吉老遊金鑾寺
榮名嗟何為病木自生癭彭殤一夢覺烏用論久頃寄
身淵明廬翛然在人境衛生鄙樊雉放浪任流梗相忘
到形影世累不須屏剉鍼聊自營寧復事干請負暄有
餘燠蓬鬂亂埀頸客來坐無氊誰顧廣文冷忽聞過吾
門冠屨不暇整邀我招提游並轡相與騁僧闗叩禪寂
未語心已領竝㳺皆韓徒辭刃淬鋒穎多聞富如坁吾
方拾遺秉顧慙管窺陋未覩豹文炳謬追俊㳺後如渴
得甘井願從借金箆為割眼中眚鼻端堊墁久妙質愧
非郢賡酬困詩律恐坐杜陵㾪相擕上層崗出户畏深
穽每虞參也魯跬步輒三省遲回月初上雲間掛金餅
昏鴉鳴相呼更覺林逾静湖光湛星漢渺渺天水永歸
蹊暗塵土回首失清景角聲下譙門歸步怯脩嶺晚市
人迹稀青燈耿䟱影(金鑾有退之題名/故有韓徒之句)
　　　送趙循道赴都講(南陵人/)
鳳山欝崔嵬下有千頃陂(南陵鳳凰山大/農陂溉田千頃)峻極不可攀
浮光亘長鬐晦㝠滴風雨澄淡含瓌竒吸呼入君懷萬
態羅心脾吐辭麗金雘煥若星斗垂朅來荆渚㳺紅蕖
照清漪故宫久零落一洒増余輝惇族貴老成堯言下
丹墀浮驂駕雲帆眷然成仳離長裾曳王門豈比困鹽
虀驊騮踏長坂萬里誰能羈
　　　送胡康侯使湖南
北溟有潛鱗其廣數千里揚鬐厲東海汎汎等蜉蟻百
川競奔注漫不見涯涘寄之天地間大澤礨空耳胡侯
荆山資妙質久礱砥飛聲動旒冕持節照湘水功名與
時會事道從此始驊騮駕輕車夷路道九軌朝燕暮騰
越快意未為喜聖門學須彊一簣虧可耻擴之天地寛
於道乃云邇為士貴𢎞毅無忘味斯㫖
　　　寄題趙貫道後樂亭(亭在沂州新泰縣/)
叢祠有狐鳴羣雛滿東州彬彬齊魯郊不復論軻丘皷
刀販繒翁衮衮封公侯風流日凋弊世久俗益偷昔時
戴經人輟耕仍佩牛椎埋晝行盜閭里更相讎趙子尉
平陽始止惟民憂百花爛成圍幽禽哢春柔問子胡不
樂我心殊未休威眀揉彊梗驕鷹化為鳩買犢解呉鈎
束身自鋤耰田廬户無樞長物棄不收結亭自樂只開
編玩前修誰云酸寒吏憂樂非身謀乃知君子懷與世
異沉浮嗟予一漫叟放浪猶虚舟舞雩有清風遺迹今
在不君乎去此矣欲往將誰儔寄言春服成尚覬一來
㳺
　　　謝詹司業送酒
鄭公負才名流落四十年髙視隘八荒天寒坐無氊忘
形頼司業時與送酒錢嗟予樗櫟材臃腫世所捐云何
附青雲拜賜追前賢開壺對青樽内愧顏靦然公乎廊
廟姿直幹上參天袨服羣娃宫不虞姑争妍驊騮誤一
蹶萬里終騰騫朝燕暮刷越駑馬安能先玉瑩本無瑕
寧須事磨鐫宣室久虚席茲行定詳延陋儒氣塡臆感
慨聊自宣辱惠不知報强歌成短篇
　　　戯贈詹安世(善談兵慕耿弇之為/人故有虎牙之句)
綵舟駐閶門初與子相識長空翥秋隼爽氣横八極摛
辭鏤圭璋吐論森劒㦸鄧侯不願仕志在書竹帛長纓
係單于落落藴竒策氣呑流沙外意無燕然北虎牙有
餘勇邊塞失彊敵會當朔風勁仗鉞控鳴鏑老夫慙衰
謝見子徒感激平生謬經綸此意已寥寂信哉功名會
事道古難必窮通付時命未足為恱戚餘生如鼴鼠滿
腹微分畢行矣脫簮纓翛然適吾適(安世乃司業之/子年少未受官)
　　　隠几
上天不殞霜萬木正鮮澤青蒿與長松各挺嵗寒節朔
風吹沙寒髙嶺凍積雪萬木巳摧落長松獨清潔人生
無艱危君子竟何别隠几試澄思行藏易差轍
　　　留别富宣德
富侯荆山姿落落混燕石鐫磨經世故不磷乃天質軒
裳儻來寄既去寧須戚驊騮走長坂一跌未為失秦庭
謬瑕疵睨柱終完璧君子有逺懷事道先器識千鈞等
鴻毛始見烏獲力行矣各勉旃他時頼三益
　　　别西齋諸友
浮雲如積酥凉飊勁絃疾溶溶𣺌天末飄忽易相失懸
弧四方志匏繫非予匹平生結歡久始願膠投漆别離
傷素懷此身任萍迹
　　　遣懷
君子雖自嚴至潔宜若汙昭昭揭日月所向將蝟如天
地一穽中逼仄身亦孤㳺世在虚已浩蕩與時俱靈府
有天㳺環中眞道樞
　　　元豐壬戌嵗暮書事
閩陬地力盡種藝被山谷涵濡一雨潤鬱鬱原野綠眷
風忽云徂舒景變炎燠凉飈動地軸揫歛何神速坐愁
林巒空俯視萬木禿凝霜借風力摧折到松竹嗟予閉
門人感此亦愁蹙幽庭有萱草采采不盈掬如聞糟牀
注取醉須百斛沉酣樂時運天關不須觸萬物一芻狗
蒼蒼自髙目
　　　綠漪軒
開池傍清軒環除種蘭芷虚明淡星漢䟱影薦鳬履君
乎試憑軒鑑此亭下水盪風生微瀾風定還泚泚悠然
得眞趣吉祥來止止
　　　迂疎堂
終南有㨗徑屈蠖終當伸君獨耻不蹈安得與世親結
廬寄人寰獨往寧問津形影廢酬贈相忘誰與隣寄謝
漢隂叟抱甕良非眞
　　　鄱陽湖觀打魚(小龍廟在湖上/崇寜壬午)
秋髙水初落鱗介滿沙脊浩如太倉粟寧復數以粒紛
紛漁舟子疑若俛可拾横湖沉宻網脫漏百無十蟲鰕
雜魴鯉駢首吐微濕小人利口實刀机汙鱗鬛鯤鯨亦
狼狽風雨移窟宅玉淵有神祠變化在嘘吸胡寧飽羶
香忍視萬魚急幽潜不足恃感嘆百憂集寄謝漆園吏
於計未為得
　　　送嚴尉
世路久艱棘青㝠翳妖氛孤鳥叢祠中豺虎塡城闉君
能摘姦伏竭澤無潛鱗勿云功未酬屈蠖終當伸飛黄
駕輕車一躍窮無垠
　　　檢田
尋崙上層崗隨衝出髙原烟火一里餘雞犬遙相聞瘠
壤僅容席訟牒徒紛綸齊魏兩蝸角况復三家村舉世
競豪末薄俗寧足論吾衰過元亮欲辨巳忘言
　　　送向和卿還京(子韶/)
江湖多秋風惝恍夜不眠念子將北歸起視明星懸君
平翠虯姿聳身蒼梧淵髙步隘八區凌風上青天妙質
藴荆璞寧須事磨鐫贈言以為别妄意追前賢聖言乃
常珍含咀眞味全竒辭暫時好過眼如飛烟潔身忌廉
潔觸物㝠虚船吾方病羸苶市藥還自憐明日隔長陂
相望空惘然
　
　
　
　
　
　
　
　
　
　
　
　
　
　龜山集巻三十八
欽定四庫全書
　龜山集巻三十九　　　　宋　楊時　撰
　　詩二
　　七言古風
　　　酬林志寧(志寧從學河/南二程先生)
君不見昔時卜年公坼龜食墨瀍澗東伊流洛水環紫
宫廣輪千里天地中真人一往不復見鼎湖弓劍空遺
蹤隂陽所交風雨㑹和氣自古生英雄邇來百千歲零
落多竒窮鳴臯少室崢嶸倚天闕下有囘淵萬仞蟠雙
龍蒸雲結雨氣濛濛惟有蒼髯紫頷包𤣥珠時發光燄
凌烟虹成周太平鬱餘策但令洙泗生清風羨君妙齡
有仙骨乘槎暗與天潢通萬里不一息去若孤征鴻決
開銀河浪分出一𣲖懸秋空顧予山野姿未老心已慵
謬從君子游營道術偶同有如退之與東野自慙青蒿
倚長松感君惠然抵山谷開談冰雪清吾胷髙堂黒髪
顔如童未須念此心忡忡幸有山前清泉冷可酌與君
啜甘茹草忘春冬
　　　題贈吳國華釣臺(國華自作記/不取嚴陵)
君不見釣璜溪上白髪翁一竿西去追冥鴻田車同載
非羆熊鷹揚烈飛如飄風又不見羊裘石瀨垂綸叟爽
槩凌天動星斗萬乘故人親訪求卧對鑾輿忍囘首聖
賢遇合自有時潔身亂倫非所知髙風寥寥古已往較
然得失知者誰君有釣臺臨橘水橘溪不與桐溪比収
身欲攝渭老蹤笑撫長髯照清泚澄潭夜月秋光浮撇
波短艇沿汀洲長䋲巨石不能繫飛帆片席歸蓬丘巨
鈎沉餌牽九牛一釣直掣金鰲頭脩鱗擺鬛浪山起雲
鵬飛翻忽千里跨雲憑翼上青冥一㸃孤光厠箕尾
　　　贈别蔡武子被誣得釋赴泉州録參
君不見馬伏波後車薏苡珠璣多又不見章臺秦璧非
有疵相如謬使秦人疑匡章不孝通國非世無孟子知
者誰惜君髙材兼衆美完徳從來速招毁含沙怒欲隂
中之剛引涇流汙清泚輕雲捲盡天日明容光竅穴無
潛形刮磨玉瑩冰雪凝楚人謾費塗丹青齊庭有鳥久
不鳴㑹須一舉天衢亨北溟歘起風雷驚修鱗巨鬛隨
波輕不須囘首顧潛鯨好乘扶揺九萬里奮迅六翮飛
南溟
　　　入山行
蒼崖峭立青天涯古徑蕪沒沿清溪深林四合晝亦暝
寂寂惟有哀猿啼野人心形灰死如槁木山禽見之猶
驚飛因嗟太古不可復我無機械胡相疑
　　　假山
衡湘側南二千里清淑之氣常蜿蜒丹沙玉石氣所感
融結萬狀非磨鐫窮源荒蹊異岱畎不逢禹績輕棄捐
苔封土蝕誰復問嶙峋僵卧當市㕓龜山老叟見之喜
鳩徒輦置羅前軒岧嶤孤峯露仙掌(有一石/如掌)屹若太華
青摩天傾崖斷壑坐中見葱蒨似玉生雲烟初疑祖龍
未死日浮梁擬跨咸池淵神號鬼怒驅不前捶繫刓磷
成􁀙圏又疑巨人出龍伯掲竿來自崑崙巔連鼇合負
雲濤翻蓬壺簸蕩留平川繄予竟日倚欄檻矯首便欲
追靈仙􁐽輪神馬自足駕已覺兩腋風泠然瓊臺浮游
與世隔醉傲笑拊洪崖肩山間草木即靈餌含英茹實
資長年悠悠廣息變今古坐看溟渤成桑田
　　　寄練子安教授
憶昨吾子客上都我獨奔走天南隅各年未壯已多累
誤投世網身攣拘飄零今日偶相值乃復咫尺不得與
子俱人生委質金在爐大冶鼓鑄誰號呼惟愁踆踆走
塵土舊業已廢成荒蕪惜君髙才卓犖與世畸雄文洒
落珠陸離雷驚電赫轉坤軸風號浪擊飛天池珊瑚挺
幹滄海竭騏麟超軼不可覊經綸有道世莫知櫝中良
璧始自竒君不見扶藜隘巷蓬蓽居短褐甕牖桑為樞
擁門軒葢何所慕藜根自飽非癯如又不見揚雄寂寞
守太𤣥棄捐覆瓿真可憐折腰小吏昔所恥田園須賦
歸來篇終當結屋蒼厓巔期子相與臨清泉投簮解帶
謝人世拂塵披蠧親遺編松皴檜老生青烟雨餘風㺯
鳴哀絃低囘野興有真意浮名鸛雀過吾前結歡膠漆
常連連從游鹿豕終長年
　　　送富朝奉還闕(紹榮字/國華)
君不見慶厯承平道如砥馳車八荒同一軌邊人鴟張
怒螳臂百萬雲屯若封豕又不見朔方横流漲天起腐
麥蛾飛木生耳扶擕道路雜老㓜操瓢溝中半為鬼關
河日夜刁斗驚嫚書乘駟來渝平兵間持節得英傑談
笑坐使覊長纓青社環城萬區屋發廩分曹具饘粥饑
羸枯頰陡生光叢塜不聞新鬼哭臧孫有後天匪親閭
門容車何足論朅來濉上見猶子雄姿宛有典型存驊
騮已渡渥洼水朝燕暮越應千里行看玉勒駕鑾輿濯
足瑶池從此始
　　　南康值雨(廬山卧龍菴有劉道人自云百餘歲/碧眼不粒食惟食栢飲水毎客至必)
　　　(先知之欲往見之/不果故并記之)
平沙漲雪清江濆水花照日紅生鱗軒然五老出城表
雕玉萬仞窺長身雲巾星弁覆華頂飛泉漱瀑垂天紳
平生未識廬山面碧巘横雲望中見江頭一夜雨銜天
奔浪號風作悲徤朝來淤泥沒牛馬咫尺坐論千里逺
芒鞋拄杖掛塵屋神馬􁐽輪歘飛轉卧龍菴前碧眼翁
日飲山渌飡溪松神融氣合八荒外此心烱烱宜先通
未須勒移却俗駕㑹應一洗塵寰空寄言歸侍壺丘子
他日來游當御風
　　　遊武夷(是日泛小舟至雞/窠岩還遊冲佑觀)
函關﨑嶔走秦鹿天下並逐爭羣雄抉雲翻空鰲足折
黔黎竄伏如寒蛩武夷山深水清泚避世猶有髙人蹤
龍泓東注海波涌(嶺有投龍池/世傳與海通)玉女翠擁秋雲鬆(玉女/峯)
赤霄真骨冩虗壁通泉凡筆慙非工(魏王峯前/有畫鶴)藏舟浮
梁跨絶壑(山間有小橋橋西有一/小舟皆人跡不可到)隠見似與天潢通當
時雞犬不復見窠巖依舊烟霞籠我來秋杪月既望尚
有幽菊埋榛叢天容洗浄雨新霽雲幕四卷清無風掀
篷進棹窮異境注目想見流殘紅囘船杖屨躡幽徑松
竹窈窕環琳宫翠琬温辭耀華衮(褒詔有/石刻)金榜大字纒
交龍自憐病骨掛塵網幔亭髙㑹何由逢解衣歸卧玉
𤨏碎仰看明月穿䟱篷
　　　向和卿覽余詩見贈次韻奉酬
杜陵頭白長昏昏海圖舊繡冬不温更遭惡卧布衾裂
盡室受凍憂黎元詩人窮愁自古爾豈若種藝依青門
嗟予老懶世不用窮巷久雨無髙軒蟲鳴鳥噪感時節
嫠不恤緯羞前言殘章斷簡棄不録自愧潢潦無根源
君胡衮字富褒飾三復妙語將誰論知君獨負青雲器
欲使饑者名長存
　　　贈程舍人近侍入閩
路公溪上鶴髪翁眼光照日顔如童厖眉垂鬂有仙骨
駢集五福天所鍾螭頭暫輟三長手杖節扶輿入閩嶠
弧南一夜晶輝浮海隅草木俱榮耀朱金拜後古所稀
繡紱全勝衣綵衣玉觴薦夀須珍竒更待蟠桃結子時
　　　岳陽書事
洞庭水落洲渚出疊翠䟽峯逺烟沒重樓百尺壓髙城
畫棟沉沉倚天闕湖光上下天水融中以日月分西東
氣凌雲夢吞八九欲與溟渤争雌雄澄瀾無風雨新霽
一日萬頃磨青銅琉璃夜影貯星漢騎鯨已在銀河中
湘妃帝子昔何許但有林壑青浮空(君山世傳湘君/居此因以得名)蒼
梧雲深不可見遺恨千古嗟何窮須臾晦冥各異色風
怒濤翻際天黒乘陵瀨壑走魑魅渟滀百怪誰能測忽
看舟子玩行險更欲飛帆借風力安得晴雲萬里開依
舊寒光浸虚碧
　　　遣興
嵩華千仞立不碍天地寛涇渭清濁流不離海波瀾人
生過眼萬事役記憶細故真童頑
　　　寄游定夫
憶昨相逢鳳山趾駒隙駸駸餘半紀君趨烏府近清光
陸海驚濤漲天起雲帆大舸半摧溺艤岸得全誠偶爾
我時捧檄赴京渚放浪江湖一浮蟻談書考古老無用
哺啜糟醨咀糠粃東歸雖復有民社為米折腰良可恥
市朝紛紛真羿彀朔幹燕弧不容擬投身中地竟誰免
未信棘端能捍矢重樓百尺卧𤣥徳問舍求田不須鄙
早歲結鄰初有約齒豁頭童今老矣築田預想傍田廬
負耒耦耕何日始
　　　過錢塘江迎潮
銀潢翻空際天白鯤怒鵬鶱海波擊湧雲噫氣聲怒號
萬馬馳車隨霹靂低昂上下如桔橰頃刻性命輕鴻毛
賫囊負笈有夷路一日何事常千艘因思羊腸盤九坂
攀援蜀道愁狖猱人生觸處有萬險豈必此地多風濤
願言夷險不須問莫負對酒持霜螯
　　　觀獵
貂裘白馬誰家子擁㦸弦弧嚢勁矢褰身欲與鳥爭飛
觸處塵埃雲四起長繩驅逐狐兎驚驕鷹掣臂流雙睛
飛揚雲間電光閃旋復草際無遺生鷙腸久厭鮮肥餌
顧盼方能伺人意但矜鼎俎有餘甘貪餐誰憐殄生類
安得淑氣囘嚴秋徐令困拙同鳴鳩林間百鳥恣孳乳
雖欲擊搏知無由
　　　寄范正甫(時討/西夏)
覊窮莫厭如牢圈從古功名出屠販男兒不負懸弧心
馬革裹尸猶足願君不見淮隂寄食饑貧叟(一作竊𤓰/寄食淮隂)
(叟/)胯下英風亦何有逢時吐氣雷電奔金印纍纍大如
斗玉門晝夜羽檄驚睥晲欲塹天都城叩關虎士鬱餘
怒科頭奮㦸如鵰鷹君從壯年藴竒策未宜縮首藏柴
荆昔人投筆真豪英慨然萬里終成名南山白額雖欲
老百獸遭之猶裂腦
　　　吳子正招飲時權酒局不赴作詩戲之
寒爐火冷浮青烟勁風刮面如戈鋋凝隂不動天欲雪
竟日兀兀成拘攣廣文才名四十年天寒坐客猶無氊
叅軍官小技能薄寂寞冷坐誠宜然忘形杜老偶相覔
傳呼歌舞開華筵嗟予簡書固可畏不得對飲簷花前
謾有糟漿逆人鼻汝陽口角空流涎可能更似蘇司業
只與時時送酒錢
　　　寄題環翠樓(記云唐君作/此樓以奉親)
方壺七萬神鼇連瓊臺縹緲居靈仙鯨翻海運成桑田
異境誰使夸娥遷銛鋒四面蒼圭圓巨靈巧以青瑶鐫
揉風洗雨净姢姢修眉浮空秀爭妍清溪囘旋㵼幽泉
下有澄瀾湛洄淵繡楣雕欄欲飛翻凌切漢道摩星躔
恍如直跨須彌巔琉璃凝光圍四天喜君妙齡謝世喧
萱堂慈顔白盈顛兒童牽衣戲蹁蹮優哉此樂誰與先
嗟予昔以三釡懸投身世網百慮煎今乎老矣誠可憐
狙猿何用簮纓纒子雲終須守一㕓誅茅結屋纔數椽
薜衣雜佩紉蘭荃手披白蟫玩青編春暉不報常欿然
雖有至樂安能全
　　　晚雨
斷霞明滅天日黝雨意晴暉争好醜浮雲冉冉無定姿
白衣忽變如蒼狗悲風激烈河漢翻雨脚如麻飛霰寒
山深氣腥豺虎亂乾坤四合誰云寛將溪溪上野客懶
成癖怯寒手攣面如墨把盃强吞僵立歌閉門獨愁天
已黒
　　　贈醫者鄧獻匡
天地一氣猶冶甄埏埴萬彚隨方圓神形九藏通(闕/)野
八風中物如戈鋋天元玉冊有遺義探索始自三皇前
桑君越人不世出鑱石鍼灸誰能傳賤工増餘損不足
往往横天殘天年羡君妙齡踵其學至理隠賾常精研
聞隂得陽以神遇反視方術猶蹄筌道隅(闕/)虀即為餌
車上已有長蛇懸嗟予羸苶苦多病維摩丈室方蕭然
願君速已天下疾為予一洗沉痾痊
　　　與將樂令㑹飲揖仙亭
灘流斗落惟璠璵雕欄照水光如濡層巒疊巘争蟠紆
翠岩百尺蹲於菟何年巨人出歸墟掲竿合負神鰲趨
飄流人間峙蓬壺至今猶為仙聖居飛軿往來誰與俱
下有馴雉隨雙鳬英風爽氣凌清虗楣間新詩露珊瑚
顧余老懶與世䟱欲往勾漏嗟無徒㑹須策轡追雲車
無使吃口嗤癯儒
　　五言古
　　　離家作二首(庚申/嵗作)
敗葉辭故枝驚飈送㣲雨田廬向收穫城中亟完補㳺
子欲何之道路修且阻俛首謝田父予生厭羇旅
　　　又
胡鴈依朔風羣飛逐南翔㳺子方北征朔風吹我裳攬
轡望雲間夜色正蒼蒼空羡南歸翼幽懷增感傷
　　　過漢江
西極鰲足折東南地維傾衆流競趨下汹汹歸滄溟誰
能跨明河挽此經天行世難乗槎翁此意終冥冥
　　　新湖夜行
平湖淨無瀾天容水中煥浮舟跨雲行冉冉躐星漢烟
昏山光淡桅動林鴉散夜深宿荒陂獨與雁為伴
　　　哀鴻
哀鴻常苦饑悲鳴垂其翼朔漠曉霜寒江湖晚烟羃乾
坤一網罟髙飛亦何益日暮無與羣驚風暗沙磧
　　　枕上
小智好自私小德常自足自私開人賊自足心有目瑕
瑜不相掩君子比良玉黙黙枕上思戒之在深篤
　
　
　
　
　
　
　
　
　
　
　
　
　龜山集巻三十九
欽定四庫全書
　龜山集巻四十　　　　　　宋　楊時　撰
　　詩三
　　五言律
　　　别游定夫
黽勉吾將仕謀身力已分漆雕慙未信子夏又離羣慘
淡交情重間關道路勤至言宜逺寄孤陋願頻聞
　　　過金山
環望荆吳坼清江日夜流飛騰潮汐浪漂泊利名舟山
湧鰲畨出樓嘘蜃氣浮僧窻千古意出沒看輕漚
　　　冬曉
著瓦霜華冷暝空曉霧均氣昏難見日風過易生塵洗
硯冰紋破憑鑪火色春莫嫌寒尚薄雨雪更愁人
　　　雨寒
天幕隂雲積蕭蕭雨正霪泥汚闗市寂水入御溝深破
屋寒侵骨哀絃凍絶音更愁風力徤痩怯不能禁
　　　歸雁
天末驚風急江湖夜思長悲鳴愁絶塞接翼冐清霜澤
岸多繒弋雲間乏稻粱茫然栖息地飲啄欲何傷
　　　感事
世事浮雲薄勞生一夢長散材依櫟社幽意慕濠梁風
激鷹鸇迅霜殘草木黄投閒如有約早晚問耕桑
　　　過闗山
牢落闗山路年來倦往還長隨流梗泛有愧白雲閒親
逺江天外魂勞夢想間泫然遊子淚挹盡復汍瀾
　　　又
歲律行將暮飈風凌九垓山深人寂寞路逺馬虺隤幽
意從誰展愁懐殢酒開衰遲仍惜日投晚獨徘徊
　　　晚泊遇雪
向晚驚風急飄零雪滿坰氣升雲羃羃天逺月冥冥寒
色終無賴豐年漫寄聲餔糟吾不慣彊醉復還醒
　　　又
寒逼歸鴻急悲鳴聲更哀舞風斜翳日帶月暗欺梅平
野光初合隂雲凍不開無聊還殢酒顛倒盡餘盃
　　　偶成
天逺何須問勞生聽若何犂鋤三畆足栖息一枝多白
雪寧堪冐清時只浪過好尋明月影醉舞自婆娑
　　　臨川驛偶成
冉冉朝仍暮蕭條官舍幽閉門三尺雪觸物一虚舟蟲
蠧生涯盡萍漂世事浮尚思方技學多病未能休
　　　除夜感懐(臨川/驛)
歲律已云盡思家日日深二年為客恨千里倚門心節
物羅樽爼兒童學語音眩然如在目恍惚夢難尋
　　　又
愛日乖予願親顔長在心逺遊仍換歲華髪想盈簮永
夜誰同席殘盃憶共斟相思空有淚揮洒滿衣襟
　　　臨川道上
風雨離山驛斷橋危欲顛去心奔逸驥行路上青天雁
序江湖樂雲歸島嶼連悠悠逺征客千里獨茫然
　　　旅舍書事
懶拙乖時尚支離與世殊饋漿驚御冦避席愧陽居觸
事紛難解忘形色易鋤不須修混沌機械本來無
　　　過清溪渡
天闊江衘雨冥冥上客衣潭清魚可數沙晚鴈爭飛川
谷留雲氣鵜鶘傍釣磯飄零滄海客期到一帆歸
　　　泛江至土坊
萬頃江湖逺孤乘一葉船雁飛雲外字篷掩水中天波
静櫓聲息風㣲帆影偏囘環聊注目浩蕩接清烟
　　　秋日有懐寄從弟表民(丁伯/父憂)
覊旅吾方困哀思汝正煩望雲愁雁序囘首憶鴒原北
圃蔬還盛東軒菊想繁飄零不相見沾灑獨忘言
　　　和潭倅張朝請行縣言懐
夾道旌麾動隂霾萬里開霜迎威令肅春逐馬蹄來幽
壑光初滿寒荄暖自囘仰窺嵩華質曽未施纎埃
　　　又用前韻和早梅二首
楚國春歸早寒梅處處開月和清艷冷天與靚粧來東
閣詩魂動南枝歲律囘蕭然冰雪態無處覔輕埃
　　　又
星馭經行處梅花忽已開只疑春信早先擁使旌來嫩
蕚紅初破寒柯緑未囘凌霜半含月皎皎絶纎埃
　　　感事
邉徼無虞日王師討弗庭収功誇廟筭行險毒生靈川
谷旌麾暗風塵戰血腥寂寥歸馬日目斷華陽坰
　　　又
虎士氷河側日聞刁斗驚氣吞沙漠盡風蕩賊巢傾闗
塞長年戍邉塵幾日清太平陳朽富一旅百夫耕
　　　泗上(聞將閉/汴口)
淮口平沙漲檣烏向日斜㣲雲變蒼狗輕浪蹙浮花風
勁囘飛鴈林喧集暝鴉河流應未閉遲我到京華
　　　又
鬢蓬凋欲盡岸幘任敧斜病覺寒裘重慵嫌細字花凍
雲穿曉日晴樹繞飛鴉老大驚遲暮飄零惜歲華
　　　又
聞道河流閉逢人毎問津天髙雲羃羃風細水鱗鱗未
種江陵橘空思千里蓴且邀明月伴相對解綸巾
　　　出京(已卯嵗/九月)
旅泊驚秋意塵沙變客衣明星爛河漢殘月暗簾帷風
栁斜斜轉雲㠶片片飛窮愁添别病衰晚意多違
　　　言溪早起
短日催征轡聽雞踏曉霜逺山頻入望薄酒漫搜腸湘
浦蓴絲滑吳淞鱠縷長何時一疎放把釣卧滄浪
　　　漢坂舟行
曲岸通幽徑疎籬映竹斜塢深藏吠犬林薄露人家石
瀨魚偏美鄰村酒易賖祗應雲水富自是一生涯
　　　席太君挽辭二首
賢配無前古傳家有子賢四靈来薦瑞一鶚已摩天蒿
里迷長夜悲笳慘暮烟蕭蕭原上路猶想駕雲軿
　　　又
禀粹猗蘭秀來嬪洛水濱一窺識公輔三徙得儒真畫
翣流雲氣松阡卧石麟哀榮今日事誰復繼前塵
　　　湘君祠
鳥鼠荒庭暮秋花覆短牆蒼梧雲不斷湘水意何長澤
岸蒹葭緑籬根草樹黄蕭蕭竹間淚千古一悲傷
　　　鄒公輓辭二首
一伏青蒲上三年瘴海濵泉甘不出户(公謫南方所居/無水庭中忽湧)
(甘/泉)客醉豈無神(公在謫所忽有醉客言公/將歸翼日赦至果得歸)報國心長在
知恩志未伸(公所居堂/名知恩)追懐垂絶語空有淚盈巾
　　　又
舊徳今誰在凋零已不多雲天開日月陸海自風波空
歎與齡夢難留曳杖歌平生濟川意無處問施羅(公嘗/有與)
(齡之/夢)
　龜山集巻四十
欽定四庫全書
　龜山集巻四十一　　　　　宋　楊時　撰
　　詩四
　　七言律
　　　登桐君祠堂(昔有隠者結廬於此人問其/姓指桐樹示之故號桐君)
霜染溪楓葉葉丹翠鱗浮動汐波閒盤盤路轉千峯表
冉冉雲扶兩腋間掠水輕鷗晴自戲凌風飛鴈暮争還
結廬姓字無人㑹静對庭隂一解顔
　　　巖松
婆娑千尺倚巖巔隠隠虬姿拂逺烟尤喜地靈泉脈潤
獨愁天闊晝隂偏孤根礙石盤彌固直榦凌霜老益堅
臃腫不須逢匠伯散材終得盡天年
　　　和鄭商老下第
雨餘新惹一畨愁展轉衾寒客思悠獻璞又添今日恨
登科空負昔人羞林泉水石君先到京國風塵我尚留
若為浮名苦憔悴前春行釣巨鰲頭
　　　潁昌西湖泛舟(游賈丞相/曲水園)
扁舟乘興漫追尋路轉河囘入栁隂拂面落花春事盡
避人幽鳥野情深慚無徤思供吟筆賴有寒光映客心
日暮倚風歸棹急一鈎新月掛瑶岑
春過鶯花無處尋移舟行近古城隂褰衣水上収殘片
傾耳枝間覔好音山隔曲堤迷逺近魚跳文藻亂浮沉
飄然自得江湖趣陡起歸與萬里心
　　　送丁季深
烟含䟱栁緑蒙茸杏頰桃英入眼紅邂逅與君逢臘雪
飄零獨我過春風空愁轉轂音塵逺且寄離懐笑語中
後夜月明人寂寂相思那復一樽同
　　　蘄州早起
城頭雷動角聲哀似共行人怨落梅欲報晨炊粱未熟
喚囬殘夢眼驚開霜清暗覺貂裘冷月淡空令邑犬猜
倚杖起看風正慘紫薇繚繞俯三台
　　　合江亭晚眺
倚杖鈎簾兩水間晴光飛影上雕欄帆催畫鷁摶風去
雪吐銛鋒作劍攅平野烟浮迷逺目晚溪潮漲失前灘
騎鯨一往扶桑近休問人間行路難
　　　含雲晚歸寄真師
毎扣禪關即晚歸塵中囘首萬縁非不愁幻翳迷心地
且聽潮音振祖衣歸路往來無别徑夜光清徹有餘輝
虎溪舊社知重約陶令如今已息機
　　　遊玉華洞
蒼藤秀木遶空庭疊石層巒擁畫屏混沌鑿開幽竅逺
巨靈分破兩峯青雲藏野色春長在風入衣襟酒易醒
採玉遺蹤無處問擬投簮紱學仙經
　　　次韻思睿見寄
聖賢千古愧難攀力學方憂敢自閒顧我久抛聲迹外
慚君猶掛齒牙間平生拙計心長在解帶髙風志未還
捧檄于今非得已漫勞魂夢遶溪山
　　　次韻蔡武子書懐
放形鋤色恐成光斵堊能令鼻不傷自信放魚真得計
却憐挾策亦亡羊刃投有間多餘地語到無言輙自忘
擾擾世紛何足問松窻終日獨彷徨
　　　感懐寄鄉友(時在/處州)
漫浪人間已十年簿書擾擾日覊纒朱公漫有千金璧
季子初無二頃田籬下蹲鴟餘晚實雲間紫鼈奮新拳
淹留寸禄空囘首一望鄉闗一悵然
　　　贈致政楊孟堅宣徳(孟堅歴三世不改官而諸/子各有第宅故以楊陸為)
　　　(比/)
子雲論薦有王音(孟堅累為/達官所薦)陸賈年來老境侵自守一
官歴三世退令諸子分千金平生器業成幽夢白首功
名負壯心賴有新詩輕萬户未須投紱嘆堙沉
廣文官冷竟誰憐空負才名四十年(孟堅及第/已四十年)蕭散欲
尋濠上侣飛揚還作酒中仙龍章繡紱榮何在鶴氅綸
巾静自便遥憶瀨溪風物好勝遊應不愧斜川
　　　寄湘鄉令張世賢
身游羿彀偶相逢安得初終若駏蛩道學未容窺閫奥
吏師應許叩隣封蕭條此意君誰問落拓㣲官我更慵
盧白囘旋真戯事傍觀無用氣填胷
　　　縣齋書事
朱顔凋盡鬂䰐鬖世路低囘老益慚偶影獨游聊自適
談書不輟竟何堪神爐黙黙金徒踊(一作天君黙/黙情何在)螘蛭
紛紛夢正酣誤把此身攖世網自纒徽纆信如蠶
　　　次韻錢帳計
駸駸羲馭定難覊過隙跳九日夜馳但見光隂如掣電
却尋稽覧已當期飛黄汗血宜千里秋鶚乘風此一時
芝草鳳凰真美瑞清名應有退之知
　　　和張倅行縣
江浮疊巘㺯清輝雲外冥鴻江上歸擊目自多幽興在
揮毫時見彩牋飛應愁零雨侵星駕好為援戈却晚暉
帝室正須調鼎鼐勒移寄語不須譏
　　　逰光大寺示犀老
山横杳靄有無中疊觀層臺一梵宫萬軸琅函方杜口
數聲啼鳥正談空溪雲抱影侵行屐香篆飛烟襲晚風
薄宦羇人如接摺自慙來往苦匆匆
　　　王簿清輝亭
黛染烟螺拂檻低抱城流水緑逶迤澄瀾碎影揺青鏡
斜日流峰隱半規坐上盈樽無俗客壁間照夜有新詩
登臨已動忘歸興况復清談足解頤
　　　寄長沙簿孫昭逺(時以不催/積欠被劾)
陽城衰晚拙催科闔寢空慙罪亦多祭竈請隣君自適
載醪祛惑我誰過猗猗庭有蘭堪佩寂寂門無雀可羅
歸去好尋溪上侣為投纓紱換漁簑
　　　安禮以宏詞見勉奉寄
吏部文章世所珍終慙無補費精神浮名膚外増餘贅
薄宦戈頭寄此身養志吾方同邴曼談書誰復問山賓
自憐坐頃三遺矢衰晚那能用楚人
　　　秋晚偶成二首
纎纎晚雨洗秋容庭樹蕭然策策風萬籟自鳴羣物外
四時長在不言中坐臨流水襟懐冷卧對浮雲世慮空
寂寞一㕓吾自適客嘲從更議揚雄
風飄淅瀝閙諸隣却掃衡門溷世塵天氣清明秋意態
夜光浮動月精神流年漸覺侵雙鬂生理從來付大鈞
臨水便同濠濮趣翛然魚鳥自親人
　　　席上别蔡安禮(予方赴闕安禮/赴博羅任)
故里相看眼暫明一尊聊此話平生杜陵苦被㣲官縛
元亮今為世網攖長路闗山吾北去春風梅嶺子南征
結隣(一作/廬)莫負當時約早晚滄浪共濯纓
　　　次韻安禮見寄
末俗相看老尚新交游千里更誰親蕭條身世聊安分
迂濶行藏懶徇人宦路競羞闗柝吏勞生誰息利名身
我慙抱甕無機械幽興惟思水石濱
　　　冬寒兩齒忽覺動揺因成書懐
未年三十髪先彫歲晚俄驚兩齒揺都為䟱慵成計拙
直縁衰病覺形焦連經宿雨重裘冷旋煑藜羹野興饒
擺脱塵樊猶未得不堪囘首問漁樵
　　　書懐
駸駸塵土久方還直道謀身力愈難靖節毎嗟嬰世網
漫郎何意出人間風驚駭浪潛鱗伏竹隠灣磯翠羽閒
好去杖藜穿蠟屐伴雲隨月弄潺湲
　　　汴上(聞開/月堤)
天上行雲曵白衣半衘晴日在林扉盤花落雁驚還起
啄食饑烏趂不飛榆莢青錢飄已盡月堤流水漭相圍
征途處處塵隨眼多病長年與世違
　　　陳留書事
烏檣風䌫欲飛翾拍岸驚濤挽不前曲浦漲沙仍積凍
䟱林斜日自生烟﨑嶔道路真堪笑放浪江湖已判年
一枕晝眠無好夢空慚邉老腹便便
　　　予自長沙還植蘭竹於東西軒調官京師逾年
　　　而歸蘭竹皆衰悴感而成詩(已夘/)
柴桑衰晚愛吾廬三徑歸來手自鋤但得叔卿長飽飯
不妨孝若老談書蘭因採佩枝先瘁竹為凌霜花自䟱
留骨廟堂寧曵尾魯門無用祀爰居
　　　和李倅游武夷
濃淡烟鬟半雨(一作/雨半)晴溪光初借晚霞明鼇頭湧出三
峯秀(三層峯最/為秀拔)天漢融成一鑑清(魏王峯頂/有天鑑池)枌社有誰
藏舊牒賓雲無處問遺聲幔亭寂寞仙何在勾漏丹砂
早晚成
　　　荆州書事二首
江湖泛泛一虚舟去作人間浪漫游歲晚光隂雲冉冉
畏途風雨日浮浮萬鍾信是樊中雉一棹聊同水上鷗
投老虀鹽(一作/簿書)成底事憑誰為種橘千頭
千里瀕江地可毛結廬何必故山椒載醪不過斜川路
飲水誰同陋巷瓢勿問雞蟲閒得失但知鵬鷃各逍遥
黄塵滿眼僧窻静坐對風花意已消
　　　天寧節
祥開若木射瑶光淑氣先春景自長玉陛風閒飛綵綬
獸爐烟暖襲珠嚢(千秋節賜綵綬珠嚢/民間以此相饋遺)雲門羽鶴儀仙
仗天上蟠桃薦夀觴已見晶輝環帝座定應長照鼎宫
傍(鼎宫傍一星/人主夀星也)
　　　閒居書事
虚庭幽草翠相環黙坐頽然草色間玩意詩書千古近
放懐天地一身閒䟱窻風度聊欹枕永巷人稀獨掩闗
誰信紅塵隨處凈不論城郭與青山
　　　直舍大風書事寄循道
枕書無寐首空搔萬竅嘘風正怒號雪意浮空迷逺目
月林䟱影見秋毫幽庭所藉惟荒草妙理應須付濁醪
誰念維舟江上客落帆千里壓雲濤
　　　和席季成遊金鑾寺
朱甍碧瓦照孤城杖屨翛然野色清縠捲水風輕蕩漾
珠翻荷雨自虧盈勝遊已覺非人境妙語寧須(闕/)玉英
願借金箆聊刮目不容幻翳有纎萌
　　　送王充道游三茅廬阜
荆吳相望各天涯千里柴車鹿自隨解轡定應春盡日
及歸宜待鶴來時(三茅中峯毎歳八月十七日有/鶴至充道當候見物乃可囘)聖賢
莫負樽中渌日月長為物外遲若過匡廬訪真隠卧龍
菴下有期頤(卧龍庵冇劉道/人人言百歳夀)
　　　春日有懐諸友
憑几無聊晝掩扉芬芬晴氣減春衣隔簾相應鶯初語
背日連飛鴈北歸莫逆交遊千里别逺來音信兩年稀
追尋舊事成幽夢觸物心行事事非
　　　望湖樓晚眺
斜日侵簾上玉鈎簷花飛動錦文浮湖光冩出千峯秀
天影融成十里秋翠鷸翻風窺淺水片雲隨意入滄洲
留連更待東窻月注目晴空獨倚樓
　　　次韻晁以道(庚寅年/出京)
誰能載酒尋元亮共寄(一作/把)無何作醉鄉便好收心事
農圃不須驚世露文章壺中日月春長在塞上烟塵客
自忙千里同風無逺近未分秦隴與瀟湘
　　　和錢濟明游官園(常/州)
虛舟觸物本無意看花得句慚非才名園古寺尋春色
不葷勿鄙雙魚鰓(是日與濟明遍遊諸平諸/院觀雙魚花抵暮至官園)木奴千頭
比封户秋實付與江風催因思萬㸃愁人處何似洞庭
金作堆(蘇子羙詩洞庭/柑熟客分金)
　　　過吳江
天水相涵翠有餘玻璃萬頃接方壺山浮晚照清如洗
風逺飛帆細欲無漫叟未應甘皂櫪散人終欲傲江湖
維舟况值鱸魚羙鱠疊銀絲飫腹腴
　　　南歸書事
浪漫人間壓客塵衡門長憶鎻榆枌忘言擬盡輪人妙
陳迹慵尋史籀文萬里功名心獨冷一㕓耕鑿力能勤
舊游欲問南歸趣寂寞吾今過子雲
　　　寸碧軒
隠隠遥山列畫屛簷間寸碧與雲平低囘席上遺簮露
彷彿墻東翠黛横虗景逺涵千里色晚暉仍借一溪清
春風景物知多少可稱收身樂此生
　　　冬早書事
窈𡨕誰為宰爐錘榮謝唯知歲序催臘日未經梅已綻
春風尚逺凍先開愁無潤澤歸芳樹獨有餘寒著死荄
收盡浮雲天愈净夜深猶起望三台
　　　齒落書懐
身上蕭條事事空齒牙凋落賸衰翁渇心尚欠冰凌解
病骨長思藥力攻文几倦親塵土暗斷編慵理蠧魚封
南牀穏卧陶公宅枕上悠揚一榻風
　
　
　
　
　
　龜山集巻四十一
欽定四庫全書
　龜山集巻四十二　　　　　宋　楊時　撰
　　詩五
　　七言絶句
　　　書懐(少/作)
敝裘千里北風寒還憶簞瓢陋巷安位重金多非所慕
直縁三釡慰親歡
　　　端午日(少/作)
悠悠南北各天涯欲望鄉闗眼已花憶得親庭誰共語
應憐遊子未還家
　　　渚宫觀梅寄康侯
欲驅殘臘變春風只有寒梅作選鋒莫把䟱英輕鬬雪
好藏清艷月明中
　　　勉謝自明
少年力學志須彊得失由來一夢長試問邯鄲欹枕客
人間幾度熟黄粱
　　　臘月見桃花
脂臉輕勻作艷粧未應潔白似梅香夭紅不見凌霜操
漫向春前取次芳
　　　過蘭溪
紛紛朝市競秋毫江上霜風正怒號不問揚瀾與彭浪
翩然東下日千艘
　　　夜雨
似聞䟱雨打篷聲枕上悠揚夢半醒明日覺來渾不記
隔船相語過前汀
　　　重經烏石舖
夾屋青松翠靄中去年經此亦匆匆重來烏石岡頭路
依舊松聲帶曉風
　　　江上
寒雲幕羃結秋隂月淡霜娥冷不禁更祝江波休蕩漾
莫令清影碎浮金
　　　淮上獨酌
廉纎晚雨洗輕塵天淡雲浮夜色新賴有麯生風味好
不須邀月作三人
　　　吳國華暗香亭
漫愁青女妬新粧已有風傳處處香試問隠淪溪上客
欲將春色若為藏
　　　虗心亭
山横鰲背碧㠝岏亭對浮筠縹緲間(拾遺記蓬萊山有紫/浮筠之榦葉青莖)
蕭散誰為三徑侣祗應長共白雲閒
　　　容照巖
清時投迹在嶔崟一穴晴光破晚隂刺草未容忘魏闕
故應長有子牟心
　　　藏春峽
山衘幽徑碧如環一壑風烟自往還不似武陵流出水
殘紅那得到人間
　　　緑隂亭上(吳先/生家)
沙邉幽鳥傍清漪瀧下漁船逆浪歸身在輞川圖畫裏
晴空惟欠雪花飛
　　　病中作
通衢隔轍斷經過門巷空無雀可羅驅去兒童卧虗室
蕭然惟一病維摩
　　　春波亭上
城頭飛葢映朝暉向晚遊人興未移安得魯陽酣戰手
為留羲馭更遲遲
　　　安禮以宏詞見勉因成絶句奉寄
萬鍾身外一牛毛斗禄紛紛漫自勞窮涸寧為獱獺笑
未容仰首試鳴號
　　　感事
桑麻腴地莽榛荆騎士西來劍㦸腥藜藿陋儒心更鄙
但思干羽舞虞廷
　　　藍田溪上
夾籬桃李趂溪斜淺淺清流映落花欲問武陵源上路
度雲穿石認胡麻
　　　白公草堂
爐峯裊裊曉烟輕雲入屏幃一枕清髙興自應無世累
獨於妾馬未忘情
　　　久旱
農郊阡陌起黄塵望斷天涯絶㸃雲䟱懶無情訟風伯
幽窻時讀退之文
　　　過七里瀨
拂雲髙鴈倚風摶下視平湖萬里寛搔首扁舟又東去
錢塘江上看波瀾
扁舟東下幾時還一席飛帆挿羽翰囘首嚴陵臺上月
清風千古逼人寒
　　　勉懐
紛紛於我未忘情䟱懶多應捨怨憎便好世間師栁惠
不須巖下問孫登
　　　梭山候潮(十一日潮起信/是日潮小不到)
向晚牛羊沙岸歸落帆烟浦候潮時誰言江上須忠信
潮到于今自失期
　　　徐郎廟
古廟靈塲枕碧巔松楸依約鎻風烟羽毛一去無消息
墮落人間幾百年
　　　送陳幾叟南歸(三首年/丙戌)
連墻東郭倦追尋髙卧毗耶老病侵自愧屠龍真拙技
漫令吾子費千金
霾風霪雨濕征裾隔雨樓臺半有無南去定逢韓閣老
歸愚當見問夷塗(是時幾叟過/四明見了翁)
幾年夢想到親闈身逐行雲萬里飛苕水未殊沂上樂
春風無負舞雩歸(初授/餘杭)
　　　和陳瑩中了齊自警六絶
畫前有易方知易歴上求𤣥恐未𤣥白首紛如成底事
蠧魚徒自老青編
八荒同宇混車書一視那知更有渠憑軾自應由砥道
徑蹊無處問歸與
行藏須信執中難時措應容道屢遷一日全牛無肯綮
騞然投刄用方安
造次欲安嗟孰是參前無物若為書蕭條此意人誰問
興廢由來命也與
聖門事業學須彊俚耳從來笑折揚詭遇得禽非我事
但知無有是吾鄉
盈科日進幾時休到海方能止衆流只恐達多狂未歇
坐馳還愛鏡中頭
　　　　附了翁自警
　本無一字堯夫易八十一篇揚子𤣥今古是非那復
　辨仲尼尤不廢韋編
　文章難寫伏羲書字外成篇始見渠賜也能分可不
　可一瓢居士只如愚
　過時不易始為難執處那知是變遷度盡千山無鳥
　迹不勞傳語報平安
　手在何憂弓力彊巧窮那得必穿楊太和有味人人
　飲誰識醒時是醉鄉
　仲由行行終身誦師也堂堂帶上書五柳却能知此
　意無絃琴上賦歸與
　只説為山不説休山成日夜水横流惜哉覆簣成迷
　復只欠當初一掉頭
　　　閒居書事
輕風拂拂撼孤檉庭户蕭然一室清隔葉蟬鳴㣲欲斷
又聞餘韻續殘聲
　　　送席二(伊川壻/)
摳衣丈席想多聞髙節應能與俗分不用卑飛入幽谷
定知喬木在青雲
　　　寄游定夫(在潁昌從/明道先生)
綘帷燕侍毎從容一聽㣲言萬慮空却愧猶懸三釡樂
未能終此挹清風
蕭條清潁一茅廬魂夢長懐與子俱五里橋西楊栁路
可能鞭馬復來無
　　　含雲寺書事六絶句
獸駭禽鳴翳蔚中難將此意問鴻䝉縈囘小徑蒼苔滑
杖屨從今恐不通
北山山下一漁翁形解心凝骨已融支枕睡餘人寂寂
一軒明月滿窻風
山前咫尺市朝賖垣屋蕭條似隠家過客不須擕鼓吹
野塘終日有鳴蛙
夾屋青松長數圍午風揺影舞僛僛幽禽葉底鳴相應
時引(一作/曵)殘聲過别枝
竹間幽徑草成圍藜杖穿雲翠滿衣石上坐忘驚覺晚
山前明月伴人歸
蝶夢輕揚一室空夢囘誰識此身同窻前月冷松隂碎
一枕溪聲半夜風
　　　荷花
照眼紅雲鬬晚霞重重青葢半傾斜㑹須直跨三千仞
移取峯頭十丈花
　　　宜春溪
斜斜䟱栁照清漪藉藉殘紅自滿蹊刺眼藤稍牽不斷
欲尋流水路還迷
　　　宜春道上
艷杏夭桃日日稀空餘淑氣尚遲遲誰人為作留春計
莫放風花自在飛
　　　過豐城
清江𣺌𣺌緑浮天博物無人繼昔賢應有斗間靈氣在
誰能更與斸龍泉
　　　瀏陽五咏
洄淵浩蕩白鷗飛老懶時來坐釣磯岸幘行人聊自適
不應憔悴似湘縲　右渭水
簾捲晴空獨倚欄冥鴻㸃㸃有無間秋風注目無人㑹
時與白雲相對閒　右歸鴻閣
芙蓉彫盡蕙蘭芳杖屨翛然一漫郎鳬鶴短長寧復(一/作)
(無/足)問但知鵬鷃兩相忘　右飛鷃亭
柔條䟱蔓緑交加烟鎻雲涵去路賖繡紱貂纓無處問
空餘雞犬兩三家　右相公臺
聖童去後水雲門陳迹難尋草木間獨有㣲言傳逸史
洞天寂寂(一作/從此)在人寰　右洞陽(孫思邈/修真所)
　　　縣齋書事
簿書投老豈身謀朱墨紛紛晚即休平世功名歸稷禹
一瓢吾欲慕巢由
一去人間二十年空餘飛雪上華顛清時最有求田樂
未愧陳登榻上眠
身名於我兩悠悠形影相忘懶贈酬擬把一竿滄海去
飄然清世一虗舟(一作不應沙/上有驚鷗)
　　　醴陵丁君洋洋亭
依蒲泳藻兩相忘宛有江湖氣味長凭檻翛然真得計
秖應幽興在濠梁
　　　安西聞㨗(三首甫持節/吕吉)
鷹揚塞外得非熊萬里金城一箭通玉帳投壺隨燕豆
坐看飛將縛驍戎
將軍新擁節旄閒紫塞雲浮豹尾班白首邉城休悵望
馬蹄未出玉門闗
雅歌不待來天馬謝質今應閉玉門早勒勲名上彛鼎
放囘春色滿乾坤
　　　出尉氏
隔林殘雪㺯輕風日射晴光玉縷紅桃杏渾如梅欲綻
直疑身在故園中
　　　感事
權門車馬日紛紛寂寞多應笑子雲𤣥白定知非世尚
解嘲那復彊云云
　　　過廬山遇雨
江風吹雨逐人來行過山前首重囘絶頂隔雲看不見
石稜崖角獨崔嵬
　　　題詩長老壁
維摩病士意超然邊腹便便但晝眠共説平時忙底事
烹茶煮藥過殘年
　　　東林道上閒步三首
寂寞蓮塘七百秋溪雲庭月兩悠悠我來欲問林間道
萬疊松聲自唱酬
百年陳迹水溶溶尚憶髙人寄此中晉代衣冠誰復在
虎溪長有白蓮風
碧眼龎眉老比丘雲根髙卧語難酬蕭然丈室無人問
一炷爐峯頂上浮
　　　江上夜行(赴荆/南道)
冰壺瀲灧接天浮月色雲光寸寸秋(古别離云碧瀾/之下寸寸秋色)不
用乘槎厲東海一江星漢擁行舟
　　　過石首謁縣官囘有作(壬午十/二月)
萬事紛紛醉即休無功可作酒泉侯誰能載取千缸去
且向舟中打拍浮
　　　直舍書事
鱗鱗池面水初生萍底青蛙自在鳴誰使幽庭當鼓吹
雨餘時聽作新聲
　　　登峴首阻雨(時自荆/南入京)
羊公風績幾經秋獨遶龜趺為少留欲問荆人尋舊事
一江清泚自東流
江浮雲影抱層欄雲外青山一水間盡日倚䦨看不足
杖藜欲去更囘還
江風飛雨上雕欄庭樹蕭蕭景自閒向晚㣲雲遮不盡
好山渾在有無間
庭前古木已經秋天外行雲暝不收倚杖却尋山下路
一川風雨濕征輈
　　　春早
雲天羃羃漏㣲光䟱懶惟添睡思長枕上隔籬聞鳥語
半殘春夢更悠揚
此身如幻病何傷白日無人景自長寄傲南窻容膝地
時時飛夢(一作/清夢)到羲皇
過簷赫日晝如燔睡轉庭隂始一反縱有諸人來問疾
毘耶居士已忘言
寄形一榻日蘧然倚杖支頤髻指天莫逆過門無子祀
時來鑑井自跰􁙇
古椿朝菌已忘年貧病寧須更問天石彈不妨隨物化
自求鴞炙自應便
　　　病起
竹風帯雨作秋聲半睡惟聞鳥雀爭老病衰殘惟骨立
白頭看鏡不須驚
　　　題陳宣事烟波泛宅
忘懐纓紱寄浮居來泛烟波擬釣徒我欲他時清洛上
為君正櫓作鯔鯔
　　　偶成
緑鬂潛驚老境催更憐衰病困低囘但知周道平如砥
莫問瞿唐灧預堆
悠揚春夢成幽興冷落溪光照酒巵天闊雲浮遮不盡
浪平風過舞漣漪
　
　
　
　
　
　
　
　
　
　
　
　
　
　
　
　龜山集巻四十二
