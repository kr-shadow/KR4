#+TITLE: 止齋集-宋-陳傅良
#+DATE: 2016-06-11 12:24:53
#+SOURCE: github.com/kanripo/KR4d0233 master db47f626                
止齋先生文集序
先生禀抱天頴研盡學力據六經奥
會執九經百家之轡俾環嚮以趍于
一披剔文義躪藉衆糾究明帝王經
世宏模而放于秦漢以下治亂興衰
之故獨掲源要不牽多𡵨由是彰往
考来默察當世丕平之機深抱大業
至扵化裁推行不動聲色使人囬心
而嚮道者其綱領條目靡不該具盖
嘗忘寝廢食審玩孰復庶幾對越天
地百世以俟後聖而不感也雖言論
未孚㡬進輙沮而志念囬皇與物委
蛇左推右挽旁接廣诱其任重道遠
终老未當一日敢忘扵斯焉嗚呼盛
矣鄒魯之統緒河洛之承續千載以
来不知其能㡬見也執經户外方屨
闐集片言落筆傳誦震響塲屋相師
而紹興之文丕變則肇扵隆興之癸
未屏居梅潭危坐覃思超詣绝軼學
成道尊則邃於乾道之丁亥博交遍
騐洞礙融窒對䇿初苐懇藎獨到則
盛扵乾道之壬辰官太學倅閩府詆
劾却掃勤十寒暑紬繹文獻宏綱具
舉則備扵淳熈之丁未起守挂盟持
節湖南䟽滌拊摩民信有古百年之
思欝乎湘山則騐扵紹興之庚戌召
對光宗驟遇奨用侍立代言賛翊儲
邸次苐藴畫庶将發揮則著扵紹熈
之癸丑宛轉極諌徬徨乞身龍飛急
召十旬乃罷爰抒舊志著于训傳疾
疢漸臻梁木竟殞則終扵嘉泰之癸
亥叔逺夙蒙挈䇿俾窺津涯蒿幹鷃
羽惕負大賜適當新義川漲群文蝟
興疇昔愬析而致孤條之靡欝砥途
之失榛乎是用敬輯遺稿寄諸琬琰
儻開後哲庶弗淪墜矧韋布眩墓影
響編傳或混㓜作或雜真贗詭題叢
帙誕弥遐陬輪耀掩汚理合釐别故
今裒次㫁自梅潭丁亥之後凡為歌
辭古律詩内外制奏狀劄子表啓書
簡序記雜著祭文墓志行状總五十
一卷即先生燕坐之齋以爲集名若
成書則有讀書譜二卷春秋後傳十
二卷左氏章指三十卷周禮進說三
卷進讀藝祖皇帝實錄一卷未脫稿
則有詩训義周漢以来兵制皇朝大
事記皇朝百官公卿拜罷譜皇朝財
賦兵防秩官志藁别自為編附識其
目庸熄淆亂先生名傅良字君舉世
系㦄官具見于神道碑墓志銘行状
云嘉定戊辰門人承直郎太學博士
曹叔遠謹序
止齋先生文集目録
　第一卷
　　歌辭
　　　暮之春　西廟招辭并序
　　古詩
　　　落葉一首别諸友
　　　讀范文正公神道碑有感佚事
　　　送國子監丞顔㡬聖提舉江東分韻得動字
　　　懐寧國守鄭少卿景望
　　　送國愽　叅議江東分韻得夜字
　　　逰皷山　和縣偉卿雜言
　　　送林正仲丞玉山　和林懿仲喜雪韻
　　　再和　除夜用前韻
　　　和林宗簡除夜韻　再用喜雪除夕二韻寄宗簡
　　　賦芙蕖　送楊似之提舉湖南
　　　哭吕伯恭郎中舟行寄諸友
　　　張冠卿以詩十首見寄次韻奉酬
　　　黄巖張之望之立来訪與逰梅潭詩以送之
　　　和張孟阜㝷梅韻　送劉茂實宰奉新
　　　送趙叔靜教授閩中四首送白石巖
　　　和孟阜老梅韻　再和
　第二卷
　　古詩
　　　送同年林多益丞海寜　送謝希孟陶
　　　㸔笋和潘飬大韻　贈尹紹伊
　　　送郡守汪充之移迨嚴陵
　　　　寄題陳同甫抱膝亭　送葉正則赴浙西憲幕
　　　　送葉陳益之架閣　送翁誠之慰慈溪
　　　　送包清卿教授莆中
　　　　作南塘記郡守沈持要以詩来謝次韻奉酬
　　　　送謝倅景英赴闕　懐同舎石天民編脩
　　　　次韻蕃叟弟月下有感
　　　　夢人誦詩覺省　數句足成一首
　　　　送曹噐逺試臨安二首　約同舎蜀人王徳脩三首
　　　　次徳脩僊巖韻　再用韻呈徳脩
　　　　夷門歌送徳脩還闕　借書一首别薛子長
　　　　寄陳同甫生日　述懐
　　　　簡鄭景元　簡王道父
　　　　贈東陽吕望孫周登二武士
　　　書黄巖丁明仲墓誌碑隂
　第三卷
　　古詩
　　　赴桂陽道中喜晴書事
　　　簡友人二首　和王教授謙叔述郡圃韻
　　　次臨桂尉楊渭夫韻　送宋伯潜宰髙安
　　　送楊渭夫歸省　南嶽聖葉寺禹相
　　　牡丹和潘養大韻　次張漕過湘㟁韵
　　　送王南强赴紹興簽幕四首
　　　題明皇醉歸圖　送范憲東叔帥潼川四首
　　　行湘喜雨簡劉公度周明叔
　　　劉連州和韻因過湘中之樂以謝
　　　葉正則閱蔵經次其送客韻問之
　　　和張倅唐英咏梅十四首
　　　招隱二首　記夢
　第四卷
　　古詩
　　　始生七章上　皇子嘉王生辰
　　　送丘宗卿帥蜀　短歌送吕子約丞郡天台
　　　送黄子文得縣瑞安　送陳仲孚還里
　　　李夢符教授恵宣聖畫像用韻奉酬
　　　還徐叔子犀帶　憶笻杖
　　　蘭花供夀國舉兄　東陽郭希吕山園十咏
　　　送郭希吕　水仙花
　　　止齋曲廊𥘉成　次沈儉夫求花木韻
　　　春晚書懐二首奉簡陳益之
　　　題沈仲一所蔵周氏群公書帖
　　　贈章虞卿(并序)
　　　題僧法傳為沈仲一畫聴松圖
　　　送畫僧法傳
　　　題瑞安宰朱元成乃祖雲壑莊圖
　　　咏梅分韻得蘂字
　　　送蕃叟弟赴江西帥幕分韻得獨字
　　　皷琴行送許　父同知赴闕并序
　　　送徐一之客贛上兼簡薛象先
　弟五卷
　律詩
　　　新昌詠歸　贈石時亨并序
　　　題觀潮閣
　　　上閩帥梁丞相生日二十二韻
　　　送鄭少卿知建寧五首　庚子除夜有懐
　　　送沈元誠赴臨漳主簿　送徳逺弟赴省
　　　和張孟阜歲旦韻　寄沈元誠
　　　晚春二首　送縣謇卿赴壽昌主簿
　　　哭吕大著至明招寺簡潘叔度
　　　招徐居厚
　　　天台王子木觧官長樂見訪
　　　月夜書懐二首　送周魯山辰州法曺
　　　㳺丁次翁篔簹園期次翁永至
　　　送朱同之福州户椽　覔樹栽
　　　題仙巖梅雨潭
　　　次陳益之韻戲呈汪守充之
　　　汪守三以詩来次韻奉酬
　　　酬謝倅景英用前韻見寄
　　　用幽宇韻戲簡謝倅　用前韻呈汪守謝倅
　　　用前韻荅賈端老　月仙巖還舎留别諸友
　　　送任虞卿教授江隂　和謝倅見贈生日二首
　　　再和　謝倅生日
　　　景元益之考試旁郡夢與歩月聮詩得銀字韻追成
　　　　　一絶
　　　謝倅監試未畢事而出以詩三章来用韻奉酬
　　　沈仲一三益堂　逰金奥趙園
　　　海棠絶句
　　　湖樓送客即事一首奉懷益之兼簡同餞諸友
　　　春晚一首約同志汎舟
　　　　用前韻招蕃叟弟仍和蕃叟癸卯二絶
　　　　送翁誠之尉慈溪　和陳仲石韻
　　　　送陳仲石韻
　　　　送謝懐英道士歸廬山二首
　　　　送陳持中赴四明節推二首
　　　　寄彭子復徐子宜　次韻酬丁少詹
　　　　瑞安宰劉伯恊載酒逰園小雨喜霽
　　　　和丁少詹韵
　　　　病餘遷仙巖書院扵屋西有懐同志
　　　　酬陳頥剛見和　寄謝景英參議
　　　　寄題翁誠之慈溪縣尉􁨃無我亭
　　　　和沈守持要賞柑三首　和沈守觀潮閣留題
　　　　奉陪王徳修登觀潮閣兼呈劉宰
　　　落成王朝奉廟以簿恙不預謝劉宰并諸郷丈五首
　　　和沈守題謝公樓額　沈守生辰
　　　觀南塘四首呈沈守
　第六卷
　　律詩
　　　桂陽勸農　九日奉呈同僚四絶句
　　　郴守丁端叔以九日詩至次韻奉酬
　　　再用前韻簡丁端叔　和丁端叔聴梅二詩韻
　　　丁端叔送牡丹以詩来用韻酬之
　　　和丁端叔歲晚書懐
　　　丁端叔送海錯以詩来用韻酬之
　　　酬王判官和九日韻四絶
　　　戊申臈桂陽喜雪
　　　　再用喜雪韻一以書懐一以喜客
　　　　題范秀才萬卷堂
　　　　和段仲衡同令嗣天晴少出之作
　　　　陳頥剛注孫子許拾遺贈詩用韻酬之
　　　　和段仲衡譙樓新軍額二首
　　　　和蕭俊仲司法咏譙樓新軍額韵
　　　　送洪子端還鄊　送吳徳夫
　　　　楊伯子以尊人誠齋南海集為贈以詩奉酬
　　　　潭帥潘徳酈生辰　和衡守劉子澄韵
　　　　㳺南嶽　登祝融峰喜霽
　　　　和沈帥特要張漕季長韻二首
　　　　送沈帥
　　　　携客過王提舉園訪梅用劉連州韻
　　　再用韻簡劉連州　夀張漕
　　　謝司馬倅惠東坡竹石　和趙帥夀張漕韻二首
　　　題来陽黄宰詩卷　送黄元吉
　　　懐歸丐祠　送范東叔㱕帥潼川
　　　送丁懐忠教授象州
　　　長沙臈月雷後雨雪帥趙俊臣以詩相賀用韻奉酬
　　　再和　趙帥復賦詩来用韻酬之
　　　用韵咏雪簡湘中諸友　贈張孟阜絶句
　　　用趙帥韻為孟阜觧嘲　登祝融峰觀日出
　　舟中奉呈趙帥一首　除浙西憲舟過釣臺有感
　第七卷
　　律詩
　　　上皇子嘉王生辰詩三章
　　　　袁起巖㑹飲湖上一絶　再和
　　　　寄陳同甫　送辛卿㓜安帥閩
　　　　送盧郎中國華赴閩憲　送范大著文叔知彭州
　　　　和劉進之韻兼簡吳阜之
　　　　𥘉夏有感因用前韻　送潘徳久之官建康
　　　　同逰張園　次韵奉酬方輝先
　　　　送倪正甫侍郎賀正　喜雨
　　　　送曽繼先赴山隂路鈐　送何起巖之江東
　　　　上元日同京仲逺諸公訪郭殿帥㳺鳯凰山次韵
　　　　癸丑冬車駕過宫留相還朝
　　　　和樓大防尚書送行韻
　　　　折子明提刑自湘中以詩問訊用韻酬之
　　　　泊釣臺灘下
　　　登明逺樓後春六日奉和陳徳承韵兼簡黄竒卿張
　　　　　伯廣二賢為别　贈杜伯髙
　　　除夜宿䖏州天寧寺　寄僧嗣清
　　　蔣䖏州仲可恵酒　再用前韵
　　　丙辰夀國舉兄
　　　送長溪髙國楹從學朱元晦
　　　以兩鶴夀薛象先　重陽日寄瑞安留宰
　　　和林宗易菊花韵　和沈仲一北湖十咏
　　　周宣義三子登第用前韵奉寄
　　　再次簡新第諸人
　　　送瑞安尉林叔全導人還鄉
　　　送林叔全秩滿㱕四明　送雪菴瑾禪師還山
　　　周和叔通判雪寒索酒戲用来韻以将朋尊
　　　　奉和周蕃伯用王道夫韻二章見寄
　　　　夀叔祖母
　　　　東陽杜季髙遠訪詩以送之
　　　　春日和林宗易韵　移花
　　　　送花　送花還宗易
　　　　逰鳴山寺即席和徐一之兄弟韵
　　　　和徐叔子用林宗易韵見示
　　　　和徐叔子勸農韵呈留宰
　　　　逰金奥趙園賦海棠梨花呈留宰
　　　　赴留宰寳壇之集因和蕃叟弟趙園韵
　　　　示留宰　或以詩送来禽次韵奉酬
　　　　逰雲頂院和徐叔子韵　夀薛象先
　　　　酬蕃叟弟韵　夀潘省之
　　　　丁巳壽國舉兄
　　第八卷
　　　律詩
　　　　村居二首　和宗易作屋之什
　　　　送縉雲葉正𥘉兼簡杜伯髙
　　　　和宗易賦素馨末刋白蓮韻
　　　　沈仲一送菊得詩為報為賦二絶
　　　　仲一以詩来用韻奉荅　寄題薛象先新樓
　　　　立春　除夜用前韵
　　　　送子壻林申甫還侍　逰趙園
　　　　赴林宗大招賞牡丹之集
　　　　寄謝懐英髙士
　　　　和張端士𥘉夏兼簡潘飬大
　　　　送周介之同年赴徳化宰
　　　　謝林黙之居士恵酒　戊午夀國舉兄
　　　　止齋即事二首　戲題止齋叢石
　　　　重陽和朱直方韵　用徐叔子韵送其過毘陵
　　　　送四明汪文子　寄九江宋居士
　　　　酬劉進之
　　　　巳未上巳清明莘叟兄蕃弟偕潘飬大過訪
　　　　和林宗易上巳韻
　　　　和林宗易雨後韵兼簡沈仲一
　　　　張端士以詩送蘭蕙因和其韵兼簡潘大以速肯来
　　　　寶壇和林宗易韵　荅朱翔逺見别之作
　　　　甞語客蓴鱸橙蟹的對因成二十八字
　　　　因客說秋秫水傷復用前韻
　　　　巳未生朝謝莘叟兄送梅二首
　　　　覔花　和徐魏叔見寄三絶
　　　　和朱宰㳺丁園韻　庚申上巳
　　　　清明後一日宴客明日宗易送牡丹有詩次韵
　　　　和汪仲嘉樓大防二尚書賀鄭貴和華文休致韻
　　　　寒食早起戲和林宗易韻二首
　　　　次莘叟兄韻　送四明方伯起
　　　　送楊渭夫入淮　從族叔覔老桂
　　　　蓮花　寄林宗大
　　　　和莘叟兄咏張子房韻
　　　　朱及之以所種荔枝結實招飲不及赴以詩謝之
　　　　從徐一之覔菊　次韻奉酬徐一之送菊
　　　　廷植姪得男朱文昭寄詩即席韵
　　　　送鄭主簿太興觧官㱕四明
　　　　送孟延昌㱕蘭溪
　　　　劉進之飲蕃叟弟筠亭賦詩因次其韻
　　　　林宗易劉進之見訪有詩再用前韵
　　　　題錢宰吸光亭圖
　　第九卷
　　　挽詩
　　　　擬進　御製　孝宗皇帝挽詞五首
　　　　孝宗皇帝挽詞五首　挽吴明可給事
　　　　挽木奉議　悼蔣昇仲承事
　　　　挽族叔父　題丁少詹姑墓誌後
　　　　挽樓朝奉　挽包顒叟
　　　　挽張子由母　挽潘才叔母
　　　挽周宣義　挽婺女周茂宏
　　　挽薛季益尚書　挽彭通直
　　　挽沈次卿學正　挽林承信
　　　悼林仲逸縣尉　挽張材卿知郡
　　　挽新昌吕脩職　挽尤延之尚書
　　　挽沈虞卿侍郎　挽東陽郭徳誼
　　　悼楊休甫　挽宋巖老叅議
　　　悼劉謙之知録　挽王興之提刑
　　　悼濟陽夫人　挽張春卿尚書
　　　悼翁仲立逹州　挽劉端木司户
　　　挽林致賢禔舉　挽劉茂實和州
　　　鄭自眀哀詞并序
　第十卷
　　内制
　　　慶元改元詔
　　　哲文神武成孝皇帝梓宫啓攅塗前奏告祝文
　　　啓攅畢　梓宫還殿　皇帝祭奠祝文
　　　發引前一日𥘉更總護使行夜祭禮祝文
　　　發引前期祭告錢塘錢清江龍神祝文
　　　發引遷奠祝文
　　　掩攅前一日奏告　帝　后攅宫祝文
　　　掩攅祝文　九虞祭祝文九首
　　　掩攅畢謝土神祝文　安南國王季龍翰加恩制
　　　賜知襄陽府張枃辭免叚差知建康府恩命不允詔
　　　賜宰臣趙汝愚等上表請　皇帝還内不乆批荅
　　　賜趙汝愚等再上表請皇帝還内冝允批荅
　第十一卷
　　外制
　　　皇后歸謁家廟親姪李孝純孝友各特轉右武郎
　　　皇后親姉李氏等封國夫人
　　　皇后親姪孫李瑜李璨各轉兩官
　　　皇后親姪婦潘氏趙氏親姪女李氏並特封恭人親
　　　　　姪孫女李氏特封安人
　　皇后親姪女夫韓松特轉一官
　　　皇后親姪女之子韓大用大任各循兩資
　　　皇后親属韓大有轉承信郎
　　　皇后閤提舉官楊舜卿轉觀察使
　　皇后幹辦宅張友直沈植各轉一官
　　　皇后閤主管進奉袁佐等該遇　皇后歸謁家廟並
　　　　　轉一官
　　　秉義郎韓仰胄授閤門舎人
　　　皇伯嗣秀王伯圭合得冠帔並換封孺人賜親屬内
　　　　　将一名與妻妹宋氏封孺人
　　　閤門宣賛舎人㳺恭落閤職權發遣臨安兵馬鈴轄
　　　起復文州刺史知鳳州郭諝轉復州團練使再任
　　　皇兄多才磨勘轉明州觀察使
　　　武功大夫利州防禦使權知閤門事韓侂胄落偕宦
　　　　　臣僚􁁂奏特與轉行右武大夫
　　　入内内侍省副都知張安仁除都知入内内侍省押
　　　　　班李彦正除副都知
　　　帶御噐械于惟脩脩楊舜卿並除入内内侍省押班
　　　　　張祐正𥙷承信郎
　　　鄭孝友應奉有勞轉一官
　　　殿前指揮使左班年代上名劉成等授官
　　　皇弟多助多䏻並該磨勘轉防禦使
　　　入内内侍省東頭供奉官霍汝翼轉歸吏部除帶御
　　　　　噐械
　　　招箭班殿侍訾彦澤𥙷承信郎仍舊在班祗應
　　　瀘州軍變守臣張孝芳𬒳害贈三官與二子恩澤
　　　瀘州𬒳害官兵贈官及與子恩澤
　　　廬州撫幹郭仲溥失覺察虞候張信為亂首特䧏三
　　　　　資放罷
　　　太史局學生周奕𥙷挈壼正
　　　閤門㸔班祗候霍寛夫供職實及二年落㸔班一字
　　　倪思該脩　壽皇聖政轉一官
　　　　著作郎黄由等該脩進　夀皇聖政各轉一官
　　　　徐靖等該進　壽皇聖政各轉一官
　　　　降授昌州刺史帶　御噐械霍汝翼該進
　　　　　　壽皇聖政轉成州團練使
　　　　宗正少卿鄭汝諧奉使囬轉一官
　　　　閤門舎人譙令雍奉使囬轉一官
　　　　轉奉使屬官譙令憲等囬各轉一官
　　　　閤門宣讃舎人宋尭使等該應奉人使十次賞各轉
　　　　　　一官
　　　　浙江潮神善利侯祈禱感應加忠靖二字
　　　　袁州仰山神加父母死及子婦封號
　　　　平江府五龍靈濟廟加封
　　　　進士黎崇禮年百三歲選遇大禮恩𥙷迪功郎
　　　　翰林醫愈邢守忠轉　外翰林醫痊
　　第十二卷
　　　外制
　　　　給事中兼侍講尤袤除禮部尚書兼侍讀
　　　　中書舎人黄裳除給事中兼侍講
　　　　䧏授朝散郎許及之復朝請郎
　　　　忠翊郎前韶州兵馬監押周昇䧏成忠郎
　　　　文林郎階州将利縣令藺森失出犯公罪笞特䧏資
　　　　保義郎李珙家遺火燒民屋特降一官
　　　　故通直郎趙公廣追復承議郎
　　　　奉議郎知袁州黄劭䧏一官
　　　　承節郎旴𣅿軍指使潘撫權淮河監渡不職䧏一官
　　　　　　放罷
　　　脩武郎張世榮管押歲憋恣横生事䧏兩官
　　　承議郎常徳府通判趙善彦在任不法䧏一官放罷
　　　奉議郎知成都府郫縣郭公謩昬謬䧏一官放罷
　　　入内内侍省東頭供奉官王師珪轉歸吏部差在京
　　　　　宫觀免奉朝請
　　　入内内侍省副都知李彦正押班楊舜卿職事不謹
　　　　各䧏一官
　　　李彦正楊舜卿復官
　　　入内内侍省副都知李彦正都知押班楊舜卿除副
　　　　　都知
　　　林億年除入内内侍省押班
　　　皇兄多才上遺表妻令人髙氏特封碩人
　　　多才上遺表親弟多藝多見乞比換南班並授太子
　　　　　　右監門率府率
　　　　皇叔祖不儳磨勘轉右監門衞大将軍
　　　　皇叔祖不延授千牛衞将軍
　　　　權主管侍衞馬軍司公事張師顔落權字
　　　　皇叔祖不　特換右監門衞大将軍
　　　　照憲皇后親姪孫杜士寳𥙷承信郎
　　　　右丞相葛邲贈三代封妻
　　　　知樞宻院事胡晋臣贈三代封妻
　　　　秘書省正宇蔡㓜學該脩進　夀皇聖帝會要轉
　　　　　　一官
　　　　武學愽士李興時知融州
　　　　髙文虎除将作監丞
　　　　范仲壬除武學愽士黄裒然除武學諭
　　第十三卷
　　　外制
　　　　利州防禦使郭杲除冝州觀察使
　　　　閻仲持轉右武大夫忠州刺史
　　　　閤門序班趙弼奏故祖贈太尉趙撙累遇郊祀未曽
　　　　　　陳乞加贈開府儀同三司
　　　　權刑部尚書京鏜兼侍講
　　　　吏部侍郎沈揆兼侍講　右正言黄艾兼侍講
　　　　知邵州胡澄獄囚多死展二年磨勘
　　　　邵州録參柴璿司理李邠獄囚多死各䧏一資
　　　　興州都統吴挺守本官致仕
　　　　吴挺特贈少保
　　　　持服祁州團練使吴㬢授濠州團練使起復
　　　　郭棣授利州觀察使致仕
　　　　郭棣贈寧遠軍承宣使　耶律适哩致仕
　　　　耶律适哩贈官
　　　　正議大夫陳峴磨勘轉正奉大夫
　　　　合州赤山縣至道觀冲玅真人加封冲妙靈應真人
　　　　潼州府中江縣靈感廟善利侯加封善利敷濟侯
　　　　盱眙軍通判　䧏一官
　　　　武節大夫權發遣郢州任世安轉一官再任
　　　　從義郎權知思州田祖嚴轉一官
　　　　履正大夫鄧從訓主管國信所任滿無遺闕授宣正
　　　　　　大夫
　　　　司農少卿詹軆仁除太常少卿
　　　　趙謐除軍噐監兼權户部郎中
　　　　起居郎兼權中書舎人樓鑰除中書舎人
　　　　李九齡轉翰林醫効
　　　　判太史局吴澤等職事不謹各䧏一官
　　　　秀州海鹽縣顯濟廟神母慶善夫人加薦福二字
　　　　賜進士出身趙善防係濮安王近屬更轉一官
　　　　宗子顯夫量試不中年四十以上𥙷承信郎
　　　　量試中宗子汝弼等𥙷官
　　　　合格取應宗子時信等授官
　　　　四川宗子師說等趂赴殿試不及並𥙷宣信郎
　　　　宗子師鈜量試不中年四十以上𥙷承信郎展三年
　　　　　　出官
　　　　宗子汝璺對䇿中間全寫御題䧏一官推恩𥙷承信
　　　　　　郎
　　　徳慶府通判權英州張公盖失䧟官錢降一官放罷
　　　忠訓郎趙師湧在任不職守臣楊祐按罷輙伏闕妄
　　　　　論守臣降一官
　　　知叙州慶符縣魏良忠侵刻夷人降　官放罷
　　　成都府録參史定之不親涖獄降一官放罷
　　　浦江縣丞趙大亨不遵提刑司差委輙申任滿離任
　　　　　䧏一官
　　　萬州司理問紹祖獄囚繋死䧏一資放罷
　第十四卷
　　外制
　　　慈福太皇太后冊寳書冊文官知樞宻院事趙汝愚
　　　　　轉太中大夫
　　　篆寳文官參知政事陳騤轉通奉大夫
　　　　前導禮儀使并奏禮畢同知樞宻院事余端禮轉通
　　　　　　奉大夫
　　　　兵部尚書羅點母太淑人繆氏遇慶典恩封齊安郡
　　　　　　太夫人
　　　　中書舎人樓鑰母汪氏遇慶典恩封太淑人
　　　　參政陳騤子蔵孫遇慶典恩乞封母
　　　　安定郡王子濤遇慶典恩轉官
　　　　慈福太皇太后姪吴挺等轉官
　　　　迪功郎青陽炳文年九十一遇慶典恩封承務郎
　　　　儒林郎御史臺副引賛官賈忱應奉上冊寳了畢轉
　　　　　　承直郎
　　　　軍噐少監黄由除将作監兼嘉王府直講
　　　　武徳大夫陳守忠係女重華宫淑妃陳氏親父特與
　　　　　帶行遥郡敕史
　　　太府寺丞曾三聘除祕書郎
　　　王寧劉崇之並除太府寺丞
　　　王進之知徳慶府　張　知冝州
　　　皇子嘉王府翊善黄裳兼侍講
　　　從政郎建康府江寧縣尉趙汝章收使謝賞轉文林
　　　　　郎
　　　降授朝奉郎徐嶤叙復朝散郎致仕
　　　泉州同安縣尉鍾安老增强盗希賞本州録參鄭繼
　　　　　功符同結録繼功降兩資放罷
　　　前提舉廣南市舶江文叔縱容押綱官移易香綱降
　　　　　一官
　　　武經郎李存道和糴淮西總領米般量少欠䧏一官
　　　入内内侍省東頭供奉官毛居實轉㱕吏部授從義
　　　　　郎　趙盛吴璹並除職事官
　　　大理少卿許及之奉使囬轉一官
　　　帶御噐械蔡必勝除知閤門事
　　　倪思復朝散大夫　陳峴復通奉大夫
　　　鄭僑復正議大夫　婁鑰磨勘轉朝議大夫
　　　曾　知嚴州　林大中磨勘轉官
　　　夏執中所生母郡夫人沈氏贈崇國夫人
　　　夏執中故妻郡夫人諶氏贈寜國夫人
　第十五卷
　　外制
　　　皇后𥘉冊封贈三代
　　　少保觀文殿大學士充醴泉觀使益國公周必大登
　　　　　　極恩贈三代
　　　　觀文殿學士宣奉大夫致仕李彦頴登極恩轉光禄
　　　　　　大夫
　　　　資政殿大學士通奉大夫知潭州王藺登極恩轉正
　　　　　　議大夫
　　　　資政殿大學士通議大夫提舉洞霄宫黃洽登極恩
　　　　　　轉通奉大夫
　　　　朝散郎煥章閣待制朱熹登極恩轉朝請郎
　　　　户部侍郎梁總登極恩轉官
　　　　在外侍從登極恩贈父　在外侍從登極恩贈母
　　　　在外宰執登極恩封妻　在外侍從登極恩封妻
　　　　煥章閣學士洪邁第䆳登恩母楚國夫人沈氏加贈
　　　　　　魏國夫人
　　　右丞相趙汝愚𥘉拜贈三代并妻
　　　李巘除寳文閣學士知㜈州改知太平州
　　　吏部尚書鄭僑明堂加恩進封開國子
　　　禮部尚書黄裳封吕城縣封國男
　　　工部尚書趙彦逾封祥符縣開國男
　　　權刑部尚書亰鏜進封開國子
　　　試御史中丞謝深甫封臨海縣開國男
　　　吏部侍郎彭龜年封清江縣開國男兵部
　　　給事中兼直學士院樓鑰封奉化縣開國男
　　　中書舎人林大中封永康縣開國男
　　　右諌議大夫張叔椿封永嘉縣開國男
　　　吏部侍郎孫逄吉廬陵縣開國男
　　　工部侍郎黄艾封莆田縣開國男
　　　　户部侍郎袁說友進封開國男
　　　　户部侍郎梁緫進封開國子
　　　　禮部侍郎許及之封永嘉縣開國男
　　　侍講朱熹封㜈源縣開國男
　　第十六卷
　　　外制
　　　特進觀文殿大學士葛邲明堂加恩加食邑實封
　　　在外宰執　明堂加恩　在外侍從明堂加恩
　　　　張淑妃明堂恩贈三代
　　　右丞相趙汝愚明堂恩贈三代并妻
　　　知樞宻院事兼參知政事陳騤明堂恩贈三代封妻
　　　給事中兼直學士院娄鑰明堂恩父加贈正議大夫
　　　權吏部侍郎孫逄吉等明堂恩贈父
　　　煥章閣待制侍講朱熹明堂贈父母
　　　右諌議大夫張叔椿明堂恩贈母并妻
　　　孫逄吉明堂恩妻恭人李氏封令人
　　　在外侍從明堂恩贈父　在外侍從明堂恩封妻
　　　汪大定知江州　倉部員外郎汪梓陞郎中
　　　江西提舉汪逵除禮部員外郎
　　　豐誼除禮部郎官王聞詩除考功郎官
　第十七卷
　　外制
　　　同知樞宻院事京鏜𥘉除贈三代
　　　工部尚書趙彦逾除端明殿學士知建康府依執政
　　　　　恩數
　　　右正言黄度除直顯謨閣知平江府乞祠禄差主管
　　　　　　冲佑觀　王聞詩覃恩轉官
　　　　知寧國府木待問除煥章閣待制
　　　　尚書吏部員外郎林季友除右司員外郎
　　　　韓彦貞致仕
　　　　知叙州府慶符縣謝辛討叛夷身死贈官
　　　　知鄂州王信改知池州
　　　　新知建康府趙彦逾改除四川安撫制置使兼知成
　　　　　　都府
　　　　新除江東提刑陳公亮改除福建運副
　　　　趙渙𥙷官　濳邸有勞轉官
　　　　薛登䧏兩官
　　　　骨舜輔随金國賀正使充引接儀範囬程循脩職郎
　　　　趙公介知舒州
　　　　趙謩知嘉定府
　　　　淮西提舉張同之磨勘合轉一官乞囬授封母
　　　　江東提舉陳士楚除部郎官
　　　　湖北提刑陳謙收捕徭㓂有勞特除直煥章閣
　　　　汪楚材王圭收捕徭㓂有勞特轉三官
　　　　知冝州沙世堅收捕徭㓂有勞特除團練使
　　　　知饒州樂平縣楊簡除國子愽士
　　　　廣西提刑胡長卿除廣西運判主管冲佑觀張玠除
　　　　　　廣西提刑
　　　　國子正陳希點太學録湯璹並除太學博士
　　　　袐書省正字李璧除授書郎
　　　　主管架閣文字陳武除國子正戴溪除太學録
　　　　端明殿學士四川安撫制置使趙彦逾贈三代并妻
　　　　龍圖閣待制知潼川府閻蒼舒除煥章閣直學士提
　　　　　　舉太平興國宫
　　　　知成州字文子震知潼川府
　　　　新知真州權安節除利路運判朝奉大夫徐柟除廣
　　　　　　東運判
　　　　司農寺丞李大異除䕫路運判
　　　　籍由令費士寅除太學博士
　　　　武學諭黄褎然除武學愽士主管架閣文字蔣来叟
　　　　　　除武學諭
　　　　知信州石畫問除司封郎官淮西提舉張同之轉一
　　　　　　官再任
　　　　軍噐監主簿王恬除司農丞将作監主簿劉三傑除
　　　　　　太府寺丞
　　　　主管官告院李孟傳除将監簿幹辦粮料院張震除
　　　　　　軍噐監簿
　　　　浙西提舉鄭公顯改除湖南提舉
　　第十八卷
　　　　外制
　　　　知襄陽府張枃知建康府
　　　　朝散大夫知南外宗正事趙不遡換右監門衞大将
　　　　　　軍濠州團練使權知大宗正事
　　　　直祕閣劉頴除直顯謨閣江東運判
　　　　浙西提刑黄遹知贛州
　　　　太學上舎生李斗南葉元英賜釋褐出身
　　　　侍衞歩軍司後軍統領戚拱宿衞部轄官兵特轉一官
　　　　湖南提刑趙不逷除江西提刑寺丞趙　除江西
　　　　　提舉
　　　張演除直祕閣宫觀　江東運判劉頴知平江府
　　　李嘉謀知襄陽府
　　　新除福建提刑盧彦徳改江東提刑
　　　權户侍郎梁緫除刑部侍郎
　　　司農主簿張孝伯除國子監丞
　　　諸王宫大小教授姚愈除司農丞國子監主簿羅克
　　　　　開除軍噐
　　　直祕閣兩浙運判官黄黼除直龍圖閣陞副使再辭
　　　　　改直顯謨閣
　　　倉部郎中汪梓以趙汝愚親嫌除淮東提舉
　　　大理正閭丘泳除利路提刑
　　　秘書監薛叔似除户部侍郎
　　　起居舎人劉光祖除起居郎司農少卿鄧驛除起居
　　　　　舎人
　　　國子祭酒彭椿年除直龍圖閣江東運副
　　　大理寺丞林思齊除大理正
　　　户部郎中王溉除直祕閣知平江府
　　　太府寺簿范蓀除大理寺丞
　　　知滁州石宗昭除度支郎官浙西提舉吴鎰除司封
　　　　　郎中
　　　軍噐少監兼權司封郎官李大性除浙東提舉知常州
　　　　　黄灝除浙西提舉
　　　太學博士陳峴武學愽士陳邕除祕書省正字
　　　監登聞檢院楊大全除宗正簿主管官告院傅伯成
　　　　　除司農簿監都進奏院孟浩除國子監簿
　　　　太學正孫元卿除武學愽士
　　　　李知巳陳景俊並除大理寺丞
　　　　國子司業葉適除太府卿淮東緫領
　　　　楊源轉一官　楊緯引嫌改知閬州
　　　　主管冲佑觀黄度知㜈州
　　　　髙宗周押馬賞轉官
　　　　武節郎提轄御前軍噐所曹組職事脩舉轉一官
　　　　沈槐胡仲衡吕友直並除大理評事
　　　　前知撫州趙彦䋲知贛州
　　　　宗正少卿李祥除國子祭酒
　　　　虞儔知湖州
　　　　張宗况張宗愈轉一官與幹官差遣
　　　　倪思知泉州
　　　鄉貢進士方權輸米𥙷迪㓛郎
　　　　程需輸米特𥙷丞信郎　馬大同特復元官致仕
　　　　著作佐郎王奭除著作郎
　　　　祕書丞陳棅除著佐郎　太常愽士邵康除祕書丞
　　　　太賞寺主簿劉誠之除太常愽士劉孟容除祕書省
　　　　　　正字
　　　　中書門下省檢正諸房公事權刑部侍郎徐誼除權
　　　　　　工部侍郎兼知臨安府
　　　　袁變除太學正
　　　　添差台州通判吕祖儉除太府寺丞浙東常平司幹
　　　　　　官孟猷除籍田令
　　第十九卷
　　　奏状劄子
　　　　學官乞在外差遣申省状
　　　　赴桂陽軍擬奏事劄子四
　　　　桂陽軍陳乞畫一状
　　第二十卷
　　　奏状劄子
　　　　湖南提舉刺列郡太守状
　　　　湖南提舉薦士状
　　　　辭免浙西提刑乞祠申省状
　　　　吏部員外郎𥘉對劄子三
　　　　辭免除祕書少監申省状
　　　　轉對劄子
　　第一十一卷
　　　奏状劄子
　　　　轉對論役法劄子　封事
　　　　辭免起居舎人申省状
　　　　辭免兼權中書舎人申省状
　　　　繳奏劉煒與監司差遣状
　　　　繳奏刑部大理寺鄔大為㫁案状
　　　　上嘉王劄子　直前劄子
　　第二十二卷
　　　奏状劄子
　　　　繳奏内侍張安仁轉官状二
　　　　乞𥙷外申省状　内引劄子
　　　　􁁂奏給事中黄裳改除兵部侍郎状二
　　　　論史官劄子
　　　　􁁂奏陳源除入内内侍省神班状
　　　　􁁂奏白身彭燾𥙷官状
　　　　繳奏閤門丞受趙鏜乞将轉官囬授封贈状
　　第二十三卷
　　　奏状劄子
　　　　􁁂奏張子仁除節度使状二
　　　　上嘉王劄子三
　　　　繳奏傅昌朝轉官状　直前劄子
　　　　乞𥙷外状　乞祠禄㱕展墓焚黃状
　　　　繳奏南班多慶轉官状
　　　　辭免起居郎申省状　􁁂奏安定王子濤賜宅状
　　　　􁁂奏刑部易大明阿王㫁案状
　　　　繳奏傅昌朝轉官状　􁁂奏藍嗣祖轉官状
　　第二十四卷
　　奏状劄子
　　　　􁁂奏率逄原除都統制状
　　　　内引劄子　再内引劄子
　　　　奏乞褒録傅察宗澤婁寅亮子孫劄子
　　　　􁁂奏冊寳官吏推恩状　繳奏孫拱之轉官状
　　　　繳奏冊寳承受官免减一員状
　　　　再􁁂奏孫拱之轉官及冊寳承受官免减一員状
　　　　􁁂奏饒州奏勘程廷髙斷案状
　　　　入奏劄子　乞祠申省状
　　　　乞對状
　　第二十五卷
　　　奏状劄子
　　　　直前劄子　乞致仕状
　　　　再乞對劄子　直前劄子
　　　　奏事後申三省樞宻院劄子
　　　　再乞致仕申省状　奏事劄子
　　　　奏事乞致仕劄子
　　　　辭免祕閣脩撰嘉王府賛讀申省状
　　　　辭免祕閣脩撰賛讀與廟堂劄子
　　第二十六卷
　　　奏状劄子
　　　　辭免再除起居郎状　辭免中書舎人状
　　　　再辭免状　辭免侍講状　辭免兼直學士院状
　　　　中書舎人供職後𥘉對劄子二
　　　　請對劄子二　乞蠲放身丁錢劄子
　　第一十巳卷
　　奏状劄子
　　　　繳奏羅良臣供給免折酒状
　　　　􁁂奏謝淵請給合支本色状
　　　　􁁂奏朱熹宫觀状
　　　　􁁂奏紫霄宫免科敷等事状
　　　　􁁂奏陳峴知贛州状
　　　　辭免實録院同修撰状二
　　　　應詔薦宗室趙師虙趙師淵状
　　　　潛邸講堂轉官辭免申省状
　　　　辭免與郡申省状　辭免知泉州省申状
　　第二十八卷
　　　講議故事廟議附
　　　　右史進故事　資善堂進故事
　　　　經筵孟子講議　僖　大祖廟議
　　第二十九卷
　　　　壬辰廷對
　　弟三十卷
　　表
　　　　乾道壬辰進士賜第謝　太上皇帝
　　　　桂陽軍謝致仕　髙宗小祥慰皇帝
　　　　賀登極　謝　登極赦
　　　　賀　壽皇聖帝尊號
　　　　皇太后移御慈福宫賀　皇帝
　　　　皇太后移御慈福宫賀壽聖皇帝
　　　　立后賀　皇帝　賀皇后
　　　　皇帝登寳位進奉銀　謝賜暦日
　　　　紹熈改元賀皇帝　賀　壽聖皇帝從吉
　　　　賀夀聖皇太后從吉　賀　壽成皇后從吉
　　　　至尊壽皇聖帝冊寶賀　皇帝
　　　　賀　壽皇聖帝　賀　壽聖皇太后
　　　　賀夀成皇后　賀　皇后
　　　　壽聖皇太后冊寶賀皇帝
　　　　賀　夀聖皇太后　賀　壽聖皇帝
　　　　賀　夀聖皇后　賀皇后
　　第三十一卷
　　　表
　　　　夀成皇后寶冊賀　皇帝
　　　　賀　壽皇聖帝　賀　壽聖皇太后
　　　　賀　夀聖皇后　賀　皇后
　　　皇后冊寳賀皇帝　賀　壽聖皇太后
　　　賀　壽聖皇帝　賀　夀成皇后
　　　賀　皇后　湖南提舉謝致仕
　　　提舉司謝賜暦日　湖南運判謝致仕
　　　湖南提舉賀會慶節　湖南運判賀重明節
　　　重明節進奉銀　丙辰賀瑞慶節
　　　丁巳賀瑞慶節　戊午賀瑞慶節
　　　己未賀瑞慶節　謝中書舎人
　第三十二卷
　啓
　　　除太學録謝宰執　荅釋褐黄上舎
　　　上福建安撫梁丞相　與福建柴運副
　　　與福建陸提舉　與福建錢運判
　　　　與西外知宗　荅桂陽趙守
　　　　與湖南潘安撫　荅楊知録
　　　　荅鄭教授　荅桂陽王教授
　　　　荅桂陽吴贍事　桂陽謝宰執
　　　　與湖南張運判　與衡州劉守
　　　　與郴州丁守　謝潘安撫外薦
　　　　與湖南沈安撫
　　第三十三卷
　　啓
　　　　賀周佐相　賀留右相
　　　　賀王參政　賀葛同知
　　　　與湖南監司賀冬　賀正
　　　　除提舉謝宰執　與交代張提舉
　　　　謝沈安撫　交割謝沈安撫
　　　　交割謝張運判　荅郴州丁守
　　　　荅道州趙守　與湖南范提刑
　　第三十四卷
　　　啓
　　　　荅王籥判　荅長沙宋知縣外觧
　　　　賀范提刑交割　荅諸郡賀冬
　　　　荅趙安撫賀正　與張運粮賀正
　　　　荅郴州丁守　賀劉殿院
　　　　賀林察院　除運判與交代傳提舉
　　　　謝宰執　謝侍從
　　　賀丁郴州除湖北提刑　賀留左相
　　　賀王樞使　賀胡叅政
　　　　賀丘侍郎　上嘉王賀冬
　　第三十五卷
　　　手書
　　　　與王徳脩　荅潘叔昌
　　　　與吴居父　與林安之
　　　　與鄭景望少卿二　荅天台張之望
　　　　與郷守曽仲躬　與閩帥梁丞相論耆長壮
　　　　　　　丁事　荅長溪王任之
　　　　荅林宗簡　荅朱文昭
　　　　荅籧舜資　荅賈端老五
　　第三十六卷
　　　手書
　　　　荅黄文叔　荅陳同父三
　　　與王亞夫運使　荅丁子齊三
　　　與林懿仲二　荅薛子長三
　第三十七卷
　　手書
　　　與周丞相　與吕子約二
　　　桂楊與岳漕論移運事　謝諸司列薦
　　　與劉清之古簿三　與史丞相
　　　與髙炳如監丞
　　　與王謙仲參政薦郴州丁端叔
　　　荅胡季随　與沈叔海
　第三十八卷
　　　荅劉公度二　荅寕逺王孫尉
　　　荅道州康判官　荅趙南紀節推
　　　荅潼川寺范東叔　與朱元晦二
　　　與王弱翁　與丘宗卿
　　　與國舉兄家書　與徐韞之
　　　荅張端士五
　　　代胡少欽監酒上婺守韓無咎書
　第三十九卷
　　記
　　　選徳殿代周子充内翰撰進
　　　重脩石崗斗門記　温州重脩南塘記
　　　重脩瑞安縣學記　袁州分冝縣浮橋記
　　　潭州重脩嶽麓書院記　雲章閣記
　　　温州淹𥙷學田記
　第四十卷
　　序
　　　　奉　詔擬進　壽皇聖政序
　　　　進周禮說序
　　　嘉邸進讀藝祖通鑑節略序
　　　　分韻送王徳脩詩序　夏休井田譜序
　　　　丁端叔南征集序　徐得之左氏國紀序
　　　　張園送客分韻詩序　義役規約序
　　　　謝季澤正字韻類序　謝懐英老子實録序
　　　送蕃叟弟赴江西撫幹分韵詩序
　　　　孫子發㣲序
　　第四十一卷
　　　題序
　　　　題　壽皇聖政序　題嘉邸賜賹金劄子
　　　　跋御書所進嘉邸生辰詩
　　　　䟦徐薦伯詩集　題杜大春畫梅
　　　　題石時亨所藏吕眞人畫像
　　　　題張之望文卷後　䟦趙主簿所蔵詩後
　　　　䟦東坡所記程公逸事　䟦孫氏誌述
　　　　䟦爾雅䟽　䟦史丞相祭諸葛梦叟文
　　　　書種徳堂因記陳仲孚問詩語
　　　　䟦靈潤廟賜　勅額　䟦朱景文公帖
　　　　䟦宋元憲公表藁　䟦趙延康公責偽楚書
　　　　跋趙延康詩　䟦温公與邢和叔帖
　　　　䟦張無盡邢和叔帖　䟦邢惇夫及諸題䟦
　　　　䟦邢氏慶國夫人手書　䟦劉元城帖
　　　　䟦胡文定公帖
　第四十二卷
　　題䟦
　　　題　仁皇所賜魏家刑政二字後
　　　䟦蘇黄門論章子厚䟽　䟦東坡與章子厚書
　　　䟦東坡桂酒頌　䟦辛簡穆公書
　　　䟦江道士玉臺菴額後　䟦周伯壽畫猫
　　　䟦徐夫人手寫佛經　䟦司馬温公遺玉壘聘君詩
　　　䟦朱信翁産經　䟦王恭簡諌草
　　　䟦曽文清詩詞後
　　　䟦蔡京貶竄元符未上書人詔草
　　　䟦蘓魏公百詠詩稿後　跋陳仲仁所蔵張無垢帖
　　　䟦葉正則所為陳仲石墓誌
　　　跋林宗大家蔵湯氏畫梅
　　　　䟦雲山壽昌院右帖公據後
　　　　䟦張魏公南軒四益箴
　　　　䟦朱宰元成所蔵宋宣憲公王荆公帖
　　　　䟦朱宰所蔵畫竹　䟦朱宰所蔵孫介畫
　　　　䟦林伯順七世祖畫像
　　　　䟦謝大成所蔵曺公顯墨跡
　　　　䟦姚愈次韓所蔵其　闕脩禮書堂帖後
　　　　䟦黄元章所蔵山谷墨跡後
　　　　䟦吴興陳籛芝草圖　䟦摟大防重屏圖
　　　　䟦孟蜀王書後
　　第四十三卷
　　　　䇿問十四首
　　第四十四卷
　　雜著
　　　瑞安縣學上梁文　到桂陽謁宣聖文
　　　桂陽上元設醮青祠　桂陽軍修城隍祝文
　　　桂陽禱雨文　謝龍山渡明應侯文
　　　周子名說　朱子名說
　　　謝居士賛　自賛　桂陽軍吿諭百姓文
　　　桂陽軍告諭納䅋榜文　桂陽軍勸農文
　第四十五卷
　　祭文
　　　祭兊光居士林喬年　祭王詹事
　　　祭芮祭酒　祭張南軒
　　　祭薛常州先生　祭林安之
　　　祭諸葛　學官同祭王司業
　　　　祭張簡之　祭鄭自明
　　　　祭劉端木　祭鄭龍圖
　　　　祭吕大著　祭朱䖏士
　　　　祭章端叟　祭張忠甫母夫人
　　　　祭孫忱卿　祭妻母趙夫人
　　　　祭孫諌卿　祭張忠甫
　　第四十六卷
　　　祭文
　　　　祭沈叔阜　族祭八一叔
　　　　祭張國紀　代兄祭林承事
　　　　祭鄭龍圖母夫人　祭梁丞相
　　　　祭劉子澄　祭蘇訓直
　　　　祭張孟阜　祭令人張氏
　　　　祭林懿仲　祭瑞安宰留公弼
　　　　祭潘省之　祭蕃叟弟母夫人
　　　　癸沈次卿　祭豐山陳國噐
　　　　祭朱文昭母夫人
　　第四十七卷
　　　誌銘
　　　　徐叔楙壙誌　林安之壙誌
　　　　趙夫人墓誌銘　胡少賓墓誌銘
　　　　承務郎陳公墓銘　叔祖母韓氏墓銘
　　　　馮司理墓誌銘　張忠甫墓誌銘
　　　　章端叟墓誌銘　朱居佐壙誌
　　　　冝人林氏墓誌銘
　　第四十八卷
　　　誌銘
　　　　劉端木墓誌銘　陳子益母夫人墓銘
　　　　林民逹墓詺　何君墓誌銘
　　　　朱公向壙誌　胡彦功墓誌銘
　　　　承事郎徐公墓誌銘　新㱕墓表
　　第四十九卷
　　　誌銘
　　　　敷文閣直學士薛公壙誌
　　　　陳季陽墓誌銘　脩職事吕公墓誌銘
　　　　徐武叔墓誌銘　陳習之壙誌
　　　　承事郎潘公墓誌銘　林懿仲墓銘
　　第五十卷
　　　誌銘
　　　沈叔阜壙誌　族叔祖元繼壙誌
　　　族叔祖元成墓誌銘　族兄際可壙誌
　　　髙光中墓誌銘　陳百朋壙誌
　　　王道甫壙誌　族叔國任墓誌銘
　　　洪君墓誌銘　令人張氏壙誌
　第五十一卷
　　行状
　　　右奉議郎新權發遣常州薛公行状
　　　福建長樂縣主簿諸葛公行状
　　　國子司業何公行状
　第五十二卷
　　附録
　　　宋寳謨閣待制贈通議大夫陳公神道碑樓鑰撰
　　　　宋寳謨閣待制贈通議大夫陳公行状蔡㓜學撰
　　　　宋故通議大夫寳謨閣待制陳公墓誌銘葉適撰
　　　　民論　舟說
　　　　責盗蘭說　戒河豚賦
　　　　守令䇿　收民心䇿
　　　　章子林子名說　朱甥子藏名說
　止齋先生文集目録卷終
止齋陳先生文集序
儒者之所難曰徳曰功曰言而已三者
克具斯為儒者之盛逺而有以恢弘魯
鄒所傳之緒近而有以昭䦨濂洛未啓
之機尚論其世有足徵者此止齋陳文
節公所以不可及也公少以斯文為已
任強學篤志弗得弗舎其從鄭景望薛
季宣也以克已兢業為要其友張欽夫
吕伯恭也則交致夫持敬集義之功涵
養扵致知之際躬行扵自得之餘剛毅
樂易孝友㳟肅融澈混成莫測涯涘是
能立徳者矣其教人也誘掖不倦四方
景從士習丕變随才有造其仕扵外也
事無細鉅一裁以義勸善革奸縮用溥
利卓越之績傳不絶書其在朝也正色
讜論直前極陳扶翊大政匡持君徳欲
進忠賢則黄冕仲朱元晦之遷改不與
書行欲摧權奸則率逢原張子仁陳源
之除目繳駁論奏茍禆社稷奮不顧身
是能立功者矣讀書有譜六經有論建
隆有編毛詩有解詁春秋有後傳左氏
有章指周禮有進説制誥有集皇宋有
大事記進讀有藝祖實録周漢以来有
兵制著書明道簡冊充棟是能立言者
矣功在人徳言在已三者相湏以為用
者也瓉幸生公之鄊屡甞誦讀遺文而
私淑之茫乎如隂陽之闔闢也浩乎如
河海之㴸潏也燦乎如日星之炳耀也
油乎如風雲之流行也雄偉而不放精
深而不晦馳軼而不迫起伏歛縱愈出
愈駛引古質今滌冗為新錯綜萬務體
悉人情而歸宿于至理盖不獨繩矩之
具而精粗隱顯皆可以適天下之用自
有文字以来學士大夫竦企傾動固其
時乎非有本者其孰能之公淹貫六經
包括百氏洞徹天人之奥而扵歴代經
制大法與夫當世制度沿革失得之故
稽驗鈎索委曲該洽此豈汎然雕飾以
騖扵虚言者也公文散載于群書遐􁐌
寡陋未見有統彚爲全帙者瓉近扵
秘閣録出公集玉十二卷則向所甞誦
讀者百無一二存焉盖曺公所編止自
梅潭丁亥之歲而他作不入也弘治乙
丑侍御史同年澤州張君伯純徃巡浙
中因論鄊哲而扵公尤致嚮慕瓉遂出
示公集伯純喜曰璡求公文乆矣而莫
獲見之是行未廣也請得梓之以傳且
欲彚拾散逸以為外集伯純積學善文
風裁峻整在公若有宿契焉者宜其樂
公之制作行扵時也瀕行属瓉序于集
後瓉何人乃敢序公文哉况樓蔡水心
諸公紀述備矣聊摭立徳立功立言之
實以寓㤗山喬嶽企仰之意然公名髙
招忌行方取詆君眷未㡬而輙沮道術
畧伸而復斥不肯少貶以從流俗而所
謂立功者未䏻充滿其志而國運䆮以
衰下矣可勝歎哉天佑斯文而使公之
制作復行扵時固世教之所關也
弘治十八年歲在乙丑夏四月既望
賜進士及第翰林院編脩文林郎
經筵　國史官鄊後學王瓉謹序
止齋先生文集卷之一
　　歌辭
　　　暮之春六章章五句(先生有堂曰/春御翰扁榜)
暮之春兮物維其嘉乾際兮坤涯母将雛兮彼實者華魚在
藻兮燕子還于故家今者不樂兮云何
暮之春兮風日與柔桑女兮南疇相爾夏畦兮悲秋斵冰兮
長夜無裘今者不樂兮何求
暮之春兮雍雍熈熈堯裳兮舜衣五絃之琴兮一䕫曾不知
結䋲與秉鉞兮何時瞻言千載兮忽焉其逺而
山有龜蒙兮水有沂天未䘮斯文兮在兹二三子兮皇皇欲
何之鼓瑟兮為誰捨此兮吾将安歸
止齋兮年年室環堵兮兩山有川鷗鷺巢簷兮圓荷田田豈
無芳草兮杜䳌世㣲孔子兮獨抱乎韋編
雲漢之章兮光燭天朝宗兮列仙胡歸晚兮病骨拳然與客
歌商兮忘食與眠點爾何如兮吾未知其孰賢
　　　西廟招辭(并序)
　淳熈十有三年二月知瑞安縣事公非先生之曾孫劉龜
　從再作西廟以祠宣和縣令王公經國扵其落也邑人陳
　某為作迎神一章使工歌之經國字公濟其守禦事許忠
簡公嘗識之故不叙
君昔兮胡不去斯君今兮胡不来斯文棟兮琱楣峴山之麓
兮江圻㫖酒牲兮潔肥皓遺老兮鬚眉坎擊鼓兮吹篪君勿
来兮遲遲山蜿蜿兮榕隂萎㽔冮水清夷兮無蛟與螭君之
来兮可以娯嬉君不共安兮誰與共危鳴玉兮衮衣彼亦君
兮一時莾中州兮為夷匪冡則廟兮牛羊纍纍尚我民兮有
知子子孫　兮永依揆之兮以是非君舎此兮安之田有畔兮
澤有陂桑稻兮誕彌懐不報兮忸怩日早暮兮夜何其猶容
與兮誰湏
　　古詩
　　落葉一首别諸友客新昌
落葉一二數遥夜忽已午百年能㡬何望道猶未睹清揚得
邂逅簡易從險阻明朝買扁舟萬議付風雨新詩話别恨為
我謝酸楚蒼蒼歲後竹白首見肺腑要有不别時尸居一環
堵
　　　讀范文正公神道碑有感佚事
武侯不可致元徳造其廬公在衰絰中乃上時政書維時君
臣定亊與草昧殊出䖏千載同豈必名迹如行伍㧞大将寒
饑得名儒推轂天下士百年用其餘生平慕河汾未許王魏
俱慇懃八司馬意獨何區區自古朋黨論消復莾無期誰令
羣疑亡韓富及有為惜哉公不見功名止西陲
　　　送國子監丞顔㡬聖提舉江東分韻得動字
長安夜未艾客枕厭羣動平明視天闕劒珮鳴珌琫學省雖
冷官上意嚮周孔六飛自天下多士溘雲滃饔飱燕苹鹿道
義發醯蠓方将屬耆英髙舉出埃塕離觴春駘蕩歸路月朣
朧勲業當及時千年付南董
　　懐寜國守鄭少卿景望
一日一度過短墻三日風雨撓我膓天球河圗在東序保障
繭絲分晉陽我欲從之苕水逺搔首不見月滿廊笑看兒女
羅列拜老人星下燒夜香
　　　送宋國博　叅議冮東分韻得夜字前年
　　上幸學一時同舎今去略盡為之悵然
南門供帳江上亭北門觴酒湖邉榭兩年出餞略可數徃徃
行人半同舍憶昔翠華臨璧海儒先一日爭聲價蘇君舌掉
巫峽水楊君氣奪幽并夜黃君石矻不可轉夫子居然古彛
斚艾軒風流天下少獨奏咸韻無濩夏黃粱未熟事如許白
髪不生心亦怕古来賢俊多坎軻道與世違胡足詫武皇好
少臣巳老孟子尊王君尚霸嗟乎夫子幸遭時諸公衮衮皆
流亞徳尊不過五品薄歲晚曾無一飰暇君恩豈必間湖海
家事姑惟問桑稼此行端可振頽俗令我短轅今欲駕
　　　逰皷山
皷山聞天下一見名不空自從周職方閩在王㑹中登山亦
㡬人興寄随所逄騎君常愒日遷客多悲風劒川發甌西萬
阻與海通忽焉得平壌北山矗其東我行未及巔己見國勢
雄三韓到吴㑹不可道里竆俯瞰南来㠶沄沄自朝宗曩時
諸降王各撫千里封相招神䘖圗旅獻東都宫東都今何如
胡馬鳴蒿蓬一春長雨霧明日歸樊籠恣探泉石幽篝燈道
歸笻
　　　和孫偉卿雜言十章
萬事如浮雲可翫不可有三年刻一葉未就骨已朽
可憐負薪子誤有廊廟志出門欲何之馬拙車未試
一飰腹果然身外百不湏深知飢方朔不似飽侏儒
墮落生死間大患為有身老子識未破天地豈不仁
幽居悟前疲寡欲得身徤筮之此何祥厥繇無水困
有書但揷架有門亦常關是非天下爭而我土石頑
好酒来誰家明月得我心把酒㺯明月醉卧盗不侵
阨竆果何尤利逹竟誰在眷言荷鉏人妻子敬相待
或勸著子書我恐落人世呼兒具紙筆一歲復一歲
人事盡郷曲田租了王官獨於大海枯不改古井寒
　　　送林正仲丞玉山
去年我為客持酒送君歸君今理征驂我適卧舊廬人生足
離合仕䆠相乗除科名餘十年丞縣亦既遲顔色日愈好絶
口無歔欷自言有時命歲宴知何如深蔵濟人具不作借勢
書虚名多自誤徐歩乃疾驅從兹拭老眼看君上亨衢
　　　和林懿仲喜雪韻
常暘厥咎何君相疚朝夕愧莫慰羣黎凄其望三白是心與
天通昨夜平地尺簑笠在東阡耰耡在西陌忍待明年飽欣
及吾事隙海宇正無塵草木亦煥赫遥知𬗋宸朝千官手加
額温綸粲龍光賀牘交馬跡衘枚懸瓠城仗節㞐延澤獨擁
藍關馬共飰滹沱麥更願吾君相對此念忠赤當今挾纊温
恩意到疆場有士如有年要豈旦日積袁安自甘寢掃軌無
過客
　　再和前韻
冬夜苦難曉短景復易夕安得户牅光不待東方白恍如游
化城瓊䑓若干尺英華發林藪餘彩散阡陌平鋪浩無垠巽
入㣲有隙忍寒貪縱觀未願朝㬢赫柳綿著歌茵梅片墮粧
額皭然羣汙中有意欲比迹自識玉皇家癯仙陋山澤新来
學為農遭歲屢無麥穉子色恒饑老婢脚盡赤一飰今有待
喜更問瓜埸歸来看牀頭瓶粟幸餘積且以炊春醪號召巳
散客
　　　除夜用前韻
又添犬馬齒常恐牛羊夕牙無數株牢鬢已太半白六朝貴
人家珊瑚髙數尺復有陵邑豪沃壤動連陌㞐然燕巢幙忽
矣駒過隙伊傅亦中夀至今名赫赫蒼苔卧風雨曾乏斷碑
額中原五十載胡騎亂禹跡誰當懶折腰去學陶彭澤憂端
壓不下中夜歌秀麥昭代豈無人腰黄眼前赤鴻儒籌禁省
壮士守邉埸罷歌且盃酒澆此懐抱積柴門剥剥響巳有賀
年客
　　　和林宗簡除夜韻余與宗簡皆病餘而除夜皆賦詩
　　　因反前意
竆懐卿相憂老作兒女悲百爾皆妄想一粲看新詩短長緫
歸盡君閱古盛衰煌煌五矦家寛作數世期經史或不讀名
字亦奚為茂對乾三陽靜養月一規
　　　再用喜雪除夕二韻寄宗簡
百年彈指頃羣動不遑夕孌彼惰游者長夜浮太白豪俠旁
無人卧我樓百尺衲子縛禪靜不敢踐桑陌武夫髀肉滿睥
睨候邉隙道家求不死真火養隂赫躁人干速化自點雷門
額書生苦穿鑿竒字竆鳥迹何如吾老農一雨犂春澤相忘
與雞豚所辨纔菽麥不聞有孔子安識由與赤紛紛舉世士
肝膽自疆場老翁捧腹笑空洞無一積有米問時事請以臆
對客
子歌我有感我和子益悲文武有天下二南無變詩陵夷及
其季小雅亦既衰殷人早墜命秦氏不及期治身如治國夭
夀人所爲舊恙何時巳與子看前規
　　　賦芙蕖簡諸友
我欲待明月相從弄芙蕖月郭一再滿我行竟徐徐誅茅困
黄埃開卷疲蠧魚纒縛二事間紅披緑蕭踈秋風白髪生撫
事增欷歔羙人隔雲山芙蓉並吾廬近者不得見逾遠還何
如花無三月長人夀千歲餘相期不朽事勿與草木俱君上
鍾鼎銘我作山澤癯
　　　送楊似之提舉湖南
昨日有客去分符今朝有客來攬轡蕨芽掇盡筍可􁁕送客
焉知老将至儒雅風流能有㡬南宫先生無乃是十年不復
夢蓬山萬里何為隔湘水葉公巋然地官貳顔公領䄂天下
士星聮郎署尤與何次第諸公亦連茹一時臺省舊名徳十
見班行已三四可令僕馬病雀嵬獨抱蘭蓀吊憔悴漁樵混
迹山竆䖏故故肯臨人不記酒半停盃問鬚髪夜䦨秉燭徵
文字多時渇見痛折節萬事要看方得意先生行矣扈甘泉
請自此心扶大議(薛士昭寺丞赴衡陽守之翌日而似之吏/部至𥘉似之與葉侍郎叔羽顔祭酒幾聖)
(尚書郎尤延之何一之同在/舘學今皆還朝故併及之)
　　　哭吕伯恭郎中舟行寄諸友
去年上溪船落日建安旐今年上溪船濡露金華草當代䏻
㡬人胡不白髪早念昔㑹合時心事得傾倒倚廬魚皷夜聯
轡鷄人曉遐搜接混茫細剖入幽眇挹注隘溟渤扶携薄穹
昊斯文何契闊之子復凋槁百年在無窮寥廓一過鳥家人
徴舊聞學者拾餘藁區區存萬一散逸誰可保君看魯論上
彭夀顔囘夭于今懸日月豈必言語好儻無後来者泯沒秋
毫小南浮吳蜀㑹北顧關河杳懐哉各努力人物古来少
　　　張冠卿以前詩　懐哉各努力人物古来少之句為
　　　十詩見寄次韻奉酬
明月不可涴有時障氛霾芙蕖生淤泥豈必所䖏佳老子苦
錬蔵釋氏多遣排如欲盡物累自古誰好懐
連楹着胡椒環堵誅蒿莱節士亦良苦乃築懐清臺世故何
浩蕩人心亦崔嵬之子訪田舍厥繇安在哉
冥心觀宇宙孰是同與各夜旦無反悪日出星河落此有齊
人瑟彼有荆人璞嗟余耳目短豈故重然諾
朝雞警冠劒巷犬吠村塢胡然子列子越在鄭東甫永懐王
黍離莫與戌申許雞犬各有役人亦冝自努
說合何必然金化黄河塞真然說不合千鈞等蟬翼纍纍近
丘墓浩浩古載籍﨑嶇盖天意解后匪人力
我友天下士逝者八九人非無新造交亦有久故親可與共
安利未可同隠淪欣然得一箇廻首終酸辛
秦人弊申韓亡梁㠯崇佛六經獨何罪莽亦竊大物堪嗟二
百年吾道功第一熈豐餘論在河洛諸賢沒
澶淵竟要盟老菜氣安吐韓范猶自憐不遂臣西虜人材繋
其逄事業隨所附千載有南董何啻今視古
江梅嵗巳過燕子春又来不愁吾鬢霜所恨此志灰扶桑焞
焞明閶闔蕩蕩開欲徃豈不可致逺非駑駘
子歌我三嘆我和子一笑方期俗耳合勿與知音道頗聞古
韶卷不落人間調悲歌泣鬼神妙語無餘少
　　　黄巖張之望之立來訪與遊梅潭詩以送之
張子好兄弟别我今九年東風刮眯眼雙鵠忽墮前坐定看
兩鬢喜極意慘然来日豈不多此意合少延念子伏巖穴有
作皆巨編稻粱未暇謀從我志獨堅虚名適相累浩嘆當誰
憐積雨得新霽緑漲彌百川載酒問何有漾舟隨所便與子
梅潭㳺以兹寓惓惓傾崖俯仰立中有飛瀑懸平地儼閶闔
晴空自雲烟既見各有得欲語不可傳衆妙在領㑹天成謝
琱鐫子歸有新詩時寄三兩篇
　　　和張孟阜尋梅韻
平生拙狀物出語輒自咍乆欲頌梅花恒恐累紙冩不該羡
子年少氣豪敏詩筒徃徃歲一来語不驚人意不止筆力待
盡千松煤我以病驥追霜隼著鞭不上嗔人催置詩太息梅
困我恨不縱斧尋條枚嗟乎孤山無人老坡死水邉竹外誰
低徊我嘗欲擬禁字軆不道雪月冰瓊瑰退藏物後獨笑傲
奄有歲晚多驚猜紛紛自謂好顔色萬彚秃立皆堪哀模将
此意入詩句十年未就梅空開君詩却恠梅不早令我内熱
紅生腮強随嶮韻終不滿今年又恐坐看落片飛莓苔
　　　送劉茂實宰奉新
遠别欲無寐細論誰有酒今當作劇縣君意亦樂不江湖吏
道僻歲月民勞乆救之敝精神自愛終䄂手要中名甚羙用
意物所咎君觀蘭桂林餘茂及樵槱移根託客土顔色非故
有贈言㡬滿車一字堪皓首於焉但裁擇對越二三友諸賢
在當路公論在衆口
　　　送趙叔靜教授閩中四首
家無宿舂粮適意恣所向征鞍催上官㠶海看疊嶂有言及
當代浩飲益悲壮以兹寘周行盍在㡬人上
讀書湏讀經學文湏學古青衫故不換白髪早可數我亦窶
人子風雨蔽蓬户胡為數相過夜話恒過午
烱烱出萬壑冰壼縣清秋孰與玉瓉中穆然飬黄流孤松髙
半天蘭芷復過幽看君最雍容柰何短自謀
百吏不可試卷懐州校官翩然落南閩不為荔子丹彫蟲妙
經術倚市多儒冠吾道未必貴政此良巳難
　　　逰白石巖
地向東南傾石際滄海立蛟鼍限波濤鷄犬得城邑㞐然通
國望跋莫他山及道人獨有之置屋三四級㡬看星月爛却
聽風雨急于今二百年我共冥鴻集晤語夕陽低對酒秋旻
濕明朝江上舟避雨漁翁笠邂逅一俛仰此道可於邑
　　和孟阜老梅韻
朝逰山南莫北隅脩竹之下手所𬒳五歩一顧立不趍柔枝
弱榦千萬餘粲然笑倩多新竒歲寒安用衆稺為驚嗟恠恠
丈人行縞衣籃縷氷斵肌莓苔雪片凍不飛玉飾其末璣衡
欹藐姑之仙下縹緲蒼虬為駕羽葆希三閭大夫從女湏枯
槁嬋姢却並馳張子愛之亦既癡人不得覷以我歸我生自
視梅孰如滄江獨立兒女嗤年来稍稍學折枝柰何復與此
老期
　　　再和
望羙人兮天一隅薜蘿為衣顛倒披水竹隔我不可趍令我
搔首三歲餘漢庭年少六七竒鬚眉皓白来何為我欲避寝
問之道安得玉貌生枯肌長翁傲睨欲奮飛滄江釣雪蓑笠
欹少翁頓挫拚牙角笑齒一粲知音希樵家斧斤磨以湏過
者萬人人背馳梅乎梅乎我非癡持汝二老将安歸古来弱
植剛不如孰有嫌媚為人嗤君不見孤竹之管求孫枝汝盍
早定歸山期
止齋先生文集卷之一
止齋先生文集卷之二
　古詩
　　　送同年林多益丞寜海
同里衣冠近闊踈同年齒髪多衰變羙人宜在玉筍班隱吏
亦隨花雨縣有杭一葦逢迎可每食雙魚甘㫖便顧瞻周道
竟何如善為身謀吾豈願清廟笙鏞濟濟陳碧梧鸞鵠深深
見由来盛事歲月晚誰到脩途肝膽徤楊花吹水酒揺波一
請加餐再無倦
　　　送謝希孟歸黄巖四首
紛紛竹帛傳浩浩金石刻淪亡已無限存亦誰愛惜如何伏
義氏文字二三畫姬孔豈不聖用以演周易
法令如牛毛斯鞅信手成簿書積丘山趙張眼愈明萬人立
下風國勢尊且榮未省三代前誰獨有此名
圭璧襲繅藉山龍餙衣裳不聞燧古𥘉而興自虞唐毀車崇
騎射隷作篆籕藏至今人便之秦亦忽以亡
累觴以爲歡班荆以爲儀交際貴如此勿使至意虧頗常恠
小雅鹿鳴至魚麗賔主禮百拜六經似支離
　　　看筍和潘養大韻
兒童纔丱角兵衛忽森㦸十日不汝見㝷丈出咫尺隠几觀
物化軒奮恣所極褰裳欲從之世事有䋲墨
　　贈尹紹伊
吾友尹紹伊十年抱心疾休然萬事廢豆子黒如􁇀從之問
舊學歴歴不遺一佳篇間哇鄭法語雜方術豈其遇人耶託
此訪遺逸張皇鬼物恠漏泄宫禁宻君看服烏喙孰與近參
术
　　　送郡守汪充之移治嚴陵(方郡小旱汪禱雨甚急禱/三日而雨至郡人大喜是)
(日有改/刺之命)
挂梁龍骨經時蟄井井黄雲秋已及十日不雨民未急使君
日膳長𬞞湆澄空䬃䬃雲霧入饁婦休眠兒覔笠村舂化出
雲子粒市上明朝升二十農家語圃商語賈恒願使君無疾
苦自今一飰吾腹果徤看将母從簫鼓馮翊扶風天尺五見
說嚴陵在何所詔書奪去萬舌吐九重欲扣君門阻棲鳥護
巢駒戀皂東人自視西人好那知湛露漙秋草春意平鋪無
剰少有客解事飜然笑元祐治平諸故老身要人扶功未了
誰知青絲絡馬横門道應笑江湖華髪早
　　　寄題陳同甫抱膝亭
稻梁不難謀軒冕亦易得胡為抱膝翁惻惻復惻惻秋風墮
碧梧鳳鳥去無迹愁吟草際蛩兒女淚盈臆忽然一長嘯孤
響起空寂令人識雅頌一唱三嘆息室廬在路傍耕鑿在民
籍行人聴笑語稚子共眠食讀書果何罪鬚髪又半白此意
太勞勞此身長抑抑抱膝且不可出門更何適但勿問門外
蓬蒿若干尺
　　　送葉正則赴浙西憲幕
頻年送行客酒罄詩不工最晚與君别柰此百感叢𡵨山有
鳴鳳雅頌移豳風于時二老生出䖏海上同曺劉對匕箸失
色一語中明朝蜀江水不與灞滻通人心起毫末世故關鴻
蒙乃知貧賤交不下王覇㓛霜根宿病驥雲㠶背蜚鴻秋水
䏻隔人白蘋况連空相從自束髪各去隨轉蓬今懐欣有合
後㑹苦未重鱸魚直萬錢羊酪醅一鐘願君養盛年我友半
巳翁
　　　送陳益之架閣
論事不欲如戎兵欲如衣冠佩玉嚴重而寛平作文不欲如
組繡欲如踈林茂麓窈窕而敷榮楨榦盍亦煩䋲墨滋味何
如餘典則吾宗受才萬人敵排空所向無遺力親䘮三年面
漆黒交情一語千金璧明朝不㸑鼾撼壁裘馬借人無徳色
作掾閩山可蹤跡擬将秉秆空螟􁇟相君有令民未得勿問
堂髙若干尺春江㳽渺風張席欲言冮水何終極貧賤相依
鬢毛白吾可雷同名送客浩歌未放情彌激君看風雅詩三
百亦有𥘉章三嘆息
　　　翁誠之慰慈溪再擬祖送不及
昨来久佇驪駒集今来悵望檣烏急中年送客亦多違先事
徒勞後無及江頭祖帳㡬百人落𥿄珠璣詩什什自哦短韻
意甚得亟欲陳之復羞澁君方筮仕從兹始驊騮開路日千
里若逢人話子陳子侏儒一節今如此
　　　送鮑清卿教授莆中
閩中豈不好莆中况多儒其山有丹荔其水有子魚艾軒諸
老生典則故所餘堂堂退傅門海内欲曵𥚑䆠逰得此樂餞
者酒滿車我亦勸君酒我意獨未舒嘗聞入林獵不可背水
漁背水漁尚可背時更﨑嶇方今朝廷尊紳笏日走趍官多
豈勝記勢逺復易踈媒身衆所同藉口誰不如柰何但温飽
去向天一隅平生拙自謀蓬巷歲月除更事亦既熟畫此未
必愚豈有服茞蘭佩之以瓊琚令人愛不見搔首空踟蹰
　　　作南塘記郡守沈持要以詩来謝次韻奉酬
周公作雅頌退然在豳風功成貴無迹名大謗亦叢彼人自
標置刻畫豈不工君看榛莾間斷碑卧頽墉想當在世時拳
拳効深衷胡然今弗省身後議論公逹人悟物情玄覽昭有
融區區強名我咨爾来何從沈公天下士於今萬夫雄邦人
見未嘗譽之口不容請将氏南樓語盡意未窮公詩陳誼髙
耻與好事同年登百廢興解后吾何功勇去學休影倦㳺謝
遺蹤吾方笑征南雙雙勒堅玒一以棲山顛一以沒水中
　　　送謝倅景英赴闕
言詩必南雅自鄶吾無譏嗟余生已晚觀人以觀詩人情日
變化徃事十九非相從飾邉幅欲語懐衘覊久不見官寺下
與家人夷渡江六十年得此心目疑早從諸公㳺晚佐一郡
治居嘗陳誼髙動與作吏違大白浮朋簪單車欵民扉多文
雖素履用拙真良規二年意綢繆一别事渺瀰有酒公不飲
贈言我何禆穆穆清朝班僉曰尚徳宜何妨着此翁衣冠皓
鬚眉
　　　懐同舍石天民編脩
山隂不得見見期在東陽東陽忽歲華欲徃又阻長貽書輒
無報有便復寄将以君懶扵書我豈望得當永懐十年别動
止曽莫詳君貌今何如孰與我老蒼就使白髪同脚力誰弱
強日飰米多少飲酒可㡬觴尚能甘寝耶比之昔對床嫂氏
亦晚景吾婦伯姉行為君過客頻膏沐當不常有兒若干人
巳未勝冠裳但要能譍門勿問鄙與臧一𥿄細說似慰此遥
相望末乃及田舍何有還何亡丞郡禄已厚豈不可小康憶
昔夜夢君託交少年場竦身而掀髯眸子烱烱光依然論時
事悲壮淚以滂我方閉門嬉謁至即暫忙婆娑松竹下細數
秋葉黄舊志益凋落羣書半遺忘請君勿他及却使我意傷
　　　次韻蕃叟弟月下有感
平原接翠微脩竹圍緑淨乃扵此中間更以皓月映佳人笑
隱几萬物獨我正幸㢤吾有母侍飲得缾罄
　　　夢人誦詩覺省　數句足成一首
三人共一𬒳寒夜爭抽牽一人耻不讓起坐遟朝暄明朝復
雨雪忍豈無春妍四時各天運二人正鼾眠
　　　送曹器逺試臨安二首
青衫豈必貴未得不可巳皇皇海内人趨走共一軌生前極
浮榮沒後抱深耻他山有隠淪一笑粲冰齒豈知天地間樹
立在人紀
大有扛鼎力小有挈瓶智誰當頓八紘舉以掩衆器煌煌一
百年此道最宏𬒳雖躋三事尊亦起一藝試或云科目弊此
語復有味
　　　約同舍蜀人王徳脩三首
逺莫逺關塞鴻鴈来年年我嘗按輿圖嶓漢在眼前胡為與
君別壮齒今華顛下峽君有期會吴我何縁令人媿不如鴻
鴈得自便
疇昔夢遡江巴陵至瞿唐兩崖束秋旻中有一帶蒼安流進
分寸怒去千丈強求君竟不得望之涕淋浪徃日事已然来
日理未詳
橙橘方粲粲魚蝦亦多多能舂半年粮豈惜一見過良夜月
如霜聴我苦别歌翳翳葭蘆郷風定水自波或者阻君舟柰
此佇立何
　　　次徳脩仙巖韻
我家仙巖人跡稀客從何来此何時岷山之陽適海嶠萬里
欲冩心精㣲瀑泉自雨一丘壑有龍蟄不隨羣飛病樵弛檐
渇猿喜雖未作霖良已竒吾聞岷山天與齊仰止不見如調
飢君登絶頂小天下此縦有山安足嬉翩然肯過非所期此
道遼闊車誰脂願言稅駕母遄歸爲我更賦崧髙詩
　　再用韻呈徳脩
一日一見猶為稀如何十年見無期昔方壮歲意輕别一笑
聴君歌式徵江流永矣劎閣阻恨不羽翰能奮飛不圖今日
巳華髪話此恠恠還竒竒桑麻不競蒿壓屋厚禄書斷兒恒
飢誰當附熱斵氷雪歲晏獨可相從嬉功名冨貴各有時人
亦空自為韋脂與君持此将安歸滄海雪山無盡詩
　　夷門歌送脩徳還闕
萬古江入海吴蜀有不通不通誰使然人自為異同昔在李
孟錢士各懐土封靜言彼何尤亦各徇所忠恭惟宋受命三
姓皆朝宗斯文已百年名世纔數公眉山與金陵柰何不相
容大雅如闗洛亦復互詆攻朋分文字間禍起師友中四郊
忽戎馬塵滿夷門宫徃事巳覆轍後事如飄蓬一飰忘苦飢
一褐忘苦冬身謀每不長王事靡有終有客獨惻惻萬里興
深衷相過話離合歴歴繇熈豐我乆世慮薄念之涕無從貧
賤将安歸功名在其逢有䏻用斯人可使百阻空西人不為
西東人不爲東
　　借書一首别薛子長
山阿着柴扉陋甚誰盤桓羙人此何求鉅竹數十竿日閱書
百篇尚覺日力寛欲從我借書我書何足觀辛勤抱遺經及
此鬢髪班一語未領㑹累日不自安雖更聖人手亦恐衆說
漫况復秦漢下曾莫脩與刪致之獲麟前存者今若干我無
以裁之望洋乆空嘆羡君方盛年恣意渉浩漫又聞書少多
不繫學缺完讀書固匪易用書良獨難昨来荷堤上嘗試及
孟韓此話如㳙埃此道如丘山
　　　寄陳同甫生日
南國雨𥘉潤西風水㣲波持酒欲勸君柰此道阻何天地自
乆長日月良䁟跎志士惜少年用意矢靡他豈無文字功百
代名不磨胡然朝攬鏡夜起瞻星河思婦視貞操驕人視勞
歌曾㣲強飯書覆出為詆訶永懐姑射神尸居養天和下視
塵㝠冥鴻鵠謝網羅身将世誰親得孰與䘮多請君以尊生
我亦以養痾
　　　述懐
有客盈門飯不足有書千卷兒懶讀王公勞問煬爭竈樵牧
相忘盗騎屋古来堪笑如我少生無一事䏻恰好獨有居閑
可引年我又不然華髪蚤
　　　簡鄭景元
西風肅萬物扵卦曷為兊說言就凋蟄之死矢靡悔方當春
和時動植出草昧喧號聒穹蒼怒長彌大塊紛紛誰則敢所
恃蓋有在
　　　簡王道父
瞻彼萬仞巖亭亭上烟霞其下寒淵水清不容魚蝦閔予生
好修而居東海涯顧見泥中蔵日食百萬家浮名太累人未
語衆已譁為海不為淵何道以自瑕
　　　贈東陽吕望孫周登二武士
鴻門無人易水寒安得壮士乆所患求之市隱戎行間紛不
當意鬢已班逆胡未討憂萬端此得兩君聊自寛有石堂坳
立礸　百夫睨之欲舉難兩君挾起如弄九舞空一葉風團
團吕君忽作胡衣冠瀝酒扵地盟血殷長劒乆倚燕然山義
欲為漢誅樓蘭九重深窈虎守關竟以劒器愽一飧語未良
已聲珊珊兩蛟出沒萬馬攅夜闌月暗天汗漫滿堂悲憤淚
欲澘嗟爾兩君誠義肝我方乗障荆之蠻五營諸将皆豢安
􁟐肉乆不堪征鞍誰能喚與百辟看但得汝等一解吾君顔
書生老死不足歏
　　　書黄巖丁明仲墓誌碑隂
葉君隻字雙南金予子拳石藏幽深百名以上辭不淫我豈
識于猶漸襟黄山之阿墓林林斷碑日爍秋雨霖彼豈孫子
力不任人莫過問嘷孤禽子以窮餓死苦吟束棺逆旅無衣
衾末乃得此世所欽子視昔者孰與今區間壽短升與沉長
留天地誰無心扵中詩人最嶇嶔竟亦朽腐如書蟫何獨遺
子天球琳上與郊島名相尋雖無薦藉鬼巳歆况立之後主
釡􁃺期㠯數歲頭勝簮有田可稼桑可紝收拾舊藁編朱鋟
未必千載無知音請我書此碑之隂大亮一語不肯侵嗚呼
讀者悲不禁牛羊勿踐木森森
止齋先生文集卷之二
止齋先生文集卷之三
　　古詩
　　　赴桂陽道中喜晴書事
十日九雨垂垂雪馬僵僕病泥乗橇披衣闖户得星月喜有
耻向妻兒說耳根久與朝鷄别熟睡八年謀未拙乞米作糜
蒙𬒳啜客来午漏家僮出如今兒噭妻愁絶我縱喜晴心已
折可以藝麻多筍蕨苟有一丘吾計决柰何諸公厮役皆豪
傑尚愛舂陵老元結
　　　簡友人二首
南去有五嶺北来有重湖水清石益竒徃徃中州無在昔䆠
㳺者越若韓張徒胡然自衡陽隻鴈亦不徂
安眠夜至卯休吏日加申廪稍亦巳厚養痾非隠淪恨無封
君法老矣藏其身遄歸豈不欲更有宜歸人
　　　和王教授謙叔述郡圃韻
守邉豈無事治圃亦有說朝看士飲羽暮與客投轄且以示
多暇且以勞同列我生腸九囬世故肱三折環堵僅尋丈短
亭聊歲月忽蒙當宁記濫𥙷專城缺區區自米塩在在欲黼
黻矧惟有兹山未省從何月張羅上空庭㝷斧及勁節舊觀
誰緝熈新思蓋綿蕝幸方一小治(謂拂/雲)尚可六太息(謂芳州/漱玉風)
(月釣磯錦/湖撫松)胡然召南人而驟歌所苃
　　臨桂尉楊渭夫以詩来因次其韻兼簡同僚
萬物各羙惡一室有面背去来故無恒欣厭惟所會有能悟
兹理何必著幽䆳後圃並山麓脩竹積空翠斧尋自何年樊
飬特過計陳根獨遭時沃壤亦借勢居然成獨清可以掩衆
媚亭院起中否湖潦粲前際於時吾豈敢謂此天作對新詩
忽盛談俗狀良内媿子方及歸期客復攪離思(謂謙叔/教授)尚當
封殖之去日如始至
　　　送宋伯濳宰髙安
秋風日来諗役車何時休有鳴丘中琴玉瓉懐黄流此腰不
可折此笏未忍抽亦入鴈鷺行而為稻粱謀四海楊誠齋吾
道得自由悠哉思萬端哿矣試一籌風詩訖於豳易象重以
周(偶語詩易/因詩及之)當知横空翮不若逆水舟
　　　送楊渭夫歸省
應侯氣蓋百粤小朱侯誼與灕江長兩侯愛士早成癖恠甚
渭夫懐故鄉士窮萬事一不就就得一事窮何傷渭夫壮者
忍窮久老驥欲秣胡沙霜吾家何在雲橫嶺趙媪不冤劉兒
瞑孰與親旁煑湯餅(渭夫𥘉至臨桂劉氏兒𬒳殺賊不獲不/數日渭夫竟得之既而權義寕令復有)
(殺趙氏嫗者或執平人将䖏死人以為非/渭夫莫能辨府召渭夫與議旬日又得之)
　　南嶽聖業寺禹栢
久與林壑居所見皆衆稺豈無夀千年未有此栢異壮而嘗
參天晚乃但仆地定非風雨摧殆是斤斧棄其本則離披其
末則倒植其枯如殘枿而蔚有新意其靡如弱植而凛有髙
致将前復却行宜右忽左次驤龍或俯頋遁虎或囬眙隕石
或猛起飛翬或顛墜山立或磬折尸寢或拳跽㫁支或強附
橫陳或巽避綢繆情不狎頺墮力未瘁朴畧自光恠挺持匪
標置終焉人偽盡獨以天巧遂吾聞古有道純朴去故智與
世每如此全身亦㡬是疑将問歲月缺弗見載記誰言導江
時手植特嬉戯世人那得識㑹有神禹至
　　　牡丹和潘飬大韻
看花喜極飜愁人京洛久矣為胡塵還知姚魏軰何在但有
歐蔡名不泯夕陽為我作𥘉霽佳節過此無多春更燒銀燭
飲花下五陵佳氣今方新
　　　張漕行部過湘岸有作因次其韻
春晚得新霽草木日夜緑陽光𥘉蔽虧野暝或單復羙人浮
湘波領此入蓬屋故放歸㠶遲更呼漁火續窮探物精華盡
付詩凡目憶昨欣晤對令我忘休沐劇談酒行希危坐兵衛
肅相思正倚樓所寄忽累幅瑰辭堪買貧軼韻和難属自從
楚騷興悲些逮差玉後来數唐人欵乃巖隈宿世無梁昭明
斯文又誰録
　　　送王南強赴紹興簽幕四首
詞章行天下嘉頼二百年甲科至公卿誰敢謂不然有人妄
媒孽一世所弃捐我亦欲護短諱不言幽燕汗簡在吾後覆
車在吾前
人人尊孔孟家家誦詩書未省有宇宙孰與今多儒儒者道
如砥豈其自﨑嶇申以黃老廢賈以絳灌踈漢家嘗紛紛政
爾門户殊
歴官如歴階越等多所傷柰何拗堂水持綆萬丈長誰無斯
世方乃此袖手旁永夜淚不禁仲尼故皇皇又聞雖小魯乗
田問牛羊
聞之浙河東見之湘水南未歸却相送既喜復不堪行矣乞
自便帥幕或可參君方乗日長勉爲停朝驂我池有螃蠏我
園有黃柑
　　　題明皇醉歸圖
騎者兩人扶不正夾道誰知爲萬乗一人前馳一頋後懐欲
並驅無號令狩人亦忘記鷹犬仰視只愁天欲暝有司刺候
上起居杳莫得詳宮鑰靜鳴呼開元自英主前鑒竟遺盈幅
𥿄君不見漢宮圗妲己未必當年甚如是
　　　送范憲東叔帥潼川四首
離逾十年合合復十月離徃日苦無及来日忽未知江源與
海通呉㑹與蜀違通固天道常違亦物理宜勿作兒女感是
中有精㣲
相從意氣豪相知鬢毛斑細說竟昨非淺斟始今歡每懐吾
黨多未捄此世難一則琢冰雪再則紉芝蘭騷人絶芳㓗孰
與風人寛
有書但遮眼有位亦養痾養痾猶近名遮眼巳患多聊復歲
晏爾柰此人逺何聲光正橫空議論如懸河宜君見别輕欵
曲理則那
逢人九頓首遇事三折肱雖知少為狂正復老可憎吾今有
儲粟吾昔有短檠魯論訓何如周易讀未曽言歸又言歸兒
女喚不譍
　　　行湘喜雨簡劉公度周明叔
将行客有戒正熱人不禁出門一昔雨解䌫十日隂湘山益
以碧湘水益以深天光接雲夢野暝蒙衡郴蝇無盤中蹟蟬
有木末音頋乃廢枕簟爰方索衣衾我起問夾岸徃歲孰輿
今衡茅或數間叢竹皆十尋蒲蓮間華實鷗鷺時浮沉老稺
各有得漁樵不相侵早揷禾欲孕新炊粟如金為之失倦㳺
扵以成孤斟永懐泛湘人屈賈多愁吟徃者亦此境今者亦
此心空名但千載佳思誰一襟時哉不可失浯溪更駸駸
　　　劉連州和前韻因道湘中之樂以謝
湘中足可樂誰苦愁不禁孌彼蘭蕙姿固怯霰雪隂賈子天
下士子何念慮深貞元兩御史南還㑹於郴亦復相唱酬間
有亡國音愚溪更憔悴中夜起擁衾而得欵乃句膾炙循至
今我後五百年公来適相尋田疇歲膴膴獄市春沉沉寬書
日夕下民蠹祛牟侵况也省賦甚小郡至萬金交歡有陸賈
私恨無羊斟我飽竟甘寝公暇多長吟廼知湘中樂關時匪
關心湘民忘勞力樂極翻沾襟却愁吾二人四牡歌駸駸
　　　聞葉正則閱蔵經次其送客韻以問之
順水去呉㑹逆水来䕫門萬古逆順舟以斗占旦昏曩余好
百家信不及魯論𥘉亦半喜愕久之乍亡存白髪一無成頗
識委與源風停波自平却視消長痕六經夫如何夫子手所
翻恒言但桑稼恠志無鵬鵾規圎而矩方徃徃萬巧攅諸儒
各有得長短賢若干玉帛相㑹盟兵車相并吞一語苟暗合
羣生皆晏温經成今㡬年嘗試以是觀此道未軻死此書未
秦燔猶之斗經天於以生盖渾西方亦人豪國自為乾坤書
来入中州坐使學者奔君豈捨從之或但遊其藩吾聞欲乗
槎鑿空訪河根孰與瞻斗車把柁行江湍
　　和張倅唐英詠梅十四首
種梅欲百畝誰老意未渝有山在堂背有溪在庭除我危坐
中央花以寘坐隅人固不可親花亦不可踈
花芳以飬性花隂以休影更欲從旁謀種秫可半頃衝寒時
一觴我醉花獨醒醉醒兩相忘久矣繋歸艇
因山爲髙下因水爲縱橫恣花欲何之勿撓所性清却愁雪
太深瞻言不勝情有時亦肎来當我户牗明
我豈愛花者而獨愛此花愛之匪無人詩且數百家前有水
邉橫後有竹外斜但作如是觀桃李亦可誇
人言物不齊相較三十里以梅等羣芳何啻隔弱水杜陵狀
百物無語可著此廵簷索之笑但不禁冷蘃
駸駸入衰暮故作不潔清羙人羙無度可使一國傾胡然立
林林夾此東西榮對之意自消令我欲近名
以之爲雪耶雪或墮汙淺以之爲玉耶玉或附旒冕春前每
嘗試歲晏不退轉悠哉似有道可與共舒卷
政應違衆好可忍負幽探以兹落南雅蜂蝶獨遺憾豈無好
顔色一雨竟陳暗誰知歳寒姿可久非可暫
若以色見我色衰令人忘香為衆妙宗妙亦不在香鄉来芸
芸者自意傲雪霜當斯玉立時曽莫一在旁
遲遲可殿後寂寂可鎮浮風人第一章窈窕河之洲穆如三
代英惟此宜與儔不然則臞仙玉簫下秦樓
紛華有心說艶羙得目送越在篁葦間頋使詩興動詩人𬒳
花惱盡日手自弄愁吟日不足又作栩栩夢
亭亭湘岸竹炯炯湘波月其中雪垂垂一樹為誰設不應皂
盖人扵此䏻忘折折之寄相思可以慰分裂
商山皓鬚眉久不見綺黄邂逅一笑粲可與斯人當如何為
林逋托根向錢塘居遺蘭與芷牢愁楚沅湘
先人手所種家在何䖏村自别此堂堂不知㡬寒温盍歸封
植之歲歲為此言老如霧中看正恐目力昏
　　　招隠二首
将子無登山山上岡復岡朝為朱陽煒暮作隂飈涼磴滑幽
鳥啼林深山鬼翔子兮何所求樂此螭魅鄉國人佇齊軾吾
黨多魯狂望子子不来翠䄂天風揚緇塵擺落盡幽願次第
償焦鵬入冥雲蟣虱寛貝陽子兮竟誰從獨樂無巳康豈其
羊之飢而可穀與臧
将子無渉水水深下無極鯈魚舞浮陽螭首闖隂碧弱去一
羽沉惡来萬波激子兮何所求快此蛟涎滴議諌起陽城拾
遺招李渤望子子不来羊裘號逋客踞坐山石麤晞髪朔風
疾亂流兩白足何日踔踈逸(扶踈清逸/倉司二亭)子兮寜不悲飢氓俟
唐稷豈其洛之涯而可温與石
　　　記夢
窪然石壁罅㳙㳙如絲䋲其人指此泉下去為滄溟旁有玉
蟾蜍空中底方平視之鼻通尻徹竅刻畫精泉從鼻聦入可
止不可盈欲問巳無人我亦悟我生惜㢤烟火食滓我朝清
明
止齋先生文集卷之三
止齋先生文集卷之四
　　古詩
　　　始生七章章八句上　皇子嘉王生辰
生為帝子貴本自歴數歸歴數萬億年帝子夀無其今夕果
何夕欲頌皆贅辭但願王此心無忘始生時王看松柏萌未
具葉與枝冲然一點春其大可十圍云胡間不茂為失雨露
滋乃知生意同其異各所罹人均此生爾王生樂無涯如将
與人同請自今夕推奉觴一何多于以介夀祺王其敬舉觴
一念周八維百鼎羅珍羞世豈無調飢錦綺爛盈門藍縷還
誰衣龍樓近日月茅舍或不支三宫子孫孫亦有孤與􁁪吾
方貴吾生相彼多阽危豈伊天地公而獨及我私扵焉識仁
端一物豈忍遺當思宇宙間夀域咸熈熈獵人愛麛　漁人
愛鯤鮞萬物欣自遂况也民秉彛家有舉按婦人有譍門兒
王心至於此夀不數耆頥詩人誦稷功造周本𡵨嶷首言民
初生次及稷誕彌民命繫扵稷此語非夸毗末僚甚拳拳所
愧無周詩
　　　送丘宗卿帥蜀戸部侍郎丘公被
　　　命以煥章閣直學士出帥全蜀其反生永嘉陳某作
　　　詩三章送之一章以重别也二章頌也三章以遄其
　　　歸也
嘗陪諸老後亦與晚進㳺有能一夕話可洗萬古愁昔君尚
青衫今我巳白頭闕下何匆匆蜀江正悠悠一請工治庖再
請拙操舟
好靜從古始尚恩極今時寜使舉國貧勿與一士遺熈寜固
前轍元祐誠良醫我亦欲宴興人方乏朝炊持之訊人傑人
傑良自疑
前瞻及河隴内頋連江沱邊籌尚弹壓民瘴湏挼挱方當上
懐逺况復歲薦瘥宜公去㠶輕歲月亦易多西人豈不好柰
此東人何
　　　短歌送吕子約丞郡天台
露荷不肯附綠漲石榴自欲當朱明我無一物與君别持此
薦以雙玉瓶榴花結子荷成的定亦扁舟去為客良集偏扵
吾軰慳新功或向他山得我歌雖短聲苦長君不䏻飲湏滿
觴申公何在麗澤死又送冥鴻謀稻梁
　　　送黄子聞得縣瑞安
西都循吏無墨綬宻令忽用為三公仁人遭時乃自見不係
官爵汙與隆黄君﨑嶇髪半白得縣吾州滄海東平生經術
乆未試今幸小試難為功休聲出自士論衆遺愛見於民力
窮如君作吏豈擇便第勿謂難斯令終嗟余欲歸歸未得觀
政不在漁樵中逢人每似卓傳傳此道萬古君王同
　　　送陳仲孚還里
意勝不受暑交深欲忘言子車今日脂我經何時箋卜稼豈
無疇頌橘亦有園掛冠特易耳柰何子盛年
　　　教授李夢符恵宣聖畫像用韻奉酬
一藝心有師尚論襄與䕫一國必有師尚論𬋩與伊信知師
道尊分與君父夷吁嗟文王沒斯文屬之誰微言二十篇論
次自學而傳之者顔曾其後則子思方當周之衰諸子出恠
竒王公各師承一語可觧頥見之擁篲迎不見嚬其眉孟子
獨推尊是惟聖之時苟不夲孔氏皆放其淫詞扵是尊孔孟
誕作百世師自非戎翟秦孰背此道馳本朝郡為學簿海尸
祝之徃徃屈萬乗降升廟庭垂我作暮春堂魯論以自隨扁
題落天上鬼遁蛟龍移江山䕶昭囬誰敢或訕嗤中有夫子
像来從魯家兒廣文以遺我温厲尚可追吾今得吾師下視
衆說卑世世萬子孫永此巢一枝
　　　還徐叔子犀帶
徐子贈我舊寳犀宣和國工所事治玄玉十截黄四垂厚且
半寸徑尺圍方㢘整不刻毫釐金飾諸末柔丹韋寘之止齋
光祿離天吴海若不敢窺柰何骨相堪蓑衣自得此帶逢百
罹我服黒角二紀餘歲月㡬半蒙蛛絲識與不識皆歔欷恨
不披拂来隆墀湖湘老把乗邊麾次第三節登王畿　脩門
再入留郎闈上皇一見玉色怡闊歩蓬山上拗螭向者所恨
今交譏惧瀝肝膽得請歸自意永與漁樵嬉急詔適際　濳
龍飛誤恩狎至湛露斯古来逾分天不宜百炊未滿萬事非
還觀櫝中一解頥吾腰安用爾帶為徐子盛年脩幹支才華
不數紛紛兒請以帶去藏待時拖金縣玉未可知招招車騎
来何遲苦勿留此令我悲君不見在昔十圍終失之終朝三
搋事尤危况我昏睡誰䕶持亦恐夜半神運蛟龍移
　　　憶笻杖
岷峨山下笻竹杖危者使安衰可壮秦皇漢武窮兵不可得
我獨得之今丞相前年有㫖還故園其冬急召朝日邊半歲
驅馳數千里頼有此杖常扶顛蒼黄又别脩門去私室無人
謹呵䕶夜半雷霆下取将兒呌妻啼留不住我聞丞相下峡
時一物無有杖自隨属當晏朝立仗乆憐我弱脛疲拗螭如
今歩屧隨衰草十歩趑趄九歩倒假如杖在欲用之山精海
怪震怒亦不保君不見杜陵桃竹歌常恐失之君山湖上之
風波梓潼使君之贈尚爾耳况自丞相還如何
　　　蘭花供夀國舉兄
山丹吹出青藜火金蝶窺叢何妸娜朱槿更作猩𫀆紅夸道
風人嘗印可(詩顔如舜華/注舜木槿也)沒利從旁粲然笑奄有諸香誰似
我素馨蕭然山澤臞至香不數脂粉膄衆芳固自有醖藉要
是傍人之庭除何如琉璃千頃水涵碧淤泥不解汙芙蕖幽
蘭獨自倚脩竹生来未始受諸觸深知抱此竟安用用多亦
豈芙蕖福若以滋味属厭人虀粉此身人不足今夕何夕新
風露入秋一雨天西顧止齋有兄永難老止齋之弟愛莫助
但以清白傳之萬子孫歲供蘭花羙無度
　　　東陽郭希呂山園十詠
幽人有遐心蔀屋涵澄空况復得此山心事與境同
　　　右清曠亭
一壑亦易得安得桂林林道人偶見之不是歲月深
　　　右桂壑
兩崖束青天中有月皎皎乍可謂月低不可謂天小
　　　右月峽
促膝有仙凡爛柯無小大誰知桃源人不在秦晋外
　　　右小爛柯
嘗聞鳳棲梧梧老鳳未棲令我日佇立不知月東西
　　　右傾月
雲以無心出雲歸亦何心樵牧窺其藏妄意此阻深
　　　右閟雲關
清曉閱草木各具天一水安用學飡玉将以蘄不死
　　　右玉泉
㳙㳙自空来霏霏復不見安得自尤物使我耳目亂
　　　右飛雪
凭欄時獨立萬象皆見前若非着眼髙亦是天一偏
　　　右壼天閣
􁃺釡吾巳溉吾纓亦無塵窪石以潴之恐有抱甕人
　　　右石井
　　　送郭希吕
我門閉重重我徑阻且深梅花獨相依聊以慰我心羙人從
何来﨑嶇自幽㝷亦於琢氷中而和南風琴莱甲尚可羮新
蒭足同斟不知歲巳華歸興生霜砧欲别復少住棲烏歸月
林客去鳥翾飛落花滿墻隂
　　　水仙花
江梅丈人行歲寒固天姿蠟梅微着色標致亦背時胡然此
柔嘉支本僅自持廼以平地尺氣與松篁夷粹然金玉相承
以翠羽儀獨立萬槁中氷膠雪垂垂水仙誰強名相宜未相
知刻畫近脂粉而况山谷詩吾聞抱太和未易形似窺當其
自英華造物且霽威平生恨剛𥚹未老齒髪衰掇花寘膽瓶
吾今得吾師
　　　止齋曲廊𥘉成
但酒勝如水但花勝如草小廊曲通幽竹椽亦良好止齋十
數間足以便衰老簷低逺風露地窄易汛掃淺溪浮薄觴短
屏糊舊藁著書僅玄易過客多韋縞於中榜退思誰其諒深
抱吾思亦已晚吾退盍更早懐㢤彭澤令仰止啇山皓維淵
有潜龍維岳有藏寳煌煌暮春堂三字落穹昊昭囬際南極
鎮撫及東島胡然迺在斯夙夜惧不保鬼神無世情呵護必
有道
　　　次沈儉夫求花木韻
我意何不樂我顔復何㥏止齋有新畬耕犢甫已繭止齋有
溪水釣席隨所展兩山夾精舎佳䖏迫廬峴朋来盡名流燕
坐皆勝踐頺然止齋翁心故不可轉厭書或窺園乗興時陟
巘日月之蔽虧木隂自幽顯雨露之宻踈草色自深淺翁乎
一觴詠𥘉不着姝孌易老探醇駁風騷較寛𥚹眠食雖甚佳
病患盍加勉謗篋况所招訟缿那䏻辨扵焉更悟入豈但苟
排遣寄言子沈子所欲果何件葭豕来春田冥鴻脫秋獮谷
蘭猶見紉月桂不可搴慕逺失之近求多得常鮮請以壮縣
才從兹益懐卷深居勿近市隘巷莫容輦有花門擁篲無花
地生蘚嘗試玩喧寂何者是眞舛舊學枉初心新㓛費重研
何如過止齋我亦精文選
　　　春晚書懐二首奉簡陳益之
百舌喜太甚杜䳌恨何深睍睆斯黄鸝律中宫之音物情自
不齊天運𥘉無心道人獨領㑹杖藜立芳隂
百卉得雨露華滋巧相娱但知說姚魏河洛竟何如我方悟
吾生箋經未成書安得小學師從之注虫魚
　　　題沈仲一所藏周氏羣公書帖
紛紛世上如落花東風即入西鄰家要亦餘事吾何嗟斯人
故國之喬本枝葉胡然亦流落吾生巳晚講聞熟見欲堕淚
那忍讀古来道徳功名上傳世不曾縁物重君不見人間秦
漢鼎彛銘與頌子子孫孫永寶用
　　　贈章虞卿并序
　虞卿相別久意其困塲屋舍而它之也忽以書說来余喜
　甚留數日晤語不但說書諸學無不渉也又愛之甚欲作
　一詩亟稱之輙不就虞卿促歸姑贈數語
章子一别二十年此来衘䄂書一編自出巳意說百篇至說
五誥尤愕然我今萬事付幽屏是書揷架漫不省子之書意
吾巳領且探梅花試湯餅
　　　題僧法傳為沈仲一畫聴松圖
古松不知㡬千年直幹欲上干青天樛枝下與人世接冷風
過之萬壑喧猿驚鶴恠樵牧遁百鬼愁絶誰傍邊紛紛海内
絲竹耳何䖏縹緲来臞仙整襟拱聴移永日置琴弗頋僮欹
眠松風有際意無盡荘騷不數惟易玄嗟乎深山大澤松不
乏斯人徃徃千載之陳編筆端若有夜半力一日忽在軒楹
前止齋虚靜對立久晴昊亦為生蒼烟畢宏韋偃骨已朽畫
工一世脂粉便北湖居士安得此奄有二子雲山傳北湖居
士雲山傳吾詩孰與杜老起九原
　　　送畫僧法傳(雪菴禅師從瑾之弟子)
問訊雪庵今何如子来搔首更踟蹰時扵戯墨窺禪恱尚想
家傳及緒餘曾點尔各言尔志陶濳吾亦愛吾廬誰人解冩
二歸意欲放風㠶還撡祛
　　　題瑞安宰朱元成乃祖雲壑莊圗
功成不受冨貴汙䡖舟扁然下五湖至今風流在姑蘇我復
見此雲壑圗兩坡喬木樛相扶殘山剰水千里餘天際未知
何有無一葦横絶雙風蒲楊花春岸秋蓴鱸在在着此儒仙
臞世無宗師貌不如誰其嗣之吾大夫
　　　詠梅分韻得蘂字
惜樹湏惜枝看花湏看蘂枯瘦彂纎穠况此具衆羙千林堕
黄埃數點昭青泚誰知霜雪深天意欲玉女
　　　送蕃叟弟赴江西帥幕分韻得獨字
生平未省友松竹愛言從䆠輸幽獨子也諸矦老賔客襆𬒳
僅縁升斗禄為問江神何世情霽月光風送㠶幅天意元来
向事功謹母遐心自金玉
　　　皷琴行送許深父同知𬒳　詔赴闕(并序)
　廼季秋朔旦　上御祥琴公亦始免䘮盖五日而趣召至
　揆路虚左以待公者三年矣盛事盛事𥘉某識
　髙宗所賞之琴僧扵西湖晚入太學　髙宗晏居殊宮而
　曾亦希得進見數與之逰歸琴一張寳之有年今覩盛事
　而不敢愛持以贈別故作是詩以道其所從来因禱以爲
　辭焉
伯牙非不善鼔琴指下能冩山髙而水深亦有師曠號精絶
蜚雪白晝爲重隂吾琴不以與二子二子不過衰季愁嘆而
悲吟后䕫安在九嶷逺南風不競鳳鳥瘖恭惟　髙宗
復古殿得此凈洗禁昧朱離任一鼔朝綱日井井再鼔邊拆
秋沉沉桑麻萬里皆桉堵笙歌三紀無沾襟橋山遺此歲月
侵何時雅頌得所籥不僭寳藏豈愛五重玉市價敢論雙南
金公歸舊隠三霜砧天子恭黙思啇霖君臣祥琴適相際使
者十軰来駸駸白麻巳草弄印久端揆虚左誰當今我抱此
琴病山林不如送公西歸調釡􁃺但願為作南風音上以對
揚髙宗中興之大業下以追還虞舜萬國之歡心
　　　送徐一之客贛上兼簡贛守薛象先
清冰一叚出萬壑越玉五重陳兩廂羙人去作諸侯客㡬年
薖澗籌行蔵(一之自號所/居曰薖潤)繫舟夷猶暮春堂細雨冥冥烟樹
蒼竹萌梅實盡此觴别恨豈但山川長章貢分流合江水西
風為我送雙鯉休言相憶強加餐報道吴㠶何日起
止齋先生文集卷之四
止齋先生文集卷之五
　　律詩
　　　新昌詠歸
囬頭三十二年非木落霜空水見涯萬事自憐多譽早半生
猶幸一官遲好将翰墨付儕軰去與漁樵相爾誰還有故人
招隠否寄聲橘柚欲黄時
　　　贈石時亨(并序)
　釋氏敵生死老氏無怛化而吾儒則曰殀夀不貳修身以
　俟之所以立命夫垂涎麴車染指羊鼎豈曰不知味要不
　若飢食渇飲之為至也吾友石時亨喜二氏書晚與余㳺
　讀易論語扵其行作詩贈之
要是同根本應湏識等差六經無剰語百氏自名家日落山
含斗潮囬浦見沙了知来徃意萬古一生涯
　　　題觀潮閤
俯拾滄溟大衡陳蒼(去/声)莽多閩山飛鳥沒吴㑹一㠶過消長
看沙尾行蔵問釣蓑登臨有如此人物付誰何
　　　上閩帥梁丞相生日二十二韻
炎正維中葉皇圗再造年天潢流少海星緯粲台躔臣主嘗
難並乾坤豈偶然千齡開歴數一氣付陶甄黄屋傳神器彤
庭領衆仙風雲從此㑹日月更誰先昔者求侵地何人賦甫
田吴兒咸抵掌噲等欲差肩廟論惟多士戎功不在邊一麾
分赤社萬事属青編吾道誠難用諸儒亦自偏才名多漢落
經行失拘攣洛蜀何嗟及熈豐竟禍延旁羅兼鴈木平歩忽
貂蟬甚矣知當宁凄其望濟川年来羣老行公在萬民懸定
作塩梅夢行歌枤杜還滄溟宗衆濫衡嶽倚蒼玄要使垂身
後無為慰眼前管絃無筭爵桃李未央天魯燕雖堪頌閩山
不足䥴中原康濟事彛鼎願聯翩
　　　送鄭少卿景望知建寜
過家鄉里敬将母士夫榮得失從人論行蔵獨目明百年中
古少一笑萬金輕㢘譲吾何敢新茶可擷英
有志湏身徤闗心在歲寒一時諸老盡多見大名難湖海方
連旱甌閩適少寛為州人不乏千萬強加餐
清廟圖書寳熈朝雅頌音頻繁三節召荏苒二毛侵衣飯家
纔足丘園意亦深卧聴床下士時作武侯吟
海内言華蕚誰名動搢紳豈無當世志能忍十年貧酒興新
来减交情老更親公餘如促膝剰把古書陳(兼送/景元)
屏廢誠愚分牢愁更索居若􁅢知巳問猶解課兒書地僻門
長閉年饑菜自鉏相望無一字不是故情踈
　　　庚子除夜有懐
老盆自酌共誰歌嘆息其如此夜何已覺二毛嗔婦問可堪
一飰患兒多關河滿眼風塵在天地蔵身歲月過事業文章
吾所畏東陽人亦卧巖阿
　　　送沈元誠赴臨漳主簿
誰詋鄉先進能無沈隠侯青衫今適越白髪竟依劉(時里人/劉義夫)
(守臨/漳)道固為名累人當與命謀三台行漸近且勿問歸舟
終蔵懐未巳欲去事多違士友方推轂鄉鄰但挽衣㝠鴻寒
汲汲霜菊晚暉暉何限春蜚動君看果是非
　　　送徳逺弟赴省
科名雖細事文字要新功方拙存家學豐膄與衆同江湖多
我友䑓省半諸公為道貧非病連簷有芥菘
　　　和張孟阜歲旦韻
白髪朝看鏡青燈夜數更文章輸善䆠名字誤浮生廢學兒
鼾睡安貧婦饁耕從今定逢吉吾已卜先庚
　　　聞沈元誠歸自臨漳喜而奉寄
荔圃班班熟蠔房箇箇肥我雖縁此誤公亦為何歸吏事生
衣垢家山减帶圍不無華衮字卿月更光輝
　　　晚春二首
萬枝寂寞待春風風雨過多春巳空未曉啼鶯相喚語海棠
飛盡一庭紅
莫道春歸事已非水邊天際緑成圍隔籬聴得農家語雨過
田田麥含肥
　　　送孫謇卿赴夀昌主簿
烏鵲填門雪滿除倩誰騎馬謝雙魚苦吟孫楚三年别飢卧
袁安一病餘仕䆠吾人聊復爾夢魂今夜定何如釣䑓多是
西征客莫道渠能賦子虚
　　　哭吕大著至明招寺簡潘叔度
小雨崇朝過深秋薄海清故人期不至喬木眼偏明欲徃還
何日堪論久此情侯芭幸無恙應就太玄名
　　　招徐居厚
老来却憶少相過别自何年白髪多山葉抱蟬虫吊夜去看
滄海壮秋波
　　　天台王子木解官長樂見訪
夜深擘荔真愁絶春淺傳柑更惘然世事愛来欺兩鬢人生
堪得别多年琢冰積雪江湖阻樹羽崇牙日月懸此理蒼茫
君勿問明朝且莫刺歸船
　　　月夜書懐二首
送客門𥘉掩收書室更虚新篁髙過瓦凉月下臨除婦病纔
扶杖兒饞或饋魚今朝吾巳過莫問夜何如
道徳吾何敢功名代有人蒼黄恒畏咎班白㧾憂貧細字書
全廢深杯酒勿親靜言空自愛萬古亦泯泯
　　　送周魯山辰州法曺
團樂妻子是誰家獨𬒳飢驅天一涯逺地豈無人晤語長才
能免世驚嗟好扵書作千年計勿為官驅兩鬢華為問湖南
似湖北逾年吾亦訪丹砂
　　　㳺丁次翁篔簹園期次翁不至
徑蹊曲折屋參差半是天成半自治脩竹萬竿人獨立我来
搔首菊花期
　　　送朱同之福州戸掾
我自三山失馬餘君方千里問津初衣冠萬室催科易禮樂
元戎節目踈謹勿向人徴外事只湏着意訪竒書一年正好
榕隂宻丹荔黄蕉奉版輿
　　　覔樹栽
覔得循除數畝園衰遲無力正乾坤學為老圃徒幽意冨比
封君亦浪言計日若将栽樹木成隂當待長兒孫出門悵望
春連塢為向雲屯斸一根
　　　題仙巖梅雨潭
衮衮羣山俱入海堂堂背水若重闉怒號懸瀑從天下傑立
蒼崖夾道陳晋宋至今堪屈指東南如此豈無人結廬作對
吾何敢聊向樵漁寄此身
　　　次陳益之韻戯呈汪守充之
雨過山新沐風平水漫流移尊来選勝立馬歩通幽春在桑
麻塢香團橘柚州從君詩有律還我酒無籌(汪守坐上苦吟/而忘飲客酒因)
(戯及/之)
　　　汪守三以詩来次韻酬之
一年春事堕槐宫却愛清和與政通乳燕黄鸝相倡和落花
脩竹亂青紅羡君有賦非占服(使君以四月/一日為題)愧我無才可送
窮細與論文一樽酒它時還憶暮江東
江城如在水晶宮百粤三吴一葦通桑女不論裘粹白橘奴
堪當粟陳紅絃歌滿市衣冠盛缿訟無人刀筆窮多荷弱翁
今少霽更能携客謝巖東
音合桑林律中宫試聴布鼓亦三通相從璧水浮葱白(見酒/正注)
一别閩山擘荔紅把釣扁舟将老去欵門多竹未全窮若為
皂盖能忘我立盡斜陽車不東(汪守屡期/見訪不至)
　　　酬謝倅景英用前韻見寄
窮巷蕭然一畝官勞勞漫刺倩誰通空飜故帋頭垂白晩對
清標面彂紅諸老飄零亡㡬在(謝乃參政/任伯之姪)百年放佚不勝窮
擬将舊學相從問何獨詩壇欲譲東
　　　用幽字韻戯簡謝倅
當戸排危翠循除漾淺流此生從稼圃誰與伴深幽韓子癡
凭按龎公倦入州青蒭與白飯却待為君籌
　　　用幽字韻呈汪守謝倅
旌騎牧人迹簪紳雜道流引盃忘日永得句與山幽行在今
當路中興此望州為将登覽目著䖏訪邊籌
　　　用幽字韻荅賈端老
人皆忘姓字誰獨訪源流病驥宜懐櫪遷鶯故入幽十年慚
主簿萬户薄荆州此事吾何敢相将負一籌
　　　自仙巖還舍留别諸友
瀑布衡從雲一塢浮圖明㓕木千章在山終愛離山去遮莫
黄塵涴我裳
　　　送任虞卿教授江隂
學省穿楊末江城振羽端聲名人不忌仕䆠意常寛缺月天
将曙孤村歲巳寒小舟来話别此道少人敦
　　　和謝倅見贈生日二首
朝天冠佩㡬千貟熟數東州未乏賢若論中原舊文物蒲輪
應合聘高年
獨醒長愛衆歡酣酸苦随人却嗜甘好客不知彈劒鋏聞公
風味可無慚(謝倅絶不飲而善勸客/酒惟客所好獨嗜甘物)
　　　再和
休将柄鑿問方貟且引壺觴對聖賢鴻鴈不賔滄海凍梅花
相伴笑年年
淺杯莫到十分酣但愛齁齁夜夢甘萬里桑麻風雨好一夫
尸禄我何慚
　　　謝倅生日
此夕其如好客何秋風嫋嫋水微波渡江公子今無恙上蔡
家聲世不多未放清朝空老去欲談前事竟誰過阻陪觴豆
彷徨久坐想風流爲一歌
　　　景元益之諸友考試旁郡余夢與步月聯詩得水花
　　　初淨月如銀之句追成一絶
連年波浪與埃塵誰可論心五六人昨夜夢同天地濶水花
初淨月如銀
　　　謝倅監試未畢事而出以詩三章来用韻奉酬
殷勤送客蹇誰留久待江城未解舟我醉欲眠君且去不妨
懶瓉繼前猷
歸舟莫訝太匆忙㑹面何曾累十觴孰與持螯霜月下拍浮
酒浪舊陂塘(公不/能飲)
極欲從君十日歡倦飛終羡鳥知還棘圍觀戰縁何事亦縦
驊騮自出關
　　　沈仲一三益堂
有此名三益之人可晤言㳺藏無俗物典則似諸昆剰着書
充棟仍添竹過垣翻愁長者轍稀得到柴門
　　　逰金嶴趙園
脉脉循簷水林林夾岸山令兒從竹下領客入雲間稠木容
人過懸崖着手攀從今名字出不到徑苔班
　　　海棠絶句
淡月看花似霧中遽呼燈燭倚花叢夜来月色明如晝却向
庭蕪數落紅
　　　湖樓送客即事一首奉懐益之兼簡同餞諸友
誰家喧馬盍朋簪屋壓城頭水照簷橘柚兩山香盡在蒲荷
十里淨相兼愁将久雨春無頼别在明朝酒未厭甚欲去同
三四友鱸風更捲一江簾(時益之尚館/鮑氏鱸風亭)
　　春晚一首約同志汎舟
匆匆春事竟如何問訊庭前手種花又送行人又風雨半為
芳草半泥沙橘香通國今無恙梅實扵人晚更佳莫放此春
齊去盡夜深愁聴一池蛙
　　　用前韻招蕃叟弟仍和蕃叟癸卯二絶
細看物理愁如海遥想朋從眼欲花逆水魚兒衝㫁岸貪泥
燕子堕危沙百年喬木參天上一昔平蕪着䖏佳行樂不妨
随邂逅我無官守似蚳蛙(蛙通/作鼃)
落花風雨柰愁何愁亦不應縁落花尚可流觴追曲水底湏
占鵩似長沙(孟夏/事)無人晤語鳥烏落為我食貧樓筍佳休說
關河無限恨腹非空怒道旁蛙
大饗湏三飵中黄起四維欲追千古意眼底合深思
功名還壮士道術付諸儒但欲謀田　扁舟下五湖
　　　送翁誠之尉慈溪
徐劉文采後鄒魯典刑間為母求三釡令人見一班時平無
事立地僻得官閑好索梅花笑題詩海上山
詩律吾将問心期孰與親明朝當異縣永夜更懐人尚友逢
三益明農識大臣可無相問訊勿道鬢毛新
　　　和陳仲石韻
乆矣懐相與翩然喜見臨清風生案　短日過墻隂王事何
時暇神州半陸況諸公宣力去伴我水雲深
　　　送謝懐英道士歸廬山懐英棄儒服從皇甫道人㳺
　　　晚入東宫賜號觀復大師
塲屋收餘䇿匡廬寄一瓢欵門如有欲委幣輒難招菜甲留
終夕蒲團共小橋崆峒他日問應記說神霄(懷英自言林靈/素遭遇誤囯事)
(甚/悉)
一别忘年月重来失故初羙髯今㡬尺衘䄂竟何書(謝嘗持/所著老)
(子實録并皇甫記求/題䟦余未睱及也)勛業諸公在衰遲半世餘許身無𥙷報
吾亦欲樵漁
　　　送陳持中赴四明節推二首
更無人未識東州晚得吾宗第一流編磬在縣金奏合清冰
出壑玉壺秋喜纔一見還分𬒮懐欲多言但倚樓亦有鄮山
三四友可令觀政話然不
前修恨不為同姓更有跫然喜似人歲晏得君顔面好天涯
從此尺書頻政湏有力同扶世業巳将名自絆身它日雲䑓
勛績上南陽應記舊比鄰
　　　乙巳歲首寄彭子復徐子直
又過一年空草草㝷思萬事太勞勞歲煩士友愁薪米日見
兒童嘆鬢毛亂卉各随分寸長新禽巳變兩三號及時君亦
圖良集莫待春深水一篙
　　　次韻奉酬丁少詹見過同逰仙巖遇雨而别
佳人何似似江梅邂逅梅隂共舉盃欲與溪山成勝話却因
風雨得空囬新詩報我春乗興小徑從今日掃埃自是衰遲
愁獨立敢論名字望朋来
　　　瑞安宰劉伯恊載酒逰趙園叔靜道甫子宜行之同
　　　集小雨喜霽
上巳所餘春有㡬不堪風雨付春愁君能載酒知誰佀我欲
看花不自由倚岸小舟謀未定隔林斜日故相投莓苔踏遍
篝燈去收拾殘紅揷滿頭
　　　和丁少詹韻
盡日支頥聴雨聲閑中惟得自知明朋来何敢煩公等老去
方慚負此名待欲短檠看少作敢将尺牘論交情區區却望
從容意要莫令人一座傾
明月隋珠忽堕前坐令衰颯意飄然無端太史頭搶地安得
揚雄賦上天前軰門墻餘㡬在他時竹帛竟誰傳落花流水
君愁不南渡于今六十年
　　　病餘乆不趨郡且遷仙巖書院於屋西有懐同志
欲徃如天際相期忽歲華山空明獨樹江晚暗連葭作屋皆
三益藏書可萬家豈無人裹飰躬自灌園芽
　　　酬陳頥剛見和前韻
離合皆天意盈虚㡬月華家纔辦藜莧吾亦逐蘆葭憂世還
當路論兵有故家深深看踵息隂火養黄芽
　　　寄謝景英叅議夢作寄詩覺来追記兩句䰟夢半年
　　　皆草草鬢毛一别益蒼蒼足成之
故人不見吾何適欲見其人巳異郷䰟夢半年皆草草鬢毛
一别益蒼蒼籌邊淮海何遲暮乗障湖湘亦阻長及此居閑
宜問訊題書湏待滿林霜
　　　寄題翁誠之慈溪縣尉􁨃無我亭
星月明當户烏鳶下傍人小亭長獨立通國自相親置尉縁
求盗居官巳䘮真湏知三尺外𫾣㮄亦深仁
　　　和郡守沈持要賞柑之什三首
滄海無波日萬膄山農囷廪自相豪爭看紫槖行阡陌可對
黄甘負酒醪曲水一觴隨意集成都千騎㝡頭遨風流儒雅
誰公似増得東嘉地望髙
東都門外問征膄去國身䡖亦太豪誰可對床聴夜雨自扵
同社燕春醪不知温詔從天下又罷幽㝷與世遨從此宜休
堂下夢頋瞻松栢為誰髙
仰止苕溪近一膄㡬年猶未識人豪黄堂為客知何夕白髪
從公飲此醪四海衣冠多後進兩朝几杖舊同遨令人仰視
冥冥翮不道微風燕雀髙
　　　和沈守持要觀潮閣留題
平生欲賦觀潮閣立盡斜陽倦復還一日江山蒙筆力百年
名字滿人寰郡從晋宋風流後詩到蘇黄伯仲間向去摩挲
看石刻誰知功在十年閑(公閑居/十年)
　　　奉陪王徳脩登觀海閣兼呈邑宰劉伯恊
觀潮閣在東溟上有客来登自華陽不道雪山通老栢却看
朝日上扶桑勝㳺氣合南三郡(刑揚益也/劉江西人)妙畫家傳晋二王
後㑹不知誰與繼爾江吾海水相望
　　　落成王朝奉廟以薄恙不獲預謝劉宰并諸鄉丈五
　　　首
盗起清溪兩淛空童王親自帥元戎誰知小邑無亭障但握
空弮有隠功
横塘一字比南金滿紙書勞属意深太史不知收拾未邦人
父老淚漸襟(許忠簡公嘗手䟽王公/濟守禦事欲列諸朝)
操一豚蹄亦可憐欲将廟食自旌賢壊墻頽壁神䑓笠不見
干戈六十年
却向平時念後艱攘題百尺忽如山誰将西上逢人問令尹
何如此一班
抱病荒村望欲迷駿奔無數獨鷄棲瞻言鼕鼓何時歇好聴
農郊雨一犂
　　　和沈守持要題謝公樓額
危樓何在水雲中穿市牙旗退自公閑作此来横笛夜愛看
人醉落㠶風歡呼夾道江聲合硬語蟠空客技窮姓字從今
聨沈謝不知千古更誰同
　　　沈守生日
燕寝凝香不記春宜休堂下栢輪囷三呉南渡今多士四皓
東宫此一人雅不欲書名上上謾令在䖏歲陳陳玉巵宴罷
思黄髪應合從頭第從臣
　　　觀南塘四首呈沈守
曾不容舠咫尺間誰知救溺合纓冠今從枕席人行過(用趙/充囯)
(語)最好翻盆雨後看
夾道歡呼百里間不論扶杖與勝冠公年㡬許顔何似遲放
牙檣待我看
樂在宜休水竹間十年黄帕褁朝冠却乗五箇花文馬来與
江村婦子看
别乗潘郎伯仲間朅来公適去彈冠更将未盡公碑意收入
新詩為並看
止齋先生文集卷之五
止齋先生文集卷之六
　　律詩
　　　桂陽勸農
雨耨風耕病汝多誰将一一手摩挲幸因奉令来循壟恨不
分勞去荷蓑凉徳未知年熟不微官其柰月樁何殷勤父老
曽無𥙷待放腰鎌與醉歌
　　　九日奉呈同僚四絶句
澤國重陽花較遲得花雖　愁余家家人醉鷄豚社獨對
西風憶鱠魚
小雨㢘纎僅滑泥強隨年少更攀躋欲慿最上浮圖望晚稻
如今齊未齊
臨風遮莫晚山佳自古功名㸔鬢華幸自不知余種種可教
容易落烏紗
領客山危亦既懽故人徃徃去歸班明年此㑹知誰肯為上
吴山望楚山(教授将赴闕簽/旬亦旦夕觧官)
　　　郴守丁端叔以九日詩至次韻奉酬
十年不見㝷常事九日相違咫尺間橙蟹渠能追勝賞藙牲
孰與奉慈顔逝将酒坫更酬酢乍可詩筒略徃還新将適聞
臨遣罷鹿頭吾待望吴山
　　　丁端叔和九日詩至用韻奉謝恤鄰之義且申前請
壮不如人老更遲可憐赤　宗余鄉㣲膚使賢方伯誰激
西江活鮒魚
生怕遄歸趂紫泥縁危方藉得同躋交鄰誼與春秋並應許
臧孫數告齊
夏畦不病晚穜佳哿矣将詩𥙷黍華散百為千吾冩似深山
窮谷徧籠紗
不因與國近交歡氷齒相從髮已班多見長才無肎綮豈辭
一簣竟為山
　　　再用前韻簡丁端叔
乞鄰亟只報何遲愁絶飢甿一勝余上有加飡下相憶莫同
汎汎寄雙魚
閉闗饒着一丸泥我亦前扳更後躋四海弟兄君㸔取苛風
不㫁鴈行齊
事到難時意轉佳聲名早巳動皇華撥煩自古書生短只合
横經住絳紗
繇吴入楚共悲歡懐欲班荆竟未班直待還艫願䘖尾洞庭
彭蠡浪如山
　　　和丁端叔竹梅二詩韻(端叔於庭前對/梅栢竹八竿)
空堦琤若下琅玕全楚何人巧耐寒誰伴八龍長傲雪蕭然
一榻卧袁安
管領春風别有天不論水際與山巔祝融玉立湖湘凍獨付
寒梢笑粲然
　　　丁端叔送牡丹以詩来用韻酬之
覺省他年見一班老從湖毎㸔春頒瞻言百里㡬相及仰止
髙山竟莫攀毎事乞公留上䇿不才容我著中間一時公論
方當路愁為絲麻棄蒯菅
客来談政巳班班况復書縢一再頒亦欲頡頏相上下不容
分寸得躋攀花猶河洛承平　詩在黄陳軰行間簿領役人
塵擈面沃如雲霧下茅菅
　　　和丁端叔歲晚書懐韻
来涂藍縷雪埋人三百於今又六旬奏課定應書下下班春
聊復喜津津餘𬞞𬒳壤農亡恙茂草連扉盗自新曳杖鹿頭
時極目炊烟齊起兩州民
　　　丁端叔送海錯以詩来用韻酬之
澤魚山豕各忘年味可勝竆總所便堪笑荆吴相爼豆遂令蠻
觸自矛鋋食無誤蟹車同軌貢不徴蚶澤漏泉我在竆山人
迹罕亦蒙惟錯饋甘鮮
　　　酬王判官和九日韻一以㱕徳於部使者二寄郴州
　　　使君三以為謝四奉留也
皇華六轡按倭遲愽採參差到接余(詩注荇菜/接余也)我獨内慚無
具甚萬家亦免釡生魚
想懸郴桂一雲泥夫子聲名正日躋乞與早移河内粟牙牌
㱕聴報班齊
翩翩公子一何佳䘖命竆山薄歲華獨自把将詩過日不知
梅影下總紗
懐自何年晚見懽匆匆惜已　聲班青芻白飰吾何有風月
猶堪倒玉山
　　　戊申臈桂陽喜雪
月不能明雨却稀山容野色夜輝輝清霄下際雙瓊闕仙仗
前驅萬玉妃亘古嶺旁冬不到從今湖外歲無饑来年此日
吾何適蓑笠寒江一釣磯
　　　再用喜雪韻一以書懐一以喜客
南人見雪古来稀見只愁吟草木輝留囓氈毛竆漢使說開
園角老胡妃我甞豪徤能無褐今已衰遲要不饑北望鴈門
膓欲㫁春蒲空老舊漁磯
瘴雨蠻烟此後稀山童亦與借餘輝爭㸔狂穉相呼喚下啄
饑烏自匹妃苦乏貂裘堪夜永喜無蝝子着冬飢興来那况
山隂客為我扁舟倚石磯
　　　題范秀才萬卷堂
雅尚時相背幽棲我數過兒應㸔客慣田孰與書多自析唐
郴縣誰聯漢甲科儒門今有此天意定如何
　　　和叚君仲衡同令嗣天晴少出之作
文字時髙下功名勢去來誰人堪語此吾道竟懐哉攜㓜安
容膝廵簷笑索梅巷門通後圃今數為君開
　　　陳頥剛注孫子許拾遺贈詩用韻寄之
千㠶過盡獨舟沈玩世齁齁踵息深何自著書今白髪不禁
戀闕此丹心詩來滄海珠盈把人在掖垣梧十㝷應為一編
三致意細論小雅到交侵
　　　和叚仲衡譙樓新軍額二首(潘帥徳鄜為書軍/額以立春日掲之)
筆落元戎重詩成坐客新譙門雙壮觀邊将一團春夢破盤
行玉名存甕得銀(桂陽因銀置/監今無復有)衰遲亡𥙷報着意與民親
寒消晴後雪光轉凍前風歲巳宜麻麥人猶厭芥菘樓頭千
里望筆勢萬夫雄及此吾何力天低露草豐
　　　和蕭俊仲司法詠譙樓新軍額韻
海濵驅馬過湘濵喜及今春憶舊春公燕有時令市酤村舂
不繼待炊新嚴城皷角留三字當代衣冠第一人看取吾民
繇此去萬家雞犬永無塵
　　　送洪子端還郷(子端丞/相之孫)
将相三陳後文章兩漢餘英標還有此天意定何如海内相
離合年来半毀譽未知貪尚友孰與鄴矦書
　　　送吴徳夫
嶽麓樓頭卧湖湘眼底空聲名無䖏着容止與人同白髪何
多日輕㠶不待風脩門春漏淺封事倩誰通
　　　楊伯子以其尊人誠齋南海集為贈以詩奉酬
辱與門墻最不遲白頭方誦嶺南詩文從嘉祐今三變人在
廬陵此一時細數儒先䏻㡬見獨憐歲晚欲何之瀟湘直下
長江去得望蓬萊却更疑
　　　潭帥潘徳鄜生辰
落南添得黒髭歸歸與相忘草木知嶽麓沈沈秋柝靜湘波
穆穆夜帆遲人間公論今何在柱下家聲此不疑(徳鄜乃子/賤舍人之)
(姪)但欲公年如衛武為留淇澳變風詩
　　　衡守劉子澄以詩来和韻奉酬
曵裾朝路不同時謀食衡湘亦把麾一見相忘光可鑑十年
何在惄如飢力堪扶世将誰可語不驚人或自危夜雪埋山
江欲凍依然春信在南枝
　　　遊南嶽
天作之山曷為哉遥知閶闔正南開兩川文武長江下百粤
車書五嶺来柴望久為周墜典牢愁多見楚遺才不知崧岱
還何似我欲将書寄鴈囬
　　　登祝融峯喜霽
仰止扶藜鬢髪蒼恰當風雨暗三湘為誰一闢天無際及我
重来日未央江過數州多曲折山縁長畝半青黄老僧耐得
從頭問問到吴門竟渺茫
　　　和沈帥持要張漕季長韻二首
欲杭一葦近聲光恨不先期燕子凉舊學甘盤聊此日倦游
司馬尚他郷别從滄海山横斗(謂别沈於永/嘉華盖山下)來自岷峨水濫
觴不謂偶成三楚客得為蘭杜附諸香
麾節元戎祖席光晚風吹雨借初凉師傳問訊誰書院石刻
摩挲是道鄉聞有先聲来召馹想無後㑹到流觴路朝正設
横經席冊府重紬辟蠧香
　　　送沈帥
甘盤夢不入髙宗四皓莫知其所終傳野有人能論學漢庭
無事可言功行蔵於此嘗成趣談笑從今得退公分付諸兒
理民社宜休堂上聴松風
　　　携客過王提舉園訪梅劉連州以詩来因用其韻
屋後雲梢萬箇長屋前風蔓一川芳有梅自索廵簷笑無酒
還酤踏雪香偶與三劉同下榻却懐二宋對持觴(是日同集/劉連州景)
(晋父子及宋伯華也坐客皆懐伯/潜故云伯華伯潜宋景文公後)寫将詩句吾何敢欵乃聴
人汲曉湘
　　　再用前韻簡劉連州
吴楚相望道阻長我来邂逅挹羣芳人如盤谷元非隠詩到
孤山不道香每與盍簮移永日更須篝火及餘觴何湏誇去
東州說不學藍關獨吊湘
　　　小詩為張漕夀一春苦雨張漕行部謁嶽祠而霽是
　　　日登祝融
皇華散作九州春老稺　夾道陳韓子莫愁今夕雨甫侯
元是此山神我雖載酒　筭孰與将詩附不泯他日中興
編小雅若論孝友更誰人
　　　謝司馬倅恵東坡竹石
岀自坡翁餘百年傳之温國子孫孫兩家文物来歸我便盍
投簮去杜門
　　　和趙(帥俊/臣夀)張漕韻二首
但得桑麻徧楚間此心不在大夫環落花流水深春好畫㦸
清香永日間英蕩偶来成勝賞萱庭孰與奉慈顔正應得句
尤竒傑可繼淮南大小山
使者耕時出省春聯翩珠玉又前陳先聲所暨揺山嶽落筆
相豪泣鬼神嘉與九城俱晏粲訖無一事尚棼泯獨慚衰惰
歸何晚亦著中間作廪人
　　　題耒陽黄宰詩卷
詩卷来何䖏棠隂日夕佳令人添白髪及此有黄花事業誰
千載文章各一家何時定還闕解柂向長沙
　　　送黄元吉(陸子静/門人)
荷君来意固非䡖曾未深交意便傾語到七篇無欠少學從
三畫已分明每懐前此傷標置頗欲從今近老成為謝荆門
三益友何時尊酒話生平
　　　懐歸丐祠
久矣懐歸曷月哉冠纓吾欲濯吾埃天寒病馬尚逺放日夕
罷牛宜下来名家翰墨書還蠹盖世功名骨巳苔孰與東籬
訪黄菊柴門終不為人開
　　　送范東叔歸帥潼川
楚山黄落洞庭波背却鷄人問釣蓑歸思甚於三峽壮才名
空自十年多曩㳺記得青燈在後㑹愁如白髪何我更有懐
言不盡故将短韻代長歌
　　　送丁懐忠教授象州
二毛覊旅久一飰瘴郷輕把酒時相属令人意自平校官無
簿領帥閫甚聲名(應仲實/帥廣西)所恨冥冥雨梅天不肎明
　　　長沙臈月雷是日約宴趙帥俊臣聞雷乃罷越三日
　　　雨雪帥喜以詩相賀用韻酬之
民欲遮留上欲来(時長沙民數數投状乞留/趙帥而/廟議欲召還)政聲無間到輿
䑓道迎和氣收蠻瘴彈壓餘隂蟄楚雷巳是因風成柳絮㑹
須逐馬見銀盃一觴好上公堂夀不為梅花昨夜開
　　　又和
沴氣反(平/声)為咊氣来長沙千里一瑶䑓新炊頓頓匙抄玉熟
睡家家壁撼雷天直於人如合劵公應憐我欲停盃向来韓
子誇精禱雲合衡山特易開
　　　趙帥復賦詩來用韻酬之
大水交光地欲無中間老子獨軒渠一蓑漁隠真堪畫萬玉
龍驤不可屠己卜菑畬何幸甚却憐藍縷更愁如莫将此恵
長私楚好上甘泉扈属車
　　　用韻詠雪簡湘中諸友
夾湘而住一塵無不在瑶池在石渠氣盖松篁誰與競令行
螟蟘自相屠山光際水天無間夜色通朝月不如中有一翁
鬚皓白蕭然野鶴亦乗車
　　　贈張孟阜絶句
燕坐何曾論古今束書髙閣反求心若能領㑹無多子絶勝
相從歲月深
　　　用趙帥韻為孟阜解嘲
恨無毫髪老波瀾世有曹劉亦後班堪笑燕人夸璞腊欲隨
圭璧上三壇
　　　登祝融峯觀日出
星月凋零萬象昏誰䏻先我見朝暾東南已得乾坤正蠻貊
方知夜旦分但覺滄溟浮佛屋却忘衡嶽近天閽迢迢下憇
山腰寺人世烟雲尚吐吞
　　　舟中奉呈趙帥一首且速迎侍相與滿歲
曷不放言追鵩賦豈無幽思續離騷去年比屋餘三釡(周礼/用鬴)
(字)昨夜沿江長一篙白髪豈曽縁吏役青衫那更有兒曹魚
軒肯為公来否相約春光訪蟹螯
　　　除浙西憲舟過鈞䑓有感
一再登臨萬事非褁頭還巳雪垂垂敢論筆力今無恨欲附
碑隂始不疑䑓閣有人堪共政江山如此且隨冝論功漢鼎
吾何有自是風流百代師
止齋先生文集卷之六
止齋先生文集卷之七
　　律詩
　　　上皇子嘉王生辰詩三章
兩宫頻燕喜交舉萬年觴㑹慶川方至重眀日未央聖賢何
繼世孫子更宜王聞說斯干夢祥占近一陽
造次依儒術朝逥只一經更無他嗜好端是衆儀刑符應當
良月聲華自妙齡帝垣從此日光熖粲前星
要識皇圖永當觀藝祖𥘉維持今盡是囬復更何如庸陋誰
推轂衰遲此曵𥚑慙無為夀具獨䄂一編書(方講藝祖實/錄故及之)
　　　袁起巖㑹飲湖上出示古刻酒罷各携桂花以㱕因
　　　成一絶
湖光不動見魚蝦敗𥿄殘編數十家巖桂叢中三四客醉㱕
人得一瓶花
　　　又和
湖上簾須半捲蝦調冰雪藕各名家有人不觧長安飲話極
茶鐺吸井花
　　寄陳同甫
古来材大難爲用納納乾坤着㡬人但把雞豚燕同社莫将
鵞鴨惱比隣世非文字将安托身與兒孫竟孰親一語觧紛
吾豈敢祗應行道亦酸辛
　　　送辛卿㓜安帥閩
長才自昔恨平時三入脩門兩鬢絲瓮下可䏻長夜飲花間
却學晚唐詞澘然北顧關河水簡在西清日月遲乗鴈雙鳬
滄海上與君從此恐差池
　　　送盧郎中國華赴閩憲
相望千里馬牛風聯事湖湘各巳翁造次便呼児女見綢繆
略與弟兄同百年又是梅花發萬事何如荔子紅欲附使軺
嗟不及却憐身在俊躔中
　　　送范大著文叔知彭州
中書世禄今無㡬唐鑑家聲世不多安得有人賢若此忽聞
去國意如何同朝最是頭先白知已還愁語太苛盡欲讀書
三萬卷蓬莱未必似岷峨
　　　和劉進之韻兼簡吴阜之
憧憧滿眼事何稠落落論心思獨幽去國未䏻身一葉懐人
但覺日三秋池塘春草方同梦江漢㱕舟更别愁安得簫韶
儀兩鳳不妨燕雀自嘲啁
　　　𥘉夏有感因用前韵久旱適得雨欣然卒章
湖山嫵媚緑隂稠誰向芸芸得趣幽半破榴花方恨晚新来
燕子未知秋去爲吏隱雖吾碩㱕得家山政自愁頼有雨聲
寛百感忽如孤鳳見羣啁
　　　送潘徳久之官建康
平生不觧通毛刺萬事無䏻改鬢華豈是襟懐堪逆旅直須
詩句可名家老為賔客從戎幙强使妻孥理㡌紗不有将軍
寛禮數新愁却恐墮江花
　　　同㳺張園酒中各嘆明年未知誰與此㑹余最哀病
　　　冝去因作詩識之
春過新烟䏻有㡬愁生飛絮轉難禁可憐衰白隨年少愛看
殘紅到夜深一輩衣冠方事事故園松竹已隂隂明年此㑹
知誰共鴈蕩山前寄好音
　　　次韻奉酬方輝先
也知朝士愧山林猿鶴相懐怨亦深屈指落花年荏苒㫁魂
凋鬢日侵㝷向来相與期何事老去誰能㑹此心多謝故人
重話舊獨憐志古定遺今
　　　送倪正甫侍郎賀正
雪枿氷芽又復春中原　覩屬車塵懽呼漢節從天下愕立
胡兒夾道陳老去獨慚　偃蹇君行决意問經綸顧瞻河洛
關心䖏應記幽燕用事人
　　　喜雨
天顧於人略有情片時收盡越山青老農望外扶犂立倦客
愁邊擁被聴塵翳欲清閶闔道井花巳上轆轤亭冥冥直待
黄梅熟未要風池㸔約萍
　　　送曽繼先赴山隂路鈐
鬍髯白盡猶強飰髀肉添多未跨鞍不向胡沙親矢石却来
橋塚護衣冠歸舟自此長相背薦墨于今尚未乾只恐燕然
他日事獨無名字可同刋
　　　送何起巖之江東
苦吟海内知音少獨徃江東問政頻我亦他山於此别世無
吾黨更誰親六朝故實皆新句一代風流尚㡬人話次儻懐
無恙否為将衰惰再三陳
　　　上元日同京仲逺趙徳老羅春伯謝子肅訪郭殿帥
　　　㳺鳳凰山次韻
層雲飛鳥共危欄江漢朝宗萬折盤王氣信知千古盛聖圖
兀自九朝寛公餘曵履探殊勝酒罷磨崖記衆懽衰惰不知
能徤否相從河岱㺯柔翰
　　　癸丑冬　車駕過宮留相還朝
一聲警蹕接天齊馳道無塵馬不嘶月御順行隨日轂乾端
和氣匝坤倪三槐相繼㱕公衮細栁還須聴将􁳵老矣尚䏻
歌二聖不應專羙在浯溪
　　　和樓大防尚書送行韻
齊年兄弟又齊名啇略行蔵共此生自昔從君曕馬首如今
輸我與鷗盟讀書松竹交千載曵履星辰聽五更借問塞翁
誰得失請無一語到留行
　　　折子明提刑自湘中以詩問訊用韻酬之
久立天涯詠式微胡然華髪尚　望㱕簮履便冀
君恩到盖惟當世豈無君子論　人詩湘中一似
桐鄊好安得扁舟着釣絲
　　　泊釣臺灘下
今歲僅餘今夜月此舟三泊此江沂遭逢明主還遺恨慚愧
先生獨見㡬泗水列侯多不免湘山四皓竟安㱕漢家故舊
嘗枚數孰與東南一釣磯
　　　臘月望泊舟釣臺灘下賦詩旣而登婺女明逺樓誦
　　之鄊丈陳徳承同集黄竒卿張伯廣因書以遺徳承
　　　之子性甫直甫後春六日奉和徳承韻兼簡竒卿伯
　　廣為别
行蔵獨倚少陵樓怨鶴愁猿孰與儔嘗與萬人爭魏闕何如
一􁒅老莬裘追随士友從吾好領略江山自此逰急趂梅花
理歸棹雙溪為我亦西流
　　　贈杜伯髙
臘後玄冥意氣驕餘寒造物亦亡聊風收夜雨春何淺雲障
朝暾雪不消真悟此生纔半歲恣聽何䖏是三朝粲然一笑
将迎我頼有江梅慰寂寥
　　　除夜宿䖏州天寜寺
人言老去不如𥘉我愛𥘉心老轉無懶向門前題欎壘喜從
人後飲屠蘇杯盤甚簡眠須早禮數多寛拜要扶况復齁齁
僧紙帳雞人不聴禁庭呼
　　　寄僧嗣清
衡陽傑閣宵人記淮右豐碑刺史書永已橋山蔵劒佩空餘
雲漢照林廬河圖萬古陳東序汗簡諸儒校石渠誰道幽深
竆衲子乞錢買石更﨑嶇
　　余與嗣清作雲章閣記欲刻之衡山不果今清来致舒
　　州吴使君所書閣記石刻一本盖投子山碑也於是
　　夀皇晏駕一年矣讀之涕泗交下頃為學官逮事
　　夀皇滿歲當罷去而對班尚在數月之後遂乞𥙷外晚
　　為祕書少監㑹聖政書成𬒳　㫖詣
　　重華殿進讀首篇
　　夀皇色甚康顧視良乆益恨平生之不遭也因作詩詒
　　清以附碑隂
　　　蔣䖏州仲可恵酒
括州太守　亭侯及與前時一輩㳺剰欲池塘㸔芳草謾随
烟雨上危樓無錢可觧催科拙有酒能寛放逐愁可笑杜陵
嚴武客時時傍舎過墻頭
　　　再寄用前韻
幸無骨相可封矦㱕理先人舊釣㳺山下剰栽諸本竹水邊
湏着數間樓羣書可讀自随喜一客不来誰與愁時把釣絲
銷永日魚兒亦得兩三頭
　　　丙辰寄國舉兄
是間南極老人星喬木脩篁亦有情直向朱明為後殿不随
黄落入秋聲兒孫衮衮看新出兄弟團團得晚成笑閱世人
心事短却從黄老問長生
　　　送長溪髙國楹從學朱元晦
洛學今無恙東南屬此翁從㳺雖已晚趣向竟誰同一第收
良易遺經語未終㱕期定何日我欲叩新功
　　　以兩鶴夀薛象先
日與山農共一㕓不應家有四乗軒殷勤分送平齋下為㸔
蟠桃熟㡬年
　　　重陽日寄瑞安劉宰留宰以是日宴新第人併見招
　　　不及赴
落㡌沾衣緫失真追随茰菊亦勞神酒無肴核依然好家有
溪山豈是貧沆瀣從空来夜氣青冥随䖏際秋旻不知此是
登髙否為問慈恩塔上人
　　　和林宗易菊花韻
一歲所餘秋有㡬重陽偏與老相催毎憐白髪䏻長徤雖愛
黄花亦懶㘽好景㳺從須好友新詩風味似新醅人生適意
無過此恣聴東籬早晏開
　　　和沈仲一北湖十詠
北湖只隔嶺頭雲誰在湖邊問訊人若得小舟通我過雨晴
湏破半時辰
　　　右北湖
人去岷峨水自流豫章三字竟沈浮懐人好上層樓㸔木落
山寒不肯秋
　　　右豫章閣
可愛南山與北山北山上有斗芒寒碧雲㱕盡人何在更捲
朱簾到夜䦨
　　　右仰止亭
平平下語及雲管學到詩人豈不難莫似　人大芳潔湘波
千古訴椒蘭
　　　右葯房
一年曽得㡬畨圓恨不驂鸞上廣寒占得波光須細翫恰聞
滄海巳狂瀾
　　　右穆波亭
欲来花底竟差池我有佳名誰與㱕翌日㸔花天一色狐裘
猶自織寒機
　　　右粹白堂
借無舟楫亦褰裳目斷蒹葭水一方今夜不来同剪韭隔山
明日事茫茫
　　　右遲客䑓
萱草湏鋤莫放深竹須剪伐待成林一花一葉皆相附要使
児孫識此心
　　　右萱竹堂
紛紛萬木盡西風獨立霜林我御冬澤畔無人誰着語止齋
但護紫泥封
　　　右楚頌亭(余雅愛頌橘之語仲一欲以名其亭一日/出所蔵/潜邸頌橘二字遂改今名)
㸔花只為雨愁人一片纔飛减却春獨此得春無盡蔵毎於
愁外見精神
　　　右冝雨亭
　　　周宣義三子仲敏明　㓜謹同年登第因以前韻奉寄
營營浮俗贗還真孰與傳經妙入神一榜及㸔三子貴數椽
能忍十年貧自将弧矢書閭史便使氷淵誦小旻家學如君
今有㡬殷勤羅拜我何人
　　　再次韻簡新第諸人
行酒何如温太真風流元不鄙錢神扁舟容我㱕米老一子
令人買得貧雖有羣仙来月窟𣣔扶衰力上霜旻吾今巳定
漁樵約勛業煩公一輩人
　　　送瑞安尉林叔全尊人還鄊
論交海内略飄零最晚相㸔却有情不以一經誇魯諺自於
二子識徐卿橘香賸與蜂衙晚麥信急傕鳩喚晴天氣正佳
歸恰好莫将愁思爲空名
　　　送林叔全秩滿㱕四明
三年絶境興誰同雞呌桒巔犬巷中但欲户庭多暇日不将
鞭朴奏膚公相期霄漢搏風翮毎見燈花綴玉蟲此去逢人
臺閣上丁寕莫道止齋翁
　　　送雪庵瑾禆師還山
五馬逄迎甚闊踈滿朝問訊近何如諸公極有遲留意一日
連收竟别書佛法盛衰千刼後人生老壮百年餘向来㳺舊
今亡恙願得斯人尚起予
　　　周和叔通判雪寒索酒戲用来䪨以将朋尊
持盃雖念故人寒欲予還不似印刓此債豈應行䖏有麯春
何日寄雲安(和叔入/蜀故云)
　　　奉和周蕃伯用王道夫䪨二章見寄
森森萬木一精廬黄卷青燈自卷舒却肯追随三舎逺不論
聞問十年踈遺賢公已長懐玉老圃吾方欲荷鋤安得謝巖
題壁䖏一尊相伴㸔芙蕖
論定千年後心寛萬事平吾方慚䑕伎安敢道鴻冥門户雖
人滰溪山亦世情半天喬木立盡日好禽鳴
　　夀叔祖母(與先人/同生)
三陽昨夜轉洪鈞鳳暦今年又紀寅再拜與君觴夀母更生
猶我面先人児孫夾侍渾忘數梅栁前陳不記春從此常爲
湯餅主賸㸔諸婦抱麒麟
　　　東陽杜季髙逺訪詩以送之
當世關衰壮斯文看合離強餐吾豈敢後㑹子何期村落秋
彌好溪山晚最宜逢人相問訊所欠更䏻詩
　　　春日和林宗易韻
白與紅兼盡落梅小園獨歩日千廻浮空曉色臨無際排闥
春光撥不開學語新禽更後囀鋪茸細草雨邊来却憐追逐
今無力放下簾鈎就麝煤
　　　移花
櫻柳初無素與蠻可将何物伴身閒欲栽花木千餘本但候
春風還未還
　　　送花還宗易
酷愛看花懶種花知心惟有故人家花開分送花殘取娱老
抶衰度歲華
　　　逰鳴山寺徐一之兄弟載酒即席和其韻
惰歸春力不勝驅風雨尚愁人撡𥚑掠盡殘紅前日樹催還
新緑去年畬相将興盡隨花􁣎賴有朋来載酒車但得從今
身尚徤吾鄉風物勝匡廬
　　　和徐叔子用林宗易韻見示
相過風雨獨何歟校酒論文已不如方信深交相戀嫪却因
衰退更躊躇吟生池草書成束飲落簷花醉墮車明日待隨
公等去我頭應始自今梳
　　　和徐叔子勸農韻呈留宰
親從蓑笠問飢寒赴愬人人得犯顔更向棠隂聊憇茇要令
粒食共鮮艱身歸雨露司存後詩在山川刻畫間飽飰之餘
能細和止齋應有㡬年閑
　　　逰金奥趙園賦海棠棃花呈留宰
海棠故作十分紅梨更超然與雪同文物英華周盛事風流
玄逺晉餘風
　　　赴留宰寳壇之集因和蕃叟弟趙園韻
一枝纔放前村雪一線初開愛日天潘縣風流凡五客趙園
名字亦千年可無䏻賦如難弟恨不曾来有尉仙待得中興
用循吏更於此地設離筵
　　　示留宰
縣樓即日氣横空施及觀潮亦奏功曾上石崗看蟻穴當圗
一飽到三農
　　　或以詩送来禽次韻奉酬
連年㘽樹未成隂赬實堆盤慰我心手把新詩堪永日休誇
法帖送来禽
隔水佳人久不逢祗應我懶或君慵感時相饋情何厚却說
雲泥笑殺儂
　　　遊雲頂院和徐叔子韻
老大生憎兒女態更無春怨與秋悲略将盃酌隨宜具剰有
溪山取次嬉愛客不妨兼汎汎論文何苦太竒竒况曽窺得
尊生術通昔蒲團日一炊
　　　夀薛象先
蕭然山澤一臞仙故𬒳聲名絆俊躔祗為春秋同社燕遂歸
風雨對林眠中年曽未鬚眉白盡日全無車馬喧我有夀觴
誰與共㑹昌湖上釣魚船
　　　酬蕃叟弟韻
朋㳺同一軰伯季自相師薄䆠俄衰暮清懽僅暇時我懐青
冡曲子念紫荆詩但得無憂患幽棲豈不宜
　　　夀潘省之
泛水淺紅荷十里蔽雲濃緑木千章旁無俗子同居巷中有
臞仙一瓣香今夕還知是何夕吾鄉終勝似他鄉雙鳬便合
青㝠上笑看兒孫樂未央
　　　丁巳夀國舉兄
歲自為詩歲自𢋫愁無新思思還生更從今閠書𥘉伏待看
何年值後庚漢網䟽如天地濶奎文下與水雲平弟兄長徤
貧何病判解金龜當一酲
止齋先生文集卷之七
止齋先生文集卷之八
　　律詩
　　　村居二首
業己将身落耦耕時扵觀物悟浮生擇栖未定鳥離立避礙
已通魚並行野老窺窠占太歲牧児敲角報殘更絶勝倚市
㸔郵置客至還無菜甲羹
野衣農圃雜華髪弟兄同佚老便居僻貪閑喜命窮習成杯
酌少脫落語言工危坐㸔流景新萌又落紅
　　　和宗易作屋之什
欲因舊築倍勞形昔在先生配二程梅樹護持供北顧萱堂
潤色作東榮但堪樽爼来三益何必籓墻屏五兵若徙荼䕷
分乞我亦令児軰記家聲
　　　送縉雲葉正𥘉兼簡杜伯髙
我固閱人非草草君扵前軰亦拳拳經師未數郯夫子筆力
方窺李謫仙所恨尚於收第晚将詩空與背時傳頻年不信
燈花報報得人来亦可憐
　　　和宗易賦素馨茉莉白蓮韻
軒牕一日粲三英盡室無塵眼倍明閩粤固甞矜絶美風騷
猶未及知名羞将姿媚随花譜愛伴孤髙上月評獨恨遇寒
成弱植色香殊不讓梅兄
　　　沈仲一送菊自言封殖之勞欲得詩為報為賦三絶
東籬何在菊年年菊視陶詩竟孰賢未必緣詩花更好花将
詩與萬人傳
霜螯風味小槽春新様宮衣試麯塵(見周禮/麯衣注)一段秋光誰領
此芙蓉凡子桂陳人
愁乾手自搭連筒苦雨丁丁杙小蓬乞得花開急催客明朝
恐已着霜紅
　　　仲一以詩采用韻奉荅
陪侍經幃渉歲年亦甞尚論鞠衣賢如今三嗅馨香泣惟恐
将詩去浪傳
嗚咽苔移玉座春昔年曾扈屬車塵重陽不見黄封酒只見
餐英獨醒人
剰有新詩入逓筒豈無䏻畫作掀篷金錢翠盖相輝映着我
皤然酒借紅
　　　寄題薛象先新樓
矮簷風雨送蝸牛有客来誇百尺樓闔郡臺池皆下瞰背城
湖海亦全收清時未放徒髙臥半世何為故倦遊觧盡橐金
君計决月眀長笛起漁舟
　　　立春
千官勒馬謝幡勝萬國鞭牛占雨晴誰㨿槁梧相近午頰車
徐轉鼻無聲
　　　除夜用前韻
春来十日垂垂雨歲盡今朝亦未晴衰老見年殊不覺臥聴
穿葉打窻聲
　　　送子婿林申甫還侍
鏘鏘笙磬阼階東穆穆黄流玉瓉中近在門䦨無此稱老来
襟抱更誰同幽燕遺恨須收苐孔孟微言要忍窮精舎一區
泉石好何時相就㸔冥鴻
　　　逰趙園
主人避客竟何之雨過停橈落日遲頼有畦丁曽識客来禽
花送兩三枝
　　赴林宗大招賞牡丹之集
剝啄要春酌團欒得晚晴千花名品下一葦病身輕文㑹非
投轄清歡勝絶纓倦逰吾獨愧歸趂兩山眀
　　　寄謝懐英髙士
聞君已得㱕山請顧我方當絶跡時欲葺止齋猶未就篋中
應有草堂資
　　　和張端士𥘉夏
綠隂四合水迷津春去雖愁却可人無數飛螢窺案帙有時
乳燕落梁塵滿塘荷䕃将還舊試火包香又斬新短夜得眠
常不足僧鍾遮莫報昏晨
　屈原賈誼陶淵眀文辭皆喜道孟夏而悲樂不同雖所遭
　之時異要亦懐抱使然爾端士寄夏日一首若無聊然因
　和其韻頌初夏之羙以觧之
　　　送周介之同年赴徳化宰
民社湏吾黨江湖足此情不堪秋暑近欲趂莫潮平拙宦成
華髮憂時自短檠君㸔廬阜石千載尚垂名
　　　謝林黙之居士恵酒居士山居方與世絶尚欲友此
　　　廢人耶小詩舉發一笑
不将鵞鴨惱比隣林下蕭然老幅巾乞與青州十從事添成
眀月兩間人
　　　戈午夀國舉兄
一毋分身四白頭從今家事付児流只須老草供觴味乍可
婆娑伴釣逰勞世萬人輸暇日好天一雨薦新秋平章何物
冝為夀三十餘年晏子裘
　　　止齋即事二首
性已耐岑寂老應忘隱憂齊年䨇白髪盡日一蒼頭竹閉緘
門鑰蒲團數漏籌未知庭廡下還有雀羅不
教子時開卷逢人强整襟再貧㸔晚節多病得𥘉心地僻茭
蓮好山仾竹樹深寄聲同燕社眀月又秋砧
　　戲題止齋叢石
雖無壁立翠琅玕聊當庭前犢鼻裩我亦開之方伎者衆山
皆大小為尊
　　　重陽和朱直方韻
衰老登臨得並家絶勝十載向天涯直須與世為陶令謹勿
令人識孟嘉藍水悲吟空雅徤牛山醉墨謾欹斜誰知竹葉
雖無分一笑何妨菊自花
　　　用徐叔子韻送其過毗陵
家食年年未觧忙浮況閭里但壺觴偶緣他故趨吴㑹可使
吾徒憶魯狂曲水風流王逸少鑑湖窮約賀知章請於百尺
樓頭上下視人間有肺腸
　　　送四眀汪文子
文盛經生少官輕舉子繁誰䏻堪逺役相與及微言淺凍留
春雨新愁起夜樽斯文吾不敢短句送㱕轅
　　　寄九江宋居士
篋中毎閱所蔵書長憶瀟湘九宛餘一别十年身尚徤恨無
飛羽過匡廬
　　　酬劉進之
氷柱劉乂句綈𫀆范叔寒所親多物望相識半人寰今老猶
徒歩吾竆亦厚顔幽懐真易足萬卷屋三間
　　　己未上已清明
霖霪故作落花天佳節重重倍悵然雖有庭除臨曲水更無
尊爼試新烟酴醿雅欲延春賞杜宇還䏻破晝眠頼得二昆
同一客蕨芽蒲笋短檠邊
　　　和林宗易上巳韻
􁨊􁨊曙皷五更初枚數何門可曵𥚑孰與課児翻故紙㡬曽
縁客掃精廬常饑未免時中酒多病安能强著書自笑無才
供視草徒勞身後問相如
　　　和林宗易雨後韻兼簡沈仲一
溪山秋色日侵㝷一水循除萬木隂幸有新炊送農扈可無
勝踐盍朋簮蒲荷綿亘衡從畝鷗鷺追隨下上音寄語北湖
休獨自摩挲周鼎與啇􁃺
　　　張端士以詩送蘭蕙因和其韻
暮春堂上抱天和時啓柴扉與客過客有可人須語似新篁
来㸔玉森羅
　　　寳壇寺林宗易韻
夢囬齒頰自天香何必招魂怨渡湘少待精廬天向暁有来
嘉客歲為常雲山鎮壓魚蝦市煙雨荘嚴橘柚鄉最好題名
雙石闕可題周暦萬年長
　　　荅朱翔逺見别之作
總角相㸔五十年行藏殊轍各皤然豈無子羙書成束欲送
相如賦上天俗眼不寛多小謹交情何限復長篇乗壺偶自
兵厨至聊助征㠶一醉眠
　　甞語客蓴鱸橙蟹的對或言今年斗門堅寒故蟹不
　　　上又今秋風急鱸魚亦鮮余發一笑因成二十八字
專鱸有玉西風急橙蟹無金東海深祗為酒醒愁夜永二蟲
得失我何心
　　　因客說秋秫水傷復用前韻
風鱠不湏鹽豉好霜螯湏着酒舩深無由種秫求旁舎旁合
秋螟已蠧心
　　　已未生朝謝莘叟兄送梅
無歲探梅不恨遲緝齋今送兩三枝也知造物多生意亦為
畸人觧笑頥壬子恰同身墮地庚申還值國開基數家誇道
明年好好在長貧誦繫辭
　　　又
莫笑㘽培日月遲待㸔老榦及孫枝天将臈去春囬首人與
花同雪滿頥萬里隴頭空故蹟孤山籬落但餘基至今佳句
無人繼誰與招魂着楚辭
　　　覔花
背山靣水竹週遭雖乏樓臺氣已豪更得好花千百本中間
容我誦荘騷
　　　和徐魏叔見寄三絶
蒲團坐閱歲如梭不管門前雀可羅投贈紵衣纔薄物道人
微笑已嫌多
紈袴何甞不誤身梁園金谷草長春送将重錦齊三十咲殺
生芻一束人
獨向心源識背趍豈於身外較精粗凄其下視人間世朝市
區區地一夫
　　　和朱宰逰丁園韻
榆火逢佳節棠隂接勝逰移樽忻及暇乗屐共㝷幽日靜竹
光合風喧花氣浮主情殊未倦衰暮為遲留
　　　庚申上巳
何事　天低雨露慳一　遺晚　百感又春關墨客山
隂竹騷人洧外蘭誰知千古意不在　㳺間
　　清眀後一日宴客明日宗易送牡丹有詩次韻
客去朝酲悪詩来晚思和名花如洛上佳句近隂何雨故妨
新火春應墮夢柯莫将行樂地蝸角動干戈
　　　和汪仲嘉樓大防二尚書賀鄭貴和華文休致韻貴
　　　和四眀人從其子㤗興為瑞安主簿
簮笏相摩入殿廬人皆自笑此區區豈無隻字踰華衮未必
千鍾勝飰𬞞吾見北山多後倦誰如東里竟先驅追随曵履
枌榆社猶及香山退傳無
巋然名節萬人尊詩落文昌帝九閽耄及衛公還失䇿早如
踈傅亦傷恩華文延閣如今少神武脩門自古存我與東樓
最欣慕掖垣燈火㡬同論
　　　寒食早起圍爐中戲和林宗易韻二首
疊帳重裘更怯風絶憐寒食到匆匆一春不見花開落但䜛
㘽花費㡬工
春工偏以速為神誰管沉痾未覺春禁得春寒長恣賞甘心
輸與少年人
　　　晚移舟塘次值風而囬莘叟兄有詩次韻
經春屏跡與誰同苦雨衣篝亦自烘方此欲為官况事依然
不值世情風蒙茸水國蒲荷蕩馥郁田家橘柚叢最是一年
行樂䖏翻成咄咄坐書空
　　　送四眀方伯起
世事關分合人情㸔短長君應愁冨貴人巳畏文章竚立親
雙鬢追随客累觴未知歸定否吾亦愛吾鄉
　　送楊渭夫入淮
老去關心㝡語離不堪離久㑹還希君方慷慨思矜振我已
婆娑喜惰歸萬事莫如身自愛十詩亦與世多違倘将書寄
雨来鴈且問瓊花果是非
　　從族叔覔老桂
他山有桂老鬅鬆好植梅旁伴槁容着我對吟前赤壁乞君
分與左青龍踰墻之樹冝無取(國風將仲子兮無踰/我墻無折我樹桑)益屋扵
東本不㐫(家語有人問東益/屋不祥孔子闢之)恭想短章蒙一笑便呼鉏钁破
苔封
　　　蓮花
伯仲之間竹與梅魏姚聲價浪崔嵬雖然亦混魚蝦䖏風度
自從丘壑来
　　　寄林宗大
春巳無情雨妬花病還妬客到花家今當未雨纔身健杖䇿
来㸔半吐葩
　　　和莘叟兄詠張子房韻
不縁多病遽懐安閱盡人間萬事難謾以笑談分楚漢竟将
功業付蕭韓
　　　朱及之以所種荔枝結實招飲不及赴以詩謝之
閩譜余甞第状元年来雖見僅名存貢存天寶猶徒擾賦似
相如亦妄論毎羡朝陽私沃壤正愁秋雨妬芳樽綘衣玉質
今何夕照我西歸十二軒(及之云以風雨/僅存十二顆)
　　　從徐一之覔菊
我欲作亭題獨立苦無翠盖著金錢園林百軰皆名勝為趂
西風乞冗員
土盆瓦斛空中久羞見重陽揷滿頭寄向柁樓煩送似笔鱸
韲蟹待新篘
　　　次韻奉酬徐一之送菊
桂叢蘭畹悄無譁但有哀鴻天一涯節物更誰知白髮交情
於此見黄花聲名獨立空秋際香色平鋪與露華南雅未收
騷致意騷人應欲𥙷詩葩
　　　廷植姪得男朱文昭寄詩於湯餅集即席和韻
喜說徐卿得二雛吾家波及亦君餘青衫手板冝從此斷簡
家蔵莫付渠但欲健如黄犢走不妨錯冩㺯麞書更㸔湯餅
頻頻供笑索梅花到歲除
　　　送鄭主簿㤗興觧官歸四眀
師友於今説鄭鄉親庭分付舊行蔵但知職分冝棲棘盡把
聲名屬憇棠一字未曽緣薦墨扁舟纔可着詩囊問津漁浦
多西笑獨為菜衣味更長(㤗興以乃尊華文老不能車迂/道䖏婺自錢清漁浦㱕四明)
　　　送孟延昌㱕蘭溪
典同周命士律恊漢諸郎師友今千載妻孥各一方髪從何
䖏白菊有去年黄惜别無多語關雎三㫁章
　　　劉進之飲蕃叟弟筠亭且賦詩余與蕃叟族居盖
　　　屏迹不出各數年於是有感次其韵
判與漁樵日徃還鶴亡蜂遁徑苔斑何人不棄㝷常事有弟
相忘咫尺間寛綱及余端已老祥琴相爾未應閒但将丘壑
全分付可待移文始厚顔
　　林宗易劉進之見訪有詩再用前韻
牛羊日夕鳥知還休說年時玉笋班四皓亦甞空老去二䟽
不在共功間脩書尚覺㱕期晚隱几兼忘永日閒况有宸章
長對越昭囬雲漢不違顔
　　題錢宰吸光亭圖
棲身雲夢八九上用意風雩五六間惟有澄波兼皓月尚憐
波月蔽虧山
止齋先生文集卷之八
止齋先生文集卷之九
　　挽詩
　　　擬進　御製
　　　孝宗皇帝挽詞五首
九廟威靈逺(逺一/作重)三宗徳業尊謳歌思藝祖暦數在神孫欲
返皇圖正先推帝繫恩諸儒議東嚮此意定初元(謂以隆/興紀元)
但謹雞鳴問何知鶴髮侵石經方與學盟載更關心四海堯
䘮畢三年舜慕深匆匆付神器長樂尚沾襟
神機規禹迹鬼膽破胡児大號初㱕我成功少待時鞬櫜懐
不滿簟食問何遲河洛空遺恨年年上玉巵
好學元無斁忘疲晩有加眀謨宗六藝妙用合三家照映天
經緯流傳士齒牙奎文尊閣䖏更合榜重華
群才何輻輳聖度似天寛清蹕留儒舘黄金散将壇風雲一
語合日月萬人㸔攀附今無路哀摧壮士肝
　　　孝宗皇帝挽詞五首
藝祖開皇極何心卑後昆天将翊堯運世復見湯孫武接規
模在仁追典則存煌煌宋宗社永永配乾坤
深衷何自見寛詔不勝書當宁延方岳􁅢人問里閭歲爲周
委積家𬒳漢蠲除巷哭彌天逺長江淚不如
豈以崇髙極䏻忘凛凛憂衣更三澣舊費爲十金休熊舘無
秋獵期門絶夜逰恭惟懐顯徳真可締孫謀
正觀真英主三王合庶㡬此時生後聖端欲踵前徽濟世功
何異除兇志偶違辛勤三十載十漸更無譏
不作脩齡夢天乎詎可諶白雲新厭世黄屋舊非心徳業成
千古閭閻寝八音烏號在何許霜重越山岑
　　　挽吴明可給事
諸老俱淪落流風日轉移獨懐憂國意長説渡江時姓字誰
如此功名早不疑却收湖海氣燕坐雪垂頥
憶上諸生謁公方薄恙侵欣然蒙絮㡌恨不醉花隂自說㸔
人熟相期晚歲深半天蒼嶺雪囬首為沾襟(謁公之夕宿蒼/嶺下天大雪明)
(日嶺上/深數尺)
　　挽木奉議(藴之詹/事尊人)
寵數頻年及俞音萬口傳豐碑来少海大軸落台躔教子冝
如此聞風亦凛然送車今塞道拱木㸔參天(東官為寫榮慶/二字史丞相以)
(詩賀/之)
盛事無虗得玄襟可自知徧觀同軰行誰似暮年時衮冕趍
椒殿簫韶送玉巵又冝天一笑獨此有遺悲
　　　悼蔣昇仲承事
扁舟来徃適吾真却笑旁觀道隱淪三釡豈無児可就百年
要與酒相親賸㘽梅竹皆縁客晚得冠裳不語人試向南塘
問漁牧定於此老亦沾巾
　　　挽族叔父
松竹深圍屋　蓮賸種魚所愁賔客少不問稲梁餘盡日
相語盈門手自書吾兒有名字萬事聴何如
我懐終古恨不及奉觴時滿眼㸔諸弟何心賦此詩牛羊来
蟄蟄丘墓去纍纍亦有千鍾飬曽無一字碑(蕃叟自為/尊人埋銘)
　　題丁少詹姑墓誌後
白髪從夫志青芻為客謀送車今㡬兩樂土有斯丘(㱕葬于/父儻)
猶子聲名甚他時雨露秋摩挲㸔石刻嗟惜到松楸
　　　挽樓朝奉
裘馬朋簮盛緋魚筦庫卑行蔵公論在然否寸心知歲晏曽
三接民功僅一麾空餘華衮字有恨盖棺時(史少傅/銘其墓)
九寺方連茹專城又夾河晚㸔諸子好孰與一門多薄海皆
驚嘆亨衢忽薦瘥大連同厚夜其柰少連何
　　　挽包顒叟
樵牧常爭席篇觴早䇿功有懐随事見不耻與人同我故竒
諸子年来識此翁待㸔稽古力喬木已悲風
翁子㸔時軰平生不妄賢獨於公有誄惟恐世無傳他日須
深刻吾詩可附聯草黄松栢秃名與石巋然(翁誠之/作行状)
　　　挽張子由毋
又是君王上玉巵未央雨露湛垂垂版輿此去還無恙芝檢
重来更不疑四世團欒䏻有㡬百年澌盡亦堪悲里中諸毋
今誰在聴説承平祐聖時
　　　挽潘才叔母
剥啄唯深夜門前杙小船有児能自致此毋已堪傳竹院前
聞熟桓楹大字懸病懐嗟不及徤筆附諸賢(才叔所居/有竹院)
　　　挽周宣義(魯山司/法尊人)
無酒澆陳草将詩刻隧碑遺名從此在真意竟誰知教子還
餘事周人亦有時憶甞從夜話欲去更遲遲
　　　挽婺女何茂宏
勸駕甞連蕚應門忽二毛竟於時不偶吾更晚相遭宿草堪
揮淚豐碑忍泚毫送車今㡬兩誰最戀綈𫀆
　　　挽薛季益尚書
徧試江淮聲籍籍乆勞荆蜀鬢蒼蒼同時半已登槐棘卒歲
纔䏻足稻梁遺藁不爲他日計佳城尚及此丘蔵豈無後作
多文勝令我懐人淚欲滂
州里誰如此逹尊戸庭深靜最情敦不将尺牘通當路却枉
扁舟訪杜門毎見色温如有属欲書心愧不能言從今若祭
枌榆社好配横塘兩獻樽(公與許忠簡/公居同鄉)
　　　挽彭通直(子復監/丞尊人)
前軰如同郡流風僅㡬人不令児巧䆠所尚世清貧及老猶
書卷通班但幅巾吾銘雖未就鄉譽勝堅珉
　　　挽沈次卿學正
洛學傳當代家聲屬此翁一生無世味萬事與人同恨不師
前鄭欣甞客阿戎冝銘千古意豈在語言工
　　　挽林承信(道夫教/授尊人)
重交寜問田安在急義固扵官不知膴仕幸多花蕚好幽棲
冝與竹林期床頭周易吾将老案上楞嚴晚得師此意自應
天予後嶧陽未琢長孫枝
　　　悼林仲逸縣尉
家故書千卷生纔試一斑賞音殊不少筮仕獨何艱松菊将
身隱蘋蘩忽涕澘幸哉賢玉潤有誄不容刪
　　　挽張材卿知郡(大猷端明之子/春卿尚書之弟)
貂蟬不逮老端眀世濟誰如好弟兄能着青衫偕計吏却将
白髪去邊城夜魂俄斷凝香寝秋淚仍兼曵履聲萬石君家
同一傳嗣書應更有公卿
　　　挽新昌吕脩職
頃作庵廬客㸔公手種蒔溪毛無亂理宰木有連枝久欲鑱
他石今還賦此詩黯然懐宿昔絮酒定何時
不道千山阻将遺百世名有児䏻自致此老巳堪銘祿豈無
三釡賢誰似一經吾詞雖未就應有護幽扄
　　挽尤延之尚書
自為師説竟誰宗毎事持平屬此翁有志政須名節是斯文
非獨語言工要令舉世人材出合在前朝行軰中安得長年
留把柁後来各與一㠶風
宿留江湖長子孫行蔵節節耐人㸔及為侍從身垂老欲試
平生事轉難書就僅題前太史功成方記舊甘盤令人長恨
經綸意歴事三朝見一斑
向来諸老獨巋然羸不勝衣萬事便燈下細書批勑字雪邊
先着趂朝鞭豈應無故令身健却止功名與世傳遺奏定留
封禪藁憑誰吹送九重天
壮嵗從㳺兩鬢霜重来凾丈各堪傷那知卒業今無及極悔
論心昨未甞相約㱕期湏次第獨存病骨更凄凉他年頼有
門生記託在碑隂永不忘
　　　挽沈虞卿侍郎
官重元非好思閒樂有餘生児早傳業課女夜抄書時事方
關念㱕懐不遂𥘉經綸縁未了天意盍留渠
嗜古真成癖摩挲笑眼開㫁編遺汲冡名篆出秦臺　緣
應盡雲山喚不囬凄凉子雲宅問字有誰来
　　　挽東陽郭徳誼
簮紱何能貴聲名幸自脩凡今為我友㡬半與君遊翰墨千
年托松梧一夜秋令人懐昔日烱烱夢丹丘
　　　悼楊休甫
䄂手旁觀一世餘元非親物亦非踈酒邊毎事如人意燈下
通宵讀我書學到荘騷纔止此生􁅢周漢定何如西州相識
無遺恨獨恨無從摻子祛
　　　挽宋巖老叅議
居然是是亦非非錯䖏稠中定不疑萬事過人旁袖手一生
從衆自觀頥肯為壮縣雖甞試略見周行巳逆知盡日杜門
佳客至小槽親校酒醇漓
少小修蔵近市朝亦非着意混漁樵不為禦㓂猶爭席好說
淵明更折腰一飯重違凢子約千金終却故人招送車㡬兩
交相唁我獨難忘最乆要
　　　悼劉謙之知錄
海内多吾友飄零今㡬人相忘尤墮淚欲誄輙傷神(余欲作/景元同)
(父祭文皆不勝悲/輙止謙之亦然)才力矜餘地心期耻後塵溘然無一語愁
殺白頭親
　　　挽王興之提刑
四海王詹事傳家有象賢宦情塵滓外風誼典刑邊遺愛依
前鄭羣居得少連生平纔樂此一夣涕澘然
　　　悼濟陽夫人
久接江山境曽論子姓文於焉觀内則可以繼前聞榛栗嚴
賓豆蘋蘩㓗祀芬有人言不朽片石合磨雲
　　　挽張春卿尚書
懐抱今遺直身名古象賢路車陳左塾笙磬在東懸再世星
辰上三年雨露邊﨑嶇空老去有識共澘然
論建回天力生平與衆同居常焚諌草人自避乗􁇰朝譽多
張仲家聲近魯公挽辭吾不愧收入汗青中
　　　悼翁仲立逹州
憶昔㸔封事令人激懦衷邊籌皆破的硬語更盤空晚亦通
家好居然與衆同行蔵甞論定誰假一㠶風
淮幙何多譽巴城僅一麾最書膚使上好語近臣知篳路江
山(一作/烟雲)久維舟日月遲空懐歸報牘不逮勞還時
　　　挽劉端木司户
十年共語昨来非長憶𥘉年握手時身世自憐心烱烱功名
猶恐論卑卑民彛亘古非蕪沒學者如公好器資緩轡徐行
􁅢九軌可堪倐忽九原悲
　　　挽林致賢提舉
一經韋氏學五桂竇儀家毎耻郷評過深懲履道華人方貴
全壁事已墮空花褒衮来黄閣千年置齒牙
　　挽劉茂實和州
欲課民庸元道州欲評人品馬少㳺居無一事可切齒薦有
三公方掉頭送公歴陽令我愁目㫁賓鴈書沈浮識與不識
涕淚流人世安用湏封侯
　郷士大夫書説自眀果然嗚呼悲夫自明為太學諸生數
　與余㳺乾道壬辰同試進士自明不第於是始别别三四
　年間自明以釋褐仕于朝而余之再至在所也則自明寖
　貴絶出其輩行間相過語至其歡狎悲壮與在學校時無
　異也余丞郡長樂㑹自明家居待台州闕更數徃来甞造
　其所舎僧寺室中蕭然箯輿一乗老床凳數隻凡若干口
　日須婦翁米以為食而自明意象與在舘閣時亦無異余
　毎語人自明来日甚長也而今死矣自明言行焯焯在人
　耳目不但余能言之也余獨悲自明以喜事嫉邪取名於世
　而死最不幸好議論者曰是冝不良死也余觀自明立朝
　於進對苟得之閭里厮役當諱而不以言上者具以情奏
　滿朝為危而自明雖即死不悔真若不愛其死者然其事
　毋孝左右不敢違晚得師友務為靖恭閒雅不苟坐立雖
　一飲茹亦必揣度無害乃下口余甞羔菌以進自明驚謂
　曰是可食耶徃聞有食此死者至今不近也自明可謂重
　其死矣士患無志有志矣患不見知於上知而少不合輙
　不持重以究其用亦士之罪也方自明以母老請外去非
　上意天下皆以旦夕且復用自明又甚自愛而及於此何
哉是不謂之天耶故余爲斯文也他不暇論扵其死亟致
意焉以見余悲且以觧議者之惑亦自明之志歟自明長
樂人姓鄭氏名鑑詞曰
母曰余児兮吾莫知其何尤婦曰良人兮吾曷爲罹此憂兄
弟不以是咎兮朋友稱其好脩恭不得其故兮庸强名之曰
命相彼下堂而貽戚兮或結纓以順聴萬不同咸自取兮曽
二者孰失其正聲鬼神之所仇兮人直躳焉是病胥屬鏤忽
墮其前兮屈魚腹以爲穽竒禍作於牗下弓顧奚悲而冝慶
嗟子何傷兮獨余懐不䏻以自勝尚或相爾藐孤兮天終焉
其有定
止齋先生文集卷之九
止齋先生文集卷之十
　　内制
　　慶元改元詔
勑門下朕以眇身託于兆人之上惟曰兢兢懼無以紹列聖
之休而對揚　上皇之慈訓也永惟當今之務何者為急非
欲百官脩輔而民力𥙿歟夫親君子逺小人慶暦元祐之所
以尊朝廷也省刑罰薄稅歛慶暦元祐之所以恵天下也是
彛是訓歴年彌長肆于中興舉偏𥙷敝皆於此乎取法克至
今日中外乂寜朕幸蒙遺業䋲祖武而敢一日忘此乎掇取
羙號於紀元詩云不愆不忘率由舊章盖庶㡬周成焉其以
明年為慶元元年故兹詔示想宜知悉
　　　哲文神武成孝皇帝梓宫啓攅塗
　　　奏告祝文
伏以兩楹啓殯六引徂東欲　仍几之神以　即因山之吉
敢先䖍告用兾安行尚享
　　　啓攅畢梓宫還殿
　　　皇帝行祭奠禮祝文
伏以厭世上賔終天永歎撤攅塗而即吉罄薄海以攀號酹
奠雖䖍曕言何及尚饗
　　　發引前一日𥘉更總護使行夜祭祀祝文
伏以三年之制念在終䘮七月有期忍當明發共脩祭事曷
究哀悰尚饗
　　　前引前期祭告錢塘錢清江龍神祝文
伏以於昭烈祖将祔思陵方六紼之問津維大川之借助用
伸忱請尚兾明聴尚饗
　　　發引遷奠祝文
伏以仰止龍輴臨于丘隧方少湏於筮日庶永妥於賔天昭
告何云哀摧罔極尚嚮
　　掩攅前一日奏告
　　　昭慈聖獻皇后　徽宗皇帝　顯恭皇后
　　　顯肅皇后　顯仁皇后　髙宗皇帝
　　　憲節皇后攅宫祝文
伏以思皇烈祖徃祔諸陵當復土之及期願在天之垂祐不
震不竦以永萬世之藏耒㷼来寜如同一堂之上尚饗
　　　掩攅祝文
伏以遣車攸屇復土維新竟蔵橋冢之衣冠莫覩堯天之雲
日永懐弗及隕越何勝尚饗
　　　九虞祭祝文九
　　　　一虞
伏以稽山仰止想祖烈之攸宣清廟肅如悵神㳺之未祔於
兹易奠何以勝哀尚饗
　　　　二虞
伏以廞衣安在曷堪丹旐之思虞几是憑尚系羔墻之念道
周之薦海内如摧尚饗
　　　　三虞
伏以亘古永違貽孫謀之如在自今始吉嗟孺慕之何窮三
薦既陳長號罔措尚饗
　　　　四虞
伏以信信宿宿暫妥於神棲子子孫孫永懐扵祖武方舟而
濟有淚如傾尚饗
　　　　五虞
伏以維堯傳舜俄同閟於衣冠自越入吴迺獨還扵翣䘙望
如弗及哀曷能勝尚饗
　　　六虞
伏以念兹皇祖忍當昌歜之陳瞻彼昊天痛極胡髯之逝恭
迎仗䘙疑對音客尚饗
　　　　七虞
伏以濤江限㫁甞攝事扵攸司郊次森嚴方飾躬扵斯薦㧞
依永巳慟哭何云尚饗
　　　　八虞
伏以顧瞻橋家巳深萬古之藏想像袗衣尚御重華之舊反
虞将畢追慕罙新尚饗
　　　　九虞
伏以百神受職来奉於主車三后在天行升于祖廟哀哉永
訣忍此終虞尚饗
　　　掩攅畢謝土神祝文
伏以於皇烈祖来祔思陵允惟百神襄此大事敢忘荅貺更
冀明聰呵護之䖍永永無斁尚饗
　　　安南國王李龍翰加恩制
敕門下朕宣室受釐言念梯航之逺揚廷孚號載䟽綸綍之
恩以昭烈祖之宏摹以篤价藩之丕祉推誠順化秉信守義
奉國履常懐徳謹度思忠功臣特進檢校太尉充静海軍節
度觀察䖏置等使兼御史大夫上柱國安南國王食邑一萬
户食實封三千八百户李龍翰恪勤厥服紹羙于前克提千
里之封勿替累朝之好霜露所墜固同洽於至仁滄海不波
盖良繇扵多助維時嗣服有事合宮亦遐想於彌恭莫共陪於
肇祀駿奔在廟雖阻脩黼哻之儀旅實充庭甞與備蕭茅之
享肆昐新渥爰廣舊封裒載藉之名言侈元勳之顯號扵戲
閔予訪落疇在公助祭之勞嘉乃象賢謹與國咸休之度於
焉申錫其尚欽承可依前特進檢校太尉充靜海軍節度觀
察䖏置等使兼御史大夫上柱國安南國王加食邑一千户食
實封四百仍加濟羙功臣散官勲如故主者施行
　　　賜徽猷閣學士太中大夫知襄陽府張抣辞免改差
　　　知建康府恩命乞在外宫觀不允詔
勅具官某省所上表辭免恩命事具悉爾獨不聞故國世臣
之說乎而来諗疾也夫保墳墓孰與成先正之羙休祠館孰
與圖累朝之報智者當有所擇矣式遄其驅毋事多遜所辝
冝不允
　　　賜文武百寮宰臣趙汝愚等上表請
　　　皇帝還内不允批答
省表具之朕遭家多難懔乎懼不足以當大事頼天之靈宗
廟之祐迺者壬寅獲與同軌祔烈祖於思陵而遣車徂東虞
主未返仰止稽山明發不寐皇皇望望未知所為也公卿百
辟其何以慰朕而欲徇故常之請還廣内乎方将稟命于
上皇以供養仍九虞侍兩宫為事所請宜不允
　　　賜趙汝愚等再上表請
　　　皇帝還内冝允批答
省表具之夫㑹朝之囂讙非所以示下宿衛之暴露非所以
持久朕豈不熟慮此歟但以任姒之養未忍違離阜陵復土
盍亦宿留是用却前請而勿聴也今承命三宫皆曰不可百
辟卿士又懇懇以為言朕惟捨獨見以從衆允徇大權而勝
私誼自古后王鮮不由此顧如冲人其敢咈親尊之意抑臣
庶而弗省乎所請冝允
止齋先生文集卷之十
止齋先生文集卷之十一
　外制(自紹熈四年/正月以後)
　　皇后歸謁家廟親姪忠訓郎閣門宣賛舎人幹辦軍
　　頭司李孝純武經郎帶　御噐械幹辦皇城司李孝
　　　友各特轉右武郎
敕具官某等朕惟古后妃有求賢審官之志而不私謁而人
主則特隆扵肺腑之親夫惟后妃彌遜人主彌恩斯可觀巳
日者吾后省家廟爾某皆以猶子祗服厥事朕何愛一横行
郎而不以寵汝惟無忝爾祖以長守冨貴則予汝嘉可
　　　皇后親姉故任武節郎閣門宣賛舎人致仕霍漢(臣)
　　　妻平凉郡夫人李氏封成國夫人故任武經郎致仕
　　　馬煥妻安化郡夫人李氏封信國夫人忠訓郎士
　　　廉妻彭原郡夫人李氏封崇國夫人
敕朕惟古后妃有求賢審官之志而不私謁而人主特隆於
肺腑之親夫唯后妃彌遜人主彌恩斯可觀巳具位某氏夙
以㳤恵友于坤儀日者翟車還省家廟越来相事禮無違者
其益湯沐視君夫人尚服寵榮以綏夀祉可
　　　皇后親姪孫承節郎李瑜李粲各轉兩官
敕具官某等日者吾后還省家廟朕循故事推恩后族自尊
及卑罔或遺者尔以幸㑹爰進二階豈不榮哉尚務靖共以
綏爾祉可
　　　皇后親姪婦故忠訓郎贈文州刺史李斌妻安人潘
　　　氏右武郎帶御噐械幹辦皇城司李孝友妻安人趙
　　　氏親姪女通直郎充點檢贍軍激賞酒庫所幹辦公
　　　事韓松妻安人李氏並特封恭人親姪孫孫女右武
　　　郎帶　御噐械幹辦皇城司李孝友女孺人李氏特
　　　封安人
敕具位某氏朕惟古后妃有求賢審官之志而不私謁而人
主則特隆於肺腑之親夫惟后妃彌遜人主彌恩斯可觀已
日者吾后省家廟爾以猶子實来相禮朕嘉與之用益汝封
尚服寵榮以無違我齊家之化可
　　　皇后親姪女夫通直郎充點檢贍軍激賞酒庫所幹
　　　辦公事韓松特轉一官
敕具官某日者吾后還省家廟朕循故事且酌有司之議推
恩后黨而爾来自勲閥雅有能稱眷在甥舘亦與幸㑹至於
増秩豈不榮哉尚務靖共以綏爾禄
　　　皇后親姪女之子從事郎韓大用大任各循兩資
敕具官某朕惟古后妃有求賢審官之志而不私謁而人主
則特隆於肺腑之親夫惟后妃彌遜人主彌恩斯可觀巳日
者吾后省家廟爾等迺以諸甥亦與幸㑹例進兩階豈不榮
哉尚服寵章無忘忠報可
　　　皇后親屬進武校尉韓大有将轉承信郎
敕具官某日者吾后還省家廟朕循故事且酌有司之議推
恩后黨而爾以諸甥亦與幸㑹例進一階豈不榮哉尚服寵
章無忘忠報可
　　　皇后閤提舉官武功大夫帶　御噐械楊舜卿轉觀
　　　察使
敕具官某等方用盛時后妃永懐賢士大夫僕馬俱病而不
敢私謁於上徒欲為觴酒勞苦之而竟不可得慨嘆而巳尔
服劳宫閫迺以吾后有事家廟之恩至将廉車豈不榮哉而
槩之周人何其幸也尚服寵章無忘忠報可
　　　皇后幹辦宅從義郎張友直忠訓郎沈直各特轉一
　　　官
敕具官某等朕酌有司之議推恩后族而及其私人爾等適
與幸㑹各進一階其尚恪恭母替爾事可
　　　随龍脩武郎閤門祇候兼皇后閤主管進奉袁佐額
　　　内翰林醫官太醫局教授王良佐成安郎陳翊額内
　　　翰林醫官郭儀忠訓郎幹辦人船伊昱忠訓郎主𬋩
　　　文字傅昌時忠訓郎掌牋奏劉玘忠翊郎主管進奉
　　　周良臣成忠郎掌牋奏黄允文随龍成忠郎浙西安
　　　撫司准備将領主管進奉趙友信成忠郎私名掌牋
　　　奏吴衍保義郎王寜費師旦承信郎陳琪承信郎轉
　　　運司准備差使王演承信郎魏嘉言承節郎薛拱承
　　　節郎幹辦人船李祓進武校尉私名掌牋李大受該
　　　遇　皇后歸謁家廟並特轉一官
敕具官某等日者吾后還省家廟朕循故事且酌有司之議
推恩后黨而及其私人爾等各以幸㑹至於增秩豈不榮哉
尚務肅給毋怠其事可
　　　秉義郎韓侂胃特授閤門舎人
敕具官某朕永惟舊相有勲勞於我家而其裔孫或䝉戚里
之澤越在右階無以著見唯是試之後省以發其文官之上
閤以華其選尚庶㡬焉爾其懋哉用俟眀陟可
　　皇伯太師嗣秀王伯圭合得冠帔一十五道並特換
　　　封孺人賜親属内欲将一名與故妻秦國夫人妺宋
　　　氏封孺人
敕某氏古者醻勲賢之劳則及其私人况所尊敬自吾
夀皇以兄禮之者乎况其君夫人父之同産子乎以其貤恩
爵為命婦雖過扵恵朕何愛焉可
　　　閤門宣賛舍人㳺恭特授武徳郎落閤職權發遣臨
　　　安府兵馬鈴轄
敕具官某爾男爵也習於階兼之儀而不閑軍族之事非設
官之意矣第其乆勞優以増秩試移賔政徃治戎韜其務赴
功以湏噐使可
　　　起復武功大夫文州刺史興元府駐劄　御前右軍
　　　統制兼知鳳州郭諝特轉復州團練使令再任
敕具官某朕以禁旅扞邊而擇将以撫馭之閱歲云乆西顧
晏然方眷其勞就進戎團之峻尚難其代故遲瓜戍之更爾
其茂對新恩踐修舊績式嚴戎律兼緝郡條朕不汝忘将有
明陟可
　　　皇兄沂州防禦使權王奉吴王祭祀多才磨勘轉明
　　　州觀察使
敕朕崇長宗支以綿帝繫髙爵厚祿冝與共之而猶計歲課
勞循次而進所以昭至公謹成憲也具官某信厚以爲質靖
共以自将入不恃家人之恩而出無違於闕庭之禮况以尊
屬于今㡬人則徑陟廉車誰曰不可而必中有司之度積十
年然後進之豈朕有所愛哉然而身無吏事之責秩比法從
之崇其視匪躬盡瘁沒齒下僚者又何其幸也冝對殊渥無
忝所生可
　　　武功大夫和州防禦使權知閤門事兼客省四方舘事
　　　韓侂胄特　與落階官臣寮繳奏特與轉行右武大
　　　夫
敕嘉祐治平之間爾先正可謂社稷臣矣肆列聖寵嘉之施
及子孫簡在戚里於焉尚主於焉納后凢可以熾韓氏之門
者無愛也具官某蚤以才稱荐膺噐使庀職上閤宣勞累年
唯彼横行賞典所吝獨以命汝庸示殊恩一以懽慈福之心
一以大忠獻之後盡亦自勉庶穆羣言可
　　　武功大夫集慶軍承宣使入内内侍省副都知張安
　　　仁除入内内侍省都知武功大夫祁州團練使入内
　　　内侍省押班李彦正除入内内侍省副都知
敕具官某朕甞稽之周制内宰隷於天官夫古道誠未易復
也至於建隆舊章尚有宣徽院之籍今亦廢矣而別為北司
則為之長者顧不當謹擇其人乎是用命爾以肅禁中盖親
近之乆識察之詳矣其益靖共以身幸屬母使外廷謂汝不
稱可
　　　武功大夫和州防禦使帶御噐械于惟脩武功大
　　　夫明州觀察使帶　御噐械楊舜卿並除入内内侍
　　　省押班
敕具官某自宣徽院之籍廢而北司之長盖難其人朕既差
擇之矣則參伍其間以相内治茍不有以自異於輩行而識
風指謹憲度者皆不在此選巳然則爾名在四人之數盍亦
思報稱者哉可
　　　張祐正係随龍祗應勤勞特𥙷承信郎
敕某日第攀附之勞而偶遺汝盖累年于此矣爰詔有司授
之𥘉官以見朕懐不忘疇昔可
　　　武節郎御前祗應鄭孝友應奉有勞特轉一官
敕具官某服勞左右雖無顯庸閱日進官亦國之舊可
　　　殿前指揮使左班年代上名劉成等十五人授脩武
　　　郎許元等三人授訓武郎御龍直上名方正等三人
　　　授忠訓郎殿前指揮使左右班守闕行門蔣榮十三
　　　人授從義郎東第一班上名婁勝等四人授承節郎
　　　散直上名孟端等七人授承信郎
敕某等饗衞士而遣之古也而命以官則彌恩矣徃祗吏職
毋替忠勞可
　　　皇弟右監門衞大将軍復州團練使多助皇弟右監
　　　門衛大将軍成州團練使多能實及一十年並該磨
　　　勘轉防禦使
敕具官某等朕崇長宗支以綿帝繫而猶計歲課勞循次而
進所以昭至公謹成憲也以爾靖共簡在近屬眷焉増秩誰
曰不冝而須暇十年以中有司之度豈顧有所愛哉以此風
厲則為士者勸矣可
　　　入内内侍省東頭供奉官䧏授寄資武功大夫遥郡
　　　刺史霍汝翼轉歸吏部除帶丨御噐械
敕具官某自以諸司使改今寄祿官而内侍與戎行雜矣然
而名不在銓曺之籍則猶非秩官是則異焉耳轉而属銓斯爲
寵渥爾其敬哉母曰序進可
　　　招箭班殿侍訾彦澤在班及十五年𥙷承節郎仍舊
　　　存留在班祗應
敕具官某方罷遣衛士而次第官使之爾以藝成令祗舊次
冝益矜舊以湏後思可
　　　瀘州軍變守臣張孝芳𬒳害特贈三官與兩子恩澤
敕具官　朕觀春秋書盗殺某人夫謂之盗則非死者之罪
矣蓋喟然歎曰士大夫或死於不幸而無所歸咎者焉則其
所遭之變非必有以取之此仁君之所務白也國家閑暇士
馬飽逸受命分閫尊重難危而爾曽無咎端獨罹不測之禍
夷攷其治皆率故常則盗起帳下非春秋之所不罪者歟雖
然世無叛兵乆矣庸人爲将髙枕有餘爾以名流頋至於此
恤典之隆豈但汝哀亦以使繼今者之知懼焉可
　　　瀘州𬒳害官兵故節度推官杜羙贈兩資與一子下
　　　州文學故忠訓郎瀘州駐泊兵馬監押安彦斌贈三
　　　官與一子承信郎故下班祗應潼州府鈐轄司指使
　　　雷世忠贈承信郎
敕具官某等苟䏻効死於其長上皆忠孝之徒也瀘盗之興
爾等義不顧身各死於帥恤典之厚朕豈有所愛哉可
　　　儒林郎前瀘州安撫司幹官郭仲傅失覺察本􁨃虞
　　　候張信為亂首亂作復與賊宴飲相為賔主特䧏三
　　　資放罷
敕具官某帥死于亂卒而爾為屬顧欲以卑讇自全可乎削
之三階尚用中典繼今有耻亦豈汝棄可
　　　太史局測驗渾儀刻漏所學生周奕特𥙷挈壺正
敕某今官類非古稱謂而挈壺氏見扵周官爾以諸生馴致
於此亦冝知所職矣可
　　　脩武郎閤門㸔班祗候霍寛夫供職實及二年與落
　　　㸔班二字
敕具官某課其年勞正其名稱非徒以叙遷也由是而釋煩
辱之事則冝知自貴重矣可
　　　部侍郎傀思訪脩
　　　至尊夀皇聖帝聖政特轉一官
敕昔者仲尼序書斷自二典以為堯舜揖遜之羙後世弗可
及矣矧惟我家父作子述不待倦勤親相授受盖視帝者有
光焉則聖政之作豈不足以匹休虞書哉具官某以折衷六
藝之學發明心傳以同風三代之文揚厲治効作宋一藝垂
之無竆及此奏篇朕為之序日上慈扆　夀皇嘉焉藉使仲
尼在冝如何表異之而有司以故事第賞爰進一官此朕之
所甚不愛也可
　　　祕書省著作郎黄由沈有開著作佐郎李唐卿王容
　　　太常丞兼　國史日暦所編類　聖政檢討官章頴
　　　将作少監黄艾並該脩進
　　　至尊夀皇聖帝聖政内黄艾係經脩不經進各特轉
　　　一官
敕具官某等昔者仲尼序書断自二典以為尭舜揖遜之羙
後世弗可及矣矧惟我家父作子𫐠不待倦勤親相授受盖
視帝者有光焉則聖政之作豈不足以匹休虞書哉爾等各
以名儒載筆東觀作宋一藝垂之無竆及此奏篇朕為之序
日上慈扆　夀皇嘉焉藉使仲尼在冝如何表異之而有司
以故事第賞爰進一官此朕之所甚不愛也可
　　　承信郎監潭州南嶽廟徐靖忠訓郎祕書省書庫官
　　盛端友訓武郎監祕書省門梁周弼翊郎趙章該進
　　至尊夀皇聖帝聖政各轉一官
敕具官某皆賞典也而他以待煩辱之勞至以隷書局進官
則稍寵矣爾尚勉思無忘忠報可
　　　武功大夫䧏授昌州刺史帶　御噐械霍汝翼該進
　　　至尊夀皇聖帝聖政特轉成州團練使
敕具官某鈆槧之勞繄學士大夫力也而無人乎其間則安
䏻関乙夜之覧今也奏牘来上俞音不遲慈庭有懌册府改
觀是誰之助歟則以爾靖恭實與執事通逹中外其勞實多
夫以文字得官皆徳賞也進之遥刺孰曰不可其尚勉思以
稱殊渥可
　　　宗正少卿鄭汝諧奉使囬侍轉一官
敕具官某爾以老師宿儒衘命萬里脩隣好扵北庭縉紳徃
徃憫勞汝矣朕觀春秋使騁之際楚人欲傲晋叔向以其所
不知而不能晋人亦曰鄭子産愽物君子也而皆異其禮有
以大國而㣲老師宿儒專對四方非所以令逺人見也迨兹
歸報亶焉無闕而書勞進秩但循故事豈朕所以相勞苦之
意哉爾其少休嗣有寵数可
　　　閤門舎人兼　皇子嘉王府内知客譙令雍奉使囬
　　　特轉一官
敕具官某擯上閤之儀聮朱邸之事皆華選也爾以趣操文
藻至於共二可謂吾親臣矣是用命爾介于膚使衘命萬里
脩歲聘於北庭迨兹歸報亶焉無闕則朕所以相勞苦之意
何但循故事增秩哉有它掄用朕不汝忘可
　　　奉使親属一員淮東安撫司幹辦公事譙令憲准備
　　　差遣一員新監明州贍軍酒庫黄仁𥙿書状官一員
　　　新明州昌國縣主簿楊正臣指使将仕郎葉時中将
　　　仕郎鄭如等囬桯各轉一官
敕具官某等凡出疆者有賞所以勞苦之也爾隷使事與於
驅馳迨兹㱕報書勞進秩蓋國舊章朕豈汝吝可
　　　閤門宣賛舎人宋克俊夏允言閤門祗候蔡唐卿来
　　　䖏恭並該應舉人使十次賞各轉一官
敕具官某等賛儀上閤䏻與聘客周旋十不失一亦旣勞矣
課効增秩盖國舊章尚益靖共以湏噐使可
　　　浙江潮神順濟廟善利侯祈禱感應特加忠靖二字
敕某神朕固不為祕祠專鄊其福也至四方長吏有為吾民
請曰某山川之神能惠其境中則褒崇之典朕靡愛焉以庶
㡬古蜡百神之義矧惟濤江近在寰内而有司以報禮未稱
将侈大之用錫羙名以從民欲神尚終恵使世世享可
　　　袁州仰山神特加父母妃施子婦封號
敕某神等朕固不為祕祠專郷其福也至四方長吏有為吾
民請曰某山川之神能惠其境中則褒崇之典朕靡愛焉以
庶㡬古蜡百神之義惟仰山之神禮以王祀而自江以西猶
未慰滿是用推本父母施及子婦或隆品秩或衍稱號朕所
以寵嘉神貺以從民欲者如何哉尚終恵之俾世世享可
　　　知平江府沈楑奏五龍靈濟廟乞加封第一位龍
　　　王封東靈侯第二位龍王封西侠第三位龍王封中
　　　侯第四位龍王封南平侯第五位龍王北寕侯
敕某神等朕雖不令祠宫祝釐專鄊獨羙至四方長吏有為
吾民請曰某山川之神能恵於其方則褒崇之典朕靡愛焉
以庶㡬古蜡百神之義矧惟五龍以時節雨暘功著近甸雖
良二千石雅不言機祥而具道所以然之故文詞爛焉爰錫
命書秩以候爵則所以寵嘉神貺以從民欲者何如哉尚終
恵之俾世世享可
　　　懐安軍金堂縣進士黎崇禮年一百三歲遇大禮恩
　　　特𥙷迪功郎致仕
敕某昔在元祐合祭于圜丘之歲而汝以生於今五朝矣朕
方奉觴兩宫為萬歲夀迺如髙年甚心羡之爰因郊賚登諸
仕版以見吾貴老近親之意且以教天下之孝也可
　　　翰林醫愈充　重華宫擺鋪軍兵醫治兼臨安府駐
　　　泊㸔醫邢守中到官及二年轉額外翰林醫痊
敕具官某天官之属六十而醫命士二十有八人周家之重
醫也如此再歲無失爰進一宮此又吾家法也徃服明恩毋
怠爾事可　止齋先生文集卷之十􁁑
止齋先生文集卷之十二
　　外制
　　　正議大夫守給事中兼侍講尤袤除禮部尚書兼侍
　　　讀(四年正月十一除禮書三月二十/日兼待讀二詞併行)
敕方朕在東宫時嘉與僚友切磋經誼緝熈光明肆以菲躬
託于兆人之上克奉詒謀庶㡬寡過永懐三益冝如之何具
官某慱極群書折衷六藝凢與我言者於今不忘也憫勞瑣
闥位之春官進讀路門以竟餘論昔者甘盤輔髙宗於舊勞
之時而無與於中興納誨之選至漢二䟽同傳太子而亦不
在𥘉元醻功之詔我有故人始終典學視昔盖有光焉爾其
輔飬精神陳古以誡今惟母以謝事之年而有遐心則朕以
懌可
　　　朝散郎試中書舎人兼皇子嘉王府翊善黄裳除給
　　　事中兼侍講(四年正月十一日除給事三月二/十一日兼侍講二詞併行)
敕朕有元子出就外傳敷求其人盖累年於此矣晚得三益
聰敬日聞間甞侍燕從容䏻道二南之化朕嘉其勞圖以自
近具官某習先聖之術而　於當世之務凢與吾児切磋言
之者皆實學也是用擢之瑣闥勸講路門冀發其藴并以
告朕昔四皓調護太子而不屈於髙帝李泌以布衣交肅宗
而不䏻安其身於君側爾以西州之彦出入宫邸爲父言慈
爲子言孝是不謂之遭時乎尚其殫竭以報簡知可
　　　䧏授朝散郎許及之前任淮東轉運判官不覺察私
　　　錢䧏一官滿一期復朝請郎
勅某官日者淮錢多姦禁不以道有受其咎者矣爾其以同
過之仁而不言上亦從鐫秩非所謂吏議乎閱日既久冝還
其𥘉可
　　　忠翊郎前韶州兵馬監押周昇在任不法降成忠郎
敕具官某爾為兵官而州家以佚纍囚来諗雖㑹恩不汝貸
也其鐫一階以警慢事可
　　　文林郎階州将利縣令藺森改𥘉驗因傷身死人杜
　　　十四作凍餓身死失出犯公罪笞該赦取旨特降一
　　資
敕具官某吏與吾民親莫如令爾尚不知其冤死也而以為
道殣曽謂與吾民親乎其鐫一階毋以恩免可
　　　保義郎李珙家遺火燒民屋四百餘間有司自来以
　　　屋直計贓坐罪得　㫖宣諭依條聴贖臣僚上言特
　　　䧏一官
敕具官某傳春秋者有人火之說則無所㱕咎之辝也爾下
戒于火而禍及於閭巷将安咎乎尚爾闊略其上一官可
　　故通直郎趙公廣昨知饒州因旱歉民流臣寮奏追
　　　兩宫勒停男彦倓訴冤特追復承議郎
敕具官某左右諸大夫之言朕知其不如國人也爾守畨中
遭歲不淑能有惻隱之實而不為文具而逹于朝聴者皆反
繆言者不置麗于佚罰而爾既賫恨於地下今觀闔郡連編
累牘哭汝甚哀盖棺論定莫公於此朕為憫然盡還舊官不
但慰汝亦以勸耒者之勤民也可
　　　江西運副鄭汝諧奏奉議郎知袁州黄劭丁母憂不
　　　肯離任倍支棺櫬䘮服官錢等候服闋日䧏一官不
　　　得與親民差遣
敕具官某爾甞将母以就二千石之飬垂及滿歲竟以䘮㱕
漕臣見劾侵紊郡計姑鐫一秩俾務省循尚盖前愆朕豈終
棄可
　　　承節郎時眙軍指使潘撫權淮河監渡不識降一官
　　　放罷
敕具官某邊禁之嚴而弛於汝免官鐫秩以警後来邦憲有
常非我佚罰可
　　　淮東運使趙師睪奏脩武郎張世榮管押歲弊㳂路
　　　恣横生事䧏兩官送吏部與合　入差遣
敕具官某發弊扵邊事關逺聴紛譁不靖使者有言闊略弗
懲人将是傚其貶兩秩且屬銓曺庶使邊臣繼今知懼可
　　　湖北提刑張垓奏承議郎常徳府通判趙善彦在任
　　　貪婪不法降一官放罷
敕具官某部使者所治且有良二千石焉爾丞郡顧不以治
行聞而速宫謗非朕所以奨用屬籍之意矣其貶一秩免所
居官繼今有耻亦免汝棄可
　　　知成都府丘崈奏奉議郎知成都府郫縣郭公謩病
　　　昏乖謬䧏一官放罷
敕具官某夫不䏻勝其任矣而昏於酒黷於貨然而郡太守
猶以為甞有郷曲之譽不寘于理鎸秩免官吾亦從薄罰焉
其對隆寛益思懲艾可
　　　睿思殿祗候寄資武功大夫入内内侍省東頭供奉
　　　官王師珪轉㱕吏部差在京宫觀免奉朝請
敕具官某自以諸司使改今寄祿官而内侍與戎行雜矣然
而名不在銓曺之籍則猶非秩官是則異焉耳轉而屬銓斯
為寵渥閔勞朝謁祿以真阿爾其敬哉毋曰序進可
　　　武功大夫祁州團練使入内内侍省副都知李彦正
　　　武功大夫明州觀察使入内内侍省押班楊舜卿職
　　　事不謹各䧏一官
敕具官某等朕惟周制内宰掌王内之政令㑹其屬之功事
而賞罰之今内宰不設而爾等不䖍于事實干宫中之罰其
上一官應古經誼繼今有悛亦豈終奪可
　　　李彦正楊舜卿復
敕具官某宥過無大况其細者乎爾以服勞不䖍甞麗于罰
盖八柄所以馭過者閱曰滋久俾還舊官則予恩茂矣其益
埥共以圖報稱可
　　　入内内侍省副都知李彦正除入内内侍省都知入
　　　内内侍省押班楊舜卿除入内内侍省副都知
敕具官某昔在周制内宰以中大夫為之而隷天官說者以
為禁省之祕不冝属外廷而夲朝爰剏北司之長就擇明習
靖共可以率属者以董正之官最貴近亦不可不重其選矣
爾自軰中進在四人之数曽未踰口䏻賛内治進之長官楊舜
卿六進亞長官委寄彌重其益䖍匪懈以報殊渥毋使外廷
謂汝不稱可
　　　親衞大夫清逺軍承宣使提舉佑神觀林憶年除入
　　　内内侍省押班
敕自宣徽院之藉廢而北司之長盖難其人朕既差擇之矣
則參伍其間以弼内治非識風指謹憲度者皆不在此選也
具官某服勞禁近見謂老成兹用命汝秩在四人之數欲俾
其屬於内肅給於外靖共則爾責重矣盍亦思報稱者哉可
　　　皇兄故吴王府　奉利州觀察使多才上遺表妻令
　　　人髙氏特封碩人
敕具位某氏朕所以賁爾夫扵幽瓖有加禮矣　何愛扵䟽
封爾使居徃皆寵光焉以塞其悲　可
　　　多才上遺表親弟二人　比換南班訓武郎多藝修
　　　武郎多見並特授太子右監門率府率
敕具官某等朕以諸衞䖏宗室子俾曰奉朝請非苟示私也
以爾多才身後之請及其仲季惻然重違之而並命爾其務
靖兵以稱徳意可
　　　皇叔祖右千牛衞将軍不儳磨勘轉右監門衞大将
　　　軍
敕具官某等朕者周官凡衞王宫者皆同姓也國朝簡宗英
寘之寰列之尹盖循周制屬意深矣惟爾叔祖簡在衞中歷
年彌長勞績兼茂進長禁闥職守益嚴欽哉無違以稱明陟
可
　　皇叔祖太子右監門率府率不廷特授千牛衞将軍
敕具官某以階官易環衞率視其秩日者有司故貶損爾今
徹朕聞始仍舊貫雖曰緒正亦以示恩其尚恪恭稱此宻察
可
　　武功大夫權主管侍衞馬軍司公事張師顔落權字
敕具官某朕以金陵形勢襟帯江淮輟吾騎衞布之屯所且
以壮留鑰焉則統馭之才厥選艱矣爾以名将徃訓群騶方
當無事士馬飽逸觀者咸謂可以即戎􁛁懐武備於風駟鐡
於雅軍攻或庶㡬焉翳爾之力肆用命爾自攝爲真班秩益
崇寄任罙重其尚加懋以究爾功俾周秦之詩得以專羙則
予汝嘉可
　　皇叔祖武徳郎主管台州崇道觀不詉特換右監門
　　　衞大将軍
勅具官某朕攷周官凡衞王官者皆同姓也　國朝亦簡宗
英寘之環列之尹盖循周制屬意深矣惟爾叔祖行尊徳脩
今在選中應于經誼宜率典常作宋恭先有馮有翼則繄汝
頼可
　　　昭憲皇后親姪孫杜士寳特𥙷承信郎
敕某朕惟　藝祖之子孫自吾　夀皇篤叙之恩備矣而於
母黨顧無世祿豈昌陵之意乎取之白丁授以右職爾其永
懐無沗所自可
　　　右丞相葛邲𥘉拜贈三代封妻(四年三/月拜)
　　　曽祖朝奉郎致仕贈太師謚清孝追封魏國公書思
　　　封魯國公
敕朕覧周誥至命君牙為大司徒實　冡宰是謂股肱而推
夲乃祖世篤忠正之羙蓋有感焉維今大臣相我孝治經文
緯武海内晏然則亦惟其先徳之休足以燾後可無褒崇以
(應經誼具官某/故曽祖具官某)躬行對于古人鄊譽髙於月旦方其筮仕
亦旣有聞而以其親掛冠再調筦庫以此終身僅通閨籍法
不應謚朝廷異焉易名清孝足以發明其人矣燕及曽孫爰
司宰事則所以推本其羙朕敢忘周道乎進封大邦莫如曲
阜尚食其報永綏爾神可
　　　曾祖母魏國夫人侍其氏贈冀國夫人
敕周之盛至於既醉極矣其卒章曰君子萬年景命有僕其
僕維何釐爾女士釐爾女士從以孫子言周之群臣皆有士
行之女以為之妃使生子孫足以傳世蓋天意也具官某故
曽祖母具位某氏作配君子行修於家覃及曾孫迺生耆哲
考其世次亦足以知吾祖宗盛時天意攸属而豈一日之積一
門之私哉假使當周之世必從夫爵侑食五廟然則胙以大
國秩之小君雖古未有亦可以義起禮矣可
　　　祖宣奉大夫顯謨閣待制致仕丹陽郡開國公贈大
　　　師謚文康追封楚國公勝仲封齊國公
敕朕既本之六藝大啓土宇以宏賁葛氏之祧則嗣有令聞
逮事兩朝申錫名邦亦禮之稱具官某故祖具官某服某家
聲踐脩累世濟以力學連由三科然而名滿天下而位不過
從班文字行於方来而身不䆒逺業惟是一經之教𬒳于聞
孫蔚為名臣間我兩社則劬躬之報可無異㤙維此管丘太
公舊宅是用即命以為新封對我寵靈以昌爾祚可
　　　祖母楚國夫人張氏贈夏國夫人
敕朕方廣念祖烈匹休於周假以溢我而收得賢之福則所
以尊大其家以荅天貺豈顧有所愛哉具官某故祖母具位
某氏夙以懿行来嬪名家儀于前人以詔婦子亦既再世燁
然有聞而未艾之祥施于今相詩不云乎蓻之榛粟椅桐梓
􁇀爰伐琴瑟種徳彌逺歴年彌長豈必皆身親見之乎報本
醻勞式至今日大邦羙號以慰永懐非以為生盖禮之稱可
　　　父朝議大夫致仕贈太師許國公立方封越國公
敕王室百年之間公侯将相故家希不失者有以文墨論議
綿及三葉是謂世臣固朕之所寵嘉矧予宗工尊為禰廟者
乎具官某故父具官某襟度粹然聲華藉甚父未脫藁徃徃
誦之一時英㳺莫敢輩行紹興之季歸為從臣盖其行藏皆
可蹤跡用而不盡士論惜焉冝集善聲發扵賢嗣凢所著見
孰非典刑爰侈舊封建邦於越以厚教忠之報以伸追逺之
懐可
　　　母雍國夫人樊氏贈陳國夫人
敕為吾股肱之臣則上自三世皆褒大之而况於其母乎御
不及百兩養不及萬鍾也而無以慰滿其罔極之㤙亦何以
責移忠之報哉具官某故母具位某氏承休襲羙發育自躳
恩斯勤斯鞠我良弼雖及晏歲逮事舅姑旦莫敬共至忘櫛
頮是足以成其子之令徳矣改䟽上國之封以世世配于祢
廟而今而後庻㡬吾大臣之不廢藜莪也可
　　　故妻蜀郡夫人沈氏贈成國夫人
勑夫人起家以致爵位風人懼焉廼若克相夫子至於登庸
嘗與之同隱憂矣而不同休顯此則又禮經之所悼嗟也具
官某故妻具位某氏女徳配於珩璜婦功著於蘋藻胡不偕
老以湏羙成朕惟吾相祼於祔姑之室而副笄之服弗𬒳翟
芾之車弗乗也非有追寵何以慰之乃闢新封以賁幽穸可
　　　妻魯郡夫人王氏封信國夫人
勑永惟二南大夫勞於王事而勉之以正勸之以義者皆其
家室也矧吾輔臣孤立一意佐佑乃辟是不曰警戒相成之
助歟具官某妻具位某氏自継元配徳音不瑕既有芳殽進
卑祖妣亦有雜佩施及(朋/似)佐我名臣迄登三事闕譽日廣績
用日崇則與夫汝水之墳南山之側遭世不淑動心忍性者
可同年而語乎冠於命婦為君夫人我有茂恩宜不汝吝可
　　　知樞宻院事胡晋臣初除贈三代封妻(四年三月/除)
　　　曽祖贈太子太保修巳贈少保
勑昔周宣中興将相皆天下之選矣爰命皇父以整六師而
推本所以實南仲大祖之後爰作常武之詩朕甚慕焉維今
本兵得我碩輔則其宗祧可無褒崇以應經誼具官某故曾
祖具官某躬行對于古人徳譽髙於軰行而懐道不試士論
惜之夫屈於名者享其實不發乎其身者遺其後是宜燕及
曽孫蔚為名臣乆陪國論晋長樞庭則追録其積行之勤増
華其種徳之報朕敢忘常武之詩乎陞班亜保以寜其神非
以為生盖禮之稱可
　　　曽祖母濟陽郡夫人黄氏贈崇國夫人東来郡夫人
　　　人張氏贈安南國夫人
敕周之盛至於既醉極矣其卒章曰君子萬年景命有僕其
僕維何釐爾女士釐爾女士從以孫子言周之群臣皆有士
行之女以為之妃使生子孫足以傳世盖天意也具官某故
曽祖母具位某氏作配君子行脩扵家覃及曽孫迺生耆哲
考其世次亦足以知吾　祖宗盛時天意攸属而豈一日之
積一門之私㢤假使當周之世必從夫爵侑食五廟然則胙
以大國秩之小君雖古未有可以義起禮矣可
　　　祖贈太子太傳爕贈少傳
敕朕既本之六藝不愛髙爵以崇報胡氏之祧則嗣有令徳
休于後昆並命為孤亦禮之稱具官某故祖具官某當天下
之清得幽人之履世無孝㢘之科而不偕於計吏居無朝市
之交而不聞於上國天命弗僣為之生孫蚤為聞人遂專樞
筦是不謂之劬躬燾後者乎申錫命書班扵次傳豈唯發潜
亦勸来者可
　　　祖母平原郡夫人王氏贈永國夫人
敕朕方寅念祖烈匹休於周假以溢我而收得賢之福則所
以尊大其家以荅天貺豈顧有所愛哉具官某故祖母具位
某氏夙以懿行来嬪名家儀于前人以詔婦子爰集慶善施
于聞孫詩不云乎藝之榛栗椅桐梓漆爰伐琴瑟種徳彌逺
歴年彌長豈必皆身親見之乎報本醻劳式至今日大邦羙
號於禮為冝可
　　　父奉議郎致仕贈太子太師宗贈少師
勅自蜀平至今二百餘年盖西土無遺賢矣而尚有潜徳三
世不逢詩不云乎何其久也必有以也具官某故父具官某
行著而晦於名才豐而嗇于位乾道之際有子燁然諸老先
生見謂公輔吾　夀皇駸駸嚮用矣而方考槃阿間永矢弗
諼不以鼎来之養而易燕居之福匪棘其欲卒為帝師殆所
謂有道者乎然而生則遂循墻之志沒則極告第之榮吾於
大臣之親亦質之詩書無愧矣可
　　　母通義郡夫人鮮于氏贈信國夫人和政郡夫人蘇
　　　氏贈和國夫人文安郡夫人王氏贈恵國夫人
敕為吾大臣則上自三世皆寵嘉之而况於其母乎御不及
百兩養不及萬鍾也而無以慰滿其罔極之恩亦何以責移
忠之報哉具官某故母具位某氏承休襲羙發育自躬恩斯
勤斯鞠我良弼盖副笄之飾翟茀之華一朝醻之不以為㤗
朕惟樞輔怵然永懐是用䟽以上國之封以世世配於禰廟
而今而後庶㡬吾大臣之不廢􁑯莪也可
　　　妻大寧郡夫人康氏封安定郡夫人
敕永惟二南大夫勞於王事而勉之以正勸之以義者皆其
室家也矧吾輔臣孤立一意佐佑乃辟是不曰警戒相成之
助歟且官某妻具位某氏酒醪之所羞雜佩之所贈皆天下
賢傑也爰相夫子至於登庸經文緯武績用甚茂則與夫汝
木之墳南山之側遭世不淑動心忍性者可同年而語乎冠
於命婦為君夫人我有異恩冝不汝吝可
　　　迪功郎祕書省正字蔡㓜學該脩進
　　　至尊夀皇聖帝㑹要轉一官
敕具官某載筆東觀迄扵成書序進一階可謂徳賞益修鈆
槧以昌爾文二典三謨亦其選也可
　　　忠訓郎武學博士李興時知融州(七月十/二日)
敕具官某簡在右學諸生咸曰賢哉吾博士也滿歲冝遷官
而自詭治民将以其淑人者施之行事融在嶺表甞建旄鉞
而荆湖之與鄰視旁郡為善地爰以付汝是謂異數尚其懋
哉以踐爾言可
　　　髙文虎除将作監丞
敕具官某朕旁招俊彦布列周行徳進言揚如恐不及矧子
大史氏之舊引疾居家十有四年昔病今愈子環可後乎爾
博學篤志承伯父之傳網羅舊聞述史迁之緒採之公論僉
曰汝賢再轉為丞尚居繕監職務清簡可以卒汗青之業毋
以匠為嫌也可
　　　武學諭范仲壬除武學博士脩武郎黄褎然除武學
　　　諭(並七月二/十一日)
敕具官某等國家設武科以取士有周道焉所以貫革之射
息說劒搢笏冕衣裳在西學則皆俊㳺也矧若爾仲壬爾褎
然人所亟稱者乎分以横經之席從以滿戸之屨雖甚寵異
豈曰不冝可
止齋先生文集卷之十二
止齋先生文集卷之十三
　外制
　　和州防禦使殿前副指揮使郭杲除耳州觀察使
敕古者六軍皆以卿将元戎十乗有瑲䓤珩二雅誦之庸示
光寵矧我中權可無異數具官某鷹揚之勇輻湊之謀山西
将家今纔一二醻劳屯所晉長周廬訓我群騶壮我中壘累
歲於此士聴無譁日者貝胄三十来閱庭内舍矢如破可以
即戎朕圖爾功冝及懋賞枚数男爵峻極廉車禮均從班視
古卿士是用命汝盖周舊章光對明恩益思忠報無使行狩
專羙車攻無使止居遺恨祈父則予以懌僉曰汝諧可
　　　武略大夫侍衞歩軍都虞候兼權侍衞馬軍司職事
　　　閻仲特轉右武大夫忠州刺史
勅日者朕重冬狩之役又不欲乏武事也而為簡之師試諸
廷内於環列得師焉於歩旅又得帥焉皆可以即戎朕甚嘉
之具官某久於行陣積有戦多枚數壮士莫與儔伍觧朐山
之圍殿符離之返至今言之令人矜奮頃自遴選涖我師徒
百夫千夫各習其教徃徃營壘廬次之間無囂塵也扵是閱
也介胄堅好旌麾光明坐作進退動中尺度朕惟勇爵以横
行為右階之最以刺郡為遥領之始悉不汝吝用賞懋㓛其
對隆恩益殫忠力可
　　　閤門㸔班趙弼奏祖故寕逺軍節度使侍衞馬軍都
　　　指揮使贈大尉趙樽累遇郊祀登極未曽陳乞加贈
　　　特贈開府儀司三司
敕朕永懐将閱克勤王家宣勞實多贈典有闕具官某忠於
許國勇不顧身能以衞社稷之心効於死封疆之力戰自束
髪觀者汗顔日者欲澄冗員甞第元從閱實数千人之衆定
為十三䖏之功爾獨最聞朕尤嘉奨然論報自昔雖峻極於
武階而訟言有孫尚少虧扵褒律是用申命幽壤視儀上台
以昭我不吝賞之功以成爾無遺恨之羙抑使介士奮於戎
行可
　　　朝散大夫權刑部尚書京鏜兼侍講(四年八月/二十三日)
勑朕與賢士大夫切磋經誼之日久矣而今加意於春秋春
秋固為夷夏作也盖聞在漢或申復讎之義或庶㡬止戈之
武而皆有大功號稱七制㫁之經意孰得孰失朕将安所取
此而誰與茂明之也具官某簡在法從蔚為名臣修聘北庭
非禮勿聴徃釐西事無言不酬斯可謂据古而通今者矣進
之路朝重席以待其為朕深探遺經之指與漢二君行事以
佐取舎爾信不為章句學者而朕頋不能尊所聞歟徃其懋
㢤以副延竚可
亦使人人暁然知朕嘉與之意則繼此盡言不諱矣尚殫厥
心以副延竚可
　　　湖南提刑孫逢吉奏邵州獄囚死者二十餘人守臣
　　　湖澄持展二年磨勘
敕昔在三朝毎歲盛夏以一札賜郡長吏為奸獄丁寜也自長
吏不奉此詔而吾民痩死者滋衆爾某守邵亦以獄囚多死
見察於部使者毋乃非朕寄元元之意乎貶損年劳以示薄
罰繼此領州無怠臬事可
　　　文林郎邵州錄事參軍柴璿脩職郎邵州司理參軍
　　李邠獄囚多死各特䧏一資
敕具官某爾為獄官而不省囚疾苦至多瘦死非所謂士師
不䏻治士者歟其鐫一階以警怠事可
　　大尉定江軍蓈度使興州駐劄御前諸軍都統制兼
　　知興州吴挺守本官致仕
敕圖任世臣盡護蜀将貔貅十萬不從中覆盖五六十年於
此矣此意安在㢤而欲致其事耶具官某性有忠勇之資學
有韜鈴之素寛我西顧賢於長城假以數年庶底丕績而一
旦以疾来諗碩上夫将軍印綬此朕所以屏奏不省也雖然
誦詩至於勤㱕勞還詠歎辛苦則古者遣将數日即休未有以
獨賢久勞若爾然者朕豈得不動扵心乎姑徇忱辭使自休
養若属有疆埸之事强爲朕起何以報我爾其勿忘可
　　　故太尉定江軍節度使興州駐劄御前諸軍都統制
　　　兼知興州致仕吴挺特贈少保
敕朕誕膺聖緒渇想賢劳方分託重之權尚阻勞還之禮眷
惟三世毎興西㱕溉釡之懐胡不百年遽有東首拖紳之恨
可爲震悼何以追荣具官某爲今价藩視古名将夲之以鷹
揚之勇濟之以輻輳之才越在江源而不忘宗海之心既安
蜀道而常為得隴之計是用倚以大事付之全師永惟王室
之中興皆有世臣而後濟維周復古則召公是佀之功維漢
御天則耿氏獨隆之力期爾晏歲對于昔人曽諗疾之亡何
而吿哀之已至朕方深念莫起於九原國有常儀率加之二
等肆頒渙渥以慰沉冥晉陪亞保之班配食先王之廟噫有
以勇爵至於聯左棘之華雖云愍章足以示前茅之勸可
　　　持服前武功大夫祁州團練使吴曦特授濠州團練
　　　使起復
敕具官某有金革之事測年之䘮無辟自伯禽以来未之
有改而况爾䂀世為将乎移孝為忠朕所以强起汝也又况
蜀師十萬聴命爾家西陲晏然于今五紀方圖前烈冝及後
人則脫爾於寄祿之階授爾以戎練之任豈以為利其毋固
辭可
　　　提舉江州太平興國宫郭棣授利州觀察使致仕
敕憫勞将帥卑以真祠尚復抗章勇於忘祿重違雅志俾遂
㱕休爰進崇階以勸廉退具官某奮自将種卓有俊聲荐更
轅門晉尹環列累歲於此六軍不譁方篤邦交久無疆事鬪
士雖倍戰功不多然中權屹然大敵知懼繄卿之力簡在朕
心所兾壮猷不忘王室胡為觧組遽此垂車豈非以行百里
者末路之難而三世功名道家所忌乎勉從忱請良咈眷懐
尚服寵荣益綏夀祉可
　　　故利州觀察使致仕郭棣特贈寕逺軍承宣使
敕聴垂車之請亦旣永嘆聞易簀之言可勝遐想冝舉恤典
以醻舊勞具官某自束髪之𥘉有褁尸之志方其賈勇於宣
威沙漠之間竟爾收聲當偃伯靈臺之後然而我有萬乗如
周畿兵我有千廬如漢中壘舉以副托究其設施歴年彌長
課効為最徃者以厭直之請踐更于邊雖分州符亦以寄重
反即祠館從其憚煩曽鳴劔之未酬何挂冠之巳决朕方有
感徳非忘杖杜之詩今頋不然乃是迫桑榆之景覧此遺奏
為之䀌傷爰錫使名視唐留務以華身後盖國舊章其尚欽
承用自寛慰可
　　　耶律适哩致仕
敕有能厭氊毳之習蹈不測来㱕我可謂壮士矣胡為諗疾
欲自便乎具官某耻事朔庭義不攜漢觀光中國誓将㓕胡
盖丨夀皇之所寵嘉而朕待之勿替者也夫鳴劒之志未酬
而桂冠之請巳决豈其以兩國方歡賈男不售将退䖏以自
娱睱乎抑膂力既愆自視非昔人而不復感槩然也不然果
疾病耶重違忱請聴致爾事若以疾辭則豈庸釋可
　　　耶律适哩贈官
勅桂冠有請良惻余衷華壙有恩盖綏爾後具官某以幽燕
任俠之氣懐江漢朝宗之心萬里来㱕甚欲宣威於沙漠而
兩君為好適當偃伯於靈䑓竟爾收聲至於賫恨盖聞華夷
之分春秋所嚴有能擇衣冠於介鱗之間而頋執干戈於社
稷之役眷此壮志令人永懐爰䟽錫命之封庸示飾終之典
尚歆殊渥以妥英䰟可
　　　正議大夫充顯謨閣待制提舉江州太平興國宫陳
　　　峴磨勘轉正奉大夫
敕夫循次非所以待劳能也計年非所以䖏法從也而有司
以告重違舊章冝有命書且見明陟具官某以名臣之子自
託於儒主以夕郎之官踐更於州組奉祠累歲益見靖共序
進一官曽非特典朕不敢廢姑慰永懐可
　　　合州赤山縣多山至道觀冲妙真入祈禱感應加封
　　　冲妙靈應真人
敕具某神朕雖不合祠官祝釐專郷獨羙至四方長吏有為
吾民請曰某山川之神䏻恵其一方則褒崇之典朕靡愛焉
以庶㡬古蜡亘神之義今蜀部使者来言爾神恵及闔境求
之掌故則建炎之所表章也爰錫命書申衍稱號所以寵嘉
神貺以從民欲者何如㦲尚終恵之俾世世享可
　　　潼川府中江縣靈威廟善利侯祈禱感應加封善利
　　　敷濟侯
敕具某神朕雖不令祠官祝釐􁑖郷獨羙至四方長吏有為
吾民請曰某山川之神䏻恵其一方則褒崇之典朕靡愛焉
以庶㡬古蜡百神之義今蜀部使者来言爾神恵及闔境肅
然古祠前脩所敬吾民其嘉頼不忘也爰錫命書申衍稱號
所以寵嘉神貺以從民欲者何如㦲尚終恵之俾世世享可
　　　盱眙軍通判　䧏一官
敕具官某爾為通守適掌北門之管姦民犯禁而莫之禦頋
欲㱕罪於徼吏可乎其鐫一秩以為不事事之戒可
　　　武節大夫權發遣郢州任世安特轉一官再任
敕具官某徃時三邊吏不數易滿歲無虞則増秩以寵之盖
自建隆以来未有改也今爾乗障日有能聲爰進新階仍紓
舊組爾其益固吾圉以訖外庸杖杜勤㱕之詩朕豈忘之乎
可
　　　從義郎權知思州田祖嚴持轉一官
敕具官某昔爾以㱕地進秩而有司繆誤仍年勞之舊貫於
焉正名以示懋賞其服今命益見寵綏可
　　履正大夫奉國軍承宣使提舉佑神觀鄧從訓主管
　　　　國信所任滿無違闕特授宣政大夫
　敕交鄰之禮於今為重自束帶與賔客言至於凢執事皆所
　以覧示逺人以中國之有體也具官某昨長内庭甞發贄幣
　竟以明習曾無忒違隣好不渝亦繄爾力醻劳滿歲懋賞崇
　階蓋國舊章朕豈汝吝可
　　　　朝散郎守司農少卿詹體仁除太常少卿(十月/三日)
　敕具官某奉常惟禮樂是司而去古浸逺放逸尚多非得愽
　物洽聞學有根㩀者未易輕卑也爾少明經術務為有用探
　賾索隱耻一物之不知總餉之久盖已由郎省而貳大農矣
　召對雍容効忠無隱其為朕典禮樂之事鍾皷玉帛抑末也
　尚求其本而釐正之可
　　　　朝散大夫尚書户部員外郎趙謐除軍噐監兼權郎
　　　　中(十一月/十八日)
　敕具官某戎監之設本以嚴飾武備而休兵歲久繕脩之職
　各有司存長貳亦惟揔其凢而巳以爾舊弼之孫克自抑畏
　久在郎省能寡悔尤序進為長仍攝民曺徃其祗欽無替于
　舊可
　　　　朝請大夫起居郎兼玉牒所檢討官兼權中書舎人
　　　　樓鑰除中書舎人(十二月/二日)
　敕夀皇𥘉䇿在廷之士盖極一時之選矣朕閱名籍得為相
　臣者二人焉樞臣者一人焉從臣而下以聲績著見者迨不
　可枚数也具官某於是時甞褎然為舉首而偶不中有司之
　度然至今海内士所樂道議論文章風流藴籍則未甞不在
　稱首也間者旁招時望寘之本朝爾以攝官属筆能道朕徳
　意與其人才羙之所冝文字之上下簡書之長短皆足用勸
　而僉言不同徃徃不奉吾詔仁者之勇見於封章肆用命爾
爲真詞掖除書之出國人皆曰賢詩不云乎假以溢我我其
收之朕於是蒙　夀皇得人之福矣昔者鄭爲辞命終属國
僑唐掌帝制實先韓愈爾其懋哉稱此優異可
　　　額内翰林醫痊李九齡轉翰林醫効
敕具官某天官之属六十而醫命士二十有八人周家之重
醫也如此矧爾服勞有以自見進之二秩視周命士徃服明
恩毋怠爾事可
　　　判太史局吴澤荆大聲劉孝榮周端友職事不謹各䧏一官
敕具官某等東方未明之作挈壺氏所以刺朝廷也朕夙興
待旦而五夜之漏聲不肅是誰之咎歟各鐫一官敬共朝夕
母以爲星官暦翁而弗汝察也可
　　　秀州海塩縣陳山龍王顯濟廟神母慶善夫人加薦福二字
敕某神母朕既從二千石之言宏賁二子之祠維爾䏻與而子
共福吾民郡人推本所自而廟食之可無寵嘉申衍稱號以
大慰民欲乎可
　　　賜進士出身宣教郎趙善防係濮安懿王近属更轉
　　　一官
敕具官某䇿士于庭而吾属籍有以文克列于丙科朕既異
焉而問諸宗人則於濮園為近抑可嘉巳申命一官以勸胄
子爾其懋哉務自著見可
　　　宗子顯夫量試不中年四十以上特𥙷承信郎
敕某國家所以待属籍至矣不得雋於進士則有量試不得
雋於量試則有免試皆欲使之齒仕版習吏事也爾其勉哉
以稱朕意可
　　　量試中宗子汝弼等八十一人𥙷官
敕某等凡有司考校之科甚嚴宻也而獨寛於量試宗子盖欲
使之齒仕版習吏事稍渉於文墨而不求其備爾等盍對明
恩思所以自勉哉可
　　　合格取應宗子時信等四十二人授官第一名𥙷承
　　　節郎餘𥙷承信郎
敕某等有司考試之法至嚴宻也而獨優於宗室子夫既闊
畧以取之而授官與寒畯等則非所以示公姑属右銓以湏
噐使可
　　　四川宗子師說等十人趂赴殿試不及並特𥙷承信
　　　郎
敕某等爾以宗黨越在西州甞得雋於有司而道阻且長弗
獲與親䇿之選置而弗録朕心惻焉亦授以官庸示篤叙爾
其懋㢤可
　　　宗子師鈜量試不中依近降指揮年四十以上特𥙷
　　　承信郎展三年出官
敕某有司考試之法至嚴宻也而獨優於宗室子夫既優矣
而猶不應令徒以强仕予之𥘉官然必使為三年之淹而後
筮仕用示篤叙不為苟私可
　　　宗子汝璺對䇿中間全冩御題首尾各用一段湊成
　　　特䧏一官推恩𥙷承信郎
敕具官某䇿士於庭而無以對冝不在第中以爾属籍子而
不求其備始命以官亦可謂茂恩矣可
　　　廣東提刑李信甫奉朝奏大夫通判徳慶府權英
　　　州張公蓋失䧟官錢科擾民户特䧏一官放罷永
　　　不得與親民差遣
敕具官某嶺表以去廷逺而吏不自愛徃徃淪胥而為欺削
爾一秩且不得與扵民社之寄苟自愛者継此尚少懲乎可
　　　忠訓郎趙湧在任不職南劔守臣楊祐按罷輒敢伏
　　闕妄論守臣特䧏一官仍押送寄居泉州拘管
敕具官某爾以属籍試吏不自貴愛而見劾於州家亦既虧
吾教矣詣闕自䟽復繆失實鐫一官俾爾省循可
　　　四川制置丘崈奏承直郎知叙州慶符縣魏良心侵
　　　刻夷人又䡖入夷囤致殺死廵檢程仲乾降一官放
　　　罷
敕具官某夷人畏廉而服威重爾為邊縣不足於斯二者而
致吾疆吏於死地免官鐫秩是不謂之寛典乎可
　　　知成都府丘崈奏從政郎錄事參軍史定之不親蒞
　　　獄致囚自刎死降一官放罷
敕具官某夫為獄掾而弗躬弗親幽枉多矣囚致於自盡特
其甚較著彰彰者也免官鐫秩是不謂之寛典乎可
　　　文林郎㜈州浦江縣丞趙大亨不遵依提刑司差委
　　　推勘公事輒申任滿離任降一官
敕具官某士而不事事是欲素餐也爾方丞縣而再却憲臣
之檄以自擇便豈非不事事歟按章来上姑鐫一秩繼今知
懼斯可從政可
　　　知萬州季圭奏脩職郎萬州司理參軍向紹祖獄囚
　　　繫死降一資放罷
敕具官某爾為獄官而不省囚疾苦至於堕指至於死而不
以告豈非所謂士師不能治士者歟其鐫一階以警怠事可
止齋先生文集卷之十三
止齋先生文集卷之十四
　　外制
　　　慈福太皇太后册寳書冊文官中大夫知樞宻院事
　　　趙汝愚轉大中大夫
敕迺十有一月癸未日南至朕帥中宫從以婦子朝于重華
獲陪親尊上顯號於王母永惟一朝四世非常之休則亦二
三股肱克相孝治以輯威儀可無茂恩昭示褒律具官某任
重而道逺經明而行脩　累朝篤叙同姓然自熈寕以進士
對䇿而卿始以讜議冠群英自治平以儒臣本兵而卿始以
雅望位三事卓爾大雅百年而復見之朕甚嘉焉属兹成禮
盍圖爾功維昔太任儀刑姜姒功在十亂徳在二南於是周
公推本聖子作思齊之詩以歌之而仲尼定為六藝傳信萬
世朕今建事過扵成王翳　曽不在周公之下醻勞進秩
實應經誼噫繼自今為　陪朕歲上萬年之觴頋不
偉歟可
　　　篆寳文官通議大夫叅知政事陳騤轉通奉大夫
敕迺者具法駕以日南至朝慈福宫夀皇拜乎前夀母拜乎
後朕帥中宫從以婦子搢圭稽首奉上寳章亦惟輔臣克相
鉅典可無褒律以示同休具官某直内而方外愽文而約禮
及見故老在紹興文獻之間蔚為儒宗極重華侍從之選眷
言舊學簡在𥘉潜所謂獨抱遺經䏻㫁大事者矣晉預機政
益行所知俾予孝治度越千古盖周頌大任而不及子孫逮
事之榮漢尊長樂而不備父母俱存之福洪惟我家一朝四
世自有載籍未之前聞翳卿特書盡善具羙噫朕式克至于
今日休豈惟兩宮将髙廟亦寵嘉之序進一官匪以為報可
　　　前導禮義使并奏禮畢通議大夫同知樞宻院事余
　　　端禮轉通奉大夫
敕日奉寳冊上之慈福也乗輿所過觀者萬人夾道率皆㱕
羙於朕躬朕豈敢􁑖也則亦有宅心知訓之臣克輯盛事可
無褒寵用以示勸具官某直諒而多聞明哲而匪懈盖退然
如不勝衣而道任天下之重謙謙鞠躬而勇過孟賁矣從㳺
潜邸陳誼最髙晉翊鴻樞臨機必㫁朕嘉頼焉廼者導予有
儀可象肆于竣事盍啚爾功朕誦思齊之詩推尊文王本之
太任於是盖四世矣而周公始作大雅考引功徳以昭前人
未必逮事王母親周旋揖遜乎其間也以今况古孰與朕休
如卿遭時亦曰鮮儷繼自今卿其以予萬億年對天之休将
書勞進秩不一而足焉尚其懋哉可
　　　兵部尚書羅點母太淑人繆氏遇慶典恩特封齊安
　　　郡大夫人
敕朕觀魯詩頌僖公之有道及其夀母於以知吾卿大夫之
賢其毋氏不可以無報禮也具官某母具位繆氏克相君子
種徳云邁是生賢嗣為邦司直以點之議論風操過魯侯逺
甚則爾母視魯夫人賢何如也義不貳其夫而善祥集於晚
年教行於子而淑譽聞扵斯世肆朕嘉與㳺錫賛書秩以小
君䟽封名郡抑與魯人請命于周而後作頌者異矣尚服寵
光以綏夀祉可
　　　中書舎人楼鑰毋太碩人汪氏遇慶典恩特封太淑
　　　人
敕朕觀魯詩頌僖公之有道及其夀毋於以知吾卿大夫之
賢其母氏不可以無報禮也具官某母具位汪氏克相君子
為名大夫是生賢嗣世濟其羙以鑰之議論風操過魯侯逺
甚則爾毋視魯夫人賢何如也爵雖從其夫而善祥集於晚
年教行於子而令譽聞於斯世逮兹邦慶㳺錫賛書抑與曽
人請命于周而後作頌者異矣尚服寵光以綏夀祉可
　　　叅知政事陳騤子臧孫遇慶典恩乞進封其毋
敕日奉萬年之觴于朕王母嘉頼爾父爰進褒律而爾又以
錫類之恩崇大其母膏沐之邑豈不榮哉具官某母具位某
氏吾大臣内助也而及偕老方爾父夙夜匪懈熈我庶績亦
惟爾母整齊家事而後得以并意一卿不懐其私則從夫之
爵雖不以癸未詔書從事晉封名邦朕何愛焉而况乎夫人
獨得之也若夫可以乆䖏約於燈火之𥘉可以長䖏樂於簮
𥚑之後凢百命婦於焉取式則此異恩又足用勸可
　　　安定郡王子濤遇慶典恩轉官
敕維建隆磐石之宗澤流後裔維慈福奉觴之慶燕及髙年
兼二者以有言進一官而何吝具官某為今屬籍視古典刑
以孝恭友兄弟如周君陳以謹重率宗室如漢劉徳至於試
吏允也過人信抱負之不群况行藏之無愧比觀掌故誰其
逮事於四朝强起襲封兹謂愸遺之一老可以華國豈惟奉
祠方欽想於逹尊冝亟蒙於殊渥假如老老亡元日之詔書
祗以親親亦盛時之恩意明揚進律晉陟承流其茂對於寵
光用永綏於眉夀可
　　　慈福太皇太后姪淮東緫領吴珽特轉一官
敕具官某朕甞從上皇後恭上　慈福之冊親聆　慈訓勉
之以學至今心不敢忘也而施恩外家乆不予决甚失朕意
爰趣有司上之而爾某方饟淮師序進一秩以　太后訓朕
之意則爾亦冝自好修以成思齊太任之羙矣可
　吴璹(方令奉/常序進)吴瑊(方分郡符/序進一秩)
　吴璿吴琯吴錡(寓直延閣/序進一扶)吴鈞吴鏜吴鑄(方為屬外臺/序進一秩)
　吴銓等一十二人(序進一官/浸即膴仕)燕棨等九人(各以姻聮/進官一秩)
　　　迪功郎前金州司户青陽炳文年九十一遇慶典㤙
　　　特封承務郎
敕具官某在易之晋受茲介福于其王母而朕身親見之豈
不盛哉餘慶溥将燕及人老俾爾晏歲齒于𥘉官尚服寵榮
益綏夀嘏可
　　　儒林郎御史䑓副引賛官賈忱應奉上
　　　尊號冊寳了畢轉承直郎
敕具官某典禮行扵上而澤下逮盖廣愛之道也爾適幸㑹
亦與進秩尚務肅給母愆于儀可
　　　朝散大夫軍噐少監兼實録院檢討官兼權考功郎
　　　官黄由除将作監兼嘉王府直講(十二月/二十日)
敕具官某朕有元子愛之固深而教之惟恐不至一時賔僚
儒學之選爾以魁倫之彦乆儀群玉之府侃侃正色抗論不
囬自少匠而為長蓋亦寵矣技巧精䏻非所以望汝也横經
朱邸使吾児有直諒多聞之益是惟休哉可
　　　武徳大夫帯御噐械幹辦皇城司陳守忠係
　　　重華宫淑妃陳氏親父乆在殿陛特與帯行遥郡刺
　　　史
敕具官某扵重華為掖庭之親扵廣内為屬鞬之列矧惟肅
給濟以靖共出入两宫而無違周旋四姓而不競爰醻勞扵
歲籥俾借重扵州麾以歡庭幃以壮軒陛可
　　　奉議郎太府寺丞曽三聘除秘書郎(十二月二/十三日)
敕道山蓬莱圖籍鉅萬士夫仰望真有飈車羽輪之隔㳺其
中者皆天下選也以爾力學自奮持論不阿憂國之心如飢
如渇擢自外府徑登清貫益讀未見書以昌逺業且使四部
秩然有序是為稱職哉可
　　　大理寺主簿王寕新知信陽軍劉崇之並除太府寺丞
(十二月二/十三日)
敕寺監皆有丞而外府設官特詳焉盖欲上禆版曺之調度
下托有司之出納不可以非其人也以爾寕文辝蔚然明習
吏道勾稽棘寺平反為多爰俾序迁以酬勞勩爾崇之聲稱
籍甚蚤登著庭出守邊方召對尤敏使還朝蹟以慰公言所
貴於儒者謂其䏻通世務以其所學見之事功勉哉可
　　　朝散大夫王進之知徳慶府
敕具官某爾頃以天府貳車徃守武陵突不得黔已復報罷
朕心憫焉晉康雖逺實　髙皇興王之地舉以授汝以觀
汝能尚其懋哉母替朕命可
　　　張某知冝州
　敕具官某自桂林以南之州宜為大其與蠻人隣也冝為邇
　置侯固圍重於他邦舉以付爾不謂之選擇而使子歟尚對
　明恩無乏邊事可
　　　朝散郎充顯謨閣待制兼皇子嘉王府翊善黄裳
　　　兼侍講(五年正月/二十)
　敕朕毎歲仲春詔諸儒講路門将脩故事有日矣比覧名籍
　為之矍然昔者所進今安在耶而不為予講也具官某以六
　學之醇長於勸誦甞發明春秋之旨纚纚可聴也何恙不已
　而憫勞以大夫之事但與吾児㳺乎夫文帝䏻前席賈生於
　久不見之餘而武帝不能留汲黯扵出入禁闥之日兩君治
　効較然可覩爾不當起為予講耶詩不云乎素絲祝之良馬
　六之彼妹者子何以告之此朕所以責望汝也可
　　　　從政郎建康府江寕縣尉趙汝章收使射賞轉文林
　　　郎
敕具官某澤宮不建士無射御之習　夀皇以為此非所
以合文武也既䇿之廷中復取之囿　於此皆得雋焉士亦
艱矣俾進一階用為如吾詔者之勸可
　　　䧏授朝奉郎權通判建康府徐嶤任國子愽士日奏
　　　對失儀䧏官特復朝散郎致仕
敕具官某闕庭之禮陵三軍者懼焉以其嚴也爾為博士長
而進對失容至於䥴秩朕豈深咎爾耶丞郡亡何聿来致事母
乃謹畏過自刻責乎俾還舊官示棄前咎則朕之遇士大夫
明恕兼矣可
　　　福建提刑盧彦徳奏泉州同安縣尉鍾安老増强盗
　　　希賞夲州録事叅軍從政郎鄭繼功符同結録更不
　　　駁正繼功特䧏两資放罷
敕具官某捕盗之賞建隆舊章也比歲吏縁為欺徃徃傳㑹
得官縉紳數以為言而重改作将以待實能焉爾汝治其獄
迺不審察竟以傳㑹之辭上之州家士師不䏻治士非是之
謂歟其削兩秩仍免居官尚務省循以蓋前咎可
　　　前提舉廣南市舶江文叔容縦押綱官移易香綱錢
　　　物特降一官
敕具官某建隆舶司盖長吏兼之㝷以為有遺利也而􁑖置
使亦稍宻矣爾領其事迺以貢輸属汙吏然則何頼焉削之
一官以為不謹所使者之戒可
　　　知建康府余端禮奏武經郎李存道和糴淮西総領
　　　所米般量少欠䧏一官
敕具官某峙粮以省漕此大事也而爾不䆒心至見劾於帥
閫爰奪一階以警怠事尚其省循兾不終棄可
　　　入内内侍省東頭供奉官毛居實轉㱕吏部授從義
　　　郎
敕具官某爾自謫籍得㱕銓曺命之秩官徃護陵寝其對恩
渥母忘懼思苟無後愆亦豈遐棄可
　　　新知錢塘縣趙盛婺州通判吴璹並除職事官(三月/二十)
(一/日)
敕具官某等維昔忠獻光輔　髙宗以建我家維今
太皇實佐求賢而無私謁天下誦之則以爾盛忠獻之後璹
　　太皇家人也靖共在位克世其美而寘諸周行以勸勲
戚不亦冝乎可
　　　大理少卿許及之奉使囬特轉一官
敕具官某昔臯陶明刑䏻弭猾夏之患爾吾諌臣也而為大
理稽經傳古人自不冤非所謂淑問如皐陶者耶衘命北庭
且以覘國朕所為用汝也肆于㱕報亹然獻忠盖歴道其所
更見至扵禾黍而未嘗一語及傑馬之病朕聞之有感焉書
勞増秩是特舊章若属有鄰國之大事爾其選哉可
　　　閤門舎人蔣介奉使囬特一官
敕具官某使扵四方孔門以為難是可以觀士矣爾以西州
之彦庀職上閤意象容止亶如儒素盖其所趣尚然也属脩
隣聘以爾輔行肆于㱕報禮無違者書勞増秩盖循舊章𣣔
究爾䏻嗣有晋寵可
　　　帯御噐械蔡必勝除知閤門事
敕具官某昔者仲尼設科可使束帯與賔客言者皆髙弟也
矧吾上閤四方扵此乎觀禮而可不用士乎爾以諸生習孫
吴對䇿為天下第一操履趍尚學士大夫也　夀皇嘉之
駸駸膴仕朕方在潜邸毎視朝輒属意汝以為可在左右肆
我嗣服首加趣召俄而䘖恤迺今来㱕是用命汝典我閤事
夫不以寒素䖏私人不以學問望右列其来尚矣自我作古
追復仲尼之遺意爾其懋哉以圖忠報可
　　　朝奉大夫試尚書禮部侍郎倪思薦舉不當䧏一官
　　　滿一期叙復朝散大夫
敕朕惟聴言信行雖髙第不保其終身觀過知仁則寛朝冝
諒其本意爰棄前咎俾復故官具官某蔚為國華簡在法從
久居䑓閣盖習扵推轂之風樂道縉紳亦恐有積薪之恨云
胡吏議及此上聞迺不知猾吏之為而徒録名臣之後或者
愛博至於言私雖薄示懲章豈遽忘於善類思皇多士朕所
以舎舊而圖新求備一人爾母為矯枉而過直可
　　　䧏授通議大夫　顯謨閣待制提舉江州太平興國
　　　宮陳峴薦舉不當䧏一官滿一期叙復通奉大夫
敕朕惟聴言信行雖髙第不保其終身觀過知仁則寛朝冝
諒其本意爰及改歲俾還故官具官某屡典名藩久持從槖
以公卿大夫之後雅有扳援則門生故吏之多豈皆决擇况
重以名家之好則忘其贓状之非及此上聞掛於吏議既徃
不咎朕所以舎舊而圖新永矢弗諼爾無為矯枉而過直可
　　　顯謨閣學士䧏授通奉大夫知建康府鄭僑舉淳安
　　　令舒光改官不當䧏官滿一期叙復正議大夫
敕具官某淳安令之獄至今人疑之朕徐考其所為主則皆
吾賢卿大夫也吾賢卿大夫也而坐以繆舉之罰毋乃已重
乎以爾經明行脩為海内所稱数而閱天下之士多矣門生
故吏必善推擇而不茍取迺者所舉令其具如刑書邪則與
其進不保其徃孔子有是言矣不如刑書則是即墨大夫也
豈以㣲文而廢善類爰棄前咎俾還故官其繼自今毋以精
失士之意益舉所知是謂忠報可
　　　朝請大夫中書舎人樓鑰磨勘轉朝議大夫
敕計曰非所以䖏賢才也書勞非所以待法從也而有司以
功令来上曰某人當進其官則朕亦重改焉耳具官某以文
墨議論方代予言自吾與丞相執政進退群臣當不當功罪
爾皆得以可否是正于其間分職授任亦異於百辟矣績用
益彰聲望益茂則等而上之不過三数官皆将以待汝何屑
屑以課日月増秩為事尚服訓辭以須明陟可
　　　曽　知嚴州
敕具官某贛川之曽人物相望仕至二千石者前後以十數
厥聲茂焉爾習于家傳有志於古試以郡寄有志於民還奏
便朝嘉其詳練惟嚴陵之輔郡實髙廟之潜藩分以左符用
撫吾民由小州得大州益勉厥職以大爾家可
　　　林大中磨勘轉官
敕計日非所以待賢能也循次非所以優法從也而有司以
功令告足爲舊章庸可廢乎具官某以直道正䑓綱至于累
歲以勇退紆州組殆将終更槩之懋官一階不足酬也况夫
訓詞深厚駮議剴切朕甚嘉之乎而有司㑹課姑惟增秩其
尚欽承以須殊奨可
　　　奉國軍節度使開府儀同三司充萬夀觀使夏執中
　　　所生母郡夫人沈氏贈崇國夫人
敕詩人誦后夫人之賢必以爲某人之子之孫之甥之妹盖
推本其所從来不一而足也具官某所生母具位沈氏作配
名門雅有淑徳是生賢嗣爲國元舅日者朕縁申伯之誼加
錫命数視儀鼎司夫寵其身而不及其毋豈所以宏賁外氏
之祧乎是生不霑膏沐之賜而死無以慰蓼莪之思也爰自
郡封陞華上國尚歆明恩永緩爾後可
　　　故妻郡夫人諶氏贈寜國夫人
敕公卿将相䖏貴倨之勢而不驕非獨其身賢也警戒相成
厥有内助具官某故妻具位諶氏甞爲吾舅氏之配與之共
隱約矣今以吾舅申錫命數視儀鼎司敬共不違退若𥘉筮
推本所自非有如齊風雞鳴之配然耶夫生有中饋之勞而
不及從夫之爵死祔於姑之室猶未離於郡小君也則吾外
氏之祧尚有遺恨晉陟上國庸慰幽冥尚歆明恩益相夫子
可
止齋先生文集卷之十四
止齋先生文集卷之十五
　外制(自紹熈五年八月以後)
　　皇后𥘉冊封贈三代
　　　曽祖資政殿學士贈少師韓(小胄)贈太師
敕慶暦嘉祐之盛萬世帝王基業也而弼亮之功惟爾先正
㷼及奕葉嗣有象賢冝爾子孫與國無極具官某踐修厥猷
益有令聞夷險一節見於艱難髙宗圖舊晉諸樞筦而再入
穹廬将命不辱奠安宗社天下頼之然位不稱徳有識同嘆
爰有曽孫来儷宸極朕甞以國史次韓之事諗諸中宫以似
以續爰因追錫晉陟師垣非以為生蓋禮之稱可
　　　曽祖母秦國夫人王氏贈魯國夫人魯國夫人文氏
　　　贈　國夫人
敕維昔忠獻身修家齊𬒳于後昆将相三葉克對前人皆有
内助具位某氏夙以淑徳嬪于相門輔佐君子繼世承弼永
惟鵲巢國君積行累功夫人起家與享休顯而召南推夲以
為徳足以配非偶然也是冝儲休載生賢后以綿國祚以大
家聲𬒳封于秦亦既從爵申錫于魯盖取諸頌使與僖公令
母千載相望豈不榮哉可
　　　祖承議郎贈中奉大夫韓栛贈太傳
勅朕聞㷼齊之祀與周並傳漢之封君爰及苗裔矧惟韓氏
之勲度越自昔於是僅三世耳而胡浸㣲天命弗僣其殆再
昌乎具官某於魏國為裔孫扵少師子也學足以克家而宦
不逹才足以用世而懐不得試即其靖退足見所存集善為
祥積於閨閫載篤其慶后所自生夫屈於名者享其實不獲
乎其身者遺其後晉班公傳誰曰不冝雖曰縁恩亦足用勸
可
　　　祖母令人馮氏贈　國夫人
敕周人之頌任姒曰是有摯仲氏也是有莘長女也盖本其
所自出必名邦大族而豈無故之福母儀天下乎具位某氏
身爲少師婦以奉魏祀於是浸㣲而不病其夫子之不遇敬
共朝夕世守弗違餘慶流光萃于今后詩不云乎君子萬年
景命有僕其僕維何釐爾女士言周之盛天命附著使生淑
媛以爲之妃則我式克至于今休盖祖烈也亦天意也新封
羙號爲之報本豈惟忠獻将吾祖宗實寵嘉之可
　　　父朝奉大夫提舉佑神觀韓(同卿)授楊州觀察使
敕詩人之誦賢后必曰是有摯仲氏也是有莘長子也盖本
所自来必君侯　世家儲休積慶而豈一日之積哉具官某
魏忠獻公之裔孫也踐脩厥猷益自謹飾甞試以事茂於材
猷是生淑媛来配潜邸肆朕嗣服正名長秋在詩之既醉曰
君子萬年景命有僕其僕維何釐爾女士釐爾女士從以孫
子言有士行之女以為之配皆天意也維爾先正功在社稷
徳在蒼生以克及此豈非天乎戚里故事必在右選爰觧郡
紱改卑廉車冝益靖共以綏寵禄可
　　　母　氏贈　國夫人
敕朕誦周南至於葛覃后妃躬儉節用服澣濯之衣皆其母
家實為之未嘗不忻慕也具位某氏吾后母也以吾后作配
朱邸共蘋蘩之𦵔正位中宫獻穜稑之種親事煩辱曽無吝驕
則其素教豈一日之積哉夫區區侯邦而渭陽之思閟宫之
頌必及其母况以后徳流化天下則推尊母氏可無茂恩且
與之共隱約扵鷄鳴櫛盥之時而不與之共休顯於象服委
蛇之際揆之經誼夲之人情皆非稱也胙以上國為君夫人
非徒示私亦足用勸可
　　　少保觀文殿大學士充醴泉觀使益國公周必大登
　　　極恩贈三代
　　　　曽祖故朝奉郎贈太師潭國公衍加封秦國公
敕朕嗣守丕圖永懐元老而訪落不與於廟謀也甞告在廷
晉爵亞傳則所以推夲世系以宏賁其先正之祧庸可後乎
具官某曽祖某躬行對于古人宦學聞於當世位不稱徳士
論惜之夫屈於名者享其實不獲其身者遺其後是冝燕及
曽孫蔚為名臣徧儀三事光輔兩朝也則追録其積行之勤增
華其種徳之報大啓土宇晉封三秦非以為生盖禮之稱可
　　　　曽祖母潭國夫人郭氏贈秦國夫人
敕周之公孤並祀五廟以君夫人祔焉而世世享具官某曽
祖母某氏来自名門作配君子躬備勤勞以詔婦子而生無
從爵之榮殁不得與共牢之報天命弗僣是生曽孫為吾輔
臣弼亮奕世朕循周制寵綏爾夫誰其助之劬躬壽後爰因
舊號俾即新封用賁幽宅尚克永世可
　　　　祖故朝散大夫贈太師潭國公(詵)封秦國公
敕成王之雅曰周王夀考遐不作人蓋㱕羙文王得人所由
来之逺也具官某故祖具官某世濟其羙蔚為名臣然而徳
業蔵於身聲聞流於時官不過五品而位止郎舎也唯是一
經之教施于曽孫我　髙宗取之　夀皇用之天下乂安於
是三紀肆朕嗣服獲䝉餘休非所由来者逺歟醻勞報本兹
惟其時襲封扵秦實應經誼可
　　　　祖母
敕朕純用周政廣恩錫類以褒大吾輔臣之世則燕及閨門
可無追命具官某故祖母某氏儀于前人益謹内則載篤其
慶萃于聞孫方周盛時公侯皆君子也而風人本之袵席以
是為徳在鵲巢功在采繁也我儀爾祖克大其後用見家政
庶㡬召南從爵大邦以勸命婦可
　　　　父
敕周公拜前魯公拜後父子休顯著於春秋胡我元臣遺恨
禰廟此憫章之所由起歟具官某故父某襲羙于家學振聲
于世科而雅不善宦老扵博士功業不見於世而文辭但以
詔後人也然而過庭之訓揷架之書淵渟駿發見於賢子經
文緯武天下頼之詩不云乎維其有之是以似之儻㣲申錫
非所以為義方勸也爰考古誼襲爵為公庶㡬周魯衮舄相
望不亦榮乎可
　　　　毋
敕朕旣本之經誼為公卿崇報禰廟以侈移忠之報則母氏
與享使之匹休亦古道也具官某故母具位某氏恩斯勤斯
鞠我良弼譽在薦紳功在清廟夫甞同其夫䖏約於燈火之
𥘉而不及同其子䖏樂於簮𥚑之後此吾大臣爲之𥙷南陔
廢蓼莪也象眠之弗𬒳魚軒之弗乗有此寵綏足慰居徃配
食二姑以奉　祀其明享哉因其舊號益以新封雖曰邦彛
亦足用勸可
　　　觀文殿學士宣奉大夫致仕李彦頴登極恩轉光禄
　　　大夫
敕朕以眇躬嗣膺丕緒闕焉懼無以紹列聖之休訪落求助
庶㡬周成公卿大夫其将何以佐朕也具官某歴事三朝蔚
爲元老夫致位丞弼方倚爲相而不爲苟同竟於謝事昔蕭
望之意輕丞相而位不過御史大夫以爲身計則不工以爲道
誼計多見其可尚也肆予紹服乆矣里居以卿忠諒則敬之
之頌七月公劉之風雅能忘於心乎爰因舊章序進厥秩亦示
永懐以兾樂告可
　　　資政殿大學士通奉大夫知潭州王藺登極恩轉正
　　　議大夫
敕朕以眇躬嗣膺丕緒闕焉懼無以紹列聖之休訪落求助
庶㡬周成公卿大夫其将何以佐朕也具官某歴事兩朝孤
立一意方其受　重華之託而光輔上皇始𥘉之政忠言讜
論不自同於衆人盖天下嘆其難長慮郤顧不苟安於一時
又天下服其逺也肆於紹休適分帥閫以卿忠諒則敬之之
頌七月公劉之風雅䏻忘於心乎爰因舊章序進厥秩式昭永
懐亦兾樂吿可
　　　資政殿大學士通議大夫提舉臨安府洞霄宫黄洽
　　　　登極恩轉通奉大夫
敕朕以眇躬嗣􁊅丕緒闕焉懼無以紹列聖之休訪落求助
庶㡬周成公卿大夫其将何以佐朕也具官某歴事兩朝蔚
為故老方淳熈之季年天下晏然櫜弓槖矢簡在宥府不動
聲氣而强本折衝之功自不可掩至於行蔵庶㡬前朝孫文
懿張退傳之倫矣肆予紹服　佚外祠以卿忠諒則敬之之
頌七月公劉之風雅能忘於心乎爰因舊章序進厥秩亦示
永懐以兾樂告可
　　　朝散郎煥章閣待制兼侍講朱熹　登極恩轉朝
　　　請郎
敕朕以眇躬嗣膺丕緒闕焉懼無以紹列聖之休訪落求助
庶㡬周成子大夫其将何以佐朕也具官某學先聖之道而
明於當世之務三仕三已義不苟合天下髙之盖累朝之所
嘉嘆而不忘也長沙謀帥强為時起肆予𥘉政式遄其㱕䖏
之次對於以勸講朕将虗己聴焉爰因大賚叙進厥秩雖曰
舊章亦朕羙意可
　　權户部侍郎梁　登極恩轉官
敕朕以眇躬嗣膺丕緒闕焉懼無以紹列聖之休訪落求助
庶㡬周成卿大夫其将何以佐朕也具官某方以民譽簡在
從班肆予𥘉政日月獻納而不記成王踐祚七月在風公劉
在雅敬之在頌皆一時耆俊爲之乎自今以始朕日望之爰
因大賚序進厥秩雖曰舊章亦兾樂告可
　　　在外侍從　登極恩贈父
敕朕方訪落求助自公卿大夫各加地進律矣則推本其世
而褒大其家雖禮未有可不以義起乎具官某故父具官某
主有種徳之勞而位不稱殁享義方之報而何其流之長也
以爾某論思獻納著節兩朝肆予嗣服心在王室非忠孝之
傳有自来歟增賁禰廟追錫崇階雖曰舊章亦以示勸可
　　　在外侍從　登極恩贈母
敕朕既本之經誼爲卿大夫崇建禰廟以侈移忠之報則母
氏與享以次申錫使之匹休亦古道也具官某母某氏来自
名門作配君子是生賢嗣蔚爲從臣夫鷄鳴警戒之道不篤
則過庭之訓不嚴蘋藻不共則甘㫖不謹爾某何以䏻移孝
爲忠也因其舊號易以新封雖曰邦彛亦足用勸可
　　　在外宰執　登極恩贈妻
敕昔成王踐祚世修忠厚其詩曰孝子不匱永錫爾類其類
維何室家之壺蓋施及臣子不但其身而亦𬒳于室家具官
某妻某氏克相夫子蔚爲宗工積行累勞致位孤棘惟周人
克廣孝思慰滿梱内肆予嗣服繄爾臣隣多助之至則爲之
推恩燕及閨門雖祔于姑亦胙大國非苟爲私蓋周道也可
　　　在外侍從　登極恩封妻
敕朕觀二南之詩關雎為皇后鵲巢采蘋為君大夫妻作也
則正家之化君臣一體然則力定長秋之位而可無以為爾
内勸乎具官某妻某氏以爾夫子甞為從臣獻納論思夙夜
匪懈則入朝有鷄鳴之戒退食有羔羊之徳非爾之助申錫
命書晉之羙號則在𥘉政豈曰不宜可
　　　煥章閣學士宣奉大夫提舉隆興府玉隆萬夀宫洪
　　　邁弟朝散大夫新知陜州䆳　登極恩毋楚國夫人
　　　沈氏加贈魏國夫人
敕朕訪落求助自卿大夫皆加地進律矣士有䏻尊禰廟至
官一品斯足以報本矣而毋氏與享為君夫人猶視列國冝
益褒崇使之匹羙具官某毋具位某氏聿自名門作配君子
遭時不淑萬里違離而勉正勸義庶㡬風人所誦汝水之墳
南山之側也天命弗僣冝享後福肆予踐祚益大爾封晋之
魏邦庸示光寵庶克用勸豈徒舊章可
　　　右丞相趙汝愚𥘉拜贈三代并妻(七月丙子拜)
　　　　曽祖　贈太傅
敕昔周公位冢宰成王為之作魯廟宣王中興則命召虎亦
有秬鬯圭瓉以告文人我相同姓盖周道也推本其先以致
羙報可無褒典以應經誼具官某曽祖具官某躬行對于古
人譽䖏聞於公族然夷攷其世於漢恭憲王為裔孫於建國
公為嗣子盖属未䟽也而僅綴逍遥之班以其靖退足見所
存夫屈於名者申扵實不獲乎其身者遺其後是主曽孫迄
為上相則追録其積行之勤增華其種徳之報朕敢忘周道
乎晉陞帝傳於禮固冝可
　　　　曽祖母　氏贈申國夫人
敕昔周盛時公侯皆君子也而周召二南本之袵席以是為
内助之賢徳在鵲巢功在采繁也具官某曽祖母具位某氏
出於名門作配公姓身為建國婦以奉漢祀於是浸㣲而不
病其夫子之不遇世無風人無所著見爰及曽孫篤生賢哲然
則取漢上之詩以名其國為　人俾世世享亦二南之意
歟可
　　　　祖　贈太傳
敕朕既質之六藝醻勞報本以褒吾相臣之祧則嗣有令徳
燕于後昆申命匹休庶㡬周召並建五廟不亦冝乎具官某
祖具官某以王公之胄而有學士大夫之習非無冨貴之階
而宦不逹也集善為祥聿生孝子載篤其慶發於聞孫詩不
云乎蓻之榛栗椅桐梓􁇀爰伐琴瑟忠孝之門豈一日之積
㢤我儀圖之冝爵公傅爰錫命書以賁幽壤可
　　　　　祖母晁氏贈　國夫人
敕詩人之頌婦徳必本其家世曰是齊侯之子東宫之妺也
是汾王之甥蹶父之子也具官某祖母具位晁氏盖濟陽之
晁也濟北諸晁族望甚偉以其父兄子弟風流儒雅名滿天
下則爾以閨門之秀来嬪吉人克教其子得名篤行至於奕
葉遂間兩社揆之風雅無愧在昔　大邦羙號饗此後福(非/以)
為生蓋徳之稱可
　　　　父　贈温國公
敕朕聞之周以魯孝公訓國　而漢亦謂劉徳謹重使為太
常以率宗室赫然著于史傳豈非以帝繫之餘世禄之及
而篤行者难其人乎具官某父具官某踐修厥猷益自力學
𬒳服造次必於仁義而事親之孝庶㡬曽閔縉紳先生為之
起敬卒於小官法不應謚而相與誌其墓曰宋篤行君子也
尚論周漢豈非其倫肆其嗣子致位三事朕於是稽經㩀古
尊為禰廟作邑於温以寵嘉之積善之報足以不朽可
　　　　母李氏贈　夫人
敕以　髙帝子孫而再世婚姻不於勲侯貴戚而於書生是
冝有子蔚為名儒度越故事以宗人相具官某母具位李氏
又故丞相文正公七世孫也代有家法及爾不違克相其夫
力行孝友聚族百口曽無間言躬自勞苦以成永圖一簮一
珥先人後已是冝發祥萃于吾相夫能使其夫稱於沒世而
御不及百兩能使其子冠扵多士而養不及萬鍾追錫愍章
晉封大國我有異𢾗非爾曷堪可
　　　　妻　氏贈衞國夫人
敕朕誦二南之詩勸以義示以正皆室家也我有近臣致位
丞弼頋其内助晚不同休可無愍章以賁泉壤具官某妻具
位某氏雖嬪王族實寒畯也晁李二姑簮琚之望奕世載徳
誰其嗣之而爾承休襲羙無愧在昔克相夫子遂為名臣夫
與之䖏約於鷄鳴櫛盥之𥘉而不䖏樂扵象服委蛇之後儻
㣲追錫得無若汝水之墳南山之側遭世不淑詠歌者乎鄱
陽小邦未足言稱晉封扵衞庻㡬碩人以配二姑永永廟食
可
　　　翰林學士承㫖李巘除宝文閣學士知婺州改知太
　　　平州(八月三日除承㫖/即丐外)
敕夫厭直玉堂之廬而紆郡紱士之操也閔勞豹尾之班而
便私計上之恩也具位某早以英華簡在烈祖晚益藴藉眷
于上皇遭逢兩朝自守一節盖髙文大冊天下傳誦而微辭
㡬諫世莫得聞也肆朕纂緒入惟求舊胡然勇退曵鈴其空
朕亦惟自古詞臣一視中外子羽修令兼為行人相如視草
甞使于蜀朕獨可以弄翰墨苛留乆䖏卿乎峻延閤之班均
便藩之佚不以寳婺而以當塗去繁就簡兾爾整暇夫下無
懐寵之心而上有從欲之意君臣俱羙不其韙歟可
　　　正奉大夫吏部尚書兼侍讀莆田縣開國男食邑二
　　　百户鄭僑明堂加恩進封開國子加食邑二百户
敕朕新嗣服将有事於合宫也逺惟孝武始建漢家之封而
太史談留滯周南不與從事議者惜之朕敢忘儒先乎具官
某經明行修士所髙仰不但擢科為天下第一也越從留鑰
晋長天官上皇意也至朕而决迨及盛典式遄其㱕蓋視漢
有光焉増衍封畬第循故事方資告猷嗣有顯擢可
　　　朝請郎試禮部尚書兼侍讀黄裳封普成縣開國男
　　　食邑三百户
敕朕新嗣服日有事扵合宫兢兢焉懼不閑於禮而無以接
三才之奥也明乎郊禘之義治國其如示諸掌乎顧朕曽何
以得之具官某吾舊學也切磋經誼及扵春秋郊禘之際嚴
矣有一不敬至於四卜至扵改牲仲尼正色書之以詔萬世
朕所深致戒焉肆予𥘉禋克輯盛典本所自来簡在三益徹
之上田第循故事可與治國非卿誰哉可
　　　中奉大夫試工部尚書趙彦逾封祥符縣開國男食
　　　邑三百户
敕朕新嗣服日有事扵合宫兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某吾宗英也使于四方㧞葵之操雖天下能誦之比冠從班
賢勞忠瘁太節不奪則世未之聞也肆相予祀克有上儀
徹之士田第循故事方圖爾功永稱殊渥可
　　中奉大夫權刑部尚書兼侍講南昌縣開國子食邑
　　　五百户京鏜封開國伯加食邑二百户
敕朕新嗣服日有事於合宮兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某以海内之英有言有績而執禮行扵蠻貊遺愛𬒳扵江漢
徃徃薦紳䏻言之曵履從班義形扵色賢勞忠瘁世莫得聞
也肆相子祀克輯上儀増衍封膄第循故事方圖爾功嗣有
顯擢可
　　　朝議大夫試御史中丞謝深甫封臨海縣開國男食
　　　邑三百户
敕朕新嗣服日有事扵合宫兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某以海内之英有言有績輦下彈壓不怒而威而囬天之力
見扵瑣闥迺若論思義形扵色賢勞忠瘁世莫得聞也肆相
予祀克輯上儀徹之土田第循故事方圖爾功嗣有顯擢可
　　　朝散郎試尚書吏部侍郎兼侍講彭龜年封清江縣
　　　開國男食邑三百户
敕朕新嗣服日有事扵合宫兢兢焉懼不閑扵禮而無以接
三才之奥也傳不云乎誦詩三百不足以一獻非深知其義
者将誰與講明之具官某吾舊學也切磋經誼及詩一編蓋
自二南至我将之頌凢交神明之道反覆言之肆予𥘉禋克
輯盛典非有感扵此歟胙之食采雖循舊章無言不酬扵是
焉在可
　　　中順大夫守給事中兼直學士院兼實録院同脩撰
　　　樓鑰封奉化縣開國男食邑三百户
敕朕新嗣服日有事扵合宫兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某以海内之英綽有譽䖏蓋甞乆勞螭蚴矣遂陟掖垣遂躋
瑣闥不愠不喜天下誦之若夫囊封牘奏備極剴切扵爾取
具世莫得聞也肆相予祀克輯上儀徹之土田第循故事方
圖爾功嗣有殊渥可
　　　朝奉大夫試中書舎人林大中封永康縣開國男食
　　　邑三百户
敕朕新嗣服将有事扵合宫也逺惟孝武始建漢家之封而大
史談留滯周南不與從事議者惜之朕敢忘前御史乎具官
某以海内之英譽䖏甚羙甞盡忠瘁侃然一臺之上矣越自
外服晋陟詞垣式遄其㱕遂相予祀蓋視漢有光焉胙之食
采第循舊章其益論思以稱簡擢可
　　　朝議大夫試右諫議大夫張叔椿封永嘉縣開國男
　　　食邑三百户
敕朕新嗣服日有事扵合宮兢兢焉惧不閑扵禮而無以接
三才之奥也詩不云乎相維辟公天子穆穆朕嘉頼焉具官
某以海内之英綽有譽䖏方平居時恂恂唯謹而侃然正色
一臺之上言人所難肆予𥘉政爰貳冢宰爰長諌垣僉曰汝
諧也實相予祀克輯上儀徹之土田第循故事方圖爾功嗣
有寵𢾗可
　　　朝奉大夫權尚書吏部侍郎孫􁅢吉封廬陵縣開國
　　　男食邑三百户
　　　朝奉大夫權尚書工部侍郎兼侍講黄艾封莆田縣
　　　開國男食邑三百户
敕朕新嗣服日有事扵合官兢兢焉懼不閑扵禮而無以接
三才之奥也明乎郊禘之義治國其如示諸掌乎顧朕曽何
以得之具官某吾舊學也蓋甞與習禮矣毎至扵掃地而祭至
敬無文凢盡内心之道反履言之肆予𥘉禋克輯盛典非有
感扵此歟胙之食采雖循故彛無言不酬扵是焉􁧮可
　　　太中大夫權尚書户部侍郎兼脩玉牒官建安縣開
　　　國男食邑三百户袁說友進封開國子加食邑二百
　　　戸
敕朕新嗣服日有事扵合宫兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某以軼群之才有言有績輦下弹壓外户不閉民曺之令郡
國晏然迺若論思義形扵色賢勞忠瘁世莫得聞也肆相予
祀克輯上義増衍封腴第循故事方圖爾功嗣有顯擢可
　　　中大夫權尚書户部侍郎西安縣開國男食邑三百
　　　戸梁　進封開國子加食邑二百户
敕朕新嗣服日有事扵合宫逺惟孝武始建漢家之封而太
史談以留滯周南不得從行為恨朕敢忘從臣乎具官某積
有民譽晉貳地官盖方盡瘁扵朝矣䘖命比庭越在萬里之
外肆予肇禋獨不侍祠朕是以扵漢事有感也増大食采庸
示永懐曷月遄㱕将有申錫可
　　　朝請大夫權尚書禮部侍郎許及之封永嘉縣開國
　　　男食邑三百户
敕朕新嗣服日有事扵合宫兢兢焉懼不閑於禮而無以接
三才之奥宗伯掌禮朕之所嘉頼也具官某以海内之英綽
有譽䖏方貳春官以禮紹予自省牲視滌凢玉幣爵之事至
於告時至扵告備治及竣事禮無違者胙之食采盖循舊章
方醻爾勞嗣有寵数可
　　　朝散郎煥章閣待制侍講朱熹封婺源縣開國男食
　　　邑三百户
敕朕新嗣服将有事扵合宫兢兢焉懼無以接三才之奥也
爰求儒先來相予祀具官某經明行脩士所髙仰而越在藩
服朕敢忘之乎昔者孝文受釐宣室召見賈誼而武帝建封
顧使太史談晋滯周南不與從事二帝優劣扵是乎見此朕
所以式遄爾㱕也徹之土田雖循故事籲俊尊帝盖庻㡬焉
可
止齋先生文集卷之十五
止齋先生文集卷之十六
　　外制
　　　特進觀文殿大學士提舉臨安府洞霄宫廣陵郡開
　　　國公食邑五千三百户食實封一千五百户葛邲明
　　　堂加恩加食邑五百户食實封三百户
敕朕新嗣服日有事扵合宫兢兢焉懼無以接三才之奥也
駿奔在廟豈無辟公金玉爾音尚想故老具官某歴事兩朝
蔚為元輔蓋甞温恭朝夕執事有恪侍我烈祖爰暨上皇執
珪幣見上帝者屡矣肆子肇禋均佚就國相維穆穆扵以永
懐方周盛時㣲子以二王之後聿来助祭有客頌之孝武始
建漢家之封有臣如太史談而以留滯周南不與從事為恨
朕雖不䏻比徳扵周邦視漢有光焉　其因舊章
増大食采非苟為恩盖示不遺之意可
　　　在外宰執明堂加恩
敕朕新嗣服日有事扵合宫兢兢焉懼無以接三才之奥也
駿奔在廟豈無辟公金玉爾音尚想耆俊具官某歴事烈祖
蔚為宗工蓋甞齊明盛服習扵侍祠之禮矣肆予肇禋均佚
分閫相維穆穆於以永懐方周盛時有客助祭詩人頌之孝
武始建漢家之封而太史談留滯周　南以為恨朕雖不
能比徳扵周抑視漢有光焉其因舊章増太食采非苟為恵
蓋示不遺可
　　　在外侍從明堂
敕朕新嗣服日有事扵合宫兢兢焉懼無以接三才之奥也
駿奔在廟豈無辟公金玉爾音尚想故老具官某簡在烈祖
蔚為名臣盖甞齊明盛服扵侍祠之禮矣肆予肇禋均佚殊
舘(或云越在輔郡或云越在/外服或云亦旣謝事)相維穆穆扵以永懐夫留太史
扵周南自昔浩嘆對賈生扵宣室至今羙談朕覧漢事豈
能恝然扵卿等乎爰因舊章増大食采非苟為恵蓋示不
遺可
　　　張淑妃明堂恩贈三代
　　　　曽祖
敕朕有事扵合宫既蒙嘉貺均休扵戚里益廣茂恩眷言妃
徳之賢夙備皇宫之列爰稽邦興追賁曽門具位某氏故曽
祖某謙和本於性資醇厚推扵鄊黨善修扵身而不享其報
慶流扵後而端有其原迨其三世之孫遂應四星之象兹朌祭
澤爰陟師垣精爽如存寵光是服可
　　　　曽祖母
敕備慈庭之妃掖象應四星敷祭澤扵私門寵及二世具位某
氏故曽祖母某氏柔嘉恊則淑謹流徽好善稱婣族之間
種徳及子孫之逺是生賢女　選皇宫慶霈漏泉䘏章告第
懿魂未泯新渥其承可
　　　　祖
敕朕肇盛禮於明堂敷大賚于天下惟慈宫之妃列夙膺皇
眷之隆加異典扵私庭實率邦彛之舊具位某氏故祖某官
某善積扵巳行信扵人報不在扵一時慶乃流於再世澤𬒳
女孫之淑象應四星　之恩寵齊三事兹開大國載錫
愍書泉隧有光靈魂式慰可
　　　　祖母
敕熈事備成湛恩汪􁏳乃眷四妃之貴列于皇宫爰加再世
之封賁其祖配具位某氏故祖母某氏相夫以勤儉為本夀
後多福慶之儲孫枝生賢門楣遂大朝敷祭澤邦有舊章爰
改胙扵營丘尚歆承扵褒命可
　　　　父
敕方𬒳神釐慶成三歲永言妃徳象應四星爰加愍章用慰
禰廟具位某氏故父具官某劬躬有慶操行靡它豹畧之才
髙於軰行鷄鳴之配出扵閨門兹誕布扵湛恩冝追朌扵䘏
典爰因舊爵改卑新封精爽如存寵光是服可
　　　　母
敕朕方謹親祠恩如湛露亦懐妃掖念在蓼莪爰按邦彛載
朌贈典具位某氏故毋某氏蔚有婦徳克相夫家凢此嬪則
之賢莫匪毋儀之訓生蒙象服既極寵光沒啓茅封又多福
履兹敷恵澤更建名邦尚克歆承以慰冥漠可
　　　右丞相趙汝愚　明堂恩贈三代
　　　　曽祖　贈太師
敕朕觀成王踐祚肇稱盛(禮/而)㱕羙辟公相維穆穆文武宣哲
燕及皇天朕甚慕焉属兹受釐無徳不報盖周道也具官某
曽祖具官某積有善祥覃及来裔是生耆哲為吾相臣維周
公孤並建五廟賜鬯㱕胙洊有寵嘉資爾曽孫共輯熈事而周
制亡失何以崇報爰頒異数晉陟師垣庶㡬醻勞無愧在昔
可
　　　　曽祖母　氏贈陳國夫人
敕周之祭澤至扵既醉盛矣其詩曰孝子不匱永錫爾類其
類維何室家之壺則施及臣子不但其身而亦𬒳于室家具
官某曾祖母具位某氏克相夫子行修閨門聿生曽孫間我
兩社朕惟周人推廣孝思慰滿祖内扵兹𥘉禋佐佑乃辟實
維爾孫則綏以寵光胙以大姬之國朕敢忘周道乎可
　　　　祖　贈申國公
敕朕閱宗人之譜盖因侍祠追錫其祖父尊寵多矣未有子
孫致位三事而後及此者具官某祖具官某雖在天族猶寒
畯也克世其家濟以清約是生良弼簡在兩朝如周諸姬如
唐諸李扵是度越凡例及扵茂恩矧惟肇禋澤及四海爰錫
公爵作都于申其視宗牒不有光歟可
　　　　祖母晁氏贈吴國夫人
敕維昔宗婦不少概見而衛有碩人魯有令母扵周諸姬獨
著名於六藝豈不盛㢤具官某祖母具位某氏以濟陽之晁
来奉漢祀廼生孝子名在薦紳迺生聞孫功在清廟肆肦祭
澤洽比幽明申命于吴增大爾邑盖與衞姜魯母相望千載
亦足為宗婦之勸矣可
　　　　父　贈　國公
敕朕讀史至漢興以来宗室子弟無得公卿位者而坐酎
金奪國動以百𢾗未甞不慨嘆也扵是既祠純用周政䇿
宗輔告其文人申錫名邦宏賁禰廟具官某父具官某以同
姓而行誼篤扵韋布以右選而聲聞賢扵儒林即所躬行施
及其子遂魁多士遂冠從班擢自樞筦徑司宰事疇昔之夕
相予合宫三靈具依百福来下洪惟我家生此賢哲本支百
世與周匹休下視漢事則九原可以自慰矣可
　　　　毋李氏贈兾國夫人
敕朕既舎爵書勞為公卿大夫崇報禰廟則毋氏與享可無
褒典使之匹休具官某母具位某氏甞相其夫以孝聞扵四
海甞教其子以賢著扵三朝日者爾予相予世室克輯盛儀
而可忘所自乎因其舊號錫以新封我圖兾方用以命汝其
世世享以綏後人可
　　　　妻　氏贈益國夫人
敕魯人之頌僖公至扵閟宮享祀不忒及其令妻以是為内
助之賢也具官某妻具位某氏嘗與吾相臣共隱約躬定省
想夫蘋藻之共爼豆之飾以薦時事無或不䖍也日者合宫
而爾夫有駿奔之恭無跛倚之色推本内助賢扵魯人我錫
賛書晉封扵益奚斯作頌侯邦之私孰如爾名藏在王府可
　　　知樞宻院事兼叅知政事陳騤　明堂恩贈三代
　　　　曽祖贈少保斆贈太保
敕朕觀成王踐阼肇稱盛禮而㱕羙辟公相維穆穆文武宣
哲以克燕安甚心慕之属兹受釐無徳不報盖周道也具官
某曽祖具官某躬行對于古人汎愛聞扵鄊譽而懐道不試
士論惜之集為善祥覃及来裔是生耆哲為吾樞臣維周三
孤並建五廟賜鬯㱕胙洊有寵嘉資爾曽孫共輯熈事而周
制亡矣何以崇報申錫命書晉陞帝保以義起禮亦庻㡬焉
可
　　　　曽祖母滕國夫人成氏贈福國夫人
敕周之祭澤至扵既醉盛矣其詩曰孝子不匱永錫爾類其
類維何室家之壷則周家忠厚施及臣子不但其身而亦𬒳
于室家具官某曽祖母具位某氏克相夫子行修閨門是生
曽孫功在宗社且夫既醉非旅酬之事歟推廣孝思慰滿梱
内况朕𥘉禋懼闕扵禮佐佑乃辟實維爾孫則綏以寵光爲
之報本侈其舊封胙以上國朕何愧扵周乎可
　　　　祖贈少傳䇿贈太傅
敕朕既本之六藝不愛髙爵以宏賁陳氏之祧則嗣有令徳
休于後昆可無褒典以應經誼具官某祖具官某當天下之
清得幽人之履太史之觀風不講而文采無以自見孝㢘之
科廢而實行不上扵計書也天命弗僣爲之生孫既長樞庭
又陪國論推夲所自當及茂恩肆予𥘉禋醻勞相祀冝及爾
考並為三公荷天之休其世世享可
　　　　祖母崇國夫人朱氏贈福國夫人
敕旣醉之卒章曰釐爾女士從以孫子言周之群臣皆有士
行之女以為之妃使生賢智子孫足以傳世具官某祖母具
位某氏夙以懿行嬪于名門儀于前人以詔婦子載篤厥慶
萃於聞孫夷攷其行不足以當既醉之卒章乎有崇故封未
足言稱大邦羙號聿從其姑質之二雅誰曰不可可
　　　　父贈少師讜贈太師
敕自亞保以来及是三葉盖王室百年之間而劬躬燾後如
一日也扵吾宗工尊為禰廟朕豈敢嗇扵禮乎具官父具官
某義方之教不以籝金隂徳之傳不以駟馬成我碩輔蔚為
宗工緯武經文何鄊不可是不謂之賢考歟日者合宫有嚴
羙報生民尊祖視古不慙而大臣之禰位不稱徳以卑臨尊
殆非周道申錫賛書冠班九棘非以為生盖禮之稱可
　　　　母𣏌國夫人成氏贈福國夫人信國夫人王氏贈
　　　　福國夫人
敕為吾股肱之臣上自三世皆褒大之而况扵其母乎御不
及百兩飬不及萬鍾也而無以慰之予心惻焉具官某母具
位某氏承休襲羙發育自躬恩斯勤斯鞠我良弼采蘋所共
雜佩所贈恭儉精白無非教也揆諸周制則𬒳以象服乗之
魚軒為君夫人孰爾冝者亦視王母並建大邦雖曰均釐誠
有以致此矣可
　　　　妻　氏封
敕朕誦二南之詩流荇采繁相與共祭自天子逹皆内助也
仲尼序詩定為篇首寓意深矣具官某妻具位某氏来自名
門克相夫子㑹期有鷄鳴相警戒之道而退食有鵲巢致節
儉之徳日者合宮而騤也相予肆祀吉蠲齋明迨及竣事禮
無違者則豈唯關雎之助㢤而爾亦與有勞矣錫之羙號爰
示寵光雖曰舊章實應經誼可
　　　給事中兼直學士院楼鑰　明堂恩父贈通奉大夫
　　　璩加贈正議大夫
敕朕既舎爵書勞自卿大夫以次第賞矣則推其世家為之
報本雖禮未有獨不可以義起乎具官某故父具官某生為
才大夫而用不盡殁為賢考而何其流之長也属予𥘉禋百
執事在廟爾鑰不但駿奔匪懈而發揮潤色凡祀之大號皆
稱朕意非爾素教而克然歟追錫有彛爰進厥秩非以為生
亦徳之称可
　　　權吏部侍郎孫逢吉等明堂恩贈父
敕朕既舎爵書勞自卿大夫以次第賞矣則推其世家為之
報本雖禮未有獨不可以義起乎具官某故父具官某生有
種徳之羙而位不稱殁享義方之報(袁說友章頴父云生爲/才大夫而用不盡殁爲)
(賢/考)而何其流之長也属予𥘉禋百執事在廟爾某不但駿奔
匪懈而敬之顯思之戒日徹扵聴聞也劬躬燾後非爾素教
之所自来歟追錫有彛爰進厥秩非以爲生亦徳之稱可
　　　煥章閣待制侍講朱熹　明堂恩贈父
敕朕方舎爵書勞自吾從臣以次第報則推本世繫及其禰
廟皆寵綏之亦祭澤也具官某故父具官某少而英發晚益
深造渡江諸老多其師友甞歴郎闈秉史筆力詆和議緒正
謗史盖官雖薄而志在扵天下後世也位不稱徳識者恨之
属予肇禋有嚴羙報則爾有賢子勸講路門可無褒典以慰
罔極之懐乎追錫崇階用賁泉壌非以爲生亦徳之稱可
　　　　母
敕朕既為卿大夫宏賁禰廟以侈教忠之報則母氏與享可
無申錫使之匹休具官某母具位某氏来自名家克相夫子
本之純厚申以敬恭其仰而事姑備極順適俯視媵御又何
其不察察也是冝篤慶聿生賢子蔚為儒宗名滿天下則加
以羙號用慰孝思我有茂恩冝不汝吝可
　　　右諌議大夫張叔椿　明堂恩贈毋
敕朕方舎爵書勞自卿大夫以次第賞則為之報本及扵母
氏使匹沐扵禰廟不亦可乎具官某故母具位某氐克相大
雅如啇甘盤復生賢嗣如唐(陽/子)然而生不得與扵從爵之榮
晚不得享大五鼎之飬儻無愍章以賁幽壌何以慰爾之廢
蓼莪也因其舊號益以新封雖曰邦彛亦足用勸可
　　　　妻
敕朕誦二南之詩勸以義勉以正皆室家也我有從班豈無
内助具官某故妻具位某氏儀于前人克濟其羙遂相夫子
為吾諍臣夫與之䖏約扵雞鳴櫛盥之𥘉而不與之䖏樂扵
象服委蛇之後儻無追錫得無若汝水之墳南山之側遭世
不淑詠歌辛苦者乎爰錫賛書以賁幽宅可
　　　孫逢吉　明堂恩妻恭人李氏封令人
敕朕誦二南之詩至於流荇采蘩相與共祭自天子逹皆内
助也故詩人誦之仲尼定為篇首其意深矣具官某具位某
氏以爾夫子為吾從臣肆予𥘉禋執事有恪以朕之獲助扵
長秋則爾亦可以　職之賞矣晋封羙號庸示寵光雖
曰舊章實應經誼可
　　　在外侍從　明堂恩贈父
敕朕既舎爵書勞自卿大夫以次第賞矣則推其世家為之
報本詩不云乎孝子不匱永錫爾類盖周道也具官某故父
具官某生有種徳之勤而位不稱沒饗義方之報而何其流
之長也属予𥘉禋有嚴羙報生民尊祖視古不慚而可以忘
爾某之禰廟乎本之經誼追錫崇階非以為生亦禮之稱可
　　　在外侍從　明堂恩封妻
敕朕誦二南之詩至於流荇采蘩相與共祭自天子逹皆内
助也故詩人誦之仲尼定為篇首其意深矣具官某妻具位
某氏以爾夫子為吾從臣肆予𥘉禋克輯盛典則豈惟長秋
之故亦爾臣工嬪婦　其流及上則不失職之賞庸可後
乎晋封羙號爰示寵光雖曰舊章實應經誼可
　　　汪大定知力江郡
敕具官某甞為嶺南郡卓然以廉恵聞而無以旌異之何以
勸逺吏乎九江名邦牧以選授是用命汝式賞賢勞益圖民
庸以俟迪簡可
　　倉部員外郎汪梓陞郎中(八月十四日除)
敕以日月為功固非所以待賢能也而功令亦不可廢况晋
陟為郎與員外置者絶有間抑芝以昭宿業勸寡過庸可廢
乎可
　　朝散郎江西提舉汪逵除員外郎
敕具官某難進易退賢士之操也爾某議禮容臺浸有休問
汲汲焉以外服為請雖留行不顧也将指奏公亟頒召節則
舒遲累月翔集可觀是不謂之士操歟郎闈之選南宫最清
徃其欽承踐修家學可
　　　中奉大夫提舉冲佑觀豊誼除吏部郎官奉議郎王
　　　聞詩除考功郎官(並九月八日)
敕具官某等仕至扵刺史二千石亦通顯矣而浩然有㱕志
是不謂廉退之操歟爾誼持節湖湘吏畏其敏而固稱老爾
聞詩秉麾淮甸民安其寛而固諗疾朕以是嘉之俾還郎省
分治銓事徃祇成命母有遐心可
止齋先生文集卷之十六
止齋先生文集卷第十七
　　外制
　　　　同知樞宻院事亰鏜𥘉除贈三代
　　　　　曽祖　贈太子太保
勑昔宣王中興登用将相必推其世系本之始祖自南仲召
虎韓侯之雅皆為此言謂是文武成康之世積累致然而非
一日之故也具官某故曽祖某躬行對于古人郷譽髙扵月
旦而懐道不試有識惜之爰及曾孫遂生賢佐夷考其世則
朕之得人所自来逺原始根本可獨愧扵周乎追錫宮保視
儀孤卿雖曰舊章實應經誼可
　　　　　曽祖母　氏贈郡夫人
敕周之公孤並建五廟以君夫人祔焉而世世享亦惟群臣
䏻有功扵國者必有助扵其家者也具官某故曽祖母某氏
来自名門作配君子躬備勤勞以詔婦子而生無從爵之榮
殁不得與扵共牢之享天命弗僣是生曽孫為吾輔臣以翊
樞筦眹循周制寵綏爾夫申錫郡封視古命婦用賁幽宅亦
足以報可
　　　　　祖　贈太子少傅
敕成王之雅曰凢周之士不顯亦世世之不顯厥猶翼翼思
皇多士生此王國盖言周之得人繇文王以来世家之所由
生也具官某故祖某克承其緒以紹前聞因之以共儉加之
以恵和至于生孫偉然人望佐我宥府海内晏然揆諸周人
寅念祖烈及其世家則爾劬躬燾後可無褒典以慰居徃命
之儲傳扵禮固宜可
　　　　　祖母
敕朕既純用周政廣㤙錫類以褒大吾輔臣之世則燕及閨
門冝有追命使之匹休具官某故祖母某氏儀于前人益謹
内則載篤其慶萃于聞孫方周盛時公侯皆君子也而風人
本之袵席以爲徳在鵲巢功在采繁也我儀爾祖克大其後
用見家政庻㡬召南爲君夫人斯禮之稱可
　　　　　　父
敕爲吾股肱之臣褒及三世而况禰廟乎周公拜前魯公拜
後亦周道也顧今九原巳不可作此憫章之所由起歟具官
某故父某官某徳積扵身而位不過八品行修扵家而功業
不見扵世過庭之訓施扵嗣人而資父之忠簡在烈祖肆朕
纉緒擢爲樞臣天下頼之繄爾之訓詩不云乎維其有之是
以似之不有申錫非所以爲積行種徳者勸也爰考古誼爵
爲公師其始自今不一而足可
　　　　　　母
敕朕既夲之經誼為卿大夫崇報禰廟以侈教忠之報則母
氏與享以次寵綏使之匹休亦古道也具官某故母具位某
氏来自名門作配君子是生賢嗣蔚為樞臣譽在薦紳功在
清廟夫鷄鳴警戒之道不篤則一經之教不嚴蘋藻不共則
甘㫖不謹爾鏜何以能移孝為忠也因其舊號益以新封雖
曰彛章亦足用勸可
　　　工部尚書趙彦逾除端明殿學士知建康府㤙数
　　　依執政(月十八日)
敕維我烈祖作新同姓使與天下寒士共趨功名之㑹盖一
時興起藹然多名卿大夫矣朕方相其魁傑而次第用之以
昭我烈祖作人之盛具官某奮自儒科積有民譽盖㧞膏梁
之習而獨清修苦節甚扵布衣豈惟不以髙帝子孫自居而
謙謙唯謹不敢遺扵僮僕也肆朕嗣服而忠勞見扵大節之
際夷考周漢同姓有㡬則朕将何以對掦　烈祖之意昔
人叔康王之事而孜孜扵仲山南宫毛漢錄代来之功而額
獨後朱虚之賞二代治効醇庛與其俗薄厚扵是乎見是用
極之以祕殿之隆名申之以　轄之異数分釐晋都増大食
采凢所以尊寵卿至矣尚其懋哉毋忘忠報可
　　　右正言黄度除直顯模閣知平江府乞祠祿差主𬋩
　　　冲佑觀
敕具官某昔者汲黯薄淮陽而願備左右拾遺𥙷過盖天下
不以黯為懐寵而咎漢武之不容直士也姑蘇近輔朕重其
牧以爾度懐材厲操濟以恵和是用輟從諌省以重北門而
不屑就若爾度有汲直之風矣無乃使朕佀漢武乎從欲奉
祠固非朕意母為考槃永矢弗告則予汝懐可
　　　新除考功郎官王聞詩覃㤙轉官
敕具官某朕方罷祠而爾遄歸留之郎闈以濟世羙縁㤙進
秩又率舊章視漢賈生召對宣室而不見用爾不謂之遭時
乎可
　　　知寍國府木待問除煥草閣待制
敕朕方隆孝治瞻言慈戾昔者所進今誰在乎将第其功而
何舊學越在外服也具官某蚤以摛筆簡在烈祖晚而勸講
眷于上皇胡然江湖荏苒歲月一時軰作迭為三事而猶紆
宣成之組乎自魁多士及班從官於今守宣事乆論定而又
遭歲不叔克究爾心詔瘠起痿闔郡見徳朕覧奏計益嘉賢
勞次對而清我有異数一朝醻之誰曰不可可
　　　尚書吏部員外郎林季友除右司員外郎(九月二十/一日)
敕具官某詩不云平彼都人士狐裘黄黄其容不改出言有
章爾某似之輟從郎闈来掾宰事盖将試可以究爾能尚其
懋㢤母曰序進可
　　　韓彦直致仕
敕三朝法從方欽企扵告猷奕世賢勞何遽聞扵謝事姑惟
從欲盍亦䟽恩具官某顯允材猷懋昭聲聞以雲臺功臣之
後奮自儒科以壁水寒畯之交明扵世務踐更中外甞試險
夷投之扵撥煩而咸冝强之以易武而不愠至扵㱕休殊舘
殆遺簮紱之榮論次本朝雅有簡編之樂肆予𥘉政懐此舊
人屬抱沉痾竟安居里亟頒新渥猶阻侍朝覧奏牘之所陳
想拖紳之何及晚節末路固莫奪扵忱辞故國世臣尚益綏
扵夀嘏扵焉増秩抑又念功可
　　　四川制置使奏辟知　州慶符縣謝辛討捕叛夷有
　　　勞身死特贈
敕某官以攝官而冐萬死以保　縣而奏膚公有臣如此而
無位無年可為嘆惜也追錫一秩寄扵異恩以慰沉冥且勸来者可
　　　煥章閣待制知鄂州　信知池州
敕故事以待制而上官典于大州大抵以望郡多宿兵耳朕
方以此意擇牧敢輕授乎具官某奮扵書生而為才大夫肆
我　烈祖簡在法從代言掖垣　敕瑣闥議論風指聳聞一時
盖薦紳翕然以為落筆妙天下也晚領名藩屡聞最課夫鄂
渚池陽今江湖重兵䖏也萬竈與民居相錯而介士往徃不
樂扵文吏朕即已試自鄂徙池爾其深知托重之意而不厭
薄以是為煩調護也而非苟易置則予汝嘉可
　　　端明殿學士中大夫新知建康府趙彦逾改除四川
　　　安撫制置使兼知成都
敕分閫扵外蜀為專宿師扵邊蜀為重欲省賦以𥙿民又蜀
為急而比年謀帥多輟從臣朕擇其人班在丞轄尤所以加
恵蜀也具官某廉足以律百吏之貪静足以應多故之變簡
在兩朝績用甚茂至扵試之撥煩而無難辞居之絶逺而無
愠色又何其過人也羽儀禁涂物望愈偉肆朕嗣服益見忠
操引以自近冝在本朝朕亦惟自昔功業之臣一視中外鄭
武相周義和就國鄼侯當軸平陽徂齊以卿一意首公無有
遐邇其為朕﨑嶇萬里以寛西顧豈顧介然于懐歟昔在
神考亦强趙抃而今朕所以煩卿又自有意噫周以宗强苟
不居中必為二伯此王道　也非朕所以煩卿之意乎式遄
其㱕日月可兾可
　　　新除江東提刑陳公亮除福建轉運副使
敕具官某凡持寰内之節徃徃雅意本朝也爾詳刑于郊風
績甚茂簡在慈扆行且遄㱕而秉心無競固自引郤将輸江
表亦非其好我圖爾居莫如閩部㑹使者易地爰改卑爾其
爲朕通八郡之鹽筴以紓吾民則朕以懌可
　　　趙渙𥙷官
敕具官某暦學不精占天者病之爾以家傳盖究其術自吾
賢士大夫亟稱焉取諸右階使爲保章氏其與疇人訂正䟽
略以成吾敬授人時之志可
　　潜邸有勞轉官
敕具官某朕第醻潜邸之勞雖小臣不忍遺而亦不敢私也
以爾歴年彌乆庸進二階其尚靖共母曰倖得可
　　　薛登降兩官
敕具官某古之人重請而况違三尺以請乎違三尺以請且
不可又以不得志焉而咎所從請之人冝䥴兩階以警貪冐
可
　　　骨舜輔随金國賀正使充引接儀範囬程循修職郎
敕具官某凡出疆者有賞所以勞苦之也爾嘗隷使事與于
驅馳爰進一階且書扵籍為賞亦不薄矣可
　　　趙公介知舒州
敕具官某龍舒扵淮為名郡擇守徃徃皆名流也爾所試吏
雅有治稱盖薦紳翕然以為通才爰付此土以究爾䏻尚其
懋㢤以圖報効可
　　　趙謩知嘉定府
敕具官某爾以蜀之人望之予而典州有治行是用明陟卑
爾潜藩矧嘗為别駕民譽藹然扵焉分符可謂衆允詩不云
乎維其有之是以佀之益茂乃績無忝所生可
　　　淮西提舉張同之磨勘合轉一官乞囬授封母
敕具官某以年勞増秩其在功令㑹計至纎悉也而爾同之
固請貤恩扵毋是足以發明人子之心矣詩不云乎是用作
歌将毋来諗此周所以勞使臣也爾方馳驅淮甸勞来安集
吾民則朕豈有愛扵此㢤可
　　朝奉大夫江東提舉陳士楚除吏部郎官(九月二十一/日)
敕具官某爾以舊學之臣持節行郡且滿歲矣趣㱕郎省以
慰永懐經說一編尤在藏史朕方資之潤色𥘉政無言不酬将
有殊渥可
　　朝奉郎湖北提刑陳謙收捕徭冦有勞特除直煥章
　　閣
敕具官某有以書生而可以即戎是不謂之長才歟爾某甞
有位扵朝矣介在下僚無以著見試之劇郡談笑而理越持
湖節遂克徭冦誠得如數十軰萬物吐氣非爾之謂乎寓直
延閣姑以勸功寘諸周行誰曰不可可
　　　汪楚材王圭收捕徭冦持轉三官
敕具官某徭人犯邊爾以户掾攝機幕(王圭云爾/以疆吏)䏻帥其旅
不日克之有司差其獲級冝進三階悉以卑汝以勸果毅可
　　　知冝州沙世堅收捕徭冦有勞特轉團練使
敕具官某爾威名著扵嶺南薦紳能言之比擢自逺服改卑
郡符而桂林之奏牘始至日者討平徭人爾功居多朕益壮
之粤自刺州寵以戎團之峻賞不踰時吾豈愛此義不辞難
汝将安報乎可
　　　知饒州樂平縣楊簡除國子博士(九月二十七日)
敕朕方崇長學校所以加惠諸生甚渥也則聮教事扵其間
冝得名士爾簡蚤有賢譽不求聞逹徒勞縣章益務持飬是
以不俟滿歲俾長胄子豈惟諸生又以爲善類勸也可
　　　廣西提刑胡長卿除廣西路轉運判官主𬋩冲佑觀
　　　張玠除廣西提刑
敕具宫某嶺南去朝廷逺而民困扵塩筴之数易枉扵訟銗
之偏聴朕惻然念之為擇膚使以爾長卿甞司臬事晋之輸
漕以爾玠甞持湖節俾之詳刑其各為朕布宣徳意以恵逺
氓則朕以懌可
　　　國子正陳希點太學録湯璹並除太學博士(九月二十/七日)
敕其官某朕新嗣服崇長學校所以加恵諸生甚渥也則聮
教事扵其間亦盍序進矣爾希點爾璹俱以名勝来掌學士
之版譽䖏藹然也晋之講席發明經意僉曰汝冝則朕以懌
可
　　　祕書省正字李璧除校書郎(九月二十九日)
敕具官某詩不云乎君子有之維其有之是以佀之以爾先
人文墨議論之選而垂名千載但見扵史筆冝爾之能嗣其
業也校讐冊府益慱爾文鴻漸之序扵是焉始可
　　　主𬋩架閣文字陳􁁚除國子正戴溪除太學録(並十月/一日)
敕具官某朕方崇長學校所以加恵諸生甚渥也則聮教事
扵其間冝得名士爾溪爾􁁚皆以經行教授于郷從㳺之屨
滿户外也凡學之胄子與國俊造爾其爲我紏治校𢾗之益
自著見以湏明陟可
　　　端明殿學士四川安撫制置使趙彦逾贈三代
　　　　曽祖少師崇國公謚清簡加贈太傳
敕朕閱宗人之牒盖追錫其祖父尊寵多矣未有子孫以功
名著見致位丞轄而後及此者具官某故曽祖具官某雖在
天族猶寒畯也克世其家濟以清約易名之謚同姓盖鮮是
豈苟得之㢤迺生曽孫簡在法從肆朕嗣服厥功甚茂扵是
度越凢例及扵異恩而爾亦自三孤晋陞帝傳其視宗牒不
有光乎可
　　　　曽祖母崇國夫人　氏加贈　國夫人
敕婦徳為難而宗婦尤難其人也朕觀詩人之誦賢婦扵諸
姬獨稱魯衞豈不謂之難歟具官某曾祖母具位某氏出扵
名門作配崇國㓗純自持動有軌度假使生周之時則衞姜
魯母之倫矣侑食于崇扵禮為稱晋封大國又以聞孫凢爾
宗婦視此用勸可
　　　　祖　加贈太子太傳
敕朕觀漢宗室以恩澤侯且王者何限曽不長久徃徃國除
世祿之家鮮克由禮古人所以歎息也具官某故祖具官某
以崇國之子益自好修克勤克順以詔厥後至扵孫子遂為
幹臣而朕亦追録其種徳之功為之羙報粤自右階亟躋宫
傳其視漢王侯自著浸㣲何相絶也尚克有知足以自慰可
　　　　祖母淑人　氏贈　郡夫人
敕詩不云乎藝之榛栗椅桐梓􁇀爰伐琴瑟况得才而用之
而不録其所自生非詩教也具官某故祖母具位某氏作配君
子行修於家覃及其孫迺生才羙周人作頌祖妣攸同盖未有
不獲助扵其内而收効於其後者粤自命婦䟽以郡封為君
夫人實應經誼可
　　　　父　加贈太子少師
敕自帝傳以来於是三葉而義方之教何其獨隆也具官某
故父具官某以王公之胄而有士大夫之習非無富貴之階
而宦不逹也集善為祥聿生賢子清名特操庻㡬儀休其視
漢儒不以籝金而以一經不以駟馬而以隂徳殆無愧焉寵
之宫師雖曰褒典非以為生蓋徳之稱可
　　　　妻淑人　氏贈　郡夫人
敕朕誦二南之詩勸以義勉以正皆室家也我有近臣致位
丞弼顧其内助晚不同休可無愍章以賁泉壌具官某故妻
具位某氏儀于前人克濟其羙遂相夫子曳履從班夫與之
䖏約扵鷄鳴盥櫛之𥘉而不與之䖏樂扵象服委蛇之後儻
㣲追錫得無若汝水之墳南山之側遭世不淑詠歌辛苦者
乎粤自命婦䟽以郡封爾其享哉永祔姑室可
　　　龍圖閣待制知潼州府閻蒼舒除煥章閣直學士提
　　　舉江州太平興國宫
敕朕新嗣服有懐耆俊庶㡬聞而作興曰盍㱕乎来而何遽
以賢勞欲觧州組不顧乎具官某材猷出於軰學議論近於
前聞蚤陪禁路邁徃不群而晚為岳牧又何其豈弟也竟上
􁃶章将就居里六閣通班莫髙於學士殊庭均逸莫便於外
祠申錫命書勉從所欲毋為考槃永矢弗告此朕之所以圖
於卿也可
　　　知成州字文子震知潼川府
敕具官某以吾䑓閣之臣而淹恤之乆僅起爲州又絶逺外
此士論所甚􁚞鬱也潼於所部爲東西蜀地望甚重卑爾州
組庶究爾能益輯外庸嗣有褒異可
　　　新知真州權安節除利州路轉運判官朝奉大夫徐
　　　柟除廣東路轉運判官
敕具官某等夫持節行郡國是爲周王人漢部刺史也然周
以下士漢纔秩六百石何歟深知此意冝何以圖報乎爾安節
尚懐郡章爾柟甞有朝蹟㑹擇逺使僉曰汝堪此周漢意也
安節誠以其恵清江之民者将漕於蜀部柟誠以其恵零陵
之民者将漕於嶺表調度不煩抑揚無阿是足以㱕報矣可
　　　司農寺丞李大異除䕫州路轉運判官(十月二十日)
敕具官某夫持節行郡國是爲周王人漢部刺史也然周以
下士漢纔秩六百石何歟豈非擇英俊之在下僚者試可之
乎爾大異甞以文藝得雋春官蓋輩學徃徃膴仕而方抱槧
修書徒勞州縣之間也晚綴班行又㝡平進若爾者是足以
循周漢之制越次而出節矣将漕䕫門布宣徳意自今以始
庸究爾能可
　　籍田令費士寅除太學愽士(十月/日)
敕具官某以西州之彦甞先闔郡䇿名春官日来造朝風度
醖藉東州士樂與群居也猶爲藉人未足著見分以横經之
席徃哉汝諧可
　　武學諭黄褎然除武學博士主𬋩架閣文字蔣来叟
　　除武學諭(並十月二日)
敕具官某等右學猶左學也朕既妙選凡掌東學之士則右
學可以次舉矣以爾褒然晉都講席爾来叟聮教事於其
間經武緯文扵穆士論不亦可乎可
　　　知　州不畫問除司封郎官淮西提舉張同之轉一
　　　官再任
敕具官某等荒政十二著扵周官茍非其人是徒法也爾畫
問以郡太守同之以州刺史當歲不淑克究爾心使境内無
菜色計書来上朕甚嘉之誠得監牧如二人者布之海内吾
民其蘇矣乎書勞進秩冝見褒異至如晝問訖事遄㱕郎省
同之善後因任使華朕意攸属無有内外可
　　　軍噐監主簿王恬除司農寺丞将作監主簿劉三傑
　　　除太府寺丞(並十月三日)
敕具宫某等列寺丞非所以見才也以今仕版徒勞州縣蓋未
甞有一日朝蹟者而校數之則是亦足以致身矣爾恬爾三
傑非甞淹恤於州縣者歟頃因　揚簿正二監今以恬丞大
農三傑丞外府豈足見汝才哉尚務靖共以湏器使可
　　　主管官吿院李孟傳除将作監主簿幹辦諸司粮料
　　　院張震除軍噐監主簿(並十月四日)
敕具官某等二監於百官事為簡簿正之職於監事益簡有
以好修不務競趨者居之斯不謂稱乎爾孟傳震無以為序
進而不加勉也可
　　　浙西提舉鄭公顯改除湖南提舉
敕具官某漢三互之禁吾本朝莫之行也至士大夫以嫌自
言則亦從欲以便其私爾公顯持寰内之節風指􁎢然而以
司憲姻黨雅不欲聮事也􁃶章来上易汝湖湘姑徇爾懐毋
曰胥逺可
止齋先生文集卷之十七
止齋先生文集卷第十八
　　外集
　　　知襄陽府張枃知建康府
勑維周公太公功在盟府而伯禽見扵費誓吕伋見扵康王
之初克世其羙垂名六藝顯允魏公弼亮二祖咨爾後人冝
自著見具官某踐修厥猷謀畧輻輳牧民馭士何郷不可内
史擿彂文昌論思績用甚茂称者不容口也備邊襄州隠若
敵國太上疇勞𣣔徙秣陵而未果肆朕嗣服爰咨分閫托重
留鑰莫如爾冝且夫金陵魏公之所經畧也元勲大節賫志
未就歴年扵此胡能嗣之文事武備兼修者何術内寜外憂
長慮者何事其究爾心以圖忠報豈惟先正将二祖亦寵嘉
之可
　　　朝散大夫知南外宗正事趙不遡換右監門衞大将
　　　軍濠州團練使擢知太宗正事
勑具官某自藝祖置大宗正以睦親族盖歴年扵此夲支蟬
聮世次櫛比而無忒違職此之由可不謹擇之乎爾属尊而
身修宦逹而志無競爰自左選改卑南班秋以門衞之崇加
以戎團之峻甚尊寵矣益輯宗盟以綿帝系徃其勉㦲可
　　　直秘閣劉頴除直顯謨閣江東轉運判官
勑具官某課賢勞耶則誰如汝多采民譽耶則誰如汝著况
乆淹恤朕豈忘汝也江表将漕司存與留都相時盖視畿甸
等耳煩爾調度以寛州縣之急歸報有期勿替前績可
　　　浙西提刑黄遹知贛州
勑具官某粤從臺掾遂畀畿節不可謂不遭時矣章貢名邦
選牧爲重而其民亦號難理夫地重則湏宿望事難則藉容
徳疇咨爾冝就卑州組益究民庸母曰逺外可
　　　太學上舎生李斗南葉元英賜釋褐出身
敕某等科目之制至嚴宻也而繇學枚進者則課其功緒蓋
有不待試扵春官而䇿之廷者焉亦旣得雋矣肆予嗣服又
拔其尤若爾某某者而即官之則所以加恵諸生豈不盛㦲
可
　　　侍衞歩軍司後軍統領戚拱宿衛部轄官兵特轉一
　　　官(邵建/孫光祖/鮑信/陳孝慶孫顯忠夏震並同)
敕具官某環列之尹著扵春秋書勞進秩則有常典爾其母
憚煩使式克欽承則予汝賞不一而足可
　　　湖南提刑趙不逿除江西提刑寺丞趙　除江西
　　　提舉
敕具官某等自江以西綿地数千里其吏善讀律其啇善趨
鹺茗之利而其田疇多旱潦部使者得其人則刑罸中而訟
缿之俗易禁弛散歛行而民不失業以是不逿詳刑湖湘不
偏聴扵單辭爾　率軄省寺謹厚而無失其以不逿序遷臬
司　為庾氏皆王人也觀省風謡布宣徳意可不勉乎可
　　　張縯除直秘閣官觀
敕具官某以熈寕論事之臣之後其文足以自見其學足以
自飾此吾烈祖所以寘諸冊府上皇以爲郎若卿也晚分郡
符數上奏計雖不見察扵部使者而見直扵言路而秉心無
競固請觧組成爾素履歸休外祠還爾舊著寓直延閣尚對
新渥以為後圖母若考槃永矢弗告可
　　　江東轉運判官劉頴知平江府
敕具官某将輸江東方錫賛書擇牧呉門又分符竹爾亦喻
朕指乎以爾才足以撥煩且宜引以自近也夫足以撥煩則
彌節而為劇郡所以彂㳺刄之有餘引以自近則置諸扶風
馮翊之間蓋鴻漸之序也深喻此指無非簡記盍疾其驅以
對新渥可
　　　李嘉謀知襄陽府
敕具官某維烈祖旁求西州之士㡬無遺材用以爲公卿大
夫多矣而一時同進宿留州縣位卑官薄聲聞藹然者猶一
二數朕所以式遄其歸也㑹乏襄陽之帥僉謀惟乆而又中
道輟汝以寛顧憂是豈朕初意乎夫旅進周行毎恨非功名
之㑹久勞外服又懐無拾𥙷之益有能扵此何郷不可則通
儒也爾其欽承以圖忠報可
　　　新除福建提刑盧彦徳改江東提刑
敕具官某觀蜀道之歌湘繫之賦則知士大夫不樂乆宦於
此也爾某﨑嶇荆益至於累年晚歸郎闈意不自得􁃶章亟
上持節七閩夫安扵平進而樂逺外曾無纎芥見於詞色是
不謂之吉士歟以嫌自引易地江左姑徇爾懐嗣有它寵可
　　　權戸部侍郎梁揔除刑部侍郎
敕朕誦周書至立政用人之戒詳矣而三致意於庻獄至於
卒章獨告司寇蘇公夫皆凖人也他無所槪見而司㓂獨明
言其人何歟盖謹而書之也具官某以寛厚長者名當世而
以法士名其家夫法士則深扵文而長者則傷扵恵二者皆
偏才也而卿獨兼二羙焉頃為理官空圄案月及掌邦計郡
國晏然衘命来歸備見忠瘁晋貳秋官此蘇公之職也式敬
爾獄以長我王國爾尚無愧於周書㦲可
　　　司農寺主簿張孝伯除國子監(十月十一日)
敕具官某朕方加恵諸生凢聮事扵成均者皆遴選也胄監
有丞與聞學政以爾孝伯雅致不渝肆用命爾其益好修以
湏明陟可
　　　諸王宫大小學教授姚愈除司農寺丞國子監主簿
　　　羅克開除軍噐監丞(十月十一日)
敕具官爾愈爾克開皆以文雅嘗與聞學政矣而以愈丞農
扈克開(丞/戎)監蓋試煩事益究爾䏻左右具冝則有明陟可
　　　直秘閣兩浙轉運判官黄黼除直龍啚閣陞副使再
　　　辭龍啚改除直顯謨閣(十月十一日)
敕具官某以元祐名宦之後而其學足以自立才足以自見也
将漕郊畿燕及三輔朕圖爾功正名使華晋職犧閣是豈謂
之過歟而何遜章来上至于再三也益嘉廉操少却文謨雖
不償勞亦足厲世可
　　　倉部郎中汪梓以趙汝愚親嫌除淮東提舉(十月十四日)
敕具官某朕不以防禁遇臣下而或自言嫌則亦從𣣔以便
其私爾大臣之子克世其家比解州紱遄歸郎舎嘗試未乆
譽䖏有聞顧以當路之嫌碩就外服政卑淮節以華其行雖
徇爾懐亦足風厲可
　　　大理正閭丘泳除利州路提刑(十月十七日)
敕具官某夫持節行郡國是為周王人漢部刺史也然周以
下士漢纔秩六百石何歟深知此意冝何以圖報乎爾為理
官亦旣累歲博文敏事佀不能言㑹擇蜀使咸曰汝可若爾
者足以循周漢之制越次而持節矣詳刑扵蜀庸究爾能徃
其欽承以湏明陟可
　　　秘書監兼實錄院檢討官薛叔似除權户部侍郎(十)
(月二十八日)
敕朕𣣔省賦甚而用不足盖嘗歎息安得執古以御今之士
與之共圖邦計乎而澤下究也具官某習扵六經之道而明當
世之務自薦紳先生下逮新進稱爾不容口也属茲衘命萬
里来歸革帯𬞞食行乎蠻貊朕甚嘉之曽未復命擢貳民曹
夫從班豈所以償勞乎可使治賦孔門之學何以利國孟子不
對扵斯二者並行不悖此朕之所圖扵汝也尚其懋㦲以永
士譽可
　　　起居舍人兼侍講劉光祖除起居郎司農少卿鄧馹
　　　除起居舎人(十月二/十八日)
敕具官某左右史朕所嘉頼以謹言動爰自嗣服儀圖其人
皆舊學也爾光祖馹頃在儲寮蔚爲國士而光祖繇霜䑓馹
繇騎省各以論事不避權近俄而去國朕甚懐之蓋嘗嘆息
安得三益以自近也今兹歸止實慰我心其以光祖序進左
拗馹擢居右陛豈徒以是爲私乎其繼自今直筆在前則出
入不欽號令不臧将懼思焉爾其懋㦲勿替初意可
　　　國子祭酒彭椿年除直龍啚閣江東路轉運副使(閏)
(十月二日)
敕具官某昔荀卿嘗爲祭酒矣而卒老蘭陵後世恨之爾某
扵今百辟㝡先進也方在諸生及見故老比爲愽士獨抱遺
經而自詭治民遅遅翔集蓋累年扵此矣晚長成均雅不自
喜亟上懇牘𣣔便其私将輸江瑌陞華犠閣雖寵爾行而朕
尚兾爾無遐心也以觧荀卿之恨亦有意乎可
　　　大理寺丞林思齋除大理正(閠十一月二日)
敕具官某本朝重科目而有以奕世父子一門伯仲赫然聮
翩擅聲名於塲屋若爾某者豈不足貴乎而何州縣淹恤亟
稱賢勞岳牧論薦始有朝蹟也淑問獻囚士論惟允俾爲理
官自丞而正鴻漸之序嗣有懋官可
　　　户部郎中正溉除直秘閣知平江府(閏十月三日)
敕具官某治辦之吏患在鍥薄豈弟之長或不事事此二千
　石所以難具人也爾自分郡寄比遣使華長扵心計徃徃所
　在足用而長財也而捐以予民動累鉅萬蜀道之人至今懐
　恵若爾者可以托千里之國矣呉門擇牧蓋久而後得之輟
　于望郎華以寓直爾其懋㦲勿替　民譽可
　　　太府寺簿范蓀除太理寺丞(閏十月三日)
　敕具官某奕世載徳孰如范氏爾克踐修益自問學色辭粹
　温君于人也俾丞棘寺未究爾䏻謹視刑書嗣有寵數可
　　　　朝請郎權發遣滁州石宗昭除度支郎官新改除浙
　　　　西提舉呉鎰除司封郎官(九月八日鎰/閏十月十四日)
　敕具官某等以吾冊府校讐之臣而越在外服不知其反期
　何時非所以為經生學士勸也爾宗昭鎰嘗同日給筆札試
　于玉堂之廬觀如堵墻其羙無度而何宗昭在淮鎰在湘之
　久也夫合江之水環滁之山将指承流爾固樂此公論不置
盍歸郎闈其亟來朝以對新渥可
　　　軍噐少監兼權司封官李大性除浙東提舉知常州
　　　黄灝除浙西提舉(大性十月三日灝閏十月四日)
敕具官某今二浙猶三輔也比歲不登仍以旱潦荒政十二
其誰與朕推行之乎爰諏其人得扵周行則汝大性得扵列
郡則汝灝也東西二節扵以分卑平興頒積悉咨聴之呉越
之間民無菜色我有褒璽必不爾後可
　　　太學愽士陳峴武學将上陳邕並除祕書省正字(閏十月/十四日)
敕具官某等朕命以雲漢側身之誼䇿爾扵玉堂之廬爾峴
不徒具文而有惻隠之實爾邕科别其條而昌言之不枉扵
執事文詞拳拳皆可觀也冊府儲才得爾惟允勉司校讎益
務􁁃育以就逺志以副殊休可
　　　監登聞檢院楊太全除宗正寺主簿主管官告院傳
　　　　伯成除司農寺主簿(十月十/四日)監都進奏院孟浩除國
　　　　子監主簿(浩閏十月十四日)
　敕具官某等夫以百畝之宰三年之淹僉言賢勞始有朝蹟
　而後階升簿正列寺士𣣔以才自著也斯已艱矣矧爾大全
　西州之彦而伯成浩又南國之良乎姑懋厥官以湏褒進可
　　　　大學正孫元卿除武學愽士(閏十月二/十五日)
　敕具官某古者干籥皆學扵東序而貍首騶虞又皆樂師所
　以教國子也爾以文行簡在東膠譽䖏盛矣推所講明施及
　右學将見諸生不但習孫呉而巳則朕之所以用汝也可
　　　　李知已陳景俊並除大理寺丞(十月/八日)
　敕具官某等魯人以淑問獻囚而漢以文無害為獄椽皆所
　以重士官也爾知已扵今多士為前進而有㢘退之稱不㡬
　扵魯詩所謂淑問者乎爾景俊扵今法家為通才而無少恩
之蔽不㡬扵漢制所謂文無害者乎俾丞棘寺同審刑書庻
㡬吾民幽枉必逹可
　　　國子司業適除太府卿淮東總領(十一月/十二日)
敕具官某昔者仲尼攷定六藝至大學之卒章歸於義利易
道深矣亦曰天地大徳次及扵理財也今宿師數十萬以天
下之財贍之不領扵大農之經費而居此官者不知此誼是
不重為吾民病乎冝廷臣論建者𣣔得賢士大夫使之乆任
以加恵吾元元也朕覧奏矍然改圖其人而大臣首以爾適
應選擇輟從司成晉長外府以儒術總戎餉昉扵此矣行爾
所學奚必多訓可
　　　楊源轉一官
敕具官某爾請昏于戚里將以圖膴仕也方優愍章及其黨
族冝進一官以廣恩意可
　　　楊緯引嫌改知閬州
敕具官某朕不以防禁遇臣下而或自言嫌則亦從𣣔以便
其私爾紆州組浸有民譽顧以伯氏庀司㩁牧抗章引却易
地閬中雖徇爾懐亦足風厲可
　　　主管冲佑觀黄度知婺州
敕具官某言者不狂擇者不明此漢文帝之詔也深厚寛愽
庻㡬六藝朕甚慕焉日以練官𥙷郡守而爾度方抗䟽論事
無所撓且竟舎州組便親飬退省爾私豈有爲爲之乎若但
從𣣔不強起汝亦異於漢文矣婺越境　錯可以将父便道
之官是用􁩤汝其徃拊吾民益以民事之暇強學待問朕豈
汝忘哉可
　　　髙宗周押馬賞轉官
敕具官某詩不云乎秉心塞淵騋牝三千馬之増减於此觀
人心焉此吾所以設賞典也其進爾秩勸後來可
　　　武節郎提轄製造　御前軍器所曺組職事修舉轉
　　　一官
勑具官某以除戎器課勞而増秩非苟以為㤙也天下無事
武備易弛有精其䏻不可不勸可
　　　沈槐　胡仲衡　吕友直並除大理評事
勑具官某等日者屡肆大眚囹圄空虚理官具貟而已然而
擇人以詳刑則不可不謹若爾某者皆由此選也冝及閒暇
益務明習以称朕哀矜庻獄之意可
　　　前知撫州趙彦䋲知贛州
勑具官某江右民牧章貢為重爾彦繩以属籍之秀奮於儒
科而臨川治行奏計為㝡解組来朝適㑹闕守卑爾符竹咸
曰是宜徃其䆒心以永終譽可
　　　宗正少卿李祥除國子祭酒(十一月二/十一日)
勑具官某士行莫髙於知止廟謨莫急於留賢一舉而二羙
附此朕所以用爾祥也以爾議論接於前聞行蔵俻於素履
見推文行多士攸同粤從樞属擢貳胄監而秉心無競陳誼
甚髙蓋旬歲之間亡慮數請以年為解懐不自安也朕為此
風不作深用嘉尚爰醻巳試晋長司成本之諸生以重兩學
夫人臣守誼人主尚徳是足以明教化矣可
　　　虞儔知湖州
勑具官某以爾嘗入霜䑓持玉節風績甚茂淹恤云乆尚徒
勞州組乎夫仁不異逺義不辭難廼苕霅之間自昔樂土維
年不逢民有菜色荒政十二朕靡所愛苟非其人是将焉寄
此朕所以用汝也寓直延閣姑寵尔行亟圖民庸以計来上可
　　　張宗况　張宗愈轉一官與幹官差遣
勑具官某等勸分之令下未有帥先為吾元元輸粟於縣官
者而爾以勲閥丗臣䏻奉明詔朕甚嘉之爰進厥秩俾属外
䑓非苟為㤙将以風厲可
　　　倪思知泉州
勑具官某朕觀周詩至於廷臣徂齊入謝為之作誦勤勤勞
苦然後知官人之道焉爾蚤以英聲頴脫時輩浸即膴仕蔚
為國華日者方憇征驂俄而去國顧乃願休祠舘不就郡章
以若所為豈必待仕而後慊於心歟而朕自不䏻忘也維閩
山樂土温陵佳郡成爾素履姑惟遲次事簡賦寛可踐所學
徃其欽承益自明試可
　　　鄉貢進士方權輸米𥙷廸功郎
勑某勸分之令下未有帥先為吾元元輸粟於縣官者而爾
嘗預計偕䏻奉明詔授之𥘉官以厲来者不亦可乎可
　　　程需輸米特𥙷承信郎
勑某勸分之令下未有帥先為吾元元輸粟於縣官者而爾
䏻奉明詔是足嘉與官以右選以勸後來可
　　　馬大同特復元官致仕
勑霜䑓有請固不可屈於㤙泉壌可懐亦不容廢以法爰棄
前咎遂還故官以昭念舊之仁以示勸能之典具官某信已
之學兼人之才粤自少年意巳䡖於先逹浸更膴仕耻徒事
於清談蓋時出其抱負之長而概見於設施之際修明臬事
有發伏擿姦之功論建版曺皆足用長財之畫肆予𥘉政洊
有　煩言属爾沉痾姑從薄責諒兼忘於寵辱何遽隔於幽
明東首拖紳曷慰九原之恨西清持槖尚歆再命之榮可
　　　著作佐郎王奭除著作郎(十二月二/十三日)
勑具官某雍也仁而不佞仲尼所以第徳行之科也爾羣居
則寡言旅進則却立不㡬乎所謂仁而不佞者歟乆㳺冊府
殊無兢心比上著庭見謂直筆於焉序遷未足以䆒爾能也
朕方識之行有簡擢可
　　　秘書丞陳棅除著作佐郎(十一月二/十二日)
勑具官某載筆東觀極天下之選矣官資崇卑歲月乆近不
足論也爾嘗奉大對亞乎襃然之選才長文冨不自衒鬻從
其所好翶翔著庭以昌令名以就逺器詩不云乎潜雖伏矣
亦孔之炤爾亦喻此指乎可
　　　太常博士邵康除秘書丞(十一月二/十三日)
勑具官某筮仕學省遂入容䑓遂上冊府士而䏻致身如此
蓋亡㡬人也以爾奏名南宫嘗為天下第一種學績文益務
持養次第及此朝無異言徃其懋哉以就逺器可
　　　太常寺主簿劉誠之除太常愽士劉孟容除秘書省
　　　正事(十一月二十三日/孟容二十七日)
勑具官某朕毎講至於春秋一書則聞劉氏之說本朝經學
未䏻或之先也訪求其家則爾誠之孟容皆世科第誠之方
簿正曲䑓雅有譽䖏而孟容淹恤在外稱者尤不容口也其
以誠之為禮博士而特招孟容寘諸冊府詩不云子凢周之
士不顯亦世世之不顯厥猶翼翼思皇多士生此王國朕蓋
庻㡬於此焉可
　　　中書門下省檢正諸房公事兼權刑部侍郎徐誼除
　　　權工部侍郎兼知臨安府(十二月/三日)
勑啇邑翼翼四方之極夫為内史而無尊重難危之勢非所
以覧示海内壮京室也具官某外寛而中剛末詳而本約䏻
通當今之務而不失古意䏻得君子之心而不忿疾于頑也
比嘗試對賦奏闓切朕識之乆㑹謀畿帥而簡之庻僚貳于
起部蓋聞兾裏言之助者開群枉之門懐危得之情者持自
營之計内史不競職此之由儀圖其人無以易汝是用蔽自
朕志度越故常以論思之班行彈壓之事徃其𢡟哉以振首
善可
　　　袁爕除大學正(十二月)
勑具官某今周行之士可以為人師者不乏而朕取諸逺至
于一再爾爕亦喻此指乎夫行修于家而未施用於世名聞
　於州里而未有著於朝列此人主之所務白也宜益𢡟官
以副朕不遐遺之意可
　　　添差台州通判吕祖儉除太府寺丞浙東常平司幹
　　　官孟猷除藉田令(猷閏十月三日/祖儉于二月)
勑用人之弊其惟泄邇而忘逺乎肆朕嗣服覧示無外間有
遺材取之下國爾祖儉爾猷皆以故家子孫雅有譽䖏孝友
行於窮約而趣尚不專於科第也徒勞州縣未䆒尔能以尔
祖儉丞外府猷令籍田其益好修以称朕意可
止齋先生文集卷之十八
止齋先生文集卷之十九
　　奏狀劄子
　　　學官乞在外差遣申省狀
某庸陋晚學近塵末第驟蒙朝廷擢置學省遭遇車駕幸學
蒙㤙改秩疊有倖冐豈不欲勉䇿駑鈍少圖報塞實以多病
曠官前後以病不與私試凢五箇月職事廢弛不遑安䖏欲
乞陶鑄一在外差遣或祠廟一次(十月十二日三省同奉/聖㫖添差通判福州仍釐務)
　　　赴桂陽軍擬奏事劄子第一
自古帝王之興未嘗不因天下之變或草昧之初或叔季之
後皆可以成大功而熈鴻號於無窮載籍所稱創業中興之
君是也徃者外有方張之虜内有交叛之将関河海岱群盗
雲擾
光堯太上皇帝﨑嶇馬上撫定東南以康世屯以繫國祚遭
變之難自古所無而天命復集于宋盖時無不可為者矣恭
惟　陛下叡知神武之略寛仁恭儉之徳憂勤惻怛之意自
纉丕緒以恢復為已任可謂對天地而不慚質鬼神而無慊
者然而遷延稽故至今二紀比者賢士大夫類曰時不可為
而以恢復為諱雖臣至愚竊所未喻且隆興用事之臣雖以
朴忠竟無成功天下不與其才而與其心乾道用事之臣雖
以大言亦無成功天下不與其心而與其名孔子曰必也正
名乎今顧以恢復為諱果何名歟論說定則習俗成習俗成
則人心不起人心不起則賞刑不足以懲勸是王業徃徃遂
巳也孟子以禹抑洪水周公兼夷狄孔子誅亂臣賊子凢以
正人心也聖賢事業以人心為本靖康之禍諸夏陸沉而人
不耻君父播遷而人不怨天地易位三光五嶽之氣分裂而
人不懼是尚為有人心乎馴至於今晏如平時不念國辱私
相㤙讐但為身謀患在得䘮自非陛下有以再造彛倫一新
士氣臣恐此義寖微寖滅或有後憂也方今虜主春秋甚髙
志不在動庻子嫡孫未知誰立一傳之後必非今日所覩矣
以血氣方剛之君一時新進大抵生事儻無逺略且有内争
兵端其可禁乎就使虜無動夫以中原萬古衣冠淪為左祍
五六十載北不足懐南不䏻令厭亂思治豈無其人聞之道
路河决非常擾及関陜神怒民怨其兆見矣卒有特起何以
待之就使虜無動中原無特起以臣過計千乗萬騎介在東
南禮樂庻事比儗全盛地氣不䏻勝民力不䏻支亦豈子孫
萬世帝王之業乎恭惟陛下叡知神武之略寛仁恭儉之徳
憂勤惻怛之意冝為中興盛帝顯王而以人心不起至於憂
在子孫臣實未喻孟子曰得百里之地而君之皆䏻以朝諸
侯有天下未聞以千里畏人者也是在陛下而巳臣不勝拳
拳
　　　第二
臣竊謂士大夫以恢復爲諱但曰時不可爲者必有以藉口
矣其說以官與兵俱冗而方困於財有此三患何郷而可彼
好論邊事以希戎功者皆誕謾迎合耳誕謾迎合自中人知
耻此名　進言之人要當觀事情如何　不宜以此妄自沮
却臣誠愚陋揆之徃古國家之患何世無之上有悉心委意
之君下有至公血誠之臣雖多患必且盛強君臣玩安虚延
歲月雖無患亦且衰弱臣故曰以人心爲本誠使中外人心
併意一向以佐下風治是三者有一弗治且害大計則九重不
怡九重不怡則朝野震疊如是則恢復之形見矣臣之所謂
恢復非論邊事以希戎功之謂而結民心以祈天命之謂也
徃者渡江諸臣僇力討賊大義明矣竟無所成陛下亦嘗䆒
其所以失歟不鍳前轍而以重歛濟師以王蔡之遺法圖冦
鄧之髙勲一戰之餘民力巳屈縦微秦檜其勢不得不出於
和後之議臣不務反此乍和乍戰莫知攸濟臣請略陳祖宗立
國深仁厚澤之意與熈豐崇觀以来用事者之紛更動危邦
本以致夷狄之禍訖于渡江理財本末陛下詳覽而審擇焉
則興衰之分决矣是恢復果在此而不在彼也國家肇造之
初雖創方鎮專賦之弊以天下留州錢物盡名係省然非盡
取之也當是時輸送母過上供而上供未嘗立額郡置通判
以其支收之數上之計司謂之應在而朝廷初無封樁起發
之制自建隆至景徳四十五年矣應在金銀錢帛糧草雜物
以七千一百四十八萬計在州郡不㑹可謂冨藏天下矣大
中祥符元年三司奏立諸路歲額熈寜新政増額一倍崇寜
重修上供格頒之天下率一路之増至十數倍至今為額其
它雜歛皆起熈寜於是有免役錢常平寛剰錢至于元豐則
以坊塲稅錢塩酒増價錢香礬銅錫㪷秤披剃之類凢十數
色合而為無額上供至今為額至於宣和則以贍學錢糴本
錢應奉司諸無名之歛凢十數色合而為經制至今為額至
于紹興則又始以稅契七分得産勘合添酒五文茶引塩袋
耆户長壯丁弓手雇錢之類凢二十餘色今為緫制至今為
額最後則以係省不係省經制有額無額上供贍軍酒息等
錢鈞撥為月樁又至今為額至所謂湊額籴本降本折帛坊
塲浄利供給吏禄之類令項起發者不可勝數且夫自係省
而有上供自上供未立額而有年額又有無額自有無額上
供而後有經制而三搉之入盡歸京師至經制悉矣故夷狄
之禍起且夷狄安䏻一旦入中國哉民心離則天心不享則
其禍必及於此而渡江諸臣不惟盡循宣和横歛之舊又益
以緫制月樁令項起發王朴有言以此失之以此興之可乎
今天下之民皆不便其長吏徒以陛下時出徳音有所罷省
蠲閣振業之而民心不解夫㤙澤有限不䏻勝無藝之歛可
為寒心臣故曰觀諸此則興衰之分决矣則恢復非論邊事
以希戎功之謂而結人心以祈天命之謂也若曰方困於財
何郷而可是坐觀成敗者之說不事事者之利非國家之福
也
　　　第三
臣聞熈豐崇觀以来用事者紛更祖宗之舊以致夷狄之禍
今天下皆追咎之矣至於重歛不唯奉行不以為過又從而
附益之者何也昔者以妄費今以養官與兵故也方今經費
兵居十八官居十二官未暇言也敢言養兵國初州郡無禁
兵也著在令甲自騎射至牢城凢名額二百二十三緫為本
城而巳所謂禁兵者皆三司之卒分屯而更戍　今之屯駐
駐泊之名而鈐轄都監監押之官所部領也三邊之兵間因
事宜升為禁軍者則所謂四十四䖏禁軍是巳是為就糧自
元昊叛而西北有保毅王倫叛而東南有宣毅於是列郡稍
置禁軍至威果既云多矣然亦無過大郡要害之䖏熈寜按
天下廂軍之籍五十萬人而不知戰於是教閱之法起其後
以廂軍團併為額則今之兩浙崇節福建保節之類是以教
閱之兵因别為額而隷之将下則今之兩浙椎節福建廣節
之類是已　方戍法之行也三司禁
旅轉徙於四方而州郡廂軍大抵以供百役盖勞之則易使
散之則易養此藝祖神謀也自州郡各有禁軍而三司之卒
不出不出則常坐食於京師常坐食於京師則必盡天下之
利歸之公上利盡歸於公上而州郡之益兵巳多則其勢必
巧取隂奪而後足於是養兵始為大患若今屯所諸軍亦何
異本城哉特以三緫領饋之而不節制於長吏為差異耳要
之所謂韓家軍者今為京口人矣劉家軍者今為建康池陽
人失岳家軍者今為鄂渚江陵人矣向之數經行陣以功得
官徃徃㨂汰冗食於廟祠添差之類比所招刺例多下等乆
不離營兒女滋息稍食鮮薄類苦飢露當此勞辱最易撫摩
臣愚以為此可以漸復　祖宗舊制之機殆天授陛下也誠
有為國家任是責者稍使不仰食於縣官以省月樁則經緫
制之名亦可以次第改正恭惟陛下不愛爵禄以待天下之
士大官重權可謂尊寵至於養兵則國家𬒳重歛之名而不
得辭臣享其佚上任其怨臣竊不取也
　　　第四
臣所謂養兵　國家任其事者臣嘗思其故矣
非必皆郡臣之罪也勢也方今天下之勢以陛下明聖豈不
灼見其偏歟其在朝廷有官守者莫如文墨議論之寵其在
四方有民社者莫如監臨　察之專蓋非一日之積也徃者
給諌館閣與省寺之官位望相等而不歴省府徃徃不至執
政夫是以績效白而有司無失職儒雅進而䏻吏有以自見
而朝廷之勢適　自主判廢而職掌分更迭之法改而流品
别由今䑓省視六品長吏　為清濁况它有司乎臣故曰有
官守者不如文墨議論之寵也徃者帥漕望郡事力不分而
将相大臣多領藩服夫是以利歸公上而邊郡未嘗不實耳
目　而守将　繩墨之外而中外之勢適平自
以　歸之提舉大軍之餉歸之緫
領至今帥臣徒擁空名位望風采不逮監司逺甚况支郡乎
臣故曰有民社者不如監臨　察之專也推是二者可以察
見天下之勢日趨於偏矣是故煩言勝而事不待其成紏禁
苛而官不盡其力今上自䑓省下至州邑胥史執其政長官
不䏻誰何大者　卒伍失色則主将屏氣甚者
匹夫單人動揺　之下持其長是今日之勢也是
以不事事者常無　之俗成臣故曰非羣臣之
罪也勢也且以綿　數州之廣外有夷狄之難内有盗賊
之患而執事者徒取具足曽無一人根柢深厚可以託重雖
有許國之人欲展布而無繇陛下念此可長恃乎自古事變
不於暇豫圗之則俄而至於倉卒不與忠愛臣子共之則或
不得已付之一切之人倉卒不如暇豫一切之人孰與忠愛
利害甚相遼絶也而毎患不果易曰黄帝堯舜通其變使民
不倦神而化之使民宜之伏惟念光堯遭變之難鍳藝祖造
邦之意推黄帝堯舜宜民之術以正人心以捄天下之勢則
宗社幸甚蒼生幸甚(十四年六月王丞相淮取/㫖免奏事)
　　　桂陽軍乞畫一狀
一臣照對本軍以銀為稅自天禧間行之民以為便但銀價
不等折納亦随時髙下官吏未免以意増損紹興奉行經界
　　本路漕臣見得銀價大重遂立條約毎兩折錢二貫貫
　　八百文足自此始有定數乾道六年正月一十九日
　　因前知平陽縣羅公旦劄子准都省批狀指揮行下本
　　路於毎兩價錢上减錢一貫文足至淳熈二年六月三
　　十日因轉運副使李椿奏　尚書省劄子三省同奉
　　聖㫖指揮行下本路於毎兩價銀上减錢三百三十六
　　文七分足今毎兩折錢二貫三百六十三文二分足至
　　與市估低平相等逺方之民鼓舞聖㤙老穉相傳無有
　　窮已然臣區區尚有　不敢隠黙竊縁節次裁减
　　　銀價内一項轉運副使李椿所乞共减去歲收錢一萬
　　　二千貫而當時先乞於月樁大軍錢囚减放上件錢數
　　　紐計銀價除落故所行乃爲　實恵知縣羅公旦所
　　　乞共减去歲收錢二千七百四十一貫四百九十文足
　　　而當時即不曽乞於月樁大軍錢内减放上件錢數雖
　　　曰减價而其錢至今猶是随鈔敷納故其所行但爲虚
　　　文臣䆒見本末李椿以具奏出於宸断故雖以一萬二
　　　千貫之多捐之爲易羅公旦以不曽具奏出於省部故
　　　雖以二千七百餘貫之少損之爲難臣竊思念本軍財
　　　計支數漸増收數漸减勢不獲已必取之民臣已将乾
　　　道六年正月二十九日淳熈二年六月三十日所降指
　　　揮申尚書省欲望　聖慈特與行下本路轉運司将乾
　　　道六年正月二十九日已降都省批狀指揮所减銀價
　　　一百文足止共無收錢二千七百四十一貫四百九十
　　　文足照淳熈二年六月三十日
　　聖㫖指揮一般事理毎歲於月樁錢數减放二千七百
　　　四十一貫四百九十文足却将見今稅戸随抄收錢均
　　　掯蠲免庻使徳澤下流不為文具
　一臣檢㑹到淳熈五年正月空日守臣徐大觀奏昨准
　　　聖㫖指揮减收銀價錢一萬二千貫毎貫元收經緫制
　　　頭子錢四十八文五厘省共計錢五百七十六貫六百
　　　文省毎貫元收勘合錢二十文足計錢三百一十二貫
　　　文足兩項共錢八百八十八貫六百文省今既减放銀
　　　稅正錢其上項經緫制錢亦無名色可收巳是一例除
　　　放之數欲望特降一睿㫖與随數除豁當年五月二十
　　　二曰都省批狀户部勘當行下湖南提刑司更切取見
桂陽軍所收經緫制錢勘合錢委是於人戸折銀錢上
　　所收即将今来本軍前項合放錢數並行除豁本軍自
　　此並不起發去訖今来所乞减放二千七百四十八貫
　　亦有毎貫上收經緫制頭子錢四十八文五厘省共計
　　無收一百七十一貫二百五十文省如蒙施行併乞照
　　淳熈五年五月二十二日巳降都省批狀指揮併行除
　　豁施行
一臣照對桂陽雖小壘實邊徭峒頃年郴冦盖嘗上煩南顧
　　之憂矣稽其兵籍最為單弱見𬋩禁軍一百九十八人
　　廂軍一百二人牢城七十四人牢城一營既不在准俻
　　緩急之數則通廂禁軍止三百人而其接送守臣各九
　　十六人提刑提舉司各四十人幹辦公事官二十一人
　　諸司占破二十人率毎歲用一百七十八人又有押部
　　綱運齎擎文書之類差撥不足不免通那禁軍應副臣
　　之到官亦欲略行整齪教閱然常不滿百人臣因根檢
　　詢䆒自紹興十一年史愿措置量屯軍馬於管下平陽
　　縣臨武峒諸䖏弹壓至十四年抽回臨武峒戍兵差撥
　　鄂州軍五百人前来軍城屯駐至二十一年復抽囬鄂
　　州軍㝷有李金之冦乾道元年賊平之後再差鄂州軍
　　五百人以二分屯本軍一分屯臨武淳熈十一年十一
　　月二日樞宻院降
　　聖㫖指揮抽囬鄂州兵差撥潭州飛虎軍三百人於郴
　　州黄沙寨親兵一百人於冝章縣忠義軍一百人於本
　　軍臨武縣駐劄自此軍城遂無戍兵契勘平陽縣自舊
　　有臨武縣楊梅寨廵檢土軍一百人紹興十六年析平
　　陽之臨武置縣遂以平陽臨武兩縣廵檢帶衘今来臨
　　武縣見有戍兵一百人弓手七十人稍成次第所是舊
　　管平陽廵檢土軍一百人合還本縣管内置司臣今相
　　度平陽臨武兩縣廵檢就移在城内外置司仍舊以平
　　陽臨武兩縣廵檢帶䘖以所管土軍一百人相兼教閱
　　稍壮軍壘猝有抽喚止六十里徃来應接管無缺誤如
　　臣所乞即不敢引用紹興乾道事例増添軍馬亦不曽
　　違戾淳熈十一年二十日巳降
　　　聖㫖指揮只是軍縣一軆務令均平伏乞
　　　聖慈詳酌施行
　一臣伏見前後臣僚屡言郴桂之間宜興學校以柔人心㝷
　　　准淳熈八年八月二十一日　勑節文三省同奉
　　　聖㫖依軆户部勘㑹事理施行行下本路扵郴之宜章
　　　本軍臨武兩縣剏建縣學所以勸奨風厲條目甚俻仰
　　見睿明旁燭幽照欲使邊氓同𬒳文化幸甚幸甚今来
　　兩縣雖各有學然而無訓導之官無供億之具名存實
　　亡不足以仰称明詔以臣愚見所在縣學多是文具莫
　　若只就州軍學展套齋舍増養生員責之教授誘進義
　　社豪民或邊峒子弟孫姪入學听讀仍以縣令佐兼𬋩
　　幹贍學錢粮事措置應副專委本路提舉學事司常切
　　點檢别為一籍如教養到生員一百人或一百五十人
　　　以来許将見任教授并贍學錢粮官理為勞績量立賞
　　典如此則事軆歸一庻可就緒惟　陛下財幸
　　　　　　臣檢到本軍准本路安撫牒備准淳熈八年八
　　　　　　月二十一日
　　　　　　敕指揮申尚書省去訖乞賜檢㑹施行
　一臣照對本軍祖来年額係招趂住賣茶引二十二道毎道
　　　毎道一百斤價錢二十三貫四百一十九文省一年計二
　　　千二百斤共價錢五百一十五貫二百一十八文省分係
　　　三縣并在軍合同塲招趂縁本軍非産茶地分又非啇
　　　旅孔道自舊将買引價錢均敷於民歴年彌乆不以為
　　　病至淳熈元年守臣妄希増羡之賞於任内添起年額
　　　茶引二十三道作四十五道増及一倍之數計價錢通
　　　五百一十八貫六百三十七文省其錢無所從出却於
　　　輸納倉庫收趂内折銀塲毎鈔三文足和籴塲毎石九
　　　文足常平倉毎石二十文足苗倉毎石三文足猶未及
　　　額敷及合干等人至今十五年凢科歛民錢八千七十
　　　九貫五百五十五文省臣雖巳具申本路提舉司乞覈
　　　實申奏除豁去訖臣愚竊謂國家歲計冝不藉此瑣瑣
　　　欲望
　　朝廷詳酌指揮行下本路提舉司将淳熈元年以来増
　　起一倍年額茶引二十三道特與免行招趂令臣将見
　　今倉塲受納鈔面所收茶引一項錢盡數除落雖其事
　　微細亦足以彰
　　陛下加恵元元之意
　一臣将本軍牢城指揮兵士見管七十四人逐一契勘元来
　　㫁由見得内係竊盗二十五人強盗十二人刼盗八人
　　渡淮作過一人竊縁本軍𬒳邊其民習見剽奪之利乃
　　　以四方強惡之人配隷於此間者徃徃佚去散入村聚
　　率人以為盗臣因捕盗嘗獲郴之迯軍數人皆故江浙
　　間強盗也臣愚以為本軍無城壁開閉之節無營房出
　　　入之限居民荒凉官府不威重兼廂禁軍人數稀少部
　　轄不前凢此等配隷之人實難関防欲望
　　　聖慈特賜指揮自今應盗賊并渡淮作過等人住配本
　　　軍庻乆安静
　　　　　　臣檢准淳熈十四年四月十一日樞宻院批狀
　　　　　　指揮知郴州王薫申乞諸州盗賊不湏配隷郴
　　　　　　桂大理寺看詳淳熈十三年六月十一日指揮
　　　　　　諸州牢城人數如溢及五分仰先申本路提刑
　　　司照應詣實保明備申省部以慿行下住配自
　　　　　　合遵依施行難從所乞伏念本軍事軆又與他
　　　　　　郡不同伏望
　　　　　　聖慈特賜矜允
　止齋先生文集卷之十九
　止齋先生文集卷之二十
　　　奏状劄子
　　　　湖南提舉刺列郡太守状
　臣照對湖南治郡莫難於永莫易於全臣取十年以来事関
　本司至於目即反覆參攷見得永州實是匱乏積而至於淳
　熈十五年終大軍月椿常拖下七箇月不觧共為錢三萬五
　千貫文餘逋稱此而又民俗強悍動多囂訟此所以為難全
　州素號僅足自淳熈十三年後大軍月樁每孟月錢季月起
　發並無缺誤他亦齊整而又壌地𥚹小公事甚稀此所以為
　易今来知永州趙謐自到任之後毎月綱運已起至紹熈元
　年五月分若從今八月理起較之累政䟎前三箇月却又𥙷
　帶舊欠凢為錢二萬貫文使知永州者皆如趙謐則永雖凋
　郡可以漸寛知全州施廣文自到任之後每月綱運𥘉頗如
期洎至今年四月以後於本司新故交承之際頓不起觧若
從今八月理起較之累政更拖下三箇月凡為錢一萬二千
貫文又官吏乆無俸給軍人冬衣纔支一半使知全州者皆
如施廣文則全雖樂土又必彫敝近者朝廷集議蠲减臣實
奉行寛大之詔数内永州减月樁錢歲五千貫亦是謐率先
他郡将所蠲减之数分為等第均與諸邑必欲上澤下及於
民今之州郡大抵上欺監司而下不䘏民自非謐有志愛民
安能如此臣以為若謐者可謂不負陛下使令矣施廣文雖
本書生顧為鄙猥之計及此垂滿略無顧惮自上供軍湏至
官吏之俸一切勿問臣尚以為行且受代或是儲積以遺後
人比及体訪累月以来郡帑並無見管錢物且財賦若不在
官即湏在民而廣文已将今年民戸秋苗剏行預借一半方
禾未登埸之時民正艱食柰何有此暴歛全之民力自是困
矣臣以為若廣文者可謂負陛下使令矣至如知武岡軍王
公弼亦有治状武岡軍雖小壘自公弼為之闔郡之事井井
有條士人恱之軍人安之旁及猺峒悉聴約束觀其才有過
人者但視永州不為甚難勞効差小耳以臣愚陋衰疾實不
足任刺舉如此三郡治否之状盖乆而後得之已忝耳目之
寄今三人者各及滿替若更隱黙遂使施廣文僥倖善罷再
竊官職何以為負使令者之戒趙謐王公弼不蒙旌别稍異
倫軰何以為不負使令者勸已具状奏聞欲望
聖慈加恵此方首正諸郡将施廣文特賜黜責趙謐王公弼
特賜擢用伏候勅旨(紹熈元年十月二十七日有㫖趙謐王/公弼各减二年應勘施廣文與宫觀)
　　　湖南提舉薦士状
臣恭觀明詔搜羅湖廣遺材竊見通直郎知潭州長沙縣宋
文仲有通務之材而發於謙和有及物之志而安於静退盖
文仲雖生長南土其家學則中原文獻也頃丞萍鄊藹有民
譽方臣假守桂陽得其為人就訪之而文仲甞為桂陽録事
參軍授臣本軍㑹計録一卷臣遵行之所以䏻蠲除宿負罷
弛斜科不得罪於其民者文仲之助也㝷領使事訪以九郡
利病無不周知前者倉司糴𥙷諸郡米僅十萬斛今者漕司
蠲殘亦数萬緡皆文仲發之臣以為文仲雖衡陽人實國士
也奉議郎知常州無錫縣吴獵學問本於純實噐識期於逺
大所居闔郡宗為師友凡與之逰類多自愛而獵於其交有
善稱之不容口有過戒之不遺力有急難雖不利於其身赴
之不恤也頃從事桂林幕府與平李接之亂未甞言功巳而
帥臣劉惇不理於口而獵誼不避罪屡訟其冤人臣如此其
不負國必矣臣守桂陽獵適為贍軍酒官助講荒政甚於饑
渇桂陽故事遇皇帝登極奉表進銀三千兩属方救荒之際力
　不辦此臣懼無以塞責獵實教臣申請减額迄蒙睿旨損三
　之一為惠一方獵與有力臣以為獵雖長沙人亦國士也文林
　郎知潭州攸縣蔣礪素禀端亮耻為苟簡徃歲江陵今兹攸縣廉
　惠之譽兩邑同辭觀其為吏(苟不便於民雖上官令之不/听苟便於民雖匹夫不獲仲)則身
　任其責也臣甞見其詣闕所上書論廣右利害有四捄弊之
　說及與提點刑獄司論經緫制錢其言惻怛可以施用則邇
　臣所謂逺方因革可俻咨訪者在静江則礪其人也奉議郎
　知全州清湘縣楊炤賦受沉審濟以通練亦佐桂幕與平李
　接之亂随冝知變見謂善謀而其操履自不可奪及今為縣
　益著吏績郡實頼之臣得其嶺外塩筴本末一書自開寳訖
　于淳熈上下二百餘年燦然明白其論以蔡京變法實為咎
　根馴致二廣連年多盗官般客販迭為民擾盖利東路則西
　人𬒳其害利西路則東人𬒳其害冝為損益兼恵两路斯可
以便公私息紛更以臣所見廣塩之說十数家未有如炤之
平者則迩臣所謂逺方因革可俻咨訪者在臨賀則炤其人
也如臣不肖非有知人之明能得此数子於衆人未識之先
正以乆居於此或聞之公論之熟或見之同事之詳如宋文
仲呉獵之在湖南蔣礪楊炤之在廣右朋儕鄉黨咸所推先
牧守賔僚無不噐重臣如隠嘿不惟負蔽賢之罪是不奉明
詔也巳於今年某月某日具状奏聞臣愚欲望
聖慈特賜甄録以昭示公朝不遐遺之羙謹録奏聞伏候
勑旨(有旨吴獵蔣礪楊炤宋/文仲並赴都堂審察)
　　　辭免浙西提刑乞祠申省状
(某)一介庸陋本不適用偶際休明荐叨噐使自守軍壘就除
本路監司之任一歲而迁将漕又一歲而迁按刑可謂寵光
狎至私計兼足矣方寵光狎至而無圖報之心私計兼足遽
　為求便之請苟非至愚豈敢犯此不韙而某祠禄之請不避
　煩瀆至于再三實非獲已伏念某秋𥘉心痛至不省事當倉
　皇囬司之時盧檢院范少卿俱来相問苶然一榻不能交談
　舁入𪠘舎盡室驚惻僅迯鬼録頼有天幸以此心氣衰憊目
　力短昏雖極勉強嘗慮妨闕重念某纔有一児尤不敏事書
　問滿前莫能報謝米塩瑣碎時復関决夫多病早衰傍無
　佽助在官則以奉公不辦為憂在家則以應俗不周為媿若
　不乞假歲月務近醫藥貪恋禄食必致自斃區區欲望檢照
　前請特賜敷奏别與祠禄差使一次則未盡之命皆生成之
　賜
　　　　　　小帖子稱照得某蒙恩改除上件差遣係是朁
　　　　　　應孟明　資闕𥘉以待次歲月足便休養故不
　　　　　　敢輙有陳請今来應孟明巳除郎官即成見次
　　　　　所以湏至煩瀆若未欲便與祠禄即乞與一般
　　　　　待闕差遣某見迤邐前去衢婺州听候
　　　　　指揮(十月二十九日三省同奉/聖旨不允依/巳降指揮疾速赴行在奏事訖之任)
　　　吏部員外郎𥘉對劄子第一
臣㳟惟　藝祖受命平定海内凡所以創業垂統莫非可傳
之法而深仁厚澤垂𥙿後人則專以愛惜民力為本臣案故
牘自建隆至景徳四十五年南征北伐未嘗無事而金銀錢
帛粮草雜物七千一百四十八萬計在州郡不㑹古所謂富
蔵天下何以尚此當是時諸道上供随所輸送𥘉無定額留
州錢物雖盡曰係省而非取之也盖至大中祥符元年三司
始奏立諸道上供歲額以此承平百年家給人足傳序九帝
天下甞多故也而民心不離迄用中興則以祖宗之澤在人
深厚故也臣甞惟念　藝祖以得民心受天命比隆三代矣
然而以天下遜不私諸子纔一再傳而萬世不祧之宗僅同
支庻則是在天之靈未享其報髙宗遭變深探其本由是推
正統之自納至公之說而大命復集于夀皇聖帝爰暨陛下
豈非天哉且天之報藝祖者如此而陛下以睿聖之資寛仁
之徳誕膺天眷方當継体之始伏惟夤念髙宗推本之意欽
承夀皇付託之訓以推行藝祖在人未冺之澤為萬世無疆
之休今其時也臣不勝至願取
進止
　　　第二
臣聞熈寕以来用事者始取　藝祖之約束一切紛更之馴
至於今而民力之困極矣盖自祥符奏立諸路上供歲額熈
寕新法増額一倍崇寕重脩上供格頒之天下率一路之増
至十数倍迄今為額是特上供耳而其他雜歛皆起熈寕則
以常平寬剰禁軍闕額之類令　封樁迄今為額至于元豐
則以坊埸塩酒香礬銅錫㪷秤披剃之類凡十数色合而為
無額上供迄今為額至于宣和則以贍軍糴本與凡應奉司
無名之歛合而為經制迄今為額至于紹興則又以稅契七
分得産勘合添酒五文茶塩袋息之類凡二十餘色合而為
緫制迄今為額最後又以係省不係省有額無額上供贍軍
等錢均撥為月樁大軍迄今為額而折帛和買之類不與焉
夫取之之悉如此而茶　盡歸於都茶場不在州縣塩鈔盡
歸於榷貨務不在州縣秋苗斛㪷十八九歸於綱運不在州
縣州縣無以供則豪奪於民於是取之斛面取之折变取之
科敷取之抑配取之贓罰無所不至而民困極矣夫
藝祖以得民心受天命而使困窮至此此天所以復命
夀皇爰暨陛下将以捄民窮也書曰天明畏自我民明畏
方今之患何但夷狄盖天命之永不永在民力之寬不寬耳
豈不甚可畏哉豈不甚可畏哉　陛下知畏則冝以捄民窮
為巳任　陛下以捄民窮為巳任則大臣不敢苟目前之安
大臣不敢苟目前之安則羣臣陳力何鄉不濟此　藝祖意
也亦天意也惟　陛下留神幸甚
　　　第三
臣恭惟　陛下嗣位之𥘉詔㫖丁寕皆為寬民力而下䑓諌
侍從置局講究而臣猶以為民窮未捄何也誠以裁抑細㣲
或蠲空張之數而巳議結局未有以稱明詔大慰民望也臣
来自逺方不知朝廷之費宫掖之奉歲當㡬何以所親見則天
下之力竭於養兵而莫甚於江上之軍故毎欲省賦朝廷以
為可則版曹以為不可版曹以為可則緫領所以為不可總
領所欲以為可矣柰何都綂司不可也　陛下亦熟念之歟
則以都綂司謂之御前軍馬雖朝廷不得知緫領所謂之大
軍錢糧雖版曹不得與故也於是乎中外之勢分而職掌不
同事權不一施行不專矣職掌不同則彼此不能以相謀事
權不一則有無不能以相濟施行不專則前後不能以相守
故雖欲寬民力其道無繇且夫承平關陜已行之乆中興韓
岳未罷之前養兵亦甚盛矣而不見其不足誠在今日稍仍
舊貫使都綂司之兵與向者在制置司時無異總領所之財
與向者在轉運司無異則中外為一體中外一躰則寬民力
可得而議矣凡事断之而有異論勿断可也行之而有後患
勿行可也徃者元祐至於宣和嘗罷新法矣則有紹述之說
起而為梗靖康至于紹興嘗用兵矣則有講和之說起而為
梗故上之號令相反而不能定下之朋黨相傾而不能合若夫
寬民力誰獨無是心哉㫁之而無異論行之而無後患莫過此
者而何疑不决　陛下誠断之則今之大臣皆足以立綱
陳紀二三大臣誠推行之則今之人才皆足以受令承教方
當年榖屡豐邊鄙不聳失此閑睱後将何及詩云譬彼舟流
不知所屇臣不勝拳拳
　　　是日上殿方奏臣不肖蒙恩為郎幸得賜對上云卿
　　　去國㡬年朕欲見卿乆矣讀劄子至寛民力上曰莫
　　　急於此只為䖏置難奏云臣第三劄子是䖏置大略
　　　容欵曲敷奏　天顔甚喜讀劄子畢褒奨再三奏容
　　　下殿謝恩上云且說話聞卿在永嘉從學常数百人
　　　奏臣無所長只與士子課習舉業過蒙清問不勝悚
　　　惧上云知卿學問深醇著書甚多朕欲一見可盡進
　　　来奏臣豈敢著書不過講說舉子所習經義何足仰
　　　塵乙夜之覧上云經說更好但随所有進来奏臣来
　　　自逺外乍對清光巳踰平生之望又蒙
　　　睿慈曲垂褒諭令進所習經說顧臣何人遭逢如此
　　　然臣委是目下未有成藁以應明詔容臣守官之暇
　　　收拾編録候成次第奏乞投進欲望
　　　聖慈特賜寛假上云㸔撰得㡬卷即逐旋進来不妨
　　　又奏在廷儒臣多是前進臣一旦入朝便敢僣越投
　　　進文字以此終是踧踖未安　上連聲云不妨不妨
　　　辭免除祕書省少監
准尚書省劄子三省同奉　聖對冐陳臣除祕書少監兼職
依舊竊惟　自古所重自非時望不在此選假如循次
而進亦以待　之人伏念某學術空踈重以衰惰視
今同進爲日又淺上之不應遴選之科下之不與乆勞之數
乃因賜對有此越擢若遂昧冐安受不辭則是哆然弗揆敢
當　嘉奨此所以湏至􁃶陳不容以官小例無辭免爲辭重
念某頃縁衰惰甞申祠請㝷趣奏事遂留爲郎乃以重違成
命黽勉效職則今日之辭情實可察伏望特賜敷奏早囬誤
恩以安愚分
　　　轉對劄子
臣頃蒙恩賜對嘗奏三劄上陳一藝祖以得民心受天命竊
以爲推行　藝祖在人未泯之澤實在今日誠不自意一介
僣論偶契　聖聦奨予備至以臣區區之愚猶以前說未畢
復爲　陛下誦之盖　藝祖之後天命復集於　壽皇聖帝
爰暨　陛下恭惟陛下以　藝祖之子孫而修藝祖之故事
此天意也不識陛下自信足以濟此歟抑自視過謙而尚疑
其難歟以臣考見肇造之業其道甚易知甚易行何者
藝祖治大而不治細任逸而不任勞大抵懲五代叢脞之失
再立朝廷以還君道君道得則朝廷正朝廷正則天下理願
陛下勿疑其難也臣請條一二切於當今之務者以俻采擇
以上書人文字令知制誥㸔詳升降以聞此建隆二年十月
詔書也以次對章奏下尚書省叅詳可施行者以聞此建隆
三年九月詔書也且夫中外論建非近臣面對則逺臣封事
皆所以通下情禆治道也而其患不在於壅蔽則在於䜛嫉
今也以逺臣封事之言付之制誥則有舎人院任其責矣以
近臣面對之言付尚書省則有尚書省任其責矣以為可聽
者斯聼之不可聴者勿聼則聽者無特異於衆之嫌不見聽
者無見遺於上之恨是謂不以主斷廢羣議而無壅蔽讒嫉
之患人主所自擇毋過䑓省長官耳此道豈不甚易知甚易
行哉伏覩　陛下踐祚以来不信近習而信外廷不聼㳺言
而聼公論亦既深得　藝祖之意矣然間者上自侍從臺諌
下至百執事或臨遣郡國之臣對揚敷奏多見嘉納人人自
以為得上意且行其言而章徃往不下他所指揮動亦留滯
廷臣惑焉且陛下不信近習不聼㳺言必無壅蔽必無讒嫉
或以為方崇清靜之化厭於多事而不加省或以為
陛下自去冬違豫以来聖意常有不釋然者於是務自寬大
而不暇省二者皆妄窺測也臣獨自思念未有以　藝祖故
事上徹冕旒之聼者　陛下其始自今凡中外論建一以建
隆詔書從事不唯君道得而朝廷正亦足以觧廷臣之惑不
亦羙乎由此言之若法　藝祖但見其易未見其難則臣所
陳推行　藝祖在人未泯之澤皆非偶然嘗試之說可以次
第舉矣臣不勝至願
止齋先生文集卷第二十
　止齋先生文集卷之二十一
　　奏状劄子
　　　轉對論役法劄子
　臣不肖頃以備員郎官蒙恩賜對甞奏三劄専論民力之困
　然熈寜以来生財之害粗及梗槩未敢悉數而玉音嘉奬至
　于再三退切感激遭際如此繼今可以畢其說矣今者適充
　轉對之員敢以奏劄數内免役一項先爲陛下誦之而因
　究役法之弊庶㡬采擇以救斯民於不勝其病之後所謂免
　役錢者本以恤民使出錢雇役而逸其力也自罷募戸長而
　取其錢今隷緫制(熈寕五年罷十年以其雇錢别樁管紹聖/三年再雇建中靖國元年再樁管紹興元)
(年起發九年罷十年/月拘收入緫制窠名)罷募壮丁而取其錢今隷緫制(熈寕七/年罷十)
(年以其雇錢别樁管紹興十二/年十月抅牧入総制窠名)罷募耆長而取其錢今隷緫
　制(熈寕八年罷十年以其雇錢别椿管紹興五/年起發九年罷十年九月拘收入総制窠名)而又以三分
弓手雇錢(建炎元年増置弓手二年民戸役錢更増敷三分/以贍/三年罷紹興五年三月拘收入総制)
(窠/名)一分寛剰錢(二年封椿四年罷政和三年再封樁昭/興五年起發九年罷十年六月拘收入総制)
(窠/名)盡隷緫制而又以罷　虞候重祿錢(宣和三年陳亨伯/奏罷五年拘收克)
(糴本乾道四年拘收/入緫制窠名起發)罷諸州曺官當直散從官雇錢(宣和五/年拘收)
(克糴/本)罷學事司人重雇錢(宣和五年/拘收充糴本)宣和糴本之類盡隷
緫制至於官戸不减半役錢(建炎二年起催紹興五年起發/乾道二年六月拘收依經緫制)
(赴南/庫)在京吏祿在京官員雇人錢(在京吏禄毎歲下淮南兩/州十二路起一萬四千五)
(百貫政和元年毎路量添五百貫在京官員雇人錢紹聖元/年立一萬貫為額扵十四路起發政和四年毎路量添三百)
(貫)之類又令項起發則免役錢之在州縣者日益少而役人
無祿者衆矣夫使民出錢募役而逸其力未為非良法也而
反取其錢以贍他用既取其錢以贍他用則必且白著而役
法不得不壊何謂役法壊今天下州縣之胥皆浮浪之人而
郷村催科專責之保正長是也以州縣浮浪之人行遣公事
蠧民誠甚然未易改也臣不暇論若夫鄊村保正長任催科
之責破家蕩産者徃徃而是獨柰何弗救乎且夫保正長催
科非役法也以保甲法亂役法而行之也臣請言役法與保
甲法之異
　　臣謹按熈寕四年八月十一日行免役以鄉村第一等
　　人戸分為甲乙丙丁戊五等第二第三等人户分為上
　　中下三等第四第五等人户分為上下二等耆長於第
　　一第二等户輪充一年一替與免户下本年役錢一十
　　五貫文如本村上等人户數少即更於第三等内從上
　　輪充壮丁於第四第五等二丁以上輪充半年一替並
　　不岀納役錢戸長於第四等召募有人丁物力者充一
　　稅一替逐料夫盤纒錢五貫文此役法也
　　臣又按熈寕三年三月九日行保甲凡十家為一保選
　　主户有心力者一人為保長五十家為一大保選主戸
　最有心力及物力最髙者一人為大保長十大保為一
　　都選主户最有行止心力材勇為衆所服及物力最髙
　　者二人為保副保正凡選一家兩丁以上通主客為之謂
　　之保丁此保甲法也
役法者五等簿長也保甲法者魚鱗簿是也五等簿者以通
縣計之自第一至　以其户强弱各自為簿魚鱗簿者以
比屋計之自第一都至第㡬都不以其户強弱併為一簿各
自為簿即第一等之中雖有强弱要不失於上戸第二等之
中雖有强弱要不失於中户以其力略相等故其役均併為
一簿即或一都之中適多强户則歇役之日長或一都之中
適多弱戸則歇役之日短或一都之中適皆弱戸則扵其中
不得不推排一二以為强户則無復歇役之日以其力相殊
絶故其役不均此甚較然矣方行保甲但以機察盗賊而已
與免役𥘉不相関熈寕七年始以保丁充甲頭催税而耆戸
長壮丁之屬以次罷募利其雇錢而封樁之法起矣元豐遂
著為令以甲頭同大保長催科
　　元豐賦役令諸郷村主戸毎十戸至三十戸輪保丁一
　　人充甲頭(並須同/大一保)催租稅常平等錢嘉祐以前未有此
　　令
元祐匆匆復舊随即紛更紹聖二年二月詳定所言郷村毎
一都保保正副外大保長八人其保丁輪充甲頭皆最下戸
人既不服事率難集按大保長各二年替冝以都保租稅輸
二人分一梲一替而罷甲頭於是催科悉用大保長矣由此
言之大保長催科尚非王安石之舊特章厚為之也今士大
夫固耻言安石之為人乃若章厚則指為罪魁皆知其殘忍
不恤敢於斵䘮祖宗深仁厚澤之意而獨世守其刻薄之遺
(術/以)爲成憲臣實未喻萬古役法一王安石能改之章厚能力
行之方今仁聖在上宰輔極天下之選而賢俊滿朝矣謂爲
無人䏻斟酌損益以通其變臣亦未喻且今之困民力誠非
一事而役害最大中人之家破蕩相繼有以仁聖在上宰輔
極天下之選而賢俊滿朝如此乃坐視斯民最大之害持章
厚所爲者若出於三代之舊而不敢議有輙議者不過付之
有司檢坐見條申嚴行下以塞人言臣尤未喻也陛下加憫
元元甚於赤子誠不以臣不肖妄論成憲下臣此章令侍從
䑓諌而下推究其所自来而雜議之要不以保甲法亂役法
雖未足以盡寛民力實大恵矣臣不勝拳拳
　　　封事(紹熈三年/十一月)
臣一介踈逺才不逾衆人而多病早衰齒髪頺變久無榮進
清顯之望間者将指湖湘罷弗勝任甞上奉祠之請乞便醫
藥不謂　陛下過聴不以臣爲不肖㱕以畿節留之郎舎賜
對便殿𥘉無建明而天顔開懌玉音溫厚曾不數日擢貳冊
府又未㡬用以爲皇子嘉王府賛讀官極一時儒者之遇臣
誠不自意　陛下待之甚寵也不勝大懼無以塞遭值之責
日夜思念獨有與二三僚友共秉一意爲大王道古今父子
君臣之際人之大倫天地之正義以成孝敬長恩愛無負任
使之意死且不朽盖甞讀書至文王世子之記曰文王朝於
王季者日三鷄𥘉鳴衣服至於寝門外問内侍之御者今日
安否何如内侍曰安文王乃喜其有不安則文王色憂行不
䏻正履則必反覆爲王誦之曰是可以爲法事親若文王則
受命作周本支百世功徳見於雅頌願王慕之倣之勿以爲
不可及也至漢戾太子之傳曰親戚之路隔塞而不通太子進
不得見上退則困於亂臣獨冤結而亡告則亦必反覆為王
誦之曰是可以為戒事親如漢太子則交兵闕下父子不相
保而望思㱕来之䑓天下悲之願王警之懼之勿使萬一有
此也頼天之靈社稷宗廟之福而太王姿禀純明嗜好鮮少
不自貴倨喜親書生每得僚佐危言極論則深信而不諱忌
至若周之所以得則歛袵加敬漢之所以失則嚬蹙不忍聞
也邇者主譽日彰人心日附臣與二三人者竊相欣賀以為
　　陛下有子國家無疆之休也今竊有惑焉㑹慶誕節
陛下闕上觴之禮而弗講長至大㑹　陛下復闕稱賀之禮
而弗講群臣迫怵妄窺聖意臣固知　陛下自違豫以来雖
及康復尚弗便於乗輿而怯風霜雖然非所以為訓也何者
區區陳說無過口耳之感必不䏻勝躬行之化汎觀徃古無
過𥿄上之習必不䏻如家傳之法今　陛下上虧三宮之􁁅
而下責小臣陳誼於冡嗣以庶㡬寡過則雖怉血誠之忠未
見其𥙷将以逃斧鉞之誅而已楚王有言人之愛其子者
亦如余乎　陛下以國家無疆之休託在一子冝如何愛之
而偶不察夫所以儀刑之道如此顧使講讀皆爲空言名曰
輔導安用臣等此所以痛惜此舉動非所以爲訓也臣以多
病早衰齒髪頺變久無榮進清顯之望方申祠請以便醫藥
不忍黙黙昧死爲陛下一言以冀省悟伏𥿄流涕不知所
云
　　是時夀皇聖政書成巳䧏指揮十一月十四日進呈
　　忽長至日駕不出宰執以下不勝憂惧是日却付出聖
　　政序内翰李巘獻之所撰也翊日丞相進呈上云可
　　别令人撰入既進入宸翰遂出於是過宫
　　　辭免起居舎人申省状
准尚書省劄子備奉　聖旨陳(傅/良)除起居舎人某忽拜除命
懼不遑居伏念某踈庸之資淺陋之學重以病餘齒髪衰變
介在衆俊是爲陳人而自再入脩門疊冐殊渥甫綴郎曹遂
領冊府纔及半載復有今除且夫侍立記言舉世之所攷信
直前論事在廷之所觀瞻冐而居之實逾涯分而亦非所以
安數竒之迹全靖共之操伏望　朝廷特賜敷奏亟寝誤恩
以輯公論(十二月二十四二省同奉/聖㫖不允)
　　　辭免兼權中書舎人申省状
准尚書省劄子三省同奉　聖旨陳(傅/良)兼權中書舎人竊以
攝官承乏暫時使令力所克堪不當辞避惟是掖垣之職関
係非輕盖辝令不工則不足以發明主徳封還不競則不足
以慰滿公論苟非其人難以一朝居也伏念某才藻衰落無
華國之文志氣銷堕無囬天之力若使甞試爲之必見闕誤
此所以聞命震惧湏至控免而况環觀在廷英俊林立或兼
數噐纔効一官則寝此誤恩改恩改卑他士不惟寛小巳共
二之憂亦足成公朝選衆之羙伏望　朝廷特賜敷奏曲從
所乞(四年正月十九三省/同奉聖旨不允)
　　　􁁂奏劉煒與監司差遣状
准尚書省劄子節文三省同奉　聖旨劉煒首議禁戢私錢
今已見效依舊與監司差遣臣寮上言乞賜寝罷二月六日
三省同奉　聖旨令以次官書行劄付臣湏至奏聞者臣竊
以劉煒甞為監司以言罷去今既旬歲循省云乆　陛下念
之再與元来一等差遣此乃朝廷起廢之常典人主棄瑕之
羙意求之故事前後施行似此非一盖亦無可争執者矣獨
縁特䧏批旨稍関事体即與㝷常行遣不同此後省所以
不無疑惑湏至論奏臣愚欲望　聖慈特垂天聴收囬批
旨将劉煒只依常行起廢事例候有闕次随冝差使如此則
雖臣書行而當官之人可以自安不至再有煩瀆且亦以免
劉煒煩言滋至之累謹錄奏聞伏候敕旨(二月𥘉九日/奏入留中)
　　　􁁂奏刑部大理寺鄢大為㫁案状
准中書門下省送到録黄一道節文為刑部大理寺状吉州
奏勘到百姓鄢大為說合已㫁人李一討合㳺六等各持杖
行刼朱三家榖物贓滿按法寺稱其鄢大為准條為絞刑上
定㫁合决重杖䖏死二月十四三省同奉　聖旨鄢大為依
㫁令臣書行縁事干人命湏至奏聞者臣竊詳上件㫁案止
以鄢大為所帶刼榖木檐堪以害人定為持仗强盗賍滿五
貫合决重杖䖏死設若不以木檐為杖即計賍湏滿十貫方
得死罪死生之分在扵木檐稱仗不稱仗毫厘之間此不可
不謹也臣甞習此矣在律仗謂兵噐杵捧之属餘條稱仗
准此恭惟本朝列聖繼作刑日益輕以為杵棒立文該載
未明則犯法者易䧟刑者衆於是重立兩條案嘉祐編敕賊
盗門其一云應持竹鎗竹杖磚石之類為盗堪以害人者並
同持仗之法此謂苟持竹鎗竹杖磚石堪以害人之物而為
盗者即為持仗以明但持所湏之物為盗不得稱仗矣其一
云将鎌檐刀斧之属於人園林陂野内偷割禾糓𬞞果盗斫
柴薪之類元非積聚者并将篙楫盗取空船或持鞭杖偷趂
孳畜雖變主知覺但不曽施威力抵拒者依不持仗竊盗法
此謂苟持鎌檐刀斧所湏之物而為盗即不為持仗以明必
是特持堪以害人之物為盗始得稱仗矣上件两條合為一
編載在敕文則有司承用可以參照不至牴牾至於元豐刪
修舊敕一時不深求嘉祐以前立法羙意輙将上件两條離
為兩門其一條在名例門云諸稱仗者持竹木磚石之類堪
以害人者同其一條在賊盗門云諸於城外竊盗無人防守
特持所湏之具者並為不持仗注云謂採斫湏金刃船栰湏
篙楫負須檐畜湏鞭之類盖自将兩條離為二䖏即凡用特
仗　之法只㩀名例門立文凡用不持仗之法只㩀賊盗門
立文而兩文始不相參照無所斟酌矣兼詳元豐刪定嘉祐
敕顛倒本文已失𥘉意(謂並同持仗之法/改作諸/仗者)節略數字便成深
文(謂删去鎗杖/但称竹木)自元豐迄今有司遵用盖不知重報者㡬千
人矣今来鄢大為之獄只是布袋并檐即不曽施威力若用
嘉祐舊敕即非持堪以害人之物為盗明矣且夫前朝立法
夲持　所湏之物為盗其意非是欲以害人雖斧刃不謂為
仗本持堪害人之物為盗其意是欲以害人雖磚石得謂為
仗但論其盗有無欲害人之心不計所持是不是堪害人之
物原情定罪此春秋之義也又云持仗在外空手入屋罪至
　死者各减一等即雖持仗若其時不以入室可以减等又云
　變主知覺但不曽施威力抵拒者並同不持仗即雖持所湏
　之物若其時施威力抵拒可以加等可謂深切著明矣而元
　豐改作離析敕文今来有司尚循謬誤臣愚欲望　睿慈特
　将鄢大為之罪從未滿十貫條特貸命㫁遣仍乞以刑部大
　理寺擬㫁官吏並且免坐失入之罪仍乞将見行條法送刪定
　所㩀嘉祐舊敕将兩條刪潤併入賊盗一門以憑遵守臣聞
　中興之𥘉重修紹興敕令已有指揮用嘉祐舊法故元豐敕
　多在釐改之科數内持仗一條當時有司偶失叅攷尚未追
　正今来若行刪潤𥘉非剏新衝改而　聖主好生之徳公朝
　從恕之風自今以始益深益厚愚民無知雖似幸免而天聴
　甚卑冝享其報此臣所以拳拳也所以録黄臣未敢書行謹
　録奏聞伏候敕旨
　貼黄或難臣曰嘉祐勅稱以鎌檐刀斧之屬必繼之以
　　園林陂野即若持此物入有人居止之室便得稱仗臣
　　竊謂不然園林陂野固是與有人居止之室相對立文竊
　詳元敕有持仗入有人居止之室竊盗者依不持仗強
　盗條定㫁之文却無持所須之物入有人居止之室强
　盗者依持仗強盗條定㫁之文以此推見只是辨盗者
　　所持本意安在茍是持堪以害人之物入屋為盗雖竊
　盗可以加等依强盗條故為之立文苟是持所湏之物
　　入屋為盗即雖强盗不可以加等依持仗强盗條故不
　為之立文以其文之有無曉然明甚伏乞
　睿照(二月十六奏入/得旨改斷)
　　　上　嘉王劄子
某等皇恐僣越有迫切之懇仰干王聴近者　主上車駕
再不過官宰執侍從相與論諌至於一再而　上意猶豫未
决中外惶惑計無所出獨以為䏻賛乗輿之决為　主上言
此者莫如中宮䏻通宮禁之情為中宫言此者莫如大王又
以某等忝為潦佐辱知最深亦冝為大王言此以成父子之
盛徳迫於公論不容隱嘿某等竊謂父子之愛根於天性假
如主上稍惑愆於朝謁恭想重華未必便有間言只縁乗輿
已駕衛從羅列百官下司夾道起居六軍萬姓望塵踴躍伺
候移日俄復中輟以此極駭觀聴反招謗讟又既饑弗得食
勞弗䏻息長嗟浩嘆徃徃盈路都人寒心恐有不測此皆大王
之所親見中宮之所與聞也今不為計後悔何及某等欲望
大王力請扵中宫以調娱主上為巳任備極左右之飬順適
起居之節上意有所不樂則為之彌縫下情有所難通則為
之啓導至過宫日分期於必信號令已出風兩不渝如此則
北内􁁅愉外廷恱服中宫母儀之羙配於古人大王子職之
譽顯於天下蒼生頼之社稷頼之豈惟女史之光儲君之福
哉
　　　直前劄子
臣待罪右史日侍清老恭覩　陛下大昕視朝天顔肅穆垂
衣拱手尊嚴若神凡所施行悉中機㑹凡所延見曲盡謙勤
未甞有一話一言匆猝過差一趨一歩俄頃失錯可謂動容
周旋中禮盛徳之至者矣近者車駕過宫日分與引班直換
授之時百官有司伺候移日竟成中輟各自引退臣切惑
焉何者平居暇時曽無過舉何獨至於六飛戒嚴百辟就列
却乃深䖏九重都不省記近在旬月頓違常度者哉而軍民
籍籍妄生謗議轉相倡和無所不有臣雖至愚固知　陛下
之不如所云也反覆思惟乃得其故盖自徃歲之冬聖意甞
有不能釋然者矣為之震怒至於愆和甞發威㫁痛有行遣
由此宫掖之内人人自危宦官嬪御皆有㱕過君父之心徃
徃故作縁由欲開間隙毎至期㑹上曉冲襟所以或於臨軒
而爽興居之節或於命駕而虧號令之信　陛下天資仁厚
不察其為誤已臣所以深惜　陛下無故而得怠荒之謗也
臣聞人主之心當與天同今夫太虗清明天之體也将以潤
物則為雨露将以動物則為風雷将以成物則為霜雪俄而
開霽天體湛然纎翳不留三光如故若夫人主喜則為賞怒
則為刑刑賞既行更何疑滯心宇㤗定即天徳也豈容欝欝
有所不快自古帝王盖有䖏世故之難遭人倫之變者矣要
以宗廟社稷付託為至隆天下蒼生関繫為至重莫不先定
其心期於克濟是故父母未順舜有南風之歌兄弟不咸周
有棠棣之燕是皆轉禍為福身致㤗和不聞以此自累方寸
　今陛下上有重慶之親以慈儉聞四海下有盛年之子以孝
　敬聞兩宫三朝累世曠古所無歴觀載籍之傳最得聖人之
　幸而又邊鄙不聳年榖屢豊一時賢才略在朝列只守成業
　已謂小康苦懐逺圖可以大治而又以九州之冨無供飬有
　闕之虞以萬乗之尊無使令不足之恨志所欲爲胡郷不可
　則陛下果何所不快於心歟况夫怨不在明患生所忽方其
　因循但曰細故寖以悠乆遂成後憂則尤不可不慮何者一
　國之勢譬如一身血氣標本貴在貫通少有壅底便生疾恙
　若乃咫尺君門杳如萬里今日迁延某事明日阻節某人日
　復一日莫以爲恠人心益訖主勢益輕脫有奸檢　時爲利
　則中外之情不接威福之柄可移雖是擅傳指揮将亦無從
　覺察或放散儀衞或革退臣僚或闘諜宫闈或激怒軍旅萬
　一有此臣恐陛下孤立而外廷無以效區區矣然則陛下何
不務自節宣以飬氣軆務自寛大以怡精神出則從順動之
冝居則享燕閑之福而直為此悒怏徒速無故之謗且貽萬
一之憂哉臣甞謂愛君之至莫如詩人見於南雅樂只君子
之辞不一而足至於不能自樂則風之山有樞雅之魚藻皆
以為刺作詩之旨豈是容恱誠以一人有慶兆民頼之非其
已之私也臣不勝拳拳碩附於詩人之義惟
陛下留神幸甚
止齋先生文集卷之二十一
止齋先生文集卷之二十二
　奏状劄子
　　　繳奏内侍張安仁轉官状
准中書門下省送到錄黄一道樞宻院関二月三十日奉
聖旨已䧏指揮張安仁該進呈安奉
至尊夀皇聖帝聖政㑹委了畢兩局推恩得轉一官并昨該
觧帯合轉一官未曽收使今来為係入内内侍省付都知可
将上件兩官特與依黄邁昨任省官日例扵階官上轉行一
官令臣書行湏至奏聞者右臣竊詳祖宗以来文武官磨勘
立為止法二百餘年守之舊矣至武功大夫不可轉横行則
尤為嚴宻前後臣僚論奏非一臣不復悉數今来張安仁指
揮用安奉夀皇聖政㑹要推恩得轉一官并昨該觧帶合
轉一官将上件兩官與階官上轉行一官若遂轉行即徑入
横行盖其陳乞之詞以為兩官轉一官不為踰越而
陛下俯從其請亦以為兩官而轉一官不為僥倖云爾檢准
隆興元年四月二十四日敕諸軍立功将士轉官礙止法人
縁經戦陣與雜功輕重不同若令二例囬授無以激勸扵是
始立武功大夫三官轉行横行一官之法恭惟　夀皇愛惜
名噐獨不吝扵戦功豈不欲徑許轉行横行以厲闘士而詔
書諄諄持示優異必累三官方轉一官何也誠以二百餘年
遵守止法而一旦創為異恩不但囬授亦必以戦功三官方
得轉行則上不廢祖宗之制而下可以勸将士之心也今也
安仁迺欲以進書觧帶兩官比之戦功又少一官而轉横行豈
不破累朝之成憲紊隆興之新法啓庸人之覬心沮壮士之
闘志乎且今来指揮引用紹熈元年七月十八日黄邁事例
臣竊謂黄邁事例巳是失錯自合改正若巳曽經施行便為
永制則臣所未之聞也竊見紹熈元年張國珍以武功大夫
任統制官及十年有旨許用趙圭例轉遥郡臣寮論之竟寝
前命即不以趙圭為例放過此不以例廢法陛下之所已
行也又鄭大亨以武功大夫幹辦御藥院職事脩舉有旨許
用王公昌例轉遥郡臣寮論之亦寝前命即不以王公昌為
例放過此不以例廢法又　陛下之所已行也仰見
聖心本無適莫何獨此等却但因循此臣所以敢為
陛下言之臣愚欲望睿慈将上件指揮特賜寝罷所有録黄
臣未敢書行謹録奏聞伏候敕旨(三月十三日奏)
　　　第二状
臣昨論奏内侍張安仁横行不當自惟踈逺小臣驟蒙任使
而輙違忤天威死有餘罪恭奉御筆依自来體例施行仰見
聖心優容詞㫖温厚如此益自感激不容但已盖臣已取索
到吏部尚右名籍并已行遣過千照逐一稽攷自陛下臨
御以来即無似此體式縁有淳熈十六年三月二十九日敕
節文吏部奏檢照紹興三十二年十月十七日敕武功大夫實
歴七年用七舉主並轉横行三省同奉
聖㫖遵依紹興三十二年十月十七日已䧏　聖旨指揮
施行此　陛下𥘉政所以示信於天下而臣之所當守者也
歲甞䧏特旨郭果等八人總戎閫外宣力為多　並特轉
一官吏部申數内郭果郭杲由世卿李思孝各係武功大夫
並合轉右武大夫縁有上件　聖旨指揮遵依紹興三十二
年十月十七日巳䧏指揮未敢便行擬轉續奉　聖旨竟令
囬授且夫帥閫之臣比之省職難易勞逸大叚不同兼之是
陛下始𥘉特恩而猶以有司申審竟令囬授今来若以張安
仁放過臣恐諸将觧體矣此臣之所不敢已也若以為見任
省官便可轉行則又不然　祖宗舊制入内内侍省使臣寄
資至内殿承制即更不得磨勘轉至副使宣和以来方許係
寄資内殿崇班以上磨勘依吏部法轉至諸司副使靖康元
年五月十四日三省樞宻院同奉　聖旨兩省官稱職任恩
數請給並遵祖宗舊制上件存留照用指揮係是見行即
無衝改以此可見省職即無指定都知押班許轉横行之法
况自淳熈十六年以後内侍官轉行横行不過二人黄邁新
知省事用該遇　登極及製造　皇后禕衣了畢梁彬以從
夀皇駕過重華宫此乃舜禹授受之際千載一遇豈得與
恩同年而語哉由此言之藉使廢法從例則亦無例可攀臣
不免上違隆㫖再三論奏區區欲望　聖慈特賜寝罷前命
止今囬授所有錄黄臣未敢書行謹錄奏聞㐲候敕㫖
　　　乞𥙷外
某一介踈逺素無榮望不謂　疊冐恩渥備員右史兼職
西掖書生所碩不過及此極欲勉强庸駑少效尺寸伏念某
将指湖湘甞得心脾之疾痛不可忍至於失汗大肉消䧟㡬
死者再矣毎念此疾唯不復作作且即死忽自今春日痛一
日心甚懼之服食俱廢不惟職司弛慢難安亦恐朝謁僵仆
非便欲望朝廷特為敷奏與在外待闕合入差遣一次或撿
㑹前請與之祠禄以便醫理倘未朝露當有㱕班圖報之日
　　　内引劄子
臣頃因奏事妄意窺測以陛下之心務在無為而厭多事雖
䝉衿納不謂違忤然言之未悉不足感動今請申明之臣聞
人主之徳當與天同今夫生成萬物皆六子之職也而天不
與其勞此之謂無為若夫一晝夜之運周天三百六十五度
四分度之一者則必天徳也假如天徳不徤而一晝夜三百
六十五度之間或差頃刻則其始也以早為晏其積也以春
為秋由是而六子之功廢六子之功廢則萬物不遂矣平治
天下皆群臣之職也而君不與其勞此之謂無為若夫兢兢
業業一日二日應萬㡬之煩者則必君徳也假如君徳不强
而一日二日萬㡬之際或廢一二則其始也冝速者遲其積
也冝行者罷由是而群臣之官曠群臣之官曠則天下不理
矣天徳不徤而六子之功廢則萬物不遂君徳不强而群臣
之官曠則天下不理謂之無為無迺反多事乎夫将以無為
反以多事其故何也人主不自强而讒間迎合之計中也是
故因其厭省覧也則有以好名之說中傷忠讜因其惮改作
也則有以生事之說沮壞勞績允若此皆讒間也因其近聲
色也則有以勿問外人之說固結官禁因其樂厭飲也則有
以勿親小事之說竊弄威福允若此皆迎合也甚者諱悪灾
異雖水旱螟蝗之變而不以告禁止張皇雖盗賊夷狄之警
而不以聞且夫讒間之計中則君子日踈迎合之計中則小
人日親而其極至扵天變不告邊警不聞如是而天下不多
事者未之有也由是言之不察扵實而眩於無為之名特姦
臣持祿保妻子者之利非有國家者之福也然則人主果何
便扵此而墮姦臣之計乎恭惟陛下天資英明學力剛徤遇
事輙㫁罔或留難有言必中靡容熒惑君徳如此足以上當
髙宗宏濟艱難之志光紹　夀皇揔攬乾綱之業矣踐祚以
来其見於明効大驗如不信近習而請託苞苴之弊息不采
㳺言而察探羅織之獄衰不尚獨㫁而宰相執政之啓擬行
事不繁文而百官有司之職宏定則又漢唐以来君徳所不
及也臣猶慮聖心務在無為而進自强之論誠恐　陛下克
此徳濟此治効以其所巳行逹之扵其所不行者而巳恭以
陛下天資英明學力剛徤誠以其所巳行達之扵其所不行
特反掌之易耳臣竊見聞者擢用同姓為大臣有以故事争
之者　陛下勿疑也雖大臣自以紹興聖訓逡廵不敢就職
而詔旨丁寕不可囬奪二三大璫觧罷省事俄以片𥿄出禁
中雖左右朝夕之人欲籲哀乞憐而不可得此則　陛下之
所巳行者也至扵蠢爾小臣白身𥙷受𬒳封駿者再矣而
陛下久不忍决監司郡守差除不當䑓臣論列至於數四盖
逾月而後付出此則　陛下之所不行者也然則陛下非
不䏻行直偶不行耳臣故曰誠以其所巳行逹之扵其所不
行牧反掌之易此臣所以拳拳也
　　　􁁂奏給事中黄裳改除兵部侍郎状
臣以樓鑰差充御試官時暫兼攝吏左房書黄事近者新除
鄭汝諧權吏部侍郎録黄一道臣巳書行去訖給事中黄裳
不肯書讀輒有論奏臣於鄭汝諧有鄊曲之好扵黄裳有僚
友之情與此二人𥘉無厚薄鄭汝諧之除授堪與不堪黄裳
之封駁當與不當臣不復論忽奉聖旨改黄裳兵部侍郎此
臣之所不敢黙黙也何者給舎封􁁂是謂官守其言行則謂
之振職其言不行則謂之失職振職謂之功失職謂之罪此
百王以来與國家列聖之所務暴白也今者黄裳之言臣不
識　陛下以為是歟抑以為非歟若以為是則當聴從若以
為非則當罷黜今也隂廢其言而陽迁其官是非不明賞罰
倒置臣竊以為當今之時不冝有此何者隂廢其言而陽迁
其官古来傳記甞有此事若非猜阻之君喜權任數以此
為盖㭑之術則是姦囬之臣嫉賢醜正以此為中傷之計今
陛下寛容樂易非狙阻之君二三大臣靖共正直非姦囬之
佐不謂清朝有此過舉臣頃甞奏事屡言君徳當與天同每
蒙淵聴曲加奨納今夫天發生則為雨露肅殺則為霜雪未
有明示雨露之恩而宻加雪霜之慘者也由此觀之若裳所
言悖理傷道熒惑聡明懐姦挾私變亂事實則　陛下冝出
其章播之公衆明怒而明黜之如此施行豈不正大若裳所
言止於為國過慮無悖理傷道之失或是求人太備無懐姦
挾私之邪則以陛下明恕何所不容豈應違忤遽有迁改今
乃名為進官而實奪其當言之職外示優假而中不無怒絶
之意遂使凢有官守人人自疑黄裳雖去何以繼之强顔緘
黙誰無愧耻随事正捄未知所終則此除之後将見給舎竟
為虗設雖有忠賢無以自明此臣之所甚憂而不敢黙黙也
欲望　睿慈少霽天威收囬成命令黄裳依舊供職以釋
在廷之疑以為来者之勸
　　　第二状
臣昨具奏給事中黄裳縁封駁不行改除兵部侍郎乞收成
命且令黄裳依舊供職所有錄黄一道當日􁁂還中書門下
省去後更不付出仰見聖心本無適莫不唯闊略黄裳違忤
亦復不以僣越罪臣感激隆寛何以論報然黄裳尚未𬒳受
供職指揮瑣闥闕官今已数日臣愚窺度或者陛下以為無
此故事尚遲之耳臣攷之史傳人臣暫失人主之意将及去
官俄而再留者不可勝數今特舉給事中二事為　陛下誦
之唐吕元膺自給事中除同州刺史及入謝奏對激切憲宗
嘉之翊日語宰相曰元膺讜言直氣朕欲留在左右使言得
失李藩裴垍進賀曰　陛下納諌冠於前王臣等旣不䏻廣
求直士又不能数進直言合當負罪今請以元膺復為給事
中上恱而從之且夫元膺觧職刺州已有成命而憲宗終惜
其去李藩裴垍復賛其留遂令元膺再還舊官故憲宗號為
英主裴李亦稱名相雖然此猶是唐朝故事非夲朝家法也
紹興二年以兵部尚書權邦彦為簽書樞宻院事給事中程
瑀三䟽駁之㝷令　官書書讀瑀乞罷遂遷兵部侍郎瑀不
拜除龍圖閣待制知信州䑓諌官江躋方孟卿皆言黄門職
典出納顧不留瑀自助竊為朝廷惜之上批復除瑀給事中
及入謝上曰給事之設正要駁異豈在雷同朕以卿再三求
去勉從所請然深不欲卿去故再有此除瑀出特賜象笏是
則　陛下家法也仰惟　髙宗中興之𥘉君臣相與不事形
迹故程瑀志在報國不以嬰鱗為懼而敢於駁邦彦江躋方
孟卿志在惜賢不以朋比為嫌而敢於留瑀而髙宗天錫勇
智從善如流故亦不以反汗為吝而深信躋等之説用瑀如
故傳之史籍千載羙談臣所以不敢信宿進此二事以賛聖
㫁之决伏望　宸衷體　髙廟無我之心二三大臣効李藩
　裴垍獻替之力特收成命速䧏黄裳依舊供職指揮以増聖
　治之光華以勸臣工之興起而微臣不肖亦得與江躋方孟
　卿同托不朽曷勝榮幸取進止(五月𥘉四日/奏入留中)
　　　　論史官劄子
　臣甞具奏竊見唐大順二年二月敕吏部侍郎栁玭等修宣
　宗懿宗僖宗實録始丞相監脩國史杜遜能以三朝實録未修
　乃奏吏部侍郎栁玭右𥙷闕裴廷𥙿左拾遺孫㤗駕部員外
　郎李徹太常博士鄭光庭等十五人脩之踰年竟不䏻編一
　字臣以此知史事至重不冝以他官兼領今史院檢討皆是
　兼局更出迭入有同傳舎至修撰亦以從臣兼之徃徃多近
　上眷渥之人率不淹乆去掌機政大槩一年之間方議立條
　例均分卷帙而出院多矣則一朝鉅典無由就緒事大體重
　豈容空過歲月提領大臣湏至取㫖立限奏篇臣恐未免逐
急牽課取具臨時草草逃責而無以發明盛徳大業傳信萬
世要亦非秉筆者稽故之罪而其勢必至此者無專官故也
近年李燾洪邁以待制相繼脩史不領他事而後四朝國史
方及成書以臣愚見兩制臣僚位望巳貴若委以史事見謂
冷局不過一二年間朝廷湏更迁除雖曰專官未必久任今
職名中有祕閣脩撰右文殿脩撰并舊有史館校勘等正是
三館脩書官名目自郎察卿監𥙷外之人皆得除授若将此二
三職名置為史官以二年為任自史館校勘之類供職稍迁
祕閣修撰又稍迁右文殿脩撰在院少亦巳五七年俟有勞蹟
雖就迁次對如李燾洪邁兼領可也則是史官與郎察卿監
可以馴至從班事体略同有􁑖官之効無冷局之嫌庶㡬大
典責成有人况在祖宗朝雖諌議大夫以上皆帶出為寄
祿官而以供職諌院者為諌官則今以修撰為貼職而以供
職史院者為史官盖舊章也有何不可臣愚不自度妄論史
事唯　陛下裁幸
　　　􁁂奏陳源除入内内侍　押班状
臣去國日久𥘉不詳陳源得罪之由及者之有司見得甞投
寘逺外沒入家産一時同惡相濟之人如徐彦逹李庚輩亦
各編管估籍及許逐便以来間有　命則給舎臣寮節次論
奏然後知陳源得罪扵髙宗盖　服用或儗於乗輿聲色不
下於宫禁禁路鈴正使實供厮役所謂小人之無君上者也
故自　夀皇及　陛下𥘉政至扵今日凢群臣有言悉蒙開
納前後施行巳降指揮有司所共遵守也今者押班之除後
省封還追扵天威黽勉書讀而臣適暫攝西掖若亦書行便
當命詞臣不知若陳源者将何以為之詞也若采群臣前日
之言因為之詞則是暴其罪状扵天下適以彰聖明擢用之
失若但揣　陛下今日之意别為之詞是以　夀皇及𥘉
政以来施行群臣之言所䧏指揮駁而不用即為此詞将進
退或戾於君父矣臣必不敢奉詔臣愚欲望聖慈少霽威嚴
追寝除目勿以蝼蟻之㣲　敢遏風雷之命而加之罪則
臣之幸也聖時之盛事也臣不勝拳拳所有録黄臣未敢書
行謹錄奏聞伏候
敕旨(七月二十五日謝深甫爲給事中已書/樞宻院劄子去訖奏入不報)
　　　􁁂奏白身彭燾𥙷官状
准中書門下送到録黄奉　聖旨御前書寫文字白身彭燾
上等實及一十年依已䧏指揮與𥙷承信郎令臣書行右臣
伏覩今年五月四日樞宻院劄付臣寮上言樞宻院送到録
黄一道為御前書寫文字薛淙𥙷官臣茫然不知所從欲乞
行下薛淙所属官司取見入役年月據實保明委及十年方
與取旨𥙷官則臣有憑據乃敢書行伏候敕旨睿思殿庫供
到本庫契勘薛淙於淳熈十年正月十一日差克御前上等
書寫文字睿思殿庫掌管官物祗應至今實及十年已上即
無在假不在司月日保明是實申聞事五月四日奉
聖旨依巳降指揮與書行其薛淙已書行𥙷授去訖今来彭
燾即未見得本人應得上項指揮臣愚欲乞檢照五月四日
聖旨指揮行下所属保明施行所有錄黄臣未敢書行謹錄
奏聞伏候敕旨(八月𥘉/八奏奉)
　　　􁁂奏閤門承受趙銓乞将轉官囬授封贈状
准中書門下省送到詞黄一道爲成忠郎閤門承受趙銓用
因該人使到闕應奉及一十畨得轉一官公據乞将囬授封
贈父母令臣撰詞給告湏至奏聞者右臣據吏部供到状契
勘趙銓見係閤門承受所授成忠郎係該遇
皇帝登寶位引用紹興三十二年指揮預行𥙷授成忠郎其
餘應于合得轉官恩例酬資即無許收使條法指揮又據司
封供到状檢准淳熈六年九月十一日臣寮上言三省同奉
聖旨今後封贈並依司封見行條法施行本部除有曲全禮
鍾闡己放行囬授封贈父母体例外自淳熈六年巳䧏指揮
之後别無命官帶吏職放行封贈体例臣愚欲望
睿慈将趙銓所乞囬授封贈指揮特賜追寢所有告詞臣未
敢撰行謹録奏聞伏候敕旨
止齋先生文集卷之二十二
止齋先生文集卷之二十三
　　奏状劄子
　　　􁁂奏張子仁除節度使状
臣恭覩數日以来一二明詔講慶夀之禮足以歡兩宫之心
除鬻田之令足以快四海之望中外小大之臣莫不手額欣
抃延頸以企曰近者二三大臣進退哀榮之典乆未予决意
者自今聖心豁然如天開霽必次第䖏分矣忽奉
宸㫖張子仁除節度使果有以見九重燕間未嘗不軫懐勲
舊而及其後人誠舉斯心而加諸大臣則一指揮之頃耳然
而人之關繫有重輕則事之施行有先後今二三大臣進退
哀榮之典宰執䑓諌屡嘗奏請方留未下而遽加恩於勲臣
之子則是䡖重不倫先後失序臣竊未曉不敢不為
陛下條陳之且夫留正輔相𥘉政于今四年言聴志行曽未
有君臣之間而倉卒不審便出脩門揆之經義未為中節然
而待放郊外屏居山樊省咎陳情亦既累月陛下誠怒之歟
則䇿免舊章皆可覆視誠不欲其亟去歟則或以少保歸班
伹解機政或以内祠領使間奉朝謁則為正者進退唯命夫
復何辭若猶鞅鞅􁦠望禀命不䖍則持憲臣寮豈容但巳然
則今置正弗問而遽加恩於子仁獨何歟恩足以及勲臣之
後而念不至上相此臣之所未暁者一也非特此也趙雄以
抱痾不痊均佚郷郡
陛下强起之以帥江西雄之遜牘亦一再上而重違天威當
暑出峽竟以舊恙卒于官下萬里旅襯道路惻然雖雄勲業
不敢望過厚之禮而有司常度安用損益何爲恤典遅遅至
今至如尤袤三朝老儒而
陛下之潜邸僚友也最蒙睿簡行且大用而其致仕遺表之
章亦數月未報然則今置雄等弗問而遽加恩於子仁又何
歟恩足以及勲臣之後而念不至故老此臣之所未暁者二
也非特此也關陜對壘今六十年國家以十萬貔貅付之吴
氏父子三世全蜀晏然不煩西顧者吴挺之力也
陛下方将召見闕庭行采㣲枤杜之禮曽未及講挺復致仕
故尤以為傳聞失實屏申奏而不信豈非託重扵挺愛之欲
其生乎　陛下之意則厚矣而非其事情也以挺之
威望敵國之所窺覦則擇代不可以不謹以挺之恩信士卒
之所懐感則恤終不可以不至以挺之事權海内偏重則一
旦而收之又不可以不深加思慮也方今急務未有過此然
則今置挺弗問而遽加恩於子仁抑又何歟恩足以及勲臣
之後而念不至大将此臣之所未曉者三也雖然臣所云云
特謂輕重不倫先後失序物論沸騰因事而進言耳若夫張
子仁者介在閑散人不稱數雖少長将家而無横草之勞雖
乆綴班行而無㳙埃之𥙷不知何故得此殊渥且夫開府建
旄非叙遷之官也告廷孚號非私昵之賞也無故而取之則
交結之謗在子仁適足以禍巳無故而予之則非汎之患在
聖朝不足以勸人况張子仁嘗使令姚徳打死命官歐陽安
中又有外宅婢阿關用炮烙刀刃之刑虐害阿鄭等盖嘗(經/法)
寺定㫁䑓官覺察矣又皆以議功僅從追奪即其怙勢奸法
見扵奴婢罪状明白不當除授大畧如此其他妨碍臣未暇
數以煩天聴臣不勝拳拳欲望
聖慈下采公論将張子仁無故恩數速賜罷寢于以光華主
徳尊重名噐而亟因羣情舉行體貌大臣之禮則社稷之福
也搢紳之願也所有録黄臣未敢書行謹録奏聞伏候
敕㫖(八月十一/日奏入)
　　　第二状
今月十二日恭奉
御筆付下臣昨奏􁁂張子仁除節度使事奉
御筆為係勲臣之子特除節度使可與書行湏至再有奏聞
右臣昨不揆愚賤甞􁁂奏張子仁除節度使事退惟螻蟻輙
抗雷霆言雖當理死有餘罪今者恭奉　御筆令臣書行仰
惟　聖度如天曲賜容忍而又親灑宸翰明示風旨顧臣何
人尚敢違忤雖然臣聞脩當行之政者足以慰傒望之情施
無故之恩者足以来謗讟之口臣前所奏固知子仁之為勲
臣子也但方群情嗷嗷延頸累月皆以留正待放而罷命未
聞趙雄告終而恤典不及凛然西陲擁兵十萬吴挺物故闕
無主者當此時也而授鉞於閑散庸繆之臣冝先者反後冝
緩者加急則是捨當行之政而推無故之恩臣恐傒望者惶
惑而謗讟至矣此所以深為聖明惜此事體且夫報荅舊勞
孰與輔𥘉政者之為親矜憐後裔孰與專帥閫者之為重此
事理暁然豈唯群臣雖子仁固知之也使子仁稍有念慮則
亦於此恩數跼蹐不安矣臣是以不敢隱嘿湏至再三庶㡬
熈朝不以無故之恩而先當行之政恭惟　陛下聰明仁厚
逺繼三五儻䝉少霽威嚴下采狂瞽而今而後天意豁然萬
㡬之間群疑氷釋事關廊廟則立見施行憂在疆埸則便湏
䖏置上以承兩宫之志下以盡百辟之情人無後言事無後
患如是則國家尊榮朝野忻豫雖勲舊子孫憑藉寵靈窮極
冨貴亦物議之所不及矣至如張子仁有罪無功自是不當
有此除授則臣不暇論所有元御封付下臣奏状一　件連粘
在前謹録奏聞伏侯
勅旨(八月十三日/奏入留中)
　　　上嘉王劄子
某輙有愚悃仰禆王聡竊惟去年之秋聖駕久不過宮中外
憂懼計無所出嘗頼得大王宻啓中宮從容調護巳而六飛順
動萬衆懽呼莫不以爲皇后作配之徳叶於關雎大王奉親
之孝逺過曽閔也今者太母生辰近在数日而又来年慶夀
適䧏指揮既行討論亦合奏禀朝野顒顒欣逢盛事儻若清
蹕之詔或不如期則是奉觴之禮又成虗廢必興謗議徒玷
聖明區區以爲在今日之謀莫若申去年之請如蒙大王加
聴肯爲逹群下之情共想中宫樂聞必䏻賛九重之决如是
則慈福爲之滿意重華爲之歡顔主上之孝徳無虧中宫之
婦道益著而大王令聞布於天下一舉而數羙具不可不勉
也又况㑹慶重明兩節相繼其爲事軆允渉觀瞻外而使客
陪在廷之儀内而禁衞希從駕之澤動静之際關繫非輕稍
有參差更足憂慮則是自今以徃全頼大王母子俱賢彌縫
此事今夫臣庶之家骨肉相保父祖尊長豈無失誤之時妻
孥宗從必致扶持之力正以一門利害各切其身不同他人
可以坐視天下雖大義同一家而巳某忝在府僚不敢隠嘿
干犯威尊皇恐死罪
　　至如留正吴挺魏王夫人等事並未䖏分此固非大王
　所敢與聞亦乞逹之中宮庶知外間仰望之切某申禀
(是日蒙王喚某到講堂云劄子極好但要/􁁂進中宫可改一本不湏作文字便封来)
　　　又劄子
某等輙有僣越之請仰干王聴重明聖節中外皆望車駕過
宫群臣已是說不行了别無靠䖏只靠得大王入裏頭宛轉
調護兼是車駕過宫事亦不當外廷理㑹才到得外廷理會
湏至張皇却不便穩且吿大王因宣押次奏知中宫多方勸
賛期於必出若更因循日乆歲深兩宫忽有些少不足利害
非細某等忝為府僚竊以為大王子職莫急扵此故私布之
恭惟留意幸甚
　　　又劄子
某僣越再有申禀魏恵憲王夫人之䘮巳䧏指揮許國公觧
官持服在大王是為伯母有合行禮數只縁上意遅疑未敢
陳請然外間議論却謂大王有此欠闕頗損聲譽不審因宣
押次可以奏知中宫亦略提起只得䧏一指揮許到魏王府
焼香奠慰便是了事區區併乞留意
　　　􁁂奏傳昌朝轉官状
准中書門下省送到録黄奉
聖旨皇后親屬訓武郎閤門㸔班祗候幹辦御前忠佐軍頭
引見司傳昌朝巳該㱕謁得轉一官特與轉行令臣書行臣
取到吏部案見得傳昌朝昨来将皇后㱕謁家廟恩例轉行
一官吏部告示本人勘㑹從淳熈六年九月十一日指揮其
在内有應奉不係理年出職一時推恩𥙷授名目之人依條
作非况𥙷授欲将自䧏前項乾道八年七月八日指揮後来
似此𥙷授之人亦合一體止令轉至　訓武郎止今来
本人已轉至訓武郎所乞轉官有礙前項指揮去訖臣今若
與書行即合行下吏部迁轉其吏部係是守法去䖏准前告
示不敢放行則是徒奉成命於本人實無所濟臣愚欲望
聖慈收囬上件指揮庶免煩黷所有録黄臣未敢書行謹録
奏聞伏候　敕旨(九月二十/九日奏入)
　　直前劄子
臣聞天不可俄度也而示人易地不可俄測也而示人簡是
故天地之神　而萬物有所恃者以其易簡也帝王之徳配
於天地亦若是而巳共惟
陛下臨御于今五年省刑薄歛天下皆知其為仁兼聴廣納
天下皆知其為恕而近日以来怱事獨㫁㝷常指揮動出意
表天聴甚髙人言難入群臣惶懼莫知所為以臣愚昧熟慮
而䆒觀之則　陛下本心端不如此何者臺諌對班多是隔
下間有論奏亦無施行人以為　陛下怒臺諌矣然經筵侍
講妙選法從而黄艾首預識擢　陛下何甞怒臺諌乎給舎
封駁旋𬒳改除雖蒙留中不即䖏分人以為　陛下怒給舎
矣然王府翊善付以元子而黄裳終見信用　陛下何甞怒
給舎乎留正無故乞觧機政出郊數月猶未予决人以為
陛下怒大臣矣然随班上夀之請朝奏而夕報可至欲使以
左相為上公　陛下何甞怒大臣乎甚者或以致仕而恤典
不下則紛然竊議曰　陛下惡人言死彼李端友備數舘客
卒於邸中賻贈随至然則　陛下豈惡人言死耶或以乞去
而亟請不獲則又紛然竊議曰　陛下惡人言去彼辛棄疾
召為大卿即去為帥至欲以次對寵其行然則　陛下豈惡
人言去耶臣故曰熟慮而䆒觀之則　陛下本心端不如此
終㱕於仁恕而已臣聞天度有常而或寒暑乖錯晦明反繆
者必有干隂陽之和者矣而天度固自若也聖徳罔愆而或
喜怒失節舉措過差者必有誤聡明之治者矣而聖徳亦自
若也以是言之則不怒臺諌不怒給舎不怒大臣皆
陛下本心也而况於惡人言死悪人言去豈
陛下之心㢤而又况自夏徂冬稍闕過宫之禮遂謂
陛下以疑阻虧孝飬又豈　陛下之心哉夫不察聖心而見
其形似苦諌而力爭之是冝天聴甚髙人言難入也雖然群
臣孰不希寵何苦自絶雨露之恩孰不畏罪何苦自干雷霆
之譴而孜孜半年爭此數事陛下亦盍反求而徐察之乎
若　陛下於此數事反求而徐察之曰吾心寛大本無所怒
今若有所怒然何歟毋乃以某人嘗言之之故歟吾心和平
本無所惡今若有所惡然何歟毋乃以某人甞言之之故歟
吾心孝敬本無所疑今若有所疑然何歟毋乃以某人甞言
之之故歟茍有其人茍言其事則是誤　陛下者也所以誤
陛下者将以孤　陛下也(至此口/奏甚悉)夫不察　陛下之心而以
形迹諌爭者群臣之罪也　陛下本心端不如此而不察人
之誤巳以致於此或者亦聖人之過乎　陛下誠以本心之
所存而徐察之則知人之誤巳者矣知所以誤已則外廷之
黨論可破外廷之黨論可破則兩宫之情意可通外廷之黨
論破兩宫之情意通天下尚何事耶以此圖大功可也不睱
逺圖以此為小康垂拱而責成(可/也)垂拱而責成則鐘皷絲竹
樂(與/今)同尊爼袵席樂與今同臺池鳥獸樂與今同無不可也
然則　陛下何直爲此鬰鬰使天下徒日夜洶􁁦也臣最㣲
賤最荷恩寵不勝忠愛之心爲　陛下白發其端而不敢盡
言惟至明至聖爲社稷大計爲富貴崇髙逺慮而加省焉則
天下幸甚取進止
　是日因奏慈福宫加上尊號已有指揮未審重華宫何
　故未講此禮以臣攷古来聖人多以彌文縟禮交懽上
　　下今　陛下方自疑阻稍闕問安之節若因此盛典併
　　行於兩宫臣意夀皇湏更開喜遂歴舉漢唐以来故事
　　及徳夀宫禮数上大喜曰此是好說卿可到都堂宣諭
　　宰執明日奏事啇量偶記得孟饗前齋宿不是奏事日
　　分遂奏云明日宰臣以下齋宿無奏事上曰如此只就
　　景靈宫齋殿奏事因奏臣小臣輙發此議巳是僣越豈
　敢承　聖㫖宣諭大臣以臣愚見只合待大臣奏事
　陛下自以聖意指揮即尤見　陛下孝敬之徳臣不敢
　領　聖㫖上再諭朕遣卿有何不可遂到都堂具道上
　意是日趙知院在假葛丞相折簡相約請對比入文字
　御批十六日就景靈宫齋殿奏事與前言合諸公皆喜
　　已而從駕孟饗遂奏事上意已變但云且許他
　　　乞𥙷外状
臣昨不度踈賤妄有建白今月十六日伏准尚書省聚􁨃宣
諭令臣不得說出伏念臣只是建議若行不行自在
陛下則臣决自不敢傳布但縁當来曽蒙聖訓令臣傳旨與
宰執大臣則知者已非一人若萬一有人說出忽逹天聴即
臣當坐漏洩之罪臣於此時無以自明臣不勝惶懼投誠君
父欲乞聖慈與臣在外差遣或祠禄一次稍俟日乆孤蹤明
白别賜收用實臣至願除巳具劄子經朝廷陳乞外謹録奏
聞伏候敕旨
　　貼黄所是臣經朝廷陳乞劄子只如㝷　𥙷外體
　　式更不說及此意伏乞睿照
　　　乞祠禄㱕展墓焚黄状
臣輙有迫切之懇仰干天聴伏念臣九歲而　貧賤養
生䘮死皆有永恨前此幸值郊霈始得贈父　而乆官
湖湘逺離墳墓今七八年不獲展省以行焚　每一念
下為之心折萬一溘先朝露即兩親竟不霑　澤臣亦
無以見於地下矣况自立朝委是尸素區區欲望聖慈矜憐
衰謝来日不多特與祠禄差遣一次使得展墓焚黄少慰存
沒臣不勝祈天望聖激切屏營之至
　　　繳奏南班多慶轉官
准中書門下省送到録黄一道節文三省同奉
聖旨多慶特與轉行一官令臣書行右臣照得在法南班磨
勘實及十年方許轉行一官其多慶所乞係　多方淳熈七
年體例止及八年欲轉行一官撿照得紹熈二年正月二十
一日指揮臣僚奏陳其有法者止當從法不得更引非法之
例令御史臺覺察必罰無赦自後有司常切遵守今来多慶
轉官正礙前項指揮自降前項指揮以後即無援例陳乞放
行事例假如放行即御史臺必湏覺察聞奏適爲多慶之累
臣欲望　聖慈将上件已䧏指揮特賜收寢所有録黄臣未
敢書行謹録奏聞伏候　敕旨(十月二十/一日奏)
　　　辭免起居郎申省状
准尚書省劄子備奉
聖旨陳傳良除起居郎日下供職不勝慚懼湏至煩瀆伏念
某哀朽罷駑誤玷班列久無𥙷報實不遑安昨嘗累具奏申
乞從罷免或與在外及祠禄差遣俟命累月未准指揮今乃
求去得遷若更冐然就職則是前請皆非真情欲望朝廷特
賜敷奏追寢新恩以安愚分(十二月三日三省同奉/聖旨不允兼職並依舊)
　　　繳奏安定郡王子濤賜宅状
准中書門下省送到録黄一道節文為利州觀察使安定郡
王子濤奏今踏逐到宅子一所乞照令徳等例撥賜居止以便
祭享十二月三日三省同奉　聖旨依令臣書行右臣竊以為
安定郡王見無住宅以便祭享殊失嚴奉之意合從朝廷撥
賜宅子一所永充見任安定郡王居住以存事軆今来所有
子濤奏請臨安府府衙後宅子未審堪與不堪永充嚴奉香
火欲乞更䧏指揮下臨安府契勘聞奏取旨撥賜仍不許其
他官員指占亦不許将後子孫認為已業如此則前後承襲
庻免疊有煩瀆所有録黄臣未敢書行謹録奏聞伏侯
敕旨(十二月𥘉/六日奏)
　　　􁁂奏刑部大理寺易大明阿王㫁案状
准中書門下省送到録黄一道節文爲刑部大理寺状舒州
申勘到百姓易大明并汪清妻阿王㫁案事令臣書行右臣
竊謂人之親莫切於夫妻妻而與人謀其夫則生人無措身
之所矣照得阿王嫁汪清生一女三子自紹熈元年與易大
明通姦以来凡其夫汪清所與疑慮易大明者皆宻以告凡
易大明所與謀害汪清者未甞一以告也㩀案阿王甞受易
大明之謀醉其夫以酒又從之學作麻索套子将以勒死汪
清不果如是者又一年而後卒殺汪清當殺汪清也易大明
雖以鐡尺打傷仆地未曽氣絶令阿王快取索来阿王紀恨
汪清節次打罵亦有心要勒死汪清手觧布機上麻䋲付易
大明勒死之是不謂之同殺其夫乎在律謀殺條姦人殺其
夫所姦妻妾雖不知情與同罪昔人之意所為斯人慮者甚
嚴宻也况同殺之乎春秋之義魯夫人與弑公絶不為親禮
也聖人豈忍絶人母哉與殺其夫雖子猶不得以為母以是
為王法所當誅耳而貸不殺是無三綱而十惡之條癈矣臣
自攝乏書姦人殺其夫之案或貸死者有之而未有如阿王
之幸免者臣愚欲望聖慈參酌經律令有司别行議㫁所有
録黄臣未敢書行謹録奏聞伏候　敕旨(十二月十/六日奏入)
　　　􁁂奏傳昌朝轉官状
准中書門下省送到録黄一道樞宻院關十二月八日奉
聖旨訓武郎傅昌朝特與轉行一官令臣書行右臣九月二
十九日曽具奏傳昌朝巳礙止法兼違戾乾道八年七月八
日　聖旨指揮當蒙聖慈将傳昌朝轉官指揮留中不行去
訖今来又准送到上件録黄臣實不敢奉詔且傳昌朝蠢爾
小臣乃敢宛轉附麗煩瀆朝廷變亂法度以臣愚見不惟不
當轉行一官更出合自宸㫁别作行遣以杜絶来者所有録黄臣
未敢書行謹録奏聞伏候　敕旨(十二月二/十日奏入)
　　　􁁂奏藍嗣祖轉官状
准中書門下省送到録黄奉　聖旨進義副尉藍嗣祖昨在
潜邸服勤有勞可特與轉承信郎令臣書行右臣㩀都官供
到状稱昨紹熈元年六月内給帖𥙷該遇潜藩應奉推恩人
共四名藍嗣祖章顯祖顔守忠王演各係白身並𥙷進義副尉
数内王演係收使昨該皇太子官祗應陸宣公奏議終篇賞
轉進武副尉又收使皇后受冊推恩賞轉承信郎顔守忠
係收使皇太子宫祗應陸宣公奏議終篇賞轉進武副尉又
收使髙宗梓宫發引賞轉承信郎見得二人各係收使兩宫
賞方轉承信郎今来藍嗣祖與二人𥙷授年月事體一同即
無上件合該收使賞典徑與特轉顯是不均恐非公朝待人
無私之意所有録黄臣未敢書行謹録奏聞伏候
敕旨(十一月二十/三日奏入)
止齋先生文集卷二十三
止齋先生文集卷之二十四
　　奏状劄子
　　　繳奏率逢原除都統制状
准中書門下省送到録黄一道樞宻院關池州駐劄御前諸
軍副都統制率逢原奉　聖㫖除都統制令臣書行右(臣)将
措湖湘巳聞率逢原之為人且見其行事矣其在江陵其在
㐮陽與今在池陽監司帥守皆患苦之屡有文字上煩朝廷
雖然猶有可解者監司帥守與軍中事不相關未必非好堊
之偏也近者淮西總領鄭湜親見其馭下無恩将士多怨徒
以為管軍之人頗繋觀聴不欲斥言逢原之罪而按其中軍
統制崔公亮以警動之逢原果不自安且無以掩諱其失至
於自劾　陛下曲加覆護與降放罪指揮是豈以為無罪乎
而遽進為都統制臣不知其說也(臣)聞中興之𥘉分置屯所
江淮之間付之諸将懼其專恣難制也而别置總領給餉其
軍特以王人爲之用示威重淳熈三年六月七日特降
聖㫖指揮令専一覺察諸軍掊克之事聖謨逺矣今率逢原
爲帥無状宻院鐫戒尚不知故至爲總司所發上章待罪始
稍有嚴惮王人之意若　陛下朝以爲罪而暮遷擢之則是
教之不悛也以副統制陞都統制未爲超越但適當宥過之
時未見改過之實遽此除授則有功者何以待之(臣)恐将帥
觧體且傷總領之威重也欲望聖慈将率逢原新命特賜追
寢使之深自循省士無愁歎然後進遷庻允物議所有録黄
臣未敢書行謹錄奏聞伏候勑㫖(十二月二十/四日奏入)
　　第二狀
准中書門下省送到(臣)所繳率逢原除都統制奏狀奉
御批依已降指揮右(臣)昨具論奏率逢原方以自劾放罪不
當遽遷都帥(臣)之愚見以為朝廷勸懲宜有次第不應功罪
混為一區今率逢原以總領鄭湜按其偏将掊克士伍墮廢
軍政於是稍知嚴憚務自刻責而　陛下為之覆護特從宥
免此　陛下善将将之道而率逢原感激思奮以功𥙷過之
時也若乃信宿之間遽有遷擢臣恐逢原麄人昧扵理義妄
窺朝廷意出姑息却復專横愈無悛心故敢瀆犯天威乞寢
新命不惟為陛下惜此舉措亦所以全逢原也至扵逢原
為帥無狀事迹非一前後(臣)寮屢有文字臣不欲因此悉數
暴逢原之惡正以事關軍衆慮傷事軆區區欲望聖慈特從
所乞必須知改然後除授所有録黄(臣)未敢書行謹再録奏
聞伏候勑㫖(十二月二/十六日)
　　　内引劄子(四年正月)
人主無職事以愛惜人才為職事夫愛惜人才徒貴之以爵
位不若養其聲望之為羙徒榮之以恩寵不若全其操履之
為大凡立乎人之本朝爵位隆而聲望汚恩寵盛而操履闕
此公論所甚不與也公論不與将為庸人則是貴之者適所
以賤之榮之者適所以辱之也恭惟祖宗承五代之後士風
極衰而一旦作興之至過漢唐而無愧三代無他道也養其
聲望全其操履而已在仁宗時范仲淹歐陽脩余靖尹洙之
徒嘗以論大臣除授不當去國矣已而仲淹脩等之賢果信
扵天下為時名臣向使當時不明諸臣去就之誼而苛留兩
存之則雖仲淹脩不能暴白扵世而况不如仲淹脩者乎在
神宗時司馬光吕公著蘇軾轍之徒亦嘗以爭新法去國矣
巳而光公著等之賢果信於天下為時名臣向使當時不明
諸臣去就之誼而苛留兩存之則雖光公著等不能暴白扵
世而况不如光公著者乎由是觀之愛惜人才必如是而後
可不然将淪胥而為庸人夫庸人者一世所棄何鄉而立有
臣如此國家何頼焉則亦非上之人之利也以臣所見近代
人主覆護臣子容忍不棄未有如　陛下者然以為愛惜人
才則未也既曰覆護之而不謂之愛惜之者何也眷之於爵
位恩寵之間而不務明其去就之誼故也比者有以䑓官察
朝士者矣　陛下皆出之出之誠是也俄而並召兼用為卿
將孰是孰非耶有以後省官駁從班者矣而　陛下為罷給
事中罷之可也已而並除職名一去為郡一降為王府官然
則是均有罪耳有以諫官䟽大臣者矣而　陛下欲並用之
大臣乞去不得請諌官乞去又不得請然則是俱賢耳雖然
賢否混殽何以為國猶可解者則皆士大夫也至如臣衰懦
攝官詞掖嘗不度踈賤論奏内侍不當為知省官雖蒙
陛下納臣之章不行詞不賦禄　而其人至今出入禁闥與
見任無異近復有㫖令兼他官　中書後省與黄門相持而
不决號令自今可廢此尤不可者臣故曰　陛下可謂覆護
群臣者矣而非愛惜人才之謂也臣不勝拳拳欲望　陛
下務明人臣去就之誼　誠以愛惜人才為職而明其
去就之誼請自不　其　以臣之可備使令則當去内侍
以臣為不足僃使令則當去臣臣之誼明則群臣亦各務明
誼群臣各務明誼而後聲望不汚操履無闕群臣之聲望不
汚操履無闕是不為　寜然後　陛下可以委任而責
成則　非臣之私便也
　　　再内引劄子
人莫難於養其心而人主之養其心為尤難共惟本朝列聖
養心之道備矣(臣)不敢逺引亦不敢稽深言之姑誦臣少壮
時身所見聞髙宗夀皇兩朝時亊每自退朝扵起居食息之
暇無非以禮樂刑政之具務自檢束一日之内每亊有常以
何時刻延見儒臣以何時刻省閱章奏以何時刻親方冊或
㳺戯翰墨也然後以其餘景燕衎尊爼娱嬉苑囿至於暮夜
又必宣召宿直官從容晤語間以觴詠如是者皆三二十年
寒暑不渝忽一日不如是即内侍以近醫藥為請而中外惶
惑矣夫以堯父舜子稽古學道度越漢唐之君而克勤小物
課為日程拘拘不廢何也意者雖聖人不可以不持養之故
也臣幸遭逢備員近侍每見　陛下臨朝之際莊敬肅穆儼
然若神雖執禮名家無以竊議于以仰窺聖心持養必有道
矣而比来傳聞徃徃以為玉音所發或異尋常機務之間稍
失次第廷臣震灼莫曉其故妄意窺度其說多端以臣愚見
或者　陛下言動偶有此差誤耳恭惟至聖至明動循法則
而又春秋鼎盛剛徤日新何繇言動有此差誤無乃起居食
息之暇所以自持養者愆其常度而延見儒臣之時少歟省
閱章奏不屑加意歟或親方冊㳺戯翰墨等事暫置弗講歟
不然則燕衎尊爼娱嬉苑囿之樂惟意所適而無節歟又不
然則是燥濕隂陽之冦或傷其和而忽忽不樂以得此也
陛下幸因臣言試自省察萬一有此不可不反求之也孔子
以終日無所用心為難而孟子論心亦曰出入無時莫知其
鄉操存而舍亡則心之不可以無所繋也如此伏願　陛下
法　髙宗　夀皇之所行存孔孟之所戒以其日力定為常
度非徒以親政涖民亦　所以尊生介夀惟赦其狂僣留神
財察社稷幸甚臣不勝忠愛之情
　　　奏乞褒録傳察宗澤婁寅亮子孫劄子
竊覩近者贈岳霖煥章閣待制與張某一子官仰見公朝旌
念舊臣苟有勞烈即録其子孫承襲重爵以此勸士天下知
尊君親上之報不薄而徇國者衆矣幸甚臣嘗論本朝聖聖
相承毎遇大事則有先見特立之臣奮不顧身爲國建事臣
不暇逺論姑述宣和以来三朝所覩在　徽宗時則有傳察
以死事爲節義之功之首　髙宗中興時則有宗澤以留行
爲翊載之功之首　夀皇入繼大統時則有婁寅亮以建儲
爲定䇿之功之首然而傳察贈典雖甚優渥宗澤致仕亦頗
通貴而兩家子孫未蒙旌異棄善錄瑕令人於邑至於寅亮
初以上虞縣丞敢建大議　髙宗嘉納擢爲御史其後時議
不同竟死小官澤不及後遂以乏祀若以至和嘉祐故事言
之宜在褒崇之典一切勿問臣恐傷忠厚之風塞敢言之路
上無以發明　髙宗至公之心下無以對􁧑　夀皇善繼之
羙欲望聖慈以所以褒賞岳飛子孫之意推及三家以廣恩
恵以勸忠力
　　　繳奏冊寳官吏推恩狀
准中書門下省送到録黄一道節文爲冊寳都大主管所申
奉上　尊號冊寳了畢被差一行官吏推恩事二月六日三
省同進呈奉　聖㫖除巳推賞人外餘並特與三分减一推
賞内第一等轉一官减二年磨勘第二等轉一官第三等减
三年磨勘其軍兵願換犒賞者聴令臣書行須至奏聞者右
臣恭覩上件聖㫖指揮係是依紹熈元年軆例三分减一推
賞施行臣檢照紹熈元年正月一日修製奉上夀聖皇太后
尊號　至尊夀皇聖帝夀成皇后尊號冊寳行禮了畢并正
月十九日修製中宫冊寳行禮了畢推恩等第人數第一等
五人轉兩官第二等十二人轉一官减二年磨勘第三等四
十三人轉一官資今来所降上件推恩指揮内人數比紹熈
元年第一等承受官多一員第二等除貼去外照管事務官
尚多一員行遣書冩奏報文字官多一員第三等承受并諸
司行遣人多一員巳上共多四員臣竊詳紹熈元年推恩之
人係是修製奉上三官四冊四寳事務繁重職掌稠疊計日
甚乆為勞亦多所以當来恩數特異常典今来修製奉上慈
福宫尊號冊寳雖曰千載一時非常之慶然而幹當臣寮偶
𬒳驅使只合課計心力以為酬奨所是一宫一冊一寳既與
三宫四冊四寳軆例逈然不同伏縁近日都大主管官不候
一等具申尚書省取㫖推恩先次獲降　聖㫖指揮轉行兩
宫一時後省皆失契勘只作特㫖放行以致逐人妄援前例
保明陳乞今来雖經朝廷裁酌将都大主管官止轉一官餘
人三分减一推賞比之元年委是太濫以此始知都大主管
所申首為身謀上欺聖聴因芘儕軰大啔倖門而又増添員
數至五六人恭惟國家對天下之休慶事未已竊恐濫恩寢
廣官爵益輕臣愚欲望聖慈軫矜民力吝惜名器将上件指
揮除軍兵聴換犒設一項外其餘更加裁損務令允當仍将
所増添人只依舊數不許増多庻㡬日後無疆之慶僥倖衰
少所有錄黄臣未敢書行謹錄奏聞伏候勑㫖
　　　　　　貼黄檢准紹熈三年十二月二十二日
　　　　　　聖㫖指揮玉牒所進　夀皇聖帝玉牒會要
　　　　　　所進　夀皇聖帝會要了畢與减半推恩縁
　　　　　　上項進書篇帙少似巳前特行减半推賞與
　　　　　　今来事軆一同伏乞　睿照(五年二月十/一日奏入)
　　　繳奏孫拱之轉官狀
准中書門下省送到録黄一道樞宻院關奉　聖㫖忠訓郎
御前祗應孫拱之為　有勞可特與轉行一官令臣書行
右臣取到吏部狀見得孫拱之自授承信郎以後十年之間
巳轉五官數内淳熈十六年轉了三官又自紹熈二年九月
磨勘轉忠訓郎至今年十二月纔及兩年有餘更轉一官臣
不知其有何功勞被此恩數歲月未久僥倖太多壊武臣年
勞之法長䙝近私謁之風臣不得不為　陛下惜也所有録
黄臣未敢書行謹錄奏聞伏候　勑㫖(二月二十/日奏入)
　　　繳奏冊寳承受官免减一員狀
准中書門下省送到錄黄樞宻院關二月十四日奉
聖㫖巳降指揮　夀聖隆慈備福皇太后尊號冊寳承受官
依淳熈十二年紹熈元年軆例差置縁各巳經大典職事與
其他不同特與兑减一員餘依巳得指揮施行令臣書行須
至奏聞者右臣照得紹熈元年修製奉上四冊四寳差人管
幹不得不多今来修製奉上一冊一寳若初間從公差置便
合取㫖省員却乃比如舊數増多六人其為欺罔不待力辨
徒縁業已施行重扵痛有鐫减此臣所以從寛論奏乞只依
元年員額巳荷宸聰悉垂采聴不審何故復有上件指揮以
臣窺度必非聖意自欲反汗以長倖臣只是此曹耻於退聴
求勝公論且夫行法自貴近始今承受官係是第一等推恩
人若許存留即其餘小官豈無辭說則是身為貴近者亂法
度也恐非古人患不均之誼臣欲望
聖慈將上件指揮特賜收寢令照應巳降指揮施行所有錄
黄臣未敢書行謹録奏聞伏候勑㫖(二月二十/日奏入)
　　　再繳奏孫拱之轉官及冊寳承受官免减一員狀
准中書門下省送到臣所繳孫拱之轉官奏狀并錄黄一道
㳟奉　御批為係實該五年年勞賞可特與書行續准尚書
省劄子并送到録黄為臣所繳冊寳所承受官特與免减一
員二月二十三日三省同奉　聖㫖依巳降指揮書行臣須
至再具奏聞者右臣語對三省将上臣所論奏冊寳官减員
事得㫖依奏者今月十三日指揮也承受官免减一員十四
日續降　聖㫖指揮也又三省将上臣所論奏孫拱之不當
轉官事得㫖依奏者今月二十三日早指揮也可特與書行
當日審奏續降　御筆指揮也以此見得得事可其奏者
陛下之初心朝廷之公論也續准内降者　陛下之不得巳
左右之乞憐也臣誠不肖攝承詞掖儻不能軆　陛下之初
心而曲從其不得巳之意則非所以發明聖徳不能伸朝廷
之公論而下比於乞憐之人則非所以禆賛邦政豈不爲廢
司存忘法守乎則臣不敢奉詔必矣臣愚欲望　聖慈将十
四日續降承受官免减一員　聖㫖指揮并二十三日續降
書行孫拱之　御筆指揮並賜追寢只從元来三省将上巳
得依奏　聖㫖指揮施行不勝幸甚所有元付到　御批粘
連在前所有錄黄臣未敢書行謹錄奏聞伏候
勅㫖(五年二月二/十四日奏入)
　　　　　貼黄恭准　御批孫拱之為係實該五年年勞
　　　　　賞可特與書行令取到吏部狀御前祗應本部
　　　　　即無立定年勞推賞條格指揮顯是難以施行
　　　　　伏乞　睿照
　　　繳奏饒州奏勘程廷倚斷案狀
准中書門下省送到錄黄節文為饒州奏勘到程廷倚㫁案
令臣書行右臣照元案見得程廷倚髙祖程節曾祖程鄰皆
官至寳文閣待制内髙祖正議大夫祖父皆命官今廷倚以
僧惠深受其賃錢誣以占屋而訟之縣又辱罵其骨肉迫逐
起遣不勝忿耻倩人打僧其下手人王念四本州已從徒三
年髠髮居役定㫁即廷倚元謀减一等徒二年半贖銅五十
斤罪止扵此矣本州復引勑有䕃人犯徒流罪情不可贖者
奏裁臣不識廷倚所犯何以謂情不可贖乎徇一僧之欲而
辱兩制之故家者是州司不平也從一州之請而廢千載之
䕃法者是刑部不審也且夫情重奏裁必有大不得巳者近
年守臣倚法作威徃徃多是以此籍口捃摭細故汙衊衣冠
今若復因饒州所奏有此行遣臣恐郡守之專恣者援此為
例操切士大夫之族矣臣愚欲望　聖慈将上件指揮特從
末减所有錄黄臣未敢書行謹錄奏聞伏候勑㫖(三月二十/九日奏入)
　　　入奏劄子(四月)
臣不勝螻蟻之忠輒有愚言仰干　天聴如蒙省覽即臣雖
就誅戮不悔臣聞父子天性也孝慈之道不待教而能者也
自士庻人皆然而况於人主乎然考之載籍則有尊為人主
而隙開扵父子之間至扵禍敗反不若士庻人之家者何也
賤者群居其勢易親貴者異宫其勢易踈故也夫惟其勢易
踈則離間之言易入離間一入則父之情不欲自䟽扵其子
子之情不欲自明扵其父由是愈難於言而父子之隙開矣
父子之隙開而禍敗至唐之西内則李輔國之徒前日之龍
徳宫則梁師成之徒是也論至扵此可為寒心恭惟　陛下
父子之間一同舜禹而比年以来稍虧定省之節臣誠卑賤
不能知宫禁間事若以前鑒觀之或者亦當有離間兩宫者
乎陛下孝謹本自無他偶以纎介動成疑阻　夀皇恐傷
　陛下之意不欲自察察言之　陛下恐傷　夀皇之意又
不敢自察察言之而左右之臣各憚　天威又亦以傳言為
諱由是禮文寖踈情好日隔積成因循實駭聞聴此臣所以
不避萬死而輒言之也言之也者将以通之也有如天意信
謂如此即下臣此章明詔大臣使兩宫左右曉然知此務通
二聖之情則舜禹之徳千載同符矣臣無任拳拳激切祈􁃶
之至
　　　乞祠申省狀(四月/六日)
伏念某一介踈庸重以衰病誤𬒳使令身兼數職皆是文字
之官關繋事軆而心力不逮􁄺曠實多稍渉歲時曾亡報效
嘗聞諸夫子曰血氣既衰戒之在得又曰陳力就列不能者
止若某者所謂乏陳力之勞違戒得之訓者矣内負初心外
慚公議夙夜念此誠不自安區區欲望朝廷檢㑹前後陳乞
在外或祠禄差遣狀劄特賜敷奏早從所乞以安愚分以全
晩節伏候指揮(四月七日三省/同奉聖㫖不允)
　　　乞對狀(四月十/四日)
臣近者不識忌諱幸蒙賜對輙論及兩宫事仰荷
聖慈濶畧愚直曲垂清問備盡􁃶悃仍令臣入文字指罪離
間之人将有施行以釋疑阻即古所謂狂夫之言聖人擇焉
殆不過此臣雖糜捐不足以報然比至奏入却留不下十二
日又幸同班奏事復蒙
聖慈諭臣以向来文字說得未詳臣切自咎責不足以仰承
明詔以致尚稽順動枉招謗讟臣若不務自殫竭以𥙷聰明
則非　陛下之不聴用臣而臣實負　陛下也欲望更賜以
燕間之頃令臣縷縷言之苟以螻蟻之微感動天聴於是二
聖重懽四方相賀則臣之志願畢矣除巳詣閤門進榜子乞
奏事外謹錄奏聞伏候勑㫖
止齋先生文集卷之二十四
止齋先生文集卷之二十五
　　奏狀劄子
　　　直前劄子(四月十/八日)
臣近者不識忌諱幸因賜對輙論及兩宫情意未通事仰荷
聖慈濶畧愚直曲垂清問備盡􁃶悃仍令臣入文字指罪離
間之人将有施行以釋疑阻則古所謂狂夫之言聖人擇焉
何以過此臣雖糜捐無以報稱比至奏入竟留不下臣切自
咎責非　陛下之不聴臣言實臣負陛下耳以此不避煩
瀆再有奏陳臣聞天倫骨肉自然恩愛偶有嫌隙至相猜疑
考之載籍間或如此然而秉彛之性不可解剥同氣相求終
易感動是以方其懐疑若将終身而不合及至感悟則又俄
頃而如𥘉徃徃喜極至扵流涕豈同他人各有異志雖以盟
誓相要竟亦關防不巳者乎又况　陛下父子聖明同徳舜
禹適至今日尤非本心苟反求於一念之初則何待扵多言
之切且　陛下獨不記　夀皇之踈魏邸乎自古廢立出於
愛憎　夀皇此時果何心耶而　陛下忍忘之也若曰離間
之人則亦冝有縁故䆒觀前代多是姦臣因懐反側之心遂
行闘喋之計為此向背皆以自危今之羣臣豈有是事盖未
嘗得罪扵　陛下則心不赴愬於　夀皇人情曉然可以洞
察假使近習妄自分朋間或有少可語言亦不過時暫欺蔽
𥘉非要害可造事端雖是合正典刑何足尚煩聖慮此臣所
以日夜痛心以為　陛下誤有所疑而積憂成疾至此也抑
臣不識聖意今将聴二三大臣與百執事之言而為父子如
初歟将一切勿聴使父子終不得相見歟昔者虞舜欲見其
父於生前日號泣于旻天訖於克諧萬世誦聖漢武欲見其
子扵死後作歸来望思之䑓天下聞而悲之而事巳無及徒
成永恨二君之心大抵畧同遲速之間得失相反臣恐
陛下今日之不為虞舜而他日之将為漢武也臣言及此亦
既泣下今請以此月扈從車駕過官為期若猶未也則臣實
負　陛下将退而就誅戮矣臣不勝迫切之情取進止
　　　乞致仕狀(四月二/十三日)
右臣伏以車駕久不過重華宫起居實皆羣臣之罪而罪莫
甚於臣身為近侍而䧟君父於失徳有臣如此将安用之今
欲守本官致仕伏望　聖慈特降指揮施行謹錄奏聞伏候
勑㫖
　　　再乞對劄子
臣十八日進對劄子乞以此月扈從車駕過重華宫起居為
期若猶未也則臣實負　陛下将退就誅戮矣二十二日遂
具奏乞守本官致仕二十五日准尚書省劄子三省同奉
聖㫖不允臣迫於威命當日乞直前奏事更竭狂愚以畢區
區之義而後去欲望　聖慈赦其萬死速賜指揮臣不勝祈
天俟命之至
　　　直前劄子(四月二/十六日)
臣竊覩兩年以来以不過官諌者衆矣誦說義理條陳利害
非不詳盡非不激切而　陛下曾不加聴間或聴之亦不過
勉強一出近者且以面從為聴嘻笑不加恠矣獨臣私念以
為　陛下誤有所疑積憂成疾以至於此故自去冬凡四請
對毎於　陛下心事之間反覆開明至於深入切中徃徃
陛下為臣傾倒一無隱情臣亦益得肆其狂愚無所諱避枚
解而件析之誠冀聖懐曠然大悟起居飲食務自安和號令
言語務自平允其在外朝不必事事過為留難其在内廷不
必人人過為猜慮如此則淵衷寜謐天性自見何待臣下固
要力請乎而　陛下以臣言之故釋然無他凡三感悟於此
矣去冬令臣宣諭兩府翊日取㫖前月令臣更入文字付外
施行最後十八日復諭臣以早来曾許丞相以十九日命駕
退朝之後便降指揮臣數四懇奏而玉音亦數四響荅此
陛下三感悟之㡬也然今日確許明日中變不唯中變而又
號召大衆赫然示天下以不肯出假如　陛下有一人可信
有一䇿可取有一日清明在躬豈至此乎臣所以皇恐踧踖
前此對後輙乞𥙷外於今極矣冝即誅戮納禄謝事猶是自
營而非臣之敢要君也天度寛容降㫖不允臣敢不更自殫
竭以畢區區之義臣聞抱虚恐者蹈實禍懐妄憂者得真疾
何也此心最靈功侔造化一有所蔽皆成定力自非聖賢未
易開悟甚者無故及於亂亡昔漢武帝征和間居建章宫見
一男子收之弗獲而巫蠱始起又常晝寝夢木人數千持杖
欲撃帝帝驚寤因是軆不平忽忽善忘疑左右皆為蠱祝詛
莫敢訟其冤者巳而有戾園之禍隋煬帝大業初内殿火帝
以為盗起驚走入西苑匿草間火定乃還自後毎夜眠中常
驚悸云有賊至以甖貯毒藥謂所幸姬曰賊至當飲之巳而
有江都之禍由今觀之征和巫蠱本無是事只縁武帝疑心
不解姦臣寅縁卒禍其子大業盗賊亦無是事只縁煬帝疑
心不解左右壅蔽卒禍其身臣故曰此心之蔽甚者無故及
於亂亡二君是也　陛下不過宫豈非誤有所疑乎臣不識
　陛下何所疑重華耶道路之言不以為責善則以為猶吝
權以臣計之二者皆誤也且　夀皇責善為天下計為社稷
宗廟計耳假使　陛下政事脩明人心愛戴則　夀皇之願
得矣尚復何辭　陛下不是之察豈非誤乎若曰吝權則進
退百官必與聞其人罷行庻政必與聞其事而五六年来天
下不見其有此也但見陛下懐不自安動輙阻惑以其人
為欺雖大臣死亡而不信以其事為怪雖細民疚災而不恤
又豈非誤乎夫以誤為實而開無端之釁以疑為信而成不
療之疾臣切以為　夀皇不能禍陛下是　陛下自貽禍也
臣言不足聴分當永棄念此違離不冝自他復為陛下􁃶
惻言之伏惟鑒隋漢之所巳徃而捄其将来國家之褔也兩
宫之所期待也非獨臣之願也臨𥿄涕泣庻㡬萬一取進止
　　　奏事後申三省樞宻院劄子
某輙有管見僣越申禀二十六日直前奏事嘗乞差近上臣
寮調護兩宫上云此却是好啇量朕裏面人不中使不㑹說
話不䏻委曲道朕意思待差文臣恐他軰不肯檐荷如此等
事如何則好某奏　陛下髙爵重禄養許多士大夫雖使犯
難赴死亦當向前况是詣重華宫傳㫖聖意有何不測不肯
檐負但乞宣諭大臣如此䖏置上極以爲然且云待諭與宰
執某因檢照得中興㑹要在　孝宗時以叅知政事錢端禮
充徳夀官使一時應合奏禀事件多藉端禮之力有此故事
可以舉行今来若於親王執政宗室戚里中差近上臣寮一
人充重華宫使自後應合奏禀事件令得徃来傳㫖庻㡬不
至阻隔某以管見如此適以上逹天聴欲乞朝廷特賜敷奏
施行
　　小帖子靖康初顯謨閣待制譚世勣李熈靖主管龍徳
　　宫資政殿太學士王易簡提舉龍徳宫併乞鈞照
　　　再乞致仕申省狀
照對某昨具奏申乞守本官致仕今月二十三日准尚書省
劄子三省同奉　聖㫖不允又於二十六日直前奏事面納
劄子以申請欲望朝廷特賜敷奏連降指揮
　　　再乞致仕状
右某再具奏申乞守本官致仕今月二十七日再准省劄備
奉　聖㫖依巳降指揮不允某非不知隆天厚地之恩何敢
更有煩瀆伏念某自今春四次請對頗竭愚忠誠冀幸上意
開悟父子如𥘉而天聴甚卑反覆諮度盖已確許矣而竟中
輙某是以痛自咎責上孤任使而有此請不謂聖度寛容再
降不允指揮感極涕零未知所報重念某危􁃶若此儻若誠
意學術尚有毫髪可以自効豈忍納禄謝事求便其身區區
迫切姑附不能者止之義欲望朝廷再賜敷奏早降指揮施
行謹具申三省樞宻院伏候指揮
　　　奏事劄子(五月/四日)
臣聞人主之所以得天下者以得人心也所以失天下者以
失人心也非獨以父子之私也苟得人心雖其父不得以天
下私諸人苟失人心雖其父不䏻以天下私其子昔者禹薦
益於天将以天下遜也而謳歌朝覲獄訟者皆不之益而之
啓故禹卒不與賢而與子故曰苟得人心雖其父不能以天
下私諸人啓是也秦人自以為萬世有天下死而號曰始皇
帝其次曰二世欲以一至萬也然身死纔數月耳天下四面
而攻之宗廟滅絶矣故曰苟失人心雖其父不能以天下私
其子胡亥是也恭惟　陛下今所憂疑豈非以不得愛於
夀皇乎夫惟以不得愛扵夀皇而鬰鬰終日以失天下為懼
於是舉朝諌之而不聴舉國非之而不恤舉世為之惶惑而
不加怪臣恐　陛下之憂不在聖父而在人心也何者假如
萬一　夀皇誠責善誠猶吝權而天下歸心則陛下固有辭
於　夀皇矣夀皇雖不責善雖不吝權而天下離心則雖
夀皇亦無以為陛下計者是故疑夀皇者虚憂也失人心者
實禍也此理曉然不待智者而諭今也舉朝諫之而不聴百
官解軆矣四參常朝宰執而下無一人立班者是失舉朝之
心也舉國非之而不恤軍民皆怨讟矣或詐為詔書敢於指
斥是失舉國之心也且舉朝諌之而不聴舉國非之而不恤
猶曰為憂疑　夀皇故也若乃吴挺之死半年而不置将張
孝芳之見殺累月而不討賊他如班直待試於殿庭侍從待
命於郊外徃徃邈然都不省記是於　夀皇何預焉而
陛下獨固守力行之又所謂舉世為之皇惑而不加怪者是
豈不足以失舉世之心乎不但此也人情好逸而惡勞今仗
下之士皆苦晏朝巳報班矣有唾不顧者臣未知禁衛之心
果如何人情利親而患踈今自閤長御藥卒不得一至左右
間嘗一日逐數十人臣未知近習之心果如何甚者嘉邸有
子而不奏告掖庭有䘮而不起彂臣又末知宫閫后妃之心
果如何　陛下試一念此不謂之孤立歟不謂之人人自危
歟　陛下博覽載籍閱義理熟矣亦嘗見自古人主孤立如
此人人自危如此而可晏然無事乎今天下本無事而
陛下以憂疑失人心至此方且曰吾計當如此吾不可放下
矣而專欲盛怒益不容解則古所謂肘腋之變蕭墻之禍殆
不可謂今直無也豈不甚可畏㢤雖然破疑為笑在蹙頞之
頃則轉禍為福亦在反掌之間何者今日之事非若敵國對
壘難平也非若強臣䟦扈難制也又非若四分五裂難收拾
也徒以聖意憂疑　夀皇過當而人心不服耳聖意釋然則
人心帖然矣故今日過宫則人心以今日解明日過宫則人
心以明日解然則　陛下何苦執滯而為此岌岌也在易暌
之上九曰暌孤見豕負塗載鬼一車前張之弧後脫之弧匪
冦婚姤徃遇雨則吉說者曰暌孤之極見豕負塗甚可穢也
載鬼盈車吁可恠也方張弧以攻矣而其極必變變必通俄
而脫弧則無為冦之患有遇雨之吉者隂陽和也孔子之象
曰遇雨之吉羣疑亡也人有此事則易有此象　陛下今日
非偶然也極則變變則通此其時矣獨柰何弗悟乎臣前後
論奏以干冕流大抵務為開釋冀自感悟而不忍以危言傷
聖懐念當謝事納禄永辭闕庭是以復誦人心可畏之說以
望裁擇惟　陛下速圖之幸甚幸甚
　　　奏事乞休致劄子
臣輙有迫切之􁃶仰干天聴臣凡再乞休致再准省劄奉
聖㫖不允伏念臣心力衰憊難以復備使令欲望聖慈速賜
䖏分取進止(五月四日讀前奏事劄子畢即面納休致劄子/得㫖云甚好甚好當日解官繳納告劄五件申)
(尚書省/樞宻院)
　　　辭免秘閣修撰嘉王府賛讀申省狀
准温州進奏官遞到省劄一道五月二十八日三省同奉
聖㫖陳(傳良)除秘閣修撰嘉王府賛讀㐲念某立朝無𥙷分當
斥誅聖恩寛大許還田里退惟僥倖感極涕零不謂納禄未
乆成命巳下寵以秘府論撰之名專以親王勸誦之職自昔
寛朝無此恩意人非土木豈不知奮重念某學術衰落不堪
復備使令加以匆匆去國適當夏潦暑濕相摶遂成脾泄之
疾雖欲勉強支持不前所有上件恩除無縁可以祗受除已
将省劄送温州乞備所申繳納外欲望朝廷特依所乞令守
本官致仕追寝上件　繳奏施行
　　　辭免祕閣修撰賛讀與廟堂劄子
某輙有迫切之􁃶仰千鈞聴伏念某一介踈庸及此衰晚誤
玷朝列迄無𥙷報内負初心外慚公議惟有去官庻安愚分
况自陳乞休致以来疊奉隆㫖未遂其私及再請直前奏事
庻盡拳拳之義必以學術空踈天聴髙邈幸蒙從欲分當永
棄今者休致未乆除書已下寵以論譔之章專以勸誦之選
在君父可謂隆天厚地之恩在臣子益有深淵薄冰之懼瀝
誠蘄免所以九頓首於洪造也恭惟少保大丞相先生諒人
心之不同期時事之攸濟夫人心不同則匹夫之操不可奪
時事難濟則書生之才不足用有如某冝置閑散又况玉音
在耳不敢誣也干冐鈞嚴無任皇懼隕越之至
止齋先生文集卷之二十五
止齋先生文集卷之二十六
　　奏狀劄子
　　　辭免再除起居郎狀
温州遞鋪傳送到尚書省劄子一道七月八日三省同奉
聖㫖陳(傅良)依舊除起居郎兼權中書舍人令疾速前来供職
臣不勝螻蟻之誠仰干宸聴恭惟　陛下因天人之心應帝
王之運屬夀皇之䘮紀以聖父之倦勤禀命慈闈嗣服大
寳雖舜察人倫武王逹孝孔子聖之時春秋變之正無以過
此宗祀幸甚天下幸甚臣偶縁末學嘗備勸誦潜飛之際攀
附何榮而首被明綸趣還舊著維新之命獨先衆人豈臣區
區所敢當此况臣立朝屢年曾乏㳙埃之𥙷幸蒙上皇矜
憐齒髪将近朝露放還田里俾全晚節而　陛下顧以簮履
之舊尚欲使令此臣所以踧踖不遑須至控免伏望
陛下察臣平昔素非矯飾念臣衰遲已是頽惰特收誤恩以
示初政臣不勝祈天望聖激切屏營之至
　　　辭免中書舍人狀
准温州遞到尚書省劄子一道七月十三日三省同奉
聖㫖陳(傳良)除中書舍人臣聞命震驚罔知所措臣竊惟古者
設詞令之官𥘉意不過以人主勸懲罷行之政既與二三大
臣共决之矣至其播告彂明冩之簡翰則苟能言者皆可使
奏伎於其間不必人主一一親也久之而言益行官益重盖
命令之有不當於人心者輙得封還始與聞政矣至扵本朝
遂與諌官御史給事中三数人者最用事如是其人少不稱
職徃徃能為天下患不但言語工不工也恭惟
陛下龍飛急扵審官方将慱求天下俊良而如是官者尤所
當謹擇也如臣學術荒落重以衰惰獨柰何先天下士玷此
選也以為濳藩之舊則示不廣以為攝官久則嘗不善於其
職矣是皆不可矧兹惟新之命夷夏屬心不宜除授令人竊
議臣所以不殫煩瀆仰干天威伏惟思詞臣之重守家法之
嚴而先衆俊謹新政特寢誤恩昭示中外不勝幸甚
　　　再辭免狀
右臣昨具奏辭免新除中書舍人恩命事今月初九日准尚
書省劄子七月二十八日三省同奉　聖㫖不允者恩深感
極豈敢固辭伏縁臣昨来所奏文字意指姑為　陛下誦辭
令之匪䡖明舉措之當謹而未嘗及臣進退之義是以天聴
未囬俞音不下須至煩瀆再輸􁃶悃臣聞潜邸舊臣號為攀
附其侍御使令之人耶則不過奉命承㫖故其人志在恩寵
但以畏謹避權不預聞外事為義其切磋講習之人耶則嘗
敷陳治道啓迪心術矣故其人志不在恩寵而以不徒空言
欲見之行事為義二者甚不同也臣愚不肖不謂遭際備數
勸誦凡向者反覆言之正有望於今日　陛下誠尊所聞誠
行所知以此荅天心以此𥙿民力則萬世之下臣與有榮耀
焉即雖不在左右死且不朽况　陛下以睿哲之資日進不
已加以方今百官之富非特徃時二三僚佐之比如臣陳言
不足施行　陛下誠㫁自今搏求俊良與圖新政将所聞益
髙明所知益光大矣即臣雖不在左右亦死且不朽苟惟不然
皆恩寵爾况臣以休致之餘動關物議又與見在職者事情
不類所以不敢冐昧於一来也所有省劄臣未敢祗受除已
具申尚書省外謹錄奏聞伏候勑㫖
　　　辭免兼侍講狀
臣昨准尚書省劄子備奉　聖㫖除中書舍人方具奏辭免
次又准省劄八月六日奉　聖㫖兼侍講臣正聽候前件指
撣故更不辭免兼職今臣巳迫威命前来供職所有兼侍講
職事難以冐䖏湏至懇祈冀囬淵聴伏念臣向事朱邸備數
勸誦方當　陛下潜龍勿用之𥘉不過講明為人臣為人子
之道此則臣素所肄習者也夫惟素所肄習尚堪勉強故閱
嵗月幸無罪悔若夫路門經幄事軆絶異盖非政事之臣而
欲致其主於唐虞三代盛帝顯王之業凡所敷陳必至徳要
道急先之務一話一言稍有悟合則天下國家隂受其賜非
徒指摘章句累次篇帙而巳也然則如臣豈足堪此且以孟
子名世之才猶自謂未學諸侯之禮房杜亦王佐也而不能
奉禮樂之對由此言之苟非所習雖聖賢不可以強如臣之
愚實非通識重以衰晚無温故知新之益今謂臣嘗為儲君
講矣當能為天子講臣誠不敢自信也臣不敢自信而過使
令之　陛下眷舊之恩則厚而臣不知懼是但貪寵也又况
府僚限員固難博擇今　陛下有百官之富賢俊林立欲求
多聞豈無他士何乃眷簡獨私舊人所有上件兼職欲望
聖慈特加謹重改授在庭鴻博之士庻有禆助伏候勑㫖(十/月)
(五日奉/聖㫖不允)
　　　辭免兼直學士院狀
准尚書省劄子奉　聖㫖陳(傳良)兼直學士院臣聞命震驚莫
知所措伏念臣以平生辛苦之志非不欲以文字得名以垂
老攀附之榮非不欲以論思圖報既居西掖又直北扉豈非
臣之所甚願哉重念臣少多憂患早以衰疾盖年未六十而
齒牙脫落鬚髪皓然終日強餐不能杯飯未昏就寢畏見燈
火以此聰明銷退徃徃善忘况自比年迭為二史脚力疲於
乆立心事困於直前常恐一旦溘先朝露幸蒙上皇放還
田里臣自謂得長徃之期更生之幸矣　陛下龍飛首加收
召一月之間除目三下臣伏自思念有君如此雖使髙人隠
士影響　昧昧之人猶當興起奉令承教况臣嘗備官僚久
辱使令最蒙眷遇者乎黽勉此来實出感激然自再入脩門
故疾輙作謁告彌旬職事俱廢又適當郊霈之後覃轉封贈
數倍常時詞命填委㡬以百數日不暇給下筆甚慚故臣區
區方欲稍遲數月以承天意别求一官以便巳私不謂
陛下驟寵異之使兼内制臣恐自此顛隮無日矣何者精力
不足則必有弛慢之患思慮不強則必有闕誤之患假使隆
寛不以為罪而書問之不酬請謁之不報亦必有不理於口
之患此臣之所甚懼於顛隮也苟至於此豈是　陛下全度
之意臣愚欲望　聖慈察臣悃愊實非飾偽曲垂淵聴将上
件兼職特行寢免伏候勑㫖(閏十月五日三省/同奉/聖㫖不允)
　　　中書舍人供職後初對劄子
臣聞人主有大舉動必有以新天下之耳目而大慰民望恭
惟　陛下始自宅恤移御廣内此大舉動也正天下顒顒望
治之時伏想聖心先定将有仁聲徳意之事感恱士夫兼被
黎庶者矣臣不肖輒有管見一二仰禆聖明惟　陛下財幸
一乞三宫各置使領以盡孝養之道一乞降詔問民疾苦仍
申儆見行賑濟州縣官吏諭以賞罰一乞自宰臣以至侍從
管軍次第宣引從容賜坐訪以軍國機務以示責成之意一
乞撫問㳂邉諸将并帥臣仍量加錫賚一乞増置諫官一乞
收拾恬退滯淹之士一乞稍出内帑錢以助版曹經費少寛
催理巳上特臣區區愚慮所及未足以廣宣主徳如蒙采納
見之施行則嗣此有樂告　陛下以治安之䇿者矣臣不勝
拳拳取進止
　　第二
臣聞今之獻計者類曰　陛下宜以　孝宗為法　太上皇
為鑒臣切以為是說也唯孝養三宫當如此耳而非通論也
何者孝宗盛徳大業不可勝紀固皆足法若夫　上皇徒以
積憂成疾浸不視事不可以為宗廟社稷主而非其治皆無
足法者也　陛下嗣守丕圖凡所施設誠參酌兩朝之盛典
擇其為天下後世便者兼行之則可謂集大成矣臣淺陋不
能盡識兩朝之意輙以管見條上一二恭惟　孝宗銳意恢
復耻於苟安雖以　徳夀在宥不敢北伐而追懐陵廟閔念
中原之志枕戈嘗膽日不遑暇訓練儲峙常若臨敵此一可
法也早朝晏罷寒暑不渝引見臣工省閱章奏日了一日勿
問休暇至於暮夜必宣召入直官賜坐從容議論時事此二
可法也留意人才求之如弗及一語契合立致通顯所言不
酬始督過之取舍以公明白洞逹而無猜慮關防之意此三
可法也儉於用度一金不以濫予内帑之積累數鉅萬唯是
振荒右武無所愛惜盖以天下之財為天下用而不用諸巳
此四可法也監司帥守見辭之際各訪其䖏民間利病有以
便民為請随即施行蠲除貸宥曾無留難未嘗輙怒官吏獨
以貪虐獲罪於民者必罰無赦此五可法也臣以為　孝宗
之治可為法者非一而　陛下宜法此五者帝王之盛羙也
恭惟　太上皇無事付之外庭采於公論左右便嬖絶不預
政不唯不聴其言又禁切之而金繒酒食之賜則不吝嗇此
一可法也八廂渥土之人置而不用未嘗以浮言危動群臣
此二可法也行都守臣兩浙漕臣三總領所悉以士人為之
不以交結不以誕謾此三可法也管軍臣僚及㳂邉帥守不
以為御前差遣皆從三省降詔除授此四可法也給舍封駮
䑓諌論事雖累上迫終不以言為罪此五可法也臣嘗謂
太上皇之治可為法者非一而　陛下宜法此五者亦帝王
之盛羙也　陛下誠上稽　孝宗明斷緫攬之政兼軆上皇
隆寛不自用之意則天下可得而理矣臣所謂集大成者以
此盖奉偏而𥙷其弊則能全兩朝之羙矯枉而過其直則反
有一偏之患臣恐議者不察妄分取捨以惑聖聦敢昧死一
言唯赦其狂愚而采擇之則天下幸甚
　　　請對劄子一
人主心術必有所尚何謂所尚先定其志而後力行之者是
也臣不暇逺引前古且以　髙宗徳業為　陛下誦之方
髙宗艱難百戰之初欲復大讎欲定中原欲還謁九廟則其
志尚在恢復及大母巳歸徽廟之梓官巳還南北之勢巳成
髙宗之責少塞而天下亦倦於用兵矣則其志尚在和好方
志在恢復則用趙鼎用張浚自退朝之後延見臣下省閱章
奏游戯翰墨至於燕私皆恢復之謀也及志在和好則用秦
􁍲自退朝之後延見臣下省閱章奏游戯翰墨至於燕私皆
和好之事也　髙宗所以享國之久動無過舉者以有定尚
不襍不怠而巳雖然此臣借以為喻之說而非勸　陛下之
說也今　陛下春秋鼎盛銳意於學而又聖禀純素絶無嗜
好臣切以為　陛下之心方如止水方如明鑑以此為堯舜
以此為三王無不可者臣獨未知　陛下之心所尚者何事
欲先定者何志耳不尚一事則将並進人之言而無適從不
先定一志則将汎汎然日復一日而無用力之地且夫人主
天下之利勢也富貴尊榮之所自出也倘　陛下将聴並進
之言而無適從汎汎然日復一日而無用力之地臣恐有乗
間而入陛下之心者矣　陛下此心方如止水方如明鑑可
以為堯舜可以為三王或萬有一先入者得　陛下之心而
用之臣恐　陛下聖明雖銳意於學無他嗜好而此心巳有
所偏　也此臣私憂過計欲勸　陛下且以拯民窮為所尚
此志先定則　陛下始有用力之地自退朝之後以此意引
見臣下以此意省閱章奏至於游戯翰墨至於燕私此憂此
念造次不忘臣切以為是亦　陛下養心之法不雜不怠充
而大之堯舜三王之治可由是而致也何者以捄民窮為所
尚即是仁心仁心即是堯舜三王之心孟子嘗言之臣嘗彂
明之　陛下嘗深信之矣
　　　第二
臣切謂今天下亦多故矣臣未暇縷數獨念民力之困於此
為極而莫與　陛下救之者耳賢士大夫不為不多曽莫與
陛下救斯民者何也勢不行也何謂勢不行欲救民窮必為
帥為漕為緫領而後可而三數官者雖賢士大夫不樂為之
故也既曰賢士大夫而不樂為帥漕緫領何也外權太䡖雖
欲有所設施而不得騁故也是故不為法令之所束縛則為
浮言之所動揺不為時政之所諱惡則為䆠游於其䖏而不
得志者之所中傷有是四患雖賢者亦忍事苟歲月耳而况
其餘人乎且夫人情誰不喜遷而惡滯誰不好伸而耻屈誰
不趨利而避害今也立朝自郎察不一二年可至卿監
　　　　　　　又不一二年鮮不得為從官若夫帥漕則
有奔走徧天下而無一日朝蹟者其間僥倖或得監職自直
閣積而至修撰極矣而所謂修撰者又必嘗為卿監而後得
之是終身無復從官之望臣所謂喜遷而悪滯人情之不樂
一也今夫立朝苟有親故欲入舘閣則可以移書帥漕若緫
領而坐取之無不如意者至為帥漕連衘剡牘奏辟一屬官
若准備差遣之類輙不可得若平工也則不過送部勘當訖
於陸沉若稍有過差之請徃徃該部詰難囬復甚者至𬒳論
列臣所謂好伸而耻屈人情之不樂二也今夫立朝自釐務
職事官皆得以親族子弟牒國子監𥙷解試及監司帥臣苟非
在川廣二千里外即子弟無收試之所每遇大比無所附着
稍知謹畏者大率無故而殿一舉不然則為謬巧遷就以避
貢舉條制斯可矣臣所謂趍利而避害人情之不樂三也如
前四患則是事權太輕雖賢者猶不樂為之如後三說則是
㤙數太薄人人不樂也夫可與救斯民者必帥也漕也緫領
也而人不樂為之至此柰何憚改乎臣竊以為今日之勢莫
若稍稍重外重外之術必使帥漕緫領皆可馴致於從官可
以馴致於從官而後可久任可久任而後可責事功如此則
帥漕緫領始曉然知朝廷委寄不輕矣則夫前四患者次第
自去而有為　陛下出力救斯民者矣
　　　乞放身丁錢劄子
　真宗實錄大中祥符四年秋七月壬申朔詔曰朕臨御萬
　邦厲精庻政一夫不獲尚切扵憂勞九賦用均唯思於寛
簡惜其物力以厚民生眷惟浙江之區介彼東南之域而
　自祖宗恢復聲教誕敷去率斂以居多俾樂康之斯洽洪
　惟利澤巳浹編甿然計口筭緡尚存於偽制治財吝納仍
　限於歲輸特俾蠲除式申曠蕩其兩浙福建荆湖南北路
　身丁錢並特除放如有元以錢折征物色亦與除放(自如/有以)
(下十三字㩀福/州法冊添入)凡歲免緡錢四十五萬四百六貫
身丁錢不知所始臣伏讀　御札則知其為東南偽制也本
朝六路次第歸化所以加惠之者甚厚徃者婦人有之至淳
化三年免(見十月四/日瓊州勅)寺院行者有之至咸平五年免(見七月/四日兩)
(浙福建/路勅)攝官有之至至道二年免(見正月十五/日廣南勑)鹽亭户有之
至太平興國元年免(見九月福/州路勑)賃舍寄住者有之至咸平六
年免(見四月二/日廣州勑)死丁自咸平二年始與除放(八月二十日杭/越明睦台温䖏)
(衢婺秀蘓湖/十二州勑)逃丁自咸平四年始與檢閣(見七月十一日/荆湖南北路勑)又
僞命日如福州每丁三百二十五自太平興國五年定納錢
一百(七月髙象/先奏請)褔州長溪有温台等州投過一千七百餘戸
二千餘丁每丁亦三百二十五自景徳二年定依温台州見
納錢二百五十(四月二十日/劉炤奏請)蘇州每丁納米自淳化五年定
納錢二百(見八月十七/日蘇州勑)睦州每丁六百九十五䖏州毎丁五
百九十四自咸平三年許将縜折納(五月二十三/日兩浙路敕)抑見偽制
各出一時頗亦不等前後勑命大底多者使寡難者使易不
宜有者使無而諸國苛歛漸趨於平至是廼一切蠲去與民
更始天聖間侍御史章頻言先帝除放偽命身丁東南之區
聖徳所被十六年矣放過錢七百餘萬貫而軍國之湏不聞
申匱乏可謂至論然臣又按實錄明道元年三月兩浙轉運
司言大中祥符五年已放諸路身丁錢而婺秀州尚輸如故
廼蠲除之蔡襄亦嘗言僞命日諸州各有丁錢唯漳泉州興
化　作米七斗五升　真宗皇帝哀矜困窮蠲放兩浙
褔建　身丁錢其時漳泉興化是亦丁錢折變作米無人論
奏因依遂至先朝大恵不及三郡以此見祥符放丁溥及六
路其間猶有至今輸納者皆府縣占吝奉行不䖍之故推而
廣之宜在今日恭惟　陛下仁聖在上軫憂民瘼欲省賦甚
矣間者㫁自　淵衷量减折帛之估有司以闕經費為言其
議遂寢以臣愚見折帛固宜减不如身丁切於窮民且其為
錢視祖宗折帛之估纔十之一而其為丁視納　折帛之家
殆累數萬緡　陛下尋祥符之詔㫁而行之幸甚
止齋先生文集卷之二十六
止齋先生文集卷之二十七
　　奏狀劄子
　　　繳奏羅良臣供給免折酒狀
准中書門下省送到錄黄臨安府狀今月二十八日承修内
司提轄劉信之白劄子得㫖宣諭安撫令臨安府宣借廂軍
一十五人付浙西緫管羅良臣使喚所有羅良臣每月供給
免折酒與依韓侂胄例支破仍具知委聞奏本府除巳恭禀
聖㫖指揮施行從條合行奏審伏候指揮閏十月一日奉
聖㫖依巳得㫖揮令臣書行右臣不知羅良臣為何人但為
陛下愛惜此　聖㫖指揮不敢不具奏耳何者差兵士十五
人與之使喚此至猥瑣也請受不折酒此至微末也今也遣
中使傳隆㫖下諭天府之尹而及此至猥瑣至微未之事豈
不虧損國軆玩瀆主威乎臣忝為詞掖論駁此等小事固有
慚色區區願望　陛下以此類推之特垂省察繼今或有無
厭之軰敢復以此干冐天聴並勿施行如至再三即湏行遣
使天下曉然知　陛下一號一令皆有關繋不出於私謁皆
足聳動不至於徒行幸甚幸甚臣愚欲望睿慈将上件指揮
特賜追寢所有錄黄臣未敢書行謹録奏聞伏候勑㫖(五年/閏十)
(月𥘉三/日奏)
　　　繳奏謝淵請給合支本色狀
准中書門下省送到錄黄一道中奉大夫守給事中兼直學
士院兼實錄院同修撰臣樓鑰奏准中書門下省送到錄黄
為知閤門事謝淵為係皇太后親弟其請給等可依韓侂胄
例特與依禄格全支本色日後遷轉准此事令臣書讀臣仰
惟　陛下奉承三宫惟恐不能順適聖意然法制之設所以
公天下而共守之有不可踰者知閤謝淵為皇太后親弟請
給等依韓侂胄例特與依禄格全支本色有以見　陛下奉
祖后之意然真俸之支則有不可吴瓌吴琚同為太皇太
后之親姪同為檢校少保節度使可謂事軆至切矣然吴瓌
之請真俸巳久無有議者而呉琚之請　太上皇為之降㫖
則黄裳以給事中力陳者三四　陛下為之降㫖則黄由以
攝給事中又至於再三論奏而後止疑若有甚異者無他瓌
在紹熈元年十月指揮之前而琚在指揮之後也指揮既定
之後若又開此門則戚里扳援何時而巳兩朝聖明終允其
奏韓侂胄之真俸以淳熈十五年十一月降㫖正與呉瓌事
軆一同謝淵之請切似呉琚臣是以不容不論欲望　聖慈
收寢前項内批指揮自後若不係南班隨龍統兵戰守之人
以真俸為請者一切以定制　之既以杜僥倖之門於節用
之政不為小𥙷所有錄黄臣未敢書讀謹隨狀繳奏以聞伏
候勑㫖
閏十月十一日三省同奉　聖㫖謝淵為係皇太后親弟可
特與書者餘人不得援例令臣書行湏至奏聞者右臣昨来
巳嘗書行謝淵錄黄去訖今竊見給事中樓鑰繳駁文字委
是允當始知臣當来鹵莽失於檢照不及論奏今臣若但奉
御筆指揮准前書行即臣實有三罪一則迎合聖意不敢執
爭二則衝改紹熈元年十月指揮使自今有司無所慿守三
則耻過遂非無見善則遷之義此臣所以湏至煩瀆也欲望
聖慈特賜追寢上件御筆指揮仍将臣當来鹵莽之罪併行
譴責抑臣區區更有愚見㳟惟　陛下臨御未久每事只宜
遵守法度竊見近来多因臣下妄有陳乞直降内批或與差
遣或添請給人從今来御筆又有餘人不得援例之文臣竊
以為此等指揮皆是人主在位日久快意尚㤙浸開倖門自
亂成憲豈容𥘉政有此不肅更乞　陛下念付托之重正當
加兢懼之時思調護之難未暇及閑慢之事除却朝廷公衆
啓擬即與施行應干宫禁小可請求㫁勿垂聴所貴凡事務
令整齊母使外人輙有指議則宗社幸甚天下幸甚所有錄
黄臣未敢書行謹錄奏聞伏候勑㫖(閏十月十/四日奏入)
　　　繳奏朱熹宫觀狀
准中書門下省送到錄黄一道三省同奉　聖㫖朱熹依舊
煥章閣待制提舉隆興府玉隆萬夀宫任便㞐住又准送到
并免朱熹謝辭錄黄一道令臣書行右臣竊以為朱熹者三
朝故老難進易退二十餘年多任祠禄今也欣慕聖明幡然
一出天下相賀以為得人則進退之間豈宜容易未審何故
遂聴退閑除目之頒滿朝失色一則歸咎宰執不能囬宻㫖
於未出之初一則交譏給舍不能還成命於已行之後紛紛
之言其来未巳臣所以纔有所聞一一具奏未蒙報可方切
惶惑今此錄黄當臣書行臣若嚴憚天威俯首惟命則是上
累主徳下喧士論皆臣之故臣必不敢區區欲望聖慈追寢
上件指揮所有錄黄臣未敢書行謹録奏聞伏候勑㫖(閏十/月二)
(十四日/奏入)
　貼黄臣伏思念若但寵其行未足以彰　陛下不吝之徳
　莫若留之方慰人望伏乞　睿照
　　　繳奏紫霄宫免科敷等事狀
准中書門下省錄黄一道奉　聖㫖𬗋霄宫五嶽殿係專一
崇奉　太上皇帝及御前本命香火去訖除依條送納二稅
外特與蠲免諸般科敷措借指占安泊等事令臣書行右臣
嘗論奏𥘉政不宜以　小可陳乞直降内㫖巳蒙開納今𬗋
霄宫復有御筆指揮特與蠲免科敷措借等事可謂煩瀆天
聴玩狎主威矣况今貧民困於科折若更令㳺手坐食之徒
反得幸免即本宮逓年合輸財賦官司難與除豁湏至均敷
在人戸名下是㤙足以及游手而不至於百姓尤臣所深惜
也臣愚欲望　聖慈更不施行上件指揮仍自今後似此陳
乞一切㫁絶天下幸甚所有錄黄臣未敢書行謹錄奏聞伏
候勑㫖(閏十月二十/九日奏入)
　　　繳奏陳峴知贛州狀
准中書門下省送到錄黄節文三省同奉　聖㫖陳峴差知
贛州填見闕不候受告疾速之任候任滿前来奏事令臣書
行右臣竊以爲陳峴早爲從官素號鄙俗多歴方牧篾聞㢘
稱前後臣寮屢有論奏而峴貪不知止謀欲復用睥睨累歲
經營萬端今若果如所欲則是朝廷真無公論士大夫真不
必事㢘耻而巧官者皆有僥倖之圗益無靖共之操矣然則
臣豈與峴爭區區一郡哉况峴自駮罷帥廣西之命不聞務
自洗濯省愆遷善但聞其身為次對謟事太守以為諸兒求
權局而巳共惟始初之政方尚旌別似此不知厭足之人豈
宜奨用臣愚欲望聖慈将陳峴知贛州指揮時賜寢罷所有
錄黄臣未敢書行謹錄奏聞伏候勑㫖(十一月𥘉/十日奏入)
　　　辭免實錄院同修撰第一狀
准尚書省劄子三省同奉　聖㫖差臣兼實錄院同修撰臣
聞命震驚罔知所措伏縁尚有管見不敢輙冐受上件兼職
湏至煩瀆乞賜寢免盖臣自為郎官即兼檢討㡬渉三年未
嘗得効鈆槧之勞以臣平生辛苦頗好編述比入史院無以
自効何也史院無專官故也三年之間修撰同修撰官繇今
丞相趙汝愚以来繼以尤袤倪思李巘沈揆及近来朱熹無
慮數人檢討官亦自章頴黄艾沈有䦕黄由薛叔似及葉適
無慮數人皆不甚久别有遷除所謂實錄缺然如故與臣未
入院以前無所増益以此灼見若無專官則一朝大典卒無
就篇之日臣嘗論奏雖蒙上皇嘉納未見施行今臣謹繳
進向来劄子欲望聖慈特垂省覽令提領大臣勿拘近例别
置專職一二人使其他兼官以時入局同共啇量分擘修纂
庻㡬年歲稍見次第若不課其効但添兼職是㤙寵之而非
事實也臣不敢奉明詔所有上件劄子未敢祇受伏候
勑㫖(十一月二十七日三/省同奉/聖㫖不允)
　　　第二狀
臣昨具状奏乞寢罷兼實録院同修撰指揮准尚書省劄子
今月二十七日三省同奉　聖㫖不允伏縁臣當来辭免文
字且申前請乞置專官不宜但添兼職以為㤙寵而未嘗及
臣不堪使令之故致蒙天意未遽從欲則臣豈敢冐昧不盡
其情盖見今史官皆極天下之選徒以各有攸司各率其職
志慮所分精力不逮是以具員雖衆成書尚難如臣於今朝
行最為衰退舊學昏忘前聞遺失巳試罔功方切自訟豈可
復玷此選乎以臣所見當今良史之才莫如朱熹葉適其餘
如吴入傑王明清之徒皆有志於此者也朱熹葉適近嘗入
院未㡬而熹帥江陵適緫淮餉秉筆之士相顧嗟惜　陛下
誠聴臣言以一朝大典之重不吝改作復用此二人者使之
專領将天下皆以為得人豈非聖朝之羙事明主之盛舉㢤
但熹既去國假如強起猶在數月之後而適尚未朝辭足可
下留行之命臣愚欲望聖明發於英㫁以所除臣同修撰一
官改作右文殿修撰或祕閣名目以留葉適則不過年歲可
兾奏篇恭惟　髙宗中興盛徳大業可傳萬世　陛下何愛
此一官不以擇才臣備員法從而隠黙不言亦有蔽賢之罪
兼臣縁多病正欲少湏别求一在外差遣以便休養所有上
件兼職指揮臣不敢祗受伏候勑㫖
　貼黄稱照對葉適與臣有鄉曲朋友之好臣以公論不敢
　避嫌如蒙采聴之後有以爲其人不堪此選即臣當伏罔
　上之罪伏乞　睿照(十二月二日三省同奉/聖㫖依巳降指揮不允)
　　　應詔薦宗室趙師虙趙師淵狀
准紹熈五年閏十月二十一日三省同奉　聖㫖比来宗室
在朝者少可令兩省䑓諌侍從各舉有文學器識者二人以
備選擢右臣仰惟明詔深切事情伏縁近来不以宗室與庻
姓同進是致在朝稀少上關宸慮但以臣所識仍加訪問欲
如詔指求備頗難其人伏見其中尚沉下僚最有士譽如宣
教郎新知袁州宜春縣事趙師虙文林郎前寜海軍節度推
官趙師淵行誼修飾趣操亷靜可以仰備選擢敢以上聞謹
録奏聞㐲候勑㫖(五年十二月/𥘉三日奏入)
　　　潜邸講堂轉官辭免申省狀
准都進奏院逓到朝散大夫告一道為係潜邸講堂官轉一
官者伏念某一介踈庸本無學術偶遭休明備數勸誦累年
於此蒙眷甚隆曾乏㳙塵仰禆海嶽反以尸素上累知人之
明又况自致煩言尚叨祠禄竊伏思念罪重責輕䘖荷㤙私
不知所報豈當復與儲僚群賢同在論功行賞之數所有上
件㤙命不敢祗受除巳寄納温州軍資庫外伏候指揮(慶元/元年)
(七月七日三省同/奉/聖㫖不允)
　　　辭免與郡申省狀
准尚書省劄子閏十二月五日奉　聖㫖陳傳良沈有開並與
郡拜㤙殊特揣分驚皇伏念某罪戾之餘惟知循省驟蒙
聖慈還官賦禄闔門千指叨竊温飽衘戴隆天厚地之施莫
知稱塞曾未改歲再蒙抆拭俾司民社仰惟　聖上矜憐簮
履之舊致兹誤寵感銘次骨誓竭縻殞伏念某衰病日侵鞭
䇿不前矧巳試罔功愆尤素積不於此時力祈寢免異日成
命遂下冐昧祗受必致顛隮重煩造化欲望特賜敷奏許某
終滿祠禄庶㡬少安愚分(嘉奉二年閏十二月二十七/日三省同奉/聖㫖不允)
　　　辭免知泉州申省狀
准尚書省劄子備奉　聖㫖差知泉州替葉適闕有合奏陳
湏至煩瀆者怜貧恤老君相之㤙量力効官人臣之誼伏念
某生平辛苦積成痼疾自嵗庚申至今未已浮腫如水顫掉
如風神明支榦日就昏塞不省人事者屢矣此豈可尚堪驅
使将以寄千里之命乎况温陵大邦甲於閩部蕃漢雜居獄
市難擾而使衰瘁當之必見闕誤課以禆報徒遭罪責載念
臣自叨誤㤙卑以祠禄月有所入足了醫療若及滿歲庶保
殘齡貪戀公朝豈所覬望失此私便忽然永巳却抱無窮之
恨又况此邦比年選牧多䖏法從某徃者疵釁之深患在髙
位雖循省不為不久抆拭不為不至若一日起廢復此逾越
公論不置且見顛隮又非所以保全之也欲望朝廷特賜敷
奏收囬成命仍舊奉祠(嘉㤗三年三月十三/日同奉/聖旨不允)
止齋先生文集卷之二十七
止齋先生文集卷之二十八
　　講義故事(廟議附)
　　　右史進故事(紹熈四年二/月二十二日)
唐陸贄奏議奉聖㫖頻覽卿表狀勸朕數對群臣兼許令論
事辭理􁃶切深表盡忠朕本性甚好推誠亦能納諌徃日将
謂君臣一軆都不隄防縁推誠信不疑多𬒳姦人賣弄所致
患害失在推誠朕從即位以来見奏對論事者甚多大抵皆
是雷同道聴塗說試加質問即便辭窮若有竒才異能在朕
豈惜㧞擢朕見從前以来事祗如此所以近来不多取次對
人亦不是倦於聴納卿宜深悉此意於是陸贄上䟽極陳其
不可有曰人之常情罕能無惑大抵蔽扵所信阻於所疑信
既偏則聴言而不考其實由是有過當之言疑既甚則雖實
而不聴其言由是有失實之聴又曰衆多之議足見人情必
有可行亦有可畏恐不宜一㮣輕悔而莫之省納又曰違道
以師心棄人而任已謂欲可逞謂衆可誣謂專㫁無傷謂詢
謀無益謂多疑爲御下之術謂深察爲照物之情理道全乖
顛危可待臣嘗論之若徳宗可謂好疑之主若陸贄可謂善
諌之臣矣臣比因賜對亦嘗有所建白而玉音下諭頗渉疑
情故敢輙陳前鑒以備采擇
　　　資善堂進故事
太子苦忽忽善忘不樂詔使王褒等皆之太子宫虞侍太子
　　朝夕誦讀竒文及所自造作疾平復廼歸
元帝八歲立爲太子嘗侍燕從容言陛下持刑太深冝用儒
　　生宣帝作色曰漢家自有制度本以霸王道襍之柰何
　　純任徳教用周政乎廼歎曰亂我家者太子也
洪㳟石顯奏蕭望之周堪劉更生朋黨請謁者召致廷尉上
　　初即位不省謁者召致廷尉爲下獄可其奏後上召堪
　　更生曰繋獄上大驚曰非但廷尉問耶
元帝紀賛曰上牽制文義優㳺不㫁孝宣之業衰焉
劉元城先生安世云蕭望之爲太子太傅八九年固深知元
　　帝之爲人及元帝即位乃欲逐去許史㳟顯元帝昏庸
　　豈能去許史恭顯哉故恭顯奏堪更生等下獄上初即
　　位不省謁者召致廷尉爲下獄可其奏後上召堪更生
　　曰繋獄上大驚曰非但廷尉問邪且望之久爲太傳知
　　太子仁柔宜輔導之使洞曉天下之事然後可以爲人
　　主今乃懵然無知如此不知望之八九年間所以輔之
　　者何等事也亦不容無罪矣
　　　　太子侍燕之語可謂甚羙既即位益鄉儒術然不
　　　　知召致廷尉爲下獄何也習聞書生之談而不通
　　　　於當世之務故也觀其苦忽忽善忘不樂則其天
　　　資固中人以下耳望之堪輔道各有年無能改於
　　　其徳一旦即位乃欲勸之去䆠官外戚用事之人
　　　豈不繆哉而望之竟以譛見殺善乎劉安世論之
　　　　曰望之知太子仁柔冝輔道之使洞嘵天下之事
　　　　然後可以為人主今乃懵然無知如此不知望之
　　　　八九年間所以輔之者何等事也亦不容無罪矣
　　　　　經筵孟子講義
　　聖王不作諸侯放恣䖏士横議楊朱墨翟之言盈天下
　　天下之言不歸楊則歸墨楊氏為我是無君也墨氏兼
　　愛是無父也無父無君是禽獸也公明儀曰庖有肥肉
　　廐有肥馬民有飢色野有餓莩此率獸而食人也楊墨
　　之道不息孔子之道不著是邪說誣民充塞仁義也仁
　　義充塞則率獸食人人将相食吾爲此懼閑先聖之道
　　距楊墨放淫辭邪說者不得作作於其心害於其事作
　　於其事害於其政聖人復起不易吾言矣
聖王不作者言周之衰上無明天子也諸侯放恣者言上無
明天子則下無賢方伯凡有國之君皆得自便縱欲而專利
也䖏士横議者言自天子至于諸侯皆失其道不復以明教
化爲務則天下蕩然學術無統紀而世之䖏士各横爲議論
人自爲一說家自爲一書也楊朱墨翟之言盈天下者言䖏
士横議者雖多於其中獨有楊朱墨翟之教盛行而莫之抏
也天下之言不歸楊則歸墨言從其說者之衆也舉天下之
能言者不以楊朱爲師則以墨翟爲師而堯舜禹湯文武周
公孔子之教　道也楊氏爲我是無君也者此孟子之所
以闢楊朱也何也朱之爲說曰㧞一毛而利天下弗爲也且
夫惟天生民有欲無主乃亂故人主者天之所置非天下徒
尊之也葵藿之於太陽江漢之於海鳥獸之於麟鳳皆此物
也而誰敢易之是故天下之士忘身以爲主忘家以徇國非
直苟利禄也假使世之學者皆操楊朱之心雖損一毛而不
以利物是無與事君者也故曰是無君也墨氏兼愛是無父
也者此孟子所以闢墨翟也何也翟之爲說曰摩頂放踵利
天下爲之且天之生物也使之一本父母是也今夫人有父
母有兄弟有夫婦均此愛也而先王立教每爲之差而獨隆
於父記曰爲人子者不可不私其父不私其父不可以
爲人子矣是故有東宫有西宫有南宫有北宫此言苟私其
父雖其父之伯仲不可以不異宫也又曰資於事父以事母
而愛同天無二日土無二王國無二主家無二尊以一治之
也故父在爲母齋衰期者無二尊也此言苟尊其父雖父之
妃不可以不殺服也是之謂一本假使世之學者皆操墨翟
之心愛無差等是人人而父也故曰是無父也無父無君是
禽獸也者孟子極其弊而言之也人所以相群而不亂者以
其有君父也有君在則上下尊卑貴賤之分定有父在則長
㓜嫡庶親踈之分定定則不亂矣苟無君父則凡有血氣者
皆有爭心苟有爭心不奪不厭是人心與禽獸無擇也公明
儀曰庖有肥肉廐有肥馬民有飢色野有餓莩此率獸而食
人也者此孟子舉公明儀之語推廣言之也公明儀以為國
君之肥馬在廐而民飢莩在野是為君者率獸而食人也楊
墨之道不息孔子之道不著是邪說誣民充塞仁義仁義充
塞則率獸而食人人将相食者盖孟子終言楊墨之害與禽
獸無異也且夫孔子之道所以尊信於萬世者非儒者能強
之也誠以三綱五常不可一日殄滅故也三綱五常不明而
殄滅則天地不位萬物不育矣自古及今天地無不位之理
萬物無不育之理則三綱五常無絶滅之理三綱五常無絶
滅之理則孔子之道無不足尊信之理今楊墨者自信其私
說而不信孔子故楊墨之道不息則孔子之道不著如此則
邪說行而仁義廢今夫人之所以老者相共養㓜者相撫字
敵巳者相徃来以其本諸仁義之心也無君則不義無父則
不仁矣此心苟亡則私慾横流弱者之肉強者之食爾故曰
人将相食吾為此懼閑先聖之道距楊墨放淫辭邪說者不
得作此孟子以衛道自任之言也且孟子非好辨也惧斯道
之不明而人心淪胥至於
　　　　　謂君不君臣不臣父不父子不子雖有粟吾得
而食諸雖有天下不能一朝居也此聖賢之所大懼也作於
其心害於其事作於其事害於其政者言淫辭邪說之初亦
甚㣲也不過其門人弟子轉相傳授以為可行而深信之焉
耳夫苟有是說也在扵人心則不見之扵行事斯巳矣苟見
之行事則必害及於其事不施之扵有政斯巳矣苟施之扵
有政則必害及扵其政孟子逆知二氏之學一日得志扵天
下其害有不可勝言者聖人復起不易吾言矣者孟子篤扵
自信之辭也臣聞之曰天下未嘗一日無邪說也聖王在上
教明而禁立雖有邪說而不得行耳反道敗徳侮慢自賢有
苗氏之邪說也而虞舜遷之威侮五行怠棄三正有扈氏之
邪說也而夏啓征之謂祭無益謂暴無傷謂已有天命謂敬
不足行啇紂之邪說也而周武㓕之然則道術分裂間為異
端自唐虞三代有焉而卒不足以干大中至正之統者聖王
在上故也今夫楊墨非有王公貴人之勢也非有醲賞以誘
率人嚴州以驅迫人也又未得嘗試其術於戰國之際也而
天下翕然從之不歸楊則歸墨是豈一人之力一朝一夕之故
㢤盖聖王不作則教不明禁不立教不明則曲學之論興禁
不立則朋邪之類勝及其末流而莫之救也由此觀之凡不
本於孔子而敢為異說者豈不甚可畏㢤有聖王者作豈可
不深察㢤
　昔者禹抑洪水而天下平周公兼夷狄驅猛獸而百姓寜
　孔子成春秋而亂臣賊子懼詩云戎狄是膺荆舒是懲則
　莫我敢承無父無君是周公所膺也我亦欲正人心息邪
　說距詖行放滛辭以承三聖者豈好辯㢤予不得巳也能
　言距楊墨者聖人之徒也
抑遏也兼并也言并治之也膺當也言北當戎與狄也懲艾
也言南(艾荆/楚及)羣舒也承止也言天下莫敢禦之也聞之曰聖
賢之生斯世必以天下為巳任當堯之時洪水為天下害啇
之末夷狄禽獸為天下害周之衰亂臣賊子為天下害戰國
之際邪說詖行為天下害洪水夷狄之害則生人不得安其
居不得安其居則不得適其性矣亂臣賊子之害則生人不
得定其分不得定其分則不得適其性矣邪說詖行之害則
生人不得修其學不得修其學則亦不得適其性矣是皆人
心之所由紛亂而昏蔽也聖賢者天民之先覺将使之啓迪
人心而歸於正者也則以生人為巳任者聖賢之責此正人
心以承三聖孟子所以不得辭也是故禹不抑洪水周公不
兼夷狄驅猛獸使斯人脫於不安其生之患而君臣父子兄
弟夫婦相保也則禹周公之責不塞孔子不明亂臣賊子之
罪使斯人脫於不定其分之患而君臣父子兄弟夫婦相保
也則孔子之責不塞孟子不辯邪說詖行之非使斯人知所
學而君臣父子兄弟夫婦相保也則孟子之責不塞禹周公
得君以行其道則見之立功孔孟不得君以行其道則見之
立言凡以盡聖賢之責而巳且夫禹周公人臣也孔孟布衣
也夫為人臣為布衣不敢不以天下為己任况尊為天子富
有四海之内乎今敵國之為患大矣播遷我祖宗丘墟我陵
廟膻腥我中原左袵我生靈自開闢以来夷狄亂華未有甚
於此者也髙宗﨑嶇百戰撫定江左将以討賊而沮於議和
孝宗憂勤十閏經營富疆将以雪耻而屈於孝養二聖人之
責至今猶未塞也　陛下以仁聖之資嗣有神噐豈得一日
而忘此耶　陛下誠一日不敢忘此則當以天下為巳任而
不敢以位為樂所謂一日不敢忘此則不敢以位為樂者每
行一事每用一人必自警曰得無為敵國所侮乎吾民困窮
如此吾士卒驕惰如此吾内外之臣背公營私如此吾父子
之間歡意未洽如此吾将何以待敵國也常持此心常定此
　計周公豈欺我㢤則大義可明大功可立矣雖然臣特因兼
　夷狄彂明一事爾若夫人心不正豈止於此皆　陛下之所
　當講也臣不勝拳拳
　　　　　僖祖太祖廟議
　　詩清廟祀文王也　執競祀武王也　天作祀先王先公
　　也(先王謂太王以下先/公謂諸盩至不窋)思文后稷配天也　我将祀文
　　王於明堂也　雝禘太祖也(禘太祭也大於四時而/小於祫太祖謂文王)生
　　民尊祖也　天保禴祠烝嘗于公先王
　　禮記中庸武王末受命周公成文武之徳追王太王王季
　　文王上祀先公以天子之禮　大傳禮不王不禘王者禘
　　其祖之所自出以其祖配之(盧植/以禘嚳為五/年殷祭以后稷配之)繋之
　　以姓而弗別綴之以食而弗殊百世而昏姻不通者周道
　　然也
　周禮大宗伯以肆獻祼享先王以饋食享先王以祠春享
　先王以禴夏享先王以嘗秋享先王以烝冬享先王〇典
　瑞祼圭有瓉以肆先王　司几筵祀先王昨席亦如之〇
　司服享先王則衮冕享先公則鷩冕　大司樂乃奏夷則
　歌小吕舞大濩以享先妣(先妣姜嫄也周立廟自后稷為/始祖姜嫄無所配是以特立廟)
(祭之謂/之閟宫)乃奏無射歌夾鍾舞大武以享先祖(先祖謂先/王先公)
　天府掌祖廟之守藏(祖廟始祖/后稷之廟)守祧掌守先王先公之
　廟祧(廟謂太祖之廟及三昭三穆遷主所藏日祧先公之/遷主藏扵后稷之廟先王之遷主藏扵文武之廟)
　儀禮䘮服傳諸侯及其太祖天子及其始祖之所自出(馬/昭)
(云諸言祖者近言/太祖逺言始祖)若公子之子孫有為國君者世世祖是
　人也不祖公子春秋外傳魯語藏文仲曰有虞氏禘黄帝
　而祖顓頊郊堯而宗舜夏后氏禘黄帝而祖顓頊郊鯀而
　宗禹啇人禘舜而祖契郊冥而宗湯周人禘嚳而郊稷祖
　文王而宗武王幕能帥顓頊者也有虞氏報焉杼能帥禹
　者也夏后氏報焉上甲㣲能帥契者也啇人報焉髙圉太
　王能帥稷者也周人報焉凢禘郊祖宗報此五者國之祀
　典也
以經傳攷之自啇而上以受命之君為宗而祖其所始生之
帝故虞夏以舜禹為宗而祖顓帝啇人則異是矣亦以受命
之君為宗而祖其所始封之君故啇以湯為宗而祖契周監
二代郁郁彌文於是以受命之君為祖繼祖為宗而郊其所
始封之君故周人郊稷祖文王而宗武王(文王未稱王何以/得為受命之君周)
(公為之也其在詩文王文王受命作周也大明文王有明/德/故天復命武王也此周公推受命於文王祖文而宗武之事也)
其在詩思文后稷配天則稷之郊樂也清廟祀文王則文王
廟樂也執競祀武王則武王廟樂也我将祀文王於明堂則
又文王配帝之樂也文武每廟各有樂章而后稷廟無專樂
則見周祖文王而后稷不在七廟之列於是有先王先公之
廟祧先王謂太王而下先公謂后稷而下其在詩天作祀先
王先公則后稷以至太王王季之廟樂也(文武每廟各有樂/章文王配帝又別)
(有樂假如后稷爲太祖則不應但有郊樂而無廟樂今天作/一詩通用之先王先公則由王季而上其遷主皆藏於后稷)
(之廟而合享之明矣在書洛誥秬鬯二卣禋于文王武王烝/祭歲文王騂牛一武王騂牛一不及后稷不應每事皆遺太)
(祖又明/驗也)由此言之后稷固先公之廟也(守祧八人盖以此以/天保之詩曰禴祠烝)
(嘗于公先王先公時祀固同而周禮享先王/禮甚備享先公但用鷩冕或亦有隆殺之等)記曰武王末受
命周公成文武之徳追王太王王季文王上祀先公以天子
之禮當武王之末追尊三世周公金縢之卜但告三王則太
王爲祖而文王猶爲穆考酒誥所謂穆考文王是也成王制
禮作樂更定廟制於是推稷爲始祖文王爲太祖閔予小子
之詩曰扵乎皇考永世克孝念兹皇祖陟降庭止則武王祔
廟成王時也雝禘太祖謂文王也其詩曰既右烈考亦右文
母則是以文王為祖而武王為昭考矣武王為昭考故文王
之子皆第稱昭富辰所謂文之昭武之穆是也(周禮天府掌/祖廟之守藏)
(注云祖廟謂后稷始祖之廟詩禘太祖注云太祖謂文王王/肅家亦曰文王自是祖廟孝經云宗祀文王宗自訓尊則以)
(后稷為始祖文王為/太祖王鄭同此說也)䘮服傳曰諸侯及其太祖天子及其始
祖之所自出此始祖太祖明文也(馬融云諸言祖逺言始祖/近言太祖是也韋昭曰啇)
(家祖契周𥘉亦祖后稷而宗文王至武王雖成文王之業而/有伐紂定天下之功其廟不可毀而後更祖文王宗武王此)
(說近/之矣)孔子稱之曰孝莫大於嚴父嚴父莫大於配天周公其
人也昔者周公郊祀后稷以配天宗祀文王於明堂以配上
帝以為周公其人言非周公不足以及此明非夏啇之舊也
周變夏啇非特此也追王至於三代前此未有也繋姓至於
百世前此未有也推其所自出至於禘嚳又前此未有也(啇/人)
(禘舜至周禘/嚳世数益逺)是謂仁之至義之盡也漢魏以来諸儒攷經不
詳或得或失王鄭二家互相詆毀要不足深信此某所以專
以經為斷以賛廟議之决共惟本朝世次弗彰今當以太祖
之所推尊為定以僖祖為始祖之廟與太祖之廟皆世世享
推廣孝思崇長㤙厚則群臣之議不相抵捂而大典可就矣
止齋先生文集卷之二十八
止齋先生文集卷之二十九
　　　壬辰廷對
臣恭惟陛下彂徳音下明詔博考漢唐巳然之効下問承學
之臣慊然有師古不自用之心頋臣淺陋何以稱塞抑臣聞
自古建議之臣赴功之臣翊扶治道之臣類竊嘆曰不遇聖
主如遇聖主當不自用則言無難行事業無難就者臣亦稽
之漢唐興王雖六七作考論君徳鮮能全羙是以規模𥚹迫
而治効凡近陛下寛仁神武對于二五之隆粤自紹堯所以
剪除文具脫畧邉幅嘉與群臣洗凡而破陋以躋至治以迓
宏休甚盛甚羙臣愚妄自量度陛下之　聖誠具二羙何謂
二羙臣觀比年有大更張有大施設造命之初慮不可奪一
旦事狀陳露　陛下頓悟立改曾無留難天下咸曰陛下之
無我自昔所進今不知其為何以其間盖有違詔令負任使
者陛下察見情偽一予一奪動中公議天下咸曰陛下之知
人夫以無我之量知人之明於漢唐可俯視焉而臣伏讀聖
䇿曰朕丕承大統司牧兆人寅畏嚴恭懼徳弗類是以順考
帝王之憲鋪尋載籍之陳求其可師以濟于治盖方慊然師
古而不自用如此則臣所謂言無難行事業無難就者捨此
時尚安湏耶然而十有一年于兹而治績未進于古下情猶
欝公論猶沮士大夫猶有懐不敢盡獨何歟或者陛下之所
以聖亦所以累盛徳歟不自用之心雖能形之於言未能克
之於事歟臣竊迹前事曩者創復彂運經營移屯當時廷臣
亦有䟽其非是者而　陛下姑惟試之終於無狀今謀者有
譴矣(将命者有譴/矣豈惟朝野)誦九重之不吝而服其英㫁哉雖陛下将
自喜矣苟惟自喜是以為累夫有去故之喜則有圖新之謀
抑臣未知来者之獻計果有以異乎此否也以臣叅之輿言
揆之事情其誕謾苟且舉是類耳陛下捨彼取此而不察其
適相類臣恐後之悔今亦猶今之悔昔無乃以大有為之時
徒費而為改過之日月乎夫以天子聖明春秋鼎盛何向不
立今且二紀歴日彌長歲復一歲改過不給可不為惜乎漢
元帝唐徳宗寵任群佞不移如山遇主如此政復何恨柰何
以虚心大度過不憚改而僅足以度越庸主而　竟無所施
也聴言之道亦於誤者察之耳假如曩者以好邊功誤繼今
言邉功者無遽聴可也反而求之愛根本可也曩者以徼近
利誤継今言近利者無遽聴可也反而求之識大軆可也且
陛下何不一思曩者誰為主張是乎時不再来事且積廢毎
試不効曾未决捨巳乃數悔而頻改之豈所以圖全耶臣是
以妄議陛下雖有無我之量而累於自喜也且陛下之所尊
信所寵任其果以為皆忠實而無欺乎深謀逺慮而無敗事
乎若果待之如此臣知陛下必巳舉國以授之矣今乃不然
雖巳尊信巳寵任盖至於論人論亊之際陛下類有執而不
從從而不盡者然則尚疑之歟夫尚疑其人則必既其情而待
遇如故委寄如故　何耶豈非聖明之意自謂吾能
知之吾能駕馭之彼雖欲為欺不可雖欲害吾治不可姑亦縱
捨而弗問乎以此自恃所患滋大何者聦明所加豈無限極
萬機之務烏能徧知陛下之所執　十不一二而轉移侵竊於
冥冥之中殆不可勝數矣夫未知猶可耳既已知之彼且求
固凡所以自歸於君上者惟有恭順耳惟有伺候趨和耳惟
有養交借譽以蓋前愆耳　陛下見其如此因置弗慮豈知
面從者皆所以為背違之地乎苟無誠慤豈足慿藉今予之
亊權假之歲月足以遂其私矣徒曰駕馭隂受其害此臣所
大惑也大抵使貪使詐惟瓜牙之賤役可也股肱心膂要湏
忠良用人之道百王一法不宜以洞見是非易此弗守臣是
以妄議陛下雖有知人之明而累於自恃也夫　陛下之
　師古豈不曰吾将不自用也然而陛下以無我之量而累
於自喜以知人之明而累於自恃始臣管窺陛下之所以師
古是誠不自用耶抑名曰師古而實自用也臣伏讀聖䇿曰
惟七制之明后若三宗之顯王固本培基則有務徳之君振
旅治兵則有雄才之主習聞其號未睹厥成咸有所偏未臻
于極夫樂其號而考其成患其偏而要其極誠如所言信
陛下有師古之實矣抑臣有疑焉何也臣伏讀聖䇿曰若孝文
之徳則罪不孥官不女惜露䑓之費除租稅之征可謂仁矣
然而恬芒刃之施釋斧斤之用惟尚寛厚其威不伸朕以孝
文之文也而能厲之以武不亦善乎臣固知陛下慕文帝之
寛仁足以冨民而所闕者武功也且陛下自度所以富民者
何如文帝耶臣觀文帝以錢榖問丞相而陳平不對謂是有
司事耳非所以煩廟堂由是漢之計臣得以自盡倉廪之吏
至以氏其子孫臣不識今之所謂家宰制國用於左藏之外
別為南庫者何也且其辭曰經費一領於大農而増羡幣餘
之入南庫受之其名頋不甚羙乎然而操制國之權與司農
孰為輕重增羡者遄有遷擢經賦辦否則莫能黜陟也厥今
漕臣守臣類多自營觀此二途意将安向是以比歲經賦日
耗而南庫之積日滋大農告匱時捐數有萬緡以相𥙷足比
及奏聞屢有徳色且均之為國用耳虚彼盈此竟何謂耶夫
兵廪如昨吏禄如昨凡歲百湏如昨而大農甚匱将安取此
陛下信以為版曹諸臣自賣以取辦乎抑甘受闕額擁虚数
坐俟乏絶𬒳誅譴乎不能為此必且他為謬巧以苟逭嵗月
之責是以上不加賦而民生嗷嗷夫暴征横歛出於朝廷則
羣臣得以論列細民得以赴愬今也州縣之賦一按故籍無
秋毫加益焉而有司巧為斡旋暗相資奉旁縁科色誅求錙
銖羣臣欲論列之耶細民欲赴愬之耶而獨無彰彰之名可
以指摘所以至仁在上惻隠至矣而澤不下流是可不為寒
心夫文帝以司農理財至於寡取　陛下以宰相理財至於
多取臣故曰　陛下慕文帝之富民而不由其道所以評文
帝者誠善矣而無益於治也臣伏讀聖䇿曰若孝武之功則
選明将討不服匈奴逺遁百蠻向風可謂盛矣然而積屍暴
骨快心胡越財賄耗而不贍干戈因以日滋朕以孝武之武
也而能本之以仁不亦善乎臣固知　陛下慕孝武之雄才
足以強兵而所不取者薄於仁也且　陛下選将厲兵亦嘗
用武帝故事乎臣觀武帝操縱将帥最有䋲尺　旦乃以愛
故欲将貳師夫以帝之威靈寵一偏将其誰敢議而帝也必
枚卜諸将貳師最吉然後行之誠不欲以女子之故弛廢家
法抑絶廷議也今天下之兵不属之三衙與邉帥乎或云近
者禁扈之際專閫之寄徃徃由徑抑臣䟽逺未知信否間亦
得之防夫走卒街談巷議以為諸将平時所以侵尅廪錢隠
占伍籍貿易稱貸以謀聚財大抵将以結交媒進身耳臣竊
憤之夫以陛下䔍意戎事妙選授鉞雖大臣且不預議尚安
有此日夜思念莫執其咎或者左右朝夕積譽之漸逰談之
久亦足以宿留宸聦而宻囬天聴耶患生所忽殆不易知
陛下習聞姓名忽不以次用之當是時豈敢有誦言論薦者
乎蓋其於簡記之先借助多矣夫㫁自宸衷㤙顧歸下賂入
私室怨在公家凢有愛君之心誰忍聞此况又将帥素輕士
不素附而欲望其立功靖邉不亦難乎且武帝以私選将猶
不廢公　陛下以公用人柰何不稽于衆顧得以容私耶臣
故曰陛下慕孝武之強兵誠得其所長而擇将之理未盡臣
未見其能強兵也臣伏讀聖䇿曰文者帝王之利器武者文
徳之輔助也文之所加者深則武之所及者大唐之太宗實
惟兼之觀其内平禍亂外除夷狄安靖黎元各有生業史氏
所以稱其功徳兼隆由漢以来未之有也臣又以知陛下小漢
家之偏尚而想正觀之獨隆陛下之志豈不大而學豈不博
哉然臣㩀漢鑒今未能無惑而折衷諸唐殆有四未諭焉夫
陛下以古問臣臣不敢徒以古對如陛下誠有慕於唐歟臣
請言今之所以異於唐者碩陛下審擇而更張焉則豈惟如
唐将有隆於唐者惟陛下所欲耳太宗諌官入閤之制非以
求諌耶而陛下不樂忤意之臣此臣之所未諭者一也太宗
幕府學士之選非以崇儒耶而陛下有䡖視儒生之名此臣
之所未諭者二也太宗感魏證之言使群臣不存形迹陛下
乃以近名責臣下此臣之所未諭者三也太宗屈意讎臣而不
以秦府自衛陛下乃以合黨疑外庭此臣之所未諭者四也
臣非但以太宗望陛下者安敢懐所未諭而不試陳于前曩
者議除發運議遣泛使論思　臣一語不合徃徃罷斥甚或
流竄事亦少異矣雖然是尚有可諉者曰是非官守言責也
日近除授而䑓諌有所彈奏舍人不書黄學士不草詔是不
曰官守言責乎蓋軄分常事耳而夜半一紙忽從中出或廢或
逐曾不淹辰而吏卒譏訶不容置輦轂下夫震霆不及掩耳
古所以待桀猾也此皆陛下忠愛臣子進退惟命安用若此
忽忽惶惑民聴哉夫陛下有混一夷夏之志而不能容一二
齟齬之臣将以垂宗社無窮之休而不䏻少屈湏臾之聴省
闥䑓掖虚位㡬月臣竊恠此何景而見於不諱之時也太宗
獨不怒諌臣乎宮中無髪之語尚能忍之深知言路閉塞乃
人主切身利害彼紛紛以口舌爭者果誰為也臣以為陛下
誠慕大宗當自求諌始腐儒空談祗亂人聴豈惟人主厭此
雖稍知務書生固自厭此陛下不與共事其誰念之哉然而腐
儒端不可用而不可有輕視儒生之名何也非所以招徠其
類也非所以令衆庻見也脫有真儒亦其儔輩或以取輕為
媿而一動歸去来之心陛下安能有之夫燕昭之禮郭隗其
虚聲猶足以致士焉有聖人撫御天涵地育而一旦有弃士
之名哉且以陛下臨御以来凢所謂陋儒其被戮辱蒙頓挫
者誰乎蓋未之見而逺方之士風傳料想徃徃過當或曰經
筵特虚器耳科詔特故事耳賜出身特未混流品耳無乃闕
盛羙矣乎十八學士豈盡全才間亦無過區區章句文墨淺
事而太宗兼取並蓄厥意不獨為縁飾也臣以為陛下誠慕
太宗當自崇儒始夫好名之士貌異而心不同如其浮躁剛
愎掠羙于已而歸過于君誠不足頋惜也以臣泛觀人才無
慮數等蓋亦有介直而不隠踈易而寡慮其温言似掠羙其
憤悱似歸過者要其存心至拳拳也至不自為計也若以好
名槩視無乃非所以全愛之乎且陛下亦知其所以失者乎
其器度不宏其所養未厚焉耳夫惟容小所以見大納汚所以
成深人主固當有逺過天下之量也儻亦以不推遜為諱不
彌縫為嫌不㡬於示天下狹耶正使不然而以聖徳洪深責
備臣子稍稍矜露亦恐凢百在位俱不足以望清光佐下風
矣陛下将誰與共理乎臣故以為陛下誠慕太宗惟無以近
名責臣下可也獨不觀魏證請以諌藳付史官乎脫欲爭名
将以焚草為賢矣仆碑之䜛乃晚節一恨又何足法臣竊考
自昔黨議多興於下何者此人臣相傾之私而非君上之願
也蓋黨成則大官重權利歸于巳誅戮斬殺怨在一人而禍歸
社稷若其不成又将沉浮苟免耳由此觀之黨議成否一無
便於上者此太宗所以中持衡焉無所偏倚以銷伏其爭而
和平其心臣愚不識近日戒令何為而合黨之言累累發也
以臣觀今群臣大抵外同内異惟身是計何暇相黨假如議
一大政䟽一大臣甲纔譴訶乙且退縮其餘立而觀之耳甚
者反是而迎合耳陛下何不審觀比年亦有議一事而連章不
置如曩時濮議新法事乎亦有用一人更數年不奉詔如曩
時李定入䑓宋敏求李大臨蘇頌之徒乎亦有逐一人而同
列乞與俱坐如曩時范仲淹尹洙余靖之徒乎正患人臣不
同心耳而陛下方以為黨此人臣私議於國何利而可倡於
君上哉臣故以為陛下誠慕太宗惟無以合黨疑外廷可也
牛李之禍唐之所以亡也豈太宗家法乎臣伏讀聖䇿曰瞻
言清風竊所嚮慕伊欲規其能事跂其成績何修何飾而外
户不閉行旅不齎何取何營而斷獄㡬刑措米斗直三錢歟
家給人足厥道何由仁義功利四者之宜當安所施臣以爲
太宗能事成績不越數端陛下所爲修飾莫若去其不如太
宗而就其如太宗者捨是将有所營取焉非臣之所敢知也
且陛下試思臣之所未諭者其與太宗異果何由歟豈非恃
天資之髙明謂天下可獨運而專齗歟昔正觀之初蓋有以
獨運之說惑太宗者矣而太宗卒莫之聴是以後功利先仁
義而收家給人足之効陛下欲比迹焉而操其所不用之術
臣竊爲陛下惜之方今下情猶欎公論猶沮士大夫猶有懐
不敢吐而陛下方且顧盻周行類不適用慨嘆當世殆無其
人非以忤㫖而去則曰是腐儒耳則曰是好名耳則曰是黨
耳然則陛下臨事腹心将安寄乎於是乎雖有弃文尚武親
内踈外之心臣豈不知陛下固非好違經常　然改圗而徒
蒙不韙之議哉誠以一時聞望之士歴試而甚亡具十年以
来凢許國者皆不踐言也大功未立萬緒缺然展轉周囬莫
能與濟是獨非人臣負陛下至此哉雖然意有所偏則事有
其禍詩不云乎無田甫田惟莠驕驕無思逺人勞心忉忉臣
竊憂陛下之他有所求将以獨運専㫁而去道愈逺徒以
勞心也且陛下之所以右武臣未知何如也竊聆近制削下
拜之禮升雜壓之序夫操馭英雄亦顧聖略何如耳安用此
瑣瑣為耶是固其細者也彼閨閤賔賛之臣肺腑之戚强名
曰武特服餙類焉耳爵號類焉耳欲實安能而陛下優㳺容
與累年之乆而再卑之樞筦之地豈惟縉紳煩言韋布䘮氣下
至於老兵悍卒亦籍籍後議有侮視不平之心方當大有為
之時而但曰不必右武誠迂濶矣若陛下但以名取苟服餙
爵號僅與文士異輙取而寵之百僚之上罷亦不失麾鉞居
不足與謀也出不足與戰也無乃似武而卒非乎夫以似是
而非之人躐䖏民上而曰以作士氣以起戎功臣恐其去腐
儒無㡬也陛下何不因群心之所共違而察一意之所獨嚮
乎且陛下清心寡欲不翫細娱彼侍御僕從之臣凡所以承
間而取憐者一無惑焉則陛下豈偏厚内廷者㢤或者徒以
好事逺畧好察臣下興利除害之心動乎其中而或為容恱
者所中耶何者欲撃射之便則不可與外廷共習欲探伺之
宻則不可與外廷共議欲用甞試之說則不可與外庭共施
行勢非此曺安用乎夫陛下用之纔不過此耳而影響氣艶
足以傾人不惟容姦殆且生患比年群臣或以言斥或以事
斥者相繼也獨侍御僕從未有聞焉豈在位皆浮偽而彼獨
無所蔽欺耶其地宻邇其彌縫之計精也陛下手撓指頋彼因
而趨之矣陛下聲嗟氣嘆彼従而和之矣若是而不䏻幸免
将誰幸免耶外議因是謂果親之也患且必至陛下何不因
群心之所共違而察一意之所獨嚮乎陛下聖䇿之末丁寜
於臣曰子大夫習先聖之術明當世之務合志變義其知之
矣具明以啓告朕悉意正論無枉執事朕将親覽焉臣誠淺
陋無所稱塞區區之愚獨以為陛下有師古不自用之心而
頋恃於獨運專㫁任一意之所獨向而忽群臣之所共違是
以下情猶欎公論猶沮而士大夫猶有懐不敢盡故於卒篇
乎獻焉而不復它云詩云心乎愛矣遐不謂矣臣不勝拳拳
止齋先生文集卷之二十九
止齋先生文集卷之三十
　　表
　　　乾道壬辰進士賜第謝
　　　太上皇帝
踈愚之對爰契九重聲教所陶聿来三紀推本功徳度越古
今中謝竊跡本朝家法之詳䆒觀列聖心傳之要規模一
以經術事業付之書生　皇帝陛下所以載纉大猷曲垂清
問臣等顧遭逢之幸甚而循省之缺然其何稱塞招延之休
徒以生長涵養之澤兹盖伏遇　太上皇帝陛下道久忘世
仁深入人光昭斯文燕及今日退藏于宻資萬物於乾元長
彂其祥生多士於王國臣等敢不益堅精白茂對龍光言念
何繇庻㡬無斁(士捋/無負)虞舜聦明之朝遐不作人其敢忘
周王夀考之賜
　　　桂陽軍謝到任
湛㤙所𬒳樂歳相仍邊境晏然書生幸甚中謝伏念臣起於
寒逺持是空虚慗嘗試之罔功欲自新而無路粤惟郴桂介
在湖湘周職方之所未聞漢刺史之所不察惟本朝之建國
合四海以為家盖壌地僅同於附庸則簡書皆聴其專逹如
臣疪賤際此休明雖貪假守之榮但求便道亦有来王之問
爰至公車誠世所謂謹守三尺之常而臣實為上通九重之
始譬諸稺子得言笑於親前意者孤根有發生之天幸兹盖
伏遇皇帝陛下不居其聖無斁於人凢試其外服之勞皆待
以晚成之節遂令庸冗亦與寵光臣敢不言念昨非務收後
効母以已見紛更已便之教條尚於公餘増益未䏻之問學
　　　髙宗小祥慰　皇帝
鋪筵仍几方篤時思鑚燧新烟忽更歲序九重號慟率土悲
　摧中慰恭惟　皇帝陛下道對百王識髙千載諒闇如古不拘
　易月之文練祥於今尚損踰年之禮追惟愈逺痛甚何堪伏
　乞少抑聖懐紹世徳作周之孝特垂天聴徇同心戴舜之誠
　　　　賀　登極
　揖遜相承乾坤嘉頼謳歌所暨夷夏宗依中賀恭惟　皇帝陛
　下篤生元良遵養濬哲鷄鳴而起方趨問寢之時龍躍以飛
　俄繼中天之統彛倫秩叙暦服延洪永惟二典以還亦既千
　載于此髙皇於漢無神噐之傳太宗於唐非儲闈之正孰與
　以明述聖自祖及孫當垂拱以襲堯盡君之道爰詢謀而命
　禹若帝之初獨冠百王同符隆古臣適際離亨之㑹叨分邉
　瑣之麾跂望清光欣霑殊渥但與林篁之衆咸有葵藿之心
　　　　謝　登極赦
　維帝出震與物為春在舜紹堯眚災肆赦爰孚大號實本舊
章中謝共惟　皇帝陛下誠足以格幽明徳足以侔髙厚養以
天下嗣萬世無疆之休洽于民心思匹夫不𬒳其澤聿觀載
籍具在儀周有大賚盖惟初基漢與更始但為故事未有重
規疊矩一視同仁率循繼照之初備舉好生之典臣遭時華
旦假守遐方葵藿傾陽式謹朝宗之義蓼蕭零露敢忘滲漉
之㤙
　　　賀　夀皇聖帝尊號
舜薦之天以禹傳九疇之正乾稱乎父則震成六子之功夷
夏榮懐宗社嘉頼中賀恭惟　至尊夀皇聖帝陛下徳及動植
孝通神明素隆藝祖之丕圖昭受髙宗之大烈方邉鄙不聳
盖聞中國之至仁而羮牆靡忘欲行天下之逹禮遂辭尊於
南面爰致養於東朝况夫暦數有歸彛倫攸叙惟聖知聖繼
今實為萬世之休可名非名舍此曷表一人之意雖六言而
　甚約與二典以相輝臣假守遐方遭時盛事上未央之夀正
　隔於清光說稽古之書尚修於薄伎
　　　　皇太后移御慈福官賀　皇帝
　暦數有托而伸堯母之尊謳歌攸歸則本禹疇之叙粤惟自
　昔莫若方今中賀共惟皇帝陛下恭敬温文聦明睿智乃眷夀
　皇之顧聿懐神噐之傳為天下得其人遂忘南面為人子止
　於孝式奉東朝惟太極之生兩儀與三聖之守一道未之嘗
　見可以擬倫臣叨備符分阻陪旅進雖恭想瑶池之宴與世
　相忘然永同沔水之宗自今以始
　　　　皇太后移御慈福宫賀　夀皇聖帝
　尭天逾逺方切於追懐文母彌尊益隆於夤奉中賀恭惟
　至尊夀皇聖帝陛下躬上聖之質嗣中興之功歴年于兹薄
　海無事粤從恭黙極為人子孝之思竟托倦勤决以天下遜
之計欲備東朝之甘旨不知南面之崇髙二典所無百王何
取臣叨分符守阻簉周行富貴無足解憂幸粗知於大義謳
歌咸曰與子願永暨於同心
　　　立后賀　皇帝
父作子述増光典謨身修家齊匹休南雅属彌文之具舉罄
群聴以交欣中賀恭惟皇帝陛下得聖之傳繼天之統深惟内
則莫隆媯汭之風粤自初潜元重塗山之選爰稽謀於慈極
以䄮正於中宫于以成未央奉觴爲夀之歡于以對長樂含
飴弄孫之福遐觀徃古孰盛當今臣假守偏城欣聆鉅典但
縻廪稍曾無僕馬之勞當課農桑以廣耕蠶之化
　　　賀皇后
維帝出震維坤承天宗社榮懐華夷康共恭悄皇后殿下徳
足以配任姒功足以佐唐虞肇開青宫及建皇極問安六寢
嘗同共子職之勤正始二南又得化天下之道以鷄鳴之盥
櫛成象服之委蛇可謂日並月明風自火出臣欣聞郵置阻
預歡呼雖幸雲龍共覩聖人之作自憐僕馬曾無臣下之勞
　　　皇帝登寳位進奉銀
重明繼照當班瑞群后之初一徳尊天率貢金九牧之舊上
件銀地不愛寳而後出人不易物以為珎敢傪任土之儀庸
見来庭之義箱篚不腆斧鉞奚辭
　　　謝賜暦日
通天地人大一王之作統恊時月日罄四海以朝宗拜賜甚
榮尤職惟謹中謝竊以暦之䟽宻代有革因原於日積之餘分
揆以歲差之衆說及大衍而始定至統元而加詳自有此書
莫如今日恭惟丨皇帝陛下不愛其道以覺斯民比元㑹之
肇修當三陽之緫至凢兹敬授皆所裁成徇以孟春昭示人
臣之憲觀之挾日誕敷都鄙之和臣敢不奉以周旋勤於勸
課及幽風之寒暑秩叙農功同魯史之春秋寳為邦與
　　　紹熈改元賀　皇帝
一元之建雖曰舊章二羙之并兹惟盛事中賀竊以䇿書所記
年號則多有以守成而愧揖遜之君至於更化則非㳂襲之
意未若二聖親傳於大寳兩朝兼著於隆名播告多方超踰
前古恭惟皇帝陛下審時所上親政於初逺惟紹大業之
難近思熈庻績之廣聿稽堯舜之典合為禹謨奄有夏啇之
年布在周歴臣繆持使節欽誦韶書恊時月正日敢有不恭
道徳意志慮愧非其任
　　　賀丨夀皇聖帝從吉
三年一祫率古舊章四海八音與民同樂宗祊嘉頼臣庻榮
懷中賀恭惟　至尊夀皇聖帝陛下孝足以通神明徳足以施
孫子宜享厚報而備聖人夀之福宜居常尊而極天下養之
歡與國無窮自今以始臣粗知善頌久去周行喜共遐方復
見舜琴之御瞻言廣内莫陪漢蹕之朝
　　　賀夀聖皇太后從吉
舜畢三年共爲子職漢朝五日燕及孫謀中賀恭惟
夀聖皇太后殿下維徳是行以慈爲寳親見重華之盛永膺
至養之榮長樂東朝肇稱於吉禮瑶池西母茂介於修齡臣
属于隰之載馳喜舊儀之復見龍旗鳳扇想浮慈福之春寳
殿玉巵莫扈未央之駕
　　　賀夀成皇后從吉
式恊靈辰肇稱吉禮天人底豫宗社延休中賀恭惟　夀成皇
后殿下周母嗣音虞嬪著徳長樂宮之養尚小前規内司服
之衣率循彛典親見累朝之盛永陪慈極之尊臣属職馳驅
阻前賀舞衮龍相映想觀廣内之儀韶鳳来翔仰祝後天之筭
　　　至尊夀皇聖帝冊寳賀皇帝
親傳大寳懼功徳之不宣恭上鴻名質詩書而何媿重闈燕
喜率土榮懐中賀恭惟　皇帝陛下道配唐虞行殊曾閔謂孝
非直養莫如得四海九州之心謂禮有常尊孰與兼五典三
墳之號冩之琬琰炳若丹青以彌隆報之文以永昭垂之聞
昔漢之尊大上與唐之事明皇群臣萬歲之称早嘗擁篲二
聖重歡之頌竟亦磨崖以方熈朝皆有慙徳臣欣逢慶事越
在遐方雖揚邁鋪張莫預觀光之列而詠歌嗟嘆曷勝報上
之誠
　　　賀夀皇聖帝
元年正月恭上徽稱五日一朝永膺備養乾坤豫順夷夏歡
呼中賀恭惟　至尊夀皇聖帝陛下軆道之真遺物之累成功
　不宰妙合先天之天聖徳無稱亶為衆父之父尚從人欲爰
　舉邦彛惟富有四海之内之謂尊惟尊居一人之上之謂至
　以言乎夀則歛箕子之福以言乎聖則集孔子之成肆裒朝
　野之談兼採典墳之號於焉㱕羙是亦強名臣幸際昌朝親
　逢盛事吉禮嘉禮雖莫預於觀光大書屢書豈敢忘於善頌
　　　　賀夀聖皇太后
　慈闈備養聖子垂休􁁅騰桂宫羙播玉牒中賀恭惟　夀聖皇
　太后殿下福為晋母徳配坤元率先釐降之風克諧舜孝光
　輔思齊之化丕顯文謨惟重規疊矩之相承致偉蹟宏休之
　間見臣繆持使節阻造朝班聆盛事之鋪張不勝鼇抃與生
　民而鼓舞殆若鳳儀
　　　　賀夀成皇后
　響珮而朝夙嚴内助鏤玉之牒式播徽稱實為邦國之榮豈
止宫闈之慶中賀恭惟夀成皇后殿下母儀克正隂教聿修以
周南肅雍成天保治内之化以坤道柔順賛乾元資始之功
丕揚宏休允属嘉㑹臣繆持漢節阻簉周行聆顯冊之輝煌
預編氓之踴躍
　　　賀皇后
夤奉慈顔職勤櫛縱載揚丕典􁁅動宫闈彌文畢張薄海胥
慶中賀恭惟皇后殿下母儀範俗女則冠倫關雎自北而南盖
由正始天保以上治内悉本躬行值冊寳之告成肅禕䄖而
稱慶臣阻持漢節莫簉周行聞縟禮之修明與編氓而抃蹈
　　　夀聖皇太后冊寳賀　皇帝
奉長樂之觴制獨尊於文母議曲䑓之典禮尤謹於湯孫儀
文畢張天壌交慶　恭惟　皇帝陛下夙推孝治得自家傳
謂侍膳問安猶想含飴之樂而宅中圖大敢虧報本之誠宜
彤管之巍煌與寳章之焜耀仰瞻慈極夤奉徽稱臣将指南
州馳悰北闕鳳儀獸舞忻縟典之修明螽躍蟲鳴預編氓之
抃蹈
　　　賀夀聖皇太后
太𥘉之有太素莫與同尊文子以及文孫曷勝歸羙爰升顯
號用答群瞻中賀竊以老氏三寳唯聖為能箕疇五福以壽為
貴克并盛羙誕受彌文永惟女史之傳未有母儀之懿恭惟
夀聖皇太后殿下行合内則道濟中興與武造周名在九人
之列自尭傳禹功為三聖之叅宜極揄揚以昭報稱臣欣逢
盛事越在遐方呼萬歲者三雖莫陪於善頌襲六經為七尚
碩繼於前聞
　　　賀夀皇聖帝
慈闈就養遽辭南面之尊縟典告成恪謹東朝之奉禮文交
舉海縣均懽中賀恭惟　至尊夀皇聖帝陛下道軼漢唐行髙
曾閔謂聖徳無以加孝敢怠躬行雖天下不足觧憂益勤色
養載衍鴻儀之慶常懐鷄寢之安臣叨擁使軺阻窺仙仗上
萬年之夀莫與鳬趨聞三楚之謡第深鼇抃
　　　賀夀成皇后
尊歸慈極夙嚴婦事之誠羙播徽稱交舉禮成之慶聲傳桂
海歡動椒闈中賀恭惟夀成皇后殿下子育群生母儀六合采
古事而著女則史誦宏休為京婦而媚周姜詩歌懿範飾褘
衣而備養燦玉檢以揚休臣幸際昌期適符明命官庭雝肅
雖莫窺長樂之班原隰馳驅猶欲賦思齊之詠
　　　賀皇后
寳冊楊庭尊歸北闕御輿至閤制謹西廂懽動慈闈孝形薄
海中賀恭惟皇后殿下躬履節儉性鍾恵和司服陳儀載想禕
䄖之敬尚官賛禮夤修棗栗之恭式奉徽稱尤嚴内職臣逖
聞縟典阻造清朝但揄掦卷耳之詩而頌述思齊之羙
止齋先生文集卷之三十
止齋先生文集卷之三十一
　　表
　　　夀成皇后冊寳賀皇帝
長樂問安重闈燕喜太常議禮大冊崇成鋪陳典章炳燿古
昔中賀恭惟　皇帝陛下盡倫之至為治之原重以離明方繼
大人之照受兹晋福聿申王母之休掲盛典於熈朝燦縟儀
於顯冊三宫衍慶千載同時臣阻詣漢庭尚于周隰麟趾騶
虞之化幸際風移鷄鳴鶴駕之朝莫陪旅進
　　　賀夀皇聖帝
五日一朝俱享玉巵之奉六宫九御載揚寳冊之文邦國有
光臣民胥慶中賀恭惟　至尊夀皇聖帝陛下重華稽古正始
齊家事親以萬國之歡虞嬪是相夢帝有九齡之予文母攸
同方㳺神於穆清之宫而垂世皆希濶之典臣繆叨乗傳適
阻稱觴雖莫陪鶴駕之朝觀光禁籞尚能述麟趾之化流詠
河洲
　　　賀夀聖皇太后
鶴駕問安夙備西廂之敬螭章成禮尤嚴北面之朝盛事罕
聞鴻休疊出中賀恭惟　夀聖皇太后殿下助成隂教賛佑皇
圖式符坤徳之元尊為聖母爰作離明之兩親授神孫適昭
掲於徽稱宜恪恭於婦職臣繆将使指逺去朝行雖莫趨長
樂之班但遥賦關雎之詠
　　　賀夀成皇后
三夀作朋備極慈闈之養重明麗正前陳寳冊之文振古所
無大邦之慶中賀恭惟　夀成皇后殿下虞嬪匹羙文母齊芳
袗衣鼓琴克相重華之化寢門侍膳聿成正始之風惟二十
七載之明昌宜億萬斯年之稱頌臣逖聞盛舉欣遇明時鷄
鳴鶴駕之朝雖莫陪於盛事麟趾騶虞之化尚䏻播於聲詩
　　　賀皇后
徽冊有光尊歸北闕尚宫前導制舉西廂彌文煥然内則嚴
甚中賀恭惟　皇后殿下賛禆孝治修㓗母儀䄖翟禕衣寅奉
執笄之禮根車羽盖載嚴問寢之朝式當寳冊之成恭想玉
巵之奉臣冐持漢莭阻簉周行逖聞縟典之肇修自慶愚生
之幸㑹
　　　皇后冊寳賀皇帝
書周正月粤若始年建漢長秋兹惟内治三宫燕喜四海瞻
依中賀恭惟　皇帝陛下離明而巽齊乾健而坤順共爲子職
必有告榛栗之慶彼以　功必有獻穜穋之種眷言中饋聿
自初潜式陳王冊之文用正椒房之號於以端本豈徒示㤙
臣乗傳於兹趨庭罔及關雎正始當明承教化之由卷耳審
官敢在知勤勞之數
　　　賀夀聖皇太后
慈闈問安夙謹東朝之事正宫備冊載修北面之儀鋪揚典
章慰懌中外中賀恭惟　夀聖太皇太后殿下徳尊聖母謀卑
神孫謂九重端冕之儀早垂内則而再拜執笄之禮首建中
闈既陳　衣庸備玉牃臣逖聞縟典阻造外庭望紫闕以傾
馳與蒼生而瞻頌
　　　賀夀皇聖帝
迪從子保喜承長樂之顔先欲家齊親卑塗山之助再掦顯
冊盡岀宏規彌文畢張率土稱慶中賀恭惟　至尊夀皇聖帝
陛下以身為度於禮不愆凢后妃嬪御之常悉循古制而父
子夫婦之王曲盡人倫兾其嗣太姒之音足以正二南之始
式陳玉檢用建椒闈臣逺去朝行謬将使指雖欲殫於頌述
曽莫究於形容
　　　賀夀成皇后
坤象承天甫就㫖甘之奉家人正位仍嚴笄緫之朝宏休載
揚盛事創見中賀恭惟　夀成皇后殿下化由治内道本家齊
謂嗣聖御圗適萬乗龍飛之旦而尚宮奉冊修九重燕寝之
儀式昭六服之常庸備三宫之養臣驅馳周隰瞻望堯階聆
寳瑑之鋪張與編氓而抃蹈
　　　賀皇后
貢金九牧夏統惟新正位六宮周儀攸重於穆椒房之號有
光彤管之書中賀恭惟　皇后殿下作配乾濳同功坤載舜鼓
琴𬒳袗克傳嬀汭之規禹菲食卑宮實變塗山之羙長秋初
建諸夏宗依而　父父之尊榮将以垂孫孫之矩範臣瞻
言京室頌詠河洲獻穜稑於王遥想躬行之事采藻蘋於澗
益觀丕變之風
　　　湖南提舉謝到任
重明麗正方此第功五　在邉　然冐寵業未免宜黜得遷
之儀臣不勝以榮為懼之情中謝竊以蕞爾桂陽鄰於嶺表自
升軍額将五十載之間可紀守臣纔一二人而巳然必宣勞
而滿歲廼能循次以為州未有即賜除書遂将使指輙衡陳
於當路皆度　於它邦周㑹王人㣲亦序諸侯之上漢置刺
史始皆属丞相之官豈容如臣亦預兹選重念臣腐儒無用
假守罔功勤不足以盖荒政之愆㢘不足以塞曠官之責頋
專城而不理况闔部以安施雖幸遭時以政拙心勞而見録
未知善後将力小任重之為憂兹盖伏遇　皇帝陛下自天
出寜如日委照敬識百辟之舉無有幽深允釐庻績之熈不
遺微細遂令庸冗輙沐㤙榮臣敢不懋明詔條采聴謡俗平
頒興積庻将自古以有年懋遷化居不失與民而共利
　　　提舉司謝賜暦日
夏時三之日振古如兹周暦萬斯年自今以始凢蒙敬授悉
頼裁成中謝恭惟　皇帝陛下得聖之傳為天所命受三朝之
圖籍罔不朝宗在七政之璣衡皆如軌度廼頒初政爰布新
書臣濫職将明當思考恊不違咫尺既同拜賜之榮敢離湏
臾而怠觀風之事
　　　湖南轉運判官謝到任
乗傳彌年缺然𥙷報将輸所部滋甚光華中謝惟本朝行仁政
之原自諸道置計司而始孰為之說浸失其傳不知國家之
意本以勝暴殘但曰藩鎮之財聚而歸公上由是多故至于
中興雖懐惻怛之心莫奉丁寜之詔惟聖有作視民如傷疇
咨廷紳申固邦本方當講求民瘼之際冝得布宣主徳之才
深明盈虚稍務損益頋以兹事付之臣愚伏念臣學不過於
虚談仕未離乎嘗試曷期衰暮偶際休明且治郡徒勞𥘉無
毫髪之効况察州不敏近在目睫之間以自知之甚明将大
幸之難再云胡隆委得以次遷恭惟　皇帝陛下豈弟作人
髙明覆物謂曠日持久或有盡知情偽之長謂便道之官庻
無數易将迎之患遂令庸冗有此僥踰臣敢不對越龍光勉
旃駑力苟不至乏絶以　貽屯所之憂則有條便宜當漸為
来者之計
　　　湖南提舉賀慶節
太極之生兩儀尊無與並嵩髙之呼萬歲喜不自勝中賀恭惟
至尊夀皇聖帝陛下徳配百王心㳺太古行尭之道莫測於
聖神薦禹於天復　於順受適紀誕彌之旦永膺滋至之休
臣将指荆湖馳心魏闕　為夀雖莫綴於清班石崖可䥴
豈敢忘於善頌
　　　湖南運判賀重明節
地闢天開聖作明述於赫重離之運有来載震之祥中賀伏臣
禹相舜歴年之多武繼文受命之固昔嘗聞於六藝今親見
於一時恭惟　皇帝陛下允執其中聿修厥徳歛時五福豈
惟叙有夏之疇與我九齡抑又過成周之歴臣濫将使指嘗
簡睿知若帝之𥘉雖阻闕庭之觀禮如山之夀但瞻衡嶽以
爲詩
　　　重明節進奉銀
後天祝筭既同嵩嶽之呼任土貢珍爰致荆州之品前件銀
氣鍾清淑産類朱提侑萬年之觴深慚微幣得諸山之甕願
賦休祥
　　　丙辰賀瑞慶節
長彂其祥自一陽之生子誕彌厥月當六位之成乾宗社寵
嘉華夷欣頌中賀恭惟　皇帝陛下聦明時乂剛徤日新省事
清心獨冠百王之上深仁厚澤丕承列聖之傳於萬斯年自
今以始臣頃叨虞侍最荷簡知属當去極之遥阻在奉觴之
後昭囬下燭常對越於奎文舞蹈永歌但熈然於堯壤
　　　丁巳賀瑞慶節
地闢天開爰紀大来之慶川增山夀咸輸美報之誠中賀恭惟
皇帝陛下典學光明性原溥愽澹然無欲裒六藝以自怡聖
矣不居守舊章而唯謹是宜誕爲民極永荷天休臣介在遐
陬阻陪盛事每慚隆眷曾無圯上之一編竊幸餘生猶有華
封之三祝
　　　戊午賀瑞慶節
聦明作后聿開出震之祥歴數在躬有永後天之筭中賀恭惟
皇帝陛下宅心慈儉玩意穆清承列聖之儲休輯兩宫之燕
祉誕為民極長握乾符臣夙荷簡知久違抃蹈嵩呼萬歲欣
盛事之難逢天保六章愧隆㤙之未報
　　　己未賀瑞慶節
萬年景福誕膺天授之休四海歡心姑盡臣恭之義中賀恭惟
皇帝陛下道無偏陂學有緝熈燕及兩宫増聖圖之廣大陶
成多士粲王度之清夷肇開震夙之期永享熾昌之夀臣蒙
㤙至厚抱釁罙深積五稔之凌兢無一毫之覬幸衣冠甚偉
雖阻預於耆英畎畝不忘但欣逢於華旦
　　　謝中書舍人
代言之任與政相通顧惟何人亦在此選中謝臣聞惟虞夏商
周之世有謨訓誥命之書至於兩都亦稱七制要是人主猷
為之盛見於儒臣文字之工惟其相遭是以不朽然則鄒枚
而下詞藻豈謂之乏人魏晋以来號令不聞於傳世雖僅存
於職掌曾何𥙷於治功洪惟本朝追並隆古慶暦元祐之際
豈非千載之一時歐陽蘇軾之徒故有六經之遺意式至今
日作興斯文由此觀之則臣幸甚兹盖伏遇
皇帝陛下虚心無我立政惟人方旦視民而如傷未嘗以位
而為樂凢所􁦞告無非休明臣敢不益勵初心以期後効必
也緝熈光明之學至於令終庻乎草創潤色之文可以行逺
止齋先生文集卷之三十一
止齋先生文集卷之三十二
　　啔
　　　除太學録謝宰執
拜命衡門備官璧水書生已重公論謂何矧如庸虚有此踰
越竊以祖宗家傳之法學校風化之原於其訓迪之臣工可
以考論其世故儻具員而亡擇欲首善以何繇永惟韓范歐
富諸公當國之間則有孫胡石李一時作人之盛如某者學
不足以適用才不足以及人固知迂濶於事情豈敢覬覦於
䆠逹營求末第政未免於為貧徃教遐邦祗自虞於見短徒
便於此遑知有他引而置之薦紳先生之林從而付之規矩
學者之事還觀所缺豈惟獨慙推本自来或者上累但揆之
進退小巳以無稱報為憂然較之重輕公朝有收踈賤之羙
徒抱私誼重逞逺模某官直道事君清議在上察見頽俗杜
絶倖門每於斯道寂寥希濶之中欝有前輩扶持興起之念
與其妙選以得　孰若兼收而示公意有所存人不暇計爰
俾凢質亦叨誤㤙敢不軆悉深知循其素履門墻愛博願悉
畧其奔走伺候之文農馬　庻少盡於洒掃應對之際
　　　答釋褐黄上舍
伏審課最于學爵命自天　推髙旁觀嗟異旦取士必多
其節日而後進而授官亦　歲月以爲勞雖裒然舉首之
艱猶越在外服之久未有　從於　覆禮又爲之特加即
賜恩綸遽分師席某官以　之彦收中雋之㓛因難見竒
凢舍矢以如破制勝有道　金而不昏某䆒觀當今科第
隄防之詳　寵光度越之盛尚勉終於逺業用増重於
諸生
　　　上福建安撫梁丞相
道徳文章以此名世公侯将相於今㡬人偃四海之經綸需
一方之膏澤善類太息下僚敢私某官剛大而沉潜髙明而
慈恵貴極三台之上猶如書生謙無一日之長隱若敵國事
有關於消長身不顧於是非猝遇人情之未嘗徐圖天意之
自定勲業藏於不覩議論付之将来昔王文正之終相天禧
爰弭冦丁之爭韓忠獻之獨留康定式遄范富之歸盖甞夷
考舊聞仰止先哲悵此意之莫嗣微我公而安歸是宜再調
化元一定國是肅　羣　之雨風朝宗百川作中流
之砥柱某適與走趨之　在之詳與其從元戎十乗
之㳺輝光自近孰令在　之數穹壌攸同暄冷未齊
霖潦将作伏乞俯從民　太和
　　　與福建柴運副
風憲一䑓　歸于正豈　復與驅馳載惟幸㑹之深莫
喻忻愉之至委官刑於太　老成莫刑挺松栢而後凋抱圭
璋而不琢承宣淮右　之言入覬明　嘗建乆長之
䇿所以不　推愛爰命　嘗中於機㑹薄物細
故不登於簡書眷言其　之可莫若國家之重然居紏繆䋲
愆之任則無服䜛蒐悪之諷方平之遣發大臣　景仁深陳
其非是邢惡之追窮徃事　尤論其不公於大雅之寂
寥俾善類之安輯意巳　俗難異言某既疇昔之依仁矧
繼今而受令碩言終教吾之全歸
　　　與福建陸提舉
功名富貴不知㡬人儒雅風流自有定論當致後生之敬豈
云属吏之儀某官志古而通今方中而圓外詞章近於大雅
議論接乎前聞及從南渡之老成不數東州之軰行餘輝映
物有晋七賢之遺風數語名家非唐諸子之末伎是宜次元
鳥生民之作薦圜丘清廟之休而乃袖手旁觀用心更苦退
老鑑湖之曲與世相忘行歌蜀道之難令人太息萬里来歸
之晚羣公迎勞之勤胡然湖山忽已歲月雖所臨之幸甚将
有識之云何某志在從逰乃今受察十年始見嘗有感於斯
文一𥿄自通輙遂忘於不肖
　　　與福建錢運判
為貧擇禄幸察於寛朝同正置員獲依於徳㝢忘其恐懼繼
以歡愉某官老成典刑儒術潤色自昔連蕚世有令名於今
薦紳孰為先進荐揚華貫甫直禁林方濶歩寵光之時乃逺
懐流俗之外自攬湖湘之轡復還閩越之轅清風彌髙善類
大息然而弭伏澆訛之習布宣寛大之條若有隠憂不事表
襮雖周王人特序諸侯之上居之甚謙有漢刺史不察黄綬
之風欺者豈忍眷此意之常在當古人之與求某昔嘗侍瞻
今在按撫碩言終恵式俾依歸
　　　與西外知宗
誦玉牒之名　講聞甚久間會幸之　欽慕惟深晚得所圖
逝捋既見某言出於帝系及見老成人物典刑可想承平之
舊才猷藴籍固宜䆠逹之難　嘗得之士友之間而與聞於
議論之末薄物細故皆有定(數/日)閒居他無惰色宜為宗盟
之率以顯邦家之光永惟維城之所以強周下逮磐石之所
以安漢上實念此今以屬公某　知書意粗好問學每於前
軰碩在下風矧惟謀食之家　眷依仁之便以累年瞻望之
弗及受教可期　平日見聞之未嘗悉心以聴
　　　合桂楊趙守
交贄閩山幸徹名之惟舊問津湘水将觀政之有期辱牋翰
之先施􁛁風猷而増感某官宗盟領䄂朝路羽儀典刑盖得
之前聞事業未量其逺到温恭爾雅在二南公子之間樂易
宜民眞兩漢循吏之選永惟昭代克壮維城大連十州小乗
一障以固磐石之勢以綿瓜􁇦之祥眷言賢勞越在邉瑣有
　書生而繼此将輿論之謂何如某者筮仕匪多才賦甚拙
徒以諸公久憐其家食遂令一介嘗試於邦條欲其蒙成可
不終恵方剖竹合符之始罙切凌兢惟甘棠所茇之餘尚堪
慿藉
　　　與湖南潘安撫畤
燕及庻邦實恃元侯之重瞻言當代誰如舊徳之尊廼以諸
生来為属邑心獨自喜口不能宣某官以大雅之英得中庸
之學跂彼羣老凄其百年自昔聲名非故國喬木之謂於今
軰行在中流砥柱之間永惟衡嶽以南荆州之鎮荒地弗治
欲稍如閩浙之區足兵何先正急此湖廣之賦孰為二者之
善計以副九重之至仁於以煩公盖将託國有如樸􁂶亦預
驅馳上之不能宣中和樂易之風下之不能及期㑹簿書之
事爰從𥘉　良有後憂　未知安仰　縁幸㑹忽過所
圖逝将聴罄欬以自寛抑　分守而不敢　憐拙學乏由
求從政之長庻俾愚蹤　譏之致
　　　荅楊知錄
地方千里豈無問政之人天各一涯未有納交之日遽蒙朋
翰良慰面墻某官以湖海之豪擅　之譽繇淵源之實學
出文字之緒餘閱過千㠶不作積薪之嘆功收百戰益知㳺
刃之才盖有志於淑人亦何心於試吏水惟舊郡粤自熈朝
與計偕者間歲有之能䆠逹者於今罕甚文物不競國風所
關不資先進之賢曷振清流之望　其弗友迪以多聞固假
守之急先亦　居之嘉賔　可式庻㡬多千木之風獄市
所容奚上問至公之道
　　　荅鄭教授
不圖行李遽辱華牋以髙誼之相先知衰悰之不敏喜於既
見誠無異於菁莪之詩愧在後来恐未免有積薪之嘆某官
汲古之學濟時之才藹然桑梓之評籍甚縉紳之譽循次而
進宜在衮衮䑓省之間有懐不伸尚爲青青衿佩之伍雖名
教之可樂而師言之不然顧此面墻曷堪乗障聞風而恱廼
於此以定交寡過未能宜如何而加教徒藻飾之巳過曽切
磋之不聞儻未􁄺官尚可及横經之日庻其問政幸母如傾
蓋之𥘉
　　　荅桂楊王教授(益祥)
内交邇止曷勝借助之私辱贈勤斯廼見相先之誼未知所
報已足自寛某官學造淵源文有根柢以其邁徃不群之氣
見扵嘗試巳効之間露學校之一班輒先課最對闕庭者千
數獨以昌言即𥘉筮之已然何究觀之不可顧如假守扵此
依賢乗障實難面墻是懼事多隃度孰如既見之詳學亦空
談未必可行之實政須衆智以迪㣲明載窺正始之音殊識
起予之意不有師儒之託良繋民心尚資經術之餘以飾吏事
　　　荅桂陽吴贍軍畿
思先生而不見雅有典刑以平昔之所聞今爲僚友方将分
半席之共事　貽朋緘之過嫌雖以自寛未知所報某官
汲古之業濟世之才淵源所漸接嶽麓再傳之緒指顧而定
成桂林三捷之功雖文章不露而世巳驚然禮義無愆而人
何恤徒以同門之故肯爲筦庫之官悵此風之缺然得吾黨
而幸甚矧惟乗障憂在面墻撥煩攸難寡過則未事皆隃度
孰如既見之詳理亦空談未必可行之實政惟求助奚止納
交以先辱之勤斯知遄㱕之邇止可與共學儻惟嘗事洙泗
之間不卑小官則豈但為趙魏之老行以為請言不能宣
　　　桂陽謝執
起家為守曽何勞能便道之官徒以貧病雖君恩之丕冐皆
廟議之獨憐竊以自昔大臣加惠多士凡待以晚成之噐則
飬於煩使之時功如曺叅才若賈誼開清净之道必去齊而
後能陳治安之書非渡湘則弗克矧惟此意施及中人自匪
偷安寕不感慨某官以毋我之學成代天之功一紀于兹曽
莫窺其愠喜百工所職𥘉不失於重輕乃如踈愚尤所幸蓄
雖嘗試之不効而作成之有加某敢不佩服深仁圖惟薄効
儻報三年之政遂及終更苟有一日之長敢忘大造
　　　與湖南張運判縯
三舘題名誰非後進六條問事日有先聲凢同衡嶽之盟悉
仰皇華之疪廼如獨喜則倍群瞻某官當代典刑本朝經行
卓爾逹尊之徳藹然爾雅之文方獨歩於英躔已遍儀於清
貫富貴利逹不知兩蜀之㡬何議論風流當自三蘇而至此
是宜次元鳥生民之頌薦圜丘清廟之休胡然江湖乆矣歲
月還駈九折流俗以衣錦而為榮閱過千㠶善類於積薪而
加嘆萬里来㱕之近諸公迎勞之勤豈外計之無人况裏言
之有味推之在昔多收歲晏之功意者由今竟為海内之福
某以空踈之學當凋敝之餘每事面墻所憂末路孰謂夤縁
之幸迄應慕用之私自其𥘉筮以微名亦既終更之知免然
而願言受業曽未及門與學省之青衿摩挲石刻及天涯之
白髪奔走學　永惟修敬之　併誦属心之乆儻辱以書生
之故不宜　若責其　則有餘罪
　　　與衡州劉守
進謁賔墀圖納交而弗果分符郡寄欣問政之有隣爰修使
聘之儀以篤邦聯之敬某官絶人徳業康世才猷有聞無聲
擅圭璋顒卭之望何鄉不可見淵泉溥愽之功謂宜上廟朝
論思獻納之班何獨宣湖海豈弟和平之化方當綜核尤重
外庸盖國家所以進賢而皇上於焉注意况江亭遺詠邦君
寔王佐之才且郴岸瞻言刺史有巖廊之具永惟自昔是用
煩公将朞年報政之時奉尺一賜環之詔若某者空踈末學
齷齪散材乗障何堪面墻是懼譬諸弱植固欣依松栢之髙
正使澡身猶慙厠珠玉之側佇誨言之惟服儻官謗之可逃
同寅恊恭匪一人之私義比小事大尚徃昔之通規
　　　與郴州丁守逢
一星于兹乆不造下風之請百里而近今廼同與國之盟即
其講徳之詳重以納交之早心獨自喜書不能宣某官學本
六經才兼數器每懐徃事欲收南渡之功名若論後来不數
東州之軰行越在外服竟無裏言宣勞盖自於青衫養望殆
㡬於白髪陞華延閣盍歸西省之班服羙長淮廼掌北門之
管胡然自詭復此遐征避名湖嶺之間用意市朝之外令人
髙仰舉世誰如若某者疪吝之餘空踈如故冐来乗障憂在
面墻不圖雅故之交而托撫封之近屈公於此将物論之云
何知我者誰亦已分之幸甚何繇隙地之遇薄叙小邦之懐
滕間於齊楚之間盛衰則異江别為滄浪之水源委攸同撤
名之初歸徳彌切
　　　謝潘安撫列薦
舉最有三罔功第一雖未嘗於推擇終自切於依歸伏以蕞
爾桂陽巳非古郡析郴置縣與廣為鄰周職方之所未聞漢
刺史之所不察盖厥壤䖏諸華之裔而其君視大國之孤嘗
因壁記以泛觀自升軍額而救數中興至此凢六十載之間
善狀爲誰纔一二人而巳間或收効於毫髪曷嘗掛名於齒
牙未有當路爲之同辭剡章至於専逹越在它邦之上突如
今日之榮豈無賢勞堪此寵異昔方岳攷績於僉言以見公
春秋予人至特書以爲貴儻凢流而與此将公論之云何如
某者才不逮中學非適用早嘗困於鈆槧晚但謀於稻梁豈
謂誤恩遽叨假　意所勇敢動違小吏之規理當便宜輙束
拘儒之見徒勤無𥙷将罪是求矧惟郡計之空重以歲功之
薄欲罔民而何敢懐言上以無繇惟有再三以乞憐庻㡬萬
一於免戾居常自謂殆非巧宦之宜爲已乃不然竟以拙誠
而見録某官當今先進薄海逹尊覆護諸生不遺餘力扶持
斯道如有隠憂每於衆好惡之言獨有公是非之意始以致
曲将如萬折之必東迨其既孚則併一談而弗破遂令庸陋
亦𬒳甄明某敢不更軆深知益堅晚操䖏非其㩀幸而轉敗
以為功歸㓗其身當務以退而為進
　　　與湖南沈安撫樞
大邦維屏眷言衡嶽之雄元老壮猶簡在甘泉之舊先聲所
暨群聴已孚連十國以相歡獨二天而尤幸某官居今大雅
當代逹尊風流盖接於前聞績用莫詳於已試世方倚重儼
然綺里之衣冠人忽為危閱盡翟公之賔客雖三已而何愠
無一辭以自明上獨知心晚将共事况民庸之愈偉曽物望
之誰如嘯咏東嘉粲􁇋閭而可數指麾鄂渚寂井竈以無譁
爰進陟於西清尚来宣於南服求之輿誦謂歸衮之奚遲撥
以比年宜召還之相繼盖有定論豈曰遐征某甚矣面墻於
焉乗障意所勇敢動違小吏之規理當便宜或束拘儒之見
徒勤無𥙷将敗是求豈期末路之難廼有萬間之庇顧惟列
止齋先生文集卷之三十三
　　啓
　　　賀周左相
伏審對揚大號晋陟上公宗社寵嘉華夷震疊共惟某官才
足以緝熈於天繹學足以潤色於皇猷自秉國鈞獨行儒術
許身衮職則近古社稷之臣借譽布衣如乆要平生之友至
於一意孤立三辭彌髙於人情之已安以世道而自任遭時
其盛親承二典之都俞臨事加詳人明九變之憂患以其難
進之節定此非常之元是以簡在帝心託之聖子甘盤之
為舊學未常入揔於百官鄼侯之為宗臣盖亦借煩於四皓
孰與早翊儲闈之善晚陪神器之傳於以嗣萬世無疆之休
於以起先王未有之禮弼諧昌運度越前聞永惟載籍以来
鮮出動勞之右如某者不足比數最蒙保持毎　綸告之四
馳喜福等夷而百倍况每蒙慰藉有周南留　之詞而迄值
亨嘉在沔水朝宗之數輙因賀牘併叙感悰　傾之私敷宣
罔既
　　　賀留右相
恭審渙楊大號晋陟中台以薄海之具瞻知本朝之永頼共
惟某官蔚於雅望度越前修明允而寛慈精㣲而廣大徳兼
衆羙在伊尹恵夷之間學貫群儒無程氏蘇臣之辨若論行
蔵之晚節則明義利於秋毫自其厭直於甘泉亦既見思於
宣室而乃越在外服殊無裏言獨上簡於帝心迄共圖於邦
采永惟論相粤若淳熈弄印十年曾缺員之弗𥙷致身二府
必詳試而為真率以序遷誰其特起召從帥閫謂見大夫之
無人擢貳樞庭出諸君子之不意訏謨屬耳續用藹然遂繇
同列以先登竟與舊勞而並命昔有因夢卜而見用世曰宜
哉公不以日月而為勞事適類此矧屬夀皇之髙蹈欲傳
神器於初濳斷自淵裏托之聖子可謂千載明良之㑹兩朝
社稷之臣廊廟為之光輝華夷為之震疊某嘗瞻英衮及聴
明綸累洽重熈何幸值九官之盛至愚極陋庻将安一介之私
　　　賀王叅政
召從外閫入告嘉猷擢寘上宗晋叅大政共惟某官受天間
氣為世宗工粤来脩門以踐禁嚴率本直道而聞海内毎陪
國論持平於左右大夫之間及沃上聦致戒於君子小人之
際仁必有勇知無不言是宜簡在於帝心相與儀圖於宰事
盖冊書所紀亟稱節誼之閑然世道相違鮮值明良之㑹永
惟前代孰與熈朝嘗於疇昔以觀人不待急難而求士慶暦
全盛則范韓四傑之為元祐清明亦劉吕諸公之故徒以行
藏之節初無夢卜之符有如下風無愧先進矧屬夀皇之
獨斷欲傳神器於初濳亦既多賢能堪大計先定朕志雖僉
共於詢謀素髙此人乃卒煩於調護可謂非常之寄托又将
之心㤗道方亨宜上軆朋亡之義故但申於賀幅不敢布於
私衷
　　　賀葛同知
大號之敷元樞攸寄宗社於焉増重華夷之所具瞻某官天
下逹尊生民先覺才濟其羙可謂故國之世臣行歸于周不
忘平生之乆要至於善蔵諸用自牧以謙本其視韓魏欿然
之資養其過孟賁逺矣之氣利惑而不動位尊而彌恭與人
同功則急所當先之義下士折節有施於不報之仁盖昔或
以一長而過人而公廼兼衆善以名世足以任重穆乎師言
是宜簡在於帝心相與儀圖於兵本况甘盤之為舊學初無
說命之三篇鄼侯之為宗臣亦藉商山之四皓未有早翊儲
闈之正晚陪神器之傳寵光獨隆載籍鮮儷必有非常之報
稱又将不次以登庸某久辱下交最蒙異顧附青雲而後顯
慚非士君子之倫蔵尺牘以為榮徒有兒女曹之感
　　　與湖南監司賀冬
觀䑓以望日増一線之功衡岳而南天與九州之幸皇華所
庇福履攸同屬乗障之有拘欲稱觴而靡及某官當今先進
薄海令名以宣慈恵和之資膺咨度詢謀之寄将明主徳既
孳育於羣萌對越天休斯朋来於丕社凢在具依之列咸輸
善頌之誠寜復久居鴻鴈劬勞之野定應(亟/入)騏驎供奉之班
　　　賀正
六轡驅馳閔勞使指三朝圖籍趣㑹王正連十國以蒙休并
一談而稱慶某官逹尊之徳爾雅之文議論盖本之歐蘇風
流尚想於王謝道關交㤗既上當君子之亨義取觀頥宜明
　享聖人之養聿新歲律茂介春祺某最𬒳深知尤䖍善頌越
　在外服雖頌花客次之無繇幸為諸生将摯菜師門之有日
　　　　除提舉謝宰執
　旌之邉瑣卑以使華已弗理於專城将何施於列郡雖極矜
　憐之感曷勝慚愧之私切以蕞爾桂楊介於湖嶺中興至此
　凢六十載之間善治為誰纔一二人而巳率皆乆次然後序
　遷末有輙為當路之聯越在它邦之上重念某踈愚如故衰
　惰有加徒縁知巳之多亦忝牧民之寄惟其迂濶𥘉無文具
　之可觀或有便宜正恐官謗之不免及此殊渥曽未前聞雖
　幸拙誠見錄於清明之始但虞小量自顛於盈滿之餘以寵
　為驚未知所稱某官弼亮二聖整齊百工秉國之鈞目具瞻
　而下逮使人以器嘗易事而兼容故所甄收及於㣲陋某敢
　不更堅晚節上軆深知平易近民以将明於隆指劬勞安宅
庻𥙷報於秋毫
　　　與交代張提舉
不能勝任愧見旁觀何至乏人濫為嗣掌矧嘗受察以公叔
而同升竟復蒙成荷子文之必告積此私感難於具陳某官
大雅典刑故家文物造微之學至於殊塗而同歸正始之音
可以一唱而三嘆所宜路門委講詞掖敷言可使書生不立
五經之異庻㡬帝制尚追三代之風方當歸報而停驂姑自
揔銓而寄政某㝡為晚出辱在後陳周雅肄三偶值勞還之
日蕭規畫一遂為代匱之人敢論伯仲之間但有子孫之託
　　　謝沈安撫
為十國之連治無善狀假一封之傳寵有誤㤙雖庇頼之如
初而僥逾之巳甚未知報所誰實使然某官多士宗工吾君
舊學如周保傳如漢老更輟從清禁之班卑予中權之寄自
其分閫曾未淹時五嶺衡山藜藿不採三江彭蠡舳艫相衘
凢昔謂之盗區廼今歸於徳寓粤若藩宣之衆矣誰如威望
之巋然雖二老盍歸而此豈乆居之地然一夔巳足則他皆
不置之官矧如某者竊為稻梁濫分符竹方恐嘖言之未免
豈期最課之巳聞竟因借勢之私輙備聯事之數自知甚審
公論　謂何與文子以同升詎敢衡陳於先進喜樂正而不寐
諒惟辱在於諸生聊布謝悰他圖幸會
　　　交割謝沈安撫
除目何因必有蒙成之故司存匪逺可無告至之儀况嘗試
之尤難實講明之是頼蓄疑欲問請間可期某官年髙徳邵
實大聲宏老成典刑非喬木之謂故國師表言行乃砥柱之
在中流正虚當宁之懐聊借上㳺之重昔者髙宗之思舊學
光武之訪故人恨不同朝與之分國如公聞望視古等夷方兩
地之闕員必九重之深意某從㳺最乆聯事奚堪以乗障之
未能而察州之豈易亡專對四方之具自視歉然惟元戎十
乗之依願安承教
　　　交割謝張運判
除目何因必有蒙成之故司存匪逺可無告至之儀况嘗試
之尤難實講明之是頼蓄疑欲問請間可期某官特逹之資
後彫之操績用莫詳於已試風流盖接於前聞老成典刑非
喬木之謂故國師表言行如砥柱之在中流方虚當宁之懐
暫借外䑓之重自其弭節曾不厭時五嶺衡山野無曠土三
江彭蠡歩有新船以當路之誰如宜他官之不置如某者依
仁則可聯事奚堪雖驂乗以甚榮而面墻之加懼不能專對
况詢謀爰度五善之難何以克終惟直諒多聞三益之助
　　　荅郴州丁守
治狀不如寵况先𬒳雖同功一軆且不可以偏施況從事獨
賢抑柰何而倒植有來謙問徒厚慚顔某官一代之英萬夫
之望盖大雅典刑之攸屬将中興勲業以爲期定交學省之
初聲華甚早出守邊城之上覊阻畧同属兹兩郡之彫然重
以比年之歉甚動有契濶相爲隠憂滿𥿄細書凢欲言之必
盡汎舟相繼靡爲恵之不周粤從魯衛以至今曾謂湖湘之
得此遂令不敏亦苟無虞每也伎窮念安得廣漢以兼治胡
然課最顧廼令雍齒之先封相公論之云何懐自知而甚審
謂我宣勞而弗遜因人成事而無言雖則善鄰可想見貢公
之喜至如将母亦嘗聞子厚之風積愧之多臨書罔既
　　　荅道州趙守
治狀不如寵光先𬒳揆之愚分豈無愧於積薪意者徳鄰嘗
有心於推轂粤来謙問益感衰悰某官大雅不群成功可紀
本其素履有嗟兮麟趾之風試以專城殆筦爾牛刀之戯期
年於此績用誰如以頌聲載路之傳宜召節自天而下如某
者學非適用才不逮中曷堪一障之乗徒藉餘波之及遂令
不敏亦幸苟安鄶以下而無譏自知甚審鄭有功而見後公
論云何尚期未替於邦交庻㡬可明於使指㑹言伊邇屬望
惟深
　　　與湖南范提刑(仲藝)
宰旅不居過家蜀道師言未穆弭節湖隂夫人以引去為髙
吾黨以留行為幸矧如聯事昔在從㳺某官經明而行修宇
定而光彂以中庸大學之㫖䆒觀九流以國風雅頌之文奄
有衆作周行斯乆譽䖏誰如徧抽石室之蔵分治天官之目
上方鄉用胡自喜於懐章公固倦游然重違於追璽永惟先
正名滿天下亦越太史動合古人時則有若熈寜元祐之間
位皆不過學士諌官之選惜者舉世至於渡江巋然門户之
存籍甚弟兄之望猶未大用顧且遐征四方典獄之官於今
不乏故國世臣之謂舍此安歸某空踈如初衰惰巳甚自别
脩門之後浸亡當世之交曽謂盍簪於焉乗傳惟無𥙷一毫
之故人其謂何乃有来三益之期天實為此
止齋先生文集卷之三十三
止齋先生文集卷之三十四
　　啓
　　　荅王簽判
貴名方起誰不納交暮景巳侵胡然辱贈豈左右之過聴以
　徃来之游談否則好謹将以成大顧此道之不作當古人
而與求某官學足以逢原言足以行逺博極百家之說斷以
中庸奄觀三變之文歸於爾雅如迫逐功名之㑹則從容議
論之流嘗試緒餘蔚為舉首况廼占五緯盖荆州分野之祥
而其應三魁皆嶽麓同門之舊天無虚象事未前聞永惟興
宋以及今僅見聚奎而有此信如公等端為時生曾謂陳人
可堪華問某方恨盍簪之無所不圖乗傳之有期先之報章
行矣拜况湏乃留更僕盡聞他日之行藏恐不俟駕車巳繋
吾人之消長
　　　荅長沙宋知縣謝解
譽䖏甚休計諧何晚聞之有識僉曰攸宜共惟國家之多賢
本於科目之取士盖以逺大之業在於章程之不違招猍之
公甚於聲譽之兼採所思亦多新進少年斐然之作不必能
得故家舊族試可之才誰為羽儀増重場屋某官中庸之學
爾雅之文奕世源流一家機杼士無知巳固宜連枉於有司
人亦勝天豈能厚誣於君子矧如門户属此弟兄盖嘗聞乾
道千佛之經尚未繼天　三人之選惜者有日意其在兹某
偶因乗傳之来遂託　之舊喜於善類上賢能再拜之書
憂在􁄺官無直諒多聞之友
　　　賀范提刑
摻别呉門未知後會来宣楚甸乃與旁觀爰方拂篆之初罙
甚盍簪之喜某官清朝聞望昭代典刑冨貴功名雖今多士
風流藴藉如公㡬人蚤結聖明之知浸躋華要之路過家上
冡陳義固髙攬轡登車湏賢為急言念江湖之阻嘗煩廊廟
之憂兹惟祥刑可以弭盗苟吾使無訟用能鞠草於圜扉則
人自不冤安得弄兵之赤子少屈以此遄歸有期某嘗託下
風又聯小事平生乆要誠知不遐棄之心世事多違恐有母
疾驅之詔
　　　荅諸郡賀冬
十國為連仁聲相逮七日来復福履攸同乃如蒙成敢不胥
慶某官以縉紳先生之望為五等公侯之尊政與時新既於
昭於永譽天惟民視宜茂介於鴻休過觀上考之聞即對遄
歸之寵某相依幸甚善頌云何敢以景於南至去極漸近之
占以為剛自外来為主於内之應
　　　與趙安撫賀正
元年正月肇開與物之春同姓一家均被自天之禄廼如胥
慶矧在焉依某官以當代之英作大宗之翰如晋二丈而受
彤弓之賜如武五宗而分赤社之封方茂對於寵光用亶乗
於榖旦某幸聯小事竊借餘光喧馬盍簪遥想朋来之頌燕
毛序齒宜遄天揖之班
　　　與張運判賀正
元年春正月式會乾初名卿材大夫宜居㤗内廼如胥慶矧
在同寅某官累朝故家多士先進以道山蓬萊之舊出董計
書以國風雅頌之流下行吏事方亶乗於榖旦将茂對於龍
　光某偶托下風每資餘潤豈徒使騁致憶别之雙魚所兾
工歌聴勞還之四牡
　　　荅郴州丁守
見面未見心昔尚牽於毀譽同功而同過今廼得於戚休永
惟世道之相違大抵交情之不篤苟如失意即杯酒以相讐
借曰故人曾綈𫀆之足戀孰有惟鄰之厚見於方事之殷况
復蒙成遽先濫賞公固察此有分財自予不以我為貪之風
人将謂何盖受爵不讓至于巳斯亡之類幸而論定竟以功
遷是持九五知人之明與夫二三執政之力曹丘未見人皆
多季布之賢狗監不言上必重相如之賦何卑謙之已過謂
竊誦之云勞無故得之不勝懼甚恨其人来謝初非求安世
之名好以事為功正恐獲髙止之罪願言深戒庻以相安
　　　賀劉殿院光祖
光奉㤙綸進司風憲上念深矣師言穆然某官髙明有融中
立不倚學得其要宜在四科之間論歸於平不致九流之辨
而又養以靜重彂於謙和自肅朝端益隆物望徃者一䑓之
長取諸三院之聮盖啓沃帝聦必獻納司存之乆而維持國
是宜名實上下之孚豈曰序遷政惟衆允矧屬清明之始方
湏是正之賢疇咨百工誰克堪弄印之選孤立一意公素有
埋輪之名爰舉宏綱以聳群聴行述百年之憲遂躋三事之
班某辱在下風頗蒙異顧雖上軆朋亡之義不欲自言至荐
叨器使之㤙敢忘歸徳
　　　賀林察院湜
光奉㤙綸進司風憲方棘闈之試士豈無周行以烏府之湏
賢曾不竣事上念深矣師言穆然某官薄海令名當今大雅
以運量不窮之才而養以靜重以正直無偏之操而發於謙
和雖未結於主知固巳孚於物望永惟國勢莫重䑓綱何近
事之不然而缺員之弗𥙷孤立一意公素有埋輪之風疇咨
百工誰克堪弄印之選除書所播群聴無譁某早辱下交最
蒙異顧平生自附固深知乆要之心㤗道方亨宜上軆朋亡
之義
　　　除運判與交代傳提舉伯壽
簉蹟周行辱爲後進觀風漢部愧在前陳雖忻道舊之有期
亦懼告新之無狀靜言乆要欽遲肯来某官學優古人文妙
天下以大學中庸之㫖䆒觀九流以國風雅頌之音奄有衆
作科名甚偉譽䖏誰如徧紬石室之蔵分治天官之目爰方
　鄉用胡乃倦游永惟先正徇國之風不數宣和在庭之士
忠孝奕世莫盛於一門出入三朝未離於五品士方太息公
巳遄歸某􁄺曠之餘覆護何幸况尚聨於小亊而近託於下
風然陽子之去舂陵遂著壊麻之節而賈生之對宣室訖蒙
前席之知恐公此行孤我所望
　　　謝宰執
擢居刺舉方黍攸司就卑　安所部固已見大造保全之
意或者資晚學嘗試之能伏念某語道茫然渉世踈甚意惟
竊禄以為暮年饘粥之謀勢可投閑庻遂平生筆硯之樂豈
期遲晚乃際休明起十年家食之人拜三命踵来之寵分符
共理信撫字之徒勞乗傳察州於建明而何有矧今漕事絶
重他司督九郡之民庸餉三流之禁旅承平既乆不出數端
所當取之名中興以来未免一切不得巳之政况地控湖嶺
俗雜民徭正湏通變之才以權損益之術有如無似深恐不
勝某官盛徳愈恭虚心並受以其便於遷徙庻免新故迎送
之勞以其習於見聞或得利害廢興之實遂令庸散倍費生
成敢不博詢所長仰副兹選邉鄙不聳雖無軍旅乏興之憂
衘轡甚寛庻免煩難見短之責
　　　謝侍從
備數監臨缺然𥙷報陞華餽運益不自安靖惟厚幸之由端
有裏言之助伏念某庸踈巳甚迂濶奚堪少所為燈大之謀
大不過稻粱之利偶縁塲屋之困嘗録於宗工遂免州縣之
勞浸陞於膴仕今已過望他無覬心凢其竊禄以妨賢特以
便私而畢志不圖殘枿晚多雨露之㤙所恨罷駑終乏風沙
之力矧此湖湘之寄乆為江漢之　宜得通才以膺隆委職
在辨護則有遲鈍不及事之憂誼當激揚則有姑息以愛人
之患持是書生之短責其吏事之能䖏非其宜懐以為懼某
官言為國是志與人同苟聞有時輩之名則取作朝家之用
乃如愛蓄尤切吹嘘某敢不知所感興勉其偷惰雖無𥙷秋
毫之具安能及人然未先朝露之年敢累知已
　　　賀丁郴州除湖北提刑
筮言榖旦涖止崇䑓便道之官不待上漢庭之計入境問俗
已来宣周隰之勞先聲所孚群聴咸若某官器愈大而能受
才無施而不宜欲請長纓宜雲霄之可上尚分半竹胡州縣
之徒勞盖　其老成而上益詳於試可果煩以四方之
典獄俾洽乎累政之深仁問平反㡬何人豈特庭闈之喜得
參錯十數軰當知江漢之寜某阻自　車欲馳聘介以浙東
西之雅故晚更知心於湖南北之司存今當取法
　　　賀留左相
孚號昕朝正名台極兩宫嘉與四海榮懐共惟某官徳盛而
禮恭功大而心小誠身有道非聲音笑貌之聞事君以忠在
期㑹簿書之外自持國柄益卟師言至於散植壊群而無智
名哀窮悼屈而無徳色燕及幽隠薫為豐穰于以成正始之
風于以荅重華之意爰𬒳殊常之眷竟膺虚左之求夷攷前
朝盖有不備官而專羙廼如近制率嘗與次輔以同升舉世
翕然惟公宜此某辱知最厚頌羙尤勤况未免於驅馳尚有
煩於顧恤雖多病早衰之故欲陳力以無堪然大書深刻之
傳或托名於不朽
　　　賀王樞使
疇庸左轄正位中權渙號之孚群聴惟允某官直方以大中
正而通徳雖盛而愈恭義可為而必勇功名自許無愧社稷
之臣富貴不渝尚餘湖海之氣自叅大政益展壮猷苟利公
家寜顧便文之計務先天下不知折節之難于以成正始之
風于以荅重華之意爰𬒳便蕃之寵進專宥密之司聞之師
言乆矣上意盖小宰若今中丞未曰柄臣而太尉為右丞相
厥有故事将以託國豈惟本兵佇聴文徳之麻以祚中興之
運某辱知最厚頌羙尤勤况未免於驅馳尚有煩於顧恤雖
多病早衰之故欲陳力以無堪然大書深刻之傳或托名於
不朽
　　　賀胡叅政
擢陪大政就翊洪樞二柄同歸四方歸重某官才全而徳懋
實大而聲閎尚友其人皆前修之軰行事君以道必平昔之
之規模永惟絶俗之資亶有格天之業宜簡知於睿主遂夾
輔於昌期而况瞻言坤維代有人傑范蘇二氏緝熈元祐之
休雍衛兩公弼亮重華之盛以是邦之問學知今日之訏謨
若乃大明生於東伏群隂於将旦九河注之海屹砥柱於中
流則在公身尤關世道某側聞渙號倍激懦裏雖深知乆要
之心而敢犯朋亡之義愛之莫助有懐未免於感興老矣無
能所恨不堪於驅使
　　　賀丘侍郎
顯承天寵晋貳地官渙汗之揚師言惟允某官清朝偉望昭
代英才風人二雅之文皆有典則方伯三監之効盖出緒餘
頃從畿甸之聮来定曲䑓之禮凢所建白色動冕旒立皆施
行功在宗廟矧是逺交之好誰如專逹之才豈煩使之徒云
将寵光之狎至求諸掌故在此勞還属省禁之缺貟宜周行
之循次上方弄印謂見大夫之無人公未入疆出諸君子之
不意徑從絶域遂扈甘泉以睿簡之彌勤非民曹之可乆某
受知最厚賛喜實多公論不誣猶曰用賢之晚交情所属政
惟行道之難
　　　上　嘉王賀冬
鳴鑾順動舜禹交歡鏤玉崇成姜任胥慶亶惟元子對越昌
期宜膺萬福之同允属一陽之始共惟皇太子大王仁由天
授學本聖傳語及三宮亟見津津之色講聞六藝曲垂亹亹
之聦惟育徳以彌新将以剛而俱長裒時丕祉為國元良某
辱在隆知可無善頌今夕何夕當觀乾徤之濳蔵雖休勿休
　更玩震亨之修省
止齋先生文集卷之三十五
　　手書
　　　與王徳脩
伏承歸舟解䌫不勝瞻依之至人生不足把翫一别輙數年
能復㡬别令人愴懐惟學問同源在彼猶在此也前軰所謂
野色更無山㫁隔天光直與水相通足以自慰釋耳某還家
才此數月觀書雖不得如台山靜僻然亦有緒左氏課日趣
就候書成萬里相寄兄亦當終我易傳也大抵周禮古文尚
書三代之法存焉讀者未易造次且如禹貢州末繋河先儒
固曰運逆三於青州逹濟楊州逹泗荆止於南河雍止於西
河則以為受上之爾不知此正裴耀卿節級轉輸之法不以
江人入河不以河人入洛洛人入渭賈誼云漢都長安而以
淮南　為奉　致輸非是豪傑之見略與古凖牧誓千夫
長百夫長之下　言庸蜀羗髳微盧彭濮諸國何也左氏
謂蠻軍不陳盖無預於三軍　之以待令者也杜氏於春秋
晋人姜戎一義亦得此意今　多言常平出漢耿中丞顔祕
書且以為權道不知常平乃　法周官司稼所謂以年之上
下出歛法出則减價粜歛則增價籴也是非常平乎自鄭氏
以出其歛法為觧後人遂以周禮耳孟子亦曰狗彘食人食
而不知檢野有餓莩而不知彂今又作益食貨志作歛是也
載師所征稅或二十而一或十而五自漢来諸儒因此疑周
不純用徹法亦輕重非二等是又失之不考凢征於載師皆
非謂在野受田之民率士官賢牧所食公卿大夫王子弟采
地耳凢此其收之民則什一也而自以其租歸公上則别以
厚薄勞佚為差輕或二十而一重或二十而五此冡宰所謂
邦中四郊稍甸都鄙之稅與萬民九職諸侯九貢各
調度耳漢律諸侯王自有少錢亦其租之所在也
　　　荅潘叔昌
周禮妄意熟讀豈敢言它委訪綱領闕然自失徃年薛常州
先生問天官一編參之漢氏自宮衛分領光禄衛尉府蔵分
隷司農少府一官分為數卿天子之奉又皆為私錢之属王
后世子各養於冥宫謁者奄官亦散它局此紐一解未易操
制隋唐之際殿中監内之吏作矣古人制度豈容輕改竊意
天官而下徃徃盡然左右抄拾漢晋以来下及五閏官制幸
以薛常州之意一一尋繹得其離合切告條示亦欲共講之爾
　　　與呉　父直
某賤不肖其所與游皆田野布衣儔類之士未嘗從王公大
人之後盖謂之貢倨不可就見况敢望其即我哉来京都足
下獨造窮巷夜　門而賜見焉其行不以車馬其謁不以爵
叙其簡牘不以記　几所以加乎賤不肖者願王公大人不
能得之於其門　弟子乃今愧昔甚矣小人之懐厚誣當世
君子也盖聞　之化於貴公子見之外戚立傳自秦漢始
王道之行壹　之為此也将有繇然者矣君與相急士
於其公貴家　盖為　於其私而一介之士無遺焉則國欲
無治不可得也矣一　而関風俗係治道則豈僕私幸亦豈
足下之私為　徳不肖誠謂非僕私幸且非足下之私為
恵也寵光之未　戒今之不趍宜弗之罪是以敢遲遲而徃
也雖然施有所不報扣有所不荅将以成其人之賢多而隂
觀其嚮背戰國諸子為之孔門無是也僕雖不肖敢不謹於
禮其将擇日　戒拜賜於下風
　　　與林安之
中間作懿仲書極欲如吾安之二三臭味脫去鄉邦来客山
國庻得淡中之腴尋承巳過巖下良用缺然安之飯之粗足
亦屑就何耶僕乆厭此如沐􁇀解去無由爾比来新昌亦欲
漸與人踈稍囬鞭䇿自警督視家居良為未便然毎念吕后
劉歆軰視張子房楊子雲真自苦者要之兩翁意未易與兒
女道故雖未便樂也安之手子眞知味者南坡茹莱動踰月
無憐色與友生語率不十四五相唯諾惟吾安之有聞如響
天姿如許加之小自警督當入張楊㑹中謹勿為劉吕軰以
兒女語相甘誘落身杯酌間某無過人但知非輙深悔恨亦
漸去舊習矧如安之相愛之篤不知其言之苦亮之否
　　　與鄭景望少卿二
拜違誨席六七載百無一進獨幸於毗陵從百九兄㳺半年
平生氣息為之遲緩推挽之賜何敢廢忘中間託子之命仰
見盛徳簡在宸衷可為天下賀簿書之勞非所以溷儒者比
来轂下傳聞傳謾詳宻不見端　私用慰釋雖然百九元書
盖期望不但此愚見偶合故未敢深喜也百九兄屡不應書
自敵已猶倦况違尊者乎又從縣　請祠為禮率直如聞朝
論頗不相然䑓符徑至殆非𥘉心而得書願欲一来捨昨就
今或者胥失近知扁舟赴約計已全併得此消息馳報千萬
詳審勿使易来難去甚善甚望芮祭酒僅及家易簀劉大著
王詹事皆竟不療海内賢者相繼彫䘮令人䘮氣張侍講方
結主知忽刺逺郡吕博士亦悼亡暫告未果復入年来所得
師友亦次第渙散如此劇用無憀識罷還家了親事益逺得
御儻憐其不自棄而終教之時賜尺𥿄略去少褒之辭直下
砭針則千里猶膝下也
拜違誨色忽復旬歲中間兩辱墜教一一具報後許簿報書
亦嘗略布淺漏以求是正領令嗣書缺然不至左右為之歉
然建寜附問又嘗以大賢推轂不苟之意為請殆言輕無效
許簿亦不欲復以上聞焉爾垂諭得䘮順正自是天資頑頓
不甚領㑹世間羞辱一事非敢以為學力也見性之誨敢不
從事盖讀孟子得百里之地而君之皆能以朝諸侯有天下
行一不義殺一不辜而得天下不為則學力亦至矣猶以為
與孔子異然則士之任可謂甚重得其一二以為盡在是端
不敢也或蒙索見前二書他有以警䇿母惜頻示何時扣繋
臨𥿄惘惘
　　　荅天台張之望
始僕讀足下所著書心許之亦心疑之繋辭篇末輙略去世
俗相賛稱語託古致規以觀候足下之志嚮深淺堅脆其虚
受我耶逝将與君咨其所巳至者而講求其所未至者其不
恱辝我耶余豈舍之望者離未必合合未必相志越期年足
下果復携書已来且以先君子故弟之竒之遺藁與其季氏
所為文十餘篇以相寵僕不自知釋然以喜非特喜足下亦
喜吾交道之不阿素心之幸見察也且足下之書其於歴代
傳統正偏南北宜宗宜絶自漢晋以来諸儒去取異同是否
可以立㫁其於春秋三傳諸家章句孰得聖人意孰不得聖
人意參互徃復辨論務明白乃已要其歸大抵貴平而惡鑿
不以私意傳公道若足下之學可謂博且篤矣入適於用矣
僕雖愚頗好古道及其文辝凢今以是稱者未有聞而不慕
慕而不求交者也况得如足下恵然肯顧先施而過賜之者
乎宜一見顔色趍向巳决然猶因請而後明逾年而始信甚
矣吾未知足下之所歸也况足下容貌不能逾中人言語呐
呐無以自表見卒然遇之庸常稠衆中猶若人也先儒之論
正統者歐蘇張陳數公皆巳名世春秋之學至程氏胡氏義
精矣今人固習聞其人而好尚其書然猶曰吾方有舉子事
未暇盡讀其視足下書何如嗜古者不必利於今足下其知
之歟以僕觀先君子書䆒其淵源盖以樂貧賤尚志節為家
世然則足下宜知之矣誠知之吾兾足下之無悔也無悔於
今必有傳於後吾所望於足下也雖然僕所望於足下者又
進乎此矣足下偏親在堂急朝夕之養卒卒引去有懐填然
曽未䆒竟相期秋風不逺千里僕所謂咨其所已至而講求
其所未至者有日矣僕雖愚敢不修飾以竢
　　　與鄉守曽仲躬
瑞安脚剰錢知蒙台慈除免甚厚又分給有次第仰見明逺
千里無盖傳聞尚悉輸徃年夏秋租将繇省符抑漕檄也如
漕檄度惟深仁必有以巳之果由上来将何以示恵盖積留
而頓取之則昔日之奉今日之困曽不如勿倚閤也明道先
生嘗於新法中曲折便民盖大君子不願法如何於其中為
致意則雖微恵猶無虐是道也非吏部将安望歟受知之深
敢爾喋喋不以為僣易将博訪所以為便者嗣告
　　　與閩帥梁丞相論耆長壮丁事
切見熈寜保甲法行始以保正副大小保長代耆户長壮丁
承引催科之役至元祐間復差耆戸長壮丁法其舊以保正
長代者並罷紹聖復雇役法再以保正長催科　其保正長
不願就顧者依舊召募耆戸長壮丁以此福建路耆户長壮
丁徃徃與保正長並行不廢然其所以不為民病者以其猶
有顧錢也自紹興十年以耆户長顧錢撥入經緫制司窠名
十二年又併壮丁顧錢撥入緫制窠名由是江浙諸州耆户
長壮丁並廢惟福建諸州至今有之某照得福州官司檢驗
緝捉催率勘㑹煩重之事必責之保正副大小保長而耆壮
時時以縣司帖引追係搔擾夫役不給禄誠未易論然州縣
曹吏日在官府猶可以繩檢譴訶之又不比耆壮散居鄉村
為寄編戸莫知禁止也以某短見宜如江浙間事例一切廢
罷毋重為民害亦仁政實恵之一端矣
　　　荅長溪王佐之
某無以愈人獨博交當代賢俊之心出於天然雖以之得謗
訕或相背棄不悔以此凢先生長者徃徃見察幸肯與之㳺
而士之好學者亦或過聴以為可師友也而欲與之㳺向者
䑓評(云/云)誠非過當然初不知其中實無所有偶然得此而遂
疑其挾此以傲物也訟咎以来不敢復從群衆妄出巳見論
事是非與人短長但杜門讀書不則熟睡足下廼欲舍几筵
之奉從我于寂寞豈非益其疾乎息隂休影已出下䇿足下
願秉燭而照之此某所以辝不敢也因事懲艾當蒙亮悉然
厚意不可虚辱繼此恵音不以淺漏将必有以奉報
　　　荅林宗簡
下問甚善古人之不可見所以壊人心者非一端也受田百
畝皆足以自給嫁女無過純帛五兩無圭田則不敢祭薦魚
菽而巳舉一隅則他費称是而自䘮祭射鄉噐服巳上率數
百家合力為之每與一事閭里共其勞以此皆農夫也而其
秀民得從亊於學盖二千五百家而後有序三年而興之是
謂草澤之士於公無廪於朝市無制其升於國則異是其從
公卿大夫之子匹學校者固有廪矣其市朝固有制矣士之
子恒為士不敢捨而之他也漢承絶學之後猶謹鄉教授之
法而取士以户口率不敢開游士之禁唐之四門學所謂俊
士者則四方之所升進餘皆品子自國𥘉以行舉誘致偏方
之士而聚之中都向之為閩蜀唐漢偽官者徃徃慕化從順
願仕於本朝由是家不尚譜牒身不重鄉貫以此得人而其
流弊則在今日又自熈豐變役法而郷邑之豪無以自見鬻
度牒而隠逸之路塞罷學䆒而椎魯之徒無所入若此類不
可徧舉於是舉世悉由於進士合四瀆之流為一川而歸之
海其不放而𬒳原野乎今其勢極矣度其變不逺上之抑揚
闔闢恐非人事也
　　　荅朱文昭
書問濶踈未有似此别者然得之徃来人知讀書著文不休
亦足慰釋彼所貺字帖具審所論譔不少其意若欲續史家
之緒又極忻怏未得即觀遥想増氣耳某窮日益甚意思却
不銷沮年来反覆古者與論當世之務頗覺嚮者鹵莽思得
故人共論此徃徃隔阻每一上心於邑移日近到東陽哭吕
著作墓又迫蕃叟弟􁩦先叔匆匆遄歸疲頓不少且復休養
㡬時或能乗此暇日訪我仙巖之下何啻百𥿄相煖耶西漢
士大夫深厚其季姦臣擅國群盗竊號而名卿大夫擇君而
事之於是中興光武規摹窄狹而士氣薄矣晚来名節之盛
要是衰俗一舉不勝散為吴魏之役率多喜功自見其不肯
叛去者南陽一輩耳徃時嘗說西漢無節義東漢有節義殆
未深考孝章一變明光之政漢祚遂微孝章誠可恨其不可
𥙿後傳逺者大抵明光之為也攝　古䘮禮也蘇氏引之未
當若周公誕保七年豈是事例魯隱當國攝云者傳從其初
言之也
　　　荅遽舜丞
下諭律學極見詳博所欲著書無惜蚤下筆因以見寄前書
云云正以方今功業當付儒者自建隆創業嘉祐守文熈寜
變法宣政召禍其間盛衰何可勝道建炎諸賢竪立亡㡬紹
興季年粉飾上巳過獨慨然右克廣文聲之意而書生承紹
類皆齪齪以至今日吾黨宜䆒觀大方深求
則講求廢墜以興文物如来示亦将次第舉之耳不以為不
足學也
　　　荅賈端老五
去載蒙肯来相與於寂寞之濵荷意不淺淺髪齒衰改無復
它覬儻假之年獲與士友共圖不腐於經術之餘志願足巳
閒居湏課一書要當自古文書始踰年便可到春秋之末而
及通鑑可也益熱未知㑹期願言加愛
别去殊恨匆匆以循陔之念不欲奉留然終不滿也左傳且
熟讀見得隠桓以前僖文之際哀定終篇無慮三變綱目則
成書舉矣其它依經為傳文無虚彂優㳺不迫而意巳獨至
盖非二家所能及非一二面剖難以筆舌盡也懿仲諸友巳
决謀遷書院於先人壠下以爲来歲過從之地入春便下手
春暮當奉約矣
蒙㤙守壘交㳺借譽之力多矣幸甚以感讀左氏書頗有條
貫䟽示於所當報已一一据見釋其左方有一二條似不足
　疑也若今年了此書開歲便可從太史公史記下手陳了
翁云譬如緝麻忙復暫舍暇而續之自成長條不忘室銘纔
就即附上應不但巳也
近稍爲眼昏花不能苦讀書每客去則玩想向来所誦習自
　娯不足爲念也示諭看過左氏傳甚善䟽問數條只是小
小事目未是穿貫五覇之變五覇功罪未分則東遷之不競
與歴年多䖏未見着落春秋同是聖人經世之用要其託史
見義以五覇爲㩀案而左氏合諸國之史發明經所不書以
表見其所書因五覇之興衰䆒觀王道之缺則戰國之事起
周亡而秦漢出矣此其大略若夫精詳非面莫䆒太史公書
又以接尚書春秋之統緒而下逮秦漢其用功略與左氏同
而不敢比假春秋是以變爲紀傳世家書表耳何當合併共
講其指
讀史記甚善然有猥駮竒恠之疑何也獲麟以後孟荀推尊
孔氏明禮義之統紀二子死百氏益亂真老儒如浮丘伯伏
生之徒區區於秦楚之際抱經自　而其力不足以彂揮前
　緒至漢六七十年間董大夫始䆒大業田何孔安國戴聖
戴　徳毛莫並出各有所著而又未能合群書爲一削其
不合以存其合者太史談有意矣然六家之論猶崇老抑儒
遷卒家學乃盡百家之精而㫁以六藝易本田何春秋本
董仲舒　書本孔安國禮本河間獨恨不見毛氏詩耳盖其
融液九流萃爲一篇罷黜雜論(自五帝紀以下盛有依㩀荀/卿之後僅見此書尔其論五)
(帝云再蒙言黄帝/其文不雅馴搢紳)先生難言之書缺有間其軼廼時時見於
他說非好學深思心知其意固難為淺見寡聞者道則所得
多而自負亦不薄矣惜自班固看渠不過妄有瑕摘後生㳂
習遂成牢談千五百年之間此書湮晦正頼吾黨自開隻眼
不惑於紛紛之論謹勿容易便生疑薄也老矣不能自白於
後世常欲落筆少彂所自識破者為前哲出氣因循未果近
諸友為遷仙巖書塾於屋西偏今未就工後月足以奉合簮
之歡得三兩人相助檢討便可了此一項冬間肯来同社幸
甚
止齋先生文集卷之三十五
止齋先生文集卷之三十六
　　手書
　　　荅黄文叔
三監班固說非是啇都六七遷皆夾河是後東徙朝歌周自
　岐雍興初務撫　定凢東諸侯嘗為商畿甸近服者皆命
之三母弟自荆以南蔡叔監之𬋩叔河南霍叔河北蔡故蔡
國管則管城霍所謂霍太山也其緜地廣不得為邶鄘衛明
甚三監誅廢晋衛始皆為諸侯盖有管霍之地而蔡嘗空置
矣後以命其子仲其他則齊魯燕二三大國州牧之境揔之
周南召南也當文武成康之盛天下有二南國風而巳江沱
漢汝諸詩不言其封君甘棠雖羙召伯而不繋之召是時安
得所謂十三國風者哉國風作而二南之正變矣邶鄘曹鄶
特微國也而國風以之終始焉盖邶鄘自别於衛而諸侯如
無統紀及其厭亂思治追懐先王先公之世匪風下泉有若
曹鄶然君子以為是二南之可復世無周公誰能正之是故
以豳終風以邶鄘嘗統治於衛既得之矣以其封㓕不見於
傳疑為虚置之國且諸侯封㓕不見於經傳何獨邶鄘(春秋亦/無鄘)
是不足惑也雖然以為周公封建之說則又不敢不告且周
官封建自鄭氏汨亂之而其書迄不見信於世古者建國率小
大相維其邉國皆大國也故寰内則以家邑小都大都為中
外之差寰外則以諸男諸子諸伯諸侯諸公為中外之差禹
貢亦云五百里侯服百里采二百里男邦三百里諸侯以一
服為率正此說也鄭氏攷之不詳輙以大司徒測地制域以
建邦國諸公之地封疆方五百里是為分地推之他書不能
合則有夏商三等周更置五等之說則有周公斥大九州之
說則有其十皆附庸之說則又有爵尊而國小爵卑而國大
之說至於改定經文以七伯爲十一伯之類臆决彌甚數說
不暇盡論凢試以典命司服大行人司儀諸文攷之則封國
三等至周公不變其小異者公一位諸侯伯一位子男同一
位耳盖周未有爵爲公者必若宋𣏌而後爲公周虞皆爲天
子三公而稱公非有其國而子男獨多職方氏云凢邦國千
里千里云者以每服相距言之以其方五百里封公則四公
方四百里則六侯　方三百里則七伯方二百里則二十五
子方百里則百男且周未有封公者則通一服之地小大國之
多寡以是凖凢爲侯伯母過十二三子倍之男又累倍之其在
經傳晋爲甸侯曹爲甸伯班班可考他如顓臾在邦域鄫無
賦於司馬者何可勝數而附庸不與先儒以八州爲千八百
餘國固繆以春秋僅有一百六十餘國亦繆僕固曰惟賈生
最得其意自司馬遷以下徃徃爲經生所亂不敢不告也至
如乗車之限禄食之等無足深言者且書不能悉計髙明必
有以推見之區區所陳勿為他人道幸甚
　　　荅陳同父三
某尋常人耳蒙老兄拈掇最早而晚又為正則推作前輩行
此二三年間雖不鄉進而交㳺殊未散落皆二兄之賜獨恨
未及與晦菴㳺講求餘論如人一身血氣偏枯以是脉絡未
相貫穿而愚見復謂千書不如一見終當相就不欲以𥿄筆
呶呶其間以辭害意失之逺矣老兄懸度而欲附之下風此
意厚甚而不敢當也徃還諸書熟復數過不知㡬年間更有
一畨如此議論甚盛甚盛然朱丈占得地叚平正有以逸待
勞之氣老兄跳踉號呼擁戈直上而無修辭之功較是輸他
一着也以不肖者妄論功到成䖏便是有徳事到濟䖏便是
有理此老兄之說也如此則三代聖賢枉作工夫功有適成
何必有徳事有偶濟何必有理此朱丈之說也如此則漢祖
唐宗賢於盗賊不逺以三代聖賢枉作工夫則是人力可以
獨運以漢祖唐宗賢於盗賊不逺則是天命可以苟得謂人
力可以獨運其弊上無兢畏之君謂天命可以苟得其弊下
有覬覦之臣二君子立論不免於為驕君亂臣之地竊所未
安也以兄之竒偉適不如樂毅論之迂濶朱丈之　正大適
不如王命論之淺近是尚為有益於訓乎且朱丈便謂兄貶
抑三代而兄以朱丈使五百年間成大空闊至於其間頗近
忿爭養心之平何必及此不得不盡情以告然勿為晦菴言
之徒若犯分也
自七月間病暑㡬殆凢事盡廢蔡直之到闕欲附數字猶未
能自強也瞻仰嘆故何可勝道專人恵書就審訊後尊候萬
福慰懌之至各年半百餘歲不過一再相問勞無由聚頭又
堪懊意也某昔者何所有今者何所進自是老兄諸人過相
拈掇每自謂人品極是尋常而亦礙人眼孔端是友朋捧擁
之過近来衰惰益見天道尚思而好安無復更有他念来書
方以為課進豈以為尚妄意當世乎然老兄之論要是攧撲
不破若得人之伏不免背去求一喜之遇隨手敗闕只是侵
砌闘合工夫能有多少光景徃時曾與東萊語及非来復安
得浸長老子極以為然所不識亦與求意略同否然悲劣弟
所當言請置是事元晦徃復諸書何嘗敢道老兄點當得錯
只是書中詞氣全似衲子　面捧　之語不應冩在𥿄上一
便傳十百便傳千豈可不忍耐特擇言語却乃信手添起後
生胡亂模畫而元晦亦　趕趂出了無限不恰好話故亦為
修辭之難而輙進區區之見老兄既嘆作附勢令人不敢再
三且漢唐事業若說並無分毫扶助正道教誰肯伏孔孟勞
忉與管仲百里奚分䟽亦太淺矣暗合兩字如何㫁人識得
三兩分便有三兩分功用識得六七兮便有六七分功用却
有全然識了為作不行放低一着之理决無全然不識横作
竪作偶然撞着之理此亦分曉不湏多論但老兄任直不能
㢘纎自占便宜其間時有漏氣言語元晦執以見攻盖是忠
愛然亦縁要攻老兄漏氣去䖏遂把話頭脫軆蹉過此劣弟
愚陋之見若兩家元不是如此則是智不足以知兩家耳𥘉
非有䡖重抑揚之論也
自兩壻入舘繼以遷徒少定欲遣人間應之報有意外之撓
方謝絶人事無從問訊且道逺不詳本末無着力䖏但與老
妻日夜懸念長吁竊嘆而巳子約来言事已明白不堕小人
穽中盡室驚喜嗟乎恠哉老兄直至此也天之生才不遇則
亦巳矣閭巷蟣蝨之徒時欲置之罪罟若非朝家以不殺士
爲國是法令明具有司　放手生事耶兄當未易免禍
吾軰平時每欲望人度外　寛繩墨以便功名之士由今觀
之　士以此免不知㡬人則議論誠難事耳又况朋友滿世
一旦有緩急束手無䇿若衰杇尤荷親愛亦不過呌冤呌苦
與坐視者無異即知老兄負謗負累奔走鄉曲之急直是枉
却舉此兩端方服前軰遵守三尺不敢放閒一線穏便話頭
又㞐鄉如䖏女雖親戚在縲紲之中或不營救廼是知時識
勢非苟然也老兄數年以来再脫於禍目今亦只得還他本
朝學者轍様将秦漢間士大夫公案一切封起未當其位屈
着頭合着眼杜門燕坐以養和平之福而已淅西別業稍有
倫序漸爲擇鄉之計尤所願望某腐生之說雖可厭薄然不
到老兄之前他誰敢言者急時坐視慢時以空言相切某則
自知罪矣幸察至望
　　　與王亞夫運使
某竊惟宋興之𥘉藩鎮專命擁財以自封靡爰建将輸之節
以阜通天下之有無雖自　錢以上名白係省而州郡之闕
一仰於部使者四方之計　至於三司或累十年不省而蔵
富於外䑓不可勝計中更變亂於　是盡歸公上而漕失
其職徃徃僅同催綱督租　祖宗所以懋迁南北均調内外
之道缺矣台座以耆明之望簡自聖裁卑以緫輸之寄豈與
循次而進不得巳而授者同日語哉講䆒顛末還之國𥘉不
勝士友之望前書所布自倉司發之尚爲渉越今台座事也
留意幸甚辱在愛子不當因賀但奉腐熟之談輙申前禀伏
𥿄僣越是懼
　　　荅丁子齊三
示及新篇意趣閑淡然詩律更當進歩子齊徳性器度絶過
　倫軰而區區猶有増益未能之望則磨礲乎事業奮發乎
文章也古之大人未有不兼通此而後可以應天下之故者
以曾子守約之學而曾子問一篇自禮之窮世故之變悉講
而後已以此可以推測孔門之傳也過節儻能恵然一来各
進所見幸甚舊學典刑日就寥落非壁立自信安得脫世間
波蕩某老矣所覬朋友共發明之無任引領
下問讀書譜近方脫藁自畫易至獲麟聖賢調度盡在此卷
若從頭啇㩁得到分數則異時出䖏定不草草以此益要團
欒如来諭也書譜又辱為之叙文意俱盛前彂藝祖以来諸
賢又及邵氏經世書前軰未曽提掇中間一二䖏未穏更刪
定方可㳺誠之恨未一見向薛常州毎毎稱其為英才緩急可
倚伏聞與張欽夫相聚甚久欽夫幕中得其助為多鄭四三
丈為福建倉失此良友深以為歉子齊既與之䖏若下人不
真不得其精要當切思到底日月不可悠悠聞子約見子靜
陸丈不受其砭又是意氣未除子約之凝滯非陸丈不能剖
㫁得下其他空踈之人又不可入其陶冶楊敬仲尊禮子静
如洙泗此必有以得其心者曾徃扣其本末否某甚恨不得
與諸公相講切追憶伯恭景望二賢於丁酉聚首之時不覺
悽然
除夜有懐一章豈能無意詩三百篇大抵喜怒所作要不失
其正讀楚詞漢賦建安五言吾軰可謂首䑕畏禍夫畏禍豈
所以待寛時耶近日士友相厲多說無圭角此是大患知者一
向沉黙不知者固有所激昻以要君爲利爲利者負國沉黙
者謂之何哉六朝人物區區中原之念見之寑食今日舉子
握筆作塲屋文字者未嘗肯道其名字獨不謂不能撥亂反
正其人固不足道耶吾軰爲漢民将十餘世而使吾君忍耻事
讐垂六十年而學校鄉黨晏然無進志其大者則率其徒爲
清談次摘章句小則學爲詩文自娱當此時吾黨與士友不
變其說謂之波蕩此某所爲懼子齊勿以爲踈也幽人貞吉
勿事奔競之謂若曰時事不得講人才不得評則非古人之
意平生讀書亦以爲理義如此足矣杜門以来大覺不然子
齊試以堯典至平王文侯之命商略古人所以䖏興亡盛衰
之變有人則濟無人則否此事占田地闊不應碌碌休也相
愛之切忉怛彌甚惟吾子齊志在本朝故盡布之不必於不
相知者道也文季口手自足受用未必聴朋友之砭器逺於
足下信厚異時出䖏共相規約若子齊話頭止如向来所云
非所望也蘇黄門晚節甚慚於東坡以温公待小申公如許
至變法時毎苦晦叔太懦力量真難事耳
　　　與林懿仲二
某凢八十餘日始逹官下一冬雨雪難阻萬狀囬想閑居士
友團頭之樂不可得巳桂陽本一縣置吏養兵與賦輸視他
大郡民力重困至於甚不能平則或騷動非其俗喜亂也至
此逾月犴無見囚而訟牘但田土典賣不明等事盖朴魯耳
唯是帑蔵盡虚蕩無綱目而漕檄如織官兵持逋劵責償者
累月正使收拾得到亦無以供之是則可憂也湖南諸郡劉
子澄最善政竟不能免蔡直之邵陽次之亦有不樂者今春
臧狀未必調一言勞者何以勸乎勿為他人道幸幸
淮甸不知此去當如何錢幣一事想巳動揺了人情朝家方
捄過不暇應置此未經念要是便錢務最佳俟稍定試拈出此
活頭也某荷上眷不薄然竭盡區區無毫髪之𥙷至乞休致
其情可想朋友宦㳺四方雖時時上心亦未有餘力相照燭
非忘之也
　　　荅薛子長三
日欲報所况教以乏便未果方此歉怍承命重為不敏某衰
惰何足與語今古而左右獨見推遜以所著南北之際義例
為恵且下問其然否老矣交㳺彫落願方得三益豈非天閔
其窮以此厚幸之耶感激過望所論晋非南遷元魏無凌逼
中原之暴而其亡以六鎮齊梁陳之暴興北齊之後斃向者
亦嘗見此意徃徃不能發今得筆力先明之胸中了然甚盛
甚盛至於君臣譜系尤足考其細故不謂晚年見此竒特宜
前軰所嘆也方令兒軰傳冩一本旦夕即納上左右議論誠
淵源於正則要其所到又有過人者近宗簡逓示吴門書藁
讀之益爽然自失徐復自念鄉間學問将趍於弊非時流之
過必得温厚爾雅之言以殿其末則吾軰皆頼以免足下其
人也願言勉之扶此墜緒
數日流連酒盞間欲課詩奉送竟不就晨興抽毫而来使巳
及門矣謾塞盛意為借書一章以徃所謂雷門鼔也一笑一
笑兩學官書附煩送似昨報潘叔昌簡云平居尚友有相先
之羙臨事立我為自全之計此自昔儒者通患而國朝風流
持論嚴正消息盈虚尤不屑意老兄以為然否
衰惰無復貪書之念昨偶将熈豐後来長編過眼數卷便昏
澁異常毎對挿架慨嘆而巳此事當盡付左右諸人来諭方
閱南北史二史儘佳然一代㳂革附見表志者徃徃不收未
免遺恨則諸史要不可廢自荀袁二紀以来下逮司馬通鑑
大率欲祖左氏盖左氏本依經為傳縱横上下旁行溢出無
非解剥經誼而非自為書今乃合太史公紀世書傳繋之編
年則其間事辝轇轕勢必至得此遺彼由此觀之類不如正
史之悉也然區區所兾深探書外之意来書所謂實事本末
徃徃在此且如西都之末士大夫知有所擇遂成東都之業
及其季年雖豪傑之士散為呉魏之役拳拳於漢獨南陽數
人當時必有實以致之而豈可以書盡哉何當并合共講一
二新詩見寄疾讀降嘆建安以来廼今見此作也
止齋先生文集卷之三十六
止齋先生文集卷之三十七
　　手書
　　　與周丞相
伏自相公參預以来奏記非一間亦及於管見而徒依善頌
以為言不敢妄陳當世之事今相公獨運大柄無所避屈頃
讀謝表嘗略窺鈞意所嚮矣故敢僭言之徃者渡江諸老知
討賊而不知立國紹興李正知保境而不知尊君夫惟不知
立國故保境之說勝不知尊君故討賊之義髙二者相持至
今未解王公将相徃徃以此代為進退者玉六十年於此矣
雖比歲以来此義磨㓕殆盡而朝野之情終未但已伏惟相
公兼而收之次而舉之勿使忘　之臣以國家為志天下之
大義靜重之士以朝廷為徇匹夫之狂言此固當今風厲自
營消伏黨論之所務白也夫兼而收之則助之者衆次而舉
之則沮之者難惟相公留意幸甚若夫薄物細故各有司存
付之　責成而巳非　以煩精神分志慮至冐犯威尊皇恐
死罪
　　　與吕子約二
某自離上饒以後　申問啓䖏不任悁企罙入湖湘凢八十
六日始逹官所　盖一大縣而置官養兵如他郡又以敝
政蕩無綱紀交割之日見緍不能百千而漕檄如織官兵持
劵索舊逋如所　主之說於是俱廢未必能免於戾矣柰
何柰何老兄年衰讀書得趣而門庭反狹陳義愈髙而意氣
略肆夫門庭狹則風流不接意氣肆則士友不附所兾追紹
前緒旁求後来所謂坐進此道者非君尚誰堪耶六經之義
兢業為本詩可以言禮可以立玩味服行自覺麤厲此某近
所窺見且以勉同志者劉衡州言笑自由動多觸忤亦嘗造
膝共語深切此公矍然若有失也堂堂晦翁亦復少此乃知
前修端不可議某老矣望兄最厚勿罪喋喋為祝趙推官易
說自成一家可以相資亦未可為凖杜伯髙兄弟文字正使
徃時諸公亦見領略何遽絶之再及此事欲以實前所云千
萬至思儻有疑勿惜徃復也
(某空餐負愧義當弛去然未能/自由也每蒙見嘱與臨潭同論)若某何足以堪之衰晚無志
務為自全聞此悚畏名為國士自古患之簫曺舊知房杜同
舍所成就獨如許要是金蘭耳團沙作飯遺恨極多此所以
貴力學唯力學則　然相值必有以䖏此也東撞西突誰能
料之但平時而友共持兢業之律務令後軰趨於靜重是則
可為耳容易放開養成虚驕即一不獲而萬有餘䘮老兄以
為然否象先别後不及聞其論議如何一見便許以為有異
昔日切磋何神耶所欲言無限非書所及臨𥿄惘惘
　　　桂陽與岳漕論移
伏蒙矜惻小邦移運郴米三千斛雖巳二具申般跋次第去
後其間有不敢不以情告者輙不避罪私布之本軍舊有夫
逓之則某到官来不置夫簿今彌年矣及此運米若復調民
雖與僦金恐復多事不免誘諭諸卒添貼粮屨之費以漸致
自禁旅外卒苦不多部押等人堪託尤少度盡此歲郴米方
可齊集若某誠愚陋亦豈不知速辦之利願見小壘事力如
　此重以拙滯實難如意以此深慮淹費日月有違簡書王
判　官在舘備見區區艱勤之狀非敢飾說上欺威尊儻蒙
台慈録其不忍為擾之情而赦其不善集事之罪特賜寛假
所無闕誤豈唯某将此邦同戴徳無窮巳也
　　　謝諸司列薦
某僣越申禀聞之道路門下甞以愚不肖姓名上徹天聴事
出非常未知信否某竊伏自念乗障彌年絶無一長可充職
者何以得此恭惟門下一話一言為天下輕重凢所舉措必
有以起人心關風化而亦何為出此也意者今日為吏軟熟
以相取下否則事文具謬巧以應令又否則持兩可伺候風
㫖為進退大抵自營而莫肯用情於上之人若某者踈率山
野無周身之防動有禀白悉不自他一則當路再則當路不
敢萌毫髮之欺於有司門下以為若人而進之則吏道朴耳
盖與孔子取狂狷孟子惡闢草萊漢不用嗇夫同意自今以
徃天下之言取人者曰必若門下之取陳某者而後可天下
之言取於人者曰必若陳某之見取於門下者而後可不日
坐廟朝進退百官則真賢實能小失其為起人心関風化莫
大於此然則某豈惟榮進之慚　悰感激将千載之下同於
隗始雖䰟魄不能忘也萬以傳聞未敢輙効雙牘之謝尺楮
陳誠不勝皇懼之至
　　　與劉清之寺簿三
来教具道毎事巳有付托足見了了然不干巳一項似不必
累病懐此猶可也禁兵教閱鄉　職分今何預長者廼追恨
之天下如此等事何限若曾經　即終不置恐不足與言了
了耳荘周有言吾生也有涯而死也無涯以有涯随無涯殆
巳此語未易以諸子不加察也近得弱翁書正說尊抱不肯
放下故病勢益増弱翁自是不放下人猶能相念足以見長
者多事矣胡季随嘗一来數日即弃去觀其中頗有先入然
極　扣之廼云片時不挾冊即意思甚不佳是靠冊子過日
去持敬之義逺矣何當盍簪併求規益未間惟一切省事強
親藥食以介夀祉
獻歲逺辱書饋專人拜貺承巳解組有楊知録者赴官亦嘗
附記廼復發還則兩遣皆不関視不勝惘惘去就行蔵洞見
此理共想歸卧林泉喜如釋負超然燕居益有足樂某沐􁇀
方自此始漕檄如織官兵持劵以責償者如堵墻料理不行
固以譴去正使事事企及衡陽亦未知免如何如何晦菴人
即湏遣去既有入覲之命計當為吾一起潘丈歲裏鼻䘐兼
脾疼作楚尚未全安謙仲待制竟来江西矣前書曽舉似大
雅仲山甫一章必巳領略某麄率日夜念此以懼尚兾髙明
坐進此道勿謂家食自由却放開去幸甚至願温公元祐變
法匆匆不但以愛日之故意亦是十七八年心力盡在通鑑
不肯更将熈豐諸事細心點撿到得天人推出雖以許大規
摹終少彌宻未為恰如前軰多恨焉耳
某手壘亦巳朞月殊無毫髪及物之効夏旱彌月竟得歉歲
憂沮滋甚所幸晚田收及七八而連帥部使者各致周急之
助徃徃来年遂可支捂要是𥙷過不暇儻可免其身耳愧見
吾民則自若也髙卧以来伏想玩繹益精綽有餘樂廬陵多
士從學為誰亦有切磋之交乎近與富明叔較量易義因見
乾坤交則為㤗不交則為否坎離交則為既濟不交則為未
濟盖追訟平生爽然自失矣如及善還便當一意以此佚老
不敢持未信之學但匆匆讀過漆彫開一叚話頭台意以為
如何母惜痛下針砭甚望
　　　與史丞相
某頓成衰眊不䏻細書區區歸徳請罪之誠輙慿楷牘布之
隷人至於管見敢復以　楮申言之惟鈞慈勿以為咎幸甚
昔者衛武公逮事東周之初晚而就國年且百歲而抑之作
賔之初莚之作拳拳愛君與年少氣銳敢言之士無異盖嘗
讀(周/公)無逸七月召公公劉洞酌與抑初筵廼知卜年八百皆
一時元老世為弼亮以身任天下之力非爵賞刑禁所能為
也方今聖明相繼對于典謨而太師實與終始其事天夀乎
格豈獨私公之身哉則衛武之托於是焉在願勿以造朝不
造朝當介鈞念若某者無能為矣賦淇澳之詩樂道切磋硺
磨之羙尚圖附名國風之末與衛之旅賁􁂎御同不朽也某
僭越死罪皇恐
　　　與髙炳如監丞
某得出桂陽瘴境過厚又叨廪人之命衰晚豈堪駈使顧乆
憂愧尋承州組少屈英豈而叔章黄丈亦持江西之節盡出
西府兩公故意盖交道鮮此乆矣却用自慰然某眼昏花鬚
鬢無黒者日飲酒不能過三爵飯米半升晡後但持空筯伴
客　纔見燈火昏暝思睡未嘗聞二更鼓比五更展轉逹旦
強絀雜念又性不善鼓引養生度無多寒暑當同草木念之
悵然欲緝一二書籍手見古人亦復懶下筆忽猛省前代狄
公早世至今當以事文王見譏王允共無晚節漏逗即為全
人一脩一短何　得計亦莫若随公了昏嫁早為休影計差
得耳尊意以為如何要𥙷史記之缺甚善但史記一書目班
氏莫窺其珍後學祖班轉為詎剥令人扼腕若能為發大意
不必若諸家餖飣訓釋亦千載羙事如索隠之類收拾無害
要只是向下工夫閑居且一面羅取為編何當良覿互相扣
撃痛快後己及此於邑之至
　　　與王謙仲參政薦郴守丁端叔
某輙有冐昧之懇竊伏自念於門下宜不自他而敢言之某
與郴守丁直閣雖有雅政然未熟其為人同官湘中適相隣
比通財僇力兩年如　家然後見其心與才誠有過人者他
未暇徧舉以桂陽之民得免轉徙者則皆郴守之力也桂山
邑率歲仰米於郴毎郴閉籴則桂人坐困去歲旱歉兩郡特
甚丁守既自措置條　沛然多備則下令許桂人殷販巨室
之積令行而民信之故桂市米不絶此一也郴飢則民流入
桂桂飢則民流入郴不能相容繼以剽略而為盗自昔如此
某與丁守約各自拊其境内訖今春夏皆按堵此二也桂嘗
乞未於漕司今就郴撥三千斛應副桂去郴陸行六十里舟
行彌旬而後至般津之費㡬半所得丁守遂移苗米輸之桂
陽由此省費而又及期此三也每惟今歲捄荒艱辛万狀儻
郴稍有壑隣之意則某何以塞責必且罪去因人免罪又蒙
朝廷不次擢用列之諸司而郴守獨未見旌異同勞偏賞心
甚愧之秋間帥漕相約同薦奏牘巳就適聞列薦之禁詞司
皆相顧失色至今民言陳乞不巳某與丁守别乆不知其别
後為安豐及得簡得盱眙復徙郴本末何如就今觀之則一
　路郡守留意民瘼理財以寛而用足聴訟以恕而刑省待
僚属以禮而人趨事郴當為第一矣朝廷録功當以實事有
人如此若與碌碌者同視将何以勸勞者况某實頼其力禮
尚施報但恨踈賤不足動人不敢率先為朝廷誦言之然丁
守母甚老一子多病在數千里外誠使某得効栁子厚事以
官遜之誼所不辭又恐以矯激取譏故但私布之門下恭惟
門下愛惜人才凢可為斯世驅使者何所不當素蓄又辱知
幸必不以鄙言為不　實或阿所好或　於不得巳冝切惜
啓齒為丞相白發其　豈唯某捋　九州之更於門下歸
心矣某干犯鈞嚴臨𥿄不勝惓惓
　　　荅胡季随
見諭梅菴　語　右也盖不勇猛則無憤悱啓發之㡬不詳
宻則無湏臾不可離之實無憤悱啓發之㡬所見皆軀殻之
私無湏臾不可離之實所得皆　之外晦菴所以憂嘆而
不敢無其實　来省伏讀之餘境界何異欲望盡去前軰見
成之談自轉一　繼以見示廼知衰惰安能印可或有異同
當奉聞耳詩禮奉指不殊前云云若非詩無以言當思吾所
言何者為詩非禮無以立當思吾所立何者為禮尋章摘
句擎踢　㤗或安詩禮之末矣近得晦菴書索詩說某初無
詩說亦告者之過也何時肯来互相扣發日月易得後會良
不易臨書欽　之至
　　　與沈叔晦
某自落南化為一翁百念俱䘮獨未辦二頃不敢决去更湏
旬歲即遂此啚可以不堕學問相湏才力相軋若海中矣六
經之教與天地並區區特從管窺見得兢業一節足了一生
受用儻不失墜及啓手足如後山所謂生稱善人死表陳君
之墓亦是小小結褁其他樹立扶持悉俟豪傑之士所兾尊
兄軰行勉之而已切承近得瘍疾以内𥙷散効欣釋之至更
乞謹護務至完實久欲遣問適得報新幕廼仁里交好遂留
待迓者因成不敏諒之幸甚本司有問四方故事具之别箋
佳闕何時或在某乞歸之後尚啚并合扣發新功臨書悁企
之切
止齋先生文集卷之三十七
　止齋先生文集卷之三十八
　　　手書
　　　　荅劉公度二
　某乗障無狀誼當自弛不謂誤㤙就移廪人每惟衰嬾日與
　不勝巳者䖏當此委寄何以寡過及讀来教又惘然自失也
　經生徇偏何者為全文士逐末其本安在拘攣並縁必有
　受病之䖏充塞中節豈無進徳之序所以見告尚愧不敏况
　言證不及藥未覺為益　湏嗣音切　完之倘有鄙見亦當
　反覆某老矣何以慰四方士友之望然年来篤信六藝之學
　兢業為本彼此紛紛自為黨與　若人之巳甚亦恐吾人躬
　未自厚而責人不薄有以致此　以来事者君子遺恨如
　左右應洞然察之耳
　某汨汨無新功有愧　益前見在諸病以不得藥為請今方
可無以復来辱凢書云云載在方冊不可勝用也足下亦愽
識而詳考之矣願以為問或者筮仕履之而後難歟夫履之
之難則自信之難也士誠自信以為與古人無間古人䏻是
吾亦宜能是古人能是吾獨不能是者非其質然也私欲害
之俗學汨之也欲免於俗學惟去私欲者䏻之私欲去則見
巳見已則自信苟自信矣凢書云云載在方冊者不可勝用
矣足下更反求之未田合并臨帋惘惘
　　　荅道州康判官
辱恵書及於属吏弟　員之說足下誠有見於此幸甚来書
以為本職無門有司不以為過然後望以磨礲成就之益豈
惟吏道然耶學者固同然也今之望於人者異此矣吾無闕
與否不暇計人以為有過與否不暇計獨　胡不磨礲成就
我耶但曰胡不磨礲成就我道以義言也或者相望於利相
望於利必人人而恱之然後無咎安得如足下之語告之也
未由合并臨𥿄惘惘
　　　荅趙南
某衰惰乆無強附士友之意晚得名勝喜後自失晦菴門人
真有學者而不相亮者　云特未并合耳雖然吾黨亦有患
自相推尊患太過與人無交際患不及二者皆孔門所戒也
頃因欵洽嘗及一二来　逺有同風三代之語得無猶未聴
察乎詩篇儘佳更加停　勿以言盡意為　三百篇徃徃為
訓故家解駁類　淺迫　人意有逺矣謝逍遥嘗說三百篇
非易其心而後語者不能此義足可三復公餘但於南雅索
之聖賢貴寡怨詩至於可以怨必有道也来教所謂攻之愈
力愈不見効豈謙辝耶克巳非攻之之謂在易休復以下仁
也人患不肯下耳譬之鍾聲擾擾者無聞初非有物間之者
擾定則聞之矣
　　　荅漳川守范東叔
拜違以還辱貺教不一而奉狀亦無便豈但以獲詳行李為
慰要是别恨牢不可釋家人婦子尚不能團頭况於交㳺又
况士宦此理洞然而亦未易以理遣也領開府後書就詳動
止感愜幸甚然事力如許雖有慈恵之長而不得騁令人寒
心随機方便量力濡沫正頼儒術耳某嘗侍坐語及四緫領
恐是今要告去䖏住時北伐諸将各擁兵緫領不顧駈催漕
計自以諸軍隷御前始以版曹即領緫餉而别置所版曹長
官莫得要領是漕司本行文書則天下財賦盡在四領所若
非稍稍從此整頓民窮無救䇿意矣嗣勛足得啇確或者其
時乎張子儀　元等所减次第虚額然亦盛意謾録二公奏
牘因或送嗣勛如何来　及之喋喋悚息正是自破戒堪發
一笑
　　　與朱元晦
某逐禄南来本為温飽不謂　善歲晚遷官至於将漕然但
循故事無所建明　終當他去而亦未得其說何以教
之此專人所為道也　非豈所以事君　而公論開塞日異
而月不同敢乞安時䖏與如戰兢自發眉夀用荅海内欽遟
之意
某衰惰之跡㡬自絶　門廣而長者　尚教之便中再拜真
翰之貺感激不可言　此先施豈　附報官事優擾及今始
遣辱幸察之非敢望也来徴詩說甚荷　包所見何藁豈嚮
時聚徒所為講義之類則削藁乆矣年来時時諷誦偶有興
彂或與士友言之未嘗落筆誠有之當於長者有隱耶區區
愚見但以雅頌之音　勺群慝訓故意句付之諸生尊意以
為如何每懐企慕三十年間不在人後㑹并差池未有瞻侍
之幸聞見異同無從　正間欲以書扣之念長者前有長樂
之爭後有臨川之辨　如承康徃還動數千言更相切磋未
見其益學者轉務夸毗浸失本指盖刻畫大精頗傷易簡矜
持巳甚反渉吝驕以此益覺書不能宣要湏請見究此衷曲
耳不數月還浙可啚即償此願尺楮匆匆但有悁結
　　　與王弱翁
某衰惰冝休歲輙遷官雖荷借譽之力然有見短之懼亦未
知免所也廬陵政績在左餐右粥之民而不在逺客與強宗
大族得失當有能辨之者暫屈何病區區更兾寛以居之勿
以絲髪見於詞色戯綵娯親之暇杖屨從容與鄉後進尊酒
論文為樂仍一切不及時事以間執䜛慝之口未省尊意以
　　為然否有如尊意不合幸切磋䆒之也仲權正字貧甚
子靜淳父皆需逺次柰何陳正巳亦寓里中復教官非所以
䖏之也何時晤對伏紙
　　　與立宗
某衰暮之跡向綴班行伏蒙眷遇特厚言念疇昔何可弭忘
某官才猷器業蔚然爲當代第一方𬒳選入蜀無㡬㣲不自
得意旌麾下壓境三陲然世将之後人将謂何重以疑阻半
年無師盖朝野凛凛然而迄無西顧之憂非公門有重臣其
克底此乎湏因内引嘗遵勲業泰安喜見天顔且曰當用漢
賜金故事旦勞還房雖事不果亦足見九重倚頼也甚盛甚
盛三事逓遷還歸𥙷　庭之闕而識者　無先於門下非但
交㳺之私言聖明後　視聽一新伏惟歡慶
　　　與國舉兄家書
書黄事前日不及細　淮上有劉煒運判者以禁私鑄太急
㡬生事遭論罷乆之私鑄戢留丞相追　功遂畫㫖再與
監司樓大方駁還　者㫖令以次官書行即是傅(良)遂竟書過
盖以為劉煒不是　人贓吏罷去年歲再與差遣此何不可
而紛紛云耳後生小子妄相䚹毀不足聴也(不足/聴也)近復有御
筆陳源除押班(内侍官比/外執政)人張子仁除節度使此事所繋甚重
謝給事已放過押班事傳(良)獨繳之朝論甚以為危乃蒙聖㤙
容納至今不出至除節鉞合先送給事却直付舍人(或說謝/給事有)
(人主振故令劣/弟當此重難)亦獨繳上次日御筆封付陳傳(良)可與書行再
繳上亦蒙聖㤙寢之不出此兩事繋朝廷非尋常事之比至
此公論方信劣弟不論其細而論其大捨易而犯難矣恐家
兄不知端的見謂苟且有玷家傳特此詳報却勿令一人見
慮有人䜛謗以　為好名漏洩上旨也至祝至祝
　　　與徐韞之
渉夏一病㡬殆以丹附扶衰稍善　餘無足煩軫記者昆
仲時時過訪備詳譽䖏然年来　喜於相安左右意象
挺特且習聞前軰師友風㫖更宜　誘掖工大而損挹裁
抑廼時善教之道至和若夫嶽麓餘芳令人起　横經於此
自有足樂不可不自慰也　憲家子弟亦徃還否何時毎一
見輙談中興問趙張秦　為　長　跡灑灑忘倦晚入脩門
數詣東西面言其人不可終廢　後相不領畧鄱陽相頗有
意未及拈書亦各東西矣至今忿之旦恨不得秦師垣相業
一書付史館助南董之筆某老矣　此勿念左右年方強儻
能從呉察院交諸折窺見所蔵　不　長沙此行耳外此只
改秩一事湏索結知帥閫囘同年進士莆中来軌　及識面
尋亦行蔵異塗頓成踈闊假如不踈巳難破彂言之戒無足
為左右先容者徒切愧衷如之　湘中教官惟㑹府多名士
其舉削或溢格故事如此想不　至左右有遺賢之嘆盍少
湏之也因會　丈煩致癉暑不及拜狀皇恐之意諸相識不
外此懇
　　　荅張端士五
下問漢髙封國是𥘉来急於撫定　得不然班孟堅諸侯王
表說得錯至今因仍未明使髙帝以延年歲必别有區䖏如
本朝藝祖𨳩基事多未䆒英雄如二君豈容䡖議自古功業
多遺恨惟周公無虧欠孔孟監二代兼三王之論王通說經
制大備皆見得徹載師閭師縣師三官皆征賦稅載師乃征
公卿大夫王子弟諸食采若其食者三之一之類其征之民
則什一而自以租歸公上則有差等輕或二十而一重或二
十而五若其它受田之民什一之稅鄉則征於閭師遂則征
於縣師顯然三局自昔諸儒見不破可勝嘆也
某病軀日衰弱漸漸了得春秋一書及未啓手足之前更加
刪潤則自有春秋来未有此書可藉手見古人無怍更侵砌
結褁詩傳看了在何時它工夫　截断惟日課易未敢輒下
筆深見乾震之爻辝皆危而乾　言吉只縁純陽聖人垂訓
意深矣許由君　務先之徒治　舊學如後来甘盤自古此
一輩人竟晦蔵念此妄想盡　詩固佳更宜練功
某病後且搓排過日非能如所　亦愛之者過辝也毛氏詩
傳淟汨有年乆欲爲彂明之因附已見其下且以𥙷吕熟之
缺自今夏落筆近縁過客廢矣未期其成就也有暇見過略
觀綱目爲佳
某近復苦泄瀉今幸稍愈以年例論之如此浸乆是結褁之
證也萬事巳置勿論惟春秋後傳垂成尚欠删潤不免就病
中勉强詩說盡豳風雅頌亦未落筆此書又看天命如何耳
毎見云云　某以為不作悵然人生與草木俱腐者何限不
恨固非恨亦非也倘可自見勇為之為善也
某初有脾寒前日復作雖不過一日所損不少也愛念甚荷
端士力如虎亦復畏厄歲何耶新詞相好要是未圓熟耳著
書最関心病懐益覺要緊所恨無朋友共成之柰何柰何舒
宰政事止如此聞之殊為嘆息
　　　代胡少欽監酒上婺守韓無咎書
筦庫之士自古卑之矣而今為甚古者財散於民縣官但衣
食租稅而所謂鹺茗醯酒凢民用之百湏公上不牟利焉則
筦庫云者止於籍出入校餘欠以告於在位為每歲制國用
之節而物之不登經費之不支在位者實憂之有司不與聞
焉勾稽之不察扄鐍之不時度蔵之不免於燥濕腐敗舍是
有司不任其罰是故其職甚簡其責甚薄也士君子之不遇
於世者可以禄食於其間而無悔咎夫子嘗為委吏矣㑹稽
當而已為是故也今也不然由漢而下公上所以榷民者講
求悉矣而􁓪茗醯酒凢民用之百湏皆有征而甚詳於今自
建隆聖人專務寛厚不忍以加賦厲農而禄士饟軍隄防大
河固圉三邉與夫賔賜祭饗凢邦之大用不可已者徃徃十
有六七仰給於征榷之吏盖今之田賦視古有損而征榷之
入累數十百倍於古則筦庫云者不但籍出入校餘欠而巳
其督辦也有課其輸送也有程督辦之弗集輸送之弗継在
位顧缺然無以為計故凢物之不登經費之不支轉而為有
司之責而勾稽扃鐍度蔵之細不與焉勞亦累十百倍於古
矣仕乎此者雖欲徒禄食而無悔咎如古者不可復得國家
知其然也待之亦加異矣自州縣監當官皆有賞恪而可以
察學於其長與他官曹無異在京釐務凢有錢榖之蔵者賞
之特厚而為上選用亦與他官曹無異若是而曰卑甚於今
何也其居使之然也今夫皆州縣官也皆得以察舉於其長
而繇幕職教授若曹宫令佐得之則人以為宜繇倉庫務官
則人以為恠皆在京官也皆得以選用於其上而由檢鼓諸
院得之則人以為宜繇審計榷貨之官則人以為恠等而上
之繇卿監為侍從則以太常祕書國子為宜而以太府司農
為怪由侍從　則以學士給舍諸曹尚書為宜而以户部
為怪名實未有分也而取舍若是豈一日積哉夫以征榷之
入歲累十百倍於古而其官司之勞亦累十百倍於古國家
方加利焉而卒卑於士議如此則自愛者宜知所擇矣某也
不才由太學諸生以塵末第窮太甚逐食太急以措身於甕
盎㪺杓之間盖日夜念此自憐矣凢三易守未甞敢自言也
今者執事来守是邦某伏自計今之諸老先生尊經而下百氏
可望以古道者莫如執事國朝以来世為卿輔䆒觀本末源
流之際而通於今之務者莫如執事若夫議論持平用意均
一即之温然有并包兼容之度而其中如鈞石之有銖兩不
為世俗取捨以亂名寔者又莫如執事於是輙不自揆道古
今之異陳國家之大意與小巳之不善擇而告執事庻㡬采
察焉若執事猶曰是筦庫之士而胡敢僣易若此則某継今
不敢復有言矣
止齋先生文集卷之三十八
　止齋先生文集卷之三十九
　　記
　　　　選徳殿記代周子充内翰撰　進(元藳今蔵沈仲一家)
　皇帝踐柞以来宫室苑囿一無所増修獨闢便殿扵禁垣之
　東名之曰選徳規摹樸壮為陛一級中設􁇀屏書郡國守相
　名氏其上羣臣有圖方略来上可采者輙棲之璧以備觀覧
　數延見文武講論治道訪求民隱至扵四方奏報參軍國之
　機務皆於此省决暇則紬繹經傳或親御弧矢雖大寒暑不
　癈臣某俟罪禁林間嘗奉詔獲至焉一日命臣汝為之記臣愚
　學不足以推廣聖意詞不足以鋪陳盛羙謹但采禮詩古文
　以射觀徳事及歴代冶亂興衰大端次第其說禮君世子生
　三日射人以弧矢六射天地四方其早計若此至扵擇士以
　祭必扵射也進退天下之才與祭者繇是得為諸侯卿大夫
若屬有賔客之事燕勞之寵莫不用射詩人又扵其獻酬歌
咢之餘中度不中度罸爵與否有所戚休刺羙以爲是王公
大人風化黎庶者之本也由此觀之古者君臣周旋禮樂以
服習勤苦可不謂先事知懼安而能危者㢤是故三代而上
士大夫皆可獨将而兵民爲一戎不生心世用底定比其季
也徒以爲威儀觀羙而實不稱馳騁戈獵而政不舉則國人
爲之隱憂而變風作其後王道浸缺而文武兵農遂分而不
可合一夫荷戈海内騷動社稷之主以兵廢興盖自秦漢下
迄五季數千百載間大抵亡具而漢之車騎材官唐之府衞
一一近古則享國最乆其效可賭矣以臣所按三代舊聞放
乎漢唐文武離合之際要之國家閒暇以戒懼爲本天錫
陛下厲精百王之後追蹤太古之上廼爲是殿以訪群䇿以
裁萬務以閱圖史殿不主手射也而託名焉射不專扵覿武
也而尚徳焉聖謨明逺扵以覧示中外感諷臣子敵國外患
之慮甚深甚至昔宣王中興其詩曰射夫既同助我舉柴序
之者曰是小雅盡廢而復古之詩也治有先後功在不舍沉
潜剛克時乃天道陛下堯舜揖遜而可以為湯武臣實以是
　　　重修石崗斗門記
元豊四年宋興百有餘載矣郡承趙㞦景仁行縣與令朱素
履常隱士林石介夫賦詩記事則有觀石崗斗門之作是時
國家方修農田水利之政通守與其属邑若布衣廵行吀陌
詠歌民事而郡守李公鈞報之以詩亦相勞苦徃還如交遊
豈不盛㢤而事何患不集者然詩不著其所始則有門舊矣
不知其起何時也紹興之季年屋閘俱壊獨兩股岸與溝底
以巨木為之長或三丈而厚徑尺有屹然存者徃徃朱令之
遺跡也余為兒時逮見父老多喜道斗門事盖門始附穂豐
山之南址以距海逺冩水不効而議遷置三鄉之人聚訟不
决也湏時潦至廼為木鵝數十即並山諸水所發源縱之而
觀其所㑹則旦日㑹扵石崗又患其平壤不能(音/耐)歲月涸而
審之皆磽埆沙磧與地名不謬穴以鉏鍤率人日得土盈斗
扵是定遷則其謀始甚長雖更元豐之盛人精其能慮不可
易浦堙而門廢民乆病而官不省乾道間莆田劉朔為司户
喜事及物隱士之孫以告劉輙率余夜詣門所遲明天大寒
垂垂欲雪招漁舟泥行數十里役夫皆凍慄幸且巳而劉不
巳竟遵海堧引絙以度其浦脩廣之數而歸白郡郡不果聽
又三年故國子司業王公速為守甞用錢五十萬民夫二萬
四千通其故浦然是役也浚浦之功居多而以餘力及門唯
攴傾填漏苟完而巳盖以俟後之人而復不省浸趍扵廢知
州事李公稢與通判謝公傑慨然念之謂主薄石冝翁能以
錢七十萬俾治其役發視遺址則股岸之木蛆食之過半
底板亦浸淫潄嚙穿􁑨百孔矣知縣事劉龜從又勸得民錢
六十萬而縣自助致五萬冝翁因擇其郷之秀黄廷瑞者三
人以蒞匠以石代木撤舊而新之爲岸若干丈爲底若干丈
爲閘之裏蔽若干丈益其柱若干爲若干上爲覆屋旁爲輔
梁凡百可乆無不臻極不惟還吾民之利如𥘉而又過望訖
事公以劉石之請属其爲之記嗟夫自元豐至于今又百有
餘載矣人多言時不同吏道相䋲切益薄顧事無可爲者惟
公惇大樂易不以獨見之明治郡謝公以風流文雅時出而
縁飾之上下相安闔境自以無事因以整暇之際出帑錢四
百萬治三邑之道阻而且爲此門既付之人則一聴其自爲
淹速良　未嘗過門饋勞時至無以簡書故其人不以見察
爲憂而以欺爲耻務趍其難用情扵文具之外以求追元豐
之蹟尚可以想見承平盛時為長吏者之意向使紹興之末
官與民同患如此則必不壊使劉司户之說行雖壞亦必不
極近十五六年間有𥙷門事之缺猶不至如今日大費甚勞
而難復然以積壊之極費大而勞甚視元豐特為難而卒復
之事之廢興要亦顧其人如何爾　但曰時不同事無可為
者吾不信也淳熈十二年三月
　　　温州重修南塘記
自中興永嘉為次輔郡其選守盖多名卿大夫矣然境内有
冝治者三間歲貢士群試且萬人扵浮屠宫中草舍託䖏一
冝治兵與民雜居頡頑市人間要束不行而闘訟多二宜治
州城外南逹瑞安有石塘百里所不知起何時而歲積壊傾
者為嵌䧟者為匯遇時潦咫尺不得進徃徃溺死自閩山至
于吴㑹去来者病之三冝治而歴年乆更太守㡬人皆畏其
役不敢議議輙弗就雖僅就亦苟簡復廢者何哉呉興沈公
治郡之明年謂賔佐曰上方朝徳夀宫為夀加惠㝢内詔减
筭錢之半吾属備數奉詔何以仰稱而適無一事可以宣勞
効能廣上意者唯是郡之百廢終将累民吾幸逢年帑有幣
餘而嗇其蔵失今弗圖以煩後来将安取此也
扵是作貢院扵是作五營盖晚而有以塘事告者公與通判
率兩邑大夫即里居謀曰役復有大扵此者乎柰何使吾民
錙聚銖歛竊自支𥙷甲前而乙郤也苟無愆時工勿問庸幾
何苟無乏事石勿問價幾何輿匠肯来市無強賈自冬十月
至今三月而塘成凡是役邦人亟請扵州扵部使者前太守
李公以錢三百萬提舉勾公岳公繼以米四百斛倡民興之
民亦輸錢案至四百三十二萬起淳熈十有一年而事不集
今糜錢一千一百萬而弛民錢六百五十餘萬不取邦人以是
役為冝書而属予焉以予所聞扵公者如此况州縣官數易
事彌廢熈寕考課又削橋道弗擬世相蒙習以偷為得間有
興作則議者顧曰是希進務以出名迹則又曰是一切厲民
為羙觀爾則又曰彼将以為利長吏雖欲自信而不得騁公
以法從舊人起家為郡且復用矣向使過計收聲飬尊安用
事事而獨意鄉不撓愈勇以今較昔難易淹速是皆冝書然
公他所為便民者雖多而其大者在石塘水行御艫陸行躡
踵更相和歌不争以賀夾河老翁有年七八十者攜持小兒
嬉戯扵其上不謂繼今民免扵死或為詩謡或香火以祝公
且乞田二頃嗣歲積之盖欲公徳與是塘為無窮云公名樞
字持要前為太子詹事兼吏部侍郎　淳熈十四年三月記
　　重修瑞安縣學記
縣學故有記政和間右丞許公景衡記蔡侯景初徙置學事
紹興十二年敷文閣待制宋公之才再記王侯誾修學其推
本國家長育與名教之尊山川風俗備矣二公言語至今為
人貴愛則二侯固與不朽劉侯龜從今更治學講堂廊廡廚
湢皆一新之講堂絶巍壯餘為屋四十楹凡糜錢二百萬而
人不知也邦人徳侯属傅良記之顧晚出何敢次二賢之後
况侯之政豈必待余文而傳也盖聞崇寜之際天下之學盛
矣提學有官贍學有賦上之加惠諸生甚隆也而有司方以
三經造士自春秋不得設科非王氏之說皆為大禁當是時
吾邑已有學置弟子員如他所然三舍之興無一士能取聲
名者始林石介夫先生不為新經以春秋教授于鄉既而許
公與沈公躬行謝公佃偕同郡諸儒又嘗越數千里外竊從
程呂二氏問學於舉八行也四方之士有為繆巧應書者趙
公霑乃逡巡愧謝不欲充賦郡太守强弗能起後生小子更
益視效蒸蒸務自修飭矣中興新美學校之化嘉與復古罷
三舍還之鄉舉列春秋學官使士得各自致其說而無禁諱
於是聖天子思所以風厲學士柬求其人首得吾許公以参
大政於是婁公寅亮以上虞丞言事即日拜御史它徃徃繇
布衣召見温為東南支郡瑞安又屬邑而一日以多士名天
下天下引領慕向之豈不盛哉則吾邑之學視他所為如何
也而歲月久寖趨於廢以余所逮聞五經各有師弟子非其
經師不輒授人弟子亦不輒詣它經師受業歳時㑹於學少
者拜長者長者平立過市必冠帶飲酒不踰三行一人有過
衆人切磋言之盖遺俗然也而今亦少異矣劉侯公非先生
曾孫也以家學為縣識所先後又常常樂道吾土風之美去
有日待士如始至也以所藏春秋權衡意林說例傳鋟之學
歸負祖訪閒田將以追舊學之蹟侯之望人厚人亦宜不自
薄余故誦舊聞表見吾邑學者本末如此以勸後人餘巳見
前記者則不著淳熈十三年十月記
　　　袁州分宜縣浮橋記
分冝浮橋為舟十有六袤四百尺廣十袤之一前轉運判官
劉公經始副使直龍圖閣趙公成之凡捐錢不啻一百萬佐
州縣之費仍率三歲以五千錢當河渡之人入而幹辦公事
楊君潜能賛一公意主簿劉君孟容眂其役訖以不擾最後
知州事黄君劭知縣事鄧君友龍至恨不在役中州率歲儲
錢二十萬以待修繕縣伐石記之相與圖是橋勿壊乃巳橋
扵邑便甚橋北地勢下為治所南髙為上供倉邑東西兩山
善束水毎時雨大至水輙冐邑北民騎屋危望㟁南爽塏咫
尺不得徃避南民欲朝夕販扵市者亦不得徃就也倉與縣
離立輒租者常病爭舟父老計之熟數以為請於是始集世
多言儒生論治但曰得人得人此何等軟熟語毋亂吾聴由
今觀之分宜扵江西邑爲小浮橋扵分宜事益爲小大吏必
得如數君子者小吏必得如數君子者扵是始集向使二部
使者相先後不同出一意必且中輟幸不中輒而幕中賛不
力邑中治其役無具即必不速就雖速就後之人悪莫已出
壞勿壊聴自如何則亦難久余不足以知天下事甞言以其
小且易者度其大且難者當世君子誠同出一意如此賛其
畫者昭其事者如此後之人以勿壊爲已責又如此徃徃天
下或可爲矣余樂是橋之成且以劉鄧之請爲記因著儒生
之言固有不可廢者劉公名頴趙公名善俊
　　　潭州重脩嶽麓書院記
白唐季至于五代用兵而教事闕聖人作四方次第平以爼
豆勝干戈而天下靡然日趍於文盖宋受命四年遂平荆湖
又十有一年尚書朱洞来守長沙作書院嶽麓山下朱在國
史其行事不甚較着足以考見上意所鄉為吏者皆承休徳
知所先後如此豈不盛哉而其風動抑何速也五六十載之
間教化大洽學者皆振振雅馴行藝脩好庻㡬於古當是時
州縣猶未盡立學所謂十九教授未有顯者而四書院之名
獨聞天下上方崇長褒異之者甚至則其成就之効博矣熈
寜初行三舍之法頗欲進士盡繇學校而鄉舉益重教官之
選舉子家狀必自言嘗受業某州教授使不得人自為說崇
寜以後舍法加宻雖里閭句讀童子之師不関白州學者皆
有禁詔令誠甚羙然由是文具勝而利禄之意多老師宿儒
盡向之書院不知起何時以余所聞漢初郡國徃徃有夫子
廟而無教官且不置博士弟子員其學士嘗課試供養與否
関不見傳記然諸儒以明經教於其鄉率從之者數十百人
輒以名其家齊魯燕趙之間詩書禮易春秋論論家各甚盛
則今書院近之矣縣官時時遣守相勞問致饋為禮其門生
皆世守師說更相傳受不易業蓋至孝武帝時郡國始稍稍
有學校官由今觀漢晚出視其初儒者術業工楛優劣可知
也巳方大中祥符間天子使使召見山長周氏式拜國子王
簿詔留講諸王宫式固謝不應詔卒還山肄習如初至賜對
衣鞍馬内府書而宋有戚氏吴有胡氏魯有孫石二氏各以
道徳為人師不苟合於世著名余以是益嘆國初士風之孕
本之師道尊而書院為不可廢乾道元年故師樞宻劉公珙
克復門寳之舊巳浸費治今直徽猷閣潘公畤亟踐脩之某
得官桂陽於長沙為属邑姑詣大府請事時公至鎮適數月
矣與九郡守要束咸以寛簡闔部晏然民吏意得曽無凢目
可以再三於有司者因得陪别駕後至書院謁諸先生　祠
下㑹脩事且輯諸生穆然而志專徘徊樂之不忍去也既去
州教授兼山長顧杞堂長吴獵以訖役属爲之記某嘗獲誦
侍講張先生所爲記及扵治心脩身之要湖湘之俊亦既知
所指歸近歲以其論述由大學禮部奏名及對大廷連爲天
下第一他未試可畧睹矣雖欲有言無以出講聞之外者而
公扵今卿大夫爲先進年益髙聞望益尊重人人能道之又
何待余言者故但次書院所從廢興之故繋以歲月而強附
名焉是歲淳熈十有五年
　　　雲章閣記
臣恭惟　夀皇聖帝在御二十八年㝢内之士可謂遭時矣
臣爲布衣識僧嗣清扵行在所之西湖净慈寺清尚年少土
形木質窮晝夜或累日不飯𬞞飲水一破衲凢数十寒暑其
徒類訕笑之士大夫猶未甚有識者然時時聞𬒳㫖入禁中
莫知上訪何事清所對者何語臣每惑焉隆興乹道之間方
講脩内外之政惟日不足有以作士氣寛民力足兵長財之
說進則朝上而夕召見或不淹時至逹官貴人而空談不適
用但習𥿄上語云云者徃徃不錄盖舉選人必考課勞蹟果
如何進士必習弓矢扵殿庭試中與否而群臣方病不知當
世之務趍扵實學扵是時上安取扵嗣清而嘉與之如此後
二十年為紹熈之元　夀皇禪大寳今上適再歲燕居殊
宫澹然遺事物之累恭儉滋甚玉食日不費萬錢而嗣清則
亦去江浙南㳺湖湘之間矣臣乃釋然窺見聖意郷者凢以
傳求㝢内之士隂訪幽隱庻㡬有豪傑者不但為佛法也雖
然佛法㡬墜清扵是時䏻以苦學動萬乗世傾回之豈不盛
哉其南来也無一物自随當暑行数千里未嘗宿人家獨所
受上賜四句賛詩衘䄂不懈始至寄蔵臣所為之震疊巳而
師臣趙善俊請住南嶽之福巖寺明年臣行郡過山間既拜稽
首瞻想宸翰且嘆曰雲漢之章足以鎭兹山矣顧未有尊閣之所
其徒遂相與作雲章閣蔵焉而求記於臣維嶽之尊維宸翰之光
相與爲無極也抑臣何幸附名碑隂死且不杇又拜稽首書之
　　　温州淹𥙷學田記
郡校官有賜田自慶暦四年始於是宋興且百年上所以加
恵學校之道備矣崇寜學制行郡各置博士弟子員費廣不
繼用事者文飾過當至苛歛以瞻之中間多故輙一切弛去
徃徃所在凢校官之入不足以待學土之版直煥章閣司諌
謝侯来守永嘉下車纔數月修墜緒早滯訟人用乂和乃以
其暇訪求里中士賔致之學又得公田民私以爲利而不應
令者歸于學有司闔郡驚嘆方爲吏者急他務不暇有學政
侯顧獨加之意耶相與請於博士李君求余文記之余固樂
道乎此者也盖宋興士大夫之學亡慮三變起建隆至天聖
明道間一洗五季之陋知鄉方矣而守故蹈常之習未化范
子始與其徒抗之以名節天下靡然從之人人耻無以自見
也歐陽子出而議論文章粹然爾雅軼乎魏晋之上乆而周
子出又落其華一本於六藝學者經術遂庻㡬於三代何其
盛㢤則本朝人物之所由衆多也余嘗求其故三君子者皆
萃於東南若相次第然殆有天意而浸灌培埴斯已勤矣雖
後生晚進失其師傳自為異同不務相扶持然要其消長皆
関於興衰之數非細故也而議者但患官冗而舉子多厭薄
而銷沮之之說滋甚吾州　生長旁郡最有聞則亦每在數中
侯於今加意焉政何足以言之是尤余所樂道者也而况李君
之請乎侯名某郡武人李君某廬陵人田若干畝著之碑隂
止齋先生文集卷之三十九
止齋先生文集卷之四十
　　序
　　　奉　詔擬進　御製
　　　至尊夀皇聖帝聖政序
臣聞乾坤之文不著無以見太極而太極非有待於文也虞
夏之書不作無以見堯舜而堯舜非有蘄於書也恭惟
至尊夀皇聖帝以妙道治身參之三才而無間以篤行事親
質之六藝而無缺以深仁厚澤幸斯世極之根荄鱗羽而無
不被宜配雅頌宜襲春秋而臨御二十八年之間凢施凢設
歸羙髙廟金石之刻無傳名山大川之蔵未暏也夙以神器
授于微身盡遺有迹之累而退托無名之境方将淵乎其蔵
用冲乎其忘言尚友太極法堯而蹈舜矣則聖政之書何容
心哉然而寳章玉册希濶之典儲於三宫廟謨宸㫁温厚之
辭施於百辟而詠歌休威摹冩功徳之人又徧天下至於
中原之故老蠻貊之君長懐好音歸大號者家有其說國有
盟載也豈惟史臣将夫人能記之豈惟今日将後世亦能記
之則鋪陳彚次以作一經盖有孺子弗能抑聖父弗得辤者
焉矧惟菲薄膺受重寄蚤夜震懼何以嗣服對天之休亦越
成書是訓是式率舊因餘庻㡬底乂是用申命大臣緫領衆
作起初濳至于内禅掇其最凢得六百四十一條為五十卷
一言一動皆足以經天緯地垂𥙿無極猗歟盛㢤昔者文王
演易周公繋辭父作子述臣　慕焉於是親序此書之意以
附篇首上之慈庭副在禁中紹熈三年十二月二日嗣皇帝
臣謹序
　　　進周禮說序
王道至於周備矣周之作誥曰上下勤恤惟曰我受天命丕
若有夏歴年式勿替有商歴年䖏心積慮盖庻㡬兼夏啇之
祚訖于暴秦略如其言是道也惟孔孟知之孔子曰周監於
二代郁郁乎文哉吾從周孟子亦曰周公思兼三王以施四
事是故合族以五世自夏商用之至周則繋之以姓而弗别
雖百世而婚姻弗通諸侯以五服自夏商用之至周九州之
外猶以爲夷服鎮服蕃服世一見嗚呼備矣後之傷今思古
之士徃徃謂周文弊學者尚論三代要當折衷於孔孟且夫
天命之難諶非兢畏不能有也人心之同然非惻怛不䏻懐
也文武成康積行累功之勤誠有見於此者讀書至刑人殺
人劓刵人君臣相敕甚敬甚懼服念誥教至于旬時至于再
三讀詩南雅羣臣嘉賔兄弟朋友故舊戍役之際徒一觴豆
皆深致其好備禮盛樂以后妃之尊猶知以酒醴勞慰行役
僕馬辛苦夫苟燕樂之即詠歌嗟嘆之不足夫苟刑戮之即
戰戰焉有憂色此非有利爲之也畏天命焉耳即人心焉耳
嘗縁詩書之義以求文武周公成康之心考其行事尚多
見於周禮一書而傳者失之見謂非古彼二鄭諸儒﨑嶇章
句窺測皆薄物細故而建官分職関於盛衰二三大指悉晦
弗著後學承誤轉失其真漢魏而下號爲興王頗采周禮亦
無過輿服官名縁飾淺事而王道缺焉盡廢恭惟本朝純用
周政千載一時爰自藝祖不忍役一夫之力而養禁旅不欲
使天下一吏得以專政而罷方鎮制度文爲雖非周舊而深
仁厚澤意巳獨至肆我列聖浸以寛大任子及於異姓取士
及於特奏養兵及於剰貟甚者汙吏有叙復重辟有奏裁論
議之臣毎不快此而國家世守重於更定盖周衰且千載而
詩書之意於是焉在豈不盛㢤熈寜用事之臣經術舛駁顧
以周禮一書理財居半之說售富強之術凢聞基立國之道
斵䘮殆盡而天下日益多故迄於夷狄亂華中原化為左祍
老生宿儒發憤推咎以是為用周禮之禍抵排不遺力幸以
進士舉猶列於學宫至論王道不行古不可復輙以熈寜嘗
試之効藉口則論著誠不得已也故有格君心正朝綱均國
勢說各四篇而為之序如此
　　　嘉邸進讀藝祖通鑑節略序
本朝國書有日暦有實録有正史有會要有勑今有御集又
有百司專行指揮典故之類　三朝以上又有寳訓而百家
小說松史與士大夫行狀誌銘之類不可勝紀自李燾作續
通鑑起建隆元年盡靖康元年而一代之書萃見於此可謂
備矣然篇帙浩繁文字重併未為成書難以觀覧今略依漢
司馬遷年表大事記温公司馬光稽古錄與燾舉要撮取其
要繋以年月其上譜将相大臣除罷而記其政事因革於下
方夫學之為王者事非若書生務多而求博雖章句言語皆
不忍捨也誠能考大臣之除罷而識君子小人進退消長之
際考政事之因革而識取士養民治軍理財之方其後治亂
成敗効出於此斯足以成孝敬廣聦明矣故今所節略通鑑
如羣臣奏䟽與其他言行與一時誥令出於代言之臣苟非
関於當年治道之大端即不抄錄或見於它書實係治軆不
可不聞而通鑑偶遺即㩀某書添入至於通鑑登載萬一有
小小違誤亦略附著其說於下若夫列聖深仁厚澤垂𥙿後
人傳之萬世尤當循守者必為之論但存本指不加文采深
有兾於省察也
　　　分韻送王徳脩詩序
右松風軒分韻送行詩十有四家趙容字叔靜翁珽字䖏度
魏謙光字益之王自中字道父徐誼字子宜項允中字子謙
陳直中字頥剛潘雷煥字省之徐宏字藴之蔡㓜學字行之
潘霆字材叔潘倩字尚之張東野字孟阜鄭志仁字能之子
冝省之行之皆與徳脩為同年進士諸人或與乆故或相識
或不相識也能之與叔父伯英字去華則以故龍圖先生嘗
客徳脩於宣城去華方衰麻故不與分韻事林淵叔懿仲沈
季豊儉夫後至别自為詩予出韻亦不在分中吾鄉風俗敬
客而敦師友每一重客至某人主之鄰里鄉黨知客者必至
不知客知某人者亦至徃徃具觴豆登覧山水為樂間相和
唱為詩致慇􁦯或切磋言之於其别又以詩各道所由離合
懽惻之意兾無相忘盖其俗然乆矣而未有盛於此㑹者豈
不以其人哉嗟夫吾見為此詩者多矣去十數年復閱而問
故焉則名字淟沒有不知今安在者幸不淟沒則流落困窮
希得復合不淟沒不窮困時得復合而以勢利變故交不終
者有之幸皆不至此然而道不行功業不著家人婦子抱其
遺牘私相以爲好而天下無考焉是皆可嘆也已余既賦詩
又序諸君詩苟吾徳脩與凢在此者深知其可嘆如此則余
尚可因以不朽云
　　　夏休井田譜序
謂周禮爲非聖人之書者則以說之者之過嘗試之者不得
其傳也周禮說甚衆獨鄭氏學至今行於世鄭經生志以爲
之傳焉耳於其說不合即出已見附㑹穿鑿其舉而措之斯
世可不可復古鄭慮不及此也故曰說之者過自劉歆以其
術售之新室民不聊生東都之輿服西魏之官制亦頗采周
禮然徃徃抵捂至本朝熈寜間荆公王安石又本之爲青苗
助役保甲之法士大夫爭以爲言安石謂俗儒不知古誼竟
下其法爭不勝自是百年天下始多故矣故曰嘗試之者不
得其傳也以是二者至非周禮此與因噎廢食者何異讀夏
君休所著井田譜亦有志矣鄭氏井邑若畫碁然盖祖王制
王制晚雜出漢文帝時以海内盡為九州州必方千里千里
必為國二百一十其後班固食貨志亦謂井方一里八家各
私田百畝公田十畝是為八百八十畝為廬舍盖人二畝半
云凢若此夏君皆不取漢以来諸儒鮮或知之者其說畿内
廣成萬歩謂之都不能成都謂之鄙雖不能鄙即成縣者與
之為縣成甸者與之為甸至一丘一邑盡然以其不能成都
成鄙故謂之間田以其不可為軍為師而無所專係故謂之
間民鄉遂市官皆小者兼大者它亦上下相攝備其數不必
具其貟歲登下民數於䇿損益之是謂相除之法皆通論也
餘至纎至悉雖泥於數度未必皆叶然其意要與時務合不
為空言去聖人逺周禮一經尚多三代經理遺跡世無覃思
之學顧以說者繆嘗試者復大繆乃欲一切駮盡為慊苟得
如井田譜與近時所傳林勛本政書者數十家各致其說取
其通如此者去其泥不通如彼者則周制可得而考矣周制
可得而攷則天下亦㡬於理矣夏氏書成紹興間嘗上之朝
已而流落乆不顯吾友樓大防訪求得之於治永嘉之明年
刋之郡齋大防博雅好古而知今吾所謂取其通者去其泥
不通者蓋其人歟則不但此一書而巳也
　　　丁端叔南征集序
端叔為中都官余以太學諸生識之别二十年余承乏桂陽
而端叔適守郴端叔誠少余三四歲然其宦逹乆矣之官適
同時由浙東西入湖嶺各行數千里至之日皆以歲除是歲
苦寒多雨雪每所次舍顧見妻子懔慄無人色輙為之嚬㗤
無聊而端叔又将母起居飲食一不得如在浙中時及讀南
征集余浩然嘆曰異哉端叔之過人也先是治安豐以最聞
直祕閣尋徙知盱𣅿旴𣅿今要地非有氣力者不能得端叔
　以選得之何其盛哉而竟徙郴亦左次矣余盖晚得官自
丞三山起家為桂陽視同年進士最幸先逹以余幸甚而之
官時會天苦寒嘗戚然扵妻子意所不釋徃徃欲為詩輙語
不佳止而端叔官逹早左次如此且将母適数千里外乃所
過山川仙隱之居皆為賦詩詩和平無咎言讀其詩知其奉
母夫人甚樂也至扵忠憤悲壮亦皆有為而不自其巳出余
不能知端叔藴抱與當世公卿大人短長髙下如何以其逺
過余以是為過人也端叔豈但是過余哉桂陽蓋郴一舊縣
每事稽郴而後行大抵郴令逹四境余方治文書模擬其後
而　又終不自滿余數數為賔客僚友言端叔才可任大官
世未有知之者余知之顧言語不能動人雖然著之篇端以
私相為好是則不得辭也
　　　徐得之左氏國紀序
自荀恱袁宏以兩漢事編年為書謂之左氏體盖不知左氏
扵是始矣昔夫子作春秋博極天下之史矣諸不在撥亂世
反之正之科則不録也左氏獨有見扵經故采史記次第之
某國事若干某事書某事不書以發明聖人筆削之㫖云爾
非直編年為一書也古者事言各有史凡朝廷號令與其君
臣相告語為一書今書是巳𬒳之弦歌謂之樂章為一書今
詩是巳有可蔵焉而官府都鄙邦國習行之為一書今儀禮
若周官之六典是巳自天子至大夫士氏族傳序為一書若
所謂帝繋書是巳而他星卜醫祝皆各為書至編年則必叙
事如春秋三代而上僅可見者周譜他徃徃見野史竹書穆
天子傳之歟自夫子始以編年作經其筆削嚴矣左氏亦始
合事言　與諸書之軆依經以作傳附著年月下苟不可
以彂明筆削之指則亦不録也蓋其辭足以傳逺而無與於
經誼則别為國語至夫子所見書左氏有不盡見又闕不敢
為傳唯謹如此後作者顧以為一家史軆而讀左氏者浸失
其意見謂不釋經是書之存亡㡬無損益於春秋故曰袁荀
二子為之也由是言之徐子所為左氏國紀曷可少哉余讀
國紀周平桓之際王室嘗有事於四方其大若置曲沃伯為
候詩人羙焉而經不著師行非一役亦與王風刺詩合而特
書伐鄭一事王子頺之禍視帶為甚㐮書而恵不書也學者
誠得國紀伏而讀之因其類居而稽之經某國事若干某事
書某事不書較然明矣於是致疑疑而思思則有得矣徐子
殆有功於左氏者也余苦不多見書然嘗見唐閱左氏史與
國紀略同而無所論㫁今國紀有所論㫁矣余故不復賛而
道其有功於左氏者為之序
　　　張園送客分韻詩序
右張園送客分韻詩為常信二史君作也士立朝則相推先
去國即相懐不忍别此豈直私為好哉而関於當世之故矣
盖聞吉甫有大功於南征其来歸飲御之詩自謂及此者張
仲孝友在焉爾逮其季至采蕭葛一日去君側凛然有三歲
之懼周之盛衰余以是觀之石侯叔訪黄侯啇伯同時丞太
府皆以欲便私請於朝二三大臣輙留其章不上繇侍從下
暨舘學之士苟見諸公亦輙止之曰柰何使兩賢去也而侯
請益力蓋乆之諸公信以為靡他於是始言上上重其去為
擇輔郡纔需旬歲之次而叔訪得信州啇伯得常州然合朝
方憮然不滿飲餞彌日相與咨嗟歎息也最後同院若同僚
若同年家又十人餞之張園兩侯之賢天下識之今其去徒
以欲便私無毫髪意不自得且旬歲間爲善輔郡行矣還闕
可朝發夕至也視前時去者甚寵而同朝猶不忍别如此嗟
乎立今之朝不謂之遭時耶十人者㑹稽黄文叔清江彭子
夀章茂獻永嘉薛象先蔡行之蜀范文叔臨川曽無逸章貢
李和卿東莱吕子約與余也會張功父致地主之意亦分一
韻余不獲在分中故爲之序
　　　義役規約序
古者鄉田同井出入相友守望相助非其俗然也周官之法
四閭爲族八閭爲聮以役國事蓋自五家為比家一人至百
人為率是四閭也其必以八閭為聮者役者半休者半也役
者給公事休者相與治其家事而又有羡卒有閒民以借助
焉故其民相親睦而不病扵役今天下上無横歛下無繁征
而民極困扵保正長則以保甲催科之故也民不能堪雖叔
伯兄弟相訟以避役乆矣叔伯兄弟相訟以避役非其願相
讎也勢使然也雖勢使然而非其願相讐之心不泯扵是義
役興焉義役非古也而有古人之意何也古者官以義帥民
使之相親睦今也民以義奉官而私相親睦其政則殊其俗
不可謂不羙也假如自一縣一州轉而推行之至扵天下盡
然則其俗益羙假如上之人有變通飬兵之道而顧役錢可
還以予民則其政尤羙故夫義役者未必非復古之漸也凢
古之羙事其初類自人心起耳吾都不過四五望族凢慶弔
問報之事大抵相好而又家務為學人務省事其俗甚厚獨
時以役訟失􁁅一旦㑹集割租以行仁義各以力厚薄無勉
強不得巳之色余故序其規式備道其善以勸其有終焉
　　　謝季澤正事韻類序
始余見李澤扵外舅張氏與諸夾人行論事不下氣扵州縣
吏長短時事當否輙誦言之無歉則謂季澤但悻直耳乆之
見其姻族急難不得季澤議不决議决矣而用不足則或取
具於季澤又乆之州閭至委巷每事不可無季澤藉其力者
爲多也季澤雖不愛其力至意小不合即以語侵人或強随
和人意亦戯笑皆含譏誚𥘉不以吾有力自喜見毫髮徳色
而人亦諒其靡他不以爲怨余然後益知季澤孔子耻巧言
令色足恭思魯狂士而悪鄉原盖自周季士大夫貌勝而質
衰氣卑而辨盛孔子亦既有感扵此矣居今之世得見如斯
人者吾固有取也嗚呼今亡矣此書季澤所著其家學長扵
詩禮頗欲有所論次未就僅及就此篇其扵字學偏旁訓故
學者易入焉季澤㳺學校登進士第調台州司户髙郵軍教
授以勞績薦改秩知福州寕徳縣未滿歲卒官不足行其志
位不稱其才也韓昌黎嘗言注爾雅蟲魚非磊落人歐陽公
序韻捴亦曰儒者莫暇精之其有精者徃徃不能乎其他余
方悲季澤官不足行其志位不稱其才且懼後之人見此書
如二公云云也扵是道其平昔大槩序之篇端焉
　　　謝懷英老子實録序
懷英嘗為舉子知推尊孔氏矣已而脫儒冠去為道士以其
推尊孔氏者尊老子扵是為書若干卷自開闢以来凢老子
名迹變化及其遺事言散見扵百家摭拾詮次無遺謂之實
録嗚呼何其專且博也則誠有功扵道家者儒者筮仕即不
得專志扵書雖專志扵書徃徃不暇﨑嶇及世次年月也或
有暇及此又不敢不務差擇則拘扵六經而不得騁故吾夫
子之道與天地相為無窮夫人推尊之願未有如懷英此書
者向使懷英幸卒舊業不去為道士則此書将為孔氏作其
有功何如㢤雖然昔太史公嘗作孔子世家盖有志扵此矣
說者反曰夫子之道與天地相為無窮且必與戰國若漢封
君較乆長者則世家似不宜作孔氏之子孫輯所逮聞作家
語孔叢子二三書儒者亦弗甚稍道至羵羊楛矢稍欲以夸
大聖人又或以語神怪不取也然則使懷英幸卒舊學不去
為道士将為書尊孔氏則庻以六經㫁百氏必不得騁其博
如此余是以嘆息扵懐英其不幸而不得自託扵孔子也夫
其亦幸而得自託扵老子也夫故因以為序云懷英姓謝氏
名守灝永嘉人余同舎生也
　　　送蕃叟弟趍江西撫幹分韻詩引
蕃叟入江西幕同餞者十人林宗易自牧沈仲一徐一之朱
榖叔及之黄敬之余兄莘叟分韻賦詩某亦在分中又為之
引宗湛弟侍國風十五篇為别作者居太半道其所歴山川
辛苦之状僕馬之病而止扵禮義古刪詩取焉騷人多怨誹
自騷以降無譏焉爾若夫大雅之贈别則異扵是吉甫作頌
穆如清風仲山甫永懐以慰其心此所謂治世之音也十人
者之詩雖工拙不必論要皆歸扵和平而無恨余是以占吾
弟之将有所遭而并樂吾黨之䏻易其心而後語也是為序
　　　孫子發㣲序(代陳頥剛作)
自六經之道散而諸子作盖各有所長而知兵未有過孫子
者春秋之季天下将趍扵戰國矣故武之書多權謀儒者輙
擯弗道間有好其書者又徃徃為之章句訓觧夫兵事尚變
而欲以訓詁求之不亦陋乎余自乾道乙酉不于有司之試
端居深念今復歲矣盖所觀六經孔孟二氏之遺書由漢以
来諸儒發明之者略備余未能有所増益間讀十三篇尚多
餘意因以所聞扵先君子與渡江諸将議論兵間事與已見
推武之說附次其下嗟乎方天子明聖養晦于外而虜酋盗
止齋先生文集卷之四十一
　　　宰臣以下　䟦　御制
　　　至尊夀皇聖帝聖政序記
臣上言臣聞前聖之徳業莫盛扵堯舜後聖之述作莫盛於
孔子然二者相湏而不能以同時恭惟
至尊夀皇聖帝道本於稽古功成於恊帝臨御二十有八年
仁恩塞穹壌威聞憺蠻貊潤色中興之烈而増光揖遜之美
薄海内外萬口同辭以為自舜以来一人而巳陛下奉若慈
訓克昌丕緒見之行事緝熈光明而且欲以欽承允蹈之餘
布在方冊昭示無極爰命史臣裒輯聖政鋪張表出作宋一
經於是書成来上親灑宸翰攄發睿藻冠之篇端日星有爛
著於天文而太極之妙自然陳露縉紳鈆槧之流又以為是
孔氏之作也臣竊惟有虞之書𥘉與五典並行而無辨更千
五百年而得孔氏㫁爲書首序之百篇之上然後暴白於万
世由此觀之虞舜雖極治嘗乆晦而後彰孔子能祖述矣蓋
追誦而不相及未有父子兩朝聖以繼聖立徳立言自相發
揮皇乎懿哉如今日之盛者也抑臣次舜之亊以底豫於孝
遭人倫之變也以予賢於公因天命之改也惟我
夀皇之事髙廟俻極五福彌歴三紀雍雍穆穆脗無間言曾
未倦勤脫屣萬乗授之主鬯神人燕寕累聖一家世世同徳
父子之間視舜有光焉則　陛下之序此書尤足以垂百王
之範𥙷六藝之缺矣臣以非材待罪宰事適董攸司與托不
杇而蔵之禁嚴未寫琬琰無以對揚宏休臣實甚懼用是百
拜稽首昧死請以賜本大書深刻以幸来世而又百拜稽首
髣髴大㫖敬書於序之下方太常丞兼國史日暦所編類聖
政檢討官臣章頴著作佐郎臣王容臣李唐卿著作郎臣沈
有開臣黄由秘書少監臣陳傳良左丞相兼提舉監修國史
日暦提舉編類聖政
　䟦　皇子嘉王賜贐金劄子
　竊審抗章得請暫爾間佚啓行有期輙以白金百星聊充
　贐儀輕凂為愧指留幸甚乍逺倍加保愛至祝
右紹熈甲寅五月四日潜邸所賜也臣是歲嘗數對
上皇論事不合乞休致再不允於是又請對庻㡬感窹是日
午皷趨待漏院會従官趙彦逾以下亦同班奏事閤門来約
臣令随衆班俄有㫖獨令臣上殿下敷奏反復乆　天意弗
順遂再乞休致忽發　玉音甚好甚好留下文字臣就榻前
謝且辭下殿再拜退出國門具以　聖語申尚書省諫院御
史䑓及奏知潜邱且請不獲禀逹之罪　上賜贐金㤙出意
外臣以不才𬒳遇最寵奎畫之號視翊善黄裳有加是冬急
召入講　上數從容語臣所蔵朕字畫盍進来用寳如生辰
詩何故乆不見䟦語臣每逡廵不敢當尋復趣取䟦稿僅成
而臣罷去樓鑰髙文虎就觀臣家稿留案間家人倉皇不及
收自入謫籍日夜危懼但謹櫝蔵不敢夸示一昭囬之光以
震耀天下臣罪萬死言之感涕
　　䟦　御書所進嘉邸生辰詩
右傅良所上皇子大王生日詩　王意嘉賞手書一本以贈
或者難曰此頌體耳而及於阽危飢寒之辭何也曰是獨不
見太史遷論頌乎太史遷曰余每讀虞書至於君臣相敕惟
㡬是安而股肱不良萬事墮堕成王作頌推巳懲艾悲彼家
難可不謂戦戦恐懼善始善終者哉由此觀之虞周詩頌非
耶知虞周之頌然後可與言詩矣因著其語又見　大王有
取於詩在此而不在彼也且以著見　王録小善嘉規益之
意傳良不勝感懼無以得此因刻之石以侈大貺
　右此序䟦真蹟乆尋不獲故前䟦賜金劄子深致歎惜之
意而參政樓公復追記所見以紀之先生子師轍歲辛未
　二月始於故書中得之今附此
　　臣仰惟　皇帝陛下　龍潜嘉邱　毓徳進學一時官
　　寮皆出遴選嘗逢　誕節咸獻詩頌旣而置酒髙宴𥘉
　　酌黄裳　次酌陳傅良各出文書一通致謝再三及視
　　之其一曰上呈翊善其一曰上呈賛讀御名謹封因
　　敬請所以　謙賜之由　上曰二公之詩雖因為夀而
　　作皆寓警誨之意輒依所恵　親書一本復以為贈以
　　示不忘裳與傳良跽謝而退　龍飛之𥘉擢裳禮部尚
　　書傅良中書舎人未㡬裳以疾沒傳良奏請以　御書
　　刋之堅珉　玉音賜許是時臣鑰待罪瑣闥與傅良同
　　直北門嘗過其家傅良以䟦語示臣大畧白季札觀樂
　　歌頌而曰哀而不愁太史公讀虞書至於君臣相敕惟
　　是㡬安未嘗不流涕也成王作頌推巳懲艾可不謂戦
　　戰恐懼善始善終者哉蓋頌不專於羙盛徳之形容皆
　　有敕戒之義秦斯以来此義殆絶臣為之聳然作而曰偉
　　哉論也自詩大序言以成功告於神明無有以頌為警
　　戒者舜臯賡歌世但以為盛事非司馬遷不足以發聖
　　賢相敕之㫖自李斯頌秦專務溢羙人亦不以為過韓
　　愈有曰不以頌而以䂓也而傅良䏻發之臣於傅良平
　　日所畏至是益以歎服促使刻之傅良曰今旣刋　宸
　　翰於上方不敢使人代書適有目眚當竢少　愈曾未
　　信宿而巳報罷未㡬臣亦去　國相忘於江湖者十餘
　　年傅良下世訪遺稿於其家則不知所在矣二子師轍
　師朴求䟦其下将碑之以傳逺臣旣傷傅良不及見
　更化之日敢直書始末上以彰　陛下好賢樂善之素
　下以侈傅良等　際遇之寵抑使後學知古人頌詩賡
　歌本非專於形容稱羙而諷諫之切未嘗不寓於斯云
　嘉定三年歲在庚午秋八月丙辰朔正
　兼太子賔客奉化郡開國公食邑三千　六
　百户臣樓鑰
　　　䟦歐王帖後
魯直帖徃徃有之如歐王二公帖盖不多見靖康之變士大
夫故家文物淪喪可勝道哉間見一二令人隕涕歐公以嘉
祐四年罷府事明年書成是歲王仲儀以侍讀學士出知益
州逢原遺腹女是生呉說傳朋傳朋嘗通判永興以其母念
逢原之墓乞改襄陽於是作養志堂焉余悲逢原無後併著
于此
　　　䟦徐薦伯詩集
世多謂書生不知兵謂書生不知兵猶言孫武不善屬文耳
今觀武書十三篇盖與考工記榖梁子相上下吾友徐薦伯
登武舉第一日示余横槊醉稿余讀巳喜薦伯慷慨有烈丈
夫氣其詩詞視唐諸子矻矻弄篇章者多哉當今諸公如見
薦伯詩亦可解文武二途之惑
　　　題杜大春畫梅
偶與文叔時亨論十五國風次第取季札舊序參孔氏序特
退秦於魏唐之後繋豳於末略經改定而意以獨至晚於燈
下觀蜀客卿作梅筆墨無幾如在籬落因悟萬事無支離法
　　　題石時亨所蔵吕真人畫像
他畫欲作塵外想類多輕楊今觀太清樓本儼若孔老予微
笑曰得之矣真人固應如此彼不知其人而求其夀與他畫
師何異
　　　題張之望文卷後
劉知㡬史通上下數千載間掊撃略盡盖剨然似庖丁解牛
手觸足履動中節㑹矣至不見全牛一節未識知㡬尚費若
干年耶此事殆非強博䏻到
賈生太息一書首論諸侯王強大事可謂知務當是時文帝
方從代来齊樊諸王皆有相疑之勢未虚侯功最隆及賞最
晚帝意亦略可見議者因謂賈生首編蓋干時云嗟夫生豈
干時者耶要知論事誠有次第一舛其序必有不相察者
孔子作春秋一字無間然者非獨用功深也易其心而後語
權衡自平耳後之秉筆者宜書輒不書不宜書輒書是其咎
安在如班孟堅史視司馬子長加精察而竟不䏻過徃徃有
愧色亦豈力不足歟
温公嘗言洛中士大夫淵藪談空說性多矣惟史事無所啓
口蓋有譏云耳然公言性獨與楊子雲合自今觀楊孰與孟
子子雲博極群書顧不見巳何哉
程先生易傳未出門人亟以請先生曰吾獨不望進乎盖晚
始授人其間有一字數改定者前哲重著書如此
顔子不貳過論殆是慚筆今讀韓子書者於斯文特熟甚科
舉之累自韓子不免冝夫人盡然於此可以興古道不行之
嘆
黄巖張君之望持所爲書二編越江山来問當然與否僕固
辭張君固請㒒末學耳豈足断此書厚意不可虚辱輒題數
語附名篇末非敢云何姑以見惓惓意耳
　　　䟦趙主簿所蔵詩後
丞相清源梁公治閩之數月徙福清主簿趙君餘慶丞長溪
主簿固辭丞相固遣之未㡬福清宰李君宗思来請主簿
長溪宰李君遂夫又来請留主簿丞相益賢君也速致郡中
属掌秋賦之入而趙君􁃶訴某老矣又位卑下不宜度越他
士叅郡政其為辭殊苦確不樂丞相不䏻奪也明年君秩滿
将罷去忽過余出其先君子所嘗得於諸公詩䟦見示亟讀
之乃知趙君蓋家學如此其仕進無先人之心有繇来矣
　　䟦東坡所記程公逸事
學者多不道鬼神如蘆菔之冤豈不異哉自唐末諸藩以鎮
将求盗武夫徃徃略平民充數㡬及賞格藝祖定天下哀矝
無辜縣復置尉始以儒生為之而鎮将廢賞格如故民鮮死
焉二百年於此矣迩者有司以薦舉吏多奸少不應功令輙
見格惟尉以捕盗改秩善傳會其事得不用薦或者因是頗
襲鎮将之舊上方閔焉議改制以防之此建安陳侯焞所為
刻是石也
　　　䟦孫氏誌述
方國家肇造之𥘉将相大臣多西北舊族而東南未有聞者
既而天下平七八十載之間而范公起呉杜公起越歐陽公
起廬陵孫公起富春盖漢一大郡之地而二三公者皆極一
時之望於是東南人物遂擅天下嗚呼當錢李二氏之時諸
公皆安在耶余覧杜公所言孫卿墓誌并歐范之述為之太
息感今而懐古東南之士柰何妄自菲薄
　　　䟦爾雅䟽
古者重小學爾雅所為作也漢興除秦之禁嘗置博士列於
學官至今漢儒書行於世如毛氏詩訓許氏說文楊氏方言
之類盖皆有所本云隋唐以来以科目取士此書不課於舉
子由是浸廢韓退之以古文名世尚以注蟲魚為不切則知
誦習者寡矣國𥘉諸儒獨追古依郭氏注為之䟽爾雅稍稍
出比于熈豊三經行學者非宇說不學自先儒注䟽皆罷絀
而爾雅益廢余憶為児時入鄉校有以爾雅問題者余用䏻
辨䑕豹不識蟛蜞為對其事至淺諸老先生徃徃驚嘆以為
愽也郡有刋䟽并音釋若干卷以乆不就字畫多殘闕金華
趙君子良来為推官繕𥙷之始頗可讀趙徴余言囙叙此書
之所以廢且見子良之志子良學於東菜吕伯恭氏於余為
同年進士名善珎
　　　䟦史丞相祭諸葛夢叟文
夢叟言貌退然不目表出聲蹟不著丞相乃獨得之何哉丞
相門生故吏滿天下不聞有得此於丞相者夢叟顧一見得
之又何哉丞相之取人也異於今夢叟之取於人也尢異於
今矣不竟其逢令人隕涕
　　書種徳堂因記陳仲孚問詩語
近讀古樂府始知後作者皆有所本至李謫仙絶出衆作真
詩豪也然古詞務恊律而尤未工仲孚嘗問詩工所從始余
謂謝元暉杜子美云謝眺每篇堪諷詠盖嘗得法於此耳觧
道澄江静如練令人却憶謝元暉與子羙同意因書種徳堂
遂記此語
　　　䟦靈潤廟賜　敕額
桂陽之民雖貧而有常産父子孫兄弟多挨居或至百口重
䘮祭有䘮哭泣過時必葬埋未有火化者逾乆展奉猶哭泣
如新䘮祭事謹潔至不敢糞瓜菜尤恥為人隷飢年不得巳
鬻子舍曰奴婢而以養子為約盖其俗朴近古然也然拙而
惰農耕噐絶苦窳犂刅入土纔三四寸終歲置田勿問及春
耨去陳草曾不待破塊輒下種水在田上節級溉注之是爲
良田水在田下雖咫尺不䏻轆轤使之逆上徃徃夾江之田
與並山同爲瘠薄易苦旱率十年八九耕不獲毎旱即立視
苗槁而乞哀於神無問在不在祀典日撃羊豕聚群巫皷舞
象龍或燃指以膏火薄肉供佛類不効則禱于龍渡山之神
山在縣境内最著名其神邦人尊事之非巳甚不敢輒禱無
不應今夏旱凢民之祠事且遍不雨於是属軍教授縣令謁
祠下以靈潤源之水歸又兼旬不雨某遂宿戒親謁祠下三
皷方作星河彌天行數里漸摵摵有聲鷄𥘉鳴至青蓮寺爲
位望拜遲明登山俄時雨大至逹城下巳乃三日雨歲及下
熟吏與民徳侯之賜推本所始得紹興十四年賜廟額敕黄
一道於掌故仰惟　國家爲民秩祀篤於報功冝詔萬世敬
摹之石某為長吏不䏻履阡陌為方略教民治田而徒干神
之澤又以窮自歸於當道連帥部使者咸以錢粟来周急可
以免歲月矣要不可乆方将趣丞史以龍骨車若桔槔法下
之鄉聚使民稍自力不但以瀆神益永尊事無怠故因對神
之休與國家所以褒大之者并道其土俗善否為勸勵著之
下方
　　　䟦宋景文公帖
景文公以皇祐四年二月自亳徙成徳明年正月徙定武實
代魏公所謂丐任河朔一年有餘盖是歲也元憲公亦以是
歲八月自河南徙許而晏公来河南公有九月朔日請入覲
書欲㑹元憲于河陽卄五日書所謂相國也至和元年劉冲
之相劉自叅預即領唐書故催書於公嘉祐改元仁宗不豫
其曰河朔大臣則韓公在相䑓爾八月徙益州是時龎荘敏
自永興改河東其年五月元憲歸綴中書門下班公有此月
二十三日書云云則猶在定武也三年王侍讀来成都於是
還闕公言荘敏引歸不决元憲乃圖任之漸明年荘敏以築
堡事寵節鉞元憲復筦樞務真見事之談云
　　　䟦宋元憲公表槀
景祐二年定新樂是時同在詞掖如胥公偃丁公度張李晁
石皆前進元憲公以元年四月掌制乃獨属筆豈非其文檀
一時諸公所推遜歟欽誦遺稿令人起敬
　　　䟦趙延康公責偽楚書
余嘗手抄建炎四年八月二日刑部状㑹㤙牽復士大夫名
數延康公在焉一時状中如胡公寅劉公珏皆復用劉至位
執政而延康竟謫死余聞京城之禍子昉以募義兵見囚范
瓊世多言靖康無伏節之士有以宗室所暴白如此豈無人
哉而皆誣䧟於群小嗚呼悲夫
　　　䟦趙延康詩
余既於責偽楚書後著公行蔵復見所為詩嗟乎劉歆李白
之文盛矣其節操何如詩不足為公道也
　　　䟦温公與邢和叔帖
熈寧間温公居洛公從崇徳縣再入崇文元豊四年兼史事
以所蔵温公帖知是時相與甚厚也後一百十有二年某得
見之於其曾孫遵仲修
　　䟦張無盡與邢和叔帖
紹聖四年公為吏部侍郎十月自權尚書遷御史中丞無盡
此帖皆是歲無盡罷左司郎官去至是適兩年餘矣
　　　䟦邢惇夫詩及諸公題
以諸公之愛惇夫與惇夫之得此於諸公追想在昔令人起
敬
　　　䟦邢氏慶國夫人手書
余與天台謝傑景英為忘年交謝趙出也為余言外氏丞相
家法甚悉今見邢氏趙夫人手書戒婦子一𥿄徃徃與景英
語合邢尚書趙丞相事具國史至其故家典刑要自令人起
敬
　　　䟦劉元城帖
余讀元城諫䟽徧刺元祐大臣而獨不及司馬文正公徧刺
元祐大臣而不以為訕獨不及司馬文正公而不以為黨豈
惟諫議之賢哉亦足以想見元祐以前深厚之俗矣余懐此
乆因與子厚　得公遺墨遂書其後
　　　䟦胡文定公帖
浙間人家家有春秋傳而罕見公字畫余記為児時従鄉先
生學同學數十児児各授程易胡春秋范唐鑑一本是時三
書所在未侵板徃徃多手抄誦也晚官湖湘間每過士大夫
家輒見公遺帖皆甚貴惜然為春秋學者顧少如浙間何哉
因見向氏所蔵帖書以勉之
止齋先生文集卷之四十一
止齋先生文集卷之四十二
　　題䟦
　　　題　仁皇所賜魏家刑政二字後
臣嘗幸備員中祕恭暏仁皇奎畫凢五十有五軸亦既盛矣以
今見魏家刑政二字又以嘆散落人間夷夏山川之蔵不知
其㡬也恭惟景祐以来上意日趨於寛任子至於及員郎治
獄至於貸贓吏理財至於弛茶禁盖後来新法之士謂之失
刑政者以今所見帝雖燕間與踈逺小臣亦未嘗不講此二
事然後知帝所謂刑政在是不在彼也嗚呼仁哉
　　　䟦蘇黄門論章子厚䟽
余毎讀章氏論役法劄子言温公有愛君愛國之心而不知
變通之術嘗嘆息於此使元祐君子不以人廢言特未知後
事如何耳至讀黄門諫䟽又未嘗不壯其决也
　　　䟦東坡與章子厚書
予来湘中見故家遺帖為多而有二異此書與趙潭州所蔵
黄門論章子厚罷樞宻䟽也諫䟽在省中不知何年流落人
間固可異此書傷觸大臣宜不為蔵而亦存於今則尤異耳
書作於元豊元年於是西方用兵後四十七年王蔡為燕山
之役京師遂及於禍不仁而可與言則何亡國敗家之有信
哉信哉又後六十七年永嘉陳傅良書
　　　䟦東坡桂酒頌
公之文宜作宋一經以傳無窮蔵之名山副在京師顧乃書
桂酒法刻寘羅浮鉄橋下以俟後之居夷者後公百年徐思
叔以所蔵酒頌示余相對嘆息余性不善書故不復賛
　　　䟦辛簡穆公書
簡穆公行蔵見國史且天下能道之余不復道曩余守桂陽
歲旱流言徃徃以郴桂間民略死徙矣祐之時在長沙幕府
具以所聞言之故帥直徽猷閣潘公徳鄜潘公下其說兩郡
蓋甚侵余與丁端叔也余二公頗恨然忌幕府不敢白巳而
識祐之廼佳士耳余既相得㑹它郡廵撿下軍人廪不継属
祐之即其廬勞苦之天大寒彌兩月雨雪沒馬股祐之﨑嶇
行盡闔郡得軍中人之心以歸余方恨賢勞而祐之欣欣無
一咎言以是益知其人苟便扵民雖極言不以為口過苟不
便於身雖忘言可也簡穆公為有後矣
　　　䟦江道士玉䑓菴額後
道人為余言此山在閩昭武最深僻人不蹟処吾求晦翁之
字請書其後将刻之石兩翁未必以功業著見扵世或千載
之下有得殘刻於荒榛亂石之間庻兩翁不泯耳余笑而書之
　　　䟦周伯夀畫猫
余家有數猫終日飽食相跳躑為戯而不捕䑕余恠而問人
人曰猫之善捕䑕者日常睡因見伯夀所蔵畫遂書此語
　　䟦徐夫人手寫佛經
余苦不學書自児時及今所課書未嘗手抄一卷徃時從常
州先生薛士龍學毎見抄書動十百卷竟帙無一字行草心
嘆服之以為視司馬文正何如耳他人無及也今見蔡同年
之母徐夫人手寫佛經九十五卷徃徃得唐人筆法則又愧
焉字畫亦細　以余之不䏻手抄一卷書至愧於徐夫人而
或者輙意輕天下士余不敢也
　　　䟦司馬温公遺玉壘聘君詩
熈寧元豊之間天下學士大人稱温公必曰老先生今見公
所遺玉壘聘君詩方以是稱之則聘君之為人可知巳嘉州
君與李公擇同入館去之日熈寧六年三月父子行蔵如此
余頃見世所行官制舊典有三晋張縯一編慕用之廼今得
聯事湘中聞其世又竦然起敬也
　　　䟦宋信翁産經
宋永夀信翁隠士也有過客為余道其人物色得之蕭寺中
而信翁亦肯来過余宋伯華伯濳兄弟衡陽賢者也一日見
信翁於余座上驚嘆至(未/㡬)何従致此人耶已而與信翁意思洽
雖有它客亦强之與坐児軰或觧衣信翁𥘉不苦辭明日訪
之則随舟下長沙矣余臨長沙年一見過余不敢晋也它日
行郡得疾倉黄還𪠘伯華以告則信翁亟来日視毉藥及稍
愈廼去以是益敬信翁盖有道者信翁䏻說易論語及内經
諸書其得處要約有詩篇余嘗欲作宋居士傳未果㑹刋所輯
産論遂書其後以其與余交者如此則其人可知矣
　　　䟦王恭簡諫草
余以公言次元祐紹聖之事盖古所謂蓍蔡之見者耶嘗䄂
此藁謁范東叔東叔因出其所蔵公奏議若干卷大抵類此
　　　䟦曽文清詩詞後
余不及見文清公然獲從六卿原伯侍郎仲躬㳺甚乆憶在
都下時文清夫人尚亡恙生日當為夀余與髙炳如博士請
原伯修拜母之敬見諸婦各年六七十盛服夾侍夫人出對客
巳而原伯帥婦及諸孫羅拜奉觴且遍飲客乃罷故家孝
敬之風可觀也今見文清徃還兄弟間詩詞又為之嘆
　　　䟦蔡京貶竄元符末上書人䛇草及考定邪正等
季路為余言此藁得之京沒入官故紙箧中嗟乎方京矯誣
君父以欺天下兇熖塞穹壌矣豈知遺藁在官所斥賣之録
哉然自蔽罪攸貫而京佚罰竟死牗下春秋誅首悪若攸貫
尚足誅乎
　　　䟦蘓魏公百詠詩稿後
余嘗慕魏公之為人今見晚所自敘百咏遺稿非獨其人品
殊絶盖其及見故老與師友淵源所漸盛矣余於是知慶暦
嘉祐之際人物之偉嗚呼城門之軌豈兩馬之力哉自三經
之學行士以師心自賢不能䧏以相從而風俗日壊其流弊
何可勝道追想前軰髙山仰止龍圖陳公諱從易曽胡田楊
四公者諱公亮宿况偉也楊以慶暦八年曽田以皇祐三年
胡五年相継為學士云
　　　䟦陳求仁所蔵張無垢帖
世未有言無垢先生善作字者而筆勢如此令人起敬嗚呼
豈但字畫哉余嘗聞吕伯恭父云某從無垢學最乆見知爱
最深至今亡矣念無以報獨時時戒學者無徒誦世所行論語
觧以為無垢之學盡在是也始余與伯恭父有為言之也今
見求仁先大夫與徃還書說論語事甚悉盖雍也以前無垢
巳恨早出餘所著未嘗示人無垢無多著書而論語觧要非
成書學者但尊信之以此窺見無垢冝伯恭云爾也則世之
知無垢者何如哉余少時方省事無垢来爲郡守聞見鄉人
父老數百人以淫雨害稼訴郡無垢若不省然俄而駛足来
索狀而數百人者皆以不滿觧去状亦不知安在矣旦日還
鄉下自城以南逹瑞安凢閘者堰者皆已决捕魚蠏簞笱凢
可以梗水者亦已徹去不數日水落是歲大熟無垢永嘉之
政𥘉非赫然有聲也而敏事若此則世之不知無垢者不但
其問學也無垢擯斥流落道不爲世用以死其不爲人知者
何可勝道余因求仁先大夫說論語事且有助於永嘉之政
故併著之
　　　䟦葉正則所爲陳仲石墓誌
某不善書強書此以慰吾仲石欲作數語附碑隂又無以出
銘意之外者嗟乎仲石斯銘亦足以不朽矣銘作於淳熈而
書於紹熈之癸丑故正則用前衘云
　　　䟦林宗大家蔵湯氏畫梅
湯梅近稍不貴重於世余慮宗大蔵之之悔也故為之書
　　　䟦雲山夀昌院右帖公㩀後
圖經云中和二年置與院牒合但不詳杜名字唐史元年十
月賊朱褒䧟温州今牒稱樂境當在賊平之後然以寧海軍
使繋衘攷之地志是時未有寧海軍也豈平賊時嘗暫置軍
故略不書乎乾元元年始建靜海軍令軍使錢者元􁁱也盖
是歲從元􁁱之請陞節度使耳雪菴於今為前軰行余壯時
從薛常州士龍學士龍數為余言道雪菴為人由是定交直
龍圖閣鄭景望将造朝與余逰鴈山會天大雪行十數里訪師
於深林叢莾中三人相對清話從者無人色今老矣不欲領􁅼林
以書来别余且示院所蔵故牘将待盡於此院余方屏居山
樊與土友絶不知與師後會復何時然各行其志㑹不會何
足道因書卷末以當别語
　　　䟦張魏公南軒四益箴
乾道之辛夘余送南軒先生於呉興之碧瀾堂雅聞定叟尚
書名而未之識也其後尚書公所至治行為天下第一益相
嚮徃余守杜陽是歲孝宗内禅故事桂陽守臣貢白金三十
兩吏率取諸民以應令余惧非聖朝所以恵逺民之意具以
質言上擅减三分之二且　不推賞是時周益公當國疑不
䏻决但批状送版曺㑹定叟為尚書奏桂陽壌地𥚹小守臣
陳某請不妄得㫖可其奏而賞典視它郡余以是知魏公與
南軒先生之教定叟尚書能守其家法如此吾友沈仲一令
余書四益碑後遂著其事且以發明上㤙云
　　　䟦朱宰元成所蔵宋宣献公王荆公帖
宣獻明道二年帖先是王文正公出守兖宣獻相継請上親
政亦出守亳意此帖為文正發也荆公熈寧五年帖運判中
允者楊蟠公濟也公濟以是年十一月自光禄丞改太子中
允權發遣永興䓁路轉運判官明年司農言近䛇天下出錢
免役而永興秦鳳比它路民貧役重於是始立二分寛饒之
法以此帖考之當是荆公嘗有悔意故農寺敢白上耳餘詩
帖不䏻詳其歲月良愧該洽
　　　䟦朱宰所蔵竹石
余苦不識畫獨嘗得東坡先生竹石於司馬文正諸孫把玩
乆之略窺其意今見此圖筆勢殊逼坡仙愛賞不巳於卷末
得蔡子俊薛道祖二䟦皆　蔵畫名家余幸偶合爾
　　䟦朱宰所蔵孫介畫
孫介不見朱氏畫史　孫　廣明中避地入蜀長於天王鬼
神筆力狂怪不以傳彩為工此畫亦然介豈其家學耶
　　　䟦林伯順七世祖畫像
陳子曰自元豊季年至今故家舊物希不失矣而吾友林大
備所蔵七世祖像見之面如生真家寳也公諱頌字雅文薛
寺丞先生銘大備父嘗識之序引中公起家累數鉅萬而不
及仕今衣冠盖貌工尊大之云
　　　䟦謝大成所蔵曺公顯墨跡
髙宗中興一時元從皆将相也公顯獨善避權勢以眉夀終
今觀所遺謝大成雜語一𥿄豈偶然哉豈偶然哉大成與余
同年生而強徤過余薄物細故身親不倦亦必有得於此矣
　　　䟦姚次韓所　修禮書堂帖後
余嘗論前朝應制書若竇儀蘓曉同定刑綂而世但稱可象
司馬光趙彦若同上百官公卿表而世但稱君實蘓洵姚闢
同修太常因革禮而世但稱明允之類歲月浸乆将失其傳
令人太息今三館書目言百官表為温公撰是巳鉛槧尚多
湮晦况於事業尤可嘆息　如研論事物頋㩀於口耳之傳
其然豈其然乎因姚公孫次韓出示堂帖遂書其後
　　　䟦黄元章所蔵山谷墨蹟後
以余所見士大夫家山谷墨蹟皆可寳獨衡州守鄭如崈醴
陵丞李九齡與今元章所蔵廼其家世舊物然後知得之它
人與魯納郜鼎何異自百餘年間故家三世希不失者而元
章凛凛有論新法意象又不但家蔵如此
　　　䟦呉興陳籛芝草圖
頃桂陽𪠘中柱去礎三四尺所出芝一本婦子不以為祥掇
視余盖恍然嘆芝不遭也明日故枿復吐三葉紫質黄縁餙
見之竒甚余雖異之但令婦子軰謹視母掇取逾時色爛然
不敗今覩陳君繪芝為卷自内相李公宗伯倪公序且頌其
所自来不虚得又追嘆曩所産芝非特婦子不好事雖余亦
不好事也世固有尤物要其名字出不出顧所遭何如人爾
芝嘗遭嘆武宣者如余安足道哉因題陳君卷後以自訟云
　　　䟦樓大防重屏圖
右重屏圖其一圖薾然衰疾人也識者以詩知其為自傳無
疑其一圖衣冠容貌皆甚偉必王公大人而莫知之者王君
明清濁以所嘗見廬山祠堂其夜並圖書像謂其二人為李
中主韓熈載更二人亦不知為誰也嗟乎名字之著不著如
此哉孔子所論伯夷叔齊齊景公萬世不可易矣
　　　䟦孟蜀王書後
余讀漢文賜南粤王趙佗書知西都之所以興也周世宗一
世英主而昶以偏方通上國方哆然自大其語多諷刺不遜
其䏻免乎後而蜀亡諸君子顧以文詞取之何哉
止齋先生文集卷之四十二
止齋先生文集卷之四十三
　　　筞問十四首
問以文詞取士而病其不以實學應科難矣唐之科目繁宻
巳甚然兼采譽望不専决於一日之藝猶少近古　國朝雖
視唐制加詳而祖宗盛時盖有自潘邸熟聞其人巳廼定爲
進士第一而大名舉子尚以徳行自相推先國子監嘗遺進
士有司尋復懐賦上殿詔特取試禮部盖有唐之遺風焉賢
公卿大夫率於是乎得之粤自一切任法而槩以䋲尺之文
雖有茂材異䓁語不中程輒弗第録繇是塲屋始以綴緝揉
熟淫靡之文相師而士氣日卑議者病之逮以時務發䇿以
求實學要之不離於文詞胡能相逺周漢之制誠不可卒復
伊欲尋祖宗之羙稍寛學校貢舉之法以漸復唐舊冝不甚
難施行而難者咸曰世　益薄人益不足信将以私意撓公
道不備法而後可夫自鄉貢不得以待闕官考試日者銓選
又増委保之員而國之貴㳺子弟将置別頭若是亦巳察矣
於今士風何所損益諸君其各誦所聞焉
問議臣以太學𥙷諸生羣試者動以萬計故改制以約之以
天下間歲舉子之數百取三焉謂之待𥙷盖其嚴如此而邇
臣之請廼欲博訪勲賢之後淪於編户者皆得附試胄監如
國子生夫均之為士也禁其為舉子者而開其為國子者何
哉且禁其為舉子者固曰将以抑競進也以今閩浙諸郡誠
不可不抑然徃歲邉郡復言二廣之士率二十餘年赴春官
者累數千人而上第者不能以十數方欲尋漢故事以户口
率别路以考之以示優異夫均之為舉子也既仰内郡復於
外郡加優焉何哉開其為國子者固曰将以勸世族也欲其
知學誠不可不勸然近制自在京釐務官不得以緦麻親附
監試甚者雖公卿大臣去國逾月則子弟不得𥙷國子生夫
均之為國子也在於昔寛之而今者顧吝嗇又何哉上方嘉
與㝢内之士共成治功而有司選舉之說不勝異意且均一
之政何所彼此苟無旌别必且猥(并/二)者之論未知折衷諸君
其切瑳䆒之庶有合焉
問漢兵制皆秦制也自遷固諸史云爾夫漁陽之事秦効亦
可覩矣而終漢無驕卒之患何歟将隄防之禁特宻歟田家
子至不識尺籍五符而發諸侯兵或有非虎符驗者其隄防
果有以過乎秦否也或者繇戍之法簡以便歟以淮南地逺
徃来中都者甚苦西北邉郡五尺以上不得休息吾未見其
蕳且便廼若是然也不然則餽餉足而賞賚之優歟塞卒之
粮戦士無禄上功幕府輙見䋲於文吏盖當時巳病之矣又
不然則士安於将素有以撫循之歟觀漢諸将大抵臨事輒
置不聞其兵乆隷焉者也抑有甚惑焉宰相之子不免戍邉
而故二千石将軍都尉猶給軍賦亦甚士䓁矣而士大夫不
以觖望又何也積是數者非制之得然則果秦制也而成敗
異變豈獨幸然耶不惟士然凢漢置将奪之軍可也廢之可
也累功不封可也甚者誅放而卒莫敢握兵於境負固以要
上何因而得此不惟邉将自京師南北軍詣城門兵屯一時
典領位尊寵渥㡬震主之威而亟拜亟罷無一人愠惠裴囬
而吝權者又何道以馭之歟盖聞光武之興罷都隷(升/尉)職
削功臣之權而省材官騎士不置所以為兵慮詳矣東都顧
竟以兵斃無廼闊畧者善而二者拙耶方今養兵甚厚而屡
驕将帥無顯功徃徃冨貴極矣而意不滿上㤙視漢有加焉
而無其報厥咎安在願與諸君啇漢氏之得失而悉數之以
推見其明効㩀古馭今将於是乎取焉
問漢理財称蕭相國而史佚其事夫巴蜀之饒武帝用之西
南夷矣悉租賦不足以更費至以都内錢續之均巴蜀也而
相國以饟東郡数年無乏事闗輔流民徃徃就食其中其計
果安出歟然尚有可觧者曰武帝逺輸耗耳諸葛武侯又用
之關隴出師曽不過武功木牛流馬之智工矣而轉輸輒不
継夫以相國視武侯未能逺過而武侯廼若此其缺安在方
漢𥘉定大啓九囯居天下太半各擅其賦天子所自有僅十
五郡列侯公主頗邑其中自山澤之租各自為私奉養外纔
十五䅋一耳而治宫室建城闕講朝儀調兵山東無虚歲迄
無經費之慮武宣以来諸侯之地亡慮多削入漢一日省酎
奪侯者百餘囯大者至三四萬户賦入視曩時絶逺甚而用
力益勞征算日益䌓亦必有故矣元狩元封之間天下盖多
事矣始元以来號稱富實宣帝盖英主也一時司農又善為
計而西羗之役大司農錢輒不贍於用甚者請糴邉榖百萬
斛不能具何直若是廪廪也方今版圖西奄岷冡巴蜀之饒
自若也北界淮濵嶓漢之陽東薄于海南亘畨禺所謂九囯
之略又十有六七恭惟祖宗盛時關河三邉宿兵迨五六十
萬大抵倚辦東南為多今戍邉之衆　與河陜而東南所入
視舊増羡計臣顧以日月為憂盖嘗推漢之所以嬴縮而不
得其故且於今重有惑焉願悉陳之如欲曰得蕭相囯者而
後可又似迂闊不切於事情者矣
問風俗與世汙隆其所由来盖非歲月之故矣周漢之季可
謂俗弊漢興經營四方日不暇給其教化未甚明其學校未
甚興其公卿大臣多出戎行而學士經生相與講明者尚缺
如也秦氏餘習矌然丕変髙者光明碩大可以任重其次亦
篤厚忠實烝烝不至於姦下迨甿庻莫不自愛重於犯法自
唐(衰今于/五閏俗)益大壊藝祖龍興曩時機変傾覆嗜利亡耻之風
一旦銷磨無復存者文武遺烈可以燕及數世嗚呼盛矣以
余論漢之澤至於隴西士大夫以李氏為愧而本朝之在人
心者雖鎸工不肯附名黨錮之碑三代之盛庻㡬焉夫以三
代積累漸磨之功深矣頋成効若彼未聞以大敝積壊之餘
曾不必世百年而興起若是易者是則何道歟豈所謂今古
之異事半而功倍者歟誠若是聖天子當宁慨嘆以善俗為
問十餘年于兹矣而未覩其変則其咎又安在歟諸君試跡
前事以稽當今之故本末源流必有可指陳者矣
問以當世之治亂成敗考論古今之士略可覩矣春秋之季
晏子在齊叔向在晋􁐣伯玉在衛季札在呉皆賢士大夫也
然浮沉自爱無所䏻發明功名者申韓蘓張盖戰囯傾覆之
徒耳而富囯強兵所試輒効此其故何也漢自元成以来士
習偷堕視東都節義有愧焉及觀亡新之敗寇鄧耿賈之倫
拳拳於漢卒復舊物三囯鼎分則散為曺呉之役者　不可
勝數其不忍捨漢者諸葛亮數人而巳　是何節義成俗而
識所嚮者滋寡也唐襲八代之衰歴房杜姚宋不䏻救也詩
至李杜文至韓栁經術至啖趙庻㡬乎古而唐　衰矣内則
朋黨外則藩鎮皆一時之俊何没沒也将所謂文與政通者
非此之謂歟宋興七十餘載百度修矣論卑氣弱儒士猶病
之及乎慶暦始以通經學古為髙救時行道為賢犯顔納說
為忠嗚呼盛矣然向者丁冦吕范之朋黨興而復熄慶暦以
後則朋黨遂熾而不可救而世故亦非向者之覩矣豈論卑
氣弱廼所以為盛時耶有司惑焉碩與諸君訂之
問恭惟主上嘉與宇内之士共成茂功日者除吏不以年勞
不以等級庻㡬學士大夫洒心自奮行有歴年而齷齪守文
之慮未易於是順考祖宗之憲　流品不著左右所以并
包兼容徳意甚備士思所以報稱捨此時尚安湏耶仰惟前
朝訓迪在位雖無察察旌别殊異案其式程陟降抑揚厥有
㣲旨願與諸君共紬繹焉以備採擇廼者改秩有雙轉有細
轉均之入寺丞監丞耳或自大理或自衛尉均之入員郎耳
或自屯田或自虞部於是有帶舘職顧與試衘等者有以兩
使職官顧與判司簿尉等者艱易不相絶也今将比而同之
歟廼者循資或以四考或以五考或以七考盖淹速有如此
者今舉不以日月為功歟廼者任子有銓銓有限年今得例
從調歟廼者特奏進士盖或隔郊然後官之攝官然後考第
之矣今與正奏槩無所齟齬歟廼者堂後官流外雖有髙爵
位不過郡丞佐今皆可以踐清要歟廼者以贓免叙復若員
郎則自水部以轉與它官特間然今清雜之庸若無罪然歟
推本九重之意所以為是混一流品并包兼容盖曰勸士焉
耳有如一遵舊章清濁畢見無乃非所以為勸歟但曰勸士
母以見清濁為也或者非順考祖宗之成憲歟然則如之何
而可
問古者詢民於射以進士由是而擇於澤試於官而得為大
夫若卿諸侯故禮樂修明而無敵於天下日者聖天子深監
文弊采擇議臣之奏爰䛇進士乙科以上兼試之射文武官
自五品人錫藴射於禁囿稽之徃古将宜於今四方之士亦
旣靡然向風矣盖聞射禮自漢而下但曰朝儀具文云爾用
之戰闘徃徃屬諸羽林期門材官騎士之倫是故升䧏揖遜
野人莫之識佽飛射聲之伎亦不於經生學士取也今也不
閱於田不習於鄉校而徒試之廷得無若具文然者如必曰
閱於田習於鄉校次第而後至則井牧鄉黨之廢乆矣或曰
雖難卒行盍少近古故事陜西有弓箭手河北有弓箭社得
古寓兵遺意而取士無與焉宜舉行之頗依漢選六郡良家
子為郎之制間歲大叱以秀異者上之於春官春官雜用今
武舉法既射然後科第其文詞於是而試之庭髙者試𥙷吏
下者報罷其舉送若考試官亦頗依漢選舉法有賞有罰若
是則庻㡬乎古或曰士文勝乆矣必且失業又曰民未知禮
而閑於武事将有它患然則古終不可復歟諸君幸相與圖
所以稱明詔之意
問春秋以来楚之卿材晋不如也而越有君子六千人東南
盖多士矣說者顧曰漢以豊沛功臣定天下唐𥘉人物并汾
居名熈朝慶暦元祐之盛大抵關洛諸公卓有聞焉而東南
之士功業不槩見於世何歟呉中子弟荆楚劍客宣潤弩手
班班見史籍皆天下勁兵處也薄置都尉九十而九江臨淮
㑹稽丹陽䂊章財各一尉且它復缺略唐府兵六百三十餘
所江淮兩道不過八九中朝義勇亦但取之關河三路夫苟
欲強兵者必在西北豈其民亦不足用歟九州之險捨河渭
則江漢淮海矣而山林沮澤之多至荆揚而窮用武之囯莫
加焉竊迹前事七囯之秦楚三分之呉魏五閠之周唐成敗
異効廼若彼夫形勢抑豈獨弱歟自昔轉輸之富曰江淮最
而塩也茗也香礬珠貝之属也視田賦又數倍世所謂財貨之
淵者方今擅有之矣比年大農之用厪厪無乏夫是數者之
利自若也又何繇若是然歟儒者實知務才之不競兵之不
鋭形勢之不及財用之不継務孰急此者而但曰勿講舉而
咎之東南之故則何貴於儒者孟子曰得百里之地而君之
皆能以朝諸侯有天下况以四海之半又况古人有用之如
前所陳者矣豈曰不可願諸君䟽其方略以告
問古者重戎事冝亡一闕而舟師不槩見於經句哉舫人習
水著於明堂月令之書而世所行太公六韜盖有水戰云然
則古有之而失其傳耶案周制徒出於井馬出於丘車出於
甸旗皷甲兵率賦民為之假令有舟師豈徒無所取給歟而
莫詳其制何也春狄之季東諸侯亟用之矣伐兵之役楚舟
以無政無功然則舟師宜亦有政明年　掩以并牧之法治
楚兵賦車藉馬而舟楫不與夫舟楫不出於井牧之賦将安
出歟呉疆之役沙汭之役継此累見豈其取辦於倉卒之間
敺民而用之歟越之報呉也凢四萬五千人而習流二千耳
越固澤囯也而可以水戦厪乃及此若然呉越之民殆未必
盡習歟夫舟無定賦士無素習安在其為東南之長而類以
得志何哉漢於邉郡置車騎水䖏置樓船各有員數且筭賦
漢所以治庫兵車馬者也水䖏以樓船易車騎其亦以筭錢
充費歟否則未聞也案地理志廬江有樓船官今夫水䖏不
但廬江郡而巳也它郡不置而廬江獨設官意者度縣官錢
治船艦於此歟博考諸傳則㝷陽有船會稽有舩慱昌有船
桂陽零陵豫章皆有舩夫廬江獨設官而他郡類有之豈其
非在官之舩故無(司/存)歟不出於官而調之民是亦所謂取辦
倉卒間耳亦得有員數耶謂無員數也傳有之曰因南方樓
舩士二十餘萬人以撃南粤而淮南之書亦有所謂樓舩卒
水居者斯其為有員數昭昭矣士有員數其舩栰不以倉卒
辦也亦昭昭矣然則舟孰從而具士何如而役可得而考歟
中興以来材官騎士既罷而三郡棹卒四部黄頭班班猶見
豈尚㳂西京之舊歟江左六朝舟師甚設而制度缺略不著
梁史有公私舩之稱大抵或官或民𥘉無所定陳之末載防
戎舩艦悉還都下江中至無一隻以此推見誠無足云者至
唐制府兵於樓舩未有處也然而荆襄揔管兼綂水陸鄂岳
出討大　歩艦亦必有法矣而兵志無傳焉抑又何哉方今
江海要撃其備嚴矣聞者有卒然之警猶調民艦以佐王旅
漁賈無擬發之常州縣有乏興之遽一時趣督徃徃條理未
彰或𬒳其患伊欲以鄂渚之戍施之㳂江自荆逹楊許浦之
戍推之㳂海自呉逹閩聯次比伍輯以軍政使之大小相維
逺近相及而稽之周漢叅之楚越按之梁唐之間靡有成憲
且夫治舩置卒多靡官錢胡䏻贍之一切科民則有不忍儻
曰國家暇時姑置勿講卒有檄發閩浙騷然尚循舊貫財戍
要津而氣勢不通無益攻守冝安設施幸諸君察察陳之母
徒曰道徳藩籬将安用此
問昔者大禹排淮决漢導三江定震澤而荆揚之患去方今
淮甸為囯藩籬震澤近在股肱郡言水利冝無先焉盖聞毗
陵呉興之間淪為沮洳者皆故墟井聚落也桒田積多征賦
積减說者頗咎漕堤曰禹迹三江僅松江存耳自堤作而江
不足以㵼湖繇是歲患澇溢冝决之便是說則然矣顧今行
都北門堤居孔道芻糧衘艫可以坐集他如啇旅之湊傳之
速使聘之便捨此　無由焉朝而亡堤數者夕告病矣如之
何况㳂堤以東放于海斥徃徃桒麻沃懋利刺彌衆卒然墮
壞怨讟交作如之何徃者范文正公欲䟽㶆浦以优松江之
流蘓文忠公欲立千橋以通漕堤之壅儻可行乎雖然當范
公時曽未有堤也殆不可與今同論若曰千橋橋成堤潰則
患在數年之後與在旦暮何異未見其可也或曰六朝都建
鄴運道不由京口盖自破崗瀆入秦淮自淮入江而破崗之
東下荆溪道今蘓湖二州間所謂下塘者可以徑度設若無
堤漕将出此雖然曩時都建鄰唯便漕　斯巳耳今都臨安
匪直為漕慮也假令萬一有疆塲之事長堤七八十里真所
謂枕席上過師者廢陸而川是内自阻而他患且如故又如
之何　堧陂堰不可勝計卒難編復其不可不復毋過數處
泗口可以趨廣陵渦口可以向六合肥口可以下合肥古人
於是因田以設險因農以置屯大抵安豊以東則有芍陂塩
城以西則有射陂其間断流為阻則廬江有舒水龍舒有皖
水巢有巢湖滁有滁水六合有瓦梁淮隂有白水塘皆用兵
所逕也欲阻北道要無易此頗聞今兹豪右之家名田一𤱔
占地數頃阨塞類有主名矣胡從而得之强之而歸縣官耶
必紛然其擾不忍强民則地勢不比民居不聯而可以屯田
者未知有也或曰更以他地否則歸之直天冒地以要公上
倖民之利也為囯而利倖民奚以為政若但曰官治陂堰俾
民自耕土曠人稀終為棄壌然則又如之何而可鄧艾之迹
杜預廢以成功何敬洙復以貽患夫豈皆不足為耶事有召
禍法有起姦自昔病之矣淮浙之間而水利不興焉何以為
國徒利之興一切不顧必有𬒳其殃者願諸公切磋究之有
司将擇其中焉至若江漢以南嶓塚以東凢見於馬遷之書
班固之志桒欽之經何者所當修理科鎻條畫世所論著若
白氏之記六井曾鞏之叙鏡湖單鍔之論西浙何者所當依
用併幸毋略
問仰惟本朝至仁宗盛大仁厚擬周成康而過漢文景也自
徳行言語政事文學極人物之成具在其時是何其盛哉盖
歴年過於文景之相継而事業何止淳樸無他而已彼好治
之心不宏如賈誼董仲舒為諸侯傳為博士無事功可述也
仁宗朝士由一介恢振斯文卓然配古者四方相望而不世
之賢能大用顯承與夫彚征于時衆矣慶暦間屡出手䛇開
天章閣銳然以天下事責成大臣然後諸公奉行佐助不為
無大功者而韓公范公富公獨當建議又收用端　増置諌
臣中外議論相應如明按察抑僥倖去冗食謹入官選将帥
之類韓公所䟽非一至范富二公俱條當世急務如取士安
邉之要减任子革磨勘謹赦今厚農桒擇守宰易監司數事
而范富二公有所條相類而所條畫不同者又欲叅其所長
大軆三公所陳汲汲於進才能退不肖而去宿弊也浸以施
行矣而醜正者　去之他日所以委寄二府賜　給筆札軆
貌不殊倉猝固　或未足數而不自同於諸生對䇿者其歸
而條上亦有可　言歟此其尤著者班班上下若近若踈所
以為人才之盛皆可攷也夫事有本未有名實有凢目而緩
急細大係焉願以獨盛之日人物之盛所以有意太平或用
或言者備陳之将以仰禆今日大有為之治毋易言也
問治亂廢興之故數千載間其既有聖賢之效者所不論矣
自餘豈無渺然長思放言而太息者要皆謂成康後無善治
周孔逺無正學其志徃徃磅薄宇内而求一世之盡從吾說
而不可得也然至今獨以孟氏為是其果然乎彼荀卿於制
作之原富强之效視帝王六經所論無一不周楊雄雖不如
荀之詳也如梡革断鞠所以諄諄於唐虞成周云者意亦獨
至自餘有師說家法者陳經制長筞者俱非魏晋以下所可
及王通謂可以再造彛倫而悲末世之苟道韓愈推孟氏之
功不在禹下原道所言亦非他儒者䏻及之雖然愈則曰孟
氏之死不得其傳焉自是舉世同聲和之顧豈無人哉抑孟
氏之名巳尊而人不敢異議也果有所見哉此不可因人而
言也本朝歐陽公之門學者方盛尤善論文學政事耻一事物不
知㤗山徂徠間則有行修經明學者所謂師表湖學胡公尤
篤治道其學者多有才効號為學術尤備放南周氏二程先
生關中張氏以道學倡天下論學在當時遺言至今日世亦
户知之矣雖然成康周孔之後道術為天下裂治効泯然不
知由起之故所謂渺然長思放言太息數世不過㡬人而論
議顧不復有如孔孟之一藉彼荒唐之鳴長短之說如昔日
之甚不知學者何所取為不　之證以敵異端歟今而曰伊
雒云也自周孔以来寜獨賢歟其間作者多矣若貌敬口
是因人之言則非學者矣彼其曰治囯平天下物有先後也
致知格物云也篤恭而天下平也無實可議無證可考夫作
王制議大事儻幽冥而不知漢儒且深病之是其所論尚未
周歟雖然彼其考古今精矣而顧多論大軆何歟其有得於
古今之精所以守經遭変者可得聞歟若是與孔孟之傳無
一不相似也則委吾心布四軆以求聖王之奥可也若不能
自信終身悠悠於一二之見則如昔之作者皆罪之書不云
乎九川滌原四海㑹同願歴考作者相與輸中心而講之毋
徒㳺言而巳
問周官六典各有攸司而其間錯綜不齊若相輸而不相次
何歟司馬兵官(也宜/凡夏)官之屬皆介胄之士師田之役也今也
司土掌群臣之版正朝儀之位而隷於司馬且夫掌群臣之
版與介胄之士不可以同僚也正朝儀之位與師田之役不
可以聮事也而周官顧合為一無乃非其倫乎豈以為折衝
爼豆不過闕庭之上乎不然則必習於賔賛之儀而後可以
治軍旅乎或者以為是秦火之後簡編雜揉然也儻以為簡
編之雜揉而今制右選之士言事上閣殆有若周官之遺意
則又未可以咎秦火矣其推原古今設官分職之本詳著于篇
止齋先生文集卷之四十三
止齋先生文集卷之四十四
　　雜著
　　　瑞安縣學上梁文
吾邑有學繇慶暦而来諸生置員於崇寕為盛乆矣趍廢誰
其嗣興弛百役以獨先彌三時而具舉有嚴凾丈可以横經
於粲周廬可以肄業共惟聖考侈廟貌之前觀顯允賢侯輯
儒先之善筭事関風俗歡動州閭斯抗脩梁爰申善頌
　東吴會修門一葦通璧海源源流道徳也應泮水日朝宗
　西峴首葱葱雨露低更上觀潮試囬首朝陽合有鳯凰棲
　南一曲清江與地叅驚世文章曽不露横塘居士府潭潭
　北閩粤群山来不極三峯之下可無人能以功名留翰墨
　上閶闔方今開蕩蕩少㣲正照斗牛墟此有隠淪誰與訪
　下七八十翁多在者自言生不識干戈長得児孫皆爾雅
伏願上梁之後群書充㨂多士填門相維鬼神無風雨漂揺
之患燕及㣧祚皆山河魁磊之英
　　　到桂陽謁宣聖文
共惟夫子之言曰有一言而可以終身行之者其恕矣乎某
質簿氣觕誤有民社願事斯語以免於戾敢告
　　　桂陽上元設醮青詞
廼者庻證非常連隂不觧爰方假守何以召和㑹王暦之𥘉
頒雖修故事面天威之甚邇實貢忱辝恭願哀矜一方嘉恵
百榖事関民命寕使臣霑僥倖之恩咎在臣躬毋令民𬒳阽
危之患
　　　桂陽中秋設醮青詞
疾痛呼天輒自忘其僣越髙明覆物終不忍於顚隮永惟返
風㓕火之祥何啻虚谷應聲之速敢慿羽侶式謝鴻私恭願
不異塵凢有来肸蠁怜臣斗筲之噐雖負民社而不勝念臣
葵藿之誠盖填溝壑而未巳遂無它咎以迄終更
　　　桂陽軍修城隍祝文
有屹崇墉爾神主之彼圯而闕冝崇𥙷之築之闐闐尚呵護
之允也有成維皇其嘉與之
　　　桂陽軍禱雨文
某假守於此大懼凉薄不足以　用昭事明神以祈歲
事廼者烈風荐作嘉澤弗周粟　禾且憔悴夫爲吏之
日短神與民相依之日長奈何以吏之不徳而爲斯民病也
敬申前請敢告終惠
　　　謝龍山渡侯明應文
維侯所宅桂陽之望風雨不時於是焉禱其諸古之所謂境
内名山川歟茲者嘉澤弗周烈風荐作菽粟㡬空禾且就槁
固宰物者所以謫吏而侯亦豈遂忘此土也遣官乞靈齋宿
以竢侯不督過而辱霈施之某雖無以愈人猶足以伐石譔
詞昭示後来永永無怠
　　　周子名說
周子請名余命之曰仍之盖取古仍孫之義周氏之門父子
孫凢三世傳曰野人曰父母何算焉都邑之士則知尊禰矣
大夫及學士則知尊祖矣夫欲為士大夫者必世其家者也
三姓之舊於今為庻畢萬匹夫也而大有後於晋囯是在懋
不懋而巳故字之懋長
　　　朱子名說
吾友朱同之之子名植字直卿　名字所從来曰祖父
所命也欲易其字為直方而植　因書以遺之使持白
祖父視如何也
　　　謝居士賛
貧而好施隠而好客終身鰥居而義不廢嗣息豈其所謂非
儒非墨而自適其適者耶
　　　自賛
以學多病以貧數窮佚我歲晏亦二者之功　歸寥寥
太空儻不離人即為良農
　　　桂陽軍告諭百姓榜文
照㑹當聀到任欲得民間通暁法意檢坐到見行條法如后
　父子律子孫違犯教(令/及)供飬有闕者徒二年
　　勑子孫違犯教令及供飬有闕情重者隣州兇悪者千
　　里並編管
　　敕諸生子孫而棄之者徒二年殺者徒三年收生人共
　　犯雖為從殺者與同罪棄者徒二年半並許人告若地
　　分及隣保知而不告殺者徒一年棄者减一等
　夫婦律諸妻無七出及義絶之狀而出之者徒一年半雖
　　犯七出有三不云而去之者杖一百追還若犯悪疾及
　　姦者不用此律
　房族律諸同居若大功以上親及外祖父母外孫若孫之
　　婦夫之兄弟及兄弟妻有罪相為隠部曲奴婢為主隠
　　皆勿論即漏露其事及擿語消息亦不坐其小功以下
　　相隠减凢人三等若犯謀叛以上者不用此律
　律諸告周親尊長外祖父母夫之祖父母雖得實徒其告
　　重者减所告罪一等即誣告重者加所誣罪三等告大
　　功尊長各减一等小功緦麻减二等誣告重者各加所
　　誣罪一等即非相容隠𬒳告者論如律其相侵犯自理
　　訴者聴
　隣里
　　敕諸訐告之罪若於法不應告之人雖係廂耆隣保亦
　　不得告
　　敕諸事不干巳輒告論者杖一百其所告之事各不得
　　受理
　律諸隣里𬒳強盗及殺人告而不救助者杖一百聞而不
　　救助者减一等力勢不能赴救者速告附近官司若不
　　告者亦以不救助論其官司不即救助者徒一年竊盗
　　者各减二等
　窩藏櫃頭誘略
　　敕知人犯罪而藏匿過致資給令得隠避者不湏事發
　　𬒳追藏依匿罪人法其知情停止人犯徒以上罪者准
　　此
律知情藏匿罪人若過致資給令得隠避者各减罪人罪
　　一等
律諸愽戯賭財物者各杖一百(舉博為例/餘戯皆是)贜重者各依巳
　分准盗論(輸者亦依已/分為從坐)其停止主人及　力若和合者
　各如之
敕諸開櫃坊停止賭博財物者隣州編管於出軍营内停
　止者配本城並許人告廂耆廵察㸔营　宿提舉人失
覺察者杖八十
律諸畧人略賣人(不和為略十歲以/下雖和亦同畧法)為奴婢者絞為部曲
　者流三千里為妻妾子孫者徒三年(因而殺傷人/者/強盗法)和誘
　者各减一等
敕諸畧若和誘人因而取財及雇賣或得財者計入巳之
　贜(在一名處頻/犯人不倍)畧人者以不持仗強盗論一貫皆配千
　　里婦人五百里編管因而姦者依強姦法和誘者以不
　　持仗竊盗論五貫配五百里婦人隣州編管其知情引
　　頜牙保若藏匿𬒳畧誘者各依藏匿犯人法
右仰汝等百姓各詳立法之意欲汝慈孝父子有恩故有供
飬有缺及違法教令及不舉子之法欲汝安錯夫婦相保故
有七出三不去之法欲汝和恊宗族如一故有相容隠不相
告之法欲汝交通隣里無争故有不得告訐及相救助之法
欲汝守已不務貪婪但利其家却為衆害故有停藏開櫃誘
畧之法迺至闘毆姦盗每事有條意在禁汝為非勸汝為善
當聀今莭取數項係父子夫婦房族隣里要切事理明以教
諭汝等皆有良心其俗質朴比之諸處公事最稀若更遵從
不致違戾雖有官府刑何所施更兾得力之家津遣子弟從
師就學興起門戸其餘勤謹農桑愛惜錢榖祭享翁祖看守
墳墓如此則骨肉相勸里巷無怨和氣所積天道不差風雨
必調五糓必熟可使此邦永為樂土至如徭人實同省地乆
来徃還何分彼此設若軍縣催科或公人下鄉恐嚇保社復
相追擾或覧寄等家兠收過多或代納上戸利息太重之類
九有枉塞並仰披陳當於當聀自有過差諸縣不䏻体恤儻以
㸔望未欲興詞但希書簡相投或因寄居學聀過􁨃見諭庻
㡬通知從汝之便
　　　桂陽軍告諭納税榜文
照對軍縣每年起發省部總領諸司錢糧并支給官兵錢糧
貫萬浩瀚别無課入全藉税戸夏秋銀錢分擘應副當聀到
任據平陽縣丞状申驅磨見得自淳熈十一年秋至十四年
夏六料銀錢欠数不少除十一年巳准　赦文自第五等巳
下除放外餘四等以上并十一年夏至十四年夏三料理合
拘催切慮税戸不易難以一併了納當聀今同衆官計度将
十一年四等以上戸共欠一千二百八兩有零并十二年夏
十二年秋共欠一千五百七十四兩有零共欠三料未納之
數時暫住催自十三年夏料為始催理又慮税戸日前巳将
錢米交托與攬子店户等人却𬒳兠收入巳致作名下掛欠
已行下知丞分鄊具出長名帖子付逐都保正戸長仰各廵
問甲甲内人戸如委曽交納託與人見有干照即仰保正類
聚姓名保明申縣切待於交攬人名下追理自餘委係本戸
即仰趂時赴軍輸納今立寛限十三年夏秋二料限二月終
十四年夏料限三月終更不准前遣官差人下鄉搔擾乃巳
約束受納等䖏每銀一兩减五文足搯子錢减三文足役錢
一百文足收㑹錢八十三文足每一貫减五文足槄子錢减
三文足苗米官田聀田米每石减十二文足每石倉用米减
十五升攬子米减五升和粜米每石减七文足每石倉用米
减十三升攬子米减五升省義倉米每鈔减五文足每石倉
用錢减十三文足倉用米减二十二升省攬子减五升省銀
自一錢以上米自一㪷以上准此曉示去訖候至限滿見得
錢物次第若是正稅自足丁辦一年支遣當議再将本縣乆
例無名科歛並行蠲减以便人户若致限滿拖延不肯了納
仰本縣将欠数多人申軍點追別有行遣
　　桂陽軍勸農文
照對守令勸農國有常典循習之乆但爲空文當聀以里巷
通曉之言勸諭汝等開具下項
　　一閩浙之土最是瘠薄必有鋤耙數畨加以糞溉方爲
　　　良田此聞
　　　不待施糞鋤耙亦希所種禾麥自然秀茂則知其土
　　膏腴勝如閩浙然閩浙上田收米三石次等二石此
　　間所收却無此数當是人力不到子課遂减奉勸自
　　今更加勤勉勿爲惰農坐視豐歉
　　一門房隣里切湏和睦莫與争訟界至田塍各據永業
　　火下牛畜迭相借助少有言氣且務休和才到訟庭
　　便妨日子况復般褁倍有勞費假如有田十𤱔歲收
　　　不過十石供輸之外贍(飬/良)難豈冝因訟耗財自取狼狽
　　一了納租稅務在及時今来受納倉場並是當日給鈔
　　銷簿如有農家或将銀米慿托攬子鋪户等人湏是
　　便取去赤鈔爲慿不可信受手㑹白關之類所慮攬
　　鋪兠牧過巳致作掛欠正當農務忽𬒳追呼
　　一陂塘水利冝從古来上流下接公共分使若甲家占
　　　吝害及乙丙群聚争奪甚者到官期集隣保追逮證
　　佐動經旬月方得事明本欲獨得便宜却𬒳兩相
　　妨廢
　　一生借種粮貧者不免先湏量力莫㩀眼前借貸太多
　　債還不易及至空窮却謀昏頼所是冨家亦合量本
　　收息除豁積欠難以逓年登帯恣為貪婪若貧者昏
　　頼不還冨者貪婪巳甚日致興訟罪有所歸即非主
　　客相資隣里相保之道
　　一此間典買産業或瞞昧卑㓜或不儘問親隣或因抱
　　種交業不時或因白與投印違限之類縁此無頼等
　　軰執占争論先自蒔種徑行收採比至到官惟憑契
　　約徃徃得産之家雖用見錢反以違法失理遭罪請
　　自今遇有交易子細審度凡渉前項數端之類幸勿
　　　向前以貽後患
　　一此間多有無藉之人告人絶産及至到官或有恩養
　　子孫承代或有吐退近親遺嘱其𥘉官司未知来由
　　　湏至行遣甚者抄估比至給還動經年歲以此失業
　　　深属可怜除巳行下諸縣自今如有的是絶户即仰
　　　都保連名結罪保明具申方與受理自餘勿干渉人
　　妄有告訴重行科断
　　一諸縣夫逓除是般輦綱運錢米雖當忙月亦或不免
　　其餘雜役冝且暫停如官司差使重疊或無輪次苦
　　樂不均及承行等人取乞搔擾廼至應干賦役有妨
　　農蚕使汝失所並仰陳訴
右仰汝等逓相勸諭務在遵從庻克有年毋令後悔

止齋先生文集卷之四十四
止齋先生文集卷之四十五
　　祭文
　　　祭兊光居士林喬年
齊魯兩生視漢功臣為貴列國之千乘不如洙泗之一言世
固有公論也公名不至仕版而凛凛鄉評不在諸賢大夫下
夫豈求之嗚呼士之聞見公者亦可以興矣功名一時典刑
千古形噐雖亡道徳如故我等親舊今来哭公三年之䘮於
此觀禮自今余郷起孝起敬其誰作之睠言耆老澘然涙零
何啻此夕
　　　祭王詹事
吾鄉自昔諸儒有作剛毅敦龎是以為俗中更權臣擯排其
尤喬木云凋何草不秋誰其佀之惟公嗣興矻立堂堂萬夫
典刑梅溪之原簫䑓之下公車不駕市無翔價簫䑓之下梅
溪之原公休干廬巷無違言公行未乆公歸白首邦人父老
欲執之手天子起之愛莫止之羽翼四海匪我敢私忽焉此
觴涕泗如水百爾有恨不如我同里
　　祭芮祭酒
嗚呼欲從先生㳺十年于茲盖亦數相遭卒幸相親也而受
教不少延何哉天耶人耶前年寓㑹稽㑹先生為部使者有
来言先生将就顧汝　某　愧焉尋如毗陵弗敢見明年東
還先生適長太學是秋将攷試増置生員又以嫌弗敢見既
幸備數諸生先生孳孳焉望某来也比至相待如賔交甚者
從二子辱臨拜又命史持立無荅拜為是懼也又逾月弗敢
告而去嗚呼誰謂先生歟而遽止此也夫苟謂遽止此也其
寓㑹稽必無以愧自違也其還毗陵必無以嫌自拘也况為
諸生冝旦夕左右侍而又何忍以過相待一頃舎去夫以位
望之殊也法守之察也世俗之莫巳諒也顧小而失大其亦
謂之人耶雖然自知求師友所得於天下纔數人耳去年哭
劉莆田今年哭祭酒彼夀考者何限胡為於我師友頻歲而
忽焉亡耶且賢者縱不得大用獨不可晋限遺吾黨耶且某
也固無多求於世無乃亦不獲成就其私志考徳而問業耶
今夫汎相與類有幸不至缺絶也是謂天耶非耶嗚呼一忤
權臣白首瘴郷公論既開時謂　冝何位不過卿死無歸居
豈惟門人有淚如雨
　　　祭張南軒
吁嗟先生惟以正終如何嘆嗟四海所同欲知先生當觀之
公軍旅有言魏公之子恵我律我魏公是佀如其即戎誓與
偕死學士有言瞻彼洛師昔在文獻徃徃闕遺曰惟南軒尚
其嗣之朝廷有言豈無他人吏道趍變經生泥陳必若欽夫
可以致君去欲其歸病欲其愈及此盖棺萬事永已亦有咎
怨莫或瑕毀嗚呼先生位曽不隆曽不卑卑與人為通抑不
立異收聲于躬維學髙明維行粹夷維其待物一不以疑匪
即求之人實秉彛君子在世勿問勿處譬彼川嶽無興雲雨
三農頼之以藝稷黍矧惟世臣喬木勿伐矧惟儒術不墜一
髮生能㡬何而堪契闊徃歲玉山前年秣陵二公云亡今我
涕零又哭先生我懐實并念昔從逰為日則淺辱誨辱愛辱
待甚逺自我不見常懼有􁂦有来湖嶺必恵問我對之翰墨
如在右左䝉是曷稱罔敢違墮家有藏書囯有太史雖㣲功
業先生不死我心哀傷盖不以此
　　祭薛常州先生
我昔自喜壁立倚天見兄栂潭忽若墜淵栂潭謂何其要日
損自昜魯論餘勿挂眼明年㑹稽我圖西征匪適㑹稽從兄
毗陵毗陵何有聚書千卷曰此百氏各有攸見維古相授待
豪傑然我辱過施如何克傳約我博我有源有涉譬彼草木
自根徂葉匪我無師亦既多友繄兄不逄歲月空乆我無所
願沒生為役于兄居㳺無以南北滆湖之上其樂未央為兄
食貧去之他鄉兄使淮堧我客都邑繋名春官驅馳靡及霅
川之招豈不欲往有婦方娠瑣瑣覊鞅會兄来歸我棲旁舎當
暑之袢相期秋夜我嗟我命為此契闊矧今為虐復我中奪
魚亦有依鳥亦有群我實何罪恃無其人顧瞻四方羣公日
徂劉不在閩芮不在呉我居数人廼眷相顧幸踰其分罪此
之故凡今海内知兄如林我雖庸陋特知之深我觀六藝師
自為的書不見詩春秋無易我觀諸子其說並駕佛老見竒
申韓每下我亦觀人鮮不異止此有遺事彼有䘮巳自兄作興
廓之大同以断群疑匠師涖工人之見之于何不一可以右
左衡從伸屈我窺度之惟心之平豈惟不虧抑靡所増天不
生賢生輒不試歎無全材雖全曷謂彼尺寸材功在夏屋而棄
不顧徒為喬木凡今之人為此隕涕我獨私憂皇恤當世世
艱道逺而使我獨有書未完有徒未淑誄之以詩哀哉巳而
莫知我悲謂我胡為
　　　祭林安之
余㳺觀天下愽交當世之士以自治盖各有長矣矝畏潔修
者或亡渉事之具䟽通雋逹者則放乎䋲墨之外而不可覊
刳心而趨約者㡬矣又自六經百氏闊略而廢遺嗚呼安之
余　徧閱而僅有焉引而寘之諸老先生之門亦不數數焉
見之忽今亡矣余将奚望而誰期余㳺具區還會稽棲遲台
鴈諸山之間人迹㡬絶安之徃徃先至而後歸金華之行積
雪埋嶺安之之疾侵矣而猶不我遺夫十年﨑嶇不便于家
不利于有司不皇寜于其躬而無怠無悔是果何求者歟此
意寂寥非篤學深思者未易與知也今年未四十多病而早
衰自哭薛常州而百念弛矣獨将求古人之書日與吾徒講
玩以卒歲而安之且死則吾志焉徃而可為世有公論於安
之自不泯沒而非哭之慟則不足以塞予悲也
　　　祭諸葛夢叟
嗚呼夢叟死生安計昔歲薛殂今兹君逝朋友相期扶持絶
學慨此存者晨星夏籜君之學問不為逕庭曰意苟誠萬物
受命固嘗講論兹道閎大尺矩寸䋲其施或隘君曰余聞力
行以充力之所至日月未窮閉戸十年讀易求志朋友謂君
不仕無義授官長樂勉君載塗曾未及朞上下交孚少出所
蔵巳有端緒遂昌熾之豈不大肆衆目棼絲萬命流膏天意
何如遽奪人豪維昔子厚託韓以死君殁見貽琅琅及此㣲
君之屬於義猶然我力可及敢不後先酒體在壷脯醢列几
酌古陳奠永承君意
　　　學官同祭王司業
公於載籍博覧強識上自班左旁洽百氏然不為空言而巳
試之一二其於詞藻清潤豊媚而亦無断章半簡刻畫名家
之意至於心度純明發為樂易望之簡如即不忍去情親語狎
間以諧戯俄而肅歛訖事以治盖庶㡬徳人之容非尚同者
之能暨若夫流離虜圍其年方穉南望君親生以為媿間關
萬里卒伸大誼是又壮夫節士堅忍僅克而得之天與匪䛇
匪諭嗚呼諫垣數月攄藴則未十年外服帝獨簡記晚歸周
行善人有比兩學是師用有次苐士論方屬乃衘不施某等
於官為僚有嚴位置公忘䓁衰家人儕類絶去繩軌恵風和氣
胡然山立而忽淵墜靡人不懐我獨切至寓哀斯文百𥿄
莫旣
　　　祭張簡之
余讀架閣公犬人之誄盖聞兄之能服勞處約有孝敬之遺
風矣晚見其行事自叔父一研一席蠧書敗簡汛掃䖍蔵旦
旦不懈施及米塩講若疇昔余既謂是誄也信而於是重有
感也盖余為壻恨不及架閣公無恙然猶及兄拊諸弟奉仲
母以團居也俛仰之間事變不齊西東其廬几筵相望弟衰
子經室自為孤嗚呼此余所以重有感也余辱歸妹最知最
厚於兄卒葬屬在疾苦歛不慿棺窆不拊穴所以𫐠其平生
而銘諸幽者亦不得掛名焉廼今彌年克具觴豆叙徳寫哀
因以自鐫魂猶可招其在斯文
　　　祭鄭自明
嗚呼哀哉自明余與君㳺乆知君之重其死也自為諸生固
曰士以一死何郷不可及其居朝抗直自喜毎一進見以所
聞於賔客厮役某小人某小人之說察察爲上言之無諱人
數以爲甚危而君益奮然雖萬死無恨然而閱其私盖衞生
甚謹也嘗訪君愛亭之上當暑命酒余食瓜果而君禁之勿
多食他日過余羹􁑚以饋君曰疇昔聞有以茹此死者至今
不近也啜茗飲水靡不博問恐以疾傷其母嗚呼君誠重其
死而将有以處此矣廼今死竒禍何哉余既甚悲而莫推其
故且懼知君之不詳者亦爲惑也天嗇其年人害其名嗚呼
哀哉自明余故爲斯文以哭君也
　　　祭劉端木
嗚呼端木而止於此歟謂其容貌不澤齒髮衰變而無夀徴歟
謂其疾聲遽色太喜怒以干和歟抑謂其強心於事而敝敝
其生歟而端木咸無焉然而止此将安咎也嗚呼端木其心将
以仁其三族其學将以著見當世而庻㡬於右人其儀抑抑其
言恂恂至於居為畏友出為拂士而取予之際能不以不義
加乎其身於今之世吾見亦寡矣豈古所謂直諒之益木訥
而近於仁者耶晚得一官無損於貧母老子穉旁無強親盖
擇地而蹈報効如此此某等所以哀籲之天莫知所云也
　　　祭鄭龍圖
嗚呼道之不明亦既千載宋興用儒涵育數世故經術盛於
伊洛而王化行乎元祐之際秦漢而下庻㡬三代于何文獻奄
忽淪替中興厈扶欲起復蹶晚生小子散無紀繋惟公及從
渡江諸老尚有典刑之學不墮紹興季年靡然流俗之弊本
之躬行加之講肄充養和平議論方大析義利於秋毫兼愽
約而獨詣盖伊洛源流與元祐之視摹於是乎在苦節至於
長貧靜退見於𥘉筮揚名二紀之乆致位九卿之二既物論
之惟允殆天意之将契我觀人物可為流涕瞻前靡及顧後
孰継公於此時譬之東方未白明星晣晣續飄零之餘緒道
倐歘之亨㑹方有識之自寛俄覆出於意外嗚呼哀哉痛在
吾黨事關海内矧余從㳺辱誘以誨舍曰諸生視之流軰至
於非望之期不言之愛儻手援其有益雖身危而不悔嗟今
巳矣逝将安頼祭具殽而輙止文把筆而屢廢以遲遲之不
忍尚發明而有待竟余懐之弗究聊一哀於此酹
　　　祭吕大著
嗚呼理固難言事堪永嘆尚斯文其未熄儻千載而一旦自
夫孔門之徒盡經術闕馬遷而下史法亂㣲言卒堕於佛老
多識不離乎箋傳惟公紹絶學之遺綂緬潜心於一貫立六
藝之要津渉九流而弗畔既超乗於先得亦加鞭於後倦可
謂明古人之大軆而能通當世之変汎觀人物粤自秦漢勲
臣檀其噐略儒雅隆於詞翰通人焉草草法士焉断断以余
觀公與夫專善偏長之士豈可同日而論哉若乃推本皇家
講明文獻以為　藝祖造邦上規周室而　仁皇継軆之際
庻㡬於羞道管晏痛小雅之未復先群疑而獨辨推公之志
歐富韓范緝熈寧之墜緒振元祐之餘筭又将㑹同錯綜招
携集散囬萬牛於絶靷手六轡以徐按合當代之玉石出中
原於塗炭盖自渡江諸老皆有遺恨者也嗚呼憶學者之𥘉
識恠伏熖之方煽及脩門之晚別幸後會之猶徤相此意之
攸屬若一軆而中判年偶同而智遲名近佀而實逺溘騏驥
之先徂望孤征於欵叚參移兮斗沒長夜兮漫漫耿余懐其
何極訴之人而有恨望新阡而長號兾精爽之一盻
　　　祭朱處士
嗟乎學問散於殊塗而尚徳之風鮮選舉出於一科而遺賢
之恨多幸清議之在下而吉人猶有自修於其家維公行誼
可以堪宗婣之蹤跡襟度可以受師友之切磋位卑而樂施予
齒老而工編摩自三尺之童待之若軰行而於一郷之衆未
嘗有所誰何以余百念之俱冷而聞公之訃至於屢嘆而長
嗟文以悼之我辭不訛非士無誄刻之山阿
　　　祭章端叟
吁嗟端叟今孰不如問其位年弗逮彼愚吁嗟端叟相爾志
慕盖逹将與當代諸賢在文墨議論之選而窮亦庻㡬可祭
於社識曰君子之墓中閫無相寄孥于旁盗騎屋山田園半
荒士而至此可以悔矣而猶朋師不以四方誰為夏屋䏻置
松柏于何雪霜不待盈尺安陽之南豈無士友胡獨端叟哭
者十九或歛之床或沐之柩百爾無恨何必爾後余二十年
交滿天下自春徂秋三泣大雅涕曾未收復奠斯斚侑可無
文其尚忍寫
　　　祭張忠甫夫人
鄭子将官由拳維夫人之子贈言卒篇曰予家耄弗暇顧官
我感夫人為之涕漣少學旁舍動經歲年今我求母而為隴
阡若彼有母亦惟故牽東西居㳺各天一邊借云懐依無能
粥饘亦有将母朝芳夕鮮老與穉等于家之便百爾好羞不
如式還曾是無憾惟夫人也全固也有子而誰俾然相他人
無類以利言㣲禄㣲爵至莫子憐矧夫人子豈時舎旃再縻
之祠盖云惓惓有如夫人願其翥軒豈敢自必乃林乃園凢
此克孝厥安以專匪子之為羙夫人之賢惟賢實希近在乎
婣聮嗚呼云亡見不自先
　　　祭孫忱卿
嗚呼忱卿而死於逆旅歟謂其藉禄以為養歟則田園室廬
於吾鄉可以甲乙數也為好馳聘倦㳺而至是歟則疇昔端
居簡出雖隣不覩也抑為以資以世以塲屋得官而勢使然
歟則舉不出此也夫士散而之四方略不過是數者而上焉
者則名在當世欲退蔵而無繇也忱卿可以免此而卒以逆
旅歛嗚呼是不謂之命耶雖然有鄉黨為之辦護有婦族為
之受吊者先事之三日壮子適至而帥相聞之歸其鎮之逋
俸為錢三十萬而凢事無缺以忱卿之得此又可以見天之
報善人矣薄奠告哀文以慰之
　　　祭妻母趙夫人
有言城南張氏稱首架閣之配草堂之婦曰惟夫人相其孝
友有言安固賢惟趙氏辟雍之孫郡丞之子曰惟夫人是習
是佀傅良鄙人辱交忠甫是於架閣則其叔父爰及婚婣夫
人季女我觀季女以我貧困旦旦謀食歸田是遜匪教之素
誰與無悶相彼從夫及閫外之議相彼愛子惟區區是遺靖
惟夫人厥婦之懿自我来壻不見前作夫人猶存可以觀略
今其亡矣将安儀度我是以哭之斯文而誦夫人之賢尚来
者之知昨
　　　祭孫諌卿
吁嗟諌卿無年謂何彼日戕生白髮醉歌亦有苦心利析秋
毫孰如簡靜曾靡殫勞亦有﨑嶇暴衣露冠胡然深居而祗
自殘薙草彌原匵玉易毀謂天昭昭莾不可理我生空匱多
朋為冨比年不圖交吊継訃匪我私哀善類之憂忌予是懲好
予是尤吁嗟諌卿稚婦弱子殁與兄訣一語一止豈無胡耇
終也暝惑世有權衡誰為喪得吁嗟諫卿盖事盖棺誰俾吾
黨聲為爾吞
　　　祭張忠甫
吁嗟忠父誰無死生短長㡬何胡足重䡖崇牙大纛百年之
榮孰與身後誦其字名君行之脩君學既成方其獨行群聴
以驚有譁咲譏不悔不傾卒厎于信家人父兄既信而從邦
人友朋有官問政有故問銘緩急之請是非之評隠然衡門
重於公卿自昔盖棺萬事愈明無禄何哀不朽有慿我媿則
多事違其情君臨人䘮治其衾衣或設之祭稽經考儀割絶
肺肝放像爼彛其為銘文刻切恠竒葬視其穿風雨必時今
我喪君哭不及尸曾莫得詳何以歛之祭以今羞雞酒瘠漓
銘又弗䏻撰徳慰悲葬也屬疾護棺以児遭時之偷交道日
衰我不能惇又以自規唯是子凡昔在寝闈受君託言永矢
弗隳吁嗟忠父其尚肯来
止齋文集卷之四十五
止齋先生文集卷之四十六
　祭文
　　　祭沈叔阜
嗚呼以先大夫之於子屬望也以夀母之恃子以亡恙也以
伯仲與子相和唱也以朋友交㳺謂子足嘉尚也然不待中
年而夭矣豈惟家人盖鄉黨隣里同心悲愴也嗚呼萬事如
意豈必永年有一弗爾禍不待旋来者可追徃者巳然我不
能規文以自鐫
　　　族祭八一叔
惟靈厚重之徳温恭之度語無厲聲動無疾歩盖嘗深居燕
坐玩意緗素娯翰墨以永日時杖藜而觀圃雖比鄰聚訟轍
跡旁午而澹然不顧至於里有恙苦族有䘮故曽不渝於風
雨必躬問而身助若廼内将順於慈母外服勞於諸父弥歴
年如一日及二毛而猶慕眷旁洽於弟姪一色笑而匪怒然
其胸中昭然自有䋲尺臧否不言莫可欺以智數者矣嗚呼
文足以决科而老於布衣實足以長世而不昌於㣧祚以歲
寒之喬木亦半夜而晞露䆒人事其何闕莾蒼蒼之難訴觀
其前十日而戒客却私昵以宻布􁛁児曺之奚擇曰阿牙其
可付余聞継宗之子經禮攸著豈聖賢謂之弗祥徒世俗以
為諱苟牙也足以汛掃門户典護墳墓渺一芥其何嗇将九
原焉如赴偉顧言之勇甚又古人無以逺過者也惟是枝葉
凋零歲月遲暮乏一老之導前嗟衆穉之失措此某等所以
羅柩下而長慟想儀刑以摧仆
　　　祭張囯紀
嗟呼囯紀吾欲誦子之羙兮累百紙而莫殫吾欲哀爾夭兮
涙懸河而何乾招子之䰟兮冥冥其安逝托子之孥兮交貧
而力不逮盖自故老之傳書籍具在疾驅者途短軸不折者
厚載髙明兮鬼瞰其屋愁苦兮弗菑與害曼膚兮鼎食銳頭
児兮無盖仁三族兮報之豊自營焉不延厥世以余講聞兮
籍甚於目睹兮毎背至國紀而一不酬兮余誰問兮茫昧豈
天若不謀或邂逅兮聖賢以為定計匹夫兮細故将善十勇
兮九悔徒長言兮何尤聊一觴兮以酹
　　　代兄祭林承事
維公劬躬植門自約而嬴爰始為儒𬒳之家聲閨閫無慚鄉
閭有称昔者婦黨缺無佀承克立之後祀事有慿昔者族黨
伯季凋零輯其孤婺以迄厥成夫人於此苟或一䏻則為善
士况是合并柰何無年雖天㝠㝠嗚呼方女既笄實繁問名
公為相攸莫如書生我時鰥居少公數齡廼以我歸嘉我弟
兄待不以婿而如軰朋自其室事来諮来評有不釋然輙以
我平頃我屬疾中寒善驚公亟問拊弥時不寕及公舁毉省
之郡城謝言再三勿揚夜舲誰無舅甥所感此情雅有室廬
可以止興新有子婦可以使令柰何無年胡不涕零矧辱深
厚此酒忍傾
　　　祭鄭龍圖母夫人
觀嶽者於麓觀河者於涘猗歟夫人克生二子夫以龍圖經
明行脩名重天下南渡以来張吕之比而景元㓗㢘忠信邁
徃而絶出又為當世雋傑之士譬之天球琬琰和弓垂矢粲
然房中重英襲美㡬所謂維其有之是以佀之者矣至於龍
圖稍稍䆠逹位逮九卿夫人固為之歡而亦不以景元之負
志流落不逢為耻龍圖怡聲下氣坐不垂堂夫人取焉而亦
不謂景元單車暮夜赴人之急難為非是則其髙懐逺度兼
識二子之才往往揔攬人物者或有恨於此也嗚呼夫人之
衰自喪伯氏仲懼弗任誓不以仕藥物之良飲膳之㫖儻可
一笑不逺千里今也夀終孫曾百指棺槨衣衾聞者興起永
惟人生及此有㡬然景元猶哀恫憤恚自謂遺憾盖不但以
遲莫困窮力有所止也某等蚤㳺門墻欽誦儀軌以受祉之
既多而哭少於餘齒且歲籥之四周凢奠斚之三跪冝盛徳
者不然将永傷其曷巳况有感於百懐曽莫殫於一𥿄
　　　祭梁丞相
麟鳯不摯帝王瑞之木徳為春萬物善時維皇龍潜公為舉
首天授之相有司之手維皇至聖維天之仁維相休休嘉靖
此民澤農欲晴山農欲雨公在相位髙秔下黍彼有言戰此
有言守公在相位兵不挂口人亦有言誰怨誰徳公曰賞刑
具在三尺人亦有言匪同斯異公何適莫靡立一意乾道經
略淳熈無為從容其間不競不随上之咎言下之觖望弗及
其身人自得喪公疾未劇公歸巳决帝曰如何咨爾同列至
于領祠至于賜第宿留經帷愈好勿替我觀自昔蕭曺周召
經史云云如公特少方舜命禹冝師冝保薄海有恨公不夀
考公不壽考薄海恨之矧如傅良辱愛辱知属官窮楚遭歲
之繆爰及祥琴文始克就太常有詠太史有傳廼如斯文聊
以哭奠
　　　祭劉子澄
惟靈學不事於章句仕從容於禄爵積之身以力乆試在邦
其太略我特立而衆同曰好名而奚怍若夫􁛁企慕於前修
圖報稱於隠約豈與世以多違懐良朋而獨樂孰遺貌以觀
心悵此風之不作以余交之最晚知君意之匪薄方前猛之
切磋收後尤於戯謔何手墨之未乾而遽遺於今昨儻絮酒
之可漬将陳根而亦哭
　　　祭蘓訓直
元祐故家封殖百年百年舊聞嘗失其傳疑将孰問孰備次
詮如公㡬人庶㡬像賢然而位不過外郎而僅止中夀是不
謂之天耶累舉不第屈于賞延﨑嶇州縣曽諱自言晚以民
庸著之淮堧積有令聞爰始綜銓向使第公之文少而騰騫
則于史觀則于詞垣何處非宜而躓莫前則天之嗇公非適
今日然也嗟乎魏公之功鼎彛所鐫比及三世中更百遭継
先大夫義不附權天下冤之臨汀之遷公論既開忽詣九原
凢是天理莾不可言某幸兹為寮情相後先即之謙謙聴之便
便一日不見而我棄捐寓哀斯文三致意焉而哀不勝有淚
如泉
　　　祭張孟阜
我識諸張餘三十年仰止端明恨不執鞭架閣勇為而挺出
忠甫肥遯而孤騫雅矢寛夫接于英躔亦有婣婭聲華滿前
我来雙清詩書之淵孟阜妙齡玉潔蘭姢前規後模足不及
㕓既而諸老淪亡松凋蔓延於赫家聲䆮以弗綿孟阜永嘆
逝将誰愆吾學未就于何食眠習爲文詞短章鉅篇駿不可
覊闊略注箋及試埸屋句磨字研務入䋲尺以取衆憐屢賈
弗就愈强益堅妻帝児號語方諱錢必以青衫侍親九泉晚
喜世科至於澘然而其料事察於著龜憂時過於貂蟬每一
發憤于酒是便竟成沉疴殆若自捐嗚呼孟阜工於成家而
拙於謀身有恨於貽後而無忝於奉先求之昔人亦足謂賢
我妻厥姉見推師傳忠何疵之弗告愛何善之弗宣病革之
書筆墨倒顛属子以婿抑何惓惓㑹余東歸哭此殯筵莫塞
爾悲爲之矢言謂余不信有如大川
　　　祭令人張氏
嗟余與子於窮相遭以子潔清濟余之豪何以觴客取之衾
𫀆殆将兼旬蓬首不膏矧余力學往往獨旦每興視夜青燈
在案於焉勞苦於焉咨嘆苟余飢渇則自涖㸑凢我族居以
私為公凢我嗣息以異為同亦既聲名胡謗是叢亦既膴仕
奚歸匆匆雖則信已豈余所獨亦豈無人共此心曲知余孰
深愛敬之篤子嘗有言舎我無復嗚呼子病之乆余靡所愛
顧笑謂余日月有待疇昔之夢雲鸞下逮夫豈凢骨而及斯
賚余亦宵夣殊庭祕嚴有二黄冠縞衣襜襜求子食器與子
鏡奩而遂棄余曽日不淹嗚呼以子生平死且有守奈何衰
惰失此益友強欲述子悲掣之肘尚圖能言託子不朽
　　　祭林懿仲
我老哭子云胡不哀豈以斯今㣲子之才有才如子學以自
培少却寘之辟雍蓬莱而年不逮公論之開是懸於天我哀
何哉我懐古人風凋誼零匪無群居謂為友朋亦既樂推俄
而譏評亦既洽比俄而背憎誰其卄　年篤師一經凢曰同
門視猶弟兄毀譽合離弗移弗傾譬彼松柏可以永齡則知
我哀豈徒私情嗚呼喪歸自淮潸焉曷勝屬我悼内拊棺未
曽今辭酹之尚其歆聽有盡之觴無窮之名
　　　祭瑞安宰留公弼
吾邑之難聞于浙閩有𪠘一區洞無門垠籍入誰家何所就
詢邦賦有常夫豈不仁令日𫾣朴吏加斧斤役無完家帑無
見緍累歲于兹交相為貧間有恵令不怒以嚬譬彼沸鼎而
忍益薪匪憂則慚以及其身自我公弼飾壊為新一術不施
笑言津津役戸晏開吏袍前陳州家曰能使家曰動且以其
暇豆觴佐賔縣門之樓圯為荆榛忽焉山立曽目不㫬以此
長材與意之真豈徒百里可以長民輯睦怨慝整齊紛繽寘
君其間亦志可伸遽止斯耶天何昊旻自君屬疾愁聚為群
識者于毉昧者于神冀其夀祺以勸後人聞之不起萬里霑
巾我忝同登晚交益親况此酹别不知所云峴山之石巋然
嶙峋尚刻遺愛庻㡬不冺
　　　祭潘省之
嗟乎惟靈以家學之未顯掇巍科以娯親以里仁之未博求
三益以淑身惠分人而清約嚴律巳而殷勤若夫歸愛女於
心許擇冡婦於素貧資壮士以趨急遜旁枝而圖新皆在昔
之所難得一節而過人廼具羙而弗矝爰好修而益振自發
軔於州佐亦彯纓於京塵有衆允之嘘拂無一疵之緇磷雖
混迹於莞庫遂揚名於縉紳及兩鬂之已華領壮縣而獨欣
棄訟銗而弗設惟經師之是遵叅累政之短長從百里之笑
嚬酌民言而徑行或黄堂之未聞有負租而弗問奚加賦之
敢云積棠隂之劬勞忘梱内之欠伸俄遺恨於偕老遽傷和
而損神嗟乎志如公之濶逺行如公之真淳儻少假之歲年
将䇿足於要津盖庻㡬於有徳輯群駁以爲純忽兩櫬之旅
歸徒夾道而酸辛某嘗同升於仕版又洽比於昏鄰方欽遲
於晚休尚幸陪於後塵隔古今於一觴故不知涕泗之沾吾
巾也
　　　祭蕃叟弟母夫人
嗚呼悲夫季路之母及於負米而不得與其子共禄於三釡
孟子之母及於衣衾棺槨之羙而不得與其夫偕老於五鼎
自古賢者固多遺恨吾於吾嬸尚何言哉尚何言哉一觴之
奠永隔千古嗚呼悲夫
　　　祭沈次卿
吾毎過吾邑必欵二沈之門以資舊聞訪遺跡也元誠云亡
官無諏咨之助士無切磋之益幸公無恙尚有典則言可記
注行可蹤跡而止中夀誰不沾臆嗚呼十八丈之賢盖庻㡬
徐孺子元魯山焉而世無孝㢘之科竟淪謝于幽仄相彼後
進車馬赫奕韋布三葉令人太息始余過邑多見徃昔㳺有
觀潮翫有古栢追随諸公好我顔色自公獨存我亦皓白恨
不鄰巷相與朝夕日治草具屈為上客我懐則多豈以飲食
曽謂背面存亡之隔文以哭之未叙潜徳匪無強宗為刻拳
石
　　　祭豊山陳國噐
嗚呼自昔格言誰敢　種徳之乆仁及閭巷悼内屬
耳而遽至此何歟余觀氣貌甚偉言動有常下逮僮奚不見
呵詰是豈不足以夀歟食飢衣寒勿問踈戚東塘之成通國
利之是柰何不享其報歟冝夀不夀冝享不享神理茫昧世
亦多有若夫奕世慈孝滿門問學盎然春和無以致異而賀
觴未舉衰絰相尋行道嗟涕殆未之睹則又何至於此極歟
豈禍福無端而自昔格言姑以為訓歟胡能籲天寓此哀奠
　　　祭朱文昭母夫人
吾友滿天下今四五十年升沈通塞之變多矣盖僅有存者
率一歲或再三歲惠然造吾門者必皆蒼然華顛者也否則
其子若孫以其父祖藉口為謁以請見而非其人矣况於其
親則又凋落至闔郡或數百里間有人焉以余之少孤不及
奉其親苟間見之則未嘗不為之起敬且自愧恨其不若也
嗚呼今夫人氏吾友文昭之母則一人之數也文昭自為諸
生知名一世屢舉不第而業益修謝客深居而士益附無分
寸之柄而吊亡悼屈恤孤而惠覊旅而家不困皆夫人之教
也嗚呼何其整也余自罷掖垣謫籍弥乆夫人以其女孫歸
為吾伯氏婦傾(囷/以)餙其行輟田以佐其養人所諱交無難辭
焉嗚呼又何壮也以余少孤不及養其親於闔郡或數百里
間見吾友之親則為之起敬自愧恨其不若則於夫人宜如
何也春有饋絲秋有饋鮮果蓏之實凢羙必饋問其将命徃
徃出夫人之手夫人之夀八十有六属余抱痾撫棺無及寫
徳布私非文安寄力憊言略尚昭鍳之
止齋先生文集卷之四十六
止齋先生文集卷之四十七
　誌銘
　　　徐叔楙壙誌
叔楙年二十二取科第始娶剡之周氏婦黨愛叔楙留之彌
年不使其女行叔楙客乆念其親嘗欲得余書風刺之将持
白其婦翁媪以乞歸余以叔楙意為書累百言道其主母老
矣父母日夜望叔楙以佐其歸决叔楙於是乎歸而巳病矣
余與叔楙同乾道八年進士是歲繇鄉貢以第者唯叔楙一
人里中慕恱之奉羊酒賀徐氏之門者日至他父兄皆各咎
其子弟謂吾之不如徐君也今叔楙調長樂主簿弗及禄又
去親側逾年以病歸歸之日父母為之愁苦無聊累月而叔
楙死嗚呼是不幸耶非耶叔楙名愧温永嘉人一子才周歲
以淳熈某年某月某日卒父擴帥其同年進士請墓于郡太
守得某鄉慈雲院之後山以某年某月某日葬余悲叔楙之
親之怨也故爲叙其才與志尚不愧於親者如此因以爲銘
云
　　　林安之壙誌
安之姓林氏諱居實温瑞安邑人父堯賔母王氏安之以淳
熈二年十月丙申卒以其卒後之六十有二日丁酉葬于邑
西偏三里之横山余既爲圖銘於東菜吕伯恭氏而壙不可
無識也盖安之從余㳺最乆余在城南時羣居累數百及屏
仙巖之陽至者盖十一而安之實先越數年寓會稽之石氏
藏書房至者盖百一而安之又先明年繇太學還過越安之
猶栖然凍餒逆旅以竢将行天台則安之束書僦僕矣余察
安之勤甚矣而趣好雜因辭却不與偕比至天台安之巳蹙
容俛立戸外以請由是不以渉事物毫抄分志而趨於學余
師友雖在數百里外必徃依事諸公見安之咸曰佳士佳士
年止三十四其葬也同舍生為之槨悲夫
　　　趙夫人墓誌銘
余友孫叔特将葬其内趙氏為余言内所以克相之者而拜
乞銘曰昔吾母早世諸弟有尚結髮者吾父春秋髙多恙趙
氏年二十餘来歸事字尊穉時節其服食飲藥各以意禁嗜
無堕缺不自事㳺飾惟賔祭之饌腆㓗必致訓齊兒女色荘
如文人至令僮婢則以恵及雖婦氏其行應銘敢以請按夫
人温瑞安東郭人鄉貢進士耆孫之女生三男昭子明子宣
子二女歸同郡士朱清何璠年五十二卒於乾道七年七月
丙戌以淳熈三年十有一日壬寅朔葬于永嘉縣建牙鄉鵬
飛里西華山之原余聞東郭與金奥趙皆清獻公之族熈寜
中清獻公之子㞦来丞郡夫人曽大父岵從公問家法繇是
趙氏子姓有檢守自辟雍正霄以文名天下登進士第者至
今不乏夫人行應銘有自来矣余娶城南張氏實金奥出昭
子而下又從余㳺皆辭不可遂銘之曰
維系之光維習之臧式謹婦常無年乎何傷
　　　胡少賔墓誌銘
少賔諱序姓胡氏胡氏繇婺徒温至荆湖制置司幹辦公事
君諱褒通判滁州君諱裒宗正少卿君諱襄兄弟始著累贈
其考諱觀國中散大夫妣趙氏恭人滁州君周氏安人無子
以幹辦君之子為後是為少賔也少賔娶薛氏故起居舍人
徽言之女世所稱薛士龍者其妻弟也年四十有九以淳熈
五年後六月丁未卒于官所十有一月辛未歸葬于永嘉縣
吹䑓鄉梅嶼山先兆之側子男五人宗宇守寅定女四人曩
余問學于薛士龍氏徃徃見少賔巳而與鄭純全真徃還全
真雅從隠君子㳺間一至城邑必食寢於少賔之家余固心
異少賔而未之知也前年官行在所少賔適赴調乆館於余
師友鄭景望氏則日得與少賔䖏語是時少賔之從弟千秋
待湖州監酒闕年方少母老矣不樂其爲是官使来換縣主
簿若尉少賔念人人擇便利将誰聴吾弟昔授福州侯官尉
推千秋嘗適市見宜春走卒問其族子教授時者忘恙乎曰
既亡矣爲之涕泣奔走以求歸宜春之䘮與其父母妻孥者
累日余始知少卿之篤行全真之不苟合鄭薛二氏之常與
居有以也其後益聞少賔生平少嗜酒倔疆年三十盡捨故
交竊聚糧走千里見黟人所謂金先生者先生名梁之嘗爲
奉新尉一旦棄官變衣服垢面罵市難近即所可意復危坐
講說若經生學士然者最善鄭全真也少賔介以見卒然相
懽飲之於酒家竟醉少賔盖留黟數月而後歸其所云云懐
不以語人廼更自負恃愛惜非親黨慶唁未嘗出門巷獨旦
暮與士龍孫䖏厚子詩相追逐上下議論士龍名在天下士
爭趨和其言少賔亦自立我務不為同於子詩尤各出竒不
相降下余頃聞滁州君初讀書天慶觀故相秦公在永嘉聞
其名出不意杖䇿来覘之君方讀孟子書不為輟也秦因誦
宋勾踐一章以感諷君君訖其去如初旦日且不還謁秦公
再相有以君為薦者曰是固以三顧望人者耶滁州竟官不
逹死幹辦君以布衣從大将岳飛定群盗僅得官以死少卿
稍貴亦坐言者謂尚胡寅趙鼎之學擯十餘年不用少賔志
益壮連調官丁内外艱不赴晚監湖酒名字纔出未㡬死矣
胡氏父子盖如是宗来乞銘其可無辭叙哀之乎宗盡得外
氏書率諸弟力學或者在兹耶銘曰
璞也而或以為珉佀也而或以為真徒以屈伸云誰不泯吁
嗟乎少賔
　　　承務郎陳公墓誌銘
始余入太學故右文殿脩撰芮公為祭酒以士之有文行者
職掌凢學之事而永康陳君聖嘉為選首余繇是與聖嘉往
還甚熟嘗語余吾父春秋髙而吾之室亡矣因不復娶以與
吾父同卧起者若干年豈忍一日離也而吾猶未免於諸生
余聞其言而感之後數歲之官道過永康則聖嘉取上第調
䖏州州學教授遇　太上皇慶夀恩授其親承務郎父子盖
甚樂也明年秋聖嘉忽訪余行都衰經面墨拊膺哭拜曰某
不孝某不孝不能夀先君以及扵禄尚不敢死而来乞銘扵
吾子以䆒大事惟吾子恵存之余既泣弔即辭辤未就會罷
官東㱕又道其州邑往往所至以其族子承議郎監左蔵南
庫公亮之狀訪公之為人頗合且得其軼事盖自熈寕變古
役法不以主戸敏愿之士上公給事而浮食與政者類皆悪少
州縣不勝其敝里居者同患之然自好非詘與齒也公習見
前事獨堅忍不屑去以隂平一縣之賦訟痛自㓗謹雖有督
察之長欲求其一二過差而不可得故䏻䆒其恵愛扵乎使
當秦漢察舉之法行其因是以著見必有足觀者而其志豈
但若是哉以余知其子十年見其休戚之變又得公行事如
是是冝銘公諱某字某其先自頴昌徙婺曾大父某大父某
父某公善事親不以家事累兄弟教子不問費雖事科舉業
試不利不愠與人交非軰行不輒相字於童穉未嘗施爾汝
家甚貧猶施及親故晚嘗杜門讀佛書間一日出比鄰歡迎
之訖年八十齒髮不甚衰變娶鄭氏先卒男四人志同志莭
志質志剛二女適邵去病倪資深男孫三人女四人以淳熈
五年三月某日卒明年正月某日􁩦縣之長安鄊西山原公
亮云而志同者聖嘉也銘曰
謂為無位耶子姓以貴之謂為無傳耶鄊黨以譽之兹為其
蔵後之人易忘也而我銘著之
　　叔祖母韓氏墓銘
夫人姓韓氏鄊先生汝翼之兄女年二十八㱕我族叔祖父
歸二十一年而叔祖父卒塟所居前山之陽後二十六年而
夫人卒叔父某以淳熈七年十有一月吉奉其柩祔于山陽
之兆盖夫人㱕比葬歲復庚子矣叔父泣命　某曰吾塟以
故緩而今屬吾子銘之也以尚亡悔　某不逮事叔祖父不
嘗見夫人為冢婦時事而見為母乆是時長叔姒亦惸寡家
日落二小郎䁀盛門户冷熱異夫人中䖏與外絶獨教子讀
書一女愛甚擇以妻國子進士韓公禀婦子或㣲過但色不
怡婦子謝已則復常雖隣未嘗聞語笑聲者而室廬園田無
秋毫損於叔祖父之舊叔祖諱某字某銘曰
余叔祖父以善士稱叔父繼以善士稱族之願其妻若母者
必以夫人也如之何勿銘
　　　馮司理墓誌銘
君諱施叔字孟博以淳熈六年某月某日卒于家年六十以
八年十月庚申葬于永嘉縣建牙鄉桐嶺之下娶魏氏再娶
薛氏三男琳瑜璋五女適吴仲洽林謙餘未行徃時吾郷尚
名徳貴門地士大夫不苟為婚友永嘉如草堂先生張子充
氏經行先生丁某父氏瑞安如唐奥先生林介夫氏皆名家
也數家子弟賔客徃徃可稱數君考諱光庭娶介夫之孫女
因林氏君得從草堂諸子學復因張氏得以其仲姊歸經行
之孫君三歲䘮母十五䘮父家益落而迄以讀書屬文得官
居有善譽出有㢘績盖其所漸習異也府君且卒召林張氏
以其子為寄兩家合教十數年丈人課之婦女飲食衣𬒳之
比君偕計書上名于禮部兩家奉酒相勞苦以為可見府君
地下矣余毎論婚友之不可苟於君故有感也余娶草堂仲
子思豫之女則嘗教君者也既習聞其所繇成就如是而琳
瑜又来問學亦雅馴不煩瑜也将葬因述君官政家政累千
餘言以乞余銘余嘆曰士䆠不逹志不究見何足用書有以
孤兒受教于外氏致其身以無辱其父其可以無傳乎銘曰
維古論人必某出君克其家誰從得亦惟厥考好逑匹我銘
旌之後為則
　　　張忠甫墓誌銘
忠甫為人嚴重深博善忍事鎮物絶有材智抑不使出其氣
貌沈沈偉然丈人也年方少連五試禮部不中授特奏官忠
甫每自悼不第進士雖䆠逹将不得與文墨議論亡足以著
儒效遂棄去以居養其母儀妻子是正朋友爲事盖晚而學
詩書講誦數年既大通風人羙刺與古䘮祭上下之交立教
微意以爲天下國家可推此而理此孔門之所教而傳也益
負其學自刻苦貴愛或言諸朝禄以監嶽忠甫謂徒費縣官
亡誼歴三任不食其禄亦不書考執母夫人黄氏之䘮自飯
含至于既窆凢所以誠信其親者自括髮至于既祥凢所以
哀恫其身者質諸士䘮禮無不合也𥘉忠甫獨追古軰好䋲
俗以已學無以寓見則時時爲文章銘人父祖有諷有勸皆
不虚書於族姻之䘮爲之治衣衾棺竁絀巫佛強其爲此禁
其爲彼人頗謂恠至交口哂罵之忠甫說甚長而未之服予
也及見其躬行極人之所難然後翕然加敬尊信其說有從
之者雖不從者亦内愧莫之敢議也然而忠甫之言曰吾生
不免爲今人吾行豈敢爲古人吾於閭里後進随和唯諾一若
庸庸然吾何賢哉嗚呼忠甫盖己顧避黽勉如此猶乆而後
與鄉人合使盡巳有耶人必且大恠冝愈難合使得其位施
行之則必恠之者愈衆亦愈流落不偶不得其志故忠甫一
意忍窮以死而非其釋然不屑於世也忠甫與其友薛士龍
鄭景望齊名於時而二人皆仕矣士龍一見人主語意合且
大用而為政者不恱去之以卒景望三入朝二十餘年其卒
也位不過九卿二人嘗勉忠甫仕忠甫不應久之而道不行
功業不就也則未嘗不壯忠甫之决而推遜其髙嗚呼是可
不謂之賢歟忠甫諱淳姓張氏世永嘉人曾祖某祖某父某
娶潘氏休寜丞蔚之女年六十有一以歲之元日卒以其年
十有一年乙酉祔葬于吹䑓鄉桐嶼黄夫人之兆實淳熈八
年也二子凢几三女適袁州州學教授潘宇進士劉嗣僖盧
趋将葬潘氏曰吾夫子之友惟陳君在且余家壻銘夫子無
以易君者然則某其可辭銘曰
勇避而不趨人以為為異也愁苦以行之人以為為利也我
師古人敦今不棄也猶有鬼神殁其寜于地也
　　　章端叟墓誌銘
淳熈八年九月日陳子端巳使来告章子之䘮曰端叟不幸
旦日卒凢兩邑之諸生走相弔其自今将誰紏合以卒業夫
子宜聞而哀之余既泣受辭即徃之其廬會哭哭皆盡哀越
月端已復来告曰端叟不幸未及有子以仲兄之子士則後
葬日得十有二月丙午而士則也㓜不任事諸生分治其䘮
紀而端已實刻其墓敢請於夫子余復泣受之曰是宜銘端
叟諱用中平陽萬全人考諱某妣周氏恣聴端叟學端叟從
余游最乆又因余之金華依吕公伯㳟之霅川依薛公士龍
而其名遂載於人口耳性温良汎無不愛於乆故能分酸苦
扵先生長者能受其煩辱之役扵其徒相厲以學責難勸義
定爲期㑹程式稽攷有誚惰㳺有罰其人嚴惮之則所謂江
南書社也嗚呼死生之際可以觀人矣端叟無毫髪氣力無
父子兄弟可以納交又無壯子也而两邑之士交吊聚哭爲
之執事焉圖銘焉惟恐其有憾且遂磨㓕也是可以妄得之
耶若是固不冝銘歟娶葉氏先卒有二女顧言以季歸諸鄭
氏姉之甥長托之友友合謀以余之兄子師宇爲之嫓盖端
叟之志也銘曰
距江五里寺曰寳積循除而西數十歩有壌隆然者吾端叟
之宅也止過其下考視此石
　　　　朱君佐壙識
公姓朱氏諱興國字君佐温永嘉人考永妣王氏享年五十
以淳熈二年十有一月卒君佐娶陳氏生子輙天以汲爲已
後晚得光孫而君佐之䘮未練又夭陳氏為君佐之愛光孫
也以拱源為之後三女適丁子羙項敏中陳宗渊子羙宗渊
皆嘗薦國子學亦輙不第死盖君佐卒七年汲始克葬于所
居里西山之麓且葬陳氏使為志焉陳氏余族姑而宗渊之
姑也予方哀宗淵􁀾􁀾二女莫適顧託於是感余姑之經紀
朱氏置孫以綿其祀乞言以不隕其名也喜且泣下而刻藏
諸竁庻㡬其女不忍棄宗淵如其母然而亦以觧君佐之悲
也葬以淳熈九年十有二月庚申
　　　　冝人林氏墓誌銘
建炎間天子柬㧞民譽之士一日而除䑓諌官四人趙䁀黎
確沈與求而其一人監察御史諱惇禮者福州長溪楊君也
御史生縝今以朝奉郎致仕朝奉生興宗嘗為尚書郎出知
處州徙嚴州余所為銘林氏冝人之墓者朝奉之配嚴陵後
母也盖名家三世矣嚴州使人謂余曰始吾大父連以郎官
御史召不起晚日益窶興宗生四歲矣而吾母死母賢可頼
大父日夜念之不樂也而求継於母家是爲冝人冝人雖歸
不及大父顧託然竟成其意有信士不能然者興宗不善爲
言猶能言一二以圖銘於子也冝人嫁橐費且盡而劉氏姑
死吾父至無以買棺歛哀亂計不知所出冝人泣謂曰不有
吾頭上一金釵乎鬻之而棺具興宗之爲太學諸生也使遺
之金若干两曰吾所紡績得此以資汝興宗之得樹立其身
以荅元母者冝人之賜也吾父從事臨安以其暇問養生於
恩州李處士得其方一切屏事務自夀冝人故清薄亦即将
順毀飾飯菜爲浮屠氏學以迄偕老嗚呼以大父之不樂念
此也至此而皆如其託言無咎興宗悲不能銘若遂不銘豈
唯宜人何以慰大父於土中且冝人余同郡平陽縣人通奉
大夫林公祀之季女嚴州考試乾道八年進士而余又辱為
門下士夫論述鄉黨之羙與諸老先生家事以著之後世抑
余志也冝人二十三歲嫁又四十五歲卒卒一歲若干日而葬
實淳熈九年十有一月某日女婿陳萬章孫男女四人銘
曰　余嘗過括蒼見其人樂道太守之賢而逮事父母
之榮龜井之原今為此銘孰無人心其永勿傾
止齋先生文集卷之四十七
止齋先生文集卷之四十八
　　誌銘
　　　劉端木墓誌銘
端木温永嘉人姓劉氏諱春以待台州教授闕卒于家大父
機父立巳戴氏出也端木性冲約事後母孝與兄弟無違於
朋友親故用其情然所藴抱貴不為人知貌言恂恂若庸人
然見之者以為亡異也其試禮部余嘗問所為文何如但謝
不能巳而擢進士丙科復謝是適然耳他日過括蒼端木為
其州户椽問政何如亦謝如初比謁其守與郡之善士亟稱
端木綜理之才所關白感風凢在官無及之者余與端木同
入太學同為乾道八年進士議論徃復最宻至相好也自其
文辭政事不欲使余知之况他人乎顧端木亡矣意所欲施
爲雖余未得盡知之也世多言古今人不同以余觀端木與
書傳間所載深厚有徳之士異耶同耶端木爲吏三年守蒙
其力然往往欲挑動之使自有言然後薦舉之近制選人滿
歲無舉主且再試端木即怡然将詣吏部而竟不言比其視
古人特未知孰難也斯人也而在髙位則士或知耻矣少得
疾良巳比罷司戸時疾復作明年淳熈七年閏三月某日卒
年四十五又明年六月某日後母吴氏夫人卒𥘉娶朱氏某
州司理叅軍某之女逾年卒再娶宋氏故御史䑓主簿敦書
之女生一子小趙抱而飬之於其父黨今㡬歲十年閠十有
一月某日宋與其伯氏奉呉夫人與端木之柩将祔于屋前
山之祖壠卜人曰未吉遂殯焉宋氏之弟昌囯主簿某能左
右其女兄於是殯又能前事請余而爲之銘銘曰
有相其孤系豈不昌有刻其墓名豈不長位若年耶誰尸此
者天耶
　　　陳子益母夫人墓銘
陳子端已自平陽将父天錫之命来再拜乞銘其母林氏余
方銘亡友劉端木未暇也迺即舘中越五六日請不已頃嘗
過陳子之家見其父子兄弟少長坐立進退秩秩然無疾呼
暴語無弗友之色於是端巳請辭曰母氏歸為冡婦逮事曽
祖姑奉諸祖母以同居祖行無在者又奉吾父與世父母同
居凢五十年矣一佀先生鄉所見然敢以是為銘首余曰吾
得銘而母也婦徳莫如睦睦莫如能長乆而母䖏三世之族
且六十有四年而家人無改於其舊合二難矣徳如是人謂
之何銘如是人謂之何陳子再拜謝幸甚其葬日淳熈十年
閏月某日其地所居萬全鄉管奥之葉原其壻朱次宣子明
畏端巳彪也端已從余學彪為比丘
　　　林民逹墓銘
民逹諱恱姓林氏温瑞安㠶逰人祖考諱伯英考諱植妣孫
氏娶程氏享年七十卒於淳熈十年六月癸夘男三人開聞
誾女適章紱孫男女八人聞早卒程氏亦先十有四年卒初
民逹葬程氏于所居里之椒原已而遷茶原遷葬之十有九
日而民逹卒開以其年十有一月丁酉合竁于茶原而来乞
銘銘曰民逹善治生嘗為余言少遭父喪一日傭者數十軰
立門請所使乆不能遣吾内慚於是夜為條䖏而旦授之日
力半而功倍以故益矝奮志亦浸長盖民逹治生以恵為取
以華為儉以善忍為断童僕鷄犬飬之各得其欲樹木𬞞蓏
藝之各遂其冝亭榭門巷藩溷井堰治之皆中䋲墨也予鄉
之言生理者歸焉嗚呼士習為浮辭以干有司之試苟中其
度即得為官人予之州縣輒不理吏卒搶攘莫能整齊向使
不限科目以能見推擇如民逹者陳力於世曷可少㢤民逹
余里中人也計天下之大不但如民逹者何限然而世常有
乏使之患余所以惑也州城之南距瑞安為路七十里土石
墊䧟行者病溺更太守數人欲繕宅之重其役不敢起民逹
慨然夷十里所以為式庶㡬當官者見知有氣力(者/相)随和以
自托不朽而亦弗就余讀太史公書至閭里布衣之士有節可
以見世而不遇者皆録勿遺故余之銘民逹者如是云
　　　何君墓鋕銘
𥘉東莱呂伯恭以經學教授天下之士靡然從之而其所居
鄉諸生能自表見者為多吾宗同甫又嗣興之繇是東陽學
者視它郡盛矣有何生造者與其族師說一日以謁至余望
見生容止恂恂其東陽學者耶與之語出同　甫所遺書果
道生之父善教子逮學於伯恭甚乆造適遇述則皆從邵康
佀之學佀之之學盖亦本吕氏書又言逮至今能卒乃父教
事諸咸(受/其)兄教令為學不懈如父在時古者重師友不以其
關繫風俗如此哉生以将祔其母杜氏夫人於父之墓既得
銘於同甫而以追銘其父来請余余雅不善為銘且杜氏之
銘併著夫君行誼甚羙雖欲銘之必亡以出同甫之意外然
既喜得生又聞知其鄉學所從来於吾心有感也而次之君
諱松字堅才曽大父滂大父粹中父汝能何氏来徙婺之金
華盖不知若干世而家東陽者於君四世矣以善輯柔其鄉
大姓積貲至鉅萬享年四十八於淳熈辛丑八月壬申卒越
二年得癸卯十月巳未葬於縣松山鄉寳山原五子女四人
壻郭江鞏嶸餘未行孫三人娶杜氏後君六年卒於是祔以
君才力曽不得嘗試於世其平生不可得詳也余聞志莫難
行於家名莫難著扵鄉如君之内事治與學士大夫無異不
但整齊之詩書之習藹然其方興也斯不謂行於家乎入其
國欲知其人顧衆所尊信者與否何如爾同甫數数為余言
冝銘斯不謂著於鄉乎以此可以觀考其餘矣銘曰
相爾同穴有羙不亡以余銘君豈亦可長
　　　朱公向壙誌
𥘉平陽之俗以速葬為不壞而其流入於隂陽家之說與治
賔客之事俗成則聞見熟聞見熟則異焉者乃反以為恠故
雖知名之士不能免也隂陽之說余不知起何時而知其不
出於三代也王季之葬也水齧其墓見前朝而後改葬重動
危其親也如此由今隂陽家言之不祥莫大焉而王季子孫
皆聖人也子孫聖與愚隂陽家固不論然造周数百年其不
得為不祥也甚著若必曰改葬而後有此則文武之生乆矣
其造周不待改葬也又甚著且三聖人者不知水齧墓之為
不祥而不速改是不智也知其為不祥必見前朝而後改是
不仁也聖人慮不及此焉而今日者曰吾慮過聖人是果足
信歟然而舉世惑之何也彼委巷之民怵於其言者妄以其
親徼利然也學士大夫豈忍以其親為利而惑焉者又何也
吾友朱黼使来告葬曰某先君子以隆興元年某月日卒祖
妣以乾道二年某月日卒而二伯母伯兄若弟卒亦若干年
矣今為淳熈十有一年某始克以十有二月庚申葬祖妣于
邑施巖之西原以先君子祔去墓百歩得中嶼又以葬諸母
兄弟九四柩黼也大懼不克如礼經惟先生寵識銘之以免
於罪又曰先考病且革有以上世墓不利請遷者先君泣禁
之曰暴吾親之骨於地上而苟得活吾弗如死也又曰王母
之治命曰而父生能飬死不可去吾側他日葬我必以而父
祔黼之言云爾誠如黼言其王母以祔葬為是苟祔葬雖死
樂也其父以遷葬為非是茍遷葬雖生不楽則朱氏盖聞禮
者也不惑於隂陽之說者也黼誦斯言也以爲稱首乞銘若
是而猶緩葬余故曰俗成則知名之士不能免也余爲斯文
既以慰觧黼之悲因以勸人子也朱氏世家平陽杉橋里黼
祖母姓章氏享年七十八太學生陞之女父諱某字公向享
年四十四娶楊氏子男二人黻早卒四柩之所謂弟也女四
人適某人某人一爲浮屠公向能教黼章氏能成公向志楊
氏又世守之黼故得爲知名士云
　　　胡彦功墓誌銘
余讀陳亮同父所銘胡公濟之墓慨嘆天下之才有不能以
文自進而老於閭里盖終篇三致意焉今見属汪萬頃爲其
子彦功行状又亟稱其爲人同父閱士多顧少許可者而萬
頃雅號長者不侵爲語言二君於胡氏父子如此有以也夫
胡氏之世昌也胡氏家貲鉅萬中間少寛弛米塩靡宻愆其
故常家事㡬廢而公濟且老矣彦功奮曰不可以當吾世害
其家以戚吾親也迺一切屏故好背華歸朴向之園池亭榭
變而爲枽稼之區向之賔客姻舊謝去而身與隷農同淡苦
也如是数歲其冨如𥘉而彦功亦年巳五十於是更治亭園
延致賔舊以奉其親觴豆爲樂復如𥘉於公濟之卒又求同
父之文刻之墓上歸善於其父人常言廢興有命自一飯不
可以智得少有變衰之漸則偷怠不復自強以至於亡亦異
於胡氏父子矣彦功諱某起居造次如學者且死爲遺戒事
事詳整欲以七日葬飯僧若道士必以鄉父老與僮僕之曽服
勤者相半盖不惑於日者釋老家之說得年六十四娶黄氏
章氏皆早卒子男四人廷芳廷　廷　廷芳女適新岳州録
事叅軍梁竦前監筠州酒陳兖将仕郎曺致中黄公黼孫男
女二十有四人曽孫三人萬頃之状云爾其世敘鄉里具同
父之識廷芳以状識来乞銘余喜次二文之後為之書曰余
聞東陽劇難治而巨室為甚頃過其縣所次舍見其人徃徃
敦朴敬客而崇師友今得胡氏事嗣興其家一以農圃為本
自世所謂兼并機變之巧者秋毫不肯也則其風土固厚與
所聞反謬而為吏者類以擊強為能孰與訪求如胡氏者旌
異之使他族知勸乎余為斯文以告来者因以為銘云
　　　承事郎徐公墓誌銘
公諱迪哲字某姓徐氏世温之平陽人子誼吾友也乾道八
年吾友之同第進士者獨余不幸蚤孤不逮事父母而諸君
之親尚多無恙里中人往往以為賀未㡬連哭吊三四人至
是又哭公焉方𥘉第時三四人者或在甲科或為禮部第一
人里中之致賀者謂君旦夕䆠逹其及親冝如何而其親亦
自喜幸甚今十三年矣皆為吏州縣類不滿歲以憂去誼立
朝稍乆以太常丞遇大饗明堂天子加恩群臣授公京官而
亦命下之逾月以卒嗟乎士䆠逹不逹何足道哉而患故交
徧至此余故於銘公悲以感也公慈恵篤厚不縁餙辭終其
身於人怡怡其子弟厮役無不意滿而誼復以經明行修善
與人交聞於當世盖州閭長老嘗識公者見誼即喜以為佀
公天下之士識誼者或見公又喜佀誼也誼年且四十未有
子公念不釋已而婦娠又念萬一幸得孫而客都下保飬乳
母未必善視児也即挈其婦還鄉得孫而公病矣誼倉皇告
歸後盖棺之日始至公曰苟誼有子雖不在吾左右甚樂誼
曰苟知公不死於其手雖卿相不願也大父某父某娶某氏
年若干卒於淳熈十年某月以明年二月某日葬瑞安来暮
郷明教院之後山長子之仁蚤卒於是祔銘曰
夫完而固深坎而厚封樹者是誰之墓歟其子徐子之父歟
惟其孝慈足以有此萬有千載誰非人子
　　　新歸墓表
新歸墓表者為林氏作也𥘉唐奥先生林介夫葬其考妣於
新歸唐嶼而廬於旁唐奥在瑞安縣治之北二十里新歸在
唐奥西三里繇先生而下再世葬梓奥其孫諱松孫始祔唐
奥之墓東百歩曽孫諱仲損又祔墓西一里所凢從先生考
妣葬新歸者三世於是玄孫幬載將奉其母柩合焉余乃為
之表吾鄉去京師逺自爲呉越而士未有聞者熈寜元豐之
間宋興且百年介夫以明經篤行著稱當世以趙清獻公與
其子㞦景仁所遺詩次其歲月則先生名動京師矣自部使
者郡守丞徃徃造其廬問起居况何如肯仕否耶先生方婆
娑泉石之間作萱堂以飬母未暇出也客至厈床瓦豆具酒
蔌以延之請與出逰則佳山水無不至者而特罕趨郡是時
三經新義行天下學者非王氏不道春秋且廢弗講先生少
從管師常學師常與孫覺莘老爲經杜者也先生故不為新
學以其說竊教授郷諸生龔原深之嘗以易學行世比見先
生乃矍然顧恨識春秋之晚也於是永嘉之學不專趋王氏
其後春秋既為世禁先生竟不復仕而周公恭叔劉公元承
元禮兄弟許公少伊相繼起益務古學名聲益盛而先生居
然為丈人行恭叔之銘沈子正也曰河南程正叔關中吕與
叔與介夫同爲世宗師少伊亦云爾且曰非詩書勿談非孔
孟勿為者以二公所同尊誦如此然而海内之士知有程吕
而先生獨教行於其鄉人以其所居里稱之不敢以姓字他
無所㮣見焉豈非其居勢使然歟要之永嘉之師友淵源不
曰先生之力哉先生諱石卒於建中靖囯元年考諱定妣戴
氏三子諱晞顔字㡬老晞孟字醇老晞韓蚤卒㡬老醇老皆
㳺京師從龔氏學亦不得夀家無壮子弟失其行事醇老一
子曰松孫字喬年者最知名喬年少孤母曺氏改適城南張
公子充嘗舉八行爲國子學録所謂草堂先生也生張孝愷
字思豫二子長甚相懽其尚氣節襟度易直與人傾盡儀容
修整又甚相佀然皆事母孝喬年曰吾母也吾弟盍從以如
我思豫曰吾母也吾兄盍從以歸我率不十日半月必相往
還盖二人者在母旁傴僂怡怡唯謹退而論經史或世務即
不相取下語聲驚四鄰喬年有詩易學晚而好尚書其爲文
雅潔而善道實事最厚陳公少南子從之㳺女以嫁其友張
仲謹喬年雅不樂舉進士少南先逹復以說春秋觸忌諱流
落嶺表以死喬年遂與沈東羙謝叔望諸君修先生故事保
丘墓善風俗自號兊光居士然至感㥽爲詩每一篇必曰憂
邉云云紹興之季後進多䆠逹及言髙尚有舊隱典刑但曰
喬年其所藴抱人未必盡知之也娶葉氏謝氏皆逮事曺夫
人喬年以乾道四年十有一月戊辰卒享年七十四葉氏先
四十三年而卒謝氏後十五年而卒各一子其一人葉氏出
者是爲仲損字炳之余及識其人恂恂而有守能世其家者
也娶東羙之子夫婦自以家法相賔友人之見炳之者則曰
是佀喬年見沈夫人者則曰是佀東羙也其親戚相馴染率
恩勤佀兩家吾里中人時節相問饋不絶有吊慶事父兄子
弟皆至忻戚盡其情者必两家也喬年以事出母空窮不恤
炳之與婦沈服勤米塩以盡歳晚之􁁅𥘉萱堂成士大夫多
樂道之者至炳之祖子孫事其親如一人謂之萱堂林家云
炳之以乾道七年三月癸夘卒年四十有九沈氏以淳熈十
二年十有一月戊寅卒年六十有四三子幬載鼎鼎早卒一
女適新福州古田縣主薄徐宏其一人謝氏出今仲愚也二
子昕充盖新歸墓先生之卜塟其父也以嘉祐母以元符相
距四十年後七十有一年為乾道四年十有一月甲申而喬
年祔又五年為乾道八年十有二月丁酉而炳之祔又十有
二年為淳熈十年十有一月乙酉而謝氏合于喬年之穴又
四年為淳熈十有三年四月癸酉而沈氏合于炳之之穴凢
一百二十有九年之間三兆六柩而㡬老之子諱夀孫字推
仁孫興祖字慶之醇老少子諱時可字叔遇孫諱誠之皆以
序從塟墓下而不得其行事故不著餘則祔梓奥
陳　某　曰元符至今百年間天下亦多故矣自公侯將五
世希不失者有以布衣而燕及其後載也從余學又以文行
見推扵其友人以為林氏必大也嗚呼以勢利者如彼以德
者如此哉
止齋先生文集卷之四十八
止齋先生文集卷之四十九
　　誌銘
　　　敷文閣直學士薛公壙誌
公姓薛氏諱良朋字季益唐補闕令之後繇閩徙温其在永
嘉則諱弼官至敷文閣待制在瑞安則公官至敷文閣直學
士盖中興相望為名臣公治麗水有聲薦入胄監檢法御史
臺丞奉常為尚書郎選知徽州将漕江東二浙守臨安府擢
工部侍郎遷吏部以學士出守福泉荆南成都制置四川食
祠祿于家十年以淳熈乙巳八月卒年七十階通奉大夫封
永嘉郡公贈光禄大夫卒之明年十月孤某即所居里之子
奥原公所自為墳葬焉前事二孤與壻校録公言行一編屬
某為状某雖生後然與公同鄉晚數得及門受教又雅從子
姓游以所講聞視今錄尚多闕惟状當上太史氏謝不敢草
孤泣訴葬日淺采獲故未具今大事不可之請書其㮣納之
幽而状竢他日於是識曰紹興之季年朝廷更用二三大臣
所汲引皆當世之選而公由參知政事辛公以進及今上時
陳福公相遂班從臣觀人莫若觀所與公所與何如㢤方扈
蹕金陵佐戎淮甸天子召見無虚歲人人謂才欲有所撥煩
必曰薛良朋也治且安乆先進多凋落而公亦老矣歸故廬
深與人絶短衣幅巾往還樵牧間公固自忘其為才而上時
時記不忘也至其以荒政修進直龍圖閣三抗章竟不拜官
同産子二人而不以及孫則又過人矣曾大父某大父某承
奉郎父某累贈正議大夫母許氏故右丞忠蕳公之姪女贈
太碩人娶章氏封碩人子男二人璆宣教郎前知饒州餘干
縣琳宣義郎新知福州連江縣三女適林轟從政郎新監左
蔵封椿庫門章伯奮迪㓛郎前臨安府冨陽縣主簿戴闓之
宣教郎新知紹興府上虞縣闓之淳熈二年進士孫五人及
官者二人
　　　陳季陽墓誌銘
公姓陳氏諱義民字季陽温瑞安人扵故吏部侍郎公䕫字蕃
仲為母弟吾州陳氏族最大而譜殘闕間相與問系皆曰閩
徙也或曰本開封余兒時諸父嘗言故禮部侍郎桶自平陽
使来合譜以两家所自出縣鄉里皆合諸父不能祔也自今
國子録謙故尚書郎鵬飛之子六齡奉囯軍節度推官棅始
於余聚少長以齒如家人族稍稍合棅季陽子也季陽與蕃
仲少小同受學皆不類凢児一爲大官一以布衣老鄉評
雖稱好兄弟不以是為次第然尚多言有幸不幸者余聞蕃
仲立朝時父大夫公春秋髙雅不便異縣獨季陽日侍膝下
左右逢順無違事大夫雖不見蕃仲在側未嘗不樂其卒也
㑹蕃仲萬里使虜中季陽治衣衾棺槨華好而哀稱之蕃仲
雖不得在其親側亦勿有悔也善教子使從名士游棅舉進
士第二人是歲特有㫖髙第不待次得幕府官遂食其禄遇
　太上皇后慶夀恩亦新得𥘉品官季陽始念不在官與禄
晚顧奄有之死之日四方士友咸来弔蕃仲亦一㓜子登科
然不及見由此言之季陽為幸耶不幸耶人何必皆欲仕仕
不必能行其志不仕豈必不如志也蕃仲一失時宰意竟﨑
嶇衘不得施用以殁季陽居鄉棄負振乏唯所𣣔鄉人有善
不善且勸且諷徃徃莫之違年七十無終日意不自得者向
使亦仕特未知如何爾曽祖智祖稱父祥承事郎贈朝散大
夫母鄭氏贈冝人娶周氏三子栻松棅二女長適項賚㓜未
行孫男女六人以淳熈十二年十二月癸酉卒奉國官舍先
十五年周氏葬所居帳西鄉洋坑之金山於是合實卒之明
年十有一月己酉季陽尚多可稱事余但道其爲人父子者
如此以觧言者之蔽塞棅等之悲也而復以是銘之曰
飬其父之日長飬於其子之日短匪報之鮮也斯流之衍也
　　　修聀郎呂公墓誌銘
越新昌之姓石吕黄為大余嘗館黄度文叔家得與石呂二
氏㳺其子弟多從予學間至郭外所謂報慈菴者則公父子
所嘗廬墓䖏也杉松夾徑鉅竹千百竿如拭有泉琮然出兩
山谷間菴在泉上前有大石立平地可以相隱避爲娯嬉石
旁置亭曲欄髙下縁以花卉公以諸兒領客危坐誦佛書過
午始出户余往来新昌三年見之如一日盖公之皇考君諱
蒙嘗葬其親於社潭之原去家三十里苃舎墓下乆之不返
公憂懼即所葬皇考妣龍巖之麓為是菴以恱安之皇考君
終焉凢𬞞食四十年也皇考君卒公以其喪合葬於是而悲
慕如其考僧有年七八十歲飯此菴相顧感嘆盖晚而後入
郭内居公父子以孝慕稱閭里皇考君坐逝公享年七十四
亦寢疾五日盥漱􁆽縰乃逝淳熈乙已二月十日也孤元之
将以丙午十有二月某日葬公于郎柯之陳巖其弟聲之来
乞銘銘未就聲之不勝悲余與武弟同郡徐鉞王自中彭仲
剛徐誼蔡㓜學皆以詩悼公是歲天大寒雨雪甚聲之扶服
㡬千里空返既葬益請不已事死如呂氏父子孫三世亦罕
矣冝為銘公諱琰字徳文以子遇　太上皇帝慶夀恩復遇
夀聖太上皇后慶夀恩封修聀郎五子長元之連三舉鄉貢
進士奏官其第三聲之也亦两舉國子進士某某某咸克家
二壻呉敦智王師望孫男女十四人公娶王氏封孺人賜冠
帔公喜教子孺人能成就公志故諸子各有立孺人先公生
一歲後卒一歲今同穴銘曰
瞻彼廬矣龍巖之原公昔在矣誰無子孫瞻彼墓矣陳巖之
下公今亡矣誰無父母
　　　徐武叔墓誌銘
余嘗惑於太史公以魯仲連鄒陽并為一傳其世相去逺事
甚不類言語文章亦不相佀也至讀所謂多其在布衣之位
談說於當世盖釋然有感於二子而嘆良史之筆取舎固殊
焉夫秦漢之際士之遭時致身者不知其㡬人往徃無聞以
太史公所身親見開封侯桃侯而下卿相数十軰皆略附名
申屠嘉後吝不立傳二子特布衣爾他無所㮣見徒以書一
編關於當世之務相先後百有餘年行事言語不同而牽連
書之則古人之不朽誠有不在彼者余以是銘武叔乹道之
庚寅辛夘州大饑米　直五六百錢守丞諱言上且諱人言
遇道殣即陽不省衆無與畫此者武叔以書抵行在所之舊
言之哀痛也張公欽夫為右司郎得其書持白丞相虞公并
父也詰朝奏事虞公出武叔書䄂中為孝宗誦之孝宗嬰
然變玉色曰永嘉故樂土柰何使至於此守丞為誰乎朝罷
趣上其名䘖即日罷去更用賢守出浙河東郡常平未以贍
吾州州人獲免於死亡當時識者頗樂道其事有以都司肯
齎人書詣政事堂白之丞相丞相肯䄂懐書至榻前奏上上
勿問所繇来從之不移日可不謂盛時乎而余竊又有感也
虞并父相欽夫為宰士㣲武叔殆不得事情於千里之外彼
守丞何足道所部官豈無其人皆務自愛惜重於請事武叔
書生也枉於塲屋志不但巳竟以一介之㣲而動千乗之聴
亡尺寸之柄而全闔郡之民嗚呼豈非賢哉武叔死其孤冠
来乞銘余故不辭而乆不果恐佚其事使武叔之可以不朽
者闕焉則愧於子長之誼於是次而銘之武叔諱鉞姓徐氏
其先入閩家福之長溪赤㟁由赤㟁徙温平陽至髙祖始為
萬全鄉尚賢里之族祖諱隆父諱几自謂休休翁與里人作
義學延知名士教子弟比武叔家益大交㳺益好娶嘉慶先
生沈東羙之女有淑行能治賔客六子冠宏􁙗容寓定冠進
　徳夀宫賦得試禮部宏中淳熈八年進士科今為潭州州
學教授六女適劉嗣尹太學生呉璞劉儀陳昂鄉貢士沈伯
煥一尚㓜𥘉沈夫人卒葬于瑞安常寜寺之後山武叔年六
十有三卒於淳熈十有四年七月十有八日以明年二月二
十九日合于夫人之兆武叔少頴脫儔伍博讀而豪於文長
而慷慨好論時事若州里利病趋義之急然公於臧否至衆辱
人人慕恱之而亦畏其聞已之過至於羣居賦詩飲酒無少
長踈戚輒與傾盖襟度豁然無纎芥疵吝然後知其切磋之
意非欲多上人也余習聞之於鄭公景望兄弟間一日有邂
逅蕭寺者容貌魁梧偉丈人也意其爲武叔俄而長揖余曰
子陳子歟於是定交以武叔人品晚以慶夀恩授承務郎再
授承奉郎吾黨甚惜之銘曰
行修而命違志大而力㣲有子岐岐天意其在斯瞻彼宰木
亦旣可圍褒大之遲我獨不敢疑
　　　陳習之壙誌
吾友陳謙益之之從弟諱說字習之娶敷文閣直學士薛公
良朋之姪孫女知蕪湖縣珪之女生子男五人蒙晋師賁其
第三子渙爲益之後年三十益之以文字知名當世所交多
聞人習之雅好修嘗從其兄問師友講求古今益之絶愛惜
𣣔引而置之諸公之間也而習之病矣淳熈十有二年正月
丙午卒其卒十有二月二十有二日薛氏奉其柩葬于所居
里潘塔山之麓其僚友林載来請余識焉習之故學於余且
益之官中都余冝以其姓名附於後陳氏世家永嘉縣某鄉
里曽祖某祖某父某
　　　承事郎潘公墓誌銘
公諱朝卿字春卿姓潘氏某先君子與故侍講陳公鵬飛少
南為軰行以諸叔父從之學少南之門授經數百人叔父亟
稱同舍生則曰永嘉二潘公此兒時所常常熟聞也少南每
過先君子則館于叔父之心逺堂嘗賦詩焉諸父下世而詩
不存某盖晚而後識公因道児時所聞語恨不能記所謂心
逺堂詩者公欣然為誦之且及少年時羣居事迺知諸父之
言信前軰尊守其師說不墜忘如此而甚敬公公學不但為
舉子業㑹撮古今為書號經史事綂然試有司輙不利秦太
師之専也私塲屋有與其子少保雅故能不以糊名即上第
少保者亦在永嘉時同舍生也嘗從容諷公附已公謝不就
已而少南以忤秦意逐炎荒公遂一語不復及塲屋矣以其
學力行於家及其族至於昏友鄉黨他人徳色公獨易易益
好讀易一旦課一卦室以家名齋以復名堂以視履名園以
觀頥名某既甚敬公又與其子雷煥同爲乾道壬辰進士雷
煥掾宣城丁母何氏夫人憂某適罷丞三山時時相徃還間
從公蕭寺中扣所詣䖏令人深省嘗與士友十敬人造其門
午夜坐客醉淋漓公年巳七十餘獨􁃽然無倦意五皷作雷
煥即所館治藥作粥糜客問夜者公起居状如何得無勞乎
則應曰大人趣使来焚香課書良乆矣由是益敬公父子始
約以児女為兄弟紹熈之元某官衡陽遣其孫子順来成礼
是年十一月甲寅公卒享年七十八以子遇　慶興累封承
事郎致仕賜緋魚袋子一人待衢州常山縣闕一女為尼孫
三人長法剛早卒次子順也次蘄老二女孫長適直龍圖閣
故宗正少卿鄭伯熊景望第四子䖏仁一未行雷煥以三年
十二月丙午奉其柩合於所居鄉横塘何夫人之墓来乞銘
某早哀苦於文士大夫求銘其父祖者率不克即如所欲於
公為諸父之執為同年家丈人又為息女之尊舅卒不得臨
葬不得遣且吾女不得一日奉盥匜也而悲以慙遂強次之
大父彦先墓誌在忠簡許公景衡少伊集中父安中墓誌在
少南集中二文行世故不序其一潘兄傑也銘曰
維祖維父銘在百世我銘如何尚亦勿敗
　　　林懿仲墓誌銘
昔者吾黨欲相與言於郡則之鄭景元氏於邑則之林懿仙
氏今亡矣余故哭景元不勝哀銘懿仲亦不知哀涕之岀也
懿仲諱淵叔承事郎文質之子起家致貲累鉅萬而急教子
長頥叔字正仲登乾道二年進士第懿仲登淳熈十一年進
士第而林氏遂為儒門懿仲自城南書社從余學或之他則
亦僦旁舎不去後二十餘年非余䆠㳺時不可相就必其有
故不能相就也間嘗虚所居室東偏江月樓之下集其疇人
以待余卒業吾州俗尊重師友前一軰盡學緒㡬墜比懿仲
二三子修故事後一軰趨和之而復知有師待星子主簿闕
即不專習舉子一經日自為程以若干晷課某經又若干晷
課某史而後誦楚詞晋宋間人詩於詩禮周官家掇取其說
間出巳意往往與經意合盖晚而後詩寢工懿仲才辨治能
䖏事但以其才自見冝宦逹有聲譽况務學善不矜衒善褒
諱人短長與之者衆冝益顯况其學未止乎而以慶元元年
九月壬辰卒於揚州司户年五十有二嗟乎於是銘余不特
為邑人惜也娶陳氏子四人子習子着子潜子簡一女適陳
益崇孫男一人子習以一年十月癸丑葬于林岱山来乞銘
余嘗為其母夫人朱氏得銘於今煥章閣待制廬陵楊公萬
里敘其世已詳銘曰
合也者離也成也者虧也必嘗以為慊則必嘗以為悲也孰
全以歸藴而弗施也於吾子何嗟嗟戠時也
止齋先生文集卷之四十九
上齋先生文集卷之五十
　誌銘
　　　沈叔阜壙誌
叔阜諱昌姓沈氏温瑞安人泉州徳化令希尹之子母林氏
後母張氏徳化公始識余亟以叔阜相從問學為請常常語
人吾児異日當知名扵世學者且数百人叔阜與今提舉
福建常平茶事蔡行之年皆少皆有俊聲而叔阜廼早夭
故㳂海制置參議徐公履少𥘉天下士也與徳化交老彌
好徳化卒徐公自通守信州歸於謀於家人以其女妻叔
阜生三子建衍因一女因為從兄厚之後徐氏守視其孤
自淳熈十三年正月十九日至慶元二年十一月二十一
日克葬於永嘉建牙鄉丁公村浄名院山之側實徳
化墓下云
　　　族叔祖元継壙誌
維陳氏自福之長溪縣勸儒鄉擢秀里徙温州瑞安縣㠶逰
鄉固義里譜凡七世傳良生晚猶及諸祖父行皆厚重不察
察大人也府君諱紹字元繼於祖行冣少傅良及詳其為人
里中有故或衆不能合族中有故或獨不能支必湏府君至
而後集夫人善助之日以酒肉飲食人時出嬉逰冬歳必為
具燕少長至僮僕不遺其用度如不節而家貲倍於疇昔府
君生崇寕二年卒於乹道二年十月丙戌夫人生元符元年
卒於淳熈十三年二月丁夘府君以淳熈五年十二月丙申
葬於所居里西尖之麓至慶元二年十二月庚申而夫人祔
二子宏中定中女適劉宋弼朱克明謝邦基孫男四人宗詵宗
澹宗洙宗汾詵早卒宗洙為兄之子方中後澹洙皆國子進
士女一人傳良諸孫也
　　　族叔祖元成墓誌銘
府君諱繹字元成温瑞安人以乾道七年六月癸丑卒年六
十有八淳熈六年十有二月丙申葬于所居里安仁山之東
趾傳良嘗聞之祖妣呉舊廬盖周顯徳間所作云族居二百
年或舎而改築府君遂得有其西偏與先君共一礎傳良㓜也孤
能讀書夜逹旦府君故見愛一日挈傳良手至所謂西㕔者
問焉曰而欲存此否乎傳良不能仰視但泣下府君嘆曰吾
固期汝之有志也當卒以歸汝舊廬之全府君賜也府君行
事類如此終其身不詈不朴不訟而家事治死之日哭之者
皆盡哀娶孫氏生一子諱孚中字安國再娶潘氏生一子諱
和中字敬之一女適黄廷謙孫夫人先三十年卒不及見其
家盛時潘夫人善視二子二子又善爲兄弟安囯以爲然敬
之曰好或敬之少不能然安囯亦曰好也府君舊屋纔三間
後二子合為数十間於其旁奉潘氏夫人居中意象甚羙有
姨之女及從姪之孫女貧夫人長育至嫁二子無後言然安
國雅好佛特謹畏非習吉一簣土不敢動敬之灑落自適於
觴詠靜作惟所欲其性殊不同而能各護其偏是尤羙也夫
人年七十有三以淳熈十四年十月癸巳卒安固年五十有
五以紹熈二年八月庚寅卒敬之年四十有九以慶元元年
九月壬辰卒哭三人者如哭府君安國娶王氏生一子宗瀚
二女適諸葛詵林昕敬之娶謝氏生一子宗沂一女許嫁林
子卓𥘉府君葬孫夫人于茶尖之陽府君卒二子改卜安仁
與茶尖對峙為六竁他日将以婦子左右象生時夫人未合
而安國卒紹熈四年十有二月壬寅從夫人祔慶元二年十
有二月壬申而敬之祔傳良欲銘府君乆以䆠㳺至是而後
銘故并書之銘曰　豈不以為利利至淺也豈不以為能能
至鮮也我啚後人種之逺也燕及草木不可剪也
　　　族兄際可壙誌
府君諱踰字際可姓陳氏温瑞安人父諱孚母史氏有三子
府君為季父卒府君最善事母在母傍三十有五年供飬如
一日府君性多病率數歲纔一時再出外門獨自以随母為
娯年四五十㳺戯抱扶如小児状母一飰不下咽輒廢匕筯
母為之強飯之年八十有八以紹熈二年八月癸亥卒府君
亦年六十有五矣以其年十有二月乙夘卒娶樓氏生三子
師魯師済師復一女嫁許仲淳三孫樓夫人後三年以慶元
元年八月丁巳卒師魯𥘉未得卜藁葬府君於隆平尼院至
慶元三年正月丁酉遂合葬於西尖之麓
　　髙光中墓誌銘
閩有隠君子曰髙光中長溪桐山人也光中嘗入太學登乾
道五年進士第試吏州縣非故隠者也以其德足以堪此名
余故從而名之也光中𥘉調餘杭尉不肯為勢家所撓尋以
護細民不便於屯所官見中傷罷丁父憂服闋調同安尉復
丁母憂遂不出巳而所識為中　缺都官為授
衡州司户參軍光中志巳决矣古之人有不仕者非避地以
為髙則玩物以為適不然則故自汚辱混迹於屠釣猝有所
動於其中憤惋嘆嗟詞氣茀然矣以孔門所論次荷蕢耦耕
之倫皆豪傑之士也而其言盖有所刺譏是有不自得者也
凢不自得者皆咎根也曽點之言志孔子獨有取焉夫難平
者人心也易感者物變也故不仕必若曽子而後樂也光中
之不仕盖有見於此也而非忻厭彼世所謂夷險名謗光中
𥘉不知也蕭然退蔵不滯扵物當義之急常與衆同自衣飯
至室廬之節無或過於人自家庭至鄉黨之好無或不及於
人也嘗擇泉石之勝作無餘堂小亭三四所以娯朋来間從
兩僮篝衣贏粮訪幽人於數百里外意象可觀輙忘歲月或
違雅致亦不黽勉年益髙務學益篤晚而讀佛氏書曰是吾
易之無思為中庸卒章之㫖也光中由是所造深矣故光中
非隱者也余謂之隠君子以其徳足以堪此名也桐山距永
嘉数舍光中樂其風土之羙時時往還諸僧坊中莫之識者
慶元之乙夘元日忽語過客曰行且與諸君别尚須一至永
嘉爾明年果㳺永嘉取舉子時所為文藁若干卷焚之而後
行至則托净光山踰月廼歸道過􁇢黨不肯晉私戒其僕曰
亟歸亟歸無為吾児累也歸十日得疾但不食家人竊相與
謀強飲食之語聲未出光中巳知矣又十日坐逝于正寢是
歲四月六日也享年六十有八諱某娶温州平陽縣陳氏
承事郎竑之女一子松迪功郎台州臨海主簿紹熙元年進
士也女適儒林郎新監行在文思院都門丁執禮進士陳龜
齡孫峻屺崃女一人松從予㳺乆将以四年某月某甲子奉
其柩葬于縣遥香里之姚奥来乞銘予習髙氏家積善事父
某自號止堂居士没之日設榻于正寢坐逝焉後數年妣王
氏亦逝於居士之榻光中之逝復就此榻也聲𦦨赫赫然世
不知㡬人父子母不相期危坐扵一榻以正終則自余省事
未見如髙氏者也是冝銘銘曰
陟此山之岡也相此栢與松也其誰不曰是吾疇昔所謂髙
佛之蔵也
　　　陳百朋壙誌
陳子端已将以慶元五年十月十有四日癸酉合葬其父扵
平陽萬全鄉管奥之華原来乞銘余嘗銘其母　夫人林氏
則又奚辭屬衰惰銘未即就為書其名字歲月納之壙公諱
天錫字百朋曽大父伯諸大父宗慶父希淵享年八十有六
以是年四月戊辰卒三子明畏端巳彪彪為浮屠氏女嫁瑞
安朱次宣男孫四人文武遇邍女二人餘語在銘中
　　　王道甫壙誌
嗚呼此吾友王君道甫之墓也道甫諱自中皇曽祖髙皇祖
成子父廷佐贈朝奉郎母施氏封太安人道甫登淳熈五年
進士第調舒州懷寕主簿嚴州分水令未上以樞宻使王公
藺薦除籍田令未㡬罷通判郢州未上知光化軍信州召赴
行在丁太安人憂服闋再𬒳召以論罷主管建寜府武夷山
冲佑觀起知邵州興化軍連以論罷興化之命下道甫已病
慶元五年七月也八月二十三日卒官至朝請郎年六十娶
林氏封安人二子長曰更生次㓜四女長適國學内舍生髙
熈績餘許嫁進士曽充宗周伯麟林浩道甫居温之平陽歸
仁鄉晚徙縣之橘荘雅愛仙壇僧屋之後山因以為墳十有
一月二日林夫人奉其柩葬於此人皆知道甫少有志當世
嘗以布衣上封事及對語合上指除官纔數日趣舉其類奏
上道甫由是絀光化入覲　今上皇復有朕得卿名於
夀皇之語道甫竟由是死云云爲恨不知道甫歲晏抑才為
學去智為恬假之持乆何造不深余欲銘道甫也以此而未
克就故識其壙云
　　　族叔國任墓誌銘
傅良逮事諸伯叔父於叔父行以長者稱公為最聚族爲學
也於軰行齒宿而才壮公為最晚各務荘重擇交雖一笑嚬
不苟亦公為最公徳人也而竟不仕娶朱氏良配也無子作
室奉母門巷深靚升其堂如無人闚其户吟誦琅然者公燕
私之所也間肻一岀獨過吾廬時時以從子某冝後我為寄
今宗洙是已於淳熈之十二年二月十日午夜来見速至則
息浸㣲　請故公曰子從吾叔母取筦鑰付吾児夫人哭方
悲亟出筦鑰復命則公瞑矣公侍母之暇退即書案夫人執
家政不以米塩煩其夫自一匕撮公鮮知其出入有無也婦
徳多嗇一夕從顧言無趑趄意課佛書或施舎焉終其身嗚
呼公誠知家事與母孰重故聴於夫人夫人亦誠知家事與
夫孰重故聴於子是皆冝書而公徳人也淳熈十有四年十
二月壬申葬于嶼山之陽屬傳良之官未及刻其隧夫人以
慶元四年十二月十九日卒享年七十有六宗洙以六年十
有二月丙申合葬于公兆於是併書之公諱方中字囯任世
次語在公壙誌中宗洙今為太學免觧進士女一人適朱克
勤早卒男孫二人怡老瑞老銘曰
惟親其親必利其嗣人
　　　洪君墓誌銘
台越間從余㳺者㡬百餘人雖從余㳺而過其廬識其父兄
者纔數人過其廬識其父兄至於數會如始至歲乆益敬不
懈者則居士洪君也居士天台人故清貧僅僅無乏扵教子
特不自計度余𥘉入太學芮公祭酒挾二子下交於齋序余
懼弗堪走天台之囯清寺西菴者數月居士之子霖累強余
不出出即居士倒屣外門婦子羅拜於庭矣每顧霖先生飲
食欲如何於吾舘便否乎苟足以恱先生余雖飯脫粟避寝
喜也霖亦特刻苦遂為台越間善士先逹素官以子姓為寄
甚師尊之郡守丞有志於訪民利病者必就霖也而老於韋
布或曰居士教子之志未償以余所暏百餘人中有第進士
者矣或名字淟汩無所著見於世以死者不少而第進士名
字不淟汩嘗有所著見於世者往往在𢾗人中然而志不伸
嗟窮而悼屈者尚不少今霖也為台越間善士為學者嚮往
之如此為吏者器重之如此而居士之家聲益髙諸孫益有
文人之入其門巷者則曰是義方之家也由此觀之教子之
志償耶未耶居士諱某字某娶葉氏夫人賢不愧居二能與
處清貧僅僅無乏於教子不自計度者也一子霖也女若干
適某氏孫男女若干人以某年月日卒以某年月日葬于某
所霖怯多病癯癯然如不自持千里褁糧来乞銘其人余為
之悲甚而許之余亦病矣霖請更苦余亦苦辭竟不獲而略
道其交情以塞在　之意而不暇詳焉要之居士以孝慈温
恭庶㡬於古人為家學云銘曰
位斯可喜也亦可愧也親斯可乆也亦可朽也視此詩耶宅
此丘者誰耶
　　　令人張氏壙誌
是為陳子傳良之妻令人之墓令人姓張氏諱㓜昭字景惠
永嘉人草堂先生國子小學録煇之孫主管禮兵部架閣文
字孝愷之子揚州㤗興縣主簿東野之姉盖登進士第三世
矣以乾道七年歸于我慶元元年八月丙子卒享年五十以
其年十有二月壬申葬于兹嶼去家二百歩生四女長適進
士潘子順次適福州閩清縣尉薛師雍次許嫁太學上舎生
林子熈将仕郎徐冲余同年進士知信州上饒縣事潘君雷
煥户部侍郎薛君叔似工部侍郎徐君誼之子而子燕父故
直龍圖閣林君季仲之族廉夫又從余游也令人𥘉得女遂
以余兄子師轍為已子以進賀　太上皇帝登位表𥙷迪功
郎福州羅源縣主簿次子師朴以紹熈五年大饗恩𥙷承務
郎二㓜女令人窮約時来歸我相從二十有五年再以䑓評
罷食貧歲月視食禄為長深入湖湘起居飲食非其性多病
所侵未嘗有毫髪不滿意見言色余敬如賔友今亡矣嗚呼
哀哉余既走介乞銘於太府卿葉君適而自識其略納之坎
中
止齋先生文集卷之五十
止齋先生文集卷之五十一
　　行狀
　　　右奉議郎新權發遣常州借𬗋薛公行狀
　　　曾祖庠皇不仕
　　　祖強立皇任江寧府觀察推官累贈左光禄大夫
　　　父徽言皇任起居舍人
公諱季宣字士龍姓薛氏其先世家河東後徙福之長溪㢘
村至唐𥙷闕令之後又自㢘村徙永嘉而光禄公始顯四子
司封郎中嘉言敷文閣待制弼及舍人皆第進士昌言為㜈
州通判舍人從胡文定先生學以丞相趙公鼎薦仕于朝秦
公檜相定和議舎人廷爭移晷中寒疾以卒母胡氏安人後
十三日亦卒公六歲而孤撫于待制伯父長任以官公從待
制䆠㳺四方尚及見故老聞建炎紹興𥘉将相大臣趙張韓
岳諸公事有當世志而樂道其人年十七荆南安撫孫汝翼
辟書冩機冝文字孫氏蔵書多公一意講說紬繹絶不治科
舉業有隠君子袁溉道潔少學於河南程先生聞蜀薛叟名
求得之道潔繙六經諸史以觀叟叟笑曰子學博而寡要其
相授受嚴約盖如此湖湘間皆髙仰道潔公師事焉繇是益
務自歛制充養蜀制置蕭振辟公為属部将有狠訴綂制者
公當以犯階級法幕中或論縦之公以軍政爭不克謝去盡
其禄直買蜀書以歸為鄂州武昌令故太尉劉公錡鎮鄂渚
公論武昌形勢直淮蔡今見戸三千五百弓級財五十人土
軍十有九人冝早為備因陳屯田分戍保伍以寛民力之筞
㑹有　㫖營田一卒二十畆縣官盡征之公告鄂守宋佀孫
曰是非漢屯田之謂漢兵民也使之就田豈曰不可今非惰
㳺不從軍彼不素知田家事驅之縁畆必不樂曩時王彦營
田湖外遣二十将潰者十有八而况盡征之乎且齊民在野
環營以軍殆必爭利成閔益戌夏口公曰冝戌武昌備申蔣
故樞宻使汪公澈宣諭江淮公上書言自權臣執囯柄士氣
索然趙張之放莫敢尚徳岳飛之死莫敢趨功今卒有意外
之虞誰其禦之因論邉事甚悉及營田宜亟罷歲餘虜犯襄
陽而還兵圍蔣甚急汪公問筞安出公白以蔡要害得蔡則蔣
圍自觧成閔克蔡蔣兵果遁扵是虜東道軍傳合肥王權退
次柘臯李顯悲亦不利却成閔東為援公又白蔡不可失若
乗勝㧞頴昌道陳汝直趨大梁則廬兵不戦可屈捨蔡援廬
是棄投機之㑹為連鷄之栖淮沔虚矣又曰虜空囯来冦符
秦故計也今我不可復戦惟當晝江固守而以竒兵遮擊春
尾阻前顧後勢且自沮輿尸一决其禍必大𥘉公試邑年甚
少方天下無事豫陳邉備諸公唯唯未遑也居無何邉吏倉
卒興發騷然柴棄遷孔子宫避戍将嘉魚壊學官繕壁壘江
湖間稍􁓮於武事矣公顧以和糴賤傷農三白郡觧印綬去
為奏罷糴乃巳比冦至蘄黄以南列邑無寕居守令竊議内
徙宦江湖者歸孥相望於道公廼誼死守不去與民期曰吾
家即汝家一旦有急吾與若偕死敵民亦自矜奮三分其衆
更壁縣下二總首帥輕舟守安樂口白鹿磯且乞師於汪公
得甲三百樓船十艘氣聲張甚渡江来歸者數千家江西時
以無恐諸公繇是翕然稱慕交章継薦汪公虛幕府官以待
比其入也欲以公朝　行在所轉運判官王逖劾罷信陽守
檄攝軍事既觧縣爭欲辟留滿考改官公並辭不受其後營
田二十卒田二頃歲得榖六伯石廩錢乃七十三萬米一伯八
十石闊逺或數百里一壮馬負二石榖從以騎士詣大軍其
費視民間買榖價相若士苦之徃徃道棄榖去又壅民之水
利而掩其善田州縣莫敢如何營田終廢虜亮既斃明年蔡
果不守尋復議和　朝廷於此亦棄唐鄧封略止於沔南矣
盖一如公言公治縣事為之經必曲折盡人心不苟作差役
宿戒里胥披籍次第條二十餘家未差已差别為行且䟽其
強弱某堪一役某堪再役於其末自任某人某歲月序當
役以付案案任之付録事録事任之乃差差巳有訟不均舉
其籍俾訟者自覆視伍民五家為保二保為甲六甲為隊若
干隊為緫不以其鄉分畫惟地之形便諸緫旗各為色搶仗
皆中度舍姦有禁詰盗有賞其以廵徼遇非常死事者為棺
賵之復其家田若干租三歲總首得與令相問報專逹不關
縣胥廵尉非縣檄毋得擅征甲士在邑五日一閱官賦之糧
而賞其最鄉惟所欲偶習於總首之射圃母贅聚其為士若
大姓附編存之勿藉俾輸財與力佐治戎噐其将輸信陽也
凢十千八百人致米九百石行必為陳日暮各以部曲相地
頓舍以搶為壁鳴刁斗設伏公食飲卧興自同役夫毉護病
者不偕至不宿府檄治砦屋百數區泝流二千三百餘里程
日立辦公借材於縣人度長圍大而加償之賦鄉挽舟而五
分之以居者之四共行者之一匠人亦各俾一鄉償其僦費
舊財賦名色異為籍雜不可省察為都籍以提出入之要鈎
摭侵姦以除無名之歛諸案事以其劇易分日乆近為旁行
譜每以日加申稽知其决否故不决宿吏于次抄積不銷為
走暦日掲其名數以便主簿者之鈎攷而因察其惰民頼其
便凢公意趣鄉輒鼓舞從之豪民衛仲堅王安道更數令不
能役及是以次受代安道語人曰失今不為焉能頫首它令
創鄂營八百架總隊請分事公約剪伐某所茅某所木竹應
日而集縣有鍾呉二盗魁大府屢設方略求不能得公以諉總
首王宗元竟諭呉降之為買田屋改業為民鍾滋甚俄斬之
而至信陽之役選徒郷属而邑二隊首固請從曰吾知縣出
矣吾何敢䖏是役也露次不驚訖歸不惰道邉梨棗下無跡
邉民謂閱過軍多矣未有若此肅者它所區䖏民吏皆化服
類此調㜈州司理參軍居五年用樞宻使王公炎薦召公􁃶
求之官不報於是上在位七年矣入對進三說一審政本
躬細務觀鞍馬以權為經本末倒植况動煩宸衷國論靡定
權移近宻衮職日輕降胡侍從之虞毬獵固寵之術意有所
偏患生不察願　陛下以靜養恬略小圖大遴三公之選責
以進人才張紀綱延端直之士與之講問學求治道歸有
司之常務屏馳騁之細娯沉潜待時安徃不濟其二冗官冗
兵周官惟六漢别九卿自東都有尚書六部唐置内諸司使
増員浸多有職盖寡諸路帥臣在古州牧　國朝以来置轉
運使副判官提點刑獄提舉常平茶塩総領市舶坑冶茶馬
諸司屯駐之軍又别置都綂制牧伯之任分為五六而州之
知通縣之令佐不相綂臨各行其意臣之所謂冗官此也唐
方鎮之兵今廂軍是周世宗及　太祖皇帝増置禁旅今禁
衞與諸州禁軍是神宗皇帝立将兵之法今帥藩係将禁軍
是　太上皇帝收諸将麾下作三衙御前諸軍今大軍是四
者之外復有弓手土軍役兵今為大軍勝戰将兵而下廢為
隷役臣之所謂冗兵此也苟得其道更張不驚顧陛下䖏
之何如母憚難也其三虛稅武昌絶戸屋租屋亡而租在徳
安岳飛牛租牛亡而租在永嘉海溢濵鹵之田田亡而租在
凢此宜悉蠲除以惠貧下當是時上志在中原王公炎方
數進見語合驟登用薦公甚力公未至則謝曰　聖上天資
英特群臣亡将順緝熈之具幸得遭時不能格心正始以建
中興之業徒僥倖功利夸言以眩聽今俗皆曰中庸大學陳
編厭聞然物不兩大心無兼慮天地之道忽略根木而奔走
軍旅之間舛先後之序而却施之雖復中夏猶無益也比至
王公再見縱談邉閫事公曰旣曰論兵竊嘗評以孫子始計
之書未見其可方今人人異意不可謂道災異𢾗起不可謂
天以江左争中原不可謂地以貪御驕不可謂將將不恤士
士不安將不可謂法集一圖九古人寒心求之時賢誰能辨
之况今三衙御前舊卒略盡江南白丁何以持乆常平錢米
在所虛数以此饋師其能継乎兵驕民困或未免蕭牆之悔
即幸勝之方上勞庙筭伏惟以仁義紀綱為本至於用兵
請俟十年之後如曰上獨断耳去位可也又曰天長可以入
維陽清流可以向六合淝水可以下合肥北峽之隘廬江之
徑武昌之近新息秭歸之北啇於子午南逹梁洋岷洮東近威
茂用兵所徑忽不之備然而獻計者但曰無患非偷則狂有
　㫖改宣義郎差知平江府常熟縣明年大臣数言　上復
召審察公固辭其友人秘書省正字劉朔以君命相風厲公
雅意㢘耻道鮮自一介不冝菲薄遂白丞相陳公俊卿曰周公
寕以戯封諸侯開成王不敢玩人之心鄼侯身追亡將移漢
祖嫚士之習古人格君之業於是乎在有如假令以匹夫之
節一感　上意亦足以報陳丞相免虞公允文相益趣發不
懈自召命下公請之任六七不報又請奉祠不報積十有八
月而後就道至数日則𣣔引去侍從有留行者除大理寺簿
方虞公銳意於事一時言利言兵自衒鬻者甚衆守經不阿
㦯𬒳罷斥公見之晚猶兾幸一改聽始從容引番吾君說趙
相國公仲連事諷以功業缺然咎在進賢未廣置助不善丞
相亦矍然爲敬頃之乃反覆切論徼功大速興事太䡖速無
逺撫輕則中廢經濟天下當與天下士圖之鄙夫嗜利自市
試跡前事今皆反繆願公易慮勉終毋爲後悔㑹江湖荐飢
民流淮甸邉州又有言帰正人相属者　上命帥臣漕臣共
安集之逾月奏不至丞相召公問所當施行俾條列將議遣
使公惶恐謝不敏且淮事難踰度固以問因䟽数端一責成
帥漕毋以遣使使者所過州宿留循行未周巳及春夏二新
民未見便輙劳苦州縣百役爲是懐故鄉無長居之心　冝
略如孫呉屯田都尉故事自立营壁他繇使勿與三冝先定
要束誠以闢地而巳縣官一無利焉悉以故陜西弓箭手法
復其租四歲榖既登漕司致布帛茶鹽凢民所須率令榖價
視物價稍昻以傳糴就蔵屯所爲後備因言若辟属吏若移
用錢米若括隱田兹事體大必遣使非選擇重臣持節漕帥州
縣何以恊使翊日有㫖以公將命淮西公即言流民或前散
寓山谷依人姓聞今使者出必相攜待聚城邑仰食扵縣官
卒有累萬之衆將安取給且請以淮西諸州縣係省不係省
錢一得以便冝調度　朝廷尚難之公重謝不敏尋得㫖以
見錢米一萬緍二萬石行不足用聽次第以聞是歲乾道七
年也十有二月八日公至合肥明年正月抵齊安布宣　天
子劳來德意分遣才謹吏循問大抵安豊以東来者略巳隷
主户矣即撫勿徙沙窩以南稍稍未有適郷公親履阡陌間
審度山澤曠地以爲合肥廢圩可因以設險断柵江保巢湖
而舊黄州古邾城也路直垂瓠置荘旁近異時冦不能潜師
徑度迺與安撫趙善俊修復三十六圩且於舊黄東北置二
十有二荘居之凢合肥戸三百四十有四口一千九百九十
有六勝耕夫八百一千有五為田三百七頃八十有四畆齊
安戸三百四十有一口二千一百一十有一勝耕夫六百一
十有四為田四百四十有四頃五十二畆率户屋二間二夫
牛一頭犂耙鉏鍬鑊鎌刀如牛數三牛犂刀一毎年二轆軸
一車其受田人種子錢五千其家以口老壮少為差賦米及
秋止凢費錢緍二萬米石六千而夀春歸正及自古若為隷
農於大姓者亡慮振業三千八百餘家要約明具噐用使利
廬舍有伍疆塲端正埸圃牢牧陂溝路橋悉皆治修病醫死
葬所謁輙得遷如歸居廼請還始入臣白遣數人各試其俻
邉計畫徃徃設飾為辭以上功八子雖不盡然之姑惟闊
略庶㡬或報効公之行也至固始求所謂北歸人者凢一百
十有二家皆土著數年而新附者才五家光守宋端友更以
舊戸比新戸詭為奏甚者賊殺歸人掠其善馬公即劾奏端
友謾蔽時端友進寘環列根抵連附不可撼動人皆危公奏
上　天子獨怒下其事于理将窮竟問治端友暴以憂死繇
是頗疑邉臣亡狀而所白遣大臣類無欲得事情之意於公
齊安之請還也命覈麥田留累月覈巳又命視鐡錢事公歸
對卒展罄所見聞復　上首論州縣田簿甚具而淮地實不
加闢臣諏其故大抵主户占田一畆數頃輸租僅斗斛耳而
履其産彌日不徧既不能自耕又害他人耕何以聚人保境
宜合剗請以猍逺民来者務得居者患失主客力競将無曠
土再論今邉郡田野荒蕪勸墾文具総首空設蒐除苟簡循
淮而南則有和糴則有鐡炭則有建康艸料之征勞逺虚邉
以資江左守将數易以竒継苛一郡三邑二令䏊憒險阨非
一不過合肥歴陽居巢三戍夫以　陛下規畧而稽誤至此
或者外治不可成歟臣愚妄意推本自夫不計而謾為而後
外以鹵莽報不思而出令而後外以難行寝號為責實未免
徇名則趣辨皆徇名之人志在大功却規小利則迎合皆規
利之軰誕謾者敗而不誅䛕恱者察而不去言旣上壅人多
自營宵旰十年觀今何𥙷臣謂内治不修無以整外惟望責
宰輔以坐論其原收賢材以愽圖其緒兼聴虚受以通壅闕
　朝廷正則疆塲理矣唯　陛下留神三論左右之人爲欺
嚢槖迩爲援則逺堅大爲間則小肆彼其伺候辭色占揣意
鄉開闔将迎莫状其巧託正以行邪偽直以售佞薦退人物
曽非誦言㳺揚中傷乃自不意一旦孚號揚廷雖出　􁓬断
喜怒氣𦦨巳歸私門齊威之強不在阿即墨大夫之誅賞而
在毀譽者之刑毀譽無證刑不行焉胡能禁欺陛下誠幸聴
臣無自立我收骨鯁棄軟熟察此非難廼悉數骨鯁軟熟情
状　上極開納讀奏至齊威事進曰臣觀近政非無阿即墨
之断柰何毀譽之人自若　上曰正待理㑹公益口䟽治邉
非是曰買馬亡㡬習至盗馬虜将寄聲問故卒索歸之　國
家何至乏此而自傷體若是　詔即罷買又曰日城淮郡以
臣觀之未知守所合肥板幹方立中使督視卒卒成之廼者
臣行過郡一夕風雨堕樓五堵歴陽尚壁缺而居巢庳陋如
故廼聞有靡緍錢鉅萬而成城四十餘丈者　陛下安取此
乎上問千秋澗何若對曰始臣行時方冬水落澗不勝舟
比歸夏潦時至江澗合流渺然矣是将焉用　上曰間亦險
要對曰若以兵法言之漸車之水足以制敵藉此為險無乃
不可又曰外事無足道咎根不除抑臣深憂左右近侍隂擠
正士而陽浮称道陛下誠聖明儻因貌言萬一垂聴臣恐
石顯王鳯鄭注之智中也又曰近或以好名棄士臣伏思念
好名特為臣子學問之累人主為社稷計唯恐士不好名誠
人人好名畏義何鄉不立上恱連言極是於所汲引士皆
旌賞先是上即道遷公兩官又除寺正有自邉來覲者則
曰薛某凢可為國知無不為而又注意傾洽以聴罷行如響
故諱缺失者相目矣數日除知湖州朝辭劄子論科折不明
示數輸送不即除籍及　祖家分鎮強邉之法曰陜西為五
而綂於永興河北為三而綂於大名有塘濼方田稲田榆塞
為之險城堡寨鋪為之防弓箭社弓箭手畨族熟戸為之羅
落它路迭戍悉受節度幕府州縣難所辟差自种折二氏外
别帥則以三衙若三司使都轉運使為之能績效驗入備政
府夫地分則守固勢連則情不隔權壹則足以有為賞明則
知勸光堯中興㳂邉置鎮茶鹽之外舉推與之将以固圉計
亡易此臣願按行成憲衆逮鎮守統帥輿帥不限文武忠智是
使且無拘　文無要小利無以日月為断卒章尤剴切曰
方今䛕媚成俗舉世尚同汎觀設施讙曰盡善偏辭先入異
議不継百辟盈庭㡬成孤立是日奏罷　上留語良乆公将
退特温辭寵藉之大㫖謂書生姑息而辦事者以竒為能煩
卿輔郡兾以中道理之公對曰臣學於師以事　陛下唯中
道尓　上曰如此朕復何憂公至郡踰月户部奏言諸州經
緫制錢皆出埸務酒稅雜錢分隷以納今多隱餘分隷不盡
得自便恣用請更為今監司給暦州縣以凢日收錢摭實係
暦分隷否則效聞令下吏相顧莫敢建明者公獨首奮為當
路言之其畧曰舊額凢雜納錢以十分為率分隷四為糴本
六為係省錢其後廼始増以二分分隷緫制錢是時州縣未
病之也然亦䆮尋扵竒羡矣乆之乃裒羡錢校數歲之最為
額以十分分隷之七為緫制増稅三為在州錢愈非舊比也
復積有上供月樁大兵打船修船六分贍軍移用降本竹木
等錢科色不勝繁矣而隷額如故旣不足以應計且歲費弥
廣郡用彌匱由此埸務鑿空以取嬴雖有奉法吏思以寛弛
予民而不得騁若復隷額外之征掇其强半官吏自救不給
民病甚矣且以胡之都務糴本係省𥘉為錢二十三萬五千
六百有竒自捴制之起為錢五萬八千九百有竒與故合猶
日課二十九萬四千餘錢而巳重以七分増稅為錢三十五
萬三千七百有竒又重以上供若大兵之湏凢四千萬八千
錢有竒使今且旦得八十萬錢以充入經捴制之額其餘為
上供諸雜湏錢且患若不足况不盈此卿所謂係省在州之
數悉闕亡有約此推見他筦庫盡然郡将安仰如不得已冝
以日收錢先樁上供諸雜湏之餘迺係暦分隷庻或可行不
然不敢奉　詔版曹恚建郡胥俾持條法詣曺自觧公辨益
力䑓諌官感發相繼䟽爭之　上迺寝前奏湖無苗米饟軍
歲糴七萬一千五百餘石為緡錢二十一餘萬目添差武臣
路　下至進勇効士一百七十有一員軍貟五百三十有一
人其廩稍爲緡錢距二十萬以他經費合往歲凢用緡錢五
十二餘萬舊制烏程㱕安二縣折丁錢歲十三萬緡七年有
　　㫖减折丁錢太半其巳全輸者听以明年除之是歲所
失亡十有餘萬而大農和糴六萬石以銀交子髙估徒欲用
錢二千省得米一石郡不忍裁市直則當𥙷錢萬六千緡僦
載之費不與焉益以就祿八十有三人　啻爲緡錢二萬明
年　郊視進獻賚予之幣齎亦以二萬　数凢増費十萬三
千餘緡以亡加増大都缺緍錢十有五　萬公曰是雖劉晏
将柰何亟請扵　朝乞以市直償民糴　乞以折帛紬絹錢
撥除折丁錢乞汰軍改徙寛郡乞莭冗長差授在郡裁三四
月自抗論分隷後執拒大事累數端日與權貴征利者爲敵
雖或依或違郡民少蘇而不能平者滋衆獨隷　天子簡記
所以見覆護甚至始公嘗薦某人有材識它日某官缺貟宰
執擬数姓名以進竟擢某人爲之郡丞趨時好干政引章避
之爲是他丞甞遣中使有所㢘察浙西諸郡獨不入境用是
故不敢輒動危之然公㱕志决矣即稱病請奉祠三不許㑹
除代一月章五上巳又旬四上改除知常州公方鄊用人人
期待行所學不数月乆勞于外還七日迺出守守七月罷罷
㱕之百日以疾卒年止四十邦君朋友暨後學哭之過乎哀
四方賢大夫士千里交相弔也公之學蒞事雖謹宅心唯平
其燕私坐必危然立必嶷然視聴不側欹雖所狎授言不以
戯自著抄書及造次訊報字畫不以行草几篋筆研衾枕屏
帳皆有銘毫釐靡宻若苦節然要其中坦坦如也故其寡欲
信扵家行推扵鄊正直聞世而居無以逾衆人公自六經之
外歴代史天官地理兵刑農末至扵隱書小說靡不搜研来
獲不以百氏故廢尤邃於古封建井田鄉遂司馬之制務通
扵今或者疑公之博盖其所自得精一矣名流問質或往復
累數百言㫖要無二大􁕉以古人小學神而明之大學之道
傳逺說離故漢儒守噐数章句名家小知穿鑿異端之徒乃
一切屏事志言後已髙論虗無而卑者滯物卒不合合㱕于
一是為得之讀其書知其為博之約也公已不求聞逹扵人
有一長薦称必備居官不出位遇大事義所當為㫁為之甞
掇拾管樂事為傳語不及功利平生所推尊濂溪伊洛數先
生而已告學者則曰毋為徒誦語錄有浪語集若干卷書古
文訓若干卷詩情性說若干卷春秋經觧若干卷㫖要一卷
中庸大學說各一卷論語小學若干卷資治通鑑約說止若
干卷九州圖志止若干卷餘未就公患五代史缺略脩之亦
未就若隂符握竒山海經古文道徳經焦延夀易林及劉恕
十國紀年荘綽楪蓍譜林勛本政書姚寛漢書正異之屬皆
校讎爲之叙其文精確趣實可以濟世其經說不並依先儒
　其校異書必觧剥其不正者娶孫氏父汝翼也𥘉汝翼與
舎人友相得舎人死汝翼遣書待制自言吾有女才且淑異
日冝善事夫子吾将以室起居之孤比㱕公婦行皆應書公
卒其友人張淳欲悉遺衣服以歛書銘如古法能俛聴盖不
失公意云一子曰沄𥙷國學生公以卒後之百四十有四日
十有二月壬申葬于吹䑓鄊慈湖之原傳良丙戌丁亥歲受
徒城南公間来過教督之明年謝徒束書山間屏居公又過
之問治何業竭已所已得對公曰吾懼吾子之累扵得也即
詔曰冝若是歲已丑冬遂徃依公具區滆上卒學苑茨一間
聚書千餘卷日考古咨今其中明年秋試太學公適赴召於
是鄊諸生及它邦之友咸在又日相與從公居㳺凢七八年
間違公久者惟公使淮守霅川時爲然然亦率不一二月書
命輒至至則具道所言與行事故世多知公詳莫如傅良今
取其出䖏事言之大關(治道/斈)術者爲状餘不著謹状
　　福州長樂縣主簿諸葛公行状
　　　曽祖考璿　妣朱氏
　　　祖考原武翼郎　祖妣張氏趙氏並封孺人
　　　考純廸功郎　妣趙氏
公姓諸葛氏諱說字夢叟琅琊諸葛自㑹稽内史恢别爲淛
東之族後稍徙嚴陵永嘉族盖嚴徙也或曰新安譜亡弗可
論次公大父娶城南張氏以諸子從其舅學所謂草堂先生
以八行應書者也繇是闔郡賢士大夫徃徃多諸葛氏師友婣
婭公㓜陶染諸公間已岐然度越行軰益自勵讀書著文窮
夜旦不輙休既冠入太學再薦登紹興庚辰進士第方待嚴
州司户叅軍闕丁迪功公憂服除授台之黄巖尉復丁母氏
憂公故負當世志學不為章句訓詁淺事務見扵施設此罹
兩䘮謂祿養之無逮命之不偶也於是名其園曰艮園室曰
傃室以其學力行於家輯柔其族而厲其鄊人乆之上下交
孚子弟無少長咸視公習謹而麗於善莫之或肆里並大海
其啇海自給者率剽悍迺時以所不平就公决質之惟一唯
否是定郡之東南隅廣斥易恐截然倚公為巨防而公亦任
其戚休非衆同欲謁不至郡邑凶年艱歲縣官有䘏政為守
者率需公至為方略公白事當若何費當㡬何立聴行之然
他鄊部未有條而東南隅若干戸少長秩秩然蒙恵矣紹興
之季年也防海隆興之甲申眎疫丙戌埋骴乾道之庚寅􁅪
夘食飢壬辰築埭皆其小試微見者也往年余與薛叔似象
先陳謙益之俱㑹行在所私相語為授福之長樂簿公重違
吾黨意强起之官是時前丞相史公帥閩部丞相閱人熟不
䡖以獄訟卑属吏雅聞公賢數諉以事公以理平决不視大
府意所疑信為非是丞相滋相知延之幕中幕中故盛賔㳺
惟公自一話一言無禆𥙷不出諸口丞相自喜晚得士禮以
已敵且率當路者薦之　朝而公死矣實淳熈元年正月庚
戌也公平生燕寢無惰待物不矝荘施交際語唯恐傷人聞
或為不義必反覆鐫切不但巳雖行百里從一㒒持𬒳飲食
廑廑無乏所以周鄰里朋友則不問費室事一切勿理趋公
事未甞不勇决也年且五十徳日加脩講問日加切余嘗見
公暨張淳忠甫夜論學自叙讀書二十年得一徤字余輒從
旁欵公徤天徳也盍求其本公云云旦日忽挈余手出曰吾
固深省扵疇昔之言余竊自恨規意之淺也比将殁猶校讎
儀禮家人不知其甚病也厥明盥櫛巳遽索𥿄書遺友人以
訓其子為寄更以一紙書吾他日将族葬必擇寛地問法於
伯忠甫又以一𥿄書吾弟児女多以某所田若干畝盡㱕之
適劉氏娣薛氏妹具有缺以田若干畝㱕之巳呼其子耕来
曰汝行之毋敢違戒又曰語汝母屏母来前也一家始大驚
頃之長樂尉之書至還荅如平時又頃丞相遣客與其子至
亦将迎如平時客出大門公目已瞑矣娶徐氏一子耕也享
年五十有易論語說若干卷碑誌詩文若干卷耕卜以三年
十二月丙申奉公葬于黄嶼山以状来請始余聞公誼甚髙
未之敢請見也寓城南有題曰里弟諸葛某之謁入余愧歎
䄂謁走出見遂辱與為忘年交将何敢辭以余所見聞公居
鄊試吏建民利甚衆夫人有一事則以傳世要之扵公不足
道故道其出䖏進退死生者為狀
　　　　國子司業何公行状
何氏郡大家别為二族諱溥字通逺官至翰林學士為百里
坊族公諱伯謹字誠夫官至國子司業為城南族翰林公試
禮部奏名為天下第一百里坊之何扵是始大而城南何氏
自諱某生四子金華主簿子發為宣和間進士子逹子謨同
時為太學諸生子逹晚授官累封至朝請郎公以金華仲子
来為朝請後復與其弟青田令伯益同為紹興二十一年進士
公卒青田之子叔忱與其三從兄次常又為同年進士蓋以
儒生賦祿三世矣論之雖繇文詞以孝睦為本徃時金華蚤
世朝請撫其孤教之有成是為青田令青田復早世公撫教
其孤如朝請今竟成是為叔忱也父子以善託孤起敬鄊黨
則何氏之世其家有以也公信厚靖共務不暴白䆠稍違皆
循次平進不自意得而世之奔競沽激速化之術不但不欲
亦誠不能也由國子愽士攝尚書郎出知饒州罷起知廣徳
軍以朝請年九十餘丐祠不行丁朝憂服闋除太府丞是時
上方更用一二執政闔朝士詣府稱賀致辤巳而顔行前論
今進退人冝誰先則皆曰若何君不當乆居此官己而改大
理正不越月真除兵部郎官　駕幸學於師儒選甚遴闔朝
士相與語則又曰上既用某人某人矣必將用何君明年除
司業以余所見士入朝不為衆􁀬忌顧兾幸其遷官鮮有如
公者觀公羣居平日寡言笑𥘉無以恱人也每進對論事具
以質言不好立新竒自以學官至為郎凡三四對所上十餘
奏大要以當世之患文勝而實不足比年臣子為陛下豊
財繕兵嘗試不効者類多誕謾無補事情方今慕漢宣帝而
賞罰未盡當其功罪俗何由變末論乆任曰以競進之人為
自營之計望其實課績猶郤行求前也在饒州江西諸郡皆
旱甚徃徃諱不悉言上公以戸口若吏卒之稍食計見廪實
所欠為米十有四万石乞諸　朝有　㫖予三萬公連奏不
已更奏月樁為緡錢十六萬折帛十二萬綿絹六萬二千匹
不蠲民必重困禾且熟猶自䟽力不足捄荒當罷去永嘉不
冝蚕民歲輸絹以貿絲旁郡為苦轉運使将以桒土例㮣数
敷和買絹公適在度支持不使下有建造二百艘者宰相以
為問公􁃶言温瀕海郡木鐡皆非其有為塤其半平生不多
見設施於其一二足以發明公之所存矣豈所謂徒文具無
惻隠之實者耶以某年某月日卒于官年若于娶某氏某氏
俱先卒又娶某氏子男三人叔愿廸功郎叔謀叔振女三人長
適某次適某次許嫁某叔愿以某年月日葬公于某郷某里
之山来謀扵某曰先君辱知於今參政周公厚嘗恵許之銘
不肖孤自惟念設不獲執事之文以藉手則參政公将誰從
而信予之某不敢辭遂為之状
止齋先生文集卷第五十一
止齋先生文集附録卷之五十二
　宋故寳謨閣待　制贈通議大夫陳公神道碑
　　　龍圖閣直學士通議大夫致仕奉化郡開國侯食邑
　　　一千樓鑰撰
嘉定三年集英殿修撰陳公告老于　朝　天子歎曰此吾
舊學且書命之臣也除寳謨閣待制遺奏　聞贈四官錄其
後所以飾其終者如故典門弟子哭之失聲里人聚而相吊
四方士夫聞之無不䀌傷者蓋非它人云亡之比也公諱傳
良字君舉其先自閩徙温州瑞安縣㠶逰鄉湗村里至公八
世矣曾祖靖祖邦父彬皆不仕父以公貴累贈朝請大夫妣
徐氏贈令人朝請邃於易教授鄉里以篤行稱公天分髙勝
其於學問心悟神解而苦志自勉精力亦絶人隆師親友有
不可觧於心者興化劉復之朔以南省第一人来為司户參
軍攝教官得公程文以為絶出公之年甚少也而名巳髙開
門授徒於仙巖僧舍士子莫不歸敬薛寺正士龍季宣見公
問所安公曰毋不敬士龍曰比參倚如何公釋然増進歸心
薛氏後又相從於滆上讀書一日千里其為薛氏祭文云我
昔自喜壁立倚天見兄梅潭忽若隊淵梅潭即仙巖也伊洛
之學東南之士自亀山楊公時建安㳺公酢之外惟永嘉許
公景衡周公行巳數公親見伊川先生得其傳以歸中興以
来言理性之學者宗永嘉惟薛氏後出加以考訂千載自井
田王制司馬法八陣圗之屬該通委曲真可施之實用凢今
名士得其說者小之則擅塲屋之名大可以臨民治軍之際
惟公㳺從最乆造詣最深以之研精經史貫穿百氏以斯文
為巳任綜理當世之務攷覈舊聞於治道可以興滯𥙷敝復
古至道條畫本末粲如也　本朝名公鉅卿不可縷數然自
韋布而名動宇内者不過數人公自為舉子業其所論著如
六經論等文所在流播㡬於家有其書蜀中文學最盛讀之
者無不動色文軆為公一變至傳入夷貊視前賢為尤盛乾
道六年始入太學士無賢不肖歛祍下風八年公之髙弟蔡
公㓜學為省元公次之徐公誼又次之薛公叔似鮑君繡劉
君春胡君時等皆鄉郡人非公之友則其徒也尤為一時盛
事既登甲科朝野想望風采授㤗州教授以歸叅政龔公茂
良帥江西以書幣招之碩與定交公曰此古人羔鴈之禮不
行於世有年矣善辤之未赴㑹太學録闕求之者衆龔公實
行宰相事奏
孝宗曰待次不改闕初官不堂除　陛下良法也太學録一
闕而睥睨者衆臣欲擇取名儒為士林所推者越拘攣而用
用則人自服矣　上問為誰以公對　上曰是朕所素知者
除命一下果無異辤就職㡬月　車駕幸學改承奉郎龔公
既罷政亦浸有相嫉者添差通判福州帥相梁公克家得公
喜甚以政委之公亦悉心禆賛不事形迹卒以專擅論罷時
淳熈七年也尋主管台州崇道觀起知桂陽軍閒居八年始
赴郡提舉荆湖南路常平茶塩事就迁轉運判官改兩浙西
路提點刑獄公在桂楊蠲除宿負罷弛斜科倉司則補糴諸
郡米至十萬斛漕司亦蠲錢數萬緍力講荒政所及者廣進
登極銀三千兩屬力救荒力不能辦申請减額損三之二實
恵遂及一方以服勤使事嘗感寒疾至是以奏事再入脩門
鬚鬢如雪丞相留公正一見嘆曰㡬年陳君舉尚可使外𥙷
邪奏留爲吏部員外郎𥘉對　上曰卿去國㡬何朕時欲見
卿乆矣知卿學問深醇有所著書進来時　上臨朝淵黙罕
有　聖語公敬謝而退以周禮說進擢祕書少監訓詞曰朕
日御便朝延見郎吏有郎白首色夷而氣温儐者賛其名則
汝傅良也朝列傳誦實黄公裳之詞也兼實錄院檢討官
皇子嘉王府妙選官寮以公兼賛讀未㡬除起居舍人兼權
中書舍人期年始迁起居郎紹熈末年　龍樓問寢不以時
自大臣而下更進讜言從班多連名騰奏或同班叩請公自
以受不世之遇必欲身任其責請對直前㡬無虚月剴切痛
憤指陳利害無所不用其至蓋嘗賛　嘉邸為　中宫言之
又嘗奏䟽謂臣等在　王邸於古今父子君臣之際人之大
倫天地之正義以開導賢王而　㑹慶闕上觴之禮長至虧
称賀之儀區區口耳之感必不能勝躬行之化紙上之習必
不如家傳之法今既上失　三宫之歡則臣等講讀皆為空
言矣其餘骨鯁之言有敵巳以下所不能堪者上終不加譴
而言亦不用一日奏云　陛下屢許臣以出又令傳㫖於廟
堂而復不然臣貪戀厚㤙未忍决去容臣退思補過更圖入
奏若不垂聴則有致為臣而去耳又從而草奏曲盡事節犯
顔極論度　上意不囬遂上掛冠之奏　上雖不受　玉音
賜可公即申省乞致仕宰輔留之不可既行授祕閣修撰
嘉王府賛讀皇上御極以中書舍人召還兼侍講兼直學
士院同國史院修撰謂可以行素藴矣而言者指其學術不
正罷為提舉江州太平興國宫慶元二年復劾其在　太上
朝奏對狂率降三官罷祠嘉㤗二年叙復元官再卑祠祿遂
除泉州以病力辤至再除集英殿修撰病革謝事遂有次對
之命十一月十有二日終于里第享年六十有七積官至朝
議大夫爵永嘉縣開國男食邑三百戸娶張氏名㓜昭字景
惠主管禮兵部架閣文字孝愷之女以婦徳著聞先公九年
卒子男二人師轍迪功郎安豐軍夀春縣主簿師朴承務郎
女七人長適迪功郎監鎮江府淩口茶庫潘子順次適從政
郎新福州連江縣丞薛師雍次適迪功郎處州州學教授林
子熈次適廸功郎新福州連江縣尉徐冲次適進士張紹次
適進士張疇一尚㓜令人葬於前山開禧元年三月庚申二
子奉公之䘮合焉嗚呼以公之抱負偉傑學博而精觀書别
有髙識作文自出機杼類非今人所可企及求之古人亦未
易多得也受知　三朝掌内外制經帷史館不為不遇而名
髙多忌卒不得䆒其經世之學為可痛也公行誼著于鄉曲
述作擅于當世不待屡書敢摭其論奏之大者列之然後知
其非䛕墓之詞也公之赴郡免奏事而去歸覲　光宗以舊
欲奏之　孝宗者陳之蓋公憂國之心澤民之具其說不易
謂　藝祖創業垂統無非可傳之法而深仁厚澤𥙿我後人
則專以愛惜民力為本攷之故牘自建隆至景徳四十五年
間南征北伐未嘗無事而金銀錢帛粮草雜物七千一百四
十八萬計在州縣不㑹古所謂冨藏天下者也諸道上供随
所輸送初無定額留州錢物雖盡曰係省而不盡取大中祥
符元年三司始奏立上供稅額熈寜用事者始取　藝祖之
約束一切紛更之新法既行増上供之額一倍至崇寜遂増
數倍此特上供耳其它雜徭熈寜則有令項封樁元豐則有
無額上供宣和之經制紹興之緫制月樁皆至今為額而折
帛和買之類不與焉茶引盡歸都茶塲塩鈔盡歸榷貨務秋
苗以十之八九為綱運是皆不在州縣於是取之斛面取之
折變取之科敷抑配贓罪而民之困極矣方今之患(何/但)夷狄
蓋天命永不氷在民力之寛不寛豈不甚可畏哉　上曰莫
急於此但以䖏置為難公奏第三劄子乃是䖏置之說既奏
褒羙再三其大畧曰嗣位之初詔為寛民置局講䆒而民
窮如故蓋以裁抑細微或蠲空張之數未有以稱明詔慰民
望也國家財力竭於養兵又莫甚於江上之軍故每欲省賦
朝廷以為可則版曺不可版曺可則緫領不可緫領可則都
統司不可以謂之御前軍馬雖　朝廷不得知謂之大軍錢
糧雖版曺不得預中外勢分職掌不同事權不一施行不專
雖欲寛民得乎都統司之兵與向者在制置司時無異緫
領所之財與向者在轉運司時無異事出一軆而後可議寛
民力矣轉對又論　藝祖治大而不治細以上書人文字令
知制誥看詳升降以次對章奏下尚書省叅詳人主所自擇
不過䑓省長官豈不甚易行哉又嘗論役法謂免役錢者本
以恤民使出錢雇役而逸其力也自罷募戸長壮丁而取其
錢今隷緫制之類於是役者白著而法不得不壊保正長催
科是以保甲法亂役法而行之也熈寜自有役法五等簿是
也自有保甲法魚鱗簿是也五等則通縣計之魚鱗以比屋
計之保甲但以機察盗賊與免役初不相関熈寜七年始以
保丁充甲頭催稅而耆戸長壯丁之属以次罷募利其雇錢
而封樁之法起矣元豐遂著為令以甲頭同大保長催科元
祐匆匆復舊随即紛更至紹聖二年催科悉用大保長役法
轉而為保甲嘉祐以前固無此法至此又非王安石之舊特
章厚為之今士大夫耻言安石之為人指章厚為罪魁而方
世守其變亂之餘以為成憲萬古設法一安石能改之章厚
能力行之此斯民最大之害乃若出於三代之舊而莫敢議
有議之者則付之有司不過檢坐見行條法申嚴行下此臣
尤所未喻也誠能不以保甲法亂役法雖未足以盡寛民力
亦可謂至㤙矣進故事以真宗詔兩浙福建荆湖身丁錢並
特除放其論尤詳以為减折帛不如身丁切於窮民此皆公
平時考古驗今可舉而行非若泛然羙觀之言卒不得見於
用若其封還詞頭遇事輒彂未易悉數如請還黄裳給事中
則引唐吕元膺紹興程瑀以為比論張子仁之建節則請先
䖏分留正之去留吴挺之除代而其甚難者莫如陳源與率
逢原二者源之貫盈幸不及誅忽除内侍省押班瑣闥攝事
者繳章五上人皆傳誦大臣力請觸雷霆之怒㡬不自全一
為書行公議沸騰黨與凶熖不可嚮邇而公獨當之逢原麄
暴恃有奥援所至兇横其在池陽㡬至軍變為緫領鄭湜所
彂按其偏禆　上命樞臣鐫戒方待罪間自副統制升都統
公又論之源供職自如而詞命不行終不得俸逢原先𬒳宣
劄巳自書䘖而公於二者執奏再三終不奉　詔以至乞身
而去公去未㡬而　内禪子仁訖不得節鉞源亦罷去逢原
以病廢惟此三事無敢嬰其鋒者公神色不動来則繳奏旁
觀者為之寒心而外間罕知之者鑰與公同生於丁巳少我
九日自分教東嘉為布衣交義兼師友後雖一同朝蹟而情
義日篤一旦同在西掖同攝北門相與如弟昆然至於同寅
恊恭尤非他人之比　藝祖東嚮宗廟大典集議至再始正
百年之禮而䑓諌有異論鑰極論之丞相趙公宣　㫖鑰又
執不可公從旁力賛其决而事遂定謝知閤淵以　太母之
弟有　㫖請給等依祿格全支公已書行而鑰駮之再　命
特與書行公上奏先具鑰之駮章且曰樓鑰駮章委是允當
始知臣失於點檢不及論奏若更書行臣有三罪一則迎合
聖意不敢執奏二則衝改　揮使有司無所馮守三則耻
過遂非無見善則迁之義欲望追寢　御筆仍正臣鹵莽之
罪其事遂巳嗚呼孰有負重名於時致身至此而服義引慝
同濟公議如公者乎汲引人才如恐不及在湖南應　詔薦
宋文仲吴獵蔣礪楊炤在　朝則薦朱熹葉適吴仁傑王明
清修史苟知其賢不復以私嫌為忌其他成就延譽使就聲
名者不知其㡬也博極羣書而於春秋左氏尤䆒極聖人制
作之本意左氏翼經之深㫖著春秋後傳左氏章指二書蓋
經止獲麟孔子卒傳止韓魏反而䘮之之後殆未有此書也
願見不可得則曰此吾身後之書近既得之誦讀不巳不揣
而為之序其門人遂以銘為請鑰欲述公行事或恐有觸忌
之嫌自以投閒十有三年已挂衣冠視䕃㡬何知公為最詳
若畏避而沒其實豈不負吾亡友㑹稿未集而病深恐溘先
朝露不䆒此志小愈遂扶憊而畢之公風度髙逺動輙過人
詩律之精深字畫之遒媚登覽髙致吟諷低昻親之則使人
意消王謝韻度尚可想也方　主上在宫邸時寮寀以詩為
夀惟翊善黄公與公之詩皆有諷諌　上為置酒各親書所
上詩謝之公後嘗奏知以　御札登諸石而䟦其下以其藁
示鑰未及刻而公歸訪求此藁不可復得猶記其略云季札
觀樂歌頌而曰哀而不愁太史公讀虞書至於君臣相敕維
是㡬安未嘗不流涕也成王作頌推已懲艾可不謂戰戰恐
惧善守善終哉蓋頌者不專於羙盛徳之形容皆敕戒之
義秦斯以来此義殆絶鑰讀之為之感咽嗚呼此又先儒之
所未彂也銘曰
　　温居瀛壖　儒學之淵　間氣所鍾　挺生斯賢
　　向舒金玉　游夏淵源　羣書博極　本末貫穿
　　退然布衣　名震八埏　晚登周行　帝席為前
　　典刑其存　訓詞是專　王邸螭陛　史館經筵
　　獨當雷霆　力欲囬天　經世澤民　齎志終焉
　　天之生才　夫豈偶然　儲神毓秀　其必有年
　　䆠匪不逹　受才則全　道之不行　頼有遺編
　　後有百載　復見儒先　哀哉止齋　見此銘鐫
　宋故寳謨閣待制致仕贈通議大夫陳公行狀
公諱傳良字君舉姓陳氏其先自閩徙温州瑞安縣之㠶逰
鄉至公八世矣曽祖靖祖邦皆有隱徳考彬深於易學潔行
自晦鄉里稱為長者以公貴累贈朝請大夫妣徐氏贈令人
公英邁不羣疆學篤志其為文出人意表自成一家人相與
傳誦歲從㳺者常數百人宗正少卿鄭公伯熊大理正薛公
季宣皆以經學行義聞于天下公每見二公必孜孜求益脩
弟子之禮一日與薛公語恍然若有所失乃獨潜心易論語
二書求古聖賢所以窮理盡性之要近思深探弗造其極致
弗措也既而薛公客晋陵公徃從之薛公與公語合喜甚益
相與考論三代秦漢以還興亡否泰之故與禮樂刑政損益
同異之際蓋於書無所不觀亦無所不講經年而後别去還
過都城始識侍講張公栻著作郎吕公祖謙數請間扣以為
學大指互相彂明二公亦喜得友恨見公之晚是歲乾道六
年也其秋入太學國子祭酒芮公曄雅聞公名親訪公于所
隷齋見其二子且即以公為學諭俾為諸生講說經義公以
非故事固辭芮公不可公遂謁吿去從容天台鴈蕩間益䆒
其學越二年禮部以名聞　孝宗方銳志治功慨然慕唐太
宗之為人於是臨軒以太宗事䇿新進士公對言　陛下有
無我之量而累於自喜有知人之明而累於自恃是以十有
一年于兹而治績未進於古下情猶鬰公論猶沮士大夫猶
有懐不敢盡且以太宗求諌崇儒等事反復規諷其言深婉
切至有司竒之将請寘第一或議不合猶在甲科當是時公
名震天下其文流入夷貊授迪功郎泰州州學教授未赴參
知政事龔公茂良為　孝宗稱公之材特除太學録　車駕
幸學改承奉郎居歲餘力求外𥙷吕公方在三館謂公曰盍
少留公曰出䖏之義不敢不謹其始也添差通判福建丞相
梁公克家領帥事委成于公公為之畫凢一路若郡所當興
廢及訟獄之曲直一裁以義無所囬屈疆禦者不得售其私
始忌且怨州人有方在諌省者論公罷之居二年主管台州
崇道觀又二年差知桂楊軍又三年乃之官居閒既乆日覃
思於六經将有所述以開後學一室蕭然與士友終日澹如
也治桂楊首為教條戒其吏以徙善逺罪諭其民以孝弟婣
睦人感公徳意不嚴而化蠲民宿負及縣月輸之未入者凢
廩藏受輸以例取嬴者悉裁之明條目簡文移縣得逹情於
郡而吏無所容姦郡計自𥙿歲小旱預出錢糴于旁郡置數
塲以糶糶巳復糴循環不乏又聴民以薪易官粟或就役于
官食其力民無飢者連帥潘公畤以緡錢五千助糴公益以
郡錢立式貸之約歲登償及期不復索　光宗受禪除提舉
湖南常平茶塩去郡老稚遮送不絶明年就除轉運判官湖
湘民無子孫者率以異姓為後吏利其貲輙沒入之公曰使
人絶祀非政也况養遺棄固有法存其後者㡬二千家潭州
常平粟且四十萬而全永道等州數絶少無以備歉歲公曰
移多益寡使者職也既掌漕猶攝庾事乃令諸州各留歲運
粟以益常平以潭之常平代其輸郡告乏者减其送漕司之
錢民輸折苗錢重為損其直潭州櫧州市酒課歲嘗至緡錢
二十萬遂以配于民為額公攝州事按舊籍頓减之民得少
紓改提點浙西刑獄過闕留為吏部員外郎論對奏言　藝
祖皇帝垂𥙿後人專以愛惜民力為本熈寜以来用事者始
取　藝祖約束一切紛更之諸路上供歲額増於祥符一培
崇寜重修上供格頒之天下率増至十數倍其他雜歛則熈
寜以常平寛剰禁軍闕額之類今項封樁而無額上供起於
元豐經制起於宣和緫制月樁起於紹興皆迄今為額折帛
和買之類又不與焉茶引盡歸於都茶塲塩鈔盡歸於榷貨
務秋苗斛斗十八九歸於綱運州縣無以供則豪奪於民民
困極矣方今之患何但夷狄蓋天命之永不永在民力之寛
不寛耳豈不甚可畏哉　陛下宜以救民窮為巳任推行
藝祖未泯之澤以為萬世無疆之休且言今天下之力竭於
養兵而莫甚於江上之軍都統司謂之御前軍馬雖朝廷不
得知緫領所謂之大軍錢糧雖版曹不得與於是中外之勢
分而事權不一施行不專雖欲寛民其道無繇誠使都統司
之兵與向者在制置司無異緫領所之財與向者在轉運司
無異則中外為一軆中外一軆則寛民力可得而議矣　上
從容嘉納謂公曰朕思見卿乆矣卿學問深醇著書必多可
悉以進也遂遷秘書少監公進周禮說以格君心正朝綱均
國勢爲目目各四篇兼實錄院檢討官選兼　皇子嘉王府
賛讀公以爲王者之學經世爲重　祖宗成憲尤當先知
乃纂次　建隆以来行事之要爲　王講誦大指每至立
國規摹必歴叙　累朝因革利害附見其下本末粲然如示
諸掌紹熈三年十二月擢起居舍人四年正月兼權中書舍
人先是　上少不豫群臣奏請或弗時决公言一國之勢譬
如一身少有壅底便生疾恙若今日遷延某事明日阻節某
人人心益玩主勢益䡖設有姦憸乗時爲利則中外之情不
接威福之柄可移雖是擅傳㫖揮将亦無從覺察陛下何
不務自寛大以怡精神出則從順動之宜居則享燕聞之福
而乃徒速無故之謗且貽萬一之憂哉又言人主不自疆則
䜛間迎合之訃得以乗之因其厭省覽也則有以好名之說
中傷忠讜因其憚改作也則有以生事之說沮壊事功凢若
此皆䜛間也因其近聲色也則有以勿問外人之說固結宫
禁因其樂燕飲也則有以勿親小事之說竊弄威福凢若此
皆迎合也䜛間之計中則君子日踈迎合之計中則小人日
親而其極至於天變不告邉警不聞如是而天下不多事者
未之有也給事中兼　嘉王府翊善黄公裳以封還除目改
兵部侍郎公言給舍封駮是謂官守若以為是則當聴從若
以為非則當罷黜今隂廢其言而陽遷其官是非不明賞罰
倒置不謂清時有此過舉乞令裳依舊供職以釋在廷之疑
池州副都統制率逢原就除都統制公言逢原專横掊尅士
伍咸怨淮西緫領鄭湜姑按其偏将以警之逢原懼而自劾
方詔放罪不應信宿之間遽有遷擢　詔依巳降旨揮公復
􁁂論之陳源除入内内侍省押班給事中駮之不可以書讀
矣公言源僣侈專横得罪　髙宗投竄逺方籍入家産及許
逐便以来間有㤙命則臣僚相繼論奏悉蒙開納今瑣闥迫
於天威黽俛書讀臣必不敢奉　詔草詞　内批張子仁除
節度使公言留正輔相𥘉政于今五年待罪郊外而去留未
决趙雄以前宰相起帥江西抱病告終而恤典不及西陲擁
兵十萬吴珽物故擇代不可不謹恤終不可不至而屏去申
奏以為失實當此時也乃遽獨加㤙於勲舊之家輕重不倫
先後失序臣深為聖明惜之　詔子仁係勲臣子可與書行
公又言報荅舊勞孰與輔𥘉政者之為親矜憐後裔孰與專
帥閫者之為重　陛下儻下察末議少霽威嚴天意豁然群
疑冰釋事関廊廟則立賜施行憂在疆埸則亟湏䖏置庻㡬
國家尊榮朝野欣豫奏雖不報然陳源竟不命詞張子仁亦不
果授越是歲十二月遷起居郎公言　陛下覆護臣子容忍
不棄而不務明其去就之誼比有以䑓官察宰屬者矣　陛
下皆出之俄而並召並用為卿将孰是孰非耶有以後省駮
從班者矣　陛下為罷給事中巳而並除職名一去為郡一
為王府官然則是俱有罪耳有以諌官䟽大臣者矣　陛下
欲並用之大臣乞去不得請諌官乞去又不得請然則是俱
賢耳至如臣不度踈賤論奏内侍不當為知省官　陛下雖
納臣之章不行詞不賦祿而其人至今出入禁闥與見任無
異則是中書後省與黄門相持不决尤所未喻碩　陛下明
人臣去就之誼自不肖臣始時　上疾猶未平重華之朝稍
闕大臣而下交進更諌公自以受知最深每入對必以父子
天性及古今禍福安危之際委曲開陳期以感悟　上心
上亦為之動及　孝宗有疾公踰旬三請對以為兩年以来
以不過宫諌者多矣　陛下間或聴之亦無過勉疆一出臣
獨私念　陛下特誤有所疑積憂成疾以至于此每於　陛
下心事之間反覆開明至於深入切中　陛下爲臣傾倒一
無隱情然而今日確許明日中變以誤爲實而開無端之釁
以疑爲信而成不療之疾是　陛下自貽禍也公敷奏剴切
上未能聴因面乞納祿不許最後復言今天下本無事而
陛下以憂疑失人心若聖意釋然則群情自觧轉禍爲福不
過反掌之間臣言不足聴當永辭闕庭是以復論人心可畏
之說碩　陛下亟圖之是日公論諌益切度　上意弗囬乃
上致仕之奏　上曰甚好甚好公退則申尚書省自免而歸
改祕閣修撰復兼　嘉王府賛讀公辭不拜　今上受内禪
三日　詔公歸班又四日除中書舍人公三辭而後受未至
命兼　侍講時方博延名徳之士進諸朝廷知潬州朱公熹
召為煥章閣待制侍經筵與公同日造朝班行相慶公入見
首言　陛下嗣守丕圖宜上稽　孝宗明㫁緫攬之政兼軆
上皇隆寛不自用之羙參酌　兩朝治軆擇其為天下後世
便者兼行之　詔知閣門事謝淵係　皇太后親弟特給全
俸今同知樞宻院事樓公鑰時為給事中封還錄黄公言樓
鑰所駮允當望追寢前命臣失於論奏乞正鹵莽之罪因言
陛下臨御未乆每事當遵守法度近因臣下妄有陳乞徃徃
直降　内批或與差遣或添請給人從深恐自此浸開倖
門願　陛下念付託之重加兢惧之誠凢宫禁謮求㫁勿
垂聴兼直學士院㑹有　詔朱熹與在外宮觀公請對将陳
其不可　詔俟别日宣引公連䟽言朱熹三朝故老難進易
退欣慕聖明幡然一出天下相賀以為得人則進退之間豈
宜容易　内批之下舉朝失色臣不敢書行後四日　詔朱
熹進寳文閣待制與郡未㡬以公兼實錄院同修撰公以史
事宜有專官再辭不許阜陵復土　上始自　重華宫入居
大内公首請増置諌貟收用恬退之士詔問民間疾苦　上
雅敬公每對必虛巳以聴始上在潜邸寮寀因誕日以詩為
夀公與翊善黄公詩皆以開導徳性冀有所規益　上感二
公意各親書其詩謝之於是　上屢趣公為䟦語刋石同進
者以　上眷公厚始多忌之知閣門事韓侂胄浸竊威福倚
言路以排斥忠正有上章詆公者　詔提舉江州太平興國
宫慶元二年夏言者復交章詆公　詔降三官罷宫觀公屏
居杜門一意韜晦榜所居室曰止齋日徜徉其間賔至則相
與講論經史亹亹不厭故舊之在朝者或因人問公起居公
皇恐遜謝而巳嘉泰二年正月　詔復元官提舉江州太平
興國宮三年起知泉州公以疾力辭許之授集英殿修撰疾
益侵請謝事授寳謨閣待制以其年十有一月丙子卒于家
屬纊酌酒與兄訣凝然而逝年止六十有七積階至朝議大
夫爵永嘉縣男訃聞贈通議大夫娶張氏主管禮兵部架閣
文字孝愷之女封令人以婦徳称先公八年卒子男一人師
轍承務郎新監臨安府塩官縣買納塩塲師朴承務郎女七
人長適迪功郎新光化軍司理參軍潘子順先卒次適從政
郎福州連江縣丞薛師雍次適迪功郎新䖏州儒學教授林
子熈次適迪功郎新福州連江縣尉徐冲次適進士張紹次
適進士張疇次未行孫女一人𨳩禧元年三月庚寅師轍等
奉公之䘮合葬于所居前山令人之兆公剛毅洞逹寛博樂
易其為學先於致知充以涵養黙識自得不可企及而篤於
躬行周於人情事物兼博約貫精粗不倚于一偏與同志論
學必以兢業為先蓋其所自用功䖏也事兄恭謹終老不懈
自奉清約閨門肅然其接人委曲周盡人人得其歡心汲引
後進如恐不及小善曲藝奨予無倦士多不逺數千里樂從
公逰公随其所長誘掖磨琢以成其材在湘中奉詔薦湖廣
之士以今四川安撫制置使吴公獵為稱首其他如宋文仲
楊炤蔣礪皆一時之選及在後省丞相留公正知樞宻院事
胡公晉臣數訪人物公為言某人有徳某人有材冝兼收而
器使之毋有所偏廢二公以公言多所引用公未嘗以語人
也公早有重名􁀬疾者衆徃徃為謗語以中傷公故當
孝宗有為之時　主上碩治之始而不得少安於朝退而家
食者前後且二十年比　上念公起鎮名藩天下期以復用
而公巳病篤矣卒之日室無餘貲田不過二頃其葬也資友
朋之􁎚以集事然後誘沮公者始皆愧服公在三山閱故府
所藏　累朝詔條凢財賦源流　國史所不盡載者考之悉
得其要領常以為　祖宗徳澤深厚而後来有司乗時易令
取民之數乃過於前代宜有以變而通之故一見　光宗首
陳其要及轉對則乞議免役錢進故事則乞除身丁錢至
上𥘉親政則又乞出内帑助版曹經費少寛催理以紓民力
然皆言之而未及用天下不少𬒳其澤也公既沒之四年
上誅韓侂胄盡黜其黨一時故老為侂胄所排斥者收用略
盡使公尚在得復見　上以素所考論次第條奏見於施行
其所補豈有淺淺哉公有毛氏詩觧詁二十卷周禮說三卷
春秋後傳十五卷左氏章指三十卷讀書譜一卷建隆編一卷
制誥集五卷文集三十卷公深於春秋其於王覇尊卑華夷消
長之際及亂臣賊子之所由来發明獨至又以為左氏最有功
於經能存其所不書以實其所書故作章指以明筆削之義
樓鑰為之序曰自有春秋以来蓋未有此書也平生篤於學
易嘗爲之說而未及就㓜學未冠從公逰朝夕侍側者且十
年公愛而教之勉以前輩學業㓜學雖不敏然佩公之訓不
敢自棄每視公以爲出䖏知公獨詳敢狀其言行之大略以
上於太史氏謹狀
嘉定元年十一月日學生朝議大夫試尚書吏部侍郎兼侍
　講兼直學士院蔡㓜學狀
宋故通議大夫寳謨閣待制陳公墓誌銘龍泉葉適撰
公姓陳氏諱傳良字君舉温州瑞安人𥘉講城南茶院時諸
老先生傳科舉舊學摩蕩鼓舞受教者無異辭公未三十心
思挺出陳編宿說披剥潰敗竒意芽甲新語懋長士蘇醒起
立駭未曾有皆相號召雷動從之雖縻他師亦籍名陳氏由
是其文擅於當世公不自喜悉謝去獨崇敬鄭景望薛士龍
師友事之入太學則張欽夫吕伯恭相視遇兄弟也四方受
業愈衆乾道八年䇿進士殿臚定公對第一奏入不果用教
授泰州　朝廷難以銓法持之遂除太學錄将召試館職復
不果使告公将以為編修官公辭焉通判福州右正言黄洽
引王安石事劾公罷主管崇道觀知桂陽軍或言知名士廢
不用凢三十三人公為其首執政病之稍遷提舉湖南常平
茶塩轉運判官浙西提刑吏部員外郎去　朝十四年至是
而歸鬚髪無黒者都人聚觀嗟歎號老陳郎中　光宗逆勞
曰卿昔安在　朕思見乆矣其以所著書示　朕遷祕書少
監兼實録院編修官皇子賛讀歴起居郎舍人兼中書舍人
㑹　上疾不能覲　重華公隂諷顯諌危論婉說因乞致仕
岀殿不返舍改祕閣修撰復兼賛讀不至　今上即位除中
書舍人侍講同實錄院修撰直學士院　御史中丞謝深甫
論公言不顧行提舉興國宫居二年察官交䟽削秩罷時慶
元二年也嘉㤗三年始復官再為興國宫知泉州辤授集英
殿修撰待制寳謨閣三年十一月丙子卒開禧元年三月庚
寅葬于㠶逰鄉湗村前山距家巷語可逹也夫人張氏封令
人子師轍師朴師朴承務郎師轍新監塩官買納塲潘子順
薛師雍林子熈徐冲皆婿也既仕未仕者張紹張疇未嫁者
一女孫女二人公之從鄭薛也以克巳兢畏為主敬徳集義
於張公盡心焉至古人經制三代治法又與薛公反復論之而
吕公為言　本朝文獻相承所以垂世立國者然後學之本
末内外備矣公猶不巳年經月緯晝驗夜索詢世舊繙吏牘
蒐㫁簡采異聞一事一物必稽於極而後止千載之上珠貫而
絲組之若目見而身折旋其間吕公以為其長不獨在文字
也公既實究治軆故常本原　祖　宗徳意欲减重征捐末
利還之於民省兵薄刑期於富厚而稍修取士法養其義理
㢘耻爲人才地以待上用其於君徳内治則欲内朝外廷爲
人主一軆群臣庻民並詢迭諌而無壅塞不通之情凢成周之
所以爲盛皆可以行於今世視昔人之致其君非止以氣力
負荷之華藻潤色之而巳也嗚呼其操術精而致用逺弥綸
之義弘矣蓋魯有臧文仲鄭有子産齊有晏嬰晉有叔向四
人者當周之末造能新羙舊學而和齊用之尊奉前聞而斟
酌行之不嗇於古不狃於今是能輔當時而傳後世此春秋
名世之士孔子之所賢者也今公亦考元祐慶暦上極建隆
以逹于紹興之後将􁆽理弦續起廢疾解倒懸而燠休之使
公而得盡其用則未知於四人者孰先後也始公以盛名天
下歸重意其将有爲矣其錄太學也議科舉敝法頗􁃴括之
而已然而拘於常而習於故者以爲異矣其倅福州也平一
府曲直使不得隱而巳然而畏其明而苦其决者以爲專矣
流言轉易應和喧然而公之道不得行矣　孝宗嘗於禁中
從容讀公所論著　光宗嘗因直前獨對許公且大用及
今上御極有講堂之舊招来𥘉載有咨謀之羙然而䜛之慘
者奪其眷忌之巧者蔽其知而公之身竟以斥矣如彼四人
者使其君臣之際上下之交不遂靡然為時所向而謗譽雜
於朝市疑信異其始終則夫功烈之成就曽不能萬一而况
其有大於四人者乎此余所以歎其開物之易而周身之難
成名之厚而收功之薄也悲夫公葬四年吏部侍郎蔡行之
始狀其行於太史行之從公蚤載之詳余亦陪公逰四十年
教余勤矣故掲其平生大指刻於墓上以記余之哀思而行
之巳載者不復述也銘曰
　嗚呼陳公未壮而興群士驚奔来師来承三代統紀漢唐
　制度百世雖逺一二以數事研於終徳復於𥘉彂為辭華
　乃學之餘内聖外王本末鴻纖春秋四人孔子所嚴建隆
　之元實為下武斟酌損益可繼堯禹天欲平治必待其才
　生之甚難莫我肯培名胡忌髙實奚惡富裂棄文錦縫彼
　敗素寄印如纍其䜛云云擁書如林其樂欣欣有橘之菔
　有􁰕之芬有挐其舟音逺不聞我瞻湗村泚矣南塘二物
　則存公乎在亡
止齋先生文集附録卷之五十二
止齋先生文集附錄卷
　　　民論
天下之事有可畏之勢者易圖而無可畏之形者難見也易
圖者亦易應難見者必難支故明智之君不畏夫方張之敵
國而深畏夫未見其隙之民心盖民心之揺撡於敵國之變
其變之遲者其禍大而患在於内者必不可以復為也古者
有畏民之君是以無可畏之民後之人君狃於民之不足畏
而民之大可畏者始見於天下嗟夫民而至於見其可畏其
亦無及也夫秦之先盖七國也自孝公至於莊襄亟耕力戰
荐食諸侯之境歴七世而并於始皇之手吁亦艱矣始皇唯
知天下之難合而其患在六國也故危其社稷裂其土地而
守置之以絶内争之釁中國不足慮而所以為吾憂者猶有
四夷也於是郡桂林城磧石頸繫百粤而郤匈奴於千里之
外始皇之心自以天下舉無可虞足以安意肆志拱視於崤
凾之上而海内晏然者萬葉矣而不知夫天下之大可畏者
伏於大澤之卒隠於鉅鹿之盗而其睥睨覘覷者巳滿於山
之西江之東也一呼而起氓隷雲合雖邯鄲百萬之師建瓴
而下而全関之地巳稅駕於㶚上之劉季矣嗚呼秦以七世
而亡六國而六國之民以㡬月而亡秦以秦之強不能當民
之弱天下真可畏者果安在乎人君不得巳而用其民以從
事於敵國可不懼哉
　　　舟說
吾子知舟之所以致逺乎凢治大舟其檣以負䑺欲其屹乎
其不撓也其䑺以彍風欲其騖乎而不靡也其柁以轄乎軸
欲其壮以殿奔也其磴以柅乎艫欲其堅以鎮浮也其維以
縻欲其固而莫之脫也其櫂若篙以櫂欲其勁而莫之折也
其篷以却雨欲其績宻而厚也其䒁以捍濤欲其端方以宰
也而又樓焉以逹逺戈焉以禦害則以航于川以實萬斛肆
千里行遭匯洑枟亂石晝晦㝠大颺掀而無虞不然而斬杙
以檣之裂席以䑺之續綆以維之折竹以篙之編蒲以篷之
冐而航焉以幸一濟之不覆則溺嗚呼君子者濟乎世之舟
也而溺乎其器以空中之質冐焉而求速能不覆且溺邪今
吾子之舟其才良而文其器厚而深吾所望乎致逺者也雖
然其所待者闕如也吾子而能豐其所中而不倚為檣大其
所受可則舒否則翕也為䑺截乎其所守徑乎其所趍為柁
正於動引而不彂為磴某人宜師某人宜友擇而附麗焉為
維勇而不懈乎進為櫂若篙謹重以屏其患焉為蓬峻整以
逺其海焉為䒁則吾始無虞於子不然其以致逺也殆也哉
吾聞子試于學驟先諸先登吾固憂其挾少年之弱噐以其
空中而幸然於一濟冐焉而遂求速也詩不云乎譬彼舟流
不知所屇心之憂矣不遑假寐以吾子學夫詩也於是乎贈舟
說
　　　責盗蘭說
予寓梓溪一夕友人以園隅蘭芳告予徃視之愛其羙而憫
其不知於人也遂出置于庭数日香無聞欲去而猶遲之既
卒以不香遂目之曰盗蘭而語之曰吾聞䑕有似豹大小異
形吾得以辯其爲䑕鳥有似鳳赤𬗋相間吾得以辯其爲鶩
石雖似玉疵而不醇吾固知其爲瑉草雖似苗秀而不實吾
固知其爲莠彼固有近似吾惑之今汝蘭其形蘭其色花簮
焉而癯葉修焉而特吾乃薙茹藘剪荆棘出汝於散地置汝
於坐側汝乃假蘭之名乏蘭之徳蕕如其臭苕如其賊吾方
汝竊其近似以自欺深其偽而難測者也向使漢宫舎汝何
以對乃辟楚人舎汝何以祛乃祥鄭君失汝何取乎七穆之
端屈原去汝何誇乎九畹之芳然則汝之盗蘭而(不/香)亦何異
人之盗儒而實亡吾試言汝以證夫人陽短石顯盗吾公也
隂附王鳳盗吾直也釣名布𬒳盗吾儉也伏死諌墀盗吾忠
也託經以媚婦盗吾學也口聖賢而行市人盗吾誠也是皆
君子近之而不知讒人主俯之而不覺其姦此社禝所以危
覆忠良所以凋殘吾今可置汝於中庭是君可置斯人於百
官也吾故効魯司㓂誅少正卯之義戒鄭窹生去叔叚之難
亟命除汝汝其何安蘭曰伏辜願屏園樊
　　　戒河豚賦
余叔氏食河豚以死余甚悲其能殺人吾邦人嗜之尤切他
魚余甞恠問焉曰以其柔滑且甘也嗚呼天下之以柔且甘
殺人者不有大於河豚者哉遂賦之
物固有害人兮人之勝者智也牛能觸吾為之絡馬䏻蹄吾
為之㗸且轡也烏喙之毒用之藥以治也虎豹搏且噬也機
與穽足以俻也蛟蜄可駈兮蛇虺蚖蜥可避也雖其質禍賊
兮名彰莫余偽也是故防之疑兮待之懼也吁河豚柔滑其
肌兮旨厥味也孰魚匪羞兮而柔以甘人同嗜也曽謂其斃
人亟兮孽肝膽慘腸胃也人雖疑致死兮饋者弗忌也吁嗟
乎物之害人兮不在乎真可畏也凢蓄羙以誘人兮盖中人
之所利也余誠恱而㗖兮彼則隂以其恚也减殘忍以為仁
兮文嫵媚忌也甘我以言兮䑕伺而狐覷也笑怡怡吾蠆兮
弱婉婉㓕人之氣也富貴懐安吾鴆兮幣帛饔牢吾餌也吁
嗟乎愛者禍府兮所玩以易也兵莫慘於貪兮干戈伏於不
意也晋㓕虞以璧馬兮啇君以好囚魏也莽詐忠以盗漢兮
武賊飬以媚也眇河豚其弗戒兮欺天下者曰得志也吁嗟
乎若子豢安兮擲天下於一試也
　　　文章䇿
三代無文人六經無文法非無文人也不以文論人也非無
文法也不以文爲法也是故文非古人所急也古者道徳同
而風俗一天下未甞惟文之尚也學校進士無文教也鄉黨
選士無文科也朝廷爵士無文品也士之有文皆􁁃飬之素
而談笑之發蹈履之熟而議論之及非有意也是故雖其所
出而非其所爲雖其所有而非其所知文之在天下郁郁矣
昔者甞疑夫子於詩之三百篇断之一辭則曰思無邪夫易
也書也春秋禮樂也皆其無邪思也而聖人獨及夫詩盖思
而得之聖人謂是以爲天下之文也出於數人之手非一人
也出於數十國之風非一國也出於數百載之間非一世也
或出小夫賤隷非止於學士大夫也或出於暴政虐世非止
於寛時暇日也而其辭其義粹焉一軌上之化深下之化厚
固如此也嗚呼道盛則文俱盛文盛則道始衰矣射䇿之晁
錯不如木強之申屠談經之公孫不如戇愚之汲黯自漢以
来甚矣文之日勝而士之俗日漓人才之日乏而國家之日
不理也華藻之厚而忠信之薄也詞辯之工而事業之陋也
學問之該而噐識之淺也吾不意夫文之為天下患如此也
漢之文楊雄其尤羙新之作庸人耻之唐之文韓愈其尤䛕
墓之誚在當時固不免嗚呼他何望哉愚方惟是自獻而先
生辱問焉故愚不敢道其末而願聞其本惟先生賜之
　　　守令䇿
古之天下無冗官亦無窮人無倖法亦無怨吏夫官不濫則
人無滯歎法不屈則吏無滿心勢亦然也而官若是其甚簡
也敷奏賔興又若彼其衆也法若是其嚴也黜陟用廢又若
彼其果也以甚簡之官待人才之衆以甚嚴之法行賞罰之
果而人無滯歎吏無不滿之心何也上之人無愧則下之人
無憾也用者必公則未獲者不敢議也顯者必賢則継者不
敢覬也内之者非所昵則所外者不敢浮也逺之者非所怨
則所邇者不敢偷也是舉天下之官皆可以用人抱關擊拆
府史胥吏士不耻爲也甞觀周公立政之書論文武得人之
盛而至於夷㣲盧之烝三毫阪之尹皆有常之士而其選無
異於三宅彼皆逺方也皆卑職也逺方非要地卑職非膴仕
而天下之羙材居之宜亦有所不安焉而莫之問者何也有
君如文武非棄才之主有臣如周公非蔽賢之相則逺之非
踈之卑之非薄之也且夫周公大聖也天下所共知也而諸
侯無伯則出爲東伯六卿無宰俯爲冢宰畢公大賢也亦天
下所共知也而周公不没則未得以爲伯則未得以爲監啇
聖如周公而下闕人也則降而為之不以為辱賢如畢公而
上有人焉則淹而留之不以為恨天下之不聖於周公不賢
於畢公者又何擇也愚故謂今日難於久任非誠難於久任
也難於外任非誠難於外任也以古之官視今之官則今冗
也以古之法視今之法則今倖也以其甚冗猶苦其不足以
其甚倖猶苦其不平無他下有所要者上有所畏也用者未
必公人固不恬扵退也顯者未必賢人固不屑於小也内之
者或所昵人斯競於求也逺之者或所怨人斯難於去也夫
如是則盡今之官應今之人廢今之法娱今之吏天下日愈
嗷嗷矣嗚呼天下非怨吏之可畏也今日遷某守明日易某
令其擾則妨民其費則傷民其無意於留而茍簡於治則弊
民其自以為亟遷而求足其欲則又困民故夫吏之便民之
病也有便民之法而又有不便吏之憂愚所不敢知也故凢
執事之三䇿愚不暇憂而所深憂者上有所畏則下有所要
也
　　　收民心䇿
漢文之仁不在復租而見於復租周官之仁不在荒政而見
於荒政武王之仁不在散財發粟而見於散財發粟聖人之
仁其積之有源其發之有機其所以厚天下無窮而見於䘏
天下者特其有限者也天下之人不以其有限之施而致不
足之望而常以是信其無所不愛之心而懐不盡之感者盖
於其所發占所積聖人之心始形見乎此夫媒人而盛譽之
人不以為喜役人而強飯之人不以為徳何也媒之而譽之
吾固有所私也役之而飯之吾固有所利也故夫一譽之及
必謝者必其無所私之之𥘉一飯之施必謝者必其無所利
之之素聖人之仁形見之日而天下吾戴者非其形見之日
也其心無所事於形見之末而所召之速則形見其機也昔
甞恠宣王咎已之急辭罪歲之觖望夫咎巳之急辭生於自
治之不足罪歲之觖望則又窮焉而尤天也而中興之雅實
先是詩序詩者頋以為中興之根本何也彼其心未有係天
下之心也宣王之機所藏者甚㣲而澤之及人者尚自淺也
藏乎中者甚㣲非力乆則未易以著而澤之所及猶淺則亦
難乎遽孚雲漢之旱宣王之惻怛忠愛一旦而大彰彰焉天
下以是為文武成康之心也車攻未作復古之業就矣不然
遇災而懼漢唐人主如此者緫緫也彼其令下而民玩而此
則速中興之功未可以言語及也人皆曰雲漢之旱中興之
福也無雲漢宣王之仁不加損有雲漢宣王之仁亦不加益
而中興之機也是詩也故甞為之說曰啇非興於觧網而實
興於觧網周非興於扇暍而實興於扇暍宣王非興於遇災
而實興於遇災聖人之仁不外假以收天下而天下之歸心
則甞有俟也天地之徳非止於雨露而物則徳天地之雨露
父母之恩非止於乳哺而子則恩父母之乳哺也愚固爲今
日賀而爲吾君勉也方今版圖未盡復也
主上踐祚以来江浙之間飢饉荐臻水旱相仍固斯民病也
而聖心惻然勤䘏民隐下减租之詔遣振飢之使却免錢之
請又斯民幸也愚則以爲是宣王中興之機也甞讀孟子至
於鄒魯之閧有司死焉而莫之救孟子以爲是㐫年不發之
報而不可以尤民至梁惠王移粟於民勤矣而孟氏又以爲
非先王之政夫飢而勿恤穆公固有愧也飢而惠之惠王稱
無政何也天下之事安於莫之爲者非也迫而爲之而不反
其本者亦非也是故以梁之政視鄒之政梁若可喜以鄒之
治責梁之治梁之及民末矣愚故因鄒之失賀今日之所以
得以梁之所未至勉吾君大之
　　　章子林子名說
古人之名惟所遇焉斯取之矣非擇也啇而上迭以甲乙命
盖雜紊而無章至於周諱行而名始尊然曰顛曰夭非羙辭
也而取之以名春秋之世猶不厚乎名衞有石惡晋有戾
齊有陳逆楚有屈蕩周有史佚夫數辭者皆人之愧焉而至
不羙者也而取之以名展禽解孤若是者則有取乎物之賤
者以自名下漢晋士方以名相髙唐以来士無陋名名美而
人才日卑嗟夫專於其内而不張於其外急乎其外而不勵
乎其内古今人之異也宜哉吾友章子林子皆恥夫擇名之
不詳而請更於予予何吝於名哉而二子之請甚矣其非
古人之意也名不若人汲汲乎求治之心不若人姑徐徐而
巳耳盍亦反其本乎雖然二子以自治之請予又何可辭之
扵是名章子曰用中林子曰毅章子愿而固林子弱而浮以
其名之得㣲中乎心夫二子而由是焉反之斯名也其猶二
子之益友乎里名勝毋曽參不入彼里名豈是以凂吾孝哉
而君子亟去焉亦合内外之道也然則二子之請扵予予不
吝扵二子雖非古人之意是亦古人之意而已矣
　　　朱甥子臧名說
吾兄有朱甥者每遇予持尺𥿄拱而問名焉予曰爾何若名
之問也人能羙名名不能以羙人淑爾身雖陋爾名人不汝
議也爾身之不淑假而以丘軻自號焉天下莫之予矣是故
古之為名姑用是焉别稱道而巳矣賢否不問也爾何名之
問也雖然童子而知問名可嘉也凡人之善自一念而為也
故患莫大扵無識學莫强扵自興爾知重而名則必知重而
身矣噫是念足以為善矣吾故名汝曰子臧而猶未汝字越
　十年吾将汝考焉而不負吾名字汝未晚也
　附錄卷終
止齋先生文集後序
先生春秋後傳諸書　今參知政事樓
公既屬永嘉守施公栻刋寘郡齋矣惟
文集舊未成編盖俗所傳如城南集之
類皆㓜作先生每悔焉故叔逺所詮次
斷自梅潭丁亥以後抑先生意云爾而
裒捜衆録參别唯久至嘉定戊辰始就
緒又不揆輙陳述先生問學獨出之㫖
人所未及知者僭爲序文冠諸篇端樓
公復以屬郡守楊公簡續刋之楊謝不
能郡博士徐公鳳慨然曰是吾志也吾
起慕敬于茲久乃與前吏部侍郎蔡公
㓜學更加訂定即廩士羡緍　萬亟成
之扵是後學咸得觀先生全文而樓公
羙意始無憾焉徐公之賜厚矣徐公建
安人弱冠登進士第以親老不調者十
餘年初官永嘉搢紳逢掖稱賢無異詞
而又汲汲然惧儒先遺文之汨其傳而
無以私淑諸人也是真可為人師矣嘉
定癸酉三月門人承直郎新荆湖北路
轉運司幹辦公事曺叔逺謹再識于集
左
　　嘉定壬申郡文學徐
　　鳳鋟板于永嘉郡齋
