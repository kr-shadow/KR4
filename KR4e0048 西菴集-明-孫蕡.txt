#+TITLE: 西菴集-明-孫蕡
#+DATE: 2018-05-12 10:19:58
#+SOURCE: github.com/kanripo/KR4e0048 master e17076a1                
欽定四庫全書　　　　　集部六
　西菴集　　　　　　　　别集類五(明/)
　　提要
　　　　(臣/)等謹案西菴集九巻明孫蕡撰蕡字仲衍
　　　　廣東順徳人洪武三年舉於鄉旋登進士授
　　　　工部織染局使遷虹縣主簿召入為翰林院
　　　　典籍出為平原主簿坐累逮繫旋釋之起為
　　　　蘇州經歴復坐累戍遼東既而以嘗為藍玉
　　　　題畵坐玉黨論死是編前有黄佐葉春及所
　　　　撰蕡小傳稱蕡著述甚富自茲集外尚有通鑑
　　　　前編綱目孝經集善理學訓䝉和陶詩集古
　　　　律詩其孝經集善則宋濓為之序蕡殁諸書
　　　　散佚其詩文今行世者為其門人黎貞所編
　　　　然佐稱西菴集八巻而是編詩八巻文一巻
　　　　巻端題姑蘇葉初春選或初春另加釐訂歟
　　　　蕡當元季綺靡之餘其詩獨卓然有古格雖
　　　　神骨雋異不及髙啟而要非林鴻諸人所及
　　　　小説載書生見蘇軾侍姬朝雲之魂有集句
　　　　七言律詩十首七言絶句十五首今乃在此
　　　　集第八巻末葢蕡㳺戲之筆即黄佐傳中所
　　　　稱集古律詩一巻者是也黎貞乃綴於集末
　　　　又併其序載之遂似蕡真有遇鬼事者殆與
　　　　林鴻集末附載張紅橋詩同一無識矣乾隆
　　　　四十四年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　西菴集卷一
　　　　　　　　　　　　　明　孫蕡　撰
　　五言古
　　　雜詩(六首/)
飄風振長薄夕日澹無輝良人乆楚蜀今在沅水西别
時春花發秋葉忽已飛無由通精神夢寐長相隨欲寄
一尺書臨風乆徘徊㳺鱗没水曲征鴈杳雲涯哀猿常
對吟凍鳥亦並棲居然獨處廓坐使恩愛違何能一㑹
晤以慰悽惻懐
浮萍無根蒂泛泛江海間狂風簸巨浪漂泊何當還亦
似離家客長年去鄉關莽莽涉萬里迢迢度千山沈憂
損精魂逺道多苦顔無為歌此詞惻愴傷肺肝
大堤有㳺女盛服佩鳴璫冶容麗皎日錦綺華若英含
情采秋緑薄暮不盈筐問女何所思疊疊哀怨長夫君
乆離索杳邈江與湘寒涼入短褐波浪汎舟航芙蓉謝
初夕巖桂亦已芳渺渺燕北歸飛飛鴈南翔風飄流塵
起木落天雨霜俯視慚逰魚仰觀愧七襄此情君詎察
懐玉空自傷
燦燦園中樹灼灼枝上花朝迎雲間日暮逐東逝波秦
樓起荒煙鄭谷棲餘霞浮雲等霧露富貴焉足多
邊城亘長雲迢迢接沙漠時平宣威逺壮士從軍樂霜
風朝出獵錦斾明揮霍營田懸兩狼都䕶挂雙貉前矛
擁宛騎後勁吹羌角官勲四時轉征戰邊塵邈腐儒身
計疎中夜思奮躍何能投章甫從爾上麟閣
十月良家子從征上邊州明月照鏡匣北風吹馬頭少
年有竒志思欲分國憂誰能學李廣百戰不封侯
　　　南園
詩社良讌集南園清夜遊條風振絡組華月照鳴騶髙
軒敞茂樹飛甍落逺洲移筵對白水列燭散林鳩雅興
殊未央㫖酒詠思柔玉華星光燦錦綵雲氣浮麗景不
可虚衆賔起相酬長吟間劇飲楚舞雜齊謳陵陽杳仙
駕韓衆非我儔聊為徇時序娯樂㤀百憂
　　　南園夏日飲酬王趙二公子澄佐
郡城多暇日公子專幽尋招攜無俗士歡宴盡華簮臨
水釣逰魚凌風弋髙禽南園當盛夏灝氣滌煩襟澍雨
朝浥道流雲豁輕隂芙蕖被曲渚灌木秀髙林展席羅
長筵美酒對坐斟交交黄鳥弄聒聒𤣥蜩吟嵗時逓遷
斡賢聖皆銷沈於時不痛飲負此芳賞心
　　　溪山小隠
日出景更好流青入忩户木落葉上霜泉添夜來雨䇿
驢過石橋傍舟向沙渚遇此休禎期何須羨簮組
　　　道上作
髙林翳當道莽莽秋向深回風亂落木驕陽亦化霖我
行泥塗中凄厲入我襟白日晦平陸𤣥雲生夕隂歸鳥
静不飛暝猿長哀吟感此時景邁況将陽月臨不怨行
路難所嗟嵗駸尋悲鳴激楚奏思苦調南音鍾儀乆已
死誰復知此心
　　　期羅浮蕭鍊師不至
石室松桂秋涼風滌殘暑柴門敞空谷曠夕懐仙侣吹
笙乆不至鶴馭今何許朗月流清輝山中㡬延佇
　　　寄琪琳黄道士
雨絶天景佳前榮樹光緑遥憐採芝侣逺在春山曲琴
歌乆已斷酒賦何由續有約今夕同開樽掃茆屋
　　　崖山有感
崖山峙海門迺宋沈國所雙龍如九淵義士没遥浦妻
子驅先淪焚香亦何補我來弔忠魂但見浪花舞底用
璽發光凄其為懐古
　　　安期昇仙臺
神仙莫可稽欲弔蹤多漫惟有安期生遺臺粤山畔想
當避秦亂南還事冶鍛砂採芙蓉靈火煬電光爛丹成
遂輕舉跨鶴陟雲漢尚留如鳬舄世上作竒翫飛騰今
何之翹首起吁嘆
　　　夏日過蒲磵寺後二巖觀菖蒲
炎威鬰難攄況値日方永揮箑偕同袍逺詣山中静消
暑得清泉流来自巖頂循澗見石蒲瀰布水光映蝟毛
刺針鋩虎鬚簇錐穎婆娑濃靛敷翠色香挺挺傳是古
尭韭一覽心已領採餌可明目爍爍電光耿尤堪引夀
齡乆視閲遐景遂躡安期蹤雲路恣馳騁旋歸乗天風
浩然塵夢醒
　　　寄琪琳黄道士墨竹
漾漾大湖水娟娟文玉叢龍光起夕霧鳯羽生秋風氷
輪出寒峭瘦影篩玲瓏因之懐所思邈在蓬萊宫
　　　寄關大舉隠士
秋陽化為霖流潦漲平陸隂霾晦萬象嵗暮時運速居
者窘營為行者困馳逐晨興起慨歎旅懐傷局促飇風
振叢薄泥塗没車軸庭樹無全柯原草變餘緑静念窮
居士杳然蒼山麓短褐纔掩脛糗糒常不足從事屢失
㑹養髙動違俗空櫝隋侯珠誰明卞氏玉貧賤少知已
隠淪愧親族勵節希世賢君子善自朂
　　　西郊秋日
斗柄揭西晨杪秋天氣肅零落沾野草驚飇振林木西
疇農務成勤忙事刈穫嵗時樂豐稔膏澤遍穜稑思昔
逰京洛寒至未成服敝裘感季子知貧仰鮑叔哀樂如
流電撫已心已足無煩抱龜䇿更就詹尹卜
　　　南園懐李仲修
幽獨攄雅懐逍遥步南園繁卉耀陽徳嘉禾秀春暄時
暘燠土膏流澌漲逺川荃蘭揚朱英山樊炫文軒埀楊
列曲渚鳴鳥何關關展席芳醑陳開觴羣物妍顧瞻失
儔侣髙情寄所宣馳思望逺人迺在伊洛壖賢勞事㑹
計日昃不遑安聊復縱長吟引領希令言何能此㑹合
宴樂舒我顔
　　　贈從弟(三首/)
鴻鵠在陂澤立志恒不羣獨鶴唳九臯音響常逺聞令
器逢盛時豈将乆湮淪無為秉孤節甘與巢許鄰
青陽播林麓百卉生光妍如何空谷資尚爾霜霰纒守
節抱苦貞豈不幽且寒由来松栢性羞學桃李顔
荆山有良玉韞此璞石中玉人彫琢之始能成珪琮良
玉豈非寳亦在彫琢功願言保令譽黽勉光吾宗
　　　贈留隠士中美
商飇落庭木芳嵗倏已週感此流序易惻惻但懐愁念
我同志友不得偕宴逰一居玉堂署一在炎海陬王道
今清平有才賛鴻猷誰令抱孤志坐戀林與丘
　　　北上
京華文物盛東南紫氣浮祥雲開甲第春陽藹道周觀
國方振纓彈冠始鳴騶臯䕫預接武多士為我儔如何
舍此去北上賦逺逰揚帆渡淮水驅馬入青州青州非
故鄉鬱鬱乆難留西望太行巔南臨清濟流行行日已
逺役役安得休微官宦況薄旅邸芳嵗遒嚴風被草木
宻雪沾衣裘迢遥百越地杳邈炎海陬那能計歸日苦
道阻且脩
　　　别弟
離離原上草嵗晚霜霰滋與子為兄弟生世逢亂離飄
蕩各分散生死安得知樂土歎無食南州嘆無衣良時
幸休明天路開清夷翩翩兩鴻鵠振翼思奮飛一留故
山樹一望雲中涯東西各異勢顧影相徘徊逺道去茫
茫㑹合未有期吞聲念同氣淚落不敢揮他鄉儻言歸
庶慰遥相思
　　　别鄰
諺云骨肉逺不若鄰里親徃來旦夕念眷意一何勤願
言永相保不謂逺離分攜壺與挈榼送我衢路津含愁
向徃軸酌酒當霜晨戀戀疎者厚依依故情新去去歸
未期留家猶食貧有無通假借此道古所敦無為忘寄
托别語多苦辛
　　　别友
喔喔晨雞唱蕭蕭征鴈鳴行装戒徃僕逰子趣脩程嚴
風裂敝裘霜氣集冠纓亦知嵗聿暮奔走詎遑寧盻盻
依衢路㷀㷀别友生鶺鴒傍我飛楓樹送我行商歌慘
無歡飲酒催盡觥車輪倏已逺賔客如晨星離别固可
惜志在身與名相期各黽勉天路方清平
　　　别内
秋霜凋女蘿夕露沾兔絲依依兩夫婦貧賤生别離思
昔結縭日適際離亂時布衣纔掩脛糟糠不充饑性拙
命復窮偃蹇世所嗤賴子同甘苦孤貞常自持幸逢世
道平天路振羽儀歡愛未云竟殷勤方自兹執袂詎忍
分清涕流裳衣淹留日月促去去無歸期晨雞咿喔鳴
行李戒路岐僕從已嚴駕寧能更遲遲所嗟長辛苦不
為兒女悲遺語望鄰曲含酸望親知惻惻重惻惻此懐
當告誰
　　　代友贈别
金蘭結深契厚愛兄弟親歡娯暫相違一日勝九春如
何捨我去去逐衢路塵行役冒雪霰驅馳極宵晨寒雀
思集樹凍池念潜鱗物微尚有托君作嵗晚人嵗晚風
已寒蕭蕭吹車輪征袍敝不補野飯新亦陳别曲亂無
腔别酒醉失巡私情豈遽忍欲止知何因落日如銅鉦
逺山生紫雲君去意惻惻我留涕紛紛王度今清夷世
途無荆榛前期慎努力莫用懐苦辛
　　　代内贈别
惻惻重惻惻君為逺行客逺行無時還千山復萬山不
怨别離苦所嗟道路難鴻鴈集沙渚鳥雀棲山樊遑遑
欲何之竟嵗不得安昔為風中柳今若霜後蘭雪霰被
平野風沙侵苦顔苦顔日以凋去路日以遥妾今守空
閨嵗暮不自聊寒花無妍姿凍柳無秀條凄其舊容色
坐為憂患銷臨期一樽酒聊以永今朝前途善珍重努
力登雲霄
　　　寄王給事佐
休沐展幽眺步出鍾阜阿卉木春氣盎淮水揚素波泛
泛波上鷗㳺泳鮮羽儀端坐愧此鳥長逰成蹉跎安得
理歸檝翩然解珮珂揚舲過關右鼔枻入江沱友于事
讌集物候方陽和酌酒南園上與君同笑歌
　　　寄鄭進士毅徳宏
步出城東門豁我幽素懐茂樹交緑柯鍾陵敞雲厓有
鳥鳴春樹顧聲何喈喈静言感物理心思寡所諧生念
同門友襟期曠以乖亨衢未接武丘樊尚髙棲王度今
清夷縉紳若雲来鳴珂登鳯闕曳履上鸞臺誰憐抱孤
貞甘分棄草莱朝吟小山篇暮詠猛虎詞㑹酬盍簮願
天意諒不違
　　　車駕遊天界寺應制
車書渾文軌海嶽獻嘉祥皇風載清穆王度日隆昌開
嵗時豐慶九域㑹冠裳璇文星再紀五色日重光順令
下宸逰招揺隨西行靈雨浥馳道條風清太常萬騎羅
長雲千官沸鳴璫翠華旋地軸黄道闢天閶紺殿開祗
林金蓮燦上方百靈儼扈蹕龍象肅周行于時春始和
淑氣播青陽卿雲籠羽盖瑞旭炫虹梁多士溢詞林侍
從參翺翔玉音聞謦欬御翰灑琳琅賡歌詳舜訓文思
粲堯章天顔穆以愉清宴樂未央願言敷聖澤仁風被
八荒
　　　朝回呈諸閣老
承恩入翰苑竊禄侍彤幃日月行黄道璣衡耀紫微菲
才忝下列丹衷無由披凌晨陪稷契日晏揖臯䕫海岳
方奠安神人亦恬熈斂盖瞻鸞馭鳴珂集鳯池遥望雙
闕門飛觚切雲霓交疏羅結綺疎柳囀文鸝輕裾隨風
旋緑樹晝景移明良感嘉㑹文物應昌期濯濯聨華采
翩翩秀羽儀宣情寄芳藻聊用頌清夷
　　　贄翰林宋先生諸老
依依野田雀本在桑榆間深林䕃棲息卑枝覆羽翰春
風照九垓陽和徳澤寛翺翔霄漢上迺得隨鴛鸞羣公
珪璧才盛世仕明君出入金門裏百辟同繽紛顯宦極
崇髙下顧念斯文惠然枉禮遇揣已愧明恩際㑹信有
時感激復何言斐文謝嘉誨乆敬道彌敦
　　　輸役蕭牆
係組赴烏臺解珮辭禁垣弛刑許輸役獲譴尚承恩跼
蹐感明宥引咎復何言平明操板築日没就徽纒寒氣
襲敝裘重負赬我肩撫已諒無愧服勤思盖愆息杵入
屏城仰瞻東華門祥風拂左纛卿雲䕶彤軒翬鳯麗羽
翰飛稜髙中天重關起象魏光彩一何鮮百辟羅周行
鳴珂翕鏘然臯䕫儼穆肅董賈來翩翩白日光昭融下
照寧有偏微命嗟薄劣獨兹阻周旋
　　　治縣事作
訟庭敞公館牒訴日紛紜退食常少暇吏牘苦長勤刻
木對胥曺皇華勞逺賔清晨起坐署日入未解紳出沐
事宴逰聊用散我神雲還幽谷曙鳥鳴芳樹春信美非
乆居欲留嗟無因逝言謝簮紱埀綸越水濵
　　　送王給事南還
良時幸一遘嘉運難再逢流序若飛電倏忽嵗云終羨
子瑚璉器林麓隠髙蹤適此徵俊彦奮起惠家邦觀光
充上賔恩禮赫以隆金門拜給事百辟肅敬恭迴翔忽
斂翼言歸滄海東昔若雲中鳯今若南飛鴻出處各有
道顯晦詎能同微官慚茍禄仰首慕清風文成徳亦著
節立道斯崇願言秉夙志永保貞素躬
　　　還山行
禽魚不可友出就斯人居迂才忤盛世復此歸敝廬投
迹近逸民振衣辭髙衢白雲遶我屋清澗循我除深林
挽雲軒松竹鬱森疎貧家何所有但有琴與書日暮無
人來濁酒聊自娯神全慮斯澹妙得景亦俱豈不樂守
貞幽抱恒未舒屯膏違聖訓獨善曠仁譽徘徊望嵩衡
惻惻懐居諸
　　擬古
　　　行行重行行
岐路一樽酒送君當逺行交持未及竟絲管激哀聲冉
冉嵗華暮悠悠雲氣征馳車戒徃路惻惻傷我情我情
黙已傷歡愛不可忘昔為春花姸今為秋草芳秋草芳
有時夫君見無期獨宿坐長夜淚落如綆縻白日儻回
照孤懐君所知
　　　青青河畔草
青陽煦林薄春氣匝道周婉孌都人子采桑南陌頭脩
眉婉清揚玉顔和且柔明粧照碧落五馬為乆留乆留
諒奚為妾非貴者儔貧守逢蘧篨獻食獨安羞
　　　青青原上栢
置酒髙堂上賔友列長筵綺食羅雕盤烹鼈膾熊蹯回
風吹繡縠悲管間清彈遺響妙入雲慷慨有餘懽流光
若逝水安得長駐顔薄酒聊斟酌幽襟良可歎
　　　今日良宴㑹
南園有佳人窈窕桃李顔容華一何麗顧盼生光妍進
退禮自防秉徳幽且閒良媒候嘉意君子希令言鴻鴈
念儔侣雎鳩鳴河間盛年若流水隠處獨長嘆
　　　西北有髙樓
華月散髙樹列曜何參差流光射結綺思婦慘中闈良
人涉逺道感嘆夜何其清聲發妙曲宛轉有餘哀妙曲
固可聽餘哀知為誰春至桃李妍嵗暮華色衰居然獨
處廓顧影乆徘徊
　　　涉江采芙蓉
故人隔千里寄我青琅玕琅玕色美好愛重若丘山感
兹纒綿意将以遺所懽路遥不能致欲插排風翰
　　　明月皎夜光
離離谷中樹燦燦春華芳枝葉何盛茂忽然隨風揚流
光有凋換物理安可常擾擾路旁子哀歌使我傷杪秋
天氣肅白露結嚴霜攬衣不能寐起視夜何長明月出
東壁衆星羅縱横嵗暮鶗鴂鳴百草青自黄逺道者誰
子驅車登太行太行鬱嵯峨天路無津梁興言念同志
涕下沾我裳
　　　冉冉孤生竹
青樓何髙髙綺疏臨道旁美人娯永夜皓齒發清倡玉
顔羞掩媚妙曲婉成章含宫亦泛羽忽復轉徵商行雲
駐逺漢飛塵連虹梁識曲世所稀遺音空飄揚歌竟夜
闃寂悠悠哀思長
　　　庭中有竒樹
洞庭木葉下悲吹激微寒美人倚脩竹凝睇九疑山層
雲没逺巘軒車絶来還既懐文玉佩復采澧水蘭結言
欲有贈天路逺險艱沈憂坐将老嵗月銷令顔
　　　迢迢牽牛星
北風吹雪霰同雲四埀隂惠而能好我寄我瑶華音蟋
蟀入床下晨風飛北林川梁限楚越思子闃傷心
　　　回車駕言邁
壮士悲白日達人愛景光景光無停留鬢髮忽已蒼嚴
霜被野草行旅思故鄉禽鳥有所識百蟲知潜藏如何
不黽勉老至空自傷
　　　東城髙且長
咸陽九原上昔日冠盖塲秋風動禾黍曠野浩茫茫大
化無停留榮耀安可常烟雲迷五柞榛棘没長楊時運
理則然来者徒自傷所以放志意酣歌稱我觴鳴筝縱
繁響緩此幽思長回車長樂坂将去復彷徨願為雲中
鴈寥廓恣髙翔
　　　驅車上東門
良辰集賔友載酒登北邙百草何離離髙墳被山岡四
野生悲風夕日寒無光狐狸穴空壙穉子覔亡羊人生
寄一世奄逝若朝霜髙堂與大宅終作荆棘塲蓬莱隔
弱水仙説成荒唐及時且行樂勿用徒悲傷
　　　去者日以疎
白日無流光逝水無迴波浮生類轉燭運盡歸山阿松
栢夾長路髙墳起嗟峨古来皆若此咄咄将柰何誰絃
雍門琴和此薤露歌
　　　生年不滿百
日月逓朔朢推遷無時停鼎鼎百年内所為竟何成賢
者解斯理達生外其形良辰有美酒日對賔友傾迢遥
閬風丘竒樹秀瑶英周王八駿没天路杳㝠㝠
　　　凜凜嵗云暮
江潭十月交霜露萃郊原卉木無留榮百草日夜乾鴻
鴈鳴洲渚猿狖悲空山閨人念逺道撫節涕氿瀾川梁
一暌隔魂夢夜不安厚愛君詎知新恩忘前懽忠誠不
見白剖心良獨難望望千里道無由生羽翰
　　　孟冬寒氣至
愁人起視夜北斗低復昂中垣耀室壁良月知載陽客
行涉逺道葛屨履嚴霜願欲同辛苦江漢愁且長臨風
付書札鴻鴈無来翔悄悄閨闈心嵗暮惟獨傷
　　　客從逺方来
妾有錦繡段文采裁為衾上羅連理枝下織雙飛禽惜
此嫁時物珍之比南金良人隔山海嵗月亦已深願因
飛鴻翼寄以表此心
　　　明月何皎皎
歡愛夏日短憂愁春夜長房帷敞虛白對此華月光薄
雲淒以至入我羅衣裳悁悁感心目欲寐還不遑良人
逺行役三載滯遐方别時木葉落今已花卉芳無由達
衷曲悵望隔河梁
　
　
　
　
　
　
　
　
　
　
　
　
　
　
　
　西菴集巻一
欽定四庫全書
　西菴集卷二
　　　　　　　　　　　　　明　孫蕡　撰
　　樂府
　　　將進酒
青瑶案上離鸞琴一徽已直千黄金開樽花下對明月
欲彈一曲還沈吟沈吟沈吟㡬低首且彈商聲勸君酒
雍門楓樹春蕭蕭地下田文骨應朽
　　　紫騮馬
紫騮馬黄金羈妾家夫壻金陵兒金陵正值䋣華時日
與逰俠相追隨追隨逰俠金陵下長跨金羈紫騮馬賭
勝初登蹴踘塲縱酒還来鬭雞社越羅楚練照晴空飛
鞚揚鞭去似龍却轉端門回輦路斜穿夾道過行宫行
宫夾道通三市長使旁人誇意氣紫陌春融錦繡連青
樓日暮簫笙起青樓娼女砑羅裙清歌宛轉駐流雲歌
闌陌上春風度舞罷樓前壁月新陌上樓前相識多相
陪相引屢經過房櫳寂寞交疏裏雲鬂粧成柰爾何
　　　烏夜啼
蘢葱忩閉雲凝影織錦梭停蜀絲冷蘭心欲語還自緘
待郎不来秋夜永秋烏夜夜啼啞啞鳯書應来郎到家
開門自把枇杷花
　　　望行人
髙樓臨廣路朝日麗綺疏美人盛容飾凝睇倚踟蹰踟
蹰長太息愁思鬱煩紆愁思知何為自言惜離居将期
嵗暮返忽厯三載餘昔如春園花今若秋水蕖盛年詎
可再獨宿誰與娯思逐北風翔相従千里餘中途儻相
失浩嘆何所如
　　　長相思
洞庭清秋灝氣多金盤彩月揺碧波湘靈朱絲奏雲和
九疑木落風娑娑長相思渺何極湘山雲㫁湘水深淚
竹年年雨花碧
　　　飲馬長城窟行
長城去迢迢征馬鳴蕭蕭馬飲月窟水長城萬里遥征
人行従軍離家今㡬春春花復秋草閨人念逺道逺道
歸無期漂流不相知徘徊復展轉展轉長相思相思不
相見涕泪鉛華滋風従西北来吹我井上桐寒涼颯将
至惻惻傷我衷乗月搗寒衣丁丁砧杵悲衣成欲寄逺
君在天一涯瘦馬戀破櫪倦禽思故巢君行亦已乆孤
妾寧自聊逺使来長城帶得音信還書中何所道但道
寄平安平安不顧返嵗月忽已晚君心知若何妾意今
無限
　　　行路難
君不見翟公昔時作廷尉蟬聨賔客填門至竝披縫掖
曳長裙夕振鳴珂晝停騎峨冠博帶稱徃古吐氣揚眉
論當世交態渾如金石堅朋情肯數芝蘭契當時意氣
何豪雄炙手可熱嘘生風日晏聨鑣登紫閣平明騎馬
出銅龍只道浮華長若此誰云生死不相従一朝官罷
成索寞門外庭前可羅雀寂寂蓬居向午開蕭蕭木葉
驚秋落古来此道今可悲須知榮悴亦無時花前且盡
一壺酒世事悠悠儂不知
　　　行路難
龍門西接崑崘丘中有一帶黄河流風雷噴薄不可以
利涉鬼浪吐雪龍為愁我行欲濟無方舟長吟澤畔成
乆留暮天揺落對羇客白石楚楚青楓秋行路難嵗将
夕靈槎八月秋風生安得乗之泝空碧
　　　白頭吟
妾昔深閨裏風情未嘗識獨有如花容嬋娟自憐惜願
言嫁得同心人共駕雙飛彩鸞翼君時走馬從東来揚
眉吐氣萬人開當時鴻鴈豈無侣妾獨憐君英俊才一
夕誤踰垣従君共君語君指松柏枝嵗寒永相許従君
衣錦還故鄉蓬屋蕭然但環堵相守在貧賤棲棲還共
居自除花靨面起結青羅襦當壚滌器不知恥遲君他
日乗髙車一朝意氣題橋柱偶上金門見明主十年詞
賦髮成絲縱博黄金只如許才華備供奉富貴能㡬何
文園病消渴憔悴亦已多金莖瑞露不得賜起視雲漢
空星河不謂羇旅餘向来聘私室舊好如塵埃新情若
膠漆清晨起坐白頭吟哀怨凌天薄雲日哀怨復哀怨
蛾眉空自顰生來見事晚怨妾不怨君投珠擲璧不自
惜晚節末路當何云妾已無復言於君更何道願君與
新人歡愛永相保莫貪春日兔絲花亦作秋霜女蘿草
妾有青銅鏡蛟螭蟠玉臺自君一為别棄置生浮埃志
殊心異不在貌珠簾繡匣寧勞開案上龍唇琴氷絃冷
将絶悲来試一彈不覺淚成血因君一曲鳯求凰誤妾
凄涼百年月浪盪指明月清光無定時君心亦如此中
路豈不移妾心懐氷霜凜凜君詎知君心儻有能回日
缺月重圓應可期
　　　昭君歎
憶初少小入宫時風鬟霧鬢緑萎蕤自言佳色已無匹
不謂官家猶未知十二瓊樓動光彩三千彩女妬蛾眉
鴛幃不作春宵夢紅葉常題秋日詩畵工不識嫣妍趣
卻遣丹青故相悞買工不是吝黄金黄金已盡相如賦
早知容貌世稀有臨别夫君猶可顧翻将寂寞倚門悲
啼向迢迢去鄉路穹廬雪落似梨花五月天山草未芽
鏡玉塵昏孤鳯影臂紅香冷守宫砂長門無復沾恩澤
絶域誰知有嵗華不恨邊沙埋絶色還聞漢國選良家
人言北狩封姑衍盡日凝粧候金輦憔悴雖縁别恨添
娉婷尚勝良家選五雲迢迢山宛宛日近長安一何逺
新愛雖濃獨自憐舊恩未㫁誰能遣琵琶一曲苦従軍
調苦單于醉不聞霜壓氍毹秋欲半月低絃索夜将分
溶溶淚濕龍香撥冉冉愁看鴈塞雲病裏常思霍去病
夢中猶詛奉春君
　　　湘妃曲
沅江木葉下洞庭秋水多湘靈美清夜隠約倚層阿氷
雪耀玉容逺山斂翠娥風鬟散香霧美盼溢回波明璫
結珠珮鮫綃夾素羅金支色璀璨翠蕤光盪摩小環奏
玉簫雙成鼔雲和瑶管雜哀怨清彈間嘯歌妙曲隨風
揚餘音泛流霞林端舞鸞鵠水際起蛟鼉問汝何所思
慨嘆慕重華軒車去杳邈黄陵起嗟峨汀洲生蘼蕪松
栢掛女蘿清涕下灑竹斕斑隠成花日暮天氣肅星移
嵗蹉跎靈荃不可見婉孌悲如何九原儻可作千載復
来過
　　　阿嬌怨
妾昔初入昭陽時横雲學得内家眉風鬟霧鬢在君側
長恃娉婷不自持侍宴前樓春爛漫承歡别殿夜逶迤
西涼絃索龍香撥北苑葡萄金屈卮一従寵薄恩光歇
長門永巷喧呼絶斗帳香銷荳蔲埀舞裙寛褪丁香結
熏籠夕倚瑣窓雨羅襪秋凌玉堦月凄迷夢醒心似灰
零亂憂來涕如雪横塘浦口大堤邊女伴年年憶採蓮
雙飛翡翠渾如畵竝蒂芙蓉只似仙傍舍誰唫白華曲
下堂長詠緑衣篇君恩若許重相惜缺月清光應再圓
　　　班姬怨
燕燕復燕燕飛来尾涎涎朝辭烏衣國暮入昭陽殿羽
毛一何好似許令儂羨遂令同輦人咫尺不相見新愛
易舊歡物情有遷變白日尚移光君恩詎能徧懐今思
獨永感昔淚如綫秋草沿玉堦流塵滿紈扇紈扇知妾
心攜持自障面時来即所遇勢失貴亦賤庭樹秋風生
無勞篋中怨
　　　烏孫公主歌
咽咽復咽咽羊車鳯輦恩光絶新新復新新駝裘貂帽
來相親昔為花月漢宫女今作風沙北地人漢宫北地
何分别人生過眼如一瞥彩雲易消月長缺奈可嬋娟
涕如雪且喜從今罷戰爭天南天北樂昇平一堆紅粉
壠頭塟百萬兒郎邊上生漢宫剰有三千女豈憚邊庭
有北部従此龍泉不用磨只従天下選嬌娥銀鞍白馬
金槖駝琵琶絃索聲相和葡萄酒緑朱顔酡壻家兒孫
日日多年年只報烽火息莫問嬋娟傷綺羅
　　　白紵四時詞(四首/)
姑蘇臺上春風和江花亂落江水波交疏楊栁緑參差
華筵夜列開綺羅當筵西施間羣娥朱顔為君起微酡
自拈紅牙節清歌飛花著人思䋣多華月耿耿度斜河
疎星出河夜欲過烏啼啞啞柰爾何
閶門輦路薫風時江光㶑灔芙蓉披翠羽霓旌照洲渚
鑾輿岀逰初避暑西施含顰嬌不語羣娥鬭起歌白紵
回風舞袖為君舉歌聲窈窕一何長白紵之白白如霜
木𤓰花紅茘子香東江月出西江光銀壺酒多樂未央
館娃宫畔風蕭蕭芙蓉隕香楊栁凋銀河影淡烏鵲橋
熒熒雙星麗碧霄美人微醉臉紅潮筵前舉袖催玉簫
舉歌白紵鬬嬌嬈越羅楚練風飄飄此時奉君情欲絶
銅龍夜深宫水咽銀床低轉梧桐月
北風吹江日宛宛江天飛雪簾櫳滿美人臺上鬬腰肢
羽觴流霞照華琯筵前西施含醉眼歌停緑水聲欲緩
羣娥玉環低款款别宿臺前水仙館芙蓉帳髙錦雲暖
儂覺寒宵作那短
　　　團扇詩
團扇復團扇秋風淅淅昭陽殿燕燕飛來尾涎涎同輦
君王不相見長信宫深秋夜長玉階坐對明月光玉繩
低埀夜未央牽牛織女度河梁自投長袂數愆殃夢魂
彷彿若有亡君顔夢見在我旁覺來邈若天一方起援
鳴箏發清商舊怨未平新怨長新怨未平復舊怨怨此
銜泥梁上燕雙飛雙宿令人羨還來啄人嘴如箭燕燕
于飛奈爾何閒愁不為傷綺羅長陵百尺髙嗟峨山精
日落悲薜蘿誰能為譜螽斯羽翻作當筵白紵歌
　　　梁父吟
江水何深深青楓映雲林衡門一杯酒抱膝梁父吟君
不見夷吾奮袂投南冠故人薦引登君門揚眉吐論下
荆楚糾合冠裳朝至尊又不見樂生徒步従西来燕平
一擁帚調笑黄金臺轅門一日見旌節七十齊城生暮
埃古来英俊人所遇皆有立袖拂驪龍珠能令鬼神泣
而我獨何為幽泉凍蛟蟄荒蘿繞屋秋雨涼山鬼吹燈
冷光濕㡬欲乗風朝太清芙蓉縹緲白玉京天田角井
散烟霧阿香布鼓琅璫鳴星辰可望不可即手把琅玕
空復情為臣自古良獨難我更懐之摧肺肝田彊古冶
三猛士昔者虎視青齊間悞罹相國二桃計恨血今為
春草斑白頭勲舊且如此何況新知而靦顔梁父吟聲
正苦日落未落天星黄西園灌木秋楚楚青青千里草
如霧兀兀當塗髙踞虎長陵百尺空嗟峨夜半山精泣
風雨世無女媧五色石天柱欲倩誰人補荆州水碧岷
峨青思美王孫𣺌何許梁父吟聲苦傷歌闌玉壺缺白
髮千丈長起坐擊長劍仰天悲流光西歸白日為誰晚
東流之水何泱泱青㝠黄鵠儻埀翅我亦凌風隨爾翔
　　　挂劍臺
我有白虹青霜之寳劒舞時朶朶蓮花艶去年北上東
蒙峰君眼如猫㸔不厭今年匹馬歸江東将期豁我抑
鬱磊落之心胸懐君不見淚如水墳樹索索生秋風嵗
華零落對杯酒酒酣脱劍為君夀今為君贈君不知墳
前掛向桂樹枝等死酬知心所許劍有神靈劍應語金
環魚腸寧足數草平翁仲月荒涼山鬼提攜學吾舞
　　　銅雀臺
阿瞞在時起臺殿宰割山河㡬征戰賦詩横槊氣何雄
賣履分香淚如霰良辰吉日人自悲安有繁華非昔時
華容嬌舞對松栢歌笑喧喧知為誰有歌有舞還尚好
莫怨西風翠蛾老君不見栢梁廢榭無人登烟草凄凄
茂陵道
　　　楊白花
楊白花花離離隨風落萍草蕩漾無還期仙桃醉日氍
毹暖茘枝漿凍黄金盌連臂歌殘翠華館愁來玉環低
款款春宵長春宵短
　　　休洗紅
休洗紅洗紅顔色落莫思君思君懐抱惡君恩原不淺
妾命由来薄君如白日不回光妾有芳情向誰托休洗
紅洗紅生寂寞
　　　蔣陵兒
蒋陵健兒身手捷青年好遊仍好俠錦衣繡帽綵絲囊
緑鬢葱蘢映朱頰春風二月蒋陵西柳暗秦淮花滿堤
騕褭金鞍揺日出輕盈紫陌踏花嘶佳人紈扇和詩贈
上客金瓶帶酒攜上客留連正及時佳人妙舞鬭腰肢
舞回璧月當空見歌罷楊花似雪飛楊花似雪紛紛落
酣醉人前誇浪謔自然不分揖金張況肯低頭拜衛霍
意氣由来凌七貴豪華豈必資三畧五侯宅裏聽啼鶯
廷尉門前彈羅雀揚雄寂寞掩柴扉草得𤣥成鬢若絲
嵗嵗年年書閣底惟應羨殺蒋陵兒
　　　苦寒行
隆冬十二月四野雲氣浮寒日霾夕光層隂肅幽幽苦
哉離家人嵗晏尚逺逰北上太行坂詰屈阻且脩西轅
指張翼東轍望幽州嚴風裂短袂宻雪凋敝裘熊羆啼
路隅鬼火照林陬車轂陷泥滓馬毛凍颼飀涉險終日
行薄暮不得休苦顔帶氷屑涕淚沿眶流空山絶人烟
野飯依古丘行囊已罄盡何以慰旅愁苦哉離家人坐
念生百憂
　　　鞠歌行
熒熒圃中花濯濯堤上柳春日齊敷榮秋至就衰朽萬
物隨變化浮生詎永乆自非彭與聃誰能長夀考君看
少壮顔倏忽成老醜及時當黽勉遲暮復何有
　　　傷哉行
長夜何漫漫愁氣悽已悲浮雲掩明月涼風吹我衣曳
履出房帷鳴珮下重堦俯觀霜露集仰視星宿稀倦鳥
止復翔百蟲鳴聲哀飛翻念儔侣呻吟知嵗時感兹時
物變惻怛傷我懐誰能駐流光息此心所思
　　　懊惱曲
妾家良人壻執㦸明光裏四時遷顯官寵幸無與比似
妾初嫁時容光照鄰里芳榮有衰歇喧赫詎可恃火熱
變灰寒懊惱何時已
　　　長安篇
長安形勝地京華富才雄北開左馮翊南列右扶風漢
道方全盛象魏何穹窿逶迤長樂坂壮麗未央宫㳺俠
多少年妖女秀華容凌雲飛甲第照日輝簾櫳行樂正
及時綺羅繡蘢葱珠葉揺蟬鬢銀鞍被玉騘千花色炫
爛萬栁景昭融擊鞠都門外鬭雞馳道東青樓啓夕月
瑶箏沸春宫良時逝不留流連㑹有終且極娯心意無
為虚光風
　　　上京行
京華全盛日江南鉅麗時鳯閣凌天翥雕甍向日披堤
楊埀宛轉溝水逺逶迤萬國年方泰三陽景載熈少年
縱娯逰㳺俠相追隨載酒聨絲絡乗騘鞚玉羈鬭雞初
賭錦撃鞠復爭馳百卉照眼眀步障隨風移珎禽哢幽
響咬嘎一何悲日暮宴青樓稱觴侑瓊姬開筵列上客
急管聞哀絲為樂殊未央但惜白日欹豪雄極志意黄
髮以為期
　　　採蓮曲
江南好採蓮蓮葉何田田魚戲蓮葉下鷗飛蓮葉邊蓮
葉蓮花耀洲渚桂楫蘭橈下長浦採蓮採葉忘採花隔
水停船共君語君語不還顧妾心将奈何回船向明月
月照江水波江水照妾影明月知妾情郎心得似此明
月兼照蓮花與蓮葉
　　　短歌行
擊長劍和短歌短歌聲無歡調促情苦多盼流光疾逝
波青銅霜飛奈老何
　　　長歌行
彈鳴絃發清商悲吹激林木歌聲一何長歌聲長絃聲
緩百年鼎鼎不易滿
　　　古意(二首/)
山樊花落春風起吹妾芳情渡湘水夢中蝴蝶相交飛
門前鵲聲郎馬歸
梧桐初落金井牀㫁蛩聲裏月如霜沉沉玉漏清秋夜
妾顔如花恐愁謝
　　　秋風詞(三首/并序)
魏文帝作燕歌行盖秋風四時之變而其音韻鏗鏘情
思悽愴為千古七言之祖其後如少陵秋風兩首邢君
實秋風三疊皆本此而作者也今特衍其詞語分為三
首略竊三疊之意雖未能以配詩祖則亦可彷彿四愁
之遺響云
秋風嫋嫋天意晶寒蟲唧唧霜露零白雲孤飛雁
南征念君嵗闌逺逰行長年驅馳竟何成閨閣盼
望空熒熒哀來傷秋百感生感極涕淚沾衣纓何
人月髙彈鳴箏緐絃急絲攪離情銀河横天湛空
明哀猿寥寥共悽清微禽安棲夜不驚夫君胡為
未遑寧
秋風颯颯林木空吳山楚山千萬重湛湛江水上有楓
念君遊行逺從戎不遑寧居走西東寂寞空閨敞房櫳
獨宿涕淚沾襟胸悵望不見憂怔忡長雲遥天叫孤鴻
哀音嗷嗷思無窮黄姑斜河夜正中牽牛七襄淡横從
夫君胡為苦匆匆
秋風淅淅庭宇虛日行南陸露如珠江空木落芳嵗徂
念君逺逰今何如别離不得尺素書妾乆悲傷惜居諸
惻惻涕淚盈衣裾凝思關山倚踟躇南鄰誰家吹笙竽
清聲撩人思煩紆䋣星麗天明月孤城頭夜棲白頭烏
夫君胡為未寧居
　　　南浦曲
君家住南浦妾家住横塘少小曽相識況復是同鄉妾
年與君相上下月下花前㡬相許相憐相愛君不知卻
共何人隔花語芙蕖被霜那得連荷風蕩露那得圓君
情君意苦難定妾貌妾心長自憐
　　　横塘曲
鶯黄不染衣蝶粉不勻面有情翻作無情悲相見渾如
不相見落花深處紫騮嘶紅藕香中畵舫移藕絲難疊
同心結花影空成連理枝君如宿沙鴻妾似浮波鴈暫
時照影相和鳴逐浪隨風各分散分散杳然去㡬時還
合并芙蓉易謝月常缺亦似人間離别情
　　　春愁曲
妾意一何長春光一何短良人逰冶郎去去不知逺含
桃石竹花盡紅房櫳蝴蝶醉春風令人翻愛逺離别孤
絶相思情更濃
　　　春開曲
去年百花開春風妾顔窈窕如花紅今年花色仍自好
妾顔比花已漸老良人新愛移平生妾貌如花空復情
花開無言妾不語妾淚長埀花帶雨
　　　㳺絲曲
㳺絲映户春風盪雕簷雨浥蜘蛛網春花亦笑綺帳空
故遣飛紅入虚幌青樓夫壻醉㤀歸魂夢相尋意轉迷
恍似妾心懐舊愛還如君意戀新棲綺疏鸚鵡通人語
戱把琵琶擲金羽含情暗卜無心負今夜渠儂到家否
㳺絲罥花風葉葉呉羅袷薄新寒怯蜂逰亦解鑚綺疏
不獨房櫳出蝴蝶懐人不為青春過别有閒愁幽思多
君情妾意俱腸㫁舊愛新憐奈爾何
　　　落花曲
昨日見花開今日見花落花落花開還滿枝人老終無
年少時勸君及時且行樂莫管花開與花落
　　　木葉曲
南風木葉青北風木葉黄木葉有零落客心與爾同悲
傷悲傷日日人漸老明年木葉依舊好
　　　蓮花曲
蓮花復蓮花蓮花相交加葉如雲鬢偏宜緑花比妾容
還更佳蓮葉蓮花相對好妾容妾鬢愁中老
　　　葵花曲
蜀葵花開開復落黄金滿地秋風惡良人逺去不歸家
秋風吹落蜀葵花蜀葵花落開復好良人不歸愁欲老
　　　鴛鴦篇
南浦雙鴛鴦生来不獨宿葉底已雙飛花邊還對浴鴛
鴦可羨復可憐況妾容華方少年
　　　織婦詞
呉中白紵白如霜春風入衣蘭麝香二月城南桑葉緑
新蠺初出微於粟採桑日晏攜筐歸夜半懸燈待蠺熟
繰成素絲經上機兩日一匹猶苦遲織成裁衣與郎著
妾寧辛苦教郎樂家中貧富誰得知郎無衣著他人嗤
　　　古鏡詞
貧女池邊得銅鏡鄰媪歡呼喜相慶持歸鉛粉三日磨
龍影糢糊面猶瑩機中剪素為鏡囊染絲繡作雙鴛鴦
横看豎照心不厭借插金釵學士堂廢銅雖舊惜於寳
無錢買新舊亦好誰識青樓金鏡開珍珠綴匣瓊為臺
　　　漁父詞
順流得魚易逆流得魚難難易有天定順流心所安網
羅疎疎鈎曲直老翁取魚兼取適
　　　樵父詞
清晨腰斧出日暮腰斧入青青遍原野造化若不息我
願嚴霜殺荆棘蒼松翠栢髙千尺
　　　田家歎
田家養牛如養龍妻孥望嵗長防冬耕田得暇縛屋茅
編竹著泥防北風山田不雨水欲涸田頭水車鳴角角
歸來夜半猶未眠新婦懸燈照蠺箔田家作苦無休時
夏來糶穀春賣絲無因昨夜到城郭羨殺狂逰輕薄兒
　　　耕父詞
朝耕山下田暮耕山下田辛苦食筋力持此終嵗年耕
田得穀豈不樂但願年豐莫作惡
　　　牧牛詞
朝出牛亦出暮歸牛亦歸牧牛如種樹貴在不擾之放
牛散食山下草草香水甜牛易飽
　　　牧羊詞
隴羊尾簁簁山虎毛離離願得山虎死隴羊長自肥蒼
汒大化良亦苦怪底生羊復生虎
　　　射雉詞
春雉巢草中子母不相離時時引子嬉翅短還墮池回
弓落箭不射之深山大澤從汝飛
　　　射虎詞
射羊得羊食射虎被虎傷始知學射虎不如學射羊村
前村後腰我弩但願逢羊莫逢虎
　　　採菱曲
朝逰大堤口暮泛横塘邊紅粉照緑水自羨還自憐紅
粧照水人見好涉江採菱何可道
　　　石榴詞
纍埀纍埀復纍埀纍埀壓倒珊瑚枝西風擘破玳瑁皮
露出數顆珍珠兒
　　　採蓮詞
誰家遊冶郎日日在横塘只採蓮葉緑不採蓮花香採
蓮採葉猶自可憐新棄舊愁殺我
　　　蠶婦詞
朝看箔上蠶暮取繭上絲絲成給日食不得身上衣早
知阿家蠶事苦不若當初學歌舞
　　　貧女嘆
寒花難為紅貧女難為容蕭條鏡中影寂寞林下風蛾
眉翠黛誰家女日日東鄰教歌舞
　
　
　
　
　
　
　
　
　
　
　
　
　
　西菴集巻二
欽定四庫全書
　西菴集巻三
　　　　　　　　　　　　　明　孫蕡　撰
　　歌行
　　　南園歌贈王給事彦舉
昔在越江曲南園抗風軒羣英結詩社盡是琪琳仙南
園二月千花明當門緑栁啼春鶯羣英組絡照江水與
余共結滄洲盟滄洲之盟誰最雄王郎獨有謫仙風狂
歌放浪玉壺缺劇飲淋漓宫錦紅青山日落情未已王
郎拂袖花前起歡呼小玉彈鳴箏醉倚庭梧按宫徵哀
絃泠泠樂未終忽有華月出天東裁詩復作夜逰曲銀
燭飛光白似虹當時意氣凌寰宇湖海詩聲萬人許酒
徒散落黄金空獨卧茅簷夜深雨分飛㡬載逺離羣歸
来城市還相親閒来重訪舊逰處蒼烟萬頃波粼粼波
粼粼兮日将夕西風一葉凌虚舟猶可題詩寄青壁
　　　廣州歌
嶺南富庶天下聞四時風氣長如春長城百雉白雲裏
城下一帶春江水少年行樂隨處佳城南南畔更䋣華
朱樓十里映楊栁簾櫳上下開户牖閩姬越女顔如花
蠻歌野曲聲咿啞岢峨大舶映雲日賈客千家萬家室
春風列屋艶神仙夜月滿江聞管絃良辰吉日天氣好
翡翠明珠照烟島亂鳴鼉鼔競龍舟争覩金釵鬬百草
逰冶留連望所歸千門燈火爛相輝逰人過處錦成陣
公子醉時花滿堤扶留葉青蜆灰白盤飣檳榔邀上客
丹茘枇杷火齊山素馨茉莉天香國别来風物不堪論
寥落秋花對酒樽回首舊逰歌舞地西風斜日淡黄昏
　　　草書歌贈顔景明隠
鍾王去我忽千嵗字體變怪少復真蟲文鳥跡乆不見
塵姿俗態空紛紛邇來繼者誰獨步前有秃張後醉素
詞林秘府頃見之令我嘖嘖生逺慕君家此本猶清妍
神竒老筆真可傳頹牆敗壁霹靂死枯檜古栢蛟龍纒
秋蛇春蚓未易得見爾為爾重嗟惜寳之不翅珪與璧
煩君収取謹䕶藏莫遣風雷化真迹
　　　羅浮歌寄洛陽李長史仲修
亭亭西樵峰宛在南海湄日華麗仙掌影漾金銀池我
昔扁舟恣長徃凌風浩蕩烟霞想尋幽更欲探神竒復
向羅浮事仙賞仙家三十六洞天羅浮夐與滄洲連丹
霞射影四山静羣真環珮来翩翩蘂珠之峰數千丈君
時與我縁蘿上水簾直下飛晴虹萬壑天風度流響山
中劉郎司玉臺仙書授我琅函開心如明月炯虚照身
與浮雲同去来此時㑹合那能再塵土分飛忽三載我
行奏賦登金門君亦乗軺渡淮海淮海迢迢烟樹深相
思嵗晚結愁心長風萬里碧雲逺何由一寄還山吟山
中洞房春寂寂山中之人長嘆息松花酒熟人不歸瑶
草春風㡬回碧
　　　智空和尚種松歌
老僧種松如種柳封植不知年嵗乆寒梢未解蟠穹蒼
已見鬱律蛟龍走焚香展席坐松隂白石清泉清道心
虚無自有神鬼㑹風雨不妨猿鶴吟老僧與松有深契
浮華净盡存實際嵗寒不受氷霜欺静隠山中閲人世
亭亭只作如是觀松年僧臘俱髙寒夜深滕六雪中立
日落山精林際看老僧愛松如骨肉不比枯梅與瘦竹
君不見人間艶陽枝春盡飛花滿岩谷
　　　題皇甫文逺所藏左司郎中堵炳山水歌
䋣華亂翠時共喜金膏空青人罕識每觀皇甫先生圖
令我感此三歎息墨樵避俗如避鴞折花頻見先生招
亂雲團成樹宛宛澹墨掃作山迢迢人言此是雲谷底
武夷下映九曲水不然五老匡廬峰萬疊芙蓉照彭蠡
低低茅屋溪澗濵墨樵更冩先生真千章古木一藜杖
毛骨自是仙中人塵縁凈盡丹砂熟蒼虬停飛虎亦伏
山童巻取琅函經縱有黄庭不須讀烟霞此樂真不迂
臨風却作長嗟吁十年未得還初服蕙帳石室今何如
先生歸来早卜築我亦同棲此山曲便煩作賦邀墨樵
更與泉南數竿竹
　　　南京行
南京自古説豪雄逺勝秦中與洛中呉越千山髙拱北
巴江一道逺朝東秦淮水入丹陽郭北固城連六代宫
岌嶪石頭如踞虎逶迤鍾岳似盤龍龍樓鳯閣天中起
萬户千門霄漢裏太乙勾陳紫極通翔鸞舞鶴珠峰峙
郤日觚稜駕寥廓行空複道侵箕尾仙掌銅盤玉作漿
靈芝華盖霞為綺華盖靈芝粲綺霞御橋金水正當衙
五門彩旭朝天仗馳道香風散日華細栁千章爭拂地
嬌鶯百囀競啼花紫電龍光飛武庫雕甍甲第列侯家
侯家卿相真才彦玉笋蟬聨奉天殿屈宋摛文入石渠
韓黥耀武專方面黄閣承㤙宣雨露烏臺執法行霜霰
環珮聲清散早朝葡萄酒緑沾春宴春宴春風坐百花
歸來里巷鬭香車金張富貴人爭羨王謝風流世共誇
隠約商笳隨赤羽葳蕤大纛映彤牙盤佗寳校光前導
組絡鳴鑣隘狹斜狹斜西下通三市紫霧紅塵拂天起
南陌東廂馬似龍烏衣朱雀人如蟻爭看買珠輕薄兒
亦訝探丸㳺俠子猶懐鳯臺醉李白無復新亭泣周顗
井傍美人悲麗華道上行人談結綺結綺臨春總可憐
龍河一帶但寒烟天界叢林開象魏冶亭髙閣艶神仙
神仙盡是蓬瀛侣更畵秦臺玉簫女𣺌渺青鸞月下來
飄飄彩鳯雲中舉别有青樓大道旁烟花萬樹儼成行
飛瓊裊裊翠羅袖小玉娥娥紅粉粧小玉飛瓊兩少年
清歌妙舞鬭嫣妍舞態盤迴芳樹底歌喉宛轉落花前
彩雲作雨朝朝合璧月流光夜夜圓朝朝暮暮長如此
秋月春花若流水去嵗今年景不殊南來北去人相似
生緑羅屏遮上客流蘇帳暖邀公子爛漫三春錦繡城
空濛一片笙歌市䋣華佳麗樂無邊我獨胡為困一廛
已似揚雄棲白屋還如司馬卧文園誰将積業三千牘
換取揚州十萬纒桃李風前歌扇底看花騎馬過年年
　　　虹縣行
虹亭村落如秋花十里五里方一家山城縣治開草屋
草屋低窄旋桑麻丁男當官應徭役婦女看家種山麥
汴溝淤塞無稻苗麥足家家黍為食野桑養蠶収繭絲
棗根染絲來作衣秋湖水落蓮芡盛臘月雪深鶉兔肥
嵗時澆酒五月暮但願開雲雨如注蠶成麥熟官事閒
栁堤人唱桑隂樹
　　　平原行
古原縣郭如荒村家家草屋荆條門自罹喪亂新復業
千家今有一家存稚子採薪割蒿草婦女攜筐拾梨棗
丁男應役不在家長駕牛車走東道黄河水涸無魚蝦
居人七月方食𤓰人烟星散不成集棠梨苦葉烹為茶
凌州九月官税促黍子在田猶未熟春霜夏旱蠶事空
不賣新絲賣黄犢銀河七夕如水流明年麥好君莫愁
　　　平原田家行
零星矮屋茆數把散住榆林栁林下磊牆遮雪防驟風
婦女頹垣拾磚瓦黄牛買得新墾田土㦸犂淺牛欲眠
古河無水掛龍骨自縈蒲繩探苦泉山蠶食葉黄繭老
野火燒桑桑樹倒四畔靈雞喔喔啼九月霜風落紅棗
春絲夏絹輸税錢木綿紡布寒暑穿夜舂黄米為新酒
學唱清商作管絃平田旱多麥少熟杏盡梨枯惟食粟
衣粗食惡莫用悲猶勝北軍離亂時
　　　驪山老妓行補唐天寳遺事戯效白樂天作
秋風楊柳凋金縷冷露芙蓉落芳渚寒香晚色何所如
驪山唐姬教坊女蛾眉淡掃山逺碧蟬鬢半抛雲亂吐
時粧無復新妖嬈曩態猶存舊嬌嫵我昨咸陽縱冶逰
冶逰爛漫遍西州青山直抵雙龍闕緑水横過五鳯樓
南國佳人金錯落長安公子玉驊騮銀壺送酒青絲絡
皓齒當筵白雪謳琵琶横笛空聒耳唐姬搊筝妙無比
清彈一曲乆含羞呼喚百迴纔强起移柱相參鴈成列
調絃未就人先喜俛首斜拖珠步揺向人髙露春纎指
樓髙韻發響泠泠急管悲歌一霎停初聽乍如風雨至
再彈還作鳯凰鳴清如玉女鈞天奏壮似雕戈出塞聲
澗水帶氷時哽咽春雷震石忽慿陵慿陵未已旋清悄
清悄漸凝聲漸小四座無言俱寂寥餘音已㫁猶縈繞
溶溶宛宛復悠悠切切凄凄還窈窈深閨㫁蚓怨寒宵
淺谷嬌鶯破春曉纒綿萬恨與千愁婉意柔情不肯休
蔡琰胡笳悲紫塞班姬團扇掩清秋樓前皓月明如練
天外行雲凝不流促拍未終南内曲新腔忽過小梁州
梁州一摺月向午唐姬此時心獨苦銀甲悲深不忍彈
衷腸㫁盡無由語低籠翠袖揾香泪翻使歡娯變凄楚
訴盡平生富與貴可憐人世今成古憶昔開元正太平
兒家生長在天京十三學舞曽驚座十四搊箏能擅名
玉貌羞花長窈窕宫腰怯柳更輕盈春寒不離鴛鴦枕
日晏方開孔雀屏五陵年少秦川客争愛兒家好顔色
殢雨尤雲最惱人追歡買笑寜論直聲名每出流輩上
風致獨覺旁人惜承恩況得登掖庭宛轉隨龍侍君側
海晏河清乆息兵四夷賔貢盡充庭炎方已見来丹茘
交趾還聞進雪鸚耀日香車連紫陌飛雲畫棟列朱甍
空濛一片笙歌海浩蕩三春錦繡城驪山山上多樓閣
萬户千門通碧落大駕深居在九重四時多暇惟行樂
已營連昌勝結綺復起芳鳯齊花萼壺飛玉女逓更籌
舟戯金龍動鱗角侍臣傳勅選嬌容特許兒家步輦從
宫扇影移花雨外山呼聲沸錦雲中千株火樹争明月
萬炬金蓮鬭彩虹子夜歌詞翻白雪霓裳舞隊散旋風
歌停舞歇徘徊乆銀箏獨進纎纎手明眸麗質一當前
含顰美人俱在後數聲清響動絃索八面涼風生户牖
艶曲新裁萼緑華中官催賜葡萄酒年年秋月復春花
多在宫中少在家嬌笑不愁宫監怒艶粧長得阿姨誇
朝遊複道瞻天表夜步西廂拜月牙鬬草經春陪虢國
藏􁭤竟夕伴昭華韶光忽逐流年轉野鹿銜花上林苑
銕騎東来鳯闕空金根西狩蛾眉逺上方無復聽宣召
新籍寜辭避差遣約臂金環雨雪寛凌波錦襪風塵蹇
星移物換得無情復向驪山悄地行紫禁無人芳草合
瑶堦雨過緑苔生歌臺索寞花千樹舞榭蒼涼月半櫺
繡閣秋隂連瑣闥銅仙清淚落金莖髙梧隕翠蓮飄玉
太乙勾陳看不足百子樓寒霧影昏長生殿古烟光緑
宫牆瓦落見蒿萊輦路塵生走麋鹿舞馬雕床惱夢思
花奴羯鼔驚心目故宅新人作宴逰内家紅錦列纒頭
珠簾繡柱俄成夢鳯管龍笙總是愁舊曲聞來眉自斂
盛年説著口應羞飛蓬短鬢難禁白老屋疎茅不奈秋
舞衫長借鄰人著同伴相呼只推却臉玉香隨翠靨消
淚珠暗逐燈花落憂來倒插黄金鳯夢裏時彈白翎雀
百感中來不自由芳心一片従誰托唐姬言語一何長
句句凄其字字傷滿座聞之聲唧唧沾巾我亦為浪浪
滄桑轉瞬誰能識富貴浮雲安可常覽鏡每聞悲素髮
舉杯長欲勸流光唐姬莫道懐抱惡自古佳人多命薄
傾城西子逐鴟夷絶代明妃嫁沙漠樽前有酒且懽笑
身外閒愁付冥漠皎月秋來㡬度圓穠花春盡従渠落
唐姬攬涕復陳情請作驪山老妓行桃李風前霜月下
長吟亦足慰平生不因水上琵琶語那識江州司馬名
為爾臨風歌一曲百年哀怨起秦筝
　　　　余既作此詩本戯筆吟弄以為懽笑耳而客
　　　　有問余者曰子詩淺易明白彷彿樂天然用
　　　　事不免多誤上林苑是漢家事白翎雀是世
　　　　曲子百子花萼樓恐不在驪山上如何余笑
　　　　曰那知許事且啖蛤蜊西山朝來頗有爽氣
　　　髙昌老翁行
髙昌老翁背隆然黄鬚髙鼻毛髮拳自言少小家幽燕
生長適值䋣華年出身従戎事西邊十七八九南營田
雕戈如雲䕶中堅流蘇帳暖埀蜿蜒三珠虎符誰喜懸
偏禆盡戴黄金蟬軍中無事惟㳺畋錦袍白馬青連錢
飢鷹一掣沖九天鴐鵝洒血來連連夜闌愛月醉不眠
衆賔呼盧各爭先輸籌唱飲開錦筵美人照座紅娟娟
涼州葡萄斗十千金盤丹茘明珠圓野駝之酥香不膻
争持寳刀誇割鮮忽爾不樂心悁悁琵琶催張鳯凰絃
纎歌一曲清聲傳華嚴天魔間采蓮美人起舞鬭嫣妍
腰肢宛轉飛花旋玉釵斜横翠袖偏春風徐來拂筵前
此時意氣如熊虎伯仲聨翩享珪組青雲頭上髙楚楚
却笑旁人不好武一朝零落來南土白髮蕭蕭守環堵
北風怒號朔雪舞羊裘無温敝不補人間俯仰成今古
老翁無乃獨愁苦霸陵将軍舊征虜青門秦侯亦開府
浮榮飄風何足數
　　　碌碌行寄保昌縣丞童豫
碌碌復碌碌驅馳半世為斗粟去年臘盡江左邉今春
又駕江南船家貧每畏别離苦不知攜累還顛連炎雲
四月關門道青泥滑滑雜流潦黄梅雨裏鈎輈啼瘦妻
前僵子後倒君時相見能相憐自出床頭官俸錢東家
蹇驢覔借我使我枯槁回春妍貧賤結交常草草多難
逢君識君好不得與君長周旋關門長望令人老
　　　湖州樂
湖州溪水穿城郭傍水人家起樓閣春風埀栁緑軒忩
細雨飛花濕簾幙四月五月南風来當門處處芰荷開
呉姬畫舫小於斛蕩槳出城沿月回菰蒲浪深迷白紵
有時隔花聞笑語鯉魚風起燕飛斜菱歌聲入鴛鴦渚
　　　雲南樂
成都賈客向人語黎州多風雜多雨雪山萬古長不消
山下四時風氣暑竹林西畔是雲南不論冬夏披氊衫
蠻官見客花布襖村婦背鹽青竹籃繩橋跨澗石嶻嶪
部落馬蹄皆灌鐡引繩貫索通客行插木入崖防棧絶
郫筒酒熟蠻人歌太平今喜無兵戈懸車不戍相公嶺
賣馬安行大渡河牛纓換貸躋卭笮路出彭門縁劍閣
火井秋篁截洞簫㡬腔吹作雲南樂
　
　
　
　
　
　
　
　西菴集巻三
欽定四庫全書
　西菴集巻四
　　　　　　　　　　　　　明　孫蕡　撰
　　七言古
　　　閨中聞子規
交疏日射房櫳曉碧樹初聞子規鳥驚回殘夢了無歡
慘切春愁破清悄獨宿何曽下繡幃寜勞勸我不如歸
鶯花爛漫江南道好向逰人醉處啼
　　　晚發英徳
山城斗大臨江横數椽茆屋炊烟青炎風吹林桂花落
斜日倒影滄江明滄浪萬頃舟如葉舟子齊橈歌激烈
一篙新水静悠悠今日江頭雨初歇
　　　贈端孝思
端郎白皙如冠玉葩辭麗藻撑滿腹生來未作九品官
聲價蚤已驚流俗阿翁舊日尚書郎出領方鍞專衡湘
掖垣休暇㑹賔客冠帶楚楚盈華堂憐君三十猶未娶
却向窮簷守章句紛華滿目何足云昔者炎門今不遇
楊花三月石城西翠袖紅裙滿大堤良辰歡笑暫行樂
氷夜索寞猶孤棲興來呼酒秦淮屋宣州雪梨如碧玉
坐中北客為燕歌歌得前朝數般曲㸔君顔面人中英
暫時遜縮非避名鳯雛未必老丹穴謝安亦豈㤀蒼生
玉堂學士龍門叟日日談君不容口振翮青雲諒匪遥
與君且盡杯中酒
　　　贈髙彬
髙彬魁梧身七尺秀眉豐頰仍廣額㡬年共食越江魚
此中同作鍾陵客鍾陵上國要路津出門大道連青雲
交逰脱畧舊時輩拜揖盡是英豪人少年一字都不識
近日能詩兼讀易看君意志肯如此世人見者誰不惜
平生於我最知已旅邸浮沈托生死得錢慷慨即相贈
歸家不問妻與子玉壺美酒桃花春酣歌每到清夜分
衝人俠氣儼郭解不信窮愁如有神人生窮達何足道
微名於世須亦早但憐零落故山雲未得相従逐幽討
　　　送何三元帥北上
春風吹花江水波江頭楊栁緑差差臨歧送别増慷慨
我與何郎情最多何郎昔年十六七明珠虎符光照室
錦臂蒼鷹掣暮雲青絲白馬嘶晴日此時我作座上賔
星樓月帳長相親班超英傑恥投筆孫楚兀傲猶參軍
何郎嚴親初入覲何郎笑解封侯印鵲血弓弰滿壁懸
青門𤓰地従人問今年㑹晤蒋陵西爛漫鶯花醉欲迷
梧桐葉落鳯臺曲楊栁烟籠白下堤何郎於我情最厚
此别寜堪酌春酒平原北上路迢迢白雁南還寄書否
　　　題昭陽草堂手巻為増城縣丞謝英賦
太傅風流一千載烏衣朱雀今誰在何時文水見文孫
玉樹亭亭繼光彩茅茨還枕小東山山下銀溪玉作灣
不獨澄江浄如練金屏想像如花顔陂塘别墅恣情適
蕩漾寒波映空碧隠隠疑聞蠟屐聲青青似帶羅裙色
羅裙翠帶總相宜君家兄弟況能詩細雨蛙聲來坐席
淡雲疎影落漣漪南陲作郡無復意那更旁人知許事
訟庭窄狹臨溪水日倩鷗羣伴清致清夢迢迢若箇邊
鳴蜩初變柳盈園詠歌未必慚康樂俊秀真堪比恵連
恵連别來年嵗乆夢裏知能相見否且停憶草逺生愁
便可巡池酌春酒伯仲聨翩珪組才聲名逺播鳯凰臺
暫時分手何有哉行當聨袂赴青瑣莫學柴桑歸去來
　　　題髙彬白雲山房手巻
髙彬昔年喜學武七尺長軀力如虎徃昔追强過營門
日來從戎事藩府錦袍白馬鐡連錢騎将校獵城南邊
鼻頭火發不知熱耳後風生猶著鞭秦楚山川嵗華改
萬人零落惟彬在腰間不插黄金符却向詞林學文彩
白雲逺在藩府隂彬馳匹馬恣幽尋秦臺古樹掛秋色
遶澗流泉清客心娯逰日夕歡不足更傍山腰結茆屋
多種琅玕引鳯凰大開閒徑邀麋鹿雨龍歸洞白雲門
靉靆綿聨忩户間月映餘輝長不夜雲拖晻靄似巫山
山中白雲如白石髙彬與雲同枕席雲來萬樹似開花
雲去千岩同一色何年作客帝王州却按新圖憶舊逰
紅樹不知淮水晚白雲遥認故山秋故山白雲長自好
且莫看雲被山惱他年謝病解朝衣我亦従君拾瑶草
　　　㑹鄉友
京城客至沽新酒旅邸蕭條百無有秦淮釣得槎頭鯿
旋學呉中膾魚手此時懐抱對君開況有同門故舊友
醉裏時㤀蒋陵道夢中猶記越王臺
　　　送張仲庸歸陜西
虹亭臘月天欲雪洪州旅客歸心折秦關逺在黄河西
行李蕭蕭待明發憶昔長安全盛年君騎白馬錦鞍韉
五陵花月映紅袖京兆春風揺玉鞭年光去去如流水
華髮棲遲簿書底却隨征鴈向南雲三載離家數千里
浮雲徃事復誰論近喜天書出午門埀簾事簡得休暇
歸訪商顔山下村臨歧送君飲君酒五女峰頭握君手
壮君行色百無有明年二月君到家寄聲為道平安否
　　　送髙文質逰杭州
君昔従戎佐南伯歸朝名在驍騎籍有兒戳鎗能跨馬
請官得應長畨役䋣華三月帝皇州馳道千花過紫騮
豪俠應憐白日晚狹斜還作少年逰玉瓶一雙和酒絡
九陌三衢縱歡謔白雪騧兒翠毯鮮石榴裙子春紗薄
今晨告我武林行一束圖書畵舸輕賔客追隨白下里
鶯花明媚石頭城蘇堤雨餘春水長三髙祠下聞漁榜
冷泉濯足乗風歸野寺哀猿共僧徃可憐雲水空西湖
畵船邇來一隻無沈酣乆矣厭流俗清泠正可娯潜夫
武林舊日豪華國一一煩君弔遺跡明朝白馬擁波濤
前代銅駝卧荆棘銅駝翁仲事應非惟有孤山似去時
君行若過逋仙墓折取梅花一兩枝
　　　異橘圖
憲郎髙隠林泉日種得江南㡬株橘春日熒熒吐瑞花
秋風磊磊懸嘉實去年起作京華逰臺端六月如九秋
烏啼翠栢玉柯冷鶴唳璧山琪樹愁歸来風景慰吟目
依舊䋣隂盖書屋萬顆重埀丹井黄千頭再結龍洲緑
緑映紅稀壓四鄰洞庭隠映波粼粼羲之帖就霜凝筆
巴叟棊敲香滿身廣文有才過屈宋解撰王孫楚聲頌
煩君採摘籠白鵞載酒談𤣥作清供
　　　白雲山
白雲山下春光早少年冶逰風景好載酒秦佗避暑宫
踏青劉鋹呼鸞道木綿花落鷓鴣啼朝漢臺前日未西
歌罷美人簮茉莉飲闌穉子唱銅鞮䋣華徃似東流水
昔時少年今老矣茘支楊梅㡬度紅柴門寂寂秋風裏
　　　桑梓圖為左布政徐本賦
君侯早嵗逢間關聲名出鎮三楚間江湘霖雨起諸葛
環堵蒼生思謝安憂時兩鬢颯猶緑捧日孤衷明獨丹
笑揮霜刃向戎壘倒挽銀漢清八寰功成入奏麒麟殿
中外好官敭厯遍才華已羨冠西曹丰采還來照方面
茘支香凝粉署㦸桄榔影入薇垣甸慿髙作賦羨才華
拄笏看山憶鄉縣鄉縣迢迢路㡬千齊安逺在長江邊
石牛青嶂接巴蜀螺湖緑水通湘沅鷗飛竹樓笑傲吏
鶴過赤壁懐詩仙迴廊忽披生色畫一幅鵞湖萬金價
書屋斜連洛浦隂漁船暝泊臨臯下天低故隴鎖松栢
秋入平田熟禾稼征帆去住却無情王事鞅掌何由暇
皇恩詔錫許歸榮稚子牽衣父老迎更植社蓮招恵逺
添栽徑菊學淵明香醪再潑新醅白㫁綺重尋舊譜聲
匡濟老臣心未減却従江國望神京
　　　題石城秋晚圖送人歸金華
金華才子天京客登眺京城壮心魄鍾嶽羣峰紫翠開
巴江一道東南坼石頭艇子泛中流白紵清歌起莫愁
雙闕五雲籠建業三槐髙樹接揚州烟景清清何緜邈
對面楓林更蕭索月落烏啼北固城潮生鶴唳丹陽郭
懐親作賦已堪憐更托新圖與代傳瓊珮暫辭丹轂下
斑衣歸舞鯉庭前逺歸去去毗陵道歸日還應及冬早
氷下寒魚暫可义霜餘槲葉行堪掃天官若奏選材臣
應念詞林卓犖人君徃承顔多暇日看花重入帝城春
　　　西塘圖為姑蘇呉隱君題
放臣海曲懐京華孤旅天涯念鄉國誰傳此意入圖畵
令我一見三嘆息毗陵野老呉中人舊與季子曽相親
太湖三萬六千頃蕩漾咫尺閶門雲姑蘇臺荒烟樹緑
下著詩翁數椽屋涼風洲渚芙蓉開細雨林園木𤓰熟
畵船撾鼓海天晴越女新裁白紵輕館娃宫暗暮雲合
子夜歌闌春水生季家風流誰與比況是呉興外孫子
曲几時攤舊賜書牙籖滿插前朝史南來無復少年狂
茅棟低低一炷香乆嫌塵居隘容膝更置别業開西塘
西塘隠約湖山曲塘邊還種虎丘竹對酒菰蒲照座明
捲簾鷗鷺當忩浴此圖風致真可人㸃染直欲窮天真
平子愁來獨長詠張衡老去誰為鄰吾觀季子好風骨
正好還家及秋律筆牀茶竈逐天隨蓴菜鱸魚莫相失
　　　贈皇甫隠士文逺
羣英濟濟登廟堂無復幽人卧空谷胡為冠帶隠廛市
有似山海遺珠玉先生風度與人殊面如赬玉仍秃鬚
侯門不掛一步脚厭殺人間呫囁儒蒋陵白下清溪曲
埀柳疎疎數椽屋芸忩磊落一萬巻客去自倚風軒讀
秦淮買竹起髙樓興來酌酒樓上頭科頭舉白亂浮客
胡琴羌笛聲啾啾賓朋自飲還自散先生醉眠忘早晏
蒲葵巨扇醉不醒人定鐘闌始知飯沈酣本以陶性靈
有時兀坐還惺惺屯䝉火足金母嘯卦氣白白升黄庭
看君出處有妙䇿為人不遷亦不激隨時無恠互隠顯
意欲不遣人人識我昨初交沈逸民卜居遂與先生鄰
雪中長趿東郭履花下時掛淵明巾生平落落人少喜
先生一見便知已非因性情酷相似安得傾倒能如此
居安食飽即為家山林未必强京華君不見西湖處士
骨已朽至今惟有寒梅花
　　　題黄萬户徳清羅浮圖
将軍昔年在東都虎頭鐡面專城居重營栁暗流蘇帳
左掖花明金虎符東都郭外多林壑将軍公餘事行樂
露冕旌􁋌隘北山行厨賔従如東洛紫雲白雲千萬峰
羅浮更在二雲東古木千章排疊巚飛泉百道㵼晴虹
仙家洞天三十㡬羅浮夐出滄洲裏紫極房櫳倚日開
蕊珠樓觀經天起飡霞道士不知年夜禮星辰誦内篇
龍種玉芝耕赤谷鶴銜瑶草下青田将軍此時事幽討
追攀極欲凌穹昊扶桑縹緲徐福舟輦路依稀漢陵道
别来倏忽㡬冬春京洛相逢車馬塵石室琅函仙夢逺
朱衣瓊珮嵗華新新圖誰為将軍摸㸃染猶能記緜邈
雨過琪花定滿壇星沈寳氣應連閣我與将軍總可憐
逺遊經嵗復經年羅浮清賞如堪載同賦陶潜歸去篇
　　　贈關元帥景熈
君在前朝帥東閫虎符三珠秩二品轅門禆将懸金章
黄頭奴子州縣尹楊僕樓船下瀨時君隨左相入京師
端門萬錢宴珠履輦路千花明錦衣天官宗伯司邦典
藻鑑論君第髙選君言下國羇旅臣生來好武文筆淺
願綰銅章佐北征還來作吏錦官城宣勞豈言爵髙下
貴在晚節完虚名嵗華荏苒容鬢改朋舊飄零滿湖海
晨星霜木餘㡬人我與蟾溪老髙在前年佐縣淮山隂
今春待詔入詞林比來奉節領祀事㑹面錯愕驚愁心
郫筒新酒凝寒翠清夜懸燈共君醉醉來自起彈鳴箏
一曲清歌數行淚有歌有酒君莫辭人生㑹遇信有時
百年莽莽任所適不必借箸籌前期但憐奔波稀㑹面
此去何時復相見明朝掛席下瞿塘我似伯勞君似燕
　　　戯贈端孝思
君不見長安逰俠兒銀鞍白馬青春時朝出呼盧夜飲
酒美人娟娟照忩牖若為君作梅花仙不隨桃李爭春
妍臨流自敞書畵軒獨夜可憐邀月飲一春長是背花
眠
　　　送何都閫濟南省親至京還廣
伊昔關河事征戰君家嚴君擁方面君拜元戎領大藩
虎旗耀日光於電北山之北南河南鯨波虎壘相巉巖
轅門上日開将閫白馬朱纓銀作銜軍中呼盧日向午
錦筵置酒夜撃鼓龍潭降卒解西歌翁源女兒學東語
有時俘賊珠海頭海門六月如九秋牙旗揮天虎豹怒
霹靂迸火魚龍愁銀漢淋漓洗穹昊嚴親入覲承㤙早
角巾還第誰最髙君與君家兄弟好朅來寜親東入齊
歸舟一繋蒋陵西鶯花爛漫春如海歌舞流連醉似泥
蟾溪髙彬故部曲開宴斗門橋下屋宣州梨子鵞兒黄
呉姬指纎白如玉酒酣耳熱悲故鄉孫蕡在座情更傷
關河北去五千里目㫁南天如許長秦淮水生風似雨
十幅蒲帆醉中舉龍灣江口辭故人小孤洲北失前侣
知君第宅遶西湖門對羅浮列畵圖梅花白白想猶昨
盧橘青青今有無三郎今年三十㡬平生與蕡最知已
明嵗春還若寄書玉堂華館西清裏
　　　送友自餘杭歸富春
君住西湖已清楚胡為更憶荘遵渚歸舟昨日凌天風
湖水秋風似秋雨憶昔狂逰載酒行畫船為屋花為城
銀箏度曲對豪客紈扇題詩招小瓊小瓊雲鬟十八許
自按紅牙歌白紵歌罷流雲咽大堤舞回落月低南浦
髙陽酒徒散如雲君亦攜書隠富春俠氣未全消野興
青蓑聊復謝塵氛富春世外真林壑不比西湖近城郭
楊栁當門春正深珊瑚拂袖花初落英髦豈必老江濵
天上應須有故人重著羊裘趨鳯闕還将髙卧動星文
　　　代内贈别(二首/)
君之去也青驪之駟不可追妾之留也凌波之襪不可
隨僕夫倉黄戒徃路㫁栁錯莫留殘暉玉觴行酒和淚
血問君此去何時歸何時歸亂心曲春風看盡長安花
莫道新人如美玉
君不行兮夷猶長風颯颯林木秋嵗云暮矣白日晚君
之行也不可以乆留山川悠悠靡終極獨立空閨長嘆
息臨歧不得逐行蹤别後相思復何益水中摸月那得
輪鏡中照影那得真百年長是逺離别魂夢相逢那得
親
　　　徃平原别髙彬
銀壺緑酒沾春宴環珮朝回奉天殿平生不作兒女悲
獨向髙彬淚如霰髙彬昔年桑梓雄好賢乃有古人風
東林詩社静来結北海酒樽長不空朅来弓劍已蕭索
短髮如絲猶好客塞上葡萄火齊紅宣州梨子鵞兒白
沈綿不獨重相知文采今還勝昔時小樓焚香每讀易
净几把筆常題詩今晨我作平原别髙彬不意情欲絶
芙蓉香冷不堪贈楊柳枝黄未宜折龍灣江口石城頭
一幅蒲㠶萬里秋暮雲紅樹儻相憶應有音書慰别愁
　　　寄訶林長老明静照
龎眉老僧無住著不問山林與城郭談禪到處即跏趺
白晝天花如雨落心知一境萬縁空静與晴霄海月同
錫振春山常伏虎鉢含秋水自藏龍問師今年僧臘㡬
手種蒼松舊松子松身已作蛟龍鱗定中一念猶未起
白石埀蘿净窈冥爐香一炷兩函經澗猿時擎野果供
山鬼或倚寒巖聽荷為袈裟茘為帶世人見者皆再拜
師言是悉有漏因我今已入無色界十年奔走亂如絲
對榻論空不遂期每歎道縁於世淺惟師與我最相知
　　　寄羅都事文章
梁侯昔在東藩時分符帥閫兼左司君為幕府貴賔客
咳唾一落成珠璣君年於我當父執我纔弱冠君六十
恵然下作㤀年交令我夜夢生撝挹靈鼇峰在江水邊
清賞㡬時同周旋題詩秋冩鳯林竹載酒夜泛蘭溪船
蘭溪溪水清如練興盡回船復開宴水底潜蛟聽鳯簫
波心皓月揺秋扇梁侯權勢盛莫當偏禆小校皆為郎
惟君與我得禮貌過者嘖嘖盈路旁别來風物何可道
華表青青但春草我騎驪馬走西東梁侯去矣君亦老
人生本是風花枝升沈聚散何足悲優㳺晚嵗謝微祿
儻得從君林下期
　　　送都大尹
使君家住餘杭曲年少狂逰事追逐蘇公堤上夜浮舟
越王祠前朝撃鞠餘杭山水緑葱蘢一片西湖照晚空
桂棹影揺桃葉浪菱歌聲徹竹枝風髙陽酒侣動盈席
使君丰儀偏白皙湖光山色静娟娟秋月氷壺影相射
折節年来學讀書襃衣章甫逐羣儒已超藝苑時流上
復恥陳編章句拘年紀今年三十七風流衆中稱第一
有才作縣寜乆勞銅章緑綬須暫屈石頭艇子泛清秋
曉發金陵信下流已逐行雲經北固還隨輕浪到𤓰洲
生來我亦悠悠客邂逅論文心莫逆家住江南五千里
送君又過江之北秋風淅淅江水波君行我留可柰何
長亭日夕一壺酒従此關山魂夢多
　　　贈虹縣顔景明
淮陽老人讀周易風吹鬢絲人不識興闌移席傍寒梅
雙眼如猫對花碧天風毛骨江海仙偶來花下同清縁
凌雲文采鳯凰見照室丹光龍虎全清琴調古無人續
且可開樽掃茆屋胎禽起舞和雲謡山月光於畵樓燭
　　　送虹縣尹陳景明
甲寅三月春欲盡我來洪州尋吏隠芳聲令譽誰最多
太丘之孫陳大尹大尹昔是㑹稽人文章破的推殊倫
奉天門下拜天子來作洪州司土臣文章固自不必道
為官作事仍更好閭里小民持牒来撫摩直欲置懐抱
洪州昔日盛䋣華大尹来時一百家稍闢丘墟攅井里
旋披荆棘樹桑麻桑麻春深滿地黒更掠浮泥種牟麥
接舍雞鳴桃李塲生氂犬吠藩牆側祭社枌榆簫鼓鳴
羣農皆醉吏獨醒羣農有酒只自飲相見不揖亦不迎
官清事省無鞭扑縣治門前可羅雀種栁寜慚目老陶
栽花直欲强潘岳父老皆言大尹賢願留大尹更三年
政成入覲不可住百里盼望心悁悁單車就道虹亭曲
卧轍扳轅淚相續囊裏時無劉寵錢車旁肯掛時苗犢
三年俸米鶴同飡焦尾琴輕古錦寒蕭然行李可一笑
贏得車中裀面寛芙蓉花開亦已謝十月清霜被平野
何因欲去更遲留父老相看不相捨黄河近日漲淮流
車到淮陽當換舟送行父老在平地蹙額先作風波愁
跨淮浮橋有客路我教兒男送君去便従淮右向琅琊
却望丹陽登北固北固青山連石城城南之下是天京
仙臺浮雲萬樹直帝里旭日千花明看花騎馬金陵道
金陵行行須及早知君富貴心淡然功名得後亦良好
宗伯金門奏美除政須賢令立髙衢天京到日知安穏
多寄洪州父老書
　　　送翰林典籍張敏行之官西上
燉煌城下沙如雪燉煌城頭無六月關西勁卒築防秋
捷書夜半飛龍樓九重下詔徵貔虎推轂上将開都府
黄旗捲日大軍行旄頭化石夜有聲燉煌迢迢五千里
十月即渡黄河水上将翩翩才且雄平戎不數貳師功
叱咤猶在輪臺北疋馬已入渠黎國左校偏禆晚射鵰
倚鞍醉索單于朝西山黒風吹墮瓦霜角吹秋塞垣下
太平今見逺宣威君徃從戎㡬日歸幕下文儒兼解武
詞林従此耀關西
　　　送崔振宗
入幕初抛憲郎粟芙蓉照水揺紅玉鶚書迢逓呉山雲
孤棹夷猶越江曲龍江二月千花䋣好客元戎開酒樽
花前岸幘一囘首應識前朝丞相孫
　　　捕魚圖
小孤洲前春水緑泛湖小船如小屋白頭漁父不解愁
徃來捕魚湖水頭得魚換米納官税妻孥衣食長優㳺
大兒十三學網罟小女七嵗能揺櫓江口賽神夜吹角
村邊賣魚朝打鼔雨來維梢依古岸風起鳴榔入長浦
荻芽短短桃花飛鱖魚上水鰣魚肥膾魚燒筍醉明月
蠻歌唱和聲咿咿月明在天光在水但願年年只如此
無風無浪安穏眠湖中有魚魚得錢
　　　過隋宫故址
伊昔隋家全盛年周陳部曲按三邊端門徹夜笙歌合
琪樹經春錦繡纒經春錦繡何揺漾别有迷樓九霄上
連栱飛甍次第開朱簾繡柱森相向樓中美女花葱蘢
冩翠圖黄映曉空璧月瓊花新態度臨風結綺舊丰容
碧山螢火光於電更傍沈香山底宴窈窕清歌来夢兒
輕盈妙舞蓮花旋行樂還来爛漫逰天京移蹕望揚州
髙起離宫連鳯闕斜穿汴水入龍舟龍舟錦纜映牙檣
玉簫金管切雲長仙禽自蛻葳蕤羽野鳥還為鸞鳯翔
棹歌楊栁春風晚扇影芙蓉秋露香芙蓉秋露香飄玉
臺榭俄成走麋鹿翠華夢㫁雷塘路鐡馬聲喧太行麓
遼東浪死鬼啼道馬上夜逰誰度曲燕泥時自落空梁
庭草無人隨意緑䋣華堪羨復堪憐髙塚麒麟若箇邉
古路斜陽懸木末寒鴉流水遶村前荒基逺對唐陵樹
㫁碣猶存大業年徃事悠悠誰與共臨風為爾一潸然
　　　題堵法曹文明所畵匡廬圖
墨樵仙翁髮埀耳少年嗜畵今老矣山雞野鹿是前身
每見青山樂忘死髙堂醉掃匡廬巔香爐縹緲生紫烟
我來一見似相識彷彿偃卧彭郎船小孤魚肥春酒好
何當舉白醉五老芙蓉倒影月出早與君同上樂天亭
令人夜喚琵琶聽
　　　次李陽河
櫓聲咿軋如人語魚吹浪花作飛雨停船把酒酹孤山
頃刻回梢失前侣危檣五兩飛向東李陽河水起西風
江豚翻波出復没舟人倚柁認晴虹秋雲隂隂樹葉脱
樹頭黄雎猶聒聒明日雲開楚天轄
　　　阻風雷港
秋霜夜落南港沙丹楓柿葉如春花江豚風應九月節
浦口獵獵吹蒹葭柁公移船出沙尾蒲帆逆風不得使
鬬鳴雙櫓助咿啞鴈應中流水聲起白頭浪裏龍氣腥
三日不到舒州城攏船把酒酹河伯為問澒湧何當平
九華山色長自好行人一見一回老
　　　次武昌
大風吹船如馬走船頭水聲作牛吼掛帆初發岳陽磯
轉柁俄灣武昌口武昌城頭黄鶴樓飛簷逺映鸚鵡洲
漢陽樹白烟景濕行人如鷗沙際立江南風土寒氣遲
居人九月著絺衣酒旗臨江開竹屋當壚小姬能楚曲
蜻蜓船尾旋回風今夕停船酒家宿
　　　題錢叔昂瀟湘圖
逺山如㳺龍近石如踞虎秋隂迢迢樹楚楚乃是洞庭
瀟湘之極浦西来白波浮太虚鬼物似與空濛俱潭深
蜃氣結樓閣鮫人踏浪隨㳺魚織綃更泣明月珠綴成
懸璫素裙襦九疑並迎翠華輦絳節影低羣真趨須臾
長風起木末髙林側亞葉亂脱浮雲散盡天宇豁雲水
遥連帶青濶蒼松翠竹黯未分殘霞㫁靄餘斜抹錢郎
毛骨清畵此兼衆妙疎疎臨水花白白逺山曉恍疑一
葉寒流中雨後開篷展清眺日落君山吹鳯簫水雲相
間作簫韶荒祠二女應魂㫁試把芙蓉天外招
　　　武昌别魯侍儀舍人文濬
嘖嘖復嘖嘖人生交契真罕得我居翰苑君儀曹㡬載
相聞不相識君名蚤已播南衢出入金門早奏書不謂
同乗建業水還來共食武昌魚武昌魚肥春酒好竟日
流連得傾倒黄鶴樓頭葉亂飛金沙洲上秋将老狂歌
浪謔清致同看君更有古人風才如關西楊伯起性似
城東陳孟公相親未㡬還分手可憐新知樂未乆君隨
征鴈入巴陵我掛雲㠶泝川口歸期去去各悽然今夕
星河各一天秋晚還期來促膝與君同賦逺逰篇
　　　次歸州
歸州城門半天裏白雲晚向城下起市廛架屋依岩巒
婦女提罌汲江水巴山雪消江水長城中夜聞灘瀨響
客船樹杪鈎石稜漁父雲端晒繒網家家蕪田山下犂
倒枮大樹燒作泥居人養犬獲山鹿稚子縛柴圈野雞
楚王臺髙對赤甲四時猛風長颯颯柁工鳴板避漩渦
櫓聲揺上黄牛峽
　　　過瞿塘
我本江湖逺逰子扁舟逺過瞿塘水瞿塘八月秋風生
天上猿聲落篷底鬼門關黒路險幽我行短髮寒颼颼
洪濤揺山角井裂怪石觸雪黿鼉愁冥搜欲極造化窟
颯爽始可清毛骨朝衝神女弄珠宫夜瞰鮫人織綃室
人生哀樂本無端厯此百折生凄酸橈翻健翅疾于鳥
那敢此地長盤桓離家江月今三皎歸棹乗流須及早
布㠶明日掛回飇晴灘水落漩渦小
　　　贈成都畵者徐文珍
徐郎瀟洒雲月姿早年讀易仍工詩金門獻賦髮種種
天隨艇子天之涯黄牛白馬瞿塘峽雨雪蕭騷鬢毛颯
馮虚厯覽更窮搜眼如飢鷹凍不匝朅來調笑諸侯門
錦城住屋如住村撑腸拄腹何所有銀河百折千崐崘
酒狂興發一揮掃渺漭雲烟塞晴昊黯入虚無鬼魅憐
光奔霹靂神蛟倒烟收雲散江海空峰巒錯出金芙蓉
恍疑八月十五夜一葉著我瀟湘中徐郎善畵世稀有
同時誰復稱妙手豪家屛障林壑間見者嗟吁不容口
我謂徐郎莫自輕便須濯筆冩蓬瀛層城弱水三萬里
與爾翺翔于玉京
　　　鹽井
寒泓石底莓苔冷百尺長梯掛殘綆荒山寂寂無飛烟
父老相傳古鹽井瀼東瀼西十萬家煮鹽射利為生涯
筠筒直下汲清泚出釜燦白如霜花太平幸覩烽火息
十萬今無二三百官封此井不敢開嵗嵗渝州買鹽食
　　　發忠州
顛風翻山雲黒黒星河無光江翕翕揺船夜半發忠州
漩深浪緊船欲立宣公祠下灘嘈嘈船頭著水低復髙
石稜割裂箕斗影山鬼出雜魚龍號亦知風水莽回互
王事有程那得顧誰歌太白蜀道難和我靈均逺逰賦
　　　下瞿塘
我從前月來西州錦官城下十日留回船正值九九節
巫山巫峽風颼颼人言灔澦大於馬瞿塘此時不可下
公家王事有程期敢憚微軀作人鮓人鮓甕頭翻白波
怒流觸石為漩渦柁公敲板助船客破浪一撇如飛梭
灘聲櫓聲厯亂聒緊揺手滑櫓易脱沿洄劃轉如旋風
半側船頭水花没船頭半没船尾髙水花作雨飛鬢毛
争牽百丈上崖谷舟子快捷如猿猱攏船把酒聊自勞
因笑輕生博竒好吟詩未解追謫仙天遣經行蜀中道
巴東東下想安流便指歸州向峽州船到岳陽應漸穏
洞庭霜降水如油
　　　桂巖題王昌泰巻
桂樹叢生山之坰岩石磊落枝交撑隠如虬龍出滄溟
𤣥雲盤盤團紫清源湫石底金飇生天香紛飄浩盈盈
廣寒落隂湛空明五岳印影清岩亭珠光粼粼揺洞庭
美女倒躡黄鶴翎玉簫吹秋入冥冥嫦娥酌以玻璃觥
飛㢘列缺撼不醒歸来芳洲呼禰衡記余天㳺神所經
仙家篆作山中銘
　　　題四川都府照磨陳庭學小蘭雪軒
鮮桃郁李烘錦城白雪幽蘭冷空谷喧譁綺靡人所羨
君獨胡為愛清馥君方少年富文采早入西清掌書牘
天官宗伯司銓衡更佐邉臣鎮巴蜀開府同專三品印
退食初架三椽屋既營楚畹栽碧叢復對天花詠黄竹
春還國香始吐穎飛霰尚集風軒曲丹蕤著粉餘嫩紅
劍葉堆瓊隠新緑一時芳致正稱妙更與千載相追逐
魯連節操髙摩雲太白丰姿瑩如玉玉堂學士今太史
壮以詞翰盈篇軸龍鱗篆籕争雪鮮金薤文章共蘭馥
我亦能吟君好事好買溪藤數千幅聨篇冩作清風圖
長使虹光貫岩麓
　　　題綿州同知曾傃古雪巻(并序/)
左綿在巴西之西其西為陰平又其西為雪山雪
山起南廬接北劍横亘數千里四時巘崿皓白一
色每嵗六七月江流不雨漲涪陵激巫峽崩裂崖
岸舟楫不得上下郡人曰西山之雪萬古不銷此
迎日而化者其餘澌也望中瓊崖玉樹猶凛凛自
若焉嵗八月予以太常之節監祀於西川㑹賢倅
曾侯錦江之東侯蘇人也脩潔而文云在郡時開
風軒𪠘宇之曲當西山之麓公餘退食日與寒光
灝彩為對朋舊目其處曰古雪云邀余詩余為賦
曰
開風軒望古雪瓊崖瑶嶂千萬尋琪樹珠林互明
滅此雪千年亦不消寒光灝彩長岧嶤火雲六月
爍金石滕六萬片天花飄曾侯仙中人胸次同皎
潔公餘對雪開風軒岩壑窗扇兩竒絶髙寒上與
元氣通氷光百道飛白虹羣真縹緲下瑶席髙駕
縞車乗玉龍我昨神逰共清賞羽服翛翛恣長往
浩水花明載酒船天池月照披風氅峨眉蒼翠接
仙臺縹緲坡翁跨鶴來桃花犬吠空齋裏黄竹柴
門君自開
　　　題張侍儀貞白獨冷軒
留侯之孫瓊玉相翛然夐立洞八荒顔如梅花開曉芳
曲眉烟霏婉清揚朗吟碧空古洞章飄風流鈴韻何長
璧月瑩瑩夜未央天壇萬籟鳴清商歸来人間寄徜徉
寒山沍谷開雲房層氷嗟峨照座光虬龍松檜交青蒼
飛㢘怒號滕六狂舞霰不作天花香四簷銀竹聲琳琅
山鬼獨宿神蛇藏漁童樵豎凍欲僵先生兀然方坐忘
虚室生白萃吉祥金彪不躍龍不驤華池神水淡汪汪
開元丹田内煒煌幽齋無人隙軒忩雲封茶竈籠筆牀
故人山隂回酒航老鶴赤壁愁横江神逰清都朝帝鄉
珍珠為樓玉為堂羣真環珮參翺翔皆騎素麒白鳯凰
塵中六月川氣黄我行汗雨如迸漿桂舟無楫川無梁
安得送我置汝旁衣之織女青霓裳酌以西母玻璃觴
頓令煩歊化清涼毛骨爽颯三秋霜
　　　題葉夷仲瞻雲軒
天台之山天尺咫葉侯家住天台裏侯家兄弟聨班行
緫以才名佐天子大侯作縣多政聲小侯差小亦作丞
鄉人聚首作宻語阿堵名門生寜馨名門寜馨相濟楚
大侯好文兼好武小侯詞賦亦驚人五言七言追樂府
天台本與仙家鄰二侯亦是仙中人芝蘭玉樹曉輝映
桃花流水春氤氲十年分散逰梁楚匆匆髙堂日将暮
大侯去家已可憐小侯在官心更苦日想嚴親鬢已霜
二兒有淚如迸漿凌風欲借雙黄鵠千里送兒還故鄉
鄉中何物令儂羨雲去雲來千萬片雲來桑梓杳莫分
雲去鄉關隠還見豈無揚子屋三椽亦有蘇秦二頃田
同居貧賤心亦樂富貴逺别徒悁悁三椽足以庇風雨
二頃寜當代禾黍宦逰經嵗復經年胡不遄歸奈何許
丹陽水通東浙河儂今欲度水無波石頭艇子無錢買
雲去雲來奈爾何
　　　題唐侍儀雙鯉軒
唐生昔侍雙親時當庭日舞如花枝嚴親去世慈母在
孝養足慰無窮悲唐生今年三十㡬慈母髙堂尚多祉
養志誰能論八珍作堂暫寄名雙鯉雙鯉雙鯉白且鮮
日須二斗新銅錢寜勞姜婦水中覔不學王生氷上眠
人生有親殊可樂親饌有魚尤不惡娯樂従兹到白頭
聲名況是登黄閣我生我生纒百憂庭幃風木悲清秋
為君援筆賦雙鯉每一讀時清涕流
　　　題孫典伏可居軒
五宗孫子雲鶴仙荷衣蕙帶神飄然朝吟屈子逺逰賦
夜誦荘生秋水篇五湖風月窮清賞青雀為艫桂為舫
二女祠前聽鳯簫小孤洲北聲漁榜歸來匹馬逐嫖姚
環珮鏗鏘近九霄承恩日侍金鑾殿卜築還依朱雀橋
橋頭流水清如玉楊栁青青映書屋照座雖無鄂渚花
當庭亦種沅湘竹沅湘竹色報春遲文玉疎疎只數枝
客去每慿詩作伴朝回偏與静相宜卜築不雕亦不畫
㕔事門前僅旋馬髙題漢篆名可居君作其中可居者
人生出處本無端坎止流行信可安君不見長安甲第
連雲起贏得人間圖畵裏
　　　題荆徵士茂之藏楊補之梅花圖
老荆好梅如好色嘉樹寜論萬金直屢乗泛雪王子舟
長躡登山謝公屐萬壑千林秋葉乾飛鴻墮影報新寒
塞北偏令百草折江南還得一花看此花看處真竒絶
豹脚蛇鱗綴香雪楚女輕盈練素裙湘娥冷淡臙脂血
破寒疎瘦未宜人照波臨水韻如真却月觀前新態度
凌風臺下舊精神梅花萬樹先春發老荆此時情欲絶
爛醉寜辭水部狂清吟擬補離騷缺歸來白髮老京華
無復孤山興趣佳凍蕊枯枝誰更羨夭桃郁李世爭誇
畵圖忽覩陽和面老荆手段却輕旋彷彿瑶池月下逢
依稀庾嶺雲中見無情有恨獨遲遲世外丰容只自知
黄閣由来皆貴眼楊郎老去負明時開圖見花被花惱
有圖有花圖亦好月落參横奈爾何江空嵗晏令人老
老荆老荆吾所憐九還詮訣㑹當傳芙蓉實鼎丹砂熟
去作羅浮峰頂仙
　　　題蘇明逺畵竹圖
蘇郎畵竹如冩帖珊瑚為枝篆籀葉寒梢不及三尺長
逺勢直與青冥接青冥不辨西與東雲光竹色俱空濛
飛㢘排山振鸑鷟霹靂迸火驚蛇龍竒搜不獨竹色老
竹旁有石仍更好想其落筆當酒酣人間屏障愁絶倒
近時呉興趙子昻最能冩竹窮青蒼蘇郎晚出繼芳躅
湖海二妙相輝光十年不到瀟湘浦環珮空懐玉簫女
相期共泛書畵船濃墨淒迷掃烟雨
　　　題楊肇初墨菊圖
蘇郎墨菊真有香老墨落紙生秋霜宛然著我三徑底
日與野老同徜徉生平愛畫仍愛菊令人見此二美足
猶疑已是重陽過寒花落葉心簇簇憶昨蘇郎畵菊時
君家數本方離披誰云清致不兼得更對濁酒開東籬
明朝酒醒賔客去君獨沈吟空繞樹還看君家墨菊圖
君家此樂陶家無
　　　題袁清溪所藏雪夜泛舟圖
錢顒畵山工畵雪山下寒江更竒絶萬壑千林鳥倦飛
蒼松古栢凍欲折清人何日縱冶逰銀濤渺𣺌著孤舟
黄罌碧杓置篷底定是山隂王子猷故人髙居剡溪曲
窄窄柴門鎖黄竹遥憐孤鶴怨空山塵榻無人伴幽獨
披蓑童頭縮蝟毛龍鱗氷片難容篙凌兢厯覽有何好
博得老眼如饞猫衝寒乗興莫匆促回船攏岸也不俗
故人開軒掃茅屋問字床頭抗酒壺留連坐到東方旭
　　　題㢘徵士夢雪舟
㢘生心性如野鷗前身恐是王子猷城居十載困炎熱
夜夢泛雪乗扁舟扁舟一葉凌寒水更著壺觴篛篷底
鼔枻疑過栁港邉乗潮似出沙洲嘴月華雪色氷玉同
粼粼萬頃涵晴空明月上樓元氣白皓彩直與銀河通
故人山隂無茅屋何處重尋剡溪曲惟應赤壁鳴皋仙
夜半横江慰幽獨
　　　題陳隠君菊荘巻後
隠君種豆南山陲清晨荷鋤薄暮歸餘閒更學樹叢菊
茅屋前頭花作圍此花不比桃與李萬木凋零方吐蕊
耀日黄金淺淺紅凌霜白玉深深紫孤芳似與九九期
落英不落長滿枝嫣然羞作兒女艶髙潔獨抱幽人姿
此時隠君徐步屧晨光熹微風獵獵晚圃寒花語㫁蛩
東籬冷露留殘蝶洛陽金谷盛䋣華江渚芙蓉照館娃
歌臺舞榭豈不好淡烟芳草令人嗟嵗華将暮衡門裏
寄傲羲皇時隠几見月開籠放白鷴穿林採藥尋黄綺
平生嗜酒仍嗜書詩比淵明差未如還開三逕望儔侣
亦有五栁臨庭除素琴撫絃惟袖手葛巾且漉柴桑酒
莫勞更賦歸去来惹得聲名滿人口
　　　題唐仙方伎圖布政徐本所藏
九重春色浮金輦栁軃雕簷晝隂轉閣門無事簡書稀
朝下三郎幸南苑仗底微風拂赭黄熏爐别殿送天香
昭容婉孌翠娥黛内史委蛇宫錦囊飄飄野老来何許
賜坐従容陪讌語卦氣初生石鼎丹清風自是蓬壺佀
奚童忽啟文書箱白騾隨地走如羊金華不識紫烟客
那得化石初平方驪山未起朝元閣誰遣御前方伎作
招邀青鳥天際来勾引霓裳月中落漁陽鐡騎戰塵生
雲棧縈紆路不平此時安得仙翁術化作潼關百萬兵
　　　題桃源圖
我昔城居困塵土十年不到青山塢扁舟夜夢泛滄浪
鼓枻揚舲逐漁父江船沿洄落日低尋源直上武陵溪
逶迤緑水春将晚爛漫桃花路欲迷尋源忽得青山口
髣髴微香露林藪溪流已盡復潜通石洞斜穿不知乆
地廓川平景曠然還疑别是一重天迢遥山逕莓苔雨
縹緲人間桑柘烟遥觀但見攅林木近入茆茨始成簇
居人不改故衣冠井里猶存舊風俗風俗依依世上人
皆言来此避强秦初期暫隠還鄉邑遂爾髙居隔世塵
兒孫長大供衣食男事耕耘女蠶績春至桑麻雨露深
嵗寒松栢星霜易東皋北隴恣鉏犂戴勝飛飛布穀啼
傍舍雨晴雲外牧餉田日晏草中歸歸來路暗山光滅
婦女繰車聲未歇舴艋仍教稚子撑漁罾更喚奚童結
徃來墟落只逍遥無復舟師下叫囂社日冬旬㑹村曲
黄雞白酒話漁樵漁樵不識人間世雨笠烟蓑但容裔
澗水氷融覺候和庭柯葉落知風厲問我何為作此來
仙凢逈隔兩悠哉園裏青蔬為君摘瓦盆薄酒為君開
東鄰西舍争來聚相邀具酒猶炊黍旋除新竹敞南軒
更掃落花開别墅初聞嬴氏好紛奢不謂山河屬漢家
金雀重來飛灌木銅駝還去卧烟沙銅駝金雀何時已
年代不知今半是世上紛紜日漸過山中嵗月誰能紀
棹開酒醒悵蘧蘧却向山家對畵圖物外烟霞猶髣髴
空中樓閣已糢糊糢糊髣髴何由辨只似當時眼中見
鶴唳松梢露氣消雞鳴樹杪晨光炫臨風撫巻獨踟蹰
欲寄桃源父老書澗户岩扉應未合筆牀茶竈近何如
桃源桃源莫浪誇未必山林穢城郭車書四海今混同
來享人間太平樂
　
　
　
　
　
　
　
　
　
　
　
　
　
　
　西菴集巻四
欽定四庫全書
　西菴集巻五
　　　　　　　　　　　　　明　孫蕡　撰
　　五言律
　　　雨中寄友
客有還家夢空山雨正來寒生衣袖薄風急樹雲開掩
户坐終日思君重㡬迴琴邊有清興能復醉深杯
　　　山中冩懐
野館愁俱寂空林日未斜㸔雲偏憶母為客久辭家獨
自嗟萍梗非關戀物華晚來山雨裏猶見杜鵑花
　　　光孝寺
雨葉菩提樹天花薝蔔林塵機方外息幽趣静中深野
色連香積秋聲雜梵音隨縁僧供裏予亦長禅心
　　　酬王道原
鳳池鴛鷺侣㡬載此南遷栁色迎征棹薇香憶盛年訟
庭栽白蠟官步到紅船我亦金門客逢君思黯然
　　　過東阿懐雪蓬
故人今不見孤客倩誰憐事業清時困名聲舊邑傳紫
髯風獵獵紗帽月娟娟儻遂幽園約琴樽共晚年
　　　荔灣漁隠
家住半塘曲沿囘㡬折灣門前荔支熟屋後釣舟閒杳
邈熊羆兆空濛虎豹關如何三里外便是五湖間
　　五言排律
　　　翠筠軒為源上座題
篁竹本脩脩僧房分外幽祗園栽未合因地養初稠苦
節頭陀行虛心般若舟禅餘金粉落定起籜龍抽渭葉
慈雲護湘枝法雨流斜穿瘞雁塔髙過講經樓色映菩
提静隂連薝蔔浮䕶持澆記日山偈刻枝秋掛袖踈螢
度煎茶病鶴愁箇繁教畧洗籬缺更須求臘紀應同祖
清縁或共修移床㸔翠葆斫汗試銀鈎玉版供香積漁
竿拂石頭風旛揺瑣碎月磬和蕭颼閲嵗開荒徑尋盟
到野鷗閒門邀蒋詡精舍候王猷石上攤棊局林邊列
酒甌素琴調白雪彩筆畵滄洲興與梅花共心同造物
游更須三内翰飛錫問揚州
　　七言律
　　　南山雜詠
湘潭千頃碧波澄争似南山一段青山雨欲來雲氣重
江鷗飛去釣船輕詩成多是琴邊興老去應憐物外情
閒喚小童敲白石不知芳草夜來生
　　　峽山寺(三首其三與鄭御史李/踰國同登時再召赴闕)
峽束滄江萬壑雷棾王樓閣倚天開山從中宿城邊去
水自連州港口來雲葉捲時猿獻果雨花飛處客登臺
青鞋未訪和光洞奏賦金門亦壮哉
竹裏維舟陟翠微閒門臨水欲􁃔巇雲生佛殿飛來處
猿嘯山僧出定時斷刻尚餘梁日記古松猶偃漢朝枝
煙霞二妙應相笑盛世藏珍負夙期
明日青陽逼嵗闌繡衣聊得共躋攀雲鋪鶴背浮金殿
風引猿聲怨玉環薄宦豈堪長在客故鄉惟有一登山
繩床睡暖梅花月輸與蒲庵老衲閒
　　　逰羅浮(三首/)
白鶴峯頭春暮時水簾洞口鶬鶊飛千林錦樹化紅雨
百道玉虹穿翠微神朝帝闕鶴為騎靈語仙壇霞作衣
坐憐佳致惱魂夢應覔真人扣息機
四百峯巒列海圖飛雲絶頂敞𤣥都丹砂五色時光焰
紫翠中天半有無觀裏松株皆住鶴山中竹葉盡成符
鐡橋歸去尋清賞爛醉仙人白玉壺
四百峯巒拱御臺蕊珠樓閣倚雲開荔支花落山鳩語
盧橘子生江燕來黄野故居羊化石葛洪丹竈錦為苔
仙逰倘遂凌風約羽服黄冠亦快哉
　　　拜祖墓
芳草凄凄夕照前獨將春酒酹荒阡已嗟世事成千古
纔説清明又一年滿目江山増舊恨㡬家榆火起新煙
従來俯仰傷懐抱不似于今倍黯然
　　　重過林氏别業
曾侍先君訪太丘葛巾投老尚封侯青筠簾捲風生席
白紵歌殘月滿舟興發共吟鸚鵡賦酒闌重解鷫鸘裘
傳家幸有賢孫子别業新成似舊逰
　　　題海翁詩巻後
海屋珊瑚㡬度花仙籌長為記年華天晴霧雨籠蛟室
夜冷星辰泊釣槎巢父詩篇留宇内嚴陵名字達皇家
無因一遂神逰約共覔安期棗似𤓰
　　　靈洲
金鰲露背出滄溟撑拄惟應倩巨靈坡老留題空斷碣
徳雲種栢滿幽庭天寒怖鴿依江渚夜静靈黿聴塔經
畵舫圖書催入覲庾梅關北樹青青
　　　秋江送别
千家城郭逺依依握手離筵話夕暉碧海雲深秋自老
蘆花風急雁初飛客情猶醉千鍾酒書劒誰憐萬里歸
慈母白頭應問信倚門遥識老莱衣
　　　送趙宣使之徳慶
阿翁髙步金鰲背南郡今留彩鳳雛名姓㡬年通上國
才華蚤嵗入中書花明畵省詩千首木落寒灘酒一壺
若到康州煩借問故人黄趙近何如
　　　鍾山應制
蒼翠巍峩插昊穹紫金突起大江東三山避跡投鯨海
五岳齊肩擁帝宫珠樹鳳鸞鳴瑞日寳圻龍虎壮威風
萬年聖夀髙堪並常有神人祝華嵩
　　　新春従幸天界寺次詹冢宰鍾山應制韻
天界叢林開象魏朱衣環珮儼羣仙瑞露迎鑾飛扈蹕
皇都佳氣藹新年玉宸香滿三千界蓮座光浮尺五天
勅賜御前催應制侍臣簮筆思如泉
　　　駕遊鍾山應制
玉宸警蹕出蓬莱近望名山翠色開松栢屯雲車騎過
峯巒簇錦節旄來九成奏樂喧泉澗百職聨班蹴磴苔
燕賞太平當賦咏小臣侍従媿非才
　　　駕幸天界寺和朱太史芾韻
宴語従容對上方侍臣揮翰筆如杠従行衞士隨僧供
出定經聲歇棾腔鷲嶺曉雲扶輦轂龍河春水漾旌幢
清平自覺文章盛長憶天兵未渡江
　　　陪翰林宋承㫖遊鍾山
天上禅關敞薜蘿每縁休沐得經過雲籠梵宇青蓮濕
地接皇居紫氣多甘露結花凝木末醴泉和雨落岩阿
欲陪謝傅金屛約未解朝簮奈爾何
　　　訶林送趙生留南歸
㡬年煙月共林坰此日㸔花入鳳城老我未酬清世念
别君因起故園情朝廷有道容樗散獻納無才愧聖明
歸去為煩先問訊滄江漁艇白鷗盟
　　　寄趙進士安中
詞林每問歸安使聞説先生在徳清暇日畵簾公吏散
春風華館子衿明三年不見新書札百里空傳舊政聲
日暮碧雲何處合思君吟遍石頭城
　　　送張典籍訥之官大同經歴(三首/)
春風鳴玉下天階萬里從戎亦快哉逺仗皇威清朔漠
更依雲氣望蓬萊㕘軍孫楚登瀛客草檄陳琳補衮才
邉事太平烽火息栁營羌角為誰哀
邉陲見説青烽滅贊畫遥知白羽閒夜月葡萄氊帳底
春風篳篥栁營間賈生長是懐金闕定逺安能老玉關
沙漠年年飛羽捷想隨驃騎凱歌還
文章堂上論交日對榻哦詩白晝長晴日畵簾窺水映
暖風羅袂散天香尋常應制才堪並四十從戎髩未蒼
春半黄河氷片解旌麾㡬日望燉煌
　　　奉太史令䕶軍公
虞淵捧日帝羽儀文事武備天人師筆端詞翰河漢決
胸次韜畧風雲隨邦基肇造古伊吕謨猷篤棐今臯䕫
畵圖麒麟盟帶礪仙遊更與赤松期
　　　投贈山東何方伯(二首/)
皇風來播南陲日開府兼持将相權千里分封鸞誥下
三珠耀日虎符懸長憐野日違清顧且喜恩光照暮年
勲業已成頭半白蒋陵佳氣麗中天
君侯昔在東藩時英風逺畧人共知帳前鐡騎金鎖甲
腰下寳玦珊瑚枝將相兼權未足貴身名兩存今始竒
便可臨風搔白首對酒且賦歸來詞
　　　送張翰林孟㢘赴山西行軍(二首/)
漢将防邊意氣豪㕘軍行處擁旌旄雲連白雪飛花片
風捲黄沙似海濤塞曲但聞吹篳篥人家多自種葡萄
昇平見説從戎樂欲解儒衣問戰袍
清時况是金閨老躍馬關河鬂未華翠栁東門開祖帳
黄河北岸擁髙牙安邉羽檄傳司馬落帽西風憶孟嘉
萬里封侯吾輩事遲君談笑鎮龍沙
　　　奉酬劉友賢黎仲輝二御史見過
故人騘馬曉相過錯莫鄰人避玉珂朝下楚城髙盖合
春深門巷落花多飛騰每羨青雲早衰懶無如白髮何
相見惟期樹勲業蒋陵佳氣正嵯峩
　　　寄彭萬里給事時㕘山西政
與君文采舊同朝翠管文立早上九霄輦路香風隨鹵簿
天壇花雨聴簫韶鵷鸞一别京關逺雲月三年楚水遥
欲寄清詩慰寥闃汴河東去近無潮
　　　送沈主事起復除西安知縣
年少天官舊考功馬蹄催入未央宫聲名已在雲霄上
鄉國猶懸涕淚中輦路繁花明旭日佳城喬木語天風
傳家正欲存忠孝千古君臣此道同
　　　寄羅友章先生
三年薄宦淹吳楚長憶先生在海涯不著朱衣垂玉佩
還将白髮映烏紗遥天劒氣藏珠斗百越文光絢綵霞
雲路相期苦相失春鶯啼徹上林花
　　　圜丘大祀
松栢蕭森倚半空天壇髙峙帝城東宸旒肅穆千官合
鹵簿輝煌萬國同上界清都移碧落泰堦黄道隠晴虹
相如莫獻青鸞賦不是祈靈太乙宫
　　　寄黄員外文博時佐守徐州
使君文學冠賢科入拜工曹意氣多五色雲中披奏牘
九重天上振鳴珂趨朝共沐恩波濶出守誰憐嵗月過
㑹有蒲輪徵故舊未應黄髮老蹉跎
　　　送劉芳之入蜀
峨眉西上穆陵關猶似簾櫳響珮環華月髙秋沉楚館
綵雲清曉散巫山鸞衿寄恨今宵永錦字傳情㡬日還
惆悵風前花落盡相思惟有淚潸潸
　　　餞宋承㫖潛溪先生致仕歸金華
鰲峯朝日鵲聲稀内使傳宣下紫微予告不須留秘閣
許歸仍及賜春衣恩濃玉檢天書濕人去金莖瑞氣晞
况是陽和二三月都門栁色正依依
承恩初入詞林日亦得叨陪侍從班雲影九重開鳳閣
天光咫尺近龍顔彤闈侍讀青春暖彩筆題詩白日閑
此去定酬優老願軟輪遊遍越東山
保傅儲皇二十春白頭歸去嵗華新優賢寵渥非縁老
盖世文章不是貧錦誥渙頒雲五色青宫喜見日重輪
懸知戀闕丹心在長倚遥天望紫宸
一自先生離禁闥玉堂清致更無人金蓮颺彩初寒夕
燕寢凝香散暮春著作有官惟故事論思此道竟誰陳
青雲志氣慚悲梗不覺臨歧淚滿巾
龍門佳致接仙山舊築茆堂紫翠間方外羽人霞作袂
瀛洲歸客玉為顔常時望氣懐京國午夜朝真響珮環
願祝聖朝千萬夀還隨笙鶴到天關
　　　贈修撰道夫
蓬鬂飄蕭洛上翁金門日日候晨鐘論思入奏天光近
對御題詩燭影紅衣故尚餘當日繡馬寒猶是舊時騘
詞華已作青雲客聖代于今雨露濃
　　　西樵
西樵山勢捲飛龍萬里扶桑海色通日麗錦巖開罨畵
雨餘銀渚漾芙蓉紫河車䕃仙人掌白鶴花明玉女峯
上相朝元鳴玉佩三城佳氣鬱蘢葱
　　　懐修撰朱備萬
先生舊是瀛洲客文藻風流第一人華月玉堂仙署冷
西風遼海鬂毛新文園最憶相如賦茅屋誰憐杜老貧
聖世雲衢需俊彦肯令漂泊暮江濵
　　　冬至
冬至至日日初長久客客懐懐故鄉梅蕋惟愁雪爛漫
栁條又是春相將懶朝違世真自笑憶逺寄書殊未央
海門關外暮雲合應有南還征雁翔
　　　乙卯除夕
四十今已過二年明日又復嵗華遷頭顱種種見白髮
生計落落仍青氊梅花亂開客愁裏雲物長迷鄉國邊
且可吟詩酌春酒爛漫取醉東風前
　　　鳳凰臺
綺翮千年去已遥古臺猶見碧岧嶤楓林曉露迷三楚
柳陌春風暗六朝狂客昔時揮彩筆飛仙何處捻瓊簫
惟餘一道巴江水流向天門作海潮
　　　再遊鍾山
空青樓閣窅㝠間云是東南第一山武帝鸞旂烟草碧
誌公龍錫雨花閑江光逺盪黿鼉窟雲氣常籠虎豹關
欲駕天風凌絶頂上方琪樹夕陽還
　　　懐舊遊寄李士行
憶上髙臺望赤霄火輪光動彩虹飄鮫人夜織明珠佩
龍女晨㕘絳節朝迤北關山周正朔平南将校漢嫖姚
狂逰又是三年别海上蟠桃露氣銷
　　　寄髙彬
條風二月古隋堤楊柳青青拂水齊萬里客懐将白髮
一年春信又黄鸝親朋嵗久愁多望故國詩成醉懶題
惟有别君情不淺夢中時到石城西
　　　送蔡九節還南安
㡬年為客怕逢秋每見春來憶舊逰歸夢夜隨寒雨急
片㠶春逐大江流㸔山有興還堪冩惜别從來不解愁
斗酒殷勤拚一醉相思何處却登樓
　　　春興寄端方故居
亂藤髙竹散清烟獨倚闌干思𣺌然流水浪隨春浦濶
故人家住白雲邊三年逺别空相憶一段新愁自可憐
欲得山隂晴夜雪東風吹放大江船
　　　送人還鄉
嵗晏那堪送獨歸石門烟樹晚依依㡬囘客思愁江浦
十幅蒲㠶掛夕暉沽酒乍聞何處笛問程應為故山薇
到時猶想多幽興一樂堂深見舞衣
　　　西巖圖為嚴彦恭題
欲冩滄浪愧不才畵圖今喜見君開峯巒影落寒潭静
欵乃聲從返照來千頃白波龍伯國百年髙興子陵臺
聞君早晚趨金闕風雨漁磯長緑苔
　　　懐白雲山房
家住滄洲洲上山數椽茅屋亂雲間天晴疊嶂開金碧
雨過清泉響珮環髙興别來長寂寞故人誰與共躋攀
洞門猿鶴應相問何事先生久未還
　　　除夜
大地白雪似白沙遊子况復未歸家寒雲黯淡暗海曲
春風浩蕩來天涯楚山盧橘漸舒葉故園枇杷應著花
未得乗船出京口枯坐旅邸如春蛙
　
　
　
　
　
　
　
　
　
　
　
　
　西菴集巻五
欽定四庫全書
　西菴集巻六
　　　　　　　　　　　　　明　孫蕡　撰
　　七言律
　　　之官平原留别諸老
朱衣和淚别龍庭瘦馬嘶風出鳳城托迹禁幃原已重
之官名邑未全輕驅馳秪笑儒生拙憫念難忘聖主情
後夜玉堂清漏永紫薇花月向誰明
　　　别妓
驪駒西上帝皇州斜抱雲和淚暗流子夜歌詞翻白雪
殘春風物似清秋青鸞信㫁陽臺路翠被香寒燕子樓
七十二泉縈别恨濟南烟樹緑幽幽
　　　江上
江上青楓初著花客㠶和月宿蒹葭過雲踈雨數千㸃
臨水小村三四家風起漁船依釣石潮囘歸雁認平沙
秋懐已向南天盡又是滄洲閲嵗華
　　　金山寺
𤣥洲貝闕爛相輝夾岸人家對敞扉四壁波濤長觸石
孤山花木自成圍横江鶴向揚州去泛櫓僧従建業歸
遷客憑䦨重囘首蓬萊雲氣曉熹微
　　　送牛應祥都閫
将軍淮北分符地正在隋家古汴河别館芙蓉飄繡帽
御堤楊栁映雕戈彊兵戍久通蕃語降豎年深解漢歌
此去㸔花朝上國春風天上聴鳴珂
　　　髙郵
山日未出煙𣺌茫髙郵放船催下江揺櫓唱歌白鷂子
過湖打鼓黄頭郎鳥拖雲葉低貼水魚噀浪花髙接窓
微官所得㡬何計吟鬢四十今蒼蒼
　　　秋風
秋風淅淅吹屛山汴河之水聲潺潺歸雲一似宦情薄
飛雁不将鄉信還千峯澹對寂寞景孤客况棲羇旅間
且可狂歌對樽酒未須慘戚懐江關
秋風淅淅吹江亭汴河之栁猶青青黄姑東渡㑹七夕
白帝西來朝百靈初開琪樹已云落逺别客愁今未醒
欲冩鄉書寄南雁故園萬里天㝠㝠
　　　虹縣九日登五女塚(三首/)
肺氣經秋久未平佳辰酌酒㸔君傾雨催黄菊非無意
風落烏紗最有情仙客此時緱嶺上彩鸞何處玉簫聲
逶遲未就丹砂術俛仰微官愧此生
老去佳辰得㡬逢登臨此㑹歎匆匆雲來汴水波光白
日落屛山樹杪紅抱病獨憐貧子美休官惟羨老陶翁
遥知弟妹家山裏㡬向天涯倚㫁鴻
五女峯頭烟樹荒登臨聊得散徜徉忽驚重九今朝是
却憶三千客路長冷露餘花偏有色朔雲㫁雁不成行
寜教醉裏逢佳節且免醒來望故鄉
　　　淮上憶京
去嵗茲辰客帝畿蒋陵西曲雁飛飛秋風叢菊開荒逕
落日浮雲滿翠微老去吟邊芳物改别來天上故人稀
登臨復對青樽酒醉倚淮山憶禁闈
　　　清河口
清河黄河相間流四月五月如九秋墨雲壓地箕斗黑
濁浪吐雪龍魚愁江河萬里杳何極行役半生猶未休
故園清興自不淺此日松竹風颼颼
　　　圯上懐古
草没荒臺烟樹踈維舟凝眺久踟躇凌波見説求仙履
博浪曽聞誤副車勲業赤龍三尺劔風雲黄石一編書
獨憐衣赭人如玉鴻鵠歌殘怨有餘
　　　過三洪
官舟已落三洪口猶在飛流澒湧間放棹忽聞過亂石
開窓始覺慰愁顔雲連雪浪瞿塘峽樹隠青泥古劔關
謾有微吟追太白此身疑謫夜郎還
　　　過吕梁
二月三月寒尚饒上洪下洪春雪消奔霆出地星火裂
吼浪觸石黿鼉驕晨昏霧底蒼水佩明滅雲中丹鳳簫
靈風為我送歸棹故國越海天迢迢
　　　帝子
彭城三月風氣和吕梁雪消春水多濁霧蟠空作飛雨
崩濤薄岸成盤渦鮫人珠佩影明滅龍女金支光盪摩
故山雲物㡬時見遷客此地長經過
　　　徐州洪(二首/)
吕梁積石天峥嶸徐州上洪波稍平蛟龍怒巻四時雨
砥柱亂落三秋星辛夷杜若散洲渚貝闕珠宫開窈冥
舟人倚棹笑相語九里山色連彭城
龍門鐡石倚天開彷彿瞿塘灧澦堆萬里江風來灝氣
九秋晴雪迸驚雷層隂水府和雲見濁浪漩渦劃岸迴
小艤扁舟待明發霸王臺下乆徘徊
　　　漢祖廟
長陵見說石麟荒遺廟丹青野水旁古劍星光時出沒
大風雲氣尚飛楊三秦寳鼎垂鴻業萬嵗英魂戀故鄉
莫怪憑髙重囘首楚臺烟樹鬱青蒼
　　　歌風臺
漢陵秋樹起蒼煙故里髙臺夕照邉逐鹿洪圖今已矣
歌風遺跡尚依然赤松人去封留候夢澤雲浮狩楚年
可是君王思猛士青峯和雪暗遙天
　　　戲馬臺
盖世英雄亦壮哉古河三面對荒臺漢家陵闕迷春雨
嬴國江山起暮埃雄劍昔年金鏉鏽龍媒此日錦毰毸
鄉雲一笑山花動疑是君王衣繡來
　　　范増墓
舊識荆州老將名秋風此日過佳城羣雄逐鹿留遺跡
稚子求羊入廢塋玉斗有聲松雪落蒼精無影石麟横
可憐牢落祥雲氣又向芒碭谷口生
　　　過黄石公祠
塵編寥落千秋事野客停舟問隠居煙月髙名興漢後
風雲逺畧避秦餘赤松仙子依丹室黄石山精䕶素書
嵗晚圯橋風物改泥中履迹近何如
　　　過髙唐
瘦馬嘶春北郭門郡城茅屋似山村荒墳肹子雄風在
野曲緜駒舊譜存霏霧出林銷殺氣行雲駐彩閣朝昏
千年往事今塵土寥落幽花酒一樽
　　　客平原春日有懐
悵望鄉園去計違春來惟有思依依客程故向南天逺
花信偏於北地遲漢帝苑邉盧橘熟秦佗墓上鷓鴣飛
柴門獨對東風掩此日松筠冷翠微
　　　宿髙彬第
夜宿故人孤旅邸更深華月滿晴空朋游動是經年别
樽酒寜知此㑹同上國鸎花明戚里故山松栢語天風
豪吟未覺清狂盡醉裏詩成氣吐虹
　　　挽夏尚忠
疋馬江南更度關寒雲撩亂撲燕山故鄉風物頻囘首
同輩衣冠竟厚顔使節謾隨征雁逺宦情長似野鷗閒
黄灣緑水深千尺此日西風旅櫬還
　　　送陳御史孟陽之官三河
㡬年文墨侍彤闈妙句曽㸔對御題翠栢臺前聴雨漏
金蓮炬底立霜蹄當時意氣青雲動此日棲遲皂帽低
歧路相逢又相别灤河煙樹冷凄凄
　　　贈楊主簿時為金銀閘垻官天台人
寥落清秋老孟嘉向風長是整烏紗西江見説詩無敵
東郡誰憐鬂有華金垻晚飛湖上雨巾峯晴漾海門霞
微官未遂清逰願辜負仙桃㡬樹花
黄河四月動官舟河上梁山紫翠浮馬頰餘波衝岸㫁
龍門殘雪帶星流熹微曙氣鄉心逺颯遝凉風鬂影秋
遥憶釣魚洲渚上㡬畨吟興負沙鷗
　　　古河
蕭關之北黄河流昔時禹蹟今成丘荒碑苔蘚不辨色
古水蛟龍猶有湫野人千載見清淺海宇萬里無戈矛
明當作頌獻天子髙鐫寳册埀鴻猷
　　　出關
忘却㸔花上帝都出關猶記佩兵符龍歸古寺雲初定
鳥落寒灘水半枯萬古文章關氣運十年風雪老頭顱
憑將翠管三千牘換取黄柑二百株
　　　冬至
朝來喜色動鍾山雲氣從龍杳靄間宫扇影揺春仗下
佩環聲散早朝還書祥謾有三千牘獻頌長違咫尺顔
已擬隂何同結社遍題新句老江關
　　　思家
京華薄宦已沾巾寥落三年濟水濵冷雨青燈吟客夢
東風蓬鬂異鄉人雲濤𣺌𣺌滄江暮榆栁依依旅邸春
朋舊别來多野興故園應已賞芳辰
　　　南昌鐡柱觀
琳宫石筍露岧嶤云是千年此鎮妖方外羽衣能濟世
城中仙甃亦通潮蛟龍水底蟠金鎖雞犬雲間聴玉簫
行槖已垂思㸃石祈靈壇上倚逍遥
　　　十八灘
五城一别二千里孤棹重經十八灘拍岸怒濤雷噴薄
横江亂石鐡巉岩天隂紫蜃籠商軸夜冷蒼龍吼劒關
猶記平南諸將下樓船此地凱歌還
　　　寄髙彬(二首/)
與君夙有通家好堂上嚴親未白頭野寺花明春載酒
清溪月朗夜浮舟陶潛此日生歸思屈子長年賦逺遊
煙水五湖歸棹早為余開逕碧林幽
蟾溪溪頭春水生故人卜築茆堂清開門雨過芳樹緑
對酒風來幽鳥鳴我纒薄宦去鄉國君亦久客留天京
未知何日遂歸計重結漁郎鷗鷺盟
　　　采石太白墓
冠屨何年墮世塵先生元是謫仙人春雲彩筆驚飛燕
暮雨滄江泣石麟牢落清名元不没衰遲大雅竟難陳
翛然我亦狂吟客思殺風流賀季真
　　　次黄州
日落放船鸚鵡洲漢陽烟白樹幽幽江豚數起浪花夕
野鶴一聲山木秋㠶影掠雲過赤壁櫓聲揺月下黄州
何因散髮林臯下得似蘇仙爛漫遊
　　望廬山(二首/)
扁舟夜泊潯陽岸隠約香爐五老巔紅葉天燈飛烏外
白蓮僧社斷猿邉蒼崖影合東林寺銀漢光連瀑布川
亦有宗雷遺世想千峯無路訪羣仙
東林佛閣倚岧嶤蘿逕逶迤傍石橋松柏千章連左蠡
芙蓉萬疊倚層霄琪花雪影江心見蓮社天香世外飄
歸老倘酬仙賞願籃輿寜待逺公招
　　　至儲潭廟留題
五老峯微楚路分贑灘猶禮洞庭君行空鐡馬寒嘶霧
帶月蒼龍夜吼雲瓊佩倩誰招帝女桂漿聊復奠靈氛
清吟寄逺成孤絶思入滄江白雁羣
　　　過岳州
𣺌𣺌孤舟江漢間嵗華揺落鬢毛斑裁成方朔三千牘
博得瞿塘十二灘峽口瘴深迷岳渚洞庭風順過君山
無端又是重陽節起對黄花一破顔
　　　巫峽秋懐
淅淅金風霄漢間火雲猶自繞巫山雨餘神女收旌斾
月朗明妃響佩環萬頃波光人鮓甕一天秋色鬼門關
吟魂未向三巴㫁尚逐東吳畵舸還
八陣圖連灧澦堆永安宫下水縈廻風雲舊磧森猶列
行在荒臺乆已頽鐡馬躍雲嘶凍雨木牛遺恨吼驚雷
英雄一去今千載殘照西風首重囘
漢相祠西江水煙晚風平楚送歸船千重古錦雲端石
一帶空青峽裏天詩思每懐秋放鶴客心那更夜聞鵑
憑誰為寫髙唐賦譜作朝雲蜀國絃
　　　懐四川(二首/)
蜀城風物冷凄凄馬上哦詩日向西雪嶺氷融春水緑
錦江花落子規啼卧龍祠廢碑横草杜老堂空雨漲溪
囘首勝遊成往事倚風吟㫁意俱迷
草堂烟樹入青霄漢殿荒臺秀黍苗宇宙詩名今尚在
風雲霸氣未全消寒星夜落支機石錦水春明駟馬橋
花栁舊遊今㡬載西風蓬鬂影蕭蕭
　　　懐羅浮寄蕭鍊師
誤解蘭纓下彩峯十年飄泊厭西東秋風楚塞塵隨馬
夜雨吳江浪打篷旅邸寂寥芳嵗換仙遊爛漫幾時同
羅浮此日南薫轉無數澷山荔子紅
　　　訪單孟雄不遇
不見龍灘單孟雄欲従山蘚覔行蹤門前烏桕經霜紫
樹杪青霞著日紅蠟屐定過蝴蝶洞竹門長掩鷓鴣峯
桃花流水仙源近嵗晚漁郎或再逢
　　　曽氏耆夀翁詩
詞林每憶鄉園友曽是才名動縉紳觀國倦騎沙苑馬
幽棲長戴華陽巾芙蓉火足龍蟠鼎松樹天寒鶴近人
天上歸來今白髮泉南水竹願為鄰
　　　懐萬修撰謫遼東(二首/)
垂老謫官瀛海上驚聞嗚咽淚沾巾長憐偃蹇難堪俗
豈信文章解悞身賦鵩㡬年留賈誼懐沙此日弔靈均
無勞更用悲萍梗見説皇家雨露勻
聞君逺謫三韓去萬里天風裂素衣聖世君恩殊未薄
畏途吾道一何微金蓮炬暗梅花落鴨緑江寒雁影稀
我亦漂流向滄海相思何處不依依
　　　奉寄文淵學士吳公
翰苑摛文沐寵多遥聞近侍在鑾坡讜言屢進分香日
直筆常濡太液波入相内庭稱褚亮薦賢當路説常何
獨憐落職東遷客逺道西風鬂欲皤
　　　懐朱太史芾宋舍人璲
誰憐飄泊向江關獨倚長風憶妙顔老我黄塵三楚外
羨君華藻五雲間清時步武蜚聲蚤晚歳逶迤奏牘閑
鍾阜冶城蒼翠裏何由更得共躋攀
　　　懐掲孟固
弱水神山路𣺌然欲從何處問羣仙金門正合容方朔
滄海寜當老鄭䖍白玉堂前秋月冷紫薇花上曉風顛
吟魂想挹天光近鳳尾游絲五色鮮
　　　懐碧虛觀寄止菴蕭鍊師(四首/)
安期臺下蕋珠宫舊雨題詩紫翠中五夜丹光虹貫日
四山松樹鶴呼風雲深洞口藏金母嵗乆林楓化玉童
吟客逺遊仙子去錦桃春晚為誰紅
飛泉作雨落寒岩蕋闕凌天起翠嵐禹柏千年青藹藹
堯蒲九節玉毿毿天游别我知誰共世故撩人秖自慚
雲月舊盟應未冷可能相待解朝簮
平生最有滄洲趣一住三吳十二年愁逐亂雲生隠隠
夢隨孤鶴去翩翩尋真謾爾懐仙侣鍊藥憑誰授秘編
目㫁南雲心欲絶秖今無計脱塵縁
前身恐是臨臯鶴長占烟霞物外交㡬向滄洲乗野艇
更依蓬島結書巢千年果熟雲明樹五粒松寒露滴梢
為報羅浮蕭羽士好開蘿逕碧山凹
　　　思家古河
古河烟草暗南天此去鄉園路幾千燕子來時春寂寂
海棠開後雨綿綿滄江水遶吟詩社緑渚花明載酒船
更憶故人王給事愁來書破薛濤箋
　　　悶興
無奈客愁愁不醒誰憐新舍在南溟佳人花底占烏鵲
令弟沙邊喚鶺鴒庾嶺南來雲漠漠清江東下雨𡨕𡨕
㡬囘吟罷空惆悵謾對寒梅倒醁􁚐
　　　觀海
海上蟠桃冬著花蓬壺髙處敞仙家天寒霧雨籠鮫室
夜乆星辰泊釣槎神女步蓮珠結鳳醉翁題竹墨淋鴉
連鰲未試任公手欲借前籌紀嵗華
　　　戍遼渡海(二首/)
天風萬里噀洪濤驚見神峯立巨鰲綘節影揺龍伯國
繡幢光拂海鳬毛浮空員嶠隨波長繞石珊瑚出浪髙
儻許從戎樹勲業白頭歸路擁旌旄
清詩字字盡琅玕水底蛟龍夜起看未結柳船驅五鬼
又將蓬髩犯三韓靈筌降夕通仙語海屋添籌紀嵗闌
萬里封侯期可遂春風笳鼓入長安
　　　渡海呈同逰
同來文章諸鉅公昔時作宦今從戎不論西蜀與東廣
共渡北海期南風將軍錦帶佩雙虎左校寳刀藏一龍
明年奏凱答神貺羽書歸奏蓬萊宫
　　　沙門島(三首/)
白銀堆裏湧仙臺嵗晚登臨亦壯哉妖蜃吐煙成海市
巨鰲擎石作蓬萊金蕤翠羽空中見貝闕珠宫水底開
凱奏北旋應有日同逰俱是濟時才
立占滄溟碧玉簮蜃樓髙過百花岩興來落筆才無敵
老去從戎力尚堪詩巻長年留海内夢魂清夜繞江南
綸音早晚需前席日望登萊使者驂
沙門滄洲洲上山九河碣石髙巉岩雲來氣通巫女峽
月出光映藍田關宫前彩鳳駕車下祠底白龍行雨還
浴鳬飛鷺立沙際疑是青瑣晨朝班
　　　與謝縣丞坡山聨句
㡬年來作交州客今日方登第一樓(謝/)萬頃煙波涵碧
落四山雲氣藹清秋(孫/)瑶臺鶴駕排空下石室丹光傍
井浮(謝/)蓬島依微天路近凌風直欲訪丹丘(孫/)
　　　送董文啓出宰江夏
委珮晨㸔拜玉除西逰真食武昌魚王孫碧草秋無際
仙掌金莖露下初今日才名須卓茂當年詞賦説相如
登臨若對南樓月待爾賔鴻寄尺書
　　　挽李樵雲
相國靈轝閟九京桓桓松柏表佳城風雲已際興王運
雨露偏傷孝子情一代文章遺汗簡千秋彞鼎勒勲名
平原賔客今誰在獨寫椒漿帶淚傾
　
　
　
　
　西菴集巻六
欽定四庫全書
　西菴集巻七
　　　　　　　　　　　　　明　孫蕡　撰
　　七言絶句
　　　紅菊
龍山九日宴斜曛萬朶秋香散彩雲醉㟁綸巾對芳物
西風應識舊叅軍
靈均且莫怨清醒楚水朝雲炫落英宿酒未平佳節過
西風吹帽最多情
　　　墨菊
熹微衡宇露初乾九月江南動早寒肺氣暫平新㫁酒
天香零落醒中㸔
三徑松門掩翠蘿白鷴飛去曉霜多天隨艇子無人共
寥落寒香奈爾何
　　　紅梅
瑶池王母閬風西夜晏羣仙錦繡幃月落參横天向曙
醉騎丹鳳繞湖歸
丹青學冩夀陽姿艶杏仙花嫩柳枝猶記醉邀何水部
淮西歌吹舊臺池
　　　墨竹(九首/)
洞庭春盡水溶溶錦瑟輕寒起卧龍行客欲投蒼水佩
亂雲遮㫁九疑峯
誰拈秃筆冩凄迷亂石横江碧玉低猶記畵船初泊岸
落花時節郭公啼
虹光雲影緑參差赤壁艅艎晚更移春雨乍晴燒玉版
鰣魚上水鱖魚肥
陽雲臺下曲江頭一徑笙簫萬頃秋莫向晚凉歌白紵
碧叢深處有鉤輈
秋寒萬玉倚雲青青入君山白鳳翎偷得雲和千載曲
夜深吹與老龍聴
昨夜春雷震楚山籜龍驚覺錦斑斑峨眉老客禪心在
應化横江老鶴還
巖上烟消見日光歌聲遥隔水雲鄉漁翁莫汲清湘緑
留取髙枝宿鳳凰
澧水春隂午未消寒梢低護木蘭橈天涯風物餘空翠
應是英皇淚㸃飄
葳蕤萬玉曉撑風應是清溪野水東更畵接䍦顛倒著
嫩涼添我緑隂中
　　　王孫圖(二首一挾/彈一聴鳥)
誰拈金彈倚青驄鞍面開元結束同好似華清二三月
緑隂籠仗入離宫
東風馳道直如絃琪樹春隂䕶馬韉從幸少年初賜錦
數聲啼鳥落花前
　　　宣和樹木翎毛
上林芳樹藹崇宣澹墨踈翎膩粉牋何似白榆棲凍雀
蕭蕭風雪滿祁連
　　　折枝桃花圖
扁舟獨上武陵溪花暗漁郎路欲迷忽見畫圖驚一載
東風憔悴一枝低
　　　桃花白練
沅江江口武陵溪翠影紅香粉翅低為向東風煩寄語
莫將春色到安西
　　　楊妃出浴
浴罷温泉體未乾斂襟非為玉肌寒伊誰一搯痕猶在
只恐三郎著眼看
　　　楊太真對鏡圖
舞鸞金背隠清光中有開元堕馬粧一線枕痕春色淺
夜來知是夢漁陽
　　　梨園按樂
白雪飛香玉作城霓裳度曲按新聲東風吹醒漁陽夢
一段春愁畵不成
　　　村嫗牛圗
玉環迷恨馬嵬坡出塞明妃淚更多何似阿婆牛背穏
春風一曲太平歌
　　　昭君(五首/)
莫怨嬋娟堕朔塵漢宫蕃地一般春皇家若起凌煙閣
功是安邊第一人
曉來氊帳理鉛華對鏡偷憐復自誇如此玉顔君不顧
更從何處選良家
閶闔龍鱗開玉陛嫖姚馬影度旌旗誰憐漢道昇平日
是妾漂流薄命時
囘使殷勤莫寄辭君王此去苦相思容華自昔能傾國
只為風沙逺别離
玉顔啼淚濕龍沙東望長安不見家月滿穹廬愁似海
强將心事付琵琶
　　　題葡萄
驪龍弄影照髙秋萬斛明珠露氣浮還憶玉人歌舞散
紫駝銀甕出凉州
　　　雜畵(十首/)
曽記東林信杖藜逺公門對石橋西長松月落猿聲歇
贏得青山似虎溪
羅浮山水滄江曲水連清溪樹連屋舊雨仙翁乗興來
荔支應過楊梅熟
溪雲漠漠樹宛宛不是三湘定輞川花氣曉迷桃葉渡
虹光夜貫米家船
小甕松花已潑醅縛柴門子夜長開天寒動有王猷興
應放清溪夜艇囘
驚濤一葉海門關秋淺吳楓未著斑十載宦逰今㸔畵
澹煙斜日小孤山
不見扁舟採芰荷天風何處度清歌芒鞋此日雲門寺
應是鑑湖秋水多
望湖亭上倚清秋水落呉城樹色幽何日松巢招五老
九江同泛釣魚舟
愛此名山似蜀中山如斑笋樹如龍瞿塘㡬日漩渦小
欲駕扁舟訪赤松
沾恩㡬載入承明雲冷漁磯白鶴盟忽見新圖被山惱
欲辭簮組乞歸耕
白鷺洲前野艇歸釣魚磯上緑楊埀人間野况都如畵
奈此窮生薄禄為
　　　四皓圖
只合餐芝老萬山誰教鶴髮動龍顔蛾眉對酒歌鴻鵠
怨入商林紫翠間
　　　畵梅(四首風/烟雪月)
㳺龍扶風飛上天明珠萬斛争春妍師雄醉夢颯驚覺
羅浮月墮西湖邊
梨花香冷月隂隂青女横陳萬玉林繡箔珠簾人不見
相思無地著春心
小國佳人窈窕娘春風環珮素綃裳千年獨抱靈均怨
夜結明璫獻楚王
仙樓十二敞春風千樹桃花似錦紅瑶水玉娥清宴罷
素鸞歸去月明中
　　　松
雙松如盖倚雲長曽憶匡山問草堂拂石坐來龍影濕
半陂春雨茯苓香
　　　梅
天風吹墮白霓裙五嶺雲深路不分千丈玉階尋步襪
碧牀香落始知君
　　　嘗草圖
蒺藜勾吻總青青慚愧春山草木榮㡬欲騎龍叩天闕
緑章祈雨䕶黄精
　　　舞馬圖
霧鬛風鬃錦彩鮮登牀旋舞更翩翩青騾祇識連雲棧
不解銜杯獻御筵
　　　送翰林宋先生致仕歸金華(二十/五首)
海内才名五十年聖恩榮許晚歸田金華父老如相問
曽是瀛洲第一仙
新賜宫衣雪色如歸榮况及早春初公卿祖帳都門外
人道風流似二䟽
二十餘年侍禁闈趨朝常早晚歸遲春坊一掬臨分淚
記得埀髫受業時
門生日日侍談經獨向孫蕡眼尚青㡬度背人焚諫草
風灰蝴蝶滿中庭
千載班揚亞六經先生髙步續芳聲髙麗日本朝王使
長向仙班問姓名
萬丈文光北斗懸清名不獨域中傳雞林買得潛溪集
已向扶桑石上鐫
頭白勲庸列上卿君王豈是重文名朝廷禮樂新寰宇
半是先生撰次成
㡬逆龍鱗進治安朝囘只說聖恩寛小儒日侍絲綸閣
不得囊中奏稿㸔
令子内庭書制誥佳孫復作序班郎一門三代沾恩澤
更著錦衣歸故鄉
事業文章滿汗青白頭歸去世縁輕雙溪水繞長松下
只讀楞伽一巻經
紅鞋金帶荔支花三品詞林内相家歸去山中無箇事
瓦瓶春水自煎茶
盖世文章未是雄真純卓有古人風賜金長是沽春酒
醉殺鄰家桑苧翁
乞與山童潤筆錢歸時正及早春先玉堂分取薇花樹
種在雙溪淺水邉
玉樹芝蘭取次成小孫開嵗亦能行懸燈夜讀元朝史
認得前編老祖名
不用黄牛教子孫為儒三世受君恩却將視草堂前筆
歸去題詩水竹村
山僧野客莫相過碑板人間刻已多從此黄庭不須讀
自開池水養羣鵞
榮歸詔許老山坰火棗交梨養性靈秘府圖書翻閲盡
却從方士借丹經
近欲長叅不語禅水雲飛盡月輪圓惟餘一册龍門子
留與西江學者傳
後學無師誤少年在於蕡也更堪憐聨班欲上陳情表
留取先生住講筵
華髮朱顔六袠餘還鄉猶駕軟輪車龍江關吏如相識
應止青牛乞著書
祖考榮封寵數優君王親為製詞頭臨流好起雲章閣
髙壓清風八詠樓
羽衣來自大江西打得旌陽鐡柱碑聞道珊瑚纒藥石
碧潭清夜老龍嘶
建業鐘殘禁漏稀九重天上早朝時玉堂清署風霜冷
常恐先生入奏遲
鳳翥龍飛御製文人間未見墨花新恩榮獨為詞林重
親向宫門賜老臣
晚出金閨望故鄉芙蓉峯影月蒼蒼歸途跨得銀鞍馬
原是天閑小乗黄
　　　寄髙彬
條風吹緑滿蟾溪蠟屐行春日向西獨木橋邉烏桕樹
鵓鳩飛上上頭啼
　　　寄王彦舉
緑楊隂下玉騘嘶絲絡銀瓶帶酒攜夢入南園聴夜雨
不知身在蔣陵西
　　　寓居傳小樓懐以成
故人何處艤蘭舟誰念西窓客滯留賴有姮娥憐寂寞
流光偏照讀書樓
　　　臨清軒題壁
思君㡬日不相見特向城南問隠居巢鶴不驚流水静
一爐香炷數編書
　　　憶得(四首/)
憶得垂髫少小時青燈黄巻日相隨于今放浪江湖上
一段閒情緫付詩
憶得初年不解愁藥欄花逕日風流臨池書罷黄庭帖
走馬城南覔舊逰
憶得栖遲泉石間衡門無事鎖常關日長書困南窓下
燕子驚囘夢裏閒
憶得曽陪紫府仙風流儒雅興翛然夜來貪玩西窓月
花影侵堦尚未眠
　　　龍江夜泊
蔣山山頭秋月明龍江江上暮潮生行人又是金陵客
卧聴西風鼓角聲
　　　過揚州(二首/)
江上垂楊覆白蘋斜陽啼鳥㫁吟魂朱樓翠箔今何在
一帶寒城鎖暮雲
垂楊白白折殘枝春盡瓊花作雪飛少日狂逰今是夢
竹西歌吹舊臺池
　　　下邳
淮南五月叫春鳩花落清河錦浪流偏恨寂寥鄉思裏
澹烟寒月下邳州
　　　吕梁洪
驚濤觸石雪潺潺五月河風尚作寒問訊南來荆楚客
官船㡬日到淮安
　　　聊城
雨浥頹墻草翳空魯連千載見髙風愁來自撚鴉翎箭
日落登城射㫁鴻
　　　聊城見荷(二首/)
疎疎寒緑間天香細雨微風澹曉粧憶在古原山縣裏
寂寥三載負紅芳
花不成粧藕未乾嫩紅新葉捲輕寒官河水落南風小
不似賀家湖上㸔
　　　武城
獨上荒城野日隂絃歌千載憶遺音黄堂皂盖成塵土
何處春風緑綺琴
　　　過茌平望嶧山
邑敝天寒草殞青授經誰弔伏生靈巉巖石刻雖竒古
終慊沙丘混鮑腥
　　　周公
帝子揮戈復故都三監才畧佐鴻圖扶危不仗蒼髯老
誰奉新王六尺孤
　　　范蠡
已作江湖物外仙歸舟誰遣載婵娟登樓有客思傾國
幾度臨風夜不眠
　　　伍子胥
忠言極諫起君猜宰嚭䜛行劒賜來從此强呉隨作沼
果然麋鹿走髙臺
　　　黄歇
終古天心不可虧隂謀祇是得傾危春申便使能成事
只似秦家吕不韋
　　　荆軻
悲歌慷慨髮衝冠上殿披圖却膽寒生刼詛盟縁底事
錯將秦政比齊桓
　　　昭陵
萬里山河㡬戰征阿爺機不見先明春城鼓吹黄金甲
肯伴藩臣奉乃兄
　　　苻堅
戰鬭争雄國作墟讎民恨不總為魚誰云未得降王長
先向長安為卜居
　　　二喬
中原落日一星黄虎躍龍跳有底忙漳水鳳臺髙百尺
小姑何用嫁劉郎
　　　赤壁
百里旌旗蔽楚天黄龍青雀化炎烟可憐釃酒臨江上
正是孫郎躍馬年
　　　魏臺
魏臺金雀舞晴空劔閣雲烟起卧龍詞客倚樓空作賦
不騎羸馬向西東
　　　姑蘇臺
嫋嫋江風泛玉臺荔支香老木𤓰開蛾眉不飲盃中酒
日暮閶門野鹿來
　　　靈岩寺
屧廊猶記館娃名照水荒臺草自青㡬樹芙蓉依水閣
雨餘西子醉初醒
　　　姑蘇開元寺
梵宫春盡落花時倦鳥猶啼竹樹枝想見風流唐太守
緑隂滿院坐題詩
　　　望九華山
一葉扁舟渺漠間白雲飛處九華山生來自有清幽興
每被微官誤却閒
　　　過赤壁
樓櫓炎烟舊事非留題孤壁日斜時周郎慷慨空横槊
如此江山不賦詩
　　　過荆州
髙情長記仲宣樓醉裏臨風賦倦逰千載詞華人似玉
客船今日過荆州
　　　巫山
巫山髙髙知㡬重朝雲暮雨楚王宫人心對面有巇險
更勝髙唐十二峯
　　　出蜀(二首/)
白帝秋髙木葉黄蜀中長是雨浪浪瞿塘水落漩渦小
一路㸔山到洛陽
雄風淅淅雨凄凄啼殺春山蜀子規江到岳陽舟楫穏
夢魂從此怯巴西
　　　次張仲舉詩韻(四首/)
重重疊疊水南峯五五三三石上松釣艇蕩歸春雨足
草堂猶有白雲封
江上依稀栗里峯峯前隠約故園松征鴻盡向南天沒
不為離人寄一封
逺逰三載别青峯見畵長思問竹松歸棹五湖烟水濶
柴門應有落花封
雲連江上九華峯露沐仙家五粒松但使風光如畫裏
餘生不羨五侯封
　　　幽居雜詠(七十四首自洪武十/一年平原還家作也)
仙衣自種一池荷采采青黄當綺羅怪底邇來秋氣早
水禽飛去曉霜多
紈綺紛紛㡬戰塲閒身贏得水雲鄉扁舟日暮鳴榔去
付與沙鷗管夕陽
少日三呉樂事饒木蘭船上醉吹簫松風驚覺㳺仙夢
疑是錢塘八月潮
自别瀛洲鶴背寒石田茅屋嵗漫漫梅花幾樹先春發
猶自金蓮炬照㸔
學鍊還丹嵗月遲要觀滄海倒枯時人間甲子成何事
不似山翁一局棋
偶趂新涼理釣船秋雲映水色澄鮮漁童解撒攔江網
賸得槎頭縮項鯿
淺水漁船學搶風竹竿斜著抗孤篷青蒲葉底寒波起
吹入蘆花别港中
野老烹雞㑹四鄰瓦盆盛酒亂無巡風林自奏陽春曲
一日鶯聲到夕曛
逺公蓮社乆相招老大無心到石橋遥想東林山月出
白猿啼處樹蕭蕭
十載山中讀道經石壇烟雨桂花生年來賣藥長安市
漸喜無人識姓名
隠去無心戀嵗華惟同野老問桑麻門前莫種青青栁
怕有人呼縣令家
酒伴詩僧日見尋髙歌劇飲坐檉隂留連莫怪盃中盡
賸有床頭舊賜金
髙原極目浩茫茫鳥盡遥天若箇長一片夕陽秋草地
不知今古㡬興亡
醉裏臨風弔屈原楚吟空賦逺逰篇凌空語意誰能解
千古惟應待我傳
試學鴟夷物外情水雲空濶釣舟横従來用盡無髙策
浪得歸湖范蠡名
終古無名識是非百年髙興子陵磯沙鷗不管人間事
細雨斜風自在飛
玉裴仙子住山椒静夜能來不待招莫怪寒林星斗黒
野人疎懶坐相邀
長樂歌鍾醉五侯滄浪何似泛扁舟無人解得閒中意
雲滿秋空水自流
厭㸔桃李媚春陽最是秋來樂意長千㸃黄花數行栁
幽居人道似柴桑
野吟詩句出天成景物如雲眼底生白石江頭烏桕樹
夕陽疎雨鵓鳩聲
鶴背腰纒有㡬家老陶貧薄太無涯青鞋布襪歸來好
却使無錢對菊花
依山茅屋小於舟吟對風光憶舊逰平地白雲秋萬頃
五湖烟水似揚州
村醪舊甕按新篘四月蠶成麥亦收但使百年都若此
吾今於世亦何求
幽花滿樹酒盈樽白水斜陽度曲村曽憶少陵風雪裏
也曽朝叩富兒門
怪底襄陽孟浩然蹇驢衝雪踏江天無人説與寒梅樹
只合開花暖閣邉
幽居僻類杜陵家春日垂垂橘柚花花逕今朝縁客掃
磁瓶汲水自煎茶
凍露初開日暈青長松落雪報新晴茅簷聞瀑俄驚起
何處鴻門碎玉聲
野人於世本無營尚有閒功日計程篔竹縛梯求蜜筩
連宵運水搗香秔
夢覺哦詩醉後眠春來秋去緫茫然山中厯日従來少
欲倩何人記嵗年
本學埋名坐釣磯誰言天上客星移前灘水落西風冷
覔得羊裘不敢披
迴塘曲渚月明多逰女相呼采芰荷老去風情渾盡減
隔花誰唱竹枝歌
歸休贏得卧中林坦腹蓬頭緑樹隂非是葛巾渾忘著
邇來華髮不勝簮
垂栁隂隂護釣磯溪流盡處著柴扉時人莫用知名姓
清世林泉老布衣
為報奚童掃緑苔柴門長日便教開曉烟晴日鵲聲急
應有故人天上來
勲名本不到旂常徒得烟霞冷趣長林下一瓢桑落酒
誰云得及市朝香
書生元亦羨封侯經世才迂不自由萬一鶴書求野逸
素琴重到碧山幽(洪武十五/年果起用)
青年出仕奉明君老去投簮卧白雲千載周顒風致在
北山先自錯移文
桂樹叢生山正幽王孫嵗暮儘優㳺不知招隠縁何事
聒聒風前詠不休
約客聴琴掃石臺竹門咿軋倚風開空山日暮碧雲合
天外美人來不來
夘酒初醒午夢餘南風入户北窓虛閒身已在羲皇上
到此令人悔讀書
韓子髙軒不再逢草廬長倩落花封苦無韜畧能匡世
伏枕惟應愧卧龍
淵明千載我知音縦有氷絃不鼓琴聞説商於尋綺角
寂寥誰識古人心
雲本無心偶出山幽林薄暮鳥知還如何世上驅馳子
只在紅塵擾擾間
故人肥馬衣輕裘意氣揚揚得自由林下雨餘苔徑滑
免勞相過碧山幽
多才宋玉乆能詩誤對清秋景物悲湛湛長江楓樹底
扁舟正可學鴟夷
最愛徉狂阮嗣宗秋懐當日賦偏工酣歌裸袒青林下
晚嵗心期與爾同
容得蕭閒亦已多敢論官綬與漁蓑東流逝水西流日
百嵗只消如此過
雨浥琪花落滿牀寂無人到讀書房閒中不覺青春過
静裏方知白日長
呼龍種木豈無經瘞鶴藏書亦有銘獨對梅花寫遺恨
招魂未續楚騷聲
露氣横山夕未晞古松枝冷鶴聲遲東林日出西溪白
正是仙翁睡熟時
欲鑄鍾期未買金㫁絲寒縆案頭琴虛堂月底弹清曲
别鶴離鸞自賞音
笑殺仙源避世翁洞門猶與世人通臨流莫種桃花樹
惹得春來著處紅
一自衰翁惹世譁川原錦樹斂紅霞關門不倩烟霞鎖
都向春風怨物華
笑殺山隂王子猷凌兢雪夜泛扁舟地爐滿著松明火
芋栗香中酒一甌
梅花不解十分清香影撩人說姓名林壑未忘居鼎鼐
老枝留子待調羮
山顛幽絶人稀到柑子隂涼客屢過不見晚來傾白墮
小園當奈月明何
幽幽緑樹團華盖聒聒流泉奏玉琴不必畵堂絲與竹
自然山水有清音
黄菊花開貧不厭茅柴酒熟醉相呼平生最愛陶彭澤
風味全然似老夫
栁塘昨夜雨聲急早起春水欲平橋放教汀草芊綿緑
添著林花婀娜嬌
春酒獨酌不成醉可憐溪上百花開花前㡬日南風𦂳
門外今朝好客來
如花女兒春栁腰髙歌自駕木蘭橈彎彎纔見初生月
隠隠斜明第四橋
鄰屋白酒近初熟老子盡日為花忙將隨粉蝶聨翩舞
欲趂逰蜂上下狂
不覺門外春已過只說飲酒日豪吟林花盡褪娟姢色
澗竹都成密密隂
初開草堂三五日池上鷗鷺日頻來桃花枝嫩未堪折
楊栁隂疎還更栽
江上好景莫虛度屋邉亂紅今已深不是春風相勾引
道人争㸔日攜琴
栢子香消晝景遲坐調元氣學希夷旁人那解𤣥中意
文火温温只自知
半世為儒好自輕狂歌浪謔鬭詩聲内庭消盡還丹火
傳得江湖說姓名
自入珠宫捧玉宸别招猿鶴作新鄰空林寂静無來客
千載丹楓作老人
塵縁静盡覺神清對月虛堂煉鶴形采得石橋花上露
研硃自㸃石臺經
羽步天壇禮帝居星文拱北似連珠寒雲不鎖丹砂井
一夜虹光徹太虛
煉得梅花白雪顔關元静夜浴金丹呼龍起種春田玉
白日山精倚樹㸔
蒲團静坐思窈𠖇清晝只誦大洞經碧壇𤣥鶴忽飛起
琪花亂落風泠泠
天台二月風景新石橋流水起龍鱗美人相約㸔花去
雲暖洞房仙帳春
丹成八極恣神逰蕋闕風隨鶴騎秋上苑㸔花猶一夢
五雲囘首帝王州
　　　秋閨思(四首/)
天上姮娥也可憐廣寒宫裏夜孤眠早知人世相思苦
不若移居桂樹邉
涼夜簫聲處處過玉樓髙起逼天河西風瘦盡梧桐葉
添得西窓月影多
璧月斜明翡翠屏水花零落㸃秋螢夜闌院院垂金鎖
獨立蒼苔望帝星
疎櫺鐡馬亂風飄火冷金鳬百和銷怪底芙蓉清漏永
不知何事苦迢迢
　　　閨怨(一百二/十四首)
憶初癡小嫁君時只道長年不暫離鴛被未寒揮别淚
愁來心事倩誰知
都門不去亦何妨行色匆匆有底忙欲向碧桃花樹底
牽囘白馬紫逰韁
别來初種小桃花艷蕋今成滿樹霞辛苦逺逰成底事
半生贏得負韶華
小園蝴蝶太愁儂作對雙飛趂曉風已逐黄蜂過鄰屋
還隨花片入簾櫳
不恨韶光似水流縁池景色自生愁門前㡬樹垂楊栁
日日對啼黄栗留(即黄/鸝)
一段春愁未易裁百勞飛去燕飛來房櫳半掩東廂裏
㡬度山櫻落復開
家住長干白下間黄頭奴子識花顔欲趂郎船㸔明月
寒潮惟到小孤還
青年幾許謾狂逰一種相思兩地愁早晚郎船發揚子
相迎不惮下𤓰州
欲向東風訴别因四時原自不傷春熏籠靠著交疏裏
婀娜濃花惱殺人
新燒鉛粉作春紅病掃雙蛾淡復濃宫様雲鬟巧粧束
不知愁裏為誰容
怨殺聨翩白馬蹄逺馳夫壻路東西歸來繫在垂楊下
踏破春風錦障泥
寄語多情燕與鶯莫勞花底弄春聲千吟萬囀知何益
空使寒閨夢不成
阿玉雙成奉紫姑自拈香炷禮仙鳬郎騎白馬歸來日
得及庭花未落無
惱殺春山怨子規風前雨裏㡬凄凄如何只繞深閨樹
不向逰人醉處啼
晚思沉沉倦倚欄玉簫聲歇酒闌珊澹雲還掩初生月
誰護梨花作夜寒
睡到黄昏坐到明只縁君去没心情常時欲寄平安字
及至人行寫未成
别眼愁容怎地㸔任他塵撲鏡中鸞腰肢不學昭陽舞
那作羅衣日日寛
生兒不合住京華綺陌香衢見百花雲鬢綰成村婦様
只教夫壻學農家
翠竹隂中栖鳳凰緑蘋深處浴鴛鴦迢迢萬里巴江水
比妾春愁分外長
故國園林玉樹新路旁休戀野花春尋常世上癡兒女
只重黄金不重人
仙母蟠龍隠玉臺合歡羅帶下牀開深房内閣無人到
怎麽春風驀地來
舞女歌兒艷兩川囘裙掩面鬭婵娟那堪白馬狂逰日
正是青樓薄倖年
愁寂偏多感物華春寒故故入窓紗無端一夜東風起
吹落庭前夜合花
誰識沅湘路㡬千夢魂夜夜到君邉春光不管愁人恨
故傍楓林叫杜鵑
薄寒猶可夜藏鬮向晚那堪獨倚樓最是著人添懊惱
海棠枝上月如鈎
繡線針寒不待拈金爐香燼亦慵添月移花影偏當户
風攪逰絲故入簾
昨夜裙腰忽褪圍清晨蟢子繞深閨春來吉兆頻頻見
定是逰人此夕歸
試掃雙蛾偶便成容華今日倍分明緑楊堤上嘶春雨
莫是吾家白馬聲
見說新隨蜀客船亂漩渦裏下西川還聞又向瀟湘去
偏是君山有夜猿
夜漏沉沉似嵗長小鬟貪睡懶添香春風莫撼流蘇帳
待妾分明夢一塲
接得封書妾自開分明說與便歸來千囘枕上聴春雨
㡬度階前掃緑苔
不如嫁與弄潮兒潮去潮來自有時誰似阿歡無信準
說歸長是誤歸期
壓夢春愁懵不醒忽聞剥啄猛然驚羅裙旋繫開朱户
原是幽禽啄木聲
舊栽楊栁色毿毿千里渾忘寄一緘春雁髙飛惟向北
不知逰子在江南
腸㫁關山路轉迷房櫳風氣冷凄凄㡬囘愁倚髙樓望
錯認行人到日西
燈不成花夢欲闌素羅衾薄掩春寒忽聞風響秋千索
夜半倉皇出户㸔
雖縁逺别擾憂煎正合同心到百年莫學錢塘蘇小小
又隨人上販茶船
聞說風濤暗洞庭只將心事托神靈一爐香篆寒星下
學誦蓮花妙法經
月斜風細夢初囘日掩重門夜却開花影亂中人影過
失驚原是小瓊來
夜静焚香禮玉娥杏花涼露濕衣羅幽情不遣旁人解
盡是喃喃細語多
聞喚飛瓊學問禅縁何於意獨悁悁未酬前世鉛華業
來結今生寂寞縁
對盤雙陸打黄金掛樹朱籠賭百禽不是愛他延日子
免教提起别時心
殘春寂寞似深秋風滿簾櫳月滿樓一捻芳心椰子大
若為装得許多愁
春雲莽莽欲遮天滿眼如雲復似烟明月赶囘青嶂外
長風吹到畫堂前
淚似花枝雨㸃流愁如江上亂雲浮淚盈方朔三千牘
愁滿瞿塘十二樓
青春桃李少年時正好歡娯又别離直到紅顔都去了
却來相對喜成悲
莫入襄陽與洛陽綺羅勾引少年郎歌樓美酒三千斛
舞榭金釵十二行
青樓曲譜怨湘娥半是關山别意多愁緒春來怕絃索
雪兒休更抱雲和
理得粧成坐少時淚痕依舊濕臙脂從今已後無心性
鉛粉常抛不要施
怨女和戎黒水河玉環埋恨蜀山坡佳人薄命頭頭是
比較兒身好㡬多
月色花香滚滚來不容些子暫開懐杜鵑啼血方停舌
芍藥移隂𦂳上堦
生來自愧不為儒斂手逢人念起居空有一腔離别恨
倩誰修作萬言書
新愁舊恨積如林欲訴還羞復不禁安得越禽秦吉了
替人終日道勞心
雨態雲容惱殺人虛無似夢復疑真陳留子建多才思
莫向江臯賦洛神
春來道是雨浪浪却又開門見日光欲啓朱奩㸔明鏡
頭風半日不成粧
對花誰與擲摴蒱自倚危闌到日晡愁裏漏聲遲欲咽
自傾新水入金壺
記得兒孫樂事多女郎同唱採蓮歌紫騮嘶入落花去
奈此空閨日暮何
過從要與善為鄰况復炎涼世態新不用為他煩惱得
阿歡原是讀書人
為怯琵琶不忍聴龍香撥子暗塵生東墻怪底春風過
又是鄰姬按玉筝
細展占書繡閣前不知速喜定留連憑誰㫁得郎歸日
願與金釵當卜錢
遥天月暈一環紅明日商量定起風想怕玉娥心緒亂
故教攔住廣寒宫
已許紅絲繡鏡囊更饒金粉拭清光鏡中神聖知人意
托夢兒家白馬郎
别意空憑逺信傳㡬囘臨起復纒延天長白雁相將去
知在南雲若箇邉
黄昏也待睡些些月影撩人故故斜簾幙數重花萬疊
愁來只是不能遮
畵籠鸚鵡日啁啾自與離人替説愁戲擲枇杷打金羽
兒夫去後憶儂否
世籙文星苦不齊我辰生處直孤栖大都離合原關命
錯怨車輪與馬蹄
朱簾落索掉簾鈎日裏狂風夜未休花底過來吹蠟燭
也如人淚一般流
愁裏飛花一夕空寸心無奈倩神通閨闈不省文王易
卦落誰知吉與㓙
便擬招魂誦楚詞何縁生别故遲遲臨風試學巫陽些
偷把鸞釵掛竹枝
春宵誰道直千金妾獨愁多思不禁花月只消長惹恨
管絃惟有更傷心
昔聞仙客好幽棲除却清齋醉似泥生世不諧遭逺别
妾身何異太常妻
百年夫婦本同心舊愛新憐夢裏深料得君非題柱客
枉教人賦白頭吟
少日雙眸炯動人倚風囘顧頰生春無因暗滴相思淚
減却秋波一半神
午夢驚囘是兀誰阿儂偷捻紫簫吹寒聲未㫁腸先斷
怨曲將成淚已垂
過眼年光緫是愁嫌春春去淚還流荷香栁影凄涼夏
月色蟲聲冷淡秋
碧草初㸔上玉堦飛花又見㸃蒼苔年年好景乖人願
懐抱何時得少開
繡閣朝來興頗新試拈錢卜問歸人花言巧語梁間燕
舊館新粧鏡裏塵
怯雨愁花過一春嬌嬈半是女兒身朝來逐伴鬭百草
門外天風吹倒人
玉臂無人㸃守宫戲拈花瓣貼春紅香痕忽被風吹落
彷彿逢君是夢中
一從君去負芳春幾歎容華悞妾身也似崔徽啼别後
蕭條不及巻中人
供佛清齋折露葵課經時繞白蓮池雲鬟秖欠金刀剪
頓是山庵苦行尼
班姬紈扇奉餘恩蔡琰胡笳墜朔塵此命一生如紙薄
好和孤妾是三人
夜雨偏傷獨睡情芭蕉㸃㸃助寒聲分明隔著窓兒紙
直向心頭滴到明
村巫市媪莫相過聞汝深衷術數多心似後園金井水
従來不㑹起風波
採桑隨伴出城隅不謂途逢使者車錯把明粧照墟落
賺他駐馬乆踟蹰
年少離家志未堅閒雲賸雨滿江天舟行若過巫山渚
莫向篷窓白晝眠
枉控朱簾十二鈎一身何用許髙樓桃花流水隨郎去
只學漁家住小舟
寫得鸞箋數十言緘成不寄淚如泉瑶池欲倩西飛鳥
帶到湘靈錦瑟邊
窓紗雲影竹梅霖冷蕋香凝案上琴㡬日生疎絃上手
愁來無地著春心
心如金鈿只須堅歸早歸遲緫信天錯聴㡬聲簷外鵲
朝朝江口望郎船
髙堂朝夕奉姑嫜冬裏温湯夏扇涼不是西山春日薄
只抛孤妾亦何妨
悟透单居一味禅丹光如月静中圓人間若有蓬萊島
也合乗風作女仙
無非秖為隔關山若箇牽纒乆未還二十五程荆楚路
順流江水霎時間
臂上紅絲錦作符竈前香火玉為爐無人為起凌烟閣
畵作紫姑仙女圖
欲掃鸞牋冩綵雲惟將心思怨夫君蜀山花竹湘潭雨
杜宇春深獨不聞
婉意柔情似海深却將離索負光隂村姝野媪無風致
也解團欒怨藁砧
青草湖邉日欲西黄梅雨裏鷓鴣啼江南氣候春來惡
莫聴寒聲助慘悽
生兒豈免涉江湘身世無成恥故鄉人事由來多錯忤
知君不是故相忘
逺路迢迢水隔天流光冉冉箭離絃惟應自築青陽室
學煉還丹駐少年
薄命真成枉嫁郎嫁來三載守空房鳴鳩語燕皆求匹
秋菊春蘭各自芳
翻羨南鄰賣酒姬近來嫁得住家兒何常蕩著風波性
步步相隨不暫離
金屋長年貯阿嬌好教虛度㡬良宵尋常未嫁人家女
也向深閨怨寂寥
楚水呉山萬里餘兩年方見一封書都來費得鸞箋紙
何處春江無鯉魚
偶弄青梅凭短墻誰騎白馬傍垂楊撩雲撥雨來相擾
不是巫山窈窕娘
洞庭暮雨起春波翠斾金蕤帝子過遙想泊舟明月渚
夜深敧枕聴雲和
放著南來北去舟江波不住也東流良人解得西歸日
可道相思到白頭
濯錦江邉楊栁條浣沙女兒詫裙腰子規啼罷春花落
遊子青驂萬里橋
瞿塘猿聲天上哀白帝城下水如雷百折漩渦人鮓甕
莫著郎船八月來(人鮓甕/在歸州)
湘江兒女单紵衣娥皇廟前歌竹枝春來只㑹閒相惱
不管人家有别離
客程愁雨復愁風君意憐儂却忘儂把似相憐不相忘
只消那轉馬頭東
嵗嵗年年君去家年年嵗嵗樹開花年年君去無消息
嵗嵗花開感物華
寂寂寥寥紙半張嗟嗟嘖嘖淚千行言言語語空相憶
苦苦頻頻更寄將
别恨過於别緒濃背身斜著倚東風庭前徧是春花樹
樹樹花開枝上紅
對月臨風不自由都縁觸景便生愁春來總是相思夜
夜夜相思月滿樓
暗卜街頭好㡬囘連連去語道來來當樓素月明於練
一任房櫳徹夜開
靈鵲朝來噪屋山奚童先背錦嚢還銀鞍隠隠穿青栁
珠淚滋滋濕玉顔
春鉛數日不曽施貼翠塗黄只半時為報小鬟休冩月
且教留著澹雙眉
相逢錯愕喜傷神臨到相親且未親清夜已涼猶秉燭
對君疑是夢中人
執手翻成喜極悲到來嗚咽淚沾衣流光去去不相待
落盡春紅君始歸
去年記得打春牛夫壻歸來上翠樓醉把春泥揮綵筆
引教春色上簾鈎
　　　訪某駙馬不遇題壁
青春駙馬不還家公主傳宣坐賜茶十二碧欄春似海
隔窻閒殺碧桃花
　　　闕門書所見
隠隠旌旗颭落暉方山遥望錦城圍平蕪一帶香塵合
知是諸王射獵歸
　　五言絶句一首
　　　臨刑口占
鼉鼓三聲急西山日又斜黄泉無客舍今夜宿誰家
　　　　明興雜記云髙皇誅藍玉籍其家凡有隻字
　　　　徃來皆得罪蕡因與玉題一畵故殺之此詩
　　　　乃絶命詞也髙皇問監殺指揮孫蕡死時何
　　　　語指揮以此詩對髙皇怒云彼有此好詩汝
　　　　乃不復奏而殺之何也竟殺指揮郡邑傳皆
　　　　謂蕡死以梅思祖非藍玉豈雜記别有考與
　　　　今頌此詩蕡可謂一死生而髙皇亦憐才矣
　西菴集巻七
欽定四庫全書
　西菴集巻八
　　　　　　　　　　　　　明　孫蕡　撰
　　五言排律
　　　朝雲(并序/)
庚戌十月余與二客自五仙城泛舟遊羅浮道出合江
訪東坡白鶴峯遺址還艤舟西湖小蘇堤下夜登棲禪
寺留宿精舍時薄寒中霜月如晝山深悄無人聲二客
醉卧僧榻上余獨散步東廊壁光皎潔若雪隠約有字
急呼小童篝燈讀之字體流麗飛動似倣衛夫人書法
詩凡十首皆集古語而成者其一曰家住錢塘東復東
偶來江外寄行蹤三湘愁鬢逢秋色半壁殘燈照病容
艶骨已成蘭麝土露華偏濕蕋珠宫分明記得還家夢
一路寒山萬木中其二曰妾本錢塘江上住雙垂别淚
越江邊鶴歸華表添新塚燕蹴飛花落舞筵野草怕霜
霜怕日月光如水水如天人間俯仰成今古祇是當時
已惘然其三曰三生石上舊精魂化作陽臺一段雲詞
客有靈應識我碧山如畫又逢君花邊古木翔金雀竹
裏香雲冷翠裙莫向西湖歌此曲清明時節雨紛紛其
四曰東望望春春可憐江蘺漠漠荇田田遶籬野菜飛
黄蝶糝徑楊花鋪白氊雲近蓬萊長五色鶴歸華表已
千年夢囘明月生南浦淚血染成紅杜鵑其五曰浮雲
漠漠草離離淚濕春衫鬂脚垂秋水為神玉為骨芙蓉
如面栁如眉鐘隨野艇囘孤棹蟬曳殘聲過别枝青塚
路邊南雁盡問君何事到天涯其六曰身前身後事茫
茫惱㫁蘇州刺史腸猿帶玉環歸後洞君騎白馬傍垂
楊鶴羣長遶三株樹花氣渾如百和香慚愧情人逺相
訪為郎憔悴却羞郎其七曰孤月無情掛翠巒金爐香
燼漏聲殘雲収雨散知何處鬂亂釵横特地寒去日漸
多來日少别時容易見時難明朝有約誰先到青鳥殷
勤為探㸔其八曰杏花疎雨立黄昏金屋無人見淚痕
短鬂欲星愁有效此身雖異性常存關門不鎖寒溪水
環珮空歸月夜魂倚柱尋思倍惆悵夜寒皺玉倩誰温
其九曰萬紫千紅緫是春登臨一度一思君舞低楊栁
樓心月香濕梨花夢裏雲風景蒼蒼多少恨隂蟲切切
不堪聞思君今夜腸應㫁書破羊欣白練裙其十曰零
落殘雲倍黯然一身憔悴對花眠南園緑草飛蝴蝶落
日空山怨杜䳌天若有情天亦老月如無恨月長圓此
聲腸㫁非今日風景依稀似去年其後復書羅浮王仙
姑月夜過此有感而賦予驚曰此非仙語乃人間意態
也方欲再諦視而燈為北風所滅晦林木淅瀝作山鬼
聲予毛髮森竪不敢乆立即還室掩户踉蹡而卧夢一
美人上衣紅絹衣下繫荷絲裙從花隂中來年可二十
六七竒葩逸麗光奪人目風鬟霧鬢颯然凄冷殆不類
人世中所見者彷彿若有金支翠蕤導從其前後隔水
先聞歌聲似呉人語予側足傾耳竦身聴之則悠揚宛
轉欲㫁還續半空松栢作簫笙聲助其清婉而螿蚓唧
唧為之擊節其詞曰舞衫歌扇舊因縁萬事傷心在眼
前雲物不殊鄉國異夭桃窓下背花眠烟籠寒水月籠
沙誰信流年鬢有華燕子銜將春色去夢中猶記詠梅
花青山隠隠水迢迢客夢都隨嵗月消惟有别時今不
忘水邊楊栁赤欄橋杜陵寒食草青青長誦金剛般若
經雨冷雲香弔仙客夢中同躡鳳凰翎逺上寒山石徑
斜宫前楊栁寺前花紅顔未老恩先斷莫怨東風當自
嗟與君别約記杭州山外青山樓外樓屈指别來經幾
載愁心一倍長離憂旅館寒燈獨不眠湘波冷浸一枝
蓮何時最是思君處月落烏啼霜滿天欲寫愁腸媿不
才依稀猶記妙髙臺問余别恨知多少巴蜀雪消春水
來紫烟衣上繡春雲一樹繁花對古墳辛苦無歡容不
理半縁修道半縁君春愁冉冉帶餘酲珍簟銀床夢不
成知子逺來應有意酷憐風月為多情光隂卒卒一飛
梭怨入東風芳草多舊枕未容春夢斷秦霜楚雨暗相
和身前身後思茫茫秋菊春蘭各吐芳慚愧情人逺相
訪為郎憔悴却羞郎歌已復續拗體詩三首白袷玉郎
寄桃葉金鞍駿馬呼小妾翠眉蟬鬢生别離南園緑草
飛蝴蝶野棠開盡飄香玉細栁新蒲為誰緑忽忽窮愁
泥殺人逢人更唱相思曲瞿塘嘈嘈十二灘遶船明月
江水寒欲隨郎船㸔明月遊絲落絮春漫漫其聲哀而
不傷怨而有容亹亹而不窮如孤鳳之鳴梧桐雌龍之
吟水中也歌闋予不覺泣下亟趨見之環珮歴落餘音
猶泠然異香馥郁襲人沁入肌骨含涕作羞態已而謂
予曰君知妾之來意耶妾乃錢塘歌者眉山蘇長公妾
也公昔南遷諸侍姬皆雲鳥散去獨妾結衣從之巾櫛
之餘吟弄筆墨粗識其風致晚得泗上比丘尼教誦金
剛釋典頗悟佛法今淪落於兹無所復恨但幽情婉意
鬱鬱無相知者方將鎔金而鑄子期買絲而繡平原江
波悠悠嵗月延佇君富有文采思如流泉獨弗能吐胸
中華藻少慰妾之岑寂耶古人有云心誠同隔世通不
投機促膝離千載而下君之情思惟妾知之耳言訖倐
忽不見予亦驚覺莫察其由詰旦尋壁間字已漫滅不
可復辨詢之寺僧則曰寺南有王氏朝雲之墓今數百
年矣焄蒿悽愴時露光景豈或其餘魂也耶予為怛然
自失者即日既陳椒漿酹之復竊髙唐洛神之意為詩
用紀其事凡一百韻悼粉香之零亂寫溟漠之幽姿纒
綿悽惋宛然思婦呻吟之聲非獨以慰朝雲亦聊以自
悼云爾
思斷蘭臺路愁填濯錦川錢塘清楚㑹金谷狹斜聫少
負傾城譽名居弄玉先十三工寫月二八擅韶年束素宫
腰怯凝脂國色鮮倚風楊栁弱炙日海棠嫣跳脱鬆籠
腕琵琶重妥肩塗黄勻漢靨安寫破秦鉛緑水酣潘岳
紅顔惱董賢流霞紅錯落嬌燕掠鞦韆舞壓梨園社歌
翻樂府編彩雲生袖底璧月墮樓前鏡掩三星曙春隨
五馬韉青樓辭女伴瓊珮挹詩仙蠟炬催傳賜烏絲侍
草𤣥娉婷驚世外風度掩雲邊霜撲罘罳畫隂横粉署
塼逆鱗天咫尺埀翅路三千黛減蛾眉翠筝斜蜀國絃
武林牽北望庾嶺入南遷白鶴峯千尺黄茅屋數椽練
裙㕘般若彤管搨張顛蜜鯽調蘇合邉爐淪海膻㫁霞
丹荔嶼晴雪素馨田妾命真成薄郎行底未旋塵蒙纓
絡串珠軃步揺鈿往事腸堪折殊方瘴莫痊烓童占吉
卜鄰媪訪沉綿楚峽深秋氣羅浮澹曉妍巫陽招古些
卞女泣新阡海氣籠翹鳳嵐光濕鬢蟬封嚢留粉恨長
帽㫁塵縁隴樹含悽緑經文帶淚鐫雪兒低鶴馭雲母
凍龍涎桃葉生前渡梅花夢裏天蛾旋三昧火鸚弔六
如禪入道應偷藥凌虛想步蓮浴蘭依静土遺玦贈靈
荃天路雲和峭瑤池脉望圓迴鸞珠斗没驚鵲玉繩偏
木落山精笑苔平石獸眠香雲啼子夜慧魄閟重泉絡
緯停寒索飛簾捲夕旃譜餘蘇小曲書暗薛濤箋亂緒
紛團結新知永棄捐屏幃空孔雀衿繡冷文鴛清吹羣
真下叢林積水連幽扄螢擾擾舊業草芊芊巴舞陳椒
醑呉歈裂楮錢霓裳飄蜀雨斑竹㸃湘煙暮雨従渠濕
春氷敢自堅縞衣迷故國華表竪層巔白紵行人唱銀
缸傍舍懸芙蓉羞爛漫蛺蝶舞聨翩繡壤遮王嬙鈎欄
鎮阿甄紅顔多蹇劣清涕莫潺湲在世誰非幻鍾情我
獨憐微生同坎壈幽思乆婵媛禁闥初通籍儒林早備
員詞華翬五鳳幃幄飫三鱣眉目端如畫丰姿美且鬈
鑾坡披奏牘馳道鞚飛駩雅譽傾時輩清流冠吏銓賔
筵陪有客羽獵賦于畋綺席延枚叟蒲車屈鄭䖍天顔
却下顧雲路快髙騫昔似沖霄鶴今如跕水鳶九關嚴
虎豹平楚落鷹鸇拜命沾三宥歸耕困一廛壯心徒激
烈長袖㡬翩躚倦泛張騫梗虛彎李廣弦古苔封片石
荒櫪卧雙騝草茇臨丹壑柴扉枕碧漣奚童開雀網穉
子縛魚筌白石潘郎鬂青燈子敬氊哀筝開緑蟻雄劒
搏烏犍雨露従枯槁山林且静便朝真探玉訣觀妙解
名詮丹鼎團龍虎𤣥龜下澗瀍屋頭杉隠隠庭下竹涓
涓薜荔裁秋服楓香當晚饘關元存太乙文火養純乾
七夕邀金母三山候偓佺醴泉清似玉𤓰棗大如拳老
去渾無賴憂來獨惘然有懐通尺素何計索筳篿孤况
憑誰問沖襟待子宣蓮飄知薏苦藕㫁識絲纒慘淡黄
姑渚玲瓏織女躔交疎期屢爽謀拙去何遄畫餅文章
貴嬰兒造化權寜勞褰短褐端合掩真跧病骨相如在
勞心宋玉傳韓憑春寂寂杜宇月娟娟邂逅時將晚淹
留景莫延流星光晻靄雄霓動連蜷艶態千秋隔羇腸
百慮煎錦蕤空薄幙絳節映重淵洛浦凌波襪西湖罨
畵船佳人不可見長誦法華篇
　　　琪林夜宿聨句一百韻(并序/)
嵗六月余還自鍾山與王河東佐尋真郡城琪林因寓
宿東偏之得閒亭亭蓋蕭鍊師之所築去蕊闕三十餘
步軒敞清僻逺脱凡境前有茂林嘉卉竹栢之屬野意
藹藹是夕夏之望後石尤風節三日㴻雨初止星月明
朗河東與余焚香瀹茗共語疇昔因思年十八九時承
先人遺澤得弛負擔過從貴游之列一時聞人相與友
善若洛陽李長史仲修鬱林黄别駕楚金東平黄通守
庸之武夷王徵士希貢維揚黄長史希文古岡蔡廣文
養晦番禺趙進士安中及其弟通判澄徵士訥北平蒲
架閣子文三山黄進士原善皆斯文表表者也共結詩
社南園之曲豪吟劇飲更唱迭和翩然翥鸞鳳鏗爾奏
金石而河東與余為同庚情好尤篤歡㑹未㡬殷憂相
仍城沿兵火朋従散落河東與余拆袂奔走邈不相見
凡十餘年乃幸前左轄寳山何公恢復兹郡開署求士
而余二人首被禮接因偕従軍西征談笑油幙方甦離
索之氣而倥偬又告别矣兹焉時平嶺筦清奠余二人
者乃復遇於此悵然思痛潸然涕零晤然顧懐猶以為
此身之尚在夢寐中也於是相與披寫情愫聨為韻語
肺腑滂沛莽不知其繁冗人之初生其本無謂庚庚一
形之累鼎鼎百年之間忽焉而蛟龍翔倐爾而蚓蠖伏
將造物者欲賦人以智慧而勞之耶不然何向來哀樂
遷變若是其多也故於終篇遂有御風遺世之意蓋亦
昔人所謂無聊之際而托之以自擴者詰旦因書二通
其一以遺觀長黄翁其一以寄羅浮蕭鍊師云詞曰
紫府黄金榜𤣥關白玉京偶尋方外侣(佐/)因識静中情
夕景低崇闕(蕡/)秋光澹列甍宛聞天籟杳(佐/)渾覺世塵
清縹緲羣真下(蕡/)森羅萬象呈勾陳聨上界(佐/)析木近
前榮竹炫湘川葉(蕡/)荃揚楚畹英旛幢行道影(佐/)環珮
步虛聲桂露蟾光濕(蕡/)松濤鶴夢驚古嚢緘緑綺(佐/)隂
壁倚蒼精净几從容凭(蕡/)佳篇取次賡奚童髽髮秀(佐/)
仙客氅衣輕頓使心期曠(蕡/)従知境界宏堂因衆妙扁
(佐/)軒以得閑名宴坐咸嘉㑹(蕡/)興言憶舊盟丰姿初得
覩(佐/)懐抱即相傾友誼芝蘭契(蕡/)文聲鐡石錚鄉關雖
異縣(佐/)年齒幸同庚才邁誰能匹(蕡/)情親我所兄長遊
期楚蜀(佐/)任俠擬幽并雅結南園社(蕡/)狂為北郭行山
風紅苾撥(佐/)野日錦繁纓博帶皆時彦(蕡/)髙筵即上卿
栁塘時睡鴨(佐/)杏圃暖啼鶯南内霓裳曲(蕡/)梁川雁柱
筝風流追謝朓(佐/)俊逸到隂鏗刻燭催長句(蕡/)飛籌促
巨觥歡娯隨地有(佐/)意氣札霄峥樂事俄成夢(蕡/)憂端
忽謾生秦樓絲管歇(佐/)越嶠鼓鼙鍧培塿封屯蟻(蕡/)滄
溟吼怒鯨孤城尋刼火(佐/)萬姓轉饑阬奔走羞徒步(蕡/)
艱危學避兵彭衙愁杜甫(佐/)戰國老侯嬴袖貯生毛刺
(蕡/)家餘折脚鐺嬌嬰須橡栗(佐/)鄰嫗遺蔓菁舊綉裁新
褐(蕡/)寒燈翳短檠苦心灰一寸(佐/)吟鬢雪千莖養志悲
華黍(蕡/)傷時賦伐櫻草𤣥供寂寞(佐/)居素保幽貞世態
何多易(蕡/)人情凡幾更駑駘先歴塊(佐/)嫫母妬傾城康
瓠迷周鼎(蕡/)淫哇亂帝韺含沙叢毒蜮(佐/)觸氣揵飛蝱
黙處憂心悄(蕡/)傍觀怒目瞠猛然思奮迅(佐/)鬱爾困拘
獰旅邸榮枯枕(蕡/)秋棋黒白枰正懐三月弔(佐/)復有二
天帡左相通書速(蕡/)羣僚倒屣迎劇談勞過許(佐/)吾道
賴遄亨楚楚紅蓮幙(蕡/)團團翠栁營前茅瞻白羽(佐/)後
勁擁𤣥旌尚想従軍樂(蕡/)深慚待士誠價酬千里駿(佐/)
食共五侯鯖祖逖心何壯(蕡/)陳琳伎善鳴聞雞三尺動
(佐/)倚馬萬言成勲業祇如此(蕡/)行藏莫重評島夷新版
籍(佐/)煙雨舊柴扃鳳厯頒洪武(蕡/)鴻圖啓大明包茅輸
禹貢(佐/)卉服入周正黄道三台正(蕡/)蒼穹八柱擎文臣
登稷契(佐/)武將拜韓彭恢拓神應助(蕡/)提封孰敢争大
荒空朔漠(佐/)平楚路攙槍閩土妖氛净(蕡/)鍾陵王氣横
隆恩光岳瀆(佐/)至禮慶宗祊貔虎分環衛(蕡/)蛟龍對栱
楹河沉漢后璧(佐/)廟列吕公璜交趾來馴象(蕡/)雕題進
語鸚堪輿欣有戴(佐/)師旅遂無征邉翰開華省(蕡/)名臣
秉重衡逺猷資上士(佐/)深惠洽疲氓自念予生息(蕡/)于
今覩治平屠羊安返肆(佐/)買犢事歸耕栗里山無數(蕡/)
桃源水一泓墾田先種秫(佐/)結屋便株藑故作深林隔
(蕡/)還従曲港縈風蘿猿疊疊(佐/)雲木鳥嚶嚶徑狹交平
仲(蕡/)洲迴接杜蘅㫁崖敧削銕(佐/)懸瀑碎飛瓊冉冉松
吹粉(蕡/)娟娟筍脱綳草寒愁格磔(佐/)沙霽喜鵁鶄漁網
溪童結(蕡/)禾船稚子撑物情俱自得(佐/)吾意豈求贏藥
裹從堆案(蕡/)書籖或滿棚繩床低窣兀(佐/)石鼎小彭脝
隠具家粗足(蕡/)閒工日計程梯岩探野蜜(佐/)堰水搗香
秔紫斸蹲鴟芋(蕡/)紅收薦蟹橙缺籬添補竹(佐/)荒圃賸
移檉陶令茅柴酒(蕡/)東坡骨董羮任真形放浪(佐/)坐懶
髮鬅鬙更學丹砂訣(蕡/)長離世網嬰御風求抱朴(佐/)縮
地候茅盈綺食青精飯(蕡/)黄茅紫石瑛凌虛朝日表(佐/)
觀化睨天睛蠢蠢哀羣動(蕡/)飄飄隘八紘瑤池傳鳥信
(佐/)緱嶺度鸞笙弱水秋初淺(蕡/)清都夜正晴寄言蕭羽
士(佐/)來此共蓬瀛(蕡/)
　
　
　
　
　
　
　
　
　
　
　
　西菴集巻八
欽定四庫全書
　西菴集巻九
　　　　　　　　　　　　　明　孫蕡　撰
　　文
　　　祭竈文
洪武戊午臘月下澣二十有四日𤣥隂告晏景翳虞淵
雲斂髙漢斗斜孟陬室壁有煥孫子徙倚南軒弭節寄
傲女流喧譁方夜祀竈詢其所由則進對曰今兹之夕
逼迫歳除竈神趣駕入覲清都紀人善惡上達帝居宸
旒翼翼有嚴走趨文昌桂籍廷尉玉符雷師鼓筆太乙
啓書疏名某某以定賞誅吾儕小人職主中饋瓢長杓
短米賤鹽貴奴婢笑嗔雞鳴犬吠柴荆狼藉毛血腥穢
晨昏嵗時多負罪愧匪神包容恐獲罪戾霓旌戒路蕋
闕洞開角耀黄道符平泰階東井振鐸艮風徐來飛㢘
前導列缺後推爰羅酒漿亦進籩豆餳糖馨香菜果鮮
茂鵞鴨全牲糍糕美糗飲神醉飽楮鏹為夀口甜舌甘
便利進奏矜恕愚頑庶蒙曲覆孫子曰嘻有是耶盍早
語余鬱陶余衷乆欲上訴倘因神明得列其故於是拂
裳正巾屏息凝顧仰天叩頭望竈進步敷欽陳詞神聴
無怒惟神名列五祀徳具五行功存既濟位配離明調
和鼎鼐烹飪殽蒸翕忽變化惟神之能司人之命實託
死生老幼耋艾惟神是憑其在孔經于夏有事迎尸奥
堂儼若禋祀非時媚瀆犯諂違義臣之於神其缺畧也
多矣兹者乃聞神以嵗終將入述職上天明明考績黜
陟送行餽贐神所不斥少君之祠神憫其癖王孫之諷
神怒其激神寛以仁好是正直稱觴表誠并獻臣臆臣
少薄祜零丁羇孤佩服先訓忝名為儒逺祖顔孟近師
程朱立志不羣抱道匪渝𢎞深典謨詰屈盤誥連山歸
蔵卦象精到羣葩分敷列宿穹昊騷怨而響莊荒而傲
班范旁通荀揚曲造昭彰隠微洞徹突奥懸燈墻壁蓄
火爐竈詰朝喃喃達曙叫噪臣之於讀書可謂勤矣靈
臺丹府性之郛郭徽猷懿行人之天爵湛然内觀秋月
灼爍盎然外和春靄林薄雲影天光鳶飛魚躍浮烟斂
散青山猶昨軒庭雨餘草色如濯臣之於性理亦畧通
矣發舒藴積學為詞章文摛藻繪詩詠鳳凰韓筋栁骨
玉潔金光鋪天炫燿擲地鏗鏘鸞堂鳳閣冠冕琳琅緑
窓青瑣粉艷蘭香閒雲野水慘淡微茫牛神蛇鬼百怪
千狂曹劉錯愕董賈囘惶海若宵哭山精晝蔵臣之為
文可謂有成矣荒雞一鳴播水運箒趨蹌堂庭問候安
否嵗時伏臘親姻具有既慈妻子復愛朋友切磨童稚
理義盈口恩養輿𨽻食均衣厚浮雲市金不羨玉斗峻
節清霜寜慙甕牖臣之於内行可謂無愧矣恭承嘉澤
恵此眇軀天庭冠玉地角秀鬚襃衣巍冠玉佩瓊琚周
旋步武規矩不渝臣之外貌可謂不俗矣英英其貌濯
濯其儀身長七尺六寸有竒人不識字臣吐珠璣人不
能言臣如塤篪識雖固陋不為無知材雖朴鈍亦足有
為行逢羸餓如箭入肌嫉視奸邪眼火發輝思展抱負
試于清時朝登金門暮集鳳池致君堯舜還俗雍熙臣
之立志可謂寥廓曠絶而不凡矣然而時命大謬進退
惟鞠圖封得黥獻璞遭辱山非太行車折其軸水非瞿
塘舟破其斛陽和徧地不被槁木赫曦流金不照沍谷
叨領鄉薦頭彎工局佐令淮陽塵隨馬足一入詞林旋
罹斥逐之官濟上還尋治獄對欵臺端拘攣瑟縮論輸
左校親忝板築猶賴仁恩得解桎梏餘生幸存殘喘僅
續委頓風埃顛連水陸越山之陽瘴海之曲荆榛為門
茅草為屋寒衣結鶉饑飯脱粟嚴冬露肘稔嵗枵腹心
摧意沮魄畔神促靦顔細君取笑僮僕撫跡如此何賦
予之酷與臣聞氣運之塞有時而通屈若尺蠖奮若𡨕
鴻相彼萬類天無不容䑕安于穴蟻樂于封蒺藜膏雨
勾吻春風鄙瑣齷齪飽鮮􁐰醲絲粟么麽曳紫紆紅不
論巧拙秖繫其逢臣獨何人坐此困窮今臣年甫不惑
未踰知命寒心雖灰宿志猶勁威如怒彪氣如炊甑寜
甘溝壑殞絶其性嗟來可食蒙袂斯病焚山可出抱樹
非正餔糟啜醨剗彩埋瑩與時推遷乃道之聖臣欲抑
氣變志改轍更絃毁裂冠冕焚棄簡編鄧林擲槧麗水
投鉛言歸軟美步習輕便突梯婉孌媚俗稱賢左擇豪
曹右挽繁弱臣學班超建功大漠萬里開邉三時錫爵
揚威玉關圖畵麟閣黄金璀璨白玉煇煌臣學齊奴起
第洛陽朋遊滿座女艷成行雲攢綺縠鼎沸笙簧緑幘
蒙頭蒼鷹在手臣學董賢徜徉花栁登塲鬭雞擊鞠賭
狗結交醉徒終日飲酒白虹貫日黄霧塞空臣學五侯
同日受封車如流水馬如游龍氣凌七貴坐壓三公載
膏其轅載秣其馬臣學子長徧歴天下楚水秦山燕都
越野狂遊縱觀胸次披寫龍蟠丹鼎鶴唳紫煙臣學方
朔去為神仙日邉蓬萊海上樓船憑凌八極瞬息千年
撥車叅禅含光蓄耀臣學達摩静觀衆妙天垂寳花日
麗靈竅塵空道成萬古凝照盡以臣之勲業束置髙閣
囘舟洙泗輟棹關洛望罷伊周結交管樂放意舒顔解
粘釋縛逍遥為城浩蕩為郭滔乎大荒亦孔之樂天鑒
伊邇必從臣求神明有靈可達此否下民之疾上帝之
憂神之聴之無作神羞言訖再拜俯伏俟命潛心黙存
側耳静聴時夜將半霜露凄凄勾陳影轉析木光低缺
月入户靈風振幃車從雜遝若神來歸恍惚夢寐有告
余曰嗟爾來前帝有徳音爾其聴之㒺敢弗欽帝聴爾
詞懇至悽惻金童嗟嗟玉女嘖嘖爾詞雖苦運則未通
身若泛梗意如飄風凡民之生命各有定祥灾吉㓙順
受其正貴賤脩短莫非自然枉道妄求徒取咎愆盜跖
之夀顔囘之夭交錯紛紜非爾能曉匪仁莫據匪義莫
依此爾之分爾其安之爾雖不豐亦未為薄蘧廬夢中
獨爾先覺醯雞螻蟻所得㡬何爾於造化取適已多豁
爾殷憂𢎞爾髙識配以大中以受多福言訖更窮去影
遄息予起拜命服之無斁
　　詞
　　　關敏廟詞
風英英兮龍堂海窈影兮雲流芳蜀椒佩兮越紵裳中
牢殽兮交桂漿新宫峩峩兮侯故鄉侯船來遲兮我心
傷忠零連兮既展困羣氛兮未逺采青菱兮驚波延素
月兮烟苑以身易名兮樹此孤蹇哀如飄風兮山宿之
顯枇杷青兮金斗黄千秋萬夏兮侯食此邦雲旌旗兮
雨干將佑正直兮誅姦狂臯歸乎來兮噫侯可忘
　　　飛仙歸來詞(并序/)
武林朱以方隱居好詞章尚奇嗜古之士也寓越之
河陽作亭樹以竹木畜胎禽三數羣𤣥白輝映旦放
于海山之曲暮則揮白羽扇以招之題曰招鶴軒予
惜其有聲無文故為作飛仙歸來詞以助其嘷呼之
音詞曰
飛仙兮歸來無徘徊乎臨臯蜀江雪落灘嘈嘈潛龍起
舞風怒號霜明赤壁山月髙瓊琚仙翁夢魂勞飛仙兮
歸來無容與乎青田春龍破玉耕紫煙羣仙環珮聲鏘
然思乗逸響盤九天羽衣不得長蹁躚飛仙兮歸來無
留戀乎髙軒華衣巍冠多禍愆漳河之水流潺湲商都
緑草生芊綿崇居廣厦不可以乆延飛仙兮歸來無嘹
唳乎華亭琳琅金薤慚世英文章錦綺身後名終古白
璧多青蠅三呉雲間不可以久寧飛仙兮歸來無浩蕩
乎遼海離家一去三千載蜃氣罡風晦文采華表凌寒
欲誰待城郭如故人民改飛仙兮歸來歸翺翔乎餘杭
武林水緑山青蒼海潮八月來錢塘潮頭白馬神龍驤
西湖海風菱芡香三髙琪樹可以棲𤣥裳飛仙兮歸來
歸同隠于越山臨清屠蘇雲半間晴窓月榭開雕欄前
楹翠筠玉珊珊素琴鳴絲朝罷彈匏樽濁酒可和顔衣
汝以五彩之春雲食汝以百斛之琅玕軒庭不驚樂且
閒飛仙歸來莫盤桓
　　　和歸去來辭(自平原/囘作)
歸去來兮離家十年今始歸返故園之初服抱去國之
餘悲慕古人之逺引髙風邈其難追嗟弱齡之昧道及
暮齒而知非迴獨軫於脩途振江海之輕衣望松楸其
匪逺睇桑梓之依微爰憇我馬自兹驚奔復掃花徑重
開蓽門朋舊載過宗族具存既列琴瑟亦羅匏樽俯清
泉以濯足蔭嘉樹而怡顔喜塵縁之静盡覺靈府之閒
安挹涼風以抗牖延素月而開闗極林野之清娯縱卉
木之奇觀嵗將闌而獨往日既夕而忘還感風霜之交
集立檜栢之桓桓歸去來兮罷呉楚之宦遊撫四方者
倦矣獲素願兮奚求窮嵗時以静賞攄夙昔之煩憂侣
漁樵於山澤服稼穡於田疇心淡止水身如虚舟慰佳
辰以雅集散遐曯於髙丘慨吾年之日邁閲逸景之星
流守窮閭以待盡依先隴之餘休已矣乎人生㑹遇良
有時丹崖緑壑不少留世路如此將安之心與造物遊
全歸以為期問桑麻於井里課僮僕之耘耔飲柴桑之
薄酒詠秋菊之新詩信流行與坎止達生委運其何疑
　
　
　
　
　西菴集巻九
