#+TITLE: 宗玄集-唐-吳筠
#+DATE: 2018-05-12 10:19:01
#+SOURCE: github.com/kanripo/KR4c0030 master b9250f1d                
欽定四庫全書　　　　集部二
　宗𤣥集　　　　　　　别集類一(唐/)
　　提要
　　　　(臣/)等謹案宗𤣥集三巻附録元綱論一巻内
　　　　丹九章經一卷唐吴筠撰筠字貞節華隂人
　　　　隠於南陽天寳中召至京師請為道士居嵩
　　　　山復求還茅山東逰會稽往來天台剡中與
　　　　李白孔巢父酬唱大歴中卒弟子私諡曰宗
　　　　𤣥先生新舊唐書皆載隠逸傳此本為浙江
　　　　鮑氏知不足齋所鈔末有原跋云收入道藏
　　　　中世無别本然文獻通考云吴筠宗𤣥先生
　　　　集十卷前有權徳輿序列於别集諸人之次
　　　　則當時非無傳本此跋題戊申嵗不著年號
　　　　疑作於通考後也巻首權徳輿序稱太原王
　　　　顔類遺文為三十巻後又有吴尊師□亦徳
　　　　輿撰乃言文集二十巻均與文獻通考稱十
　　　　巻者不合考徳輿序稱四百五十篇而此本
　　　　合詩賦論僅一百十九篇則非完書矣又舊
　　　　書筠本傳云魯中儒士也新書本傳云華州
　　　　華隂人徳輿序稱華隂人而傳又云魯儒士
　　　　序稱受正一法於馮尊師上距陶宏景五傳
　　　　傳又云受正一法於潘體元乃馮之師亦相
　　　　乖刺考舊書李白傳稱天寳初客逰會稽與
　　　　道士吴筠隠於剡中而傳乃言禄山將亂求
　　　　還茅山既而中原大亂江淮多盗乃東逰會
　　　　稽與詩人李白孔巢父詩篇酬和不知天寳
　　　　亂後白已因永王璘事流夜郎矣安能與筠
　　　　同隠此傳殆出於依託序又稱筠卒於大歴
　　　　十三年卒後二十五歳乃序此集其年為貞
　　　　元十九年徳輿於貞元十七年知禮部貢舉
　　　　明年真拜侍郎故是年作序系銜云禮部侍
　　　　郎其文與史合而金丹九章經後又載筠自
　　　　序一篇題元和戊戌年作戊戌乃元和十三
　　　　年距所謂先生化去之年又隔四十年後且
　　　　云元和中逰淮西遇王師討蔡賊吴元濟避
　　　　亂東嶽遇李謫仙授以内丹九章經殆似囈
　　　　語然則此序與傳同一偽撰矣据新舊唐書
　　　　皆有元綱三篇語則巻末所附元綱論三篇
　　　　自属筠作至内丹九章經核之以序偽妄顯
　　　　然以流傳已久姑併録之而辨其牴牾如右
　　　　乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
宗𤣥集原序
道之為物無不由也無不貫也而况本於𤣥覽發為至
言言而藴道猶三辰之麗天百卉之麗地平夷章大恬
澹温粹飄飄然軼八紘而泝三古與造物者為徒其不
至者遺言則華涉理則泥雖辯麗可嘉采真之士不與
也宗𤣥先生吴君其知言者歟先生諱筠字貞節華隂
人也年十五篤志於道與同術者隠于南陽倚帝山閎
覽古先遐蹈物表芝耕雲卧聲利不入天寶初𤣥纁鶴
板徵至京師用希夷啟沃脗合𤣥聖請度為道士宅居
於嵩陽丘乃就馮尊師齊整受正一之法初梁貞白陶
君以此道授昇𤣥王君王君授體𤣥潘君潘君授馮君
自陶君至於先生凡五代矣皆以隂功救物為王者師
十三年召入大同殿尋又詔居翰林明皇在宥天下順
風祈向乃獻𤣥綱三篇優詔嘉納志在遐舉累章乞還
以禽魚自况藪澤為樂得請未幾盜汙三川羽衣虚舟
泛然東下棲匡廬登㑹稽浮浙江息天柱隠機埋照順
吾靈龜有時放言以暢天理且以園公歌詠於紫芝𢎞
景怡恱於白雲故屬詞之中尤工比興觀其自古王化
詩與大雅吟步虚詞遊仙雜感之作或遐想古理以哀
世道或磅礴萬象用㝠環樞稽性命之紀達人事之變
大率以嗇神挫銳為本至於奇采逸響琅琅然若戛雲
璈而凌倒景崑閬松喬森然在目近古遊方外而言六
義者先生實主盟焉至若總論谷神之妙則有𤣥綱哀
蓬心蒿目之逺於道也則有神仙可學論疏瀹澡雪使
無落吾事則有洗心賦岩居賦脩胸中之誠而休乎天
君則有心目論契形神頌其他操章寓書賛美叙别非
道不言言而可行泊然以微妙卓爾而昭曠合為四百
五十篇博大真人之言盡在是矣大厯十三歳歳直鶉
首止于宣城道觀焚香返眞於虚室之中門弟子有邵
冀𤣥者率籲其徒寧神於天柱西麓從其命也冀𤣥徧
得先生之道如槁木止水刳心遺形太原王顔嘗恱先
生之風自先生化去二十五歳顔為御史丞類斯遺文
為三十篇拜章上獻藏在秘府厥後冀𤣥得其本以授
予請序引其逕庭庻傳永乆别有辯析世惑之論不列
於此編至若挺神竒祛物怪告鍊脫之地合肸蠁之符
皆備刻於金石者之說今徒采獲斯文以序崖略且俾
後學知道者必知言云權徳輿序
欽定四庫全書
　宗𤣥集巻上
　　　　　　　　　　　　唐　吴筠　撰
　　巖棲賦
感𤣥聖之垂訓悟已親而名疎言可放而從黙身應巻
而勿舒愛鷦鷯之巢林在一枝而有餘性所恱而難違
託兹山以結廬果棲遲而我惬即逍遙之靈墟觀其繚
崇巒横峻谷激泌泉羅森木後巍嶷以縈紆前參差而
聳伏追隂壑之夏涼偃陽崖之冬燠美勁節於松筠翫
幽芳於蘭菊虚籟清耳閒雲瑩目因海鶴以警夜任晨
鷄以知旭慮靜於無擾神恬於寡慾於是歌考槃於詩
人諷嘉遯於大易逺浮俗之艱險消毁譽之損益蹈方
外之坦途信可免於兢惕既即隂以息影由不行而滅
跡雖區中之末計實世表之長䇿人所棄而已收故處
約而恒適覽無見以收視聴無聲以返黙和匪專於㫖
酒樂奚必於絲桐焚清香以鍊氣啟玉檢而擊䝉期遣滯
於昭曠庻延真於感通筌太虚之有象覈妙用之非空
朝天甚簡採藥多暇形猶資於吐納意已屏於將迓知
道無廢興而物有存謝故挹生本而常生體化宗而不
化蕭蕭絶塵誰與為隣跡逺而朋從益曠機忘而鳥獸可
馴韻靡叶於當時心常依於古人仰巢由浩浩之逸軌
詠羲農黙黙之化淳師黄老之𤣥奥友喬松之道真慙
無功之逮物良獨善於吾身祇所幸其自得敢韜精於
隠淪
　　竹賦
惟坤靈之播育何備物之實繁偉兹竹之標挺得造化
之清源契道合虚表貞示節葉森散以翠錯莖鮮脩而
瓊潔爾其和風流暢萬彚昭陳楊葩曄其密苑荑栁藹
于通津不郁馥以啟曜但葳蕤而有筠亦未之為異也
至如殺氣凌厲凝霜蕭瑟覽平楚之蒼茫窺衆林之如
失冒冰霜之涸沍逾青熒以鬱密若是則殊可重焉故
詩曰如苞書稱厥貢猗兹淇園美彼雲夢昔在軒后肇
官隂陽俾伶倫於嶰谷伐脩竹之珍篁裁六律以協氣
調八風而順常然後成竽籥以備樂其聲濫而彌長笙
鏞以間鳥獸蹌蹌諒自然之純粹曷羣材之可方若乃
渭川千畆山陽數林會稽方潤於碧玉羅浮比色於黄
金上黕黕以雲翳下泠泠而風吟祛赫曦之燠景納凄
清之涼隂王子所以嘯詠嵇生為之幽尋召嘉賓及令
友暢醁醴與鳴琴美遊盤之逸趣清寂寞之逺心若乃
夾滄江倚丹崿蓄水霧之沈沈搖岩煙之漠漠湘妃有
揮涕之感楚謠興防露之作或挺鼔吹之嶔崟或垂天
門之磅礴皆鸞鳳之所翔集孔翠之所棲託豈獨嬋姢
於廣漠之壤亦有璀璨於蓬萊之峯結實珠粒敷花紫
茸拂皓粉以飛雪摧紺莖以韻鍾固列仙之攸翫匪吾
人之所從也亦有化雉吴國成龍葛陂容人篔簹育蟲
桃枝一筍明其𦙍嗣三節獲乎嬰兒縈燈纂以感孝茂
窓櫺以表竒篲冡壇以塵滅環石牀以䕃滋皆靈變之
譎怪良難得而備知爾其衆彚非一則有篥簩䈥籩􁁊
筒箖箊􁁊􁁊菰箠之肅矗龍鍾雲母之扶疎箬箭浮色
以縹煥菡􁁊綷文而繡攄方志之所遺載山經之所闕
書者安可得而詳矣靡不勁堅其性蔥蒨厥色不規而
圓不揉而直故髙皇製冠以寶位孝文剖符以表職博
望侯傳於大夏之外穆天子封於𤣥池之側推此類以
彌廣匪斯文之可極
　　逸人賦
粤真隠先生者體曠容寂神清氣沖迥出塵表深觀化
宗偃太和之室詠𤣥古之風收人之所不寶棄人之所
必崇以道徳為林囿永逍遙乎其中有翫世公子思發
其䝉乃詣先生之所舎詢出處之異同於是稽首跪而
稱曰僕聞士之生也備百行榮九徳静為物軌動為人
則可見故不隠可言故無黙使上叶唐虞之化下安仁
夀之域既兩儀交泰九有不攜然後分人之土執人之
珪故伊尹負鼎而去有莘太公釋釣而出磻磎朝淪洿
泥夕步丹梯若喬木之集鵷鳳清流之躍鳬鷖何必矯
抗斯慕中和見睽躡跡巢許追蹤夷齊膏屯於骨肉和
勦於甿黎損坦蕩之脩衢履幽廢之荒蹊潄寒泉之泠
泠藉青草之萋萋悲林風之夕振厭山鳥之晨啼始支
離而餒息終臠巻而寒棲信行藏之足騐唯名實之可
稽願一聞其至言俾向方而不迷也先生宇合寥天心
凝帝先冺禍福之境杜樞機之權將有言而中止不得
已而應焉曰夫洪荒之際物靡艱阻上如崇丘下若平
楚髙卑定位各暢其所賢愚同條智詐罔舉孰為出孰
為處孰為黙孰為語迨乎時遷朴散質變淳訛升沈異
躅明暗殊科剛柔相軋曲直相摩或貪餌以吞鉤或横
飛以觸羅惟皇王之愍俗爰拯溺於洪波乃自揖讓迄
于干戈雖政教之異冝誠法令之滋多欲遏亂以求理
譬招風而静柯遂飾禮以邀敬修樂以導和雖聖哲之
區區卒傾頺而奈何於是上有淫君下彰忠臣龍逄之
列萇𢎞之倫茍徇義以成名竟違天而殺身秖足以増
惡聲於暗主竭恵澤于生民故全徳之士韜精保真悟
厯數之在運知存亡之匪人將扶危而翼顛猶一髮之
擢千鈞塊壤之壅長津所以守嘉遁之元吉從少㣲之
隠淪於是洪崖廣成肇其端子州善巻緒其後汾水見
傲帝之賓潁陽聞洗耳之叟以鴻名為糟粕以大寶為
塵垢情蠲於取舍意適於林藪不刳心而無慾非吐納以
永夀眄江河為畎澮謂嵩岱為培塿故天子不可得而
臣諸侯安可得而友豈作者之唯艱誠歴世而可久莫
不道貫通於古今跡無繫於竒偶鎮末代之偽薄使向
風而歸厚若乃子髙之規夏禹臧叟之誨周文仲連之
却秦師干木之蕃魏君弦髙俛仰以成績四皓從容以
立勲初混世以表用竟超然而絶羣既抗志於青霞聿
棲身於白雲兹乃無封滯於萬物時撫俗以解紛者矣
若乃顧推讓有泰山之重視富貴若鴻毛之輕則孤竹
之子王季之兄甘食薇於首陽之下恱採藥於句呉之
坰柱史歸居而道闡關尹去職而真成晨門藏名於抱
關沮溺避世而耦耕漢隂抱甕以忘機漁父乗流而濯
纓於陵灌園以逃相莱氏負戴以辭卿南華漆園以寓
跡列子鄭圃以消聲楚狂隠晦蜀嚴湛冥丞相推堂於
蓋公廷尉結韈於王生故文景尊黄老之術國既富而
刑清季主卜筮以訓俗文通訟田以穢名顔闔鑿坯以
避聘伯休濳遁以脫榮龎公課妻以耘鋤嚴光拂衣於
帝庭啟期三樂以達意梁鴻五噫以抒情尚子平之持
操畢婚娶以長往許叔𤣥之守節遺伉儷以遐征聴蘇
門之永嘯若鸞鳳之和鳴見夏統之長歌歘雲飛而雪
零至于焦先瞿硎郭文董京天機符於太素淵黙會於
真精寂爾無悶則子真仲蔚確乎不拔有臺佟管寧或
琴書以自娱或澹漠以無營此則同人者體貌異人者
神明抱不易之純粹含自然之孤貞道取怡於閒放業
故失於屯平曉物理之尚簡知天道之惡盈彼鴻飛於
寥廓奚弋者之能縈故寵章焉得而見累悔吝何由而
相傾哉爾其隂徳密庸𤣥功潜著不慼其所毁不欣其
所譽為無為以成性事無事以澹慮洞希夷之可察涉
恍惚而斯據託松涓以結友忽駕景而飛去兹乃隠道
其誰能測無何鄉之處乎是以朝廷之士一入而不出
山林之客冝往而勿還若沽名於白賁衒跡於青山覬
蒲輪於谷口希束帛於雲闗非岩泉之養正實丘壑之
藏姦繄末世之鄙薄曷清流之可攀或因兹以幸達詎
不藴終身之厚顔矣夫徼福之萌禍胎祈昌之結衰根
故不韋之識竒貨獻孕妻以密言呂公之辯龍顔謀納
女以永尊計克從而事捷排天路以騰翻遽變生而殃
搆招釁罰以鍾門霍氏之翼三后謂伊周之復存何赫
奕於當時亟殄殱其子孫鑒興亡之體勢實異代而同
源已覆敗于前車又傾摧於後轅秦肆坑儒之毒漢流
黨錮之寃衆君子欲修名顯著乃貽戚於塋魂仰天居
之悠迥誰克叶於帝閽固知祥風依於蓬蓽沴氣襲於
華軒吾方將友汗漫師𤣥元黙生死同乾坤當愈幽憂
之疾所以秉斯道而彌敦也先生之言既畢公子拜手
而謝曰小子久耽淺近之常議幸沐精㣲之奥論可謂
滌除遺滓披拂重昏願澡雪其形神以遊夫子之末藩
而已矣
　
　
　
　
　
　
　
　
　
　
　
　
　
　宗𤣥集卷上
欽定四庫全書
　宗𤣥集卷中
　　　　　　　　　　　　唐　吴筠　撰
　　思還淳賦
伊太素之𤣥風迨羲軒而浸隠雖朴散以成器暨唐虞
而未冺淳化日以淪亡及殷周而殆盡唯挺生之尼父
覩澆漓而致憫乃修詩書制禮樂以救崩隤將驅末駕
以旋軫𤣥元適彼流沙遺道徳於關尹信文約而義賾
俾浮競以返本固大運之推遷雖聖人亦不能扶其顛
隕五霸既沒七雄交馳爰至暴秦儒殘道隳皇漢底定
人懐輯熈孝文御宇所向無為刑法㡬措歡心秉彛孝
武好夫征伐亦兼崇於典儀雖純懿未舉而文章載施
元成懦弱政教陵遲彼蒼生息肩之日在世祖中興之
時何孝明之匪徳為祅夢之所眩創戎神之祠宇遵恍
惚之妄見始涓㳙於濫觴終浩瀚以流羨歴三國而猶
㣲更五胡而大建華夏之禮廢邉荒之風扇沴氣悖以
興行人心颯以傾變遂侮君親蔑彛憲髠跣貴簮裾賤
事竭思以徼福劣含疑而懼譴上發跡於侯王下無勞
於奬勸尊贔屭之金狄列峥嶸之紫殿伐千畆之竹不
足紀荒唐寓言傾九府之財焉能充悃款誠願於是寶
樹瓊軒凌雲照日鏗鍠窈窕不可談悉越章華之宏壯
羅區宇而比櫛棟宇已來未有儔匹重貝葉訛謬輕先
王典籍欽刑殘鄙夫宴廣廈精室使白屋終勞緇門永
逸自國至家祈虚䘮實䖍而是者則紿之以嘉祥沮而
非者則欺之以罪疚故中智已下助成其姦宄之術可
謂至真隠大偽出所以㜸黨妖徒此焉遊息儲不因耕
衣不俟織誘施冒貨鯨吞蠶食若蛟螭之在水猶豺豹
之附翼罔不假小善以外慈藏深邪而内賊豈止一時
之封豕乃為萬代之蟊蠈足使宵人得意而傲睨上士
傷心而憫黙於戲天道乎人事歟天道逺而難曉人事
近而可詳雖孽自天啟亦妖由人彰斯乃鍾劉石之兩
羯偶苻姚之二羌憑𣑽書之恢譎資漢筆以闡揚道安
討論於河洛恵逺潤色於江湘圗澄挾術以鼔舞羅什
聚徒以張皇跡無徴於班馬理唯竊于老荘襃蠻陬為
中土貶諸夏為偏方務乎在噬儒吞道抑帝掩王奪真
宰之柄操元化之綱自古初以逮今未有若斯之弊逆天
暴物干紀亂常爰自晉宋迄於齊梁靡不興之者滅
廢之者昌竟流遁而不返終取悔以危亡者其故何哉
盖蓼蟲忘辛習其久翫將助其理反増其亂若運窮數
極則君悟臣斷億兆不謀而密移神祗應感而冥賛山
川為之澄穆日月為之炳煥自然朝思文明野冀貞觀
譬曽冰之堅積非陽春不能使之剖泮當是時也太上
有命爰徴萬靈勅司姦以糺慝遣執法以詳刑五帝合
符三官同征乃命天將總天丁伐天鼓揚天旌揮金鑲
擲火鈴使列缺激迅霆出昭曠入杳冥捕無影搜無聲
獲祅師殱氛兵正太階掃欃槍盪遺祅於千載流恵澤
於八紘班師下土歸功上清然後人倫可以順化神道
可以永真變訛僻之俗為雍睦之甿佇淳風之尅復吾
乃鼓腹擊壤于岩坰吟詠柏皇與驪連大庭而已矣
　　洗心賦
嘗甄道以謀已考往哲之所經資忠孝與仁義保存殁
之令名伊周功格於皇天孔墨道濟於生靈始崇崇於
可久終寂寂而何成唯聞松喬之髙流超乎世表以永
真意稟受之使然固脩鍊之所得奚稽疑以究理庻髣
髴乎遺則斯乃御太易之祖先體虚和之宗極出變化
之機範離隂陽之動息知成我者神賊我者人神符性
以契道人應情以䘮真彼昭然而獨見乃蕭邈以殊倫
故能積精㣲而顯著乗一氣以日新昔予感夫前修良
反俗于壯齒捐區中之末駕騁方外之逸軌收當世之
所遺賤時人之所偉俯滄海以淵淡仰赤霄以聳峙人
耽厚味與美飾吾不知其所美也于是逺塵境棲雲岑
潔其形清其心方冀覩杳冥之狀聞虚寂之音真人居
髙以流恵正氣無逺而見尋鑒雙景之皎皎翼萬靈之
森森瑩丹宫之神光潄玉池之靈液修五緯以飛奔蹈
七元而縱歴陽晶煜以景萃隂滓渙而冰釋體因用而
彌和心有存而轉寂味𤣥㫖以永日諷靈篇以自怡雖
天路之遼夐庻通感而可期何逆醜之干紀集兵戈于
洛師畏巢焚以鳥逝聿投跡於江湄憂虞匪遑於專静
吾道於是乎中虧使清虚恬淡乖其致為垢濁喧囂之
所欺遂荏苒以忘返將十年而迨兹惜流光之不駐鑒
華髮以興悲噫嗟進有馳車升丘之難退有轉規入谷
之易縈塵務以汩沒皆近習之所致徇人情之所取必
神道之我棄理無往而不復思挺然以釋累洿可以洗
濁可以澄俾疎惰之情廢則精勤之思興代甘芳以淳
淡易浮蕩以虚凝合抱生於毫末履霜至於堅冰孰謂
希夷之無物吾必知恍惚之可憑也乃復拂衣長林從
其夙尚近宗仙經逺稟真匠機已忘而氣正戰復勝而
神王庶斯道之可恒喜勿藥於無妄夫造物者結虚而
為實致道者反麤而至精所以齊天地之悠逺叶日月
之昭明哀衆人淪胥以徂謝吾方獨務於長生
　　登真賦
悟世促而道永知名疎而體親遂忘機而滅跡方錬骨
而清神道不予欺兮感通象罔天必我鑒兮保合元真
隂滓落而形超陽靈全而羽化惟九仙之奕奕降八景
而來迓何霓旌之悠揚吾其整此霄駕持造化之系出
存亡之表逺四野之冥冥近三辰之皎皎涉虚寥之浩
曠覺宇宙之卑湫龍鸞竦兮升我於𤣥都流玉音於至
寂散金光于太無星官後從雲將前驅使八威與六領
盪遺祅於天衢麾百魔以震伏總萬靈以遊娱翠旄紛
紛兮拂重霄而凌厲入閶闔之九闗過太微而一憩倚
華盖而招真登紫庭而謁帝飲予以沆瀣樂予以𤣥鈞
左盼夫鬱儀右瞻乎結璘信巍巍以蕩蕩肅肅而振振
享讌斯徹遨嬉未已泛鶉河之廣流折鶱木之芳蘂靈
香靄而八衝寶雲沓而四起諒兹境之足恱乃此情之
匪留揚玉輪以逕進更冉冉而上浮控三氣而髙舉何
萬夫之足越覲元始于玉晨謁虚皇于金闕真朋森而
無算咸顧予以致恱於是凝而為有散而為宗見不以
察聞不以聰視極於無際聽周於無窮動不因心飛不
假翼與浩刼而靈長視萬春為一息或躋綺合之榭或
宴圎華之房躡太漠之清迥弄明霞之焜煌仰瑤嶺之
嵯峨俯碧津之湯湯羅絳樹之杳藹激神風之玲琅何
至樂之靡極永逍遙以為常
　　廬山雲液泉賦
筠所居之東嶺其半側有泉洪纎如指冬夏若一山少
凡石土多雲母其水色白味甘且清此則雲母滋液所
致因名雲液之泉乃結宇其傍引於軒廡之下既飲既
潄永翫不斁今兹夏季不雨至於十月江湖耗井澗涸
此泉泠泠不減平昔懿其若是爰以作賦
坤元孕氣潜暢成泉冠五行之首為萬物之先爰有漬
流出此山側處䝉險而難知猶井渫之不食我搜靈泌
載披載登見其地僻至潔源深有恒沍寒不為之増乃
考室以飲而樂在枕肱存侔𤣥玉之膏得乃雲華之液
疾可蠲生可益引充狎翫唯意所適懸之則皎素壅之
則澄碧晝浮光以悠揚夜含響而淅瀝隂陽為災水旱
失節不雨炎夏暨乎𤣥月汪汪洪波久已竭耿耿瀑布
今亦絶挫江湖之浩蕩况澗谷之微劣斯泉秉彛毫纎
無虧雖逺不霑恵而近有所滋彼漰霈於疇日豈不慙
㳙㳙于此時夫醴泉無源而易涸丹溜乍見而難挹曷
若平以為鑒酌焉取給何以神山之瀵帝臺之漿湧異
域之表湛無人之鄉兹亦標奇于絶境真可謂靈而長
也
　　𤣥猿賦(并序/)
前者稱周穆王南征君子變為猿鶴小人變為蟲魚夫
神用無方未必不爾筠自入廬嶽則覩斯𤣥猿嘉其雨
昏則無聲景霽則長嘯不踐土石超遙於萬木之間春
咀其英秋食其實不犯稼穡深棲逺處猶有君子之性
異乎狙猱之倫且多難已來庻品凋敗麋鹿殫于網罟
遺甿困于誅求此獨蕭然物莫能患豈不以託跡冥絶
不才逺禍昔夫子歎山梁雌雉曰時哉時哉予固感之
聊以作賦云耳
伊𤣥猿之所育于南國之層岑動不踐地居常在林每
泛泛而無㨿亦熈熈而有心雰嵐昏而共黙風雨霽而
爭吟使幽人之思清暢羇客之涕霑襟何必聆嶰谷之
管對雍門之琴哉歴千尋之喬木俯萬仭之危嶠弄遊
雲之亂飛嬉落日之横照連肱澗飲命侣煙噍或聚而
閒棲或分而迥趠夀同靈鶴性合君子阻重巖之險非
虎豹所履䕃交柯之密豈鵰鶚能視故逄䝉操弓憚髙
深而止鄧公折箭含惻隠而已何患累之罕臻不干物
以利已詎若􁀙􁀙凌人以就戮猩猩甘酒而遄死夫時
珍貂裘世寶狐白彼徒工於隠伏終見陷于機辟麝懷
香以賈害狙伐巧而招射小則翡翠殞於羽毛大則犀
象殘於齒革孰能去有用之損取無用之益因棄置於
常情永逍遙以自適無威刑相臨以族類相親食資諸
物衣取諸身不賦不役靡勞靡勤如正教之未施保巢
居以淳淳匪虞氏之所及何狙公之能馴吾固知人為
萬物之貴又焉測元化之所大均乎
　　神仙可學論
洪範嚮用五福其一曰夀延命至於期頥皇天猶以為
景福之最况神仙度世永無窮乎然則長生大慶無等
倫以儔擬當代之人忽而不尚何哉嘗試論之中智以
下逮於庻民與飛走肖翹同其自生自死昧識所不及
聞道則相與笑之中智已上為名教所檢區區於三綱
五常不暇聞道而若存若亡能挺然竦身而不使常情
汩没專以修鍊為務者千萬人中或一人而已又行之
者密得之者隠故舉俗罕為其方悲夫昔桑矯問于㳙
子曰自古有死復云有仙如之何㳙子曰兩有耳夫言
兩有者為理無不存理無不存則神仙可學也嵇公言
神仙特受異氣稟之自然非積學所能致此未必盡其
端矣有不因修學而致者稟受異氣也有必待學而後
成者功業充也有學而不得者初勤中墮誠不終也三
者各有其㫖不可以一貫推之人生天地之中殊於衆
類明矣感則應激則通所以耿恭援力平陸泉湧李廣
發矢伏石飲羽精誠在於斯須擊猶土石應若影響况
丹懇久著真君豈不為之潜運乎潜運則不死之階立
致矣孰為真君則太上也為神明宗極獨在於窅冥之
先髙居紫㣲之上隂騭兆庻詩稱上帝臨汝書曰天監
孔明福善禍淫不差毫末而迷悮之子焉測其源日用
不知背本向末故逺于仙道有七焉近于仙道亦有七
焉當世之士未能窺妙門洞幽賾雷同以冺滅為真實
生成為假幻但所取者性所遺者形甘之死地乃為常
理殊不知乾坤為易之藴乾坤毁則無以見易夫形氣
者為性之府形氣敗則性無所存性無所存於我何有
逺於仙道一也
其次謂仙必有限竟歸淪墜之弊彼昏于智察則信誣
罔詎知塊然之有起自寥然之無積虚而生神神用而
孕氣氣凝而漸著累著而成形形立神居乃為人矣故
任其流遁則死反其宗源則仙所以招真以鍊形形清
則合於氣合道以鍊氣氣清則合於神體與道㝠謂之
得道道固無極仙豈有窮乎舉世大迷終於不悟逺於
仙道二也
其次强以存亡為一體謬以前識為悟真形體以敗散
為期營魄以更生為用乃厭見有之質謀將來之身安
知入造化之洪罏任隂陽之鼓鑄遊魂遷革别守他器
神歸異族識昧先形猶鳥化為魚魚化為鳥各從所適
兩不相通形變尚莫之知何况死而再造誠可哀者而
人不哀逺於仙道三也
其次以軒冕為得意功名為不朽恱色躭聲豐衣厚味
自謂封殖為長策貽後昆為逺圖焉知盛必衰髙必危
得必䘮盈必虧守此用為深固置清虚於度外肯以恬
智交養中和率性通真為意乎逺於仙道四也
其次強盛之時為情愛所役班白之後有希生之心雖
修學始萌而傷殘未補靡蠲積習之性空務皮膚之好
竊慕道之名乖契真之實不除死籍未載𤣥籙嵗月荏
苒大期奄至及将殂謝而怨咎神明逺於仙道五也
其次聞大丹可以羽化服食可以延齡遂汲汲於罏火
孜孜於草木財屢空於八石藥難效於三關不知金液
待訣于靈人芝英必滋于道氣莫究其本務之於末竟
無所就謂古人欺我逺於仙道六也
其次身棲道流心溺塵境動違科禁静無修習外招清
静之譽内蓄姦回之謀人乃可欺神不可誷逺於仙道
七也
若乃性躭𤣥虚情寡嗜好不知榮華之可貴非强力以
自髙不見淫僻之可欲非閑邪以自慎體至仁舎至静
超跡塵滓棲真物表想道結襟以無為為事近於仙道
一也
其次希髙敦古刻意尚行知榮華為浮寄忽之而不顧
知聲色能伐性捐之而不取剪隂賊樹隂徳懲忿窒慾
齊毁譽處林嶺修清真近於仙道二也
其次身居禄位之場心遊道徳之鄉奉上以忠臨下以
義于已薄于人厚仁慈恭和𢎞施博愛外混囂濁内含
澄清潜行密修好生惡死近於仙道三也
其次瀟灑蓽門樂貧甘賤抱經濟之器泛若無洞古今
之學曠若虚爵之不從禄之不受確乎以方外為尚恬
乎以攝生為務近於仙道四也
其次稟明穎之姿懐秀拔之節奮志機之旅當鋭巧之
師所攻無敵一戰而勝然後静以安身和以保神精以
致真近於仙道五也
其次追悔既往洗心自新雖失之於壮齒冀收之於晩
節以功補過過落而功全以正易邪邪㤀而正在轗軻
不能移其操諠譁不能亂其性惟精惟㣲稍以誠著近
於仙道六也
其次至忠至孝至貞至亷按真誥之言不待修學而自
得比干剖心而不死惠風溺水而復生伯夷叔齊曽參
孝已人見其沒道之使存如此之流咸入仙格謂之隠
景潜化死而不亡此例自然近於仙道七也放彼七逺
取此七近謂之拔陷區出溺塗碎禍車登福輿始可與
涉神仙之津矣於是識元命之所在知正氣之所由虚
凝澹泊怡其性吐故納新和其神高虚保定之良藥匡
輔之使表裏兼濟形神俱超雖未昇騰吾必謂之揮翼
于丹霄之上矣夫道無為無形有情有信故曰人能思
道道亦思人道不負人人負於道淵哉言乎世情謂道
體𤣥虚則貴無而賤有人資器質則取有而遺無庸知
有自無而生無因有而明有無混同然後為至故空寂
𤣥寥大道無象之象也兩儀三辰大道有象之象也若
但以虚極為妙不應以吐納元氣流隂陽生天地運日
月也故有以無為用無以有為資是以覆載長存真聖
不滅故為生者天地之大徳也所以見宇宙之廣萬物
之殷為吾存也若煙散灰滅何異於天傾地淪彼徒昭
昭非我所有故曰死者天人之荼毒孰能黜彼荼毒拂
衣絶塵獨與道隣道豈逺乎將斯至矣夫至虚韞妙待
感而靈猶金石含響待擊而鳴故豁方寸以契虚虚則
静憑至静以積感感則通通則宇宙泰定天光發明形
性相資未始有極且人之稟形模範天地五藏六府百
關四肢皆神明所居各有主守存之則有廢之則無有
則生無則死故去其死取其生若乃諷太帝之金書研
洞真之玉章集帝一於絳宫列三元于紫房吸二曜之
華景登七元之靈綱道備功全則不必琅玕大還而髙
舉矣此皆自凡而為仙自仙而為真真與道合謂之神
人神人能存能亡能晦能光出化機之表入太漠之鄉
無心而𤣥鑒無翼而翺翔嬉明霞之館宴羽景之堂歡
齊浩刼而無疆夀同太虚而不可量此道布在金簡安
可輕宣其密奥哉好學之士宜啟玉檢以探其秘焉又
儒墨所宗忠孝慈愛仙家所尚則慶及王侯福薦祖考
祚流子孫其三者孰為大於戲古初不得而詳羲軒已
来廣成赤松令威安期之徒何代不有逺則載於竹帛
近則接於見聞古今得者皎皎如彼神仙可學炳炳如
此凡百君子胡不勉之哉
　　心目論
人之所生者神所托者形方寸之中實曰靈府静則神
生而形和躁則神勞而形斃深根寧極可以修其性情
哉然動神者心亂心者目失真離本莫甚于兹故假心
目而發論庶㡬於遣滯清神而已且曰心希無為而目
亂之乃讓目曰予欲忘情而隠逸率性而希夷偃乎太
和之宇行乎四達之逵出乎生死之域入乎神明之極
乗混沌以遐逝與汗漫而無際何為吾方止若且視吾
方清若且營覽萬象以汨予之正恱美色以淪□之精
底我邈邈于無見熈熈於流眄搖蕩於春臺悲涼于秋
甸凝燕壤以情竦望吴門而髮變瞻楚國以永懐俯齊
郊而泣戀繄庻念之為感皆寸眸之所眩雖身躭美飾
口欲厚味耳歡好音鼻恱芳氣動予之甚皆爾之謂故
為我之尤職爾之由非爾之懟而誰之仇乎目乃忿然
而應之曰子不聞一人御域九有承式理由上正亂非
下忒故堯俗可封桀衆可殛彼殊方而異類猶咸順乎
帝則統形之主心為靈府逆則□捨順則予取嘉祥以
之招悔吝以之聚故君人者制理于未亂存道者克念
於未散安有四海分崩而後伐叛五情播越而能貞觀
者乎曷不息爾之機全爾之微而乃辯之以物我照之
以是非欣其榮慼其辱暢於有餘悲於不足風舉雲逝
星奔電儵紛綸鼓舞以激所欲既汩其真而混其神乖
天心而悖天均焉得不溺於造物之景迷於自然之津
哉故俾予於役應爾之適既嬰斯垢反以我為咎嗟乎
嗟乎何弊之有心乃愀然久焉復謂目曰顧予與爾誰
明其㫖何隠見之隔而𤣥同若此既庻物之為患今將
擇其所履相與超塵煩之疆陟清寂之鄉餐顥氣吸晨
光咀瑤華潄瓊漿斯將期靈化於羽翼出雲霞而翺翔
上昇三清下絶八荒託喬松以結友偕天地以為常何
毁譽之能及何取捨之足忘諒予圖之若兹其告爾以
否臧目曰近之矣猶未為至若然者所謂欲静而躁隨
辭埃而滓襲闇乎反本之用方邈然而獨立夫希夷之
體也巻之無内舒之無外寥廓無涯杳㝠無對獨捐兹
而取彼故得小而遺大忘息隂以滅影亦何逃於利害
伊虚室之生白方道徳之所載絶人謀於未兆乃天理
之自會故𤣥元挫銳以觀妙文宣廢心而用形軒帝得
之於罔象廣成契之於杳冥顔回坐忘以大通莊生相
天而能精歴衆聖以稽徳非智謀之是營盖水息瀾而
暎徹塵不止而鑒明未違世以髙舉亦方寸之所寧故
能泊然而常處感通而斯出不光而曜不秘而密冝始
終而誰異與萬物其為一因而靡得是以罔失誠踵武
於坦塗可常保於元吉若棄中而務表乃㣲往而不窒
其故何哉水清而龍蟠林豐而獸居神棲於空洞道集
於𤣥虚茍不刳其所有焉得契其所無非夫忘形静寂
瑕滓鏡滌𤣥關自朗幽鍵已闢曷可度於無累焉不然
安得駕八景昇九霄覩金闕之煌煌步紫庭之寥寥同
浩刼之罔極以萬春為一朝乎心於是釋然於衆慮凝
澹於猶豫澄之而徐清用之而不遽致謝於目曰達我
以善道𢎞我以至言覺我以大夢啟我以重𤣥昇我以
真階納我以妙門縱我於廣漠之野遊我於無窮之源
既匪羣而匪獨亦奚静而奚諠恊至樂之恒適抱真精
而永存遣之而無遣深之而又深通乎造化之祖達乎
乾坤之心使我空欲視於目盲之外塞將見於𤣥黄之
林覩有而如見空寂聞韶而若聴谷音與自然而作侣
將無欲以為明免驅馳於帝主保後天之所能窒欲於
未兆解紛於未擾忘天壤之為大忽秋毫之為小處寂
寞而聞和潛混溟而見曉應物於循環含光而閉闗飄
風震海迅雷破山滔天焚澤而我自閒彼行止與語黙
曽何庸思於其間哉
　　形神可固論(并序/)
余常思大道之要𤣥妙之機莫不歸於虚無者矣虚無
者莫不歸於自然矣自然者則不知然而然矣是以自
然生虚無虚無生大道大道生氤氲氤氲生天地天地
生萬物萬物剖氤氲一炁而生矣故天得一自然清地
得一自然寧長而久也人得一炁何不與天地齊夀而
致䘮亡何也為嗜慾之機所速也故𤣥和經云人絶十
二多少抱宗元一可得長生又玉京山經云常念餐元
精鍊液固形質胎息静百關寥寥究三便泥丸洞明景
遂成金華仙此可與天地齊夀日月齊明矣其門大開
無人解入豈不哀哉余雖不才輒敢為論見此碌碌之
徒區區之輩在道門者不知有守道服炁養形守神金
丹之術或國之重臣匡佐社稷在於儒典禄位彌髙不
知有攝養之術易形之道反精之規却補之妙多見使
形體枯槁不終其夀實可傷哉余今輒論先賢之故事
列以五章才不足比之為文詞不足諊之為議略述大
體是非之道令守道者取虚無自然正真之一服炁者
知兩半之前胎息之妙綿綿若存爾淘去三尸日滿上
昇𤣥中之至合丹藥者鍊鉛取金化石為水黄芽河車
神室殻矣制伏水銀而為金丹刀圭入口天地齊年悟
則明矣迷為詞繁唯後學者審而消息萬不失一庻品
同修感而不應得之者閉兊尋之者静思何慮節符不
契大道萌生者哉
　　守道
夫道者無為之理體𤣥妙之本宗自然之母虚無之祖
髙乎盖天深乎包地與天地為元與萬物為本將欲比
並無物能等意欲測量無處而思於混成之中為先不
見其前毫釐之内為末不見其後一人存之不聞有餘
天地存之不聞不足曠曠蕩蕩渺渺漭漭人能守之天
地如掌故岐伯曰上古之人知道者法則隂陽和於術
數飲食有節起居有度為而不為事而無事即可柔制
剛隂制陽濁制清弱制强如不退骨髓方守大道大道
者多損而少益多失而少得益之得之至真之士也益
者益形得者窈㝠得此窈㝠感通神明說苑曰山之髙
雲雨起水之深魚鼈歸人守道福自至
　　服炁
夫元炁之術上古已来文墨不載須得志人歃血立盟
方傳口訣只如上清禁訣玉函隠書百家諸子誥傳詞
文乃至老君秘㫖内外黄庭灼然不顯不露五千真文
略述只言𤣥牝門謂天地根似顯枝葉本蔕深密毎尋
諸家炁術及見服炁之人不逾十年五年身已亡矣余
生好道術志在元和毎見道流皆問無事千說萬别互
有多般或食從子至午或飲五牙之津或吐故納新仰
眠伸足或餐日月或閉所通又加絶粒以此尋之死而
最疾何者為攻内受外故速死也抱朴子曰兩半同升
合成壹大如彈丸黄如橘就中佳味甜如蜜爾牢持之
謹勿失子若得之萬事畢是以炁之為功如人之量器
如水之運流堤壊則水下流矣閉通則炁不居矣但莫
止出入自然之息胎鍊精神固其大和含其大道若明
胎息則曉元炁胎息與元炁同也徳經曰可以却走馬
以糞如嬰兒之未孩故龜甲經云我命在我不在天不
在天者謂知元炁也人與天地各分一炁天地長存人
多夭逝何也謂役炁也炁者神也人者神之車也神之
室也神之主人也主人安静神則居之躁動神則去之
神去則身死者矣
　　養形
夫人未有其兆則天地清寧剖道之一炁承父母餘孕
因虚而生立有身也有一附之有神居之有炁存之此
三者遞相成可齊天地之夀共日月而齊明何者為修
身慎行助育元炁胎息藏府存神想思含虚守無宗皇
之一西昇經曰知一萬事畢則神形也抱朴子曰人不
知養生焉能有為生人不曾夜行焉知有夜行故知養
神修身者夀老棄神愛慾者中夭也莫逆理而為事敗
長乆之佳珍隂陽之道以有此身身含形神全一心動
則形神蕩慾不可縱縱之必亡神不可辱辱之必傷傷
者無返期朽者無生理但能止嗜慾戒荒淫則百骸理
而萬化安若人遺行不可為之年或恐力不可致何者
若鑄頑氷以為寶鏡駕石舟以泛波瀾非鬼神能助之
非天地能運之况人受道炁則剖得神分得一有此形
骸而不能守養之但擬取餘長之財設齋鑄佛行道吟
詠祈禱鬼神以固形骸還同止沸加薪緝紗為縷豈有
得之者乎形之與神常思養之自以色聲香味以快其
情以惑其志以亂其心此三者敗身逆道亡形沈骨䘮
身之所由生者也
　　守神
夫人生成分一炁而為身稟一國之象有炁存之有神
居之然後安焉身者道之器也知之脩鍊謂之聖人奈
何人得神而不能守之人得炁而不能採之人得精而
不能反之已自投逝何得怨天地之不祐按黄書云人
因積炁以生身留胎止精可長存天年之夀昭眧著矣
抱朴子曰自古人移遺却妻今世人移遺却身何也謂
不解反精採炁故遺也且一隂一陽天地之道男不可
無婦女不可無夫男女隂陽皆合大道不節則失理亡
形沈體且據老君秘㫖内外黄庭上清禁訣玉函隠書
黄帝赤文沖和子真訣灼然有隂陽之道昭矣秘㫖曰
吾不敢為主復為客慎勿臨髙自投擲促存内想閉諸
隙正卧垂囊兼偃脊四合五合道自融吸精吐炁㣲將
通裊裊靈柯不復空時時玉壘補前功補之之道將
如何𤣥牝之門通且和泝流百脈填血腦夫妻俱仙此
其道欲求長生夀無極隂戶開時别消息又按大陽子
谷隂女曰我行青龍與白虎彼行朱雀及騰蛇東九西
七南三北五中居一反精採炁而補我身虚入實出甄
我藏府即可夀無涯矣隂符經曰經冬之草覆之不死
露之見傷火生於木禍發必尅精生於身精竭而死人
之炁與精神易濁而難清易闇而難明知之修鍊實得
長生豈不見鯨魚失水被螻蟻之所食人不守神被蟲
蛆之所潰得道者魚常游於澤則不涸人若常固於炁則
不死矣人皆好長生而不知有益精易形人皆畏其死
而不知有守神固炁能依此者子無䘮父之憂弟無哭
兄之患則不可握無形之風捕無見之物天年之夀自
然而留矣
　　金丹
金丹大藥文字縱載互有隠顯看文不如口訣口訣不
如眼見眼見不如手傳然修身未合其真且須宗𤣥一
炁其藥也金土配乾坤龍虎生骨髓魂魄為夫婦龜蛇
二女子午神本四位三炁還守二法象得成龍姹女因
留止為得鉛中金兼得石中水節序奉行日月合軌賢
者待行道北方水金是赫然還丹成𤣥黄煥爛熻赩焜
煌􁀙燁日月五星不足比其光澤也生隂長陽變化無
倫翺翔碧落縱曠𤣥漠飄飄大素歸虚反真體造化之
所成以刀圭入口共天地齊夀可與雞犬同飛室宅拔
上謂之靈聖真人感應也
　　遊仙詩(二十四首/)
啟冊觀往載搖懷考今情終古已寂寂舉世何營營悟
彼九仙妙超然全至精凝神契沖𤣥化服凌太清心同
宇宙廣體合雲霞輕祥風吹羽葢慶霄拂霓旌龍駕朝
紫㣲後天保令名豈知寰中士軒冕矜暫榮
晨登千仞嶺俯瞰世人居原野間城邑山河分里閭眇
彼埃塵中爭奔聲利途百齡寵辱盡萬事皆為虚自昔
無成功安能與爾俱將期駕雲景超跡昇天衢
鸞鳳棲瑤林鵰鶚集平楚飲啄本殊好翺翔終異所吾
方遺諠囂立節慕髙舉解兹區中戀結彼霄外侣誰謂
天路遐感通自無阻
愍俗從遷謝尋仙去淪沒三元有真人與我生道骨凌
晨吸丹景入夜飲黄月百關彌調暢方寸益清越棲神
合虚無洞覽周恍惚不覺隨玉皇焚香詣金闕
西龜初定籙東華巳校名三官無遺譴七祖昇雲軿體
妙塵累隔心㣲𤣥化并一朝出天地億載猶童嬰使我
齊浩刼蕭蕭宴玉清
怡神在靈府皎皎含清澄仙經不吾欺輕舉信有徴疇
昔希道念而今果天矜豈非隂功著乃騐白日昇焉用
過洞府吾其越朱陵
骨鍊體彌清鑒明塵巳絶恬夷宇宙泰煥朗天光徹羽
服參煙霄童顔皎氷雪隠符千魔駭鳴玉萬帝恱遂使
區宇中祅氣永淪滅
髙真誠寥邈道合不我遺孰謂姑射逺人神可同嬉結
駕從之遊飄飄出天陲不理人自化神凝物無疵因知
至精感足以和四時
碧海廣無際三山髙不極金臺羅中天羽客恣遊息霞
液朝可飲虹芝晩堪食嘯歌自忘心騰舉寧假翼保夀
同三光安能紀千億
將過太帝宫蹔詣扶桑處真童已相迓為我清宿霧海
若寧洪濤羲和止奔馭五雲結層閣八景動飛輿青霞
正可挹丹椹時一遇留我宴玉堂歸軒不令遽
欲超洞陽界試鑒丹極表赤帝躍火龍炎官控朱鳥導
我昇絳府長驅出天杪陽靈正赫暉四達何皎皎為爾
流凱風羣生可無夭
予因詣金母飛盖超西極遂入素天中停輪太濛側若
華拂流景不使白日匿傾曦復亭午六合無暝色道化
隨感遷此理誰能測
朝逾弱水北夕憩鍾山頂顓頊清𤣥宫禺强掃幽境燭
龍發神曜隂野彌煥炳導達三氣和驅除六天静玉樓
互相暉烟客何秀穎一舉流霞津千年在俄頃
揚盖造辰極乗煙遊閬風上元降玉闥王母開琳宫天
人何濟濟髙㑹碧堂中列侍奏雲歌真音滿太空千年
紫柰熟四刼靈𤓰豐斯樂異荒讌陶陶殊未終
整駕辭五嶽排煙凌九霄紛然太虚中羽斾更相招且
盼蓬壺近誰言崐閬遙悠悠竟安適仰赴三天朝
九龍何蜿蜿載我昇雲綱臨睨懐舊國風塵混蒼茫依
依逺人寰去去邇帝鄉上超星辰紀下視日月光儵已
過太㣲天居煥煌煌
停驂太儀側整服金闕前肅肅承上帝鏘鏘會羣仙鴻
爐發靈音廣廡張鈞天玉醴洽中座霞膏充四筵良期
無終極俛仰移億年
峻朗妙門闢澄㣲真鑒通瓊林九霞上金閣三天中飛
虬躍慶雲翔鶴摶靈風鬱彼玉京會仙期六合同
予昇至陽原欲憩明霞館飄飄瓊輪舉曄曄金景散結
虚成萬有髙妙咸可翫玉山鬱嵯峨琅海杳無㟁暫賞
過千椿遐齡誰復算
招攜紫陽友合宴玉清臺排景羽衣振浮空雲駕来靈
幡七曜動瓊障九光開鳳舞龍璈奏虬軒殊未迴
髙昇紫極上宴此𤣥都岑玉蘂散竒香瓊柯流雅音靈
風生太漠習習吹人襟體渾希夷廣神凝空洞深蕭然
宇宙外自得乾坤心
□招三清友迥出九天上撓挑絶漠中差池遙相望太
空含常明八外無隠障鸞鳳有逸翮泠然恣飄颺寥寥
唯𤣥虚至樂在神王
聳身太霞上眇眇虚中浮八威先啟行五老同我遊靈
景何灼灼祥風正寥寥簫歌振長空逸響清且柔遨嬉
無近賞顧眄皆真儔不疾而自速萬天俄已周
返視太初先與道𡨕至一空洞凝真精乃為虚中實變
通有常性合散無定質不行迅飛電隠曜光白日𤣥棲
忘𤣥深無得固無失
　　步虛詞(十首/)
衆仙仰靈範肅駕朝神宗金景相照曜逶迤昇太空七
𤣥已髙飛火鍊生朱宫餘慶逮天壤平和王道融八威
清遊氛十絶舞祥風使我躋陽原其來自隂功逍遙太
霞上真鑒靡不通
逸轡登紫清乗光邁奔電閬風隔三天俯視猶可見玉
闥標敞朗瓊林鬱䓤倩自非挺金骨焉得諧夙願真朋
何森森合景恣遊宴良會忘淹留千齡纔一盼
三宫發明景朗照同鬱儀紛然馭飈歘上採空青蕤令
我洞色金後天曜瓊姿心叶太虚静寥寥竟何思𤣥中
有至樂澹泊終無為但與正真友飄飄從遨嬉
稟化凝正氣鍊形成真仙忘心符元宗返本叶自然帝
一集絳宫流光出丹𤣥無英與桃君朗詠長生篇六府
煥明霞百關羅紫煙飈車涉寥廓靡靡乗景遷不覺雲
路逺斯須遊萬天
扶桑誕初景羽盖凌晨霞儵歘造西城嬉遊金母家碧
津湛洪源灼爍敷荷花煌煌青琳宫粲粲列玉華真氣
溢絳府自然思無邪俯矜區中士夭濁良可嗟
瓊臺刼萬仞孤暎大羅表常有三素雲凝光自飛繞羽
童泛明霞升降何縹緲鸞鳳吐雅音棲翔絳林標玉虚
無書夜靈景何皎皎一覩太上京方知衆天小
灼灼青華林靈風振瓊柯三光無冬春一氣清且和迴
首邇結璘傾眸親曜羅豁落制六天流鈴威百魔緜緜
慶不極誰謂椿齡多
髙清無侈靡遇物生華光至樂非簫歌玉音自玲琅或
登明真臺宴此羽景堂杳靄結寶雲霏微散靈香天人
誠多暇歡泰不可量
爰從太㣲上肆覲虚皇尊騰我八景輿威遲入天門既
登玉晨庭肅肅仰紫軒敢問龍漢末如何闢乾坤怡然
輟雲璈告我希㣲言幸聞至精理方見造化源
二氣播萬有化機無停輪而我操其端乃能出陶鈞寥
寥升太漠所遇皆清真澄瑩含元和氣同自相親絳樹
結丹實紫霞流碧津願以保童嬰永用超形神
　　建業懐古
炎精既失御宇内為三分吴王霸荆越建都長江濱爰
資股肱力以静淮海民魏后欲濟師臨流遽旋軍豈惟
限天塹所忌在有人惜哉歸命侯淫虐敗前勲銜璧入
洛陽委躬為晉臣無何覆宗社為爾含悲辛俄及永嘉
末中原塞胡塵五馬浮渡江一龍躍天津此時成大業
實賴賢搢紳闢土雖未逺規模亦振振謝公佐王室仗
節掃偽秦誰謂吴兵孱用之在有倫荏苒守齊宋斯須
變梁陳綿厯已六代興亡互紛綸在徳不在險成敗良
有因髙壇復于隍廣殿摧于榛王風久泯滅勝氣猶氤
氲皇家一區域𤣥化通無垠常言宇宙泰忽遘雲雷屯
極目梁宋郊茫茫晦妖氛安得倚天劔斷兹横海鱗徘
徊江上暮感激為誰申
　　經羊角哀墓作
祇召出江國路傍旌古墳伯桃𦵏角哀墓近荆將軍神
道不相得稱兵觧其紛幽明信難知勝負理莫分長呼
遂刎頸此節古未聞兩賢結情愛骨肉何足云感子初
併糧我心正氛氲遲迴駐征騎不覺空林醺
　　登北固山望海
北山鎮京口迥出滄海湄躋覽何所見茫茫朝夕馳雲
生蓬萊島日上扶桑枝萬里混一色焉能分兩儀願言
策煙駕縹緲尋安期揮手謝人境吾將從此辭
　　過天門山懐友人
舉帆遇風勁逸勢如飛奔縹緲凌煙波崩騰走川原兩
山夾滄江豁爾開天門須臾輕舟逺想像孤嶼存歸路
日已近怡然慰心魂所經多奇趣待與吾友論一日如
三秋相思意彌敦
　　舟中遇栁伯存歸潛山因有此贈
澆風乆成俗真隠不可求何悟非所冀得君在扁舟目
擊道已存一笑遂忘言况觀絶交書兼覩箴隠文
見君浩然心視世如浮空君歸潛山曲我復廬山中形
間心不隔誰能嗟異同他日或相訪無辭馭泠風
　　舟中夜行
榜人識江路挂席從宵征莫辨洲渚狀但聞風波驚隂
雲正飄颻落月無光晶豈不畏艱險所憑在忠誠何時
達遙夜佇見初日明
　　晩到湖口見廬山作呈諸故人
夜舟達湖口漸近廬山側髙髙標横天隠隠何峻極石
鏡啟晨暉鑪烟凝寒色旅泊將休暇歸心已躋陟虚名
久為累使我辭逸域良願道不違幽襟果兹得故人在
雲嶠乃復同偃息鴻飛入青㝠虞氏罷矰弋
　　苦春霖作
應龍遷南方霪雨備江干俯望失平陸仰瞻隠崇巒隂
風斂暄氣殘月凄已寒時鳥戢好音衆芳亦㣲殘萬流
注江湖日夜増波瀾數君曠不接悄悄無與歡對酒聊
自娱援琴為誰彈彈為愁霖引曲罷仍永歎此歎因感
物誰能識其端寫懐寄同心詞竭意未殫
　　酬葉縣劉明府避地廬山言懐詒鄭録事昆季茍
　　尊師兼見贈之
明哲良罕遇遇君輒思齊挺生著天爵自可析人珪河
洛初沸騰方期掃虹霓時命竟未合安能親鼓鼙從此
罷飛鳬投簮辭割雞驅車適南土忠孝兩不暌廬嶽鎮
江介於焉惬林棲入門披綵服出谷杖紅藜隠令舊閭
里而今復成躋鄭公解簮紱華萼曜松溪賢哉茍徴
君滅跡為圃畦顧已誠非薄忝兹忘筌蹄相歡對綠樽
逸思凌丹梯道泰我長往時清君勿迷王孫且無歸芳
草正萋萋
　
　
　宗𤣥集巻中
欽定四庫全書
　宗𤣥集巻下
　　　　　　　　　　　　唐　吴筠　撰
　　覽古詩(十四首/)
聖人重周濟明道欲救時孔席不暇暖墨突何嘗緇興
言振頺綱將以有所維君臣竟淫惑風俗日凋衰三代
業遽隕七雄遂交馳庻物墜塗炭區中若棼絲秦皇燎
儒術方册靡孑遺大漢立五葉斯文復崇推乃驗經籍
道與世同屯夷弛張固天意設教安能持
興亡道之運否泰理所全奈何淳古風既往不復旋三
皇已散朴五帝初尚賢王業與霸功浮偽日以宣忠誠
及狙詐殽混安可甄餘智入九霄守愚淪重泉永懐巢
居時感涕徒泫然
棟宇代巢穴其来自三皇跡生固為累經始増百王瑤
臺既滅夏瓊室復隕商覆車世不悟秦氏興阿房繼踵
迷反正漢家策建章力役弊萬人瓌竒殫八方徇志仍
未極促齡已云亡侈靡竟何在荆榛生廟堂
閒居覽前載惻彼商與秦所殘必忠良所寶皆兇嚚昵
諛方自聖不悟禍滅身箕子作周輔孫通為漢臣洪範
及禮義後王用經綸
吾觀采苓什復感青蠅詩讒佞亂忠孝古今同所悲姦
邪起狡猾骨肉相殘夷漢儲殞江充晉嗣滅驪姬天性
猶可間君臣固其宜子胥烹吴鼎文種斷越鈹屈原沈
湘流厥慼誠自貽何不若范蠡扁舟無還期
嘗稽真仙道清寂祛衆煩秦皇及漢武焉得遊其藩情
擾萬㡬屑位驕四海尊既欲先宇宙仍規後乾坤崇髙
與乆逺物莫能兩存矧乃恣所慾荒淫伐靈根金膏恃
延期玉卮復動魂征戰窮外域殺傷被中原天鑒諒難
誣神理不可諼安期返蓬莱王母還崑崙異術終莫告
悲哉竟何言
魯侯祈政術尼父從棄捐漢主思英才賈生亦排遷始
皇重韓子及覩乃不全武帝欽相如既徴復忘賢貴逺
世咸爾賤今理共然方知古來士難以効當年
食其昔未遇落魄為狂生一朝君臣契雄辯何縱横運
籌康漢業憑軾下齊城既以智而達還為智所烹豈若
終貧賤酣歌本無營
晁錯抱逺策為君納良規削彼諸侯權永用得所宜姦
臣負舊隙乗釁謀相危世主竟不辨身戮宗且夷漢景
稱欽明濫罰猶如斯比干與龍逄殘害何足悲
絳侯成大績賞厚位仍尊一朝對獄吏榮辱安可論蘇
生佩六印奕奕為殃源主父食五鼎昭昭成禍根李斯
佐二辟巨釁鍾其門霍孟翼三后伊慼及後昆天人忌
盈滿兹理固永存方知得意者何必乗朱輪滅景棲逺
壑絃歌對清罇二疏返濱海蔣詡歸林園瀟灑去物累
此謀誠足敦
至人順通塞委命固無疵吾觀太史公可謂識道規留
滯焉足憤感懐殄生涯吾歎龔夫子秉義確不移晦跡
一何晩天年夭當時薫膏自銷爍楚老空餘悲達者貴
量力至人尚知㡬京房洞幽賛神奥咸發揮如何疾元
惡不悟禍所歸謀物闇謀已誰言爾精㣲
𤣥元明知止大雅尚保躬茂先洽聞者幽賾咸該通弱
年賦鷦鷯可謂達養䝉晚節希鸞鵠長飛唳層穹知
進不知退遂令其道窮伊昔辯福初胡為迷禍終方驗
嘉遁客永貞天壤同
聖人垂大訓奥義不茍設天道殃頑兇神明祐懿哲斯
言猶影響安得復迴穴鯀瞍誕英睿唐虞有昏孽盜跖
何延期顔生乃短折魯隠全克讓禍機遂潛結
楚穆肆巨逆福柄奚赫烈田恒弑其主祚國久罔缺管
仲存霸功世祖成詭說漢氏方版蕩羣閹恣邪謫謇謇
陳蕃徒孜孜抗忠節誓期區宇静爰使兇醜絶謀恊事
靡從俄而返誅滅古来若兹類紛擾難盡列道遐理㣲
茫誰為我昭晰吾將詢上帝寥廓詎躋徹已矣勿用言忘
懷庻自恱
　　髙士詠(有序/)
易稱君子之道或出或處或黙或語盖出而語者所以
佐時致理處而黙者所以居静鎮躁故雖無言亦幾於
利物豈獨善其身而已哉夫子曰隠居以求其志行義
以達其道所謂百慮一致殊途同歸者也夫好同惡異
人之常情予自弱年竊尚真隠逺覽先達實怡我心雖
不見古人而餘風可仰是則是傚其惟嘉遁之士乎故
企慕之不足則師友之師友之不足則詠歌之聊樂我
真於是乎在昔𤣥晏先生皇甫謐因其所美而著髙士
傳梁伯鸞有髙士頌愚今有髙士詠亦各一時之志耳
太初渺邈難得而詳洪崖之流無跡可紀故始於混元
皇帝終於陶徴君舉其絶倫明其標的為五十首以吟
諷其徳音焉
　　混元皇帝
𤣥元九仙主道冠三氣初應物方佐命棲真亦歸居遺
篇訓終古駕景還太虚孔父歎猶龍誰能知所如
　　廣成子
廣成卧雲岫緬邈逾千齡軒轅來順風問道修神形至
言發𤣥理告以從杳冥參光入無窮寂黙返大寧
　　許先生
大名賢所尚寳位聖所珍皎皎許仲武遺之若纎塵棄
瓢箕山下洗耳潁水濱物外兩寂寞獨與𤣥冥均
　　樊先生
巢父志何逺潛精人莫知恥聞讓王事飲犢方見移不
欲散太朴焉能為堯師錬真自輕舉浮世何足遺
　　伯成子髙
大禹受禪讓子髙辭諸侯退躬適外野放浪夫何求萬
乗造中畆一言良見酬俋俋耕不顧斯情邈難儔
　　臧丈人
臧叟隠中壑垂綸心浩然文王感昔夢授政道斯全一
遵無為術三載淳化宣功成遂不處遁跡符沖𤣥
　　伯夷叔齊
夷齊互崇讓棄國從所欽聿來及宗周乃復非其心世
獨不可處氷清首陽岑采薇詠羲農髙義越古今
　　南華真人
南華原道宗𤣥逺故不測動與造化遊静合太和息放
曠生死外逍遙神明域况乃資九丹輕舉歸太極
　　沖虚真人
沖虚冥至理體道自𤣥通不受子陽祿但飲壺丘宗冷
然竟何依撓挑遊太空未知風乗我為是我乗風
　　洞靈真人
亢倉致虚極潛跡依逺岫智去愚獨留日虧嵗方就鄉
人謀尸祝不欲聞俎豆尚賢非至理堯舜固為陋
　　通𤣥真人
通𤣥貴隂徳利物非市朝悠然大江上散髮揮輕橈已
陳緇帷說復表滄浪謠滅跡竟何往遺文􁑮昭昭
　　文始真人
文始通道源含光隠闗吏遙欣紫氣浮果驗真人至𤣥
誥已云錫世榮何足累髙步三清境超登九仙位
　　榮啟期
榮期信知止帶索無所求外物非我尚琴歌自優遊三
樂通至道一言醉孔丘居常以待終嘯傲夫何憂
　　長沮桀溺
賢哉彼沮溺避世全其真孔父棲棲者征途方問津行
藏既異跡語黙豈同倫耦耕長林下甘與鳥雀羣
　　顔闔
世情矜寵譽効節激當時顔闔遵無名飯牛聊自怡逃
聘鄙束帛鑿坏欣茅茨託身囂塵表放浪世莫知
　　老萊夫妻
萊氏道已逺懿妻徳彌清一遁囂煩趣永契雲壑情禄
位非所重拂衣遂遐征杳然從我願豈為物所攖
　　楚狂接輿夫妻
接輿耽沖𤣥伉儷亦真逸傲然辭徴聘耕績代禄秩鳯
歌誡文宣龍徳遂隠密一遊峨嵋上千載保靈術
　　鄭商人弦髙
卓哉弦髙子商隠獨標竒効謀全鄭國矯命犒秦師賞
伸義不受存公滅其私虚心貴無名逺跡居九夷
　　栁下惠
展禽抱純粹滅跡和光塵髙情遺軒冕降志救世人百
行既無玷三黜道彌真信謂徳超古豈唯言中倫
　　荷蓧晨門
荷蓧隠耕藝晨門潜抱關道尊名可賤理惬心彌閒混
跡是非域縱懐天地間同譏孔宣父匿景杳不還
　　漢隂丈人
野哉漢隂叟好古遂忘機抱甕誠亦勤守樸全道㣲子
貢初不達聽言識其非已為風波人怳惘失所依
　　於陵夫妻
皎皎於陵子已賢妻亦明安兹道徳重顧彼浮華輕琴
書方為務禄位不可榮逃跡終灌園誰能達世情
　　太項橐
太項冥虚極㣲逺不可究稟量合太初返形寄童幼孔
父慙至理顔生賴真授泛然同萬流無跡世莫遘
　　太伯延陵
太伯全至讓遂投蠻夷間延陵嗣髙風去國不復還尊
榮比蟬翼道義侔崇山元規與峻節歴世無能攀
　　壺丘子
壺丘道為量𤣥虚固難知季咸曜淺術禦冦初深疑至
人忘禍福感變靡定期太沖杳無朕元化誰能知
　　段干木
干木布衣者守道杜衡門徳光義且冨肯易王侯尊魏
主欽其賢式廬情亦敦秦兵遂不舉髙卧為國藩
　　魯仲連
仲連秉竒節釋難含道情一言却秦圍片札降遼城辭
金義何逺讓禄心益清處世功已立拂衣蹈滄溟
　　顔歜
髙哉彼顔歜逸氣陵齊宣道尊義不屈士重王来前榮
禄安可誘保和從自然放情任所尚長揖歸山泉
　　周豐
周豐貴隠耀静黙尊無名魯侯詢政體喻以治道精莅
人在忠慤疑叛由會盟一言達至義千載良為程
　　師金
聖人貴素樸禮義非𤣥同師金告顔生可謂達化宗夫
子飾蒭狗自然道斯窮應物方桔橰俯仰靡不通
　　南郭子綦
子綦方隠几冥寂乆灰心悟來應顔游清義杳然深含
響盡天籟有言同鷇音是非不足辯安用勞神襟
　　黔婁先生
黔婁藴雅操守約遺代華淡然常有怡與物固無瑕哲
妻配明徳既沒辯正邪辭禄乃餘貴表諡良可嘉
　　原憲
原生何淡漠觀妙自怡性蓬戶常晏如絃歌樂天命無
財方是貧有道固非病木賜欽髙風退慙車馬盛
　　商山四皓
萬方厭秦徳戰伐何紛紛四皓同無為丘中卧白雲自
漢成帝業一來翼儲君知㡬道可尚隠括成元勲
　　河上公
邈邈河上叟無名契虚沖靈關暢𤣥㫖萬乘趨道風寵
辱不可累飄然在雲空獨與造化友誰能測無窮
　　東方曼倩
東方稟易象翫世隠廊廟棲心抱清㣲混跡秘光耀𤣥
覽寄數術納規在談笑賣藥五湖中還從九仙妙
　　嚴君平
漢皇舉遺逸多士咸已寧至徳不可拔嚴君獨湛冥卜
筮訓流俗指歸暢𤣥經閉關動元象何必遊紫庭
　　司馬季主
季主超常倫沈跡寄卜筮宋賈二大夫停車試觀藝髙
談哂朝列洪辯不可際終秉鸞鳳心翛然已遐逝
　　鄭子真張仲蔚
子真巖石下仲蔚蓬蒿居禮聘終不屈清貧長晏如忘
情在耕藝養夀資𤣥虚至樂非外物道冥歡有餘
　　嚴子陵
漢皇敦故友物色訪嚴生三聘迨深澤一來過帝庭紫
宸同御寢𤣥象驗客星禄位終不屈雲山樂躬耕
　　向子平
子平好真隠清浄翫老易探𤣥樂無為觀象驗損益常
抱方外心且紆人間跡一朝畢婚娶五嶽遂長適
　　韓康
伯休抱遐心隠括自為美賣藥不二價有名返深恥安
能受𤣥纁秉願終素履逃遁從所尚蕭蕭絶塵軌
　　臺佟管寧
吾嘉臺孝威樂道隠巖穴吾尚管幼安棲真養髙節採
藥聊自給觀書任所恱風塵不可混真素比松雪
　　髙鳳
吾觀時人趣矯跡務馳聲獨有髙文通訟田求翳名公
車徒見累爵禄非所榮隠身樂漁釣世網不可攖
　　龎徳公
龎公棲鹿門絶跡逺城市超然風塵外自得丘壑美耕
鑿勤厥躬耘鋤課妻子保兹永無患軒冕何足紀
　　𤣥晏先生
士安逾弱冠落魄未修飭一朝因感激志學忘寢食著
書窮天人辭聘守𤣥黙薄葬信昭儉可為將來則
　　孫公和
孫登好淳古卉服從穴居彈琴合天和讀易見象初終
日無愠色恬然在𤣥虚貽言誡叔夜超跡安所如
　　董威輦
董京依白社散髮詠𤣥風心出區宇外跡參城市中囂
塵不能雜名位安可籠匿影留雅什精㣲信難窮
　　郭文舉
郭生在童稚已得方外心絶跡遺世務棲真入長林元
和感異類猛獸懐徳音不憶固無情斯言㣲且深
　　陶徴君
吾重陶淵明達生知止足怡情在罇酒此外無所欲彭
澤非我榮折腰信為辱歸來北忩下復採東籬菊
　
　
　
　
　
　
　
　
　
　
　
　
　
　宗𤣥集巻下
欽定四庫全書
　宗𤣥集别錄
　　　　　　　　　　　　唐　吴筠　撰
　　𤣥綱論
　　上篇明道徳(凡九章/)
　　　道徳章第一
道者何也虚旡之系造化之根神明之本天地之源其
大無外其㣲無内浩曠無端杳冥無對至幽靡察而大
明垂光至静無心而品物有方混漠無形寂寥無聲萬
象以之生五音以之成生者有極成者必虧生生成成
今古不移此之謂道也徳者何也天地所稟隂陽所資
經以五行緯以四時牧之以君訓之以師幽明動植咸
暢其冝澤流無窮羣生不知謝其功恵加無極百姓不
知賴其力此之謂徳也然則通而生之之謂道道固無
名焉畜而成之之謂徳徳固無稱焉嘗試論之天地人
物靈仙鬼神非道無以生非徳無以成生者不知其始
成者不見其終探奥索隠莫窺其宗入有之末出無之
先莫究其朕謂之自然自然者道徳之常天地之綱也
　　　元氣章第二
太虚之先寂寥何有至精感激而真一生焉真一運神
而元氣自化元氣者無中之有有中之無曠不可量微
不可察氤氲漸著混茫無倪萬象之端兆朕於此於是
清通澄朗之氣浮而為天濁滯煩昧之氣積而為地平
和柔順之氣結而為人倫錯謬剛戾之氣散而為雜類
自一氣之所育播萬殊而種分既涉化機遷變罔窮然
則生天地人物之形者元氣也授天地人物之靈者神
明也故乾坤統天地精魂御人物氣有隂陽之革神無
寒暑之變雖羣動糾紛不可勝紀滅而復生終而復始
道徳之體神明之心應感不窮未嘗疲於動用之境矣
　　　真精章第三
天地不能自有有天地者太極太極不能自運運太極
者真精真精自然惟神惟明實曰虚皇髙居九清乃司
𤣥化總御萬靈乾以之動坤以之寧寂黙旡為羣方用
成空洞之前至虚靡測元和澄正自此而植神真獨化
匪惟巨億仰𨽻至尊咸有所職丹臺瑤林以游以息雲
漿霞饌以飲以食其動非心其翔非翼聽不以耳聞乎
無窮視不以目察乎無極此皆無祖無宗不始不終含
和藴慈愍俗哀䝉清濁體異真凡莫同降氣分光聿生
人中賢明博達周濟為功為君為長俾物咸通爰歴世
紀𤣥勲允充徳掞天壤名書帝宫於是運絶北都命標
南府元真乃降是為形主隂氣既落世塵自阻鍊胎易
質革穢除腐神形合契白日輕舉所謂反我鄉歸我常
與道無疆而孰知其方
　　　天稟章第四
夫道本無動静而隂陽生焉氣本無清濁而天地形焉
純陽赫赫在乎上九天之上無隂也純隂冥冥處乎下
九地之下無陽也隂陽混蒸而生萬有生萬有者正在
天地之間矣故氣象變通晦明有類陽以明而正其粹
為真靈隂以晦而邪其精為魔魅故稟陽靈生者為睿
哲資隂魅育者為頑兇睿哲恵和陽好生也頑兇悖戾
隂好殺也或善或否二氣均合而生中人三者各有所
稟而教安施乎教之所施為中人爾何者睿哲不教而
自知頑兇雖教而不移此皆受隂陽之純氣者也亦猶
火可滅不能使之寒氷可消不能使之熱理固然矣夫
中人為善則和氣應為不善則害氣集故積善有餘
慶積惡有餘殃有慶有殃教於是立
　　性情章第五
夫生我者道稟我者神而夀夭去留匪由於已何也以
性動為情情反於道故為化機所運不能自持也將超
跡於存亡之域棲心於自得之鄉道可以為師神可以
為友何為其然乎夫道與神無為而氣自化無慮而物
自成入於品彚之中出乎生死之表故君子黜嗜慾隳
聰明視無色聴無聲恬淡純粹體和神清虚夷忘身乃
含至精此所謂返我之宗復與道同與道同則造化莫
能移鬼神莫能知而况於人乎
　　　超動静章第六
夫道至无而生天地天動也而北辰不移含氣不虧地
静也而東流不輟興雲不竭故静者天地之心也動者
天地之氣也心静氣動所以覆載而不極是故通乎道
者雖翺翔宇宙之外而心常寧雖休息毫釐之内而氣
自運故心不寧則無以同乎道氣不運則無以存乎形
形存道同天地之徳也是以動而不知其動者超乎動
者也静而不知其静者出乎静者也故超乎動者陽不
可得而推出乎静者隂不可得而移隂陽莫能變而况
於萬物乎故不為物之所誘者謂之至静至静然後能
契於至虚虚極則明明極則瑩瑩極則徹徹者雖天地
之廣萬物之殷而不能逃於方寸之鑒矣
　　　同有無章第七
夫道包億萬之數而不為大貫秋毫之末而不為小先
虚無而不為始後天地而不為終昇積陽而不為明淪
重隂而不為晦本無神也虚極而神自生本無氣也神
運而氣自化氣本無質凝委而成形形本無情動用而
虧性形成性動去道彌逺故溺於生死遷於隂陽不能
自持非道存而亡之也故道能自無而生於有豈不能
使有同於無乎有同於無則有不滅矣故生我者道滅
我者情茍忘其情則全乎性性全則形全形全則氣全
氣全則神全神全則道全道全則神王神王則氣靈氣
靈則形超形超則性徹性徹則返覆流通與道為一可
使有為無可使虚為實吾將與造化者為儔奚死生之
能累乎
　　　化時俗章第八
道徳者天地之祖天地者萬物之父帝王者三才之主
然則道徳天地帝王一也而有今古澆淳之異堯桀治
亂之殊者何也夫道徳無興衰人倫有否泰古今無變
易性情有推移故運將泰也則至陽真精降而為主賢
良輔而姦邪伏矣時將否也則太隂純精升而為君姦
邪弼而賢良隠矣天地之道隂陽之數故有治亂之殊
也所以古淳而今澆者亦猶人幼愚而長慧也嬰兒未
孩則上古之含純粹也漸有所辯則中古之尚仁義也
成童可學則下古之崇禮智也壯齒多欲則季世之競
浮偽也變化之理時俗之宜故有淳澆之異也覈其所
以源其所由子以習學而性移人以隨時而朴散雖然
父不可不教於子君不可不治於人教子在乎義方治
人在乎道徳義方失則師友不可訓道徳䘮則禮樂不
可理雖加以刑罰益以鞭楚難制於姦臣賊子矣是以
示童䝉以無誑則保於忠信化時俗以純素則安於天
和故非執道徳以撫人者未聞其至理者也
　　　眀本末章第九
夫仁義禮智者帝王政治之大綱也而道家獨云遺仁
義薄禮智者何也道之所尚存乎本故至仁合天地之
徳至義合天地之宜至禮合天地之容至智合天地之
辯皆自然所稟非企羨可及矯而效之斯為偽矣偽則
萬詐萌生法不能理也所以貴淳古而賤澆季内道徳
而外仁義先素樸而後禮智將敦其本以固其末猶根
深則條茂源濬則流長非棄仁義薄禮智也故道䘮而
猶有徳徳衰而猶有仁仁虧而猶有義義缺而猶有禮
禮壊則繼之以亂而智適足以憑陵天下矣故禮智者
制亂之大防也道徳者撫亂之宏綱也然則道徳為禮
之本禮智為道之末執本者易而固持末者難而危故
人主以道為心以徳為體以仁義為車服以禮智為冠
冕則垂拱而天下化矣若尚禮智而忘道徳者所謂有
容飾而無心靈則雖朝乾夕惕而天下敝矣故三皇化
之以道五帝撫之以徳三王理之以仁義五伯率之以
禮智故三皇為至治五伯隣至亂故捨道徳而專任禮
智者非南面之術是以先明道德道德明則禮智薄矣老
子曰禮者忠信之薄而亂之首以智治國國之賊不以
智治國國之福此謂禮虧則亂智變則詐故塞其亂源
而絶其詐根而揚雄班固之儔咸以道家輕仁義薄禮
智而專任清虚者盖世儒不達𤣥聖之深㫖也
　　中篇辯法教(凡一十五章/)
　　　神道設教章第十
九𤣥之初二象未搆靈風集妙空洞凝華寶章結於混
成玉字標於獨化挺乎有無之際煥乎𤣥黄之先日月
得之以照臨乾坤資之以覆載於是无上虚皇命元始
天王編之於金簡次之於玉章初秘上元末流下土降
鑒有道乃錫斯文故伏羲受圖軒轅受符髙辛受天經
大禹受洛書神道設教兆於兹矣又𤣥元愍俗厯為帝
師人倫澆浮則陳道徳以示朴鬼神雜擾則演盟威以
盪邪爰及蘓茅周王裴魏楊許莫不躬接𤣥聖親傳寳
經故西臺無隠於靈文東華不秘於真訣是以龍章雲
篆漸降人間師資相承經法彌廣然可以周覽難以盡
行何者以一人之心兼累聖之道神疲形倦莫究其㣲
故周覽以絶疑約行以取妙則不虧於修習無廢於閒
和道在至精靡求其慱爾
　　學則有序章第十一
道雖無方學則有序故始於正一次於洞神棲於靈寶
息於洞真皆以至静為宗精思為用齋戒為務慈恵為
先故非至静則神不凝非精思則感不徹非齋戒則真
不應非慈恵則功不成神凝感徹真應功成者是謂陟
初仙之階矣然後吐納以鍊藏導引以和體怡神以寶
章潤骨以瓊醴皆承奉師訣研味真奥則氣液通暢形
神合同不必金丹玉芝可俟雲軿羽盖矣若獨以嘘吸
為妙屈伸為要藥餌為事雜術為利者可謂知養形
不知寳神矣不知寳神者假使夀同龜鶴終無冀於
神仙矣
　　　陽勝則仙章第十二
陽與隂并而人乃生魂為陽神魄為隂靈結胎運氣育
體搆形然勢不俱全全則各返其本故隂勝則陽竭而
死陽勝則隂銷而仙柔和慈善貞清者陽也剛狠嫉惡
婬濁者隂也心澹而虚則陽和襲意躁而欲則隂氣入
明此二者制之在我陽勝隂伏則長生之漸也漸也者
陟道之始不死之階也
　　虚明合元章第十三
道不欲有心有心則真氣不集又不欲苦忘心苦忘心
則客邪來舍在於平和恬澹澄清精㣲虚明合元有感
必應應而勿取真偽斯分故我心不傾則物無不正動
念有屬則物無不邪邪正之來在我而已雖所尚虚漠
遺形絶慮非精感遐徹則不能通𤣥致真故上學之士
怠於存念者隂尸之氣勝也忻於勤銳者陽和之神勝
也一怠一勤者其戰未决也决之者在於刻節勵操務
違懈慢之意使精專無輟於斯須乆於其事者則尸銷
而神王神王者謂之陽勝陽勝者道其隣乎
　　　以陽鍊隂章第十四
陽火也隂水也氷炭不同器勝負各有所歸道俗反其
情人各有所鍊衆人則以隂鍊陽道者則以陽鍊隂隂
鍊陽者自壮而得老自老而得衰自衰而得耄自耄而
得疾自疾而得死陽鍊隂者自老而反嬰自濁而反清
自衰而反盛自粗而反精自疾而反和自夭而反夀漸
合真道而得仙矣是以有纎毫之陽不盡者則未至於
死有錙銖之隂不㓕者則未及於仙仙者超至陽而契
真死者淪太隂而為鬼是謂各從其類所以含元和抱
淳一吐故納新屈伸導引精思静黙瀟灑無欲者務以
陽靈鍊革隂滯之氣使表裏虛白洞合至真乆於其事
者仙豈逺乎哉
　　　形動心静章第十五
夫形動而心静神凝而跡移者無為也閒居而神擾恭
黙而心馳者有為也無為則理有為則亂雖無為至易
非至明者不可致也夫天地晝亦無為夜亦無為無為
則一而理亂有殊者何哉晝無為以明故衆陽見而羣
隂伏夜無為以晦故羣隂行而衆陽息是以主明而無
為者則忠良進姦佞匿而天下治也主闇而無為者則
忠良隠姦佞熾而天下亂也故達者之無為以慧蔽者
之無為以昬慧則通乎道昏則同乎物道與物俱無為
奚可以一致焉故至人雖貴乎無為而不可不察也察
而無為者真可謂無為也
　　　神清意平章第十六
上學之士時有髙興逺寄陶然於自得之境為真仙可
接霄漢可昇者神之王也雖曰神王猶恐陽和之氣發
泄隂邪之氣乗襲耳可入静室夷心抑制所起静黙專
一則神不散而陽靈全慎無恣其樂康之情以致隂邪
之來耳古人所謂樂往則哀來陽衰則隂勝若有時躁
競而煩悖者此乃形中諸魄為陽靈之氣所鍊隂尸積
滯將散故擾于絳宫之真矣可入室静慮存一握固激
其滓濁候神清氣平然後省已悔過務令自新則轉合
於虚静之途此亦洗心之一術爾
　　　行清心貞章第十七
行欲清心欲貞言勿過乎行行無愧乎心則遊於四達
之衢四達之衢者渉道之通逵也行之不已則天地愛
之神明祐之凶横無由加鬼神不能擾若言清而行濁
名潔而跡汚雖醜蔽於外而心慙於内心慙於内者天
地疾之神明殛之雖力强於道不可致也故寧受人之
毁無招天之譴人毁猶可弭天譴不可逭也
　　　真人為儔章第十八
道之所至忌者婬殺隂賊此誠易戒至於小小喜怒是
非可否人之常情甚難慎也都不欲有纎芥之事闗乎
方寸之中慮静神開則邪氣不能入我志不擾則真人
為儔又好譽而憎毁者賢達之所不免然審已無善而
獲譽者不祥省躬無疵而獲謗者何傷以此論之得失
在乎已而靡由其他故泰然忘情美惡不動乎衷者至
人哉至人哉
　　　仁明貞静章第十九
夫仁明而貞静博達而英秀者皆天人分氣降生以濟
時利物也積世功備則丹臺著明元貞潛運於上𤣥正
氣密集於關府自然魄鍊而尸滅神凝而體清隂滓都
銷則合形而輕舉故古之仙者未始非天人也使行尸
同其所好不亦難乎有積修累行而不獲昇舉者何也
前功未著也有不因修習而自得仙者往行克充也夫
功無虚搆善不徒施不可見為而不得則於我生怠覩
自然羽化則謂功不由人皆失之逺矣
　　　立功改過章第二十
功欲隂過欲陽功隂則能全過陽則可滅功不全過不
滅仙籍何由書長生非可冀然功不在大遇物斯拯過
不在小知非則悛不必馳驟於立功奔波於改過過在
改而不復為功惟立而不中倦是謂日新其徳自天祐
之若爾者何必八節三元言功悔過神真明察固其常
焉又謝過祈恩務在精誠懇志注心於三清之上如面
奉金闕之前不必屈伏形體宣通言辭若徒加拜跪叩
搏誦課平常之文者可謂示人以小善實未為感激之
𢎞規耳
　　　制惡興善章第二十一
陽之精曰魂與神隂之精曰尸與魄神勝則為善尸强
則為惡制惡興善則理忘善縱惡則亂理乆則尸滅而
魄鍊亂久則神逝而魂銷故尸滅魄鍊者神與形合而
為仙神逝魂銷者尸與魄同而為鬼自然之道也
　　　虚白其志章第二十二
神魂好潔尸魄好穢常欲虚白其志澡雪其形則神魂
樂康尸魄鍊滅神康尸滅者日益清爽雖未輕舉吾必
謂之仙矣又悲哀感恚者與隂為徒歡恱欣康者與陽
為徒故心悲則隂集志樂則陽散不悲不樂恬澹無為
者謂之元和非元和無以致其道也
　　　委心任運章第二十三
夫目以妖豔為華心以聲名為貴身好輕鮮之飾口欲
珍奇之味耳歡妙美之聲鼻恱芳馨之氣此六者皆敗
德傷性秖以伐其靈根者也故有之即可逺無之不足
求惟衣與食人之所切亦務道者之一弊耳然當委心
任運未有不給其所用且天地之生禽獸也猶覆之以羽
毛供之以蟲粒而况於人乎必在忘其所趣任之自然爾
　　　虚凝静息章第二十四
覺與陽合寐與隂併覺多則魂强寐久則魄壮魂强者
生之徒魄壯者死之徒若餐元和徹滋味使神清氣爽
至於晝夜不寐唯虚凝而静息者善無以加焉
　　下篇析疑滯(凡九章/)
　　　㑹天理章第二十五
或問曰夫人之心久任之則浩蕩而忘返頓棲之則超躍
乎無垠任之則弊乎我性棲之則勞乎我神使致道者
奚方而静愚應之曰性本至凝物感而動習動滋久
胡能遽寧既習動而播遷可習静而恬晏故善習者寂
而有裕不善習者煩而無功是以將躁而制之以寧將
邪而閑之以貞將求而抑之以捨將濁而澄之以清優
哉游哉不欲不營然後以𤣥虚為境域以澹漠為城闕
以太和為宫觀以寂照爲日月惟精惟㣲不廢不越行
如是息如是造次於是逍遙於是習此久者則物冥乎
外神鑒於内不思静而已静匪求泰而彌泰即動寂兩
忘而天理自會矣故履霜乃堅氷之始習静為契道之
階古人豈不云乎積習生常其斯之謂歟
　　　畏神道章第二十六
或問曰人有善惡天地神明豈悉知之乎愚應之曰是
何言歟是何言歟夫心者神靈之府神棲于其間茍心
謀之即神知之神知之則天地神明悉知之矣未有為
善惡不謀于心者既謀於心則神道所察無逃於毫分
無逃於毫分則福善禍淫其不差矣曰何為顔生夭冉
子疾盜跖夀莊蹻富楚穆霸田恒昌乎愚應之曰天道
逺人道邇報應之効遲速難量故君子遭命小人有幸
然吉凶糾纒豈止於一形乎故經曰天網恢恢疎而不
失又曰其事好還則報應之道可明矣何必一切徵之
於目前乎
　　　率性凝神章第二十七
或問曰神主於静使心有所欲何也愚應之曰神者無
形之至靈者也神稟於道静而合乎性人稟於神動而
合乎情故率性則神凝馳情則神擾凝乆則神止擾極
則神遷止則生遷則死皆情之所移非神之所使曰然
則變性為情者為誰乎曰内則隂尸之氣所悖外則聲
色之態所誘積習浩蕩不能自寧非神之所欲動也
　　　道反於俗章第二十八
或問曰人情之所至愛者皆道家之所至忌何也愚應
之曰夫福與夀人之所好禍與夭人之所惡不知至愛
者招禍致夭無欲之介福永夀若斯而過求自害何迷
之甚乎且燕趙豔色性之寃也鄭魏淫聲神之諠也珍
饌㫖酒心之昏也搢紳紱冕體之煩也此四者捨之則
静取之則擾忘之則夀躭之則夭故為道家之至忌也
　　　專精至道章第二十九
或問曰古之學仙者至多而得道者至少何也愚應之
曰常人學道者千而知道者一知道者千而志道者一
志道者千而專精者一專精者千而勤久者一是以學
者衆而成者寡也若知道者能絶俗絶俗者能立志立
志者能專精專精者能勤久未有學而不得者也曰然
則理世者絶望於仙乎曰不然若特稟真氣大庇羣生
者則無妨於理世若中人好道志慕輕舉必藉於棲閑
故太昊襲氣母軒轅昇雲軿顓頊處𤣥宫文命遊紫府
斯皆撫俗而得道者也若乃𤣥元寄柱史南華吏漆園
王喬莅葉縣方朔登金門此亦佐時而得道者也又仙
欲隠密道貴無名或昭其蹤或□其跡不可以一途而
察不可以一理而推按真誥及抱朴子元始上仙記咸
云自古至忠至孝至貞至亷有大功及物者皆有所得
不同常流堯舜周孔伊吕昔諸聖賢皆上擢仙職斯所
謂死而不亡者夀又白華自以隨世畏死而希仙沒為
靈官其骨不朽功充之後靈肉附骸返魂還形儵忽輕
舉若爾者則片善不失而况專以神仙為務者乎
　　　長生可貴章第三十
或問曰道之大㫖莫先乎老莊老荘之言不尚仙道而
先生何獨貴乎仙者也愚應之曰何謂其不尚乎曰老
子云死而不亡者夀又曰子孫祭祀不輟荘子曰孰能
以死生為一條又曰聖人以形骸為逆旅此其證乎愚
答曰𤣥聖立言為中人爾中人入道不必皆仙是以教
之先理其性理其性者必平易其心心平神和而道可
冀故死生於人最大者也誰能無情情動性虧秪以速
死令其當生不恱將死不懼翛然自適憂樂兩忘則情
滅而性在形殁而神存猶愈於形性都亡故有齊死生
之說斯為至矣何為乎不尚仙者也夫人之所以死者
形也其不亡者性也聖人所以不尚形骸者乃神之宅
性之具也其所貴者神性爾若以死為懼形骸為真是
修身之道非修真之妙矣老子曰深根固蔕長生久視
之道又曰谷神不死莊子曰千載厭世去而上仙乗彼
白雲至於帝鄉又曰故我修身千二百歳而形未嘗衰
又曰乗雲氣馭飛龍以遊四海之外又曰人皆盡死而
我獨存又曰神将守形形乃長生斯則老莊之言長生
不死神仙明矣曷謂無乎又道徳經南華論多明道以
訓俗敦本以静末神仙之奥存而不議其幽章隠書鍊
真妙道秘于三洞非賢不傳故輕泄者獲戾於天官欽
崇者紀名於𤣥録殃慶逮乎九祖昇沈繫乎一身不可
使行尸之徒悉聞悉見耳
　　　道無棄物章第三十一
或問曰物自道生道無棄物何獨得道者靈長失道者
滅亡乎愚應之曰夫龍之與魚同育於水明之與暗俱
生於道龍則興雲施雨出有入無魚則在藻而樂失泉
而枯龍則得水之妙而能化於水魚不得水之妙而不
能化於水也上士則棲神鍊氣逸於霄漢之上下士則
伐性損夀淪乎幽壤之下上士得道之妙而能化于道
下士不得道之妙而不能化於道也故魚不知水之生
乎已而棄之非水之棄魚也人不知道之生乎已而棄
之非道之棄人也或曰龍魚異質明暗殊稟安能使魚
化於水凡化於道乎愚答曰若魚能潛深淵匿幽穴不
貪餌及其大也即奮鱗激鬛超吕梁而為龍矣人能遊
崆峒息淡泊絶嗜慾及其至也即合㣲契虚蹈真境而
為仙矣所恨藏身不密保神不固而水之與道豈負魚
之與人哉
　　　明取捨章第三十二
或問曰仙者人之所至美者也死者人之所至惡者也
而厯代之君子罔有不知而從俗者至多習仙者至少
何也愚應之曰此有二理一者所稟之氣非髙即所希
之志難廣故溺於近務忘乎逺見為聲名所汩嗜慾所
昏終縶伏於世網竟無蹈於真域二者雖稟氣蕭遐神
襟秀邁而濟物之功未備登仙之路猶逺是以遲迴人
爵未解帝懸耳若夙勛已著名入丹臺則超跡絶塵物
所不能累也又問曰仙必有骨無骨不可學仙奈何愚
應之曰夫工者必因其材而施乎巧學者必有其骨而
志乎道故氷不可鏤愚不可仙自然之理也所以神不
清骨不峻者皆非稟陽靈之氣也非稟陽靈之氣者必
無慕仙之心也茍有慕仙之心者未有不夙挺夫仙骨
者也曰然則有仙骨不修而可致乎曰有骨而不學者
亦如有材而無工故金藏於鑛也不冶而為石道在於
人也不鍊而為凡雖無骨而不仙亦不可恃骨而待輕
舉也
　　　以有契無章第三十三
或問曰道本無象仙貴有形以有契無理難長久曷若
得性遺形者之妙乎愚應之曰夫道至虚極也而含神
運氣自無而生有故空洞杳冥者大道無形之形也天
地日月者大道有形之形也以無係有以有含無故乾
坤永存而仙聖不滅故生者天地之大徳也所以見六
合之廣三光之明者為吾有形也若一從淪化而天地
萬物盡非吾有即死者人倫之荼毒也是以鍊凡至於
仙鍊仙至於真錬真合乎妙合妙同乎神神與道合即
道為我身所以昇玉京遊金闕能有能無不終不殁何
為理難長久乎若獨以得性為妙不知鍊形為要者所
謂清靈善爽之鬼何可與髙仙為比哉曰然則古有仙
矣胡為既隠而不復見乎曰清濁殊流真凡異境安可
得而見耶雖然令威千載而暫歸𤣥元至今而屢降何
為而不復見乎曰然則今之仙者為誰乎曰自我唐以
來可略而言矣劉慶雲舉於蜀土韋俊龍騰於嵩陽道
合蟬蛻於太一洞𤣥骨飛於冀方其餘晦迹遁世得道
輕舉者不可勝紀此皆接於聞見詎可誣而蔽之盖知
道者稀故得仙者寡至音不娱於俚耳悲夫
　　南統大君内丹九章經
　　　賢愚異實章第一
屈身問道志騰雲漢之外上士也伐夀損性甘心於幽
壤之下愚䝉也大君曰人本與天地同生於虚無何天
地則能齊其夀而人不能存其形是道不負人人負於
道也賢愚異實清濁殊途故吾之道非昇天之道集神
以為道神集則内丹成存其形
　　　神光章第二(常人亦以此候吉凶黄吉白凶青/憂黑死餘候則不令知之者也)
去亂聲絶淫志無大醉候夜絶明左右取之若電爍而
光圓大享夀之徵也久則圓明被體如流星迸芒其
道必昌大君曰先扣天鼓伏枕収光澄心瞑目想見太
陽太陽在闕門上太隂在丹田外熟寢神静神集氣
正
　　　朝斗章第三
歲有三元月有三七齋心端居握固瞑想如到金闕如
覩宸容稽首伏拜一如朝天子之儀禮畢戰懼拱聳趨
出洗滌煩慮止絶煩慮為齋心然則朝元無時夜䦨於
密室對北辰象行此法易感通也
　　　庚申章第四(常人守此法夜/不寐非本法)
如庚申夜於浄室具香火端居握固先扣天鼓三十六
通集神畢次想身中百神皆出具冠劒威儀侍衛於前
後左右訖乃引朝太上道君一如朝斗之法行之三年
兵虎不能害三尸不敢守夢長材美人遺竒花異果感
通之應送夀之祥也
　　　修陽徳章第五
為善無小大皆係於陽為惡無小大皆屬於隂積善滋
大則陽氣發而為祥積惡滋深則隂氣作而為禍故希
夀之士先憑隂徳後迎陽報者即遐齡也大君曰如此
之流皆入仙格服餌靈草容壯難老藥則為裏術則為
表百神易集形可長保
　　　導引元陽章第六
百關開通則五藏皆理六府俱淨則邪氣不入天鼓鳴
魘穢皆去元氣行津路流通氣液所及骨髓如金神必
亨暢導引畢定息鳴天鼓集神乃嘘呵呼嘻呬吹之聲
無令耳聞久則清氣積於内濁穢之氣消亡矣大君曰
丹雖未成神已虚明元陽氣平乃入長生
　　　隂忌章第七
雷電震雨大風拔樹此乃大怒鬼神皆怖是故拱立稽
首凜而兢懼宴息于牀無行夫婦如否者鬼神奪算病
則難愈大君曰敬天威怒隂靈皆怖久則隂賊遁死籍
除百神扶此之謂登福轝碎禍車
　　　習近則主章第八
冶容夭夀之階也淫聲伐性之斧也珍餚巵酒亂神之
藥也軒冕搢紳賁形之具也此四患靡不知之無能捨
之捨之不得謂之行屍昇天道逺全生道近故不如習
近大君曰神集則靈氣清則輕神集氣清是謂守形
是謂全生
　　　七曜感通章第九
心仰七星之光足履七星之步跡勿重履四十九數回
視握固扣鳴天鼓瞑目存想左龍右虎故曰我不尋真
真必相隨神得真氣百靈皆䕶授真氣必遇至人或夢
逰海山見龍獸皆白衣天子宫樓御苑是神合形命術
成矣然後告元神享夀星天闗無礙
　
　
　宗𤣥集别錄
吴尊師傳
吴筠字貞節魯中儒士也少通經善屬文舉進士不第
性髙潔不伍流俗乃入嵩山依體𤣥先生潘師正為道
士傳正之一法苦心鑚仰盡通其術開元中南遊金陵
訪道茅山乆之東遊天台筠尤善著述在剡與越中文
士為詩酒之㑹所著歌篇傳於京師𤣥宗聞其名遣使
徵之既至與語甚悦令待詔翰林帝問以道法對曰道
法之精無如五千言其諸枝詞蔓説徒費紙劄爾又問
神仙修鍊之事對曰此野人之事當以嵗月功行求之
非人主所當適意每與緇黄列坐朝臣啟奏筠之所陳
但名教世務而已間之以諷詠以達其誠𤣥宗深重之
天寳中李林甫楊國忠用事綱紀日紊筠知天下將亂
堅求還嵩山累表不許乃詔於嶽觀别立道院禄山將
亂求還茅山許之既而中原大亂江淮多盗乃東遊㑹
稽常於天台剡中徃来與詩人李白孔巢父詩篇酬和
逍遙泉石人多從之竟終越中文集二十巻其𤣥綱三
篇神仙可學論尤為達識之士所稱凡為文詞理疎通
文彩煥發每製一篇人皆傳寫雖李白之放蕩杜甫之
壯麗能兼之者其惟筠乎唐禮部尚書權徳輿撰
吴尊師傳
吴筠字貞節魯中儒士也少通經善屬文舉進士不第
性髙潔不伍流俗乃入嵩山依體𤣥先生潘師正為道
士傳正之一法苦心鑚仰盡通其術開元中南遊金陵
訪道茅山乆之東遊天台筠尤善著述在剡與越中文
士為詩酒之㑹所著歌篇傳於京師𤣥宗聞其名遣使
徵之既至與語甚悦令待詔翰林帝問以道法對曰道
法之精無如五千言其諸枝詞蔓説徒費紙劄爾又問
神仙修鍊之事對曰此野人之事當以嵗月功行求之
非人主所當適意每與緇黄列坐朝臣啟奏筠之所陳
但名教世務而已間之以諷詠以達其誠𤣥宗深重之
天寳中李林甫楊國忠用事綱紀日紊筠知天下將亂
堅求還嵩山累表不許乃詔於嶽觀别立道院禄山將
亂求還茅山許之既而中原大亂江淮多盗乃東遊㑹
稽常於天台剡中徃来與詩人李白孔巢父詩篇酬和
逍遙泉石人多從之竟終越中文集二十巻其𤣥綱三
篇神仙可學論尤為達識之士所稱凡為文詞理疎通
文彩煥發每製一篇人皆傳寫雖李白之放蕩杜甫之
壯麗能兼之者其惟筠乎唐禮部尚書權徳輿撰
宗𤣥集原序
予於開元中著𤣥綱論及養形論行于世詔授江州刺
史辭而不受晦跡隠於驪山養胎息至元和中遊淮西
遇王師討蔡賊吳元濟避辭東之於岳遇李謫仙以斯術
授予曰此南統大君之生門也入其門則我命在我九
章象陽之爻數也其文畧其事簡實學道之漸階為求
生之真路也又曰内丹者即此也吾今授汝慎勿泄無
器識誷神靈之徒否則罹灾矣九章之㫖許度後人但
不授中下之才者爾故録為之序引唐元和戊戌吳筠
序
宗𤣥集原序
予於開元中著𤣥綱論及養形論行于世詔授江州刺
史辭而不受晦跡隠於驪山養胎息至元和中遊淮西
遇王師討蔡賊吳元濟避辭東之於岳遇李謫仙以斯術
授予曰此南統大君之生門也入其門則我命在我九
章象陽之爻數也其文畧其事簡實學道之漸階為求
生之真路也又曰内丹者即此也吾今授汝慎勿泄無
器識誷神靈之徒否則罹灾矣九章之㫖許度後人但
不授中下之才者爾故録為之序引唐元和戊戌吳筠
序
宗𤣥集跋
吴宗𤣥集文獻通考云有十巻今本三巻收入道藏中
宣城沈方鄴録以見詒世未有别本也戊申春記
宗𤣥集跋
吴宗𤣥集文獻通考云有十巻今本三巻收入道藏中
宣城沈方鄴録以見詒世未有别本也戊申春記
