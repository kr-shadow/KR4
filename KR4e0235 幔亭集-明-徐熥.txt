#+TITLE: 幔亭集-明-徐熥
#+DATE: 2018-05-12 10:20:18
#+SOURCE: github.com/kanripo/KR4e0235 master fc209701                
欽定四庫全書　　　　集部六
　幔亭集目録　　　　　　别集類五(明/)
　　巻一
　　　古樂府
　　巻二
　　　五言古詩
　　巻三
　　　七言古詩
　　巻四
　　　五言聲詩
　　巻五
　　　五言律詩
　　巻六
　　　五言律詩
　　巻七
　　　七言律詩
　　巻八
　　　七言律詩
　　巻九
　　　七言律詩
　　巻十
　　　五言排律
　　巻十一
　　　五言絶句(迴環讀/四十首)
　　巻十二
　　　六言絶句
　　巻十三
　　　七言絶句
　　巻十四
　　　七言絶句
　　巻十五
　　　詩餘
　　　　(臣/)等謹案幔亭詩集十五巻明徐熥撰熥字
　　　　惟和閩縣人萬厯戊子舉人熥負才淹蹇肆
　　　　力詩章圭臬唐人而不為決裂餖飣之習巻
　　　　首有張獻翼序稱其調匪偏長體必兼擅力
　　　　返古則盡滌時趨所以推許者甚至又謝肇
　　　　淛謂其才情聲調足以伯仲髙季迪微憾古
　　　　體不及朱彛尊靜志居詩話亦謂其七言絶
　　　　原本王江寧多情至語詳閲是集固非盡出
　　　　標榜當明季詩道冗雜之時亦可謂蟬蜕穢
　　　　濁者矣閩中詩人自林鴻王䝉諸人以後即
　　　　推鄭繼之為冠熥生平喜稱繼之而卒年僅
　　　　三十九與繼之正同亦一異也集為其弟􁐓
　　　　所鐫􁐓字興公亦以淹貫見稱所撰有筆精
　　　　榕隂新檢諸書俱别著録云乾隆四十二年
　　　　十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
幔亭集原序
詩豈易言哉求其成一家言良不易易況備諸體稱大
家乎盖工近體者或弱扵古風長七言者或短扵五字
即王孟二氏盛唐名家一以清婉稱近體一以風骨雄
古風且各擅所長況其他乎予友徐惟和氏永寧令名
父之子也授𤣥肖諸童烏属草方之文考少即抵掌而
談秦漢奮力以挽風騷非晉魏之音絶口不談非六籍
之書屏目不視盖病乎世之決裂以為體餖飣以為詞
故音非朱絃詞非黄絹寧棄去不屑就也弱冠嘗循例
計偕登臺展驥都人欽遲朝列虛左詩歌本之古選興
寄備乎開元彬彬然名家矣每停橈見過輙下榻信宿
凢三眎予詩初見之已無杜徳機矣再見之其善者機
耶别去三易寒暑乃出㡢亭集二帙予執簡嘆曰其衡
氣機矣夫當其興寄扵山川發憤於嵗月周爰扵驅馳
宣情於羇旅由樂府而逮五七言古由近體而至五七
言絶調匪偏長體必兼善力追古則盡滌時趨可謂頭
頭是道重重發光矣又一字之工聞竒而傾耳片言之
巧覩縟而躍心紙價騰湧扵都門簫譜浸淫扵禁掖雕
章綺合藻思羅開行且上書鳯鳴解褐鴻漸探其襟抱
將扶摇宇内豈區區搶榆所可控而笑哉閩中一時諸
子昆弟咸追述大雅取裁風人作者響臻同好景附真
足馳騁海内而惟和則獨步當時矣予嵗方遲暮筆硯
都燒徒有輟翰毁草烏能述匠心之源究作者之概乎
因不愛其敝帚而答其請之意長洲張獻翼序
欽定四庫全書
　幔亭集巻一
　　　　　　　　　　　　　明　徐熥　撰
　　古樂府
　　　飛龍篇
海上三神山中為僊人居金樓髙崔嵬玉堂結綺疏朝
乗飛龍去翱翔登鼎湖騁風周八極飄飄凌紫虚安期
同遨逰八公相為徒看日扶桑巔采藥崑崙區桑田有
變遷人世多榮枯安得乞靈藥蜕此凡濁軀一朝生毛
羽白日昇天衢
　　　秋風辭
秋風搖落兮草木變衰白雲繚繞兮鴻鴈聲悲蘭為佩
兮芙蓉為裳彼君子兮天一方鼓桂櫂兮度橫塘明星
爛兮露為霜歌聲沸兮夜未央誓與君兮永不忘人生
歡㑹兮安可常
　　　悲愁歌
我之生兮在深宫嗟薄命兮事逺戎烏孫老兮語不通
征塵起兮多悲風望故土兮心忡忡羡黃鵠兮淚無窮
　　　戰城南
戰城南死城北枯骨纍纍棄路側為我謂烏逰魂不歸
臭腐將焉用飼汝安足悲隂雲漠漠寒雨瀟瀟黃昏古
城下新鬼聲號咷陽九厄戰城南空褁革七尺㣲軀我
不惜老死蓬蒿竟何益願為忠臣忠臣誠可為茫茫穹
廬掩骼為誰
　　　落葉哀蟬曲
西風兮吹襟蟬聲兮滿林古砌静而葉落淒然感乎予
心憶美人於閨房兮方歛袂而沉吟
　　　野田黃雀行
朝來歩野田田中有黃雀翩翩飛且鳴飲啄亦自若何
期俠少年遽爾加矰繳置之樊籠中縶以黃金絡㣲物
有至性安能事束縛悲鳴念故羣所志在林薄感此宗
廟犧嘆彼華亭鶴何如辭網羅髙翔在寥廓
　　　飲馬長城窟行
飲馬長城窟水深沒馬腹朝發祈連山暮宿太原谷男
兒事格鬬安能諱殺戮昨日新戰敗死者什五六殘血
吹腥風屍骸路相續身死自不悲所痛在骨肉嗟哉杞
梁妻哀哀城下哭
　　　銅雀妓
日暮西陵望但見蒿與萊悲風起四野歌舞有餘哀漳
河流不返繐帳空塵埃荒臺久寂寞雄圖安在哉
　　　羽林郎
昔有羽林郎持㦸出未央揮鞭過酒肆招搖都市傍酒
家女二八顔色耀春芳黃金為條脱白玉為耳璫越羅
裁中裙齊紈製下裳服飾既璀璨膏沐尤馨香不意冶
逰子停驂登我堂銀鞍耀紅日韎韐何輝煌提壺索美
酒岸幘據胡床金刀膾鮮鯉烈火炮羔羊酒盡出門去
嬋媛結𠂻腸已去復再返解贈紫羅囊君心一何苦君
情一何長婦人貴逺别持此非所當還君紫羅囊妾非
青樓倡
　　　車遙遙
車輪何遙遙出門不顧返輪豈不能廻君心自難輓聽
此轔轔聲一聲一以逺看此兩行轍能令歡愛斷如何
馭者手不肯須㬰緩敢望君心回但願車輪爛
　　　門有車馬客行
門有車馬客來從故鄉陌乍見雖可懽道舊反不懌試
問舊親賔存亡異疇昔别時諸兒童于今皆半百今時
諸壯夫多非故相識舊人居新墳新人居舊宅里社既
荒凉市朝多變易纍纍丘壠間鬱鬱生松栢離别纔幾
時光隂如此廹静言思故鄉含情淚沾臆
　　　白馬篇
誰家冶逰子捐軀事戎行白馬黃金羈驅馳赴朔方兠
鍪既焜燿寶劍生光芒良弓懸韎韐激矢藏縹囊仰天
射鳬雁俯身射豺狼膂力已絶世捷黠誰能當邊風方
慘冽壯士臨風僵躍馬入重圍生擒左賢王丈夫思報
國安肯思故鄉裹屍誠所願毋然悲死傷
　　　君馬黃
君馬黃臣馬赤君馬馳驅臣馬辟易君馬登天閑臣馬
伏槽櫪二馬同行一馬太息
　　　臨髙臺
臨髙臺望故鄉下有流水流湯湯羣草委腓萬木黃翩
翩南雁來廻翔攬衣起徬徨美人不見兮斷我𠂻腸
　　　怨歌行
當時匣中銅于今翳塵土當時篋中絲于今無寸縷磨
鏡休使光繰絲休使長鏡光驚貌換絲長嫌緒亂對鏡
與治絲兩者俱腸斷
　　　江南弄
氷肌皓魄紅羅襦鬱金裙帶懸流蘇蓮舟蕩漾臨澄湖
臨澄湖連臂歌歡不來將奈何
　　　龍笛曲
于闐玉管流哀音餘音寥亮水龍吟調繁指弱憂思深
憂思深涕汍瀾懷逺道催清顔
　　　採蓮曲
蘭舟容與過橫塘步搖驚起雙鴛鴦羅裙帶濕生濃香
生濃香紅汗滴坐中流奏龍笛
　　　逰女曲
羅衣半褪飄金縷約束纎腰五雜組日暮採芳臨洛浦
臨洛浦鮮明珠望交甫心踟蹰
　　　朝雲曲
朝雲日日陽臺上晻曖迷茫開綺帳襄王一去勞相望
勞相望夢難醒湘水緑湘山青
　　　鳳笙曲
纎指按節玉參差櫻唇緩吸聲遲遲吹儂無限心中悲
心中悲望逺情何時吹雙鳳鳴
　　　春日白紵曲
辛夷半落桃花開金羈寶瑟上春臺佳人倦倚闌干曲
兩兩黃鶯飛相逐
　　　夏日白紵曲
緑池風來菡萏香臨流照影見妍妝隔花忽聽郎歌調
自取齊紈障巧笑
　　　秋日白紵曲
庭槐初落秋氣深月中玉腕𢷬清碪東家倡婦恣行樂
酒闌更説羅衣薄
　　　冬日白紵曲
玉肌起粟寒相侵金壺美酒對君斟麝蘭香氣羅衾滿
夜長轉覺氍毹煖
　　　烏栖曲
髙樓四面栽楊栁白馬驪珂蹔回首玉壺美酒任君沽
妾身十五已當壚
㣲滅銀燈隔重幔宛轉嬌聲恣啼喚不辭今夕盡風流
只愁明日見君羞
帳中弱態含嬌嫵一夜為雲更為雨汝南雞啼天未明
與君還盡片時情
月銜半嶺燈將滅羅衫掩淚送君别入門獨自剔殘燈
尋思無限夜來情
　　　塞上曲
將軍出北平匈奴爭遁走皷振天地昏令出風雷吼邊
霜裂旌旗塞月寒刁斗繫俘受降城屯兵井陘口歸來
見至尊自獻單于首
　　　白頭吟
貌如雨中花節似霜中栢貌改節不移别君意悽惻(一/解)
妾心如女蘿君情如飛絮蘿生空纒綿絮飛何處去(二/解)
嫁君當紅顔辭君當白首請君看鏡中雙鬢何如舊(三/解)
死樹難再榮死灰難再熱寄語新懽人莫遣頭如雪(四/解)
含悲下中堂此情空脉脉君心能再回白頭應再黒(五/解)
　　　𢷬衣篇
皎月入房帷凉風吹衣襟逰子逺行役少婦鳴清碪良
夜既以永懷人益以深孤鴻唳天際促織吟堂隂余亦
别家久涕泣不能禁
　　　妾薄命
南國有佳人容華世莫比嫁與東隣兒願言結生死良
人輕别離匆匆辭故里朝醉閶闔門暮宿長安市新愛
移平生恩情付流水欲促逺人歸裁書寄雙鯉遺之同
心結兼以合歡被人匪金石堅容顔何足恃天涯君不
歸河清難再俟
　　　有所思
徙倚向花叢羅衣濕清露烏鵲隠茂林寒蟬抱髙樹焚
香理素琴聊以抒心愫美人期不來中宵淚如注
月色滿花隂花隂空竚立何以贈所驩悲歌聊當泣啾
啾階蛩吟喔喔隣雞急幽會杳無期空令長太息
　
　
　
　
　幔亭集卷一
欽定四庫全書
　幔亭集巻二
　　　　　　　　　　　　　明　徐熥　撰
　　五言古詩
　　　擬古
把袂登河梁秋風慘行色去去天一涯此心長惻惻酒
殽紛錯陳哽咽不能食思君有夢魂從君無羽翼浮雲
方西馳羲輪忽已匿㣲款俱未伸相持空太息㑹面未
有期功名當努力
落日不廻照頽波無西流人生處世間倐忽如蜉蝣百
年傷局促其憂乃千秋一朝時命盡悲風起松楸纍纍
丘土中誰辨王與侯貴亦不必喜賤亦不必憂聖賢多
㣲言達者耼與周斗酒相娛樂虚名安足謀
閨房何淒清思君意如搗追恨當别時光景太草草愁
款積胸臆恍惚不能道别君未須㬰依然結懷抱安得
廻君車與君再傾倒
徙倚髙樓上西北多浮雲浮雲望不極妾淚徒紛紛丈
夫思報國仗劍逺從軍十年遼水上生死不相聞
洛陽有異卉灼灼生路傍顔色如朝霞百步聞馨香五
陵多逰冶觀者如堵墻竟日歡不足秉燭飛羽觴涼秋
降白露氣序回清商嗟哉此異卉倐忽無輝光容華不
足恃歡愛靡故常因之感薄俗意緒重慘傷
　　　感遇
山居絶塵鞅衆慮寡所營長嘯谷聲應撫琴薰風生雲
流古洞濕雨過寒潭清年光自代謝草木隨枯榮且盡
杯中酒遑圖身後名
出門盡秋色策杖登寒山雲來幽徑迷風急衣裳單林
深豺虎嘷洞古虬龍蟠路逺人煙絶日昃不得餐蒿藜
蔽田野中心自悲酸嚱吁望絶巘始知行路難不如歸
林臥長嘯賦猗蘭
　　　咏荆軻
荆卿一劍客擊筑㳺燕都許身太子丹生死誓不渝文
夫報知已何惜此㣲軀悲歌度易水慷慨自驅車匕首
中銅柱非由劍術疎報秦雖不濟千載仰雄圖
　　　薤露
日出何杲杲薤露不長保人生在世間豈能長夀考穰
穰陌上塵離離墳畔草殤子與彭籛胡然較遲早瞻彼
薤露晞感歎傷懷抱
　　　詠懷
歳序如轉轂一去無還期形容久不逮臨鏡始嘆悲悠
悠夢寐間覺寤何其遲處世三十年履厯多險巇世事
古猶今此意當自知奈何㣲脆軀與俗争奔馳奔馳覺
生累守静性可怡老莊有明訓役役將何為
　　　與陳汝大鼇峰宴集
四郊散秋色層臺結夕隂孤磬出叢薄倦鳥投故林殘
霞落酒杯㣲月照衣襟良朋式至止臨風諧賞心既蠟
阮生屐復為梁父吟􁀙然發長嘯天外有餘音
振衣陟鼇頂石磴何嵬峩松隂如車葢亭亭山之阿深
巖逗秀色古樹垂女蘿醉來窮幽壑勃窣經危坡孤鴻
唳天際野鳥當筵歌人生寡良和不飲將如何
　　　逰圓峰閣
古閣枕溪濱年代已湮沒山勢何嶙峋溪聲無停歇老
樹倚雲根寒泉溜山骨我來陟孤岑石徑蒼苔滑朝餐
嶺上霞夜潄波心月處處煙景移步步清興發臨風開
素襟空山坐超忽
　　　東際亭晚眺
虚亭蒼翠間烟霞變竒景㣲鐘起梵音空潭自清影行
來竹靄深坐久松風静𡨕然道心生倐爾塵縁屏吟眺
猶未闌殘陽在西嶺
　　　擬登天台山
晨興理輕䇿捫蘿登嶕嶤荒榛隱烟霧絶巘摩穹霄泉
聲灑飛瀑山容建霞標下有百丈潭泠泠喧石橋涼燠
異巖壑雨暘變昏朝遐矚發清曠溽暑生凉飈偓佺詎
云逺羨門猶可招騁此物外觀聽彼雲中謡㣲風奏天
籟淡雲綴輕綃結根比華岱幽邃同中條髙情豁然暢
塵襟亦已消安得遇至人與之同逍遥
　　　春泛若耶
春風散藻景山水動㣲暄桂櫂泛蘭渚搖搖過前川汀
花媚幽壑岸栁垂輕湍環洲屢廻複雜樹何繽紛㣲波
生鏡湖疎鐘來雲門揚帆意超忽泝流情孤鶱逆楫芰
荷脆隨波蘭芷繁和風駐瑶瑟落日沉金尊山川緬如
故疇昔誰能存佳境豈易覿幽懷願無諼
　　　懷陳平夫
别子雖未久念子意何深攬衣立階除涼風吹素襟殘
鐘度㣲月天籟雜悲吟盈盈一水隔悠悠千里心空山
白雲滿六谿何處尋
　　　寄題林晉伯别墅
夫子且遁世結廬居青門鳴泉瀉懸崖山光當層軒澹
澹雲影疎謖謖松聲繁林宻失寒燠山深忘朝昏薄田
足禾黍幽澗多芳蓀柴門瞰清溪一徑通花源時時命
小舟去去過前村愜此丘中賞忘彼朝市喧伊余秉㣲
尚委懷在丘園安得相比隣長嘯醉山樊
　　　登鼓山大頂
曉望屴崱峰振衣涉蓁莽樹色逺葱蘢練瀑空中響峭
壁挿蒼穹丹崖懸百丈鬼斧鑿鴻濛𤣥巖閟罔兩我來
叩崆峒素心懷孤往蘿蔓刺衣裾烟霞隨屨杖倚石潄
清流頓令神骨爽薄暮日漸暝月印蒼苔上忽聞天籟
鳴泠泠愜心賞願言脱塵纓不復絓世網
　　　贈陳价夫薦夫
明珠無連胎竒卉寡並蒂物類有如此無乃造化忌夫
何六溪中産君兄與弟意氣傾時流詞華振當世顧盼
生雄姿中原敢凌厲探討無勌勤𤣥心已超詣二陸久
不興芳名爾當繼
　　　劍浦送顧世卿
行行出劍津送君還東吳未能展嬿婉别離在須叟含
涕牽君衣相視意踟蹰我無雙飛翼何由與君俱君行
登青雲我尚蟠泥途相隔天一方道路阻且迂會面雖
有期秖恐容華殊悲風振原野怪鳥争哀呼送君從此
去回首日云晡
　　　晚渡淮水
孤帆涉淮水天氣苦寒沍積雪明長崖斜陽橫古渡漁
燈隔浦來人烟數家聚前途多風塵故山隔雲樹栖栖
問去津悠悠嘆行路逺涉猶未窮徘徊日將暮
　　　田家雜興
春風動郊墟村村事農務桑柘䕃比隣鶬鶊鳴髙樹訪
舊入城稀持饁歸田暮雞犬識井閭牛羊諳村路此中
寡所營悠然有眞趣
　　　憩轉華菴
精廬傍人境虚寂無垢氛食施隔林鳥衲掛前山雲池
光既澄潔香氣尤氤氲獼猴識戒律狸犬嫌腥葷談深
不顧返西嶺將斜曛終當逺城市髙卧辭人羣
　　　對月遲王元直不至
孤館寂無人寒威滿林樾天長鴈影遲露冷蛩聲歇當
尊翠靄深倚杖蒼苔滑故人期不來惆悵花間月
　　　春日山居招袁無競
晨起倦簪沐便覺日停午梁間燕哺雛竹外鳩呼雨碧
蘚盈階除幽花映忩户裁詩招所驩愁心繞烟樹
　　　送鄭業師之漢陽
春風吹栁枝處處鳴鶗鴂七十四老翁猶作天涯别若
比少壯㳺此情倍嗚咽貧來褐不完老去頭如雪㳺非
尚子懷辯豈君卿舌出門靡所甘苦為饑寒廹湘江道
路長楚水烟波濶茲行毋滯淫門人望回轍
　　　懷陳履吉久居山中
聞君居荒村寥寥誰與侣田叟時往還樵夫或共語吟
思倚杖時釣憶臨流處髙懷絶世氛閒心寄烟渚此别
已徂秋涼風滿庭樹
　　　懷沈從先
與君未傾蓋吳門費相尋十日不能得嗟哉誰知音故
人不我棄題書貽空林感此歳月異傷茲年鬢侵寥寥
千古意悠悠萬里心花殘吳苑暮月落楓橋隂望君不
可見思君空自深
　　　答葛震甫
閩海與吳門相隔幾千里君雖吳門居又隔洞庭水不
知賤子名何由入君耳雲中有片鴻江頭足雙鯉投來
皆璚瑶報之愧蘭芷臨風懷美人感歎胡能已
　　　慰佘宗漢喪子
一官不稱意拂衣逰五湖書空羞咄咄對酒呼烏烏行
年已半百有子啼呱呱丈夫恥内顧仗劍遵長途及君
還故里歳月已云徂此兒風格異蹀躞稱家駒膝前還
復著鯉庭時能趨昨日致書來云君殞其雛知已為痛
悼坐客同嗟吁有生本非有無生亦非無達生乃賢者
西河非吾徒君今喪子後還如無子初金石有銷鑠况
此脆弱軀古人齊彭殤此意良非迂造化誠小兒無為
此拘拘
　　　哭林遜膚先生
先人同時交什九泉下塵遺老獨有君倐然返其真君
今歸黃壚不患無所親世上少相識泉下多故人生交
有聚散死交千萬春死者足相樂生者徒悲辛
　　　喜微師自水西歸
開士從何來云自山中歸去住無定跡有如閒雲飛隨
方皆浄土何處非禪機城市雖紅塵不染静者衣
　　　賦得華林暮雪
屏山何逶迤精廬依北郭日暮寒風生曠野同雲作俄
看雪片繁漸覺襌衣薄瑶華結珠旛玉屑飄金鐸跏趺
雙樹林疑是天花落
　　　望月有懷唐宗貞陳彦宗
㣲月入庭除疎松散清影山深嵐翠濃露落衣裳冷當
時月下人蹤跡同萍梗對月思所驩此情空耿耿
　　　劍浦送康元龍逰吳
余自吳門歸君望吳門去來往本無期延津忽相遇一
望故山雲一問他鄉路語罷各分離愁心滿烟渚
　　　聽陳振狂彈琴因懷劉道子
夜坐松桂叢孤琴理殘月流泉澄幽隂㣲風助清越愁
因寄指深興以餘音發悠然山水心懷人向天末
　　　南嶼田家
緑水䕃柴門蒼山遶茅屋老樹鳴春鳩頽垣眠小犢鵞
鴨自成羣兒童戲相逐㳺從里社歸税藉農桑出榮辱
非所知飽煖願已足羲皇世代遐此地傳遺俗
空山布榖鳴春風散墟落夫妻同荷鉏南畆事東作衡
門隱者居斗酒田家樂閒惟念子孫老不知城郭安能
受一廛鼔腹同耕鑿
　　　宿雲窩贈林熙吉
吾黨有一士結茅峴山麓庭前羅異卉屋後繞脩竹託
跡在巖丘結交盡麋鹿水石同弟昆農桑課童僕時為
梁父吟閒取離騷讀服食慣參苓往來狎綺甪能忘朝
市喧不與世情逐誰知錦水濱却有愚公谷樸被時一
來同抱孤雲宿
　　　懷陳惟秦
相思一何深相别一何久條風吹蘼蕪新火鑽榆柳春
光漸以闌莫負尊中酒
　　　題王玉生山水
輞川迹已陳千載寡竒筆王生嗣其徽少負山水癖寸
頴幻烟霞尺素生泉石古木䕃溪湄虚亭倚山隙一徑
轉危岡兩岸分泉脉澹澹柘林黃蕭蕭楓樹赤巖壑互
向背雲隂變朝夕人境信有之願言卜丘宅
　　　猛虎行
上山采蘼蕪下山采蘼蕪采采猶未巳白日將崦嵫歸
來逢猛虎咆哮當路隅徬徨何所之林莽多人居豈無
桑間人輕薄同秋胡此身雖可噬此節安可渝甘心飼
猛虎矢志同羅敷
　　　寄林去疾
相聞十餘載相隔三百里君瞻鼇頂雲我夢鯉湖水何
以贈所懽因風寄蘭芷
　　　酬陳汝大
曰余少骯􁰞寢跡山澤間世路罕所營翰墨聊為驩結
交二三子氣味芬若蘭道誼互相砥文章時往還所嗟
非比隣别易會良難君其朂諸子令名當自完繼之既
以逝大雅聲云殘吾黨嗣遺音矢志迴狂瀾旗鼓漸以
振逸軌尚可攀景光幸自愛勉旃毋多譚
　　　寄李惟實
嶺南多畸人李君稱俶儻神鋒既俊逸胸懷尤爽朗弱
冠奮青雲聲華滿天壤詩宗大厯前文軼班揚上足跡
半四方逰道漸以廣傾葢在都門投分慰心賞敝帚安
足珍乃獲千金享易水賦離歌中心發悲愴歸臥空山
中猶作真人想
　　　貽陳汝翔
柯嶼山水竒之子鍾靈秘吾黨推白眉詞壇標赤幟衡
門可棲遲丘園還自賁服食采三秀衣裳裁薜荔天倪
既已和純白無不備但作襧衡狂不下楊朱淚暌違日
以長臨風思把臂
　　　酬陳伯孺春日見訪之作
予寜不得意幽居嗟陸沉穉子門外呼有客來相尋論
心意已愜握手情何深新詩餘萬言居然正始音談深
梅雨歇坐久春鳩吟日暮别我去悵然勞此心
　　　五君詠
　　　　陳汝大
汝大長者流涉世嗟不偶𤣥牝有精詣黃庭能自守混
迹居泥途飄然出塵垢作賦餘萬言讀書窮二酉振響
主詞盟伊余忝其後非博生前名所志在不朽
　　　　陳汝翔
汝翔好竒古遯跡在柯嶼詞藻何離離才情尤楚楚能
追正始音不作齊梁語臭味既已同素心自相許睽乖
勞我思山中正延佇
　　　　陳平夫
平夫貌不揚意氣何卓犖恥抱齊門竽甘作荆山璞詩
解匡生頤談折充宗角一飲動百巡賢聖分清濁古道
信寡諧正音久遼邈努力崇令名典籍有先覺
　　　　陳伯孺
伯孺秉異姿弱冠冨經籍拓落守太𤣥異同辨堅白作
賦已馳名耽竒自成癖丹青發妙賞磊磊生泉石把臂
結詞盟㣲悰永無斁
　　　　陳幼孺
薦夫意氣豪逢人作白眼𡨕心契道詮矢志稽墳典伯
仲既齊名君才良不忝大雅久沉淪俯仰知音鮮凌厲
向詞壇片語人矜善結志在千秋令名爾當勉
　　　赴京道中寄惟起惟揚二弟
我行值炎暑倐忽還徂秋眷言念同氣惄然生百憂馳
暉不可駐逝水無停流感茲歳月駛悵以道路脩悲端
起中夜夢寐居林丘
林丘𣺌何許逺在鼇峰麓叅差多巗巒蒙籠匝花竹遺
踪追考槃髙吟動淇澳一落塵網中與世相徴逐俯仰
思故園悽風滿愁目
愁目不可極悵望心魂驚仳離足感嘆况乎骨肉情愁
多無定緒路逺難計程危時幽憤積逆旅孱軀輕凉風
天際來嚦嚦哀鴻鳴
鴻鳴一何哀客心一何苦昨發濲溪濵今宿桐江滸平
沙飜驚飈崩崖蕩零雨中宵蚊蚋喧白晝馮夷舞嗟哉
行路難含悲望鄉土
　　　赴京酬陳汝大見送之作
羲輪轉南陸天氣何鬱蒸駕言出江氾婉孌辭良朋握
手長太息涕下同沾膺伊余下乘資致逺胡能勝臨觴
發麗藻要我以飛騰匪惟繾綣篤徒令感歎増小石無
完璞勺水無堅氷既愧明徳茂敢期勲業𢎞三復君子
言旦夕懷氷兢芳規在往哲努力將憑陵
　　　答袁無競
乍别已不懽久别情轉惡淒淒零雨濛鬱鬱炎蒸爍遵
途憂風波對境懷丘壑濡毫無妙理把酒强為樂遐心
寄蘭荃秋隂生杜若緬懷揮袂初風景宛如昨逺道佇
徽音髙標憶河朔
　　　苕溪送元直南還
送客情已悲何當更送汝送汝情已悲何當在逆旅此
情各自知臨行復何語握手立斯須相看淚如雨
　　　長安書懷孟郊體
燭滅方知黒其明同瞽師脉絶方知死安得稱良醫文
章屢棄置猶有俗所嗤彈射豈不精所惜覺悟遲得失
論工拙勝負分雄雌世無鮑叔牙此意誰能知家山八
千里策馬燕風悲中情徒鬱結泠淚空雙垂
　　　喪車行
歳序當杪冬雞鳴聞巷哭填衢廣栁車載道殘魂木哀
哀薤露聲炯炯方相目骨肉有餘悲親朋寡顰蹙當其
在世時營營苦不足百年同隙駒一夢同蕉鹿靈爽歸
山丘枯髏别華屋城郭不相容棄之邙山麓
　　　初夏邀黃仲髙孝廉張孺愿太學錢叔達山人
　　　　張公魯徐仲和秀才及社中諸子集澄瀾閣
良辰集羣彦蹔謝區中縁駕言出西郭飛觴湖水瀍澄
瀾敞髙閣峰隂流綺筵丹嶂互隱伏粉堞相廻旋依㟁
垂栁宻出水新荷圓珍禽響叢薄錦鱗沉深淵芳思結
瑶草清音鳴朱絃願以桂楫汎同將蘭􁉤搴風和嵐翠
燠日落暮景延幽賞既已愜旅懷由茲宣白駒聊可縶
奉君終歳年
　　　送黃明立北上
路逺無倦蹄天長無倦翼千里始停御九萬方一息未
騁康莊途終當受銜勒未能摶扶揺安得惜羽翮之子
腰褭姿兼負鵾鵬力行將垂青雲非久困槽櫪一去登
天閑且向南冥適飛騰自有期臨岐免悽惻
　　　下第述懷
匠石屢不顧定匪明堂材淵客屢不採定匪明月胎十
年三棄置中情空自哀傷哉吾道非豈乏干時媒歎彼
行役苦畏茲年鬢催進退兩躑躅坐立空徘徊升斗豈
吾志結念居南陔
　　　逰鉛山觀音洞
髙秋出郭門名區訪靈鷲徑路既逶迤林巒錯如繡怪
石競瑰琦竒峰自輻輳玲瓏似雕鏤􁪼砑欲争鬬倚伏
形體殊剥蝕膚理皺中有大士巖丹梯轉深竇竅從混
沌開屋以穹窿覆諸厓地脉藏一隙天光漏巍巍逼蒼
旻隂隂失清晝澄泓嵓罅停琮琤石齒溜寜云蓬島遥
應笑華陽陋造化播神竒此理胡能叩低廻及崦嵫嵐
翠生懷袖
　　　桑溪禊飲詩二首
春風載柔遵彼長林我有㫖酒與子同斟幽懷既愜𤣥
想彌深悠悠逝波實愴我心
暮春有餘閒出郊騁逰目桑溪激清湍澄泓遞洄洑㣲
暄起川涘輕隂垂灌木羣賢互箕踞浮觴泝溪曲週遭
信隄岸斟酌勞童僕石矗防仄傾流駛慮顛覆幽賞豁
塵襟餘薌散春服尊罍猶未罄羲輪欲廻轂俯仰成古
今動静悟往復誰哉契我心蘭亭有髙躅
　　　題陳伯孺畫
羣山既葱蘢諸溪何蜿曲孤亭倚髙岡人家䕃喬木蒼
松盤路岐危橋度空谷地僻無冬春山深絶寒燠乘閒
問友生策蹇勞童僕步步出烟雲悠悠入花竹潺湲滿
清聽空翠生巾服閒身寄林丘野性諧麋鹿瞻彼城市
中風塵空碌碌
　
　
　
　
　
　
　
　幔亭集巻二
欽定四庫全書
　幔亭集巻三
　　　　　　　　　　　　　明　徐熥　撰
　　七言古詩
　　　帝京篇
文皇定鼎都燕薊三輔黃圖誇壯麗九重宫闕何嵯峨
百二山河咸拱衛五鳳髙樓逼太清六龍御宇泰階平
曈曨曉日升金闕縹緲紅雲擁玉京玉京金闕倚天開
隱隱鑾輿複道來雲迷翠幰依龍衮露滴金莖泛羽杯
平明長樂鐘聲響九天日月開僊仗豸史臺中曉聽烏
虎賁階下朝鞭象月照彤墀環珮齊風生青瑣旌旗颺
髙臺突兀比章華上苑紆廻同博望我家京洛何煌煌
山河錦繡軼隋唐斷髪文身俱稽顙雕題黒齒盡梯航
三載公車計偕吏嚴樂鄒枚乘傳至黃紙承恩金馬門
緑衣錫宴慈恩寺勅賜當街上五花金鞭絡繹更堪誇
市中春色濃如錦身上宫袍爛似霞粧臺舞榭層雲裏
粉白蛾黃兼皓齒怙寵翻令女伴憎承歡却得天顔喜
更有中涓美少年朱顔白晳珥貂蟬當筵解唱霓裳曲
出直常揮碧玉鞭一代豪華稱戚里回天轉日誰能比
薄暮酣歌閶闔門平明取醉新豐市繁華三五上元燈
蜀錦吳綾結作棚任從玉漏催銀燭不顧銀河轉玉繩
馬上佳人金絡索筵前公子玉壺氷懸得華燈燈七寳
搆成綺閣閣千層中宵露冷羅衣濕姣童兩兩當筵立
夜永寜愁鳳腦殘寵移豈顧龍陽泣侯家繡柱玉盤龍
朝朝鼎食奏歌鐘翠翹金鳳三千隊畫閣雕闌十二重
繡枕春宵開菡萏羅幃夜月絢芙蓉五侯七貴豪華客
油壁香車過栁陌花前調笑片時春百萬黃金輕一擲
春風日日恣遨逰北里南隣樂未休玉顔到處堪廻轍
珠箔誰家不上鈎青錢多買醉紅袖暗藏􁭤投來青玉
案費盡錦纒頭蹁躚紅袖人如玉豔舞嬌歌歡不足琥
珀深杯醉玉樓珊瑚寶樹羅金谷灼灼桃花兩頰紅娟
娟栁葉雙眉緑愁縈弱水逺重重夢繞巫山髙六六王
孫公子好逰閒往來射獵向西山驅將鷹犬垂鞭去射
得狌狸帶箭還九衢三市相迤邐車塵白日連天起六
郡良家盡錦衣四方賈客多紈綺錦衣紈綺競豪奢結
俠追歡意氣賖論交半是蕭朱輩托命多於趙李家華
堂宴會春風繞一𣲖弦歌聲嫋嫋香氣頻聞寶鴨薰漏
聲忘却銅龍曉春來春去自年年聽盡笙歌與管絃但
知芳草春風滿誰識鶯花歳序遷自古奢華豈能久轉
眼紅顔成白首往日堂前羅異花于今門外生衰栁世
事悠悠未可知桑田滄海須臾期金張許史今何處冨
貴驕奢空爾為
　　　聽鶯曲
條風淡蕩春將半倚欄忽聽鶯聲亂隔竹綿蠻别様啼
遶林睍睆相呼喚相喚相呼不住聲聲聲偏動冶逰情
王孫載酒青樓醉美女尋芳紫陌行青樓紫陌春風徧
一種嬌聲千萬變彷彿秦筝出谷聞依稀羌笛隨風囀
秦筝羌笛韻悠揚幾處歡娛幾斷腸閨中少婦悲征戍
路上行人憶故鄉故鄉𣺌何許鶯聲何太苦征戍隔遼
陽聞鶯空自傷鶯來鶯去自年年聽此啼聲倍可憐百
年愁鬢聲中改九十春光舌上遷莫嘆韶華如轉轂愛
鶯且賦聽鶯曲但得長聞栁外聲何辭頻進杯中醁
　　　送逺曲
津亭下葉紛如雨客子逺㳺何處所悠悠一别無還期
相對悲啼不能語此去山中經幾萬勸君惟有加餐飯
須臾分手各東西猶聽前林征馬嘶
　　　别離曲
絲韁白馬黃金勒僕御門前苦促逼叮嚀握手蹔躊蹰
欲住須臾竟不得心知此别無還期猶問君歸是幾時
心知此别書難寄猶問征鴻何日至為君整轡君上鞍
頻頻勒馬回頭看無情馬足如飛電路轉橋回君不見
歸來妝閣雙淚垂此身誤嫁逰俠兒
　　　寄衣曲
流黃機上鴛鴦錦明滅疎燈照孤枕空閨冷月自娟娟
絶塞金風何凜凜起視明河漏已殘沙塲遥望路漫漫
羅幃錦帳人何在毳幙氊裘地更寒手剔殘燈取刀尺
製得征衣寄征客去年寄去無回音此日無由識寛窄
寛窄如今未可知幾回欲剪又遲疑金刀未下腸先斷
弱線初縫淚自垂淚垂㸃㸃俱成血汚在征衣不能滅
殷勤為拭衣上痕恐令孤客添愁絶掩淚裁衣逺寄将
妾身不及此衣裳衣裳猶得親君體賤妾空居天一方
　　　汲井曲
銀床斜壓梧桐井牽動殘絲五色綆臂捲羅綃寶釧髙
波凝玉乳金瓶冷沈沈鴨緑浸鴉黃轆轤一聲愁斷腸
碎光揺動闌干濕草根滴露隂蛩泣
　　　秋夜曲
畫幕含春度清吹髙燒絳蠟金盤膩銅龍滴露夜聲沈
老兎崩雲秋影墜銀筝斷續檀槽語紫霧迷濛罩金縷
蟬衫麟帶委羅屏枕花濕透巫峰雨牽絲曉井啼烏急
寒螿弔月香蘭泣紅光漸射菱花臺又拂嬌蛾寫春碧
　　　老將行
老夫元是良家子少年流落戎行裏能將一劍淨烟塵
幾入重圍身不死纍纍金印肘間懸塞上馳驅五十年
已羨功勲載盟府久看姓字書燕然一朝謝病歸巖壑
門外蕭條可羅雀身經百戰未龍鍾猶向人前誇矍鑠
寳劍年多鋒鍔銷櫪中老驥鳴蕭蕭戎衣掛壁成塵土
舊日紅旗顔色凋一自投閒經幾載請纓壯志還應在
遥望沙場願裹屍猶思銅柱標炎海鋒鏑今年去備邊
連營烽火通甘泉多少材官俱束手無人賈勇能登先
將軍聞此氣勃勃目眥裂盡冠衝髪便往投書獻至尊
雄心誓欲探虎窟據鞍顧盼出轅門埀老還堪報主恩
但令此去清沙漠不管金鎗臂上痕
　　　北邙行
洛陽城外邙山麓舊鬼哀呼新鬼哭黃昏髑髏作人語
白晝烏鳶攫人肉新墳古塜爭嵯峨世間人少北邙多
北邙山中松柏樹聽盡車前薤露歌人生處世多辛苦
賢愚貴賤同抔土不如歸去學還丹丹成白日生羽翰
　　　結交行
酌君金兕觥聽我結交行今人結交只結面三杯濁酒
傾生平酒酣拔劍多意氣死生患難毋相棄出門酒醒
各東西此情便已生同異結交難重可悲人情反覆誰
能知笑談各已藏矛㦸對面眞如隔九疑君不見陳餘
與張耳當年刎頸徒爲爾又不見鮑叔與夷吾千載相
知能有幾仇隙多生謔浪間睚眦起在刀錐裏翟公賓
客竟如何一旦門前張雀羅田文座上客常滿一朝失
勢皆分散結交行難重陳世途處處皆荆榛今朝相對
且飲酒明日悠悠行路人
　　　猛虎行
樵採當荒郊林臯猛虎聲咆哮欲往避之日在崦嵫曠
野啼䲭鴞四顧徬徨而股栗猛虎張頤展爪撲人食余
告虎吁嗟麟兮不食生物踐生草爾虎白額斑貍而黒
文貌豈不如麟胡為不仁而撲我猛虎前致詞我虎居
深村飢來啗牛羊牛羊啗不足方思啗人肉人居城市
與人伍撲食同類何可數誰言虎猛能咥人世人之猛
過於虎
　　　俠客行
兩人市中相耳語欲報深讐誰敢去壯士聞之氣鬱陶
平生俠烈同荆髙髪上指冠淚如雨借問君讐在何許
一劍朝辭都市傍素車直指邯鄲路刺殺讐人函首歸
争看頸血猶沾衣主人欲奉千金報問以姓名終不告
辭君躍馬出都門君但報讐毋報恩
　　　去婦詞
紅妝洗盡顔憔悴一片愁心幾行淚良人重色輕别離
舊日恩情頓相棄含悲含怨出深閨宛轉躊躇更慘悽
枝頭菡萏分連理枕上鴛鴦散並棲鴛鴦菡萏歸何處
十載綢繆今别去往事翻同墜井瓶餘生却類飄風絮
憶昔當年初嫁君明璫翠袖紅羅裙帳開綺閣連宵月
夢遶巫山一段雲荏苒光隂如轉轂人情日久多飜覆
薄命從來怨玉顔嬌姿一旦辭金屋萬轉千廻不下堂
悲啼那忍别姑嫜君恩似水終難返妾意如膠詎敢忘
心知别去難重見手把君衣苦留戀此生無計入君家
芳魂願化孤飛燕
　　　築城詞
丁夫抱杵城頭築朱顔少婦城邊哭哭聲未絶城已崩
無數丁夫遭殺戮殺戮丁夫就此埋半為黃土半人骸
長城未畢山東亂四海紛紛歸楚漢吁嗟吕政胡為乎
亡秦乃在廢扶蘇
　　　古戰塲
漢家將軍猛如虎手執長殳腰大斧白首從征恨數竒
可憐性命輕如羽鼔聲死兮弓絶弦狼奔䑕竄無行伍
良家百萬試鋒鋩枯骨如山委黃土燐火星星㸃白楊
黃雲漠漠依邊樹千載猶聞戰血腥夜深不禁啼猿苦
魑魅山魈當路號哀聲長亂黃昏雨逰魂難返玉門闗
怨魄年年成杜宇
　　　古别離
君身如車輪去去無廻轍妾淚如井泉涓涓滴不竭歡
愛能幾時傷哉此離别蕭蕭征馬向人嘶欲别未别心
慘悽深閨不識天涯路但向門前看馬蹄送君試折長
隄栁立馬躊蹰豈能久明年栁發今年枝還記今年送
别時
　　　征婦怨
今年賊陷臨洮府殺死官軍何可數征夫塞外骨成山
少婦閨中淚如雨死生消息總難知欲往招魂又自疑
機中幾度聞嘶馬又恐夫歸投杼下
　　　廢居歌
東隣敗屋西隣鎖殘栁蕭蕭燃鬼火昔日繁華今日衰
空堂白晝居狐狸子孫流落不知處歳久荒凉誰敢住
井涸池枯竈絶烟寒螿四壁啼秋雨當時宅中歌舞人
于今已化北邙塵
　　　古怨
當時初嫁君貌比楊花好今日與君離貌比楊花老楊
衰能再榮妾貌終枯槁君如記妾舊容華但看明年楊
白花
　　　緑珠詩
盤龍洞口雙蛾翠玉唾流香脂粉膩三斛明珠艷質歸
千重錦障秋波媚玉笛聲寒響斷雲凰釵蛟佩舞明君
光生鳳蠟春厨煖香屑龍鑪夜閣熏曲曲鶯喉歌懊惱
紅顔不向青銅老寳砌苔痕蝕百花名園梓澤生秋草
一死難酬衛尉恩鬢雲斜墜玉鈎翻碧莎黃土碎香骨
朱樓白日啼妖魂澗中金水流嗚咽半寸珊瑚千㸃血
麝氣春凝栁絮風珮聲夜泣梨花月
　　　代閨人答輕薄少年
妾本燕趙姿委身事君子憶昔深閨私語時指天誓日
同生死一朝執㦸赴長安彼此恩情隔萬山經年去住
無消息何處留連不肯還聞君日日耽㳺冶蹴踘鬬雞
兼走馬醉裏常抛金彈丸狂來碎却珊瑚把自矜豪俊
又繁華百萬黃金散狹邪昨宵趙女顔如玉今日燕姬
色似花如花似玉争歌舞歡娛豈識淒涼苦樓上朝朝
望白雲枕邊夜夜啼紅雨流年青鬢嘆蹉跎冷落深閨
可奈何捲簾忽聽鶯聲老又是春光一度過
　　　王震甫以王叔明山水見貽答謝
王生嗜古元成癖古今圖畫如山積壁上時時烟霧飛
案頭隱隱生泉石吾聞勝國有王蒙丹青綽有巨然風
幽溪細路已盤曲烟嵐樹木何菁葱此圖珍秘幾年所
廉者不求貪不與知余夙有卧逰情一旦披圖便相許
奚奴捧送神飛翻山齋賞鑒忘朝餐焚香再拜謝君賜
照乘明珠未是恩
　　　題賓月樓空江秋笛二巻後
　　余偶得前輩陳伯煒鄭孟宣家藏二巻皆洪永中
　　海内名公之筆剥落者過半矣然殘金斷璧自足
　　為寶乃合裝一巻而作此歌
㸑下有焦桐柯亭有枯竹何期得遇蔡中郎一取為琴
一為笛中郎已死知音稀每有竒物誰能知汨沒泥沙
棄水火令人往往心傷悲國初至今二百載其人與骨
今安在二圖淪落在人間墨跡依稀猶未改吾鄉陳伯
煒鄭浮丘兩人前輩稱風流坐賔樓上三更月吹笛空
江萬籟秋名公詩句題應徧畫圖瀟洒尤堪羨恍若笛
聲江上聞尚疑月色樓頭見當年棄置廢簏中蠧魚蝕
盡塵埃蒙余偶得之發大呌心顔怡悦開雙瞳吁嗟乎
竒物顯晦自有數豈但柯亭之竹嶧山桐
　　　贈歌者
習家池上春晝長主人愛客飛羽觴梨園子弟紛成行
少年白晳稱陳郎何晏之粉荀令香技掩秦青音遶梁
翩翩廣袖能廻翔脩眉髙髻内家粧月中一曲舞霓裳
輕敲檀板按宫商頓令四座生輝光蘇州刺史空斷腸
奈何與子非一鄉安得相從樂未央人生及時須徜徉
莫令兩鬢生秋霜
　　　題王崑仲畫障
寒流瀰瀰㵼石壁嚴霜剥樹枯榦瘠鬼斧劚石江滸蹲
怒蛟吹水奔濤逆鼪鼯狐魅晝攫人叢林灌木無行跡
我覽生綃毛骨寒披索枯腸動吟魄
　　　采真篇送林叔度逰鴈宕
壺山烟客持𤣥籙凌辰御氣僊山麓星冠七葉芙蓉顔
螭衣霞佩仙家服辭家將作采真逰鴈宕山中訪靈族
踏斷遙空一線虹歴徧洞天三十六雲為御兮風為車
駕青虬兮叅白鹿蓬瀛弱水豈㣲茫圓嶠方壺堪借宿
祇從縣圃饌瑶芝不向人間希辟榖知君名姓注仙班
聊贈雲璈歌一曲
　　　送柯秀才還莆
逢君何太遲别君何太早朝發越王城暮指壺公道壺
公山色凌青天雲霧蒼茫暗玉鞭匣裏祇存馮子鋏杖
頭猶挂阮生錢餘錢歸去堪沽酒醉後新詩三百首賦
才元不讓三都何恤紛紛譏覆瓿人生知己古稱稀此
去何人薦陸機秋風已就圖南翮看汝扶揺天際飛
　　　述逰篇
去年仲冬束行李掩淚辭親赴燕市今年五月將中旬
方能税駕歸田里中間辛苦難具陳萬里風波愁殺人
從來痛定纔思痛回看往事徒沾巾閩溪山水何太惡
水似瞿塘山劍閣仙霞嶺上氣不平黯淡灘頭膽將落
浙中水淺易膠舟蒼頭牽纜如傴僂一日才行十數里
舲前兀坐空百憂歳除才到雲陽下縣官正閉奔牛壩
停舟三日不得行關吏相逢便相咤揚子長江天際流
江豚吹浪神鼉浮長年捩舵神色喪可憐身世同輕漚
黃河之水名九曲由來舟檝愁傾覆石尤風急水奔騰
隔江少婦將兒哭北方景物更荒涼滿目黃沙古戰塲
瘦馬驅馳髀肉損酸風射眸肢體僵馳馬衝寒過涿鹿
四郊倐忽飛滕六千山萬徑少人行暮抵良鄉無處宿
長安上策不見収百金用盡存貂裘難從北闕操齊瑟
猶戴南冠學楚囚男兒致身苦不早驅車復出長安道
風景蕭條倍去時塵土侵人顔易老三吳兩浙競繁華
此際令人轉憶家歸家幼子牽衣泣鬢衰面黒咸咨嗟
奔走天涯過半載嵗月無情不相待人生得志在丘園
何必飄零寄湖海行路難空悲酸世情反覆同波瀾有
璞莫向王庭獻有鋏莫向侯門彈笑殺劉蕡空不第且
將髙臥學袁安
　　　石溪歌贈林隱君
南劍有溪名君竹脩竹蒼蒼溪水緑中有幽人號石溪
誅茅壘石溪之曲溪流日夜聲潺湲幽人嘯傲石溪間
石可枕兮溪可潄富貴浮雲眞等閒幽人今年八十幾
足跡何嘗到城市白岩嘯月遇崆峒青嶂眠雲夢黃綺
憐余本是武陵人欲向溪頭一問津桃花好逐溪流出
世上如今不是秦
　　　瞻鳯歌為張叔弢賦
　　叔弢父號鳳山鳳山者長溪之山也嘗繪圖以當
　　臥逰及父卒而圖亦失去者二十載叔弢後復得
　　之攜入燕吳楚越間求名公長者紀其事以致追
　　輓之意濫及小子熥熥不敢辭也為作瞻鳳歌
長溪山水竒鳳山幻靈境重岡疊嶂自廻環萬壑千巗
相掩映中有畸人號鳳山時時長嘯此山間彩雲明滅
元堪覩梧竹蕭森更可攀一朝跨鳳歸仙府丹崖翠壁
空塵土遼鶴千年去不歸慈烏夜半啼聲苦篋裏惟存
一畫圖忽然飛去胡為乎延津無處重尋劍合浦何期
更得珠帝憫諸孤懷怨慕五丁曽遣相呵䕶神物由來
不久湮珠還劍合仍相遇張生得此喜還悲陟岵興歌
淚滿頤幾廻欲擬招魂賦到處曽求薤露詩此物遺亡
二十載迄今精爽還應在千仞猶疑覽徳輝九苞彷彿
増文采諸子山中日夜號鳳山依舊倚天髙不須人世
悲麟喪還羨君家有鳳毛
　　　王生行
王生少負耽竒癖落魄風塵人不識祗從湖海恣遨逰
羞向人前嗟厄塞胸中神識一何竒儒雅風流應在茲
篆隸由來追史籀時時復作無聲詩城西一室大如斗
室中竒物無不有花鳥圖書可自娛樽罍彛鼎傳來久
賞鑒能同張茂先翩翩意氣更堪憐胡琴劈碎寜論價
古劍酬人不計錢與余傾蓋稱莫逆問竒肯過揚雄宅
竹裏酣歌任往來花間嘯傲忘朝夕朝夕相從酒一樽
交情如此君毋諼但能博物復飲酒世事悠悠安足論
　　　赤巖吟為大田令謝君賦
劍潭之東多石壁四面巉岏如火赤開闢至今千萬年
巖前蓊鬱皆蓬藋上有嵯峨萬仞之丹梯下有潺湲千
頃波流碧山魈罔兩盤其中虎豹豺狼據為宅任是樵
蘇日往來豈識岩中有竒蹟岩中竒蹟人不知可憐空
使山靈悲誰能鑿破混沌竅攀蘿附葛相追隨謝君本
是探竒客年少鳴琴宰巖邑毎學盧敖汗漫逰登臨折
盡東山屐披蓁燃炬入岩中猛獸山妖都辟易萬年靈
秘一朝開懸岩絶壁何竒哉一聲長嘯翠㣲頂頓使延
平潭裏白日生風雷搆將臺榭連雲起浮屠屹立層霄
裏獨向岩前望九垓百二關河如黒子吾聞神州三十
六洞天此赤巖兮胡為乎不傳徐生披圖學宗生案頭
隱隱生雲烟願得借君一葦過劍浦題詩刻石岩之巔
岩巔墨蹟永不毁鄒嶧之碑廼可擬吁嗟乎山川顯晦
自有時世間何物無知已
　　　賦得易水寒送人逰燕
燕山嵯峨易水流北風吹水聲颼颼荆卿驅車不顧返
仗劍欲報燕丹讐可憐燕恥猶未雪壯士𠂻腸空激烈
千年往事水猶寒蕭蕭壯髪能衝冠憐君故是荆卿比
翩翩俠氣橫燕市擊筑還過易水濵一聲長嘯悲風起
　　　過鄧汝髙别墅
一區别墅東山曲幾片青山隱茅屋門前埀栁覆清溪
屋後長松亞脩竹寂寂衡門無俗喧主人留客烹雞豚
衣冠朴素禮眞率依稀如入桃花源彈棋擊劍復飲酒
世上浮名竟何有君今蹤跡已青雲我也棲遲甘白首
與君相對歡且悲人生會合能幾時恐君作吏風塵去
此地開尊更有誰
　　　寄閔夀卿山人
去歳逢君浮玉山江風颯颯吹離顔今歳重過揚子渡
烟波咫尺難相遇鐵甕城頭一喚君江聲洶湧那能聞
寸心强對南徐月雙眼徒瞻北固雲此生應嘆交歡淺
日日思君長展轉幾回飛夢到君傍江水茫茫空斷腸
　　　破鏡行為陳大賦
美人有寶鏡價值千黃金曾與郎君同照影又與郎君
同照心一朝分散如萍梗此心雖同不見影金刀剖處
鸞鳳分十年蹤跡不相聞可憐兩人持一片此生何處
重相見勸君對此休自悲神物會合終有時
　　　冬夜同汝翔振狂在杭集汝大山齋
玉衡指東露華冷朔飈暗度梧桐井張檠亂謔開雙頤
銅龍咽漏宵將丙僕御執炙兼進巵筋力跛倚神俱疲
客眸耿耿若巖電搜腸嘔肝斷鬚髭五人同騁談天口
隔墉魑魅踉蹌走揮手出門天宇昏沿衢木柵懸燈守
嚴霜砭肌心惻悽轆轤聲斷金井西解衣匍匐登牀睡
四隣咿喔啼天雞
　　　贈胡外史
錢塘風景眞竒絶呉山蒼翠湖光白山川靈秀萃何人
之子飄然自髙格生來蹤跡壓塵埃湖海狂逰亦壯哉
振衣頻陟雲龍頂仗劍曾登戲馬臺燕秦楚越行皆徧
又泛扁舟過海甸九鯉湖邊信短笻武夷山上開華宴
逰興年來尚未央温陵劍水復清漳三秋石鼓簪黃菊
五月楓亭摘荔香羨君懷抱何瀟灑知君不是悠悠者
世路由來遇合難風塵莫怨知音寡伊余癖性好遨逰
與子交驩幾度秋春風竹外頻來往夜月花間遞唱酬
唱酬來往情偏好漫把交情同草草囊裏無錢休嘆嗟
尊中有酒須傾倒胡生胡生何太竒余每談詩君解頤
自堪意氣稱吾黨不但前身是畫師
　　　贈王少文
王生今年纔十幾籍籍香名滿人耳已詫文章㵼大河
更誇神骨澄秋水目下三行腹五車志如鴻鵠書龍蛇
遨逰竟日車多果爛漫千言筆有花羨子襟懷何卓犖
羨子髙談何嶽嶽五色爭看鸑鷟文片言能折充宗角
日來相見即相歡同心臭味如金蘭髙才豈復論長吉
年少還應陋子安莫笑相逢頻倒屣如此寜馨誰可擬
堪嘆茫茫宇宙間眼中之人惟有爾
　　　九日懷惟起弟客吳
去年九月客吳門憶汝淒涼欲斷魂今年汝作吳門客
一望關河千里隔我家兄弟大參商歳歳年年俱異鄉
夢廻閩海風塵逺目極吳門匹練長秋風颯颯秋光老
登髙望逺傷懷抱天涯逰子滯還期籬下黃花為誰好
　　　蜀道難送王震甫之臨卭省刺史兄
蜀道本是蠶叢域古來元不通中國秦帝金牛計太竒
五丁費盡開山力鬼斧神功山為開懸崖絶壁真竒哉
灧澦瞿塘水勢猛波流日夜聲喧豗中有畏途稱劍閣
羊腸鳥道山形惡天梯石棧度偏難鬼見為愁蛇為却
猿狖呼羣接臂行山魈野魅作人聲愁雲慘淡日無色
行人此際難為情蜀道之難已如此臨卭險惡尤無比
風俗由來似吐番州城半遶平羌水君家伯氏賢大夫
五馬蹀躞専城居幾度經過九折阪寜為叱馭無廻車
閩蜀山川何隔越尋兄萬里堪愁絶匕首長飛象耳雲
馬頭幾看峨眉月于今西北正烽烟羌笛胡笳聽慘然
中宵起坐腸空斷客路思家淚欲連蜀道之難應莫歎
長途惟有加餐飯鶺鴒原上正相思勸君休起鄉關恨
　　　送陳明府應召之京
冶城八月秋風起仙吏驅車入帝里白叟黃童擁道周
攀轅臥轍情無已一官閩海幾年餘漢室循良更孰如
魯恭政簡能馴雉羊續官清不愛魚聲名久已聞天子
璽書召對明光裏滿縣穠桃爛似霞半肩行李清於水
新秋乘傳到長安五色花驄獬豸冠㡬多狐䑕爭投竄
當道豺狼膽自寒酌君酒與君别冦君難借空嗚咽至
尊垂拱問蒼生但道江南民力竭
　　　江上答客傷王少文
去歳江頭同送客江水茫茫江月白今歳江頭送客歸
問君動定空沾衣别去光隂纔一載可憐世事須臾改
當日江間折栁人于今枯骨知何在客子聞言雙淚垂
君亡不待余歸時訪君不入君華屋日伴孤猿墳上哭
　　　七夕曹能始宅上觀妓
涼風吹動黃姑渚正值牽牛逢帝女一年佳會阻星河
數刻交歡罷機杼主人留客當今宵鳴筝少婦紅羅綃
嬌聲宛轉鸞凰曲媚眼低回烏鵲橋引羽流商歌愈緩
玉繩漸落明星爛履墜簪遺樂未休鐘沉漏盡愁將旦
臨别殷勤贈七襄秋宵雖短此情長燭龍已駕扶桑曉
天上人間兩𣺌茫
　　　建溪逢㳺宗振
與君神交今十載彼此飄零隔湖海擊筑應難逢漸離
鼓刀何處尋朱亥余也今年過建溪君方彈鋏居城西
客裏相逢發長嘯飄飄吐氣凌虹霓憐君槖中無所有
猶解餘錢去沽酒肯將蹤跡落紅塵自許交情同白首
世事悠悠嘆二毛燈前相對兩綈袍須臾酒盡東西去
江上潮平月正髙
　　　同㳺宗振陳伯岑集陳季廸齋中
六月溪行苦煩暑日暮維舟向江渚乘興行歌訪故人
科頭跣足花間語花間相對忘主賔驩呼無異平生親
今朝潦倒齋頭客明日飄零江海人
　　　西甌道中寄答伯孺病中見送之作
故人卧病空皮骨精氣銷忘神恍惚枕上猶於筆硯親
題詩送我㳺京闕詩來字字皆悲辛半嗟疾病半嗟貧
况兼離别情思惡空令逰子重傷神三疊離歌聲太苦
幾度哀吟淚如雨君方貧病類相如我也飄零同主父
行色匆匆一夢間無由賦别六溪灣空流萬里窮交淚
未識經春衰病顔一别山川成隔越懷人長對天邊月
于今枚叔更何人能向君前談七發
　　　西湖飛來峰歌
我生性愛㳺名山黃冠布褐常躋攀一丘一壑稍險怪
往往大嘯開心顔此峯幽邃稱竒絶何處飛來忘歳月
自是神靈運化工誰將鬼斧施剞劂山形突兀又玲瓏
懸厓隂洞遙相通紅泉滴瀝歸深澗碧磴岧嶤接太空
森羅青壁如屏障窱䆗縈紆非一狀岩下時喧萬壑聲
石間盡刻諸天像翠色遥飛九里松白雲長出兩髙峯
冷泉露下澄清溜靈隱風髙送暮鐘我到山中歇還陟
駭目驚心勞應接竒蹟應誇天下無仙都自與塵凡别
洞門吟眺欲斜暉坐破蒼苔未忍歸幾片寒雲生杖屨
半林㣲月照僧衣殷勤記取歸時路日暮雲深不知處
由來造化妬神竒只恐飛來又飛去
　　　靈隱寺尋耶溪上人
浮玉山中曾把臂風景依稀如隔世常歎空門無定蹤
此生何處求眞諦秋風一棹過錢塘聞説吾師在上方
扶杖入山急相訪靈隱寺中松隱堂方鞋破衲出相見
怪我年來華髪變相逢不作世間言指㸃前山雲幾片
半榻跏趺雙樹邊笑談隱隱生雲烟論交共結三生約
出世同叅一指禪新詩别後多如此總是禪機非綺語
勝地何須論虎溪髙風不用推支許須臾殘照下雷峰
送客松關第幾重悠悠此别何時遇愁聽雲堂薄暮鐘
　　　飲黃白仲娑羅館兼柬屠緯眞使君
主人避客棲空谷長日柴門稀剥啄我來欲證大因縁
袖中片刺煩童僕倉皇倒屣出相迎青眼相看無世情
狂來叱咤千夫廢醉後雄談四座驚吾曹本是𤣥都客
當日同因酒過謫行滿何須戀世縁功成依舊歸仙籍
色相由來非我身凡夫誰識有眞人片時結搆成爐鼎
一粒𤣥珠守谷神仙師授我還丹秘逢人豈肯輕開示
能將神氣返虚空自有靈光照天地黃白仲屠緯眞蹔
時蹤跡落紅塵何時打得虚空碎同出青天駕鶴輪
　　　吳門尋沈從先不遇
當年踏徧吳門路十日尋君不知處年來蹤跡雖相聞
隣人又道移家去閶闔城中多路岐異鄉客子那能知
東尋西訪竟不得惟有殘月相追隨幾廻欲向朱門問
知君不與朱門近欲向紅塵問故人知君寄跡非紅塵
行盡朱門兼白屋夜深空作窮途哭出城昏黒迷歸舟
滿天風露江干宿
　　　七夕詞
遙天萬里銀河碧雙星却笑孤眠客玉露金風半夜寒
羅襦繡幕千山隔天上人間共此宵天孫飜近美人遥
應知樓上蛾眉女妬殺空中烏鵲橋
　　　題畫馬扇面贈陳幼謙
真龍産自于闐國促腕髙蹄稱汗血顧影驕嘶赤電生
過都歴塊紅塵滅此物何年入漢家畨酋作貢過流沙
天閑不羨乘黃選内廐寜論白鼻騧扇頭一見生驚詫
貌出權竒更髙價已識雄姿勝渥洼况看妙手驚曹霸
吁嗟此馬今豈無安知櫪下非神駒九方不作孫陽死
世上于今只按圖
　　　孝友堂慈竹歌為張穉通賦
主人家在苕溪曲不種竒花種脩竹客來看竹問何名
主人竹下吞聲哭自言此竹生質竒不産終南非嶰谷
物性能同慈母心龍孫愛䕶知寒燠誰移此竹種庭階
老母當年手自栽已看翠色凌萱草自有清隂覆緑苔
老母辭堂今幾載此竹青青猶未改黃土年來上板輿
紅塵久已生萊綵可憐母逝竹空存見竹還思慈母恩
主人一語一嗚咽座客聞之皆斷魂從今品竹修新譜
不獨湘江有淚痕
　　　題顧長卿小影
郎君年少稱髙格髪未勝冠纔覆額同誇秀骨邁凡兒
已有雄文驚座客此日重披舊畫圖神情雖是容華殊
揮毫寫照方童稚轉眼相逢成壯夫悠悠嵗月催人老
人生顔色難長好休將青鬢度年華自致雲霄須及早
　　　分得黃金臺送屠田叔轉運使赴京
燕山日落悲風起百尺髙臺留故址滿地狐蹤丘隴間
千金馬骨荆榛裏至今行客説燕昭愛士髙風久寂寥
侵堦碧草空留色翳土黃金已盡銷我家定鼎都燕薊
正是黃金臺上地萬里星槎上漢來諸侯露冕朝天至
臺前賢士集如雲拄笏彈冠謁聖君陽氣自生吹黍谷
英雄豈説樂將軍屠君擁傳辭閩海自有髙才輕郭隗
休歎鹽車上太行何須弔古登寒壘至尊側席正求才
太室明堂日日開白璧虞卿先拜賜黃金寜用築空臺
　　　題劉松年溪閣納涼小景
誰家亭館臨溪渚四面蒼崖夾平楚樹色溪聲白晝寒
行天赤日無炎暑賓主相看禮數忘筆牀茗椀對罏香
圖中清福難消受願借虚亭半日涼
　　　題髙漫士晚閣溪雲圖
主人愛溪還愛雲去年走謁武夷君九曲溪流太清泚
千峰雲氣何氤氲幔亭得預曾孫宴歸帶白雲千萬片
天風倐忽下蓬瀛吹散長空成組練漫士何年寫此圖
一溪雲氣長模糊恍疑接筍峰前見還記天㳺頂上居
一别溪頭峰六六經年不舉看雲目願學宗生作臥逰
畫圖一見心能足
　　　題春山積雨圖
元章不作房山死誰寫雲山縑素裏耳畔如聞滴瀝聲
眼中似見嵐烟起濃雲朦􁀙樹無根澗水奔流野色昏
竟日風霾渾失晝行人何處辨孤村畫圖如此雖堪惜
莫貯囊中珍十襲只恐時時風雨來生綃一幅淋漓濕
　　　送閔夀卿隱武夷
世人逰武夷往往思卜宅一出清溪謝白雲山靈無計
留雙屐始信人間事可哀幔亭佳宴不重開浮生只愛
紅塵老人世難逃白髪催憐君棄家經幾載服食還丹
顔未改已識仙都註有名尚疑遺蜕函猶在自入閩天
誓不還因縁合在武夷山獨攜一杖千峰裏閒放孤舟
九曲間此山元是神仙窟接筍天㳺雙崒嵂玉女粧殘
峰頂霞金雞呌落灘頭月君今築室此中居永絶塵縁
與世疎回視形骸同糞土能將神氣返空虚我也行年
三十幾半生蹤跡多城市入藥空燒九轉紅著書枉識
關門紫海外徒聞更九州此身期伴赤松逰何時重預
曾孫宴同醉仙人十二樓
　　　送俞本之山人還金昌
滿徑黃花桑落酒送客關門折衰栁渉世空懷失路悲
干時自乏譚天口片刺侯門不得通桂薪玉粒哭途窮
半年逆旅貂裘敝一劍飄然馬首東勸君休下楊朱淚
客裏秋風易憔悴伏枕愁為越國吟吹簫歸向吳門醉
此日諸侯厭布衣可憐窮逹世情非君歸莫嘆行裝薄
多少空囊人未歸
　　　憶昔行題友人小像
少年攜手同行樂我甫勝冠君總角歳月悠悠去不還
眼前風景猶如昨此日看君新畫圖神情雖是顔容殊
所嗟童稚尚如此莫怪故人成老夫我也半生甘落魄
君亦胡為戀丘壑髙舉猶懷鴻鵠心待時且作龍蛇屈
舊事經今二十秋披圖空感昔時逰與君相見且飲酒
莫遣青銅催白頭
　　　都門送吳允兆還吳興
燕山三月楊栁新别酒一杯送故人故人仗劍意慷慨
仰天大笑辭平津我唱驪駒君駐馬送君半是窮交者
暮角淒涼起驛樓春雲慘淡生原野酒闌歌罷馬頻嘶
千里征途望霅溪獨有王孫歸未得天涯空歎草萋萋
　　　出都門答别鄧汝髙貟外
十年三上長安道闕下獻書俱不報拂袖還山别故人
風塵滿目傷懷抱長安裘馬多輕肥先達何人憐布衣
惟君慷慨念貧賤交情如此今人稀淒涼舊事那堪數
半榻孤燈寒夜雨載酒曽同醉錦溪看山猶記眠芳墅
轉盼光隂十載餘憐余蹤跡仍樵漁空文何以干明主
儒術由來生計疎余也今年三十幾依然落魄歸田里
白首何妨老故園紅塵從此辭燕市拔劍哀歌日易昏
垂楊未折已銷魂人生離别足感歎窮達悠悠何必論
　　　途中感遇效同谷七歌
吾生本是疎狂客幾㢠落魄長安陌棄置應慙骨相屯
壯年自失干時策日驅羸馬口㣲吟仰天大笑乾坤窄
嗚呼一歌兮歌慨慷燕山六月飛嚴霜
　　　二歌
歸舟歸舟黃河曲揮汗如漿苦炎燠水淺舟膠不得行
逢人恥作窮途哭髙堂慈母念子深倚閭此際枯愁目
嗚呼二歌兮歌慘切仗劍指天天為裂
　　　三歌
有弟有弟俱牛衣家徒四壁常苦饑燕閩相去道路逺
别來一載音書稀知汝日夜望我歸夢魂常遶天涯飛
嗚呼三歌兮歌已短一領征衣淚痕滿
　　　四歌
有姊已老有妹貧平生惟此骨肉親知余流落兼苦辛
家庭悵望應傷神廿年蹤跡半道路平生壯志成灰塵
嗚呼四歌兮歌轉澁猿狖聲哀山鬼泣
　　　五歌
老妻半世空糟糠少婦席未煖君牀男年十五女七歳
去年别我俱恓惶丈夫成名既不早胡然久居天一方
嗚呼五歌兮歌愈急朱顔燈下流黃濕
　　　六歌
有朋有朋多窮交平生風誼如同胞揚雲拓落衆所棄
數子不敢輕相嘲此日飄零勿復道與君矢志甘衡茅
嗚呼六歌兮歌且緩伐木聲殘腸欲斷
　　　七歌
擾攘烽烟何太急四海紛紛飛羽檄但見縱橫戎馬多
何處哀鳴鴻雁集書生徒抱杞人憂中宵起舞空悲泣
嗚呼七歌兮歌已終黃昏曠野凄寒風
　　　彭城行
彭城半遶黃河水楚宫歳久生荆杞殺氣清秋暗戰塲
愁雲白日低殘壘楚漢當年幾戰争喑啞叱咤悲風生
楚兵一夕盡歸漢帳前健兒皆楚聲烏騅不逝虞姬死
垓下歌聲成變徴百二關河屬漢家八千子弟徒為爾
覇圗百戰總成灰弔古還勞過客哀千載沐猴成一笑
年深戲馬留空臺黃河日夜東流去荒城寥落悲狐兎
世事興亡一瞬間英雄枯骨餘丘墓休將楚漢論雌雄
此地曽聞唱大風試向咸陽城上望離離衰草滿新豐
　　　黃節婦復明歌
黃氏母夫亡守志多辛楚血淚洒黃泉淚枯雙目瞽母
目瞽兒心苦朝夕吮眸眸未愈母子精誠良可哀一朝
忽爾雙眸開母目開父目瞑老淚依然滴孤枕
　　　分得九疑山送屠田叔守辰州
楚都山水稱竒險突出髙峰青九㸃天外巫黔路𣺌漫
峰隂谿澗流深淺峰峰相間色參差無數青螺鏡裏窺
變幻烟霞看莫辨滿天雲雨望堪疑重華當日巡南服
駐蹕蒼梧窮地軸一夕龍髯上鼎湖數聲鸞吹傳空谷
鸞吹龍髯去不還湘江帝子慘朱顔愁眉久鎖鋒前黛
血淚長留竹上斑山色含顰望巡狩時時似聽簫韶奏
飛瀑寒流到處竒丹崖朱洞天然秀瀟湘烟月洞庭雲
逺岫聨綿一帶分鷓鴣夜呌黃陵廟狐兎秋悲虞帝墳
古蹟荒涼不堪語果有啼烟兼嘯雨使君剖竹向荆門
正近瀟湘洞庭浦有時行部擁雙旌定弔娥皇與女英
風前好薦瓊芳把月下如聞環珮聲九疑峰影何重疊
峰下褰帷勞應接懷古寜辭駐一麾搜竒不惜停雙屐
揺揺桂櫂楚江濆嫋嫋秋風木葉聞遺我不須搴杜若
騷成只待寄湘君
　　　題盛行之畫梅巻
盛君畫梅太竒絶老榦如龍更如鐵筆底幽魂冷不徹
滿紙枯株三丈雪六月披圖身欲僵一堂坐客皆聞香
就中先輩多評章佳者長沙之李(東陽/)華亭張(駿/)當時
此物果誰有楊公成玉揚州守公也珍之若瓊玖自謂
此圖傳不朽子孫棄之同敝帚百年竟落他人手峽水
林君偶得之不惟愛梅兼愛詩猶記當初兵火時居民
鼠竄家流離書籍圖畫焚無遺此圖藏之髙樹枝倭奴
雖黠那能知淫雨沾濕寒風吹鬼神呵䕶無損虧吁嗟
此圖亦已竒付與妙手重裝池千秋萬歳無離披千秋
萬歳無離披
　　　題薛晦叔小像
誰將縑素開生面神骨如氷目如電童烏文藻自堪誇
洗馬風流今再見畫史揮毫未入神十分纔得㡬分真
有時鶴氅行㣲雪人比丹青更出塵
　　　題陳仕卿蕉雨亭
虚亭四面芭蕉緑疎雨瀟瀟聽斷續幾㸃啼殘屋上鳩
數聲滴破隍中鹿洗盡紅塵翠色寒美人含淚倚朱闌
題詩好趂初晴後醉墨淋漓濕未乾
　　　題朱竹
根如赭虬髯葉如丹鳳尾有時截作釣鰲竿珊瑚亂拂
桃花水有時擲杖化為龍白日青天赤鱗起能將紅霧
變蒼烟産在朱明幾洞天須臾絳節生彤管只向松間
滴露研
　　　陳伯孺兄弟水明樓春宵聽雨歌
我家有齋名緑玉齋前種得千竿竹君家亦有水明樓
半畝方塘山影流君頻訪我鰲山麓我每尋君溪水曲
與君來往十年餘到此樓中幾廻宿今春買棹來相尋
峽江風起波濤深樓中賓主黯相對四山隂翳生淫霖
簷前坐聽聲聲雨聊把琴書供笑語燭盡猶然興未闌
詩成自覺心相許瀟瀟風雨莫深愁百尺樓中且蹔留
憑君貌出巴山夜一幅丹青當卧逰
　　　霞林樵隱為梁逸人賦
山中一道明霞起照得林巒色俱紫初疑晴彩結為帷
還訝餘光散成綺林間彷彿見髙標白日青天掛絳綃
梁君霞外神仙客時向山中稱隱樵斧柯來往壺公谷
伐得晴霞成幾束曉起常依洞裏行夜深祇傍岩邊宿
擔頭挑得赤城歸却似桃花片片飛斫來自足山家業
服處眞成隱者衣殷紅滿目看如絢朝暮隂晴千萬變
此物由來髙可飡願向深林求一片
　　　美人買鐵馬歌和幼孺
瑶宫僊子遺環珮百結流蘇向空墜半天亂逐片雲飛
無數琅玕一時碎趙璧隋珠半已殘重將彩線串團圞
良工持向街頭賣臨風忽聽聲珊珊珊珊送入妖嬌耳
玉笋提攜心暗喜探得青蚨出錦囊買來挂在雕簷底
一陣㣲風一陣聲美人含笑聞琮琤飄揚祇益春心動
淒切翻令午夢驚銅壺夜静催銀箭留得檀郎宿深院
却愛隣姬睡乍酣玎璫莫向空中戰
　　　題陳伯孺效漫士山水小景
龍門待詔髙廷禮興到揮毫寫山水黯淡峰巒朦􁀙雲
一生學得南宫體三絶聲名重昔時畫成題詠墨淋漓
總縁人品壓流輩以茲并重無聲詩流傳歳久蟲魚蝕
半尺氷綃難論值龍門去後墨池乾畫史誰能繼其跡
陳子灣溪我輩人應疑待詔是前身一時詞翰推雙美
㸃染雲山更有神滿目烟霞濃復淡複嶺重岡連斷岸
偏于米老得風神難與龍門辨眞贗歳月驚看忽十年
燈前隱隱生雲烟詩成戲筆題其上留作人間寳墨傳
　　　題馬逺山水
幽人野性耽空谷一簇葵花數竿竹磐石􁃔﨑出澗阿
流泉湍激交林麓清宵露坐月光遲稚子支笻背後隨
林下水邊無俗物既堪圖畫又堪詩
　
　
　
　
　
　
　
　
　
　
　
　
　
　漫亭集巻三
欽定四庫全書
　幔亭集巻四
　　　　　　　　　　　　　明　徐熥　撰
　　五言聲詩
　　　咏古鏡
青銅留美質𤣥錫出良工剥蝕殉秦塚悲歡照漢宫挂
壁菱花豔藏匣桂輪空佳人時拂拭莫使素塵蒙
　　　咏百花畫帳
羅帷圖百卉晏寢自生香不羨雕欄艷猶如金谷芳嬌
枝沾暮雨弱榦耐秋霜更有雙連理夜發合歡牀
　　　咏薰爐
範金呈麗飾長向蘭閨爇籠袖玉肌温薰牀珠被熱永
夜焰常燃殘更芬不滅佳人夢乍醒枕畔添香屑
　　　咏美人晝眠
金釵斜欲溜玉枕倦相依瞢騰含媚眼展轉皺羅衣汗
沾香粉膩幔隔黛痕㣲夢只縈閨閣不逐楚雲飛
　　　咏美人理髪
犀梳流半月蟬鬢亂濃雲釵梁缷巧飾膏沐散餘芬埀
肩遮寳珥委地拂羅裙新作盤龍結含笑問夫君
　　　咏美人觀畫
國色看如畫丹青疑是眞誰能分麗質各欲競丰神江
濱有兩艷下蔡見雙身只恐朱顔謝不及巻中人
　　　題畫鶴
在隂胎化質縑素寫珍禽差池出𤣥圃淒切逐瑤琴凝
霜時振羽警露有餘音乘軒雖竊寵終銜恩遇深
　　　題畫鹿
畫圖呈瑞應靈物著天休浮江同濯濯呼侣各呦呦青
莎騰或倚豐草伏還㳺蒼𤣥幾變色遐算踰千秋
　　　賦得欲笑翻成泣
悲欣無定態啼笑一時并粉痕歡眼注鉛水嫵容生兩
犀方奮齒雙筯忽吞聲誰云射雉樂翻作泣鮫情
　　　七夕咏牛女
銀河低綵幔珠箔捲針樓星丸彈靈鵲雲錦幙牽牛歡
憎今夕促淚續去年流何當延兎影長將鳳駕留
　　　美人篇戲贈陳叅軍
蘭夢方徴吉傾城得細君纎看眉上月濃愛鬢邊雲聽
琴猜斷索織錦辨廻文共誇新婦好真可配叅軍
　　　和陳叅軍送客未還閨中有望
别雖無百里情亦似三秋薰香虚侍寢看月怯登樓心
慵朝鏡掩望切晚妝留知君南浦淚不獨送人流
　　　為屠田叔太守新姬催妝
燈光滿九衢弦筦待名姝羞嗔夫婿促嬌倩侍兒扶鬒
濃耀寳飾珮響按羅襦含顰疑有態歛色看成都欲泣
聲先顫將行步復須梁驚棲玳瑁枕怯索珊瑚除釵勞
屢喚近帳費低呼情通呈臉暈語澁静唇朱蘭膏薰戺
闥香氣郁流蘇展轉動金釧綽約見氷膚使君今有婦
五馬不踟蹰
　幔亭集卷四
欽定四庫全書
　幔亭集巻五
　　　　　　　　　　　　　明　徐熥　撰
　　五言律詩
　　　出塞曲
羽檄交馳急橫戈賦逺征五更邊地角雙淚漢臣纓夜
月闗山影秋風隴水聲何時安絶漠歸去報承明
窮冬生朔雪寒色滿交河絶塞人烟少荒城戍角多關
山同漢月部落半羌歌欲破匈奴膽君王莫許和
　　　陌上桑
賤妾是羅敷條桑向路隅捲衣伸玉腕掩袂謝金夫幹
弱揺絲籠枝繁罩繡襦蠶飢歸去急五馬枉踟蹰
　　　巫山髙
宫殿傷蕪没峰巒入杳𡨕猿聲經峽慘山色近湘青神
女魂何處襄王夢已醒朝昏見雲雨猶自想精靈
　　　梅花落
繁花生絶塞春至幾枝空舞雜梁園雪飄隨庾嶺風妝
臺香㸃砌官閣影辭叢少婦髙樓上含悽曲調中
　　　折楊栁
别時曽一折羌管不堪聽愁鎖眉同翠嬌廻眼共青征
途悲雨雪古驛望流星却恨飛空絮隨波化作萍
　　　關山月
一片關山月悲歡望不同穹廬光照海沙磧影連空輪
滿開秦鏡弦斜倚漢弓年年三五夜魂斷玉樓中
　　　隴頭水
秦川分兩水嗚咽不能休飲馬氷猶凍磨刀血半流東
西隨隴坂逺近入邊州萬古聲無盡惟添征戍愁
　　　紫騮馬
蹀躞橫行意悲鳴戀主身金鞭垂漢月玉勒控邉塵影
絶追奔易蹄髙轉戰頻不辭流汗血未可事和親
　　　銅雀伎
銅臺遺令在玉座主恩非舊曲流哀管餘香散舞衣繐
帷空寂寞羅綺失光輝日日西陵望君王歸不歸
　　　送人赴安西
離亭征馬嘶送子赴安西後會知何日前途方鼓鼙天
寒白草瘦沙濶黃雲低所惜同心逺能無心慘悽
　　　題方廣巖廨院
叅禪覔野寺凉月滿空山行到叢林裏溪流隔幾灣老
僧擁衲坐孤鶴聞鐘還回首來時路渺茫烟靄間
　　　塞上逢故人
胡笳聲正喧一騎向秋原偶爾聞鄉語因之傷旅魂停
鞭問姓氏掩淚叙寒暄未盡悲歡意沙塲日又昏
　　　送僧還山
深林長閉關歳久欲西還落日人烟少秋風梵磬閒錫
飛孤鶴外衲過斷雲間應嘆無期别相尋何處山
　　　元夕集宗少府宅
勝地春光早開尊卜夜驩更深銀燭短風細玉簫寒露
氣凝疎幌花隂罩畫欄六街冶逰子香霧撲雕鞍
令節逢元夕春光此地偏竹枝逰女唱桂酌主人傳漸
覺銀河墜還驚珠斗懸悠然歸路晚萬井散燈烟
　　　溪行
空山收晚照秋色滿川原碪杵誰家婦雞豚何處村叢
林喧怪鳥絶壁挂孤猿白髪髙堂上遙遥正倚門
　　　重宿靈源洞懷珠上人
重借蒲團宿吾師已度杯烟霞虚白社衣鉢入黃梅猶
憶無生偈空餘般若臺靈源今夜月依舊照蒼苔
　　　送陳平夫歸六溪
送爾出闗門潮生野渡喧離心數行鴈愁思一聲猿月
暗迷前浦林疎見逺村今宵燈影裏相憶倍銷魂
　　　亂後經電白縣有懷故園
一夜攙搶落東南乍息兵黃雲依舊壘白骨委孤城八
口蠻烟路千家野哭聲故園殘月影偏向馬頭明
　　　樵川道中
停舟當薄暮古寺報昏鐘茅店斜臨水柴門半倚松雲
蘿催暝色霜葉老秋容片月飛清影寒山翠幾重
　　　送鄧郡丞擢河東轉運
征馬忽聞嘶飛花趂馬蹄一官司斥鹵萬里隔雲泥路
入滹沱近城連恒嶽低知君纔駐節名已震關西
　　　舟次小箬溪遇邵廣文夢弼話别
邂逅白雲邊停橈一問𤣥去沽桑落酒來醉廣文氊月
色催更柝霜花壓釣船相逢俱逆旅明日各風烟
　　　劍津夜泛
夕翠飛丹壑葱蘢色不分神龍前代化山鬼隔村聞零
露清殘月流星入斷雲溪邊髙閣在何處遇雷君
　　　度何嶺憶家
鄉淚正紛紛猿聲到處聞孤峰遥聳翠怪石自成文憶
弟吟春草思親指白雲投繻向關吏何意學終軍
　　　塔嶺道中
樹老根盤鬱峰竒勢不齊單車穿宿莽雙巘夾清溪古
驛喧猿語荒郊印虎蹄王孫歸未得愁見草萋萋
　　　仙霞曉發
早起肅行役寒威何太嚴防身惟短劍沽酒有長髯故
國山河盡愁心日夜添雞聲催出客殘月掛茅簷
　　　度西陽嶺
絶巘疑無路披蓁霧裏行千尋皆鳥道四壁半猿聲田
父扶犁出山僧倚錫迎停驂聊買醉霜月滿孤城
　　　舟次龍丘遇尹光祿留飲賦謝
黒髪朝叅懶聽松枕石眠胸中才八斗門下客三千望
氣關常紫揮毫草正𤣥自慚同侣笑休覔孝廉船
　　　西湖立春
春色薄城隂東風到武林暖回鄒子律病作越人吟兒
女他鄉淚鶯花故國心西湖有狂客相對酒杯深
　　　王百谷招飲半偈菴
歳晚過吳市飄零念此身投君三指刺醉我百壺春名
下無虚士天涯有故人相逢談半偈江上月華新
　　　毘陵舟中
行行驚歳暮孤棹滯天涯逺岸經橋合寒流抱郭斜何
人分竹葉無使寄梅花苦為㣲名累蕭蕭兩鬢華
　　　南徐除夕
倚棹南徐下燕山北望遙客程猶未半殘歳只今宵鄉
淚當孤燭愁心逐夜潮髙堂有白髪何意向雲霄
　　　揚子江望金山寺
纔過揚子渡便覺氣蕭森地勢分南北江流自古今浪
翻塔影動雲擁寺門隂未慣風波苦空餘涕淚深
　　　漂母廟
淮水流無盡荒城古廟存何人憐國士老嫗識王孫雖
有千金報寜酬一飯恩平生知已意難與世人言
　　　任邱道中
馬足怯春霜燕山路正長生涯慚小草離緒寄衰楊白
骨新邱壠黃沙古戰塲平安空有信來往少同鄉
　　　李惟實過集客舍
擊筑過燕市逢君醉濁醪龍門叨御李蟲刻愧投桃嵗
月虚長鋏風塵暗大刀可憐燈影裏相對兩青袍
　　　出都門懷程五表兄
獻策不得意呼童便束裝人皆悲失路我獨喜還鄉拓
落嘲𤣥草驅馳愧緑楊歸尋河朔侣同擘荔枝香
　　　㳺虎邱寺
一棹過蘭若齋心禮法華荒墳深踞虎古木亂栖鴉寶
塔凌空逈幽巖逗月斜生公講亭在何處有袈裟
　　　同吳之衛馬雲卿飲張幼于曲水草堂
兩度過吳市今來得問竒榻從花下設人在竹間窺座
客皆黃髪先生自白眉名園依曲水芳宴共題詩
　　　諧賞園别顧世卿
共醉尊中酒驚看别後顔神龍分劍浦羸馬出陽闗園
似逰金谷人如行玉山相逢又相别空有淚潺湲
　　　午日過江郎山
車度蒙茸裏侵衣樹色涼土音聞越客山色見江郎萍
梗悲逰子菖蒲憶故鄉龍舟何處競簫鼓斷人腸
　　　至家
故里經年别今朝慰倚閭關河空阻絶歳月易居諸燕
麥埋荒徑鶯花老舊廬莫嫌金已盡還有一囊書
　　　行脚僧
何年辭故院足跡徧雲天有寺皆投宿逢人便結縁木
杯窮歳月錫杖老風烟人境元成幻行藏總是禪
　　　旱
入秋猶不雨望已絶三農處處憂豺虎村村祭土龍人
情皆憫歳天意豈乾封米價騰如此軍儲不罷供
上天未悔禍四野正皇皇溪澗水亦涸桔橰何處忙誅
求今正急誰敢議開倉苦乏謀生策須求辟榖方
　　　嵩山寺贈浄上人
古寺門空閉青林紫衲僧風傳齋後磬雨暗座前燈經
不念中品禪能叅上乘夜深談半偈無愧佛圖澄
　　　芝山寺逢㳺元封兼懷宗振
當年曽一面此夜遇禪居乍見不相識驚看鬢漸疎阿
咸元自逹癡叔竟何如别後餘𤣥草毋忘寄敝廬
　　　春興
入春纔數日春意滿疎林苔補堦前色禽傳竹外音山
容開曉霽雲氣散輕隂虚室無塵想泠然物外心
　　　訪瀚上人
遁跡芝山寺長年不出龕行深忘色相客至但和南傳
世燈千劫隨身經一函無言即真意禪理豈須談
　　　溪行晚眺
溪上欲黃昏潮平浪不翻鐘聲雲外寺燈影水邊村荒
坂牛羊下前林鳥雀喧桃花最深處莫是武陵源
　　　清明客中寄惟起弟
迢遞京華路風塵多苦辛可憐三月暮又負一年春故
里鶯聲老天涯栁色新孤燈風雨夜憶汝倍傷神
　　　同王玉生惟揚弟登劍州明翠閣因懷宗思兼
　　　　先生
髙閣倚崚嶒年來幾度登危欄紫野竹怪石抱枯藤上
界空香墜前山翠色凝因思舊逰者望斷白雲層
　　　王臺驛
古驛枕溪流羣山抱驛樓灘聲寒午夢鶯語動春愁芳
草王孫路桃花漁父舟白雲與流水相對共悠悠
　　　舟行
空山駐夕陽山色更蒼茫隔岸蘋花白滿汀蘆葉黃寒
蟬抱樹咽金氣侵衣涼此際溪行者能無思故鄉
舟行正暮秋晚眺思悠悠驛路當溪斷漁家傍竹幽山
阿全隠寺石罅亂廻舟坐聽寒溪水潺湲日夜流
　　　秋日同汝翔伯孺惟起集汝大山齋
髙齋秋氣清殘暑坐來輕竹外商飈度松間天籟生一
杯桑落酒千載薜蘿盟我輩疎狂甚誰當嵇阮名
　　　劍浦得幼孺書
别君經一年迢遞各雲天彼此有消息全憑書札傳鴈
飛九峰外夢到六溪邊把臂知何日開緘空惘然
　　　病中遲陳道育不至
幽齋啼暮禽扶病自沉吟孤燭當殘夜疎鐘度逺林月
窺松隙小雲閉竹房深空有懷人意杳無車馬音
　　　贈陳元之刺史
先生宗炳流山水臥中逰隱矣能自適澹然何所求紫
雲當日夢黃菊此時秋投老六溪上依稀如十洲
　　　慰陳振狂失釣艇
一夜秋江漲聞君失釣航聲應停欸乃歌忽罷滄浪荻
岸空殘月蘆磯但夕陽遡廻知所去宛在水中央
枯纜何時絶飄然嘆斷蓬豈知漁父枻翻作楚人弓鶴
侣今誰載鷗羣舊已空中宵頻起望或有石尤風
青錢費幾緡買棹作漁人岸火焚孤纜秋風罷釣綸飄
零疑海怪去住聽波臣不返縁何事君其問水濵
　　　歳暮懐鄭六初
忽忽歳云暮天涯客未還夢廻瓜步月人隔秣陵關驛
路梅花瘦空齋竹影閒何時理歸棹相對説青山
　　　夜坐
空齋寒似水獨坐倍淒然葉響林間雨風聲竹杪泉應
門雙鶴睡照佛一燈懸暝色生蘿徑飛來絶壑烟
　　　歳盡
范叔寒如此其如復逼年文章能作祟吾道合迍邅吏
預催官税門多索子錢縱然貧到骨不敢怨皇天
　　　苦雨
淫雨經旬月蓬蒿掩敝廬飢烏藏樹杪行蟻徙堦除天
意髙難問雲逰跡漸疎山中蓑笠在長日自揮鉏
竟日雲隂合千峰雨脚連田禾爛欲死平陸潰成川竹
徑坐來惡蕉房聽可憐因之廢櫛沐白日枕書眠
九夏苦無雨冬來何太繁𡨕𡨕翻浪急莽莽塞天昏野
服霑松翠空墻繡蘚痕山齋幽寂甚愁緒豈堪論
　　　約汝大汝翔振狂惟秦在杭藤山看梅
藤山梅萬樹冬盡一齊開粉面懷人瘦香魂入夢來翠
㣲將失色玉屑漸成堆昨得花神檄遲君共舉杯
梅塢餘殘雪疎枝冷不禁去招梁苑客同作灞橋吟十
里花為市千家玉作林愼毋披鶴氅樹裏恐難尋
　　　同汝翔在杭看梅先宿蘆中磯
雪後尋梅塢蘆中問釣磯榻同陳仲舉詩得謝𤣥暉朔
氣凝青幌寒香動翠㣲前林春色好折得幾枝歸
白龍江上路五里即梅林蹔借蘆中宿同諧物外心清
霜明竹屋凉月墜花隂姑射僊人夢朝來不可尋
　　　蘆中磯曉起喜汝大惟秦至
犬吠蓽門前遥驚石榻眠攜來雙竹杖穿破一林烟袖
出梅花譜囊添麴米錢歳寒盟不負同醉白雲邊
　　　曉起看梅
花神催曉夢枕上忽聞馨路指梅林白尊㩦竹葉青蘿
衣沾宿露藜杖帶寒星積雪看如絮前村作杳冥
　　　秋夜汝大見訪留酌
故人當夜至倒屣出相迎坐久詩情發霜寒酒力輕殘
更聽漸促㣲月欲西傾分手柴門寂惟聞天籟聲
　　　哭同年黃紹馨孝廉
同領鄉書者才名君最先賦成栖鵬日筆絶獲麟年堂
有雙黃髪家無二頃田交情盡一哭淚洒寢門前
　　　喜林逸民山人再至
相見各歡悲風光異昔時如何赤城客又赴白雲期情
以重來宻詩從别後竒試看雙鬢裏添得幾莖絲
　　　春日閒居
草閣春方暮檉隂日未斜蝸涎分斷壁鶯語共隣家曲
塢藏脩竹輕雲覆落花卑栖有至性長此卧烟霞
茒屋依青嶂蒲團坐白雲新茶燒竹煮老栢雜香焚壁
古苔紋見林深鳥語聞𡨕心忘早晚花外已斜曛
一室通幽徑群峰列翠屏空堦半夜雨新竹幾行青山
果猿争拾巖扉鶴自扃花間聞剥啄客借太𤣥經
焚香坐翠㣲山色入荆扉日午鳥啼歇門閒人跡稀休
糧孤鶴瘦積雨野蔬肥欲識静中意白雲天際飛
　　　宿陳七吸江亭
髙談當子夜人世幾今宵共步蘆中月因歌竹外橋孤
琴清澹露寒磬落歸潮此地堪栖隱頻來豈用招
　　　烏石山贈僧
鷲嶺白雲邊茒庵只數椽汚泥皆浄土人境即諸天山
現空中色花明定後禪蒲團今已爛趺坐不知年
　　　風雨
風雨來何驟虚堂白晝隂木催愁破屋巢落不歸禽水
入花畦亂雲埋竹塢深殘虹開晚霽飛瀑滿遥岑
　　　宿林熙工面壁洞
精舍錦溪東依然梵宇同一燈禪榻寂孤磬世縁空花
散諸天雨松生萬壑風池光與月色相對意無窮
古洞傍巖隂烟蘿一徑深白雲皆幻迹碧草自禪心日
午風旛影月明霜磬音已空人我相任是世人尋
　　　同林熙吉鄧汝髙㳺錦溪竹林
一路盡蒼苔濃隂畫不開山依迂澗轉泉逐斷橋來同
坐松間石還傾竹下杯隔溪烟磬晚欲别又遲回
　　　水西遲陳伯孺不至
之子來何暮相思漫倚樓望窮平楚月魂斷錦溪流對
酒不成醉看雲何處留幾廻沙浦上數盡往來舟
　　　送陳十二仲溱歸柯嶼幽居
憐君復失意别我向南還落日(闕/)　渡春風柯嶼山馬
行青草逺人語緑楊閒歸去應垂釣溪流第幾灣
　　　過白雲寺
尋僧到白雲便覺逺塵氛古道少人跡流鶯處處聞泉
聲歸澗寂山色過橋分坐聽疎鐘起空林正夕曛
　　　送劉季徳還嶺南
盡此一杯酒送君心黯然魂飛瘴嶺外路指海雲邊春
老花隨馬潮平月到船相思當後夜閩粤異風烟
　　　送張叔弢博士自永嘉還長溪
青氊坐未煖白馬永嘉還夢繞龍湫水門當天姥山悲
風起渡口落月傷離顔一望一惆悵思君空閉關
　　　懷鄭四琰客邊
仗劍干明主壯心殊未休風塵閩海夢烟月薊門逰相
憶坐與卧去家春又秋君懷棄繻志當斬樓蘭頭
　　　送黃博士典試之楚
送汝正秋初河橋栁漸疎忽飛閩海鷁去食武昌魚湖
水連官驛湘雲擁使車聖朝方急士早上薦賢書
萬里楚天色君行意若何収將和氏璞聽遍郢人歌颿
影洞庭盡馬蹄衡岳多勝逰知有賦莫惜弔湘娥
　　　送周喬卿
交驩纔半載歳晏復離羣馬上程三日囊中錢幾文行
藏元似寄世態總如雲莫笑吾貧甚梅花可贈君
　　　歌者陳郎戲作姬妝即席調贈
梨園推麗質結束作妖姬妙舞風前合清歌雲外遲綵
衣裁袖窄翠鈿壓眉低何必悲黄鵠愁多貌不移
　　　建溪中秋懷馬季聲諸子
對君不能歡鄉心有萬端青天一片月白社幾人看葉
落知林瘦溪深覺夜寒南飛見烏鵲何意獨凭欄
　　　關門曉發
關門何處通路入亂雲中雞唱逐殘月馬蹄隨曉風泉
飛秋澗響葉盡暮山空感此封疆異離心誰與同
　　　九日集張幼于曲水草堂
虚亭來爽氣秋色滿疎籬楚客紉蘭佩吳姬唱竹枝假
山遙對户曲水暗通池不負登髙興渾忘故國思
　　　寄惟起弟
别來音信稀憶汝忽霑衣細雨孤帆逺長天一鴈㣲魂
隨青嶂斷夢與白雲違明歳黃花節知余歸未歸
　　　滸墅關逢王百谷
才作吳門别重逢在水涯青蚨沽緑酒彩鷁載黃花坐
久潮初滿談深日易斜虎邱一片月相送到京華
　　　金昌贈錢功父
半偈庵頭别春風又幾年相逢猶問姓感舊各茫然爾
我形容改江湖夢寐牽此心倍悲喜莫怪太留連
　　　雲間旅情
一帆辭檇李兩日到雲間江路依松轉柴門映竹關顔
隨秋色老夢逐暮潮還忽聽華亭鶴悵然思舊山
　　　京口夜泊遲陳大不至
落日橫京口停雲更黯然經旬同去住此夕異風烟目
斷寒蘆外魂銷短燭前榜歌頻起聽永夜不能眠
　　　同彭正休陳子卿逰金山遇張函一孝廉閔壽
　　　　卿山人恩公若公
萬頃江如練中流湧翠㣲浪翻孤塔影雲戀定僧衣客
路同聲少空門聚首稀斜陽各南北惆悵水烟飛
　　　同陳子卿過廣陵訪夏𤣥成吳叔嘉留飲席上
　　　　分得燈來二字
嵗晚天涯客孤舟度廣陵論交疑是夢對酒喜如澠郭
静濤聲逺天寒露氣凝不愁歸路黒江上有漁燈
客路逢知己飄零未可哀凍雲依樹合殘月隔花來喜
對髙陽侣慚非鄴下才觀濤吾有賦秉燭為君裁
　　　酬陸無從率爾見贈之作
陸氏機雲後誰當夫子賢賦能工白雪官已薄青氊地
僻門如水庭閒草似烟蕪城分手處感激贈新篇
　　　交河早發
京華望不極曉起戒行程馬怯霜橋路雞殘月店聲晨
光催斷角暝色破孤城此際栖栖者思鄉無限情
　　　河間宵征
不盡風塵苦宵行路更難清霜蛩語急斜月馬蹄寒碪
搗閨心碎笳吹鄉夢殘驛樓看尚逺何處解征鞍
　　　憶故園梅花
衰栁長途恨寒梅故國思㣲霜虚矮屋殘月冷疎籬隴
外人難寄林中客到誰藤山歡賞處又是隔年期
　　　北地
北地非吾土重逰信可哀鴉聲喧白骨馬足起黃埃野
曠衰楊栁田荒變草萊江南風物好一望一徘徊
　　　至京
客途勞役息帝里物華新馬踏交河月鶯傳上苑春曙
光開栁陌雲氣戀楓宸應待臨軒日抽毫賦大人
　　　辛夘除夜姑蔑舟中
客路行無盡終天恨轉深乾坤烏鳥淚風雨狖猿吟爆
竹催殘臘梅花憶故林未能委溝壑聊慰北堂心
　　　送郭士龍
送爾不能歌相看意若何離心寄雲水春夢隔關河草
色晴尤媚鶯聲暖漸和梁間懸榻在莫惜數來過
　　　送葉廷藎
我本倦逰者送君増苦顔潮聲螺女渡歸夢壺公山春
色鶯啼外行程鳥道間所嗟璚樹逺何日更追攀
　　　病中得王少文詩
山樓纔信宿偃卧各經旬負此看花約蹉跎欲暮春詩
從愁裡荅神向夢中親誰復憐同病相思長苦辛
　　　哭張隱君
先令云亡日君猶慟哭過芝焚方自嘆薤露忽成歌耆
舊鄉中少交逰夢裏多因之動淒楚腸斷更如何
　　　與惟秦夜話因懷惟起客水西
春宵何太短忽忽已三更燈散疎林影蛩傳古砌聲談
深塵慮息坐久月華生為憶溪行者應含兩地情
　　　寒食日熙吉玉生惟秦振狂伯孺少文集緑玉
　　　　齋
佳節逢寒食孤齋聚徳星談應同稷下會可比蘭亭粥
煮楊花白尊浮竹葉青春光能有幾取醉莫敎醒
　　　喜興公弟逰方廣嵓歸
犬吠竹間扉逰山客乍歸杖頭嵐翠在衣上水簾飛路
入羚羊谷舟停鷗鷺磯慚余多勝具此地却相違
　　　石嵩廢寺
寺廢久無鐘禪關掩萬峰空廊惟卧虎棄鉢不歸龍墻
塌埋殘碣苔深翳古松倘非樵子引那識往來蹤
　　　春暮送周喬卿
忽驚春已去况復送君歸别意有如此前途花正飛蟬
聲風外急山色雨中㣲後夜看明月相思獨掩扉
　　　送林宗大之玉田
飛花滿驛亭送子出郊坰馬影雲邊見蟬聲雨後聽沙
看兩岸白山到五峰青試向中宵望何人是客星
　　　送陳道育下第歸玉融
憐汝復棄置歸尋海上山相逢俱落魄何以破愁顔古
渡春流外孤城瘴霧間離心當此夜空對白雲閒
　　　贈隱者
東郊稱大隱耕鑿古風存水竹開三徑桃花自一村閒
心餘白髪生事寄青尊愛爾幽棲處依稀似鹿門
　　　贈漁者
不作風塵客生涯寄釣綸江湖孤棹逺烟雨一竿貧鼔
枻同漁父藏名比富春武陵溪尚在為我問迷津
　　　夢
夢裏交驩者平生識面稀贈香疑賈女解珮似江妃錦
水烟波濶巫山雲雨㣲蘧然驚醒處清淚滿羅衣
　　　江上送惟起弟
别意孤帆逺行裝一劍貧何堪哀痛後復際此風塵旅
館常懷母長途好愛身江干一杯酒相對總沾巾
　　　送髙廣文之蜀
金粟臺前别征帆夕照催猿聲巫峽聽馬帳錦城開閩
海風塵隔巴流日夜廻此鄉多俊彦若箇子雲才
蜀道難如此分攜思不窮秋風登劍閣夜月度蠶叢客
路憑羸馬離心寄斷鴻講堂聞尚在好去繼文翁
　　　贈方伯書
風塵初識面尊酒罄交驩人已如𤣥度才能逼建安青
雲名不薄白雪和應難此别何時遇秋宵夢木蘭
　　　得舍弟吳中書
汝别三旬久家書兩度看帆前江月逈馬首嶺雲殘路
逺愁裝薄秋髙怯被寒孤身千里客若箇勸加餐
　　　贈性言上人
多年坐沃洲此日伴師逰白社閒中夢丹楓客裏秋浣
衣江月冷扶杖嶺雲流欲證無生訣萍蹤不可留
南朝四百寺師在幾招提法以蓮花悟詩將貝葉題㳺
蹤閩海曲歸興秣陵西相見即相别秋風惜解攜
　　　題徐氏池亭
名園依北郭避俗此盤桓鶴跡留苔徑鶯聲滿藥欄池
添春雨漲樓對暮山寒但得頻投轄相過意未闌
桃源何處所此地即仙家林宻藏春靄樓虚納晚霞輕
風三徑竹㣲月一庭花晏坐塵心逺寒塘獨聽蛙
　　　懷惟起弟
逺客憐吾弟離愁有阿兄久無鴻雁信空聽鶺鴒聲嵗
月三秋晚寒温兩地情山齋長寂寞日日計歸程
　　　碧山菴逢亮上人
清溪帶逺山曲徑入松闗客以叅禪至僧當乞食還一
瓢秋色澹孤磬夕陽閒别去仍回首禪房雲氣間
　　　送李驛使之官雷陽
驅馬將何適㣲官傍海涯公庭饒蜃氣墟落半蠻家路
指羊城入山隣象郡賖地偏少束帶髙枕咏皇華
　　　過挹翠亭
精舍祗園近翛然逺市喧山光隔竹少月色傍花繁松
影揺虚閣蘿隂翳短垣小舠時可泛彷彿武陵源
　　　九日大風雨與黃道晦陳惟秦飲屋後小山
九日忽風雨登髙事已非秋聲繁灌木商意薄輕衣衆
壑浮青靄千峰失翠㣲小山培塿甚吟眺亦忘歸
　　　得朗公詩却寄
真僧雖出世蹤跡尚人羣妙法登壇演名香入定焚樓
含孤嶂月衲掛半溪雲千里封題寄新詩過所聞
　　　哭林文烈
十載神交舊年來倍憶君每疑音問濶誰謂死生分識
面眞無日浮生總似雲難將知己淚一洒故人墳
相違三百里消息太茫然對月思𤣥度披圖憶輞川訃
來當此日死去自何年墓木今成拱纔歌薤露篇
　　　得寜夏消息
叛卒雄心舊元戎血刄新中原多戍壘邊郡半征塵時
事何旁午吾生實不辰願聞烽火息老作太平人
亂離猶未定百姓夜虚驚官府勾丁壯鄉閭練甲兵笳
聲吹隴水殺氣暗邊城不識書生輩何人敢請纓
　　　至日對客
葭管灰初動殘花滿故籬誰知開徑日正是閉關時短
晷閨中線生涯鏡裏絲相逢聊一醉莫問歳華馳
　　　渡峴江訪林熙吉
江路當殘雪斜陽滿客衣林疎村店出浪急釣船稀逺
嶼臨流斷罡風到岸㣲炊烟看漸近何處是漁磯
青山兩岸濶一葉度空江呌雁雲中獨浮鷗浪裏雙霜
花飄野渡水氣拍船窓漁唱來前浦隨風自有腔
　　　旗山勾漏洞
溪山何逶邐數里入鴻濛斜日猿聲外殘雲鳥道中亂
峰諸洞隱萬竹一泉通趺坐松間石塵心覺盡空
丹成不記年古洞白雲邊衆水爭趨壑孤峰欲接天路
危逢亂石山盡見平田日暮休歸去還期遇葛仙
葛仙何處去勾漏訪遺蹤陟巘齊攀竹聽泉獨倚松石
牀荒蘚合丹竈薄雲封轉入深林外前山又一重
仙都在人境一步一嵓巒怪石各有態脩篁難計竿松
烟燒處煖蘿磴坐來寒别去仍回首餘生幾度看
　　　瀨下晚泛
一水平如鏡西風晚度時茅茨燃鬼火榛莽翳神祠潮
勢衝溪盡峰形過瀨竒山川勞應接進艇不嫌遲
　　　登岸
蘭若知何處躋攀尚數程逢沙愁瀨淺登岸得舟輕古
石莓苔色空林猿鳥聲除將樵採者更有幾人行
　　　山行
脩竹夾籃輿嵐光欲染裾小橋流水急古路凍雲疎村
屋乘冬結山田隔嵗鋤空林聞犬吠不異武陵居
　　　放船
孤舟廻亂石流水響潺湲漁網蒹葭外人烟竹栢間斷
雲迷晚渚殘照下秋山逺寺昏鐘起樵歌出谷還
　　　贈潮上人
真僧住洞天苦行已多年説法苔衣上安禪瀑布邊瓢
餐千澗月衲掛半林烟夜静諸縁息跏趺久不眠
　　　贈波上人
隨師居浄土禮佛向空門夜半磬猶擊旬中髪幾髠蒲
團同鶴睡貝葉借猿飜壁掛袈裟濕因過雪裏村
　　　别方廣巖
靈境探應徧言尋舊路歸殷勤記嵓石惆悵别林扉出
洞寺全隱下山泉漸㣲行行頻矯首人世到來稀
　　　春日曉起
山色猶含暝柴門逐曉開流星墜髙栁濕霧隱殘梅出
谷鶯聲冷巢林鶴夢廻無縁獨吟眺春意滿莓苔
　　　送鄭承武之東魯
送君當此去匹馬向東阿夜淚燈前盡春愁夢裏多亂
雲過泗水斜日下黃河雖有逺逰興能無思薜蘿
惜别意何長鶯聲滿夕陽殘碑問鄒嶧遺殿弔靈光下
馬多新店逢人少故鄉歸期須及早莫待寄衣裳
　　　晚至石竹山
尋眞當薄暮暝色滿松闗絶壁猿聲斷遥空鶴影還雲
邊春草路天際夕陽山應識仙都近鐘聲杳靄間
　　　月夜度石梁登摘星臺
四野蒼烟暝千峰夕照催踏茲明月影獨上摘星臺山
自鴻濛剖人從鳥道來石梁稱險絶不用説天台
　　　贈岩上人
昔住毘盧殿今居石竹山春雲禪衲煖夜月梵鐘閒香
積供狙飯禪房倩鶴闗平生愛空寂相對欲忘還
　　　石竺山遲陳道育不至
正苦經年别終違數里程談應虚玉麈夢已斷瑶笙報
客空勞鶴懷人獨聽鶯一燈松影裏吟卧若為情
　　　讀顧道行先生碑刻
使者登攀處春風又幾年詩留孤嶂裏人老五湖邊屐
齒埋荒蘚碑棱隱斷烟摩厓愜幽賞惆悵隔山川
　　　東郊晚行
出郭髙舂後郊原起夕陰山山曳殘雨步步響新禽老
樹莓苔厚空林紫翠深招提何處所雲際有鐘音
　　　湧泉廢寺
古寺荒凉久淒然感廢興殘灰六十載破衲兩三僧黠
䑕據香積妖狐吹佛燈黃金重布地不識有誰能
淨室已丘墟荆榛久未除空山樵子路前代梵王居石
柱頺殘後金身煨燼餘披雲尋故址一步一躊躇
　　　喝水岩贈瓢菴頭陀
何年此卓錫鐘磬度昏朝瀑水引歸鉢茅菴結似瓢躡
雲雙草屫坐月一團焦隔寺有禪侣相尋不憚遥
　　　靈源洞懷振狂在杭
南郭人何處東山屐已非春風憶苕水夜月夢蘆磯以
我招尋慣如君同調稀摩挲舊題刻空見白雲飛
　　　擬送僧歸日本
逺指扶桑外龍宫是紺園慈航尋海舶晨磬待朝暾已
悟西方敎漸通中國言懸知無佛處師去定稱尊
遥天迷去住但看指南車重譯同歸舶陽侯䕶法書颶
風心自定海怪呪堪除此去無禪侣應尋絶島居
歸程兼晝夜天水共㣲茫但指日出處此中吾故鄉皈
依多獦獠供養有夷王遥想珠龕下常焚異國香
别去上星槎滄溟道路賖夷音宜呪唄左袵自袈裟演
法從天竺傳燈到海涯不知千劫裏何劫到中華
　　　病僧
苦厄那能度醫王亦抱疴苔侵雙屐濕塵翳一瓢多錫
杖頻扶手金剛為伏魔跏趺在禪榻或恐是維摩
聞鐘苦夜長形影自淒涼懴悔除前障呻吟檢古方坐
非同面壁卧豈倦津梁氣運有時盡千花塔裏藏
　　　集鄭氏烏石别墅
衆山環曲徑亂竹掩衡門塔影雲中寺人烟郭外村新
蟬喧白晝歸鳥報黃昏此地清幽甚依稀似習園
雖是居城市却無城市喧僧歸殘雨寺樵度隔雲村花
落鳥聲歇草多螢火繁斜陽人散後留鶴守柴門
　　　法雲寺對月
空界雲隂歛祗園月色澄光生初動磬影送未歸僧入
水悟禪意照林疑佛燈更闌縱吟眺衣上露華凝
　　　挽陳太學
龍駕南巡日何人批逆鱗誰知伏闕者却是布衣臣抗
疏青雲薄憂時白髪新至今遺廟在蘋藻自千春
欲廻江漢輦痛哭叩重閽死諫孤臣節生還聖主恩青
山藏疏草白日照忠魂寂寞荒墳上西風啼暮猿
　　　樹下禪僧
跏趺依古樹偃息對峰隂草屩莓苔濕麻衣烟靄深猿
啼知定性葉落見禪心明日隨縁去逰蹤何處尋
老樹不知年無言息樹邊着頭多雀穢徧體有蝸涎木
葉寒時佩花裀定後眠月中行客過疑是野狐禪
　　　過鄭吏部墓
荒墳不計年過客淚潸然朽骨藏於此吟魂何處邊野
狐啼暮雨石馬卧秋烟安得斯人起重令大雅傳
西郭塚纍纍經過下馬誰先生一抔土詞客百年悲藤
䕶將崩石苔封未斷碑應知靈爽在歎我不同時
　　　贈史使君
風流史使君三載竹符分吏舍積青草公庭生白雲山
城有絃誦瘴海無妖氛父老關門送不持錢一文
一麾初出守三十已専城露冕諸侯貴攀轅百姓情俸
貧難養鶴庭静但聞鶯試看長溪水惟君能共清
　　　贈黃生懋政
憐君湖海客寄迹少年塲音律周公瑾丹青顧長康俠
常彈短劍貧不厭空囊名姓應難問多於酒肆藏
　　　過鄭君大白雲莊
何處辨山家輕雲處處遮亂峰圍拱木一徑入梅花草
榻依林設柴門逐水斜主人無所事杯酒送年華
　　　晚泊七里灘
寒雲生近浦落日滿前汀旅夢驚潮破漁歌過瀨停一
竿秋水碧孤棹晚山青向夕推篷望中天見客星
　　　山中古廟
山深香火㣲廟宇冷斜暉壁古龍蛇暗厨荒䑕雀饑歳
時村婦拜水旱土人祈簫鼓田間過知為祭賽歸
一路人烟絶空山見古壇鼎存周款識像塑漢衣冠鳥
跡殘碑篆虬枝老樹蟠可憐年代久風雨廟門寒
古廟白雲邊神粧尚儼然靈應山鬼託龕任野狐眠開
剙知何代銷沉不計年居民流竄盡累嵗斷香烟
　　　元直秀才觀微上人過宿
風流看許掾定慧得支公白社當年結清言此夕同亂
蛩吟竹塢一犬吠花叢相對殘燈下能令塵慮空
　　　送瀚上人逰越
師行無定蹤此去路千重投宿月中寺經過雪裏峰閒
身臨水衲禪意隔潮鐘明歳西湖上相尋九里松
雖云遊浙水未必浙中逰遇客皆為侣逢山便可留獨
行半風雪一别幾春秋所惜談詩夜從今少惠休
眞僧欲度世豈肯倦津梁白足他山月緇衣滿路霜一
燈傳異代六祖是同鄉此去逢行脚新詩好寄將
　　　得譚比部寄先永寜書感而賦答
淒風生敝廬忽枉故人書不復知存没猶然問起居一
緘千里外雙淚幾年餘孔李通家舊毋令魚雁疎
　　　送危博士之官馬平
茫茫江水濶相送片帆孤炎海川途逺蠻天氣候殊瘴
烟發青草雲樹黯蒼梧想到談經日三鱣墜有無
　　　送陸畫師還錢塘
客懷當暮冬去矣不從容草屩千峰雪柴門九里松貧
惟安豹隱老任笑龍鍾為問經行處雲山貌幾重
　　　峬山看梅過曾文表墓
一路盡氤氲看花倍憶君白楊知己淚宿草故人墳樹
影含殘照猿聲哭暮雲淒涼身後事地下可能聞
　　　送楊太學之金陵
勞歌動别筵酒散各雲天折栁當春暮看花正少年鶯
聲孤店月草色六朝烟無限懷人意金陵何處邊
　　　故黎平太守袁公輓歌
永别城中路新成郭外墳旐題前太守書失右將軍廣
栁驅殘月甘棠翳暮雲應知千載後不朽是遺文
誰知五馬客竟作九原人出郭有魂氣還家惟影神墓
中難待曉地下不行春斯世無同調悲歌淚滿巾
白馬出闗門愁聞鼔吹喧山靈収正氣月色引歸魂貴
至二千石書餘幾萬言翩翩丹旐過猶訝轉朱轓
赤紱人何處青山骨可藏鄉隣悲道路父老泣蠻方圖
史虚東壁松楸冷北邙明君思起草猶問秘書郎
　　　林伯儀自金陵還莆過訪話别
為客經淮楚歸途訪索居雲山一騎逺烟栁六朝疎問
路知鄉近還家及歳除陸生裝薄甚惟有一囊書
　　　癸巳除夕
又見韶華換空為老大悲齒添新歳厯酒祭一年詩流
落憂前路歡娛憶少時生憎簫管惡苦向隔鄰吹
　　　送鄧汝髙進士還朝
獻歳赴王程全家向北平斷氷淮口渡殘雪薊門城烟
栁迷征蓋風花引使旌長安春色好莫起故園情
栁色催離况椒花戀别筵夢繁人去後春到客行先掛
蓆河通楚驅車路向燕相思明月夜惆悵隔山川
　　　逰通谷洞
小徑斜通谷躋攀及晚晴草荒尋鳥道磴險作蛇行暮
色千峰合春流一鏡平石間舊題刻半是紫苔生
　　　登烏石山
絶巘分青靄髙臺接絳霄鐘聲多近寺墨蹟半前朝徑
小疑藏洞山窮忽遇橋憑欄時縱目滄海望中遥
　　　同㣲師至面壁洞
竹徑雲隂亂松門夜色虚佛多同客禮洞半借僧居旛
動風來後鐘殘月上初何須别栖隱此地即吾廬
　　　題惟揚弟法雲寺書舍
誰知菩薩界亦有子雲居厨趂僧炊後膏分佛照餘窓
窺施食鳥笥竄蠧經魚方衲時相叩秖應來借書
　　　絶粒僧
苦行凡心絶休糧道氣清齋惟供弟子食不乞王城已
覺形骸幻能令香味輕雲逰經處處不用載瓢行
　　　送顔廷愉將軍料兵海壇山
少年初建節走馬向孤城蜃氣雲中市狼烟海上營曉
霜明雪㦸夜月捲霓旌幕府防秋急看君獨請纓
　　　同㣲公元直興公弟至鼓山
看山俗慮清况復與僧行徑宻草交色林廻鳥換聲披
雲孤衲重掛月一瓢輕不用憂迷路燈光見化城
　　　鼓山寺
空門有夙因歳歳往來頻方丈墨猶濕祇園花又新佛
應憐熟客山但借閒人不分居城市紅塵老此身
　　　靈源洞與㣲公賦
洞藏青嶂裏路出白雲層苔色侵禪榻松隂暗佛燈樹
撑危石墜藤束古崖崩不用尋僧語同逰自有僧
　　　趙用拙招逰白雲洞迷路而返却寄
古洞知何處山僧路亦迷行來千嶂外猶隔數峰西徑
險猿難度林深鳥自啼漁郎眞夢境浪説武陵谿
　　　喜果慧禪師見訪
多年居古洞偶爾到王城老益禪心定貧諳世諦輕空
猶嫌有相火久斷無明再拜求真偈流傳度衆生
　　　贈趙用拙居士
留髪不披緇行藏衆所疑慧因聞道早壯悔出家遲果
以今生滿僧應夙世為懸知他日遇改却舊鬚眉
　　　問伯孺病
時事已如此看君轉自愁不堪燃桂苦况抱采薪憂藥
以何錢買糧應幾日休妻兒皮骨在相向淚交流
　　　贈張少府
戀越終辭楚幽栖似鹿門烟霞長作侶車馬不聞喧世
事惟髙枕生涯只灌園自耽泉石趣豈是學桃源
黒髪棄軒冕歸畊南畆田不飛雲外舄時挂杖頭錢野
性耽丘壑幽居逺市㕓中峰髙隱處長抱白雲眠
　
　
　
　
　
　
　
　
　
　
　
　
　
　
　
　幔亭集巻五
欽定四庫全書
　幔亭集巻六
　　　　　　　　　　　　　明　徐熥　撰
　　五言律詩
　　　甲午赴京留別社中諸子
瓠落甘南郭飄零又北征愁心悲逺道短髪戀微名別
苦嫌情重時危幸槖輕勞歌聴已慣任作斷腸聲
　　　別陳惟秦
勞歌君莫吟吟即淚沾襟若比前年別此情應更深夢
能知道路交只戀山林何處還相憶天涯一片心
　　　溪行即事寄汝翔平夫
客路空回首浮生未息機愁多難得醉夢短不成歸石
勢流邊缺灘聲過後微飜因旅泊處轉憶舊漁磯
　　　泊黯淡灘登觀音寺
古寺俯空灘溪深客到難浪疑南海湧山作普陀看旛
影臨流濕鐘聲出谷寒禪心如止水元不礙風湍
　　　金鳯山逢許道人
髙人隠洞天鳥道入雲煙且莫論真訣大都無世縁丹
爐長自爇火候豈輕傳別去不留意相逢皆偶然
　　　漁梁道中懷葉志卿
當年聨轡處已是七周星野店曾同宿流泉憶共聴殊
音來往客愁思短長亭不盡懷鄉感因君增涕零
　　　七里灘夜泛
嚴灘行未盡雨氣逼黄昏峽束天疑小溪深水不渾榜
歌何處客燈影幾家村最是堪愁絶三聲半夜猿
　　　桐廬曉發
掛㠶山縣曉雲氣滿谿隂雖有風塵役能無丘壑心人
煙依水近塔影墜江深所嘆垂綸者髙蹤不可尋
　　　紫陽洞
石室奇如此全無斧鑿痕虚巖懸作屋曲竇巧成門避
日晴猶濕屯雲晝自昬平生逰厯慣到此亦驚魂
　　　三茅觀尋許靈長不遇
山色翠氤氲松關閉白雲禮星孤磬發受籙玅香焚夜
静天花落秋髙木葉聞無由尋許掾長揖問茅君
　　　寄懷黄道晦
各送皆先別君留更一宵江頭兩分手相對各魂銷南
望驛樓逺北看帆影遙折來亭畔桞此日定蕭條
長貧家累少有道世縁輕山許髙人占田歸別主耕老
惟安落魄隱不愛虚名下榻憐吾弟秋來幾到城
　　　晩至毘陵
榜人窮日力向晩到荆溪近驛舟航滿沿城燈火齊角
聲悲斷續山色黯東西客子愁無寐昬雅莫亂啼
　　　句曲道中望茅山
停車句曲望縹緲見仙家曠野分青靄遙天結紫霞山
秋生異草溪午出胡麻欲證延年訣其如道路賒
　　　游牛首山𢎞覺寺
前身疑老衲所至愛禪林肯惜躋攀力偏宜清凈心山
鍾吳地秀園布漢時金日午僧寮寂巖扉閉塔隂
　　　牛首祖堂尋雪浪禪師不遇
雲氣掩禪栖山空鳥自啼塔隂依日轉鈴語墜風低白
社虚牛首青山費馬蹄無由問真偈歸路夕陽西
　　　雞鳴寺贈印空上人
不用覓三車心能轉法華問年忘嵗月留客借雲霞乞
食朝行脚焚香夜結跏誌公金骨在長日禮干花
　　　喜林天懋至得家書
故人傳信至喜極却忘飡雖有平安字未開猶膽寒筭
程何日寄秉燭幾廻看兩月思鄉涙今宵應暫乾
　　　盧子明張子明何性中胡彭舉林叔度小集客
　　　　舍
客中方落莫諸子偶來過有相皆丘壑無言非薜蘿紅
塵窮巷少青眼異鄉多總是飄蓬者為歡能幾何
　　　瓦棺寺贈全上人
禪房雲氣深一榻傍蕉隂不種生天果常懷出世心鷲
峰脩白業象教禮黄金何以精名理先師有道林
　　　同陸纂父郭聖僕雨夜集曹重甫客舍得凉字
客居非蔣徑亦自過求羊緑酒人來貰黄花節後香敝
裘霜氣肅殘燭雨聲凉漏盡欲為別秋宵苦不長
　　　送何性中還㑹稽
之子竟落魄故人空斷魂煙霞歸舊隠風雨出關門紅
葉足秋色白衣多淚痕看君年尚少莫即戀丘園
　　　送王獻子山人客粤西
君行當象郡投宿盡蠻家椰暗黎村葉梅寒庾嶺花神
符宵厭蠱人面晝防蛇若到南中日先尋勾漏砂
　　　送林吾宗南還時余將入燕
相逢雖暫喜相別倍含情渡水雁孤影出關雞一聲愁
從歸路减寒近故鄉輕所歎飄零者風霜向北平
　　　送林叔度之廬江尋劉使君
憐君方倦逰嵗晩復依劉衰草逢霜死寒濤逐雪流淮
南叢桂老江北荻花秋渡口一相送目窮天際頭
　　　題靜海寺慶良上人房
入寺已髙舂禪關暮靄封潮喧臨水梵雲引過江鐘馴
象諸天教盧龍近郭峰幾年湖海別此地又相逢
　　　靈谷寺
一徑萬松通鍾山俯梵宫谷聲虚應掌塔影峻凌空不
壞金身古無梁寳殿雄未忘生滅相長此泣遺弓
　　　咏雨中新草
燒痕纔轉緑含雨未萋萋且緩佳人鬭方聞玉勒嘶苔
深看莫辨桞亞望初齊為語尋春者無令踏作泥
　　　不寐感懷示元直
孤館聴寒漏燈殘夜未央雁聲悲帯雨蛩語急含霜旅
夢醒難續鄉心醉暫忘念君初作客不敢説凄凉
　　　贈魏考叔
所居雖近市苔鎖蓽門幽巾舄遵王制圖書應客求揮
毫無俗韻下榻有名流滿壁滄洲在依稀顧虎頭
　　　別金陵
人境元如夢兹逰真惘然一帆揚子月雙屐白門煙遇
寺多留偈逢僧盡問禪獨餘千佛嶺待我再來縁
　　　懷王粹夫
我逰當薊北君隠在牆東兩地魂俱斷中宵夢不同燭
銷山店雨笳散戍樓風雪後無南雁鄉書何處通
　　　同温允文史聲伯集張穉通清遠居分得留字
此地本清遠主人情更幽㳺多乗興至客不問名留坐
卧半臨水徃來都泛舟醉餘溪上別月色滿中流
　　　天聖寺
髙閣對諸峰禪關入亂松斷碑留贔屭古殿錯蛟龍塵
靜難侵佛林疎不礙鐘瀟湘圖滿壁彤管有遺蹤
　　　碧浪湖泛月同在杭
扁舟過碧浪孤月出林端兔影搖波碎嬋姢落鏡寒湖
光澄似練山色秀堪餐別後幾圓缺今宵纔共看
　　　題顧學憲先生聞禽閣
髙閣傍林阿林深衆鳥過飛當殘照急噪向晩晴多振
翼同呼侣歸巢各認柯翟公門似水日日可張羅
　　　贈陳道源叅軍
冷曹堪傲性大雅見遺音衙只聴鶯放山多信馬尋一
官同鮑照五字比陳琳俸薄難供客時捐賣賦金
　　　曉至甘露寺因憇觀音洞
乗曉到香臺鐘殘僧夢廻巖阿精舍隠石竇普門開初
日躍林出罡風跨浪來披榛尋舊蹟一半委蒼苔
　　　甲午汶上除夕
旅館逢除夕空懷故國情荒村三戸寂土屋一燈明臈
逐雞聲去春隨馬足生客中非守嵗自是夢難成
　　　懷張道輔
婚嫁中年畢餘生老一區市聲窮巷寂山色小樓孤林
密身堪隠田荒口僅餬詩僧同酒伴日日往來無
　　　賦得逍遙游送鄔子遠山人
逍遙非避世只是愛清閒汎月渡千澗隨雲過幾山遊
同僧共往倦與鳥俱還蹤跡多湖海故園長閉關
　　　題許靈長快雪亭
亭倚吳山麓春晴雪未乾色分江影白光入石門寒洞
古藏猶濕牆隂銷欲殘應憐髙卧者日日映書看
　　　題吳象文抱膝軒
越絶風流客栖遲一畆宫閉門人跡少趺坐世縁空簾
向雪中捲徑從花裏通主人長抱膝或恐是隆中
　　　送張子環下第枉道之楚尋丁亨文法曹
天涯同失路君豈不懷歸客久行囊罄家貧生計微同
來知己散便道故人稀獨有荆南吏或能憐布衣
　　　暮出茌平宿二十里村店
征車貪逺宿宿處更荒涼出郭纔數里幾家成一鄉燈
燃綿炬暗茶煮桞條香不待晨炊去主人無曉糧
　　　贈瑕丘灌園郭叟
勝地近洙水主人同漢隂未忘為圃意偏稱耦耕心草
色憐顔巷栢枝分孔林下車聊共語莫作鳯衰吟
　　　滋陽道中逢金陵秀峰和尚因訊雪浪耶溪秋
　　　　園諸上人
如何當此地亦得見名僧托盡他鄉鉢傳來幾代燈烟
霞生有果雲水跡無憑問徧南朝寺因師住秣陵
　　　登雲龍山放鶴亭
叠嶂隠香臺門當楚水開河流旛影去雲引磬聲來寺
古龍猶伏亭空鶴不回因尋碑上字剔盡雨中苔
　　　舟中書懷
一別變春秋相隨半是愁思鄉餐䪺减感舊涙空流金
盡羞開篋途遙厭換舟非無山水興客久畏淹留
豈是依人拙此行誰可依途窮勝事少身賤勢交稀客
路儒無術關門吏有威時時戒童僕莫比晝游歸
　　　將別㓜孺
離人元作惡况復是心知預灑臨岐淚各抄同賦詩分
襟愁路促戀別願舟遲童僕追隨久猶能相向悲
　　　松陵舟中送㓜孺入苕川兼柬在杭使君及苕
　　　　中諸舊逰
懷土情雖切他鄉且暫留去尋苕水吏獨作太湖逰顧
影同看燭含啼各買舟我來慚父老不敢再依劉
　　　溪夜時與惟秦興公逰武夷
往日逰都倦兹行心獨閒片帆投月宿一笠戴雲還夜
色沙邊水秋光烟外山旅懷長似此那解鬢毛斑
　　　中秋遇風雨
寒溪秋色滿臨汎意如何髙枕亂流去掛帆千嶂過夢
應通月窟槎已到星河不負烟霞想無妨風雨多
　　　同惟秦興公舟中夜坐
臨流趺坐久夕露墜衣繁山色晚逾翠灘聲宵更喧林
深燈避影雲重月虧痕不愛聞雞犬停舟莫近村
　　　贈惟秦
平生隠不出出便為尋真世上風波免途中聞見新抛
家無内顧學道有前因卻笑虚名客江湖勞此身
　　　曉發
枕上榜歌起溪中行侣稀纜牽烟縷細帆掛月痕微曙
逐雞聲盡濤驚客夢歸沿洄三五里猶未見朝暉
　　　贈黄君甫山人
烟霞久已親無語到紅塵著姓同江夏迯名比富春長
貧𤣥草客未老白雲身不脱吳鉤贈君家在劍津
　　　登接筍峰
丹梯懸削壁鐵索纜縈紆魚貫嵓當面猿攀石礙趺氣
同看月喘聲各入雲呼蜿蚺過龍脊茅房見一區
　　　陷石堂
縁溪下復登山色翠層層洞以水流闢石從雲壓崩落
花魂卧草空樹腹吞藤漸覺非人境風光近武陵
　　　贈安道人
丹房占翠微靜極悟𤣥機玉液喉間咽金精肘後飛禮
經隨衆慣揮麈見人稀豈是無家客三年不一歸
　　　贈江仲魚
君家雖附郭多在武夷居有水皆移櫂無山不結廬胷
全藏洞壑交半混樵漁懷友秋風裏從今或到予(仲魚/有秋)
(風懷/友吟)
　　　懷顔廷愉
流落有如此壯心終不酬文多為客難劍未報君讐失
職辭戎幙移居近比丘世情容易變莫向㶚亭逰
　　　送興公弟逰吳越
獻書予未遇彈鋏汝何依片刺投人拙諸侯禮士稀出
門家累斷為客衆愁歸不必羞貧賤詩名在布衣
　　　題畫菊贈黄博士印坤
南山相對處籬下有餘芳開向三秋晩飡來五内香葉
同顔不老花與髮俱黄嵗嵗金風起披圖一薦觴
　　　春夜同錢叔達陳惟秦齋中雨坐
髙齋開亂竹孤燭坐潺湲世味隨年减浮生到夜閒交
應同白水語不離青山城市紅塵滿烟霞獨此間
　　　寄陳平夫
聞説清溪上經年但索居詩因閒轉廢交到老偏踈酒
癖難全减雄心可便除燈前思舊好空檢往來書
　　　春日雨中喜惟秦至
齋居耽閴寂猶厭鹿麋羣茶汲松泉煮香收桂屑焚避
人宜晝雨來客損春雲不帶紅塵至寥寥獨見君
　　　過惟秦幽居
數歇經村落到門紅日西桞隂牛獨寢草舍燕雙栖野
緑雲千畆郊青雨一犂空林烟火起留客晩蒸藜
　　　同鄭吉甫過仁王寺懷徐仲和久客莆中
燈火佛堂虚經行月上初草生逰子路松偃化人居春
盡鶯花老天長蝶夢踈如何逢九鯉不寄半行書
　　　病
一春餘幾日况復卧文園山色來欹枕鶯聲老閉門擁
衾無早晩來札半寒温漸覺詩籖减惟看藥褁存
　　　雨中屠田叔使君招集烏石山同錢叔達陳㓜
　　　　孺王粹夫曹能始興公弟分得深字
選勝坐危岑山髙紫翠深受潮千澗滿翳雨半峰隂衣
中春寒薄鐘過暮靄沈使君行役近猶不廢登臨
　　　送張孺愿之漳南
離亭桞正長匹馬向臨漳別路聞鶯語遙空起蜃光颶
風吹海暗蠻雨洗天凉去去頻沽酒兹行是瘴鄉
　　　屠田叔雨中過酌草堂分得窮字
誰謂諸侯貴來過一畆宫天低峰影逼雲耗雨聲窮殘
溜虚檐滴新苔怪石䝉慚無池館勝不敢醉山公
　　　寄張成叔
杯酒片時親都亭各問津玉河堤畔桞又見一回新月
冷閩天夢花明越嶠春聞君廬墓側白兎向人馴
　　　悼殤子
五日人間世千秋骨肉情未能留幻質空自試啼聲眷
屬知何刼輪廻又此生愁心安可慰婚嫁累尤輕
　　　咏佛手柑
兠羅軟似綿移種到人天玅相終成果清香不讓蓮交
枝疑合掌屈指欲為拳肯向車中擲留將供法筵
　　　喜康元龍歸自靈武
自逐征西府空驚兩鬢斑塵沙過隴水風雪度蕭關刁
斗邊城暗烽烟戍壘閒故園初下馬一劍在腰間
　　　輓周候官
雙鳬何處飛父老泣沾衣舊客雲同散虚名露易晞關
河孤櫬遠風雨旅魂歸他日過荒隴松楸大幾圍
　　　柬陳汝大
愛君栖隠處一室白雲深古壁藤花亂空庭桐葉隂靜
能銷世態老得遂閒心自愧嵇生懶經年不入林
　　　送陳可棟還松溪
相見復離羣一杯歌送君輕紅辭荔火寒翠夢松雲樹
影縁山轉溪流向縣分蟬聲脩竹裏明日不同聞
　　　送陳汝翔逰龍虎山
布褐與黄冠遙尋正一壇靈符求玉印神鼎問金丹禮
斗七燈焰降魔雙劍寒龍沙遺䜟合計日待驂鸞
　　　送陳彦宗之永嘉
皖城歸未久又復向東甌總為饑寒出不然何所求帆
飛瘴雨濕衣觸火雲流縱是囊羞澁還須鴈宕逰
　　　送余印卿秀才還濉陽
相違雖不遠相送亦應難寳劍脱為贈瑤琴何處彈行
裝三伏雨孤棹百重灘想到家林日猶懷荔子丹
　　　送鄭震卿之吳越尋兄
汝兄逰不返汝去逺相尋試問孤身客飄零何至今見
時應慟哭語罷定傷心坐待離羣雁聯翩向故林
　　　送林應卿進士理梧州
擁傳過藤峽開衙傍鬱林蒼梧寒岫翠青草瘴雲深蠻
吏多夷禮猺民雜土音此鄉山水好公暇足登臨
　　　送張公魯還甬東
知己難爲別况逢搖落時斷猿吟樹慘羸馬過山遲夜
月嚴陵瀨秋風賀監祠清狂懷小阮誰共竹林期
　　　荅贈黄君甫
家居延水濆劍佩七星文竹杖干山月荷衣五岳雲跡
多方外見名喜世間聞從此辭塵網飄飄鸞鶴羣
　　　寄朱善侯秀才
雖然蓋未傾年少即聞名才似王文考狂如禰正平雞
壇盟越國龍劍出豐城自有驚人語看君時一鳴
　　　哭王孔振客死瀘州
飄零萬里客客死更誰依路遠訃音緩家貧弔者稀巴
歌舁櫬曲橦布附身衣蜀道難如此㳺魂歸不歸
　　　哭顧道行先生
誰謂江干別竟成生死分梨園飜薤露苔館閟蘿雲地
逺訃難定天髙哭不聞酬恩空一劍何敢掛孤墳
　　　送葉秀才還松溪
兹行路幾重去矣不從容試問君歸興何如秋色濃香
殘霜後菊濤響月邊松隔斷相思夢千峰與萬峰
　　　為親乞禄詩贈丁文統邑丞
薄宦不謀身卑栖向海濱暫為黄綬客少慰白頭親退
食稱觴便休衙問寢頻有人猶負米五斗莫嫌貧
豈是愛微官因承禄養歡公厨充菽水海錯佐盤餐振
藻宜花縣哦松傍藥欄浮沈元世路莫謂折腰難
　　　題陳幼孺招隠樓
叢桂許誰攀經年不閉關池平吞月淺林靜受雲閒草
色春愁外禽聲午夢間開窻嵐翠滿疑對八公山
石磴轉松隂髙樓面翠岑薜蘿春雨細橘柚暮烟深夜
月喧林犬微風掠水禽一丘招隠處應慰白雲心
　　　偶成
吟詠隨真性行藏聴自然因窮閒半世託病謝諸縁乞
字人催債脩琴鋪索錢辛勤猶一事洗硯竹根邊
　　　題愽古齋贈蔣子才
寄跡多湖海迯名且市廛一區揚子宅四壁米家船玉
辨荆山裏書收汲冡前耽奇同有癖相過定留連
　　　元日同閔壽卿錢叔達興公弟過定光菴訪樂
　　　　上人
避俗懶迎客齋心同結縁樹枝增一臘栢葉禁諸天法
供更新水香爐宿舊烟空門無嵗月塵世自知年
　　　閔孝昭送其尊人隠武夷自歸廣陵賦此以送
忍淚別嚴親長途劍衛身烟花歸路客風浪渡江人馬
踏梅天雨鶯殘𤓰步春從今閩海熟定省莫辭頻
送父隠九曲辭歸天一涯他年同拔宅此日獨還家別
夢縈芳草征帆過落花無勞慮甘㫖嵓洞足烟霞
　　　再送曹能始
此日鳴騶去當年戰勝歸故人供別酒關吏識行衣起
草依丹禁含香覲紫微漢廷方貴少年少似君稀
　　　送林兆綸㳺武夷
飄飄鸞鶴羣去謁武夷君溪曲斜流月峯多亂占雲石
牀深草色玉簡翳苔文半夜天壇上一聲清磬聞
　　　送張叔麟別駕歸永嘉
言別淚潸然况君非少年殘鶯孤店雨羸馬斷橋烟劍
已分雷煥刀猶佩吕䖍故山隣雁宕莫惜繫書傳
　　　同吳元瀚興公弟暮過神光菴
薜蘿深處入一徑自逶迤待月嫌林翳看雲怯石危巖
隂燈影晦山靜磬聲遲雖有重來約重來知幾時
　　　同閔壽卿桞陳父吳元瀚興公弟避暑仁王寺
　　　　因憩天秀巖
結夏依禪窟松關閉寂寥摩厓猜古篆相地徙團瓢赤
日過林盡紅塵到寺銷清涼元有境人自愛炎敲
　　　題吳元瀚小像
披緇還戴笠􁑮自坐崚嶒有相元虚妄無言即上乗形
將同木槁心已似波澄不是舊相識飜疑何處僧
　　　同蕭二丈林子真興公弟微上人定上人過遇
　　　　公轉華菴
因與山僧熟祗園來徃頻一時無俗客半日有閒人巖
樹雲邊暮池花水畔春掃除嫌太潔飜覺此身塵
　　　西禪寺
野曠烟光薄林深暑氣微亂蟬鳴覺路一犬䕶禪扉花
竹通諸徑旃檀大幾圍雲房吟卧久直到晩凉歸
　　　夏日偶成柬惟秦
何方堪避暑勝地覔清幽坐選雲邊石吟尋水畔樓偏
宜山友共唯許野僧留一日一丘壑安閒直到秋
　　　夏日園居柬履吉
山靜晩凉初僧寮寂不如礙雲嫌竹密受月愛藤疎茶
熟焚香飲詩成洗硯書惟君知此况願數過吾廬
　　　懷元直客金陵
經年客白門書札見寒温共作幾回夢各銷無限魂聴
鶯桃葉渡嘶馬杏花村欲識思君淚請看衣上痕
　　　送陳廣文棄官還温陵
白首厭微官滄江戀釣竿隠耽初服貴老怯舊氊寒緑
酒枌榆社清齋苜蓿盤好將平子賦時對刺桐看
　　　送白經厯入覲
遷客朝天去王程不可留誰知飛鞚日政及賜環秋殘
雪燕山路微霜濟水舟從來白司馬未合老江州
　　　秋日偶成
山翠夕陽天齋居息衆縁倦啼將暮鳥哀咽過秋蟬榻
靜喧松雨窻疎納竹烟微吟多信步行到蓼花邊
　　　送錢叔達還吳興
住傷流落久去惜別離難衣上三年淚尊前片刻歡西
風楊桞岸夜雨蓼花灘山水含孤調從今何處彈
　　　過惟秦響山堂
習隠栖南畆躬畊受一廛激流崩野岸鑿井割鄰泉蟾
黽逰絲困鳬鷖亂葦眠考槃吾有志敢吝買山錢
　　　經廢寺
寳殿莽蕭蕭殘僧宿敝寮壁餘昏後畫樹絶掛時瓢碑
毁龜趺損梁荒䑕族驕聴經知識少馴虎度危橋
　　　送王獻子還袁州
相逢當夏首相別忽秋殘逆旅淹留久空囊去住難蘆
飛鴻外白楓落馬頭丹已乏綈袍贈霜風今又寒
　　　寄題鄧國弼貯青亭
烟霞處處深紫翠滿遙岑夜靜松分籟天凉竹送隂野
麏隨獨往山鳥荅閒吟古木蒼蒼色居人指鄧林
　　　題余伯明龍沙遺䜟
相逢証九還一竅指𤣥關道契鴻濛外神逰鶴馭間丹
砂延緑髮白日駐紅顔試問龍沙㑹予名列幾班
　　　涪州張節婦
涪水澄如練還同節婦心栢舟吟自苦湘竹淚何深矢
志終箕帚留顔見藳砧貞魂應不朽褒寵有綸音
　　　方山嚴孝子
苦節甘辭禄幽栖瀨水邊為憂親白髪非薄宦青氊名
列髙賢傳山留處士阡遺孤垂老日猶廢蓼莪篇
　　　芊江雪夜留別社中諸子
嵗晏强為客時危怯離家孤身衝雨雪雙淚別烟霞前
路天難盡故山雲易遮半生于役苦贏得鬢將華
　　　不寐
展轉懷鄉國愁心夜更繁猿聲烟外峽漁火水邊村屢
醒無完夢頻啼有亂痕廿年嬰世網銷盡幾多魂
　　　嵢峽道中即事
臘盡天猶暖林深翠未凋石多盤谷口路半出山腰雲
色愁當岫灘聲怒過橋郵亭看尚逺落日見歸樵
　　　閨情
淚盡閨中燭腸廻錦上文蛾眉羞寫月鸞鬢罷梳雲枕
怯羅衾冷香孤綺閣薰空牀本無寐况復夜蛩聞
　　　度分水關
鳥道盤雲際停車怨隴頭封疆分異域關路割雙流地
盡辭閩嶠山窮見楚州多情故鄉水嗚咽為含愁
　　　吳江哭顧道行先生
圖報慙無地哭聲空震天恩私諸子外知遇十年前殘
篋𤣥經秘儀牀絳帳懸舊題詩滿壁一讀一潸然
　　　送鄔子遠還京口時鄔有喪子之戚
相逢俱失意相送柰愁何老去雄心减春來歸夢多舊
山懷北固新淚滴西河世路已如此空為勞者歌
　　　望月有懷和陸纂父
一別經圓缺三秋望轉明蛾眉今夕影鸞鏡舊時情貌
逐清輝减愁隨素魄生關山千里隔何處照盈盈
　　　送蔡千户襲職還吳興
龍韜堪報主燕頷定封侯掛印還鄉里揮鞭出御樓歸
途尋越絶行槖佩吳鉤戎馬東南急憑君借筯籌
　　　都門逢湛如和尚
金陵留偈別燕市忽相逢不托侯門鉢閒聞禁苑鐘經
文繙北藏禪理悟南宗行脚他鄉久空房偃舊松
　　　訪楊山甫
相過即留連因君卜築偏香銷爐有燼茶熟竈生烟採
得芸驅蠧栽將桞借蟬門前時載酒來叩子雲𤣥
　　　同陸纂父暮酌程康伯花下得枝字
幽齋當薄暮移酌傍花枝選樹鶯窺酒穿林蝶罥絲月
低流影緩風細度香遲不憚頻來此交歡無幾時
　　　同陸纂父山人楊山甫保御集程康伯典客衙
　　　　齋看芍藥
異種分仙禁嬌姿冠衆芳當階飜絳艷傍砌發濃香鄭
國佳人贈吳宫西子妝畫欄春色好不用説維揚
　　　曾人倩雨中過酌
故人休沐暇窮巷過吟鞭散帙鉤簾坐尋詩解帶眠馬
蹄淹暮雨鶯語亂春烟自與壚頭熟不愁無酒錢
　　　周叔宗郁孟野俞羨長李長白黎慎甫雨集分
　　　　得微霽
如絲看乍歇庭際尚蕭森已覺收殘靄飜疑結薄隂晩
山消夕暈好鳥間新音徙倚花林暮斜陽生逺岑
　　　題曹能始計部潞河公署園亭
司農開別墅一徑滿烟霞與鶴同臨水隨蜂共放衙榆
飄沿徑莢榴發傍牆花自足園池樂無煩到習家
　　　送金季黄山人㳺五岳
年來婚嫁畢五岳寄閒心勝地隨縁住名山到處尋孤
笻青嶂老雙屐白雲深去矣辭塵網髙蹤比向禽
　　　潞河別曹能始
悲歌燕市筑歸興潞河船作客有何意還山仍種田窮
猿投散木飢鶻倦遙天以我空囊故憐君損俸錢
流落誰如我艱危况別君渡淮三伏雨瞻闕萬重雲殺
氣旌旗滿哀聲鼓角聞臨岐雙涕淚不獨為離羣
昔年同獻賦此日尚沉淪我有恓皇淚君憐棄置身黄
塵歸路客白髮倚門親不盡消魂意哀歌難重陳
久已歌黄鳥還勞賦白駒心雄猶短劍目斷更長途去
住總歸客行藏空腐儒故園關百慮何敢畏馳驅
　　　潞河驛別周叔宗
經時俱作客此地且盤桓去路黄塵滿征衣白日寒吳
歌聊自和燕月暫同看因悔長安陌蹉跎未盡歡
　　　出都門留別茅平仲周思敬朱汝脩吳孝甫張
　　　　孺宗趙凡夫鍾山甫韓兆之吳載伯阮步文
　　　　張曰肩諸君
違時空獻策落魄出燕南戀闕情無極離人思不堪緑
楊鶯睍睆青草馬驂驔總是飄蓬客何時又盍簮
　　　濟上
歸興已如此歸帆尚濟州沙汀蘆受月江岸蓼迎秋不
盡閩天逺無情汶水流敢辭留滯苦其奈倚門憂
　　　太白酒樓
太白久不返酒樓猶未傾當年聊一醉千載仰髙名隔
岸圍山色憑欄到水聲風流無賀監過客若為情
　　　王粹夫客淮上先歸相尋不值詩以懷之
我來淮水上君已解歸舟逆旅無長策天涯總薄逰早
辭征路苦先見故園秋漂毋祠前過因之雙淚流
　　　夜宿焦山贈道林上人
鷲嶺傍龍宫慈帆但信風懸燈孤嶂裏洗衲亂流中山
靜雲歸錫湖平月印空道林名不沗禪理似支公
　　　晩過惠山
舍筏尋蘭若斜陽古殿開竹烟深似雨松瀑響如雷水
逐鐘聲去雲從塔影來清泉隨意取裝得滿船回
　　　王百谷招集南有堂
故人三載別此日一尊同菴度旃檀雨池凉蘋蓼風暮
蟬歸樹急殘暑入林窮座客多湖海鄉心因暫空
　　　題姚叔乂𤣥散齋
幽齋栖委巷蕭散寄髙吟筆底青山債尊前白髪心俗
縁閒漸减𤣥理老彌深三徑蓬蒿滿唯容二仲尋
　　　同沈穉咸過寒山寺訪旭公
曲岸暫維舟精廬訪比邱鐘聲聞半夜杯影見中流榻
倚干花晩房開萬竹秋相看成一笑疑是虎谿逰
　　　贈劉㑹卿保御
但得筋骸健何妨鬢髪蒼詩成開白社書就秘青囊世
事閒能遣機心老易忘時時留客醉絲竹滿髙堂
　　　贈沈公繩
久已稱三絶真如顧虎頭杜門閒自得於世澹無求丘
壑胸中相瀟湘筆底秋沈郎腰細盡盤礴未能休
　　　哭鹽官斯學上人
微塵元世界師已厭微塵滿月初圓果浮雲易了身曇
花天外散金骨塔中新不作無生想聞之應損神
　　　常山道中
來時逢朔雪歸路又秋風客計慚羸馬鄉心逐去鴻喜
看閩地近漸見越山窮想到家林日籬花開幾叢
　　　經舊逰懷康元龍
西陵分別後蹤跡各飄零又見楓林赤依然酒㡢青關
河仍舊路風雪憶郵亭獨坐孤燈下踈碪未可聴
　　　鵞湖晩行
一徑入莓苔前峰夕照催饑烏遶樹去乳犢出林來山
色自然秀野花無意開村村足幽趣差得少遲廻
　　　車盤驛
征途秋草遍客子倦知還嵗晩繰車急年荒水碓閒峰
巒青絡繹溪澗緑廻環落日蒼茫外何山是故山
　　　歸次建溪聞鄭君大訃詩以哭之
忽爾傳君死猶疑訃未真哀來魂欲斷痛定淚沾巾泉
路何其近皇天太不仁髙陽脩舊社應少白頭人
送我荷亭上相看惜解携生離猶唧唧死別重凄凄世
不容豪俠天疑愛滑稽魂兮招不返歌罷數行啼
正擬還家日對君懷抱開如何千萬語總作一聲哀涙
不到泉壤書難通夜臺或君靈爽在知我已歸來
交逰君最長矍鑠有誰羣對酒杯邀月看山屐躡雲貧
猶開白社老不厭紅裙何意經年別歸來便哭君
　　　秋日載酒同陳汝翔黄伯寵惟起惟揚二弟訪
　　　　王玉生郊居
緑酒因君載青山與客同畫成真道子隐去即龎公丘
壑村村合桑林巷巷通坐來香不斷窻外木犀風
　　　冬夜袁無競過酌
鐘聲排小閣燈影墜孤尊竹凈雲隂薄花踈霜氣繁卑
喧雖近市幽僻亦深村坐久兒童睡山風自掩門
　　　陪屠田叔使君㳺仁王寺同康元龍袁無競興
　　　　公弟分得廻字
鐘磬近香臺鳴騶半路廻莊嚴菩薩界善信宰官來合
掌縁同結攅眉禁暫開山僧能愛客蓮漏不頻催
　　　送黄若木還莆
執手向城隅送君歸鯉湖風濤危渡峽雨雪倦登途遣
日携書巻消寒問酒壚不須嗟伏櫪千里待名駒
　　　髙賢祠成荅屠使君
廟貌壯千秋英靈託一丘藻蘋無俗客香火總名流白
骨化已久清魂吟未休預知百嵗後同得此中㳺
八代斯文振全閩雅道尊精靈同不滅顯晦未須論權
自操吾黨名非藉子孫泱泱東海上真可覇中原
新祠勞仰止神理定非遙五世應難斬千秋永不祧像
從詩外想䰟向賦中招後死吾徒在遺風未寂寥
爼豆隆殊典山林更有光詩真傳在世没果祭于鄉身
後榮如此生前困不妨當年冠蓋者誰敢望宫牆
　　　囦溪十里橋與屠田叔泣別
從來軒冕淚不滴芰荷衣獨有今朝別使君先淚揮地
偏愁㑹隔天濶恐書稀望望車塵逺人人哽咽歸
　　　惟秦冬夜偶至擁爐對酌率爾成咏
音從空谷聴興似剡溪乗榾柮殘爐火松膋半壁燈俗
情談後减詩草別來增濁酒堪消夜渾忘朔氣凝
　　　有感
傳聞關白死海氣絶氛腥間諜防真偽悲歡雜涕零王
春回雨露天怒息雷霆時事難髙枕端居莫謂寧
餒虎横行甚村氓骨半枯猛應憑倀鬼威或假妖狐白
晝常當道清時敢負嵎官兵虚搏擊雞犬反驚呼
久雨防時歉囊空米價騰子錢殘嵗急官賦隔年徴薄
劣明時棄疎慵末俗憎處籬同斥鷃未敢望鵾鵬
　　　贈本凈上人
信心歸淨土行脚到閩天度衆時開講降魔夜不眠聞
鐘能悟性補衲恐妨禪何日叅猊座焚香聴白蓮
　　　題林明府先軰輓詩巻後
鄉録留名姓遺圖見影神鳴琴瀔水曲歸櫬贑江濱哭
墓門生老傳家嗣子貧巻中哀輓客存者更何人
　　　慰陳平夫
憐君多難日知己亦銷䰟已歎如懸磬何堪復鼓盆舊
情思挽鹿新恨聴啼猿為問牛衣上添將淚幾痕
　　　與黄道晦夜坐話舊
零落田園後還嗟世事更眼昏妨夜讀身老廢春耕稻
麥虧豐嵗虀鹽淡此生相看燈影裏無限舊時情
　　　嵗暮戯題詩稿後
本以牢騷著多因幽憤成雌黄招衆口青紫誤今生落
落無窮意遙遙不朽名萬言難卒嵗掩巻獨傷情
　　　水明樓贈陳仕卿
日日來相訪愛君幽意長畫題隨客命詩債逼人償聴
雨坐蕉徑放雲開竹房入林無小阮終少七賢狂
　　　賦得繫臂紗送陸姬
紅汗沾猶濕纒綿玉釧知暗香生皓腕微暈隠豐肌疑
作同心結看如續命絲守宫今褪盡情重枕郎時
　　　題普通寺
山城已在山寺更翠微間磴路危因石杉松密䕶關鶯
聲無意巧雲影自然閒徐步經行久桐花滿地斑
　　　贈黄思衡廣文
意氣貧難减文章老更工身閒貪佛日官冷稱儒風夫
子推楊震經生重馬融劍鋒銷未盡耿耿尚如虹
　　　懷惟秦客粤
計程當入粤蹤跡竟何如馬度栟櫚密鶯啼簟竹疎定
回天外夢誰寄嶺南書寂寂蠻村路知應念索居
　
　
　
　
　
　
　
　
　
　幔亭集巻六
欽定四庫全書
　幔亭集巻七
　　　　　　　　　　　　　明　徐熥　撰
　　七言律詩
　　　吳城覽古
白雲猶繞舊王居獨對西風恨有餘百戰山河歸草莽
千年陵寝總丘墟月明茂苑遊麋鹿花暗荒城弔闔廬
况是異鄉多病客豈堪唫眺暫躊躇
　　　古意
一天秋色露華清獨倚妝臺別恨生錦字緘愁過薊水
寒衣將淚到遼城夢廻萬里金微路腸斷三更玉篴聲
起視明河人不見朔雲邊月總關情
　　　塞下曲
沙磧風髙敵騎侵將軍新戰賀蘭隂塞霜曉角降王淚
漢月秋笳壯士心刀上洗瘢青血冷營前望氣白光沉
旄頭未落邊烽急腸斷空閨戍婦碪
　　　送人入蜀
忽聞天末雁聲悲况是尊前送客時白髮尚懷江海夢
青山空負薜蘿期馬經劍閣晴虹斷帆過巴川夜月遲
䕫府城頭應弔古寒雲漠漠草離離
　　　西湖泛舟
夕陽簫鼓起中流十里芙蓉兩岸秋荇帶亂縈青雀舫
菱歌低度白鷗洲吳山積翠斜侵郭越女凝妝盡倚樓
三竺鐘聲聴漸逺半江微月送歸舟
　　　飲王氏南園
南園精舍逺塵囂晏坐松隂暑氣消鷲嶺雲光連古堞
馬江帆影逐歸潮乍聞金鐸當空斷遙見珠旛隔寺飄
日晩寒鴉栖欲盡海風吹月上山椒
　　　青樓曲
美人家住五陵東溝水門前曲曲通簾影半邀金市月
簫聲閒度玉樓風舊飜小扇桃花碧新製單衫杏子紅
十二欄干千樹桞不知何處繫青驄
　　　送游方僧
春風初動雪初晴錫杖今朝出化城萬里雲天孤鶴影
滿林烟樹亂鶯聲禪心客路隨流水古院荒山閉月明
自是空門無定跡河橋此別漫關情
　　　秋夜送客
秋至關河木葉乾送君西去路漫漫潮喧古渡猿啼隠
露下空江雁影寒數㸃漁燈歸浦逺一聲僧磬出林殘
片帆𣺌𣺌知何處後夜相思獨倚欄
　　　金山寺別恩上人
忽聞鐘韻出林微話別空門思欲飛日暮西風吹客棹
夜深凉月夢僧衣蕪城嵗晩蘆花盡𤓰步秋髙木葉稀
從此分携各南北更於何處問禪機
　　　煬帝行宫
滿目繁華一夕空至今行客説離宫垂楊舊見朱旗繞
芳草曽經翠輦通商女歌殘花落後妖姬䰟散月明中
可憐淮水龍舟戯聴得江南曲未終
廢殿荒凉噪暮鴉廣陵潮滿夕陽斜一從鳯輦歸黄土
無復龍舟駐翠華春盡冷烟生蔓草夜深明月照璚花
當時複道今何處半屬蕪城百姓家
　　　雪中登富春山
羣山萬壑白嶙峋雪裏移舟問富春諸將漢家依日月
故人天上動星辰千年宿草埋鐘鼎七里寒烟䕶釣綸
最羨羊裘堪傲世青袍愁染洛陽塵
　　　姑蘇懷古
秋風吹送木蘭橈無那愁心逐暮潮響屧廊中歌舞散
姑蘇臺上鹿麋驕東吳覇氣今俱盡西子香魂不可招
半夜烏啼鐘欲動無情明月照楓橋
　　　蘭陵道中寄同社
木落孤城嵗易闌征途何日到長安匣中寳劍霜花冷
客裏金尊竹葉殘兩浙名山方駐馬七閩諸子正登壇
忽聞白苧歌聲起欲倩西風寄澤蘭
　　　經黄河寄懷陳平夫
隔岸驚聞伐木歌櫓聲搖月下黄河六溪晝静枯桐冷
三徑春深芳草多滿路繁霜凋客鬢半江寒雨夢漁蓑
思君不奈風塵逺夜夜愁心逐逝波
　　　易水道中答謝在杭
翩翩擊筑共遊燕慷慨行歌易水邊九曲河流看似帶
三春楊桞折為鞭詩成馬上無須草酒買壚頭不論錢
此去長安應咫尺與君同賦帝京篇
　　　清明日飲陳子卿燕南客舍
燕市逢君倒接䍦幾迴相樂又相悲天涯踪跡同萍梗
客路年華寄桞枝南國詞壇髙赤幟西山爽氣落瑤巵
若非暫過梨花院辜負春光總不知
　　　下第呈孫子樂省元
黑貂裘敝出長安客路春光半已殘燕市桞從歸處折
故園花在夢中看處囊壯士猶潛穎落魄王孫未築壇
飄泊風塵還自笑十年依舊一儒冠
　　　平望舟中同在杭晩眺
片㠶湖上正黄昏萬頃湖光浪不飜別後久無千里雁
月中同聴一聲猿半汀菱葉爭迎棹滿目蘆花不見村
無數漁歌雲外起天涯孤客易銷魂
　　　王百谷半偈菴贈順公
彼岸由來不易登仲宣樓上遇名僧演成西竺三車法
傳得南宗幾佛燈紀臘每栽香國樹題詩常買剡溪藤
漫言自昔耽禪説身捨空門愧未能
　　　婁江哭王太常敬美先生
箕尾騎來厯幾秋招䰟慟哭過西州雲飛澹圃愁無色
水到婁江咽不流寳劍此時懸季子明珠何地報隋侯
丘山零落空華屋徒抱人琴痛未休
　　　哭王太常墓
一夜文星落太空中原驚嘆失人龍五湖方遂鴻㝠志
千載真成馬鬛封門下幾人歌薤露墓前今日挂芙蓉
招魂宋玉吞聲哭欲叩天閽苐九重
　　　陳价夫歸自崖州談粤中山水因懷舊遊
珠崖彈鋏動經年醉抱黎姬酒肆眠笑語尚存湖海氣
衣裳猶帶島夷烟波羅老去甘如蜜蔞葉開時小似錢
十載遊蹤俱是夢不堪重聴舊山川
　　　送劉司理考績之京
北望京華去路賒法星長照使君槎一官佐郡來分竹
三載王程正及𤓰匹馬夜嘶燕市月新鸎春囀上林花
天朝正待平反䟽父老前途不用遮
　　　贈蔡景明叅知
托跡江湖二十霜名山遊遍不齎糧斗間能辨龍文氣
粉署曾含雞舌香夜月久虚𤣥草宅客星還照紫薇郎
山川信美皆吾土何用登樓憶故鄉
　　　過邵夢弼廣文山居
家傍城南薛老峰衡茅長閉白雲蹤讀書早已過袁豹
作賦元堪比士龍座上一盤餐苜蓿匣中三尺掛芙蓉
山間忽聴蘇門嘯知隔烟蘿第幾重
　　　送趙仁甫司理左遷之京
十載功名嘆積薪風波萬里一孤臣江潭此日歌漁父
宣室何年問鬼神自是蛾眉終見妬豈知龍性故難馴
邇來詞客方多難莫向長安逐酒人
　　　哭邵夢弼廣文
雲黯烏山舊草亭撫牀慟哭淚交零百年天地收靈氣
半夜詞壇隕將星挂壁哀絃今已斷隔隣長笛不堪聴
茂陵死後多遺稿剰有殘編著汗青
賦就招䰟竟莫還天閽虎豹正當關更無白日能廻照
豈有金丹可駐顔死後脩文居地下生前遺墨在人間
青門皓首幽栖處桂樹蕭條不忍攀
　　　中秋飲西湖澄瀾閣觀妓
八月秋風冷芰荷西山爽氣晩來多千重樹色濃於染
十里湖光澹似羅白社共酣桑落酒紅裙齊唱竹枝歌
今宵若得君平卜知泛星槎入絳河
　　　挽吳門沈汝明處士
蕭蕭白髮老山林處士星文一夜沉隣舍幾能悲短笛
中原誰不嘆亡琴空林猿鶴春無主滿地松楸日易隂
墓與要離孤塜近梁鴻髙節尚堪尋
　　　齊將軍席上聞歌
七載韶華嘆逝波天涯尊酒喜重過春風海上銷兵氣
夜月軍中奏雅歌仙子吹笙年正少將軍入幙客偏多
㶚亭醉尉應相避敢問今宵漏若何
　　　送熊益中孝亷歸豐城
征亭尊酒蹔躊躇一曲陽關恨有餘月裏龍精歸劍浦
雲邊馬首出匡廬故園春盡鶯聲老驛路天長雁影疎
明到長安同獻賦知君才藻逼相如
　　　贈黄瞻山先生
年少聲華動五侯老來長嘯臥滄洲門無車轍堪羅雀
家有圖書可汗牛流水一村韋曲社桃花三月武陵舟
知君猿鶴盟猶在好看青山到白頭
　　　贈歌者
鷪喉宛轉舞蹁躚唱徹凉州苐一篇緱嶺羽衣王子晉
漢宫麗質李延年袖當臥處還堪剪錦擲筵間不用纒
三過雍門稱絶技可能歌勸上留田
　　　沙口夜泊答宗思兼見示
薄暮停橈水一灣沽來村酒破愁顔戍樓殘角吹霜落
別浦漁舟刺月還幾㸃昏鴉歸木杪數家寒火出林間
漫言潘岳猶年少憔悴西風鬢易斑
　　　重陽前一日寓寳嚴寺
為憐秋色滿禪房回首家山幾斷腸季子黑裘淹嵗月
潘郎青鬢怯風霜天涯佳節愁中過上界鐘聲夢裏長
飄泊異鄉知已少明朝誰泛菊花觴
　　　江郡侯招飲西湖同曾人倩謝在杭分得遊字
乞假邀驩露冕遊蹔從湖上駐鳴騶千層粉堞連雲起
一帶滄波遶寺流大夢山前春意動澄瀾閣上雨聲收
江淹彩筆雄今古敢對青尊共唱酬
　　　送黄居約司理英州
少年新佩吕䖍刀擁傳東行意氣豪公署遙開瀧水濶
法星還傍斗垣髙曲江桞色迎征幰庾嶺梅花照錦袍
同聴鹿鳴君已貴可無書札慰蓬蒿
　　　己丑除夕迎春同陳振狂過鍾山寺訪曾人倩
　　　　適瀚上人至同得僧字
嶺南才子氣憑陵剡水孤舟興可乗青樹又添堦下臘
緇衣同對佛前燈漫誇市上春如錦且醉尊中酒似澠
總是空門無去住好將真偈問名僧
　　　庚寅元日曾人倩過訪同謝在杭分韻
故人騎馬到岩阿同泛椒花醉薜蘿別後青雲俱未達
鏡中華髮近如何鷗盟隠去還堪結馬齒年來覺漸多
新桞河橋初綻緑明朝且莫賦驪歌
　　　鍾山寺送曾人倩歸嶺南
曾向東阿酒肆逢重來相見未從容帆飛炎海三秋月
門掩青山半夜鐘客路迎人惟桞色貧交贈別只芙蓉
遙知他日相思處夢在羅浮四百峯
　　　送江太守兵備三吳
登車攬轡正秋分臥轍無能借㓂君郭外一錢遮五馬
匣中雙劍静三軍霜臺俯瞰婁江水行部遙飛震澤雲
自愧淺才甘寂莫誰因羽獵薦雄文
　　　送謝伯元之金陵
長江𣺌渺片帆開一曲離歌落照催挾妓每過桃葉渡
尋僧重上雨花臺芙蓉古岸猶堪采禾黍遺宫盡可哀
不必登髙頻弔古六朝王氣已成灰
　　　温永叔郡丞以詩見贈賦答
南國風流温太真翩翩才藻更誰倫幾年作吏猶分竹
何處逢人嘆積薪郡劇不妨三日醒甑空寧厭一官貧
使君賦有凌雲氣白練親題寄隠淪
　　　聞警
西賊寒盟秋犯邊黄塵漠漠暗髙天一從互市通窮塞
廿載偷安罷控弦絶域羽書飛幙府連營烽火照甘泉
諸公早建安危策四海蒼生正倒懸
和議當年計已踈空將嵗幣致穹廬總縁中夏無防禦
遂使窮邊得擣虚帷幄運籌賢相國邊陲經畧老尚書
吾皇威福齊天地杕杜歌成樂有餘
傳聞邊郡苦天驕三輔人心忽動搖寧夏守臣紛告急
太平天子始臨朝中原幾䖏憂騎虎北塞何人得射鵰
坐看邉庭空漠北漢家新拜霍嫖姚
關山邉騎響蕭蕭司馬觀兵日度遼天上黑光久摩盪
宫中黄屋太焚燒空揮涕涙憂時變難効涓涘答聖朝
安得善言同宋璟冥冥氛祲一時銷
　　　經湧泉廢寺
約客扶笻到上方白雲空繞舊僧房經臺嵗久蘿隂合
香積春深草色荒遺址尚傳唐甲子殘碑猶志宋文章
可憐幾度滄桑變惟有猿聲嘯夕陽
　　　過大笠僧太虚故居
重携竹杖訪禪栖鐘磬無聲鳥亂啼隻履乍逢歸竺國
衆香今已指曹溪幻身自昔終於滅住世虚傳得大齊
却笑俗情空雨涙悟來應識世人迷
　　　贈趙茹霞羽士
海國真人茹碧霞廿年雲水寄生涯讀殘紫府三千籙
看盡𤣥都十萬花天外瑤笙招白鶴洞中霞佩隠青蛇
知君名姓歸仙籍為乞星壇伏火砂
　　　吸江亭送林隠之山人還永嘉
蕭蕭匹馬萬重山遙指家林雁宕間竹葉難留孤客醉
桃花如笑故人顔不將旅食彈長鋏已動歸心憶小蠻
歌罷驪駒聲漸遠吸江亭外即陽關
　　　客中憶惟起惟揚弟
誰憐嵗晩滯征途無那離心滿五湖花外烟霞雙屐冷
竹中風雨一燈孤斷猿呌月朝歸峽孤雁啼霜夜入蘆
憶汝松窻讀周易莫教三逕易荒蕪
　　　再至京師
遙控秦關百二重九天宫闕絢芙蓉醉中但擊荆軻筑
夢裏驚聞漢闕鐘才子新詞皆吐鳯美人髙髻盡盤龍
玉河楊桞絲絲緑染得青袍色尚濃
　　　中秋集周光禄花亭觀妓
何來珠履滿華堂絃索聲中漏未央狂客風流歌白幘
妖姬雲集鬭紅妝月明盡撤千枝燭花鬱爭分百和香
莫謂醇醪容易醉主人年少是周郎
　　　送蒼峽王廵檢罷官歸鄉
越王臺上送將歸逺樹空林帶夕暉蒼峽斷猿雙涙下
碧天寒雁一行飛秪愁白髮流年暮不問青山舊業微
此別悠悠難再遇思君惟有一沾衣
　　　寄吳叔嘉
當年嵗晩過江都聞説相如渴未蘇作客生涯雲共薄
懷人愁緖月同孤秋風茂苑閒清晝春雨荒城長緑蕪
遙想登樓定懷土夢䰟夜夜到勾吳
　　　送劉宋卿還家兼訊顧長卿世卿
平蕪漠漠白雲閒忍向尊前送客還賦別此時過候館
懷人今夜閉空山一年春色啼鶯裏千里歸心去馬間
為問姑蘇臺上客幾人飛夢到閩關
　　　送陳仲徽之齊省兄
都亭對酒起愁聲芳草萋萋感別情一片飛帆揚子渡
五更歸夢越王城客途社早初逢燕官舍春深好聴鶯
念我征鞍方蹔息不堪江上送君行
堤畔流鶯不可聞此行應念鶺鴒羣孤舟夜渡秦淮月
匹馬朝衝泰岱雲故國烟花隨夢斷天涯春色隔江分
欲知別後相思意惟有登樓對夕曛
　　　寄陳子卿
萋萋芳草滿汀洲為念王孫獨倚樓易水悲風孤客涙
潞河寒雨一歸舟征途入夜勞鄉夢野店逢春憶舊逰
獻賦不須嗟未達于今世路總悠悠
　　　孫子長居湖上別業却寄
西湖水色碧連天湖上幽栖地自偏逺寺鐘聲明月夜
隔林樵唱夕陽邊行當花徑常逢鹿坐向檉隂獨聴蟬
聞説荒郊少人跡與誰同泛釣魚船
　　　送玉生諸子遊方廣巖
一葉蘭舟問翠微滿汀楊桞正依依谷當絶壁僧行慣
寺隠深溪客到稀半畆暮雲禪榻冷幾畨春雨水簾飛
花源自是堪迯世莫學漁郎去便歸
　　　送田將軍武薦上司馬
侯門才子似君稀鵲印貂裘赴帝畿濟北烟花迎去馬
潞河風桞綰征衣津亭春暖千鶯囀上苑秋髙一鶚飛
聖主臨軒應召對安邊何策獻彤幃
關城三月尚微寒一曲離歌送所驩客舍花飛春漠漠
長安天逺路漫漫舟移楚水晴烟斷馬過燕山夕照殘
獨愛終軍最年少請纓還擬繋樓蘭
　　　游宗謙山人見過
春殘花落雨濛濛十載襟期此日同一榻獨懸青嶂裏
數杯長醉白雲中已聞嘯似蘇門逺還羨談如稷下雄
明發河橋應折桞白頭為客任西東
　　　清明日感懷
此心如夢復如癡荏苒春光欲暮時啼比杜鵑先有血
愁同楊桞更多絲林花開遍誰為主社燕重來亦似悲
寒食已過非禁火閉門猶自絶晨炊
　　　送妓入道
厭居綺陌慕丹丘斷却塵縁學道流夜静有神遊紫府
月明無夢到青樓六時古洞春風滿十二巫山暮雨休
一曲雲璈聲縹緲依稀猶帶小凉州
愁把芳年老狹邪欲尋鉛汞洗鉛華西園公子求遺珮
南嶽夫人贈紫霞翠袖正宜過碧海朱顔偏可餌丹砂
玉聲已奏僊家樂不向江心抱琵琶
　　　題郭士龍隠居
壺公山色白雲齊一室蕭然隠者栖短屐每尋芳草路
輕舟時泛木蘭谿春深緑酒聞鶯語晝靜𤣥經落燕泥
欲覓武陵何處所桃花干樹使人迷
　　　林方伯先生七十初度是日為吕純陽誕辰
共傳薇省即蓬壺白髮中朝老大夫申甫何年曾降嶽
仙翁此日正懸弧一杯瓊液承金掌九轉丹砂在玉爐
莫是貞元前進士托生塵世住𤣥都
　　　送人還九江
送君西去路漫漫二月東風擁去鞍彭蠡驚濤雲外聴
匡廬飛瀑月中看天涯草色今猶短驛路楊花尚未殘
不用臨岐倍惆悵一尊還共醉長安
　　　讀禮感懷
相見黄泉未有期每思往事涙交頤蠧生殘篋長留粉
蛛匿空房亂結絲花徑尚看扶杖處檉隂猶記納凉時
綿綿此恨應無盡忍讀風人陟岵詩
何事當年便絶裾誤人應是薦賢書九天無處閽堪叩
三釜如今願已虚却恨別離同夢寐還驚日月易居諸
從今不起雲霄念長向花間御板輿
素車白馬出燕關風急雲寒雪滿山當日已拚成死孝
此身何敢望生還忍看堂上遺容在無復花前舞袖斑
丹旐翩翩人不見撫牀空有涙潺湲
哭向靈幃喚不醒可憐從此隔幽冥雙鳬影絶人何處
五桞隂濃戸自扃藉草祗今稀酒伴種花誰復課園丁
廻思二十年前事日日窻前教一經
　　　送興公弟之吳為先人乞銘
銜哀送汝出江關滿路悲風損別顔此日素車驅白馬
幾時黄絹勒青山夢廻草色離腸斷身着麻衣血涙斑
憐我雙眸枯欲盡不堪分手更潺湲
叮嚀數語涙千行此去關山路𣺌茫三伏炎蒸過劍浦
一江風雨度錢塘魂隨逺嶼孤鴻斷目極遙天匹練長
當念倚門雙白髮莫將行色滯他鄉
　　　送王玉生遊吳
幾樹蟬聲亂夕暉送君無奈涙沾衣花間此日人傷別
竹裏從今客到稀吳苑山川行處徧横塘烟雨望中微
登樓王粲多鄉思目斷秋風一雁歸
　　　寄王百谷
三載吳門兩見君別來相憶倍殷勤夢廻半偈菴前月
望斷姑蘇臺上雲赤牘此時憑雁足黄庭何日換鵝羣
先人墓所豐碑在應賴邯鄲絶代文
　　　送王大遊吳兼訊舍弟
瀟瀟風雨滿征途一片輕帆過闔閭路指蛇門懷伍相
劍藏魚腹弔專諸砧敲八月寒聲早葉下三江樹影疎
若到吳閶憑問訊天涯遊子近何如
　　　送陳子卿歸墨潭精舍
送君歸詠卜居篇精舍平臨絶澗前翠壁倒懸潭似墨
蒼林遙望樹如烟月移竹色當虚牖風落松花滿釣船
聞説漢庭方羽獵未應寂寞老揚𤣥
　　　雨夜登玉皇閣
鼇頂秋深起夜凉飄飄雲氣黯虚堂丹燒九轉成金母
閣聳千尋禮玉皇燈影乍沉孤嶂雨磬聲微度半林霜
古壇坐久天花落不覺餘香滿石牀
　　　中秋同惟秦震卿集汝大草堂看月因懷惟起
　　　　客吳
西風蕭瑟葉初黄入夜行歌過草堂金粟散時天似水
玉繩低處月如霜尊前竹色浮秋靄檻外松隂度晩凉
遙望南飛有烏鵲應憐游子滯他鄉
　　　逢慶良上人
東林結社已多年忽汎慈航到海邊自是真空能出世
誰知綺語不妨禪洗瓢曲澗搖寒月卓錫深山破暝烟
幾度相從談勝果無諸城外即諸天
　　　送良上人還金陵靜海寺
楓葉蕭蕭露氣凝不堪江畔送名僧浮杯忍作無期別
説法誰叅最上乗滿路凄風聞寳磬一天殘月夢金陵
懸知錫杖重來處傳得南宗幾佛燈
　　　王百谷為先永寧表墓寄此答謝
西風吹雁出菰蘆尺素銜來字字珠倚馬萬言推繡虎
臯魚雙涙感啼烏通家敢謂同文舉名筆何縁借董狐
片石空山垂不朽千秋應得免樵蘇
　　　送王生之臨卭省州守叔父獻甫
西北胡笳不斷吹送君南浦淚如絲荆門樹影雲中盡
巫峽猿聲月下悲客路裝輕懷匕首驛樓燈現望峨眉
天涯何處能相憶孤館殘更夢覺時
驅車萬里向殊方極目卭崍路渺茫官舍烟雲隣越巂
人家風土雜夷羌綺琴曲裏挑新寡鼙鼓聲中憶故鄉
丙穴由來魚不乏八行書札莫相忘
　　　讀禮日謝在杭拜官湖州便道還家見訪賦贈
當時同聴鹿鳴歌此日雲霄與薜蘿鷄骨支來天上泣
馬蹄驚向巷中過經年聚散蹤無定一見悲歡涙更多
天上星辰催執法相思又隔五湖波
　　　後感懷
家難相尋最可憐麻衣如雪淚如泉慈雛返哺嗟無日
熊膽和丸憶昔年總為易凋萱草色却教重廢蓼莪篇
杯棬尚在人何處不待持來已慘然
滿目悲風起白楊幽明相隔路茫茫繐帷塵暗靈何在
寳婺星沉夜不光忽爾無心呼阿母猶然有夢禮醫王
板輿此日難重御一到花間一斷腸
纔入庭幃便愴情遺容猶在不聞聲蜀魂未化啼尤切
精衛空填恨豈平懷似陸郎徒有橘孝慚考叔竟無羮
可憐神理年來盡已向塵中厭久生
一夕音容背北堂人間那得返魂香百年渾似枝頭露
雙鬢難留鏡裏霜爻象謾勞推季主刀圭空復藉韓康
此身不但如荼苦血涙千行更萬行
　　　哭李惟實孝亷
寒雲慘淡日黄昏壯士長銜萬古寃易水當年歌變徴
湘潭此日賦招魂妖狐夜半啼原野山鬼秋深哭墓門
明嵗素車過五嶺為君抆涙薦芳蓀
少年俠客擅詞華埋玉空山事可嗟自是關門多虎豹
總縁嵗序在龍蛇詩餘長吉囊中草夢絶文通筆裏花
十載交情惟一哭西風吹淚到天涯
曾同擊筑醉燕都意氣翩翩似狗屠良友忽傳成死別
故人猶未束生芻秦廷慟哭知多少梁獄投書果有無
我在苦中情更苦傷君那禁涙模糊
重泉冥漠隔知音從此交期夢裏尋颯颯悲風天外急
離離芳草墓前深千秋獨抱亡琴痛萬里空懷許劍心
杯酒他年澆白骨北邙松栢恐成林
　　　寄劉季徳
故人蹤跡久相違何事猶然一布衣九鯉烟霞歸草屫
五羊山水寄金徽竹期王子重來看花向劉郎別後飛
千里停雲情不淺秋風莫遣鴈鴻稀
　　　寄許靈長
年來何處寄行蹤聞在吳山第一峯古洞烟霞生薜荔
寒窻風雨泣芙蓉萬家燈影千村月半夜歌聲滿寺鐘
幾度思君勞夢寐錢唐江上水重重
　　　寄曠上人
瓢笠何年住化城閉關跏坐夢魂清雙雙月下浮屠影
夜夜雲間斷磬聲悟徹空花諸相滅翻殘貝葉一燈明
幾時結得東林社共證菩提了此生
　　　鄧汝髙進士轉餉遼東便道過家見訪喜贈
才華籍籍賦長楊裘馬翩翩出建章遼海軍儲憑轉餉
漢廷郎署待含香笑談不帶雲霄氣名姓新依日月光
獨有故人憔悴甚豈堪相對問行藏
　　　送在杭司理湖州
少年擁傳暫還家捧檄新乗上漢槎地接洞庭多橘柚
郡稱澤國半桑麻省刑網好開三面判事才能出五花
手折衰楊從此別夢魂飛不到天涯
長安躍馬主恩新詞客今為執法臣苕水共看初帶印
滄波由此罷垂綸寛同漢室于廷尉情似樊川杜舍人
何處公餘堪引眺三江烟雨五湖春
曾將才藻擅詞壇此日新彈貢禹冠早嵗共稱賢宅相
少年初拜漢郎官霅溪水響褰帷聴顧渚山髙拄笏看
自是法曹關象緯霜威先已逼人寒
爭傳詞賦是𤣥暉捧得除書晝錦歸属吏共迎新緑綬
世家猶説舊烏衣征亭霜冷孤鴻斷驛路天長駟馬飛
君去已陪鵷鷺侣不才空守釣魚磯
　　　寄答沈從先
海國秋髙一鴈輕題書千里見交情鹿門君已逃踪跡
鶴市誰能識姓名𤣥草謾憂瓿上覆彩花長向筆中生
淺才何敢當皇甫欲序三都愧未成
　　　得胡御長詩却寄
蹤跡年來混酒徒獨留名姓滿江湖卜居已傍三天竺
處世猶悲五石瓠刻石好辭傳幼婦閉門髙論著潜夫
胷中莫是波斯國寄得瑤函字字珠
　　　哭周所諧
開緘忽報故人亡雙涙如傾幾斷腸掛劍未能同季子
知音何處覔周郎到來已嘆交驩淺死去空憐別恨長
多少遺編猶在篋一回吟咏一凄凉
當年風雨出芝山行李蕭然夜度關自謂千秋同藝苑
何期此夕謝人間幾時客作鳴驢弔何日人能化鶴還
一掬木蘭溪上淚溪聲應共淚潺湲
百年交誼隔泉扃遙對西風淚自零欲以遺文託行世
敢將良友負幽冥朱弦既斷誰同調隣篴重吹豈可聴
不道精靈沉已久夜來猶望少微星
生來長咏四愁詩死後凄凉更可悲二頃久無塵滿甑
一家雖在命如絲人亡正及黄花節客弔空違宿草期
未撫靈牀先哽咽難將遺囑問孤兒
　　　戯柬謝使君
緑衣紅袖兩相宜况值還家得意時夜夜琴心調鳯曲
雙雙屐齒伴蛾眉月明古渡尋桃葉露冷空江唱竹枝
不俟五湖携粉黛今朝先已載西施
　　　贈佘宗漢明府
青鬢郎官早息機抛將墨綬變荷衣一裘已傍壺山隠
雙舄寧從帝里飛飲似公榮常得醉遊同禽慶久忘歸
年來門巷清如水惟有寒鷗伴釣磯
翩翩辭賦似西京四壁蕭然類馬卿山水到時皆屐跡
江湖何處不詩名閒來桞向門前種老去花猶筆裏生
嵗晏齎糧過九鯉與君長嘯結鷗盟
　　　送李廷曄令東莞兼柬鄧香山
初從北闕佩鳴珂擁傳遙從五嶺過官饌自今多海錯
童謠强半是黎歌廣州舊甓尋陶侃粤國荒臺弔尉陀
只恐簿書能俗客一封那肯問漁蓑
新懸墨綬赴炎方道過家林束別裝海邑三秋椰子熟
公庭六月荔枝香臺中謁帝飛雙舄郡裏尋僊問五羊
莫向天涯思故國一時冠蓋半同鄉
　　　送丁亨文進士司理召陵
新將詞賦獻承明萬里分符佐楚荆道上竹深妃子廟
郡中花暗白公城山連五嶺重重翠水接三湘曲曲清
此去王程君莫緩幾多人吏待持平
洞庭湖上片帆輕萬頃微茫接太清楚甸峰巒天際杳
巫山雲雨夢中生霜侵逺渚鱘千尺月照寒蘆雁一聲
白露漸零衣漸冷遙知宋玉不勝情
　　　鄧汝髙雨中載酒見訪分得園字
甘將蹤跡老丘園忽聴軒車到蓽門籬下一尊殘菊色
林間雙屐舊苔痕暝烟踈雨山山暗落木寒泉處處喧
今日主人翻作客不須送客獨留髠
　　　侯君右來自永嘉喜贈
西園公子舊知名負劍長歌海上行何日寢丘酬楚相
誰人虚席重侯生賦成白雪驕彤管衣帶朱霞戀赤城
聞説臨卭方貴客莫因殘嵗急歸程
　　　贈黄道晦隠君
鷄犬聲中隠者居桃花流水繞庭除芝苓服久容顔古
草莽交深世態疎千頃滄江移艇釣一犂春雨帶經鋤
有時喚渡過城市不是脩琴即借書
白首幽栖只一區恥將名姓世人呼讀書借得村中社
嵗勝看將壁上圖地僻絶來髙士駕家貧先辦縣官租
山厨不問炊烟少猶向桑間飯餓夫
　　　問黄道晦病
久訝扁舟不出溪聞君抱病意悽悽空山日晩陽烏促
古砌天隂絡緯啼夜冷誰人同襆被地偏何處得刀圭
一從消渴文園後門外蓬蒿與榻齊
　　　方廣巖
欲覔精廬問化機蒼蒼鳥道客游稀上方雲起暮山冷
半嶺日斜殘雪飛古樹猿驚樵子過寒林厖吠野僧歸
路迷疊嶂不知處但聴磬聲來翠微
　　　宿華嚴閣
萬仞巖中隠化城倚欄遙望暮雲平斷橋殘雪寒山影
絶磴凄風晩磬聲坐對水簾塵慮逺眠當石榻夢魂清
因兹悟得西來意欲向空門了此生
　　　巖中曉望
早起看山露氣濃𤣥巖古院有雲封微風入室度清梵
斜月挂林聞曙鐘猿帶曉聲過碧嶂鶴留殘夢出青松
倚闌但聴水簾響失却翠微千萬重
　　　重游錦溪懷鄧汝髙進士
斷橋流水自潺湲與客重來憶所驩當日共看溪上竹
于今偏握省中蘭雲生萬壑孤笻濕雪滿千山兩屐寒
住散不須增感慨一尊林下且盤桓
　　　壬辰除夕
人事悠悠嵗月徂堂前空對一燈孤哀來瘦骨全如鶴
聴得啼聲半是烏酹酒幾廻悲伏臘稱觴明日罷屠蘇
春風不散終天恨斷盡柔腸涙欲枯
　　　癸巳元日
嫋嫋東風處處吹蕭條門巷自堪悲獨斟栢葉愁如縷
閒對菱花鬢有絲三十虚名歸馬齒半生薄命怨蛾眉
寒梅不管人無賴開遍南枝與北枝
　　　迎春日
風流太守駕朱輪五馬驕嘶九陌塵椒實共拚今日醉
梅花先報一年春嬌鶯乍囀聲猶澁綵燕初裁色更新
市井繁華簫鼓沸停鞭齊看玉樓人
　　　春日懷舊
千山萬水夢魂遙簫鼓聲中憶阿嬌半夜朱樓巫峽雨
幾行紅涙浙江潮青鸞錦字終難寄司馬琴心不再挑
一別西湖成隔嵗春風春雨長蘭苕
　　　寄陸無從
江北江南一水分尺書無計寄殷勤蕪城草色愁中遠
揚子濤聲夢裏聞二十四橋孤嶂月五千里路萬山雲
相思何處堪惆悵幾樹璚花對夕曛
　　　寄夏𤣥成
故人別後忽經年聞道衡門尚草𤣥隋苑花明髙士宅
廣陵濤滿孝亷船一雙屐齒春雲外兩地離心夕照邊
夜夜江南夢江北蕪城風雨桞塘烟
　　　過鄭惠州墓
三尺孤墳倚翠微行人到此涙沾衣羅浮四百魂何在
華表千年鶴未歸塵世功名悲薤露空山松栢冷斜暉
每逢寒食倍惆悵風落殘花滿路飛
丘墓凄凄鎖斷烟墓前春草自芊芊空林猿鳥寒雲外
古路牛羊夕照邊骨閉重泉悲永夜櫬歸南海自何年
經過再拜薦蘋藻宰木蕭森啼杜鵑
　　　送趙仁甫令梁山
桃花零亂桞如絲正是河橋賦別時衣帶江州司馬涙
帆過湘水舜妃祠鳬飛雙舄看應逺猿呌三聲聴漸悲
䕫府孤城縱臨眺陽臺雲雨望中疑
　　　送人游吳楚
津亭垂桞緑烟絲萬里關山匹馬遲去國正當春盡後
登樓多在日斜時楚江草長悲鸚鵡吳苑花深走鹿麋
説別何須共惆悵秋風搖落是歸期
　　　淘江舟中送張博士之官鎮海
淘江此夜暫同舟千里清漳君去遊春雨滿庭肥苜蓿
青山一路響鈎輈雲開蜃結空中市晝靜鱣飛海上樓
自是官閒堪坐嘯刺桐花下日淹留
　　　過常思嶺憩福海菴次韻
白雲深處梵王家回望千層鳥道賒滿室空香薰貝葉
一聲殘磬落松花聴經野鹿羣依草出定山僧獨施茶
禮罷瞿曇留偈別寒鴉影裏夕陽斜
　　　紫雲洞
石燈虚閣影沉沉萬壑松風起夕隂斷壁只餘蒼蘚合
洞門長鎖紫雲深一聲鐵篴破殘夢半夜石鐘清道心
跨鯉僊人何處去琪花瑤草不堪尋
　　　淘江訪林徳鳯茂才
一榻茅茨倚翠微暫將生計託漁磯門當瀨水潮常早
路遶方山客到稀窻外竹聲喧午枕庭前花片㸃春衣
與君相見即相別月落江頭未忍歸
　　　宿鼓山寺方丈
維摩丈室絶塵氛坐對珠龕演梵文松際窺人孤嶂月
山中留客半牀雲疎鐘出寺過林隠怪鳥啼春徹夜聞
真性由來愛空寂名香親向殿前焚
孤峯天畔削芙蓉入夜遙看紫翠重一片禪心千澗水
五更塵夢數聲鐘雲生净土龍歸鉢露冷空壇鶴唳松
借宿僧寮經幾載蒼苔埋却舊遊蹤
　　　重遊喝水巖
古洞盤旋紫翠間洞門常借白雲關虚瓢掛樹老僧隠
昬磬出林飛鳥還路到窮時尤􁋥嶫泉經喝後不潺湲
當年舊社成陳迹春雨春花㸃地斑
　　　半山小憩呈惟秦
千層鳥道一笻扶三月東風響鷓鴣花發幽巖紅躑躅
雲生絶壁翠模糊七閩形勝山河壯萬頃滄溟島嶼孤
徐福求仙空入海誰知此地即仙都
　　　落花
春光九十似飛蓬㸃徑殘英片片紅逐水幾看過澗壑
因風時得入簾櫳杜鵑有恨啼新涙蛺蝶無心戀舊叢
獨有香魂飛不散明年仍發故枝中
佳人無計可留春每見紛飛祗自顰總為韶華能起恨
亦縁衰謝易傷神輕狂已逐泥中絮流落空沾馬後塵
莫惜花前頻載酒浮生能得幾花辰
一畨風雨一畨憐却笑東皇浪有權才見芳英明苑上
忽驚飛片落堦前倦遊公子辭金谷醉舞佳人卸翠鈿
惆悵春光容易度不堪憑檻聴啼鵑
乍見清池映曉妝驚看池面貼殘芳武陵谿上春風暗
杜曲園中夜雨狂緑葉成隂空自媚紅英落盡尚餘香
含情最恨東君惡不向人間理斷腸
　　　桞
千絲萬縷鬭妖嬈和雨和烟陌上飄夜夜篴聲關塞路
年年杯酒㶚陵橋隋堤㳺女輸濃黛楚國佳人鬭細腰
只恐章臺春易老幾回攀折恨蕭條
　　　白桃花
春風吹遍武陵源幻出瑤枝樹樹繁色似何郎初傅粉
嬌同妃子乍承恩開當桞絮渾無迹落向苔裀覺有痕
獨愛羽衣花下客玉笙聲斷月黄昏
　　　桃花片
一夜天孫剪絳綃滿林紅雨亂蕭蕭武陵溪上香魂散
露井風前艷質銷粉黛凋殘留半靨胭脂零落帶餘嬌
崔郎腸斷尋春處人面花容兩寂寥
　　　花影
斜陽影裏月明中一種葳蕤幻兩叢零露滴時還蕩漾
輕雲遮處更朦朧風吹頻覺嬌無力天暝方知色是空
忽訝落英飛滿徑幾廻持帚誤呼童
芳英灼灼葉蓁蓁倒影雕欄態更新忽遇燈光成幻境
倩將月色為傳神分明鏡裏看珠翠彷彿帷中見玉人
世界隂晴元不定可憐生滅總非真
　　　水中花影
一枝濃艷俯滄浪彷彿還疑鏡裏妝波面波心飛蛺蝶
樹頭樹尾宿鴛鴦浮萍㸃綴偏生色流沫潺湲豈有香
借問嬌姿誰得似洛神方在水中央
　　　夕陽
羲馭難留忽已西東山猶帶一痕低能催古寺踈鐘起
漸聴孤城畫角齊影入蘆汀羣鴈落光銜茅屋亂雞栖
此時誰是銷魂者戍婦閨中最慘悽
　　　白鴈
蹁躚刷羽度衡陽遙望還疑縞素妝起處蘆花飄岸渚
低時殘雪㸃瀟湘帶來逺塞千山月呌落深林半夜霜
影入薄雲看不見湖光漠漠楚天長
　　　白燕
呢喃長日畫梁中素質氷肌迥不同玉剪飛時遙可辨
寳釵化去竟成空梁園夢遶梨花月隋苑聲殘桞絮風
莫戀烏衣歸舊國藏身合在水晶宫
　　　弓
誰挽烏號五石强由來猿臂可穿楊蛇疑杯裏終難釋
鳥盡林中便已藏開處流星過絶塞掛時殘月在扶桑
世間得失原無定尼父當年笑楚王
　　　萍
有葉無根不用栽還疑水面長蒼苔遊魚吹浪重重亂
彩鷁衝波兩兩開却得微風依岸泊不容明月入池來
忽然一夜添新雨蹤跡飄零信可哀
　　　蝶
傅粉嬌姿五色衣由來生性愛芳菲夜深栩栩夢中化
日午雙雙花底飛偷得餘香過別院帶將春色入簾幃
只愁荏苒韶光暮飄泊知從何處歸
　　　元夕氷燈
燈燭熒熒照夜闌分明影裏見琅玕雙雙羅襪凌波濕
朶朶金蓮出水寒新製恍疑來貝闕髙懸只合在瑤壇
為言火樹休相逼只恐清輝一夕殘
　　　虞美人草
青草香魂是翠蛾托根元屬楚山河年年野燒咸陽火
夜夜啼螿玉帳歌恨血清霜凝處滿涙痕殘雨滴時多
漢宫亦有如花貌誰向春風化碧莎
　　　病美人
長伴流蘇與合歡腰肢瘦盡黛眉殘漸看衣帶愁中緩
却恨春光枕上闌夢去何心遊楚峽起來無力歩邯鄲
一從玉指纎纎困挂壁秦箏久不彈
　　　老農
容貌衰癯兩鬢華難將生計事汚邪手栽禾黍知多少
眼見田園屬幾家時課兒孫勤耨穫閒從隣叟話桑麻
昨朝扶杖過春社還祝甌窶欲滿車
　　　老醫
曾將奇術冠青囊八十年前遇長桑臂在不知經幾折
眼花何用檢諸方有劑可令千人活無藥能銷兩鬢霜
橘老杏殘筋力盡定應死去作醫王
　　　題王太史家藏孫都䕶墨菊
西園公子費隃麋貌得寒花色更奇𤣥品合栽陶令宅
幽姿宜傍右軍池青烟落處渾無辨白露凝時却易知
籬下幾人能識取秪疑佳種出松滋
　　　水簾
潺潺千㸃響淙淙一片氷綃掛碧空日射恍疑金絡索
月明如坐水晶宫神龍噴處珠盈貫玉女來時佩馭風
十二闌干遙騁望萬重山色總朦朧
　　　壽林天懋母黄太夫人
百斛璚漿滿玉壺壽筵猶進大官厨堂前賔客皆鵷侣
膝下郎君是鳯雛重見封章傳内使又看書信寄麻姑
傍人莫問千秋筭五嶽長存海不枯
仙衣初剪紫霞綃鏡裏霜鬟尚未凋賢媛正宜參八座
殊恩今已錫三朝吹從𤣥鶴空中度書寄青鸞海上遙
多少翟公門下客紛紛猶進白雲謠
　
　
　
　
　
　
　
　
　
　幔亭集巻七
欽定四庫全書
　幔亭集巻八
　　　　　　　　　　　　　明　徐熥　撰
　　七言律詩
　　　冶城懷古
千里山河霽色開清秋臨眺獨徘徊虹橋隠隠龍江繞
雁塔雙雙雉堞迴落日寒潮螺女渡冷烟衰草越王臺
當年覇業俱塵土愁聴荒原鳥雀哀
冶城日落亂啼鴉城上烏烏起暮笳四野桑麻八閩郡
千村烟火萬人家無諸古殿傷青草南宋行都想翠華
人事已非湖水在年年風雨長蒹葭
　　　垂虹橋別顧學憲先生
垂虹橋畔水悠悠無數青山起暮愁桐葉戰風驚逺夢
蘆花含月隠孤舟吳江露下丹楓冷震澤雲寒白雁秋
此去風帆何處泊相思明日隔滄洲
　　　夜聞吳女誦經
佳人何意悟禪那夜誦金經數百過窈窕相中疑大士
妖浮聲裏半彌陀還於女伴歌吟懶自與尼師結拜多
謾道西隣歸彼岸此生無計渡恒河
　　　擬咸陽懷古
咸陽禾黍正離離人代興亡豈有期廢殿秋風秦劍㦸
荒山夜雨漢旌旗茂陵空灑千行淚渭水長流萬古悲
何處登臨最惆悵樂遊原上日斜時
　　　愛妾換馬
如燕如龍戸外嘶行雲行雨意悽悽青蛾永別黄金屋
赤兎新飜碧玉蹄雖有飛騰空冀北更無歌舞出樓西
他時紫陌相逢處望見銀鞍不住啼
雙眉顰蹙四蹄飜皂櫪無聲被不温憔悴難忘當日寵
悲鳴猶戀主人恩强隨夜月登妝閣愁逐秋風出塞垣
金埒玉樓遙騁望幾多汗血幾啼痕
　　　夏日靈山堂避暑
灌木隂中共倚欄飛來蒼翠落簷端滿林花雨諸天近
六月松風一座寒鳥入亂雲飜影滅蟬當斜日送聲殘
相逢正有淹留興其奈踈鐘報夜闌
　　　越王臺懷古
山河如故霸圖休臺下空江水自流嵗久莓苔生廟壁
日斜葭菼滿汀洲旌旗影滅秋風冷劍㦸聲沉暮雨愁
莫道釣龍人已逺精靈還向夜深遊
　　　寄長溪史使君徳明
少年作郡到長溪五馬時從桞外嘶官舍鳥啼春寂寂
公庭吏散草萋萋山城夜月聞弦誦瘴海秋風絶鼓鼙
日向習家池上醉兒童爭唱白銅鞮
　　　送林熙工陳汝翔陳伯孺潮上人遊武夷
津亭落木已紛紛無那離情對夕曛極浦風烟隨鳥盡
寒潭秋色與僧分蘭舟獨載千峰月竹杖同扶九曲雲
此日江蘺正堪采為余遙薦武夷君
　　　秋日陳汝大載酒林氏水亭
滿天秋色雁邊遙載酒芳園暑氣消桞外鳴蟬寒度雨
竹間小浦暗通潮半林緑樹迷危堞一帶蒼山隔斷橋
此地相逢不沉醉更於何處避塵囂
　　　送老卒還鄉
少小從軍出玉門蕭蕭白髮返丘園塞垣此別休回首
舊路重經更斷魂殘槖只餘孤劍在故鄉知有幾家存
古來征戍生還少何必封侯是主恩
　　　經古戰塲
蕭條殘壘不勝悲此地曾經幾亂離恨血尚餘春草裏
游魂多出夕陽時瀟瀟寒雨聞刁斗漠漠隂雲見羽旗
滿路干戈愁轉戰胡笳休向馬頭吹
　　　贈顔廷愉將軍
姓名曾冠少年塲逆旅相逢意慨慷能以三都雄藝苑
還將一劍倚扶桑燕臺擊有荆軻筑粤國游無陸賈裝
為愛琅邪門下士如君詞賦獨升堂
詩名久已動長安此日仍登上將壇投筆恥為秦博士
横戈今作漢材官常拚一命酬知己不愛千金贈所驩
莫道書生無逺畧東封函谷有泥丸
　　　秋日居法雲寺喜瀚上人見訪
門掩蒼苔一徑幽白雲應為逺公留踈鐘隠隠諸天暮
殘葉蕭蕭滿地秋竹院又逢今日話芝山猶憶舊時遊
此中傳偈多禪侣何必浮杯到沃州
　　　秋夜同顔廷愉黎廷彬二將軍王元直秀才觀
　　　　微上人興公舍弟集鄧道鳴閫帥行署賦得
　　　　紫薇夜漏同用花字
虚堂良㑹寂無譁忽聴譙樓鼓亂撾響入招提隨斷磬
聲傳睥睨雜悲笳共占此地星文聚莫問中宵斗柄斜
滴盡銅壺天似水月光初轉紫薇花
　　　顔廷愉旅館夜集聞歌
越王城裏起西風旅館相看興不窮詞客交情聯縞帶
美人幽恨寄絲桐當筵夜静燈花緑隔寺秋深落葉紅
此去豈愁逢醉尉踏歌齊向月明中
　　　陳亷訪先生七十初度
投簮久矣老滄洲共説神仙是隠侯衣剪烟霞輕豸繡
家營雲水比莵裘數莖瑤草千年緑九月黄花一徑秋
不用尋仙訪真訣姓名元已注丹丘
　　　送陳道育遊吳
西風蕭瑟不勝愁無奈同心賦逺遊一帶青山吳苑暮
滿林黄葉太湖秋離魂𣺌𣺌隨鴻斷鄉淚潺潺逐水流
况是天涯搖落後豈堪為客獨登樓
　　　得李伯實太學書知其移家金陵却寄
天涯久別正銷魂忽爾開緘見涙痕東粤梅花留去客
南朝芳草待王孫春風八口依京國夜月千山夢故園
徃事傷心君莫問臺城烟桞易黄昏
　　　同王元直讀書法雲寺賦贈
精廬髙傍玉蟬峰采葛歌成意更濃把臂共揮花下麈
連牀同聴佛前鐘覆棋憐爾如王粲倒屣何人是蔡邕
白首交期誰得似寺門遙指嵗寒松
　　　送林叔度遊支提寺
何時蹤跡別壺公嵗晩看山過霍童客路杖藜殘雪裏
人家雞犬亂雲中鐘聞下界諸天近寺隠深林一徑通
遙想空門多勝事半龕明月幾僧同
　　　贈別康孟擔
一丘栖隠近何僊不異龎公在漢年名混布衣堪傲世
齋供繡佛可逃禪尊前有客同浮白身後誰人識太𤣥
此別相思勞夢寐壺山雲樹鯉湖烟
　　　送陳元凱明經北上兼覲省
津亭落葉㸃衣斑斗酒臨岐動別顔江上流澌前嶺雪
馬頭晴樹隔淮山征途嵗晩鴻聲斷上苑春深草色閒
此去趨庭驩不淺可無飛夢到鄉關
江干分手動悲歌迢逓關山嵗杪過獨夜懷人魂夢逺
中年知己別離多車驅微月寒登隴馬踏殘氷曉渡河
若遇長安舊相識為言生計久蹉跎
　　　送葉進卿太史還朝
星軺萬里上長安嵗晩關河雪欲殘劍珮晨趨金闕霽
絲綸夜草玉堂寒千條御桞鳴鞭過五色宫雲拄笏看
幸有同心在霄漢清時無用賦猗蘭
　　　陳汝大六十初度
年少曾窺寳笈文老來髙臥謝塵氛吟邊野興隨青草
世外餘生付白雲大藥已傳龍虎秘閒身應混鹿麋羣
桑弧正及黄花節一度花開一壽君
　　　送人之邊
萬里横戈賦逺征天涯去住不勝情隔河獵火秋調馬
古戍狼烟夜列營沙磧春深無草緑邊城亂後少人行
客中知有還鄉夢莫聴孤笳月下聲
漠漠黄塵匹馬孤馬頭今去向飛狐望鄉臺畔無青草
敇勒城頭有白烏滿路寒霜朝倚劍一天明月夜吹蘆
單于莫近隂山獵南國書生正棄繻
　　　無題和李義山
香燼金猊燭散風月沉西嶺水流東雲迷洛浦人何處
桞暗章臺路不通逺岫似凝眉上翠守宫猶染臂間紅
凄凉徃事休重省十載游蹤嘆轉蓬
為雨為雲無定蹤半衾幽恨數聲鐘絃於離緖同時斷
墨與啼痕一様濃無復芳心含荳蔻空將薄命委芙蓉
西隣只在髙樓畔似隔天台路幾重
　　　擬劉晨阮肇入天台效曹唐
歴盡千山與萬山白雲飛處見松關路從碧澗通仙竇
夢絶紅塵出世間花落洞中春寂寂日斜溪上水潺潺
哀呼四壁多猿鳥迷却來蹤不可還
　　　劉阮洞中遇仙子
路入天台境寂寥空中吹送白雲謠桃花片片流丹壑
瑤草青青映翠翹五色烟霞迷鶴夢數聲環珮隔虹橋
人生莫道仙凢別携手春風是此宵
　　　仙子送劉阮出洞
雞犬聲中羽袖分桃花折贈寄殷勤愁來玉液誰同飲
別後瑤笙忍獨聞蹤跡但隨溪上水仙凢只隔洞前雲
從今萬刼仍千刼惆悵無縁再遇君
　　　仙子洞中憶劉郎
佳期誰信此生休夢斷巫山幾度秋瑤草似憐人逺去
桃花仍逐水東流紅塵夜月空留枕紫府春風獨倚樓
只恐重來迷處所洞門深鎖碧苔幽
　　　劉阮再至天台不復見仙子
重到仙源路轉深舊遊蹤跡已銷沉千年山水自朝暮
四壁烟霞成古今不見胡麻流別澗獨聞幽鳥噪空林
早知一別無尋處應悔當時出洞心
　　　蕚緑華將歸九疑留別許真人
縹緲雲軿駕彩霓半天遙聴玉麟嘶身歸紫府難為別
目斷紅塵不住啼新啟離筵鋪鳯髓重封真誥印龍泥
黄金條脱空留贈九㸃青山望已迷
　　　玉女杜蘭香下嫁張碩
黄金釵股紫金鈿忽駕鸞車降碧烟百尺虹橋天上路
萬條花燭世間縁雲璈曲妙調龍琯露液杯濃啟鳯筵
却笑裴郎仙分淺一雙玉杵種多年
　　　張碩重寄杜蘭香
𣺌𣺌靈蹤去不還空勞珍重碧雲鬟人間無路通瑤闕
夢裏何因見玉顔蘭露半銷香冉冉花風初度珮珊珊
欲將一札傳青鳥知住蓬萊第幾山
　　　織女寄牛郎
臨流幾度待金颷天帝無情恨鵲橋玉宇微茫空隔水
銀河清淺不通潮心隨鳯駕思靈匹涙逐龍梭上錦綃
難得歡娛容易別年年腸斷可憐宵
　　　甲午迎春
家家簫鼓響何頻海國驚看物候新自有東風吹綵勝
不愁微雨灑紅塵土牛未送山中臘寳馬先行嵗裏春
三十三齡容易過蹉跎又是隔年人
　　　嵗暮感懷
年來蹤跡嘆蹉跎獨向衡門戀薜蘿前路虚名青鬢少
先人遺業白雲多匆匆短晷愁中盡冉冉浮生夢裏過
時事凄凉應莫問空山相對意如何
　　　甲午元日
平明曙色亂春烟獨對東風意惘然蓂葉乍開堯砌上
椒花先獻佛燈前忽聞爆竹迎新嵗媿飲屠蘇後少年
莫道清霜隨臘盡只愁飛入鬢毛邊
　　　贈鄧道鳴都閫
千騎如雲瘴海間一天明月照刀環營門晝靜笙歌沸
部曲秋髙劍㦸閒樂奏金鐃新破敵名標銅柱舊平蠻
玉關他日功成後猶見將軍鬢未斑
　　　送林貞發之漢陽兼寄陳仲敬明府
江干折桞正春初閩楚相看萬里餘滿路愁雲過七澤
一天明月弔三閭帆飛漢水鶯聲早書到衡陽鴈影踈
為語神明河上宰故人生計已樵漁
　　　王相如文學千里來訪詩以贈別
少年名姓滿詞塲千里相尋問草堂博物每披周石鼓
摛文能賦魯靈光九龍夜吼門前水疋馬秋歸嶺外霜
收得秘書盈萬巻王家事業本青箱
　　　送歐陽霖仲歸鄉
梁獄書成淚未乾天涯流落畏途難杼投已信曾參語
袍贈誰憐范叔寒逆旅相逢愁咄咄故鄉歸去路漫漫
布衣正好彈長鋏何必逢人變鶡冠
　　　送周公子還金谿
彭蠡西歸去棹長東風江上送周郎數聲忍顧歌驪曲
三月惟齎養鶴糧寄逺桞應攀驛路思親花每夢河陽
家山况與豐城近別後遙看劍氣光
　　　送徐半刺之官淮陽
東風吹送片帆輕江北江南萬里程隋桞似迎行客過
淮流難比使君清尚懷太姥看山夢新就鹽官煮海名
盤裏水晶堪餉客幾時重見故人情
　　　甲午端陽即事
滿市貧民盡譟呼誰家尊酒汎菖蒲漢廷久已饑方朔
楚澤何人弔左徒殘喘厭看長命縷空囊安用辟兵符
愁來試上孤城望幾處炊烟幾處無
　　　將發芋江別惟起惟揚二弟
霜落烏啼半上潮江頭那忍解蘭橈已悲去路關山逺
况復歸期嵗月遙衰鬢依人愁冉冉荒年為客槖蕭蕭
他時兩地同相憶記得離筵是此宵
　　　飲胡元瑞蘿月軒
停棹來尋瀔水陽半窻蘿月坐飛觴堦前鶴跡留苔淺
秋後蟬聲出樹凉客路蒹葭寒細雨他鄉碪杵度微霜
布帆東下江流急滿目西風別恨長
　　　寄別幼孺次來韻
故國青山又逺違懷人空有夢魂飛猿當暮雨聲偏慘
鴈到秋風影尚稀一夜思鄉華髮變中年為客壯心微
竹林此日無多侣莫向山中厭布衣
　　　寄贈屠長卿儀部
姓名曾註玉皇家吸盡遙天五色霞一㸃真陽封土釜
六時神水轉河車黄冠長日居蓬島紫氣中宵隔若耶
莫道相逢期太晩于今佳䜟有龍沙
一區長傍鑑湖邊坐對三花九品蓮家散黄金惟塑佛
詩成白雪半游仙栖禪净室雲堪臥馭氣遙空電可鞭
他日從君無別語祗應同證大因縁
　　　題公朗寳函樓
危樓百尺梵王居禪誦聲髙晩磬初一榻秋雲松火冷
半窻殘月竹隂疎鷲峰花雨諸天外猊座金身六代餘
多少塵勞都遣盡獨留詩癖未全除
　　　寄懷瀚公
逆旅裁書問道安故園明月幾廻看身閒對客題詩易
嵗儉逢人乞米難風動空山孤錫響霜深禪榻衲衣寒
知師不作天涯夢長夜忘眠坐戒壇
　　　松陵舟中
西風吹袂失炎蒸落日波光似鏡澄囊裏錢餘縁戒酒
途中舟緩為尋僧孤村近浦船為市古寺臨江塔有燈
一帶人烟何處所榜歌遙指是松陵
　　　吳閶弔髙季廸太史
吳門燈火正黄昏讀罷遺編濕涙痕五字幾人傳故業
一杯何處弔吟魂秋風茂苑留荒草暮雨寒山泣斷猿
欲向居人問封土衣冠未必塟家園
　　　旅次石頭岸
石頭城下水微茫回首鄉關驛路長𤓰歩烟波連斷靄
秦淮雲樹隔斜陽秋髙落木迷村舍夜静寒潮到女牆
客裏愁心已如此一聞南雁更凄凉
　　　金陵懷古
白門京闕舊山川朱雀烏衣夕照邊百代荒陵崩夜雨
六朝遺殿鎖秋烟胭脂嵗久銷宫井苔蘚春深繡御筵
徃事凄凉無限涙傷心最是建文年
　　　客中感秋呈王徳載盧子明桞陳甫諸公
他鄉為客長離憂一夜新寒感敝裘對酒正當桑落後
思家偏向雁來秋白門月冷碪初斷淮水霜深葉自流
不是天涯有知己萍踪那得久淹留
　　　送張孺愿還四明為兒娶婦
離情黯淡白門西何處雲山是㑹稽作客暫辭桃葉渡
思鄉多夢若耶溪寒蘆夜雨鴻初斷衰桞殘陽馬倦嘶
待汝尚平婚嫁畢五湖明月共招携
　　　送胡彭舉之衡陽
愁折衰楊過御堤吳門遙望楚雲低髙峰見月秋廻鴈
野店逢霜曉聴雞九𣲖江流湓浦外一天帆影洞庭西
知君作客年來慣不畏猿聲日夜啼
　　　葛震父招遊雨花臺同張康侯姚佩卿諸子
髙臺千尺俯烟霞却望當年舊帝家百雉都城仍踞虎
六朝宫樹半栖鴉雲邊淮水連天逺林際鍾山帶郭斜
獨有空門不銷歇至今猶落講壇花
　　　送陸纂父山人還洞庭別業
他鄉相見又離羣滿目西風落葉聞二水空洲孤棹逺
三吳秋色一江分白衣出郭金陵雨緑酒看山震澤雲
從此游蹤各南北月明無處不思君
　　　同吳翁晉姚叔乂諸子集陳公衡衙齋
南朝仙吏擅風流四海論交半敝裘粉署鳥啼花外雨
白門鴉散桞邊秋故宫雲氣銷長樂近郭湖光起莫愁
馬踏夜分歸路晩踈鐘遙動景陽樓
　　　贈李茂承太學
雲間才子氣翩翩偶爾相逢入洛年半夜孤帆三泖月
一秋雙屐六朝烟匣中紫氣頻看劍筆底青山不賣錢
同是天涯流落客何妨長醉酒罏邊
　　　隔簾美人
環珮聲聞見不真多情綽約徃來身只縁竹緯垂千縷
似對菱花隔一塵繡帶暗飄紋外影秋波潜送隙中春
重重錦浪生羅襪彷彿雲間遇洛神
　　　同梅季豹林叔度碧峯寺訪如愚上人
行盡空林到沃洲滿林黄葉上方秋松遮古殿半山翠
竹隠空房三徑幽寳蓋影飄依佛座曇花香散拂經樓
年來綺語方除障不敢題詩贈惠休
　　　同閔壽卿王獻子二山人集王徳載都䕶溪閣
　　　　同得蕭字
尊酒憑虚破寂寥秣陵雲物晩蕭蕭窻開逺岫常邀月
閣枕寒溪共聴潮萬里風烟天外盡滿林秋色雁邊遙
主人久傍牆東隠不向西山更射鵰
　　　馬姬館贈梅子馬
寳劍逢人脱贈輕平生肝膽片言傾千秋白社工文客
半世青樓薄倖名枕上楊花今日淚渡頭桃葉舊時情
囊中不管黄金盡猶買嬌歌夜夜聲
　　　壽雪浪禪師九月九日五十初度
祗林遙見白毫光髮祝多年尚未蒼菩薩應期生下土
聖人此日出西方堦前記臘松長在座上拈花菊正香
一自九龍仍吐水從今浴佛説重陽
　　　金陵故宫
先朝遺殿閉塵埃零落空勞過客哀五夜銅壺乾罷滴
六宫金鎖澁難開翠華去後全無影羅綺焚餘尚有灰
弓劍盡埋烟雨冷椒房一半上蒼苔
　　　重陽後顧世卿招㳺清凉寺翠微亭
虚亭髙與翠微連尚有黄花照法筵下界梵音中夜磬
半空帆影隔江船馬行十里松隂月人藉孤峰草色烟
我本倦游多感慨老僧休説六朝年
　　　陳彦莊侍御招遊清凉寺
同向空門結白蓮琳宫遙隠帝城邊閉關僧是他方衲
題壁人多異代賢江北江南千里月山前山後萬家烟
座間自有霜威肅避暑何須説往年
　　　送何伯達太學還鯉湖
嵗晩扁舟發水濆勞勞亭下歎離羣一行鴈影斜陽見
幾處砧聲半夜聞作客厭看吳苑月思親飜望秣陵雲
他時九漈勞魂夢跨鯉仙人正是君
　　　燕子磯
蘆荻蕭蕭逺水平沉江鐵鎖尚留名半空鸛鶴飛來影
千載黿鼉化去精石占中流危截浪雲侵殘壘暝吞城
山僧似惜游人別猶送踈林磬一聲
　　　觀浦口珠泉
一泓如練净無塵幻出明珠顆顆新疑是鮫宫逢賈客
難於金谷換佳人夜光不説昆明水照乗何須合浦濱
生滅由來歸泡沫欲將靈跡問波神
　　　訪梅禹金秦淮客舍
舟過長干問客星風流不用嘆飄零一秋桃葉居淮水
十月梅花夢敬亭遊徧南朝多寳寺繙殘西竺幾函經
贈君欲折藏鴉桞滿目隋堤何處青
　　　謝司理招遊道塲山
碧樹香臺一徑紆滿林幽鳥避前驅重重翠巘看蒼弁
𣺌𣺌層波見太湖鐘送餘聲過下界雲留殘影挂浮屠
畫船載月歸來晩十里烟光澹欲無
　　　謁孫山人太初墓兼懷鄭吏部繼之
道塲山下見荒阡欲弔吟魂一愴然寂寂梨花寒食雨
蕭蕭蒿草夕陽烟空林夜静聞猿嘯斷碣年深借鹿眠
若把梅亭比苕水千秋黄土總堪憐
　　　閨情
深閨長日望刀環錦被香銷繡幙閒豈有夢魂通暮峽
更無眉黛畫春山情牽夜月孤蛩泣目斷秋風一鴈還
不是狂夫恩意淺由來薄命怨朱顔
　　　同强善長包蒙吉計仲嘉徐子晉斯學上人集
　　　　寳林寺鏡公房時䝉吉來自東甌仲嘉歸自
　　　　燕趙
吳市飄零感嵗華偶携瓢笠到僧家孤雲静結人天果
朔氣寒生佛座花作客畏聞燕地雪逢君先問赤城霞
山中欲別各留偈送過虎溪將日斜
　　　為王百谷悼亡
不顧房帷十載恩竊將靈藥月中奔楚臺有枕難通夢
漢殿無香可返魂夜静鴛鴦虚錦帳晝長鸚鵡喚璚軒
小星三五沉何處垂老青衫濕淚痕
　　　虎邱寺
千頃寒雲隠上方半天明月照廻廊玉鳬化去山精滅
金虎銷殘寳氣荒塔影虚空藏舍利泉聲日夜淬干將
霸圖零落浮圖在不拜吳王拜法王
　　　贈彭城蘇姬
蘇小門前繫紫騮隔簾相見尚含羞青蛾暫結花間約
緑蟻能忘客裏愁一片輕寒銷枕簟半窻明月上箜篌
從今若過彭城路不説張家燕子樓
　　　初春徳州道中有懷故園
落日平原朔氣凝征途迢逓倦難勝風生沙捲殘年雪
春至河銷半渡氷古戍黄昏喧斷角遠村寒夜見孤燈
鶯花自愛家林好裘馬何心向五陵
　　　易水懷古
一笑秦庭事已空蕭蕭寒氣動悲風飛霜枉購千金匕
貫日猶懸百丈虹公子歌殘衣變白田光死去血流紅
薊門零落咸陽火易水年年只向東
　　　同許靈長太學張去華山人陳幼孺曹能始二
　　　　孝亷集鄧汝髙計部署中賦得長安新桞送
　　　　張成叔太學還四明
東風二月薊門過新桞青青拂御河淺緑乍分眉上黛
柔條難任笛中歌幾時葉滿章臺路有日花飛太液波
同是一枝堤畔種無如此地別離多
　　　下第後書懷
自是揚雲白未𤣥不才那敢怨蒼天回看故國八千里
誤戴儒冠十七年貧倚詩書元失計窮知文字信無權
雄心銷盡囊如水流落依人面可憐
　一領青衫萬斛塵溝隍十口計全貧關河偏阻空囊客
童僕潜歸得意人雲路豈能容野性帝鄉元不住閒身
長安浪説春光好未見丘園非是春
　　　南還留別許靈長張叔弢馮咸甫鄧泰素文夢
　　　　珠柯起之諸子
日落燕關馬去遲一尊相對總相悲豈堪客路銷魂處
正值皇都失意時此去惡分燈下影重來愁益鬢邊絲
與君俱是飄零者空説加餐贈別離
　　　謁孔林
洙泗瀠廻兩𣲖分泰山龍䕶素王墳傳經已化三千士
執贄難逢七十君室築空塲生蔓草樹殘荒隴起寒雲
一抔馬鬛勤瞻拜欲向春風薦魯芹
　　　燕子樓
舊日懽情委逝波空樓燈影恨如何一天夜月閒簫管
十載春風罷綺羅松栢鎖烟愁思苦牡丹含雨淚痕多
香銷粉歇歌塵散忍見雙雙燕子過
　　　書懷
嵗月蹉跎黯自驚此身雖在鬢毛更江湖故舊無消息
童稚交遊半死生喜信空門縁漸老厭聞徃事為多情
客中最是愁人處獨夜殘燈風雨聲
　　　聞人仲璣卜居西湖詩以寄之
卜築南屏第幾峰烟霞長日伴遊蹤橋頭桞色湖心月
郭外潮聲寺裏鐘數載宦情同失馬千秋絶技羨雕龍
蘭橈竹杖頻來往十里荷花九里松
　　　女冠還俗
愁戴黄冠老此身芳心難禁黛眉顰且抛王母當年約
去了蕭郎宿世因斗帳自今開甲乙星壇誰復守庚申
幾回却笑巫山女雲雨空為夢裏人
　　　戯嘲鄭四效長慶體
落落江湖無定跡匆匆相見闔廬城離鄉已是五六載
道舊曾無三兩聲杯水覆堂難再返浮雲出岫便無情
故人浪説工詞賦只恐登樓賦未成
　　　登延平𤣥妙觀
𤣥都俯瞰碧溪濆上帝髙居接五雲入院經聲朝斗拜
繞壇香氣降真焚龍精䕶法豐城劍鳥篆書符玉洞文
月滿松關天籟寂飄颻笙鶴半空聞
　　　登芝山善見塔
百轉清溪繞梵宫千尋丹磴勢盤空曇花亂散諸天雨
橋板斜飛一線虹塔影層層青嶂外鐘聲隠隠白雲中
憑闌不敢輕呼吸帝座溟濛近可通
　　　謁馬仙姬廟
元君仙籍出扶風廟食千年建水東滿院松杉巢鸛鶴
四時香火卜羆熊青天紫氣生靈幄白日紅雲䕶寢宫
幾度憑虚朝上帝手抛霞帔幻成虹
　　　初至武夷
道縁為重世縁輕總屬閒遊豈計程九曲仙班邀鶴馭
半空天樂奏鸞笙經旬絶粒抛煙火到處行歌變姓名
多少函中遺蜕在不知若箇是前生
　　　萬年宫
萬年宫殿魏王居瑤草琪花滿玉除壇下餘腥猶漢代
岩頭遺蜕是秦初客從雲水求丹訣帝遣風雷䕶簡書
我亦曾孫今再世夢中親御紫鸞車
　　　宿冲祐觀
風燈零落夜鐘殘數巻𤣥經掩不看藥採刀圭還玉液
火留文武養金丹瑤池月滿鸞笙杳石榻雲深蝶夢寒
斷盡世縁須及早肯將白髮戴黄冠
　　　宿接筍峰道院
絶壁懸厓入杳冥丹房長借白雲扃地分六曲成三島
臺聳千層禮七星暮靄晴飛岩瀑翠秋烟寒隠石燈青
一聲獨鶴醒殘夢臥聴黄庭半部經
　　　宿雲窩贈陳司馬
清溪九曲即蓬壺何用遙尋五嶽圖幽壑半開新净室
秘書還看舊隂符鵷鸞班裏多年別雞犬雲中幾日驅
重住雲窩縁不偶前身或恐是丹樞
　　　天游觀
髙臺獨上翠千重吹散嵐烟有鐵龍地種三花元漢畤
門扃五粒是秦封雲邊螺髻層層結雨後蛾眉㸃㸃濃
倚徧危闌遙極目九環衣帶束芙蓉
　　　宿鼓子峰道院
芒鞋厯徧翠微巔脩竹隂中別有天洞隠黄冠皆净侣
巖封白骨盡飛僊石當隙處精廬搆路到窮時棧道懸
夜静焚香同禮拜步虚聲散一爐烟
　　　游水簾洞時久不雨飛沫稍微賦得一首
素練氷綃一夜收潺湲何處見龍湫鮫人海底餘殘淚
玉女峰前上半鉤自有𤣥珠藏赤水不須瓊液咽重樓
一瓢欲挽銀河㵼倒挂青天作瀑流
　　　尋和叔道士不遇
暫去朝元出翠微紅塵何處染綃衣鸞傳紫府書頻至
鶴帶青城箭未歸六甲風雷壇下守半空日月鼎中飛
石函留得龍沙䜟莫道蓬壺㑹面稀
　　　武夷溪口送惟起弟度關
竹杖芒鞋厯翠岑蒯緱忽動逺遊心離魂已與千峰斷
別恨空如九曲深秪有飄蓬懷白璧全無大藥化黄金
山中散盡賓雲曲淚落西風半夜砧
青山遊侣散紛紛况復臨岐逺送君兩地鴈鴻難顧影
一時鸞鶴總離羣人從杜若洲邊去路在桃花洞口分
明發登髙各惆悵鵝湖斜日幔亭雲
　　　武夷送吳元瀚還莆
日日看山住翠微虹橋宴罷各將歸幾時再買重遊櫂
三載方還舊釣磯囊槖只携丹訣去夢魂猶帶白雲飛
別君不用綈袍贈玉女新裁五色衣
　　　再送元瀚次來韻
一尊同向蓼花灘露下丹楓落葉殘身泛孤舟愁弟逺
淚揮雙袖別君難凄凉戍角秋霜曉明滅漁燈夜雨寒
此去入林尋舊隠髙齋新長幾琅玕
　　　陳惟秦為其先人營塟久居永南山寄訊
春事飄零倍憶君滿庭紅雨落紛紛鰲峰已作三秋別
馬鬛新成四尺墳花下幾廻虚朗月竹中長日賦停雲
北邙正有松楸感烏鳥聲聲不可聞
　　　訪薛煉師思齊
桃花千樹繞江干花裏幽居日考槃曲徑開時供鹿臥
方書抄就借人看一春草緑蓬門靜半夜雲生藥杵寒
聞説延年有真訣相逢先乞九還丹
　　　壽李司理
曾將詞賦冠明廷斷獄年來動引經徳比于公髙漢室
名同小陸起華亭壽筵猶獻長生縷海國爭看執法星
何必西巖采三秀郡齋瑤草自青青
鶴吹飄颻下九天共看良吏是神仙朝來拄笏心如水
夏至懸弧日似年函谷他時生紫氣長庚此夜應青蓮
遙知臥理還多暇注得叅同有幾篇
　　　送王懋宣先生之泰順
垂楊影裏亂啼鶯朝發都亭一騎輕黯淡蘼蕪尋去路
微茫烟樹見孤城他鄉春色悲花落旅館愁心寄月明
白髮蕭蕭猶作客臨岐分手更關情
　　　宿鄧汝髙竹林山莊
羣峰迴合樹蒼蒼一徑雲隂散夏凉荒坂牛羊歸暮靄
比鄰鵝鴨睡斜陽竹當踈檻常流翠花落清溪不斷香
晏坐山中屏塵慮今宵如宿輞川莊
　　　春日居法雲蘭若
移來書舍傍琳宫隔斷紅塵路不通游屐半閒新雨後
法幢髙挂亂雲中夜深松偃疎簾月春盡花飛晩磬風
謾謂空門人跡少相尋日日有支公
登臨正及看花期青草葳蕤歩屧宜雨翳鯨音過院冷
風傳鶯語出林遲閒尋緇錫談三昧偶伴黄冠禮六時
自是山中堪避俗更無踪跡世人知
古路蒼蒼入鷲峰烟霞隔斷徃來蹤時將真訣燈前課
每與遊僧竹下逢滿架瑤函藏貝葉逺林山色絢芙蓉
閉門晏坐塵縁息又聴雲堂起暮鐘
滿徑蒼苔過客稀踈鐘纔動暝烟飛輕敲竹院殘僧返
亂落松花一鶴歸夜靜石燈分佛火春寒山罽借禪衣
上方萬籟聞俱寂但有經聲出翠微
　　　送王少文藁塟西郊
蕭蕭孤櫬出郊關執紼空餘涕淚潸滿目松楸西郭路
半天風雨北邙山函中白骨孤雲裏世上紅塵一夢間
除却千年華表鶴更於何處望君還
　　　秋夜汝髙振狂伯孺過宿山齋時汝髙將赴闕
西風搖落正秋天相對空山意惘然竹裏孤燈消氷夜
鏡中華髮感流年寒蛩古砌啼凉月小犬疎林吠暝烟
只恐心期隔霄漢豈能長向白雲眠
　　　擬積雨輞川莊
經旬梅雨自沉沉灌木蕭森起夕隂泉過斷橋歸別澗
鐘傳古寺出空林閉門習靜山中樂晏坐焚香物外心
終日更無車馬客時從花塢聴鳴禽
　　　擬長沙過賈誼宅
憐君謫宦楚江來門外湘波日夜迴廢井年深生亂草
古牆春盡長荒苔猿聲似訴孤臣恨馬首空勞過客哀
此地無須嘆寥落長安甲第亦成灰
他鄉遷客恨悠悠此日長沙宅尚留寂莫空梁栖鳥雀
蕭條古院閉松楸幾年宦况同雲薄一去君恩共水流
欲採江蘺傷往事半天風雨洞庭秋
　　　無題
數聲殘漏滿簾霜青鳥銜箋事𣺌茫剖贈半規蒼玉玦
分將百合紫羅囊空傳垂手尊前舞新結愁眉鏡裏粧
一枕游仙終是夢桃花春色誤劉郎
無縁飜悔意相關雲雨巫陽一夢間獨撫朱弦琴哽咽
背流紅淚燭潺湲新分半玦終難合舊贈明珠未忍還
縱使章臺零落後長條猶自望君攀
錦衾羅帳淚潸然淡月微霜夜可憐嚙臂尚思當日約
同心空結片時縁瓶沉古井渾身碎珠孕靈淵幾箇圓
一別天台成隔世桃花流水自年年
一寸湘筠淚滿枝百年幽恨是幽期朱絃忽斷鸞難續
錦字私傳鳥不知新唾花痕沾廣袖舊分香氣散重帷
此生欲了尋春約須及清隂未緑時
劍化雌雄玉匣空寒潮東逝信誰通金生蓮歩雙纒白
釧約氷肌一線紅事去懽娛幷作怨縁乖魂夢也難同
芳菲零亂春光晩滿地臙脂半夜風
蘭心迷蝶桞藏鴉綺閣銀燈照九華百尺藍橋通歩障
幾重巫峽隔窻紗魂銷翠帶胸前草腸斷青銅影裏花
落盡深紅春色晩肯容劉阮更思家
鏡中雙鬢綰如鴉廣袖新看染石華曉起靚妝消翠靨
晝眠香汗浸紅紗半溝膩水堪流葉一尺雕欄不障花
總為多情眉黛蹙怪他人説是西家
愁見流蘇百結同繡幃寒夜一邊空幾痕斑淚孤生竹
十指朱絲半死桐在野鴛鴦虚桃被出山鸚鵡怨樊籠
臂紗不解纒綿意長䕶嫣紅舊守宫
歸期無定數難占鳯蠟燒殘夜未厭幾㸃金徽桃後譜
半邊銅鏡嫁時匳紅銷榴帶絲空結朱褪櫻唇酒不沾
夢醒碧紗窻外月梅花踈影滿雕簷
玉殞珠沉思悄然明中流淚暗相憐常圖蛺蝶花樓下
記刺鴛鴦繡幙前祗有夢魂能結雨曾無心膽似非煙
朱顔皓齒歸黄土脉脉空尋再世縁
　　　烈女吟
湘水難同此恨深幽閨長詠栢舟吟半生夜雨常悲鶴
六禮春風未委禽瑟斷朱絃因廢軫燭銷紅淚見灰心
寢門一訣千年怨魂夢無由識藁砧
　　　秋日陳汝大鄧汝髙陳振狂陳子卿陳幼孺袁
　　　　無竸興公弟集緑玉齋時余與子卿幼孺下
　　　　第歸自長安汝髙將使浙中興公將游白下
竹林文酒暫盤桓聚散無期後㑹難燈下幾人分去住
尊前雙淚帶悲歡傷心此別魂俱斷落魄初歸夢未安
他日東行占太史客星遙傍使星看
　　　送林觀察備兵金衢
使節翩翩浙水過東山那許久蹉跎一門劍履閩中少
百將櫜鞬越絶多露布星馳官負弩霜臺月滿士横戈
九重正爾資籌算無暇尋仙訪爛柯
　　　贈車子仁郡侯
含來鷄舌尚氤氲新握麟符到海濆案了簿書心似水
門投詞賦客如雲市中騎竹迎童子池上揮鞭醉使君
敝刺即今羞自獻敢言名姓舊相聞
　　　寄譚忠卿比部
清時才子賦懷沙抗䟽歸來髮未華粉署一官淹組綬
青衫雙淚怨琵琶杼投慈母縁憂國環賜明君定起家
却愛衡門當庾嶺相思不用寄梅花
　　　送陳永奉游金陵
千里行裝半醁醽渡江君去莫教醒馬經小小佳人墓
舟過勞勞送客亭揚子風髙潮自白隋堤秋盡桞無青
後庭遺曲桓伊笛都向秦淮月下聴
　　　壽大司馬吳公
班綴鵷鸞爵上公鼎烹龍虎貌還童鐵冠曾執三湘憲
銅柱猶存五嶺功曳處履聲為赤舄懸來弧影是彤弓
渭濱未許長垂釣聞説君王正夢熊
進賢冠換七星冠篋裏隂符不再看上帝久頒書玉檢
先皇曾賜露金盤白䝉頭上應還黑赤在心中已是丹
借得方平壺十二更於今夕獻瑤壇
　　　送薛君大秀才遊武林
司馬南游正少年可堪人去雁來前孤舟白擁蘆藏月
兩岸青殘桞散煙帆外客星灘七里湖中佛日竺三天
射潮不用錢王弩但有觀濤賦幾篇
　　　送鄧汝髙户曹督餉之浙
粉署含香又幾年轉輸今識鄼侯賢還家樹不言温室
行部山應訪冷泉玉麈夜揮天竺月畫船秋放太湖烟
江南水旱憂非細願悉民艱䟽御前
　　　送孫四之金陵
一時詞客嘆飄蓬無數離尊半日同買笑好留錢子母
防身須仗劍雌雄鹿麋夜走三吳苑狐兎秋悲六代宫
建業城邊堪飲水孫郎名自起江東
　　　古田極樂寺曉起
聴盡蓮華刻漏長山深嵐翠滿繩牀鳥啼松嶂聲聲月
僧踏楓林歩歩霜座上落花天外雨佛前沈水定中香
此生總是空門客到處皈依有法王
　　　過鄭樵林山人市隠堂
一丘髙卧久忘機雙屐行歌徧翠微綸挂夕陽春釣罷
笠携殘雪晩樵歸松窻月冷烟霞夢菊徑雲生薜荔衣
不用鑿坏深避世山城車馬往來稀
　
　
　
　
　
　
　
　
　
　
　
　
　
　幔亭集巻八
欽定四庫全書
　幔亭集卷九
　　　　　　　　　　　　　明　徐熥　撰
　　七言律詩
　　　丙申元日得惟起弟越中書聞王玉生客苕消
　　　　息因柬錢叔達
清尊何意醉流霞覽鏡空驚鬢易華堦下蓂開新歳葉
隴頭梅寄隔年花人逢老去常懷舊客到春來定憶家
此日交遊多失路豈君蹤跡獨天涯
　　　送翁兆震太史冊封周藩事竣還朝
暫綴鵷班馬首東桃花色借錦袍紅鞭揮上苑三眠柳
圭捧深宫半葉桐飛葢兔園歌夜雪鳴珂燕市動春風
漢家金匱資良史好奏諸儒白虎通
　　　送張宗道之金陵兼懷諸舊游
茫茫烟水片㠶輕學得陶朱變姓名芳草樓臺歌子夜
梨花村店過清明莫愁湖送當年槳瓜歩江流六代聲
欲作封題還自懶知君今去石頭城
　　　屠田叔使君枉過兼惠藏書賦謝
藝苑相聞十載餘應知名下定無虚不拘世路尋常禮
還贈人間未有書草澤敢當髙士榻蓬門終礙使君車
自慚巴曲非同調空枉干旄問索居
　　　送陳汝翔客建溪書林
垂老江湖作校書春風長日掩衡廬經收壞壁驅殘蠧
字出名山辨魯魚著述未忘𤣥晏癖往來多是鄴侯居
不須二酉藏遺草九曲僊都當石渠
　　　寄題郭張虚香雪齋
髙齋遥散白氤氲歴亂梅花到處聞一笛殘魂千樹雪
半窻疎影滿林雲寒生姑射仙人夢香借孤山處士墳
何物江南堪寄逺年年春色倍思君
　　　鄭邦衡以書見貽兼惠玉章詩扇賦此荅贈
相憐不必舊相歡忽枉裁書問考槃投贈一雙皆楚璧
留題五字有齊紈琴尊幾日同花竹魂夢中宵到木蘭
年少聲名君籍甚淺才何敢作衙官
　　　花朝社集送佘宗漢明府之南康訪楊使君
滿路流鶯送客軺匡廬山色望中遥朱門何處堪餬口
白髪逢人反折腰月下歌聲虚竹徑天涯離恨記花朝
知君此去經彭澤陶令髙風未寂寥
　　　送了空禪師歸長干寺是日為觀音大士初度
尋聲疑自普陀來又贈楊枝海上囘緇衲折蘆初地去
白衣成果普門開數千里路看飛錫五十三叅送善財
他日懷師勞逺夢棲霞蘭若雨花臺
　　　分得要離塜送陳伯孺之姑蘇
漆燈明滅半無光斷碣凋殘字幾行黄土一抔封馬鬛
紫苔三寸鏽魚腸月中似聽英魂泣地下難埋俠骨香
况與伯鸞丘壠近煩君并為薦椒漿
　　　再送陳伯孺兼柬在杭
尊前酒盡即他鄉豈為分携始斷腸失路客身輕似葉
倚門親鬢白於霜歸装不望中人產内顧先營百日糧
未必綈袍能解贈臨行還囑寄衣裳
天涯休用歎窮愁得稱閒心是浪游湖上翠蛾三竺寺
月中青雀百花洲囊無重載身何累交有深知刺易投
貧賤依人君莫愧布衣誰不謁諸侯
　　　送陳振狂游玉華
酒酣璚液唱游仙萬樹桃花引去船路遶潺湲千澗水
巖開混沌五更天雲根白積峰頭雪松火青飛洞裡烟
采藥倘逢秦代客莫言人世是何年
　　　懷吳元瀚
總是飄零未定身不知吳楚與燕秦逺天夜雨孤舟冷
古道秋風一劔貧到處南冠羞對客誰家西第肯留賔
薄游只恐無歸計跡落江湖又幾春
　　　贈薛君佐秀才
年少詞華舊有聲髙標應比玉壺清一春草向池中夢
五色花從筆裡生座滿烟霞揮麈尾匣騰風雨泣龍精
青雲自是君家業傲世休耽白社名
　　　寒食日陳汝大園亭看海棠
寒食東風到舞筵海棠開遍艷陽天銀罌杏酪香同飽
畫架榴裙血並鮮帶雨花神嬌欲泣怯寒妃子醉無眠
夜深莫更移燈看今日山厨未有煙
　　　春日同叔達汝大惟秦㓜孺粹夫能始興公集
　　　　無競南郊水亭
布榖聲中醉倚欄夕陽山色隔簾看青團柳葉春烟薄
白散梨花暮雨寒燕壘泥香芳徑晩魚梁痕淺小池乾
只因地僻稀來往門外低枝欲礙冠
　　　病中試鼓山寺僧所惠新茶
偃卧山窻日正長老僧分贈茗盈筐燒殘榾柮偏多味
沸出松濤更覺香火候已周開鼎器病魔初伏有旗槍
隔林况聽鶯聲好移向荼䕷架下嘗
　　　鍾山寺訪張孺愿畱酌話舊
客中尊酒暫淹留共對禪燈憶舊遊此日聽鶯蕭寺雨
當年騎馬秣陵秋風塵未肯容衰鬢歳月何堪老敝裘
獨有劔鋒銷不盡君家神物是吳鈎
　　　邀黄仲髙張孺愿錢叔達張公魯陳汝大陳汝
　　　　翔陳惟秦王玉生陳㓜孺王粹夫顔廷愉曹
　　　　能始興公弟雨中集萬歳寺即席送徐仲和
　　　　歸錢唐
共酌醍醐送客還晩風吹雨暗禪關緑波春草長途别
白社蓮花半日閒家望雷峰烟外塔夢廻天竺月中山
凈瓶分得楊枝贈垂柳臨岐不用攀
　　　送黄仲髙之漳州
送君南去瘴雲邊遥望征途路一千五月楓亭扶荔雨
幾村茅店刺桐烟土音未辨難聞曲海錯常供不費錢
少婦當壚堪買醉時時停䇿酒家眠
　　　送曹二進士之金谿弔周明府
千里分襟悵别離西州雙淚數年悲途中磨鏡同徐穉
匣裡亡琴痛子期楚璞謾云増價早隋珠猶悔報恩遲
九原未必無遺恨不見看花上苑時
　　　賦得廣陵濤送客之維揚
萬馬聲喧不暫停滿天風浪晝冥冥遥連鐵甕千層白
微露金焦兩㸃青吳楚山河分一水齊梁烟月付中泠
傷心莫作蕪城賦好辨江干瘞鶴銘
　　　同屠田叔張孺愿錢叔達張公魯及社中諸子
　　　　集陳正夫水亭分得文字
習池花木翠氤氲忽枉髙軒過使君囊裡詩籖拈五字
尊前樂府演雙文杯傾竹葉春頻醉燭燼蘭膏夜已分
地主獨留髠送客猶餘絲管夢中聞
　　　不寐感懷
杜宇啼殘漏正長滿林斜月到匡牀浮生寤寐皆成夢
舊事悲歡總可傷知己未亡琴廢軫雄心猶在劔銷芒
枕前二十餘年淚半在他鄉半故鄉
　　　聞伯孺由吳興入姑蘇遥有此寄
一劔飄零渡五湖半年蹤跡徧三吳苕溪日暮愁心逺
笠澤天長客夢孤舊隠雲深寒薜荔他鄉春盡變蘼蕪
滿船載得烏程酒曽酹要離墓上無
　　　再懷伯孺
登樓一望意凄凄目極遥空白練低匹馬烟花吳苑曲
孤舟風雨太湖西愁中芳草迷三徑别後垂楊暗六溪
千里懷人多感慨每看南鴈憶封題
　　　柬程子暉
求友空歌伐木聲逢君真見古人情跡因避世青山近
心為憂時白髪生倚杖暮雲花徑逺捲簾春雨荔隂清
除將問道尋師外那得龎公肯入城
　　　七夕鄧汝髙民部招集玉皇閣同佘宗漢謝脩
　　　　之明府鄧道鳴閫帥錢叔達王粹夫山人陳
　　　　汝大康元龍袁無競秀才陳㓜孺孝亷興公
　　　　舍弟賦分得五歌
髙閣開尊對薜蘿風吹零露下庭柯三秋白帝司權早
一夕紅妝乞巧多夜杼暫停機上錦凉衣初試篋中羅
少微歴歴干天象不獨雙星夜渡河
　　　鄧道鳴閫帥招集隣霄臺送鄧汝髙計部還朝
三疊驪歌遶翠微凉風初動葉初飛尊傾大將葡萄酒
淚濕窮交薜荔衣自信青山盟尚在空憐白社客全稀
清泠臺上頻囘首目斷燕雲一鴈歸
　　　八月十四日夜招張孺愿錢叔達謝脩之陳汝
　　　　大王玉生袁無競集平逺臺觀萬歳神光二
　　　　塔燈分得八庚
良夜髙臺露氣清遥空靈籟送秋聲桂枝先自輪中滿
蓮炬還從鏡裡生隠隠七層標舍利雙雙百寶放光明
龍膏燭與蟾蜍影同向人天照化城
　　　送張孺愿還四明
津亭歌罷酒杯空目極遥天送斷鴻馬上夕陽孤店柳
渡頭殘月半林楓瘴雲漠漠辭閩北鄉樹重重辨甬東
此日蓴鱸歸計得思家張翰怯秋風
　　　送黄仲髙還四明
江頭尊酒别離難滿目疎林落葉丹家望剡川湖一曲
車驅閩嶺路千盤關門曉色雞聲早曠野秋聲鴈影寒
今夜夢君何處所半天殘月蓼花灘
　　　寄鄧德咸明府
一代風流墨綬郎幾年為政似庚桑居官共號神明宰
判事多成急就章灘送九龍來廨宇庭畱雙鶴守琴牀
春光莫羡河陽暖六月還飛白簡霜
　　　送陳振狂之汀州
秋色將殘樹影稀故人西去鴈南飛滿林楓葉栟櫚寺
兩岸蘆花鐵石磯霜冷戍樓喧暮柝月明村舍搗寒衣
九龍溪上灘聲急千里覊魂一夜歸
　　　與吳元瀚話舊
久客還家嘆敝裘對君猶自起離愁數莖白髪尊前淚
九曲青山夢裡遊松徑夕陽秋繫馬竹房疎雨午啼鳩
明朝又作匆匆别目斷西風獨倚樓
　　　張叔麟别駕招集鍾山客舍席上聽伎共限冷
　　　　香二字
白苧歌殘欲斷腸相逢誰是有心郎羅幃巫峽聲聲雨
玉杵藍橋夜夜霜燭淚半灰金剪冷花魂初散寶釵香
紅顔自昔多憔悴豈學愁眉别樣粧
　　　送鄧道鳴參戎東粤
樓船横海發閩關新擁髙牙五嶺間月滿柳營秋校獵
火飛藤峽夜征蠻雙龍斬水妖精泣萬馬嘶風部曲閒
名在羅浮峰四百功成何用勒燕山
　　　贈林敷毅公子
年少懸書向國門家聲猶説紫薇垣登壇久已推牛耳
授簡曽看擅兔園擁篲諸侯虚左席操觚詞客結中原
功名不用垂鐘鼎白首江湖亦主恩
　　　送張參戎鎮秦川
鐵衣曽典羽林兵又握銅符海上行此日八蠻傳露布
同時諸將拜霓旌臂開鵲血弓流影腰泣龍魂劔有聲
見説轅門容揖客可能前筯借書生
　　　送長樂令郁文叔謝病還晉陵
棄官應遂白雲心行李空携單父琴病骨豈堪長負弩
黑頭偏乞早投簪家當楊柳茶烟細門比柴桑柳色陰
除却簿書勞半載一生清福總山林
　　　贈張太醫
年少曽將肘後探髙名今已似蘇耽石烹夜月松烟細
藥洗春泉橘井甘函裡難經繙九九洞中爐火轉三三
功成他日生毛羽看駕雲車白鹿叅
　　　題芳草王孫卷為羅生挽所知
聨璧當年舊有聲千秋埋玉怨難平邯鄲久作炊粱夢
都市猶傳擲果名腸斷山陽燈下笛魂銷緱嶺月中笙
萋萋滿目王孫草歳歳春風墓上生
　　　丙申除夕
莫問殘冬厯一行且將生計寄絲簧燒燈客丐宜春帖
對鏡人凝綵勝妝衰鬢又添新歳感童心猶記少年塲
擁爐坐聽蓮花漏待進山厨栢葉觴
　　　丁酉元日
歳月悠悠獨自知屠蘇飲較衆人遲一年苦樂俱陳迹
昨日呻吟即舊詩才盡敢云心似錦顔衰猶幸鬢無絲
春風不厭衡門冷吹徧繁花雪萬枝
　　　送彭興祖游燕
都亭新柳折為鞭又别閩南北向燕馬首一星邊地火
鶯聲三月御河烟吳儂枕上紅樓曲趙女壚頭緑酒錢
此日離情君莫忘落花風雨寺門前
　　　分得胭脂井送陳淳夫太學之金陵
臙脂零落井痕荒水面桃花照艶妝碧甃一泓沉寳珥
紅泉千㸃滴銀牀金函半染鉛華色絲綆猶牽珠翠香
莫問故宫生死地轆轤容易轉愁腸
　　　送陳志𤣥還中都
一片離心雙淚垂人歸偏在送春時雞聲殘月郵亭火
馬首疎烟酒店旗江北瓊花孤館夢淮南叢桂故園思
東風吹徧無情柳滿路青青拂面絲
　　　送黄君甫還劍津
故園歸去獨揚舲躑躅花殘落逺汀鸚武春銜杯裡月
蛟龍宵睨劍頭星灘迴巨浪千層白門對髙峰九㸃青
莫道盈盈分一水相思魂斷幾長亭
　　　分得宫花一萬樹送曹能始進士赴闕
芳菲叢裡拜楓宸鈴索聲中雨露新香霧有時分太極
穠華隨處拂勾陳重重緑染宫袍色片片紅酣御輦塵
不似曲江騎馬日杏林惟探一枝春
　　　分得季子裘送錢叔達歸吳興
旅邸淹留歴幾春黑貂無復到來新蒙茸莫問千金腋
襤褸翻疑百結鶉失路易沾函谷雨還家猶染洛陽塵
布衣落魄慙妻嫂應悔當年浪入秦
　　　題黄伯寵秀才歐冶山房
疎松影裡草𤣥亭屋後羣峰列翠屏殘雨小塘萍散緑
微風幽徑竹揺青觴尋曲水流三月劍拔寒潭洗七星
寂寂衡門無客到林鶯啼午夢初醒
　　　夏日邀屠田叔使君佘宗漢明府閔壽卿柳陳
　　　　父王獻子錢叔達吳元瀚諸山人顔廷愉都
　　　　䕶興公舍弟避暑平逺堂分得一先韻
借得琳宫結淨縁數聲鐘磬出諸天龍江潮滿千溪合
雉堞雲開萬井連瀑布亂飛丹嶂雨山衣同歴翠微烟
莫言座上無絲竹花外啼鶯柳外蟬
　　　壽車郡公
銅虎分來向海濵玉皇香案記前身採將瑶草三山秀
種得甘棠一郡春天上紫鸞扶絳節雲中白鹿駕朱輪
壽筵不用蟠桃薦丹荔氷盤色正新
　　　題周朝寀轉運三代榮封冊
出宰河陽舊有聲司農今復借雙旌轉輸歳向三邊急
斥鹵烟從萬竈生紫禁絲綸榮馬鬛熙朝冠葢擅羊城
一門雨露皆君寵不獨雲霄兩弟兄
　　　閩王審知墓下作
玉輦何年去不囘霸圖千古總成灰秋深兔穴依寒壠
歳久魚燈暗夜臺故國關河甌越在遺民蘋藻鼎湖哀
蓮花峰下黄昏月猶見三郎白馬來
　　　送林志尹謁選之京時予將入燕
數聲南鴈呌秋烟路指交河北到天雞送邉城霜後角
馬驚沙磧雪中鞭貧來逺道親雄劍老去長安索俸錢
我已藏名燕市久相尋休向酒壚前
　　　送閔壽卿從武夷還金山兼隠華陽洞
歴徧清溪九曲深麻衣隨意住雲林隂符一卷蛟龍䕶
秋笛數聲猿鶴吟玉洞烟霞通地肺金山臺殿影波心
空懷五嶽平生志未得從君學向禽
　　　送陳憲伯入覲便道歸省
萬國諸侯㑹建章使君千騎出東方繡衣正奏三年績
綵服還稱百歳觴轡攬朱輪宵擁月疏封白簡晝飛霜
法星漸與閩天逺遥望精光帝座傍
　　　送閔孝昭侍尊人還廣陵
暫得相逢又解携灘聲髙下槳聲齊束裝欲跨揚州鶴
問寢頻聽旅店雞夜月故園淮浦北秋雲鄉路海門西
還期共醉蕪城酒繫馬隋宫舊柳堤
　　　送温永叔郡丞守南寧
符分銅虎寄專城新駕朱輪嶺表行八桂瘴雲迎五馬
二江嵐月引雙旌禁將巫蠱蠻丁化燃出靈犀颶母驚
地近交州風土别每逢春雨勸刀耕
　　　送鄧德咸刺史官沔陽
楚江猿嘯豈堪聽野水連天過洞庭夜月褰帷逢漢女
秋風行部弔湘靈九疑峰色參差碧三峽雲光黯淡青
君去不愁難寄逺蕭蕭蘭芷滿寒汀
　　　題黄懋中大學士碩寛堂
多年簪筆侍螭頭焚却銀魚早乞休十畝雲霞開徑日
半樓烟雨捲簾秋小山桂樹藂藂綠曲澗桃花片片流
不是能耽泉石趣幾人青鬢老菟裘
　　　留别陳叔度
幾日相逢意未䦨誰知相别不成懽尊前草色銷魂易
笛裡梅花寄逺難雞唱曉霜孤枕怯馬嘶殘雪一鞭寒
雖然千里同明月兩地傷心各自看
　　　除夕前二日同康元龍集江參藩先生園亭
停驂歳晩向名園滿徑寒花映酒尊雪色半侵青玉案
星光多傍紫薇垣幾年媿下髙人榻一劍長銜國士恩
不是殘年催去客敢辭十日飲平原
　　　武林驛别康元龍
錢唐江上浪層層此地分携感慨増客路殘年悲短劍
驛亭寒夜憶孤燈歸魂黑度千林雨鄉淚紅凝半枕氷
江北江南天萬里不堪囘首望西陵
　　　語溪舟中除夕用舊韻
滿江燈火照㠶檣斷送韶華在異鄉紅燭也流今夕淚
青銅猶憶去年妝孤身長路思千里半世虚名夢幾塲
欲解離愁謀一醉行厨何處有椒觴
　　　除夕西寺訪朗公
停棹清溪值歳除匆匆溪上訪僧居殘年只聽蓮花漏
半偈猶繙貝葉書爆竹聲喧人語沸石燈光照佛堂虚
五噫悔作飄零客願得從師證六如
　　　戊戌元日檇李舟中
千里關河更問津東風吹動柳條新雞聲不挽難留歳
馬齒偏催易老身樓上綺羅誰氏女㠶前簫鼓異鄉人
客心久已如荼苦何用盤中薦五辛
　　　曽人倩祕書招飲衙齋話舊分得昏字
悠悠往事不堪論燕市悲歌欲斷魂折柳豈忘逢驛路
頌椒還記醉祗園千金槖盡心猶壯一劍鋒銷俠尚存
酒後對君思起舞浮雲西北易黄昏
　　　寄懷陳伯孺
六溪疎柳幾條斜不異柴桑處士家日午山窻書薤葉
春深江閣畫梅花鄰莊與弟同漁獵古寺尋僧共結跏
獨有故人傷逺别年年衰鬢客京華
　　　紀事
漢家臺殿敞蓬萊玉柱盤龍接上台廿載皇仁深雨露
一時天意變風雷宫牆夜靜啼烏急苑樹春歸乳燕來
翹首五雲天萬里小臣雙淚泣秦灰
紛紛兵甲滿中原市井蕭條有幾村總為瓊林傷地脉
非貪寳氣鑿雲根中涓數獻便宜䇿丁壯難招慟哭魂
辛苦西臺姚柱史畫圖空自叩天閽
王師一夜報蒼黄大將星沉晝不光塞外忠魂酬玉劍
沙中枯骨帶金瘡黄昏燐火新亡卒白日烽烟古戰塲
莫向居庸城上望霜天笳管總悲凉
欃槍夜望射天弧邊計年來困輓輸萬里君門誰伏闕
四郊皇店盡徴租虎賁宿將多凋謝烏合新兵屢譟呼
時事艱危堪涕淚太平能到白頭無
　　　得王元直金陵書却寄
芳草天涯怨不勝懷人魂夢苦無憑何來一騎過淮水
傳得雙魚自秣陵桃葉暖風春訪伎杏花微雨夜尋僧
玉蟬精舍葳蕤鎖寂寞疎林半㸃燈
　　　贈王思延都䕶
年少登壇擁隼旟欲將長劍掃穹廬黄金世佩通侯印
彤管家藏太史書異域葡萄杯上緑邉城楊柳笛中疎
運籌自合隂符祕兵法無勞習穰苴
　　　贈王君密民部
年少風流粉署郎賦成爭誦魯靈光閒曹不廢青箱業
先世猶傳白簡霜九折羊腸曽叱馭一官雞舌正含香
潞河公暇門如水花竹隂隂客滿堂
　　　潞河逢梅子馬時子馬自楚使燕
當年同聽白門鴉别後風烟幾歳華萬里飄零逢潞水
一官牢落傍長沙新愁緑岸㠶前柳舊事青樓夢裡花
草草離尊猶未醉數聲殘角又天涯
　　　天津道中懷王玉生
老向郊原受一廛村中幽事總堪憐園栽桑柘同韋曲
塢築辛夷學輞川花下筆牀臨粉本松間茶鼎扇青烟
自從南北風塵逺不到東山又幾年
　　　連窩舟中與張叔弢話舊
同泛歸舟下潞河空將身世感蹉跎十年京洛紅塵滿
三載朱崖白髪多雲暗戍樓喧斷角月殘官渡起悲歌
愁君此去王程急兩岸蘆花奈别何
　　　淮隂舟夜寄懷二雲歌姬
淮浦東邉月影斜相思何處問琵琶别時折是章臺柳
夢裡歌為玉樹花萬里客魂銷緑鬢幾囘幽恨寄紅牙
遥知香骨懷人瘦寛盡春風繫臂紗
　　　廣陵七夕聞歌有懷
每看秋水憶臨波况值天孫夜渡河衣上餘香懷賈女
竹間殘淚怨湘娥書從薊北傳來少夢到江南别後多
二十四橋橋畔月不堪重聽繞梁歌
　　　真州逢謝在杭司理
蕭蕭書劍傍風塵况對天涯骨肉親半夜斷猿知己淚
經年羸馬異鄉身飄零湖海愁歸客憔悴江潭問逐臣
此日世途君自見莫將青鬢嘆沉淪
　　　舟次楓橋寄陳汝大先生
蕭蕭羸馬厭馳驅愁聽楓橋月落烏開徧芙蓉思故國
折來楊柳記西湖十年獻賦青雲薄千里題詩白社孤
我為飄零雙鬢短憶君霜雪滿頭顱
　　　懷李儀卿
梅花綃帳曉寒生怨似流蘇百結成逺岫猶憐眉黛淺
凌波還憶襪羅輕倦來司馬偏多病老去徐娘更有情
十載舊歡真一夢釣龍臺上月空明
　　　驛亭夜坐書懷寄内
十年書劍兩無成飄泊江湖媿姓名絡緯聲沉愁易集
芙蓉花老怨難平枕邉暮雨離魂結鏡裡秋霜客路生
共隠青山期白首古來曽有鹿門耕
　　　贈沈稚咸
愛君蓬蓽緑蘿閒住近楓橋第幾灣短屐一春游茂苑
疎鐘半夜聽寒山門多詞客尋詩至寺有髙僧乞畫還
數頃烟波滿船月歌聲來往水雲間
　　　過沈從先江居
停棹來尋江上居閉門知與世情疎買魚入市兒沽酒
負米還家母倚閭委巷幾留髙士轍寒窻長課小童書
空憐四壁蕭條甚薄俗何人重子虚
　　　垂虹夜泊懷陳㓜孺
吳江殘露冷丹楓萬里還家嘆轉蓬世路升沉同塞馬
鄉書寥落怨邉鴻舟移晩渡三更月橋跨秋波百丈虹
猶憶當年分别處征衣憔悴泣西風
　　　姑蘇懷鄭翰卿
十年蹤跡遍天涯散盡黄金滿狹斜莊舄豈能忘越國
莫愁原自屬盧家孤鶯白嶽啼衰柳匹馬青樓過落花
日暮思君心獨逺片㠶江上阻蒹葭
　　　送張叔弢令羅浮
瓊海曽乗博望槎惠陽為政又携家琴牀半落姑仙雪
印匣全封葛令砂輸税山農冠箬葉趂墟蠻女賣梅花
官閒好作羅浮長四百峰中早放衙
　　　秋日訪徐茂吳司理
青鬢投簪二十年菟裘髙築虎林偏胸吞雲夢全無楚
屋貯華陽小有天楊柳影侵遊寺屐竹枝歌送泛湖船
錢唐江上潮如馬定賦觀濤第幾篇
　　　西湖秋夜寄紫玉侍兒
他鄉流落怨歸期天外秋風鴈去遲枕上雨聲燈下淚
湖心山色鏡中眉難將雙楫迎桃葉愁聽孤舟唱竹枝
遥憶𤨏窻腸斷處殘更哀角夢迴時
　　　錢唐感舊
吳山殘黛晚烟低滿目桃花路又迷夜夜淚痕悲角枕
年年幽恨閉香閨分枝菡萏難連理隔水鴛鴦暫並栖
司馬琴心今漸老斷腸明月小樓西
　　　七里灘懷惟秦
桐江風冷露華漙舟過嚴陵七里灘秋晩鴈聲楓外老
夜深漁火蓼邉殘月明古渡波千頃雲暗髙峰路幾盤
遥憶故人滄海上白頭猶自守綸竿
　　　過武夷訪閔壽卿蘧廬一宿而别兼柬渾然道
　　　　人江仲魚秀才
蘧廬髙結傍巖巒翠壁千重路幾灣霞色全飛丹竈火
溪聲長遶白雲關風塵已作經年别烟水聊分一夜閒
唱罷金雞天欲曉漁郎蹤跡又人間
　　　聞屠田叔轉運擢守辰州寄贈
新駕朱輪驛路賒甘棠初種郡庭花三苖納欵沅陵地
五馬行春楚水涯酉室名山探緑字辰溪深洞覔丹砂
桃川正屬提封内試問秦人尚幾家
　　　送陳汝翔遊惠州
馬蹄隨處認桄榔千里孤身入瘴鄉嶺路春聲啼翡翠
蠻村秋色變蕉黄朝雲香骨纍纍土夜月花神淡淡妝
莫向異方思故國夏初先得荔枝嘗
　　　為屠田叔悼亡姬
渺渺凌波去絶蹤每看遺挂恨重重魂同睡蝶招難返
血比啼鵑拭更濃黄土有情封玉骨青銅無計鑄花容
君行正近髙唐路腸斷巫陽第幾峰
一别妝樓閉寢門梨花風雨泣黄昏蚌枯滄海珠無淚
魚葬青山玉不温金谷尚傳三斛價羅幃空負十年恩
春來忍看孤飛燕恐是嬌姬戀主魂
　　　自題小像
平生非俠亦非儒半世游閒七尺軀却為疎狂因偃蹇
未忘柔曼轉清癯違時傲骨貧猶長對客詩腸老漸枯
五字吟成心獨苦不知身後得傳無
展巻徒為老大悲形容將槁鬢將絲有時憤世空饒舌
何處談詩不解頥足為無車行路健心因多累記書遲
自知瘦骨宜貧賤莫怨人間只相皮
　　　寄懷李惟順贊府
巖邑蕭條早閉關翠屏髙映訟庭間官同潘縣栽花至
客到龍門御李還衙聽孤鶯聲共放吏兼雙鶴影俱閒
琴牀一曲停流水又對青娥畫逺山
　　　林子真久客臨汀聞余歸自長安貽書慰藉感
　　　　而賦荅
經年離思杳難裁望斷江南雪後梅錦字忽傳孤鴈至
明珠驚向九龍來雄心已耗劉蕡第死骨誰收郭隗臺
總為窮愁才易盡豈堪重問筆花開
　　　送屠使君至芋江是夕留飲驛亭以梨園佐觴
　　　　使君首倡依韻奉荅
追懽三載别今朝對酒離魂黯欲消楚國行春迎露冕
郵亭卜夜駐星軺殘雞唱斷風生柝萬馬聲寒月送潮
暫歇梨園留刻燭莫教紅蠟一時燒
　　　囦關再别屠使君次來韻
使君才藻似枚臯立得詞壇赤幟髙薄俸半因開社費
閒心多為著書勞年來淮桂歌招隠此去湘蘭賦反騷
五馬驂驔人獨逺楚天遥望首空搔
萬里沅陵楚水隈一麾今出越王臺當筵客盡留詩别
卧轍人多掩淚囘津汎神龍悲劍去峰過迴鴈望書裁
九疑漸近三山逺何處登臨屐再陪
　　　崇德令孫先生挽詩
語溪為政號神君黑髪俄脩地下文逺道野僧歌薤露
寒宵山鬼哭松雲斗間久失郎官宿郭外新添令尹墳
忽聽悲風生壠樹猶疑長嘯半空聞
　　　雲陽葛隠君雙壽詩
句容元説葛洪家配得仙姬蕚緑華幾度化龍陂上竹
尋常喂鶴鼎中砂笙吹緱嶺聲聲月衣剪茅山片片霞
待到丹成同拔宅遥空雙駕紫鸞車
　　　戊戌除夕
獨對殘燈暗自驚世途誰復念虚名索錢有虜詩難退
祀竈無靈術未精半壁圖書先代業四隣歌管少年情
二毛豈必縁衰老只恐窮愁白易生
辦得椒盤槖已虚殘年衣褐歎全無先人墨綬空亷吏
賤子青衫只腐儒自祭詩神斟栢葉欲驅窮鬼挂桃符
燈前不改貧家樂堂上慈顔膝下雛
　　　己亥元日
開徧梅花臘盡歸聲聲爆竹啟山扉去年愁苦將誰告
今歳平安向佛祈三徑烟霞吾獨老六街風雨客來稀
朱門通刺慵隨例自古閒身是布衣
燈燭燒殘見曙光傷情多為惜年芳無田更切三時望
有閏翻添一月忙已分狂歌惟草澤喜占春夢在池塘
生憎稚子吹蘆管落盡梅花樹樹香
　　　同㓜孺惟起由瓊河泛舟至義谿
寒風微雨共揚舲無數漁歌竹外聽浦口小洲懸半月
海門孤塔湧羅星洪濤歛勢奔歸峽衆水分流散入汀
三十六灣溪路轉一灣山色一重青
　　　送林道魯就婚之楚婦翁王獻父時為吉藩左
　　　　相
二月春風咏摽梅征衣還見錦初裁舟經劍浦乗龍去
路入衡陽捧鴈來卺合賢王新賜醴鏡開神女舊妝臺
兔園正授枚生簡年少誰當作賦才
　　　山居漫興學晚唐
野服黄冠絶世情小齋無客罷逢迎蜂窠衙静如山縣
蟻穴泥深似土城雨久芭蕉心半捲春遲楊柳眼初生
只縁編得花屏好每日沿階幾度行
　　　送朝宗上人還金山
天涯行脚偶相逢又向空門憶舊松千里月嘶春澗馬
半江雲起曉堂龍臨流獨浣歸山衲禮佛重鳴到寺鐘
聞説慈航堪度世幾時禪榻待周顒
　　　送陳道育之官漢陽
萬里傳經入楚鄉新鶯初囀柳絲長氊存子敬官非冷
輿御潘郎母可將山色千重看大别江流九泒過潯陽
座間定有三鱣墜地近嘉魚對武昌
　　　贈呼允齡將軍
黄金横帶氣如虹儒雅還看郤縠同魚鳥陣開雲變黑
鯨鯢血濺海生紅肘懸幙府新雕印手掛天山舊賜弓
注就隂符刁斗急夜深燈照柳營中
　　　錢連江尊人雙壽詩
宿應郎官接上台嵗星還傍婺星開丹燒勾漏霞干片
酒進麻姑露一杯琪草祗從階下長蟠桃都向縣中栽
承家自有關門尹日日真人紫氣來
　　　送蘇明府擢南計曹
雞舌新含入舊都幾時閩海更還珠中牟理邑方馴雉
南部趨朝好聽烏百里歌猶傳蔽芾一官清不媿萊蕪
度支若上籌邉䇿願賜江南一半租
　　　送張宗道之白下
春風頻聽白門鴉匹馬驕嘶踏杏花匣貯豐城埋後劍
㠶開博望泛時槎梁間玳瑁尋盧女井角胭脂弔麗華
夜泊秦淮重買醉隔江依舊月籠沙
　　　金山持心上人以造塔募縁入閩喜而有贈
錫杖年來徧五湖津梁隨處度凡夫寳沉漢水思龎藴
金布祗園問給孤七級月中光舍利諸天雲裡湧浮圖
當時玉帶今何所猶自逢人説大蘇
　　　上楊叔向叅知
清朝騷雅見遺音愛士常懷倒屣心太史文章髙倚馬
右軍書法得來禽家饒美竹堪為箭㸑有焦桐解辨琴
行部時時過劍水匣中風雨作龍吟
　　　贈陸延平
髙卧東山嵗月深南來五馬又駸駸民淳市賣雷生劍
官久囊空陸賈金頻見弓旌求草澤常看車駕舍棠隂
玉華有石還堪載不媿君家舊鬰林
　　　延津逢許然明還武林詩以送之
相逢同是客中身雙劍延津合有神滿樹流鶯啼去路
千山羸馬送歸人梨關月冷他鄉夢柳浪烟深故里春
訂得西湖湖上約六橋何處問垂綸
　　　送陳二表兄重遊髙州兼柬諸舊好
燈前愁賦渭城歌瘴雨蠻烟萬里歌市得好香沉水貴
劈來新荔火山多古祠重拜髙凉洗遺殿還尋粤尉陀
往事悠悠三十載舊遊雙鬢幾人皤
　　　送陳惟秦客恩州
客枕愁聽五嶺猿瘴江何處不消魂羊城月送春潮上
蜆水風催夜渡喧茉莉賣錢香滿市芭蕉成布緑連村
明知此去蠻鄉惡無奈飄零别故園
樹樹桐花夾路開思鄉還上粤王臺裹鹽峒客投墟去
沽酒蠻姬泛艇來市肆盡傳雞骨卜垣墻多襍蠣房灰
送君解説炎方俗二十年前此地囘
　　　送邵武李太守擢憲滇南
昆明池水靜無波擁傳新從僰道過開府定能寛漢法
采詩曽不廢蠻歌趂墟滇客龍名市納欵夷王象渡河
他日勒功留片碣㸃蒼如黛石嵯峨
　　　約陳伯孺仁王寺結夏效長慶
詩寄灣溪老友看今年結夏擇香壇約繙蓮藏日三卷
願飽花齋午一飡經月應酬抛竹素暫時功課借蒲團
更貪兩物堪消暑栲栳隂濃荔子丹
　　　約薛晦叔仁王寺結夏詩以代柬
古寺幽偏少四隣樹隂蒼翠石嶙峋暫抛火宅塵中累
同結香壇世外因下界難尋消暑地平交誰是得閒身
寄詩已約灣溪叟清賞於君又一人
　　　夏日園居和興公韻
荒園四面緑隂齊菜甲縱横剩幾畦絡架瓜藤青不斷
亞簷檉葉翠難低石堪清聽敲靈壁茶可消煩煮建溪
坐對博山香漸滅數聲歸鳥過窻西
一條卭杖遶疎籬正是閒行得句時縛帚竹尋將槁葉
挿瓶花愛半開枝多情乳燕梁間壘無意蜘蛛屋角絲
樹影臨窻遮欲盡晝長真與睡相宜
　　　蔡景明叅知重遊晉安過訪山居話舊時先永
　　　　寧歿已九載尚辱垂弔感而賦此
垂老閒遊出瘴鄉居停仍喜近山房昔年圖畫蟲生卷
故主園林燕在梁眼底更誰為舊雨鬢邊無處不新霜
感君猶有山河意追念先人拜影堂
　　　趙仁甫别駕解官歸自䕫府招同陳履吉陳平
　　　　夫陳振狂集侣雲堂
草堂新築白雲間招得荷衣客往還北海芳尊傾魯酒
西窻殘燭話巴山林花乍落三開徑園柳初成五映關
蓮社正稀泉石侣愛君青鬢肯投閒
　　　送善上人募建水月庵
托鉢他鄉度有情逢人稽首乞題名行行水際袈裟影
處處空中剪尺聲募化不辭孤錫逺因縁休謂一錢輕
憑師悟取西來意水自澄清月自明
　　　施仲宣司理招同鄧汝髙督學飲烏石山分得
　　　　虚字
道山千尺本仙居上有孤亭接太虚坐倚松篁頻却葢
行過巖岫久停車洞疑大酉鴻濛外石似天丁斧鑿餘
不是能忘軒冕貴豈容蹤跡混樵漁
　　　過黄印坤廣文故居
重過閭巷景蕭然蔓草疎花感昔年白社猶懸髙士榻
青山新築廣文阡墨池久涸苔生硯𤣥室長扃土翳氊
唯有寒塘如半月緑波依舊繞門前
　　　贈林子實山人
破帽鶉衣過此生放歌村落負薪行何人能識醉中趣
獨我許留身後名老去未容狂態減貧來彌覺俗縁輕
茅茨委巷逢迎少經歳不聞車馬聲
　
　
　
　
　
　
　
　
　
　
　
　
　
　幔亭集卷九
欽定四庫全書
　幔亭集卷十
　　　　　　　　　　　　　明　徐熥　撰
　　五言排律
　　　登玉皇閣
傑閣開靈境瑶壇接太空層甍青嶂裡飛檻白雲中海
上蓬萊島人間太乙宫六鰲峰逶邐五虎勢巃嵸漸與
塵寰隔還於帝座通天都低日月地軸隘華嵩逺眺龍
臺古迴看雉堞雄堦生瑶草緑鑪伏大丹紅妙訣傳金
母髙旛捧玉童驂鸞逢子晉騎鹿揖韓終自識𤣥關妙
因知道教崇九仙遺蹟在何必訪崆峒
　　　初夏集王氏南園
南園開勝地結伴共盤桓曲徑依精舍疎鐘出戒壇山
光低古堞樹色隠層巒弱柳垂青沼名花映畫欄浮屠
髙七級懸磴折干盤㠶影雲中細蟬聲雨後殘侵衣松
露濕夾座竹隂寒鈴鐸憑虚聽川原入望看明霞散林
際初月掛簷端嘯咏情方洽酣歌夜未䦨此中足幽賞
長願接清歡
　　　游方廣巖登絶頂二十四韻
方廣華嚴地神州一洞天寺藏青嶂裡路遶白雲邊氣
候晴兼雨峰巒斷復連樹枝多臃腫蘿磴自盤旋猿嘯
聽經石龍生洗鉢泉水簾終古瀉鐘乳半空懸境出塵
寰外巖開混沌前金身餘五百世界度三干凈室隣飛
瀑沙彌種石田空門灰幾刼削壁字何年谷有羚羊險
山從鳥道縁地偏堪避世境寂可安禪貝葉飄香界曇
花落法筵桑門同客饌石榻伴僧眠已得澄心訣渾忘
俗累牽探竒情未已躋險興翩然披莽尋支徑捫蘿到
上巔畏途尤􁋥嶫側足更迍邅彳亍聲俱喘蹣跚膝在
肩聳身摩斗柄迴睇盼雲烟逺水看如帯重岡小似拳
祗疑天闕近還聽谷聲傳客有𤣥暉趣僧如支遁賢從
兹尋覺路長此奉金仙
　　　登石竹山
一徑費攀躋羣峰覺盡低千層環碧嶂百級掛丹梯嶺
峻天疑近林深路轉迷空中飛鳥絶樹杪亂猿啼跳浪
山魈避盤旋羽客栖解衣穿草莽揮手抉虹霓歳久碑
無字丹成竈有泥書符尋篆籙煉藥乞刀圭吟眺情俱
適徘徊日漸西扶笻下山去月色印前谿
　　　登萬歳塔
寶塔凌霄逈登攀俯九垓山河天際遶樓閣日邊開旛
影依簷落鈴聲拂檻來馬江波浩渺雉堞勢縈迴隔嶺
留殘照遥空度晩雷炊烟生下土禪誦出香臺僧自山
腰住人從樹杪囘迷川今日渡刼火往年灰上界疎鐘
動孤城斷角催幾思題偈别古壁半蒼苔
　　　游榴花洞
逶邐羣峰隠紆迴一徑偏空山殘照裡古路斷雲邊入
壑疑無地穿林覺有天鹿眠松下塢禽噪竹間泉芝草
縁岡秀榴花滿洞然莓苔寒細雨桑柘隔孤烟但見山
川舊誰知陵谷遷人皆迷漢姓居是避秦年不記來時
路因拚世上縁遲迴未忍去或恐過神仙
　　　己丑除夕志喜
一歳盡今夕悲欣異去年梅花送殘臘蓮炬吐芳烟淑
氣囘蓂莢條風度管絃老親懽膝下穉子戯燈前栢酒
山妻進辛盤諸弟傳天倫有真樂喜極不能眠
　　　箕踞軒贈郭聖僕
大隠不違親幽居少四隣跏趺依古佛箕踞對時人習
懶成迂癖長齋了夙因形骸耽句瘦囊槖積書貧薜荔
裁竒服耕桑作外臣柴門多紫氣木榻絶紅塵誼以枌
榆篤交於草莽真愧予貪問字忘却往來頻
　　　瓦棺寺看月同吳翁晉梅季豹郭聖僕志若真
　　　　全二上人分得圓字
問偈過諸天松間片月懸光分三世火影滅半林烟雲
駛看疑運霜明望更鮮玉繩低下土金鏡照迷川悟景
應知幻標枝可喻禪籟兼心共寂輪與果俱圓散彩髙
旛外生輝斷磬邊曉鐘催漸落長夜竟忘眠
　　　苕溪逢謝長史姊丈携家適至賦此志喜且以
　　　　為别
不謂飄零客能逢骨肉親乍同燈下語猶訝夢中身意
緒兼悲喜關河各苦辛音初聞里閈事但話鄉隣細問
兒童長空憐弟妹貧艱危前路甚消息故園真雖得懽
携樂其如别淚新明朝又分手兩地共傷神
　　　四月晦日邀屠田叔錢叔達陳彦宗陳汝翔王
　　　　玉生陳惟秦陳㓜孺王粹夫陳正夫曹能始
　　　　林子真興公弟西湖觀競渡分得寒字
髙閣俯澄瀾湖光入座看遥空簫管咽夾水綺羅寒笑
語連天沸呼聲動地懽揚旌過曲浦撾鼓下驚湍翠袖
飄文檝紅標颭畫欄卧波蒼甲偃迴棹玉鱗蟠共聽菱
歌度渾忘蓂葉殘土風爭不禁禮法醉猶寛藉草情偏
洽迷花興未闌日斜遊騎散墜珥滿江干
　　　送李德威先生之樵川尋珠上人
何以度晨昏蕭然四壁存緇衣憐舊主白髮傍空門業
淨依菩薩家貧任子孫餘生抛不顧老淚滴無痕世事
空花過愁心落葉繁願將香積供千里勸加餐
　　　怨歌行
恨極蛾眉蹙情多鴈素沉銀燈孤照影錦薦獨傷心粉
褪雙顴玉黄銷半臂金解衣香氣冷攬鏡淚痕深蛩韻
鳴殘杼蛛絲網斷琴羅帷明月鑒珠被曉霜侵願託巫
山夢為君長抱衾
　　　送屠田叔之官沅陵五十韻
爵服諸侯列聲華一代先英靈鍾岳秀詞藻動星躔入
幕叅軍事含香侍御筵符分京兆貴禮典太常䖍𣙜税
淮陽郡司鹺瘴海邊炎天舟載雪斥鹵竈生烟大隠官
如水閒曹吏是仙交遊盟草澤嘯咏狎林泉白屋身能
下緇衣好獨偏掄才忘牝牡為政薄鷹鸇豈以官情累
都將世味捐文章時倡和杯斚定留連車騎諳閭巷干
旄耀市㕓後生投刺滿多士過門闐不輟分題㑹寧辭
倒屣延素心尤愷悌名理太淵𤣥董子帷常下江郎筆
更鮮形骸容放浪禮數畏拘攣結社裁詩律鐫書割俸
錢考工存舊記情采著新編屈些増吳疏毛詩補鄭箋
荔枝詞膾炙海錯譜流傳經施莊嚴寺僧皈大乗禪寄
詩懷五岳留偈榜諸天樂府精宫羽謳吟叶管弦兩童
供墨妙十吏捧丹鉛交誼町畦絶談鋒壁壘堅畫圖摹
往哲俎豆祀髙賢古道纔能爾今人詎有焉使君真嶽
嶽公子果翩翩閩部方推重辰州急轉遷悲風寒凛凛
逺道思綿綿共欵襟期隔還勞夢寐牽雙旌萬里去五
馬一城專問俗朱輪駕行春錦綬懸家元饒竹箭庭只
掛蒲鞭眷顧恩三錫勲階禄二千辰砂蒐古洞酉室檢
殘篇沅水遥通沔峒溪近接滇鷓鴣聞竹浦雞犬覔桃
川刀劍民爭賣襜帷帝許褰邏燈嚴夜堞耨火勸春田
閩楚程難縮關山阻可憐傷離當此日投分已三年邈
矣思良晤凄其念後縁歌聲宣欎欎書札訂惓惓往復
虚青簡賡酬散白蓮感知心獨耿惜别淚空漣眠食須
珍重功名合勉旃停驂頻悵望何地再周旋
　　　仲冬十八日同王玉生陳伯孺㓜孺興公弟送
　　　　屠田叔使君自芋江登舟至囦關時積雨初
　　　　收川原競爽促膝繙書扣舷覔句香繞筆牀
　　　　烟籠茶鼎情景清絶偶憶少陵野航恰受兩
　　　　三人之句因令玉生繪圖共拆杜句為韻各
　　　　賦一體以紀勝遊余拈得三字
擊汰芋江上前峰日半含山容晴亘翠水色淨拖藍㠶
飽行偏駛舲虚坐正堪榜歌喧浦口漁唱隠溪南鸛鶴
追殘照牛羊下夕嵐石棱衝浪瘦楓葉醉霜酣沈水香
烟細烹泉茗汁甘雲霞諸子共丘壑衆情耽名理交叅
伍新詩改再三風波童穉狎港路長年諳身入圖中景
人為物外談浣衣臨曲渚洗硯覔深潭清福閒能受𤣥
言靜可探杜陵詩句好此境果無慙
　　　贈歌姬愛卿十二韻
綺席開華館傾城得愛姬苑花輸靚臉宫柳學柔肢薄
鬢瓊釵耀單衫寳帯垂嬌喉歌自囀長袖舞偏宜纎月
横蛾翠輕風馥口脂背燈偷賣眼臨鏡故顰眉性慧藏
􁭤巧情多度曲遲明璫斜粉頸銀鈿約氷肌舊恨啼難
訴新官對可悲暗調通繾綣微拒掩猜疑意洽重逢日
魂銷欲别時流蘇空百結未足表相思
　　　賦得團扇承落花
飛花霞並爛紈扇月同團素影留芳怨餘香戀合歡嬌
疑障笑比朱訝掩唇看有意迎風易無聲到地難臙脂
紛㸃鏡錦繡剪堆盤魂向輕羅散春從薄面殘班姬方
歛恨閨思况將䦨
　　　趙仁甫先生以卭竹杖見惠賦此荅謝
種本傳西域曽聞貢漢宫一枝非嶰谷萬里出蠶叢曳
去穿雲際携來到水窮節應虚緑土頭可掛青銅莊叟
逍遥外盧敖汗漫中未嘗臨俗客偶爾借鄰翁採藥兼
瓢往挑經與錫同靜縁幽徑曲詩興野橋東共歩添良
友扶顛當小童長房吾自媿君已似壺公
　幔亭集卷十
欽定四庫全書
　幔亭集卷十一
　　　　　　　　　　　　　明　徐熥　撰
　　五言絶句
　　　子夜歌
牽絲嫌榦斷求藕恨泥深風吹菡萏折那得見蓮心
籬外種都梁籬内種黄蘗雖是愛他香籬心苦難説
芙蓉面可憐巻施心不死紅豆落深坑到底相思子
錦帳覆雕牀銀鈎宛相向何時得見郎鈎起合歡帳
亂却曲中心只為音徽誤郎來續舊絃知移何鴈柱
採桑飼春繭葉稀蠶不飽一繭着歡衣與歡綿太少
　　　春歌
羅衾與角枕展轉有誰憐妾身不如柳一日尚三眠
　　　夏歌
朱夏日何長采蓮向南浦妾心未剥蓮只在房中苦
　　　秋歌
秋風吹江湄采芳寄相憶妾貌如芙蓉朝昏幾變色
　　　冬歌
寒威動房帷悲風起羅薦妾恨井中氷結時君不見
　　　少年行
駿馬千金買銀鞍錦障泥未諳邊塞苦日日玉樓嘶
　　　秋怨
何處飛紅葉深宫不見秋可憐雙眼淚空對御溝流
　　　怨詞
一從閉深宫不復徴歌舞房中今夜聲是妾當年譜
　　　魏宫怨
掩袂髙臺上春風散綺羅西陵望不見明月照漳河
　　　昭君怨
掩淚抛長袖從今歌舞稀肯將邊地月來照漢宫衣
　　　玉階怨
殘露侵羅袂深宫漏正長螢光隨月影㸃㸃過昭陽
　　　别離曲
牽衣贈一言君還能聽否但看上林花莫折章臺柳
　　　洞房曲
檀郎意憨癡留燈照綽約郎嫌羅帳深儂嫌羅帳薄
　　　新嫁娘
薄帷鑒明月宛轉憐嬌態郎來解羅襠含羞掩裙帶
　　　古意
低聲猶掩袖未許小鬟知料應無别語只是説相思
海燕故雙栖池花自連理解却紅羅襦知君憐下體
巫陽生繡户春色滿雕牀揉將花瓣碎分得口脂香
　　　懷髙凉李大
别夢縈千里愁心隔五湖亂山風雨裡相憶一燈孤
　　　寄劉季德
落日催歸馬離心寄酒尊一從分手後風雨閉柴門
　　　聞鴈
忽起蘆花渚哀聲入亂雲空閨多戍婦莫遣夜深聞
　　　自遣
遯跡在空山生涯寄塲圃柴門到者稀滿地梨花雨
　　　送張叔弢
關門風雨多相送日云暮今宵山館中夢繞秦川路
　　　逢雪宿華嚴閣
佛火懸青嶂鐘聲下翠微蕭蕭風雪夜猶有一僧歸
　　　山館
地僻稀來往空山日正長晩凉新睡覺古木自斜陽
　　　哭曽大
知音成死别痛絶壁間琴不盡西州感衡門芳草深
　　　山中
散歩入空林斜陽滿山麓四顧寂無人蟬聲出修竹
　　　薄暮
匹馬黄沙路蕭蕭欲斷魂天涯多少恨况乃近黄昏
　　　馬上
去國八千里堪嗟行路難馬頭天欲盡猶不見長安
　　　警急
聞説臨洮府今年沒敵塵願圗恢復䇿不必議和親
　　　逢俠者
了不知名姓偶遇長安市片語忽相投懽然結生死
　　　江行雜咏
小徑隠叢薄危橋跨斷雲前林多少樹霜葉落紛紛
江濶帆影遲夜久砧聲歇深嶂歸暮雲寒波漾明月
暝色沉孤嶼殘雲冷釣艭一聲長笛響秋意滿空江
返照有餘景西風無限情暮蟬與孤鴈處處送秋聲
　　　對雨
寒窻一夜雨山色幾重青㑹得靜中意焚香看道經
　　　客中除夕聞鐘
客路當除夕凄凉倍憶家鐘聲何太急斷送舊年華
為客他鄉暮鐘聲出曉雲可憐今歳裡只此一囘聞
　　　送王玉生
作客生涯薄依人去住難春光無限好空向異鄉看
　　　江上再送汝髙
相送江樓暮風烟黯自愁君行是得意不敢淚雙流
　　　客中寒食
去歳燕山道今朝劍水濵如何兩寒食俱作異鄉人
　　　除夜芝山寺訪瀚公
故院知何處他山度歳華空門無去住有佛即為家
　　　寄王震甫
三年巴蜀客萬里故人心若比瞿塘水思君應更深
　　　懷鄭性之
别去無消息相思空斷魂中原多俠客誰是孟嘗門
　　　錦溪八景為林熙吉題
　　　　團青島
春風吹錦溪秀色盤孤島花落滿蒼苔莫遣家童掃
　　　　積翠臺
振衣陟髙臺嵐光翠欲滴半夜春雨來飛泉瀉石壁
　　　　五雲岡
髙岡有五石石石皆生雲晏坐松根下前林正夕曛
　　　　七星塢
怪石眠芳蘚危橋傍草亭寥寥人境外花塢帶春星
　　　　遷鶯林
曉歩遷鶯林鶯聲何睍睆把酒坐垂楊不覺歸來晩
　　　　宿猿洞
峴山竒境饒古洞藏幽谷雲深不可尋但借𤣥猿宿
　　　　蘿徑門
山中石作門迫窄不可歩囘首望藤蘿迷却來時路
　　　　松風壑
風生松壑中濤聲聒人耳中有緑髪翁長伴赤松子
　　　過能仁寺
東郭西天近禪宫古廟隣從今朝暮裡鐘鼓一何頻
　　　題畫
日落溪水寒林疎秋色老柴門閉白雲滿樹丹楓老
森森灌木隂渺渺澄江靜一棹獨垂綸中流釣山影
振衣危峰巔扶桑日初起柳色破青烟桃花帶流水
　　　江上漫成
遊人戀故鄉每恨離家逺如何石尤風又嘆舟行晩
　　　西寺尋公朗上人因同宿小舟
尋僧入招提斜陽下疎木只恐隔關門同到舟中宿
　　　記夢
夢與雙親别牽衣兩淚垂不知成永隔猶道暫相離
　　　送吳翁晉還吳興
如何布衣至依舊布衣歸且向苕溪曲三年守釣磯
　　　失劍
恩讐俱未報失去竞何心難將延陵劍不及少原簪
　　　得劍
神物合雄雌歸來事太竒精光猶未滅㑹有報恩時
　　　漂母祠
落落千金報悠悠國士心從今慚漂母不敢過淮隂
　　　歸渡揚子江
歸來風波平去日風波作世路非風波來往風波惡
　　　吳門逢鄭四
幾載天涯别逢君空自悲知無桑梓念不敢問歸期
　　　將至武夷
莫謂僊源近舟迴路幾重他山苦相蔽不見大王峰
　　　咏殘燈
空房心膽怯燈影半將殘攬衣頻起剔揚彩伴更闌
　　　山行口占題建溪驛壁
客路當殘歳凄然正憶家山童不解事停馬折梅花
　　　題鄔子逺扇面山水
長松䕃逺山虚亭倚危石何來客杖藜曳破秋雲碧
　　　題梅花畫扇
春信江南早凄然念故鄉忽看紈扇影轉憶壽陽妝
　　　吕梁洪
吕梁洪下水已變作安流安流雖自好只是滯歸舟
　　　題沈從先扇面畫蘭
國香零落久幽谷忽成叢移向齊紈上期君臭味同
　　　題公朗扇上畫梅
紈扇寫寒梅懷袖微香發山僧骨相清對之雙幽絶
　　　迴文詩(迴環讀四十首/)
緑波迴斷港青嶂蔭孤村谷蘿開亂莽汀浪浸疎園
　　　芋江驛樓口占送王元直重游金陵
揜淚懷前事送君無限悲經過多舊處何處更相思
夜月烏衣巷秋風燕子磯山川仍似昔只是舊人非
　
　
　
　
　
　
　
　
　幔亭集卷十一
欽定四庫全書
　幔亭集卷十二
　　　　　　　　　　　　　明　徐熥　撰
　　六言絶句
　　　舟中雜言
白雲一片兩片翠微千重萬重孤客尚餘短劍青山何
處疎鐘
處處桃花欲笑枝枝柳葉含顰白璧卞和泣楚黑貂季
子歸秦
雲外疎星㸃㸃沙邉小艇雙雙一曲孤琴有譜數聲長
笛無腔
雲際鷓鴣格磔花前蝴蝶蹁躚隔岸野橋跨水空山古
墓犁田
　　　題伯孺畫小景
天際孤舟帶雨沙邉竹杖穿雲村落半藏宿莽危亭獨
瞰江濆
　　　戊子除夕飲顧道行先生諧賞園
游子驚聞爆竹髙堂誰薦椒花諧賞園中地主姑蘇城
外天涯
白鴈久無家信青袍虚度年光自覺夢中是客何言醉
處為鄉
　　　題畫寄閔壽卿
溪路一曲二曲人烟三家兩家野飯唯供澗藻山衣自
緝園麻
草閣雲生雲滅柴門風閉風開峰影溪中流去瀑聲天
外飛來
　　　山居四時詞
樓外桃飄紅雨階前苔繡青氊燕影差池似剪鶯聲睍
睆如絃
亂蟬爭噪髙柳倦鳥獨棲古篁新茗半甌睡起枯碁一
局斜陽
天末金風薦爽夜深玉露生寒黄菊含苞欲吐芙蓉褪
粉將殘
墻北梅枝破玉地中葭管飛灰爐燼呼童續火雪深邀
客銜杯
　　　漁
江北清波細浪溪南暮雨西風短笛黄蘆花外扁舟紅
蓼叢中
　　　樵
歴盡白雲千嶂挑歸黄葉一肩但願瓶中有粟不愁厨
下無烟
　　　耕
暮雲芳壠十畝春雨寒郊一犂水上挿秧穉子田頭持
饁山妻
　　　牧
處處平原緑草村村荒坂斜陽自信坐牛背穏誰知騎
馬蹄忙
　幔亭集卷十二
欽定四庫全書
　幔亭集卷十三
　　　　　　　　　　　　　明　徐熥　撰
　　七言絶句
　　　登揚州城樓
淮水微茫逺接天隋宫秋草自芊芊當時歌舞人何在
落日空山聞斷蟬
　　　錢唐别友
日落津亭一别君數聲猿呌不堪聞明朝囘首錢唐路
惟有秋山隔暮雲
　　　江上送客
片㠶遥向洞庭遊湖水茫茫一色秋别後思君腸欲斷
不堪重倚夕陽樓
　　　蘇小小墓
疎林落葉亂孤村芳草萋萋滿墓門惆悵美人今不見
寒鴉棲盡又黄昏
　　　春日懐舊
落花寂寂柳依依日暮空山獨掩扉雙燕不知人去逺
年年猶繞畫梁飛
　　　彭城懐古
雲龍山下鳥爭啼戲馬臺前日欲西莫謂楚宫今寂寞
五陵芳草正萋萋
　　　聽角思歸
白草黄榆不見春十年遼海困征塵夜來正有還鄉夢
殘角一聲愁殺人
　　　野店逢故人
野店鶯啼柳自垂故人相見不勝悲明朝又作沅湘别
江海悠悠無盡時
　　　淮陰夜泊
淮陰城下暫停舟明月無情水自流漢代王孫今不見
惟餘春草滿汀洲
　　　客中贈别
吳姬把酒唱離歌一片愁心奈别何莫怪相看頻下淚
江南春色已無多
　　　武林與子卿宿别
渺渺疎鐘月下聞天涯相見復離羣秋風一夜孤㠶逺
遥隔吳山幾片雲
　　　丹陽遇陳十八
丹陽渡口遇同鄉欲語匆匆怨夕陽君返江南我江北
雲山千疊斷人腸
　　　送人遊秣陵
送君西去秣陵游萬里寒江日夜流酒散離亭人已逺
亂山殘雪一孤舟
　　　感舊
一别心知萬里遥孤燈空對可憐宵因思十五年前事
月色簫聲共寂寥
　　　東原别歌者周郎
縹緲尊前一曲歌相逢其奈别離何數聲殘角霜天曉
馬首無情幽怨多
　　　過黄逸人幽居
行到山中日已昏一聲寒犬出孤村青苔滿地無人跡
風落殘花閉洞門
　　　靈巖菴懐珠上人
踏遍烟霞萬壑深洞門空鎖薜蘿陰一從瓢笠過南海
十載遊蹤無處尋
曽同老衲共安禪囘首春風已十年此日重經香火地
佛燈無燄竈無烟
　　　客中送人之粤西
客路相逢各斷腸明朝身在瘴雲鄉荒原野店無人住
古木蕭蕭空夕陽
　　　軍城早秋
落日荒城起暮笳蕭條秋色滿黄沙一聲塞鴈西風裡
十萬征人盡憶家
　　　金陵懐古
一自東南王氣消秣陵秋色冷蕭蕭如今宫殿生禾黍
無復繁華似六朝
　　　訪羽人不遇
千峰萬壑羽人家鐘磬無聲日已斜閉却洞門春寂寂
晚風吹落紫藤花
　　　湖上晩望
半天夜月漏初稀渺渺澄波浸翠微一道香風何處起
隔溪游女採蓮歸
　　　秋夜聞笛
殘月微微玉漏深一聲長笛起秋陰天涯多少懷歸客
獨對西風思不禁
　　　東莊晚眺
舊遊風景易蹉跎古路松陰翳薜蘿樵唱盡歸門巷寂
蕭蕭殘柳夕陽多
　　　贈少年
天涯相見正新秋滿目西風共倚樓月下按筝歌一曲
聲聲都作小涼州
　　　宫怨
金鎖重封院宇深鑾輿消息總沉沉君王何處看歌舞
負却長門夜夜心
遥聞玉輦過昭陽歌吹聲中欲斷腸一閉深宫經十載
夢魂無自識君王
　　　冬日到山家
十里青山古木平半溪殘雪夕陽明小橋流水門深閉
但聽雲中雞犬聲
　　　送人貶崖州
瘴雨蠻烟道路長憐君何事此投荒他時縱有相思夢
萬里風波正渺茫
　　　酒家贈别
十載分携無定蹤誰知此日酒家逢五更酒醒東西去
又隔雲山千萬重
　　　交河道中
蕭條殘柳不勝秋滿目山川對戍樓今日獨經征戰地
黄沙漠漠使人愁
　　　漢宫春曉詞
長信宫中玉漏微緑楊枝上乳鵶飛忽聽銀鑰開金鎖
殘月樓頭照舞衣
枕上頻聞女伴催任教初日上妝臺玉肌應共東風軟
正夢昭陽侍寢來
宿霧霏微御柳青水晶簾捲見殘星傳言禁漏聲休促
昨夜君王酒未醒
鶯聲睍睆出花枝腸斷流蘇夢覺時一派管絃何處起
遥知别院拜昭儀
　　　送老僧
行盡天涯與海涯閒雲孤鶴伴袈裟歸看手種門前樹
開遍春風幾度花
　　　二月晦日送人之安南
杜宇聲中夕照斜長途征馬踏殘花春光今日歸何處
莫是隨君到海涯
驅車萬里向蠻天人去春歸總可憐同是别離君更速
君行猶在曉鐘前
　　　寒食郊行傷少文
春風羸馬出郊坰忽憶心知涕淚零最是無情墳上草
年年寒食自青青
　　　送人出塞
黄塵漠漠暗征衣楊柳青青折漸稀試問玉門關外路
幾人西去幾人歸
　　　七夕聞碪
天上雙星正渡河人間砧杵晩來多閨房若待秋風冷
絶塞寒威可奈何
　　　長門怨
芳草何時輦路通長門花鳥自春風總縁薄命難承寵
不是相如賦未工
　　　金谷園
聞説佳人此墜樓青山長在水長流明珠已與珊瑚碎
尚有香魂夜出遊
　　　青塜
誤殺婵娟是畫圖千年孤塜長蘼蕪春風似亦憐芳質
不遣窮陰草色枯
　　　楊白花
楊花如雪葉如絲無奈東風一夜吹飄落不知何處所
年年腸斷暮春時
　　　宫人斜
春雨春風粉黛銷誰憐黄土葬妖嬌墓門幸與諸陵近
夜夜香魂不寂寥
　　　紅葉怨
紅葉詩成暗自愁御溝泉咽不堪流願將一掬相思淚
添得潺湲出御溝
　　　薛濤墳
玉壘山髙錦水流黄泉何處覔青樓墳頭種得桃千樹
花落花開怨未休
　　　温泉宫
羯鼓聲中酒未醒華清浴罷轉娉婷可憐萬古温泉水
難洗漁陽戰血腥
　　　馬嵬驛
蛾眉宛轉倍堪憐永别君恩赴九泉千載馬嵬山下路
傷心最是佛堂前
　　　宫詞
忽聽昭陽歌吹聲倚欄無語不勝情青青長信宫前草
盡是鑾輿去後生
　　　古意
郎自傷心妾斷腸夢中逢妾妾逢郎一聲砧杵一聲恨
别意長如秋夜長
　　　郵亭殘花
征途微雨動春寒片片飛花馬上殘試問亭前來往客
幾人花在故園看
　　　聽舊宫人歌
一從紅葉御溝流别却深宫幾度秋莫向尊前歌舊曲
哀聲容易使人愁
　　　擬九日客中登髙
獨對青山酒一尊他鄉秋色易消魂可憐舉目關河異
惟有黄花似故園
客中嵗月易蹉跎此日登臨共醉歌莫以天涯生感慨
他鄉時少故鄉多
黄花空向客邉開愁聽尊前白鴈哀縱使登髙也無益
青山不是望鄉臺
滿徑寒花緑酒前客中愁緒轉凄然也知故國山長在
只恨登髙是隔年
　　　訪陳平夫箬坡别業
澗水瀠洄綠樹稠白雲長鎖洞門幽此中自與塵凢隔
一任桃花引釣舟
　　　長安感懐
一領征衣半淚痕思家何日不消魂桃花落盡鶯聲老
猶自飄零客薊門
　　　過陳薦夫幽居
柴門寂寂晝常關猿鳥聲中鶴夢閒欲識武陵溪上路
桃花無數水潺湲
　　　秋怨
梧桐葉落正新秋如水君恩别處流獨倚朱欄過夜半
一聲歌管六宫愁
　　　送人從軍
秋風一夜别家山萬里從戎幾日還此去正當離亂後
斷腸多在穆陵關
　　　酒店逢李大
偶向新豐市裡過故人尊酒共悲歌十年别淚知多少
不道相逢淚更多
　　　隴西行
一别家山萬里長多年白骨委沙塲游魂已逐邊塵散
空有髙臺築望鄉
仗劍封侯事已非閨中少婦葬征衣玉門關内多邊馬
縱有游魂不敢歸
　　　楚宫怨
黄土埋香翠黛銷楚妃魂逐楚雲飄愁多自殞如花貌
豈為君王愛細腰
　　　吳宫怨
髙臺日日翠華臨何事顰眉更捧心本是苧蘿山下女
吳中恩淺越中深
　　　秦宫怨
宫中無復望車塵已分阿房老此身縱使君王得相見
也應不愛白頭人
　　　漢宫怨
寵幸當年不省憂六宫那許近宸旒一從廢入長門裡
始解宫中失寵愁
　　　魏宫怨
一夜東風殺氣銷起憑妝閣思無聊銅臺自有如花貌
何必江東大小喬
　　　晉宫怨
恩寵由來有淺深至尊行幸豈無心蛾眉不解君心巧
空聽羊車竹外音
　　　齊宫怨
遥見潘妃綽約來六宫紅粉一時廻隔花聽得君王笑
知是金蓮歩歩開
　　　梁宫怨
深宫長日閉蒼苔恩寵于今念已灰莫望他生更相見
君王行滿不輪廻
　　　隋宫怨
江南江北翠旂遥夜夜深宫鎖寂寥何處龍舟試歌舞
秦淮明月廣陵潮
　　　唐宫怨
一曲霓裳舞未休月光如水上簾鈎夢廻忽聽笙歌沸
猶是華清夜打毬
　　　下邳阻風
邉風颯颯捲黄沙白浪連天湧作花野店無人門盡閉
夕陽衰柳帶寒鵶
　　　彭城元夕懐故園諸友
故國春宵正可憐九衢燈火吐春烟舊遊已共晨星散
月色遥知似去年
　　　馬上姬
紅粉青娥白苧衣一鞭柳外踏青歸中裙妬殺桃花馬
九陌香塵撲面飛
窈窕佳人跨繡鞍香風吹動綠雲鬟最憐二月長堤柳
一路青青送玉顔
　　　别劉少已馮希吕
都門慷慨别同驩劍氣冲霄馬上看一自荆卿歌變徴
蕭蕭易水至今寒
　　　鄚城感舊
匹馬還家春正深路傍楊柳盡成隂當壚少女今何處
門鎖寒烟不可尋
　　　進香詞
貌似桃花鬢似雲銷金抹額石榴裙一派管絃齊上馬
手持香瓣禮元君
　　　月夜
鶯花三月出燕關千里家鄉幾日還今夜月明天似水
夢魂先到武夷山
　　　懐平夫
雪花飛盡柳花飛目斷南天鴈影稀月落屋梁人不見
空餘清夢遶漁磯
　　　劍浦懐宗思兼先生
劍氣冲霄水亂流故人曽共木蘭舟年來老病如宗炳
畫裡青山卧裡遊
　　　過陳山人隠居
茆齋斜瞰武陵溪萬樹桃花兩岸齊閒倚杖藜看乳燕
薜蘿衣上落香泥
　　　竹枝詞
美人門對錢塘江水透蘇堤月透窻莫怨裴航仙夢晚
種來玉杵未成雙
妾住西湖舊狹邪孤山深處是郎家郎若重來須細認
湖邉新種碧桃花
楊柳堤邉去採蓮柳枝低拂采蓮舩分付兒童休浪折
留待郎來作馬鞭
忽聽樓頭鼓亂敲模糊月色上花梢郎今去住無消息
暗擲金錢卜一爻
　　　送鄭翰卿遊燕
慷慨辭家事北遊黄沙萬里使人愁市中擊筑悲歌日
為覔荆卿舊酒樓
大夢山前片月孤送君走馬入燕都黄金臺上生秋草
猶有當年駿骨無
　　　六溪夜泛
暮潮初漲月痕低一葉蘭舟過六溪唱罷滄浪天漸曉
青山無數鷓鴣啼
　　　烏石山訪虚公
飛錫何年住此山長松修竹掩禪關斜陽影裡暮鐘發
三十六峰烟靄間
　　　春日郊行
春風初動暮雲平十里芳郊信馬行山色蒼蒼溪水綠
杏花村裡鷓鴣聲
　　　西湖八景
　　　　仙橋柳色
迎仙橋畔萬條絲淡蕩春風二月時知是踏青歸去晩
幾多游女唱楊枝
　　　　大夢松聲
澄湖瀠繞越王城十里湖光似鏡平怪得寒濤何處起
前山無數亂松聲
　　　　古堞斜陽
百尺髙樓接女墻猶傳閩越舊封疆可憐霸業歸何處
惟有寒鴉帶夕陽
　　　　水晶初月
孤山深處水晶宫畫舸歸來信晩風欵乃歌殘天似水
一痕新月上湖東
　　　　荷亭晚唱
虚亭遥跨水中央五里荷花十里香度曲女郎齊拍手
一聲驚散兩鴛鴦
　　　　西禪曉鐘
湖上邀賔卜夜驩勝遊休問夜漫漫天雞呌罷晨星落
猶聽鐘聲出寺殘
　　　　湖心春雨
滉漾平湖影碧空千重樹色盡朦朧春光何處尤堪賞
多是梨花暮雨中
　　　　澄瀾曙鶯
子與風流天下聞剙來髙閣欲凌雲曉鶯不道年華變
猶自聲聲喚使君
　　　青樓俠氣贈李姬
阿嬌俠氣滿紅樓不肯輕身事貴游昨日五陵公子過
青衣傳語未梳頭
文章元不屬蛾眉紅粉誰知唱麗詞袖裡雲箋裁五色
客來題出斷腸詩
玉貌元同蘇小娟清謳一闋最堪憐歌聲未斷尊中罄
猶卸金釵當酒錢
緑雲慵理黛痕銷時把金簪竹上敲但得黄金能買賦
何須珠翠鬬妖嬈
　　　寄題朗公寳函樓
一瓢一鉢一經函幡影燈光對佛龕百尺樓中皆净土
蓮花千葉坐瞿曇
　　　重過面壁洞訪熙工
躡屐重過積翠臺當時屐齒半蒼苔桑麻雞犬還如舊
洞口桃花幾度開
　　　宫詞
翡翠衾寒曉漏遲博山香燼夜何其起來試揭珠簾看
月在梨花第一枝
莫怨鑾輿寵幸稀九重天子正宵衣雲和一曲閒清晝
乳燕簾前作對飛
　　　對月荅鄧汝髙
共對秋山月影寒尊前莫惜盡餘驩不知故國秋山月
能得尊前幾度看
　　　春日懐王少文
去歳逢君花下飲閒庭花落正紛紛于今又是花時節
但見花開不見君
　　　訪程子暉
草閣秋深露氣寒白龍江上暮雲殘輕舟泛入桃源裡
兩岸芙蓉一釣竿
　　　元夕懐李伯實
往事傷心倍可憐故人今夜渺雲天燈光月色鞦韆影
已隔春風二十年
　　　送李子行太守謫茶陵
一官何事又投荒楚峽猿聲幾斷腸正是長沙遷謫地
不堪夜雨度瀟湘
不為相逢歎陸沉總緣離别易傷心孤臣命似湘雲薄
聖主恩同漢水深
楚江遥望隔天涯盛世南遷道路賒滿目春光無限淚
清明風雨馬頭花
春雨瀟瀟春草微片㠶遥逐楚雲飛此行若過湘江路
莫弔三閭弔二妃
　　　寄黄白仲
家在西湖第幾峰白雲無數水重重鳥啼花落春光暮
同聽南屏寺裡鐘
　　　與瀚公宿綠玉齋
幾年踪跡各西東一㸃禪燈此夕同對坐空山天籟寂
滿林花雨月明中
　　　金山别閔齡
古寺鐘殘暮靄收人烟起處見𤓰洲長江渺渺愁無盡
况上秦淮萬里舟
　　　芋江驛樓送張四之白下
春風吹柳萬條斜此去金陵驛路賒不必相思當後夜
片㠶開處即天涯
　　　懐謝在杭司理
一片愁心兩地分三年人隔五湖雲從來未識苕溪路
只是思君不夢君
　　　仙宗寺
古寺荒涼蔓草生青山廻合暮雲平當年遺蹟俱塵土
惟有流泉是舊聲
　　　自鼓山歴鳯池尋白雲洞不得誤抵山麓而歸
　　　　口占寄趙用拙居士
岧嶤徑路杳難分猿鳥哀呼日半曛莫謂洞門今咫尺
不知猶隔幾重雲
桃花流水自潺湲曉起尋君日暮還不是漁郎迷去路
斷無踪跡在人間
　　　湧泉寺懐融上人
憶昔團焦住化城蕭蕭風雨佛燈明于今重借雲房宿
無復當年禪誦聲
　　　與陳惟秦鄭震卿宿老禪菴
古寺鐘殘夜已分三人同卧一牀雲他時此地聞鐘夜
未必連牀又是君
　　　哭王少文秀才
王郎本是大羅仙暫謫人間二十年一夜緱山仍控鶴
滿天風露冷嬋娟
去年春暮禁烟寒把酒看花共倚欄此日花開君不見
黄壚相隔路漫漫
齠齔能詩便有聲筆花長向夢中生如今玉樹埋黄土
誰繼風流竹下盟
素箋如練墨如雲年少臨池獨有君舊日蘭亭今寂寞
不堪開箧見遺文
長吉當年賦玉樓憐君猶少七春秋傷心處處生悲感
何必山陽始淚流
綿綿幽恨幾時銷金屋無緣貯阿嬌虚度春光二十載
看花不及詠桃天
猿鳥聲中晝掩扉竹陰依舊故人非思君忘却幽明隔
猶怪音書近日稀
一别黄泉路杳𡨕愁雲空鎖草𤣥亭即今風雨羅山夜
猿鳥哀呼不可聽
魂魄悠悠到夜臺應知塵世不重來從今綠玉齋前路
一任春風長碧苔
記得孤齋晩眺時倚欄連袂共題詩山中每到斜陽後
便覺傷心雙淚垂
　　　遊仙詞壽陳汝大
半生蹤跡寄烟霞煉就丹壚九轉砂鶴背鸞笙明月夜
一聲吹過碧桃花
山自蒼蒼海自流難將甲子記春秋羣真歳歳稱觴日
但見黄花滿洞幽
年少曽窺寳笈文青山長禮紫陽君洞門盡日無烟火
自掃松花吸白雲
琪花瑶草滿松關猿鳥聲中鶴夢閒欲識武陵溪上路
白雲無數水潺湲
　　　代鄭翰卿閨人秋日寄逺
良人何事滯京華日醉青樓不顧家獨宿空閨今幾載
又驚秋色上蘋花
梧桐葉落火西流君住長安又一秋莫向邉庭思仗劒
書生從古幾封侯
　　　苧蘿村
越國荒村説苧蘿曽聞此地幻嬌娥浣紗遺跡知何處
滿目悠悠空綠波
　　　七夕觀妓
玉露凋瀼片月明人間天上此時情紅樓不似銀河隔
一任隣雞報曉聲
　　　感事
莫嘆吾家似磬懸資生猶有賣文錢不知萬落千村裡
多少人家絶火烟
　　　訪黄道晦
桑麻雞犬自成村溪口雲深絶洞門有客遲囘空日暮
不知何路到花源
　　　口占戯贈道晦
家難相尋已十秋半居城市半林丘此身已是空門客
只欠披緇物外遊
　　　送林伯溥還金陵
落魄江湖歳月更相憐何必是平生送君忽起并州感
衰柳秋風白下情
　　　秋夜即事
秋宵殘雨上窻紗一㸃流螢照暮花覔得輕羅穿竹徑
已隨風葉過隣家
　　　贈潘郎
白晳脩眉紫綺裘春風挾彈美遨遊幾多紅粉羞顔色
果匿懐中不敢投
　　　小箬溪懐邵夢弼
當年此地共揚舲一入泉臺竟不醒墓上白楊今老大
江頭古木自青青
　　　送張叔弢之官昌化
一官南北總君恩只為風波易斷魂吉了啼春山路寂
五更烟雨過蠻村
五嶺梅開歳欲殘朱崖南去路漫漫莫言炎海無氷雪
一領青氊六月寒
官冷携家乏俸錢獨將桃葉海雲邉玉顔未慣蠻天苦
同醉檳榔辟瘴烟
　　　留别曹能始
驛樓相别不勝悲握手殷勤問後期何處壚頭同一醉
冷風殘雪薊門時
一别青山謝薜蘿故人今夜隔關河客中無限相思淚
纔到思君淚更多
西去長安路渺漫天涯蹤跡覔來難我今到處題名姓
待汝經過到處看
夢中忘却已分離只解歡娛不解悲半夜蓬窻驚覺後
始知相别已多時
　　　與王生對酌
共是飄零客裡身壚頭沽酒莫辭頻他時去住分南北
歸路同舟是别人
　　　過昭慶寺
旛幢髙拂六橋烟坐久無僧可問禪一寺袈裟三百衆
寺門都趂賣經錢
　　　湖上書所見
二八妖姬淺淡妝獨摇蘭槳水中央湖光勝似華清水
不染人間粉黛香
　　　戲呈朗公
西風半夜起松陵萬里孤舟一㸃燈莫為離家腸易斷
無家猶有少年僧
　　　禦兒舟中别朗公
月下談深睡去遲滿身凉露夜何其雞聲未斷鐘聲起
又是江頭欲别時
　　　夜泊即事
夜静停舟傍水湄隔舟人語許多時起來試倚篷窻聽
盡是思鄉怨别離
　　　松陵夜泛
一片輕㠶掛月明微茫何處辨孤城已看燈火星星近
猶隔西風數里程
　　　滸墅關懐王百谷
楓橋西下夕陽斜重到關門問酒家記得當年分别處
一船秋色載黄花
　　　楓橋夜泊夢鄧汝髙進士
燕吳遥望隔天涯魂去魂來只自知夢裡頓忘裘馬貴
相逢猶似布衣時
　　　舟中對酒懐陳子卿
横塘烟雨不勝愁滿目山川憶舊遊今夜一杯三白酒
猶疑同醉太湖舟
　　　夜雨
客路逢秋夢易醒空江烟雨晚㝠㝠數聲夜半孤篷外
不似髙齋竹裡聽
　　　懐任夫
天涯雖自嘆離羣不用題書更寄君日日同游有諸弟
一囘書寄一囘聞
　　　朝天宫贈沈道士
廻廊九曲隠星壇霞珮螭衣偃月冠唱徹歩虚詞一闋
白雲滿地磬聲寒
　　　桃葉渡訪張㓜于
淮水東邉楊柳新白頭猶醉曲中春尊前試看紅妝女
誰是當年勸酒人
　　　青溪逢吳叔嘉投贈
廣陵雲樹秣陵烟兩地飄零共幾年老母七旬家十口
資生惟有賣書錢
　　　尋汪堯卿不遇
落葉蒼苔滿徑幽懐人空對秣陵秋秦淮渡口無蹤跡
一日看花十四樓
　　　鷲峰寺逢趙用拙
白雲洞裡覔無蹤何意青溪得再逢無却是真逢是幻
欲將真幻問南宗
　　　苕川尋錢叔達不遇時叔達在閩
我客苕川君客閩天涯同是未歸身應知兩地相尋處
俱閉閒門不見人
　　　夜坐懐玉生
冷衾如水室如氷未盡更籌欲盡燈囘首舊遊多感慨
雙雙騎馬戯金陵
疎林明月照匡牀一㸃孤燈淚萬行夜半頓忘人已别
詩成猶自問王郎
　　　吳興感懐呈在杭
客中何事太凄然不得歸閩未到燕囊槖漸空游漸倦
故人離别又殘年
　　　咏燕
燕子嬌飛羽翼齊呢喃時向小窻西只因舊壘營初定
縱有雕梁不敢棲
　　　過錢功父懸磬室
一室依然似磬懸傳家負郭舊無田鸊鵜劍售鸘裘典
只有藏書不賣錢
　　　再尋王太古不遇
梅花影裡訪幽棲門掩寒塘水滿堤兩度相尋不相見
一㠶風雨出梁溪
　　　渡江
一葉扁舟逐浪飛罡風吹浪上征衣他時縱有南歸夢
夢見濤聲不敢歸
　　　交河道中
路入交河日半曛北征車馬各紛紛如何一片黄沙地
能勝青山與白雲
黄沙漠漠馬驂驔北地春光久自諳不用褰帷縱游目
斷無山色似江南
　　　旅店感舊
壁上題名八九春重來疑是夢中身幾廻欲覔題名處
忘却誰家是主人
　　　燕南道中懐君大熙吉熙工玉生諸子
蕭蕭羸馬向天涯一片黄塵滿面沙記得去年春雪裡
白雲莊上看梅花
　　　咏道傍柳
一片東風一度新生來不見上林春莫言此物無情甚
送盡天涯落魄人
　　　新城阻雨
寂寞孤村獨掩門幾家燈火近黄昏一般寒食梨花雨
此地聽來更斷魂
　　　東阿道中
馬上青山夕照明看山應動故鄉情雖然不及江南好
猶勝平原曠野行
　　　陽谷馬上戯作呈㓜孺
萬樹垂楊送客行春風三月未聞鶯上林此日方千囀
不向歸人喚一聲
　　　過東平城北元故丞相墓
誰家翁仲卧荒墳聞是先朝舊相君三百年中來往客
幾人下馬看碑文
　　　汶上感舊
汶水匆匆唱渭城春風一别數年情知君本是飄零客
未必重逢在此生
　　　同㓜孺馬上見桃花
寂寂山家半掩門却憐春色滿荒園同行不覺旗亭逺
看盡桃花又一村
　　　宿界河驛夢從許靈長索書蘭亭記
折柳都門路遂分故人囘首隔烟雲不知此别千餘里
猶乞蘭亭學右軍
　　　過薛君故城
髙臺傾盡曲池平此地猶傳薛故城珠履三千俱寂寞
行人空動雍門琴
　　　掛劍臺
公子當年然諾深千金寳劍掛空林應知十字碑題後
泉路相逢無愧心
　　　亞父塚
亞父孤墳蔓草荒行人何用歎興亡漢家多少功臣骨
若箇能歸葬故鄉
　　　彭城感舊
落盡天桃萬樹花傷心重問舊琵琶平康門巷多相似
不記垂楊第幾家
　　　戲馬臺今改為昭烈廟
英雄千載説喑啞此地曽經戯五花只有荒臺留不得
依然香火屬劉家
　　　廣陵别陸無從
客路相逢嘆二毛片㠶南下月輪髙他年一枕揚州夢
滿樹璚花萬頃濤
　　　舟抵京口作
舟過金焦日未斜囘看瓜歩即天涯故鄉雖隔三千里
得到江南似到家
　　　丹陽舟中與㓜孺對月時余南還㓜孺將客苕
　　　　川
共倚孤篷月似霜夜深風露滿胡牀應知此月重圓夜
君在他鄉我故鄉
　　　懐平夫
客裡思君路渺茫囘看往事更凄凉十年夜半羅山雨
若不銷魂也斷腸
　　　懐惟秦
江上春風吹布袍題詩千里問蓬蒿君還記得當年事
竹下焚香讀楚騷
　　　題落日孤舟扇面送㓜孺
古木蒼蒼落照收誰人獨自汎中流燈前不敢披圖看
恐是松陵别後舟
　　　夾浦橋感舊寄謝在杭
夾浦橋西芳草新當時此地共迷津年來買徧松陵棹
猶是江邉失路人
　　　重集諧賞園憶歌者陳情
龍陽窈窕勝蛾眉埋玉空山是幾時重到園中聽歌舞
不成驩樂却成悲
陳郎丰度似何郎長袖蹁躚韻繞梁此日重來君不見
舞裙歌扇總凄凉
　　　八尺湖夜泊懐李與熈張子環
八尺湖邉月上遲相逢猶記去年時一從落魄長安後
三處飄零各不知
　　　石門晩泊即事
湖上人家帶暮烟日斜維棹小橋邉桑間試問繰絲女
此是春蠶第幾眠
　　　寄弟
春風送客飜愁客客路逢春不當春寄語鶯聲休便老
天涯猶有未歸人
　　　對鏡
前路虚名未可期曉來臨鏡不勝悲無情最是雙青鬢
豈待名成始有絲
　　　舟中懐㓜孺
春風並轡岀都時江北江南處處隨一自松陵分手後
幾多山水不題詩
　　　漁梁街逢趙彦宗
匹馬相逢嘆路岐匆匆對語不多時知君别去無他想
也是尋思遇我詩
　幔亭集卷十三
欽定四庫全書
　幔亭集卷十四
　　　　　　　　　　　　　明　徐熥　撰
　　七言絶句
　　　閩中元夕曲
滿城簫鼓沸春風爆竹聲喧鳯蠟融三十萬家齊上彩
一時燈影照天紅
家家同結過街棚夾路花燈列火城來往香車渾似晝
不知身在月中行
閩山廟裡賽靈神水陸珍羞滿案陳最愛鮮紅盤上果
荔枝如錦色猶新
珠璣髙噴火龍紅滿架銀花一線通忽到半空聞霹靂
灞陵橋斷紫烟中
紫騮嘶向月明間漏盡銅龍尚未還何處鳯笙聲嫋嫋
松棚髙結舞鰲山
烽烟久息海無波紫陌紅樓樂事多燈下數聲郎子鼓
兒童爭唱八仙歌
花箋五色製燈聨榜向街頭境社前緩歩廵簷看一過
就中都説太平年
無數紅妝去復囘竹林仙境起香埃低聲偷向神前祝
願早熊羆入夢來
朱門處處月光流金鼓喧天夜不休堂下裝成獅子吼
一雙爭戲綵絲毬
妖姬三五珮䦨珊踏碎香塵月影寒忽聽流星天上起
共停蓮歩轉頭看
彤襜髙揭露妖嬌月色燈光映翠翹年少路傍虚送目
良家女伴轉三橋
風流公子正髫年腰帶千文萬厯錢浪買梨花三百朶
一時光照鼓樓前
誰家白晳少年郎蜀錦吳綾别樣妝半醉半醒騎馬過
最堪魂斷是龍陽
市上新燈巧様張玻璃一片白於霜夜長滿注瓶中水
幾隊游魚逐火光
流蘇綃帕綴雙懸百對華燈火樹燃五帝行宫初出境
家家香火送神錢
慶城燈燭夜輝煌照見豐碑字幾行此是先朝湯沐邑
年年歌舞祭閩王
前代繁華説福州滿城蘭若掛燈毬于今一盞長明火
勝事銷沉幾百秋
月影遲遲蠟炬銷殘燈同約大家饒從今處處成遺俗
飽看燈光十二宵
　　　西湖十景竹枝詞
　　　　六橋烟棹
柳外春烟午未消烟深何處認郎橈小鬟不用頻相問
已約桃花第五橋
　　　　三竺晩霞
霞光片片映香臺花下紅妝笑靨開預卜明朝天色好
願郎遊騎得重來
　　　　九里松風
虬龍千尺翠烟凝九里濤聲浪幾層油壁青驄堤上過
同心猶記結西陵
　　　　孤山梅月
梅花十畝映湖塘歴亂幽魂處處香淡月一輪疎影見
青銅鏡裡壽陽妝
　　　　桃溪花雨
桃溪春色武陵同落盡殘英陣陣風暗出袖中花一片
問郎何似夜來紅
　　　　石屋晴雲
石屋雲開淡復濃青山微露半芙蓉一時游女紅妝濕
身在髙唐第幾峰
　　　　綵鷁紅妝
湖心歌管遏春雲水底榴花六幅裙轉過蘇堤歡不見
停橈齊上岳王墳
　　　　錦塘春柳
三月尋春到錦塘青青垂柳一絲長折來戲作同心結
不是同心不贈郎
　　　　龍泓潄玉
驪珠不動小龍眠井水無波玉鏡鮮携手與郎同一照
忽驚花發並頭蓮
　　　　鷲嶺觀曦
啼罷天雞曙色微鷲峰髙處見朝暉傍人不用歌行露
夜與郎遊尚未歸
　　　山居雜興
雨後空山剝啄無滿堦苔色繡氍毹開門忽訝新痕破
知是雙雙過鶴雛
呼童洗硯寫黄庭手自摩挲舊日銘漸露滿池鸜鵒眼
猶餘殘繡上金星
桐陰如葢午風凉沉水香消白晝長觸手殘編隨意看
一時書卷亂堆牀
幾年心與世縁疎獨有雕蟲癖未除賦就一篇詩得意
人來喜向扇頭書
為躭禪悦久皈依飯貯山瓢施鳥饑總是道人機事息
近前飲啄不驚飛
林深無數鳥爭啼獨立花間自品題畢竟流鶯聲第一
畫樓東畔柳陰西
雲邉松影挂斜陽上下禽聲到竹牀半醉半醒開斗帳
微風吹送玉蘭香
閉却重門竹影疎日長閒疊架頭書放生不守空王戒
故蹴方鞋殺蠧魚
萬竿新竹傍簷牙八面青山一帶遮斬却當門三四箇
隔雲峯影露蓮花
一夜霜風葉滿庭黄花三徑盡飄零山房不放秋光去
猶折殘枝揷膽瓶
新裁斗帳白生綃百種竒花五色描鳯蠟低懸通夜照
有人雙度可憐宵
金爐殘火宿沉擅萬綠陰中擁合歡啼鳥一聲秋夢覺
侍兒剛進小龍團
美人蕉下立紅裙磨得𤣥精滿硯雲按寫江南桃葉曲
指尖香粉印羅紋
小詞閒製曼聲歌寫出春閨幽恨多懶把九宫翻别譜
花間占得憶秦娥
碧紗窻冷晝常關丘壑移來枕簟間几上石屏嵐翠滴
分明一片㸃蒼山
何事柴門午未開落花依舊滿蒼苔只緣欲了分題債
暫禁山童報客來
　　　游武夷發白龍江
荷衣草屫竹笻輕路入丹山謁上清不是離家無别恨
出門先斷世間情
五雲遥望赤松家八月同乗碧漢槎自有仙童親接引
不須沿路問胡麻
塵世蹉跎三十春欲將雲水了閒身清溪無數船來往
能去尋仙有幾人
參駕雲中白鹿車萬年宫裡薦乾魚江頭有客來相送
不唱離歌唱歩虚
　　　陳振狂擬遊武夷舟次囦溪興盡而返戲嘲
自是青山欠夙因且將蹤跡寄紅塵幔亭指日重開宴
遍問曽孫少一人
尋仙元不屬凢身空負桃花洞裡春豈是漁郎多别恨
𤣥都只待有緣人
咫尺仙凢路遂分悲君猶自戀人羣待予九轉丹成後
未度他人首度君
何事塵心未肯灰尋真中路忽辭囘思君不奏賓雲曲
只唱人間曲可哀
　　　過劍津
神物飛騰自有靈至今風雨帯餘腥道人欲喚龍魂醒
再合雌雄鑄七星
　　　村中晚歩
數家茅屋小溪東衰草寒烟夕照中門掩千峰山犬吠
一籬秋色豆花紅
青山廻合抱清溪村徑陰陰鳥自啼落盡疎林秋色晚
水流楓葉過橋西
　　　懐仙館
九曲溪流枕上聽白雲遮斷數峰青金雞呌罷山天曉
鶴在松間夢未醒
　　　懐仙館憶汝翔熙工伯孺因覔伯孺所畫烟雨
　　　　圖不得
此地曽聞控鶴來三人同禮七星臺一溪烟雨知何處
滿壁丹青翳綠苔
　　　聽劉隠虚道人談𤣥
指揮如意坐雲根總是清虚世外言談到繽紛花似雨
曽無一語及傍門
　　　贈羽士
絶壑凌空鳥道懸竹房松火亂秋烟道人不問丹梯險
禁歩青山二十年
竹杖遊方幾化龍知君雲水本無蹤今朝長揖下山去
他日相尋何處峰
　　　小桃源呈吳元瀚陳惟秦江仲魚
山轉溪廻一徑斜半栽桑柘半桃花何年共結茅茨隠
添得人烟三兩家
　　　武夷十咏
　　　　玉女峰
五色苔花當繡襦朝雲暮雨鎖模糊清溪照出蛾眉影
錯認湖中大小姑
　　　　架壑船
壑裡藏舟經幾春溪頭何用嘆迷津世人自愛風波險
豈是神仙不渡人
　　　　仙掌峰
頂門開處即𤣥關白日青天去不還多少幻形俱脱化
獨留仙掌在人間
　　　　換骨巖
可憐人世似蜉蝣誰識真還借假脩不學換心求換骨
青山依舊葬骷髏
　　　　大王峯
危峰蒼翠揷雲中爐裡丹砂色尚紅此地大王曽羽化
至今猶自起雄風
　　　　徐仙巖
碧嶂千尋骨一函當年曽此脱塵凢重來忽記前身果
笑指飛昇舊日巖
　　　　金雞洞
紅塵容易使人迷流水無情日又西大夢紛紛誰自覺
空勞仙洞報金雞
　　　　幔亭峰
一曲賔雲酒一巵共乗鸞鶴醉歸遲至今五色霞千片
猶似當年結彩時
　　　　投龍洞
空有輝煌玉簡書莫疑雲氣不重嘘神龍本是飛騰物
肯向千年洞裡居
　　　　虹橋板
一從仙樂散丹霄千載長虹亘未消待得丹成生羽翼
手攀日月過虹橋
　　　游仙曲
萬里遥天片月明玉皇開宴㑹蓬瀛瓊漿飲盡歸𤣥府
鶴背瑶笙四五聲
形容如鶴蜕如蟬一夕凌虚去杳然隔斷紅塵三萬里
閬風吹上大羅天
蘂珠宫殿玉宸君身上霞衣五色文不用驂鸞過碧海
鳯簫聲裡駕紅雲
雲裡騎龍訪列仙羽衣霞佩去翩躚不知一枕邯郸夢
遊徧神州幾洞天
踏碎烟霞謁帝鄉空中鸞鶴自廻翔腰間帶有降魔劍
一道精光燭混茫
偶别𤣥都玉笥班却藏名姓到人間須臾跳入壺中去
白日青天何處還
　　　桃花澗訪吕山人
長日青山歌采芝人間甲子不曽知却嫌住近桃花澗
花落花開見歳時
　　　紫陽書院
水自茫茫山自青荒祠千載寄精靈道人已作黄冠客
不着儒衣拜考亭
　　　𤣥都觀尋道士不遇
洞門寂寂鎖烟霞此是𤣥都道士家雞犬無聲丹竈冷
深溪流出碧桃花
　　　别虚道人
與師分别亦關情不記形容記姓名聞説還童有真訣
白頭人又是前生
　　　懐鄭君大
幾人白首困塵氛垂老看山獨有君莫道年髙筋力少
芒鞋曽踏一梯雲
　　　同元瀚惟秦雨宿舟中懐惟起弟
細雨扁舟泊近村三人同卧亦銷魂誰憐此夜孤身客
山店殘燈獨掩門
　　　西蜀竹枝詞
杜鵑啼上海棠枝赤甲山前月落遲斗帳夜寒春夢醒
笛聲吹過竹郎祠
　　　春暮感懐
春光將老杏花殘猶自驚心帯淚看記得去年今日裡
布衣羸馬出長安
　　　清明有感
人間春色太無情不管音容隔死生滿地梨花墳上雨
一畨零落又清明
　　　郊行
日暮空林野鳥歌新墳古塚滿山阿不知白骨埋多少
依舊青山四面多
　　　為屠田叔題王玉生山水册
青山如黛草萋萋古寺殘鐘隔逺溪客散長亭天色晚
兩行烟柳灞橋西
蒼茫綠野接江天漁父中流獨扣舷何處月明堪繫䌫
樹陰西畔小橋邉
二客來尋草閣幽况逢隣舍酒新篘主人日暮歸來晚
帯有青蚨在杖頭
閒來約客訪烟霞行到橋邉日已斜尚隔寺門三五里
且將瓢笠宿山家
山中日暮起西風隔嶺霞生石壁紅對坐共憐秋色好
數株松影半林楓
崚嶒孤塔影中流萬頃江天一色秋恍似金山髙處望
片㠶無數出瓜洲
蘭槳摇摇下急灘滿天風雪正漫漫莫嫌野店村醪薄
消盡深溪一夜寒
千尋瀑布響空林數尺危橋出樹陰欲向溪南訪真隠
飛花滿路白雲深
　　　枕上偶成
山館雲寒枕簟清隔窻殘月不分明黄鶯未醒人先醒
卧聽枝頭第一聲
　　　九仙觀晩歩
獨携雙屐訪烟霞畫閣朱闌夕照斜清磬一聲山院寂
流鶯啼過木棉花
　　　夏日瀚上人過訪
綠陰深處響新蟬移得蒲團柳影邉數曲碁殘天未暮
更燒山茗結清緣
　　　聽錢叔達彈琴時叔達將歸吳興
竹院微風動晚凉氷絃花裡按宫商憑君莫作思歸引
一曲哀聲易斷腸
　　　山園雜興
信歩荒園日幾廻秋風吹老壁間苔澆花正怪兒童懶
忽見松陰片雨來
　　　雨夜讀伯孺詩草
空齋寒夜雨聲聲細讀君詩欲四更十載悲歡燈影裡
同遊風景最關情
　　　秋日山行
行盡空山日未斜隔林烟火見人家澗邉小犢眠衰草
風動滿園蕎麥花
　　　感舊
秋光依舊滿房櫳鏡裡鉛華漸不同去歳今宵卿憶否
錦衾香煖燭摇紅
　　　哭林逸人
水明樓上看明月共對氷盤品荔枝今日譜成君不見
年年腸斷荔枝時
昔年遺我青精飯藥氣浮空滿筯雲風雨空山寒食節
一盂何日薦孤墳
記得方山昔日游逢君瀨水苦相留從今若過方山路
不忍重維瀨水舟
憐君易簀垂亡日值我囊書逺别秋欲哭靈幃山水隔
空將雙淚寄人流
　　　將赴京作
北望幽燕欲斷魂留連未忍别家園直須三徑秋光老
開盡黄花始出門
　　　題諸友送行卷後
七年三上春官日各賦詩篇送我行今日蠧魚生滿紙
主人依舊一儒生
　　　興田驛讀鄧汝髙題壁詩
故人半載天涯隔得見題名勝夢思今日經過驛亭裡
再三吟咏壁間詩
　　　路經武夷以公車期逼不得重遊溪口别壽卿
　　　　和叔二道友
當日仙槎九曲乗竒峰五百恣攀登此行苦為虚名累
一宿烟霞也不能
何事人間最可哀朔風零雨向燕臺白雲隔斷清溪口
不許紅塵客再來
　　　張去華席上聽妓
燕姬二八欲傾城學得江南子夜聲莫遣歌喉頻宛轉
留將今夕喚卿卿
　　　落第後戲作
楊柳如絲草似茵輕羅小袖白綸巾紫騮嘶向平康路
妬殺春風得意人
　　　南旺湖泛月
蘭舟乗月下黄河一片清光漾碧波宛似江南湖上景
分明惟欠采蓮歌
　　　别梁玉
何物臨岐繫所思佳人偷指綠烟絲重來試看門前樹
留得青青有幾枝
　　　彭城夜泊書事
十年此地幾經過數㸃漁燈起棹歌今夜滿天喧鼓角
隔江㠶影戰船多
　　　舟中望雲龍山有懐陳㓜孺
雲龍山下泛歸舟對景空懐昔日游聚散無期俱是夢
黄河依舊向東流
　　　逢從征歸卒
逺望邊城戰氣寒王師十萬半凋殘但能留得生還骨
莫問金瘡血未乾
脱却從征舊戰袍夢中猶記醉蒲萄從今愁説沙塲事
路上逢人賣寳刀
　　　同謝于楚袁小脩汪肇邵詹淑正李季宣陳從
　　　　訓集謝在杭席上贈伎
相逢流落總天涯暫借清尊醉狹邪坐有逐臣心正苦
月中休用泣琵琶
　　　揚子橋别馬季聲
秋風摇落滿征㠶揚子橋邉酒半酣一棹蕪城君獨往
月明今夜我江南
　　　金閶别李二
天涯摇落正深秋一别親知雙淚流不但思家心獨苦
斷腸今日是蘇州
　　　舟夜即事
金閶亭下解蘭橈一水吳江去漸遥秋夢纒綿渾不醒
月明齊上度僧橋
枕前雙淚落天涯半是思君半憶家起坐不知風露冷
一汀斜月照蘆花
　　　弔關盼盼
十年三度過彭城燕子樓空月自明欲弔香魂尋舊塚
斷碑無主不知名
　　　吳門戲寄陳伯孺
一望蘋花十頃秋闔閭城下久停舟除將訪道尋僧外
半為真娘住虎丘
　　　無題和徐茂吳司理
繡閣重重鎖翠娥春風簾幙度微波紅牙一拍芳心亂
腸斷江南子夜歌
年少誰家傅粉郎舞裙歌扇斷人腸當筵一道微風起
吹出羅衣賈女香
獨離幽閣影隨身紅拂楊家是麗人自有繞梁聲宛轉
不愁羅襪歩生塵
劈開金鎖出重門學得文君半夜奔但愛風流人似玉
不知年少是梨園
含羞含態歩遲遲南北峯頭月落時此處留儂儂已住
從今莫唱惱儂詞
金縷歌成恨幾重看君樂府演臨卭塲中多少憐香意
今夜歡娛盡屬儂
響遏行雲是此聲况看人似玉壺清蛾眉不惜從君死
只為當時一笑情
生前憔悴死含寃半臂猶看帶血痕我亦多情病司馬
不知何處弔香魂
　　　葛陽道中
揷棘編籬小逕斜數聲雞犬出山家褰帷最愛秋光好
一路墻陰木槿花
　　　青樓曲
沉香亭畔敞雲屏一樹垂楊拂地青暫繫紫騮歡莫去
盤中新有五侯鯖
帝城三月雪全消新柳如絲學舞腰何處女郎齊度曲
桃花春水赤欄橋
金屋誰家罷管絃博山沉水尚留烟夜深月到流蘇帳
照見鴛鴦作對眠
燕子樓中午漏遲荼䕷花影上簾時含嬌自起開妝閣
學取西山畫黛眉
　　　既别田叔歸過囦關公署悵然有懐
關外車聲不可聞溪邉公署閉寒雲從今來往囦溪路
定憶風流屠使君
髙閣三層傍水開詩人多在此銜杯從今磴道空危絶
若箇詩人得上來
　　　題江仲魚小像
五色靈芝五粒松徃來長躡白雲蹤畫師未許君丘壑
不寫清溪一片峯
　　　題遇上人小影
清溪流水漾松花獨倚孤松不結跏安得添余丘壑相
林中同吃趙州茶
　　　題羅太學青雨軒
小小軒窻匝宻林山鳩啼晝亂雲深飛來雨氣青如染
半帶松陰半竹陰
　　　題伯孺兄弟臨池小隠
幽居疑是子雲亭水繞柴門晝不扃獨卧西堂清夢逺
春風池上草青青
　　　題美人孤鳯
樓上簫聲久不吹梧桐花下立多時此身豈少雙飛翼
不到成雙不肯騎
　　　題美人對局
綠雲妝罷下朱樓閒向春風結伴遊携得楸枰連袂去
花間同賭玉搔頭
　　　題宋畫宫扇
樓船航海事飄零無數蛾眉恨血腥團扇獨留宫樹影
六陵何處見冬青
鑾輿東下指臨安北望中原路渺漫冩得殘山兼剩水
只留團扇與人看
團扇當年巧樣裁宣和殿上幾徘徊丹青絹素俱零落
獨有蛾眉怨未灰
　　　題滕王閣圖
髙閣崚嶒章水邉曽從南浦繫歸船披圖忽訝身如夢
囘首春風二十年
　　　題畫鴝鵒
不向枝頭説是非性靈雖巧已忘機夢魂只傍垂楊宿
未可輕從濟水飛
　　　題畫翡翠
長喙如朱翠羽齊寒蘆聊借一枝栖越裳久已無人貢
好向林中自在啼
　　　題興公扇面小景寄懐惟秦
萬仞髙峰列翠屏寒雲流白樹流青恍疑九曲同游日
對坐溪邉鐵篴亭
　　　題薛素畫蘭
朱鳥窻前翠黛殘閒將幽恨寄齊紈薛家閨秀稱雙絶
洪度花箋素素蘭
空説湘江九畹春殘枝憔悴不堪紉深林豈是幽香少
半採天涯寄逺人
　　　題薛姬畫芭蕉
名冠青樓有幾春琉璃硯匣自隨身相思不寄崔徽筆
但寫紅蕉當美人
　　　題陳伯孺墨梅
庾嶺曽看雪萬枝生綃今見墨淋漓江南多少思歸客
莫向天涯笛裡吹
　　　題興公晝山水
古木蕭蕭蔭溪曲滿山蒼翠飛林麓扶笻行過小橋西
隠隠書聲出茅屋
山色蒼茫烟水深小舟撑出綠溪陰一竿獨釣中流影
誰識悠悠隠者心
　　　題顧世卿畫緋梅
一枝玉質襯紅妝月裡妖嬈雪裡香莫向天台山下種
恐將春色誤劉郎
　　　題雪簫畫蘭
齊紈開處便氤氲移得天香澧水濆自有佳人留楚珮
不須重説馬湘君
　　　題劉道子畫果
五指低垂綴一柯名園佳果似兠羅生來自有黄金相
欲向阿難頂上摩(右佛手柑/)
嶺南荔子似閩中寫出纍纍錦一叢記得髙凉當日事
兩株斜映小窻紅(右荔枝/)
　　　題葛𤣥方朱竹
丹鉛隨意寫生綃幻出空林絳玉簫五月十三曽一醉
至今紅暈不能消
　　　題伯孺桃源圖
落盡桃花閉洞門重來無處覔仙源于今又隔千餘歳
知是秦人幾代孫
　　　題㓜孺所藏薛濤小像
濯錦江邉一麗人千秋傳得鏡中身自慚不及髙千里
未識花容真未真
半幅丹青異代情誰人題作校書名寫生不用桃花紙
兩頰芙蓉暈自生
　　　題櫻桃黄鳥
櫻桃顆顆爛如霞曽獻炎方産内家寄語金衣舊公子
不須銜出上陽花
　　　題公洛所藏伯孺畫小景
滿目溪山筆下成山邉山外有溪聲憑君欲領溪山趣
但向綠榕橋上行
　　　題畫杏花
一枝春色露名園幻出花神半醉魂猶記白門橋下路
紫騮嘶過酒家村
　　　題杏花戯贈㓜孺
半幅臙脂濕未乾誰將春色寄毫端山窻無事閒相對
猶勝慈恩寺裡看
　　　題伯孺山水
訪寺尋僧亦是忙賞春猶覺少壺觴總緣家近溪橋上
來往不知山路長
　　　伯孺作溪樓聽雨圖見貽詩以酬之
獨掩柴門客到稀臨池生紙墨花飛主人莫道無相贈
風雨溪山盡帶歸
　　　題畫士女
　　　　琴操
二十年來舊管絃幾家車馬閙門前誰知萬刼青樓恨
盡在西湖一語禪
　　　　樂昌公主
菱花初剖鏡分鸞十載長持半面看約得幽期正月望
人間天上共團圞
　　　　文君
豈為新緣勝舊緣却因詞賦暗相憐世人不解心中事
只説蛾眉愛七絃
　　　　盼盼
劍履塵埋已十春教成歌舞不隨身泉臺得早重相見
深感多情白舍人
　　　　秦弱蘭
莫笑郵亭一夜春此身元已落風塵韓家亦有如花女
枕畔衣裳着向人
　　　　聶勝瓊
解將紈素卸花鈿誰識新懽是舊緣從此相思千㸃淚
不須和雨到窻前
　　　　楚娘
入宫元不愛蛾眉來是歡娛去是悲不有新詞消盡妬
此身依舊路傍枝
　　　　曹妙清
比玉芳名號雪齋更無春色入幽懐横琴獨坐香閨晚
欲把新詩和鐵崖
　　　題雙文小像
鸞箋半幅為傳神畫裡相逢夢裡親安得人間綵灰酒
鶯鶯夜夜似真真
　　　題畫芍藥送張叔麟
相送愁吟芍藥詩丹青聊贈揷瓶枝披圖不盡銷魂意
何必垂楊綰别離
　　　舊歳與伯孺諸子泛舟白沙分賦野航恰受兩
　　　　三人之句余已賦排律一章兹伯孺復出玉
　　　　生所作扇頭前景因重賦絶句題其上己亥
　　　　二月三日
去歳仲冬齊汎艇戲將聨句效城南眼前風景猶如昨
又過春光二月三
　　　題雜畫
綠樹千重水一灣白雲飛去鳥飛還莫疑此地無人住
若箇山人肯住山
同摇蘭槳月如霜江水江烟共渺茫滿樹松花風落盡
前船香似後船香
獨撫孤琴意自閒滄浪一曲水雲間磯頭向晚不歸去
為愛前溪雨後山
羣峯雪後玉嶙峋無數梅花滿路春竹杖芒鞋過橋去
山中髙卧更何人
相逢同息樹邉身總是桃源洞裡人月照疎林天漸晩
曽無一語到紅塵
已分為漁老此身歸來月下捲絲綸此中自是堪逃世
却笑嚴陵釣富春
半溪流水一孤桐對坐山中俗慮空所惜知音今漸逺
不堪極目送歸鴻
　　　題郭熈畫册
行盡空林到水窮隔江雲樹逺溟濛柳隂坐待斜陽渡
剰看殘山一抹紅
　　　題吕紀雙雞雛
五德初生彩質竒花冠金距是何時他年定起劉琨舞
莫謂雌雄未可知
　　　水明樓聽雨荅二孺
莫怪溪樓冒雨來萍蹤無定老相催縱今歳歳來相訪
百歳曽無六十囘
　　　五月十三日從羅山堂分得黄金間碧玉竹栽
　　　　植小園戲作
栽竹須乗醉日栽移將竒種出香臺貧家莫道無珍玩
多少黄金碧玉來
　　　種蠟梅
五出寒香淡淡黄羅浮仙子幻新妝開時記取休輕折
留與蜂兒補蜜房
　　　山齋獨坐懐惟秦客粤
清客相過更有誰閒心惟許白雲知山房多少思君意
半在焚香煮茗時
　　　香閨七弔詩
　　余觀古今閨秀或有流落風塵匹耦非類或有委
　　身文士終爽宿盟者每親彤管輒興哀無情之地
　　爰賦短章招其魂氣名曰香閨七弔用附𡨕感之
　　誼
　　　　蘇小小
油壁青驄久寂寥西陵松栢雨瀟瀟夢中解唱黄金縷
脉脉春情總未消
　　　　薛濤
雲箋彷彿見羅裙縹緲歌聲去不聞千樹桃花零落盡
不知何處弔孤墳
　　　　霍小玉
誰將薄倖負娉婷怨魄啼魂喚不醒我有多情雙眼淚
一囘開卷一囘零
　　　　崔鶯鶯
淚光如瑩臂銷紅一夕幽期月影中千載重關蕭寺靜
更無環珮響輕風
　　　　非烟
一片春情暗寄郎碧苔箋與錦香囊此身拚為情郎死
不向秋風怨北邙
　　　　李易安
銷殘金石怨雙蛾紅粉由來薄命多一縷香魂飛不散
月明時聽曼聲歌
　　　　朱淑真
朱粉慵調倦理妝知音難遇有情郎可憐一片西湖月
只向深閨照斷腸
　　　　　己亥夏杪客居玉田旅次寡歡情鍾艷骨
　　　　　孤燈𡨕想今夕何年同病相憐惟我㓜孺
　　　　　錄而寄之庶其和余
　幔亭集卷十四
欽定四庫全書
　幔亭集卷十五
　　　　　　　　　　　　　明　徐熥　撰
　　詩餘
　　　閨情(賣花聲/)
逺信阻青禽幽怨難禁寒更孤枕半邉衾鐵馬聲殘金
鴨冷月在花隂　雙靨淚痕深濕透羅襟當初誰信有
于今衣帯漸寛腰漸減空結同心
　　　秋思(南柯子/)
柳葉含愁黛菱花照淚妝些兒閒事惱人腸不忍燈前
重憶解羅襠　鐵馬嘶風𦂳銅龍咽漏長夢魂隨月到
伊傍無奈醒來依舊惡思量
　　　春思(㸃絳唇/)
金谷香飄綠楊枝囀鶯聲巧殘紅輕掃滿徑胭脂遶
蜂蝶無情苦被東風惱春歸早佳期漸杳鏡裡鉛華老
　　　感舊(傳言玉女/)
淚眼朦朧滴損桃花雙頰起傍朱闌聽東風啼鴂舊歡
如夢隔斷雲山干叠恨柳嗔花怨蜂愁蝶　沉水香酣
倚薫籠腸萬結綠波春草記去年離别那忍春歸又見
梨梢飛雪褪盡鉛華鏡中妝靨
　　　春怨(賣花聲/)
春雨夜瀟瀟目斷藍橋夢中猶憶翠雲翹覺後淚痕空
自濕無限魂銷　瘦損沈郎腰虚度良宵何時金屋貯
妖嬈燈下凝眸羞不語同解羅綃
　　　春情(蘇幙遮/)
篆烟微燈燄小羅帳香酣一夜春多少鐘漏沉沉人悄
悄含醉含醒夢只巫山繞　枕雲濃梁月皎笑語叮嚀
此意休忘了無那隣雞聲太早顧影倉皇莫待紗窻曉
　　　别意(柳梢青/)
鶯語聲吞蛾眉黛蹙總是銷魂銀燭光沉蘭閨夜永月
滿離尊　羅衣空濕啼痕腸斷處秋風暮猿潞水寒氷
燕山殘雪誰與温存
　　　旅况(卜筭子/)
深閨白露寒古驛丹楓暮鴈呌蘆花四五聲衰草天涯
路　不見相思人空見相思樹剩水殘山無限程立馬
斜陽渡
　　　閨情(阮郎歸/)
愁雲殘雪滿燕關深閨頻倚欄鏡中誰與畫春山啼痕
損玉顔　憎畫舸怨雕鞍郎行何日還湘江千古淚潺
潺誰留竹上斑
　　　閨怨(阮郎歸/)
琴調别鶴鏡分鸞孤燈清夜闌龍鍾雙袖不曽乾無人
空暗彈　紅袖褪翠眉殘肌消玉釧寛燕山莫道客衣
單閨中寒更寒
　　　春怨(如夢令/)
一夜風狂雨妬孤枕寒燈難度杜宇太無情苦喚東君
歸去春暮春暮飛絮落花無數
　　　閨思(憶秦娥/)
遊人别幾囘夢斷花間月花間月關山兩地一般圓缺
　青樓鴈盡音書絶可憐空帯同心結同心結燈前偷
看寸心都折
　　　青樓曲(少年遊/)
綠雲梳罷碧紗窻裡方自按箜篌青衣報道才郎到也
忙歩上妝樓　酒沽􁚐醁杯傳鸚鵡花下逓相酬檀板
輕敲清歌未闋月上簾鈎
　　　寄逺(訴衷情近/)
孤燈細雨枕畔淚痕無數幽期難託琴心愁緒怕傳尺
素暗想香肌艷質放誕風流腸斷朱絃暮　天台路遥
在桃花深處芳閨冷落只恐青春誤憑誰訴而今佳會
蹉跎後日相逢無據早遂藍橋遇
　　　荔枝(浪淘沙/)
　　夏日山居荔枝正熟偶憶歐陽永叔浪淘沙詞風
　　韻佳絶遂按調效顰歌以佐酒本欲為十八娘傳
　　神反不堪六一公作僕矣
髙樹錦蒸霞朱實清華一丸寒玉裹紅紗萬顆纍纍閩
海上不數三巴　西域枉乗槎馬乳休誇剖開瓊液碎
丹砂異品即今誰第一猶説江家
丹實滿林馣耀日紅酣由來佳品壓江南漢苑楊梅應
避色盧橘香慙　沁齒有餘甘玉液中涵釵頭一朶美
人簪記得樂天曽有句映我緋衫
樹樹火連空綠葉芃芃朱顔妖麗玉肌豐傳説琅邪王
少女十八娘紅　分摘滿筠籠錦繡成叢半林香氣度
微風却笑杜陵詩句好只憶瀘戎
驛騎走紅塵一笑華清炎方何用獻朱櫻天寳梨園新
度曲小部音聲　鼙鼓動西京妃子心驚梨花魂斷不
勝情翠袖紅繒俱是夢水綠山青
十里錦雲鄉傅粉凝妝紅裙爭看綠衣郎黑(闕/)稍頭朱
柿小玳瑁丁香　延壽品非常尤勝陳江繡鞋一種記
閩娘風送瑞堂香百歩結綠硫黄
一品狀元紅金線金鍾麝囊吹散桂林風黄玉紫瓊真
勝畫江綠叢叢　雙髻翠雲鬆蘭壽香濃綠珠魂在玉
堂東五嶺三巴無此種獨擅閩中
白玉瑩肌膚輕襯羅襦鳯凰岡上錦千株任是崇龜工
墨妙香味難圖　百果更誰如羞殺楊盧品題猶説蔡
君謨蠲渴延年還補髓一罐醍醐
庭靜午風凉荔子盈筐小姬纎手解羅囊玉腕氷肌相
掩映百歩聞香　含笑問檀郎何似儂妝紅顔薄命總
堪傷因憶驪山當日事閒説明皇
　
　
　
　
　
　
　
　幔亭集卷十五
