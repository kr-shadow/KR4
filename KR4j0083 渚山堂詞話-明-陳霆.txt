#+TITLE: 渚山堂詞話-明-陳霆
#+DATE: 2016-06-11 12:26:45
#+SOURCE: github.com/kanripo/KR4j0083 master 7549c8b4                
欽定四庫全書　　　　　　集部十
　渚山堂詞話　　　　　　詞曲類三(詞話之屬/)
　　提要
　　　　(臣/)等謹按渚山堂詞話三巻明陳霆撰霆字
　　　　聲伯徳清人𢎞治壬戌進士官至山西提學
　　　　僉事是編與所作詩話並刋而較詩話為稍
　　　　勝盖霆詩格頗纎于詞為近故論詞轉用所
　　　　長其中如韋莊雨餘風軟碎鳴禽句本用杜
　　　　荀鶴春宫怨語南卓羯鼓録所謂透空碎逺
　　　　之聲即此碎字當訓細瑣襍亂之義霆乃謂
　　　　鳴禽碎于理不通改為暖風嬌鳥碎鳴音未
　　　　免㸃金成鐡又謂楊孟載雪詞簌簌颺颺古
　　　　無所出欲據黄庭堅詩改為疎疎密密不知
　　　　以疎疎密密詠雪黄詩又何所出亦未免涉
　　　　于膠固然其他持論多確又宋元明佚篇斷
　　　　句徃徃而有如宋徐一初九日登髙之類其
　　　　本集不傳于世者亦頗賴以存王昭儀滿江
　　　　紅詞為其位下宫人張瓊瑛作垂楊玉耳墜
　　　　金環二曲為唐宋舊譜所無之類亦足資考
　　　　証猶明人詞話之善本也乾隆四十一年十
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　渚山堂詞話巻一
　　　　　　　　　　　　　明　陳霆　撰
歐公有句云平蕪盡處是春山行人更在春山外陳大
聲體之作蝶戀花落句云千里青山勞望眼行人更比
青山逺雖面目稍更而意句仍昔然則偷句之鈍何可
避也予向作踏莎行末云欲將歸信問行人青山盡處
行人少或者謂其襲歐公要之字語雖近而用意則别
比與大聲之鈍自謂不侔
劉後村作摸魚兒以詠海棠後闋云君試論花共酒古
來二字天猶吝年光更迅謾緑葉成陰青苔滿地做取
異時恨舊見瞿山陽摸魚兒尾云怕緑葉成陰紅花結
子留作異時恨殆全用後村句格或者宗吉誦劉詞久
熟不覺用為已語耶不然則連盜數言恐渠亦自知避
張安國在沿江帥幕一日預宴賦六州歌頭云長淮望
斷闗塞莽然平煙塵暗朔風動俏邊聲黯愁凝追想當
年事殆天數非人力洙泗上弦歌地亦羶腥隔水旃鄉
落日牛羊下區脫縱横報名王宵獵騎火一川明笳鼔
悲鳴遣人驚念腰間箭匣中劒空埃蠧竟何成傷時易
失心徒壯歲將零渺渺神京干羽方懐逺靖烽燧且休
兵冠葢使紛馳騖若為情聞道中原遺老長南望翠葆
霓旌遣行人到此終憤憤氣瞋膺有淚如傾歌罷魏公
流涕而起掩袂而入
張商英於徽宗朝罷相其去國南鄉子云向晩出京闗
細雨微風拂面寒楊栁堤邊青草岸堪觀只在人心咫
尺間酒飲盞須乾莫道浮生是等閒用則斡旋天下事
何難不用雲中别有山按商英為小官時嘗作嘉禾篇
以美司馬君實既而媚事紹聖共倡紹述崇寧間遂執
政㑹與蔡京異論言者劾之遂冐入黨籍大觀間作相
本以其能與蔡京立異而用之然不久罷迹其為人議
論反覆復冒求榮進去元祐諸人逺甚或者乃惜其去
而歎其賢蓋流俗不考耳
秋晩曲寄謁金門劉伯温作也首云風嫋嫋吹緑一庭
秋草為語亦佳然即風乍起吹皺一池春水格耳以二
言細較劉公當退避一舍
唐莊宗早年甚英果晩乃溺於情慾不勝其宴昵之私
嘗見其如夢令云曽宴桃源深洞一曲舞鸞歌鳳酒散
别離時殘月落花煙重如夢如夢和淚出門相送詳味
詞旨所謂亡國之音哀以思者也奄忽喪敗實䜟於此
山谷在涪州嘗送人歸鄉作青玉案云憂能損性休朝
暮憶我當年醉時句渡水穿雲心巳許暮年光景小軒
南浦簾捲西山雨葢此老舊有句云我自只如常日醉
滿川風雨替人愁即此闋所謂醉時句者也西山南浦
相期暮年而卒死南服竟不如志嗚呼歸去誠可憐天
涯住亦得豈非終身䜟耶
少游八六子尾闋云正銷凝黄鸝又啼數聲唐杜牧之
一詞其末云正銷魂梧桐又移翠隂秦詞全用杜格然
秦首句云倚危亭恨如芳草萋萋剗盡還生二語妙甚
故非杜可及也
昔人謂凡詩言富貴者不必䂓規然語夫金玉錦綺惟
言氣象而富貴自見乃為真知富貴者予謂瞿山陽一
曲有之巫山一段雲云扇上乗鸞女屏間跨鶴仙博山
香裊水沈煙飛燕蹴筝弦水簟波痕細風車月暈圎銀
瓶引綆汲新泉培養並頭蓮
貝清江嘗有秋日海棠詞其腔則八六子也後闋云清
明時節曽㸔院落早鶯猶困樓臺乳燕初還悵過了韶
華一枝偷綻拒霜爭艶斷霞分彩空贏得人自先驚老
去天應不放春閒倚䦨干西風别愁幾畨予謂人自先
驚老去天應不放春閒二句意思警妙古作中不多見
也舊嘗有秋日牡丹句云傾國尚堪迷晚蝶返魂何必
藉東風自謂得意然不免涉於形色視清江所搆知落
第二
楊孟載新栁清平樂云猶寒未煖時光將昏漸曉池塘
記取春來楊栁風流全在輕黄狀新栁妙處數句盡之
古今人未曽道著歌此闋者想見芳春媚景暝色入簾
殘月戒曙身在芳塘之上徘徊容與也唐人所謂最是
一年春好處絶勝煙栁滿皇都詩家清景在新春緑栁
纔黄半未勻雖諳此風致然特槩言耳
東坡咏梅成三十篇其紅梅云詩老不知標格在更看
緑葉與青枝謂石曼卿有認桃無緑葉辨杏有青枝之
句也胡平仲因用坡句作减字木蘭花令云天然標格
不問青枝和緑葉彷彿吳姬酒暈無端上玉肌怕愁貪
睡誰㑹傷春無限意乞與徐熙畫出横斜竹外枝夫紅
梅與桃杏逈異不待觀枝葉而辨巳明矣予甚愛坡語
用特録胡詞貽之好事者
楊眉菴落花詞云當時開拆賴東風飄零還是東風妬
意甚悽婉又云緑陰深樹覔啼鶯鶯聲更在深深處語
意醖藉殆不减宋人也
嚴灘釣臺有書水調歌頭一闋或謂朱晦翁所賦然無
可考証予輯草堂遺音寘此詞其中姑依舊本定為胡
明仲之作後有知者或能是正也
至元間有傅按察者嘗作錢塘懐古一長闋蓋咏宋氏
之亡也中云下襄樊指揮湘漢鞭雲騎圍繞江干勢不
成三時當混一過唐之數不為難陳橋驛孤兒寡婦久
假當還王猛以正朔相承在江左臨殁尚阻苻堅南伐
之謀豈謂三百年遺黎而有此語也東魯遺黎老子孫
南方心事北方身若按察者有愧於信雲父多矣遺老
猶應愧蜂蟻故人久矣化豺狼其斯人之謂歟
元遺山嘗赴試并州道逢捕生者旦獲一鴈殺之其一
脫網然悲鳴不能去竟自投於地而死元因買得之𦵏
之汾水之上累石為識復作詞弔之云問人間情是何
物直教生死相許天南地北雙飛客老翅幾囘寒暑歡
樂趣離别苦是中更有癡兒女君應有語渺萬里層雲
千山暮景隻影為誰去横汾路寂寞當年簫鼓荒煙依
舊平楚招魂楚些何嗟及山鬼自啼風雨天也妬未信
與鶯兒燕子俱黄土千秋萬古為留待騷人狂歌痛飲
來訪鴈丘處其腔蓋摸魚兒也是篇既出其地遂名鴈
丘云
吳履齋潛字毅夫宋狀元及第初其父柔勝仕行朝晩
寓予里履齋實生焉曩予作仙潭誌求其制作不可見
近偶獲其滿江紅一詞為拈出于此全篇云栁帶榆錢
又還過清明寒食天一笑滿園羅綺滿城簫笛花樹得
晴紅欲染逺山過雨青如滴問江南池館有誰來江南
客烏衣巷今猶昔烏衣事今難覔但年年燕子晩煙斜
日抖擻一春塵土倩悲凉萬古英雄迹且芳樽隨分趂
芳時休虛擲史稱履齋為人豪邁不肯附權要然則固
剛膓者而抖擻悲凉等句似亦類其為人
文文山云王昭儀題滿江紅於驛壁為中原士夫傳誦
惜其末句少商量耳拘囚之餘漫和一闋庶幾妾薄命
之義詞云燕子樓中又睚過幾番秋色相思處青年如
夢乗鸞仙闕肌玊暗銷衣帶緩淚珠斜透花鈿側最無
端蕉影上窻紗青燈歇曲池合髙臺滅人世事何堪說
向南陽阡上滿襟清血舉世便如翻覆手孤身原是分
明月歎樂昌一段好風流菱花缺然予又按佩楚軒客
語以原詞為張瓊瑛所作題之夷山驛中瓊瑛本昭儀
位下也若然則後世可以移責矣苐未審信否耳
劉伯温有寫情集皆詞曲也惜其大闋頗窒滯惟小令
數首覺有風味故予所選小令獨多然視宋人亦逺矣
劉未遇時嘗避難江湖間徃見其水龍吟一闋云雞鳴
雨蕭蕭側身天地無劉表啼鵑迸淚落紅飄恨斷魂飛
繞月暗雲霄星沈煙水角聲哀裊問登樓王粲鏡中華
髪今宵又添多少極目鄉闗何處渺青山雙螺低小幾
囘好夢隨風歸去被他遮了寳瑟弦僵玊笙簧冷㝠鴻
天杪但侵堦莎草滿庭緑樹不知昏曉此詞當是無聊
中作風雨蕭蕭不知昏曉則有感于時代之昏濁而世
無劉表登樓王粲則自傷於身世之覊孤然孰知其不
得志于前元者乃天特老其材將以貽諸皇明也哉是
則適為大幸也
岳武穆駐師鄂州紀律嚴明路不拾遺秋毫無犯軍民
胥樂古名將莫能加也有邵公序者薄遊江湘道其管
内因作滿庭芳贈之云落日旌旗清霜劒㦸塞角聲唤
嚴更論兵慷慨齒頰帶風生坐擁貔貅十萬銜枚勇雲
槊交横笑談頃匈奴授首千里靜攙搶荆襄人按堵提
壺勸酒布榖催耕盡芝夫蕘子歌舞威名好是輕裘緩
帶驅營陣絶漠横行功誰紀風神宛轉麟閣畫丹青鄂
王遺事云此詞句句縁實非尋常諛詞也
　
　
　
　
　
　
　
　渚山堂詞話巻一
欽定四庫全書
　渚山堂詞話巻二
　　　　　　　　　　　　　明　陳霆　撰
聞之前輩朱淑真才色冠一時然所適非偶故形之篇
章徃徃多怨恨之句世因題其藁曰斷腸集大抵佳人
命薄自古而然斷腸獨斯人哉古婦人之能詞章者如
李易安孫夫人輩皆有集行世淑真繼其後所謂代不
乏賢其詞曲頗多予精選之得四五首咏雪念奴嬌云
斜倚東風渾慢慢頃刻也須盈尺巳盡雪之態度繼云
擔閣梁吟寂寥楚舞空有獅兒隻復道盡雪事又覺醖
藉也咏梅云濕雲不渡溪橋冷嫩寒初破霜風影溪下
水聲長一枝和月香别闋云拂拂風前度暗香月色侵
花冷梨花云粉淚共宿雨闌珊清夢與寒雲寂寞凡皆
清楚流麗有才士所不到而彼顧優然道之是安可易
其為婦人語也
項斯詠雲有平鋪水不流之句王敬叔以入之菩薩蠻
調中全闋云小樓拄頰凝遥睇朝來證得唐人句半嶺白
雲浮平鋪水不流明朝還欲雨又向何山去且可宿簷
間勞君䕶夜寒敬叔云向者讀項斯平鋪水不流之句
意不謂佳偶雨後望諸峰雲氣方悟其寫景之妙大抵
古人語言不可輕詆因作小詞識之
垂楊與玉耳墜金環二曲宋唐以前未聞有作近於天
籟集中見之然則其所始豈金元之際乎垂楊云闗山
杜宇任年年唤得韶光歸去怕上髙城望逺煙水迷南
浦賣花聲動天街曉總吹入東風庭戸正紗牕濃睡覺
來驚翠蛾愁聚一夜狂風横雨恨西園媚景匆匆難駐
試把芳菲㸃檢鶯燕渾無語玉纎空拆梨花撚對寒食
懨懨情緒問東君此别經年落花誰是主玉耳墜金環
云揺落初冬愛南枝逈絶煖氣潛通含章睡起宫黄褪
新粧淡淡丰容氷葩瘦蠟蒂融便自有翛然林下風肯
羡狂蜂殢蝶艶紫妖紅何處對花興濃向藏春池館透
月簾櫳一枝鄭重天涯信膓斷驛使相逢闗山路幾萬
重記昨夜筠筒和淚封料馬首幽香先到夢中白太素
云壬子冬薄遊順天張侯之兄正卿邀予徃拜夫人既
而留飲命撰詞一咏梅以玉耳墜金環歌之一送春以
垂楊歌之詞成惠以羅綺四端夫人大名人能道古今
雅好賓客自言㓜時有老尼年幾八十嘗教以舊曲垂
楊音調至今了然事與東坡補洞仙歌詞相類中統建
元夀春𣙜塲中得南方詞一編有垂楊三首其一乃向
所傳者然後知夫人乃承平家世之舊也
文文山詞在南宋諸人中特為富麗其書燈屏齊天樂
云夜來早得東風信瀟湘一川新緑栁色含晴梅心沁
煖春淺千花如束銀蟾乍浴正沙鴈將還海鰲初矗雲
擁旌旗笑聲人在畫䦨曲星虹瑶樹縹緲珮環鳴碧落
瑞籠華屋露耿銅虬水翻鐵馬簾幙光揺金粟遲遲倚
竹更為把瑤罇滿斟醽醁回首宫蓮夜深歸院燭染指
一臠則餘可知矣史稱文山性豪侈每食方丈聲妓滿
前晚節乃散家資募義勤王九死不奪蓋子房所謂韓
亡不愛萬金之資者也真人豪哉
瞿宗吉號山陽道人有餘清及樂府遺音等集皆南詞
也徃見其望西湖十闋其自叙云丁巳歲夏寄居富氏
餘清樓頫視西湖如開一鏡凡隂晴風雨寒暑晝夜未
嘗不與水光山色相接也技癢不能忍因製望西湖十
闋其腔即晁无咎買陂塘舊譜也宗吉工詩詞其所作
甚富然予所取者止十餘闋惜其視宋人風致尚逺
辛稼軒詞或議其多用事而欠流便予觀其琵琶一詞
則此論未足慿也賀新郎云鳳尾龍香撥自開元霓裳
曲罷幾畨風月最苦潯陽江上路畫舸亭亭催别記出
塞黄雲堆雪馬上離愁三萬里認孤鴻没處分胡越絃
解語恨難説遼陽驛使音塵絶瑣窻寒輕挑謾撚淚珠
盈睫推手含情還郤手一抹梁州哀徹千古事雲飛烟
滅賀老定塲無消息悄沈香亭北繁華歇彈到此為嗚
咽此篇用事最多然圓轉流麗不為事所使稱是妙手
金猊瑞腦噴香霧向曉寒多深閉戸窻明殘雪積飛瓊
風起亂雲飄敗絮錦幃細看霓裳舞小玉銀筝學鶯語
梅香滿座襲人衣誰道江橋無覔處此陳大聲冬雪詞
也寄木蘭花令論者謂其有宋人風致使雜之草堂集
中未必可辨也雖然大聲和草堂自予所選數首外求
其近似者葢少
章文莊春日小重山云栁暗花明春事深小䦨紅芍藥
巳抽簪雨餘風軟碎鳴禽遲遲日猶帶一分隂語意甚
婉約但鳴禽曰碎於理不通殊為語病唐人句云風煖
鳥聲碎然則何不曰煖風嬌鳥碎鳴音也
崇寧間山谷謫宜州乙酉歲九日登城樓眺望聴邊人
相語云今歳當鏖戰取封侯因作南鄉子云諸將説封
侯短笛長吹獨倚樓萬事縂成風雨去休休戲馬臺南
金絡頭催酒莫遲留飲量今秋勝去秋花向老人頭上
笑羞羞人不羞花花自羞詞成倚䦨高歌若不能堪是
月三十日遂不起
楊孟載作禁體雪詞後闋云正簌簌還颺颺復纎纎則
於古無所出雖移之别咏未為不可予謂雪詞既禁體
於法宜取古人成語匀之句中使人一覽見雪乃為本
色嘗記山谷咏雪有卧聴䟱䟱還密密曉看整整復斜
斜之句因輒易之云正疎疎還密密復纎纎知者以為
何如
江東陳鐸大聲嘗和草堂詩餘幾及其半輒復刋布江
湖間論者謂其以一人心力而欲追襲羣賢之華妙徒
負不自量之譏葢前輩和唐音者胥以此故為大方所
不許大聲復冐此禁何也然以其酷擬前人故其篇中
亦時有佳句四言如嬌雲送馬髙林囘鳥逺波低鴈五
言如飛夢去江干又添驢背寒饑鳥啄瓊樹寒波淨銀
塘香浮殘雪動影弄寒蟾小六言如長日餘花自落無
風弱栁還搖楊栁倚風清瘦花枝照水分明明月為誰
圎缺浮雲隨意隂晴七言如花蕋暗隨蜂作蜜溪雲還
伴鶴歸巢欲將離恨付春江春江又恐東流去千里青
山勞望眼行人更比青山逺秋水無㾗涵上下浮雲有
意遮西北散句如東風路多少小燕閒庭亂鶯芳樹綵
雲盡逐東風散惟有花陰層壘九十韶光自不容何必
憎風雨暮山髙下暮雲平行人不渡只有斷橋横清溪
流水斜橋淡月不減山隂好春城晩霏霏滿湖煙雨斷
膓無奈落花飛絮凡此頗婉約清麗使其用為已調當
必擅聲一時而以之追步古作遂蹈村婦鬬美毛施之
失蓋不善用其長者也
僧仲殊好作艶詞其同袍孚草堂者嘗寓詩箴之迄不
為止殊嘗咏婦人有鳳鞋濕透立多時不言不語厭厭
地之句後殊經于枇杷樹下輕薄子更其句以弔云枇
杷樹下立多時不言不語厭厭地聞者捧腹大率滛言
媟語故非衲子所宜也然殊諸曲類能脫絶寒儉之態
如南歌子云白露收殘月清風散曉霞訴衷情云紅船
滿湖歌吹花外有髙樓念奴嬌云竹影篩金泉潄玉紅
暎薇花簾幙又别闋云絳綵嬌春鉛華掩晝占斷鴛鴦
浦此等句何害其為富冶也殊有寳月集行于世
徐一初者不知何許人其九日登髙一詞殊亦可念初
云叅軍莫道無勲業消得從容罇爼君看取便破帽飄
零也得名千古復云登臨莫上髙層望怕見故宫禾黍
觴緑醑澆萬斛牢愁淚閣新亭雨黄花無語畢竟仗西
風朝來披拂猶識舊時主詞意甚感慨不平叅軍自况
之意豈非德祐時忠賢位不滿其才者耶故宫禾黍無
語黄花則又有感於天翻地覆之事蓋谷音之同悲者
也
聚景園有故宋宫人殯宫瞿宗吉嘗作木蘭花慢云記
前朝舊事曽此地㑹神仙向月地雲堦閒攜翠袖來拾
花鈿繁華總隨流水歎一塲春夢杳難圓廢港芙蕖滴
露斷堤楊栁揺煙兩峯南北只依然輦路草芊芊悵波
冷山空翠銷鳳葢紅没龍船平生銀屏金屋黯漆燈無
焰夜如年落日牛羊壠上西風燕雀林邊瞿詞雖多予
所賞愛者此闋維最然瞿有咏金故宫白蓮詞即用此
腔而語意亦仍之首云問前朝舊事曽此地㑹神仙即
此起句也是知此詞為瞿得意者故疊用如此
文丞相既敗元人獲置舟中既而挾之蹈海厓山既平
復踰嶺而北道江右作酹江月二篇以别友人皆用東
坡赤壁韻其曰還障天東半壁曰地靈尚有人傑曰恨
東風不借世間英物曰只有丹心難滅其於興復未嘗
不耿耿也
宋理宗朝有武人李好義者頗善詞章嘗見其春暮作
謁金門云花着雨又是一畨紅素燕子歸來愁不語故
巢無覔處誰在玊樓歌舞誰在玉闗辛苦若使胡塵吹
得去東風侯萬戸玉樓歌舞數句語意不平豈非當時
擅國者宴樂湖山而不恤邊功故耶然則宋之淪亡故
非一日之故矣
張士誠據姑蘇凡髙門大宅悉為其權倖所占計其一
時歌鐘甲第之富輿馬姬妾之盛自謂安享樂成永永
無慮孰知不五六年煙滅雲散如髙季迪之木蘭花慢
所慨是也髙詞云笑匆匆夢短人間事幾黄粱早月墜
箏樓塵生㦸戸草滿毬場美人盡為黄土甚温柔難把
作仙鄉桃李一畨狼籍燕鶯幾許凄凉虚言地久與天
長滄海變耕桑記花月當年儘多歡樂却少思量門前
久無繋馬但棲鴉臨晚占垂楊試問今來過客有誰感
歎斜陽葢盛衰不常物理反復雖貴侯世戚且不能保
其盈滿况於一時草竊者哉此足為陸梁者之戒
李世英蝶戀花句云䑃朧淡月雲來去歐公蝶戀花句
云珠簾夜夜朦朧月二語一律不知者疑歐出李下予
細較之狀夜景則李為髙妙道幽怨則歐為醖藉蓋各
適其趣各擅其極殆未易優劣也
歐公舊有春日詞云緑楊樓外出秋千前輩歎賞謂只
一出字是人著力道不到處他日咏秋千作浣溪沙云
雲曳香綿綵柱髙絳旗風颭出花梢予謂雖同用出字
然視前句其風致大段不侔
予性樂閒退平生宦歴遇林壑美處輒飄然起掛冠之
興憶曩昔董學太原或日秋仲西風颯然木葉飄落而
目送飛鴻聲墮層漢間不覺感陶令張翰事作滿江紅
云歸去來兮懐歸意幾人知得尋思起前年江海去年
京國奔走隙駒春夢路飄零海燕秋風客念家山松徑
久荒蕪疎三益風流散音塵没身世在江山隔遣何人
杏花影裏月明吹笛紅雨等閒花事盡青銅容易霜華
入被鴈聲報到塞門秋聴嘹嚦既後督視至徐溝縣夜
坐有感復次前韻書院壁云歸去來兮青山好欲歸便
得人世事風前燈焰夢中槐國驛馬出門塵土路舫齋
聴雨江湖客把十年忙冗换清閒嗟何益太行嶺孤雲
没江南夢重山隔有何人五湖煙棹洞庭霜笛寳劍醉
㸔豪氣在銀屏晩怯秋風入向中宵無意更聞雞空咿
嚦是嵗冬予以心疚移疾卧齋中既踰月朝旨竟下許
還籍致仕蓋事兆之應去作詞之月日無幾咄咄真怪
事哉
花朝曲古作者多矣予見楊孟載一闋云鸞股先尋鬬
草釵鳳頭新綉踏青鞋衣裳宫様不須裁雕玊壘成鸚
鵡架泥金鐫就牡丹牌明朝相約看花來此詞造語雖
富麗然正宋人所謂看人富貴者耳未必知富貴也如
温飛卿籠中嬌鳥煖猶睡門外落花閒不掃王隨一聲
啼鳥禁門寂滿地落花春晝長則真富貴氣象
金完顔亮頗能詞章嘗作昭君怨雪詞云昨日樵村漁
浦今日瓊林玉渚山色捲簾看老峰巒錦帳美人貪睡
不覺天花剪水驚問是楊花是蘆花亮之他作例倔强
怪誕殊有桀驁不在人下之氣此詞稍和平竒俊特為
録之
劉伯温寓金陵嘗秋夜作摸魚兒云正凄涼月明孤館
那堪征鴈嘹唳不知衰鬂能多少還共栁絲同悴朱戸
閉有瑟瑟蕭蕭落葉鳴莎砌斷魂不繋又何必殷勤啼
螿絡緯相伴夜迢遞漁樵事天也和人較計虚名枉誤
身世流年滚滚長江逝囘首碧雲無際空引睇但滿眼
芙蓉黄菊傷心麗風吹露洗寂寞舊南朝慿䦨懐古零
淚在衣袂公在金陵正得君行志之秋而詞意傷感如
此殆不可曉豈所謂謝安雖受朝寄而東山之志雅意
不忘者耶然詳觀首尾又似未嘗得遇者竟不知或在
未徴召之前否也
僧如晦作春歸云有意送春歸無計留春住畢竟年年
用著來何似休歸去目斷楚天遙不見春歸路風急桃
花也似愁㸃㸃飛紅雨瞿宗吉一曲云雙蝶送春來雙
燕銜春去春去春來總屬人誰與春為主一陣雨催花
一陣風吹絮惟有啼鵑更迫春不放從容住二詞皆咏
春歸皆寄卜筭子然比而觀之如晦則意髙妙宗吉則
語清峭殆不相伯仲也
煙草萋萋小樓西雲壓鴈聲低春山碧樹秋重緑人在
武陵溪劉伯温秋晩曲也雲壓鴈聲低與春山碧樹秋
重緑二語動人或謂未經前人道破以予所見亦轉换
雲開鴈路長與春草秋更緑耳
南唐書云盧絳少夢一白衣婦人姿甚美勸絳巵酒而
歌菩薩蠻云玊京人去秋蕭索畫簷鵲起梧桐落欹枕
悄無言月和清夢圓背燈惟暗泣甚處砧聲急眉黛小
山攢芭蕉生暮寒歌畢謂絳曰他日相見于固子陂下
絳後仕南唐國亡起義乃殺歙守龔儀既后歸宋㑹儀
猶子穎求復季父之讐乃命斬于固子陂下同時一白
衣婦人以淫亂被斬儼然夢中人也姓耿名玉真前夢
中巳嘗通名矣事雖怪而詞則佳乃録之
　
　
　
　
　
　
　
　
　
　渚山堂詞話巻二
欽定四庫全書
　渚山堂詞話巻三
　　　　　　　　　　　　　明　陳霆　撰
卓津登徐仙亭云流水小灣西晩坐孤亭靜不見髙人
跨鶴歸風水揺清影古徃與今來休用重重省十里梅
花雪正晴月浸遥山冷全篇殊有仙氣曩見吕洞賓題
一闋于鳳停橋云落日數聲啼鳥香風滿路飛花道人
留我煑新茶洗盪胸中瀟灑世事不堪回首夢魂猶遶
天涯鳳停橋畔即吾家管甚月明今夜蓋西江月腔也
味其中無一㸃煙火氣卓詞近之
髙季迪寒夜曲云蕙火紅銷金鼎鴉樹不驚風靜多事
月明來照出小忩孤影宵永宵永人與梅花俱冷誠亦
可誦季迪號稱姑蘇才子與楊孟載輩齊名他詩文未
論獨於詞曲楊所賦類清便綺麗頗近唐宋風致而髙
於此殊為不及豈非人之才情各有獨得之妙耶髙詞
予所選數首外遺珠剰玉葢不多見乃知詞令雖小道
至論髙處亦未易易耳
詩有集古句者矣而南詞則少見用此格者偶於半山
集得一闋焉菩薩蠻云數間茆屋閒臨水窄衫短㡌垂
楊裏花是去年紅吹開一夜風梢梢新月偃午醉醒來
晚何許最闗情黄鸝三兩聲荆公退居金陵作草堂於
半山之麓引入功德水濬小巷於其上壘石作橋暇則
幅巾藜杖徃來其間因集古句為此俾侍者歌之
京師崇文門外有祠曰三忠都人建以祀漢諸葛忠武
宋岳武穆文文山士大夫南行者多餞别於此所以作
勤瘁而勵忠節於夫世教不謂無補憶予曩嵗試政刑
部一日在廣坐吏以冊葉置案上予取閱之乃三忠詩
也凡若干首獨喜范主事淵一絶云萬古綱常惟一事
兩朝人物屬三公誰脩古廟燕山道樹色江聲落照中
詞簡而意盡且有闗係有感慨他詩莫能及也予亦有
詞寄酹江月全篇云乾坤易老歎風塵飄盪河山分裂
名分綱常都掃地曾有何人提挈身翊飛龍氣吞胡馬
赤手扶天闕精忠照耀一時名並日月須信天理人心
自來不冺千載思遺烈廟貌燕山崇祀典華表三忠新
掲西北中原東南王氣囘首驚風雪傷心行路不堪日
暮時節
周清真渡江雲首云晴嵐低楚甸暖囘鴈翅陣勢起平
沙繼云千萬絲陌頭楊栁漸漸可藏鴉今以景物而觀
暖初囘鴈栁漸藏鴉則仲春候也後乃云今朝正對初
弦月傍水驛深艤蒹葭又似夏秋之際容非語病乎謂
若稍更句中云今宵正對江心月憶年時水宿蒹葭庶
暎帶過無礙也
劉改之沁園春云緑鬂朱顔玊帶金魚神仙畫圖把擎
天柱石空留緑野濟川舟楫閒艤西湖天欲安劉公歸
重趙許大功勲誰得如平章看道人如孔孟世似唐虞
不須别作規模但收拾人才多用儒况自昔軍中膽能
寒虜如今胸次氣欲吞胡紫府真人黑頭元宰收斂神
功寂若無歸來好正芝香棗熟鶴瘦松癯此詞題云代
夀韓平原然在當時不知竟代誰作改之與康伯可俱
渡江後詩人康以詞受知秦檜致位通顯而改之竟流
落布衣以死人之幸不幸又何也然改之詞意雖媚其
收拾用儒收斂若無與芝香棗熟等句猶有勸侂胄謙
冲下賢及功成身退之意若康之夀檜云願歲嵗見栁
梢青淺梅英紅小則迎導其怙寵固位志則陋矣
劉伯温春怨蓋感嘆時事也末云無計網斜暉謾遮得
愁人望眼登髙凝睇欲寄一封書鴻路阻豹闗深日暮
空腸斷觀豹闗深之句知元季兵起賢者感時傷事非
不欲獻言於上以銷禍亂而九重阻深無路自達徒登
髙悵望而巳囘首呌虞舜蒼梧雲正愁所謂日暮膓斷
之意類如此
宋二帝北狩金人徙之雲州一日夜宿林下時磧月微
明有胡雛吹笛其聲嗚咽太上因口占眼兒媚云玉京
曾記舊繁華萬里帝王家瓊林玉殿朝喧簫管暮列琵
琶花城人去今蕭索春夢繞龍沙家山何處忍聴羌笛
徹梅花此詞少帝有和篇意更凄愴不欲並載吾謂其
父子至此雖噬臍無及矣每一披閱為酸鼻焉
元人楊某之齊安教鄧中齋作摸魚兒送之後闋有云
臨皋一枕三生夢還認岷峨鄉語葢及東坡謫居黄州
其遊赤壁之夜所遇道士化鶴事也予謂岷峨鄉語雖
暗用天寳中青城道士化鶴於沙苑故事但謂岷峨則
語意頗晦不若直云青城鄉語庶一覽可見也因特更
云臨皋一枕三生夢還認青城鄉語知者以為何如
錦堂春長闋乃司馬温公感舊之作全篇云紅日遲遲
虚廊轉影槐隂迤邐西斜綵筆工夫難狀晩景煙霞蝶
尚不知春去漫遶幽砌尋花奈猛風過後縱有殘紅飛
落誰家始知青鬢無價歎飄零宦路荏苒年華今日笙
歌叢裏特地咨嗟席上青衫濕透筭感舊何止琵琶怎
不教人易老多少離愁散在天涯公端勁有守而所賦
嫵媚悽婉殆不能忘情豈其少年所作耶古云賢者未
能免俗正謂此耳
徃歲於士人家獲觀錢舜舉畫芙蓉折枝上題行香子
一詞予記其首尾而忘其全且失其名氏後錢畫燬於
火詞句常徃來于懐惜無從考按也近閱鳬藻集乃知
為髙太史季迪所作然予猶妄意其未盡美蓋其前闋
有云鴈來時節寒沁羅裳頗覺少切而後闋云暮栁成
行與吳苑池荒等句疑稍牽强也因畧為更潤之録佀
知者如此紅粧不見春光向菊前蓮後纔芳秋波向淺
寂寞横塘正一畨風一畨雨一番霜楚江又逺吳江又
冷强相依暮栁斜陽蘭舟人去歌韻悠揚但月朧朧雲
杳杳水茫茫
天籟詞集為白朴太素所作太素號蘭若趙之真定人
故金世家也生長兵間流落竄送父子相失遂鞠於父
執元遺山所元公教之讀書既長問學宏博後以詩詞
顯宋亡恒鬱鬱不樂遂不復求仕以詩酒自放于山水
間予謫倅六安於其裔孫庠生白永盛家獲瞻其遺像
酒邊為賦酹江月一詞弔之永盛因出詞集囑予為登
梓宦跡蓬轉未及諧所諾今屏退林下無力復辦此矣
感今追昔是不惟孤永盛之託且不肖於此夙昔不淺
當復負此老於地下也吊詞云滑稽玩世知胸藏多少
春花秋月天籟有詞人有像還是遺山風格松下巢由
竹間逸少氣韵真髙潔坐談拊掌溪山等是詩訣見説
多景樓前鳳凰臺上醉㡌風吹裂千古英豪消歇盡江
水至今悲咽九死投荒三年坐困一様成愁絶寄聲知
否酒盃當酹松雪凡白之大略詞頗該之
閱天籟集得其數篇録以備詞話之一二奪錦標云霜
水明秋霞天送晩畫出江南江北滿目山圍故國三閣
餘香六朝陳迹有庭花遺譜慘哀音令人嗟惜想當時
天子無愁自古佳人難得惆悵龍沈宫井石上啼痕猶
㸃臙脂紅濕去去天荒地老流水無情落花狼籍恨青
溪猶在渺重城煙波空碧對西風誰與招魂夢裏行雲
消息太素序云奪錦標曲不知始何時世所傳者僧仲
殊一篇而巳予每浩歌尋繹音節因欲效顰恨未得佳
趣耳庚辰卜居建康暇日訪古采陳后主張貴妃事以
成素志按后主既脫景陽井之厄隋長史髙熲竟戮麗
華于青溪後人哀之即其地立小祠祠中塑二女郎次
即孔貴嬪也今遺搆荒凉廟貌亦不存矣感歎之餘為
作此闋沁園春云獨上遺臺目斷清秋鳳兮不還恨吳
宫幽徑埋深花草晉時髙塜銷盡衣冠横吹聲沈騎鯨
人去月滿空江鴈影寒登臨處且摩挲石刻徙倚䦨干
青天半落三山更白鷺洲横一水間問誰能心比秋來
水淨漸教身似嶺上雲間擾擾人生紛紛世事就裏何
嘗不强顔重囘首怕浮雲蔽日不見長安叙云保寧寺
即鳳凰臺太白留題在焉宋髙宗南渡嘗駐驆寺中有
石刻書王荆公贈僧詩云紛紛擾擾十年間世事何嘗
不强顔亦欲心如秋水淨應須身似嶺雲閒意者當時
南北擾攘國家蕩析磨盾鞍馬間經營之志百未一遂
此詩必有深契于心者故書以自况予暇日來遊因演
太白荆公詩意亦猶稼軒水龍吟用李延年淳于髠語
也滿庭芳云雅燕飛觴清談揮麈主人終日留歡密雲
雙鳳碾破縷金盤鬬品香泉味好須臾看蠏眼湯翻銀
瓶注花浮兎椀雪㸃鷓鴣斑雙鬟微步穏春纎擎露翠
袖生寒覺清風扶我醉玊頺山照眼紅紗畫燭吟鞭送
月滿銀鞍歸來晩芸牕未寢相對小粧殘序云屢欲作
茶詞未暇也近選宋名公樂府黄賀陳三集中凡載滿
庭芳四首大概相類亦有得失復雜用無寒刪先韻而
語意若不倫僕不愧狂斐合三家竒句試為一首必有
能辨之者
張靖之有方洲集中載南詞踰二十篇予細選之得其
西湖㑹飲一首然復語意不倫乃為之稍加更潤始若
可歌然不謂大佳也念奴嬌云清明天氣歎三分春色
二分僝驟蝶意鶯情留戀處還在餘花剰栁風雨相催
隂晴不定落得人憔瘦淡粧濃抹西湖却道如舊誰把
山色空濛水光瀲灔收拾歸庭牖一笑償他花鳥債又
是幾畨開口前輩文章諸公賦咏借問誰曾有浮雲春
夢此情都付盃酒予嘗妄謂我朝文人才士鮮工南詞
間有作者病其賦情遣思殊乏圓妙甚則音律失諧又
甚則語句塵俗求所謂清楚流麗綺靡醖藉不多見也
靖之在國朝亦東南文士冠冕予選其所作止如此乃
知作者之難此道之未易耳
瞿宗吉寓姑蘇作入聲甘州以自遣首闋云倚危樓翹
首問天公何時故鄉歸對碧雲千里緑波一道山色周
圍風景不殊疇昔城郭是耶非滿目新亭淚獨自沾衣
其自叙云丙午秋重到姑蘇登樓有作按丙午乃至正
二十六年時張士誠尚據姑蘇明年丁未滅亡則是時
張之國勢葢蹙矣初士誠稱吳王不惜美官豐禄以招
徠天下之士凡前元不得志者悉投之宗吉薄遊姑蘇
豈亦謀祿仕之計耶然宗吉以至正丁亥生屈指至丙
午年纔弱冠則其再遊姑蘇非必汲汲於營進也特以
采采故耳繼此即返掉丁未燕巢之禍脫不預焉其視
張思亷等有間矣
　
　
　
　
　
　
　
　
　
　
　
　
　
　
　
　渚山堂詞話巻三
