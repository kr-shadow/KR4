#+TITLE: 墓銘舉例-明-王行
#+DATE: 2016-06-11 12:26:40
#+SOURCE: github.com/kanripo/KR4i0050 master 0c5a26ad                
欽定四庫全書　　　　　集部九
　墓銘舉例目録　　　　　詩文評類
　　巻一
　　　韓文公(六十六首/)
　　　李文公(九首/)
　　　柳河東(二十七首/)
　　巻二
　　　歐陽文忠公(三十一首/)
　　　尹河南(七首/)
　　　曽南豐(十八首/)
　　　王荆公(三十三首/)
　　　蘇文忠公(九首/)
　　　朱文公(二十首/)
　　巻三
　　　陳后山(三首/)
　　　黄山谷(二首/)
　　　陳了齋(七首/)
　　　晁濟北(四首/)
　　巻四
　　　張宛丘(三首/)
　　　吕成公(三首/)
　　　　(臣/)等謹案墓銘舉例四巻明王行撰行字止
　　　　仲長洲人洪武初辟為本郡文學行以墓誌
　　　　銘書法有例其大要十有三事曰諱曰字曰
　　　　姓氏曰鄉邑曰族出曰行治曰履厯曰卒日
　　　　曰夀年曰妻曰子曰葬日曰葬地序次或有
　　　　先後不越此十餘事耳取韓愈李翺栁宗元
　　　　歐陽修尹洙曽鞏王安石蘇軾朱子陳師道
　　　　黄庭堅陳瓘晁補之張耒吕祖謙一十五家
　　　　之文所載碑誌錄其目而舉其例以補元潘
　　　　昻霄金石例之遺墓誌之興或云宋顔延之
　　　　或云晉王戎或云魏繆襲或云漢杜子夏其
　　　　源不可詳考由齊梁以至隋唐諸家文集傳
　　　　者頗多然詞皆駢偶不為典要惟韓愈始以
　　　　史法作之後之文士率祖其體故是編所述
　　　　以愈為始焉乾隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　墓銘舉例巻一　　　　　　明　王行　撰
凡墓誌銘書法有例其大要十有三事焉曰諱曰字曰
姓氏曰鄉邑曰族出曰行治曰履歴曰卒日曰夀年曰
妻曰子曰葬日曰葬地其序如此如韓文集賢校理石
君墓誌銘是也其曰姓氏曰鄉邑曰族出曰諱曰字曰
行治曰履歴曰卒日曰夀年曰葬日曰葬地曰妻曰子
其序如此如韓文故中散大夫河南尹杜君墓誌銘是
也其他雖序次或有先後要不越此十餘事而已此正
例也其有例所有而不書例所無而書之者又其變例
各以其故也今取韓文所載墓誌銘録其目而舉其例
于各題之下神道碑銘亦舉之又于李文公柳河東二
家之文㧞其尤以附于後用廣韓文之例焉
　　韓文公文六十六首
　　　　墓誌銘五十三首　　墓碣二首
　　　　殯表一首　　　　　神道碑銘十首
集賢院校理石君墓誌銘
　　　右誌正例書也
故中散大夫河南尹杜君墓誌銘
　　　右誌正例書也詳書世胄重其族之大也又一
　　　　例也
太原參軍苖君墓誌銘
　　　右誌正例書也書季子生卒後紀實也不舉以
　　　　為例以非嫡長之重也
國子助敎河東薛君墓誌銘
　　　右誌正例書也
唐故江西觀察使韋公墓誌銘
　　　右誌正例書也詳書兩娶之父祖兩娶皆先卒
　　　　故于此見焉又一例也
唐正議大夫尚書左丞孔公墓誌銘
　　　右誌正例書而稍變也
唐故昭武校尉守左金吾衛將軍李公墓誌銘
　　　右誌不書姓宗室也元配書逺祖顯也又一例
　　　　也兩娶析書其子女又一例也　凡不書姓
　　　　宗室也名門也鉅族也貴戚也顯家也五者
　　　　人所習聞而易知也五者之外又有已見于
　　　　題而不書者葢題實文之綱文固題之目綱
　　　　既舉之在目有可畧之理此又不書姓之通
　　　　例也然畧其姓者其序族出多詳焉
中大夫陜府左司馬李公墓誌銘
　　　右誌不書姓宗室也
唐故秘書少監贈絳州刺史獨孤府君墓誌銘
　　　右誌不書姓名門也書妻之父祖顯也
柳子厚墓誌銘
　　　右誌不書姓名門也書子不書妻畧也子厚初
　　　　娶楊憑女先十七年卒無子不果再娶子葢
　　　　微出也又一例也題不書官其字重於官也
　　　　又一例也
唐故河南令張君墓誌銘
　　　右誌不書姓名門也卒不書日畧也　凡誌(一/作)
　　　　(例/)之所畧者以非所重也如書諱而不書字
　　　　書卒而不書日書𦵏而不書地之類又一例
　　　　也
虢州司户韓府君墓誌銘
　　　右誌不書姓名門也諱而不字畧也詳其父而
　　　　畧其身又一例也
唐故朝散大夫商州刺史除名徙封州董府君墓誌銘
　　　右誌不書姓顯貴家也詳叙其弟賢之也又一
　　　　例也
唐故檢校尚書左僕射右龍武軍統軍劉公墓誌銘
　　　右誌不書姓顯貴家也書其子曰學于樊宗師
　　　　重紹述也又一例也
殿中少監馬君墓誌銘
　　　右誌不書姓顯貴家也不書字卒不日𦵏不日
　　　　不地不書妻重在叙其世舊故畧也無銘詩
　　　　亦畧也然銘亦不必皆詩文即銘焉耳又一
　　　　例也
處士盧君墓誌銘
　　　右誌不書姓畧也書子不書妻或未娶也不然
　　　　同柳子厚誌例也
故江南西道觀察使贈左散騎常侍太原王公墓誌銘
　　　右誌不書姓畧也特書母郡氏贈號又一例也
唐故朝散大夫尚書庫部郎中鄭君墓誌銘
　　　右誌不書姓畧也書母氏因事也析書兩娶之
　　　　子女同昭武校尉李公誌例也
崔評事墓誌銘
　　　右誌不書姓畧也書子而不書名亦畧也誌中
　　　　多有之而不舉者不足以為例也
故幽州節度判官贈給事中清河張公墓誌銘
　　　右誌卒不日畧也書妻之父祖以妻之孝順祗
　　　　修故詳其所自出又一例也
唐故朝散大夫越州刺史薛公墓誌銘
　　　右誌書母氏因事也姓見銘詩中又一例也
河南少尹裴君墓誌銘
　　　右誌姓見銘詩中同越州刺史薛公誌銘例也
施先生墓誌銘
　　　右誌不書字𦵏不日畧也有子而書其寮買石
　　　　誌其墓雖紀實又一例也前既書韓(一作/諱訛)某
　　　　為之辭曰云云後又書系曰云云則所謂辭
　　　　者誌也所謂系者銘也不曰銘而曰系又一
　　　　例也世系鄉邑𦵏地見銘詩中又一例也題
　　　　不書官而書先生從諸生之稱也又一例也
考功員外盧君墓銘
　　　右誌不書字卒不日畧也書妻之父祖妻同𦵏
　　　　也無銘詩亦畧也此合𦵏誌也誌載夫人内
　　　　徳并及其父祖而題不書合𦵏此正例也無
　　　　銘詩而題曰墓銘又一例也
襄陽盧丞墓誌銘
　　　右誌不書字卒不日無銘詩畧也官則連父祖
　　　　之官書于誌中諱又連父祖之諱書于誌末
　　　　又一例也
試大理評事王君墓誌銘
　　　右誌不書字畧也
故太學博士李君墓誌銘
　　　右誌不書字不書族出無銘詩畧也重在論服
　　　　食而致誡也又一例也
登封縣尉盧殷墓誌銘
　　　右誌不書字不書族出無銘詩畧也題書其名
　　　　又一例也
唐故河南府王屋縣尉畢君墓誌銘
　　　右誌不書字畧也
故貝州司法叅軍李君墓誌銘
　　　右誌逺書世系而不書父不書夀年卒不日無
　　　　銘詩畧也重在紀其世著其徳識其葬也舉
　　　　三綱而後目之又一例也曰壙曰墳曰窆各
　　　　謹書其日又一例
李元賓墓誌銘
　　　右誌不書族出卒不日𦵏不日不書妻子客葬
　　　　畧也云書石以誌則非刻石也雖紀實又一
　　　　例也
南陽樊紹述墓誌銘
　　　右誌卒不日葬不日不地不書妻子重在論其
　　　　文故畧也題不書官同柳子厚誌例也
興元少尹房君墓誌銘
　　　右誌卒不日畧也
唐故虞部員外郎張府君墓誌銘
　　　右誌書母封因事也卒不日葬不日無銘詩畧
　　　　也
韓滂墓誌銘
　　　右誌卒不日𦵏書既斂七日而不書其日畧也
鳳翔隴州節度使李公墓誌銘
　　　右誌書母封氏因事也書妻之父祖以妻賢有
　　　　法度故詳其所自出同幽州節度判官清河
　　　　張君誌例也
殿中侍御史李君墓誌銘
　　　右誌書母氏因事也
貞曜先生墓誌
　　　右誌書母氏因事也題不書官與姓而書先生
　　　　從謚者之志尊之也又一例也
河南少尹李公墓誌銘
　　　右誌特書母郡氏同江南西道觀察使太原王
　　　　公誌例也書妻之曽祖以其有大名且妻同
　　　　𦵏也而不及其父畧也
唐故國子司業竇公墓誌銘
　　　右誌詳叙其兄弟所厯官以其皆有才名又一
　　　　例也世系見銘詩中同施先生銘例也
唐朝散大夫贈司勲員外郎孔君墓誌銘
　　　右誌詳書叙其兄弟同國子司業竇公誌例也
唐河中府法曹張君墓碣銘
　　　右碣書妻之父祖以其世有衣冠且因妻之辭
　　　　以銘故詳其所自出同幽州節度判官清河
　　　　張君誌例也無銘詩畧也
清河郡公房公墓碣銘
　　　右碣卒不日𦵏不日不地畧也書子不書妻或
　　　　未娶也不然同柳子厚誌例也
監察御史元君妻京兆韋氏夫人墓誌銘
　　　右誌書母之父祖顯也又一例也書夫之履厯
　　　　誌(一作/論)婦人之通例也子女見銘詩中又一
　　　　例也
息國夫人墓誌銘
　　　右誌不書諱婦人重在姓故或畧之也又一例
　　　　也銘書其夫男女七人而惟叙夫人所生之
　　　　男女詳嫡而畧庶又一例也題書封而不書
　　　　氏榮其封也又一例也
楚國夫人墓誌銘
　　　右誌銘不書諱題書封而不書氏同息國夫人
　　　　誌例也世系見銘詩中同施先生銘例也
扶風郡夫人墓誌銘
　　　右誌銘不書諱題書封而不書氏同息國夫人
　　　　誌例也卒不日葬不地畧也
河南緱氏主簿唐充妻盧氏墓誌銘
　　　右誌書母氏因事也題書其夫名又一例也
四門博士周况妻韓氏墓誌銘
　　　右誌書母氏因事也卒不日葬不日(一云卒𦵏/皆不日)
　　　　畧也題書其夫名同緱氏主簿唐充妻盧氏
　　　　誌例也
河南縣令韓愈乳母李氏墓誌銘
　　　右誌不書族出微也又一例也無銘詩畧也臨
　　　　卭韓氏曰𦵏乳母而為之銘自公始也又一
　　　　例也
女拏壙銘
　　　右題書壙銘又一例也
河南府法曹叅軍盧府君夫人苖氏墓誌銘
　　　右誌序畧而銘詳又一例也
試大理評事胡君墓銘
　　　右銘無序又一例也
盧渾墓誌銘
　　　右銘無序同大理評事胡君銘例也銘惟吉(當/作)
　　　　(告/)慰之辭無所序述又一例也題書其名非
　　　　例也適其可也
施州房使君鄭夫人殯表
　　　右表實銘詩也銘宜詩而墓表(一作/銘)有用文者
　　　　表宜文而此表乃用詩焉皆變例也殯而有
　　　　表又一例也
曹成王碑
　　　右碑不書卒日葬日不書妻畧也　凡墓碑皆
　　　　立于既𦵏之後如此碑之立王薨已二十五
　　　　年葢葬時已自(一無/自字)有誌矣故特書其大者
　　　　耳大者謂世系也名行也功業也
唐故相權公墓碑
　　　右碑正例書也官位爵謚也所宜詳焉此墓碑
　　　　之例也
唐銀青光禄大夫守左散騎常侍致仕上柱國襄陽郡
王平陽路公神道碑銘
　　　右碑正例書也
司徒兼侍中中書令贈太尉許國公神道碑銘
　　　右碑正例書也書母氏封因事也書母之兄以
　　　　少依舅氏故也題書官封而不書姓又一例
　　　　也
唐故河東節度(一本此下/有使字)觀察使滎陽鄭公神道碑文
　　　右碑正例書也書母郡氏因事也銘而曰系同
　　　　施先生銘例也不用詩而議論以感歎焉又
　　　　一例也
唐故江南西道觀察使中大夫洪州刺史兼御史中丞
上柱國賜紫金魚袋贈左散騎常侍太原王公神道碑
銘
　　　右碑正例書也　凡神道碑銘與墓誌銘有不
　　　　同者墓誌銘宜簡而要神道碑銘宜雅而詳
　　　　以太原王公神道碑銘與太原王公墓誌銘
　　　　劉統軍碑與統軍劉公墓誌銘考之可見也
劉統軍碑
　　　右碑詳書階官封爵食邑贈官于叙事之首以
　　　　其所終者始之所以侈其榮也又一例也而
　　　　銘詳序畧序所宜叙者銘中銘之又一例也
　　李文公文九首
　　　　墓誌銘七首　　　　神道碑二首
唐故福建等州都團練觀察處置等使兼御史中丞贈
右散騎常侍獨孤公墓誌
　　　右誌不書姓名門也書父謚而不書諱又畧例
　　　　之變也云未仕而夫人卒則妻卒㡬二十年
　　　　矣而書子生九嵗則子葢微出也又一例也
　　　　比韓文柳子厚誌例此尤著明也
故處士侯君墓誌
　　　右誌不書族出夀年卒日𦵏日不書妻無銘詩
　　　　畧也重在叙其意氣文辭也君嘗仕矣而題
　　　　書處士者葢三縣皆攝仕猶不仕不足以凂
　　　　其高也又一例也
兵部侍郎贈工部尚書武公墓誌
　　　右誌既書丁尊夫人憂再期服除又書母夫人
　　　　暴卒則所謂母夫人葢其生母也按韓文墓
　　　　誌無書生母者而此書之又一例也然亦因
　　　　事非特書也
故河南府司録叅軍盧君墓誌銘
　　　右誌不書姓名門也書卒日而不書年書𦵏而
　　　　不書日畧也
叔氏墓誌
　　　右誌序畧而嚴重在書其𦵏日也書于兹而不
　　　　書其地即其地以實之也又一例也銘惟哀
　　　　其野殯與慰其客𦵏之辭無所叙述同韓文
　　　　盧渾誌例也
故懐州録事叅軍武氏妻傅氏墓誌
　　　右誌不書諱同韓文息國夫人誌例也無銘詩
　　　　權葬畧也題書其夫不曰君而曰氏又一例
　　　　也
故朔方節度掌書記殿中侍御史昌黎韓君夫人京兆
韋氏墓誌銘
　　　右誌書夫人姓京兆韋氏冠姓氏(一作/字)于鄉邑
　　　　之上而以氏次之又一例也不書諱同武氏
　　　　妻傅氏誌例也書弗克祔于夫之族而依于
　　　　女子氏之黨紀實也然非禮也故曰權道也
　　　　且將有待也又一例也
唐故特進左(一作/右)領軍衛上將軍兼御史大夫平原郡
王贈司空柏公神道碑
　　　右碑𦵏不日畧也
唐故横海軍節度齊棣滄景等州觀察處置等使金紫
光禄大夫上柱國貝郡開國公食邑二千户贈左僕射
傅公神道碑
　　　右碑題書官階勲爵甚詳而序多畧又一例也
　　　　葢題為綱文為目綱既詳之而目則畧者嫌
　　　　于辭之繁也其綱舉其要而目致其詳者如
　　　　韓文唐故河東節度觀察使滎陽鄭公神道
　　　　碑文之類是也然綱畧而目詳者其常綱詳
　　　　而目畧者其變故曰又一例也　按神道碑
　　　　其題有二有碑額之題有碑文之題碑額之
　　　　題簡碑文之題詳葢既題其額又題其文也
　　　　故韓文有録其碑額之題者有録其碑文之
　　　　題者碑額之題如曹成王碑劉統軍碑之類
　　　　碑文之題如唐銀青光禄大夫守左散騎常
　　　　侍致仕上柱國襄陽郡王平陽路公神道碑
　　　　銘唐故江南西道觀察使中大夫洪州刺史
　　　　兼御史中丞上柱國賜紫金魚袋贈左散騎
　　　　常侍太原王公神道碑銘之類是也若蘇文
　　　　忠公所謂碑身上更不寫題古(一作/右)制如此
　　　　又謂碑只用大額向下小字直寫文辭不須
　　　　寫題目者施于宸奎閣碑與經藏碑耳非謂
　　　　墓碑也公又嘗與人簡云墓表小字亦有題
　　　　目額上不當復云墓表故别寫四大字也以
　　　　此推之墓碑用兩題可見矣　墓碑銘始于
　　　　漢洪适𨽻釋所載俱有額無題惟樊安碑首
　　　　行有題無額額字有多至二十餘字者題額
　　　　之簡非例也既題額又題文亦非例也文忠
　　　　實通言之耳别寫四大字者變也
　　柳河東文二十七首
　　　　墓誌銘一十三首　　墓碣二首
　　　　權厝誌三首　　　　誌殯一首
　　　　續墓誌一首　　　　墳記一首
　　　　墓甎記一首　　　　墓誌石葢文一首
　　　　墓表二首　　　　　墓版一首
　　　　神道表一首
唐故邕管經畧招討等使朝散大夫持節都督邕州諸
軍事守邕州刺史兼御史中丞賜紫金魚袋李公墓誌
銘
　　　右誌世系用宗法書以其代有土田也又一例
　　　　也
故試大理評事裴君墓誌
　　　右誌三代以昭穆書又一例也書未果娶而書
　　　　男子二人女一人則男女微出也又一例也
　　　　比韓文諸不書妻例此尤著明矣
故秘書郎姜君墓誌
　　　右誌不書妻而書子某母曰雷姬此墓誌中書
　　　　妾媵例又正例之再變也
故襄陽丞趙君墓誌
　　　右誌叙其履厯甚畧重在書其子之協卜而得
　　　　殯所以著其孝感也
覃季子墓銘
　　　右銘例所宜有皆畧之重在序其著書與歎其
　　　　不顯也
東明張先生墓誌
　　　右誌不書字不書夀年書卒之嵗月而不日畧
　　　　也按韓文無書生者此書生天寳又一例也
　　　　然因其命弟之辭又不著其嵗非特書也題
　　　　繫其所居而書先生非例也學黄老者之常
　　　　稱也
筝郭師墓誌
　　　右誌序之所序重在其善音也夀年葬日見銘
　　　　詩中同韓文施先生銘例也書其藝于題之
　　　　端又一例也
亡友故秘書省校書郎獨孤君墓碣
　　　右碣詳記其友之知名者于後與先君石表隂
　　　　先友記同意又一例也無銘詩畧也題書亡
　　　　友以表之又一例也
故御史周君碣
　　　右碣惟叙其以諫而死一事此所謂立石者也
　　　　他非所重故多畧也
先太夫人河東縣太君歸祔誌
　　　右誌銘其母之葬也無銘詩非畧也不忍詩而
　　　　銘之也又一例也題書歸祔又一例也
伯祖妣趙郡李夫人墓誌銘
　　　右誌不書諱同韓文息國夫人誌例也既叙其
　　　　世系族出矣又書其夫之世系族出特加詳
　　　　焉葢婦人以從人為貴内夫家故叙夫姓為
　　　　尤備又一例也
叔妣吳郡陸氏夫人誌文
　　　右誌書諱又書字正例之備者也不書其夫之
　　　　諱葢已表其墓而書之矣故誌末云恭惟仲
　　　　父之諱與夫人之爵齒備于版文今不書懼
　　　　再告也然韓文誌婦人亦不皆書其夫之諱
　　　　則又其通例也無銘詩畧也
朗州員外司户薛君妻崔氏墓誌
　　　右誌詳書其夫之世系族出同伯祖妣趙郡李
　　　　夫人誌例也先書其夫之他姬子男某女某
　　　　後書其子男某女某所以别先後明嫡庶也
　　　　又一例也
趙羣秀才墓誌
　　　右誌銘而不序同韓文試大理評事胡君銘例
　　　　也題書其名雖非例亦韓文盧渾墓銘之類
　　　　也
故永州刺史崔君權厝誌
　　　右誌既書二孤溺死又云今尚有五丈夫子則
　　　　子葢七人也而惟二孤書名權厝畧也族出
　　　　諱字夀年見銘詩中同筝郭師誌例也權厝
　　　　有誌又一例也
故連州員外司馬淩君權厝誌
　　　右誌不書族出不書夀年不書𦵏日權厝畧也
誌從父弟宗直殯
　　　右誌卒不書日而云元和十年七月病又云是
　　　　月二十四日殯死七日矣以七日與二十四
　　　　日推(一作/權)之則卒日可見矣又一例也誌某
　　　　人殯又一例也
續滎澤尉周(當作/崔)君墓誌
　　　右誌題書曰續葢以續太傅崔(集無/崔字)祐甫之辭
　　　　也故惟叙其緩𦵏之故與著其終事之年月
　　　　日而他不之及也　按韓李文無所謂續誌
　　　　者而此有焉又一例也無銘詩非畧也無所
　　　　事于銘也又一例也
亡姑渭南縣尉陳君夫人權厝誌
　　　右誌不書諱同伯祖妣趙郡李夫人誌例也特
　　　　書母郡氏同韓文故江南西道觀察使太原
　　　　王公誌例也無銘詩畧也
韋夫人墳記
　　　右記云祔而不合大葬未利以俟葢實權厝誌
　　　　也其辭甚畧而惟詳其堋之年月日又一例
　　　　也題書墳記又一例也
小姪女子(一無/子字)墓甎記
　　　右記實銘詩也而無序同趙羣秀才誌例也題
　　　　書墓甎記又一例也
亡姊崔氏夫人墓誌葢石文
　　　右文云敢祔碑隂之義假葢石以書其辭則非
　　　　正例也其為婦為妻為母之道良人既為之
　　　　誌而銘之矣故惟叙其自知幼以至于笄之
　　　　(一作/誌)為女之道焉又一例也
唐故給事中皇太子侍讀陸文通先生墓表
　　　右表議論以發其端而叙為春秋之學者互相
　　　　排詆所以歎聖人之難知而著其春秋集註
　　　　為有功也又一例也畧其履厯者非所重也
　　　　　按此例葢以其所専重者不可不詳故于
　　　　其不必兼詳者不得不畧又畧例之大者也
　　　　韓文凡四殿中少監馬君誌太學博士李君
　　　　誌云云見補闕
故𢎞農令柳府君墳前石表辭
　　　右表詳序其大墓昭穆之位又一例也書妻之
　　　　父祖妻同葬也
故叔父殿中侍御史府君墓版
　　　右名(一作/書)墓版其實表也首叙世系同韓文諸
　　　　神道碑例也其叙徳履云其在閨門也其在
　　　　公門也則綱而目之云修已之大經也從政
　　　　之大畧也孝如方輿公文如吳興守正如衛
　　　　太史清如魯士師則目而綱之又一例也
先侍御史府君神道表
　　　右表首叙世系同叔父府君墓版例也曰神道
　　　　表又一例也表隂記其先友自袁高至張宣
　　　　力凡六十七人其末書云先君之所與友凡
　　　　天下善士舉集焉信讓而大顯道博(一作/傳)而
　　　　無襍今之世言交者以為端敢悉書所尤厚
　　　　者附兹石以銘于背同亡友獨孤君碣例也
　　　　蘇文忠公云先友六十七人考之于傳卓然
　　　　知名者葢二十人焉邵太史云子厚欲著其
　　　　父雖不顯所交游者皆天下善士故列其姓
　　　　名官爵云
　　　右唐文三家凡九十八首七十二例
　　　　按墓銘(一作/誌)不始于唐而今舉唐人以為例
　　　　者何也以八代之衰又不足以據也夫銘者
　　　　論撰其先祖之有徳善功烈勲勞慶賞名聲
　　　　以列于天下者也雖銘之義稱美而不稱惡
　　　　以盡其孝子孝孫之心然無羙而稱之是誣
　　　　也八代之文靡矣其能免于誣乎若韓子其
　　　　文與史遷相上下而理則過之其所論撰得
　　　　其正矣今不取之以為法將何所法哉既取
　　　　韓文以為法非李柳之文又無可以附于韓
　　　　此所以舉三家以為之例也
　
　墓銘舉例巻一
欽定四庫全書
　墓銘舉例巻二　　　　　　明　王行　撰
文自東漢之衰更八代而愈下至唐韓文公始振而起
之以復于古焉韓文公既為之倡同時和之者惟李文
公柳河東而已後二百年至宋之盛始復得穆參軍蘇
滄浪歐陽公尹河南相與􁆑而繼之而歐公其傑然者
當時文風實為之變從而和之者日以浸盛而南豐曽
氏臨川王氏睂山蘇氏出矣南渡以還斯文之任則在
考亭焉今墓銘(一作/誌)既舉韓文為之例而間取李柳之
文廣之矣故復取歐公而下數公之文之尤粹者附于
後葢以廣三家之例也
　　歐陽文忠公文三十一首
　　　　墓誌銘一十八首　　墓碣一首
　　　　石槨銘一首　　　　墓表三首
　　　　阡表一首　　　　　神道碑銘六首
　　　　塔記一首
鎮安軍節度使同中書門下平章事贈中書令謚文簡
程公墓誌銘
　　　右誌特書三代妣氏封按唐三家墓誌無書三
　　　　代妣者而公多書之又一例也
張子野墓誌銘
　　　右誌特書三代妣氏封同文簡程公誌例也題
　　　　不書官以其魁傑賢豪位不足以稱其才志
　　　　同韓文柳子厚誌例也
尚書都官員外郎歐陽公墓誌銘
　　　右誌三代皆以廟室書又一例也
資政殿學士尚書户部侍郎簡肅薛公墓誌銘
　　　右誌序首既正書三代贈官已序末復舉之而
　　　　詳三代妣氏之封焉又一例也
太子太師致仕杜祁公墓誌銘
　　　右誌首書其世系之詳者以春秋諸侯之子孫
　　　　歴秦漢千有餘嵗不絶其世譜而唐之盛時
　　　　公卿家法猶存于今者惟杜氏同韓文故中
　　　　散大夫河南尹杜君誌例也
尚書職方郎中分司南京歐陽公墓誌銘
　　　右誌序末書世系自得姓名歴叙其由漢而唐
　　　　以至高曽三代甚詳而逺者葢兄子自銘其
　　　　叔父故尤謹其家世也又一例也
尚書虞部員外郎尹公墓誌銘
　　　右誌特書母氏封同韓文江南西道觀察使太
　　　　原王公誌例也
贈尚書度支員外郎張君墓誌銘
　　　右誌特書母氏封同虞部員外郎尹公誌例也
　　　　姓見銘詩中同韓文唐故朝散大夫越州刺
　　　　史薛公誌例也
徂徠先生墓誌銘
　　　右誌書妻而不書氏畧也先生非隠者其仕嘗
　　　　位于朝矣而題不書其官者以先生魯人之
　　　　所尊故因其所居之山以配其有徳之稱徳
　　　　重于其官也不書姓姓有不待書也(不書姓/謂題不)
　　　　(書姓序固云/姓石氏也)
尹師魯墓誌銘
　　　右誌不書族出以嘗銘其父之墓而已詳之也
　　　　卒不日畧也題不書官以其名重當世天下
　　　　之人識與不識皆稱之曰師魯故也又一例
　　　　也
梅聖俞墓誌銘
　　　右誌首叙其病死之詳重其交游之盛也特書
　　　　兩母封氏又一例也題不書官以字書武夫
　　　　貴戚兒童野叟皆能道其名字同尹師魯誌
　　　　例也
太子中舍人王君墓誌銘
　　　右誌卒不日畧也詳于叙其子之好學有成也
　　　　世系厯官夀年見銘詩中同韓文施先生銘
　　　　例也
南陽主簿黄君墓誌銘
　　　右誌首書亡友以表之同柳文亡友獨孤君碣
　　　　例而稍變也
河南府司録張君墓誌銘
　　　右誌題下書曰山東道節度使掌書記知伊陽
　　　　縣事天水尹洙撰而序末書云渤海歐陽修
　　　　為之銘又張君改𦵏墓碣亦曰河南尹師魯
　　　　誌其墓廬陵歐陽修為之銘則此誌序乃洙
　　　　為之銘則公為之也兩人共為一誌又一例
　　　　也
南陽縣君謝氏墓誌銘
　　　右誌不書諱同韓文息國夫人誌例也書其兄
　　　　以時之聞人同韓文國子司業竇公誌例也
長安郡太君盧氏墓誌銘
　　　右誌不書諱同南陽縣君誌例也専論五福而
　　　　夫人之履歴具焉又一例也銘辭嚴書葬日
　　　　𦵏地而不詩又一例也
李夫人墓誌銘
　　　右誌不書諱同南陽縣君謝氏誌例也
右監門衛將軍夫人李氏墓誌銘
　　　右誌不書夫姓宗室也
河南府司録張君墓碣
　　　右碣為其改葬而作他無所述獨叙其久故之
　　　　情而致感歎之意者以嘗銘其墓也又一例
　　　　也無銘詩非畧也葢雖曰碣實表也又一例
　　　　也
母鄭夫人石槨銘
　　　右石槨有銘又一例也書作槨之日而系以銘
　　　　又一例也
胡先生墓表
　　　右表畧其族出官邑履歴者重在叙其尊師道
　　　　立敎法以成人才同柳文陸文通先生表例
　　　　也題不書官以天下後世尊先生者不在其
　　　　官同徂徠先生誌例也
石曼卿墓表
　　　右表其序不書葬日而書既卒至葬之日數又
　　　　一例也其表無所叙述而皆議論感歎之辭
　　　　同韓文滎陽鄭公碑例也題不書官以其自
　　　　顧者重官不足以稱之同張子野誌例也
連處士墓表
　　　右表不書夀年卒不日不書妻畧也重其以一
　　　　布衣終于家而鄉里之人久復思之故致詳
　　　　于其徳履也
瀧岡阡表
　　　右表其先君之墓道也而題以地書變例以致
　　　　其尊也嚴書立表之嵗月朔日甲子重之也
　　　　詳書已之勲階官爵封號食邑所以著先徳
　　　　之所致也亦皆變例也
守太尉文正王公神道碑銘
　　　右碑首謹詳奉勅之辭而後序次其事賜碑之
　　　　正例也詳書賜號階官勲爵食邑贈謚于叙
　　　　事之首以其所終者始之所以侈其榮同韓
　　　　文劉統軍碑例也
鎮安軍節度使同中書門下平章事贈太師中書令程
公神道碑銘
　　　右碑首謹詳奉勅之辭而後序次其事同王文
　　　　正公碑例也
觀文殿大學士行兵部尚書西京留守贈司空兼侍中
晏公神道碑銘
　　　右碑首謹詳奉勅之辭而後叙次其事同王文
　　　　正公碑例也
資政殿學士户部侍郎文正范公神道碑銘
　　　右碑不書姓名門也世次官爵皆不書書其繫
　　　　天下國家之大者又一例也
太子太師致仕贈司空兼侍中文惠陳公神道碑銘
　　　右碑題書贈官而序不書序書封爵而題不書
　　　　又一例也詳書兄弟之官同韓文國子司業
　　　　竇公誌例也三代贈封皆以公恩今書其爵
　　　　土階官而不曰贈又一例也
袁州宜春縣令贈太師中書令兼尚書令冀國公程公
神道碑銘
　　　右碑無大功徳可書故厯叙其因子而累贈之
　　　　官封及詳書其氏系世徳三代考妣又一例
　　　　也
明因大師塔記
　　　右記為浮屠氏作也而無一語及其法者此誌
　　　　浮屠之正例也卒不日𦵏不日畧也　按唐
　　　　三家墓銘無書生年日者柳文東明張先生
　　　　誌雖書生天寳而不著其年此書生年又一
　　　　例也
　　尹河南文七首
　　　　墓誌銘七首
故宣徳郎守大理寺丞累贈司封員外郎皮公墓誌銘
　　　右誌書國子贈官不曰贈某官而曰得以某官
　　　　告其第又一例也
故贈祕書丞左君墓誌銘
　　　右誌書贈官不曰贈某官而曰追命為某官又
　　　　一例也書其妻追封不曰追封而曰以某封
　　　　告第同故宣徳郎皮公誌例也
故將仕郎守瀛州樂夀縣尉任君墓誌銘
　　　右誌銘不以詩而論禮以識過期不𦵏且辯君
　　　　之𦵏不在所譏同韓文滎陽鄭公碑例也
故金紫光禄大夫檢校右散騎常侍降授右(一作/左)監門
衛將軍持節(集使/持節)惠州諸軍事惠州刺史兼御史大夫
輕車都尉隴西郡開國侯食邑一千七百户李公墓誌
銘
　　　右誌題書官階勲封食邑甚詳而序多畧同李
　　　　文唐故横海軍節度贈右僕射傅公碑例也
故推誠保徳功臣金紫光禄大夫守太子少傅致仕上
柱國天水郡開國公食邑四千二百户實封(集食/實封)一千
户趙公墓誌銘
　　　右誌不書𦵏日而書自卒至𦵏之日數同歐文
　　　　石曼卿表例也題書賜號階官勲封食邑甚
　　　　詳而序多畧同降授右監門衛將軍李分誌
　　　　例也
故大中大夫尚書屯田郎中分司西京上柱國王公墓
誌銘
　　　右誌書𦵏地曰𦵏某所不從于先君用卜吉也
　　　　又一例也題書階勲而序畧同降授右監門
　　　　衛將軍李公誌例也銘不以詩而論(一論上/有斷字)
　　　　以望之同故將仕郎任君誌例也
故三班奉職尹府君墓誌銘
　　　右誌銘辭嚴書𦵏地而不以詩同歐文長安郡
　　　　太君盧氏誌例也
　　曽南豐文一十八首
　　　　墓誌銘一十五首　　神道碑銘二首
　　　　塔銘一首
試祕書省校書郎李君墓誌銘
　　　右誌書其先則詳其世系而叙其厯代之顯人
　　　　書其後則及于曽𤣥而叙其四世之蕃衍此
　　　　正例之尤備者也
虞部郎中戚公墓誌銘
　　　右誌議論以發其端而致感嘆(一作/慨)之意者以
　　　　著其家世學行之美同柳文陸文通先生誌
　　　　例也前既叙其二世父子兄弟之出處矣後
　　　　復詳其氏之自出與其鄉里之遷徙焉又一
　　　　例也
張久中(一作文/仲誤)墓誌銘
　　　右誌書未娶(一此下有不/曰未娶四字)而叙其所以未娶之
　　　　故而未娶見焉又一例也
胡君墓誌銘
　　　右誌卒不日𦵏不日不書夀年畧也而書其生
　　　　之年同歐文明因大師塔記例也
劉伯聲墓誌銘
　　　右誌詳其性資問學而畧其履歴者重在叙其
　　　　久故之情也題不書官官不稱其學而字重
　　　　于其官同韓文柳子厚誌例也
殿中丞監揚州税徐君墓誌銘
　　　右誌詳叙其所自出者所以著盛衰之不可常
　　　　而深致感歎之意也又一例也
王容季墓誌銘
　　　右誌書母之父顯也同韓文京兆韋氏夫人誌
　　　　例也詳書其諸兄以其皆有才學同韓文國
　　　　子司業竇君誌例也
都官員外郎胥君墓誌銘
　　　右誌書其子乞銘云祕閣校理裴煜以茂諶之
　　　　疏來請銘按唐三家及歐尹書乞銘皆曰以
　　　　狀而此曰以疏雖紀實又一例也
光禄寺丞通判太平州吳君墓誌銘
　　　右誌首云龍圖閣直學士給事中吳仲庶具(一/作)
　　　　(其/)書載其子業官世行治屬余曰吾子某不
　　　　克夀不得見其志希得銘信後世則某其不
　　　　泯泯尚足以慰吾思也按唐三家及歐尹墓
　　　　銘無書其父具載子之官世行治乞銘者此
　　　　雖紀實又一例也
夀安縣君錢氏墓誌銘
　　　右誌首叙其夫自處之高者所以著君之能相
　　　　之也不書諱同韓文息國夫人誌例也
永安縣君謝氏墓誌銘
　　　右誌不書𦵏日而書既卒至萎之日數同歐文
　　　　石曼卿表例也
永興尉章佑妻夫人張氏墓誌銘
　　　右誌題書其夫之名同韓文緱氏主簿唐充妻
　　　　盧氏誌例也
江都縣主簿王君夫人曽氏墓誌
　　　右誌不書諱同夀安縣君錢氏誌例也𦵏不日
　　　　無銘詩畧也
亡妻宜興縣君文柔晁氏墓誌銘
　　　右誌題書文柔晁氏按唐三家及歐尹墓銘書
　　　　法無以字冠于氏者此冠氏以字變例也誌
　　　　婦人而題書其字又一例也
二女墓誌銘
　　　右誌無銘詩畧也
太子賓客致仕陳公神道碑銘
　　　右碑叙事而書其辭曰云云同韓文施先生銘
　　　　例也
刑部郎中張府君神道碑
　　　右碑銘不以詩而論以歎美之同韓文滎陽鄭
　　　　公碑例也
寳月大師塔銘
　　　右銘為浮屠氏作也而畧無一語及其法者同
　　　　歐文明因大師塔記也
　　王荆公文三十三首
　　　　墓誌銘二十四首　　墓表四首
　　　　神道碑銘五首
尚書(集無尚/書二字)度支郎中葛公墓誌銘
　　　右誌叙履厯既總舉所閲(一作/厯)之官以綱之矣
　　　　叙政業又各舉所居之職以目之同柳文故
　　　　叔父府君墓版例也夀年以甲子書又一例
　　　　也
王逢原墓誌銘
　　　右誌論之詳者美其行之修(一作/備)而足以有功
　　　　于世也叙之畧者葢悲其年之短而他有不
　　　　足書也又一例也書𦵏日而不書卒日非畧
　　　　也自𦵏日而以所計九十三日逆推之卒日
　　　　自見同柳文宗直殯誌例也書子而曰妻方
　　　　娠未知其子之男女雖紀實又一例也
王深父墓誌銘
　　　右誌論詳序畧同王逢原誌例也題不書官仕
　　　　非其志也又一例也
節度推官陳君墓誌
　　　右誌議論以發其端而致感歎之意者深惜其
　　　　有材與志而無其年同柳文陸文通先生墓
　　　　表例也不詳其履厯非所重也
叔父臨川王君墓誌銘
　　　右誌書父而不書諱(集云余叔父諱師錫字某/而云書父而不書諱未詳)
　　　　畧也詳叙其為善而不得職所以深致(一作/著)
　　　　其悲也又一例也
贈光禄少卿趙君墓誌銘
　　　右誌書死節之綱于首而後詳其履厯先所重
　　　　也又一例也
都官郎中致仕周公墓誌銘
　　　右誌卒不日𦵏書年而不日畧也
屯田員外郎邵君墓誌銘
　　　右誌書母氏因事也卒不日不書夀年畧也
金溪吳君墓誌
　　　右誌書子不書妻或未娶也不然同韓文柳子
　　　　厚誌例也諱字世系(一作諱字氏系/又作諱氏字系)見銘詩
　　　　中同韓文施先生銘例也
太常博士曽公墓誌銘
　　　右誌卒不日𦵏不日畧也書生年同歐文明因
　　　　大師塔記例也銘不以詩而論以足序意同
　　　　尹文故將仕郎任君誌例也
胡君墓誌銘
　　　右誌書生年同太常博士曽公誌例也不書妻
　　　　或未娶也不然同金溪吳君誌例也夀年見
　　　　銘詩中亦同吳君誌例也
尚書度支員外郎郭君(集作/公)墓誌銘
　　　右誌特書母氏封同韓文太原王公誌例也世
　　　　系見銘詩中同金溪吳君誌例也
孔處士墓誌銘
　　　右誌叙其有致仕官矣有贈官矣而題書處士
　　　　同李文處士侯君誌例也
祕閣校理王平甫墓誌
　　　右誌書母封因事也無銘詩畧也
泰州海陵縣主簿許君墓誌銘
　　　右誌卒不日畧也
馬漢臣墓誌(集墓/誌銘)
　　　右誌不書夀年而云冠五年矣則夀年可知也
　　　　又一例也葬月(一作/日誤)而不日不書妻子無銘
　　　　詩畧也
謝景回墓誌
　　　右誌書卒不曰卒曰終而曰棄世又一例也
廣西轉運使李君墓誌銘
　　　右誌書𦵏地而曰君所自為夀藏按唐三家及
　　　　歐尹曽墓誌無書夀藏者此雖紀實又一例
　　　　也
虞部郎中晁君墓誌銘
　　　右誌序畧銘詳同韓文法曹盧府君夫人苗氏
　　　　誌例也而此銘尤詳又同劉統軍碑例也
東京提㸃刑獄陸君墓誌銘
　　　右誌序畧銘詳同虞部郎中晁君誌例也
楚國太夫人陳氏墓誌銘
　　　右誌不書諱同韓文息國夫人誌例也書夫人
　　　　子女不繫夫人而曰公子公女公壻又一例
　　　　也
永嘉縣太君陳氏墓誌銘(集永嘉縣君案夫王/逢無子不當稱太)
　　　右誌不書諱同楚國太夫人陳氏誌例也
宋右千牛衛將軍仲焉故妻永嘉縣君陳氏墓誌銘
　　　右誌不書夫姓宗室也書卒曰棄世同謝景回
　　　　誌例也序書某官某之妻故某封某氏題書
　　　　某官某故妻某封某氏一以故繫封一以故
　　　　繫妻義雖不殊自成兩例也按唐三家及歐
　　　　尹曽誌婦人無書某人故妻者而此書之又
　　　　一例也題書其夫之名同韓文緱氏簿唐充
　　　　妻盧氏誌例也
金華縣君(集題云太常博士楊君/夫人金華縣君云云)吴氏墓誌銘
　　　右誌不書諱同楚國太夫人陳氏誌例也書其
　　　　夫之夀年葬日又一例也
寳文閣待制常公墓表
　　　右表不書諱不書字不詳履歴而議論以終篇
　　　　又一例也
處士征(本作徴避仁宗/嫌名改為征)君墓表
　　　右表叙徳履而幷其同志之友二人者叙之又
　　　　一例也
長安縣太君墓表(集作長安縣太君王氏墓誌止/仲當據舊本作表不敢改也)
　　　右表不書諱同楚國太夫人陳氏誌例也書君
　　　　十四而嫁五十一而老五十六而卒按唐三
　　　　家及歐尹曽墓誌無書老者此書之又一例
　　　　也題不書姓兄為表也
外祖母黄夫人墓表
　　　右表不書諱同楚國太夫人陳氏誌例也不書
　　　　族出畧也
虞部郎中贈衛尉卿李公神道碑
　　　右碑首書贈誥之辭所以榮君之慶施也又一
　　　　例也
檢校太尉贈侍中正惠(一作/忠)馬公神道碑
　　　右碑首詳書賜號官階勲爵邑謚同韓文劉統
　　　　軍碑例也
司農卿分司南京陳公神道碑
　　　右碑書履歴而曰官終于司農卿而所更某官
　　　　某官任終于知陳州而所厯某任某任皆綱
　　　　而目之同度支郎中葛公誌例也書世系于
　　　　序末而尤詳于銘詩中又一例也
贈司空兼侍中文元賈魏公神道碑
　　　右碑序端不書世系而逺譜畧見于序末又一
　　　　例也按韓文神道碑皆首書世系其不書者
　　　　清邊郡王碑而已此豈亦是例歟
宋翰林侍讀學士知許州軍州事梅公神道碑
　　　右碑序畧銘詳同韓文劉統軍碑例也
　　蘇文忠公文九首
　　　　墓誌銘五首　　　　神道碑四首
宣徽南院使致仕特贈司空文定張公墓誌銘
　　　右誌稱天子之大徳而論其所以致太平而得
　　　　賢才者以發其端然後叙次其事又一例也
　　　　特書三代妣不以妣書而繫其夫書曰娶又
　　　　一例也書女已嫁而復歸雖紀實又一例也
銀青光禄大夫滕公墓誌銘
　　　右誌首書始對帝問輙進直言所以著公之見
　　　　用以正也銘詩所叙詳在被䜛所以惜公之
　　　　所有不得盡施也二者皆公生平之大而首
　　　　末謹書之雖立言之法亦一例也
王子立墓誌銘
　　　右誌不書姓畧也書子曰有遺腹裔紀實也同
　　　　王文王逢原誌例也
陸道士(一無/士字)墓誌銘
　　　右誌不書族出不書𦵏日畧也詳于論其丹學
　　　　也
李太師墓(集有/誌字)銘
　　　右有銘無序同韓文試大理評事胡君銘例也
司馬温公神道碑
　　　右碑首叙信順尚賢三徳以賛頌天子母后之
　　　　聖所以頌公之賢也次叙婦人孺子夷狄姦
　　　　邪亦皆仰公之徳化所以實公之賢也既又
　　　　叙公既𦵏之後人之哀慕祠祀者四方逺近
　　　　皆然能致乎此公之一誠而已又推公所以
　　　　為賢之本也三者雖叙公之賢實繫國家之
　　　　大政故特詳之然後序次其事同文定張公
　　　　誌例也謹詳奉勅之辭同歐文文正王公碑
　　　　例也
富鄭公神道碑
　　　右碑序景徳盟後虜人不敢盗邊者三十有九
　　　　年慶厯聘後北方無事者四十有八年百年
　　　　之間所以四方晏然以休養生息而致太平
　　　　之盛者先則冦公之功後實公之功也公方
　　　　進用之初固已任其大者如此故首書之然
　　　　後叙次其事同文定張公誌例也謹詳奉勅
　　　　之辭同司馬温公碑例也
趙清獻公神道碑
　　　右碑叙國家善于用人是非明辨賞罰必信而
　　　　天子穆然無為坐收成效此為治之至要也
　　　　而公與有功焉故首書之而後叙次其事同
　　　　文定張公誌例也謹詳奉勅之辭同司馬温
　　　　公碑例也
太子少師致仕謚康靖趙公神道碑
　　　右碑叙國家有天下六聖一心用仁尚徳守之
　　　　不變此宋興百二十有五年四方乂安民物
　　　　忻戴自漢以來太平之盛未之有者由當時
　　　　公卿大臣類多長者相與輔相之所致也而
　　　　公其一人焉故首書之然後叙次其事同文
　　　　定張公誌例也
　　朱文公文二十首
　　　　墓誌銘七首　　　　墓碣銘二首
　　　　墓記二首　　　　　壙記二首
　　　　埋銘一首　　　　　墓表四首
　　　　神道碑二首
端明殿學士黄公墓誌銘
　　　右誌書贈官不曰贈某官而曰詔以某官告其
　　　　第同尹文故宣徳郎皮公誌例也
承務郎李公墓誌銘
　　　右誌首書其致仕誥命之辭同王文贈衛尉卿
　　　　李公碑例也
陳師徳墓誌銘
　　　右誌議論以發其端而著科塲之弊者所以深
　　　　歎夫聖賢修已治人之方國家禮義亷恥之
　　　　敎不行同柳文陸文通先生表例也
劉十九府君墓誌銘
　　　右誌不書姓名門也題書其第又一例也
直顯謨閣潘公墓誌銘
　　　右誌詳書妻之氏諱與字雖妻同𦵏又一例也
郭得誼墓誌銘
　　　右誌序畧銘詳同韓文盧府君夫人苗氏誌例
　　　　也銘皆賛美之辭無所叙述同韓文盧渾誌
　　　　例也
潘氏婦墓誌銘
　　　右誌題書潘氏婦按唐三家及歐尹曽王蘇婦
　　　　人誌題有書某氏妻者矣無書某氏婦者此
　　　　葢雖夫請銘而主于舅也又一例也
篤行趙君彦逺墓碣銘
　　　右碣書生年同歐文明因塔記例也題揭其徳
　　　　以表之又一例也而不書官徳重于其(一無/其字)
　　　　官也又一例也　按唐三家及歐尹曽王蘇
　　　　墓銘非賜碑則撰文製題皆出一手無别製
　　　　題者此云福國陳公大書其碣之首曰皇宋
　　　　篤行趙君彦逺之墓而子某使人奉狀請銘
　　　　而刻諸(一作/于)下方則譔文製題出兩人矣又
　　　　一例也
司農寺丞翁君墓碣銘
　　　右碣叙君守正不阿而以智全趙氏天下莫不
　　　　高其誼慕其名而想見其為(一無/為字)人此平生
　　　　之大節也故首書之而後叙次其事同蘇文
　　　　文定張公誌例也既書調某官以母喪不赴
　　　　又書以少母喪去官所謂少母葢其生母也
　　　　而因事見之同李文兵部侍郎贈工部尚書
　　　　武公誌例也
劉樞密墓記
　　　右記詳書其生之年月日時又一例也題書墓
　　　　記同柳文韋夫人墳記例也
范直閣墓記
　　　右記詳書其生之年月日時同劉樞密記例也
　　　　生年不書甲子而書釋嵗(釋嵗謂元黓敦牂/上章執徐是也)
　　　　卒年亦然又一例也題書葬(當作/墓)記同劉樞
　　　　密記例也
知縣何公壙記
　　　右記書其生之年月日同劉樞密墓記而稍畧
　　　　也(一作/之)題書壙記同韓文女拏壙銘例也
亡嗣子壙記
　　　右題書壙記同知縣何公記例也
女已埋銘
　　　右銘無序同韓文試大理評事胡君銘例也題
　　　　書埋銘又一例也
屏山先生劉公墓表
　　　右表有銘詩則雖云墓表實墓誌銘也題不書
　　　　官同歐文徂徠先生誌例也
程君正恩墓表
　　　右表議論以發其端而致感歎之意者傷其為
　　　　學能擇能行而無年以死不得見其徳業之
　　　　所成就同陳師徳誌例也葬不日畧也
曹立之墓表
　　　右表𦵏不日畧也表後有系又一例也
韓溪翁程君墓表
　　　右表題書其所自號者揭之又一例也
朝議大夫致仕贈光禄大夫黄公神道碑
　　　右碑叙宣和之末弄臣竊柄建取燕雲之䇿而
　　　　公固已有先見之憂已而果召非常之變京
　　　　城䧟沒衆皆俛首奉賊公獨感憤移檄致事
　　　　而去雖不數日竟以病卒然祖宗所以涵養
　　　　斯人至深且逺者乃于公少見遺餘也故首
　　　　書之而後叙次其事同司農寺丞翁君碣例
　　　　也不書諱與字同王文寳文閣待制常公表
　　　　例也
龍圖閣直學士吳公神道碑
　　　右碑書贈官不曰贈某官而曰有司以某官告
　　　　其第同端明殿學士黄公誌例也
　　　右宋文六家凡一百九首六十八例
　
　
　
　
　
　
　
　
　
　
　
　墓銘舉例巻二
欽定四庫全書
　墓銘舉例巻三　　　　　　明　王行　撰
墓銘書法既舉韓文為之例而取李柳歐尹曾王蘇朱
八家之文廣之矣復因閲諸文集值有可為例者或一
或二隨而舉之而輙實之又所以廣九家之例也以所
録先後為次不以其(一無/其字)人之先後為次者所值不可
預期而録之葢未有(一無/有字)已也
　　陳后山三首
　　　　墓銘一首　　　　墓誌銘一首
　　　　墓表一首
魏嘉州墓銘
　　　右銘詳書其世胄所自與其遷徙之次者重其
　　　　族之大同韓文河南君杜尹誌例也既詳書
　　　　兩母之氏封矣又特書所生之氏封焉按九
　　　　家之例有因事見人生母者無特書所生者
　　　　也而此書之以其有封也又一例也
仲父滎州資官縣尉陳君墓誌銘
　　　右誌書妻曰娶某氏不終故其𦵏不祔所謂不
　　　　終葢離婚耳按九家之例書妻無著離婚意
　　　　者此雖紀實又一例也
宋魏府君墓表
　　　右表篇末之論議譏薄祭厚葬之非其説是已
　　　　及詆夫求文表墓者乃曰韓退之為銘文數
　　　　十去今㡬時穹石偉畫(一作/書)顧無存者而其人
　　　　之事功奕奕在人心目如今日事是以知金
　　　　石之不足恃也然則金石不足恃如固足恃
　　　　矣而以為非者葢欲揚其意反抑其辭以激
　　　　之耳后山好竒故其文如此
　實例
　　魏嘉州墓銘
魏氏望鉅鹿自漢兖州刺史衡之曾孫始居魏之館陶
五世而至鄭公辨毅慈明為唐宗臣館陶之魏始大甲
于國譜又五世而至司徒謩謩(一本皆/作某)之子别居歙之
婺源其後四世而至尚書禮部侍郎諱羽為太宗真宗
三司使十有八年而生龍圖閣直學士諱瓘(一作/珪)見微
致(集作/著)大功昭南邦以吏部侍郎歸老下蔡𦵏夀春八
公山下仍父子贈太尉在名世之數别為下蔡之魏太
尉兩娶刁氏有子十一人君乃(一作/其)第十子也諱紹字
承(集作/奉)之仕為將作監主簿嘗知虞城縣禁捕博而盜
止留守下其法焉勾當合流鎮嵗大飢君歎曰朝請而
夕報亦不及矣振廪出以下佈(集作/估)而後聞旁近賴之
通判絳州行州事新廟學具師徒士故沉浮俗間檄縣
諭出之講試以時君與其属過焉後以右(一無/右字)朝散郎
知嘉州自唐開元獻荔子而今樂用朱桑人始病之久
而微矣不給其求而刑者衆嘉祐中有良守哀之作二
詩刻石以諷君將行要貴多求者既至摹其石詩以報
黠賈奪人鹽井更數守訟不决君刑而還之君孝友慎
和而不受私居無子弟過出有吏能嘗有勞再登格而
賞不及君亦不自言也紹聖元年二月癸未卒年五十
七明年二月甲子從𦵏夀春兩母並封榮崇(集崇/榮)二國
夫人而所生何氏别封旌徳縣太君娶李氏左金吾衞
大將軍忠吉(集作/告)之女封夀安縣君三子男汶女嫁蔡
州助教刁寶臣濠州參軍晁載之將𦵏君夫人曰𦵏有
銘君之行治不可不書也使晁載之具其事曰君常調
不及用循職而已毋異也既具合宗而謀曰其誰銘晁
婦曰其陳氏乎不則沒吾父矣晁載之曰士求銘于陳
氏辭者屢矣吾所見也求可冀乎其婦曰盍索其辭以
固請乎於是汶來及余于潁水之上以請晁與余交又
與俱來其何辭銘曰　魏氏再顯惟其有繼有作有承
以有其位再登公師有子之致君伏不興亦保其世犍
為之政不侮不畏更四十年良有其二事惟其常亦何
以異夫人之云銘則不愧
　　仲父榮(一作滎/下同)
仲父諱某字某先大父為懐州有相者過之使視諸子
謂君不宜仕慶歴中君以任(一作仕下君/非不仕同)為試秘書省
校書郎調榮之資官尉不赴京兆之鄠臨潼主簿舉監
環之折博務皆不終謂君非不任特不宜耳何妙(一作/少)
邪然則形骨可以知其貴賤氣色可以知其休咎而荀
子非之何也元豐幾年年五十有幾而卒有一子曰師
中三女嫁李某邵敏修張某敏修今為臨淄(一作/潼)主簿
建中靖國元年五月某日叔父前崑山丞珣𦵏于彭城
吕柵之大塋君娶解氏光禄卿程之女亦不終故其𦵏
不祔銘曰　婚宦不卒則歸之天如何不淑又不得年
兄弟之懐𦵏從先人歸安其居宜爾子孫
　　宋魏府君墓表
君諱宗(一作/崇)訥字景仁彭城安徳里人治平㡬年東人
飢天子出使賑業之募民出粟而賜以官君於是為州
助敎其先累富父齊為洋州司理參軍娶胡氏有五男
子君以季少任事矜恤内外敬士而親緩急叩門不以
事辭有報者未嘗不辭也凡貸而後則倍期而不倍息
或損之曰人一而吾二爾何損凡質不問當不(一作/否)惟
其所欲有來以篋使自騐而不發或疑焉曰雖妄何憚
且一失而不復人必不為也及疾属其子于母兄以學
度有(集無/有字)不可償與償而後者皆焚其劵後其兄病胡
夫人復行之人談之至今君以熙寜三年八月甲子卒
年三十有三娶高氏一男四女紹聖五年七月甲子其
子滌謀于其宗自大父而下與君凡幾柩别𦵏于大彭
鄉之新城村滌舉進士方質謹厚不談人之短有談者
弗應至巨惡人所唾罵一歎而已家雖貧不茍受將𦵏
宗不共其費或問之曰𦵏何責也使不問(集作/同)吾且専
之而況有助乎余由是與之遊始(一作/殆)𦵏欲余銘而不
敢請既聞而哀之昔阮思曠有好車人欲以𦵏而難之
思曠曰車而使人憚借何以為也遂焚之思曠之車與
人共之猶以為難則余之色辭拒者多矣於是申以叙
之使陳諸墓古者𦵏以死祭以生謂鬼有知而尸無知
也故不封而廟後之人薄祭而厚𦵏既封殖之而又識
之既掩諸幽而又揭于道既守之子孫而又以累人真
(集作/其)為不朽極矣雖然韓退之為銘文數十去今幾時
穹石偉畫(一作/書)顧無存者而其人之事功奕奕在人心
目如今日事是以知金石之不足恃也今魏氏欲顯其
親而必余之述豈不悖哉元符元年九月辛亥東里陳
師道撰
　　黄山谷文二首
　　　　墓誌銘一首　　　墓誌一首
瀘南詩老史君墓誌銘
　　　右誌書三代而二代皆書其所自號按前例并
　　　　續例無書父祖之自號者此書之又一例也
　　　　書題而以世所推之號冠之從推之者之志
　　　　同歐文徂徠先生誌例也
黄氏二室墓誌
　　　右誌書二夫人殁後庭堅始得男曰相他日當
　　　　使相乞文于余友而刻之隧按前例并續例
　　　　無誌妻而書其卒後得子者葢妻既卒而得
　　　　子必後娶所生不繫于先妻故不書也而此
　　　　書之必微出者㣲出則母先妻而書之禮也
　　　　又一例也題書二室墓誌雖紀實又一例也
　實例
　　瀘南詩老史君墓誌銘
維史氏逺有世序自唐尚書吏部侍郎嚴從(一作/後)僖宗
入蜀生徳言為山南東道觀察支使因不能歸占籍于
睂山生光庭孟氏時試大理寺(一無/寺字)評事知應霛(一作/靈下)
(同/)縣應霛生著明嘉州軍事推官嘉州生溥(生溥一/作主簿)見
蜀之亂遂不出仕號江陽隠君江陽生回能詩自號知
非子知非生宗簡名能知人善料事自號天和子天和
子實生詩老詩老諱扶字翊正少則篤學能詩紹知非
之業以貧干試于睂州又干試于開封府皆見絀乃遊
瀘州杜門讀書士大夫之子弟多委束脩於門遂老于
瀘州(一無/州字)妻子或謁不足君熙熙然曰㑹當有足時自
守挺然不妄取與有挾勢利而求交者雖鄰不覿也其
見刺史縣令鞠躬也未嘗有私謁既晩暮不及仕進閑
居無一日廢書尤刻意于詩登臨樽酒率嘗吐佳句壓
其坐人故士君子推之曰詩老云夫人楊氏生二子鋭
鎮一女嫁進士王庸繼室杜氏生四子鑄銅鎬銓君卒
以紹聖三年四月某甲子享年若干𦵏以元符二年正
月癸亥其兆在瀘川(一作/州)之上白茅㒼之原自天和而
上皆𦵏睂山而𦵏瀘川(一作/州)自君始鎮有文行瀘州學
者宗之竭力大事而來請銘之　銘曰人皆汲汲仰掇
俯拾商財計級脅肩求入君獨徐徐書耕筆鋤我躬則
臞我心則腴緼袍後先藜藿當(一作/不)肉哦詩滿屋金革
匏竹瀘川洋洋樅栝其岡勒銘詔藏其嗣之昌
　　黄氏二室墓誌
豫章黄庭堅之初室曰蘭溪縣君孫氏故龍圖閣直學
士高郵孫公覺莘老之女年十八歸黄氏能執婦道其
居室相保惠教誨有遷善改過之美家人短長不入庭
堅之耳方是時庭堅為葉縣尉貧甚蘭溪安之未嘗求
索于外家不幸年二十而卒殯于葉縣者二十有二年
繼室曰介休縣君謝氏故朝散大夫南陽謝公景初師
厚之女年二十歸黄氏閑于禮義事先夫人愛敬不倦
侍疾嘗藥不解衣至于復常修禪學定而不廢女工能
為詩而弟妺不知也言有宫庭行有防表不皦不汚長
少咸安懐(一無/懐字)之年三十六而卒生一女曰睦纔四嵗
過時而先夫人哭之哀殯于大名者十一年元祐六年
先夫人捐館乃克歸二夫人之骨于雙井八年二月從
先夫人𦵏焉同宫而異槨初(一作/昨)庭堅年十七從舅氏
李公擇學于淮南始識孫公得聞言行之要啓廸勸奬
使知嚮道之方者孫公為多孫公憐其少立(一作/至)故以
蘭溪歸之及庭堅失蘭溪數年謝公方為介休擇對見
庭堅詩曰吾得婿如是足矣庭堅因往(一作/詩)求之然庭
堅之詩卒從謝公得句法嗚呼如蘭溪之女美介休之
婦徳皆室家之則也常欲以楚辭哭之而哀不能成文
二夫人平生常恨無男二夫人没後庭堅始得男曰相
他日當使相乞文于余友而刻之隧以哀其終
　　陳了齋文七首
　　　　墓誌銘四首　　　墓誌一首
　　　　埋銘一首　　　　墓識一首
李景温墓誌
　　　右誌書為郁擇所宜娶得將樂楊氏中立先生
　　　　之女葢郁其子所娶其子婦也按前例并續
　　　　例無書子婦者而此書之然非正書也亦因
　　　　上事而推(一作/繼)其意以書之耳雖似例不可
　　　　以為例也
中奉大夫游公墓誌銘
　　　右銘序稱居士而題書所贈之官書官雖以榮
　　　　君之寵亦紀實也又一例也
陳謹常墓誌
　　　右誌書鄉邑姓氏名字卒日葬地之外例所當
　　　　書者皆不書惟叙其逺來之情病死之故以
　　　　深致(一作/著)其悲感末則致辭以喻慰焉雖類
　　　　夫韓文盧渾墓銘然又一例也
太令人黄氏墓誌銘
　　　右誌書所歸曰先適大中大夫孫公諱廸次適
　　　　中奉大夫游公諱潛書子曰子男三人諤為
　　　　孫氏子按前例及續例誌婦人無書再適者
　　　　今書兩適故必著其先適之子焉雖紀實又
　　　　一例也
仁夀縣君高氏墓誌銘
　　　右誌書女適某官姓某再適某官姓某按前例
　　　　并續例無書女再適者而此書之雖紀實又
　　　　一例也
侍郎鄒公埋銘
　　　右銘序所歴官而不書行治畧也按前例并續
　　　　例誌人之墓而無銘者必有感歎或議論或
　　　　悲悼唁慰之辭此皆無之惟結以某官陳某
　　　　叙次一語亦畧例中之一例也題書埋銘同
　　　　朱文公女已埋銘例但彼銘而不序此序而
　　　　無銘又一例也
尚書豐公墓識
　　　右識序所歴官而不書行治無他辭惟結以某
　　　　官陳某叙次一語同鄒公埋銘例也題書墓
　　　　識又一例也
　實例
　　李景温墓誌銘
景温諱庭姓李氏景温其字也世為邵武軍光澤縣人
大理評事諱鐸之孫惠州河源縣主簿諱詔(一作/紹)之子
也大理公初欲敎其子讀書游舉而以資給未饒為患
於是治産積儲商而通之達百貨于中都以其贏餘買
書以歸未㡬火焚居第大理公方宿田廬或報之亟問
曰書􁃚乎曰惟書在爾及還家喜語諸子曰書在足矣
子誥以業儒起家官至太常博士河源公薦于鄉數黜
禮部因語所親曰從仕治生勢不可兼自先大理(一本/大理)
(下有/公字)以來蓄少施多舊資寖耗禄不可以力干我當盡
力于一家爾由是一於幹蠱出入不避寒暑而阡陌増
廣使官者學者益加(一作/皆)優裕得以養亷自重太博公
有三子其二登科而河源公晩沾恩命得子亦晩然景
温天資謹厚父母曰孝兄曰弟朋友信之其自飭甚(一/無)
(甚/字)嚴雖責于人者薄而皆忌憚随流品酬酢各盡其情
有不可其意者面救(一作/數)其失而去無後言其人皆畏
而不怨燕居黙坐終日無懈惰(一無/惰字)容動止有常耆舊
推與子弟之觀型(一作/行)而化者多矣知其隠徳而服其
不見于事者非特其鄉人也景温娶同郡葉氏屯田員
外郎誼之女無子以其兄之子郁為後初余仲妺歸太
博公之仲子叔平生四子郁其季也郁三嵗時景温請
于叔平曰先太博公與河源公同産相親愛今或子孫
蕃衍或繼嗣未立欲以阿郁為請忍拒之乎叔平曰我
子猶汝子也汝齒尚未壯無乃太早計(一下有/乎字)後十有
七年叔平閒居海陵景温復以書請曰齒之未壯者髪
今白矣既老且獨兄不念前語乎(一無/乎字)叔平覽書惻然
即報之曰以郁為汝後叔平善敎子郁有知識文行景
温家習和肅夫婦相待如賔為郁擇所宜娶得將樂楊
氏中立先生時之女郁既承顔率禮婦亦謹職順助一
門之内雍雍如也里居與季兄濬飲酒賦詩游處必偕
既而孟兄勉倦官而歸兄弟聚集方相娛樂而景温逝
矣仲兄深叔平也叔平當官不茍所生必詢考民情為
之興利除疚當路者以是知之仕浸顯矣崇寜初坐元
符末上書邪(一本缺/此字)等自京西提舉官削籍投竄凡四
年始得叙復自便平生喜辨論而恥于茍随其愛景温
尤厚景温宣和元年三月丁末以疾卒于正寢享年五
十有九子惟郁一人孫曰延孫嗟夫景温可夀可達而
天嗇其年老得一官訖無所施設雖里居之樂怡然自
足而亦不得久享使世之為善者將孰視而勸乎可悲
也已郁將以宣和二年七月辛酉𦵏景温于光澤西鄉
歸仁里夏壇之原前𦵏遣人來南康請銘夫景温躬行
之美化被一鄉發揚之助亦何俟于銘哉若夫隠徳身
敎在其子孫者未遽白也今雖鬰後必通顯亦當祗懼
以需爾銘曰　嗚呼景温有執(一作/親)有常嚴取與于一
介冺毁譽而韜光彼競我恬然足以藏使其達而克施
化詎(一作/豈)止于一鄉休休焉終身(一作/守)不易矯矯乎君
子之强齎此以沒雖夭不亡
　　中奉大夫游公墓誌銘
居士諱潛字升叔家建州建陽之唐石里累世為名族
居士少敏慧風力過人遇事無所屈早䘮母竭力事父
鄉人皆推其孝性樂善無媚嫉聞人嘉慶如在已終日
言不及人之過惡有盜聚刼過居士之門相戒以勿譁
且呼于道曰毋怖毋怖里俗親殁即分財析居居士畢
䘮且十年猶不忍與兄弟異食居士居家嚴整以身敎
其子弟二子舉進士中第酢試太學録居士攜酢之官
京居數年親舊至者皆館焉俸薄用窘居士約身從儉
以率(一作/治)其家惟恐不足為親舊歡也酢除太常博士
命下辭得知西京河清縣二年命再下就職未㡬復請
外官簽書興徳軍節度判官㕔公事初酢將欲求外補
先請于居士居士曰士行其志出入適宜無不可者我
何容心乎兄之子醇為廣西機宜卒居士聞訃哭之過
哀日夜以其兄為憂即分先疇嵗入以助其生未幾居
士得疾卒于齊州之官舍紹聖二年三月已未也享年
六十有六夫人黄氏有令徳生二子酢今為朝散大夫
提㸃成都府長生觀醳出繼為南康軍司理參軍勛之
後自高郵尉解官奔齊州與其兄扶居士匶以歸今為
奉議郎提轄淮南路直達綱孫男八人撝文林郎洪州
司兵曹事餘皆幼女孫三人以紹聖四年三月辛酉𦵏
于石唐里之松原前𦵏居士長子定夫以承事郎江汝
舟(一作汝/江舟)所述行狀属銘于某某(一本皆/作余)以遷謫南北
不暇叙述今䝉恩自便憩于九江葢自紹聖丁丑迨今
政和丁酉二十有一年居士之墓朩拱矣而定夫仕不
加顯所以奉承先訓磨勵素守久益著也光揚徳美其
要在是奚復假于衰憊之言乎辭不獲已愧不足以助
發揮也居士自定夫登朝累贈至中奉大夫銘曰　閭
里推孝盜不忍譁人與其誠善積于家言無枝葉誨子
以身斥聞取達惟是之循子官學省再求補外得請于
廷動吉無悔捨彼所爭我實訓之取彼所棄恪守弗違
白首未行不貳以俟殁而彌彰慶在有子
　　陳謹常墓誌
延平善士陳之顔字謹常卒于鬰林𦵏于合浦慈恩寺
之東初崇寜二年二月予自袁州移竄亷州是年三月
過潭州興化寺五月過合浦就拘囚于城中之顔自鄉
里逺來見其叔祖之幽(一作/憂)辱窮餓貨米于鬰林得十
斛寄合浦其書曰米至公可餬口之顔病恐不得歸又
半月僕挈其骨以還予方病瘴癘一慟失聲因成痺眩
不能再哭慈恩在城外不得親臨其穴𦵏之日遙望而
黙告之曰汝萬里逺來有意收(一作/也)吾骨今誰委乎使
汝客死瘴鄉不得歸見老母者由汝叔祖汝叔祖觸禍
至深理不生還汝其安穴以待終當與吾骨並遊于海
(一作/以歸)生死命也夀夭數也先後時也汝其毋憾
　　侍郎鄒公埋銘
鄒公諱浩字志完世為杭州錢塘人祖霖故任尚書都
官郎中徙居常州晉陵今為常州晉陵人父戬故任廣
濟軍録事參軍贈朝奉郎公元豐五年中進士第調蘇
州吳縣主簿未赴改除揚州州學敎授移雄州防禦推
官知安州孝感縣事未赴改除潁昌府府學敎授元祐
七年除太學博士明年用御史來之邵言為襄州州學
敎授紹聖三年丁朝奉憂服除改宣徳郎元符元年也
哲宗召對除右正言明年九月以言事除名勒停覊管
新州今上即位復宣徳郎添監袁州酒税除右正言遷
左正言左司諌起居舍人明年除通直郎試中書舍人
賜三品服差同修神宗國史遷吏部侍(一無/侍字)郎賜對衣
金帶是年遇南郊恩奏補仲弟洞為假承務郎請免脩
國史乞閑局改兵部侍郎遂乞外補除寳文閣待制武
騎尉文安縣開國男食邑三百户知江寜府尋改知杭
州未赴責授衡州别駕永州安置明年正月除名勒停
韶州居住崇寜四年冬移漢陽軍居住五年復承奉郎
遂歸常州大觀元年用寳赦轉宣義郎四年特(一作/時)復
直龍圖閣公自嶺表還親側凡六年而瘴癘嵗作今年
春大病遂不起政和元年三月九日也享年五十有二
母張氏封安康郡太君夫人沈氏蓬萊縣君子男二人
曰柄曰栩卜以今年十(一無/十)二月初二日𦵏公于常州
晉陵縣之徳澤鄉林莊原祖考之兆從公志也叙復宣
徳郎陳某叙次
　　尚書豐公墓識
公姓豐氏諱稷字相之明州鄞縣人嘉祐四年中進士
第歴亳州䝉城縣真州六合縣主簿襄州榖城縣令越
州㑹稽縣丞熙寜十年安公燾使高麗辟公為書狀官
還特改著作佐郎除知開封府封􁀫縣元豐二年召對
除太子中允權(一作/推)監察御史裏行改通直郎除秘書
省著作佐郎守尚書吏部員外郎避嫌請外補除利州
路提㸃刑獄轉承議郎除尚書工部員外郎殿中侍御
史右司諌轉朝奉郎除國子司業起居舍人太常少卿
國子祭酒轉左朝散郎哲宗幸太學講尚書賜金紫自
祭酒兼侍講除尚書刑部侍郎充北朝國信使還除集
賢殿學士知潁州知(一無/知字)江寜府紹聖二年除龍圖閣
待制知廣州未行除吏部侍郎求外補待請(待請一/作侍讀)除
龍圖閣待制以朝散郎知河南府知鄆州知成徳軍轉
朝請郎知潁昌府知應天府知湖州知杭州轉朝奉大
夫今上即位覃恩轉朝散大夫以諌議大夫召轉御史
中丞除工部尚書兼侍讀遷禮部尚書除樞密直學士
知蘇州除越州降充寳文閣待制知明州落寳文閣待
制知常州責授海州團練副使睦州安置道州别駕台
州居住除名勒停建州居住崇寜四年移婺州居住五
年特授朝散郎管勾亳州太清宫任便居住歸明州大
觀元年十二月戊戌薨于正寢夀七十有五公曽祖衍
祖表皆不仕父禄贈中奉大夫母凌氏贈華原郡太君
夫人李氏贈大寜郡君繼室陳氏贈文安郡君男三人
曰安常試太學正曰太常夀州夀春縣主簿皆前卒曰
希仁承奉郎女二人長適朝散郎監潁昌府合流鎮藺
中謹次適奉議郎郭夀孫男曰濟登仕郎遼州遼山縣
尉曰治承奉郎曰渙曰漸尚幼孫女一人適承奉郎西
京宗子博士張琪曽孫男女五人希仁得迷罔之疾不
能當大事濟自遼山去官承重而歸與其弟治以三年
十二月甲申𦵏公于鄞縣通逺鄉金谷里鈒山奥之原
叙復宣徳郎陳某叙次
　　晁濟北文四首
　　　　墓誌銘四首
朝請(一作/散)大夫致仕陳君墓誌銘
　　　右誌書自出云父光禄大夫前夫人賈氏永年
　　　　縣君後夫人潘氏安福縣君而君寜國縣太
　　　　君賀氏出也書歴官云調寜國軍節度推官
　　　　遭安福憂則君既仕後母尚無恙所謂寜國
　　　　太君葢其生母以子而貴者也而因事書之
　　　　同李文兵部侍郎武公誌例也
黄君墓誌銘
　　　右誌書祖父而不書諱書卒而不書日書孫而
　　　　不書妻子畧也重在叙其不嗜利而能出榖
　　　　救人不用術而知致富有命也
李氏墓誌銘
　　　右誌不書卒日非畧也書自卒至𦵏不以月計
　　　　而曰殁後四百六十八日某年某月某日祔
　　　　於某山舅某官某諱之兆同歐文石曼卿墓
　　　　表例而少變也彼則因卒日而順數可得𦵏
　　　　之日此則因𦵏日而逆推可得卒之日同柳
　　　　文宗直殯誌例也
闞氏墓誌銘
　　　右誌書邑里而不書世系不書嫁而書入不書
　　　　祔于夫而書近夫之故兆是葢㣲者為其子
　　　　而銘也又一例也
　實例
　　朝請大夫致仕陳君墓誌銘
君姓陳氏諱知和字徳時按其譜博州人也六世祖翔
唐末從事成都府王建有異志翔屢沮之廢居閬州之
西水孟昶以蜀歸曽祖諱省華始來自蜀為祥符人仕
本朝為左諌議大夫有能聲贈太師尚書令兼中書令
秦國公秦公生三子皆以儒學擢高第位將相有勲勞
于國樞密使尚書右僕射同中書門下平章事贈太師
尚書令兼中書令英國公謚文忠諱堯叟君祖也英公
生尚書都官郎中贈金紫光禄大夫諱師古光禄生君
光禄前夫人賈氏永年縣君後夫人潘氏安福縣君而
君寜國縣君賀氏出也光禄當任子以與其族人而君
從祖太尉康肅公方觀察宿州任君右班殿直及長知
書嘆曰吾家世如此吾父敎我以學何如而吾可用此
進耶乃上書願易所得官從左選仁宗嘉其意且以其
文忠後從之初調河陽節度推官事四守梁適李淑張
觀蘇紳皆當時顯人其趣操不必同而君介然若一四
人者皆賢之再調寜國軍節度推官竄卒誘耕民剽里
中卒殺人民從旁止之傷而免守欲并論民死君爭之
力守怒而入君立廡下不去守悟為讞諸朝民果不死
遭安福憂免䘮擢衛尉丞知硤石縣事縣當陜衝卒苦
于役作偽印帖隠民間前令比獲以要賞君一日執六
人且嘗度闗法應死既不忍以要賞見其尫然誠苦于
役者為移文所從來無他過取偽印帖焚之還其役戍
兵道縣中羣博犯法邏者執于庭數百人譟(一作/譁)縣門
且奪之吏趣閉門君徐出坐堂下(一作/上)命開門衆莫敢
入因陽叱邏者解縱之既行密疏其名河南府皆正其
罪改僉書彰徳軍節度判官事未行遭寜國憂免䘮遷
大理丞知緱氏縣事英宗即位遷右賛善大夫昭陵採
石聚兵緱氏城中萬人倉無儲粟而輸者未至君度不
可竢報乃下令借富人停粟約與之息匿者没官令出
而辦比輸者至則兵仰食縣者十五日矣事已旁縣吏
皆遷而君不自言賞亦不及遷殿中丞又遷國子博士
通判果州事神宗即位遷尚書虞部員外郎賜五品服
還朝用薦監左藏庫不就通判趙州事遷比部員外郎
曽孝寛察訪河北奏君偕行朝廷方議省郡縣寛力役
吏希㫖爭言可省而乾寜保定順安三軍在議中俾君
往視還書沿邊城犬牙相制以利守禦而便轉輸此祖
宗深意不可改朝廷然之為不廢三軍中人程昉建言
徙漳河洺洲(一作川/下同)使者以君權知洺州董其事漳河
役大昉欺朝廷以易集務減人徒人徒以故怨之百餘
人燒民廬為暴君盡捕得誅其始謀者八人事且畢㑹
新守至君還趙州昉以君為暴其短乃歸功新守而君
亦不辯也丞相王公安石雅知君可用使人諭君歙故
難治而朝廷方行法欲以倚君君不得辭擢知歙州事
遷駕部員外郎自以不能當執政意至則求閒局差管
勾嵩山崇福宫民上書願留者以千數房州地僻守屢
以贜敗又擢知房州事郡阻山城西有溪所從來高望
之洶洶在城上舊有堤圯不治餘三十年君議増築不
欲調民乃以術招竄卒廪之益以州兵凡用工萬高其
舊丈二尺而廣如之人初以為煩㑹明年溪大漲得堤
而定人乃服君奏課京西第一遷虞部郎中擢知泗州
事郡當水衝属霖潦君度淮汳洙泗滿必大下因預為
守城備水至浸城且壊吏倉卒不知所為而君規畫素
定語吏如此如此城既無虞而民頼以活萬計璽書奬
諭擢提㸃廣南東路刑獄事改朝奉大夫番禺南粤都
㑹守俸月七萬守方對詔獄君攝州事竟八月當得錢
六十萬君不取曰我豈縁人不幸而自樂耶宴賔客為
撤樂其忠厚如此遷朝散大夫盜起梅州去治所更四
郡君以為道驛而往恐後乃自南雄州絶山倍道﨑嶇
茅竹間䝉霧得疾㡬殆後良愈因求上印紱時方六十
一今上即位遷朝請大夫賜三品服勲上柱國為人清
慎退約不干權貴善與人交自以無怨惡于人明白立
斷所至民愛之善楷𨽻喜為詩既謝事作燕譽堂于第
之西北隅葢以訓辭名之日從賓客飲酒談笑其間以
疾卒夀六十有四元祐二年五月丁已也夫人鄭氏安
居縣君男曰适寜鄉縣尉逾鄭州司户適臨河主簿女
長適朝散郎潘行次適通直郎王鎮次適道州録事楚
仲(一作/冲)次適宣徳郎周昕幼在室孫男七人諸孤以君
卒之明年七月壬申𦵏于河南府密縣義臺鄉之武泰
岡來求銘銘曰　仕可以藉其世而公不頼之進可以
遇合而公不競之時未可以去也而公去之事取其先
得取其後名處其薄功處其厚造物者報其天不報其
人其人不亡在其後之子孫
　　闞氏墓誌銘
闞氏開封人年十七入故太子洗馬贈銀青光禄大夫
濮陽杜侯家生四男四女年七十七以元祐元年八月
丁亥卒以其年九月癸酉𦵏于濮州鄄城縣青山里之
原近侯之故兆也初侯捐舘舍闞氏奉其家事恪如侯
不亡而敎其男女以職内外有法度故季子宣徳郎刪
定省曹(一作/曽)寺監條貫于民遂以文學中進士第有聲
而女亦為士妻宜其家曰劉龜年馬希閔二壻也三男
及女蚤卒而有孫七人皆宣徳之子績綰繙紱緬緝絪
可謂盛矣宣徳既仕當塗大夫稱其材而所與遊又多
一時知名士族人亦咸謂洗馬有子以為榮而宣徳君
曰吾何以得之維(一作/雅)吾母敎使然也嗚呼是足(一作/可)
銘也已銘曰　善敎子以有禄生無悔從吉卜
　
　
　
　
　墓銘舉例巻三
欽定四庫全書
　墓銘舉例巻四　　　　　　明　王行　撰
　　張宛丘文三首
　　　　墓誌三首
王仲孺墓誌
　　　右誌諱字鄉邑妻子見銘詩中同韓文施先生
　　　　銘例也歴官為政序綱而銘目之又一例也
華隂楊君墓誌
　　　右誌書子曰遺腹同王文王逢原誌例也逺系
　　　　畧見于序末同王文贈司空兼侍中文元賈
　　　　魏公碑例也無銘詩畧也
符夫人墓誌
　　　右誌不書諱同韓文息國夫人誌例也書祖曽
　　　　而不書諱畧也而諱其夫之父祖同柳文伯
　　　　祖妣李夫人誌例也書卒而不書日亦(一無/亦字)
　　　　畧也
　實例
　　王仲孺墓誌
河南王雯者齒少篤于自修好學而能文余聞之而未
見也紹聖四年余以罪戾謫官齊安一日有客墨衰造
門視其謁雯也見余則泣而言曰先君與子舊矣雯不
幸既孤將𦵏而無辭以刻先君之墓敢以是属之子某
曰余嘗見朝奉君于京師其深者某之陋所不敢知而
其粗與夫衆所譽者竊聞之矣不曰篤恭好學而亷儉
者歟敏于為吏愛民狥公直已不撓于權者歟然其人
厚于實而薄于名豐内而亷(一作/嗇)外世之君子未必知
之余嘗辱聞焉則属銘于余固宜謹取其爵里行事叙
之曰君曽祖諱恪西頭供奉官祖諱淮越州諸暨主簿
贈太常博士考諱起尚書屯田員外郎秘閣校理贈左
中大夫君初補太廟齋郎調陜府湖城縣尉又為澠池
安邑二縣主簿河中府猗氏縣令改宣徳郎監解州鹽
池兼知縣覃恩遷(一作/進)通直郎賜五品服知孟州温(一作/恩)
縣遷奉議郎加武騎尉管勾京北排岸司遷承議郎加
雲騎尉監京米倉遷朝奉郎知徳州加飛騎尉紹聖三
年五月二十六日棄于官享年五十以某年某月某日
雯奉君之䘮𦵏于河南府某縣某鄉某原以夫人楊氏
李氏祔焉銘曰　君諱仲孺時中其字世河南人河清
其里以䕃筮仕湖城是尉湖廢官罷留君一嵗實維相
逢從湖民意其在安邑涌水于野邑人走祠君鞭而罷
後令猗氏有愛其民既去十年見之如親實其耆老以
謂子孫民居侵逵使者議毁君紓其苛一道是頼安邑
賈鹽民富悍豪君敎之學奬禮其髦孝秀聿興鄙悖兹
消西民餫師履産輸泉君力弛之鰥寡用安令温治盜
曰姑安之勿浚其姦吏逸民嬉盜悔而耕厥壤大滋邑
豪坐獄重賂而逸君以竒購唾手則(一作/而)獲君之去温
其民涕留耆老百千聲言于朝惟河内温邑聨部異河
内有請假君决事後守徳州河溢而騖羇(一作/覊)民流殍
所活萬數伍長驕悍其將笞之長以衆逃斥將之疵君
謂長叛首寘(一作/置)于罪貸將不問境為無事一時持權
爭欲用君勉之比周君為不聞云胡不淑五十而僨君
凡三娶皆有婦道粤初楊氏其父曰慥(一作/慥)繼李父周
學士集賢今夫人陳姻黨稱焉劉時張闞又楊克(一作/竟)
中壻其三子惟徳之同君三男子惟雯在耳進士登科
甚飭而藝陶牙之原鬰乎松楸乗者下之君子之􁀫
　　華陰楊君墓誌
華隂楊景從予遊數為予道其叔父君之賢曰叔父始
好讀書博通絶人而其意嘗狹儒生思立武功竒節人
亦以是與之兩舉進士罷去不得志客江湖久之無所
知名時獨遊山澤間飲酒悲吟泣下未嘗語人其意而
人亦莫能測其何為者熙寜六年朝廷出軍治辰州諸
蠻景之先人朝奉君從軍以君從行師克懿洽城主將
李浩請君招未附者君大喜匹馬懐檄入其穴一夕報
命得降者數百人俱來明年築懿洽(集此上/有為字)沅州帥謝
麟竒君才留館之君為麟畫攻守䇿甚衆未及用而麟
罷君亦去明年君卒夫人符氏遺腹産一男子元祐四
年某月某日景始獲迎君之䘮𦵏于蘇州某縣某鄉吾
叔少孤敎養于先兄恂恂如也其死且三十五年矣天
窮而人厄之有至是也夫予曰是固無怪彼其悲歌泣
下至匹馬入敵輙大喜此其所欲誠(集作/試)非易售者窮
固其所君諱某字某曽祖某官祖某官考某官世華隂
人葢漢太尉震後云
　　符夫人墓誌
夫人符氏南海番禺人曽祖祖為布衣考臻䖍州司法
(一作/户)參軍年二十嫁故大理寺丞陳君世則寺丞參知
政事諱恕之孫贈金紫光禄大夫諱執禮之子夫人歸
陳氏陳氏族素貴夫人起寒家以禮奉順莫或敢以貴
臨之寺丞君宦坎坷家徒四壁(集此下/有立字)夫人安之内外
忘其貧性寛仁無怨惡撫異出子如已子子男四人鼎
鼐鼒鼏孫四人鼎與予同學宛􁀫是時鼎叔為郡要官
而鼎刻苦自同諸生窮冬積雪塞(塞集作/寒坐)一室杜門諷
誦不輟予竊賢之而考其淵源固已知其親之賢也今
年冬鼎以書來云夫人没矣將葬于池州青山之南原
而属予銘狀其行事如此其不誣已夫人年七十其𦵏
實紹聖三年正月已酉銘曰　自微嬪貴儼弗陵從夫
于艱順以承考終同穴如平生子孝而賢以有銘
　　吕成公文三首
　　　　墓誌銘三首
林安之墓誌銘
　　　右誌不書族出不書妻子畧也重在叙其學之
　　　　篤而哀其年之短也叙其師為之請銘雖紀
　　　　實又一例也
金華汪仲儀母王氏墓誌銘
　　　右誌議論以發其端而著譜學婚議實相為用
　　　　者所以見汪王之婚族望稱而情義通同柳
　　　　文陸文通先生表例也題書某郡某人母某
　　　　氏又一例也
金華時澐母陳氏墓誌銘
　　　右誌議論以發其端而致感歎之意者所以著
　　　　葬師之説不可信而夫人之識合乎禮同金
　　　　華汪仲儀母王氏誌例也題書某郡某人母
　　　　某氏亦同金華汪仲儀母王氏誌例也
　實例
　　林安之墓誌銘
自予與永嘉陳君舉傅良遊每道其學者林安之居實
不去口嵗在壬辰安之始來婺相與共學其冬以病歸
間二年復自温來㑹甚瘠且憊形貎非復昔人而志愈
强識愈明其學亦非復昔人也予憂喜參半别去餘月
君舉以書訃曰噫安之死矣哀甚不能執筆其為我銘
之葢安之之為人隆于師友一日不見則(一無/則字)惝然若
有所亡至其合堂同席心融意洽身之休戚年之早暮
鄉閭之逺若近皆不暇知病益侵尚講貫繹繹不休獻
欵者納忠者代之憂者動之以危語悲辭者日交于前
安之葢自如也士而有志于學者葢鮮亦既有其志矣
怵焉輙移撓焉輙止莫大于死生莫切于疾病疴痛之
賊其肌膚及是而猶不舍業使老其志庸可限其所至
耶安之以淳熙二年十月十九日卒是嵗十二月二十
日其父母𦵏之于其鄉年實三十四銘曰　若是而不
可謂之成耶彼佻達者竟何成也若是而可謂之成耶
夫豈自以為成也哀哉
　　金華汪仲儀母王氏墓誌銘
譜學姻議(一作/誼)不相為謀而相為用昔者氏族之學行
矣南有王謝北有崔盧品第甲乙聘娶一失其班則俗
以為大恥放乎末流乃或挾以相市于是氏族乃為婚
姻病及其既衰則又混為一區由卑援高者厥咎僭厥
罰常辱厥妖婦乗夫由高耦卑者厥咎貪厥罰常驕厥
妖夫虐婦眡鄉者之患未知其孰先後也以吾觀于州
閭之嫁娶不外慕不逺求族望既稱情義亦通宜于家
而蕃其後者當必由之尚氏族者誠若是以何負于世
乎言金華之閥閲者汪與王為顯姓夫人受氏于王出
適于汪汪王之睦有自來矣葢予所謂族望稱而情義
通者也自初盥饋訖于終勤儉自律未嘗袨服冶容内
外親以窶謁者随多寡及之曰彼以親親之道來空行
空返吾恧焉聊以致吾心耳其誨諸子則曰汝曹第専
意經史毋以貨敗(一作/販)爾志婢妾童奴拊循一以和厚
條理家事方有緒而夫人則死矣夀甫五十一實乾道
九年十二(一作/一)月癸未葬以淳熙元年八月甲申其鄉
惠日其原九里曽祖本贈宣敎郎祖登承議郎累贈特
進考師方夫曰浩子曰仲儀仲儼仲侃仲偁仲僖女六
長以疾在室次適曹著次適曹莊次適時伯茂餘未行
時氏婦後夫人七月亦卒孫男四仲儀嘗從予遊先𦵏
請識乃銘之曰　鈞其匹燕其宗相其原安其宫
　　金華時澐母陳氏墓誌銘
大司徒以本俗六安萬民初一曰􁁷宫室次二曰族墳
墓是維死生之大紀三代相傳而不變者也居焉而父
子有秩兆焉而昭穆有班竒袤譎怪之説未嘗出于其
間斯民之生老夀死蕃祉繫族以宗名官以氏至于千
百年而不替王政既息舉立封竁窆之柄委之巫史妖
誕相承誘怵並作民始忍以啜粥飲水之時起射名干
利之望窀穸所卜畔經(一作/徑)逺祖度越疆畛(一作/畔)孤峙
數舍之外服降属䟽葢有樵牧不禁者矣甚者兄弟忿
䦧或謂是山于伯獨吉或謂是水于季獨凶狐疑相扶
暴其親之遺骨而不可掩是可哀也已學士大夫慨然
尚論先王之制則世共譁以為逺于人情予獨于陳氏
夫人之𦵏有感焉夫人生(一作/主)于壼幃之中組紃是習
饎饋是共未嘗親接儒先之餘論也病革属其子曰必
祔我先舅之旁毋深徇𦵏師以咈我志遂改位于舅墓
之東曰楊塢然則墳墓之族實人情之至願當巫史紛
若之際猶有不讀周官暗與之合者禮豈强人者哉故
予樂道夫人之事而論次之夫人諱瓌曽祖某祖某父
某男四女一孫男二時氏金華巨(一作/右)族舅没姑老夫
人以冡婦傳家闔門千指無違言每與其夫語必曰先
舅無恙時賔禮髦畯(一作/士)課讀諸孫為如何君主其外
我主其内毋使一事減于舊可也其子見里有藏書者
歸而有羡色夫人出簮珥直數十萬俾為僦工費且曰
吾家非窮空也特欲異日汝曹見此書不忘吾此意耳
夫人殁後諸子為予誦(一作/言)之輙涕下不能禁庶幾有
成其志者銘曰　𦵏書五車重折軸徼祥畏譏墓不族
淑哉夫人見何獨纊息留言毋逺卜有欲踵之求其躅
皇舅之原原在麓
　
墓銘舉例補闕
唐故銀青光禄大夫檢校左散騎常侍兼右金吾衛大
將軍贈工部尚書太原郡公神道碑文
　　　右碑姓見銘詩中同越州刺史薛公誌例也題
　　　　書官封而不書姓同贈太尉許國公碑例也
清邊郡王楊公神道碑
　　　右碑不書姓畧也詳書兩妻之父祖同昭武校
　　　　尉李公誌例也　凡神道碑首必詳書其世
　　　　系重其所自出也而此畧之先世葢可知也
　　　　(一作/矣)
唐故中散大夫少府監胡良公墓神道碑
　　　右碑卒不日畧也　凡墓碑題書神道則不書
　　　　墓字而此書之莆田方氏以為亦(一無/亦字)變例
　　　　也
　　　右三文繼韓文後
　
　　　　韓文凡四殿中少監馬君誌太學博士李君
　　　　誌貝州司法參軍李君誌南陽樊紹述誌李
　　　　文凡一處士侯君誌柳文凡五故襄陽丞趙
　　　　君誌覃季子銘故御史周君碣續滎澤尉周
　　　　君誌與此表也題不書官而書先生同韓文
　　　　貞曜先生誌例也
　　　右栁文
　
　
　
　
　
　
　
　
　
　
　
　
　
　
　墓銘舉例巻四
墓銘舉例後跋
憶崇禎末年館西城王氏甫里許人華至攜示古今謚
法及金石例二書予所未有急手録之録未半遭湖兵
為患避兵者匝月比適館則二書烏有矣中怏怏逾三
十餘年偶過鄭桐菴先生言及金石例輙出之笥中覺
與前本微異假歸重録别為一帙復從汲古閣借得墓
銘舉例又録一本與謚法合三既喜夙願得完更増别
本尤為快意庶㡬酌古準今于昔人之著有所攷據無
滋疑謬云　癸丑秋九月望後六日耿菴漫識時年七
十有二
墓銘舉例四巻長洲王行止仲編先以唐韓退之李習
之栁子厚次以宋歐陽永叔尹師魯曽子固王介甫蘇
子瞻陳無已黄魯直陳瑩中晁无咎張文潛朱元晦吕
伯恭凡一十五家之文舉以為例足以續蒼厓潘氏金石
例而補其闕矣是書未見雕本抄自無錫秦氏竊意墓
銘莫盛于東漢鄱陽洪氏所輯𨽻釋𨽻續其文其銘體
例匪一宜用止仲之法舉而臚列之惜乎予老矣不能
為也康熈丙戌立秋日秀水朱彛尊書
　
　
　
　
　
　
　
　
　
　
　
　
　
　墓銘舉例後跋
