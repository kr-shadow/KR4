#+TITLE: 栲栳山人詩集-元-岑安卿
#+DATE: 2016-06-11 12:25:15
#+SOURCE: github.com/kanripo/KR4d0538 master 443d238a                
欽定四庫全書　　　　　集部五
　栲栳山人詩集　　　　　别集類四(元/)
　　提要
　　　　(臣/)等謹案栲栳山人詩集三卷元岺安卿撰
　　　　安卿字静能餘姚人所居近栲栳峯故以自
　　　　號志行髙潔窮阨以終其詩有云老成媿苟
　　　　得童稚羞無官又云人視所為主結交慎攀
　　　　援足見其堅苦自立之意集中次韓明善題
　　　　推篷圖詩稱坡翁仙去二百春以蘇軾卒於
　　　　宋徽宗初計之盖當元之中葉故上得見厲
　　　　元吉下得見危素也是集為安卿邑人宋禧
　　　　編輯禧初名元僖洪武間召修元史曽為安
　　　　卿題像者是集雖卷帙不多而戞戞孤往如
　　　　其為人惟七言古詩時雜李賀温庭筠之體
　　　　盖有元一代風氣如斯然氣骨本清究非圓
　　　　熟穠冶之習也乾隆四十二年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　栲栳山人詩集卷上　　　元　岑安卿　撰
　　古詩(五言/)
　　　古意四首
亭亭千歲松起自一寸植苟無斤斧患壽可比金石青
青園中草一雨廻故色清霜忽飄零彫悴在頃刻
寳刀不斷水綫溜可穿石君㸔城門軌要非兩馬力為
學不苦心虛談政何益偉哉大禹功猶思寸陰惜
濬仲執牙筭武子蓄金埒積鏹不能施名穢身亦滅富
貴何足云道義自可恱偃蹇彭澤腰不為五斗折
江河東入海天漢恒西流感此不息機宴安非良謀農
夫務耘植為學奥義求青春厭老大還可囘施不
　　　偶讀戴帥初先生壽陳太𫝊用東坡無官一身
　　　　輕有子萬事足二句為韻有感依韻續其後
　　　　亦寓世態下劣自己不遇之意云爾
飯至即舉筯不問米有無寒風催短褐誰能忍須臾平
生耕稼心愧此老病軀掩卷空太息相對慚妻孥
貪夫富且壽吉士飢復寒什襲寳燕石白璧泥塗間老
成愧苟得童稚羞無官如何羊裘翁不念歸來難
登崇任資算用舍計月日善既無所嘉惡政不須嫉是
以利禄人處世惟用術吉凶雖無恒萬世徳惟一
謗讟我自致勿怨生不辰蒺藜非所據石下遂䧟身始
知膠漆心千載雷與陳蠅矢任黒白頺然自天真
絺綌不任暑毳褐寒還生寒暑歲相似中心空自驚道
義山嶽重富貴浮雲輕念此轉悽惻俛仰何所成
人各有所愛我獨不愛酒心清萬慮息恍然開八牖醉
人識至樂云入無何有惟餘獨醒翁千載尚吾友
憲章千萬條執筆不勞擬事至惟討論倦足成跛倚終
然有變通圓池倐方沚歎息無所言神哉孔方子
天以一生數積累乃至萬不一事轉多觸目皆恨怨干
戈致陵夸可否更替獻緬思結繩時淳風欲遐遠
人皆與世同我獨與世異同則譽日生異則毁日至西
山采薇翁千古秉髙志斯人不可從催科困王事
鷦鷯一枝安䑕飲河易足惟知人爵榮不識天理辱滄
溟偃鵾鵬雲霧迷鴻鵠一笑付忘言歸田故山曲
　　　王子英舘楊氏作詩自述以柬之
項王㧞劍起叱咤天為陰平生萬人敵虞兮淚沾襟我
才魚上竹君學猿援林嘆息無與言蕭騷雪盈簮
我憐卞和氏獻璞刖其足千載無斯人荆山有遺玉遺
玉何足云遺賢難自鬻置身蒿艾中何人為推轂
蒲輪逆申公感慨懷漢武為治顧力行所答惟一語寥
寥百世下兹事誰復舉高松梁棟材埋沒同草莽
狂奴肆故態傲睨萬乗君羊裘不觧結歸釣桐江雲我
窮不出戸經籍自討論懷哉孔稚圭空移北山文
　　　和李元善自警詩
達為天下相窮作人世師窮達有定命勿歎時非時寜
汙牛尾泥不作車塵隨山林隠文豹江海潜黄螭人皆
嗜奔競奔競人還嗤仲尼與三子出處皆從宜一芥不
可與萬鍾亦難辭今人知古人不識來者誰何如沽美
酒笑傲歌新詩功業不補世那求後人思人生如樹花
開落從風吹又如無根蓬飄飄亦何為天髙日月逺壽
命皆崦嵫人兮勿自苦吾道當平夸
　　　百鴈圖
離離鴻鴈群渺渺水雲國白雪剡川藤𤣥香牧溪跡形
真具生意仿彿二百翼四海兄弟情于兹見叙秩前鳴
後如應高下低復逆隨陽足稻粱值夜防機弋水寒蘆
葉黄霜清葦花白羣逰得所止一氣同恱懌哀哉淮南
謠布粟歌斗尺東阿賦豆箕才高終擯斥觀圖適念此
翻為古人戚今人猶古人毋為後人惜
　　　送鄭學可赴平江學道書院長
姑蘇古伯國繁華有遺蹤櫛比十萬家樓臺出鴻濛歌
舞徹清夜錦繡圍春風苟無禮義化流蕩将何從子游
千載士文學洙泗宗邦人致仰慕築室闤闠中犧牲與
籩豆祀事潔且豐育材闡王化道義相磨礱有如砥柱
石屹然障河洪吾邦舊文獻近亦多章逢揚子昔長此
講貫懋厥功吾子亦云往辭色温其恭薫風揭絳帳臯
比座蒙茸願精學道㫖再使民俗忠我當踵季札觀風
一來同
　　　食新筍
黄虀甕已竭占䐹筐亦空老芥長芒刺食乆咽為痛山
雨拆竹胎未入春盤供畦丁適踵門致我親戚送脫綳
錦紋散切玉霜刀弄新香歕湯鼎饞涎迸齒縫未倩摉
詩腸已破食肉夢參禪誠滑稽煑簀宜笑閧賛寜譜亦
佳涪翁句堪誦僻居東海偏斯味時一中山僧應厭餐
飽食聽春哢
　　　三哀詩(厲先生無咎/李先生碧峯)　(高先生師魯/)
厲公予先師侃侃國髦士文詞奮白屋名識動丹扆帝
郷眷遇殊曲宴錫豐侈青衫何足云倐忽期顯仕云胡
尉苕溪露泣秋萱死朔風撼南極黄屋繼隳圮歸栖從
山雲松柯蔭琴史淚揮新亭悲詩窮黍離㫖雪霜轉侵
凌故里不可止漂泊海東西生計日彫靡暮年賦歸歟
幸遂首丘志遺經惜無傳嗣續但耘耔死别三十春悵
未致一慰何當馬鬛封秋菊薦寒水
　　　　右故厲先生　先生諱元吉字無咎號半村
　　　　宋末舉進士第為烏程尉
我憶摠角初羣立侍師魯蒼然太古姿眉髮乘素縷慨
思英發時濟濟整風度承家二百䙫衣冠踵餘武馳騁
文藻林濩落老無遇轉眄五十春國祚倐非故荒凉東
海濵誰復嗟罄窶幸餘慈溪翁詩文接情素孫枝復萎
折宗祏凛無主斯文竟何辜不綴一綫緒嗟予三世交
念此轉増慕蕭蕭豫樟風悲號惘難訴
　　　　右故高先生　先生字師魯里先儒
吾鄉山水佳間世産英特邇來百年間接武愧寥寂蒼
蒼栲栳峯東西峙空碧先生擅斯名挺挺无愧色馳聲
翰墨塲群彦咸辟易五色日迷眼造物秘莫測餘年付
詩酒琴書自朝夕晚交無功師妙語契金石談空眇生
死實以貧賤戚青衫固不就縱就國歩革凄凉文㑹基
狐兎穴遺甓我生恨後時不及風采識空餘書一編焚
香得繙繹
　　　　右故李先生　先生字天錫號碧峯里先儒
　　　弔高仲煒
秋蟾東海彦文緒支一木悃欵無所為筆耕繼饘粥馳
騁山水懷泓渟經史腹光潜珠入淵徳隠玉韞櫝辨博
沃同志沈黙瞬流俗人謂静者壽命乃如轉燭分袂未
二旬一疾竟困踣寡妻抱遺經號呼無可屬哀哉同門
友付託渺一粟炎凉世事變誰奠生芻束蒼蒼林湖山
玉樹埋荒麓白雲如有知為我伴幽獨
　　　送易直兄入京
渥洼産良驥振鬛鳴天衢力雖任逺重赤汗流殷珠兄
材足馳騁惜為百里拘善政無浪譽鄙彼訐直徒琴堂
風日閑疲氓自春蘇邇來觧組歸實笑樂友于攬轡忽
言别觸熱之皇都風波幸寜息道途諒無虞糓禄天所
與慎勿權門趨銅章綰緑綬昔日青氊儒我猶寧生龜
曵尾甘泥塗兄今逺行邁所願當何如功名固宜朂更
寄加食書
　　　述古四章送范瑞卿囘越
陶朱五湖客相業霸于越十年思復仇一舉强國滅扁
舟烟水間千載仰遺烈子今居是邦景慕有前轍試吏
固云始時至亦宏達(其一/)
莱蕪漢佳士游宦不厭貧辭友太尉府甑釡生魚塵緬
惟清儉操千載聞一人子今舉無玷得禄思養親嘗聞
饘粥絶升斗謀諸鄰(其二/)
司𨽻百世士攬轡思澄清生罹黨錮禍殁有盖世名善
類既銷歇漢祚亦云傾子材固不逮識此已足稱善人
不可見千載思雲礽(其三/)
文正将相才憂國還憂民大開天章閣姦邪日逡廵至
今姑蘇田利澤及後人試吏計資筭積累猶涓塵功名
苟樹立富貴何足云(其四/)
　　　盆蘭
猗猗紫蘭花素秉岩穴趣移栽碧盆中似為香所誤吐
舌終不言畏此塵垢汚豈無高節士幽深共情素俛首
若有思清風颯庭戸
　　　為題慶元路太守雍吉刺氏傳家録書答鄭景
　　　　尹
東風墜雲翰陋室生光輝重沐一開緘慰我乆别思為
言樂道善速我褒賢詩恭惟侍讀翁忠孝世所知清容
人中彦草廬天下師二老既有作我焉敢措詞及觀家
乗叙潜徳良無遺自揆非巧匠縮手惟嗟咨吾聞許文
正道徳開皇基文明耀中土四裔猶蚩蚩譯經入國語
訓廸良在兹所以化庭貴撫字皆倫彛埜堂嗣爵秩來
守甬水湄濊澤被民庶懋徳隆本支擇配貳帝室萬國
瞻母儀王正肇厥始諸公詠重熈大哉聖人道終古常
如斯
　　　題王氏三薌圖
春風桃李花秋雨梧桐樹人心自悲喜草木那知故三
香各根柢氣色偶一類凄凉氷雪魂敻絶霜月趣人惟
知其然遂有兄弟喻花豈識友于人自生好惡吾聞登
徒子好色耽傴僂又聞海上翁逐臭慕腥腐世人溺嗜
好顛倒死不悟君今眷兹香志意實清苦流芳當無窮
萬古復萬古
　　　夢中作
積雨稍開霽晴川棹孤舟雙目豁陰翳四望餘雲收輕
風生衣袂洒洒舒煩憂橋横落日逈水與山俱流白鷗
洲渚凉黄鳥林塘幽十旬九陰雨兹晴信難求美景與
心㑹及暮猶遲留賔朋愜清賞晤語更獻酬歸途見明
月華顛風颼颼
　　　送景融姪之淛
宴安人鴆毒我老羞無聞知汝行有日送汝寧無言汝
父早即世汝子衣猶斑汝弟頗知學且識應門難别家
思自奮託蔭薇花垣王侯近下士接待禮尤寛人視所
為主結交愼扳援期汝在遠大囑汝猶殷勤蛟龍蟄深
壑變化斯須間鵰鶚志霄漢奮迅凌風翰錢塘萃佳麗
比屋人烟繁寢食須自謹勿躡春風門酌此一杯酒我
心愈憂煩功名倘相遂寄我歸來篇
　　　謝汪辰良太守祈雨有應
赤日露頂行歩入南雷去歸来雲霧生薄暮雨如注蒼
蒼将槁苗欝欝色如故人言太守賢天意肯相助不喜
亦不驚太守若無與日月行中天照臨及下土日月不
自功光明萬民睹我知太守心借此以為喻試問喻者
誰三山老農圃
　　　董止菴詩巻
道人名止菴其實無所止不搆草木廬不􁜤土石址惟
於寓居堂揭扁字盈咫偉哉磐石書古𨽻遒且美㕓市
固煩囂自得塵外致開扄睨龍泉嵐光動闌几中凾玊
笈文鱗比積經史朝翻暮紬繹刻志究𤣥理著書混三
教牽令同一軌示予得披閱愧未參奥㫖出語如湧泉
辨析至於是性心既超脱好尚世所異朝行携赤藤逍
遙舜江市夜息數清漏靈臺湛秋水我嘗問道人請析
止之義仁敬慈孝信五者孰可已道人笑未言欲答如
有擬緡蠻黄鳥聲翛然起岑蔚
　　　題月波圭大章先月亭
人必貴虚明月色愛端正旁死還哉生以漸至圓凈誰
於既望宵分此先後景亭依水西滸月出山東嶺孤光
一離天即破亭色暝慿闌對東湖㶑灔一千頃惟憐亭
西隅陰隂尚幽映一輪固圓明未盡滿月境何如到天
心山河了無影
　　　和濟夭㟁法師約李五峯同遊韻
我不識往古誰復知來今彼哉牛山淚祗濕當時襟節
序倐代謝秋風生樹林暑氣日已薄涼氣日已深酌我
新􁆐酒鳴我素蓄琴陶然一今古萬事從無心
行行風波途著脚殊未稳榮名非素懷飄忽任衰晚嗟
哉聖賢心明白寄黄巻如何當世人交深語翻淺所以
靖節翁抛官托罷蹇長歌歸去來高風播彌逺
醜婦怯青鏡當春强歡媚佳人餙紅芳祗恐老日至清
修歲可延嬋娟色難恃松喬悟兹理倐遂高舉志君今
五雲居湖山迹先寄相從殊有懷誅茅恨无地
窮居越東海西望越山翠越山何葱蘢中有五雲起美
人隔重江交㑹日遊恣詩文賞清新世道任豐悴吾聞
宛陵翁窮乃詩所累君今猶筆畊斯窮得無自
雞鳴夜起舞志士慘不眠稽山稱達觀看鴻復揮弦何
如息心虛從物更後前我惟囿大化不計脆與堅聞道
寧一日穢徳終百年盗跖富且壽天理何其偏
　　　用韻簡休遠上人
乾坤散清氣詩文肆呶哇謳吟出天然豈事攫與拏金
鑾敝貴幸玉燭歌調和蘇黄與李杜後繼今誰家輝光
掩朝蝀綺麗欺春葩温然恱情性清矣寒齒牙顧予私
淑人景慕空年華古來蔬筍林味此間亦嘉名雖厠俊
髦迹每沈邱阿一斑窺管豹兩部聽春蛙苟無入神趣
徒若纒病疴禪林得幻悟學業日以加綫溜濺崖壑終
焉赴洪河大輅鳴和鈴愼勿較柴車前詩舉相戱勿謂
語意頗宗門說圓頓寳偈河沙多師當復悟此行坐甄
叔迦
　　　次兹息菴冬日海棠韻
盈盈宫錦仙厭彼繁華塲當春不自獻婉娩懷無方杞
根旃檀林金仙借恩光群陰正凝沍特與囘春陽扼霜
宜媿死江梅亦羞香翻令桃李顔應有趨時傷定惠一
笑姿未免隨春芳始信鶴林仙解逞非時籹
　　　追和韋蘇州種𤓰詩韻盖有所感也
羣耕斥鹵地此計誠迂踈種𤓰春夏交幸不致荒蕪青
丸熟秋寳漲水為漂如天笑世難測詎敢尤耘鋤農家
刈秔稻我乃憂空虛逺思韋蘇州不如坐觀書
　　　和李宰韻
春風吹繁花秋露浄孤月壮年嗜好新對此每傾恱年
來百念灰搔首惟短髪流光不我與苔生古人骨常懷
却世紛宴坐學龜息心乎茂叔蓮興乃子猷竹從渠鵬
去留不問馬得失李侯宦游蹤來僦海上宅庭蘭茁春
芽笑語落霏雪詩文嘗我過老晦資啓發窮思獨善身
自獻殊未刖對酒還當歌甘㫖宜朝夕君心與我懷相
對交歎息
　　　送張廵檢滿任歸冀寧
蓬萊海中雲太行天下脊相去萬餘里可望不可即君
騎學騮馬捧檄來夙昔焉知冀北材絆此江南役肅肅
氷霜姿翩翩水雲迹三載職廵邏公餘目經籍我老厚
交契相過惟咫尺平生詩酒懷公田足香秫朱樓俯官
道向水光的皪開簾見青山徙倚生恱懌海氛忽憑陵
蒙衝肆攻擊弓開新月彎劍倚秋空碧跋涉洪濤中歸
語心戚戚惟喜山谷間穿窬自寧息花村犬生氂民庶
安種植解龜及初秋薦剡已騰陟大初助褒詞憲府終
見辟雙溪風月清往矣無愧色儀式著宏綱臨事須謹
飭
　　　灌畦
灌畦起清晨汲水甘自勞微露濕裳屐凉風吹鬂毛緬
懷漢陰丈東陵亦其曹顧予何為者佚豫敢自驕日午
得偃息讀書志彌高年饑見秔稻萬民免煎熬寄跡天
壤間于焉遂逍遥
　　　洞山十詠
輪囷屈拏勢偃蹇蟠伏影山神懼飛騰縶縳藉藤綆斤
斧不敢施蟄卧恐其醒鱗甲生陰風颯我毛骨冷
　　　　右松龍
子陽千載魂化石疑未死脹腹猶彭亨屹此自尊鬼怒
氣足倡勇能為越王起坎井樂苟安焉知東海水
　　　　右蛙石
鎔鑄匪鑪冶寒液凝不裂雖無磨淬工俯視香奩揭能
湔百慮空了不見生滅水鑑惟外形心淵湛秋月
　　　　右鏡池
孤根懸倒影彷彿浮靈槎踈踈枝間雪淡淡波中花松
竹復相亞偃蹇同欹斜折香汲深寒清供推禪家
　　　　右梅沼
竒形奮雄武可拜不可觸雖無三品封閱世知幾國似
逃秦王鞭來聽山鬼哭翻思雷萬春受矢如槁木
　　　　右将軍石
山谿本嶄岩著脚畏頑石何人琢𤣥璞甃壘界墨色恍
疑踏鯨背歩武便短屐日暮知僧歸山空聞卓錫
　　　　右烏石嶺
日光爛陰崕壮氣振林木炳炳金錢斑霧澤文彩足夜
深忽咆吼驚却老僧宿起視山月高餘音在空谷
　　　　右豹闗
崖陰滴珠璣清蓄鮫人泣甆罌汲新寒滿貯歸湏急外
滲如方諸中乾匪人吸君看鉛汞流金鐵猶漏濕
　　　　右透瓶泉
石束清溪流琮琤玉聲碎如聞操履霜墮却思親淚伯
牙寡所知鍾期乃同志至今流水音寥寥在兹地
　　　　右琴峽
誰知廣寒宫有此嘉樹植年年風露中黄金吐秋色秋
色天上來開軒為我得笑彼揮斧翁勞生竟何益
　　　　右桂軒
　　　吳南伯王子英李元善㑹于林湖資敬庵各有
　　　　詩予遂叙和
役役歲将暮閑暇不易得高賢㑹山阿恨此雲霧隔敬
亭新歸人金臺舊遊客偕彼東臯翁於焉話疇昔心契
金蘭交意探山水跡我窮不出門頗覺天地窄君雖倦
遊歸有志終致澤長歌楚狂詞痛哭賈生策努力青雲
衢毋使頭遽白
魚潜碧淵中鳶戾青雲表志士各苦心肯嗜顔色好聲
氣幸不殊詩書事探討賡歌叙繾綣翰墨逓揮掃三英
倐胥㑹翠崦深杳杳有同松竹梅凌寒挺清峭我亦物
外人胸懷自明了退藏豈余心畏此風波浩未言折鎗
鎗政坐汚皦皦古道日淪䘮交誼今復少如何二三子
真情見懷抱倘可立下風毋譏原壤老
　　　懷古
淵明晉徵士子雲莽大夫超然歸去辭深哉太𤣥書文
詞重金石軒冕輕錙銖恬退各有(闕/)　　辨賢愚焉知
千載下直筆逢董狐富貴何足云節義斯良圗奈何今
世士草間乞為奴首鼠幸脫兎辱國心何如嗟嗟白野
公肝腦汙泥塗見道固明白殺身似糢糊讀我懷古詩
後賢其監諸
　　　寄興示諸子
田園日蕪穢衰邁不自治童僕肆踈嬾子孫習娛嬉良
苖雜稂莠𤓰瓞纒蒺藜草深狐兎聚水積蛙蚓滋念兹
每獨往邈焉起遐思世事亦如此重令我心悲
　　　送任正之旋里
君居東海國投轄思釣鰲持竿三十年歸來鬂蕭騷六
鰲不可得動盪空波濤䟦渉山海間力費心徒勞惟餘
詩酒興不負平生豪朅來三山居燕坐樓閣高開忩納
新月展席延清飈此樂我所嗜爽氣生膚毛世人附炎
熱反為我輩嘲窮冬雨雪途竹輿替蘭橈歸隠五磊岑
俯視雙丸跳何當共登覽長嘯青雲霄
　　　題舊紈扇
去年壁上扇蒼蒼生網蟲今年承拂拭還有去年風自
憐顔色改得入君懷中願言新舊人恩寵長相同
　　　次韻桂懷英以詩寄謝元善及宗昭姪軰暮夜
　　　見訪
窗虛月炯炯林近風颼颼梅花照我室緬想羅浮遊羅
浮浸碧海騎鯨夢中求風凄花月白毛骨清寒瘳坡翁
不可見浩興無與酬歸來二三子謳吟愜狂謀敲門索
美酒燈影摇玊舟誰能合汚俗庶足同清流為言立仗
馬何似忘機鷗董溪月中仙乘鸞海東頭我思一見之
足往心還留寄聲妙年客瞿翁不勝秋
　　　簡從山僧亮明道
普明山中僧瀟洒雲外客肅賔天竺堂步武愼規式山
中五千指湖海視儀則斯時虎岩翁宴坐躬誨益瓶錫
如流泉請謁無虚席吾師解周旋雲衲舉欣懌送迎盡
禮貌衆譽日輝赫髙座忽傾圮拂袖歸故域從容細行
中止觀恣温繹諸山積餘資潤屋侈華飾飛甍切雲霓
廣畝連阡陌豈惟服食豐少艾亦充斤國朝極尊崇我
軰徒歎息一朝命令下俾齒齊民役徵輸與輓漕鞭箠
困驅策於以甦疲民于以警貨殖惟師樂恬退儲蓄僅
朝夕昔有無田譏今無有田戚所以閑雅懷得遂游覽
舄今秋積雨餘訪我海東磧田衣影翩翩屐齒響苔石
我逃空谷中聞之喜盈色一尊對黄花真意頗週悉俯
仰出贈言拈毫冩胸臆倒囊答新響明月光的皪生我
蓬蓽輝啓我茅徑塞復為重峰行幽探山水賾兹山多
俊彦感歎已非昔顒顒大章公叢林服英識斯人不可
見俛仰但陳迹歸來叙别懷晤語轉悽惻吾宗子孫多
且復倒餘瀝鄰家有新酤解佩奚足惜欣欣笑語間禮
度悆嚴□約我山中游可以已羸疾詎意承新交出語
見悃愊兹行固未逮厚意殊感激何當具扁舟行艤半
山側一笑過石橋攀蘿共登陟摩挲兩青瞳遙睇南山
碧
　　　次元善喜雨韻
石燕拂雲杪河魚落簷前天公半月雨下土舒憂湔槁
壤蚓發唱素壁蝸留涎禾蔬欝嘉秀樂彼田與園既無
溝壑虞體受期歸全揷架有遺軸足以消餘年
　　　次雷子樞知事延平八詠韻(以下皆延平作/)
寳劍龍入水千載猶可見春風動鱗甲浪舞桃花片一
息過天池相期曲江宴
　　　　右龍津春浪
風高掃炎瘴猿嘯破昬昧聖學醒羣蒙觸景與心㑹我
思住山中伊誰致芳酎
　　　　右猿洞秋風
峩峩金鳳山紺宇各雄占佛境本無殊人心有欣厭雲
從何處來普覆青蘿厂
　　　　右三寺雲深
羣峰西南來疊翆環且聚絶頂生夜凉光浮玊毫兎沆
瀣洗我心髙吟振寰宇
　　　　右九峰月朗
白鶴去不返仙歸已無日大明生東維光粲神丹室我
來弔遺蹤惟見跳丸赤
　　　　右梅山朝旭
翠微爛五色廻光動仙舍誰移赤城霞來展延平畫躋
扳遠莫遂沈吟日西下
　　　　右演仙晴霞
泉流山忽斷急濺落懸壁梁石見天機竅竹給民食賢
哉賽侯功豐碑宜百尺
　　　　右中峯飛瀑
建溪東南流灘石獰可怖黯淡束竒險過此始無慮囘
思太行山亦有摧車路
　　　　右黯淡雄濤
　　　官含偶成
宿雨生晚凉幽禽在高樹披衣出門看溪流急如注草
木被新渥青山滿公署偶為城郭居獲此林下素鄰家
酒如澠歌管朝夕度此樂非我知看書日還暮
　　　傷心行用李長吉韻
朔風動清吟孤月流寒素白髮困青燈紅粧泣秋雨羅
扇沿網蟲寳鑑青鸞舞白晝魍魎行山昬鬼無語
　　　詠范氏池亭
虛亭巧結構有此觀魚境碧沼風生紋高林月留影花
竹列我前松杉瘦而頴山環翡翠屏水瑩琉璃井書生
東海來山水頗深省喜有鄭家湖詩文每相警
　
　
　
　
　栲栳山人詩集巻上
欽定四庫全書
　拷栳山人詩集巻中　　　元　岑安卿　撰
　　古詩(七言/)
　　　題太真春睡圖
東風吹香蕩晴晝長安宫苑花如繡海棠一夜折輕紅
淑氣薫蒸困醇酎太真徙倚沈香亭宿酲未解春冥冥
眉峰歛翠翳秋水侍兒夾擁花娉婷玉牀膩滑芙蓉展
水沉烟梟金屏暖丹腮融潤珊瑚溫寳釵斜鬌烏雲綰
上皇玉笛那敢吹地衣紅皺靴輕移傳令别殿罷歌舞
流鸎不語游絲垂漁陽鼙鼓邊塵動臺閣無言卿士懵
婦人一睡四海昬主暗臣諛總如夢翠華西狩九廟隳
禍胎未剪三軍疑馬嵬之夢生死訣一時悔禍人心歸
驪山舉燧供歡笑犬戎蹴踏周原草丹青誰究春睡圖
後世不須箴大寳
　　　樵隠詩為淛東僉事畢公賦
山人隠跡樵空峒天王賜見明光宫執柯伐柯喻為學
兹理講貫融心胷侁侁胄子國元氣有命剖析開昏蒙
斧斤斵就棟梁器欂櫨椳楔紛相從賢能往往布清要
利澤天下山人功功成又復視民俗綉衣玉斧蓬萊東
翦除枳棘毓嘉木坐聽於越歌時雍㑹稽秦望嘗獨往
此心猶羡樵徑風
　　　次韓明善題推篷圖
青松陰陰間修竹六月翛然破炎溽梅花一味只宜冬
江上孤舟水邊屋筆端春信囘孤根鮫綃淺抺𤣥霜㾗
江南煙雨正愁絶一枝喚醒羅浮魂無聲詩生有聲畫
吟詠工夫見揮洒坡翁仙去二百春夢繞松風古亭下
兹花清致誰堪當孤山題品淵源長推篷細認心淒涼
鼻端彷彿聞天香
　　　勉宋無逸向學
蚌胎抉珠光陸離山石韞玊形瑰竒民生適秉俊秀姿
如玊含潤珠生輝廣平世徳遠已微雲礽奮發思前徽
輕獧不遂裘馬肥下帷恬淡虀鹽宜讀書待旦心孜孜
穴壁睥睨晨光熹我憶視子齠齓時髧髮欝爾青齊眉
椿庭期待余所知近師囑汝吾儒歸只今年纔二十幾
瑰詞藻語超倫夷示予琬琰潤且滋蠅頭㸃漆光纍纍
蘭苕芬馥翡翠飛鯨魚掉尾横天池秋風丹桂香紛霏
明年期爾扳高枝而翁陰祐應扶持搏風九萬非難期
但愁老眼将昬眵羽翼不覩連雲垂
　　　墜馬漫成録示諸弟姪
君不見杜少陵劍南宣謀老且窮瞿塘一蹶傷其躬又
不見蕭齊司徒䘮名節墮水被誚訾超宗我慚人馬仆
石梁翻身直下馮夷宫衣襦沾濕愧乗鯉鞍轡出沒如
游龍康荘獨步信便適陟危履險由來凶從兹時買兩
芒屫(闕/)　　　　西東
　　　和舒宏道
轆轤汲井羞綆短海納江河不知滿大材小器量不同
火鼠氷蠶自寒暖人能𢎞道斯為儒餘光端可昭昏愚
君家信道非凡夫臨危嘗解捐其軀眼明見此渥洼汗
血之名駒胡為尚滯禹門㸃額之龍魚譬猶卞和白壁
隋侯珠未遇具眼寧同瓦礫迷榛墟君文璀璨新出之
珊瑚君材粹美已琢之璠璵誰能與君對擲争梟盧但
當再拜捋彼桓伊鬚裁詩再寄驚我心糢糊我惟裏手
閣筆成欷歔武夫幸厠珩與琚定知鄙我生嗟吁杜洲
水暖飛羣鳬管絃畫舫如平居慎勿同樂辜三餘五湖
一舸今何如
　　　題晴川圖
清谿粼粼生淺花曉日倒射摇金沙翩然雙鷺下危石
玉雪照影無纎瑕溪邊小景入圖畫青烟緑樹漁翁家
漁翁歸來歌未終鷺丝忽起蘆花風囘眸遙望不可極
但見白玉飛青空昔年夜宿瀟湘浦徹曉不眠聽急雨
解衣曵杖立沙頭何似今朝得容與長安馬寒泥沒腹
雪滿朝衣凍肩縮試令援筆題此圖長篇應賦歸來曲
　　　和王子英醉後歌
至人超六合造物期同遊飄飄無根蓬蕩蕩不繫舟江
河罔知返日夕惟東流鳴鳩爾何為戸牖思綢繆人生
底用愁如織朝看朱顔暮無色何如生死兩忘懷日月
梭飛任交擲君不見秦皇入海求方瞳包括區宇摧羣
雄沙邱輼輬鮑魚臭一世萬世今何功又不見班生投
筆踰流沙封侯萬里威遠加玉門東望不可入上書祈
請心咨嗟我生于人何所為即死於人何所悲烏鳶螻
蟻何所苦珠襦玊柙何所輝不如生前賦詩飲酒放浪
山水間死與造物黙黙還同歸
　　　正月聞鴞有感
惡人恒多善人少春來未省聽啼鳥惟有鴟梟最惱人
聒聒五更鳴到曉䲭梟䲭梟爾何為萬人怪汝千人譏
更有王孫金彈丸遶林逐爾将安歸
　　　二月二日大雪寓州郭偶賦詩
東風吹寒春漠漠海氛作瞑天昬昬空堦夜落雪一尺
起看萬樹梨花雲詩翁撚鬚僵不死開牕强作饑猿蹲
欲呵凍筆冩清思甕中餘瀝催頻温山僧積財冨畎畝
驅馳後事何紛紛木魚停撾磬聲絶但聽衙皷趨公門
何如孤舟釣魚叟一簔獨釣寒江濆
　　　送鎦同知
劉侯宦轍半天下臺閣府州無不可王良駟馬熟路車
楊僕樓船順流柁政刑徳禮隨設施賢智愚頑成切磋
朅來貳政臨吾州民習澆漓更偷惰我侯振舉綱目張
治劇理繁惟𤨏𤨏每嗟田賦籍不明玉板青綾空疊垜
大邦有命獨見推萬指不停吹夜火富民有田不忍欺
貧士無田愈閑暇今年賦役稱均平吏不容奸民俗妥
侯能施惠澤吾民民亦祝侯膺福嘏祝侯福嘏當何如
正笏垂紳輔宗社
　　　送陳元綱廵檢塟親畢還烏江
東風吹醒遊人夢千里懷歸寸心痛烏江春至雨雪餘
白鷺洲晴水消凍錦囊璀璨行色饒畫鷁凌風見飛動
陸行更買竹肩輿夾道梅花逓相送春禽不解客心悲
曉日高枝作嬌哢渉江還踏西陵道萬壑千岩春渺渺
秘圖行認舊遊蹤客星分翠迎歸棹三山東望海茫茫
雪浪翻空髻鬟小歸來夜宿故人家白髮青燈炯相照
明朝匍匐走重峰淚洒松風石雲島啣哀捧骨閟幽宫
馬鬛封高水縈繞行人齊咨風日悲白馬素車來故老
送終事已旋有期叙舊杯盤慚草草裁詩聊復餞君行
我亦何人遽揮掃西江宗𣲖師涪翁邵菴當代文章公
持詩為我謁亟丈㸃化金鐵歸陶鎔緘謄遠示塗竄迹
咀嚼端可醒昬蒙何妨更致明月片七椀兩腋生清風
掃除人世酣醉夢凌雲竟入蓬莱宫西江訪舊期再㑹
擷芳更煮康王淙
　　　題黄中立樵雲巻
三衢仙人石橋奕隅坐野樵心自適不知柯爛歲月深
人世歸來已非昔越山客亦樵雲中碧山杳杳雲重重
香爐捫蘿春滃欝若耶涉水秋冥濛斧聲丁丁響深谷
猿猱鹿豕恒相從懷章太守歸故里讀書處士栖長松
古人千載不可見二公出處誰将同君于此計豈長往
草衣芒屩姑從容仙人倘遇不須久歸來歌我樵徑風
　　　出門偶賦
老驥伏櫪風蕭蕭饑鷹側目看青霄驪龍抱珠海底卧
虎豹不噬羣狐嘷河邊老人倚墻坐六合茫茫彈丸大
平生賸讀古人書倒篋青錢無一箇側聞朝廷遺逸徵
集賢著作空盈庭紫薇堂上日午飯世祖山河如砥平
　　　題慶元路太守雍吉刺氏傳家録巻
六經輔世不可徹照耀今古如日月前聖後聖語合符
厯厯盡為忠孝發埜堂太守來甬東下車徳澤春融融
撫民餘暇出家乘累葉爵位猶尊崇先翁昔長玉堂署
為徳端重心謙冲露香百拜己母疾讓爵同産情相鍾
􁂍庭褒錫表宅里雙楹玉篆懸穹窿大君有命治懷慶
至今父老歌勲庸尊崇不縁戚里貴忠孝自與天人通
中朝閣老更賛詠墨雲揮洒飛蛇龍雄文大筆續前代
玉光下燭披長虹親親敬長在一已能使天下皆同風
公承世澤将雨露盡洗海國塵埃蒙民風丕變氣甦息
温言惻惻蘇疲癃老農家居五雲表引領東望思帡幪
願言不日秉旄鉞七州均入甄陶中上為天子宣徳意
下慰祖考於無窮詩人作歌頌不朽豐碑百尺看磨礲
　　　題鄭學可餘樂齋
爰居不識鐘鼓響孔翠赤霄羞飼養滎陽千載不羈人
厥後雲礽亦清爽燭溪流水清可斟烏戎山高足瞻仰
羡君築室山水間餘樂名齋信竒賞齋前花藥恒芬敷
屋上喬松翠相向黄金未散書滿堂白酒要賔不須釀
不縁獨冷固栖遲山水情深起遐想人言貧賤樂有餘
問君此樂為何如貧而無樂豈我軰冨不好禮尤庸奴
貧而有樂富好禮此是人間真丈夫
　　　元日有感率成口號示季淵姪軰傚儲光羲體
世家三山踰百年讀書作官還種田支分𣲖别五十竈
昔日一家同屋眠邇來本大枝葉繁榮枯異體理則然
自家有酒自家吃有餘儘可賔客延自家無錢自家守
慎勿倣效生寃愆我今新正六十四髮白面黒心未死
寡交頗覺鄉黨踈嫉惡何妨宗族忌此心但願子孫賢
詩禮家聲勿令墜種田有飰蚕有衣讀書作友天下知
紛紛衣錦食肉人馬上相逢知是誰
　　　余觀近時詩人往往有以前代臺名為賦者輒
　　　　用效顰以消餘暇
周綱陵夷九鼎輕玉帛交錯朝蠻荆態度睥睨志未已
積財壘土攙青㝠姬姜麗質鄭衛音臺中燕樂森如林
汾沮逺畧肘腋變乾谿一散愁人心荒山饑走歸無所
睡酣又失涓人股棘闈深閉䰟魄飛申亥負尸埋淺土
章華臺上空子規啼殺游魂終不歸
　　　　右章華臺
吳王築土山為址俯視水雲三百里臺中歌舞萃華麗
金碧㠝岏眩珠翠江花泛泛浮䲭􁆎㑹稽思霸甘卑辭
千金不買西子笑一舫竟逐陶朱歸丹砌草深麋鹿卧
淒淒棘露沾人衣闔廬坵墓虎為衛至今鐘磬聞餘悲
游人不悟國傾亡松間援筆題真孃
　　　　右姑蘇臺
巫峯十二青参差石形儼現仙娥姿蒼藤翠水怯凄冷
精誠夜感襄王思仙衣縹緲仙裙濕雲影飄颻雨聲急
陽臺朝暮不勝情高唐想像愁無極夢中竒遇事杳冥
公子雕辭亦胸臆荒凉古廟屹江干臺空不見行雲跡
游人悵望尚徘徊古碑寂寂荒莓苔
　　　　右朝陽臺
雕墻峻宇無不亡薊城築宫國乃昌屈身延士禮優异
四方英俊如雲翔郭生馬喻真良策亟拜樂卿為上客
兵行旬日入臨淄秦楚諸君咸辟易夙心已雪先王耻
七十齊城祗餘二君王仙去主帥逃歎息後人非繼志
巍臺悲慘朔風號不知騎刼何時招
　　　　右黄金臺
嬴秦北築城萬里芒碭無人識雲氣鴻門斗碎驪山焚
漢楚殘民半為鬼重瞳失道身首分沛宫酒叙還鄉恩
風雲飛動白日永歌聲激烈悲勲親四方備禦思虎士
進取守成良不易長陵崇奉四百春歌臺遺築今荆杞
壮哉一曲大風歌千古英雄盡懷愧
　　　　右歌風臺
彭城負險河為障南屹崇臺勢雄壮重瞳奮跡入秦回
諸侯攬轡皆東向酒酣蹴馬升崔嵬鬉翻鬛振雲烟開
倚鞭四顧示無敵指揮貔虎心雄哉黄金間行亞父去
帳下茫然失謀主楚歌聲合潰重圍昔日名騅空故步
千年積恨氣未消繞臺泗水撞飛濤
　　　　右戱馬臺
金莖擎露空崔嵬湖臺築恨心猶哀剖桐殯土事曖昧
禍機元自長生來壽踰大耋世已稀趙國憸人心險巇
盗兵誅佞兩非是屈氂督戰猶驚疑銜寃竟隕鳩泉里
壺闗三老言非遲向無少卿䕶病已上林僵栁何縁起
空餘老淚滴紋甃斑斑相間苔花紫
　　　　右望思臺
漢室分崩成鼎峙銅雀翬飛鄴宫起碧甃漾日覆紋鴛
蕙帳凝香集餘妓我觀剏始既驕逸後裔焉知惕奢侈
洛陽宫闕凌青霄公卿負土何焦勞玉音親責役夫緩
瞬息身首横霜刀荒遊日恣典午肆西陵空掩欺孤智
至今硯墨抱遺羞千古奸雄穢青史
　　　　右銅雀臺
萬里長江東入海千年高臺今尚在當時誰道鳯凰來
覽徳何人足相待鳳聲悠悠梧葉空謫仙文采流長虹
跨鯨一去不復返後人欲語羞雷同海上三山渺何許
羣仙騎鳳隔風雨登臨空詠謫仙詩白鷺斜飛過秋浦
　　　　右鳳凰臺
　　　八月上旬出遊晚歸
拷峯老人頭雪白竹扇如箕障炎赫徐行阡陌稻花間
稚子歌呼手高拍西風吹我衣巾輕鷺絲飛起鸜鵒鳴
西山一餉掛龍雨薄暮歸來新月明
　　　予讀近時人詩有詠瀟湘八景者輒用效顰以
　　　　消餘暇
岳陽樓昏水雲黑夜揭氷輪破幽寂浮光萬頃躍寒金
倒影一規沈素璧霜毫誰幻清絶姿毛髮増寒心辟易
何時皷柂逐南遊散髮君山弄虛碧
　　　　右洞庭秋月
黒雲捲空暗衡岳二水爭流風力惡推窗不睹雪珠跳
篷底惟聽鳴錯落江猿無聲老蛟吼鯨鯢出沒聞瀺灂
素縑揮洒凛高堂座上覊人心戰愕
　　　　右瀟湘夜雨
駱駝水枯圓露觜橘洲霜清平似砥衡陽囘侣羽翮疲
接翅連羣飛復止洞庭波濶菰米稀弋人夜榜機心微
平明又為稻粱謀來看行跡空嗟咨
　　　　右平沙落鴈
暝雲破紅日色微輕舟冉冉灣寒磯濕罾懸水水猶綴
囘光倒射明珠璣怯寒鷗鷺集沙觜側身皷翅疑忘機
何當置我蓬屋底一聲欵乃中流歸
　　　　右漁村落照
雨餘山徑溪縈廻小橋野店相因開新烟覆屋色掩映
薄日籠樹光熹微芋魁香軟紫薑脆旋沽美酒添尊罍
不辭餘潤濕衣袂但惜屐齒傷莓苔
　　　　右山市晴嵐
洞庭波翻天咫尺風慘雲霾四無極水鳬寒死鴻鵠僵
冷透漁簔眠不得馮􁆎夜翦瑶臺花瓊英著水輕無跡
試令冩入畫圖看衡岳諸峰失遥碧
　　　　右江天暮雪
長江萬里東入海南極蒼梧北踰濟龍驤萬斛駕洪濤
去日酸辛歸日熹畫師夙昔諳行色鵝溪半幅留真跡
入門嫵媚各有懷誰念山巔望夫石
　　　　右遠浦歸帆
紺宫崔嵬揷蒼冥暮陰凝紫蒙丹青華鯨吼徹日西墜
片月漸漸升東溟老僧莫歸尚餘暇松間引鶴榰枯藤
不知誰冩逼真景耳邊彷彿聞餘聲
　　　　右烟寺晚鐘
　　　題張彦明所藏剪紙惜花春起早圖
流蘇帳巻春寒輕紗忩弄碧天微明軟紅嬌紫怯朝露
美人推枕心為驚鬂雲未綰香奩開侍兒側立肩嬰孩
黄鶯飛動花影亂停梳睥睨猶相猜誰将妙意寄工巧
溪藤雪瑩金刀小丹青退舍松媒枯剪出天真數分杪
筌熈傾軋空自誇惟競時人顔色好無聲有聲兩相副
此景此詩均壓倒司空慣見了無言應是禪心被花惱
　　　美人行
錦雲窣地春風軟彩鸞影展烏雲綰綉茸慵理怯餘寒
寳鳬烟斷花陰轉露晞香徑苔蘚肥鳳鞋濕翠行遲遲
凴闌無語何所思黙㸔雙蝶花間飛
　　　短歌行
水濁不見石雲深欲無山利欲酷似之翳彼方寸間年
來名利嗟已矣如雲過山石沈水底不似莊生形槁木
心死灰又不如瞿曇氏面壁九年身不起物來自解鑒
妍醜事至常思見非是始知至靜可觀動是非妍醜皆
從彼靜中有樂我素諳字我静能斯不愧春花燦爛秋
葉零歳月奔馳老将至静能静能可若何歸全湏究曽
參㫖
　　　悼凱南仲
蟠龍老僧凱南仲平生信實無嫌猜袒肩不倚薝蔔樹
結跏應坐蓮花臺我來問信黙無語紙旛漠漠飛塵埃
不如徹此方解脱菩提明鏡何為哉
　　　寄兹息菴乞水墨蒲桃
息菴戯墨聞竒古碧蔓縈紆濕凉露聲名籍籍逼老温
我未得觀如病瞽剡藤􁁃雪持入山須憶同忩舊情素
揮毫倘寄絶倫技當置雲林息遊處
　　　元正二日喜雪走筆示諸姪
天花夜逐東風來千山萬山白皚皚三陽獻瑞后土澤
六出呈巧馮夷裁漫空冥冥栁絮起匝地漠漠梨花開
玉龍羣飛銀海湧縞鶴萬舞瓊林摧廣寒羽衣離素闕
姑射仙子升瑶臺蘇卿嚙氊心壮烈王恭披氅身毰毸
山陰返棹迷處所東郭破履行徘徊懸弧鵝鳴誤擊柝
㶚橋驢凍疑􁊕枚山僧有時聞折竹野客無處尋真梅
枯枝㸃綴生蓓蕾宿麥盖覆埋根荄氣凌市井貴白墮
光粲城郭無黄埃翰林石鼎月團片太尉金帳羊羔醅
重裀羣飲綉帷底一簔獨釣寒江隈誰憐高士僵欲死
坐覺大地春先回歐公白戰不持鐵效顰自愧非其材
寒忩一笑呵凍筆誰能為我貽瓊瑰
東皇夜駕雲車來縞衣兩盖光皚皚平明散作萬花落
幻出天巧非人裁初疑蜚㢘怒驅海倒捲萬疊銀山摧
又疑中秋十五夜月色冷浸玻瓈臺恍如天女乘白鶴
曼陀落手輕毰毸又如楊花傍簾幕垂垂欲下還徘徊
鳥飛無影人跡滅瘦馬僵縮難加枚曉雲無路空有夢
暗香不度終非梅色欺山礬玉屑蕋凍屈庭草黄金荄
寒威透肌起圓粟冷艶奪目無纎埃呵氷濡我紫毫筆
煖湯熱我眞珠醅梁園勝賞猶想像繽紛不辨隩與隈
鄒枚司馬不可見妍辭秘思堪抽回謝公作賦千載後
只今誰復攄竒材我言諸子毋自縮荆山俯拾皆玫瑰
(玫瑰一/作瓊瑰)
　　　送宇文别駕
江風吹雲天漠漠去官欲行愁雨落沙頭已買一扁舟
惟載舊書盈故槖東街西街蠟屐聲冠盖塡門行蹻蹻
坐中猶有乞文人囊裏元無贈錢客我願行時天日晴
先生此心江水清殷勤相餞一杯酒早聽玉堂鈴索鳴
　　　防盗夜行
翠蘿滴露絡緯鳴熠燿照影秋水清輕雲度白河漢明
月挂半壁生東溟幽人不寐起夜行鉄撾攫地鏗有聲
緑林豪客慎勿驚白晝大盗猶縱横
　　　十一月初五日初度
去年罈津作初度適與書雲節相遇清晨賔從賀新陽
日午杯盤亦微具海亭宦客歸來遲薄莫北牕同笑語
共誇長至偶生辰似䜟若人増壽數今年在家又初度
破屋欺風海濤怒雖有綘蠟剪春紅亦有篆烟騰碧縷
妻孥滿目意自真少長相趨禮如故東臯先生予故人
寒忩教子甘清貧得錢沽酒還自醉書聲夜夜驚比鄰
東平先生李元善酒後歌詩快清健可憐年少亦羞寒
褐㡌蒙頭僅留面欲要二妙話綢繆羞殺氷庖酒殽鮮
我雖有田未忍賣弟責兒嗔了無怨只慙天子不我知
溝壑老填為可歎寄詩慎勿笑痴狂倚樓且㸔南飛鴈
　　　再用韻柬李元善
故鄆書生美無度飄泊江湖未羞遇貧如東埜詩愈佳
歎息無車載家具莫言家具少於車喜有昌黎不平語
清名後世期不刋冨貴浮雲何足數讀書惟闞温凊餘
女哭男啼不須怒王章昔日臥牛衣靖節茅□亦藍縷
即今蹭蹬毋自憐變化雲龍豈無故顔生四勿稱仁人
負郭二頃猶言貧我田僅足了饘粥苦吟貽笑東西鄰
行藏勿用人稱善景逼桑榆幸康健烏紗匼匝僅蒙頭
霜鬢鬅鬆亦遮面青山白雲交契深金馬玉堂書問鮮
無才無徳空老成下不尤人上無怨與君唱酬心自歡
咏歌不足還嗟歎越中小友有來詩相要更賦衡陽鴈
　　　寄謝曹峨王子隆
海風撼屋屋欲摧洪濤噴雪高崔嵬此人戰慴心死灰
客子逺來猶自哀故人見我顔為開暖湯濯足酒滿杯
黄柑丹荔錯落堆飯抄雲子光皚皚江上人誰知老朽
薄雲高誼今還有明朝風静渡江去蘭芬上下重囘首
　　　題平林山詩卷(已下皆延平作/)
鄭侯書法妙天下鐫石林生亦文雅延平碑刻不日成
坐見東南紙増價我窮出遊羞局促打碑擬向京師鬻
只恐天公不我憐一夜風雷轟薦福
　　　送建寧鄒仲方赴廣州鼎安廵撿
丹青揷空幻飛閣有客談天志寥廓毛錐未足了平生
心溢七閩山水郭青衫白㡌提干将黄蕉丹荔畨禺行
溪下歌呼溪女舞山鬼不嘯海若藏路經潮陽車緩驅
昌黎有廟神靈居升堂酌酒須再拜為問鱷魚今有無
　　　上分憲山東僉事
五雲仙子來蓬瀛霜花肅肅風泠泠綉衣香拂瘴雲散
老龍擎月波心明鸊鵜膏寒浸秋水寳匣生光斗生紫
妖氛千里不敢飛狐兎遁形梟獍死九龍當軒翠鸞峙
文筆又向天中起欲宣教化踵前賢瞻拜還看下車始
泮宫洋洋騰頌聲飛章從祀升延平玉堂芸閣應賛成
竚聞畣詔來天庭俗淳民厚期逭刑百世願主斯文盟
　　　求葉仲輿冩墨竹扇面
此君一日不可無子猷篤愛心歡愉延平官舍斬伐餘
稽山倦客心煩紆先生抛官南海來胸中邱壑爭崔嵬
筆端造化奮天巧籜龍一夜驚春雷素絹圑團剪秋月
願染𤣥霜冩幽絶蕭然便覺風雨生頃刻清寒屏炎熱
昔時與可稱絶倫息齋近世尤逼真我持此扇出門去
要使襪材咸萃君
　　　逢秋
髙梧脱葉金井寒璧月夜挂朱闌干銀河萬里浸虛白
凌風欲訪乘槎仙金壺箭水聲第一畫角梅花聽悽惻
三山樓閣碧海凉老鶴不眠清露滴
　　　贈畫龍陳亦所
飛龍在天不可識葉公千載餘墨迹洞微復冩牝牡姿
壁破㸃晴猶莫測老所三山海上僊貝闕珠宫慣遊厯
歸家援筆冩飛騰變化風雲走胸臆但憂真􁃰不可知
空使時人寳燕石我來幸逢四世孫筆勢翩翩尤逼真
解衣半載梅山住持練扣戸人紛紛畫成不用書亦所
便作所翁何所分出門罈津正秋水一笑雙龍忽飛起
　　　謝李仲容見贈
海風立水天空濛瘴雲晝掩蓬莱宫仙人跨鶴天姥東
歸來樓閣昏無蹤九仙山高玉為户廣寒夜訪乘鸞女
桂香滴露夢不成㸔徹霓裳羽衣舞宫袍舞錦花翩翩
詩成毛骨生清寒飛章贈我歸剡川推篷月在梅花邊
　　　觀魚亭書所見
披雲仙子雙眉青一笑不語千娉婷臨風隔水忽何許
曼卿空主芙蓉城山齋歸來日色暮四壁黄昏鬼相語
城頭嗚嗚角聲曉青山一㸃黄金小
　　　贈汪彦升
金花鞍覆紅氍毹駑駘振鬛鳴長途龍駒喘汗滴血珠
翹首伯樂羞鹽車十年揮金醉皇都白髮閩海猶馳驅
臨汀春草梅花舒東風為我先吹噓
　　　次李元善求墨韻
君不見深源咄咄惟書空徒知怪事填心胸仲将佳製
雖㸃漆空凾竟達非桓敵又不見紹宗工𨽻希前人畫
腹意與虞公鄰楮陳泓頴擯不用書法遠迨無窮春顛
張畫沙有竒悟藏鋒指意誰能嗔我今老矣心未融每
愁落筆茫西東蠻牋十様無遠寄忩昏九敗塵埃封鳳
樓不修紫毫凍舉手只解遮寒風前賢學書心手閒杯
飲自樂何勞鍾李侯懿子金閨郎文章艶艶春葩香銀
鈎鐵畫亦竒絶嗜好不羡紅樓粧詩成揮洒每相寄戈
波㸃畫遒且剛𤣥香銷磨倐無跡袖手與我同凄凉知
君尚方隃糜給使終有時我獨兩鬢蕭颯飛秋霜金鑾
夜賜記恩寵玉堂晝步㸔翺翔㑹當倚馬揮九制笑傲
何在張君房廷珪真製散絶今已五百祀我無佳惠君
何償詩來急索肯違忤祗恐鄰燭無餘光墨堪作字字
堪煑徒使我軰偪仄搜枯腸
　
　
　
　
　
　
　
　
　
　
　
　栲栳山人詩集卷中
欽定四庫全書
　栲栳山人詩集卷下　　　元　岑安卿　撰
　　近體詩(五七言律/)
　　　次王敬助見寄韻六首
開元古名刹獨客思凄然不佩六國印原無二頃田吾
猶甘自守人政不須憐堪笑陶朱子西施共上船
髮踈常自理心苦欲頻搥夜月乆無夢秋風忽寄詩來
同顔子樂聊復宋生悲何怪孔文舉人猶呼作兒
臥龍蟠屈處首尾枕長河臺榭基猶在衣冠人若何登
臨雲水遠感慨草莱多無限扳援志青松有女蘿
琴書曽遠訪訪我海東濵對酒不成醉看花惟惜春青
燈書有味白眼世無人儘有耕桑趣翛然一幸民
祕圖留滯日鄉思已凄凄黄卷挑燈閲紅粧掩鏡啼交
新情僶俛感舊恨低迷語及深知處應憐獨鶴棲
山陰歸賀老唐室尚昇平詩有清狂語心無寵辱驚賡
歌希傑作出處見真情夷攷前人志非君孰並行
　　　八月十六日夜月蝕
片玉出東溟斯須怪事生皇天一眼□下土萬民驚蕩
蕩雲無迹暉暉星愈明嫦娥恨孤寡誰為斬蟇精
　　　寄易直兄
别去将三載相望路一千觀光誠有意問道恐無縁夢
墮柯山月愁迷舜水烟㸔雲應見憶只恐不成眠
　　　悼吳武伯
儒林正衰落武伯又何如白髮雙親淚黄泉萬卷書儀
刑宗吾舊交彩戇花餘應有修文約相從地下居
　　　八月十九日宿慈水車輪橋野人家夜聞犬吠
　　　　有一人立門首忽問曰鷄鳴否詰之乃入縣
　　　　膺役者蓋卜夜之早晚恐違官事也感而枕
　　　　上有作
官道月瞢瞢微雲弄薄晴居人聞犬吠行客問鷄鳴王
者化無外公家事有程民心雖謹畏何日是昇平
　　　九月三日晚與鄭元康對坐至日暮小雨後歸
　　　　宿偶成
歸人歸未得天際復生陰小雨濕官道清砧傷客心蕭
肥蘭蕙瘦雀語鳳鸞瘖坐對滎陽老空懷正始音
　　　冬至前一日到游源及歸知元善亦自彼囘途
　　　　中遇風不得相近偶成
夜醉重峯酒曉行游徑霜急風來廣漠初日在微茫交
臂恨相失思君還自傷翛然鵷鷺質鷄􁓮愧聨行
　　　送康穆菴遊浙右諸山(穆菴字子元/)
西林子元子觸熱又何之一語未深契瓣香還為誰月
庭秋影滿雲閣定□遲倘有相思句因風幸見貽
　　　和來竺西見寄
歲暮重峰寺詩文喜共論暝雲昬疊嶂寒雨滯孤村别
後病翻劇書來身幸存藤枝肯扶老終扣月中門
　　　見乞食者日多感而有作
齒豁鬢蕭颼幽棲東海陬家貧難施與世亂易誅求饟
道二千里戈船五百艘招安復征討食肉豈無謀
　　　夏夜偶成
雨下山雲黒雲收山月明凉風蚊蚋散活水蚓蛙鳴露
頂中庭坐披衣曲砌行遥憐荷戈士觸熱入占城
　　　蝙蝠
蠢爾不知賤高高亦戾天饑惟掠蚊蚋飛不避鷹鸇白
晝身無措黄昏意自便緬思讒佞軰與汝可周旋
　　　沙縣小樓
半載客延平沙陽夢愈驚蛩鳴深巷靜月昃半樓明故
國三千里歸途一月程西風在庭樹絺綌不勝情
　　　偶成
溽暑南州甚我來成感傷日長聊假寐夢短亦還鄉水
汲龍津渌茶烹鳳苑香長歌憶歸去屈指待清商
　　　寄易禮弟
越客半年住閩溪千里流山高不礙夢日暮易為愁兄
弟終相憶鄉閭非所憂何當先壠側同理釣魚舟
　　　寄杜洲鄉學讀書諸弟姪時王敬助為師
負笈少年志讀書無患貧聚螢時已邁映雪事當新沈
黙東墟老凄凉江左賔興居便飲食徳性藉陶甄陋巷
窮詩禮荒陬集薦紳緇衣心眷眷貝錦語諄諄醴設穆
生(闕/)
天台存舊譜地望著清光教育文辭贍漸磨道義彰移
官杜洲曲開講樹山傍曉日臯比暖薰風絳帳凉青衿
諸俊彦綵服兩兒郎弟子堪榱桷先生實棟梁羣飛迷
蓊鬰駿足識康荘歲月考書滿風雲際㑹良伏龍終偃
蹇鳴鶴自翺翔執友陳供帳擕家上小航錦囊詩匼匝
蒼玉佩鏗鏘壮志期高翥歸心馳故鄉赤城霞粲粲秀
嶺日蒼蒼巾子峰頭月瓊臺石上霜暫伸懷土樂爰整
好遊装下捧薇垣檄上霑楓陛香公車應薦剡耆徳必
文章不日看除目何時舉賀觴佳音如我寄魚鴈在滄
浪
　　　送杜洲山長劉公輔
昭代文明治先儒理化行九疇皇極建萬象㤗堦平一
徳乾坤正諸經日月明桂宫紛珮玦璧水集簮纓丹穴
生靈鳳滄溟出大鯨岷峨山鬰嵂苕霅水澄泓兩地氣
鍾秀百年人間生宣尼垂筆削文節闡家聲孝友心無
忝忠貞石可銘力言扶正學格論見深誠之子諸孫行
為儒命世英棘闈初戰藝薇省即揚名虎榜斯髙揭龍
門忽下傾褐衣雖見錫黄卷愈研精捧檄來東壁臺成
樂毅親寧為獱見笑勿以蠖求伸喋喋羞同志棲棲憶
故人鳥飛應擇木魚逝必驚綸爆竹歲云暮椒盤日便
春依然絃誦地童穉㑹比鄰
　　　送陳元剛廵檢塟親畢還烏江治所
鳳厯新頒朔椒盤尚獻春故人來遠道舊事憶比鄰童
子常遊釣先君辱誨諄妙年期奮迅中道適邅迍處困
寧東海觀光向北辰策勲精國語捧檄佐王臣案牘需
翻譯蠻荒頼警廵一官心未慊再世氣方振有弟嗟淪
落無家共苦辛南遊絶交廣東望極甌閩天路飛揚濶
家山感慨頻潯陽新閥閲檇李舊宗姻淺土雙親念浮
生百歲身亟歸衝雨雪努力剪荆榛馬鬛封猶古鵬程
路轉新行看袍換緑莫歎鬢如銀折栁歌金縷看梅想
玉人停杯心眷眷分袂禮彬彬我已辜新渥君毋忘昔
貧願持清白操隨地福斯民
　　　送杜洲殷山長歸天台
殷肇土茫茫詩歌𤣥鳥祥建邦思得姓易代復賔王徳
澤流千古雲礽徧四方深源還輔晋鄭國亦興唐奕奕
家聲遠綿綿世澤揚停舟先過我擁帚許相迎講道無
餘藴論文得細詳詞章漢宗正詩筆李長庚禮展慈湖
奠心摇微國旌先公同竄謫後裔借尊榮僑館甘藜藿
芳洲采杜蘅春風閑杖䇿夜雨短燈檠浮海瞻龍仗登
臯聽鶴鳴三年書滿考一旦趣歸程執手論交契持觴
叙别情但期趨玉陛焉在遺金籯旋舍斑衣舞歸舟綵
帳輕庭闈心晏晏交友喜盈盈侍次還鄉舉趨班復帝
京㨗音如我報莫俟鴈南征
　　　危太樸以經筵檢討奉詔求故宋遺書作詩贈
　　　　之
宣文閣上危夫子日侍經筵眷遇優祗閲秘書供御覽
旁求遺籍賛皇猷琅琊南渡終承晋昭烈西征亦繼劉
公論自存千載下聖人直筆在春秋
使星東下斗牛墟潛徳幽光待發舒昭代進修三國史
詞臣來購四方書是非往事詢黄髮咫尺清光動玉除
若問江淮今日政願陳比法話樵漁
　　　簡王東臯
劍光飛射斗牛寒應笑如今鋏尚彈萬國梯航朝帝闕
百年禮樂付儒冠黄金用盡無顔色白髪交深見肺肝
重念蒲輪東魯客暮年名動漢朝端
　　　送易直縣尹兄赴松溪
武夷山水最清佳路轉三衢未覺賒百里絃歌初作宰
一官琴鶴早辭家夜凉燈影連書屋溪近松聲雜吏衙
遥想政成閑暇日錦牋試墨品春茶
　　　次鄭元秉陪劉同知謁子陵祠韻
畫舫秋江集縉紳公餘來弔故人魂子陵名節千年墓
文叔雲礽百世孫高閣清風生玉麈空山凉月墮金尊
獨慚老朽無由到只有新詩可共論
　　　遊東山寺贈尉東岡
東山景物吾州稀蓮宫璀璨浮春輝過湖人騎白雪馬
待客僧立青苔磯花邊舉杯酒一斗石上解衣松十圍
最愛東岡老禪伯夜窻為我談𤣥機
　　　次葉敬常編修危太樸檢討東湖嘉澤廟倡和
　　　詩韻
太史文章星斗光叢祠新製耀仙鄉兩賢嘉澤千年在
萬頃清風五月凉烟際樓臺澄晚色雨餘蘭芷發天香
經筵檢討臨川彦唱和尤聞感慨長
　　　遣興
去年不死今年活直語半生人不禁老去謗書從滿篋
春來樂事搃闗心觀魚濯足滄浪水聽鳥支笻楊栁陰
我已無心呌閶閤玉皇高拱紫雲深
　　　重峰寺祈雨後柬李元善二律
麈尾高揮演大乘火雲不散愈崚嶒漫同三島吟詩客
閑訪重峰醉酒僧(僧謂/竺西)翠竹陰移凉夢遠碧蓮香散暮
雲凝歸途未即天瓢注猶有長風解欝蒸
玉勒花􁰵達宦乗我惟兩脚踏崚嶒山林不見休官客
雲水何如問道僧老鶴夢囘清露滴佳人信杳碧雲凝
五旬不雨心如醉頼有新篇破溽蒸
　　　送友
朝日崑邱彩鳳鳴秋風黄鵠共飛騰朝廷自召杜清碧
草澤寧忘嚴子陵萬仭振衣(闕/)
　
　
　
　
　
　栲栳山人詩集巻下
