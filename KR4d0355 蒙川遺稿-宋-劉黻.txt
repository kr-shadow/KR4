#+TITLE: 蒙川遺稿-宋-劉黻
#+DATE: 2018-05-12 10:19:40
#+SOURCE: github.com/kanripo/KR4d0355 master 1a173e8f                
欽定四庫全書　　　　　集部四
　䝉川遺稿　　　　　　　别集類三(宋/)
　　提要
　　　　(臣/)等謹案䝉川遺稿四巻宋劉黻撰黻字升
　　　　伯號質翁樂清人淳祐初以試入太學伏闕
　　　　上書攻丁大全送南安軍安置大全敗後召
　　　　還廷試又以對策忤賈似道復為所抑後由
　　　　昭慶軍節度掌書記除學官擢御史累官至
　　　　吏部尚書遭母喪解官遂不復起㑹宋亡二
　　　　王航海黻追從入廣至羅浮而卒諡忠肅所
　　　　著有諫坡奏牘薇垣制藁經帷納獻諸書航
　　　　海時挾以自隨遂散落不存此詩文殘藁四
　　　　巻乃其弟應奎所裒集也黻危言勁氣屢觸
　　　　權姦當國家板蕩之時瑣尾相從流離海上
　　　　卒之抱節以死忠義之氣已足不朽其詩亦
　　　　淳古淡泊多規橅陳子昻體雖限於風㑹格
　　　　律未純而人品既髙神思自别下視方回諸
　　　　人如鳯皇之翔千仭矣惟傳抄既久文多訛
　　　　脱更無别本可校為足惜耳巻首有應奎序
　　　　作於元大徳中又有鄭滁孫朝陽閣記一篇
　　　　朝陽閣者黻山中讀書之地黻沒以後舊宅
　　　　盡燬惟是閣尚存故應奎請滁孫為之記云
　　　　乾隆四十六年十二月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
蒙川遺稿原序
先伯氏蒙川先生少有志操刻勵清苦以成其學而惟
孝惟忠雖流離顛沛中亦未嘗忘於言其立身大節雖
没齒無愧怍也生無他嗜好惟殫精畢思於文字間凡
所著述與諫坡奏牘薇垣制藁經帷納獻若干巻悉以
自隨今皆散落不復見矣可哀也若夫廬室為燬幸而
讀書之朝陽閣巋然於蒼松翠竹間亦天也耶喜而為
謁記求當代之鴻師碩儒晨星稀矣惟息堂先生鄭公
又赴蒲輪之召應奎遂有請焉迺蒙念同年之舊思獻
納之暇摭其實而著之炳如也然每追念先生不無遺
憾於撰述之僅有存者或得之㫁簡殘篇或得之朋友
記識若詩若文裒聚止四卷為蒙川先生遺稿以應奎
之年已衰朝露行晞何能廣索冥捜姑鋟諸梓以示子
若孫而朝陽閣記雖已刻於閣之楣矣今并入巻之首
夫文載道者也文雖不能盡得茍能僅存則道亦與之
俱存庶乎不與龍門草木俱腐焉爾大徳歳上元日弟
應奎謹序
朝陽閣記
東甌背江以城環斗而治江北東巒嶂峭巁狀若挂綵
望之輒動人乗桴之興循是舟行數十里睇海門為近
遂東入河為樂清邑境又數十里至其邑勢則負山面
海亦奇觀也於是陸行東越芳林將入雁蕩有聚落日
郭路父老云晉郭景純奠甌治時所經而盤桓也其地
曠且奥自台山萬八千丈來下屹為雁蕩諸峰奇崛異
狀至是始蟬蛻鳯翥鍾毓人物焉凡由是騰躍而西賓
揖孤嶼外異嫵媚而雄健博大者皆其物也山隂為梅
溪王公宅其陽於(闕/)　定丁丑遂生劉公黻兩公相照
映天降時雨山川出雲不虛也哉公少字升伯早聞於
人二十餘年讀書僧坊嗜陳子昂吟哦髙視物表蕩中
有峰曰朝陽清潤而特立梧桐生之晚作室以名讀書
之閣公之志其在黄虞與文王之時乎左麓有泉汩汩
之海弟子尊事公曰蒙川先生公生二十四年試入太
學儕輩已翕然韙有司得賢後月書暇日授學蘇湖閒
丁大全方為臺屬移牒迫逐宰相去國將奪其位同舎
生以公嘗言大全署公為首伏闕言失體貌大臣禮書
上追送南安軍安置大全貶公還公之赴南安也曰吾
誠言既還太學也曰吾誠未嘗言舍法入優等歳壬戌
廷策莫不期公必冠多士賈似道専國貪天欲網羅公
以自詭懇懇明道不計功之對遂失髙選當唱第雨暴
如注隂霾激射庭中不相覩太史占者失人色公之不
當此不祥有以哉其後公由昭慶軍節度使掌書記除
學官試館職擢御史遷諫省常與是科亞魁接武權臣
能絀公於一時終不能抑公於他日中孚之信淇澳之
盛徳威儀葢自有以得之丁宫師公諱允懐艱服闋除
集英殿脩撰開(闕/)海閫為賢牧伯召還由刑部侍郎中
書舎人吏部尚書丁太夫人解氏艱明年江(闕/)　　師
亞魁繼相起復公端明殿學士視儀執政倚公(闕/)子海
邦以臨之公不為起未幾似道洎軍帥韓震皆殛死卒
用其謀擁二王由桐鄉入海以兵逆公共政將遜相位
印公不復省成敗利鈍托宗祀于母弟成伯遂起既起
則覺田横棲海之謀信莊生辭楚之志及羅浮以疾薨
公薨其配林夫人舉室蹈海公一家就義而海上瓦解
矣平時有為許負之術者曰公當以憂死不幸其言而
中成伯居城中既附攜後公之二子歸尋故里十室九
墟慨公所營朝陽閣巋然獨存屬同年進士鄭滁孫記
之傷哉公之為志也公其逝矣南山其矸白石為爛存
者奚獨此庋哉閣也鴟鴞晦鳴鼪鼯夜嘯不足以為妖
也隂風曀曀疾雷虺虺不足以為虐也旦日東出清光
一瞬歴危䦨而滿上床宜見公之顔色也哉至是公薨
三十餘年矣伯夷之清周民猶得稱之遂為之記而繫
以辭成伯仕宋嘗佐九卿既附以推擇尹為邑鄉遂隠
田間文學行誼肖其昆辭曰西伯寂寞鳯悠悠瑞圖不
下十二樓先生有道垂鴻猷殆今已矣如東流髙卧百
尺昔所(闕/)深夜書聲(闕/)復(闕/)山下出泉分龍湫日旭泉
新清悲幽酌兹朝薦神來遊逝去混混歎川流歌此聊
釋風雨憂詵詵興仁化魯鄒
欽定四庫全書
　蒙川遺稿巻一
　　　　　　　　　　　　　宋　劉黻　撰
　古詩
　　太玉洞聽琴
無絃不成聲有絃多失真真聲在何所和陶方寸春文
操惜已逺孔壇嗟復陳所以桑濮響鄭衞波嬴秦詎知
幽谷間迺聞太古淳游魚出春水鳴鶴横霜晨休羨廣
陵秘是雅皆怡神
　　接家書
朝朝聴來鴻來鴻一何邈秋往冬又至爾鴻胡來(闕/)凝
眸屢東眺飛雲渺天角薄晚雲四低來鴻似微雀習習
逺近人尺書墜猶玉亟啓讀平安字字發天樂殷勤謝
來鴻相過勿憚數
　　中興更化詩
東南天一隅誰起銅駝思雁蕩山之臞匕飯悲黍離矯
首中興期儒風昌四維隂霾苦凝沍光景幾逶遲鴟鴞
騰惡音蛇虺紛剝脂忠憤發夜氣歴歴排姦辭黎明叫
閶闔骨鯁蒼旻知陽嘘一脈春萬宇同掀眉睿智覺今
是廟㫁消前非疇昔兩揆賢燭照朋邪欺化絃易新調
活著扶危機孽蜮遁妖迹鳴鳯覽徳輝聾聵一甦醒皇
運興炎基耿耿忠孝圖炳炳恢復規有志竟成事失機
將奚為布帛可禦寒穀粟能療飢盤錯見利器疾病知
良醫今日墜悠邈千古羞塗碑
　　悼孫龍坡居士(魏鶴山銘其墓/)
世教嗟蕪棘獨立狷者儔寄隠萬卷林不知霜滿頭抗
論異端息觀志天爵脩一室即著庭聖賢時與酬編摩
發雲漢千古芸香留毋云食報邈諸郎稼方收
　　前廡兩學録罷職公堂求經明行脩之士充員時
　　蜀人楊時發當其選楊君以賤姓名薦或謂余求
　　之蜀人董(闕/)行越人俞季淵永嘉陳行之咸以為
　　不然余亦自揆焉而記以詩云
汲古綆懼絶植徳根懼斸繩樞守窮賤旦旦天境續防
意如長城視身等良玉禰薦非吾榮臧毁詎吾辱暗漏
但勿欺人心勝明燭
　　挽新昌俞夫人(俞季海母/)
我與令子交道味見顏色乃知貽教來諄諄及岐嶷世
多諛墓文令子序其實範身唯禮閑齊家本天則子哀
難盡書母徳更何極寒風號古林慈烏繞珉刻
　　寄徐子蒼(琦/)
洙泗千載孤師友道已寂柯山風雪間古韻響金石予
生眇云晚志苦毛髪赤大道惟一中如渴飢飲食智過
愚不及均之失天則虛舟發真機戸庭滿春色印之賢
聖言充然乃有得
　　風水
不雨五十日一雨生意回詎料雨復癡日日聞震雷中
元節倏届巨颷恣喧􁁜故挽水倒流能撼山欲摧掀茅
與揚沙境境人號哀餘禾墊西甽大木横荒垓芝田逮
楠溪㕓井歸丘萊飄骸填港滙悲魄棲山隈吁嗟今之
人瘥札相轆轠籲天豈耄昏靜(闕/)　　　積乖必致盭
養燼終成炲造化一感應予奪何心哉未聞豳詩官租
稅星火催
　　癸丑九月苦雨和宋飲氷韻
旱潦苦傷稼景象難休休老農蚤夜祝願見虞與周彌
望淚欲滴相對如楚囚蒼天叫不譍空使霜白頭市㕓
强喧飾村落多闃幽僂指千載間曽無三兩秋竈冷蛙
產釡甕閒埃積蒭長此更不已菜色淪荒丘陽精赫隂
霾庶寛漆室憂
　　代壽徐意一參政
東南仁氣氲堪輿武夷相望鍾真儒考亭西山接伊洛
戸庭坦蕩除榛蕪意一先生續正傳剛以直養軻其徒
端平御史凜風節歴歴抗疏誅姦諛愛君憂國根性天
實與名稱名非沽藝祖所謂社稷臣四海歡呼登政途
津梁善類植泰道柱石明堂開逺模丹心炳炳照白髪
力扶國是消民瘉共期聖祉登嵩華長使廊廟聞都俞
黎元翹首望太平願斡聖化還唐虞
　　哭藝堂湯先生
天地之性人為貴四體百骸仁義具先生領之皇降初
繇稚及耆全故步深居獨觀昭曠原學不師傳能自悟
真貧不撓萬境融實行已熟羣(闕/)　深衣褒帶山澤癯
經史百家羅府庫東南清敘知幾何見謂生賢扶世數
申公不召老丘園共惜煙霞早成痼予嘗北面承至言
如立明堂聞大濩是時年方二十三自歎摳趨已云暮
詎知窮餓驅逺遊倏忽五年疏杖屨世界剥爛志士稀
稽首斯文獨終慕家書一幅來雁山報言先生溘朝露
肝腸欲㫁聲欲瘖六月悲風起荒圃先生諒與混沌游
魂魄聰明還太素生兮無辱死有榮虎護龍居老師墓
　　焦溪茶
上猶石磑天下無霏霏吐出焦溪腴龜泉二湛康廬如
瓦鼎纔跳魚眼珠顧我常苦書腸枯一汲河潤九里餘
山精木怪不作魔澆過秦論風生裾幾回喚醒眉山蘇
詩句零落樵與漁向非朔洛角植黨焦溪安得聲價俱
似聞東觀羅遺逸煩君寄上圖經書
　　東坡竹石(東坡先生自海上歸過横浦戲筆竹石/於常樂寺壁突兀蒼老隘視八游不知)
　　　(何年歸冊府今有石刻留郡圃無垢先/生誌其下筆畫同一遒勁真二妙也)
坡翁北歸留戲筆數竹離奇生磈石世如有鳯必先知
碌碌凡禽誰得識風不聲兮月不影山僧笑我移枯瘠
嶺阯毎苦煙瘴深烟瘴何曽禍忠直天使無垢來此邦
要與坡翁發真跡大書特書等傲岸方寸一虛隘八極
何年移植蓬萊宫清風逼人寒半壁枝可磨葉可摘石
上根祇如昔
　　用韻酬胡編校
詩成㫁肝腑寄我光燄長貞女守閒寂志士多悲傷煙
雲起寒嶼風雨喧夕牕憂時付酒斚惜日惟書牀頥養
匪丹汞坤徳明黄裳羨君富奇植獨榦難為芳
　　追和淵明貧士詩七首(横浦作/)
貧士何所營但知貧可依日月照不盡朝暮常分暉水
瘦魚自躍林寒鳥亦飛紛紛苦多求此境誰同歸石田
久不種難免良夜飢飢本士之常獨抱嫠婦悲
把書不釋手非志冕與軒昔有董仲舒三載不窺園道
味歸肝脾遑恤厨無煙家貧未為貧有書足可研寤寐
千載心俗子難與言勿歎師友寂日日親聖賢
髙山與流水妙趣歸之琴吾媿學未成匪歎無知音但
向胸中㑹毋勞指下尋種菊或可茹得酒聊復斟窮達
非所期動靜一以欽發為琴之聲邈矣天地心
平生抱狷介深愧唾面婁蒿萊常閉門與世疎應酬奈
何世患稔鯁鯁如馬周顛頓亦良苦飢羸非所憂皇路
益以榛忍作寒蟬儔口禍渺無際困辱秖自求
靜對松竹枝一塵無相干飲酒不至醉讀書匪求官畦
瘠多種菊采采亦可餐衣冠背時樣筆硯同歳寒但求
聖賢心肯效兒女顏紛紛往來者笑我柴門闗
人生特寄耳何往非萍蓬世挾智反愚予謂拙乃工淵
明有姱節髙邁疏與龔大抵豪傑士所見自畧同簞瓢
非遂窮軒冕豈真通倘不達至理冥霧將奚從
扁舟溯西江忽抵梅花州二忠儼遺像予愧非其儔肝
膽照氷雪要亦狷者流言直不砭時掇禍貽親憂山禽
似相盼來往疑勸酬闃坐生萬感矯首觀前脩
　　兀兀棲精廬
兀兀棲精廬青山日相對靜照年少非動虞壯士悔耕
鋤計已晚畚築力猶耐夜臥司馬衾晨餐魯直菜自計
清廟修誰知圜壁壊人情春水波世事寒雲態直道叢
百謫孤蹤繞羣吠拘纍僒形骸憂危積肝肺逢人口即
瘖出戸足如碍周程儼範模劉張遺謦欬滌垢學歸愚
達増務韜晦志苦秋不磨髪白春匪載採菊聊傾觴延
蘭可紉佩官餽乏三月家書隔千載楚語欲聴慣峒闗
驚未潰冥冥瘴霧間冋冋靈光在莫揮感時淚山水怡
吾愛
　　和張無垢胡澹菴二先生清江亭記
一靜心境融飛躍昭上下大道元不磨人情自榮謝兩
翁投遐荒浩然獨餘暇悲此當道狐羞彼立仗馬命義
俯仰間誰復論冬夏一笑清江濱瓦杯勝瓊斚
丙子復丙辰(丙子無垢謫/丙辰余被謫)居然百載下青山招我來寒燠任
更謝寤寐古人心處變亦如暇紛紛艷孔張翕翕嘖賈
馬世道長江流何人屹中夏漆室空興嗟且酌宜城斚
　　寄時天彞
亭亭萬木林古柏集新翠凌厲雪與霜不凋自天粹清
廟嗟欲頽誰堪棟梁器之材百世珍造物巧相遺予抱
憂國心相逢喜忘寐
　　草(周濓溪先生窗前草不除云與/自家意思一般故予作草詩)
萬卉爭獻奇小草亦足貴四時春不㫁可識天地意穉
子謹勿斵葉葉含元氣人皆訝姑息姑息特細事秖恐
生道滅形色鼎中沸
　　菜(黄山谷居士有言士大夫不可一日忘此/味斯民不可一日有此色故予作菜詩)
鉏荒種新雨擢秀美且艷生理未羞窄採擷足飫饜每
擅筐筥芳湘以鹽與釅舌根多嗜珍味爾乃針砭充之
宇宙間境境浩無欠
　　夏夜
青燈人語寂池塘響蛙蛤孤坐如老禪門開風自闔
　　謝惠笋
飢腸數日吼往往茄莧爭幽人盻寂寥餉我慈竹萌斑
斑未離䙀白下莫與京寒泉煮青茒手調玉版羮招僧
招不來貰酒乃獨烹茄莧避三舍紙帳午夢寧
　　月
天公屬月為眼睛曉夜不息天中行癡人習見圓復缺
謂此眼睛非長明渠思一照千古白奚分朔望隂與晴
彼昏病癡苦營營以月視之蠅在罌
　　贈江山人(精地理/)
相山如相人不論肥與瘠神氣參有無毫釐千里隔今
古非茫茫山骨水為液誰歟璞輅翁眼為天地碧
　　和紫陽先生感興詩二十首
至理根一初精微實髙廣寄之形氣中今來齊古往衆
曜列太空環侍惟斗仰變化妙不測虛靈本常朗井坐
識易陋簾窺學云罔靜玩感興篇剖陳如指掌
隂陽著太極萬化惟一中權衡迭軒輊樞紐相始終人
受命以生今古穉耄同彼昏自不覺安用尤聵聾
仰觀復俯察上下融真機元氣無奇耦魚躍鳶自飛神
聖奠中域靜動心勿違天地斂諸躬照以日月輝遜志
納衆有先慮周萬微胞與豈不夥游泳皇極歸
造化洩元秘河洛圖書出龜龍亦何心以靈乃受役微
旨竟先天妙用普經國三聖受心印執中數語畢詁學
長枝蔓往往膠陳迹偉哉千載下元公指無極
文盛起太息姬壤半淪夷仁積天所親道喪人已離霸
圖迭雄長明詛興自兹王綱久不競覽巻空涕洏日月
照干戈風雨撼璧珪仲尼不夢周世道無復為元氣日
以薾荏苒朝露悲嫠婦抱隠憂忠矣非知機
宇宙浩無際主靜即其綱靜非寂以槁密運治乃良公
明闥晏燦忠慤消彊梁山河帝居壯日月天徳光八荒
囿一和此界均彼疆鴟鴞息晝鳴鳯凰梧桐翔黔黎歌
爾極逢掖趨大方皇風播品物道闢淑運昌樞機不盈
握妙斡見弛張奈何動志靜反袂千古傷
我聞嬴秦氏威力横提封北方迤長城中土銷春風阡
陌鞅肆孽簡編斯造凶民命眇以墜天勢巍且崇中焦
痼成痞怨氣蟠壤穹炎漢一洗之詎詫百戰功規模納
羣策意度恢大公約法止三章赤子歸包容溺冠膠餘
習莫致商山翁過魯嘗藏祠猶足醒昏蒙
東都黨錮禍機阱深九淵標榜起俊厨接踵沈黄泉西
園久握爵龍門昧幾先忠魂招不返炎祚孰以綿諒矣
文君癡猶覬冷燼然吁嗟萬鈞壓一綫那能牽
坤輿載五嶽乾象垂三光太極宰元化俯仰無低昂一
理貫萬有形色皆停當晉風競清談幽眇誇輝煌坐銷
白晝盡狐兔睨其旁天地亦為愁何但頽偏方
立朝觀大節炳炳在行已李唐號多才屹立整頽紀前
狄後有韓髙風世仰止孤忠翼正祚大論闢非禮老榦
挺冬嶺明魄浸秋水均抱扶世心勲學豈殊軌
黙觀羲聖書先天著復坤畫畫妙理具森立河圖文宇
宙斡生意日月寧辭奔乗承著不息反窮性存存透彼
名利闗洞此道義門用功不精密頻復何由敦
詩道發金石世苦壁聴訛正色落芻蕘一掬真意多衆
竅本虛寂其如天籟何不悟康衢謡不識黍離歌
禮樂節性情工夫貴深省愛親篤氷履酬世尚錦絅勿
任忘與助一敬收衆騁威儀筋骸束趣味精神領相彼
屋漏中森若指見炳窮達付天分靈光勿隨境
書法嚴貶褒明辨邪正根寒暑自迭禪日星常與存浮
雲豈不翳昭晰誰其昏筆削匪爛報執抝開亂原
仙佛各有門託言深入山一探寂滅宗一透鉛汞闗菩
提悟非樹刀圭詫靈丹槁形付塵幻蛻骨沖飛翰咄咄
亦奇事詎憚力到難儒先著明訓整轡皇路安
智巧役一世往往悲古愚觸蠻榮利塲白日事浮虛情
流失固有意騖希本無相與龍㫁登獨不捷徑趨是非
遂倒植大道歸糊塗發憤中夜思猶有未亡書
扶輿播清淑何代不毓才森森萬壑松盍厚拱把培蒙
養正性存臨教大義開嗟哉古道息習氣少已乖區區
黄册子所事惟奪魁户庭且得色斯文何望哉
人生戒悠悠蚤已闇大方卓爾志有立不墜炎與涼孫
弟浹閭里孝愛充室堂應對動以恪操存靜而莊見善
如乗珠視惡如釜湯毫釐貴明辨造次宜謹詳勿謂居
壯年光隂隙駒忙窮理養夜氣任運為沈翔
交游重金石里巷毋泛尋胸中抱明鏡妍醜不相侵熱
交但以貌冷交惟其心勢利易茍合道義難力任詠春
發真趣邀月開凡襟夷險祇一節雞鳴風雨林
聖人不可見猶幸聞緒言萬古宇宙立一脈理義溫専
門鑿私智百家起􁁜喧太陽炳離照坐收烟霧昏魯語
本非畧軻書豈為繁資之歳月深左右皆逢原
　　送茶
我得新焙珍如金持以餉君將我心縱無龍文與棋局
白雲一椀搜書林玉川不作陸羽沈茫茫世上誰知音
曇濟道人亦復往八公山頂留荒岑我生與渠似有分
一日不見幾成瘖檳榔是弟橄欖兄大抵苦澁味乃深
車聲出鼎策奇雋書窗靜坐聞山禽
　　悼使君趙計院
我作壽公詩倏聞公已古道路涕行人田閭愕農父謂
公肫肫仁潤澤溢横浦穀我艱爾振㓂我驚爾撫涉我
病爾梁役我殫爾宇冬我瘴爾雪夏我魃爾雨飲鄉羅
俎豆建學闈儀矩善政襲西都文風被東魯闔一郡三
邑擔簦白繡斧草木為動色禽魚亦掀舞誰趣玉樓文
竟奪鯉城主人物落曉星如公不多數豈但賀白倫端
與間平伍我崎嶇逺來不絶命如縷凄風守憔悴煖意
勤噢咻我生特蝗粟公死即傾柱顧我莫贖公龍徳嗇
下土
　　矻矻何所思
矻矻何所思一默照羣妄門外風雨深山鳥亦不訪有
書足遮眼寤寐古人様菜根清苦趣木朽支離狀深衣
持夜香往往禦烟瘴矯首知己賢大有蒼生望
　　餞傅理掾
一郡一理掾横浦為之宗青青草不枯曽識無極翁遂
寧起鼻祖陸續書問通乃今有耳孫力學追遐蹤潔靜
二湛水峭介雙秀峰平反幾春意坐令古犴空政最復
政最匪詫赫赫功庭草色若何還與慶厯同歸歟浩無
怍扁舟驚輕篷邦民再見公繡斧番禺東
　　寄與權器之二友
鴻鈞盎一宇何物非生意輪囷得此剥而有此憔悴根
蠧聚螾蛭榦古禦魑魅旦旦斧斤尋九殞特其易飛鳥
不敢棲何哉蓊蔚芘風雨極震凌霜雪苦顛躓天地大
父母榮枯均厚施腐植產靈芝至美終不閟桃李信春
妍奈何骨嫵媚
　　秋心
秋日日苦短秋夜夜苦長長短不易晷處厄心自傷秋
風獨有聲葉葉闖我窗秋月豈無情隙隙窺我床苒苒
寒事迫孰整衾與裳故鄉隔萬山籬菊那能芳
　　城中有髙樹
城中有髙樹與我相為鄰薄味生古道靜坐疎今人淵
明酷愛菊張翰勤思蓴蓴菊我何有一杯天地春
　　避冦(寳祐戊午年/)
戊午九月十洶洶羣冦生疋枹與赤水參㑹童石氓(童/子)
(保石/門保)烹牛飫兇豎剚人諂妖靈長驅無齟齬四境騰沸
羮野廬競趨察㕓市爭奔城啼號震暮夜隂氣昏冥冥
攜持半箱筥扛舁及甕罌雞豕頭駢闐脅息驚吞聲宇
内同一胞何事起攙搶據險惡氛聚血牙餘種獰原嶺
迤巢穴習鬬惟輕生擲首視為戲揭竿誰敢攖父老謂
曩日草竊恣横行羣將出奇計一𠞰諸峒平老熊痛已
定悍虎謀方興若非急討捕終難保桑耕官兵駐大曷
警報馳飛星探旗逼軍旅登城羅義丁菱角隠阨塞松
明通曉更山前號令肅鈴閣籌算精疋馬熟往來老穉
倚以寜溪潛鱗且遁林散翼亦驚顧予久放逐逢此増
伶俜夜寢不忍睫朝餐何所營無垢畫火攻坐令妖祲
清(張侍講九成謫南安時冦/作畫火攻之策遂擒之)孰謂毛錐鈍不逮蝥旗登
　　雪屋為吳夢蟾賦
一廬天地寛玉雪照四壁天風吹不摇夜半響鐵笛彼
美人無眠梅花對岑寂訪戴獨回舟破蔡誰草檄靜坐
斂逸氣中邊透虛白
　　平冦
西江十二州自昔聞冦警按圖覽上游峒俗號最梗嗜
殺等兒戯縱掠恣狼獷右通崆峒東左接梅花嶺郴桂
貫肘腋相據易馳騁巢穴聚一邑流毒烈四境寳祐戊
午春童石肆不靜(童子石/門二保)蔓延及夏秋養成癰在頸聚
落焦山寨㕓市空竈井田野寂牛鳴道路息人影焚刼
不可計聞問已先哽太守趙大夫一念切救拯符移密
有置紀律務森整憲鈐選精銳薙獮赫弄挺兇醜惡已
貫屠擄勢猶逞提兵總郡將指授疾雷霆直擣姜坑屯
鋒交生死頃夾擊馳若神賊潰亂奔町輜重委荆棘纍
纍殊首領義丁羣搜山擒械半雄猛天俾殱其渠陽精
遂昭炳窠蜂果何號花獸亦終穽顧汝宇宙同乃甘犬
羊並如醉復飲酒亡生不知醒聖徳溥涵濡皇心極忉
怲造化開生機春寄雪霜冷
　　詠月追和韓昌黎韻
初秋十五夕皓月來滄溟白鷺與共色烏鵲能踐靈逢
掖覓桂䕃孩提窺兔形涼氣淨餘暑浮光滑青冥列宿
各韜彩腐草休衒螢浩蕩靈槎泛瑩潔仙掌泠門靜送
佳客窗虛照羣經佛閣髙低見譙更逺近聆竹風摇瑣
碎花影列娉婷靜坐禪安室閒行詩繞庭銀河占米價
璇象認文星何處笛傳浦誰家酒散亭深閨悲蟋蟀逆
旅愬蓬萍水濶平連素山低逺抹青有心齊肘腋無計
得輪停八蜡神司社方諸溜納瓶魚翻波可樂禽警露
頻聴歴歴天疑近沈沈夜不扃廣寒非寂寞沙界徧輝
熒盈闕天之理堯堦任落蓂
　　餞李叔飛赴劉朔齋招
五侯之鯖紫駞峰鹿鹿鬬飣難爭雄世多果腹鮮知味
北斗以南推朔翁桂林延入蓮花叢相邀皓月烹清風
詎羨鮓麋與胹熊座有一珍羣品空舂容樽俎須折衝
海戢鯨波列上功
　　六友詩寄林景雲留壽國林道初俞季淵
　　　靜友(蘭/)
靜友性不凡惟嗜土石瘦與草似無瘉於吾如有舊抱
獨足養真韜芳何深茂清風苦好事揄揚古今宙
　　　直友(竹/)
直友古耐交莫問三兩箇玉立君子姿足以警吾惰虛
心内有容勁節老無挫荒逺親舊違得汝乃自賀
　　　淨友(蓮/)
淨友何亭亭脩潔得自性本生淤泥中乃與玉同瑩一
淨消萬暑特立起羣敬色香非色香是謂花之聖
　　　髙友(松/)
髙友住山中無心涉塵圃山中有明月明月照棲鷺幽
人眠不成披衣起閒步相得靜無際勿訝秦官汙
　　　節友(菊/)
節友獨愛秋相得匪遲暮受氣惟至正睟見黄與素飽
諳風露味甘守煙霞痼如何千載人僅一淵明遇
　　　清友(梅/)
清友天賦完歳晚樹獨煖粲此白玉英瑟彼清廟瓚香
自根中來氷雪匪壓㫁一見一回老殷勤呼茗椀
　　還譚鳴玉北枝藁
天下惟此花渠町南與北有翁號北枝似惋宇宙塞紛
紛紅紫蹊陽春豈不力枝北春雖遲今古氷霜特
　　贈鍾春谷星學
五星聚東井老人現端門總是太平象渾儀妙用存巖傅本
騎箕執築付無言一旦寄霖雨夜夢形至尊試問古馮
相此數如何論太乙照西蜀子午斜谷昏毘陵星霣石田
里春風温穹壤一理氣理為氣之根歩推尋其元太極昭乾坤
　　餞湖南趙提舉
丹湖偉人維南城胸有老范真甲兵挈來庾江鎮魚壘
坐令(闕/)　　無驚峒獠習鬬不識機亦以出草為常程
痛勦根株讋羣鬨方知弄梃不如耕吾皇詔趣度湘水
溪蠻辟易梟休聲玉節清風肅九郡清風肅處春風生
邦民借㓂欲㫁橋願公為我誅鯢鯨邦民愛公欲植棠
願公為我銷欃槍愛旗獵獵羅道左竹馬截鐙兒童爭
我為峒冦特區區更有西江狡謀成蜀危纍卵淮破甑
聲東撃西誰拄撑二矛重弓列御屏衡山雲起瀟湘清
指日南城障東南托天半壁一柱擎願摩浯石歌中興
　　古興和饒雲峯韻
貧婦守蓬藋顦顇無顏姿挈瓶養公姑肯涉山徑蹊夫
君昵浮響疏越成暌離家欠蠶織具茹苦寧力支叫天
天不譍聴彼風雨迷明月古𤣥鏡清夜長分輝見月如
見君此道惟心知造化毋羣動一耦仍一奇得耦固有
分失意吾何悲緑髪已改色素節難轉移君有内覺時
伯牙逢子期
賤妾命猶紙青燈傍低牆羣艷逞春嬌半葉難言芳手
織補天線五色生輝光主家不顧盼内美誰鋪張妾命
痛在身病痞非病狂滴滴肝胃泣奚暇宫様妝層隂閣
深燠雨露膠雪霜猶記承恩時曽不一餉忘忠勸勿飲
酒(闕/)恕乃溢觴妾心諒安往勿飲君壽長渠知滄海深
難以升斗量
　　聞陳正學理琴
聞君整琴待秋風我欲從之魂夢通素麻髣髴蒼髯翁
揚休山立崆峒東淚痕猶濕龍門桐有曲無音悲天公
猗蘭未冷拘幽濃那知斯道將遂窮山矸石爛冥感叢
枝蜩盤蠅迭相雄兩耳年來怪不聰羣哇擾雜安於聾
煩君為我調怔忡流泉隠隠深澗中春溫亷折各不同
聲雖在指意在胸雲飄栁絮風入松恍然樓閣坐虛空
伯牙所知何必鍾白鶴飛來采芹宮
　　梅使君守横浦擒㓂閔雨
猛虎久負嵎吞噬草木痏流毒烈贛吉一呼蜂蝟起老
天福黔黎雪村鎮梅壘指授討捕略前驅謝張李火箭
窮其巢推算捷如駛露布星火馳餘獰悉披靡大暑熾
焚惔心薌焫一縷甘澤隨車至咸曰雪村雨人事天道
協除惡乃臻媺洞落洗腥穢生意從此始雞豚醉秋社
老農自相語生長子復孫一飯不安七南人今不反合
爪鯉城主願緩除書來徳風徧田里
　　喜雨呈趙使君(崇栗/)
閏餘五月即六月一雨不來天欲裂邦侯赤心走羣望
喚醒癡龍睡時節雷車風馭相後先甘霔連天聲未歇
茅簷静聴老農語今歳夐與他年别煙瘴壓低曽見雪
晴未兼旬雨復咽區區枯草寧有知孕出靈芝光吐結
邦侯求仁求此心表裡不欺天地徹為霖何暇蜥藏甕
占雲已喜鸛鳴垤斗頓溪流髙一尺盡與疲氓洗炎熱
晚禾獵獵實方腴早稻津津香已馝饑者可飽飽者逸
深夜城簫響清絶持此豐年還聖主願同何武歌休烈
　　與李叔夔錢子雲同遊興教寺約齊都巡
古寺壊壁存菩提又有達磨蒼龍如我來問訊若舊知
宇宙中間真蘧廬朋儕邂逅誰親疎秋風相對一笑醵
杯行草草復徐徐山僧野朴談古初謂元城老當此居
浩歎不足歌繼之滿庭燦燦木芙蕖疑是萊柏鄧栟櫚
人多病俗不可醫天欲廢道還從渠儒生腹大能幾圍
但教盛酒勿盛書(栟櫚事用誤東坡謫恵/陽寓嘉祐寺種樅樹耳)
　　和酬張梅埜
郭行載酒相挈提躡根探窟天津如相逢何必皆親知
天地許大猶吾廬矯首梅澗跡若疎舂容婉畫妨清醵
詩如琴絃分疾徐驚我一聲聾聵初蕭蕭白日金仙居
東西求仲時從之靜對夕陽搴紅蕖或聴夜雨隣翠櫚
國步孔棘須神醫縱有鵲醯誰信渠風傳西事方解圍
願君勿藏圯上書
　　和譚學士見寄
大道久磔裂啾啾夸毗子彷彿皮毛鮮孰探古人髓我
亦坐兹疾默閴照非是束身雲瘴鄉凡論悉掩耳夢不
到伊傅志惟髙角綺人生駒過隙鹿鹿何時已耽書夜
不睡省事日髙起疎苧寒亦燠硬菜苦猶美非忘漆室
憂莫救沙界痏生死不可料何哉為泰否佛祖顯雲封
道源開嶺趾誰云築底邦亶為通徳里廬陵有可人訪
梅一至此扣我理義闗無言但心只新篇發天趣步驟
古詩史窮通從所擇柔舌與剛齒
　　一舸
一舸泛漭沆風濤正掀舞駕空赫魚龍沈浮未知所同
舟一性命俱父父母母倚門望兒歸天亦諒辛苦胡為
託笑言射影學溪弩
　
　
　
　蒙川遺稿巻一
欽定四庫全書
　蒙川遺稿巻二
　　　　　　　　　　　　　宋　劉黻　撰
　行
　　猩猩行
肩髮肖人形言語劇機警罝罣不可招幽曠從馳騁胡
為所嗜偏遇醪即首肯染指疑含沙浸淫歸酩酊蹀履
意欲歡孰知墮深穽鄙哉酣爵人白頭猶未醒
　　畏虎行
於菟伏林薄樵者逺斤斧寧甘骨肉飢毋蹈爪牙苦山
居聚落消十室九閉户形影自相弔祝神為驅禍獸毒
猶可逃急征罄罍鬴
　　董孝子行(寳祐甲寅剡孝嘉鄉董道成以父病刲/肝粥進隨愈縣聞而給之雖非聖經之)
　　　(孝於不知書者/求之亦可言孝)
嵊有董孝子父病刲其肝肝還猶可刲一念充之難遺
體戒毁傷此毁乃為完蕭條邨落區四顧藥餌艱親病
日且革不療何由安有父始有身無父身奚存裂肝粥
以進果獲急證寛嗟哉古道閴天紀紛夷殘訟讟滓官
府縣尹悲溢顏惓惓敦教化各各還根元邑民以孝聞
莫喻心所歡大篇述梗概詎侈詞藻繁託之剡山川千
古禮義宣
　吟
　　戍婦吟
月色暗還明鄰家砧杵聲有衣難寄逺無衣不闗情氷
合長沙渡霜枯細栁營北征人未返鴻雁又南征
　　和趙寺丞憶鶴吟
既名仙者物何恙亦沈冥弔月憐孤影埋雲惜瘦形琴
中空作操詩外不消銘葉落鳴皋處猶疑昨夜聴
　　三十一歳吟
三十一年鴻蕩癯隻影流落長江湄耐寒忍苦還力飢
寤寐千古聖賢書有時理到意獨㑹有時慾動心如癡
有時目睫交宇宙有時咫尺生藩籬有時開口邈豪傑
有時瞑目慙嬰兒堅凝力量在深省但守瀟瀟風雨雞
　　丙辰吟
熈寧歳丙辰海内厄安石慶元歳丙辰偽學禁如織寳
祐復丙辰衣冠墮荆棘龍蛇數云惡鄭𤣥炳先識諸生
不齚舌投荒誠予職鶺鶹號屋頭鼯䑕攪牀側雲集膚
已粟日出汗欲赤瘴癘半南州可軒靠神力(崇寧間司/諫江公望)
(貶南安寓寳/界作經藏)所寓乃畧同蒼苔共岑寂丙辰自丙辰焚
香且讀易
　　五窮吟
智學文交與命窮瘴江風雨值衰翁昌黎送别勞三揖
何似檀欒一笑中
　　四不吟(邵康節/)
大寒風雨暑不出公㑹坐廣醵不赴我奉遺體投遐荒
相爾室中胡不懼
　　六無吟(蘇東坡/)
食無肉兮出無友居無室兮病無醫冬無炭兮夏無泉
祠有坡翁慰我思
　　田家吟(少時作/)
舊穀未没新穀登家家擊壤含歡聲慚愧今年雨水足
隻雞㪷酒相逢迎豪家征斂縱獰隷單巾大帕如蠻兵
索錢沽酒不滿欲大者羅織小者驚穀有揚簸實亦簸
鉅斛凸槩謀其贏詎思一粒復一粒盡是農人汗血成
　　四十吟三首
四十年來父子情吁嗟今日任飄零雖慚負米供三釜
莫悔傾籯教一經飲水西江甘冷味炷香南極祝髙齡
白雲縱隔三千里詩禮朝朝似過庭
四十年來兄弟情渠渠天理境中行形如鶴瘦困書癖
志不蠅營守筆耕庭燎獻箴知聖主臺評飛劾到諸生
阿奴抑鬱休嫌拙門戸如氷耐拄撑
四十年來朋友情朱絃疏越最希聲閒思白日同天樂
每向清宵坐月明世事只隨漚起滅故交不趂木枯榮
早知黨禍今如織祇合漁樵老此生
　五言律詩
　　寄菊廬舅氏
文章時不偶髩影想蒼蒼抱劍客千里憶家書數行草
萊荒菊圃風雨冷詩堂若問求安策東歸策最長
　　過白沙
出郭纔數里片景盡漁家夜靜惟聞犬潮平不見沙寒
風欺槿葉淡月讓蘆花世路幾銷歇一翁常施茶
　　題花巖
厭聴朝雞唱歸來覓栁栽半山張錦繡一水隔塵埃尋
壑疑無路看潮别有臺仙人不可見孤鶴夜深迴
　　淮上
翠華南渡後此地獨防秋明月家家淚西風處處愁鼔
鼙寒出塞烽火夜分樓征戰何時息長河萬古流
　　訪石門洞
洞中誰是主一樹野桃開仙駕青牛去瀑疑碧漢來門
閒雲闔闢山好客徘徊已擬歸休日臨溪築釣臺
　　登舟西郭别城友
久靜還思動離觴江上斟文章關世道科目壞人心門
掩溪雲早舟横野水深清猿不解事應向故山尋
　　賦漁村晚照
自許同漁者築廬雲水鄉利名俱是幻鷗鷺亦相忘古
塔明秋樹歸舟動夕陽臨流不盡意何必問瀟湘
　　冷泉亭
兩峯相對立佛屋住中央有水地偏潔無風心自涼林
虛猿應谷人定月歸廊造物餘清供山梔一樹香
　　寄馮賀州
鳴鳳起朝陽斯文氣脈昌諫書留北闕詩筆化南荒湖
栁生新意岡梅續舊芳相期功行逺何但説龔黄
　　靈巖
千巖圍一寺入境便無塵古木猶知己髙崖若正人山
靈祛虎跡石髓幻龍身上有通天竅民愁獨未伸
　　大龍湫
總是佳山水龍居又不同神明専一壑氣勢壓羣雄派
想從天落湫疑與海通髙秋看不厭宴坐雨聲中
　　斗山接待
雲水無南北幾人相往還井深應接海石顯為開山佛
塔寒流上漁帆夕照間何當脫塵鞅分石伴僧閒
　　和朱運筦郊行
扁舟隨處泊山影動清波栁惜春風老花嗔宿雨多野
棋驚鶴夢僧磬荅漁歌靈運經行地今年幾度過
　　永春道中呈賈九
永春春不㫁桑柘滿林丘雲薄無多雨山清即是秋淺
沙寒立鷺小逕晚歸牛不慣同為客逢人問宿頭
　　臘雪
八窗唯一色穉子詫天花不稔已多歳無寒能幾家山
川増古老宇宙頓奢華凍坐無他事呼松自煮茶
　　東皋
天然巖壑怪官況此中閒臺閣人煙上䦨干樹影間引
泉歸月沼分菊上秋山咫尺神仙洞聴笙㤀却還
　　滄浪閣為王憲使賦
獨得蕭臺趣心清不受塵我多臨水屋誰是濯纓人波
渺涵天濶沙渟印月真㤀機有鷗鷺渾不厭相親
　　游長渠石洞
六月訪古壑衣巾全似秋多無百年壽能得幾番遊泛
酒月流硤聴笙雲滿樓相忘有樵者來往共夷猶
　　遊靈巖天竺(俞季淵舒東叟平叟/李君美黄達道同遊)
秋氣飽林壑清曠恱所性山禽不避人野猿亦從命臨
流悟世情過刹知民病論交慎勿忘森森古松勁
　　賦頑石坐寄中上人
一日復一日坐來空世塵清潭常見月老木不知春室
靜佛為證山深石作鄰莫詢門外路風雨暗荆榛
　　哭菊廬舅氏
舅甥三十年生别且潸然書落雁來處病深秋到邊故
人傷逺道孤子伴歸船定有焚黄日西山松樹阡
　　賦鹿巖賈司理所築懐京臺
銅駝無萬里長憶再遊難歳月英雄老山河草木寒夢
隨歸雁逺愁賴酒杯寛寂寞先朝事斜陽莫倚䦨
　　趙墳
客愁同路入行不盡青松水去成雙瀑山來堅一峰土
墳存舊壘木主上新封勿謂尋龍貴蒼姬積在農
　　剡縣呈何視履
剡為山水宅中有隠淪居未續戴逵贊閒尋支遁書雲
深丹井逺城老古州餘何事頻來往愧看人釣魚
　　寄解性存
相望纔咫尺㑹面若登天破屋人多厭空山月獨憐未
貧猶有易屢旱却無田時到青松下西風伴鶴眠
　　思弟
久客知秋早近湖秋更多以予眠不穏知汝夜難過歳
儉山空粟門閒路没莎歸期毋太晚親老髩俱皤
　　寄繆景文
髫年聞俊發兩歳喜相過薄俗交游少清談警處多巷
深留虎跡樹老集禽窠無計買隣住青銅誰共磨
　　南山龍門
山椒誰立石人說有龍居此地終招隠何年定結廬雲
封秋嶂老瀑倒夕林虛不似膺門峻為謀恐未疎
　　旱
一雨連三月當秋乃亢晴不知老天意何忍悞民生川
竭無雲起山涼有月明憂時心欲折空聴海鱓聲
　　牛頭菴次王九山憲使韻
有此投閒處羣山遶地圖聲名出朝士笑語樂樵夫招
鶴松為主開泉月作模猶嫌居欠僻來往是征途
　　遊太玉峯(宋飲氷九曲鄭松巖/同游分韻得花字)
一秋吟不盡才拙媿黄花極目皆成市論心有幾家淡
交期白髪清話證丹砂却憶分攜處寒林集暮鴉
　　白石洞
片石立雲端羣峯向下看夜壇星斗近秋閣洞天寒泉
滴疑傳漏人危怯倚䦨降魔孤劍在却並御書安
　　溪上翁
問年知近百傴僂合龜形不理兒孫事惟占水旱星慣
醫閒施草貰酒自攜瓶勸世行方便何消念佛經
　　寄朱徳卿
世事何拘束清吟秪羨君半牕聴夜雨一雁叫秋雲壁
潤琴音濇山寒酒力分何時野堂上重與看騷文
　　出邑
出邑欣逢友不知三嶺遥雲深山失樹月上海生潮縣
小官租急年荒酒戸銷且尋僧舍泊第一免喧囂
　　西際
一徑寒松老因來采茯苓水禽鳴杞澗野鹿臥㯶亭瀑
近雲根濕仙遺石井靈守廬青道者不厭客頻經
　　臘月六日見雪
一冬長是暖見雪獨精神田野眠方穏湖山認不真衆
禽憂失樹孤客喜忘貧只此嚴凝氣中含造化仁
　　暮春寄友
春歸無路尋煙水一村深中酒易成癖惜花空用心嫩
芻青引犢新樹緑藏禽每念離鄉友經年不寄吟
　　過柘溪得西字
晴雨春無定東風忽轉西地肥桑眼大天暖麥鬚齊食
頓尋幽所舟行畏惡溪野禽如避客飛上半山啼
　　西湖
滄波混碧空楊栁路皆通列岫疑奔馬新橋學跨虹東
風香跡滿西日樂聲叢總是游觀者幽人趣不同
　　掃松
西原百五日寂寞故松阡挑飯瘞黄土酹觴焚紙錢烟
林窺老狖雨島哭蠻鵑舊植亭前桂一年髙一年
　　朱菊山汪眉山㑹宿蕭寺
共遊溪上寺因得話詩縁客髩添新雪梅花似去年疎
鐘含暮雨古木帶寒烟後㑹知難定分題廢夕眠
　　題吟所
為吟新搆屋喧寂一溪分洗竹夜留月開門朝放雲佛
藏孤塔見虎嘯别山聞予喜頻來此幽情爾共云
　　仁靜山房為孫君賦
一廬含萬象古意在聴琴雖有種𤓰事却無鋤草金山
幽馴野鹿樹老帶巢禽自得延生法從渠事養心
　　見東閣
大唐詩派逺今復有唐人慎吐氷霜句恐妨天地春閉
門惟嗜古養鶴亦甘貧未識孤髙貌梅花想逼真
　　悼許氏柔則
青青北山柏蒼蒼南山松屬彼氷雪姿無言意趣同造
物何冥冥摧以頭夜風傷心復傷心忍聴風中鐘
　　輓陳太傅
由來安澹泊人歎歴官遲兩邑猶思宰諸生共哭師文
名如日在心事只天知未竟經綸業傳家有桂枝
　　賦林氏集雲菴
雲入此山深余常拄屨行客樵分茗處碑磧半苔侵地
僻終招隠池清獨照心順寧皆是道謹勿厭書林
　　别脩門(丙辰冬/往横浦)
曉發别脩門湖山霧氣昏百年培正脈今日罪忠言死
節闗宗社生還賴聖恩問天天不語願及見親存
　　過富陽
是非終有定世路苦多屯山色難留客江湖亦送人牛
羊寒日晚桑柘一陽新早悟深矰繳山中合隠淪
　　呈贑守陳千峰先生
此行灘最險猶幸拜先生身與天俱逺心惟月共明家
書何日到世路幾時平歳晚嗟寥落春風獨滿城
　　别聞益謙大有
歳事十分九吾為梅嶺行人皆憂路滑天獨惜霜晴公
論無今古忠臣有死生玉溪一杯酒話别若無情
　　二月十五日遊興教寺
一僧癯似竹結坐對觀音但見夕陽過不知春事深茗
芳留野客樹老集巢禽卓錫泉千古泠然照此心
　　横浦十詠
　　　周程三先生書院
千載斯文冷先生以道鳴山川師友趣日月弟兄情門
靜一松在源深雙浦横兒童游里巷猶喜說周程
　　　二忠堂(劉忠定公元城先生/張文忠公無垢先生)
斯道今猶古相望百載間孤忠如白日遺像對青山寂
寞吾儒事﨑嶇世路艱聖朝仁脈在先後慘生還
　　　横浦
地與崆峒接中多隠者韜山腰僧寺小水口古榕髙粗
石草木瘦細民衣食勞予來無一事吟荇補離騷
　　　湛泉
境僻逺塵跡湛然風雨林一泉通地脉千古照人心灌
菊増花蘤煎茶得味深石渠纔此爾誰向道山尋
　　　賢女祠(劉氏年及笄父許蔡未幾改適吳及吳/卒而父又俾適蔡女曰昔已負蔡今又)
　　　　(負吳遂投潭而死/至今村名賢女村)
山崦人家聚路旁賢女祠不移初嫁志寧殞及笄時古
木有生意清潭即舊知吾宗女猶爾況復號男兒
　　　梅嶺
曲江曽鑿險梅嶺到今誇何代移來樹幾人羞此花誅
茅新佛屋蓋竹半樵家冷煖分南北誰興世道嗟
　　　六祖
碓頭功行滿非意祖師名世事春風過禪心夜月明清
泉靈石竇老鉢鎮山城冷看梅花笑紛紛事送迎
　　　東坡祠
何年海上還坐鎮此山川筆硯歸京闕衣冠帶瘴煙一
生忠膽在萬古黨名傳吾道多流落西風問老天
　　　寳界寺(無垢讀書於/此雙趺隠然)
城中惟一寺僧老雪盈頭曽識神仙到仍多諫議游鐘
聞香火夕碑隠桂杉秋可惜髙堂上雙趺石不留
　　　解太尉墓(潛/)
檜肉不可食但增忠義悲焚香臨決日扼腕議和時偃
月人何在凌煙草亦知曽聞無垢語刋入墓頭碑
　　思西弟
棲棲梅嶺下禁足老僧如白髪雙親淚青燈一紙書譍
門猶看汝强飯莫思予何事成乖隔低頭媿荷鋤
　　夜氣
夜氣不盈握浩然天地清風行石不動雲走月常明陋
巷顏回樂深山大舜耕此心無旦晝萬物自生生
　　次酬吳仙尉張都監游興教寺
野寺坐寥閴跫然聞足音四山經雨過六月似秋深燈
靜窺飢䑕鐘清悟宿禽元城今已逺共此白雲心(元城/先生)
(嘗寓居/興教寺)
　　次酬胡編校
癯然同旦過一飯鼔魚音對俗情全懶忘言道亦深斜
陽浮野馬明月照栖禽誰續梅花賦相期鐵石心
　　壽胡編校
嶺根逢誕日相對意如何直道遭時少清貧得壽多仙
茅丹已熟鄰秫味方和休說南冠事窮通付浩歌
　　和康節三詩
　　　安分
所寓即為鄉蕭蕭竹護房山中觀造化世上任炎涼鷃
莫攀鵬大鳬難比鶴長榮枯從墮地全不著商量
　　　晨起
一日事在寅晨興宜自今天澄萬古氣人醒半生心殘
月留僧閣寒煙度石林營營何所得白髮易相尋
　　　聴琴
何人不愛琴難聴是真聲急雨蓬中過流泉石底鳴憂
時身欲瘦歴處夢猶驚擬續昌黎操泠泠寫此情
　　逢臘
一歳忽逢臘倚䦨清氣浮雪飛淛山上月照楚江頭家
逺易成夢酒慳難散愁讀書果何補自笑不騎牛
　　得弟書
我自甘流落翻令汝不眠世嗤伯氏拙家賴阿奴賢地
惡煙為瘴書遲日作年何時風雨夕炙火勘新編
　　立春
臘月廿四夕冷坐梅花州無夢到金馬有詩迎土牛半
生常見肘一歳又從頭形影人相釋先生達理否
　　謝胡編校惠藥醫膝病遂以藥名賦
益智莫如愚誰甘遂作非年増思續㫁親老憶當歸起
石安吟久防風見客稀前胡古君子松節自相依
　　元夕
一來生萬感動是兩番春俗朴少燈火年豐多醉人逺
鄉猶有舊明月只如新無奈梅花落相看老樹身
　　寄郭仙尉
三千里外人梅下忽逢君共對鴉山月如依雁蕩雲命
奇明主棄心白老天聞貰酒非耽飲煩渠禦瘴氛
　　餞張都巡
有梅横石澗庾嶺樹還同名更因詩重心常與月通期
君堅老節媿我作頽翁此去天風便吹歸館閣中
　　飄零
飄零吾道在安處即為家夜雨生蒲葉秋風到蓼花貌
添平日瘦學悟少年差白足閒相問蕉溪一供茶
　　偶作
四十一年身天南作逐臣病居僧却到淡飯僕猶嗔州
淺稀髙木山荒闕伏神退藏還有味所憾逺雙親
　　寺居
寺居貧亦樂多被憶家分井脈寒生霧鐘聲逺入雲青
松知出處白髮耐耕耘此地民風古如何弄挺聞(時戊/子歳)
(峒冦/偷發)
　　閒步
出門俱寂寞短褐步東皋語簡反疑傲詩枯亦近騷水
輪寒碓急山寨晚烟髙邈矣飛來雁令人賦折刀
　　拜無垢先生祠
中興遺此老夢寐亦中原泣血兩朝事披肝一萬言名
方登禁掖身已謫南源苦學無寒暑雙趺片石存
　　飲啄
飲啄天之分吾何泣逺涂落身近南粤結夢屢西湖僱
僕知鄉誼(時公在南安鄉里故/人率錢僱僕往問訊)依僧免屋租新栽窗外
竹明月照同癯
　　和題臨賦
近南逢劇暑多病客難禁與物甘同靜何人肯見尋望
雲生逺夢看月得禪心咫尺西闗路輸君杖履臨
輸君杖履臨草徑靜深深野鳥隨晴步鄰鐘荅晚吟飛
沈皆有趣窮達付無心對月慳於酒寒泉聊一斟
　　餞别郭帚齋游湘南(攀龍/)
扁舟今日去昨夜月添愁詩滿湘波上名髙庾嶺頭友
朋千載事今古一般秋石鼓多遺刻君能寄雁不
　　寄雲峯饒安國(汝濟/)
千年古松樹樹下兩翁吟語不到時事笑皆非壯心江
添明月淨山共白雲深寂寞磚趺在何時重許尋
　　和南澗叔見寄
五年風雨别家信憶浮沈獨隠金仙屋誰明鐵漢心粤
鄰蠻瘴惡蜀急客憂深此地無黄犬朝朝說寄音
　　和杜老人龍門寺詩題寳界東柱
招提有宿緣坐此豁心境風來松寄聲月過竹移影殿
依鯉石古井汲龜泉冷究竞定慧門如何日三省
　　賦雲山閣呈貳車
萬山列屏障來往一溪雲倚檻古今異望闕南北分地
清梅是主天濶鷺成羣唐相經行處勛名更屬君
　　迂拙
迂拙全無補區區秪耐勞青燈常獨照白髮不相饒戀
闕江雲隔憶家山月髙武夷有餘藁何事注離騷
　
　
　
　
　
　蒙川遺稿巻二
欽定四庫全書
　蒙川遺稿巻三
　　　　　　　　　　　　　宋　劉黻　撰
　七言律詩
　　園翁
租得西山數畝園自甘學圃竟窮年芟鋤如秉太史筆
種接應分造化權編竹為防鄰犬踐蟠花不礙樹禽眠
聖朝徵士惟科目束帛無因到爾前
　　梅花
之子孤髙勢莫攀分甘肥遯此林間獨先草木有生意
幾歴風霜無老顏氣質泠泠全太古聲名籍籍重孤山
時人却擬調羮手到底調羮不似閒
　　葦航
世路崎嶇即險灘扁舟隨處著漁竿主盟鷗鷺交全淡
管領江湖夢亦安吟定月侵蓬戸靜釣閒潮打石磯寒
即今航國真難事莫作尋常一葦看
　　錢塘觀潮
此是東南形勝地子胥祠下步周遭不知幾㸃英雄淚
翻作千年憤怒濤雷鼓逺驚江怪蟄雪車横駕海門髙
吳兒視命輕猶葉爭舞潮頭意氣豪
　　偶得
淡飯清茶處處安學儒容易識真歎風無形跡通羣竅
日有光明阻覆盤竹色滿庭留夜氣栁隂夾徑怯秋寒
世間萬象俱呈露輸與山人自在看
　　王宗臣趙處仁鄭季克同游分得村字
出闗非為看桃李愛識西山深處村舟泊野橋分栁色
屐尋閒徑破苔痕鳩占欲雨喚夫婦雞傍殘陽聚子孫
得友不知商議久歸來燈火已黄昏
　　黄山樓
風生汐惡舟難去獨上危樓立暮雲數片斜陽隨處沒
一聲清磬隔江聞廟靈古木懸新紙碑老蒼苔補㫁文
慚愧年豐官酒賤往來人每樂醺醺
　　雨中和酬賈君寳
亷纎花雨送殘春不出書樓動數旬閒夢有魚占樂歳
瘦形如鶴耐清貧漏欺白屋添苔暈澤濁青林長樹身
惟憶西湖舊遊夕光風霽月幾精神
　　寄魏僉判
君住龜山我雁山天教識面帝圻間書樓自喜看山色
詩卷相尋待月刪鏡不可欺知貌改寢惟無夢覺心閒
西湖大有真泉石何日攜琴更出闗
　　寄徐經畈吏部
舎則安貧用則行休嗟時事幾番更鸞皇只向明時出
鬼魅偏為暗處生改秩屢勤天子詔養親甘共野人耕
要知出處惟參易莫學鴟夷變姓名
　　又寄
元陽詔墨動天霞喜到東都處士家世路幾年滋艾草
道山今日聚梅花作舟濟國看商傅鍊石補天過女媧
珍重諸賢扶大道聲名毋使後人嗟
愧不柯山與執經曽將尺紙話飄萍六年憶别心如醉
一日相逢眼倍醒結友苦無鷗共志癖書瘦得鶴同形
自憐所性惟方拙水潔山髙即座銘
　　題江湖偉觀
栁殘荷老客凄涼獨對西風立上方萬井人煙環魏闕
千年王氣到錢塘湖澄古塔明寒嶼江逺歸舟動夕陽
北望中原在何所半生贏得髩毛霜
　　投趙玉堂使君
鑾坡榮拜錦袍新雁蕩行春作守臣無擾可回民氣脈
有才能振國精神柝沈海嶠三更月草長池塘一雨春
聞道鈴齋少公事肯分吟席與樵人
　　和何明府愛蓮詩
濓溪題品非輕許秪愛亭亭臭味同日晚色歸霞照裡
夜涼香在月明中獨慚冬葉留寒翠却笑春花學醉紅
天付清姿嘗淨植曽聞結社有陶公
　　次何愛山喜雨韻
梵宫默禱託爐煙火繖愁張六月天雨倐隨車符蟻垤
水分沃野免龜田已知簾影多琴暇更與花封結飯縁
坐聴四方同潤澤庶幾大有特書年
　　偕剡中諸友遊明心寺
一春風雨掩柴扉今日相羊竟晚暉山逺從誰尋古蹟
水髙何處認漁磯衣冠揖遜禽魚恱觴詠流行草樹馡
共出戴公亭下路邑人疑是舞雩歸
　　輓趙少卿
班陞金掌擢清才苦欲歸田挽不回淛右尚思菩薩去
荆南空望使星來苔侵書閣秋山靜竹鎖吟庭夜鶴哀
路出簫臺多巷祭幾人和淚折寒梅
　　輓曹夫人
一見豐碑已愴情大家名重乞誰銘金花屢錫華封誥
白髮重看禁從榮三世種成庭上桂一生讀盡藏中經
當年曽佐先夫子誓守潼川冦自平
　　輓楊砥軒録參
訃落鄉山各淚傾世間難冺是賢名一生官正為州掾
到死人稱似砥平夜燭已殘賓館寂曉梅空㸃墨池清
秪應養得丹砂熟却向金華洞裡行
　　輓萬竹西隠君
哭到先生道已窮夕陽千古起悲風耆英㑹上減名哲
髙士傳中添此翁(闕/)
　
　　呈經畈徐左司(以下横/浦作)
五載相違一日過巷無車跡有樵歌因嗟世上深危證
合住山中養太和蔓草不知春事去梅花曽識歳寒多
予今問道三千里白髮雙親可奈何
　　貴溪道中
自昔輸忠多賈禍逢人何敢說抨彈三杯村酒逐時醉
五里堠碑隨處看行李無金童僕歎深林有虎路塗難
流行坎止吾儒事但把胸中易自寛
　　賦求仁齋和趙使君(崇粟/)
一編論語半言仁克復工夫理趣真斂在黄堂三寸地
散為横浦十分春元陽有宰羣霾伏太極無邊萬象陳
生意源源如穀種即為天地本來身
　　道源
父師兄弟一堂深貌像如生世所欽直向端倪明萬古
不専佔畢詔來今地靈香火溪山護嶺近衣冠嵐霧侵
千派萬流同一水來從濓洛洗人心
　　和酬劉監嶽
四十餘程到庾闗到來無日不看山誓持氷雪松筠操
肯學春風桃李顏一飯不忘三祝處(寓寳界寺有堂/名華封三祝)瓣
香何慊二忠間(有二忠堂劉忠定/張文忠二公寓此)梵宫咫尺騷壇近猶
願奚囊續往還
　　横浦有感
風雨憂時夢不成忍將佞舌博功名學如谷永生何辱
節若劉陶死亦榮蒼蘚無心同客靜寒梅有眼照人明
此邦風物多淳古曾識濓溪與二程
　　思親
擬著青衫歸拜親青衫未著已危身鴉山地阻無書到
雁蕩峰髙有夢頻節物荒涼嗟逺客家庭笑語愧鄉人
葵心但秉丹𠂻在冬極從來又有春
　　和趙友竹呈求仁使君
賢哉太守即長城領客郊行天放晴鷗鳥不驚知政靜
樵夫相對說官清騷壇突兀誰劘壘學海蒼寒敢濯纓
世事無如一杯酒龍門謹勿太標名
　　次酬胡編校賦竹屋
癖為看書借壁光肯隨鵬鷃論行藏聴僧魚鼔齋糧辦
留客茶杯禮數常小屋槃姍貪巷靜矮簷傴僂笑身長
黄花也識人寥落不待重陽已吐香
紫氣曽臨屋有光老僧相對說脩藏貌癯漸覺衣冠古
交淡誰知道誼常文類錦機君獨艷才如襪線我無長
近來悟得安心法菜飯蒲團一炷香
一屋中含萬象光掩闗獨坐類龜藏梧桐弄月思康節
楓柞吟秋憶履常事到中年心更懶人從多難識應長
幾回夢覺南窗下聞得鄰家煮稻香
　　賦望雲寮
家山一望三千里華髮雙親七十稀自許朴忠寛社稷
誰知甘旨悞庭闈菜根有味逢春雨草色無邊傍日暉
總總白雲何處是夜寒結夢但東歸
　　謫居
無垢雙趺十四年予今恰已一年全開窗賸向春風坐
閉戸閒聴暮雨眠白髪相尋非偶爾青山可對只依然
蘧廬世事皆如此且誦先生庭草篇
　　次酬楊徳中
丹心炯炯老天知莫問人間識者稀孤雁過門思古蕩
慈鴉滿樹憶重闈醉因酒賤歌豐歳寒覺衣單戀晚暉
珍重五窮同寂寞忍教結栁向誰歸
　　輓妻母鄭夫人(龍圖鄭先生/景望之孫)
詩禮傳家耦吉人雍雍完得性中仁鄉評莫識生前面
堂影惟悲死後身孀節虎號墳柏夜婦儀魚憶澗頭春
九泉寂寂應無憾雙璧分明作世珍
幸壻名門僅兩年一編心事苦難牋袖因哭婦痕猶濕
觴未登堂訃已傳自悟浮生如泡幻渠知黨禍熾株連
墓頭片石垂千古亦把蠻煙姓字鐫
　　此意
此意蒼蒼曉不難罰令狂士受飢寒春風縱好惟貪坐
夜月雖明亦懶看杜老却因貧得句陶潛非為拙辭官
世情一味嫌清淡多刈幽蘭種牡丹
　　壽趙使君計院求仁先生
西江郡以梅花重無愧梅花有此翁學到靜邊皆實地
仁常熟處更春風吏看判筆如神異民擬生祠與佛同
願為八荒開壽域歡聲何但鯉城中
　　次胡潛父先輩
聖世如何肯棄賢唐書筆削賴君傳山雲相望三千里
嶺霧同游恰一年才刃固難居衆後智囊猶欠燭幾先
嗟吁寄跡寒梅下白首青燈哭訴天
　　用韻自述
掩闗誰復抱琴來靜坐工夫欲換胎事到平心方是道
行希前哲奈非才鏡中華髮侵尋矣松下衰翁矍鑠哉
畎畝未能忘一飯經綸猶願濟雲雷
　　喜劉主簿歸
同是青藜一祖來晚成天欲老其才家傳虎榜新承渥
人說犧經舊屢魁春色風流都羨栁歳寒事業莫過梅
誰憐歴落如蕡者閒把離騷嚥一杯
　　病鷺
得汝相依若友朋無端鳴啄頓伶俜莫親野水應生夢
幾立斜陽不整翎肩聳可齊工部瘦神清猶逐楚臣醒
人言氣習多濡染却笑吾今髩亦星
　　問䑕
隻影投荒閱兩秋汝曹何苦侮畸囚詩書盡嚙從誰愬
冠履俱傷重我羞相國溷人寧處垢永州某氏未輕投
翻盆攪甕何時了肯事張湯法吏不
　　偶書
暮雲漠漠數行鴉心事凄涼正憶家不向孤山留諫草
那能庾嶺見梅花峒丁嗜鬬牙成血楚俗趨蠻髮半髽
明日絶糧難早計好㪺流水嚼胡麻
　　梅花
人誇之子得春早道眼看來春最遲萬木已悲山欲瘦
一花纔與水相宜乾坤寂寞常如客今古平章無盡詩
說著色香猶近俗丹心秪許伯夷知
　　章江信筆
自從謫向章江上兩飯惟聴寳界鐘尚憶賈生陳痛哭
肯為胡廣說中庸春風舉世知騎鶴夜雨何人識卧龍
吾道未嫌拘縶苦一編炯炯照人胸
　　和陳大庾新建邑庠講堂
從來道體播翔沈黌序舂容領佩衿庭草靜中春不老
嶺梅孤處日相尋艮䝉已探聖賢藴剥復方知天地心
賴有諸公扶大道如予未害入深林
　　和酬黄霞碭見寄
此心難與俗人言終日深居養浩然學到苦時方見道
數當厄處不由天煙霞約客成三友風雨憂時及四邊
珍重故人相勞苦器之元與鐵同堅
　　十月十三生日
居常出户便思親況復流離值誕辰命薄不嫌増甲子
騷清猶可記庚寅菊香留晚招同醉梅意纔先喜卜鄰
警省工夫須力進客髭已有數莖新
　　和郭帚齋詠龜泉
鎔出形模造化工石龜中有冽泉通來從西峽蝦蟇碚
靜鎮南源瑪瑙宫潤澤一城消衆渴澄波千古照孤忠
貪亷名氏俱標榜無涸無盈道不窮
　　春雪和譚知縣韻酬北枝
雪到南邊不論春倚䦨萬象縱横陳糢糊世界山川老
軒豁人心宇宙新鏡沼窺鸞應眩眼藍闗擁馬最傷神
功名悟到空花處輸與當年髙臥人
　　諸葛武侯
髙臥曽吟梁父詩痛無鍼石活當時天公未墜炎劉祀
心事能令先主知八陣尚存驚對壘一星纔落便無師
勛忠遺舄藏岷蜀老柏蒼蒼萬古思
　　韓文公
斯文久矣歎荆榛一疏披忠徹紫宸不忍中原生祇樹
甘尋南土作纍臣鄒軻以後功何遜魯道于今脈尚新
宇宙欲昏星斗落空山韓木亦悲春
　　杜工部
禾黍秋深泣亂離盡將歳月付於詩天髙有語雲霾隔
夜半無眠神鬼知心抱孤忠生已晚身逢多難死應遲
自從大雅收聲後賴有篇章續楚辭
　　和帚齋見寄
栖栖慣聴鼓魚聲心印相傳第幾燈江有白鷗閒似我
地惟蒼蘚懶於僧吟難用世皆東野窮亦憂時秪少陵
多謝故人相厚意一箋當暑敵凝氷
　　詠桂呈張貳車
昨夜秋風吹作花異香早已滿天涯蓬萊深處兩三樹
風月分來第一家綽約道妝如侍案婆娑醉影欲乗槎
廣寒莫遣癡蟇食留取芬芳與世誇
　　餞梅提刑
梅花山下送先生持節西江衣錦榮國步正巇須砥柱
邉塵方漲待澄清來時野草知春暖去路山禽語日晴
不怕風寒今滿地摩挲浯石記勳名
　絶句
　　聴松
寺門松未老早有鶴來栖一夜枕衾冷半天風雨啼
　　同俞季淵訪王脩齋遇雨次季淵韻
投宿西山雨抗論由羣居冥冥白霧深誰臥隆中廬
　　㳄酬五羊李子先見寄(春叟/)
山深萬木寂一片古心枯昨夜梅花月相期道不孤
　　餞潘吳二察院去國五首
兩豸歸歟一相留孤山草木亦含羞忠言不必排閶闔
付與錢塘江自流
塗碑共說臺官去局面還憂宰相來今古幾多興廢事
只緣忠佞是胚胎
誰新白屋當靈鷲倚漢横霓幾棟梁因想中原陵寢處
㫁垣衰草正斜陽
宰相從來號讀書晚年似欲傚癡兒癡兒多病傷於飽
爵禄如何對飽時
生節雷聲午夜殘囊封一疏奪氷寒先生此去非沽譽
留與時人作樣看
　　和薛仲止漁村雜詩十首
料理楚辭甘冷閴卜隣惟喜近漁家昨宵雨過平湖濶
閒看菰蒲添幾花
半生心力左吟編鍊得形如孟浩然水屋數間城市隔
客來無路只呼船
老松瘦竹可相儔穉髪駸駸到白頭世道已如寒日晚
惟消把酒賦三休
非逺城中欲避塵漁村鄰里笑言真自從范子扁舟後
肯著蓑衣有幾人
酒欲醒時鄰已靜斗横月落尚聞橈炷香杯茗燈相照
不枉人生又一宵
甘友漁樵懶做官靜占時事轉艱難近來地氣如南瘴
臘月梅花不識寒
苜蓿村中卜釣磯臨流搆屋不嫌低屋頭所種無多樹
大有新來白鷺栖
情性常嗤俗者勞世間何處免風濤小舟泊向荷花蕩
一箇漁翁熟睡髙
幸觀世事已忘機觴詠流行度幾時萬物本來同一性
可知猿鳥不相疑
白髪疎疎青道衣苦吟應有鬼神知篇章但可陶情性
羞殺唐人自獻詩
　　寄西弟六首
寂寂書堂秋夜涼一編心畫一爐香弟兄動是經年别
羞見天邊有雁行
儒生事業戒悠悠鑿井求泉須到頭要識汝兄勤苦事
頂門白髪一莖秋
千里家山入夢頻又封書尺寄行人未慙定省多疎濶
守道安貧即是親
汝兄望汝撐門戸汝不耽書奈汝何汝看二程兄弟傳
肯將幾月付蹉跎
向上工夫肯憚難須知簣土可為山若還志力無回轉
直透龍門亦等閒
一别獅山千載期蕭條吟屋費修治手栽門戸新楊栁
試問春風長幾枝
　　訪西湖
東風吹客到西湖汀草沙禽半識吾惟欠數間茒屋在
種梅花處伴林逋
　　寄社中
暗壁寒螿聚夜愁孤燈相憶話綢繆雁來不接西風字
又見黄花老却秋
　　譏劉祕監獻佞固寵
白玉堂中翰墨師忍令奏牘玷塗碑向時剛道梅花累
今累梅花自不知
　　題禹廟
雲癡雨妬不相干古廟深山萬木寒水土平治今幾載
猶聴父老說艱難
　　京邸思家
小樓終日戸全扃詩卷閒消客子檠城裡不曽聞杜宇
尚疑三月未清明
　　賦何明府愛山堂
終日看山終日好山不恱人人不老愛山誰識愛山心
瘦竹長松兼碧草
　　皇恐灘(横浦作/)
十八灘中第一灘舟行風順不知艱諸生歴落誠皇恐
世上何人敢犯顏
　　和姚正字用趙信菴韻題召星館
朔風吹客上江西歴徧山厓與石溪野鳥不知言有禍
晚窗猶自向人啼
　　和葉正父見寄
前生疑是老頭陀却笑今生狷憤多謫向梅花嶺根住
禪闗參得祖師麽
　　寄友
瘴雲未免鍾儀縶夜雨應憐范叔寒尚有慈闈年九十
空揮客淚落江干
　　和漁翁四絶
滄波萬頃即良田一舸東西臥碧天髩髪如銀長是醉
不知生甲是何年
得魚換米傍村歸篷底烟生濕草炊醉倒船頭呼不起
斜陽捉蝨有孫兒
收網移舟月上時西風吹浪膾鱸肥任渠官買髙聲叫
醉臥蘆花别處磯
世業相承不裹頭一家全在水中浮有魚便可供沈醉
休問清流與濁流
　　硯
色若馬肝微帶紫星如鵒眼更添青端方一靜渾無語
即是吾今座右銘
　　十六夜月
何處吹來笛一聲長空如水浸江城中秋有月雲偏妬
底事今宵放得明
　　次酬陳雲谷
書空咄咄懶題詩深媿敲門客問奇嚮晚小窓閒逺眺
西風吹霧出秋峗
　　和建小學韻呈趙求仁使君
黌舎臨溪靜最安朋來俊少共窺斑能知格物如星秤
即是程門第一闗
理非精妙事非粗一性空明徹萬殊白髪聖人由稚子
常惺惺處是工夫
衿珮歡迎師帥來讀書種子賴栽培他年濟濟雲霄路
誰信清朝歎乏才
浦出西江有此名道源澄湛自天成屋頭松樹年多少
曽識濓溪授二程
　　對月
三千里外無家客四十年間苦學人山隔不知雲近逺
秪將明月作鄉親
　　謝李叔飛惠酒
清談莫療顛危證白墮堪澆磊塊胸今日得生今日福
世間萬事付青松
　　贈相士
火色鳶肩類馬周南冠濩落楚江頭道人莫說閒榮辱
且對梅花索笑休
　　贈五星術士
星斗捫胸遡李袁嶺梅誰問命艱難彊宫縁被孤星主
合向山中守歳寒
　　用坡仙梅花十韻
　　　愛梅
被酒閒憑茗主和惱人風動不消多月髙片影横窗上
夜半無眠客奈何
　　　訪梅
山寒木落峭孤臺南北常分冷煖開自笑三生如結習
每來月下立蒼苔
　　　見梅
水邊林表幾徘徊索笑清尊不憚開秪恐對花無好句
却成辜負一年來
　　　探梅
只辦茶杯與酒尊山中寒日易黄昏今年閏月遲消息
枉費清宵幾夢魂
　　　詠梅
草木班中有此花暗香浮動影横斜古今陶寫閒情性
惟說西湖處士家
　　　遇梅
冷淡生涯合晚開老天故遣雪頻催相逢喚醒平生夢
不悞山翁特地來
　　　愬梅
清入肝脾冷入肌天機忽露兩三枝為渠瘦得身如鶴
詩病除非詩可醫
　　　擬梅
花事俱空葉亂飛孤標强項發枯枝溪山的皪無人問
鐵石心腸雪凍時
　　　友梅
玉骨氷肌練恱輕縱教雪壓色逾明太清不入塵人眼
完得平生淡性情
　　　贊梅
萬卉千葩總一家木心纔蠧脈皆邪山窗玉立如風憲
人指為花不是花
　　寄壽二親三首
萬竹森森一水泓堂名勁逸即蓬瀛賦詩何必多工部
怕與梅花共瘦生
榮拜花封感聖主壽杯阻莫捧親前嶺梅尚有逢春日
辦取斑衣聴老天
甘向清朝作逐臣茹蔬觀草即經綸心香都在寒梅上
宇宙常逢不老春
　　賦韋軒
人性之偏懼不知西門為此佩柔皮報巫依舊傷于急
涵養工夫熟者誰
　
　
　
　
　蒙川遺稿巻三
欽定四庫全書
　蒙川遺稿卷四
　　　　　　　　　　　　　宋　劉黻　撰
　賦
　　明堂賦
淳祐五禩季秋中辛朝家藏禋遹駿寧考肇陟嚴配聖
孝通幽百神效靈金景開祥上帝宴饗允乎休哉雁山
劉黻瞻禮容而拜稽曰古聖王之建明堂順時荅貺尊
祖敬宗不㤀其始厥後迺以黄琮鴟尾鐵鷟金龍而耀
美觀抑末矣於穆我皇先尊故典不侈不嗇欽兹一忱
以令執事神人洽和厥應如響然植木者必根演流者
必源隆家國定社稷必建太子迺今嚴父之侑雖陟中
儲之位尚虛寧不孤在天之靈故作明堂賦其辭曰皇
鑒哀于下民兮屬萬物之最靈羣爪力而爭分兮賴上
聖而始寧領天牧而巍處兮匪生殺之我私庸典禮以
崇本兮欽后皇而藏祠按世室與重屋兮制上圓而下
方皇帝名以崑崙兮虛四壁而八窗考工記之紀周兮
猶古意之是將公玉帶之繪古兮乃浮辭之鋪張粤我
宋之拓興兮起百廢而具新迨皇祐之蒐典兮遵明堂
而告神即大慶而藏禋兮剖禮義之紛紜分五室以定
制兮揆季商而用辛陟祖考以嚴侑兮務尊尊而親親
申景鑠以開後兮鞏皇圖而四維儵陽九之中厄兮緬
禾黍而含悲洎駐蹕于錢塘兮賴火徳之載燃思陵原
之凄涼兮渠湖山之燕安於我皇之仁聖兮心臨淵而
履氷灼元姦而逺迹兮闢衆正而通靈陟文考以祈報
兮假帝饗以孝思分禮官以執事兮申敬齋以自持先
夕宿於太廟兮遂嚴更而警愓儼天仗之夙戒兮戴平
幘而平從列虎賁之萬騎兮羅劍㦸之百重燎夾道而
燭光兮恍銜璧之焜煌迅羽毛之掃電兮耀游纓之拂
天被編廬以帟幕兮迤雌霓之連蜷羣貂璫之疾驟兮
奉奔走而侁侁聨鐵駿之鏦鏦兮森鹵簿之鱗鱗崇供
御之旉紛兮載黻班而増華整班而盡衢兮皆安徐而
不譁展蟬冠之前驅兮導玉輅之巍巍憲越席之榘制
兮錯夜光之陸離齊六馬而錫鸞兮駕三辰之旂旂端
龍顏而中御兮承玉立而執綏遵皇道而入闉兮詣複
門以儲精被法服以眡事兮奏韶夏以迎牲用陶匏以
昭儉兮奉灌爵以薦馨陳鼎俎之在列兮羅鼓鐘之在
庭皓星月之交輝兮息宇宙之纎塵和神人以交妥兮
鑒悽愴與蒿焄嗟潛靈之遄邁兮仰雲漢之昭回􁀙東
方之啓曉兮肆閽闔而宏開蔚皇儀之壯觀兮臨麗正
之崇臺目中夏之布徳兮普萬姓以覃恩飛金雞而銜
赦兮滃拜稽之如雲採童謡之載路兮美積慶之深源
願河海而清宴兮荷天子以萬年重曰藏事兮秋禋潛
妥兮三靈顧禖韣兮祈祥眇匕鬯兮孰憑聿追考兮在
兹曷悠悠兮儲英築室兮肯堂螽斯兮繩繩倘資善兮
宏開奠宗祏兮以寧宅哲人兮俾輔垂無疆兮太平
　　遂志賦(横浦作/)
繄蒼靈之秉權兮庸付我以識知抱靜朴而冥思兮相
在室而勿欺唯曰忠與孝兮一方寸之所囿渠敢自蔽
兮隨吾生之鹵莽(音/姆)紛媚道之波流兮滋皇路之晝迷
志茍不卓兮守隨以隳繇混身於圜海兮等菁莪之茂
育與相國為始終兮忍見危而弗告固知言則賈禍兮
森溪弩之射影奈藴此孤狷兮若嫠婦不恤緯之耿耿
顧稟姿其鈍懦兮惴惴焉挈瓶之守叫閶闔以排雲兮
曷其不效乎殿馬之後誓圖報於宗社兮雖節解其靡
悔矧從諫如轉圜兮可誘以拒而自外首瀝辭於淳亥
之閏朔兮指御史垓之貫盈復籲忱于寳寅之禋霽兮
諫疑謁於孤山之黄庭幸天王咸嘉納兮徳汗簡而流
馨奈邪枿之仇視兮唯恐無罅之可乗乃參㑹乎丙辰
絫三學之多言遂萋斐以成錦兮熾黨禍之株連赫赫
威焰兮裂石洶洶怒濤兮拍天我思羲虞以抵漢唐兮
胎理亂以多塗貫萬古而不與上下兮唯貞之不可誣
彼雲氣出沒於太虛兮凡變態之故也炳日月星漢之
垂象兮正自莫掩其素也仰吾皇如堯舜兮謗有木而
諫有鼓且施磬設鞀以來箴兮肩夏禹而軼周武有君
如此兮臣敢負奈譽阿毁墨兮日駕言以激雷霆之怒
此賈誼之謇直兮不免於謫長沙靈均之抗憤兮不得
不沈汨羅夢彭咸兮情靡他問詹尹兮卜若何倚正信
以為杖兮歴﨑嶇返虛白以内鏡兮燭危疑攀太華而整
纓兮日未晞擥芳草而酣睡兮安其棲盼白雲兮不可
知杳黄耳兮音遲遲逺莫逺于倚門兮孰慰所思樂莫
樂于膝下兮寧辭于癡師元城之制欲兮惟煙霧是禦
仰無垢之苦心兮媿雙趺之不吾趾挹濓溪之函丈兮
㑹宇宙之春意曷以遂志兮藜藿味
　　梅花賦
覽賦形於宇内兮粲羣植之敷紛何衆先而獨後兮曰
此花其有聞均受氣以立命兮本萬古之一春不競時
以媚俗兮故寧歴落乎歳寒繇混沌之鑿開兮凡造化
之幾新持狷介以為守兮曽坎壈之為屯夫豈不能效
成蹊之無言兮與紅葉以相奢而固栖栖於寂寞之鄉
兮如旅人莫知其所家緬藐姑之雅潔兮映白璧其奚
瑕蹇偓佺之蕭散兮跨蒼虬之在阿非凡心之内賊兮
則嫉口之外魔擯庾嶺以俾艾兮戀孤山以興嗟顧冥
霧之漫漫兮覬皎日之昭昭遇傅築之愛其實兮以商
羮而見招歎湘纍以節終兮何獨不盻我以離騷班孤
竹之二子兮臭味與之而相投笑商山之四老兮乃眷
眷於木奴之遭遜僻於嗜兮匪吳匪敖逋工於詠兮南
北之峯與髙惟窮而固兮達亦如之以煖而耀兮遇寒
已披蘭不為無人而不芳兮誠不慍于不知彼荃之化
為茅兮已矣乎其焉悲抱道而獨兮歴變勿疑付榮枯
於天分兮孰速孰遲信凌氷厲雪兮真吾規
　　感時賦(居寳界作時/年四十有三)
余受衷於元造兮視前哲而莫追年冉冉以告去兮媿
蝗粟而増悲顏青春而逝兮全歳之時跖華顛而袤兮
有靦嬰兒顧陽背而隂腹兮詎佚我以軀務則古以矩
今兮信或者其庶幾世具聖而嫉賢兮於擯棄而則宜
隘八極於一牖兮盼同胞其可危智藏於拙兮鑒刳腸
之龜斂華就質兮悟耀美之犧入此室處兮明月照裾
出以觀山兮清風相期任是非之倒植兮暗室勿欺縱
軒輊之乗承兮莫之與隨探彖象於酬酢兮試風雅兮
舒徐思無邪而徳有鄰兮亘宇宙而奚疑勢合則聚兮
氣散則離物有澌盡兮理無際涯騖餘生於莫知底止
兮亦秪以疲玩深趣於欲罷不能兮誰實使之時不可
以再得毋待暮兮西嵫
　操
　　横浦操
山峩兮水泚地鱗鱗兮嶺之阯睠林木兮多焦盼美人
兮曷處矩古兮礙今行植兮毁深豈不能喑喑兮與時
浮沈奈抱此蹇蹇兮若膏肓其不可鍼横浦兮幽絶梅
貞兮蘭潔蜂蝶逺兮一氣冽烈宇宙皎兮明月
　贊
　　諸葛武侯贊
卧南陽吟梁父不吳不魏事先主開誠布公集思廣益
而經綸如是唯有所不為而後可大有為宜出師一表
與伊訓相表裏魚腹沙磧廟前古柏誠斯形形斯著
　　四先生像贊
　　　晦菴朱文公
天振斯文紫陽木鐸博詳反約是繼絶學日月昭炳揭
之以行閒居野服身屈道亨
　　　南軒張宣公
玉質金相卓爾良貴有鑑在心明利與義大原斯闡維
世之模表裏不貳皇皇聖途
　　　東萊呂成公
探微極深經緯萬象不顯其傑沈潛直養體立同著惟
和且平甘雨潤澤古井淵渟
　　　象山陸文安公
卓學邁倫居超徑詣觀我靈龜以燭來世展矣君子克
廣厥居澄然自得春風詠歸
　銘
　　硯銘
斯石曰端表裏潤溫羣居與游孰識所存闇然弗耀主
靜力到以則我躬胡不慥慥
　　鏡銘
不偏不黨一照萬古予乃禍心而枯槁是怒曷其不内
觀兮瑩徹太虛之府
　墓誌銘
　　故友林道初察推墓誌銘
儒有以義為質以學為藩置此身於規矩中而不獲竟
其用於世是必有囿於教者非天意也公諱公一姓林
氏字道初始祖自閩徙居温之樂成曽祖世定祖守謙
父標從温之陳先生游潛心篤行以儒聞於鄉公其長
子也方髫丱時已儼若成人不妄言笑不輕交友好讀
書經傳子史歴覽精研與意㑹輒筆之凡有闗于脩齊
平治之大者寤寐不㤀鄉達諸老每見器敬謂他日能
以文行自植必子也年二十一與計偕試南宫不第益
肆其力於學端靜介特得伊洛考亭旨趣最深伸紙論
事動數千言大較如行雲流水而畢根諸理開慶己未
登進士第廷對有奇偉氣本裒然魁天下㑹奸相丁大
全黨其私易置第二當時謡語云惟有林公一箇公廷
紳抗疏嘗援及之初授文林郎興國軍判官時北兵瞰
江勢洶洶公歎曰小人之召外患如此哉吾方筮仕不
幸道梗不得同王事塊坐山林於時奚補改授信州察
推官郡號多訟郡侯亷公明確事無大小悉以委公公
則兩造在庭折以片言輒得其平而去雖氣力者持之
不為回撓食少事多志于及物雖疲瘠不憚臺紳應詔
交薦如端明陳公昉司業翁公合正言倪公普具以公
行義政事奏之君衡文鄱陽得名士居多學者興起願
受業戸外屨滿公不能拒也留鄱陽垂三載詔除宗學
諭遽以疾終于官囊無一錢衣衾亦不具郡侯寺丞馮
公夢得哀之捐俸以給同寮及鄉寓公郡士友皆相率
致賻且合辭請于郡欲與公照第一人恩數祈于朝若
軍若民聞公之死巷哭路泣軍人列狀各預借月粮以
助公歸櫬之費郡侯異之曰察推何以得此於汝曰狀
元不要錢爾遂榜通衢以勵風俗公孝友純實嚴是非
邪正之辨自守如處子所至以先正警訓為終身程督
嘗澄然默坐脫遇事當質弗明弗措也嗟夫以公之心
之學之行天固相之而不以壽何哉是可以數觀矣所
謂伯淳無福天下人無福得不於公重有感焉公生於
丁丑八月二十一日卒于癸亥十月十六日先娶管氏
繼黄氏男二彥登韶翁孫一鞏以丙寅十月乙酉葬于
峽門山之南原有録覽十二册論語類五册本朝事實
十册雜文詩稿手稿各二十巻姪太學生一龍與其孤
致書請銘於國子正字劉某某於公素交也居同鄉學
同方銘其敢辭銘曰名絅於實兮行純道為數制兮屯
且仁孰謂公嗇兮視後人
　　母昌元郡太夫人解氏墓誌
先母諱道寧姓解氏瑞安府樂清人父好古娶王氏解
與劉世為婣且鄰先母以慈惠靜勤歸吾父性强記不
誦即通吾父樂賓尚義每不靳簮珥以成吾父志與吾
舅士龍最友愛謂家貧非所患有子讀書乃興家之本
勉吾舅各課子嚴甚弗假辭色黻遂偕舅之子白於庚
戌榜補太學以壬戌榜俱繇舎選擢奉常第先母封孺
人暨召試館職除正字遷校書郎兼樞密院編脩官遇
郊禮封安人壬申試吏部侍郎陞侍讀封太令人甲戌
典貢舉試吏部尚書封太淑人先母不妄言笑雖甚喜
怒不形于色當黻罹丙辰言禍謫庾嶺曰為臣死忠以
直被貶分也及己未理皇下哀痛詔有旨津遣歸其鄉
拜膝下泣曰汝毋忘國恩惟識不類流俗故處窮達曽
不動其心視黻登言路領制閫陞從槖若固有之每思
歸故里謂與隣里骨肉聚首有真樂爵禄過分非吾欲
也黻累丐祠歸養先帝諭留愈力不克遂而先母病矣
甲戌六月十七日卒于從官宅年八十有四先帝聞而
哀之特贈銀絹三百疋兩宰執侍從以至學校之士俱
遣奠酹奉轝東歸行道之人靡不嘆嗟以明年正月二
十五日丁酉權殯于寳林新墳之左新墳先母壽穴也
以塚法未利改卜尚有待男三人長黻朝請郎試吏部
尚書兼工部尚書兼中書舎人兼脩玉牒官兼侍讀樂
清縣開國男食邑三百戸次應奎承奉郎監髙郵軍富
安廣儲倉兼淮南東路安撫大使司準遣繼叔寳章閣
待制新知福州兼福建路安撫使良貴後少璧國子進
士女適進士陳繼之男孫洙源承奉郎女孫芽女許適
承奉郎新監福州(闕/)　鎮兼鹽倉戴仝壽次招弟引弟
得弟涯女黻未克裒次行實求當代銘筆以垂不朽謹
摭世系歴封大槩泣血百拜書而納諸坎
　　從姑劉氏墓誌
樂成之東有蘇奥劉氏墓余從姑所營以歸其祖父者
也山融水紆抔土巋存雖非馬鬛封之謂然孝義所積
將草木有徳色從姑生而終鮮備歴間闗凡兩適鄉之
士曰張曰林俱蚤死乏嗣皆命為之後者曽莫克負荷
所生僅一女擇配而妻進士鄭珍每自慰曰吾數奇纔賴
此爾從姑聰慧敏莊篤孝篤義家屢空能以苦約自殖
惟念祖父久在殯所畟不忘或與言則涕泫然謂有親
未葬有生猶無生得卜蘇奥之原仍先隴也鬻簮珥觸
寒暑必誠必信獲遂終事里之人咸異義之春濡秋凜
松柏鬱鬱世之為男子者眂其親之未得所藏鮮衣媺
食恬不加之意其於吾從姑之識何相去萬萬哉從姑
喜茹蔬嗜佛好脩年六十有三不幸亡矣人莫不以伯
道無兒哀之乃有壻敦親親之義不憚勞勩而以吾從
姑祔祖父之塋且治田以相蓮社合劉氏祖父墓祠焉
嗟夫孝天性也亦人道也一性之感往者樹來者芽余
既多從姑之性之道又多鄭君夫婦能于所性而加
厚之劉氏自今以道義著矣是陶風俗之一機也以
咸淳六年閏月二十五日辛酉卜窆曽祖安仁祖大年
父康民余與從姑同曽祖云姪奉議郎除集英殿脩撰
知慶元府主管沿海制置使司公事某誌
　
　
　
　
　
　
　
　
　
　
　
　
　
　
　䝉川遺稿巻四
