#+TITLE: 晁无咎詞-宋-晁補之
#+DATE: 2018-05-12 10:21:29
#+SOURCE: github.com/kanripo/KR4j0011 master 8d5eae91                
欽定四庫全書　　　　　集部十
　晁旡咎詞　　　　　　　詞曲類一(詞集之屬/)
　　提要
　　　　(臣/)等謹案晁无咎詞六巻宋晁補之撰補之
　　　　字无咎鉅野人能改齋漫録及復齋襍録咸
　　　　稱其元豐二年已未登第栁塘詞話謂為元
　　　　祐進士傳寫誤也元祐初為著作郎紹聖末
　　　　謫監信州酒税起知泗州入黨籍有雞肋集
　　　　別著録是集陳振孫書録解題作一巻但稱
　　　　晁无咎詞栁塘詞話則稱其詞集亦名雞肋
　　　　又稱補之嘗自銘其墓名逃禪詞考楊補之
　　　　名无咎其詞集名曰逃禪不應名字相同集
　　　　名亦復蹈襲或誤合二人為一歟别一本毛
　　　　晉所刋題曰琴趣外篇其跋稱詩餘不入集
　　　　中故名外篇又分為六巻與書録解題皆不
　　　　合未詳其故巻未洞仙歌一首為補之大觀
　　　　四年之絶筆則舊本不載又摭黄昇花庵詞
　　　　選補録於後者也補之為蘇門四學士之一
　　　　集中如洞仙歌第二首填盧仝詩之類未免
　　　　效蘇軾櫽括歸去来辭之顰然其詞神姿髙
　　　　秀與軾實可肩隨陳振孫於山谷詞下載補
　　　　之之言曰魯直間作小詞固髙妙然不是當
　　　　家語自是著腔子唱好詩又於淮海詞下記
　　　　補之之言曰少遊詞如斜陽外寒鴉數㸃流
　　　　水繞孤村雖不識字人亦知是天生好言語
　　　　觀所品題悉有神解知補之於此事特深不
　　　　但詩文之擅長矣刋本多訛今隨文校正其
　　　　引駕行一首證以栁永樂章集後集内春雲
　　　　輕鎖一首實佚其後半無從考補今亦仍之
　　　　至琴趣外篇宋人中如歐陽脩黄庭堅晁端
　　　　禮葉夢得四家詞皆有此名併補之此集而
　　　　五殊為淆混今從文獻通考仍題曰晁旡咎
　　　　詞庶有別焉乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　晁无咎詞巻一
　　　　　　　　　　　　宋　晁補之　撰
　　水龍吟(别吳興至/松江作)
水晶宫繞干家卞山倒影雙溪裏白蘋洲渚詩成春晩
當年此地行遍瑤臺㺯英攜手月嬋娟際算多情小杜
風流未覩空腸斷枝間子　一似君恩賜與賀家湖千
峰凝翠黄粱未熟紅旌已逺南柯舊事常恐重来夜䦨
相對也疑非是向松陵回首平蕪盡處在青山外
　　八聲甘州(揚州次韻和/東坡錢塘作)
謂東坡未老賦歸来天未遣公歸向西湖兩處秋波一
種飛靄澄輝又擁竹西歌吹僧老木蘭非一笑千秋事
浮世危機　應倚平山欄檻是醉翁飲處江雨霏霏送
孤鴻相接今古眼中稀念平生相從江海任飄蓬不遣
此心違登臨事更何須惜吹㡌淋衣
　　又(厯下/立春)
謂東風定是海東来海上最春先乍微陽破臘梅心已
省栁意都還雪後南山聳翠平野欲生烟記得相逢日
如上林邊　莫歎春光易老算今年春老還有明年歎
人生難得常好是朱顔有随軒金釵十二為醉嬌一曲
踏珠筵功名事算何如此花下尊前
　　滿庭芳(赴信日舟中别/次膺十二叔)
鷗起蘋中魚驚荷底畫船天上来時翠灣紅渚宛似武
陵迷更晩青山更好孤雲帶逺雨絲垂清歌裏金尊未
掩誰使動分攜　竹林髙晉阮阿咸蕭散猶愧風期便
棄官終隱釣叟苔磯縱是冥鴻雲外應念我垂翼低飛
新詞好他年認取天際片帆歸
　　鳯凰臺上憶吹簫(自金郷至濟之/羊山迎次膺)
千里相思況無百里何妨暮往朝還又正是梅初淡泞
禽未綿蠻陌上相逢緩轡風細細雲日斑斑新晴好得
意未妨行盡青山　應攜後房小妓来為我盈盈對舞
花間便拚了松醪翠滿蜜炬紅殘誰信輕鞍射虎清世
裏曾有人閒都休説簾外乆春寒
　　又
才短官慵命竒人棄年年故里来還記往嵗蓮塘送我
逺赴荆蠻莫道風情似舊青鏡裏綠鬢新斑佳人怪把
盞為我微斂眉山　從来嗣宗髙韻獨見賞青雲敻絶
塵間謾回首平生醉語一夢驚殘莫笑移花種栁應備
辦投老同閒從枯槁松檜耐得霜寒
　　摸魚兒(東臯/寓居)
買陂塘旋栽楊栁依俙淮岸江浦東臯雨足新㾗漲沙
觜鷺来鷗聚堪愛處最好是一川夜月光流渚無人獨
舞任翠幄張天柔茵藉地酒盡未能去　青綾被莫憶
金閨故步儒冠曾把身誤弓刀千騎成何事荒了邵平
𤓰圃君試覷滿青鏡星星鬢影今如許功名浪語便似
得班超封侯萬里歸計恐遲暮
　　永遇樂
松菊堂深芰荷池小長夏清暑燕引雛還鳩呼婦往人
静郊原趣麥天巳過薄衣輕扇試起繞園徐歩聼衡宇
欣欣童稚共説夜來初雨　蒼菅徑裏紫葳枝上數㸃
幽花垂露東里催鋤西隣助餉相戒清晨去斜川歸興
翛然滿目回首帝鄉何處只愁恐輕鞭犯夜霸陵舊路
　　過澗歇
歸去奈故人尚作青眼相期未許明時歸去放懐處買
得東臯數畝静愛園林趣任過客剝啄相呼晝扄户
堪笑兒童事業華顛向誰語草堂人悄圓荷過微雨都
付邯鄲一枕清風好夢初覺砌下槐影方停午
　　黄鶯兒
南園佳致偏宜暑兩兩三三脩竹新笋初齊猗猗過
簷侵户聼亂颭芰荷風細灑梧桐雨午餘簾影參差逺
林蟬聲幽夢殘處　凝竚既往盡成空暫遇何曾住算
人間事豈足追思依依夢中情緒觀數㸃茗浮花一縷
香縈炷怪來人道陶潛做得羲皇侣
　　消息(自過腔即越調/永遇樂  端午)
紅日葵開映墻遮牖小齋端午盃展荷金簪抽笋玉幽
事還堪數綠窗纎手朱奩輕縷爭鬭綵絲艾虎想沈江怨
魄歸來空惆悵對菰黍　朱顔老去清風好在未減佳
辰歡趣蠟酒深斟菖葅細糝圍坐從兒女還同子美
江村長夏閒對燕飛鷗舞算何須楚王雄風方消畏暑
　　梁州令叠韻
田野閒來慣睡起初驚曉燕樵青走挂小簾鈎南園昨
夜細雨紅芳遍　平蕪一帶烟花淺過盡南歸雁俱逺
凭䦨送目空腸斷　好景難常占過眼韶華如箭莫敎
鶗鴂送韶華多情楊栁為把長條絆　清樽滿酌誰為
伴花下提壺勸何妨醉卧花底愁容不上春風靣
　　酒泉子
萱草戎葵松菊堂深猶畏暑晚雲催雨靄簾櫳滿樓風
　池蓮飜倒小蓮紅看掃鑑天清似水一輪明月却當
空畫欄中
　　歸田樂
春又去似别佳人幽恨積閒庭院翠隂滿添晝寂一枝
梅最好至今憶　正夢斷爐烟裊參差疎簾隔為何事
年年春恨問花應㑹得
　　訴衷情(送/春)
東城南陌路岐斜芳草遍藏遮黄鸝自是來晚莫恨海
棠花　驚雪絮滿天涯送春賒問春莫是憶著東君自
去還家
　　金鳯鈎(送/春)
春辭我向何處怪草草夜來風雨一簪華髮少歡饒恨
無計殢春且住　春回常恨尋無路試向我小園徐歩
一欄紅藥倚風含露春自未曾歸去
　　又
雪晴閒歩花畔試屈指早春將半櫻桃枝上最先到却
恨小梅芳淺　忽驚拂水雙來燕暗自憶故人猶逺一
分風雨占春愁一來又對花腸斷
　　生查子(夏日/即事)
永日向人妍百合忘憂草午枕夢初回逺桞蟬聲杳
蘚井出冰泉洗瀹煩襟了却挂小簾鈎一縷爐烟裊
　　行香子
前歲栽桃今歲成蹊更黄鸝久住相知微行清露細履
斜暉對林中侣閒中我醉中誰　何妨到老常閒常醉
任功名生事俱非朱顔難强拙語多遲但酒同行月同
坐影同歸
　　訴衷情近
小園過午便覺凉生翠柏戎葵閒出墻紅萱草静依徑
綠還是去年浮𤓰沉李追凉故繞池邊竹　小筵促忽
憶楊梅正熟下山南畔畵舸笙歌逐愁凝目使君彩筆
佳人錦字斷絃怎續盡日䦨干曲
　　木蘭花(遐觀/樓)
小樓新剏堪臨逺一帶寒山都入眼人間應未覺春歸
樓上巳先變栁眼　風威自與微陽戰雪意不知殘臘
換少須文棟燕雙回來看東城花一片
　　行香子
歸鳥翩翩樓上黄昏黯天氣殘照餘痕曲闌干裏有個
愁人向不言中千載事一年春　春來似客春去如雲
付樓前行路雙輪傾江變酒舉斛為樽斷浮生外愁千
丈不關身
　　阮郎歸
小樓獨上暮鐘時紅霞樓外飛烟中逺鳥一雙歸城門
燈火微　横短吹傍危梯冰輪湧海遲天涯幽恨有誰
知涼風時動衣
　　引駕行
梅梢瓊綻東君次第開桃李痛年年好風景無事對花
垂淚　園裏舊賞處幽葩柔條一一動芳意恨心事春
來間阻憶年時把羅袂雅戲
　
　
　晁无咎詞巻一
欽定四庫全書
　晁无咎詞巻二
　　　　　　　　　　　　宋　晁補之　撰
　　洞僊歌(留/春)
花恨月惱更夏有凉風冬軒雪皎閒事不關心算四時
皆好從来又説春臺登覽人意多同常是惜春過了須
痛飲莫放歡情草草　年少尚憶瑶階得雋尋芳驂驔
東坡適見垂鞭酕醄南陌又逢低㡌鶯花蕩眼功名滿
意無限嬉游榮華事如夢杳傷富貴浮雲曾縈懐抱為
春醉倒願花更好春休老開口笑占醉鄉莫教人到
　　又(填盧/仝詩)
當時我醉美人顔色如花堪悦今日美人去恨天涯離
别青樓朱箔嬋娟蟾桂三五初圓傷二八還又缺空竚
立一望不見心絶　心絶頓成凄凉千里音塵一夢歡
娛推枕驚巫山遠洒淚對湘江濶美人不見愁人看花
心亂含愁奏綠綺絃清切何處有知音此恨難説怨歌
未闋恐暮雨收行雲歇窗梅發乍似覩芳容冰潔
　　水龍吟(次韻林聖/予惜春)
問春何苦匆匆帶風伴雨如馳驟幽葩細蕚小園低檻
壅培未就吹盡繁紅占春長久不如垂栁算春常不老
人愁春老愁只是人間有　春恨十常八九忍輕辜芳
醪經口那知自是桃花結子不因春瘦世上功名老来
風味春歸時候縱樽前痛飲狂歌似舊情難依舊
　　洞僊歌(温園賞/海棠)
羣芳老盡海棠花時候雨過寒輕好清晝最妖饒一段
全是初開雲鬟小塗粉施朱未就　全開還自好駘蕩
春餘百様宮羅鬬繁繡縱無語也心應恨我来遲恰栁
絮將春歸後醉猶倚柔柯怯黄昏這一㸃愁須共花同
瘦
　　又(梅/)
年年青眼為江梅腸斷一句新詩思無限向碧瓊枝上
白玉葩中春猶淺一㸃龍香清遠　誰抛傾國艷昨夜
前村都恐東皇未曾見正倚墻紅杏芳意濃時驚千片
何許飄零仙館待冰雪叢中看竒姿乍一笑能回上林
冬暖
　　行香子(梅/)
雪裏清香月下疎枝更無花比竝瓊姿一年一見千繞
千回向未開時愁花放恐花飛　芳樽移就幽葩折取
似玉人攜手同歸揚州應記東閣逢時恨劉郎誤題詩
句怨桃蹊
　　鹽角兒(亳社/觀梅)
開時似雪謝時似雪花中竒絶香非在蘂香非在蕚骨
中香徹　占溪風留溪月堪羞損山桃如血直饒更疎
疎淡淡終有一般情别
　　清平樂(對晩/菊作)
黄花過也月酒何曾把寒蝶多情愛瀟洒晴日雙雙飛
下　沉吟獨倚朱闌采芳貽向誰邊枕上醉排金靨幽
香一段堪憐
　　江城子(亳社觀梅呈/范守秦令)
去年初見早梅芳一春忙短紅墻馬上不禁花惱只顛
狂蘇晉長齋猶好事時喚我舉離觴　今年春事更茫
茫淺宫粧斷人腸一㸃多情天賜骨中香頼有飛鳬賢
令尹同我過小横塘
　　望海潮(揚州芍/藥㑹作)
人間花老天涯春去揚州别是風光紅藥萬株佳名千
種天然浩態狂香尊貴御衣黄未便敎西洛獨占花王
困倚東風漢宫誰敢鬬新粧　年年高㑹江陽看家誇
絶艶人詫竒芳結蘂當屏聯葩就幄紅遮綠繞華堂花
面暎交相更秉蕳觀洧幽意難忘罷酒風亭夢魂驚恐
在仙郷
　　夜合花(和李浩季/良牡丹)
百紫千紅占春多少共推絶世花王西都萬家俱好不
為姚黄謾腸斷巫陽對沉香亭北新粧記清平調詞成
進了一夢仙郷　天葩秀出無雙倚朝暉半如酣酒成
狂無言自有檀心一㸃偷芳念往事情傷又新艷曾説
滁陽縱歸來晩君王殿後别是風光
　　下水船(和季良/瓊花)
百紫千紅翠唯有瓊花特異便是當年唐昌觀中玉蘂
尚記得月裏仙人來賞明日喧傳都市　甚時又分與
揚州本一朶冰姿難比曾向無雙亭邊半酣獨倚似夢
覺曉出瑤臺十里猶憶飛瓊標致
　　浣溪沙(櫻/桃)
雨過園亭綠暗時櫻桃紅顆壓枝低綠兼紅好眼中迷
　荔子天敎生處逺風流一種阿誰知最紅深處有黄
鸝
　　萬年歡
心憶春歸似佳人未來香徑無迹雪裏江梅因甚早知
消息百卉芳心正寂夜不寐幽姿脈脈圖清曉先作宫
粧似防人見偷得　真香媚情動魄算當時夀陽無此
標格應寄揚州何郎舊曾相識花似何郎鬢白恐花笑
逢花羞摘那堪羌笛驚心也隨繁杏抛擲
　　感皇恩(海/棠)
常歲海棠時偷閒須到多病尋芳懶春老偶來恰值半
謝妖嬈猶好便呼詩酒伴同傾倒　繁枝高䕃疎枝低
繞花底盃盤花影照多情一片恨我歸來不早斷腸鋪
碎錦門前道
　　洞仙歌(菊/)
今春閏好怪重陽菊早滿檻煌煌看霜曉喚金錢翠羽
不稱標容瀟洒意陶令詩中能道　不應誇絶艷曾妒
春華因甚東君意不到又似鏁三千漢女偏敎明妃怨
西風邊草也何必牛山苦霑衣算只好龍山醉狂吹帽
　　喜朝天(秦宅海/棠作)
衆芳殘海棠正輕盈綠鬢朱顏碎錦繁繡更柔柯映碧
纎搊匀殷誰與將紅間白采薰籠仙衣覆斑爛如有意
濃粧淡抹斜倚闌干　妖嬈向晩春後慣困欹晴景愁
怕朝寒縱有狂雨便離披滴損不奈幽閒素奈來禽總俗
謾遮映終羞格疎頑誰來顧斜風教舞月下庭間
　　生查子(梅/)
青帝晩來風偏傍梅梢𦂳未放玉肌開巳覺龍香噴
此意比佳人爭奈非朱粉惟有許飛瓊風味依稀近
　　少年遊(次季/良韻)
廬山瑤草四時春烟鏁上宫門記得南遊偶尋飛澗一
洗庾公塵　香爐高詠君家事文彩近前人他日騎鯨
尚憐迷路與問衆仙真
　　又
如今田野謾抛春紅雨掩衡門懶讀詩書欠伸扶杖几
案任生塵　從敎便向東山老誰知是個中人莫怪年
來倦尋城市嫌我性情真
　　滿江紅(次韻弔汶陽/李誠之待制)
華鬢春風長歌罷傷今感昨春正好瑤墀巳歎侍臣冥
漠牙帳塵昏餘劒㦸翠帷月冷虛絃索記往年龍坂誤
曾登今飄泊　賢人命從來薄流水意知誰託繞南枝
身似未眠飛鵲射虎山邊尋舊迹騎鯨海上追前約便
江湖與世永相忘還堪樂
　　離亭宴(次韻弔豫/章黄魯直)
丹府黄香堪笑章臺墜鞭年少細雨春風花落處醉裏
中人傳詔却上五湖船悲歌楚狂同調　青草荆江波
𣺌香爐紫霄簪小人去江山長依舊㓜婦空傳辭妙灑
淚作招魂楓林子規啼曉
　　千秋歲(次韻弔高/郵秦少游)
江頭苑外常記同朝退飛騎軋鳴珂碎齊謳雲遶扇趙
舞風回帶嚴鼔斷杯盤藉草猶相對　灑涕誰能㑹醉
卧藤隂葢人已去詞空在兎園高宴悄虎觀英游改重感
慨驚濤自巻珠沉海
　　迷神引(貶玉溪對/江山作)
黯黯青山紅日暮浩浩大江東注餘霞散綺回向烟波
路使人愁長安逺在何處幾㸃漁燈小迷近塢一片客
帆低傍前浦　暗想平生自悔儒冠誤覺阮途窮歸心
阻斷魂縈目一千里傷平楚怪竹枝歌聲聲怨為誰苦
猿鳥一時啼驚島嶼燭暗不成眠聽津鼔
　　滿江紅(赴玉山之謫與諸父/泛舟大澤分題為别)
莫話南征船頭轉三千餘里未歎此浮生飄蕩但傷佳
㑹滿眼青山芳草外半篙碧水斜陽裏問此中何處芰
荷深漁人指　清時事羈遊意盡付與狂歌醉有多才
南阮自為知巳不似朱公江海去未成陶令田園計便
楚郷風景勝吾鄉何人對
　
　
　
　
　
　
　
　晁旡咎詞巻二
欽定四庫全書
　晁无咎詞巻三
　　　　　　　　　　　　　宋　晁補之　撰
　　古陽關(寄無斁八/弟宰寳應)
草草蛩吟噎暗栁螢飛滅空庭雨過西風𦂳飄黄葉巻
書帷寂静對此傷離别重感歎中秋數日又圓月　沙
觜檣竿上淮水濶有飛鳬客詞珠玉氣冰雪且莫教皓
月照影驚華髮問幾時清樽夜景共佳節
　　玉蝴蝶
暗憶少年豪氣爛遊南國蓬島風光醉倚吳王宫殿不解
悲凉舞猶慵小腰似栁歌尚怯嬌語如簧好林塘玳筵
留住彩舫攜將　清狂揚州一夢中山千日名利都忘
細數從前眼中歡事盡成傷去船迷亂花流水遺佩悄
寒草空江黯愁腸暮雲吟斷青鬢成霜
　　安公子(送進道四弟/赴官無為)
栁老荷花盡夜来霜落平湖淨征雁横天鷗舞亂魚游
清鏡又還是當年我向江南興移畫船深渚蒹葭暎對
半篙碧水滿眼青山魂凝　一番傷華鬢放歌狂飲猶
堪逞水驛孤帆明夜事此歡重省夢回處詩塘春草愁
難整宦情與歸思終朝競記他年相訪認取斜川三逕
　　惜分飛(别吳/作)
山水光中元無暑是我消魂别處只有多情雨㑹人深
意留人住　不見梅花来已暮未見荷花又去圖畫他
年覷斷腸千古苕溪路
　　又(代/别)
消暑樓前雙溪匝畫柱水晶宫裏人共荷花麗更無一
㸃塵埃氣　不㑹使君匆匆至又作匆匆去計誰解連
紅袂大家都把蘭舟繫
　　離亭宴(憶吳興寄金/陵懷古聲中)
憶向吳興假守雙溪四垂髙栁儀鳯橋邊蘭舟過暎水
雕甍華牖燭下小紅粧争看使君歸後　攜手松亭難
又題詩水軒依舊多少綠荷相倚恨背立西風回首悵
望採蓮人煙水萬重呉岫
　　滿庭芳(憶廬/山)
欲買廬山山前三畝小橋横過松間變名呉市誰認舊
容顏最好棲賢峽外應自此都隔塵寰人稀到壺中化
國光景更堪閒　無心求至道柴門閉了飽睡甘飡幸
兒成孫長為掃家山若問他年歸去驀地也雙槳來還
愁難捨清風萬壑高處正躋攀
　　又(次韻荅/季良)
聞説秋來乘槎心懶夢回三島波間便思黄帽同我
老山顏上界仙人官府何似我蕭散塵寰雲無止流泉
自急此意本來閒　寂寥松桂圃陪君好語亦可忘飡
況瓊枝玉蘂秀滿春山若問幽棲何意莫道是飛鳥知還
無言處孫登半嶺高韻更難攀
　　又(用東坡韻題/自畵蓮社圖)
歸去來兮名山何處夢中廬阜嵯峨二林深處幽士往
來多自畵逺公蓮社敎兒誦李白長歌如重到丹崖翠
戶瓊草秀金坡　生綃雙幅上諸賢巾履文彩天梭社
中客禪心古井無波我似淵明逃社怡顏盻百尺庭柯
牛閒放奚童任懶吾巳廢鞭蓑
　　尾犯(廬山芙一/名碧  蓉)
廬山小隱漸年來疎懶浸濃歸興綵橋飛過深溪池底
奔雷餘韻香爐照日望處與青霄近想羣仙呼我應還怪
曉來鬢絲垂鏡　海上雲車回軔少姑傳金母信森翠
裾瓊佩落日初霞紛紜相暎誰見湖中景花洞裏杳然
漁艇别是個蕭酒乾坤世情塵土休問
　　尉遲杯(亳社作/惜花)
去年時正愁絶過却紅杏飛沉吟杏子青時追悔負好
花枝今年又春到傍小闌日日數花期花有信人却無
憑故敎芳意遲遲　及至待得融怡未攀條拈蘂又歎
春歸怎得春如天不老更敎花與月相隨都將命拚與
酬花似峴山落日客猶迷儘歸路拍手攔街笑人沉醉
如泥
　　八六子(重九即事呈徐/倅祖禹十六叔)
喜秋晴淡雲縈縷天高羣雁南征正露冷初減蘭紅風
𦂳潛彫桞翠愁人漏長夢驚　重陽景物凄清漸老何
時無事當歌好在多情暗自想朱顏並遊同醉宦名韁
鏁世路蓬萍難相見頼有黄花滿把從敎綠酒深傾醉
休醒醒來舊愁旋生
　　臨江僊(呈祖禹/十六叔)
盡説彭門新半刺昆吾剸玉如泥功名餘事不須為才
情詩裏見風味酒邊知　好在阿咸同老也青雲往歲
心期千鍾百首興來時伯倫從婦勸元亮信兒癡
　　又
十歲兒曹同硯席華裙織翠如葱一生心事醉吟中相
逢俱白首無語對西風　莫道尊前情調減衰顏得酒
能紅可憐此㑹意無窮夜闌人總睡獨遶菊花叢
　　驀山溪(譙園飲酒/為守令作)
譙園幽古烟鏁前朝檜搖落棗紅時滿園空幾株蒼翠
使君才譽金殿握蘭人將風調改荒凉便是嬉遊地
劉郎莫問去後桃花事司馬更堪憐掩金觴琵琶催淚
愁來不醉不醉奈愁何汝南周東陽沈勸我如何醉
　　又
金樽玉酒佳味名仙檜恐是九龍泉堪一飲霜毛却翠
何須説此只但飲陶陶燈光底百花春自是仙家地
星郎早貴慣見風流事留我不須歸倒樽空燭堆紅淚
飛鳬令尹才調更翩翩休弔古枉傷神有興來同醉
　　又(亳社寄文/潛舍人)
蘭臺仙史好在多情否不寄一行書過西風飛鴻去後
功名心事千載與君同只狂飲只狂吟綠鬢殊非舊
山歌村館愁醉潯陽叟且借两州春看一曲樽前舞袖
古來畢竟何處是功名不同飲不同吟也勸時開口
　　又(和王定國朝/散憶廣陵)
揚州全盛往事今何處帆錦两明珠罥薔薇月中嬉語
朱衣白靣公子似神仙登雲嶼臨烟渚狂醉成懐古
蘭舟歸後誰與春為主吟嘯我重來倚瓊花東風日暮
呉霜㸃鬢流落共天涯竹西路髙陽侶魂夢應相遇
　　憶秦娥(和留守趙/無媿送别)
牽人意高堂照碧臨烟水清秋至東山時伴謝公攜妓
　黄菊雖殘堪泛蟻乍寒猶有重陽味應相記坐中少
個孟嘉狂醉
　　好事近(南都寄/歴下人)
絲管閙南湖湖上醉遊時晩獨看小橋官桞淚無言偷
滿　坐中誰唱解愁詞紅粧勸金盞物是奈人非是負
東風心眼
　　阮郎歸(同十二叔泛/濟州環溪)
西城北渚舊追隨荒臺今是非白蘋無主綠蒲迷停舟
憶舊時　雙鴨戲亂鷗飛人家烟雨西不成攜手折芳
菲蘭橈惆悵歸
　　又
一濠秋水静漣漪紅粧照水嬉攀條尋藕怯船移浮萍
溼繡衣　臨好景惜輕歸夕陽洲渚迷城門燈火簇輪
蹄沙鷗飛去時
　　又
兒童嬉戲杏花堤春歸不解悲重來草露溼人衣無花
空繞枝　曾學道久忘機一樽甘若飴平生魚鳥與同
歸臨風心自知
　　宴桃源
往歲真源謫去紅淚揚州留住飲罷一帆東去入楚江
寒雨無緒無緒今夜秦淮泊處
　　一叢花(謝濟倅宗室/令郯送酒)
王孫眉宇鳳皇雛天與世情疎揚州坐上瓊花底佩錦
囊曾憶奚奴金盞醉揮滿身花影紅袖競來扶　十年
一夢訪林居離袂重踟蹰應憐肺病臨卭客寄洞庭春
色雙壺天氣未佳梅花正好曾醉燕堂無
　　又(十二叔節推以无咎生日/於此聲中為辭休韻和答)
碧山無意解銀魚花底且攜壺華顛又喜熊羆旦笑騏
驥老反為駒文史漸抛功名更懶隨處見真如　高情
敢並漢庭疎長揖去田廬囊無上賜金堪散也未妨山
獵溪漁廉頗縱强莫隨年少白馬向黄榆
　　又(再呈十/二叔)
飛鳬仙令氣如虹脱屣向塵籠凌煙畵象雲臺議似眼
前百草春風盞裏聖賢壺中天地高興更誰同　應懐
得雋大明宫無事老馮公玉山且向花間倒任笑從老
入花叢三徑步餘一枝眠穩心事付千鍾
　
　
　
　
　
　
　
　晁无咎詞巻三
欽定四庫全書
　晁无咎詞巻四
　　　　　　　　　　　　宋　晁補之　撰
　　臨江僊(用韻和韓求/仁南都留别)
曾唱牡丹留客飲明年何處相逢忽驚鵲起落梧桐綠
荷多少恨回首背西風　莫歎今宵身是客一樽未曉
猶同此身應似去来鴻江湖春水濶歸夢故園中
　　又(同/前)
常記河陽花縣裏恰如飯顆山逢春城何處滿絲桐綸
巾并羽扇君有古人風　重向梁王臺畔見黄花綠酒
誰同新詩别後寄南鴻回頭思照碧人在白雲中
　　浣溪沙(廣陵被/召留别)
帳飲都門春浪驚東飛身與白鷗輕淮山一㸃眼初明
　誰使夢回蘭芷國却將春去鳯皇城檣烏風轉不勝
情
　　憶少年(别歴/下)
無窮官栁無情畫舸無根行客南山尚相送只髙城人
隔　罨畫園林溪紺碧算重来盡成陳迹劉郎鬢如此
況桃花顔色
　　江城子(廣陵送王/左丞赴闕)
舊山鉛槧倦棲遲叩宸闈向淮圻五馬行春初喜後車
随太守風流容客醉花壓帽酒淋衣　隋宮烟外草
萋萋菊花時動旌旗起舞留公且住慰相思王粲詩成
何處寄人北去雁南飛
　　虞美人(廣陵/留别)
江南載酒平生事游宦如萍寄蓬山歸路傍銀臺還是
揚州一夢却驚回　年年后土春来早不負金樽倒明
年珠履賞春時應寄瓊花一朶慰相思
　　金盞倒垂蓮(依韻和次膺寄/楊仲謀觀察)
諸阮英游盡千鍾飲量百丈詞源對舞春風螺髻小雙
蓮念兩處登髙臨逺又傷芳物新年此淚不待桓伊危
柱哀絃　身閒未應無事趂栽梅徑裏揷栁池邊野鶴
飄颻幽興在青田也莫話書生豪氣更銘功業燕然畢
竟得意何如月下花前
　　又(次韻寄霸帥/楊仲謀安撫)
休説將軍解彎弓掠地崑嶺河源綵筆題詩綠水映紅
蓮算總是風流餘事㑹須行樂華年只有一部隨軒脆
管繁絃　多情舊遊尚憶寄秋風萬里鴻雁天邊未學
元龍豪氣笑求田也莫為庭槐興歎便傷搖落凄然後
㑹一笑猶堪醉倒花前
　　西平樂(廣陵送王資/政正仲赴闕)
鳳詔傳來絳闕當宁思賢輔淮海甘棠惠化霖雨商巖
吉夢熊虎周郊舊卜千秋盛際催促朝天歸去動離緒
　空眷戀難暫駐新植雙亭臨水風月佳名未覩準擬
金樽時舉況樂府風流一部妍歌妙舞縈雲迴雪親敎
與恨難訴爭欲攀轅借住功成繡衮重與江山作主
　　御街行(待命䕶國院不/得入國門寄内)
年年不放春閒了今歲銜盃少來時栁上淺金黄歸路
玉綿吹帽惜春長似五陵狂俊不道朱顔老　斜烟薄
雨青林杳猶有鶯聲到西園紅艷綠盤龍辜負一年春
好錦城樂事不關愁眼何似還家早
　　生查子(感/舊)
宫裏妒娥眉十載辭君去翠袖怯天寒修竹無人處
今日近君家望極香車騖一水是紅墻有恨無由語
　　青玉案
十年不向東門道信匹馬羞重到玉府驂鸞猶年少宫
花頭上御爐烟底常日朝回早恨霞觴飜手羣僊笑恨
塵土人間易春老白髮愁占彤庭杳紅墻天阻碧濠烟
鎖細雨迷芳草
　　水龍吟(始去齊路逢次/膺叔感別敘舊)
去年暑雨鈎盤夜闌睡起同征轡今年芳草齊河古岸
扁舟同艤萍梗孤蹤夢魂浮世别離常是念當時綠鬢
狂歌痛飲今憔悴東風裏　此去濟南為説道愁腸不
醒猶醉多情北渚两行烟栁一湖春水還唱新聲後人
重到應悲桃李待歸時攬取庭前皓月也應堪寄
　　南歌子(譙園/作)
霜細猶欺栁風柔巳弄梅東園搥鼔賞新醅喚取舞裙
歌扇探春回　妙舞堪千盞長歌可百盃笑人將恨上
春臺勸我十分一舉两眉開
　　醉落魄(用韻和李季/良泊山口)
高鴻逺鶩溪山一帶人煙簇知君船近漁磯宿輕素横
溪天淡垂寒玉　誰家紅袖闌干曲南陵風軟波平綠
幽吟無伴芳樽獨清瘦休文一夜傷單縠
　　萬年歡(次韻和/季良)
憶昔論心盡青雲少年燕趙豪俊二十南游曾上㑹稽
千仞振袂江中往歲有騷人蘭蓀遺韻嗟管鮑當日貧
交半成翻手難信　君如未遇元禮肯抽身盛時尋我
幽隱此事談何容易驥才方騁綵舫紅粧圍定笑西風
黄花斑鬢君欲問投老生涯醉郷岐路偏近
　　臨江僊(信州/作)
謫宦江城無屋買殘僧野寺相依松間藥臼竹間衣水
窮行到處雲起坐看時　一箇幽禽縁底事苦來醉耳
邊啼月斜西院愈聲悲青山無限好猶道不如歸
　　虞美人(羊山餞杜侍郎郡君/十二姑及外弟天逵)
原桑飛盡霜空杳霜夜愁難曉油燈野店怯黄昏窮途
不減酒杯深故人心　羊山故道行人少也送行人老
一般别語重千金明年過我小園林話如今
　　安公子(和次/膺叔)
少日狂遊好閬苑花間同低帽不恨千金輕散盡恨花
殘鶯老命小轡翩翩隨處金樽倒從市人拍手攔街笑
鎮瓊樓歸卧麗日三竿未覺　迷路桃源了亂山沉水
何由到撥斷朱絃成底事痛知音人悄似近日曾敎青
鳥傳佳耗學鳳簫擬入烟蘿道問劉郎何計解使紅顔
却少
　　綠頭鴨(韓師朴相公㑹上觀/佳妓輕盈彈琵琶)
新秋近晉公别館開筵喜清時銜盃樂聖未饒綠野堂
邊繡屏深麗人乍出坐中雷雨起鵾絃花暖間關冰凝
幽咽寳釵搖動墜金鈿未彈了昭君遺怨四坐巳凄然
西風裏香街駐馬嬉笑微傳　算從來司空見慣斷腸初
對雲鬟夜將闌井梧下葉砌蛩收響悄林蟬頼得多愁
潯陽司馬當時不在綺筵前競歎賞檀槽倚困沉醉倒
觥船芳春調紅英翠蕚重變新妍
　　水龍吟(寄留守/無愧丈)
滿湖高栁搖風坐看驟雨來湖面跳珠濺玉圓荷翻倒
輕鷗驚散堂上涼生檻前暑退羅裾凌亂想東山謝守
綸巾羽扇高歌下青天半　應記狂吟司馬去年時黄
花高宴竹枝苦怨琵琶多淚新年鬢換常恐歸時眼中
物是日邊人逺望隋河一帶傷心霧靄遣離魂斷
　　惜奴嬌
歌闋瓊筵暗失金貂似説衷腸丁寧囑付棹舉帆開黯
行色秋將暮欲去待却回高城已暮　漁火煙村但觸
目傷離緒此情向阿誰分訴那裏思量争知我思量苦
最苦睡不著西風夜雨
　　臨江僊
身外閒愁空滿眼就中歡事常稀明年應赴送君詩試
從今夜數相㑹幾多時　淺酒欲邀誰共勸深情惟有
君知東溪春近好同歸栁垂江上影梅謝雪中枝
　　又
自古齊山重九勝登臨夢想依依偶來恰值菊花時難
逢開口笑須插滿頭歸　昨夜一江風色好平明秋浦
帆飛可憐如赴使君期且當酬令節不用歎斜暉
　　滿庭芳
鄉物牽情家山回首浩然歸興難收報恩心事投老判
悠悠却笑當年牛下輕自許激烈寒謳成何事夷猶桂
楫蘭芷詠芳洲　人生萍梗迹誰非樂土何處吾州算
不須臨岐戃怳遲留要看香爐瀑布丹楓亂江色凝秋
真堪與瀟湘暮雨圖上畵扁舟
　　定風波
跨鶴揚州一夢回東風拂靣上平臺閬苑花前狂覆酒
拍手東風騎鳳却敎來　謫好伯陽丹井畔官滿平臺
還見片帆開上界雖然官府好總道散仙無事好追陪
　　千秋歲
玉京仙侣同受琅函結風雨隔塵埃絶霞觴翻手破閬
苑花前别鵬翼斂人間泛梗無由歇　豈憶山中酒還
共溪邊月愁悶火時間滅何妨心似水莫遣頭如雪春
近也江南雁識歸時節
　　又
葉舟容易行盡江南地南雁斷無書至憐君羇旅處見
我飄蓬際如夢寐當年閬苑曾相對　休説深心事但
付狂歌醉那更話孤帆起水精溪遶戶雲母山相砌君
莫去只堪伴我溪山裏
　　鷓鴣天
欲上南湖綵舫嬉還思北渚與嵐漪圓荷葢水垂楊岸
鸂鶒鴛鴦總下時　持此意遣誰知清波還照鬢間絲
西樓重唱池塘好應有紅粧斂翠眉
　　清平樂
炎天畏景午漏那堪永何苦相仍愁簿領短壑清溪牽
興　瑤臺月下曾逢何由却覩冰容一笑為驅煩暑故
人元是清風
　
　
　
　
　
　
　
　
　
　
　晁无咎詞巻四
欽定四庫全書
　晁无咎詞巻五
　　　　　　　　　　　　宋　晁補之　撰
　　虞美人(用韻答/秦令)
荒城又見重陽到狂醉還吹帽人生開口笑難逢何況
良辰一半别離中　平臺珠履登髙處猶自懷人否且
簪黄菊滿頭歸惟有此花風韻似年時
　　浣溪沙
江上秋風髙怒號江聲不斷雁嗷嗷别魂迢遞為君銷
　一夜不眠孤客耳耳邊愁聼雨蕭蕭碧紗窗外有芭
蕉
　　萬年歡(寄韻次/膺叔)
十里環溪記當年並遊依舊風景綵舫紅粧重泛九秋
清鏡莫歎歌臺蔓草喜相逢歡情猶勝蘋洲畔横玉驚
鸞半天雲正愁凝　中秋醉魂未醒又佳辰授衣良㑹
堪更蚤嵗功名豪氣尚凌汝潁能致黄金一井也莫負
鴟夷髙興别有箇瀟灑田園醉郷天地同永
　　一叢花
東君密意在花心飛雪戲粧林多情定怪春来晩放竒
花千㸃深深煙栁上輕風絲漫裊樓閣晩還隂　雕梁
雙燕悄来音簾幕鎮沉沉西城未有花堪採醉狂興冷
落難禁應約萬紅商量細細留向未開尋
　　減字木蘭花(和求仁南/郡都别)
萍蓬行路来不多時還遣去㑹有重来還把清樽此地
開　隋河楊栁見我五年三執手紅淚多情待得重来
走馬迎
　　菩薩鬘
玉京不許塵容到疎慵只合疎慵老鷗鳥共烟波田夫
與醉歌　忘懐無物我莫似陳驚坐勲業付長閒西山
爽氣間
　　鷓鴣天(杜四侍郎郡君/十二姑生日)
吉夢靈虵朱夏宜佳辰阿母㑹瑤池竹風荷雨来消暑
玉李冰𤓰可療飢　心悟了道成時不勞龍女騁威儀僧
祗世界供遊戲賢懿光隂比夀期
　　鳳簫吟(永嘉郡/君生日)
曉曈曨風和雨細南園次第春融嶺梅猶妒雪露桃雲
杏已綻碧呈紅一年春正好助人狂飛燕遊蜂更吉夢
良辰對花忍負金鍾　香濃博山沉水小樓清旦佳氣
葱葱舊遊應未改武陵花似錦笑語相逢蘂宫傳妙訣
小金丹同換冰容況共有芝田舊約歸去雙峰
　　凉州令
二月春猶淺去年櫻桃開遍今年春色怪遲遲紅梅常
早未露臙脂面　東君遣春來緩似㑹人深願蟠桃新
鏤雙盞相期似此春長逺
　　引駕行(亦名/長春)
春雲輕鎖春風乍扇園林曉掃華堂正桃李芳時誕辰
還到年少記絳蠟光搖金猊香郁寳粧了驟駿馬天街
向晩喜同車詠窈窕　多少盧家壺範杜曲家聲榮耀
慶孟光齊眉馮唐白首鎮同歡笑縹緲待琅函深討芝
田高隱去偕老自别有壺中永日比人間好
　　菩薩鬘
百花含藴東風裏南園小雨朱扉啟春色一年年年年
花共妍　清談招隱去莫認如賔處華髮好風光林間
此味長
　　㸃綘脣
回雁風微養花濃淡天容好似春知道吉夢佳人到
共樂春臺攜手蓬萊小同傾禱願春不老歲歲尋芳草
　　上林春(韓相/生日)
天惜中秋三夜淡雲占得今宵明月孟陬歲好金風氣
爽清時挺生賢哲相門出相算鍾慶自應累葉乍歸來
暫燕處共仰赤松高轍　想人生㑹須自悦浮雲事笑
裏尊前休説舊有衮衣公歸未晩千歲盛明時節命圭
相印看重賞晉公勲業濟生靈共富貴海深天濶
　　楊栁枝
素色清薰出俗華臘前花軒前愛日掃雲遮幾枝斜
月淡紗窗香暗透白於沙幽人獨酌對芳葩興無涯
　　驀山溪
鳳皇山下東畔青苔院記得當初個與玉人幽歡小宴
黄昏風雨人散不歸家簾旌捲燈火顫驚擁嬌羞面
别來憔悴偏我愁無限歌酒情都減也不獨朱顏改變
如今桃李湖上泛舟時青天晩青山逺願見無由見
　　又
自來相識比爾情都可咫尺千里算惟孤枕單衾知我
終朝盡日無緒亦無言我心裏忡忡也一㸃全無那
香牋小字冩了千千個我恨無羽翼空寂寞青苔院鎖
昨朝寃我却道不知休天天天不曾麽因甚須寃我
　　生查子
夜飲别佳人梅小猶飄雪忍淚一春愁過却花時節
相見話相思重與臨風月休似那回時無事還輕别
　　少年遊
當年攜手是處成雙無人不羨自間阻五年也一夢擁
嬌嬈粉面　栁眉輕掃杏腮微拂依前雙靨盛睡裏起
來尋覔却眼前不見
　　青玉案
三年宋玉墻東畔怪相見常低靣一曲文君芳心亂怱
怱依舊吹散月淡梨花館　秋娘苦妒浮金盞漏些子
堪猜是嬌盻歸去相思腸應斷五更無寐一懐好事依
舊藍橋逺
　　江城子(贈次膺叔/家娉娉)
娉娉聞道似輕盈好佳名也堪稱楚觀雲歸重見小樊
驚豆蔲梢頭春尚淺嬌未顧已傾城　章臺休詠舊青
青惹離情恨難平無事飛花撩亂撲旗亭不似劉郎春
草小能步步伴人行
　　青玉案(傷娉/娉)
彩雲易散琉璃脆念往事心將碎只合人間十三歲百
花開盡丁香獨自結恨春風裏　小園幽檻經行地恨
春草佳名謾抛棄簇蝶羅裙休將施香殘燭燼微風觸
幔髣髴嬌嚬是
　　聲聲慢(家妓榮奴/既出有感)
朱門深掩擺蕩春風無情鎮欲輕飛斷腸如雪撩亂去
㸃人衣朝來半和細雨向誰家東館西池算未肯似桃
含紅蘂留待郎歸　還記章臺往事别後縱青青似舊
時垂灞岸行人多少競折柔枝而今恨啼露葉鎮香街
抛擲因誰又爭可妒郎誇春草步步相隨
　　㸃絳脣(同/前)
檀口星眸艷如桃李情柔惠據我心裏不肯相抛棄
哭怕人猜笑又無滋味忡忡地繫人心裏一句臨岐誓
　
　
　
　
　晁无咎詞巻五
欽定四庫全書
　晁无咎詞巻六
　　　　　　　　　　　　宋　晁補之　撰
　　永遇樂(贈雍宅/璨奴)
銀燭將殘玳筵初散依舊愁緒醉裏凝眸嬌来縱體此
意難分付憐伊只似風前輕燕好語暫来還去重樓静
珠簾休下待掃畫梁留住　青娥皓齒雲鬟花面見了
綺羅無數只你厭厭教人竟日一㸃無由訴如今拚了
縈眠惹夢沒個頓身心處深誠事驂鸞解佩是許未許
　　虞美人(代/内)
梅花時候君輕去曾寄紅牋與胡麻好種少人知正是
歸時何處誤芳期　誰教又作狂遊逺歸路楊花滿當
年不負瑣窗春老向長楸走馬更愁人
　　朝天子
酒醒情懐惡金縷褪玉肌如削寒食過却海棠花零落
　漸日照闌干烟淡薄繡額珠簾籠畫閣春睡著覺来
失鞦韆期約
　　行香子(贈輕/盈)
栁態纎柔雪艷疎明問人来人道輕盈芙蓉臉際一寸
波横比瀟洒處猶難稱此嘉名　花前燭下微嚬淺笑
要題詩盞畔低聲司空自慣狂眼須驚也不辭寫雙羅
帶恐牽情
　　感皇恩
終嵗憶春回西園行盡歡喜梅梢上春信去年攜手暗
約芳時還近燕来鶯又到人無準　憑誰向道流光一
瞬佳景閒過舞衣褪春歸何處又對飛花難問舊歡都
未遇成新恨
　　臨江僊(代/内)
馬上匆匆聼鵲喜朦朧月淡黄昏碧羅雙扇曉光分鉛
華先辦臉朱色怎分脣　暫别寳奩蛛網遍春風淚汚
榴裙香牋小字寄行雲纎腰非學楚寛帶為思君
　　碧牡丹(王晉卿都/尉宅觀舞)
院宇簾垂地銀筝雁低春水送出燈前婀娜腰肢栁細
步蹙香裀紅浪隨鴛履梁州𦂳鳳翹墜　竦輕體繡帶
因風起霓裳恐非人世調促香檀困入流波生媚上客
休辭眼亂樽中翠玉階霜透羅袂
　　少年遊
前時相見樓頭窗畔樽酒望銀蟾如今間阻銀蟾又滿
小閣下珠簾　願得呉山山前雨長恁晚廉纎不見樓
頭嬋娟月且寂寞閉窗眠
　　西江月
似有如無好事多離少㑹幽懐流鶯過了又蟬催腸斷
碧雲天外　不寄書還可恨全無夢也堪猜秋風吹淚
上樓臺只恐朱顔便改
　　鷓鴣天
繡幕低低拂地垂春風何事入羅幃胡麻好種無人種
正是歸時君未歸　臨晩景憶當時愁心一動亂如絲
夕陽芳草本無恨才子佳人空自悲
　　滿江紅(寄/内)
月上西窗書幃静燈明又滅水漏澁銅壺香燼夜霜如
雪睡眼不曾通夕閉夢魂争得連宵接念碧雲川路古
來長無由越　鸞釵重青絲滑羅帶緩小腰怯那更伊
多感恨離傷别正是少年佳意氣漸當故里春時節歸
去來莫放子規啼芳菲歇
　　菩薩鬘(代歌/者怨)
絲簧鬭好鶯羞巧紅檀微映燕脂小當座斂雙蛾曲中
幽恨多　知君憐舞袖舞要歌成就獨舞不成妍因歌
舞可憐
　　減字木蘭花(陳履/常)
娉娉嫋嫋紅落東風青子小妙舞委虵拍誤周郎却未
知　花前月底誰喚分司狂御史欲語還休喚不回頭
沒著羞
　　臨江仙
離别尋常今白首更須竹雨瀟瀟不應都占世間豪清
風居士手楊桞洛城腰　文字功名真自誤從今好月
良宵只須憐取董嬌饒修門君自到不用我詞招
　　又(晁逵州/見和)
君似蒼崖千仞竹一枝孤映蒿蕭簞瓢不減萬鍾豪閒
情搔短髮佳句詠纎腰　罷酒蘭舟回楚柂相思何處
今宵淮南幽桂水雲饒他年春草恨應有小山招
　　紫玉簫(過堯民金部四叔位見/韓相家姬輕盈所留題)
羅綺叢中笙歌隊裏眼狂初認輕盈無花解比似一鈎
新月雲際初生算不虛得郎占與第一佳名卿歸去那
知有人别後牽情　襄王自是春夢休謾説東墻事更
難憑誰敎慕宋要題詩曾倚寳柱低聲似瑤臺曉空暗
想衆裏飛瓊餘香冷猶在小窗一到魂驚
　　鬬百草
别日常多㑹時常少天難曉正喜花開又愁花謝春也
似人易老慘無言念舊日朱顔清歡莫笑便苒苒如雲
霏霏似雨去無音耗　追想墻頭梅下門裏桃邊名利為
伊都忘了血寫香箋淚封羅帕記三日離腸恨攪如今
事十二樓空憑誰到此情悄擬回船武陵路杳
　　又
往事臨卭舊遊雅態羞重憶解賦才髙好音情慧琴裏
句中暗識正當年似閬苑瓊枝朝朝相倚便滌器何妨
當壚正好鎮同比翼　誰使褰裳珮失推枕雲歸惆悵
至今遺恨積雙鯉書來大刀詩意縱章臺青青似昔重
尋事前度劉郎轉愁寂謾贏得對東風對花歎息
　　鬬百花(汶妓/閻麗)
小小盈盈珠翠憶得眉長眼細曾共映花低語已解傷
春情意重向溪堂臨風看舞梁州依舊照人秋水轉更
添姿媚　與問階上簸錢時節記微笑但把纎腰向人
嬌倚不見還休誰敎見了厭厭還是向來情味
　　又
臉色朝霞紅膩眼色秋波明媚雲度小釵濃鬢雲透輕
綃香臂不語凝情敎人喚得回頭斜盻未知何意百態
生珠翠　低問石上鑿井何由及底微向耳邊同心有
緣千里飲散西池涼蟾正滿紗窗一語繫人心裏
　　又
斜日東風深院繡幕低迷歸燕瀟洒小屏嬌面髣髴燈
前初見與選筵中銀盆半折姚黄插向鳯皇釵畔微笑
遮紈扇　教展香裀看舞霓裳促遍紅颭翠飜驚鴻乍
拂秋岸栁困花慵盈盈自整羅巾須勸倒金盞
　　御街行
天街月照珠簾粉嚲轡曾相近繁華樂事老来慵對酒
尚憐佳景王孫年少風流應更無奈春愁悶　幽期莫
誤香閨恨羅帶今朝褪月圓花好一般春觸處總堪乘
興有人惆悵何如歸好相見憑君問
　　南歌子
睡起臨窗坐粧成傍砌閒春来莫捲繡簾看嫌怕東風
吹恨在眉間　鸚鵡花前弄琵琶月下彈驀然收袖倚
闌干一晌思量何事㸃雲鬟
　　清平樂
寒風雁度聲向千門去也到文闈校文處也到文君繡
户　背燈解帶魂驚長安此夜秋聲早是夜寒不寐五
更風雨無情
　　好事近
歸路苦無多正值早秋時節應是畫簾靈鵲把歸期先
説　就中風送馬蹄輕人意漸歡悦此夜醉眠無夢任
西樓斜月
　　洞僊歌(泗州中秋作此/絶筆之詞也)
青烟幕處碧海飛金鏡永夜閒階卧桂影露凉時零亂
多少寒螿神京逺惟有藍橋路近　水晶簾不下雲母
屛開冷浸佳人淡脂粉待都將許多明月付與金尊投
曉共流霞傾盡更擕取胡牀上南樓看玉做人間素秋
千頃
　
　晁无咎詞巻六
