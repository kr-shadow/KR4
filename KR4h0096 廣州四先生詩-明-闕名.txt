#+TITLE: 廣州四先生詩-明-闕名
#+DATE: 2018-05-12 10:20:52
#+SOURCE: github.com/kanripo/KR4h0096 master 3ef483ba                
欽定四庫全書　　　　　集部八
　廣州四先生詩　　　　　總集類
　　提要
　　　　(臣/)等謹案廣州四先生詩四巻不著編輯人
　　　　姓名乃明初廣州黄哲李徳王佐趙介四人
　　　　之詩當時與同郡孫蕡並稱所謂南園五先
　　　　生者也哲字庸之用薦拜翰林待制侍懿文
　　　　太子讀書出知東阿縣升東平通判歸尋坐
　　　　法死有雪篷集徳字仲修洪武中用薦授雒
　　　　陽長史官至義寧縣知縣有易菴集佐字彦
　　　　舉本河東人元末侍父宦南雄遂占南籍洪
　　　　武初徵至京師授給事中有聴雨軒瀛洲二
　　　　集没後稿多遺逸有詩一巻郡人彭森刻于
　　　　建安介字伯貞讀書不樂仕進屢薦皆辭免
　　　　以家累逮赴京師卒于南昌舟中後以子純
　　　　官贈監察御史有臨清集南園諸子中惟孫
　　　　蕡集尚流傳四人著作已多散佚此乃後人
　　　　甄輯之本萹帙無多然視他選差為詳備其
　　　　間如哲之五言古體祖述齊梁徳之七言長
　　　　篇胎息温李俱可自成一家惟佐氣骨稍卑
　　　　未能驂駕介詩為陳廷器所稱賞許其有闗
　　　　世教而所存太少亦不足以見其全然粤東
　　　　詩派諸人實開其先其提唱風雅之功有未
　　　　可没者故存之以著其槩焉乾隆四十五年
　　　　七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　廣州四先生詩巻一
　　雪篷詩選
　黄哲字庸之番禺人世為荔灣著姓哲弱冠而孤刻
　苦讀書通五經嘗借人文選手鈔之沈玩究竟遂能
　作詩造晉唐奥域性好山水結廬蒲澗栖息其中往
　來羅浮峽山南華諸名勝自以為未足乃辭家度庾
　嶺過吳楚游燕齊間一時湖海英豪皆與游焉當風
　雪時泊舟秦淮遇朱文昭涂穎輩相與握手吟咏沽
　酒大噱二人唶曰君才如(闕/)　　雖知音如寡(闕/)
　自是益有名龍鳳中太祖為吳王駐師金陵招徠賢
　士哲為丞相李善長㕘政張㫤汪廣洋所知交荐之
　時已建吳國拜為翰林待制入書閣侍太子讀書尋
　兼翰林典韱輔導盡職丙午六月左丞相徐達北伐
　捷聞上命賦詩稱㫖及鍾山祈雨獲應御製七言詩
　志喜命哲賡之其見重如此洪武初奉使青徐諭諸反
　側尋出知山東東阿縣吏胥初以儒士易之哲剖決
　如流案牘無停者且不事繳繞苛察民樂其寛值旱
　詣洪範池祠禱詞㫖哀惻甘澍應時優洽民讙曰此
　黄公雨也狼溪有怪物善為幻能竊人啗之哲為文
　禱于天須臾風雨大作一青蛟斃水上邑人訝以為
　神時經毛貴亂後民多流徙他處聞哲善政復其業
　者亡慮數千人辛亥四月陞東平府通判東阿士民
　遮道攀泣抵府境乃返是嵗黄河決梁山中書省發
　民疏濬哲董東平之役經畫有方民不告勞有司欲
　堰黄陵岡哲建議謂此乃元朝之敝政不可以為法
　事遂寢尋上疏陳時務數十事上怒其狂易會山東
　分省奏哲捐俸修先聖祠築水隄湖有成績乃釋不
　問哲亦乞歸得允既南還有司奏請領郡校事横經
　授徒嵗凡數百人乙卯四月朝廷取回山東治在郡
　罣誤竟置于法郡邑人士家為奠祭哲始北上時倚
　篷聴雪常自詫曰天下竒音妙䪨出自然者莫是過
　也歸構一軒名聴雪篷學者稱曰雪篷先生子徳輿
　輯其詩文十巻行于世嘗經昭明太子墓作詩弔之
　説者謂混選詩中殆不可甲乙其精工如此(見廣州/人物傳)
　　古樂府
　　　臨髙臺
臨髙臺髙臺百仞凌雲開丹霞曙色明九垓咸陽王氣
何佳哉交疏結綺紛崔嵬虹橋複道雲中來直過鳳樓
表雙闕遥連北極正三階宛轉朱闌臨渭水蜚蜚朱閣
通天起銅龍髙拱日華鮮青雀翻飜月明裏仙姝揺
珮溢層城錦幄髙張翡翠屏寶鼎香酥調玉食金莖
瑞露屑璚英璚英玉食知難老鸞鏡青蛾為君好君
王八駿上瑶池日暮長門怨芳草芳草年年繞翠華
瑶池歌管醉流霞皆傳阿母桃成實又獻安期棗似瓜
蟠桃石棗真堪羨方朔詼諧侍懽宴題詩爭擬柏梁新
求仙豈意桑田變願得層臺更萬重崑崙西望接崆峒
能共赤松鞭彩鳳仍隨軒后駕蒼龍下顧凄凄茂陵道
惟餘隴樹生秋風
　　　戰城南
君不聞隂山敕勒川胡兒飲馬來翩翩狼頭大纛三萬
落鸞𢎞注槊雄燕然烏桓古道黄沙塞青冢荒原白骨
田漢將鷹揚遥度磧戎兵獸駭復窺邊邊烽夕照甘泉
殿殺氣浮空白如練右地連營夜合圍左賢鳴鏑朝馳
戰聞道嫖姚新築城先令都護出竒兵三門八陣互纏
繞萬衆一心同死生偏裨轉鬭血凝肘箭鋒流星餓鴟
吼巻甲遥搴大校旂横戈怒落單于首愁雲慘日共亡
胡敗馬號鳴霜草枯金裘寶玦青珊瑚玉貎花顔泣路
隅含悲掩袂辭穹廬彫盤跪進紫駝酥軍中椎牛日髙
會葡萄寒香濃不醉振旅先論衞霍功封侯未數金張
貴封侯意本重雄豪誰識戰場汗馬勞惟有城南征戰
地髑髏京觀長蓬蒿
　　　白苧詞
長洲宮中花月輝彩雲夜傍瓊樓飛吳姬娉婷白苧衣
揚蘭拂蕙春風歸花籌傳觴注紅玉月鏡當筵掩明燭
低環按節宮調促嫣然一轉亂心曲夜長酒多懽未足
驚烏啼向東苑樹星河闌干正當户明眸皓齒歌白苧
蛾眉嬋娟花月妬含情奉君君莫顧雲中璧月易盈虧
葉底穠華多盛衰願為寶階千嵗石長近君王雙履綦
　　　雉朝飛
野田無人蒿草薄羣雉班班艸中落五月禾熟桐風清
南陂北陂聲喔喔東方漸髙晨露稀金翎繡項爭光輝
桑畦如霧行不見雄鳴呼雌驚復飛渴飲幽澗泉饑啄
野田粟羣雛來哺聲粥粥寧向郊原抱耿介不羨雲霄
競髙逐魯恭慈仁桑隂自馴鰥㷀竊傷犢牧采薪下防
虞羅上畏雕鶚朶頤垂涎羣動交虐聖人解網天網疎
八紘山澤無畋漁蓬機艾弋無爾圖朝出陌上飛莫還
蒿下居翼衆雛兮行且呼飲而啄兮寧爾軀雉兮雉兮
樂何如慎勿變化陳倉為怪誣
　　　烏栖曲
九月過姑蘇江頭霜艸枯秋風吹葉盡愁殺夜栖烏栖
烏月明裏霜重驚還起無處托安巢啞啞渡江水江波
淺復深東去無還心白苧吳宮曲能成哀怨音只言懽
樂長相保青春幾時秋又老可憐西子斷腸花不及虞
姬美人草舞罷垂楊金縷衣椒房絳燭明星稀越騎爭
馳海山動吳歌尚繞梁塵飛梁塵飛飛白苧哀烏啼夜
半閶門開鴟夷浮江麋鹿來月明猶照姑蘇臺
　　　自君之出矣
自君之出矣無處托鱗音思君如畫燭淚盡不明心
　　五言古詩
　　　初入書閣呈董宗文博士兼簡同舍諸公
河闗歇王氣淮泗擅英靈天眷迪皇運人謀歸聖能石
城雄虎踞鐘阜宛龍騰紫署𢎞東閣青門踐北陵來王
玉帛至訪道蒲輪徵髦英起幽谷俊乂羅明庭變豹蔚
華彩飛熊聞作興朝儀制述美錫賚恩庥承前席思賈誼
横經推戴憑奚為遶枝鵲亦企圖南鵬雲軒蠧簡輯蘭
署鴛班升髙䇿屢懷董名流知慕膺追陪虎禁入被遇
龍門登仍慙匠石顧用匪輿輪勝毋云棄樗朽庶以從
規繩
　　　十一月十二日四望山陪祀禮成呈諸執事(時/北)
　　　(征/也)
𤣥明開朔序禋類卜辰良武成遵誓命汾畤備馨香惟
皇儼雍穆對越思洋洋凝旒仰坤壝授律挾乾綱風雲
從龍虎樂舞登鳳凰珪幣有容秩緌纓紛煥煌苾芬既
明誠肸蠁迴穹蒼兹焉迪昌運赤伏臻遐祥徂征乃自
葛義旅時鷹揚同徳奮熊羆桓桓先啓行阿衡重麾鉞
推轂觀旂常海岱仍率職堪輿復泰康繁祠陋衰典昭
告紀興王羣英聿來助委珮鏘珩璜多儀動文彩列宿
開榮光庸薾忝趨承賡歌聆頌章宸猷願終述豁達垂
無疆
　　　過梁昭明太子墓
帝子降南浦飄颻蒼桂隂神飈迴震闕𤣥跡閟坤岑鳳
陵輝璞藴龍沼媚珠沈文藻絢華黻芳芬揚素襟遺
編軼正雅曠代馳徽音玉馬風雲變金鳬嵗月深霜
蘭朝委翠烟蘿夕翳林采蘋思永薦捐玦遂幽尋靈
修忽爾遊嵗晏勞予心遼東鶴馭逺緱嶺鸞笙吟眇
眇因懷昔營營徒慨今瑶華竟衰歇惆悵雍門琴
　　　送道士蔣玉壺還茅山
華陽初慕道羽服依巖際辟穀咽晨霞朝元結真氣朗
吟扶桑頌伏謁三茅氏却駕雲中龍來游人間世談𤣥
蕋珠闕稽首張樂地調笑芙蓉笙聲飄鳳凰吹僕愧金
門彦時聞玉簫偈方忻蘭苑晤忽念荷衣逝欲和瑶臺章
幡然紫烟閉石室縈翠芝丹丘藹松桂望望勞予心猶
懷碧山契
　　　東平謁堯祠
初政禮羣秩晨趨鄆隂郭稽古詢道源放勲夕徂落齋
宮委華棁黼扆銷丹堊庭榛雊雉升裳蘚宗彝剥惟馨
思可薦廢墜予猶怍緬言垂衣時東狩兹方岳儀像儼
欽明聲容被綿邈茅茨遵曩儉堦蓂傳舊朔遺澤紛在
斯今皇仰先覺亦播康衢謡紹爾雍熙樂
　　　曲阜里謁廟
解組辭鄆郭驅車循魯坰前登闕里近端仰素王靈猗
蘭遺貞潔神宇欝葱青時化洽十祀奎光浮四溟多儀
殷廟享斯文傳壁經几筵猶設席容秩儼充庭所念迷
塗者空瞻明徳馨因䝉今獲客幽悱未遑寧靡靡寒冰
至塗塗朝露零遄回馳驅意夙夜思儀刑
　　　洪範祠龍池禱雨獲應畣隠士劉文正暨邑中
　　　羣彥
齋沐戒徒御星言趨綘壇屬兹愆陽序雩祀罄衷丹龍
湫窅深閟神物時蜿蟠馨潔始云薦靈祈紛可干沛然
感敷施霡霂濟多難淅淅在林畹㝠㝠被岡巒焦原幸
沾濡庶類同忻懽鳴鸛集穹窒翔鱗躍紋瀾郊坰悦童
耄庠塾慶衣冠所協詠歸趣方(闕/)民俗安賡歌誦雲漢
𤣥化奚能殫
　　　弔陳思王(祠墓在/東阿)
鄴都雄盛日英才妙七賢夫君照乗珠五色麗且鮮西
園倡華藻東洛賦嬋娟游鸞翔朝旭芳蕖映碧漣始協
棣華美寧虞箕豆煎桐圭空錫社銀海閉隂泉白楊翳
荆榛狐兎穴其阡喟然兼山嘆肯企淮南僊
　　　贈劉宗弼司業赴浙西僉事
晨頒錦花誥夕斂絳紗帷聊當持憲節詎是解逢衣笠
澤山水妙吳江鱸鱖肥移舟發白下揺斾出江畿川寒
葭葦靜天清鴻鴈飛勿念離羣速承明應復歸
　　　秋夜雜興呈涂典韱穎
璿杓運西宇華月麗中楹坐知流序易瑶夜秋風生銀
漢呈宵景金堂含夕情柔條栖湛露嘉蕙茁幽莖撫迹
遂成感如何君逺征相思雲陽浦岧嶤限玉京鏡鸞停
趙舞箏鳳歇秦聲寸心渺何極揺蕩如懸旌
　　　擬古
魯連天下士夙藴匡屯材却敵愧論賞英聲騰九垓燕
昭市駿骨樂毅趨風來虎戰躍中野名成真壯哉僕本
江海人西登鳳凰臺感此千古意長吟屢興哀朝經夷
門市夕醉髙陽杯揮戈拂倒影羲輪為之迴寶匣絢青
蓮龍文拭輕埃神光夜揮霍按舞何嫌猜騰驤為君舉
頭掃浮雲開
　　　簡涂叔良朱仲雅二博士
貞士多苦節考槃依澗陲叢蘭珮芳潔悦懌遂幽期至
徳無終逸明揚膺盛時兹焉開東閣俊乂相追隨列宿
呈光彩翔飈清羽儀皇謨敷禹訓風雅泛周詩幸俾纖
䝉器叨承陪絳帷何因永斯好介爾崇明禧
　　　寓官窰候鄺雄飛使回不至
湛露晨未晞秋華被原隰征途夙已戒承命履遐邑桂
水寒悠悠揚帆望不及川鱗想同泳羈羽尚云戢維楫
乖素期臨流重於邑睠然沮溺耦詎灑楊朱泣惆悵芳
菲情日暮空佇立
　　　秋月篇
金商鳴素節瑶律留先秋始見西陵月嬋娟滄海頭清
規臨夜滿澄影際天浮媚浦沈珠迥凝波淨練收常懸
鳷鵲署初照鳳凰丘碧落宵同映銀潢曉共流梁園生
綺夢陳榭感芳憂爽洽征人袂光含思婦樓玉臺情未
已鸞鑑影空流詎惜盈虧屢仍知晦朔周闗山隨别騎
淇水送行舟願逐餘輝去蘭臺奉夕遊
　　　與伯貞或華二友會
二妙聯英標睠言顧榛莽良晤諧夙心𤣥談慰幽愴江
蘼澹新緑谷鶯聞逺響感此離索情浩蕩烟霞想夷白
抗浮雲臨清延素賞何因繼芳躅一丘同偃仰
　　　題蒲澗讀書處
編茅臨巨壑伐木憩幽龕揺琴初涉澗投册靜窺潭麗
澤方求益知人諧所躭靈芬遥可挹淵物坐能探野褐
聞朝誦霜猿聴夜談董幃凉結蕙管榻澗霏嵐予志在
山水宜從雲外㕘
　　　秋日懷友
雲館秋氣凉前楹新雨歇凉飈振清籟炎景韜餘烈時
菊有芳華露棠飄絳葉慨此揺落情於焉謬司業端憂
鬒髪變和俗性靈竭貞履期可堅𤣥言詎當接渺渺睇
川梁日暮方舟涉
　　　分韵得也字贈林生瑛充貢
氷霜戒𤣥律游子發中野筵几惜離羣罍樽企傾寫庭
柯復喧鳥場藿維征馬錫貢擬璆琳光輝孰云舍文淵
穆奥典璧水觀儒雅攀鱗爾所之附驥吾衰也滔滔嵗
華晚積雪晨飛灑行矣慎毋淹長懷問津者
　　　餞區伯寡領歸善邑教
横塘候秋色芳蕖颯已變渺渺波上舟忽如翔風燕琴
觴激幽思籩豆徒有踐所念同襟者飄颻各鄉縣章縫
協沖素况復斯文彦此邦多竒勝名山蔚葱蒨暄壑栖
雲霞寒松閲霜霰爾行問津處沮溺因可見
　　　贈劉仁仲昆季還浙東
沈憂自多緒復此送歸人昨夜淮南雨不知芳樹春朅
來持别酒相與慰兹晨日暮行艫渺東南瀰越津
　　七言古詩
　　　遊泰山
今年初出承明班折腰從政青徐間神州二月雨新霽
我來萬里觀名山名山泰岱連雲上鄒嶧徂徠鬱相望
晨霞彷彿見丹崖旭日曈曨射青嶂羽服逍遥山際行
垂蘿磐石漸迴縈喬木千章寒谷秀隂泉百道曉虹明
𤣥都太古瑶臺在石室丹爐長不改中林迢遰躡天門
五色芙蓉耀光彩東極羣真鳴珮環招揺玉女開金闗
蒼龍飛去溟海濶黄鶴下唳清風還奎璧祥光生縹緲
日觀扶桑擘昏曉登臨今日九州同顧視寧論萬山小
名嶽齊天天下知齋宮䖍潔閟靈祗寶鼎椒蘭騰馥郁
芝楹華葢仰葳㽔祠官祝釐朝擊鼓玉童吹笙雙鳳舞
魯祊秦祀變浮雲后土精靈夜相語功成世世未登封
明堂駿奔朝岱宗翠華行處入歸鳥樛木盡亞隨飛龍
微茫玉檢無人識緑壇隂洞秋聲急但聞松喬遺素書
我欲因之蜕凡骨絶頂𤣥芝應再生神游早顧抛塵纓
笑騎蒼兕驂太乙稽首銀臺超上清
　　　河渾渾
　　　　洪武辛亥夏河決作
河渾渾發崑崙渡沙磧經中原噴薄砥柱排龍門環嵩
絶華熊虎奔君不聞漢家博望初尋源揚旌逺涉西塞
垣絶探幽討事竒絶云是天津銀潢之所接葱嶺三時
積雪消流沙萬派從東決東州沃壤徐豫之墟懐
山襄陵赤子為魚夕没鉅野朝涵孟諸茫茫下邑皆涂
汙民不粒食鄉無廬桑畦忽變葭葦澤麥壠盡化黿鼉
居宫中聖人方旰食羣公夙夜憂曠職星郎又乗博
望槎西去盟津求禹迹始聞古道行千艘一朝勢轉纔
容舠奔衝儵忽駭神怪淺不浮漚泥没篙我上梁山望
曹濮長嘆滄桑變陵谷萬人舉鍤功莫施猶擬宣房再
興築宣房漢武威曷若堯無為洪波閲九載端拱垂裳
衣𤣥圭錫夏后安得辭胼胝龍門一疏鑿亘古今巍巍
巍巍功可成河水渾復清
　　　奉和聖製鍾山禱雨獲應
天蒼蒼運乾綱雨暘時若民乃康孰令熯旱憂吾王九
土如焚嗟亢陽天津欲竭隂虹藏王心靡(闕/)時惻傷桑
林罪已徳進湯齋宮對越騰馨香真宰黙應徵休祥靈
祗率職妖魃禳先驅靊霳舞商羊天瓢一舉敷四方甘
霖信宿仍汪洋勾龍后土占嵗穰黍稷報功王道昌百
辟慶忭懽聲揚小臣頌述歌虞唐四序順成民弗殃巍
巍端拱垂衣裳天蒼蒼徳無疆
　　　行路難為洪都義士楊安賦
粤客慕逺游東來訪仙洲扶桑弄赤日簸蕩神鼇丘天
吳變現横蛟虬狂瀾欲濟無輕舟我心西悲安可極九
疑回望丹山色斑竹荒祠暮雨深湘靈淚盡湘江碧直
欲排雲窺九闗長風蕭蕭去不還鼓刀擊筑行路難相
逢楊子傾心肝此公平生負竒氣對我髙談論經濟宮
中聖人急徵賢君材磊落終難棄平生恥作侯門賓聲
華滿座驚陳遵黄金結交重然諾白首相知忘故新予
亦髙陽舊徒侶憐君跼蹐隨風塵知君愛君心獨親相
逢正值秦淮春秦淮茫茫春水緑春風撲缸春酒熟登
樓一醉成悲歌起舞龍泉悄終曲君不聞神鷹未脱韝
上縧搏呼夢刷秋空髙焉能委翅隨斥鷃啁啾俛啄栖
蓬蒿又不聞留侯家世誇相韓徇節忘軀西入闗功成
乃慕赤松去富貴浮榮非所干爾有萬古心時來亦如
此魯連復奚為欲蹈東海水行路難難可量海水尚可
濟身名須自强願為黄鶴雲中翔凌風振翮超八荒
　　　寓治穀城寄京華親友
金陵别時春已半含桃吹花鶯語亂羣公送客勞勞亭
王事馳驅不敢緩折腰從政真可憐貂裘欲敝寒無氊
青徐古道暗荆棘二月黄河氷塞川戰場蔓艸縈白骨
城郭蕭條狐兔窟柳塞胡笳夕厭聞花門突騎時還出
獵火荒凉夜合圍聊城闗外羽書飛將軍轉戰略邢魏
歴下游兵分道歸瘡痍未復更顛蹶忍看呻唫日流血
朝耕暮戰同死生撫字無才政多拙有時登髙望逺山
浮雲萬里何當還令人却憶魯連子一箭名成東海間
　　　費將軍凱還歌
費侯佐國文且武禮樂從容在軍旅漢家卿相誰得如
雲臺功臣祭征虜王師轉戰下山東大將平燕無限功
復有竒兵専節制將軍同日度居庸居庸城邊艸初白
戎兵夜遁龍沙北長風吹沙鐵山黑賢王琱弓控不得
組練如霜未倒戈狼烽斥候通灤河將軍洗兵河上波
馬前雙吹金哱囉英雄如公信無敵據鞍歸來親艸檄
歸來更唱平戎歌燕然山頭堪勒石忽憶去年駐阿城
僕忝微官曾送迎馬頭北去掃燕土今日傳聞朝玉京
旌麾再入阿亭路横槊賦詩肯相顧官橋一道野棠開
人到當時列營處東風二月江南春露布先傳到紫宸
丹書鐵券分茅社願爾功成過古人
　　　醉歌行為鄺復初雄飛昆仲賦
昨日風雨中我來自西山不知春早暮花落長林間林
間幽人心事閒相逢一笑開雲闗問我别來春幾度五
見飛花滿行路黄橙丹荔繞池栽清水離離照芳樹登
髙酌我黄金罍傾情寫意無嫌猜攜觴復就花下飲鳥
啄餘花鋪緑苔我惜落花君莫掃乗興即來坐芳艸江
山如此多閲人與君相期恨不早君家伯仲多材雄白
眉更是人中龍東山還着謝公屐百世行藏安得同爾
曹曾辭鶴書召予亦蹉跎走荒嶠華髮盈簪已自慚烏
巾折角從人笑悠悠行路心惟君可知音南冠發楚奏
拂拭瑶華琴商聲淒淒夜沈沈酒酣風悲月出林終然
苦調不可聴為君更賦還山吟他年訪我桃花洞洞口
花殘春正深
　　　王彥舉聴雨軒
輞川給事才且竒自我相親童冠時髙談甚愛風雨夕
世上閑愁都不知幾回共醉東軒裏正值蕭蕭滿人耳
當牕滌筆寫黄庭凉聲散落鵝池水竹外淋漓芳砌寒
簷端飛洒落花殘先生擲筆向予笑如此宮商真可懽
况復交游盡文雅傾倒對之情不舍銀觥夜酌凉葡萄
琵琶嘈嘈急如瀉先生醉坐銀燭低行雲入簾花氣迷
喈喈屋角聞朝鷄出門只見花成泥當時雄筆誰更好
孫公狂歌君絶倒横眠三日醉復醒夢見池塘生春艸
一别凄凉十二年闗河風雨隔幽軒懷鄉淚逐燈花落
隠几晴忘春漏喧君入蓬萊獻三賦我踐泥塗走中路
歸來相見頭總白坐上逢人半新故西牕舊話誰與傳
思君昨日空迴船緑蓑青篛重來訪莫厭連牀終夜眠
　　　題招鶴軒
憶昔南游窺洞庭醉騎孤鶴横蒼㝠千年雲夢掌中小
一㸃君山湖上青翺翔更入瀟湘浦湘靈彈瑟鶴為舞
清風雙翅若乗軒令我歸心厭塵土翻然獨下崑崙臺
鶴飛却望遼天回武昌樓前招不得惟見白雲天際來
朱君華軒號招鶴金莖可飲芝可啄臨臯羽客再相期
為爾長鳴返寥廓
　　　分題賦羅浮山贈何景先百户
吾聞名山洞天神僊之窟宅髙髙去天不盈尺上披浮
雲横斗牛下瞰滄溟奠鼇極雲間五城十二樓老仙燒
丹居上頭鸞笙縹緲塵世隔羽服逍遥蒼澗幽山中夜
浮龍虎氣石室猶藏蕋珠秘瑶艸靈苗幾度春玉泉香
蕋三千嵗還丹九轉報功成手把芙蓉朝太清蓬萊弱
水方舟度閬苑崑崙飛葢迎我昔懷山恣長往桃華古
洞遺幽賞鐵橋千仞意都迷絶頂𤣥芝日應長麒麟公
子出仙臺絳節遥從天上來車馬光輝到蓬蓽相㸔一
笑無嫌猜投我素書皆鳥迹浩蕩烟霞寫胸臆終然歸
斾九霄長但見㝠鴻矯雙翼中郎詞藻絶人寰已進宸
卿最上班須公為寫觀梅興寄與江南驛使還
　　　將進酒贈彭生秉徳
華燈照廣席錦瑟彈朱絲一彈再三嘆進酒卿莫辭丈
夫成名垂不朽彭生早試穿楊手彩鳳朝鳴崗上桐驪
駒莫繫門前柳門前柳條冬尚青城南桂漿翻玉缻觥
船滿引百分勸出門不顧蓬中螢君不聞洛陽賈生對
宣室長安公卿皆動色長安九衢横九天爾如神駒當
自力我昔侍從金門中誓師牧野初成功功成治定四
海同條枚再見承平風爾行決科期第一狐裘蒙茸髮
如漆莫辭更盡金屈巵直上排雲振雙翮
　　　短歌行與藍山陳彦中
桂水秋風髙扁舟過蘋末西來佳公子袖拂湟川月公
子芳年狐白裘抱琴來訪丹山丘雲邊舉手笑相揖凌
雲意氣横清秋髙談雅論傾四座自言曾到燕山遊雪
中射虎隨飛將原上呼鷹從列侯酒酣馳向城南獵騰
身飛鞚輕一瞥赤手獲得千年狐路人縱觀誇勇捷卿
家嚴君誰得如湘南昔日専城居將門有將今復見見
此滄波明月珠明珠白璧相照耀知音更學絲桐妙傳
得吳儂子夜歌彈為楚客陽春調爾有吳越思言之使
我迷罷琴惆悵孤月落哀猿老樹臨雙溪他年同泛山
隂雪聴爾琴中烏夜啼
　　　題劉千户英武舟巻
將軍十五二十時銀艾初懸雙珮垂材能不負將家子
年少功成人所推青春照耀黄金鎧出入轅門好丰采
湘南自昔產英豪况有雄名播滄海海波忽沸神鼇丘
元戎萬舸横中流霆轟電掃勢無敵遥見將軍英武舟
將軍舟甚英武牙檣錦纜追風櫓半夜揚帆奏凱歌千
夫擊楫鳴笳皷自從歸駐北山邊兹事流傳又五年綉
衣使者文章述大勝磨崖千仞鐫
　　　扶溪春望為鄺茂才賦
溪頭望春春色深美人不見勞予心緑波渺渺向南浦
罨畫樓臺芳樹隂天涯滿目丹青障春日春花兩揺漾
翡翠蘭苕不可思鴛鴦桂樹長相望相望相思雲路遥
金塘流水亂春潮採菱風急桂舟晚疑是當年楊子橋
橋邊楊柳青青好惆悵春心被花惱浦口迴船欲訪君
相思一夜蘼蕪老
　　五言律詩
　　　寄道士蕭止菴二首
昔寓朱明洞神游碧澗阿庭臨栖鶴樹衣拂掛猿蘿
鳳吹清雲曲龍吟白雪歌仍慙勾漏令塵夢入槐柯
頗棄人間事來㕘内景篇借騎緱嶺鶴相訪大羅仙稽首
傳丹訣長歌入紫烟璚花不着處同掃石牀眠
　　　贈陳憲使還嘉興
蘅臯理輕檝華筵餞逺人潮生碧海曙雨歇紅亭春適
越遂辭禄還吳思問津超然不可企遥睇東山雲
　　　楊氏湛碧軒
桂浦含秋氣蘿軒澹夕隂鷺窺明鏡徹雲度彩屏深宴
坐消塵慮遐觀恣賞心羣賢思歴下吟嘯屬芳音
　　　送邵李二巡檢赴京
驛樹殘朝雨汀潮急暝流旌麾從此别尊酒慰離憂虎
石經銜箭龍門擬共舟蟾溪他夜月思爾玉京遊
　　　贈白守中之湖廣
王孫芳草緑離思滿西州桂醑秦淮夕蘭橈江漢秋名
藩今所重形勝昔無儔元規賓從美吟嘯在南樓
　　五言排律詩
　　　詩僧杞上人得㫖歸鄱陽葬親二十二韻
白下春容減紅亭麗日升暫邀芸閣彦相送艸堂僧輦
轂同文會旃檀異徳稱詩名隨處滿華幄自天承久被
宸衷眷仍推講座登離宮頻召對前席譽材能尚食供
蒲饌禪宗問葛藤龍河朝洗鉢鹿苑夜傳燈般若翻神
貝袈裟出御繒抽毫聯百詠揮塵竟三乗淨灑銀河水
清㴠玉井氷虚空常湛湛行往獨兢兢陟屺懷芝壠瞻
雲别蔣陵綸音旌孝徳珍翰誄先堋寸艸慈暉映雙林
瑞露凝逍遥無俗慮攀餞有佳朋祖帳瓊花墜皇京寶
樹層江流杯浩渺巖户錫飛騰綺散烟霞動珠含海水
澄虎溪從惠逺牛渚待袁宏莫厭塵縁混終知雅頌興
澹湖吟賞遍來就鶴書徵
　　　遊黄陂五十韻
吾郡山川秀黄陂亦有名聞君談勝概邀我共遊行路
指蒼崖近村臨碧澗縈塵囂辭澒洞丘壑願經營繚繞
菱塘曲潺湲水碓清深泥縁狹徑積雨漲前阬陟涉衣
裳濕扶攜杖屨輕陽雲迷靉靆欹石履崢嶸俗訝精靈
異誰知唱和情林僧來問訊野老亦逢迎注椀金芽茗
充庖玉笋羮敲推籬犬吠餽餉草鷄烹少憩沾微醉前
趨若有程土門斜束隘坡岸敞連坪石馬眠荒壠昭陵
失廢塋騰蛟雙踴躍蹲豹互猙獰迢遞峰巒起穹窿窟
竇鳴嶺麋超險峻潭鮪漾澄泓㶁㶁泉分潔欣欣卉並
榮奔流寒漱玉磐石迥疑城避地傷前事窮途蹙逺征
蟻柯塵業誤魚木禍羅嬰嵗月重登覽烟霞幾變更陳
雷今合契黄綺舊同聲招隠依松桂尋芳拾杜蘅逍遥
吟伐木談笑坐班荆鳳澗葳㽔合螺蜂宛轉明田家深
處樂王政此時平雜沓歡樵採喧闐羨偶耕豐年饒芋
栗膏壤足稌秔鼓腹雍熙叟居巢太古氓幽懷真可豁
佳境實難并白鶴鳴相狎青猿戲不驚靜中無俗念方
外有賢英蕙結靈均珮松號子晉笙仰窺懸瀑淨側度
小橋横茅舍藤穿牖柴牕竹覆楹花簷蜂陣陣桐巷鳥
嚶嚶席帽㸔雲坐匏尊倚樹傾凉颸驅溽暑斜照弄
新晴枕石延詩思臨流破宿酲疎慵聊翰墨沈湎愧缾
罌着屐隨康樂回車泣步兵祇應除世鞅端可脱塵纓
趨走煩童御徉狂托弟兄橘中期四友林下憶三生絶
徳瓢須棄忘形席任爭𤣥言超混沌遐舉問蓬瀛瑶草
行堪掇丹砂煉欲成他年求道侶即此締幽盟
　　七言律詩
　　　贄相國李公善長
吾君神武定中朝丞相勲名冠百僚漢室興王推鄧禹
唐宗開國任房喬江淮草木知名舊吳越山川闢地遥
好向龍樓扶赤日便觀麟閣近璇霄
　　　呈張昶㕘政
絲綸閣下五雲飄政事堂中八座超班馬文章傳舊學
䕫龍勲業慶新朝宮花露重金莖賜衢柳風清玉珮揺
江海微生叨近侍也隨丹鳳舞簫韶
　　　呈汪朝宗㕘議
龍飛江表仗能臣虎變淮陽有俊人幃幄春風勤夙夜
藩垣南寄息風塵聞鷄屢促鳴珂入倚馬仍㸔艸檄頻
越客狂名叨薦啓無因東閣拜平津
　　　北捷應制
王師幾日定秦郵詔發竒兵出壽州横海樓船通楚甸
羽林旌節渡淮流胡笳慘動闗山月戎帳威傳艸木秋
聞道鷹揚能奮迅思歸燕將莫夷猶
　　　送董文啓之江夏宰
委珮晨㸔拜玉除西游真食武昌魚王孫碧艸秋無際
仙掌金莖露下初今日才名須卓茂當年詞賦説相如
登臨若對南樓月待爾賓鴻寄尺書
　　　贈王深之官永康
賞心亭下玉壺傾客裏難堪送客情沙際緑蕪朝雨淨
天涯江樹晚雲平扁舟剡水因乗興髙䇿河汾舊有名
勿謂微官淹驥足金華凉月對秋清
　　　正月初四日南郊禮成
午夜祥雲繞太微聖明開運六龍飛簫韶享帝聲容麗
玉帛來王厯數歸寶幄天光臨負扆金輿春色映垂衣
儒臣幸覩唐虞際三祝堯年仰曙輝
　　　謁黄石公廟
榆徑深深一草堂松階寂寂半斜陽青山逺近分齊魯
黄石英靈閲漢唐碑斷螭龍荆棘暗壇空鸞鶴檜槐蒼
鄉人更説傳書意故國風雲入渺茫
　　　舟泊龍灣寄孫仲衍
吳檣楚柁十年間又慶秦淮虎豹闗眼底故人成寂寞
夢中塵業負髙閑九州風雨東南會七澤波濤日夜還
江上思君雲路杳掀篷秋對蔣陵山
　　　贈洗口于巡檢
東郡于公最有名為儒曾事魯諸生鶴書三聘雲間下
龍劒雙飛海上行明月畫船依桂浦碧山紅樹繞花營
齋中舊客今誰在青眼相逢萬里情
　　　喜故人孫仲衍歸
十年東去入皇都詞賦爭誇楚大夫疎散又辭金馬籍
徉狂須覔歩兵㕑花開上苑啼鸚鵡艸緑南園泣鷓鴣
惟愛碧山吟巻在夜隨明月照蓬壺
　　　贈戴雲
十年慣聴京華雪忽憶聞鷄夢覺時萬户曉鐘金氣應
九重仙仗珮聲遲湟州桂樹誰招隠庾嶺梅花有所思
一曲陽春知寡和郎官清勝浩然詩
　　　青宮哀詞(懿文皇/太子也)
前星光隕太微間雲闕龍歸不可攀慘結𤣥雲迷海嶽
淚揮寒雨遍戎蠻清都鶴駕翺翔逺緱嶺鸞笙縹緲還
遥想皇情哀慟處萬年松柏紫金山
　　　次韻仲衍巫峽秋懷
白帝孤城蜀漢間錦江秋色隔巴山霜清灧澦璚瑶動
雨散陽臺紫翠環王事歸心俱未已世情岐路總相闗
扁舟莫繫楓林下卧聴寒猿一夜還
　　七言絶句
　　　從軍行贈費指揮使
英雄江左費將軍淮海吳門舊䇿勲又領貔貅三百萬
誓清沙漠報明君
聞説沙場漸倒戈受降城北是灣河胡姬窈窕隨征馬
虜酒葡萄載駱駝
　　　秋夜雜興
金風瑟瑟吹明河鎖牕時見流螢過誰家玉笛生離怨
知是吳儂子夜歌
秦淮橋下江水清鳳凰臺前霜月明莫愁艇子繫何處
楊柳蕭蕭無限情
　　　折楊柳枝詞戲贈朱文昭
緑隂馳道繞隋宮拂雨撩烟送晚風萬樹千條都折盡
不堪回首畫橋東
　　　游洪範池與劉文正
洞門斜日照金潭千尺藤蘿掛石龕騎馬獨來髙處望
滿山松柏似江南
　　　小塘山居
淡月斜牕夜氣清禪栖無夢客燈明山中萬籟俱岑寂
惟有松風答磬聲
　　　王孫挾彈圖
樂遊原上競繁華騎出天南白鼻騧宮錦不愁清露濕
五陵松栢絢朝霞
馳道香莎剪翠茵金鞭閑颺落花塵温泉樹晚歌鍾起
人識開元富貴春
　　　寄復初景翔諸友
寒泉疎竹映清秋曾記仙人太乙舟今日逢君同感慨
不堪衰淚灑西州
荔枝原頭春水深多情得似玉郎心琵琶撥盡凉州曲
石竹花殘風滿林
　　　題野塘景
花落春塘急暝流湖光山色未銷憂雙雙白鳥忽飛去
撩亂文鴛不自由
　
　
　
　
　
　
　
　
　
　
　
　
　
　
　
　廣州四先生詩巻一
欽定四庫全書
　廣州四先生詩巻二
　　易菴詩選
　李徳字仲脩番禺人博覽羣籍尤邃於經學明毛詩
　尚書洪武庚戌以明尚書薦至京師上親䇿問賜徐
　大全等出身有差徳預焉授洛陽長史繼遷濟南西
　安二郡幕非其好也政暇遍覽帝王遺墟嘗著論西
　安南陽皆天下大形勝所在建不拔之基當擇而都
　之江東非其匹也士林韙其識歴郡十餘年年薄暮
　矣自陳不能吏乃就湖廣漢陽教諭當兵革初靜􁱲
　舍翳蓬藿中生徒僅十數輩皆野獷不可語徳盡心
　訓迪之言諸有司羅致民間子弟之俊穎者館穀焉
　自是絃誦詵詵人知向學矣秩滿改任廣西義寧縣
　其俗尤陋徳立法凡遇家有吉㓙事當告假者隨貧
　富以楮幣周之孜孜勤諭使約束鄉黨不得為惡習
　俗日美科貢漸盛當道方薦達之而徳以倦游南歸
　卒于家徳為詩多效長吉太白孫蕡笑之曰子真混
　元皇帝逺孫也徳乃力追古作有易菴集行于時序
　者以為跨晉唐而躒宋元云少嘗自號采真子著論
　如子書晚更潛心伊洛故世稱有理學者必曰李長
　史子孚字底信亦能詩(見廣州/人物傳)
　　五言古詩
　　　神釋
大哉渾淪妙槖籥自無窮絪緼一已搆畀付出至公靈
臺本無物而我處其中清虛為我體昭明為我庸儵忽
入無間忽來歸寂空既作百骸長蔚為萬世宗毋從衆
形擾順適與天通
　　　雜詩
人生更代謝闔闢為之機盛衰無常理生死乃其宜始
來本自無終往奚足悲擾擾依形立百嵗以為期黽勉
返吾初俟命復奚疑
　　　孟夏五日感興
春陽舍我去四序無時停鬱鬱當軒柳珍禽時一鳴素
琴寓我適濁酒陶我情顔鬢雖云改寸心有所憑偃仰
東牕下聊以寄吾生
　　　種麻
種麻滿東園種花亦盈畝麻生但芃芃華發映户牖容
華能幾時零落他人手豈如為絺綌與君同永久向來
灼灼姿于今復何有
　　　送友回真定
君自邯鄲來復向邯鄲去邯鄲月色好夜照江南樹太
行多峻坂中有羊腸路往來不憚煩知君為親故
　　　暇日遊城西𤣥妙觀
還辭束帶累偶涉尋真路松吹度鈞天篆烟生細霧翩
翩塵外侣杳杳雲中步儒道雖異途同歸在清素
　　　紫芝山房為湖廣鄭大㕘賦
芝山何嶤嶤燁燁産靈秀美人慕園綺闢地敞雲構圖
書資悦懌枯壑含昏晝佳氣藹川原和風散巖岫松蘿
被廣䕃泉澗環清潄抱冲昔若遺理劇今豈後鍾英良
有自瑞世非常覯明良共一時千載此其候
　　　嵗月徂遷未有歸止寓迹江漢懷抱索然時維
　　　抄秋凄其絺綌偶有所述用簡同志
抄秋氣方肅寒風動凉户羈人未授衣適體寧捐故雲
開漢臯路目送征鴻度山容欲受寒園芳已漙露故交
久零落新知偶愜素時資盍簪益聊以慰遲暮
　　　仙人
瀛洲飛彩雲萬樹桃花春翩翩騎鳳侶恐是避秦人側
窺渾淪妙幽探元化真徒令多欲者千古恨迷津
　　　贈虛明道人
渾沌無本象表裏同一照古今若須臾羣真資衆妙五
隂絶纖翳幽陽播靈耀王喬并羨門吾與爾同調
　　　同詩社諸公遊白雲寺分韻得千字
捫蘿扣禪闗長嘯青雲顛山開西北日水豁東南天凉
葉散虛席暝林啼清猿浮雲觸石起頃刻遍大千悟言
造真適談空忘至言何當登絶頂俯視蒼蒼烟
　　　留題郎步山莊
出門望南山山翳林木稠飛鳥欣有託吾生念歸休行
行度前坂褰裳涉荒溝好風吹我懷禾黍亦盈疇人生
衣食爾過此欲何求日夕返窮廬聊以忘吾憂
　　　宿栖雲菴
衆壑忽已暝逺近響清湍山中對僧定疎雨掩柴闗柳
暗猿狖集氣交風露寒攬衣中夜起蘿月在巖端
　　　閒居
北牕林影寂南湖水氣凉園荷始泛緑叢蘭漸吐芳撫
節迹猶滯神閑機已忘無論喧與寂緬心即羲皇
　　　憶南園
南園蝴蝶飛緑草迷行跡青鏡掃長蛾娟娟弄春碧錦
屏千里夢寂寞愁芳色小字寫長箋鱗鴻坐相隔
　　　栖雲菴
石室凝紫烟空洞懸石乳隂崖含風泉終日灑飛雨臨
流結精舍六月不知暑道人養清虚適與髙僧處垢淨
俱已忘孰為舍與取諸幼既逺離白雲日相與何當謝
時人來作塵外侣
　　　對鸚鵡洲
芳洲采杜蘅日夕春水生不特嗟鸚鵡深令憶禰衡因
悲才勝者祇使寸心驚
　　　題陶淵明像
淵明節概士逺慕羲皇風榮名奚足道甘分固其窮得
酒即為歡簞瓢常屢空朝出山澤遊暮歸衡宇中豪華
非所貴但願嵗時豐秋菊或盈園栖栖誰與同濁醪共
斟酌日入會田翁此士不再得吾生焉所從
　　　亭亭水上蕖
亭亭水上蕖皎皎沼中藕花落子亦成色衰心不朽中
藏千萬渚處汚恒自守不學楊白飛隨風入牕牖
　　　柳塘書舍圖
逺山出白雲近水明秋色煙波漫浩浩日暮歸舟急隠
約叢薄間茅茨倚蒼石中有柳塘翁看看似相識
　　　觀白鷺
河州雙白鷺皎皎照清流所希在鮮食所願亦易酬朝
飛浦溆曠暮宿林塘幽寄言採薇客吾與爾同遊
　　七言古詩
　　　寄孫典籍仲衍
南園草色參差緑忽憶佳人美如玉玉堂揮翰事成陳
草屋懸燈照幽獨江湖狂客未言歸翹首東南淚濕衣
何時淨拂青溪石與爾横竿釣落暉
　　　河陽月簡顔光宏
胡角啾啾悲石裂顔郎夜醉河陽月越姬颯沓舞秋風
蘆筍含商五情熱請看天上青雲道桂花落盡霜娥老
雌鸞鴛鷺玉樓寒三尺青絲變秋草
　　　燕歌行
秀頸紅唇臉花碧秋波湛湛傾人色髙樓霧煖四時春
蝴蝶飛來歸不得裾迴縠轉香風催引商按徵聲徘徊
鳴鐘考鼓玉山頽詎識樂極生悲哀
　　　青樓曲
青樓春酣鸚鵡杯孔雀屏風錦繡開銀鸞玉鳳嬌未歇
楊柳斜飛舞迴雪越娘含醉弄絲桐十纖宛恨哀絃中
調成白雪惱芳容長卿茂陵髪如蓬
　　　汪彦舉南雄省親
神工剪水寒凝指南浦頽雲吹不起汪郎氣酣走馬去
三尺龍泉拂流水玉壺愁破酒如兵鵝管嗚嗚咽不鳴
幽紅啼露香凝幙蜀錦縫衣寄君著象牀醉卧紫氍毹
鳳簡封題草字書北樹南雲一千里願攜徑尺託雙魚
　　　秋情
爉炬揺紅紗隙凍沈香帳底鴛鴦夢芙蓉波冷薄霜凝
一夜離鸞憶單鳳梧桐金井曙啼鴉夢郎封侯歸妾家
開門自掃枇杷花
　　　天上謡
玉樓瓊宇曉玲瓏雲軿電轂輾迴風自從羿射九日落
帝遣羲和驅六龍六龍奔屬成今古海水生塵變桑土
瀛洲花發幾畨春誤殺秦皇并漢武桂宮珠露滴秋香
仙仗徘徊朝紫皇鳳吹紛紛九成奏羽衣金節韻琳瑯
金河流水連雲注織女牛郎在何處淋漓元氣浩茫茫
白鶴千羣駕烟霧女媧鍊石良可嗤此事荒唐奚足疑
直憐世上人心改至理渾侖那得移
　　　房中思
金井鳥啼風摵摵桂樹團團江月白洞房秋思滿嬌娥
淚滴珊瑚眠不得玉臺塵鑑少光輝彷彿孤鸞彩翼垂
蓮枯蕙折無人惜露濕綺疏生網絲
　　十二月樂章
　　　正月
東方日出香茸茸長條短條花眼紅柔雲弱雨暗填空
茫茫蝴蝶破春風鸞帕抹烟仙夢濃蕭颯愁思開暝容
江頭溘溘水聲動微和著柳黄金重
　　　二月
燕梁𤣥玉濕蜂蜜花房曉銅龍嚙水微翡翠含波小石
間蘚蝕菖蒲根古魂啾啾啼曉昬紅芳碧蕋亂殷殷蠻
女剪烟揷翠雲游絲縈春懸錦綺渚閑沙白鴛鴦喜
　　　三月
花斂容柳刷翠扇薄欲裁紈珮香思剪蕙桐英寂寂沈
寒波粉緑猗猗日影多六街烟花淨如掃千年古血生
青草
　　　四月
碧雲屯午風熏熏五絲曲奏𤣥霜紋湘臯野龍拔新玉
摧鱗健角蕭蕭緑蕙香小妓扇輕羅半掩櫻唇試新穀
金丸落落絃紅脂石池青鈿溢碧猗
　　　五月
沙上短蒲緑赤菱紫茨離披熟越奴青髮艾懸香踏踏
采蓮塘上曲游龍撇波海水飛黄頭伐鼓吹參差少年
揺曳澹忘歸
　　　六月
皇天髙厚地裂白日河庭泣魚鼈湘神抱瑟愁波濤頽
陽畢化穉隂結焉知海上黄金闕萬丈丹梯到寥泬喬
松相攜弄白雪
　　　七月
桐風刮帳無春温赤精解綬佩金神銀浦橋成鵲濟津
遥遥帝子度長雲野芳萋萋日杲杲十萬蛾眉鏡中老
錦樓折竹夜迎仙越秀吳都朽不眠
　　　八月
玉露漙清虛銀雲擁明月空濛白夜凉逺近商聲發桂
子落秋香寒娥能孤潔誰家理素琴調急絃應絶
　　　九月
清飈激素商逺客生歸夢茱萸委匣香玉腕勝金重幽
芳垂晚逕汲綆霜華凍洞庭木葉空臨水悲相送
　　　十月
沈寒凝海霜班班蘆鴻呌徹蒼梧間仙雞警曉蟠桃乾
天鼓無聲澤龍閒
　　　十一月
軒轅玉管還初氣綵線紆迴報長至瑶花散落滿寥天
萬户千門夜明媚南山幽翠淨如削内屋紅爐春自若
璿璣迴斡見天心姬氏騎龍班嵗朔
　　　十二月
北斗璇光射幽土四氣縁環若朝暮壑底驚蛇挽不留
官街力獸䭾寒去
　　　閏月
嬴皇當極黄楊死一寸霜皮生不起嶧陽老榦青銅根
玉葉排秋十三子鬱華羿妃緩兩轡遲回二萬八千二
春秋九十短長匀青紅白黑上下均千秋萬嵗奉明君
　　　出城
越王宮春風起何處散芳塵垂揚沙逕裏舞羅衣揮鳳
尾鳴鸞簫發貝齒懷洞庭悲帝子海波竭彭鏗死羲和
影如流水
　　　梅花曲
軒后登天時騎龍乗紫雲三千宮貌附龍鱗瑶璫月佩
荷絲裙夜入羅浮醉僊子酒樓明月清如水夢闌霜冷
蛾眉死
　　　送友人
闗雲櫛櫛吹沙黄瑶華拂劒春風香鵝黄淺泛玻璃光
越妓舞衫金縷長江津白白黄灣月神魚撇波龜甲裂
湘娥凝緑染春衣踏踏青雲郎馬歸
　　五言律
　　　立秋日登漢陽朝宗樓懷鄉中諸友
湖山興不淺而我亦淹留得罪縁微禄懷君屬早秋淡
雲鄉樹逺孤月旅情幽借問衡陽鴈何時到廣州
　　　濟南寄孫仲衍
南園虚夜月風景罷登臨鞏洛成塵跡青齊入苦吟升
沈彫壯節匡濟負初心薄宦容身得寧辭雪滿簪
　　　金陵逢趙汪中
十年長契濶萬里各分飛岐路風烟杳江湖消息稀加
餐俱努力訪舊各沾衣春草無勞緑王孫自不歸
　　　峽山寺
峽雲藏絶壁峽水積寒流寶樹籠香閣天花散彩樓梵
音晴隠隠鐘韻晚悠悠聞道金仙宅飛來最上頭
　　七言律
　　　春興六首
萬里春風二月花十年塵土一烏紗惟將素節酬知己
豈有黄金買嵗華愁邊熟食無烟火江上堅城有皷笳
憶我舊游如舊日繡簾青舫越天涯
終南山色翠含烟太白峰髙尺五天春煖鶯花連萬室
月明笙鶴會羣仙黄塵白髪三千里流水浮雲十二年
齊楚飄零成潦倒令人猶自憶秦川
洛陽城裏雪初消流水天津尚有橋漢寢隋陵春寂寞
龍門伊闕晚岧嶤相如完璧無遺恨王子吹笙擬見招
為報山人体索價可能容我伴漁樵
日射天門萬象新綉衣朱履侍楓宸雲移仙仗千官肅
日映龍顔四海春金椀玉漿來内侍紫泥丹詔下王人
十年趨走金陵道到老低垂漢水濱
漢水東流日向西孤村烟樹鷓鴣啼纖纖岸艸迎人眼
踏踏江花映馬蹄有客問竒仍載酒故人相過輒留題
暮年正爾逢知己布襪青鞋信杖藜
江漢漂零今六載故園迢遞尚三千新春隠几㸔雲坐
遥夜懸燈聴雨眠彭澤官貧猶有酒杜陵身老未歸田
桃花流水深千尺擬向溪頭理釣船
　　　社後謾興
社燕西飛節物過年華世事兩蹉跎晴天白鳥來無數
落日浮雲看漸多黄菊何人歸短棹紅蕖秋水澹洪波
寂寥多恨憑誰遣揺落無心奈爾何
　　　寄妻弟鄭子玉
年年留滯漢江頭華髮蕭蕭不奈秋夢斷鄉關猶是客
望窮烟水更登樓西風鴻鴈來芳信南紀親朋憶舊遊
聞道菊松無恙在可能歸去覔菟裘
　　五言絶句
　　　塘上行
露濕藕花香花折藕絲長豈無鳬與鴈不似錦鴛鴦
　　七言絶句
　　　題扇
凉風吹動影娥池百頃秋波漾素輝十二玉闌閑倚徧
桂花清露濕人衣
　
　
　
　
　
　
　
　
　廣州四先生詩巻二
欽定四庫全書
　廣州四先生詩巻三
　　聴雨詩選
　王佐字彦舉家世本河東元末侍父宦南雄後遂占
　籍南海時孫蕡與佐結詩社于南園開抗風軒以延
　一時名士佐才思雄渾體裁甚工蕡甚重之時謂搆
　辭敏捷王不如孫句意沈着孫不如王云會何真開
　署求士與蕡首被禮聘真敬二人者使掌書記軍旅
　事多見咨詢洪武六年部使者薦于朝謂佐有才學
　當備顧問徵至京師拜給事中論思補闕恒稱上意
　學士宋濓嘗拜賜黄馬上為歌命諸詞臣和之佐斯
　須而就有臣騎黄馬當赤心之句上覽之而喜賜鈔
　一錠上游幸或遇會心處多命之賦詩劉三吾嘗同
　詠署中桂驚其才語髙妙以為名世之作其為名流
　所重如此佐性不樂樞要居官二載即乞骸骨上憐
　其誠特俞所請陛辭日賜鈔五十千以為道路費士
　林羨之葢天威嚴重臣僚自陳者多被譴斥十人而
　九佐以恭順得歸故當時以為難云佐天性孝悌父
　沒時有廖元正為料理喪事殯諸南雄之五里山終
　身事之如父既貴後元正之子犯法復以己資贖之
　終身哀慕形於著述有聴雨集瀛洲集多散逸郡人
　彭森刻於建安者僅詩一巻評者比之髙適岑參(見/廣)
　(州人/物傳)
　　七言古詩
　　　應制賜宋承㫖馬
聖明天子齊唐虞四方混一同車書大宛西域總臣附
萬馬入貢皆名駒天閑十二森成列牝牡驪黄色俱别
羅帕輕籠錦作韀絲韁穏鞚金為勒玉堂學士真老臣
日日趨朝侍紫宸承恩特賜飛黄馬騎出通衢不動塵
飛黄之精直天駟四足騰驤若星駛况拜親題御製詩
奎璧垂芒照人世須知君恩如海深臣騎黄馬當赤心
風雲會遇有如此彤筆宜書煥古今
　　　唐仙方伎圖
開元天子承平日錦繡山河壯京室金殿璇題表集賢
玉屏粉繪圖無逸䕫龍接武居阿衡萬方旭日當文明
衡山老僊何所有亦復通籍承恩榮縞衣白髮酡顔老
自説時來致身早綵篋初開玉仗分白騾突出銀鞍小
榻前製號賜通𤣥始信人間别有天樓船未遣蕋珠賜
嵗籥俄更天寶年九齡歸卧曲江上牛郎又入中書相
花雨香飄蘭若鐘柳雲春撲金雞帳萬機日少樂事多
梨園法譜聲相和鬭雞舞馬看不足不獨仙人呈白騾
仙人豈是呈仙技畫者傳之有深意延秋門外羽書飛
却駕青騾向西避青騾劒閣雨淋鈴一段閒愁尚不勝
不道畫圖今若此碧雲芳樹滿昭陵
　　　題桑直閣江山勝槩圖
我昔趨神京道出匡廬峰手持緑玉杖遍踏金芙蓉是
時秋髙天氣肅最愛秋聲滿巖谷萬頃湖光帶白蘋九
疊屏風掛飛瀑結巢便欲栖雲間䕫龍趨赴鵷鸞班才
名用世果何有嬴得歸來雙鬢斑至今夢想烟霞趣擬
托毫縑寫情素君家此圖誰所摹似我當時舊游處逺
山縹緲如游龍好處盡在烟嵐中晴波落日曳澄練枯
林老葉鳴秋風屠蘇髙下林間起水色山光畫圖裏軟
紅無路到柴扉空翠常時撲書几中流放棹知何人錦
袍坐岸方烏巾若非髙潔魯連子應是風流賀季真我
生垂老願未酬魯人詎識東家丘圖中勝概倘易致便
從此地營菟裘
　　五言律詩
　　　戊戌客南雄
寂寞江城晚依依獨立時迴風低鴈鶩返照散旌旗家
在無人問愁來只自知幾回揮涕淚忍誦北征詩
　　　憶舍弟彦章
庭艸秋仍緑江楓晚漸稀年光隨水去事業與心違逺
海猶傳箭殊方未授衣翩翩南去鴈故作一行飛
　　七言律詩
　　　和元正見寄
早嵗承書問草萊忍將懷抱向人開秋霜荆棘闗頭墓
寒雨鈎輈海上臺鬚鬢已從青鏡改夢魂曾逐片帆回
天涯一掬思親淚待洒瀧阡萬樹梅
　　　酬孫典籍仲衍見寄
憶昨交游日罄懽清時曾擬共彈冠春風艸檄將軍幕
夜月聯詩羽客壇江海只今來逺信雲霄無復望飛翰
惟應賸釀陶尊酒遲爾歸來共嵗寒
　　　發龍灣别王惟吉張廷彦
日日摛毫紀玉音敢期清夢到山林賈生對䇿曾前席
疏傳歸來更賜金日月行瞻丹闕迥烟霞歸去草堂深
相看已是康衢叟擊壤無忘報國心
　　　舟次匡廬寄同朝諸公
翰墨同時侍禁闈恩榮寧謂及寒微舍人舊掌絲綸誥
御史新裁錦繡衣天上鵷鸞還接武江邊鷗鷺已忘機
他時行部如相覔秋水蘆花是釣磯
　　　午日呈鄭久誠㕘政
百頃芙蓉罨畫船賀家湖上水平天金盤送果沈冰碗
羅扇題詩散舞筵往事氛埃成逺夢佳辰風雨憶華年
澗蒲九節根如玉服食于今笑學仙
　　七言絶句
　　　題李谷清雪景
梁園飛雪玉繽紛坐列金貂酒半醺借問當時誰授簡
相如詞賦最凌雲
　　　百馬圖
蹄影㕘差踏軟紅曾觀萬馬擁飛龍旌旗不動金笳歇
一片川原錦繡中
　　　竹枝詞
竹林塘西越女歸雙雙采蓮歌夕暉蘭舟蕩槳忽分去
兩岸風花髙下飛
　　　美人紅葉圖
謝家夫人詠柳絮黄陵女兒歌竹枝誰信長門秋澹澹
西風黄葉斷腸詞
　
　
　
　
　
　
　
　
　
　
　
　
　
　
　廣州四先生詩巻三
欽定四庫全書
　廣州四先生詩巻四
　　臨清詩選
　趙介字伯貞番禺人博通六籍雖厯官醫卜之説浮
　屠老子之書靡所不究氣宇豪邁與物無芥蔕興至
　即揮毫賦詩人莫測其涯也父璟元臨江路治中與
　母連喪介孤憤讀書遂無復仕進意植二松于所居
　軒扁曰臨清葢以淵明自儗也時有李韡者南海文
　士也以薦起介力止之謂曰堯天雖長劉日實短子
　獨不動髙堂念乎韡竟去後倅南康坐累歎曰伯貞
　真髙士也介行嘗以一囊自隨遇景即投詩其中絶
　不為人留題搢紳恒病其狷性復不喜接達官貴人
　日往還西樵石間獨與八十翁劉樂善相倡和以自
　娛屢為有司所薦皆苦辭免洪武乙巳以家累有㫖
　逮赴京師卒于舟中年四十六介顔如渥丹丰度類
　神仙中人尤善教子四子絜絢繹純皆有文名後純
　貴贈介為監察御史有臨清集行于世方孫蕡王佐
　結詩社南園時一時名士如李徳黄哲暨别駕黄楚
　金徵士蔡養晦黄希貢長史黄希文架閣蒲子文進
　士黄原善趙安中安中之弟通判澄徵士訥皆與焉
　豪吟劇飲更倡迭和文士宗之而介自成一家言世
　以蕡佐徳哲並之稱五先生云(見廣州/人物傳)
　　五言古
　　　長門宫
翠華朝望迥長門夕思孤螢流金殿暝露下玉階蕪昔
作鳴陽鳳今為繞樹烏愁顔空似玉咳唾不成珠寶鏡
塵將滅羅裳色漸枯淚將寒漏水夜夜滴空壺
　　　步虚詞
采采清露英皎潔玉不如元和合真一飲之極甘腴自
然生羽翼何用登雲車迢迢霄漢上瓊臺曠清虚永從
衆仙去天風揺珮琚
　　　寓山家留壁
有客來何方駕言自華胥囊中無一物手把太極書象
罔為我御鴻濛為我徒朝觀赤城標夕弄滄海珠去來
了無碍所憩即安居青山出屋上脩竹當坐隅好鳥時
一鳴景寂心亦虛泛泛巫峽舟迢迢太行車人心自髙
下於我良晏如
　　七言古詩
　　　懷仙吟題玉樞經巻後
我昔采藥羅浮巔仙人招我遊諸天天門洞開三十六
琳宮貝闕相連延瑶臺百丈空中起玉女燒香月明裏
天王宴坐擁羣真環佩珊珊滿人耳中有一人號雷師
龎眉皓首拜玉墀奏云侍從五千劫未聞至論窮𤣥機
天王含笑揮玉拂舉首向空如畫一羣真意領寂不宣
但見琪花散空碧我時目覩心欣然萬物得一天何言
乃知至道本無物豈有文字人間傳人間所見皆幻影
欲吸晨霞駐清景須臾月落仙馭旋蕋闕瑶臺風露冷
回看閶闔不可攀白雲與我留山間倚劒長歌一壺酒
龍吟萬壑松聲寒
　　　南樓對月
夜上南樓看月色水晶簾捲銀河碧氷輪倒射滄波寒
對此清光是何夕舉酒邀月遥相酬夜長不用秉燭㳺
萬里凉風滿襟袖洞庭七澤涵清秋秋聲冷拂珊瑚樹
湘娥鼓瑟鮫人語試吹玉管遏行雲曲中彷彿霓裳舞
霓裳舞罷迴明璫北斗已挂西山傍但願清尊長對月
今人古人何足傷
　　七言絶句
　　　瑶池
宴罷瑶池暮雨紅碧桃花落幾畨風重來八駿無消息
儗逐青鸞入漢宮
　
　
　
　廣州四先生詩巻四
