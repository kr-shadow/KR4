#+TITLE: 椒邱文集-明-何喬新
#+DATE: 2016-06-11 12:25:27
#+SOURCE: github.com/kanripo/KR4e0117 master 1b3cb920                
欽定四庫全書　　　　　集部六
　椒邱文集　　　　　　　别集類五(明/)
　　提要
　　　　(臣/)等謹案椒邱文集三十四巻明何喬新撰
　　　　喬新有周禮集註已著録明史喬新本傳載
　　　　其厯任中外多著政績人以氣節剛方為萬
　　　　安劉吉所排故迄不得大用又載江西廵撫
　　　　林俊為喬新請諡時中㫖詰喬新致仕之由
　　　　給事中呉世忠為訟寃以鄒魯之劾喬新比
　　　　於蔣之竒劾歐陽修胡紘劾朱子是誠太過
　　　　然核其立朝始末嶽嶽懐方在成化𢎞治之
　　　　間不能不謂之名臣也是集前三巻為䇿略
　　　　盖科舉之學次五巻為史論次十二巻為雜
　　　　文次五巻為詩次六巻為碑誄次三巻為
　　　　奏議外集一巻則往來贈答之文為婺源余
　　　　瑩所編輯喬新不以文章名而所作詳明剴
　　　　切直抒胸臆學問經濟實具見於斯史稱其
　　　　博綜羣籍聞異書輒借鈔積三萬餘帙皆手
　　　　自校讐著述甚富則有本之言固宜與枵腹
　　　　髙談者異矣乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　椒邱文集巻一
　　　　　　　　　　　　明　何喬新　撰
　䇿府十科摘要
　　經科
　　　六經
六經未作而聖人之道藴於一心六經既作而聖人之
道昭乎萬世葢經以載道道本於心茍非聖人作經以
明斯道又何以為天地立心為生民立命為萬世開太
平也哉昔者吾夫子祖述憲章刪定繫作垂六經以詔
萬世易作而吉凶禍福之驗該矣書作而治亂存亡之
戒明矣詩作而吟詠性情之美極矣動盪天地之中和
而為禮樂斧衮二百四十年之善惡而為春秋由是二
帝三王之道益明於天下矣然六經心學也是故説天
莫辨乎易由吾心即太極也説事莫辨乎書由吾心政
之府也説志莫辨乎詩由吾心統性情也説理莫辨乎
春秋由吾心分善惡也説體莫辨乎禮由吾心有天序
也導民莫過乎樂由吾心備太和也是惟聖人一心皆
理也衆人理雖本具而欲則害之故聖人即本其心之
所有而以六經教之其人之温柔敦厚則有得於詩之
教焉疏通知逺則有得於書之教焉廣博易良則有得
於樂之教焉潔静精微則有得於易之教焉恭儉莊敬
則有得於禮之教焉屬辭比事則有得於春秋之教焉
秦漢以來心學不傳不知六經實本於吾之一心所以
髙者涉於空虚而不返卑者安於淺陋而不辭京房溺
於名數世豈復有易孔鄭専於訓詁世豈復有書詩董
仲舒流於災異世豈復有春秋樂固亡矣至於大小戴
氏之所記亦多未純世豈復有全禮哉經既不明則不
正經既不正則國家安得而善治鄉閭安得有善俗乎
文中子曰九師興而易道微三傳作而春秋散齊韓毛
鄭詩之末也大戴小戴禮之衰也書殘於古今樂失於
齊魯夫豈無徴而言之哉此六經之大畧也而其詳又
可考焉自伏羲畫卦而大易之道著連山者炎帝之易
夏后氏因之以作易者也其卦以艮為首葢以艮者山
也艮所以成言乎物故曰連山具其體也歸藏者黄帝
之易而商人因之以作易者也其卦以坤為首葢以坤
者地也坤所以厚徳載物故曰歸藏取其用也逮至於
周而易之書大備故周易之卦以乾為首葢以乾者天
也乾所以首出庶物故曰周易觀其象也三易之體各
以一卦為首各以一義為先然經卦皆八其别皆六十
四夏商易取七八以不變為占也周易取九六以變為
占也隋藝文志有歸藏十三巻出於劉光伯所上意甚
淺陋唐藝文志有連山十巻出於長孫無忌次述文多
闕誤則二書之不傳久矣然嘗求之周易尚有可言者
所謂兼山艮即連山之遺意也六爻皆别人象所謂坤
以藏之即歸藏之遺意也全體皆言地道其書雖不存
其象則可得而推焉重卦之人諸儒不同然十三卦制
器尚象既羲農所取則重於伏羲明矣十翼之説亦有
不同大抵不出乎彖象文言繫辭説卦序卦雜卦之中
又豈可舍是而他求十翼哉上經之卦三十所以象陽
竒下經之卦三十四所以象隂偶上經首乾坤而終於
離坎者葢首於天地隂陽之正也故以水火之正終焉
下經首咸恒而終於未濟者葢先於夫婦隂陽之交也
故以水火之交終焉自漢以來考象占者疑於術數而
不得其𢎞通簡易之法談義理者淪於空寂而不適乎
仁義中正之歸丁寛作易説三萬言而訓詁之學興焦
延壽述隂陽災異而穿鑿之弊起子夏之易不依古易
篇次而遵費氏則為後人之假托可見矣九師之易王
通以為易道因之而微則無資於聖經可知也王弼之
傳則髙談理致祖尚清虚而已頴達之䟽則隨文生義
依徇王氏而已迨程子作易傳易之義理始大明朱子
作本義易之象占始益著葢程子之易發揮孔子之十
翼者也朱子之易則推三聖教人卜筮之㫖者也後世
有功於易道非程朱而何哉夫書即古史也伏羲氏之
書則曰山墳君臣民物隂陽兵象八者而已神農氏之
書則曰氣墳歸藏生動長育止殺八者而已黄帝之書
則曰形墳天地日月山川雲氣八者而已孔子刪書定
為百篇其芟除墳典而不録者以其世尚洪荒而莫考
也斷自唐虞以為始者以其道原中正而無弊也傷周
道之既東而東周之興汲汲有望於魯則取伯禽之誓
師而費誓固有深意也嘆王綱之解紐而天下之勢駸
駸将入於秦則取穆公之悔過而秦誓非示微意乎其
間所載如堯舜之揖遜湯武之放伐大而天文地理之
所奠序微而草木鳥獸之所含生精而性命道徳之藴
粗而法度官名之著上下千百年間靡不悉備焉無非
恢宏至道示人主以軌範也然書有六體典謨訓誥誓
命是也其讀二典也則知其為君道之盡其讀三謨也
則知其效臣職之至訓戒於君上則事得以規正誥告
於臣民則情得以通達有誓焉則俾士庶之盡命而知
所畏有命焉則俾臣下之盡心而知所禀出治規模燦
然畢具乃若典謨雖為二帝之書然觀誓征苗之師命
羲和之官則未嘗無誓命也訓誥誓命雖為三王之書
然觀商有先人之典周有丕顯之謨則未嘗無典謨也
迨秦焚書百篇僅存其半其出於伏生口授者謂之今
文而得於孔壁所藏者謂之古文今文多艱澁而古文
反平易者以伏生記録之實語難工而安國潤色之雅
辭易好也然小序之説必非出於聖而大序之文又甚
絶不類於西漢此其可疑也自漢以來傳者非一安國
之註類多穿鑿頴達之䟽惟詳制度近世之註朱子所
取者四家而王安石傷於鑿吕祖儉傷於巧蘇軾傷於
畧林之奇傷於繁至蔡氏集傳出别今古文之有無辨
大序小序之訛舛而後二帝三王之大經大法燦然於
世焉詩之作也以風雅頌為之經以賦比興為之緯風
則閭巷風土男女情思之辭雅則朝㑹宴享公卿大人
之作頌則鬼神宗廟祭祀歌舞之樂其所以分者皆以
篇章節奏之異而别之也賦則直陳其事比則取物為
比興則托物興辭其所以分者又以屬辭命意之不同
而别之也先王盛時天子巡狩命太宰陳詩以觀民風
迨王靈不振巡狩之禮輟而陳詩之禮廢矣吾夫子刪
而定之為三百十一篇其以二南為首者猶易之首乾
坤書之先二典也其以商頌魯頌為終者猶書之訖于
周而兼錄費誓秦誓也其降黍離為國風者葢自平王
東遷雅頌不作而其風下儕於列國也其以豳風居十
三國之末者以曹檜之亂極思治必如是而後可也故
先儒以二南二十五篇為正風邶鄘至豳風十三國為
變風鹿鳴至菁莪二十六篇為正小雅六月至何草不
黄五十六篇為變小雅文王至巻阿十八篇為正大雅
民勞至召旻十三篇為變大雅然周南無周公之詩而
召南有召公之詩葢周公在内近於文王雖有徳而不
見則其詩不作召公在外逺於文王功業著明則詩作
於下也七月周公所作而繫於風公劉召公所作而列
於雅葢七月之詩言其風俗故繫於豳風公劉之詩言
其政事故列於大雅也魯之有頌者成王以周公有大
勲勞而賜以天子禮樂也商之有頌者成王封微子以
承先代之後有樂歌以奉成湯之祀也宋之無風者以
其時王所客不可貶黜故巡狩不陳其詩也楚之無詩
者以其僣號稱王不可黜陟故太師不録其詩也詩序
之作説者不同先儒以序之首句為毛公所分而其下
推説云云為後人所益也漢興言詩者四家魯詩起於
申公而盛於韋賢齊詩起於轅固而盛於匡衡韓詩起
於韓嬰而盛於王吉毛詩則毛公為之訓詁鄭𤣥為之
箋註三詩既亡而毛詩獨存雖其義未能盡合於經而
考三家僅存之説其不合者尤多焉魯詩則謂闗雎者
刺康后之晏起而作也齊詩則謂黍離者衛公子壽閔
其兄伋而作也韓詩則謂芣苢者婦人傷夫有惡疾而
作也若此者皆與毛詩異矣至於趙宋歐陽氏王氏蘇
氏吕氏於詩皆有訓釋雖各有發明而未能無遺憾者
自朱子之傳一出則三百篇之㫖燦然復明若太空之
日月而出於雲霾之積隂也王者之迹熄而詩亡詩亡
然後春秋作周轍既東王風亦降吾夫子嘆明王之不
作懼天理之將滅乃假魯史而修春秋以亂世而寓治
法其始於魯隱之元年者所以傷西周之不復也至於
獲麟而止者所以嘆世道之終不能復行也其書天王
世子王后夫人諸侯大夫之類所以厚五品之倫叙非
惇典乎其書郊禘雩社朝聘㑹盟崩薨卒𦵏之類所以
正五禮之品秩非庸禮乎字子突嘉季子因其善而褒
之所以命徳也名宰咺削翬氏因其惡而貶之所以討
罪也然其記事或繫於時或繫於月或繫於日葢㑹盟
侵伐不可指日而期故多書時天子諸侯之𦵏禮有七
月五月之差不可指日而㑹故多書月子生及君臣薨
卒一定不易故多書日此自然之理也諸儒之説春秋
有謂以一字為褒貶者其説本於太史公有謂有貶無
褒者其説本於孟子有謂褒貶俱無者其説本於竹書
紀年然泥於一字褒貶之説則春秋字字皆挾劍㦸風
霜聖人不如是之勞煩也泥於有貶無褒之説則春秋
乃司空城旦之書聖人不如是之慘刻也泥於褒貶俱
無之説則春秋乃瑣語小説聖人又未嘗無故而作經
也大抵聖人作春秋寓褒貶於善惡之彰彰明筆削於
先後之繩繩其㫖逺其義微智如子貢未可以言春秋
觀經書閏月不告朔猶朝於廟此聖人愛禮之意也而
子貢欲去告朔之餼羊則子貢之智未可以言春秋也
賢如子路未可以見春秋觀經書趙鞅帥師納衛世子
蒯瞶于戚此聖人正名之意也而子路乃以正名而為
迂則子路之賢未可以見春秋也自麟經絶筆傳者五
家然騶氏無師夾氏無書故其傳冺焉傳於世者左氏
公羊穀梁而已耳春秋因三傳而經㫖益明者有焉因
三傳而經㫖益晦者有焉左氏身為國史躬覽載籍考
事精詳文辭可美固豔而富矣然多叙鬼神之事預言
禍福之期若申生之託狐突荀偃死不受含伯有之厲
彭生之妖則其失也誣矣穀梁辭清義通若論隱公之
小惠虞公之中知固清而婉矣然元年大義而無發明
益師不日之惡略而不言則其失也短矣公羊説事分
明善能裁斷若斷元年五始益師三辭美惡不嫌同辭
貴賤不嫌同號固辨而裁矣然若單伯之淫叔姬鄫子
之請魯女論叔術之妻嫂是非説季子之兄弟飲食則
其失也俗矣至趙啖陸淳之辨明而開示後人之所學
有所據劉氏意林之書出而墨守膏肓之論詳宋之論
春秋而有成書者無如胡文定公其次則永嘉陳傅良
文定之傳精白而博贍慷慨而精切其於義利之分中
外之辨綱常之正亂賊之討彰彰乎烈日之明也凛凛
乎秋霜之肅也然所失者信公穀之太過求褒貶之太
詳多非本㫖陳氏之論世變以為有隱桓莊閔之春秋
有僖文宣成之春秋有襄昭定哀之春秋然其於褒貶
以傳之所書而論經之所不書則傳事又豈一一皆實
乎儀禮未知孰作或以為周公作之也孔子有學禮之
言禮記有讀禮之文當是時固已有簡牘之傳矣決非
秦漢間筆也其法度必出於聖人若曰周公作之則非
所敢知也遭秦焚書禮經廢壊其傳於世者十七篇而
已冠昏相見三篇皆士禮也鄉飲鄉射二篇大夫禮也
燕射聘覲公食大夫五篇諸侯禮也士喪既夕士虞特
牲饋食四篇皆諸侯之士喪祭禮少牢饋食有司徹二
篇皆諸侯之卿大夫祭禮喪服一篇則通言上下之制
漢興髙堂生得之以授瑕丘蕭奮奮授東海孟卿卿授
后蒼蒼授戴徳戴聖是為今文後魯恭王壊孔子宅得
古經五十六篇於壁中河間獻王得而上之其十七篇
與儀禮正同餘三十九篇藏在祕府是為古文哀帝初
劉歆欲以列之學官而諸博士不肯置對竟不得立唐
初猶存諸儒不以為意遂至於亡惜哉及宋朱子與東
萊吕氏商訂三禮篇次欲取禮記中有闗於儀禮者附
之經其不繫儀禮者别為記吕氏既不及答而朱子亦
不及為晚乃作儀禮經傳通解以儀禮為綱分王朝邦
國等類而禮記分隸於其間亦未成之書而喪祭二禮
又其門人黄氏楊氏所續也近世臨川呉氏獨疑其經
傳混淆以為經之章也而以為記補記補傳分隸於其
左其與彖象傳之附易經者有以異乎經之篇也而以
傳篇記篇補篇錯處於其間其與左氏傳之附春秋經
者有以異乎是豈朱子之所以相遺經者哉於是重加
纂次以十七篇者並依鄭氏次第為正經取戴氏鄭註
中有經篇者為逸經凡八篇其二取之小戴記投壺奔
喪也其三取之大戴記公冠諸侯遷廟諸侯釁廟也其
三取之鄭氏註中霤禘于太廟王居明堂也禮各有義
則經之傳也以戴氏所存兼劉氏所補者合之為傳凡
十篇葢小戴記中冠義昏義鄉飲酒義射義燕義聘義
乃周末漢初之人作以釋禮而戴氏抄以入記乃依禮
經篇次萃為一編射義一篇迭陳天子諸侯卿大夫士
之射釐為鄉射義大射義二篇士相見義公食大夫義
則用清江劉原父所補惟覲義闕則取大戴記朝事一
篇以備之正經居首逸經次之傳終焉皆别為巻而不
相紊凡周公之典未墜於地者葢畧包舉而無遺矣周
禮一書乃周家致太平之迹也周公當功成治定之日
禮備樂和之際作為此書以粉飾太平詳於典章文物
而不及於道化嚴於職分官守而不切於君身今觀一
書之中其兵農以井田其取民以什一其教民以鄉遂
其養士以學校其建官以三百六十其治天下以封建
其威民以肉刑大本既立然後其品節條目日夜講求
而増益之其上則六典八法八則九柄九貢九賦九式
之序其次則祭祀朝聘冠昏喪紀師田行役之詳下至
於車旗圭璧之器梓匠輪輿之度與夫畫繢刮摩搏埴
之法又其細則及於登魚取龍擉鼈之微莫不備具如
天焉有象者在如地焉有形者載非聰明睿智孰能及
此哉奈何一毁於戰國之諸侯再毁於秦坑之烈焰漢
興百餘年河間獻王始上其書於祕府又百年劉歆始
列其書於録畧惟其晚出故當世儒者共疑之或謂文
王治岐之書或謂成周理財之書或以為戰國之隂謀
或以為漢儒之附㑹竊謂五等之爵九畿之服祭天祀
地之禮朝覲㑹同之事皆非文王時所得為也雖其書
固詳於財然其規畫也似巧而惠下也甚厚其經入也
似豐而奉上也甚約謂理財之書又非深知周禮者也
使戰國有如是之法則為三代矣使漢儒有如是之學
尚為漢儒哉不幸書未成而公亡其間制度有未施用
故封國之制不合於武成建都之制不合於召誥設官
之制不合於周官九畿之制不合於禹貢凡此皆預為
之而未經行也歐陽氏疑其設官太多者非惟一官可
以兼衆職而有其事則設無其事則廢者亦多也豈常
置其官而多費廪禄乎蘇氏疑王畿千里無地以容之
者葢王畿四方相距千里凡逺郊近郊甸地稍地大都
小都截然整齊如畫棊局亦其設法則然耳而其地則
包山林陵麓在其中安能如一圖哉胡氏疑冢宰論道
之官不當統宫壼財用之事殊不知財用統於冢宰則
用度有節而無侈用濫賜之弊宫壼統於冢宰則身修
家齊而無女寵嬖倖之習是乃格心之要務也又豈可
輕議其非哉雖然欲行聖人之事則必當法聖人之書
欲法聖人之書則必當求聖人之心彼劉歆之諂新室
則溺於所習之諛佞王安石之行新法則拘於所習之
偏駁大率假聖人之法言行一已之私志宜其用之而
不驗也獨宇文周用蘇綽之言葢已畧倣周禮而行之
如授田之法府衛之志後世此意稍為近古有唐因之
亦致太平特以其無聖人之心不能擴而充之以致聖
人之治耳昔盧植言周禮與春秋相表裏葢周禮為尊
王作而春秋亦為尊王作也故周官記三百六十屬之
分職而冠之以惟王之一辭春秋載二百四十年之行
事而首之以書王之特筆兹非二書之相為表裏乎然
則詆以為非聖人之書者謬矣禮記之作出自孔氏葢
七十子之徒共撰所聞或録舊禮之義或録變禮所由
或兼記體履或雜叙得失見於漢初者二百餘篇戴徳
刪為八十五篇號大戴禮戴聖刪為四十九篇號小戴
禮精粗雜記靡所不有不能皆純曲禮論撰於曲臺而
不及五禮之本王制著述於博士而盡失先王之意緇
衣本乎公孫尼子而倣魯論之文禮運載夫子之説而
大道之言則本於老氏之遺意經解引易之緯書而嘗
禘之説多牽於夫子之緒論明堂位周公踐阼之説乃
流俗之妄語月令四時異居之制以隂陽之拘忌其言
之疵者大畧如此然其文繁其義博學者觀之如適大
都之市珠璣寶玉隨其所取如遊阿房之宫千門萬户
隨其所入博而約之亦可弗畔未可以其言非盡出於
夫子而輕議之也唐魏徴以小戴彚次不倫更作類禮
二十篇然不可見不知其書何如也𤣥宗時王巖請刪
去禮記舊文益以經事張説以為禮記不刋之書去聖
既逺不可改易臨川呉氏始取二戴之記重加序次小
戴記中大學中庸既為朱子之所表章以與語孟並為
四書固不容復厠之禮篇投壺奔喪儀禮之經亦不可
雜之於記冠昏鄉飲燕射聘義儀禮之傳亦别輯以附
於經其存者凡三十六篇曰通論者九曲禮内則少儀
玉藻通記大小儀文而深衣附焉月令王制専記國家
制度而文王世子明堂位附焉曰喪禮者十一喪大記
雜記喪服小記服問檀弓曽子問六篇記喪而大傳間
傳問喪三年問喪服四制五篇則喪之義也曰祭禮者
四祭法一篇記祭而郊特牲祭義祭統三篇則祭之義
也曰通論者十有二禮運禮器經解一類哀公問仲尼
燕居仲尼閒居一類坊記表記緇衣一類儒行自為一
類學記樂記其文雅馴非諸篇比則以為是書之終大
戴記中公冠諸侯遷廟諸侯釁廟既以為儀禮之經朝
事一篇又以補儀禮之傳投壺亦入逸經哀公又為小
戴所取其存者猶三十四篇但其書冗泛不及小戴逺
甚葢彼其膏華而此其渣滓耳然或間存精語不可棄
遺夏小正猶月令也明堂猶明堂位也本命以下雜録
事辭多與荀子賈傅之書相出入非専為記禮設禮運
以下諸篇之比也夫導民以禮風之以樂古者以詩書
禮樂造士謂之四教後世兼以易春秋謂之六經漢唐
並立五經博士曰詩書禮易春秋而已獨樂書無傳焉
漢興獨一制氏以雅樂聲律世其官頗能紀其鏗鏘鼓
舞而不能言其義文帝時周禮未出魏樂人竇公獻其
書乃大司樂大宗伯之二章武帝時河間獻王好儒術
與毛生等共采周公及諸子言樂事者以作樂記獻八
佾之舞與制氏不相逺其内史丞王定傳之以授常山
王禹成帝時為謁者數言其義因獻其書有二十四篇
及劉向校書得二十三篇又與禹之所傳不同故著為
别録今樂記所録有樂本樂論樂施樂言樂禮樂情樂
化樂象賔牟賈師乙魏文侯十一篇之外又有奏樂樂
器樂作意始樂穆説律季禮樂道樂義昭本昭頌竇公
十二篇名存而辭亡則樂書遺缺者多矣然樂書雖亡
而雜出於二禮者猶可覈也樂記一篇可以為樂經而
陳暘樂書亦可刪其繁蕪以附於後他如宋之景祐樂
記房庶之樂書補亡蔡元定之律吕新書呉仁傑之樂
舞新書皆㕘考以輔翼之庶乎可以補樂書之闕矣
　　　河圖洛書
馬圖出河而闡造化之機龜書出洛而示隂陽之妙此
八卦之本原九疇之根柢聖人因之以立教於天下後
世者也是故一六水居北二七火居南三八木居東四
九金居西五十土居中此河圖之數也九前一後三左
七右二前左四前右八後左六後右此洛書之數也河
圖以五生數統五成數而同處其方葢揭其全以示人
而道其常數之體也洛書以五奇數統四偶數而各居
其所葢主於陽以統隂而肇其變數之用也其皆以五
居中者葢凡數之始一隂一陽而已陽之象圓圓者徑
一而圍三隂之象方方者徑一而圍四圍三者以一為
一故參其一陽而為三圍四者以二為一故兩其一陽
而為二是所謂參天兩地者也三二之合則為五矣故
圖書皆以五居中也河圖以生數為主故其中之所以
為五者亦具五生數之象洛書以奇數為主故其中之
所以為五者亦具五奇數之象其數與位皆三同而二
異葢陽不可易而隂可易也河圖之一二三四各居其
五本方之外而六七八九十者又各因五而得數以附
於其生數之外洛書之一三七九亦各居其五象本方
之外而二四六八者又各因其類以附於竒數之側葢
中者為主而外者為客正者為君而側者為臣亦各有
條而不紊也河圖主全故極於十而奇偶之位均論其
積實則偶贏而奇乏也洛書主變故極於九而其位與
實皆奇贏而偶乏也必皆虚其中然後隂陽之數均於
二十而無偏耳河圖運行之序自北而東左旋相生固
也然對待之位則北方一六水克南方二七火西方四
九金克東方三八木而相克者已寓於相生之中洛書
運行之序自北而西右轉相克固也然對待之位則東
南方四九金生西北方一六水東北方三八木生西南
方二七火其相生者已寓於相克之中葢造化之運生
而不克則生者無從而裁制克而不生則克者亦有時
而間斷此圖書生成之妙未嘗不各自全備也若以七
八九六之數言之其在河圖則七九為陽陽主進六八
為隂隂主退進則饒故老陽饒於八少陽饒於六退則
乏故老隂乏於七少隂乏於九此隂陽老少進退饒乏
之正也老陽之位一老隂之位四而河圖則以老陽之
九居乎四之外而老隂之六居乎一之外少隂之位二
少陽之位三而河圖則以少隂之八居乎三之外少陽
之七居乎二之外此隂陽老少互藏其宅之變也其在
洛書雖縱横有十五之數是皆七八九六之相為消長
一得五為六而與南方之九迭為消長四得五為九而
與西北之六迭為消長三得五為八而與西方之七迭
為消長二得五為七而與東北之八迭為消長也虚五
分十者虚中五之外則縱横皆十以其十者分之則九
者十分一之餘八者十分二之餘七者十分三之餘六
者十分四之餘也㕘伍錯綜無適而不遇其七八九六
之合焉此所謂變化無窮之妙也先儒謂伏羲則河圖
以畫易大禹則洛書以敘疇葢則河圖者虚其中則洛
書者總其實也河圖之虚五與十者太極也奇數二十
偶數二十者兩儀也以一二三四為六七八九者四象
也析四方之合以為乾坤離坎補四隅之空以為兑震
巽艮八卦也洛書之數其一為五行其二為五事其三
為八政其四為五紀其五為皇極其六為三徳其七為
稽疑其八為庶徵其九為福極其位與數尤曉然矣論
其取則易乃伏羲之得於圖而初無待於書範乃大禹
之得於書而未追考於圖然圖之與書未始不相通焉
葢以河圖而虚十則洛書四十有五之數也虛五則大
衍五十之數也積五與十則洛書縱横十五之數也以
五乗十以十乗五則又皆大衍之數也洛書之五又自
含五而得十而通為大衍之數矣積五與十則得十五
而通為河圖之數矣孰謂其有異哉劉歆謂河圖洛書
相為經緯八卦九章相為表裏葢經言其正緯言其變
主圖而言則圖為經而書為緯也主書而言則書為經
而圖為緯也所取則者為表相通者為裏故圖之表為
八卦而其裏亦可明疇也書之表為九疇而其裏亦可
畫卦也
　　　先天後天
伏羲出而先天之卦圖以陳文王出而後天之卦圖以
演葢先天者乾坤縱而六子横易之體也後天者震兌
横而六卦縱易之用也體立而用行此先天後天可相
有而不可相無也請詳陳之乾南坤北離東坎西震東
北兑東南巽西南艮西北此伏羲先天之卦位也離南
坎北震東兑西乾西北坤西南巽東南艮東北此文王
後天之卦也先天所重在乾坤後天所重在震兑先天
有乾坤之縱以定南北之位然後六子之橫列於東西
者倚之以為主是相與對待以立其體也後天有震兑
之横以當春秋之正然後六卦之縱其成全於冬夏者
資之以為始是迭為流行以致其用也以先天言之圓
圖之左方自震至乾皆進而得其已生之卦猶自今日
而追數昨日也故曰數往者順其右方自巽至坤皆進
而得其未生之卦猶自今日而逆計來日也故曰知來
者逆然本易之所以成則其先後始終如圓圖右方之
序而已故曰易逆數也圓圖左屬陽右屬隂坤無陽艮
坎一陽巽二陽是陽在隂中逆行也乾無隂兑離一隂
震二隂是隂在陽中逆行也震一陽離兑二陽乾三陽
是陽在陽中順行也巽一隂坎艮二隂坤三隂是隂在
隂中順行也以後天言之自乾南坤北而交則乾北坤
南而為泰矣自離東坎西而交則離西坎東而為既濟
矣乾坤之交者自其所以成而反其所由生也故再變
則乾退乎西北坤退乎西南也坎離之變者東自上而
西西自下而東也故乾坤既退則離得乾位坎得坤位
也震東兑西者陽主進故以長為先而位乎左隂主退
故以少為貴而位乎右也坎北者進之中也離南者退
之中也男北而女南者互藏其宅也四者皆當四方之
正位而為用事之卦也乾西北坤西南者父母既老而
退不用之地也然母親而父尊故坤為半用而乾全不
用也艮東北巽東南者少男進之後而長女退之先故
皆不用也然男未就傅女將有行故巽稍用而艮全未
用也然伏羲先天之易固以河圖為本而其卦位未嘗
不與洛書合乾兑生於老陽之四九離震生於少隂之
三八巽坎生於少陽之二七艮坤生於老陽之一六其
卦實與洛書合焉文王後天之易雖但本之伏羲然亦
未嘗不與河圖合坎一六水離二七火震巽三八木乾
兑四九金坤艮五十土其卦實與河圖合焉雖然先天
卦乾以君言則所主者在乾後天卦震以帝言則所主
者又在震葢乾為震之父震為乾之子以統臨謂之君
則統天者莫如乾而先天卦位宗一乾也此乾方用事
則震居東北而緩其用也以主宰謂之帝則主帝者莫
若長子而後天卦位宗一震也此乾不用則震居正東
而司其用也然則羲文均一尊陽之意可見矣
　　　論詩
論詩於三代之上當究其體製之異論詩於三代之下
當辨其得失之殊葢究其體製則詩之源流可見辨其
得失則詩之髙下可知矣是故詩言志歌永言後世倣
之以為歌一曰風二曰賦後世擬之以為賦吟詠性情
轉而為吟故嗟嘆之易而為嘆自詩變為樂府之後孔
子作龜山操伯奇作履霜操即或憂或思之詩自詩變
為離騷之後賈誼之弔湘賦揚雄之畔牢愁即或哀或
愁之詩凡此皆詩之體製源流也振振鷺三言之所起
關關雎鳩四言之所起維以不永懐五言之所起魚麗
于罶魴鯉六言之所起交交黄鳥止于棘七言之所起
我不敢効我友自逸八言之所起凡此皆詩之句讀源
流也三百篇之詩多出於婦人女子然其為言憂而不
困哀而不傷如泉水衛女之思歸也而能以禮載馳許
夫人之思歸也而能以義緑衣傷已之詩也其言不過
曰我思古人俾無訧兮擊鼓怨上之詩也其言不過曰
土國城漕我獨南行况於士大夫哉自已刪之後詩雅
蕭條如蘇李之髙妙嵇阮之冲澹曹劉之豪逸謝鮑之
峻潔其詩非不工也然嘲詠風月亡裨風教求其有補
風化者晉之淵明而已觀其自晉以前皆書年號自宋
以後惟書甲子是豈可與刻繪者例論耶如元微之之
雄深韋應物之雅澹徐陵庾信之靡麗華藻白樂天栁
宗元之放蕩嘲怨其詩非不美也然夸耀煙雲無闗政
體求其愛君憂國者唐之杜甫而已觀其杜鵑之詩忠
愛之心見於言外北征之詩憂國之意見於終篇又豈
可與浮靡者例論耶宋之以詩名世者固不可一二數
如楊大年之賦朝京有致君堯舜之心歐陽修之詠春
帖得以詩諷陳之㫖是皆有三百篇之遺意而非後世
騷人詞客所可及也
　　　周禮
論先王之法度莫備於成周論成周之制作莫詳於周
禮葢周禮者周公致太平之書也規模極其廣大節目
極其周詳非聖人不能作也故文中子曰如有用我執
此以往學者其可不之考乎姑舉其槩而言之八法八
則八柄太宰之所掌也曰官屬曰官職曰官聫曰官常
曰官成曰官法曰官刑曰官計非所謂八法乎曰祭祀
曰法則曰廢置曰禄位曰賦貢曰禮俗曰刑賞曰田役
非所謂八則乎至於爵以馭其貴禄以馭其富予以馭
其幸置以馭其行生以馭其福奪以馭其貧廢以馭其
罪誅以馭其過又所謂八柄也六叙六聫八成小宰之
所掌也曰以叙正其位曰以叙進其治曰以叙作其事
曰以叙制其食曰以叙受其㑹曰以叙聽其情非所謂
六叙乎曰祭祀之聫事曰賔客之聫事曰喪荒之聫事
曰軍旅之聫事曰田役之聫事曰斂弛之聫事非所謂
六聫乎至於聽政役以比居聴師田以簡稽聴閭里以
版圖聴稱責以傅别聽禄位以禮命聴取予以書契聴
賣買以質劑聴出入以要㑹又所謂八成也司徒所掌
莫重於三物八刑以言乎三物則有所謂六徳六行六
藝之目焉以言乎八刑則有所謂不孝不睦不婣不悌
不任不恤造言亂民之刑焉司馬所掌莫重於九法九
伐制畿封國以正邦國設儀辨位以等邦國進賢興功
以作邦國建牧立監以維邦國制軍詰禁以糾邦國施
貢分職以任邦國簡稽鄉民以用邦國均守平則以安
邦國比小事大以和邦國此所謂九法也馮弱犯寡則
眚之賊賢害民則伐之暴内陵外則壇之野荒民散則
削之負固不服則侵之賊殺其親則正之放弑其君則
殘之犯令陵政則杜之外内亂鳥獸行則滅之此所謂
九伐也大祝掌辨六號則有所謂神號鬼號示號牲號
齍號幣號者焉其辨九祭則有所謂命祭衍祭炮祭周
祭振祭擩祭絶祭繚祭共祭者此屬於宗伯者然也小
司㓂以五聲聴獄訟豈非辭聴色聴氣聴耳聴目聴之
謂乎士師掌士之八成豈非邦汋邦賊邦諜與夫犯邦
令撟邦令為邦盜為邦朋為邦誣之謂乎此屬於司㓂
者然也至其名官莫不有義治非天事謂之天官者治
以道為本也教非地事謂之地官者教以化為本也禮
以仁為本故禮曰春官政以禮為本故政曰夏官刑以
義為主故刑曰秋官事以智為主故事曰冬官名曰宰
以制變為義名曰夫以帥人為義以正人則曰正以長
人則曰伯司者伺察之謂氏者世守之稱尊其智故稱
大夫卑其任故稱人大綱小紀莫不具載非聖人心胸
廣大孰能與於此彼不知而妄議者烏足以論聖人之
制作哉奈何煨燼於秦火而聖人之經不全附會於漢
儒而聖經之㫖益晦是故天官之文有雜在他官者如
内史司士之類是也亦有他官之文雜在天官者如甸
師世婦之類是也地官之文有雜在他官者如大司樂
諸子之類是也亦有他官之文雜在地官者如閭師柞
氏之類是也春官之文有雜在他官者如封人大小行
人之類是也亦有他官之文雜在春官者如御史大小
胥之類是也夏官之文有雜在他官者如銜枚氏司隸
之類是也亦有他官之文雜在夏官者如職方氏弁師
之類是也至如掌祭之類吾知其非秋官之文縣師㕓
人之類吾知其為冬官之文縁文尋意以考之參諸經
籍以證之何疑之有冬官未嘗亡也雜於五官之中耳
漢儒考古不深遂以考工記補之豈知鄉師載師之屬
則雜於司徒獸人䱷人之屬則雜於太宰土方形方之
屬則雜於司馬雍氏萍氏之屬則雜於司宼鄭賈諸儒
承訛踵謬莫覺其非至臨川俞庭椿始作復古編東嘉
王次㸃又作周官補遺草廬呉氏又從而考訂之由是
周禮六官始得為全書矣
　　　春秋三傳
聖經作有以示褒貶之公賢傳述有以明筆削之㫖葢
經所以載道而傳所以釋經也非聖人作經固無以定
天下之邪正非賢人述傳又何以明聖心之予奪哉粤
昔吾夫子生於周之季世憫吾道之不行悼斯文之將
墜乃假魯史而作春秋于以著百王之大法于以為萬
世之常經是故書王而次於春書正而次於王則一統
之義以明貶宰咺之歸賵諱晉文之召王則三綱之倫
以正齊桓之霸也書遂伐楚以譏其専晉文之霸也書
執曹伯以著其譎其尊王抑霸為何如楚始見經則以
州舉呉始與㑹則殊而外之其中外之辨為何如此程
子所謂春秋大義數十炳如日星者也春秋之言有三
謂春秋有臨天下之言有臨一國之言有臨一家之言
是也春秋之諱有四謂為尊者諱為親者諱為賢者諱
為同姓諱是也若夫三傳之作言其長則事莫備於左
氏例莫明於公羊義莫精於穀梁言其短則或失之誣
或失之亂或失之鑿公羊謂求金求車為非禮而不知
責諸侯之不貢也以大閱大蒐為罕書而不知譏列國
之僣天子也以築館為合禮而不知仇敵之不可通也
穀梁謂正月己夘烝為不時是不知周以建子為正而
冬祭不為不時也謂秋蒐于紅以為正是不知蒐春田
而用於秋非正也不納子糾為内惡是仇敵可得而容
也左氏以郎之狩為禮是不知其廢國務而逺田獵也
以築王姬之館為正是不知仇敵之不可交也四國伐
鄭以為圍鄭狄人入衛以為滅衛經何以不書圍與滅
也然則三傳雖有明經之功謂其盡得聖人之㫖則未
也
　
　
　
　
　
　
　
　
　
　
　
　
　椒邱文集巻一
欽定四庫全書
　椒邱文集巻二
　　　　　　　　　　　　明　何喬新　撰
　䇿府十科摘要
　　史科
　　　漢唐書列傳
史傳之作所以崇儒術表循良奨恬退而昭忠孝也舉
世所同然者史氏不必書以其不可勝書也舉世所獨
然者史臣宜特録將以勵薄俗也西漢之有儒林有循
吏非西漢之美事葢自髙祖見儒服而慢罵而儒氣不
振申韓之術行於世而吏治多出於刑名班固作西京
一書表儒林循吏而出之所以傷漢之儒與吏也東漢
之有獨行有逸民非東漢之美事葢自矯激之俗興士
始流為崖異斬絶之行自亷恥之風喪時始貴髙舉逺
蹈之人范氏作東都一書表獨行逸民而出之亦傷士
之少純全時之多獨善也李唐之有孝友有忠義非李
唐之美事葢自髙祖變節於晉陽而唐無忠義之風文
皇行虧於閨門而唐無孝友之俗秉史筆者表孝友忠
義而出之葢傷當時忠孝之難得而僅有者為足貴也
且西漢有商山之四皓非無逸民也有矯世之楊王孫
非無獨行也而班固不立逸民獨行傳者葢以當時士
之亷退者尚多無貴乎逸民行之純全者猶衆無取乎
獨行也東漢有江革申屠蟠之徒非不甚孝有李固杜
喬之徒非不甚忠而范曄不立忠義孝友傳者葢以當
時俗多孝友則孝友不可悉書人多忠義則忠義殆不
一傳也若夫居儒林者二十有三人經術淵源者孔安
國為之最安國得聖人家傳之學非淵源乎在循吏者
六人政治忠厚者蜀文翁為之伯文翁興學校以化民
非忠厚乎以獨行顯者二十有四愚竊有取於范式式
以信義行於朋友時人知其可以託死是固本諸聖賢
而不為矯激也以隱逸稱者十有七愚竊有取於嚴子
陵髙尚其志卒不為光武屈是固樂在山林而不盜聲
名也傳於忠義者三十七人愚則深喜全節之張巡列
於孝友者十人愚則深喜義門之李知本然西京儒者
莫如揚雄東都循吏莫如卓魯李唐忠孝莫如狄仁傑
其不列於數者之目非謂不足列也正以其全徳備行
不可列於一端以小之耳雖然張湯杜周以殘忍深刻
著名者也而不列於酷吏則何以衰慘刻之風蔡琰失
節於胡行非不醜也乃以文采之故而傳諸列女則何
以勵天下之婦裴延齡姦佞之雄也而不列於姦臣則
又非春秋斧鉞之誅矣
　　　諸史
一代之興必有一代之史一代之史必屬一代之人故
有唐虞之史臣而後有典謨之渾噩有孔子之大聖而
後有春秋之謹嚴茍非明足以周萬物之理道足以適
天下之用智足以通難知之意文足以發難顯之情豈
足以任其責哉粤自麟經絶筆史學寥寥司馬遷易編
年之法為紀傳之體上起軒轅下終漢武作史記百三
十篇揚子雲稱其辨而不華質而不俚其文直其事核
不虛美不隱惡故謂之實錄如叙游俠之談而論六國
之勢則土地甲兵以至車騎積粟之差可謂辨矣而莫
不各當其實是辨而不華也敘貨殖之資而比封侯之
家則棗栗漆竹以至籍藁鮐鮆之數可謂質矣而莫不
各飾以文是質而不俚也上自黄帝下迄漢武首尾三
千餘年論著纔五十萬言非文之直乎紀帝王則本詩
書世列國則據左氏言秦兼諸侯則採戰國䇿言漢定
天下則述楚漢春秋非事之核乎伯夷古之賢人則冠
之於傳首晏嬰善與人交則願為之執鞭其不虚美可
知陳平之謀略而不諱其盜嫂受金之姦張湯之薦賢
而不略其文深意忌之酷其不隱惡可見然論大道則
先黄老而後六經叙游俠則退處士而進奸雄述貨殖
則崇勢利而羞貧賤此班固所以議其失也至固刪定
史遷之書成父彪未就之業起於髙帝訖於王莽作漢
書凡百巻范曄稱其不激詭不抑抗贍而不穢詳而有
體如公孫𢎞矯飾之詭行則實其釣名之言東方朔詼
諧之詭談則鄙為滑稽之雄此不激詭之體也葢寛饒
之事主抗言為狂瞽者也則以為邦之司直梅福之去
官抗節而從所好者也則以為尚有典型此不抑抗之
體也相如之風雅而及於臨卭奔亡之事則以為淫靡
之戒張禹之傳授而及於後堂聲色之樂則以為乖僻
之箴此贍而不穢也賈誼政事之書載其萬言皆切於
世事董生賢良之䇿載其三篇皆明於經術此詳而有
體也然論國體則飾主闕而折忠臣叙世教則貴取容
而賤直節述時務則謹辭章而略事實此傅元所以譏
其非也范氏之作東漢書簡而且周踈而不漏筆勢縱
放竒變不窮如兩都官制之詳獨行逸民之傳蓋云備
矣然抑聖公於傳内登文叔於紀首論隗囂則詞多虚
美傳方術則事多不經不免於後人之議焉他如荀恱
省前漢之繁而為漢紀袁宏剪後漢之穢而為編年體
制近古辭約事詳然既不逮夫左氏之富艷復不若史
記之盛行矣陳壽之作三國志辭多勸戒有益風化文
中子稱其依大義削異端司馬公喜其叙事髙簡而有
法不言曹操本生而載夏侯淵及惇於諸曹中則見嵩
本夏侯氏之子也髙貴鄉公書卒而載司馬昭之奏則
見公之不得其死也然帝室之胄而以寇書之老瞞奸
雄而以帝系之以覔米之怨不立丁儀之列傳以父髠
之恨而短諸葛之將略不能逭君子之譏焉其後習鑿
齒作漢晉春秋蕭常作續漢書皆以尊昭烈之正統而
抑魏呉之僣號惜夫習氏之書亡逸而常之史踈略也
晉史始有十八家之制作而成於唐臣之纂録然好採
詭異語多駢儷貶晉之亡也且有鼇墜三山鯨吞九服
之言即協夫歌詠之辭貶惠皇之失御也且有溽暑之
氣方聞淫哇之音罕記即協夫表奏之語此其失也沈
約之宋書號為博洽乃載魏晉以來之事故不免失於
限斷之譏蕭子顯之齊書喜自馳騁尤多雕刻藻繪之
變故不免其文益下之誚梁陳書撰於姚思亷然言辭
卑弱故學者罕所傳習也後魏書撰於魏收然褒貶任
情故時人號為穢史也北齊書撰於李百藥而雜採他
書後周書撰於令狐徳棻而多非實録李延壽之南北
史司馬公喜其叙事簡勁賢於正史但恨其不作志書
使制度不見耳魏徵之隋書論者謂其不當載王邵袁
充兩傳惟録其詭辭妄説也唐書舊史則劉煦之所纂
新史則歐陽修宋祁之所修以李義甫許敬宗之奸邪
而與長孫無忌同傳柳宗元劉禹錫之阿附而與韓愈
同傳此舊史之失也新史改之所以先君子而後小人
也劉蕡之鯁直而載之文苑陽城之卓異而槩之隱逸
此舊史之失也新史易之所以取大節而棄小節也然
委任不専體製不一故紀有失而傳不覺傳有誤而紀
不知予奪無定論紀載無定統此所以未愜人之意也
歐陽修作五代史立例精宻取法春秋文簡而能暢事
増而不贅其為論必以嗚呼發之葢以亂世之書故致
其慨嘆之意也觀其篇名曰家人傳則帝王正家之義
見矣曰梁臣傳唐臣傳則忠臣不事二君之義昭矣曰
死節傳則節義著矣曰一行傳則髙尚見矣自謂夫子
作春秋因亂世而寓治法予述本紀以治法而正亂君
則其託意亦甚髙矣議者以為功不在馬遷之下又謂
筆力馳騁無駁雜之説豈虚語哉司馬温公復紀傳而
為編年總歴代而為通鑑上下一千三百六十二年為
書二百九十四巻凡闗國家之興衰係生民之休戚者
㒺不畢載刪述去取亦莫不有深意焉首書命三晉為
諸侯所以明君臣之分辨四皓為惠帝立黨制其父以
明父子之義魯仲連射書聊城之事公則畧之而不書
曹操分香賣履之微公則譏之以示貶謂褚遂良無譛
劉洎之語謂陸贄無報竇參之意韓休必不至徳李林
甫顔真卿必不至為賊草奏凛凛乎人道之大經其有
闗於風化也如此曹參遵何之約束正以箴熙寧大臣
變法之失賈山所言從諫拒諫正以譏熙寧大臣同已
之非蘇秦縱横談説本不足取也存其事於書者欲見
當時利口之覆邦家也嗇夫之辨給馳騁亦不足取也
公之深辨而不釋口者欲使小人知利口之無益也惓
惓乎治道之要務其有益於政事也又如此信乎為典
刑之總會冊牘之淵林秦漢以來所未有之書也惜夫
帝曹魏而冦蜀漢帝朱梁而冦河東紀武后之年黜中
宗之號屈平之不見取揚雄之反見稱未免後人之譏
也若夫子朱子之作綱目也嵗年有逺近詳書甲子以
紀之則嵗周於上而天道明矣國統有離合特書正統
以别之則統正於下而人道定矣有始終興廢災祥沿
革之正例者有善可為法惡可為戒之變例者皆大書
以提要則大綱㮣舉而鑒戒昭矣有追原其始遂及其
終者有詳陳其事備載其言者皆分註以備述則衆目
畢張而幾微著矣發潜徳之幽光誅奸諛於已死春秋
之後一人而已自今觀之秦楚韓魏之僣王則别之使
天下知僣偽之不得其正亦春秋誅呉楚之法也宋齊
梁陳之分治則卑之使天下知傳授之不得其統亦春
秋黜五伯之義也衛貶號曰侯曰君豈非春秋書杞伯
杞子之例乎取留侯招四皓以定太子豈非春秋嘉首
止之意乎揚雄本仕於漢而曰莽大夫誅阿附也陶潜
本没於宋而曰晉徴士表貞節也書孟軻之去齊傷吾
道之不行也貶仁傑以係周惡臣道之不立也漢史曰
幸大學而改幸曰視雖天子必有師也唐史曰尚公主
而更尚曰適雖貴當執婦道也然朱子之作是書豈出
於私見臆説而已哉綱倣春秋而兼採衆史之長如書
曹操之自立則仍范曄之文書韋耿之討賊亦本范曄
之意尊昭烈之正統則取習鑿齒之論也存中宗之紀
年則本范太史之説也目倣左氏而稽合諸儒之論如
書衛鞅之受禍則取胡氏之論書秦割地之和韓魏則
本蘇氏之説述秦趙會于澠池則楊龜山之議也述張
良誤中副車則程子之辨也質諸人心而無疑㕘諸衆
論而無愧信夫可以接春秋之墜緒也至若陳子桱之
續通鑑也其間如書李重進以謀反而君臣之分明書
劾里鉢之世襲而金源之興兆尊先聖則書孔宣之官
重道統則書周程之卒建炎之大書則法中宗紹晉之
特筆祥興之紀年則見有宋天命之未絶然首列三皇
則多詭異不經之談非所以昭傳信闕疑之義建隆分
注無異五代之君虚中之死不紀其謀金之節君子不
能無憾焉蘇子由之古史所以正遷史之訛舛也遷紀
首于黄帝而遺伏羲少昊古史則増之遷傳孔門弟子
而畧琴牢陳亢古史則載之荆軻刺客之靡爾遷有不
欺其志之美古史則辨之西門豹循吏之流也遷史抑
於滑稽之列古史則正之遷謂宰我從田常古史則訂
其誤遷謂子貢變易五國古史則辨其非傳穣苴而不
知考據之乖次古史則刪之而不存記虞卿而不知履
歴之先後古史則考之而不舛且其序首言聖人之於
為善如火之必熱水之必寒不為不善如騶虞之不殺
竊脂之不穀又有得於聖心焉章衡之編年通載始自
唐虞訖于治平首國號廟諡以表元繫日月以記事其
書吕氏稱制之年係之少帝黜則天擅政之號列之中
宗者懼後世改元據位讎偽假真而失正也其書后妃
世子之廢立者懼後世登庶黜冢徇愛滅公而失順也
其書將相大臣之善惡者懼後世惡直醜正詭諛擅權
而失任也其書外域君長之逆順者懼後世恃安忘危
窮凶起難而失備也至如志災異以示戒去符瑞以防
怠明卒𦵏以正終始皆所以權衡褒貶㑹成史法以便
觀覽焉大扺史之為務厥途有三張善貶惡不避强禦
若晉之董狐齊之南史此其上也編次勒成鬱為不刋
若魯之丘明漢之子長此其次也髙才博學名重一時
若周之戍夫楚之倚相此其下也昔劉子𤣥著史通四
十一篇以商論前史之得失自遷固而下皆譏焉然觀
其書可予者十有三四可貶者十有五六其譏前人之
失謂司馬體失錄煩謂班固諳練該宻謂項羽不當為
本紀謂陳涉不當為世家其論確矣至自述作史之法
乃欲撰都邑志於輿服之上撰方物志於食貨之首増
氏族志於百官之下増方言志於藝文之外不亦贅乎
其言曰作史有三長才也學也識也史通一書貫穿古
今不可謂無學矣三為史官再入東觀不可謂無才矣
疑古惑今之類得非識有所不足耶有志於汗青者宜
戒焉
　　　史記
自古有國之君必有紀事之臣左史以記言而君之命
令必錄焉右史以記事而君之舉動必書焉若典謨之
渾噩春秋之謹嚴後世不可尚已司馬遷負邁世之氣
有良史之才其作史記也措辭雄健寓興深逺三代而
下秉史筆者未能或之先也今觀其書本紀者天下之
統世家者一國之紀列傳者一人之事書著制度沿革
之大端表著興亡理亂之大畧此其大法也本紀始於
黄帝以見帝王之統緒世家始於太伯以見封國之先
後懐王既泯而項羽主命故紀項羽焉惠帝幼弱而吕
后擅朝故紀吕后焉蓋從實錄也孔子在周則臣道在
後世則師道故以世家别之陳涉在夏商則為湯武在
秦則為陳涉故以世家繫之蓋有深意也列傳褒貶尤
有深意以伯夷居於列傳之首重清節也以孟荀冠於
淳于之徒尊吾道也以莊周附于老子以申不害附於
韓非别異端也以表言之三代世表以世系為主所以
觀百世之本支也諸侯年表斷自共和所以觀世變之
升降也秦楚月表上尊義帝而漢居其中所以明大義
也将相年表上係大事之記所以明職分也以至漢興
諸侯年經而國緯以觀天下之大勢髙祖功臣國經而
年緯以觀一時之得失莫不有深意存焉以書言之平
準一書著武帝征利之害封禪一書著武帝求仙之失
書天官以警時君修政之心書河渠以著歴代水利之
由其著律書也不言律而言兵不言兵之用而言兵之
偃其知造律之本矣其序厯書也不言太初而言古厯
不言八十一分之術而言九百四十分之法其知作厯
之法矣以至禮書載禮論而不取綿蕞之儀樂書載樂
論而不取房中之歌亦莫不有深意焉不特此也陳平
而曰陳丞相衛青而曰衛將軍豈非有得於紀官之意
乎周勃而曰絳侯韓信而曰淮隂侯豈非有得於紀爵
之意乎大梁王而曰彭越九江王而曰黥布豈非有得
於稱名之意乎張叔田叔之稱叔其與書字也同一轍
賈生酈生之稱生其與書子也均一義吁繼春秋之後
而存春秋之例舍遷史吾誰與歸
　　聖賢科
　　　聖賢相傳心法
嘗謂聖賢之生有先後道統之傳無古今前乎堯舜禹
湯文武周公之相傳者此道也後乎孔子顔曽思孟周
程朱子之相授者亦此道也孰謂聖賢之道而異於帝
王之道哉請詳陳之有太極而隂陽分有隂陽而五行
具太極二五妙合而人物生此道之原於天者然也聖
人繼天立極體道經國其所以發明道統者言若不同
理實一致也堯之命舜則曰允執厥中夫存諸心而無
偏倚措之事而無過不及則合乎太極矣此堯之得於
天舜之得統於堯者也舜之命禹則曰精一執中夫精
以察之而不差一以守之而不失則信能執中矣此舜
之得於堯禹之得統於舜者也其在成湯則曰以義制
事以禮制心夫制事以義制心以禮則道心常存而中
可執矣此湯之得統於禹者也其在文王則曰不顯亦
臨無射亦保即湯之以禮制心也不聞亦式不諫亦入
即湯之以義制事也此文王之得統於湯者也武王受
丹書之戒則曰敬勝怠者吉義勝欲者從周公繫易爻
之辭則曰敬以直内義以方外曰敬者文王之所以制
心也曰義者文王之所以制事也此武王周公之得統
於文王者也至於夫子其詔之當時則曰博文約禮克
已復禮其著之大學則曰格致誠正修齊治平亦無非
數聖人制事制心之意焉此孔子得統於周公者也顔
子之學得於為仁之問曽子之學得於大學之義其親
受道統之傳如此至於子思則先之以戒懼慎獨次之
以知仁勇而終之以誠此非子思得統於曽子者乎至
於孟子則先之以求放心次之以集義而終之以擴充
又非孟子得統於子思者乎周子之學則以誠為本以
欲為戒此周子繼孔孟之緒者然也程子之學則曰涵
養須用敬進學則在致知又曰非明則動無所之非動
則明無所用此程子得周子之統者然也朱子之學以
大學為入道之序以持敬為為學之本此又朱子得統
於程子者也聖賢相傳垂世立教粲然明白若天之垂
象昭昭然而不可易也學者居敬以立其本窮理以致
其知克己以去其私存誠以致其實以是四者而存諸
心則聖賢所以傳道而教人者不越乎此矣
　　　聖學
明君以務學為先聖學以正心為要葢學既明則有以
識治天下之道心既正則有以立治天下之本茍徒事
乎章句之末而無躬行之實夫豈人君之學哉稽之於
古炎帝師悉諸軒轅師大撓少昊師四叔顓帝師伯夷
父帝嚳師伯招堯學於君疇舜學於務成招禹學於西
王國湯學于成子伯文王學于鉸時子武王學於虢叔
之數聖人者曷嘗稽同考異以為博哉又曷嘗摛章繪
句以為工哉存養之功深而心之體所由立省察之學
至而心之用所由行觀於兢兢業業則堯舜之心為何
如也慄慄翼翼則湯文之心為何如也惟危惟微惟精
惟一則大禹之學固以存心為先無有作好無有作惡
則武王之學亦以正心為本此五帝三王之治所以為
不可及也自聖王不作而帝學不講武帝嘗從兒寛受
尚書矣然事征伐興土木何怪帝學之不雜宣帝嘗㑹
諸儒講經石渠矣然任恭顯慕神仙何怪帝學之不荒
元帝師事望之而望之卒見殺於内豎成帝師事張禹
而禹終阿黨於外戚光武講論經理可謂勤矣然未底
乎王道之純明帝尊事老更可謂美矣然徒事乎儀文
之末至於數幸太學講論經史者唐之太宗也然推刃
同氣於親親之道何如更日侍讀質問疑義者唐之𤣥
宗也然閨門無禮於正家之道何若甚而燕泥庭草争
工臣下金花玉麟侈詠風物斯果人君之學乎宋之諸
君多稱好學然以太宗之勤而惟務博覽不究義理以
髙宗之勤而喜攻書翰無闗身心神宗之世有二程而
不能知其賢孝宗之世有朱子而不能行其道則其學
亦可知矣然則後世之不如古豈特世道之降哉良由
聖學不講故也雖然有聖學之體有聖學之用格物致
知誠意正心修身其體也齊家治國平天下其用也本
諸身而體既立施諸事而用既行宗廟社稷之福天下
生民之幸莫大乎此也
　　　道統
道在天地間無時而或息也惟氣之運也有淳漓之不
齊人之禀也有聖賢之或異故其托於人者或絶或續
而其行於世者或晦或明是皆天命之所為非人智力
之所及也粤自馬圖出而八卦畫龜書呈而九疇叙道
統之傳有自來矣然自周公而上道傳於君臣自孔子
而下道傳於聖賢精一執中堯舜禹相傳之心法也建
中建極商湯周武相傳之心法也臯陶陳典禮之謨伊
尹樂堯舜之道無非以是道而致君太公望進丹書之
戒散宜生有迪教之教無非以是道而輔世此道傳於
君臣者然也迨夫皇極之主不作帝王之道不傳吾夫
子祖述憲章以集羣聖之大成刪定繫作以垂萬世之
大法其見而知之者如顔子克己復禮以盡為仁之功
曽子一日三省而悟一貫之㫖聞而知之者如中庸一
書發聖學之樞紐孟子七篇窮性命之閫奥此道傳於
聖賢者然也道傳於君臣則是道達於天下而當世得
䝉至治之澤道傳於聖賢則是道垂諸方䇿而來學得
聞大道之要自周公没而聖人之道不行自孟軻没而
聖人之學不傳若荀揚董賈王韓皆有志於道者也荀
卿宗王黜霸而善詩禮易春秋之學矣然黄歇亂人卿
乃以為託身行道之所思孟大賢卿乃擠於慎到田駢
之列其可繼孟氏之傳乎揚雄好古樂道有深沈之思
矣然以艱深之辭文淺近之意作美新之文媚簒竊之
賊其可承孟氏之統乎董子天人三䇿正誼明道之言
得聖賢上義下利之㫖正心正朝廷之語有大學正心
誠意之功然縱隂閉陽之説未免溺於災異也賈誼治
安一疏輔太子以正人得三王教世子之法養臣下以
氣節得九經敬大臣之意然三表五餌之䇿未免隣於
巧謬也文中子講道河汾其為道本扶世立教濟時行
道之學其為説本樂天知命窮理盡性之書可謂隱君
子矣韓退之五箴所戒動無非法三原所述言無非道
可謂大儒矣然一則續六經而陷於僣竊之罪一則論
仁義而有指用為體之非此道統之傳卒有待於宋諸
儒也濓溪周子上繼鄒魯之風下開伊洛之學立太極
圖而隂陽變化之道明著易通書而修已治人之事備
論其政事則曰精宻嚴恕美其胸次則曰光風霽月明
道則徳性寛大規模廣闊如顔子之純粹伊川則氣質
剛方文理宻察如孟子之自任邵子經世之一書於天
道人事無不備張子訂頑一銘與性善養氣之論同功
以是觀之周程有以接不傳之緒邵張有以發前聖之
微皆豪傑不世之儒也紫陽朱夫子後出江左年彌髙
而徳彌邵其著述之大者易本義足以見四聖之本心
詩集傳足以破小序之固陋四書之精詳為六經之階
梯綱目之謹嚴得春秋之筆削偉哉斯文之功千萬世
之幸也他若象山陸氏兄弟其學崇信孟子在白鹿講
君子小人義利之㫖深有切於學者之大病在鵝湖辨
無極太極往復之書殆不免於後世之公論也近世大
儒北有許衡南有呉澄衡則天資𢎞毅卓然有守窮理
以致其知反躬以踐其實扶立人極開世太平之功無
慚徳焉澄則早年英邁特異常人磨研六經䟽滌百氏
著書立言開悟後學又豈世儒可窺其涯涘哉嗟夫道
之大原出於天人存在人人亡在道前乎堯舜之未生
而斯道固自若也後乎孟軻之既没而斯道亦自若也
其流行充塞無所間斷豈以古今治亂而為存亡哉
　　帝王科
　　　經筵
嘗謂隆師好問者君道之所當盡論思納誨者臣職之
所當為此經筵之職自古帝王未始不重之也古昔盛
時入則有保出則有師有疑在前有丞在後以媺詔王
則有師氏之官掌諌王惡則有保氏之職所親者無非
正人所務者無非正學此所以成徳之美致治之隆而
非後世之所能及也漢宣帝詔諸儒講經於石渠章帝
㑹諸儒講五經於白虎觀唐開元之後集賢之院置而
因有侍讀侍講之名翰林之院置而因有待詔承㫖之
號宋自太祖置講席太宗開經帷景祐則講於崇政元
祐則講於資善如蕭望之之經術劉向之精忠則講論
於石渠者也如丁鴻之至行賈逵之博學則講論於白
虎觀者也上六經法言而䝉金帛之賜者若常處厚之
於穆宗是也其與進經史要錄於文宗之朝而愛其精
特如鄭澣者肯多遜乎草邊將之詔而䝉宫錦之賜者
若封敖之於武宗是也其與成闗隴詔書於宣宗之朝
而辭皆允當如劉琢者肯多遜乎宋之經筵尤重擇人
文彦博以三朝之元老而與經筵程伊川以一代之名
儒而為講官他如賈昌朝范祖禹無非端人正士也其
所以發聖人之經窮典籍之奥者班班可考以水喻政
得之小旻烹鮮喻治得之匪風此學詩也薄刑緩征荒
政講之修徳承天視祲論之此學禮也上承下施葢取
諸鼎亂極生治葢取諸萃易學明也説命三篇特誦三
句五子之歌再誦六句書學深也論魯封疆講鄭鑄刑
此明春秋而知之大學修身中庸入徳此講禮記而知
之得人如此其有裨於君徳豈淺也哉
　　　帝王功徳
帝王創業垂統或以首天下之徳或以安天下之功徳
之盛者其祚逺功之大者其業隆二帝非無功也以徳
名三王非無徳也以功著漢髙帝唐太宗宋太祖其徳
視二帝三王固有愧矣而其除暴救民之功亦天下之
攸賴也其垂光錫祚舄奕繁衍夫豈偶然哉請詳陳之
聖神文武堯之所以奄有四海也哲明恭塞舜之所以
厯數在躬也然庶績為之咸熙黎民為之於變非堯之
功乎帝載以之而熙有苗以之而格非舜之功乎地平
天成大禹所以為萬邦之君也載斾秉鉞成湯所以有
九有之師也然克勤克儉而培四百年之隆基非禹之
徳而何克寛克仁而肇六百年之景命非湯之徳而何
既伐于崇作邑于豐人知為文王之功也而不知其受
有殷命者實本於徽柔懿恭之徳焉我武惟揚侵于之
疆人知為武王之功也而不知其奄甸萬姓者實本於
聰明齊聖之徳焉髙帝汰亡秦之虐燄開炎漢之丕基
班彪謂其所以興者有五焉一曰帝堯之苗裔二曰體
貌多奇異三曰神武有徴應四曰寛明而仁恕五曰知
人善任使然寛明仁恕其創業之本歟故仗義而西則
子嬰降聲罪而東則項氏踣啓運逺追乎商周享年獨
永於唐宋葢以此也太宗舉晉陽之精兵除亡隋之亂
政自謂成功過於古人者有五事焉見人之善若已有
之一也取人所長棄其所短二也賢者則敬之不肖者
則憐之三也正直比肩於朝未嘗黜責一人四也中華
外域愛之如一五也然好賢從諫其致治之本歟故舉
兵東征而世充就俘仗鉞西討而仁杲就戮九域悉底
於平康四裔咸仰其威徳葢以此也太祖承五季陵夷
之極弊啓一統久大之洪圖史官曽鞏謂其有漢祖所
不及者十事焉觀其作則垂憲後常可行漢祖則粗定
海内而已其不及一也定著常刑一本寛大漢祖雖約
法三章而慘夷未除其不及二也保全功臣始終一意
漢祖則疑間諸將夷滅其家其不及三也削大弱强藩
臣遵職漢祖則封國過制反者更起其不及四也征伐
必克所向無前而漢祖數戰輒北其不及五也文武自
出羣臣莫及而漢祖必資三傑之助其不及六也南海
先下不待於久攻而漢祖不能制趙佗之倔强其不及
七也契丹自附無假於征戰而漢祖不能制冐頓之侵
凌其不及八也後宫二百願歸者聴而漢祖溷於袵席
其不及九也明於大計以屬天下而漢祖擇嗣不審其
不及十也傳十有七世之寶祚綿三百餘年之丕基豈
無自而然哉至若我太祖髙皇帝當元季之訖籙奮一
劒以龍興汛掃兵氛奠安區夏史臣宋濂謂功業之著
規摹之逺其本有六焉挺生南服而致一統中華之盛
其功髙萬古一也奮起布衣而取天下羣雄之手其得
國之正二也文臣武將仰受成筭其獨禀全智三也欽
畏天地森若神明之有臨惠鮮小民惟恐一夫之失所
其敬天勤民四也后妃不預一髪之政閽寺惟給掃除
之役其家法之嚴五也兵戎大權悉歸朝廷有事則命
將以統兵暨旋則釋兵而歸第其兵政有統六也是以
數載而成帝業一舉而致太平日月之出没均被恩光
山藪之幽遐咸䝉覆幬自生民以來功徳兼隆未有盛
於我聖祖者也雖罄南山之竹秃管城之頴豈足以鋪
張對天之宏休揚厲無前之偉績邪
　
　
　
　
　
　
　
　
　
　
　
　
　
　
　
　椒邱文集巻二
欽定四庫全書
　椒邱文集巻三
　　　　　　　　　　　　明　何喬新　撰
　䇿府十科摘要
　　吏科
　　　銓選
致治之要必資扵賢才得賢之道必由扵銓選葢賢才
用則上無廢事矣銓選精則下無遺才矣為治之道孰
有外扵此哉成周之世鄉大夫舉賢能而賓以禮司徒
教三物而興諸學司馬辨官材以定其論太宰詔廢置
而持其柄内史賛予奪而貳其中司士掌其版而知其
數此皆古之法也漢以郡縣守相之髙第者然後為二
千石二千石有治行者然後為九卿九卿之稱職者然
後為御史大夫然張釋之十年不得調揚雄三世不徙
官賈誼歳中超遷至大中大夫公孫𢎞徒步數年至宰
相封侯未始有資格之拘也成帝時置常侍曹尚書一
人主公卿二千石曹尚書一人主郡國而銓曹之名始
扵此焉光武改常侍曹尚書為吏部尚書而専主選舉
所用者必以歳月先後之次尚書從而簡試之魏文帝
時陳羣立九品官人之法州縣皆置中正以定其選行
修或以五升四以六升五行虧則降者亦然及其弊也
惟知閥閲不辨賢愚隋制尚書舉其大者侍郎舉其小
者六品以下咸吏部所選唐文選吏部掌之武選兵部
掌之皆為三銓之法在尚書則典其一在侍郎則分其
二其綱維所係不過二端一曰試法二曰集法試以訂
其實集以限其來已集而試察其書判既試而銓察其
身言此試法也期以十月畢以三月此集法也其後裴
光庭作循資格以矯試法之弊陸宣公立計闕例以救
集法之偏然躡級限年賢愚一槩扵是有四十而從仕
六十而未離一尉者矣宋朝典選之職有四文選曰審
官東院曰流内銓武選曰審官西院曰流外銓元豐定
制合東西審官之院而歸之左右尚書合流内三班之
事而歸之左右侍郎扵是吏部有四選之法焉嗟夫馬
有騏驥駑駘惟伯樂為能識玉有瓊玖珷玞惟卞和為
能辨司銓衡者誠能澄其慮如氷鑑平其心如權衡如
毛玠在魏而典選清正如山濤在晉而甄㧞人物則何
患不得賢才以為用哉
　　　爵禄
嘗謂爵以崇德不可以濫授禄以養賢不可以濫及葢
爵禄者人君之大權所以厲世而摩鈍也爵禄無僣濫
之患則天下可從而理矣粤稽諸古成周冢宰以八柄
詔王馭羣臣有曰爵以馭其貴禄以馭其富司士掌羣
臣之版有曰以徳詔爵以功詔禄載師之職有士田賞
田而卿大夫之采邑則有大都小都之田任官然後爵
之位定然後禄之外而公侯伯子男則有九品五命之
制内而公卿大夫則有八命四命之别固未始輕以授
人也自春秋之時吳越之君僣號扵中國而古人列爵
之意遂亂戰國之時諸侯惡害其已而皆去其籍故司
禄之職遂闕今其遺制僅見扵王制孟子之書自公一
位而至子男同一位者皆爵也自君十卿禄而至下士
在官者皆禄也漢承秦制其頒爵也曰闗内侯者即無
受邑曰徹侯者乃得食禄曰大庶長以至公士者如吏
職耳要之自侯以上則食租自大庶長以下則贖罪遷
轉等級截然有紀其頒禄也曰真二千石者歳得千八
百石曰比二千石者歳得千二百石曰中二千石者歳
得二千百六十石曰二千石者歳得千四百石下至百
石亦各有差光武中興千石以上减扵西京舊制六百
石以下増扵西京舊秩在唐則爵有九等曰王國至子
男邑數亦有九曰萬戸至三百戸然後假以虚名而無
管攝之柄焉俸禄之多寡則視其品數之高下京諸司
則有公廨田諸州則有職田然其後方鎮所取無算而
京官俸禄寡薄焉宋懲唐弊其爵有五等曰公侯伯子
男也其禄則内外百司皆有禄以養之也斟酌其制惟
天朝因古今之宜定爵禄之制功有大小則爵有尊卑
位有高下則禄有厚薄葢與成周之制同一揆也又豈
漢唐宋所可比哉
　　戸科
　　　井田
井田行扵三代之上而天下無貧民井田廢扵三代之
下而天下無善治夫井田者王政之本也井田之法行
則經界可正而榖禄可平矣井田之法廢則貧富不均
教養無法雖欲善治其可得哉請詳陳之井田之制黄
唐肇啟於前夏商稍定於後夏時一夫受田五十畆每
夫計其五畆之入以為貢商人始為井田之制以六百
三十畆之地畫為九區區七十畆中為公田外為私田
八家各受私田一區但借其力助耕公田而不復税其
私田故謂之助周時一夫受田百畆鄉遂用貢法十夫
有溝都鄙用助法八家同井耕則通力而作收則計畆
而分故謂之徹夏商之制其詳不可得而聞矣成周之
制則可得而考焉大司徒自五家為比五比為閭積而
為鄉五家為隣五隣為里積而為遂故遂人之治田野
則夫間有遂十夫有溝百夫有洫千夫有澮萬夫有川
其上有徑畛道塗以達扵王畿此鄉遂公邑之所寓軍
賦之所出而在逺郊近郊之地者也小司徒之均土地
九夫為井四井為邑四邑為丘四丘為甸四甸為縣故
匠人之為溝洫方里為井方十里為成方百里為同其
間為洫者十為澮者百為溝者萬此公卿采地之所入
車乘之所出而在大都小都之間者也遂人之造都鄙
辨其一易再易之差匠人之治田野分其上中下地之
等其受田則由百畆而差之至扵二百畆其列等則自
上農夫而等之至扵下農夫疆理有常度分畫有常制
地力足以食人人力足以闢地信良法也迨夫李悝盡
地力扵魏商鞅開阡陌扵秦而井田之法蕩然無遺矣
自是以來董仲舒師丹建限田之説以謂井田之法雖
難卒行宜少近先王之法而限民田庶塞兼并之路而
贍不足此其有得扵裁抑豪强之意也而時不能用趙
過立代田之法一畆三畆歳代其處善田者令學養苖
之狀無牛者教以人耕之法此其有得扵一易再易之
意也而行扵武帝之時占田之議出扵石苞謂王公以
國為家京城不宜復有田宅今可限之自國王公侯以
至丁男丁女皆有降差而行扵晉武之時也均田之法
出扵李安世男子露田四十畆婦人桑田二十畆戸絶
者以為公田刺史十五頃縣令以上六頃其田則更代
相付而行扵後魏孝文之時也司均之官置扵後周視
戸口之衆寡而有五畆四畆三畆之宅有家者田百四
十畆有丁者田止百畆而行扵伯政之初也永業之制
出扵北齊男十八以上皆授口田婦十八以上皆授口
業沒得以為子孫長乆之計而行扵河清之時也唐太
宗因貞觀之盛而損益數代之制以二百四十步為畆
百步為頃民年十八受田一頃八十畆為口分二十畆
為世業田多可以足其人者為寛鄉田少不足給者為
狹鄉凡徙鄉及貧無以葬者得賣世業自狹鄉徙寛鄉
者得賣口分已賣者不復授此其最為精密若可行者
然比之周制其不合者多矣嗟夫仁政必自經界始經
界不正則田無定分而豪强得以兼并賦無定法而貪
暴得以多取雖欲言治皆茍而已誠能採張子講求之
意朱子經界之説擇亷幹之吏以重其選申乆任之法
以責其成抑商賈禁逰惰使野無荒頓之土民無逰惰
之夫則庶乎不失先王之遺意矣
　　　荒政
有備荒之政有救荒之政備荒者所以防之扵未然萬
世之長䇿也救荒者所以拯之扵已然一時之權宜也
成周之世遺人掌邦之委積以待施惠倉人掌粟入之
藏以待邦用他如積倉扵邠峙糧扵申無非備凶年之
振施也豈非備荒之有其政乎司徒以十二荒政聚萬
民曰散利薄征緩刑弛力舎禁皆所以施寛恤之恩曰
去㡬𤯝禮殺哀蕃樂多昏皆所以為節制之道至扵索
鬼神以兾救旱除盜賊以去民害無非救災之大端也
又非救荒之有其政乎平糴之法肇扵魏之李悝視歳
之上中下熟而糴之有差小飢則發小熟之所斂中飢
則發中熟之所斂大飢則發大熟之所斂故雖遇飢饉
糴不貴而民不散也常平之制行扵漢之耿夀昌豐年
榖賤則増價而糴以利農凶年榖貴則減價而糶以利
民有益扵民無損扵國民甚便之義倉之制行扵唐之
戴胄民之有田者毎畆税二升粟麥秔稻隨土所宜商
賈無田者以戸為九等自石至升出粟有差豐年則斂
之凶年則散之或以賑貧民或以為種子宋之朱文公
扵崇安立社倉其始也請官米六百石以為本逓年收
息二分斂散以時各有明法其後本米還官息米三千
餘石遂定為乆計更不收息故雖有水旱之變而民無
飢饉之憂此皆備荒之政見扵後世者也若夫春秋轉
粟勸分之策惠王移民移粟之政西漢則有丞相以下
出粟之詔東都則有入粟補官之方富弼之在青州也
募民入粟益以官廪散處其民以便薪水而活民五十
餘萬韓琦之在益州也蠲租税逐貪殘罷冗吏為饘粥
而活民九十餘萬趙抃知越州任糶者増價以致米商
陳堯佐漕兩浙則發廪減直以贍貧民此皆救荒之政
見扵後世者也夫氣化有不齊陰陽有愆伏而水旱之
災不能無也田野熙熙民物怡怡勿以時之未荒為可
以少安力農務本儲積有備庸可不以此為念乎生靈
焦焦有識凛凛勿以時之既荒為無可柰何轉豪勢之
有餘以補不足發倉廪之儲積以賑飢窮庸可不以此
為計乎不以此之為念不以此之為計茍安扵目前坐
視扵危急其可以為民父母哉
　　禮科
　　　郊廟
國家之事莫大扵敬天而尊祖祭祀之禮必在扵備物
而盡誠葢郊社之禮所以事上帝也宗廟之禮所以祀
其先也然儀物之不備禮意之不周又何以達吾之誠
敬哉古先哲王以為萬物資始扵天故扵冬至日祭天
扵南郊之圓丘葢取陽氣之始也萬物資生扵地故扵
夏至日祭地扵澤中之方丘葢原陰氣之萌也丘圓而
上所以象天丘方而下所以象地㤗壇南郊之壇也以
之燔柴㤗圻北郊之坎也以之瘞埋燔柴以升煙則扵
樂六變之前瘞埋以達氣則扵樂八變之前先王燔瘞
扵郊丘其牲角繭栗其牲體全膋器用陶匏藉用藁秸
其車玉路素車其服大裘衮冕南郊之樂宫用夾鍾于
震之宫以其帝出于震也而謂之圜鍾者取其形以象
天也三一之變合陽竒之數也北郊之樂宫用林鍾于
坤之宫以其萬物致養乎坤也而謂之函鍾者取其陽
以象地也四二之變合陰耦之數也禮坤之玉則以蒼
璧禮祗之玉則以黄琮祭天扵圓丘則神南面王北面
祭地扵方丘則祗北面王南面此古者郊祀之大畧也
更秦則興鄜宻上下之四畤以祀五帝至漢則増以北
畤以祀五帝漢之祀天不扵南郊而扵甘泉其祀地不
扵北郊而扵汾隂河東壇有八觚席有六采樂有玉女
車有鸞輅騂駒龍馬一切侈靡元始之間繆戾尤甚春
則天地同牢扵南郊冬夏則天地分祭扵南郊光武兆
南郊扵洛陽之陽兆北郊扵洛陽之陰其儀禮度數一
遵元始之制而先王之禮隳廢殆盡良可悼也唐初冬
至祀昊天上帝于圓丘正月辛日祀感生帝扵南郊以
祈榖而孟夏雩于南郊季秋大享于明堂皆祀五天帝
高宗顯慶中議以六天出扵緯書而南郊圓丘一也由
是盡黜鄭𤣥之説而南郊祈穀孟夏雩明堂大享皆祭
昊天上帝開元中王仲丘議以為宜扵祈榖祭昊天而
兼祭五帝既而蕭嵩撰開元禮雖未能合古而天神之
位别矣天寳元年遂合祭天地扵南郊是時神僊道家
之説興而𤣥元皇帝之廟建凡有事于上帝則廟獻扵
太清朝獻扵太廟然後有事扵南郊遂為故事終唐之
世莫能改為可不謹歟有宋因之未遑釐正元豐間陳
襄援周禮之文始分祭天地扵南北元祐初蘇軾引昊
天有成命之詩復合祭天地扵南郊殊不知南郊非欵
地之處冬至非見地之時黄鍾太簇非致地之音燔
柴升煙非祭祗之禮合祭之説果可用乎至扵祀天帝
之説鄭氏則謂昊天上帝北辰耀魄寳也其五帝則東
方青帝靈威仰南方赤帝赤熛怒西方白帝白招拒北
方黒帝協光紀中央黄帝含樞紐然詩書言天之與帝
天即帝帝即天豈昊天上帝之外又有所謂五帝哉周
禮所謂祀昊天上帝五帝亦如之葢五帝者五人帝東
方其帝太昊南方其帝炎帝西方其帝少昊北方其帝
顓頊中央其帝黄帝此五人帝皆有大功扵天下故以
之配天帝焉晉從王肅一天之説扵是除五帝之位則
自太昊至扵黄帝不得祀扵明堂南郊其失又甚矣萬
物本乎天人本乎祖故宗廟之禮又當講焉有虞氏禘
黄帝而郊嚳祖顓帝而宗堯夏后氏禘黄帝而郊鯀祖
顓帝而宗禹商人禘嚳而郊㝠祖契而宗湯周人禘嚳
而郊稷祖文王而宗武王若以廟制言之古者天子七
廟三昭三穆與太祖之廟而七也太祖之廟始祖居之
昭之北廟二世之君居之穆之北廟三世之君居之昭
之南靣四世之君居之穆之南廟五世之君居之又昭
之南廟六世之君居之又穆之南廟七世之君居之廟
皆南向主在廟之中皆東向各有門堂寢室而墻宇四
周焉太祖之廟百世不遷其餘六廟八世之後毎易世
而一遷其遷之也新主祔于其班之南廟南廟之主遷
扵北廟北廟既盡則遷其主扵太廟之夾室而謂之祧
宗廟之制昭常扵昭穆常扵穆但以左右為昭穆不以
昭穆為尊卑及其祫祭扵太廟然後序尊卑之次惟太
祖東向自如而為最尊之位羣昭列序扵北牖下南向
群穆列序南牖下北向南向者取其向明故曰昭北向
者取其深逺故曰穆迨夫漢惠帝始立原廟而昭穆之
次序無復見明帝同堂異室而七廟之規模無復存至
唐𤣥宗増太廟為九室而七廟又過其制焉若以禘祫
之祭言之追祭始祖之祖曰帝合食太祖之廟曰祫禘
之為言大也惟大祭則謂之禘祫之為言合也惟合祭
則謂之祫或謂之間祀者以其祭在四時之間也或謂
之盛祭者以其合五年再盛之義也三年一祫五年一
禘重其事也祫以五齊禘以四齊昭其數也禘以四月
祫以七月正其時也祫則毁廟未毁廟皆升合于太祖
所謂合食于太祖也禘則惟及扵毁廟而不及扵親廟
所以審禘其尊卑也奈何諸儒之論紛紛不同馬融以
為禘大而祫小鄭康成以為祫大而禘小愚以為大小
之異不必深辨惟明乎禘祫之義則古人尊祖之意得
矣高堂隆以為前三後二徐邈以為前二後三愚以為
前後之説不必深辨惟明乎禘祫之義則古人祀先之
意眀矣禘祫兩祭賈逵則以為一祭二名禘夏祫秋張
純則以祫為冬祭宗廟之禮止扵九獻先儒則曰大祫
十有二獻此皆謬妄之説也漢唐之間禮意不明光武
中興而禘祫之祭僅能再舉是不㡬扵疏而怠乎𤣥宗
在位而禘祫之禮并扵一歳是不㡬扵數而瀆乎惟宋
三年一祫以孟春五年一禘以孟冬其制頗合扵古焉
若夫四時之祭則大宗伯以春祠夏禴秋嘗冬烝享先
王也祠者告祠也禴者薄物也嘗則薦新之義烝則衆
多之義也聖人制禮取法天道以事其祖故三年一閏
天氣小備也扵是乎祫扵太廟五年再閏天氣大備也
扵是乎祫于始祖祠禴禮簡以春夏物未成也嘗烝禮
備以秋冬物成就也他如五齊三酒之辨泛醴盎醍沈
所謂五齊也曰醆曰澄曰清所謂三酒也或以為祫祭
三齊坊記所謂醴酒在室粢醍在堂澄酒在下是也或
以為禘祭四齊禮運所謂𤣥酒在室醴醆在戸粢醍在
堂澄酒在下是也先王祭祀之禮何其備歟
　　　律吕
論作樂者莫先扵定六律定六律者莫先扵審黄鍾葢
六律為衆音之根本而黄鍾又為六律之根本也粤自
黄帝使伶倫取嶰谷之竹吹之以聽鳯凰之鳴其雄鳴
為六雌鳴亦六而律吕之制興焉夫律以統氣類物黄
鍾太簇姑洗蕤賔夷則無射陽月之管也故謂之陽律
吕以旅陽宣氣大吕夾鍾仲吕林鍾南吕應鍾隂月之
管也故謂之陰吕黄鍾長九寸太簇長八寸林鍾長六
寸此三律無餘分他律則餘分參差不齊也若以律吕
相生之法論之陽律生陰吕曰下生三分長而損一陰
吕生陽律曰上生三分長而益一皆隔八律而左旋黄
鍾下生林鍾林鍾上生太簇太簇下生南吕南吕上生
姑洗姑洗下生應鍾應鍾上生蕤賔蕤賔重上生大吕
大吕下生夷則夷則上生夾鍾夾鍾下生無射無射下
生仲吕此京馬鄭蔡諸儒及杜佑通典所説也然班固
漢書所載律吕相生皆一上一下而京房等乃自蕤賔
重上生大吕以後咸易漢志上下之號何哉葢一上一
下者相生之道也言重上生者吹候之用也論陰陽相
生之正則當從班氏之説若必施之吹候之用則當從
京馬鄭蔡之説二者並行而不悖焉京房又推相生之
法以上生下皆三分生二以下生上皆三分生四黄鍾
下生林鍾林鍾上生太簇陰陽相生而終扵仲吕十二
律畢矣中吕上生執始執始下生去滅上下相生終扵
南事而六十律畢矣十二律之變為六十律猶八卦之
變為六十四卦也律吕之中其用全律則為正聲用半
律則如子聲如黄鍾之管正聲九寸為均其子聲則四
寸有半葢樂音最忌相凌如黄鍾為宫其律最長以次
諸律用正聲固順若以他律為宫則長短相凌故半用
子聲然後高下得以相依清濁得以相間而樂無不和
矣若夫五音之中宫音屬土其絃八十一絲為聲最濁
君之象也商音屬金三分徴益一以生其絃七十二絲
其濁宫次臣之象也角音屬木三分羽益一以生其絃
六十四絲其清濁居中民之象也徴音屬火三分宫去
一以生其絃五十四絲其聲㣲清事之象也羽音屬水
三分商去一以生其絃四十八絲其聲最清物之象也
凡聲尊卑取象五行最多者濁最少者清大不過宫細
不過羽然商角羽無變而宫徴有變者何哉葢臣有常
職民有常業物有常形此所以無變也君緫萬務不可
執以一方事通萬變不可滯扵一隅此所以有變也然
太史公謂五音始扵宫窮扵角此乃始扵宫終扵羽何
哉葢宫徴羽商角隔八相生之序也宫商角徴羽是乃
還相為宫之道也雖然古人制律皆本扵中聲中聲黄
鍾之宫也度量衡扵是而受法十二律由是而損益故
曰黄鍾為聲氣之元八十四聲之中至為純粹者也中
聲既定然後十二律可得而定焉宋西山蔡氏深以鍾
律為急著書兩巻明白而淵深縝宻而通暢其言雖多
出扵近世之所未講其實無一字不本扵古人也試之
成法蓋若黄鍾圍徑之數則漢斛之積分可考寸以九
分為法則淮南太史小司馬之説可推五聲二變之數
變律半聲之例則杜氏之通典具焉變宫變徴之不得
為調則孔氏之禮䟽因亦可見至扵先求聲氣之元而
因律以生尺則尤所謂卓然者而亦雜見扵兩漢之制
蔡邕之説與夫國朝㑹要以及程子張子之言可謂得
作樂之本矣
　　兵科
　　　兵法
大易論行師之道而惓惓扵師出以律之言周書載誓
師之辭而諄諄乎六伐七伐之法葢兵凶器也戰危事
也用凶器而臨危事其可不知料敵之方制勝之道哉
是故星宿孤虛天陣也山川向背地陣也偏伍彌縫人
陣也此非所謂三陣乎直陣屬木鋭陣屬火圓陣屬金
方陣屬土曲陣屬水此非所謂五陣乎天地風雲虎翼
虵蟠飛龍鳥翔此則風后八陣也方圓牝牡衝方罘罝
車箱雁行此則孫子八陣也車箱車􁥂曲陣鋭陣直陣
卦陣衝陣鵝鸛陣此則吳起八陣也洞當中黄龍騰鳥
翔連衝握機虎翼折衝此則孔眀八陣也李靖六花陣
則中軍左虞候右虞候左一廂右一廂左二廂右二廂
是也李靖十二陣則大黒大赤青虵白雲左突右擊前
衝後衝摧凶決勝破敵先鋒中黄逰奕是也若以兵法
言之孫子之言兵也則有五事五法之論吴子之言兵
也則有五名四機之説與夫司馬法之所謂七政鼂錯
書之所謂三急皆用兵之先務也曰道曰天曰地曰將
曰法非五事之謂乎曰度曰量曰數曰稱曰勝非五法
之謂乎義兵强兵剛兵暴兵逆兵非所謂五名乎氣機
地機事機力機非所謂四機乎曰人曰正曰辭曰巧曰
火曰水曰兵此所謂七政曰得地形曰卒服習曰器用
利此之謂三急圮地無舎衝地合交絶地無留圍地則
謀死地則戰途有所不由軍有所不擊城有所不攻地
有所不争君命有所不受此則孫子所謂九變也地形
有通者有卦者有支者有隘者有險者有逺者此則孫
子所謂六地也火攻有五豈非火人火積火輜火庫火
隊之謂乎用間有五豈非因間内間反間死間生間之
謂乎然用兵莫先扵擇將擇將之方有八證一曰問之
以言以觀其詳二曰窮之以辭以觀其變三曰與之間
諜以觀其誠四曰明白顯問以觀其聽五曰使之以財
以觀其亷六曰試之以色以觀其貞七曰告之以難以
觀其勇八曰醉之以酒以觀其態然將有五材五謹有
五危十過所謂五材者勇智仁信忠是也勇則不可犯
智則不可亂仁則愛人信則不欺忠則無二心所謂五
謹者理備果戒約是也理者治衆如治寡備者出門如
見敵果者臨敵不懐生戒者雖克如始戰約者法令省
而不煩所謂五危者必死可殺必生可虜忿速可侮亷
㓗可辱愛民可煩是也所謂十過者勇而輕死者可暴
也急而心速者可乆也貪而好利者可貴也仁而不忍
人者可勞也智而請怯者可窘也信而喜信人者可誑
也亷㓗而不愛人者可侮也智而心緩者可襲也剛毅
而自用者可事也懦而喜任人者可欺也若夫荀子論
將有六術五權三至五無壙之説號令欲嚴以威賞罰
欲必以信處舍欲周以固徙舉進退欲安以重欲疾以
速窺敵觀變欲潜以深欲伍以參遇敵决戰必行吾所
明無行吾所疑夫是之謂六術無欲將而惡廢無怠勝
而㤀敗無威内而輕外無見利而不顧其害凡慮事欲
熟而用財欲泰夫是之謂五權可殺而不可使處不完
可殺而不可使擊不勝可殺而不可使欺百姓夫是之
謂三至敬謀無壙敬事無壙敬吏無壙敬衆無壙敬敵
無壙夫是之謂五無壙慎行此六術五權三至而處之
以恭敬無壙夫是之謂天下之將至扵尉繚子論人君
必勝之道有十二焉一曰連刑謂同罪保伍也二曰地
禁謂禁止行道以網外姦也三曰全車謂甲首相附三
五相連以結其聫也四曰開塞謂分地以限各死其職
而堅守也五曰分限謂左右相禁前後相待坦車為固
以逆以止也六曰號别謂前列務進以别其後者不得
争先登不次也七曰五章謂章明行列始卒不亂也八
曰全曲為曲相從皆有分部也九曰金鼓謂興有功與
致有德也十曰陳車謂接連前矛馬冒其目也十一曰
死士謂衆軍之中有材力者乘扵戰車前後縱横出竒
制敵也十二曰力卒謂經旗全曲不麾不動也雖然用
兵固不可以無法而亦不可泥扵法故霍去病為將不
學古兵法張巡用兵未嘗依古法趙括讀父書不知合
變卒死扵長平陳餘稱義兵不用詐謀卒死扵泜上此
為將者所以貴扵臨危制勝料敵設竒也豈可拘扵紙
上之陳言哉
　　　兵制
自昔帝王之興憂天命之圯絶而求與之保合憫人心
之陷溺而思與之拯援扵是修軍政設武備立行陣之
制申教閲之令内以消奸雄覬覦之念外以杜蠻夷猾
亂之階是有所不得已焉夫豈其心之所欲哉粤自黄
帝有涿鹿之戰顓頊有共工之戰兵之名見矣而兵制
則未立也舜有三苗之征夏有甘扈之誓兵之制立矣
而制度則未備也至扵成周因農事而定軍令因井田
而制軍賦自一里之井積而為成為同凡百里焉自百
里之同積而為封為畿凡千里焉而天下之田井矣自
五人為伍積而為兩為卒者百人焉自五卒為旅積而
為師為軍凡萬二千五百人焉而天下之軍立矣自四
井之邑而為丘四邑之丘而為甸積而為六十四井為
戎馬者四為兵車者一為牛者十二甲士三人步卒七
十二人其出各有差焉自百乗之家而為千乗之國積
而為萬乗提封九百萬井出賦凡六十四萬井為戎馬
者四萬匹為兵車者萬乗其數靡不具焉當時之兵居
則為比閭旅黨州鄉出則為伍兩卒旅師軍當時之將
居則為鄉師黨正大夫出則為將帥長與司馬連率比
年簡車卒正三年簡徒羣牧五載大簡車徒則選擇為
有時矣春振旅以蒐夏苃舎以苗秋治兵以獮冬大閲
以狩則練習為有節矣任地事以令貢賦故農時不違
因農隙以講武事故武備無闕其平居也出入相友而
恩義足以相結其戰陣也音容相接而死生足以相救
此古者兵制之善也春秋之世齊管仲作内政而寓軍
令五家為軌故五人為伍軌長率之十軌為里故五十
人為小戎里有師率之四里為連故二百人為率連長
率之十連為鄉故二千人為旅鄉良人率之五鄉一師
故萬人為軍五鄉之帥率之國中之事為兵郊野之民
為農兵不諳耒耜之功農不識干戈之具扵是先王寓
兵扵農之意冺矣迨夫晉作州兵魯作丘甲齊以技擊
强魏以武卒奮秦以鋭士勝民自勝甲以上皆籍為兵
則當時民力之困可知矣漢無計口授田之法故賦兵
以丁而不以田自其二十三為正卒五十六為退卒京
師有南軍北軍之屯以備宿衛郡國有材官騎士之制
以備行兵南軍衛尉主之北軍中尉主之材官騎士都
尉主之南北軍不出京師而民兵散扵郡國如巴蜀三
河潁川則有材官隴西天水安定則有騎士西北之地
則多車騎東南之地則多樓船以至臨淄之弩手荆楚
之劔客各任其土之所宜而習熟之一旦有事則以羽
檄召赴而無有不集者武帝平百粤内増中壘屯騎步
兵越騎長水胡騎射聲虎賁八校尉外置樓船皆歳時
講肄其後南北二軍皆郡國畨土扵是有養兵之患而
京師之兵制壞矣元狩以後兵革數動民多買役扵是
發七科之謫而郡國之兵制又壊焉中興之後兵旅尤
弛都試之法不可罷者罷之校尉之官不可廢者廢之
而兵制蕩然矣唐因西魏周隋府兵之制而益修之二
十為兵六十而免而民無常兵之勞三時耕稼一時治
兵而兵無常聚之患置府六百三十四而居闗中者二
百六十一所以明輕重之勢兵散扵府將歸扵朝所以
杜禍亂之原至扵器甲則出扵兵衣糧則取辦扵民而
國無養兵之廢此其為法最為近古奈何貞觀而後畨
役更代多不以時是以張説募騎兵以為長從宿衛而
畨土之制已廢李林甫募長征兵以息山東之戍而邊
戍之制又廢天寳以後騎兵之法又稍變廢折衝諸府
無兵可交而方鎮之兵盛矣及其末也天子亦自置兵
於京師號曰禁軍焉宋之制兵其名有八禁軍之親近
曰班直其出戍邊者曰屯駐𨽻總管者曰駐泊以糴賤
而留之者曰就糧諸司募者曰役兵諸州募者曰駐泊
什五其民教以武事為之民兵蕃夷内附紏而用之謂
之蕃兵其制精兵二十萬京師屯十萬足以制外變外
郡屯十萬足以制内患内有三衙四廂諸司外有總管
鈐轄諸將然亦未若唐置府立衛之意為善也
　　刑科
　　　刑制
三代而上以徳行罰其效深三代而下以罰行徳其效
淺葢以德行罰則欽恤之意存乎其中先刑罰而後仁
義則能存欽恤者鮮矣何怪其治效之異哉夫刑以輔
治聖人之所不得已也有虞之世伯夷降典折民惟刑
臯陶作士惟民克允故民協于中而四方有風動之休
成周之時有蘇忿生敬爾由獄扵前有康叔封敬明乃
罰扵後故刑措不用而厯年有八百之永漢高祖入闗
除秦苛法約法三章可謂簡矣繼以孝文恭儉化民感
緹縈之言而肉刑之法遂廢從釋之之議而犯蹕盜環
之罪獲減景帝患笞者之多死也而更定箠令元帝患
重刑之繁也減三十四事哀帝又減八十一事其心亦
仁矣然治效不能比隆扵虞周者盖文帝寛厚而禮樂
未遑景帝刻薄而誅戮肆行元帝牽制文義哀帝寵信
嬖倖此豈有仁義之道哉唐高祖入闗除隋苛法約法
十二條亦可謂簡矣繼以太宗仁恕為治念肉刑乆廢
而斷趾之刑不敢復覽明堂炙圖而鞭背之刑不敢用
高宗永徽中詔省律令四十七條𤣥宗開元中詔定絹
估並以實錢是時天下大辟有終歳止二十四人及五
十八人者亦可謂仁矣然治效亦不能比隆扵虞周者
盖髙宗柔懦廢嫡后而立孽妾𤣥宗奢侈殺愛子而戮
諫臣又豈有仁義之道哉此漢唐之治所以不古若也
宋太祖始用士人分治州縣之獄太宗遣官提㸃諸路
刑獄而又置審刑院扵禁中防大理刑部之失凢獄必
先三司然後闗報審刑院事從申覆然後下丞相府丞
相又以聞然後論刑其謹重之意如此迨末世則不然
矣
　　　法律
三代而上以仁義而行法律三代而下以法律而行仁
義盖仁義者化民之本法律者防民之具也古者教化
有本故民務為仁義以求免扵刑罰後世教化無本故
民慎法律之及身亦相勉扵仁義也請詳陳之有虞之
世象以典刑自五刑而至扵金贖法之經也自𤯝災而
至扵怙終法之權也厥後夏作禹刑商作湯刑至周其
法益備大司㓂掌三典詰四方一曰刑新國用輕典二
曰刑平國用中典三曰刑亂國用重典以五刑紏萬民
一曰野刑上功料力二曰軍刑上命紏守三曰鄉刑上
德紏孝四曰官刑上能紏職五曰國刑上愿紏暴司刺
掌三刺三宥三赦之法所謂三刺者豈非訊羣臣羣吏
萬民之謂乎所謂三宥者豈非宥不識過失遺㤀之謂
乎所謂三赦者又非赦㓜弱老旄蠢愚之謂乎其政令
詳明教條嚴整使人知畏懼而已穆王命吕侯訓夏贖
刑五刑之屬至扵三千而大辟之屬止扵二百重刑之
條目減扵前而輕刑之條目増扵舊也世道愈下法律
愈繁李悝制律書六篇有盜賊囚捕雜具之法蕭何作
律令九章而増戸婚擅興廐庫之篇叔孫通又益律之
所不及者十八篇惠帝除妖言挾書之律孝文去收拏
相坐之法馬鄭作律令章句陳思作决事比例曹魏作
新律十八篇晉解充増損漢魏為二十篇隋令髙熲更
定律令分笞杖徒流死為五刑凡十二篇一曰名例二
曰衛禁三曰職制四曰戸婚五曰廐車六曰擅興七曰
盜賊八曰鬬訟九曰詐偽十曰雜律十一曰捕亾十二
曰斷獄唐之刑書有四曰律令格式令為國家之制度
格為有司之常行法為守法之常法凡政事必從事扵
此三者有所違而入扵罪者一斷以律律之為書因隋
之舊而長孫無忌等作為疏義焉宋太宗時則有太平
編勑真宗時則有成平編勑仁宗時則有嘉祐編勑神
宗命有司編修勑令凡舊載之扵勑者多移之扵令蓋
違勑之罪重而違令之罪輕也他如傅霖作律統賦而
櫽括律意無復餘藴竇儀上統刑而文義簡古可亞六
經我朝頒降律令分吏户禮兵刑工為六篇凡三十巻
四百六十條以八字為例曰以曰准曰皆曰各曰其曰
及曰即曰若以八議論刑曰議親曰議故曰議賢曰議
能曰議功曰議貴曰議勤曰議賔輕重適宜用舎各當
著昭代之盛典為萬世之常經蓋與虞周之制同一揆
也
　　工科
　　　水利
嘗謂食之所出者本扵田而田之所頼者在扵水此周
禮述溝洫遷史書河渠良有以也粤自大禹盡力溝洫
商髙宗始為經界而水利之興尚矣至扵成周而後制
度大備營溝行水之制則職之匠人止水蓄水之令則
領之稻人可决則决而無泛濫之患可塞則塞而無旱
乾之虞三代之時所以家給而人足者未有不本扵此
也秦漢以來人君志扵惠養黎元者亦莫不汲汲扵得
人以任其責漢則京師有水衡之官郡國有都水之職
宋三司則有都水監諸路則有提舉自春秋以降興水
利者代有其人孫叔敖起芍陂而楚受其惠李永堰江
水而蜀以富饒鄭國導涇水扵秦而谷口有禾黍之歌
史起引漳水扵魏而鄴旁有稻粱之詠下至劉漢穿㳛
口以溉繁田則有文翁焉開渭渠以灌闗中則有鄭當
時焉莊熊穿龍首渠扵馮翊之地兒寛鑿六輔渠扵髙
仰之田白公引涇水扵池陽之區召信臣造鉗盧扵穰
縣之南王景修芍陂而廬江之境大豐馬臻築鑑湖而
㑹稽之民獲利此漢之得人也其在唐也引黄河以溉
田則有雲得臣焉毁碾磑以導渠則有長孫祥焉引雷
陂之水築句城之塘非李襲之在揚州乎决鄭白之渠
復秦漢之水非黎幹之尹京兆乎温造開渠扵朗州而
溉田二千餘頃之多孟簡開瀆扵常州而沃壤四千餘
頃之廣田𢎞正開古河之道而水患以除白居易浚錢
塘之湖而水利以興此唐之得人也他如許景山修蕭
何之故堰而廢壞之地化而富饒趙尚寛修召信臣之
舊渠而荒瘠之土變為沃壌築海隄以衛田而民享其
利則如范文正興水利有功而治累得聲則如劉彛復
馬氏之龜塘而溉田萬頃者吕頤浩也修鎮江之練湖
而灌田十萬者錢良臣也此又宋之得人也然諸君子
有聲於水利者豈有他哉亦惟相地勢之崇卑放溝洫
之遺法穿陂塘以備亢旱之虐使田之高者無龜拆之
憂堅隄岸以塞泛漲之勢使田之下者無浸淫之患不
貪小利以害大謀不急近功以遺逺害田疇有灌溉之
益川澤無壅塞之憂則其有利扵生民有益扵國家豈
淺淺哉
　　　屯田
立國資乎兵兵有餘而食不足是餒其兵也養兵資乎
食食有餘而兵不精是蠧其食也何則兵者國之爪牙
食者兵之命脉有國其可無兵乎養兵其可無食乎茍
兵精而食足以守則固以戰則克誠國家萬全之計也
成周之世比閭之中卒伍具焉耒耜之暇干戈屬焉民
之所蓄即兵之所食故屯田之法三代之前無有也田
不井授國有兵費糧以漕運士有飢色後之欲為富國
足兵之計者不出乎屯田之制耳自漢文帝募民耕塞
下已有屯田之説自武帝遣戰士田西域始有屯田之
規成扵昭宣廣扵魏晉而極盛扵唐然漢之屯田以兵
唐之屯田以民漢自通西域始以校尉將卒屯田渠黎
而用戊巳校尉屯田車師趙充國既罷騎兵所留蓋弛
刑應募及灌陽汝南兵此皆以兵也唐因軍府以置營
田天下之屯凡九百九十有二或𨽻司農或屬苑内或
分諸州軍或以少卿巡行或以御史蒞輸或有警以兵
千人助穫此則以民也他如諸葛亮屯田扵渭水羊祜
屯田扵荆州則如漢人之制也任峻募民屯田扵許下
隋人立堡營田於河西則如唐人之制也然屯田之説
有三兵屯而不戰則可以耕如諸葛亮之田渭水張公
謹之田代郡皆養兵蓄鋭而不廢耕墾也議定而不揺
則可以耕如趙充國之田金城棗祗之田許下皆素有
成謀而不惑異議也將帥先士卒則可以耕如郭子儀
躬耕百畆軍士不勸而耕婁師德身衣皮袴士卒樂為
之田此皆將帥先士卒之驗也宋初置屯田務扵唐鄧
襄三州雜置營田使扵河北東西路若王守斌調兵卒
田河北耿望調丁夫田襄陽兵民盖通用矣髙宗中興
尤切留意書充國留屯之事以勉之申建隆歳課之法
以督之是以韓世忠田金陵岳飛田鄂州王之竒田兩
淮吳玠田梁洋當時淮南官四十三耕田二百二十
五頃官得萬九千九百九十八石建寧官莊三十九耕
田一百八十四頃官得六千五百二十石其明驗可見
矣夫屯田固富國足兵之要誠能倣漢唐之制酌古今
之宜沿邊則責之將帥而部兵以耕境内則責之守令
而募民以耕如此則上有益扵國下有益扵民矣
　
　
　椒邱文集巻三
欽定四庫全書
　椒邱文集巻四
　　　　　　　　　　　　明　何喬新　撰
　史論
　　宋
　　　周使趙匡𦙍帥師禦漢至陳橋匡𦙍自立而還
帝王之興有以禪讓而得天下者舜禹是也有以征誅
而得天下者湯武是也其迹雖殊其極一也三代而下
享國長乆者漢唐宋而已漢髙帝起兵泗上誅秦之無
道討羽之弑君雖徳非湯武庶㡬征誅之義焉若唐宋
之取天下假禪讓之名以掩簒奪之實其去魏晉宋齊
梁陳無幾耳觀其失之者則曰禪位其得之者則曰受
禪果如其言後世之舜禹亦何多耶唐無庸議矣宋太
祖北面周室東征西伐不為無功尊爵豐禄其報不薄
一旦世宗棄世恭帝嗣位當危疑之際遽萌簒竊之心
黄袍加身返戈内嚮拊其背而奪之顧其假詞於陶穀
而欲比迹於唐虞嗚呼吾不知舜禹之禪讓果若是耶
穀之禪詔果可以欺天下後世耶或謂當是時五季之
亂已極恭帝幼冲藩鎮窺窬太祖不取亦将有逼而奪
之者安可守匹夫之小諒而忘撥亂之大計哉是不然
諸葛亮乘帝禪之闇而取之則西蜀底定矣謝安因穆
宗之幼而取之則江東可興矣然二子終身北面而不
忍取者以君臣大義不可干也使太祖追念世宗厚恩
而報之於恭帝如亮之輔帝禪如安之輔穆宗則衰可
興亂可撥而天下國家可安矣不此之圖顧乃欺孤弱
寡廢主自立謂其無利天下之心吾不信也嗚呼始也
以母老子幼而得之終也亦以母老子幼而失之孰謂
天道果無知耶
　　　贈周副都指揮使韓通為中書令
古之英君誼辟必褒死節之臣雖素所仇怨不敢遺焉
所以為人臣勸也必黜失節之士雖有功於我不敢私
焉所以為人臣戒也漢髙帝斬丁公而賞季布唐太宗
薄裴寂而贈堯君素葢審于此矣陳橋之變太祖擁衆
而返韓通率禁旅禦之使其謀得行太祖之成敗未可
知也王彦昇意圖富貴逐而殺之妻子俱死可謂能為
太祖除害矣然太祖嘉通之死節追贈為中書令怒彦
昇之擅殺終身不得節鉞太祖豈懵於賞罰者哉盖其
為天下後世慮者深矣使吾之臣皆若通焉當旤變之
際乃心帝室則吾之子孫有不安者乎吾之臣皆若彦
昇焉當搶攘之時心思外濟則吾之子孫有不危者乎
太祖之為天下後世慮誠深矣豈徒不脩私怨不賞私
勞而已哉中行穆子曰好惡不愆民知所適終宋之世
人臣多以節義著稱李若水張叔夜效死於完顔入汴
之日李芾文天祥盡節於蒙古南牧之時豈非太祖此
舉有以激勵士心歟後之人君有忿嫉死義之臣加以
屠戮之慘崇奨賣國之徒極其爵位之隆者聞太祖此
舉亦可以少省哉
　　　遣使賑貸諸州立太廟追帝其祖考
王者建極垂統傳數百年而後傾者非專以天命而已
其初政之規模固有大過人者焉武王克商之初封比
干墓式商容閭散鹿臺之財發鉅橋之粟惇信明義崇
徳報功八百年之基業兆於此矣漢髙帝入關之初約
法三章存問父老立社稷施恩爵復租稅舉三老四百
年之氣象見於此矣宋太祖奮戎旅之中踐九五之位
迹其所以得天下者視五代諸君亦豈甚相逺哉及其
發令敷政規模𢎞逺乃與五代諸君頓殊是故追贈韓
通義足以勵士節矣賑貸諸州恩足以結人心矣追帝
祖考事先之孝昭矣親臨太學崇儒之道盡矣遣使度
田所以革兼并之奸課民農桑所以敦衣食之本凡此
數者隠然有周武漢髙之氣象至於選州兵以入衛而
雄藩䟦扈之勢衰罷功臣以就鎮而强将専兵之弊息
乃其撥亂返正之大端也梁唐晉漢周之初政其規模
曽有是哉卒之名藩大将俯首聽命僣王叛國以次削
平傳世十七歴年三百過唐而亞於漢也宜哉
　　　以大梁為東京開封府洛陽為西京河南府
昔婁敬說漢髙帝曰周都洛邑有徳則易以王無徳亦
易以亡予以其說未之盡也夫文武都豐鎬僻在西藩
積徳絫仁其興也勃焉始皇都闗中太華為城黄河為
池仁義不施其亡也忽焉有徳則無往而不王無徳則
無徃而不亡豈特洛邑為然哉然古之王天下者莫不擇
形勝之地而都之以為子孫無疆之業髙帝都長安光
武都洛陽夫豈不知形勢不如徳哉葢帝都天下之根
本根本固雖有凉徳尚可少延根本不固一有失徳則
振之而仆撼之而折矣是知王天下者以徳為先而形
勢亦不可緩也宋有天下前都于汴後都于杭何其昧
於所擇耶豈其子孫皆有三五之徳耶夫北方之可都
者莫若長安南方之可都者莫若金陵汴雖中原之地
然濁流洋洋四出夷曠非形勝之所也杭雖重江之險
然其土舄鹵其民膬弱亦非帝王所宜都也太祖舍長
安而都汴髙宗舍金陵而都杭豈非昧於所擇而不為
子孫長逺之慮者乎故前之都汴也金人長驅抵其城
下畧無闗河之阻後之都杭也茍安東南終不能復中
原之尺寸是豈徳薄而然哉亦以形勢弱也太祖蓋嘗
有志都長安矣以太宗之諌而止嗚呼以太祖創業英
武之君且奪於太宗之諫而不審於定都吾於髙宗夫
何尤
　　　太祖好㣲行或諌其輕出帝笑曰帝王之興自
　　　有天命周世宗見諸将方面大耳者皆殺之我
　　　終日侍側不能害也我若應為天下主誰能圖
　　　之不然雖深居閉户何益
司馬文正公論周世宗為五代之賢君惜其享年不永
而天命歸宋予亦以為然及觀宋太祖之言乃知世宗
忌刻好殺其享祚不永也固宜夫禍變之來也無窮英
雄豪傑之生也無盡所忌在此而其為患者或在彼也
在此者受吾誅而在彼者或為吾患也焉用以疑忌之
心而淫刑以逞哉世宗習見五代之君皆起於鷙悍之
武夫故諸將方面大耳者皆殺之其慮患可謂宻矣然
而廢其子取其國者乃終日侍側之㸃檢耳彼有天之
成命又可得而殺耶古之人殺一不辜而得天下不為
也世宗欲利其後嗣而多殺不辜固已違天咈理矣安
得享祚之永乎自古帝王以疑而妄殺者多矣不獨世
宗為然始皇疑匈奴亡秦而伐之宋文帝疑義康為變
而殺之隋煬帝疑李渾取隋而族之唐太宗疑李君羡
代唐而誅之然而亡秦者胡亥非匈奴也登合殿者子
劭非義康也受隋禪者唐公非李渾也殺唐子孫殆盡
者武曌非君羡也詩曰魚網之設鴻則罹之易曰或繫
之牛行人之得邑人之灾人君惡用以疑而妄殺哉若
宋太祖者可謂有君人之度矣其言曰帝王之興自有
天命真明主之言也是以降王僭主咸見優容宿仇舊
怨無所屠戮其享國長逺子孫屢僨而復興也不亦宜
乎
　　　昭憲太后疾革命太祖曰汝所以得天下正由
　　　柴氏使幼兒主之耳汝萬嵗後當傳位于汝弟
　　　能立長君社稷之福也太祖泣曰敢不如教
王天下者父死而子繼祖歿而孫承此古今之常經天
下之正義也武王有天下不傳周公而傳之成王髙帝
有天下不傳文信君而傳之惠帝豈古之聖王英帝亦
皆私於其子哉誠以常經正義不可違也而昭憲太后
之命太祖顧欲舍子而傳弟夫太祖奮自戎行執干戈
犯霜露以斬艾四方之荆棘積功累業遂膺寶命固欲
傳之子孫以為萬世不㧞之業也母子之心豈不能察
此心哉而昭憲乃有是命何也蓋嘗求其故矣陳橋之
變匡義與有力焉兄終弟及彼有心於神器也乆矣詎
肯安於晉王而已哉母子之間必有宻謀意者昭憲溺
愛少子亦如婁太后欲立常山王演獨孤后欲立晉王
廣歟當是時太祖尚無恙也百嵗後徳昭徳芳之壮與
否未可知也昭憲雖賢且智豈能逆知身後之事哉柰
何以柴氏幼兒失天下而脅太祖也然則昭憲之命
盖出於匡義之謀歟太祖泣而受教特黽勉從之耳非
其情也故終身不立徳昭為太子亦不立匡義為太弟
寢疾之夕召入寢殿蓋將二三德焉此所以啟宫人盡
屏俄而上崩之禍歟予謂春秋之義大居正昭憲之命
咈常經悖正義太祖雖違之可也
　　　殿前副都㸃檢髙懷徳等五人罷兵就鎮
嗚呼自有唐失馭宇縣分崩而藩鎮之勢始强甲兵租
賦以為已私生殺予奪不出上命為其君者撫之以恩
則驕繩之以法則怨譬若蛇虎然喜則馴怒則噬耳當
是時上之馭下若握蛇騎虎惴惴焉惟恐其見噬下之
視上若鴟張鷹搏惟欲抉裂以快其心陵夷至于五代
朝廷日削藩鎮日强甚則天子之廢置宰相之死生皆
繋其喜怒耳雖以莊宗之剛斷世宗之英武輔以郭
崇韜李穀王朴智畧之臣熟視而無可柰何孰謂杯酒
之間能使之帖然聴命哉宋太祖有天下至是纔兩期
耳若髙懷徳石守信王審琦之徒非潛龍之故人則佐
命之元勛也然從容懽洽之際示之以誠心諭之以大
計而彼五人者㒺不感泣稱謝罷兵就鎮不煩干戈不
動聲色不費茅土之封不必葅醢之戮而百餘年之蛇
蟠蚓結者一旦散釋而無餘是則太祖睿謀英斷固非
莊宗世宗之所及而趙普之智畧亦豈崇韜穀朴所能
彷彿哉或謂宋之國勢所以漸弱燕雲所以不復者蓋
原於此嗚呼使藩鎮不削則禍亂相仍宋之基業将一
傳再傳而失之矣豈徒國勢之弱乎吾恐汴洛之土宇
且不能保况能逺有燕雲哉
　　　黜鄭起楊徽之為縣令
古昔興王之君不以私恩而賞不以私怨而罰蓋以天
下為度也雍齒嘗窘辱髙帝矣而髙帝卒侯之魏徵嘗
勸隠太子圖太宗矣而太宗卒相之英君之度蓋如此
鄭起楊徽之當周世宗之時見宋太祖威望日隆度其
必不利于社稷或貽書宰相或宻告其君非惟有先見
之明且有憂國之忠也天下已定神器有歸亦何必追
憾哉而太祖不忘宿怨黜為縣令帝王大度有愧髙帝太
宗矣且帝盍思之韓通非謀率兵拒我者乎既追命以
官董遵誨非憑父勢侮我者乎亦不録其過顧於起徽
之不能容何哉雖然起徽之亦未盡善也革命之初引
身而去以全其節斯善矣居宋之官食宋之禄戀戀不
能去亦何其不知恥耶
　　　初太祖将改元諭宰相曰年號須擇前代所未
　　　有者及平蜀宫人入宫帝見其鏡背有識乾徳
　　　四年鑄者召翰林學士竇儀問之儀曰此必蜀
　　　物蜀主嘗有此號帝悅曰作相須用讀書人由
　　　是益重儒者
宰相之職所以佐天子釐耿命而昭人文者也古之命
相必用儒者豈徒取其記問之該洽詞藻之敏贍而已
哉葢以其知天地變化之道明皇王制作之源通乎古
今事變之詳察乎興衰理亂之故究乎禮樂刑政之本
可以經邦而𢎞化可以亮采而惠疇可以亮天工可以
翊皇極如虞之皋益商之伊傅周之周召是已然時君
世主顧謂儒者迂闊不足用而其擇相也或以刀筆之
小吏或以蹶張之武夫或以目不知書之使典謂宰相
不必讀書也不必有文也能奉行文書斯可矣嗚呼迂
闊不可用者章句之儒耳彼明體適用之儒若皋益伊
傅周召者又何迂闊之有柰何捨此而使不學無術者
汙我台司也宋太祖承五代衰亂之後趙普魏仁浦皆
以俗吏致位宰相是以目前僭國年號且不能知而襲
用之况其逺且大者耶及帝召問竇儀慨然興嘆謂作
相須用讀書人蓋悟儒者有益於天下國家矣故終宋
之世儒臣頗獲進用如范仲淹如歐陽修如司馬光雖
非皋益伊傅周召之臣然終非章句之儒可及也惜夫
一代真儒若周若程若張若朱者擯之斥之而不見用
又豈所謂好畫龍而不好真龍者耶嗟夫天下未嘗無
真儒而儒者未嘗不可用為人上者毋以已之不知而
謂天下無真儒亦毋以迂儒可鄙而槩謂儒者不可用
庶幾乎名世之儒出焉
　　　河决澶州通判姚恕坐不即以聞棄市初恕為
　　　開封判官謁趙普閽者不為通恕怒而去普由
　　　是憾之竟坐法誅投其屍于河
宰相秉國之鈞生殺廢置一出至公夫然後可以服天
下之心而賛天子之治少有私焉則君子非之四海議
之而怨刺興矣趙普之為相何其忮刻之甚耶黄河之
决亦以燮理非才隂陽不和故爾恕雖不即以聞罪不至
死太祖寛仁之君尤慎用刑非普之譖豈遽加恕以大
辟哉普不知灾由已致上章待罪故乃委罪于恕以快
其私忿既刑之于市又投之于河普之忮刻如此視盧
杞元載所為亦豈大相逺哉盧多遜之譖蓋有由然不
可盡以為妄也太祖在位頗少過舉然以普之故殺姚
恕斥雷徳驤其為盛徳之累大矣
　　　命宰輔日録時政送史館
史氏之職萬世之是非繫焉古之為史者凡君之仁暴
臣之忠邪政之得失隠而椒房燕眤之語顯而楓陛奏
對之言莫不直書而不敢隠厚利不可誘也嚴刑不可
奪也天子之尊宰相之貴不可得而增損也故謂之實
録兩漢而降此意猶存其所紀載多得其實史尚可信
也自唐太宗内多慚徳懼人議已始欲觀史當時無南
董之徒以死拒之於是史始失職而是非之公廢矣歴
代相承遂為故事其脩也以宰相監之其成也又使上
之彼皆畏威懼禍尚敢示其直筆之公哉至宋太祖又
命宰輔日録時政送史館夫所謂時政者有善有惡有
當有否君相議之而後行者也今使宰輔録送史館彼
為宰輔者欲求後世之名而懼君子之議善而當者必
潤色而具書惡而否者必棄置而不録史臣據所録以
書之是非之公安在哉嗚呼唐宋以來之史不可信者
多矣忠賢雋烈之迹蓋有不幸而不紀者矣檮杌嵬𤨏
之奸亦有幸而不書者矣追求其本實太祖之作俑也
有天下者力於為善而已舉記事記言之職歸諸史氏
人主不親覽焉宰相不監脩焉藏之金匱石室而不上
焉庶乎史得其職而萬世之是非明矣
　　　太祖有疾召晉王光義入侍宦官宫婢皆不得
　　　近俄而上崩晉王即位
宋太祖之崩史載晉王離席遜避之狀與宋后母子托
命之言學者多疑之而不得其說以予考之太祖蓋死
於弑也第史臣不敢直書耳夫人之將死必眷眷於妻
子此上智所不免也豈有大漸之夕而宋后不侍側徳
昭徳芳不問安蓋必有屏之而不得見者矣此可知其
弑者一也富室子將死以千金之産遺其弟亦将感悼
不已事嫂如母撫姪如子豈有受天下於其兄而其嫂
殯於外舍其姪不得其死是何報兄之薄耶此可知其
弑者二也太祖果挈天下以傳其弟吾知其為弟者哀
戚滿容不忍遽承今也不踰年而改元惟恐開寶之號
尚接耳目革命之際不是過矣此可知其弑者三也傳
天下大事也非不可使人與聞者也必将召集羣臣道
揚末命使臣民知之今也将相大臣不獲聞宦官宫妾
不得近侍果何為乎此可知其弑者四也况以大位傳
諸弟則嫂亦將有徳色於其叔矣何至愕然驚呼欲托
以命此可知其弑者五也以此五者推之太宗欲逭弑
君之罪其可得耶或曰近時文江劉文介公儼䇿貢士
舉此事為問當時對者謂太祖太宗友愛素篤必無它
故文介置之上第今子謂太祖死於弑然則文介之見
非歟曰文介當景泰之末危疑之際其言蓋有諷焉是
豈萬世之定論哉
　　　太宗發太原遂伐遼圍幽州及遼耶律興格戰
　　　于髙梁河敗績乃還
契丹據有幽薊數十年中國阨塞之地皆入其封疆衣
冠之族皆為之效用精銳之卒皆聽其驅使無事則執
戈以疾視有事則䇿馬以南馳故幽薊之不復中國之
大患也然强悍之遼弓勁馬肥復之亦豈易易耶崔翰
謂所當乘者勢也不可失者時也其說似矣然當是時
以勢言之則我師已疲以時言之則彼國無釁以疲勞
之師伐無釁之遼是豈必勝之䇿哉翰之說謬矣為太
宗計者宜命潘美屯太原曹彬屯真定劉廷讓屯闗南
内脩耕戰外講和好遲以數年兵精食足然後命真定
之兵出飛狐太原之兵出鴈門闗南之兵出髙陽竒兵
直抵榆闗以斷其援師則興格色珍與涿易諸将如罝
中之兎圍中之鹿不降則死耳計不出此而欲以一戰
定之髙梁之敗死喪塗地驢車疾驅僅而得免豈非翰
之謬計太宗之過聴而然歟
　　　趙普使柴禹錫等告秦王廷美驕恣将有隂謀
　　　帝疑之召普諭以昭憲太后遺㫖普對曰太祖
　　　已悮陛下豈容再悮廷美遂得罪
趙普佐太祖成帝業攄猷宣力一代之元勛也然迹其行
事而察其心乃刀筆之猾胥市利之小人耳夫昭憲太
后之遺㫖其有無不可知使審有是命歟普當曰先后
顧命不可違陛下萬嵗後當傳秦王以及徳芳庶幾慰
先后在天之靈使無是命歟普當曰先帝創業艱難不
可使其子不得享之異日神器當授徳芳今乃曰太祖
已悮陛下豈容再悮是何言之謬歟得非普追憾太祖
罷其相位而進是說歟且普亦思太祖所以罷己者乎
夜幸其第嫂呼其妻帝之恩禮何如南唐白金吴越海
物命之受而不疑帝之恩禮何如柰何以末年顧待之
薄圖今日樞軸之寵嗾奸人以告變進邪說以逢君知
利而不知義顧身而不顧國此猾胥之所為豈大臣之
道耶嗚呼普真小人哉
　　　太宗即位之初命秦王廷美尹開封而徳昭徳
　　　芳等皆稱皇子及徳昭不得其死徳芳相繼夭
　　　歿廷美始不自安柴禹錫因上變以揺之遂貶
　　　廷美涪陵縣公復其子為皇姪女落皇女公主
　　　之號
甚哉太宗用心之險也夫天子之子曰皇子諸王之子
曰王子其名號品秩截然而不可易未有以其異日當
為天子而豫稱其子為皇子女為皇女者也太宗此舉
特以愚弄其弟而己意者太祖之崩宗室王公必有竊
議者太宗恐其因廷美以舉事也因以此非常不正之
號而慰其心蓋使廷美知有次及之勢而不動然後徐
為之計耳彼廷美愚人也以為吾子為皇子矣吾女為
皇女矣吾為天子亦何疑哉及徳昭不得其死徳芳相
繼夭歿乃覺其兄之意而不自安於是禹錫上變趙普
進謀王溥等四十七人集議而涪陵之命下矣險矣哉
太宗之用心也廷美在其術中而不悟卒之憂悸而死
可哀也已
　　　太宗勤于讀書自已至申然後釋巻詔史館修
　　　太平御覽一千巻日進三巻宋琪以勞悴為諫
　　　帝曰開巻有益不為勞也
帝王之學與士庶異非欲尋章摘句如世之經生亦非
欲雕蟲篆刻如世之文士也在知其要而己書之所當
讀者莫要於四書五經其所載者皆正心修身之本經
世保邦之道也其次則歴代之史其所紀者治亂興衰
之迹善可為法惡可為戒也廣厦之下細旃之上諷訟
其詞涵泳其理反之身心措之事業其為益也大矣何
以泛覽為哉太宗勤於讀書自己至申其用志非不勤
也太平御覽日進三巻其記覽非不博也然於身心治
道果何益哉是乃經生文字之學而非帝王之學也雖
然世之為人君者或性不喜學或荒思於仙釋或溺情於
酒色或放意於馳騁弋射之娱太宗無此數者獨以典
籍自娱曰開巻有益不為勞也然則太宗雖未知帝王
為學之要其賢於彼則逺矣
　　　有事于南郊大赦
聖王之法眚災則赦之刑罰之疑則赦之老旄幼弱蠢
愚則赦之未有不問罪之輕重情之故誤空囹圄而釋
之者也昔人有言赦者偏枯之物也蓋殺人者不死則
被殺者含怨於泉下矣傷人及盗不抵罪則被傷與盗
者抱憤於生前矣故諸葛亮曰治世以大徳不以小惠
文中子曰無赦之國其刑必平二子蓋察乎此矣宋承
五代之弊三嵗必郊每郊必赦是何君子之不幸而小
人之幸歟秦再思之說善矣太宗乃以問普彼普者刀
筆之才而非王佐之器也知五代姑息之政而不知聖
王之法也顧以為郊祀覃恩堯舜之道何其言之謬歟
終宋之世踵為故事遂使凶民逆知而僥倖故蘇洵論
之曰平時小民畏法不敢趦趄當郊之嵗盗賊公行罪
人滿獄其弊一至於此推本而言豈非普之謬論有以
啟之歟
　　　李昉為相每有求進用者雖知其材可必峻絶
　　　之已而擢用之或不足用必和顔温語待之子
　　　弟問其故昉曰用賢人主之事若受其請是市
　　　私恩也故峻絶之使恩歸于上若不用者既失
　　　所望又無善辭取怨之道也
宰相之職以進賢退不肖為務者也古之為相者以至
公存心以至公待人士果賢歟颺言而舉之無市恩之
嫌果不肖歟颺言而黜之亦無取怨之慮舜之相堯也
元凱可舉而舉之孰疑其市恩共工可罪而罪之亦奚
有於致怨至公故也昉之所言張安世之故智耳此末
世醇謹者所為豈大臣至公之道哉近世之為宰相者
又異乎昉矣士之獲進者則語之曰是出於我也子毋
我忘其被黜者則語之曰是出於某也子毋我怨内以
欺其心外以欺於人是又昉之罪人也然為此者往往
獲譽而免謗而天下之士亦不以為非也士習之卑至
於此悲夫
　　　度支判官宋沆伏閣奏疏請立太子帝怒貶沆
　　　而沆乃吕蒙正妻族也故罷為吏部尚書
古之帝王必豫建太子以繫天下之心此有國家者之
通議也自唐宣宗以降諱言儲副羣臣有請輙怒而黜
罰之其意以為太子既建則人心属彼矣羣臣有請者
欲圖後福爾噫是何不思之甚也人心屬太子是社稷
之福也羣臣欲圖後福於太子是社稷之衞也而何以
黜罰為哉宋太宗以英明之姿濟以𢎞博之學其於治
亂興衰之故明矣當是時徳昭已死徳芳已夭廷美已
貶元佐已廢儲宫攸屬固有在矣然宋沆有請則責及
宰相馮􁵿有請則竄于炎荒蓋其心睠睠於寶位雖父
子之親猶忍不能予也它日太子既立廟見還宫京民
喜躍帝聞之不懌曰人心遽属太子欲置朕何地何其
言之陋耶是與唐明宗所見無異矣後唐羣臣請立太
子明宗覽表泣下曰羣臣欲立太子朕當歸老太原故
第爾彼明宗者目不知書之武夫固無足怪而太宗亦
為此言亦何取於博學哉嗚呼太宗於其子且靳之而
望其傳弟以及其姪亦誤矣
　　　趙普嘗謂帝曰臣有論語一部以半部佐太祖
　　　定天下以半部佐陛下致太平
魯論一書記聖賢之㣲言凡禮樂刑政之原性命天道
之妙修已安人之要行師撥亂之方無不具載於其間
學者誦其書而繹其理體之於身措之於用雖道臻孔
顔治底熙洽亦豈難至哉趙普謂以論語半部佐太祖
定天下半部佐太宗定太平何其言之不怍也考之於
史普之相太祖也收藩鎮之權遲幽薊之伐而已其相
太宗也上彗星之疏諌北伐之書而已其於魯論所謂
四代禮樂之制五美四惡之說蓋蔑乎其未之及也至
於營邸店以規利不可謂之廉市巨材以治第不可謂
之儉誣馮瓚李檝等以快私忿不可謂之公意圖再相
則媒蘖廷美之過追怨先朝則進不可再悮之說以若
所為果取於論語何章乎史稱普每歸私第闔户誦書
次日臨政處决如流嗚呼普特借聖言以資談說而掩
其不學無術之迹耳果何得於身心哉
　　　李順陷成都詔以宦者王繼恩為兩川招安使
　　　帥師討之
閽寺之職所以供掃除傳命令而已任之以事已不可
况可授之以兵哉肅宗委兵魚朝恩而郭汾陽幾不自
保代宗委兵程元振而李臨淮不敢入朝彼肅代昏庸
之君無足責者宋太宗英明之主也然盗起兩川元帥
之任不以命諸將而以屬家奴當是時如曹彬如潘美
如曹翰之属皆無恙也使之帥十萬横磨劒以討潢池
之盗猶鼓烈風以掃敗葉耳顧乃舎此而属彼何耶意
者繼恩以便辟有寵太宗欲授以官爵而惡無名故使
之討賊幸其成功而賞之正如漢武帝欲侯李廣利而
命之伐宛爾嗚呼堂堂大宋顧使赳赳武夫聴命於刑
臣嘽嘽王旅屈膝於閹豎猶為國有人乎其後李憲帥
師以伐夏童貫専兵以伐遼啟之者太宗也豈非萬世
之永戒哉
　　　帝觀燈于乾元樓
聖王之治所以不可及者以其不自滿假焉爾唐虞三
代之盛治底雍熙俗臻嘉靖然堯舜禹湯文武之心兢
兢焉業業焉慄慄焉翼翼焉而其股肱大臣進戒於君
者不曰無教逸欲有邦則曰無耽樂酗于酒徳君臣之
間曷嘗以治平而少肆哉宋太宗承五季兵火之餘雖
云小康然契丹咆哮於北繼遷跳踉于西王小波李順
倡亂於蜀民以兵死者不知其幾十萬人此正宵旰憂
勤之日也而太宗侈然以太平自樂蓋帝所見聞者坊
巷之繁盛歌吹之鏗鍧耳都城數里之外村落蕭條士
女流離之狀帝不得而見也慈父老母寡妻孤兒哀籲
之聲帝不得而聞也然帝不以所未見聞者自少而以
見聞所及者自多御樓觀燈賜酺張樂齗齗焉矜語宰
臣以為上天之貺已斯豈聖王不自滿假之心哉當時
宰相如李昉者既不能諫又從而獻諂焉亦豈大臣以
道事君之誼耶嗚呼太宗起自布衣而昉又更歴變故
者也然且如此彼宣和之際君有花石之娛相有豐亨
豫大之説亦何怪乎其然哉
　　　開寶皇后宋氏崩貶翰林學士禹偁知滁州
開寶皇后敵體先朝母儀四海是天下臣民之母也太
宗當開寶之際蓋嘗北面朝之以今日言之則嫂也以
向日言之猶母也典禮儀章以送其終者豈可有一毫
之不盡哉今也后之梓宫不寘於内殿而寘於外舍不
菆於寢園而菆於佛廬不使羣臣成服而怒侍臣之直
言太宗之於后何其薄哉予考太宗即位以來誥告多
方戒飭羣臣無一語及太祖者賜酺之詔曰今四海混
同萬民康泰蓋謂一統之業自我肇之太祖無與焉觀
燈之誥羣臣曰朕躬覽庶政致此繁盛蓋謂太平之治
自我致之太祖無與焉且太宗之天下誰之天下歟
太宗之位誰之位歟有太祖之天下踐太祖之天位然
且邈然無一語以及之則於后何有哉論者猶謂太祖
不以弑崩無亦過厚之論歟
　　　以陳靖為京西勸農使未行而罷
昔周世宗見元稹均田圖慨然嘆曰此致治之本也命
頒其圖法使吏民先習知之期以一嵗盡均天下之田
嗟夫世宗真賢主哉夫井田既廢阡陌既開其近古而
可行者惟均田爾有天下者熟講而力行之計丁之多
寡以授之田量地之磽腴以為之賦嚴兼併之誅明買
賣之禁為之宅里以使之相保為之什伍以使之相司
則田雖不井而民養生送死亦可無憾矣然師丹建議
於前陳靖有請於後皆不旋踵而罷者以豪貴不便故
也强宗閭右騰謗於野王公貴人宣言於朝田未及均
而罪戾至矣靖之說欲檢責荒地及迯民之産募民耕
作賜以牛種田成然後量授此熟於世教之論也皇甫
選言其難成陳恕亦以為不可豈非懼忤豪貴而速怨
謗歟嗚呼安得如世宗者持議於上如丹靖者奉行於
下庶幾養生送死無憾焉
　　　初太宗以劉昌言罷問左右曰昌言涕泣否及
　　　吕䝉正罷又曰望復位眼穿矣
古之仕者為道不為禄為國不為家是以三十而仕五
十而爵七十而致其政當其仕也道合則留不合則去
超然豈可以勢利拘之哉三代以降士風日敝寵禄之
念重亷讓之節隳其進也志得氣盈侈然不勝其大其
退也低首飲泣戚戚若無以為生豈不為時君世主所
輕耶太宗蓋因王沔之罷涕泣願留鬢鬚皆白而疑士
大夫之皆然故於昌言䝉正之罷有是言耳是雖士無
志節所致然太宗之待輔臣不己薄乎昌言為人不可
知䝉正宋之賢相肯以進退累其心哉天下之大豈無
秉節髙邁者未可以一人而厚誣一世也漢髙帝求賢
之詔君子以為尊官厚禄非所以待士太宗此言尤薄
矣豈所以待輔臣耶嗚呼士之有志節者可以超然嘉
遯矣此錢若水所以未老而勇退也歟
　　　張齊賢為相嘗從容為帝言皇王之道而推本
　　　其所以然帝曰朕以為皇王之道非有跡但庶
　　　事適治道則近之矣
皇王之道非髙逺而難行也其本則誠意正心修身其
用則齊家治國平天下其文則詩書禮樂其政則爵賞
刑誅其極則裁成輔相而功與天地參此皇王之所以
為皇王也世之昧者顧求之髙逺曰赫胥氏之治也軒
轅氏之化也無懷氏葛天氏之俗也結繩之政可以理
軍旅也干羽之舞可以格戎羯也茅茨土堦可以臨羣臣
也蕢桴土鼓可以奏郊廟也此腐儒迂僻之論商鞅所
以干孝公者也豈知皇王之道哉張齊賢所以為真宗
陳者其詳不見於史然所謂推本者要不過誠意正心
修身之道爾有天下者於此盡心焉可以咸五而登三
矣舎此而他求不失之髙逺則流於淺近豈所以為皇
王哉
　　　真宗命三司使陳恕條具中外錢榖以聞恕久
　　　不進屢詔趣之恕曰陛下富於春秋若知府庫
　　　充實恐生侈心是以不敢進也
古之大臣欲致君於無過者必防其奢侈而啟其憂勤
奢侈生於府庫之有餘憂勤生於四方之多事真宗命
陳恕條具中外錢穀以聞而恕逡巡不進曰陛下若知
府庫充實恐生侈心蓋慮其奢侈也李沆為相日取四
方水旱盗賊奏之曰人主少年當使知四方艱難蓋欲
其憂勤也若恕與沆其得大臣致君之道歟迨景徳祥
符之間丁謂上㑹計録而羣臣爭言祥瑞於是聖祖降
天書見泰社汾隂之祠玉清昭應之繕其所糜費蓋不
知其幾百千萬矣陳李二公蓋有以見其㣲歟
　　　契丹敗宋師于洺州邊書告急中外震駭帝召
　　　羣臣問方略王欽若臨江人也請幸金陵陳堯叟
　　　閬州人也請幸成都帝以問冦準準曰誰為陛
　　　下畫此策罪可誅也乃决計幸澶州
帝王之有天下猶富室之有家也有家者不幸而遇禍
變寧喪其田園不可捐其宅有天下者不幸而遇冦戎
寧喪其郡邑不可棄其都平王棄鎬京而東周室遂㣲
元帝棄洛都而南晉業遂替自古未有避冦遷都而能
復振者也契丹南牧深入我疆然王超敗之於唐河髙
繼祖敗之於岢嵐李延渥敗之於瀛州其少得志者惟
洺州一戰耳何至君臣震駭遽謀遷幸哉彼王欽若請
幸金陵陳堯叟請幸成都不過欲移車駕以近家耳甚
矣小人之無謀也金陵成都其城郭視京師孰固甲兵
視京師孰多儲積視京師孰富不待智者而後知也六
飛出幸人心危疑居者無固守之志行者懷逃潰之謀
天下聞之而解體契丹乘之而深入中原豈復可保耶
向非冦準折以危言勸帝親征予知南渡偏安不待髙
宗之世矣史臣謂澶淵之役南北弭兵冦準之力也予
謂準之功不在於勸真宗之北征而在於沮真宗之南
幸
　　　冦準為相用人不以次同列不悅目吏持例簿
　　　以進準曰宰相所以進賢退不肖也若用例一
　　　吏職耳
宰相之用人猶梓人之度材也度材大者為棟楹小者
為楶梲惟其稱而巳用人者大者為公卿小者為令佐
惟其當而已故智畧果如韓信雖起亡卒為大將可也
敦厚果如田千秋雖起髙寢郎為九卿可也學行果如
陽城雖起布衣為諌議大夫可也豈可拘於資格哉以
資格用人者有司之職耳非宰相所宜行也冦準之言
真知為相之道歟然近世大臣非不知準之為賢相也
至於用人不免拘於資格者蓋樂其便已而已是故庸
鄙或超居顯位則曰非我也彼之資格當然耳英賢或
擯居下僚則曰非我也彼之資格當然耳天子不得而
譴焉同列不得而非焉臺諌不得而劾焉而士君子之議
則非其所恤也嗚呼此真所謂具臣也歟
　　　冦準還自澶淵頗自矜其功帝亦以此待準甚
　　　厚王欽若深嫉之言於帝曰城下之盟春秋恥
　　　之澶淵之舉是也以萬乘之貴而為城下之盟
　　　何恥如之帝愀然不悅顧準寖衰竟罷為刑部
　　　尚書出知陕州
冦準天資剛毅漢王商之儔其材畧通敏唐李徳裕之
伯仲也惜其學術不足故於處已接物每乖於理君子
不能無憾焉在易謙之九三曰勞謙君子有終吉夬之
九三曰壮于頄有凶否之六二曰包承小人吉大人否
亨澶淵之役準固有功然非能復燕雲使彼稱臣納貢
也而準遽自矜伐則失勞謙之義矣準之剛正固欽若
所忌也不能健而說决而和而毎與忿爭于朝則陷於
壮頄之凶矣丁謂隂柔小人也準以其包承於己而力
薦之則昧否亨之戒矣以準之剛毅通敏而輔之以學
問則無此數失而䜛人亦無以藉其口矣嗚呼為宰相
者其可以不知學哉
　　　塟明徳皇后
先王之制天子七月而塟同軌至諸侯五月而塟同盟
至大夫三月同位至士踰月外姻至已緩為不敏已速
為不懷非有變故莫之敢忒明徳皇后李氏勛臣之女
太宗之后而真宗之嫡母也母儀天下已歴兩朝矣今
以景徳元年三月崩至三年十月乃塟何其緩也豈以
師旅之後帑蔵匱竭而不克舉耶抑以嵗月不利惑於
瞽史之說耶以為帑蔵匱竭吾未聞富有四海而不克
舉母后之喪者以為嵗月不利則邢昺孫奭諸名儒日
侍經筵固有說以闢之矣吾知其不為是也當太宗晏
駕之初后嘗欲立楚王元佐賴吕端抗言而止意者真
宗不能無憾故恩禮稍薄歟夫婦人之仁知私其所出
而己真宗以仁厚之君乃薄於嫡母送終之禮豈不為
盛徳之累哉
　
　
　
　
　
　
　
　
　
　
　
　椒邱文集巻四
欽定四庫全書
　椒邱文集巻五
　　　　　　　　　　　　明　何喬新　撰
　史論
　　宋
　　　帝深以澶淵城下之盟為辱王欽若進曰惟封
　　　禪泰山可以鎮服四海誇示外國然自古封禪
　　　當得天瑞希世絶倫之事然後可爾天瑞安可
　　　必得前代蓋有以人力為之者帝曰王旦得無
　　　不可乎欽若乘間為旦言旦黽勉從之帝召旦
　　　歡飲賜以尊酒曰此酒極佳歸與妻孥共之既
　　　歸發封則皆美珠也旦悟帝㫖自是不敢有異
　　　議
王旦宋之賢相也其居位最久受知最深非冦畢諸将
相所及然天書之事既不能諫又從而附㑹之則可謂
不忠之甚者也真宗仁厚之君羣臣未聞以諌得罪者
而况於旦乎使旦諫而見忤不過以使相均逸外藩爾
况未必忤乎觀欽若之進邪說也帝曰王旦得無不可
是帝猶有憚於旦也而旦竟無一語沮之顧黽勉從之
則是逢君之惡非徒長君之惡而已其罪豈在欽若下
哉當欽若乘間有言旦正色語之曰王者徳合於天而
天瑞應若以人力為之是誣天也四夷可以徳化而不
可以偽欺若以偽為之瑞誇示之是欺人也誣天欺人
匹夫所恥旦不敢聞命如此則欽若必将羞沮而退矣
美珠之賜旦當封而上之曰臣昨侍宴荷陛下過寵賜
以尊酒命與妻孥共之臣歸而發封則皆美珠葢帑人
之誤也臣不敢貪天之貺謹歸之天府惟陛下裁察如
此則真宗知旦不可以利動而事必中止矣今也欽若
之請既從之美珠之賜又受之至於封岱祀汾皆兼大
禮使乃始愧悔而追思李文靖之先見嗟何及矣論者
以旦比馮道豈過貶哉
　　　上封事者言兩漢賢良多因災變以詢訪闕政
　　　今國家受瑞建封不可復設遂詔罷制舉
古之聖王設諌鼓立謗木惟恐一徳之未修一政之或
闕也帝舜之世以言其治則庶政惟和矣以言其民則
四方風動矣以言其瑞應則鳳凰來儀矣然帝之命禹
曰予違汝弼曰汝亦昌言曷嘗以治化已隆而忘求諫
之誠哉真宗之世僅可謂小康耳一旦以受瑞建封遽
罷直言極諌之科何其不思也且所謂瑞者何瑞乎以
聖祖之降為瑞耶則出於黥卒所言以天書之降為瑞
耶則出於憸人所造以紫芝白鹿嘉禾瑞木為瑞耶則
出於諛臣所上求所謂庶政惟和四方風動鳯凰來儀
者無有也當是時蝗飛翳空非災變乎嵗旱民饑非災
變乎帝雖詢於芻蕘未足以消沴致和也顧乃罷制舉
以自塗其耳目是猶尫瘠之人黜和扁屏藥石而語人
曰吾身康强耳嗚呼為此說者何人歟殆孔子所謂一
言可以喪邦也歟
　　　内侍江守恩有罪伏誅太常博士俞獻卿抗章
　　　論救坐貶
守恩怙勢作威强取民麥杖殺軍士其罪大矣幸而敗
露伏法受誅亦足以昭王法之公獻卿官為太常博士
必以文學進身者也其抗章論救豈惜朝廷用刑之頗
哉不過逆探君心隂黨閹豎以為己進身之地此正漢
法所謂附下罔上者也免於誅戮幸矣自古閹豎竊弄
威權非獨人君之過也士大夫之不肖者亦隂為之助
焉石顯之擅權則五鹿充宗為之羽翼黄皓之専政則
陳祗與之表裏童貫之開邊則蔡京王黼從而附㑹之
此皆奸人之尤者也不知其平日讀聖賢書所學何事
哉原其所以為此者欲比用以求富貴耳浮雲飛電其
久幾何黨附奸閹遺臭千古茍有人心者可以自省矣
　　　上聖祖尊號曰聖祖上靈髙道九天司命保生
　　　大帝
匹夫而為天子必受命于天矣天之命之也或以功或
以徳夫豈偶然哉受天之命為天之子乘六龍而撫萬
邦其尊且貴孰加焉世之崛起者顧恥其先名位不昭
牽引附㑹自托於神明之胄加以徽號祀于郊丘以炫
耀天下不知適所以欺天而誣祖矣曹氏出於閹豎而
曰虞舜之後拓䟦氏出於鮮卑而曰黄帝之後有識者
固已竊笑唐祖老𣆀故尊𣆀為𤣥元皇帝宋祖趙𤣥朗
故尊𤣥朗為上靈髙道九天司命保生大帝又何其誕
之甚邪夫老𣆀之書具在毁薄仁義者也𤣥朗之名氏
則九經十七史所不載也髙帝舉晉陽之兵芟隋季之
亂遂成帝業足以嫓美炎劉矣唐髙祖豈不賢於虚無
之𣆀耶太祖東征西伐除五季之亂啟三百年之丕業
足以比隆漢唐矣宋祖太祖豈不賢於荒唐之𤣥朗耶
奈何近捨昭昭而逺取冥𠖇也當時忠良之佐博洽之
儒迄無一言以陷其君於過舉亦獨何心哉
　　　立徳妃劉氏為皇后
先王之立后非神明之胄則公侯之裔也其幽閒如闗
雎其躬儉如葛覃其不妬忌如螽斯夫然後可以配至
尊而為天下母自秦以降人主漁色而不暇顧其族逞
欲而不知求其徳所與共承宗廟者或出於亡國之賤
俘或出於主家之歌妓或出於奸閹之養女不亦凟姓
矣乎真宗欲建中宫當妙選令族簡求淑徳可也顧以
鍛家之媵而當軒龍之尊族姓不昭播鼗是業豈足昭
壼範于六宫表母儀於天下者當時兩府大臣如王旦
冦準者亦寂無一言将焉用彼相矣
　　　帝乆欲相王欽若王旦曰臣見祖宗朝未嘗有
　　　南人當國者雖古稱立賢無方然須賢士乃可
王旦碩徳雅度宋之賢相也然其論置相謂南人不可
當國一何謬哉天之生賢不以南北而有間也金日磾
休屠王之子為漢忠臣李光弼契丹王之胄為唐元勛
彼生於遐陬之外且然况同出于文明之域者耶前乎
旦以南人登相位者有矣謝安張九齡陸贄是也安之
徳量九齡之忠直贄之嘉猷讜論果何愧於賢相乎後
乎旦以南人登相位者有矣杜衍范仲淹文天祥是也
衍之清慎仲淹之𢎞毅天祥之秉義挺忠抑何忝於賢
相乎雖有奸諂如欽若者出於其間然不可舉一而廢
百也彼李義甫之狡險元載之貪黷果産於南耶抑産
於北耶自旦之説行世之嫉賢忌才者率以是藉口雖
有如謝如張如陸如杜如范如文之儔一切抑而不用
是旦之說啟之也推其極言之殆所謂一言而喪邦歟
　　　判永興軍冦準得天書于乾佑山
大臣欲格君心之非者必先自正其心吾心正矣猶有
不能成正君之功者况吾心之不正乎冦準慷慨有大
畧一代之偉人也惜其溺於功名富貴而不能正其心
方其罷政私請王旦求為使相君子已非之矣及在永
興欲圖再相遂以天書迎合上意則其心不正甚矣其
如正君何夫天書朱能所造中外咸識其詐豈以準之
明而不知哉功名之心勝富貴之念深而正議有不暇
顧耳再入政府曾幾何時用於讒口逺斥炎烟瘴癘之
鄉是豈獨丁謂錢惟演之罪哉準固有以自取之也予
故表而出之以為大臣溺於功名富貴之戒
　　　曹利用以從子汭逆謀貶隨州又坐私貸景靈
　　　宫公用錢房州安置内臣楊懐敏逼使自縊死
曹利用附丁謂而排冦準不得在君子之列然夷考其
行有後世所不及者二焉一曰忠藎有守始終不屈二
曰裁抑僥倖凡内降恩力持不與是二者凛然有大臣
之節非世之具臣所及也夫士君子一善而不克終者
多矣始而直終而佞始而亷終而貪利用終始不貳其
操可不謂賢乎張堯佐宣徽之命文彦博不敢違張說
僉樞之命虞允文不敢諫况其下者耶而利用力裁恩
倖怨怒不恤是尤難能也靜女之三章取彤管焉如利
用者取其一節之善可也夫以丁謂之回遹猶獲老死
牖下利用有是二善而死不以罪嗚呼寃哉
　　　賜龍虎道士張乾曜號澄素先生
天師之號昉于冦謙之晉以前無有也自宋以來龍虎
山張氏始専其號若乾曜是已歴元以迄于今國家崇
寵俾之世襲或範金為印刻玉為簡以賜之典禮優異
眎曲阜宣聖之裔有過無不及焉史謂乾曜漢張道陵
之後而張氏自云道陵留侯之裔也以予考之留侯卒
于恵帝之世豈真凌虚御氣以從赤松子游耶道陵者
魯之祖當漢末以妖術惑衆竊據漢中與黄巾張角等
耳豈有道之士哉而歴代崇寵如此其至何歟謂其有
長生乆世之術耶則所謂天師者皆死且塟未有至今
猶存者也謂其建醮祝釐可以消沴致福耶則宋之疆
塲日蹙元之豪傑並爭天師末如之何也謂其清靜之
行有可嘉耶則妾媵姬姜之奉與俗不異也然則何取
于斯而崇寵之歟有天下者黜其號散其徒而焚其所
謂符籙者亦足以祛千古之惑矣
　　　荘獻太后稱制三司使程琳獻武后臨朝圖后
　　　擲于地曰吾不作此負祖宗事
甚哉程琳之不忠也夫琳以詞學發身豈不知母后當
陽非朝廷美事耶抑豈不知武后唐之罪人幾危社稷
耶今也荘獻稱制而琳以武后臨朝圖為獻是導之以
易姓受命也幸而荘獻材質僝弱非武曌之比其宗
族寒㣲非承嗣三思之儔故擲其圖于地而不納使不
幸因琳有獻而萌覬覦之心則置嗣君何地哉若琳者
國之賊也其免於誅夷幸矣然琳之獻此規入政府耳
抑不知富貴有時而消歇惡名終古而不磨柰何欲得
志於一時而遺臭於萬世耶嗟夫三代以下義利不明
偭義以干進如琳者多矣讀史至此尚亦掩巻深省哉
　　　皇后郭氏誤批上頸上怒謀廢后以告吕夷簡
　　　夷簡有憾于后遂主廢黜之議且曰光武漢之
　　　明主也郭后以怨懟坐廢况傷陛下頸乎帝意
　　　遂决中丞孔道輔諌官范仲淹等伏閤請對夷
　　　簡奏言伏閤請對非太平美事詔黜道輔等皆
　　　知逺州
臣之於帝后猶子之於父母也子雖失愛於母不可以
勸父而黜母臣雖有忤於后詎可勸帝而廢后哉夷簡
所以憾郭后者因其一語而罷相耳然嘗考之荘獻臨
朝外戚干政内豎用事夷簡奉承惟謹非附太后而何
及荘獻上賔夷簡乃擠張耆等以自解真所謂多機巧
善應變者也后之言豈過歟夷簡以己私憾陷君於惡
致后不以考終其不忠之罪大矣且伏閤請對固非太
平美事也廢黜嫡后豈太平美事哉夷簡既引故事勸
其君以廢天下之母又進邪說激其君以出直諌之臣
其大行已虧矣世或謂夷簡為宋之賢相吾不知其何
説也
　　　廢后郭氏薨竄内侍閻文應於嶺南
仁宗宋之賢君也其寛仁恭儉後世無異議焉獨郭后
之事何其思之不熟處之不審耶后之廢也文應實主
其謀時移事往帝稍悔悟樂府之賜宻使之召黠奴瞷
之乆矣后之存文應安得晏然而已乎其設謀措慮欲
除其所忌顧未有間耳一旦后有小疾挾醫診視尚有
人也顧以命文應而黠奴得乘間進毒以殞之可哀也
已予嘗見野史云后既崩文應遽殮之而後聞則后以
弑殞明矣帝盍思之前日主廢后之謀者誰歟挾醫診
視者誰歟后胡為而暴崩文應胡為而遽殮歟考問侍
姬啓棺診驗則罪人立得矣而帝念不及此雖深悼之
顧亦何益哉夫黠奴弑主母天下之大惡也帝不之察
僅以仲淹之奏竄于嶺南而不肆諸市朝豈足以泄神
人之憤哉嗟夫匹婦不獲其死古之人猶曰時予之辜
况天下母耶其為帝盛徳之累大矣讀史者安得不掩
巻而三嘆
　　　詔梁唐晉漢周朝三品以上官子孫依律叙䕃
皋陶稱帝舜之徳曰賞延于世孟子論文王之政曰仕
者世禄葢追念勛徳而報其子孫此聖王之懿典也然
舜文之賞與禄亦惟施於當代之臣而已耳仁宗推及
於前代則過矣夫前代元勛碩徳果如漢之張良鄧禹
諸葛亮晉之王導卞壼謝安唐之魏徵宋璟郭子儀李
晟裴度諸君子者録其子孫俾享其禄亦豈為過乎五
代運祚既促用舎乖宜其隨世以就功名而稍有可稱
者惟王彥章王朴李榖數人而已李振敬翔豆盧革盧
文紀李崧王章史𢎞肇之属則皆庸人而茍富貴也果
何功於國何徳於民哉今也不論其賢否不考其功業凡
官三品以上者一切叙䕃則是庸人而茍富貴者其子
孫倖沾恩澤賢俊而淪於下位者其子孫不獲録用豈
所以眧勸懲而激臣下乎宋之恩典於是乎濫矣
　　　貶權知開封府范仲淹及集賢檢理余靖館閣
　　　校勘尹洙歐陽修于外戒羣臣越職言事者
古之所謂名相者以其顧公議而有所不為也為國不
顧公議是小人而無忌憚者也雖有髙世之智經國之
材豈足以為名相哉若吕夷簡是也夫仲淹與修一代
之偉人靖洙一時之賢者也仲淹上書譏切時政使其
言是固當欣然納之使其言非亦當從容辨其所以然
安可以為恨乎今也仲淹以言事貶靖洙以救仲淹貶
修又以誚髙若訥不能諫而貶奮然不顧公議而貶四
賢以自快其私狠愎而弄權與元載盧杞丁謂之徒奚
擇哉昔之奸臣欲壅蔽主聽者必指直言為離間欲誅
鋤善類者必斥君子為朋黨夷簡之愬仲淹謂其離間
君臣引用朋黨是所謂一言喪邦者也雖有他善又何
足取者史稱夷簡為世名相盖以其子晦叔之相業其
孫伯恭學術而寛假之耳豈至當之論耶
　　　章得象為翰林學士時荘獻太后臨朝每遣内
　　　侍至學士院得象必正色待之㦯不交一言仁
　　　宗聞而器之及帝親政以得象平章事
孔子曰不知命無以為君子也予讀秦漢以下史而嘆
士鮮全節者正以其不知命耳夫窮通禍福有命存焉
避之不可免求之不可得也郭崇韜請立劉后懼讒人
也然竟坐之而身死禍豈可避乎趙犨附朱全忠圖富
貴者也然竟因之而族㓕福豈可求乎君子知其有命
而修身以俟之則見義必為見利不惑而窮通禍福不
足累其心矣荘獻臨朝之時羣閹用事勢燄烜赫曹利
用以忤内侍貶死襄陽章得象正色以待内侍終位台
鼎二人之正直同而其禍福異者是葢有命焉非内侍
之所能為也世之君子畏利用之禍而獻諂以阿之非
知命者也覬得象之福而危言以鬬之亦非知命者也
惟盡其在我者而順其天則節全而名立斯謂之君子
　　　以夏竦為涇原秦鳳路安撫使知永興軍范雍
　　　為鄜延環慶路安撫使知延州備趙元昊也
兵不可好好兵者士民愁怨有内潰之憂亦不可去去
兵者甲兵朽鈍啟外侮之患故司馬法曰國雖大好戰
必亡天下雖安忘戰必危誠哉是言也宋有天下文治
雖優武事不競至真宗之世契丹講和徳明納欵遂置
武事而不講為將者皆膏粱之胄為兵者皆惰窳之夫
車乘不蒐戎器不簡魚麗鵝鸛漫不知為何物一旦元
昊竊發西陲攻一砦則一砦破圍一城則一城陷是豈
元昊之材且智哉葢宋去兵忘戰而致然也夫元昊之
倔强難制有自來矣状貌異常曺瑋預䇿其必為邉患
嗣位之初避父諱而改明道為顯道其不臣之意已可
見矣既而冦環慶侵吐蕃取瓜沙廟堂安然不以為怪
及其僣居大號抗表以聞乃以傾險之夏竦畏懦之范
雍以禦之是何異於驅鴄雛以當鷙鳥哉古之有國家
者講武於四方無虞之日儲将於百蠻咸賔之時其為
慮也逺矣
　　　契丹遣使來求闗南地帝命吕夷簡擇報聘者
　　　夷簡素不悅富弼因薦之歐陽修引顔真卿使
　　　李希烈事上疏乞留之不報
三代而下剛直之士何其厄哉剛者其氣浩然小人患
其不可屈直者其色毅然小人惡其不可凌是以譖之
毁之排之擠之㦯假手以害之所謂盗憎主人其勢然
耳嗚呼厄哉唐之顔真卿宋之富弼皆剛直之士也盧
杞惡真卿則遣之使反亂無狀之臣吕夷簡惡富弼則
遣之使强悍不測之邊其設心措慮正相類耳真卿不
幸而死弼幸而生還是則有命焉非杞與夷簡所能為
也今去唐宋數百年矣杞與夷簡死有餘臭聞其名者
猶蠅蛆糞穢也真卿與弼歿有餘馨聞其名者猶椒蘭
蕙茝也然則小人欲害君子亦何益之有哉
　　　以富弼為翰林學士固辭不拜
富弼可謂忠矣有難不辭勞亦可謂謙矣有功不言賞
當契丹求地人心洶洶弼毅然入對曰主憂臣辱臣不
敢愛其死杖節出疆雖女死男生有不暇顧焉及敵再
結好疆塲無虞以為翰林學士又懇辭曰增嵗幣非臣
本意敢受賞乎葢未嘗自以為功也在易蹇之六二曰
王臣謇謇匪躬之故謙之九三曰勞謙君子有終吉若
弼者有之矣世之賤丈夫委以艱大則悲哀怊悵有可
矜之色稍著微勞則侈然自負雖酧以髙爵厚禄猶有
所未厭也彼獨何人哉嗚呼若弼者真萬世人臣之則
歟
　　　元昊更名曩霄上書講和
宋之所以不競者以怯於用兵而急於講和爾澶淵之
後僕姑一發達蘭殪焉彼軍奪氣雖不與和彼將自退
矣而真宗遽與之和捐金幣三十萬以成契丹之强元
昊之叛和市不通國人愁怨有十不如之謡雖不與和
彼將自困矣而仁宗遽與之和捐金幣三十五萬以成
靈夏之勢葢宋之諸帝仁厚有餘剛斷不足譬若富室
之僝子强梁者侵之健訟者侮之則蒼黄失措惟卑辭
厚幣以茍求無事而已遑恤其他哉當是時非無善謀
也㓂準欲邀契丹稱臣獻地而真宗不從富弼蔡襄言
元昊不可許和而仁宗不聽甚者儂智髙移書行營求
邕桂節度亦將許之甚哉宋之不競也夫貢賦之入有
限谿壑之欲無窮一嵗之中北邊三十萬西邊二十五
萬財力惡得而不屈國勢惡得而不削哉
　　　范仲淹富弼杜衍韓琦相繼罷歐陽修上疏論
　　　之羣邪益忌修傅致其罪左遷知滁洲
有國家者得賢非難任賢惟難天下未嘗無賢也伊傅
周召雖不世出蕭曹丙魏房杜姚宋之儔世葢不乏也
顧人君任之專與否耳韓琦杜衍范仲淹富弼歐陽修
皆間世之英其經濟其徳量蕭曺丙魏房杜姚宋豈足
多哉仁宗銳意於治而諸賢並列于朝可謂千載之逢
也使仁宗推心而委任之如昭烈之於諸葛亮如苻堅
之於王猛如武宗之於李徳裕持之以堅期之以乆則
慶厯之治豈止於慶厯而已哉曾幾何時仲淹與弼以
夏竦飛語罷衍以丁度置書罷琦以是尹洙罷而修又
以上疏救四賢左遷是猶病者甫得良醫未盡其術遽
以庸醫之毁而黜之又何望其療膏盲而起沉疴也哉
嗟夫得君如仁宗而諸賢猶不獲盡其用豈天未欲太
平耶抑諸賢之命耶有志於濟世者安得不為之深慨
　　　王安石自以楚士寡援中朝因結韓吕二族以
　　　取重於是韓維吕公著兄弟更稱揚之
王安石以學行髙一世不汲汲於富貴不戚戚於貧賤
非惟安石以是自信而天下士大夫亦莫不信之惡有
結貴族而取重哉自其始仕也命以館職則辭薦為諌
官則辭改修起居注又固辭至居相位議稍不合輒稱
疾求去曷嘗以富貴累其心哉史臣顧謂安石自以楚
士寡援因結韓吕二族以取重可謂誣矣當是時歐陽
修重之文彦博重之天下士大夫恨不識其面其見重
於世乆矣又奚藉韓吕二族為重哉夫結貴族以養虚
名鄉黨自好者不為曾謂安石之賢而為之耶韓維吕
公著世之所謂賢者也肯以安石私交而稱揚之耶陋
哉史氏之說也
　　　种諤襲取夏嵬名山以歸遂城綏州
綏州之役論者謂种諤襲取名山為非計愚以為不然
夫銀宥綏延中國之故地也其土沃饒其民驍健自拓
䟦竊據奄逾百年膏腴化為沙漠華族淪于異俗此有
識者所宜痛心也又况元昊俶擾鄜延諒祚荐蹂秦渭
中國旰食之日乆矣茍有可乘之隙豈可安常守固而
不為圖之哉夫復我之疆土不可謂之生事報敵之冦
暴不可謂之侵小彼陸詵謂諤擅興而啟釁者書生之
論耳豈足以語權哉惜夫諤能取之而不善守之故不
旋踵而失使諤既城綏州厚集其勢撫納屬羌使自為
守以固我之藩籬以斷敵之肘臂則近悅逺懷而河湟
之地可復賀蘭之境可入矣
　　　帝以災變避殿減膳徹樂王安石言于帝曰災
　　　異皆天數非人事得失所致
天人相與之際未易言也然洪範著休咎之徵春秋書
災異之變葢欲君天下者覩災而思咎耳古之英君誼
辟一祲祥之見輙惕然曰豈吾徳之或愆乎一草木之
妖輙矍然曰豈吾政之或缺乎曷嘗諉諸天數而不知
省哉王安石以通經學古自負其於洪範春秋之㫖考
之熟矣災變之來君未知警猶當胥誨胥告使畏天威
以保天命可也今也君有警懼之心而安石反進邪諂
之說是逢君之惡也是婦寺之忠也豈古之大臣格
主正事之道哉嗚呼安石背經叛道如此真聖門之罪
人哉
　　　以王安石㕘知政事議行新法
王安石之行新法天下後世攻之不少恕至或詆為奸
邪予謂安石徇其學術之偏以成悮國之禍信有罪矣
然謂之奸邪則過矣安石之意葢以欲行王政當先致
富强而宋之中葉帑蔵耗竭兵衛寡弱不足以有為也
於是以其所學於古者而施於政凡可以富國强兵者
無不為其青苗法則曰先王𣙜制兼併均濟貧乏之意
也其行免役法則曰先王致民財以禄庶人在官者之
意也其行保甲法則曰先王寓兵於農之意也不度於
時不謀於衆斷斷然自信所學而不疑及羣議譁然堅
執不回於是老成者斥巧佞者進卒至羣奸肆毒禍流
海内安石之罪其何辭然原其初心則欲致富強以行
王政爾非欲殘民生如商鞅桑𢎞羊宇文融之所為也
議者比而同之豈萬世之公論哉若曰周禮周公所作
也凡安石所建立皆本於周禮而其禍若此然則周禮
果不可行乎曰不然周公之法無不善所以因時制宜
者存乎人譬之和扁之方無不良所以診脉用藥者存
乎醫先王知法之不可獨恃也故敷求哲人以守其法
焉庸醫用藥以致殺人不可歸罪於和扁之方庸人用
法以亂天下又豈可歸罪於聖人之法乎況青苗之法
李參行之陕西而民便王廣㢘行之陕西而民亦便使
奉法者皆參皆廣亷安知其終不可行哉安石不知求
人而徒欲恃法以為治是知良方可以療病而不知非
良醫不能用方也
　　　監察御史程顥乞罷許之
書曰惇徳允元而難壬人詩曰謀之其臧則具是違謀
之不臧則具是依古之有天下者未有不以任仁徳用
善謀而興亦未有不以任憸壬違善謀而敗也王安石
嘗訓書而釋詩矣然韓琦富弼程顥有徳而仁厚者也
吕惠卿李定鄧綰包藏凶惡者也琦等論諌謀之臧者
也恵卿等所言謀之不臧者也安石用事琦等以忠謀
而見斥惠卿等以邪說而獲進口誦詩書之言而身履
危亡之迹果何取於學古哉世之論安石者多罪其變
法予謂變法之罪小擯諸賢而任羣奸其罪為大也
　　　募民鬻坊塲河渡
先王之政闗市不征澤梁無禁所以與民同利也戰國
諸侯始錮山澤之利至漢武帝始有舟車之筭及唐徳
宗又有間架之税其言利析秋毫矣然鬻坊塲河渡則
猶未聞也而王安石始為之當是時非有方數千里之
旱無以恤之亦非有百萬之師無以餽之也富有四海
何求不得何至鬻坊塲河渡以收其利哉謀之拙計之
謬辱國家而羞後世莫此為甚焉昔裴匪舒請鬻苑中
馬糞其事遂止嗚呼安石平居自許欲興堯舜之治而
以皋䕫稷契自期待然其言利也戰國漢唐衰季之政
所未有顧與匪舒所請等爾不亦可羞哉
　　　置京城邏卒察謗時政者
古先哲王之有天下設謗木置諌鼓采歌謠以省其愆
察怨詈以考其政所以來善言而通下情也昏暴之君
惡聞其過於是乎有誹謗之律有腹誹之誅有非所宜
言之禁葢將以掩其惡也而惡亦不可掩人心是非之
公豈嚴刑峻罰所能遏哉王安石變舊章立新法士大
夫相與謗於朝商賈相與謗於市農工相與謗於野為
安石者可以自省矣它山之石可以攻玉聞其謗而改
之所得多矣既不能然方且置邏卒以察謗當時又以
宦者石得一典之飛書朝上暮入犴獄道路以目殆將
十年宜其能弭謗矣然吕誨之彈文范鎮之奏䟽唐坰
吕惠卿之章具載簡冊至今猶以為謗也安石將如之
何哉安石嘗訓釋詩書矣詩不云乎人之多言亦可畏
也書不云乎小人怨汝詈汝則皇自敬徳厥愆曰朕之
愆安石舍聖人之經而襲用秦漢之法欲保令名其可
得乎
　　　吕嘉問提舉市易恃勢凌三司使薛向出其上
　　　曾布代向懷不能平具上嘉問多收息干賞挾
　　　官府而為兼併之事吕惠卿執政劾布沮新法
　　　出知饒州
君子之交以義合小人之交以利合以義合者禍變之
際顧義而相恤以利合者禍變之際徇利而相傾此自
然之理也王安石之門下羣小雜沓皆以利合者也章
惇鄧綰曾布蔡京邢恕林希吕惠卿李清臣張商英吕
嘉問左右安石建立新法或贊翊於立法之初或紹述
於罷政之後雖謂之王門十哲可也宜其協心并力有
膠漆之固矣然轉盼之間互相傾擠不能相容布與嘉
問共事者也因恃勢凌使之忿遂劾嘉問綰與惠卿同
惡者也欲彌縫阿附之迹遂排惠卿清臣首發紹述之
說惇由之以拜相及不得為相廼與立異恕矯誣定䇿
之功惇藉之以報復及不得大用廼白其短布草惇制
極其稱美矣處于樞府則與之乖異商英草京制極其
褒美矣議政不合則斥其逢君至於布始則阿惇醜詆
羣賢終則恨惇遂成怨隙朝為金蘭暮為矛盾正歐陽
子所謂小人之朋見利而相爭或利盡而交疎則反相
賊害是也此數子者真可謂傾危之士哉而安石托之
以腹心寄之以耳目欲與之共興堯舜之治不亦謬乎
　　　初吕惠卿迎合王安石建立新法故安石力援
　　　引驟致執政惠卿既得志忌安石復用乃起李
　　　士寧獄以傾安石
知人之難自古病之然公以處心明以燭物則知之亦
非難也君子如孤松勁栢望之蒼然不可狎玩雖風霜
搖落不改其舊焉小人如細栁柔蔓婀娜纒綿令人喜
悅然𤣥冬沍寒摧落無餘矣以此驗之何患人之難知
哉世之為大臣者以其不可狎玩也而憚之以其可喜
悅也而愛之於是好惡横生而君子日疎小人日親矣
李徳裕忌白居易而薦白敏中然徳裕得罪之後出力
以傾之者敏中為多王安石忌司馬光而薦吕恵卿然
安石罷相之餘逆距其再用者出於惠卿之謀夫敏中
惠卿小人也嗜利忘義不足深責徳裕安石處心不公
好同惡異實有罪焉予故表而出之以為後世大臣之
戒
　　　詔韓縝如河東割地以畀遼東西凡失地七百
　　　里
有國家者據險阨設闗城守之以勁卒鎮之以虎臣蓋
以慎保祖宗之土宇而已疆域之内尺寸不可捐以與
人以其受之祖宗也況數百里乎漢成帝遣夏侯藩求
地于匈奴單于謝曰先父地不敢失也彼夷狄之長且
然况華夏之君哉宋與契丹結好以來殆将百載彼疆
此界分畫已定一旦遣使以地界為言得非窺吾兵疲
民困有所侮而動耶為宋計者質之以地圖諭之以文
告彼必欲得地則是志在敗盟有戰而已兵出有名師
直為壯況彼中葉将驕卒惰非安巴堅之比倘不得已
而用兵豈遽出彼下哉而神宗舍韓琦之謀用王安石
之䇿割祖宗之土宇歸異域之版圖是契丹不費斗糧
不折一矢而坐取七百里之地也宋之削弱亦甚矣安
石之言曰将欲取之必姑與之終安石之世曷嘗取償
其尺寸哉此蓋内不能辦而外為大言以罔其君而已
昔梁惠王以喪地於秦七百里為恥夫秦以攻戰取之
而惠王以為恥遼以虚聲取之神宗之恥為何如哉
　　　罷手實法
王安石之為相凡歛財富國之法斷然行之而不疑雖
元老如韓富不能沮也雖雅所敬重如程顥司馬光不
能回也今以鄧綰一言遂罷手實之法何其易哉蓋手
實之法吕惠卿所建非出於安石也安石怨惠卿叛已
故用綰言以罷其法耳然綰非能為國家忠計者欲彌
縫其附麗之跡耳安石亦非有悔悟之意者欲彰惠卿
之罪耳其事雖公其心亦出於私也況當時病民之法
非特手實而已助役之法徵及女户單丁市易之法鬻
及果實氷炭其為民病不甚於手實乎吳居厚行鐵冶
于京東蹇周輔行鹽法于江西陸師閔行茶法于西川
人情怨嗟比屋思亂其當釐革豈在手實之後乎罷其
一而存其五是猶拘縶平民鎻其項拲其手械其足而
姑緩其一焉其能使之舒暢耶
　　　帝嘗有意於燕薊詣太后白其事后曰事體至
　　　大得之不過南面受賀而已萬一不諧則生靈
　　　所係未易以言茍可取之太祖太宗收復乆矣
　　　何待今日
兵之為用所以禁暴戢亂聖人不得已而用之也得已
而不已使生靈不終其天年豈為民父母之道哉神宗
承富庶之後慨然有鞭笞四夷之志故其在位也王韶
用兵於熙河熊本用兵於渝瀘章惇用兵於湖北李憲
用兵於洮西方其勝也帝御紫宸殿将臣奏凱獻俘百
官奉表稱賀鐃吹穿雲旌甲耀日赫然耳目之觀誠可
快矣至其敗也靈州之役死者三十餘萬永樂之役死
者二十餘萬交趾之亂連陷三州死者不可勝計良将
勁卒横身草野以飫烏鳶其禍為何如也自古論用兵
之利害者多矣然未有若曹太后之言明且盡者也其
言曰茍可取之太祖太宗收復乆矣尤可謂善審彼己
者也使神宗䖍奉慈訓深戒用兵豈有環榻至旦臨朝
哀慟之悔哉傳之後嗣豈至收復燕雲遂并中原而失
之哉嗚呼太后可謂有先見之明矣為君者知此不必
用人之命以為耳目之觀為臣者知此遽肯用人之命
以易封侯之賞哉
　　　蘇軾以事不便民者不敢言以詩托諷庶有益
　　　於國李定舒亶摘其語以為怨謗欲寘之死帝
　　　憐之但貶黄州團練副使本州安置
古之君子君有過則諌政有失則言諫不行言不聽則
去未始託諸文詞以自表著也放臣屏子情不能已有
形諸詩歌以道其不幸者矣然怨而不怒憂而不傷有
温柔敦厚之風無怨尤切蹙之病故言之者無罪而聞
之者有感焉烏有怒號怨刺如詬鄰罵坐之為哉蘇軾
在宋雄文直氣冠冕一時羣憸側目乆矣為軾者緘其
口巻其舌猶懼不免顧乃輕出所有以揚已長而昭人
過寧免於禍乎軾之意葢謂以詩托諷庶其君之一悟
亦可謂不思矣新法之行舉朝爭之而不肯從寂寥短
章遽能使其君感悟耶當是時李定舒亶王珪之徒極
力鍛鍊軾幾不能自脫幸而神宗不以言語罪人薄示
貶謫而已使遇漢宣帝殆不免種豆南山之禍遇隋煬
帝安能逭燕泥庭草之誅彼定舒與珪隂險小人何足
責哉所可惜者軾不能沉黙以自全耳
　　　王安石卒
王安石以文章節行自負其志直欲追蹤孔孟而於近
世大儒若韓愈歐陽修皆不滿其意至其為相也慨然
欲興道致治以攀伊周之逸駕而視當時賢相如韓琦
富弼者皆薄之而不為其志如此宜其所就有大過人
者矣然考其學術訓三經著字說往往以佛老之似亂
孔孟之真而於聖人所筆削之春秋則詆為斷爛而不
列于學官其視韓歐距邪說以衞聖道孰為優劣耶考
其相業任吕惠卿以興財利任曽布以更役法任王韶
章惇以構怨於四夷放棄忠直引用憸佞而天下日入
於敝視韓富惓惓以培國本凝天命為心又孰得孰失
耶安石初志未嘗不善而卒至於大謬者無他焉學未
聞道故耳世或目為奸邪至於少正夘盧杞為比則豈
至是哉昔臨川吳氏論之曰安石之學雖博而所未明
者孔孟之學也才雖髙而所未能者伊周之才也不以
所未明未能者自少而以所已明已能者自多毅然自
信而不回此其所蔽也斯言得其實矣
　　　尚書左僕射兼門下侍郎司馬光卒
古之賢相不世出漢之蕭曹丙魏唐之房杜姚宋以至
宋之韓范富歐代不過數人而已然夷考其行或學術
之未至或操履之未純雖先憂後樂如范仲淹然慶朔
堂之詩不能無聲伎之娛通經學古如歐陽修然尊崇
濮王之議不免於逢迎之咎君子深惜之若司馬光者
三代以下一人而已光之學一出於正而其心又以誠
為本至於孝友忠信恭儉正直居處有法動作有禮粹
然儒者也故其居洛也天下仰以為相其入臨也百姓
遮道聚觀其卒而塟也送者如哭私親是豈以聲音笑
貌得之哉彼蕭曹以下諸君子亦嘗有感人之深如是
耶昔太史公論晏子備致希慕之意且願為執鞭嗚呼
晏子伯者之佐耳九原如可作也吾願為光執鞭
　　　吕公著當國羣賢在朝不能以類相從遂有洛
　　　黨蜀黨朔黨之說洛黨以程頤為首而朱光庭
　　　賈易為輔蜀黨以蘇軾為首而吕陶等為輔朔
　　　黨以劉摯梁燾王巖叟劉安世為首而輔之者
　　　尤衆
朋黨之說自古有之然皆以君子小人以類從耳元祐
三黨則皆君子也徒以好惡不同而相比耳夫頤在當
時存心制事動以聖人為師動止語黙一用古禮儒者
當然也而軾乃肆情蔑禮每加玩侮此軾之罪也至於
既慶而弔頤執哭而不歌之說以為不可則過矣夫餘
哀未忘不可以歌未有餘喜未忘不可以哭也倘慶禮
既行之後不幸而聞父母之喪期功之戚亦将不舉哀
不成服乎此頤之過也軾知其不可據禮爭之可也乃
戲以俚語頤反求諸己犯而不校可也乃輙形忿怒胥
失之矣當是時熙豐邪臣退伏散地俟間投隙求逞其
奸諸賢同心相益同道相濟以杜惇卞復起之萌猶懼
不免顧乃各為黨比互相詆排卒之羣奸競起邪說以
惑在位宣仁既崩國是遂揺軾有昌化之貶頤有涪州
之行摯等亦竄逐四出國事馴致不可為嗚呼哀哉
　　　熙豐舊臣爭起邪說以惑在位吕大防劉摯患
　　　之欲稍引用以平夙怨謂之調停蘇轍面斥其
　　　非調停說遂止
宰相之職其明必足以察幾㣲其材必足以消禍變其
威必足以懾奸壬夫然故能措天下於康靖吕大防劉
摯有宰相之度矣而宰相之材不足太平之時相之可也
多事之秋變故紛出非所克堪矣夫熙豐舊臣包藏禍
心志在報復豈引用所能平其怨哉而大防與摯不察
不足於明矣邪說横流以撼在位此周典所謂造言漢
法所謂不道也明典刑以誅殛之夫豈為過而大防與
摯不能則不足於威矣旁捜英賢以充朝廷逺竄憸壬
以禦魑魅則羣奸殆将老死貶所何之能為而大防與
摯熟視邪黨布列中外而不為之圖則其材不足稱矣
夫君子小人猶薫蕕氷炭然雜薫於蕕則薫必臭置氷
於炭則氷必消雜用邪正祗以速亂而已惡能弭怨哉調
停之說雖以轍之言而止然趙瞻在宻院許将在政府
楊畏來之邵在言路皆熙豐之邪黨也異時宣仁上賔
畏首請紹述先政而惇卞之徒唾掌而起矣推本而言之
捨大防與摯誰咎哉
　
　
　
　
　
　椒邱文集巻五
欽定四庫全書
　椒邱文集巻六
　　　　　　　　　　　　明　何喬新　撰
　史論
　　宋
　　　以范純仁為尚書右僕射楊畏與來之邵上疏
　　　論純仁不可復相乞進用章惇吕恵卿不報
居視其所與達視其所舉此觀人之法也知人實難然
以此求之十得其七八矣范純仁世濟忠直社稷之衞
也章惇吕恵卿懷奸悞國社稷之賊也畏與之邵論純
仁不可復相而乞進用惇與惠卿其惡直醜正朋邪黨
惡雖三尺童子可知其心之邪正向背矣而大防不悟
置之言路且約其助已宰相闇於知人如此欲免於禍
得乎雖然大防戅直無他技不足深責也純仁知畏與
之邵非正人而不為之所計豈以其嘗論已而避嫌耶
夫宰相者體天道奉王法至公而已矣有功者賞雖親
戚不敢靳也有罪者誅雖怨仇不敢避也為宗社之計
正奸臣之誅何嫌之有計不出此而養癰以待其潰它
日亦不免於竄逐果何損於怨哉
　　　廷試進士李清臣發䇿歴詆元祐之政有紹復
　　　熙寧元豐之意
清臣險詖小人也宋室陵夷非獨章惇蔡卞之罪清臣
實罪之魁焉自王安石以曲學偏見取祖宗之法紛更
之天下蒿然喪其樂生之心民始有逺志矣幸而司馬
光為相剗青苖市易之法罷保甲保馬之令凡所以養
民治兵一循祖宗之舊黎庶謳歌自以為更生故君子
謂其有旋乾轉坤之功雖其間有矯枉過正者要在培
邦本凝天命非出於好惡之私也宣仁既崩主意頗移
清臣怙才躁進隂圖柄用窺見間隙首發紹述之說以
立邪說之赤幟繼而楊畏來之邵曽布張商英相繼有
請於是惇卞起而用事凡安石病民之政一一舉行援
引羣邪布列庶位元祐諸賢貶竄無虚日天下之勢遂
至於不可為是清臣啟之也昔豎刁亂齊君子歸咎於
管仲李林甫亂唐君子歸咎於韓休葢推本之論也惇
卞斵喪宋室吾捨清臣將安歸咎哉
　　　召蔡京為翰林學士承旨韓忠彦與曽布交惡
　　　布謀引京自助故有是命
曽布雖非端人吉士然趨利避害以為身圖則宻矣詎
肯薦引所忌以害其身哉史臣顧謂布引京自助可謂
妄矣同文館之獄京覬執政而布沮之其怨隙之構已
非一日及鄧洵武獻愛莫助圖徽宗以圖示布曰洵武
言非相蔡京不可似與卿不同布曰洵武既與臣見異
臣安敢豫議曷嘗有一言引京哉京既相之後議事與
布多不協因言布私其所親布遂罷相京亦曷嘗助布
哉參之前後所書京非布所引也京之為人狡佞無耻
善結近習故童貫薦之徐知常薦之范致虚又薦之豈
待布之薦引哉嗚呼天將棄宋也歟何為使京久生於
世也
　　　以張商英為尚書右僕射時久旱彗星中天商
　　　英受命是夕彗不見明日雨
商英憸佞小人也拜相之後彗星不見久旱而雨偶然
耳豈商英所致哉夫宣仁太后之賢逺邁馬鄧而商英
比之吕后其罪已不容誅矣司馬光忠信直諒社稷之
臣也而商英詆為奸邪其罪又豈在惇卞下哉原商英
所以為此者欲圖富貴耳君子進身亦必有道矣何至
誣天下毋訾社稷臣以求進身耶商英當紹聖之初與
羣邪比而為惡及見蔡京久盗國柄中外怨疾乃稍立
異同以邀時譽此憸人之尤者也惡能格天心而弭天
變哉曽幾何時貶斥而死非不幸也
　　　太后劉氏自殺后頗干豫外事且以不謹聞帝
　　　議廢之遂即簾鉤自縊死
宋有天下家法最正后妃宫嬪有闗雎閒雅之風無鶉
奔淫穢之行葢漢唐所不及也至於劉后而家法隳矣
所以然者以哲宗啟之於始而徽宗不能閑之於終故
耳劉氏以妖冶得幸本非徳選哲宗溺於艷色廢黜正
后俾正位中宫以母天下豈所謂好逑哉徽宗以哲宗
之故曲加恩禮尊為太后已越紀法矣而又恣其所為
失閑有家之義焉夫女不言外婦道之常也今也劉氏
以未亡人輙干外事而徽宗不能制椒房桂寢之嚴豈
外人所可造者今也道士徐知常以符水出入其間而
徽宗不能禁防閑之道濶畧如此劉氏寧不肆情而縱
慾耶嗟夫賢淑如孟后徽宗既復其位號矣不旋踵又
以奸臣之言而廢之穢行如劉氏徽宗嘗議廢黜矣及
其既死又從而冊諡焉是非乖戾亦甚矣有天下者刑
於家而後正於國貴為天子而太后迺以不謹聞豈刑
家之道哉
　　　詔馬政浮海如金預請燕雲之地
世之論者皆曰靖康之禍肇於結金以伐遼使宋念遼
兄弟之國助以兵糧協力禦金則遼未至遽亡而尼瑪哈
之兵又安能及宋哉予以為不然遼自延禧嗣位荒於
游田怠於政事其國勢已寖弱矣而宋自哲宗以來崇
信奸佞放逐忠賢祖宗良法變乖殆盡財匱民窮人怨
天怒其國本已揺矣完顔氏歘起東陲天方相之鼓行
而前莫敢攖其鋒者使宋遼協力以禦之亦猶驅羣羊
以當猛虎未見其有濟也當是時結金以伐遼固不可
助遼以禦金亦未能為宋計者聞隣國有冦惕然警懼
收召英賢竄逐羣小下罪己之詔以昭往愆下極諌之
詔以開言路政令當改者改之賦斂可蠲者蠲之内修
政刑外敦鄰好選將練兵以為戰守之備築城建堡以
防侵軼之虞庶可以感人心而回天意使金舉遼而隣
於我未敢遽萌禍心就使擾吾疆場則吾國勢稍張有
以待之矣何遽至亡國哉不此之圖而遣使約金攻遼
以求燕雲之地是猶千金之子成業已隳顧且幸灾樂
禍即盜以謀其鄰而求分其室焉嗚呼盜既攻吾鄰而
取之矣其能愛我而不攻乎
　　　詔童貫蔡攸勒兵巡邊以應金
蘇文忠公有言閹豎之禍如毒藥猛獸近之未有不裂
肝碎首者也予每誦其言而考往古禍敗之迹未嘗不
撫巻慨歎繼之以泣也嗟夫閽寺之職供汛掃傳命令
而已衰世之君始假之以權又其甚也遂委之以兵自
夙沙衞殿齊師已來唐以李輔國程元振典禁旅宋以
李憲童貫統邊兵禍敗之迹史不絶書真萬世之鑑也
夫承平之世果毅如林豈無壯猷可以備爪牙者乎抑
豈無忠力可以為藩垣者乎然人君以為去已疎逺不
若吾家奴之可親信也故授之以利器假之以重權或
斬數級得數馬輙欣然曰吾家奴能捍邊矣何藉於廷
臣或取一城得一堡又欣然曰吾家奴能破敵矣何資
於邊帥於是貶萬乘之重以寵之屈將相之貴以禮之
竭帑藏之財以賚之而不知毒藥之不可供膳羞猛獸
之不可同寢處也至於威權已成危機日迫乃始吞聲
飲泣追悔曩愆嗟何及矣嗚呼祖宗大業以百戰而得
之子孫乃以數閹奴而敗之於心能無恧乎有天下者
取自古閹豎亡國敗家之迹書之帷屏銘之几杖庶乎
惕然知警歟
　　　以李邦彦為太宰邦昌為少宰趙野王孝迪為
　　　門下侍郎蔡懋為尚書左丞
欽宗嗣位之初金人内侵國勢已去譬之久病之人膏
肓已潰危在旦夕使盧扁治之猶懼其不可為况委之
庸醫乎鈞軸之任宜其慎擇乃以李邦彦為上相張邦
昌為次相趙野王孝迪蔡懋佐之一何謬戾至此哉夫
邦彦都人目為浪子者也彼知詩酒之樂耳邦昌異時
受偽命者也彼知専事遊燕耳孝迪野懋則出入王蔡
童梁之門庸鄙無識之人耳此數人者平時相之猶懼
悞國多難之秋乃使當鈞軸之任是何異斵氷為礎束
蒿為楹哉故金兵臨城蒼黄喪魄彼有請帝出幸而已
耳請割三鎮而已耳請増金幣而已耳豈有能出一謀
建一䇿以紓國家之危急嗚呼青城之行葢兆於此矣
　　　金斡里雅布圍京師
斡里雅布之伐宋懸師深入兵家所忌也然卒以取宋何
也宋之主相非才而不能用善謀也夫完顏氏兵甲之
盛雖未易當然張孝純堅守太原金以大衆攻之歴三
時而後拔况京師城郭之固師旅之强糧餉之豐非太
原比使宋有中材之主得救時之相聞金兵南下亟命
良將勁卒固守黎陽金必不敢渡河就令得渡然金兵
僅六萬勤王之兵至城下者已二十萬宜命大軍扼牟
駝岡以當其前奇兵邢相以截其後青齊之兵攻其左
襄鄧之兵擊其右雖使韓彭為將賁育為卒良平為謀
主懼將潰敗不可支況斡里雅布之輩耶當是時非無善
謀也种師道請俟彼惰歸扼而殲諸河李綱請俟其食
盡力疲縱其北歸半渡而擊之皆策之善者也欽宗俱
不之從惟李邦彦割地請和之謀是聴葢欽宗隂柔之
君邦彦隂柔之輔金固有所侮而動也易曰公弋取彼
在穴欽宗之於邦彦是已嗟夫自古以來違善謀而用
邪說以取亂亡者多矣豈獨欽宗也哉
　　　宇文虚中免言者劾其議和之罪出知青州
甚哉人君聴言不可不審也況用之進退大臣乎虚中
失節之士君子所不予然在宣和靖康之際未見其罪
也方王黼為相虚中上言廟謨失策主帥非人將有納
侮自焚之禍其先見之智豈在李綱下及金人敗盟上
下震恐虚中草罪己之詔徵勤王之兵詞氣激烈雖陸
䞇奉天之詔未能逺過至於姚平仲刼營而敗也帝欲
遣使辨解大臣畏禍皆不欲行虚中承命毅然而往視
富弼慷慨使遼殆無愧焉虚中志節焯焯如此使欽宗
推誠而任之俾與李綱協心比力豈不賢於李邦彦耿
南仲諸人耶今也金師甫退臺諫遽以議和割地歸咎
虚中且首陳和議者誰歟力請割地者誰歟非邦彦南
仲諸人歟虚中不過承命出使耳臺諫於邦彦南仲之
罪不聞舉劾顧乃劾虚中之議和豈天下之公論哉欽
宗以耳目所及曽不能察遽用臺諌之言而罷之傷忠
義之心莫甚於此嗚呼危急之際則遣之使金兵退之
後則罪其議和君臣大義亦大削矣他日虚中出使遂
降於金得非追憾而然歟
　　　以郭京為成忠郎選六甲兵以禦金
兵家者流或占候禨祥以驗吉凶或推歩以决勝負葢
自戰國以來有其術矣然梟鳴牙上而謝艾破石虎旛
沉江中而劉毅破盧循是禨祥不足信也魏太武以疾
日而克中山李愬以往亡而克吳房是時日不必泥也
近世妖誕之徒假幻惑衆或云能匿形窺敵或云能撒
豆為兵或云役鬼卒以轉餉或云借神兵以擊賊志怪
者既筆之於書好怪者又深信其說嗟夫自古豈有以
妖術而成功者哉使果有其術衞霍英衞必用之矣此
可决知其妄也至於郭京六甲之法果何所本乎其募
兵也但擇年命合六甲者取之斯果何所見乎而何㮚
孫傅乃深信不疑何耶且㮚與傅皆以明經進士舉者
也亦知先王有左道亂政之誅乎亦知兵法有禁疑去
祥之說乎顧乃尊信妖人以取禍敗何取於稽古哉宋
既遂底於亡京亦不免於誅而㮚與傅亦死於沙漠之
地是可為萬世之永戒哉然其術流傳至今未泯也公
侯世胄每喜談而樂道之萬一不幸而售焉其僨事勦
民之禍可勝言哉
　　　金立張邦昌為楚帝
張邦昌受金冊命始有欲自引决之意繼有奉迎康王
之舉視劉豫似有間焉然李綱宗澤指為僭逆力請誅
討何哉邦昌輔相兩朝寵眷隆厚雖闔門死國未足報
稱也當金人勸進之初邦昌抗言曰我宋受命垂二百
年徳澤深厚人心戴之非契丹比嗣皇踐阼以來講信
修睦申固盟好非有可弔之民可伐之罪也執事瞷然
稱兵而南焚我郊畿陷我都邑俾我二帝播越草莽臣
庶怛然莫知獲罪之繇邦昌備位宰輔國存與存國亡
與亡忍視宗社阽危因以為利乎執事必欲俾我反易
天常僭厥寶位邦昌有死而已不能負不義之名於萬
世也天潢胄裔布在外服葢以萬計忠臣誼士莫不延
頸願為趙氏死孰肯捨九葉天子而事田舍翁耶彼聞
大國援立異姓必將迎立宗藩紏率義旅北向請罪於
下執事豈大國之利哉惟執事其圖之以此說之淚隨
聲下茍不從則繼之以死如此則金人知衆心戴宋中
國有人雖未必肯復二帝亦將從劉彦宗之請復立趙
氏矣計不出此顧乃受偽命御正衙頒詔以止勤王之
師拜官以寵佐逆之黨服柘袍以餞敵設香案以起居
雖欲辭僭逆之罪惡得而辭哉
　　　以宗澤為東京留守澤累表請帝還京而帝用
　　　黄潛善計决意幸東南不報
自古中興之主必有英哲之資而後衰可興亂可撥而
舊業可復髙宗非其人也其不能恢復祖宗之𢎞基宜
哉當髙宗嗣位之初國勢雖非舊比然李綱張浚可相
岳飛韓世忠可將宗澤張所傅亮可當方面之重人材
猶足恃也河北所失者四州河東所失者六郡其餘皆
為宋守中原猶未盡陷也王善擁衆七十萬楊進擁衆
三十萬丁進王再興等擁衆各數萬皆願自効可以撫
而用之也闗陜全城將士可以號召也江漢安堵財賦
可以轉輸也使髙宗因可為之勢持必死之心以李張
為相經畫於内韓岳為將征伐於外命張所招撫河北
責以復懷衞等四州傅亮經制河東責以復太原等六
郡宗澤留守京城統楊善等百萬之衆以問罪於金而
車駕往來三京督勵將士縱未能滅完顔而還二帝中
原未遽失也奈何柔暗不君有忠賢而不能用知奸佞
而不能去遇機㑹而不能應不為恢復之圖専事退避
之計稱臣割地甘心焉遂使二帝幽死穹廬八陵隔在
異域嗚呼哀哉
　　　李綱罷車駕遂東幸兩河郡縣相繼淪陷凡綱
　　　所規畫軍民之政一切廢格
余讀宋史至於李綱之事未嘗不掩巻長歎繼之以泣
也綱天資忠義知有國而不知有身知有義理而不知
有禍福宣和之間汴梁大水幾沒都城綱上言變不虚
生將有邊圉内侵之患可謂有先見之明矣時宰惡之
而貶靖康之初金兵入㓂上下震恐綱建議固都城修
守戰之具召勤王之兵敗金於通津門敗金於封丘門
金兵稍挫矣李邦彦排之而貶及二帝北遷髙宗嗣統
綱請正僭偽之罪以勵士風修茶鹽之法以足國用置
賞功司以勸將士置招撫司以徠義兵國勢稍振矣黄
潛善汪伯彦沮之而貶嗚呼使綱之言用於宣和則疆
場有備金兵必不至内侵用於靖康則都城有守徽欽
必不至北狩用於建炎則兵精而守固盜弭而民安又
豈至為南渡之偏安哉奈何忠言未用讒說遽行使綱
懷忠抱憤不復一展所藴也悲夫
　　　殺前太學録陳東布衣歐陽澈
髙宗嗣位之初父兄刼遷中原淪陷家國之禍莫大焉
所宜痛心疾首下求言之詔置敢諌之鼓從諌如流聞
善則拜以來羣䇿致英賢而共雪仇恥可也顧乃信讒
言殺諫士其不足與有為可知矣帝盍思之東一學録
耳澈一布衣耳其所言者勸帝還京及詆用事大臣而
已夫豈為身計耶既不用其言又從而戮之是誠何心
哉自古殺諌臣者必亡其國髙宗蒼黄渡江間闗航海
去亡一間耳徒以祖宗徳澤未泯獲守宗祊耳嗚呼東
澈之死可哀也已如髙宗何責焉
　　　金襲信王榛於五馬山砦取之榛亡走不知所
　　　終
髙宗之緒不延不亦宜哉金人之禍趙氏舉族北遷信
王幸而得脫遂竄民伍艱難萬狀馬擴奉之以節制諸
砦遣使入朝真所謂空谷之足音也為髙宗者當何如
授之以精兵假之以重權俾綏輯河北藩屏汴都以壯
磐石之基以廣維城之輔可也如其勢孤力弱則命宗
澤與之掎角金攻五馬則澤出兵援之若攻汴都則王
出兵撓之雖未能恢復舊業兩京必不至再陷六飛亦
詎至航海哉顧乃横生猜忌宻飭馬擴圖之五馬被圍
援兵不遣以致諸砦皆陷不知王死於亂兵歟抑死於
民伍歟是髙宗自戕其同氣也一念不善天鑒孔昭用
勦其後而大統之傳卒歸於太祖之裔向之所以圖榛
果何益之有哉
　　　遣杜時亮請和於金致書尼瑪哈曰古之國家
　　　迫於危亡者不過守與奔而已今以守則無人
　　　以奔則無地惟冀閤下見哀而赦已前者奉書
　　　願削去尊號是天地之間皆大金之國而尊無
　　　二上亦何必勞師逺涉而後為快哉
髙宗致書尼瑪哈其出於御筆歟抑代言者之過歟何其
卑弱之甚也古者兩國交爭非徒辦取於甲兵而已詞
命葢有助焉國佐講平於晉華元請平於楚子産之對
趙文子吕甥之對秦穆公其詞可謂婉而其氣可謂壯
矣況移書敵國彼將因是以覘我之强弱其可不慎哉
為詞者宜曰宣和之間馬政奉書往聘薩都將命來臨
盟誓之言天地鬼神實聞之天禍我宋大國懷怒稱兵
而南質我二帝俘我百官翦戮我生靈傾覆我宗社渝
盟敗好誰實先之數年來疆事紛紜豈惟我宋受其弊
大國之强兵健馬物故亦多矣執事若徼福我宋之社
稷尋盟繼好復我二帝歸我中原俾兵民獲底其居鬼
神獲歆其祀敝邑之願也金幣之數聘問之禮敢渝舊
約若必欲窮兵以泯我宗社敝邑有死而已困獸猶鬬
况國乎敝邑雖羸提封萬里帶甲百萬猶可以待命敢
布腹心執事其圖之如此庶足以存中國之體而折敵
人之心矣髙宗此書為何哉徒以召侮而速其兵耳
　　　張浚殺左武大夫曲端
張浚之殺曲端議者以為端善撫將士長於兵畧浚以
王庶吳玠之譖而寘之死豈其罪哉此所以來讒慝之
口也予謂端之死實有以取之非特浚之過也當南渡
之時金兵蹂躪中原鑾輿漂泊江表為臣子者降心以
相從謀協以相濟共圖恢復可也然羅索之取延安庶
帥師救之而端按兵不進曷嘗念宗社之阽危耶既乃
逐庶而奪其印又欲併王燮兵非蓄不臣之心詎敢為
此哉其語張彬破金之䇿欲按兵據險時出偏師擾之
其說亦非也婁室懸兵深入方圖進取而不乘時圖之
使彼食足守固又豈可破耶迹端舉措而察其心不可
謂之純臣使其不死亦將如闗師古舉闗陜以降金耳
豈能效節以立功哉
　　　初張浚嘗與趙鼎論人才浚極稱檜善鼎曰此
　　　人得志吾輩無所措手足矣浚以為不然故引
　　　檜共政方知其闇不復再薦檜因憾之及鼎再
　　　相檜在政府惟鼎言是從鼎由是深信之言檜
　　　可大任於帝而不知為檜所賣也
甚哉人之難知而小人之態易惑也張浚趙鼎中興賢
佐然墮檜術中而不悟可勝歎哉浚稱檜善引與共政
方知其闇是迷於初而悟於後也鼎知檜奸及檜惟已
言是聽遂深信而力薦之是明於始而昧於終也檜何
足道哉所深惜者二相知人不明耳且檜之為人鷙忍
類蔡京凶狡類章惇憸佞類吕惠卿能先意承志以悦
人之心矯情飾詐以啟人之信故浚稱之鼎亦稱之胡
安國亦稱之其卓然不惑者晏敦復一人而已甚哉人
之難知而小人之態易惑也予觀近世士大夫所譽以
為賢者其强悍似剛直其柔佞似恭謹其攘臂奮首似
有為其含垢忍辱似有量或辭禄以示其廉而不免競
刀錐之利或垢服以示其儉而不免侈妾媵之飾守章
句以為學則曰吾惟性理之學也綴語録以為文則曰
吾師濂洛之文也察其用心是葢檜之徒也幸而位未
極權未重未有悟其奸者不幸而據髙位秉重權其為
國家患豈下於檜耶嗚呼有天下者尚亦辨之於早察
之於微毋使其得志以貽禍於生靈哉
　　　以何鑄為金國報謝進誓表使表畧曰臣構言
　　　既蒙恩造許備藩方世世子孫謹守臣節伏望
　　　早降誓詔庶使敝邑永有憑焉
靖康之禍類晉永嘉元帝髙宗不能恢復舊業均也而
髙宗之材視元帝尤劣焉何以知之永嘉之末梁益入
於李特闗陜陷於劉曜幽并兖豫之地則聰勒分據之
其土地甲兵甚非宋比然元帝以區區江左力抗强大
未曾稱臣割地以屈於敵而敵亦終不能渡江以為晉
患葢有以待之矣建炎之初闗中未陷全蜀無虞河北
所失者四州河東所失者六郡其國勢逺過東晉矣然
髙宗逡巡退縮不能守淮又不能守江遂使戎馬蹂躪
吳粤之域而不忌終乃稱臣納貢以求茍安視晉有媿
矣所以然者抑豈無其故哉元帝得一王導推心而委
任之小人不得而間焉導之智畧雖不足以復中原然
守江左以抗敵則有餘矣髙宗諸相非無導比然李綱
甫相而汪黄沮之張浚甫相而朱勝非排之趙鼎甫相
而秦檜擠之雖有逺猷宏畧又何暇施用哉國勢陵夷
無怪其然也嗚呼句踐任范蠡而不疑故能報吳昭王
任樂毅而不疑故能報齊有天下者亦惟専任賢相而
已矣
　　　行人王倫為金所殺
王倫附㑹秦檜首建和議使宋怠於復讎甘心臣金其
罪大矣然其不受偽官從容就死則有可取者當金人
横騖中原士大夫鮮能全節文學如宇文虚中既受其
官慷慨如張孝純亦為之用以倫之才而臣事之髙位
厚禄豈在虚中孝純後哉而倫也恐辱其先執節不屈
命之以官而不受脅之以死而不變將死之際南向慟
哭陳其先世之忠與不敢愛死之意然後就縊焉其志
節亦可尚矣豫讓反君事讎而能效節於智伯君子猶
予之况於倫乎河間地震雨雹三日天固鑒其忠矣
　　　金殺其翰林學士宇文虚中
宇文虚中之死史氏所載互有異同金史則曰虚中恃
才輕肆見女真人輙以獷猂目之金人積不能平誣以
反謀殺之宋史則曰虚中謀因金主祭天刼以南歸先
以蠟書來告秦檜拒不納已而事覺與其子師瑗等皆
死繇金史觀之虚中恃才而致戮也繇宋史觀之是虚
中以忠而受禍也葢當時南北分裂金史得於所見而
不能無所諱宋史得於所傳而亦未究其心也虛中之
死要不得與死節者比夫童貫奸閹之雄有志節者肯
為之用哉而虚中為之參謀不恥焉是昧其所依矣江
革為魏所獲魏人命之作欹器銘革誓不執筆虚中雖
有才藝然將命出使讎邦豈可自衒以求售哉而虚中
受其官爵典其制命是背君而為讎用矣至其晚節完
顔亶暴戾於上大臣積怨於下乃謀刼亶南歸以免禍
不知適以速其禍耳雖家無噍類似若可憫然考其始
終亦其自取也虚中與洪皓張邵朱弁俱奉使如金使
其如皓等執節不屈未必遽死雖或見殺宗族在南豈
至誅夷哉受金之官食金之禄聚其族而居焉一旦禍
作血嗣殄絶是可為人臣之永鑒矣
　　　帝鋭意恢復張浚乞降詔幸建康史浩以為不
　　　可王十朋劾浩懷奸悞國等罪遂罷
孝宗志圖恢復賢於高宗逺矣然終帝之世不能復中
原之尺寸何哉任賢不専去邪不果故耳夫張浚劉珙
虞允文陳俊卿所謂君子也帝知其賢而用之矣用之
未久遽以物議而罷之君子安得行其志乎史浩尹穡
湯思退王之望所謂小人也帝知其邪而黜之矣黜之
未逺尋以人言而復之小人又安得不售其奸乎昔齊
桓公問郭父老曰郭何以亡對曰其君好善而不能用
惡惡而不能去此所以亡也孝宗任賢不専去邪不果
是亦郭公之流耳惡足有為哉嗟夫駕艅艎以濟險中
流舍之而乘舴艋必不能濟千仞之淵矣䇿驊騮以陟
逺中道棄之而驂蹇驢必不能陟千里之途矣用人亦
猶是也孝宗有恢復之志而不能成功得不以此歟
　　　罷張浚判福州行次餘干卒
甚矣君子之道難行也浚之忠勤世鮮與比其志惓惓
焉歸二帝復三京弔遺黎雪讐恥而已使遇漢光武唐
太宗而為之馳驅其功烈所就豈淺淺哉惜夫前遇高
宗後遇孝宗迄不得施抱憤以殁可悲也已方浚之初
相也經理陜蜀國勢稍張矣以涇原之敗而貶及浚之
再相也烏珠退師劉猊敗衂矣又以酈瓊之叛而貶迨
孝宗起而用之也淮東諸將日以捷聞矣又以符離之
潰而貶夫勝負兵家之常料敵制勝誰能萬全無失也
一戰不捷一䇿不效而遽黜之使浚雖欲成功其可得
哉高孝待浚如此至於黄潛善汪伯彦秦檜湯思退之
徒則去而復留斥而復用也嗚呼是何君子之不幸而
小人之幸也
　　　陳俊卿以用人為己任虞允文亦以人才為急
　　　甞籍為三等有所見聞即記之號材館録故所
　　　用多知名士
宰相無職用人其職也擇天下之材理天下之事則相
職舉矣李吉甫之相也得韋澳所疏四十餘人悉用之
王淮之相也得楊萬里所疏六十餘人悉薦之吉甫與
淮未足為相也然不疑澳與萬里之私薦用其所疏則
可謂克舉相職矣夫天下之賢才無窮一人之知識有
限古之賢相不憚咨求訪之寮佐焉訪之賓友焉訪之
疏逺之賢焉籍其姓名等其才行惟恐一賢之或遺也
庶官有缺則取諸所籍隨材用之温良者以之牧民剛
明者以之典獄通敏者以之理材果毅者以之典兵天
下但見官得其人人稱其職而不知宰相咨求所致也
俊卿允文之材館録可以為相天下者之法矣使凡為
相者皆若人天下惡有不治哉世之為相者既不能知
人又不能信人有舉其所知者輙疑而不用而其所用
者非其姻婭則其故舊非權門之私囑則其子弟所親
暱者耳察其用心葢吉甫與淮之所不為也顧且呫呫
焉以房杜富韓自擬亦何不知量哉
　　　朱熹行部至台知州唐仲友為其民所訟熹按
　　　得其實而仲友與王淮同里且為姻家匿其章
　　　不以聞熹論益力淮由是怨熹欲沮之
為相之道至公無我而已賢者舉而用之我無所徳不
肖者黜而罰之我何敢私夫然後足以佐天子之賞罰
王淮為相一何偏比忌刻之甚哉夫熹淮所薦也仲友
淮之姻家也仲友有罪為民所訟熹不敢顧私恩而廢
公法乃所以為賢也為淮者可以自賀矣顧乃怨之嫉
之起偽學之禁以沮之是果何心哉淮之意豈不曰熹
提舉浙東我所薦也不知感恩圖報則已而劾我姻家
是背本也嗚呼淮可謂不思矣趙宣子舉韓厥而厥戮
其僕宣子不以為忤也姚崇薦魏知古而知古劾其子
崇亦不以為怨也如淮者知庇其姻家而已耳豈暇念
古人所為哉
　　　金主雍卒
魏孝文金世宗皆北方之賢君也考其為治之迹葢漢
文帝宋仁宗之流景帝真宗殆有愧焉孝文遵漢法變
代俗愛民好士制禮崇文其材畧優於世宗矣然務勤
逺畧師旅數興其寛仁不及也世宗恭儉寛洪好賢納
諌上下相安家給人足號稱小堯舜其寛仁優於孝文
矣然其材畧不及也孝文有明哲之資世宗有宏裕之
度議者不可少之也
　　　陳亮詣闕上書極言時事孝宗將擢用之曾覿
　　　聞而欲見焉亮恥之踰垣而逃覿不悅
陳亮才氣英邁議論髙奇其學未就於道也然其志節
凝潔求諸叔世葢千百之十一耳自道學不明士風日
陋功利之心勝道義之念薄掃門求通惟恐其不我顧
也守閽請見惟恐其不我納也𨽻僕呵叱不之恥士君
子笑罵不之恤志於茍得而已矣亮江南布衣年垂五
十栖之逆旅中曽覿以潛龍之舊勢焰赫然枉駕而顧
之使鄙夫得此必將倒屣而迎望塵而拜避席而後對
鞠躬而後言其敢少愆於禮耶而亮視之如厠中之鼠
糞中之蜣蜋亟踰垣而避之惟恐其汚我是何志節之
卓哉今去亮三百餘年考其事而想見其為人猶松栢
蒼寒不可狎玩尚足以廉貪而立懦也嗚呼世之士大
夫志在一資半級匍匐於閹豎之門低佪於嬖倖之第
者聞亮之風亦可以少省哉
　　　帝及皇后幸玉津園羣臣請帝問疾於重華宫
　　　不從
天子以孝治天下者夫豈人人而誨之哉亦惟躬行於
上以為民表耳故龍樓問寢以致定省之誠鳳輦從遊
以侍讌遊之樂先意承顔繼志述事以此帥民民猶有
悖徳者况以不孝令乎若光宗者真所謂以不孝令天
下矣當是時夀皇寢疾久矣羣臣請朝重華宫不從請
問疾亦不從方且與皇后同幸玉津園想夫絲竹迭奏
足以悅其耳花鳥交飛足以娛其目水陸雜陳足以適
其口而夀皇疾勢之増損不暇顧也寢殿之凄凉不暇
恤也藥饍之進與否又不暇問也少有人心者豈忍為
此乎夫里巷庸人不知學問然父母有疾亦必迎醫市
藥不暇燕遊貴為天子乃於父疾彌留之際而肆情遊
觀之娛是帥天下為無父之國耳四方聞之何所取法
哉抑光宗之事與唐肅宗正相類耳肅宗制於張后故
明皇有疾不敢徃光宗制於李后夀皇有疾不能往嗚
呼以天子而制於一悍婦不得盡孝於其親果何以令
天下哉
　　　削前秘閣修撰朱熹官竄處士蔡元定於道州
士之所以為士者以其知恥而畏義耳不知恥不畏義
不可以為人况可謂之士哉寧宗之時所謂士者一何
無恥之甚耶自程子倡道伊洛朱子闡而大之從之遊
者又有蔡元定上下其議論以格物致知為先以誠意
正心為本以齊家治國平天下為用考其所學粹如也
流俗醜正吠聲狺狺相與指為偽學何澹京鏜劉徳秀
倡之胡紘姚愈沈繼祖和之於是葉翥請毁語録王沇
請藉偽黨余嚞請斬熹以絶偽學髙文虎草詔以播告
天下此數人者不過欲阿時宰以速富貴耳豈復顧名義
而知人間有羞恥事哉熹已奉祠既鐫其秩元定未仕
遂竄荒遐之域而澹等繇此貴顯矣抑豈知一時之聲
利易熄而千古之是非不泯今去寧宗之世三百餘年
聞有稱晦庵西山之號者若瞻景星而仰慶雲莫不改
容而易聽聞有舉徳秀之名者若覩糞上之英圊中之
蛆莫不掩耳而惡聞嗚呼世之為士者奈何欲徼一時
之浮榮而取千載之唾罵哉
　　　前秘閣修撰朱熹卒
三代而降真儒不作久矣英君誼辟未嘗不嚮儒而所
得者非真儒也貢薛以明經登相位不過章句之儒矣
燕許以文章居相位不過詞章之儒耳宜其功業無聞
焉至於有宋韓范富歐皆以儒進其相業有可觀者然
學未聞道故其所建立終不足以追三五之隆及周子
挺生程張朱子繼之此數君子者乃所謂真儒也觀其
所學明性命之大原而不騖於髙逺論經濟之大法而
不蔽於淺近使時君置諸相位而推心聴用焉必將以
堯舜之道致其君必將以商周之法治其民禮樂田疇
必倣效先王之遺意而不為熙豐之紛更也典章品式
必斟酌先王之成法而不為漢唐之卑近也變末世之
陋追唐虞三代之隆猶反掌耳奈何宋之諸君寶燕石
而棄蒲榖之質好秦箏而厭韶濩之音遂使命世大儒
或淹於外服或屈於下寮經筵之擢未幾而蘇軾斥之
為奸浙東之命方下而王淮詆之為偽使斯民不覩大
道之行不被至治之澤是豈獨諸儒之不幸哉天下後
世之不幸也
　
　
　
　
　
　
　
　
　
　
　
　椒邱文集巻六
欽定四庫全書
　椒邱文集巻七
　　　　　　　　　　　　明　何喬新　撰
　史論
　　宋
　　　婺州處士吕祖泰上書乞斬韓侂胄詔配祖泰
　　　於欽州牢城
孔子曰天下有道則庶人不議國政夫有道之世君明
臣良政恬俗康茍有缺政則卿大夫言之矣庶人何自
而議哉世之無道也紀綱陵夷用舍顛倒庸者不能言
懦者不敢言懷奸者又不肯言於是布衣之士不勝忿
懣乃叩帝閽而言之故武三思潛通宫掖舉朝不言而
韋月將言之黄潛善奸邪悞國舉朝不言而歐陽澈言
之韓侂胄竄逐忠賢崇植私黨舉朝不言而吕祖泰言
之三子者世之介士也而祖泰之書詞氣憤激尤足以
動人為其君者盍思之朝有闕政卿大夫無言者而庶
人言之斯果何時乎又盍思之彼布衣也朝不坐燕不
與昧死獻言非為私也召見而慰諭之用其言而顯其
身則中宗豈有韋后之禍髙宗豈有航海之危寧宗又
安用玉津園之殛以啟彌逺之専哉顧乃保養奸囘憎
嫉忠直月將與澈不免於死祖泰逺竄窮荒彼固安其
危而利其菑也嗚呼不仁之君惡可與言哉
　　　金主永濟殺章宗元妃李氏承御賈氏
甚矣章宗付託非人永濟殘忍無義也章宗無子兄弟
甚多所以承大統而纂宸極者葢不在永濟而章宗念
宫人將有就館者萬一生男使兄弟立不能保全而永
濟柔弱無識庶幾得為儲貳故越次立之此章宗為己
之私謀也豈知永濟能負之哉然永濟亦可謂不義之
甚矣夫永濟負黼扆而服龍衮誰之力耶遺詔丁寧言
猶在耳何忍背之耶宫姫懷孕男女不可知何必豫為
之計耶顧乃聴邪臣之謀為子孫之計者戮孕婦幾於
刳胎違天理滅彜倫何其忍哉然永濟為此者葢以為
章宗之遺腹既除則吾之子孫世有天下矣抑豈知呼
沙呼之亂身弑於逆臣汴都之破子死於元天道信哉
　　　史彌逺矯詔立沂王子貴誠更名昀封皇子竑
　　　為濟王出居湖州
竑為皇子已歴四年宗社人心屬之矣史彌逺承國大
喪廢竑立昀若更戍長内而宰執臺諌外而方伯戎帥
拱手聴其所為無敢一啟齒問之是何也曰史氏自浩
以來世濟其奸威福之漸有自來矣彌逺初順人心誅
侂胄遂専國柄端人君子貶斥殆盡援引憸壬布列庶
位當是時鈞軸如薛極曽從龍其心膂也臺諌如李知
孝梁成大其鷹犬也將帥如夏震趙方之屬其爪牙也
凡貴官要職無非史氏之人者天子徒擁虚器而已則
其廢竑立昀又何憚而不為哉易曰臣弑其君子弑其
父非一朝一夕之故其所由來者漸矣史氏隂凝冰堅
夫豈一日寧宗不能辨之於早嗣子能無及乎或曰竑
與昀皆非寧宗親子竑之浮躁不若昀之凝重廢昏立
明古有之矣彌逺請於太后而行之未可深罪也曰所
謂廢昏立明者罪惡已著社稷將傾如霍光之廢昌邑
是也竑在春宫不聞顯過彌逺恐其不利於己媒糵其
失而揚之耳觀其霅川之變號泣不從且首約無犯太
后官家豈浮躁者能之耶廢立之請太后不可曰先帝
所立豈敢擅變所遣者一夜七往返至以危言脅之然
後從之斯豈太后之得已哉嗚呼彌逺不臣之罪大矣
　　　湖州潘壬起兵立濟王竑為皇帝竑討平之
史彌逺廢黜皇儲援立宗室潘壬起兵立竑其名甚正
其事甚偉然迄以無成何也輕舉而寡謀也夫舉大事
者固當本之於義亦必濟之以謀彌逺秉政十有餘年
宰執皆其腹心臺諌皆其鷹犬列閫皆其爪牙人心服
之久矣壬以霅川布衣無令長之權無一旅之衆無興
衰拯弊之畧無撥亂反正之才在朝無内主在外無同
謀不度徳不量力不相時而欲以區區漁人徼倖於萬
一惡得不敗哉壬既自赤其族竑亦不得其死葢有由
然矣易曰力小而任重智小而謀大鮮不及矣其壬之
謂歟或曰壬之輕舉寡謀固有罪矣然則材薄力弱者
將坐視亂臣賊子而不討歟曰為臣者居其位享其禄
國家有難死之可也偷生以茍全非義也為民者耕於
野食於家國家有難相時而動可也觸禍以亡族亦非
義也知此者可謂權矣
　　　贈全州教授陸九齡直秘閣諡文達舒州通判
　　　沈煥直華文閣諡端憲
理宗潛心道學追崇先儒贈之清秩錫之美諡葢漢唐
諸君所僅有者也然理宗亦慕儒之名耳曷嘗真知實
踐以行儒之道哉當是時真徳秀魏了翁皆世之大儒
也徳秀著大學衍義具載修齊治平之實有資治道大
矣了翁著九經要義訂定精宻先儒所未有也考其學
行豈在九齡與煥之下哉理宗置諸經筵資其啟沃之
益登諸百揆藉其匡翊之功則其治效庶幾隆古之盛
矣顧乃聴憸壬之言削其秩罷其禄置之遐僻未嘗一
用其言所以待儒者如此就令與陸沈二子並世亦惡
能行其道哉嗚呼死者則追崇之生者則擯斥之慕其
名而遺其實境土日蹙紀綱日頽亦何怪其然哉
　　　朝延以淮亂相仍遣使必斃始欲輕淮而重江
　　　楚州不復建閫以其帥楊紹雲兼制置改楚州
　　　為淮安軍視之若羈縻州然
宋室南渡奠都於杭葢恃長江之險以為固也然淮者
江之障蔽守淮而後能保江使敵得淮西而由烏江以
渡則江東震恐矣敵得淮東而由𤓰歩以渡則京口動
搖矣故六朝建都江左常以合肥彭城為重鎮葢以此
也二鎮失其一則長江之險與敵共之豈能自固哉自
金有蒙古之難中原豪傑並起而爭請命於宋李全張
林以山東來歸嚴實彭義斌以河北來歸計其將卒不
啻百餘萬使宋得壯猷宿望如崔與之魏了翁者建閫
淮甸撫之以恩威馭之以紀律畫疆理以處之擇將帥
以統之豈惟可以保淮而固江耶復汴洛之舊都弔祖
宗之遺民葢可坐致矣而寧宗非撥亂之材史彌逺又
無逺畧顧使賈渉許國劉璋徐暉稷姚翀節制之何異
使羊而將狼邪數年之間叛亂相仍兵民之骼胔相望
帑庾之資儲無遺尚不悟致亂之由而思禦亂之䇿乃
欲輕淮而重江嗚呼淮既失矣江豈能固耶當時李全
乘此遂移舟師遵海道以窺杭都向非趙范趙葵聲罪
致討翦滅逆雛宋室危亡之禍豈待巴延駐師皋亭而
後見哉
　　　金主如蔡州
國之興亡天也人力不與焉金源氏起自黑水鼓行而
前兵威之盛有如雷電拒之者敗攖之者碎不數年北
滅遼南蹙宋西破夏强兵健馬蹂躪吳粤荆揚之區遂
有天下三分之二是豈金人之能哉天方相之故也傳
之子孫百餘年敵國已服境内已寧文恬武嬉將驕卒
惰䝉古氏起而乘之弓勁馬肥横行河朔猶走韓盧以
逐狐兔而金人逡巡却避以四十萬衆而不能守居庸
之闗以二十萬衆而不能固龍岡之壘以五萬衆而不
能破五十之遊騎於是奔竄不暇自燕而避於汴自汴
而避於蔡以至於亡回視昔日之强盛果安在哉葢天
命已去故也嗚呼天方相之則舉天下莫能與之爭天
命去之則合天下之師而不能抗北荒歘起之部長有
國家者如之何亦惟修徳以凝天命而已矣
　　　李知孝貪狡與梁成大共為史彌逺羽翼然知
　　　孝鄙其為人曰所不堪者他日與成大同傳耳
羞惡之心人皆有之小人為不善私欲梏其心也然夜
氣靜虚之時旦氣清明之際未嘗不發見焉在識其端
而擴充之耳李知孝與梁成大共為史彌逺羽翼惡直
醜正侵欲崇侈毁信廢忠其良心之梏久矣然視成大
暴狠貪婪恥與同傳是其羞惡之本心猶有未泯者使
知孝因是心之發體驗而擴充之痛自洗濯以葢往愆
變憸佞為忠直改貪黷為清介則義不可勝用矣君子
與人為善豈使之與成大同傳哉周處暴如蛟虎能折
節勵行而君子稱其賢豫讓行若犬彘能伏節死義
而君子予其忠易善補過葢以此也奈何知孝蔽固
已深不能自改此所以蹈迷復之凶而終為小人之
歸歟
　　　趙范趙葵請復三京詔全子才㑹師趨汴
宋之亡也議者皆歸咎入洛之師以為平蔡之後各保
我疆堅守盟誓金繒羊馬南北交歡敵人雖欲渝盟其
何辭以啟釁哉奈何用范葵之謀以挑元人也子以為
不然䝉古起自北荒猶豺狼然肥羊腯豕在側豈能效
騶虞之不殺哉必將咆哮噬囓饜其欲而後已彼其躪
階成而擾興沔穿金房以瞰襄樊斯皆未平蔡之先也
孰啟其釁哉故宋之於元守盟亦來渝盟亦來不係於
入洛之役其亡也則以内治不修外閫非人耳自寧宗
以來小人相繼執政而君子如趙周真魏之屬未嘗得
一行其道也紀綱日隳公私日困根本已不固矣况國
於東南以淮為前門以蜀為後户李全舉七十城之全
齊來降使得大臣如魏了翁者撫而用之可以保淮而
衞江矣乃用輕儇之許國横挑禍機淮楚騷然則前門
之藩籬已撤敵可掉臂而入矣蜀地殘破之後幸而得
一余玠因山築壘訓兵積糧屹如長城敵人不敢犯顧
聴讒説罷之使玠憂憤而卒戎馬長驅邊事孔棘則後
户之扃鑰已啟敵可順流而下矣吁内之根本已揺外
之門户不守雖欲不亡其可得乎
　　　召魏了翁還以為僉書樞宻院事固辭不拜
衰季之世未甞無賢才特扼於權奸而不得展其志耳
宋自理宗嗣位以來國勢不競隣敵方張幸而有一二
君子焉如真徳秀魏了翁皆有輔世長民之徳而負天
下之望者也使理宗舉國鈞而付之則衰可興亂可撥
而徽欽之讎恥可雪矣奈何彌逺専政忠賢是媢憸壬
是親於是真魏二公相繼貶斥當時附彌逺者乃云真
徳秀乃真小人魏了翁乃偽君子嗚呼小人之無忌憚
一至此哉彌逺既死理宗收召羣賢亦可以深自悔悟
矣徳秀方用而遽不禄是則天也了翁在朝羣邪側目
妬忌其共政謀假出督以外之未幾復以建督為非而
召之方遣之而遽召之如豪家指麾小兒此了翁所以
力辭而去也噫有賢而不能用國惡得不亡乎史謂帝
將引以共政而忌者合謀排擯之當是時首相則鄭清
之樞密則曽從龍也清之從龍彌逺之黨也忌者為誰
舍二人吾無所歸罪矣
　　　詔經筵進講朱熹通鑑綱目
經以載道史以紀事經之所載精以深譬之吐納以養
生不可責旦夕之效也史之所紀詳而切譬之藥餌以
療疾可以收方匕之功焉故帝王之學六經固所當先
而諸史尤不可緩也世之諛佞者或謂史載篡弑之迹
不可講於經筵或曰史載牀第之醜不可以瀆天聽嗚
呼以簒弑之跡不可講春秋何以書商臣之事以牀笫
之醜不可訓國風何以録牆茨之詩為是説者不過欲
塗其君之耳目使前有讒而不見後有賊而不知馴至
亂亡而不可救是乃祖仇士良之故智耳理宗詔經筵
進講通鑑綱目亦可謂知帝王為學之要矣使凡為君
者廣厦之下細旃之上日取朱子通鑑綱目而閱之覽
古昔興衰之跡推國家敗亂之繇吾知其惕然若履危
亡之境不遑暇食矣豈直明師在前勸誦在後之益哉
　　　䝉古楊維中建太極書院於燕京延趙復為師
濂洛闗閩之學粹矣然宋之君相未有知其學之粹者
程子倡道於中原而當時詆之為奸朱子講道於南渡
而當時目之為偽孰知其得孔孟之正傳哉擯之排之
貶之竄之若火與草然惟恐沃之不滅芟之不絶之也
况能崇尚其道乎䝉古氏起自北荒其所知者馳馬試
劒投石超距之事耳惟中生於其間乃能卓然有見收
集伊洛遺書載送燕京既建太極書院以居其徒又延
明經守節者以為之模範江左君相有愧於惟中多矣
終元之世名儒繼作許衡劉因吳澄以道學鳴姚燧虞
集歐陽𤣥以文章顯雖出於宗族如富珠哩翀馬祖常
庫庫余闕者亦以文章節義著稱而一代典章文物嫓
美漢唐葢兆於此矣春秋之法夷而進於中國則中國
之䝉古氏夷也而其崇尚道學則中國所不及也君子
得不深嘉而樂予之哉
　　　䝉古前中書耶律楚材卒
楚材文武兼資興國之良佐也觀其經制財賦葢劉晏
韓滉之流推歩占候則崔浩裴行儉未能逺過為相二
十年家之所藏惟琴書金石遺文而已楊綰趙抃之清
儉葢庶幾焉至於汴京之破極諌力爭活生靈百四十
萬户則漢唐宋之賢相其功未有加於此者惜夫䝉古
氏起自荒裔楚材以一書生日與豺狼為伍言之見用
者十無一二故其功業所就者止於此使其生於華夏
而遇漢光武唐太宗為之宣力則其嘉猷偉績垂於竹
帛者豈在㓂鄧房杜之下哉嗚呼抱佐王之器而不遇
興王之君豈非命耶
　　　資政殿學士余玠卒
宋自奎騰入蜀雄據上流國勢葢岌岌乎不可為矣幸
而得一余玠招英賢之士而用之擇要害之地而城之
撫凋瘵訓兵戎興學以養士薄斂以通商財賦既充守
禦益固京湖省轉餉之勞東南免更戍之役使敵人逡
巡却避而宋祚得以少延者繄誰之力耶雖其専制西
蜀要亦不過如韋皋之在唐耳非若劉闢吳曦有不軌
之謀也謝方叔為相乃聽偏禆之譖罷玠而用余晦使
之抱憤以死是何謀國之不臧耶夫世安敢以偏禆抗
王帥葢以方叔為内主也玠固有不平者矣况玠披荆
棘立城郭而以輕儇浮薄如晦者雍容來代之玠安能
不怏怏耶嗚呼隣敵方張而遽黜折衝之臣是猶疾勢
已亟而逐巫咸戮和扁欲延畧刻之命得乎方叔謀國
如此他日扼於賈似道未為不幸也
　　　丁大全逐右丞相董槐於城外詔罷槐為提舉
　　　洞霄宫
宰相位乎天子之下百官之上其職為至重也人君之
於宰相進之以禮退之以義所以重宗社所以重朝廷
豈可使庶寮迫脅而逐之哉宋之諸帝待遇相臣最為
有禮雷徳驤一劾趙普太祖即逐之唐介一劾文彦博
仁宗即貶之歴世相承以為家法傳至理宗乃縱丁大
全以逐董槐而祖宗典禮隳壞盡矣且董槐言事無隱
能格君心受知理宗馴至右丞在位數年不聞其過大
全夤緣戚里叨厠臺臣柔佞善逢潛移主意槐以進賢
黜邪為職惡之不為避也理宗惑於大全之佞而不諒
槐之忠故使大全無復忌憚不待上命擅調隅兵露刃
圍其第驅迫而逐之視石顯之於蕭望之得請而後圍
其第者殆有甚焉使槐果有罪耶宣制而罷之可也如
其無罪則大全迫逐相臣之誅其可逭乎今也置大全
不問而加槐以秘殿之名紀綱紊亂如此亡徵見矣緜
緜延延垂二十年而後亡蓋亦幸哉
　　　帝年髙内侍董宋臣盧允昇為之聚斂以媚悅
　　　帝意引薦奔競之士寘諸通顯進倡優傀儡以
　　　奉帝為游燕
古之聖帝明王勤勵之心老而愈篤大舜年垂耄期而
猶以昌言之戒望其臣武王年踰九十而猶以丹書之
戒銘諸几是以年彌髙而徳彌劭治益隆而民益安也
理宗自中年以還怠於政事艷色如閻妃蠱惑心志於
内奸閹如盧董竊弄威權於外讒諛日進忠賢日疏敵
國憑陵而不憂疆圉侵削而不顧方且肆情於倡優傀
儡之娛享國愈久秕政益多葢素無禮義以養其心故
也彼其初學於鄭清之所從事者文翰耳於誠意正心
修身之道固未之講即位之後雖知崇尚理學然亦慕
其名耳名世大儒若真徳秀魏了翁者未嘗置諸左右
以資其啟沃焉故年愈髙而徳愈退治愈荒也國勢寖
微外患益盛他日登芙蓉閣見黑祲翳乃始泫然泣下
嗟何及矣嗚呼人君於養心之學其可不講哉
　　　䝉古建元中統
䝉古氏起自鄂嫩河傳至憲宗歴四世雖東征西伐所
向無敵然不過强悍之大邦耳其於立國之規模蔑如
也世祖以英武寛厚之資而輔以姚樞劉秉忠識治體
之臣慨然有用夏變夷之志收召英賢恢宏治具建中
統以表年而易紅羊白馬之紀體乾元以立號而革蒙
古韃靼之稱建宗廟於燕京而得萃渙之義立宫闕於
開平而宏都邑之規以王恂為贊善而輔翼太子得其
人矣以許衡為祭酒而教育英才有其道矣命郭守敬
制渾天儀是先王欽若昊天之道也命張文謙定官制
是先王董正治官之意也王磐王構為學士而詔令煥
然可述矣廉希憲史天澤為丞相而紀綱秩然可憑矣
其庵有四海垂祚百年夫豈偶然哉惜夫烝報諸母而
未革冒頓之俗尊崇蕃僧而未純周孔之教官制雖定
而猶循達魯之名章服雖頒而雜用只孫之服豈姚劉
諸公念不及此耶抑世祖安於故俗其臣諱而不敢言耶
　　　以賈似道為太師平章軍國重事三日一朝治
　　　事都堂
宋自理宗中年紀綱日隳疆圉孔棘傳至度宗國勢蓋
岌岌矣使得命世之才佐之猶恐不克振今也舉師相
之位而委諸貪庸之似道優之以殊禮假之以重權是
猶久病之人厭厭垂絶而使庸醫治之徒速其死而已
或曰宋至度宗有必亡之勢雖得賢相亦何能為未可
専責似道也曰不然枹罕一州耳得一謝艾而石虎不
敢加兵晉處江左㣲弱甚耳得一謝安而苻堅卒以敗
北當是時閩廣全城江浙安堵淮海雖殘而合夔廬揚
諸州猶為宋死守也文天祥李庭芝可相張世傑姜才
可將它若李芾汪立信苖再成之屬皆可用之才為似
道計者明揚俊賢授之以政引身而退䇿之上也不然
收召羣賢與之協力悉更前轍以迓續天命繼之以死
䇿之次也行此之䇿雖中興不可必豈遽至於亡哉計
不出此顧乃嘯傲湖山沉溺酒色而日與愛妾鬬蟋蟀
以自娛其愚也如是木緜菴之死葢已晚矣
　　　蒙古建國號曰元
古先哲王建國立號或以氏或以都或用始封之邑凡
以易天下之視聽而已非有所取義也䝉古氏起自北
裔雄據中原已歴四君而猶以部落之號稱於四方一
何陋哉世祖用儒臣之言取乾元之義為建國之鴻名
推體仁之要道示為治之大本一洗累世之陋亦可謂
賢矣然謂唐虞夏殷之號皆有所取義則未必然也堯
初封唐侯故號曰唐虞舜氏故以為有天下之號夏則
禹之所都殷則盤庚所遷曷嘗有所取義哉今其詔乃
曰唐之為言蕩也堯以之而著稱虞之為言樂也舜以
之而作號馴至禹興而湯造互名夏大以殷中其詞雖
美其實則非此代言者之鑿也然是詔也雄渾典雅有
興王之氣象焉求之唐宋葢陸䞇蘇軾之亞也視末世
詔令萎弱不足以動人者奚啻倍蓰與什百哉
　　　知襄陽府吕文煥以城降於元
吕文煥獨守孤城已逾五載外有虎狼之敵而無蚍蜉
之援撤屋為薪緝銀闗為衣艱難忍死勢危援絶然後
以城降元葢亦有不得已焉而文天祥以為叛臣㫁㫁
不少恕何哉曰文煥誠所謂叛也夫羅開禮一教授耳
舉兵勤王徐應􁵮一太學生耳闔門殉國文煥一家兄
弟身佩虎符子壻位列通顯受恩深厚豈開禮應􁵮比
哉况襄陽之禍實文徳啟之雖殺身沉族未足以謝天
子也今也既以城降之又陳攻郢之䇿且請自為鄉𨗳
非叛而何昔樂毅奔趙趙王與之謀伐燕毅辭曰臣昔
事燕猶今事趙也異日得罪在它國不敢謀趙之奴𨽻
況子孫乎君子以為義使文煥既降之後屏居田里不
受官爵終身不北面而坐君子將原其情而恕之顧乃
引讎敵之兵招其部曲誘其子姪以覆其君之宗社雖
欲辭叛臣之名惡得而辭哉
　　　吕文煥侵鄂州守將程鵬飛以城降幕僚張山
　　　翁不屈諸將請殺之巴延曰義士也釋之
興王之佐必有異於人者䝉古氏建國以來為將者如
穆呼哩蘇布特阿珠之屬非不健鬬然妻畧婦女斬刈
齊民所過蕭然人惡之若梟獍然豈復知世有忠義之
事哉巴延雖出於沙漠然師行有紀不妄殺戮固已賢
於阿珠諸酋矣至其下鄂州也以張山翁守節不屈而
釋之其破池州也以趙昴發夫婦死節而葬之其入建
康也以汪立信能獻備邊之䇿求其家而厚䘏之是皆
有古名將之風視彼斬馘屠戮畧無惻怛之容者一何
逺哉卒能出入將相為國元勲而與唐之英衞宋之張
韓相望於異世不亦宜乎
　　　元徇饒州故相江萬里死之
自古有天下者用舍顛倒俾君子在野小人在位未有
不亂且亡者也唐以李林甫為相貶逐忠良而在位皆
諛佞之士故有天寶之亂宋以蔡京為相屏斥正直而
庶寮皆茍合之人故有靖康之禍南渡以賈似道為相
放棄黎老而布列通顯者皆爭獻寶玉之人故有徳祐
之亡然天寶之亂張均陳希烈叛君降賊而效節者乃
在張睢陽顔平原靖康之禍吳幵莫儔賣國偷生而死
義者乃在舍人吳革知州霍安國徳祐之亡趙溍陳奕
章鑑陳宜中或以城降敵或棄位而逃而忘家殉國者
乃在罷相閒居之江萬里擯棄不用之文天祥嗟夫讒
邪何益於國而忠直何負於國哉有天下者胡為乎保
養讒邪疏斥忠直而樂其所以亂且亡也哀哉
　　　有二星鬬於中天一星隕
𤣥象之變昆蟲草木之妖天所以警戒人君也天道幽
逺固未易窺測然觀其禍敗之應莫不各象其類焉仆
栁復生而漢宣受命黄龍墮死而新莽敗亡三台星坼
而張華以忠受禍牛繼馬後而晉元以偽亂真狐升御
榻非女真竊據中原之兆乎大星南行非髙宗避狄南
渡之徵乎二星鬬於中天而一星隕宋元交兵而徳祐
失國之象也大星墜於海中而衆星從帝昺蹈海而羣
臣從死之驗也天之示戒豈不昭昭明著矣乎為人君
者遇灾變之來推類以求之因象以察之慎其身修其
政則可以消祲而致祥矣奈何昏君奸相委諸適然覩
災而不知警卒至國亂身危而不可救也哀哉
　　　謝枋得自以與吕師夔善上書以一族保師夔
　　　可信乞以師夔為鎮撫使之行成且乞身至江
　　　州見文煥與議朝廷以枋得為沿江察訪使
謝枋得忠矣然知人不明料事不審其智不足稱也師
夔何人哉彼其父子兄弟受國厚恩或擁麾節或典方
州不知感恩圖報視去故國若棄敝屣於君且然况於
友乎枋得乃以一族保其可信不可謂知人矣文煥北
面臣元身為鄉𨗳招其部曲誘其子壻以降將與阿珠
諸酋覆我家國傾我宗社以為有元開國之勲臣是豈
可以忠義説哉使枋得獲見文煥彼不殺之以自明則
將執之以送元耳枋得乃得欲身至江州與之面議何
其愚也它日信州之戰師夔親在行間彎弓相向曾無
赧容及枋得敗而逃竄既鏤榜以捕之又執其妻子送
獄至枋得被執北上師夔方位通顯曾無一言以解紛
所以報知己者葢如此其人可知矣雖然枋得智雖不
足然毁家殉國其忠可嘉也師䕫既叛其君又負其友
使死者有知亦何顔以見枋得於黄泉哉
　　　元克潭州知州李芾死之
李芾之死一何烈哉自古人臣以身死國者蓋多有之
闔門死國如芾者代不多見焉芾為湖南提刑未獲顯
用也一旦敵人南侵起兵入衞賞典未加遽出守潭使
李懷光處此必將怏怏而去矣而芾無幾微不滿之意
繕器械峙芻糧日以忠義勉其將士敵攻益急芾志益
堅及其不可為也乃曰吾力竭分當死吾家亦不可辱
於俘使帳下卒先殺其家而後引頸受刃潭民聞之多
舉家自盡嗚呼芾為國死而潭民亦為芾死何其烈也
當是時以文學位丞相如留夢炎者棄位而逃秉節鉞
典方鎮如夏貴者召之不至世受國恩如吕文煥者以
城降敵芾以疏逺之臣闔門效死而不貳彼偷生茍免
者聞芾之風愧死矣予嘗至潭親謁其祠而觀其戰守
之處江流有聲烟中草木彷彿殘兵之遺斾為之低徊
悲憤而不能去嗚呼烈哉
　　　陳宜中棄位而逃
士君子砥節礪行而不克有終者無他氣失其養故耳
孟子曰我善養吾浩然之氣是氣也人皆有之善養之
雖歴萬變而不挫不善養之一罹憂患則薾然不自振
矣陳宜中在穆陵之時與同舍生黄鏞等上書論丁大
全之罪其氣凛凛天下號稱六君子介然有節行者也
乃竄斥逺州悲傷沮喪而其氣日餒矣於是阿附似道
驟登政府不知似道為人視大全果相逺耶至其為相
也王爚之清介而不能容文天祥之忠義而不能用張
世傑請背城借一之策反假詔命而沮之其為國謀者
請稱姪納幣而已耳請求封小國而已耳請奉璽以降
而已耳事既危亟則奉頭鼠竄而已耳向之浩然者今
則薾然矣迹其始終所為葢若二人者豈非氣失其養
而然耶故君子之學以養氣為本能養其氣則當大任
决大事臨大難毅然而不動心矣
　　　錢塘江潮三日不至
國之興亡果天命耶抑人事耶彭城之敗大風揚沙滹
沱之窘河冰忽合混同浩渺不測而阿固達輕騎徑渡
元兵分駐而潮汐三日不至是葢有天命焉非人力所
能為也嗚呼為是説者不為無據然而未盡也興亡之
端未有不始於人而成於天者非秦政之殘暴則髙帝
之劒無自而奮非王莽之簒弑則光武之兵無自而興
非天祚之荒淫不道則女真豈敢遽蹂遼境非似道之
貪淫専怨則巴延豈得遽覆宋都縣是觀之天乎人乎
古之賢君有懼灾修徳而桑榖自萎者矣有出郊親迎
而禾偃自起者矣豈可盡委之於天耶包胥曰人衆者
勝天陸䞇曰君相不可以言命有國家者綢繆牖户於
天未隂雨之時修徳任賢於天方降瘥之日如是而猶
不濟則可歸之天命矣
　　　帝及皇太后全氏北去太學生徐應􁵮死之
宋之諸帝稽古崇儒興學養士葢漢唐之君所鮮者重
以周程張朱游楊黄蔡相與講明道學而典教者如胡
瑗孫復石介之屬亦皆一時之名賢故三百餘年士風
丕變知窮理盡性之學知尊君親上之義亦漢唐之士
所不及也花石之病民宰相不敢諌而鄧肅獻詩以諷
之王蔡之悞國臺諌不敢言而陳東等伏闕請誅之趙
汝愚之貶竄忠邪亂矣而楊宏中等上書辨之史嵩之
之起復倫紀斁矣而黄愷伯等上書論之其所以翊皇
極扶人紀有益於國家豈淺淺哉至徳祐之際宗社已
覆帝后已遷徐應􁵮以一書生未沾一命之榮未食升
斗之禄使其相隨而北與葉李留夢炎之徒比肩而事
敵髙可以鈞臺省之位下猶不失郡縣之職而應􁵮不
忍北面事仇從容賦詩與一男二女赴井以死嗚呼漢
唐之季亦有一士如應􁵮者耶彼葉李留夢炎之徒聞
應􁵮之風其顙有泚矣
　　　元董文炳徇處州秀王與睪迎戰於瑞安敗績
　　　死之
先王封建宗室非徒崇寵之也亦其子孫之覆墜是為
故有茅土之封焉有彛器之分焉有朝覲聘問之典焉
而兄弟之邦能宣力王室者亦多有之犬戎之禍文侯
有扞艱之績子頽之難鄭伯有反正之功其紏逖王慝
豈異姓比哉宋有天下封植同姓典禮優隆大者為王
為公小者為團練為刺史王子皇孫散處四方信厚如
麟趾蕃衍如椒聊雖非邗晉應韓之盛然視漢唐之季
有間矣是以國勢危疑之際汝愚著定策之功天步艱
難之時與睪效徇國之節亦何負於宗邦哉世之庸君
疏忌骨肉輕則貶之竄之重則殄之戮之彼曷不思哉
分晉者韓趙非姬姓之雲仍也取齊者田宗非吕氏之
胄𦙍也曹魏禁錮宗室而不悟司馬懿將盗其國劉宋
誅除兄弟而不知蕭道成將移其鼎奈何翦棄本支而
顧使它姓得之也嗚呼有天下者尚鑒兹哉
　　　陳宜中欲奉帝走占城乃先徃諭意度事不可
　　　為遂不還後死於暹羅
人臣之義主亡與亡主存與存况宰相秉國之鈞天子
之所倚重庶寮之所具瞻又非它為臣者比其君在難
委而去之夫豈義哉王允當漢獻之時李傕作亂吕布
招允與俱去允曰朝廷㓜小恃我而已遂不去以死君
子謂允死得其所矣景炎之初端宗㓜冲㷀㷀在疚所
恃者二三大臣而已自浙遷閩而蒲夀庚叛之自閩入
廣而劉深襲之危機交至視獻帝之時殆有甚焉為宜
中計者竭股肱之力効忠貞之節與陸秀夫張世傑同
死社稷可也顧乃欲奉帝走占城先徃諭意嗚呼占城
豈興王之地海澳豈帝王之都宜中不過欲奉頭鼠竄
假使命以徃耳人固有一死太史公有言非死之難而
處死為難使宜中與秀夫世傑蹈海以死豈不光明俊
偉照映簡編乎不死於海而死於荒遐瘴癘之鄉與自
經於溝瀆等耳豈得與死節死事者比哉嗚呼宜中可
謂不善處矣
　　　元張𢎞範遣人語厓山士民曰汝陳丞相已去
　　　文丞相已執汝復欲何為士民亦無叛者
三代而下以仁為國者惟宋為然宋視成周雖君徳有
優劣恵澤有淺深然仁厚之意大約相似非漢唐所及
也夷考其實為君者恭儉而好學為相者寛厚而有恥
大臣有罪不過貶竄而無屠戮之刑兵民犯法雖或誅
戮而無參夷之法兵用於不獲已未甞窮兵以黷武賦
取於不可蠲未嘗厚斂以殘民興學校崇禮讓不崇土
木不務游畋其仁厚之澤漸涵於民者深矣故三百餘
年民之戴上有死無貳而其國祚絶而復續僨而復興
繇其家法相傳有以培植基本也靖康之際太子如金
而吏民奔隨哭聲震天祥興之末張𢎞範兵逼厓山誘
其士民終無叛者彼漢唐之末人心愛戴之誠曷嘗有
是哉嗚呼有天下者欲為子孫長逺之計亦惟以仁義
而已矣
　　　元張𢎞範襲厓山丞相陸秀夫驅其妻子入海
　　　即負帝同溺諸臣從死者甚衆楊太后聞帝崩
　　　赴海死張世傑欲求趙氏後立之大風覆舟世
　　　傑溺焉
宋之亡也忠義之士一何多乎張順張貴牛富邊居誼
陳炤則死於戰陳者也張漢范天順李芾趙昴發唐震
姚霅姜才苗再成則死於封疆者也居閒而死則有若
江萬里尹榖布衣而死則有若熊飛陳瓉以將相死則
有太傅張世傑丞相陸秀夫李庭芝以宗室死則有秀
王與睪知縣與䅯刺史孟錦以小官死則有知縣王汝
翼監鎮司馬夢求教授羅開禮它若幕僚禆將史不及
載者尤多及宋社已屋文天祥寧伏屍燕市謝枋得寧
絶粒而死終不肯臣於元嗟夫漢之亡死節者耿紀韋
晃而已唐之亡節義之士無聞焉而宋之忠臣義士若
此其多何也宋之諸君待臣以禮養士以氣節其風俗
既成爭自濯磨如王炎午祭天祥之詞張子恵贈枋得
之詩皆以忠義相勉雖有無節行如留夢炎吕文煥者
出於其間然亦寡矣賈生有言上以廉恥勵其臣而下
不以節義報其君者非人也豈不信哉
　
　
　
　
　
　
　
　
　
　
　
　
　
　
　椒邱文集巻七
欽定四庫全書
　椒邱文集巻八
　　　　　　　　　　　　明　何喬新　撰
　史論
　　元
　　　都元帥張𢎞範卒
禍莫大於滅人之國無罪而滅之者隂譴尤重鍾㑹鄧
艾致力滅漢然漢亡未幾㑹以反誅艾以讒死天道不
爽蓋如此宋室不競僻處江南子孫相承百五十餘年
矣其君雖微弱然周官九伐之目宋有其一乎元人怙
其强悍俘其君滅其國而翦刈其民其暴甚矣張世傑
陸秀夫不忍宗社之亡捧負二王而崇立之崎嶇閩海
之間庶幾少延天潢之祀其志亦可憫矣為元君臣者
割江南之地而封之俾奉其烝嘗如周之杞宋如宇文
氏之後梁未為不可奈何汲汲欲滅之也方倪宙至燕
世祖召達實等北還議二王事宜是猶有不忍遽滅之
意而𢎞範志在進取力請用兵於是自淮入江自江踰
嶺窮追逺略若馳韓盧而逐困兔必得之而後快使忠
臣義士死於鋒鏑死於滄溟者不知其幾十萬人嗚呼
何其不仁之甚哉宋既亡矣𢎞範自以為不世之功子
孫世享茅土之封矣抑豈知天定勝人凱還之後身遽
殞滅子雖幸免而立孫為亂臣所殺且籍其家而没入
其妻女亦足以報其滅宋之酷乎嗚呼世之務逞雄心
者亦可以少戒矣
　　　初太子之奔太原欲援靈武故事自立庫庫特
　　　穆爾不從及還京竒后遣人諭庫庫以重兵擁
　　　太子入城脅帝禪位庫庫未至京三十里即散
　　　遣其軍故太子深銜之
元之亡也豈獨羣雄並起而後亡哉太子阿裕錫哩達
喇蓋有力焉夫太子之職問安視膳撫軍監國而已爵
徳官能出師決獄制在君父夫豈敢専耶順帝雖曰昏
亂失道然自太子言之以親則父也以尊則君也彌縫
其闕將順其美使政出君父而已無與焉斯善矣顧乃
不父其父不君其君竊取其生殺廢置之柄欲迫脅而
奪之位是乃身為叛亂者也彼劉福通張士誠陳友諒
之屬又奚責焉竊考太平之死婁達實之逃博囉之反
庫庫之貳皆以得罪太子故也求其所以得罪者以太
子急於受禪而諸臣不肯順㫖焉耳嗚呼何其不思耶
既為太子矣天位舍我誰適哉方是時豪傑蠭起土宇
𤓰分荆江之瘡痍未已汝潁之烈燄方炎灤陽之宫闕
已焚燕趙之榛棘日茂君臣父子協心戮力以遏亂略
以戡兇渠尚懼不足以圖回天命也今乃視君父猶土
梗欲撤而據其位焉用心如此雖欲不亡其可得乎
　　　殺宋少保樞宻使信國公文天祥
宋養士三百年遭時變故以忠節自奮者蓋多有之然
未有若文天祥之烈者也自其起兵入衛志圖恢復間
關嶺海出入死生畧無毫髪怨悔之意至於兵敗身執
拘囚燕獄臨之以威而不挫誘之以利而不動卒之從
容就義視死如歸其遺跡傳播後世雖蕘童牧䜿亦知
其為烈也前史謂天祥意廣才踈卒以窮死是殆不然
觀其舉兵之初文武英賢皆羅致幕府而耕甿峒丁盡
詣轅門請自效者以萬計非有撥亂之才者不能也及
在行都陳分地建閫之䇿在真州與苗再成論兩淮合
從之計才踈者有是乎天果祚宋則其策必行其計必
用其功必可成矣彼陳宜中沮之於前李庭芝疑之於
後蓋以天不祚宋故耳豈可以是歸咎天祥哉雖然成
敗不足論論其所得而已天祥一死而其精忠大節耿
耿然與日月争光雖死猶不死也彼偷生茍免者至今
人猶唾罵不已是不忍一死而繼之以百千死矣嗚呼
自古皆有死君子尚思死忠之為烈哉
　　　徵劉因為賛善大夫尋辭歸
儒者守先待後固將以性命道徳為指歸寜惟是詞華
足貴哉元之初以博學雄詞著稱於世者不為無人然
求其潛心於性命道徳之妙而不牽於記誦詞章之習
者鮮矣至於養心怡性行其所學而出處進退粹然不
失其道者尤鮮也劉因生於元世迺能知訓詁之末不
足以盡聖人之精而沉潛於周程張邵之書力學以求
其至焉視郝經姚燧之徒以辨博為長雄者奚啻什百
而千萬哉至於被徵入朝擢官賛善遽以母老辭歸俸
給一無所受講道著書飄飄乎氛埃之表俯視𤣥袞赤
舄之華不知為何物也尤可謂賢矣始予讀其文温醇
深厚有濂洛之典刑而得其所以言及考其出處進退
之大節皭然不汙又得其所以行有元一代以儒名者
多矣然學行之醇且正者因之外殆不多見焉
　　　僧格薦盧世榮才能富國以為右丞世榮既入
　　　中書自謂生財有法用其法當賦倍増而民不
　　　擾
元有天下輿圖之廣戎馬之强逺邁前古至於君徳治
道百年之間其卓然可稱者惟世祖而已然佳兵好貨
崇信異端猶不能充其恭儉之心也平宋之後所宜安
民和衆以成嘉靖之治顧乃窮兵荒徼命阿勒哈擊日
本命索多擊占城命托歡擊安南師旅之事無嵗無之
軍死於戰鬬民死於轉輸者不知其幾百萬仁君忍為
之耶阿哈瑪特死而盧世榮繼之世榮誅而僧格繼之立
規措所置徵理司檢覈錢榖増多嵗課割剝之苦掊斂
之苛天下騷然而江淮尤甚恭儉之君殆不如是也至
於尊崇帝師加以皇天之下一人之上宣文輔治之號
帝師所欲釋則釋之帝師所欲罪則罪之寫經設醮金
楮酥宻之費嵗以萬計斯豈賢君之所為乎昔魏孝文
金世宗皆充其恭儉之心為政愛民息兵崇儒好學有
漢文帝宋仁宗之風焉若世祖者考其所行有愧於孝
文世宗多矣將欲紹休三五比迹漢唐其可得乎
　　　以僧格為平章政事諾爾根薩里為右丞葉李
　　　為左丞
葉李在宋伏闕上書力詆奸相遂竄瘴鄉亦可謂忠直
之士矣宗社既亡奸臣已死為李者屏居田里終身不
見可也既承召命陳誠固辭必不得已繼之以死以全
其節可也而李不然變節仕元致位丞轄與聞國政彼
曽無愧焉又阿附奸人薦之為相俾流毒於中原之民
其忠直之節掃地盡矣不亦可鄙之甚哉或曰李之在
宋未沾一命甫一上書遽加竄逐君臣之義亦太薄矣
國亡之後幡然改圖亦何可深責哉嗚呼謝翺一布衣
耳不忍背宋彷徨窮山陳瓉執政從子耳不肯臣元甘
心屠戮况李在宋嘗居國學而飽廪食矣宋社既屋以
身殉義固其分也顧乃忘君事讎食元之食受元之寵
而為元宣力焉稍有人心者忍為之耶
　　　福建參知政事魏天祐執宋謝枋得至燕不屈
　　　死之
枋得之死可謂死得其所矣自安仁之敗義不臣元亡
匿山谷妻子囚縶不顧焉及天下稍定程文海薦之留
夢炎薦之魏天祐又誘而執之是三人者果何心哉文
海夢炎則背宋而臣元者也是猶婦人失身於人又為
媒以誘貞節婦也天祐則獻計以煉銀者也欲求薦賢
之名以蓋其貪虐之罪也枋得視文海輩若將浼焉不
惑於甘言不屈於怒態絶粒而死以全其節而潔其身
真可謂死得其所矣彼偷生忍恥者其果不死乎雖死
猶有餘辱若枋得者雖死猶不朽也枋得遺書夢炎有
曰江南無人才未有如今日之可恥者欲求一人如吕
飴甥程嬰杵臼厮養卒亦不可得其譏之切矣夢炎以
狀元為宰相既不能如吕貽甥厮養卒以口舌歸其主
又不能如程嬰杵臼以忠智存其孤顧欲誘忠誼之士
以共為失節之事不亦可恥之甚耶
　　　逮西僧嘉木揚喇勒智下獄尋釋之
佛者西方之鬼耳世祖以中智之君奉西方之鬼而崇
信西方之法無足深怪者然而嘉木揚喇勒智者於佛之所
謂律戒亦皆棄而不守不知世祖何以取之也夫佛之
為道清浄而無慾恬澹而不求慈悲而不殺彼嘉木揚喇勒
智者取其清浄耶則妾媵姬女充其房闥矣取其恬澹
耶則金寶珠玉溢其帑藏矣取其慈悲耶則發宋諸陵
及大臣墳墓剖其棺暴其骸攘其禭與賵而禍及九原
矣是乃一劇賊耳使佛果有所謂剉燒舂磨之刑舍是
人孰施哉今也罪惡既彰神人共怒為世祖者所宜代
佛行刑誅其身火其居散其妻妾而没其貲産亦足以
紓天下之憤矣既不能然又還其所籍且以其子為行
省左丞嗚呼何其惑哉
　　　御史中丞崔彧得傳國璽獻之
傳國寶之説昉於秦始皇五帝三王之世未有也始皇
得和氏璧制以為璽而李斯篆其文曰受命于天既壽
永昌自漢以來傳以為寶以及後唐潞王從珂縱火自
焚而秦璽已為燼矣契丹滅晉所得者石氏所作之璽
耳傳至延禧因金兵追急遺於桑乾河則晉璽已亡矣
崔彧所得果秦璽耶抑晉璽耶以為秦璽則焚於從珂
矣以為晉璽則沉於桑乾矣史傳所載不可誣也彧之
所得安知非奸人偽造以希世取寵耶使彧所得果秦
晉之舊物歟二氏享祚不永滅亡尤酷其璽不祥莫大
焉又惡足寶哉而時君乃眷戀不已有若河圖大訓然
噫亦惑矣契丹試進士至於有傳國之寶者為正統命
題是尤可笑也五帝三王不聞其有傳國寶也謂之非
正統可乎劉聰石勒苻堅嘗得傳國寶矣果可謂之正
統乎易曰聖人之大寶曰位何以守位曰仁理財正辭
禁民為非曰義仁義者人君無形之寶也彼亡國之璽
豈足為寶哉
　　　賜宋使者家鉉翁號處士遣還鄉
士之仕也猶女之嫁也嫁而更二夫不可謂之貞婦仕
而更二姓其可謂之忠臣乎宋之亡也士大夫仗節死
義者固多然貪生失節者亦不少焉留夢炎宰相也事
元為尚書趙孟頫宗室也事元為學士彼皆號通古今
者也不知平日所學何事哉若家鉉翁者可謂不負所
學矣鉉翁學専春秋其於君臣上下之分道義功利之
辨講之明而信之篤矣故元師入杭也不署諭降之檄
及奉使北行也不受敵國之官安置河間流離困悴曽
無毫髪怨悔之心至其年踰八十賜號處士遣還鄉里
賜予金幣皆固辭不受皭然不染於汙塵而俯視膚敏
祼將之士殆若沙蟲醯鷄然所謂忠臣不事二君者鉉
翁有之矣彼夢炎孟頫彯纓垂組揚揚出入元之朝廷
者聞鉉翁之風其顙能無泚乎
　　　翰林學士承㫖留夢炎致仕
宋以科目取士三百年間以大魁登相位者七人而已
若吕䝉正王曽李迪宋祁馮京文天祥或以相業著或
以剛直稱或以忠義顯皆足以為科目重其為科目玷
者惟留夢炎耳當徳佑初立敵兵長驅夢炎嘗以右相
兼樞宻督諸路軍馬矣又嘗以江東西湖南北宣撫大
使守衢婺矣權位非不隆委任非不重也然元師渡江
既不能督勵列閫北首迎敵及元兵攻衢又不能竭力
固守遽以城降至乃立元朝受元官以榮名厚禄終其
身所謂狀元宰相者乃如此豈不為武夫俗吏所嗤哉
趙孟頫乃稱夢炎好謀能斷有大臣器嗚呼謂夢炎好
謀耶不聞其出謀獻䇿以救國家之危謂夢炎能斷耶
不聞其臨機制變以成敵愾之功至於阿比似道循黙
取容又豈大臣之道哉孟頫此言非特阿其所好也彼
固背宗國而臣讎敵者宜其不知夢炎忘君事讎之為
恥也
　　　昭文館大學士平章軍國事博果宻卒
世祖之約不以漢人為相而所相者皆國族然當是時
勛戚之賢而可相者孰有逾於博果宻者乎蓋其生於
世家而又從學於許衡得聞性命道徳之要修已治人
之術故其立朝大節有可觀者非巴延鄂勒哲諸人比也
觀其諫安南之征陳弭災之道争郭佑楊寛安之誅論
西僧釋囚祈福之謬謇謇然有古賢相之烈至於位歴
顯要家素清貧其卒也賴上賜賻而後克塟則不惟當
時諸相所不及視盧懐慎楊綰之清儉蓋無愧焉使世
祖成宗置之相位推心而委任之則其啟沃君心董正
庶職修典章立法制釐弊政革汙俗雖未能嫓美唐宋
亦庶幾乎拓抜魏宇文周之風矣奈何置之閒散而不
極其用也惜哉嗚呼有元一代不相漢人而相國族矣
然國族之賢者又不得相焉而所相者乃奸貪兇穢之
徒此元之治所以不若遼金也歟
　　　蘭谿處士金履祥卒
元有天下之始草昧初開固無所用儒也儒者生於其
時超然嘉遯考六藝之遺文究聖人之至道以成其身
以淑諸人斯可謂賢矣然當時所謂儒者乃或仕於其
朝以茍升斗之禄何其不自重也雖云志在行道抑不
知吾儒之所謂道者彛倫之理也禮樂之文也道義功
利之辨也元初諸臣其所挾以立乎朝者皆不免毁其
規矩準繩而逐時好耳若履祥者真所謂道學之儒哉
履祥之學得之何基基之學得之王柏柏之學得之黄
幹而幹則親炙朱子而得其傳者也其學固有自矣宋
之將亡履祥絶意仕進屏居窮山著書明道羽翼遺經
以待後之學者不食元粟不受元官視彼身既屈而道
不行者果孰優耶元之世以儒自命者多矣潔身不汙
如履祥者乃無愧儒之名也嗚呼賢哉
　　　哈瑪爾矯詔殺右丞相托克托史臣曰托克托事君始
　　　終不失臣節惟惑於羣小急復私仇君子病焉
順帝在位所命為相者率皆貪庸憸悍之徒彼善於此
者惟托克托耳觀其秉大義以黜巴延辭相位而薦阿嚕
圖始出師而彭城之盜平再出師而髙郵之賊窘其所
建立非碌碌者當是時羣雄並起則疆土日蹙内則府
藏日虚幸而材器可倚者猶有托克托焉使順帝推誠而
委任之雖不能救其必亡之禍亦庶乎少延嵗月未遽
亡也顧乃信讒而殺之是何異病者氣息奄奄而又戮
巫咸逐扁鵲以自速其死哉或曰托克托可謂大臣歟曰
可謂能臣矣大臣則未也古之所謂大臣者親正直逺
讒邪不賞私勞不報私怨夫然故足以尊主而庇民托
克托則不然太平之正直則忌而逐之汝中栢之讒邪則
惑而信之哈瑪爾以營䕶之力而引居政府伯勒齊爾以中
傷之怨而斥居外藩是豈大臣至公無我之道哉雖其
死不以罪君子哀之然迹其所為亦有以來讒賊之口也
愚故備論之使後世命相者當知棄瑕而録功為相者
當知忘私而徇理
　　　哈喇哈遜等言與翰林太常議皇考大行皇帝
　　　母兄也二帝神主依兄弟之次祔廟為宜制可
宗廟之禮左昭右穆易世之後以次而升祔焉其祔廟
也稽諸典禮告諸先王親者不敢抗也踈者不敢抑也
豈臣子所得而私哉元之諸臣議祔廟之次一何瀆禮
紊經之甚耶夫順宗固成宗之兄也然成宗為帝之時
順宗北面而臣之矣兄弟之倫私恩也君臣之分公誼
也謂弟不可以先兄抑豈知臣不可以先君乎昔魯用
夏父弗忌之言躋僖公於閔公之上春秋譏之以為逆
祀順宗成宗祔廟之次正與魯僖閔之事相類夫僖公
繼閔公而為君躋之且不可況順宗未嘗為帝徒以子
居天位而追帝之再祔之太廟也不可況可逆其班乎
然元之失豈獨祔廟之次哉
　　　徐夀輝破江州總管李黼死之
元有中國垂百及其亂也儒臣秉節而死者甚多若李
黼李齊余闕台哈布哈其忠義尤表表然論者謂崔杼之
亂左右為莊公死者七人而不得與孔父荀息並書於
春秋以為死非所當死也余闕台哈布哈世居漠北為主
而死當矣若黼與齊則中州之士而先代之遺民也區
區扞衛疆圉為之效死是亦如石之紛如之輩耳何足
取哉愚以為不然士之仕也猶女之嫁也嫁者當謹於
納幣之先知其家之逆亂勿嫁可也仕者當審於委質
之始知其國之危亂勿仕可也既成夫婦矣迺以門户
衰薄而反目焉不可謂之義既成君臣矣迺以國家阽
危而改節焉不可謂之忠元政衰亂士不幸生於其時
者潔身於風塵之外髙蹈乎大山長谷之中玩聖賢之
遺經以求其志以淑其徒斯無憾矣既欲随世以就功
名矣其安也則寵其名位其危也則委而去之是夏侯
令女所不為也曽謂大丈夫而為之哉故責黼與齊者
當責其不能審於委任之初不當責其死於危亂之際
　　　加宦者李邦寧大司徒兼左丞相
閽寺之官自古有之職在掃門庭執䙝器守中門之禁
掌女宫之戒而已雖有正直如吕强忠誼如張承業賜
之以財可也終不可授之以重任焉邦寧宋之閹䜿國
亡被俘因獲給事宫庭歴事三帝寵任益隆至於武宗
遂以為大司徒且使之兼左丞相位崇任重無以加矣
夫司徒者敷五教擾兆民在漢則三公之職也丞相者
統百官均四海在周則冡宰之任也是二官者非學足
以知天命道足以翊皇極武足以戡亂略文足以迪彛
教不足以當之邦寧所以獲寵者便辟而已矣慧黠而
已矣經邦𢎞化夫豈所能哉今也以亡國之俘奸閹之
醜而兼掌治掌教之職猶為國有人乎嗚呼出則巍冠
長劍當體貌之隆入則金璫右貂供使令之役䙝名器
辱朝廷亦甚矣然武宗庸主何足責哉英明之君不可
不深監焉
　　　史臣論武宗曰帝慨然欲創制改法而有為故
　　　其封爵大濫錫賚大泛至元大徳之政於是稍
　　　有更變云
史臣之賛武宗謂其慨然欲創制改法而有為斯言過
矣元之諸帝安於晚季之俗而不遵三代之法非一日
也雖以世祖之英武仁宗之恭儉無能改於其俗況於
武宗視三君尤劣者乎武宗在位四年無一善可稱者
實特迪伶人也以為平章李邦寧閹䜿也以為司徒教鄂
博畨僧也以為學士承㫖他如進鷹坊之秩為二品畀
西域賈人以虎符所溺者酒色所好者逰畋斯豈有為
之君哉其所創改者不過置尚書省行至大銀鈔二事
而已是皆毒民之法豈為治之先務耶使武宗果有志
於創制改法則當召用名儒稽式古典正彛倫厚風俗
修法度定官名考章服以革竒厖之陋制雅樂以變淫
蕩之聲庶幾乎魏孝文金世宗之所為矣顧武宗性質
凡下豈足以語此哉
　　　以趙孟頫為翰林學士承旨
士君子所以異於流俗者知義而已士不知義雖有他
美不足取矣宋為華夷之主三百餘年䝉古氏窮兵黷
武滅其國俘其君使藝祖仁宗不祀忽諸當是時忠臣
烈士毀家沉族而不忍為䝉古之臣激於義故也則凡
為之宗室者悼宗國之亡念祖宗之憤其含悲茹痛當
何如哉孟頫天潢之裔也舍生取義北首死敵以與孟
錦與睪同逰於地下可也不然棲遁巖谷力辭徵聘以
全其義可也顧乃不知忘親事仇之為非不以下喬入
谷之為恥北面事人拜跽匍匐於其庭珠帽貂裘日與
羣官相追逐使人望而指之曰此故宋王孫也而孟頫
曽不恥焉豈復知有義哉嗚呼宗社為墟帝后為虜誰
實為之尚忍為之臣乎天祥枋得之徒皆庶姓也為誰
而死而宗子顧可食其禄乎孟頫之罪於是大矣雖詞
翰之工學問之博又何足稱哉
　　　敕建西山佛寺甚亟御史觀音保索約勒哈達
　　　黙色上章極諫帝怒殺之
自釋氏入中國時君世主靡然崇信未有卓然不惑者
故其寺宇極金碧之麗而宗廟不如也醮祠備水陸之
珍而郊禋不及也傾帑藏之財竭兵民之力咈忠諫之
言甘心不顧焉嗚呼何其惑哉若元之英宗則又甚焉
英宗即位以來不恤嵗飢不求民瘼不施善政而汲汲
營西山之佛寺觀音保等上章極諫遂寘極刑不仁之
君惡可與言哉且英宗崇飾梵宇者其心靡他亦曰求
福田利益而已佛果有靈宜其享祚悠久也曽幾何時
駐蹕南坡變生禁幄西天諸佛不聞擁䕶之功列刹羣
僧靡有勤王之舉所謂福田利益果安在哉嗚呼人主
溺於佛法者察英宗之始終亦可以少悟矣
　　　開經筵命平章張珪學士呉澄等以帝範資治
　　　通鑑大學衍義貞觀政要等書進講
經筵之設所以講聖學沃君心以為脩齊治平之本也
所用者必端良博洽之儒所講者必明徳新民之要夫
然後可以涵養本原成就徳器矣二帝三王之徳與治
所以不可及者其大本蓋出於此也自漢以來人主留
意於正學者寡矣宋雖大儒迭出而當時猶或以程朱
輩為偽是又烏知有所謂學哉泰定自藩邸入纂宸極
嗣位之初首開經筵之所用如呉澄者迺一時之名儒
其所進講者又皆致治之明鑑格心之大訓斯亦可謂
賢矣使是君也果能始終此心始終此學則其所就豈
不為一代之賢主哉奈何崇儒不如崇帝師之隆信道
不如信梵唄之篤故終不足以成其徳而推諸治也可
勝歎哉
　　　張珪等言賈胡中賣寶石分珠寸石價值數萬
　　　是皆時貴與中寶之人妄稱呈獻冒給回賜髙
　　　其價值且至十倍彼此通同暗行分用宜行禁
　　　止帝不從
古昔明王所寶者有六曰聖曰玉曰龜曰珠曰金曰山
林藪澤而大寶之位不與焉聖所以為寶者以其能制
議百物以輔相國家也玉所以為寶者以其能庇廕嘉
穀使無水旱之灾也龜則足以憲臧否珠則足以禦火
災金則足以禦兵亂山林澤藪足以備財用此明王之
所寶也寶是六者則所謂大寶者庶乎可守矣三代以
降昏庸之君往往所寶非所寶者晉以垂棘之璧為寶
魏以照乘之珠為寶趙以和氏之璧為寶而不知是迺
玩好之具也豈國家所當寶哉元有天下舟車通乎八
極外國之珍若珊瑚瑪瑙西珠北珠之類流入中國上
之人眩於耳目而好之下之人承其風㫖而進之於是
搜索奇異以獻闕庭交通閹䜿以邀厚價故一分之珠
賜錢萬緡一寸之石給銀數錠嗟夫是物也不可以充
飢不可以禦寒不可以濟國用徒足以迷心敗徳而已
豈所謂寶哉元之諸帝溺志於此故金幣之積充牣於
黠商奸䜿之家而府庫日虚心志日蠱所謂大寳者日
危矣豈非萬世之大監哉
　　　八月丙戌明宗還次翁果察圖皇太子圖特穆
　　　爾入見庚寅明宗暴崩
明宗暴崩於行宫世以為圖特穆爾弑之也愚嘗考文
宗之始終而推其心竊恐弑逆之事出於史氏之誣夫
明宗文宗皆武宗之子自武宗之崩歴仁宗英宗泰定
之世兄弟皆南瀕於危殆者屢矣一旦重㑹行宫必將
握手歔欷悲懽交集自丙戌至庚寅纔五日耳豈至遽
萌逆心哉借曰文宗急於自取忍於弑兄不可以常情
推是不然當雅克特穆爾舉兵之初明宗逺在漠北文宗
已據大都而正位號使其詔告宗王改封其兄而止其
來南顧不易耶然文宗遣使奉迎讓以天位而退處東
宫是未嘗有利天下之心也豈有大事已定人心已安
迺急於為帝而弑其兄乎且自昔弑君簒國者慮貽後
患必勦其種類而後已故齊之簒宋也盡滅劉氏之族
蕭鸞之簒齊也悉誅髙武之𦙍使文宗果弑其兄獨不
念兄子既立將復其怨乎然文宗将崩捨其子而立寧
宗及寧宗即世鴻吉哩后又捨其子而立順帝獨不慮
後患耶由是推之明宗之崩決非文宗之弑也然則順
帝何以謂文宗謀為不軌使明宗飲恨而崩乎曰文宗
嘗詔天下謂順帝非明宗之子順帝既立追忿前詔而
佞臣又從而媒蘖之故加文宗以弑逆之名撤其主廢
其后而殺其子史臣既不能辨又因而實之使文宗負
謗於萬世嗚呼寃哉
　　　監察御史陳思謙言内外官非文武全才出處
　　　繫天下安危能拯金革之難者不許奪情起復
　　　從之
三年之喪先王因人情而為之節文賢者不敢過愚者
不敢不及惡有親喪未終釋苴經之慘而纓弁冕之華
哉不幸遭時多艱迫於君命亦當審度其宜而處之戎
狄交侵疆圉孔棘則墨衰以從戎事可也内訌外叛宗
社將傾則抑哀以紓國難可也舍是則守經而已矣自
漢以來有奪情起復之制於是張九齡起復而為相矣
馬光祖起復而典兵矣張茂昭起復而尚主矣士大夫
玩常習故不以為非其懇辭不起如富弼劉珙者蓋不
多見焉況至有元典禮蕩然親存無省覲之期親殁無
丁憂之制而忘哀作樂食稻衣錦者接踵於時宜夫陳
思謙言以警有位者也嗟夫三年之喪未足以報其親
也三年之喪猶不遂服則視其親猶路人耳士君子遭
親之喪而有起復之命則必外度其時曰國有門庭之
寇歟朝有睥睨之奸歟宗社有杌􁂟之患歟無是三者
雖有君命不敢從也又必内度諸已曰吾之徳足以尊
主庇民歟吾之材足以靖難遏亂歟吾之出處足以繫
天下安危歟無是三者雖當其時不可起也外不度其
時内不度諸已而冒金革之名以私利禄之實是烏鳥
之不若者豈非先王之罪人哉
　　　文宗以明宗在時素謂托歡特穆爾非其子遷
　　　於廣西之静江命奎章學士虞集草詔播告天
　　　下及寧宗崩皇太后曰托歡特穆爾明宗長子
　　　也於理當立乃遣烏庫哩濟蘓往迎之
順帝生於沙漠世莫審其所自出或以為宋帝昰之子
也閩人余應有詩紀之其畧云帝昰降元世祖封為瀛
國公俾尚公主後因侍宴有奇怪之徵忌之遣學佛法
於帝師遂居漠北其後明宗逃居沙漠行帳適與瀛國
公近締交甚宻一夕明宗方寢聞瀛公帳中有笙鏞聲
問其故乃嬰兒始生而啼也明宗知其非常人遂乞歸
養為子托歡特穆爾是也詩之所言如此考之元史文
宗以明宗在時素謂太子非我子遂命虞集等草詔告
天下及宗室諸王蓋必有所據矣不然文宗舍己子而
立兄子何獨忌順帝而偏愛寧宗耶故老相傳世祖取
江南之時有水竭火生之謠蓋元以水徳王宋以火徳
王是則繼却特氏起者實趙氏之遺𦙍也嗟夫世祖百
戰取宋蹙之於錢塘殱之於海上將以為子孫帝王萬
世之業也曽不知宋滅未六十年而天乃以宋之𦙍隂
簒元之統矣是豈人力所能為哉世之欲滅人之國以
利其子孫者亦可以自省矣
　　　詔罷科舉丞相巴延用薩里特穆爾之議也
先王取士官人之法見於周官禮記者詳矣自漢以來
有孝弟孝亷之選有明經進士之科有賢良方正之舉
然惟進士一科得人為最盛名臣碩輔聲光照映竹帛
者大扺皆由科目進也䝉古有國不立取士之法其所
用者皆取於省臺郡縣之掾吏與所謂宣差知印通事
之流耳其間固有豪傑由之而進者然士之有志節者
終懐慙而不肯就蓋恥其名也仁宗在位始詔以科舉
取士歴科所得如黄溍歐陽𤣥之文章張起岩馬祖常
之器識李黼余闕之忠節進士如此亦何負於國家也
哉設科未二十年遽以巴延薩哩之議而罷之彼巴延
薩里特穆爾無識者也知有掾吏宣差知印通事而已
耳豈知儒者之可貴乎夫二臣欲罷科舉者不過為供
張之盛與進士妨選法耳科舉之供張未若僧道醮祠
之費也進士之入選未若襍流補官之多也不罷彼而
罷此尚為知類者乎書之簡冊徒以遺臭萬世焉耳
　　　帝以世祖在位長久欲祖述之詔改元統三年
　　　仍為至元元年
建號紀年自秦以前未有也年號雖古所未有然在後
世則不可廢焉蓋古者民俗淳官政簡案牘無檢覆之
繁雖無年號可也至於後世奸偽日滋官政日繁文書
盈於几閣非有年號以别之則嵗月瞀亂黠吏為奸將
不勝其弊矣順帝欲祖述世祖仍以至元紀年亦可謂
有志矣然年號襲舊則文案所紀者不知為前至元乎
為後至元乎檢覆之際奸偽百出其害可勝言哉且順
帝果欲追紹祖烈亦惟法其所行而已何必區區襲其
年號乎世祖在位其用度也約其責罰也明其賦斂有
制其畋逰有時擇才以任官原情以斷獄儒者雖不究
其用然許衡王磐之徒咸見尊禮南人雖不以為相然
程鉅夫葉李之屬皆在要位此其所以致至元之盛也
若順帝則不然奇后専寵於内而用度日侈矣巴延擅
政於外而賞罰日紊矣賦斂無藝而竭其衣食之業畋
遊無度而妨其耕穫之時用舍失宜而在位者多憸庸
刑罰不當而伏鑕者多寃濫曷嘗有一事克繩祖武哉
嗚呼襲其號而不踐其實徒啟弊端而已謂之善法祖
可乎
　
　
　
　
　
　
　
　
　
　椒邱文集巻八
欽定四庫全書
　椒邱文集巻九
　　　　　　　　　　　　明　何喬新　撰
　序
　　　周禮集註序
周禮一書周公致太平之法也非周公之法乃文武之
法也非惟文武之法乃堯舜禹湯之法也堯舜禹湯文
武周公距今數千載其致治之大本大法於今可見者
書與周禮而已書載其道治天下之本也周禮載其法
治天下之具也有志於唐虞三代之盛者舍二書何以
哉秦火之餘書軼其半然諸儒無異論周禮固多錯簡
諸儒論說何其紛然也甚者或以為戰國隂謀之書或
以為漢儒附㑹之說嗚呼使戰國有是法則為三代矣
使漢儒有是學尚可謂之漢儒哉獨程朱二大儒洞識
聖心之精㣲以為非聖人不能作然亦論其大旨而已
㣲詞奥義未及論著殘章斷簡未及考正君子惜之夫
冬官未嘗亡也何必以千金購之胡為以考工記補之
至臨川俞氏壽翁始悟冬官散見於六官之中作復古
編以正漢儒妄補之非永嘉王氏次㸃亦作周禮訂註
以羽翼俞氏之說其後臨川吳氏清源邱氏各有考註
喬新自幼讀是書沉潛有年以為四家之說備矣惜其
得於此者或失於彼乃重加考訂毎篇首依鄭本列其
目存舊以㕘考也次則取四家所論定其屬正訛以從
古也黜考工記别為巻不敢淆聖經也㕘考諸說附以
臆見作集註以俟後之君子有天下國家者以書之所
載立其本以周禮所載措諸用孰謂唐虞三代之盛治
不可復哉世謂周禮不可行者以劉歆王安石用之而
敗也嗚呼是非聖經之過也彼不識聖心而徒泥其文
也唐太宗斟酌蘇綽之制以為建官授田制軍詰禁之
法而貞觀之治逺邁兩漢况以聖人之心行聖人之法
天下豈有不䝉聖人之澤乎
　　　春秋左傳擷英序
春秋之世先王之澤未息上自王朝下及列國外至戎
夷之邦凡發於辭命見於應對者皆燦然成章其氣象
雍容而不廹其文詞温雅而不爂如鍚鑾和鈴周旋交
衢之間如藻率鞞鞛陟降明堂之上蓋文武成康之遺
化猶有存者而其大夫君子皆習於禮樂之教明於道
徳之旨故其言語詞章寖寖乎上薄典誥下軼秦漢有
繇然矣孔子曰周監於二代郁郁乎文哉觀左氏所述
則成周一代之文亦可㮣見已予少讀昌黎河東二家
文愛其叙事峻潔摛詞豐潤及讀春秋左氏傳廼知二
家之文皆宗左氏如韓之田𢎞正家廟碑董晉行状桞
之封建論梓人傳玩其詞而察其態度宛然左氏之榘
矱也予因慨然曰有志學古者左傳不可廢廼日取而
讀之挹之而愈深追之而愈不可及宦逰四方他書不
暇挾而常與左傳俱蓋未甞一日釋手及奉命飭邉備
於代北出入亭障間固不能挾書而檄牘旁午雖有書
亦不暇多讀也間者弭節雁門邊烽稍息夙好未忘假
左傳於學宫録其尤可愛者百餘篇釐為三巻題曰左
傳擷英加以批㸃藏之巾笥以便觀覽庶幾足吾所嗜
焉雖然言者心之聲也春秋之世大夫君子有禮樂道
德以養其心故其出詞吐氣皆自然之文不得其心而
徒操觚染翰以追其跡雖曰逼真亦猶優孟之似叔敖
耳是又學古者所當知也
　　　楚辭序
楚辭八巻紫陽朱夫子之所校定後語六巻則朱子以
晁氏所集録而刋定補著者也蓋三百篇之後惟屈子
之辭最為近古屈子為人其志潔其行亷其姱辭逸調
若椉鷖駕虬而浮游乎埃壒之表自宋玉景差以至漢
唐宋作者繼起皆宗其榘矱而莫能尚之真風雅之流
而詞賦之祖也漢王逸甞為之章句宋洪興祖又為之
補註而晁無咎又取古今詞賦之近騷者以續之然王
洪之註随文生義未有能白作者之心而晁氏之書辨
說紛拏亦無所發於義理朱子以豪傑之才聖賢之學
當宋中葉阨於權奸迄不得施不啻屈子之在楚也而
當時士大夫希世媒進者從而沮之排之目為偽學視
子蘭上官之徒殆有甚焉然朱子方且與二三門弟子
講道武夷容與乎溪雲山月之間所以自處者蓋非屈
子所能及間嘗讀屈子之辭至於所謂往者余弗及來
者吾不聞而深悲之乃取王氏晁氏之書刪定以為此
書又為之註釋辨其賦比興之體而發其悲憂感悼之
情繇是作者之心事昭然於天下後世矣予少時得此
書而讀之愛其詞調鏗鏘氣格髙古徐察其憂愁鬱邑
繾綣惻怛之意則又悵然興悲三復其辭不能自己顧
書坊舊本刓缺不可讀嘗欲重刋以恵學者而未能也
及承乏汳臺公暇與僉憲吳君源明論朱子著述偶及
此書因道予所欲為者吳君欣然出家藏善本正其譌
補其缺命工鍥梓以傳既而以書屬予曰書成矣子其
序之使讀者知朱子所以訓釋此書之意而不敢以詞
人之賦視之也嗟夫大儒著述之旨豈末學所能窺哉
然嘗聞之孔子之刪詩朱子之定騷其意一也詩之為
言可以感發善心懲創逸志其有禆於風化也大矣騷
之為辭皆出於忠愛之誠心而所謂善不由外來名不
可以虚作者又皆聖賢之格言使放臣屏子呻吟咏嘆
於寂寞之濱則所以自處者必有其道矣而所天者幸
而聽之寧不淒然興感而迪其倫紀之常哉此聖賢刪
定之大意也讀此書者因其辭以求其義得其義而反
諸身焉庶㡬乎朱子之意而不流於雕蟲篆刻之末矣
　　　宋論序
古之作史評者多矣若遷固之論賛司馬文正公之治
鑑蘇文忠公之志林致堂胡公之管見尤所謂傑然者
也遷之詞雄健而是非頗謬於聖人固之辭奥雅而予
奪或盭於公義君子不能無憾焉求其議論英發可以
定前古之邪正俟後聖而不惑者惟司馬蘇胡三君子
而已若禮部侍郎兼翰林學士永新劉文安公之宋論
其殆度越遷固而無愧於三君子者歟公博極羣書尤
究心史學間讀宋史取其治亂興衰之大者辨其是非
評其得失而著此論凡二十有八篇如論陳橋之變以
為本於太祖之素心論金匱之書以為出於太宗之假
託元符之獲秦璽則謂踵天書之故智金人之逼汴都
則謂兆於靈素之妖言他若引斧斮地之疑屈已和戎
之辨皆先儒所未發真百世不易之至論也公為此書
不輕示人予曩為秋官郎嘗謁公於私第公出示十餘
篇予讀而愛之固求録焉公笑曰此吾未成之書所見
亦多未定之見也姑置之他日書成當以示子公歿其
書始出予乃得而細讀之其持論正其予奪公其詞瑰
麗而可喜如老將用兵指麾進退動合節制如哲匠運
斧横斜曲直悉中榘度又如老吏讞獄逮訊論報而未
發之慝難知之情洞然而莫遁也予知此論可與治鑑
志林管見並傳無疑矣後世有續紫陽綱目而稽合諸
儒之論者於公此書必多有采焉南臺副都御史淳安
胡公謂此書有禆世教而學者多未之見屬按察使洪
公士直刻諸梓洪公乃僦工重刻於閩臺以廣其傳而
命予叙之公之履歴都憲吳公序之詳矣予奚庸贅第
述此以見宋之是非得失待公之論而定公之論又待
胡公洪公而傳也
　　　百將傳續編序
古之言兵者莫詳於孫武凡山林沮澤之形戰守攻圍
之法窺敵用間之深謀批抗擣虛之竒略莫不具載於
十三篇而漢唐以來為将者用之則勝違之則衂未有
能出其範圍者殆猶醫之有方弈之有譜耶宋東光張
預公立取歴代名将用兵制勝有合於孫子者編次為
百將傳蓋武之所論者用兵之法而公立所傳者用兵
之實二書並行於世誠登壇受鉞者不可廢也頃予祇
奉上命出鎮北陲自念累世儒家於行師御衆營壘戰
陣之法素未之講大懼無以應變於倉卒廼取公立所
編正其訛補其缺治戎之暇輒用而閱之以考古人用
兵勝負之迹庶幾緩急不致於僨事已而踰勾注出鴈
門北過長城西扺黄河徧歴障隧周覽山川毎遇老校
退卒訪以用兵方畧雖其言人人殊退而考之於武之
書往往有合焉武真精於兵者歟傳曰有文事者必有
武備是則武之書公立之傳非惟將帥不可廢而儒者
亦不可不知也然公立所編起吕尚迄劉詞其餘缺焉
讀者病之予乃考五代及宋元史又得王彦章以下四
十人芟其浮詞摭其事實以續公立所編本傳有缺者
雜取他書以補之於是上下數千年元戎大帥用兵之
迹可以一覽而得矣或曰王者之兵以仁義為本權謀
非所尚也自漢迄元稱善用兵者大率權謀有餘仁義
不足豈可以為訓哉予以為不然伊尹升陑之師說者
謂出其不意也武王牧野之戰說者謂以上智為間也
是雖不尚權謀而權謀未嘗不寓於其間彼謂義兵不
用詐謀竒計而卒死於泜上者成安君之謬也權謀亦
豈可少哉世之膺閫寄者本之於仁義輔之以權謀平
居則以保國而安邉有事則以禁暴而戢亂斯可謂仁
義之兵而無愧伊吕之佐矣
　　　論學繩尺序
論學繩尺凡十巻宋鄉貢進士魏天應編選南渡以降
場屋得雋之文而筆峰林子長為之箋釋以遺後學者
也元取士以賦易論於是士大夫家藏此書者蓋少至
國朝始復宋制以論試士而此書散逸多矣予友僉憲
司事㳺君大昇董學於閩極力搜訪始盡得之正其譌
補其缺然後此書復完爰命工刻之而屬予序諸首序
曰議論之文尚矣禹皋之都俞吁咈見於經春秋卿大
夫之辭命往來紀於史其論之權輿乎自漢以來賈生
之論過秦班彪之論王命而論之名始見夏侯太初之
論樂毅劉孝摽之論絶交而論之文益盛唐宋以詞章
取士論居其一焉唐人省試諸論蓋不多見其傳於今
者惟蘇廷碩之夷齊四皓孰優韓退之之顔子不貳過
而已若此書所載則皆南宋科舉之士所作者也予竊
評之其才氣俊逸若青冥空曠秋隼孤鶱而廹之以風
也其體製古雅若殷彞在庭竹書出冢雖不識者亦知
其為寳也其文采縟麗又如洛陽名園而姚黄魏紫濃
豔眩目也於戲竒哉其登薦書而甲俊造宜矣予少時
從事舉子業先公嘗訓之曰近時場屋論體卑弱當以
歐蘇諸論為法乃可以脫凡近而追古雅予因取歐蘇
諸論熟讀之間倣其體擬作一二出示同舍生莫不駭
且笑之雖予亦不䏻自信蓋當是時科舉之士未見此
書故也今㳺君惓惓於此以嘉恵後學其用心勤矣是
書一出予知四方之士疾讀而力追之上下馳騁不自
踰於法度如工之有繩尺焉而場屋之陋習為之一變
矣凡世之學者本之經史以培其根㕘之賈班夏劉以
暢其支廓之蘇韓以博其趣旁求之歐蘇諸論以極其
變而其法度一本此書庶乎華實相副彬彬可觀豈直
科舉之文哉
　　　瓊臺類藁序
禮部尚書掌詹事府事瓊臺丘先生出其平生所作詩
文曰瓊臺類藁者屬予校閱而定其可傳者予讀之數
月而後畢因定其灼然可傳者凡若干巻適都憲吳興
閔公出鎮兩廣見之歎曰此名世之文也當為刻之以
傳於天下後世先生因屬予序之予辭謝不獲已乃叙
之曰文者道之英華也得於道者精而深則發於文者
𢎞以博唐虞三代之世士君子未有以文名者蓋其人
皆深於道其見於文辭皆發其心之所得者也自漢以
來世始以文名然皆因其所見以為文而於道無聞焉
故作者多而傳者鮮唐宋之盛以文名世者七家而君
子所取者惟韓氏歐陽氏曽氏三家之文而已以其頗
得於經而有見於道也至濓洛闗閩諸大儒出窮經明
道而後其文粹然一出於正論者謂周似經程張似子
豈非有得於道故耶先生生嶺海之間又當理學大明
之後天分過人沉酣六經蒐獵諸史百氏務求所謂道
者而體之身宣之文而不茍自其少時科試之文已為
同舍生所推服間發於歌詩論議長老見之皆驚歎以
為有作者風弱冠魁鄉選卒業大學所友皆天下賢俊
既而登進士第官翰林得盡讀中袐書繇是所學益博
其文益不可及先生之文有濓洛之典刑而不失韓歐
之榘矱其粹然純正若𢎞璧琬琰陳於周室其溔然泓
深若沅漸酉澧滙於洞庭其雄瑋縟麗若龍盾鳥旟馳
騁疆場之間珠槃玉敦周旋壇坫之上嗚呼盛哉非有
得於道而能然哉論者謂先生以豪傑之材藴經濟之
學使究其用其可傳者不止此也惜夫其文不施於典
誥其詩不著於樂章其學術不見於事業嗚呼元楊之
文施於典誥矣相如之詩著於樂章矣荆舒之學見於
事業矣然行不副言或播其醜於後視先生立言卓然
可傳而不朽果孰得孰失哉是宜閔公欲刻而傳之也
先生所論著甚多其大學衍義補藏於祕閣世史正綱
傳於學者皆别為巻不在集中
　　　忠義集序
宋有天下三百餘年以仁厚立國以詩書造士以節義
勵士大夫故其士民觀感興起皆知殺身成仁之為美
及其遭罹變故而且亡也死宗廟者有之死社稷者有
之死君上者有之死城郭封疆者亦有之下至山谷之
儒里巷之婦亦皆秉義抱節矢死不辱嗚呼漢唐之末
曷嘗有是哉南豐水村劉先生壎如村劉先生麟瑞生
當宋元之際懼忠臣烈士貞婦湮没而無傳也水村作
十忠補史詩如村作昭忠逸詠皆據其所見聞而録之
蓋野史之流也其邑人趙秉善合二先生所作為一編
附以汪水雲方虚谷諸君子傷時悼事之什若干首總
謂之忠義集是時元有天下諱言宋事諸儒於是集私
相傳録而已歴世既久遺老凋謝殆盡後生不知前輩
麥秀黍離之悲而是集幾與塵埃蟲䑕共敝於敗篋之
間上舍生趙君璽二先生之鄉人也得是集於老農之
家讀而悲之乃校補其訛缺特以示予予受而閱之觀
文履善對博囉之語謝君直復留夢炎之書為之慨然
觀吳楚材答録事之詰朱浚語兵士之詞毛髪洒然恨
不生同其時助其怒罵也觀劉銳幼兒下拜受藥與王
士敏書詩於裾以死自誓又泫然淚落而不能自己也
嗚呼三百餘年樂育之效可見於此矣因釐為七巻録
而藏之浙江僉憲王君廷光見之歎曰此集所記多宋
史所遺者是不可使其無傳將刻諸梓屬予序之嗟夫
忠義人之大節也根於天性具於人心凡立於天地之
間而名為人者孰無是性孰無是心哉惟存養不失則
其氣浩然一旦遭事之變觸白刃蹈鼎鑊而不懾若此
集所載諸君子是也先正有言讀出師表而不流淚者
其人必不忠讀陳情表而不流淚者其人必不孝予謂
讀是集而不咨嗟涕洟者尚可謂之人哉廷光佐外臺
風力凛然惓惓欲刻是集而傳之其所契者深矣
　　　唐律羣玉序
詩自風雅騷選之後莫盛於唐選唐詩者數十家惟周
伯㢸之三體楊伯謙之正音石溪周氏之類編新寧髙
氏之正聲盛行於時予甞取四家所選而考之或精而
不博或博而不精讀者不能無憾焉乃即所選抜其尤
可喜者得五言律詩一百七十二五言長律四十四七
言律詩二百三五言絶句三十七言絶句一百一十四
析為十有六巻雨雪之朝風月之夕居間處獨之時沉
潛而玩之從容而諷之若㳺虞庭而聞戛擊之音若入
周廟而覩琬琰之列若登元圃而得蒲穀之質也故命
之曰唐律羣玉或曰孔子之刪詩子朱子之註騷劉坦
之之註選皆取其可興可觀可羣可怨而有裨於風化
者也唐之律詩其音響節族已蕩然無復騷選之遺音
矣况於風雅之旨乎而子何取於此哉予以為不然夫
詩者人之性情也唐之律詩其音響節族雖與古異然
其本於性情而有作則一而已讀者因其辭索其理而
反之身心焉則可興可觀可羣可怨而有裨於風化者
豈異於風雅騷選哉遂書以冠其篇云
　　　南豐縣志序
國有史郡邑有志其紀載雖殊所係之重一也凡作史
與志者其叙述必有法其是非必以公夫然後可以久
傳而不泯况史之所紀必㕘諸志之所録則志之所係
不尤重乎唐宋以來郡邑之圖志多矣然或叙述無法
或是非不公往往湮没不傳間有傳者久亦厭觀有由
然也𢎞治七年秋江右藩臬移文所屬郡縣各纂修志
書上之㑹省將刪為通志於時郡縣或以冗迫不暇及
而付之稍知章句者紀載多有可議坡陀小邱獲録而
髙大可以奠疆域者遺焉鄉黨所不齒者曲為粉飾而
勛烈文章偉然一世之英者不紀甚者索貨幣需酒食
乃立為傳鄙哉斯人眎昔之陳壽魏收尤下矣惟南豐
令巴陵雷侯孟正知其所係之重乃集邑之師儒耆宿
語之曰南豐名邑有曽文定公之文章曽文昭公之剛
大朱光禄之厚徳曽悟黄樞之忠義其他名賢碩士未
易縷數紀載其可不謹乎願相與成之乃本舊志考諸
家文集參以里巷紀聞公暇延訪多士親加筆削賦貢
物産丁口頃畝務紀其實吏治得失人才賢否不為虚
美開巻一閱而一邑數千年之故瞭然在目矣侯既繕
寫上之藩臬而留其副於縣屬予序之予謂侯真知所
重矣他邑茍具文書者能不泚其顙乎侯名頤發身科
目其來為邑凡前政之妨民者痛爬梳之興學養士崇
禮勵俗修文廟飭廨宇均徭賦一權量嵗早禱雨輒應
其可紀者甚多今之良有司也
　　　新刋經籍考序
經籍有禆於世道大矣經以載道人生不可一日而無
者也史以紀事有國有家者亦不可缺也至於子集其
言雖有純駮之不同亦皆經史之支流餘裔士大夫不
可不知也古昔英君誼辟建藏書之府設校書之官遣
求書之使夫豈徒然哉漢晉唐宋之史皆有藝文志然
漢志所録者至晉已多散亡矣唐志所錄者至宋亦多
遺軼矣君子不能不深慨於此鄱陽馬貴與氏宋丞相
碧梧先生之子家多縑素學有淵源常著文獻通考以
補通典之未備其經籍考尤為精詳予甞讀之竊謂賢
於前史之藝文志蓋藝文志惟列其巻目而經籍考則
載其著述之由辨其純駮之異而先儒之議論附焉開
巻疾讀如登延閣㳺石渠而閱芸編緗帙之富信乎為
羣書之體要也通考巻帙重大人不易致經籍考自可
孤行以資傅洽甞以語一二士友俾釐而刻之然莫有
究心者江西按察司僉事莆陽黄公仲昭奉敕來董學
政予雅知其博學而好古因以告之公曰是吾職也當
圖成之乃於莅政之暇取國子監本校其訛補其缺繕
寫成編且規措楮板之資付南昌府同知張君汝舟俾
刻之張君篤意斯文市名梓僦良匠以成公嘉恵後學
之志躬自督視鍥梓既完公以書屬予序之嗟夫讀書
考古固格物致知之一端亦所以為誠正脩齊治平之
本也然典籍散在天下欲盡得而讀之雖王公大人有
不能致而况窮鄉陋巷之士哉有志於學古者得此書
而讀之則於古昔典籍雖不見其全書而亦可得其大
旨矣是經籍固有禆於世道而馬氏此書又有禆於經
籍也得此書者明牕棐几日閱數巻擷其英摭其華嚌
具膏馥反之於身心發之於事業此公所望於學者也
博識而已耳多聞而已耳豈公所望哉
　　　平蠻詩稿序
冬官郎中羊城何君宗易從大司空白公自荆襄振旅
而歸出其軍中所作五七言律絶長短歌行凡若干首
題曰平蠻詩稿屬予序之予讀之其叙師旅之盛則江
漢常武之意也其閔征戍之勤則出車枤杜之旨也至
於感寒暑之變遷道室家之怨曠則又采薇東山之遺
風也渢渢乎治世之音葢將軼盛唐追魏晉而上薄騷
雅矣初荆襄羣寇裒兇慿阻四出剽敓以䖍劉我民聖天
子赫然震怒遣将徂征而命白公綜理戎政宗易以公
辟居幕府凡奏疏之達於上檄牘之布於下書簡啟劄
之通於羣寮以至軍旅之籌畫芻饟之轉輸與凡叢冗
之務一委之宗易宗易随事應之畧無留意而其餘力
又及於此非學博而材優者能爾哉及元兇授首而鯨
鯢醜類亦皆雲散而鳥没於是宗易乃得從公奏凱而
還議者謂荆襄之平雖公與大帥之功而宗易賛畫之
勞居多且嘗躬冒矢石督勵将士非徒持文墨議論而
已宜有旌寵公亦亟言於朝請加顯擢而有司不察僅
増一秩士論咸為不平而宗易澹如也昔裴晉公董師
淮西韓退之實從焉張魏公出師關陜劉子羽實在幕
下然淮寇之平退之不聞進秩金師之退子羽反以得
罪則宗易之増秩視退之子羽不為幸耶然雖増秩與
否不足論也而宗易之勞不可從之無傳故予序其詩
並及其謀畫之勞使異時紬金匱石室之書者或有採
焉
　　　桂坡稿序
司封主事左君時翊彚次其所作歌行選律詞調箴銘
賛賦書奏記序題跋碑銘表誌之文為十巻其為佛老
氏作者别為方外稿一巻總題之曰桂坡稿屬予序之
時翊故山東㕘政訥菴先生之子也自幼穎敏絶人七
嵗有能詩聲稍長博學無所不窺自六經諸史以至百
氏之說靡不含其英咀其華而飫其實既而侍訥菴宦
游四方浮江踰淮扺京師東逰齊魯南走楚粤所至輒
求其俊傑之士與之上下其議論而其所見喬岳長河
摩霄漢而盪煙雲者有以發舒其精神繇是其學益博
其氣益充其文日新而未已予竊評之其詞氣雍容如
藻率鞞鞛陟降明堂之上也其論辨雄偉如龍盾虎䩨
馳騁轅門之間也其體製古雅又如離磬崇鼎陳列於
清廟之東西也是雖本於問學之功要之其資性有過
人者而然也吾盱自宋號稱多士其以文章名世者如
直講李公泰伯曽文定公子固與其弟文昭公子開雄
詞健筆與歐蘇並驅而爭先數十年來諸老殂謝殆盡
雖作者不乏然未有能攀三君子之逸駕者以時翊質
之美學之博茍能服膺韓子所謂無迷其塗無絶其源
者而不已焉則其文將駸駸乎上薄古人異時起衰振
陋以追蹤三君子者非時翊而誰耶予少時亦嘗有志
於斯及官刑曹日閱訟牘弊弊焉不少暇暮歸輒昏然
欲睡豈復能琱琢文章以與作者並騁於翰墨之塲哉
而時翊自登第以來所歴皆清選益得肆力問學其文
之日新也固宜先冢宰與訥菴為同年友予與時翊通
家兄弟也故序其文既致歆慕之私又悼予學之無成
云
　　　黄氏流芳集序
廣昌之銀溪黄氏世居焉黄之耆俊曰愈敬者富而樂
施予景泰閒嘗出粟千餘石儲之官以備凶年賑貸有
司上其事景皇帝降璽書以奬之成化戊子嵗荐飢又
出米二百五十石以賑貧乏事聞朝廷命以章服秩承
事郎其家世業儒名卿偉人作為文章以道其美者彬
彬焉愈敬嘗慨然曰璽書之藏吾家燦然日星之昭垂
吾不敢䙝也薦紳先生之詩若文鏘乎玉珮瓊琚之詞
吾寳而弆之不敢失也是皆吾黄氏所託以揚芳聲於
無窮者也然懼久而散軼無以昭示後裔廼録所得大
夫君子之作屬亷州太守雯峯饒先生定其可傳者萃
為一編冠以璽書而序記碑銘詩歌次之問訊之書簡
又次之遂鍥之梓以傳諸鄉邦以貽諸子若孫曰斯集
不朽吾黄氏所藉以不朽乎故題曰黄氏流芳集雯峯
既為之序愈敬又以書屬予序之凡黄氏家世之懿衣
冠之盛雯峯序之詳矣予何言哉或謂君子率禮迪義
修其在我者而已非蘄後世名也愈敬善積於躬恵洽
於鄉而義聲達於朝矣胡為汲汲後世名耶士之不朽
者德與功耳言其次也愈敬顧欲因文字以傳不朽何
耶予謂不然君子固不急於名然名湮滅而無稱君子
以為耻故孔子曰君子疾没世而名不稱焉太史公曰
伯夷叔齊雖賢得夫子而名益彰夫德如咎卨功如伊
吕斯可以不朽然如咎如卨如伊如吕代有幾人君子
欲自見於後世者安得不假文字以傳耶魯兩生雖賢
史軼其名世莫知其為誰覃季子之學術連舜賓之行
義世固有與之班者然賴河東六一之文人到於今稱
之愈敬惓惓是集其自待重而為圖逺矣遂書之以繼
雯峯之說
　　　同年燕集詩序
君子之燕樂非肆情觴豆而已所以講禮文敦交誼而
盡懽洽之情也予同年登進士第者三百有五十人其
官秋臺者五十餘人自甲戌迄今十有五年之間或遷
他官或以喪去職或不幸化為異物五十餘人之中其
在者十有一人而已成化戊子春正月上以元夕令節
百官各予假十日貟外郎廣信周宗用語凡同年官秋
臺者曰吾曹終嵗訊鞫不遑燕私今天子幸賜休暇盍
相與為㑹以罄一日之懽乎衆咸以為然期以是月十
八日合醵治具於宗用之家至期畢㑹㑹者永豐劉寛
仁永新劉主敬古嵊謝永清豐城范彦聲南昌熊廸吉
華亭王廷玉羊城韓阜民廬陵陳時荘㑹稽吳文謨暨
予與宗用也是㑹也坐以齒為序尚齒也酒以醉為度
極歡也獻酬進退必以禮違禮者輒罰一巨觥崇禮也
歌伐木之詩鼓南薫之調而金縷豔曲檀槽淫響不奏
於樽俎之間樂而不失其正也其所謂講禮文敦交誼
而盡歡洽之情者歟予在京師者八年公卿貴人酒食
伎樂之燕未嘗赴雖寮友之㑹亦鮮預預焉而樂者莫
兹㑹若也於是諸君子取蘇子卿贈李陵詩願言崇令
徳随時愛景光之句為韻各賦詩一章以志之而退予
為序予因循未暇為又二月而予有福建憲副之命念
暌違之有日而兹樂之不可再也廼序之以歸宗用嗟
乎予同年之友亦多矣其有名位稍崇而慠然視同進
若途人者亦有乘其顛危從而擠之者彼獨何心哉而
予十一人者獨相親厚如此是可以警薄俗矣乃各錄
一巻藏於家異時湖山千里之外覽斯文而頌諸君子
之詩停雲之思殆將悵然不自勝矣
　　　桂坊藁序
詹事府少詹事兼翰林院侍講學士四明楊先生出其
所著詩賦銘賛序記碑誌論說雜著之文凡若干篇題
曰桂坊稿蓋為太子洗馬時所作也予讀之累旬而後
盡乃作而言曰儒者以文章為小技夫豈然哉文者道
之英華也得於道者深則其發於文也閎以贍得於道
者粹則其發於文也貞以醇譬之木焉道其根本而文
其華葉也文不本於道是猶無根之華葉朝榮夕悴乃
所謂小技也君子之文豈具然哉三代盛時大道明而
王化洽郁郁之文非獨士君子為然衢童里婦肆口而
成亦皆典麗靖深有後世能言之士所不及者蓋有所
本也自秦以降雖作者不乏然本於道者蓋鮮矣惟董
仲舒韓愈歐陽修能因文以求道故其所著炳炳焉與
六經並傳而不廢及濓洛諸大儒出相與講明道學而
後其言粹然一出於正論者謂周似經程邵張似子非
以有本而然耶先生以絶世之資而生當聖明之世其
氣充其學正自其少時為科試之文已夐出流軰弱冠
遂魁鄉選擢髙第載筆蘭臺讎書延閣侍講經幄輔導
儲宫歴官三十餘年不離翰苑而所學益博自六經諸
史旁及九流之說靡不探其源綜其要而於所謂道者
得之心而體諸身矣故其發於文也本周邵程張之淵
源循董韓歐陽之榘矱其法度森嚴如龍虎鳥蛇布列
於行陣之間其意度閒雅如朱紘赤舄周旋於殿陛之
上其閎深雄放又如彭蠡之睛濤龍門之駭浪滈乎淼
乎而不可狎玩也先生所自得者非予所能知然即其
文觀之其深且粹矣乎予嘗論近代之文如姚牧菴馬
石田皆有志於修辭矣而於道無聞焉許魯齋饒雙峰
皆有志於明道矣而其文未能脫語錄之餘習求其華
實相副如先生之文者豈可多得哉先生不予鄙屬為
之序辭不獲命乃述所嘗論者於末簡庶使讀先生之
文者有以探其本云
　　　賜閒詩序
襄府左長史㑹稽韓先生發身賢科累遷今職歴相憲
王定王有忠直聲先皇帝知其賢陞四品禄晉階中順
大夫年甫六十即求致仕定王奬慰不允居三年又請
定王眷留如初又二年先生年六十有五矣求歸益切
定王知不可奪具以其情聞今皇帝特允所請乃得歸
休於家或曰先王際盛時相親藩職任雖隆政務甚簡
足以頤神延年何必求歸歴相二王有東平之賢無江
都之驕先生所言無圓鑿方枘之患又何遽求歸且七
十致仕禮也六十有五而致仕無乃太蚤乎先生謝曰
年至而致仕先王之禮也有疾而解官我朝之制也夫
有疾則廢事廢事不去姑以年未至為詞是貪禄而無
恥也吾豈忍捨吾賢藩哉顧恐陷於貪禄無恥耳吾觀
古之人有宜歸而不肯歸者蔡元長是也有欲歸而不
得歸者范忠宣是也不肯歸者有所溺故卒有嶺南之
竄不得歸者有所制亦不免南荒之行是雖忠邪不同
其不免後艱一也今吾去畏途而即閒曠坐茂樹之繁
隂酌石泉之清泚是聖皇之賜也是得忠宣所不得者
也吾老矣惟朝夕誨吾諸子圖惟報稱而已他何知焉
於是衆咸以先生之言為然相率賦詩以美之其子方
伯公邦問萃為一巻題曰賜閒本先生之語也間屬予
序之予為湖廣布政使時獲與先生接目其貌耳其言
已知其為賢矣及觀其急流勇退益信其賢也乃序之
以冠諸作先生名弼字藎臣宋丞相魏國忠獻王之十
一世孫也
　　　和梅花百詠序
古今名流畯儒之詠梅者多矣而馮海粟之百詠尤為
世所傳誦蓋自國風摽梅之篇以降未有盛焉者也予
友天官主事左君時翊嘗讀書桂坡之草堂歳暮雪作
啟牕四矚而堂梅盛開清香冷艶滉瀁簡䇿吟思浩然
因誦海粟之詩而和焉録為一帙及來京師出以示予
俾序之予平生亦有梅癖自居輦轂下不見梅者六載
矣忽得時翊之詩讀之恍然如行孤山而徘徊於暗香
踈影之中也悠然如㳺石湖而容與於文穆公之圃也
又如醉臥羅浮而聽翠羽之刺嘈也詩之動人一至此
哉持以較海粟所詠予不知孰優孰劣也嗟夫梅一卉
木耳然有君子之德焉其花素而不妖君子淡而不厭
似之其香逺而益清君子闇而日章類焉吐華於氷雪
之際斂實於暄姸之時君子之樂幽雅而逺芬華又有
同焉者修潔之士愛之賞之又從而詠歌之蓋有以也
時翊頴敏而好學清修而有文眎其所愛可以知其人
矣昔海粟之百詠甞為趙文敏公所稱賞時翊之詩美
矣第未遇文敏公顧使予得而讀之豈知言哉豈知言
哉姑序之以俟當世之知言如文敏公者
　　　鼓山紀逰詩序
鼓山在福州治城東二十里其氣雄勢秀為附郭諸山
冠予與寮友約同逰者屢矣輒為事所奪成化六年春
二月辛未監察御史清漳陳君彌旦將之京過福城乃
相與逰焉是日陳君肩輿先扺山下寺予從憲使永新
劉君叔榮副使四明錢君廷珍淮西潘君景澄僉事羊
城康君文瑞泰和康君主一淦川周君守謨視事罷乃
行共飯寺中遂登山過圓通庵歴半山亭約五里許乃
至山上寺林樾蒼潤巗壑谽谺真佳境也茶罷屏騶從
逰寺左靈源洞洞有泉出石罅據石飲之甘寒可愛又
行數百步至天風海濤亭亭額紫陽朱夫子所書也其
遺刻在山巔欲往觀之以倦於躋攀不果徜徉久之乃
還扺寺出酒共飯寺僧亦汲泉瀹茗以飲客酒酣童子
歌雅詞數闋賓主歡甚陳君首賦律詩一章諸君子亦
相繼有作薄暮乃歸劉君謂清逰不可數得也命侍史
録諸作刻諸壁間而予為之序逰之又明日旴江何喬
新序
　　　陸廷貴卓行詩序
姑蘇陸君廷貴少嗣父職為武成後衞百夫長謙恭好
學無將門子輕儇態其配陳氏名家媛有幽閒之德焉
廷貴年四十有七無子陳毎欲為買妾廷貴輒峻拒之
㑹廷貴以職務遠出陳遂私買侍兒置其室姱麗異甚
及廷貴歸陳戒侍兒盛飾出拜廷貴驚焉以問陳對曰
妾薄祜無子故買是俾抱衾裯侍巾􁆽庶幾生君之子
以延慶緒於無窮耳廷貴悵然曰天茍祐陸氏不斬其
後汝將有子惡用是為欲遣之陳執不可廷貴乃紿曰
是尚少姑俟他日因處之别室且屬陳以女眎之未幾
陳有孕明年遂生一子廷貴語陳曰吾有子矣當使是
女有歸於是選良家子得太僕少卿張君之族子某治
裝奩以嫁焉猶處子也其友陳君顯聞之歎曰廷貴之
行豈惟今世之所稀在古人猶以為難也是不可使之
無傳乃求當世能言之士賦詩以詠歌之彚成巨帙而
因秋官主事錢君有本請予序其首簡予曰風俗之不
古若久矣為夫者妾媵盈室以肆其情為婦者謡諑妬
忌以顓其寵此在薦紳之家亦或有不免者况於生長
將門者乎有如廷貴以未衰之年而能逺色以嫁其妾
陳氏以嗣續之艱而能買妾以侍其夫是皆卓焉寡儔
者也熊羆兆祥克有良嗣是蓋天之所賜也嗚呼風俗
之不古若久矣孰知乃有賢如廷貴夫婦者耶昔荆國
王文公未有子其夫人吳氏為買一妾公見之遽遣之
今觀廷貴之行蓋庶幾於公而陳之事亦無愧夫人者
歟予少讀史覽文公夫人之事以為曠千百年不可復
見於今乃有之然則廷貴夫婦之賢其可使之無傳歟
而陳汲汲於表章其友之善惟恐其無聞非所謂樂道
人之善者耶是皆可書也故為之書
　　　同年燕集詩後
成化丙申冬湖南僉憲泰和蕭君彦祥偕其同年在藩
臬者七人奉表入賀聖壽其同年在翰苑者念暌違之
久而喜朋簮之盍也相與為醵而治具於修撰羅先生
明仲之第邀彦祥暨七人者而觴焉罇罍序陳醴胾芳
潔歌風雅之古詞斥箏琶之淫響主賓獻酬怡怡如也
酒酣明仲賦律詩一首以道意在席者屬而和之因以
為八人贈或道其遭際之盛或美其車服之華或以爵
位崇顯為禱或以勛烈光大為勉勤厚之意溢於聲詩
之表皆可傳者彦祥萃為一巻持以示予且屬序之嗟
夫同年者四海九州之人而偶同科第耳然自唐以迄
於今士君子之交㳺於其同年尤加厚焉何哉蓋其進
也同道其升也同時意氣相孚道誼相合固非燕㳺之
好者比其加厚也宜矣若翰苑諸君子於八人者貺之
以燕好申之以詞章眎昔人為尤厚焉彼金谷有㑹矣
然溺情伎樂君子惡其侈桃李園有燕矣然沉酣麯蘖
君子譏其狂是燕也賓主相輝聲詩繼作歡娱之中不
忘警飭之意是所謂樂而不失其正者也豈金谷桃李
園屑屑罇俎者可擬哉遂序於末簡
　　　瞻雲詩序
秋官主事淮陽葉君崇禮示予望雲詩一巻曰此朝之
大夫君子為吾鄉人蔣仲誠而賦也仲誠負竒而好逰
嘗泛黄河浮汳渠陸走齊魯燕趙之郊扺京師而縱觀
四方之勝以自壮然念其父志端母劉皆蚤世不及養
居常䀌然痛之旅逰之際見白雲英英升自山谷彌布
霄漢或濃或澹或散或合或蜿蜒如虬龍或翔翥如鸞
鳳或奔驟如虎兕或旖旎如絳旌羽節之往來或崔嵬
如金觚銅爵之矗峙變態不常可喜可愕輒悵然思親
而不能已因求善繪者圖之時一展玩有不勝其慨然
者大夫君子賢之此詩之所由作也子幸為序之予惟
昔狄文恵公赴并州登太行回瞻河陽見白雲孤飛曰
吾親舍於其下徘徊不能去仲誠之瞻雲非慕文恵之
為人耶雖然善學古人者當師其心而不可徒逐其迹
夫子路之負米其所以為孝者不在於負米也老萊子
之戲綵其所以為孝者不在於戲綵也望雲興歎固文
恵公誠孝之發見然文恵公之所以為孝者豈徒望雲
而已哉其行己也方其臨民也仁其立朝大節偉如也
此其所以為孝歟不師其心而徒慕其迹則世之臨清
溪望白雲者皆可以為文恵公矣仲誠勉之心文恵公
之心毋徒託意於望雲而已公之勲業之隆仲誠有未
得為者然其立心行己師之則是夫豈難哉荀卿子曰
塗之人可以為禹矧文恵公乎遂書之以冠諸羣什
　　　友松詩序
廬陵有隱君子焉曰劉君世嶽世家於邑之藤橋其先
世嘗植松一株於所居之傍迨兹餘二百年髙且百尺
大幾十圍其柯盤錯若屈鐡其根磊砢若怪石其葉蓊
鬱若垂天之雲君甚愛之日徜徉其下曰吾友在是矣
因以友松自命士或疑之曰友者人倫之一也生斯世
為斯士友斯人可也松植物耳能與子握手笑語耶能
與子銜杯酒接殷勤之歡耶抑能與子相規以過相責
以善耶子雖欲友之惡從而友之君笑曰吾豈不欲取
諸人而友哉世降俗漓而友道廢絶久矣臏於㳙賣於
寄相戕賊於耳餘吾求其可友者未得也取諸人而未
得舍是松吾安友哉故吾於是松也朝夕對之如對益
友焉觀其蒼髯黛色凛乎其不可狎也則思所以潜消
吾暴慢之氣觀其霜枝雪幹挺乎其不可撓也則思所
以益厲乎貞介之操觀其貫四時而不改越千嵗而不
衰也則思所以誠吾恒久之心仰焉而睇頫焉而思其
有益於吾之進修多矣松良吾友非特世俗之所謂友
也士大夫聞而髙之曰卓哉劉君之志乎於是相率賦
詩以歌詠之凡若干首秋官主事陳君時荘君之甥也
彚為一編屬予序之予辭不獲命乃述君之所以友松
者其言蓋如此君名灝長沙定王發之後也剛介不阿
有類於松故命松為友云
　　　鈔塘十景詩後序
新建萬君邦泰世家縣之鈔塘鈔塘距縣治百里許實
據山水之勝其先有諱天瑞者由明經舉為閩令始構
書屋以教其族人屢廢輒復今所謂萬坊書屋是也其
山則南嶺峙其前鳯岡翼其左虎嶺踞其右而連峰接
岫逺在前村與後里者若伏若騖若蟠若踞不可殫状
又有官竈相傳為古陶人埏埴之所其水則泓然而渟
滀者為蘇陂錦鱗頳尾㳺泳其中滃然而仰出者為石
井其泉甘冽有痼疾者飲之輒愈澄波演迤者為藥湖
漁人牧竪跳嘯其傍是皆山水之勝處也閩令君十一
世孫仲實嘗摘其景物之尤勝者析為八景曰萬坊書
屋南嶺仙峰蘇陂錦鱗石井靈泉前村叠秀後里層巒
藥湖漁牧官竈烟霞一時名流韻士相與歌詠以傳焉
至邦泰又謂八景固山水之絶者然鳳岡虎嶺近接耳
目不可以遺廼益以鳳岡捧月虎嶺屯雲以表其勝間
屬善繪者圖之又求能言之士賦焉彚為巨帙大理少
卿文江李公既為之序矣邦泰復屬予序其後予惟君
子之心澹然無所好而獨不能忘情於山水者豈真為
景物役哉觀山益懋於仁觀水益懋於智無非進徳之
資也邦泰講業於其所謂書屋者日孜孜焉以探性命
道徳之懿進徳之本在是矣及其倦也息焉㳺焉仰南
嶺之峻極恍如卓爾之見徘徊眺望見山之在前村後
里者紆青縈翠應接不暇又若瞻前而忽後也顧鳳岡
之鶱翥則思巻阿鳴陽之詩覩虎嶺之雄峭則思大易
虎變之象玩錦鱗於蘇陂思所以成其文酌靈泉於石
井思所以濯其徳聽漁歌牧唱於藥湖之上則樂萬物
各得其所徜徉官竈之間以觀烟霞舒巻晨夕萬變又
有以見造化之妙而加日新之功是皆所以為進德之
資也豈徒性情之適而已哉嗟夫南山崔崔詠於風洛
水泱泱歌於雅山水之播諸聲詩尚矣顧予非卜商烏
足以序作者之意哉姑道邦泰之所以好者使覽者有
考焉邦泰舉鄉貢進士今為懷慶推官云
　　　梅荘八詠序
鄞之東南三十里有地曰梅荘或曰禹廟梅梁甞飛沉
於此故以名或曰是地也梅花成林名之以其産今福
建按察副使錢君廷珍世家焉君嘗謂予曰梅荘之東
有宅一區喬木蔚然者吾祖之舊宅也荘之前有田數
頃秋穀垂隴望之如黄雲被野吾家之世業也龍山峙
其北蒼崖翠巘若翔螭之攫雲馬渚滙其南縈青漾緑
若繡鞶之遶戸雙渠夾其旁石梁跨之四望蒼然無際
三市在其西民居鱗比炊煙滃若屯雲又其南為横河
春雨時澄波萬頃滈然如巨浸其西南為小墅孤阜拔
起夕陽晃之霞采爛如金芙蓉吾少讀書於此倦則登
山而遨臨流而釣以覽夫四時景物之變意甚樂之因
取其尤勝者析為八景曰龍山拱秀馬渚環清二橋野
色三市人煙横河春漲小墅晚霞南畝新禾東塘舊宅
以表其勝焉自吾入仕以來累夫事物之自外至者追
念舊逰之樂未嘗不思休於此也嘗屬善繪者圖之而
求薦紳君子為之歌詠焉子其為吾序之他日歸休於
此展圖詠詩而讀子之序瞻逺岫之歸雲其亦足樂也
予歎曰士風之不古久矣其處也則急於仕固不知山
水之為樂其出也則忘其歸視舊逰若敝屣然今君有
章綬之榮而睠焉湖山之樂是豈常情沉酣於富貴者
可同日而語哉然君年未五十方將攄大猷奮丕績以
佐聖天子出治於明堂梅荘之樂予知其未能遽有也
異時成功謝事錦衣南歸如歐陽公之居潁上庶乎有
此樂矣予不佞將自附於趙康靖訪君東塘之上以周
覽八景之勝然後采溪毛烹海錯相與一醉焉亦庶幾
潁上之遺風也姑序之以俟
　　　花谿集後序
古之君子志於不朽者知立徳立功之未易則銳意於
立言自漢以來篇目見於藝文志者無慮數百家然不
數世輒澌盡冺滅而無傳方其疲精神勞心思肆意於
觚牘之間豈不欲傳於久逺哉然卒至於亡滅豈其學
術之不純耶抑其才氣之有所局耶是皆可悲也幸而
有賢子孫為之收拾則雖不能傳於天下猶能傳於一
家又幸而有知言君子采其一二萃為類編則遂以不
朽矣而世之得此者幾何人哉予讀吳興沈先生之花
谿集深有感焉先生諱夢麟在勝國時以明經領鄉薦
擢婺源州學正遷武康令元季天下多故遂解官歸隱
益肆力於詩文薦紳先生多推許之入國朝以來三校
文閩浙又兩同考㑹試有司嘗以賢良薦徵之辭不起
髙皇帝知其老不强也年九十而卒平生所作詩文巻
帙甚多題曰花谿集者因其舊隱而名之也先生卒後
子孫遭罹變故謫戍邊鄙而家集散軼多矣久之其𤣥
孫清舉進士擢刑部主事因奉使南畿過故鄉訪求遺
集得詩文若干首手録以歸既而清遷江西按察司僉
事乃請副使同邑陸公某編次成帙又得副使同郡呉公
懷徳校其譌舛嘗請大司寇莆陽彭恵安公序之近又
請予序予竊評先生學術正材氣優其發於詩文根本
義理如宋儒而無其萎弱不振之態筆勢雄偉如元人
而無其風沙麄豪之習世有蕭統姚鉉吕伯恭蘇天爵
者出而類選國朝之文於此集必見采録焉先生之不
朽其在此也而清可謂賢子孫矣遂書於其末簡
　　　重刊黄楊集序
錫山華先生彦清在勝國時以詩名於吳中所著黄楊
集門人呂緯文鋟梓以傳嵗久譌且缺其𤣥孫守方購
得善本正其譌補其缺重刋於家然守方甚重斯集不
輕以傳諸人雖子姓宗戚求摹印者亦靳不予守方之
族弟烈由進士擢建昌郡推以斯集傳之未廣慮久而
湮滅乃捐俸重刋以廣其傳屬予序予惟詩之為言可
以觀風俗察政治有元一代俗漓政厖無足言者而其
詩矯宋季之委靡追盛唐之雅麗則有可取者蓋自郝
伯常姚公茂鳴於北方而馬伯庸薩天錫諸公繼作楊
仲𢎞范德機倡於江南而虞伯生掲曼碩諸公從而和
之及其久也上自臺閣名公下至山林逸士外至徼塞
部長往往以詩名家雖其間不能無麄豪之譏纎巧之
病要之不失為能言之士也先生之詩温麗靜深視當
時能言之士蓋相頡頏予嘗攷元詩見於編選者如所
謂皇元風雅元詩體要之類其採取博矣而先生之詩
乃遺焉豈非所傳未廣而選者未之見歟此郡推君所
以惓惓重刋以傳也斯集既傳吾知世有選元詩者於
先生之詩必有採取焉而元之風俗政治亦因可見矣
禮曰先祖有善而弗知不明也知而弗傳不仁也若郡
推者非所謂明且仁者耶先生諱幼武其别號栖碧蓋
取太白詩中語也
　　　一峯集序
一峯羅先生應魁既殁其所與㳺雯峯先生饒公秉鑑
之弟秉元得其詩文遺稿一帙釐為十有二巻附以大
夫君子祭誄哀輓之辭因其别號通謂之一峯集刻而
傳之雯峰屬予為之序予辭謝不敢當□幾秉元雯峰
相繼殁雯峰之子廷賛因子弟喬年申其父叔之請求
序益堅予諾之未果為也既而一峯之叔師張授徒予
家謂予曰子與一峯最相知何靳一言不序其集使天
下後世知其為人予謝曰㣲子之言吾豈敢忘之顧予
言不足為一峯重廼取饒氏所刻讀之盡巻作而言曰
一峯之文善矣是理學之所融㑹也誠心之所昭敷也
忠肝義氣之所發見也其垂世傳後必矣歐陽子哭石
守道不云乎子道自能久也何必予序觀其論著本於
理學故其文珠瑩玉潔而無駮雜嬉笑之辭發於誠心
故其文斥邪翼正而無駕虚肆誕之說出於忠義故其
文凛然如秋霜烈日非萎弱乏骨氣者比讀其文者自
能知其人奚待予序而後傳也一峰諱倫應魁其字也
世為永豐儒家宋季有諱開禮者為武岡教授舉兵應
文信公兵敗執節死一峰其裔也自少力學非五經四
書濓洛闗閩之說不講而非聖人之書未嘗一接其目
動静語黙一以誠為本而致力於司馬公所謂不妄語
者朋友有不善引古誼以繩之其人至面頸發赤不顧
及以進士對䇿大廷敷陳聖學之本吏治之弊民生之
困反復數千言多人所不敢言者憲宗皇帝嘉之擢魁
天下以為翰林院修撰未數月以言事忤旨出為福建
市舶提舉尋召還復職改南京翰林院僅閱嵗以疾求
歸四方來學者恒數百人嗚呼一峯所學純以誠所存
所行剛且大其文之不易及也宜哉所著周易傳中庸
解禮記集註皆别為巻不在集中
　
　
　
　椒邱文集巻九
欽定四庫全書
　椒邱文集巻十
　　　　　　　　　　　　明　何喬新　撰
　序
　　　送蔡君文瑞赴𢎞農衞幕序
𢎞農為衞介乎河陜之間國家既設萬夫帥統熊羆貙
虎之士以鎮之又擇士之諳練治體者以典其幕府之
政蓋以其地當闗河之衝故也成化乙酉秋七月予友
蔡君文瑞由冑監之秀擢𢎞農衞經歴凡知文瑞者相
與歎曰文瑞以和厚之質而有闓敏之材大之可守一
郡次之可典一州下猶當宰百里之邑焉今捨所宜處
而宅之戎幕殆猶羈盜驪以負薪持湛盧以芟麥無乃
非其任耶予曰士之才者無職不宜為為之輒有赫赫
名未有宜於大而不宜於小者也盜驪雖不可以負薪
然用之負薪未必不勝湛盧雖不可以芟麥然用之芟
麥未必不利負州郡之具者雖不可屈之典幕然使用
典幕亦未嘗不理焉且二三子以幕職為卑且冗耶夫
一衞之政凡章奏之達於上檄牘之施於下書疏之交
於鄰與夫號令之宣布簿書之勾稽芻糧之出納韅靷
鞅靽之具藁秸稭薪之需凡政之有闗於衞者皆典幕
者所當為非質之和厚者不足以撫衆也非材之闓敏
者不足以舉職也孰謂其卑且冗耶由宋以前幕屬皆
出於主帥之辟故士流輕之至我國家凡幕屬一出於
朝廷之命而又鑄印授之事得專達自主帥以降皆與
抗禮莫敢以勢位加焉其不輕而重也較然矣文瑞所
處又當闗河之衝今之往也其尚盡心所職以佐其帥
俾紀律明而疆圉固大山長谷之間無烽燧鐃鼜之警
異時吾見主帥有飛剡而薦之者矣戎士有遮道而留
之者矣盜驪豈淹於負薪湛盧豈終於芟麥哉起幕僚
而陟華要蓋有日矣昔吾鄉先達憲副王公初由太學
生擢衞經歴亷剛周慎主帥敬而憚之太宗皇帝聞其
名徵拜監察御史不數年超佐外臺此吾鄉邦故事也
曽謂文瑞他日不爾耶予與文瑞交誼最篤於其行也
序以贈之
　　　送廣西僉憲武君赴任序
聖天子誕膺駿命之明年天下藩臬暨郡縣有司率職
來朝上念百司舉職者鮮無以保又我受民廼詔吏部
暨憲臺嚴加考察職業不修者已之貪黷無恥者謫之
所黜凡五十餘人爰命九卿各舉其才且賢者以補之
又命二三大臣論材德以定其位焉於是大司寇陸公
以刑部貟外郎樂安武君廣淵薦遂拜廣西按察司僉
事命下之日士論譁然以謂亷慎如廣淵諳練政體如
廣淵行行焉不可撓以私如廣淵求諸列卿所薦之中
如廣淵者蓋不多見使循資而進尤當為方岳之佐也
今舍所當得而位之憲僚之末又處之五嶺炎蒸之域
是獨何哉司政柄者雖家置一喙亦安能自說哉或解
之曰不然廣淵之才且賢孚於輿論也久矣大臣宰相
以明揚士類為職者也顧獨不知廣淵耶今之占小善
名一藝者率寵以美官處之善地彼顧靳於廣淵耶顧
廣右之民彫弊極矣凡吏於兹土者小則為蚉為䖟大
則為封豕為猰㺄民始忍以其父母妻子所仰賴之身
自棄於盜賊泝其流而尋其源司風紀者蓋不能無過
焉使得才且賢如廣淵者往飭憲度吾知貪墨吏聞風
解印綬而遁去慿恃谿壑者且將相率投戈請命矣是
則置廣淵於兹者蓋深知廣淵也是則謂屈一人以信
一方也是則謂為官擇人非為人擇官也諸君子何異
哉或以二說質於予予莫能決其然與否也雖然大臣
宰相之用舍是耶非耶可訾耶可譽耶廣淵何與焉廣
淵知懋厥職而已先之以秋霜烈日之威繼之以和風甘
雨之仁使蛟鱷逝而寒潭清稂莠耨而嘉穀遂上以寛
聖天子南顧之憂下以副大司寇推轂之意斯可已他
尚何議焉廣淵將行僉謂予與廣淵同薦於鄉同登進
士第同為司寇屬相知最深且厚徵言以贈其行予不
敢辭也因書以贈之
　　　贈㕘將劉公廷佐序
薊門距京師僅數舍去敵境不百里實畿甸之要地也
故朝廷嘗命大帥統熊羆貙虎之士以鎮其地焉今㕘
將劉公廷佐始由萬夫長擢都指揮使典戎於薊公之
在鎮其馭下也嚴其賞罰也信其臨機決䇿也果而又
好賢禮士恒若不及能聲益著先皇帝嘉之以公署都
督僉事㕘綜戎政今天子即位遂拜為真錫之旌節佩
之虎符寵命焜燿公益感勵圖惟報稱秋官主事錢君
有本邱君時雍素與公善屬予言以為公贈予書生也
軍旅非其所習其言何足以増益於公哉矧公以沈謀
英略作鎮北陲圖形麟閣銘功虎彞乃其所優為者亦
奚俟予之言耶然予聞之北敵為中國患其來也久周
之獫狁漢之匃奴唐之吐蕃以至五代中國之廢立由
契丹矣宋氏不匡迄于明興而後隂山之北羣帥徃徃
來獻䭾馬嵗時不絶北鄙晏然固非前世之比然而豺
狼不噬不可弛其閑也鷹隼不搏不可撤其羅也公典
分閫之寄總數十萬之師詎可以戎狄賓服而弛其備
禦之固哉其尚蒐軍實飭武備以待之彼欵塞來䧏則
綏之以徳狡焉或啟戎心則震之以威俾刁斗不鳴熢
燧無警屹若長城而國家無北顧之憂夫然後可以建
勛名答寵命矣古之語名將者必曰漢之衞霍唐之英
衞公果能此則衞霍英衞豈得專美於古哉此公之職
而亦有本時雍之所望於公者也公尚勉之異時功成
凱還必將有能言之士作為鐃歌獻之清廟以頌聖朝
之宏休以揚公之偉績以與六月之雅燕然之銘同垂
於罔極焉公其勉之予庶幾見之
　　　送陳廷器東歸序
遼陽為國之東陲醫閭之山蒼翠摩天鴨緑之水灝溔
滉漾與海相若其山川清淑之氣鍾於人故士生於其
間者敏而好學秀而有文習詩書道禮義鄒魯之士或
愧焉我國家文化洽於遐邇遼陽之士登巍科躋顯仕
者繼踵於時予之所識若冬官貟外郎周君子建地官
主事顧君宜用秋官主事邱君時雍監察御史胡君以
道皆遼士之傑然者也而後來之秀又有若陳君廷器
者焉廷器家本臨川而有戎籍於遼陽之塔山自少穎
敏好學甞負笈至京就時雍以質所疑己而東歸益自
淬礪久之胸中充然發諸詞章縟麗而雄放若春花翹
英而晴波出峽也成化乙酉秋廷器赴山東省試與鄒
魯之士角其長撤棘之日名在前列束書歸待春試道
京師而東凡遼陽之士在朝者莫不榮之屬予言以贈
其行嗟夫以科目取士非古也然上之用人以科目為
重下之進身以科目為榮是何取於科目也亦曰古之
豪傑之士率由是而進耳士之為豪傑者無他讀孔孟
之書志堯舜之道藴之於身而為德行措之於政而為
功烈宣之於言而為文章此所以為豪傑也此上之所
以重也此下之所以榮也廷器登名鄉書其才有過人
者繼自今䇿名春官對揚休命以與二三君子躋華陟
要有日矣尚毋以得一第自多而以古之豪傑自勉凡
所以修諸身措諸政宣諸言者求無愧於古之豪傑焉
異時英聲茂績炳焉赫焉使遼陽之士瞻望歎羨曰吾
醫閭鴨緑之閒士之秀出者有如此斯足為邦家之重
里閭之榮矣不然記誦而已矣詞藻而已矣題金榜宴
瓊林而已矣於以誇里閈駭童愚則可矣惡在其重且
榮哉
　　　送進士陳君出宰寳坻序
淮隂陳君德光繇明經登進士髙第以選試政於御史
臺尋出知寳坁縣事命下之日有為德光惜者曰國家
於進士之選甚重也試於鄉上於春官䇿之於天子之
廷而後授之以政焉其嚴且重如此故得人之盛非他
途所及况如徳光者其文雅可以位侍從其法律可以
任廷尉其通敏可以備列卿之屬授之京秩俾出入朝
著夫豈不可顧捨所宜處而置之一縣是何選之重而
用之輕耶予曰為此說者是知進士之重而未知縣令
之尤重也夫縣令七品官耳然民之休戚治之隆替罔
不繇之故有國家者重焉古之諸侯大國百里次國七
十里小國五十里今之縣小者百里大者數倍戸少者
猶不下萬家而令為一縣之長尊之則曰師帥親之則
曰父母其不輕而重也較然矣國家重進士而尤重縣
令故德光有寳坁之擢葢将以培邦本而為太平之基
者也夫豈擯而外之之謂哉雖然進士之選縣令職誠
重矣為徳光者盍思所以自重乎夫自他途進者或墨
以敗官或怠以荒政人將恕之曰彼固不由科目進者
也以進士為縣令而乃翫時月甘卑𤨏碌碌無稱人将
靳之曰名進士之為政如斯而已乎是徒能摘花蕊寫
雲煙徼利祿而已嗚呼可不勉哉德光之往其尚殫乃
心厲乃操以修乃治以康乂乃民俾循良之政上追㳺
路下眎卓魯異時觀風之使按行所部入其疆而疆畝
修治無蕪穢者察其治而政清刑簡無隳斁者問其俗
而民恥媮薄崇篤厚無或盭於理者詢其令則曰是進
士陳君嘗試政憲臺者也予知其歆豔咨嗟將益重進
士而無己矣薦剡上聞増秩賜金舍子而誰哉德光将
行其同升諸君子徵言於予故書以贈之
　　　送僉憲李君繼之赴貴州序
古之君子非取友之難得而知心之難得孟子亞聖也
遑遑列國莫或知其心者至其門弟子所願亦止管晏
而已韓子大儒也劾於紳沮於鎛謗於逢吉其知之者
不過謂其好古能文章而已嗚呼知心之難其難若是
耶予性剛簡自居鄉校時不敢妄與人友人厭予之迂
也亦莫肯與之友者暨來京師所與往還者不為無人
求其知心者迄未遇焉嘗竊慨歎以為世之人莫吾知
心矣起子輿於鄒嶧招退之於河陽庶其知吾心乎及
得豐城李君繼之乃知世固有知吾心者特吾未之遇
耳始予與繼之同登進士第見其在衆侃侃不詭随而
茍合譬諸羣葩穠麗而松栢挺然蒼寒於其間予固己
賢之及見繼之西使闗陜東使齊魯皆以亷介稱他使
者或稇載而歸而繼之行橐蕭然如未嘗有禄位者予
益信其賢以為庶幾知吾心而可與之友乎既而予為
秋官貟外郎適繼之為主事朝夕聨事見繼之直而不
訐剛而不暴亷而不矯凡所行不見其非吾愛也予性
過剛所為多戾於中者繼之毎正色規之予或有規於
繼之繼之亦不為忤也間謂予曰世之知子者鮮矣子
之布衣蔬食人以子為矯也子之簡黙自守人以子為
傲也予然後知繼之果知心者也嗟夫孟子韓子終其
身不得知心者而予得繼之焉何其幸耶乃者繼之以
少司寇董公薦拜貴州按察司僉事同官皆為之喜而
予獨悵然者累日夫繼之繇司寇屬出佐外臺利澤及
於人者將益以愽勛烈著於時者將益以盛其喜宜也
顧繼之去予而南也善孰予吿過孰予規人之訕我者
孰予辨也能不悵然耶雖然喜之者衆人之公心也悵
然者予一己之私情也繼之其懋建厥績以大展其平
居所自負者異時名垂竹帛功銘彞卣使予聞之将詫
於人曰吾知心之友所就有如此者則今之悵然者且
將為欣然者矣繼之勉乎哉繼之将行其同鄉君子徵
言為贈予不能言也而不能不言也故述予與繼之相
知者以贈之
　　　送大尹胡君永清復任詩序
成化元年冬巡按河南監察御史臣敔言開封諸縣杞
為大廼者杞令不職政厖賦擾民用弗靖而儀封令胡
澄治有異效乞移澄治杞以綏疲民制曰可儀封之民
聞之咨嗟涕洟如失其所以生者相率扶老擕幼頓首
闕下乞留澄者千餘人天子不忍奪乃歸澄儀封以終
其恵澄字永清山東堂邑人由進士擢令儀封其在官
僅再閱嵗耳明年夏六月永清考滿至京天官校其治
行為諸縣最俾復舊職凡儀封之仕於朝者與其同年
諸君子相率為歌詩以送之而屬予序諸首予曰永清
為政何如何其得民之深也曰永清之為令也其持己
亷其御下恕其為政公以勤民有爭訟者立斷於前不
以屬吏而猾胥無所售其奸閭右恃勢以病民者痛剪
刈之無少貸而元奸宿豪罔敢肆先是民苦苛政逋竄
他邑者甚衆至是自歸復業者九百餘户永清教之樹
畜貸之牛種寛其征繇民皆安堵又什伍其民如古鄉
黨之法使之以義相周男女不能昏者助之財死不能
塟者助之槥民俗益趨於厚境内耆民八九十嵗者去
縣或百里毎月吉輒詣縣上謁問之則曰前令時吏胥
下鄉徵求百端吾民蒿焉䘮其樂生之心自侯下車以
來吏胥不復下鄉不意垂老被此恵政故自扶拜謁耳
其得民心如此予歎曰循吏無聞於世久矣吏如永清
非所謂循吏乎昔者杜祁公知乾州未滿嵗安撫使察
其治行使權知鳳翔府二邦之民爭於境上一曰此我
公也汝奪之一曰今我公也汝何有焉予甞嘆今之為
吏不復有得民心如祁公者乃今於永清見之夫令者
民之父母民者國之基本令賢則民安民安則本固曩
者兩廣寇攘荆襄叛亂淮東西數千里飢殍流亡為九
重憂推其所以然蓋由守令非其人故也嗚呼安得如
永清者千百人分布郡縣以恵綏元元哉古之循吏有
異政者往往播之聲詩而太史氏又為之作傳以為世
勸予故詳述永清之政以冠諸作之首使後之作循吏
傳者讀予之序頌諸君子之詩庶幾有徵焉
　　　送教諭劉君之桐廬序
臨江劉君本淵嘗典教於齊以喪去職服闋改嚴之桐
廬教諭進士俞君益之屬予言以贈其行曰劉君所欲
得也嗟乎劉君何取予之言哉謂予從大夫之後姑欲
得一言以為重耶今之冠冕服黼而立乎朝者濟濟然
若予之屖迡即署其言固不足為軒輊也謂予甞從事
言語詞章耶今之儒學宗工希班馬而追屈宋者所在
森立若予之朴鈍枯朽固不足與名流並騁也劉君何
取予之言哉益之曰劉君欲得子之言者非他以子能
直以吿人冀得一言以自勵耳予曰是則有之然予常
直以吿人或媒怨而召怒者有之矣劉君顧有取焉予
請直言今之為教之弊以為劉君贈夫道之在天下者
存夫人則為君臣父子夫婦長幼朋友之倫見於用則
為禮樂刑政數制事為之具載於文則為易書詩禮春
秋之經主宰斯道者君與相也明斯道以淑諸人者師
儒也故師儒者位雖卑禄雖薄其責任之重則與君相
等世之坐絳帳而臨青衿者大率以師自命問其官則
曰師儒也問其教則曰科舉之業也問其功則曰科貢
無乏而免有司之鐫誚也嗚呼明道而淑諸人者其責
任如斯而已耶人材風俗之所以衰且弊職此耳桐廬
名邑俊彦所生猶名材之産於鄧林焉若杞梓若楩楠
若魄旄豫章之屬羅生其間茍得賢師以培之植之異
時干霄聳壑棟明堂而柱清廟者詎可一二計哉劉君
往矣明道而淑諸人邑之俊彦所望也由今之弊以求
免有司之鐫誚而於道無明焉豈其所望哉以是為劉
君贈可乎益之曰唯唯遂書以贈之
　　　送李先生典教安陽序
新㑹李君勉恕學博而行美弱冠應粤省鄉試主司得
其文異之置諸髙等㑹試中乙榜進士擢安陽教諭将
行秋官貟外劉君宗瀾偕同鄉之士往餞之且屬予言
以為李君贈夫韋布之士一旦釋褐坐講堂之上衿佩
森如北面環立而質所疑師儒之職亦榮矣雖然能盡
師儒之道乃不失其所以榮不然其榮也祇見其辱也
昔錢思公有言自宰相以至百執事皆可以他材為之
惟翰林學士非有文學者不可為也嗚呼豈惟學士哉
師儒所係尤重可以他材為之乎非學問之該洽不足
以應人之求也非制行之峻卓不足以為人之範也兼
是二者無缺焉其於師道庶乎無愧矣一有未至雖欲
抗顔以為人師彼雖貌事之而心實藐之惡在其為榮
也古之以師道稱者多矣若文中子講道河汾而王珪
魏徵之徒北面而問道胡翼之教授湖蘇而錢藻范純
仁之徒皆出於其門二子之所以為教者詞章云乎哉
蓋必有其道矣故距今數百年聞其名道其事者景仰
之不置其榮也蓋如此李君以碩學粹行舉於鄉選於
有司固宜為人師者而安陽之士亦皆明睿而好學夫
以明睿之才而得宜為人師者以教之異時必有如王
魏錢范者出焉蜚英聲垂茂實以建勛庸於國家後世
推其師友淵源所自則李君之榮名將與文中子胡翼
之儷美於無窮豈榮於一時而已哉此宗瀾與安陽諸
君子之所望也故書以為李君贈
　　　送方伯李公赴江西序
成化十有二年冬十月詔以河南參政隆慶李公文盛
為江西布政使邸報至汳凡官於汳者莫不豔公之榮
陟大藩而又喜江右士民將沐其休澤也公治裝將行
同官諸君子屬予言以贈予惟公敭歴中外二十餘年
凡政理之得失民情之隱伏與凡所以變通消息之宜
閱歴多而諳練熟矣予奚言雖然公方敷政化於江右
予江右人也請言吾邦之山川風俗以為公新政之助
可乎蓋江右之域彭蠡之滙禹貢記之匡廬之勝詩人
詠焉其生齒之夥賦財之殷實東南一都㑹也人喜學
問故其君子敦潔而有文俗恥險詐故其小人質直而
務義民多土著故椎埋盜敓之奸無所容於其間地多
良田故水旱螟蝗之災鮮財賦甲於諸藩而時輸嵗貢
者未嘗愆期以累其官長當正統景泰之際環江右之
境若閩若浙若廣相煽繼變而此邦晏然無烽燧鐃鼜
之警是雖賢牧伯撫循之功而風俗之淳亦可見矣近
時為方伯者往往以民訟紛沓為言以予察之蓋亦令
長之聴不當其心故耳有能當其心者公庭終嵗閴然
寜至於嘵嘵以煩牧伯之聽耶故予嘗論諸藩民俗惟
江右為最淳而政化之敷亦惟江右為最易也自昔莅
吾邦者多名公偉人若冢宰邢臺崔公戸部侍郎莆田
翁公刑部侍郎天台林公副都御史天台夏公皆嘗布
政於江右不數年休聞赫然光膺寵命位登臺閣考其
所以為治者亦惟能因民俗之淳而舉措克當其心焉
耳李公發身進士荐歴夏官屬剛介之操聞於朝著及
佐蜀汳二藩益燁然有賢聲今往莅吾邦也必能察吾
民之淳而政化有以大慰其心焉異時翼軫之分氛祲
潛消湖山之間民物康阜休聲上達天寵荐加將與崔
翁林夏諸公繼踵而登朝矣豈久淹南服者哉
　　　送樂安侯大尹序
淮陽侯君志學由上舍生擢撫州樂安大尹將行考功
郎中楊君子穡秋官大夫謝君維章暨凡撫之士官於
朝者相率載肉崇酒追餞於都門之外且徵予言以為
君贈予將何言哉將吿之以明耶君嘗學於郡庠升於
太學凡修政理民之方必素講之而明不足言矣將吿
之以剛耶淮俗勁武以氣自豪君固淮産也而剛不足
為君言矣然則予將何言亦惟吿之以為民父母之道
耳夫令者民之父母也百姓者其子也丞與簿者其家
相也府史胥徒者其僕走也簿書獄訟錢穀徭戍與凡
所當為者其家政也古之稱良有司者不曰愛民如子
則曰治官事如家事耳今之為民父母者則不然小者
為蚊蚋以噆赤子之膚大者為猰㺄以血赤子之顱其
有愈於是者則恣其丞簿之吞噬猾胥悍隷之侵漁而
不之恤為之民者悲歎飲泣蒿然喪其樂生之心於是
乎强者赴愬於上官弱者轉而之他境蓋無怪其然也
譬之父母於子然絶其食褫其衣鞭之笞之困之苦之
或縱其家相僕走以侵暴之使為子者皆伯竒申生則
已非伯竒申生寧免於怨且誹耶不知自反而諉曰民
難治嗚呼是果民之難治耶抑為令者失為民父母之
道耶樂安為縣介乎華蓋玉筍之間其地山髙而水清
其民氣剛而材武治得其道則易化以馴茍失其道則
亦易怨以誹然數年以來所謂能父母斯民者未之聞
也其民喁喁然以望良有司之撫字者久矣侯君寛平
而不忮簡易而不苛而又濟之以剛明之材所謂愛民
如子治官事如家事者將在乎此詩不云乎愷弟君子
民之父母侯君念之哉予將為樂安之士民慶
　　　送濮君彦璧典教歙川序
聖天子肇服寳命之初念教官多缺學政不修絃頌之
聲閴然乃詔天下貢士願就校職者聽而命所司嚴試
之於時士之就試者凡三百餘人拔其尤者得三之二
焉而桐江濮君彦璧褎然出羣士之右名上銓曹遂擢
新安之歙縣教諭蓋彦璧名家子好修篤學自經史子
集以至百家九流之說莫不含其芳而潄其潤其見於
文詞若春葩翹英而生色爛如也若晴雲出岫而恣態
靄如也同舍生咸推其先登從其㳺者往往掇科躋仕
而彦璧顧不偶人皆為彦璧惜而彦璧恬然進修益力
及是充貢於京遂有典教之擢人皆為彦璧喜而彦璧
亦澹如也進士俞君益之嘗㳺彦璧之門於其行也徵
言以贈之予謂彦璧不以未得而戚不以既得而喜可
謂賢己以賢者而典一邑之教其於振師道成善類蓋
無難者奚俟予之言哉雖然竊有吿焉夫新安子朱子
之父母邦也子朱子之所以學與其所以教者粹然一
於孔孟之矩矱是所謂百世之師也為師者不以子朱
子之教為教不可謂之善教為弟子者不以子朱子之
學為學不可謂之善學彦璧行矣登紫陽之山尋風泉
雲壑之址慨然興髙山仰止之思所以教且學者斷斷
乎子朱子之榘矱是守則其造詣益深而由其門而出
者將有道德明秀如勿齋之程古逸之汪者斯無負聖
天子選賢典教之意矣不然朝焉升堂語其徒曰姑程
試而已耳夕焉倚席語其徒曰姑記問而已耳以是而
居大賢之鄉能無恧耶彦璧勉之異時聞有振鐸黄山
婺水之閒克紹子朱子之遺響者非他人必彦璧也夫
　　　送鄭先生典教六安序
莆陽鄭先生學優行卓而善於教誘者也甞典教於易
易之士受其啟迪者皆彬彬文行可觀登科而躋仕者
踵相接於朝未幾以喪去職服闋調廬之六安易之士
咸以先生不得久其職為恨而六之士又以得先生為
喜秋官楊君以敬易人也屬予言以贈其言予惟學校
之官非内外百執事比其責任之隆且重蓋與宰相等
夫宰相所以用賢教官所以育賢故度德量材而授之
位者宰相之責也明道講業以淑諸人者教官之責也
宰相之所用出於教官之所育是其責任又重於宰相
也古之論相必曰惟其人然則任教官者其可非其人
乎非學之優不足以應人之求也非行之卓不足以為
人之範也學優而行卓夫然故能淑後進而成其材器
以授諸宰相而用之異時其所教育者為卿為公為牧
守為百執事用康我國家保我黎民推其所自則教官
之功豈淺淺哉然而今之為教官者果皆其人乎予不
敢知也若先生者易之士既恨於失之六之士又喜於
得之則其所學所行從可知矣所謂其人非先生而誰
哉昔文中子講道河汾而房𤣥齡魏徵之徒出焉胡安
定教授蘇湖而孫覺范純仁之徒出焉貞觀之丕績元
祐之太平君子不曰房魏孫范之功而以為文中子胡
安定之功也先生往哉他日講下諸生將有如房如魏
如孫如范之徒出而效用於明時則先生之休聞亦將
與文中子胡安定同垂於不朽此以敬與易之人士所
望也敢以是為先生贈
　　　送閩令謝廷輝赴任序
閩大縣也省府莅焉其官政之叢脞其民訟之糾紛視
他縣十倍故為令者恒病其難理而銓曹選令亦嚴於
他縣非學足以明經材足以任劇者不茍授也天順甲
申冬閩令適缺銓曹以鄉貢進士謝君廷輝補之廷輝
本吳興人而生長京縣嘗從建寧太守劉公仗德學春
秋凡典禮之經命討之法與夫致治興化之本臨政乂
民之方莫不究心焉發諸文章瑩如文璧而藉以五采
繰也遂以是經領京闈鄉薦尋以議論不合於春官乃
抱是經登太學益濳心於聖人經世之典久之遂有閩
令之擢焉秋官主事李君廷美世家於閩為徵贈言予
惟國家用人尤重明經之士者為其能推所學以達於
政也茍玩空言而亡實用尚安事明經為哉廷輝薦於
鄉㳺於太學固能明春秋矣今而出宰百里民社寄焉
盍思所以用春秋乎蓋春秋聖人經世之典也吾夫子
有經世之志迄不得施乃假魯史以寓王法凡帝王治
天下之大經大法具見於書法間其意欲使後之人舉
而行之以紹三五之盛治云耳自漢以來講而明之者
蓋多有之推而行之者僅一二見焉董仲舒用之治江
都蕭望之用之為馮翊雋不疑用之決疑獄彼所用者
春秋之土苴也然猶有聲當時揚休後世如此况盡舉
而大行焉者其成效當何如哉夫吏明法者也其為政
也輒用其法儒明經者也及為政也弗用其經顧取吏
之緒餘以希世而茍祿此吾所以見訾於俗吏也廷輝
之行其尚毋急於近功毋安於小成毋動於流俗之言
凡所以保民致理斷斷乎春秋是用使聖人經世之典
復見於治則政之叢脞者日以清訟之紛紏者日以簡
又何難理之病哉異時治成化洽秉彤管者論廷輝循
良之政必曰是善用春秋者也豈不美哉若不然憂黍
稷之不熟而幸荑稗之有秋捨其所學弊弊焉簿書期
㑹之間以峙聲威免鐫誚而已亦何取於明經之士耶
閩距建寜不數舍而近廷輝茍以予言為疑盍質諸所
從授春秋者
　　　送方伯沈公赴廣西序
予與錢塘沈公克勤相知舊矣始予舉進士公已為夏
官郎中賢聲赫奕聞於搢紳間當是時士大夫所推以
為端重老成練達治體者公居其一焉予意公昕夕且
大用未幾公遘憂患淪滯者殆十年今天子嗣位首還
公舊職尋陞河南布政司㕘政駸駸嚮用矣一時巧於
進取而受知當道者或未一考而遷或未閱嵗而遷甚
者一嵗中屢遷而公恬然居汳藩踰六載未嘗一毫妄
意於義命之外惟夙夜祇慎以修其職業而已成化丁
酉秋七月廣西缺布政使詔以公往踐其任公既拜命
將行凡與公好者竊相語曰方今岳牧之才且良如公
者蓋無幾登之臺閣可也使之宣撫一方可也顧乃任
旬宣之寄於炎煙瘴雨荒逺之陬豈公短於求知而宰
相不足以知公耶予解之曰公之不妄求知則有之矣
至於宰相以甄拔人物為職豈誠不知公耶顧欲屈公
以撫遐裔之疲氓耳廣右比年以來峒蠻谿獠竊弄干
戈戰骴横於野草𤣥烏巢於林木禾黍之場鞠為榛莽
之區八桂之間蕭然者十有餘嵗矣鳴騶擁蓋往涖其
地者不知其幾奏大藤之捷上平蠻之頌赫然耳目之
觀者蓋有之矣而蠻獠益横吾民之病滋甚聖天子賢
宰相惻然傷之思得老成人以綏靖之故以屬公焉是
蓋為吾氓計而不暇為公計也孰謂秉鈞者不知公耶
公行矣登桂山之巔泛灕江之流低徊瞻眺追想九齡
之所以安嶺嶠南軒之所以撫荒殘而思嫓美焉異時
氛祲既豁烽燧不驚帶牛佩犢者轉而縁南畮椎䯰卉
裳者稽首以服皇化而昔之疲瘵者謳歌至治於素馨
刺桐之間吾知廟堂之上益信老成練達者果可用也
臺閣之選舍公而誰哉遂書以為公贈
　　　送徐君志仁典教遵化序
天順八年秋九月樂平司訓三山徐君志仁以教有成
績遷薊之遵化教諭將之任監察御史陳君文耀地官
主事林君允吉合凡閩之士大夫在都下者出餞於薊
門祖席載陳驪駒將闋文耀舉觴屬君曰師儒之職非
郡邑有司比也其責任之重蓋與宰相等惟宰相得以
用天下之材惟師儒得以育天下之材宰相之所用出
於師儒之所育是其責任尤重也然宰相失職受責於
有司師儒失職取譏於君子君盍思其重以毋貽君子
之譏乎允吉亦舉觴屬君曰君知師之為職乎蓋以斯
道而覺斯人者也天生人而畀之以道而不能使人必
由之所以啟而迪之者師之責也今之號為師者語其
學則曰詞學博贍而已耳語其教則曰授之書習其句
讀而已耳語其成績則曰貢舉不乏而已耳師之職如
斯而已耶君其務明斯道以覺斯人而無負朝家建學
立師之意焉閩之士大夫在席者又舉觴屬君曰吾閩
自龜山楊先生聞道於程子再傳為延平李先生三傳
為考亭朱夫子君生長於閩聞而知之者也今而典教
一邑尚以三先生之所學者以淑諸人俾吾道之傳昔
也自洛而南今也自閩而北以匹休前哲於吾閩實有
光焉於是志仁起拜曰某雖不敏敢不夙夜祇服嘉訓
然願書焉俾毋忽忘焉以比弦韋之戒文耀以告而屬
書之予謂諸君子之贈志仁者厚矣志仁知責任之重
非他官比也又知今之為教非古之法也又知鄉之先
哲所當追配而不爽也日孜孜焉不怠兹無負諸君子
贈言之意矣矧遵化乃畿内名邑其俗淳而美其人秀
而文而又得賢如志仁者以為之師將見明秀之材彬
彬乎其盛大者為棟梁小者為桷榱皆足以充明堂之
用異時論克盡師道者必將以志仁為首稱焉乃直紀
其事以復於文耀以為志仁贈云
　　　送憲副周君赴陜右序
臨江周君守謨剛明君子也其學尤䆳於易蚤以易登
進士第具持己理人一本於所學故其為心正大而不
陂其為政簡易而不苛嘗為秋官郎明慎折獄體夫旅
之象兩佐外臺以剛決柔得夫夬之義繇是賢聲燁然
達於當宁遂遷陜西按察使副使蓋畜極而通而協於
天衢之亨矣戒行有曰方伯吳公以予與君同出於江
右又嘗同官於閩臺屬言為君贈予惟君自筮仕以來
修身立政行其所學吉且無咎矣予將何言哉雖然古
之人其事君也憂治世而危明主其交友也憂君子而
危賢人則予之於君雖欲無言亦安能己於言哉夫天
地之所以為造化者隂與陽而已陽之徳剛以健有君
子之道焉隂之德柔以險有小人之道焉然天地間剛
明之君子常少而隂柔之小人常多故聖人作易毎致
其扶陽抑隂之意而君子處世亦慎察其消長之幾而
過為之防夬之九二曰惕號莫夜有戎勿恤言能備者
羣小不足憂也小過之九三曰弗過防之從或戕之言
不備者衆隂必為害也夬之九三曰壯于頄有凶言君
子之決小人不可過乎剛也否之六二曰包承小人吉
大人否亨言君子之處小人不可亂於羣也嗚呼聖人
之為君子慮深矣陜右大藩也庶官之中豈無包承而
欲剥我者乎蚩蚩之氓抑豈無所謂羸豕童牛者乎君
行矣夙夜祇懼而深為之備從容有漸而不過於剛安
守其正而勿孚於剥則身亨而道泰矣悔吝何自而至
哉迹君平生所行蓋所謂健而説決而和者也奚俟予
之言而予猶以是瀆之者憂君子而危賢人也予以剛
柔爽宜而罹悔吝者屢矣今年逾知命將學易以求寡
過而資君麗澤之益焉君又遽去安能不悵然於懷耶
故書以贈君且以自警云
　　　送潘貳尹之海陽序
潮大郡也海陽潮屬邑也自韓文公陳文恵公相繼為
潮守其民被仁賢之化皆崇禮讓悅詩書至今號稱易
治間者嶺南牧守失於撫綏峒徭為變延及於潮一二
無賴子弟聚羣不逞弄兵於潢池剽攻刼敓官軍逐之
輒保險自固防守稍怠復出為潮民患由是嶺海之間
騷然聖天子憫之爰命銓曹凡兩廣牧守下至郡邑之
佐皆慎簡其人以任之於是章貢潘君彦才以太學生
擢海陽丞彦才倜儻有為者也將行吿别於予且以潮
民未易化服為憂予曰此非子之所宜憂所可憂者撫
綏未盡其道耳古之人化强暴為恬柔載於史者多矣
予不暇逺引姑即潮之事明之夫㝠頑不靈為民物害
有甚於鱷魚者乎昔者鱷嘗為潮民害矣韓文公為刺
史投羊豕以食之修文辭以諭之而鱷南徙於海文公
殁未百年而鱷復還陳文恵公為守遣吏捕以至聲其
罪而誅之自是潮之民無鱷患夫文公諭以文辭者感
之以德也文惠公捕而戮之者齊之以刑也今之恃險
弄兵者亦人耳其冥頑難化寧甚於鱷耶彦才之往綏
之以徳懷之以恩長養以兒子如文公之諭鱷可也倘
其迷不知悔則遣一旅之卒探其巢穴草薙而禽獮之
如文恵公之誅鱷可也徳刑並舉安往而不可矧潮民
素號易治者耶吾見昔之帶牛佩犢者轉而緣南畮而
剽攻刼奪之風化而為禮讓矣彦才勉乎哉子之聲名
將由此而大而班資亦由此而崇豈止一縣佐而已哉
適鄉人有求予文為彦才贈因次第與彦才語者以送
之
　　　送都憲劉公致仕詩序
成化戊戌秋八月巡撫湖廣都察院右副都御史永新
劉公以議事至京上疏乞解政聖天子以荆襄鄂岳諸
郡荐罹水旱方藉公綏輯優詔不允復歸之鎮至鎮又
上疏求歸不許明年冬又懇請謝事上廼許之公既得
請即解印南歸縉紳大夫莫不髙公而又不忍其去也
相率賦詩以為公贈屬喬新序之蓋以喬新與公同鄉
且嘗佐公於閩臺知公最深故也竊惟君子之仕也非
慕禄也行其學也而其休也非便己也全其義也公少
以明經登進士第擢南臺監察御史遷湖廣按察司僉
事貴州副使福建按察使布政使遂陞都憲其在憲臺
也糾衺詰慝有謇諤之聲其為方伯也敷政裕民得旬
宣之體其為都憲也悉仁殫慮以宣聖澤而浙之東西
湖之南北莫不愛慕而詠歌之幼之所學可謂能行之
矣今其歸也寵利不入其心憂患不干其慮優㳺泉石
之間或登山而眺覽雲烟之變態或臨流而漁玩魚鳥
之浮沉審明哲之幾超然埃壒之表能潔其身如此可
不謂義乎易曰時止則止時行則行公有之矣然予有
感焉數十年來士習日卑鑚穴扺巇以至都髙位享厚
禄無復亷恥之色者蓋多矣勇退於急流之中者吾得
四人焉巡撫四川都憲天台夏公巡撫福建都憲貴溪
髙公巡撫甘肅都憲南昌王公暨公四人而已四君子
者其一出於浙江其三出於江右足以表厲薄俗矣彼
蠶叢鳬繹之域號稱多士亦有節槩凛然若四君子者
耶嗟夫鳴璫服黼者聞四君子之風可以自省矣
　
　
　
　椒邱文集巻十
欽定四庫全書
　椒邱文集巻十一
　　　　　　　　　　　　　　明　何喬新　撰
　　序
　　　贈掲君尚文遊南廱序
予友掲君尚文自居家塾時以温恭好學稱選補邑庠弟子
員與邑之俊茂以經史道徳相鐫切學與行益進自邑大夫以
及師儒皆賢之貢之澤宫與四方之士偕試於天子之廷名在
高等遂升之上舎俾卒業焉將行凡與游者徵文於予以為
尚文贈予惟贈之為言増也謂其言有所増益也予將勉尚
文以學邪尚文學已成矣予將尚文以行耶尚文行已修矣
予雖欲喋喋於尚文何所増益哉雖然竊有見者不可不
為尚文道也昔之人有好游者泛舟長川于時春流驟溢潢
瀼滈溔㣲風鼓之舒者如雲蹙者如鱗跳者如鷺以為極
水之美觀矣已而下彭蠡上洞庭見驚風驅濤濁浪噴空
洶湧奫潾瀰漫澎湃浩無津涯而魚龍百怪出沒於其中
乃知嚮之所見者未極其大也他日乘舟東海之上百川所
委衆流所匯杳不知其幾千萬里飛艎巨舶往來而上下
大鵬長蛟簸蕩而遨嬉舟行彌日不知其際然後知彭蠡洞
庭猶未大也君子之學亦猶是已始尚文學於家塾猶泛長
川也及其學於邑庠猶泛彭蠡洞庭也今而游於南廱猶
泛大海也南廱者天下之俊茂萃焉六館之士豈無節行
如符融者乎豈無仁勇如何蕃者乎抑豈無直道而行如
宋之六君子者乎尚文之往也與之相翼以進相規以修則其
學與行日㡳於大成異時峻躋華秩茂建丕功以追踪古
之君子斯無愧矣揚子雲有言百川學海而至於海丘陵
學山而不至於山謙與滿之謂也以是為尚文贈可乎尚文
謝曰可矣乃書以贈之
　　　孫先生别號序
豐城孫君繹如由明經領江右鄉薦擢南充邑庠教諭嘗
以古愚自命及秩滿考績至京更號順安介其友貴州僉
憲李君繼之屬予序其說予曰子欲逃名耶奈何屢易其
號且子之所以為古愚為順安者何如繹如曰予世之介士
也年少氣銳時言無顧忌有過舉者正言以規之有隠慝者
肆言以斥之怨且怒弗恤也自以為有古愚者之風故自
號曰古愚及典教南充不幸俗不喜學雖疲精思以教之
卒莫有掇科躋仕者聖天子嗣位幸詔教官考滿者得與
天下舉子會試南宫而予又以科舉不及額弗得預當道
有欲以學行薦者亦不果尋以乏科舉左轉司訓是皆予
之命也至於奔走以媒進則義之所可也予知順乎義安
乎命而已故更古愚之號為順安願求一言以發其義且
得以自朂焉吾嘆曰繹如賢矣哉世之人不知盡言以相正
也喔吚嚅唲突梯滑稽而古之所謂愚者不可得矣不知
事有義命也據險乘機鑽隙抵巇卒陷於禍悔者盖多矣
繹如守古之愚安天之命其賢於世人不亦逺哉昔者李密
與人言每面質其過其亦古之愚者與蘇子贍在齊安飲
酒賦詩泰然無遷謫意其亦順義而安命者與求繹如者
可求於今世之人與然吾觀繹如之學行豈久於下位者
哉守古道而不渝安義命而無悔則徳業益修聞望益著
其都穹秩享厚禄以大建勛庸於國家蓋有日矣吾知古
愚順安之名天下後世將以為口實自號云乎哉
　　　送秋官大夫陳公致仕南歸序
皇上踐阼之初詔内外臣庶凡有疾者得自陳以禮致仕休
於家蓋所以體羣臣而優禮之也詔下之日其位望已崇者
睠睠而不能去秩祿猶卑者又汲汲於進取而不肯去維時
予友陳公廷儀屬有㣲恙且閔親之老思歸養焉欲上章乞
如詔㫖致仕予與二三僚友共挽留之不釋也公以手書道
意于再于三至有恨望意予與二三子乃不敢復留章既
上優詔允之公即治裝南歸士大夫相語曰公之去高矣昔
錢若水三十八而致仕文履善三十七而致仕自二公之外有
驅之弗去者已今公年僅三十有九乃能勇退於急流中其
賢於人誠逺矣哉又有惜之者曰公年力方壯不宜去材望
逾人不宜去雖有㣲恙行且勿藥又豈宜去公之風操則高
矣然執政者當為朝廷愛惜人材奈何遽徇其請而不留
以為邦家用耶予解之曰公之去非以急流勇退為髙也
執政者聽其去亦非不為朝廷惜賢也公之意則曰吾父母
春秋高嚮者欲一歸覲而不可得今天子幸許羣臣自陳
而吾適以疾在告得歸就醫藥且以展人子之私此吾之至
願也至於感恩圖報之誠則亦豈能一日而忘於懐耶執政
者之意蓋曰近世士風愈下或貪禄固位而不知止或鑽隙抵
巇而不知恥幸而有超然於富貴之累如廷儀者焉可不遂其志
成其美以為士風勵耶於是衆咸以予言為然驪駒既駕衣冠
載途相率賦詩以道其行而屬予序之予謂公閔親之老欲歸
終養孝也身雖去不忘圖報之誠忠也忠孝人之大節也而公
兼之矣予與公共事頗久辱知最深然公之去也曽不能如韓退
之於孔左丞抗章以尼其行又不能如疏少傅於太傅移疾以
以從其去徒悵然而己雖然聖天子方將疇咨海内舉其俊茂
以臻咸五登三之盛廷臣之賢如公者無幾公雖去豈能久於三
山之巔連江之涘哉予知駕未及稅而使騶在路矣遄駕入朝
以興道致治予與二三子為公願也
　　　送太守邢君考績復任詩序
予讀史傳而歎民生於三代之時者何其幸也自牧伯以及子男
私其土子其民以修其政教而求安利其所子焉其安利之也以
為職之當然不自以為徳民之安且利也亦以為上之宜然而不知
所徳當是時所謂貪吏庸吏者固無之矣亦悪有循吏之名哉封
建廢而郡縣興於是茍且之政行而循吏之名始立焉吏以循稱
名生於不足也西漢循吏六人東漢循吏十有二人唐循吏十有
五人夫以四海之廣歴千餘年之逺而吏以循稱者僅數十人焉
則其貪且庸者可勝計耶民之憔悴無聊者凡幾郡幾縣耶
嗚呼民生於三代之下者何其不幸也我國家地極四表皆為
郡縣吏以循稱者蓋有之矣而畿内八郡其守焯有治效者
予知三人焉真定守邢君居敬保定守章君鳴鳯廣平守
熊君性安皆由秋官出秉郡麾者也三人者之政居敬尤稱不
煩其始至真定也緩刑罰簡條教興庠序以變士習嚴勾稽
以防吏奸務以安利其民而不求赫赫之名未幾逢掖之士安
於學襏襫之民安於耕抱布貿絲者安於市驅車負任者安
於旅境内晏然而莫知誰使之然也自部使者與凡公卿貴人道
真定者入其境見其民詢其政莫不嘖嘖稱歎曰循吏循吏云
嗚呼民不幸生於三代之下而生於真定焉亦何其幸也乃者
居敬考績至京予問其所以治郡者居敬曰吾何能為哉租
調有常法吾不能蠲之能不竭其有而已力役有常度吾不
能免之能不違其時而已禮義民所自有吾不能家喻而户
曉之先教化後笞辱以示之而已吾又何能為哉予然後益
信居敬有古循吏之風也真定之民不知所徳而居敬之為政亦
不自以為徳是蓋三代之吏而非漢唐之吏矣居敬歸凡與好
者賦詩以餞之而屬予序之予故具道其為郡之跡異時太
史氏傳皇明循吏者或有考於斯
　　　送泗州貳守杜君赴任序
天順七年冬十月豐城杜君叔秀由明經擢鳯陽之泗州
貳守捧牒云邁秋官熊君性安徴予言以贈之夫鳯陽畿郡
也泗名州也其風土曠以夷其民俗淳以朴其官政簡而不煩
叔秀推其素學而為之譬之騁盜驪於通衢奔放奮迅蓋易
易耳雖然為人之佐亦難矣哉矯亢者或以取禍徇黙者或以取
辱彼矯亢者則曰吾食君之禄而位乎民之上吾安能兀然尸居
如捧土掲木之為者於是務出意見以撓其政及其弊也怨嫉
交至而禍逮焉徇黙者則曰一州之事上有長次乃有貳吾何
為者於是唯唯然惟長之聽無敢出一言為異者及其弊也頽
惰不振而辱随之今之為人佐者大率類此政之不舉民之不
乂職此之由耳予以為二者之所為皆非也為之長者果賢耶同
寅協恭以贊其政可也如劉先之佐饒州以范文正公為師是也
果不肖耶守法秉禮以裁其非可也如王舜良佐臨江軍以義
裁正二千石是也如是而政不舉民不乂者未之有也叔秀以明
經之學撫淳朴之民處簡易之政予知其固無難者獨其為
長者之賢與否則予未知也長之賢叔秀如劉先之可也矯亢以
為異者非也長之不肖叔秀如王舜良可也徇黙以取容者亦
非也此為人佐者之法也夫然故政以舉民以乂而嘉聞日彰豈
特免於禍與辱哉叔秀行矣尚繹予言而處之他日聞淮泗間有
上下交譽以為賢而政聲奕奕逹於輦轂下者予知必叔秀也夫
　　　　送曽惟重歸贑序
興國曽生惟重精於堪輿家之學挾其術來游吾邑邑有嚴氏
者𦵏其母廿餘年矣其子邀視之生曰亟遷之不爾遺骸且消
盡矣衆未之信其子啟之棺已腐遺骸僅存半焉吾弟之𦵏
亦餘十年諸姪邀生視之生登隴諦視良久謂吾姪瑛同璘同
曰此於𦵏法當有水且將有蚍蜉之患宜改卜吉壤啟之水及半
壙蚍蜉齧其棺未穿也又為吾擇樂邱得二處吾雖未能必
其吉凶然岡阜起伏風氣蜿蟺有可觀者吾因詰之曰地何為
而吉何為而凶生曰生氣所萃為吉然擇地非難擇穴
為難穴太淺則氣散太深則氣不及淺深之間察其生
氣所止而穴焉猶醫師之診脉也猶琴師之調絃也猶
匠人之斵輪也微乎微乎可以心悟而不可以言傳也
吾曰世有暴慠恣睢人惡之如梟獍者使塟得吉兆其
子孫亦將蕃且昌乎富且顯乎生愀然曰地理固不能
勝天理也彼為善者率禮蹈義是循天理者也塟又得
其地焉譬之木有生意者自將鬯茂榮碩而不可遏矣
為不善者毀信賊仁是絶天理者也塟雖得其地焉譬
之枯株朽蘖生意已盡雖植之膏腴之壤其能發生乎
予挾術以㳺富貴之家有年矣有再過之其門巷已蕭
索矣有三過之其血𦙍已澌盡矣其塟豈不擇地哉抑
豈青囊之術不騐哉彼悖天理者其心已死枯朽之骨
雖乘生氣亦無益也吾曰生之術精矣世之論地理者
類以旤福之說誑誘愚蚩生既知穴法之為難又以全
順天理之為貴非俗師比也生將歸所與往還者擕酒
肴餞於銀江之上而吾從孫豐請吾言以張之吾因述
其所嘗論者贈之
　　　送大㕘陳君朝用赴任序
聖天子臨御之二十年春天下藩臬郡縣率職來朝詔
吏部御史臺考其罷劣者黜之老且病者俾致其事而
慎簡内外庶官材且良者往補之於是無錫陳君朝用
自虞部郎中選福建布政司左㕘政命下凡朝之大夫
君子皆喜曰是真足以任藩垣之寄者也而閩之士在
都下者亦相語曰是必能綏寜吾邦矣蓋朝用東吳名
家以明經擢第初為司勛主事温恭慎宻克舉其職遷
考功貟外郎再遷郎中亷公明恕黜陟惟允在虞部勤
敏有為處劇任裕如也其賢聲孚於人人久矣故峻陟
名藩人皆以為宜喜之深而望之重也朝用將行其僚
友繕部郎中鄭君齡等屬予言贈之予之言何可取豈
以予嘗佐閩臺頗知閩之土風與官政之宜而欲聞之
耶予固願為朝用道之閩為郡八為州一為縣五十三
連山峙其北巨海浸其南自唐以來莅兹邦者若常衮
蔡襄之屬皆一代之偉人而龜山考亭諸大儒皆生於
其間文物之盛風俗之懿冠冕他藩以朝用之賢往莅
之其政之易行職之易舉可知矣雖然今日之為政者
亦難矣世之君子有尚嚴者嚴之弊馭下如束濕亦有
尚寛者寛之弊百蠧生焉有降志抑情蘄不得罪於巨
室者矣則譏之曰是閭右之厮役也有薙强獮暴以煦
嫗小民者矣又譏之曰是窶家之乳媪也嗚呼為政者
欲望名譽之光難矣哉然予聞之君子之政為其當而
已不必矯也矯則偏偏則其民病病則怨且誹生焉故
書曰不剛不柔厥徳允修詩曰不侮鰥寡不畏强禦朝
用往敷其政宜何如嚴而不至於殘也寛而不至於弛
也巨室不可得罪而亦不可縱惡也小民在所當䘏而
亦不可恵奸也以是處之斯善矣異時成茂績揚休聲
躋顯秩以垂光於簡䇿以嫓美於前代之偉人者非朝
用而誰哉遂書以贈
　　　送袁僉憲赴任序
景泰庚午予與雩都袁先生自中偕領江右鄉薦明年
㑹試春官始相識暨榜出予與先生名俱列乙榜先生
學行老成遂就校職予自揆學不足為人師乃卒業胄
監又三年予登進士第歴官中外而先生由程鄉教諭
累遷順慶府學教授音問不相聞者二十餘年及予典
憲汴臺有自京師至者示予太學生袁慶祥奏章首論
國家經費當量入為出次言在廷大臣孰可任孰可去
末言内外百司之弊條列數千言其氣浩然見於文字
間予讀而壮之然不知其何許人有識之者曰此雩都
貢士袁德徵乃自中先生之子也予聞之喜動顔面蓋
不獨喜故人有子茂且賢又喜具論事剴切有鄉先哲
孫立節曽子開之遺風焉後三年德徵中進士擢宰□
山臨民務求所以安之部使者聞於朝請加旌異遷刑
部湖廣清吏司主事時予入佐司寇而先生亦以親老
乞終養歸矣徳徵居職以亷慎自持大小之獄必求其
情予或訪以政事得失必據其心之所安以對未嘗曲
徇予益知其向以布衣論天下事蓋心有定見非若世
之奮激以求名者比也因歎曰子之賢如此先生所以
刑家者可知矣為主事四年遷貟外郎未幾又以吏部
推舉遷廣東按察司僉事奉璽書馳驛以往其朋舊官
京師者屬予言為徳徵贈予之言何足取然念徳徵相
去日逺又不能己於言也自道學不明士名一善而不
克終者蓋多矣昔者胡邦衡論和議名動中外及歸自
海南遂冺冺無聞焉陳宜中論丁大全之奸直聲聞天
下至其晚節乃附奸相以求進此無他不能善養其氣
故更憂患而餒耳德徵昔以布衣論時政天下識與不
識皆想見其風采及為邑宰以循良稱為郎官以亷勤
著天下益信其賢今出佐外臺凡拭目以觀所為者豈
直嶺南之士民哉徳徵尚勉之充其剛大之氣加以養
心之學凡事物之來揆之於心孰為道義而力求踐之
孰為功利而無少眩焉行諸身不以禍福為前却施諸
人不以剛柔為吐茹胸中之浩然者常自若也庶乎徳
業之光可以紹孫曽之遺休矣不然奮於始而隳於終
勉於暫而不能不變於久安知天下後世不以病邦衡
宜中者而病子耶古語有之行百里者半九十言晚節
之難也德徵勉乎哉歸拜而翁為予道契濶兼道予所
以為贈者而翁亦必莞爾謂予言然矣
　　　送大理丞魏君赴任南都序
𢎞治四年夏五月兩京大理丞皆缺天子命吏部慎選
法司堪其任者補之吏部選於刑部憲臺之屬得温良
明慎者四人具以名聞於是曲阜魏君廷佩自都官郎
中遷南京大理寺右寺丞命下朝之搢紳欣然胥慶以
為得人顧猶以為丞之職未足以展廷佩之材者蓋其
賢名孚於士論久矣廷佩將行少司寇張公暨其同官
之舊徵予言贈之予曰丞之職重矣非宅心恕而聽斷
明者不足以堪之丞之職克舉則凡天下之事處之無
難矣在唐之世李日知為司刑丞論囚毎存平恕少卿
胡元禮欲殺一囚日知以為法不當死爭之數四元禮
怒曰元禮不離刑曹此囚終無活理日知亦曰日知不
離刑曹此囚終無死法兩狀列上朝議竟從日知嗚呼
人之死生繫於丞之一言其職不亦重乎若日知者可
謂克舉其職矣我朝設大理寺損益前代之制有卿有
少卿有左右丞得人之盛度越前古予生也晚不及見
之耳目所及者得三人焉若河東薛文清公廬陵蕭文
昭公王恭毅公皆所謂傑然者也文清直犯婦之寃幾
陷大禍而不悔文昭駁舞文之吏人至於今頌之恭毅
以經術飾事平反尤多其所駇正訟牒凡官大理者傳
録以為矜式三君子之後克紹前休者蓋有之矣予獨
於廷佩深有望焉廷佩少孤事母以孝聞母歿廬墓三
年州里皆稱其孝及登進士第奉使親藩凡所贈遺悉
却不受搢紳皆稱其亷官刑曹數年精法比通故事凡
所聽斷罔不當乎人心而同官咸讓其材夫孝者行仁
之始自孝而推之必能哀矜以全民命矣亷者範物之
本自亷而推之必能明法以繩貪吏矣至於摧利口辨
疑獄非材鮮濟以廷佩之材則其詰兩造聽五辭而察
於法之麗又其所優為者近追三君子之風猷逺紹日
知之平恕非廷佩吾誰望哉昔吾先公為司寇最重文
昭以為異日必為名臣其後文昭由大理丞累官南京
兵部尚書賢聲赫然論者咸稱先公知人今吾重廷佩
猶先公之重文昭也廷佩往哉南都自是無寃民矣英
聲茂實與文昭相望於後先有日矣廷佩尚勉之以成
吾知人之名
　　　送憲副洪公赴任序
錢塘洪君宣之以明經登進士第擢刑部主事遷貟外
郎再遷郎中其詞學之媺法比之精端慎之操稱於人
人也久矣山西常有大獄宣之奉檄即訊具得其情以
報閩盜攻刼江右有司逐捕獲千餘人聖天子慮其濫及
不辜敕宣之往鞫而後加刑焉宣之誅其渠帥釋其脅
從所全活甚衆由是賢聲益著吏部兩以大理丞薦不
果用㑹外臺之佐多缺天官卿慎選堪其任者宣之名
在選中遂遷江西按察司副使大夫君子咸謂天官卿
舉得其人又謂宣之材且賢足以不負所舉也凡江右
搢紳之士在京師者屬予言贈之予典邦禁常資宣之
自助今其遷也予固不能無悵然者其何言諸君子請
予言者豈以予甞敭歴外臺頗知持憲之道耶則願為
宣之陳之夫國家所以設憲臣者欲其擢良謫姦扶善
刑慝使吏稱職民安業也居是職者公以宅心而不恤
謗訕平以用法察其罪之所在而致辟焉斯得持憲之
道矣近者用法者嚴於吏而姑息於民嚴於巨室而姑
息於貧下凡頑民有訟其令長者輙移文逮之榜笞梏
拳輕則致其罰重則禠其職吏惴惴焉若轅下駒况能
修其職耶豪黨武斷於鄉曲者不能無然自愛而重犯
法者亦有焉今之狡詐之徒或訟巨室之辠聴者不復
覈其實急逮而痛懲之甚者沒入其貲産嗚呼彼巨室
獨非人子乎此無他畏謗而欲便己也畏謗便己其得
為公且平耶宣之官刑部十有餘年其處心公其用法
平予知江右十三郡六十餘縣之吏與民自是得舉其
職而安其業矣朝廷公卿之選取于外臺者居多若大
司馬華亭張公大司㓂金堂杜公少司㓂莆陽彭公吳
興閔公皆起自外臺以予不敏亦由外臺累轉至今官
宣之材且賢其膺晋錫承寵光以與羣公接翮天衢有
日矣予未耄尚及見之
　　　送戸部侍郎吳公歸省序
聖天子隆孝飬於兩宫爰推恩以及人老制詔羣臣親
在者歸省親歿者展省邱隴於是小大之臣捧命書望
桑梓而歸者踵相躧於途廼𢎞治二年春戸部右侍郎
漳浦吳公奏曰臣無似遭逄盛世自給事累遷至今官
先皇帝加恩存歿錫之誥命贈臣父以臣職封臣母太
淑人今臣母年八十而臣乆宦輦下親養缺然伏惟陛下
以孝治天下臣乞暫輟職務如令歸省且展焚黄之禮
敢昧死以請制曰可其賜楮幣千貫以為行費公将行
閩之大夫士罔不艶公之榮而侈上之賜於是春坊諭
徳林君亨大屬予言為公贈予惟先王盛時臣之事君
未嘗不急於公義而君之使臣亦未嘗不恤其私情四
牡之詩概可見已至於後世為上者徒責其勤事而不
顧屺岵之孔悲為下者徒切於私養而不念王事之靡
盬故有棄官養親者不可謂非孝然於臣職有缺焉絶
裾奉使者不可謂非忠然於子道有歉焉嗚呼忠孝兩
全在後世亦難矣哉聖天子推錫類之孝以及臣工予
告之令式遵舊典恩禮優厚度越前代而比隆古昔哲
王矣公之歸也燎黄隧道牲醴載陳榮光爛然賁於幽
壤撫松楸而薙宿草必将慨然曰吾君之賜也升堂拜
母鳯冠鶴髪儼坐中堂公偕婦子具水陸之品陳丹荔
黄蕉之珍捧觴以為太淑人夀又将欣然曰吾君之賜
也私情既伸式遄來朝勵匪躬之節勤夙夜之慮以修
職業而答天休庻乎公義私恩兼盡無憾矣矧今聖心
孜孜求賢以圖至治在廷大臣巍然負公輔之望如公
者無幾詎可久違闕庭哉明年惠和禁栁初緑諸君子
将連騎迓公崇文門外公其勿乆滯於私哉
　　　送太守孫侯赴京序
建昌太守滇南孫侯循例入覲京師卜日戒行其寮友
同知耿君洵推官華君烈屬予言為贈予為刑部尚書
時侯實為郎中以是知侯之為人及侯來守吾旴予致
仕家居又知侯之為政重以耿華二君之請故道予所
知者為侯贈且識予所感焉侯明敏好學以明經登進
士第擢南京刑部主事再遷為郎中在官以亷慎特身
以明恕折獄自公卿大夫以至南畿士民皆稱其賢司
㓂或以公事出輒以侯攝部事侯察小大之獄審辟宥
之宜罔不當乎人心賢聲益著吏部毎以藩臬之佐薦
不果用及吾旴缺太守遂以侯補焉侯為守其亷慎明
恕如在刑部時其施於政奉法循理不立異以徼名視
人所利病而興除之未嘗出入阡陌以督耕也而人修
疆畎治菑畬無苦窳偷生者未嘗月書季考以勸學也
而士以文行相淬礪無荒嬉怠業者未嘗戒師旅嚴逐
捕以禦盜也而大山長谷之間無帶牛佩犢者徭賦均
獄訟平逋逃復閭閻無愁嘆之聲未有知其所以然者
盖有古循吏之風焉今之為有司者上官為之延譽或
再嵗而遷或未考滿而遷侯為郡三年矣廉静自修不
求知於人而人亦無能知之者故遷擢未及焉予毎與
一二相知者言之輒為之深嘅豈所謂知徳者鮮今猶
古耶抑奔走承順世以為恭而端良恬静世以為簡邪
無乃當道知之雖深欲乆其惠而大其用邪今之三年
朝覲即周典之述職漢法之上計也聖天子勵精圖治
察羣臣功罪而黜陟之大宰三原王公少宰雲間張公
又皆精白以承休徳侯之入朝必有能知之者矣吏部
考郡縣所上計而察其治行轉以上聞旌能命徳之典
舎侯奚適哉獨恐侯膺晉錫被寵光不獲終惠吾邦耳
耿華二君與侯恊心圖治必知予非妄語人也故書以
贈侯且以塞二君之請
　　　送方伯韓公赴四川序
四川在禹貢為梁州之域介乎華山黒水之間其水陸
有峡山棧道之險羌夷環其四境者溪洞阻幽易怨以
變故朝廷選用方伯常愼擇其人非負材猷識治體者
不輕畀𢎞治六年秋四川缺左布政使聖天子詔以江
西右布政使韓公大經徃補之盖以四川為西南一都
㑹非公不可故也公将行其寮友方伯沈公時暘等既
喜公晉陟大藩又念公遠别不能為懐徴予言贈之予
之耄言奚足為公贈而公之賢與其家世之懿則嘗聞
之矣公世家㑹稽宋丞相忠獻王之十二世孫而今襄
國左長史衡軒先生之長子也早以明經登進士第擢
官大理讞議稱平遷淮陽太守循良之政為南畿諸郡
甲尋陞陜西㕘政江西布政敦大體略細故吏畏而民
懐之所謂負材猷識治體者公實有焉今之徃也愼固
封守使疆内無虞也和裕兵民使婦子寕而生理遂也
懐柔羌夷使服教承叙毋敢蜂屯而蟻雜也皆公所優
為也矧公嘗奉璽書慮囚四川多所平反西人徳之公
固熟其民俗人亦習公禁令則其政之易成教之易行
豈他藩比哉異時入輔出鎮或佐天子布政令於明堂
如忠獻之在中書或秉旄鉞董師旅於重地如忠獻之
在安陽赫乎炳乎追前人之休烈著勲名於鼎彛非公
而誰哉傳曰公侯子孫必復其始此沈公與諸君子所
望於公者也敢以此為公贈若夫山川行役之勤雲樹
暌離之念乃其瑣瑣者予可畧也
　　　送僉憲萬君赴京詩序
成化十五年秋八月湖廣按察司僉事安城萬君公錦
捧表詣闕賀聖天子萬夀将行其寮友相與為醵燕餞
於憲臺之廣視堂酒酣憲副馬君啟東取唐人早朝詩
和之為公錦贈憲使胡君尚愚暨在席者咸和之藩省
以及荆楚能言之士亦相屬和之詩之意大率道山川
登覽之樂帝都城闕之壮冠劒輿衛之盛以至友朋繾
綣之情而頌禱之意寓焉公錦稡為一巻屬予序之予
惟古之君子之相與其聚也有燕饗之設其别也有祖
餞之禮而其燕餞之也非徒薦之以庶羞貺之以嘉樂
而已又賦詩以道其志宣其情而觀人者亦於此觀威
儀卜禍福焉秦伯饗晉文而賦六月君子知其将有敵
愾之功印段饗趙孟而賦蟋蟀君子知其必為保家之
主令尹圍賦大明叔向知其不終子展賦草蟲趙孟知其
後亡言出於口而吉凶應之如影響焉此禮之廢久矣
而憲臺諸君子始復之彼之賦也取古人之詩而歌之
此之賦也因古人之韻而和之然其意未嘗不同也觀
諸君子之為公錦贈者其辭清以淳其節和以暢思而
不懼樂而不荒其頌也不阿其好其禱也不牽於私有
憂深思遠之情無諧謔笑傲之意盖治世之音而足以
鳴國家之盛也予雖非叔向趙孟之流然即詩而觀之
則公錦與諸君子徳業之昌聲譽之光於此可卜矣公
錦安城名族氣剛而材美其巡歴郡縣所至有氷蘖聲
今其行也朱衣象簡陟峻陛聨鵷班捧金函而祝夀瞻
咫尺之龍顔殆将去此而羽儀霄漢矣豈久於外臺者
哉予與公錦皆楚産也故書此以弁羣玉且以為他日
之徴云
　　　送李文盛通判兖州序
古之善觀人者毎於得失進退之際而得其心焉君子
之得志也直道而行不幸失志而退則安乎義聴乎命
樂道而無悶小人之得志也窮兇肆慝及其失志而退
則戚戚嗟嗟若不可生者觀人者於此察之百不失一
二焉予友李君文盛以進士起家擢刑部主事其讞獄
也察其情辭附諸法律罔不心服長官有欲輕重其間
者輒毅然争之曰情如是法如是吾可拂人之情而骩
國之法乎僚友有以私廢法者亦正色規之於是不以
好惡為喜怒者皆喜文盛之有守而亦不勝人之怨嫉
也文盛守益堅乆之竟以㣲過出通判兖州予與諸君
子知文盛者徃唁之其尤親且厚者謂文盛曰子之得
罪某實擠之盍訟諸或又曰某有隠慝子訟之彼且得
重罪文盛曰是吾過也且發人隠慝而泄己私豈長厚
者所為乃治裝而行無幾㣲不平見於顔面嗚呼若文
盛者非所謂君子邪非所謂直道而行者邪非所謂安
乎義聴乎命樂道而無悶者邪彼有墨以敗官者一旦
抵法方且嘵嘵焉愬諸人以為非辜鑚隙抵巇以覬幸
免其視文盛所為彼獨何人哉初文盛得罪予與諸君
子請於司冦乞留之顧以朝命已下無及矣及文盛之
行相率賦詩贈之而屬予序諸首昔鄒志完與田承君
以氣節相激厲志完之貶也見承君出涕而道之承君
正色責之且曰願君毋以此舉自滿士所當為者未止
此也予雖非承君願舉其所以責志完者以為文盛贈
文盛勉之使觀人者将益信子為君子也
　　　送馬二尹赴任序
成化元年冬天下羣有司入覲者畢集京師明年春正
月朔上御奉天殿受文武羣臣暨外有司朝乃詔天官
卿察外有司之良奸而黜陟之自藩憲以至於郡縣吏
以沓貪囬遹黜者盖千有餘人又命有司慎簡俊彦以
補其缺於是漷隂馬君徳良由上舎生擢單父丞除書
既下有惜之者曰徳良育徳邑庠卒業大學試事於大
行人盖達於從政者也使處治中别駕之任夫豈不可
顧屈之縣佐雖有材美亦何以自見邪譬之物然湛盧
豪曹雖利不可以補履驌驦駃騠雖良不可以守閭韞
竒抱異之士顧可使之汨沒下寮哉予曰不然君子之
仕也行其道也道之所行豈以位之崇卑而有間哉子
謂都尊位者可自表見邪自漢以来典大州守大郡専
制數十城者不為不多矣然奉法循理垂聲汗簡者幾
何人哉其湮沒無聞者盖不可稱數也子謂處下寮者
無以自見邪漢之仇覽一考城簿爾唐之崔斯立一藍
田丞耳然惠澤洽當時聲光照簡策至今舄奕而不泯
也故一命之士茍志於行道於人必有濟况丞為縣之
上佐哉單父為縣在齊魯之間孔門高弟宓子賤巫馬
期皆嘗為宰焉以徳良之才徃為之佐民之被其惠澤
也可幾矣湛盧豪曺不必陸剸兕象而後知其利也驌
驦騠駃不必路極九有而後知其良也徳良勗之哉夫
簡修黜庸國家之彛憲也向之庸者既已黜之矣後之
克修厥職者其有不陟之乎異時政通人龢循良之聲
播於遐邇吾知棲棘之鳯噦噦乎來鳴於阿閣盖有日
矣徳良捧牒于邁其友董君惠為徴言贈於是乎書
　　　送興化王太守赴任序
𢎞治三年春天下藩臬郡縣百司各率其職來朝皇帝
詔吏部考其治行庸鄙者罷歸貪虐者禠職而慎簡内
外臣寮有賢聲者補之吏部承詔惟謹旁求博訪務得
其人以稱徳意於是刑部員外郎天台王弼存敬有興
化太守之擢存敬將行請於子曰弼承乏秋臺奉教之
日乆矣今為郡於數千里外不獲朝夕請益願得一言
以比弦韋之戒予曰子之尊翁嘗倅和州以善政稱子
之得於家庭之訓者深矣矧予昔以進士宰溧水愷悌
之政通敏之才孚於上下今其徃也施用其素得者而
已奚以予言為哉其同官諸君子皆言先生素重存敬
願終教之乃告之曰郡守之職在商周為諸侯在漢則
所謂二千石也上之所承有藩臬二司下之所涖有令
佐以及典幕其任不輕而重也較然矣然承上不以道
則鐫誚及之涖下不以道則訕謗叢焉為郡不獲乎上
下而能安其位者鮮矣況能行其政惠其民而無齟齬
乎今之為守者其中材則茍自便而已慮鐫誚之及也
薦貨獻諂以阿之慮訕謗之叢也削觚毀矩以悦之君
子固不為也其有反是者則矯亢以自髙不以道事其
上暴戾以立威不以道遇其下於是乎上憎而下怨以
至於僨事敗官者多矣循良之吏罕聞於時得非坐此
邪盖古之君子其律身也嚴其為政也勤其行已也恭
其存心也恕以是承上而上推其賢以是涖下而下安
其政夫何僨事敗官之有潁川渤海之賢所以光於簡
策者其道亦如是而已興化閩南名郡其民秀而文名
卿偉人繼跡於朝以存敬之賢徃為之吾知期月間政
通人和上下交譽而潁川渤海之治效不得専美於昔
矣嗟夫自漢以来寵禄烜赫名湮沒而無聞者不知其
幾而循吏如龔黄者乃獨垂芳於汗簡以彼較此果孰
重孰輕邪存敬勉之上推其賢下安其政膏澤洽於民
名聲昭於後是予所望於子也寵禄烜赫而無聞者豈
予所望哉
　　　送李大倫歸省序
古之人得一英才而訓飭之未嘗不喜動顔色若獲寳
璐然歐陽子之得蘇子瞻也為之延譽惟恐不聞於時
子瞻之得秦少㳺也嘉奨之意毎見於詞章君子樂得
英才而教育也盖如此予自登第以来執經相從者多
有其人若河東李大倫尤予之所愛重者也始予家食
時大倫方丱角頴敏好學予固己愛之後數年大倫挾
所長與十三郡之士羣試於有司主司得其文大加稱
賞欲以首選處之同考者意見不同乃置諸第二由是
聲譽赫然動江右及來京師不予愚而從之游予與之
語其氣温然以和其容肅然以恭其議論其文辭粹然
以正私心喜甚以為古所謂明睿之才若大倫者殆其
人邪予雖不敢自擬於古之君子然喜得大倫也不啻
若歐之得子瞻蘇之得少㳺也乃者大倫與天下士偕
試於南宫予意其必首捷顧以一累黍不合有司之尺
度而黜凡知大倫者皆惜之大倫曰是吾過也旅館孤
燈進修益力既而援例歸省其親於旴水之上辭予以
行予察其意若有不釋然者乃告之曰科舉者士之所
由以進身者爾其得失何足置欣戚於其中邪士茍道
義無取焉雖甲俊造之選亦何足多邪予所謂望於大
倫者不在於是也吾邦自宋以来號稱多士先達諸老
或以道徳稱或以功業顯或以文章名皆他邑所鮮者
自諸老淪謝繼者寥寥若予之昏且庸不足以追先達
之芳躅矣予獨有望於大倫焉大倫之歸也尚亦肆力
於學以植其徳以修其辭以底於大成他日重来擢高
科躋顯仕文章施諸典冊勛烈著於鼎彛芳名懋績洸
洸乎赫赫乎追配鄉之先達是則予之所望也科舉云
乎哉予年未老尚及見之其為大倫喜殆有加於向之
得大倫而喜也大倫勉之哉歸拜而翁為道予意其亦
含笑謂予言然矣大倫謝曰命之矣乃書以贈其行
　　　送廣東㕘議於君赴任序
予宦游中外三十餘年士之以賢稱者多獲接焉亷介
者或短於才通敏者或不足於守求其材與行之兼優
者一何鮮哉曩嵗承乏湖南藩司時襄府有大喪冬官
主事於君尚徳承朝命徃治其瑩域鳩工庀材諏日興
役人不勞而事集衆皆推君之材事竣將歸宗藩所以
犒勞贈遺之者甚厚君悉辭不受襄世子甚重之為記
其春暉之堂具著其美由是君之亷聲藉藉荆楚間予
詢諸士大夫乃知君嘗典陶甓之政於臨清又嘗監竹
木之稅於江陵其亷以律身敏以涖事皆如在襄陽時
子因歎曰若尚徳者非材與行之兼優者邪及予入佐
司㓂而君亦再遷為郎中自筮仕至今十有八年而亷
介勤敏不少渝其初殆所謂有恒者哉成化丙午春天
官卿擇可以㕘議廣東省事者宜莫如君乃以其名聞
遂遷廣東布政司右㕘議予又嘆曰君之清操懿材吾
君與吾相皆知之矣君將行其寮友郎中蕭君冕等相
率請予言以贈之嗟夫君之材與行妥於人人久矣今
佐名藩率其素履而已矣本之以亷加之以敏政其有
不舉人其有不服暴驁其有不化者乎合浦之蠙珠自
還連韶之鍾乳復出畨舶之朝貢者屏息聴命而山谷
黎獠咸率條教不敢違予知君之賢名將與呉隠之孔
左承相望於後先矣乃書以贈君且以塞諸君子之請
　
　
　
　
　
　
　
　
　
　
　
　
　
　椒邱文集巻十一
欽定四庫全書
　椒邱文集巻十二
　　　　　　　　　　　　明　何喬新　撰
　序
　　　金壇段氏族譜序
金壇段君敏繇進士出宰新城嘗念其家譜遺軼無以
昭示來世乃因其叔父舒所録先世圖譜遺文纂次成
書先以系圖次以家傳又次以先世遺文與凡儒碩詩
文為段氏作者既成委予族子棪求序其首簡按段氏
有二族其一以官氏周禮所謂鳬㮚段桃是也其一以
王父名為氏春秋傳所謂共叔段是也金壇之段未知
孰所本其先世家汴梁完顔氏蹂宋有百三公者渡江
而南始家京口二子一居丹陽一居金壇日益蕃昌自
百三公至縣宰君十有一世矣今觀其譜斷自始遷之
祖者詳其所可知也汴梁之族不録者闕其所不可考
也旁支承繼必著其所出者不敢忘天姓之親也先世
善行必紀其實者不敢誣其祖也辨昭穆之戚疏叙傳
承之久近甚得古人作譜慎重之意可謂賢己予嘗考
淳安汪氏之譜以魯侯為祖番陽吳氏之譜以季札為
祖而承傳卒塟具焉皆自以為博矣然予竊疑之數千
年間或盛或衰或絶或續安知不有拜汾陽之墓者乎
安知不有冐稱東坡出子者乎則其詳也乃所以為偽
也段氏之譜於有徴者不敢遺無徴者不敢紀其賢於
彼逺矣段氏自百三公以來世業醫而本於儒其利澤
及人者博且深矣而縣宰君以文學發身政聲赫然方
將躋華陟要以顯其親以光斯譜予未髦尚及見之
　　　晉江莊氏族譜序
陸川縣令晉江莊概世平捧其家譜詣予請曰兹譜先
君僉憲所作而槩增續之者也惟吾莊氏之先居光之
固始唐龍啟中從王潮入閩始家泉之永春歴九世至
諱夏者起家進士以文學風操為名法從累官兵部侍
郎兼焕章閣待制賜第泉城卒贈少師今家晉江者皆
少師之雲仍也自入閩至於今凡十有九世舊有譜名
蕃衍記薦經兵燹散軼先君始因蕃衍遺稿旁採先世
碑誌以成茲譜世經人緯倣史氏之年表而家譜復完
先君殁垂四十年族之生者卒者仕者隱者日夥矣不
可以不録故槩增而續之附以先世之遺事以及名公
之文章總若干巻敢求先生叙之以示我後之人予考
姓氏書莊氏有二皆以諡氏者也其一魯莊公之後青
兖之間多祖之其一楚莊王之後江漢之間多祖之晉
江之莊或出於魯抑出於楚盖不可考矣然魯之姓姬
其先出自帝嚳楚之姓芊其先出自顓頊是二姓者又
皆出於軒轅氏其源未嘗不同也莊氏自光入閩至少
師始大著少師三子皆以宧業聞延及曾𤣥典郡縣位
侍從者累累有焉入國朝有曰謙材者舉進士為山西
參議曰巽者户科給事中曰亶者兵科給事中曰敏者
亦舉進士為雷州太守曰琛者僉廣西按察司事即槩
之父也簪纓蟬聯若此其盛非少師之遺澤耶嗟夫譜
之作所以志吾先祖所自出孝子仁人所慎也世之作
譜者予竊惑焉或非其祖而冐之或恥其先之㣲而棄
之可謂孝且仁乎今觀莊氏之譜斷自所可知近者詳
之逺者略之不可考者闕之不敢冐而亦不敢棄也真
孝子仁人之心哉繼自今莊氏子孫以學植身以禮正
家以孝奉先以仁睦族以紹少師之休光而益衍其慶
斯可謂賢矣不然學則不勤徳則不競以至沒世無聞
焉豈不有愧於前聞人哉廼序以告為少師之後者
　　　安沙游氏族譜序
福建按察副使豐城游君取其家譜重修之凡若干巻
先之圖以表其世系次之譜以紀其行實而歴朝之誥
勅暨名卿峻儒之詞章附焉間屬予序之且曰游姬姓
也而我游氏則鄢姓也姬之别子國於鄭其小宗曰游
吉者以王父字為氏子孫世保其姓不墜焉南唐時有
仕至尚書者始家吉州之蛇壠四傳至諱大托者徙崇
仁之藍陂又八世至諱宰均者復徙豐城之安沙又五
世為子美子輝子美之子曰覃恩府君子輝之子曰朝
奉府君朝奉實鄢氏子唐湖南節度使燧武十五世孫
少從其姑鞠於游遂為游氏後入國朝以來若富州司
訓惟善則覃恩之後姬姓之游也若吾與應山教諭邦
貞壽光司訓弼進士理則朝奉之後鄢姓之游也今吾
欲仍游氏歟念水木本源之義於心有未安欲復鄢姓
歟則先世已𨽻戎籍於法有不可姑於朝奉之譜著其
所自出以見吾宗為鄢姓之游而别於姬姓之游可乎
不可乎予曰可夫萬姓之繁其始一本耳邃古之時若
風若姜若姬若嬴其初兄弟也兄弟之身其初一人也
一人之身其初一氣也果孰親孰疎孰同孰異耶先王
因生賜姓所以别生類慎婚姻崇本始使人知親親尊
尊之道焉耳親親仁也尊尊義也厥初生民安知姬之
與鄢不出於一家不同乎一氣耶惟眀其所自出而不
附㑹焉仁義之道在是矣矧游以氏見於春秋之世者
已非一姓其在周者則游孫伯之後也其在晉者則桓
莊之族也其在宋者則公子游之後也與姬之游鄢之
㳺盖五矣亦何患於同邪憲副君因其姓之同而推
其本之異豈非仁之至義之盡而得親親尊尊之道者
乎雖然所貴乎世家者非能言其祖之謂能踐修厥猷
之謂也游氏之先代有達人而憲副君又以博學清操
有聲於時為之子孫者尚其祗遹乃祖仕而登朝也秉
忠貞之節隱而家食也脩亷慎之行斯不忝其先矣詩
曰無忝爾祖聿脩厥徳游氏子孫念之哉
　　　廬陵吟溪陳氏族譜序
予友秋官郎中廬陵陳君時莊出其所脩家譜属予序
按譜陳本舜後其先胡公滿以神眀之胄國於陳為楚
所滅其子孫遂以國氏宋初有諱松貞者為廬陵教授
因家城北之吟溪而廬陵有陳實始於兹傳數世至諱
世榮者登進士第卒官宣教郎而其子元伯尚宋宗室
女其雲仍日蕃其衣冠日盛而陳遂為廬陵望族國初
有諱灌者佐太祖髙皇帝定天下累官宣城太守宏謨
駿烈國史紀焉宣城嘗病其家譜散軼欲脩輯之未就
而歿宣徳癸丑其子致廣始考其可徵者倣眉山譜例
為流慶圖而先世之遺文軼事附焉迨今三十餘年其
族舄奕繁衍不可勝紀時莊致廣從孫也復取舊譜而
增脩之自七世以上則仍其舊不敢輙有損益八世以
下則詳考而具録焉名卿偉人之詩文為陳氏作者各
以類附録於後總題之日廬陵陳氏續脩族譜夫族譜
之作明吾之所自出也故君子慎之果吾所自出歟雖
賤且惡焉不敢遺也遺之則黜其祖是不孝也非吾所
自出歟雖貴且賢焉不敢冐也冐之則罔其祖亦不孝
也然杜正倫世出本㣲而求合於城南諸杜則罔其祖
矣近世吳興秦氏耻檜之奸而諱稱其子孫則黜其祖
矣嗚呼古之譜其族也明之後之譜其族也亂之茍譜
之而以亂之也曷若不譜之為愈哉今觀陳氏之譜斷
自其所可知而其不可考者缺焉斤斤焉尊祖睦族之
意是固孝子之用心也時莊以明經登第其為司法勤
慎而文寖寖乎躋華登峻以亢其宗以昭其祖以光啟
其後盖有日矣昔唐宰相世系表以貴傳廬陵歐陽氏
族譜以賢傳斯譜也安知不以時莊之貴且賢而盛傳
歟
　　　吉水王氏族譜序
山西按察副使王公充獻出其所脩族譜屬予序之且
曰吾王氏系出琅琊琅琊之王顯於江左彯華纓鳴佩
玉者纍世不絶宋紹聖間有諱恕者繇進士擢江西節
度推官始遷於臨江之新淦推官之子諱琛又自新淦
遷於吉水之五嘉塘實吾吉水始祖也子孫蕃衍或出
典藩憲或入宧臺省為邑之著族不有譜以紀之何以
昭吾先世而示吾子孫哉又曰吾宗人家吉水者數千
指其初一本也源流而末益分於是乎有朞功之屬焉
有緦麻之屬焉有袒免無服之屬焉世之薄者於其疏
屬相眎如途人繇無譜以稽之也使有譜焉等而上之
則出於一本旁而推之則分為羣支雖百世之逺而祖
考不忘宗族不散尊祖敬宗之心將油然而興矣此吾
譜之所以脩也子幸為我序之予惟族譜之作所以推
其本聯其支而尊尊親親之道存焉世之譜其族者盖
多有之然誕者上推古昔以為博夸者旁援它族以為
榮不㡬於誣其祖乎今王氏之譜據其所可知而不失
之誕缺其不可考而不失之夸推其祖之所自出有尊
尊之義焉詳其族之所繇分有親親之義焉真得古人
作譜之法矣雖然所貴乎世家子孫者非譜其族之為
難而克紹其先之為貴王氏之先代有達者若太保祥
若司徒導皆琅琊之望也為之子孫者廸厥徳踐厥猷
以亢厥宗斯有光是譜矣充獻出佐外臺而其從弟充
實為南臺御史皆焯焯有賢聲顯庸有日矣然則繼太
保司徒之烈而垂子孫無疆之休以光是譜者非充獻
兄弟而誰歟詩曰無念爾祖聿脩厥徳充獻兄弟念之
哉
　　　南豐曾氏族譜序
南豐曾君仲質捧其宗譜詣予請為之序予謝曰子之
先世以道徳文章名天下天下推為名族與漢之華陰
楊氏唐之河東栁氏並稱宗譜必得名世者序之不腆
之文不足以辱子仲質曰吾先世道徳文章寂寥乆矣
所以請於先生者願得一言告吾之子孫以祗遹前休
耳敢固請予廼受其譜而閲之首譜序得姓之由著矣
次家訓正家之道嚴矣又次之宗圖世系昭矣又次之
家傳世徳詳矣附以前代與當世名賢之文所以光昭
世美者備矣予作而嘆曰懿哉曾氏之文獻萃於此矣
吾旴大家世族不為不多一再傳之後子孫雖碩且茂
而文獻己不足徴此正文定公所謂嚚子憸孫也求如
曾氏之文獻彬彬者一何鮮哉予為邑庠生時嘗識仲
質之先君子汝愚今歸老於家又識仲質其父子之行
已渾然端且厚不失其世守閲其譜又知其子孫之茂
且賢信乎其為名族而無愧於華陰之楊河東之栁也
雖然所貴乎名家之有譜諜者非惟使子孫知其源流
所自而已正欲其知祖宗之徳業而趾美承休焉曾氏
之先郕國公以道徳鳴於周而莱蕪實啟之文定公以
文章鳴於宋而文昭實和之其立徳立言皆所謂不朽
者也聞其風者咸思則而效之况其子孫也哉曾氏之
子孫尚思祗遹前休仕則推乃祖之道於用使膏澤洽
於民居則體乃祖之道於躬使徳業薫於鄉斯不沗名
賢之裔胄矣嗚呼曾氏子孫尚勉之哉
　　　瑞安鍾氏族譜序
福建參政瑞安鍾君景清示予以所脩族譜俾序之按
譜鍾氏本㣲子之後春秋時宗伯之子州黎自晉奔楚
仕至太宰食采鍾離子孫因以邑為氏漢有鍾皓魏有
鍾繇唐有鍾紹京皆以徳業光於簡册唐之季葉有諱
慶禮者仕湖南馬氏始居霅川其孫成徳又自霅川遷
温之瑞安又十有四世至諱源府君實參政君之八世
祖也今譜斷自府君為始詳其所可知也自府君以上
畧而不録缺其不可考也首之譜例明作譜之法也次
之系圖著承傳之序也又次之世譜紀行實之詳也亢
宗鳩族必有規範故家規次之禔身正家必有儀榘故
家儀次之附以列聖之誥勑昭天寵也繼以名賢之碑
誌表卓行也其立例嚴其考據精真得古人作譜之良
法矣嗟夫人本乎祖猶木之本乎根水之本乎源也世
之昧於一本之義者往往妄附於名賢華胄以為光耀
殊不知自陷於二本矣松栢蒼寒而綴芙蓉於其顛君
子固識其非類流水東入於河雖淆而為一其清濁固
自可辨也人於其祖而可以二本乎二本者亦何益之
有哉故歐陽子之譜其族中間失其世次者再蘇老泉
之譜其族由一世之上失其次以二子之學識絶人猶
且缺所不知而不敢誣其祖也如此而况於他人乎若
參政君兹譜盖深明一本之義而得歐蘇之遺意矣抑
予聞之根之盛者其末茂源之深者其流逺鍾氏之先
其根源茂且深矣而參政君起家進士為朝名郎為省
膚使政聲焯焯有聞於時予知承休篤烈以紹相國之
家聲以復鍾離之封邑者必㕘政君也傳曰公侯子孫
必復其始予於君有望焉
　　　南昌梓溪劉氏族譜序
南昌梓溪劉氏自始遷迄於今以文獻臨一鄉者盖餘
三百年矣其先本陶唐氏之裔至漢光有天下其别子
荆胙土廣陵子孫因家焉荆之七世孫瑯琊内史㑹始
徙丹陽㑹之四世孫隱人又徙晋陵隱人之曾孫冕為
睦州刺史又家於睦冕之九世孫奭避廣平之亂又自
睦徙信之玉山奭之十世孫從禮侍父允廸宧逰江右
愛梓溪民俗淳厚乃卜居焉子孫舄奕繁衍遂為望族
從禮之七世孫孟堅嘗譜其族其後屢脩之至十一世
孫福建按察司僉事子肅字敬之者與宗子子來復叅
考玉山諸譜而增脩焉其立例甚嚴其考覈甚精自允
迪而上推本於陶唐氏系序不紊遡流而源也自從禮
而下或居或徙備録無遺由本而支也名諱字行各從
其類所以辨昭穆也生卒娶塟具著於譜所以紀終始
也附以誥勑之詞昭寵貺也次以碑銘表碣之文表善
行也其尊祖睦族之心藹然見於斯譜矣敬之將刻板
以傳徴序於予嗟夫宗法之廢久矣能言其祖郯子所
以見稱數典而忘其祖籍父所以無後也在春秋時且
然况於後世乎敬之兄弟生於宗法既廢譜諜失官之
後乃能推本其祖至於百世之逺而其所譜又斷自始
遷之祖而致詳焉是盖賢於籍父而郯子不得専美於
昔矣雖然所貴乎文獻故家者非世禄之謂也世徳之
謂也夫保姓受氏以守宗祊是之謂世禄迪徳象賢克
念厥紹是之謂世徳劉氏神明之胄其明徳逺矣為之
子孫者祗厥身服厥訓順厥則以成乃顯徳以宣乃令
聞以纂乃前休兹可謂世濟厥美而無忝於文獻故家
者矣豈真世禄而已哉詩曰貽厥孫謀劉氏之先善於
貽謀矣又曰繩其祖武予有望其後人焉劉氏之子若
孫尚朂之哉
　　　臨川洪氏族譜序
臨川洪生球捧其家譜一鉅冊托予外孫揭瑀持詣予
請為之序予展而閱之則知球乃宋忠宣公皓之裔也
予因嘆曰忠宣公父子在宋以文章節義著聲於時南
度已後第一流人物也始予觀球以經學教訓吾鄉俊
秀學與行端且厚吾固疑其有所本也及得譜然後益
信其有本非忠宣公能有是子孫乎乃為之序曰忠宣
公當靖康之變出萬死一生之計使萬里外强悍侵陵
之敵厯十五年南北通好然後放回其臣有慮其知國
虛實為後患者遣騎追之及於淮而公與同歸者張邵
等已在舟中追騎相顧無可奈何及入見髙宗慰之曰
蘇武不能過也命宰相與直閣之職而公數稱張浚之
賢忤秦檜意遂閣詔命出領鄉郡尋又貶嶺南檜死而
後得歸朝其外厄於强敵内厄於奸臣艱難險阻靡不
並嘗而公始終一節不以死生禍福累其心然公生八
子曰适曰遵曰邁皆以博學宏辭進其後适與遵皆致
大用而邁亦僉書樞密院事豈非忠義之報乎忠宣公
始居鄱陽其後遷新安而忠宣公之弟昢為臨川司户
者遂家臨川今球之宗是也予嘗論之為宋使金者公
與宇文虛中也虛中露才現竒遂為金人所用而喪其
守公則不然韓昉欲易其官爵以死拒之不從尼雅滿廹
之事劉豫以死拒之不從烏珠訪以伐宋之策拒之不
應其濵於死者屢矣然終免於死宇文虛中受金人之
寵最多聚其族而居之然其後少為牴牾全家死於烈
熖子孫無噍類焉孝宗極力訪求僅得其族人紹宗命
之以官俾嗣其後而公之歸也諸子相繼登兩府而遷
他郡者子孫亦皆繩繩不絶宧業昭著於時忠義之報
天道故不爽也詩曰毋念爾祖聿脩厥徳球之子孫尚
修其徳哉傳曰公侯子孫必復其始忠宣以下爵位顯
矣有封魏國公者封秦國公者球與其諸子孫尚思所
以復之哉予先祖文定公與忠宣公仕同朝又嘗同時
固有世舊之好也遂書此以為序以為洪氏勉
　　　壽孫母太淑人詩序
成化十有七年夏四月上命都察院右副都御史孫公
伯大自大同移鎮河南公將赴鎮道過晉陽謂予曰洪
生五嵗而喪所恃所以保抱擕持訓誡教督俾克有立
者繄吾繼母之恩及洪登進士第擢夏官郎先皇帝推
恩所自封先君兵部郎中贈先妣王及封繼母劉俱宜
人錫之勑命以寵嘉之今天子嗣位洪出佐汳藩尋遷
布政使三轉而都内臺顧吾菲薄何足以膺之實祖考
先妣之遺庥而繼母之教也念祖考先妣不可見矣繼
母在堂亦已老矣廼懇請於朝以假寵於存歿於是吾
祖考獲贈官階與洪同而先妣加贈淑人繼母進封太
淑人今吾母年登七十而命書適下十月六日則説悦
之辰也大夫君子喜吾母壽且榮相率賦詩遺吾以致
頌禱之意方欲抗章歸省以展獻夀之禮而又有移鎮
之命不敢顧其私將遣吾兒楷持諸君子之詩歸夀吾
母子其序之俾吾兒誦之以侑壽觴庻㡬一解其顔也
予嘆曰盛哉孫氏慈孝萃於一門矣世之為子者鮮克
盡孝於繼母而為母者亦鮮克盡愛於前妻之子薛宣
以明經致位宰相而事繼母孝養有缺君子譏之王祥
事繼母朱以孝聞而朱遇祥不以道君子深憾焉太淑
人愛都憲公不啻如己出而都憲公孝養誠篤不啻如
己所自出慈孝之風盖前古所鮮者玳首金葩光被天
寵鳳冠霞帔燁其在躬天所以昭賢淑也予想斯辰也
宗姻畢來絲竹迭奏里婦喟然歆豔曰吾所以教子者
盍如太淑人乎凡為人子者亦將感奮曰吾所以持其
身而孝其親者盍如都憲公乎是豈一家之慶哉予與
公同登進士同官大梁兹又同官憲臺視公猶兄視太
淑人猶母也顧縻禄於兹不獲捧觴上夀以罄同一人
子之情廼為之序以寓予意焉
　　　慶長史程公七十序
韓府長史新安程公孔著生於洪武己夘四月廿日迨
今成化戊子年登七十而公之配宜人齊氏先公三年
生至是七十又三矣其子地官郎中用元喜其父母壽
且康也前期求詞林諸公詩歌寓歸以為壽既又念二
親具慶而不獲躬帥婦若子捧觴上夀悵然者彌日於
是秋官主事謝君徳澤暨凡與用元好者相謂曰吾曹
與用元或生同鄉或舉同年或仕同官視公猶父也視
宜人猶母也公與宜人壽考龢豫吾曹與有慶焉非獨
用元之慶而已繫官於朝不獲升堂拜慶豈獨用元悵
然哉廼吾曹亦有慊然者盍為文詞以道頌禱之意因
用元致之以為公繁祉之祝可乎衆皆以為宜而属筆
於予惟程氏新安之世家也自忠壯公著勛烈於梁垂
光錫祚久而彌昌歴唐宋以迄今兹外典方州内贊鈞
樞者代有其人公恵龢允肅克紹前休以儒學起家為
任邱教諭循循善誘學者歸心焉兩相親藩惟忠義是
迪惟謩訓是陳用是甚見親禮年甫六十謝事而歸優
游桑梓以子恩光被命書進階朝列大夫而宜人亦被
龍章之寵錦衣珠翟輝映里閭子五人諸孫十餘人蔚
然梧竹之並秀韡然芝蘭之聯芳也洪範所列皇極之
福公盖兼之矣南山有臺之詩曰樂只君子遐不眉壽
又曰樂只君子徳音是茂説者謂徳為壽之本而壽廼
徳之效也公之享此繁祉者非本於恵龢允肅之徳歟
是可頌已予亦與用元同年者也故為詩遺之初度之
辰良朋蒞止俾未冠者歌之以侑壽觴亦庶㡬南山有
臺之遺意也其詩曰嶻彼黄山有菀厥靈鍾于君子維
時之英維此君子忠壯之胄慶源孔濬延畀爾後廼秉
教鐸于彼任邱青衿濟濟來歌來逰來游伊何式觀我
徳爰及邦人㒺不是則維皇有命俾相賢藩左右諷議
諤諤讜言旅力方剛嵗月未邁休老于家其樂洩洩嫓
徳維媛命服斯皇嗣徳維子䓗􁀙有瑲何誕之月維此
孟夏宗戚具來式燕且譽考皷逄逄笑言雍雍小大稽
首祝壽於公清酒維湑酌言獻之祝公多祉俾耄而期
相彼蓼蕭零露孔厚矧兹君子胡不遐夀於皇上帝作
善降祥委祉于公奕世其昌
　　　慶義民黄君愈敬六十序
予為童子時侍先冡宰之側先公每稱鄉先生陳伯賢
揭敬文之賢且曰惜汝不及見之不獲考徳而問業也
又曰吾鄉之俗將日漓矣吾見其兆矣然後生可畏安
知無伯賢敬文其人可以表俗者邪汝宜擇而從之可
也喬新謹識之退而求其人得富而好禮者數君子焉
每敬而慕之且嘗見諸文字以為鄉里勸白水黄君愈
敬予所敬慕者之一也愈敬輕財急義如古燕趙之節
士好遊佳山水如晉宋之名流讀書賦詩以自樂如宋
之陸務觀居鄉恂恂不敢以富貴加於人又有萬石君
之風予私以為伯賢敬文不可作矣賢如愈敬者其殆
庶㡬乎自予出仕於朝不至鄉里者㡬二十年成化癸
巳予遷河南憲使便道歸省先壠訪平日所敬慕者僅
存一二焉而吾鄉之俗益衰儒家之子或去而服技藝
矣力田敦樸之世或變而競淫侈矣以健訟為智而敬
譲之行㣲矣以豪敓為能而亷耻之節喪矣骨肉競錐
刀而孝友之風薄矣當是時而愈敬所存所行獨不遷
於俗表然為一鄉之望譬之蕭艾芁芁而覩芝蘭之旖
旎蓊茸欣植而瞻松栢之蒼寒也予乃喟然嘆曰先公
之言於是驗矣予雖不復見伯賢敬文而從之㳺得見
如愈敬者亦何其幸也是嵗九月廿五日乃愈敬懸弧
之辰婣戚將合醵壽之曾君唯學先期請予言為壽筵
之祝嗟夫予之言豈足為君重哉而予之行急不獲采
金嶂之芝酌銀溪之泚以為君壽乃舉觴而遥祝之曰
吾鄉之俗漓矣安得如君者數十人以挽漓而復淳乎
又祝曰使君壽臻耄期為鄉大耋安知其無感而遷善
者邪遂書之俾諸君持侑壽觴
　　　慶黄君愈明五十序
予友黄君愈明世家廣昌銀溪之上其先君子希古以
貲雄一邑盖如古之宛孔蜀卓等然富而好禮進子姓
於學故愈明兄弟皆雅飭温裕無侈太之習焉予年十
五六時愈明以故人子謁於先大夫退即書室與予講
業時予雖少已知敬愛之矣後數年愈明與予補邑庠
弟子員遂與同舎以學其出入必偕相得甚懽又十有
餘年為成化乙酉再㑹於京師則愈明年已五十而予
亦三十餘矣始見愈明也其風度秀美論説偉辯譬諸
甘泉之芝榮光燁然雖不識者亦知其為瑞世之物矣
及與同舎其年益壯其學益充譬諸碧梧翠竹翹然蓊
蔚之中其勢盖將聳壑而昻霄矣及聚首於京則愈明
渉世益深立志益卓譬諸岨􁡞之松風雪凌厲之餘龍
虎躩拏不可得而狎翫矣盖予於愈明屢見如屢不同
如此非所謂進徳不勌者邪是秋愈明以上舎生擢蜀
之灌縣宰甫閲月適其初度之辰朝之薦紳知愈明者
喜其榮且壽也相率載酒肴以慶之且属予言以為愈
明壽予惟孔子曰仁者壽傳又曰人有壽而後能饗諸
福然則壽者福之首而仁者壽之本也愈明承先世之
慶澤忠厚以始其本詩禮以濬其源其徳與其年俱進
謂之仁者非邪今受天子命為宰於錦江玉壘之間上
應列宿下子群甿立條教以宣恵澤則仁之施益廣予
知其繇艾而耄期繇令而公卿盖猶泉涌而木升也昔
之語賢宰令者或飛鳬於天際或養鷄於雲中此皆荒
誕而不足信若愈明之仁而壽以膺多祉盖理之可必
者何必采青城之芝餌巴穴之丹尋金馬碧鷄之神而
後能延年益壽也哉遂序以慶之
　　　慶周母太宜人壽七十詩序
成化八年夏五月秋官郎中廣信周君宗用奉詔慮囚
於閩予實同事焉宗用周旋八郡以洗寃澤民為己責
凡有疑必讞有寃必辨小大之獄必以情所全活者百
有餘人事竣將致命於上間謂予曰是行也吾有二喜
吾祇若明命宣風遐裔用宏聖天子好生之徳一喜也
吾母太宜人年登七十嵗十二月十有一日實維誕辰
吾得便道過家奉觴上壽二喜也予以為何如予嘆曰
忠孝不兩全也久矣今子是行忠孝之道兼盡焉夫明
清庶獄以推欽恤之仁可不謂忠乎升堂拜慶以致晨
昏之歡可不謂孝乎是誠可喜也已乃告凡與宗用同
年者又告凡與宗用同鄉者又告凡與宗用舊且親者
亦皆欣然為宗用喜相率賦詩贈之俾被之絃歌以侑
壽觴僉謂予與宗用最故屬序諸首太宜人江姓廣信
衣冠族也自其在室温恭淑慎父母鍾愛之擇所宜歸
以適周氏為贈刑部員外郎周君之配浙江㕘政府君
之冡婦上承下御宗婣稱賢焉員外君蚤世太宜人自
誓守節訓字諸孤俾克有立既而宗用第進士擢行又
遷刑部員外郎遂進今職而太宜人拜褒封之命雕軒
珠翟出入有煒里閈歆豔焉今年躋七十髮鬢皤然命
服申申諸子恂恂諸孫詵詵凡世之所謂諸福者太宜
人備諸一身矣昔雋不疑每録囚徒還其母輙問平反
㡬何即多所全活母喜笑異他時蔡君謨以忠鯁立朝
仁宗嘉之曰有子如此其母之賢可知特賜冠帔以寵
之宗用之歸也錦衣玉節率諸弟為壽太宜人問平反
㡬何縷數以對亦將喜笑為加餐矣入奏楓陛喜動天
顔推賢所自安知不有冠帔之寵如仁宗於君謨之母
哉宗用之喜又當何如也廼書之以弁羣玉
　　　賀南京刑部左侍郎阮公致仕序
𢎞治三年夏五月南京刑部左侍郎阮公以九載考績
至京上疏懇請謝事聖天子不允增俸二級俾復厥任
公以先隴在長子者為水所圯乞便道歸省墓而後行
上許之公抵家拜謁墓下奠祭而加封樹焉事竣戒行
既而疾作廼奏疏申前請且曰臣歴官三十有七年犬
馬之齒六十有八年矣精力耗不足任奔走智慮衰不
足贊廟謨惟陛下哀憐賜臣骸骨以歸幸甚上覽其疏
而憫之廼進公資善大夫俾休於家盖異數也命下之
日公卿大夫皆欣然曰吾君優禮老臣之恩阮公明哲
保身之節可謂兩得之矣顧公已歸不獲執巵酒為公
壽廼屬予為文寓至長子以頌且賀焉予惟君子出而
致用勛烈著於國恵澤洽於民者固鮮茍或有之然晚
節末路沉酣寵利卒與禍俱其得釋軒冕之榮遂雲山
之樂者尤鮮也公自登進士第為廷尉有明允之譽為
郡守有循良之稱佐大藩以至為方伯著旬宣之績及
遷都憲蒞閩陜威恵所加夷夏悦服入佐司馬以至今
官聲望尤重所謂勛烈恵澤公無歉焉及將老也又能
捧身而退承天子之寵光登山而遨望歸岫之浮雲踞
石而歌和考槃之雅調迴視昔日惴惴於憂患之途不
啻脱鯨波之滈溔而泛畫舫於安流也出羊腸之崛峍
而鳴和鑾於康衢也所謂釋軒冕而樂雲山者公實有
之嗚呼韋賢致仕而去可謂審明哲之㡬矣然在相位
功業無聞焉冦平仲出入將相可謂有功於國矣然老
不知退卒為奸人所擠二公所不能得者公兼而全之
可不謂賢乎予少公五嵗然衰且病甚於公乞身之疏
屢上而未獲命未知何日得如公之歸也序以賀公不
獨頌公歸休之樂又以識予歆艷之私云
　　　慶太常林先生八十詩序
古之君子道弸於中文彪於外者多矣然際盛時得推
所學以黼黻休明之治者盖鮮幸而有之然或困於憂
患阨於疾疢其介繁祉享脩齡而康豫於晚嵗者尤鮮
韓退之一代文宗也困阨頓躓終其身其所遇何如哉
歐陽永叔繼韓而興雖嘗致位兩府然歸潁僅數年享
壽六旬有六而已其於所謂壽且康者有歉焉若夫際
盛時享多福而得韓歐之所未有者予扵太常少卿兼
翰林學士莆陽林先生見之先生生於光嶽氣完之時
禀龢厚清明之氣其為學也博而精其為徳也温以肅
其發於文也簡鬯淵永有古作者之風早遊場屋已有
盛名遂以進士及第官翰苑掌帝制秉史筆侍經筵累
遷今官凡朝廷玉牒寳冊之文金匱石室之紀先生皆
與執筆焉公卿大夫紀功燿徳之銘名山大川釋老之
碑多出其手屢典文衡所得多知名士歴官三十餘年
所謂憂患疾疢未嘗一及其心身先皇帝在御先生以
年滿七十數求去優詔不允今天子嗣位之初先生求
去益切乃得致仕南歸超然物表極山水之娛有子五
人孫十人而季子載諸孫劒皆中鄉貢進士其講業郡
庠邑校者又數人盛矣哉韓歐所未有也成化己丑先
生年登八十而康强龢豫如壯者十月乙夘乃先生初
度之辰逺近奉觴胥慶今福建按察使劉公叔榮語寮
佐曰先生之壽且康豈惟林氏一家之慶實斯文之慶
也吾與諸君子非先生之門生則其所與進者也頌禱
缺焉於心獨無歉乎乃相與屬筆於喬新焉喬新嘗讀
南山有臺之詩觀詩人所以祝願君子者不獨頌其徳
而又祝其壽不獨祝其福備於身而又祝其福延於後
可謂善於頌禱者已先生克享多祉於南山有臺之所
祝願者兼之矣敢竊取斯義作詩七章以為先生壽以
致羣公頌禱之意云其詩曰
巖巖壺山作鎮海瀕鬱茲靈龢誕生碩人維此碩人有
徳有文神介之福百嘏駢臻　　　右一
其徳維何仁義是蘉其文維何黼藻斯皇乃薦于鄉乃
第奉常乃登玉署斯文之光　　　右二
玉牒瑶編彛卣之銘追琢其章金薤晶瑩乃陟容臺躬
秉寅清韡矣厥榮赫矣厥聲　　　右三
黃髪皤皤宣力孔多乃懸其車乃休于家莆山之阿莆
水之沱以詠以遊以嘯以歌　　　右四
維此十月八袠開祥宗戚具來式燕于堂我有㫖酒亦
有羔羊薄言獻之祝公壽康　　　右五
壽康伊何伴奐爾遊繇耋而耄以承天休相彼玉瓚注
茲黄流君子有榖多祉是遒　　　右六
天祚碩人俾多賢子爰及孫曾世載其美克振其光克
纘其慶篤斯不忘錫類家邦　　　右七
　　　封刑部左侍郎杜公輓詩序
成化十有七年春三月封刑部左侍郎金堂杜公以疾
卒於家凡知公之賢者識與不識咸賦虞殯之章以寫
其咨嗟憫悼之情其子敬脩萃為巨帙屬予序之予生
也晚不及拜公之舄履下然與公之子同官知公之善
行頗稔故不敢以不文辭公蜀人也天資醇篤鄉推長
者其行事往往與蜀之先哲暗合盖非勉而能者昔范
景仁之兄鎡卒于隴城景仁訪求其遺孤躬字而教之
俾克有立蘇老泉之父序當兵亂之後人不知學序篤
於教子已而仲子涣以進士舉季子洵以文章顯陳省
華之子堯叟堯佐相繼登相府堯咨亦為名法從而省
華恂恂然未嘗以勢位驕其鄉里三君子皆蜀産也公
少喪二兄而公撫其孤恩逾已出咸底於成可以趾美
范公矣金堂素乏進士公力教其子以學所以淬礪之
者甚至既而敬脩擢髙科位司冦義方之訓盖無愧於
蘇公也自始封至其卒三十餘年薦被命書宗戚鄉里
以為榮而公益以謙慎自持嵗時蜡社相與盡其歡不
為表襮有陳公之遺風焉世嘗言古今人不相及以公
所行校之三君子者有以異乎公之嘉言可以警世卓
行可以範俗者甚多觀此三事則其餘可以類推矣公
真所謂長者哉夫輓詩之作所以哀人之不幸也公官
封三品享年九十有一子六人孫十有二人曾孫又六
人所謂榮名盛福公盖兼而有之奚不幸之有然諸君
子猶有哀輓之作者盖悼善人云亡而惜後生不及見
先輩之風猷也欲知公者誦諸君子之詩而考予之序
庶有以得其槩矣公諱榮聰字惟徳竹軒其别號云
　　　南京刑部侍郎陳公輓詩序
成化十有八年冬十二月詔以都察院右副都御史廬
陵陳公為南京刑部右侍郎時公巡撫貴州將赴任便
道歸省先隴得疾遂不起訃聞天子遣官諭祭且命有
司治塟事朝之大夫君子知公者皆揮淚相弔且賦虞
殯之章以寫其咨嗟痛悼之情公之子鄉貢進士旦稡
為一帙屬予序盖以予與公相知最深故也公諱儼字
時莊世家廬陵之吟溪少頴敏好學弱冠講業於大司
馬蕭文昭公之門文昭公器之妻以其子學成去應進
士舉遂登甲科擢刑部廣東司主事遷湖廣司郎中有
賢聲陞山東㕘政再遷布政使賢聲益著朝廷滋以公
可大用陞佐内臺出莅南鄙公在刑部凡小大之獄必
求其情大司冦四明陸公賢之四方有疑獄有司不能
讞者輒屬公往訊之公所推斷罔不心服嘗奉勑録囚
南畿平反甚衆其在山東適遼左用師公督芻餉規畫
精密士飽而民不勞嵗大歉躬歴郡縣發倉儲勸富室
以賑饑羸多所全活東人徳之其在貴州苖民構亂四
出㷊剽公督兵進討誅其渠帥而宥其脅從羣蠻畏懐
相率詣轅門請降獻羊酒以犒師及南臺之命下士大
夫相語曰南都自是無寃民矣世方仰其大有為而公
遽以疾卒嗚呼豈公之命止於是邪抑民之無禄而天
莫憗遺也予與公同登進士同官刑部同受知於司冦
陸公予出佐閩臺而公亦出叅東藩及公宣撫貴州而
而予亦宣撫晋陽既而予被召入佐司冦而公亦有南
臺司冦之遷盖與公周旋三十餘年交誼之篤自謂景
仁君實不能過也方期與公宣力南北以各卒其平生
報國之志而公遽舎我去矣鳴呼哀哉輓詩之序予不
忍言又不忍無言也姑述公履歴之槩冠於篇端以致
予意焉若其治行之大世系歴官卒塟之詳則國史有
傳隧道有碑幽竁有銘予可略也
　　　憲副游公輓詩序
成化八年冬十一月福建按察副使豐城游公以疾卒
於官寮友哭相弔曰天奪予良友予何從聞規誨之言
邪諸生亦慟哭曰天奪予良師予於何考徳而問業邪
閩之致政之老里居之良亦咨嗟涕洟相唁曰天奪予
良大夫孰為吾閩成材而阜俗邪於是相率賦虞殯之
章以述公之行而冩其哀悼之情公之子直祥彚為一
帙而屬予序之公諱明字大昇世為江右儒家弱冠游
場屋已赫然有盛名既而領鄉薦登大學得盡友天下
名士而讀所未見書其學與行益卓乎不可及登景泰
辛未進士擢刑部主事轉員外郎出僉福建按察司事
董學政九載將奏績就陞今官敭歴中外二十餘年懿
材清徳為時偉人天下士大夫識與不識稱其賢者無
間言盖公之為人其存心也公而恕其接物也肅以和
其施於政也嚴而不殘其與人交不矯矯為異亦不翕
翕為同導其善規其不及侃侃務盡其誠其教人也以
涵養徳性為本以辨析義理為要斥佛老詭戾之説曰
吾道之蠧也黜時文軋茁之怪曰大雅之蠱也開示存
心致知之方曰作聖之階梯也以故寮友歸其誠諸生
服其教而大夫君子仰其賢此哀悼之詞所繇作也嗟
夫公之存也人愛而敬之其歿也人哀而悼之所謂生
榮死哀庶㡬乎無憾矣或者則謂賢者必貴仁者必壽
天道之常也公賢且仁然官止四品年僅六十其道未
大行於時天之難忱盖不能無憾焉予以為不然上蔡
謝先生程門之髙弟也然官止莞庫而已東萊吕先生
有志於道學者也然年僅四十有五而已天之不可必
也久矣公之位雖禾躋於通顯其年雖未臻於耋耄然
較諸上蔡東萊所得則過之矣亦可以無憾也予故序
諸巻端以慰士君子之心而解其悲悼焉公號闇然其
卒也諸生私諡曰貞介先生云
　　　泉庵饒處士輓詩序
吾旴南城饒邦獻詣予拜且泣曰先君泉庵處士以今
年夏四月十有六日棄諸孤得年六十有一惟先君晦
跡泉石不求人知平生所行任性自然非有驚世駭俗
之行世亦無繇知之者不肖孤大懼先君身沒而名無
傳焉竊聞古之逸民所以有聞於後世者未必皆其自
致也賢人君子聞其善而著之文字則遂以不朽耳故
不肖孤求當世大夫君子作為哀輓之詞以頌先君之
善惟先生序而傳之庶㡬先君藉是不朽焉予曰是孝
子之用心也而宗為一鄉之望予知之熟矣然予自少
宧游四方不獲與而翁接家世之詳所存所履之槩能
言之乎邦獻泣而對曰我先世家鄱陽宋初始遷撫之
宜黄其後又自宜黄徙南城之上湖宋末又徙邑東鄉
之雙溪今群從子孫殆數千指故名所居之地曰饒坊
先君諱清字尚亷泉庵其别號也少服祖考之訓力田
治生不求聞達與人交一本於誠不漫為然諾里之人
以争訟來質者是是非非率其心而斷之罔不信服生
四子延名師教之俾不墜其家此先君之行也不肖孤
又聞之王承福一圬者耳以昌黎之文而傳揚潛一梓
人耳以河東之文而傳况先君詩禮之族世以善聞鄉
推長者非承福與潛比也顧乃湮淪無傳則諸孤不孝
之罪大矣惟先生圗之予曰如子之言是可以傳矣泉
庵以敦樸持其家以信義行其鄉以詩書教其子可不
謂賢乎而邦獻嚴其親之終惓惓欲信其善於後世可
不謂孝乎父賢子孝是真可傳矣雖然承福與潛所以
有傳者以昌黎河東之文而人喜讀之也顧予不腆之
文人孰讀之惡能使而翁不朽哉姑序之篇首使誦諸
君子之詩者有考焉傳不傳非予所能必也
　　　大尹楊君輓詩序
予友壽光尹楊君元霽既卒凡士大夫知其為人者識
與不識皆咨嗟慟悼或為詩歌以哀之福建㕘政鍾公
景清懼其久而散軼也彚為一編而屬予序之予素知
元霽而哀之尤切者顧能已於言哉昔韓退之於孟東
野道其命於天者以送之予取以為法焉元霽諱昕温
之瑞安人也少以頴敏好學聞予先公為温守愛其温
粹選為邑庠弟子員元霽益肆力於學羣經百氏無所
不窺未弱冠領鄉薦試於禮部輙不利人皆曰非學之
罪元霽之命也久之以大學生待選銓曹時先公為吏
部尚書知其賢欲處之左右㑹司封缺主事將以元霽
補之而元霽鄉人有官近侍者媢之乃倡言先公欲以
要職私門下士羣議譁然先公嘆曰是楊生之命也以
生之賢何職不宜為遂擢知上海縣事元霽至上海蘇
枯齦强政以大龢未㡬丁内艱去服闋至京適華亭缺
知縣華亭上海鄰邑也其士民稔知元霽之治狀相率
請於朝願以元霽知華亭詔從其請元霽以治上海者
治之盗遁奸革益赫赫有聲部使者薦其材任御史遂
召試事御史臺今冡宰崔公嘗廵撫南畿素重元霽每
為羣公道其賢㑹知臺事者與崔公有隙且疑其私於
元霽竟黜之復以舊官知壽光其治壽光如治二邑民
咸安之有古循吏之風焉凡知元霽者方期其大用而
元霽不幸歿矣嗟夫學如元霽賢如元霽有治聲如元
霽受之於大臣如元霽其都重位建崇勲以光顯於時
可必矣然卒終於一縣尹而不克大其施豈非所謂命
邪豈傳所謂天道無親常與善人者固不可信邪抑術家
以甲子支干推人壽夭貧賤貴富者固一定而不可易
邪然元霽平生於進退升沉處之澹然於所謂命者固
知之矣故予道其命於天者以序其輓詩亦元霽之志
也若其世系治行之詳則翰林學士莆陽柯先生銘其
墓矣茲不贅
　　　介庵倪先生輓詩後序
予讀遷固以下諸史而考古之韋布之賢見於逸民獨
行傳者代不數人上下千餘年其可見者數十人而已
因竊嘆曰世如彼其逺也砥節厲行者如彼其多也而
見於史者如此其寥寥也豈立言君子固有所遺邪抑
為之子孫者不能振而發之邪是皆可悲也及讀介庵
倪先生虞殯之章又嘆曰是足以傳矣太史氏傳逸民
獨行者於此有徴矣盖先生孝友正直君子也髫齔時
父仲斌甫坐㣲累謫它郡先生號哭追送躑躅江滸不
忍歸見者嗟異及父歸則先生長矣凡可以悦其親者
靡不致力焉諸弟欲析居先生不能止貲産惟諸弟所
擇既析居而二弟以逋負屢破産先生輙分所有賙之
里氓為閭右所凌死非命其孤弱不敢言先生為直之
於官抵閭右罪近舎有古戰争地每夕燐青熒起沒過
者多顛踣先生嘗率家僮拯之所全活甚衆其孝友正
直之概如此則其修諸身行於家而施於其鄉者可推
而知也先生之歿也少宰葉文莊公表其墓翰林學士
楊先生銘其竁廣東㕘政劉君欽謨又傳其事而名流
畯儒知先生之賢者又相率賦詩以致其哀悼之意焉
先生之子湖南㕘政良弼稡為一編屬予序之嗟夫諸
君子之言足以發幽光而昭潛徳矣良弼於父之善可
謂能振而發之矣先生之行焯焯有傳可以無憾矣昔
歐陽子傳李自倫其事迹無可紀次而其名氏見於公
牘者亦謹書之盖惟恐其善之不傳也後世作史者復
有歐陽子據諸君子之詩以考先生之行而叙述之其
聲光照映簡冊豈獨李自倫哉先生諱珣字廷珙世家
嘉興之平湖介庵其别號也以子貴封吏部司勲主事
云
　
　
　
　
　
　
　
　
　
　椒邱文集巻十二
欽定四庫全書
　椒邱文集巻十三
　　　　　　　　　　　　明　何喬新　撰
　記
　　　道南祠記
皇帝紹膺景命之初蕭山耆俊相率請以宋龍圖閣直
學士龜山楊先生從祀孔廟詔儒臣僉議可否以聞少
保吏部尚書兼華盖殿大學士南陽李公暨翰林詞臣
具陳先生師友淵源與其言行之槩請命有司於先生
故郡立祠春秋致祭以表聖朝崇儒重道之意以慰後
覺景模仰範之心制曰可且賜祠額曰道南而以豫章
羅先生延平李先生配享禮部下延平府建祠奉祀如
式福建提督學校僉事豐城游君大昇躬相地於郡治
東北旗山之麓而督所司營之知郡事淮西鄭時宗良
以祠役為己任斬材於野伐石於山工取於僦徒取於
傭為祠堂五間齋房左右各六間神厨庫房三間中門
以省牲品外門以嚴闢闔工未訖宗良以憂去郡西蜀
馮孜師虞繼之凡塈垐之未畢者丹雘之未施者築構
之未成者以次就功繚以崇垣表以華扁經始於成化
二年十有二月以五年秋八月落成未㡬師虞徙知邵
武今知郡事晉陵盛顒時望以是祠之建有闗風教不
可無紀琢碑中門請於游君属予書之嗟夫孔聖孟子
既歿吾道之不傳久矣士之為學其卑者溺於訓詁而
不知性命道徳之㣲其髙者淫於佛老而惑其𤣥虛空
寂之説豈復知有所謂道學哉矧七閩僻在南服自薛
令之以進士舉士知科目之榮矣自歐陽詹以文學顯
士知文章之重矣至於道學之説則槩乎未聞也及河
南二程夫子得孔孟不傳之學於遺經然其學行于中
州未及南國先生以絶倫之資生於此邦聞程夫子之
道北之河洛而學焉窮探力索務極其趣及辭歸夫子
送之曰吾道南矣故一傳而得豫章再傳而得延平三
傳而得紫陽朱夫子集諸儒之大成紹孔孟之絶緒其
道益光而西山蔡氏勉齋黃氏九峯蔡氏北溪陳氏相
繼而興閩之道學遂與鄒魯同風其波及四方者皆本
於閩嗚呼盛哉揆厥所自先生之功大矣而祠事弗舉
者三百餘年非缺典歟我國家以道為治凡敷政立教
一本於儒肆我聖皇舉茲曠禮非獨崇祀先哲而已盖
所以風勵學者嚮道也士之拜祠下者其尚祗若徳意
景仰前休以振斯道於無窮斯善矣不然科目而已耳
文章而已耳是豈先生之學亦豈朝家所望於南邦之
士者哉願朂焉
　　　福建提刑按察司題名記
福建提刑按察之職按察使一人副使二人僉事四人
所以飭憲度糾吏治而理民訟者也其後又增置副使
三人僉事一人以董學政以巡海道以典坑冶以督屯
饟凡十有一人宋元官於此者皆題名於石入國朝以
來缺焉予懼久而無徴乃與按察使淳安洪公副使豐
城游公暨同官諸君子稽諸故牘㕘之郡乗質之耆俊
得按察使陶公垕仲以下十有五人副使王公璉以下
三十有七人僉事謝公肅以下六十有三人刻著於石
其間或不知為何許人或失其履任之嵗月盖吏牘散
軼不可考故也予惟國初迄於今百有餘年官於此者
奚啻數百人今可考者僅此而已其焯焯知名者僅十
三四而不可識者大半焉嗟夫君子之生世惟立徳立
功乃可以不朽否則秩之崇禄之豐沒未百年人覩其
名而莫之識也豈不惜哉凡我同官君子端乃心礪乃
操以脩乃職以成乃徳毋哫訾以狥時毋脂韋以干譽
毋動於毁譽禍福而不知所以自持庶乎有令名於永
永世矣不然後之眎今亦猶今之眎昔也嗚呼可不懼
哉
　　　表忠祠記
洪武元年春正月天兵入閩諸郡守臣相率迎降元漳
州路達嚕噶齊哈拉衮公達哩黙色死之公素有恵政
民聞其死走哭庭下聲振地共歛塟於城東門外三十
有三年故户部尚書夏忠靖公始刻石表其墓迨茲百
有餘年墓圯而碑亦仆大姓頗侵其塋域成化己丑春
予行部至漳公之𤣥孫朝輔詣予愬之予亟命郡守佐
復其塋域加封樹焉且語之曰忠臣名賢墳墓嚴禁樵
牧國有著令况大節崪然如公者顧可使其遺壠蕪穢
邪矧閩俗尚淫祠凡淫昏之鬼廟貎相望而公之忠烈
不得祠焉抑何好尚之異邪於是知府英山王文通判
凌江李玹推官南城江白請即公塋中作屋三楹以為
漳人暨公子孫嵗時拜奠之所以是嵗夏五月己亥肇
事至六月甲子屋成表以綽楔而予題其額曰表忠僉
謂予宜記之按史公西域人字子初哈魯衮盖其氏也
少以良家子宿衛忠勤畏慎為衆所推及長屢欲薦用
之輙以母老固辭母歿服除年已四十矣猶杜門無仕
進意東宫素知其賢命中書奏官之擢江浙行省宣政
院崇教累轉奉議大夫福建行省理問與平章政事雅
克齊巴哈同赴任時巨盜據省治不得入公為平章畫䇿
募民兵環而攻之盜出戰輒敗度其勢蹙廼撤城東圍
使得奔盜競出即勒兵殱之遂復省治時至正二十二
年也尋轉是官階朝列大夫公至漳屬兵燹之餘民憊
甚公撫凋殘繩豪猾詢庶政之利病而興革之民用大
和及我師取省治郡縣皆降公嘆曰吾不才位三品有
死而已俄報招諭使者至吏白公郊迎公語之曰爾第
徃吾將出矣乃朝服焚香北面再拜曰臣四十始仕不
數年致位二千石國恩厚矣今力不能禦義不忍降惟
以死報國耳遂引斧砍其印且篆書其笏曰大元臣子
即就坐㧞佩刀自剄既死手執刀按膝坐毅然如生盖
公之大節如此嗚呼忠義人心固有之天也而鮮克蹈
之元有天下百有六十餘年其入主中國又㡬百年方
其盛時章逢之士立其朝食其禄者不知其㡬及危且
亂也或走或降或賣國以為利所謂守圉之臣誠死封
疆以允蹈其忠義之天者惟公與余忠宣公無愧焉忠
宣之死我太祖髙皇帝詔立廟安慶以旌其忠聖謩宏
逺矣而公之死有司不以聞故褒贈不及焉今皇帝嗣
位首詔天下凡忠臣義士之墳有司悉為脩治茲祠之
設所以祗遹聖謩而欽若明詔也嗟夫人固有一死彼
走而降而賣國為利者後公而死逺者十餘年近者四
三年耳顧今安在哉公死百餘年凛然猶有生氣其精
爽耿耿固將仍羽人於丹邱從重華於縣圃雖死猶不
死也予觀世之人平居以忠義自許及臨小利害若毛
髪然輙縮恧不敢為視公之從容就死不惑何其烈也
予於是重有感焉為之記不獨著公之大徳且使拜公
祠下泚然自省焉
　　　江西布政司黄冊庫脩造記
郡邑黄冊建庫藏之重民數也我太祖髙皇帝受天命
以有天下疆理之廣逺邁漢唐列聖休養生息户口滋
殖亦非前代所及舊制天下版籍每十年輙改造繕冩
既成獻於天府蔵之後湖庫副在布政司者蔵於架閣
庫江西布政司所統郡縣既廣版籍尤多庫不能容則
别蔵於章江門之城樓及廣積倉之别室天順八年左
布政使莆田翁公世資以為黄冊蔵於它所非先王拜
民數孔子式負版之意乃度地城東得故鑄錢庫廢地
建庫房五十間㕔事三間作門以謹啟閉鑿池以防鬱
攸之灾悉徙郡縣所上黄冊弆藏於此嵗命幕職一員
吏一人卒徒二十人責以典守然創始之初規制未備
成化十八年左布政使福清王公克復右布政使三山
陳公煒以㕔事隘陋撤而新之前為視事之㕔後為燕
休之堂翼室庖湢等房以次列置又作中門以嚴出入
凡為屋十有三間嵗久寖圯未有葺之者𢎞治五年左
布政使宜興沈公暉來莅茲藩周覽及是顧棟橈瓦落
地堙墻傾乃與右布政使㑹稽韓公邦問㕘政太康陳
公瑗當塗夏公祚㕘議姚江朱公讓天台潘公祺髙要
李公魁議曰黄冊朝廷所重黄冊完具則敷政出令可
倚而定也今藏冊之所傾弊如此不可以不葺遂相與
計材慮役具白於鎮守太監桂林鄧公原巡按監察御
史姚江韓公眀皆以為宜沈公乃命照磨吳應鵬鳩工
庀材卜日興事橈者易之落者補之堙者濬之頺者築
之又於堂北作樓七間以逺渫汚前為歩廊以便校閲
樓南為甬道十有六丈以達於堂後凡用木三千七百
章瓦甓黝堊鐵石之用稱是經始於𢎞治六年六月以
是嵗九月訖工是役也財取諸在官之羨錢役取諸負
辠之囚徒而勞費盖不及民既成脩梁傑棟堅磩崇墉
稱其為蔵典籍之所者沈公以書属予記之予惟王者
以民為天而黄冊所以紀民數也蕭何在漢入闗之初
先收圖籍傅崇在宋手自書籍躬加隱校古之名臣未
有不致重於此者我國家紹古致治尤重版籍藏冊有
常所造冊有常時誠以為版籍者治忽所係也今沈公
與諸君子祗徳意敬民數髙簷大厦庥而蔵之誠知所
重矣繼自今稽户口之登耗者在是攷墾田之多寡者
在是辨兵民驗主客以令徒役者又在是其有資於治
道豈淺也哉夫一庫之作似不必書然所係甚重不可
不書於是乎書
　　　新城縣重建譙樓記
新城為縣自宋南渡始析南城之半為之立治所於黎
川始為縣者建譙樓於縣治之前上置鼓漏以辨昕昏
下設閎闥以嚴啟閉繇宋至元繇元至我朝幾四百年
樓之廢且興屢矣𢎞治三年秋畢方扇毒穹簷傑棟化
為烟燼士民憾焉樓燬之二年金壇段侯敏繇進士來
宰是縣察政之疵民之病梳剔而摩拊之凡有所為本
之以亷行之以仁民既感悦顧譙樓久廢無以昭等威
竦觀聴乃圖興作謀諸寮佐僉以為宜時江西布政司
㕘政陳公瑗以公事莅縣侯具以白之公以為縣有麗
譙禮法所宜檄下從之侯方㑹計帑蔵羨財以為構築
之需民聞之相與語曰吾侯亷非便其私圖者又曰吾
侯仁非時詘舉贏而妨我穡事者歡然佽助或輸金粟
或出材瓦無有後者侯乃鳩工令徒相方視址卜日而
興事焉又擇鄉老之材者董其役令史之勤者執其程
以畚以築以斵以削經始於六年冬十有二月某日至
明年夏六月某日而迄工焉為重屋五間其崇若干尺
廣若干尺侯合賔屬士民登而落之溪山之勝近在目
前棟宇之麗輝映霄漢境内士女偕來游觀咸以為前
所未有也於是邑之耆舊以里居之賢以為侯作麗譙
民不勞而事集不可無文字以垂永久廼因予族孫進
士垕求紀成績予惟譙樓之作鼓漏蔵焉日之昕昏於
是乎辨官之作息於是乎節民之觀聴於是乎齊其所
闗亦重矣昔者周之諸侯興居無節來詩人之刺宋之
邑長更鼔分明應名臣之薦侯之此役豈尋常構築之
比邪然非侯之㢘且仁素信於民吾恐執扑徒煩不免
於怨且誹也今怨誹不形又欲垂諸永久非侯之賢而
能得之乎是役也經營皆侯主之贊其事者縣丞咸陽
黎君瑄主簿龍泉祝君達典史曲阜顔君彪董其役者
鄉老黄公鼐許叔能許延泰執其程者縣史蕭任也故
故牽聯書之而助財宣力者具列於碑陰
　　　江西治城新建譙樓記
皇明奄甸九有稽用周漢唐宋之制分畫天下為十有
三道各設都布按三司以統理之江西為南服大藩南
昌則古之豫章郡三司之治所在焉舊有譙樓在城南
普賢寺洪武中始徙建於治城東湖之上廣濟橋之南
外為飛簷五層内為重屋三層鐘鼓畫角列置其上樓
之後為陰陽學前為臺以奠日圭為室以置壺漏及居
昕夕之司其事者嵗久寢圯雖屢脩葺僅支其欹仄補
其敝漏而已比年以來則岌乎將壓矣鎮守太監鄧公
原謀於巡按監察御史鄧公公輔欲改作之以嵗艱民
病未暇為既而御史鄧公代還公又與監察御史張公
縉王公恩議曰譙樓之設所以謹莭候而授民時也顧
傾圯日甚及今圖之猶有材瓦可用者一旦壓焉將榱
折瓦破而勞民傷財滋甚今嵗豐政簡庶可興役乎二
公皆以為然公又合三司長貳謀之亦皆以為政體攸
繫相與贊其興作退而鳩工庀財諏日興事求大木於
湖湘得瓌傑之材可為柱者四公喜曰是可以任重矣
風雨震凌不能動也分命有司斬木山巔陶瓦水次命
南昌府同知張汝舟撤而新之其故材舊瓦堅緻可用
者亦所不棄於是拓其舊址而築之圜周四十丈因其
舊規而構之其崇七丈重屋飛簷皆如其舊陰陽之署
壺漏之室司事者棲息之所以次新之凡為屋十有八
間徙日圭之臺於大門外欲便於測景也又以舊路狹
隘市民地以廣之湖波蕩激築石隄以桿之作門以臨
通衢扁曰授時凡用木以株計者新舊九千三百六十
有六瓦以片計者新舊二十四萬九千三百四十有四
鉄石黝堊之需大率稱是然費出公帑工出傭賃而勞
費不及兵民始事於𢎞治甲寅冬告成於丙辰春閏三
月崇簷翬飛踈櫺虛敞自逺望之崪然若出霄漢之上
登髙臨之超然若在埃壒之表咸以宏壯瑋麗前所未
有稱其為南服大藩者公曰是役之勞與費亦大矣不
可以無紀於是憲副吳公瓊具事之顛末属予記之予
惟時以作事事以厚生為政者之先務也今鄧公與諸
君子汲汲脩葺是樓伐鼓鳴角以警昏昕測景眎刻以
節晝夜非急所先務者乎曽文定公有言禮必有隆不
得而殺政有必舉不得而廢若茲樓之建是也是役也
協謀勸相者布政使祁公順洪公鍾按察使陸公珩㕘
政洪公漢閭公鉦副使吳公瓊趙公艮談公俊㕘議潘
公祺王公有恬僉事黄公仲昭張公源潔郭公秉昭茆
公欽沈公清指揮同知何公昇僉事馮公泰單公暠楊
公泰戴公賢詳書其實俾是邦之人百世之下於諸公
之勤尚有考焉
　　　新建巡撫院記
皇帝即位之七年汀贛姦氓合為冦其始甚㣲萑苻狗
䑕之盗耳郡縣有司無逺畧不急逐捕其勢寖熾而嶺
南湖湘之不逞者從而和之四出剽掠刼富室燔民居
掠帑蔵殺官軍鬨然為東南郡縣患有司始駭而圖之
備其東則發於西勦其南則竄於北時鎮守江西太監
鄧公原暨廵按監察御史布按三司議以為盗之未平
以政令不一而鄰境有司不肯協心故也宜設巡撫憲
臣置司要地以節制之而割附近郡縣以𨽻之則盜易
平也迺合辭以聞皇帝俞其請爰命大臣慎選方岳重
臣有牧民御衆之才者以授之得廣東左布政使金公
澤遂遷都察院右副都御史俾巡撫江西兼督閩廣
湖湘之地置司於贛而割江西之南安贛州建昌福建
之汀州廣東之潮州恵州南雄湖廣之郴州𨽻焉四省
三司皆聴節制賜之璽書許以便宜行事公既至贛而
贛舊無巡撫治所於是鎮守巡按三司諸公謂公奉勑
巡撫一方兼督四省事體至重不可無建牙駐節之所
廼請於朝命副使談君俊㕘議李公魁鈎校府庫羨財
市材僦匠即贛城中擇地營之前後堂五間穿堂兩廊
大門儀門廊廡各若干間東左建寢室又東則建賞功
所大門之外立撫安鎮静二坊牌屏墻之南又立三司
㕔以為巡守兵備㑹議白事之所經始於𢎞治八年十
月落成於明年閏三月穹堂峻宇髙閎崇墉規制壯麗
它鎮所未有也凡公政令之布賞罰之施皆在此諸帥
出兵受律獻馘亦在此郡縣百司政有弛張亦必至此
白之而後敢罷行焉而贛遂為重鎮公既莅政盜遁奸
革兵民以安既而廣東守臣謂韶州地險民獷且於潮
患為近宜以𨽻公朝議皆以為然遂以韶州屬公所轄
公以贛有巡撫院實自今始以書屬喬新記之竊惟自
昔帝王疆理宇内固貴乎任用得其人然亦必政令出
於一昔漢有西羌之警命趙充國出鎮雖强悍如辛武
賢者不得撓其策宋有西蜀之變命張詠出守雖驕貴
如王繼恩者不敢拂其言此二公所以能成功也夫以
數郡之地分為四省政令不一心力不齊安能成功乎
聖天子納用羣策舉而付之於公自東徂西延袤數千
餘里皆受節制廟謨宏且逺矣今公祗奉綸音以節鉞
鎮茲要地朝下一檄而諸藩奔走恐後夕馳一使而列
閫罔敢差池異時羣盜屏息四境晏然豐功偉烈銘彛
卣而垂竹帛豈直追踪趙張二公而已哉公字徳潤由
名進士敭歴中外所至有賢聲所謂有牧民御衆之才
者公真其人也遂為之記
　　　兩浙都轉運使前建昌太守江侯生祠記
成化五年春兩淅都轉運使新安江侯致政歸其鄉始
侯宰吾邑守吾郡皆有恵政自侯秩滿而去吾郡之人
思之不已而吾邑之人思之尤深及聞侯致政而歸也
邑之耆舊黄愈宣偕其從弟愈敬妹壻曽唯學暨吾弟
喬年等相語曰侯之恵愛吾民不啻父母於子也而吾
民愛侯亦若子之於父母也子於父母忍一日弗覿其
儀容邪方侯在縣吾民日瞻拜焉及在郡吾民以事至
郡者時瞻拜焉生祠可無作也自侯去我而官於浙吾
猶覬其進位藩屏旬宣吾邦得以展瞻拜之敬今侯致
其政矣吾民無復望矣生祠可無作乎衆皆曰然相與
擇地於縣東隅作屋三間肖侯像其中前為亭三楹以
為展拜之所嵗時必謁焉飲食必祝焉水旱疫癘必禱
焉事有不平者必號於庭而愬焉既而以書抵喬新曰
侯之善政子知之最詳生祠之記非子誰属喬新不敢
辭則摭其實書之侯名浩字敬大歙之世家也少受業
大司冦楊公之門以春秋領鄉薦擢宰吾廣昌時吾邑
久不治政日弊而民日逋侯始至大書楹間曰治百姓
須愛百姓要一文不直一文民聞之轉相告曰吾侯仁
且㢘自今吾民有所仰庇矣民有訟者侯召之案前從
容誨諭且曰忿恚可忍法網不可觸也皆悔悟而退有
不得已而治之則曲直立斷未嘗下獄自始至迄其去
獄無繫者公暇輙詣學宫進諸生講論經史考其勤怠
而勸懲之繇是士風益振㑹閩冦掠新坊官軍潰侯招
丁壯理濠柵為守禦計冦再至敗之唐坊敗之仁豐冦
乃歛鋒遁民賴以安部使者上其功詔陞侯建昌府通
判仍掌縣事一日召耆舊詢之曰吾閲縣誌國初為里
八十有二今僅二十有四登耗若何是懸絶也皆對曰
田歸閭右賦在貧下故逋者衆耳侯曰吾知之矣即選
老人履畝覈之凡得羨田數千頃俾計畝輸賦民始不
憂為里正而逋者日歸縣治瀕溪每嵗春濤湍悍為民
患侯築埧捍濤樹以佳木嵗久菀然侯既去邑民望而
懐思以比甘棠為政雖以恵愛為本然誅奸去頑不少
貸曰不可縱惡以殃良民輕重予奪一斷於心吏胥不
敢啟其喙曰吾視鄰邑倚成於吏致威福下移者竊羞
之在邑六年百廢具舉常禄外無錙銖取於民賢聲焯
焯遂陞建昌太守其在郡亷慎之操寛恵之政如在吾
邑時九載秩滿吏部屢以㕘政薦不果用乃擢今職仍
食正三品俸侯在鹺司清操善政可紀者甚多以生祠
立於廣昌故予紀廣昌之政特詳焉先冢宰平生慎許
可獨於侯推重每見於文詞載於家集可考也昔朱邑
有遺愛於桐鄉其民奉祀至今不絶廣昌侯之桐鄉也
百千年後侯之神其徃來於廣昌新安之間乎喬新為
縣學諸生時侯以為可教而進之故書其事且系之以
詩以頌侯之遺愛其詞曰翼翼新祠在旴之陬孰肖厥
儀祀我江侯於維江侯民之父母不競不絿維今召社
昔侯未來我寒無衣侯既莅止衣有布絲昔侯未来我
饑無粥侯居三年囷有餘粟侯詣黌舎稽今考文左右
衿珮絃頌彬彬夫耕于前婦饁于後昔逋其邑茲獲安
處祝侯壽考祝侯康寕嘉祉休慶延及雲仍金嶂峨峨
銀溪湯湯我民思侯曷日而忘嵗時來謁敢有不肅侯
像在堂顒顒穆穆
　　　寫騷軒記
秋官主事淮陽葉君崇禮愛楚靈均之騷公暇輙諷之
詠之又染翰而寫之因名其燕居之軒曰寫騷客有過
其軒者詰之曰騷古詩之流也三百篇之詩吾夫子刪
之以垂訓與易書春秋禮記並列為經矣離騷風雅之
再變者也揚雄反之班固譏之端人莊士或羞道之今
子舎聖人之經而騷是寫無乃先其末而後其本志其
小而遺其大者邪崇禮曰嗚呼為人臣而可哀者孰有
若屈平者乎原之為人也其志潔其行亷其材足以撥
亂世而反之正使其遇明王聖主而為之宣力則股肱
之良佐已不幸前遇懐王後遇襄王懐瑾握瑜而世莫
之知平王所詫同徳者蘭與蕙耳然或變而不芳或化
而為茅况揭車胡繩之瑣瑣者耶愁吟澤畔徬徨江濵
獨抑鬱無誰語而離騷之詞作焉嗚呼為人臣而可哀
者孰有若原者乎三百篇之詩聖人之經也離騷非聖
經之羽翼耶故吾於講經之餘惓惓於騷諷之詠之又
從而寫之而不能已焉世之不自知者或薄原而不為
然一武夫氣勢稍能動人者則奔走其門而不耻眎原
之不阿子蘭何如也其或忤於世而困頓焉則終身懲
創而不自振眎原之九死不悔又何如也彼揚雄屈節
於簒賊班固失身於戚畹皆原之罪人也其論議予奪
又奚足為輕重哉嗚呼孰若原者吾願從之垂蓉佩被
荷衣徜徉縣圃以遨以嬉俯眎雄固之徒奚啻醯鷄之
紛飛邪客黙而退他日崇禮為予道之且求言記其軒
予謂崇禮潔㢘好脩有契乎原之心其詞瓌麗可喜有
得乎騷之體宜其於原慕之深也雖然原之作離騷豈
慕不遇而死哉時之不遇也今天子聖明屏讒佞進忠
良崇禮適際斯時所遇非原比也推潔亷之志而弼成
治化以瓌麗之詞而歌詠太平則與原殊跡而同心也
崇禮勉乎哉
　　　雙松書屋記
遼水之陽有屋翼然於雙松之下者今秋官主事邱君
時雍讀書之屋也邱氏世家鄱水自時雍之祖有戍籍
於遼陽始徙家焉時雍自少好學築室四楹於所居之
東聚書數千巻凡六經諸史九流之説班楊韓栁歐曽
王蘇之文章山鑱冢刻彛卣鍾鼎之銘莫不畢具時雍
居其間譚性命之㫖探道徳之原以求聖賢指歸日孳
孶焉屋旁有巨松二株夭矯盤互若螭龍鬬而貔虎蹲
雨雪之晨風月之夕清音泠然又如振䓗珩而奏竽籟
也時雍讀書之暇輙游咏於此襟度融恬不啻浴沂風
雩之樂因名其屋曰雙松書屋既而時雍學大成去登
進士位司灋寖寖嚮用矣追憶舊遊夢寐未嘗不在雙
松之下乃属工畫者圖之而求予惟之記予惟古之君
子未遇之時講業於山林閒曠之野以充其材養其徳
而成其文一旦出為時用懋勛績播風猷表然為世偉
人則嚮所豹隱處雖荒遐僻絶之域亦藉以有聞於世
故長白之山非有瓌竒紆鬱之觀也以范文正公讀書
其下而有稱濓溪之水非有漭沆浟湙之勢也以周元
公讀書其上而有稱豈非地因人而重故耶時雍質甚
美學甚勤方其講業雙松書屋時猶文正公之在長白
元公之在濓溪也茲既有位於朝凡文正公之相業元
公之道學皆可勉焉而自致者時雍勉之則不惟邱氏
之子孫學於此者景芳猷式明訓思匹休於前烈而凡
遼陽之士過其門墻者翹首雙松蒼然雲表有不可犯
之色必將慨然太息曰此吾鄉邱君讀書處其所樹立
卓卓乃如此盖有低回容與而不忍去者矣予知雙松
書屋有稱於後猶長白濂溪之有稱於今也乃為之記
　　　錦溪小墅記
吳中山水名天下髙人韻士占幽勝治臺館靡有遺矣
若錦溪之勝則前世未有發之者今福建㕘知政事陸
公孟昭始發其勝而居焉初孟昭家太倉城之巽隅所
居之西有地數百弓規為園園之左澄溪溶溶自東南
來芙蕖芰荷列植其間花時爛若錦繡故以錦雲名為
溪云孟昭愛其幽雅遂徙家於茲伐石為堤陶甓為墉
髙栁古槐緑陰布覆前為堂五楹扁曰寳勑龍光燁然
上燭晴昊所以蔵列聖所賜璽書也次為屋五楹扁曰
夀安踈櫺邃閣夏凉冬温所以奉其母太宜人也又次
為屋五楹扁曰世榮琴冊在几簮笏在床所以居其諸
子也東為一軒聚石為山扁曰翠雲小朶竒峰恠壑岈
然窪然蒼潤可愛恍然終南廬阜飛來庭户間也園之
東西為二亭其一幽蘭白芷香襲巾樸故扁曰洒香其
二晨嵐暮靄翠浮几席故扁曰霏翠合而名之曰錦溪
小墅因其地也孟昭謂予曰吾於世味泊然顧獨嗜嘉
山水方家食時循溪而遨坐喬木之繁陰酌幽泉之清
泚容與乎溪風山月之間歌石湖三髙之詞繼以晦翁
武夷九曲之調胷次悠然盖不知舞雩之風濠上之逰
其樂視今為何如也自吾從仕於朝以至出叅藩政宧
轍南北日憧憧焉追念釣逰之處山川景物之勝未嘗
不悵然遐思而動蓴鱸之興焉子尚為吾記之時一展
翫亦足少慰舊逰之思也予謂天下山水含清負竒者
多矣然非襟宇清曠者不能發其勝非心無富貴之累
者雖知其勝而不能樂也錦溪勝積數千年未有知者
孟昭得而發之遂有聞於時非襟宇清曠者歟士之彯
纓垂組者志之所存功名富貴而已舊逰泉石曽足嬰
其念哉孟昭有章綬之榮而不忘山水之樂非心無富
貴之累者歟孟昭賢於人逺矣顧予之言豈足以狀茲
溪之勝哉姑識其槩使後之人有考焉
　　　清風館記
秋官郎中陸君孟昭之私第在長安右門之南孟昭嘗
即其東偏作屋七楹為燕休之室其棟宇伉以閎其忩
牖疏以達其圬塓完以潔種竹於庭僅十餘箇翠色津
津菀如蒼雪公暇領客其中風生簷間與竹相薄翏翏
乎刁刁乎或疾或徐或喁或于砯乎潮汐夜驚噦乎鳳
凰朝鳴鏗乎筦磬竽瑟之間作而節以柷敔之聲也孟
昭聴而樂之取壁間琴鼓南薫之歌襟度悠然邪氣蕩
滌殆盡恍若與列禦冦之徒相從寥廓間而忘其在人
世也顧謂客曰快哉此風孰吹嘘是孰槖籥是所以洒
濯吾心以疏瀹世之紛濁者不在此風邪吾室毋以它
名為也願以清風名之可乎客難之曰風者天地之噫
氣也發乎太空行乎四方無處無之無賢愚貴賤皆得
而有之豈子所得轉邪孟昭笑曰風在宇宙間固非吾
得而轉也然世之人有之而不知愛者多矣歌臺舞榭
非無此風也彼方肆情聲色惡知其為清賈區販肆非
無此風也彼方沈溺貨利雖有泠然者飄其襟裾而不
自知也今吾燕坐一室琴瑟在左圖書在右玗琪之棋
在庭而此風適來不暴不曀吹萬咸作入吾耳宣吾心
使吾塵濁之思散釋無餘而性之真靈豁然呈露然則
是風也屬之彼乎屬之我乎客黙然良久曰屬之子矣
孟昭於是題其前榮曰清風之館而属予記之予惟人
之一心靈且瑩者存焉膠於事物而靈者昧汨於情欲
而瑩者昏所以祛其昧滌其昏而養其靈且瑩者必有
其道矣孟昭欲燕休此室濯清風滌塵想而遊神於静
虛動直之域焉其知養心之道哉若予之愚所謂牽於
俗而蕪穢者也它日獲登斯館輕飈徐來披襟當之歌
穆如之頌孟昭賡之以淇澳之章庶㡬心融神凝而有
浴沂風雩之趣乎乃為之記
　　　金井山居記
廣昌西南九十里有地曰金井承仕郎黄君愈敬之别
墅也愈敬謂予曰自吾祖吾父以及吾身家銀溪之上
三世矣銀溪距縣治四十里然居民稠宻市肆浩穰吾
病其未能逺煩囂而極山水之樂也故擇其幽遐深邃
者居之得金井焉金井多佳山水若牙梳嶂若飛來峰
顛崖秀壑虎兕蹲而鸞鶴翥者皆環拱於吾居而仙人
井七星潭含烟雲而出風雨者近在東阡西陌可逰也
吾甚愛之故築室於茲前為堂後為寢旁為燕休之室
墾田以種稻嵗時衣食仰給焉鑿池以養魚賔祭於是
乎取之度地以為圃雜蒔花卉果蔬可以娯耳目而養
口體吾將老焉尚寳丞程公嘗題吾室曰金井山居子
幸為吾記之又曰吾觀今之所謂巨室者營營焉務厚
積以充其欲以遺其子孫良田美莊百計求之象犀珠
玉珍麗之物巧取豪奪惟恐其不得也然不旋踵而歸
於它姓者有之或子孫不能守而復為豪有力所奪者
有之吾心創焉故凡世之可欲者泊然其間所未能忘
情者山水之樂耳為此所以成吾樂也山水之樂非良
田美莊象犀珠玉珍麗之物可比庶㡬可以終吾身遺
吾子孫而豪有力者亦將不吾奪也予嘆曰愈敬之賢
加人數等矣知煩囂之可厭而逺身於間曠之野知貨
財之不可守而娛情於山水之觀可不謂賢乎傳曰智
者樂水仁者樂山觀其所樂可以知其徳矣知以燭之
仁以體之黃氏之慶澤盖未有涯也異時過其居者見
其喬木蔚然秀色在户曰斯賢者之居也將有徘徊瞻
仰而興嘆者矣愈敬今四川灌縣尹愈明之兄以納粟
授散官云
　　　江山一覽亭記
白水黃氏世家邑之大岡旴水曲折流其前崇巒峻嶺
環峙其左右黄之彦曰愈宣作亭以覽山川之勝而扁
之曰江山一覽先冡宰嘗賦詩以記之嵗久漸圯愈宣
撤其朽腐易以堅壯去其漫漶加以繪飾忩牖􁫧瓏欄
檻宏豁於是登覽之勝甲一邑矣廼取先公之詩勒諸
亭中而屬予為之記予以未獲登覽不能狀其勝辭焉
愈宣曰亭之勝盖難言也吾能言其概耳水之流者如
藍如苔如練如帶㣲風摶之變態横生或屹如雪山或
矗如氷岸而蛟黿蛇鱷殊形詭狀出沒隱見者皆在吾
杖屨之下山之峙者或伏或騖或蟠或踞鸞鵠峙而虎
兕呀戈矛森而旌旗靡城郭拱而樓觀翬皆在吾几席
之前若夫四時之變不同江山亦隨時而改觀晴波溶
漾奔流洶湧潦盡而鰅鱅露水涸而洲島出是水之態
度不一也岫凝烟而霮䨴樹涵風而䓗蘢雲收雪霽則
爽氣浮而寒光㵿是山之姿狀無窮也至於危檣勁㯭
徃來天光雲影之間漁歌牧笛互答乎晨嵐暮靄之際
其景象其物情可喜可愕者非惟吾所不能言雖有巧
於繪者亦不能畫也予嘆曰壯哉亭也吾域之望湖南
昌之勝以快予心乎雖然古之人所樂乎山水者觀㳺
云乎哉因山水以反之身心而已今夫水流而不息君
子之進學似之今夫山嶻然而不可攀君子之崇徳似
之愈宣朝夕斯亭探逝者如斯之㫖頌髙山仰止之詩
則有得於身心者大矣請以是記君之亭可乎愈宣謝
曰可矣遂書以記其亭
　　　披雲樓記
肇慶郡治之後崇岡㧞起十餘丈其上坦然如砥治城
夾岡之左右而合於其趾焉宋政和中郡守鄭敦義作
樓其上而扁之曰披雲盖言樓之髙峻若披雲霧而出
埃壒也皇明洪武元年江西行省郎中黄本初攝郡事
既脩其城并新茲樓飛簷傑閣屹然為一郡偉觀迄今
百餘年風摧雨隳日以傾圯成化丁亥冬太守雲間黄
君瑜乃撤其故而重搆之為樓三間其髙二丈五尺深
眎其髙􁀙其五之一廣眎其深倍之棟宇宏壯忩牖虛
敞登其上者恍然若擥星辰而臨風雨不知斯樓之在
人寰也黄君政事之暇輙與寮佐登焉啟忩拊檻縱覽
山川銅鼓屹其前頂湖峙其後崧臺石室環其旁而端
溪大江縈紆其下其竒峰疊巘髙薄霄漢深涵烟雨蹲
者如狻猊翔者如鸞鵠矯者如螭龍或旖旎如旌旂或
森竦如劒㦸其澄波漫流或沉沉如白虹或靡靡如匹
練或㶁㶁有聲如鳴環珮莫不逞竒競態以自獻于几
席之間至於嘉植芳苞垂蔭而飄香錦鱗翠羽飛翔而
潛泳皆可以坐而玩之觀遊之勝甲一郡矣黄君以郡
通判李敏斯和嘗學於予俾走書閩海屬予記之予惟
古之君子所以居髙明而逺眺望升邱陵而處臺榭夫
豈徒然哉盖將澄其心滌其慮以善其政而施於民也
黄君之建是樓非所謂居髙明而逺眺望者邪想其登
斯樓也見山之安重不遷思所以𢎞其仁見水之周流
無滯思所以擴其智見里居之氓晨汲而暝舂思盡其
綏靖之道見峒處之猺帶牛而佩犢思所盡其招懐之
宜則為政之具不出户庭而得之矣肇慶為嶺南大郡
頗稱難理黄君為之三年政以龢民以寧頑且獷者革
心而慕善非獨其材識之優而然盖所以開明其心目
宣泄之志意者斯樓亦有助焉予未識黄君然聞其少
學於廣西僉憲四明黄先生而與先生之子福建僉憲
自立逰自立每為予言黄君亷慎有為不負所學則其
賢可知已故為之記
　　　竹鶴軒記
廣昌司訓羊城李先生明之篤學而好脩者也嘗闢一
軒以為燕休之所軒之前種竹數十个庭中養二鶴蔭
翠篠而啄石苔每烟雨之晨風月之夕静坐軒中玩蒼
雪之紛霏招縞衣而起舞輙欣然有㑹於心歌緑漪之
詩鼓鳴臯之曲超然若出人世而立乎埃壒之表者乃
名其軒曰竹鶴因以自號云間語予求記之予惟植物
之中若松若檜若梅若桂皆可以供玩好而先生獨取
於竹飛物之中鷴也鷺也孔雀之與黄鸝也皆可以娛
耳目而先生獨取於鶴是盖有深意焉非嗜好瑣瑣者
可比也夫竹之為物疎簡抗勁不以春陽而榮不以秋
霜而悴君子比節焉鶴之為物清逺閒放潔而不可汙
介而不可狎君子比徳焉先生取二物以名軒者得不
以是哉夫人靈於萬物者也世之人於富貴貧賤進退
用舎之際亦有不以炎凉而變其態如竹者乎亦有軒
昻超卓不為勢利所羈如鶴者乎宜乎先生有取於竹
鶴而以自况也先生曰是固然矣然吾於竹鶴不徒嘉
其節尚其徳而已□為吾更思之予曰我知之矣淇澳
之詩曰瞻彼淇澳緑竹漪漪有斐君子如切如磋如琢
如磨盖興君子之有文也先生有取於竹非有取進徳
修業以成其斐然之文邪鶴鳴之詩曰鶴鳴于九臯聲
聞于天盖言誠之不可掩也先生有取於鶴非欲慎獨
存誠以䆒聖賢之心學耶先生嘗學詩矣因觀感以進
徳托興喻以示戒是固詩人之㫖也然則名軒之義盖
出於此乎先生謝曰得之矣乃書以記其軒
　　　觀徳亭記
射之為禮肇自上古備於成周而廢於列國兵争之際
自漢以降莫有講其禮者我太祖髙皇帝興學養士肇
復古先哲王之制乃詔天下學校皆立射圃每月朔望
師儒帥諸生以從事焉建昌舊有射圃在豐盈倉之西
偏去郡學稍逺師生習射者病之天順癸未夏五月三
山謝侯仲仁繇户部主事出守茲邦侯䆒心民事未數
月政通人龢盜遁奸革民用宜之蒞政之明年侯視射
圃隘且逺乃度地於郡學之西偏以為師生習射之所
繚以崇墉作亭其中廣若干歩深若干歩而扁之曰觀
徳以予為郡人也俾為之記予惟射者君子之事也天
下無事則用之於禮義天下有事則用之於攻代其法
賔主有送迎之拜耦繼有上下之比弓有横卻兼弣張
弛之度矢有搢挾順羽拾取之儀其行有左右其升降
有先後其容體必比於禮其節奏必比於樂盖其儀文
之備如此故禮曰内志正外體直然後持弓矢審固持
弓矢審固然後可以言中此可以觀徳行矣周衰禮廢
士大夫於觀徳之射既莫之講而貫革之射遂轉於武
夫迨我聖祖祗遹先王令猷講求其禮而行之天下將
使為士者復覩古昔儀文之盛今謝侯又能擴射圃新
射亭俾郡之師生有所從事盖將納士於禮樂之中以
成其文武之材也其用心厚矣哉予繫官於朝未得與
郡之諸君子較藝茲圃他日幸得歸榮姑山旴水之間
聞郡大夫暨群彦講行鄉射之禮將與鄉之好學不勌
好禮不變旄期稱道不亂者徃觀焉雖肋力不能勝弓
矢亦庶㡬可以觀徳矣姑記諸亭以俟
　　　終慕堂記
南京大理司務陶君子立痛其二親不逮養也每念及
之輙泫然不自勝今年踰五十而思親之心不少忘因
名其所居之堂曰終慕以志不忘乎親也乃者考績來
京泣而謂予曰傷哉吾之不天也生十有八而先君棄
諸孤廿有四而先妣繼逝世之不天有若吾之甚者乎
先君諱志華好學尚節概有司欲以賢良薦固辭不就
先妣陳氏進士性成之季女也能通孝經列女傳諸書
淑懿之行宗姻儀之始先君遣吾講業邑庠也訓之曰
顯親揚名孝之大者兒其勉之先妣亦訓之曰服任遂
功為孝兒其祗服父訓以毋貽汝母羞吾奉以周旋思
所以立身以顯吾親者顧命與時違兩試於鄉再試京
闈皆不偶今幸承乏棘寺獲從朝士之列食有禄居有
署出入有輿臺之從是皆吾父母之訓也而吾父母安
在哉故吾之於斯堂也倚䦨而盼凄然風木之悲號躡
級而升愾然音容之如在不知涕之泫然也盖吾之生
有盡而吾之思慕無涯此吾堂之所以名也幸為記之
以舒吾哀焉予曰子立孝矣哉夫孩提之童無不知愛
其親者愛而不見則思慕之心興焉是故蔵魄於野而
拜掃焉設主於堂而嘗烝焉皆所以致其思慕之誠也
是心也人皆有之然或外誘而内遷故有自奉極珍麗
而母居止單陋者矣亦有身方苫塊而釋服以從禄仕
者矣斯人也其有一日之慕於其父母耶子立以逾五
望六之年而抱無涯之慕可謂孝也已雖然身者親之
枝也慕其親莫若敬其身思為善可以榮吾親也不敢
不勉焉思為惡足以辱吾親也不敢或由焉是足為孝
矣不然悲哀涕泗徒為無益之慕亦何足為孝哉
　
　
　椒邱文集巻十三
欽定四庫全書
　椒邱文集巻十四
　　　　　　　　　　　　明　何喬新　撰
　記
　　　望雲思親圖記
旴南黎君伯中克孝於親者也伯中垂髫時喪厥考母
孺人饒氏以長以教式克底於成常念考弗逮養乃像
而祠之嵗時祀事必恭以誠其事母尤謹鱻薧蔬蓏醯
醢之屬必恭烹瀹而後進怡怡左右恒慮少忤其意鄉
之言善事親者必以伯中為稱首焉既而以母命服賈
四方将以營所以祭於養者然伯中閔親之老不忍乆
違膝下春出賈秋必歸省焉嵗以為常當其挟貲逺逰
或泊舟江臯或棲遲寓舍翹首南望睠焉思親見雲出
沒於空曠之間者矗如樓䑓矯如虬龍翔如鸞鶴或揺
曵如翠菸或連蜷如芝盖輙悵然遐思恨不得乘雲以
飛而置其身於親之側也於是曵杖而歌曰朝雲兮依
依望親舍兮旴水之湄嵗月其邁兮胡不歸安得乘雲
兮從吾親以嬉又歌曰暮雲悠悠望先塋兮姑山之陬
我将旋歸兮駕扁舟薙宿草兮薦腒䐹歌竟泫然情不
自已乃屬善繪者圗之出入與俱時一展翫則有下勝
其慨然者間持以過予求為之記嗟夫伯中可謂孝也
矣昔者狄文恵公赴并州掾登太行山廻瞻河陽白雲
孤飛曰吾親舍於其下乆之不能去史臣書之其聲光
照耀簡策至今赫赫然伯中之心其亦文恵公之心歟
予觀世之人親在弗克致養者有之矣况能致思於既
歿之後乎處膝下弗克承歡者亦有之矣况能繾綣慕
戀於數千里之外乎而伯中能之真可謂克孝者矣其
視文恵公雖隠顯殊迹而其思親之心奚擇哉塢呼世
之生弗能養死弗能思者聞伯中之風亦可以惕然矣
予故詳記其事以為斯世勸
　　　桂林世芳坊記
吾族家新城者世以經學稱其仕也皆以科舉進族父
舸齋先生中洪武癸酉江西鄉試累官禮科給事中與
學士楊公溥侍讀王公進等同直宏文舘仁宗皇帝禮
遇甚隆且擬大拜㑹仙馭升遐不果族兄拙菴先生中
永樂庚子鄉試累官荆府左長史以禮義輔𨗳甚有賢
聲族姪寅齋中景泰庚午鄉試亞魁㑹試名在乙榜當
授教職辭卒業太學未及再上而殁寅齋之子垕少孤
力學思紹休前人中𢎞治壬子鄉試明年登進士第援
例歸家待選知新城縣事段侯敏語寮佐師儒暨邑之
大夫君子曰燕山五桂一時兄弟之聮芳者爾而嗣世
無聞焉孰若此邦何氏繇祖及孫四世皆以科舉進前
此未有也是宜表之以為名家世族勸欲樹綽褉於其
所居宅里方圗經始而段侯以材堪治劇調吉安之廬
陵今邑令郭侯某實繼之鳩工庀材圗成前政之休㑹
江西藩司左㕘政段公與中行部至新城語郭侯曰坊
牌之立所以風勵士子宜亟成之於是郭侯暨其佐属
晝夜督勵以嵗丁巳冬十二月某日成杗棟翼然丹碧
炳然而段公題其額曰桂林世芳盖取郄詵之言而本
其家世之懿也垕感段公風勵之意與段郭二侯經營
之勤以吾為族人也請為之記吾惟君子之學以明經
為賢而其仕進以登科為美凡為人之祖父者孰不願
其子孫世世率徳趾美而勿替哉然以五絶見稱于君
者子寡學術仕為少匠以古文為諸儒倡者子無學識
繆改金根其隳家聲辱祖考多矣有如吾新城之族自
舸齋以来四世相承學必眀經而明經之外無它業進
必科目而科目之外無它途賢於昔人逺矣而垕以下
羣從子孫又皆詵詵然業儒其詩書之澤科目之慶盖
未艾也舸齋諱澄字源清拙菴諱㶇字子方寅齋諱燮
字純理學行宦業之詳具載家譜段公以進士起家歴
官監察御史浙江按察司副使荆州太守所至皆烈烈
有政聲而郭侯剛介有為凡有興作皆果以速愛民好
士有古循吏之風皆可紀也故牽聮書之
　　　瑞州府重建仁濟橋記
瑞州為郡後負崇岡前臨錦水郡治之前比舟為梁維
以鉄絙以達往来毎春夏之交流潦暴溢絙弱不支舟
輙敗散修復之勤越月踰時乃克就緒官民胥病宋淳
熈十有二年郡守楊侃改作石橋徙於治之稍東作石
隄於兩岸以捍悍流纍石八墩於深淵以釃水性墩之上
架木為梁甃以石版梁之上覆以屋四十餘間人甚利
之其後屢廢屢復繇宋迄扵元季燬於兵燹材甓皆腐
缺而石亦泐矣入國朝以来百二十餘禩石隄盡圯石
墩僅存其四又皆潰敗不可支每春流滉瀁水恠出沒
行者臨流而嘆或冐險以進多有覆溺之禍守土者屢
欲修復顧以功鉅費艱懼以擅興厲民為辠跼縮不果
𢎞治九年三月廵按江西監察御史華亭張公縉行部
至瑞觀其廢址慨然興懐而江西提刑按察司僉事吳
興沈公清亦分憲扵茲因相語曰吾曹職司風紀忍使
吾民塟魚腹也盍圗修復議既克合廼語太守太原李
君思仁俾經理焉太守與通判沈禋推官許瑢皆曰是
有司之職也敢有不共具以白鎮守江西太監鄧公原
暨藩臬二司皆報如其請於是慮材用庀工徒出府帑
之羡財勸巨室之佽助方欲舉事而同知蹇霆適至力
贊其成經始於是嵗五月十有七日重築兩隄更纍八
墩架木為梁甃石覆屋悉如舊規橋之修若干尺其廣
若干尺而張沈二公月一廵督且為之經營指畫以抵
扵成至嵗十二月某日迄功太守合寮佐師儒耆舊以
觴俎落其成且曰百年之廢一旦修復使吾民去危即
安是雖有數非司風者振舉而成就之烏能爾耶是不
可以無紀乃㑹役要與事顛末求予記之予惟春秋之
法常事不書然門闗道路廬館舟梁皆王政所急厥係
尤重不可以不書也乃為之書使勒於石庻来者知諸
君子之勤而思保其成於不壊以為斯民永乆之利焉
　　　永慕堂記
監察御史束鹿馬君扁所居之堂曰永慕盖志其罔極
之思也成化癸巳秋予自閩赴汳次扵淮陰君適弭節
於淮訪於驛亭因謂予曰吾馬氏世業儒先君諱驥力
學好脩繇太學生擢典山東平度州幕甫三載遽乞身
歸未至家而卒先妣劉氏温恭慈恵宗姻稱賢焉先先
君半載而卒考妣歿若干年而不肖孤始克籍餘庥荷
天寵以擢今官聖天子推恩所自贈先君文林郎廣東
道監察御史先妣孺人錫之命書褒嘉備至天澤下漏
泉壌矣然吾念之益増哀慕何也豸冠珠翟不及華吾
親之躬鷺車雕軒不及安吾親之體清醫漿酏鱻薧膴
腊不及養吾親之口感今悼昔痛其有已邪故吾之生
也有涯吾之思吾親也其有頃刻㤀乎此永慕所以名
吾堂也子其為吾記之予曰凡為父母者莫不願其子
之賢且貴也而為人子者亦莫不願及親之存得以致
其榮與養也然克遂其願者千百而十一耳故蓼莪之
哀風樹之嘆祭之豐不如養之薄皆昔之孝子所深痛
者今君念二親承恩於身後而不及致養於生前㒺極
之思終焉如新此殆禮所謂君子有終身之憂者邪然
予聞之士之所以為孝者非以其孺慕而已立身行道顯
親揚名斯乃孝之至者君以直道峻節為國藎臣尚思
考妣所以為吾願者而盡心不怠益求其至焉異時沭
休恩躋峻秩英聲茂實輝竹帛而被絃歌則龍章鳯誥
賁幽壤而昭先徳者豈直今茲而已哉此予所望於君
者也請以是記君之堂可乎君謝曰可遂書以為記
　　　半樂窩記
上海教諭姚江孫君孔暘名其燕休之室曰半樂窩因
校文湖南屬予記之予詢其所以名君曰昪不敏方少
壮時慨然有志於天下每誦范文正公先憂後樂之言
輙撫巻遐思欲攀其逸駕故扁讀書之齋曰求古不幸
數竒屢踐塲屋屢黜於有司丁酉之秋□㨗於鄉選戊
戌之春又不偶於春官擢官邑庠以教授諸生為職嚮
之所志迄不得施於是顯輟希文憂世之志為堯夫自
適之私然江湖廟堂之情終不能自已也故更扁其室
曰半樂願為我記之朝夕覧焉以自進也予曰子之志
大矣古之君子樂不以己而樂以天下憂不以已而憂
以天下昔者吾夫子轍環天下其心盖有憂矣然而曰
不怨天不尤人下學而上達知我者其天乎未嘗不樂
也孟子去齊若有不豫色充虞問焉孟子曰當今之世
舍我其誰也予何為不豫哉聖賢憂世之志樂天之誠
盖並行而不相悖也希文先憂後樂之意其孔孟之志
歟子以希文自期待其志誠大矣今子儼然居黌舎擁
臯比講六藝之遺文求至道之攸歸心無憂患之危身
踐嶮巇之域信可樂矣然静思天下之事賢俊未盡登
庸也政化猶未大洽也邊疆未盡寜静也斯世猶未臻
太和也皆吾分内事也憂心殷殷殆有不能自釋者矣
子勉乎哉樂其所可樂而憂其所當憂斯不負聖賢之
學矣昔少師廬陵楊文貞公大司徒鳯陽牟公皆發身
師儒位登卿相其勛烈著於國家聲光炳乎竹帛計其
未遇之時所志豈直講誦云乎哉以子之材且賢豈老
於師儒而已乎躋華陟要追踪先哲以成先憂後樂之
志殆有日矣予未老尚及見之
　　　祮古齋記
南豐余君公理自其高曽以来世以儒稱於鄉公理好
古篤學而不以資進取所居在邑之沙溪幽巖恠壑有
盤谷之勝竒花嘉植有嵩洛之風公理隠居其中年甫
四十餘即以家政付其子非有事未嘗至城府構屋數
楹以為講習之所凡經史子集之書琴劔觴豆之噐山
鑱冡刻之遺文具藏其間公理日孜孜討論恒若求而
弗得或展巻㑹心又欣然若獲希世之珍者今年逾知
命而嗜古之心益篤廼扁其齋曰祮古邑子弟因捨其
姓字稱為祮古先生云客有詰之曰袺之為義以袵受
物也古之世去今逺矣子曷從而袺之意者齋中所藏
若闗尹亢桑所述鬼谷騶衍所著虞初稗官所記録皆
先秦之書其辭竒崛豪宕可驚可喜者是乃子之所袺
邪公理曰非也是足資博識而已客又曰紀之甗離之
磬莒之方鼎魯侯之彛召公之卣齊侯之鏄莊子之歌
鍾高克之敦此皆三代以前之至寳雖厯世已逺然出
於荒墟古塜之中復見於世者盖多有之将傾囊發箧
􁀒致此齋以供竒玩邪公理曰非也是足娛耳目而已
客又曰岐陽之鼓季札之銘嶧山之罘之碑秦人詛椘
之文是皆蟲書鳥篆史籀李斯之遺迹也子將収而稡
之以成其嗜古之癖邪公理曰非也是足為博古之助
而已然則子之所袺者何曰吾所袺者古聖賢之道耳
道之大原出於天書契未造器用未制已有此道矣天
地之間孰古於道哉聖賢身斯道者也六經四子載斯
道者也故吾端居此齋講先聖之遺經求先聖之至道
以養吾心以修吾身若扱物於袵焉彼古書古噐與夫
金石之古刻奚益於吾身心哉客唯唯而退公理以書
抵予曰吾所以名齋者其義如此願為我記之予於公
理姻家也迺述其語客者識於其璧
　　　嵗寒高節亭記
錦衣衛指揮同知劉君憲章作亭於私第之坤隅踈櫺皛
然素壁皦然左琴右書屏去玩好亭之前植栢二株竹
數十箇毎烟消雨霽翆濤蒼雪浮動几席或清風徐来
竹與栢相摩戛泠然有筦磬珩璜之音𤣥冬沍寒霰雪
交作則挺然庭際如端人正士高冠長劒凛凛有不可
犯之色憲章公退燕休亭中顧而樂之因扁其亭曰嵗
寒高節客有過其亭者諗之曰栢與竹儒生逸士所好
也憲章生長勛貴之家職典環衛錦袍綉㡌出入鷄翹
豹尾之中名園芳墅近在東阡南陌間蘭菊荃蕙之馨
牡丹芍藥之麗荇茆菱芡之美足以娛目而適情矣故
猶有取於儒生逸士所好而好之何邪憲章曰吾端居
茲亭閱嵗序之變而有以適萬物之情矣方春和景麗
羣葩競妍凡緑其蕚者紫其苞者黄其蕋者緋其英者
爛然在目而吾亭之栢竹蒼然自若也及寒飈夕起繁
霜夜零向之緑者黄者緋者紛然飄墜泥滓中無餘矣
而吾亭之栢竹亦蒼然自若也豈非群葩無恒而栢竹
有恒歟羣葩禀其華而荏栢竹禀其貞以堅歟求之於
人殆鄒孟氏所謂富貴不能淫貧賤不能移威武不能
屈者歟吾心有契焉故以名吾亭以表其節焉豈值玩
物適情而已哉客退憲章為予道之且求為之記予嘆
曰卓然憲章觀是志尚可以知其人矣想其隠几而睇
拊檻而歌覩嘉植之在庭悟紛紜之不足玩得無有感於
中乎於身也勉其實而不務飾其外則所謂高節者在
我矣於人也不以艶浮而親剛簡而疎則高莭在人者
可以識之矣以是記君之亭可乎憲章謝曰得之矣吾將
内以成已外以觀人庻無負於栢竹乎乃以記其亭
　　　進徳堂記
新喻之小水傳氏世居焉有堂曰進徳者傳之耆彦樂
全翁所作也其名以進徳者何盖戒飭子孫懋修其徳
以保宗祊也翁之曾孫今太常少卿兼翰林侍讀曰川
嘗為余言我先世家湘潭廣明之亂始徙清江之石頭
迨宋南渡又徙新喻之黄塘再世又遷小水則今所居
也樂全翁實我曽祖諱璧字原顯生重紀至元之乙亥
以禮褆身以道正家以謙和處閭里鄉之人推為鉅人
長者元季兵亂邑豪張姓者聚羣不逞以保障為名大
家甲第􁀒撤以益其居翁有東西二樓亦在撤中且收
翁并邑之大姓以行俾躬炊㸑以苦之察其色不豫輙
加害翁以雅望同収者皆敬䕶之迭為之炊以是獲全
我太祖高皇帝遣開平忠武王以兵定江西翁始率其
族歸復舊業則向之穹堂峻宇化為敗瓦荒榛矣翁力
自修葺作堂而居之扁以進徳堂盖曰吾所以獲全亂
世而重覩丕平者以區區克慎於徳耳吾之子孫勉進
其徳庻可以保堂構乎翁之子三有諱汝噐則我先祖
也諸孫九有號愚樂贈少卿兼侍讀則我先考也曽孫
二十四人而我與弟中書舍人潮以進士舉列官於朝
𤣥孫又數十人是皆翁之遺徳也子為我記之俾我子
孫世守不墜焉余曰翁以進徳名堂其望於後人者至
矣抑進徳之説難言也姑取諸作室以譬之可乎凡作
室者隠以金椎鞏其基也奠以文礎負其重也為之垣
墉防其患也為之户牖納其眀也為之山楶藻梲昭其
文也君子之進徳亦何異於是乎仁以為基故堅而可
乆也禮以為礎故端而不傾也義以為垣墉故外患不
干也智以為户牖故昭㫼不蔽也詩書以為楶梲故燦
乎其文也而又存其本於静虛之中察其用於轇擾之
際則天之與我者全而徳日進矣凡翁之子孫歌於斯
宴於斯啟處於斯仰而觀俯而察進徳之資在是矣太
常中書競爽於時而益懋於徳吾知翁之遺澤混混而
来未有涯也遂書以記其堂
　　　瓊臺叢塜記
瓊州之城西四十里許一水之上有叢塜數處今禮部
尚書邱公仲深之祖資政府君取元末國初以来死於
兵刑者之遺骸露胔焚而瘞之於此也瓊在大海之南
元季中原大亂瓊去燕都萬里使命不通時沙張二帥
守瓊威權素奪不能制其下繇是土豪與峒黎相挺為
亂副帥陳乾冨者土人也其族子瑚起於萬州擁衆攻
瓊乾冨聞之先遁瓊被圍幾半載城中食盡羅雀掘䑕
煮皮革食之饑死者大半沙張二帥突圍奔海北城遂
陷賊人據之四出剽掠遇人輙殺數里間死者枕藉我
太祖高皇帝既定天下以中原士民有相與悖亂者既
誅其身放其子孫于瓊又有北部西蕃種族仕元為顯
官既已降附慮其懐二心亦遷於此未幾有上變告遷
人謀為亂者乃遣都督陳方亮往圖之方亮至集遷人
扵郡城之北􁀒坑之非我高皇帝之意也又城西有亂
塟岡凡兵死刑死不能塟者􁀒委於此白骨縱横如積
薪風雨之夕飛燐燁煜啾啾似聞鬼嘯聲暮夜人不敢
行府君距此僅數里惻然愍之乃捐貲募人拾其骨聚
為數堆請僧道如其法煉度之因坎而瘞之加土封培
如夏屋然毎嵗清明設酒祭之子孫相承以為常至今
鄉人過其處者輙指相語曰此邱公埋骨塜也府君既
以夀考終而仲深登進士第擢翰院編修累遷至今官
朝廷推恩贈府君資政大夫禮部尚書説者以為積善
之報也往嵗太醫院吏目臨江楊億嘗以醫逰瓊為予
道其事予以問公公具言其詳如此及公将歸老語予
曰先祖叢塜為我記之庻幾先祖之善永有傳於後世
焉予惟掩胔埋骼先王仁政之一也然有司之責耳府
君以布衣行之仁及朽骨其陰徳大矣宜夫天之隂祐
之也予嘗聞宋王則之反遣明鎬討之乆不下又遣文
彦博繼往鎬慮彦博奪其功􁀒發城外塚取其釘板以
供攻具之用歛其屍􁀒焚之下令急攻及賊平鎬以功
遷㕘知政事未數月而卒人以為發塚之譴也嗟夫鎬
以發塚而身不獲乆享其禄府君以埋骨而子孫世食
其報合二事觀之孰謂天道果無知乎世或謂善惡報
應為浮屠之説而不之信書曰作善降之百祥作不善
降之百殃易曰積善之家必有餘慶積不善之家必有
餘殃聖人固言之矣豈獨浮屠氏哉予故詳識府君之事
使世之人知天道孔昭而力於為善焉府君諱普字得
寅嘗仕為臨髙縣醫學訓科云
　　　何氏桃竹坑先塋記
吾先世家縣治之西隅故祖宗族屬之塟多在桃竹坑
以其近而便於祭掃故也上坑塟者最多堂封纍纍然
世逺碑誌多漫泐不可知其誰何其有碑可騐者惟六
世祖姚七二孺人劉氏及從伯祖景福從伯祖母掲氏
而已孺人之右先兄本謙塟焉而其左則吾兒道同所
塟也景福君墓之右五丈許有一土塚高可四尺或云
先曽祖嘉議府君諱得源之塚也景福君墓之前三丈
許稍西有土塜二或云其居左者寔嘉議府君塟處也
先公為監察御史時自作嘉議府君墓誌立石於景福
君墓右之土塚尋覺其誤亟以書命先兄本茂更立於
景福君墓前之土塚且曰我少時聞從兄吉哥言景福
伯父作夀藏正在先祖塋後則墓前之土寔嘉議府君
之塚也先兄以嵗月不利竟未及改喬新近立嘉議府
君神道碑於景福君墓前稍西土塚之上盖承父兄之
志也中坑則先祖贈資政大夫刑部尚書諱景榮之塋
在焉塋之左右二松菀然蒼翠如車盖隂陽家以為山
川靈氣所鍾為吾何氏昌大之祥也前坑則從兄本盛
族兄本源之墓在焉其祔塟者尤多喬新竊聞之孔子
少孤不知其父之墓問於鄹曼父之母然後得合塟於
防夫孔子聖人也父子相去未逺也然且不知其墓先
公亦少孤故不知嘉議府君之墓竊恐數世之後孰有
如鄹曼父之母之可問哉子孫欲徼福於風水者必将
妄稱某為某祖之塟某竁為某妣之藏欺誣遷改將無
所不至矣故識其可知者以告後之人云時𢎞治五年
嵗在壬子春三月辛未曽孫刑部尚書喬新謹記
　　　白雲山房記
麻源三谷之勝自謝康樂播之詩章凡誦碧澗紅泉之
句者皆以不得㳺為歉吾旴望族左氏世家其間先世
馬鬛之封亦多在焉及山東㕘政訥菴先生徙居旴城
舊廬故在也其子廣東布政使桂坡君少讀書山間及
仕而歸時與名流韻士㳺焉挹泉瀹茗踞石㸔雲或竟
日㤀返桂坡既歿其子慧奉柩於谷雲門寺之後窀穸
既畢斸地構廬距塋若干歩朝夕展省若親生存讀禮
之餘顧瞻白雲英英出空谷彌太虛輙泫然曰吾親昔
所怡恱也或濯碧澗汲紅泉又泫然曰吾親昔所釣㳺也
撫嘉樹藉芳草又泫然曰吾親昔所徜徉也山之景物
随時而榮悴凡觸其目感其心者無不動其思親之念
焉既而悵然曰禮有之霜露既降君子履之必有悽愴
之心春雨既濡君子履之必有怵惕之心今吾望白雲
而思吾親亦奚異於履秋霜而霑春雨哉乃名其廬曰
白雲山房既免服請予記之予惟嶺上白雲昔人以自
怡者而慧瞻彼白雲乃増陟岵之慟哀樂所感異也禮
曰致愛則存致慤則著吾意慧倚廬讀禮之時白雲在
望愛焉慤焉而兼致焉必將僾然如覩其容儀愾然如
聞其嘆息矣可不謂孝乎先冢宰與訥菴同登進士而
予又與桂坡同仕於時世契非它人比深喜通家有子
而能孝也然孝以顯親揚名為大非徒能思之謂予聞
桂坡塟後甘露降於松栢此左氏湛恩洋濊之兆也慧
其以顯親揚名自朂以承甘露之祥吾知子之名且與
麻源三谷同顯矣
　　　廣昌縣學重建明倫堂記
堂以明倫名示教本也聖賢之教亦多端矣詩書六藝
以啟其蔽諸史百氏以博其知琴瑟筦磬以養其心進退
登降之節以斆其恭遜鄉射養老之禮以習其從事然
其本使人知人倫之道而已人之所以㕘天地為三才
者以有彛倫也今天下學校之講堂皆以明倫名有㫖
哉廣昌縣學之眀倫堂洪武九年知縣張琥所建時兵
亂甫夷民貧財匱規制庳隘過者陋之迨今百年餘雖
屢建修葺僅易其腐折飾以黝堊而已成化乙巳四明
宋君暄典教於兹力圖改作間語邑之大姓未有應者
義民饒秉元富而尚義請獨任其役乃捐白金四百兩
市美材陶堅甓募良匠作堂三間翼以夾室堂之崇二
十尺其廣三十有五尺其深視廣而益其一焉工未就
緒而秉元卒其子卓暨其孫裕相語曰祖考之志不可
不成也又出白金百兩益市材瓦務底於成宋君又與
諸生撤舊堂建於新堂之後以為燕休講誦之所堂之
左為㑹饌之堂右為藏書之庫經始於𢎞治五年五月
廿有一日以是年冬十一月廿有四日落成焉宏壯靚
深甲於它邑堂成四年予致仕南歸宋君暨分教金華
余君文慕淮陽李君汶邑庠生胡恒等詣予曰願有記
也予辭謝未果為縣大夫何侯瓚亦數為之請予聞孟
子有言三代之學皆所以明人倫也皇明祇遹隆古以
彛倫為教凡来逰於兹者可不知所務乎升而講業必
悚然曰吾君所以教我者至矣退而㑹饌必慨然曰吾
君所以養我者厚矣臨溪而遨見水之淵然而悟逝者
如斯之㫖登高而望見山之巍然而興如有所立卓爾
之思則藏修息㳺之間所得已多矣反求諸己於所謂
人倫者必廸其所當然在家敦孝弟之行在邦秉忠貞
之節斯足為學校重矣其或學有所偏心有所蔽彛倫
之道不能察且由之甚者嚚訟相傾汙穢無恥顧瞻斯
堂謂何而我所行如此豈不為學校坫哉予舊學於此
與諸生有同門之誼焉為學校坫者固非所志矣為學
校重者願與諸生勉焉此亦賢令長名師儒所願也嗚
呼念哉秉元前廉州太守秉鑑之弟卓裕皆國子生克
世其家者也
　　　敬所記
臨川黎喆廷吉嘗闢一室為藏書講學之所而名之曰
敬所廣東布政使左公時翊為𨽻書其扁太常少卿程
公景伊又篆子朱子敬齋箴遺之廷吉訪予銀溪之上
求記所謂敬所者予曰敬之為義難言也子朱子之箴
至矣盡矣子當涵泳之而已矣服膺之而已矣篤行之
而已矣奚以予言為予雖有言能出是箴範圍之外耶
廷吉曰雖然願先生申言之使喆知所從事焉予嘆曰
子有志於聖賢之道予願為子言之夫敬者聖賢傳授
心法也其見於書曰欽曰恭曰祇曰肅言雖殊而理則
一也蓋道原於天而具於人心孰無是心也亦孰無是
道也存其心而凝乎道亦惟敬而已矣昏昧放逸則其
心日蔽奇邪恣睢則其心日亡心蔽且亡何有於道哉
此君子所以大居敬也存此敬於虛明静一之中則大
本以立持此敬於酬酢紛擾之際則達道以行道豈逺
乎我哉中庸曰齋明盛服非禮不動所以脩身也言内
外大小皆當一於敬也魯論曰君子無衆寡無小大無
敢慢言君子持己以敬不可以衆寡小大貳其心也廷
吉以敬為所亦嘗從事於斯否乎從事於斯則心可存
而道可凝矣予尤愛子朱子之言曰湛然純一之謂齊
肅然警惕之謂戒嗚呼合是二言可以語敬矣子歸敬
所而求之明窻棐几左圖右書驅牛羊而培牛山之木
剪樲棘而養梧檟之才則於道其庶矣乎廷吉謝曰先
生命之矣敢不奉以周旋遂書以為記
　　　琴軒記
琴軒者予弟喬年藏脩之室也喬年生宦族而性淳謹
於世之子弟所好馳馬試劍博奕度曲遨放之事一無
所動於中顧於讀書吟詠之餘頗留意於琴静處一室
灑埽明潔置琴書薰爐於其間每有賢人良客來莅則
延之琴軒為之鼓中聲一二操翛然自樂而忘塵世之
憂也疾疹之苦也遇非其人則迫之不肻鼓至欲破琴
而棄之聞四方有善琴者必就而學焉初聞南城儒生
有吳清齋者精於琴因往訪焉清齋為出琴鼓浙操喬
年聽之曰此衰世之音也徒事擘抹吟揉以取聲是其
起陳隋之際乎清齋又為鼔江操喬年聽之曰此亡國
之音也是其汪水雲所作與宋末之聲樂如泣如訴如
怨如慕宜南渡之不可復興也清齋又為鼓北操喬年
聽之曰是有北鄙殺伐之聲非孔子所謂由之瑟奚為
於丘之門者乎願聞其他清齋於是授以杏壇吟喬年
聽之曰是聖師在上而弟子各言其志之時乎於是賡
之以宣父之猗蘭操喬年聽之曰是其憂愁而不怒鬱
悒而不哀其吾夫子傷道之不行也與清齋又為之鼓昭
君出塞其聲哀而傷悲而慚喬年聽之曰是昭君傷失
身於人故形於琴與清齋又為鼓履霜操喬年聽之曰
是孝子傷不得於其親不可以為人而無所赴愬乎又
為之鼔南薰操喬年聽之曰是蓋唐虞之世和氣充塞
於天地可以阜吾民之財解吾民之慍乎雖有他操吾
不願聽矣一日予至琴軒喬年出琴鼓之且言其所學
於清齋者如此因謂予曰昔歐陽子有曰有幽憂之疾
不能自療故學琴焉且謂藥之毒者能攻疾之聚不若
聲之和者能散其心之所不平故吾於琴切有志焉兄
其為吾記之使吾子孫知吾所好者非箏琶之音乃聖
賢與忠臣孝子所鼓之琴也吾之好琴非以說耳乃以
養心也子孫從事於斯庶幾有得於心養其中和之徳
救其氣質之偏乎乃為之記以示其子孫俾率先人之
訓云
　　　重脩南昌府學記
南昌為江右首郡藩臬莅焉其山川之勝疆理之廣非
列郡所及則其學校之制棟宇之崇且麗亦宜為他郡
甲郡故有學元季燬於兵我太祖髙皇帝既定天下首
詔郡縣興學養士洪武丙子南昌守土之臣肇建郡學
有廟以祀先聖先師有學以教育俊茂之士規制壯麗
至景泰甲戌幾六十年而繪飾䵝昧杗棟腐折圬塓陊
剝巡撫僉都御史韓公雍大加脩築輪奐嵬人目矣其
後學宫寖圮巡按監察御史天台李公釗脩之又數年
禮殿亦敝巡按監察御史汝陽熊公翀又脩之至於今
而廟與學頽敝日甚𢎞治辛亥監察御史姚江韓公明
來按兹邦祇謁文廟退詣講堂顧瞻咨嗟以為首善之
地傾圮苦兹不可以不脩乃謀諸鎮守太監鄧公原按
察使魏公富副使洪公鍾吳公瓊僉事陳公祥趙公艮
汪公舜民黄公仲昭張公源潔郭公秉昭葛公萱咸以
為然遂鳩工屬徒市材陶甓至若金碧髹彤黝堊之屬
皆出府帑羨財市之不以費民又命同知張汝舟斷事
孫榮以督工匠義民凃鳳耆民胡鐸以統徒役而總理
其事則屬之吳公焉韓公激揚之暇躬戾學宫以申勸
戒衆咸歡趨不煩執扑廟自大成殿以至廡門學自明
倫堂以至齋舍昔所有者因舊脩焉昔所無者迺肇作
之賜書有樓學宫有廨栖士有廬講誦有堂名宦鄉賢
有祠齋宿有宫習射有所觀徳有亭至於泡湢庫廐皆
以序為興賢育才二坊亦加脩飾凡為屋百八十間為
樓六十四間經始於壬子七月之望落成於癸丑五月
之朔丹碧輝煌門闥壯麗冠於列郡稱其為首善之地
者邦人士子來游來觀罔不感悦是舉也韓公實主之
所以經營督勸以㡳於成吳公之力為多吳公具事巔
末以書屬予記之嗟夫學校之脩廢人材之盛若衰係
焉古昔明君誼辟汲汲興學養士者豈徒以為觀美哉
誠欲得豪傑之士以翊皇極康世道焉耳故當世士之
出於學而用於時者或秉忠貞以佐厥辟或敷惠澤以
乂厥民至於儲養待用者亦皆皭然自拔乎流俗危言
讜論足以折奸雄之氣英聲勁節足以沮回遹者之心
學校有益於人國家也如此今韓公暨外臺諸君子脩
葺學宫其意固有在矣凡學於兹者効用於時則奮庸
熙載俾國家有所賴濳而未用則清議姱節俾憸邪有
所畏庶幾乎聞者見者皆欣慕曰江右豪傑之士也斯
不負諸公興學之盛意也不然飽廩食而安齋居飾詞
藻以徼利禄豈諸公所望哉韓公字惟逺起家進士其
按部江右清而不激嚴而不苛崇信厚恥鉤距論者以
為得憲臣之體云
　　　竹坡記
出廣昌西門三十里其鄉曰興城其里曰仁壽大姓曽
氏世居焉曽之彥曰惟學溫恭好禮痛斥豪華之習以
詩書文史自娛晚益厭薄喧囂而樂閒静徧卜里中以
為隱身之所得勝地焉坡陀蜿蜒溪澗澄澈武陵金鰲
之峰峙其東獅嶺龍穴之山環其西芙蓉金屏之岫亘
其北仙人秀嶺之巘拱其南實一里最佳處乃作屋數
十楹前為禮賔之堂後為寢休之室左右為藏書之齋
種竹數千箇以為屏蔽翠雲蒼雪浮動几席因命之曰
竹坡而自號竹坡迂老其言曰古之君子於物無所好
其有所好者蓋有取爾也陶元亮之好菊宋廣平之好
梅牛奇章公之好石彼豈有聲色臭味之可好哉蓋有
所取焉耳竹之為物非有梅菊之芳亦非若石有瑰奇
之觀今吾種竹如是之多而且以自號者心與之契而
有所取爾今夫春陽方動羣卉紛敷而吾竹淡然自若
有似守道君子利禄不能動其心者伯夷之清徐孺子
之介蓋有類焉及夫窮冬沍寒萬木摧折而吾竹挺然
特立有似忠臣烈士刀鋸不能奪其志者顏常山張睢
陽之忠節蓋有類焉吾生也晚於四君子者雖慕之不
可得而見矣八窻洞開靜對吾竹猶彷彿見四君子之
風度焉屈子頌橘有曰行比伯夷置以為像吾之於竹
猶屈子之於橘也唯學間過予道其言且請為之記予
謂知者樂水意不在水也取其周流無滯有契吾之智
矣仁者樂山意不在山也取其厚重不遷有契吾之仁
耳世之好竹者取其中虚外直而已而子之好竹乃有
出於虚直之外者豈尋常之見所及哉遂為之記
　　　通濟橋記
清溪之水發自閩嶺其始濫觴爾迤邐西北流合南上
北都大村遷善山谷諸流漸大至黎坊勢益湍悍至中
坊愈大春夏之際滉漾滈淼滙為巨浸魚龍水怪出没
其間人望而畏之自發源至中坊凡八十里而後㑹於
旴中坊距縣五里在溪之東李氏世家焉李氏之先有
徳理者仕元為福建廉訪僉事入國朝以來若靖州知
州恒刑部主事瑄祁陽知縣翰皆其族也凡南上諸里
有事於縣者及縣郭士民欲適諸里者皆由此出每歳
霜降水落李氏架木為橋以便往來者至春夏則無所
用其力有不得已而冐涉者往往没溺主事之兄志榮
以納粟補散官志榮之子拱奎憫人之没溺欲作石梁
有志未就而卒其妻魏處士愈明之女也孀居守節且
曰吾夫之志不可以不成乃斥賣妝奩節縮用度僦工
伐石跨溪為橋長百有二十尺廣十有三尺下為石墩
四以疏悍流又以俗稱水怪能鼓濤以壞橋乃作屋其
上奉觀音大士像以鎮之經始於𢎞治庚戌九月至壬
子二月而迄工焉凡用白金七百餘兩知縣髙郵何侯
瓚扁其橋曰通濟魏命其夫姪某求余為之記曰先夫
有利人之志而不遂橋之役所以成其志也先夫不幸
死無子恐遂湮没敢請先生之文鍥於石是先夫與未
亡人不朽也予謂魏嫠居自誓之死靡他己足為賢矣
又惓惓以成夫之志而求以永其名不尤賢乎嗟夫為
人妻如魏者可謂無負其君子矣乃為之記
　　　唐氏世徳堂記
廣昌之金井里有衣冠之族曰唐氏其先本陶唐氏之
後子孫散處江南日益繁衍以國為氏至於彥恭蓋數
十世矣自其祖父以來率以謹厚稱務詩書而盡其職
分之所當然嘗新其所居之堂朴素闓爽鄉之士夫尚
其徳者遂為扁之曰世徳彥恭仙逰已逺其子曰本逺
克念先訓日之所為夜之所思惟在於樹其徳因命其
子永求余言以為之記余因本其先世得姓之由唐宋
之世史不絶書當唐太宗時擅草𨽻而圖形凌閣者則
有莒公儉也仕元宗時號丹崖而以詩文稱者則有壽
昌令節也至宋曰介者為御史嘗劾文彥博進身不以
正逺謫英州君子以直聲偉之曰坰者知諫院嘗奏王
安石專肆威福坐貶潮州史臣以慷慨贊之其後有諱
庚者號魯國先生仕紹聖中提舉避宋末之亂遷於今
之金井里也迄彥恭之髙祖曰自徳不求聞達嘗出貲
構邸舍數十間人之來宿者不索其直且供給飲食焉
有病者必命醫療治之既愈而後遣其曽祖曰伯琦少
篤學客來訪與之講說書史商確古今亹亹忘倦其冲
淡之氣可挹也其祖曰淑安材識通敏襟度夷曠脩廢
橋以利行旅建義塾以淑鄉閭人有貸其租不能償者
輙焚其劵不復索有古君子之遺風予生也晚淑安以
上吾不及識汝楫以下則以世姻故識之汝楫家富而
好施屢以縣大夫之勸出穀五百餘石儲於官以賑其
鄉里施及鄰邦人皆徳之其後閩人作難左右鄰之居
皆為烈熖所焚而獨唐氏之室衆皆取涕沃水力救之
獨得無恙既而本源脩徳益振恒推其餘以周人之急
守其家法惟恐不及輸其公賦常慮後期見鄉里尊老
則慰以耕鑿之言見子弟則導以孝弟之訓每遇風清
景和則與一二知己逍遙泉石之間或升髙而遨望烟
雲之聚散或臨流而泳翫魚鳥之浮沉無一毫憂患嬰
其心人以世徳稱之夫何歉焉予因勉之曰子之先世
分茅土樹勲烈者數世矣吾姑以汝祖之言及鄉人所
聞之者誦之以告當世其言曰慎爾言將有和之慎爾
行將有隨之故聖人觀出以知入觀往以知來夫度在
身稽在人由是度之於身稽之於古先哲人之言斯可
以樹徳矣昔宋人有行仁義三世不懈者其後楚攻宋
圍其城民易子而食析骸而炊丁壯者皆乘城而戰死
者大半而宋人祖父以有疾皆免及圍解而疾俱復子
勉之哉則宋人之報亦在是矣今子處於斯堂美哉輪
焉美哉奐焉兄弟具采以雅以南和樂且耽子之燕饎
陳餽八簋魦魴鱨鯉燕集于兹勉樹其徳其孰能比天
之報善又豈國氏之可倫哉然則子孫之所以昌家産
之所以隆追踪唐宋之休聲祗遹忠貞之偉烈有不難
矣傳曰公侯子孫必復其始盖吾鄉之世族最多求其
如唐氏世徳之澤者乃千百之一二耳是為之記
　
　
　
　
　
　
　
　
　椒邱文集巻十四
欽定四庫全書
　椒邱文集巻十五
　　　　　　　　　　　　明　何喬新　撰
　賦(附文附樂歌/)
　　　弔昆陽城賦
　昆陽城在葉一舍許楚葉公所築縣治既遷舊城亦
　圮其可見者頽垣斷礎而已予招籲流民至葉周覽
　遺迹思光武之駿烈而悼陵谷之變遷也賦以弔之
　其辭曰
后皇嘉惠兮愍蒸庶之流離予承命以籲懷兮爰弭節
乎滍之湄陟崇岡以遐覽兮風雲慘其増悲原野□寥
兮頽垣之隱起僕夫跽而告予兮曰兹昆陽之遺址顧
樓櫓之安在兮雉堞悵其已圯血淪地而化碧兮㦸沉
沙而凝紫耕夫豈識興亡兮方肆墾而未已嘆炎祚之
中微兮戚畹竊其威權羌狡童之狂僭兮據鼎耳而埀
涎始矯行而罔世兮卒假符而誣天慠然自擬黄虞兮
誦六藝以文其奸繄髙皇之龍孫兮憤丕基之忽墜援
戈典於楚甸兮將叩闗而問罪彼綠林與新市兮棼總
總而來萃既定宛而取郾兮駐諸梁之故壘何狡童之
迷復兮驅羣醜而來攻騎膠葛而言邁兮類螳斧而蝟蜂
圍效彼魚麗兮或鸛鶴之横縱志驕而氣溢兮謂不日
而成功天道祐順兮人心迪其果毅王旅闞如虓虎兮
軍容肅乎暨暨鼓闐闐而雷震兮旍靡靡而電曵風雨
助其威怒兮士賈勇而髙厲彼逆徒何蠢蠢兮棼束手
而就殪或倒戈而疾馳兮或棄甲而横潰野流血而變
赭兮川浮骴而擁穢氛䘲廓而清明兮人神為之暢快
元兇授首兮遂定鼎而澗瀍嘘炎燼於既熄兮迓景命
而益延復漢官之威儀兮慰百姓之震衍昔商周師於
牧野兮炎黄戰於阪泉視兹役之烈烈兮在古未能或
先世運忽其變遷兮哀漢社之已屋荒墉穴彼狐兔兮
京觀墾為平陸草露淒以沾衣兮林霏淡其惨目惟山
鳥之嚶嚶兮恍國殤之夜哭駐予車而一弔兮菀忳忳
而含慼
　　　三谷賦
　麻源三谷之勝為吾旴江山水甲今司勛員外郎左
　君時翊之仙廬在焉時翊嘗為予道其泉石幽雅之
　趣巖壑瑰詭之觀予欣然欲逰而未能乃想像而賦
　之每一展翫庶幾乎宗少文之卧遊矣
出城闉以遐覽兮爰陟峻而捫幽度駝嶺之谽谺兮訪
仙臺乎山之陬銅陵岌嶪而凝黛兮紅泉汨㶁其鳴璆
琪花瑤草紛不知其名兮桂樹鬱其相繆予乃凌犖确
厲清泠窺石門之窈窕躡雲蓋之崢嶸石梁龍矯兮卧
波仙觀翬飛兮凌空吸紫霞兮石閣招白雲兮羅峰步
予馬於靈豐兮悵宿莽之離離訪繙經之遺臺兮蒼烟
惨其増凄若乃崇岡􁫺崒疉嶺巑岏丹光夜爍土花春
殷非子期仙隱之所存乎寒燐宵飛山精暮泣折戟沉
沙戰血凝碧非危郎駐兵之故柵乎山川宛其如昨嗟
昔人其安在攀古柏之虬枝兮増予心之永慨謂仙人
之不死兮吾不得而見之謂英雄之不朽兮亦澌盡而
無遺招黄鶴而訊之兮鶴翩翩其髙翥尋斷碑於荒榛
兮蝸涎苔花閟而不可覩重予懷之耿耿兮撫幽篁而
延佇迴飈冷兮欲秋斜月淡兮將夕駕予輈以復路兮
聊容與乎田北騁予目以流觀兮見夏屋之渠渠萬瓦
鱗鱗以波偃曰美人之故廬綠樹藹其承宇兮清泉琤
其循除詠先生之遺風兮有左琴而右書愛兹境之幽
勝兮恍王官於綠野欲誅茅以葺廬兮敢云信美非吾
土何所獨無芳草兮羌睠睠而懷兹念美人之好脩兮
茍去此其從誰倘解印以南旋兮將税駕乎旴之湄從
美人以徜徉兮終歳晏以為期
　　　梅雪齋賦
　新建李京春氏好脩之士也嘗銘其燕居之齋曰梅
　雪蓋梅取其貞雪取其白也予嘉京春好尚與世俗
　異乃為賦之其辭曰
夫何美人之好脩兮逺兹垢以自清闢崇軒以息游兮
表梅雪以為名雪以况昭質之弗虧兮梅以况其姱節
服貞白以自嘉兮蹈前脩之為則昔美人之既有知兮
恒汲汲乎脩能厭桃李之嬌媚兮又何羡乎美人之姿
態惟兹梅為可貴兮鍾造化之冲和向北風而合韻兮
粲的皪之瓊葩惟兹雪之可喜兮信皎潔其不汙白皚
皚以遐積兮變埃壒為珣玗方仲冬之凝沍兮狂飈凛
以戒寒元雲鬱以四塞兮雪花交下其漫漫松筠慘以
改色兮又况荏弱之荃蘭當衆芳之搖落兮惟兹梅之
不然吐素華之濯濯兮欲與六出而爭妍美人退而齋
居兮啓南牕以遐矚悵百卉之既萎兮睠梅雪之如玉
芳菲菲以襲人兮光㵿㵿其眩目誦廣平之妍辭兮賡
郢客之妙曲感貞白之若兹兮忽有契其中情聊假物
以自况兮掲華扁於軒櫺維梅之貞兮猶吾節之不移
也維雪之白兮猶吾志之不緇也羌朝夕於此齋兮信
芳潔之不忘茍予行之靡忒兮不見是亦何傷欸時俗
之昧昧兮胡好尚其獨異値桃李為庭實兮采芙蓉以
為珮惟溺志於紛華兮委兹梅而弗睇愛江上之清風
兮悦山中之白雲惟光景之流連兮曽兹雪之足云何
美人之耿介兮乃獨為此度也夫豈矯世以自異兮惟
好脩之故也先民有言兮名不可以虚作茍矯名而無
實兮顧身心亦何獲中情信其貞白兮斯行成而名彰
朂諸兹志尚兮耿百世猶有光
　　　闇然軒賦
　憲副豐城游先生名其藏脩之軒曰闇然蓋志於聖
　賢為己之學也予嘗從事於斯而未有得焉因先生
　名軒有慨於中為賦之以申其義云
繄末俗之徇外兮絢繁飾以自揚何美人之練要兮挹
至道而深藏美人禀兹懿質兮又重之以好脩追洙泗
之遐軌兮航濂溪之絶流日孜孜而靡懈兮期先哲之
與儔曰君子求諸己兮兹前聖之格言溫恭濬哲兮舜
徳所以為元回也如愚兮夫子屢歎其賢曽氏之傳得
其宗兮日勤勤乎三省迨聖孫之紹其緒亦曰衣錦而
尚絅服聖人之明訓兮指羣哲以作程潄詩書之芳潤
兮啐道徳之精英愳充實之未至兮夫何慕乎修名元
縞為冠兮大練為衣貝錦在其中兮文采燁其陸離太
羮在俎兮元酒在樽孰云淡泊兮乃至味之攸存朱絃
疏越兮世寘瑱而莫予聽一倡而三歎兮有韶濩之遺
聲相珣玗之在璞兮氣如虹而外揚驪珠濳於九淵兮
吐青熒之耿光萬善衍溢於吾躬兮肆闇然而日章嗟
衆人之貿貿兮何文肆而□中枵然而若盈兮躬處約
而為泰製芰荷之綠衣兮被芙蓉之朱裳駕華輈之煥
爛兮珮寳璐之琅琅鳳旍繽其翾飛兮絃匏奏而鏗鏘
華文煒其可美兮羌無實而日亡歎予生之佗傺兮志
古人之所服文質疏内兮每見嗤於流俗方世俗之矜
衒兮又孰揆予之中情予不能改此度以徇時兮將合
矩矱於顏曽幸美人之耿介兮夙與予而目成解佩蘭
以贈予兮又重之以芳盟曰彼儒服而市心兮夫焉可
與適道志乎古必違乎今兮又何必諧乎世好堅汝志
而毋惑兮庶任重而逺到懼予力之莫任兮愛此言之
不可忘念餘齒之未衰兮願從美人以相羊慮此志之
不固兮爰抒情而成章
　　　鉤勒竹賦
　南谷先生好竹其友金本清氏以所作鉤勒竹贈之
　蓋竹有君子之徳先生好之其中必有契焉椒邱子
　因推其意而賦之其詞曰
夫何美人之清修兮秉姱節以為常所好在乎同徳兮
豈羣葩之能當駕飈輪而遐覽兮乃夷猶乎瀟湘芳草
薆其溢目兮紛迎秋而凋傷爰有貞筠兮冰玉其標挺
宿莽而獨立兮凌霰雪而不凋雖同族於草木兮顧殊
質於夭喬承雨露於天際兮蒼玉瑩其嬋娟回風飄拂
兮揚鳳羽之翩躚迅雷奮乎九地兮迸龍孫之斬然感
美人之永歎兮載移植於崇軒嗟衆芳之總總兮何變
化之不常彼幽蘭之旖旎兮羌無實而容長申椒誾誾
其芳烈兮糅蕭艾而不香荃蕙化為茅兮况辛夷與昌
陽覽衆芳之若兹兮歎兹筠之可欽澹容與於春陽兮
類富貴而不淫厯元冬而一色兮若處憂患之不易其
心中虛如有所受兮外直而不倚雖歳序之逓遷兮肯
隨俗而委靡何衆人之殊尚兮競樹桃李於門牆菉葹
果何物兮亦雜蒔乎都房曽不知兹筠之可嘉兮獨凌
厲於嚴霜委厥美以徇時兮非兹筠之所志也保晚節
於歳寒兮庶比徳於君子也繄鳳池之仙客兮夙與美
人其同調揮毫以肖厥像兮神造追乎文趙蛟螭紛其
攫拏兮珊瑚盤錯而交柯金刀鐵鈕不足喻其壯兮森
若劍戟之相摩凉飈生於座隅兮明月娟娟而在户恍
淇澳於渭濵兮撫貞姿而延竚亂曰羣葩葳蕤迎秋而
萎兮猗猗貞筠隆寒不衰兮直如史魚清比伯夷兮置
以為像爰肖厥儀兮保兹姱節歳晏為期兮
　　　石鐘山賦
　彭蠡之口有石鐘山焉蘇文忠公辨之詳矣士大夫
　喜幽尋而樂勝選者莫不游焉景泰六年春三月予
　與今夏官郎中王君尚忠俱以進士奉使江南尚忠
　家湖口邀予艤舟絶壁之下以訪其所以謂石鐘者
　水石相激響若洪鐘始信昔賢之言不誣也因為賦
　之後十有二年尚忠出示舊稿俾重書之因歎予學
　之不進而悼勝遊之難再也乃刪其辭以歸之云
乙亥之歳暮春之夕予與王子泛舟澄湖艤於絶壁援
危藤登懸崖以訪昔賢之遺跡於時天和氣清江空月
明魚龍咸伏波濤不驚縱予目以遐覽舒懷古之幽情
但見怪石嵳峩㠎嶫㟪磥峥嶸奇形異狀不可殫名或
如鳳如螭欲蟠欲飛或如鬼如獸將行將驟岩㟧霮䨴
拂藍撲黛穴罅呀􁝥欱雲歕雷異哉石乎蓋造物者之
所胚胎也俄而㣲雲生於廬阜長風來乎太空驅濤擁
瀨吼鯨躍龍爰有洪聲發於水中殷殷喤喤如游舜庭
而聽鏞鐘之撞鏘鏘鍧鍧如入周廟而聞無射之聲填
兮若雷颯兮若雨又如卻至使楚而金奏作於下予乃
恍然而驚悄然而思問王子曰是何聲耶豈靈鼇奮首
而三山頽耶抑海若驚起而號風雷耶無乃共工氏觸
不周而天柱摧耶胡為乎有是聲也王子笑曰子不知
耶是所謂石鐘者也昔者酈元言之而不詳李勃訪之
而失實東坡居士泛舟江上以求之而後衆論定於一
也予曰石之為物塊乎其形未與水遇不聞其鳴水之
為物湛乎其清未與石鬬若嘗有聲彼涵乎清越窽坎
鏜鎝之音果出於水耶亦出於石耶王子曰不然夫水
之性動石之性靜動静相摩厥聲以應水之質柔石之
質剛柔剛相盪厥聲以彰是非水之聲也亦非石之聲
也水石相搏而聲出焉此石鐘之所以名也夫峭壁岩
岩鐘之銑角也懸蘿裊裊鐘之旋蟲也丹崖翠壑鐘之
簨簴也驚濤駭浪鐘之撞杵也是鐘也蓋天地為爐萬
物為銅陰陽為炭造化為工齊侯不得銘其績而鳬氏
無所與其功也嗟夫洪水横流巨浸稽天象罔出而侮
人螭蜃過而垂涎民其魚矣尚何鐘之聽焉今吾與子
脱介鱗而弁冠去沮洳而宫室泛蘭舟以遨遊聽水樂
以自適揆厥所元伊誰之力耶於是相與徜徉眺望咨
嗟感激已而雲消風止浪平響息水天相映瑩然澄碧
返而登舟呼酒相酢乃鼓枻而歌曰駕吾舟兮泛長江
馮夷起舞兮酌我以羽觴侑以嘉樂兮鼓鐘喤喤慨念
上古時濁流湯湯孰致平成兮孰理懷襄願銘此鐘兮
紀神功千秋萬歳兮永不忘
　　　秋蘭賦
　金君文逺晉陵之隱君子也於物無所好顧獨愛蘭
　蓋其情性有合焉耳嘗得畫蘭一巻曲盡露葉春莖
　之妙文逺寳而藏之其從子秋官主事和之出以示
　予予為推其意而賦之其詞曰
予昔好此芳草兮歳逾邁而不衰步予馬於楚畹兮弭
予棹乎澧之湄登芳臯以騁望兮渺予心之顧懷蕭艾
􁁉靡其極目兮宿草莽莽以紛披睠兹蘭之旖旎兮屏
山谷以自藏芳菲菲而襲予兮羌居蔽而聞章濯湛露
以自潔兮泛光風而逺揚雖寂寥乎山阿兮豈以無人
而不芳感予心而長喟兮爰移植乎都房飾雕檻以固
䕶兮恐廻風之飄颺驅蜂蝶以逺屏兮恐芳蕋之見凌
何所獨無芳草兮胡睠睠而懷兹念綠葉而素莖兮夐
異乎杜蘅與江蘺憺容與而獨秀兮肖君子之幽貞也
芬郁郁而逺聞兮猶吾徳之馨也人之心不與吾同兮
胡好惡其獨異户服艾以自好兮紉萹薄以為佩菉葹
薆其盈室兮顧謂秋蘭為不芳茍中情之貞姱兮不吾知
其何傷苦靈均之好脩兮每惓惓於荃蘭與衆草而為
伍兮發素王之悲歎固予異乎衆好兮矧兹幽獨之可
願期與子而為友兮敦久要而弗諼委厥美以從俗兮
匪余情之所安肖子像以為儀兮矢共保乎歳寒重曰
睠彼佳卉擅國香兮㷀獨處廓聊自芳兮姱而不淫可
充纕兮不采而佩庸何傷兮置以為像無異乎夷之清
兮
　　　衍慶堂賦
　湖南方伯吳公扁其所居之堂曰衍慶昭先徳也蓋
　公之髙祖崇本翁以仁厚肇厥家而曽祖清逸翁祖
　靜庵翁考怡靖翁世有令徳以培其基儲休委祉大
　發於公此堂之所以名也予以公為同寮故推其名
　堂之意而賦之其詞曰
夫何穹堂之將將兮據吳山之幽勝掲華扁於前榮兮
昭先世之休慶維兹堂之宏建兮既考極而相方工師
殫其智巧兮矧掄材之孔良木蘭為榱兮文杏煥其為
梁礱文磶以居楹兮煉蜃以塓其垣墻楶棁粲乎山與
藻兮丹雘煒其有光桂樹陰陰以承宇兮荃蕙旖旎而
含芳泉㶁㶁而循除兮三秀猗猗而效祥匪徒宗戚之
燕集兮祖考於焉而烝嘗嗟斯堂之肇造兮實先世之
所貽彼延陵之宏博兮乃慶源之由開崇本遘時孔艱
兮秉恭儉以作則清逸恂恂惠和兮亦允蹈乎先徳靜
庵懷瑾握瑜兮維先猷之踐脩怡靖憺以貞閒兮撫松
菊而夷猶皇天無私阿兮睠積善而敷祐茍或嗇於其
躬兮休祉式豐於其胄肆美人之挺生兮鍾海岳之靈
秀日磨淬而好脩兮期光前而裕後振六翮以上征兮
戾天衢而髙翥始䇿名於大廷兮荐揚聲於粉署㕘大
政於西蜀兮頌聲藹其載路陟南紀之雄藩兮政與陽
和其同布羌休顯之臻兹兮由先澤之汪洋感締造之
孔艱兮吾其敢忘於構堂維兹堂之宏敞兮匪暇豫以
自逸也念先慶之流衍兮思不忘於繼述也覽濤江之
溶㵝兮思先澤之悠長也蘭茝紛其充庭兮恍先徳之
遺芳也積善有慶兮聖垂訓於大易孰無施而有報兮
孰不種而有穫于公髙其門閭兮知後嗣之必昌晉公
邁種厥徳兮樹三槐以為徵天道不爽兮諒今昔以同
然維嗣徳之有人兮斯慶澤之益延亂曰瞻彼髙堂何
言言兮徳以為基禮為藩兮趾美承芳罔或愆兮世載
令聞雲來嬋嫣兮
　　　和歸去來辭題王司馬休菴
　休菴者大司馬王公歸休之室也公國之重臣職典
　邦政聖天子之所倚毗而天下士大夫所望以興道
　致治者也顧以夙夜在公憂勤致恙數上章求去位
　優詔不允而公請之益堅乃得解政暫歸烏乎卓哉
　世之名位與公等者不少勛烈如公者蓋亦有焉至
　於當國家倚任之時而秉急流勇退之節者求諸古
　今蓋不多得也乃今於公見之昔陶淵明解官而歸
　作歸去來辭以見志千載之下頌其辭想其人景仰
　而不已公之風節視淵明蓋無愧焉喬新仰公之盛
　徳久矣第以地分懸絶未嘗敢一謁公之門今公之
　歸休是菴也不得已於言故取歸去來辭和之以道
　公歸休之樂又以見公之風節足以繼美於昔人也
　其辭曰
歸去來兮胡為眷眷而懷歸念人生之如寄忽感悟以
興悲睠明哲之已逺幸軌轍之可追既委心於義命又
奚較乎是非指崤函之歸路想兒女之牽衣望太華之
嶙峋見翠靄之霏㣲故園伊邇我車載奔綠陰垂宇清
光遶門蘭茝未蕪簡篇尚存撫我素琴酌我芳尊無囂
聲之聒耳無憂悰之在顏悵百歳其幾何知一菴之足
安翫寒泉之滴滴聽黄鳥之闗闗坐盤石以長嘯登崇
巖以縱觀魚洋洋以潛泳雲靄靄以往還撫物理而自
感聊夷猶以盤桓歸去來兮與赤松而同游屣軒冕其
如脫惟道義之是求榮莫榮於不辱樂莫樂於無憂歛
濟世之宏畧爰經畫其田疇乃駕鹿車乃泛蘭舟采蘋
藻兮幽澗藝蘭杜兮芳邱滌煩襟於茂蔭濯塵纓於清
流念歸全於此菴實祖考之餘休已矣乎吾不能變心
以徇時相彼欲去而可留汨寵利竟安之尋泉石之舊
盟赴鷗鳥之幽期逐猿鶴以長往荷鎛釤以載耔續歸
田之雅製歌考槃之遺詩信俯仰以無愧泰然自得夫
何疑
　　　和歸去來辭送李先生
　成化二年夏六月少宗伯安成李先生上疏謝病優
　詔許之且諭以病愈還朝蓋欲復用之也於戲休哉
　聖天子好賢無己之心先生急流勇退之節蓋曠古
　所未有也昔者陶淵明為彭澤令觧印而歸作歸去
　來辭以見志百世之下讀其辭而髙之先生之事業
　固非淵明所及而其遭際又淵明之所無者惟其髙
　風清節足以廉貪立懦則先生與淵明異世而同符
　也先生考甲戌進士時喬新誤蒙甄拔辱知最深故
　取淵明之辭和之以遺歸休之樂云
歸去來兮倦遊廿載今始歸幸夙心之既遂胡喜極而
更悲設供帳於都門紛冠蓋其予追望層峰於雲際疑
家山而猶非僕夫歌以促駕稚子笑而牽衣問歸路以
猶緬悵屢歌乎式㣲故廬在望歸心欲奔白雲承宇蒼
松蔭門石逕未荒岫幌猶存良朋在座新醪滿尊道故
舊以共醉春風盎其在顏喜菟裘之已營知蝸室之足
安葺芳杜以成帷擥碧蘿以為闗臨瀘水以洗耳登書
臺以遐觀鴻𡨕𡨕以髙舉雲冉冉以孤還歳晼晚其將
暮攀桂枝而盤桓歸去來兮訪昔日之釣遊浮世憺其
相忘外物廓乎無求蔭茂樹以自適玩遺經以忘憂田
翁告予以有年黍稷薆其盈疇或山而屐或水而舟緡
游鯈兮碧澗擷芳實兮椒邱招白雲於逺岫弄明月於
清流念歸老於田園信造化之餘休已矣乎出處進退
信有時彼懷祿而干進留老將至矣竟安之襲髙風於
表聖踐芳躅於榮期或乘月以長嘯或迎春以載耔歌
白駒之雅調和招隱之新詩功成而身退超然物表夫
何疑
　　　和歸去來辭送尹貳尹
　君子之仕也不矯情以為髙不徇俗以為通惟其時
　而已昔陶淵明為彭澤令恥束帶見督郵解官而歸
　君子不以為矯吾廣昌丞桐城尹君佐邑僅餘三載
　亦以志不得盡行致仕而歸君子亦不以為非君將
　歸縣正周侯等屬予言為贈予謂淵明之歸賦歸去
　來辭以見志今君之歸宜有能言之士為之賦者而
　未聞也乃因淵明之題而次其韻以遺周侯等以贈
　尹君祖道之日命五六童子歌之以代陽闗之曲云
歸去來兮歳將晏而北歸既去勞而就佚胡喜極而増
悲望𡨕鴻於天末逆朔風而相追悔顓孫之干祿慕伯
玉之知非對離筵之芳酎振仕路之塵衣瞻龍眠之舊
隱烟樹菀其依微風帆晝彍霜屨晨奔去家千里倐已
到門問朋舊之存殁幸宗戚之具存載刲肥羜亦列芳
樽無鐫誚之入耳無憂悒之在顏身既隱而無競心無
營而自安玩游儵之圉圉聽黄鳥之間闗濯長江之清
泚挹五老之奇觀念魚貪餌而忘返孰若鷗知機而遄
還感物類之禍福擥松桂而盤桓歸去來兮已息心於
宦遊競浮名其何益逐世好其焉求榮孰榮於不辱樂
孰樂於無憂如古人其可作吾將希蹤於田疇或山而
騎或川而舟采紫芝於丹谷鑱黄獨於青邱燒痕茸茸
而變綠泉聲激激而分流靜觀萬物之自得充然吾心
之休休已矣乎流行坎止信有時茍欲去而可留將舍
此其安之從赤松而仙遊結黄石之幽期眎蕭韓溺志
於功名寧以沮溺勤身於耘耔賡伐木之餘韻詠歸田
之雅詩茍中心之自得樂天委命其何疑
　　　續歸去來辭
　太子少保禮部尚書劉公以疾乞解政章七上聖天
　子乃許之命馳驛以歸又俾有司月給俸為養蓋優
　老之異數也公將行羣公相率賦詩贈之予與公為
　同年友而予老且病甚於公亦嘗求歸而未得寂寥
　短章不足寫情乃續淵明歸去來辭以道公歸休之
　樂兼致予欣慕之私祖筵既張俾未冠者歌之以代
　驪駒之曲云
歸去來兮承溫詔而西歸超氛埃以遐舉兮信明哲而
知幾羌素節之既遂兮胡喜極而更悲念弱冠之筮仕
兮亦既遻乎明時䇿大廷而賜第兮肆通籍於金閨佐
宰衡之黜陟兮典容臺之禮儀春卿宫保之荐陟兮何
天寵之吾私或贊祼於清廟兮或奠璧於太壇秉寅清
以將事兮昕夕惕其靡安羲馭迅而莫追兮歳忽忽其
將暮悵吾髪之種種兮願投簪而逸處叩天閽而敶辭
兮曰臣病之日侵皇覽揆吾之中情兮俾歸老涪之南
駕余皇而浮江兮又攽祿而養之湛恩汪濊兮嗟欲報
而無期冠蓋棼其出饑兮酌兕觥而歌驪駒都人瞻望
咨嗟兮亦奚異乎二疏懷吾皇之明聖兮悵欲去而踟
蹰瞻都城之烟樹兮感吾涕之漣洳朝發軔於薊門兮
夕鼓栧乎潞渚泛彭蠡而上巴峽兮時慿髙而弔古思
香山與洛社兮願遵昔賢之遺榘曽日月之幾何時亦
既戾乎故邦尋鷗盟其未寒兮喜園廬之未荒撫桂松
而延佇兮登雲崖以舒嘯賡考槃之遺什兮歌小山之
雅調嗟予齒髪之日衰兮亦睠睠而懷歸章屢上而未
獲命兮嬋媛而増欷黄鵠翩然髙逝兮羈鳥猶栖乎彤
籠君恩不我遺兮駕桂棹以相從亂曰君子仕止惟其
時兮相彼昧者亦何知兮𡨕升不已禍卒罹兮知止不
殆古有炯戒兮睠兹明哲功成勇退兮徜徉林壑聊以
卒歳兮
　　　懷韓忠獻公文
　魏國韓忠獻公彰徳人也公之相業軼房杜而陋蕭
　曹矣至其能容富弼而薦歐陽修尤他賢相所不及
　弼與公同在政府持論多異而公待之坦然畧無芥
　蔕修以文章擅一世名世多嫉而擠之者公獨引而
　置之政府嗚呼世之為相者惡異己如仇敵有能容
　之如公者乎士有盛名者常恐其軋己有如公能薦
　之者乎予過彰徳思公而不可見也故為文以致感
　慕之意云
登休逸之崇臺兮望狎鷗之荒亭訪遺躅而不可見兮
感予涕之交横采溪毛以薦芳兮欵靈宇而􁀙誠當宋
氏之中葉兮天純佑而多賢范富在其左右兮晏賈翼
而後先彼淵篤與直溫兮紛茅拔而茹連惟夫子之挺
生兮遘兹昌時重厚如勃兮文章過之赤舄几几兮日
容與乎彤闈追伊周之逸駕兮陋蕭曹而不屑為余蔡
謇謇兮公讓其直狄种桓桓兮公嘉其績七政若度兮
百僚承式鐃鼜不驚兮野無蟊螣四民熙熙兮孰知公
力譬秔稌之芃芃兮忘甘㴻之為澤彼弼之議政兮胡
悻直而不同非夫子之偉量兮孰休休而有容修之姱
辭兮信矘朗而寡儔夫子引之共政兮人文庶幾乎漢
周何公亮之肆謗兮愬夫子以專權天聽弗聰兮俾解
政以歸田神功歛而若無兮日夷猶於洛社衣錦而晝
行兮華構恍其綠野新法紛如牛毛兮民嗷嗷而喪生
厭斯世之迫阨兮忽騎箕以遐征嗟士俗之日偷兮好
蔽美而稱惡龜以靈而見剖兮女以蛾眉而見妬徳逺
之貞亮兮祉愬鼎而懷忌晉公知愈為賢兮曽莫引之
共事惟夫子之盛徳兮固今古之所稀跽薦酒而陳詞
兮願荒忽而顧懷茍九原之可作兮吾將執鞭而從之
　　　忠愛祠迎送神樂歌
　忠愛祠在汀州卧龍山下邦人所建以祀郡推豫章
　謝侯也侯為郡有惠政及劍溪盜起攻剽至汀侯出
　奇破賊民頼以安侯既没汀民感其遺愛相與言於
　郡請為立祠守臣以聞詔賜祠額曰忠愛蓋以侯効
　忠於國而惠及其民也予嘗佐閩臺行部屢至汀知
　侯之徳政為詳故作迎送神之歌遺汀人俾歳時享
　祀歌之以侑牲醴焉其詞曰
采芳藻兮澗之濵椒糈馨兮桂酒醇鼓坎坎兮舞羽繽
紛侯來降兮慰我民
雲為輿兮風為馬侯弭節兮山之下覽舊邦兮一慨故
壘荒兮嘉穀被野
龍灘浟浟兮水不波園有芋栗兮池有蒲荷寒尨不吠
兮稚耋嘯歌曷臻兹兮侯功孔多
遺愛在民兮亦有嘉績嗟莫報兮侯之徳侯之神兮如
在尚顧予兮昭假
　　　　右迎神四章章四句
霓旍抗兮風披披劍縱横兮佩陸離紛進拜兮願侯遲
遲侯不少竚兮我心悲
嗟汀之境兮繄侯桐鄉侯毋懷兮豫章朝出遊兮暮回
翔慰我民兮維不忘
龡豳籥兮拊魯鼓侯降靈兮錫我純嘏潢池清兮民安
堵蟊賊逺屏兮時暘時雨
靈宇幽兮露靄蒙蒙松桂萷槮兮泠然以風侯之歸兮
何許元鶴唳兮雲中
　　　　右送神四章章四句
　
　
　
　
　
　
　
　
　
　
　椒邱文集巻十五
欽定四庫全書
　椒邱文集巻十六
　　　　　　　　　　　　明　何喬新　撰
　書
　　　寄羅應魁内翰書
殿元先生閣下自䇞竹溪上之别于兹四易寒暑矣緬
想山林日長造詣益深斯道幸甚僕膠於塵務不能自
拔於物外以親道徳之光徒深抱愧而已近者友人吳
僉憲自京回録得陳公甫二書及其門人林緝熙寄公
甫書僕尋繹數日深喜公甫玩心髙明非俗儒所及斯
道之傳有望矣但書中所言有不能無可疑者得非鄙
劣學未聞道不足以窺公甫立言之㫖故邪心有未安
願就有道而質焉夫道之難言也尚矣中庸曰天命之
謂性率性之謂道是則所謂道者不外乎性命非窈㝠
昏黙之謂也又曰君子尊徳性而道問學是則所以入
道者不越乎存心致知亦非有甚髙難行之事也自濓
洛關閩諸大儒繼作其於道之全體大用與凡所以入
道之方發明詳且盡矣儒者世守之毋庸異説也今公
甫之書云夫道至近而神至無而動又曰虛其本也致
虛之所以立本也得非老莊虛無之説歟又曰不須廣
覽前言徒亂心目得非子靜不必讀書之説歟又曰僻
處作室靜處用功審如是則學道者必如仙翁釋子絶
類離倫乃可以得道歟至於緝熙之書曰終日靜坐杜
門面壁無乃禪家之意歟又曰端黙踰月從此得些光
景無乃佛氏頓悟之説歟凡此數説參諸濓洛關閩之
書誠為可駭不知公甫何為而然也近世儒者所學詞
章而已潜心道學者惟閣下與公甫廷祥數君子耳而
公甫之説又如此豈所謂智者過之邪抑天於斯道之
傳固靳之邪愚於公甫素所敬仰所以云云者非敢少
訾也盖望公甫造詣精純以紹百世之絶學耳謹録三
書并陳鄙説以質諸左右閣下者以鄙見乖謬望以一
字示教焉倘愚者或有一得亦望移書公甫庶幾其察
而改之也不知道而强言之宜為有道者所笑惟閣下
恕之幸甚不宣
　　　寄祭酒邱仲深
戊戌之春陪祀圜丘獲挹光霽于時法禁方嚴匆匆别
去不罄所懐迨兹四閲寒暑矣雲樹之思往往形諸夢
寐去歲從孫昱歸自館下承寄聲慰兼恵進修録展閲
之際恍若聲容相接感荷感荷僕材不稱位食粟而已
無足為吾兄道者少讀宋史嘗怪魏鶴山以道學之懿兼
負經濟之材遭遇理宗以僉樞督視江淮軍馬竟不能
成安夏攘夷赫赫之功而去其所成就顧出張徳逺虞
允文下私以為恨僕近備員臺佐出董邉務雖無牧民
馭衆之材亦欲少行其所學然毎有建白當道輙沮而
撓之迄不得施乃知鶴山之不能成功盖有由然也兹
欲引身而去又以世議隘薄輕則誚其沽名重則劾其
避事是以隱忍未敢遽請以此愧鶴山耳然歸田之計
往來胷中未嘗暫釋也閣下靜觀天下之理其於出處
之宜弛張之道察之熟矣願明以教我俾知所趨焉岐
陽石鼔文并子昂所書金丹黄庭經俱在太學煩各惠
一本以為林下清玩又聞閣下考定深衣制度甚善亦
煩録示欲製一襲以備邱壑登覽之用也時用彦實及
諸同年不及奉書㑹間俱乞致意辰下漸和伏惟順時
珍燮以承天貺不宣
　　　寄秋官何惟孝
曩在秋臺荷吾兄不鄙屢沐清誨自謂庶幾相翼以進
相持以脩雖未至於古人亦庶幾乎少異於今之人耳
别來鄙吝日萌舊學日荒落恐終無以造髙明之域不
免汨沒於流俗矣奈何奈何每三復陶翁停雲之詩與
杜陵暮雲春樹之句未嘗不悵然也近者吾兄榮遷正
郎僕聞之喜動顔色夫吾兄宜居此職久矣一秩之遷
何足為喜所喜者君子得行其道小人亦將有所畏而
不為耳大理劉兄審囚想已復命克涵兄近得書否便
中乞示知之聞時莊兄公差未回不敢奉問令弟繡衣
想已出巡亦未敢致書山川雲邈㑹晤未期時賜教督
以終前惠是所願也詩不云乎毋金玉爾音而有遐心
吾兄其思之不宣
　　　答余司徒
太保司徒閣下春間謬膺簡命來山西賑濟凡有所請
荷大徳維持咸克如意行間又蒙宴饑之寵銘感之忱
曷嘗少忘三月中僕在蒲州忽報閣下仍以節鉞出總
軍務盖朝廷以北鄙為憂故暫輟廟堂之相以為邉陲
之重耳方欲遣使問候起居忽承華翰誨諭且以不及
與僕始終賑饑之事為歉仁哉大君子之用心也閣下
垂念及此僕敢不盡言以獻于左右乎山西之民凋弊
極矣或父食其子而子亦殺父而食之或夫食其妻而妻
亦殺夫而食之至於叔姪相食姻婭相屠又其小者耳
人類至此有識寒心盖自去歲春夏不雨而麥菽無收
八月降霜而黍􁌖盡槁非惟平陽澤州二處而已潞沁
汾遼與太原之岢嵐保徳二州與嵐臨河曲四縣灾傷
莫不皆然有司已嘗具奏該部移文覈實而分守分巡
者以邉儲方急慮為己累但將平陽所屬十五州縣澤
州并所屬四縣勘作全灾其餘州縣或作七分有收或
作五分有收俱泒邉糧督責嚴急人情不堪軍民所以
迯亡或去為盗賊者以此也幸䝉閣下在朝翊賛皇猷
將平陽所屬三十五州縣并澤州所屬四縣税糧悉皆
蠲免已徴者亦留賑濟而潞沁汾遼等處以勘作半收
之故不沾恩典此乃分巡分守者悞國病民之罪也僕
至此以來加意賑恤流逋復業者十纔一二近聞貴部
委官催徴去歲所泒邉糧百姓憂惶咸欲迯竄愚竊以
為山西之民如久病之人瘠已甚矣飼之以粥猶恐其
不活又從而奪其食其有不死者邪且數州原汛邉儲
不滿三萬以大同師旅之衆豈數萬石所能濟哉倘邉
儲有缺不過煩閣下一奏朝上章而夕報可矣敢望閣
下憫此方羸餒已甚移檄所司已徴在官者先行起運
未徴者暫侯秋成追徴則僕之受賜多矣是乃閣下始
終賑饑之心也萬乞留意焉黄河運道甚難畢主事所
運糧此月半方可到孫家灣大同禄米僕以均泒煩諭
各府赴藩司關領書辭繁委干冒威嚴不勝悚懼倘䝉
見允乞賜公牘明示為感趨拜未卜伏惟順時保重以
承天寵不宣
　　　與周僉憲
閏二月間出巡漳州忽驛吏録致除目始知閣下膺薦
出佐外臺私心甚喜既又悵然不懌者累日夫以閣下
之清介司風紀於一方凡物之枯悴者將沾其潤澤而
華滋焉此固鄙人所喜也然念昔在京師毅然不肯媕
婀者三五人而已一二年間相繼外遷雖有存者勢亦
孤矣又安能不悵然邪敬之回䝉賜教帖展讀再三真
所謂如見諫議面也欣慰欣慰僕受性駑鈍時務鮮所
能解凡所施設去其太甚者而已然怨且誹者已紛然
甚哉吾道之難行也自度終不能有所建明行將收其
身於山霞水月之間考先王之遺文以足吾所好者安
能汨汨塵坌中哉辱吾兄眷厚故及此不足為他人道
也奉去論學繩尺一部聊供公暇檢閲承欲得儀禮註
疏五代史續當奉寄聞宋景濓先生嘗編蒲陽文藝録
去取最精曩在京時金華戴九靈之孫名仲衡者嘗許
録寄竟不至去歲曽托廖簡先生求之亦寂無報倘行
部到彼特乞訪求録示幸幸又永嘉李五峯先生文章
髙古史臣謂其措詞必先秦語温台士子往往有其遺
集但其文古澹時俗好之者少僕嘗録得十餘篇真古
作也亦望訪求全集録寄當為梓行炎暑方熾伏惟順
時自玉以増吾道之重不宣
　　　與胡右都御史拱辰
向者僣易羾書以叙企仰之懐以伸問安之敬眷惠手
翰還答奬予過情益増愧悚兼承帨扇之惠薄俸亦䝉
糶寄曷勝感荷生初至京時嘗貸姚三銀百兩以市居
第故干瀆左右將薄俸糶銀還彼今寄來者如數領訖
其餘未審糶否如已糶望盡數付彼收領但取領過數
目示下不煩逺寄也俸目二紙不見寄到恐侍者悞封
轉致他處便中仍乞録示為感閣下齒徳之尊當宁之
所倚毗而晩生小子乃敢以瑣屑之務干冒尊嚴誠為
可罪惟大徳涵洪尚冀少寛譴責辰下溽暑伏乞順時
保重以承天貺不宣
　　　與王太傳威寧伯越
迺者北人深入犯我疆場閣下董帥禁旅親當其鋒羣
兇授首大敵褫魄振旅而還三邉鼓舞壯猷偉績足以
銘彛卣而被絃歌矣自古才兼文武者不過數人在我
朝尤鮮誠意劉公雖有佐命之功然徒持文墨論議非
有汗馬之勞也靖逺王公雖有汗馬之勞然所平者滇
南小夷而已孰若閣下屢摧勍敵克成茂勛足以闗武
臣之口而奪之氣裴晉公虞雍公不得專美於前矣生
以怯懦之資叨任邉寄伏聞出竒制勝動中事機恨不
得負弩前驅以效鉛刀一割之用也生臨鎮以來適值
歲歉民饑公私匱竭罔知攸措謹條救荒事宜及地方
務以聞雖膚淺無足採者㑹議之際萬望維持倘得准
行一二豈惟生之至幸寔山西萬億生靈之幸也干瀆
尊嚴不勝悚慄伏乞恕察不宣
　　　與黎少宰先生淳
生以菲材荐歴藩臬凡百猷為無可取者閣下不以為
愚曲賜甄拔受命以來惴惴焉懼玷大君子知人之明
歲暮方抵山西未數日邉報沓至遽出巡邉至三月初
乃回不意歲歉民饑張口待哺者不可數計各處倉庾
枵然勸借富室所得甚少民之逋竄者累累不絶生雖
殫心圖之罔知攸濟倘秋田無收邉警復作雖有智者
未知善後之計矣生叨任邉寄識暗材疎欲上乞身之
章顧邉務方殷恐有避事之誚姑俟秋成乃敢有請趍
謁未卜伏冀順時保重以膺繁祉不宣去歲以公私匱
竭而户部催徴方急冒陳瞽言以瀆聰聽自以未見顔
色而言且獲罪于左右悚然不寧者累旬既而奏事者
回備道閣下懇懇與户部言之而京庫折色六萬遂獲
蠲免乃知閣下不惟不加罪責而又聴用其言也驚喜
過望不勝抃躍今歲公私匱竭視往歲殆有甚焉何也
往歲公庾可發今則公庾已罄矣往歲巨室可勸今則
巨室已窘矣倘饑饉荐臻邉事復作將何以待之賈生
所謂不幸有方三二千里之旱國胡以相恤卒然邉境
有急數十萬之衆國胡以餽之此誠不可不慮也㑹計
今歲有收租賦起運之外歲用常數仍欠二十五萬况
望有贏餘以為不虞之備乎此有識所凛凛也近與都
憲吳大人計度儲積事宜具録别幅事之從否在閣下
之一言嚮之所陳已䝉閣下聴而用之矣故敢忘其踈
賤頓首以請倘䝉矜而垂聴焉豈惟生之受賜凡湖南
湖北之吏民均受閣下之賜也干冒威嚴不勝悚息不
宣伏自閣下登庸以來凡仕于湖湘者均被帡幪而某
等備員藩垣賴庇尤多兹有一事乃湖湘生民休戚所
闗者敢干聰聽幸垂察焉去歲四月荆襄大水民居漂
沒者千餘家五六月間鄂岳沔黄諸郡太旱沃壤變為
赤緹至秋滛雨連月江水瀑溢五種蕩然無遺此皆某
等不職之所致也已嘗具奏䝉聖天子特勑所司田苗
無徴者悉蠲其糧又命巡撫都憲發廪勸分以賑之此
實古先哲王子惠困窮之心也詢諸士大夫乃知賛成
此事者閣下之功居多湖南湖北之民受賜厚矣近者
户部移文本司南京折布糧十萬石京庫折銀糧六萬
石俱於有徴數内追納然去歲凡有徴者盡以給王府
禄米及衛所官軍俸糧猶有不足又發庫藏之銀以補
之竭盡無餘矣今此十六萬石將安所取哉取之於民
則民力已凋弊矣取之於官則官帑已匱竭矣欲待今
秋税糧追補則今歲夏間雨澤愆期豐歉猶不可必也
且天朝疆域萬里倉粟庫錢紅腐貫朽増數十萬石不
見其有餘捐數十萬石不見其不足柰何靳此十餘萬
之糧以重困羸餒之民哉蠒絲保障孰為重輕不待智
者而後知也湖廣之民困弊之甚譬諸久病之民尫羸
已極參苓芝术以治其疾漿糜脯腊以養其體猶惴惴
焉恐其不能生也若又責之以負荷勞之以走趍必無
幸矣此實仁人君子之所當痛心也兹特具疏以聞第
恐典財賦者不之從仰惟閣下以天下之重為己任視民
之饑猶已饑之而况鄉邦乎敢望於内閣及户部諸名
公處歴道所以然者倘得蠲此十六萬石之糧以寛此
十八府州之民豈惟湖南湖北赤子之幸寔某等之大
幸也干冒尊嚴不勝慚悚伏惟少留意焉不宣
　　　與少司馬李公勉
前者舍人赴京奏曽羾尺書想達左右矣近者張百户
自京回䝉惠華翰誨諭諄懇足見年兄情誼之篤也生
臨鎮以來邊務方殷加以歲歉民饑公私匱竭兹因條
陳救荒事宜及地方急務其救荒本内軍職比試一事
議事本内禁冒襲設軍站二事皆屬貴部掌行㑹議之
際萬望維持倘得准行非惟生之至幸山西軍民之幸
也司馬張大人處無益之書不敢輙羾乞叱名道意辰
下漸熱伏惟順時珍燮以承天寵不宣前者因奏事人
去已曽奉書想達左右矣區區備員巡撫材薄識劣無
足為年兄道者山西列郡凋弊極矣荒歉之餘加以疫
癘而户部催徴糧草正急軍民流亡不知其數死者相
枕藉于道殆不忍言嚮者屢陳救荒事宜及請蠲除科
徴當道以私忿每事沮抑馴至今日公私匱乏所謂末
如之何矣萬一饑民嘯聚攻剽刼奪僕之罪固不容辭
其如一方不靖何今王府禄米尚欠二十三萬鎮西潞
州瀋陽等衛并儒學驛逓俱無升合之儲太原城中有
糧十萬石不足供一歲之用布政司庫僅有銀八萬餘
兩户部行令買金觧京不敢動支此外惟有闊布三十
餘萬疋及户口食鹽尚多未闗者夫捐三十萬疋之帛
與數十萬引之鹽而使軍民獲生一方獲寧其為利害
孰為輕重不待智者而後知也兹特具以上聞兼乞蠲
除科徴但恐權姧沮撓則異日之患有不勝言者伏惟
閣下為天子之股肱為朝廷之蓍蔡諌則行而言則聴
者也萬望維持而施行焉倘如所請豈惟區區獲免於
戾山西億萬生靈獲全殘喘者寔閣下之賜也伏惟留
意不宣
　　　與殷司徒謙
前者谷大參回承惠手帖捧讀再三不勝感荷生以菲
材叨任邉寄臨鎮以來適值歲歉民饑公私匱竭加以
北寇游騎不時出沒安攘之䇿罔知攸措謹條救荒事
宜以聞雖所見膚淺倘䝉准行寔山西億萬軍民之幸
也議事本中養戰馬禁邉地二事尤為備邉急務生近
見三關馬皆瘦弱倘遇勍冦何以禦之邉將不知逺圖
縱軍餘開墾邉地招北寇貽患非輕乞與司徒陳大人
李大人計議施行豈惟邉陲之幸亦生之大幸也干冒
威嚴伏惟恕察不宣生自甲戌之春獲拜臺範于兹廿
有七年矣景仰盛徳未嘗少置于懐第以朴陋不敢奉
寸楮以致興居之敬疎慢之罪自訟而已恭惟閣下進
位常伯而惓惓焉以天下安危為己任念江右湖南諸
藩荐罹水旱凡百徴需務從寛减東南赤子何幸如之
生承乏湖藩值兹旱澇材薄力弱罔知攸濟近與都憲
吳大人謀度欲存留斛面折色以輳糴糧開中淮浙引
鹽以補歲用且近日議定中鹽斗頭太重商賈願請者
少若照十一年斗頭開中則巨室富商翕然願中矣兹
特具本以聞二事成否寔係閣下一言伏望於司徒陳
大人處極力維持倘䝉俞允豈惟生之受賜湖南軍民
咸沾閣下之惠澤矣干冒威嚴不勝悚懼不宣
　　　寄胡方伯靖
曩在湖南幸獲聨事追逐下上辱愛良多及閣下榮陟
大藩而僕適董試事不獲追餞江滸至今以為歉昨承
華翰兼惠本草祗領之餘益増愧赧僕材劣識暗承乏
巡撫適兹邉務方殷加以連歲饑饉殫心圖之罔知攸
濟凡有建白又毎為權姧所沮迄不得施奈何奈何少
誦叔孫穆子不朽之論私以為徳非所能及功言庶可
勉焉登第後讀書綴文以勉其所謂言者未克有成及
擢官刑曹日閲訟牒學殖日落言固不暇立矣宦游中
外幾三十年不過隨時上下為其職分當為者而已非
有赫赫鍧鍧之功烏足以不朽邪三者無一就將與草
木同腐耳可嘆可嘆行當乞身南歸徜徉丘壑之間濯
清流坐磐石飲木蘭之墜露餐秋菊之落英以保餘年
而已辱吾兄知愛尤厚故一言之不足為他人道也宋
徂徠先生石守道元翰林承㫖閻復俱山東人其文集
存否煩訪求録寄一部􁁉􁁉良晤未卜惟冀珍重以膺
寵擢不宣
　　　與僉都御史秦公竑
累辱手帖感荷惟深向承諭及二人者惡聲播聞朝論
將不能容今其一已然矣而其一存者狡險害政尤甚
乃安然無事何邪便中願示其所以然此間連年水旱
疲民困於供邉迯竄多矣閣下雖移鎮于彼然今此之
疲民乃吾兄昔日之赤子也果能恝然無情邪竊謂正
糧既完餘價免追以蘓枯槁可也雖此事出於中貴之
建言然閣下秉從宜處置之權下一令而免之不終朝
而懽聲遍于遐邇矣倘䝉留意非惟小民受惠而惠及
區區者亦厚矣奉去小箋六十畨聊供染翰之用笑留
是禱不宣
　　　寄劉太保珝
生猥以菲材待罪外服有年矣鈍駑樸陋自分永棄不
敢有意於求知荷䝉甄收俾佐内臺而典邉備知已之
恩大矣古之所以報知己者心所未安必以告而不敢
隱其所欲言天下之事非職所當為者不敢出位而言
惟邉防一事生之所職也然未敢遽陳于黼座謹以瀆
聰聴焉生竊聞之戰不可數戰數則民疲兵不可分兵
分則勢弱北冦自正統十四年以來憑陵中國久矣邉
將懐姧不肯横身以禦敵毎數騎小入輙張大以聞朝
議遽出京軍以征之成功則同受陞賞僨事則有所推
託此邉將之姧謀也數年來京軍凡幾出而幾戰乎京
軍出則彼退京軍歸則彼來是彼得亟肆以疲之之術
也不知朝廷置邉閫果何為乎使京軍疲於奔命而宿
衛寡弱供饋煩苛得無可慮乎山西都司所屬官軍舍
餘僅三萬餘人除分戍各邉者存老弱守城多者不滿
千餘人少者數百而已生近閲視為之寒心今於奶河
堡築城分山西精鋭官軍三千以守之則三闗戍守者
亦有缺矣邉兵得無益弱乎况聞其地乏水泉亦恐難
守宋徐禧水洛城之事前車之覆轍也未審獻策者亦
嘗慮及此乎生以一介書生素不知兵此二事皆心所
未安故以獻諸左右以質所疑閣下位兼師相以身任
天下之重而凡天下之事弛張在閣下之一言狂瞽之
言萬一有可采者望賜裁度行之如其迂踈不可用乞
投水火干冒威嚴伏惟恕察不宣
　　　與周守謨憲副
向在湖南聞閣下抗章致仕每自竊嘆當道不能容才
深為權衡人物者惜然意閣下道經楚甸庶得握手以
罄所懐徯之久而不至度閣下必從臨清以就水道之
便及入覲沿途詢訪亦竟不遇中心悵然既而承命巡
撫三晉雖嚮仰之心未嘗少忘而山川悠邈無由一致
問訊近者陳繡衣來備道抵家以來優游林泉奉親教
子無不遂意深慰鄙懐又聞令嗣學益進行益敦來科
必在髙擢天之所以報閣下者其在此乎僕材不稱任
兼以南人處西北苦寒之地尤非所宜早晩乞身南歸
當駕扁舟訪吾兄於金川玉笥之間山水之樂庶獲與
之煩預飭家僮豢豕醸酒以俟焉奉去夀親養老新書
一部聊以備調膳之檢閲未㑹晤間尚冀順時自玉以
承天貺不宣
　　　與彭方伯鳯儀
去歲在晉陽忽得邸報乃知閣下轉調貴州心竊駭之
道逺莫究其由近赴召至京叩其所以見士大夫往往
譏閣下為好名僕切以為不然君子為其所當為初非
為名也但舉世不為而已獨為之衆人遂以為好名爾
然好名何過哉先哲有言求士於三代之上惟恐其好
名求士於三代之下惟恐其不好名使世之為士者皆
知好名又安肯叩稽匍匐於宦寺之前以求美官乎田
承君責鄒志完有云願君母以此舉自滿士之所當為
者未止此也僕亦願閣下勿避好名之嫌力行其當為
者爾舉世不我知安知百世之下不有我知者乎不可
因此自沮也僕年齒益長舊學日忘與時俯仰心竊不
安引身肥遯勢又未可閣下不忘久要願賜忠告俾免
天下後世之譏寔為至幸思南守蔡哲僕之故人也望
垂清庇為感别來兩獲教帖寔慰瞻勤第以冗迫無悰
遂踈奉答諒能心照不復汲汲自解僕竊禄于外臺其
誠不能緯之不恤而毎抱漆室女之憂焉深味閣下之
手書盖同此心每誦北門章末之三句未嘗不三復且
惘然也春間分巡到莆陽耆舊相率以牛租病民為言
已移闗本司轉以上聞矣煩與少司徒陳大人言之倘
獲蠲除亦便民之善事也承喻覈勘節婦事此固司憲
者之當務况有嚴命敢不奔走僕分巡八月當滿但兼
理鹽課想來春方得回司管事耳寄去論學繩尺一部
煩轉奉徳澤兄以閣下潜心性命久厭科舉之學故不
奉寄勿罪勿罪廷美為學宗用崇禮進伯不及另書同
此致意因奏事吏來謹布此伏惟諒察不宣往歲同覲
闕庭日聆清誨胸中鄙吝頓爾消釋别後閣下榮遷嶺
南大藩而僕亦承乏湖廣准擬仙舟過黄鶴磯頭握手
劇談以罄所懐不意襄樊流潦為灾僕奉臺檄往彼綏
輯暨還則閣下已行矣詢諸寮友雖辱寄聲然獨無片
簡以見䂓勉惕然慚悚自疑進脩稍怠故見疎於君子
爾近者伻來乃辱手翰詞意諄懇視往時所惠尺牘有
加焉第其間過為推重非所望於吾鳯儀也朋友道廢
乆矣自托交以來所冀吾兄抑吾過引吾不及俾不為
庸人之歸爾顧乃效世俗相稱許邪可畏之機誠如來
喻然吾曹欲進而有為則勢有所未能欲引身而退則
徒取好恠不情之誚惟靜以俟之耳道與義存乎我用
與舍由於人禍與福係於天在我者方與閣下共勉之
在人與天者吾何知焉優哉游哉聊以卒歲而已閣下
謂吾以身任重不知擔子不在吾身且非吾綿薄所能
擔當也陳白沙出處自有深意閣下列薦于朝此實好
賢之篤也然使白沙起而任事得無如魏相之言乎志
有不行安知不有閔仲叔之恨乎天下之寳當為天下
惜之正不必强之出也不識吾兄以為何如朱總制嘗
與僕同事僕素重其有任重致逺之材毎與交游道之
比來議者紛紛得閣下書益信向所見非謬也㑹晤未
龜臨書不覺喋喋冬寒惟冀順時珍燮以承天貺不宣
　　　與朱右都御史英
向在閩臺極荷愛厚及承乏汴臺而閣下適在闗中時
得奉書以展起居之敬自節鉞移鎮兩廣山川悠邈無
由奉書惟服膺平日所聞徳言以為進脩之資而已近
者自山西巡撫召佐秋臺而令嗣適在本部詢知起居
納福深慰鄙懐第恨不獲一侍燕談以叙契闊之懐耳
令嗣勤慎有為賢聲藉藉閣下之衣鉢有傳矣可賀可
賀生竊禄于兹無所建明幸遇張盛二寅長皆老成練
達而生頑鈍之資惟坐嘯仰成而已寒酸之習未忘頗
留意典籍廣東新刋宋史并性理大全大學衍義煩各
惠一部公暇得以尋繹庶幾不迷於政亦閣下之賜也
辰下漸和伏惟順時保重以膺寵命不宣
　　　寄謝宗伯
宗伯先生閣下僕忝鄉曲兼托斯文之契毎䝉過愛及
承命來此又䝉宴餞感佩曷已僕别後兼程而進二月
十一日至真定山西迯移軍民聞朝廷差大臣賑濟無
不感泣扶老擕㓜來歸者晝夜不絶自入故闗沿途所
遇男婦面無人色體無完衣而平陽軍民饑窘之甚或
採苜蓿食之或搗蒺藜食之或割死人食之或掘藁本
麥根舂磨為麵作餅食之一縣之中死者日十餘人蒼
生至此可哀也已僕殫心圖之冀少寛當宁西顧之憂
凡有利於軍民者不敢計禍福而輟也顧公私匱乏罔
知攸措加以各衛久缺月糧軍職衛吏亦有餓死者則
旗軍可知矣昔唐徳宗時軍士乏糧脱巾叫於道曰拘
我於軍而不給我糧吾罪人也徳宗甚憂之及韓滉運
糧至陜李泌以聞徳宗喜召太子語之曰吾父子得生
矣往事如此可不慮乎况三晉之境灾異迭見自春以
來雨澤不降燥壤彌望疫氣流行死者甚衆垣曲之盗
猶未盡散餘黨潜伏山谷時出刼掠而祁縣等處强盗
縱横清源等縣官庫被刼倘夏秋不收變故百出雖司
馬君實復生恐亦未有萬全之䇿也僕受命賑濟夙夜
憂惶謹以軍衛缺糧一事上聞乞與閣老先生并余司
徒言之倘得再發銀五萬兩接濟月糧庶可以消未萌
之變不然僕未知税駕之所矣小兒在京僕不暇顧望
時賜教誨為感
　　　與邉僉都御史鏞
千户張文來承惠手書諭及春夏缺雨人民饑窘足見
閣下憂國憂民之盛心所奏戰馬已極力與兵部言之
但該部二三其説不肯全准且偏頭闗無牧地久則不
免瘦損當於寧武或天池擇水草豐潔之處撥軍牧放
仍委都指揮提督以備有警調用可也近聞大盈倉儲
將竭庫銀亦不多官吏軍校數萬口仰給于此萬一饑
餓之極或有叫呶於城郭者將如之何宜與鎮守巡按
三司計議方畧㑹本具奏庶免後艱此二事閣下必有
良策而區區又瀆言之盖以交承之義不敢隱其所知
於左右也累辱厚貺感荷曷勝兹因便使草率回答伏
惟亮察不宣
　　　與陳布政
前歲聞閣下榮遷右轄欲奉書以賀第以兒姪輩方在
縲絏恐涉嫌疑有累盛徳以是不果近者知縣袁士鳯
來䝉惠教帖具道朝論以江西多故歸咎兩司之悞事
僕去歲冬末至京誠聞此然彼各有所指非謂諸公盡
然如閣下與方伯王大人及二三藩臬大人素稱忠信
明决者孰得此言之哉江右士論頗公非若章子厚蔡
元長吕吉甫之屬以愛憎為毁譽也來書又欲區區扶
持公論且云於此而不用其情烏乎用其情足見責望
之厚昔韓子有言凡今之交觀勢厚薄予豈可保能承
子託况僕與衆寡合雖有言亦未信孰從而辨之哉兹
因本府部糧檢校回草率奉答惟冀貸察不宣
　　　答李鴻臚鐩
都門别後兩辱手書眷兹隆厚兼惠香帕帽襪葡萄感
愧之深無以云喻然因循兩載不敢答書者正以林下
之人不當與達者通書故耳昔富鄭公致政之後雖韓
魏公歲時問訊亦不答書冨韓相得之深豈恝然無情
哉誠以世議隘薄故也僕之鄙劣固不敢望富公之萬
一然願學焉歸田以來雖無裴晉公緑野之堂司馬温
公獨樂之園樂天諸公把酒賦詩之樂然逍遥泉石之
間憂患不干其心毁謗不入其耳視陸宣公之在忠州
盖過之矣近聞屠大理上疏欲起之衰疾之中雖䝉過
愛然殊未諒區區之心也方少壮時猶不如人况老且
疾豈可再起以取後生描畫哉倘相知有問及者煩告之曰
老疾日侵不堪當世之用矣此寔愚之至情深有望於
閣下也自古及今再起者孰能善其終哉寇萊公王介
庵且然况若僕者乎刑部舊人多有用之材連遭貶黜
良可惜也本部談趙顧曽胡五正郎施尹胃伍四主事
最承相念不敢致書㑹間煩為道意并達鄙情不宣
　　　寄楊學士維新
僕賦性駑鈍無所肖似閣下不鄙其愚且陋為之延譽
且嘗欲引置諸纂修之列事雖無成然閣下奬進之徳
厚矣銘刻于心何日忘之自外轉以來于兹十有二年
每痛自砥礪恐玷大君子知人之明近於吳都憲處獲
覩華翰云方面為時論所推者三人謂都憲與廷珍及
不肖也僕内顧歉然且慚且愕意者閣下好賢之篤雖
一長片善有所不遺邪抑蔽於素愛而不自知其言之
過情邪不然不宜若是云云也昔薛簡肅公識范景仁
於童稚之年歐陽文忠公識曽子固於困悴之際卒之
景仁以風節著子固以文章名天下後世咸服簡肅文
忠之知人閣下好賢之篤逺邁薛歐顧僕之不肖豈范
曽比邪惟當策駑礪鈍以成閣下知人之明而已矢心
則然未敢謂能也謹布區區伏惟垂察不宣
　　　答羅内翰景鳴
周大尹來得手書情誼兼至比近日諸公所遺尺牘大
有不侔諸公之書大率言士大夫有是非之公又云僕
有再起之機若是者謂非相愛則不可謂為相知則未
也獨閣下之書云持公議者止於私室出門輙忘之此
深中時人之病也又云譬之棊局不着為髙是又深得
鄙心之同然也今之相知相愛者孰知於閣下哉曩者
僕在刑部未被排沮之先已七上章乞致仕當是時僕
尚未老也精力尚可有為也所以汲汲求去者内度於
心逺驗諸古知吾道之未易行而知端人正士之難容
也其後猘子狺狺僕聞致仕之命賣宅即行或勸僕陳
訴者僕以為聖恩深厚遂其素心矣又何以訴為哉訴
之未必察徒使羣犬得以藉口耳去歲元勛舉之南京
科道亦言之僕聞之若無聞者盖以心素定也少讀宋
史見吕文穆公罷相太宗語侍臣曰蒙正望復相目穿
矣私以為文穆賢相豈至是哉特當時士大夫無難進
易退之人故為人主所輕而意䝉正亦然耳因自誓於
心它日倘為時用當以名節自勵不可戀戀於利禄今
豈以踰六望七之年而負初心哉獨好名之心未能盡
忘所好者非禄位之名乃後世之名也它日史傳閣下
當秉至公之筆張膽明目為僕直書之則瞑目無憾矣
詞不足以道意惟閣下詧之幸甚不宣
　　　寄彭學士彦實
去歲周僉憲回承寄蓍草今秋歐陽知縣來又辱華翰
僕逺宦炎荒無足齒録而閣下惓惓不暇遺非篤於同
年同鄉之誼克爾邪僕居閩五年矣徳薄材劣無禆聖
時殊以為愧而來書奬予太過益増慙靦八閩自沙尤
之變以來民桀驁下凌上賤犯貴相師成風而强宗大
族依憑城社暴横尤甚盖吾江右所無也郡縣吏寧違
上司之令而不敢違勢家之一言以為上司不過督責
而勢家能陷以重罪故也凡為政者脂韋媕婀輙得美
譽不再歲而遷否則怨誹紛然或因以得罪僕不能隨
俗浮沉一切繩之以法桀驁之風雖少戢巳不勝謗讟
矣然謗與譽奚足恤哉僕之所慮有大於此者焉天下
日入於弊而未知所以捄之之方此大可慮也我朝懲
前代藩鎮之弊以都司典兵布政司理民按察司執法
凡軍戎調發之政布按二司不得專非有符騐都司亦
不聴調也平居所以能前却之者恃有三尺法耳一旦
有事白刃臨其身厚利誘其心三尺法能制之邪愚以
為宜稍變舊制特詔布政使按察使兼典戎政而妙選
勇畧素著者為都指揮使少寛擅興之法緩急調發二
司得以專之不由中制庶可以防患於未然且捄尾大
不掉之弊焉古之善觀國者不觀其國勢之强弱而觀
其用人之賢否今則用人賢歟否歟愚不能知但見陞
一官進一秩士論輙譁然曰某以親舊當道而得之或
曰某以通書政府而得之或曰某以納賄權門而得之
僕始聞之以為人言不可信徐而察之巧宦者卒皆超
擢自守者往往淪棄亦不能不信也夫平居之時既狥
利以進身多事之秋肯捐身以報國乎不待智者可知
也愚竊謂當崇奬恬退之士抑逺奔競之徒以共振名
教於風頽俗靡之際夫知人固未易大抵剛介寡合者
君子也善柔易親者小人也於此察之十得七八矣果
君子歟拔而用之不必親也不必故也不必識其面也
果小人歟黜而退之親不可私也讐不可避也羣言交
屬不可徇也以此處之庶幾有招之不來麾之不去之
士出焉此二者時弊之大者也閣下官為學士職號論
思時政之孰得孰失人材之孰賢孰否知之素矣經筵
進講之餘宜從容陳之使天下隂受其賜可也昔歐陽
永叔司馬君實為翰林學士所論奏者豈徒發揮經義
而已哉舍二公而它取法焉非僕所望於閣下也尊兄
少保先生實秉國鈞古人云政將及子可不預慮而熟
圖之邪閣下試觀今日治歟否歟在廷者孰為李綱張
浚歟居方面者孰為宗澤張所歟緩急可倚者誰歟臨
難不易節者誰歟茍此數者未有其人抱火積薪殆未
足喻也乞留意焉狂瞽之言不識當否恃愛妄發幸乞
恕之不宣
　　　復張司寇尚絅
都亭别後幾及一載傾想殊深扺家以來藉庇粗安家
奴亡去荷䝉擒解已於正月到家矣僕愚戅獲托僚好
庶幾薫陶徳美不意羣猜競吠不獲久相與處殊可嘆
也僕嘗讀栁河東文見其貶黜之後數移書顯者嘵嘵
不已私竊非之以為身既退矣焉用言之言己之事則
類於文過言人之事又非不問人間事之意也是以歸
田以來不敢奉尺書以問起居盖恐蹈栁子之失也然
傾想之心則未必若書之踈焉追念去歲羣憸排擠之
時閣下力為辨釋幾陷師魯救希文之禍此情何可忘
邪恐閣下未踰區區此心故一言之伏惟恕詧幸甚
　　　答陸大參
别逾六載雲樹之思與日俱積近者令姪自吳中來承
寄手帕碑帖為慰不可言兼承華翰奬予太過非鄙劣
所敢當也喻及新建賜閒堂命某作記益増慚悚僕自
與閣下别來汨沒簿書間日不暇給舊學荒廢久矣出
言雜亂無章况敢執筆為文以取誚於識者哉吳中以
文章名家者無慮數十欽謨尤為傑然殆今之歐蘇也
閣下不求諸彼而求諸此無乃昔人所謂近舍皇甫湜
逺取白居易邪抑所謂厭珍饈而嗜菖蒲菹邪不敢奉
命僕年來多疾精力日益消耗乞身南歸匪朝伊夕倘
遂所願他日追尋益公訪石湖故事扁舟過吳江訪子
錦溪别墅觴于兹堂酒酣意適當托諸楚聲為閣下賦
之尚未晩也令姪行速不盡所欲言者尚冀諒察秋暑
猶熾伏惟順時珍燮以膺多祉不宣
　
　
　椒邱文集巻十六
欽定四庫全書
　椒邱文集巻十七
　　　　　　　　　　　　明　何喬新　撰
　銘
　　　陽休軒銘
　御史中丞永新劉公宣撫楚甸嘗謁襄王王大書陽
　休二字贈公俾扁其燕休之軒且為記以發其義揚
　休見戴記玉藻篇説者謂陽與揚同休與嘘同言和
　氣接人如陽和之嘘物也賢王書此贈公盖狀公之
　徳云大夫君子咸為賦詠以頌公徳而予為之銘其
　詞曰
太和坱圠塞乎兩間吹之嘘之萬彚以蕃繄人之生寔
禀兹氣充養有道式完以粹和氣内實徳容外形温乎
其恭湛乎其清於為中丞氣剛且大先哲是師善養罔
害如春之温如醴之醇如彼時雨潤澤生民我思古人
維顔若愚深潜純粹於道庶乎在宋有程金聲玉色涵
而充之渾然天徳顔兮程兮百世之師是鑚是仰庶幾
同歸保我天和消彼隂慝睟焉盎兮斯為至徳
　　　恒齋銘
　樂安唐君佐名其燕居之所曰恒齋盖念其祖考世
　有恒徳故以是榜于其前朝夕出入觀焉思先世所
　以為恒者而務及之也士大夫咸賦詩以發其名齋
　之義而旴江何喬新為之銘其詞曰
天道維恒四序行焉人道維恒百行成焉相彼昧者乃
罔斯守虚而為盈無而為有樂只君子齋居晏如久焉
若暫終焉若初惟兹恒徳匪今斯今乃祖乃考世有恒
心人之有恒若水有本放乎四海其流混混人之無恒
猶彼汙渠驟焉而溢倏焉而除嗟爾君子動息于此無
念祖考維恒是履南人之言大易之辭罔或忽忘念兹
在兹
　　　徳星堂銘
　將樂陳君叔誠其先盖出太丘長嘗構一堂以為燕
　休之所其從父中書君為本太丘之事題之曰徳星
　盖叔誠兄弟四人雍雍翼翼無愧紀諶而諸子若姪
　又皆温雅有學行克肖長文兄弟者也試使太史氏
　占之安知徳星不爛然聚於斗牛之墟邪君之從子
　監察御史維裕既求翰林學士王公記其事又屬喬
　新銘之乃為之銘曰
粤城之隅有堂孔阜繄堂之人維時孔脩思卬顯祖寔
長太丘懷徳葆光卓焉寡儔仁義之澤延被後裔若紀
若諶難兄難弟念兹同徳寔為荀君駕言訪之從子若
孫於維荀君亦多才子矯矯八龍乃饋乃侍靈臺峩峩
占象于天今夕何夕徳星萃焉繇漢迄今殆于千禩荀
也罕聞陳則有繼其繼伊何有美叔誠温乎其和介乎
其清克紹其先克啓其後玉樹瓊芝競爽偕秀廸徳在
人其象在天天人一理于兹徴焉髙秋無月湛乎玉宇
爛然徳星照我牖户爰銘斯堂告爾來昆世徳無怠以
永厥聞
　　　持敬齋銘
　龍虎山人張君留本四十五代天師澹然之從子也
　嘗闢一室為藏脩之所扁曰持敬大理少卿李公既
　為之記留本又屬予為之銘予嘉其有志於聖賢之
　學也取吾儒之説銘之曰
靈臺孔㣲曰理之郛持之有要曰徳之輿其功伊何主
一無適無怠無荒有嚴有翼窅兮暗室若帝之臨坦兮
康衢若淵之深端爾之儀定爾之志儼乎若思肅乎若
祭心之流蕩譬彼逝川敬以為防湛乎澄淵心之放逸
譬彼奔驥敬以為靮駸乎按轡朝焉慄慄夕焉兢兢五官
弗擾百度惟貞從事於斯永矢弗渝匪仙之流伊聖之
徒嗟爾君子毋兹怠逸我銘爾心匪銘爾室
　　　敬慎齋銘
　無錫令李君叔蘭闢小齋於其署公退則燕休其中
　而扁之曰敬慎間因冬官丁君元美屬予銘之予謂
　敬以心言慎以事言能敬且慎修己安民之要不外
　是矣乃為之銘曰
錫山之署有齋伊闢愷悌君子于焉燕息嗟爾君子惟
敬是蘉爾心或怠厥政以龎嗟爾君子尚慎無斁爾事
或荒終累厥徳敬之惟何夙夜兢兢譬彼涉川而履春
氷慎之維何朝夕惕厲譬彼山行而蹈虎尾内敬于心
外慎于事上帝臨汝其敢或肆從事於斯靡怠靡荒厥
績用懋厥民用康華扁有煒齋居有翼銘以坐右尚朂
爾徳
　　　寳賢堂銘
　晉世子既攝邦政爰作堂于王宫之西南以為燕休
　之所屏去玩好惟圖書琴瑟彛卣之器布列左右日
　延師碩論道講業其間扁曰寳賢盖取周書召公之
　語也喬新宣撫晉陽祗謁世子于兹堂出示薦紳歌
　詠諸什且授簡俾賦焉迺再拜而獻銘曰
懸藜結緑梁宋所珍玩好之美匪益身心繁弱闕鞏魯
晋是寳佩服之華靡兹治道若古有訓所寳惟賢於惟
王儲克廸斯言廼構兹堂以燕以息忠賢是親典謨是
式殷盤周誥味兹道腴左琴右瑟斥彼齊竽濟濟俊賢
廼賔廼友以紏我慝以詔我美若鄒與枚詞匪不工弗
以為寳厭彼雕蟲若衍與髠辨匪不博弗以為寳惡彼
曲學黄髪諤諤文儒申申所寳在兹乂我受民漢有河
間克崇古學亦有東平惟善是樂𢎞我祖訓闡我大猷
與古哲王異世同休景霍之疆汾澮之域世祚大邦繄
賢之力
　　　硯銘
硯之徳直以方磨而不磷維其剛溫乎如玉浬而不緇
既貞且白宜君子之寳之其徳若此其用則待乎時其
遇於時也則勒彛卣之銘演綸綍之辭其不用也端居
深藏若無能為孔子云用之則行舍之則藏吾與汝其
庶幾
　　　楷杖銘
　予得孔林楷杖以遺予弟廷祺而為之銘曰
産于孔林化雨維深嗤彼桃竹出于江心匪規而圓匪
繩而直制以為杖用之無斁金嶂銀溪出入相從或過
葛陂毋化為龍顛兮汝扶危兮汝持爾子爾孫永世保
之
　賛(附字辭/)
　　　李晉王遺像賛
　王諱克用其先本朱邪氏世為沙陀部長父國昌當
　唐懿宗時從康承訓討龎勛有功始賜國姓附屬籍
　累拜振武節度使王初為沙陀副兵馬使廣明之亂
　遷鴈門節度使舉兵勤王誅黄巢復長安功第一遂
　引兵東解陳汳之圍巢黨朱温節度宣武媢王初功
　夜遣兵圍之王幾不自脱既免歸晉陽以温終為國
　患數請討之當是時奸閹擅政宰輔非材顧右温而
　抑王已而朱邪王行瑜相繼構亂詔王討之逆臣就
　戮勞賜優洽然昭宗不諒王心終疑而不用王既歸
　鎮諸藩以賞罰無章愈肆兇逆温遂逼遷昭宗洛陽
　竟移唐祚温之簒也蜀王建以書勸王稱帝王復書
　曰誓於此生靡失臣節嗚呼王於國亡之後猶不敢
　自帝况於宗國尚存忍隳臣節邪君相疑之過矣唐
　有天下三百年宗室布天下如璘如煴遭時不靖竊
　窺神器而振佐温為逆以覆宗國亦何取於維城哉
　王雖賜姓實非王𦙍然乃心帝室始終不渝賢於人
　逺矣使唐倚為藩扞遽至於亡哉王志圖恢復抱憤
　以歿而子莊宗克剪逆類復國號曰唐亦足以慰王
　在天之靈矣王塟于代州今所謂晉陽是也予巡邉
　至代得王遺像于寺僧亟命畫工摹而傳之感王忠
　節遂為之賛其詞曰
蒲海之濵金山之麓産兹傑人面如赭玉鹵豎倡亂爰
覆西都鑾輿狩蜀禁壘為墟王奮厥旅于彼晉陽龍旂
虎䩨我威孔揚乃殱羣醜乃復帝京妖氛既豁九廟載
清維汳有梟實彼逆類險悍慓賊睥睨神器維君與相
聴胡不聰謂梟為鳯謂逆為忠兇渠是親忠謀是憝金
祥受冊宗祊以墜王心孔䀌清淚浪浪移檄到閫誓復
宗邦天不憖遺溘然長逝錦囊三矢以遺厥嗣維嗣孔
武既孝且賢珍其鯤鮞祀唐配天嗟彼兇渠朽骨以腐
王歿不朽英聲益著堂堂遺像朱服𤣥冠百爾具瞻肅
然易顔
　　　徳馨堂賛
　安成之書岡世傳為晉徴士陶元亮讀書處今國子
　司業張先生振烈之居在焉先生之祖澧陵君素以
　學行稱嘗仕有禄位矣既罷官南歸盡以先宅讓其
　族人而相故宅之旁得異地焉作屋數十楹而居之
　前臨東湖後負書岡烟雲紛蔚花竹繁鮮極幽雅之
　趣落成之日瀘溪司訓周君尚善以詩賀之有眼前
　多少幽人宅寧似其中有徳馨之句郷人傳誦焉澧
　陵君之子以儒起家累官祁陽教諭而其孫則司業
　君與其兄振光甫也司業君念嗣續孔繄堂構未稱
　乃與振光甫鳩工庀材聿新其居輪且奐焉而顔其
　堂曰徳馨取周君詩中語也間與予道之予惟徳者
　仁義禮智之得於心者也徳藴於心無聲無臭曷有
　所謂馨香哉盖盛徳之至充諸身見諸行而洽諸人
　則休聲令聞發而不可掩譬諸物之馨香旁達而無
　間也世之穹堂奥屋侈且麗者不少然徳義不聞君
　子耻道焉澧陵君之宅傳子若孫而休澤益隆芳聲
　益振非本於徳耶夫藝蘭於戺蘭悴而香消樹桂於
　庭桂摧而香絶惟積徳於身則馨香旁達越百世而
　有遺芳也若澧陵君是巳命其堂曰徳馨宜已哉喬
　新與司業君同領鄉薦相好也乃為之賛以頌張氏
　之世美且以朂其子孫焉其詞曰
東湖之隩書岡之麓奕奕斯堂君子攸宅允哲君子遺
後以安肇此堂構孔阜且完禮以為門智以為牖厥徳
惟馨曷云其陋顯允司業克承厥祉念我先宅胡兹傾
圮廼築廼捄乃茨乃塗髙閎將將峻宇渠渠我居聿新
有嚴有翼曷克臻兹曰維先徳我祖我考于兹享祀我
宗我婣于兹燕喜斯堂何有馥郁其馨匪蘭匪蓀維徳
昭升斯堂何有維香芬苾匪椒匪桂維徳發越先祖之
基我維𢎞之先祖之徳我維承之克永其徳克篤其祜
如瓜斯緜永宅兹土嗟爾嗣孫陟降斯堂纉之其艱維
徳是蘉我頌我歌以揚芳聲維雲若仍世振其馨
　　　定逺張允器畫像賛
　此予友定逺張先生允器之像也予與先生别四十
　餘年矣思一見其眉宇不可得乃今於畫圖見之因
　為之賛曰
涵和茹粹容色穆如帶䂓佩衡威儀肅如或玩游鯈於
濠上或濯清風於舞雩不狥時以為通不泥古以為迂
觀其外則蕭然物表類山澤之臞探其中則淵然宏博
乃君子之儒噫斯人也采苓者之徒歟釣瀬者之徒歟
　　　陳秋官賛(名章松江人/)
氷蘖之操梧竹之姿其檢身也以禮其酧酢也有儀所
味者道而澹然於人所同嗜所勇者義而退然於世所
競馳人所推者漢之不疑心所期者古之士師用能迓
休命保羣黎噫詩所謂邦家之基書所謂無疆之辭非
斯人將屬之誰邪
　　　劉先生廷益字辭
　福建按察使永新劉公之子裒既冠憲副四明錢君
　字之曰廷益盖附其名之義而為之耳公以裒之冠
　予寔有位于賔戺俾申其義以飭之予惟裒之為義
　聚也君子之求益必學以聚之焉山惟聚衆土也故
　能益其髙川惟聚衆流也故能益其深君子惟聚衆
　善也故知益髙明行益光大裒而聚之其求益之本
　乎夫子生而父名之既冠而賔字之非直使之有美
　稱而已盖欲其顧名思義因字勉徳而不失其所以
　美焉裒也朂之四端五典之懿也禮樂名物之詳也
　前言往行之浩以繁也博學以聚之反躬以踐之㑹
　萬善于一身其為益也不亦深且逺哉祗遹前休以
　建嘉績以膺純嘏以為我皇家之世臣予有望於子
　矣裒也朂之尚無忘父若賔命名制字之意廼祝之
　曰
維天之命播為萬理萃萬于一斯益於己六籍羣言既
浩以穰融而㑹之我智以明天道物理既㣲且宻博而
求之斯協于一温温劉生文若抒霞裒名益字厥義孔
嘉學以裒之萬善咸備道積厥躬聖賢可企一簣不已
積為崇丘一勺不已瀦為洪流於惟若翁為時膚使克
念厥紹乃為有子晉有碩輔其名曰裒仗鉞東夏厥聞
惟休虞有藎臣實為伯益顯有丕功皂斿是錫父命若
名賔制若字念之敬之古人是似我言惟服毋忽毋忘
受之天慶邦家之光
　　　周仲儀字辭
　古者子生而父名之既冠而賔字之禮也非求以為
　美稱也周公孔子禮之所繇出者名其子曰伯禽字
　其子曰伯魚曷嘗求美稱哉後之君子愛其子者必
　求美稱焉夫美稱者無它亦曰使之顧名思義曰仁
　廸仁曰孝履孝焉耳名字所係豈輕也哉近世冠禮
　既廢命字亦非其時士大夫簡於禮也甚矣惟御史
　大夫太原周公則不然公之子紞年既可冠筮日擇
　賔而授事焉既成禮賔字之曰仲儀盖紞者冠之垂
　王后親織以充耳者也古之聖賢知人之不可無威
　儀也故為衡紞紘綖以章之為琚瑀珩璜以節之為
　琴瑟鐘鼔以養之凡使之淑慎厥儀而已詩曰敬慎
　威儀維民之則又曰慎爾威儀無不柔嘉盖威儀之
　不可不慎也如此紞雖冕之一物然一有缺焉則其
　制不備而不足為人之儀况君子之行一有虧焉其
　能使人則而象之邪名紞字仲儀父師之所望者逺
　且大矣豈徒使之有美稱哉春秋之法其人賢則字
　以褒之否則名以貶之二百四十二年之間以字見
　經者十有二人而已人有美稱而不失其美何鮮也
　仲儀其尚率禮無違進學不怠庶幾克保美稱詩所
　謂無不柔嘉維民之則者將於子乎見之僉謂仲儀
　之冠喬新與供事焉俾為説以朂之乃敷其義而申
　之以辭其辭曰
冕之為制大備於周有紘有綖有覆有旒彼垂者紞維
后所織以章令儀匪以為飾都憲之子内翰之弟曰紞
其名仲儀其字服之有紞厥冠峩峩望之儼然可樂可
嘉一或蹶焉厥冠僛僛就之弗畏無威無儀來爾仲儀
明聴無惑淑慎爾止以成乃徳去爾㓜志毋儇以輕順
爾成徳克明以誠相爾嚴君國之司直正色立朝其儀
不忒相爾元兄出入鑾坡温恭和懿其儀孔嘉爾往何
監監于父兄克敬克勤紹厥休聲克享遐福若軾有轍
若尹有陟嗟爾仲儀念之敬之成人之道祗服訓辭
　
　
　
　
　椒邱文集巻十七
欽定四庫全書
　椒邱文集巻十八
　　　　　　　　　　　　明　何喬新　撰
　題䟦
　　　題金石例後
予少讀栁文肅公集見其序集賢學士潘公所著金石
例者思一見其書而不可得訪之士大夫家無有也近
與司封左君時翊論文及之時翊曰吾嘗得寫本于鄭
内翰瑶夫家因録藏之予亟假以歸篝燈閲之其援據
博其去取精修辭者得之真猶法家之有斷例也予愛
其書乃録藏于家其書有鄱陽楊本傳貴全桐川湯植
翁之序而文肅公之序缺焉故録諸巻首然栁序稱公
諡曰文簡而楊傅諸君子稱之曰文僖豈先諡文簡後
改文僖邪抑傳録之譌邪姑缺之以俟知者
　　　䟦閩人余應詩
　皇宋第十六飛龍元朝降封瀛國公元君詔公尚公
　主時䝉賜宴明光宫酒酣舒指爬金柱化為龍爪驚
　天容元君含笑語羣臣鳯雛寜與凡禽同侍臣獻謀
　將見除公主夜泣沾酥胷瀛公晨馳見帝師大雄門
　下叅禪宗幸脱虎口走方外易名合尊沙漠中是時
　明宗在沙漠締交合尊情頗濃合尊之妻夜生子明
　宗隔帳聞笙鏞乞歸行營養為嗣皇考崩時年甫童
　文宗降詔移南海五年乃歸居九重壬癸枯乾丙丁
　發西江月下生涯終至今兒孫主沙漠吁嗟趙氏何其
　雄惟昔皇祖受周禪仁厚綽有三王風雖因浪子失
　中國世為君長傳無窮
此詩叙元順帝為瀛國公之子乃閩儒余應所作也其
詩有壬癸枯乾丙丁發之句盖壬癸為水丙丁為火元
以水徳王而宋以火徳王也又云西江月下生涯終故
老相傳順帝北遁殂于應昌倉猝取西江寺梁以供梓
宫之用梁間隱隱有字亟視之乃西江月一調有龍蛇
跨馬亂如麻可汗却在西江寺下之句或云太保劉秉
忠所作故應云爾也考之於史瀛國公以徳佑丙子降
元時年六歲後十有二年為至元戊子瀛國公學佛法
于吐蕃又二十八年為延祐丙辰仁宗遣明宗出鎮雲
南明宗不受命逃之漠北其與瀛國公締交盖在此時
也托歡特穆爾以元統癸酉即位是為順帝時年十四
其生當在元祐庚申上距丙子凡四十四年而瀛國公
年始五十矣應之詩或有徴也史又云文宗以乳母失
言明宗在日素謂上非其子黜之江南召奎章閣學士
虞集書詔播中外而不言順帝為何人之子盖諱之也
予年二十時赴江西鄉試於舘人家見古樂府一帙内
有沙漠主一篇云楊㢘夫所作予方從事科舉之業不
暇録但記其篇末句云吁嗟乎鳯為鳩龍為魚三百年
來龍鳯裔竟來漠北稱單于又識其後云宋太祖之徳
至矣肇造帝業不傳諸子而傳諸弟太宗負約金人之
旤舉族北遷而太祖之末孫復紹大統有江南者百餘
年為元所滅而瀛國公之子隂纂元緒世為漠北主天
之報太祖一何厚哉其言頗與應合近考鐵崖樂府無
此篇豈出於假托邪抑有所遺邪新安程克勤録此詩
示予因具疏予所聞見者以廣異聞云
　　　䟦晦庵遺墨
吾旴包氏兄弟俱遊紫陽朱夫子之門故得朱夫子手
書為多其藏於光風霽月閣者凡二十五紙宋末兵火
之餘逸其大半楚國程文憲公嘗䟦焉元季焚掠之酷
又復散失其存者僅此數紙與文憲公之䟦耳而包氏
子孫不能守故此巻遂歸于郡之大家可慨也已予友左
君時翊學朱而希包者也購得此巻寳之愛之殆若河
圖大訓然或者顧謂善學朱子者亦惟志於其道焉耳
區區遺墨朱子之糟粕也胡為睠睠於是哉是不然朱
子之手書其詞則心聲也其字則心畫也讀而玩之使
人形神肅鄙吝消固可因是以得其心於數百年之下
矣是豈世之尋常詞翰徒以供耳目之娛者比哉明窻
净几展而玩之要當悚然易視如與朱子唯諾於武夷
九曲之間斯可謂善學者矣晦庵先生以豪傑之才聖
賢之學凡發於文詞者皆至道所寓非後世詞人所及
至其緒餘見于字畫亦皆遒勁雄放如懸崖之古栢出
峽之驚濤而非以書名家者所能彷彿也故其殘章片
簡流傳人間得之者弆而藏之不啻懸藜垂棘之珍盱
眙陳主事大章嘗得先生三劄於金華傅氏二劄皆上
時宰者前一劄乞减税請祠後一劄乞痛治豪猾劄後
有大司成陳公大理少卿廖公題䟦主事寳藏惟謹請
予識其未予閲之肅然起敬盖三百年物矣嘗聞之書
者心畫也因先生之書以求先生之心斯善學先生者
已即二劄觀之惓惓减税可以見先生恤民之仁懇懇
請祠可以見先生勇退之義請治豪猾又可見先生除
惡佑善之心也主事於此求之則修己治人之道可以
得其槩矣若徒玩物適情而已亦何益於身心哉所上
時宰何人則陳廖二公考訂審矣予可畧也
　　　䟦古器物銘
三代盛時凡諸侯卿大夫有駿烈丕績者必作彛器而
銘之所以垂不朽而昭示其子孫也其辭宏深奥雅與
書之典誥詩之雅頌相表裏自浮屠氏入中國凡三代
彛器往往毁之以鑄佛像其存于世者鮮矣予家食時
村氓耕地得一器狀若古之所謂卣者村氓疑其金也
剖而棄之予取以歸眎其銘識皆籀文知其為三代之
物而惜其已毁也及來京師遊廢佛刹有僧以銅器焚
薌狀若禮圖所謂敦者制作精巧其為古物無疑予欲
以白金市之僧靳而不予後數年過而問之則己為豪
有力者所攘矣乃知卣彛敦匜猶有存者特出非其時
遇非其人故湮淪毁棄而莫有寳之者矣則夫君子懐
瑾握瑜而不遇知者其沉沒無聞亦何異是器也予惟
嗜古毎恨不及覩三代之禮器無以見聖人制作之盛
間取傳記所載古器物諸銘裒而録之得三十有三將
以傳諸好古博雅君子盖聖人之制作有道存焉是數
者雖其器亡矣然頌其詞而繹其理非徒有以見盛王
良弼之徳烈亦庶幾可以想見聖人之道焉豈眷眷於
器數之末乎哉
　　　䟦韓國華神道碑
右宋諫議大夫韓國華神道碑富弼彦國撰王珪禹玉
書國華魏國公忠獻公之父而富王二公嘗與忠獻公
同居政府其文與書皆可傳也富公以勛業名世其文
章不多見今觀此碑叙事質而不俚贍而不穢殆非稚
筆所及盖宋之諸君崇尚儒雅公卿百執事率用文學
之士故士大夫爭自淬礪於問學在當時雖不以文名
其文亦自有以過人如富公是已自元以來所用以為
公卿大臣者第取其體貌瓌梧音吐洪暢而以文學進
者十不一二焉故雖耳目近事亦懵無所知不獨誤以
伏臘為伏獵杕杜為状杜而已或譏其然則諛佞者又
從而解之曰䕫龍稷卨所讀何書絳侯灌嬰重厚少文
者也執用人之柄者遂以為當然而不之怪嗚呼以卿
相之位而委諸不學無術之人宜夫治之不古若也悲乎
　　　題先冡宰致政復留公牘
景泰中先公以老疾求致仕章五上廼得㫖云朕欲留
卿匡輔治道而卿累稱老疾辭歸田里特允所請翰
林院冩勑書兵部應付脚力着去致仕陛辭之日上復
眷留不許去先公上章固辭温詔不允且斷來章吏部
移咨請先君視事此當時公牘也少傅王文端公直侍
郎俞公山項公文曜之花押存焉先兄本茂姪㑹同從
孫豐寳藏已三世矣豐之弟亹懼其久而漫㓕裝潢以
示子孫喬新稽首伏讀感先皇之寵光悼先猷之日逺
不自知涕泗之澘然也謹識于下方
　　　題碧梧沈先生挽詩冊後
挽詩一冊大夫君子哀碧梧沈先生而作也先生吳興名
家其父以事謫戍撫寧先生長于戍所而讀書篤行喜
吟詠兼工繪事有薦于朝者召入供奉始徙家京師同
時被召者多得美官先生恬退不肯干勢要故不沾一
命以歿君子哀之先生將歿遺命諸子曰塟不歸故鄉
猶不塟也諸子以貧不能歸塟旅殯都城外者久之君
子尤哀之此挽詩之所繇作也既而先生之子清刻苦
力學思立其身以顯其親遂以明經登進士第出宰名
縣入為郎官朝廷推恩贈先生刑部主事錫之勑命君
子曰先生膺是寵命亦足少慰矣清奉使南畿始扶旅櫬
歸塟君子又曰先生復魂故丘庶幾瞑目矣相率追賦
虞殯之章以舒其哀清今為江西按察司僉事出此冊
示予閲之盡巻作而言曰先生善人也清其孝子歟易
曰積善之家必有餘慶先生有焉傳曰立身行道以顯
父母清無愧矣嗟夫為人父為人子者讀是詩亦將慨
然興起乎遂題其後而歸之
　　　䟦二老餘芳巻
少師東里楊文貞公少游湖湘與大宗伯東吳楊先生
為布衣交既而公仕登朝致位丞弼而宗伯先生亦累
官翰苑交誼益篤詩筒尺牘之􁂰還者殆無虚月先生
之門人湯原靜得公與先生遺墨若干幅裝潢成巻寳
而弆之間持至汳出示喬新俾識之喬新垂髫時以通
家子拜公于私第逮今三十餘年盛徳之容夣寐見之
而公之塋樹拱矣展巻莊誦凄然増欷又奚忍言邪然
嘗聞君子之論公者謂公之清忠大節似宋廣平故考
行易名皆以文貞而公之文視廣平過之其文章雍容
純雅有歐陽公之風致如石臺沙羡諸作雜諸六一集
中盖未易辨而公辨章迓衡之功視歐陽公尤偉嗚呼
自唐歴宋以迄于今兼二美者公一人而已宗伯先生
喬新未及識然與文貞公友而公之文亟稱道之公豈
阿其所好者哉則其賢可知矣是宜片簡隻字流傳人
間者為世所寳不啻天球𢎞璧然若原靜此巻是己昔
人有得歐陽公五代史稿者持歸其鄉以為寳二公遺
墨亦稀世之寳也湯氏子孫尚慎弆之哉
　　　題劉原父投壺義後
臨川吳文正公校正儀禮既因鄭氏本而詮次其篇章
凡經文散見於戴禮鄭註者則表而出之為逸經八篇
禮必有義又取戴記所存與清江劉原父所補者為傳
十篇若士相見義公食大夫義則原父所補也予近讀
原父文集又得投壺一篇盖釋禮經投壺之義也故附
録于朝事之後以備逸經之傳焉正經十七篇有傳者
十逸經八篇有傳者一其餘缺焉崇禮君子雖追而補
之可也或曰束晳補南陔諸詩白居易補湯征皆見非
於君子原父所補亦南陔湯征之類耳豈可取以為訓哉
予以為不然南陔湯征經也經出於聖人所刪補之僭
也冠婚諸義傳也傳出於周末漢初諸儒所作補之奚
不可邪且朱子嘗補格物致知之傳矣今與曽子之傳
並列于學官未有非之者茍以補傳為不韙則朱子豈
為之哉
　　　書儀禮叙録後
儀禮十七篇有禮有記禮則其正經先儒以為周公所
作記則述其儀節之詳盖周末諸儒所記以補正經之
未備者也每篇正經居首而記附焉自髙堂生所傳及
唐石經皆如此宋紫陽朱子作儀禮經傳通解始以記
文附于正經各章之末臨川吳文正公疑其經傳混淆
為朱子未定之稿乃重加考訂一仍髙堂之舊而為之
詮次焉先王之制度粗可考矣元季兵燹其書散亡深
可痛惜喬新弱冠嘗讀儀禮註疏而愛之方研究其奥
㫖尋以科舉之學中輟登第以來讀文正公三禮叙録
又知公嘗考定是經鋭意求之庶得以盡心焉徧訪藏
書之家無有也三禮考註近刻於吾旴廬陵楊文貞公
以為此文正公所考定而晏璧彦文掩為己作者也竊
嘗考之文正公考定儀禮正經與記一仍其舊今考註
仍於朱子通觧經傳雜然無倫其所註釋徒取鄭𤣥賈
公彦之説而綴緝焉亦與易書戴記纂言之文不類决
非出於公手豈晏氏不見公本而以己意為之邪喬新
不揣庸陋輙因唐人石經兼考叙録詳加校定經自為
經記自為記而不相雜揉其章次則依朱子所定亦不
敢妄為紛更冠昏二篇賔主問對冠字醴醮之辭石本
俱在經文之後今因朱子移置各章之末盖欲便於讀
者也於是儀禮十七篇復為完書嗟夫秦火之餘先王
典禮十亡八九其存于世者惟此十七篇而已炎漢以
來雖未能舉行然猶列之學官師弟子講習焉自王安
石廢經用傳士大夫知此經者鮮矣喬新少嘗讀之而
不能無韓昌黎之患毎欲採摭諸儒之説為之註以成
紫陽臨川二大儒之志今學殖荒落不能為已姑校正
遺經藏之家塾傳之同志庶幾有好古之士為吾所欲
為者豈非曠世之一快哉
　　　書資治通鑑後
司馬温公資治通鑑二百九十四巻天台胡三省註并
釋文辨誤十二巻凡八十本板在南京國子監初公作
此書讀者病其太詳往往不能終巻子朱子取其事之
大者為通鑑綱目盖用春秋之法也今綱目盛行于世
而此書幾乎廢矣加以巻帙重大人不易致非好古博
雅之士鮮克留心成化丙午秋鬻書者擕此書欵門求
市予以它書易得之盖正統初所印者顧多殘脱乃徧
假諸名公家藏本叅互校補然後可讀雖其楮墨未精
然視它本頗為完善謹識于此使予後之人知得書之
艱而保之不敢失云
　　　書國學羣書殘編後
元有天下垂百年頗崇儒雅經籍之板藏于國子監者
甚富天兵入燕百司安堵經籍庋置如故無毁棄者宣
徳以來典守者不以為意蟲䑕蛀齧之餘膳奴監𨽻或
竊以宿火殘脱磨㓕百僅一二者存焉然其存者字畫
既妙刻手亦精非今書坊鹵莽之比雖殘章斷簡使人
把玩不忍釋手今大司成京口費公惜其可寳而不完
也廼模印裝禠共為一帙間以遺予予閲之如夏小正
考儀禮逸經江文通文集皆今世所不傳者又其字偏
傍多用古法精緻可愛因題其目曰國學羣書殘編時
出而覽之亦足以佐嗜古之癖昔人有得古漆簡者寳
而藏之此編豈徒漆簡之比哉廼書以示後之人
　　　題皇明文纂後
文纂四十巻金華鄭栢編選我朝名公俊儒所作詩文
也國家承平百有餘年文章軼宋元而追周漢者盖多
矣萃而選之以繼蕭統姚鉉吕伯恭蘇天爵之書者惟
姑蘇劉欽謨文要與栢此篇欽謨所選諸體未備又徒
詳於洪武間諸公所作自永樂以降遺缺甚多不足以
備一代制作之盛栢此編諸體畧備然所去取摭星宿
而遺羲娥者盖亦不少讀書不能無憾焉予嘗欲合二
家所選嚴擇而精采之勒成一書以昭皇明文章之盛
顧以俗務倥偬未暇為也此編予得之盱眙陳主事大
章巻中多錯亂乃為正其錯簡重加裝禠而識于巻末
云
　　　謹題牧民備用後
我朝自太祖皇帝受命建號至宣徳初盖六十餘年矣
宣宗章皇帝篤意於阜成兆民妙簡朝臣素有政聲者
出為郡守盖欲比隆周成康之世漢文景之治也惟時
先公以監察御史為大臣所薦出守永嘉上宴勞賜璽
書俾馳驛赴任永嘉古之東甌地在海上頗號難理先
公感上簡命之意思欲追古循良之迹凡為郡所以事
神治民者條列為一書名曰牧民備用盖多本之經史
而叅以時政也既數月郡境稱治聞於京師及先公入
覲召入便殿命近臣傳㫖奬勵并賜御製招隱歌由是
政聲聞於天下以為龔黄卓魯不足多也相知有來問
先公所以為政者先公命録牧民備用以遺之有依倣
而行之者亦皆以善治聞好事者以傳録之艱因為鏤
板以廣其傳而歸其板於吾家藏於吾弟喬夀之書樓
近為回禄所燬而得之者鮮矣邑庠生黄鶴以為是書
簡而不迂質而不俚考之古而無戾施諸今而可行實
為政者之凖繩也毎見有司為政防範不宻重貽民害
者輙曰彼未見吾先正牧民備用故耳乃捐貲重刻之
凡為郡縣者輙摸一帙以贈之曰諸公依此而行則吾
先正之仁政徧於郡縣矣刻既成又托予甥掲瑀捧以
示予屬題其後先公諱文淵世家廣昌宋寳謨學士坦
之裔也為郡六載徴為刑部侍郎其後累官太子太保
兼吏部尚書昔人有言施藥不如施方有司之得此書
其猶醫者之得方歟鶴之用心仁矣哉他日為政必能
心先公之心矣名位所至其可量乎
　　　書老子道徳經後
老子道徳經五千餘言臨川吳文正公為之註分為四
巻定為六十八章予與大宗伯瓊臺丘公仲深論老子
公曰註老子者數十家惟文正之註為善盖諸家之註
或以為神仙修養之術或以為用兵權謀之説是皆知
其一而不知其二者也惟文正公註深得老子之㫖臨
川舊有刻本而今亡矣今其書幸載于道藏經子試求
之予因托公假諸道流久而未得今年春公與予陪祀
南郊同宿于神樂觀公乃假于道士以示予予亟命書
吏録之以歸篝燈閲之其言簡而明近而易知老子所
謂道徳之㫖燦然矣河上公林獻齋之説皆不及也予
觀老子之説世儒多非之然大要以清虛為本以慈儉為
用是亦不悖於吾儒也使為君者用之必能如文帝恭
儉愛民為相者用之必能如曹參清靜為治矣豈可輕
訾哉因識于巻末
　　　䟦大事記續編
大事記續編凡七十七巻翰林待制金華王公子充所
著公與宋學士景濓皆以文章學術顯于國初同典制
誥後奉使南詔諭元宗室梁王巴圖不屈死之盖公與
宋公皆黄文獻公晉卿之門人齊驅藝苑世無異論然
嘗考之宋公之文雄渾贍麗自蘇長公後鮮能及之公
之文好模擬甚者剽前人之成説(如贈郭士中序用馬/子才子長遊蕭然堂)
(記用曽南豐/記學舎之類)非宋公自成一家言者比至其學術亦有
不同金李純甫著明道集説以孔孟老莊並稱宋公譏
其偏駁是矣公序其書乃以豪傑之士稱之又何所見
邪其著此書盖以續東萊吕公所未就者也然東萊作
大事記在朱子通鑑綱目未作之先綱目盛行于時此
書不可作也其間予奪褒貶又與綱目大不合者綱目
以昭烈紹漢統章武紀年直接建安此萬世不易之論
也此書顧謂抑揚太過乃用無統之類例以漢與魏吳
並從分註不從朱子而取陳夀裴松之之説可乎不可
乎綱目出武后之號紀中宗之年每歲書帝之所在盖
春秋書公在乾侯之例也此書乃以武后紀年則所謂
秉筆迷至公者豈獨歐陽子哉李克用父子在唐雖未
為純臣然唐亡猶稱天祐年號以討賊為辭名義甚正
故綱目紀年先晉而後梁是廼春秋存紀存陳之義也
此書乃先梁而後晉不幾於奬簒乎夫學如朱子著述
如綱目亦可以止矣而公此書乃故為異同豈好竒之
過邪公在建文間以近臣言其死節特贈翰林學士諡
文節永樂初凡建文所設施悉皆革去無敢復稱其贈
諡者正統六年義烏丞廬陵劉傑以公死節請加䘏典
乃贈翰林學士諡忠文云
　　　題元祐黨籍碑
元祐黨籍碑一巻蔡京元長所書也崇寧初京在相府
追憾元祐諸賢乃籍司馬光以下三百九人指為奸黨
請徽宗書而刻之又自書頒于天下俾各刻石以示後
世京之意盖欲汚衊諸賢使其子孫亦有餘辱也抑豈
知公論之在人心者終不可泯至于摩挲遺刻歴數姓
名粲然若繁星之麗天雖其子孫亦以祖父得與涑水
伊川聨名為榮曽不以為辱也嗚呼愛憎之私果何以
掩是非之公邪京可謂謬用其心矣碑之所列徳業無
聞者居多然頼此碑之存而天下後世知其為君子之
黨是則京之詆之乃所以譽之也歐陽子有言彼䜛人
之致力乃借譽而揄揚豈不信哉霅川沈暐以其祖干
名在黨籍懼久而磨㓕特取家藏榻本重刻于石行人
司副姑蘓周君得此巻出以示予瞻仰之餘肅然起敬
因識于下方嗚呼世之惡直醜正彷彿於京者覽此碑
尚亦自省哉旴江何喬新識
　　　恭題恩榮録後
冬官郎中臣冕録其筮仕以來所被制勑命誥璽書凡
十有二通而題其目曰恩榮録將刻諸家塾以示其子
孫且屬臣喬新題其巻末臣伏讀而嘆曰大哉皇言是
足以昭一代之人文非惟為蕭氏一家之光寵而已盖
冕初以進士試于廷先皇帝賜之制䇿而問焉俾陳其
所藴遂擢上第既而除冬官主事遷員外郎以至今官
恭勤周慎克舉其職先帝嘉之推恩其父母以及其妻
凡再賜勑誥以示旌褒尋以潁川營建王府工大役繁
特勑臣冕往董之所以申飭戒勵之意尤為深切今冕
所録是也臣惟古昔聖帝明王訓廸厥官具載于書不
可尚已西漢詔令深醇簡盡猶有典誥之遺風焉河汾
王通取以續典謨訓誥誓命之文盖有以也六朝以降
文日靡麗非王言之體矣我國家以人文化天下凡絲
綸之出典雅深厚盖軼西漢而追踪于三代後世有如
通者安知不取之以續書邪冕之子孫於是録寳之弆
之口誦而身履之則所以光前啓後之道在是矣若徒
持之以誇閭里則豈臣冕所以示後之意哉
　　　題助教林君致仕公牘
𢎞治戊申冬十有一月南京國子監助教莆陽林君文
華以内艱服闋至京慨然嘆曰吾老矣齒髪衰而筋力
憊可以休矣廼請于吏部願致其政以休于家太子太
保吏部尚書王公侍郎劉公楊公嘉其恬退為請于朝
聖天子俞其請俾以其官致仕吏部移文飭郡縣以禮
相待且蠲其繇俾得自逸又劄付君曰其以禮自處毋
干有司之政君得請喜甚既詣闕頓首謝且以所得吏
部劄裝演成軸持示予請識之予惟先王之世為士者
四十而仕五十而爵七十而致仕而年至者請于上曰
吾力不能任干戈而謀不足賛國論願乞身以休為上
者亦曰大夫誠老矣吾不敢煩以政賜之几杖俾休于
家當是時士皆明於進退之禮而無貪戀寵利之私漢
以來禮廢而士俗薄於是乎有年餘八十猶托權近求
進者矣有老而當罷叩頭祈哀而不耻者矣我國家以
禮待士而士亦以禮自待其身然其濡忍將老之年以
茍升斗之禄者盖亦有焉君年方六十有六精力未衰
而毅然求去視彼冒昧而不知止者其賢不肖何如也
君歸矣日與鄉之耆徳探壺山之幽勝濯涵江之清流
唱和於山霞水月之間以寫夷猶之悰以頌國家太平
之盛以追蘇太傅楊司業之髙風人之望之何啻登仙
邪是劄也傳之後世將有低佪感嘆曰朝廷待士以禮
如此林君以禮自待又如此是豈尋常吏牘之比哉君
名英以鄉貢進士起家歴寧逺吉豐教諭瑞州教授以
至今官所至以善教稱
　　　書三國志後
陳夀三國志十有四册予巡撫晉陽時録于襄陵縣學
盖少宗伯邢公所印南雝本以遺其後學者也其間殘
缺甚多予因令裝書者遇有脱簡置空紙焉聞士夫家
有善本輙假而補之十僅得二三近聞吳興大姓有元
末印本最為精善乃托主事沈清就其家録而補之然
後稍完雖間有缺文誤字可以意屬讀也夀作此書帝
魏而㓂蜀吾先儒嘗斥其非然其叙事簡健非李延夀
輩所能及而葉水心謂其勝班固則謬矣裴松之註時
有異聞可喜亦好古博雅者不可廢也金華吳師道論
夀叙事多摹倣左傳班史事多失實予謂後世作史者
逓相摹倣非獨夀書然也校補既完因識于巻末
　　　書金榮襄公碑隂
太子太保兼户部尚書追封沐陽伯諡榮襄淮陽金公
先公之同年友也自初仕為監察御史晩歲同以宫保
兼六卿相得甚歡先公毎稱公為一代偉人公之薨少
保兼太子太傅芳洲陳先生為撰神道碑其家乆未刻
盖有所忌也至今三十有八年矣予托淮陽太守徐侯
用和求諸其孫得録本於故篋字多脱謬侯録示喬新
且礱石置隧道屬喬新校定其文將刻之以圖永久喬
新乃取東魯許先生所述公行狀校其訛缺竊惟芳洲
與公仕同時碑文宜詳實然叙公平閩㓂之功甚畧而
自户部左轉工部又似有所諱者喬新公通家子也敢
述耳目所及者以補碑文之缺初公受命南征兵抵浙
江遣都督劉徳新以偏師繇杉闗進自與寧陽侯陳公
帥大兵繇分水關進刻期㑹于延平及兵至建寧賊首
鄧茂七已敗死餘黨立其姪為主勢益熾公掲榜招諭
降者日數千惟兇徒負固不服公乃進兵沙縣剪貢川
芟掛口夷陳山而尤溪將樂諸邑以次破降遂分遣偏
禆解汀漳之圍不數月八閩肅清其䇿畫皆出于公諸
將受成筭而已及在户部南北用兵儲偫不足公經度
攟拾未嘗乏絶浙東大姓有輸歲賦綿絹至京者適有
詔蠲逋賦乃匿其半而以其半賄權貴囑公以赦蠲之
公言此乃已徴在官者力持不可權貴怒嗾臺諫劾公
文致其辠請下廷尉景皇帝察其誣不許都御史王文
素與公有隙抗言詆公以為不可宥景皇帝不得已乃
落公太子太保改工部尚書時先公為吏部尚書上言
北境未平南夷復閧所急者軍儲耳金某有經濟才其
計度財賦以充邉儲非為私也自古理財之臣多招怨
謗如唐之韓滉宋之趙開是已惟陛下察之書上景皇
帝嘉納還公户部尋復太子太保此二事皆喬新所睹
記者不敢誣也嗟夫䜛説殄行古有之矣何必諱哉謹
識于碑隂使來者有考焉徐侯名鏞武昌人起家進士
為監察御史以謇諤聞其在淮陽清慎寛和有古循吏
風觀其慕公為人而為之刻碑志尚之卓可見矣
　　　䟦書傳輯録纂註
右鄱陽董氏輯録纂註二帙先冡宰舊讀之書也國初
用翰林學士劉三吾等言蔡氏釋書有與朱子不合者
乃作㑹選於蔡傳多所更定頒之學校用之科目先公
生當䘮亂之後經籍非書坊刋行者不易得當是時學
者所習惟輯録纂註而已乃假㑹選官本采其説之異
於蔡傳者録于輯録纂註之上下䦨已見于纂註者則
但云取某氏説其圏㸃批抹皆先公之手筆先公既以
是經登進士第而書藏于家無少損也及四書五經大
全既頒而㑹選又廢矣喬新少讀是經弆藏惟謹比者
旴水泛溢頗有損壊乃命從孫豐重加裝褫間有殘缺
者不復補存古之意也既完韜以綾帕而藏之嗚呼此
書先公手澤所存也凡我後人知祖宗得書之艱嗜學
之勤尚思所以寳之哉
　　　書進士登科録後
國朝故事進士釋褐之後禮部録讀巻執事之臣氏名
與諸進士家狀并及第三人之對䇿刻之為登科録既
進御乃攽在朝羣臣及諸進士以布于天下先公以永
樂戊戌登進士第所受登科録藏干弟喬夀之書樓久
矣不幸燬于火予極力訪求不可得近乃得此巻於同
邑陳氏家而首尾頗殘缺亟命從孫豐補綴裝褫藏于
家嗚呼昔人於平泉樹石猶切切焉戒子孫以保之况
此録國家之令典先世家狀存焉子孫覽之可以知先
世交遊之多賢家學相傳之有自也豈平泉樹石之比
哉以平泉樹石與人者猶曰非吾子孫則以此録與人
者真豚犬耳嗚呼凡吾子孫尚念之哉𢎞治壬子秋七
月丁丑不肖孤喬新識
　　　題江西鄉闈録後
永樂甲午科江西鄉闈録一册盖先公登科之年也程
文凡廿四篇而先公所作説命義在焉是歲蕭山魏先
生仲方考書而它經之去留多取决于先生故所取多
知名士如少保泰和陳公循學士吉水周公叙侍講安
福劉忠愍公球刑部侍郎丁公鉉監察御史吉水孫公
鼎憲副永豐彭公朂與先公皆以學行有聲塲屋及小
録出士論翕然以為得人而程文純正亦非它料所及
此冊先公得於江西鹿鳴宴所攽者也藏于家八十年
矣頗有殘脱乃命從孫豐用録縑重裝而寳藏之𢎞治
壬子夏六月庚申不肖孤喬新謹識
　　　書元豐類稿後
南豐曽先生之文有元豐類稿五十巻續元豐類稿四
十巻外集二十巻南渡後續稿外集散軼無傳開禧間
建昌郡守趙汝礪始得其書於先生之族孫濰缺誤頗
多乃與郡丞陳東合續稿外集校定而刪其偽者因舊
題定註為四十巻繕寫以傳元季又亡于兵火國初惟
類稿藏于秘閣士大夫鮮得見之永樂初李文毅公為
庶吉士讀書秘閣日記數篇休沐日輙録之今書坊所
刻南豐文粹十巻是也正統中昆夷趙司業琬始得類
稿全書以畀宜興令鄒旦刻之然字多譌舛讀者病焉
成化中南豐令楊參又取宜興本重刻于其縣踵譌承
謬無能是正太學生趙璽訪得舊本悉力校讐而未能
盡善予取文粹文鑑諸書叅校乃稍可讀文鑑載雜識
二首并書魏鄭公傳後類稿無之意必續稿所載也故
附録于類稿之末嗚呼先生之生當洛學未興之前而
獨知致知誠意正心之説舘閣諸序藹然道徳之言其
學粹矣至其發之賦詠平實雅健昌黎之亞也世或謂
其不能詩者非妄邪校讐既完謹識于巻末
　　　䟦先兄本茂書蘇秦苦學事
予初學時先兄本茂手書蘇秦讀書欲睡引錐刺股之
事以示之且曰秦之刻苦讀書志在説諸侯而取貴富
耳世之學者以秦之勤而從事聖賢之學何患不造其
極哉喬新掲諸書齋之壁朝夕顧諟不敢忘及宦游中
外吾兒道同懼其久而脱落也命工裝潢成巻藏於家
近者予謝事南歸閲家中舊書得此巻時先兄去世已
三十餘年矣展誦再三恍若見先兄之面俯仰隔世泫
然久之嗚呼先兄之教不肖弟者至矣弟以愚且懶而
於所謂聖賢之學終莫能窺其門墻徒抱終身之恨耳
乃抆淚識于下方以示子孫使有志于學者以秦之刻
苦自勵而以予之愚懶自懲
　　　恭題宣廟戒諭文武羣臣勑
宣宗章皇帝嗣位紀元之初敕諭在廷文武羣臣各修
職業以賛丕平之治此先臣某為監察御史時所被勑
書也聖諭有曰爾文武羣臣其必有以副朕之望攄誠
秉義茂乃嘉猷以輔予徳又曰治民者悉心愛民治軍
者悉心愛軍用副朕子惠羣生之意又曰端乃心慎乃
行務忠厚而戒刻薄務正直而戒邪枉大哉皇言盖以
帝舜命九官十二牧成王訓廸百官之㫖異世而同道
也先臣受勑以來夙夜祗奉弗敢違其後出守温州召
為刑部右侍郎改吏部左侍郎陞吏部尚書加太子太
保歴官三十餘年奉以周旋罔敢失墜宣廟龍馭陟遐
久矣先臣違世亦將三紀矣而是勑在臣家寳藏惟謹
臣弟喬年懼久而磨㓕乃命工裝潢成軸貯以金龍匣
藏于髙閣不敢䙝也而屬臣識于下方臣竊聞先儒朱
熹讀曽鞏所擬制詔稱其軼漢唐而逼典謨世不以其
言為過臣伏讀聖諭雄渾灝噩真可嫓美典謨而無愧
矣異時望氣者見龍光燭天煜然斗牛之分必聖諭所
在歟時𢎞治六年九月一日刑部尚書臣喬新拜手稽
首謹識
　　　䟦胡氏大雅堂巻
君君臣臣夫夫婦婦天下之正道也不幸而遇禍變焉
臣効其忠蹈白刃而不悔婦秉其節歴艱險而不渝可
不謂大正矣乎然忠臣節婦同出于一郡一縣者盖寡
矣同出于一家者盖絶無而僅有也若鄱陽胡氏萃忠
節於一門殆曠世而一見者歟當元之季羣盗蠭起胡
君振祖舉義兵克復城邑行省録其功授饒州府判轉
戰至浮梁矢盡糧竭以身死之君子稱其忠君之配趙
氏聞變擕其孤叔儀避于鄰境踐荆棘冒雪霜紡績自
給卒全其孤以不隕其祀君子稱其節及天下既定叔
儀奉母歸復舊業作堂以居之中書左丞周公伯琦為
題其扁曰大雅而學士宋公景濓為之記盖雅之云者
正也為臣而盡其忠為婦而盡其節非所謂大雅乎叔
儀五世孫韶舉進士累官刑部員外郎乃取周公之篆
宋公之記與董蔡二先生之傳名公碩儒之歌詩萃為
一巻屬予識其後予三復而有感焉當宋之末疊山先
生以秉節不辱死而其夫人李氏亦自經于獄中君子
以為忠節萃于一家及元之末又有如府判夫婦焉饒信
相望三百餘里而忠臣節婦兩見於其間豈非吾江右
山川正氣之所鍾歟予既感府判夫婦之忠節而左丞
之篆潜溪之文又素所向慕者遂識而歸于韶嗚呼韶
為忠臣之後尚思趾美踐猷以不忝大雅哉
　　　䟦晦庵真蹟
晦庵先生潜心聖賢之學探索至道其於詞章字畫盖
有不暇留意者今觀先生自書所和張宣公城南雜詠
二十首其詞渾厚和平有盛唐風致其字如孤松老栢
晉宋間以書名家者未易及也是雖大賢多能所到其
所以然者亦本於心耳先生之學以正心為本夫詩心
聲也字心畫也心得所養則發之於詩形之於字卓乎
絶俗豈世之憊精疲神以學詩學字者所可彷彿哉善
學先生者詠其心聲玩其心畫則放心自復鄙吝自消
固可得其心法於詞句㸃畫之表矣方伯沈公時暘得
此巻寳之不啻懸藜照乘之珎間出示予拜觀之餘肅
然起敬謹識其後而歸之
　　　䟦蘇潁濵帖
右潁濵先生答司法廬陵曽君安强書一通先生歸自
嶺表道廬陵而北司法君兄弟見之且致書求教此先
生之書所為答也書中稱温夫之清髙并及移忠之禾
譜温夫諱肅嘗舉進士不第歸而讀書教子不復仕司
法君之父也移忠諱安止登進士第為彭澤令嘗著禾
譜東坡先生讀而喜之司法君之兄也父兄之賢如此
司法君之賢盖有自矣然而三復此書而有感焉先生
見忌於時宰臺諌乘風排擊逺竄瘴癘必死之鄉當是
時門生故吏皆畏黨禍無敢通音問者而司法君廼能
欵接無所顧誠哉所謂賢者也世之為士者勤學好問
為利禄計耳一登第則視故所業若敝屣然其習至今
猶然也司法君登第且有官矣而知王氏新學之非猶
欲求益於先生不賢而能如是乎即是二事可見其卓
乎不可及也司法君之裔孫望宏為刑部主事寳藏此
書不啻崇磬離鼎然間持以示予請識之予既感曽氏
先世之多賢又喜其後裔趾美承休不墜其家聲也因
識而歸之
　
　
　
　
　
　
　
　
　
　
　
　
　
　椒邱文集巻十八
欽定四庫全書
　椒邱文集巻十九
　　　　　　　　　　　　明　何喬新　撰
　雜著
　　　傳國寳志
秦始皇得和氏璧命工以為璽上琢螭紐而刻其正面
曰受命于天既夀永昌寔李斯魚鳥篆也漢髙帝定三
秦子嬰上之歴世傳以為寳及王莽簒漢就元后取之
后怒投之地螭角㣲玷莽敗校尉王憲得之將軍李松
入闗斬憲取璽上更始赤眉破更始璽歸劉盆子馮異
破赤眉于崤盆子奉璽詣光武降傳至獻帝董卓作亂
典璽者投諸洛陽城南井中孫堅討卓至洛其帳下兵
見井有五色以告堅乃浚井果得璽袁術僭逆拘堅妻
奪之術死徐璆得而上之魏文帝簒漢璽歸于魏𨽻刻
肩際曰大魏受漢傳國之寳晉武帝簒魏璽歸于晉漢
劉曜冦洛陽執懐帝取璽詣平陽石勒㓕漢璽乃屬石
勒氏為冉閔所滅璽復屬閔閔敗其將軍蔣幹得之晋
謝尚遣戴施救幹紿幹得璽遣使獻之璽復歸中國晉
傳之宋宋傳之齊齊傳之梁梁傳之陳隋滅陳璽歸于
隋唐受隋禪璽歸于唐廣明之亂遂失所在按五代史
蜀世家云田令孜為監軍也盗傳國璽入蜀而埋之王
廷永平二年尚食使歐陽柔治令孜故第穿地得之以
獻則璽在蜀也又按通鑑云黄巢之破長安也魏州僧
傳真得傳國寳以為常玉將鬻之或識之曰傳國寳也
莊宗入魏傳真詣行臺獻之則璽在唐也又云莊宗入
汴梁王置傳國寳于卧内左右竊之以迎唐軍則璽似
又在梁也璽一而已然在蜀在唐在梁者皆稱傳國寳
其孰真孰贋盖不可考吾意秦璽之亡久矣其所謂傳
國者得非依倣為之以欺世邪莊宗㓕梁取蜀璽併歸
唐及晉石敬瑭反潞王從珂擕傳國寳登𤣥武樓自焚
則秦璽雖在固已燬矣敬瑭入洛更以玉為之契丹滅
晉重貴獻之契丹以所獻傳國寳非真詰之具言其故
乃止然契丹沾沾自喜以為有傳國寳遼興宗試進士
遂以有傳國寳者為正統命題而不知所得者乃晉璽
非秦璽也金人之追遼主延禧遺傳國寳於桑乾河於
是石氏之璽亦亡矣元世祖時有札拉爾氏者漁于桑
乾之濱得之而不識歸寘其室夜有光盖延禧所遺者
監察御史楊桓辨其文以為歴代傳國璽即叙而上之
至正末天兵至燕順帝挾之北遁沙漠至今北人猶誇
語中國曰我有傳國寳云椒邱子曰寳得其寳者安寳
失其寳者危易曰聖人之大寳曰位何以守位曰仁理
財正辭禁民為非曰義仁義也者帝王之寳也和氏之
璧亦玉耳果何足寳邪堯舜禹湯文武之有天下所寳
者仁義而已三代享祚皆數百年萬世以為正統無異
議焉固未有所謂傳國寳也向使夏后氏之璜東序之
𢎞璧西序之天球空桑之琴瑟宻須之鼔至今猶存不
過一器耳固無足寳况秦皇李斯所為惡足寳哉秦皇
李斯所為且不足寳况石氏敗亡之餘其制作未必工
不旋踵而為敵人所有不祥莫大焉又豈足寳哉然有
天下乃或睠睠於亡國不祥之一璽甚至命將出師以
求之暴師原野甘心焉抑過矣盖世有可寳者在此而
不在彼也余竊感焉作傳國寳誌
　　　忠卦
忠有孚王三錫命元亨彖曰忠盡已之心也内盡其心
而上行故有孚王三錫命嘉其忠也元亨其道不窮也
咎繇謨明弼諧比干以死殉諫子文毁家紆國忠之時
義至矣哉象曰中心忠君子以秉徳明恤初一進退以
禮勿比于匪人象曰進退以禮慮枉已也比于匪人雖
忠可鄙也次二或都或吁矢我嘉謨象曰或都或吁上
下志同也矢我嘉謨抒厥忠也次三宣力四方乃心罔
不在王室象曰宣力四方推上之仁也心存王室弗敢
忘君也次四憸人諾諾直士諤諤象曰憸人諾諾逢君
之惡也直士諤諤輔君以徳也次五惟大人能格君心
之非象曰大人之道先正己也君心既格天下可理也
次六批龍之鱗貞厲象曰批龍之鱗志在正君也雖貞
而厲弗恤厥身也
　　　勤卦
勤利不息之貞大人勤徳小人勤力逸豫㓙彖曰勤内
殫其精外力於行亹亹其誠所務惟貞大人逸豫績用
弗成小人逸豫百榖用弗登勤其崇徳廣業之本乎象
曰心無勌勤君子以進修不怠初一䂓其枕終夜不寢
厲無咎象曰䂓其枕慮荒寧也雖厲無咎學有成也次
二敏于學厥徳修罔覺象曰學務時敏志於道也徳修
罔覺克深造也次三無怠無荒厥徳以光利用賔于王
象曰無怠無荒勤厥徳也利賔于王庸於國也次四祇
祇兢兢庶績其迎象曰祇祇兢兢不遑安也庶績其迎
匪素餐也次五自朝至昃不遑安息民用無斁象曰不
遑安息勤于民也民用無斁懐其仁也次六宏綱之瞢
𤨏𤨏疲其精卒隳厥成吝象曰為治之要振其綱也𤨏
𤨏疲精亦可傷也
　　　亷卦
亷亨君子貞吉小夫狷以吝彖曰㢘不茍取也事以義
制不求不忮自天祐之吉無不利是以亨君子吉亷而
不狷也小夫吝矯以自衒也亷其可以聲音笑貌為之
乎象曰心無欲亷君子以端操厲俗初一監于蝜􁀙無
咎象曰蝜􁀙之貪卒隕其生也君子監之不失其名也
次二貪泉潏潏君子酌之不易其節象曰亷貪繇已匪
泉之為也中心已定物豈能移也次三㧞園葵出織婦
莫予敢侮象曰㧞葵黜婦約已以裕下也民服其亷又
孰敢侮也次四宋人獻玉司城辭玉各全其寳象曰以
玉為寳殉于利也不貪為寳志于義也次五暮夜之金
惕若有臨楊震用昭其徳音象曰暮夜之金雖隠而章
也君子郤之徳聲用光也次六垢其服内多欲或承之
辱象曰垢其服矯以求名也内多慾終莫掩其情也
　　　慎卦
慎夙夜兢業君子慎徳小人慎法利行師利用折獄彖
曰慎戒懼也君子慎徳懼離于道小人慎法懼陷于咎
利行師好謀而成也利折獄慎則得其情也慎之時義
大矣哉象曰真心慎君子以克己畏天初一我室𡨕𡨕
我心惺惺無咎象曰幽暗之中道所存也心常惺惺罔
敢昏也次二慎爾言毋易毋煩象曰言語之發榮辱之
機也君子慎之懼來違也次三慎爾飲食無有遘厲疾
象曰飲食不慎必喪生也慎而有節體用寧也次四慎
厥職朝夕祗惕用熙乃丕績象曰朝夕祇惕敬天工也
熙乃丕績紹勛庸也次五畏天之命惟察惟行式踐其
形元吉象曰天有顯道甚可畏也察之行之全所賦也
次六慎而無禮君子攸耻象曰君子之慎貴有禮也過
於恐懼亦可耻也
　　　設翟公與東郭生問答
翟公罷政閒居賔客無一至者門庭閴然既而復用客
欲往翟公大書其門曰一死一生廼見交情一貧一富
廼見交態一貴一賤交誼廼見客見之慙而退東郭生
聞之徃謁門下者不為通指其書示之東郭生曰是書
予己見之矣然予非公之舊客也予從下邑來竊慕公
之髙誼故願一見焉公毋以為舊客而拒之也門者通
之翟公知其將有説也厲色須之入坐定東郭生曰聞
公閉門絶客有諸翟公曰有之東郭生曰胡為其然也
翟公曰吾昔為廷尉也賔客朝夕吾門强笑語出肺肝
以求親悦而吾接之未嘗少勌及吾閒居向之嬉遊追
逐者雲散鳥沒而逝矣甚者過吾門不入或遣使招之
亦遷延辭避而吾之門可以張羅是何客之薄也自今
以來者吾將唾其面東郭生曰吁公何見之晩也公盍
觀百家之市乎犀珠綺繡布縷粟米以至鱻薧醯醢之
品皆萃焉市門旦開挾貲而來者肩相摩踵相曬也以
所求在此也夕而罷市則東西散去了不見蹤跡欲聞
跫然之足音不可得矣方公之柄用也貧者求贍於公
窮在下者求舉於公宗姻之逮繫者求辨於公宜其户
外屨恒滿也及公閒居禄不足以贍其宗族勢不足以
奔走郡縣彼無所求矣又胡為而來哉今公復用求於
公者又至矣而公書門以拒之不已隘乎翟公曰吾聞
管仲鮑叔之交也不以窮逹而易心羊角哀左伯桃相
與為友死生不相負吾之客何獨不然邪東郭生曰公
過矣彼所謂道義之友也公之客則市利之交也道義
之交千百廼一二焉公求千百於千百宜其不可得哉
翟公曰然則如何東郭生曰市利之交固不可親也亦
不可拒也拒之怨尤且叢于身矣來則接之去則舎之
斯逺怨之道也翟公謝曰子之言至矣敢不奉以周旋
遽命門者堊其書為説者曰朋友道絶久矣炎而附凉
而棄者天下皆是也豈獨翟公之客哉世道愈下儀秦
以術相傾耳餘以利相殺而寄也忍於賣其友眎翟公
之客又甚焉東郭生之言其心近厚者歟使其處用舍
窮逹之際必不忍為客所為者况肯為儀秦耳餘之徒
之行哉
　　　讀李徳裕傳
李徳裕惡白居易而薦白敏中及其失勢敏中從而擠
之不遺餘力王安石忌司馬光而薦吕惠卿及其罷相
惠卿誣譖百端至發其私書二事相類也以居易鯁介
有文使獲柄用雖不能救徳裕崖州之竄必不忍擠之
于險以光之清儉好古使處政府雖不免變安石病民
之法豈肯攻訐其私哉二子可謂不知人矣自貽伊戚
也哀哉君子曰是徳裕安石之罪也好佞而惡直好同
而惡異不以大公至正存心顧以愛憎為用舎非徳裕
安石之罪歟其得旤也非不幸也宜也雖然二子固不
得無罪然於敏中惠卿不可謂無恩也敏中惠卿受恩
不知報則亦已矣廼以怨報徳焉曽犬豕之不若也嗚
呼此兩人者真刑戮之民哉
　　　讀宋史
元祐初宣仁臨朝司馬光吕公著在政府蘇轍劉安世
孔文仲在諌臺蘇軾程頥范祖禹之屬居侍從羣賢協
心取熙豐病民之法一切更之而主其法者悉從貶逐
蔡確章惇吕惠卿之徒或竄炎荒或黜散秩天下拭目
想見太平及宣仁崩章惇相熙豐羣邪唾掌而起布在
朝著於是賢人君子一日充塞嶺南而凡以正直自名
者無一得脱于旤延及宣和之末士氣消人心去外患
啓而宋事不可為矣君子曰元祐諸賢之旤盖生於激
也水之激也覆舟矢之激也傷指天下之事過於激者
其旤必至於不可救古之君子處變故之際以忠恕之
心行寛平之政故卒免於報復之旤惜夫諸賢不審於
此也熙豐之法固多病民然其間亦有一二可行者不
問是非一切紛更之則過矣熙豐用事之臣固多狡佞
大者均逸外藩小者斥居州縣亦可以已矣而任言責
者滌瑕索瘢攻擊不少恕典制命者擿㣲發隱惟恐其
罪之不昭不亦甚乎孔子曰人而不仁疾之已甚亂也
諸賢之於羣小疾之亦已甚矣彼熙豐小人惴惴無所
容則其協以謀我求逞其毒以快其忿者將無所不至
矣一旦主心既移乘隙而動諸賢欲自全於世其可得
邪夫主人攻盗也猶有怛心焉盗之攻主人也凡可以
剚刃者極其力而後已故始也陳瓘劉安世紏劾羣奸
終也楊畏來之邵掊擊善類始也蘇軾草制過於抑揚
終也林希草制極其醜詆始也貶死瘴江者蔡確一人
耳終也劉摯吕大防之屬死于嶺海不知其幾豈非旤
生於激邪賢人君子之受禍固不暇計國勢陵夷至于
不可復振不亦悲乎嗚呼世之君子當其時而遇其事
尚以元祐諸賢為監哉
　　　辨通鑑綱目書漢亡
炎興元年十一月魏鄧艾至成都帝出降皇子北地王
諶死之漢亡尹起莘曰書漢亡者以見漢之自亡非艾
輩所能㓕之也君子曰尹氏之説非也子朱子之作綱
目上下千餘年其紀亡國多矣未有書某國亡者獨於
此書漢亡乃綱目之特筆也昭烈帝室之胄也忿奸臣
竊命漢鼎將移志欲芟刈羣兇以復髙光之大業不幸
天命已去力挽不回及曹丕簒位乃即位武擔之南嘘
炎燼於已熄宣烈祖之重光其名甚正而其義至𢎞也
自陳夀謟晉其作三國志尊曹而抑劉於昭烈父子不
稱漢而稱蜀盖絶之於漢也司馬氏因之遂以黄初之
年接建安之紀盖謂漢已亡矣子朱子之意則以為一
脉尚存不可謂之亡昭烈父子建號隴蜀祀漢配天者
四十有五年是漢未亡也及鄧艾兵至成都帝禪不用
皇子諶之言而用譙周之計於是赤帝不祀而漢統絶
矣故特書漢亡以見漢之亡非亡於奉帝為山陽公之
日乃亡於鄧艾至成都之時也尹氏求其説不得從而
為之辭是惡足以知大賢筆削之㫖哉陳子桱之續通
鑑綱目其知此㫖乎故崖山之破特書宋亡盖以巴延
入臨安宋猶未亡也及帝昺蹈海宋始亡矣由是觀之
陳夀書丞相亮討賊之師為入㓂姚燧詆陸秀夫之屬
為逋播臣者真名教之罪人哉
　　　周官調人復讐辨
調人之設先儒多疑之愚竊以為此聖人救時之法也
當商之季小民方興相為敵讐周既克商而其遺風未
能盡變聖人之心盖以為不許復讐則傷孝子悌弟之
心許其復讐則啓胥戕胥虐之暴故立調人之官以排
難解紛焉過誤殺傷人者在此雖出於無心在彼不免
於痛忿故以鄉里之民共和解之所以釋其怨而觧其
仇也其過誤殺傷人之畜産者亦然若父兄師長為人
所故殺此則必報之仇也故使其避去而不相接避諸
海外則重於幽州之流矣避諸千里之外則無異於三
危之竄矣避諸異國則不得保其鄉井矣為人子弟者
雖不得剚刃於其仇亦可以少紓其忿而慰其心矣有
調人之令而不肯避是不從王命者也故王以瑞節與
調人使執其仇正其罪而驅遣于所當避之地焉若被
殺者之子弟既殺其仇矣而仇之子弟復殺其人是往
來報復無有已時故使邦國交讐之而不容也殺人而
義者如當官而誅大憝執法而戮元姦是皆義也若此
者避之它境令其子弟勿讐之若讐之是亦不從王命
者也必誅之而不宥焉以其仇奉法之吏也有争鬬而
忿怒者亦以和難之法平之平之而不聴者則書其孰
是孰非後相報復者則從而誅之焉或曰殺人者死為
邦之大法也彼既殺人父兄矣盍以王法誅之柰何使
其子弟讐之邪愚曰法有經權情有故誤殺人之父可
誅也如魯軌之殺徐達之則不可誅也殺人之兄可誅
也如田横之殺酈食其則不可誅也原情以定法因法
以求情可也必若逞私忿肆奸威以屠戮無辜則所謂
不待教而誅者又何諧和之有哉聖人承衰亂之後矜
過誤而弛重辟之施縁人情而立避仇之法慮之精而
處之當矣
　　　成周設官煩𤨏辨
或曰聖人治天下亦惟本於道化舉其綱執其要使鬼
神各受其職民物各安其所而已周公之作周禮自巫
祝之屬以至除毒蠱攻蠧物除貍蟲去鼃黽除水蟲敺
妖鳥煩𤨏一至於此豈聖人之法邪曰上古之世草木
榛榛鹿豕狉狉生民之害多矣聖人與民同吉㓙之患
凡興妖而害物者皆在此去焉獸蹄鳥跡交於中國不
可以不去也蛟蜃魑魅出而侮人不可以不除也虎豹
犀象為民之害不可以不敺也神降于莘墟蛇鬬于鄭
門鳥鳴于宋社鬼哭于齊闕在春秋戰國之時猶有之
况上國洪荒之世乎故因事設官以禜禱而敺除之凡
以為民也周公之法猶堯擒猰㺄而殺之也禹驅龍蛇
而放之也益烈山澤而焚之也孰謂非聖人之法乎或
曰除蠧物用莽草除貍蟲用炭灰除鼃黽用牡鞠除水
蟲用牡橭古未有是法也周公何從而知之曰聖人達
萬物之理以為除害之方如作舟車以致逺古未有也
伏羲氏始為之嘗百草以療疾古未有也神農氏始為
之豈有所受邪世儒不務窮理不知古今之異宜乃謂
巫祝之官可刪硩蔟氏可刪壺涿氏可删是以己之不
知而果於非聖人也且儺以逐疫不近於戯乎然周禮
載之魯論記之古今行之未有以為非者而獨致疑于
此數官何哉
　
　
　
　
　
　
　
　
　
　
　
　
　
　
　椒邱文集巻十九
欽定四庫全書
　椒邱文集巻二十
　　　　　　　　　　　　明　何喬新　撰
　傳(附行狀/)
　　　李泰伯傳
李覯字泰伯建昌南城人也父某隱居篤學不求聞達
鄉人從之學者甚衆母鄭氏無子禱于麻姑山一夕夢
二道士對奕户外往觀之其一取局中一子授焉遂娠
生覯頴悟過人五歲能調聲律習字書十歲通舉子業
或時閲書敞然憶舊嘗讀此徐思之未嘗見也家貧竭
力養親不慕榮利倡立旴江書院講明正學從而師之
者恒數十百人所學以推明聖經為本不泥於漢唐諸
儒穿鑿之説獨不喜孟子嘗曰孔子尊王孟子乃勸諸
侯叛王故作常語其間多毁斥孟子者郡舉茂才異等
有㫖召試及試六論不得其一覯語人曰吾於書盡讀
此必孟子註疏也擲筆而出罷歸益務博學稽古作禮
論易論明堂定制圖平土書范仲淹守饒州得其文驚
異因薦于朝曰覯講論六經辨博明達著書立言有孟
軻揚雄之風以母老不願仕乞就除一官以便養并上
其所業二十四篇不報皇祐二年仲淹又與余靖交章
薦之乃授將仕郎大學助教嘉祐二年召為大學説書
明年又以海門縣主簿禄之胡瑗以疾罷又以覯權同
管勾大學尋以祖母未祔先塋請假歸遷塟至家卒臨
終執門人陳次公手以明堂制圖為託以三禮論未成
為恨言不及它覯所著有禮論七篇易論十三篇周禮
致太平論五十篇明堂定制圖一巻冨國强兵安民策
各十篇濳書十五篇廣濳書又十五篇慶厯民言三十
篇常語三巻門人自閩浙至著録者千有餘人鄧温伯
仕最顯温伯為御史中丞上覯所著書且請官其子參
魯朱仲晦嘗謂覯之學得於經為多又言周禮論與己
意合獨其毁孟子世或譏其偏云
賛曰宋承五季分亂之餘道喪文弊甚矣天下既定乃
有栁開穆脩之徒變骫骳之習復渾雄之體然未知本
諸經以推明聖人之道也覯與曽鞏者出乃能深求於
經其文以明道為本是時洛學未興也而二子之學卓
然如此可不謂豪傑之士哉予故采而論次之無亦使
其無傳焉
　　　南京禮部左侍郎章恭毅公傳
公諱綸字大經温州樂清人其先有仔鈞者仕閩官至
太傅因家閩之溥城太傅之孫賁避亂徙樂清之南閣
傳數世至開宗者本吳氏子後章氏公之髙祖也父文
寳以篤行稱于鄉公初名崙八歲入社學讀書刻苦自
勵遇夜則燃枯竹以繼晷稍長從兵部主事黄岩章仲
寅先生學舉子業時予先公為温州太守患樂清東數
鄉瀕海俗獷戾思有以變其習乃選良家俊秀補郡庠
弟子員公在選中先公問其業甚習為易今名因留府
廨躬教之府掾南昱亦頴敏好學先公免其治簿書俾
與公同學政暇輙召至後堂親為講析義理教之作文
繇是學大進正統四年登進士第六年秋除南京禮部
主客司主事將赴任先公戒之曰南都政務甚簡子勿
以事簡自逸勿以名成自畫當勤勵問學求底大成管
仲宴安鴆毒之言不可不深思也公謝曰敢不奉教至
官月俸仰事俯育外盡以市書積書至萬巻誦讀討論
孜孜無少怠自六經諸史以至九流之説莫不探其要
㫖南畿士子從學者甚衆經其指授者往往擢科躋仕
景泰元年陞禮部儀制司郎中先公方典銓衡進用人
材多訪於公公所薦皆知名士時景皇帝在位北部未
賔南蠻搆亂公上章陳政事闕失其畧曰陛下應運中
興上承祖宗列聖之統下為四海臣民之主今刑罰未
平㓂盗未戢灾異未弭正内脩外攘以隆治化之日臣
謹陳為治急務十有四事干冒天威觸忤大臣雖禍及
身家臣不敢避也其目一曰躬攬乾綱在聖徳英明二
曰緝熙聖學在儒臣直説三曰面議大政在委任孤卿
四曰為政得人在愛惜名爵五曰肅政朝綱在激勸憲
諫六曰廣開言路在聴用忠良七曰敬畏天戒在下詔
求言八曰精慎選舉在舉主得人九曰嚴明考覈在黜
陟公當十曰守備邉境在選將練兵十一曰征討不庭
在專任將帥十二曰禁止罪犯在恪守律例十三曰官
吏養亷在沙汰冗職十四曰作興人材在教養有道反
復萬餘言景帝嘉納命所司議行又請増觧額以廣賢
路更鈔法以順民情汰僧道以去游食禁越訴以懲姦
民勸屯種以養兵薄税歛以利農多見采用北敵額森
遣使入貢且求報使廷議謂額森乃托克托布哈之臣不
足辱使者公言往者額森犯蹕罪不容誅然終能感悔
奉太上皇還京貢獻不絶宜遣使往諭賜以金繒答其
善意四年夏車駕欲幸隆福寺公上疏曰佛者方外之
法非聖人之道以萬乘之尊臨非聖之地史官書之傳
之萬世恐累聖徳疏上即日罷行冬十一月額森使來
上表自稱為汗朝廷欲賜敕而疑所以稱之者命羣臣
議之公言汗者乃外國極尊之號今以稱額森則置托
克托布哈於何地或止稱太師又恐其心慚忿犯我邉陲
宜因其部落舊號稱為衛喇特王庶為得體五年夏五月
公以儲位久虚灾異數見因陳脩徳弭灾十四事一曰
戒天變二曰順燮理三曰養聖躬四曰節幸御五曰務
儉約六曰勤論政七曰敦孝義八曰慎賞賚九曰重名
爵十曰革巡撫十一曰擇重臣十二曰辨異端十三曰
却獻貢十四曰汰冗官大畧以為太上皇君臨天下十
有四年是天下之父也陛下嘗受冊封是上皇之臣也
上皇以天下授陛下陛下當以天下尊上皇伏望時率
羣臣朝見南宫以敦同氣之情以隆崇奉之道復汪后
於中宫以正壼儀復沂王於儲位以端大本則天意可
回和氣可致灾沴可消禍患不難弭矣景帝覽疏大怒
下公錦衣衛獄初監察御史鍾同亦嘗有言并逮同治
之日加搒掠血流被體越五月天大風雨黄沙翳空景
帝稍悟宻勑錦衣衛緩其獄六年秋南京大理寺少卿
廖莊丁憂至京莊亦嘗疏請復儲及廷見有㫖箠八十
謫邉郡驛丞因憶公與同皆嘗有言遂命錦衣衛各杖
之百公死而復甦同竟死杖下天順元年春太上皇復
位是為英宗皇帝首命釋公及出獄都人士聚觀者塞
途或嘆息泣下上求公疏不獲内臣有記其槩者為上
誦之上嗟嘆再三明日陞公禮部右侍郎尋命公往鄭
王府册妃王贈遺幣馬甚厚公力辭不受及還遇襄王
入朝公謁見王曰是請復儲章郎中邪對曰然王喜命
公誦所疏惇孝義一節嘆曰我朝作養士大夫垂百年
乃得好人如卿者山東奏水灾乞减科徴户部沮不行
公請减田租之半上許之親藩有被火灾乞賑濟者同
列言無例公曰朝廷以親親為重豈須有例邪具奏上
特賜白金五百兩忠國公石亨招公卿燕飲公謝不往
亨不悦興濟伯楊善掌禮部事與公議政多不合善亦
忌之相與短公于上㑹南京禮部缺侍郎上以命公及
陛辭召至文華殿賜白金二十兩文綺二表裏諭遣之
且曰事有當奏者具以聞公頓首謝四年冬改南京吏
部芝産于公署之庭樹人以為公和氣所感八年春英
宗皇帝升遐遺詔嗣君繼承為重婚禮毋得過百日公
上疏言先王制禮三年之喪達乎天子陛下臨御之初
當以孝治天下以道率臣民今山陵尚新元朔未改諒
隂之中遽講婚禮臣竊以為不可伏望降勑待來春行
之事下禮部皆謂公狂妄請治其罪憲宗皇帝勑勿問
成化元年春兩淮饑公奏救荒四事一曰救民急二曰
息民力三曰恤流民四曰備儲積事下户部皆舉行之
四年上勑公與南京都察院僉都御史髙明考察官吏
公言御史某乏風節郎中某無亷聲主事某浮獧皆當
黜髙公執不可公獨以為當黜者請于上南京六科十
三道忿之交章誣公罪朝廷遣禮部侍郎葉盛刑科給
事中毛𢎞按騐具得誣狀公賢益明五年秋公以星變
上書自劾乞致仕優詔不允秩滿遷南京禮部左侍郎
十年春考績至京又乞致仕仍不允是歲丁繼母憂歸
持服十二年夏公自陳衰老懇求致仕上乃許之公既
謝事徜徉泉石翛然埃壒之表自號廣莫野人十八年
閏八月所居北山石巖忽自崩聲如震霆公登樓望之
曰異哉必有當之者十九年三月甲寅公以疾卒于家
人謂巖崩盖其兆事聞上命浙江叅議張敷華諭祭工
部進士王俌為營塟事二十三年七月詔贈公南京禮
部尚書諡恭毅公所著有拙稿困志集進思録藏于家
為文以理為主不務諧世好詩平淡温雅不為雕刻之
詞皆可傳子二𤣥應舉進士為南京禮科給事中𤣥㑹
以恩例為鴻臚寺序班初公所與同學南昱者後公三
年登進士官至南京大理寺副
賛曰章公恂恂和易與人語開口見肺肝對客毎嘯詠
為樂人不知其剛也至其臨大事决大議它人跼促若
轅下駒公奮然争之不以禍福為顧慮孔子所謂仁者
必有勇若公非耶昔陳宜中指斥權姦直聲聞天下至
其晩節乃阿姦相求進盖更變而氣餒矣宜中與公皆
温人然公在獄三年日與死伍及得出讜言勁氣不少
挫視宜中為何如嗟夫世常謂古今人不相及豈其然
哉豈其然哉
　　　梅伯華傳
梅伯華字汝芳世居大江之南其先本若木氏之裔食
采於梅春秋時役屬于楚秦始皇帝遣將軍王剪滅楚
遂移兵伐梅㓕之子孫散處江南以國氏其家杭之西
湖粤之大庾者宗支尤蕃衍伯華自㓜好修丰姿芳㓗
翛然埃壒之表玉雪如也好居山澤毎與騷人處士徜
徉泉石雲壑之間終日忘返不識者疑為仙云性剛介
寡與然士無賢不肖皆知敬重好事者或寫其像于屏
見者肅然起敬不覺鄙吝自消楚令尹子蘭申公子椒
以清脩自負願託交于伯華伯華曰若等無實而外飾
終將委厥美以從俗耳非吾友也凌波仙子洛迦樊生
亦以雅素絶俗願與伯華為異姓兄弟伯華笑曰若等
得吾一體非可與共度歲寒者也丞相廣平宋公貞心
勁質於人少許可獨敬重伯華嘗作賦以誦其美伯華
覽之不樂曰知人信不易哉吾嘗以宋公鐡石心膓顧
乃輕吐綺語至以文君緑珠况我噫知徳者鮮矣當陽
春和煦時羣葩競榮紅香翠蔓燦如也而伯華恬然於
荒寒之埜或以後時誚之者曰大丈夫盍乘時取紅紫
自苦於寂寞誰復知之伯華曰榮悴命也然有性焉吾
知安吾命盡吾性而已且子未覩其終爾狂飈振蕩彼
將飄泊何所戾耶言者慚而退石湖范文穆公與伯華
交莫逆買地於所居之范村招伯華聚族居之且為作
譜辨其韻格之異而嘆寫真者不察也繇是伯華益有
聞於天下云
太史公曰梅氏之先有二族當商之季梅伯以忠諫死
漢南昌尉福其後也伯華與福異祖本支最茂以蕃豈
若木氏之遺澤邪伯華知榮悴有命而安之非知道者
不能雖其違世恬幽然胄裔皆負鼎鼐之具至其子實
以和羮顯于時累葉不絶傳曰盛徳必百世祀信哉
　　　都憲程公平蠻録
古之君子誠以待物不以苗蠻之獷二其心誠之至也
金石可貫豚魚可孚卉木可感而况於同生於天地之
間者乎若都察院副都御史東吳程公之撫木邦從容數
言而使荒遐獷戾之夷歡呼聴命非誠之所感而然歟
木邦本麓川宣慰司之部落其先有刀干孟者為麓川
頭目事宣慰思倫法蕃佫凡什伍之長皆稱頭目盖言
如人身之有頭目也洪武中刀干孟自據其地與思倫
法構兵相攻我太祖皇帝遣兵擒而誅之永樂初木邦
諸蠻言已與麓川搆怨頭目為一部以供職貢太宗皇
帝俯順其情分麓川之地為木邦宣慰司以刀干孟之
子罕楪法為宣慰罕楪法以其女曩罕弄妻頭目思任
法割所部孟宻習播之地畀之地有寳井青紅寳石産
其中曩罕弄専其利正統五年麓川宣慰思任法叛英
宗皇帝命靖逺伯王公驥率師討之木邦孟宻各出糧
給官軍已而木邦遲疑不給惟孟密轉餉無怠思任法
既誅王公割麓川所統孟木等十六寨畀曩罕弄以賞
其勞罕楪法死再傳至罕落法始與孟宻搆隙景泰間
思外法死罕落法以兵掠奪孟宻村寨因與曩罕弄攻
戰無虚嵗罕落死其子罕穵法力弱以鄰夷孟養方强
乃以妹嫁其酋思六且割孟木等寨歸思六為奩田思
六又與曩罕弄争地連年攻戰成化十七年罕穵法隂
遣頭目詣鎮守金齒太監王舉乞兵征孟宻且㗖以事
平之後歲致寳石舉喜語鎮守雲南太監覃公平總戎
黔國沐公某巡撫都御史吳公誠曰曩罕弄欺孤叛主
自立門户若不加誅則諸部效尤争戰無已時諸公以
為然不知其㗖於利也乃同奏其事請調夷漢兵十七
萬討之憲宗皇帝下其章命羣臣㑹議以聞僉謂孟宻
險且逺用兵不便宜遣大臣諭之可不煩兵而下上從
之乃命羣臣推選大臣諳治體識夷情者以名上衆推
公與兵部侍郎李公敏户部侍郎李公術皆可用上以
命公時公丁内艱家居服闋未起復上遣序班蘇銓捧
勑諭符驗闗防授公于家時十八年閏八月七日也銓
至公頓首受命以是月二十九日啓行兼程而進十月十
八日至雲南與太監總戎巡撫議之諸公以乖其素謀
異議紛然公曰天子命我撫輯畨酋倘致南夷不靖其
何以復命乃遣銓與布政使吳玘副使董俊捧勅書榜
文往諭之吳都憲留雲南公偕覃太監沐總戎至金齒
㑹王太監具道勑㫖十二月六日公與覃王二太監沐
總戎發金齒由蒲縹驛過潞江江水瘴氣可畏將渡者
必先飲食否則病是夜宿潞江驛黎明登髙黎共山路
皆巨石谽谺下臨峭壁行五十里至五十三叅山危石
巉然欲墜人馬從石鏬行至山巔有分水嶺蘭蕙皆寄
生古木間迤邐下山至龍江驛地多瘴不敢宿遂至騰
衝曩罕弄罕穵法皆遣頭目來迎銓亦遣使報公云曩
罕弄等聞勑使至郊迎欣躍然其性多疑託云雞卜不
利不肯遽出公乃與諸公出騰衝過鎮夷巡檢司由南
甸至干崖宣撫司駐營雲晃瘴霧彌日銓又遣使白公
云曩罕弄等皆言都堂乃天皇帝所命救我者我敢見
太監總戎欲殺我以為功我不敢見於是太監總戎回
駐騰衝公進至雷弄驛營于戞勒以待之十九年二月
三日曩罕弄等踰大小南牙山令其孫思混等詣公獻
谷茶且云來日詣營聴諭谷茶葉如建茶以鹽水和蜜
漬之蠻人以為珍味時有忌公成功者縱反間云都堂
大治刑具伺曩罕弄至執送京師餘人皆剥皮剮肉羣
蠻大懼乘夜逃歸公嘆曰吾奉天子命撫邊境事垂集
而為奸人所敗將奈何乃回駐騰衝又遣經歴王執中
往諭之曰汝既來聴命何遽逃回必有沮之者倘不聴
吾言且進兵加誅其無悔曩罕弄等叩頭具道所以并
遣頭目掃硬以金寳羽牙等物入貢具以聞上勑公等
撫之且許以其地開設安撫司公又遣叅政金醖僉事
易居仁與銓皆往諭以上意二十年正月三日公復自
金齒往諭諸蠻至騰衝銓等又遣人白公曰曩罕弄雖
云聴撫每以雞卜不利為辭猶豫不進覃王二太監曰
夷人疑懼為我曹故也吾當先歸請公以勑㫖諭之送
公至鎮夷闗遂各歸鎮公獨與從兵數百人至南甸罕
穵法率其族五百餘人迎拜道左公宣勑諭之罕穵法
曰孟宻故木邦地也乞仍𨽻木邦無事矣公折之曰木
邦本麓川地汝祖刀干孟奪而有之朝廷撫而不責俾
爾子孫世守其土不欲窮逺畧故也曩罕弄之擅孟宻
亦效尤汝祖耳孟宻雖在木邦域内乃汝祖割以畀之非
以兵奪孟木等寨又總戎以賞曩罕弄者汝何有焉若
欲復故地則汝木邦當歸麓川豈獨孟宻邪羣酋皆拜
曰都堂之言是也奴等不敢復爭明日進次戞勒二月
十三日銓遣知州賀從政白公言曩罕弄皆出次孟恰
山南牙山險峻恐仇人掩襲不敢過第遣其婦及頭目
來請命公曰兹事重大非其婦所能了者吾當躬往諭
之從政及土人皆諫曰南牙道險惡轎馬莫能度又夷
鬼能殺人都堂不宜往公曰君命也遑恤其它夜半啓
行從者五十餘騎天未曙登大南牙山山髙萬仭亂石
﨑嶔樹木隂翳惡木毒草叢生路傍孔雀猿猴呌嘯林
木間山巔浮沙尺許滑莫能步公與從者匍匐爬行而
進行半里倦極坐沙中少頃復行如是者日至八九里
又有四巨石側俯道中俗謂之天生梯内倚懸崖外臨
峻岅攝衣横爬而過乃至山麓宿河底營皆馬鬃及芭
蕉葉覆之曩罕弄遣頭目養勒來迎夜四鼓聞子規啼
公起飯訖遲明度小南牙山曩罕弄又遣頭目刀孟扛
等來迎又有頭目百餘人皆衣婦人紅紫衣裙拜謁又
行四五里曩罕弄率夷兵象馬萬餘來迎人象皆拜伏
道傍曩罕弄令譯者進谷茶且頓首曰奴等今日見都
堂老者得好死㓜者得長大矣遂迎公至孟恰營夷兵
象馬分布營外公具冠服設香案曩罕弄與其下俯伏
于前公宣勑諭之且令譯者傳以相告衆皆叩頭而謝
既撤香案曩罕弄率其頭目拜謁公諭之曰罕穵法思
六侵奪汝地固非義矣汝等不請命于朝擅相攻擊亦
惡得無罪天子念汝曹不知禮義之教不足責命我來
赦汝舊愆歸汝故地汝其各守疆域以供職貢毋相侵
掠以干天誅曩罕弄伏地曰奴等自分死矣天皇帝遣
都堂來是猶久病者之獲靈丹枯蘖逢春而再華也敢
不惟命是聴公徐令頒賞紵絲紗羅絹布各有差是月
十五日也夜宿營中夷兵護衛甚謹三更風雨大作曩
罕弄等帥其衆避雨山下小營天明開霽或傳曩罕弄
夜半逃去公曰吾諭以朝廷威徳彼感戴不已必不逃
因令從官整兵而還方登輿曩罕弄乘象馳而至其衆
仍逾萬望見公輿遽下跪于道左請公少留數日公不
可曰吾遄歸雲南為汝請于天子不可緩也因命三司
設宴以朝命犒之曩罕弄與其衆再拜而辭公輿既東曩罕
弄望塵仰天祝曰天皇帝萬嵗都堂千嵗其下和之歡聲動
地公歸次南甸諸酋各率所屬來謁公頒賞宴勞如前遂移
檄木邦孟養令各以所侵村寨歸孟密且戒以各守其土母
越境啟釁具以事聞上悉從公請即其地設孟密安撫司以
曩罕弄之子思柄為安撫直𨽻雲南布政司羣夷遂相輯睦
公之功也兵部言公不用一兵不折一矢而三十餘年之叛
夷帖然聴命宜有褒嘉詔陞公左副都御史加俸一級
公將還京㑹吳都憲卒朝廷以公威信素著留公巡撫
雲南兼賛理軍務二十二年秋八月上召公還陞刑部
右侍郎明年陞左侍郎又明年陞南京工部尚書自公
受命撫夷至是六年矣公好作詩雖䟦涉險阻吟聲咿
咿未嘗廢當其得意欣然不知身在萬里之外也在雲
南時嘗命畫工圖所過山川景物并繫以所作詩間出
示予曰子為我記之俾子孫有考也予惟誠能動物理
之必然也二夷搆兵已垂三紀孰不謂獷戾兇頑非用
兵不可公往返不毛之地責之以義諭之以理不啻家
人父子之相告語而世所謂鈎距籠絡之術未嘗少萌
於心非所謂誠耶故覩其面聞其言者莫不欣慰鼓舞
獷戾自消兇頑自革彼固感公之誠也孔子曰言忠信
行篤敬蠻貊之邦行矣公其有焉公當有傳國史予故
詳畧其事以備太史氏之採摭公名宗字源伊蘇之常
熟人舉進士擢刑部主事遷員外郎歴知吉安武昌二
府陞四川叅政陜西布政使以至今官其持身為政可
紀者甚多平蠻其一事耳
　　　澹菴先生胡君行述
先生諱鍾字應律姓胡氏澹菴其别號也其先世家蜀
之成都至宋有諱諒者守汀州有惠政汀州之仲子讓
為撫州之典幕因家州之大塘其後又自撫徙豐城之
厚郭故今為豐城之望族曽祖諱某濳遯弗耀祖諱宗
仁沈靜寡言自號樂山處士考諱軫登永樂乙未進士
累官山西按察副使母吳氏封安人先生性警敏而量
洪裕雖生于宦家而局度凝重無子弟輕儇態弱冠憲
副君宦遊京師念其母夫人老不能就養乃留于家以
孝養屬先生先生事之惟謹日致甘腴婉容愉色務得
其歡心憲副君守瓊州屬吏有貪戾者將言于上官而
黜之吏覺顧誣憲副君以罪就逮京師先生自家走蜀
又自蜀走京師泛濤江冒霜雪水陸奔走往返幾萬里
而後至至則詣有司具陳父寃狀卒白憲副君之誣而
抵吏罪憲副君居官以亷介稱俸禄不自給闔門千指
歲時裘葛之需族姻問遺之禮與凡筐筥米鹽細故一
於先生乎仰給先生惟勤惟儉不事侈靡久之家日充
裕故憲副君益得盡心所職而不以家為累性至孝母
夫人有疾晝夜侍醫藥無少懈母卒哀毁踰禮憲副君
卒于晉陽官舍先生徒步數千里奉其匶以歸窀穸之
事極力營之而不以煩其諸弟事繼母徐不異所生徐
歿喪塟以禮鄉人稱焉先生少好學工書法有志於用
世既而以冢子綜家政不得専志於學每以為恨廼課
其諸子涇等以學且勉之曰吾家詩書之澤數百年矣
汝曹際世休明當致力問學以亢吾宗以迓續先世之
遺緒可也涇感其訓磨礱淬濯克有成立登庚辰進士
拜監察御史先生又以書戒之曰汝祖居官三十年以
亷介著稱今汝幸藉遺休以有官序當益以清慎自持
毋遺汝祖羞也今天子嗣位之初推恩羣臣封先生以
涇官烏㡌繡衣出入煒如里巷以為榮而先生接人恂
恂以恭以和君子益以是多之晩歲益自韜晦築室别
墅以山水琴書自娛有越塵之思焉生於永樂己丑八
月二十有八日歿於成化丁亥六月二十有一日享年
五十有九配鄒氏有淑徳封孺人子男四長即涇次淵
次海次淮女一適臨川甘鳯孫男一曰棖嗚呼先生生
長世族而能刮劘豪習徳禮以禔身勤儉以裕家以憲
副為父而克承其志以侍御為子而克成其材可謂君
子也已先生之歿也涇方按部南畿聞訃解官歸將以
是年冬塟先生于縣之某山之陽泣語喬新曰涇不天
先考奄棄諸孤顧圖其不朽者竁宜有銘陌阡宜有表以
焯濳徳而昭掲于後世子幸為我述先君志行世系為
狀將謁銘表於當世立言者喬新與涇同薦于鄉又同
官于朝知先生行義為詳故不敢辭乃具䟽其實如右
以俟大君子有道徳而能文章者采摭而論著焉
　　　資政大夫工部尚書贈太子少保謝公行狀
公諱一䕫字大韶姓謝氏其先本晉太保文靖公安之
裔世家南昌之新建之古源祖永亨避仇匿婣丈王氏
家遂從其姓及公貴顯廼請於朝復先姓云父得仁為汀
州經歴以㢘惠得民部使者薦之陞推官讞獄明恕正
統乙巳大盗起沙縣攻圍汀城勢張甚郡推集民兵助
閫帥守禦屢挫賊鋒既解圍官軍執村氓四百餘誣為
賊又為力辨得釋民徳之及卒汀州人建祠以祀焉公
天資温粹弱冠從翰林侍講吉水尹鳯岐先生讀蔡氏
書先生覽其所作經義論䇿大加稱賞語諸生曰大韶
它日所就吾不及也吾於文字間見之矣郡推卒于行
營公扶柩歸塟居喪讀禮足跡不至城市免喪以所業
赴江西鄉試名在前列㑹試禮部以書經冠天下士及
廷對英宗皇帝䇿以禮樂刑政之要公所對上推唐虞
三代之盛下及漢唐宋沿革之詳凡三千餘言末又曰
禮樂之本刑政之原不外乎一誠臣願陛下運此誠以
興禮樂則大禮與天地同節大樂與天地同和矣運此
誠以用刑政則一政之出人信之如蓍龜一刑之施人
畏之如鈇鉞矣英廟覽之深契聖𠂻賜進士及第擢翰
林院脩撰又命公與庶吉士楊英等同進學于翰林俾
讀中秘書繇是所學益博所得益精發為文章不為竒
崛雕刻之詞而純鬯淵永人共推服少保李文達公尤
重公毎以偉器期之脩英廟實錄文達為總裁以公為
纂脩官據事直書得史官體今皇帝初御經筵以公為
講官賜銀二十兩鈔二千貫紵絲二表裏實錄成陞左
春坊左諭徳加賜銀幣尤厚公因請假歸省先塋扺家
捐俸立義學以教族黨鄉閭之子弟又置義田義倉以
賑貧無以養者郡推祠在汀躬往祭奠遺民迎拜公接
之無貴賤皆與抗禮汀吏民咨嗟頌其賢暨還京㑹朝
廷以星變求言公上䟽陳五事一曰正宫闈以端治本
二曰親大臣以詢治道三曰開言路以决壅蔽四曰慎
刑獄以廣好生五曰戒妄費以足財用忠懇剴切多人
所不敢言者士大夫翕然稱之雖不識公者讀其疏亦
皆慨嘆想見其為人上以宋元二史予奪迄無定論特
命内閣儒臣妙選學識老成者用朱子書法編纂成書
以續通鑑綱目時翰林在選者僅十有四人而公與焉
公分修元史因推廣前待制王禕之論以為泰定帝為
世祖長孫宜承大統雅克特穆爾迎立明文不過欲因際
㑹圖富貴爾故於雅克特穆爾舉兵以謀逆書凡以兵附
雅克特穆爾者以謀叛書於上都遣兵以討叛書一正前
史之謬君子韙之書成進御陞翰林院學士賜宴于文
華門右廊又賜鈔一千貫成化十四年二月皇太子出
閣詔簡儒臣充東宫官公與學士彭公彦實等皆以學
行選侍講讀十九年九月陞禮部右侍郎凡制度儀文
多所裁定前所未有者必稽經考史㕘以祖宗舊制具
為儀注務使可行二十二年冬陞工部尚書工部所掌
素號繁猥而工匠之長號作頭者持吏短長恣為奸利
公躬校案牘嚴勾稽剔蠧弊謹物料出納之數正匠作
逋匿之罰斥遣作頭不得近左右凡有營繕必計程期
慮財用以授屬官之亷能者使董之故費出有經人無
久役二十三年春公得痰咳疾在告三月上書辭俸優
詔不允夏五月疾稍愈亟出視事俄而病復作易數醫
寖劇卒之晨命僕取水盥頮訖衣冠出坐小齋指口言
渇侍者以湯進飲之又進粥未及食溘然而逝是月十
有九日也享年六十有三事聞贈太子少保賜鈔萬貫
賻其家遣官諭祭者再且命有司造墳以塟公天性樂
易待人接物一本於誠尤篤於友誼有誤罹法網不能
自直者必語所司為辨之不啻已事或材可用而沉淪
下僚者薦諸當道㧞而用之不幸客死者為歸其喪或
䘏其妻子在翰林屢典文衡嘗考禮部貢士得羅倫置
諸魁選已而倫以狀元及第考南畿貢士得王鏊以冠
多士及試大廷鏊名在第三人皆服其鑒别之精自少
好學至老不倦所著有古源文集若干巻藏于家娶鄧
氏有賢行累封淑人先公三年卒塟邑之某原至是諸
子卜以某年某月某日奉公柩合塟焉子男三曰綱鄉
貢進士先公九年卒曰紀曰經女二長適國子生余校
次適國子生况鑾皆宦家子也孫男五曰麒邑庠生曰
驥國子生曰鳯曰驊曰騮俱習舉子業惟公以大魁致
位司空文行卓然為士林模楷其歿也當宁嗟悼䘏典
優隆可謂哀榮兼至者已公官居二品隧道有碑幽竁
有銘宜得當世名儒為之論次以垂不朽喬新與公生
同鄉仕同朝居又比舍相知最深謹述公世系行已歴
官之槩以俟立言君子采摭焉
　
　
　
　
　
　
　
　
　椒邱文集巻二十
欽定四庫全書
　椒邱文集巻二十一
　　　　　　　　　　　　明　何喬新　撰
　詩
　　四言古詩
　　　終慕堂
　薊門敦君信念其二親蚤逝欲養弗逮故名所居之
　堂曰終慕志不忘乎親也予嘉其能孝為賦詩以冩
　其思親之情云
瞻彼堂前維椿鬱鬱念我父兮心焉如割瞻彼堂北維
諼靡靡念我母兮澘焉出涕椿兮諼兮載榮載落父兮
母兮逝不可作豈無尊酒為誰酌之豈無鐘鼓為誰樂
之日居月諸迅逾川流顧懷罔極我思悠悠朝風飄飄
庭樹蕭蕭我思我親中心翹翹夕風烈烈庭樹掲掲我
思我親中心惙惙維古有聖終身慕而永言孝思殆其
庶而九天蒼蒼九原茫茫我生有盡我思曷忘
　　　平林送憲使錢廷珍赴任
　平林送憲使錢公也公以懿行淵識光膺寵命典憲
　滇南軺車既駕羣公出祖故作是詩以餞之
菀彼平林言秣我馬君子于征言餞于野㫖酒維醹嘉
殽維旅羣公具來爰兹出祖
於維君子武肅之胄金劵玉冊勛庸維舊慶澤攸鍾徳
音是茂克纘前休維邦之秀
有豸斯冠有繡斯服為皇藎臣憲度是飭汾水之曲梁
山之麓駟牡騑騑爰咨爰度
閩海茫茫有廓其疆皇命藎臣式是南邦毋茹其柔毋
吐其剛以佐膚使恵我逺氓
龍節煌煌鸞聲瑲瑲繡衣孔揚戾于海邦孰為豺兕我
斧其吭孰為鴻鴈我哺之糧
敷政維公有嚴有容恵于神人罔怨罔恫相彼蓼蕭零
露濃濃淑爾君子寵禄攸崇
嶻彼滇城南控金齒膚使來臨戎夏咸喜乃激乃揚有
紀有綱孰為民痏憲度孔明
黒水南注維禹之績於皇有命徃宣我澤是綏是附百
蠻無侮厥篚大貝歸于天府
嚶嚶者鳥求其友聲念我良友中心怦怦㸃蒼蒼蒼昆
明洋洋願言從之道阻且長
肅肅皇命維公將之悠悠我思何日忘之矢此頌歌式
昭徳音令徳不忘以慰我心
　　　　右平林十章章八句
　　　桂山送朱方伯赴陜西
　桂山送方伯朱公也公歴典諸藩有勞有烈肆膺寵
　命尹兹西夏羣僚出餞賦詩以致頌禱之意焉
桂山嶻兮桂水潏兮産兹藎臣邦之傑兮維此藎臣允
武允文奮庸中外厥聲沄沄
廼登賢書廼踐亨衢廼秉邦憲廼敶訏謨龍節斯煌鷺
車載驅孰荒我鋤孰枯我濡
炎海之陬有鴞有蟊帝命公往㕘彼大猷敷政不絿是
釐是柔皇澤爰流恫瘝以瘳
帝曰良哉予嘉乃績于旬于宣徃佐邦伯以糾以逖以
𢎞皇徳内綏羣黎外威北貊
涇原有騎敢犯我圉公董王旅往禦其侮龍盾虎韔載
斧其吭羣醜以劉北鄙載寧
公有丕績皇用寵錫有廓閩邦陟公為伯是懷是撫公
維民父是訓是釐公維民師
相彼玉瓚注兹黄流温温君子多祉是遒天祚公𦙍是
多賢子春榜秋臺克趾厥美
河華千里維古帝京皇曰往哉汝維長城公拜稽首寵
命維隆敢竭股肱之屏之墉
金城萬雉周漢所營公往􁍤之扞彼朔庭四國來同方
伯之功訖其外庸乃卿乃公
隼旟熊軾出次芋原羣公餞之班以周旋有鱻有薧有
㮚有棗方伯燕胥其鼓考考
咸陽遺黎戴公父母若耋若稚奔走來迓秦人之喜閩
人之悲願秉鈞樞式𢎞厥施
終南之麓煙樹蒼蒼思我公兮曷日其忘粤山之椒停
雲䨧䨧公念我兮毋金玉其音
　　　　右桂山十二章章八句
　　五言古詩(附集/句)
　　　讀曾南豐詩
韓公殁已久詩道日陵夷豈識渾雅作徒逞妖媚詞有
如苔砌蛩竟夕鳴聲悲又如娼家婦粉黛飾陋姿寥寥
數百載天子起紹之一掃西崑陋力追騷雅遺峻如登
華岳石磴何嶔﨑壯如雷電驚白晝騰龍螭清如方塘
水風静綠漪漪澹如空桑瑟枯桐縆朱絲雄㧞追李杜
竒澁薄宗師金陵與六一嗟賞無異辭羣皃厭黍稷相
與甘糠糜黄口恣凌詬顧謂不能詩豈知韓公後何人
能庶幾想當揮翰時元氣盎淋漓渾涵實天造顧豈推
敲為我願冩萬本卑卑喻羣兒千周燦彬彬大音初可
窺欲造風雅域斯文乃階梯朂哉追古作峻途極攀躋
毋為拾紅紫㸃綴鬬妍媸
　　　謁冦忠愍公祠
靈宇何沕穆幽篁亦蕭疎殘碑半剥落荒蘚侵庭除嗟
公抱竒節毅然雄萬夫平生致君意欲與皇王俱從容
定儲極决策佐神謨九重方眷注羣憸紛詆誣寃哉孤
注説坐使君心渝出典北門鑰南投瘴海隅厭世一何
蚤騎箕返太虛遺黎迓歸櫬哭祭填道途精誠感枯竹
翠籜俄紛敷江臯敞祠宇黻冕何翼如至今民與吏薦
獻羣奔趨我來拜庭下周覽掃平蕪英姿凛如生尚足
懾奸諛直道古難合臨風增鬱紆
　　　謁考亭朱夫子祠
嘉樹何莞莞方塘亦溶溶溪山幽勝處中有夫子宫慨
自孔孟殁秦坑焰復紅吾道殆欲熄斯人如盲聾天未
䘮斯文乃啟洛水翁茫茫尋墜緒懇懇開羣䝉夫子振
其後超然盖世雄六籍重研究心與徃聖通長風掃陰
翳皦日行晴空明王曠不作天下孰予宗䲭梟噪威鳳
蜿蜒嘲神龍携持二三子講道空山中昕夕絃與頌衿
珮何雍容至今建溪上斷斷騶魯風乘鷖溘遐逝聲光
赫無窮嗟予生已晚慕道恒忡忡少壯不自力倐覺頭
欲童兹晨欵門墻再拜涕沾胸九原如可作執鞭以相
從
　　　謁李忠定公祠
　宋故丞相李忠定公世家樵川其精忠大節史載之
　詳矣使公之言用於靖康之初徽欽必無北狩之辱
　使公之言用於建炎之際髙宗必無蹈海之危讒邪
　交作而公竟歿貶所嗚呼哀哉予謁公之祠感公之
　忠節慨嘆之餘情不能已故賦此
孤狐升御座黒𤯝翳炎精北騎忽南下長驅無堅城廟
堂無逺略金幣但乞盟我公抱忠憤抗疏請親征内選
環衛士外招勤王兵北人聞褫魄逡巡為徙營羣邪互
擠排不顧皇穹傾公謀既不用彼勢益憑陵青城駕不
返哀恨徒嚘嚶建炎初嗣統起公秉鈞衡拳拳復三鎮
汲汲返汴京慷慨陳十策炳焉如日星國勢稍張皇彼
衆咸震驚汪黄苦相忌投荒復南行敵主據宸極神龍
幽邊庭公轅不復北河洛戰血腥皇天不憗遺騎箕上
青㝠此邦公故里遺廟儼儀刑神遊三百禩英氣凛如
生升堂展拜謁溪毛薦芳馨思公不可見頫仰清淚零
　　　嵇侍中廟(賈后字/南風)
華林怒蛙鳴桂寢南風競五王弄戈鋋宫闕煙塵暝英
英嵇侍中忠誼本天性當其徵起時捐軀計已定傷哉
蕩陰戰鼓衰將亦病狡童犯屬車王旅忽奔迸僕姑集
帝躬六璽墮深穽公焉豈不佳見危思授命兇渠何咆
哮曳公斫其頸血流湔帝裾藻火互相映年深化碧草
萋萋紛被徑公名耿不磨屹與華崧並至今蕩東門廟
貎嚴且正我來欵靈宇蘋藻載將敬韓原驅車馳成臼
載孥泳鄭誅非濫刑亹免實天□思公不可作臨風發
髙詠
　　　越王臺懷古次南谷韻
甌閩古建國釣龍有遺臺臺空龍已逝沕穆祠宇開劍
履掩虛幌丹青雜荒苔念兹勾踐胄桓桓亦竒才援戈
逐秦鹿土宇日以恢疏封受赤社組練咸陽回貢篚來
百粤威聲振九埃緬懷全盛日意氣亦雄哉至今奠椒
醑猶有遺民來魚燈已黯黯馬鬛尚纍纍故宫渺禾黍
落日潮聲哀感此發長喟登臨為低徊
　　　長平懷古
寒雲起崇岡厲風振林木山鳥鳴嚶嚶恍如趙兵哭低
徊憶徃事感我淚相續哀哉長平戰虎吻厭人肉翩翩
佳公子慮事何不熟括也喜談兵身死家亦覆忍哉白
氏子欺天逞淫毒雄兵紛若林一旦填溪谷至今耕墾
者徃往得遺鏃孰云天網疎報應如轉轂杜郵豈為寃
萬死未足贖嗟嗟秉鉞士起傳宜三復前車諒未逺後
乗慎馳逐
　　　潞城懷古(春秋潞子嬰/兒之國也)
朝出上黨城晝扺嬰兒國民俗固質野原田亦磽瘠西
望荆卿墳蒼然閟榛棘衛公有遺祠繪事儼冠舄我懐
馮野王自少謹修飾雖云世所賢衆枉紛忌直初焉斥
藩邦繼乃困徽纆積善云有慶伊人死讒慝天道良悠
悠古今同太息我欲訪松楸剪薙加培植空原渺無覩
悵望淚沾臆
　　　武鄉懷古
武鄉古名縣孤城瞰漳水漳流日奔騰雉堞半淪圯居
民百餘家築室傍山趾我來賑饑羸周覽臨漳涘石勒
城久荒凄迷暮烟紫當時逞桀逆所過生荆杞襄國既
稱孤歸來宴鄉里此鄉比豐沛夸談曾不耻寕知二紀
餘竟作若敖鬼榮華詎㡬時起沒浮漚爾如何金秺侯
英名照青史
　　晋陽懐古(十/首)
　　　懷卜子夏(河津/縣)
龍門崇且秀間氣鍾名賢卓哉卜氏子允為羣彦先講
道師元聖顔冉同周旋序詩發㣲㫖傳易探幽𤣥豈惟
富文學垂訓多格言悠悠千載下斧屋尚巋然我欲薙
荒穢采蘋薦寒泉九原如可作願言為執鞭
　　　懷郭林宗(介休/縣)
炎光日以曀羣閹弄王綱忠賢弃埜澤憸狡登巖廊李
范秉清論侃侃扶天常豈知稽天浸一葦詎能航夫子
明且哲允為萬夫望匪夷亦匪恵相時慎行蔵終然脱
竒旤㝠鴻恣髙翔瞻烏止誰屋感此懷悲傷中郎發潛
徳千載揚休光
　　　懷闗壽亭(解/州)
黄星爛長空漢社倐已屋髙皇有賢孫慷慨志恢復桓
桓壽亭侯佐佑共馳逐紫髯勁如鐵面色類頳玉破操
遂收荆虜璋載開蜀襄樊陳魚麗黠冦勢日蹙天意不
可回臨沮竟顛覆生為萬夫雄死義不為辱英爽原不
亡鞭霆駕雲轂至今海宇中饋奠競尸祝嘉殽薦羔豚
桂醑清且馥吕䝉今何如餒鬼啾啾哭
　　　懷文中子(河津/縣)
洙泗啟道統緜延及孟軻軻殁聖緒絶兹道寢以訛河
汾有名儒志道心靡它禮樂事探討詩書重研磨董薛
與王魏從游共切磋上希紹絶緒下欲障頽波續經雖
云僣格言亦已多云何未學士持論紛詆訶欲知經世
心東征有遺歌
　　　懷郭汾陽(太/原)
華清春晝長羯鼓聲方競鐵騎來漁陽翠華遽西幸郭
公真雄才仗鉞事戡定北征掃欃槍東討戮梟獍回鶻
請受盟吐蕃夜奔迸從容進退間順人且安命奸閹亦
革面洒涕起深敬汾陽啟茅土寵眷一何盛安危繫一
身夷夏知名姓中興多英賢福履誰能並茂績紀汗青
千秋尚輝映
　　　懷陽諫議(夏/縣)
晴壑凝黛色寒溪漾澄流睠昔陽諫議韜光此夷猶賢
聲徹黼座徴詔來林丘遂辭鹿豕羣去與鵷鷺㳺謂公
當謇謇而公但悠悠青蠅忽止藩賢相投荒陬公乃叩
閣争累疏不自休精忠貫皎日勁氣凌清秋白麻不果
降憸佞恚且羞公歿數百載士風日以偷旖旎荃與蕙
兹焉化為茅朝陽無鳴鳳立仗多驊騮思公不可見悵
然抱孤憂
　　　懷裴晉公(聞/喜)
淮西有猘犬狂吠何狺狺廟謨方致討噬齧及四鄰晉
公秉旄鉞出頓激水濵鐵騎既蕭蕭檀車亦轔轔顔愬
争效㨗古通敢逡巡元兇卒就戮寵錫何來頻歸朝贊
大猷讜論常誾誾青蠅紛來集皇甫亦何人奉身歸綠
野詩酒陶吾真列閫仰舊徳四朝推宗臣髙步姚宋後
誰能繼芳塵我歌平淮雅清淚欲沾巾
　　　懷文潞公(嘗為翼/城令)
亭亭潞公軒膴膴翼城縣公昔宰縣時琴觴此游衍泉
石清且幽芳林亦葱蒨一朝秉鉞軸徳望膺殊眷建儲
耻言功被劾不自辨管鑰司北門旌麾靖東甸廟堂殊
雍容士庶自歡抃偉哉社稷臣百世能㡬見平生仰髙
風覽物增遐睠典刑邈難覿俯仰淚如霰
　　　懷司馬温公(夏/縣)
瑶臺何巍巍涑水亦瀰瀰我公獨何之空堂遺劒履念
昔熙寧初事事稽周禮新法紛如毛舊基寖以圯公時
居洛師容與花竹裏朝披嵩阜雲夕釣伊川水宣仁始
臨朝翻然為時起惓惓撫瘡痍汲汲除莠秕坐令憔悴
民復見雍熈理胡為厭氛濁溘然騎箕尾忠清與粹徳
令聞傳不已嗟予生已晚髙山夙仰止稽首遺像前酌
泉薦芳芷
　　　懷趙忠簡公(聞/喜)
淮甸狼烟昏鑾輿欲南避羣公奉頭竄肯為宗社計英
英忠簡公談笑却邊騎六飛一臨江將士争奮勵蘄王
既北首魏公亦南至敵帥失色歸逆豫亦潛逝王室再
造功當時誰與二孽秦忽登庸力主和戎議遂令社稷
臣白首投荒裔妖鱷鼓腥濤海酋揚赤幟遺表何琅琅
初心猶不替公歿纔百年吳宫已蕪穢董澤有遺祠嵗
時薦椒荔騎箕倘來歸怊悵仍增欷
　　　題蘇李泣别圖
黄雲黯欲暮歸騎慘將發釃酒上河梁羞與故人别後
㑹不可期請與君永訣祈連山前箭沙漠窖中雪君心
與我志各欲效忠節老親坐誅夷此志遂蹉跌今君獲
生還竹帛炳貞烈顧我墜家聲有懐共誰説韓王昔降
虜茅土世不絶念我先飛將守邉號瓌傑臣罪固當誅
臣族詎宜滅嗟嗟全軀臣誰肯為論列我心豈忘歸望
鄉心如爇親族靡孑遺念之肝腸裂慟哭送歸旌哀哀
淚成血君歸謁茂陵毋為遂結舌寄語霍將軍此心宜
識察
　　　巡黄花鎮
驅車出東郭行行指邉城是時嵗向暮陰靄晝晦𠖇驚
風號枯柯寒鳥鳴嚶嚶中官候道左邉帥戎服迎旌旂
分旖旎劍㦸亦縱横閲兵黄花鎮駐節驢安營山路石
确确斷溪氷始凝羸馬鞭不前僕從皆涕零昔賢畏險
道我胡不自寧邊氛正澒洞詎敢憚遐征三陟記嚴寒
尚慮稽王程安得霍嫖姚一掃邉塵清
　　　過諸葛武侯廟
　予使蜀過沔聞縣有武侯廟極欲往謁而積雪載道
　僕夫已痡遂不果往馮上誦出師表慨然嘆後世如
　公者何其鮮也因賦短歌一章以致髙山景行之意
　云石棺山名吉利曹操小字也時成化丙午冬十月
　二十九日
石棺山靄靄沔水波溶溶中有武侯廟棟杗亦崇崇念
昔炎祚㣲諸藩務争雄吉利據全魏仲謀擅江東斯人
伊吕儔長嘯草廬中英英髙皇胄志欲芟羣兇徘徊襄
漢間孰與同其功一聞卧龍名三顧禮益恭從容决大
計魚水欣相逢首結孫氏好再摧曹氏鋒益梁既歸命
滇嶲亦乗風遂令寰宇内重視炎光紅天意苦難諶大
星隕長空超然謝氛濁歸覲永安宫歴觀百世下孰能
蹈其縱有謖孰肯戮有正孰能容公道未必布忠益未
必從九原不可作孰為人中龍廟貌在兹邑聲光赫無
窮嗟予生已晚仰止常忡忡朗誦出師表慨然淚霑胸
　　　景陵書事(即南齊之竟陵伏羲/之後風氏封於此)
漢江南匯處云是古䢵鄉風氏遺封在茶翁舊井荒五
華飄暖翠三澨滉晴光名宦懐仁傑賢藩憶子良俗淳
民訟簡政峻吏書忙水國舟為市漁家葦作檣春深茭
筍美秋晚稻花香菱芡充常貢魚鰕售逺商茅簷晨霧
重蓮蕩午風凉犬吠蘆汀月雞鳴蓼岸霜鳬鷖晴泛泛
葭菼暮蒼蒼最愛停舟處漁歌送夕陽
　　　王昭君
昭君在掖庭皎皎氷玉姿絶色恒自負不肯賂畫師君
王不識面逺嫁與胡皃愛惡元有命不在妍與媸名花
萎荒穢小草植軒墀古來盡如此悲嘆亦奚為
　　　真氏女
　真文忠公之裔孫當元時仕為筦庫負官錢數十萬
　鬻其女以償久之流落倡家女以剛貞自持日隨其
　儕出惟歌雅詞吹洞簫而已狎客不敢犯姚牧庵為
　承㫖嘗㑹客翰林院女以善歌徃供奉牧庵聞其作
　閩語詢知其故而憐之告於所司脱其籍以嫁院吏
　黄逮逮後仕至顯官客有談其事者予因賦詩以紀
　之
妾本相門女少小顔如玉阿爺負官錢鬻妾以自贖詩
書不復理學唱金縷衣當筵歌一曲贏得錦纒歸相君
名世儒聞歌忽驚訝相問始知因矜憐重悲詫告官脱
妓籍禮送歸名家紗忩理舊業肯復歌淫哇昔為糞上
英今作閨中秀長安逰冶郎詎敢窺忩牖羅裾與象揥
淡然儒家粧良人詞苑吏不數羽林郎今宵復何宵三
星正當戸喜極忽成悲澘然淚如雨幽蘭植糞壤芳潔
常猗猗妾身猶處子郎君當自知
　　　夢萱堂
靈萱委秋露嵗月忽已徂永夜不能寐念此增煩紆孝
誠既昭格精意遂潛孚宛然升北堂音容懽以愉酌酒
為親壽起舞為親娛不知夢裏逢但覺愁懷舒寒雞俄
戒旦幽明遂殊途攬衣重悽惻清淚沾華裾推忩悄無
覩落月啼林烏
　　　挽段節婦(新城令敏/之母也)
結髪事君子燕婉期百年寧知賦命薄中道失所天應
門既無童負郭靡有田呱呱兒在褓詎敢覬成全嵗晏
衣未製午過突無烟蹇修倐來顧巧語何便便謂言栢
舟詩寧勝凱風篇殉節空自苦饑寒竟誰憐婦聞氣填
膺㡬欲奮其拳妾心雖匪石比石似更堅貞松挺寒翠
忍使柔蔓纒蹇脩慚且走舌縮詞莫宣苦莭益自勵之
死矢靡愆梧桐秋月冷照我影姢娟豈無忘憂草對之
不開顔天道信靡忒子壯孫益賢日月迅如矢霜華倐
盈顛奄忽厭榮養城南起新阡孫今振脩翼虞廷日蹁
躚追思重闈志清淚長澘然不羨雙烏綽楔樹門前不
羨五花錦誥來日邉但願太史紀貞烈耿耿徽音百世
傳
　　何家莊八景
　　　髙嶺晴雲
危峰髙際天掩冉雲滿谷幽人玩竒變昕夕看不足迎
風翠葢翻映日錦屏矗澹涵霞影紅濃混黛光綠出處
自有時悠然靡羈束蒼生望霖雨毋為滯林麓
　　　東陽霽雪
積雪徧原埜兹山晝未消汙池與危石皜皜成瓊瑶寒
光徹疎櫺素蘤綴枯梢出門騁遐矚玉柱倚層霄樵逕
邈難尋鳥聲亦寂寥何當登絶頂曠望遺紛囂
　　　杉山翠色
我昔種嘉樹封培恒究心樵斧不敢睨牛羊靡相侵兹
焉三十載蒼然秀穹林喬柯拂晴昊宻葉蔭閒潯春至
黛色媚雨餘翠烟深豈同牛山木濯濯彼遥岑
　　　竹墅秋聲
崇岡曠且夷種竹十餘畝長風天際來瑟瑟鳴不已清
音諧鳳鸞雅韻協宫徴恍疑王子晉吹笙碧雲裏山居
澹無為塵慮浄如洗何必筦與磬鏗鍧聒人耳
　　　井庵曉鼓
玉繩麗東峰斜月映虛牖山僧初出定逢逢鼉鼓吼填
然一何壯隨風落谷口巖壑欲振揺魑魅盡驚走征人
戒前途耕夫趨隴畝山翁朝慵起輾轉搔白首
　　　水碓宵舂
村居澹無營所需在粒食引泉運雙杵匪藉樵青力飈
輪駛若飛怒湍亦衝激月明響丁丁隨風入寥泬精鑿
諒天成功利妙無迹却憶漢陰言赩然長太息
　　　戍卒故營
原田何畇畇禾黍亦彧彧村氓耕墾餘徃徃得遺鏃云
昔備閩粤貔貅曽此宿緬懐屯戍時笳鼓振山谷四海
今一家荒壘成平陸萬竈無遺踪長林曉烟綠
　　　石門古道
雙石勢峍屼山徑出其間將將如觀闕行人日徃還初
疑登劔閣一髪縈巖巒又疑出井陘詰屈羊腸盤吾聞
長安道車馬去閒閒駕言趣行邁交衢鳴和鑾
　　　夏夜獨坐
炎宵苦煩燠燕坐綠樹陰凉颸天際來朗月照我襟幽
懷鬱未展忼慷撫鳴琴初彈龜山操再奏猗蘭吟曲盡
長太息悠悠孰知音俚耳厭苦淡新聲競哀淫懷哉荷
蕢者猶識宣尼心
　　　田家即事效陶彭澤
春至原草綠驅牛出東隄野麋避我走田家向我啼放
牛恣所適植杖采柔薇倦来卧松下松髙暑氣㣲俯聴
流泉聒仰看浮雲飛日暮騎牛還稚子候柴扉濁醪聊
自慰相顧情依依但願長如此安知慕輕肥
　　　偏頭闗書事
金湯天設險形勝壯遐荒地控黄河扼山連紫塞長别
營貔虎卧分陣鸛鵝翔羽檄通西極烽煙接朔方降胡
隨畜牧戍卒事耕桑土屋冬偏暖松棚夏獨凉樺林藏
蟄獸麋壠走羣狼雲暗金笳急風髙鐵騎强承恩司管
鑰敷徳輯戎羌徳化雖無外神州自有疆洗兵青海上
秣馬黒山陽誓斬樓蘭首銘功答聖皇
　　　有感
季子相六國孟軻老於行悠悠千載下不知孰重輕如
何當世士之死競浮榮乞墦曾莫耻醉飽還自矜豈知
妻與妾慚憤號中庭
氷山何嵯峨羣兒競依倚謂若崧華安豈復憂崩圯
皦日出雲端炎光徹厚地堅氷泮如淖羣兒竟何恃叔文
柄國時門下客如市一朝竄南荒諸客亦逺徙寄言媚
竈者胡不鑑前軌
　　　秋懐(六/首)
白露悴百草𤣥蟬寂無聲庭柯歛新翠竟夕寒螿鳴感
此時序易披衣坐前榮仰視天宇間銀河隔雙星一葦
亮可航相望未合并𤣥運亦多阻矧兹塵俗情援琴鼓
别鶴感我淚交零
驚飈撼庭樹秋氣慘悲凉𤣥鳥已逺逝羣鴻亦南翔幽
人抱遐思攬衣起彷徨念昔少壯日志輕杜與房淹留
竟何成鬢髪倐已蒼平津為漢輔汲生老淮陽感彼積
薪嘆悽然令心傷
月明秋院静砧聲一何悲為問搗衣者云是逰子妻昔
居燕昵初不忍一夕違如何逺行役十載猶未歸淇上
有游女邯鄲多妖姬容華雖可愛節義亦易虧君雖不
我念妾志終不移願君一回慮追念合卺時
籬菊翹芳蘤井梧墮輕碧榮悴諒有時世情何役役寒
蛩亦何求嘒嘒號永夕端居澹無營玩物聊自適春華
雖可娛適口美秋實得馬未足欣亡羊亦非戚生年知
㡬何撫巻悼徃跡乃知蒲圃檟不若道傍櫟
方塘澹無波風起蹙文縠亭亭芙蓉花穠艶照晴綠顧
兹揺落時蘋蓼紛在目豈知窈窕姿寂寞寒江曲想應
厭紛華寄此媚幽獨我來當秒秋臨風挹寒馥但憂芳
嵗晏月白霜華肅
褰裳渉秋水言采芙蓉花采之欲誰遺所思在天涯念
與君别時春風茁蘭芽蘭枯秋露冷君行未還家豈無
一樽酒亦有筝與琶單居誰共懽俯仰增長嗟此花何
足愛逺寄比容華但恐去路遥零落同羣葩
　　　題黄君愈宣江山一覽亭
山翁不川游溪翁不山住兹亭何巍巍妙得江山趣浮
光滉簾櫳飛翠墮窗戸江山百里間一一堪指顧披雲
欵巖扉乗月泛烟溆鷗鷺狎琴尊鹿麋隨杖屨悟兹動
静理悠然豁心慮嗟予抱清尚山水夙所慕年來徇㣲
祿舊游隔煙霧聞君構危亭便擬投簮去憑髙騁遐矚
允矣愜中素
　　　貧女萹答王元哲
妾本貧家女陋質匪姬姜幸承姆史訓恒以禮自防雖
無珠翠飾被服潔且芳弱年甫及笄爺娘擇宜當朱門
非敢望所願夫壻良命薄蹇修拙誰歌鳳求凰同時拾
翠者兒女已成行嗟我獨何辜悽悽守空房常恐芳嵗
暮繁華委秋霜覽鏡毎自悲幽憂結中腸忽承眷顧言
感我思徬徨失時固可悼失身重堪傷赤繩有定分桑
中詎非狂矢言保貞節肯踰東家墻伯鸞倘見求勉焉
希孟光斂衽謝贈言清淚沾羅裳
　　　涔陽道中
秋郊雨初霽駕言適涔陽炎氛淨如洗髙樹含新凉蕙
草已歛色菊花正揚芳㣲風來逺壑衆綠紛披揚溪濵
暫税駕水石鳴琳琅渚沙粲如雪鸂鶒雙飛翔低廻翫
物理塵想頓消忘落景麗西嶠漁歌起滄浪蒼然暮色
至候騎紛道傍登眺興未窮悵然陟崇岡
　　　澧陽道中見蘭有感而作
驅車道涔陽極望蕭艾綠㣲風起道傍吹幰送清馥穿
林競披尋猗蘭在幽谷翠葉泛寒飈素華映晨旭羣蕕
苦蔽翳悴憔抱幽獨幸兹臭味同相依有秋菊洛人愛
牡丹楚客重薋菉誰能憐國香過者競驅轂感彼尼父
嘆凄然淚盈掬聊為剪荒榛毋令肆侵瀆
　　　逰疊山亭和自立僉憲韻
𤣥雲鬱四塞白日奄西淪邊馬忽飛渡長江猶平津先
生起南服夙昔味道真援戈挽頽景力竭心徒勤六龍
既浮海單騎乃來閩間關豺虎場號慟霜霰晨寕知造
物者全節付斯人北轅竟不屈九死等一塵髙節何所
擬閩山碧嶙峋嗟哉師䕫輩乃甘異域臣浮榮今何如
庭草秋復春
　　　送朱方伯
春郊雨初霽綠樹含華滋使君駕言邁雙斾風披披崤
函渺何許去路正倭遲且罄同袍歡飲餞江之湄開樽
酌芳醑授簡哦新詞賔從勸且酬不覺駛景移念兹長
安道年來困創痍窮邉吼豺虎孤戍屯熊羆君行殿藩
服一展胷中竒露檄諭疏勒揮戈斬屠耆坐令三邉士
賣刀事鋤犁功成奏丹扆峻擢擁旌麾君車日已逺㑹
晤當何時願言樹嘉績慰我渇與饑
　　　齋居對雨懷惟孝
空庭灑飛雨花樹凉蕭蕭端居倦佔畢隱几不自聊念
我同袍友暌違忽連朝官曹咫尺地邈若千里遥清觴
悵獨酌𤣥理孰與昭含情無枯桐絃急思轉焦何當化
雙鵠聯翮凌層霄
瑶臺雙靈鳥文采何葳蕤蕭韶感清夢飛下丹山陲鳴
聲殷笙磬羣喙徒啞咿鵷鴻苦相妬况此鴉與䲭棲息
每非所羽毛日摧萎願言共髙舉結巢碧梧枝飬此五
采翎逺彼百鳥嗤
　　　春暉堂為周冬官賦
春暘麗晴顥百卉含和澤離離堂下草乘時泛輕碧念
茲茂以榮允籍春睴力春暉豈望報草心自罔極婉彼
周家母顧復心尤劇子今茂且賢亨衢振脩翮貤恩攽
命書亦既昭淑徳母髪日種種子心恒惻惻豈無羶與
薌亦有琴與瑟雖能養口體未足供子職常恐駛景流
嵗月忽復易髙堂掲華扁睿藻何舄奕願同堂北萱長
使慈心懌
　　　終慕樓
日沒旦復出花落春再開哀哀父與母一去不復回思
親不可見登樓寄遐矚西風吹庭樹徬徨動心曲樓前
有慈烏啞啞啼晨霜我親獨何之感我淚沾裳樓外有
飛雲悠悠覆親舎我親獨何之感我涙如瀉豈無祠與
墓嵗時薦蘋藻雖云祭時豐不似養時好海深猶可竭
山髙或可夷我生雖有盡我思無窮時
　　　秋夕獨坐有懐鳳儀秋官
炎暉倐西沉華月映虛牖凉颸天際來秋聲在髙栁念
我夙心親倚牀屢搔首憶昔遇君初傾盖即如舊古道
期共敦斯文相與剖胡兹遽逺别中腸互縈糾君如遷
喬鶯嚶嚶求其友我如失羣鴻孤飛粤南岫豈無鷹與
鸇自顧非我偶憂來還自慰同心勝握手寳劍尚有合
别離詎當久所願勵姱莭芳名垂不朽
　　　次文瑞僉憲遊鼓山韻
靈山何嶻􁫙髙瞰弱流東萬井喧俱寂諸天路可通松
雲春黯黯花雨晝濛濛浴鳳池波冷潛龍石竇空祇園
珠作實梵刹玉為宫文物懐先哲胚胎想化工叨陪羣
彦後並駕此山中細草承香轂垂楊繫玉騘沉烟凝瑞
靄寳燄炫晴虹已喜朋簮盍還憐意味同繡衣來上客
華帨侍羣童對奕慚予拙論文羨子雄鶴隨飛珮舞花
映醉顔紅縁業嗤禪伯風流仰謝公詩成鬼神䕶何必
羨紗籠
　　　挽孟侍郎鑑
華胄承騶魯宏才邁俊英麟經曾擅業虎榜蚤登名英
蕩風聲逺黄門地位清含香趨瑣闥擁笏導霓旌奏對
承殊渥超遷位列卿朔方勞轉餉南海藉治兵區脱狼
烟息滄溟蜃霧晴賜歸䝉聖眷徴起愜輿情勲業追先
哲威儀式後生白雞俄入夢黄閣竟辭榮當宁嗟楊綰
同朝惜孔明芳聲垂汗簡懋績紀桓楹舊業荒烟暝新
阡宿草縈臨風歌楚些悽愴淚沾纓
　　水南八景
　　　東嶺日華
羲馭升暘谷千峰煥景光巖巒含霽色松桂散幽香繡
壑清暉動丹崖暝霧蔵暖晞花徑露晴爍竹橋霜行客
催朝發驚烏趂曉翔柴門翹首處杲杲麗扶桑
　　　西池月影
碧霄氛翳浄皓魄映清池風止浮光静波揺素影欹山
河凌滉漾蟾兎浴漣漪露墮驚鷗夢莎寒眩鷺窺天邉
瓊宇逈雲外玉簫遲清味誰能識長吟康莭詩
　　　梅徑香風
寒飈生曲徑玉樹散清芬輕颺横斜影全披落寞雲吹
簾聞馥郁拂座見氤氛幽鳥憐香雪逰人愛夕薫氷花
晴䔩䔩露蕋曉紛紛早結和羮實金盤薦聖君
　　　禪菴古蹟
山麓古禪宫凄凉見舊蹤菱池蛙吹閙石砌蘚痕封香
閣蒼烟暝祗園白露濃已無僧出定時有鶴巢松古磬
埋衰草殘碑卧斷蓬誰當再雕飾登覽得從容
　　　金嶂曉雲
翠嶺倚層霄祥雲向曉飄輕籠瓊島樹潤浥玉田苗捧
日舒華葢從龍曳絳綃連蜷時度壑夭矯或成橋黛色
晴如滴風光晝未消為霖端有望四海正枯焦(絳綃見/東坡昭)
(靈侯/碑)
　　　軍峰霽雪
危峰寒翳歛天際玉嶙峋一柱擎晴漢長河落曉旻光
揺書幌曙影晃畫樓春𤣥圃琪花爛貧家縞袂新松巢
迷鶴夢茅屋起龍鱗預喜豐年慶謳歌祝聖神
　　　烏石層巒
層巘翠重重崚嶒聳半空近分金嶂秀逺壓玉山雄亂
石𤣥圭積懸崖黛碧崇泉飛春磴滑霞映曉林紅佳氣
參差外神光杳靄中儲靈生俊傑元不讓衡崧
　　　南田晚渡
林外斜光暝沙頭短棹忙迎風舷屢叩膠淺楫齊揚三
老纔迴舵羣樵又喚航歌聲聞欵乃帆影見㣲茫棲鶻
頻驚起游䱔亦逺蔵徃來思濟險莫遣繫垂楊
　　　輓嚴郎中憲母
窈窕名家媛閨門藹徳音采蘋共婦道斷織感夫心恪
孝尊章重謙慈娣似欽鳳雛嗟未長鸞影悵先沉芳草
埋珠珮浮埃掩繡衾庭萱凄曉露原栢鎖秋陰懿徳生
前著恩波沒後深鳳冠峩夏翟龍誥濕泥金啼鳥悲春
檻愁雲起暮岑賢郎腸斷處風急樹蕭森
　　　倒馬闗
漢代飛狐道今朝倒馬闗危峰臨晋甸秀色接燕山倦
翮飛難度羸驂去復還秋髙笳吹急月冷柝聲閒路控
八盤阨溪流九折彎雞鳴紅樹裏人住白雲間牙帳衝
烟濕金戈過雨斑戍兵勞校閲仄徑壓躋攀烽火通荒
徼塵埃變壯顔何當歸報命玉陛簉鵷班
　　　過李都運故居
　都運景陵李公積善清慎君子也歴官二十餘年田
　園不増尺寸茅屋數椽僅蔽風雨而妻孥無怨色予
　過其家為之感涕因賦長律一章以述公徳而寫予
　哀云
奕奕靈宗逺汪汪雅度寛黄堂賢别駕粉署老郎官清
氣金莖露芳聲楚畹蘭姓名聞輦下寵命出朝端國課
常先足醝丁亦自安心公寮寀服政簡吏民歡北闕方
趨覲東門又掛冠兒童隨去斾耆舊擁歸鞍楚甸俄聞
恙吳山遽盖棺異鄉魂杳杳旅櫬路漫漫節操追前輩
儀刑聳後觀薄田臨沔澳老屋枕江干葛嶺松雲暝堂
封草露寒晚風吹鼓子清淚不勝彈
　　　太師定興張忠烈王既葬嗣子英國公懋以宗
　　　伯丘先生所作平交南錄勒石墳前未㡬隊道
　　　産芝一本人以為忠孝所感
聖代開昌運名邦産偉人氣鍾嵩洛秀材軼鄂褒倫授
鉞燕山曲宣威瀚海濵雲隨征騎動雪晃戰袍新紫塞
咸歸欵烏蠻盡效珍疏封名數重頒祿寵光頻狂猘侵
南鄙天兵出粤垠先機𢎞將略不殺體皇仁鵝鸛鹹闗
隘樓船富水津蝥弧來靡靡象陣走踆踆仗節誅兇豎
飛章諭叛民窮邉皆感化幽谷緫回春略地過銅柱班
師覲紫宸節旄加將校錫賚逮宗姻史閣監脩日經筵
侍講辰豈徒兼莭制更喜展經綸虓闞周方叔憂勤漢
祭遵臨戎常暨暨接士每申申胡馬俄南牧皇輿又北
廵誓將殱頡利志欲殄軍臣殺氣凌孤壘腥風鼓戰塵
平生思殉國此日竟捐身錫爵分𤣥社銘功勒翠珉殊
恩宜世享嘉應亦駢臻隧道平如砥華芝爛若銀潤含
晨露重色映曙霞勻齋室歌靈瑞新豐表孝純慶源方
混混奕世畫麒麟
　　　集淵明句輓吳處士
自古皆有殁此語真不虛伊人亦云逝精爽今何如少
時壯且厲委懷在琴書誤落塵網中暫與園田疏園田
日夢想息駕歸閒居長吟掩柴門棲遲固多娛翳然乗
化去壑舟無須臾寒華徒自榮深谷久應蕪荒草何茫
茫時時見廢墟人生無根蒂終當歸空無念此懷悲悽
言盡意不舒
　　　集句送羅上舎
驅車上東門遊子暮何之親昵並集送恨恨不能辭丈
夫志四海不得中顧私及時當勉勵濯翼凌髙梯惟念
當離别思心常依依仰觀南鴈翔音響一何哀起坐彈
鳴琴中心愴以摧嘉㑹不可常執手將何時撫心長太
息泫然沾我衣願言崇令徳以副饑渇懷安得凌風翰
送子俱逺飛
　　　集句輓泰和蕭隱君
生在華屋處終復委山岡百年誰能持人命若朝霜眷
言懷君子零淚空霑裳平生有壯志一旦異存亡慘悽
嵗方晏祖載發中堂潜寐黄泉下仰視白日光欲歸路
無因四顧何茫茫茫茫終何之封樹已荒凉北風聲正
悲飛烏遶樹翔自古皆有然哀哉亦何傷吾欲竟此曲
長嘆不成章
　
　椒邱文集巻二十一
欽定四庫全書
　椒邱文集巻二十二
　　　　　　　　　　　　明　何喬新　撰
　詩
　　五言律詩
　　　輓徐僉憲父母(二/首)
澄潭嘉遯處雲樹藹幽居嵗歉頻捐粟鄰争每赴閭春
歸雲榻冷月落夜臺虛竁刻中郎筆文光照故墟
静莊鍾懿質窈窕播徽音象揥無嬌習熊丸見苦心斷
機蛛綴宻荒砌蘚痕深繡豸焚黄日愁聴陟屺吟
　　　夜坐感懐
獨坐無誰語寒燈伴寂寥敝衾愁夜卧疲馬怯晨朝徃
事嗟何及新憂鬱未消何當解塵鞅泉石自逍遥
　　　輓張貢士紀(新㑹/人)
之子南州彦觀光到日邉未承黄屋問遽作赤城僊塵
暗呈親巻雲寒坐客氊阿咸扶旅櫬歸路淚澘然
　　　輓㑹稽陶懐祖父母(合𦵏鳯/效山)
偕老世應少偕賢古亦稀鹿門方共隱鳳效忽同歸忩
月窺殘帙庭螿泣斷機孝孫今令伯清淚不勝揮
　　　輓大理卿王公宇(二/首)
正氣鍾河嶽芳聲藹搢紳民歌清白吏國重老成人素
藴嗟方展清標悵永淪寒颸吹畫翣行道共沾巾
相閥槐堂逺儒宗洛學優文宜摛睿藻材足贊皇猷舊
舎甘棠老新塋宿草秋清名知不朽髙碣照林丘
　　　游鼓山次主一僉憲韻(二/首)
鷲嶺㡬千仭登臨眺八方瞻天拱北極望海見東洋嵐
藹晴浮碧天花曉雨香莫愁歸路暝明月在山陽
花梵鐘聲逺莓臯石徑㣲山花晴墮几泉沬冷沾衣香
閣僧眠穩懸嵓客到稀來遊愜清賞日暮未言歸
　　　谷洋公館次尹亞㕘韻
石徑烟蕪緑行行思轉迷雲深田蛤吠雨歇竹鷄啼流
水聲鏘玉横橋影卧霓欲窮登覽興殘照墮林西
　　　獅峰寺次景澄韻
象宇臨幽境猊峰竦異形松雲侵榻冷竹露墮衣青唳
鶴驚晨鼓啼鶯亂晝鈴停車問民瘼凄楚不堪聽
　　　輓髙時旭
蚤負青雲器才華衆所憐終童徒有志賈傅却無年宿
草迷孤壠浮埃掩素絃鳳雛今已長振羽五雲邊
　　　夢中詠珍珠李
　成化戊戌秋予行部至荆門夢人贈予以嘉樹髙可
　尺五素花碧實葉光澤如沐植以甆盆予問此何樹
　答曰珍珠李也予因賦五言近體一章既覺忘其第
　七句因推上下文意足之時八月廿六日夜也
天上三珠樹移栽傍玉墀素花晴䔩䔩翠實暖離離不
受風埃汚偏承雨露滋江梅同氣味調鼎豈終遺
　　　安陸道中見老馬僵卧為之慨然賦二律紀之
龍媒天廐種老去力何衰霜重銀蹄裂天寒玉筯垂華
陽懷茂草汧隴想青池千里心猶在駑駘莫浪欺
壯嵗從飛將横馳北戍邉暮營嗚咽水曉飲鸊鵜泉曾
逐烏騅死仍驅赭汗旋風霜筋力憊僵卧楚山前
　　　宿普門寺次都憲副韻(四/首)
畫壁丹青古祗園竹樹深花香來别磵松翠墮危岑雲
暝龍歸鉢天空鶴度林老懐清似洗不愧古禪心
鳴騶過谷口遥望梵宫深弭節穿金澗看雲度碧岑鐘
聲晨出壑錫影暮歸林坐覺諸塵寂悠悠水月心
寳刹新營日賢藩寵佑增沉檀攽内帑衣鉢属名僧清
梵和天籟禪心映佛燈虎丘推勝境空有塔層層
一宿空王宇悽然百感增素餐慚省職髙卧羨山僧問
俗晨紆轡觀書夜對燈故園何處是夢遶碧雲層
　　　商王河亶甲廟(書有河亶/甲篇今亡)
遷國啟雄圖遺靈食舊墟明禋來郡邑禱賽走樵漁徳
業三宗後丹青百禩餘樂天嗟已矣誰為補亡書(白樂/天嘗)
(補湯/征篇)
　　　書天寧寺壁
聽訟來彰徳星軺駐上方蒲團花雨潤石竈芋烟香古
塔棲秋鶻空階咽暮螿雙槐行坐處人説似甘棠
　　　魯山曉發
曉發魯陽城城頭月正明花騘衝宿霧玉莭映疎星茅
店客猶睡荒村鷄未鳴褰帷將問俗不為看山行
　　　江燕(二/首)
江燕何㣲眇飛飛到汴城閒情同野鶴巧語愧林鶯掠
水臨瓊澗營巢託彩楹夜來風雨惡歸夢遶南榮
日麗芹泥軟風清杏雨收烏衣辭故國紫閣結新儔棲
傍麟臺穩飛穿鵲觀幽羣鴞休側目無意競横秋
　　　宫詞
繡閣香風暖珠簾曙景遲倦吹青玉管愁詠白華詩清
漏驚宵夢流鶯動夕思羊車幸何處鹽竹謾紛披
　　　武寧關書事(四/首)
奉詔逺行邉雙旌拂錦韉陣依魚麗法謀用豹韜篇草
滿蜚狐塞沙填飲馬泉功成何所願遺像畫凌烟
曉度黄花嶺輕裘冒薄寒笳聲驚宿鳥旗影走長蚖孤
戍烽初暝陰崖雪未乾何當擒頡利奏凱拜金鑾
羣峰環拱處嶻􁫙峙闗城北近戎王壘南連漢騎營風
髙懸斾裂雪暗凍鼙鳴試數防邉將誰如李北平
鳥道縈孤嶂潼函未足多馬肥秋出獵士飽夜聞歌殺
氣浮朱㦸寒光晃玉珂先聲聞漠北塞騎自投戈
　　　歸田述懐
謝病離天仗山田自墾荒蛙聲占水旱鷄骨卜災祥春
釀黄柑美晨羮紫蕨香閒居多樂事洗硯冩新章
　　　次貳守陳一䕫韻
歸來旴水上花竹有餘歡種秫堪為酒無愁勝作官知
心元不易經世亦良難風雨蕭蕭夜茅廬卧正安
　　　長門四時詞(四/首)
茝石鶯聲滑𤣥墀栁色新枯梢皆轉緑寒谷盡回春對
酒承和景鳴筝拂素塵自憐衰陋質不得待芳辰
髙樹陰雲散深宫暮景凉波添鸂鶒浴風送芰荷香複
道知天近重城覺漏長祗愁新浴處誰與試蘭湯
鴛瓦霜華重龍樓月影圓自嗟妾命薄敢嘆主恩偏擁
髻悲前事含嚬數昔愆沉思紈扇句得似緑衣篇
天冷肌生粟風清玉散花含情歌白雪適意薦流霞展
轉翠衣薄低徊玊筯斜君王求故劒何日遣皇華
　　　謁先壠(在桃/竹坑)
先塋西磵曲宰樹菀椮椮毎值澆松候長懐薦藻心江
山涵秀色桃竹起清音為語諸兒輩當知世徳深
　　六言絶句
　　　漢川分司偶成(二/首)
天外凄迷急雨江頭漭沆奔流盡日無人喚渡濟川閒
却扁舟
吾道將行有命斯文未䘮由天休信竇家喜鵲試聴蜀
嶺啼䳌
　　　郵亭偶書
古渡平蕪細雨長亭垂栁輕烟詩景滿前堪畫客懐何
事悽然
　
　
　
　
　
　
　
　
　
　
　
　
　
　
　椒邱文集巻二十二
欽定四庫全書
　椒邱文集巻二十三
　　　　　　　　　　　　明　何喬新　撰
　詩
　　七言古詩(附長/短句)
　　　題東波遊赤壁圖
長江西來遶赤壁山色蒼蒼江氣白黄岡遷客人中仙
傲睨江山如戲劇笑吞山月吸江風羇愁肯使嬰吾胸
扁舟夜泛赤壁下文光下燭馮夷宫湘妃歌兮河伯舞
川后山靈相爾汝同遊一客非時人想是元之與文舉
酒酣飛上千仭峰呵叱虎豹鞭虬龍倐然獨立風埃表
俯視塵世皆沙蟲洗磨折㦸認前代一炬東風昔稱快
英雄不數曹與孫况復周郎與黄盖江空月落髙枕眠
夜深夢到蓬萊巔横江孤鶴來何許似欲載我歸鈞天
洞簫聲斷客已去起望三山渺烟霧空餘兩賦在人間
星斗熒煌垂萬古
　　　題祖逖聞雞起舞圖
洛陽雙鵝飛翀天兵塵澒洞如雲烟將軍雅志翊皇極
聞雞起舞心茫然晋陽有聦趙有勒豺虎憑陵恣殘賊
中原大半警狼烽誰向河南剪荆棘嘐嘐夜半荒雞鳴
情知此聲非惡聲披衣慷慨㧞劍舞英氣耿耿摩蒼冥
一舞龍光競揮霍眼中已自無屠各再舞頓挫騰雪霜
欲掃欃槍靖沙漠可憐瑯琊無逺圖謾憑天險保三吳
將軍氣欲吞吐谷渡河擊楫聲嗚嗚屯兵雍丘威赫赫
敵軍破膽頻敗北關河部落盡來歸譙沛遺民咸仰徳
兩京未復功未成妖星夜照鎮西營天不祐晉將軍歿
千載英雄長涕零
　　　題明皇秉燭夜逰圖
沉香亭上烏飛速歌吹未終宫漏促歡娛不足可奈何
夜遊更秉西園燭銀盤萬炬照天紅恍如赤日行晴空
更將羯鼓催花栁共信聖主真天公太真娉婷奉巵酒
願上大家千萬壽隋家天子放流螢熠燿㣲光詎能久
伶官再拜前致詞祗今四海皆熙熙將有禄山相林甫
聖人不樂復何為念奴髙歌八姨舞鱗膾駝峰薦雕爼
明朝且放紫宸朝翠帳醒來日方午金鷄帳裏卧猪龍
内寵不減昔秦宫昏昏醉夢日復夜豈料興衰在眼中
桃林一戰血沒踝薄暮不見平安火蒼茫西出馬嵬坡
驛舎無燈相枕卧斜谷鈴聲暮雨寒歸來無復舊時歡
霜凝鴛瓦不成寐怨對孤燈夜未䦨
　　　題韓蘄王湖上騎驢圖(張俊封循王附秦檜殺/岳飛又欲分背嵬軍者)
錦裘綉帽韓將軍江上淮東屢䇿勛朝端蒼檜何蓊菀
干霄蔽日長氤氲髙皇未有宣光徳指仇為親忠為逆
鳥未盡兮弓已蔵岳家父子死讒慝將軍連訴解兵權
蕭然物外如神仙清凉居士聊自命蹇驢時跨西湖邉
古槐疎冷秋陰薄門巷蕭條可羅雀相隨惟有舊奚僮
偏禆盡入循王幕路傍下種故侯𤓰湖堤携酒看梅花
酒酣時過岳侯墓澘然長淚落烟霞敵人忽動南侵志
舉朝争獻檀公計黄金不鑄韓蘄王烈士忠臣謾歔欷
　　　題幼安濯足圖(華歆字子魚/故借用之)
當塗睥睨漢家鼎江左孫郎恣馳騁茫茫九域戰塵飛
潔身東適𤣥莵境黄雲黯黯炎精昏避地且復依公孫
公孫非有興漢志爼豆詩書聊共論誰云此地在東鄙
箕子舊邦風化美同㳺不獨邴與王尚友欲追孤竹子
猘子猖狂事漸非扁舟浮海又西歸尚愁黄塵涴吾足
褰裳自濯滄浪溪滄浪之水清徹底更欲枕流洗其耳
水中圉圉疑子魚似亦含羞倐驚逝嗟哉子魚良可羞
昔為吾友今吾仇何當一請尚方劍斷取頭顱擲濁流
　　　題金章宗畫馬圖
混同江上黒龍起雄據中原慕文治欲令頑礦變精金
文物直追周漢美明昌天子世宗孫善書善畫兼善文
揮毫拂素貎騏驥神妙不數曹將軍龍鬐鳳臆真無比
汗血猶沾渥洼水汧陽雲錦非不多如此權竒能有㡬
憶昔武元起海東從騎躞蹀皆游龍西馳木葉風沙静
南蹴大梁榛棘空梁王已死陳王戮飲馬泉荒無苜宿
天閑十二俱下材薄蹄秃尾空多肉此圖想是建國初
明昌以後此馬無北荒鐵騎忽馳驟山後山前草木枯
　　　壽徐主事父母
金雞喔喔華堂曙佳氣葱葱藹如霧鳳笙吹空奏靈鼓
五采斑斕紛起舞座中仙翁蓬萊客烱烱雙瞳湛秋碧
北堂况是瑶池仙鶴髪蕭蕭映珠翟餐玉曾傳却老方
姓名已入丹臺蔵聖皇推恩加寵錫金函寳敕頒明光
長庚煌煌光照户花底張筵列尊爼新詞唱徹鶴南飛
笑吸仙人掌中露小鬟吹笙隔雲屏却疑便是董雙成
仙家元只在人世何須泛海求蓬瀛賢郎久著金閨籍
翹首白雲歸未得願椿不老萱長存年年嵗嵗承天澤
　　　送族孫垕㑹試
我家本是韓侯裔散處江南知㡬世黎川之隩平西臺
簮笏詩書世相繼舸齋直閣典絲綸先公持憲還秉鈞
孰云族逺情寖薄恩義不啻同産親吾兄長史尤卓犖
輔導親藩稱謇諤西江庚午棘闈開我與而翁共騰躍
而翁蚤嵗委秋霜我今歸田鬢已蒼瓊枝玉樹喜見汝
森然秀出嗣書香今秋挾䇿赴鄉試笑談折取蟾宫桂
鄉書傳得到山中老眼摩挲為驚視我家諸兒愚且蚩
有書不讀惟遨嬉一經賴汝傳舊徳頓令門户增光輝
凍雲釀雪北風厲匹馬凌兢隨計吏莫嗟三陟犯隆寒
萬里亨衢期奮翅龍門浪暖起春雷還將三策獻堯階
瓊林宴罷歸來晚錦幖前導亦榮哉丈夫立志須逺到
一第區區奚足道祖宗功徳與文章百世休光汝當紹
　　　雙桂堂為秋官李時賜賦
西臺使君人中龍氣酣飛上廣寒宫愛此宫中雙桂樹
翠蕤金粟何玲瓏移得靈根下仙陌素娥含情不敢惜
畫蘭文砌重栽培日倚胡牀玩芳色謝家蘭砌謾馳聲
王氏槐堂未足榮風起似聞環珮響月明恍若蛟龍争
使君二子更岐㠜蚤嵗聮翩登桂籍仲兮金榜久蜚聲
伯也雲衢方振翼桂兮桂兮徳之符豈同凡木空扶疎
炎風苦雨慎封植待作明堂欂與櫨
　　　題南莊圖壽陳孟祥婦翁
碧梧露冷秋將半南極騰輝照晴漢主家壽日集羣真
羽節飈輪來汗漫主人元是南莊仙五畝青桑二頃田
對酒髙歌紫芝曲焚香細和白駒篇邇來移住金河曲
烱烱方瞳貎如玉不知遐筭今㡬齡但覺添籌已盈屋
翠鳳纔炰白鹿烹當筵小玉鳴銀筝東牀佳客起稱壽
酒酣笑絶縵胡纓披圖却憶南莊好坐見滄溟遶蓬島
何當跨鶴歸去來笑拂扶桑拾瑶草
　　　題張將軍廟(諱飛字翼徳/廟在保寧)
車騎將軍盖世雄蚤年仗劍從真龍並遊惟許多髯翁
俯視餘子猶沙蟲曹瞞欺天悖且兇欲移漢鼎歸鄴宫
將軍眥裂髪上衝忠憤凛凛摩蒼穹佐佑昭烈剪蒿蓬
威如虓虎氣若虹提戈斬級無怛容萬衆莫敢嬰其鋒
取荆兼益啟漢中重噓炎燼光曨曨剖符遂受徹侯封
帶礪河山誓始終天不祚漢構禍凶變生肘腋殞厥躬
飄然騎箕返大空在帝左右佐化工殄戮癘鬼驅螟螽
嘉陵江上廟宇崇吏民薦享誠且恭鳳笙嗚嗚鼓逢逢
飈車雲馬紛來降斷碑苔蘚何重重誰操巨筆曾南豐
光明俊偉星斗同功名何必上景鐘斯文足表將軍忠
威靈赫赫垂無窮
　　　送金郎中還南京分韻得韡字
君家兄弟何所擬皎如玉樹翹瓊蘤伯兮早拜地官郎
典賦南都政聲美叔也新擢白雲司籍籍清名滿人耳
兩京相望若參商冀北江南㡬千里覔句春尋芳草池
看雲晝隱烏皮几伯兮奏最來皇都叔也承迎多樂豈
趍朝紫陌曉聯鑣聴雨寒忩宵共被塤箎迭奏肅以容
不必清商間流徵歡娯未洽又分携戒行曉逐雞聲起
賔朋出祖官道傍金巵㶑灔香浮蟻蘆花飛雪暗長汀
楓葉栖霞映秋水離亭分手正凄然况復秋空雁聲唳
征車轔轔不可留離懐戀戀何時已遥知别後重相思
愁看荆花春韡韡
　　　讀西臺慟哭記(留夢炎葉李俱以宋臣仕元貴/顯方鳯呉思齊與謝翺同隱終)
　　　(身不/仕)
北風怒撼龍舟覆十萬貔貅葬魚腹廬陵魁輔死燕山
頸血化為原草緑當時門下多俊材鳥散雲消那敢哭
裂冠毁冕彼何人俯首穹廬食讎粟轅門從事抱孤憤
芒屩潛行嚴瀬曲肯隨留葉立新朝甘與方吳卧空谷
遡風直上千仭臺采采溪毛薦寒淥歌殘楚些招不來
蕭瑟寒飈振林木仰天長慟天亦愁山鬼驚啼猿躑躅
冬青樹下頻往還淚眼摩挲望天目鳳逝龍亡王氣消
日暮驚烏止誰屋褰裳㡬度濯江潯尚恐塵汙涴吾足
帝曰巫陽汝下招促駕青虬歸玊局鐃歌騎吹世空傳
月表未成竟誰續毅魄雖埋神不沒仙逰想在文山麓
相逢握手共欷歔細論興亡淚如掬浮雲倐忽風中燭
忠義千年有餘馥巋然荒冡釣臺東我欲乗風奠醽醁
　　　題鄭氏齊壽堂分韻得彩字
三神之山渺何在員嶠方壺峙瀛海華堂誰築山之巔
雲氣連蜷浮瑞彩堂中偕老地行仙雙頰如丹雙鬢皠
懿行真為百世師靈宗况出前朝宰平生酷慕王儒仲
偕隱山中知㡬載石田烟暖茁瓊芽琪樹春深結珠蕾
祗今遐筭踰七旬合樂張筵慶嘉㑹㶑灔霞觴玉作流
芳鮮雕爼龍為醢蟠桃花下共稱觴載詠周詩歌壽愷
賢郎元是蟾宫仙剪得春雲供戲綵願祝雙親偕百齡
烱烱方瞳神觀倍丹成不必跨黄班鸞鶴翔空正相待
　　　蘇墨亭
　都水主事山陽尹君治徐州洪得蘇文忠公題名於
　亂石中其文曰郡守蘇軾山人張天驥詩僧道潜月
　中遊君洗滌汙垢識為坡書舁置其視事之所作亭
　以覆之翰林學士徐先生題其亭曰蘇墨過而覽者
　咸有賦詠焉噫君之於文忠公之遺墨寳愛之如此
　則於公之平生風莭所向慕者深矣
彭城太守眉山翁雄詞勁莭人中龍叩閽連疏詆新法
一麾來此綏疲癃雲龍山人亦超絶毎御仙禽遡天末
詩僧况復有參寥耻與貫休較工拙長空月白玉宇秋
扁舟載月谼邉游塵襟蕩滌殆欲盡便疑身世在瀛洲
瓊樓貝闕凉如洗月華倒蘸金尊裏酒酣俯視塵中人
甕盎醯雞飛復止醉磨山骨題姓名金戈寳劍何稜稜
不知埋歿㡬百載夜深尚有虹光騰多才水部偏好古
得此方珉谼上土剜苔滌垢識坡書寳愛不啻岐陽鼓
芳亭彩檻深且崇壯夫舁來置其中細觀頓覺心神肅
姿媚豈與黄庭同吳興墨妙委芳草學士新題名更好
千年化鶴倘來歸再與摛詞美莘老
　　　題陰崖舞鳳圖
畫船昨泛湘江曲江上蕭疎森紫玊天邉彩鳳忽飛來
羽毛猶帶湘雲緑陰崖曉霽暖烟消翠蕤飛舞風翛翛
九疑凝黛湘波静林間彷彿聞簫韶黄陵廟前春欲暮
鷓鴣啼斷班班雨好向虞廷覽徳輝碧梧菶菶摶桑曙
　　　題霜林孤鷹圖
霜林揺落秋天逈鷙鳥摩空風力勁大鵬却避狡兎愁
老樹無聲萬山静喬柯獨立何雄哉金眸玊爪非凡材
健翮孤騫晴雪落老拳怒攫寒雲開荒城古社多狐䑕
閟翳荆榛嘯烟雨乘秋一掃妖穴空萬里寒霄看髙翥
　　　白髪行
我昔年方十六七面如玉盤髪如漆玉河堤上脩褉時
公子王孫皆自失聖朝天子詔興賢詞場早著祖生鞭
杏花園中㑹羣彦同輩共詫人中仙天官掄材官粉署
晝閲刑書夜縑素誰云勞悴損容顔雙鬢青青祗如故
外臺持憲陟薇垣北臨汳水南閩山奸氓老吏竊相語
使君精悍猶童顔一從仗鉞臨冀北漸覺三莖五莖白
承恩召拜秋官卿猶幸簮中强半黒去年解紱辭清朝
歸來林下自逍遥滿頭一夕垂白雪縱遇春風未易消
少時一覽輒成誦筆底詞源似泉湧于今百過旋遺忘
揮毫不啻千鈞重閒中覽鏡空自悲百嵗光陰能㡬時
家人進酒强開慰天運如此非人為有形畢竟還銷爍
世上應無不死藥何須懊惱傷心神知命知天且為樂
　　　題南山晚翠圖
姑蘇才子鳳池仙氣吐胸中常浩然能書能詩亦工畫
妙處徃往逼輞川不學趙昌畫牡丹金絲粉瓣誇清妍
不學徐熙畫渚蓮絳綃翠幄映漪漣酒酣放筆恣揮冩
崢嶸磥砢天機全墨汁淋漓雲霧濕黛色暝與徂徠連
生平抱負與衆異勁氣凛凛見毫端初疑晴影落屏障
六月颯颯秋飈寒又疑潜蛟在素壁帶得寒濤洒四筵
畢宏韋偃稱好手此圖與之孰後先𤣥都障子不復見
三絶令人懷鄭䖍我昔見松武侯廟龍虎攫拏錦水邉
又嘗見之晉山麓屈鐵交錯森戈鋋歸來對此為動色
摩挲老眼思昔年固知畫者有深意畫中有意誰能言
亭亭有若橋與梓並立雲際擎蒼天異材自合棟清廟
何事老棄荒山巔繁柯亦足備榱桷匠石未遇空連蜷
吾皇聖徳邁姚姒將建明堂招俊賢林間樸􁂶尚收拾
况此異材忍棄捐我家季方愛此畫不啻𢎞璧出藍田
寳蔵髙閣遺孫子肯數米家書畫船臨風更招杜陵老
和我南山晚翠篇
　　　三臺懷古
長安市中歌布乎闗東盟主推本初帝胄﨑嶇西入蜀
孫郎慷慨南吞吳奸閹遺𦙍最桀黠奮戈頓地地欲裂
黄雲倐起翳長空黯黯炎精竟淪滅輕車勁卒入鄴宫
袁家豚犬走遼東燕姬趙女了無失祗留妲己賜周公
三臺髙築漳河曲勢擬未央與天禄璇題翠瓦絢晴霄
傑閣危䦨壓王屋身都冀郡帝許昌時來奉帝歸山陽
弱寡欺孤似狐媚私心郤欲擬文王成濟抽戈南闕下
崇基旋已歸司馬繐帷艶骨已成塵至今惟有當年瓦
西陵疑冡何纍纍我來弔古增歔欷欲呼斗酒招文舉
共論曹瞞弱漢時
　　　夀俞進士母
光風吹緑瀛洲草玉樹瓊芝遶庭好北堂清晝壽筵開
青鳥雙飛下蓬島座中阿母西池仙霞光滿面霜滿顛
庭前八子皆秀好就中一子尤稱賢去年對策金鑾殿
黄封曾醉瓊林宴今年謁告歸故鄉正值髙堂氣葱蒨
天香兩袖宫袍碧起舞尊前勸雲液但令阿母一開顔
不管烏紗漸欹側宜男花暖春正長鳳翎鵠觜含晴光
願祝慈顔似花好年年此日薦霞觴
　　　題金人出獵圖
陰山寒飈捲晴雪白草蕭蕭凍欲折選徒校獵曉合圍
萬騎蹴氷如蹴鐵狐裘狐帽紫絨絛上凌大磧下深濠
鐵騎咆哮聲震地毛羣無計可潜逃鴐鵝戛戛來何許
一片晴雲蔽天宇海青直上鷙且雄頃刻平蕪洒紅雨
紛飛鵾鸛與鶖鶬雨血風毛墮獵塲車徒獻獲大綏下
割鮮野食駝蹄香金輪半墜西山缺鐃管嘲轟向區脱
解鞍縶馬未肯眠笑擊黄獐飲其血白旂忽動鄂諾河
猛士更比金源多柴潭已涸蔡州破狡兎雖肥奈爾何
　　　秋夜搗衣曲
髙梧露墮銀牀冷宫漏沉沉夜初永碧落無雲月正中
樓臺滉漾玻璃影輕移芳屣下空庭未拂瑶玷已愴情
玉腕徐揮搗寒素丁東寫出斷腸聲非絲非竹亦非木
碎珮繁鈴斷還續壯如巫峽瀉春濤清似寒溪漱鳴玉
商聲嗚咽徵聲悲散入秋空逺更㣲公主辭唐嫁回紇
文姬歸漢别焉支乍沉乍振聲尤苦顧影無言淚如雨
嚴陵臺上哭孤臣白傅舟中泣商婦砧聲轉急愁轉深
栖烏驚起啼霜林長風吹入征夫耳應識香閨悵望心
玉杓斜指天將曙停杵凄然倚庭樹却愛蓮塘水不波
雙鴛交頸眠香霧
　　　樂樵隱畫虎
山人采樵慣識虎畫虎於今推獨歩吮毫濡墨欲畫時
猛態雄姿宛如覩祗今畫者多擅名徃徃粉墨肖其形
孰如此圖造神妙顧盼凛凛寒風生原田毎每羣豕暴
曷不為我盬其腦黍稷與與嵗有收田豕從兹迹如掃
城狐社䑕為民憂為我搏噬無復留村甿稱快共歡笑
雞鶩成羣散不收嗟哉此圖真可愛魑魅逢之應自敗
蕘兒牧子懾餘威藜藿滿山那敢采
　　　題獅子圖
莎溪之域弱水濵金精下降毓怪珍偉哉狻猊産此地
雄姿猛態夐絶倫雙睛睒睒電流赤勁爪銛牙侔劍㦸
空山怒吼轟春雷百獸聞之皆辟易饑來不食麋鹿羣
摶犀拉象如孤㹠㡬廻饑飲龍門涘積石半露餘波渾
聖皇端拱位皇極月竁氷天皆仰徳荒夷得此不敢留
縶以金繩獻京國脩途萬里經流沙羣動懾竄不敢譁
尾端尚帶昆侖霧口角仍含葱嶺霞彤軒文陛麗晴旭
遥望龍顔自馴伏低頭安尾體態閒黄毳蒼髵絢人目
皇威逺被萬國寕長楊靈囿多祥禎獅兮獅兮歛鷙猛
長與騶虞作隊行
　　　題桃源圖
咸陽鹿走羣雄起河北山東多敵壘楚鄉耆舊獨知㡬
避地移家阻烟水烟水茫茫别有天塵寰疑是地行仙
誅茅剪棘初為室引水開渠漸種田老翁侵晨放鷄鶩
稚子乗春藝桑竹無刑無賦無追呼淳風自是羲皇俗
児孫更抱日相親酒食時常㑹里隣桃花隔斷人間路
不識西風有戰塵漁郎鼔棹來何許競引歸家具雞黍
當時祗記有秦皇此日方知為典午水流花謝路榛蕪
誰把仙源託畫圖雲山有路如可訪便擬辭家徃卜居
　　十樓懷古
　　　黄樓(在徐/州)
黄河西來坤軸折濁浪排空天欲裂彭城老稚哀哀啼
自分闔門作魚鼈仁明太守眉山蘇誓以隻手障其衝
指麾徒旅荷畚輂長隄隱起如晴虹波恬浪静民安堵
共喜更生歌且舞九重下詔侈褒嘉拯溺禦災非小補
飛樓髙壓城之東張筵㑹客何雍客後山作銘潁濵賦
筆力直與造化争瓌雄神遊八表知何處贏得穹碑照
今古當年舒李今何如羈鬼啾啾泣烟雨
　　　竹樓(在黄/州)
黄岡使君文中虎勁氣英英隘寰宇西清東觀莫容身
又擁朱轓守江渚江雲山雨晝𠖇𠖇使君對此若為情
驚濤厭見蛟黿舞老樹愁聞猿狖鳴平生才名冠當世
每吐忠言禆國是哆侈竊笑奸諂排一身南北長如寄
使君知命不解愁竹樓突起江之陬笑呼斗酒酹前哲
風帆沙鳥任沉浮仙逰今在蓬萊島陳迹荒凉凄蔓草
我來不見樓中人自酌寒泉薦蘋藻
　　　燕子樓(在徐/州)
彭城城下汳水流弭棹江臯訪燕樓畫簷綉拱杳何許
但見衝烟掠水雙燕愁憶昔南陽張僕射文武兼資擅
聲價隼旟龍節涖名藩赫奕威聲震東夏貞心姱質闗
家姬姿容冠世兼能詩明珠買得侍尊爼擊毬張宴常
相隨曲房邃閣歡未足豈料清歌成慟哭從兹但詠栢
舟詩不唱秋娘金縷曲十載樓中只獨眠霜晨月夜淚
㳙㳙却嗟老大潯陽婦忍抱琵琶過别船
　　　黄鶴樓(在武/昌)
黄鶴髙樓渺煙霧黄鶴飄飄不知處我曾凌風登此樓
但見蒼茫漢陽樹我聞羽士徐佐卿化為黄鶴朝太清
雲衢偶爾中金鏃戛然驚飛入杳𠖇錦袍仙人昔曾到
醉眼摩挲睨晴昊倚䦨招鶴鶴不來槌碎瓊樓委荒草
樓前大别髙崔嵬樓下長江滚滚來仲謀孟徳今何在
空遺陳迹後人哀我本芙容城裏客謫在塵寰歸未得
月明黄鶴倘來歸便欲乗之遡空碧
　　　岳陽樓(在岳/州)
飛樓百尺壓城上坐看長風掀巨浪澄湖周迴八百里
雨態烟姿千萬狀倚䦨一眺心茫然三湘七澤來目前
欲呼湘女一鼓瑟更起靈均細問天我懐文正髙平老
後樂先憂古今少廟堂宻勿能㡬時遽遣行邉迹如掃
又懐武穆岳將軍用兵决䇿如有神樓船剪冦來此地
功成乃不保其身英雄已矣不可問斗酒那能散孤悶
欲乗𤣥鳳上九嶷還就重華訴忠憤
　　　庾公樓(在九/江)
庾樓昔日瞰江渚髙棟危䦨撼風雨年深傾圯成荒丘
月冷蘆汀啼杜宇庾公瀟洒清談人連輝椒掖秉國均
寡謀輕啟歴陽釁臨難䑕竄私其身冦平尚幸免誅殛
猶秉旌旄鎮南國神州未復邊騎驕擁衆何當剪仇敵
當時㕘佐殷謝徒嘯詠風月無逺圖樓中開宴揮玊麈
志識僅比牧豬奴九原㝠㝠不可作雲散太虛水歸壑
廬山飛瀑和雨來似為元規洗餘惡
　　　建國樓(在大/梁)
銀槍已降鐵槍死建國樓傾土花紫午溝王氣澹秋烟
始信太原真有子唐家季葉如亂蓬茫碭雲深蛇化龍
初從劇盜旋納欵授節賜名恩寵隆西摧强晉東遷洛
雪滿紇干凍死雀窮兇極惡甚阿瞞况復墻茨恣淫樂
氣盈志足誇成功翬飛傑閣凌蒼穹封丘門外晉王至
阿兒血濺雕楹紅惜哉未按王敦例剖棺戮尸示當世
何人獻諂誤莊宗欲借太阿斬全義
　　　文選樓(在襄/陽)
漢江緑遶南雍州敗瓦頽垣江上頭蕘兒牧豎笑相語
云是昭明文選樓昭明好學無與比鬬雞肯效諸王戱
古今作者浩如烟欲選雄渾垂萬世旁搜陶謝曹劉詩
細閲班揚賈馬辭明珠溢目取照乗夷玉在序收懸藜
江蘺沅芷萃靈囿亦有殷彛及周卣誰云小兒强解事
作者藉之傳不朽江陵典籍亦已多七官文字勤捜羅
當時不作選萃計化作飛烟奈爾何
　　　柴潭樓(在汝/寧)
金源立國雄且武蹴宋殱遼跨中土豈知中葉漸陵夷
虓闞憑陵有䝉古燕京南遷到汴京花帽不守杏花營
黄河已失哈達死猶欲假息懸瓠城懸瓠頟頟近荆楚
京湖亦有復仇舉長圍已合效魚麗癡心尚恃柴潭固
柴潭樓下碧漪漪上有伏弩下潛螭一朝决之入汝水
螭亡潭涸竟奚為幽蘭軒中苦復苦分取遺骸蔵宋圄
當年忠烈冠華夷惟有忠臣忽斜虎(按忽斜虎應改呼沙/呼因韻語故存其舊)
　　　籌邊樓(在西/川)
元和相國有賢子仗鉞擁麾鎮西鄙朱甍翠瓦構危樓
徼外聞聲盡風靡樓中粉壁圖江山南樓羌僰西吐蕃
不須聚米著形勢阨塞盡歸指顧間維州向化首來服
凛凛威聲震殊俗可憐相府妬成功執送蕃酋逞殘酷
誰為此策竒章公不恤國是心匪忠馬公反復義利辨
此論未知吾不從雄姿偉略今安在髣髴丹青見風采
忠貞世篤能㡬人獨立風前增感慨
　　　題畫虎圖
長林有獸雄且威非熊非兕非狻猊月明一嘯陰風起
羣獸膽破争奔馳平臯曠野閒縱步愁殺山中狐與免
銛牙鈎爪孰敢攖晋國休誇有馮婦松坡隱卧攫噬閒
芻牧莫敢窺其間四望芃芃藜藿茂豈知鷙獸在兹山
雙睛如電良可畏犀象相逢皆䘮氣良工畫此向髙堂
雞犬遥瞻俱駭避君不見窮邉仗鉞有虎臣匈奴逺遁
無烟塵又不見周廬陛㦸有虎旅百辟趨朝敢迴顧壯
哉此獸真軼羣𤣥章霞彩負竒文莫言鷙猛非所貴䝉
馬猶能破楚軍
　　　海屋添籌圖壽徐進士父母
華月映綺疏長庚耿銀漢髙堂匏竹何煌煌云是佳晨
届華誕堂中二老仙者流碧瞳燁燁明清秋不知甲子
今㡬百但見海屋頻添籌鳳為膏兮龍為醢錦帳銀屏
爛霞彩緑華起舞飛瓊歌誰道蓬萊隔瀛海諸郎濟濟
玉雪姿盡是天上麒麟兒就中一子稱白眉春風射䇿
登彤墀子兮孝以忠親兮榮且壽作傳宜紬石室書盛
事從來世稀有
　　　過雞冠隘弔曹將軍
　將軍諱友聞舉進士調天水教授㑹䝉古攻城糾合
　義兵拒之始解圍去制置使製大旗書滿身膽以表
　之且檄公扼蜀口有功累遷驍衛大將軍已而䝉古
　合金人吐蕃回紇之兵五十餘萬入㓂將軍與弟友
　萬拒戰於此敵死傷無筭血流二十里救兵不至兄
　弟俱死於陣全軍盡沒無一降者嗚呼烈哉
曹將軍素虓闞帥閫稱為滿身膽横戈躍馬馬蹄驕赤
霧彌空天氣惨邊塵澒洞鐵山摧青野原頭萬騎來漢
川士女走失魂嬰孺棄擲聲哀哀將軍慷慨髪上指兄弟
同驅誓同死右持龍劍左蛇矛斬刈勁敵如斬豖雞冠
隘口血成河健馬强兵來益多風凄雨急敵氛惡天不
祚宋將奈何喧呼動地地欲裂凍鼓無聲寳刀折綿裘
濕透足難移猶奮空拳誓翦滅虎倒龍顛互啖吞山川
震眩塵霾昏罵聲愈髙頭已斷怒氣勃勃如生存君不
見吕家兄弟降異土遺臭至今誰比數將軍死去三百
年赫赫英名照今古
　　　題尹内翰家山圖
南山凌蒼㝠北山屹絶壁美人愛山住山中恍似當年
謝安石清溪一帶縁桃花春流滉漾蒸紅霞漁郎到此
驚且喜祗疑誤入仙人家草堂數間蔭喬木知是美人
讀書屋晴峰當户開秋渠飛瀑縈林潄寒玉一從獻策
來皇都西清東觀恩寵殊長楊不奏子雲賦石室還紬
太史書閒來却憶釣游處桑梓迢迢隔烟霧舊時猿鶴
今何如應怨山人不歸去何人冩此家山圖長林逺岫
春模糊墨雲翻空太陰黒妙筆直與造化俱山腰小徑
僅如髪細看尚恐苔花滑斷崖老樹杳莫窺似聽孤猿
啼夜月蹇予舊住金嶂西别來芳草應凄凄對此新圖
憶丘壑歸心便逐秋鴻飛人生無如歸去好莫使山中
迹如掃何當訪子三顧山共荷長鑱拾瑶草
　　　賦得君馬黄贈錢憲使
君馬黄我馬白君馬紫絲韁我馬黄金勒榕城雨霽炎
埃清聯鑣共出城南陌城南緑陰凉似洗下馬班荆話
疇昔君才卓犖非尋常蚤我金豸承恩光西登岷峨北
太行鷺車所歴飛秋霜閩山千里海為疆帝遣侍臣撫
疲甿青𠖇空闊孤隼翔當道無復豺與狼往年玊莭臨
上杭鼪鼯膽破狡穴荒去年樓船泛東洋支祁帖耳海
若藏才名藉甚范與張薦剡如雲上廟堂詔遷憲使總
臺綱騘馬行行過故鄉到家未詫銀黄好且喜堂中親
未老赤麟為脯玉為漿綵服承歡毋草草交游似我情
最親鸎花同醉曲江春聞君峻擢喜欲舞惜君逺别還
成嚬兩情繾綣何時已且拚一醉緑陰裏驪駒歌罷玉
缾空笑指三山暮烟紫君馬去我馬歸明朝兩地遥相
憶滇雲閩樹同依依
　　　見燕憶兒來鳳
去年燕來時吾兒歡笑牽我衣口誦差池頡頏句婆娑
庭下看雙飛今年燕復至吾兒嗟已逝梁間空聴燕呢
喃不見兒來堂下戲燕兮秋去春復來吾兒一去再不
回沉思弱質今何在芳草寒烟翠作堆草色青更青我
心苦復苦不獨聞猿堪斷腸見燕傷心淚如雨
　　　明妃曲(在瓊州巫陽縣相傳/即昭君生長之地)
寧胡閼氏漢宫女為國和親嫁驕虜氊車軋軋向陰山
回首長安淚如雨黄沙白草路漫漫蕭瑟驚飈徹骨寒
萬縷幽懐共誰語鵾絃彈罷淚䦨干身輕豈不如飛燕
十年不覩君王面姿態未必慙子夫更衣不得承歡娛
妾命薄妾自嗟承恩元不在絶色辜負春風滿面花寄
聲良娣與昭儀莫惜黄金賄畫師昭陽隆寵繫圖繪冠
世姿容誰得知
　　　題泉州福寧道嵗寒三友
淇園此君最瀟洒孤髙不是悠悠者同心况有五大夫
鐵榦銅柯異檉檟羅浮仙子亦清真縞袂珠冠不涴塵
相逢共結嵗寒友肯同羣卉競芳春莫學隋堤栁揺颺
春風能㡬久莫學董澤蒲弱質迎秋半已枯炎風苦雨
慎相保過眼浮榮奚足道他日棟明堂奏清廟帝鼐和
羮風味好共持貞潔應時需不負生平氷雪操
　　　讀余玠遺愛碑
　䝉古入蜀殺戮㡬無噍類余玠以龍圖學士帥蜀據
　險築城蒐兵養士通商勸農蜀人始有生意時宰信
　偏禆之譖嗾臺諫論其罪召還竟以憂憤卒其卒也
　蜀人哀之如悲親戚玠死未㡬而䝉古長驅取宋矣
　眉山黄大有作玠遺愛碑具載蜀受禍之慘與玠再
　造之功視宋史尤詳予讀而悲之賦短歌以識其事
　嗟夫士君子懐忠死莭而困於讒口者多矣豈獨玠
　哉
北風蕭蕭戰血腥殺氣晝壓蠶叢城將軍俯首送降表
况敢仰視攖其兵龍圖學士奮戈起隻手欲障横流水
冉家兄弟亦英雄獻策魚山築髙壘連雲戰格控黔中
鐵馬金戈氣勢雄北兵睥睨不敢近兩川再造伊誰功
青蠅紛飛㸃白璧臺諫承風競彈擊指忠為逆逆為忠
志士含寃氣填臆萬里長城忽自摧蜀中士女空悲哀
敵騎從此蹂吳甸金闕瓊樓起戰埃招賢亭館今安在
尚有殘碑紀遺愛欲持杯酒酹忠魂彷彿雲間見麾盖
君不見馬伏波蠻兵未破謗已多又不見岳武穆中原
未復家已覆功名自昔保全難鳥盡弓藏世共嘆江頭
廢壘苔花紫千載英雄掩淚看
　　　戲綵圖
雪花繽紛墮雲端銀燭飛光消嫰寒華堂簫鼓慶初度
仙軿縹緲來青鸞九十慈幃七十子此樂人間能有㡬
子兮有子孫有孫玊樹瓊芝紛旖旎曾孫調錦瑟𤣥孫
進瑶觴阿兒種種髪如雪斑衣起舞何蹡蹡一門慈孝
誰能並况復詩書流澤盛天公剪水作瓊花散作華筵
表祥慶綵衣舞兮日正長龎眉一笑回春陽蟠桃千嵗
正堪摘碧實纍纍清露香綵衣舞兮日將暮兒心一喜
還一懼安得長繩萬丈餘繫彼金烏莫飛去
　　　十禽言
行不得也哥哥山有貙虎水有蛟鼉銛牙利爪競塞路
仗劒欲往誰敢過勸君歸來且髙卧苦竹岡頭安樂多
不如歸去人生多被功名誤宦成名遂能知足自昔惟
推疏太傅萊公再相老不歸可憐逺謫崖州户
蘄州鬼讜論從來多逆耳有言逆耳奈若何罷官逺竄
南荒死當時諛佞非不多端笏朝堂相天子
脱布袴杼軸已空那得布舊袴綻裂願脱之新袴家貧
誰與做剥膚椎髓何紛然循吏今無廉叔度
婆餅焦不逢樂嵗逢𤣥枵囷倉久空兒索餅啼饑滿屋
聲嘵嘵馬糞火中且煨麵敢望當年煉火燒
提壺蘆相携共向黄公罏竹葉青兮秋露白問君所嗜
為君沽一杯一曲莫辭醉重來愁聴笛聲孤
泥滑滑積雨初晴天又雪泥深路滑雪更寒兩足凌兢
盡流血可憐馬上誰家郎醉擁貂裘却嫌熱
割茆過荒今年饑歉不可當割得茆來何所用賣與巨
室换餱糧只愁野燒茆又盡兒啼妻泣淚浪浪
得過且過知㡬安分終無禍風和莫詫文羽鮮雪冷休
慚氄毛堕故侯還賣青門𤓰相君曾向牛衣卧
婆婆繅絲繅得五采光陸離織成山龍與藻火獻諸紫
禁供朝衣祀汾封岱總宜服不須山繭貢莱夷
　　　松坡為奉新胡處士賦
君不見彭澤門前五株栁揺曳春光能㡬久又不見武
陵溪邉千樹桃落紅凌亂泛寒濤君家住在楚江曲五
畝芳園數椽屋園中不種栁與桃千箇長松伴幽獨大
枝夭矯凌蒼㝠小枝裊娜當簷楹月明恍見蛟龍鬬風
起如聞鸞鳳鳴炎埃不到清如洗良朋對奕松陰裏樵
人偶見苦不識却疑便是園與綺斸苓為餌花為酒不
須辟榖求延壽髙風瀟洒夐出塵彭澤武陵曾有否我
亦生平最愛松夢魂長遶徂徠峰煩君預掃松間石遲
我來訪彈絲桐
　　　三香圖為白黄門昂賦
蕋宫三仙姝貞姿競芳潔何年謫降來塵寰化作三花
總清絶一在落伽峰珠珮瑶環氷雪容一在羅浮下縞
袂霓裳光照夜凌波仙子竒更竒水沉為骨氷為肌皦
然並立風埃表回看紅紫俱堪嗤前身同住仙宫裏故
向人間叙晜季素質元因一氣鍾清芬肯與羣葩比江
州司馬遺澤長嶷然三子如三香娟娟叔季儒林秀長
公况是黄門郎我願三子崇令徳留取芳聲垂簡册西
蜀由來重二蘇晉陵行見推三白
　　　金嶂山歌
巍乎金嶂之為山也披霄聳漢吾不知其髙但見羣山
俱在履舄下拱揖拜頫若兒曹或如萬馬競馳驟又若
長風捲海驅波濤金精峙其南軍山聳其北層崖秀巘
髙入雲正與兹山勢相敵銀江滔滔遶其趾深涵清兮
淺沸白金鱗頳尾日㳺揚或乘風雷變化生羽翼寒潭
窅窅深莫測下有虬龍卧澄碧嵗旱村翁事禱雨油然
雲興霈甘澤長松不知㡬百年黛色蓊鬱蔵雲烟𤣥猿
蒼鹿游其下鵾鸛鶖鶬羽其巔緑陰滿地凉似水我欲
髙卧消煩悁山椒祠宇壯且麗云是炎漢之髙帝長陵
原廟在闗中神遊詎肯來兹地琳宫碧殿何渠渠乃是
釋老之所居相與談空寂講𤣥虛變幻百出誘羣愚函
香剪紙日奔趨石橋夭矯蒼苔滑上有石臺臨木末山
頭瀑布非練光疑是陰崖未消千古雪東村匝埠多人
家平原百里皆桑麻民風醇樸無紛華朝耕暮詠為生
涯嵩邙瀍榖差可擬王官杜曲未足誇紫芝赤箭香旖
旎雲暖羅生碧巖底采之自足制頽齡何用瓊漿和石
髓嗟予老病久懸車愛此名山擬卜居何用遂良圖結
茆三五間種樹千百株看山晨拄笏篝燈夜讀書松風
瑟瑟似笙竽漱滌塵思半㸃無雖非午橋莊庶㡬南陽
廬惜哉此志未能遂悵望雲山增鬱紆
　　　榮壽歌為安陽劉宗瀾賦
劉郎卓犖龍頭客蚤向彤庭獻三策白雲司裏久蜚聲
寵及雙親何舄奕徃年初拜郎官封寳敕龍光貫采虹
今春又錫大夫誥玳首金葩絢晴昊阿翁烏㡌錦為衣
阿母珠冠光陸離顔如渥丹鬢如雪榮壽兼全世所稀
黄花爛熳秋空杳繡幙低垂綺忩曉雕盤錯落壽筵開
恍似羣仙宴蓬島最憐膝下好兒郎瑜珥瑶環雲錦裳
酒酣蹌踉紛拜舞左持麟脯右瓊漿賔筵佳客盡珠履
笑語怡怡歡未已纎歌聲遏鄴臺雲洞簫吹沸漳河水
漳河水長㴞㴞願言榮壽亦如此笑摘西池千嵗桃
　
　
　
　
　椒邱文集巻二十三
欽定四庫全書
　椒邱文集巻二十四
　　　　　　　　　　　　明　何喬新　撰
　詩
　　七言律詩(附集/句)
　　　賔筵留詠謝内翰楊先生
鑾坡退直共論文華館從容日又曛碧甕酒分仙掌露
紫檀香裊博山雲黄柑錦荔皆珍味玉麈緗編總異聞
鄙劣每慚知遇厚但歌既醉頌夫君
　　　送徐夏官省親畢姻
珊珊清珮出彤墀共羨仙郎荷寵私鶴髪想應占逺信
雀屏更喜協佳期綵衣絢日春光好繡幙凝香曉漏遲
莫向枌榆乆留滯趨朝須及鴈來時
　　　迂齋次夏提學韻
長佩髙冠氣浩然從敎人笑腹便便欲持鑿枘同先哲
肯競周容逐少年每歎終南多㨗徑豈知涑水有名賢
庭前磊磈長松老恥共羣葩較醜妍
　　　無題和李商隱韻(宫怨五首/仙興五首)
　唐李商隱賦無題五首盖託宫怨之情以寓思君之
　意其引物託興有國風楚騷之㫖焉自元以來和者
　甚衆而憲副郁君又託之以冩其憂深思逺繾綣之
　情予讀而愛之每韻和二首前五首宫怨子建洛神
　之意也後五首仙興屈子逺逰之意也第恨詞氣萎
　弱不足追歩昔人耳
風軟耶溪盪綵舟蘭橈桂楫漫夷猶鵲橋露冷來何暮
鳳吹雲深逝莫留瓊島碧桃偏向暖瑶臺琪樹不禁秋
相如莫奏長門賦且聽閨人詠白頭
户外羊車久絶蹤繡衾輾轉聽晨鐘心知栁絮飛無定
愁似香雲淡後濃春水洲邉吟杜若秋風江上采芙蓉
夢魂不怕湘江逺飛遶巫山紫翠重
綺忩香透桂花風夢遶披香别殿東仙島不容嬴使到
天河寧許漢槎通長蛾鎖恨㣲顰翠嬌靨傷春淺暈紅
怊悵别來憔悴甚鏡中己見鬢如蓬
緩歩西廂待月來笑聲何處殷春雷樓中盼盼啼偏苦
畫裏真真唤不迴鼓罷氷絃添别恨織成錦字惜多才
妾身渾似庭前草㡬度東風㡬度灰
薄命情知終愛難更堪弱質易摧殘雲凝楚岫魂應斷
雨洒湘筠淚未乾午睡最憐鴛被暖夜吟漏覺魫忩寒
新愁舊恨憑誰訴自展迴文擁髻看
　　　　右宫怨
碧海浟浟様桂舟瀛洲咫尺且夷猶龍膏每共方平宴
鶴駕曾為子晉留若木雲消蓬闕曉榆花露冷蕋宫秋
醯鷄起滅氛埃裏惆悵浮生浪白頭
弭節方壺訪舊蹤雲璈迭奏和華鐘赤城春曉霞光薄
𤣥圃秋陰露氣濃剪剪緑衣紉薜荔翛翛清珮製芙蓉
滄波不阻三山路浪説三山隔萬重
獨跨雲鵬遡曉風扶揺直渡弱流東采鸞去後音容杳
青鳥來時信息通瑶草葱茸春雨緑丹光隱映曉霞紅
浮沉慾海知多少頫視真如一斷蓬
絳莭蓉旌縹緲來靈鼗靈鼔響如雷飈輪低拂扶桑度
羽駕髙凌桂樹迴肉食未傳餐玉訣蓬心豈是馭風才
誰能久視層霄上還向昆明認刼灰
蓬嶠迢迢去路難東風又見碧桃殘雲生瑶圃春常潤
露墮金莖晝未乾瓊宇凝神香霧暖石壇禮斗玉聲寒
慇懃寄語求仙侣河上靈筌仔細看
　　　　右仙興
　　　輓徐編修父
𤣥洲别却向壺洲祗住人間六十秋塵滿小忩飛脉望
雲深舊隱噭鉤輈墨花零落來禽帖烟樹凄迷放鶴樓
餘慶綿綿知不已鳳毛今在鳳池頭
　　　元日早朝作(前一日聞/兩廣捷音)
乳鴉啼散夜將䦨庭燎煌煌啟九闗劍㦸霜明環虎旅
衣冠雲擁簉鴛班彤闈風定聞天樂黼座香消識聖顔
更喜㨗書來粤徼大廷行見格羣蠻
　　　和髙居正秋臺齋宿韻
親承聖語下瑶臺齋閣同携襆被来茶瀹龍團閒嘯詠
香凝燕寢喜追陪起看紫極璿杓轉坐待彤庭玉鑰開
欲冩蕪詞賡絶唱愧非汝士軼羣才
　　　陸君孟昭以元宵㑹客同寅髙君居正即席賦
　　　詩和者相屬予適以事不及徃乃用居正韻以
　　　謝
𤣥露香浮白玉巵共拚一醉對芳時銀河夜轉斗横柄
火樹春回花滿枝繡户月明歌韻杳麗譙風細漏聲遲
慚予未得陪清賞吟對寒忩綠幙垂
　　　送憲副王公赴山西
花騘躞蹀出神京追饑都門酒謾傾蘭省當年同戰藝
栢臺此日獨蜚英霜飛絶塞秋横鶚花滿新田曉弄鶯
明日相思限南北暮雲春樹總闗情
　　　輓盧都御史睿
玉帳牙旗鎮北陲功成歸老榖川湄崇勛曾沐當朝眷
清節還令後世思緑野堂空雲黯黯青門𤓰老草離離
墳前石馬嘶風雨猶似榆闗破敵時
　　　紫薇精舎為陸孟昭賦其父别號怡晚(四/首)
丹霞塢裏草堂開移得薇花繞舎栽紫艷半含春露濕
清芬輕逐午風來百年相業知重振二妙文風喜載回
怪底虹光射牛斗五花鸞誥閟泉臺
行春橋畔石湖邊精舎陰陰近墓田花發紫薇思徃事
氣騰白虎卧新阡青楓月冷歸遼鶴緑樹烟深怨蜀䳌
怡晚仙人飛珮逺倚䦨無語淚澘然
文穆遺墟草樹荒仙郎重此卜𤣥堂一盂麥飯澆寒食
㡬勺椒漿酹夕陽山勢猶存前古勝薇花還發舊時香
檀弓讀罷憑軒望宿草芊芊思感傷
吳山深處是先塋更傍先塋構草亭啼月慈烏晨繞樹
銜花白鹿晝依屏石湖水碧涵忩潤文筆峰髙入座青
相國勛名今不冺薇垣遺種振芳馨
　　　輓太保金公(淮陽人/二首)
台星夜隕哲人萎哀動朝紳淚暗垂補衮每聞禆聖治
安邉頻見董王師堂堂遺像歸圖畫赫赫元勛照鼎彛
千載芳名知不朽何須更索説之碑
憶昔先公秉國鈞與公情誼最相親子明舉相惟平仲
君實論交重景仁遼鶴不歸淮浦月蜀䳌又怨楚山春
不才為勒碑陰記哀些歌殘淚滿巾
　　　金山曉鐘送陳巨源父南歸
浮玉山前曉駐舟鯨音隱隱吼林丘驚回幽壑潛蛟夢
喚醒孤舟倦客愁逺逐角聲聞鐵甕清兼漁唱落滄洲
分明夜半楓橋泊月色江聲滿目秋
　　　虎丘夜泊
千里歸帆下玉京夕陽暫艤闔閭城沉沉梵宇疎鐘吼
渺渺漁村逺火眀芳草空餘蔵劍處折楊猶聽踏歌聲
明朝又鼔吳江棹遥想家山只數程
　　　浙冦敗走詩以識喜
幽壑鼪鼯晝嘯號騑騑駟牡敢辭勞霜凝玉斧妖氛豁
雲擁牙旗殺氣髙荒壘羈魂飛夜燐長溪戰血漲春濤
歸來不用歌鐃曲皎月當臺詠載櫜
　　　廷珍憲副以詩賀予平冦次韻答之
緑林妖祲喜初收畫轂歸來得自由野戍花深無戰㦸
平田草緑有耕牛成功自愧非彬甫憂國誰憐似子牟
多謝故人傳秀句瓊瑶乏報祗增羞
　　　將之福清過南臺偶成
宿雨初收絶㸃埃煌煌鳳節出南臺長林怪鳥啼猶急
孤嶼妖氛鬱未開減竈謾懐虞詡策運籌誰是子房才
薇垣諸老方盤樂肯念嗷嗷鴻雁來
　　　擬唐人送宫人入道詩(三/首)
金屋蹉跎雪滿顛官家有詔許求仙夜眠不作湘雲夢
曉諷應忘璧月篇好共采鸞遊漭沆休教飛鷰妬嬋姢
碧桃花底吹笙處猶似承恩侍御筵
仙袂飄飄出漢宫從今罷聽景陽鐘肯題紅葉傳幽怨
祗煉黄芽駐舊容上苑昔年春鬬草空壇此際夜依松
白頭阿監遥相憶知在蓬山第㡬重
霞裾廿載侍昭陽喜逐飛瓊事紫皇塵夢已知殊鶴夢
道粧應覺勝宫粧朝真曉步瑶池月搗藥宵分玉杵霜
料得未忘恩顧厚丹成還擬獻君王
　　　擬送狀元歸畢姻
恩榮醉罷曲江春又詠桃夭出紫宸奠鴈正當鳴雁候
乘龍元是化龍人金蓮影晃銀屏曉御酒香浮翠杓新
莫戀洞房鴛夢好早歸鳳閣掌絲綸
　　　元日藩省祝壽謾成口號
銀河星淡漏聲遲畫省宵陳祝壽儀庭燎春回紅霧合
爐香風細翠烟垂輿圖萬里歸堯統厯數千年紀夏時
最喜太平今有象新年民物共熙熙
　　　送韓行人使琉球
星槎五月泛滄溟路指扶桑霽景清諭粤才華推陸賈
乗風氣概羨宗生彭湖浪靜牙檣穩髙嶼烟消畫鷁明
遥想畨王承寵命㡬回膜拜望神京
　　　小軒夕坐歸思浩然
閲盡人間是與非鄉心戀戀北山薇坐憐黄菊霜前老
笑指閒雲雨後歸已學莊生齊得䘮懶從詹尹卜從違
歸歟袖却屠龍手重向江頭訪釣磯
　　　題黄君愈宣江山一覽亭
危亭翼翼倚晴空百里江山入望中俯檻銀溪紆素練
開軒金嶂聳屏風波光㵿㵿揺文几嵐靄霏霏撲綺櫳
我欲携琴亭上醉夕陽影裏數歸鴻
　　　酬羅内翰贈别用原韻
滿篷烟月發盱源又共先生醉别罇百嵗可憐猶旦暮
一腔元自有乾坤文如班馬身何益學到闗閩道乃尊
此夜且論千古事不須切切問寒温
　　　分題得𤣥鶴壽程郎中父母
緱嶺歸來骨已仙雪衣蜕盡漸成𤣥舞隨蒼鹿應難辨
色比青烏似更妍髙頂蒙茸含墨暈踈翎黯黮帶茶烟
華堂此日稱觴處好奏南飛薦壽筵
　　　輓李諫議柰詞(以冢宰王公薦入官其致仕/也貧無以歸秦府特賜歸􁛑)
贊政薇垣際盛時蕭蕭短髪欲成絲歸􁔾偏沐賢藩寵
薦剡曾䝉太宰知夜月槐柯俄入夢秋風薤露忽興悲
翠珉誰與銘遺徳千古無慚有道碑
　　　壽楊内翰母作(以初度之/日受封)
華屋笙歌曉漏遲露香庭戺爛金芝正當北闕推恩日
又是南山祝壽時慈竹影涵瑶席潤靈萱花映翠冠垂
陽岡采鳳方髙翥分得黄封薦玉巵
　　　送余僉憲致仕歸南城
桂嶺驅馳雪滿顛乞身深荷聖情憐晚香采采籬邉菊
歸思飄飄江上船醉裏呼童歌白紵閒來振策濯紅泉
不須更覔瀛洲路老得閒居即是仙
　　　送羅應奎左遷提舉(三/首)
　内翰羅先生以進士大魁擢居侍從抗疏陳國家大
　計坐是出提舉福建市舶先生起自疎逺立朝未百
　日乃能言人所不敢言吾曹終嵗黙黙不能有所建
　白聞先生之風愧死矣故於先生之行也賦詩三章
　以贈之
龍飛二載狀元郎三策纔陳又抗章忠孝不孤明主望
迂疎任笑老生狂同遊愧我非田晝當道知誰惜子方
千古髙名何所擬七閩山色鬱蒼蒼
曉捧函書叩帝廷宸旒垂聽具臣驚丹心耿耿明秋日
勁氣稜稜薄太清鄒浩犯顔非賣直陽城伏閣豈要名
此行不比湘潭謫莫賦騷辭弔屈平
閩山迢遞是天涯去路荒凉倍可嗟林晚饑烏啼刷羽
潭春妖鱷怒磨牙氷銜敢愛當時寵鐵漢從交後世誇
畢竟皇恩深似海肯令賈傅老長沙
　　　張先生升謫後復職
垂老窮邊衆所悲賜環何幸沐恩私受㕓已脱新編籍
振鐸還為後學師座隱青氊朝結課香凝絳帳晝哦詩
不須更續投湘賦好詠菁莪樂盛時
　　　輓鮑黄門輝詞(二/首)
萬里從龍狩北荒塵沙獵獵塞雲黄自揮寳劍長驅虎
忍向穹廬學射麞清血凄凄成碧草精忠耿耿凛秋霜
九原若遇馮長樂應愧當年拜徳光
落日風吹戰血腥黒雲慘澹壓邉城祗知大義千鈞重
直視㣲軀一羽輕死去無慚周富子生還不似漢蘇卿
英魂不共陰飈散願化欃槍墮敵營
　　　送任丘胡教諭
寒雲釀雪正沉沉尊酒離亭思不禁西蜀久鳴芹泮鐸
北河又鼓杏壇琴家聲好闡蘇湖教道學須探濓洛心
去去莫嗟官况冷三鱣㑹見集堂陰
　　　謁岳武穆王廟用趙子昻韻
兩都兵後黍離離誰念天潢國勢危鐵騎正謀探虎穴
金牌連召仆牙旗黄龍痛飲空遺恨赤縣分崩竟莫支
欲弔忠魂何處是淡烟衰草總含悲
　　　秋日行臺書懐
凉透疎櫺暑氣㣲倚䦨無語對斜暉嵗華冉冉嗟將老
心事悠悠悵屢違自道退之偏致謗誰憐伯玉漸知非
行䑓袖却屠龍手坐看羣鳶競䑕飛
　　　紀夢
　成化十二年冬十月朔予奉臺檄招撫流民於汝川
　是夜夢遊一洞洞左右石壁黝然榜曰紫雲洞府中
　有殿宇如道家所謂三清殿者侍衛頗嚴中左設虛
　座其右有一塑像幞頭白衣金帶白衣之下有一人
　紗帽青衣金帶端坐若假寐者諦視之則予亡友福
　建憲副游公大昇也予歴階而上徑至後殿見其蕪
　穢不治遽出至前殿連呼曰大昇在此乎大昇在此
　乎大昇趨而就予予憶其已死勞其良苦大昇無言
　㣲笑拱手而已予詢以前程事大昇荅云云予又問
　此是何處子今為何職大昇欲言傍有一老翁目之
　而止予遂出大昇送至洞門而别俄而覺則麗譙已
　三鼓矣念大昇儀容宛然在目揮淚久之大昇清慎
　有學其官於閩十餘年閩之士子愛之如父母其殁
　也諸生肖其像以配常衮今予所夢若此豈其死而
　為仙耶賦一律以紀之云
故人化去㡬經年宵寐相逢倍愴然翠栢臺中曾作使
紫雲洞裏又為仙生前每感交情厚身後還將吉語傳
惆悵㝠交那再得澘澘清淚滴重泉
　　　淮瀆祠詩(祠有漢碑及御/香亭  二首)
桐栢靈源何處尋㳙㳙一脈發胎簮東歸大海奔流壯
南匯山陽借潤深金薤晶熒遺刻在寳沉馥郁御香臨
年年禳禬陳牲璧願祝繁釐答聖心
碧殿玲瓏切絳霄飛甍時見瑞烟飄疏封舊沐長源寵
濟旱今看霈澤饒奠璧靈官宵秉簡函香天使曉乗軺
時豐民樂邉無警好展神功翊聖朝
　　　憲副郁公回速追饑不及詩以寄之
故人應怕醉離亭五鼓驅車出鄧城茅店雞聲霜氣重
荒途馬色月華明開尊寂寞孤吟倦隱几蕭條百感生
遥想行臺宵弭節嶺雲江樹不勝情
　　　襄陽懷古
旬宣南駐楚江湄登眺悽然淚欲垂秋雨蒹葭文煥壘
春風蘋藻壽亭祠峴山不改當年色漢水應無舊勒碑
日暮平原春燒起恍疑吳晋合兵時
　　　謁李潭州祠作(二/首)
𤣥雲慘澹壓孤城城外蕭蕭鐵馬鳴一室甘心俱就死
三軍效節忍偷生英魂不共寒蕪沒精爽猶隨夜燐明
采采溪毛酌清泚臨風三酹不勝情
賈相當年秉國鈞賢臣逺斥任諛臣豈知末路攄忠士
不是平原獻諂人吕氏諸郎甘納士李公一族競捐身
新祠翼翼湘江上一讀穹碑一愴神
　　　登岳陽樓作(四/首)
城上翬飛百尺樓憑髙一眺散離憂九江淼淼天邉逝
萬象森森鏡裏浮晴靄曉迷蛟女室凉飈晝送估人舟
文章誰似髙平老燁燁虹光映斗牛
䦨干十二碧玲瓏千里湖山入望中雲影凄迷涵逺岫
波光滉漾浴晴空登臨誰識希文意俯仰深懐大禹功
江草江花紛在目凭軒脈脈看冥鴻
雲忩月牖俯清流滿目山川快壯遊誰在江湖懐北闕
謾誇樓閣冠南州朱絃夜鼓湘靈瑟錦纜春回楚客舟
欲起靈均歌九辨澧蘭阮芷正颼颼
危樓髙與白雲連吟倚朱䦨思浩然七澤揺光浮几上
三山飛翠墮罇前老龍應識懐襄日遺刻猶題慶厯年
欲駕蒼虬朝帝闕長安祗在夕陽邉
　　　沅州
潭陽逺在夜郎西石徑縈紆路轉迷俗獷猶存盤瓠舊
樹深惟聴鷓鴣啼茅簷彫弊哀三户嵐靄氤氲接五谿
欲弔靈均何處是江頭蘭芷正凄凄
　　　過劉大有先生故居
　大有諱有年其先本廬陵人元季徙家沅州洪武中
　以明經起家擢監察御史學行焯焯有稱尋以辭官
　養母忤㫖謫通州擺站間於州故家得儀禮逸經十
　八篇上之詔蔵秘閣復起太平知府文廟入正大統
　以不肯迎駕謫雲南黔寧昭靖王知其賢遣諸子從
　學且薦於朝及交阯平起為交阯按察司僉事其卒
　也黄忠宣公誄之曰江湖胷次洙泗規模文宗韓栁
　學本程朱其為名流所推如此予過沅州訪其後有
　二孫一為别駕一為縣尹皆致仕家居而二曾孫為
　州庠生庶㡬不墜其家聲問其儀禮逸經已亡矣出
　其遺像遺稿并學士解公所作環璧軒銘覽之益興
　髙山景行之歎因賦詩以致予意焉
五畝荒凉古道邊追思風範重凄然雄詞直躡元和後
妙道還探太極先環璧遺堂猶有託曲臺逸禮已無傳
諸孫濟濟承家學却喜名家不乏賢
　　　題徐氏貞節巻次羅應魁韻
梧桐秋老負心期况復霜摧碧玊枝弱草棲塵空自悼
狂瀾倒海詎能移髙風不愧曹家婦浮藻堪羞蔡氏兒
繐帳凄凄寒漏永挑燈朗詠栢舟詩
　　　過嘉禾懐南豐先生
嘉禾驛下暫維舟追感先賢淚欲流學術自應超董賈
文章元不讓韓歐讀書岩圯蒼苔滿洗硯池荒暮雨愁
故里只今多俊彦不知誰解繼前修
　　　發建昌别㑹同智同二猶子
汝輩應憐濟叔癡相携追送楚江湄離歌莫慰離愁惡
别酒那禁别淚垂疲馬欲歸還戀戀孤舟將發更遲遲
臨岐不盡丁寧嘱好讀斯干棣萼詩
　　　病中述懐
兩鬢飄蕭覺始衰疎狂猶似壯年時氷山不願依楊相
鐵漢從來慕器之肯棄膏粱羞堇喙忍携琬琰易羊皮
試看衛霍燕然勒得似當年有道碑
　　　過鴈門闗作(二/首)
征騎蕭蕭度鴈闗危巒絶巘力躋攀東瞻帝闕祥雲裏
北望戎庭落照間李牧壘荒烟樹老晉王碑在雨苔斑
臨風慷慨懐前烈撫劍長歌一愴顔
雄關樓閣勢翬飛獨倚危䦨送夕暉萬里山河歸管鑰
三邉將校属旌麾鸊鵜泉竭邊兵困苜蓿烟消塞馬肥
薄暮轅門笳鼓競前驅擒得薁鞬歸
　　　甘肅元旦次朱都憲韻
玉闗雪霽絶狼烟殊勝呼韓欵塞年萬竈貔貅森列衛
兩班冠劒儼羣仙明珠翡翠來重譯卉服氊裘共一天
羽檄不飛刁斗静蚤看嘉績勒燕然
　　　過長城作(在武寧闗北其東九十里/為狼牙村宋楊業戰死處)
斷垣迤邐亘􁌖坪云是秦人舊築城折㦸每因耕後出
斜蒿時向雨餘生甕門草滿鼪鼯嘯雉堞雲消鸛鶴鳴
東望狼村三舎近凄凄烟樹倍傷情
　　　輓王都憲
漢口當年醉别巵豈知嘉㑹更無期玉闗已喜生前入
汗簡空垂沒後思夜月栁營笳吹斷秋風蒿里鐸聲悲
白茅藉飯無由致南望章江淚滿頤
　　　送朱都憲巡撫兩廣兼總督軍務
紫袍香拂御爐烟出鎮仍兼將相權鐵騎千羣嘶去路
繡旂五色照離筵榕城霜重炎氛浄桂嶺雲消黛色鮮
文武兼資能有㡬蚤看勛業繼名賢
　　　輓徳安張都憲瓚
黄鶴磯頭醉别筵别來雲樹兩茫然纔聞奏對趨三殿
忽訝音容隔九泉衰草晚烟平冦壘長隄春水餉兵船
欲尋斧屋溳川曲鼓子花殘落照邉
　　　送李黄門孟暘使占城
金函頒詔出彤墀特命儒臣撫島夷龍節逺稽周典禮
鷄林重覩漢官儀海雲歛色迎丹仗水怪潛形避絳旗
路過越裳煩告諭皇家威徳邁周時
　　　過暢村作(在河/津縣)
行行疋馬過孤村土屋荒凉晝掩門豪客用人如楚子
(羣盜殺人祭/旗而食之)名家臝塟似王孫(巨室厚葬者盜/剖棺臝其屍)怪鴞磔
磔烟光暮寃鬼啾啾月色昏太息生靈餘㡬許空原一
眺黯消魂
　　　絳陽道中謾成
城郭蕭條村落空澘然清淚墮西風萑蒲有盗如朱粲
(朱粲好/食人肉)郡邑何人似鄭公(富鄭公知青州/活流民五十萬)雲暗荒郊啼
餒鬼日斜古道泣衰翁獨慚未有匡時策翹首蒼㝠祝
嵗豐
　　　山西大饑人相食哀歎之餘謾成一律
春風不入野人家白骨如丘事可嗟小甕滿儲彭越醢
輕車穩載徳光羓頭顱無復歸黄壤腥腐猶能飽暮鴉
立馬郵亭倍惆悵㡬行老淚洒煙霞
　　　喜雨詩(三/首)
翩翩鴻鴈正哀鳴誰把天瓢此夕傾稻畎青回春意足
蘋池水長曉波清殘民已有生成望委巷初聞笑語聲
愧我西來無寸補載歌周雅頌皇明
屏翳驅雲晝不開龍瓢滴滴自天來纔看白練垂簷隙
忽報銀河落磵隈嫠婦從今收滯穂田家無復嘆汙菜
朝來黙聴民歌頌盡道皇仁被九垓
天心允協帝心仁一雨祁祁慰我民潤洽枯荄含秀色
凉生逺樹絶熇塵汙池喜聴蛙聲閙荒圃驚看菜甲新
只恐户曹徴税急遺黎依舊走逡逡
　　　和安道憲副潁陽元日述懐(是日雨/雪二首)
行臺吏散晝無譁此處停驂即是家古栢每憐含晚翠
枯荄漸覺换春華壽觴香泛金莖露瑞雪寒凝玉樹花
却笑病軀偏冗廹晨興不待玉衡斜
病起那堪燕雀譁式㣲歌罷苦思家梁公尚不知師徳
介甫惟聞薦子華世事悠悠蕉下鹿人情淡漠霧中花
鄱湖西去先廬在歸夢時穿竹徑斜
　　　𢎞治三年春三月望上御奉天殿親策天下貢
　　　士命公卿及文學之臣赴東閣讀巻都憲屠公
　　　賦詩以紀盛事諸公相属和之僕忝同事謹歩
　　　嚴韻不自知狗尾續貂之不可也
御栁低垂禁苑春臨軒又覩縟儀新羣英獻策陳王道
諸老賡歌頌帝仁待漏金門晨整珮論文玉署晝垂紳
連宵襆被容臺宿遥望奎光映紫宸
天子龍飛海宇春盛時典禮喜重新文華讀巻瞻天表
楮幣頒恩荷聖仁光溢金巵分御醴香浮寳鼎散朝紳
得賢深為皇家喜曳履從容出禁宸
　　　傳臚之明日賜宴禮部凡供事者皆與焉都憲
　　　屠公又賦一律僕再和之
恩榮曾醉杏園春垂老重霑寵命新餅剪紅綾思舊製
酒分黃縹荷深仁雲隨舞羽來庭戺風送天香到珮紳
聖徳如天慚未報載歌魚藻拜楓宸
　　　文華殿讀巻次司馬馬公韻
彤樓日轉漏頻催獻策咸推賈董才吾道喜同文運泰
聖顔還為直言開儒臣捧巻来深殿常侍濡毫近上台
日晏傳宣催賜宴五雲髙處醉金杯
　　　謹身殿開巻出聽傳臚次學士李公韻
霽月當空八牖明履聲晨竝殿廊行上卿開巻初題榜
宣贊當階迭唱名天際慶雲昭瑞應御前大樂奏和聲
金明路上人相語天與吾皇産俊英
　　　恩榮宴又次學士李公韻
籥翟當庭奏樂頻瓊林錫宴際芳辰槐陰緑映伶官服
花氣香飄舞佾巾淳酎潤含仙掌露歡聲散作帝臺春
英聲感激争相勉誓秉忠貞敢愛身
　　　東閣讀巻次少司空謝公韻
金鑾策士詔羣卿禮樂縱横細與評黼黻舜衣期補衮
鹽梅商鼎用和羮喜聞瑞靄空中見肯羨青雲足下生
記得蚤年登第日藍袍濟濟看題名
　　　譚都督祠
鐵騎憑陵壓北門將軍擁卒戰平原秋風孤戍邉聲急
落日重圍殺氣昏帳下健兒争效死陣前强敵暗消魂
至今溪水含餘怒夜半填然萬鼓喧
　　　九日登鷂子崖
秋風吹我上層崖周覽茫茫亦快哉對菊始知佳節到
看山却喜壯懐開浮雲變態元無定逝水奔流不復回
北望帝城纔咫尺金觚玉闕是蓬萊
　　　送張啟昭
勸講文華沐寵優欲將直道贊皇猷金人何用三緘口
鐵漢從教一斫頭臺諫交章良可笑儒紳咋舌亦堪羞
聖恩眷注元無替肯使南都久滯留
鄉邦交誼最相親忍向離筵勸酒頻抗疏但求禆聖治
論思端不忝詞臣自憐石介非狂士任詆西山是小人
暫别鑾坡非逺謫莫將辭賦弔靈均
　　　東河驛寄京師諸友
北山歌罷淚浪浪承命西來鳥道長使節晝衝秦嶺雪
征驂曉踏渭橋霜愁腸暗逐䳌聲斷歸夢常隨鴈影翔
京國同袍應笑我馬蹄連嵗為誰忙
　　　白瀑寺用壁間韻書懐
宦轍馳驅志已慵無心更覔徹侯封但令氣節垂青簡
不羨勛名勒景鐘官况天邉雲澹澹客愁雨後葉重重
呼童汲取山頭瀑一洗秋來憔悴容
　　　播州行臺偶書
萬里馳驅到夜郎親承紫詔諭殊方欲持清白光先訓
敢毁亷隅負聖皇琴鶴不教隨使騎金珠况肯入行􁔾
賔朋試解慳囊看祗有新詩十數章
　　　早朝聴誓戒
彤樓鐘動萬鴉飛玉珮珊珊向禁闈銀燭影揺温室樹
寳爐香拂侍臣衣鴻臚傳制依黄道禁旅鳴鞘拱紫㣲
朝罷從容歸陋院喜看旭日散晴輝
　　　駕出南郊
羽林清蹕出都城聖主南郊展敬誠紫極氛消春日麗
黄壇塵静曉風輕雞翹影逐龍輿動鼉鼓聲隨象輦鳴
歡溢臣民咸抃舞此生何幸覩昇平
　　　齋居賜蜜餌
金盤蜜餌出彤庭天語丁寧賜列卿宋室鳳團寕擅美
楚宫椒糈浪馳名香甘方士青精飯潤滑仙家紫石英
衰朽自慚無補報載歌天保祝皇明
　　　南郊陪祭
聖朝奠璧禮圜丘萬炬飛光映冕旒齋殿雲深清漏逈
燎壇風暖瑞烟浮靈祗分獻多儒碩輦路羣趨盡徹侯
湖海愚臣忝陪祀愧無詞賦頌鴻休
　　　憲副郁公恵青布及詩酬以白紵幷賦詩答之
湘川别後㡬星霜青布慇懃逺寄將展玩尚涵江氣潤
裁成長帶澱花香詩人莫刺蜉蝣羽騷客空誇薜荔裳
白紵愧非瓊玖報池亭聊用納新凉
　　　秋夜齋宿懐仲深宗伯
耿耿星河映户明齋居徙倚不勝情啼蛩石砌秋聲早
落葉銀牀夜景清歸計未成心轉急炎威漸退氣初平
知公亦有幽栖志何日聯鑣出鳳城
　　　出京偶成
九重命下許歸休便向江頭買去舟客夢未離金闕樹
鄉心已逐楚江鷗身同裴相投間樂事異靈均去郢憂
聖徳如天慚未報回瞻紫禁思悠悠
　　　太宰介庵先生以詩饑别用原韻奉答(四/首)
曉拜彤墀出帝城寒江歸去結鷗盟秋蘭蕭艾何香臭
蟬翼黄鐘孰重輕滕甫未應為惡黨休文非必是狂生
於今誰秉春秋筆忠佞亷貪好細評
謝病連年叩紫宸掛冠今喜作閒人思蓴正值新秋候
種豆還期故里春憂國獨憐君實切論交誰似景仁真
炎風朔雪煩調燮珍重當朝社稷臣
曉納牙牌别禁城竹梅擬結嵗寒盟君恩何啻萬鈞重
行旅從來一葉輕誓保忠貞全晚節肯求温飽負平生
鶴山未必非君子成大如何敢妄評
冠盖追隨出拱宸知㡬已後鱠鱸人黃花爛熳東籬晚
紫蕨離披别墅春誰識張湯多變詐自憐汲黯任天真
歸與且飽魚羹飯休論忠臣與佞臣
　　　歸田後連得二子秋官郁君以詩相賀次韻答
　　　之
垂老㷀㷀每自憐雙雛初乳却歡然竇家驥鳳雖難比
白傅文章幸有傳稍喜階前瑶草秀敢誇掌上寳珠圓
山間湯餅無兼味聊和新詩侑慶筵
静倚松忩感物華平生蹤跡半天涯蜀秦鳥道頻馳傳
楚粤鯨波㡬泛槎有口耻嘗樓䕶膳無廬肯主瘠環家
悠悠徃事休重道且向青門學種𤓰
　　　秋夜不寐卧誦郁秋官詩用韻述懐
南北驅馳嘆獨賢歸來林下喜陶然幸多圓史留兒讀
詎有勲名與世傳抱甕雖勞甘守拙方知欲鑿耻為圓
茆簷飽喫魚羮飯似勝侯家玳瑁筵
宦游㡬載厭紛華乞得閒身釣水涯騎馬懶從聽禁漏
問津直欲泛仙槎雖無食客堪延譽幸有癡兒可保家
負郭何須田二頃數畦祗種邵平𤓰
　　　子弟廷祺園中紫牡丹盛開邀予賞之醉後賦
　　　二律以識其事時𢎞治八年二月廿二日也
看花㡬見洛陽春魏紫嫣然逈絶倫玉板每慚攀逸駕
鶴翎無計避芳塵香同荀令擕來好色似韓湘染未勻
今日對花須盡醉黄荃畫裏本非真
前身應是紫薇郎化作名花擅國香初訝曉烟籠翠幄
忽疑甘露沁霞觴靈根淺映蘭芽嫩穠艶㣲涵歙硯光
世代祗今憐間色誰脩花譜續歐陽
　　　讀康齋集作(呉徵士與/弼所著)
濓洛闗閩迹久湮斯文何幸得斯人朱絃一曲聲偏澹
𤣥酒千觚味獨醇竹色花香元自樂芸編緗帙不為貧
紛紛黄小休輕訕見道誰如此老真
　　　閒居述懐
萬里歸來已白頭溪風山月思悠悠黄河鐵騎成春夢
錦水牙檣憶舊逰病後更添元凱癖閒中還抱杞人憂
桃花流水知何處願與漁郎共放舟
　　　都憲韓公貫道恵詩次韻答之(二/首)
疎庸久荷聖明知却恨非才貿盛時三晉雲山應識我
兩京議論竟歸誰閒尋平子歸田賦懶誦靈均問卜辭
渭樹江雲嗟契闊何當一醉習家池
老得懸車古亦難桔橰春雨静中看昔年曾叱王尊馭
此日休彈貢禹冠春草池塘詩思逸午橋罇爼酒腸寛
蕭蕭風雨鷄鳴夜菊枕蘆衾睡正安
　　　癸已嵗藩省祝夀和自立韻
文武班聯玉笋行紫袍赤舄爛成章共推寳厯承三統
更喜皇風被八方香影暗隨雲影動恩波元共海波長
炎荒未許淹𢎞識佇見鳴璫侍聖王
兩階劍珮儼成行縹緲登歌奏大章萬國衣冠環北極
九天雨露洽南方香飄仙仗㣲風度星轉銀河曉漏長
最喜三邉氛祲息征西諸將縳戎王
　　　宋玊宅(即安陸/州學)
舊宅蕭條泮水隅騷人曾此托幽居荒臺日暮無行雨
廢圃春深有掲車茂樹櫹槮揺落後姱辭曭朗變風餘
巫陽歌罷秋天逈應有遺魂返故墟
　　　樊城懐古(仲山甫所/封之地)
斷垣衰草古樊城勝國當年此戰争徃事已隨流水逝
空山猶倚暮雲平旛􁊇隱隱仁王寺葭菼蕭蕭虜將營
登覽悵然懐往哲烝民歌罷不勝情
　　　謁賈太傳祠作(二/首)
漢殿從容席屢前得君何事遽南遷孝文猶自疎賢佐
絳灌能無妬少年寂寂荒祠啼鵩鳥沉沉遺甃洌寒泉
從來材大難為用惜誓歌殘一泫然
經國材猷逈絶倫春秋以後見斯人誰知一代興王佐
遽作三湘放逐臣斜日坐隅來怪鳥寒烟江上弔靈均
須知窮達皆由命何用悲傷自殞身
　　　題徐氏貞節巻
孤篁勁栢翠交加静處幽閨閲嵗華誓保貞骸歸北壟
忍移芳屣到東家梁間愁見春巢燕庭際羞栽夜合花
青簡已書中壘傳昭昭姱節世争誇
　　　舟中感懐集句
短棹吳歌花滿川(鄧文/原)客心何事轉悽然(髙/適)平生自笑
王夷甫(子/昻)少日真期魯仲連(杜/本)獨對青燈燈思徃事(張/翥)忍
將離恨托哀絃(龍仁/夫)故園尚有平生約(鄧文/原)落日孤雲
望眼穿(元好/問)
　　　題桃源小隱集句
桃源面面少風塵(王/維)獨構茅堂養道真(薛𤣥/義)萬葉秋聲
孤館夢(汪水/雲)一庭草色自家春(復見/心)祗從暮醉兼朝醉
(子/昻)却恐閒人是責人(李羣/玉)借問路傍名利客(崔/顥)朱門雖
富不如貧(陳希/夷)
　
　
　
　
　
　
　
　
　椒邱文集巻二十四
欽定四庫全書
　椒邱文集巻二十五
　　　　　　　　　　　　　明　何喬新　撰
　詩
　　七言絶句(附集/句)
　　　福安書事
　福安連嵗被冦加以洪水為災室廬蕩然水後疫氣
　大作死者什三四甚至家無噍類鄰里懼其相染也不
　敢過門故死者徃徃暴露不葬嗚呼哀哉何吾民之
　不幸也予行部至縣延問父老慨嘆不已雖悉心圖
　之然才非張養浩未能有濟也因即所見漫成十絶
　用貽一二同志庶㡬共圖救荒之策云
海門夜半吼長鯨怒捲閭閻入巨溟惟有清霜臺上檜
亭亭不改舊時青
市閭白晝舞天吳無限羣生化作魚弭節行臺增慨嘆
蕭條邑里似荒墟
兵後蕭然甑有塵更堪癘鬼困殘民慚予不是張希孟
也對斜陽淚滿巾
驅車曉度碧山隈拂拂腥風逆鼻來怪得饑鳶飛舞下
前村露骴卧汙萊
危檣巨舶晝縱横海上時聞鼔角鳴莫怪近來征税少
編氓漸入緑林兵
青裙少婦抱孤兒長跪車前淚滿頤夫死銀坑生業盡
日鋤野菜和糠炊
去年賑濟仰官儲今嵗官儲半粒無捕得海鮮將换米
可憐孤溆遇强徒
兒釣青蛙母捕鰻溪邊風雨不勝寒歸來竈冷生柴濕
寂寞無言掩淚看
鴻雁嗷嗷可奈何桑田此日變滄波願持誠意回天意
却轉悲歌作笑歌
茅簷過午突無烟里正催租更索錢不遇使君親問訊
此身已分入黄泉
　民有貧不聊生者欠糧七升不能納里正督之且索
　私債民急欲自縊里正執以詣道予訊而憐之笞里
　正使代納俟秋成取償焉民泣謝更生故録其語云
　　　山亭瑞香次宗源韻
翠袖珠翹吐異香不隨羣卉競春陽名園臺榭今餘幾
得似山亭晚更芳
　　　福安行臺次景澄韻
軺車曉駕粤山陽苦雨蕭蕭去路長最是不堪怊悵處
平原桑柘盡凋傷
　　　重過大凝寺次景澄韻
三年四度過禪家兩見凋零兩見花今日畫轓重駐此
緑陰彌望盡桑麻
　　　初度有感時寓寧徳行臺
五年初度客中過不似今晨感最多先壠在盱身在粤
蓼莪咏罷淚懸河
　　　石牛驛次南谷韻
苦雨炎風促去程此心不為世間名願將㡬滴天瓢水
一洗閩山萬壑清
　　　訊鞫稍暇偶閲唐人王建宫詞愛其寓興深逺
　　　頗得國風離騷之㫖因擬作四章録呈易庵兼
　　　柬南谷年兄
花貌宫娃老掖庭承恩元不在傾城披香殿上開春讌
閒看羣姬弄化生
憔悴無心對鏡臺燕釵象揥鎖塵埃昭陽自有身輕者
肯放羊車夜半來
纎眉如月鬢如蟬金屋栖遲十二年别院昭容新繫臂
而今已賜洗兒錢
碧梧淅淅送秋聲坐倚銀牀百感生誰向御溝題落葉
不知溝水最無情
　　　汀州行臺次易庵韻
榕陰垂緑暗閩溪蹀躞花騘去欲迷駐節行臺心獨喜
幽林無復怪禽啼
　　　玉華洞次易庵韻
白雲深處是仙臺寳樹春深玉蘤開蓬島未應能勝此
仙人何事不歸來
洞前琪樹倚雲栽洞裏瑶華映雪開一自飛軿遊碧落
月明空見鶴歸來
　　　道傍李花為風雨所殘
縞袂珠襦白玊冠含悽無語怯春寒東風不為多情惜
無數殘鈿趂馬鞍
　　　行部上杭道過三洲館見白花生枳棘中芳潔
　　　可愛而不知其名問之村民曰文壇花也予哀
　　　其託根非所賦詩唁之又推花意而答賦焉凡
　　　得六首
雪彩氷姿傍棘叢更堪苦雨與斜風五侯亭館多閒地
何事凄凉向箇中
　　　　右唁花
素質生來異衆葩孤根不識五侯家年年雨露隨天分
肯向風前怨嵗華
　　　　右代花答
麗館崇臺二月時羣葩紅紫競葳蕤可憐寂寞荒山裏
空抱芳心吐向誰
　　　　右重唁花
不誇顔色不誇香不共羣英競艶陽造化栽培知有意
且隨本分過春光
　　　　右花重荅
沁園臺榭五雲連鈴索春來處處懸何苦甘心蕭艾裏
炎風瘴雨有誰憐
　　　　右再唁花
碧桃紅杏炫春容嵗晚紛飛總是空縱在主家鈴索裏
可能禁得五更風
　　　　右花再荅
　　　渭水秋風圖
剪得秦川半畝雲晴忩鳳羽翠紛紛狂飈莫苦相摧折
清廟箾韶待此君
　　　行臺有花名剪春羅一夕盛開時浙㓂入境予
　　　與景澄督兵討之賊敗走因戲成詩一絶云
劍倚晴空殺氣髙鼪鼯膽破抱弓嘷天公應欲行勛賞
故剪春羅製絳袍
　　　坐客有談兵者縱横無窮謾成一絶以警之
趙括談兵世鮮倫長平一敗血成津誰知蹙項安劉者
却是當時重厚人
　　　過斜頭遇雨
肩輿薄暮過斜頭風雨蕭蕭送旅愁太息人家生計盡
柴扉不掩野麋逰
　　　録村氓語(二/首)
大兒前嵗死銀坑弱子而今又出征但願使君平黠冦
老氓從此樂農耕
行營昨夜運糧回今日還差送甲來道路奔馳何日已
石田强半是蒿萊
　　　過卧龍岡有感
卧看闗河起戰埃草廬數語見雄才于今未必無諸葛
誰肯三迴枉駕來
銅臭紛紛位顯庸豈知王佐卧隆中山林莫道無伊吕
氷鑑何人似徳公
孝直竒謀世鮮雙君侯共事每包荒忠勤亦有張樞宻
却恨臺章詆李綱(論者謂張浚忠勤似孔明然孔明能/容法孝直而浚不能容李綱此其所)
(短/也)
　　　題鰲溪圖
滿榻松陰滿院苔書聲隱隱蕙帷開雙橈誰鼓晴川艇
應是門生問字來
　　　題屏間紅梅
曽餌仙人换骨丹霞裳翠舞月華寒暗香疎影終非俗
莫比桃花一様看
　　　録襄鄧民言(七/首)
一檄賢於十萬兵西南赤子荷更生雄詞誰似元夫子
重與磨崖頌聖明
襄陽行徧到南陽勞徠寕辭去路長刁斗不驚雞犬靜
村居處處樂耕桑
總戎徃嵗駐荆襄黄口呱呱泣路傍今日歡然騎竹馬
攔街歌舞迓都堂
白茅覆屋竹編籬斫得生柴給曉炊婦子熙熙還感嘆
於今始得免流移
緑林兵散瘴烟清歸買山田自力耕蕎麥收來村釀熟
家家歌吹頌皇明
荒山寒谷停車處慰問丁寕出至情白叟黄童俱感泣
不圖今日覩昇平
玊節光臨漢水湄殘民喜極更成悲峴山何用銘遺愛
千載斯人口是碑
　　　寒食郊行書所見
破帽飄飄白髪垂日斜醉飽意施施歸家尚作驕人態
不記墦間乞食時
　　　偶成
氷鑑當年重徳公近來何事大冬烘人間未必無王佐
却認長蛇是卧龍
　　　題梅竹巻(四/首)
棃雲漠漠楚天低縞袂相逢思欲迷斗轉參横寒漏永
夢廻惟聽翠禽啼
姑射仙人氷雪姿珠冠瓊珮下瑶池湘江帝子元同調
翠袖相依嵗晚時
鐵榦瓊英玉作魂託根不傍五侯門嵗寒惟有疎篁在
共保清貞水石村
霜華簌簌暗香浮萬顆明珠夜不收㡬度披圖吟興逺
恍如水部在揚州
　　　次吳原明韻
故人寄我錦䙀兒要識淇園烟雨姿却笑河豚誇絶品
此君真味有誰知
　　　憶汳臺竹偶成
汳水當年總憲時翛翛半畝雪霜枝别來久斷平安信
勁節清風又屬誰
　　　題菊
霜葩露葉冷香浮别是人家一種秋嵗晏羣芳揺落盡
翛翛翠篠伴清幽
　　　題松為樊都運賦
虬枝夭矯翠㕘天雨榦霜皮老更堅榱桷年來收拾盡
豈知梁棟在山巔
　　　晉陽途次所見作(六/首)
采采槐牙不滿筐婦姑踞地且同嘗祗愁四月槐牙老
從此貧家又絶糧
阿母前行兒後追兒追不及哭聲悲祗知各自求生路
肯復回頭一顧兒
苜蓿花開松粉飄貧家生計轉蕭條平原處處無牟麥
山鳥休呼婆餅焦
二八了鬟泣路隅逢人但道乞為奴豈知富室都懸罄
誰有餘糧養侍姝
縣令傳言禁食人誰憐百姓甑生塵情知醉客非糟彘
且飽饑腸度此春
榆皮細擣晝丁丁野菜同烝半熟生㓜稚呱呱羸老泣
不知何日見秋成
　　　平陸所見
被苫藉草倚頽垣父啖兒屍祖啖孫一段民風堪入畫
冩生只欠鄭監門
　　　録村嫗言
　芮城有村嫗坐豆畦間呼兒而哭問之則曰有女年
　十五换得豌豆三斗種之冀以療饑今天旱而豆槁
　矣徒使母子離散終不免餓死也
賣却嬌兒换豆歸豈知種豆盡為萁空令骨肉東西散
不得杯羮療母饑
　　　過故相第作(二/首)
門掩西風晝不開蛜蝛滿壁粉墻頽庭前乳犬休驚吠
無復懐金暮夜來
偃月堂空複道深薔薇零落棘成林槎槎喜鵲歸何處
不到人家送好音
　　　白羊石
白石離離似白羊嶄然頭角徧沙場獨慚未學初平術
一任閒眠對夕陽
　　　播州夜聞子規有感
命墮殊方一羽輕更憐十口住都城播江此夜聞啼鴂
涙濕寒衾夢不成
　　　事竣還京將發渝城偶成口號
去嵗乗軺出帝畿兹晨整珮覲彤闈擔頭訟牒兼詩草
不帶川中一物歸
　　　山居觀物偶成作(四/首)
風暖空庭草色青門如市處不曾生閒中玩物窺天意
始悟春風也世情
雙燕應懐舊主人巡簷緝壘徃來頻却嗟老圃春光暮
黄蝶紛飛過别鄰
風和日麗百花香坐看逰蜂釀蜜忙擾擾營營空自苦
蜜成端的是誰嘗
靈烏噭噭集林端浪惹羣兒競射彈何似黄鸝逞嬌舌
逰人聽罷有餘歡
　　　題泥金畫梅
此花元是玉為容金粉何勞㸃染工識得和羮風味别
始知來自蕋珠宫
瓊姿不肯染緇塵别是西湖一種春畫裏底須論色相
金丸熟處見天真
　　　别同年王繡衣集句(四/首)
我去君留可奈何(李竹/所)青雲莫道故人多(劉文/房)片帆今
夜又何處(施/釣)獨影翩翩逐逝波(丼允/從)
頭上花枝照酒巵(千家/詩)鳳城依約更相期(陳益/稷)九重正
爾思梁棟(子/昻)可向江南久别離(吳全/莭)
楊栁青青江水平(劉夢/得)别時相顧酒如傾(岑/參)何當共剪
西忩燭(李義/山)更與慇懃唱渭城(劉夢/得)
日暖飛花近鬢絲(虞/集)相留一醉本無期(戴㓜/公)明年此日
知何處(韋應/物)立在清朝白玊墀(薩天/錫)
　
　
　
　
　
　
　
　
　
　
　
　
　椒邱文集巻二十五
欽定四庫全書
　椒邱文集巻二十六
　　　　　　　　　　　　明　何喬新　撰
　哀辭(附/誄)
　　　徐孺人哀辭
孺人黄氏竹樓先生之女贈翰林編修金谿徐君之配
今翰林侍講時庸之母也以子貴封孺人年七十有二
以疾卒於家予與時庸同薦於鄉其歸葬也不獲助其
沐槨故為虞殯之詞遺之俾輓者秉鐸歌之以慰孺人
之靈云
繄有熊之裔胄兮產兹窈窕之好逑既姱嫭其鮮雙兮
又愔嫕而好修撫芳年而結帨兮得佳匹於南州淑慎
厥躬兮曽何有於暇豫曰老吾奉兮曰幼吾撫握荃而
枕蕙兮矧帶衡而佩矩婦職是共兮敢少愆乎厥度天
佑淑懿兮有岐嶷之佳兒匪徒勤乎三遷兮鬻簪珥以
教之子克祇厥慈訓兮肆騫翥乎鳳池皇貤恩而寵嘉
兮命書煥其陸離服匪無綺縠兮胡獨衣此縞紵也食
豈無臛臇兮顧乃甘此蔬茹也夫豈自約以肥厥家兮
範諸婦以儉素也春秋不奄兮老冉冉而逮之乗剛飈
而遐逝兮奄一去而莫追虚室閴其無人兮幽竁窈以
茫茫想其駕翠輧而從王母兮醉瑤池之霞觴抑亦度
弱流之滈溔兮與姑射而徜徉䨧雲四塞兮素驥徬徨
寒飈憀慄兮畫翣翩其飛揚悵淑質之永殂兮幸懿範
之孔彰嚮佳城而敶誄兮感予涕之浪浪
　　　玉田耕隱李先生哀辭
先生諱陞字汝登玉田耕隱其别號也少孤母孺人居
貧守節躬教之先生感母之教刻苦自勵發為詞翰皆
精絶可喜以養母不求仕延名師教諸子俾無墜先業
已而其子廷韶廷美聨舉於鄉而廷美登進士第累官
刑部員外郎廷儀亦以禮經魁鄉選先生以子恩封刑
部主事成化壬辰母孺人殁先生哀痛過禮得疾竟不
起嗚呼哀哉始予官刑部愛廷美清慎而文友之及佐
憲於閩獲與先生接其貌溫溫其言恂恂其行渾然端
且厚予乃知廷美之賢蓋有自也閩固多賢士然明允
和厚不以愛憎為毁譽者予知先生而已嗚呼先生不
可作矣長厚之風不復見矣則予哀悼之情其能自已
乎是用哀之以辭以寫予情焉辭曰
少微夕隕兮䨧雲沈以𡨕𡨕金飈蕭瑟兮挾怒潮以悲
鳴嗟若先生兮奄乘鷖而上征淑哉若人兮鍾三山之
粹靈明秀好修兮指先哲以作程被蓉裳之芳潔兮懷
椒醑以為食膏粱匪所願兮等文繡於絺綌清詞燁燁
兮燦綠水之芙蓉雅操稜稜兮挺寒巖之孤松懷瑾握
瑜兮羌獨偃蹇乎林坰隆忠養於所恃兮亦何心乎浮
榮築室玉田兮聊耕讀以娛情嗟若先生兮孝且慈胄
𦙍多賢兮天實錫之或登名於蘭省兮或端笏於彤墀
譬羣鳳之翩翩兮覽徳輝而來儀后皇嘉惠兮爰貤恩
而疏封光寵舄奕兮益履謙而執冲彼燕山之竇老兮
蓋異世而同風嗟若先生兮胡不少留駕蒼螭而遐逝
兮挹赤松而同逰抑將渡弱流之濎濙兮採玉芝於崑
丘鄉失蓍龜兮吉與凶其孰諏後生悵悵兮莫識先民
之風猷嗟若先生兮竟何為天不可問兮命不可知九
原茫茫兮莫予起之生芻一束兮感予涕之漣洏
　　　嘉興吕文懿公哀辭
有姜氏之鼻祖兮肇受吕以建邦昆仍去厥邑以南遷
兮爰有家於江東委厥祉於夫子兮際明時而奮庸繄
夫子承兹世美兮又重之以好修嚌詩書之雋永兮服
周孔之芳猷日勉焉若弗及兮追駿步而遐逰鄉大夫
之賓賢兮夫子褎然為舉首叫閶闔而陳昌言兮眎賈
董孰知其先後彼欽永與元白兮固將汗流而却走肆
登秩於翰苑兮日密邇乎清光既紬書於石渠兮亦視
草於玉堂抒經邦之素蘊兮贊明堂之宏議彼九州紛
總總兮固已陰受其賜何嚴霜之遽降兮諼草曶其先
蘦承凶問而號慟兮淚雨下而霑膺詔諭勉至再三兮
夫子控辭而弗起出承明而南邁兮抵嘉禾而戾止爰
匐匍以將事兮遑恤厥躬之摧毁嗟窀穸之未就兮奄
遘兹大故豈昊天之不憖遺兮抑修短之有數哀訃達
於九重兮聖衷䀌其孔傷䘏典之加等兮煒存沒之有
光哀與榮之兼備兮在夫子其奚憾惟哲人之既萎兮
斯羣情之所感慟多士以隕涕兮悲梁壞而山傾爰述
行而陳誄兮嚮西風而舒情亂曰黝雲鬱兮含凄石瀨
潏兮増悲悵夫子兮安在超寥廓兮騎箕層城千仞兮
雲路險巇三神邈以逺兮弱流淼瀰吁嗟夫子兮盍歸
乎來
　　　歐陽隱君哀辭
隱君諱顓字允乾姓歐陽氏其先與文忠公同出於唐
吉州刺史而别居於太和之蜀江者也隱君少有異操
不樂從事於俗或勸之仕則曰吾兄若吾弟咸仕於時
吾焉用仕為矧吾親老矣忍為升斗之禄逺違膝下耶
於是隱君不出以養親為己職砥行植節鄉邦稱焉鄰
有鬬訟者隱君為直之歳歉不足於食者隱君發粟以
周之蓋有王彥方連舜賔之遺風焉年七十有三考終
於家冢宰王先生既銘其墓後數年其子溥來京復求
予為之辭予辭不獲命乃為楚歌以招之曰
繄君子之仕隱兮維道是由摰旦由光兮孰知其劣與
優嗟若先生兮羌獨偃蹇乎山丘託喬林之幽䕃兮濯
碧澗之澄流攀商顏之逸駕兮襲嚴瀨之風猷匪絶世
以為髙兮固吾志之是求維吾兄若吾弟兮聨翩奮乎
明時親髮既種種兮嗟予舍膝下其焉之蜀江之涘兮
厥壤孔阜仰吾事兮有老俯吾育兮有幼善薰其鄉兮
信孚其友彼鄰競之方紛兮就吾廬而聽直一言若持
衡兮羣囂嗼焉以息凶歳之薦饑兮或不厭乎糠籺發
廩粟以飽之兮焚逋劵而靡責既綏里閈以仁兮又申
導之以義是亦為政兮奚必違親而求仕或容與於南
磵兮或植杖乎西疇松柏蔚其葰茂兮秔稌芃芃而有
秋眎世外之功名兮邈太空之雲浮鷤䳏曶其先鳴兮
老冉冉而將至溘埃風而遐征兮儵電流而飈逝石泉
咽而含悲兮巖霏黯以帶愴山川宛其如昨兮悵靈爽
之安往哀老成之不可作兮心紆軫而不舒抽予思而
為誄兮忳鬱邑乎増歔誶曰魂乎歸徠兮魂無西東西
顥沆碭兮東溟泱泱魂乎歸來兮魂無南北雕題獷戾
兮𤣥朔閟塞魂兮乎歸來兮魂無上下重陰幽晻兮太
空􁀙慌蜀江之上兮有田有廬左右雜列兮有琴有書
山可樵兮溪可䱷歸徠逍遙兮四極不可以居
　　　參政郭公哀辭
公諱循字邦禮其先本尚父汾陽王之裔避難南遷遂
占籍於吉公少舉進士擢刑部主事嘗上書宣廟陳工
部營繕之弊召對便殿改司空屬以憂去位服闋仍為
刑部尋陞郎中奉詔讞畿郡獄多平反遂拜廣東參政
時海冦猖獗命大帥討之以公贊理戎政暨冦平公之
䇿畫居多將入覲以疾卒時年五十有七而已予哀公
年不躋百齡位不登三事而功業不大見於世也為著
哀辭以永其傳云
繄汾陽之裔胄兮簪黻嬋嫣其相仍季葉汨其南征兮
肇即宅乎廬陵公既稟兹異質兮又承圭茅之洪族探
洙泗之聖髓兮踵濂洛之芳躅勉汲汲乎踐修兮指前
哲以作則仁義藹其内融兮文章爣􁀙而外揚乘青雲
而髙馳兮鳴和鸞之鏘鏘閶闔洞以四闢兮威鳳噦乎
朝陽皇曰予嘉兮汝作朕鷞鳩明刑以弼五教兮合榘
矱於咎繇撫爰書而屢歎兮惟生是求嗟共工氏之蠧
弊兮曽莫達乎聖聰爰閉閣而草疏兮叩黼扆而獻忠
天聽甚邇兮曰予揆汝忠直俾佐司空兮冀羣蠧之丕
革何彼蒼之降酷兮曶纍然而衰服終喪而入覲兮步
亨衢而騁力服忠貞以圖報兮矢九死其靡忒奉明詔
以讞獄兮勤五聽而察寃揚日月之盛明兮俾宏爥乎
覆盆聲隱隱而日隆兮肆簡注乎皇心乘鷺車而載馳
兮參大政乎嶺之南何海壖之羣醜兮紛弄兵乎潢池
長蛇舔舕而當道兮走平陸之妖螭奮天戈而致討兮
劓殄滅之無遺妖氛廓以清兮渤澥恬其不波駕言覲
帝都兮馳四牡之騑騑曶沉疴之頓劇兮奄長逝而莫
予追公年非殀兮位亦不可謂卑惟用不究其才兮感
多士而歔欷昔先公與君聨舉於鄉兮交誼亶其夙敦
肆童孺之不肖兮嘗獲接乎誨言悵九原之不可作兮
曽莫薦乎蘋蘩氣涫􁌩而填膺兮聊寓哀乎斯文
　　　故處士王君敷若哀辭
三山有隱君子曰王君敷苦前翰林修撰中美之從子
而今秋官郎中彥弼之季父也少習舉子業慨然有志
於用世既而以疾廢遂捨科舉之學益務博覽無所不
窺發為詩歌新麗可喜尤工行草書以故士大夫皆重
之其事親也孝以誠其事兄也恭以順其處里閈也衎
衎以和蓋其為行尤可重也彥弼少孤君教勵甚至故
彥弼學底於成登進士第以顯於朝廷皆君之教也今
彥弼得告歸省則君之墓木已拱矣與予言不勝其哀
且求哀輓之辭予謂君葬已久無事乎輓也為作楚歌
二章以遺之彥弼歸拜銅盤之塋俾未冠者歌之以侑
奠觴亦庶幾少紓其哀矣乎其詞曰
有美一人兮山之中金玉其音兮冰雪其容濯石泉兮
自潔歌紫芝兮倚雲松曶厭世兮遐峰挾天風兮浮游
太空左王喬兮右韓衆出入慌惚兮起鴻濛仙馭寥寥
兮吾將奚從瞻望徒勞兮憂心冲冲
巋焉銅盤兮山之岡白楊櫹槮兮有封若堂夜猿啾啾
兮含怨石瀨潏潏兮帶愴牲孔碩兮酒孔旨掃石苔兮
薦芳仙之遊兮𣺌何許歌楚些兮命巫陽歸來歸來兮
慰兹孝誠毋為遲畱兮使我心傷
　　　處士胡君允恭哀辭
遼陽處士胡君允恭今監察御史以道之伯父也以道
少失怙恃處士鞠而長之不啻若已出以道亦孝養備
至若已所繇出迨既知學處士朝夕督勵以進其業凡
裘葛之費脯腊膎胰之需一不以累以道俾得專志於
學以道悱然克邁進修思顯其身以為伯父光寵不數
年遂領鄉書登進士為名憲臣蓋處士之教也方將以
其祿養而處士遽以疾殁於家訃聞以道號慟幾絶欲
解官持服顧不敢以己之私而干國家之典心常歉然
言及之輙泣下乃求知處士者銘其墓又屬余為辭以
寫其哀昔者蘇明允之葬也其子文忠公軾既請歐陽
公銘之又請曽子固為之哀辭曰銘將納之壙中辭將
刻之塚上也以道求哀辭於余亦文忠公之意歟乃為
楚歌二闋以遺之俾凡胡氏子孫歳時上塚歌之以侑
奠觴庶乎處士之靈臨舊鄉而下睨乘鶴以來歸亦足
少慰侍御君之心而紓其哀焉其辭曰
秋風起兮黝雲幽幽江鼯啼雨兮夜啾啾悵美人兮𣺌
何許斧屋閟兮海之陬嗟若人兮世敦與儔志芳潔兮
謇其好修考槃空谷兮惟志之求鍾鼎圭茅兮邈若雲
浮厭兹坌濁兮駕言遐遊遡剛飈兮度弱流左招赤松
兮右挹丹邱蓬嶠髙寒兮胡為淹留盍歸來兮享此腒
䐹
秋露隕兮羣芳萎蓊茸欣植兮蕙枯蘭衰懷美人兮不
見感余涕兮交頤嗟仲氏蚤逝兮渺遺孤兮㷀㷀疇依
字且誨兮俾克有知摩九霄兮振羽儀簪筆螭陛兮金
豸煇煇匪伯氏兮胡能臻兹樹欲静兮風撓之祿方養
兮何遽違鴨綠蕩蕩兮靡有息時含悲茹痛兮終天為
期酌寒泉兮侑以瓊爢盍歸來兮慰此孝思
　　　吳母魏孺人哀辭
予讀詩二南未嘗不慨然而歎曰天下未易化者莫女
婦若也而周之盛時自公侯之妃大夫之夫人至江漢
之女汝墳之婦莫不有貞信之行肅雍之徳焉非先王
神化有以陰中其心能爾哉三代以降女教既廢雖士
大夫之室家以賢淑著稱者亦鮮矣况其下者乎及考
南平吳母魏孺人之行乃知閨壼之賢可以嫓美二南
者未嘗無之第世人不盡知耳孺人生於名門作嬪君
子其幽閒之徳則闗雎所詠也其絺綌之工則葛覃所
稱也歳時助祭敬供籩豆則采蘋之意也享有多福母
有多子則芣苢螽斯所頌也嗚呼賢哉其眎二南所歌
者有以異乎無以異也孺人既殁其子鄉貢進士珙屬
予為哀悼之辭予謂三代以前女婦之賢者既播之聲
詩被之筦絃矣三代而下幸有賢如孺人者其可使之
泯泯無聞耶故為辭以哀之其辭曰
靈萲旖旎兮繁霜悴之慈竹蕭疎兮迎驚飈以離披吁
嗟夫人兮奄棄世其如遺夫人稟兹姱質兮又申之以
懿徳佩湘蘭以自芳兮垂寳璐以為飾陳圖史以自鑑
兮願依公父氏之遺則甫二八而結帨兮得嘉匹於名
宗令徳令儀兮窈窕而肅容春秋將事兮蘋藻是共勤
婦職以成絺綌兮有葛覃之遺風舅姑交慶兮嬪御孔
宜天佑淑懿兮福履綏之蘭玉紛其充庭兮信振振其
螽斯嗟薤露之易晞兮悵壑舟之遽移壽年未耄兮奄
一疾而莫追文筆之峯兮佳城鬱其嵯峨女婦失厥攸
師兮感淚雨以滂沱誶曰緱嶺邈兮鶴已飛秦臺寂兮
鳳不歸將同王母兮宴瑶池抑駕翠輧兮從麻姑而娱
嬉雲容慘兮風聲悲宿草青兮秋露淒錦機塵兮走蛜
蝛悵音容兮杳莫知有生必死兮孰能逭之淑行孔昭
兮百世其誰命巫陽兮陳些詞夫人有知兮盍歸乎來
　　　監察御史伍君哀辭
嗚呼吾忍哭吾體馴耶體馴有洪裕之度有剛介之操
有剸煩治劇之材不惟吾知之凡士大夫蓋莫不知也
然位不滿其徳用不盡其材年未臻下壽而死天耶人
耶誰實為之耶嗚呼哀哉初體馴按部於閩聞上杭衺
民聚羣不逞構亂單騎抵盜所且檄三司以兵来㑹躬
入其巢穴諭以禍福盜感悦降者日數千獨其渠魁負
固不服體馴督勵將士進討之破其砦馘其魁而散其
黨三司欲上其功體馴固止之故事莫上聞而賞亦竟
弗及體馴之在上杭也晝夜起居恒在炎風苦雨中繇
是得疾代還寖劇竟至不起嗚呼哀哉人有恒言曰賢
者必貴仁者必壽若吾體馴非所謂賢且仁者耶然位
止此年止此天道𡨕𡨕蓋不可究也吾與體馴相知最
深嘗謂他日建丕績於國家垂休名於竹帛者必吾體
馴也曽謂體馴止於斯乎宜吾咨嗟痛悼不能自己也
故托之楚聲以寫吾之哀焉其辭曰
停雲靄其在望兮思美人而不見九原杳以𡨕𡨕兮感
予涕其若霰惟美人之好修兮瑩其玉潔而珠明潄六
藝之芳潤兮掇百氏之精英甫壯歳而領鄉書兮肆䇿
名於天庭金豸峩峩兮白簡凛其飛霜駕星軺以四馳
兮風聲邁乎范張夫何閩山之嶔崎兮小醜肆其狂攘
鴟張而螗怒兮孰舉手以遏其狂美人促駕以駿奔兮
誓以蕩平為己責先之文告兮匪徒逞志乎斬馘衝霧
雨之溟濛兮犯炎埃之歊赩豈不恤吾躬兮念王事之
孔棘妖氛豁以曭朗兮身抱痾而日瘁和扁莫吾療兮
溘先朝露而長逝年雖匪天兮胡不耄期位雖匪卑兮
胡不丞疑叩巫咸而莫余告兮獨咨嗟而涕洟嗟世之
貪凌兮或黄髪而兒齒包羞以茍生兮不如遄死嗟世
之回遹兮或厚祿而榮名芳譽不立兮雖顯寵其何稱
年與壽若有歉兮名凛凜有耿持此以較彼兮果孰短
而孰長余知美人賢且仁兮力莫足以振之嚮西風而
延佇兮謾含哀以敶詞
　　　劉母安人翁氏哀辭
嗚呼風俗之弊久矣自為士者不能終其節况於女子
乎有如南平劉母翁安人者蓋為愧也安人年廿有九
喪所天其子璋方在襁抱不能必其立也安人居窮守
節勤瘁困阨而不變其志卒就其子以克紹其家閭里
嗟異之有司髙其行欲請諸朝以旌其閭安人謝曰此
女婦當然耳何足上聞乃止嗚呼安人之節行如此視
士之守一善而己不克終者為何如也安人孀居廿一
年而卒卒若干年而璋以進士擢地官主事又三年天
子以璋克舉其職推恩其父母乃有追贈之命焉璋懼
安人之節不傳於世屬余為哀辭嗟夫安人守制育孤
而不欲上聞豈願以節行稱於後世哉哀辭不作可也
雖然風俗既弊若凱風之不安其室者紛如也有若安
人之徳而使之無聞其何以翼世教激弊俗則哀辭不
可不作也昔陶嬰蚤寡作黄鵠之歌以自誓予謂安人
之行無愧於嬰故託物引類為辭以哀之其辭曰
黄鵠翩翩兮金衣而菊裳朝遊太液兮比翼而翔暮宿
鄧林兮和鳴鏘鏘毓兹五采雛兮實肅肅而蹌蹌驚飈
振撼兮危巢委地傷哉雄鵠兮羌中道而長逝哀哀孤
雌兮蹢躅悲鳴徘徊顧影兮不如無生豈無雎鳩兮在
彼河渚亦有鴻鴈兮載飛載下匪我好逑兮寧嫠居而
獨處懷彼故雄兮雲路杳漫欲殺身以相從兮固非余
之所難念黄口之疇依兮揆諸義猶未安風霜酸苦兮
余心甘之粱藻不充兮敢云余飢山石可泐兮此志不
移羲馭不留兮奄追於崦嵫羽化而登仙兮從故雄以
娛戲雛今羽翼兮粲繽紛其有章簉彤廷之鵷鴻兮侣
阿閣之鸞凰追昔顧復兮清淚縱横已焉哉白楊慘兮
宿草青骨雖朽兮有餘馨氣澌盡兮凛其猶生鴇羽豈
不肅肅兮死有餘腥嗟此黄鵠兮擅百世之休聲
　　　太保王文端公哀辭
太保王文端公西昌之世家也登永樂甲申進士入翰
苑為侍從以選勸講春宫遷禮部侍郎遂登冢宰位師
傅歴官五十餘年文章道徳卓然名世天下之士頌其
文而思見其人既見其人靡不服深逺去疵吝下至里
巷孺婦亦能道其姓號其薨也士大夫識與不識莫不
􁀙嗟慟悼嗚呼若公者豈非古之所謂盛徳君子耶喬
新與公為通家子又非他人之痛悼者比故哀之以辭
云
鬱余懷而紆軫兮汨余淚之浪浪余心曷其孔哀兮悼
哲人之云亡自古孰不有死兮羌睠睠而懷兹念夫子
之盛徳兮固今世之所稀夫子禀兹姱質兮又申之以
問學匪秋蘭其靡佩兮匪芳杜其焉服尋洙泗之墜緒
兮蹠濂洛之遺則道徳藹其中弸兮英華煜其外敷椉
風雲而髙騫兮宏經邦之訏謨紬史牒於東觀兮典綸
綍於北門雄篇鉅册軼歐蘇而駕班揚兮追姚姒之灝
渾彼崔蔡之𤨏𤨏兮固縮恧而横奔或輔徳乎春宫兮
或辨章乎台階屹明堂之柱石兮亶當世之蓍龜志欲
合榘矱於伊周兮陋姚宋而不為秉端直以相吾君兮
履繩墨而不頗太山喬岳雖不見其運動兮顧澤物之
孔多功成而身退兮將投老乎山之阿朝發軔於潞渚
兮夕弭棹乎文江讓後人於丕時兮尋舊隱乎西昌追
綠野之遺風兮續耆英之嘉㑹保厥美以自樂兮日容
與乎物外歳忽忽其易徂兮老冉冉而將至嘉傅說之
託列宿兮騎箕尾而偕逝皇覽訃而増傷兮嘆昊天之
不憗遺多士掩涕以相弔兮悲泰山之忽頽爰考行於
太史兮定所諡於太常修名耿其永延兮吾知夫子之
不亡歎先公之典銓衡兮與夫子而聨事顧童騃亦何
知兮屢進拜乎庭戺聞鶴馭之上征兮怛痛焉余衷腸
嗟音容之不復覩兮念誨言之不可忘曇追感於謝傅
兮過西州而徘徊軾睠睠於文忠兮亦椷辭以寓哀人
情同於懷舊兮豈今昔而異心非盛徳之君子兮曷為
使余歔欷而不可禁夜曼曼而不旦兮寒颸凄其四來
鵜鴂鳴於木杪兮似助余之悲哀擥蘅若以薦芳兮􁋬
夫子之弗歆托巫陽以敶些兮又􁋬夫子弗我顧臨聊
抽毫而抒思兮寫煩瞀於中心
　　　陳君廷泰哀辭
廷泰姓陳氏今秋官郎中廷儀之兄也其先世家光之
固始唐季避亂入閩遂為閩之連江人君為人和易莊
重好學能詩其字畫亦遒勁可愛其事父母以孝稱撫
諸弟友愛尤篤廷儀仕於朝君數寓書戒以居官行己
之道故廷儀為時名執法賢聲藹然是雖父母之教抑
亦其兄有助焉耳天順壬午十有二月廿有六日不幸
殞於非命廷儀聞訃哭之慟語及之輒澘然嗚呼以廷
儀之哀悼如此則君之賢可知已今廷儀謝事南歸將
葬君於廉湖山之原屬余辭以寫其哀故為辭以招之
俾執紼者歌以相輓庶幾化者聞之將不悼其不幸於
地下矣其辭曰
閩之山兮蒼蒼閩之水兮泱泱悵美人兮長􁂰㦧予懷
兮增傷嗟夫君兮好修承華胄兮中州搴芙蓉兮攬芳
茝日徜徉兮安流孝爾親兮夔䕫友爾弟兮怡怡樂天
倫兮自得肯衒外兮賈知羌瞢闇兮彼穹弗祐良兮殲
兇禍機發兮叵測倐隕生兮狡童天髙髙兮莫籲地茫
茫兮莫訴跖之壽兮顏之夭予不知兮曷故椿庭寂兮
含悽鴒原慘兮増悲抱寃憤兮誰語魂惝怳兮知不知
幸承芳兮有子桂枝紛兮旖旎亶仁者兮有後綿休慶
兮無已采溪毛兮薦芳丹旐繽兮飛揚些歌下招兮遣
巫陽君不來兮我淚浪浪佳城鬱鬱兮卜云允臧願乗
桂車兮結蕙纕凌風歸來兮廉湖之岡
　　　雙峯劉先生哀辭
雙峯劉先生求素由進士累官刑部副郎以守法不阿
忤權貴權貴中以危禍衆惴惴謂且不測賴先帝仁聖
卒全宥之謫戍遼海今天子嗣統歸凡被謫者詔下而
先生已没嗚呼可哀也已予與先生有同鄉之好故為
文以哀之云
悲若人之遘患兮蹇侘傺以隕生問蒼天弗吾諭兮感
予淚之霑膺先生幼而志學兮指先哲以作則匪寳璐
其弗珮兮匪瓊爢其焉食抱遺經究終始兮爰窮幽而
探賾學成而致諸用兮恒斷斷乎所執明經以輔教兮
期踵武於前修秉邦憲而不貳兮肯吐剛而茹柔帶鉤
矩而珮衡兮謂無施而不可何世途之險巇兮忽獨遘
兹奇禍彼讒人之㒺極兮肆蔓辭以詆欺皦日當空兮
䨧雲黯黮而蔽之清廟之宏璧兮僉訾以為石也芳洲
之嘉橘兮反誣以枳棘也仰𤣥穹而自愬兮窅穆穆其
無言咎繇不可作兮孰察先生之煩寃伏圜扉以累月
兮欿愁顇而日憂幸皇鑒之孔明兮薄示竄於荒陬出
國門以東邁兮指醫閭而戾止鴨綠浟湙以無垠兮瞻
故鄉其萬里羲和髙馳兮忽已迫於崦嵫乘化以歸盡
兮與斯世乎長辭賈生之投湘兮終召見於宣室劉向
遭讒以下獄兮晚歳亦登乎顯秩先生一斥不復兮抱
幽懷而莫伸襲長夜之悠悠兮不及見乎陽春先民有
言兮自古孰不有死憸夫之無良兮雖生其猶鬼先生
守正而斃兮名凛凛有耿光一世之短兮百世之長茍
修名以永延兮雖九死亦何傷臨西風而歌些兮聊以
慰子於窅茫
　　　封監察御史魏公誄
成化丙午秋九月廿有四日封監察御史餘姚魏公卒
於家得年八十有一喬新與公之子今江西布政使瀚
同年進士也公卒時喬新宦轍南北不及賦述行相紼
之辭迺為之誄蓋雖不獲載之素旍庶幾附諸家譜其
辭曰
於惟魏公畢公之緒佐周戡殷肇起茅土厄於嬴秦北
南散處嗣世綿綿惟卿惟輔繄公之生實承先祉爰在
垂髫含和率禮藝苑舒翹詞林振韡賢良之舉乘時奮
起華問聿彰益敦素履銓曹遴材佐邑於瀧惟時蠻獠
䖍劉我疆元戎震怒欲殲以兵公曰不可懷逺以徳撫
以恩信而獷不格兕奔獸擾式宣皇澤椎䯰卉裳誠感
心革願歸皇化附我版籍壯哉濬邑在國南圻徴發旁
午殘民日疲公往丞之敏且有為不競不絿恩威隨施
逋租匿役歸首如期飛蝗逺避大田如茨遺秉滯穗利
及鰥嫠公亦有子休聞夙著振翼天衢蜚英憲府公曰
歸哉返我初服酌我寒泉藝我芳菊良朋涖止陟降追
逐惟帝貤恩即命於家豸冠岌岌繡服孔華恩寵雖隆
退然靡夸謙徳之光里閈歎嗟夀胡不多八旬而止嗟
今之人其誰不死戩穀如公令聞曷已餘慶所延簪裳
濟濟矧惟方伯殿兹南紀天之報公庶其在此豐山之
原松柏蒼蒼生雖有止其存者長我懷若人名在形亡
敬薦哀誄以焯幽光
　
　
　
　
　椒邱文集巻二十六
欽定四庫全書
　椒邱文集巻二十七
　　　　　　　　　　　　明　何喬新　撰
　祭文
　　　祭沈方伯文
嗚呼沈公遽止斯耶慨念疇昔使我傷嗟始佐夏官克
亮厥采倐嬰奇禍逺竄遼海鼪鼯之穴冰雪之場荏苒
十年艱阻備嘗人為公憂公順以處視險若夷居嘗暇
豫皇有恩命起佐汴藩敷政優優小大稱賢桂嶺之陬
炎烟鬱勃公往旬宣不遑自恤霾霧内作赫赩外烝天
不憗遺遽隕其生嗚呼哀哉公之鴻材宜躋臺閣數也
多奇位止方岳公之仁厚宜享耄期命也不淑奄逝莫
追堂有慈親霜華被鬢倚門而望今見歸櫬庭有令子
岐嶷而才昔焉戲綵今服絰衰嗚呼沈公歆此芳酎夀
雖不多名則不朽悠悠畫翣暫駐江濆臨棺一慟侑以
此文嗚呼哀哉尚享
　　　祭程襄毅公文
嗚呼維昔忠壯著勛於梁儲休委祉祚𦙍以昌繄公之
生實鍾先慶毅然其剛翼乎其敬京闈擢秀遂登賢科
敭歴中外勞績實多簪筆黄門忠言謇謇出贊大藩惠
澤流衍獫狁孔熾邊鋒屢驚秉節出鎮屹如長城入佐
秋官明慎庶獄隱慝沈寃靡幽不燭烏􁀙狂獽擾我南
疆董師致討羣醜于襄帝曰爾來作朕圻父往鎮南邦
式總機務迺攽教條迺戢奸驕畿甸肅然罔或讙囂連
章乞歸晚乃得謝從容詩酒追蹤洛社厭世何早騎箕
太空當宁嗟悼䘏典優隆追贈有誥易名有諡生榮歿
哀在今罕比矧有賢子侍講經筵清文雅望與公後先
周之休父宋之文簡以及公身奕世丕顯某等素辱公
愛承訓良多聞公之訃怛焉驚嗟縻祿於兹無由執紼
椷辭寓哀往酹公室嗚呼哀哉尚享
　　　祭陳亞卿文
惟公系出太丘世以儒名傳序迨公益振休聲年方垂
髫沈酣經史發為詞章博贍雄偉京闈論秀黄甲蜚英
爰擢都官式典邦刑單辭是清兩造斯理俾我聖皇從
欲以治迺將皇命錄囚南邦開釋沉寃頌聲洋洋迺陟
藩垣于彼東土敷政優優民歌且舞烏􁀙弗率越蹈我
疆命公建節往斧其吭叛者威之服者綏之椎髻卉裳
投戈畢來皇曰汝歸往我司寇小大之獄庶罔或謬彼
造物者胡嗇公年溘焉遐逝曽莫少延朝失蓍龜民失
父母矧予同志失兹良友吟溪之滸新塋載開莫助執
紼曷慰我哀陳此嘉殽侑以芳醑公其來格鑒我衷愫
嗚呼哀哉尚享
　　　祭左時翊文
嗚呼時翊遽止於兹耶博洽之學雄麗之辭遒勁之字
俊逸之詩世寧復得見之耶其仕也内佐冢宰外典藩
司身雖貴而不驕年雖髙而不衰謂公終當躋崇秩而
享期頤孰謂奄一疾而莫追耶世之人不歉於人則謗
且悱不獲乎天則怨且疑公之所歴有窮有達有險有
夷而公處之若一但見坦坦而怡未見戚戚而悲非樂
天知命其孰能如斯耶嗚呼麻姑之谷旴水之湄吾知
公駕𤣥鷖驂白螭與泰伯南雲相從而娱戲彼一抔之
土南山之陲文光炯炯固將燭霄漢而陸離某等或通
家之夙好或交誼之相知聞公之訃固當匍匐而執紼
顧山川悠邈弗克駕素驥而送靈輀何以寫哀奠此巵
酒而侑以此詞嗚呼哀哉尚享
　　　祭劉侍郎文
嗚呼惟公風標俊偉冰襟磊落才邁王楊學宗濂洛其
於文也浩乎蘇王之雄渾其於書也淵乎馬鄭之辨博
發於詩詞也有若金聲玉振之鏗鏘見於字畫也不啻
春蚓秋蛇之間錯故其論秀詞場也攄藻思之舂容其
簪筆螭頭也效忠言之謇諤其進貳憲卿也休聞揚於
羣公其出佐藩服也嘉績冠於列岳胡一疾之弗痊奄
九原之不作是何志之壯而氣之漓才之豐而命之薄
耶然而年垂五十不可謂夭也官躋三品不可謂小也
承家有子慶綿綿也制行無慚名皦皦也則公之云殁
亦復何憾乎所可悼者朝失良臣民失父母矧於予軰
亦失益友哀訃忽傳乃心孔疚葬莫執紼斂莫撫柩臨
風灑淚酹此巵酒嗚呼哀哉尚享
　　　祭黄公愈宣文(二/首)
嗚呼公吾之世婣也吾嫂公妹吾婦公孫情親義篤匪
伊異人公之生平吾能言之標格峻整襟度融怡富而
能約崇而自卑羸餒者賴公而舉火仳離者賴公而有
依弱而良者恃公得以自立狂而狡者畏公有所不為
所施雖不過一鄰亦足以為世家大族之師今公之殁
也羸餒者將為溝中之瘠仳離者將為中谷之蓷狂狡
孰為之呵叱善良孰為之扶持孰知徳義之可尚孰知
巧險之為非薄俗方興而未艾數十年後安知不為貙
獍與梟鴟安得起公於九原以為鄉邦之羽儀嗚呼死
生之理吾非不知然於公之殁不能已於言者非獨婣
舊存亡之情蓋悼老成之凋謝傷風俗之淳漓所以洒
淚而酹此一巵也嗚呼哀哉尚享
惟公祖考世以善稱公克踐修益著令名門第雖崇謙
恭自克貲產雖裕勤儉惟徳歉歳發粟惠於鄉邦義聲
上聞寵命聿彰諭以綸音錫以章服奚啻束帛賁於空
谷有子翼翼有孫英英花封作宰璧水明經年登八袠
康寧樂凱胡不耄期遽此乎止惟我與公世為婚姻情
義之篤不讓朱陳我歸林下謝絶塵事所冀與公徜徉
山水天嗇此好乃忍奪公山霞水月誰復相從今公將
葬我適有疾不哭於堂莫助執紼言雖有情情則難忘
椷詞叙訣以侑奠觴嗚呼哀哉
　　　祭大理卿王公文
嗚呼公之平生吾能言之其學之博也淵乎江漢之渟
滀其文之雄也浩乎波濤之硱砅其剛介之操則松貞
而柏勁其純懿之行則玉良而金精其典邦計也經畫
之材與韓劉而並駕其綰郡符也循良之政與霸遂而
齊名其位方伯也隱然東藩之重鎮其臨邊疆也屹乎
北鄙之長城至其為卿於大理也直欲追踪乎皐陶之
種徳蘇公之敬獄非徒若漢之于張讞獄之得其情而
已嗚呼公材既優公行尤懿推其蘊足以秉國之鈞摛
其文可以掌帝之制惟天生公殆必有意然而年不滿
五旬位不登三事將生民之無祿耶抑宏材絶識固造
物者之所忌也嗚呼公乎其胸中之炯炯者其能埋藏
湮塞於朽壤之中乎必將粲為列星流為風霆或為山
河以壯國家或為麟鳳以昭文明豈若世之庸庸者有
時澌盡而飄零也哉嗚呼自公云亡朝野嗟咨矧於吾
儕素辱公知昔升公堂笑語怡怡今升公堂素幔凄凄
臨棺一奠而侑以此辭者蓋為天下惜非獨感今悼昔
而寫吾之私也尚享
　　　祭丘文莊公文
嗚呼唐有曲江世稱賢相公生其鄉名徳相望宋有名
臣曰崔菊坡公賢與齊而文則過公之於文奫泓演溢
孰可擬之東坡父子公之所學渟滀瀴瀛孰可擬之原
父弟兄兩秉史筆褒貶惟公叙述髙簡有史漢風三持
文衡痛叱浮薄軋茁之辭變為灝噩乃典國學教嚴道
尊時之公輔多出其門乃登内閣贊元輔徳海内士民
陰被其澤公在相位不見所為所可見者民物熙熙天
不憗遺遽奪司馬士林相弔或慟於野我昔弱冠已聞
公名甲戌春試遂獲同升公不我愚每相磨礪謂宜勉
進毋隳所志公有著述每俾評之且約後死則為銘之
我之南歸握手相别臨别之言遽成永訣誼當往弔謂
老病何弗躬弗親負公實多陳此蕪詞以侑罇俎公知
我心寧不我顧嗚呼哀哉尚享
　　　祭憲副游公文
嗚呼游公遽止於斯耶位不登丞弼年不躋期頤謂公
禄壽之未艾胡為乎捨我而永歸耶嗚呼公之儀刑不
可得而見公之平生尚可想像而推其志節之剛毅挺
挺乎孤松之偃蹇其學問之宏博浩浩乎長江之渺瀰
其襟度之和易溫溫乎春陽之煦物其文章之純質鑿
鑿乎菽粟之療饑其有志於道蓋將尋紫陽之轍涉濂
洛之涯使得及門於孔氏雖未敢謂其升堂而入室然
於道之大本其殆庶幾乎嗚呼公之存也學者仰之如
山斗寮友信之如蓍龜憸夫憚公而縮恧善類賴公而
扶持今其亡也學者失所景仰寮友無所稽疑憸夫欣
欣肆其惡而莫之沮善類惴惴或見義而不敢為是以
識與不識聞公之喪莫不悵然痛悼而嗟咨况予於公
朋友之分情誼之篤宜乎淚疾下而漣洏也嗚呼西山
之麓劍江之嵋公之體魄將復於彼公之神氣則無不
之臨棺一奠侑以此詞蓋一為斯文痛一為友誼悲嗚
呼游公知與不知尚享
　　　祭伯父稼軒先生文
嗚呼昔我先公兄弟三人粤自蚤歳其艱其屯由艱而
康由屯而泰孰庇孰庥先澤攸賴先公出仕為時富歐
伯父逺隱擬跡巢由昊天不弔先公奄棄㷀㷀諸孤伯
父是倚白首巋然九族蓍龜一疾奄逝曽莫予追念昔
如京拜公於堂諄諄明訓佩服敢忘兹焉來歸墓木已
拱追思音容曷勝感慟宿草青青白露載零酹此巵酒
清淚霑纓嗚呼哀哉尚享
　　　祭原司馬文
嗚呼哀哉公生於世六十有一宣力四方奮庸帝室有
猷有為有勞有烈紀於竹帛蓋焯然其不滅也彭蠡之
域龜蒙之邦肅乎秋霜靄乎春陽乃贊國計乃振臺綱
懋績益著令聞不忘至於籲懷流徙輯寧荆襄則其事
為尤難而其功為愈光初公受命而南也或沮之於内
或撓之於外徼功者慮發其奸戕民者懼罹其罪惟公
毅然泰然罔忿罔懟如羊祜之建議伐吳如裴度之决
䇿平蔡乃協羣䇿乃諏善謀或攬轡武闗之險或擊楫
漢川之流攀援乎猿猱之窟出入乎虺豺之陬爰告爰
慰以綏以柔授之田宅戢其戈矛曽不踰時而愁歎之
聲轉為歌謳榛莽之區變為田疇彼馘齊民以獻捷視
赤子如敵讐聞公成功徒悔恨而含羞帝念其功遄加
寵錫都憲尚書崇秩薦陟公宜夀考臻於大耋秉國之
鈞以熙庶績胡兹遘疾奄逝莫追豈公之厭世溘埃風
而遐舉抑民之無祿而昊天之不憗遺當宁震悼羣公
增悲而荆襄士女如喪所親謂公歿而疇依嗚呼哀哉
然公年踰六􁐏位列六卿有傳國史有諡太常焯徳有
碑虞殯有章在公可以無憾是謂雖死而不亡嗚呼昔
公之來也士女喜極而歔欷今公之歸也士女慟極而
涕洟况於某等奉令承序又所嚮慕而瞻依感今悼昔
曷勝清淚之漣洏寓哀一奠非徒哭吾之私而已蓋以
慟哲人之萎嗚呼哀哉尚享
　　　祭憲副李世望文
嗚呼李惟著姓代襲簪纓公復秀出載振家聲學專麟
經窮幽探賾發為詞章精華奕奕擢秀南省䇿名南宫
遂登上第休聞日隆銓曹掄材爰擢柱史鰥嫠以安寃
滯用理出僉臺事于貴于蜀謇謇直聲士論攸屬相彼
巧宦一歳屢遷公守一官踰十八年晚陟憲副典兵西
鄙邊塵不飛虎旅循軌蠢兹醜類掠我土毛元戎出征
誓殄腥臊公董偏師直探虎穴屢馘兇渠載殲餘孽天
不憗遺星隕將營大勛未集遽殞其生靈轜南還暫泊
湘浦俾我友朋益増凄楚徼功倖勝祿厚位髙公殁王
事誰錄其勞有酒在巵有肴在俎思公不見洒淚如雨
嗚呼哀哉尚享
　　　禱雨文
嗚呼惟予與神同涖兹邦予所職者政教神所司者雨
暘念雨澤之不時由政教之或斁固知咎過之在予非
明靈而曷赴愬意者某等誠敬不足以格神與慈惠不
足以保民與羣生怨咨恬莫之恤庶獄寃濫壅莫之伸
與典兵者徒事朘削之政牧民者未施撫字之仁與庶
官之廉慎者未能舉而諂詖或親與巨室之豪横者未
能誅而哀籲不聞與咎實在予民則何罪胡明神之爽
罰俾民遘此大戾沃以腴者化為燥剛秀且實者轉為
枯瘁興言及此澘焉出涕然神享民之祀猶予食民之
食也民窮無告殆將匱神之祀非徒為予之憂責也爰
叩靈壇載伸微悃惟爾有神鑒予之誠哀民之困𤣥雲
倐興靈雨載零轉呻吟為歡聲變黄槁為榮茂歳事有
成邦賦用登則予知免乎鑴誚而神亦永享乎嘗烝矣
謹告
　　　禱城隍祈晴文
嗚呼淫雨為孽洚水壅以沸也甽畆淪没秋成不可冀
也室廬漂蕩老弱無所庇也百姓何辜遘此大戾也某
等涖事兹土歳時享其祭也百姓嗷嗷豈惟官之憂責
亦將乏神之祀也雨暘水旱神實司之非官所能制也
躬禱靈宇覬神恤民之匱也神其降庥驅屏羣陰俾陽
光昭以晰也羣潦歸壑舄鹵其藝也棟宇載葺民獲奠
居之制也四野熙熙恬以泰也孰尸厥躬惟神之惠也
擊鮮薦芳報祀無替也謹告
　　　山西禱雨文
迺者自冬徂春雨雪弗降三農告病庶類焦然雩禜雖
勤靈貺未應雲將合而忽散雨欲墜而復止意者喬新
等事神之敬未至與恤民之心未誠與兵已困而征戍
愈勞與民已窮而聚斂愈急與沉寃未雪而無辜困於
狴犴與巨蠧未除而赤子厄於豺虎與賑貸雖勤而實
惠未加於民與祈禱雖切而誠意未盡於己與是皆吾
曹之愆而小民何罪焉兹者春已暮矣民已瘁矣原田
日就蕪矣生意日就槁矣少者壯者適彼樂土矣老且
羸者轉於溝瀆矣神於吾民何憗然無情耶夫修缺政
以保民者吏之職也沛甘雨以濟旱者神之責也風雨
不時麥菽不藝豈惟吾曹之罪哉神亦不得辭其責焉
爰詣靈祠載陳微悃神其有知賜我嘉澤慰我疲氓俾
騂剛赤緹沾而足焉萎苗瘁孽優而渥焉則喬新等少
逭其咎而神亦有攸享矣謹告
　　　禱中鎮文
三晉比歳暵旱嘉穀不登兵民流亡餓莩載路皇帝西
顧惻然哀烝黎之無弔爰命喬新來拯疲氓而公私匱
乏罔有攸措矧春氣已動雨澤未濡大懼未克有年無
以上副聖心下慰民望惟神作鎮并州享兹典祀興雲
雨致財用神之職也爰詣靈祠用伸懇禱神其黙贊鴻
造大庇吾民俾甘雨時降百穀用成流逋來歸冦攘屏
迹物無疵癘人用恬康則喬新獲免於戾而神亦永有
攸享矣謹告
　　　禱禹廟文
惟王疏鑿龍門拯兹墊溺俾我烝民克享粒食河流溶
溶嘉穀芃芃萬世攸賴繄王之功惟兹三晉實王故國
王念遺民拯凶弔溺胡兹兩載飢饉荐臻粒食孔艱迺
至食人王聖且仁我民父母忍使蚩蚩墮兹罪罟下車
而泣昔嘗聞之民羸且亟寧不憫之王靈在天誕作霖
雨膏我麥苗爰及稷黍喬新將命西來齋祓以祈王神
如在諒不我遺佑我殘民驅彼蟊賊梁山洛水敢忘王
徳謹告
　　　禱汾陰后土祠文
惟神厚徳載物克配彼天立我烝民厥功懋焉汾陰之
祠肇自漢氏雩禜禳祈迨兹千䙫行祠翼翼遍於晉封
刲牲薦醴罔敢不豐胡兹三載旱魃為虐癘鬼逞妖人
困痁瘧殘民惴惴曷愬曷依神聽甚邇寧不我哀喬新
祇奉明命憫兹窮毒陳詞以禱敢徼神福𤣥雲滃興沛
然甘㴻沃我菽麥爰及秔稌驅彼癘鬼逬諸遐方俾我
遺黎式恬以康神佑我民錫兹繁祉我民報祀曷其有
已尚享
　　　平陽禱雨文
山西之境荐罹旱灾兵民轉徙異鄉委屍溝壑者不知
幾千萬人矣喬新受命賑濟來涖兹邦所望五氣順布
羣黎安生而自春以來雨澤罕敷疫癘大作亡者未葬
而存者無樂生之心逋者未歸而居者有逺徙之志惟
神徳澤崇深世享禋祀視斯民危急而不救何與謂民
之頑悍宜降以殃耶則民已盈其罰也謂官之貪殘獲
罪於天耶則不宜遷怒於民也謂喬新無憂國憂民之
誠故漠然無應耶則此心之誠可以質諸鬼神也敢願
明神悔過敷佑下民沛甘霖以沃焦土驅妖癘以蘇疲
民俾生意離離人心熙熙生者有養逋者以歸是則神
之惠也謹告
　　　再禱雨文
昔關中大旱張養浩禱於華岳甘雨如注禾黍自生今
三晉之旱不減闗中神之靈應無異華岳喬新祇率吏
民齋沐䖍禱矣雲將合而忽開雨將墜而復止豈今之
請禱者非養浩其人與喬新雖無養浩濟世經邦之材
然素存養浩忠君愛民之志而神漠然不答何耶伏望
少鑒愚誠賜以甘㴻轉歉為穰變沴為祥俾愁者以喜
病者以安逋逃來歸冦盜潛藏則喬新少逭其責而神
之靈應益彰彰矣謹告
　　　三禱雨文
山川出雲雨及天下神之職也國家命祀春祈秋報為
民福也惟兹三晉荐罹凶屯臻兹極也亢陽為虐繼以
嚴霜靡康食也嗷嗷遺民徬徨四顧將安適也迨兹三
春霖雨不降田龜坼也𤣥雲方合忽劙劃也簷溜將鳴
忽閴寂也嗟孰為之繄風伯也哀我㷀獨啜其泣也雩
禜禳祈心孔劇也惟神有靈胡黙黙也尚鑒愚忱沛膏
澤也鞭雷叱風畎澮溢也俾我百穀秀且實也俾我四
民忭且懌也豐年穰穰繄神徳也我民報祀矢無斁也
𤣥酒嘉牲釃且疈也幽明一理誠則格也洋洋如在毋
我咈也謹告
　　　謝雨文
惟兹三春雨澤罕敷嗟我民兵呻吟載途爰率庶官齋
沐請禱以祈甘㴻以沃枯槁惟神畀矜靈貺孔昭雨我
大田以滋我苗勾者以萌瘁者以榮秔稌菽麥庶幾用
成清酒潔牲以答神惠尚錫洪禧俾民康乂民既康乂
祝事是承神亦萬年式昭厥靈尚享
　　　平陽祭龍文
旱魃為祟嘉穀將焦徧禱羣神未獲甘雨惟神變化不
測以興雲降雨為職者爰凖古法作神之象齋戒以禱
焉神其誕昭靈貺瀉天瓢以沃焦土宣嘉澤以滌炎氛
則官民受賜多矣謹告
　　　禱龍湫文
清冷之淵惟神之宫藏雲蓄雨有感斯通神飛於天雲
行雨施或濳於淵山澤明媚翼翼靈雨在山之巔吏民
承祀罔敢後先惟兹晉陽亢旱已極大田如頳靡有菽
麥雨暘旱澇實神尸之民死幾盡神胡不哀膚寸之雲
三日之雨神茍祐民厥施斯溥雷以為鼓電以為旗千
里之内甘雨淋漓俾我平皐芃芃積黍畀我疲民嘻嘻
笑語豐年穰穰敢忘神庥吹笙考鼓以薦腒䐹謹告
　
　
　
　
　椒邱文集巻二十七
欽定四庫全書
　椒邱文集巻二十八
　　　　　　　　　　　　明　何喬新　撰
　廟碑
　　　廣昌縣重修廟學碑
皇帝嗣統改元之三年夏四月同知建昌府事麻城蕭
侯允恭行部至廣昌爰詣學宫祇謁先聖先師顧杗桷
摧朽圖繪䵝昧慨然太息謂廣昌名邑耆俊多此出焉
而廟學不修殆非我國家崇聖道育俊材之意吾為郡
佐與有責焉敢不以修飭為己任乃告太守三山謝公
仲仁用圖改作議既克合侯首捐俸金四百八十銖為
倡於是縣令莆陽葉君茂髙丞晉陽李君拳暨學之師
生縣之義民祇若侯意或輸之財或助之役奔走奉承
以後為羞乃僦良匠市美材斵石為礎埏埴為瓴煉蜃
為灰筮日奏功始事於大成殿黼坐朱几廟貌孔嚴旁
及兩廡拓而大之自羣弟子以及從祀諸儒圖像惟肖
前為正門列以畫戟外惟三門上應靈臺又作先賢祠
以祀鄉之先正至於齋舍庖庾之屬欹側者正之陊剝
者修之丹雘漫漶者飾之侯往來涖縣躬自督勸衆驩
趨之不煩執扑經始於是歳夏六月越明年戊子春三
月始考成焉殿廡靚深門闥宏麗多士聚觀以為他邑
所未有也侯帥令佐師儒舍菜於新宫告成事焉教諭
桐廬邵君忠訓導英山段君俌湖南王君涣暨學之諸
生謂侯嘉惠此邦聿新廟學不可無辭以敭休聞相與
伐石置廡下而屬喬新書之喬新竊惟魯僖公作頖宫
史克頌焉吳仲庶新潭學王臨川歌之今蕭侯修學養
士之勤殆無異於魯公潭守所建立而聲歌不作非闕
典歟迺具書其成績於碑而系之以詩以繼頖宫潭學
之聲以昭示於來世侯字某以儒發身佐郡有威惠其
善政可繼者甚多以非廟學所係故不書其詩曰
盱水之曲奕奕新宫孰經孰營蕭侯之功於惟蕭侯民
之父母蘇枯齦强惠澤孔厚華幡彭彭戾於我邦念兹
庳陋顧瞻徬徨迺究迺圖迺戒工徒迺卜迺諏爰兹暨
塗有伉惟門有翬惟殿丹楹藻梲㒺諐彜憲我材孔良
我役惟時閱歳乃成匪亟匪遲新宫告成祀事孔明毛
牷斯疈黍稷惟馨侯升講堂衿佩濟濟或誦或絃亦文
亦史侯曰朂哉敬明迺徳厥徳靡修我心有慼諸生拜
手侯訓惟休勉焉祇服敢遺侯羞麗牲有碑方趺圓首
侯之嘉聞百世不朽
　　　建昌府重脩城隍廟碑
天下郡邑通得祀者惟城隍之神為然蓋築土為城鑿
土為隍凡以為民之衛焉髙城浚隍固風氣扞寇攘必
有司之者察民淑慝而禍福之非妙萬物而神者與建
昌城隍旴江誌謂其神乃漢頴陰侯灌嬰考之於史侯
起布衣佐髙皇定天下垓下之戰䠞項羽東城而誅之
遂渡江平吳定豫章諸郡凡大江之西皆侯提戈斬級
所立功處生為元功殁為明神其理必有然者則司此
城隍而廟食無窮者非侯其誰哉廟舊在郡之西北宋
紹定四年回祿煽孽郡人聶衛公子述始遷於城南通
㑹門内太平寺之故基元至正壬辰為羣寇所燬國朝
洪武十年知府王偁復建自堂徂門罔不畢備永樂二
年知府潘榮仲因其舊而修之迨今八十餘年棟楹楶
棁漸以腐折瓴甓丹堊日滋刓泐成化二年春郡守三
山謝侯仲仁謂廟宇傾陊不足以妥靈將事爰諮羣僚
下暨有衆相與捐金楮市木石鳩工徒撤而新之易腐
折為堅良革刓泐為端潔若堂若廡以及三門凡為屋
二十間崇廣有宜文質中度左右司則仍其舊而加圬
塓焉又搏土以肖神像琢石以為神座别創雲崖道院
俾本廟道士居之肇事於是歳夏四月至冬十二月乃
訖功焉侯刲羊豕帥寮屬告成於神闔境民庶聚觀讚
頌凡旱澇之變癘疫之興必祈焉報焉禬焉禳焉將事
益安靈貺斯勞物不疵癘歳屢豐登侯迺具廟之本末
遣耆民胡以榮屬予紀之予惟守土之職神人具依侯
自下車以來勤心庶政民既太和又飭神宇用安其靈
所謂惠於神人罔怨罔恫其諸豈弟君子者與迺作迎
享送神之詩遺之使并刻於麗牲之碑歳時薦獻工祝
歌之以侑牲醴焉是役也贊其成者同知麻城蕭侯允
恭通判某推官某董其役者耆民某也其詩曰
神之來兮冷然以風絳旍旖旎兮駐斯宫睠威靈兮有
赫敷佑我民兮無窮牲腯兮酒馨鼓坎坎兮瑶瑟和鳴
神之所享兮在寅清我之將事兮在齋明明神既享兮
遲迡風馬雲車兮倐何之姑山之顛兮盱水之湄儼神
馭兮娛嬉神不我顧兮我心悲家有雞豚兮野有秔稌
神惠我民兮俾蕃以庶驅癘鬼兮錫我純嘏春祈兮秋
報歳復歳兮敢忘神祜
　　　東平王廟碑
廣昌之東園有祠曰東平王者宋咸淳中縣令朱汝賢
所立以祀唐忠臣張睢陽也按史王諱巡舉進士累官
真源令祿山之亂起兵討賊與賊將令狐潮尹子奇等
大小四百餘戰屢挫賊鋒後以孤城援絶力不敵以身
死之當是時逆胡起河朔蹂躪河華兵禍蔓延幾遍天
下而王以區區睢陽扼其衝賊死咋終不敢越而南江
淮之間晏然不識兵革者王之功也王之將死也西向
再拜曰臣生無以報陛下死當為厲鬼以殺賊道家者
流遂謂王受命上帝為瘟部帥察民善惡而賞罰焉其
説窈𡨕蓋不可信然江淮之民慕王之忠烈且信道流
之說故所在立廟水旱癘疫必禱焉其應如響東園之
祠其一也永樂甲申廟圮於水正統庚申邑民始修復
之時先公為刑部侍郎記之甚詳歳久滋敝天順八年
冬十一月予從兄本堅弟喬福暨耆民吳大成居士掲
仲雍大覺寺僧道霖等始合衆力而新之中為正殿後
為寢室前為飲福之亭越明年夏六月廟成簷楹翬騫
金碧絢麗梐枑嚴整劍佩葳蕤耆稚聳觀以為有廟以
來未覩兹盛道霖因予弟喬年求紀其成績夫王之忠
烈無以贊為矣論者或謂王生鄧州死節睢陽其平生
足跡未嘗履江南廟而祀之恐非先王制祀之意是不
然宇宙間屈伸變化不可測度者神也神之所以然者
氣也得其氣之剛大靈著者則為偉人發為忠義之業
炳然巍然不幸而死其精爽耿耿者不為異物澌盡復
為明神無所不之焄蒿悽愴隨所在而著見焉若王是
已廟食於兹夫何疑哉初王著神南土號封累加其曰
東平威烈昭濟顯慶靈佑王者宋景定元年十一月所
封也乃作歌遺之使邦人歌以祀王庶幾飈游來格降
福於民焉其歌曰
桂醑湛兮瑶觴簫鼓鍧兮中庭靈連睠兮未來渺予思
兮睢之陽靈之來兮旗纛繽紛駕赤虬兮驂蒼麟霽雲
先驅兮殿以萬春歆我烝嘗兮穆且欣嗟天寳兮多盤
胡騎鬨兮闗河昏長蛇在闕兮龍在野悵孰掃兮妖氛
靈哀憤兮援戈起彎烏號兮射妖豕北風競兮西日蒼
凉力既竭兮繼之以死身雖死兮精爽不亡陟降帝廷
兮乘陰陽察民善惡兮下殃祥龍岡之下兮盱之滸松
筠蕭槮兮綠陰承宇朝出逰兮暮來歸越千歳兮毋逺
兹土屏蟊賊兮驅癘鬼錫我百福兮夀且祉靈之降福
兮不那我民報祀兮終古無已
　　　漳州重建道原堂碑
漳州治城之西北有臺屹然曰臨漳實據溪山之勝宋
紹熙庚戌紫陽朱夫子守是邦登兹臺而愛之欲築讀
書之室不果寳慶乙酉郡守危楨始倣白鹿洞規築龍
江書院於臺之下成夫子之志也淳佑丙午郡守方來
復於書院之東偏構堂三楹肖夫子之像于其中配以
髙弟北溪陳安卿毎歳春秋率庶僚暨邦之羣彥祀焉
而顏其堂曰道原蓋取夫子與北溪授受之語也其後
邦人復以勉齋黄直卿侑食於堂蓋勉齋亦閩人且嘗
講道夫子之門者也迨宋社既屋書院燬於兵遺址歸
浮屠氏惟堂巋然故處歴歳既久屢圯屢葺然規制隘
陋杗棟欹摧有識者憫焉成化四年春正月福建按察
司僉事臨江周君守謨行部至漳祇謁遺像周覽慨然
顧謂知府英山王文同知舒城胡珉推官南城江白曰
昔之思召伯者不忍拔其所茇之棠思萊公者不忍傷
其所植之柏兹堂實朱子之明靈攸棲非植物比也傾
圮若是是固為政者之過予司憲諸君守臣也弗亟圖
之安所諉其責皆應曰諾相與捐俸以圖新之於是僦
良匠斬美材礲堅礎卜日而興役焉君又為度其面勢
之宜且節縮廪餐以助其費為堂五間其崇三尋有奇
旁為兩齋以處游學者前為三門以謹啓閉肇役於是
月丙戌至三月朔乃訖功焉像設有嚴繪飾惟煥郡之
長貳率諸生暨鄉之薦紳用少牢於堂以告成事焉君
屬予書其事於石予惟道之大原出於天神聖繼之至
孔子而後集羣聖之大成孟軻氏没斯道之傳殆絶周
子倡之程子和之至吾朱夫子而後紹孔氏之世嫡若
黄若陳實羽翼夫子以共振斯道於衰絶之中者也夫
功被一時惠洽一邑且尸而祝之夫子與二子有功斯
道甚大而漳又夫子過化之地兹堂之建禮實宜之繼
自今以往凡登兹堂者瞻梁山之崇秀俯清潭之泓渟
而致髙山仰止之思興逝者如斯之歎蓋將有黙契神
㑹於千載之下者乎君由進士歴刑部副郎遂擢今職
所至有冰蘖聲其在漳首新兹堂蓋欲風厲漳人向道
也繫之以詩以告志於道者詩曰
大哉斯道實原於天敦克任之惟聖若賢孟氏既殂吾
道日斁紫陽崛興式纘厥緒迺擥其粹迺㑹其全若黄
若陳與有聞焉道學載明於今為烈質諸洙泗若合符
節清漳之濵梁山之下掲䖍妥靈有堂有廡邦人具瞻
胡兹摧圮顯允周君載振而起惟堂翼翼惟門將將時
時薦祼牲腯醴芳嗟嗟斯道靡古靡今有志於斯盍明
厥心咨爾多士來游來歌匪察匪由爾心式訛
　　　福寧節孝祠碑
古之忠臣孝子烈婦遭時不幸死於所天者代有其人
而出於一家者蓋鮮父子同死者古有之矣晉卞壼是
也夫婦同死者古有之矣宋趙昴發是也至若忠孝貞
節萃於一門若元福寧州尹王公者曠百世不數人焉
公諱巴延字伯敬濵之霑化人也起家宣使為祁陽令
調烏程以循良稱遷信州推官數辨寃獄所全活者甚
衆至正九年以大臣論薦擢朝列大夫福寧州尹至之
日黜奸吏誅元豪覈賦籍均徭役修學宫以教諸生建
禮殿以祀先聖福寧翕然稱治尋陞福建轉運副使㑹
盜起徐蔡蔓延及閩羣兇相煽為變漸逼州境民留公
不得行公乃築壘門募民兵守之嚴候望謹熢燧賊不
敢犯十二年秋賊陷寧徳掠羅源勢益張冬十一月賊
與建寇合兵來寇公遣巡檢諤勒哲率兵出禦之而命
千户嚴巴延布哈主簿陳文積守西門諤勒哲遇賊於古
縣戰敗死之嚴陳懼不敵開門先遁賊突入公聞之亟
帥親兵迎戰連鬬數合不利遂被執賊帥坐州治召公
詰之公掀髯歴階而升賊叱曰强盜猶作態耶公罵曰
汝本販鹽盜縣官何負於汝而反顧謂我為盜耶賊怒
叱之跪公兩手據地不為動賊益怒令撻之公詬曰吾
為天子吏頭可斷身不可撻遂死於東門之外立而受
刃血出白如乳民哀之哭聲連巷明日賊執公仲子相
及其婦潘至相罵曰吾父已死吾豈茍生者何不速殺
我當為鬼以滅賊耳賊忿其言引出斬之潘有殊色賊
欲汚之時潘產未彌月不可近乃閉之空室不食數日
而死寇退民斂公權厝於郭東之佛宇明年公長子楨
負公遺骸歸塟行臺御史余公闕以其事聞命立祠學
宫之右而以相與潘侑食焉元末祠燬於火成化壬辰
秋八月予行部至福寧耆民林慈等相率請復公祠予
因出西門觀公與賊戰處古木櫹槮寒烟蒼然溪流㶁
㶁有悲咽聲慨然太息想見公之為人乃以廢佛宇曰
般若菴者為公祠命縣丞劉福介葺其弊陋加之圬塓
前為三門旁為兩廡繞以髙墉塑公之像於中以相配
之而置潘之像於東廡懼瀆也經始於是月甲戌落成
於是歳冬十月辛未扁其祠曰節孝邦人請予書其事
嗚呼公死於忠而使子死於孝婦死於貞眎卞壼趙昴
發蓋似過之是宜祠也乃作歌以遺邦人使歳時歌以
祀焉其祠曰
靈宇沕穆兮烟㝠𡨕簫鼓奏兮華鐙明神馭招揺兮何
許慘將降兮風泠泠公之來兮駕蒼螭佩吳鉤兮曵絳
旗俯故宫兮太息城郭是兮人民非松醪清兮海錯香
巫屢舞兮升公堂子來歆兮婦亦嘗公雖死兮嗟何傷
一世之短兮萬世之長龍山之顛兮長溪之湄倐而去
兮忽而來睠我民兮降繁釐民之承祀兮終古無隳
　　　新城縣重修廟學碑
新城為縣肇自宋紹興八年割南城之東境置縣治於
黎川鎮後四年乃置學於縣之巽隅由宋歴元以及皇
朝學宫敝而載新者屢矣𢎞治壬子冬十月金壇段侯
敏以進士出宰兹邑祇謁先聖周覽廟堂兩廡齋舍暨
門棟宇欹傾粉繪摧剝慨然欲新之顧歳方艱民方病
未暇有作越二年歳豐民樂政舉化流迺謀與縣丞黎
君某主簿祝君某及里居之賢者曰縣令民之師帥兼
治教之責焉今學宫頽圮若是殆無以養士而淑民盍
思所以新之乎丞簿皆曰是誠不可後也方圖興事邑
之富而好禮者胥告語曰吾侯此舉將以納吾民於禮
義之域吾曹衣食幸有餘盍助侯成之乎於是義民凃
汝謙建櫺星門砌泮池耆民朱時寧甃學前通衢俾行
者無渫汚之患里民楊嵩塑先聖像改造龕座鄧廷璋
陶甓甃戟門暨兩廡前陰陽訓術凃汝校建郷賢祠他
若講堂露臺從祀羣賢之像庖廪之房藏書之庫師儒
之廨諸生肄業之齋則侯與丞簿二君節縮冗費規畫
羨財以成之工善材良並手偕作始事於某年某月某
日迄工於某年某月某日既成像設孔嚴規制宏麗他
邑學宫未能或之先也侯卜日用少牢於文廟告成事
焉教諭葉君鳳靈訓導陳君某范君某相謂曰昔魯侯
作泮宫詩人頌焉文翁興學於蜀漢史美之今段侯修
理學宫而寮佐協贊邑之耆彥亦丕應以相其成是不
可無紀也乃具其事屬蒙陰丞凃達請予書之予素知
段侯康惠明果凡有興作民不勞而事集而達又予族
甥也乃詳書其事而系以詩曰
黎川之隩學宫渠渠孰作新之惟邑大夫於惟大夫涖
兹百里永惟治本斆學惟始迺咨迺詢迺計徒庸爰新
學宫以牖民衷自堂徂門自殿徂廡修廣質文罔浮于
度長衢如砥髙門有伉泮水汪汪蘋藻其芳侯曰髦士
其聽予言修學匪艱懋學為艱士曰朂哉是訓是履敢
有怠荒貽侯之恥日峯蒼山黎水湯湯侯之徳音百世
有光
　　　贈太子少保彭惠安公祠堂碑
𢎞治八年正月十有三日刑部尚書彭公以疾卒於家
訃聞天子嗟悼特贈太子少保諡惠安命官諭祭者再
有司治墳塋以葬郡學舊有鄉賢祠大夫君子既為公
作主祀之其中而國子監丞林君大猷太僕寺丞吳君
世騰暨莆人之在朝者相謂曰惠安公一代之偉人宜
有專祠俾後學有所矜式迺與其里居之賢作祠堂若
干楹於所居之里中奉公像左右廂藏祭器遺書而以
書屬予紀其事予與公嘗同官且同志者也不敢辭公
諱韶字鳳儀世家莆田之涵口自少莊重好學稍長學
問該洽議論醇正一時學者皆推重之登天順丁丑進
士除刑部山西司主事丁内艱服闋改廣東司遷員外
郎大臣有自他途進者公上書言之坐是下制獄朝臣
多捄之者得釋久之遷郎中成化庚寅陞四川按察司
副使尋陞按察使又陞廣東布政使中官有家在廣東
者公言其恣横坐是調貴州甲辰擢右副都御史巡撫
南畿召為大理寺卿未至坐論鎮守内外官貢獻非宜
道改右副都御史巡撫畿内兼理邊務今天子嗣位召
為刑部右侍郎屬浙西不靖奉勅往平之尋以本官兼
僉都御史整飭鹽法既還㑹朝廷以水灾求言公請厚
根本減役錢正近侍慎官爵上皆嘉納改吏部左侍郎
壬子夏陞刑部尚書明年以疾連章乞罷遂得命致仕
初公為郎官論囚嘗求生之然元奸宿豪雖權貴交囑
不少貸及居外臺凡大吏貪縱者治之甚嚴而小官誤
犯者多所開釋巡撫南畿議者謂周文襄公後惟公可
繼之而律己之嚴出納之慎文襄不及也畿内多皇莊
其中官典守者徃徃怙勢病民聞公至憚其嚴肅皆自
戢其臨邊督耕戰嚴守備敵不敢窺塞垣為大司寇有
犯罪者參錯訊鞫多所平反嗚呼公以節行文章著聲
於時其行已為政務以古人自期待士君子識與不識
皆企慕之然亦不勝憸壬之媢嫉也故屢中以奇禍或
下獄或改官雅知公者猶以為好名賴列聖仁明卒保
全之致位六卿至其殁也贈諡之典祭塟之禮視當時
大臣有過無不及焉嗟夫古今忠賢能得此者幾人哉
公有二子長濬鄉貢進士次瀚嘉興縣丞皆先公卒一
孫曰輔尚幼公之世系履歴之詳具載隧道之碑𤣥堂
之銘予可畧也特紀其志節之大者以昭諸君子尊賢
尚徳之心又系以楚聲俾莆人歳時祭祀歌以招之其
詞曰
吁嗟夫子兮端潔而好修日孜孜而忘倦兮惟道是求
上泝淵源於洙泗兮下絜榘矱於韓歐何厭世之太蚤
兮駕𤣥鷖而逺遊層城髙寒兮曷足久留盍歸來兮徜
徉故丘壺山之巔兮有蘭有芷涵江之涯兮有魴有鯉
丹茘黄蕉兮甘且美素馨黄菊兮香旖旎夫子歸來兮
其樂無已撫汝孫曽兮慰我朋友騎箕尾而上下兮稅
駕於此采溪毛以薦芳兮酌甘露以當醴夫子不我顧
兮我淚如洗歸來歸來兮毋逺桑梓
　　　范氏先塋碑
洛陽之萬安山下宋資政殿學士贈太師魏國范文正
公之墳在焉其子將作監簿純佑丞相忠宣公純仁右
丞恭獻公純禮龍圖閣學士純粹皆祔葬其間公葬距
今三百餘䙫塋域榛蕪樵牧不禁石麟僵卧宿草中而
甿𨽻或墾其隧户過者傷之成化乙未夏四月公之十
二世孫家吳中者曰從規詣巡撫南圻都憲洛陽畢公
陳其狀畢公移書巡撫河南都憲江浦張公屬修之公
曰噫文正公一代偉人也凡所憩之樹尚當愛䕶而封
植之况體魄所藏乎亟下令正其塋域禁其樵牧且命
㕘政孫君伯大㕘議蔡君克存副使王君廷秀僉事馮
君景陽督守令治其墳因其幽竁甃以堅甓刜其奥草
樹以嘉木繚以峻垣表以綽楔又為祠三間以為公子
孫歳時拜掃之所於是公之體魄永有攸寧矣從規偕
其族兄希紳自吳走洛展省先塋用少牢於祠下以告
成事周覽壤樹愴然興感因相語曰先塋榛蕪殆百年
圮而復完繄二都憲暨藩臬諸君子是賴不可無識也
迺琢石置祠下請予書其事夫公之盛徳駿烈史有傳
隧有碑名儒畯賢有論述奚取予不腆之辭哉然嘗論
之宋有天下三百年賢相眎漢唐為多而紫陽朱夫子
獨稱公為第一流人物何耶蓋昔之賢相或功業焯焯
而學術無聞焉或文章名世而相業不滿人意若公者
可謂兼之矣自漢以來諸儒未有知中庸之義者公當
洛學未興首勸横渠張子讀中庸是蓋灼然知其為傳
道之書所學固已絶出千古矣至其推之於用也居諌
垣以謇諤著為郡守以惠政稱臨邊圉而威震於戎狄
晚登政府又欲堯舜其君民以成其先憂後樂之志彼
蕭曹房杜以及王寇諸公所建立有是哉宜朱夫子以
人物第一流許公也瀧岡之阡以其子之賢至於今毋
敢壞况公之塋耶予既書其事并作迎享送神之歌以
遺范氏子孫俾拜掃者歌之以侑牲醪焉其辭曰
樊之里兮洛之滸松楸櫹槮兮有封若斧靈之來兮駐
雲軿鼓坎坎兮巫屢舞靈宇沕穆兮風泠泠蕙肴香兮
松醪清覽故邱兮増欷菉葹多兮蘭杜零左忠宣兮右
恭獻父子一堂兮飫以宴願遲迡兮毋遽旋愴予懷兮
淚如霰
　　　　右迎神
靈之旋兮杳何方飈馭翩翩兮雲路長衮衣爛兮赤舄
几几陟且降兮帝之傍天下之山兮白雲泉怨夜鶴兮
啼春鵑乘蒼虬兮駕𤣥鷖朝出遊兮暮來還靈之在天
兮儼若存錫多祉兮啓我後昆曽若𤣥兮永承祐春秋
拜掃兮奠蘋蘩
　　　　右送神
　
　
　
　
　
　
　
　
　
　
　
　
　
　椒邱文集巻二十八
欽定四庫全書
　椒邱文集巻二十九
　　　　　　　　　　　　明　何喬新　撰
　神道碑
　　　故榮禄大夫刑部尚書諡康僖陸公神道碑
刑部尚書省菴先生陸公以成化八年秋七月致仕歸
四明家居十有七年為𢎞治二年公有疾是歳九月十
有四日卒於家享年八十有一寧波府以聞今天子嗟
悼命禮部考行易名賜諡康僖翰林院撰祭文下浙江
布政司遣官諭祭其家府若縣助其襄事以殁之明年
某月某日葬於鄞之西山桃源鄉之原啓夫人婁氏之
竁合而窆焉嗣孫仁不敢違喪次從子鄉貢進士坡奉
夏官郎中同邑洪公子經所述行狀至京請吏部左侍
郎彭公鳳儀銘其墓右侍郎雲間張公時敏為之傳而
以隧道之碑屬喬新蓋三人皆公故吏也喬新辭曰康
僖公朝之耆徳宜得當世有徳有言者銘非小子所能
稱坡泣而言曰子先公所器重且知先公行治最詳敢
固請喬新不獲辭乃叙而銘之公諱瑜字廷玉姓陸氏
本顓頊之子陸終之後代有顯者宣公䞇以文學謀猷
相唐中葉公實其裔也宋有諱升之者提舉兩浙鹽課
徙居慈谿歴五世至諱元者又徙鄞之月湖西里公之
髙祖也故今為鄞人曽祖諱義元台州千户祖諱睿考
諱應吉再世不仕皆以公貴贈資政大夫刑部尚書母
陳氏繼母黄氏皆贈夫人公生於永樂己丑八月晦聰
悟夙成稍長從鄉先生孫尚珩習舉子業有聲場屋弱
冠登進士第奉使湖南徵發海艘水手柁工率禮慎法
無毫髪詿吏議丁繼母憂服闋除刑部山西司主事時
郎中仲閔為之長知公為偉器每舉洪武永樂間法比
沿革告公且曰子他日必大用不可不知國朝舊典也
故公於律例條格究心焉及公大用每舉仲君之言戒
勵屬官差盤内帑貨幣勾較精密中官無敢欺隱者遷
廣西司員外郎正統九年歳旱英宗皇帝慮天下獄多
寃勅公往淮揚蘇松等十七郡審錄繫囚公㕘錯訊鞫
務求其情廬州大家僦匠構居室供饋甚薄匠恨之以
里諺有丁倒户絕之語乃以丁揷蒜瓣中置於梁間主
翁得之執匠訟於府府坐魘魅當死公言律法造魅符
書呪詛者以謀殺論揷釘蒜中非符書亦無呪詛法不
當死坐匠他比其平反多此類諸郡繫囚得釋者三百
餘人改從輕比者又千餘人大司寇金公語寮屬曰陸
員外克體朝廷欽恤之意矣遷貴州司郎中丁資政公
憂服闋改四川司郎中景泰三年陞山東布政司右布
政使齊魯荐飢貧民相率持杖發巨室廪粟前使坐以
强刦當死者三十六人公曰民苦飢攘粟以延殘喘耳
改坐白晝搶奪而三十六人皆不死河决張秋朝命僉
都御史徐公有貞塞之徐公諉公督其役時工匠集者
數萬公為設方畧編荆為筐實以土石沉而築之水患
遂息尋轉左布政使天順二年冬以李文達公薦徵拜
刑部尚書及廷謝英廟見公奏對洪暢進退雍容語左
右曰刑部得人矣公久居法曹練達國家典故凡有大
獄屬官不能决者質於公則曰某時某所犯類此退索
故牘閱之年時無少差者時錦衣衛指揮門達怙寵作
威宏農衛卒誣指揮李斌與其弟健謀反事下達鞫之
達煅煉以為反狀已具奏請㑹三法司審問衆相顧莫
敢異論公獨言其寃達怒語侵公公曰法司所執者祖
宗之法耳吾何敢捨所執法枉人以滅族之罪耶達不
從譖公欲出反者上知公無他曰彼欲重慎耳及奏上
誅止斌兄弟而免其妻子曹欽反武夫希功者執其佃
人送官以為逆黨凡數千人公從容語都憲李公曰欽
之反起於倉猝佃人相去或數百里安得與謀公奈何
使數千人無辜而死并籍其家耶李公以為然於是佃
人皆不坐上素重公或獵近郊或遊上苑輙召公從行
禮遇優渥憲宗皇帝初開經筵公與羣卿侍講有白金
文綺之賜成化三年夏尚書九載滿上疏乞致仕上曰
卿才識老成朕方倚任所辭不允復任五年忽感風疾
甚劇上遣中使臨問御醫療疾賜以酒米食物疾少間
復乞致仕上不允特免朝㕘仍理部事越兩月疾復作
又上疏懇求謝事上乃許之辭之日賜寳鈔千貫公抵
家以泉石詩酒自娛别號鑑湖後逸聖慈仁壽太后徽
號禮成推恩致仕之老進公階榮禄大夫榮祿階一品
非奉特旨不授公所被蓋殊恩也惟公端亮而有容寛
裕而有制觀其容止醞藉進趨安雅知其為有徳者也
為刑部尚書十有五年其明習法令如漢薛宣而無煩
碎之失其練達典章如漢胡廣而無與世浮沉之譏其
能斷大事如唐姚崇而挾數獻諛有不為也屬官賢者
禮之如賔友其險且暴者馭之甚嚴及其改過則坦懷
待之不追咎其既往人以是徳之門達素與公不合及
達敗言者欲寘之死李文達訪公公曰達典制獄任情
輕重不可謂無罪然視紀綱馬順則有間矣文達然之
達卒得不死都御史寇深暴戾自用每㑹審罪囚强辨
巧詆衆無敢違者公徐一言據理正罪深不覺自詘先
娶王氏贈夫人後娶婁氏封夫人皆先公卒側室李氏
潘氏一子埈國子生早卒無子以從孫仁為嗣女一適
同邑袁孟慤尚寳卿宗徹之孫也所著有笑苑秋臺稿
藏於家初先冢宰為刑部侍郎公與廬陵蕭文昭公皆
為先公所敬愛曰廟堂之器也其後公為刑部尚書文
昭為南京刑部尚書世以先公為知人銘曰
昔在英皇治底丕平眷求哲人式典祥刑哲人伊誰惟
康僖公有學有文有徳有容始官郎署克著茂績繼典
東藩賢聲孔赫皇曰汝來作朕士師惟兹臣庶汝其于
治公拜受命克明克恭弼教棐彝俾協於中孰疑不辨
孰寃不直彼暴且慠公以柔克憲考嗣服率謀從徳祇
迓天休繄公之績公曰老矣乞臣之骸惟聖眷留久乃
許歸公雖歸休恩眷不忘一品之階即命於鄉夀登八
旬為國黄耉逝從二聖陟降左右公則逝矣悠悠我思
欲考公徳眎此穹碑
　　　太子少保都察院右都御史贈榮祿大夫太子
　　　太保朱公神道碑
成化二十有一年夏六月太子少保都察院右都御史
朱公以疾不能朝憲宗皇帝命太醫視疾中使賜酒米
撫慰甚厚秋七月十有二日公卒於時雍坊之第事聞
上嗟悼詔贈公榮祿大夫太子太保又命中使賜楮幣
萬緡為喪費給驛舟歸其柩於家有司為治葬事自聞
喪至窆皆遣官諭祭明年冬十有二月某日葬公於其
鄉髙坡之陽卒後四年公之子守蒙奉今南京禮部尚
書黎公所述行狀詣予拜且泣曰先公之殁荷先帝寵
光哀榮兼至矣惟是隧道之碑未有文懼無以昭示於
後知先公者莫如先生敢泣血以請蓋公布政福建時
予方佐閩臺及公典憲内臺予亦入佐秋官辱公知愛
最深誼不可辭乃叙次而銘之按狀公諱英字時傑郴
之桂陽人也曽祖希尹隱居不仕號竹園處士祖攀麒
廣西陽朔主簿考思諫亦不仕及公貴祖若考贈資政
大夫都察院右都御史妣胡氏贈夫人公少孤母夫人
鞠而教之稍長遣入邑庠為弟子員克自砥礪有學有
文登正統乙丑進士第大司馬鄺忠肅公深加器重曰
吾鄉老成凋謝殆盡負重致逺者吾於子有望矣擢監
察御史激揚有聲十四年處州賊葉宗留反其黨周明
松等四出剽掠朝廷慮其與閩寇合遣公與中官分守
要地公榜諭脅從示以禍福降者甚衆又以計生致明
松等數人械於慶元諜報賊首黑面大王領衆三萬來
刦明松等中官大懼欲走公不可即令所司誅明松等
尸於市賊聞之逡巡遁公乃募壯勇據阨塞逺斥堠民
賴以安賊平還京都督汪全以戚畹之貴縱家人奪民
田公與諸御史劾之景皇帝責全而歸其田於民中官
姚廣單増怙寵恣横公又率同列劾之皆抵罪㑹有獻
議易皇儲者召羣臣入議公與給事中林公季聰上書
力陳不可由是牾執政意俄有詔風憲官被告訐者皆
外補公上章極論其非執政益忌之尋遷廣東布政司
㕘議嶺南寇亂之後閭巷蕭然公撫凋瘵招流亡寛徵
斂理寃滯民用蘇息奸民避役者率投司府為𨽻卒主
者納其賂而庇之多者百餘人少者亦七八十人公痛
革之怨毁不恤也又立均徭之法等其貲產厚薄以輕
重其役吏民稱便峒蠻為亂公撫之不聽乃進兵𠞰之
其黨棄賊先降者百餘人大帥欲悉誅之公力持不可
誅首惡數人而已英宗皇帝既復辟凡諍易儲者皆得
優賞公嘗至京林公已遷都憲語公盍自陳吾為之証
公曰向日之言吾職耳豈覬後福耶卒不自言君子韙
之都憲葉公與中巡撫兩廣其治法征謀與凡興革予
奪之宜多諮於公兩廣合兵𠞰賊葉公屬公督察奸弊
先是㕘將范信以兵㑹𠞰大藤峽信利虜掠馳至廉横
間誣宋泰永平等鄉居民皆賊黨屠戮殆盡至是又欲
并進城等鄉屠之以為功公力爭其非辜且遣間使請
葉公亟班師諸鄉民始免屠戮之慘又有告廣州半湖
堡民謀亂議者欲遣兵屠之公知其寃又力爭以免潮
賊羅留寧等寇掠郡縣公奉臺檄討之官軍執脅從者
欲盡戮之公曰良民也諭而遣之又别置營以處被掠
女婦兵罷訪其家歸之蓋公屢破劇盜誅止其魁脅從
賴以全活者不啻萬人巡撫上其功遷本司右㕘政且
賜綵段寳鏹丁母夫人憂解官歸居廬三年恒蔬食一
日偕親族省墓渡溪有巨魚躍入舟因取以薦人謂孝
誠所感服闋改陜西㕘政固源熟羌滿四反朝命都憲
項公忠率兵討之項公檄公督饋餉凡用兵方畧悉以
訪公暨賊平公之謀畫居多成化五年陞福建右布政
使福建八郡歳輸大青大綠非土所產常厚價買諸他
省吏並緣為奸青綠一斤至科銀十餘兩公減其三之
二擇屬官廉能者總收之買以輸官民免科斂提督市
舶中官死鎮守太監分其餘貲遺藩臬公力辭不能郤
乃受而輸於官八年遷陜西左布政使十年春陞都察
院左副都御史巡撫甘肅公首陳安邊十事大槩欲練
兵積粮興屯田柔諸番皆切於時務又陳十事如徙諸
戎簡貢獻謹烽燧防間諜亦常慮所未及又遷拔偏禆
授以閫職如王璽劉晟後皆為名將上以兩廣久困於
兵命公總督軍務兼理巡撫兩廣用兵以來戎帥喜邀
功每有小寇輙張大賊勢覬用兵得成其私公深知其
弊下令撫緝猺獠各安生業約飭將士寇來在吾不許
輒進兵諸峝氓有倡亂者購首惡誅之而釋其黨田州
知府岑溥與其叔恩平知州欽内屬久有頭目黄明者
烝溥祖母而離間其叔姪刧衆以叛總帥請用兵公曰
何事於兵吾將使岑氏送其首耳乃遣間使密諭欽誅
明以雪家門之恥欽感泣遂斬明父子傳首軍門他如
天河荔浦潯瀜間皆巨盜巢穴莫不畏服乞供職貢事
聞上賜勅褒諭陞右都御史食從一品俸交趾侵老撾
連歳戰爭衆疑其謀入寇勅詢公處之之宜公奏曰交
趾蕞爾小國不過與老撾爭地耳遣使諭之彼當悔悟
不可輕用兵上用公言交人感愧上表謝罪且貢方物
兵部尚書缺廷臣薦公補之上以兩廣民夷方安公政
不果用公居兩廣幾十年上念公久勞於外乃召入掌
臺事公又懇辭上曰卿才識老成練達有年宜勉副委
任乃就職未幾六載考績上遣中使賜公羊酒寳鏹尋
加太子少保㑹有星變詔求直言公首陳八事多人所
不敢言者上皆納用及公有疾予適奉勅賑飢晉陽公
聞予遣使奏事召至寢室手書勉予大畧謂民飢盜起
可憂賢者所當努力無一語及私時公病已亟字半不
成越二日而公殁嗚呼豈非所謂忠愛之心斃而後已
者耶公平生好學政暇手不釋巻所著有澹菴紀年誠
庵奏議認真子集凡若干巻娶胡氏封夫人子男五曰
守孚刑部郎中曰守頤曰守謙曰守蒙鄉貢進士曰守
賁縣學生女四千户葛勉冠帶義民宋志淵縣學生歐
守雄其壻也一蚤卒孫男十四玭瓏皆國子生瑯珙瑭
璋皆縣學生瑺珷瑤璵璠珣瑞瓛皆未仕孫女五嗚呼
公有宏裕之度有通敏之才有剛介之操莅官所至皆
有赫赫聲至於誅剪羣兇而全活脅從者以萬計人尤
以為難惜夫宦轍所歴多在外服不克究其用晚始還
朝而公已老矣然觀其所就非所謂名世者耶予既論
次其事系之以銘曰
於昭皇明克配于天天維純佑賚以忠賢粤若朱公維
邦之傑出入臺省有勞有烈爰初筮仕憲度是司儲宫
之議抗言靡随乃參名藩敷德釐政蘇枯薙强小大胥
慶乃都方伯政尚中和盗遁奸革黎民頌歌逖彼河西
外控戎羌節鉞往莅相率來王嶺海之陬蜑獠攸聚畏
威懐德稽首承叙帝曰來歸掌我邦紀嘉謀嘉猷用弼
我理立朝謇謇帝方倚毗胡不黄耉天遽奪之寵禄光
大世則多有孰克如公哀榮終始髙陂之原桓楹峩峩
石可泐也公名不磨
　　　資政大夫刑部左侍郎曽公神道碑
𢎞治四年春正月十有五日刑部左侍郎曾公以疾卒
於家吉安府以聞聖天子嗟悼特命江西布政司參議
李魁諭祭工部主事張瑺營葬費皆官給時公致仕十
有八年矣公之子䕫奉翰林侍講劉君景光所述公行
狀請予銘其神道之碑適予致仕將南歸謝曰公未葬
也姑俟葬而圖之六年春正月六日夔等葬公於縣南
小馬坑之原夔既釋服又詣予家中申前請乃叙而銘
之公諱翬字時升世居泰和之上模曽祖徳榮賢而蚤
世祖存吾考忠良再世不仕而以徳義聞俱以公貴贈
刑部左侍郎妣劉氏繼母郭氏俱贈淑人公幼穎敏嗜
學書一過目終身不忘稍長習舉子業援筆數千百言
立就鄉閭爭延請為塾師宣徳壬子以書經中江西鄉
試明年㑹試中第二名廷對賜同進士出身觀政工部
奉部檄往陜西治永興王葬事規畫有方事竣如期藩
臬故舊餽遺悉拒不受歸謁少師楊文貞公文貞知公
拒餽事大加奬慰除刑部山西司主事公治獄證逮訊
鞫務求其情老於法家者自以為不及丁父憂去服闋
改刑部浙江司正統七年海寇作亂沿海衛所多以無
備僨事英廟命户部侍郎焦公往飭兵備焦公奏以公
從行凡將士有罪者悉屬公治之而守戰方畧一惟公
言是用及還焦公語朝士大夫曰曽主事有猷有為可
大用也文貞公聞焦公言亟欲薦擢會薨不果九年陞
陕西司員外郎大司㓂金公濂以諸司奏牘浩穰命公
典之獄有闗權貴者諸司或跼蹐不敢治金公常以屬
公公無所左右一斷以法由是賢聲益著秦府誣奏廵
撫都御史陳僖敏公私於樂婦朝論疑駭公逮樂人治
之立得其情遂劾奏者妄而白僖敏之誣尋陞湖廣司
郎中時有例方面有缺命大臣各舉所知先公時為吏
部侍郎素知公賢遂以公薦陞廣西布政司右參政廣
西租賦多逋徴督苛急民不堪戎伍逃亡而冒支糧餉
如故公乃稽逋租之籍諭令漸輸戎伍實數停其冒給
繇是邉儲漸充思眀土官知府黄銶與都指揮黄鈜族
兄弟也鈜殺銶父子詐言為盗所殺獄乆不决公奉臺
檄會勘鈜以黄金二十斤賄公請緩其獄公拒不納具
奏其罪會鈜以隂謀得脫且徴用之衆為公危公自若
也太平府與交趾鄰永樂中運鹽以餉征交之師及兵
罷鹽留太平者歳撥民丁看守民苦之公曰樹已生於
鹽倉消耗多矣奈何猶累守者耶具奏以鹽折俸而罷
遣守者民皆歡呼丁郭淑人憂去服闋改河南時清軍
御史務多得軍以補伍公與共事歎曰兵民異籍豈可
誣也有可辨者輒為辨之㑹言事者謂天下多寃獄請
委官審辨河南以屬公精察詳審多所平反英廟復辟
公來朝因言每歳兌軍糧運至臨清倉復出兌軍出納
多弊乞改水次交兌為便上允所請至今行之南陽諸
縣多流民衆議一切驅逐人情洶洶公曰彼不過避役
耳急之且變生遂與巡撫協謀止之衆乃安天順五年
陞山東右布政使所居官署相傳有妖前任者不敢居
公居之不疑既而妻子沒於署衆因勸公他徙公曰死
生命也妖何能為山東舊苦塞河之役又荐罹水旱公
殫心賑恤凡河役所需多方區畫不以煩民曹州奸氓
有指民新墾田為無糧者以獻戚畹部使者檄公丈量
公曰舊令許民墾荒永為世業今欲丈量起科得無不
可乎部使者深然之遂止成化元年轉河南布政使河
南人皆喜曰吾父母來矣荆襄盜起公念朝廷出師征
討必道河南預命郡縣儲糧餉具茭芻兵至給之民以
不擾歳飢民缺食而賞軍需銀數萬兩公私無所措公
㑹計開封倉糧甚多乃出官粮百餘萬石平價糶之飢
民賴以濟而軍賞亦無缺四年陞刑部左侍郎仍給從
二品俸明年憲廟命公巡視浙江許便宜行事公徧歴
郡縣問民疾苦考吏治得失庶官以不職黜者數百人
皆以為當所旌異者如何宜李嗣阮勤劉喬等後皆為
名臣省重役減官租讁奸吏禁刁訟局匠死絕者減其
歳造之額銀場礦絶者停其歳輸之課官司冗濫者革
之巡徼當設者増之民皆稱便踰年乃歸中貴怙寵殺
人事覺公具奏逮治奏上不報衆為公危之越三日奏
下卒從公請部臺科道皆吐舌以為難九年公自陳老
疾懇乞致仕上念公實多病許之及辭特命光禄寺賜
宴公既抵家絶迹不至城府每風日清美徜徉泉石間
歌詠以自適巡按藩臬議歳撥皂𨽻四名送公家供役
公辭不受㑹有詔文臣致仕者五品以上進一階廉且
貧者給半俸有司以告公奉例進階資善大夫卒辭俸
及得微疾子孫侍者覺稍異問所苦公笑曰吾今日得
正而斃矣誦曽子啓手啓足之言溘然而逝元配蕭氏
封宜人贈淑人繼室亦蕭氏次室髙氏子男四曰莊六
合縣學訓導曰慈蚤卒曰夔縣學生曰藎未仕女二長
適陳琪次適蕭乃匡孫男五長慶福建布政司都事次
􁁜縣學生次序次磨次廣女三曽孫男六南冋同岡甫
女一𤣥孫男二戩戡女一嗚呼公廉慎君子也清癯若
不勝衣及其有所執萬夫莫奪不可以禍福動也自入
仕以恬退自守深恥奔競為郎中時或語以一造大臣
門公卿可立致公笑而不應其執法未嘗少徇或謂非
保身保家之道公曰吾所知者法耳他非所恤也公之
位不滿其徳故施於用者不盡所蘊然所謂古之大臣
者公無愧焉公别號省軒晚更號龍坡居士所著有龍
坡集系之以銘曰
維公先世肇邦於鄫迨其季葉去邑為曽子孫南遷丕
顯亦世實生名卿卓哉偉器爰初幼學道藝是勤發為
文章繅藉彬彬迺領鄉書迺登髙第羽儀曹官屬鷞鳩
氏民有不穀自罹於刑公心仁恤惟求其生迺佐名藩
遂都方伯邕桂汳齊咸濡沛澤皇有恩命俾佐士師不
縱不苛嫓美臯夷寵眷方隆遽求謝事從容嘯咏文水
之涘嗟時大臣有卿有公哀榮之典孰與公同曷克承
兹亦惟公徳其徳伊何廉惠正直隧道如砥穹碑峩峩
清風懿行百世不磨
　　　中憲大夫都察院左僉都御史髙公神道碑
成化二十一年秋九月十有九日都察院左僉都御史
髙公以疾卒於家有司以聞憲宗皇帝遣江西布政司
㕘議林同以牲幣諭祭焉公卒之三年為𢎞治元年太
子太保兼兵部尚書余公請於朝謂公居官以廉慎稱
且有平閩寇功宜命有司為治葬事今天子允其請特
命有司治其塋域於縣之某山之原公之子鵬卜以是
歳某月某日葬既詣闕頓首謝乃捧監察御史鄭君惟
桓所述公行狀詣予拜且泣求銘公隧道之碑蓋以予
與公同薦於鄉同官於朝而鵬又嘗從學予弟喬夀知
公最深故也予辭不獲乃叙而銘之公諱明字上達世
家信之貴溪其先有諱仁者仕唐為福建觀察使寔公
逺祖諱觀仕宋為國子學錄以道學鳴作桐源書院以
淑其徒曽祖諱元杰祖諱則銘再世不仕皆以端厚稱
父諱吉昌以公貴累封中憲大夫都察院右僉都御史
母鄒氏累封恭人公自幼以孝聞年十三恭人病甚公
焚香籲天請以身代又刲股肉投粥中恭人食之頓愈
稍長補邑庠生篤學不勌為文以理為本不為浮豔之
辭景泰庚午領江西鄉薦明年登進士第試政都察院
未幾擢山東道監察御史彭城李茍等苦官吏貪暴訟
於朝事下御史臺時越訴者例謫戍邊公奏曰謫戍之
例為妄訴者設茍等訴不誣法當杖康定皇帝從之因
著為令村氓趙釗等為訞言吏欲居功執其黨數十人
誣以謀反獄上公曰此愚民處以訞言足矣又致其反
何刻也由是其家屬皆獲免巡按河南黜汙暴誅兇頑
風聲凜然郡縣寃獄吏不能讞者悉為辨之黄河南徙
民耕其填淤者畆收數斛吏議使民計畆輸稅公不可
曰河徙不常異日平陸復為巨浸耕者何以供稅議者
乃止及還朝適邊報沓至公奉勅督邊餉人皆趨令靡
後期者都御史寇深剛愎自用屬官少當其意者尤忌
江右人獨於公敬愛無斁凡大獄大政惟公言是聽章
疏當上者俾公具草焉英宗皇帝既復位天下藩臬郡
縣百司來朝監察御史趙銘等劾其罪而彈文出於公
上怒其觸諱命中官詰草奏者衆懼莫敢對公毅然曰
彈文實出明手銘等無與中官入白之上顧左右曰賢
御史也釋不問忠國公石亨以擅權得罪言者劾其不
軌上命公與錦衣衛指揮門達籍其家公語達曰亨非
有反謀其僮僕不當從坐達然之遂同以實聞得免者
四十餘人尋陞大理寺丞凡獄情矜疑者㕘錯訊鞫多
所平反憲宗皇帝嗣位遷南京都察院僉都御史時南
臺以去輦轂逺憲度稍隳而百司亦多自恣公振風紀
明法令痛斥庶官之貪暴者南都肅然㑹淫雨彌月公
上章言此皆陽㣲陰盛之徵宜修徳以回天意上嘉納
之衺民販私鹽者縱横江上商旋幾絶勅公𠞰之公遣
南臺御史顧以山戴琥往捕授以方畧擒賊首九百餘
人長江以清行舟無阻公念二親老連章乞致仕未允
又三疏乞終養上乃許之居無何二親相繼逝執喪哀
毁幾不能生戊戌上杭盜起兇燄日熾詔起公於家改
左僉都御史賜勅許以便宜從事公力疾而行至則先
掲榜諭之賊恃險不服乃遣兵搗其巢穴馘其渠魁撫
其脅從又以上杭之溪南里實盜淵藪乃析為永定縣
以統釐之於是汀漳之間晏然公以寇平又上章乞歸
上憫公久勞瘴鄉乃許謝事既歸絶口不談官府事惟
與子弟及縣之俊秀講論經史而已給事中虞瑤太學
生袁慶祥等皆上章乞起公用之然當道多與公不合
者故卒不用公生於永樂壬寅十一月二十五日至其
卒得年六十有四娶徐氏初封孺人再封恭人側室吳
氏子男三長鸞蚤夭次即鵬邑庠生季曰鴻女四適張
留塤周佩珩宗室輔國將軍宸渠其一則適御史惟桓
即狀公行者惟桓蚤從公學故公以女妻焉所著詩文
散軼惟終養錄征閩錄安宅錄傳於家初公奏乞歸養
曰無才一宜退有疾二宜退親老三宜退故自號三宜
及自閩歸語人曰國家有事宜再起事已宜再退更號
五宜臨殁索筆大書曰平生無一事欺天至死全百骸
歸地命鵬掲於柩前嗚呼公之為人兩言盡之矣銘曰
於赫髙氏維信聞家爰初學錄樹徳振華顯允中丞克
紹厥祉允哲允文乘時奮起乃擢御史玉斧鉄冠風節
矯矯嚴而不殘乃丞大理平反庻戮漢有張于公繼其
躅乃陟南臺憲度是宣薙荒獮獷畿甸肅然函封亟上
曰有老親俾歸終養繄帝之仁閩有狂猘狺狺吠噬帝
命起公俾往督制威以戡虣信以招攜曽不踰時羣醜
以夷功成不居返我初服勇退之節士論攸屬謂公未
老尚其起之胡兹長逝奄莫予追嗟嗟中丞位不滿徳
考其行治惟時之則髙墳巋然信溪之濵勒詞穹碑式
昭後昆
　
　
　
　
　
　
　
　
　
　
　椒邱文集巻二十九
欽定四庫全書
　椒邱文集巻三十
　　　　　　　　　　　　明　何喬新　撰
　墓誌銘
　　　明封奉政大夫刑部郎中陳先生墓誌銘
始余為秋官郎同官者幾七十人予獨愛郎中連江陳
君廷儀之賢遂定交焉詢其鄉人則聞其父梅軒先生
卓行姱節為鄉望人乃知廷儀之賢蓋得於庭訓也既
而廷儀謝事歸養而予出佐閩臺每按部連江必訪廷
儀因得拜先生其家目其貌耳其言益信先生為賢成
化癸巳春正月己亥先生以疾終於正寢廷儀以書告
予曰先君與子嘗有一日之雅今不幸棄諸孤幽堂之
銘敢以諉子予不敢辭乃叙而銘之先生諱文亮字景
明梅軒其别號也其先有諱夷實者家光之固始仕唐
累官節度使封郡王子翿累封房國公廣明之亂房公
從王審知入閩始家福唐至檢覆使懷粲又自福唐徙
連江曾祖諱遂祖諱子安父諱蓍皆不仕母賴氏先生
在襁褓七閱月而孤賴劬躬守節字而教之七歳從鄉
先生陳師中學頴敏過人年十有一賦述懷詩有奇語
見者嗟異事母至孝承顏養志務得其歡心獲一美味
必懷歸進其母不敢食母嘗有疾危甚醫罔功先生每
夕泣禱北辰願減己年以益親夀又嘗糞以驗其苦甘
已而果瘥人以為孝感正統己巳寇起沙尤鄉人多委
其骨肉負貨寳而走先生獨負母登舟曰茍吾母安矣
貨財非所顧也母殁哀毁幾殞生葬祭一以朱子家禮
從事性好學自經史諸子下至陰陽地理遁甲星卜句
股之術靡不研究尤工於詩每與鄉之名士鄭時悦李
景東等倡和於山霞水月之間其警句士林多傳誦焉
俗產女必卜諸日者或言命乖即溺之先生憐之有來
卜者則曰吉為推支干旺相以佐其說所全活甚衆先
生以養親不仕訓諸子力學以無隕先業及廷儀登進
士第擢刑部山東司主事詔封先生如其官廷儀遷奉
政大夫廣東司郎中又以其官階命先生兩被命書褒
寵備至而先生澹然居鄉益以謙慎自持或以横逆加
之未嘗與校由是無賢不肖咸欽而愛之先生生於洪
武辛巳十一月二十三日至其卒凡得年七十有三以
卒之年十一月壬寅葬邑之光臨里臨槎山之原配林
以子恩累封安人子三長宇清前先生十一年卒次鴻
漸廷儀其字也年三十有九即謝事家居次慶源前先
生四日卒孫男八長謙光為邑庠生次􁀙穀香楨稜和
秿孫女七皆嫁士族嗚呼先生以孝事其親以學植其
身以義方成其子可謂賢也已銘曰
隱以求志學匪為名清也如陵而有章綬之榮通也如
放而無富貴之情惟義之蹈惟徳之成槎山之陽有竁
𡨕𡨕琢詞貞石永昭厥聲
　　　兩浙都轉運鹽使司運使李公墓誌銘
公諱慶字積善世家沔陽之景陵曽祖諱誠祖諱文旻
皆隱居不仕而以長厚稱考諱旺以公貴贈奉政大夫
南京禮部儀制司郎中妣楊氏贈宜人公明允淵塞得
諸天賦弱冠補邑庠弟子員讀書綴文或竟日不越户
限同舍生或舞智欺之公一應以誠若不悟其欺者久
之自愧服由是長者愛少者敬皆曰李生君子也以久
次升南廱其持已接物如在邑庠時六館之士皆重之
正統九年夏六月擢建昌府同知公在官視其民猶子
治官政猶己私事同官督民賦者慮愆期為己累每歳
十月輒督之期㑹嚴急民以為病公歎曰十月江南收
穫時也奈何遽責其輸賦耶乃下令曰賦當輸京者期
臘月畢當留縣者期正月畢民聞令大喜輸者麇至罔
敢後丁父憂去民挽留不得追送出境而後返服闋改
南京户部浙江司郎中南都糧餉自兩浙輸者十之六
同官以浙多巨室凡朱墨楮筆裀褥之事皆責輸者供
之公既視事一切罷之輸者歡呼尋丁繼母憂去服闋
改南京禮部儀制司郎中南畿諸郡歳進表箋例送禮
部轉以上聞奸吏需索百端或指摘㸃畫之訛以求賂
公悉禁絶吏縮手不敢動陞浙江都轉運鹽使司運使
兩浙鹽利為他運司甲巨商豪賈投券者踵相躧於庭
前此為運使者交通商賈富及僕𨽻公至官嚴簿書時
出納絶請謁有持券請鹽者按歳月先後給之權貴請
託皆謝絶不顧在官二年歳課三倍他使天順七年春
公以老乞致仕歸至姑蘇疾作卒於舟是歳七月十九
日也家人以其喪歸以十二月十八日葬於縣之方樂
村諸葛嶺之原先娶蔣氏贈宜人繼娶莊氏封宜人一
子萬鈞後公二年卒女二嫁同邑魏綱王瑜孫男二曰
漢曰清孫女三公與人交久而益篤聞其喪則為位哭
之其居官廉俸祿所入多以賙宗族故舊之貧者日用
不給則貰貸以繼之其為運使布衣蔬食處之澹然或
譏其處脂膏中不能自潤公自若也歴官幾二十年所
居第宅茅屋數椽田園不増尺寸殁之日妻子無以為
喪嗚呼賢哉初公佐郡時予為縣學生公禮遇甚厚公
為儀部郎中而予為主客主事相得甚歡及予為湖廣
布政使則公殁且葬久矣清以莊宜人之葬來乞銘乃
敘而銘之其詞曰
漢江南滙古竟陵五華三澨儲精靈稟和孕秀為時英
雅度恢恢碩以宏出倅大郡子鰥惸入佐司徒均輸征
南宫典禮秉寅清鹺臺敷政廉且明滉晏未敢擅休聲
溘然化去乘雲軿葛嶺有竁何𡨕𡨕我最其迹誌𤣥扄
百世有考徵斯銘
　　　灌縣令黄君愈明墓誌銘
嗚呼此吾亡友黄君愈明之墓愈明負奇氣恥脂韋媕
婀慨然欲以功名自見每日誦曰為公卿而無稱不若
為令長而有名其為灌縣令思自振拔尤卓卓有能聲
然竟以誣構去抱憤而死悲夫愈明諱鑑世居廣昌之
白水曽祖某祖某再世不仕考希古為邑庠生與先冢
宰友先公每稱其賢母掲氏愈明少卓犖不羣讀書務
泛覽恥守章句年二十三補邑庠弟子員始從貴州按
察司僉事李叔義讀春秋發為詞章明辨可喜屢赴鄉
試輒不利久之升南廱補上舍生南都賢士大夫皆樂
與之游待選銓曹當路多知愈明者衆謂愈明必為好
官得展其所蘊及除灌縣令愈明頗不懌予解之曰子
忘他日之言耶為百里宰得行所志矣胡為不懌耶愈
明憮然曰吾過矣子言良是也即赴任灌劇縣頗號難
理愈明誅奸吏鋤豪民數出猛政奸豪惴惴皆憑城社
自庇愈明擊搏蒐薙無所忌朞月境内稱治家素富在
官俸祿之外無分毫取於民上官皆稱其廉能㕘政馬
公徳良㕘議謝公維章僉事王公元哲尤重之待以殊
禮凡政有他吏不能辦者一以屬愈明縣有憸民與倉
官為奸盜軍儲以千計事覺藩臬二司皆檄愈明覈其
實愈明鉤較按覆具得奸狀倉官懼以白金五十兩賂
愈明蘄少緩其獄愈明持不可封所賂送司倉官恨之
誣愈明嘗以他事納己賂嗾其子訟於藩臬諸公素知
愈明笞而遣之其子又訟於巡按御史御史受其狀諸
公白御史曰黄知縣廉能吏寧有是耶御史疑未決㑹
御史有故人犯罪按察司寘諸法御史怒曰吾不能庇
一故人藩臬顧欲庇所私黄知縣耶即逮愈明從卒治
之鍛鍊成獄簿責愈明愈明不勝侵辱自誣服諸公知
其寃密語之曰汝實無罪盍訴於朝迺如京師自陳寃
狀事下都察院寢弗理愈明素剛益悲憤已而感疾乃
歸就醫抵家而卒時成化七年六月四日也嗚呼可哀
也已愈明初娶張氏再娶掲氏皆無子又娶張之女弟
生三男二女男曰璿曰璣曰瑾女曰玉溫嫁東園吳弁
曰玉潤嫁玉田掲濬成化九年正月乙巳其兄愈敬與
璿等葬愈明於監南里之古源圍既葬愈敬泣謂予曰
吾弟與子游最久今不幸死矣願銘其墓以慰吾弟於
地下予亦泫然乃為之銘曰
驥也馽之使守閭鷖也詆之以為烏天道之爽兮徒洒
涕而疾呼相彼險詖兮享兹遐福正直是持兮顧罹於
毒吾將問天兮天蒼蒼莫予告古圍之源兮𤣥室𡨕𡨕
子毋怨尤兮是妥是寧欲白子心兮眎我之銘
　　　義民曾君汝勵墓誌銘
嗚呼汝勵吾鄉之望也始予家食時汝勵與大村李君
斯行白水黄君愈宣愈敬皆以富而好禮蔚為鄉望及
予為河南憲使便道過家訪鄉之故舊則斯行汝勵皆
已物故矣予悼耉老成人日漸殂謝後生不見長者之
風悵然久之既而汝勵之子啓泣請於予曰先君與斯
行皆獲交於先生斯行之殁先生銘其墓矣惟是先君
之墓未有銘敢泣以請予以義不得辭也乃叙而銘之
君諱永昌汝勵其字也别號蒼雪翁世居廣昌之慶源
曽祖原興仕元累官武徳將軍祖仕和從太祖髙皇帝
定天下著勞績官至廣東潮州衛千户考志通以貲雄
於鄉母陳氏君少穎敏喜學問稍長與賢士大夫接聞
見益博所居有水竹之勝靜坐一室左右圖史焚香賦
詩脩然有出塵之趣客至則延之中堂鳴琴彈棊刲肴
釃酒以為樂性喜施予遇貧乏者倒囊傾廪無恡色景
泰中輸粟千石於官以備荒年賑濟有司以聞詔旌為
義民復其家成化初兩廣用兵君又出粟千石以充邊
餉事聞詔補君承事郎娶掲氏邑名家女也子男三長
即請銘者以納粟賜冠帶次曰阜曰慶皆掲出也曰奕
側室某氏出也女二壻曰某某孫男三曰賢一曰賢二
曰沂孫女十三皆為名家婦君生於洪武戊寅閏五月
廿七日卒於成化壬辰七月三日以某年某月某日葬
於某山之原嗚呼汝勵没矣清標雅度不復可見矣是
不可無銘也系之以銘曰
松楸蒼蒼靈秀泱泱體魄攸藏卜云孔臧勿毁勿傷曰
兹鄉望之𤣥堂
　　　朝列大夫湖廣布政司右㕘議劉君墓誌銘
嗚呼天之降材鍾其粹美者固鮮能踐修以盡其才者
尤鮮才美矣踐修力矣而享年不永不底於大成是則
有命焉故吾於亡友劉君之死每咨嗟痛悼而歸之命
也君諱誠字敬之世家廣平之雞澤曽祖諱春祖諱辛
再世不仕考諱芳東平州學訓導累贈秀府長史母秦
氏累封宜人君賦質明粹自幼知向學不煩督勸弱冠
登進士第擢翰林院檢討輔導徳王尋陞秀王府左長
史從王之國賜四品章服王薨改寧國同知仍食正四
品俸在郡有賢聲遷湖廣布政司㕘議君成童時喪其
父悲哀毁瘠如成人事母以孝聞家貧為童子師資束
脩為養既仕凡俸祿所入悉歸於母錙銖不入私室每
有賔客宴㑹先具甘旨進母飲食之然後出待客終其
身以為常嘗以公事莅施州久不見母一日方治文書
忽澘然不自勝從吏請其故君曰吾思吾母不得見耳
長兄諧早喪事寡嫂敬而有禮仲兄誼為邑庠生每歳
分俸以資之其孝友蓋天性也少從國子丞閻子與學
易既登第窮探力索務求四聖之㫖嘗謂焦贛易林專
取納甲飛伏非聖法迺作周易衍辭其文奥雅深於易
者韙之又取漢唐宋詔誥章表可為訓者作典謨遺旨
楚漢以降詞人之作散見諸書君採其得三百之㫖者
作風雅遺音邵子皇極經世書自鄱陽傅氏後知之者
鮮君深究其理欲為之訓釋而未就也蔡氏洪範皇極
内篇揲法不傳君精思濳玩遂得其法且為補其釋數
之缺蓋其立志直欲與濂洛闗閩諸儒同歸不欲以文
辭名也其為長史以禮輔王多所啓沃作千秋日鑒錄
以獻王嘉納之及王就國汝寧在途淹留君上章諌王
即兼程以進既抵國羣小欲毁孔子廟以廣王宫君力
諫不可廟得不毁嘗講書西伯戡黎君主吳氏說曰戡
黎者武王也右長史趙鋭主孔氏說曰戡黎者文王也
君曰紂都朝歌黎在畿内豈有人臣伐畿内之國尚能
退就臣位乎此乃孟津之兵首事於黎耳相與辨於王
前王解之曰二先生皆先皇所選以輔予經義未明不
嫌往復何遽見於辭色其思寇賈交歡之意君頓首謝
其在寧國凡所設施務本安利其民不恃聲威以徼時
譽上官或非之君自若也及在湖南所至教民築陂塘
以備旱嚴保伍以防盜民有訟者輒引古誼喻之不加
笞罰或譏其迂君曰吾道當如是也其居官廉俸祿之
外毫髪不妄取成化十六年六月疽發於背慮遺母憂
有問者輙曰無傷也疾亟以手拊牀曰我死不足惜第
念老母不獲終養耳遂卒是月廿有五日也享年四十
有八卒之日囊無寸帛幾不能斂賴僚屬相率致賻乃
克歸其喪先娶王氏生子曰叔忻繼娶張氏生二女不
育君之弟詳暨叔忻扶君柩北歸卜以是年某月某日
葬君先塋之次求余銘其墓嗟夫君之資禀如此其孝
友如此其博學好古又如此其施於有政又如此然年
止於是位止於是豈非其命耶使天假之年其所就豈
可量哉是可哀也系之以銘曰
禀之粹兮志之鋭兮探幽索賾求諸内兮車彭彭兮駟
牡良兮瞻彼聖域期翺翔兮道阻修兮車忽仆兮命之
不淑將安咎兮有封若屋君之藏兮夀雖不遐名孔彰
兮
　　　羅節婦陳氏墓誌銘
予讀詩三百十一篇得節婦一人焉曰共姜不以夫亡
而易其志又讀春秋二百四十二年得節婦一人焉曰
紀叔姬不以國亡而廢其祀當是時去先王之世未逺
女教之具猶有存者然詠於詩書於春秋僅二人焉矧
後世去古逾逺女教以廢而女婦有以節稱如共姜叔
姬者可不褒揚顯大以為世勸哉以予所聞若予邑羅
節婦陳者其事可紀焉叙曰節婦諱某姓陳氏邑處士
宗啓之女而羅君士綸之妻也歸羅氏數年有男二人
女一人而士綸以疾卒節婦其年廿有八舅姑既老矣
而子俱幼節婦誓不二天以養老字孤為己任或諷之
曰姑老子弱將疇依曷若再醮可托也節婦泣曰未亡
人旦暮從良人於地下耳此言何為至於我哉言者赩
然乃晝夜紡績以給衣食舅姑殁竭力以營喪事二子
既有知俾就外傅女則教以縷結紉縫之事擇名家而
嫁之既又遣次子鏞邑庠補弟子員命之曰汝家故業
儒勉自祇飭無隕先緒可也孀居三十餘年青燈素幌
人所不堪而節婦甘焉卒全其志天順丁丑十月十有
七日遘疾而終明年正月庚申諸子奉節婦之匶窆於
南豐後坑之原子二長曰邦次曰鏞也女適邑東隅蔡
允制既葬之五年鏞充貢來京請予銘其墓嗟夫節義
人之大閑也而鮮克蹈之若節婦者其視古之共姜叔
姬有以異乎予觀世之君子平居自詫曰我丈夫也目
以女婦則咈然怒及至富貴貧賤取舍之間能不隳其
節者鮮矣夫女婦之喪所天非特富貴貧賤比也而節
婦不以窮苦易其心可謂難也已噫婉孌女子之所能
有偉丈夫所不及者叙而銘之豈獨為世之女婦勸哉
其銘曰
有挺者竹飄風摧之有猗者蘭嚴霜萎之竹有餘節蘭
有餘芳兹石可泐兹銘不忘巋焉者丘過者其式爾節
或虧爾面斯赩
　　　故造士曽君子華墓誌銘
嗚呼此吾亡友子華之墓也予尚忍銘之耶始予弱冠
補縣學弟子員時子華已先入學與黄君愈明吳君大
節王君士章李君斯和為友日講詩書六藝以相劘切
子華性穎敏尤刻苦於學讀書或達曙不寐先儒傳疏
皆暗誦無遺者其為文章理致淵永不為琱鏤藻繪之
詞予少子華數歳子華不予鄙而友之予視其學之優
文之贍未嘗不駭且愧也後數年予與愈明大節士章
赴江西省試强子華行子華謝曰吾學未成也奚行為
吾又嘆子華之志不安於小成也又三年予登進士第
歸見子華叩其學益博而精覽其文益雄而粹予又知
子華進學之篤不造其極不止也其明年子華赴試不
偶益淬厲於學又明年予丁外艱歸為憸人所誣搆逮
赴京師子華不避艱險凡可以直予之寃者靡不盡力
焉又明年予之誣果白仍歸終喪聞子華當充貢赴京
將行而喪其子又喪其妻子華亦病幾不起予又悵然
哀子華之不幸也又明年子華與天下貢士試於闕下
有司第其文置髙等補南京國子監上舍生至南京未
幾得疾竟卒嗚呼子華才且賢以天道言之宜其貴且
夀也以人事言之其掇科躋仕不難也今乃止於此此
吾徒所以痛惜而不能已也子華諱暘姓曽氏世為廣
昌人曽祖某祖某父某母某氏娶某氏子男一女一生
於某年月日殁於某年月日將葬大節士章斯和合同
門之士某某買石而礱之謂予曰子知子華者子華之
銘非子其誰宜為嗚呼予於子華不忍銘也然懼後之
人無以知子華之為人又不得不銘也乃叙而銘之以
寫予哀以慰子華於地下銘曰
仁者不必夀兮夀者未必仁賢者不必貴兮貴者未必
賢天之難忱兮吾至今乃知其信然知子之道兮惟子
之友徒為子而悲悼兮莫知所歸咎鐫辭於石兮詒諸
永久子生有盡兮子名不朽
　　　先夫人掲氏墓誌銘
天順八年秋七月十有二日皇帝制曰朕惟羣臣之才
者固本於父訓亦必資母徳焉存有褒榮殁有追贈此
有國之通制也致仕吏部尚書何文淵妻掲氏乃刑部
陜西清吏司主事喬新之母端靜慈惠淑行可嘉有子
能官祿不逮養泝惟所自宜錫褒榮今因子以推恩特
從夫之秩命贈爾為夫人尚克承之永光幽壤喬新祇
奉休命不勝感悼爰錄制辭遣子道同以牲醴告於先
夫人之墓而燎焉既又考次夫人世系徳範而刻之以
示我後人嗚呼夫人諱昭姓掲氏漢安道侯之後或曰
漢陽信侯之後世逺譜逸蓋不可考也曽祖諱徳復嘉
遯於鄉祖諱伯相博學善綴文紀於郡乘父諱淑聰以
樂善稱母符氏待制行中之裔也夫人㓜有淑質端靜
慈惠信有如聖制所褒者甫五歳而我外祖殁外祖母
字而教之授以孝經小學語孟諸書昕夕誦習無稍怠
諸母誚之曰若豈欲為女秀才耶舍女紅弗事而何誦
習為夫人惕然乃晝習紉縫夜則然松明以誦書外祖
母愛之特異諸女既笄以歸我先公冢宰時我先祖正
議府君已殁夫人事我先祖母太淑人克勤婦職太淑
人性嚴夫人小心將事每得其歡心先公委已於學家
事有不暇計者夫人帥諸婢治酒漿供羞膳以至内外
宗姻歳時問遺筐筥細碎之事罔不畢給故先公無内
顧憂益得肆志問學先公為御史豪家有抵法者治之
急權貴交囑不可乃瞰先公出以黄金二百四十銖置
夫人前拜且請夫人正色叱諸僮收縛送御史臺治其
罪先公喜曰是足為吾妻矣先公為刑部侍郎奉使兩
淮還從吏有方圓者病且死貧無以斂夫人聞之惻然
請於先公買棺斂之且捐粟帛以賙其妻子先公一日
退食語夫人曰今日視事監生有呈文書者吾怪其瘠
甚問之曰不食二日矣一子餒且死吾哀之顧未有以
賙之者奈何夫人曰盍以昨所得俸鈔給之先公矍然
曰汝言是也亟召監生至盡以俸鈔予之其父子藉是
不餒死夫人初以先公貴封孺人進封淑人嘗以命婦
入覲中宫有楮幣之賜珠翟霞帔出入有煒里巷歆豔
而夫人恬然未嘗以是驕人接宗姻女婦益謙以和練
衣蔬食不異平日生於洪武庚午八月三日殁於天順
戊寅六月三日以殁之明年冬十有二月葬於順化坪
先公墓之右遵遺命也葬後五年始以喬新恩進封夫
人子三曰宗曰端曰喬新以進士起家今為刑部郎中
孫男曰㑹同大同仁同義同智同道同慶同亮同矩同
孚同弼同孫女五曽孫男六曽孫女二嗚呼先夫人有
闗雎幽閒之徳有葛覃勤儉之風待媵侍有小星之行
撫諸子有鳲鳩之仁相我先公為國名臣誨不肖孤叨
位朝著故能膺列聖之丕顯休命以敷慶於後人雖國
風所詠圖史所傳何加焉不肖孤不敢稱道先徳然懼
子孫莫知慶澤所自故泣血書之掲於墓前在我後人
歳時率諸婦上冢庶幾讀而興思以克有慶
　　　先伯父稼軒先生墓誌銘
先生諱思字伯深姓何氏稼軒其别號也世系之詳具
見於顯祖正議府君之碑先生少敦朴厭紛華獨好稼
穡之事曰稼穡生之本也舍是弗務而從事浮靡其不
戕性而敗徳者鮮矣及見吾父冢宰登進士第仕寖寖
有聞喜曰吾弟躋美宦牒不墜文定公舊業矣吾復何
求當躬耕於野以樂吾生没吾齒而已於是卜築極髙
嶺之銀溪買田一區帥羣僮耕之公賦之外供祭祀宴
賔客以及昏喪百為率於是取給田夫野老相過則取
酒對酌酣嬉竟日不為畛域或幅巾杖屨徜徉東阡北
陌間悠然自得中歳益自韜晦以家事付諸子足迹未
嘗至城市縣大夫歳舉鄉飲請為上賔亦謝不往太守
江侯慕其聲光躬造其廬請之乃一往臨焉常訓諸子
曰自吾先世家此鄉仕者勤詩書以植其業隱者力稼
穡以樂其生若輩欲仕乎當如汝叔父可也欲隱乎如
吾今日可也呰窳以偷生荒嬉而縱酒其不為匪人之
歸者幾希諸子祇服弗敢違天順壬午十有一月朔以
疾終於正寢享年七十有九以沒後二年甲申冬葬縣
之赤岸里禮和車之原初娶李氏繼劉氏子三曰通曰
庸曰寧女二黄永寧謝子敏其壻也孫男九顓顒顯頎
􁀙頵頔顥􁡰孫女八昔豳風七月之詩歴陳農事周書
無逸之篇亦惓惓稼穡之艱難而兩漢盛時屢詔有司
舉力田敦朴之士自世降俗偷生世胄者乃誕乃逸乃
訕其先曰古之人無聞知嗚呼此世之嚚子憸孫所以
隳其先業歟若先生者蓋古力田敦朴之流而得豳風
無逸之遺意也先生既没從子喬新述先生之志而銘
之以示子孫俾無忘先徳銘曰
原田膴膴黍稷與與我耕我耘我敢告劬秋焉築場冬
焉納稼亟其趨時不我遑暇百穀既登歳事既成為酒
為饎以嘗以烝賔筵雍雍擊鼓逢逢樂此歳豐豳民之
風嗟爾嗣孫毋敢荒逸祇遹先猷眎此貞刻
　　　先兄本茂墓誌銘
嗚呼先兄之殁且葬於兹二十年矣弟喬新嘗欲叙其
生卒歳月行事之實而銘之每執筆淚輒澘然下終不
能成章載念喬新髮已種種恐溘先朝露是終無以表
先兄之懿行而抱恨於無窮乃抆淚而叙之先兄諱宗
字本茂姓何氏世居盱之廣昌曽祖諱徳源祖諱景榮
俱贈正議大夫資治尹吏部左侍郎考諱文淵累官資
徳大夫正治上卿吏部尚書妣掲氏累贈夫人先兄幼
而穎敏好學髫齔通舉子業學成而不願仕縣令松江
趙侯昻欲補邑庠弟子員郡守濟寧楊侯誼欲舉經明
行修皆力辭不就家雖世禄而服用儉素如寒士先公
守溫州徒步往省布衣繩屨往返數千里人不知其宦
家子也居鄉恂恂然人皆敬而愛之性喜書初師歐陽
率更晚兼顏柳之體邑之山鑱冢刻多出其手先公所
作雖片言單簡皆手錄其成帙無所遺嘗病縣誌散軼
極力搜訪得舊誌於漆工家重加修輯而縣之文獻足
徵焉先公殁居喪哀毁幾不能生縣之不逞者懷宿憾
誣以罪先兄詣闕自陳下錦衣衛獄而逮諸弟就對典
獄者察其誣奏遣使者覆之未至先兄遘疾藥餌罔功
自度不起語喬新曰此寃不白吾將訴於上帝遂卒時
天順三年四月某日也卒後一日使者至辨所誣無毫
髮實遂抵誣者罪而先兄不及知矣嗚呼痛哉子㑹同
扶柩南歸以是歳冬十二月二十日葬於邑之南隅先
兄生於永樂庚寅二月十五日享年僅五十娶黄氏子
男四㑹同大同仁同亮同女四壻曰黄徳黄璣饒崧吳
敬孫男三豐亹璧孫女一先兄殁未數年而不逞者父
子兄弟相繼死鯤鮞遺𦙍自相吞噬豈非人弗能戮而
鬼戮之耶在禮父母之讐不共天兄弟之讎不共國喬
新與諸孤不能殄殲天地間之罪人也泣而銘曰
嗟吾兄兮孝且賢行之懿兮夀胡不延曷歸尤兮號蒼
天溪之南兮啓幽阡讎恥未雪兮増煩寃銘兹𤣥扄兮
告曽𤣥
　　　先兄本謙墓誌銘
先兄諱端字本謙姓何氏宋寳謨閣學士文定公坦之
裔也曽祖德源贈吏部左侍郎祖景榮贈吏部左侍郎
父文淵太子太保兼吏部尚書母掲氏封淑人先兄幼
而岐嶷髫齔時人皆以奇童目之少長好學無所不窺
酷喜讀史資治通鑑旁及諸史未嘗釋手上下數千百
年興衰理亂之故將相忠邪之迹制度沿革之詳歴歴
如目前事間以己意論前世得失往往出於先儒所未
發每誦馬伏波之言曰凡植貨財貴能振施也否則守
錢虜耳故賑窮賙急常若不及鄉人有貸粟者歳久弗
能償病且死或曰盍索諸先兄憮然曰彼危亟若是固
君子所宜動心者忍索所負以重其憂乎乃遣人遺之
米肉藥餌且慰撫之其人賴以不死民有自他邑來傭
耕者綏之以恩民皆安焉忘其遷徙至有數十年弗歸
者嘗有佃者遺火延及倉廩蕩然靡有孑遺其人惶懼
將鬻子女以償先兄曰汝誤也非故也何以償為其輕
財急義有古人之風類多如此先兄生於永樂丁酉正
月二十三日卒於景泰癸酉七月十六日以卒之年十
二月二十日葬於桃竹坑之原娶黄氏有淑徳子男四
曰義同曰智同曰慶同曰矩同女二曰才曰貞先兄既
葬之明年弟喬新登進士第歸拜其墓慨宿草之凄然
悲九原之不可作也乃叙而銘之其辭曰
赫矣我祖出自姬周歴漢及宋有公有侯於惟吾兄克
承先祉維義是服維禮是履行之孔淑命胡不延奄其
歸藏桃竹之原佳城鬱鬱徳音秩秩嗟爾嗣孫勉焉繼
述
　　　從兄本盛墓誌銘
君諱通字本盛贈吏部左侍郎諱徳源之曽孫贈監察
御史加贈吏部左侍郎諱景榮之孫而處士稼軒先生
伯深之子也母李氏娶掲氏子男三曰顒曰頎曰頵女
四曰錫鎰鈺錠生於永樂己丑五月十九日殁於景泰
癸酉八月十二日以是年臘月二十二日葬於桃竹坑
之原依祖壠也君自少倜儻不覊蒐獵子史議論英發
有智䇿善辨說人有挾數用術者君先事揣情逆破其
機械使不得發以故狙詐之徒皆畏服莫敢犯與人交
不為崖岸久而益親嘗有姻黨為强暴所刼質者須白
金二十兩則釋之其家無所有窘甚君捐金與之遂脫
其厄而未嘗有自徳之色叔父太保公於諸姪中特愛
之每語人曰扶持門戸不可無此兒也不幸遘疾以卒
享年四十有六而已君殁之明年冬從弟喬新舉進士
歸拜其墓而銘之銘曰
維先提刑顯於宋世垂休委祉延於後裔侃侃吾兄克
篤其慶肯構肯堂遵彼周行木之方升工遽伐之年之
未艾天遽奪之桃竹之原窈焉其藏曷昭厥後勒此銘
章
　　　贈特進左柱國太傅諡文莊丘公墓誌銘
𢎞治八年春少保兼太子太保户部尚書武英殿大學
士丘公以疾卧家連章乞致仕優詔不允遣醫賜藥中
官問疾賜食物是歳二月戊午薨於城東之私第訃聞
天子嗟悼輟視朝一日賻寳鈔一萬貫贈特進左柱國
太傅諡文莊命禮部尚書倪岳左侍郎徐瓊諭祭葬及
祥禫亦皆有祭遣官次第行之工部差官造墳又官其
孫㽦尚寳司丞仍命行人宋愷䕶其喪歸將以是年某
月某日葬於某山之原時喬新致政家居㽦遣使以公
門生翰林院編修蔣冕所述行狀求𤣥堂之銘且致其
祖母夫人之言曰公治命也幸毋辭予憶在朝時公暇
輒與公相過從論古今事得失公嘗語予曰吾與子相
知不啻君實景仁不幸死則後死者銘之予曰諾哉意
公言直戲耳别去四五年公猶不忘前言乃知非戲也
嗚呼方今作者如林予何人敢銘公墓然欲固辭又負
公久要之言乃叙而銘之公諱濬字仲深其先世家泉
之晉江元季有官於䕫者遭亂不能歸遂占籍瓊山曽
祖諱均祿隱居不仕祖諱譜臨髙縣醫學訓科考諱傅
賢而蚤卒及公貴曽祖祖考皆贈官同於公曽祖妣李
氏祖妣柯氏妣李氏皆贈一品夫人公初舉進士改翰
林庶吉士與修寰宇通志書成擢翰林院編修憲宗皇
帝即位初開經筵以公充講官有白金文綺之賜成化
元年以九載秩滿陞侍講修英宗皇帝實錄成陞侍講
學士丁母夫人憂解官歸服闋詣京復舊職奉命修宋
元通鑑綱目成陞翰林院學士十三年陞國子監祭酒
十六年進禮部右侍郎仍掌監事二十三年冬陞禮部
尚書掌詹事府事修憲宗皇帝實錄公為副總裁𢎞治
四年八月實錄成加太子太保職如故是歳十月命公
兼文淵閣大學士入内閣司制誥典機務公三上章辭
上不允久之乃就職七年陞少保改户部尚書武英殿
大學士仍兼太子太保自始仕至今四十有二年矣公
少孤力學天資過人六歳能詩弱冠著論謂許文正公
仕元無能改於其俗又不得信已之道不仕可也耆儒
碩師見其論初甚駭之已而又大服以為先儒未有言
及此者正統甲子舉於鄉為廣東鄉試第一名兩試禮
部名在乙榜當授教職辭卒業太學祭酒蕭先生鎡深
器重之為之延譽由是名益重景泰甲戌復試於禮部
名在前列廷試第二甲第一名及選為庶吉士讀書秘
閣自六經諸史九流箋疏之書古今詞人之詩文下至
醫卜老釋之說靡不探究發之文章雄渾壯麗四方求
者沓至碑碣銘誌序記辭賦之作流布逺邇然非其人
雖以厚幣請之不與修英廟實錄或謂少保于謙之死
當著其不軌之迹公曰乙己之變㣲于公天下不知何
如武臣挾私怨誣其不軌是豈可信哉衆以為然功過
皆實書之執筆者謂黄竑易儲之奏出前工部尚書江
淵史館多以為然公獨曰聞當時竑殺其兄為此覬免
死耳且廣西書奏用土產紙易辨也索其奏驗之果廣
西紙衆乃服兩廣用兵公上書李文達公具陳平寇方
略文達繳上之詔以其䇿付總帥其後蠻寇削平用公
䇿為多時經生文士為文以奇怪相髙或不可句公考
南京鄉試及禮部㑹試凡怪詞險語皆痛斥之怨誹不
恤也及為祭酒尤諄諄為學者言之文體乃復渾厚士
有慕道學者或過為詭異之行以徼名公因考㑹試發
䇿言之士乃知道以中庸為至詭異不足貴也在太學
論者謂師道尊嚴無愧李忠文公綜理微密則忠文不
及嘗謂朱子家禮最得崇本敦實之意然儀節畧焉為
考諸儒所言作家禮儀節使好禮者可舉而行朱子微
言散見於傳注語錄學者猝未易求乃採其精切者彚
為二十篇倣魯論語作朱子學的朱子通鑑綱目以正
統為主然秦漢之末有不可遽奪漢唐之初有不可遽
予者乃作世史正綱著世變之升降明正統之偏全又
謂西山真氏大學衍義有資治道而治國平天下之事
缺焉乃采經傳子史有及於治國平天下者附以己見
作大學衍義補今天子嗣位之初公書適成乃表上之
上覽之甚喜批答有曰卿所著書考據精詳論述該博
有補政治朕甚嘉之賜白金二十兩紵絲二表裏陞公
尚書且命錄其副付書坊刋行憲廟實錄成賜白金八
十兩羅段八表裏仍遷宫保踰月遂有入閣之命蓋簡
在上心久矣公雖堅辭皆溫詔勉飭不允所辭公在位
務以寛大啓上心忠厚變士習凡人才進退政事廢舉
一惟祖宗舊典是循首上二十二事陳時政之弊又請
訪求遺書上皆嘉納洪武永樂以來凡百司朝覲命吏
部都察院考其尤不職者乃黜之不過數十人其後吏
部患人言務以多黜為公方岳以下少有㣲瑕輙黜之
黜者亦不敢訴公深知其弊言於上曰唐虞三載考績
三考黜陟今有居官未半歳而黜者所黜徒信人言未
必皆實此非唐虞之法亦非祖宗舊制也上深然之㑹
吏部上大小庶官當黜者幾二千人乃勅凡歴官未三
載者俱復其任雖經一考未有貪暴實迹亦勿黜蓋用
公之言也醫官有因療疾出入公家者以失職憾冢宰
王公奏訐其短衆疑奏出公意科道以為言上察其誣
待公益厚公性剛直與大臣論政義所未安必反覆辨
論言官論事亦以是非詰之不肯媕婀取悅自入閣無
歳不求歸前後凡十三疏上皆不允問勞賜賚之使踵
相接於門文臣承恩眷未有如公者先娶金氏繼娶吳
氏皆封一品夫人子男二長曰敦吳夫人出博學工文
章先公六年卒季曰京側室唐氏出女二適馮灝岑英
孫男二長即㽦次甸平生著述甚多有瓊臺類稿瓊臺
吟稿家禮儀節朱子學的世史正綱大學衍義補行於
世又作莊子直解未成公博極羣書有舉僻事問之則
曰出某書某篇退取書閱之良是尤熟本朝典故樂為
學者道之纚纚如目前事公今已矣世豈復得斯人哉
嶺南人物自張文獻公有聲於唐余襄公崔清獻公有
聲於宋迨公而四焉公晚登政府疾病半之故見於功
業者僅若此然大學衍義補一書其經濟之才可見矣
使得久其位盡行其言相業豈三君子所及哉銘曰
嶺海之陬靈氣充塞挺生偉人翊我皇極其人伊何曰
惟文莊醇懿内實英華外彰乃官詞林乃登延閣乃侍
經筵乃典國學穹碑厚碣輝映四方緗編青簡百世有
光帝曰咨汝其代予言服休迓衡時惟汝賢公拜稽首
臣老弗克寵命荐臨公乃就職公之在位調臑均平百
吏奉法百度惟貞文為國華位登保傅天既生公奪之
何遽立言則多蓄未盡施方䇿所存百世之思石麟峩
峩南海之隩文莊之墳過者必肅
　　　肇慶府通判李君斯和墓誌銘
斯和諱敏姓李氏世居廣昌之大村曽祖徳潤祖仕傑
父仲昻累世不仕皆以貲產雄於鄉母劉氏斯和生三
歳仲昻以詿誤殁於京劉悲哀成疾亦殁斯和與其兄
斯來傫然孤童鞠於伯父孟顒稍長克自樹立晝則理
家事服官政夜則張燈讀書縣令聞其材召補邑庠生
時年二十有八矣邑子弟多疑其年長無成者斯和益
刻苦進學居數年以書經領江西丙子鄉薦㑹試春官
不中始從予學予以斯和年長不敢當斯禮而斯和執
弟子禮益恭又兩試春官皆名在乙榜斯和鋭意取進
士所學益博名隱隱起縉紳間大理寺卿王公通節於
後進少所稱許獨奇斯和以為聰察强毅而有學者通
政使張公允中延斯和於家以教其子久之吏部銓授
肇慶府通判時兩廣獞獠相挺為變仕者皆憚往斯和
毅然不少沮至則往謁巡撫都御史韓公雍韓公巡撫
江西時素識之迎謂之曰是廣昌李生耶子佐肇慶吾
不憂盜賊矣會瀧水猺寇掠郡境韓公檄斯和討之斯
和募民兵明斥候多間諜屢戰破之寇不敢犯者數年
俄而寇陷徳興又掠新興韓公檄斯和禦之俘斬千計
賊大憤合諸洞入寇韓公亟檄斯和進討斯和請曰黠
賊勢盛不可力爭願得便宜從事韓公許之斯和移兵
先據要害不與之戰賊久駐無所得心益懈乃陰遣間
使招之示以恩信蠻酋盤廣大首舉所部降斯和厚撫
之羣寇聞之相率請降悉歸所掠以贖罪自是郡境晏
然韓公上其功欲以為按察僉事分守髙肇吏部持不
可遂止髙要被水患民田淪於水者數萬頃租税皆里
甲代輸民以是困斯和言於布政司差官履實具疏以
聞得蠲虚糧數千石民甚徳之㕘將楊廣屯兵於郡縱
軍士掠奪為民患斯和械而治之廣怒誣斯和受降寇
賂訟於督府時韓公已致仕都御史朱公代得訟牘愕
然曰吾聞李通判良吏也寧有是哉逮其証佐躬鞫之
無一事實者廣竟坐誣而還斯和職成化十四年秋斯
和以疾求致仕巡按御史不許斯和請益切乃許之行
至南雄疾益甚遂卒時某月某日也享年六十有一妻
子扶柩歸以某年月日葬於其鄉南莊之原斯和娶方
氏側室饒氏子男三濬哲文女三適同邑魏士哲掲文
孚掲學孫男九昌祺某某曽孫八奎某某葬後十餘年
文捧鄉貢進士曽椿所述行狀來乞銘嗚呼斯和吾老
友慨然有志於功名者也吾方期以逺大乃止於此乎
悲歎久矣乃為之銘曰
天之降才鮮得其全聰察强毅斯亦為賢嗟夫斯和聰
察足以炳幾强毅足以立事董兵治民為時能吏人皆
華轓子終倅車賞不酧勞兹命也夫髙原膴膴桓楹峩
峩銘以昭之永世不磨
　　　中憲大夫延安太守王公墓誌銘
予友太原王公彥昭以勁氣直節聞天下自為御史謇
謇不自恤至貶縣令遷郡守其所以事上臨下者勁直
不少衰士大夫識與不識聞其名皆知其為賢也成化
十有七年予持憲節宣撫山西公殁且葬十餘年矣其
子綱知予與公為同年友以狀來乞銘嗚呼公予益友也
不敢靳也顧不腆之辭不足使公不朽也公諱鑑彥昭
其字也世家太原曽祖諱柔祖諱疇考諱吉甫世以醫
名所全活甚衆妣龐氏貞靜婉淑宗姻稱賢公生有異
質弱冠頎然寡言笑友朋有不善輒憤然斥之若將凂
已補邑庠生屏居僧舍刻志於學景泰甲戌登進士第
擢江南監察御史時康定皇帝在御公上章論時政多
人所不敢言者士君子韙之巡按山東褒賢黜邪克舉
憲度事或艱大他使者局促若轅下駒公毅然為之不
少顧避監山東鄉試防範嚴密莫敢干以私代還又命
監禮部㑹試所得多知名士忠國公石亨矜功怙寵權
傾中外公率同列劾其罪坐是貶知膚施縣公怡然就
道既抵官薙梗蘇枯誕宣惠澤民用大和先是縣氓劉
大為盜所戕及其妻女莫知其主名公禱於神忽夢張
網四維中繫一子旁有人曰此殺人賊也覺而思曰四
維者羅字也中繫一子得非羅鎖兒乎密遣吏詗其姓
名果得之執詣縣一訊遽伏遂寘於法一縣稱為神明
未幾亨以罪敗或勸公自陳公曰亨既伏辜吾言亦行
矣陳寃以希進吾所恥也言者慚伏遷知延安府時西
陲用兵供億繁苛公隨宜規畫民不告勞達官或以私
撓之公抗言不屈撓者輒曰王御史性氣猶在也部使
者上其治行詔賜以誥命且贈封其考妣及妻成化辛
卯以疾乞謝事郡人數千欲詣闕請留公力止之迺得
歸是歳十二月十九日終於家明年三月一日諸子奉
其匶葬於晉山之麓配趙氏封孺人側室張氏子男三
長即綱以納粟冠帶次縉次綬女二長適陽曲張勉次
適同邑張瀛孫男七又奎文璧文寳文星文登文澄文
顯女四曽孫男二曰淮曰漢嗚呼公自少至老中更憂
患而勁氣直節始終如一可謂賢矣銘曰
嗚呼彥昭剛以直也匪激匪訐繩讒慝也觸禍阽身匪
吾慼也出宰劇邑敷惠澤也維盜與奸遁且革也皇有
寵命專城陟也朱芾熊轓何舄奕也彼窅者邱維所息
也我懷若人心孔䀌也曷以表之銘𤣥石也
　　　亡壻掲生墓誌銘
吾女京年十有九適東園掲生既歸一年而生病又一
年生以疾卒時成化壬辰正月十有六日也京守志撫
孤十有八年是為𢎞治二年遣嗣子昭走京師請於吾
曰亡夫不幸蚤逝不克振耀於時以副大人之望兒撫
育遺孤不敢辱内外親今孤壯且有二甥矣惟亡夫之
竁未有銘兒哀其生志不就恐死遂湮没無傳惟大人
哀而銘之以垂示其子若孫亡夫有知亦將暝目於九
泉矣敢泣以請吾失聲哭曰吾忍銘吾壻也夫始吾歸
以女固望其振耀以為内外親之光也而遽止於此奚
忍銘雖然吾女之請也父子之情不忍違乃抆淚而銘
之生名誠字文誠其先有史定者仕粤為掲陽令漢兵
伐粤定以邑降封安道侯子孫以邑氏江廣比境凡掲
氏家江右者皆祖安道而望潮陽生實其裔也曽祖啓
宗有徳操縣志記焉祖仲雍博學善談論鄉人以先生
稱之父尚祺勤身飭行不愧其家者也母賴氏婦道母
儀稱於宗戚生幼岐嶷方十餘歳頎然若弁敏而嗜學
每旦挾册入社學遇吾於道輒拱立俟吾過乃行吾奇
之意生必能亢其宗欲託以女㑹媒氏來請遂許以京
妻之為其少未成婚居無何尚祺暨賴相繼卒生以孤
童外應賦役内經理其家指麾僮奴若老成人事祖事
祖母皆得其歡心時吾為秋官郎自鄉來者皆賀吾得
佳壻及吾佐閩臺生已免喪乃成婚焉生益自砥礪思
植其身以紹其先美竟以勞瘁得疾而殁嗚呼此其命
也夫初生疾甚語京曰吾無子吾兄之子可為吾嗣汝
其撫之京泣而如命即昭也以卒之冬葬邑之掲坊邑
小港蟠龍岡之原一女瑞未晬而死昭有二子曰滙曰
濙嗚呼生頴敏且淑有志不遂可哀也已銘曰
汝年雖短汝行無愆汝宗有承汝奚憾焉龍岡之原形
勢蜿蜒尚庇汝後𤓰瓞綿綿
　　　嘉議大夫吏部右侍郎兼詹事府丞諡文懿楊
　　　公墓誌銘
𢎞治二年冬十月吏部右侍郎兼詹事府丞四明楊公
以疾卧家病亟屬其弟翰林侍讀維立及其子刑部主
事茂仁曰吾學至為君子吾仕登三品吾年邁六􁐏夫
復何憾惟受今天子厚恩未能報先祖栖芸先生未及
封汝曹勉圖報稱以繼吾志又曰吾生平所友皆天下
名士惟太宰王廷貴司寇何廷秀少宰劉紹和相知最
深我死可請廷貴為神道碑廷秀為墓誌銘紹和為傳
庶幾傳後不誣越二日端坐而逝是月壬寅也享年六
十有五訃聞天子嗟悼賜諡文懿命禮部致祭工部遣
官治葬事又越月維立狀公行與茂仁求予銘予謝非
其人維立曰先兄治命也不敢違予固辭不獲乃叙而
銘之公諱守陳字維新世家鄞之鏡川曽祖諱浩卿富
而勇於義祖諱範學行卓然為時名儒學者宗之即栖
芸也考諱自懲克傳家學官止泉州司倉累贈翰林侍
講學士母張氏封太孺人追贈宜人初孺人方娠夢大
星煜然入懷及生公天庭有黑子七宛類北斗見者異
之五歳就家塾日記數百言初學詩歌輒有奇語稍長
習舉子業所作詞理兼優夐出倫輩四方學者往往傳
錄所作經義論䇿之文以為式景泰庚午試浙省為第
一明年登進士第選入翰林為庶吉士得盡讀中秘書
由是學益博文益有名未幾學士府君卒於泉解官歸
持服繼丁栖芸先生憂又丁祖母朱夫人憂在喪七年
居廬讀禮有所得作禮記周禮儀禮私抄繼而旁讀羣
經悟先儒註釋不能無失者又作孝經大學中庸論孟
尚書周易春秋詩私抄皆正其錯簡更定其章句其於
諸儒之傳惟是之從附以己見有不合者雖濂洛闗閩
大儒之說不茍徇也天順二年服闋至京授翰林編修
預修大明一統志尋被命授徒内侍省公辭不許則嚴
教規正師道雖素貴幸者皆肅然承教罔敢肆憲宗皇
帝初開經筵公以選為講官賜白金二十兩文綺二成
化二年陞侍講英宗實錄成遷司經局洗馬賜白金三
十兩文綺六公在講筵多所啓迪一日講書武成篇公
進曰魯論稱舜無為而治周書稱武王垂拱而天下治
是則聖人之治皆不勞而佚也然後世人主有深居禁
中委政内侍者乃召望夷之禍有髙居無為肆情嬖艶
者乃啓祿山之變是何也蓋舜之所以無為者由其封
山濬川以至舉相去凶無一不盡其道武之所以垂拱
者由其列爵分土以至崇徳報功無一不究其心皆嘗
憂勞而有為乃始佚樂而無為也後世人主則孟子所
謂安其危而利其葘樂其所以亡者耳此聖狂治亂所
以異惟陛下留意時左右聽者悚然公卿侍講筵者退
相語曰真講官也其他日進講因事開陳多此類八年
遷侍講學士校正通鑑綱目賜楮幣五百貫預修宋元
通鑑綱目書未成以太孺人喪去上念公勸講歳久命
禮部遣官諭祭太孺人七品命婦例無賜祭者公所被
蓋特恩也服除還任公官五品十有六年泊然退處未
嘗求進權倖有重公欲援之者使所親諭意公謝却之
私於其人曰吾猶嫠婦也守節三十年今老矣豈白首
而改節耶士大夫至今傳誦其言今天子在春宫公日
侍講讀以文華大訓成賜楮幣千貫陞詹事府少詹事
仍兼侍講學士上既嗣位例遷宫寮執政擬公南京吏
部右侍郎上覽之取御筆塗南京二字而下之時起三
原王公宗貫為吏部尚書而劉公紹和與公為左右侍
郎三公協心為政相得甚懽凡黜陟人才公於其人忠
邪易憸愿姦侃侃言之不以為嫌王公知公好惡無私
率皆聽用故當時所用舍天下以為當憲宗升祔禮官
議尊徳祖為始祖而不遷公言禮祖有功而宗有德我
太祖皇帝起布衣肇造區夏功莫大焉今宜别立廟以
祀徳懿僖三祖而自仁祖以下為七廟異時祧盡則正
太祖南向之位為萬世不祧之祖時議雖不從然知禮
者是之𢎞治元年春二月公上疏請上日御經筵及午
朝聽政大畧謂陛下一日之間居文華殿之時多乾清
宫之時少則心清理明聖徳日隆矣優詔嘉納修憲宗
實錄以公為副總裁仍兼理部事公上章請解部事專
史職章再上皆不允已而嗜進者以訐為直誣詆大臣
君子不自安公歎曰吾可久處此耶乃疏乞致仕且曰
吏部進退百官衆怨所集聞望如尚書王恕者尚招人
言况臣迂疎豈勝此任伏望放臣致仕俾養痾林下以
盡餘年上不許致仕命公以吏部侍郎兼詹事府丞史
館供職如故公嘗言古人謂國可滅史不可滅我太祖
定天下即命儒臣撰元史太宗靖内難其後史臣不紀
建文君事遂使建文數年朝廷政事及當時忠於所事
者皆湮没不傳及今采輯尚可補國史之缺景皇帝已
復位號而英宗實錄標目猶書郕戾王附是宜改正舊
例羣臣章疏有留中者雖有可傳皆不得書乞以留中
之奏悉付史館擇而書之草奏欲上以病不果有識深
以為恨初金星犯進賢占者以為賢人厄既而公果卒
蓋其應也公娶丁氏淑徳懿行九族稱賢以公貴累封
宜人三子長茂元累官湖廣按察司副使次茂貞蚤卒
次即茂仁孫男七曰美珩美璜美琚美瑀美球美琳美
琅孫女三以卒之明年某月日葬於某山之原公居家
孝友天至處朋友信義尤篤平居和易若可親狎者至
其所執則毅然不可撓蓋質美而充之以學也公之學
自六經諸子史氏之籍先儒箋疏傳注之説外至山經
地志星厯釋老稗官紀錄之書靡不搜覽其為文必本
於經雄麗精深藹然仁義之言讀其文知其為君子也
其校定羣經謂書象以典刑一章乃舜命官之詞詩巻
耳乃大夫行役者之作大學本末一章乃治國平天下
之傳禮喪大記一篇乃儀禮經文皆超然獨見先儒論
議未嘗及是也所著有諸經私抄其雜著詩文有晉菴
稿鏡川稿東觀稿桂坊稿金坡稿銓部稿凡數百巻同
考禮部進士者一考京闈貢士者再所取多知名士予
為刑部員外郎時公偶見予文亟加稱賞遂與定交毎
相見輒以名節相砥礪予嘗治大獄牾權貴意幾中奇
禍衆皆尤予不知變公獨曰丈夫當如是也及予忝從
六卿後遇事艱大者或縮恧不果為公輒正色曰廷秀
亦爾耶予未嘗不愧謝公嘗屬予叙其所作桂坊稿臨
終又委以銘其墓嗚呼公之知我深矣雖自知不文然
情不能已故撰次而系以銘忘其叙述之陋也其詞曰
皇釐耿命文治聿興名儒繼作黼藻太平猗與楊公奮
起東粤有徳有言允追往哲其徳伊何温粹而文其言
伊何出入典墳論經石渠紬書東觀玉牒瑤編著述有
煥勸講文華獻納雍容稽經訂史以牖帝聰既登宰輔
舉直黜枉維公維明吾誰仇黨有弟有子濟美聨芳簪
笏申申世孰與抗立言則多施用未既天不憗遺溘兹
長逝帝念舊學節恵孔嘉在昔先民得此幾何髙墳峩
峩貞石有紀嗚呼文懿其藏在此
　　　亡弟喬福墓誌銘
亡弟喬福生於宣徳乙卯十一月五日殁於成化癸卯
十月三十日以殁之三年十一月十有三日葬邑之文
㑹里楊梅山之麓堪輿家以為狀如鳳凰鼓翮故名曰
鳳岡之阡既葬子璵同來乞銘嗚呼吾弟之亡也吾方
在朝不得視其殮其葬也又不得臨其穴銘又何辭吾
弟字廷錫太子太保兼吏部尚書諱某之第五子也世
系具見於先公之碑母掲氏贈夫人生母張氏廷錫生
而清癯稍長頴敏異甚讀書不事章句隨所喜閱之數
過輒成誦率其意為歌詩亦皆可取暇日寫花竹水石
禽魚皆臻其妙墨竹尤佳評者以為夏太常之後獨步
當世求者紛至然不自貴重雖田夫村叟無少靳晚精
草書得顛素筆法性坦夷不以世故縈心與人處不為
町畦於財利澹然有餘輒斥散之不為積歛計嘗作義
倉以賑鄰之貧者陶人有客死不能葬者施棺以歛而
瘞之鄉之子弟有好學而貧不能具束脩者捐貲以助
之對酒輒歌呼以為樂或非之笑曰吾任吾真而已嘗
作屋溪南覆以白茆四壁圬以堊名曰雪洞日嘯咏其
間及得疾且亟宗戚有問候者握手談笑如平時曰死
生猶晝夜耳吾何懼哉其曠達如此娶符氏處士希進
女也先三年卒側室陳氏男一即璵同女一適掲贊孫
男二曰􁑟曰壂孫女四玉秀金藻俱在室嗚呼吾弟翛
然物外以樂其天不知名利為何物可謂達已銘曰
平居怡怡接物熙熙不知生之可樂死之可悲况肻事
鉤距而蹈嶮巇乎有巋兹岡若鳳之飛爰啓幽宅百世
無隳曷示厥後銘以貞之
　
　
　
　
　
　
　
　
　
　椒邱文集巻三十
欽定四庫全書
　椒邱文集巻三十一
　　　　　　　　　　　　明　何喬新　撰
　墓表
　　　節婦劉氏墓表
嗚呼女教之隳久矣江漢汝墳之風不復見於世矣有
若節婦劉氏者生於教弛風頽之餘孀居三十餘年貞
潔之行如一日可不謂賢矣乎節婦諱除維吉其父易
氏其母也世為廣昌望族節婦幼有淑質組絍縫製不
煩姆傅而工既笄為處士吳公世昌之妻事舅姑撫媵
侍罔不中度居數歳處士君有疾纏綿袵席垂二載節
婦蚤夜侍湯藥備殫勤瘁無少怠處士君自度不支謂
節婦曰吾累汝多矣吾死汝無壯子將若何節婦泣曰
婦之從夫有死無二君茍不諱妾敢有他志耶己而處
士君卒節婦時年二十有八一子尚呱呱節婦哀毁幾
不能生斂之日拔髮納棺中誓靡他俄而子又死節婦
痛之甚嚙其臂既葬處士君穿穴墓傍欲自縊相從於
地下舅姑知其必死慰勉之曰汝自為謀則善矣其如
舅姑老何節婦感悟乃强自寛躬自節約以養舅姑鄉
閭稱其節孝舅姑憐其無子命以處士君弟世旺之子
仁傑為嗣初仁傑方在娠處士君降於巫語節婦曰吾
弟之子即汝子也其臂猶有汝之齒痕及生視其臂果
然節婦撫育仁傑不啻已出仁傑亦孝養備至如實生
已景泰元年冬節婦年已六十矣知廣昌縣事新安江
侯浩具奏節婦志行無玷請加旌表以勵風俗事下禮
部移文覈實未報明年三月十四日節婦以疾卒又明
年六月禮部請旌表如式詔旌其門曰吳世昌妻劉氏
貞節之門且復其家又明年十二月廿四日仁傑奉節
婦之柩葬於郭頭嵊孫男六曰徳曰徵曰某曰循曰衛
曰徽孫女三長適黄璿次適李祥次適李成仁傑致隆
所後買附郭田二十畆俾其子孫歳收其租以供處士
君與節婦寒食祭掃之費且盟於族曰後世子孫有侵
此田而怠其祀者宗族共斥之又礱石置墓前請予表
之嗚呼先王盛時所以教於閨閫者備矣居有姆出有
傅養其徳有樂歌其行而導其志有詩然猶有凱風不
安其室者出於其間况於後世乎而節婦卓然如此既
全其節又延其嗣生也鄉閭稱之殁也朝廷旌之真可
謂賢也已嗚呼彼錦衣象揥者孰非人婦哉孰非人婦
哉予故表之以勸為人婦者
　　　明故中順大夫福建按察司副使辛公墓表
成化九年冬十月三日福建按察司副使襄城辛公以
疾卒於家是歳十二月四日其孤耕與其壻髙瑁葬公
龜山先塋之次葬後五年予遷湖廣布政使道襄城過
其家弔焉耕奉公行狀泣而請曰先君葬已久而墓石
無文懼無以昭徳垂逺惟先生圖之噫公予之畏友也
其奚辭按狀公諱訪字咨道其先本魏侍中毗之後世
家真定之陽曲曽祖友敬避亂徙許之襄陽城遂占籍
焉祖諱達以子貴贈承徳郎户部主事考諱謙以公貴
封文林郎四川道監察御史母蔚氏贈太孺人公自少
端重不妄語笑年七歳父兄授之書不數過輒成誦巡
按河南監察御史趙公遇諸途奇之召補邑庠弟子員
公篤志問學文詞典贍邑之耆宿皆器重之正統丁卯
以詩經中河南鄉試第三名景泰辛未登進士第觀政
吏部益務進學公退未嘗釋手時予先公為吏部尚書
好誘掖後進一日召諸進士試之命題以光武賜隗囂
書唐人送李愿歸盤谷序公所作詞理淵永先公亟稱
之㑹都察院御史員缺詔吏部選進士勤慎者補之先
公曰勤慎莫如辛進士者遂擢廣東道監察御史糾慝
繩違克振憲度康定皇帝念西北邊兵戍守良苦勅公
賫金帛往勞之先時使者憚臨邊不親致賜故將校多
侵尅賜物者公馳至延綏榆林召集戍卒稱詔慰勞而
賜之人人皆霑上恩丁孺人憂解官居喪足不踐公門
服闋赴京同儕多願居輦轂下以便進取公自言親老
願官南臺以便養冢宰王公賢之改南京四川道益以
廉慎自持風裁凛然都御史蕭公深重之獄之疑者多
以屬公都憲軒公督南京糧儲持法甚嚴御史鮮當其
意者獨賢公且曰吾老矣堪代我者惟子而已天順己
卯秋應天府開科取士蕭公命公監試主司欲取其所
親衆以主司官翰林不敢言公厲色曰大比興賢顧可
徇私耶主司赧然而止遷浙江按察司僉事抵任錢塘
仁和二縣循故事具供張什物送官舍公悉却之或以
故事為言公曰辭受惟其當而已何必拘故事也處州
頑民聚徒千餘盜採銀礦衆議發兵討之公曰兵刃既
接必有死於無辜者乃掲榜諭以禍福衆皆歡呼而散
公暇輙詣學宫進諸生講論經史金華舊有麗澤書院
以祀吕成公歳久寖圮公命有司新其祠宇又以何文
定公基王文憲公柏金文安公履祥許文懿公謙承朱
文公之正傳奏請立祠鄉邦春秋致祭以風厲學者桐
廬大姓連姻權貴怙勢恣横部使者莫敢誰何公獨捕
治之當道交屬且脅以危言公竟抵之法由是忤權貴
意有薦公者輒沮之刑部侍郎曽公訪察浙江諸司以
不職黜者甚衆獨稱公廉能力薦於朝陞福建按察司
副使奉勅巡視海道瀕海大姓私造海艦歳出諸番市
易因相剽殺公捕其渠黨而寘諸法没入其艦事連達
官窮治甚急其家訟於御史誣公激變良民或勸公稍
緩其獄公奮然曰吾寧執法而死不忍賣法而生也自
是奸民屏息海道肅清未幾文林公卒公聞訃號慟幾
絶即解官北歸寮友致賻皆不受既襄事負土築墳手
種松柏有助之者輒辭曰人子所當盡也嗚呼公之行
治如此然官終四品年僅四十有八不獲大用以究其
志此君子所為痛悼也公先娶王氏封孺人繼娶邢氏
男五長即耕次曰耘曰耒曰植曰溉女五長適髙瑁次
適許某王恬吳溥田􁀙公恬淡寡慾官南臺時未有子
或勸之買妾公謝曰吾妻已產女矣安知終無男耶居
官二十餘年常祿外一芥不取於人其自閩奔喪也延
平太守與公同年知公貧厚貲幣將賻焉公知之過延
平稱疾卧舟中不起太守不能見而去平居癯然言若
不能出口至其據法守正毅然不顧慮雖萬夫莫回也
昔孔子謂未見剛者或曰申棖孔子曰棖也慾焉得剛
嗚呼剛者不可多見久矣若公非所謂剛者歟其所以
剛者非以其無慾歟予嘗與公同官於閩故表諸其墓
庶幾有聞其風而興起者
　　　雯峰先生饒公墓表
嗚呼此雯峯先生饒公之墓公嘗仕為郡守惠澤流於
人聲績焯於時矣予不稱其官而表其墓曰先生者蓋
先生有徳之稱為士而有徳功名富貴不足道也公諱
秉鑑字憲章世家廣昌之麟昌里曽祖仲實祖文逺父
希明累世不仕而以長厚稱母掲氏公生長巨室思以
文學顯其身以及其親初從監察御史聶公宗尹受春
秋又從教諭羅子濬受尚書發為文章詞采爛然見者
驚異弱冠逰京師先冢宰一見許以國器且作文贈之
曰他日竦壑昻霄必此子也正統甲子領江右鄉薦兩
試禮部名俱在乙榜例授教職辭不就卒業太學時李
忠文公為祭酒士之明睿者多在館下公獨與彭文憲
公友朝夕相切磋學益進景泰三年除廣東肇慶府同
知肇慶地險俗獷號難治公疏瀹宿弊均徭賦繩豪猾
惠貧弱境内以安鄰郡有羣盜侵掠至境上公督民兵
敗之斬獲甚衆屬邑有奸氓聚羣不逞欲為亂公單騎
入其地曉以逆順衆讙然羅拜而散右都御史馬公昻
征瀧水猺公獻平蠻䇿馬公善之委公督兵餉暨蠻寇
平又委公城瀧水上其功於朝陞四品俸僉都御史葉
公盛巡撫兩廣召公詢以時事公具言盜賊所由起與
平寇安民之䇿葉公深然之用其言羣盜稍戢僉都御
史李公秉巡撫南畿聞公名薦於朝欲以為太平府太
守不果用尋以葉公薦遷知廉州府廉與交阯接壤連
年用兵重以中貴採珠邊民不勝其困公規畫有方民
以不勞又什伍其民教以騎射有寇至輙擊敗之葉公
上其功特賜寳鈔綵段公痛兩廣賊勢日張民日凋瘵
具奏監軍及諸將無平賊方畧所至惟事刻剝戰小勝
則張虛聲以邀賞大䘐則匿不以聞臣恐數年之間兩
廣盡為盜區矣章上權貴大怒思有以中之㑹公督兵
餉逺出寇乘虚襲城陷之衆因以失守為公罪坐褫職
廉民千餘人詣當道訟寃且言知府文吏非守城者况
以公事逺出城陷非其罪也乞還知府以活吾民時當
道多忌之者莫肯上聞公歸家優游泉石以書史自娱
又作義倉以賙貧乏立義學以教宗族建雯峰書院與
翰林修撰羅應魁講學其間成化二十二年十月十七
日以疾殁於家享年七十有四初娶黄氏繼娶王氏無
子以弟秉綱子弼為嗣一女適同邑何慶同弼以卒之
年十二月十一日葬公於里之南應山所著有雯峯集
春秋提要春秋㑹傳傳於世葬後八年弼録公行實求
予表諸墓予讀秦漢以下史疑命之有無久矣及論次
公行事首末乃知事之窮通信乎有命也公少以博學
自負鋭意取進士所交多一時豪傑然以議論不合於
主司不克如其志及既出仕政聲日聞慨然欲以功名
自見於世然官僅止二千石竟以非罪黜當公黜時李
公為冢宰馬公為大司馬葉公為少宗伯皆素知公者
然不一引手救豈非命耶嗚呼世之為太守者多矣然
殁而使人稱為先生者則不多見也夫使人稱為良二
千石曷若使後世稱為先生以昭其有徳哉嗚呼雯峯
峩峩雯溪溶溶先生之名與世無窮
　　　桂林太守衡公墓表
皇明有廉吏曰桂林太守衡公汝寧西平人也其歴官
三十餘年清白之操若冰玉然其謝事家居貧不自存
其殁也身無以為斂子孫無以為喪真為吏者之師表
也公殁廿餘年予為河南按察使移檄汝寧訪求公後
得公之子平召而詢之道公之履歴甚詳且丐文表諸
墓公之守桂林也先公實薦之予於公有世舊誼不可
辭乃為叙之公諱岳字世瞻其先世家隨州父通元季
以武功累官至百夫長典屯香山國初棄官歸過西平
道梗不通遂留家焉母周氏慈惠喜施予公少以俊茂
補郡學弟子員中河南鄉試遂升太學洪武三十年詔
國子監選諸生通理道者赴詹事府議事六館之士咸
推公往公敷陳時政切而不迂所司以聞擢廣東潮州
府同知公酌已惠民自常祿外餽遺一無取布衣蔬食
不異寒士嶺海間翕然稱其廉三十五年遷陜西西安
府知府其清操善政如在潮時丁内艱去職服闋改知
慶陽益以清白自勵民愛之如父母僚友諸婦嘗㑹飲
公之内子與焉在席者金鈿綺綉爛然而公内子荆釵
布裙而已既罷頗不樂公曰汝坐於何處曰首席公曰
既坐首席又要服飾華好富貴可兼得耶慶陽人至今
以為口實永樂十年朝覲至京以言事忤旨謫戍交阯
慶陽西安二郡民千餘人詣闕請貰公以終其惠不報
仁宗皇帝嗣位下詔求賢監察御史袁錠鹽運使何士
英指揮范智交章薦公起為南城令以舊官復任改南
豐令其為令祿薄不足用常於官舍種蔬以自給家人
或有慍色輒曰不猶愈於充軍時耶無不意滿正統四
年夏五月公秩滿至京欲告歸時先公為刑部侍郎薦
公於朝遂擢桂林守在郡五年廉慎之操愷悌之政始
終如一以年踰七十致其政而歸景泰三年三月三日
終於家享年八十有四葬於縣大堰灣之原配王氏有
淑徳子七曰友民曰忠曰用曰平曰直曰美曰慶孫八
曰世隆曰鏞曰世雄曰林曰海曰鉞曰鎧曰錠今都御
史江浦張公巡撫河南過西平聞公之賢令有司恤其
家且補世隆鏞邑弟子員俾紹素業嗚呼廉吏之不聞
於世久矣碩鼠之刺城烏之謠在古且然况後世乎世
所謂貪者固不足道其矯而為廉者垢衣敝屨以欺人
而後房姬媵極珠翠之麗亦豈真廉者哉若公者迺真
廉吏也予故表其墓以為世勸
　　　故承事郎趙君孺人華氏墓表
承事郎無錫趙君汝明之配曰孺人華氏以𢎞治元年
春三月十有九日卒其子濴沔卜以卒之明年冬十有
一月六日葬於邑嵩山先塋啓承事君之兆合而窆焉
先期以江西布政使秦君廷韶所述孺人行狀託其父
友吏部員外郎馬君宗勉屬予表諸墓予亟辭不獲乃
摭狀所述叙而表之曰孺人諱淑清無錫之名家子在
元初有諱子勉者累官江浙財賦都總管府同知其五
世祖也曽祖徳逺祖仲安父以常皆隱居不仕而以貲
產雄於鄉母虞民自幼溫嬺静莊稍長習蠶績紉縫之
事暇則誦詩書習圖史足跡不出閨閣父母愛之曰賢
女也擇所從以歸承事君時舅姑在堂孺人入門孝養
篤志姑嘗盛夏遘疾孺人左右扶持晝夜無少懈疾亟
刺股血和羮以進姑歠之頓愈自舅姑以及六親又皆
曰孝婦也趙系出天潢族大貲厚而承事君無他兄弟
恒執役於官孺人綜理家政僮使千指懔懔趨命凡歳
時羔豚之祭宗戚慶弔餽遺之禮咸中儀則田園之籍
日増承事君歎曰吾家業所以益充者以有賢嫓焉耳
承事君三男子其一孽也孺人教字如一及諸子就學
督勵甚嚴閱史見古人善惡成敗輒舉以語諸子曰汝
當為此不得為彼故諸子皆嶷然有立鄉之人又皆曰
趙氏諸子秀出者非獨承事君之教蓋有内訓焉承事
君卒孺人傳内政於其婦日誦佛書安恬自適而已及
得疾諸子涕泣進藥孺人曰吾年踰八十得從汝父供
養舅姑於地下足矣何以藥為不食數日而卒距其生
永樂六年八月二十有四日享年八十有一子男三長
潚次濴次沔俱以輸粟授承事郎潚後孺人一年卒女
四華春顧瑜蔡祚蔣堂其壻也孫男二長楠以餉邊功
授蘇州衛指揮僉事次桓孫女三曽孫男一其子孫繩
蟄又如此予讀劉向列女傳見其所叙多者人二三事
少者一事而已若孺人者生名家嬪名士女徳婦道母
儀皆可紀而又享夀考多子孫視向所傳奚愧焉顧予
不腆之詞不足昭孺人之懿行姑撮其大者以遺其子
俾琢石墓上庻幾有如向者採而傳焉
　　　通議大夫雲南按察使劉公墓表
成化十有四年春雲南按察使劉公仗和帥其屬入覲
懇求謝事吏部以聞憲宗皇帝特允其請公歸徜徉林
泉者七年以疾卒於家享年六十有四時二十一年五
月廿有四日也其子縝等以是年九月庚午葬於邑黄
土尾之原依先壠也葬後五年公之子絢㑹試來京詣
予拜且泣曰知先君之行詳且實者莫先生若乞為文
表諸墓嗚呼公實忠愍公之仲子惟忠愍公與先冢宰
同領鄉薦而公又與予同舉於鄉同登進士第世契之
厚非他人比誼不可辭乃為叙次其事俾刻之墓上公
諱釪仗和其字也其先本長沙定王之裔王之子蒼别
封安城侯安城即今吉之安福也至其孫夀光以罪國
除因家於邑之茨溪祚𦙍蕃衍歴唐及宋以至於元代
有顯者曽祖諱子定别號新齋始自茨溪徙家邑之葛
溪祖諱伯文别號文園贈禮部儀制主事考諱球由進
士累官翰林院侍講上疏牾權奸殁於制獄贈翰林院
學士諡忠愍母鄧氏累贈太宜人公自幼頴敏過人忠
愍躬教之時姚文敏公學於忠愍公之門公與之上下
議論文敏每嘆服之稍長從學於禮部侍郎李公克述
學益大進㑹忠愍以忠諌受禍公哀痛毁瘠幾不能生
服闋讀書養母無復仕進意景皇帝即位臺諫言忠愍
之寃詔贈官賜諡且祀於郡之忠節祠刑部侍郎楊公
彥謐巡撫江西召公語之曰而翁忠節已獲昭雪子可
以仕矣公乃赴江右省試以春秋魁多士登甲戌進士
第改翰林庶吉士預修寰宇通志書成賜楮幣文綺擢
廣東道監察御史未幾出巡福建畿郡遼東於時同官
者務擊搏以峙聲威公獨慎憲度理寃獄察吏治巡歴
所至訪民利病而興除之不求赫赫名人皆以為得憲
體真定有嫠婦不安其室其族長恥之合羣從毆殺之
有司坐以謀殺當死者七人公曰此羞惡之心所發也
何可深罪具以上請遂皆免死福建都指揮僉事錢輅
與其長劉姓者有隙劉密白鎮守中官誣以罪乘夜以
兵圍其第輅覺而逃中官遽以輅反聞廷議遣官㑹公
覈其事輅亦詣公自首公具奏輅懼罪而逃非反也輅
得釋每語人曰微劉御史吾族夷矣汀州豪民欲奪鄰
之墳地以葬其親鄰不與豪怒言於朝云其地當出帝
王英宗遣中貴人㑹公驗之公曰七閩遐且僻寧有帝
王地耶寘妄言者以法既還臺同官以私忿欲劾大臣
且誣以閨門之私以章示公公曰言事當顧大體奈何
以曖昧之事汙衊大臣其人慚而削之天順甲申陞浙
江按察司副使奉璽書提督學校公至則明教條嚴考
校進茂良黜惰窳由是兩浙文風丕振擢倫魁登膴仕
者彬彬焉成化辛卯遷按察使或疑公優於文學法律
非所長及見公聽辭决獄曲當其情乃大服尋丁太宜
人憂去服闋改雲南按察使雲南荒服之地外與哀牢
交趾接公因俗為治寛其禁令馴以恩信蠻僰畏而懷
之及公歸羣夷皆太息曰是善撫我者何遽去耶公娶
伍氏封宜人子男三縝舉進士為南京禮部主事徽以
餉邊功授承事郎絢鄉貢進士女二適袁州醫學正術
歐陽淮次適廬陵庠生曽洪孫男七祚祺禧祠禠䄡祩
公性孝友忠愍公殁事太宜人以孝稱與兄㕘政仗徳
友愛尤篤接人一以誠意而世所謂機變之巧若無聞
者居官盡其職分所當為未嘗衒能矜名以求人知而
當道亦無能知之者故其官止於此昔司馬溫公論才
徳之辨以為聰察强毅之謂才正直中和之謂徳且謂
察者多蔽於才而遺於徳若公非所謂正直中和者耶
然官止三品而未極其用抑察者有所遺耶雖然諸子
翼翼諸孫蟄蟄天之報公庶幾在此而無斁予故表諸
其墓以為樹徳者之式云
　　　故中奉大夫廣東布政司右布政使左公墓表
𢎞治二年冬十有二月壬子廣東布政使旴江左公以
疾卒於家時其子慧游學京師聞訃號慟詣予泣且拜
曰慧不孝禍延先君方有疾不獲躬湯藥及殮又不獲
眎衣衾之厚薄兹將匍匐歸襄事大懼先君善行無傳
以重不孝之罪敢求先生之文表諸墓用垂永久嗚呼
公予畏友也年雖少長於予而素强無疾予方期謝事
南歸得從公徜徉紅泉碧澗之間孰意遽止於此耶表
阡之文奚忍為之然念公與予有世契重以慧之請又
不忍不為也公諱贊字時翊世家旴之南城曽祖諱友
文仕元為平樂州學正署南城縣尉事祖諱彥彰以能
詩名贈文林郎監察御史考諱瑺别號訥菴登進士第
累官山東布政司左㕘政以公仕於朝贈大中大夫資
治少尹妣白氏累贈淑人公初有至性方五六歳母淑
人患乳癰甚危公日跪膝前吮之癰尋愈稍長就學日
記數千言作詩語出驚人字畫遒勁可喜少宰同邑鄭
公文實見之謂訥菴曰此兒頴悟過人當使從碩師必
克有成訥菴乃命公學春秋於太宰姚公大章學書於
太常卿程公南雲由是以詞翰名於時公天分既髙加
以篤學未冠博極羣書於經史疑義制度沿革罔不窮
探而謹識之名儒宿學皆折輩行與之友寧獻王聞其
名召見使賦玉界尺詩援筆立就王覽之亟加稱賀且
曰秀才詞翰兼美不易得也以所作草書賜之天順丁
丑登進士第擢吏部稽勲司主事丁訥菴憂去服闋復
舊任未幾丁淑人憂去服闋改司封主事尋陞稽勲司
員外郎又陞郎中政務之暇蒐覽百氏作為文章未嘗
少廢嘗同考禮部㑹試取舍各當士論稱之遷浙江布
政司右㕘政巡歴列郡所至勸農興學理寃獄謫奸豪
兩浙荒歉之餘露骴遍野公檄所司殮而瘞之吏部累
薦公材堪典大藩不果用成化二十二年秋陞廣東右
布政使未赴以老謝事優游泉石先世有别墅在麻源
三谷每風日清美輒與鄉之耆舊登覽觴詠或連日忘
歸家素充裕鄉人有假貸不能償者即焚其劵家食時
嘗宿逆旅旁舍有自經者衆救之而甦公問其故曰負
官租不能辦耳公如數予之不問其姓名其好施多此
類與人接無賢愚皆盡其懽然其所推以為賢者不過
數人君子是以知公非汎交者初公學於姚文敏公又
受知李文達公二公秉鈞衡人謂公且大用然公外和
内剛議論是非不肻少假借以是為當道所忌在浙藩
九年吏部薦章屢上皆為同進者所先公恬然無毫髪
見顏面晚乃登用而公無意於世矣娶胡氏有賢行累
封宜人側室林氏劉氏毛氏子男二長即慧次曰愷女
六適同邑鄧昇陶祿上官偉黄某張某孫男一曰俌孫
女三所著有桂坡遇錄一巻桂坡文集三十巻梅花百
詠一巻深衣考正一巻厯解易覽一巻皆傳於世桂坡
公少時讀書處因以自號公為人豪邁不覊至其為文
謹繩尺崇理致讀之溫然可愛其書兼善諸體而尤精
於𨽻端重奇古得二蔡筆意憲宗皇帝嘗訪求善𨽻書
者或以公所書進上覧之稱善諸子卜以某年月日葬
公於某山之原蓋公生前所擇吉壤也予嘗論先王盛
時名卿大夫之胄多能世其家自漢以來若汝南袁氏
河東柳氏東萊吕氏蓋亦庻幾焉其子若孫雖隱顯不
一徳業不齊然風流文雅終異乎崛起者旴江左氏望
臨一鄉訥菴以謙恭惠和之徳作於前而公以宏博俊
瑋之材振於後信乎其家之多賢也視世祿之家不以
一善聞者何如哉訥菴與先冢宰為同年友而予與公
有通家之好故撮其行已為政之槩表諸墓非徒著公
之行以示其子孫以告吾邦世家俾有所感奮焉
　　　祮古余先生墓表
先生諱倫字公理姓余氏其先有諱澄者家蜀之眉山
仕唐官至諫議大夫卒諡曰襄諫議之子諱慶為臨安
太守廣明之亂避地下邳其後再遷於新安至梁開平
間又遷南豐之沙溪今所居是也曽祖諱平甫隱居求
志祖諱文徳歳凶減價以糶鄉人徳之父諱應祖憫鄉
之子弟無師設義學以教之母某氏婦道母儀宗姻稱
焉先生自幼頴敏好學而不樂仕進構一室以為講學
之所積書數萬巻法書古器充牣其中日與名人賢士
講論聖賢之學扁之曰袺古士大夫皆有賦詠學者因
稱為袺古先生鄉鄰有競者請先生質之辨其曲直無
所徇罔不心服或恥以是非溷先生中途胥命而返平
居儼然端坐雖族子孫過門不衣冠不見既見誨以古
人為已之學間及經史疑義皆充然有得而退有司欲
以賢良舉固辭不就凶歳鄉鄰飢窘先生竭囷倉以賑
焉不足則貸於巨室以益之憲宗皇帝嘗詔民年八十
以上為鄉里推服者賜以冠帶先生與焉居鄉益恂恂
謙慎不以受寵誇里閈每歳有司舉行鄉飲請為正賔
亦謝不往不敢以齒徳先人也先生雖老素無疾一日
體中微覺不佳遽就枕家人欲召醫搖手止之溘然而
逝時𢎞治六年二月七日也娶宜黄樂氏宋名臣史之
裔有賢行子男二曰瑑曰球女一嫁予子道同孫男三
長淳次汳季學孫女二瑑等卜某年月日奉柩葬於某
山之原且述先生之行為狀屬余表諸墓予讀兩漢以
下史見士之隱居不仕徳義著聞者代有其人雖五代
亂世亦有可紀如鄭遨李自倫者求諸近世蓋不多見
先生以文學行誼師範一鄉有戚同文之風發粟賑窮
惠其州里有連舜賔之賢至於鄉人爭訟直於其家又
如古之王彥方嗚呼孰謂今之人果不及古人哉予故
表諸其墓使過者知吾鄉有行誼如古君子者異時太
史氏傳逸民獨行者或有采焉
　　　承事郎黄君廷瑞墓表
銀溪黄君愈敬以書告予曰吾兒琮殁且葬於兹十有
四年矣每念及之淚輒澘然下蓋是兒也生而淑吾不
能永其年思所以永其名嘗礱石置其墓前子能為吾
表而識之以紓吾哀乎因授予以行狀予不獲辭則叙
次而歸之曰琮字廷瑞愈敬第三子也自其曽祖仲名
祖希古世以善聞而愈敬溫恭惠和克紹先儀母賴氏
邑名士伯淵之女廷瑞幼時姿儀端潔容止言辭溫溫
可愛自宗戚以及里閭皆嗟異之稍長朝夕怡愉以共
子職與兄璋琳弟琬琰璨友愛尤篤家雖充裕而服食
有常度無豪靡之習鄰邑寧都令羅珪以歳歉走書勸
廷瑞出粟賑飢廷瑞曰此義事也白其父出米二百五
十石以賑不能自食者事聞朝廷授廷瑞承事郎以寵
之一日得疾慮貽父母憂戒家人勿言疾既亟父母問
之乃泫然曰兒弗克終養矣又屬其兄延素與往還者
至私室從容道故舊與訣且曰修短命也顧恐吾親不
自堪耳客退沐浴正衣冠溘然而逝時成化辛卯八月
廿一日也距其生正統癸亥正月十一日得年二十有
九以没之年十有二月六日葬邑之古原山前坳之陽
娶寧都蕭氏義民大韶之女生二子男曰極女旺廷瑞
既殁蕭自誓守節以事老字幼為已責今極已授室而
旺嫁予子永孚鄉里皆嗟歎其難嗟夫人之有賢子孰
不願其壽考哉然夀夭有命焉韓子有言生而不淑孰
謂其夀死而不朽孰謂之夭觀愈敬過時而哀可以知
廷瑞順乎親觀蕭氏不貳其操可以知廷瑞刑於家是
所謂殁有令名夀莫永乎此也嗚呼廷瑞其行也良其
名也光年雖不延其存者長百世之下過其墓者讀予
之文庶幾勿伐其樹勿啓其藏耶
　椒邱文集巻三十一
欽定四庫全書
　椒邱文集巻三十二
　　　　　　　　　　　　明　何喬新　撰
　　奏議集畧
題為隠匿賊情謀陷城池欺罔朝廷擅作威福僭禮犯
分枉殺人命毒害軍民謀害期親詐傳勑㫖妄造妖言
謀為不軌邀截實封阻當伸訴變亂成法倚法為姦貪
淫酷暴敗倫傷化魘魅不道等事節該欽奉勑兹特命
爾同錦衣衛指揮劉綱備詞前去四川㑹同鎮守太監
劉雅廵撫右副都御史劉璋廵按監察御史何鈞親詣
播州撫提事内干證人犯并弔應查文巻將各奏内事
情從公逐一審勘明白干礙宣慰使楊愛宣撫楊友都
指揮楊綱㕘政謝士元副使翟廷蕙及事有應面證者
就便撫提楊友楊愛并行提楊剛等面證虚實有應委
官勘檢者行取附近湖廣三司堂上官公同勘檢贓物
家財等項應追理者追理僭用器服等物應入官者入
官被攻城寨從長處置應否開設府縣學校亦就定奪
有罪人犯依律議擬情輕者各照常例并土俗事例先
行發落情重者牢固監候若楊友等挾讎妄奏各有不
實亦要具情問結通行奏來定奪欽此欽遵又該臣等
題為勘提處置夷情事節該奉聖㫖恁到播州事當對
證的撫提楊愛楊友面對虚實即省發聴候不必監禁
欽此又據四川重慶府申抄䝉廵撫四川都察院右副
都御史劉案騐准本院咨該本院題該播州宣慰司
長官張淵弟張深奏為僭擬宫禁名號交結親王潛謀
不臣縱為不法等事本院看得所奏事情與楊友等先
奏情詞多有相同欲行侍郎等官何等通提并勘問
結果礙唐王奏請定奪等因具題奏聖㫖是張深既係
楊愛原奏同謀人數還差的當人員押觧去交付何喬
新等併問欽此又准本院咨該播州宣化長官司長官
何清弟何洙奏為謀為不軌殘殺人命横取民財欺罔
不法等事該通政使司官奏奉聖㫖都察院知道欽此
本院看得所奏情詞與楊友楊愛奏詞内姓名事情
多有相同備抄各詞轉行臣等併勘又准本院咨該本
院題該撫州宣慰使司宣慰使楊愛等奏為奸黨欺罔
謀害土官殺死人命擾亂地方邊夷等事及草塘安撫
司安撫宋韜黄平安撫司安撫羅贇容山等六長官司
長官張經張通毛釗楊玉鄭旭輪署司事舍人李勲等
各奏稱宣撫楊友兄弟及何清等奪占地方擾亂蠻夷
引惹邊釁激變夷民等情本院看得各奏情詞與楊友
張深等先奏事干一連欲行侍郎等官何等㑹同鎮
守巡撫等官劉雅等併勘中間奏有虚詐亦就撫提問
結等因具題奉聖㫖是欽此又准本院咨該本院題該
宣慰使楊愛奏為欺誑朝廷妄揑賊情違法謀害土官
懼罪擅帶軍夷出境不守地方城池等事看得所奏與
楊友等先奏事有干連合行差官齎文交與各官併勘
施行等因具題奉聖㫖是欽此欽遵抄詞轉行臣等行
據湖廣都布按三司委官都指揮僉事房昂右參議李
俊僉事洪廷臣將勘過縁由連人犯呈觧前来除被攻
城寨及應否開設府縣學校另行處置外㑹同欽差鎮
守四川太監劉巡撫右副都御史劉巡按監察御
史何問得犯人張淵招任播州宣慰司隨司辦事長
官洪武初年有播州沿邊安撫司安撫使楊鏗率屬投
順欽䝉改安撫司為宣慰司陞楊鏗為宣慰使撫治民
夷楊鏗病故伊男楊昇孫楊綱曽孫楊輝相繼襲職宣
徳正統年間楊綱不合買到土民吳慶長壽黄保福僧
義保九保小進保大朱保元保閹割為火者在家使喚
景泰天順年間有楊輝亦不合收買土民并苖人曽保
王壽陳元即何宸元大進保唐奴福庸范蠻羅保福元
觀音張沅何勝昌王福善宋慶祥王永貴石超祖張保
吳誠四保張永富楊善琴童王慶仁壽李馬龍章及已
故王景徳禄壽雲壽即童壽小鄧即福壽私自閹割使
喚有吳慶等明知於例有違各亦不合在伊家住過景
泰三年正月内有寨老袁昱等思得本州稅糧逓年運
赴貴州興隆等倉上納搬運本色艱難告願折納輕齎
銀兩楊輝准令各里每米一石折收茴銀一兩類觧該
倉買米上納彼時苖蠻反叛欽差總兵官靖逺伯王驥
領兵征勦楊輝輸粟以助軍餉䝉賜勑奨諭本年十二
月内楊輝要表彰朝廷恩典起立坊牌上冩勑賜二字
景泰六年四月内楊輝訪知馬湖府土民李鑑等在於
本州地名花崖溪偷砍杉木數多楊輝帶領土軍人等
將李鑑等赶散遺下杉枋二千餘塊令冠帶民人閻昂
借倩赤水等里人民運至水次差頭目藺希真韓璽等
装至南京等處賣得羅段三梭共值銀一千三百餘兩
交與楊輝收訖天順三年間楊輝因妻俞氏無子又娶
田氏為妾天順八年七月十七日田氏生男楊友本年
十月初九日俞氏生男楊愛以後田氏又生男楊敏楊
敔楊敷俞氏又生男楊孜成化三年八月内本司長官
何庸病故戸絶有伊族姪何熙慶不合揑稱係何庸嫡
長男告襲前職楊輝不合准信拘集親族里老審取結
状備申四川都布按三司覆勘具奏准令冐襲前職成
化五年閏二月内有忠州等處逃民劉鈔等在於真州
長官司管下瞭蠻坎等處偷穵鉛礦䝉四川布政司左
參政陳述等督同楊輝將劉鈔等赶散棄下黒鉛五百
餘擔當將前坎填塞楊輝自合將前項黒鉛入官不合
令人運至地名三溪寄頓土民趙月升家成化六年月
日不等有陜西樂戸劉壽劉鑑郭福亮張順為因本處
艱難各不合逃來本州趁食住過成化七年九月内俞
氏病故楊愛年方八歲田氏掌家妬悍要將伊男楊友
承襲百計謀害楊愛有火者長壽極力保䕶得免於死
成化九年十月内楊輝差藺希真并頭目王標趙進將
黒鉛四百擔装至蘇州等處變賣得銀六百餘兩交與
楊輝收訖餘有一百擔仍在趙月升家頓放成化十一
年間楊輝得患暗風病證聴信田氏巧説楊友係是長
子合當襲替是淵不合阿順勸楊輝將楊友替職有安
撫宋韜長官毛釗等俱稱楊氏家法立嗣以嫡不肯保
結有本司典吏顔珪素被楊輝寵信亦勸楊輝將楊愛
為嗣楊輝因衆心不從只得具奏致仕將楊愛替職楊
愛年㓜一應政事俱係楊輝主張田氏専掌家事荘田
子粒并家財金銀羅段等物俱係田氏收掌楊愛并不
得干預本年六月十二日䝉勑楊愛量起土軍跟隨四
川等處總兵等官征勦大壩山都掌事寧之日差人繳
勑楊愛不合故違一向不行進繳楊輝因溺愛楊友意
要分割本州地土另立衙門夤縁授以官職是淵與姐
夫何清已故頭目徐泰馮暾并楊輝婿俞温田豐姪楊
䕫各亦不合要圖陞官宻與楊輝謀說大壩干地方原
屬本司與容山重安地方相近今被生苖占據莫若請
兵征討克平之後就將容山重安所管夷寨分割另立
宣撫司著大官人做宣撫却不好等語楊輝喜允差人
拘喚容山長官司長官韓瑄重安長官司長官張通各
帶印信前来本司商量成化十二年正月内韓瑄張通
來到本司楊輝分付各官着令各申生苖占據大壩干
扇惑重安容山夷寨為惡不納糧馬等因有韓瑄囘說
各司土民一向納糧當差不敢妄申楊輝怪怒喝出是
淵與何清各又不合對楊輝言説韓瑄打攪若不懲治
事終難成本月二十日楊輝令人叫韓瑄到司喝令失
記名皂𨽻將韓瑄責打六十大棍攙扶囘家至本月二
十八日因傷身死張通懼怕只得依從楊輝就行揑稱
大壩干原係本司懐逺府故地景泰年間被山苗占據
扇惑熟苗為惡不服撫化乞㑹兵征勦等詞令楊愛出
名具奏䝉勑廵撫四川都察院右副都御史張瓉領兵
征剿張瓉明知楊輝先己致仕又奏起伊領軍協力攻
取官軍到彼不曽交鋒苗人強者逃散老弱告願投順
楊輝屬託張瓚要於彼處設立安撫司并二長官司就
將楊友俞温何清等為安撫長官張瓚不合聽屬朦朧
具奏於大壩干地方設懐逺長官司將俞温為長官田
豐為左副長官徐泰為副長官又将容山長官司原管
雞西等二十五寨揑作丹章容洞地方開設宣化長官
司將楊䕫為正長官何清為副長官馮暾為右副長官
又將重安長官司原管凱離等五十二寨揑稱是灣溪
總㑹去處開設安寧宣撫司彼時楊友年方一十三歲
揑作一十八歲冐報斬獲首級七顆陞任本司宣撫又
要将淵保陞宣撫同知因衆論紛然不曽舉保前項衙
門止有懐逺長官司在大壩干地方丹章容山係湖廣
所屬苖寨不服招撫張瓉又行具奏起倩軍民於凱離
寨築立城郭及将播州長官司土軍一千五百名撥去
防守楊友授職之後一向隨伊父楊輝住過不曽到任
止是徐泰馮暾在於宣撫司替伊僉押楊輝又将識字
土吏向崧陳敏馮鑰撥去彼處書辦是淵與何清馮暾
要得附順田氏謀害楊愛将楊友襲任宣慰使楊愛得
知記恨在心因淵等係伊父楊輝寵信不敢聲言本年
四月初二日湘川驛驛丞周琳九年考滿是淵央凂楊
輝委弟張洪署掌本驛印信彼因本驛缺少鋪陳及缺
馬走逓有弟張洪責令馬夫除昱蒲底等每馬一匹買
補上中下鋪陳各一副及令馬戸韓益之等共出銀一
百兩該買馬七匹本年月日不等有弟張洪不合将前
項銀兩侵欺入已不行買馬又将上等鋪陳三十副共
該價銀一百八十兩盗取囘家及將站戸楊道戸丁善
奴强占在家使喚本驛官吏因見楊輝寵信淵兄弟不
敢告官有弟張深倚張洪聲勢亦不合将本驛馬夫張
留三女三真強奪囘家使喚後三真走囘伊父家躱住
一向跟尋未獲成化十三年二月内䝉廵撫都御史張
瓉因見宣撫司築城未完軍夫缺糧支給具奏将本州
各司成化十四年十五年分該納糧六千七百九十六
石撥去彼處上納有楊友委頭目劉大榮趙鎮何忠公
同徴收除完納外仍欠四百二十四石二斗六升各民
因見米價髙貴情願每糧一石納茴銀一兩五錢劉大
榮不合倚恃楊友信任每石勒要茴銀三兩共計一千
二百七十二兩七錢八分除買糧上納外餘有茴銀六
百三十六両三錢九分劉大榮盡行侵欺入已本年三
月䝉四川布政司将銀三百兩發本司轉送容山長官
司糴米支與兵夫起蓋宣化長官司衙門彼時容山長
官司缺官委何清署掌印信照依時價每銀一兩買米
二石五斗共該七百五十石何清每斗不合加收一升
共米八百二十五石本司又委何清徴收清平倉改撥
稅粮三百一十七石一斗五升何清又每斗加收一升
共米三百四十八石八斗六升五合前後共該米一千
一百七十三石八斗六升五合除陸續支米四百八十
石與兵夫外餘米六百九十三石八斗六升五合俱係
何清侵欺入已本年十月内䝉廵撫都御史張瓉㸔得
宣撫司守備築城土軍苗獠人等數多撥去粮少又行
令布政使馬馴僉事張子言将先年征進餘剩粮銀并
折色氆氌等物共折粮三萬六千石發與楊輝收領支
給有楊輝行令安撫宋韜等按月支與築城守備軍夫
俱已盡絶楊愛不曽經手後廵撫都御史孫仁聽得道
路傳說前項粮價支銷不明行仰分守等官查究本司
将支銷數目造册繳報訖本年失記月日有革罷思南
宣慰使田宗鼎孫男田貴與伊堂兄田忠嫂冉氏俱從
遼東配所逃囘播州地方躱住楊輝因與田貴等關親
亦不合容隠在地名水車壩荘所住過成化十四年正
月十二日楊友與伊父妾五兒各不合通姦楊輝知覺
要將五兒打死有五兒懼怕潜於茶房内自縊身死楊
輝又要將楊友殺死楊愛苦勸楊輝含忍不曽追究本
年二月内有頭目王宋保在於安寕守備是淵因見土
軍逃囘數多不合對王宋保嚇説係伊受財賣放要赴
楊愛處禀知追究王宋保怕打將茴銀一十兩送淵收
接入已本年五月十三日有弟張洪取伊小姨雲秀即
趙氏来家習學女工明知趙氏先己聘與土民楊壅為
妻不合將伊姦訖一度以後往來通姦不絶楊壅訪知
将情赴播州長官司告發追出聘財給還楊壅将趙氏
㫁與伊母宋氏領囘改嫁有弟張洪仍将趙氏刁引囘
家姦收為妾本年八月内有土民李瑩将屋基一段賣
與淵為業議作價銀二百兩陸續止還過銀一百四十
兩仍欠六十兩是淵恃强負賴不還本年九月内楊輝
将莊田一百四十五處茶園二十六處蠟崖二十八處
獵塲一十一處魚潭一十三處作四分均分與楊友楊
愛楊孜楊敏因是楊友楊愛年長俱有職事分與金銀
器皿等項親冩分單為照楊孜楊敏年㓜俱無職役止
將金壺一把金䑓盤一副金盂一口分與楊孜及将金
壺一把金䑓盤一副金盂一口金鍾二箇分與楊敏俱
令田氏收藏不曽冩與分單又將火者呉慶等二十名
分與楊愛楊孜使喚張沅等一十八名分與楊友楊敏
使唤本年月日不等楊愛因見各里土民不諳書辦不
合違例將市民姚鑑僉充本司兵房典吏王裕僉充本
司刑房典吏何文僉充本司户房典吏楊崙僉充本司
禮房令史有姚鑑王裕何文楊崙各亦不合違例着役
成化十五年正月内楊友因往安寕經過餘慶白泥等
處又不合將餘慶長官司管下站户毛顯常等地名班
溪巴村大寨鐡針崖羅家寨五處水田八百􁀙陸地二
十處强占創立田莊將湘川等驛馬夫孫羊何祥黄元
受邵楚鄒石𤣥蠻程胡李勝祖等二百五十五戸占作
佃戸又令何清劉大榮各又不合將白泥長官司管下
站戸楊昌福田斌水田九十畆巴必聰等陸地一百畆
强占為莊招引九姓土獠在彼住種楊友因有獵場在
山羊囤等處每年打獵又将土民母文昌等田禾蹂踐
及將地名落䝉水老母潭等處占作魚潭撈取魚鮮禁
人不許放水灌溉又将民人袁二保水田三畆占種有
伊要告纔将牛四頭准還田價本年二月内有烏江驛
馬夫梁元不合畏避走逓艱難帶同伊戸丁梁章梁小
羊梁竹梁河逃往安寕宣撫司打造鐡器為生本年五
月初五日本司頭目李鑑明即李鑑圓已死男李用之
飲酒沉醉手執斧頭要殺伊父有李鑑圓将情具告播
州長官司行拏間李用之懼罪逃走不知去向本年六
月内有爛土苗頭齎果不忿本州開設懐逺長官司衙
門聚衆攻破本司并靖南堡將守備土軍三百名盡行殺
虜有本司長官余温田豐因被苖賊占㩀衙門俱囬本
州住過原撥備禦土軍陸續逃故止有四百二十二名
仍要安寕守禦䝉貴州鎮守總兵等官具奏與四川㑹
兵征進齎果起調本司土軍聽候夾攻本司因缺少號
布具申四川布政司䝉行仰本司差頭目宋齊賢前去
永寕倉關出綿布五百匹運囬本司轉送安寕宣撫司
交與楊友收候應用本年十二月内是淵仍要圖陞官
職宻與楊輝計議要誘貴州新添等長官司奏保楊友
為宣慰使事成之後仍将淵保任宣慰同知楊輝聽信
就令淵與何清已死男何楫前去貴州地方哄誘新添
等長官司長官宋安等各亦不合依聴揑稱宣撫楊友
攄忠効力撫化有方夷寨聞其風聲治効不勝戀慕乞
将新添麻哈等一十七長官司開設宣慰使司将楊友
改任宣慰使等詞具本差人齎奏間楊輝就令何楫将
帶銀二百兩金一百兩金相寶石帶一條金相嵌青紅
寶石珍珠綴素草㡌一頂珊瑚樹一株素玉帶一條赴
京央人打㸃准行仍将前詞具申廵撫貴州副都御史
陳儼處䝉㕘稱楊友年㓜不得一日到任管事何得有
風聲治効足以感人顯是宋安等妝飾前詞妄行奏擾
行文四川廵撫等官戒諭楊輝父子不得越境扇惑地
方成化十六年二月内何楫到京被彭城衛餘丁胡亮
等誆取前項金銀又䝉兵部㸔得前事難准立案不行
何楫將玉帶寶石等物變賣銀兩在於教坊司宿娼花
費致被西厰校尉訪出拏送錦衣衛鎮撫司究問何楫
又不合隠情妄招係貴州新添長官司通事何受致䝉
准信奏送貴州道問擬審允逓發廵按貴州監察御史
再問定奪行至中途何楫因花費前項金銀懼怕楊輝
追取就行脫逃赴京又假冩楊輝書信問在京客人朱
安借銀四百兩到於樂人劉四兒家花費無存本年五
月内有江西九江府徳化縣儒學訓導越雍即越熙雍
丁憂囬伊原籍貴竹長官司守制楊輝訪得本官學行
頗優請到本州令楊友楊愛從伊讀書作課後越雍
服滿赴京除授唐府教授本年八月失記日期有男張
采不合與淵妾五真通姦是淵将五真打死張采躱避
以後不曽追究本年月日不等有本司頭目韓璽不合
騙取土民李文明等牛二十七頭又将銀三十二兩八
錢借與土民白如清等多取利銀七十五兩七錢被李
文明白如清等告發楊愛行提韓璽到官責對明白追
出牛隻利銀給還各主問擬發落訖成化十七年二月
内楊友又不合節次與楊輝妾梁真并使女佛真通姦
楊輝得知将梁真佛真殺死捉拏楊友要行打死就将
草料逼伊喫食有楊愛與伊母田氏再三哀告方纔疎
放本月失記日期有弟張演不合發掘土民趙添祖墳
二所将屍骸搬移别處起蓋房屋在上本年三月内田
氏病故楊輝將楊敔分與楊友撫養楊敷分與楊愛撫
養本月失記的日弟張演因見叔祖張秀已故将伊妾
楊氏調戯求姦楊氏要告當得宗族勸阻本年七月内
楊友倚勢將本州文昌宫下常住水田八畆鋤毁禾苖
起蓋房舎有住持道士劉守堅哀告楊友喝罵不從本
年十月十三日有宣撫司軍人周川保不合串同生苖
阿夜將江西臨江府新喻縣不知名楊客殺死刼去貲
本銀兩有寨長全仁魁赴楊友處報知楊友差人緝拏
周川保到官明知本犯罪雖應死自合問擬申詳待報
處决却不合喝令總旗郭欽不合依聽用刀将周川保
砍死本年十二月内本司攅造黄册令里長白誼吳永
信追收各里人戸造册盤纒等項銀一百兩藏放在司
被不知名人偷去有楊輝差淵弟張洪挨補間是淵要
謀播州長官司長官王炳職事分付弟張洪将白誼吳
永信用刑拷打逼令誣供王炳偷去前項銀兩各人不
從有弟張洪又不合聽淵主使将吳永信等連日拷打
俱各傷重方纔踈放囬家至本月初七日吳永信因傷
身死伊家将屍燒化訖白誼醫治痊可是淵又行唆使
楊輝将王炳發去安寕守備在彼病故成化十八年正
月内本司委淵管造黃册有楊輝要将東青等里土民
駱恕隆等撥與楊友管轄又恐變亂黃册令淵将駱恕
隆等開作死絶各戸田粮飛報大溪内外二寨後楊愛
查出前弊就行改正訖本年二月内䝉四川布政司差
雜造局副使駱鎮等齎送官銀三千五百兩着落本司
收買足色好金五百兩差人解司類進楊愛就将前銀
𣲖發所屬黃平等安撫司白泥等長官司收買好金令
淵弟張深頭目藺希純令史劉淳分役催收有弟張深
與藺希純劉淳指以成色不足為由除正數外各又不
合勒要各司加耗金多寡不等共金一百三兩九錢九
分内将一十五兩分與藺希純一十兩分與劉淳其餘
俱係弟張深強收入已本年四月初一日弟張深等将
收過散碎金五百兩送赴本司有楊愛将金印封完備
差吏張深與頭目陳昇解赴布政司當官開拆秤少四
兩五錢并燒㷈折耗足色金四十兩劄仰本司作急買
完差人觧司本司因無處易買行令安撫長官司共凑
銀二百八十兩抵還前銀仍差弟張深觧赴該司納完
取獲批廽不期陳昇訪知前情具状赴楊愛處首發拘
弟張深并藺希純劉淳到官審問明白追出原分金完
足封收在庫各人問擬發落訖有弟張深懐恨在心本
年九月内松坎驛馬夫綦宣不合畏避走逓艱難逃在
本州地名竹尾寨隠情躱住有弟張演得知就将綦宣
并姪綦賢捉拏到家逼令各人認係本家雇工人綦宣
等無奈只得共凑茴銀三十兩與弟張演收訖方纔踈
放本月十六日楊輝令本司頭目王標戴秉文䕶送楊
友前去安寕到任有楊友因見安寕城外苖賊時常往
來仍與王標等囬還本司住過每遇聖節千秋節冬至
正旦仍徃彼處行禮本年十月内䝉廵撫四川都察院
右副都御史孫仁奏准上官衙門不許妄揑地方情事
徑自具奏仍仰所屬腹裏關隘去處盤詰把截及通行
所屬土官衙門遵守本月十八日楊愛因水西羅鬼所
管蠻人将本司儒溪赤水等里民人殺虜不服講㫁自
行帶領官目人等親詣彼處㑹同水西宣慰使安貴榮
講㫁間㳟遇萬壽聖節就於水西驛行禮本年失記月
日本司差頭目文錦前往南京進繳黄册就令與松坎
驛馬夫猶敬順帶杉枋一十五片前去變賣收買鋪陳
文錦等将杉枋賣銀三十八兩各不合欺隠分用揑稱
前項杉枋被水漂流有頭目李斌訪知赴本司首發就
拘文錦等審問是實追出前銀給付本驛置買鋪陳将
文錦等量情發落訖成化十九年正月内有楊輝患病
沉重分付楊友楊愛候楊敔楊敷長成将孝義荘等䖏
莊田撥與楊敔海龍埧等處荘田撥與楊敷後楊輝病
故是淵令妻宋氏帶同使女閠真前去弔䘮有楊愛使
女宋真偷出女裙一腰送與閠真接受不期楊愛知覺
搜出前裙宋真怕打潜於本家茶房内自縊身死本月
十二日楊孜得患傷寒病證身故楊愛疑是淵與楊友
通同暗行毒死一向詢訪不得的確楊輝病故之後楊
愛方纔管事思得自祖以來置有大水田桞川冉川屯
平大足黄魚永安先峯洪江米田通平毛陂石梁雷水
崔家桃溪半山泥川等荘並獵場魚潭茶園蠟崕逓年
各令頭目劉應清楊禧傅晟䝉裕李乾李宗賢䝉福席
巨成顔章𤣥楊瑞林羅其何道斯朝何熙淳吳從義年
忠傳宗政韓善謝琰韓秀閻晟李福受劉琰徐譲吳楷
閻昂李智楊宗禄吳淵廣黄澄吳淵興提督家人看養
孳牲布種田禾麻麥黍豆紅花之類并採取魚鮮打捕
野獸以供家用每遇收成之時又令火者福僧觀音王
壽長壽何宸元福庸黃保元保吳慶大進保義保范蠻
九保曽保大来保小進保羅保福元唐奴并童壽祿壽
福壽壽童往来各莊照管楊愛管事以来思得長壽顔
珪有功於已專一信用淵與何清等日前撥置伊父要
立楊友因此踈棄不用是淵與弟張洪張深張演并何
清怪恨要得謀害楊愛仍将楊友襲職有顔珪因見楊
輝存日将所屬各驛馬戸分與淵及何清并伊宗族弟
姪作佃戸使喚苦被各家剝削多致逃竄勸楊愛更改
舊弊楊愛准聽将各家役占馬戸盡行清出止當本等
差徭淵等得知出於顔珪之計各懐怪恨顔珪亦不合
要人敬畏時常對衆揚說某事是我勸宣慰行某事是
我對宣慰説以此人皆趨附淵等愈加不平本年二月
内有本州里老張洪等連名告稱凡遇進貢等項公差
人員逓年俱於各里㸃差人夫津貼盤纒節被差去之
人分外勒取數多情願預先認納銀兩免致臨期逼迫
楊愛准聽照依有司均徭事例上户納銀十兩中戸納
銀四兩下戸納銀一兩五錢備造手册委頭目周從鼐
照依等第徴收在官遇有公差人員量計程途逺近将
前銀支給本年五月内楊友思得何楫替伊營求宣慰
不成又将金銀等物花費具呈本司有楊愛批差顔珪
與淵弟張深赴京到於樂人劉四兒家将何楫捉獲囬
司監追費用過金銀并原借朱安銀兩本月初二日有
王景徳因與楊敏遊戯将楊敏推跌落水王景徳懼怕
逃往重慶府地面躱住本司差皂𨽻王勝賢緝拏間有
堂弟張淮與舎人程暹遇見捉囬解送楊愛處責打三
十發與伊父王志領囬本月初五日有民人宋胡赴本
司告稱民人李源搶虜家財本司差總旗餘丁朱留拘
拏間有李源逃往伊妻兄裴椿家藏躱裴椿不合将李
源藏匿在家隨又轉送逃避本月初九日有土民謝武
赴本司告稱被民人王懐智勒要銀兩等情楊愛令已
故儒士王瑩男王坐拘審有王坐不合索要謝武金一
錢被伊告發楊愛将王坐送長官程善勘問本月二十
八日朱留緝獲裴椿捉送楊愛處追要李源不獲楊愛
不合喝令皂𨽻楊㫤亦不合聽使用棍責打二十省發
寕家本年六月初三日王坐弟王均要赴本司訴理有把
門皂𨽻羅庸阻當王均不合将羅庸叫罵因而互相採
打喧閙楊愛聞知将王均捉拏到官責問王均倚父王
瑩曽教楊愛讀書将伊毁罵楊愛發怒喝令皂𨽻趙文
林亦不合聽依責打二十大棍赶出将王佐追贓給主
問擬發落至本月十六日王均因打傷重在家身死本
月二十日裴椿亦因傷身死本年七月二十五日有裴
椿妻何氏因夫死無人養贍亦行自縊身死本月失記
的日王景徳因患瘟疫在家病故本年八月二十八日
楊友因往干溪荘所經過楊愛獵場捕得鹿一隻楊愛
恐伊侵占獵場差皂𨽻趙文良等拘山鄰周克義等審
問不曽侵占當即囘家楊友疑是楊愛令趙文良等謀
害當赴伊叔楊耀並頭目藺希純閻允亨程善説知前
因楊耀等詢問楊愛委無謀害情由勸諭楊友囬家訖
本年九月十六日弟張演因伊妾秀真在家炒閙要得
責打本婦氣忿在於茶房内自縊身死本年十一月内
楊愛差長官何熹舎人李勲齎本赴京行至南陽府何
熹等因與越熙雍舊識前去探望越熈雍整理酒飯相
待何熹等喫飲訖就行赴京将本投進本年十二月内
向崧陳敏馮鑰因彼處過活艱難告囬原籍當差一應
文案交與馮暾收掌本月日期不等楊友緝知伊使女
三真玉真俱與家人石朝祖通姦要行追究石朝祖逃
走不知去向三真玉真懼罪潛於後房内自縊身死又
有伊使女勝娘亦與家人王祖師通姦楊友遇見當時
用鎗戳死本年失記月日有本司同知羅宏下家人谷
雲南即茍雲南因結搆岩底等寨蠻人搶奪土民羅興
富等家財事發本司捉拏監禁有何楫在監教唆茍雲
南妄認係偏橋衛軍役又替伊冩書一封寄與土民藺
澄借銀打㸃被羅宏家人楊卿搜出前書具告本司行
查明白将茍雲南量情責罰發與羅宏收領成化二十
年正月内長官袁機男袁瑩應當本年分里長不合将
甲首吕定走逓馬匹騎損倒死被吕忠告發本司行提
袁瑩監追價銀買補馬匹走逓就行釋放本年三月内
楊愛将銀一百兩差張淮前去雲南收買寶石等物有
張淮買得各色碎寳石七件犀帶三條並孔雀藥餌囬
家交與楊愛令人辨得寳石犀帶有假止留孔雀藥餌
算銀五兩将寳石犀帶令張淮領囬變賣價銀九十五
兩送還楊愛收訖本年七月内田忠病故伊妻冉氏問
田貴討要先年借去銀兩段匹不與将情赴播州長官
司告乞追給本司委署吏目事仁水驛驛丞李鑑審得
田貴係遼東安置人數呈送本司批差老人楊廣宣與
弓兵閻鄭逓送綦江縣轉逓遼東都司查發安置楊廣
宣閻鄭等各不合通同在家延住本年八月内楊友因
與楊愛不和纔将伊弟楊敏楊敔並妻妾家財搬往安
寕住過止留楊敷在楊愛處撫養本年十二月内本州
僧綱司都綱智全副都綱烱徽各患風疾不能舉動有
今在官僧人智和未在官僧人永章各不合要得營求
保任前職對本司署印僧人可用央説前情可用不合
聽允慮恐該部叅駁揑稱智全烱徽俱各病故智和永
章相應任職等詞具申宣慰司有楊愛明知智全烱徽
見存不合朦朧具結将智和等申送四川布政司轉送
禮部䝉将智和除授都綱永章叅查未報俱遇䝉成化
二十一年正月初七日赦宥楊愛又不合不将勑書進
繳楊友何熙慶姚鑑王裕何文楊崙智和永章可用又
各不合不行将情首官改正吳慶長壽黃保福僧義保
九保小進保大朱保元保曽保王壽何宸𤣥大進保唐
奴福庸范蠻羅保福元觀音張沅何勝昌王福善宋慶
祥王永貴石超祖張保吳誠四保張永福楊善琴童王
慶仁壽李馬龍章各又不合不行首官定奪弟張洪與
趙氏又各不合仍前茍合住過劉淳先己問革又不合
時常到於本司替冩文書劉壽劉鑑郭福亮張順各又
不合仍在本州躱住不行囬還原籍當差本月失記的
日䝉廵撫四川副都御史孫某查得本司申稱播州長
官司副長官李昂得患風疾正長官王炳先己病故伊
男李勲王塤俱該襲替案行川東道轉行本司查勘如
果相應徑自具奏本司查得李勲王塤俱係應該襲替
兒男遵依案騐徑自具奏未曽襲替本月二十八日梁
章等挑擔鐡器經過本驛門首有驛丞王贄看見要行
捉拏着役梁章等抗拒不服反将本官辱罵王贄不甘
具申本司批差頭目何熙㳟拘拏間本月二十九日楊
廣宣等将田貴觧至綦江縣安稳鋪遇晩宿歇不期田
貴窺俟觧人睡熟乘機脫逃不知去向楊廣宣等随赴
本縣安稳驛告知具申本司将楊廣宣等問罪發落訖
本年二月内弟張深節次在外揚説楊愛騙伊金一百
兩要赴上司告理楊愛訪知将伊拘拏在監要行究問
弟張深懼怕訪得顔珪與舎人宋艮頭目周從鼐俱在
楊愛處用事要凂各人方便解釋将銀三兩送與軍人
陳源五兩送與民人楊大託伊将財物轉送顔珪等央
説前因有陳源楊大各不合許允接受前銀就替弟張
深将銀二十兩玉連環一副駝絨一匹直銀二兩銅相
帶一條直銀一兩送與宋良又将銀二十兩金相寶石
滿冠髻一箇重九錢金相寳石掩鬢一箇重一兩一錢
送與顔珪又将銀三十兩送與周從鼐央凂各人到楊
愛處方便有顔珪宋良周從鼐思得弟張深先己追贓
問結不當監禁各不合接受前項銀両等物禀知楊愛
将弟張深保領囬家本月十二日弟張深訪知三真在
伊父家躱住又不合使令已故家人陳奴将三真强奪
来家姦占為妾本年三月内本司差長官楊玉管解馬
匹赴貴州布政司交割給軍騎操該司具本令楊玉領
囬起程間楊玉因患傷寒病證具告本司轉差黄平安
撫司同知楊鼎頭目張檜代替齎進楊鼎張檜各不合
依聽頂名齎本慮恐中途脚力難討各騎長行馬一匹
到於重慶府上船行至南沱驛被風打破船隻前馬渰
死楊鼎等得人救出将本齎進訖本月日期不等有楊
友與劉大榮因見年久不曽征進各又不合将原領官
布五百匹通同侵欺陸續賣與過往不知名客人共得
銀一百五十兩将二十兩分與劉大榮其餘銀兩楊友
盡收入已本月失記的日有楊愛因見伊父原立坊牌
年久損漏重新脩飾思得先奉勑書内有以旌爾義等
字様就於坊牌横額添冩旌義之門四字本月初三日
楊愛思得何楫費用係應該給主之賍例該追給何楫
不肯承認反行辱罵有楊愛不忿又不合喝令皂𨽻李
神亦不合聽使用大棍打訖三十至本月初五日何楫
因打傷重身死本月初八日何熈恭拘提梁元等到司
楊愛因怪梁元等躱避差役辱罵官長喝令皂𨽻茍兆
亦不合聽使用大棍各打四十當令戸首梁黄領囬本
年四月十二日梁元因打傷重身死本年月日不等有
梁元男梁瑀梁三梁鍾及伊弟梁隆因患瘟疫病證陸
續在家病故本年閠四月十二日有楊輝妾貫氏因在
桃溪荘住坐被李用之手執腰刀一把将本婦房門挖
開進入偷盗間家人梁成𤣥知覺登時用鎗殺死次日
早貫氏到於楊愛家説知前情将屍擡出召人識認有
李鑑圓恐怕楊愛追究不敢認領就擡往地名蘿壁坎
埋訖本年六月内有頭目栁靖男栁春因與土民杜齊
賢爭奪水槽被杜齊賢将情并栁春調戱父妾袁氏等
情具告本司行提到官問擬發落訖本年七月内唐王
要買壽器聞知越熙雍曽在播州教書本州出産紫杉
材板差校尉張琳将銀五十兩前來本州收買及分付
越熙雍冩書一封令伊男越美同張琳送與楊愛託伊
主張收買堪中材板楊愛就将前銀照依時價轉買紫
杉板二副交與張琳帶回訖本年八月内是淵與弟張
洪張深張演男張采要謀殺楊愛宻與楊友説知楊友
喜允淵因俞温素與楊愛不和對伊説知前情俞温不
合聽允本月初七日淵令已死軍丁黄成叫朱留到於
淵家樓上説與謀情就将茴銀三十兩交與朱留黄成
言説你若将宣慰謀了我再問宣撫討銀一千兩好田
莊一處賞你等語有黄成朱留各不合聽允接受前銀
淵又令男張采取出雞一隻酒一壺刺血對天立誓飲
酒各散因無方便一向不曽下手後淵遇見俞温説起
前情俞温慮恐事發連累推託不允本年九月内淵使
女菊花與雇工人馬奴各不合私自通姦本年十月初
八日夜有長官程善被賊人周師偷盗銀䑓盞等物轉
寄與江西客人鄭彦林蔵放程善緝知具告本司行提
間鄭彦林隨将銀䑓盞等物送還程善收訖本司将周
師等問擬發落本年月日不等有湖廣丹章苗首苖老
平帶領苖賊攻打湖廣翁弓翁牙寨又将安寕所管平
加并平茶公羊地五凱它凱塘五寨放火燒毁房屋虜
去人畜有寨長香保與總旗謝從禄等報知楊友討軍
䇿應楊友要得乘機掣取土軍到彼守備有徐㤗馮璧
劉大榮與頭目楊光明侯正綱駱慶隆袁准趙政趙綮
各不合撥置楊友揑稱苖老平僭號稱王大聚苖衆圍
困舟溪等堡復来攻打本城軍寡粮缺䧟在旦夕危亡
莫保等詞徑申各干上司䝉鎮守廵撫廵按官行仰四
川都布按三司轉行都指揮僉事楊剛即楊綱右叅政
謝士元僉事陳璉㑹勘間陳璉丁憂去訖改委副使翟
庭蕙㑹同勘報楊友又不合故違廵撫孫都御史奏准
事例輙将前詞具本差頭目何廣齎至貴州舟洞鋪逓
奏有重安長官司将楊友徑奏情由具申本司楊愛遵
依前例差頭目姚三即姚善明沿途挨查到於河南地
方失記名鋪内将前項奏本取囬差人齎赴廵按四川
都御史劉某處行令分廵分守等官查勘一向未報本
年十一月内有楊愛批差頭目猶瑾家人楊昭徃江西
吉安府廬陵縣仁塘村緝拏強盗周鐸陳華不獲楊昭
等在於吉安河下搭船囬還遇見今在官民人曽循道
亦在彼處搭船楊昭等詢問曽循道説稱諳曉隂陽風
水要徃湖廣等䖏與人看地有楊昭對伊言説我家老
宣慰𦵏後人説風水不利你與我同到本州尋得好地
遷𦵏自有相謝曽循道聽允不合越關跟隨楊昭到州
楊昭與楊愛説知前情令伊四散尋擇好地一向未囬
本年十二月日期不等有土民楊本宗告稱宣撫司吏
羅昂将伊堂弟楊章強占在家及土民朱源告被本司
吏杜忠厚占奪墳地楊愛行提羅昂杜忠厚到官追出
楊章給與楊本忠領囬将墳地㫁還朱源就行問擬發
落有楊友差禁子黎辰勾喚在逃土軍沈進黎辰不合
索要沈進綿布四疋入已又差健步茍章勾喚逃吏馬
輔有茍章不合索要馬輔銀二兩五錢綿布六匹入已
被沈進馬輔告發楊愛行提黎辰茍章到官各追布匹
銀兩給主亦行問擬發落成化二十二年正月二十一
日有宣撫司守堡總旗蘇章失火燒毁城樓一座延燒
土軍二十二家楊友差人拘拿蘇章到官令皂𨽻羅犬
責打三十發囬守堡後蘇章患染黄腫病證身故本年
二月内有宣撫司軍人侯玉因被户丁侯明挾騙家財
将情赴楊愛處告理當差頭目牟綮拘拏侯明到官問
擬明白發落訖本年三月内淵訪知楊愛要去雷水祭
掃宻令朱留等前去地名三木埡伏候仍令馬奴已死
弟三奴在彼帮助三奴對朱留言説你每不要害怕我
家長先年用藥毒死楊孜至今不曽發露不期楊愛徃
地名冉家上墳朱留等各散囬家本年四月内淵訪知
楊愛要於本月二十五日去㑹川莊所請客飲酒仍令
朱留等各帶弓箭前徃地名箐川崖上等候間湘川驛
報稱南京戸部郎中黄東山來州公幹楊愛走馬囬還
迎接朱留等倉卒不䏻下手本月失記的日本司為慶
賀事照例将馬二匹批差安撫猶滽頭目牟麟祥與弟
張演解赴貴州布政司交割給軍騎操該司就將給過
縁由具本令猶滽等領囬齎進起程間猶滽為因該管
地方夷情張演等各因患病具告本司有楊愛不合准
聽轉差何熹向崧與頭目何子淵齎進何熹向崧何子
淵各不合冐頂猶滽等姓名齎本赴京本月二十六日
有楊友批差總旗趙昱齎捧本年冬至并成化二十三
年正旦表箋赴本司轉送四川布政司類進有趙昱不
合在家延住本司不見齎到差禁王成母鄭尹二前去
催促趙昱方纔到司有何熈慶并該吏楊崙羅仁壽查
得趙昱違限月久禀知楊愛将趙昱發本司經厯金順
處問擬違限笞罪的决訖仍令趙昱将表箋齎進趙昱
因見遲違不肯前去本司批差長官趙經代伊齎送布
政司就於趙昱名下追茴銀一十四兩給與趙經收作
盤纒并雇人擡表等用本年五月内有遼府失記名孫
儀賓家人孫全央華陽縣民人李遵前来本州問楊愛
收買黑鉛楊愛明知趙月升家寄放黑鉛一百擔係應
入官之物不合輙将前鉛隠情賣與孫全得銀一百三
十両入已本月初八日容山長官司将何清侵尅錢粮
等情具申四川布政司䝉行仰宣慰司徑自查追有楊
愛明知何清係是土官例該奏請不合故違輙便收監
追併本月日期不等節䝉廵撫等官行催楊綱等将楊
友所申賊情作急勘報有楊綱等纔方行委重慶府衛
指揮使徐繼通判孫佐與同知羅宏督同楊友等前去
各寨體勘本年六月内楊綱謝士元到於本州楊友差
苖人頭目總六等齎文赴各官䖏投禀有謝士元嗔怪
楊友申報賊情多有不實當将總六責打四十發囬本
司楊友不忿對徐繼等言説三司大人不肯親臨勘報
反将齎文頭目拷打不知意要如何徐繼等用言勸解
本月二十日是淵與弟張洪張深男張采并何清未到
官弟何源何淳謀説顔珪常跟着宣慰人難下手莫若
先将顔珪殺了有弟張洪張深男張采并何源何淳各
不合聽允本月二十三日何淳令伊家人馮三叫伊今
在官妻弟馬隆并原跟何清民人黄寒到於淵家言説
今宣撫封銀一百五十兩討人要謀顔珪你每若肯用
力将這銀子充賞就将茴銀二包與馬隆黄寒㸔過各
不合許允有男張采将身穿青布褶一領銀二兩六錢
鐡鞭一條鏢一根交與馬隆令伊雇人併力又将銀五
錢交與黄寒做神福有馬隆等四散尋人彼時有江西
民人傳秃子不合越關在於本州買賣馬隆與伊説知
前情請伊同做神福喫酒傳秃子又不合囬説你得方
便却來尋我不去喫酒馬隆又與軍人許先石關羊謀
説前情各人懼怕俱推託不允本年七月内楊友将伊
父妾玉香取去安寕轉嫁與湖廣都司都指揮僉事許
英為妾有玉香父張順不知改嫁情由疑是姦占伊女
為妾本月初八日翟廷蕙亦到本州次日翟廷蕙與楊
綱謝士元同到楊愛家㸔祖訓碑楊愛安排筵席相待
令人喚樂戸劉鑑郭福亮又各不合依聽到伊家彈唱
勸酒至第三日翟廷蕙詣文廟行香楊綱謝士元陪去
行禮已畢有本䖏軍民照依年例迎賽壁山土主装扮
義夫節婦過街人馬喧閙男女混雜有楊綱謝士元翟
廷蕙自合廽避各不合在本學儀門下坐㸔楊愛因見
各官坐久安排卓面四張擡到彼䖏要行勸飲各官因
見訓導楊禮詞色不平就各散囬不曽飲酒有楊綱訪
知本州有桃源洞邀請謝士元翟廷蕙到彼遊翫飲酒
作詩至晩纔散後有徐繼孫佐勘得苖老平等攻燒平
加等賽是實别無僣號稱王等情呈報楊綱等處楊愛
因與楊友不和揑稱馮暾刻契引惹生釁等情呈報各
官致䝉准信通将前詞混同徐繼等勘過縁由開報鎮
守廵撫等官䝉轉行各官将馮暾等提問仍行楊愛將
在逃土軍督發前去安寕守備有謝士元等各又不合
一向因循不曽施行本月初十日有楊愛生子朱留王
成宻對淵說如今宣慰有子那事快莫做了是淵回說
既是如此先與你的銀兩我也不取切莫漏泄朱留等
應允是淵囬家慮恐各人漏泄前情宻與弟張深張演
男張采同謀要将朱留黄成等殺死致免漏泄有張深
張演張采等各亦不合聽從本月十一日晩弟張深張
演男張采詐說要往朗山荘上取米帶同黄成三奴跟
隨前去行至洪江大箐張深又不合将黄成捉去林内
用刀砍死将頭丢棄洪江水内被水推去不知下落張
演張采在傍不曽下手次日晩有三奴來到地名水磨
塘遇見朱留説知黄成被殺情由就約朱留逃出潛躱
有張深等隨後赶去将三奴捉拏囬去當夜一更時分
是淵将使女菊花家人壽童赶出叫三奴進屋裏用索
勒死令伊兄馬奴等擡出墻後埋訖朱留懼怕通将前
情具状赴本司首發差人緝拏間是淵與弟張洪張深
張演男張采聞知事發就行脫逃經過謝家金竹等寨
恐怕本司差人追赶又對各寨苖人詐說宣慰見請四
川三司在州㸃集軍馬要來殺你各苖有苗人聽信聚
集人衆把截道路本月十七日淵等到安寕城内思得
事已發露宻與楊友商量要行誣奏楊愛遮掩前罪楊
友許允淵又令伊冩書一紙寄與俞温開稱弓長兄弟
到備道閣下所舉頗似丈夫之志其後又更初心不過
首䑕兩端我與弓長商確大事已遂何不圖富貴等語
封訖令伊家人唐寒不合依聽齎與俞温被把渡舎人
毛鉉捉獲連書解赴本司本月二十三日楊愛差人押
帶朱留與黄成義兄黄鼎到於洪江大箐尋見死屍一
軀無頭有黄鼎言說黄成左腿有一箇瘡疤當有里老
人等将屍翻轉令黄鼎看驗黄鼎看得本屍左腿委有
瘡疤認係伊弟身屍放聲大哭又於淵家墻後尋出三
奴身屍驗係勒死囬報本司行委經厯金順審供明白
將朱留等監候問擬楊愛通將前情具奏抄送兵部轉
行都察院案候間本年八月初四日是淵冩書一封楊
友將鍍金相犀帶一條交與皂𨽻韓唐亦不合依聽前
去貴州請熟識舉人路義轉凂彼䖏鎮守廵撫等官奏
稱苖夷猖獗及楊愛把截道路等情行至中途被安撫
宋韜捉獲連書帶解赴本司楊愛將書拆開驗係淵親
筆將帶及原書收訖另行謄冩一封差家人謝周假作
楊友伴當送與路義有路義得書不合依聽前去彼處
鎮守廵撫官處央説前情俱各不允路義就行冩書一
封與淵説稱安寕人至始知執事避難而行務要搜根
剔齒將本官違法事件備奏一本方免此患不然恐落
姦人之手等詞又冩詩一首說稱兵機本稿屬都堂此
老戇愚沒主張等語寄與楊友俱交與謝周帶回楊愛
開拆前書備抄轉呈四川鎮守廵撫等官䖏俱䝉行仰
分廵分守官員勘問未報本月十三日有父張鈺令家
人李奴叫馬隆到家不合對伊言說淵等在於安寕聽
信你每商量的事上𦂳做了罷馬奴許允倉皇出門間
被軍人何旗捉獲送司審出前情將傳秃子等拏獲通
發經厯金順問理追出贓物在官是淵唆使楊友作急
進本楊友又不合要誣楊愛等重罪將情添揑楊愛差
旗校趙文良等一百餘人暗行謀害有伊知覺赴叔父
楊耀并諸親長處說知前情楊愛又將舎人何楫䧟死
長官何清頭目栁春健步茍章等揑故監禁俞温田豐
王標等挾制在家止有徐泰馮暾劉大榮等在城備禦
又被楊愛赶逼及用巫師魘魅縦令長官張通扇惑苖
夷反叛築城未完欺罔誑奏及差頭目謝淵家人羅添
鳯等四路把截有參政謝士元都指揮楊綱副使翟廷
蕙前來體勘被楊愛與顔珪將金銀買属各官朦朧㕘
駁及將勑書出則背隨擺列儀仗騎坐金鞍私造火器
旗纛金𤓰鉞斧常調總旗趙旭等號為圍子手侍衛親
軍詐傳勑㫖擅立金龍門又打金印内鐫上輕車都尉
章五字及將袁瑩黎辰羅昂杜忠厚侯明揑事監禁欲
䧟其死并將茍章侯明一家抄劄又將裴椿及梁元梁
瑀梁隆梁三梁鍾各打大棍一百俱各身死令舊吏周
從鼐巫師侯玉等魘魅馮暾身死徐㤗右脚腐斷强捉
李用之徃庶母貫氏莊居殺死圖賴貫氏與李用之通
姦貫氏親徃伊家辯理楊愛懼罪隂令程善閻允亨用
財買免又將田貴揑故令老人楊廣宣閻鄭等解到悶
頭鋪殺死又將父妾蔣真馬真欺姦與馬真姦生一男
宻地壓死令唐奴收埋擅開尚甕家等處鐡冶二十四
處令偽太監曽保燒煉熟鐡専造軍器擅置機院將民
人趙其江文仁張川保等一百餘戸充機院織匠以偽
太監王壽管領織造龍鳯蟒袍又於白田壩擅立商稅
局起調軍馬三千餘衆假以水西送䘮隂欲演習武藝
擅立教坊以偽太監呉慶掌事以良民張永壽呉從義
為左右局使抄捉良民龎兆期女勝真福真等一百餘
名充女樂令樂戸劉壽教習雜劇每遇節旦楊愛身衣
龍袍夫稱國主天主妻稱地主擅立局院以偽太監黄
保管孳牲局何宸𤣥管馬院大進保管大厨小厨二局
又將侍女宋真强姦本女不從楊愛剝去衣服綁縛在
地將黒雄狗百般陵辱以致自縊身死又将各里人民
科𣲖上戸八兩中戸下戸不等掊尅入已各民稅粮設
計攬納多收折色銀兩軍民人等有犯贓罪每銀一兩
追銀二兩及令偽太監王壽驅役良民康冉唐一蕭榮
祖等巧打二龍戲珠金盆織造龍袍其卧房則有金龍
繞柱珍珠簾幕獨占家財將父原收金五千兩銀一十
五萬兩并珊瑚樹十株珍珠簾四幅玉圭二笏走盤珠
二杖寳石三斗珍珠四斗并金玉違禁器物及養老莊
田子粒六萬餘石馬五百餘匹牛二千餘頭獵場茶園
漆林杉山猪羊等項不計其數等項虚詞令淵開冩奏
稿是淵說這等情詞不足聳動朝廷莫若揑他妖言詩
句顯出他不軌之跡楊友言說你就替他做兩首詩句
冩在本上是淵明知有例造妖言者正犯䖏死全家發
煙瘴地面充軍隨住又不合故違揑稱楊愛曽言我夢
騎龍上天上帝謂我曰南方帝子來也楊愛又曰人相
我有天分我若得志共享太平又作詩曰陰雲終日蔽
長空咫尺衡門有路通霹靂一聲震天下南方須起赤
鱗龍又曰古今豪傑貴謀身虚度光陰二十春不向蜀
中興事業却來俯伏屬猪人以粉板冩之掛於睡房金
龍柱上等語添入本内冩成奏本及將遥振錯冩作揺
振財輕義重錯冩作財輕重重字様擅用本司印信令
楊光明齎赴通政使司投進抄送都察院䝉本院奏差
刑部錦衣衛堂上官前来四川㑹同鎮守廵撫廵按官
員勘提及將楊愛所奏情詞行移各官併勘有弟張深
又不合誣奏親王及誣楊愛等重罪仍將楊友所奏虚
實情詞添揑楊愛僭擬朝廷修立五門牌扁正庭僭稱
宫庭内立嵩呼門僭設金水橋睡房貼金描畫卧床雕
刻龍鳯身穿星斗龍鳯衣服於𤣥妙觀設本命金龍牌
一座與萬歲牌並立差頭目趙杲将銀五百兩金五十
兩金帶一條送與謝士元又令顔珪将銀盆一口銀三
百兩金帶一條銀相了事一副送與楊綱及差頭目閻
晟將銀五百兩金五十兩金帶一條送與翟廷蕙楊愛
設宴相待各官每席送金花一朶伊妻田氏用綵縀針
線靸鞋金盞銀䑓贄見俱各接受又差何熹李勲等潛
徃唐府交通本府宴賞何熹等四還備道王待厚意楊
愛潛為奸計令楊鼎帶戰馬二匹進貢唐王有本府亦
差校尉張琳舎人越美送楊愛宻書一封大小書五部
不知是何文籍武書彩色表裏二副楊愛叩首跪拜接
受與張琳等設宴囬寄唐王宻書一封與張琳越美每
人銀五十兩又科銀一萬餘兩預備夫錢令偽太監長
壽王壽家吏王從仁等造辦軍器又差頭目王杲收買
羅縀以備賞勞變亂舊章将舎人王塤李勲徑自奏
請襲職體得曽循道能觀天象諳曉兵機迎請到州拜
作軍師日㸔兵書夜觀星斗又於雷水塑立楊輝神像
龍章鳯式見存又差長官馮琪舎人楊才來京打聽消
息擅開銀場逓年煎銀萬千餘兩黒鉛数萬餘擔起集
人夫每年砍花杉板一萬餘副一半買屬來徃官員一
半發與蘇州等䖏變賣偽太監王景徳要赴京陳訴楊
愛捉囬凌遲碎剮及怪舎人程暹不拏王景徳故縱强
盜周師等將伊刼掠及將伊貶去廣東安置又怪堂兄
張淮跟赶王景徳遲延令伊領銀一千兩前徃雲南收
買石澤生象張淮止買得寳石犀帶等物囬還楊愛收
訖仍將張淮追銀一千兩貶去地名赤水萬里箐羈管
閑住又因布政司差人齎銀前來買金楊愛將銀收在
伊府令長官楊廣等科追殷實大戸赤金二百餘兩加
耗四十餘兩楊愛只將低金混鎔解赴布政司煎拆楊
愛反將伊追陪凈金四十兩又令伊領銀二千兩收買
石澤等物止買得珍珠寳石猫精等物囬還楊愛又行
杖併追銀一百兩又指稱先年解金秤拆為由令校尉
楊辰髙㤗擒拏嚇騙赤金九十九兩又要牢禁䧟害只
得將大紅紵絲一疋分與内官羅保託伊将銀一百兩
送與伊妻田氏又將銀一百兩送與伊妾田氏及將玉
絛環一副銀五十兩送與長壽又將銀十兩送與陳源
託伊将銀三十兩送與顔珪又将銀十兩分與民人楊
大託伊將銀一百兩送與周從鼐方纔姑容楊愛奪占
山林每年起集人夫遇春採茶萬餘擔遇夏米價髙貴
起夫分運子粒徃重慶等處變賣遇秋至冬差黄保等
總督官目子弟打捕猪鹿馬熊一萬餘隻小獸麞鹿不記
其数運囬總府又倚買金為由於播州長官司科銀二
千餘兩親管二十二里科銀一千餘兩令家吏李孝思
追收孫全將金五百兩問楊愛買黒鉛五千擔差頭目
閻佑運至臨河交付又将粮價一萬兩官布五百疋俱
尅落入已追過賍錢罰贖等項每年追有一二萬兩本
年六月内將藺希真文錦韓璽追有三千七百餘兩自
楊愛管事以来約有萬萬餘兩又將民人趙髙僧㓜女
玉真强擡入府姦宿為妾又因進貢馬匹科茴銀一千
五百餘兩又將埋沒軍役一千五百名擅編圍子手設
立總旗六名楊善林楊瓚楊源趙旭朱鎮郭聰等管束
偽設校尉千戸八名李弼張朋李聰羅琪趙温良聶俊
何廣王鑑等専一擒拏斬殺又將各處田土編成府分
每府設一偽太監一都從并都官都保提督及開福僧
王壽等一十八名俱係太監趙玉猶鑑等一十八名俱
係都從茍郭等六名係牌首呉從義張永壽係局使羅
馬僧係局長李福壽吕何係提領禄壽羅保等七名係
内官何文係屯田司令等項虚詞及錯冩唐府係湖廣防
隅傳導沿堦鉗封等字俱各差訛開欵具本齎赴通政
使司妄奏有何清因恨楊愛将伊監追粮價亦要誣伊
重罪將楊友與弟張深所奏虚實情詞添揑田貴前來
取討原寄珍珠玉椀珠簾龍劍金銀等物楊愛主令長
官趙經将田貴擒拏令閻鄭等解至悶頭鋪打死假作
脫逃及將伊男何楫痛打一百二十棍不死當夜禁子
羅欽趙文林用索絞死又要將伊打死只得将銀盆一
口慿頭目楊大簡送與顔珪又将水田一段請呉三元
送與長壽方得性命伊弟何洙帶引繼男何高保何召
赴京伸訴楊愛主令毛釗前來截殺将何髙保何召并
鞍馬一副盤纒銀十兩盡行刼囬未知存亡智和永章
交結長壽號曰國師楊愛見仁懐儒溪二里出産石青
石緑擅取作親管里分逓年仰傳禧追收銀兩黄蠟綿
布入已本州夏秋稅粮每石止用茴銀六錢楊愛每年
委官目一人追茴銀二兩尅落花費等項虚詞及稱楊
輝詐作蠻人攻破地方将稅粮停徴三千一百餘石追
收尅落入已等詞令伊弟何洙亦不合依聽出名具本
越關赴京妄奏俱抄送都察院䝉将弟張深解囬何洙
給引照囬聽理間本年九月内淵聞知楊愛将淵等謀
害事情奏發懼怕上司差人挨拏哄誘楊友指以赴京
伸訴為由帶同劉大榮等并楊友原分得火者張沅何
勝昌王福善宋慶祥王永貴石超祖張保到於貴州地
方潛住後聞鎮守等官差官沿途跟赶又到湖廣荆州
府地面躱住打聽得都察院已將弟張深逓囬聽勘楊
友懼怕逓發不敢前進又行揑稱楊愛分投差安撫宋
韜猶滽長官張經毛釗舎人李勲韓清等調所屬軍兵
三千五百餘衆在於鎮逺荆州沙市等䖏駐劄邀截及
用金銀買嘱廵捕等官容情不舉又増調軍馬四路遏
截宻行謀害等詞具本差頭目彭宣齎奏仍將前詞具
狀令楊光明抱赴欽差官員處妄訴是淵思得楊輝先
年分與楊友楊敏等火者并蟒龍衣服慮恐楊愛訐出
又教楊友揑穪楊愛将火者張沅等一十九名及本家
織造蟒龍衣服二件分與伊兄弟服用故将数内呉誠
等拘留不放等詞具本連蟒龍衣服二件并跟隨在彼
火者張沅等七名俱令彭宣等解進有劉壽宋齊賢劉
守堅黄鼎張淮等各将楊友欺姦父妾覇占田土侵尅
官布并淵與弟張洪張深張演男張采謀殺人命盜取
鋪陳侵欺官錢等項事情各赴播州長官司首告站戸
羅昂因被楊友連年占役不合揑稱楊友将蘇章捉去
用大棍打一百即時身死等詞具狀赴本司妄告有本
司署司事舎人李勲又不合輙将各人首告情詞添揑
弟張深先年尅落宜賔富順二縣粮銀等詞混同開欵
具本奏發楊愛亦將朱留原首淵等謀害情詞並何清
等侵欺軍粮等情具奏有草塘黄平二安撫司安撫宋
韜羅贇真州容山重安餘慶白泥五長官司長官鄭旭
輪張經張通楊玉毛釗亦各將楊友何清等奪占地方
侵盜錢粮激變夷民殺死人命等情各具本奏發楊愛
聞知楊友赴京仍將前項情詞及添揑楊友欺姦父妾
玉香綵鸞等詞混同具本妄奏俱䝉都察院抄詞轉行
原差官員併勘䝉差人将淵與楊友等緝拏前来發湖
廣都布按三司委官都指揮僉事房昂等撫提一干人
證到官逐一責對明白弔查各起文巻相同通將審過
縁由連人犯呈解前來審得楊愛執稱自㓜䘮母家財
俱係庶母田氏收掌若有金銀違禁器物田氏俱與楊
友楊敏兄弟所奏珍珠簾走盤珠玉圭等物委的並不
曽見楊輝存日將金銀等物均分見有分單存照数内
違禁之物情願一一入官不繳勑書是實並無擺列儀
仗及私造應禁軍器金𤓰鉞斧等項蔣真馬真俱係楊
輝使女馬真先已病故楊愛并不曽将蒋真欺姦生子
唐奴亦不曽替楊愛收埋姦生之子劉壽執稱楊愛令
伊教習雜劇是實並無抄劄良民婦女充女樂及身衣
龍袍及事内人證俱執稱勑賜牌坊係楊輝起立楊愛
止是修飾添冩旌義之門四字不曽詐傳勑㫖擅立金
龍門及打金印内鐫輕車都尉等字蟒龍衣服係楊輝
存日令人於南京等䖏收買本州原有鐡戸八十六戸
逓年自行煉鐡營生楊愛並無擅開尚甕家等處鐡冶
二十四處折粮銀兩係楊輝存日准行楊愛不曽攬納
多收折色馮暾徐㤗俱因病身故並不係楊愛令侯玉
等魘魅身死楊愛本家養有牲畜馬匹俱係家人李孝
敬等看管遇有做造器皿起蓋房屋俱係雇倩人匠并
無擅開大厨小厨等項院局播州長官司原額商稅鈔
貫逓年責令頭目戴景清于福宗照数徴收春秋祭祀
買辦器品作数支銷楊愛不曽尅落入已亦不曽於白
田壩擅立商稅局康冉平日止是打造粗糙首飾趙其
江文仁止㑹織造布匹蕭榮祖止㑹琢磨假玉作網圈
之類並不曽打造二龍戯珠金盆織造龍袍本司受理
一應詞訟止是照依夷俗講斷有願納米贖罪者責令
或出牛羊或出麻布㦯銀一二兩凡遇一應公務作数
支銷并無多收銀兩入已安寕城郭俱已築完楊愛并
無欺罔誑奏及楊愛親叔楊耀執稱楊愛襲職以來遵
守法度並不敢僣送夫稱國主天主妻稱地主止是頭
目以下因見長壽顔珪有寵以此稱長壽為老爺顔珪
為大人楊愛違例不令佐貳官封記印信是實用使之
時俱令羅宏知㑹並不曽在於私家使用王景徳病故
身屍見存楊愛不曽将伊碎剮趙高僧女玉真見嫁土
民王勝宗為妻楊愛不曽姦占為妾本司土軍除分撥
各司備禦見存一千三百名並無埋沒軍役亦無擅立
總旗校尉千戸名目水田栁川等處俱係楊愛田莊並
無設立屯田府分福僧等俱係楊綱楊輝閹割火者亦
無偽稱太監都從名色田貴係播州長官司起解中途
脫逃楊愛并無圖財謀殺曽循道止是尋看風水并無
夜觀星斗楊愛因伊授業師越熙雍寄書替唐王收買
材板並無交通情由唐王亦不曽賜與綵緞書籍綵鸞
先已改嫁舎人羅昇楊友并不曽将伊欺姦又審得何
清王坐并梁瑀妻易氏裴椿弟裴林執稱何楫王均梁
元裴椿係楊愛因公打死身屍埋𦵏已久不願檢驗䝉
委忠州知州陳秉彛内江縣知縣陳銓各帶吏忤押發
屍親黄鼎馬奴王志相驗得黄成無頭屍已漬爛衆執
生前委係弟張深用刀砍死三奴頸有縊痕生前委係
淵用索勒死王景徳身屍渾全生前委因病故又委各
官到於地名雷水看得楊輝塑像止是朝冠朝服並無
龍章鳯式又䝉委湖廣三司委官㑹同四川三司都指
揮劉昇右布政司李清僉事馮寕親至楊愛住宅内看
得并無五門牌扁及嵩呼門金水橋中庭扁作忠孝堂
亦不曽僣稱宫庭睡房并無貼金猫畫及金龍繞柱卧
床亦無雕刻龍鳯其祖先堂承恩堂并小㕔左右角門
俱有飛簷轉角放印亭重簷圓頂楊愛并伊伯母田氏
住房及中㕔前俱有月䑓䑓下各有水池池中各撘石
為橋周圍俱有青石䦨干俱係楊昇存日起蓋西邊又
有玉皇祠中塑聖像左右二柱各有木刻金装龍一條
係元朝天統元年楊愛六世祖楊嘉貞起蓋圖畫貼説
呈報前来又審楊耀并伊親族及楊友母舅田宗善同
詞執稱楊愛祖父以來並無珍珠簾走盤珠玉圭等項
是的楊孜委因傷寒病故不是淵等用藥毒死看得長
壽曽保黄保義保大進保王壽福庸呉慶福僧大朱保
元保九保俱各年老見患風癱瘸跛等疾責令醫生崔
永和看驗是實不堪起解可用執稱先於成化十八年
八月初十日被賊人偷去度牒已行告官挨訪不獲及
審弟張深等執稱父張鈺風癱在床已成篤疾止有何
清奏稱楊輝自正統十四年以後詐作蠻人攻破地方
将稅粮停徴三千一百餘石逓年追收尅落入已一節
本司文巻散亂難以慿據另行布政司查報定奪除将
長壽等暫發羈候貫氏等省發聽候将淵等研審明白
實招罪犯外結得銀一兩直鈔八十貫招結是實張深
等七十一名招同張通等四十名供同照出張采何源
何淳馮璧劉大榮侯正綱袁淮趙政呉誠四保張永富
楊善琴童王慶仁壽李馬龍章路義永章俱另行楊友
楊愛原分金玉首飾器皿等物並楊友侵盜官布價銀
一百五十兩楊愛賣鉛價銀一百三十兩原追張深等
尅落金一百三兩九錢九分何清侵欺粮米六百九十
三石八斗六升五合周從鼐宋良顔珪陳源楊犬接受
張深銀共七十八兩玉連環一副駝絨價銀二兩銅相
帶價銀一兩金相寳石滿冠髻金相寳石掩鬢各一箇
張洪侵欺馬價銀一百兩鋪陳價銀一百八十兩及朱
留首出銀一十五兩張淵負欠李瑩地基銀六十兩嚇
取王宋保銀一十兩張演騙取綦宣銀三十兩主無見
在俱合追入官楊永原占劉永堅地基并楊昌福等水
陸田地責令退還原主管業占役站戸孫羊等退出當
差楊愛原奉勑書一道合追進繳追出智和原給度牒
合送該部查銷楊愛違式房屋石橋䦨干行令拆毁改
正弔來文巻發回各衙門備照議得張淵所犯除謀殺
人造意並故殺雇工人威力主使人敺打致死等罪張
深除從而加功並誣告人死罪未决等輕罪外張淵合依
造妖言者律斬張深依豪勢之人強奪良家女姦占為
妾者律絞俱秋後䖏决楊友除本犯應死而擅殺等輕
罪外依官物當應給付與人已出倉庫而未給付但有
人守掌在官若有侵欺者計賍以監守自盜論四十貫
律斬楊愛除因公毆人至死等輕罪外比依軍官犯罪
應請㫖而不請㫖當該官律絞俱雜犯照例納米楊愛
仍盡因公毆人至死本法每名追埋𦵏銀一十兩給付
死者之家張洪張演何清顔珪何熈慶俞温劉淳趙氏
劉壽劉鑑郭福亮張順王裕姚鑑何文楊崙小進保何
宸𤣥唐奴范蠻羅保福元觀音長壽黄保義保曽保大
進保呉慶福僧九保大朱保元保王壽福庸俱除革前
罪名何清若奏楊愛令閻鄭等将田貴打死得實閻鄭
合坐以謀殺人從而加功者絞今虚依誣告人死罪未
决者律張洪依以威力主使人毆打致死者下手之人
為從論減一等律張演依謀殺人從而不加功者律顔
珪周從鼐宋良陳源楊犬俱依受財不枉法無禄人一
百二十貫之上罪止律朱留依卒謀殺本部五品以上
長官已行者律俱減等各杖一百徒三年李勲依奏事
詐不以實者律減等杖九十徒二年半茍兆楊㫤李神
趙文林俱依聽使下手之人通減楊愛因公毆人至死
二等律各杖八十徒二年馬隆黄寒傳秃子俱依謀殺
人已行未曽傷人為從者律減等各杖九十曽循道何
洙俱依越度關津者律減等各杖八十何熈慶俞温劉淳
王裕姚鑑何文楊崙趙氏菊花何熹向嵩楊鼎郭欽劉
壽劉鑑郭福亮張順韓唐羅昂唐寒可用智和馬奴小
進保何宸𤣥唐奴范蠻羅保福元觀音長壽黄保義保
曽保大進保呉慶福僧九保大朱保元保王壽福庸楊
綱謝士元翟庭蕙楊光明駱慶隆趙棨田豐俱依不應
得為而為之事理重者律減等各杖七十張洪張演俱
係張淵弟照依造妖言事例全家發煙瘴地面充軍隨
住何清顔珪周從鼐宋良李勲何熙慶俞温劉淳王裕
姚鑑何文楊崙向崧楊鼎郭欽楊綱謝士元翟廷蕙楊
光明駱慶隆趙棨小進保何宸𤣥唐奴范蠻羅保福元
觀音九保元保俱照例納米陳源楊犬茍兆楊㫤李神
趙文林俱照例擺站各完滿日馬隆黄寒傳秃子曽循
道何洙劉壽劉鑑郭福亮張順韓唐羅昂唐寒馬奴俱
民人可用智和俱僧人各的决趙氏菊花俱婦人各單
衣决罰長壽黄保義保曽保大進保呉慶福僧大朱保
王壽福庸俱廢疾人依律收贖朱留係自首發田豐犯
在革前俱免罪張通程善王坐袁瑩戴景清于福宗侯
玉杜忠厚康冉柳春侯明李鑑圓黎辰趙琪蕭榮祖閻
鄭牟棨梁章裴林閻晟趙杲楊昭王勝賢趙髙僧楊大
簡羅欽趙旭王􁀙王標戴秉文趙文良羅仁壽張永壽
呉從義龎兆期石關羊王志黄鼎易氏三真俱供明各
還職役寕家還俗隨住趙氏離異歸宗三真給親完娶
楊友係冐陞土官何熙慶係冐襲土官王裕姚鑑何文
楊崙俱違例㕘充人役顔珪係有賍吏俱革職役為民
㕘照犯人張淵以邊鄙之夷民挾蛇䑕之小智教楊友
以奪嫡使其兄弟相讎殺黄成以滅口致其身首異處
揑造妖妄之詞中含譏謗之意張深謀害楊愛之時既
同立誓殺死黄成之際又實加功姦占婦女欺壓良家
誣奏親王肆無忌憚楊友本以騃童冐功授職姦滛父
妾雖係革前彜倫之道有虧謀奪弟職輙欲殺害手足
之情安在楊愛寵信所私踈逺骨肉何清雖係屬官不
候奏請而輙提王均等固為有罪輙便因公而毆死張
洪署管驛事而侵盜官錢聽兄主使而毆死人命何清
欲謀陞官而設詞以䧟韓瑄張演欲扶庶孽而結黨以
圖楊愛顔珪以刀筆賤役恃扶助私勞雖有賛畫革弊
之勤難掩招權納賄之罪楊綱謝士元翟廷蕙官居方
面百司具瞻體勘夷情雖無賄賂之私遨逰飲宴殊失
表率之道及小進保何宸𤣥唐奴范蠻羅保福元觀音
長壽黄保義保曽保大進保呉慶福僧九保大朱保元
保王壽福庸俱係私自閹割人犯律該給親数内長壽
等一十名俱有廢疾九保元保俱有殘疾合無依律照
例發落惟復解京再問定奪再照楊友楊愛搆隙已深
同䖏一州必致互相殺害伏乞聖明裁處縁張淵張深
俱重刑楊友等俱情重人犯楊愛又係比附律條楊綱
係軍職論功定議並與謝士元翟廷蕙俱方面官及節
該欽奉勑情重者牢固監候奏来定奪事理未敢擅便
除将張淵等牢固監候楊友楊愛照題奉欽依事理省
發聽候長壽等覊候周從鼐等照依見行並土俗事例
發落供明張通等先行摘發賍物候追完差官另解外
開坐具本専差小旗武振親齎謹題請㫖
題為禆補治道事河南清吏司案呈奉本部送准禮部
咨禮科抄出廵按河南監察御史文貴題臣聞海宇乂
寕本乎人君之致治人君致治採納臣下之建明大舜
聖也淺近之言好察文王聖也芻蕘之語下詢恭惟皇
上仁孝齊莊聰明睿知聽言納諫嫓美舜文圖治保邦
逺邁成景甫御極而華夷嚮風未踰年而天下大治斯
世斯民不勝慶幸臣濫竽憲職廵按無能謹拾地方所
見有關天下可以小補治道拾事開坐具本該通政使
司官奏奉聖㫖該衙門看了來說欽此欽遵抄出送司
除抑外戚以扶宗室等事本部承其餘起大臣以翊聖
化等事係𨽻别部掌行抄單移咨到部送司案呈到部
看得廵按河南監察御史文貴題稱要将内外大小問
刑衙門今後但有問該准贖死罪囚犯除文武職官監
生旗軍校尉勇士力士天文生等項仍照見行事例發
落其餘吏民舎餘匠竈僧道樂工人等一應准贖斬絞
死罪及豪民犯該流罪竊盜犯該徒罪俱各免其做工
運炭納米擺站等項悉發本犯原籍附近衛分充軍及
民人誣告十人以上發口外為民舎人妄爭嫡庶官職
侵奪卑㓜産業發原籍為民者俱各免其遷徙就發本
䖏附近衛分充軍並拏獲礦賊不分初犯再犯免其枷
號徑解原擬都司衛所充軍等因臣等将所奏事件逐
一㕘詳明白開立前件伏乞聖明裁䖏縁奉欽依該衙
門看了來説事理未敢擅便𢎞治元年十月十八日本
部尚書何某等具題本月二十日奉聖㫖准擬欽此
　計開
　一編罪囚以足兵戎臣聞兵者國之所恃以為安者
　　也充足精强邦家攸賴臣看得河南衛所軍士消
　　耗十分已五六矣各處雖有清軍官員但以嵗久
　　人亡版籍更昜百人之中清無二三見在揆之天
　　下大抵皆然若不量為處置兵政何自而足查得
　　見行事文職官吏監生有犯枉法滿貫絞罪者充
　　軍其餘軍職舎餘民匠等項犯該一應雜犯死罪
　　者立功哨瞭運炭做工納米擺站等項發落切詳
　　此等囚犯平日兇暴貪戾蔑視憲章犯罪至此已
　　該滅性雖有准贖之例終係死数之人及照各該
　　有司地方有等丁多財冨挾衆行兇欺打良善把
　　持官府攙奪行市厚取債利侵奪平人産業强擡
　　欠戸妻女豪民及竊盜俱係梗化為惡之人合無
　　乞勑該部計議通行内外大小問刑衙門今後但
　　有問該准贖死罪囚犯除文武職官監生旗軍校
　　尉勇士力士天文生等項仍照見行事例發落其
　　餘吏民舎餘匠竈僧道樂工人等一應准贖斬絞
　　死罪及豪民犯該流罪竊盜犯該徒罪俱各免其
　　做工運炭納米擺站等項悉發本犯原籍附近衛
　　分充軍一年之内奚止数千数載之間收集多矣
　　足兵之道此其大端也
　　前件看得御史文貴要將犯該准贖斬絞囚犯除
　　　文武職官監生旗軍校尉勇士力士天文生等
　　　項仍照見行事例發落其餘吏民舎餘匠竈僧
　　　道樂工人等及豪民欺打良善把持官府攙奪
　　　市利侵占田産强奪妻女犯罪至流者竊盜得
　　　財犯罪至徒者俱免做工運炭納米擺站等項
　　　悉發原籍附近衛分充軍蓋以兵備多缺欲以
　　　此等囚犯填實軍伍也切惟兵戎之備固當究
　　　心然祖宗之法尤當愼守我太祖髙皇帝酌古
　　　凖今制為律書輕重適中度越前代其後以死
　　　刑條目頗多又定為真犯雜犯之等真犯以時
　　　處决雜犯照例收贖經今百有餘年罔不稱便
　　　今要将吏民人等有犯前項斬絞罪名及豪民
　　　竊盜有犯前罪至徒流者俱發附近衛分充軍
　　　非惟人情驚駭亦於舊制有違不若照舊為便
　一改遷民以助兵食臣聞保邦大要以兵為先守國
　　良規以食為本查得見行事例凡民人誣告十人
　　以上者發口外為民舎人妄爭嫡庶官職侵奪卑
　　㓜産業發原籍為民臣於成化二十年䝉先帝差
　　徃口北廵按到於保安州查得彼處自景㤗年間
　　以來遷民四百有奇止有三戸見在其餘俱各隨
　　到隨逃其舎人發囬原籍者又百中無一而去是
　　徒有遷發之名而無遷發之實也切詳此等囚犯
　　刁詐險惡或誣䧟良善或殘害宗枝罪惡深重實
　　當遷徙但多顧戀鄉土不肯逺離潛栖故廬不敢
　　顯出官府不得其用本犯不安其生兩無益也合
　　無乞勑該部計議通行内外問刑衙門今後問有
　　民人誣奏十人以上該發口外為民舎人妄爭嫡
　　庶官職侵奪卑㓜産業該發原籍為民者俱各免
　　其遷徙就發本處附近衛分充軍督令屯田辦納
　　子粒如此不惟犯人得免逺離鄉土之苦抑且衛
　　所小得足食足兵之助
　　前件看得誣告十人以上及舎人妄爭承襲官職
　　　侵奪卑㓜産業俱係誣䧟良善殘害宗枝罪惡深
　　　重之徒誠如御史文貴所言然此等囚犯㦯發
　　　口外為民㦯發原籍當差法如是足矣若發附
　　　近充軍彼無離鄉去井之苦将益肆其誣䧟殘
　　　害視潛栖故廬不敢出官者不侔矣但發口外
　　　者隨到隨逃發原籍者百無一去誠有此弊合
　　　無行移戸部查逓年發去人犯姓名轉行原發
　　　官司逐一查究中間在逃並未到者除遇例放
　　　免外其餘俱要行原籍官司照名拘解前來編
　　　入圖籍責令里老收管毋致逃竄則前弊可革
　　　矣
　一發礦賊以實邊衛臣聞立法尚嚴為政貴簡切照
　　河南永寕盧氏等縣一帶山場各有封閑礦洞徃
　　徃各處人民聚衆盗取查得見行事例偷採銀礦
　　囚犯初犯枷號三箇月滿日哨瞭擺站再犯免其
　　枷號不問軍民舎餘係河南籍貫者發遼東邊衛
　　浙江者發福建沿海衛分福建者發浙江沿海衛
　　所各充軍家小隨住切詳此等囚犯結黨聚衆玩
　　法為非其初犯問發哨瞭擺站之人徃徃逃囬又
　　行恣肆侵盜雖經再獲原無刺字之律俱各變易
　　姓名更改鄉貫無所查對是終無充軍之日也即
　　今前項山洞礦賊又復滋蔓若不量為䖏置恐後
　　糾聚日衆不無貽患地方合無乞勑該部計議今
　　後但有拏獲礦賊不分初犯再犯免其枷號徑解
　　原擬都司衛所充軍庶使賊徒不遂變詐之謀邊
　　衛小得填實之助
　　前件查得先該廵視河南戸部左侍郎原傑奏稱
　　　軍民偷採銀礦初犯枷號發落再犯發邊衛充
　　　軍已經通行遵守去後近年以来河南浙江福
　　　建有等奸頑之徒嗜利玩法徃徃聚集兇徒少
　　　者二三百人多者七八百人强採銀礦甚者慿
　　　據險拒敵官軍搔擾地方訪得先年䖏州葉宗
　　　留亦因聚衆採礦馴至攻刼府縣况河南等處
　　　連年飢饉人民流亡者多誠恐屯聚山谷採礦
　　　圖利漸生厲階御史文貴所言誠為有理合無
　　　依其所奏通行各該布政司等衙門今後但有
　　　糾聚兇頑盗採銀礦百十為羣者不分初犯再
　　　犯免其枷號徑發原擬地方充軍若有逃回潛
　　　住者許令自首仍發原衛着役不首者着該管
　　　地方里老緝拏送官照依兵部見行事例枷號
　　　三箇月滿日改發極邊衛分充軍里老隱情不
　　　首者一體治罪如此雖未能足兵亦可以懲惡
　　　矣
　
　
　
　
　
　
　
　
　
　
　
　椒邱文集巻三十二
欽定四庫全書
　椒邱文集巻三十三
　　　　　　　　　　　　明　何喬新　撰
　　奏議集畧
題為霸占蘆洲等事廣東清吏司案呈奉本部送該南
京通政使司連狀送據王智剛周興莫圯趙清等連名
告係應天府江浦縣軍民籍成化十七年被豪軍王貴
奸民韋玘等将智剛等景泰等年間奏奉戸部勘合委
官勘明撥補坍江田土等項納糧沙洲投獻已故守備
太監黄賜等處占管今又令權豪舎人陳聰違例朦朧
告佃糧累民陪等情又據髙英告係應天府六合縣𤓰
埠廵檢司砍蘆弓兵本司原額蘆場六䖏自洪武年間
額徴錢糧運送南京工部交納成化二十一年奸民張
梅鼎糾合鄰場餘丁林埜詭名李鸞强将原額洲場三
䖏包占蘆柴盡被砍賣肥已該徴柴銀鈔貫負累各兵
棄賣子女房屋償官等情到司行文勘斷徃徃稱係先
年奏對之数不肯退還節該伏覩成化二十三年九月
初六日詔書内一欵各䖏地土山塲湖蕩軍民開懇管
業已久近年以來多被權豪勢要之家及奸詐無藉之
徒侵占投獻雖有禁約事例多不遵守以致小民受害
無伸詔書到日限一月以内退還敢有不遵並今後仍
前侵占投獻者許被害之人告理照例治以重罪欽此
欽遵查得成化二十一年該南京吏部等衙門尚書等
官陳俊等為應詔陳言共圖治安等事内一件開稱南
京楊子江一帶蘆洲俱是軍民承佃及廵司弓兵採打
輸官納糧近被豪滑之徒妄作新主無主之洲投獻勢
要占管稱要賣錢買辦利歸勢要累及貧難合無南京
戸工二部委官踏勘除成化十一年以前原管不動外
近年以來受人投獻但係有主洲場俱各給還本主管
業再不許勢要之人受獻亦不許見在官員之家承佃
再有妄行投獻者追問明白發遣充軍等因㑹奏節該
奉憲宗皇帝聖㫖是准擬欽此欽遵今王智剛髙瑛等
各告前因訪得各項洲場先年多係軍民用力開墾及
撥佃起科年久欲照欽奉詔書並陳言事例踏勘明白
將有主洲場斷還軍民管業縁中間有係近年勢要之
家朦朧奏討之數有碍斷給呈乞定奪等因案呈到部
續據山東清吏司呈為投獻湖地事據宋名等告係南
京瀋陽左等衛餘丁有各祖父先於永樂年間用工開
墾營基湖蕩等地成化十八年被軍人靳通等將前項
地土投獻屈認租錢今被奸詐之徒張慶等不遵詔書
事理仍前妄報投獻以圖收租等因到司行提張慶等
前來不服斷理亦呈到部參照前項蘆洲湖地先年俱
係軍兵開墾承佃及弓兵採納輸官利及細民事亦歸
一近年豪猾之徒投獻勢要之家就行承佃受獻者懼
人告爭輙便朦朧奏討或稱係無主荒地或稱係新生
沙洲兼指買辦進貢為詞得請之後無復忌憚或以毗
連而混占他洲或名起科而欺隠數倍多者萬餘畆少
者數千畝逓年花利奏討者十得二三投獻者十得七
八業主節次告理難會委官踏勘因有奏討明文只得遷
就以致貧難之家業去稅存豪横之徒地連阡陌幸䝉
陛下洞察下情首頒㤙詔不許額外進貢仍將地土山
場湖蕩退還原主軍民懽忭如獲更生臣等尤宜竭心
奉將徳音但中間有被勢要之家朦朧奏准管業難擅
斷給欲行南京都察院委有風力御史一員本部及南
京工部各委公正官一員將成化十二年以後一應投
獻洲場地土從公審勘原係軍民用力開墾及先年撥佃
起科者照例給主欺隱畆數撥與無田小民承佃果係
朦朧奏討曽經起科者一體清出給還原主仍將起科
稅糧除豁其侵占投獻及有怙勢不服㫁理之人應提
問者許令就便提問應奏請者徑自㕘奏照例治以重
罪敢有揑詞妄奏摭拾原委官員者聽該科並法司㕘
奏治罪情詞立案不行原委官員亦要秉公循理不許
偏執如此則聖澤流行人免被害縁係委官清理洲場
地土事理未敢擅便具本専差辦事官齎捧謹具奏
聞伏候勑㫖
題為修省事該刑部題前事節該太監韋(闕/)傳奉聖㫖
近日京城雨水為災南又奏大雨雷雨之異朕當檢身
飭行祗謹天戒爾文武百官尤當各加修省勉圖報稱
毋事因循各衙門政事有缺失當舉行改正的斟酌停
當來説欽此欽遵臣等備員法司所掌者刑所講者律
不敢泛及他事竊惟刑律之制肇自虞之象刑其後夏
有政典商有官刑周有三典及漢唐宋而律書日繁我
太祖髙皇帝肇造區夏本諸欽恤之心旁採漢唐之制
定大明律以為輔治之具輕重適中度越前代矣列聖
相承因時制宜又有事例以輔律之不及内外法司遵
守惟謹迨今百有二十餘年罔敢違越然律文深奥百
司官吏講解未明或以一字之文而害一條之義及其
引律㫁罪徃徃有乖律意承訛踵謬不知其非此乃有
司因襲之弊非聖祖制律之本意也夫律意不明則刑
罰不當刑罰不當則民有不得其死者矣臣等謹條今
之擬罪有當改正者於後伏乞聖明裁䖏㕘酌輕重著
於典章頒行天下永為遵守臣民幸甚等因具本奉聖
㫖這本恁還㑹都察院大理寺詳議停當来說欽此欽
遵㑹同都察院右都御史屠(闕/)等大理寺卿馮(闕/)等詳
議得凡告子孫及子孫之婦不孝并監臨官因公毆人
至死及因事威逼人致死律例甚明近來有司遇有告
子孫及婦不孝者不問虚實即坐重罪因公毆人至死
者雖不曽用慘酷刑具俱作酷刑官員起送吏部奏請
降調愚民或因忿爭小故致令自盡者俱坐以威逼致
死此皆有司因襲之弊殊失律意合依本部所擬改正
通行内外法司永為遵守庶㡬不失聖祖制律之意其
邊逺充軍江南等䖏發西北衛分江北等䖏發東南衛
分律有坐定地方但近年兵部奏稱内外法司問該充
軍人犯俱要就近編發以便勾取合無照依見行事例
發遣中間有係苗蠻種類者或發兩廣雲貴衛分充軍
以防意外之虞其言國初定律之時鈔重而物輕經今
百有餘年鈔輕而物重要將鋃每一兩銅錢每一千文
各估鈔四十貫揆之時估固為有理但銀錢估鈔行之
已久合仍依原佑其他一應貸物委有估計失當臣等再
行斟酌估計務在輕重得中另行具奏定奪縁節該奉
欽依還㑹都察院大理寺詳議停當來説事理未敢擅
便今將㑹議過縁由開坐謹題請㫖
　計開
　一節該伏覩大明律内一欵凡罵祖父母父母及妻
　　妾罵夫之祖父母父母者並絞註云須親告乃坐
　　又一欵其祖父母父母誣告子孫子孫之婦者各
　　勿論欽此竊詳律意蓋謂祖父母之於孫父母之
　　於子天性之至親也子婦悖戻至於毁罵其親故
　　坐以絞然恐人誣告致罪故云須親告乃坐謂之
　　親告乃坐者以見他人雖告不坐也近見問刑衙
　　門遇有祖父母父母告子孫及子孫之婦罵者不
　　問虚實輙坐以絞是乃親告即坐非親告乃坐矣
　　使凡親告即坐何以有誣告子孫之律乎凡人之
　　誣告子孫及子孫之婦者多出於愛憎之偏有因
　　後妻之譖而憎前妻之子者有溺愛少子而惡其
　　長子者有欲奪孫之貲産以歸其子者有憎其孫
　　遂及其婦者使親告即坐則雖恭順如薛包孝友
　　如王祥者父母一有誣告將不免於死况於其他
　　乎合無通行内外問刑衙門今後若祖父母父母
　　告子孫及子孫婦不孝者必須追究得實然後坐
　　罪如律若祖父母父母偏私誣告仍依誣告子孫
　　律擬斷庶無乖聖朝制律之意而克全天性之㤙
　　矣
　　　前件㑹議得合依所擬
　一節該伏覩大明律内一欵凡官司决人不如法者
　　笞四十因而致死者杖一百均徴埋𦵏銀一十兩
　　若監臨官因公事於人虚怯去䖏非法毆打及自
　　以大杖或金刃手足毆人至折傷以上者減凡闘
　　傷罪二等至死者杖一百徒三年追埋𦵏銀一十
　　兩若於人臀腿受刑去䖏依法决打邂逅致死及
　　自盡者各勿論欽此查得見行事例各䖏有司及
　　問刑官有用腦篐夾棍烙鐡闌馬棍等項酷刑官
　　員問罪起送吏部奏請定奪㦯降雜職㦯革為民
　　蓋所以懲戒殘忍之徒也近見内外官司或因督
　　理公事或因考訊獄囚依法决打致死人命者問
　　刑衙門一槩擬作酷刑黜罷殊與律例不合且鞭
　　作官刑朴作教刑自古有之但不當肆為殘忍以
　　毒其民耳若因公事决打致死輙出為民非律例
　　之意也合無通行内外問刑衙門今後有犯除用
　　腦篐夾棍烙鐡闌馬棍等項慘酷刑具及於虚怯
　　去䖏毆打致死者照例問罪為民其餘如因公事
　　或笞或杖於臀腿去䖏决打致死者各依本律科
　　斷不在起送降調之例庶於情法得中
　　　前件㑹議得合依所擬
　一節該伏覩大明律内一欵凡因事威逼人致死者
　　杖一百追埋𦵏銀一十兩欽此竊詳律意蓋謂諸
　　色人等或逼取田園或強索財物或見其愚弱而
　　恐之以罪或因其卑賤而脅之以威其人畏威懾
　　勢以至自殺者坐以前罪仍追埋𦵏之貲給與死
　　者之家近見街市愚夫愚婦或一時語言忿爭㦯
　　偶因酒醉戯罵本無用勢挾威凌逼情由而愚民
　　輕生輙便自盡者官司徃徃問擬威逼罪名追給
　　銀兩殊非律意其罪雖止於杖然監追銀兩有力
　　者隨即送官貧窘者淹禁連月甚至於鬻子女典
　　房屋而後完納深為可憫合無通行内外問刑衙
　　門今後遇有此等囚犯研審明白果係因事威逼
　　人致死者依本律科㫁若因一時忿爭或因醉戯
　　謔互鬪等項致人輕生自盡别無逼追之情者止
　　依不應并毆罵人等項律條科㫁不必追銀庶㡬
　　情法相當而死生無憾
　　　前件㑹議得合依所擬
　一伏覩大明律邊逺充軍條内開江南並浙江江西
　　等布政司府分發定遼山西等都司所轄衛分充
　　軍江北並山西陜西等布政司府分發廣東廣西
　　等都司所轄衛分充軍竊見近來編發充軍囚犯
　　不分南北多發西北邊衛充軍蓋以地方遼廓故
　　欲填實邊衛也然此等囚犯多是原問斬絞罪名
　　饒死及一應姦頑梗化輕於犯法之徒徃徃隨到
　　隨逃仍復為惡雖有仍問死罪䖏决之例然逃者
　　接踵終不知警况中間又有原係苗蠻種類諳知
　　邊情慣習夷語恐其乘隙逃出邊外為之謀主啓
　　釁擾邊不可不防漢之衛律宋之張元可為永鑑
　　合無今後編發充軍囚徒仍照律内所定地方原
　　係北人者編發江南衛分原係南人者編發江北
　　衛分庶可革其屢逃之弊亦可免意外之虞
　　　前件㑹議得充軍囚犯就近編發照兵部見行
　　　事例中間係有北人發兩廣雲貴充軍
　一伏覩大明律凡四百六十條其間計贓科罪者居
　　多至於計贓又須估鈔方可定罪然計贓科罪者
　　律也律一定而不可易以贓估鈔者例也例所以
　　輔律可隨時損益之但國初制律之時每銀一兩
　　値鈔一貫今則値鈔八十貫是國初常人盜銀八
　　十兩方得絞罪監守盜銀四十兩方得斬罪今常
　　人盜銀一兩監守盜銀五錢即坐絞斬罪名雖曰
　　民俗澆漓恐人易犯故重以䋲之然非祖宗制律
　　之本意查得正統成化年間都御史陳智監察御
　　史李志剛等各有論奏或欲照依國初估鈔常人
　　盜銀八十兩方坐絞罪或欲照今時估常人盜銀
　　一兩即坐絞罪合而論之贓輕罪重者似過於刻
　　贓重罪輕者似失於縦况陳智等擬奏時估止稱
　　銀兩銅錢而貨物固未之及其後估計貨物雖有
　　定規一向遵行就中輕重失倫者亦多如綿被一
　　件値銀不過七八錢乃估以一百貫金一兩値銀
　　不下五六兩止估以一百六十貫大車一兩值銀
　　十餘兩而以七十貫估之柴草一大車値銀五六
　　錢而以一百貫估之其他估計失當者不可枚舉
　　依此論罪刑罰豈䏻得中合無今後估計鈔貫銀
　　每一兩銅錢每一千文各値鈔四十貫其餘馬騾
　　等畜並諸般貨物本部㑹同都察院大理寺從公
　　斟酌估計務在合乎人情宜於時俗定擬停當通
　　行内外問刑衙門遵依折錢擬罪庶㡬得輕重之
　　中而不失制律之意矣
　　　前件㑹議得銀錢估鈔照舊其餘貨物另行估
　　　計
　𢎞治二年九月十八日刑部尚書何(闕/)等具題本月
　二十一日奉聖㫖這本内罵祖父母父母一條係干
　倫理還着吏部㑹同戸禮兵工四部及通政司六科
　再將律意講明來説其餘准擬欽此
題為陳言愼刑以弭災變事竊見今年六月以來淫雨
連綿潦水泛溢京城内外官員軍民之家牆壁傾頽房
屋倒塌通州張家灣河西務等䖏水勢悍猛臨河居人
廬舎漂流人畜溺死者衆糧船客船沉沒損壊者不知
其㡬父老傳言數十年來水患未有甚於此日者也陛
下惻然矜憫即命廵城御史督五城兵馬司查勘京師
軍民被災者量加賑䘏此實畏天愛民之盛心也臣等
仰惟陛下嗣位以來勵精圖治約已裕人召用老成貶
斥邪佞䑓諫有言常舎己以從之刑獄有疑每屈法以
宥之宜夫和氣召祥雨暘時若星緯順度山川咸寕矣
然雨雹風霆天鳴地震迭見於四方之奏報今京師畿
甸又有此水災良由臣等任職無狀不䏻奉宣徳意之
所致耳俯躬省咎罪不容誅竊伏思之水隂類也以地
言之則中國為陽外國為隂以人言之則君子為陽小
人為陰以政事言之則徳為陽刑為陰洪範庶徴皆由
人事所感今雨水為災意者外國之謀侵邊與小人之
或干政與皆非愚臣之所䏻知臣等亦不敢越職而言
獨以臣職掌言之恐天下刑罰未盡當此亦致災之一
端也夫民情狡詐百端而隠慝未易遽察問囚者止據
原詞審録者多拘成案至於人命强盜情尤難明人命
或因鬭殺誤殺而檢勘者輙以為謀故盜賊或係搶奪
拒捕而廵捕者輙以為强刼茍非的有證佐誰敢輕與
辨明縱欲辯之衆口譁然或以為受屬或以為納賄以
故好名畏謗者寕失入而不敢輕出誠以公道之難明
而謗議之易騰此天下之通患也以在京法司尚且顧
忌如此則在外可知矣昔臯陶稱舜曰與其殺不辜寕
失不經聖人之仁蓋如此伏望陛下因雨水之災廣好
生之徳特勑兩京法司將見監重囚再行詳審凡情有
可矜法有可疑及人命無屍可檢强盜追無贓仗者備
開矜疑縁由具奏取自聖裁在外各布政司及直𨽻府
衛州縣有廵撫者勑廵撫都御史㑹同廵按並布都按
三司官審録無廵撫者勑廵按御史㑹同三司並直𨽻
府衛正官審録中間有可矜疑者具實以聞仍下法司
㕘詳取㫖定奪其各䖏該决重囚亦令决囚官員照奉
欽依事理情真罪當者就行䖏决若有稱寃異詞及情
可矜疑者即與辯理具奏䖏治庶㡬刑獄不寃災變可
弭矣臣等又聞正統四年六月京師大水為災英宗睿
皇帝勑戸部侍郎呉璽順天府尹姜濤存問軍民被水
之家具奏賑䘏又條示合行事宜勑五府六部都察院
等衙門各修其職今陛下率由祖宗令典已命廵城御
史查勘京城内外被水軍民給糧賑䘏矣其通州一帶
水患尤甚乞勑該部委官查勘一體賑䘏係官錢糧果
被漂流者量為分豁俾聖澤沾被無間逺邇其各衙門
合行事宜亦乞遵聖祖勑諭斟酌而行之萬機之暇召
問内閣及文武大臣詢訪致災之由同加修省至於修
徳以凝天命正心以端治原勤聖學以講求治道法祖
宗以輯寕邦家此又敬天勤民之大本也尤乞聖心加
之意焉臣等昧死陳言不勝戰慄之至𢎞治二年七月
初五日具題次日奉聖㫖兩京及在外刑獄寫勅去審
録通州扺張家灣一帶並蘆溝橋上下水患户部便
差官同順天府官查勘被災之家一體賑䘏欽此
　
　
　
　
　
　
　
　
　
　
　
　
　椒邱文集巻三十三
欽定四庫全書
　椒邱文集巻三十四
　　　　　　　　　　　　明　何喬新　撰
　　奏議集畧
奏為乞恩致仕事臣見年五十九歳江西建昌府廣昌
縣人由進士屢更部屬出任藩臬入佐部䑓厯官三十
餘年叨䝉聖㤙累遷顯秩碎首刳心未足報稱顧桑榆
之景漸迫蒲栁之姿易衰年踰五十百病交集徃歲在
於山西公幹忽患暗風病證用藥調理暫痊復作每遇
疾作頭目昏眩精神恍惚不能省覽文書今年三月以
來肺經積熱發於四肢眼目昏花艱於僉押兩足酸痛
不任走趨雖欲黽勉從事以効犬馬之報但以筋力難
支每懐竊禄之慚以此疲憊之體寕免曠廢之愆伏望
聖恩憐憫令臣致仕歸田就醫以全殘喘臣不勝懇惻
感恩之至為此具本令義孫何善親齎謹具奏聞伏候
勑㫖
奏為陳情乞恩休致事臣見年六十歲江西建昌府廣
昌縣人由進士除授南京禮部主客清吏司主事丁憂
去職服滿改刑部陜西清吏司主事厯陞本部廣東清
吏司貟外郎郎中福建按察司副使河南按察司按察
使湖廣布政司左布政使都察院右副都御史廵撫山
西以殺敗敵冦陞本院左副都御史又為缺官事陞今
職厯官三十餘年荐䝉恩寵雖犬馬㣲忱切於圖報而
蒲栁脆質望秋先零臣徃在山西因暗風中體兩足麻
痺歩履惟艱眼目昏花僉署不便况臣材識迂踈精力
衰憊不堪世用雖知聖㤙之未報顧以老病之日侵强
顔班行實切慚靦伏惟皇上哀憐将臣照例致仕歸老田
園以全殘喘臣無任感激之至具本親齎謹具奏聞伏
候勑㫖成化二十三年九月某日奉聖㫖朕初嗣位正
欲用人分理庶務所辭不允該部知道欽此
奏為辭免陞職事該吏部推選得臣等堪任南京刑部
尚書縁由具題節該奉聖㫖何喬新陞南京刑部尚書
欽此欽遵切臣學本迂踈識尤膚淺厯官郎署未著材
猷荐任藩方初無治效出董戎旅無安邊禦狄之績入
佐秋官乏伸寃理枉之能方懐負乘之慚遽沐陞遷之
寵撫躬増懼揣分奚堪况南京實根本之地尚書乃喉
舌之司非臣庸愚可稱委任伏望皇上收還綸命俾臣
仍任舊職以圖補報不勝感戴之至為此具本親齎謹
具奏聞伏候勑㫖成化二十三年十月初八日奉聖㫖
卿歴官中外鍊逹老成特兹陞任所辭不允欽此
奏為乞㤙致仕事臣以庸愚遭逢盛世歴任中外三十
餘年皇上嗣位之初首陞臣南京刑部尚書曽未數月
又䝉欽取來京改任今職近因臣患病欽䝉命醫調治
又遣中使下臨賜以酒米等物聖恩深厚碎首刳心未
足報稱於萬一臣自少多疾肌體孱弱徃歲廵撫山西
邪風中體兩股麻痺趨走艱難今犬馬之齒六十有二
加以健忘之疾况患病之後邪熱雖除元氣益耗行則
膝顫視則眼花臣竊惟刑部尚書以詰奸刑暴為職茍
非資禀剛明曷稱厥任臣以樸􁂶之材又迫桑榆之景
精力疲憊則不足於剛神思昏瞶則不足於明以此居
官何以體皇上欽恤之徳而察庶獄枉直之情伏望聖
恩憐憫准臣致仕歸老田園以全餘齒則臣雖不䏻宣
力於生前尤當圖報於𠖇漠臣不勝懇惻哀祈之至𢎞
治二年三月十九日具奏本月二十一日奉聖㫖卿病
已痊年未衰老不准致仕欽此
奏為乞恩致仕事臣以鄙劣之質生際聖明之時歴任
郎官荐陞藩臬過䝉天寵備員六卿自始仕至今三十有
七年而犬馬之齒六十有三矣感恩圖報靡日或忘顧
臣自少多疾肌體素羸中年以來暗風襲體毎遇疾作
心氣怔忡頭目昏暈以致臨政之時䖏置顛倒不䏻自
知文移舛訛亦不自覺雖聖徳寛宏每垂矜宥而臣撫
心省咎驚悸實深近又加以頭風痛徹心髓自度百病
交攻死亡無日伏䝉聖恩命醫診治又遣中使下臨賜
以酒米等物天地大徳捐軀未足報稱也切惟一命之
士尚懐報國之心况臣受列聖之恩從六卿之後豈忘
竭駑鈍之力以效涓埃之報㦲但以老病日侵不堪驅
䇿强顔竊禄實切慙惶伏望聖慈憫臣蒲栁之姿已衰
察臣桑榆之景将迫特准致仕歸老田園則自今至死
之年皆皇上之賜也臣無任懇惻哀祈之至𢎞治三年
七月初六日具本次日奉聖㫖卿年未老宜勉副任用
不允致仕欽此
奏為致政以弭灾變事邇者乾象示變彗星見於天津
皆由臣等失職所致皇上不忍加罪特賜勑戒諭俾痛
加警省修舉職業聖㤙深厚天地莫量臣以菲材叨掌
邦禁明不足以察情偽剛不足以折姦慝刑罰失中上
干天象彗星之變咎實在臣加以年老多病兩目昏眊
僉署惟艱乆玷班行實切慙懼伏望聖恩憐憫准臣致
仕歸老田園另選賢能以理刑獄庶㡬和氣可致灾變
可弭臣不勝恐懼懇祈之至𢎞治三年十二月十一日
具本十三日奉聖㫖卿掌刑獄當勉盡職務以副委任
不允所辭朝廷進退大臣自有公論以後各官不必紛
擾自陳吏部知道欽此
奏為乞恩辭免掌印事該本部題為印信事因臣被劾
待罪将印咨出在部缺官掌管等因具題奉聖㫖印還
著何喬新掌欽此伏念臣年老多疾䖏事乖方已嘗四
次上章乞罷聖㤙深厚未賜俞允今秋自覺年迫衰暮
方欲具本再陳而六科十三道交章劾臣罪戻皇上未
即加罪仍待問得明白䖏治今又命臣還掌印信臣彈
擊之餘百念俱灰正當伏藁私室以待誅殛何顔復立
班行何心掌印涖事况御史鄒魯劾臣貪饕欺罔使臣
實有此罪迸諸四夷尚有餘辜堂堂天朝賢材如林豈
使貪饕欺罔之人以居大臣之位㦲臣俯伏待罪未敢
供職伏乞聖明簡命相應官員代臣掌印候饒二漢等
問結臣若無干另行具奏致仕若有干礙聽從該衙門
提問定奪臣干冐天威無任悚懼戰兢之至為此具本
親齎謹具奏聞伏候勅㫖
奏為懇乞休致事臣近因暗風舉發不䏻管事具奏乞
㤙致仕欽奉聖㫖卿年未老宜勉副任用不允致仕欽
此臣祗奉玉音感激泣下當鞠躬盡瘁死而後已尚未
足以答聖㤙之萬一何敢更請但臣力有不䏻强而情
有不䏻堪者故敢冐死再瀆聖聰伏乞陛下少垂聽焉
臣自徃年廵撫山西暗風中體然㦯數月一發當時血
氣未衰扶病治事不敢言疾近年以来年齒益老血氣
益衰或一月一發㦯一月二三發每遇疾作寒熱交攻
頭目昏眩太醫院判任義診脉具知其証非敢妄言自
念死亡無日有孤聖㤙此臣之力所不䏻强者也臣有
三子成化二十二年兩子相繼病故今春長子又亡僅
有一孫年方八歳一門孤寡惸惸無依恃臣為命有可
憫者今臣去家七千餘里一旦溘先朝露非惟孤寡失
所亦且骸骨不能歸𦵏此臣之情不能堪者也臣聞人
窮則呼天疾痛則呼父母陛下猶天也猶父母也臣危
苦之情如此非訴諸陛下尚誰訴邪伏望聖明曲賜憐
察准臣致仕歸老田園庶㡬生則孤寡有託死獲歸骨
首丘則臣志願永畢矣干冐天威罪當萬死臣無任懇
惻戰兢之至為此具本令外孫掲瑀親賫謹具奏聞伏
候勑㫖
　
　
　
　
　
　
　
　
　
　
　
　椒邱文集巻三十四
欽定四庫全書
　椒邱外集
　　　椒邱先生像贊
學而仕則出入䑓省迄掌邦禁仕而學則博極載籍
主名斯文其履操如寒潭蒼崖炯以秋月其制作如
瑞麟威鳯翼以祥雲是宜明啓之占無幽弗燭廉立
之風無往弗聞人望之謂浩乎莫知所極其自處則
退然不自以云此寵命之申不殊於稷契時亮之績
自協於華勲也歟賜進士及第中憲大夫太常寺少卿
兼翰林院侍讀經筵講官兼修國史晚生渝北傅
瀚贊
　　　椒邱先生像贊
氣正而完徳剛而毅經訓沈酣道腴雋味逺追古作
潄餘藝苑之芳力挽頽波屹立中流之砥含冰齧蘗
士論攸歸弼教明刑聖明所倚聯八座美已濟其世
康兆民世已享其利而自視恒欿然信有本乃如是
噫此其所以能守用舎行藏之家法而流行坎止一
適夫義也歟賜進士及第奉政大夫右春坊右庶子
兼翰林院侍講經筵國史官鄉生董越贊
　　　椒邱先生傳
先生名喬新字廷秀姓何氏世家旴之廣昌宋寳謨
閣直學士諡文定公坦之裔吏部尚書東園先生第
三子也少多疾九嵗始就外傅讀書頴敏過人年十
一讀通鑑綱目輒了其大㫖有問者備舉其首尾若
道目前事聽者忘倦刑部尚書匡山魏公侍郎豐城
丁公皆以偉器期之翰林修撰周君中規嘗至先生
書齋見壁間懸新城朱文徽所寫丹鳯鳴陽圖中規
因歎文徽多能先生徐曰此非學者所當為也中
規異之因問所閱何書對曰陳子桱通鑑續編也曰
子桱書法視朱子何如曰先輩著述非後生所敢議
然吕文煥之降元不書其叛張世傑之溺海不書其
死節曹彬包拯之卒不書其官紀羲軒則採怪誕不
經之談書遼金則失春秋筆削之義似未有當也中
規大驚因白東園曰三郎學識不易及也景泰庚午
赴江西鄉試時姑蘇韓公雍巡按江右欲私見之先
生辭不往及入試主司天台章先生陬得其文擢置
第一監察御史周君孔明以東園方典銓衡懼招物
議乃移置第六明年會試禮部名在甲榜翰林學士
江先生淵亦避嫌移置乙榜例授教職辭不受及東
園致仕乃登進士第觀政工部嘗奉使淮西巢縣令
閻徽少學於東園以白金文綺為贈先生力却之徽曰
吾以壽吾師非贈君也先生曰子欲壽吾親因他人致
之則可因吾致之則不可卒不受東園聞之喜曰吾兒
如是吾無憂矣景泰七年春擢南京禮部主客司主事
政務甚簡終日閉戸讀書宗伯姚公重之語人曰何主
事方為時用恐其不習於政奈何乃檄先生收糧先生
平斗斛謹出納嚴勾稽而痛懲奸吏之侵漁者姚公喜
謂先生曰推是以往無施不可矣㑹丁東園憂解任歸
宋樞宻陳文定公父塟廣昌世稱吉壤其子孫貧甚欲
鬻其墳為東園宅兆先生曰暴人之父而塟吾父吾不
忍為也繼丁母夫人憂服闋改刑部陜西司主事先生
盡心庶獄無小大必求其情武清農家婦牧牛於野二
戍卒驅其牛去婦號而請之不予錦衣衛捕盗者執之
以為强盜送刑部治其罪先生曰此白晝奪人物非强
盜也律當徒又有强盜舎逆旅分所刼彩繒遺主翁事
覺廵徼者并主翁執之以為同盜先生訊得其情曰此
與盜分贓耳當與强盜殊科司㓂陸公喜曰子愼刑如
此不愧廼翁矣遷本部廣東司員外郎錦衣衛𨽻廣東
司其官校恃侍衛親軍恣横冐禁法司每優容之先生
曰法者天下之公也有犯輙捕治不少貸由是官校悚
懼相戒不敢犯修英廟實録命各部採摭事當紀載者
為書上之司㓂以屬先生及書上史舘少保南陽李文
逹公閲之曰紀實而飾以文視諸司惟謄吏牘者大不
侔矣遷本司郎中錦衣衛百戸有逐其舅之子而奪其
財産者舅子死其孫訟於官指揮使袁彬嘱先生抑訟
者先生執不可悉奪財産歸其孫彬怒欲因事䧟先生
遣覘事者百端攟摭卒無毫髪可指為罪者先生在刑
部久凡法比禁例具通其本末陸公及侍郎太原周公
新安程公漷水董公皆重之有大獄具必以屬先生章
疏當上者輙使具草吏部尚書古曹李公知先生才且
賢屢薦於朝陞福建按察司副使既抵任浙冦千餘人
壽寕等縣盜採銀礦所過剽掠先生募鄉兵擊之斬首
數百級擒其魁浙㓂敗走福寕土豪尤氏暴横殺人出
入以甲兵自隨縣官捕之輙旅拒不服㡬二十年先生
設方畧生致其父子置於法福清薛氏以所居瀕海歳
出諸蕃互市事覺遂聚衆欲為亂先生掩其不備盡獲
其渠黨海道以寕福安寕徳銀礦久絶有司責民供歳
課民多破産先生具奏減二縣銀課三之二行郡興化
問民所病皆曰洪武初官以牛貸民耕而徴其租牛物
故已久而徴租如故民以是病先生以聞遂蠲其租都
察院副都御史滕公廵撫福建檄先生分廵汀卲延建
先生徧歴諸縣訪民利病而興除之清流之歸化里介
乎將樂沙縣之間民恃其險僻不供徭賦先生白滕公
即其地置歸化縣其民始奉法令龜山先生將樂人子
孫㣲甚墳塋蕪穢其書院亦為戎卒所㩀先生修其墳
復其書院且藉廢寺腴田百畆俾其子孫耕以奉祀焉
典番舶中官死鎮守太監分其餘財遺三司先生力辭
不得廼受而輸之庫陞河南按察使福建都指揮僉事
武成以先生薦授閫職及先生行以犀帶銀器為贐先
生笑而却之曰我知君君何不知我邪成慙而退河南
大水民艱食舊制賑貸貧民至秋罷先生曰令賑貸止
於秋者以秋成可仰也今秋田無收賑貸可已乎命郡
縣如舊賑之至麥熟乃止流民入境無食者發粟為粥
食之無衣者以庫藏帛給之所全活甚衆河南守薛昌
鹿邑令胡宏杞縣令李文中皆以貪暴病民而有强援
他使者不敢問先生劾其罪或徙㦯黜鈞州民趙甲飲
於陳乙酒肆乘夜渡河溺而死甲之子訟於官謂甲與
乙鬪乙殺而投諸河乙以煆鍊慘酷自誣服坐繫數年
先生讞之曰酒肆民居櫛比使鬭必有聞之者肆距河
且十里負屍投之必有見之者奈何以單辭成罪乎令
有司驗甲屍腦皮裏有沙石仵作定為溺死遂破械出
之都御史陽城原公招籲流民至河南引先生自助先
是都御史項公驅逐流民死者十餘萬及聞原公至皆
逃匿先生馳至山谷委曲諭之流民感泣願附籍者六
萬餘戸兩覲京師同覲者多重載以遺權貴先生僦車
以行所載書籍朝服而已陞湖廣右布政使荆襄大水
漂溺千餘家廵撫都御史劉公檄先生賑之先生躬自
撫循發粟以續其食而給錢使葺其居民咸安焉荆民
以徭役不均訟於䑓劉公又檄先生理之先生驗其丁
口登耗貲産厚薄列為九等以輕重授役焉民咸稱便
成化十七年冬十一月陞都察院右副都御史廵撫山
西兼督三關兵偹時山西連歲旱飢米價騰躍先生發
倉粟三十萬减價糶之民頼以濟北人㓂邊先生伏兵
灰溝營奮力邀戰斬獲甚衆陞左副都御史奉勅清理
刑獄辯沉寃察隠慝咸當人心律重情輕者具以聞多
得末減召為刑部左侍郎屢辯疑獄請託無所狥屬官
畏其威莫敢恣睢者酋長小王子冦大同殺邊將畿内
驚駭紫荆居庸二關尤急先生奉勅廵邊相險阻築城
堡簡精壮厲器械為戰守備嘗獲間諜知小王子營在
邊守者多老弱又請選精兵間道出搗之㑹濳遁去不
果用山西大飢人相食逃徙他境者什四五上命先生
徃賑之許便宜行事先生請於朝發内帑并賣淮塩得
銀數萬兩又勸富室及僧道士得粟數十萬石選司府
官分部賑濟死者為叢塜𦵏之又僦民䟽溝渠而償以
粟所活凡三十萬人招囬復業者十四萬人播州宣慰
使楊愛與其庶兄友不睦友奏愛奢僭淫暴等罪且云
有異謀朝廷命先生即訊囚愛以待命先生言楊氏據
有播州六百餘年其民知有楊氏而已一旦見其酋長
囚禁羣夷驚疑恐生他變乞審驗虚實重者監候輕者
發遣上從之既而訊鞫具得其情友實欲奪愛宣慰肆
為誣罔先生具以上請且慮其兄弟相仇殺遷友他郡
邊夷以安今上皇帝即位陞南京刑部尚書到任僅二
月召為刑部尚書先生在南都嘗言沿江蘆洲率為中
官占據有訟者輙云買物進奉今陛下既罷貢獻乞以
蘆洲給還軍民由是牾中官意及在刑部拒絶請託凡
大小之獄一以法律從事或脅以禍福皆不顧錦衣衛
官校出入逮捕但賫駕帖到䑓皆不與聞先生言舊制
提取囚犯必給精㣲批所至比號乃行則矯詐無所託
駕帖不必比號則真偽無由辨乞仍給批便又言京師
大水恐内外刑獄有寃枉者乞選官審録庶以弭灾又
言京師軍民多服異服言異言至互相仿效漸成風俗
者乞出榜禁約上皆從之兩以疾卧家上皆命醫診治
又遣中使臨問賜以酒米肴𬞞屢䟽乞罷上不允然以
執法不阿羣小多不悦御史鄒魯等乘風誣奏先生不
自辯但解印待罪且乞致仕既而有㫖仍令先生掌印
亦固辭及錦衣衛逮證佐鞫之知魯等所奏皆誣詞上
乃命先生致仕賣宅即行抵家不接人事鄉人罕得見
其面大理少卿屠勲及南京六科十三道累奏欲起先
生權貴多忌之者竟不用宣慰楊愛聞先生致仕遣使
致金銀為夀並獻名梓可為棺者先生拒不受或譏其
近名先生曰吾道當如是也自初仕即自誓不營利不
阿權貴不以愛憎為賞罰守其誓終身性剛介寡與厯
官皆久而後遷自少好學公餘書聲琅然聞戸外雖視
事亦手一編不少置聞人有異書輙假録之藏書三萬
巻皆手自讎校所著有宋元史臆見周禮集註椒邱稿
所編選有文苑羣玉唐律羣玉續編百將傳勛賢琬
琰集皆蔵於家江西按察司提學副使門生晉江蔡
清述
　　　刑部尚書贈太子少傅諡文肅何公神道碑
椒邱公之卒𢎞治壬戌臘月俊廵視江西時也遺命屬
文墓道之碑春二月公配呉夫人先卒敬皇帝賜𦵏祭
公例得賜祭合𦵏之典俊䟽公完徳䆳學宜贈諡並乞諡
文猶有阻者嗣是吳給諫世忠申論今正徳丙子廣昌
令張燦又再論上曰何喬新學行俱優始終全徳贈太
子少傳廕子孫一人入監嗚呼論至是定矣俊得以假
靈卒役公者公出宋寳謨閣直學士文定公坦之裔吏
部尚書東園公文淵淑子第進士為南京禮部主事家
艱復起歴刑部主事員外郎郎中福建副按察使轉使
河南轉湖廣右布政使都察院右副都御史廵撫山西
兼督三關以功轉左入為刑部左侍郎南京刑部尚書
又入為刑部尚書御史鄒魯謀躐大理丞公薦魏紳㑹
公外氏與鄉人奏訐魯遂誣公與聞當道右之已之訊
無驗公乞致仕魯尋謫外尋又以罪論死為天下快言
者累䟽起公不果嗚呼論無待是定矣公字廷秀少頴
異年十一二通鑑道首尾無遺病陳子桱續編書法卒
曹彬包拯不書官吕文煥降元不書叛張世傑溺海不
書死節紀羲軒附不經之談書遼金失春秋内外之辨
為周殿撰中規所奇而沉晦周謹時然後出言動必儒
賢為凖其學以窮理為先博物洽聞為輔正心修身而
措之家國天下為期自公之隙目存心寄盡在書有異
種輙從假録藏書至三萬巻忘其疲與其身之既老文
章援據經史謹重而簡則所著宋元臆見周禮集註椒
邱集所編選文苑羣玉唐音羣玉續編百將傳勛賢琬
琰集秘終其身間梓行之天下孤介嚴冷法執是確不
可移積忤袁錦衣伺之無其隙大僚大奏讞大制作皆
出其手在閩奏減銀礦課額蠲牛租以無病在民而寘
其稔惡土豪尤者交畨薛者於獄在河南出貪横有强
援守者一人令者二人趙甲飲陳乙酒肆歸而溺諸河
甲之子訟乙毆死誣服公讞之曰肆櫛比民居毆必有
間去河逺負亦必有以見其驗果十甲沙泥乙得辯開
封并郡境歲飢故事賑至秋公令連賑麥實乃已前後
安輯南陽賑荆襄一再賑山西全活者不可勝計南陽
招囬復業十四萬人附籍六萬餘户北人犯邊公設伏
灰溝橋斬獲甚衆又犯邊殺邊將畿輔震驚紫荆居庸
尤急公徃經畧鍊兵立險為必搗老營之計小王子聞
而遁播州楊友謀宣撫遂謀奪宣慰誣有反狀公徃訊
具得其奸奏誅其黨數人革官銷印而遷友保寕其他
䟽還留守奪民蘆洲革官校私駕帖禁京師服飾妖異
録罪囚第徭役行賤糶經猷注措皆翊正國是贊畫太
平之大端雖未能盡副人意要所謂異同公者殆非公
人也國朝父子尚書何為盛識者擬之范之文正忠宣
可謂世澤之綿𢎞治初與王端毅三數公稱大老可謂
人望之重嘗兩得疾敬皇帝命醫胗視遣中官賜酒米
𬞞肴可謂眷遇之深雖禄世二品已即貧而義利界軫
截不可犯鎮守分恵市舶遺財輸之庫武都司感薦已
有文犀之贐楊宣慰聞謝致飲器秘具皆不納平生氣
節友彭恵安文學友邱文莊以為知己而聲色澹然晩
年䘮道同永孚永弼三子僅一弱孫呉夫人强為立妾
舉承鳯舉瑞麟承鳯邑庠生蔭入監孫一延禄道同生
曽孫二洛濓延禄生嗚呼公之隠無愧矣或疑公若渉
隘夫䋲矩之間寕有餘地公壽七十六墓去其居百武
者再銘曰
天維純佑光啓聖明有毓碩人于邦之楨岡鳯誰孳藪
麟誰種靈芝無根醴泉獨涌聨休嗣淑有本有文貞霜
夏冽粹玉冬温上宰望崇總兹銓鏡執虗懸平神力内
定秋卿式似繼總邦刑隠幽照燭嚚驩順成國有甫申
家有摯陟弗震弗揺並是遺直縟典申錫華衮是宜有
訶若神舊徳在兹賜進士第資政大夫都察院右都
御史莆田林俊撰
　　　贈何君廷秀赴福建按察司副使序
予友旴江何君廷秀以秋官正郎擢副閩憲朝之薦紳
大夫士咸賦詩贈行虗首簡俾予言以叙其相贈之意
噫予何言廷秀承家學以經術發身賢科以簉屬省部
厯禮而刑自貳升長聲名籍籍朝野間夫人能言之予
何言矧廷秀勵行嗜學發於文章典重有法凡今之政
務法比無不精鍊夫人能知之予何言雖然予於廷秀
同年登進士素所推重者也欲不言得不言乎予聞古
之君子其事君也憂治世而危明主其交友也危君子
而憂善人何則自古及今君子少小人多善人少不善
人多善人君子在衆人中如斗在星也如明燎之䖏群
燈中也如比屋中之危棟突出也如衆器雜陳而明鏡
爛然於其間也蓋其自䖏髙其為質大而又致用之明
髙大而光明如此人舉目斯見之矣有善美焉固未
必彰一有疵失人皆傳播之指擿之不少容矣豈非
深可憂危者乎是以古之君子有志於扶持善類者恒
切切焉偲偲焉過於憂危非故以是相黨比也其心
誠有在於斯世焉傳曰不有君子其能國乎使凡今
之布列中外者皆若而人人人存此憂危之心自
憂自危而又相與為憂危則善類以植國脉以夀天
地之元氣恒以完矣尚何憂危之有哉廷秀徳周
而才敏讀書而又讀律一旦出刑曹以持一方之
風紀固其所也而予猶必以是為言者蓋推古君
子相與扶持之心憂其無可憂之憂危其無可危之
危是則予向所謂何言之言不得不言者也賜進
士出身翰林院侍講學士兼修國史經筵官瓊山
邱濬序
　　　送刑部尚書何公序
天地民物之理具於載籍者浩瀚無涯君子積學既久
融㑹貫通則體諸身而為徳行吐諸詞而為文章敷諸
時而為政事皆契天理合民心而可以垂於不朽書曰
學於古訓乃有獲亶其然乎今刑部尚書何公自少頴
悟絶人潛静篤學凡羣經諸史以及百家書皆窮搜力
索而得其歸趨宅心操行嚴辨可否動必思古人惟恐
自負其所學援筆為詩文雄渾典雅可追於古名家自
登甲戌進士歴官兩京郎署擢司藩臬副都䑓佐刑部
以至南京刑部尚書所至振頽綱平寃獄革吏弊去民
瘼政聲轟烈溢於中外世之品藻人物者恒言徳行文
章政事人難以兼若公殆能兼之矣聖天子嗣服之初
寤寐英豪以弼成致治顧惟公在南部事簡才優朝廷
之上明刑弼教非公不可者乃以刑部尚書召時公南
來甫數日部屬皆視公以為楷範聞公將赴召皆悵然
不䏻為懐而輿論以公是行可大敷藴抱以澤寰區則
又皆欣然為天下得人賀也公世家江右之廣昌為文
獻望族其八世祖宋直寳謨閣學士文定公暨厥考太
子太保吏部尚書公皆能立徳立言立政以丕聞於世
然則公之所學蓋有得於家傳者矣文定嘗為提刑吏
部嘗為御史而公履歴多法曹則秉法匡時乃公之世
職而尤練者以是為司刑元吏固奕秋良御可不勞而
理然古人於刑必欽恤寅恭敬忌㦲慎敷祥刑以棐彜
教使民協於中則足以揚休竹帛光增厥世而道之大
行将後不止此也夫賜進士出身中憲大夫南京太
常寺少卿前翰林院侍講經筵官兼修國史莆
田陳音序
　　　送刑部尚書何公赴召詩序(詩凡十六首/)
上嗣統元之春日親萬㡬注意簡任大臣以弼文教比
從太子太保吏部尚書王公請召南京刑部尚書廣昌
何公廷秀復以司邦禁公卿大夫咸以朝廷喜任得人
而各賦詩為别僚友左侍郎阮公集盈于軸屬瓊序諸
端嘗觀髙宗命傅說曰惟后非賢不乂惟賢非后不食
言君臣相遇之難也公今之賢臣古之弼直非邁迹自
身其正學承於乃祖寳謨文定公家法守於乃父太保
鈍庵先生自公少時已負重名景㤗甲戌登第初授南
京主客主事庭草交翠觀書若将終身丁外艱去起復
改刑部再遷至郎中執法不囬雖豪右無少假借用事
者啣之欲傾伺累月無得時皆為公危公嚴己自如彼
用事者竟敗貶公名益彰後用薦累遷為福建憲副為
河南憲使為湖廣左右布政使為都察院右副都御史
廵撫山西建有軍功用轉於左徳威清肅邊境剔蠧抑
勢元元用乂審録獄囚䟽上先帝覽而喜其簡明簡在
淵𠂻尋遷刑部左侍郎議公久撫山西逹軍民之情兩
奉勅行先詰戎兵後賑旱飢以致戎事休而老稚無溝
壑之轉矣既還不狥賈媚潔己獨立退則謙抑下人至
臨大事决大疑則愕愕便便勇冠三軍而利害不之顧
以故寡合久不調賴上出震明於知人即擢任南京以
培國本於萬年無㡬召復以用天討之五刑此非公之
賢而聞望素隆奚能得上之寵遇而近之重寄如是㦲
夫飛龍在天利見大人千載一時公獨䏻寵遇而重寄
其急趍也何以俟終日乎在途之趍固欲其急在廷既
覲當體上之意夫古之善用刑者莫如臯陶蘇公臯陶
事舜明刑弼教以致好生之徳洽蘇公事成王式敬由
獄以致王國之命長以公平昔學於此不以虞周大臣
所以事君以事吾君吾不信也意上之用公又有重於
此者公必直道而行若枉道事人幸遇圖食有志者所
不為曽謂為之乎此瓊於公之行喜上下之遇共成隆
古之治功羣公相與詠歌以致期望之意瓊於是乎序
賜進士及第嘉議大夫南京太常寺卿掌國子監祭酒
事前翰林侍講學士經筵官同修國史金谿徐瓊序
　　　送司冦何公赴召
與君並命到留䑓又送君承召命回竇氏已㸔傳世業
蘇公原是濟時才行装滿載皆書巻祖道臨歧共酒杯
際遇明良真不偶好將事業贊康㦲
　　　　　　晉陵王㒜(南京吏部尚書/)
纔掌南邦禁遷階又北行憲官新舉直聖主舊知名日
下綸音降江邊候吏迎山河歸路熟日月仰天明春載
仙舟滿風移客棹輕百年餘慶在兩世一官升寃鬼重
交活枯枝再俾生當朝父子貴信史古今榮宣父敷仁
政臯陶種徳刑龍江樽酒别戀闕不勝情
　　　　　　華容黎淳(南京禮部尚書/)
南北多年著盛譽平生清望許誰如秋卿甫拜臨留部
温詔俄徴侍玉除弼教正應同大化築門寕記過髙車
明良遭際誠千載好展胷藏萬巻書
　　　　　　鉅鹿耿裕
歌罷驪駒盡玉缾春江浩浩栁青青丈夫事業昭千古
聖代㤙波湛八溟范老家聲原有自舜庭徳教欲無刑
昨宵耿耿蒼穹外一㸃光芒是法星
　　　　　　古雄侯瓚
西疇家學舊知名父子三朝列上卿詩誦臯陶䏻淑問
心存天地務持平恢恢賢路因時啓望望仙舟照眼明
仰止惟應自前昔不縁隨隊㸔花行
　　　　　　黄巖黄孔昭
平生鯁介獨超然敭歴中朝亦有年接武䕫龍人共羨
故家文獻孰誰先南畿沛澤纔敷布北闕徴書又召還
霖雨塩梅知有待金陵洗耳聽音傳
　　　　　　長安李益
世業儒冠重古旴明時相繼位尚書纔承驛傳来南國
又捧宣書拜玉除弼教兩京隆治化為霖四海際唐虞
臯陶事業堪銘册耿耿聲名永不渝
　　　　　　玉融王克復
經濟才華動聖明忽承優詔復之京錦㠶初掛江天曙
玉勒頻嘶驛路晴調鼎廟廊資爕理持衡刑玉付公平
貞元㑹合生良佐未許臯陶獨擅名
　　　　　　西蜀呉宏道
多君才徳廟堂珍英英氣莭横秋旻孔壬(闕/)被縱熏灼
有刺豈肯輕投人聖皇御極六龍起八座髙遷響人耳
相逢纔聽金陵鐘丹詔又催輔天子嚴翁老冢宰四海
咸知名手扶日月廽雲漢金甌獨覆天光榮一郷兩世
登台輔時論同歸天尺五風雲慶㑹泰階平期收勲名
冠今古
　　　　　　古括虞瑶
楊栁江頭春尚寒五雲髙䖏是金鑾官船風送還朝去
客路人爭駐馬看盛治只今逢舜禹祥刑自古陋申韓
尚書草履傳家舊須遣聲光永不刋
　　　　　　莆田呉希賢
聲望年來冠士流綸音端為老成求好文天子思賢佐
執法尚書慰主憂恵若陽春資庶物心如霽月照清秋
䕫龍盡在雲霄上事業應期繼有周
　　　　　　洛中翟瑛
綸音煥發下南畿春暖江頭彩鷁飛四代尚書恩不忝
兩京司冦世應稀雲龍遭運乾坤㤗彛鼎勲名日月輝
晝夜兼程當宁望長亭休歎故人違
　　　　　　莆田陳音
早歩青雲萬里程恢恢徳業重時評尚書袍笏承先代
司㓂鑑衡厯兩京南省秋霜雀角散北䑓春暖馬蹄輕
顧予何幸亦膺詔驥尾期追入禁城
　　　　　　㤗和曽彦
九重有詔趣還京去住公應繫重輕周室舊稱司㓂獄
虞廷今賴士師明天顔咫尺瞻宫仗仙珮委蛇聽履聲
却恨後生南望逺三台髙䖏不勝情
　　　　　　屠勳
快覩祥鸞上紫霄自憐幽鳥亦遷喬南来北徃無寜歲
我後公先只數朝漢室何須徴賈誼虞廷端合問臯陶
到京煩語吾兄道五月應仝宣政朝
　　　　　　四明楊守阯
旴江文獻舊簪纓橋梓高遷八座榮兩世賢勞推宦業
百年忠義著家聲金門曉日彈冠慶玉殿春風聽履行
老我同年最知己臨歧分手若為情
　　　　　　上官阮勤
　　　送刑部尚書何公歸旴江序
天下之書士所當誦習而施用者若經史文賦章程法
比雖其議論有大小淺深之殊而惟用之適顧専攻者
㦯泥於偏滯博取者或失於泛濫皮膚口耳之學無所
徃而適於用斯患也亦恒有之故倪寛以經術飾事雋
不疑以經義㫁獄竇儀讀書以為翰林歐陽䏻文章以
為㕘政孔休文解朝儀以為郎官學之不善則雖經如
陸贄文如栁宗元不免為罪人法令如張湯不免為酷
吏典故如陳彭年不免為佞夫揆其所就而所學可知
己若用舎顯晦則皆時之所為豈君子之所計㦲刑部
尚書旴江何公受尚書學舉進士以博洽聞為部屬遂
精法律同署者皆自謂不及為大臣出行荒政則先賑
貸蓋取諸周禮服苗蠻則先撫恤次攻伐蓋取諸春秋
至於議大政㫁大獄則雜取諸子史百家之言皆有所
依據不為空撰臆説茍且滅裂之事非庸流悍吏之所
敢望又以其餘為著述為詞賦皆合體裁該時制鑿鑿
乎若不可闕者要其所學可謂専而不滯博而不濫者
矣而公益篤嗜不厭雖家無贏貲食不重肉而諷誦抄
録常若有餘雖剖决如流庭無留案而稽據探索恒若
不足其所施用愈多而愈不窮故登朝厯省人皆想望
翹企以冀其來及其解簪組歸田園則惋惜不暇以為
不易得蓋公自掌邦政以來有所咈嘗累月不視事上
䟽乞歸者亦屢矣察其意殆將歛未究之事業於不朽
之文章去留進退無所徃而不得其樂者著宋論人固
有見之者矣又嘗欲輯國朝諸制作為一代之典而尚
編未究其所自為文章不與之並傳於後也㦲夫政雖
大臣猶分曹限職有所不得為文則天下之大無所不
得與其緩急雖殊而逺近之辨又如此公之去安之其
不得為用也詩云左之左之君子宜之右之右之君子
有之予辱知公謂其不獨宜於此而又有於彼也故因
部院諸公卿之贈追而為之辭賜進士出身中順大夫
太常寺少卿翰林院侍講學士經筵講讀官同修國史
長沙李東陽書
　　　贈大司冦何公廷秀致政還廣昌
一箧圖書出鳯城衣冠堪繼洛中盟清朝事業終無愧
白首功名去亦輕薏苡豈䏻汙馬援蒲輪還擬迓申生
紛紛為謝梁松客千古妍媸史有評
天書一夜下楓宸禮退還應易退人展獲名髙三黜後
晉公獨擅午橋春眼前得失何須較身外存亡始是真
老我樸忠無䖏着空瞻山衮惜元臣
　　　　　　三原王恕(太子太保吏部尚書/)
尚書致仕尚童顔千里清風一棹還定性有原秋水凈
素心無繫白雲閒立誠未始違前訓知止還應免後艱
更羨文章可傳世㡬多末學仰髙山
　　　　　　雲間張悦(南京吏部尚書/)
　　　賦得麻姑山奉司冦何先生致政還旴江
維斗分野山有麻姑上陵天樞下壓坤輿其名洞天也
第居三十有六其為道里也周遭四百有餘清泉白練
濺沫乎其間兮流瀑布於匡廬丹霞紫氣杳藹乎其巔
兮照初日於香鑪爰有仙人氷肌玉膚雲駢鶴馭玉珮
瓊琚逍遥乎是者不知其歴㡬千萬年但見山因是靈
而名冠華蓋酒縁是美而味勝醍醐飲之者心醉望之
者神愉固嘗見詠於騷人而垂名於竹書矣客有倦逰
而歸過此山招麻姑之神而問之曰子之有是山也蓋
云久矣亦知其含氣以生物息機以調神之為消息盈
虗者乎木晦窮陰春必華敷鴂鳴氣至蟲蟄冬初倐陽
徳之方亨忽歲事之云徂子徒名能洞燭化機盜竊元
氣若是之箧䏻易於胠乎麻姑笑而答曰客因隨吾名
與山俱而不能與之為徒吾亦謂客理窮萬變而獨不
知今吾之即故吾也方吾跨大鵬歴清都塊五岳杯五
湖朝刷景乎暘谷夕收功乎桑榆長歗一聲震撼八區
蓋嘗勞塵凡下土張目逺盱矣然而舊鄉不䏻忘乎睥
睨𠂻情不能免於欝紆所以瀝膽金鋪稽首玉除帝固
許吾飛舄雙鳬稅駕轅駒矣猶慮夫林慚吾變谷謝吾
逋幸文不移於北山失不咎乎東隅還吾居於丹霞之
壁反吾服於列仙之癯吾因得馭氣凌風邀客相歸於
是乎于于矣客乃能鴻𠖇杳漠蛻脫濁汙不待乎黄鶴
之招已巾乎柴桑之車孰謂客於兹山而肯少孤乎且
有仙則名其說近諛地因人勝其言不誣吾不能與客
並駕而齊驅獨以為鞭背不能不増兹多口借鵬不䏻
為辨其本無吾名不損於仙曹瑕終掩於瑾瑜若是者
客又以為何如邪客喜笑乃歌曰千仭之陟必循途兮
萬𣲖之流必歸壚兮從吾所好之何吁兮
　　　　　　寜都董越(南京禮部尚書/)
遼禽歸睨化衣塵卿衮還公獨若新三代上追光駕逺
六經中見道根真飛鵬乍副東人望别泪俄沾貢禹巾
不信輕雲常在日老成經濟可無人
　　　　　　南昌張元禎(南京翰林學士/)
執法秋曹遍兩京極知氷蘗是平生衣冠帝簡三朝舊
父子家傳八座榮返櫂江湖思徃事著書林壑見髙情
雲霄路在平如砥他日蒲輪自在行
　　　　　　長沙李東陽
　　　次賔之學士韻
曉拜金鑾下玉京暮㠶髙掛渚風生功名自覺秋雲淡
富貴誰如晝錦榮北闕無書徴寵渥東籬有菊適閒情
百年桑梓身强健共訝神仙地上行
　　　　　　漳浦呉原(户部尚書/)
四朝聲價重南金江右斯文未陸沉希聖希賢千古志
為民為國一生心泰山北斗瞻依近烈日嚴霜矩誨深
優詔歸來無長物萬家春雨詠棠隂
　　　　　　浮梁戴珊(刑部侍郎/)
衰栁不堪折脆葉先秋零踟蹰欲何贈唯有長松青公
家旴水南英姿鍾地靈朅來四十載中外持邦刑秉操
凛氷雪鑑物嚴渭涇具瞻百僚上側媚思潛形春風動
歸興拜䟽陳王庭天語再三勞卿車其少停云胡罹口
語羣蚊聚喧庭九闕不可叩黈纊将為聽公歸遂初志
欣然駕軒軿是非付公論昭晰惟滄溟故園松與菊乆
遲迎前逈山水有餘樂海鷗還共盟逹觀世所稱如如
芬徳馨尚友前古誰曲江張九齡愧予拂塵服餞别臨
長亭去旌望不極喬首空馳情
　　　　　　濠梁顧佐(僉都御史/)
孤立誰能久不歸人家鴈犬峙危機天髙讒口誰真偽
論定公心有是非百世文章洙泗水一生清節首陽薇
富文再召應難免只恐青簔戀釣磯
　　　　　　樂平程楷(翰林編修/)
學行才名重一時青蠅㸃玉未能虧朝端氣節華夷見
塞北風聲草木知去國喜無軒冕累還家賴有鶴琴隨
洛中不久聞司馬指日徴書下玉墀
要作人間大丈夫肯隨流俗避艱虞氷霜素服平生操
薏苡從教衆口誣千載是非公信史一時得失等樗蒲
胷中萬慮都灰盡惟有青山眼不枯
　　　　　　莆田王穆(翰林編修/)
平生法從仰儀刑父子尚書重古今孔雀不知牛有角
淘河寕識燕無心暫時畫舫辭烟渚指日蒲輪出漢庭
遥憶温州人物論風雲布䕶却金亭
　　　　　　延平劉璋(工部尚書/)
　　　寄致政司冦何公
白首孤忠賴主知聲華贏得重當時家山别業雖堪樂
砥柱中流更有誰君實有才終入相仲淹無病可容辭
黄花莫戀東籬好只恐吹香到鳯池
縮地無由侍教難泰山北斗㡬囬㸔祗知范老䏻憂國
豈料逄萌便掛冠靜裏江湖雙眼闊酒中天地寸心寛
蒼生久渴商霖望未許東山卧謝安
　　　　　　晉陽韓文
　　　次貫道韻寄司冦年兄
道藴胷中只自知行藏舒巻却隨時三槐名位應堪並
五栁風流肯讓誰華髪滿頭良可惜青尊到手不須辭
閒居莫問浮沉事烟雨垂竿釣碧池
赤心奉國罔辭難模範應留後世㸔動止不違周禮度
風流却笑晉衣冠逍遥山水襟懐爽傲睨乾坤眼界寛
只恐聖明懐舊徳蒲輪還見入長安
　　　　　　貴溪邱鼐(都察院僉都御史/)
江西監察御史陳銓題為分辨小過以全大臣名節事
考功清吏司案呈奉本部送吏科抄出廵按江西監察
御史陳銓等題嘗聞用舎固由乎天因得罪而舍者大
丈夫有終身之玷進退固聽乎命因斥逐而退者士君
子䝉沒齒之羞此大臣小臣之當分大過小過之當辨
也昔陳平受諸将之金而不見罪於漢髙趙普納呉越
之賂而不見斥於宋祖是二君者豈敢用其不亷不法
之臣㦲一則取其有戰敵之䏻一則重其為社稷之臣
心雖知之未嘗顯言而置於法蓋欲全其大義而隠其
小過也視彼以二卵而棄干城之将者其賢否何如㦲
洪惟祖宗制律立法有八議之條而賢能故舊之不棄
有六贓之罪而親故餽送之未聞也又我朝列聖相承
重大臣通人情之法律也臣竊見刑部尚書何喬新為
鄉里之屬託而得罪不知屬託之罪可原八議免之乎
受鄉親之土儀而玷名亦不知親故之物可以六贓坐
之乎劾者以一時之見而不察其平日之操存議者以
一事之失而不論其平生之得䘮荷䝉聖㤙念以先帝
舊臣不忍加罪放歸田里為何喬新者粉骨碎身恩莫
能報投閒置散樂不可言但臣以何喬新素持操守之
名一旦以失守而舎久著執法之譽一旦以不法而退
此所以為何喬新有終身之玷沒齒之羞而未能雪也
且何喬新之徳政文章臣不敢論謹以臣今昔之所擊
見者為陛下言之臣係湖廣永州衛人成化間何喬新
任湖廣布政使前此任布政者其他贓私亦未悉知凡
遇府州縣僉送農民到司假以區罰紙價為由每名或
罰銀一兩或罰銀五兩方得撥㕘吏役一年之間不下
萬兩任隨花銷侵欺積弊之久遂為當得自何喬新到
任之後州縣農民不許濫僉區罰之弊盡行革去科𣲖
無損益之私錢糧無那移之弊民懐吏畏清徹湖湘至
今人尚思之此何喬新操守之實跡一也成化二十二
年因四川播州宣慰司宣慰使楊愛與弟楊友訐奏不
軌不法重情䝉朝廷差遣何喬新同錦衣衛指揮劉剛
等詣彼勘問臣彼時任四川内江縣知縣䝉何喬新等
取臣前去委用勘事臣見得何喬新一以朝廷委任為
重二以地方生靈是念不為目前之謀必圖經久之計
凡楊愛楊友所奏事情逐一勘問明白奏䝉將楊友革
其衙門𨽻屬軍衛削其官爵安置有司存其産業周急
用度凡百䖏置一出於公無不停當使楊愛之禍已息
楊友之心已安彼時何喬新若肯狥私而存留楊友之
官爵不革安撫之衙門則萬金之富可立而至今日楊
愛楊友兄弟仇殺之祸豈能得已乎即今廣西土官連
年仇殺皆由上司䖏置不得其宜蓋可見矣此何喬新
之實跡二也臣於𢎞治十年八月初二日欽承上命㸃
差廵按江西訪得何喬新自䝉朝廷容罪歸家常懐感
激畧無怨言閉門託疾而親朋不得覩其形晦迹潛身
而官府不得見其面所存益正所養益髙此何喬新操
守之實跡三也夫以何喬新始而堅操守於居官之時
既而全節介於退閒之日何為受親故之物貽全徳之
累是辭十萬而受萬也雖欲致富豈為此㦲此臣之所
以為何喬新不能不發長歎而太息也昔宋趙抃在言
路彈劾不避權貴常欲朝廷别白君子小人其言曰小
人雖有過當力遏而絶之君子不幸詿誤當保全愛惜
以成就其徳於戯趙抃之言可謂深識逺慮真知大體
之論矣奈何何喬新禀賦之性太急惡惡之心太甚得
罪於人者頗多今至此孰肯為彼陳其事而雪其恥邪
此臣之所以諄諄言之切切辯之者豈敢沽名於人市
恩於彼㦲蓋為大臣不可不敬也小過不可不宥也不
然周公何以謂魯公曰故舊無大故則不棄伏望聖㤙
以大臣為重以故舊為念以小過為宥㫁自宸衷乞勅
吏部合無查勘何喬新如無疾可用則行取任用如老
病不起則慰勞嘉奨以存君臣故舊之㤙以雪終身汙
辱之玷以全進退用舍之正非惟何喬新一人感聖㤙
於無涯則普天率土亦皆知聖恩敬大臣宥小過之洪
㤙也凡居臣下孰不披肝瀝膽致身盡忠於國㦲臣以
庸愚叨居言路凡有所見不敢緘黙昧死上言干冐天
威不勝惶懼隕越之至等因該通政使司官員奏奉聖
㫖該衙門知道欽此
都察院右僉都御史林俊題為乞恩褒異舊臣事據江
西建昌府申據廣昌縣報𢎞治十五年十二月二十二
日本縣致仕刑部尚書何喬新病故㸔得本官敭歴中
外全徳始終致仕十有餘年足跡不入城府聲色貨利
素不嬰心著書立言老尤造妙誠為中朝耆望名世碩
臣縁本官與刑部尚書彭韶吏部侍郎葉盛人望相同
合申乞照彭韶贈太子少保葉盛諡文莊事例奏請贈
諡及賜祭𦵏以快人心等因到臣行間又據江西布政
司呈同前事查得何喬新妻夫人呉氏先於本年二月
内病故已經奏差進士林魁督造墳塋本官丁憂囬家
守制行委該府同知沈景督造外臣聞何喬新與彭韶
先為刑部屬官並負盛名積官俱至刑部尚書彭韶忠
亮懿醇何喬新貞方恭慎又各儒術精究吏治熟諳得
古人之深以同任天下之重當時言完徳純名文學政
事節槩皆屬心焉及位序已極請老歸榮識者猶以不
盡用為歉䟽起者再四彭韶沒有贈諡仰悉我聖天子
優異名徳盛心然彭韶學有經緯道適中和危言峻行
㢘問貞風文有也正有也忠與節與恪與清與憲則又
有也其視葉盛學行同而事功過之葉盛得諡文彭韶宜
無靳况追贈都察院右副都御史呉訥諡文恪南京吏
部尚書魏驥諡文靖彭韶實足並美嗣休又宋臣歐陽
修諡文忠范仲淹諡文正論者謂彭韶正色立朝先憂
為國生今之世無愧古人沒而易名宜亦近之不知定
議之時何取恵安之義捨大録細不類其人不足服中
外之心為後世史書之信今何喬新之卒該府兼舉彭
韶官階葉盛文荘事例為言似亦有未慊於彭韶之諡
而欲求畀何喬新以文者㦯疑彭韶何喬新非出翰林
不得諡文不知諡以責名實公是非聖君賢相所以右
人文昭信史而風動士大夫者端亦藉是况呉訥葉盛
魏驥近事甚明而李時勉先諡文毅曹鼐諡文襄王英
諡文安後各諡文忠著例歴歴可舉者㦲此臣所以不
揆狂昧特為申請伏望陛下褒崇舊徳特隆何喬新贈
祭開壙之典仍勅翰林院㕘詳臣奏揆以公義将彭韶
再議與何喬新果合文正忠獻貞宣恭肅憲恪諡法具
議上請聖裁易去彭韶恵安舊諡庶名實允符臣工胥
勸縁係褒異舊臣及改諡事理未敢擅便為此具本謹
題請㫖
都察院右副都御史韓邦問題為乞㤙優厚病故大臣
事據江西建昌府廣昌縣申據本縣東隅一圖官籍何
延禄狀告有祖母夫人呉氏先於𢎞治十四年二月内
病故將情具告申逹䝉朝廷差有進士林魁祭𦵏中途
丁憂去訖一向未舉今於𢎞治十五年十二月二十二
日有祖刑部尚書何喬新亦故乞憫念申逹合干上司
轉行具奏照例贈諡祭𦵏庶不有孤㤙典等因備申到
臣照得刑部尚書何喬新歴官年久終始一節文章政
事巋然人望進而立朝則足為天下之倚望退而居家
則足為鄉邦之儀刑今其病故殊可憐惜况兩䘮在家
子㓜孫弱尤宜優厚如䝉乞勅該衙門查照將已故刑
部尚書何喬新考其平生履行若何照例加以贈諡賜
以祭𦵏俾夫妻有歸子孫有望以為聖朝人臣之勸縁
係乞㤙優厚病故大臣事理未敢擅便謹題請㫖
吏科給事中臣呉世忠謹題為公贈諡以彰勸懲事先
該傳聞江西致仕刑部尚書何喬新病故士類咨嗟皆
有哲人漸逝之歎續該欽差廵視江西地方右僉都御
史林俊奏乞聖恩欲與贈諡祭𦵏并欲與彭韶改諡奉
聖㫖該衙門㸔了來說欽此欽遵前之歎者又有公道
不冺聖鑒不忘之喜該吏部查照彭韶贈官事例覆奏
又奉聖㫖何喬新還查他致仕縁由明白來說命下之
後臣等且喜且疑不知陛下知其致仕被誣不辨而去
而欲與之洗濯耶將聖意或他有所在也臣考何喬新
始自刑部主事歴陞尚書學行俱優政事兼備忠勤剛
介老而彌堅識與不識莫不髙尚其行及御史鄒魯等
嗔其薦用魏紳奪伊寺丞聴受人言誣以小事本官一
辭不辨歛然而歸識者聞之莫不益髙其志及居林下
閉門著書賔客不接州縣不通聞四川有土官感其公
道不逺千里資以棺木藥食之費其禮頗厚其意甚勤
本官拒辭一無所受夫於此不受則其他可知於致仕
之日不受則其平日可知而何喬新之名又充滿於士
大夫之耳較諸他人居家走趨貪濁遑遑不已者真鸞
鳳之於鴟鶚矣此則何喬新之素行清朝之完人也今
鄒魯擯於聖明死於積惡人皆為公道之慶為何喬新
之快陛下因是而盡滌其㣲染重賜其贈諡實為海内
衆人之心豈徒何喬新一人之幸必若因其致仕之誣
而並疑其贈諡之典如蔣之竒嘗誣奏歐陽修而後日
太師文忠之贈諡愈顯胡紘輩嘗誣奏朱熹而後日太
師文公之贈諡愈光蓋好惡者一時之私贈諡者萬世
之公况何喬新之誣既小且誣又非他臣之比陛下何
疑於此而欲廢此公典也㦲臣又論之夫為善去惡者
君子之本心好善惡惡者天下之公論而操縦予奪人
主之大權若官爵贈諡必加於善人而不及於惡徳則
公道以服善人以勸若一槩濫及惡徳而善人反不能
及雖及之而不稱情彼君子孳孳為善之心或不以有
無而為榮辱第恐人心不服衆論不貴而在上將無所
施其勸懲之典此則國家所宜以為慮者是以前代聖
帝明王以及於我朝列聖於臣子贈諡必從人之公論
而不敢論一己之好憎甚至予之而復奪畀之而復改
必求至於名實相稱而後已者非徒為其人之榮辱計
實亦為國家勸懲計也夫蓋棺事定之後而猶公論不
明則中人何利於為善而小人何憚於為惡在上又將
何以勸沮之邪臣愚謂國家所宜以為慮者意竊如此
伏望陛下深念何喬新彭韶砥礪名莭為時名臣有光
聖代勅下該部将何喬新被汚之事先與洗濯仍并將
二人平生文行重加考議賜以髙節重以美諡以慰忠
魂以愜公論其餘老臣負天下名望或在林下逺方者
亦及時取用母使如何喬新等既沒而空惜之臣子幸
甚天下幸甚臣不勝惜賢為國之意謹具奏聞伏候勅
㫖
江西等處承宣布政使司建昌府廣昌縣知縣臣張澯
謹奏為録遺功以勵人心事准本府帖下抄䝉合干上
司案驗備奉吏部勘合於正徳十年六月内陛下可給
事中毛憲所奏開稱録文學之臣則自永樂以後闡文
立教如尚書薛瑄大學士邱濬等皆究心吾道講明性
理文章著述足範後學與凡聞見未及所當錄者一體
上請恩命如前頒賜後該本部覆奏奉聖㫖是欽此欽
遵通行廵按衙門且欲㕘以監司守令之見等因到臣
准此臣伏見本縣已故刑部尚書何喬新由進士歴官
刑部尚書累上䟽求罷政尋䝉孝廟准令以禮致仕歸
家杜門著書足跡未嘗至城府後該大理寺屠勲及給
事中楊㢘等屢薦不復起𢎞治十五年十二月内喬新
終於其家朝廷遣官諭祭及𦵏亦如之臣仰見先帝優
禮故官藹然唐虞氣象而出於尋常萬萬矣臣竊禄兹
土查㸔得喬新歴官中外全徳始終篤學力行清修苦
節其仕也有功有烈其䖏也有徳有言嘗與大學士邱
濬為道義交平居每相語曰吾與子相知不啻君實景
仁不幸死則後死者銘之此其自負為何如而其志豈
易量㦲今邱濬之書家傳人誦而喬新其友也記曰不
知其人視其友况其平生出處大致彰彰較明如是而
使之寂寥無聞吏兹土者固與有其責矣既又獲覩其
門人提學副使蔡清所作小傳歴溯師友淵源備見規
模宏逺推其有足以尊主而庇民出其餘足以範俗而
垂世其信道之篤既無愧於薛瑄而著述之多實可配
乎邱濬奈何數經兵火不過存什一於千萬耳臣竊惜
之間又訪其致政家居也安貧守節樂道忘年聞有四
川土官感其在任公道之恩不逺千里資以棺木藥食
之費其禮頗厚其意甚勤喬新堅然却之一無所受夫
晩年如此則壮歲可知致事如此則守官可知蓋由其
平日謹獨工夫深潛縝宻無所為而為義者故其辭受
取與之際又盡彰彰較明如是真可謂昭代之耆儒夫
豈獨近世之名宦雖其前長刑部秉道嫉邪為讒夫鄒
魯所誣然而賣宅即行沒齒無怨深得大臣體清議之
在昔固已甚明公論之至今久愈難掩前該廵按御史
陳銓已經具奏辯其誣謗之故又該廵撫都御史林俊
䟽其行事欲舉贈諡之典而給事中呉世忠又詳議而
申論之且曰鄒魯擯於聖朝死於積惡人皆為公道之
慶為何喬新之快因是而重賜其贈諡實為海内衆人
之心又曰如蒋之竒嘗誣奏歐陽修而後日太師文忠之
贈諡愈顯胡紘輩嘗誣奏朱熹而後日太師文公之贈
諡愈光蓋誣善者羣小之私而贈諡者萬世之公此臣
於喬新所以表其為昭代之耆儒而不但稱為近世之
名宦凡以此也其屈也不久則其伸也不大其晦也不
乆則其光也不長臣仰惟先帝之於喬新可謂無負而
羣臣建白又如是之力當時吏兹土者萬一䏻將順徳
意則贈諡之典亦不至於久曠矣惟其未然臣又竊惜
之曽見名臣録内尚書魏驥致仕病故蕭山知縣李鞏
上䟽請諡後得賜諡文清嘗欲援此事例再為喬新申
請顧念逺臣之體當務晦藏是以對案細思将作復止
詎意伏遇聖明舉行曠典羣臣將順之不暇此固千載
一時也臣以踈逺之㣲亦與博訪之列敢不奉承詔㫖
宣揚上徳而共成此清明盛事㦲今准該䝉備奉前因
質之鄉評㕘以衆論同然一辭臣過不自揆竊惟喬新
所有贈諡及録䕃之典委的事體相應但恩典出自朝
廷國是須歸廊廟如蒙皇上俞允乞勅吏部㸔詳臣奏
仍行禮部議擬應得諡法一體施行則賢人君子有所
資以為善而世之所謂讒夫者亦將有所憚而不敢為
惡矣豈特何喬新之幸實斯道斯文之大幸也臣無任
悚慄惶恐待罪之至為此具本順差縣吏譚輝謹齎捧
奏奉聖㫖是何喬新學行俱優始終全徳准贈太子少
傅廕子孫一人入監讀書欽此
　　　都察院都御史林俊祭文
嗚呼我公先公太保嵬然物望公貳吾閩臬時岳䝉泉
出自内閣守郡居然前輩獨禮下公語人曰是何上宰
子與彭正郎齊聲刑部者也蓋從吾恵安公也公博記
善文精吏事清剛孤特嘗忤一錦衣伺之一無所得為
膚使為岳長任方取忘而名益上流尹上宰嘗曰吾位
惟彭可居若季聰之位何無疑也許之如此季聰林荘
敏時論重属者也尹恡愛才名然在其時公已晋少司
㓂彭踣以起亦為御史中丞李咨省用事附者屈起公獨
為司㓂南京皇上嗣大位大臣多免者三原王介庵特
起為上宰公特入為司㓂彭入為少宰時九卿稱多賢
然亦介庵從吾我公馬鈞陽張華亭而已其後公薦長
属為少廷尉則某御史預為地者也若或奪之媒蘖公
事以迎合要人助中傷公不為辯疏歸甚力頼皇上明
聖得請以行明年要人罷憤死御史尋謫去當死於獄
公優㳺林壑如千年海内望風采占一起為世道軒輊
䟽起嵗為常嗚乎公之不盡用尼若伸晦之而章白以
完暮景収著述終效斯天也我皇上兼覆旁燭陽舒而
隂慘妙聲迹於無朕斯其謂至古堯舜何以加諸俊在
湖南有中貴人至深䘖簡已久謂偕事曰林自如是既
别挽之山髙處闢左右人咨訪人物俊謝不知強數事
則應之曰王介庵然老矣國體當善其歸曰宗貫朝廷
知之内人無忌焉則某也道之云云又問應之曰彭從
吾然病且老矣人情當遂其歸曰鳯儀朝廷知之内人
無忌焉然竟誠難處難其代者曰何椒邱曰廷秀朝廷
知之内人無忌焉則某也道之云云嗚呼吾軰持論其
然耶則可嘅也弗自顧惜而妬人之不右已謀國道固
當如是耶介庵與公表表特偉稱大人物者也猶盡氣
力為敵必排使解去妨賢病國其毋畏人言亦至矣嗚
呼適自絶而已矣俊吏于公嗜近酸醎故誤被公知凡
所遷叙私自為過則以為非私自為驪則顧以為遲既
還海上両辱公書隠誼㣲詞奥懐而幽意永有餘味無
謂而出東廵公鄉自幸得拜床下聆髙論以載仰末光
則而已矣褒異之䟽以公當贈諡從吾當易諡俱畀以
文我皇上若允之矣事出中更罔悉意謂謂既死猶有
追憾如彼人者哉嗚呼公道人心誰則終冺之固有嗣
俊之章以泄大夫士之忿囬天之聽以易公名垂信史
與王彭並傳如韓范數公者固未得終易之也嗚呼公
有知乎公有知其曽是為意耶國論之公史官者之専
責也嗚呼哀哉尚饗
　　　兵部尚書兼翰林院學士尹直祭文
於乎人有邪正天有隂陽盛明之朝不能無小人但不
使之猘噬䲭張公何幸夫聖明之在上而不幸夫小人
之在旁肆以權奸之鷹犬妄詆瑞世之鳯凰荷明鑑於
日月卒不枉夫忠良奉身完名歸榮於鄉盖公之操履
徳望文章辟如金石峻岳長江出處進退係時之望日
月何傷於武叔行止不係於臧倉嗟彼宵人旋皆㓕亡
狗彘不食其餘碪斧自絶其吭公獨考終於正寝孰不
嘅悼而悲傷正邪得失不待較量予所私念同出西江
早聨名於虎榜遂簉羽於鵷行心孚誼篤金堅蘭芳中
間出入以相違晚復同處於廟堂公尋陟夫司㓂於南
都我繼得請退休而南翔適公被召解后廣昌相並嗟
嘆世態滄桑及公家居相憶靡忘以慰以懌詩簡時将
方擬放舟於雪夜溘然上従於先皇聞訃驚怛摧裂肝
膓顧少長而茍存亦孰短而孰長惟恤典之腆備信公
論之有常尚瞑目於九原将愈久而彌光冩哀以詞遠
奠一觴於乎尚饗
　　　翰林院編修羅玘等祭文
旴江汪濊鳯山嶙峋含靈蓄秀鍾為哲人惟司㓂公邦
家之瑞遭際休明徳稱其位早掇巍科聲聞遠揚如麟
如鳯如珪如璋歴職刑曹謹持三尺疇能轉移我心匪
石掌臬掌藩于汴于閩亦于三楚吏畏民親都憲中䑓
澄清於外達枉通幽去甚去泰乃佐秋官遂陟上卿為
民作則為國持平清苦之操如氷如蘖堅貞之性如松
如栢大小之獄必盡其辭民以不寃如漢釋之彼勢重
天我無造請一言不交如唐宋璟闗節不到笑彼河清
權奸歛迹如宋中丞五鼓朝朝穆穆在列坐聴吏事片
言以折夜則讀書對聖對賢竒辭奥義發於大篇好學
之心老而不倦百氏衆流兼該貫穿文傳海内書則滿
家宗工大手蔚於國華羣議於庭隂闔陽闢有攸弗中
我則面赤弗協於中翻然就正我則攸同八柱擎天九
重所倚才髙忌生行孤謗起何物小人敢爾譸張搆成
大獄繆悠荒唐誰謂萬目隻手可掩白璧奚累青蝇徒
㸃正氣方欝公議大喧虎豹在闗莫叩帝閽小人徒勞
天道終定匪天之定惟天子聖陳情累表堅請還山心
則戀闕身與雲閒愷悌君子神眀所勞長大兒孫閲歴
耆耄賔客謝絶不忘著書考徳問業履滿其廬抱真葆
和神清顔澤彼蒼何知台星忽坼訃音驛聞天子咨嗟
告祭營葬恩禮有加縉紳聚嘆哲人萎矣百身莫贖去
莫追矣玘等同鄉後進景仰髙風南歸之後欲拜無從
今公逝矣典型日遠水落山空江寒嵗晚哀慟之情十
倍尋常慟乃天下豈止鄉邦薄禮兼詞深慚遠致公神
不忘鍳此誠意尚饗
　　　禮部尚書張昇等祭文
軍峯之秀旴水之清扶輿欝積毓此儒英文章政事行
義堅貞協天下議匪獨鄉評發軔刑曹佐憲閩海遷臬
中州憲度無改吏懾威稜士慕風采開省湖湘政簡功
倍命撫晋冀人竦先聲為民保障為塞長城入賛司㓂
犴獄清平秋卿正位歆動兩京天欲成之早遣稅駕雖
退而進名播夷夏閉户著書人事俱謝我朝名臣不朽
有藉究心周禮註疏益優不日而就聖典以修存不出
閾沒乃神逰傷哉經濟竟秘荒邱天限斯人罔躋上夀
乃遭不辰奄失耆舊吾輩疇依有淚盈袖薄瀉我意爰
寄清酎尚饗
　　　巡撫山西都察院右僉都御史魏紳祭文
嗚呼孰謂斯世而有公其人者乎公以雄才碩徳魁鄉
闈登甲科位極人臣以歩先尚書之武何愧於古之君
子崇徳而象賢者乎歴刑曹藩臬以晋於中丞大司㓂
以執祖宗之法以平天下之獄而能柔不茹剛不吐猛
濟乎寛仁兼乎恕其古所謂社稷臣者乎若其最不可
及者正色立朝直道行己徳髙謗興勢孤䜛擠雖搆无
妄之災乃以有故而去髙卧雲山醉吟烟渚而其最不
可者老蚌生珠二雛英物方一身之既輕而萬事亦咸
足其古所謂嘉樂令徳自□申之者乎盖公之身雖處
乎今而其風實追乎古功髙韓范學宗鄒魯處己則清
而不汚遇事則正而不腐見善則若覩鳯麟嫉惡則欲
投豺虎顧紳謭劣昔任秋署才本庸庸政亦無補荷公
甄録進為可語累辱恩遷恐負公舉茲者叨撫晋䑓承
公遺緒両荷緘題尤切教許嗚呼海宇茫茫孰云知己
紳受公知如斯而已方期載駕蒲輪重作霖雨否則優
㳺林下從丁令威以問庚霜楚夫何天不憗遺一老而
遂使公乎不起嗚呼哀哉無計登堂何由執紼第使既
遣征斾亦出覩邊壘則仰公之遠圖望闗城則憶公之
偉績徒感徳於百年惟凝思以終日聊緘詞而寫哀庻
靈爽其鍳恤尚饗
　　　吏部尚書馬文昇等祭文
大江之右山川毓神廼克生公一代偉人剛方英邁徳
器天成雄才遠畧作求先民操節矜勵玉潔氷清學識
其大志存經綸歴官中外振揚休聲暨掌邦禁海内稱
平法訖威富氣凌秋旻風采凝峻表儀縉紳年未耋耄
抗疏乞身遄歸故山飬重尊生烟霞風月觸處皆春天
胡弗弔遽爾沉淪事聞當宁悼念舊臣錫葬錫祭恩禮
荐臻生榮死哀誰其擬倫予輩曩昔恊恭同寅追惟夙
好怛焉酸辛悠悠旴江隔越神京賵賻酹奠邈弗可親
駕言緘詞聊寫㣲誠平生交誼盡此一觥嗚呼尚饗
　　　吏部員外郎夏良勝祭文
人有越千里而交百世而通者神也氣也非因心之感
則迹似之求也良勝於公一何有哉而夣寐閒見公者
累矣南不夣駝北不夣象非所見也良勝後公生數十
年公所居又去數百里稚聞公名長得公文字閒思欲
見之而公不可作矣是故每異乎夣之無從也雖然公
在鄉為賢士在廷為名臣神氣在天下若日星具目者
所共見也周官三夢有所謂觭夢者謂志所向也天下
之夢見公者固多矣况良勝為鄉之後進者哉若所謂
志於公者未有也嘗讀公與圭峰太史書云獨好名之
心未能盡忘所好者非禄位之名廼後世之名也是公
肝膈之言圭峰可與道亦信不負所託若良勝者何能
為哉公邑有賢令疏公心迹贈命薦加登錄公嗣良勝
嘗與聞每至圭峰所必私忭焉所謂後世之名在公若
持劵取物無違期也獨謚議未下著作未傳後生之責
尚有在者然亦豈敢謂持此足副公之託耶香帛藉手
展拜墓道公神氣若生幸鍳斯悃謹告
　　　懐椒邱先生詩(三首/)
落日倚城頭空山翠霧收松坡馳走馬草隴飽眠牛天
晚燈揺市風寒笛滿樓憑髙舒望眼何處是椒邱
　　　　　　華亭陳良瑚
少日幽居詠楚騷先生一叙品題髙拈将濓洛千年意
壓倒韓歐両代豪元晦處䜛真活潑汝愚憂國自煎熬
南来偶見椒邱稿一夜思公㡬百遭
寂寞椒邱何處尋椒邱文學擅茲今師心未信陳公甫
好古真知邱仲深雲谷已成脩史志天津自愛打乖吟
個中剰有青田老徳義風流吾亦欽
　　　　　　順徳張燦
　　　續附奏議
江西等處承宣布政使司建昌府廣昌縣知縣臣陳錫
謹奏為照例乞恩補廕事臣伏聞本縣已故刑部尚書
何喬新由進士始授南京禮部主客清吏司主事復改
刑部陜西清吏司主事歴陞本部廣東清吏司貟外郎
郎中福建按察司副使河南按察司按察使湖廣布政
司左布政使精通吏事在在有聲陞都察院右副都御
史巡撫山西植安邊禦狄之功陞左副都御史清理刑
獄馳伸寃理枉之譽陞刑部左侍郎疑獄悉辯羣情懾
伏陞南京刑部尚書未㡬入為刑部尚書邦禁嚴明刑
罰得中既而累遷乞休尋䝉孝廟准令以禮致仕歸家
杜門著書足跡不至城府後該大理寺屠勲及給事中
楊亷䓁屢勸不起是其進也有功有烈足為天下之倚
重其退也有徳有言足為鄉邦之儀刑誠為中朝耆望
名世碩臣𢎞治拾伍年拾貳月内終於其家伏䝉朝廷
遣官賜以葬祭後該都察院右僉都御史林俊右副都
御史韓邦問吏科給事中吳世忠本縣知縣張燦各具
奏請加贈諡及錄廕伏䝉武宗皇帝聖旨是何喬新學
行俱優始終全徳准贈太子少傅廕子孫一人入監讀
書欽此至正徳拾貳年貳月貳拾伍日伏䝉朝廷誥命
特諡文肅夫崇徳報功帝王盛典臣仰見先帝之待喬
新恩禮加隆誠無負於舊臣矣縁喬新原廕男何承鳳
忽於嘉靖叁年拾貳月内病故合邑士民咸為傷悲臣
吏茲土亦慨其雖沾録廕未膺禄仕先朝恩典不無虚
負随准本縣闗㨿本縣儒學生員何洛呈稱委係何喬
新曽孫相應補廕呈乞備由奏請補廕等因到臣臣查
得正徳拾年拾壹月内本縣奉到都察院巡按江西壹
千叁拾號勘合劄付壹道為録遺功以勵人心事内開
邱濬廣東瓊山縣人由進士歴任少保兼太子太保戸
部尚書武英殿大學士在任病故贈太傅特進左柱國
諡文荘廕孫邱□授尚寳司司丞未任病故正徳玖年
該伊母韓氏奏乞将孫男邱郊補廕該部覆題奉聖旨
是邱郊補廕尚寳司司丞欽此葉盛直𨽻崑山縣人由
進士歴任吏部左侍郎在任病故謚文荘廕男葉震入
監讀書未任病故(闕/)　　年該部照例查取孫男葉孟
琪補廕臣切照何喬新與邱濬葉盛人望相同其廕子
不幸大率亦相類邱郊葉孟琪既得補廕則何洛亦得
照例補廕矣但恩典出自朝廷國是須歸廊廟如䝉皇
上俞允乞勅該部詳㸔臣奏仍行該部議擬查例将何
洛補廕施行則舊臣之遺功可表先朝之恩典不負亦
足以激勵人心於将来矣臣不勝惶悚待罪之至等因
具本該通政使司官奏奉聖㫖該部知道欽此嘉靖五
年十月二十七日吏部覆題二十九日奉聖㫖是何洛
准補廕欽此
　
　
　
　
　
　
　
　
　
　
　
　
　椒邱外集
