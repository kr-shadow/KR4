#+TITLE: 宋文選-宋-闕名
#+DATE: 2016-06-11 12:26:01
#+SOURCE: github.com/kanripo/KR4h0032 master b4bb113f                
欽定四庫全書　　　　集部八
　宋文選目録　　　　　總集類
　　巻一
　　　歐陽永叔文
　　巻二
　　　歐陽永叔文
　　巻三
　　　司馬君實文
　　巻四
　　　司馬君實文
　　巻五
　　　司馬君實文
　　巻六
　　　范希文文
　　巻七
　　　王禹偁文
　　巻八
　　　孫明復文
　　巻九
　　　孫明復文
　　巻十
　　　王介甫文
　　巻十一
　　　王介甫文
　　巻十二
　　　余元度文
　　巻十三
　　　曾子固文
　　巻十四
　　　曾子固文
　　巻十五
　　　石守道文
　　巻十六
　　　石守道文
　　巻十七
　　　石守道文
　　巻十八
　　　李邦直文
　　巻十九
　　　李邦直文
　　巻二十
　　　李邦直文
　　巻二十一
　　　李邦直文
　　巻二十二
　　　李邦直文
　　巻二十三
　　　唐子西文
　　巻二十四
　　　張文潛文
　　巻二十五
　　　張文潛文
　　巻二十六
　　　張文潛文
　　巻二十七
　　　張文潛文
　　巻二十八
　　　張文潛文
　　巻二十九
　　　張文潛文
　　巻三十
　　　張文潛文
　　巻三十一
　　　黄魯直文
　　巻三十二
　　　陳瑩中文
　　　　(臣/)等謹案宋文選三十二巻不著編緝者姓
　　　　氏案張邦基墨莊漫録稱崔伯易有金華人
　　　　記編入聖宋文選後集中則此乃其前集在
　　　　南渡以前矣所選皆北宋之文自歐陽以下
　　　　十四人惟取其有闗於經術政治者詩賦碑
　　　　銘之類不載焉中無三蘇文字而黄廷堅張
　　　　耒之文則録之豈當時蘇文之禁最嚴而黄
　　　　張之類則稍寛歟又其中無二程文盖不以
　　　　文士目之也何焯義門讀書記䟦所校元豐
　　　　類稿後曰己夘冬於保定行臺(案焯是時在/直𨽻巡撫李)
　　　　(光地/署中)閲
　　　内府所賜大臣古文淵鑒有在集外者六篇則
　　　　書魏鄭公傳後邪正辨説用上田正言書上歐
　　　　蔡書也後知立齋相公(案立齋為大學士/徐元文之别號)有
　　　　建本聖宋文選數冊其中有南豐文二巻嘉
　　　　善柯崇樸借鈔遂傳於外此六篇者皆在焉
　　　　云云按書魏鄭公傳後一篇宋文鑑亦載不
　　　　僅見於此集中焯盖考之未審然南豐外集
　　　　續稿今並不傳其佚篇惟賴此集以存是亦
　　　　不為無功矣宋人選宋文者南宋所傳尚夥
　　　　北宋惟此集存耳其賅備雖不及文鑑然用
　　　　意嚴慎當為能文之士所編尢未可與南宋
　　　　建陽坊本出於書賈雜抄者一例視之也乾
　　　　隆四十五年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　宋文選巻一
　　歐陽永叔文
　　　本論上
佛法為中國患千餘嵗世之卓然不惑而有力者莫不
欲去之已嘗去矣而復大集攻之暫破而愈堅撲之未
滅而愈熾遂至于無可奈何是果不可去耶盖亦未知
其方也夫醫者之于疾也必推其疾之所自來而治其
受病之處病之中人乗乎氣虗而入焉則善醫者不攻
其疾而務養其氣氣實則病去此自然之效也故救天
下之患者亦必推其患之所自來而治其受患之處佛
居西土去中國最逺而有佛固已乆矣堯舜三代之際
王政脩明禮義之教充于天下於此之時雖有佛而無
由入及三代衰王政闕禮義廢後二百餘年而佛至乎
中國由是言之佛所以為吾患者乗其闕廢之時而來
此其受患之本也補其闕修其廢使王政明而禮義充
則雖有佛無所施于吾民矣此亦自然之勢也尭舜三
代之為政設為井田之法籍天下之人計其口而皆授
之田凡人之力能勝耕者莫不有田而耕之斂以什一
差其征賦以督其不勤使天下之人力皆盡于南畝而
不計乎其他然又懼其勞且怠而入于邪僻也于是為
制牲牢酒醴以養其體笙匏俎豆以悅其耳目于不耕
休力之時而教之以禮故因其田獵而為蒐狩之禮因
其嫁娶而為婚姻之禮因其死葬而為喪祭之禮因其
飲食羣聚而為鄉射之禮非徒以防其亂又因而教之
使知尊卑長幼凡人之大倫也故凡養生送死之道皆
因其欲而為之制飾之物采而文焉所以悦之使其易
趨也順其性情而節焉所以防之使其不過也然猶懼
其未也又為立學以講明之故上自天子之郊下至鄉
黨莫不有學擇民之聰明者而習焉使相告語而勸誘
其愚惰嗚呼何其備也盖堯舜三代之為政如此其慮
民之意甚精治民之具甚備防民之術甚周誘民之道
甚篤行之以勤而被于物者洽浸之以漸而入于民者
深故民之生也不用力于南畝則從事于禮樂之際不
在其家則在乎庠序之間耳聞目見無非禮義樂而趨
之不知其倦終身不見異物又奚暇外慕哉故曰雖有
佛無由而入者謂有此具也及周之衰秦并天下盡去
三代之法而王道中絶後之有天下者不能勉強其為
治之具不備防民之術不周佛于此時乘間而出千有
餘嵗之間佛之來者日益衆吾之所為者日益壊井田
最先廢而兼并遊惰之奸起其後所謂蒐狩婚姻喪祭
鄉射之禮凡所以教民之具相次而盡廢然後民之奸
者有暇而為他其良者冺然不見禮義之及已夫姦民
有餘力則思為邪僻良民不見禮義則莫知所趨佛于
此時乗其隙方鼓其雄誕之說而牽之則民不得不從
而歸之矣又况王公大人徃徃倡而崇之曰佛是真可
歸依者然則吾民何疑而不歸焉幸而有一不惑者方
艴然怒曰佛何為者吾將操戈而逐之又曰吾將有説
以排之夫千嵗之患徧于天下豈一人一日之可為民
之沉酣入于骨髄非口舌之可勝然則將奈何曰莫若
修其本以勝之昔戰國之時楊墨交亂孟子患之而專
言仁義之說仁義之說勝則楊墨之學廢漢之時百家
並興董生患之而退修孔氏之道孔氏之道明而百家
自息此謂修其本以勝之之效也今八尺之夫被甲荷
㦸勇盖三軍然而見佛則拜聞佛之說則有畏慕之誠
者何也彼誠壯佼其中心茫然無所守而然也一介之
士渺然柔懦進退畏怯然而聞有道佛者則義形于色
非徒不為之屈又欲驅而絶之者何也彼無他焉學問
明而禮義熟中心有所守以勝之也然則禮義者勝佛
之本也今一介之士知禮義者尚能不為之屈使天下
皆知禮義則勝之矣此自然之勢也
　　　本論中
昔荀卿子之說以為人性本惡著書一篇以持其論予
始愛之及見世人之歸佛者然後知荀卿之說謬焉甚
矣人之性善也彼為佛者棄其父子絶其夫婦于人性
甚戾又有蠶食蟲蠧之弊然而民皆相率而歸焉者以
佛有為善之說故也嗚呼誠使吾民曉然知禮義之為
善則安知不相率而從哉奈何教之諭之之不至也佛
之說熟于人耳入乎其心乆矣至于禮義之事則未嘗
見聞今將號于衆曰禁汝之佛而為吾禮義則民將駭
而走矣莫若為之以漸使其不知而趨焉可也盖鯀之
治水也障之故其害益暴及禹之治水也導之則其患
息盖患深勢盛則難與敵莫若馴致而去之易也今堯
舜三代之政其說尚傳其具皆在誠能講而修之行之
以勤浸之以漸使民皆樂而趨焉則充行乎天下而佛
無所施矣傳曰物莫能兩大自然之勢也奚必曰火其
書廬其居哉昔者戎狄蠻夷雜居九州之間所謂徐戎
白狄荆蠻淮夷之類者是也三代既衰若此之類並侵
于中國故秦以西戎據宗周吳楚之國皆僣號稱王春
秋書用鄫子傳記被髮于伊川而仲尼亦以不左衽為
幸當是之時佛雖不來中國㡬何其不大亂也以是而
言王道不明而仁義廢則生民之患亟矣及孔子作春
秋孟子距楊墨之説然後王道復明方今九州之民莫
不右衽而冠帶其為患者特佛耳其所以勝之之道非
有甚髙難行之說也患乎忽而不為耳夫郊天祀地與
乎宗廟社稷朝廷之儀皆天子之大禮也今皆舉而行
之至于所謂蒐狩婚姻喪祭鄉射之禮此郡縣有司之
事也在乎講明而頒布之耳然非行之以勤浸之以漸
則不能入于人而成化自古王者之政必世而後仁今
之議者將曰佛來千餘嵗有力者尚無可奈何何用此
迂緩之說為是則以一日之功不速就而棄必世之功
不為也可不惜哉昔孔子嘆作俑者不仁盖嘆乎啟其
漸而至于用殉也然則為佛者不尤甚于作俑乎當其
始來未見其害引而内之今之為害著矣非待先覺之
明而後見也然而恬然不以為怪者何哉夫物極則反
數窮則變此理之常也今佛之盛乆矣乘其窮極之時
可以反而變之不難也昔三代之政皆聖人之事業及
其乆也必有弊故三代之術皆變其質文而相救就使
佛為聖人及其弊也猶將救之况其非聖人者乎夫奸
邪之士見信于人者彼雖小人必有所長以取信是以
古之人君惑之至于亂亡而不悟今佛之法可謂奸且
邪矣盖其為說亦有可以惑人者使世之君子雖見其
弊而不思救豈又善惑者歟抑亦不得其救之之術也
救之莫若脩其本以勝之捨是而將有為雖賁育之勇
孟軻之辯太公之隂謀吾見其力未及施言未及出計
未及行而先䧟于禍敗矣何則患深勢盛難與敵非馴
致而為之莫能也故曰修其本以勝之作本論
　　　夲論下
天下之事有本末其為治者有先後堯舜之書略矣後
世之治天下未嘗不取法于三代者以其推本末而知
所先後也三王之為治也以理數均天下以爵地等邦國
以井田域民以職事任官天下有定數邦國有定制民
有定業官有定職使下之共上勤而不困上之治下簡
而不勞財足于用而可以備天災也兵足以禦患而不
至于為患也凡此具矣然後飾禮樂興仁義以教導之
是以其政易行其民易使風俗淳厚而王道成矣雖有
荒子孱孫繼之猶七八百嵗而後已夫三王之為治豈
有異于人哉財必取于民官必養于禄禁暴必以兵防
民必以刑與後世之治者大抵同也然後世常多亂敗
而三王獨能安全者何也三王善推本末知所先後而
為之有條理後之有天下者孰不欲安且治乎用心益
勞而政益不就鰓鰓然常恐亂敗及之而輙以至焉者
何也以其不推本末不知先後也當今之務衆矣所當
先者五也其二者有司之所知其三者則未之思也足
天下之用莫先乎財繫天下之安危莫先乎兵此有司
之所知也然財豐矣取之無限而用之無度則下益
屈而上益勞兵強矣而不知所以用之則兵驕而生禍
所以節財用兵者莫先乎立制制已具偹兵已可使財
已足用所以共守之者莫先乎任人是故均財而節兵
立法以制之任賢以守法尊名以厲賢此五者相為用
有天下者之當務當今之世所先而執事者之所忽也
方今四海之内非有亂也上之政令非有暴也天時水旱
非有大故也君臣上下非不和也以晏然至廣之天下
無一間隙之端而南方敢殺天子之命吏西方敢有崛
強之王北方敢有抗禮之帝者何也生齒之數日益衆
土地之産日益廣公家之用日益急四方不服中國不
尊天下不實者何也以五者之不備故也請試言其一
二方今農之趨耕可謂勞矣工商取利乎山澤可謂勤
矣上之征賦𣙜易商利之臣可謂纎悉而無遺矣然一
遇水旱如明道景祐之間則天下公私乏絶是無事之
世民無一歳之備而國無數年之儲也以此知財之不
足也古之善用兵者可使之赴水火今廂禁之軍有司
不敢役必不得已而暫用之則謂之借倩彼兵相謂曰
官倩我而官之文符亦曰倩夫賞者所以酬勞也今以
大禮之故不勞之賞三年而一徧所費八九百萬有司
不敢緩月日之期兵之得賞不以無功知媿乃稱多量
少比好嫌惡小不如意則羣聚而呼持梃欲擊天子之
大吏無事之時其猶若此以此知兵驕也夫財用悉出
而猶不足者以無定數也以兵之敢驕者以用之未
得其術以此知制之不立也夫財匱兵驕法制未一而
莫有奮然忘身許國者以此知不任人也不任人者非
無人也彼或挾材藴知特以時方惡人之好名各藏蓄
收斂不敢奮露惟恐近於名以犯時人所惡是以人人
變賢為愚愚者無所責賢者被譏疾遂使天下之事將
弛廢而莫敢出力以為之此不尚名之弊者天下之最
大患也故曰五者之皆廢也前日五代之亂可謂極矣
五十三年之間易五姓十三君而亡國被弑者八長者
不過十餘嵗甚者三四嵗而亡夫五代之主豈皆愚者
邪其心豈樂禍亂而不欲為乆安之計乎顧其力有不
能為者時也當是時也東有汾晉西有岐蜀北有強狄
南有江淮閩廣吴越荆潭天下分為十三四四靣環之
以至狹之中國又有叛將強臣割而據之其君天下者
類皆為國日淺威徳未洽強君武主力而為之僅以自
守不幸孱子懦孫不過一再傳而復亂敗是以養兵如
兒子之啖虎狼猶恐不為用尚何敢制以殘敝之民人
贍無貲之征賦頭㑹箕斂猶恐不足尚何曰節財以冨
民天下之勢方若敝廬補其奥則隅壊整其桷則棟傾
枝撑扶持苟存而已尚何暇法象規圜矩方而為制度
乎是以兵無制用無節國家無法度一切苟且而已今
宋之為宋八十年矣外平僣亂無抗敵之國内削方鎮
無強叛之臣天下為一海内晏然為國不為不乆天下
不為不廣也語曰長袖善舞多財善賈言有資者其為
易也方今承三聖之基業据萬乘之尊名以有四海一
家之天下盡大禹貢賦之地莫不内輸惟上之所取不
可謂乏財六尺之卒荷戈勝甲力彀五石之弩彎二石
之弓者數百萬惟上制而令之不可謂乏兵中外之官
居職者數千員官三班吏部常積者又數百三嵗一詔
布衣而應詔者萬餘人試禮部者七八千惟上之擇不
可謂乏賢民不見兵革者凡四十年矣外振兵武攘夷
狄内修法度興徳化惟上之所為不可謂無暇以天子
之慈聖仁儉得一二明智之臣相與而謀之天下積聚
可如文景之富制禮作樂可如成周之盛奮發威烈以
耀名譽可如漢武帝唐太宗之顯赫論道徳可興堯舜
之治然而財不足用於上而下已弊兵不足威於外而
敢驕於内制度不可為萬世法而日益叢雜一切苟且
不異五代之時此甚可歎也是所謂居得致之位當可
致之時又有能致之資然誰憚而乆不為乎
　　　朋黨論
臣聞朋黨之說自古有之惟幸人君辨其君子小人而
已大凡君子與君子以同道為朋小人與小人以同利
為朋此自然之理也然臣謂小人無朋惟君子則有之
其故何哉小人所好者禄利也所貪者貨物也當其同
利之時暫相黨引以為朋者偽也及其見利而争先或
利盡而交踈則反相賊害雖其兄弟親戚不能相保故
臣謂小人無朋其暫為朋者偽也君子則不然所守者
道義所行者忠信所惜者名節以之修身則同道而相
益以之事國則同心而共濟終始如一此君子之朋也
故為人君者但當退小人之偽朋用君子之真朋則天
下治矣堯之時小人共工驩兠等四人為一朋君子八
元八愷十六人為一朋舜佐堯退四凶小人之朋而進
元愷君子之朋堯之天下大治及舜自為天子而臯䕫
稷契等二十二人並列于朝更相稱美更相推讓凡二
十二人為一朋而舜皆用之天下亦大治書曰紂有臣
億萬惟億萬心周有臣三千惟一心紂之時億萬人各
異心可謂不為朋矣然紂以亡國周武王之臣三千人
為一大朋而周用以興後漢獻帝時盡取天下名士囚
禁之目為黨人及黄巾賊起漢室大亂後方悔悟盡解
黨人而釋之然已無救矣唐之晚年漸起朋黨之論及
昭宗時盡殺朝之名士咸投之黄河曰此輩清流可投
濁流而唐遂亡矣夫前世之主能使人人異心不為朋
莫如紂能禁絶善人為朋莫如漢獻帝能誅滅清流之
朋莫如唐昭宗之世然皆亂亡其國更相稱美推讓而
不自疑莫如舜之二十二臣舜亦不疑而皆用之然而
後世不誚舜為二十二人朋黨所欺而稱舜為聰明之
聖者以能辨君子與小人也周武之世舉其國之臣三
千人共為一朋自古為朋之多且大莫如周然周用此
以興者善人雖多而不厭也嗟夫興亡治亂之迹為人
君者可以鑒矣
　　　春秋論上
事有不幸出于乆逺而傳乎二說則奚從曰從其一之
可信者然則安知可信者而從之曰從其人而信之可
也衆人之說如彼君子之說如此則舍衆人而從君子
君子博學而多聞矣然其傳不能無失也君子之說如
彼聖人之說如此則舍君子而從聖人此舉世之人皆
知其然而學春秋者獨異乎是孔子聖人也萬世取信
一人而已若公羊髙糓梁赤左丘明三子者博學而多
聞矣其傳不能無失者也孔子之于經三子之于傳有
所不仝則學者寧舍經而從傳不信孔子而信三子甚
哉其惑也經于魯隠公之事書曰公及邾儀父盟于蔑
其卒也書曰公薨孔子始終謂之公三子者曰非公也
是攝也學者不從孔子謂之公而從三子謂之攝其于
晉靈公之事孔子書曰趙盾弑其君夷臯三子者曰非
趙盾也是趙穿也學者不從孔子信為趙盾而從三子
信為趙穿其于許悼公之事孔子書曰許世子止弑其
君買三子者曰非弑之也買病死而止不嘗藥耳學者
不從孔子信為弑君而從三子信為不嘗藥其舍經而
從傳者何哉經簡而直傳新而竒簡直無悦耳之言新
竒有可喜之論是以學者樂聞而易惑也予非敢曰不
惑然信于孔子而篤者也經之所書予之所信也經所
不書予所不知也難者曰子之言有激而云爾夫三子
者皆學乎聖人而傳所以述經也經文隠而意深三子
者從而發之故經有不言傳得而詳耳非為二説也予
曰經所不書三子者何從而知其然也曰推其前後而
知之且其有所傳而得也國君必即位而隠不書即位
此傳得知其攝也弑君者不復見經而盾復見經此傳
得知弑君非盾也君弑賊不討則不書塟而許悼公書
塟此傳得知世子止之非實弑也經文隠矣傳曲而暢
之學者以謂三子之説聖人之深意也是以從之爾非
謂舍孔子而信三子也予曰然則妄意聖人而惑學者
三子之過而已使學者必信乎三子予不能奪也使其
惟是之求則予不得不為之辨
　　　春秋論中
孔子何為而脩春秋正名以定分求情而責實别是非
明善惡此春秋之所以作也自周衰以來臣弑君子弑
父諸侯之國相屠戮而争為君者天下皆是也當是之
時有一人焉能好㢘而知讓立乎争國之亂世而懐讓
國之髙節孔子得之于經冝如何而别白之冝如何而
褒顯之其肯沒其攝位之實而雷同衆君誣以為公乎
所謂攝者臣行君事之名也伊尹周公共和之臣嘗攝
矣不聞商周之人謂之王也使息姑實攝而稱號無異
于正君則名分不正而是非不白夫攝者心不欲為君
而身假行君之事雖行君事而其實非君也今書曰公
則是息姑心不欲之實不為之而孔子加之失其本心
誣以虗名而沒其實善夫不求其情不責其實而善惡
不明如此則孔子之意踈而春秋謬矣春秋辭有同異
尤謹嚴而簡約所以别嫌明㣲慎重而取信其于是非
善惡難明之際聖人所盡心也息姑之攝也㑹盟征伐
賞刑祭祀皆出于已舉魯之人皆聴命于已其不為正
君者幾何惟不有其名耳使其名實皆在已則何從而
知其攝也故息姑之攝與不攝惟在為公與不為公别
嫌明㣲繫此而已且其有讓桓之志未及行而見殺其
生也志不克伸其死也被虗名而違本意則息姑之恨
何伸于後世乎其甚髙之節難明之善亦何望于春秋
乎今説春秋者皆以名字氏族予奪為輕重故曰一字
為褒貶且公之一字豈不重于名字氏族乎孔子于名
字氏族不妄以加人其肯以公妄加于人而沒其實乎
以此而言隠實為攝則孔子决不書曰公孔子書為公
則隠决非攝難者曰然則何為不書即位曰惠公之終
不見其事則隠之始立亦不可知孔子從二百年後得
其遺書而修之闕其所不知所以傳信也難者又曰謂
為攝者左氏爾公羊糓梁皆以為假立以待桓也故得
以假稱公予曰凡魯之事出于已舉魯之人聴于已生
稱曰公死書曰薨何從而知其假
　　　春秋論下
弑逆大惡也其為罪也莫贖其于人也不容其在法也
無赦法施于人雖小必慎况舉大法而加大惡乎既輙
加之又輙赦之則自侮其法而人不畏春秋之法不如
是之輕易也三子説春秋書趙盾以不討賊故加之大
惡既而以盾非實弑則又復見于經以明盾之無罪是
輙加之而輙赦之爾以盾為無弑心乎其可輕以大惡
加之以盾不討賊情可責而宜加之乎則其後頑然未
嘗討賊既不改過以自贖何為遽赦使同無罪之人其
于進退皆不可此非春秋意也趙穿弑君大惡也盾不
討賊不能為君復仇而失刑于下二者輕重不較可知
就使盾為可責然穿焉得免也今免首罪為善人使無
辜者受大惡此决知其不然也春秋之法使為惡者不
得倖免疑似者有所辨明所謂是非之公也據三子之
說初靈公欲殺盾盾走而免穿盾族也遂弑而盾不討
其迹渉于與弑矣此疑似難明之事聖人尤當求情責
實以明白之使盾果有弑心乎則自然罪在盾矣不得
曰為法受惡而稱其賢也使果無弑心乎則當為之辨
明必先正穿之惡使罪有所歸然後責盾縱賊則穿之
大惡不可倖而免盾之疑似之迹獲辨而不討之責亦
不得辭如此則是非善惡明矣今為惡者獲免而疑似
之人䧟于大惡此决知其不然也若曰盾不討賊有幸
弑之心與自弑同故寜捨穿而罪盾此乃逆詐用情之
吏矯激之為耳非孔子忠恕春秋以王道治人之法也
孔子患舊史是非錯亂而善惡不明所以修春秋就令
舊史如此其肯從而不正之乎其肯從而稱美又教人
以越境逃惡乎此可知其謬傳也問者曰然則夷臯孰
弑之曰孔子所書是矣趙盾弑其君也今有一人焉父
病躬進藥而不嘗又有一人焉父病而不躬進藥而二
父皆死又有一人焉􁄐刄而殺其父使吏治之是三人
者其罪同乎曰雖庸吏猶知其不可同也躬藥而不知
嘗者有愛父之孝心而不習于禮是可哀也無罪之人
耳不躬藥者誠不孝矣雖無愛親之心然未有殺父之
意使善治獄者猶當與操刄殊科况以躬藥之孝反與
操刄同其罪乎此庸吏之不為也然則許世子止實不
嘗藥則孔子决不書曰弑君孔子書為弑君則止决非
不嘗藥難者曰聖人借止以垂教爾對曰不然夫所謂
借止以垂教者不過欲人之知嘗藥耳聖人一言明以
告人則萬世法也何必加孝子以大惡之名嘗藥之事
卒不見于文使後世但知止為弑君而莫知藥之當嘗
也教未可垂而已䧟人于大惡矣聖人垂教不如是之
迂也果曰責止不如是之刻也難者曰然則盾曷為復
見于經許悼公曷為書塟曰弑君之臣不見經此自三
子説耳果聖人法乎悼公之塟且安知其不討賊而書
塟也自止以弑見經後四年吴敗許師又十有八年當
定公之四年許男始見于經而不名許之書于經者畧
矣止之事迹不可得而知也難者曰三子之説非其臆
出也其得于所傳如此然則所傳者皆不可信乎曰傳
聞何可盡信公羊糓梁以尹氏卒為正卿左氏以尹氏
卒為隠母一以為男子一以為婦人得于所傳者盖如
是是可盡信乎
　　　石鷁論
夫據天道仍人事筆則筆而削則削此春秋之所作也
援他説攻異端是所是而非所非此三傳之所殊也若
乃上揆之天意下質之人情推至隠以探萬事之元重
將來以立一王之法者莫近于春秋矣故杜預以謂經
者不刋之書范寗亦云義以必當為理然至一經之指
三傳殊説是彼非此學者疑焉魯僖之十六年隕石于
宋五六鷁退飛過宋都左氏傳曰石隕于宋星也六鷁
退飛風也公羊又曰聞其隕然視之則石察之則五故
先言石而後言五視之則鷁徐而視之則退飛故先言
六而後言鷁糓梁之意又謂先後之數者聚散之辭也
石鷁猶盡其辭而况于人乎左氏則辨其物公糓則鑒
其意噫豈聖人之㫖不一耶將後之學者偏見耶何紛
紛而若是也且春秋載二百年之行事隂陽之所變見
災異之所著聞究其所終各有條理且左氏以石為星
者莊公七年星隕如雨若所以隕者是星則當星隕而
為石何得不言星而直曰隕石乎夫大水大雪為異必
書若以小風而鷁自退非由風之力也若大風而退之
則衆鳥皆退豈獨退鷁乎成王之風有㧞木之力亦未
聞退飛鳥也若風能退鷁則是過成王之風矣而經獨
不書曰大風退鷁乎以公羊之意謂數石視鷁而次其
言且孔子生定哀之時去僖公五世矣當石隕鷁飛之
際是宋人次于舊史則又非仲尼之善志也且仲尼隔
數世修經又焉及親數石而視鷁乎糓梁以謂石後言
五鷁先言六者石鷁㣲物聖人尚不差先後以謹記其
數則于人之褒貶可知矣若乃西狩獲麟不書幾麟鸜
鵒來巢不書幾鸜鵒豈獨謹記于石鷁而忽于麟鸜鵒
乎如此則仲尼之志荒矣殊不知聖人紀災異著勸戒
而已矣又何區區于謹數乎必曰謹物察數人皆能之
非獨仲尼而後可也噫三者之説一無是矣而周内史
叔興又以為隂陽之事非吉凶所生且天裂陽地動隂
有隂凌陽則日蝕陽勝隂則嵗旱隂陽之變出為災祥
國之興亡由是而作既曰隂陽之事孰謂非吉凶所生
哉其不亦甚乎
　　　泰誓論
書稱商始咎周以乗黎乘黎者西伯也西伯以征伐諸
侯為職事其伐黎而勝也商人已疑其難制而患之使
西伯赫然見其不臣之狀與商並立而稱王如此十年
商人反晏然不以為怪其父師老臣如祖伊㣲子之徒
亦黙然相與熟視而無一言此豈近于人情耶由是言
之謂西伯受命稱王十年者妄説也以紂之雄猜暴虐
嘗醢九侯而脯鄂侯矣西伯聞之竊歎遂執而囚之幾
不免死至其叛已不臣而自王乃反優容而不問者十
年此豈近于人情耶由是言之謂西伯受命稱王十年
者妄説也孔子曰三分天下有其二以服事商使西伯
不稱臣而稱王安能服事于商乎且謂西伯稱王者起
于何説而孔子之言萬世之信也由是言之謂西伯受
命稱王十年者妄説也伯夷叔齊古之知義之士也方
其讓國而去頋天下皆莫可歸聞西伯之賢共徃歸之
當是時紂雖無道天子也天子在上諸侯不稱臣而稱
王是僣叛之國也然二子不以為非依之乆而不去至
武王伐紂始以為非而棄去彼二子者始頋天下莫可
歸卒依僣叛之國而不去不非其父而非其子此豈近
于人情耶由是言之謂西伯受命稱王十年者妄説也
泰誓稱十有一年説者因以謂自文王受命九年及武
王居喪二年并數之耳是以西伯聴虞芮之訟謂之受
命以為元年此又妄説也古者人君即位必稱元年常
事耳不以為重也後世曲學之士説春秋始以改元為
重事然則果常事歟固不足道也果重事歟西伯即位
已改元矣中間不冝改元而又改元至武王即位冝改
元而反不改元乃上冐先君之元年并其居喪稱十一
年及其㓕商而得天下其事大于聴訟逺矣又不改元
由是言之謂西伯以受命之年為元年者妄説也後之
學者知西伯生不稱王而中間不再改元則書詩所載
文武之事粲然明白而不誣矣或曰然則武王畢喪伐
紂而泰誓曷為稱十有一年對曰畢喪伐紂出于諸家
之小説而泰誓六經之明文也昔者孔子當衰周之際
患衆説紛紜以惑亂當世于是退而脩六經以為後世
法及孔子既歿去聖稍逺而衆説復興與六經相亂自
漢以來莫能辨正今有卓然之士一取信乎六經則泰
誓者武王之事也十有一年者武王即位之十有一年
耳復何疑哉司馬遷作周本紀雖曰武王即位九年祭
于文王之墓然後治兵于孟津至作伯夷列傳則又載
父死不塟之説皆不可為信是以吾無取焉取信于書
可矣
　　　易問上
或問大衍之數易之藴乎學者莫不盡心焉曰大衍易
之末也何必盡心焉易者文王之作也其書則六經也
其文則聖人之言也其事則天地萬物君臣父子夫婦
人倫之大端也大衍筮占之一法耳非文王之事也然
則不足學乎曰得其大者可以兼其小未有學其小而
能至其大者也知此然後知學易矣六十四卦自古用
焉夏商之世筮占之説略見于書文王遭紂之亂有憂
天下之心有慮萬世之志而無所發以為卦爻起于竒
偶之數隂陽變易交錯而成文有君子小人進退動静
剛柔之象而治亂盛衰得失吉凶之理具焉因假取以
寓其言而名之曰易至其後世用以占筮孔子出于周
末懼文王之志不見于後世而易專為筮占用也乃作
彖象發明卦義必稱聖人君子王后以當其事而常以
四方萬國天地萬物之大以為言盖明非止于卜筮也
所以推原本意而矯世失然後文王之志大明而易始
列乎六經矣易之淪于卜筮非止今世也㣲孔子則文
王之志沒而不見矣夫六爻之文占辭也大衍之數占
法也皆古所用也文王更其辭而不改其法故曰大衍
非文王之事也所謂辭者有君子小人進退動静剛柔
之象治亂盛衰得失吉凶之理學者專其辭于筮占猶
見非于孔子况遺其辭而執其占法欲以見文王作易
之意不亦逺乎凡欲為君子者學聖人之言欲為占者
學大衍之數惟所擇之焉耳
　　　易問中
或問繫辭果非聖人之作前世之大儒君子不論何也
曰何止乎繫辭舜之塗廪浚井不載于六經不道于孔
子之徒盖里巷人之語也及其傳也乆孟子之徒道之
事固有出于謬妄之説其初也大儒君子以世莫之信
置而不論及其傳之乆也後世反以謂更大儒君子而
不非是實不誣矣由是曲學之士溺焉者多矣自孔子
沒周益衰王道喪而學廢接乎戰國百家之異端起十
翼之説不知起于何人自秦漢以來大儒君子不論也
或者曰然則何以知非聖人之作也曰大儒君子之于
學也理達而已矣中人已下指其迹提其耳而譬之猶
有惑焉者溺于習聞之乆曲學之士喜為竒説以取勝
也何謂子曰者講師之言也吾嘗以譬學者矣元者善
之長亨者嘉之㑹利者義之和貞者事之幹此所謂文
言也方魯穆姜之道此言也在襄公之九年後十有五
年而孔子生左氏之傳春秋也固多浮誕之辭然其用
心必亦欲其書之信後世也使左氏知文言為孔子作
也必不以追附穆姜之説而疑後世也盖左氏者不意
後世以文言為孔子作也孟子曰盡信書不如無書孟
子豈好非六經者黜其雜亂之説所以尊經也
　　　易問下
或問大衍占筮之事也其于筮占之説無所非乎曰其
法是也其言非也用蓍四十有九分而為二掛一揲四
歸竒再扐其法是也象兩象三至于乾坤之䇿以當萬
物之數者其言皆非也傳曰知者創物又曰百工之事
皆聖人之作也筮者上古聖人之法也其為數也出于
自然而不測四十有九是也其為用也通于變而無窮
七八九六是也惟不測與無窮故謂之神惟神故可以
占今為大衍者取物合數以配蓍是可測也以九六定
乾坤之策是有限而可窮也矧占之而不效乎竒偶隂
陽之數也隂陽天地之正氣也二氣升降有進退而無
老少且聖人未嘗言而雖繫辭之龎雜亦不道也問者
曰然則九六何為而變曰夫蓍四十有九無不用也昔
之言大衍者取四揲之䇿而捨掛扐之數兼知掛扐之
多少則九六之變可知矣蓍數無所配合隂陽無老少
乾坤無定䇿知此然後知筮占矣嗚呼文王無孔子易
其淪于卜筮乎易無王弼其淪于異端之説乎因孔子
而求文王之用心因弼而求孔子之意因予言而求弼
之得失可也
　　　原弊論
孟子曰養生送死王道之本管子曰倉廪實而知禮節
故農者天下之本也而王政所由起也古之為國者未
嘗敢忽而今之為吏者不然簿書聴斷而已矣聞有道
農之事則相與笑之曰鄙夫知賦斂財用之為急不知
務農為先者是未原為政之本末也知務農而不知節
用以愛農是未盡務農之方也古之為政者上下相移
用以濟下之用力者甚勤上之用物者有節民無遺力
國不過費上愛其下下給其上使不相困三代之法皆
如此而最備于周周之法曰井牧其田十而一之一夫
之力督之必盡其所任一日之用節之必量其所入一
歳之耕供公與民食皆出其間而常有餘故三年而餘
一年之備今乃不然耕者不復督其力用者不復計其
出入一歳之耕供公僅足而民食不過數月甚者塲功
甫畢簸糠麩而食粃稗或採橡實畜菜根以延冬春夫
糠覈橡實孟子所謂狗彘之食也而卒嵗之民不免食
之不幸一水旱則相枕為餓莩此甚可歎也夫三代之
為國公卿士庻之禄廪兵甲車牛之財用山川宗廟鬼
神之供給未嘗闕也是皆出于農而民之所耕不過今
九州之地也嵗之凶荒亦時時而有與今無以異今固
盡有嚮時之地而制度無過于三代者昔者用常有餘
而今常不足何也其為術相反而然也昔者知務農知
節用今以不勤之農占無節之用故也非徒不勤農又
為衆弊以耗之非徒不量民力以為節又直不量天力
之所任也何謂衆弊有誘民之弊有兼并之弊有力役
之弊請詳言之今夫坐華屋享美食而無事者曰浮圖
之民仰衣食而養妻子者曰兵戎之民此在三代時南
畝之民也今之議者以浮圖並周孔之事曰三教不可
以去兵戎曰國備不可以去浮圖不可並周孔不言而
易知請試言之國家自景徳罷兵三十三嵗矣兵嘗經
用者老死今盡而後來者未嘗聞金鼓識戰陳也生于
無事而飽于衣食也其勢不得不驕惰今衛兵入宿不
自持被而使人持之禁兵給粮不自荷而雇人荷之其
驕如此况肯冒辛苦以戰鬪乎前日西邉之吏如髙化
軍齊宗舉兩用兵而輙敗此其效也夫就使兵耐辛苦
而能鬬戰雖耗農民為之可也柰何有為兵之虗名而
其實驕惰無用之人也古之凡民長大壯健者皆在南
畝農隙則教之以戰今乃大異一遇凶歳則州郡吏以
尺度量民之長大而試其壯健者招之去為禁兵其次
不及尺度而稍怯弱者籍之以為廂兵吏招人多者有
賞而民方窮時争投之故一經凶荒則所留在南畝者
惟老弱也而吏方曰不收為兵則恐為盗噫苟知一時
之不為盗而不知其終身驕惰而竊食也古之長大壯
健者任耕而老弱者游惰今之長大壯健者游惰而老
弱者留耕也何相反之甚耶然民盡力乎南畝者或不
免乎狗彘之食而一去為僧兵則終身安佚而享豊腴
則南畝之民不得不日减也故曰有誘民之弊者謂此
也此其耗之一端也古者計口而受田家給而人足井
田既壞而兼并乃興今大率一户之田及百頃者養客
數十家其間用主牛而出己力者用已牛而事主田以
分利者不過十餘户其餘皆出産租而僑居者曰浮客
而有畬田夫此數十家者素非冨而畜積之家也其春
秋神社婚姻死塟之具又不幸遇凶荒與公家之事當
其乏時嘗舉債于主人而後償之息不兩倍則三倍及
其成也出種與税而後分之償三倍之息盡其所得或
不能足其場功朝畢而暮乏食則又舉之故冬春舉食
則指麥于夏而償麥償盡矣夏秋則指禾于冬而償也
似此數十家者嘗食三倍之物而一户嘗盡取百頃之
利也夫主百頃而出税賦者一户盡力而輸一户者數
十家也就令國家有寛征薄賦之恩是徒盖一家之幸
而數十家者困苦常自若也故曰有兼并之弊者謂此
也此亦耗之一端也民有幸而不役于人能有田而自
耕者下自二頃至一頃皆以等書于籍而公役之多者
為大役少者為小役至不勝則賤賣其田或逃而去故
曰有力役之弊者謂此也此亦耗之一端也夫此三弊
是其大端又有竒衺之民去為浮巧之工與夫兼并商
賈之人為僣侈之費又有貪吏之誅求賦斂之無名其
弊不可以盡舉也既不勸之使勤又為衆弊以耗之大
抵天下中民之士冨與貴者化粗糲為精善是一人常
食五人之食也為兵者養父母妻子而計其饋運之費
是一兵常食五農之食也為僧者養子弟而自豐食是
一僧常食五農之食也貧民舉倍息而食者是一人常
食二人三人之食也天下幾何其不乏也何謂不量民
力以為節方今量國用而取之民未嘗量民力而制國
用也古者冡宰制國用量入以為出一嵗之物三分之
一以給公上一以給民食一以備凶荒今不先制乎國
用而一切臨民而取之故有支移之賦有和糴之粟有
入中之粟有和買之絹有雜料之物茶鹽山澤之利有
𣙜有征制而不足則有司屢變其法以争毫末之利用
心益勞而益不足者何也制不先定而取之無量也何
謂不量天力之所任此不知水旱之謂也夫隂陽在天
地間騰降而相推不能無愆伏如人身之有血氣不能
無疾病也故善醫者不能使人無疾病療之而已善為
政者不能使嵗無凶荒備之而已堯湯大聖不能使無
水旱而能備之者也古者豐年補救之術三年耕必留
一年之蓄是凡三歳期一嵗以必灾也此古之善知天
者也今有司之調度用足一嵗而已是期天歳歳不水
旱也故曰不量天力之所任是以前二三嵗連遭旱蝗
而公私乏食是期天之無水旱卒而遇之無備故也夫
井田什一之法不可復用于今為計者莫若就民而為
之制要在下者盡力而無耗弊上者量民而用有節則
民與國庻幾乎俱富矣今士大夫方共修太平之基頗
推務本以興農故輙原其弊而列之以俟興利除害者
採于有司也
　
　
　
　
　
　
　
　
　
　　宋文選巻一
欽定四庫全書
　宋文選巻二
　　歐陽永叔文
　　　上皇帝封事書
月日臣修謹昧死再拜上書于皇帝陛下臣近准詔書
許以封章言事臣學識愚淺不能廣引深逺以明治
亂之原謹採當今急務條為三弊五事以應詔書所求
伏惟陛下裁擇臣聞自古王者之治天下雖有憂勤之
心而不知致理之要則心愈勞而事愈乖雖有納諫之
明而無力行之果斷則言愈多而聽愈惑故為人君者
以細務而責人專大事而獨斷此致理之要術也納一
言而可用雖衆議不得以沮之此力行之果斷也知此
二者天下無難致理矣臣伏見國家大兵一動天下騷
然陛下思社稷之安危念兵民之困弊四五年來憂勤
可謂至矣然而兵日益老賊日益強并九州之力平一
西戎小者尚無一人敢前今又北方大者違盟妄作其
將何以禦之從來所患者西北今西北叛矣所惡者盗
賊今盗賊起矣所憂者水旱今水旱作矣所仰者民力
今民力困矣所急者財用今財用乏矣陛下之心日憂
于一日天下之勢歳危于一嵗臣所謂用心雖勞而不
知致理之要也近年朝廷雖廣言路獻計之士不下數
千然而亊緒轉多枝梧不暇從前所采衆議紛紛至于
臨事誰策可用此臣所謂聽言雖多不如力行之果斷
也臣伏思聖心所甚憂而當今所最闕者不過曰無兵
也無將也無財也無禦戎之策也無可任用之臣也此
五者陛下憂其未有而臣謂今皆有之然陛下未得而
用之者陛下未思其術也國家創業之初四方割據中
國地狹兵民不多然尚能南取荆楚西平蜀國東下并
潞北窺幽燕當是時所用兵財將吏其數幾何盖善用
之故不覺其少也豈如今日承百年祖宗之業盡有天
下之富強人衆物盛十倍于昔故臣敢曰有兵有將有
財用有禦戎之策有可用任之臣然陛下皆不得而用
者何哉由朝廷有三大弊故也何謂三大弊一曰不慎
號令二曰不明賞罰三曰不責功實此弊因循于上則
萬亊弛慢廢壞于下臣聞號令者天子之威也賞罰者
天子之權也若號令煩而不信賞罰行而不當則天
下不服故又須責臣下以功實然後號令不虗出而賞
罰不濫行是以慎號令明賞罰責功實此三者帝王之
竒術也自古人君英雄如漢武帝聰明如唐太宗皆能
知此三術而自執威權之柄故二帝所求無不得所欲
皆如意漢武帝好用兵則誅滅四夷收功萬里以快其
心欲求將則衛霍之材供其指使欲得賢士則有公孫
董汲之徒以稱其意唐太宗好用兵則誅突厥破遼東
威加四海以逞其志欲求將則有李靖李勣之儔入其
駕馭欲得賢士則有王魏房杜之輩奉其左右此二帝
凡有所為後世莫及可謂所求無不得所欲皆如意無
他術也唯能自執威權之柄耳伏惟陛下以聖明之資
超越二帝又盡有唐漢之天下然而欲禦邉則常患無
兵欲破賊則常患無將欲贍軍冨國則常患無財欲威
服四夷則常患無策欲任使賢才則常患無人是所求
皆不如意其故無他由不用威權之術也自古帝王或
為強臣所制或為小人所惑權柄不出于已方今外無
強臣之患又無小人獨任之惑内外臣庶尊陛下如天
愛陛下如父傾耳延首願聽陛下所為何憚而乆不
為哉若一日赫然奮威權以臨之可使萬事皆辦何患
五者之無奈何為三弊之因循而一事之不集臣請言
三弊夫言多變則俗不信令頻改則下難從今出令之
初不加詳審行之未乆尋又更張以不信之言行難從
之令故每有處置之事天下知朝廷未是一定之命則
官吏咸相謂曰且未可行不乆必須更改或曰備禮行
下略與應破指揮旦夕之間果然又變至于官吏更易
道路疲于迎送文牒縱横上下莫能遵禀官吏軍民或
聞而歎息或聞而竊笑歎息者有憂天下之心竊笑者
有輕朝廷之意號令如此欲感天下其可得乎此不慎
號令之弊一也古今用人之術不過賞罰而已然賞及
無功則恩不足勸罰失有罪則威無所懼雖有人不可
用也臣嘗聞之太宗皇帝時王全斌等破蜀歸功不細
矣犯法一貶十年不問盖是時方伐江南故黜全斌與
諸將立法及江南已下乃復其官太宗神武英斷所以
能平天下者賞罰分明皆如此也自闗西用兵四五年
矣賞罸之際是非莫分大將以無功而依舊居官軍中
見無功者不妨居好官則諸將誰肯立功矣偏裨柔懦
逗留者皆當斬罪或暫貶而尋遷或不貶而依舊軍中
見有罪者不誅則諸將誰肯用命矣是謂賞不足勸罸
無所懼賞罰如此而欲用人其可得乎此不明賞罰之
弊二也自兵動以來處置之事不少然多有名無實請
略舉其一二則其他可知數年以來㸃兵不絶諸路之
民半為兵矣其間老弱病患短小怯懦者不可勝數其
額空多所用者少此有㸃兵之虗名而無得兵之實效
也新集之兵所在教習追呼上下民不安居主教者非
將領之才所教者無旗鼔之法徃來州縣怨歎嗷嗷既
多是老弱怯懦之人又無訓齊精練之術此有教兵之
虗名無訓兵之實效也諸州所造噐械數不少矣工作
之際已勞民力輦運般送又苦道路然而鉄刃不鋼筋
膠不固長短大小多不中度盖造作之所但務充數而
速了不計所用之不堪經歴官司又無檢責此有噐械
之虗名而無噐械之實用也以無實之法教小怯之兵
執鈍折不堪之器械百戰百敗理在不疑臨事而悟何
可及乎故事無大小悉皆鹵莽此不責功實之弊三也
臣故曰三弊因循於上則萬事弛慢廢壞於下四方事
不可盡言臣請略言其大者五事其一曰兵臣聞攻人
以謀不以力用兵鬪智不鬪多前代用兵之人多者常
敗少者常勝漢王尋等以百萬之師遇光武九千人而
敗是多者敗而少者勝也苻堅以百萬之衆遇謝𤣥二
三萬人而敗是多者敗而少者勝也曹操以三十萬青
州兵敗于吕布退而歸許復以二萬人破袁紹兵四十
萬人是用兵多則敗而少者勝之明騐也况于荒逺尤
難以力争只可以計取李靖破突厥于定襄只用兵三
千人其後破頡利于隂山亦不過萬人其他以三五千
人立功塞外者不可悉數盖兵不在多能用計耳故善
用兵者以少而為多不善用兵者雖多而為少臣謂方
今添兵則耗國减兵則破敵今沿邉之兵不下七八十
萬可謂多矣然訓練不精又有老弱虗數十人不當一
人是七八十萬之兵不得七八十萬人之用加之軍無
統制分散支離分多為寡兵法所忌此所謂不善用兵
者雖多愈少故常戰而常敗也願陛下赫然奮威飭勵
諸將精加訓練去其老弱七八十萬中可得四五十萬
人古人用兵一以當百今既未能但得以一當十則五
十萬數可當五百萬兵之用此所謂善用兵者以少而
為多古人所以少而勝多者以此也今不思實效但務
添多耗國耗民遷延日月賊雖不至天下已困矣此一
事也其二曰將臣又聞古語曰將相無種故或出于士
或出于卒伍或出于奴僕或出于盗賊唯能不次而用
之乃為名將耳今國家求將之意雖切選將之路太狹
今詔近臣舉將而限以資品則英豪在下位者不可得
矣試將材者限以弓馬一夫之勇則智略萬夫之敵皆
遺之矣山林竒傑之士召而至者以其貧賤而薄之不
過與一主簿借職使之怏怏而去則古之屠釣飯牛之
傑皆激怒而失之矣以至無人可用則寧用癃鍾跛躃
庸懦暗劣之人皆委之要地授以兵柄天下三尺童子
皆為朝廷危之前日澶州之卒幾為國家生事此可見
也議者不知取將之無術但云當今之無將臣願陛下
革去舊弊奮然精求英豪之士不須限以下位知畧之人
不必試以弓馬山林之傑不必薄其貧賤唯陛下以非
常之禮待人臣人臣亦將以非常之效為報又何患于
無將哉此二事也其三曰財用臣又聞善治病者則醫
其受病之處善救弊者必塞其起弊之原今天下財用
困乏其弊安在起于兵興而費大也昔漢武帝好弄兵
用盡累世之財當時耀兵單于臺不過十萬人尚能困
其國力况今日七八十萬連四五年而不觧所以罄天
地之所生竭萬民之膏血而用不足也今雖有知者物
不能増而計無所出矣唯有減冗卒之虗費練精兵而
速戰功成兵罷自足用矣今兵有可减之理而無人敢
當其事賊有速擊之便而無人敢奮其勇後時敗事徒
耗國而耗民唯陛下以威權督責之乃有期耳此三事
也其四曰禦敵之策臣又聞兵法曰上兵伐謀其次伐
交北敵與朝廷通好近四十年不敢妄動今一旦發其
狂謀者其意何在盖見中國頻為元昊所敗故敢啟其
貪心伺隙而動耳今督厲諸將選兵秣馬疾入西界但
能痛敗昊賊一陣則吾軍威大振而敵計沮矣此所謂
上兵伐謀者也今論事者皆知北敵與西賊通謀欲并
二國之力窺我河北陜西若使二敵並冦則難以力支
今若我能先擊敗其一國則敵勢减半不能獨舉此兵
法所謂伐交者也元昊地狹賊兵不多向來攻我傳聞
契丹常有助兵今若北人自有㸃集之謀而元昊驟然
被擊必求助于契丹契丹分兵助昊則可牽其南冦之
力若不助昊則二國有隙自相疑貳此亦伐交之策也
假令二國剋期分路來冦我能先期大舉則元昊蒼皇
自救不暇豈能與契丹相為表裡是破其素定之約乖
其尅日之期此兵法所謂親而離之亦伐交之䇿也昊
賊叛逆以來幸而屡勝長有輕視諸將之心今又見朝
廷北憂契丹方經營于河朔必謂我師不能西出今乗
其驕怠正是疾驅急擊之時此兵法所謂出其不意者
取勝之上策也前年西將有請出攻者當時賊氣方盛
我兵未練朝廷尚許其出師况今元昊有可攻之勢此
不可失之時彼方幸吾憂河北而不虞我能西征出其
不意此可攻之勢也自四路分帥今已半年訓練恩
信兵已可用故近日屢奏小捷是我師漸振賊氣漸衂
此可攻之勢也苟失此時而使二敵先來則吾無策矣
臣願陛下不以臣言為狂宻詔四路之帥恊議而行之
此四事也其五曰可任之臣臣又聞語曰十室之邑必
有忠信况今文武常選之官盈于朝廷徧于天下其間
非無材智之人陛下總治萬幾之大既不暇盡識其人
故不能躬自進賢而退不肖執政大臣動循舊例又不
敢進賢而退不肖審官吏部三班之職但掌文簿差除
而已又不敢越次進賢而退不肖是上自天子下至有
司無一人得進賢而退不肖者所以賢愚混雜僥倖相
容三載一遷更無旌别平居無亊常患太多而差除不
行一旦臨事要人常曰無人使用自古任人之法無如
今日之謬也今議者或謂以舉主轉官為進賢犯罪即
黜為退不肖此不知其弊之深也大凡善惡之人各以
類聚故好贜汚者各舉貪濁之人好財利者各舉誅求
之人性庸懦者各舉不才之人守亷節者乃舉公幹之
人朝廷不問是非但見舉主數足便與遷官則公幹者
進矣貪濁者亦進誅求者亦進矣不才者亦進矣混淆
如此便可為進賢之法乎方今出責官吏豈有澄清糾
舉之法哉唯犯賍之人因民論訴者乃能出之耳夫能
舞弄文法而求財賄者亦強黠之吏政事必由己出故
雖誅剥豪民尚或不及貧弱至于不才之人不能主事
衆胥羣吏共為奸欺則民無貧富一時受弊以此而言
則贜吏與不才之人為害等耳今贜吏因自敗者乃加
黜責十不去其一二至于不才之人上下共知而不問
寛緩容奸其弊如此便可為退不肖之法乎賢不肖既
無别則冝乎設官雖多而無人可用也臣願陛下明賞
罰責功實則材皆列於陛下之前矣臣故曰五者皆有
然陛下不得而用者為有弊故也三弊五事臣既已詳
言之矣唯陛下擇之天下之務不過此也方今天文變
于上地理逆于下人心怨乎内四夷攻于外事勢如此
殆非遲疑寛緩之時唯陛下㽞意狂直甘俟誅夷臣昧
死再拜
　　　上范司諫書
月日具官謹齋沐拜書司諫學士執事前月中得進奏
吏報云自陳州召至闕拜司諫即欲為一書以賀多事
怱卒未能也司諫七品官爾于執事得之不為喜而獨
區區欲一賀者誠以諫官者天下之得失一時之公議
繫焉今世之官自九卿百執事外至一郡縣吏非無貴
官大職可以行其道也然縣越其封郡逾其境雖賢守
長不得行以其有守也吏部之官不得理兵部鴻臚之
卿不得理光禄以其有司也若天下之得失生民之利
害社稷之大計惟所見聞而不繫職司者獨宰相可行
之諫官可言之爾故士之學古懐道者仕于時不得為
宰相必為諫官諫官雖卑與宰相等天子曰不可宰相
曰可天子曰然宰相曰不然坐乎廟堂之上與天子相
可否者宰相也天子曰是諫官曰非天子曰可行諫官
曰必不可行立于殿陛之前與天子争是非者諫官也
宰相尊行其道諫官卑行其言言行道亦行也九卿百
司郡縣之吏守一職者任一職之責宰相諌官繫天下
之事亦任天下之責然宰相九卿而下失職者受責于
有司諫官之失職也取譏于君子有司之法行乎一時
君子之譏著之簡册而昭明垂之百世而不冺甚可懼
也夫七品之官任天下之責懼百世之譏豈不重耶非
才且賢者不能為也近執事始被召於陳州洛之士大
夫相與語曰我識范君知其才也其來不為御史必為
諫官及命下果然則又相與語曰我識范君知其賢也
他日聞有立天子陛下直辭正色靣諍庭論者非他人
必范君也拜命以來翹首企足竚乎有聞而卒未也竊
惑之豈洛之士大夫能料於前而不能料於後也將執
事有待而為也昔韓退之作諍臣論以譏陽城不能極
諫卒以諫顯人皆謂城之不諫盖亦有待而然退之不
識其意而妄譏脩獨以為不然當退之作論時城為諫
議大夫已五年後又二年始廷論陸贄及沮裴延齡作
相欲裂其麻纔兩事耳當徳宗時可謂多事矣授受失
宜叛將強臣羅列天下又多猜忌進任小人於此之時
豈無一事可言而須七年耶當時之事豈無急於沮延
齡論陸贄兩事耶謂宜朝拜官而夕奏䟽也幸而城為
諫官七年適遇延齡陸贄事一諫而罷以塞其責向使
止五年六年而遂遷司業是終無一言而去也何所取
哉今之居官者率三嵗而一遷或一二歳甚者半嵗而
一遷此又非可以待乎七年也今天子躬親庶政化理
清明雖為無事然自千里詔執事而拜是官者豈不欲
聞正議而樂讜言乎然今未聞有所言說使天下知朝
廷有正士而彰吾君有納諫之明也夫布衣韋帯之士
窮居草莽坐誦詩書常恨不見用及用也又曰彼非我
職不敢言或曰我位猶卑不得言得言矣又曰我有待
是終無一人言也可不惜哉伏惟執事思天子所以見用
之意懼君子百世之譏一陳昌言以塞重望且解洛士
大夫之惑則幸甚幸甚
　　　與張秀才第一書
修頓首致書秀才足下前日辱以詩賦雜文啟事為贄
披讀三四不能輙休足下家籍河中為鄉進士精學厲
行嘗已選于里升于府而試于有司矣誠可謂彼邦之
秀者歟然士之居也遊必有友學必有師其鄉必有先
生長者府縣必有賢守長佐吏彼能為足下稱才而述
美者宜不少矣今乃越數百里犯風霜干大國望官府
下首于閽謁者以道姓名趨走拜伏于人之階廡間何
其勤勞乎豈由心負其所有而思以一發之耶將頋視
其鄉之狹陋不足自廣而為夫大國多賢士君子可以
奮揚而光逺之耶則足下之來也其志豈近而求豈小
耶得非磨光濯色計之熟卜之吉而後勇决以來耶今
市之門旦而啟商者趨焉賈者坐焉持寳而欲價者之
焉賫金而求寳者亦之焉閒民無資攘臂以遊者亦之
焉洛陽天下之大市也來而欲價者有矣坐而為之輕
重者有矣予居其間其官位學行無動人也是非可否
不足取信也其亦無資而攘臂以遊者也今足下之來
試其價既就于可以輕重者矣而反以及予夫以無資
者當求價之責雖知貪于所得而不知有以為價也故
辱賜以來且慙且喜既不能塞所求以報厚意姑道此
以為謝
　　　答李詡書
脩白前辱示書及性詮三篇見吾子好學善辨而文能
盡其意之詳今世之言性者多矣有所不及也故思與
吾子卒其說脩患世之學者多言性故常為說曰夫性
非學者之所急而聖人之所罕言也易六十四卦不言
性其言者動静得失吉凶之常理也春秋二百四十二
年不言性其言者善惡是非之實録也詩三百五篇不
言性其言者政教興衰之美刺也書五十九篇不言性
其言者堯舜三代之治亂也禮樂之書雖不完而雜出
于諸儒之記然其大要治國脩身之法也六經之所載
皆人事之切于世者是以言之甚詳至于性也百不一
二言之或因言而及焉非為性而言也故雖言而不䆒
予之所謂不言者非謂絶而無言盖其言者鮮而又不
主于性而言也論語所載七十二子之問于孔子者問
孝問忠問仁義問禮樂問修身問為政問朋友問鬼神者
有矣未嘗有問性者孔子之吿其弟子者凡數千言其及
于性者一言而已予故曰非學者之所急而聖人之罕言
也書曰習與性成語曰性相近習相逺者戒人慎所習而
言也中庸曰天命之謂性率性之謂道者明性無常必有以
率之也樂記亦曰感物而動性之欲也明物之感人無不
至也然終不言性果善果惡但戒人慎所習與所感而勤
其所以率之者爾予故曰因言以及之而不究也修少好
學知學之難凡所謂六經之所載七十二子之所問者學
之終身有不能達者矣于其所達行之終身有不能至者矣
以予之汲汲于此而不暇乎其他因以知七十二子亦以是
汲汲而不暇也又以知聖人所以教人垂世亦皇皇而不
暇也今之學者于古聖賢所皇皇汲汲者學之行之或未
至其一二而好為性説以窮聖賢之所罕言而不䆒者
執後儒之偏説事無用之空言此予之所不暇也或有問
曰性果不足學乎子曰性者與身俱生而人之所皆有也
為君子者修身治人而已性之善惡不必䆒也使性果
善耶身不可以不脩人不可以不治使性果惡耶身不
可以不修人不可以不治不脩其身雖君子而為小人
書曰惟聖罔念作狂是也能修其身雖小人而為君子
書曰惟狂克念作聖是也治道備人斯為善矣書曰黎
民於變時雍是也治道失人斯為惡矣書曰殷頑民又
曰舊染汙俗是也故為君子者以修身治人為急而不
窮性以為言夫七十二子之不問六經之不主言或雖
言而不䆒豈略之哉盖有意也或又問曰然則三子言
性過歟曰不過也其不同何也曰始異而終同也使孟
子曰人性善矣遂怠而不教則是過也使荀子曰人性
惡矣遂棄而不教則是過也使揚子曰人性混矣遂肆
而不教則是過也然三子者或身奔走諸侯以行其道
或著書累千萬言以告于後世未嘗不區區以仁義禮
樂為急盖其意以為善者一日不教則失而入于惡惡
者勤而教之則可使至于善混者驅而率之則可使去
惡而就善也其説與書之習與性成語之性近習逺中庸
之有以率之樂記之慎物所感皆合夫三子者推其言
則殊察其用心則一故予以為推其言不過始異而終同
也凡論三子者以予言而一之則嘵嘵者可以息也予
之所説如此吾子其擇焉
　　　送方希則序
蒙莊以紳笏為柴栅班伯以聲名為韁鎻夫軒裳輝華
人之所甚欲彼豈惡之耶盖將有激云爾是以君子輕
去就隨巻舒富貴不可誘故其氣浩然勇過乎賁育毁
譽不以屑其量恬然不見于喜愠能及是者達人之節
而大方之家乎希則茂才入官三舉進士不利命乖數
竒時不見用冝且夷然拂衣師心自徃推否泰以消息
輕寄物之去來淵乎其大雅之君子而幾類于昔賢者
乎余自來上都寓謁舍化衣京塵穿履金門者再見春
矣㑹天子方向儒學招徠俊良開賢科命鄉舉而四方
之傑齎貢函詣公車者十百千數余雖後進晚出而掎
裳摩趺攘臂以遊其間交者固已多矣晚方得君傾盖
道途一笑相樂形忘乎外心照乎内雖濠梁之遊不若
是也未幾君召試中䑓以枉于有司奪席見罷縉紳議
者咸傷寃之君方澹乎冲襟竞于使人不能窺也後數
日齎裝具舟泛然東下以余辱交者索言以為贈夫恢
識宇以見乎逺窮倚伏以至于命此非可為淺見寡聞
者道也希則達人爾可一言之昔公孫常退歸鄉人再
推射䇿遂苐一更生書數十上每聞報罷而終為漢名
臣以希則之資材識業而沉冥欎堙者豈非天將張之
而固翕之耶不然何邅迴而若此也夫良工晚成者噐
之大後發先至者驥之良異日垂光虹蜺濯髪雲漢使
諸儒後生企仰而不暇此固希則禇囊中所畜爾豈假
予詳言之哉觴行酒半坐者皆欲去操觚率然詞不逮
意同年景山欽之識之亦賦詩以為别則祖離道舊之
情偹之矣此不復云
　　　送梅聖俞歸洛序
至寳潜乎山川之幽而能先羣物以貴于世者負其有
異而已故珠潜乎泥玉潜乎璞不與夫蜃蛤珉石混而
棄者其先膺美澤之氣輝然特見于外也士固有潜乎
卑位而與夫庸庸之流俯仰上下然卒不混者其文章
才美之光氣亦有輝然而特見者也然求珠者必之乎
海求玉者必之乎藍田求賢士者必之乎通都大邑據
其㑹就其名而擇其精焉耳洛陽天子之西都距京師
不數驛搢紳仕宦雜然而處其亦珠玉之淵海歟予方
據是而擇之獨得于梅君聖俞其所謂輝然特見而精
者耶聖俞志髙而行潔氣秀而色和嶄然獨出于衆人
中初為河南主簿以親嫌移佐河陽常喜與洛之士遊
故因吏事而至于此余嘗與之徜徉于嵩洛之下每得
絶崕倒壑深林古宇則必相與吟哦其間始而歡然以
相得終則暢然覺乎熏烝浸漬之為益也故乆而不厭
既而以吏事訖言歸余且惜其去又悲夫潜乎下邑混
于庸庸然所謂能先羣物而貴于世者特其異而已則
光氣之輝然者豈能掩之哉
　　　送廖倚歸衡山序
元氣之融結為山川山川之秀麗稱衡湘其蒸為雲霓
其生為杞梓人居其間得之為俊傑秀才生于衡山之
陽而秀麗之精英者得之尤多故其文則雲霓其材則
杞梓始以鄉進士舉于有司不中遂遊公卿間所至無
不虗舘設席争以禮下之今永興太原公雅識沈正噐
君尤深初其鎮秦州也請君與俱行遂趨函闗以覽秦
都則西方士君子得以承望乎風采矣凡居秦幾歳而
東將過京師以歸予嘗以上計吏客都中識君于交逵
辱之以友益當君之西也獲餞于國門及夫斯來又相
見于洛道語故舊數日乃行夫山川固能産異物而不
能畜之者誠有利其用者耳今君之行也余疑夫不能
乆蓄于衡山之阿也
　　　送徐無黨南歸序
草木鳥獸之為物衆人之為人其為生雖異而為死則
同一歸于腐壊澌盡冺㓕而已而衆人之中有聖賢者
固亦生且死于其間而獨異于草木鳥獸衆人者雖死
而不朽愈逺而彌存也其所以為聖賢者修之于身施
之于事見之于言是三者所以能不朽而存也修于身
者無所不獲施于事者冇得有不得焉其見于言者則
又有能有不能也施于事矣不見于言可也自詩書史
記所傳其人豈必皆能言之士哉修于身矣而不施于
事不見于言亦可也孔子弟子有能政事者矣有能言
語者矣若顔淵者在陋巷曲肱饑卧而已其羣居則黙
然終日如愚人然自當時羣弟子皆推尊之以為不敢
望而及而後世更百千歳亦未有能及之者其不朽而
存者固不待施于事况于言乎予讀班固藝文志唐四
庫書目見其所列自三代秦漢以來著書之士多者至
百餘篇少者猶三四十篇其人不可勝數而散亡磨㓕
百不一二存焉予竊悲其人文章麗矣言語工矣無異
草木榮華之飄風鳥獸好音之過耳也方其用心與力
之勞亦何異衆人之汲汲營營而忽焉以死者雖有遲
有速而卒與三者同歸于冺㓕夫言之不可恃也盖如
此今之學者莫不慕古聖賢之不朽而勤一世以盡心
于文字間者皆可悲也東陽徐生少從予學為文章稍
稍見稱于人既去而與羣士試于禮部得髙第由是知
名其文辭日進如水湧而山岀予欲摧其盛氣而勉其
思也故于其歸告以是言然予固亦喜為文辭者亦因
以自警焉
　　　送王陶序
六經皆載聖人之道而易著聖人之用吉凶得失動静
進退易之事也其所以為之用者剛與柔也乾健坤順
剛柔之大用也至于八卦之變六爻之錯剛與柔迭居
其位而吉亨利無咎凶厲悔吝之象生焉盖剛為陽為
徳為君子柔為隂為險為小人自乾之初九為姤而上
至于剥其卦五皆隂剥陽之卦也小人之道長君子静
以退之時也自坤之初六為復而上至于夬其卦五皆
剛决柔之卦也小人之道消君子動以進而用事之時
也夫剛之為徳君子之常用也庇民利物功莫大焉其
為卦過泰之三而四為大壯五為夬壯者壯也夬者決
也四陽雖盛而猶有二隂然陽衆而隂寡則可用壯以
攻之故其卦為壯五陽而一隂隂不足為直可决之而
已故其卦為夬然則君子之用其剛也審其力視其時
知隂險小人之必可去然後以壯而决之夫勇者可犯
也強者可詘也聖人于壯决之用必有戒焉故大壯之
彖辭曰大壯利正其象辭曰君子非禮弗履夬之彖辭
曰健而說决而和其象辭曰居徳則忌以明夫剛之不
可獨任也故復始而亨臨浸而長泰交而大壯以衆攻
其寡夬乘其衰而决之夫君子之用其剛也有漸而不
失其時又不獨任必以正以禮以說以和而濟之則功
可成此君子動以進而用事之方也太原王陶字樂道
好剛之士也常嫉世隂險之小人多居京師不妄與人
遊力學好古以自信自守今其初仕于易得君子動以
進之象故予為剛說以贈之大壯之初九曰壯于趾征
凶夬之初九亦曰壯于趾徃不勝為咎以此見聖人之
戒用剛也不獨于其彖象而又常深戒于其初嗚呼世
之君子少而小人多君之力學好剛以蓄其志未始施
之于事也今其徃尤冝慎乎其初
　　　章望之字序
校書郎章君嘗以其名望之來請字曰願有所教使得
以勉焉而自朂者予為之字曰表民而告之曰古之君
子所以異乎衆人者言出而為民信事行而為世法其
動作容貌皆可以表于民也故紘綖冕弁以為首容佩
玉玦環以為行容衣裳黼黻以為身容手有手容足有
足容揖讓登降獻酬俯仰莫不有容又見其寛柔温厚
剛嚴果毅之色以為仁義之容服其服載其車立乎朝
廷而正君臣出入宗廟而臨大事儼然人皆望而畏之
曰此吾民之所尊也非民之知尊君子而君子者能自
脩而尊者也然而行不充于内徳不偹于人雖盛其服
文其容民不尊也名山大川一方之望也山川之嶽瀆
天下之望也故君子之賢于一鄉者一鄉之望也賢于
一國者一國之望也名烈著于天下者天下之望也功
徳被于後世者萬世之望也孝慈友悌達于一鄉古所
謂鄉先生者一鄉之望也春秋之賢大夫若隨之季梁
鄭之子産者一國之望也位于中而奸臣賊子不敢竊
發于外若漢之大將軍出入將相朝廷以為輕重天下
繫其安危如唐之裴丞相者天下之望也其人已沒其
事已乆聞其名想其人若不可及者䕫龍稷契是也其
功可以及百世其道可以師百王雖有賢聖莫敢過之
者周孔是也此萬世之望而皆所以為民之表也傳曰
在其賢者識其大者逺者章君儒其衣冠氣剛色仁好
學而有志其絜然修乎其外而輝然充乎其内以發乎
文辭則又辨博放肆而無涯是數者皆可以自擇而勉
焉者也是固能識夫逺大者矣雖予何以朂焉第因其
志廣其說以塞請
　　　梅氏詩集序
予聞世謂詩人少達而多窮夫豈然哉盖世所傳詩者
多出于古窮人之辭也凡士之藴其所有而不得施于
世者多喜自放于山巔水涯之間見蟲魚草木風雲鳥
獸之狀類徃徃探其竒怪内有憂思感憤之欝積其興
于怨刺以道覊臣寡婦之所嘆而冩人情之難言盖愈
窮則愈工然則非詩之能窮人殆窮者而後工也予友
梅聖俞少以䕃補為吏累舉進士輙抑于有司困于州
縣凡十餘年年今五十猶從辟書為人之佐鬰其所蓄不
得奮見于事業其家宛陵幼習于詩自為童子出語已
驚人長學乎六經仁義之說其為文章簡古純粹不求
苟說于世世之人徒知其詩而已然時無賢愚語詩者
必求之聖俞聖俞亦自以其不得志者樂于詩而發之
故其平生所作于詩尤多世既知之矣而未有薦于上
者昔王文康公嘗見而歎曰二百年無此作矣雖知之
深亦不果薦也若使其幸得用于朝廷作為雅頌以歌
詠大宋之功徳薦之清廟而追商周魯頌之作者豈不偉
歟奈何使其老不得志而為窮者之詩乃徒發于蟲魚
物類覊愁感歎之言世徒喜其工不知其窮之乆而將
老也可不惜哉聖俞詩既多不自收拾其妻之兄子謝
景初懼其多而易失也取其自洛陽至于吳興已來所作
次為十巻予嘗嗜聖俞詩而患不能盡得之遽喜謝氏
之能類次也輙序而藏之其後十五年聖俞以疾卒于
京師余既哭而銘之因索于其家得其遺藁千餘篇并
舊所蔵掇其尤者六百七十七篇為十五巻嗚呼吾于
聖俞詩論之詳矣故不復云廬陵歐陽脩序
　　　傳易圖序
孟子曰盡信書不如無書夫孟子好學者豈獨忽于書
哉盖其自傷不得親見聖人之作而傳者失其真莫可
考正而云也然豈獨書之如此余讀經解至其引易
曰差若毫釐謬以千里之說又讀今周易有何謂子曰
者至其繫辭則又曰聖人設卦繫辭焉欲考其真而莫
可得然後知孟子之歎盖有激云爾說者言當秦焚書
時易以卜筮得獨不焚其後漢興他書雖出皆多殘闕
而易經以故獨完然如經解所引考于今易亡之豈今
易亦有亡者耶是亦不得為完書也昔孔子門人追記
其言作論語書其首必以子曰者所以别夫子與弟子
之言又其言非一事其事非一時文聮屬而言難次第
故每更一事必以子曰以起之若文言者夫子自作不
應自稱子曰又其作于一時文有次第何假子曰以發
之乃知今周易所載非孔子文言之全篇也盖漢之易
師擇取其文以解卦體至其有所不取則文斷而不屬
故以子曰起之也其先言何謂而後言子曰者乃講師
自為答問之言耳取卦體以為答也亦如公羊糓梁傳
春秋先言何曷而後導其師之所傳以為傳也今上繫
凡有子曰者亦皆講師之說也然則今易皆出于講師
臨時之說也幸而講師所引者得載於篇不幸其不及
引者其亡豈不多耶嗚呼歴弟子之相傳經講師之去
取不徒存者不完而其偽謬之失其可䆒耶夫繫者有
所繫之謂也故曰繫辭焉以斷其吉凶是故謂之爻言
其為辭各聮屬其一爻者也是則孔子專指爻辭為繫
辭而今乃以孔子賛易之文為上下繫辭者何其謬也
卦爻之辭或以為文王作或以為周公作孔子言聖人
設卦繫辭焉是斥文王周公之作為繫辭必不復自名
其所作又為繫辭也况其文乃㮣言易之大體雜論易
之諸卦其辭非有所繫不得謂之繫辭也必然自漢諸
儒已有此名不知從何而失之也漢去周最近不應有
失然所為繫辭者得非不為今之繫辭乎易需之辭曰
需于血出自穴艮之辭曰艮其限列其夤睽之辭曰見
豕負塗載鬼一車是皆險怪竒絶非世常言無為有訓
故考證而學者出其臆見隨亊為觧果得聖人之㫖耶
文言繫辭有可考者其証如此而其非世常言無可考
者又可知矣今徒從夫臆出之說果可盡信之耶此孟
子所歎其不如亡者也易之傳注比他經為尤多然止
于王弼其後雖有述者不必皆其授受但其傳之而已
大抵易至漢分為三有田何之易焦贑之易費直之易
田何之易傳自孔子有上下二篇又有彖象繫辭文言
說卦等自為十篇而有章句凡學有章句者皆祖之田
氏焦贑之易無所傳授自得乎隠者之學專于隂陽占
察之術凡學隂陽占察者皆祖之焦氏費直之易亦無
所授又無章句惟以彖象文言等十篇解上下經凡以
彖象文言等参入卦中者皆祖之費氏田焦之學廢于
漢末費氏獨興逓傳至鄭康成而王弼所注或用康成
之說是弼即鄭本而為注今行世者惟有王弼易其源
出于費氏也孔子之古經亡矣
　　　詩譜後序
歐陽子曰昔者聖人已沒六經之道幾熄于戰國而焚
棄于秦自漢以來收拾亡逸發明遺義而正其訛謬得
以粗備傳于今者豈一人之力哉後之學者因迹前世
之所傳而較其得失或有之矣若使徒抱焚餘殘脫之
經倀倀于去聖千百年後不見先儒中間之說而欲特
立一家之學者果有能哉吾未之信也然則先儒之論
苟非詳其終始而牴牾質于聖人而悖理害經之甚有
不得已而後改易者何必徒為異論以相訾也毛鄭于
詩其學亦已博矣予嘗依其箋傳考之于經而證以序
譜惜其不合者頗多盖詩述商周自生民𤣥鳥上陳稷
契下訖陳靈公千五六百嵗之間旁及列國君臣世次
國地山川封域圖牒鳥獸草木魚蟲之名與其風俗善
惡方言訓詁盛衰治亂美刺之由無所不載然則孰能
無失于其間哉予疑毛鄭之失既多然不敢輕為改易
者意其為說不止于箋傳而恨已不得盡見二家之書
未能徧通其㫖夫不盡見其書而欲折其是非猶不盡
人之辭而欲其斷訟之曲直其能果于自决乎其能使
之必服乎世言鄭氏詩譜最詳求之乆矣不可得雖崇
文總目秘書所藏亦無之慶厯四年奉使河東至于絳
州偶得焉其文有注而不見名氏然首尾殘闕自周公
致太平已上皆正之其國譜旁行尤易為訛舛悉皆顛
倒錯亂不可復考凡詩雅頌兼列商魯其正變之風十
有四國而其次比莫詳其義惟封國變風之先後不可
以不知周召王豳同出于周弼鄘并于衛檜魏無世家
其可考者陳齊魏晉曹鄭秦此封國之先後也豳齊衛
檜陳唐秦鄭魏曹此變風之先後也周南召南弼鄘衛
王鄭齊豳秦魏唐陳曹此孔子未刪詩之前周太師樂
歌之次第也周召弼鄘衛王檜鄭齊魏唐秦陳曹豳此
鄭氏詩譜次第也黜檜後陳此今詩次比也初予未見
鄭譜嘗略考春秋史記本紀世家年表而合以毛鄭之
說為詩圖十四篇今因取以補鄭譜之亡者足以見二
家所說世次先後甚備因據而求其得失較然矣而仍
存其圖庶幾以見予于鄭氏之學盡心焉耳夫盡其說
而有所不通然後得以論正予豈好為異論者哉凡補
其譜十有五補其文字二百七增損塗乙改正者三百
八十三而鄭氏之譜復完矣(譜序自周公致太平已上/皆亡其文予取孔頴達正)
(義所載之文補足因為之注/自周公已下即用舊注云)
　　　韻總序
倕工于為弓而不能射羿與逢䝉天下之善射者也奚
仲工于為車而不能御王良造父天下之善御者也此
荀卿子所謂藝之至者不兩能信哉儒者學乎聖人聖
人之道直以簡然至其曲而暢之以通天下之理以䆒
隂陽天地人鬼事物之變化君臣父子吉凶生死凡人
之大倫則六經不能盡其說而七十子與孟軻荀揚之
徒各極其辨而莫能殫焉夫以孔子之好學而其所道
者自堯舜而後則詳之其前盖略而弗道其亦有所不
暇者歟儒之學者信哉逺且大而用功多則其有所不
暇者冝也文字之為學儒者之所用也其為精也有聲
形曲直毫釐之别音響清濁相生之類五方言語風俗
之殊故儒者莫暇精之其有精者則徃徃不能乎其他
是以學者莫肯捨其所事而盡心乎此所謂不兩能者
也必待乎用心專者而或能之然後儒者有以取焉洛
僧鑒聿為韻總五篇推子母輕重之法以定四聲考求
前儒之失辨正五方之訛頋其用心之精可謂入于忽
㣲若櫛之于髮績之于絲雖細且多而條理不亂儒之
學者莫能難也鑒聿通于易能知大演之數又學乎隂
陽地理黄帝岐伯之書其尤盡心者韻總也世本儒家
子少為浮圖入武當山徃來江漢之旁十餘年不妄與
人交有不可其意雖王公大人亦莫肯頋聞士有一藝
雖千里必求之介然有古獨行之節所謂用心專者也
宜其學必至焉耳浮圖之書行于世者數百萬言其文
字雜以夷夏讀者罕得其真徃徃就而正焉鑒聿之書
非獨有取于吾儒亦欲傳于其徒也
　　　集古録目序
物嘗聚于所好而常得于有力之彊有力而不好好之
而無力雖近且易有不能致之象犀虎豹蠻夷山海殺
人之獸然其齒角皮革可聚而有也玉出崑崙流沙萬
里之外經十餘譯乃至乎中國珠出南海常生深淵採
者腰絙而入水形色非人徃徃不出則下飽蛟魚金礦
于山鑿深而穴逺篝火餱粮而後進其崖崩窟塞則遂
塟于其中者率常數十百人其逺且難而又多死禍常
如此然而金玉珠璣世常兼聚而有也凡物好之而有
力則無不至也湯盤孔鼎岐陽之鼔岱山鄒嶧㑹稽之
刻石與夫漢魏以來聖君賢士桓碑彛噐銘詩序記下
至古文籕篆分𨽻諸家之字書皆三代以來至寳怪竒
偉麗工妙可喜之物其去人不逺其取之無禍然而風
霜兵火湮淪磨㓕散棄于山崖墟莾之間未嘗收拾者
由世之好者少也幸而有好之者又其力或不足故僅
得其一二而不能使其聚也夫力莫如好好莫如一予
性顓而嗜古凡世人之所貪者皆無欲乎其間故得一
其所好於斯好之已篤則力雖未足猶能致之故上自
周穆王以來下更秦漢隋唐五代外至四海九州名山
大澤窮崖絶谷荒林破塚神仙鬼物詭怪所傳莫不皆
有以為集古録以謂傳寫失真故因其石本軸而藏之
有巻帙次第而無時世之先後盖其取多而未已故隨
其所得而録之又以謂聚多而終必散乃撮其大要别
為目録因并載夫可與史傳正其闕謬者以傳後學庶
益于多聞或譏予曰物多則其勢難聚聚乆而無不散
何必區區于是哉予對曰足吾所好玩而老焉可也象
犀金玉之聚其能果不散乎予固未能以此而易彼也
廬陵歐陽修序
　　　孫子後序
世所傳孫武十三篇多用曹公杜牧陳皥注號三家孫
子余頃與撰四庫書目所見孫子注者尤多武之書書
本于兵兵之術非一而以不窮為竒冝其說者之多也
凡人之用智有短長其施設各異故或膠其說于偏見
然無出所謂三家者三家之注皥最後其說時時攻牧
之短牧亦慨然最喜論兵欲試而不得者其學能道春
秋戰國時事甚博而詳然前世言善用兵稱曹公曹公
嘗與董吕諸袁角其力而勝之遂與吴蜀分漢而王傳
言魏之諸將出兵千里每坐計勝敗授其成筭諸將用
之十不失一一有違者兵輙敗北故魏世用兵悉以新
書從事其精于兵也如此牧謂曹公于注孫子尤畧盖
惜其所得自為一書是曹公悉得武之術也然武嘗以
其書干吴王闔閭闔閭用之西破楚北服齊晉而霸諸
侯夫使武自用其書止于強霸及曹公用之然亦終不
能滅吴蜀豈武之術盡於此乎抑用之不極其能也後
之學者徒見其書又各牽于已見是以注者雖多而少
當也獨吾友聖俞不然嘗評武之書曰此戰國相傾之
說也三代王者之師司馬九伐之法武不及也然亦愛
其文略而意深其行師用兵料敵制勝亦皆有法其言
甚有次序而注者汨之或失其意乃自為注凡膠于偏
見者皆抉去傳以己意而發之然後武之說不汨而明
吾知此書當與三家並傳而後世取其說者徃徃于吾
聖俞多焉聖俞為人謹質温恭衣冠進趨𦕈然儒者也
後世之視其書者與太史公疑張子房為壯夫何異
　　　筠州學記
周衰先王之迹熄至漢六藝出因秦火之餘承千百家
之後言道徳者矜髙逺而遺世用語政理者務卑近而
非師古刑名法家之術則狃于暴詐惟知經者為善美
又争為章句訓詁之學以其私見妄穿鑿為說故先王
之道不明而學者靡然遊于所習當是時明先王之道
者揚雄而已而雄之書世未知所好也然士之出于其
時者皆勇于自立無苟簡之心其取與進退去就必度
於禮義及其已衰而搢紳之徒抗志於強暴之間至於
廢錮殺戮而其操愈厲者相望于後先雖有不軌之臣
猶低回沒世不敢遂其簒奪自此至于魏晉以來其風
俗之弊人才之乏乆矣以迄于今廼有特起于千載之
外明先王之道以悟後之學者世雖不能皆知其意徃
徃好之故習其說者論道徳之㫖而知應務之非近議
政理之體而知法古之非迂不亂于百家不蔽于傳䟽
其所知者若此此漢之士所不能及然能尊而守之者
即未必衆也故樂易淳樸之俗㣲而詭欺薄惡之習勝
其于貧賤冨貴之地則養亷逺恥之意少而偷合苟得
之行多此俗化之美所以未及于漢也夫所聞或淺而
其義甚髙與所知有餘而其守不足者其故何哉由漢
之士察舉于鄉閭故不得不篤于自修至于漸摩之乆
則果于義者非強而能者也今之士選用于文章故不
得不篤于所學至于循習之深則得于心者亦不自知
其至也由是觀之則知上之所好下必有甚者焉豈非
信哉今漢與今有教化開導之方庠序養成之流則士
于學行豈有彼此之偏先後之過乎夫大學之道將欲
誠意正心修身以治其國家天下而必本于先致其知
者固善之端而人所難致也以今之士于人之所難致
者既幾矣則上之施化莫易于斯時頋吾之所向如何
耳筠為州在大江之上其地僻絶當慶厯之初詔天下
立學而筠獨不應詔州之士以為病至治平三年盖二
十有三年矣始告于知州事都官郎中董君儀董乃與
通判鄭君相州之東南就亢爽之地築宫于其上齋祭
之室講誦之堂休宿之廬至于庖厨庫廐各以立焉經
始于春而落成于其八月之望既而來學者常數十百
人二君乃以書之京師請記于予予謂二君之于政可
謂知所務矣使筠之士相與升降乎其中講先王之道
文以致其知其賢者超然以自信而獨立其中材勉焉
以待上之教化則是二君之作非獨使夫求者玩思于
空言以干世取禄而已故為之著予之所闡者以為記
而使歸刻焉
　　　非非堂記
權衡之平物動則輕重差其于静也錙銖不失水之鑒
物動則不能有睹其于静也毫髮可辨在乎人耳司聴
目司視動則亂于聰明其于静也聞見必審處身者不
為外物眩晃而動則其心静心静則智識明是是非非
無所施而不中夫是是近乎謟非非近乎訕不幸而過
寕訕無謟是者君子之常是之何加一以觀之未若非
非之為正也予居洛之明年既新㕔事有文紀于壁末
營其西偏作堂户北嚮植叢竹闢户于其南納日月之
光設一几一榻架書數百巻朝夕居其中以其静也閉
目澄心鑒今照古思慮無所不至焉故其堂非非為名
云
　　　仁宗御飛白記
治平四年夏五月予將赴亳假道于汝隂因得閱書于
子履之室而雲章爛然輝映日月為之正冠肅容再拜
而後敢仰視盖仁宗皇帝之御飛白也曰此寳文閣之
所藏也胡為于子之室乎子履曰曩者天子宴從臣于
羣玉而賜以飛白余幸得與賜焉予窮于世乆矣少不
恱于時人流離竄斥十有餘年而得不老死江湖之上
者盖以遭時清明天子嚮學樂育天下之材而不遺一
介之賤使得與羣賢並遊于儒學之舘而天下無事嵗
時豐登民物安樂天子優游清閒不邇聲色方與羣臣
從容于翰墨之娱而余于斯時竊獲此賜非惟一介之
臣之榮遇亦朝廷一時之盛事也子其為我志之余曰
仁宗之徳澤涵濡于萬物者四十餘年雖田夫野老之
無知猶能悲歌思慕于壠畝之間而况儒臣學士得望
清光䝉恩寵登金門而上玉堂者乎于是相與泫然流
涕而書之夫玉韞石而珠藏淵其光氣常見于外也故
山輝如白虹水變而五色者至寳之所在也今賜書之
藏于子室也吾知將有望氣者言榮光起而屬天者必
賜書之所在也
　
　
　
　
　
　
　
　宋文選巻二
欽定四庫全書
　宋文選巻三
　　司馬君實文
　　　周論
周自平王東遷日已衰㣲至于戰國又分而為二其土
地人民不足以比強國之大夫然而天下猶尊而事之
以為共主守文武之宗祧緜緜焉乆而不絶其故何哉
植本固而發源深也昔周之興也禮以為本仁以為源
自后稷已來至於文武成康其講禮也偹矣其施仁也
至矣民習于耳目浹于骨髓雖後世㣲弱其民將有陵
慢之志則畏先王之禮而不敢為將有離散之心則思
先王之仁而不忍去此其所以享國長乆之道也不然
以區區數邑處于七暴國之間一日不可存况數百年
乎
　　　韓論
韓以㣲弱之國居天下之衝首尾腹背莫不受敵然猶
社稷血食幾二百年豈非昭侯奉法之謹賞不加無功
罰不失有罪後世雖不肖猶得䝉遺烈以自存乎嗚呼
有國者安可以無法哉
　　　魏論
魏文侯以列國大夫好賢禮士終為天下之顯諸侯至
于今稱之恵王有一商鞅不能用而棄之於秦使還為
國害喪地七百里竄身大梁子孫遂㣲賢不肖之相望
豈不逺哉無忌去而魏輕還而魏重安釐王猶以為疑
無忌死而魏亡賢者之于國家如何哉
　　　楚論
楚自祝融鬻熊以來其有國幾何年矣方其盛也奄有
南海憑陵諸夏及懐王放廢忠良親近讒慝惑張儀之
口而耳目不能自守見欺而不悟亡師而不悔以失濟
失客死於秦使其子孫銜涕忍恥以事仇讎彊之女而
不敢辭陵廟焚而不敢怨兎逃䑕伏自屏于陳束兵不
戰而攻之不解割地請和而侵之不止卒不見赦而國
以淪亡不亦悲乎
　　　燕論
燕在春秋時玉帛不通於中國簡策所書鮮焉及文侯
始大與諸侯約從以擯秦王噲慕堯舜以國授子之而
敗死為天下笑求名失實乃至是乎昭王刻意勤身招
賢下士卒用弱燕以報強齊有志者功無不成也惠王
信讒以喪垂成之業惜哉丹以尺八匕首欲刼秦王以
安社稷不亦戯乎遂使召伯之廟不祀忽諸罪孰大焉
而論者或謂之賢豈不過哉
　　　趙論
武靈王不顧流俗變胡俗習以射騎制林胡滅中山大
啟上宇威加彊秦可謂賢君矣及溺于嬖寵欲分國以
王二子卒餒死沙丘宫佚欲之為敗也如此夫趙于三
晉為最強及貪上黨之田以喪長平之師用郭開之讒
而棄亷頗李牧使宗廟不血食言之可為長欷矣
　　　齊論
齊地廣而民衆負滄海以臨中夏重以威宣之賢國家
富強及湣王驕汰不可盈厭自取顛沛苟無田單齊不
國矣凡游士言縱横者雖更相傾覆要之合從者六國
之利也齊為燕楚三晉之根柢三晉燕楚為齊之籓蔽
秦雖強暴百有餘年不能一諸侯者以其表裏相鈎帶
也及齊王建用后勝之説信秦間之言拱手以事秦不
救五國五國已亡而齊并為虜理勢然也
　　　秦論
孔子曰知及之仁不能守之雖得之必失之秦之謂矣
善夫賈生之言曰秦以區區之地千乘之權招八州而
朝同列百有餘年然後以六合為家殽函為宫一夫作
難而七廟隳身死人手為天下笑者何哉仁義不施而
攻守之勢異也
　　　西楚論
世稱項王不王秦而歸楚故失天下觀其擁百萬之衆
西入函谷擅天下之勢裂山河以王諸侯自謂可以逞
其私心而人莫敢違安行無禮忍為不義欲以一夫之
力服億兆之心才髙者見疑功大者被絀推此道以行
之雖得百秦之地將能免於敗亡乎
　　　前漢論
髙祖奮布衣提三尺劍八年而成帝業其收功之速如
是何哉惟其知人善任使而已故髙祖自謂鎮國家撫
百姓不如蕭何運籌䇿决成敗不如子房戰必勝攻必
取不如韓信三者皆人傑吾能用之所以取天下韓信
亦曰不善將兵而善將將斯言盡之矣吕氏之亂漢氏
不絶如綫然而卒不能為患者外有宗籓之強内有絳
灌之忠也文景之時天下家給人足幾致刑措後世皆
稱慕而莫能及之夫民之情何嘗不欲安樂而富壽哉
文景能勿擾而已矣孝武喜淫侈慕神仙宫室無度廵
遊不息窮兵於四夷嚴刑而重賦迹其行事視秦皇何
逺哉正以崇儒重道求賢納諫故其成敗若此之殊也
孝昭以童稚之年辨霍光之忠確然不可動何天資之
明也然光猶專政而不歸此則光之罪矣孝宣綜覈名
實信賞必罰使吏稱其職民安其業方之孝武功烈優
焉孝元優游不斷漢業始衰孝成荒于酒色委政外家
孝哀狠愎不明嬖幸盈朝陵夷至于孝平以幼冲嗣位
王莽因之遂移漢祚莽恃其詐慝煩民玩兵罪盈怨積
而天下叛之矣
　　　後漢論
新室之末民心思漢如渇之望飲饑之待餔也是以諸
劉奮臂一呼而逺近響應曾未期年元惡授首更始入
雒之初天下已服矣而素無人君之器紀綱不脩諸將
暴横不旋踵而亡固其宜也光武以仁厚之徳濟英傑
之志昆陽之役驅烏合之衆掃㴞天之敵使海内飜然
變而為漢宜陽之師不戰而赤眉束手百萬之盗一朝
皆散皆希世之竒功也至于待劉盆子止于不死
取良吏卓茂以為太傅戒馮異以安集闗中不務戰攻
取勝雖當草創之際可謂有帝王之逺畧矣天下已定
不失舊物乃偃武脩文崇徳報功勤政治養黎元興禮
樂宣教化表行誼勵風俗繼以明章守而不失於是東
漢之風忠信亷耻幾於三代矣及孝和以降政令寢弛
外戚專權近習放恣然猶有骨鯁忠烈之臣忘身以狥
國故雖衰而不亡豈非建武永平之餘烈歟至于桓靈
而紀綱大壊廢錮英俊賊虐忠正鬻獄賣君濁亂四海
何進見殺袁紹不勝其憤遂燔燒宫闕肆行誅戮外召
董卓以脅朝廷於是虺蜴雖除而虎貙入室矣卓貪愎
殘忍廢主遷都州郡奮然稱兵以討之卓死而天下大
亂漢室遂亡哀哉
　　　蜀論
昭烈以敗亡之餘覊旅漢南而能屈體英傑要結同志
推沮勍敵因敗為功顛沛之際不忘徳義美矣劉璋昩
弱侮而兼之遂奄有巴蜀君臨一隅安樂公材雖中下
然委任賢相抗衡中國及姜黄用事而靣縛為虜宜矣
　　　魏論
漢室不綱羣䧺麋擾乗輿播遷莫之收省太祖獨奉迎
而相之披荆棘以立朝廷則其名義固足以結民心矣
加之英威明略過絶于人驅䇿賢豪奮除奸宄于是張
繡屈膝吕布授首公路野死本初覆亡劉琮獻地韓馬
遁逃中原肅清外域請服然則魏取天下於盗手而非
取之於漢室也惜其狹中多詐猜忌賢能此海内所以
不盡服也及文帝受禪明帝繼業内綏外禦不廢前功
而明帝於彌留之際為姦臣牽率嗣子幼弱寄托非人
曹爽驕戅黨與輕佻禍自内興遂哀㣲不振以至易姓
悲夫
　　　吴論
孫堅破虜以孤逺之兵决忠憤之志首犯賊鋒深蹂川
洛汛掃陵寢有足多者討逆以童子提一旅之衆揮馬
箠而下江東耆儒宿將狼狽失據開地千里真英才也
大帝承父兄之烈師友忠賢以成前志赤壁之役决策
定慮以摧大敵非明而有勇能如是乎遂奄有荆揚騁
於南海傳祚累世宜矣侯官景帝皆明慧敢决有先世
之風歸命驕愎殘虐浮于桀紂求欲不亡得乎
　　　西晉
宣帝始以重望髙才榮名魏世西却諸葛東舉公孫若
以忠順終之足為良臣矣遭爽晏忌疾乘間而發專制
朝柄誅鉏異已平昔之美掃地盡矣及景文相繼遂遷
魏祚武帝席巻全吴纉禹舊服恃其治安荒于酒色以
開基之始不為逺圖崇尚浮華敗棄禮法惠帝昏愚不
辨菽麥譬如萬金之寳委之中衢無人守之安得不為
他人有乎禍生于閨闥成于宗室骨肉相殘而劉石姚
苻慕容争乘其弊剖裂中原韲醢生民積骸成丘流血
成淵幾三百年豈不哀哉
　　　前趙論
劉淵以匈奴遺種乗晉室之衰奄有河汾天下蠭起之
衆輻凑而歸之石勒王彌皆北靣為臣聰承其故業遂
䧟両都執辱二帝矜夸淫縱殘暴無親幸以病終墳草
未生家為屠肆矣曜以踈屬屢建大功專制闗中遭靳
凖之亂興師討賊遂承漢業及揚戈隴阪則陳安授首
按甲西河則張茂稱藩亦一時之雄俊也然始與靳氏
約降則非義終滅其家則非信使石勒因而自絶則非
智乃知二三其徳而能成功者鮮矣及乘髙堠之㨗以
圍金墉一戰而跌生為禽虜雖其輕易以取禍亦不幸
而天亡也
　　　後趙論
石勒以淵聰賤𨽻崛起皂櫪之間連百萬之衆横行天
下斵喪晉室東擒苟晞北取王浚西逐劉琨南舉兖豫
皆如俯拾地芥劉曜席戰勝之威長驅伊洛有并吞山
東之志勒舉鞭一麾曜惽然就縳遂兼其國奄有中區
𦍑氐咸服其才不有過人者能如是乎虎以悍戾之資
濟貪狡之志賊虐其孤而剽奪其位恃其詐力以凌人
暴物窮奢極欲不可盈饜自以為非天崩地䧟則抱子
弄孫無復後憂及夫父子相殘兄弟相攻尸浮漳濱家
無噍類積惡不已舍滅亡何適哉
　　　前燕論
慕容氏世為君長深㨿海隅及廆始大屬晉室板蕩諸
夏之民皆襁負而歸之廆撫循勞來收其髦俊以賛國
政逺奉王命以示大順務農積糓秣馬厲兵心窺鄰國
之釁故能斬將搴旗大啟土宇承其遺烈恢大前功于
是吞叚遼并宇文俘髙麗翦夫餘蠶食幽并而與強趙
為敵矣及石氏内亂儁乘時而動驅勵精蓄銳之兵以
掃離散土崩之衆無不順風而靡遂走王午服張平戮
叚龕禽冉閔左縈右拂而幽并青冀悉定矣暐之立也
太宰恪佐之内脩政事養士愛民外開封疆威行隣敵
及評為政妒宗室勛賢之人逐之以資隣敵君闇臣鄙
以當苻堅王猛之威安得不亡乎
　　　後燕論
慕容垂以美才茂功不容于昏亂之朝自歸于秦秦主
以國士遇之淮南之役不乘人之弱亦足以小償其恵
矣垂之去燕燕人如失其父兄及其還也人向之如趨
市故數年之間掉馬箠從容而收故業自然之勢也寳
以不克負荷開門延敵坐而待攻又不能固守中山無
故逃遁期年之間蹙國殆盡子弟親戚剪為仇讐進退
失據卒隕其身何其愚也盛以孺子孤窮自投于仇人
之懐終踞其喉而刺其腹以成其志而復其位自非智
勇過人能如是乎不幸遇盗而夭熈以一婦人之故遂
亡其國彼何人哉徳以燕室至親居方伯之任總南夏
之師敵至不能禦民散不能安君窮不能救盡喪其田
而奪人之田以居之其智仁勇皆無足稱者然禮賢納
諫以保全青土可謂善敗者不亡矣超以聲伎之故輕
犯彊敵又不能善用其謀自取滅亡惜哉
　　　前秦論
石氏之強也氐羗之屬無不内從而為臣一朝失馭而
角立為患理固然也苻洪徘徊枋頭有虎據中原之
志以徤為不肖然猶西取闗中并姚襄却桓温遂為強
國堅以雄力英略加之慈惠忠信舉王猛于布衣任之
以政勲舊不能離親戚不敢妒非至明能如是乎故能
吞強燕舉河西兼巴蜀包漢沔俘索頭屠龜兹奄有天
下十分之九永嘉以來未有如堅者也觀其舉百萬之
衆以攻晉先為之降官築第以待其君臣意以為羅中
之禽徃無不獲也及一戰而敗遂顛沛不振昔之俘囚
降卒皆起而為敵數月之間冦仇徧于四方戍馬塞于
郊甸以至身死人手子孫殄滅何哉論者皆咎堅寵信
羗與鮮卑而伐晉彼皆睹其迹而言之未達其本也要
之堅恃其強大易而無備此其所以敗亡也夫
　　　後秦論
姚弋仲以西羗酋帥立于二石之朝以鯁直勇果著名
而得其耆艾豈非忠信之致然耶襄才氣豪邁兼資文
武有孫䇿之風然適晉不容攻秦見殺亦其命也萇藉
父兄之烈值符氏之衰鳴鼔中原醜類雲集不能報舊
君之徳乘其窮約而弑之不仁甚矣興承父之志奄有
闗中凉夏諸豪靡不率服然處攻戰之世不能收羅英
䧺以治國訓兵而專率臣民譯經拜佛及泓繼世骨肉
内離冦敵外侵遂亡其族雖泓噐業之不肖亦興貽謀
之未逺也
　　　東晉論
晉室既衰中原雲擾劉石慕容之輩彌漫河洛蟠據岱
華宫闕蕪沒陵寢隳焚元帝以宗室踈屬遁居江表天
下士民有思晉者皆裹粮而歸之國於荆揚之間子孫
相承不絶如綫獨明帝英武克清大憝不幸享國不永
自餘孱弱孤危外陵内叛寄命于虎狼之口幾遭吞食
者數次矣然卒能保其位號宗廟血食百有餘年何哉
有王𨗳卞壼温嶠陶侃謝安謝幼度為之臣也羣賢既
沒使道子元顯之徒輔之敗亡不亦宜乎
　　　宋論
晉氏渡江以來君弱臣強禍亂相繼至于元興而桓氏
簒位髙祖首倡大義糾合同志起于草萊之間奮臂一
呼凶黨瓦解遂梟靈寳之首奉迎乘輿再造晉室厥功
已不細矣既而治兵誓衆經營四方揚旗東征廣固横
潰巻甲南趨盧循殄滅偏師西上譙縱授首銳卒北驅
姚泓靣縛遂迅掃伊洛修奉園陵震驚旃裘之心發舒
華夏之氣南國之盛未有過于斯時者也然區宇未一
蹂干天位委棄秦雍以資冦敵使大功不成惜哉文帝
勤于為治子惠庶民足為承平之良主而不量其力横挑
強敵使師徒殱于河南戎馬飲于江津及其末路狐疑
不决卒成子禍豈非文有餘而武不足耶夫以孝武之
驕淫明帝之猜忌得保首領以沒于牖下幸矣何後嗣
之有哉
　　　南齊論
髙帝以功名之盛不容于昏暴之朝逆取而順守之亦
一時之良主也明帝自以得于不義猜忌髙武子孫誅
夷殆盡深戒東昏以先事制人而大臣疑懼禍變相尋
卒亡其國夫不務令徳而殺人以自安自古以來未有
能濟者也
　　　梁論
武帝當齊之季任居方靣危不自安乘時奮起以除昬
主而成大業及享國日乆普通大通之際遭魏氏衰㣲
王公牧守襁屬而歸之戎車北征至于洛汭觀其勤身
約已好尚文雅拊循士大夫亦可謂恭儉寛惠之君矣
然以萬乘之主為桑門之行屈身傾國以奉浮屠恩勝
于威紀綱不立信佞臣之謀貪河南之地棄與國寵叛
人遂使臺城覆沒老而餒死江淮以南鞠為荆棘其智
未足稱也夫徳澤不能及而享其大利聖人禍之譬如
恱盗賊之財而延之入室財不可得而喪其所有必矣
其子孫各擁強兵列居重鎮不救君父之危而窺間乘
便更相屠滅元帝於兄弟之中殘忍尤甚是以雖翦兇
渠而克復故業旋踵之間身為俘馘豈特人心之不與
哉亦天地之所誅也
　　　後魏論
後魏之先世居朔野有國乆矣道武乗燕氏之衰悉舉
引弓之民以憑陵中夏馬首所向無不望風奔潰南取
并州東舉冀幽兵不留行而數千里之地定矣繼以明
元大武兼青兖包荆豫摧赫連開闗中梟蒲洪吞遼碣
虜沮渠并河右髙車入臣蠕蠕逺遁自淮以北逾于大
漠悉為其有子孫稱帝者百有餘年左袵之盛未之有
也及孝文嗣世乃貶逺人風俗脩帝王之政崇儒雅興
禮樂其風聲文采蔚然可觀矣宣武懦弱不克負荷寵
信讒䛕賊虐親賢元氏之業于兹始衰重之以孝明幼
冲胡后淫恣嬖倖盈朝政出多門賞罰無章紀綱大壊
守令貪殘黎民愁怨盗賊蠭起日滋月溢上之人曽無
悛心而内自暌離以招外盗於是爾朱榮乘之而起興
晉陽之甲直指京洛后主沉于回淵公卿百官血濡馬
足雖孝昭勇决手刄賊臣而枝黨四集禍不旋踵孝武
惡髙歡之過逃遁入闗遭宇文泰之禍不能自脫東西
分裂相繼皆亡嗚呼人主當國全盛之時宴安怠墮以
失其威福之柄及民心已去禍亂已成雖有明斷之才
猶不能救况庸君乎
　　　北齊論
神武以髙世之畧平爾朱之亂功大勢盛為魏武所疑
雖有逐君之慙而能惓惓盡恭以事静帝沒身不怠此
其可稱者也文襄有俊才而無重徳悖慢無禮終隕身
于奴𨽻文宣淫湎殘暴甚于桀紂而能信用賢臣委之
以政威加隣敵終其天年盖亦有以得之矣孝昭明達
愷弟實有齊之令主享國不永惜哉武成驕淫奢縱齊
業始衰後主繼之昏狂尤甚誅翦忠良信用讒邪十年
而亡已為幸矣
　　　後周論
文帝以闗中之乗東迎孝武收疲散之兵撫貧困之民
任賢使能列官布職明部分務農桑以輔魏室雖以髙
氏之強不能陵也其所為典法施于後世可不謂賢乎
武帝以英傑之資受制羣臣恭黙端拱十有餘年須其
罪盈惡熟為衆所棄一旦除之若撥蘓振槁可謂知柔
知剛智勇兼偹者矣然後親統六師以征東夏齊之險
阻不守士卒不戰數月之間縛其君臣致于鼓下使有
周之境東漸于海南薄于江雖魏室全盛之時不能及
也惜乎宣帝恣其淫侈逞其竒譎自絶于天結怨于民
不及三年而為異姓所有悲夫
　　　陳論
武帝與王僧辯同事梁室誅夷侯景乘時伺間以詐力
取國然率羸弊之衆當強齊乘勝之勢卒成大功奄有
江南斯亦難矣文帝恭勤政事足為良主孝宣值齊之
衰而啟土逢周之興而喪師豈非不恃内而恃外者耶
夫以陳國區區不能居天下五分之一慄慄危懼猶不
能保其社稷况後主荒淫無道以趣之納身眢井不亦
宜乎
　　　隋論
文帝于周室非有元功厚徳素洽于人直以天元暴崩
嗣君幼弱姦臣矯命徼倖得之然明敏儉約勤于政事
隨才任官信賞必罰故能取江南三百年之國易于反
掌使天下復為一統百姓繁庶衣食豐衍突厥室韋靺
鞨林邑髙昌女國之屬莫不稽顙稱臣奉珍入貢雖兩
漢全盛之時不能過也向使後嗣僅得中才以守之則
十世之内未易亡也煬帝以悖逆詐謀坐承冨強之業
志驕氣溢然後慕秦皇漢武之為人窮侈極欲連兵四
夷政煩賦重盗賊蠭起而猶遊幸不息以樂㴞淫惡聞
直言喜自壅蔽噫率是道也雖禹湯文武之子孫未或
不亡况隋無積善之基乎
　　　唐論
髙祖舉晉陽精兵承亡隋之弊席巻長驅奄有闗中命
將出師掃除亂畧遂降李宻係建徳禽世充芟武周翦
黑闥夷蕭銑六年之中海内咸服何成功之速哉盖以
太宗為之子也太宗文武之才髙出前古驅䇿英䧺網
羅俊乂好用善謀樂聞直諫拯民于湯火之中而措之
于袵席之上使盗賊化為君子呻吟轉為謳歌衣食有
餘刑措不用突厥之渠係頸闕庭北海之濱悉為郡縣
盖三代以還中國之盛未之有也惜其好尚功名而不
及禮樂父子兄弟之間慙徳多矣髙宗沉溺宴安仁而
不武使天后斵喪唐室屠害宗支流毒搢紳迹其本原
有自來矣中宗乆罹幽辱備嘗險阻一旦得志荒淫不
悛糞土之墻不可圬也睿宗鑑前之禍立嗣以功所謂
可與權矣明皇能斷有謀再清内難開元之初憂勤庶
政好賢樂善利民愛物海内富庶四夷賓服浸淫于貞
觀之風矣及天寳已降自以為功成治定無有後艱志
欲既滿侈心乃生忠直寖踈讒䛕並進以娱遊為良謀
以聲色為急務以李林甫楊國忠為周召以安禄山哥
舒翰為方虎癰疽結于心腹而不悟豺狼游于籓籬而
不知一旦變生所忽兵起邉隅廟堂執檄而心醉猛將
望塵而束手腥羶汚于伊洛流血染于河潼乗輿播遷
生民塗地禍亂並興不可救藥使數十年之間干戈爛
熳而不息嗟乎靡不有初鮮克有終安之不可恃治之
不可保如此夫肅宗以國之元子收兵靈武反斾而東
不失舊物代宗分命羣帥翦除凶醜使大河南北復為
唐臣其功皆不細矣然此兩君者武不足以决疑明不
足以燭理向無郭子儀之忠李光弼之智因僕固懐恩
以用回紇之師則天下已非唐有矣夫以肅宗之孝慈
而制于李輔國不能養其父惑于張后不能庇其子則
其武可知矣以代宗之寛仁而聴讒臣之言使光弼不
敢入朝慙憤而死懐恩招引外冦幾致亡國則其明可
知矣而又不思經緯之謀專為姑息之政盗賊據州郡
者因用為牧守士卒殺主帥者因授之旄鉞使強暴縱
横下陵上替積習成俗莫知其非唐之紀綱大壊不可
復振則肅代之為也徳宗憤積世之弊憫王室之卑南
靣之初赫然有撥亂之志而識度闇淺資性猜愎親信
多非其人舉措不由其道賦歛煩重果于誅殺故闗外
之冦未平而京師之盗先起矣于是困辱于奉天播遷
于山南公卿拜于賊庭鋒鏑集于黄屋尚賴陸贄盡心
于内李晟渾瑊輸力于外故能誅夷元凶遷奉宗社自
是之後消剛為柔刓方為圓逮其晚節偷懦之政甚于
祖考矣順宗不幸嬰疾姦邪肆志而能委政冡嗣以安
社稷足為賢矣憲宗聰明果决得于天性選任忠良延
納善謀師老則屈異論輻凑而不為之疑盗發都邑屠
害元宰而不為之懼卒能取靈夏清劍南誅浙西俘澤
潞平淮右復齊魯于是天下深根固蒂之盗皆狼頋䑕
拱納質效地稽顙入朝百年之憂一旦廓然矣而怠于
防㣲變生肘腋悲夫穆宗䝉已成之業承既平之緒授
任非才為謀不臧使柙中之虎復縱暴于原野網中之
魚得自脫于深淵元和之功于兹墜矣敬宗輕易荒縱
自貽顛覆文宗優游不斷受制家臣雖有好賢之心文
雅之美皆不足稱也武宗英敏特達委任能臣克上黨
如拾芥取太原如反掌功業不䆒惜哉宣宗少歴艱難
長年踐位人之情偽靡不周知盡心民事精勤治道賞
簡而當罰嚴而必故方内樂業殊俗順軌求諸漢世
其孝宣之流亞與懿宗驕奢無度賊虐不忌輔弼之任
委于嬖寵四海之財竭于淫樂民怨不知神怒不恤李
氏之亡于兹决矣且唐自至徳以來近習用攘籓臣䟦
扈譬如羸病之人以糜粥養之猶懼不濟又况飲之毒
酒其能存乎及僖昭嗣位天禄已去民心已離盗賊徧
于寰區蓬蒿塞于城闕漂泊幽辱寄命諸侯當是之時
雖欲救之其將能乎
　　　梁論
太祖始以黄巢降將秉旄宣武逞其詐力蠶食東夏地
廣兵強威權日熾志欲無厭遂遷唐祚淫虐不悛禍自
内興不得其死宜矣均王膏梁之子材不過人棄敬翔
王彦章而用趙巖張歸霸以與莊宗為敵能無亡乎
　　　後唐論
武皇以沙陀㣲種奄有河東黄巢之亂有大功于唐室
上源之變訟于朝廷而不能自直遂與朱氏治兵相攻
紏紛不解流血成川僵尸蔽野至其晚節鋒銳益衰窮
居一隅僅能自保莊宗以弱齡襲位麾下諸將皆白首
行陣與武皇並轡齊驅之人乃能以恩信折其心英果
折其氣莫不竭力致命頥指如意遂服真定徙中山取
漁陽兼魏博䇿馬渡河而梁氏失國當是之時天下莫
不震動諸侯陸梁踞肆者皆愕眙相頋莫敢保其土地
王衍恃其險逺辭禮倨慢偏師西指而蜀閣不守觀其
行兵可謂能矣惜其志小氣廹驕心易生矜功自喜御
衆無法便嬖是恱婦言是用纔及三年隕身亡族悲夫
明宗無取國之心而為衆所附資性寛厚克終天禄清
泰于危難之中坐受神噐得之非難失之孔易負扆未
安家為煨燼十年之中易姓者四禍福相循何其速哉
　　　晉論
髙祖以地尊勢重廹于猜嫌親執臣子之禮以事戎狄
賂之土田藉其兵力以取天下夫羽翼未成不可以髙
飛國家未治不可以慮敵齊王舍桑維翰之深謀信景
延廣之狂䇿内政不脩而外挑強隣使黎民塗野草胡
騎汚宫闕生為降虜死為覊魄非不幸也
　　　漢論
髙祖擁精銳之兵居形便之地屬胡騎北旋中原乏主
故雍容南靣而天下歸之豈其才徳之首出哉乃㑹其
時之可為也夫根踈者不固基薄者易危隠帝雖有南
靣之名而政非已出民不知君輕信羣小之謀欲除䟦
扈之臣禍不旋踵自然之勢也父子相繼四年而滅自
古享國之短未有若兹者也
　　　周論
太祖負震主之威挾不賞之功措身無所乘危而發雖
履天下之籍而家室先覆矣世宗以異姓之親入承大
統知近世之弊起于威令不行下陵上替故髙平之役
首誅樊何以振軍法遂能變弱為強因敗為功乘勝逐
北至于太原歸而簡師習戰并心進取于是南割江淮
西克秦鳯北開闗南攻無堅城戰無強陣又以桴鼓之
隙治律厯興禮樂審法令脩政事收賢才養百姓可謂
能知治安之本矣大功未成中道而亡盖太平之業天
將啟皇宋而授之固非人謀之所及也
　
　
　
　
　
　
　
　
　
　
　
　
　宋文選巻三
欽定四庫全書
　宋文選巻四
　　司馬君實文
　　　名分說
臣聞天子之職莫大于禮禮莫大于分分莫大于名何
謂禮紀綱是也何謂分君臣是也何謂名公侯卿大夫
是也夫以四海之廣兆民之衆受制于一人雖有絶倫
之力髙世之智莫不奔走而服役者豈非以禮為之紀
綱哉是故天子統三公三公率諸侯諸侯制卿大夫
卿大夫治士庶人貴以臨賤賤以承貴上之使下猶
腹心之運手足根本之制枝葉下之事上猶手足之
衛心腹枝葉之庇本根然後能上下相保而國家治安
故曰天子之職莫大于禮也文王序易以乾坤為首孔
子繫之曰天尊地卑乾坤定矣卑髙以陳貴賤位矣言
君臣之位猶天地之不可易也春秋抑諸侯尊周室王
人雖㣲序于諸侯之上以是見聖人于君臣之際未嘗
不惓惓也非有桀紂之暴湯武之仁人歸之天命之君
臣之分當守節伏死而已矣是故以㣲子而代紂則成
湯配天矣以季札而君吴則太伯血食矣然二子寧亡
國而不為者誠以禮之大節不可亂也故曰禮莫大于
分也夫禮辨貴賤序親踈裁羣物制庶事非名不著非
噐不形名以命之噐以别之然後上下粲然有倫此禮
之大經也名噐既亡則禮安得獨存哉昔仲叔于奚有
功于衛辭邑而請繁纓孔子以為不如多與之邑惟名
與器不可以假人君之所司也政亡則國家從之衛君
待之而為政孔子欲先正名名不正則民無所措手足
矣夫繁纓小物也而孔子惜之正名細務也而孔子先
之誠以名器既亂則上下無以相保故也夫事未有不
生于㣲而成于著聖人之慮逺故能謹其㣲而治之衆
人之識近故必待其著而後救之治其㣲則用力寡而
功多救其著則雖竭力而不能及也易曰履霜堅氷至
書曰一日二日萬幾謂此類也故曰分莫大于名也嗚
呼幽厲失徳周道日衰綱紀敝壊下陵上替諸侯專征
大夫擅政禮之大體十喪七八矣然文武之祀猶緜緜
相屬者盖以周之子孫尚能守其名分故也何以言之
昔晉文公有大功於王室請隧于襄王襄王不許曰王
章也未有代徳而有二王亦叔父之所惡也不然叔父
有地而隧又安請焉文公于是懼而不敢違是故以周
之地則不大於魯滕以周之民則不衆於邾莒然歴數
百年宗主天下雖以晉楚齊秦之強不敢有加者何哉
盖以名分尚存故也至于季氏之于魯田常之于齊白
公之于楚智伯之于晉其勢皆足以逐君而自為然而
卒不敢者豈其力不足而心不忍哉乃畏奸名犯分而
天下共誅之也今晉大夫暴蔑其君剖分晉國天子既
不能討又寵秩之使列于諸侯是區區之名分復不能
守而并棄之也先王之禮于斯盡矣或者以為當是之
時周室㣲弱三晉強盛雖欲弗許其可得乎是大不然
夫三晉雖強苟不頋天下之誅而犯義侵禮則不請於
天子而自立矣不請於天子而自立則為悖逆之臣天
下苟有桓文之君必奉禮義而征之今請于天子而天
子許之是受天子之命而為諸侯也誰得而討之故三
晉之列于諸侯非三晉之壊禮乃天子自壊之也嗚呼
天子之禮既壊矣則天下以智力相䧺長遂使聖賢之
後為諸侯者社稷無不冺絶生民之類磨滅幾盡豈不
哀哉
　　　智伯說
智伯之亡也才勝徳也夫才與徳異而世俗莫之能辨
通謂之賢此其所以失人也夫聰察強毅之謂才正直
中和之謂徳才者徳之資也徳者才之帥也雲夢之竹
天下之勁也然而不矯揉不羽括則不能以入堅棠谿
之金天下之利也然而不鎔範不砥礪則不能以擊強
是故才徳全盡謂之聖人才徳兼亡謂之愚人徳勝才
謂之君子才勝徳謂之小人凡取人之術苟不得聖人
君子而與之與其得小人不若得愚人何則君子挾才
以為善小人挾才以為惡挾才以為善者善無不至矣
挾才以為惡者惡無不至矣愚者雖欲為不善智不能
周力不能勝譬之乳狗摶人人得而制之小人智足以
遂其姦勇足以發其暴是虎而翼者也其為害豈不多
哉夫徳者人之所嚴而才者人之所愛愛者易親嚴者
易踈是以察者多蔽于才而遺于徳自古昔以來國之
亂臣家之敗子才有餘而徳不足以至于顛覆者多矣
豈特智伯哉故為國為家者苟能審于才徳之分而知
所先後又何失人之足患哉
　　　信說
夫信者人君之大寳也國保于民民保于信非信無以
使民非民無以守國是故古之王者不欺四海霸者不
欺四隣善為國者不欺其民善為家者不欺其親不善
者反之欺其隣國欺其百姓欺其兄弟欺其父子上不
信下下不信上上下離心以至于敗所利不能藥其所
傷所獲不能補其所亡豈不哀哉昔齊桓公不背曺沫
之盟晉文公不貪伐原之利魏文侯不失虞人之期秦
孝公不廢徙木之賞此四君者道非粹白而商君尤稱
刻薄又處戰攻之世天下趨于詐力猶且不敢忘信以
畜其民况為四海治平之政者哉
　　　孟嘗君說
君子之養士以為民也易曰聖人養賢以及萬民夫賢
者其徳足以敦化正俗其才足以頓綱振紀其明足以
燭㣲慮逺其強足以結仁固義大以利天下小以利一
國是以君子豐禄以富之隆爵以尊之養一人而及萬
人者養賢之道也今孟嘗君之養士也不恤智愚不擇
臧否盗其君之禄以立私黨張虗譽上以侮其君下以
蠧其民是姦人之䧺也烏足尚哉書曰受為天下逋逃
主萃淵藪此之謂也
　　　范雎說
穰侯援立昭王除其災害薦白起為將南取鄢郢東屬
地于齊使天下諸侯稽首而事秦秦益彊大者穰侯之
助也雖其專恣驕貪足以賈禍亦未至盡如范雎之言
若睢者亦非能為忠謀直欲得穰侯之所處故搤其吭
而奪之耳遂使秦王絶母子之義失舅甥之恩要之睢
真傾危之士也哉君子親其親以及人之親愛其國以
及人之國是以功大名美而享有後福也今睢為秦畫
謀而首欲覆其宗國以售其言罪不容于死矣烏足愍
哉
　　　燕丹說
燕丹不勝一朝之憤以犯虎狼之秦輕慮淺謀挑怨速
禍使召公之廟不祀忽諸罪孰甚焉而論者或謂之賢
豈不過哉夫為國家任官以才立政以禮懐民以仁交
隣以信是以官得其人政得其節百姓懷其徳四隣親
其義夫如是則國家安如磐石熾如炎火觸之者死犯
之者焦雖有強暴之國尚何足畏哉丹釋此不為頋以
萬乘之國决匹夫之怒逞盗賊之謀功隳身僇社稷為
墟不亦悲哉夫膝行蒲伏非恭也復言重諾非信也縻
金散玉非惠也刎首决腹非勇也要之謀不逺而動不
義其楚勝白公之流乎荆軻懐其豢養之私不頋七族
欲以尺八匕首強燕而弱秦不亦愚乎故揚子論之以
要離為蛛螫之靡聶政為壯士之靡荆軻為刺客之靡
皆不可謂之義又曰荆軻君子盗諸善哉
　　　縱横說
縱横之說反覆百端然大要合縱者六國之利也昔先
王建萬國親諸侯使之朝聘以相交饗宴以相樂㑹盟
以相結者無他欲其同心戮力以保國家也向使六國
能以信義相親則秦雖強暴安得而亡之哉夫三晉者
齊楚之藩蔽齊楚者三晉之根柢形勢相資表裡相依
故以三晉而攻齊楚者自絶其根柢也以齊楚而攻三
晉者自徹其藩蔽也安有撤其藩蔽以媚盗曰盗將愛
我而不攻豈不悖哉
　　　丁公說
髙祖起豐沛以來網羅天下豪傑招亡納叛亦已多矣
及即帝位而丁公獨以不忠受戮何哉夫進取之與守
成其勢不同當羣雄角逐之際民無定主來者受之固
其宜也及貴為天子四海之内無不為臣苟不明禮義
以示之使為臣者人懐二心以儌大利則國家其能乆
安乎是故斷以仁義使天下曉然皆知為臣不忠者無
所自容而懐私結恩者雖至于活已猶以義不與也戮
一人而千萬人懼其慮事豈不深且逺哉子孫享有天
禄四百餘年宜矣
　　　張良說
張良為髙帝謀臣委以心腹冝其知無不言安有聞諸
將謀反必待髙帝自見偶語然後乃言之耶盖以髙帝
初得天下數用愛憎行誅賞或時害至公羣臣徃徃有
觖望自疑之心故良因事納忠以變移帝意使上無阿
私之失下無猜忌之謀國家無虞利及後世若良者可
謂善諫矣
　　　韓信說
世或以韓信為首建大䇿與髙祖起漢中定三秦遂分
兵以北禽魏取代仆趙脅燕東擊齊而有之南滅楚垓
下漢之所以得天下者大抵皆信之功也觀其拒蒯通
之說迎髙祖于陳豈有反心哉良由失職怏怏遂䧟悖
逆夫以盧綰里閈舊恩猶南面王燕信乃以列侯奉朝
請豈非髙祖亦有負于信哉臣以為髙祖用詐謀禽信
于陳言負則有之雖然信亦有以取之也始漢與楚相
拒滎陽信滅齊不還報而自王其後漢追楚至固陵與
信期共攻楚而信不至當是之時髙祖固有取信之心
矣頋力不能耳及天下既定則信復何恃哉夫乗時以
徼利者市井之志也酬功而報徳者士君子之心也信
以市井之志利其身而以士君子之心望于人不亦難
哉是故太史公論之曰假令韓信學道謙讓不伐已功
不矜其能則庶幾哉于漢家勲可以比周召太公之徒
後世血食矣不務出此而天下已集乃謀叛逆夷滅宗
族不亦冝乎
　　　漢文說
李徳裕以為漢文帝誅薄昭斷則明矣于義則未安也
秦康送晉文興如存之感况太后尚存唯一弟薄昭斷
之不疑非所以慰母氏之心也愚以為法者天下之公
器惟善持法者親踈如一無所不行則人莫敢有所恃
而犯之也夫薄昭雖素稱長者文帝不為置賢師傅而
用之典兵驕而犯上至于殺漢使者非有恃而然乎若
又從而赦之則與成哀之世何異哉魏文帝嘗稱漢文
帝之美而不取其殺薄昭曰舅后之家但當養育以恩
而不當假借以權既觸罪法又不得不害譏文帝之始
不防閑昭也斯言得之矣然則慰母心者將慎之于始
乎
　　　程李說
易曰師出以律否臧凶言治衆而不用法無不凶也李
廣之將使人人自便以廣之材如此焉可也然不可以
為法何則其繼者難也况與之並時而為將使夫小人
之情樂于安肆而昩于近禍彼既以程不識為煩擾而
樂于從廣臣將仇其上而不服然則簡易之害非徒廣
軍無以禁敵之倉卒而已也故曰兵事以嚴終為將者
亦嚴而已矣然則倣程不識雖無功猶不敗傚李廣鮮
不覆亡哉
　　　漢武說
孝武窮奢極欲繁刑重歛内侈宫室外事四夷信惑神
怪廵遊無度使百姓疲弊起為盗賊其所以異于秦始
皇者無幾矣然秦以之亡漢以之興者孝武能尊先王
之道知所慕效受忠直之言惡人欺蔽好賢不倦誅賞
嚴明晚而改過頋託得人此其所以有亡秦之失而免
亡秦之禍乎
　　　霍光說
霍光之輔漢室可謂忠矣然卒不能庇其宗何也夫威
福者人君之噐也人臣執之乆而不歸鮮不及矣以孝
昭之明十四而知上官桀之詐固可以親政矣况孝宣
十九即位聰明剛毅知民疾苦而光乆專大柄不知避
去多置親黨充塞朝廷使人主蓄憤于上吏民猜怨于
下切齒側目待時而發其得免于身幸矣况子孫以驕
侈趣之哉雖然向使孝宣專以禄秩賞賜冨其子孫使
之食大縣奉朝請亦足以報盛徳矣乃復任之以政授
之以兵及事叢釁積更加裁奪遂至怨懼以生邪謀豈
徒霍氏之自禍哉亦孝宣醖釀以成之也昔鬬椒作亂
于楚莊王滅其族而赦箴尹克黄以為子文無後何以
勸善夫以顯禹雲山之罪雖應夷滅而光之忠勲不可
不祀遂使家無噍類孝宣亦少恩哉
　　　孝宣說
以孝宣之明魏相丙吉為丞相于定國為廷尉而趙盖
韓楊之死皆不厭衆心惜哉其為善政之累大矣周官
司冦之法有議賢議能若廣漢延壽之治民可不謂能
乎寛饒惲之剛直可不謂賢乎然則雖有死罪猶將宥
之况罪不足以死乎揚子以韓馮翊之愬蕭為臣之自
失夫所以使延壽犯上者望之激之也上不之察而延
壽獨䝉其辜不亦甚哉
　　　王霸説
王霸無異道昔三代之際禮樂征伐自天子出則謂之
王天子㣲弱不能治諸侯諸侯有能率其與國同討不
庭以尊王室者則謂之覇其所以行之也皆本仁祖義
任賢使能賞善罰惡禁暴誅亂顧名位有尊卑道徳有
深淺功業有鉅細政令冇廣狹耳非若黒白甘苦之相
反也漢之所以不能復三代之治者由人主之不為非
先王之道不可復行于後世也夫儒有君子有小人彼
俗儒者誠不足與為治也獨不可求真儒而用之乎稷
契臯陶伯益伊尹周公孔子皆大儒也使漢得而用之
功烈豈若是而止耶孝宣謂太子懦而不立闇于治體
必亂我家則可矣廼曰王道不可行儒者不可用豈不
過甚矣哉殆非所以訓示子孫垂法將來者也
　　　漢成說
晏嬰有言天命不謟不貳其命禍福之至安可移乎昔
楚昭王宋景公不忍移灾于卿位曰移腹心之疾寘諸
股肱何益也藉使其灾可移仁君猶不肯為况不可乎
使方進罪不至死而誅之以當大變是誣天也方進有
罪當刑隠其誅而厚其塟是誣人也孝成欲誣天人而
卒無所益可謂不知命矣
　　　隠逸說
古之君子邦有道則仕邦無道則隠隠非君子之所欲
也人莫已知而道不得行羣邪共處而害將及身故深
藏以避之王者舉逸民揚側陋固為其有益于國家非
以狥世俗之耳目也是故有道徳足以尊主智能足以
庇民被褐懐玉深藏不市則王者當盡禮以致之屈體
以下之虗心以誘之克己以從之然後能利澤施于四
表功烈格于上下盖取其道不取其人務其實不務其
名也其或禮備而不至意勤而不起則姑内自循省而
不敢強致其人曰豈我徳之薄而不足慕乎政之亂而
不可輔乎羣小在朝而不敢進乎誠心不至而憂其言
之不用乎何賢者之不我從也苟其徳已厚矣政已治
矣羣小逺矣誠心至矣彼將叩閽而自售又安有勤求
而不至者哉荀子曰耀蝉者務在明其火振其木而已
火不明雖振其木無益也今人主有能明其徳則天下
歸之若蝉之歸明火也或者人主耻不能致乃至誘之
以髙位脅之以嚴刑使彼誠君子邪則位非所貪刑非
所畏終不可得而致也可致者皆貪位畏刑之人也烏
足貴哉若乃令聞著于家庭行誼隆于鄉曲利不苟取
仕不苟進潔已循分優游卒歳雖不足以尊主庇民是
亦清修之士也王者當褒優安養俾遂其志若孝昭之
待韓福光武之遇周黨以勵亷耻美風俗斯亦可矣固
亦不當如范升之詆毁又不可如張楷之責望也至于
餙偽以邀譽釣竒以驚俗不食君禄而争屠沽之利不
受小官而窺卿相之位名與實反心與跡違斯乃華士
少正邜之流不得免于聖王之誅尚何聘召之有哉
　　　用法說
漢家之法已嚴矣而崔寔猶病其寛何哉盖衰世之君
率多柔懦凡愚之佐惟知姑息是以攘幸之臣有罪不
坐豪猾之民犯法不誅仁恩所施止于目前奸宄得志
綱紀不立故崔寔之論以矯一時之枉非百世之通義
也孔子曰政寛則民慢慢則紏之以猛猛則民殘殘則
施之以寛寛以濟猛猛以濟寛政是以和斯不易之常
道矣
　　　保身說
天下有道君子揚于王庭以正小人之罪而莫敢不服
天下無道君子囊括不言以避小人之祸而猶或不免
儻人生昏亂之世不在其位四海横流而欲以口舌救
之臧否人物激濁揚清撩虺蛇之頭踐虎狼之尾以至
身被淫刑禍及朋友士類殱滅而國隨以亡不亦悲乎
夫唯郭泰既明且哲以保其身申屠蟠見幾而作不俟
終日卓乎其不可及已
　
　
　
　
　
　
　
　
　
　
　
　
　
　
　
　宋文選巻四
欽定四庫全書
　宋文選巻五
　　司馬君實文
　　　中和論呈韓秉國與景仁
君子從學貴乎博求道貴乎要道之要在治其方寸之
地而已大禹謨曰人心惟危道心惟㣲惟精惟一允執
厥中危則難安㣲則難明精之所以明其㣲也一之所
以安其危也要在執中而已故中庸有曰喜怒哀樂之未
發謂之中發而皆中節謂之和君子之心於喜怒哀樂
之未發未始不存乎中故謂之中庸庸常也以中為常
也及其既發必制之以中則無不中節中節則和矣是
故中和一物也養之以中發之以和故曰中者天下之
大本也和者天下之逹道也智者知此者也仁者守此
者也禮者履此者也樂者樂此者也政者正其不然者
也刑者威其不從者也合而言之謂之道道者聖賢之
所共由也豈惟人哉天地之所生成萬物靡不由之故
曰致中和天地位焉萬物育焉孔子曰君子無終食之
間違仁造次必於是顛沛必於是故曰道不可須臾離
可離非道也孔子曰中庸之為徳也其至矣乎民鮮久
矣又曰回也其心三月不違仁其餘則日月至焉而已
矣日月至焉者斯已賢矣以是觀之能久於中庸者蓋
鮮矣孔子曰知者樂仁者壽蓋言知夫中和者無入而不
自得能無樂乎守夫中和者清明在躬志氣如神能無
壽乎詩曰樂只君子邦家之基樂只君子萬壽無期又
曰樂只君子邦家之光樂只君子萬壽無疆蓋言君子
有中和之德則邦家安榮既樂且壽也孔子曰克己復
禮為仁蓋言禮者中和之法仁者中和之行故得禮斯得
仁矣孔子閒居曰無聲之樂志氣不違以至於氣至既
起樂記曰易直子諒之心生則樂以至於不言而信不
怒而威蓋言樂以中和為本以鐘鼓為末也商頌曰不
競不捄不剛不柔敷政優優百禄是遒蓋言政以中和
為美也大雅曰惠此中國以綏四方無縱詭隨以謹無
良蓋言刑以中和為貴也孔子曰飯蔬食飲水曲肱而
枕之樂亦在其中矣又曰回也一簞食一瓢飲不改其樂揚
子曰紓朱懐金之樂也外顔氏子之樂也内蓋言聖賢
内守中和雖幽隱貧賤不失其樂也劉康公曰民受天
地之中以生所謂命也能者養之以福不能者敗以取
禍中庸曰大德者必得其壽蓋言君子動以中和為節
至於飲食起居咸得其宜則隂陽不能病天地不能夭
雖不道引服餌不失其壽也孟子曰我善養吾浩然之
氣夫志氣之帥也氣體之充也志至焉氣次焉故孟子
養德以氣言之蓋能謹守中和之志不以喜怒哀樂亂
其氣則志平氣順德日新矣故曰持其志無暴其氣及
夫德之成也沛然不息確然不動挺然不屈故曰至大
至剛以直養而無害不有道義以充其内能如是乎故
曰配義與道無是餒也凡人為不善能欺天下之人不
能欺其心雖忍而行之於其心不能無芥蔕焉然則浩
然之氣不存矣故曰行有不慊於心則餒矣君子優游從
容以養其氣雖不敢忽忘亦不正以為事欲其速成故
曰必有事焉而勿正心勿忘勿助長也操之則存捨之
則亡久而無怠然後能自得之此其所以難言也揚子
曰藏心於淵美厥靈根君子存神於内應務於外雖往
來萬變未嘗失其所守是以百骸治而德本植焉故曰
神不外也志之所至氣必輔之君子乗之以為善小人
乗之以為惡故曰氣者所適善惡之馬也君子守中和
之心養中和之氣既得其樂又得其壽夫復何求哉孔
子曰狂者進取又曰吾黨之小子狂簡斐然成章如光
之謂矣雖然此皆纂述聖賢之言非取諸胸臆也夫道
猶的也射者莫不志於的其中否則未可知也必俟有
道者乃能裁之
　　　再與秉國論中和呈景仁
丁通直來䝉貺書審起居安和至喜示喻見與景仁書
似怪論議有所不同此何言哉朋友道廢久矣光述中
和論所以必欲呈秉國者正為求切磋琢磨庶幾近於
是耳豈欲秉國雷同而已雅聞秉國有論光不勝其喜
故因景仁請見之何謂怪也然光至愚於秉國之論猶
有所未逹者請試陳之惟秉國擇焉秉國云中之説有
二對外而為言一也無過與不及一也此誠如所諭然
中者皆不近四旁之名也指形而言之則有中有外指
德而言之則有中有和此書以中為名其所指者蓋德
也非形也如秉國所云則中庸應云喜怒哀樂之未發
謂之中及其既發謂之外不則云喜怒哀樂之未發謂
之虚發而皆中節謂之和乃相應也秉國又云虚則明
塞則闇此誠如所喻然所謂虚者非空洞無物之謂也
不以好惡利害蔽其明是也夫心動物也一息之間升
天沈淵周流四海固不肯兀然如木石也惟賢者治之
能止於一擇其所止莫如中庸故虞書曰惟精惟一允
執厥中也凡人固有無喜無怒無哀無樂之時當此之
際其心必有所在小人則追求嗜好靡所不之君子則
處於中庸之地不動以待事也大學曰知止而后有定
定而后能靜靜而后能安安而后能慮慮而后能得又
曰為人君止於仁為人臣止於敬為人子止於孝為人
父止於慈與國人交止於信言各有所在也荀子曰德
操然後能定能定然後能應能定能應夫是之謂成人
亦言所定在徳也又曰人何以知道曰心心何以
知曰虚一而靜心未嘗不藏也然而有所謂虚不以所
已藏害所將受謂之虚心未嘗不兩也然而有所謂一不
以夫一害此一謂之一心未嘗不動也然而有所謂靜
不以夢劇亂知謂之靜然則虚者固不謂空洞無物靜
者固不謂兀然如木石也凡曰虚曰靜曰定云者如大
學與荀卿之言則得中而近道矣如佛老之言則失中
而逺道矣光所以不好佛老者正以其不得中道可言
而不可行故也借使有人真能獨居燕坐屏物棄事以
求虚無寂滅心如死灰形如槁木及有物歘然來感之
必未免出應之則其喜怒哀樂未必皆能中節也曷若
治心養氣専以忠為事則物雖輻凑横至一以中待之無有
不中節者矣秉國又引王弼解復其見天地之心以證
虚無為衆本之所自出夫萬物之有誠皆云出於無既
有則不可以無治之矣光常病輔嗣好以老莊解易恐
非易之本指未足以為據也輔嗣以雷動風行千變萬
化為非天地之心然則為此者果誰耶夫雷風日月山
澤此天地所以生成萬物者也若皆寂然至無則萬物
何所資耶天地之雷雲風雨猶人之有喜怒哀樂必不
能無亦不可無也故易曰雲行雨施品物流形詩曰君
子如怒亂庶遄沮君子如祉亂庶遄已但動靜有節隱
見有時不可過與不及過與不及皆為灾害必得中然後
和和然後能育萬物也自有天地以來陽極則隂生隂
極則陽生動極則靜靜極則動盛極則衰衰極則盛否
極則泰泰極則否若循環之無端萬物莫不由之故曰
一隂一陽之謂道此皆天地之心然復者陽生之卦也
天地之大德曰生故聖人賛之曰復其見天地之心乎
言天地之道雖一往一來本以好生為心也易道幽深
而輙敢妄為之解其罪甚大亦不自識其是與非也抑
求之空言不若驗之實事竊聞秉國平日好習靜光不
勝區區願秉國試輟習靜之心以為習中之心動靜語
黙飲食起居皆在於中勿須臾離也久而觀其所得所
失孰少孰多則秉國必自得之矣豈待光之煩言哉愚
慮如此所不及者不惜更示不宣
　　　五規(并進狀/)
　　　　臣光幸得備位諫官竊以國家之事言其大
　　　　者逺者則汪洋濩落而無目前朝夕之益䧟
　　　　於迂濶言其小者近者則叢挫委瑣徒足以
　　　　凂聖聽失於苛細夙夜惶惑口與心謀涉歴
　　　　累旬乃敢自决與其受苛細之責不若取迂
　　　　濶之議伏以祖宗開業之艱難國家致治之
　　　　光美難得而易失不可以不慎故作保業隆
　　　　平之基因而安之者易為功頹壊之勢從而
　　　　救之者難為力故作惜時道前定則不窮事
　　　　前定則不困人無逺慮必有近憂故作逺謀燎
　　　　原之火生于熒熒懐山之水漏于涓涓故作
　　　　重㣲象龍不足以致雨畫餅不足以療饑華
　　　　而不實無益於治故作務實合而言之謂之
　　　　五規此皆守邦之要道當世之切務戅陋狂
　　　　瞽觸冒忌諱惟知納忠不敢愛死伏望陛下
　　　　萬幾之餘游豫之間垂精留神特賜省覽萬
　　　　一有取裁而行之則臣生于天地之間不與
　　　　草木同朽矣
　　　保業
天下重器也得之至難守之至艱在昔始受天命之時
天下之人皆我所比肩也相與角智力而爭之智竭不
能抗力屈不能支然後肯稽顙而為臣當是之時有智
相偶者則為二相㕘者則為三愈多則愈分自非智力
首出於世則天下莫得而一也斯不亦得之至艱乎及
夫繼體之君羣雄已服衆心已定上下之分明強弱之
勢殊則中人之性皆以為子孫萬世如泰山之不可揺
也於是有驕惰之心生驕者玩兵黷武窮泰極侈神怒
不恤民怨不知一旦渙然四方潰縻秦隋之季是也惰
者沉酣宴安慮不及逺善惡襍揉是非顛倒日復一日
至於不振漢唐之季是也二者或失之強或失之弱其
致敗一也斯不亦守之至艱乎臣竊觀自周室東遷以
來王政不行諸侯多僣分崩離析不可勝紀凡五百有
五十年而合於秦秦虐用其民十有一年而天下亂又
八年而合於漢漢為天下二百有六年而失其柄王莽
盗之十有七年而復為漢更始不能自保光武誅除僣偽
凡十有四年然後能一之又一百五十有三年董卓擅
朝州郡瓦解更相吞噬至於魏氏海内三分凡九十有
一年而合於晉晉得天下纔二十年惠帝昏愚宗室構
難羣胡乗釁濁亂中原散為六七聚為二三凡二百八
十有八年而合於隋隋得天下纔二十有八年煬帝無
道九州幅裂八年而天下合於唐唐得天下一百有三
十年明皇恃其承平荒於酒色養其疽囊以為子孫不
治之疾於是漁陽竊發四海横流肅代以降方鎮跋扈
號令不從朝貢不至名為君臣實為仇敵陵夷衰㣲至
於五代三綱頺絶五常殄滅懐璽未煖處宫未安朝成
夕敗有如逆旅禍亂相尋戰爭不息流血成川澤聚骸
成丘陵生民之類其不盡者幾希於是太祖皇帝受命
於上帝起而拯之躬被甲冑櫛風沐雨東征西伐掃除
海内當是之時食不暇飽寢不遑安以為子孫建太平
之業大勛未集太宗皇帝嗣而成之几二百二十有五
年然後大禹之迹復混而為一黎民遺種始有所息肩
矣由是觀之上下一千七百餘年天下一統者五百餘
年而已其間時時有小禍亂不可悉數國家自平河東
以來八十餘年内外無事然則三代以來治平之世未
有若今日之盛者也今民有十金之産猶以為先人所
營苦身勞志謹而守之不敢失墜况於承祖宗艱難之
業奄有四海傅祚萬世可不重哉可不慎哉夏書曰予
臨兆民懍乎若朽索之馭六馬周書曰心之憂危若蹈
虎尾涉於春氷臣願陛下夙興夜寐兢兢業業思祖宗
之勤勞致王業之不易援古以鑒今知太平之世難得而
易失則天下生民至於鳥獸草木無不幸甚矣
　　　惜時
夏至陽之極也而一隂生冬至隂之極也而一陽生盛
衰之相承治亂之相生天地之常經自然之至數也其
在周易泰極則否否極則泰豐亨宜日中孔子傳之曰
日中則昃月盈則蝕天地盈虧與時消息而况於人乎
况於鬼神乎是以聖人當國家隆盛之時則戒懼彌甚
故能保其令聞永久無疆矣凡守太平之業其術無他
如守巨室而已今有巨室於此將以傳之子孫為無窮
之規則必植其堂基壯其柱石彊其棟梁厚其茨蓋髙
其垣墻嚴其關鍵既成又擇其子孫之良者使謹而守
之日省月視欹者扶之弊者補之如是則亘千萬年無
頺壊也夫民者國之堂基也禮法者柱石也公卿者梁
棟也百吏者茨蓋也將帥者垣墉也甲兵者關鍵也是
六者不可不朝念而夕思也夫繼體之君謹守祖宗之
成法苟不隳之以逸欲敗之以讒謟則世世相承無有
窮期及夫逸欲以隳之讒謟以敗之神怒於上民怨於
下一旦渙然而去之則雖有仁智恭儉之君焦心勞力
猶不能救陵夷之運遂至於顛沛而不振嗚呼可不鑒
哉今國家以此承平之時立綱布紀定萬世之基使如
南山之不朽江河之不竭可以指顧而成耳失今不為
已迺頓足扼腕而恨之將何益矣詩云我日斯邁而月
斯征夙興夜寐無忝爾所生時乎時乎誠難得而易失也
　　　逺謀
易曰君子以思患而豫防之書曰逺乃猷詩曰猷之未逺
是用大諫昔聖人之教民也使之方暑則備寒方寒則備
暑七月之詩是也今夫市井負販之人猶知旱則資車水
則資舟夏則儲裘褐冬則儲絺綌彼偷安苟生之徒朝醉
飽而暮饑寒者雖與之共為編户貧富必不侔矣況為
天下國家者豈可不制治於未亂保邦於未危乎詩曰
迨天之未隂雨徹彼桑土綢繆牖户今此下民或敢侮
予孔子曰為此詩者其知道乎能治其國家誰敢侮之
迨天之未隂雨者國家閒暇無有灾害之時也徹彼桑
土者求賢於隱㣲也綢繆牖户者修敇其政教也夫桑
土者鴟鴞所以固其室也賢俊者明主所以固其國也
國既固矣雖有侮之者庸何傷哉臣竊見國家邊境有
急羽書相銜或一方饑饉餓莩盈野則廟堂之上焦心
勞思忘寢廢食以憂之當是之時未嘗不以將帥之不
選士卒之不練牧守之不良倉廩之不實追責前人以
其備禦之無素也幸而熢燧息年榖登明王舉萬壽之
觴于上羣公百官歌太平縱娯樂於下晏然自以為長
無可憂之事矣嗚呼使自今以往四夷不復犯邊水旱
不復為灾則可矣若猶未也則天幸安可數恃哉陛下
何不試以閒暇之時思不幸邊鄙有警饑饉荐臻則將
帥可任者為誰牧守可倚者為誰雖在千里之外使之
嘗如目前至於甲兵之利鈍金榖之盈虚皆不可不前
知豫謀也若待事至而後求之則已晚矣四夷水旱事
之細也抑又有大於是者陛下亦嘗留少頃之慮乎詩
云維此聖人瞻言百里維彼愚人覆狂以喜此言逺謀
之難知近言之易行也夫謀逺則似迂似迂則人皆忽
之其為害至慘也亦無切身之急為利至大也而無旦
夕之騐則愚者抵掌謂之迂也宜矣國家之制百官莫
得久於其位求其功也速責其過也備是故或養交飾
譽以待遷或容身免過以待去上自公卿下及斗食自
非憂公忘私之人大抵多懐茍且之計莫肯為十年之
規况萬世之慮乎自非陛下惕然逺覽勤而思之日復
一日長此不已豈國家之利哉此其所以痛心泣血日
夜而憂也昔賈誼當漢文帝之時以為天下之勢方病
大瘇又苦􁀰盭又類辟且病痱陛下視方今國家安固
公私富實百姓樂業孰與漢文然則天下之病無乃更
甚乎失今不治必為痼病陛下雖欲治之將無及已治
之之術非有他竒巧也在察其病之緩急擇其藥之良
苦隨而攻之勿責目前之近功期於萬世治安而已矣
　　　重㣲
虞書曰兢兢業業一日二日萬幾幾之為言㣲也言當
戒懼萬事之㣲也夫水之㣲也捧土可塞及其盛也漂
木石没丘陵火之㣲也勺水可滅及其盛也焦都邑燔
山林故治之於㣲則用力寡而功多治之於盛則用力
多而功少是故聖帝明王皆消惡於未萌弭禍於未形
天下隂被其澤而莫知其所以然也周易坤之初六曰
履霜堅氷至霜者寒之始也氷者寒之極也坤之初六
於律為林鍾於厯為建未之月陽氣方盛而隂氣已萌物
未知之也是故聖人謹之曰履霜堅氷至言人君者當
絶惡於未形杜亂於未成也繫辭曰知幾其神乎君子
知㣲知彰知柔知剛萬夫之望謂此道也孔子謂魯哀
公曰昩爽夙興正其衣冠平旦視朝慮其危難一物失理
亂亡之端君以此思憂則憂可知矣太宗皇帝命昭宣
使河州團練使王繼恩討蜀平之宰相請除繼恩宣徽
使太宗不許曰宣徽使位亞兩府若使繼恩為之是宦
官執政之漸也宰相固請以繼恩之功大他官不足以
賞之太宗怒切責宰相特置宣政使以授之真宗皇帝欲
與章穆皇后及後宫游内庫后辭曰婦人之性見珍寳
財貨不能無求夫府庫者國家所以養六軍備非常也
今耗散之於婦人非所以重社稷真宗深以為然遂止
由是觀之先帝以睿明卓越防㣲杜漸如此之深可不
念哉昔扁鵲見齊桓侯曰君之疾在腠理不治將深桓
侯不悦曰醫之好利也欲以不疾為功及在血胍在腸
胃桓侯皆不信及在骨髓扁鵲望之遂逃去徐福言霍
氏太盛宜以時抑制漢宣帝不從及霍氏誅人為訟其
功以為曲突徙薪無㤙澤焦頭爛額為上客故未然之
言常見棄及其已然又無所及夫宴安怠惰肇荒淫之
基竒巧珍玩發奢泰之端甘言卑辭啟徼倖之徒附耳
屏語開讒賊之門不惜名器導僣逼之源假借威福授
陵奪之柄凡此六者其初甚㣲朝夕狎玩未睹其害日
滋月益遂至深固比知而革之用力百倍矣伏惟陛下
思萬幾之至重覽大易之明戒誦孔子之格言繼先帝
之聖志使扁鵲得早從事毋使徐福有曲突之嘆則可
以隆之於廟堂而德冒四海治之於今日而福流萬世
也優游逍遥而光烈顯大豈不美哉
　　　務實
周書曰若作梓材既勤樸斵惟其塗丹雘此言為國家
者必先實而後文也安國家利百姓仁之實也保基緒
傳子孫孝之實也辨貴賤立紀綱禮之實也和上下親
逺近樂之實也决是非明好惡政之實也詰奸邪禁暴
亂刑之實也察言行試政事求賢之實也量材能課功
狀審官之實也詢安危訪治亂納諫之實也選勇果習
戰鬭治兵之實也實之不存雖文之盛美無益也方今
逺方窮民轉死於溝壑而屢赦有罪循門散錢其於仁
也不亦逺乎本根不固有識寒心而道宫佛廟廣修御
容其於孝也不亦逺乎統嗣不明祭器紊亂而彫繢文
物修飾容貌其於禮也不亦逺乎羣心乖戾元元怨苦
而斷竹數黍􁨠叩古器其於樂也不亦逺乎是非錯繆
賢不肖混殽而鈎校簿書訪尋比例其於政也不亦逺
乎奸暴不誅寃結不理而拘泥㣲愆糾擿細過其於刑
也不亦逺乎行能之士沉淪草野而考校文辭指决聲
病其於求賢不亦逺乎材任相違職業廢弛而檢勘出
身比類資序其於審官不亦逺乎久大之謀棄而不省
淺近之言應時施行其於納諫不亦逺乎將帥不良士
卒不精而廣聚虚教徒取外觀其於治兵不亦逺乎凡
此十者皆文具而實亡本存而末在譬猶膠板為舟摶
土為楫敗布為帆朽索為繂畫以丹青衣以文繡使偶
人駕之而履其上以之居平陸則煥然信可觀矣若以
之涉江河犯風濤豈不危哉伏望陛下撥去浮文悉敦
本實選任良吏以子惠庶民深謀逺慮以保宗廟張布
綱紀使天下有歡心移易風俗使人無離愁别白是非
使萬事歸正誅鋤奸惡使威令必行取有益罷無用使
埜無遺賢進有功退不職使朝無曠官察讜言攷得失
使謀無不盡選智將揀勇士使征無不服如是則國家
安若泰山而四維之也又何必以文彩之飾歌頌之聲
眩惑愚俗之耳目哉
　　　上皇帝直言書
臣伏讀詔書喜極以泣昔成湯以六事自責今陛下以
四事求諫聖人所謂異世同符凡詔書所言皆今日之
深患陛下既已知之羣臣夫復何言曽子曰尊其所聞
則髙明矣行其所知則光大矣陛下誠知其如是復能
斷制無疑不為左右所惑則安知今日之灾沴不為大
戊之桑榖髙宗之雊雉成王之雷風宣王之旱魃更為
社稷生民之福也然自詔下以來臣不知中外之臣亦
有以當今急務生民之疾苦力為陛下别白言之者乎
蓋必有之矣而臣未得聞也臣竊不自揆伏念父子受
國重恩備位侍從嚮在朝廷屢以狂瞽塵俛聖聰間以
衰疾自求閑官不聞朝廷之議者四年於兹矣今者幸
遇陛下發不諱之詔問以朝政之闕失斯特千載一遇
古人雖在畎畆猶不忘君况在位食禄者乎是以不敢
畏當途避衆怒愛㣲軀保妻子心知時事之可憂而蹇
黙不言也竊觀陛下英睿之性希世少倫即位以來勵
精求治恥為繼體守成之常主髙欲慕尭舜之隆下不
失漢唐之盛擢俊傑之才使之執政言無不聽計無不
從所譽者超遷所毁者斥退垂衣拱手惟其所為推心
置腹人莫能間雖齊桓公之任管仲蜀先主之任諸葛殆
不及也執政亦悉心竭力以副陛下之所欲恥為碌碌
守法循故事之臣而毎以周公自任是宜百度交正四
民豐樂頌聲旁溢嘉瑞㳫至而六年之間百度紛擾四
民失業怨憤之聲所不忍聞灾異之大古今罕比此其
故何哉豈非執政之臣所以輔陛下者未得其道歟所
謂未得其道者在於好人同已惡人異已是也陛下既
全授之以威福之柄使之制作新法以利天下是宜與
衆共之舍短取長以求盡善而獨任己意惡人攻難羣
臣有與之同者則擢用不次與之異者則禍辱隨之人
情誰肯去福而取禍棄榮而就辱是以天下之士躁於
富貴者翕然而附之爭勸陛下益加委信順從其言嚴
斷刑罰以絶異議如是者往往立取美官比年已來中
外執事權者皆此類也其有懐忠直守亷恥則擯斥廢
棄或罹罪戾無所容立至於臺諫之官天子耳目所以
規朝政之闕失糾大臣之專恣此則陛下當自擇而亦
使執政擇之彼專用其親愛之人小有所違即加貶逐以
懲後來必得便佞之尤者然後使為之如此則執政之
愆謬羣臣之奸慝生民之疾苦逺方之寃抑陛下何得
而聞之又奉使詢訪利害於四方者亦其所親愛之人
皆先稟其㫖憑其氣勢以驅廹州縣之吏善惡繫其筆
端升黜由其唇吻彼州縣之吏承迎奉順之不贍奚暇
與之講利害立同異哉及其入奏則言州縣守宰咸以
為便經久可行陛下但見其文書燦然可觀以為法之
至美詢謀僉同豈知在外之所為也或有更増其條目
務為新巧互陳利病各事改張使畫一之法日殊月
異久而不言使民莫知所從蓋由襲故則無功出竒則
有賞彼皆進身之私計非有益國便民之心也又令使
者督責所在監司監司督責所在州縣上下相驅競為
苛刻奉行新法稍不盡力則謂之非才不職也及沮壊
新法互行停替或未熟新法悞有違犯者皆不理赦降
官去官與犯贓罪者同而重於犯私罪者州縣之吏惟
奉行文書求免罪戾之不暇民事不復留心矣又僣遣
邏卒聽市道之人有誹謗者執而刑之又出榜立賞募
人告捕誹謗朝政者臣不知自古聖帝明王之政固如
是耶昔堯稽於衆舍己從人舜誡羣臣曰予違汝弼汝
無面從退有後言此其為帝王稱首也秦惡聞其過殺
其直諫之士禁偶語之人及其禍敗行路之人皆知之
而已獨不知此其所以為萬世之明戒也子産相鄭鄭
人游於鄉校以議執政或為請毁之子産曰何為而毁
之夫人朝夕退而游焉以議執政之善否其所善者吾
則行之其所否者吾則改之是吾師也若之何而毁之
吾聞忠善以損怨不聞作威以防怨嚴為之防豈不遽
止然猶防川大决所犯傷人必多吾不克救也不如小
决使導吾聞而藥之也何今之執政異於古之執政者
乎齊景公謂梁丘據曰惟據與我和夫晏子曰據亦同
也安得為和和如和羮焉水火醯醢鹽梅以烹魚肉宰
夫和之齊之以味濟其不及以洩其過君子食之以平
其心君臣亦然君所謂可而有否焉臣獻其否以成其
可君所謂否而有可焉臣獻其可以替其否是以政不
虐民民無爭心今據不然君所謂可據亦曰可君所謂
否據亦曰否若以水濟水誰能食之今在朝之臣對問
啟沃其有異於梁丘據者乎衛侯言計非是而羣臣之
和者如出乎一口子思曰以吾觀衛所謂君不君臣不
臣也人主自臧則衆謀不進事是臧之猶以衆謀况和
非以長惡乎夫不察事之是非而悦人之賛己暗莫甚
焉不度理之所在而阿諛求容謟莫甚焉君暗臣謟以
在民上民不與也若此不已國無類矣子思言於衛
侯曰君之國事將日非矣君出言自以為是而卿大夫
莫敢矯其非卿大夫亦自以為是而士庶人亦莫敢矯
其非君臣既自賢矣而上下同聲而賢之賢之則順
而有福矯之則逆而有禍如此則善安從生今執政主
新法而上下同志而賛之亦有異於衛國之政乎是以
士大夫憤悶鬱結視屋竊嘆而不敢言庶人饑寒憔悴
號呼而無所告此則陛下所謂忠謀讜言鬱於上聞
而阿諛壅閟以成其私者也苟忠讜退伏阿諛滿側而
欲望百度之正四方之富頌聲之洽嘉瑞之臻固已難
矣今朝廷之闕政其大者有六而已一曰廣散青苗使
民負債日重而縣官實無所得二曰免上户之役斂下
户之錢以養浮浪之人三曰置市易之司與細民爭利
而實耗散官物四曰中國未治而侵擾四夷得少失多
五曰排結保甲教習凶器以擾農民六曰信狂狡之人
妄興水利以勞民費財若其他瑣瑣米鹽之事皆不足
為陛下道也捨其大而言其小捨其急而言其緩外有
獻替之迹内懐附㑹之心是奸邪之尤者臣不敢為也
凡此六者之為害人無貴賤愚智莫不知之及至陛下
左右前後之人日譽新法之善者其心亦知其不可但
希合聖心附㑹執政以盗富貴耳一旦陛下之志移則
彼之所言亦異耳臣今不敢復費簡札特叙六者利害
以瀆聖聽但願陛下勿問阿諛之黨勿詢權臣之心斷
志罷之必有為陛下言其詳者矣此六者之中青苗免
役錢為害尤大夫力者民之所生而有也榖帛者可以耕
桑而得也至於錢則縣官之所鑄民不得私為也自未
行新法之時民間之錢固已少矣富商大賈藏鏹者或
有之彼農民之富則不過占田稍廣積榖稍多室屋完
修耕牛不假而已未嘗有積錢巨萬於家者其貧者藍
縷不蔽形糟糠不充腹春指夏熟夏望秋成或為人耕
種資以為生亦未嘗識錢也故古之取民者各因其所
有而取之凡農民之役不過出力税不過榖帛自唐末
興兵始有税錢者故白居易譏之曰私家無錢爐平地
無銅山言責民以所無也今有司之為法則不然無問
市井田埜之人由中及外自朝及夕惟錢是求農家值
豐歲賤糶所收之榖以輸官比常年之價或三分减一
於斛斗之中或十分加二以求售於人若值凶年無榖
可糶而吏責其錢不已欲賣田則家家賣田欲賣屋則
家家賣屋欲賣牛則家家賣牛既無所售則不免伐桑
柘撤室屋以賣其薪或殺牛以賣其肉然後得錢以輸
官然民一年如此則明年恃何以為生也故自行新法
以來農民尤被害農者天下之本也農既失業餘民安
取食哉今貨益重物益輕年雖饑饉物不甚貴而民倍
困為國計者可不少思其故哉此皆斂錢之咎也今北
盡塞表東被海涯南踰江淮西抵巴蜀自去歳至今絶
少雨雪井泉溪澗往往涸竭三麥無收民已絶望孟夏
過半種未入土中下之户大抵乏食採木皮食草根以
延旦暮若又如此其當奈何當此之際而州縣之吏督
責青苖免役不敢少緩鞭笞縲絏惟恐不迨父子遑遑
如在湯火號泣呼天無復生望臣恐鳥窮則啄獸窮則
攫民困已極矣而無救恤羸者不轉死於溝壑壯者不
聚而為盗賊將何之矣若東西南北所在嘯聚連羣結
黨日流月蔓瀰滿山澤蹈籍城邑州縣不能禁官軍不
能討當此之時方議罷去新法又何益哉緑林赤眉黄
巾黒山之徒自何而有皆苦於賦斂歳復饑饉窮困無
聊之民耳此誠宗廟社稷之深憂而廟堂之上方且晏
然自得以為太平之業八九已成此臣之所痛心疾首
晝則忘食夜則忘寢不避死亡欲嘿而不能也易復之
初九曰不逺復無祗悔元吉言能改過不逺則雖悔不
大至上六曰迷復凶有灾眚用行師終有大敗以其國
君凶至於十年不克征言迷而有復凶且有灾於君道
尤不利者也昔秦穆敗於崤秦誓曰惟古之謀人則曰
未就予忌惟今之謀人姑將以為親雖則云然尚猷詢
兹黄髮則罔所愆蓋悔棄老成人之道用利口之淺謀
以取覆敗而思補其過也故能終雪前恥强霸西戎漢武
帝征伐四夷中國虚耗盗賊羣起又喪貳師之軍乃下
哀痛之詔曰乃者以縛馬書徧示丞相御史二千石中
大夫為文學者皆以敵自縛其馬不祥甚哉公車方士
太史太卜皆以為吉及謀計卦兆悉皆反繆然後悟
公卿方士之謟諛對不以誠致悞國事有悔於心也故
禁苛暴止擅賦力本務農而天下復安國家自行新法
以來天下之人心祈口禱惟冀陛下之早悟以拯救其
失以蘇疲民如望天之膏澤日復一日以至於今及今
改之猶可救也過則民力竭一旦渙然離散乃始安輯
豈不難哉臣竊觀陛下詔書寅畏天戒深自譴咎叮嚀
懇惻以求至言是陛下已知前日之失而欲有所改為
也若徒著之空文而於新法無所更變猶臨鼎哀魚之
爛而益薪不已又將何益哉陛下誠能垂日月之明奮
乾剛之斷斥逐阿諛勿使壅閉自擇忠讜以為諫官收
還威福之柄悉由已出詔天下青苗勿使復散見在民
間逋欠者計從初官本錢作數年輸納更不收其利免
役錢除放差役並仍舊法罷市易務其所積貨物依元
買價出賣所欠官物錢亦除利傕本罷拓土闢境之兵
先阜安中國然後征伐四夷罷保甲教閲使民服田力
穡所興修水利委諸州縣相度凡利少害多者悉罷之
如此則中外讙呼上下感悦和氣薫蒸雨必應矣彼阿
諛之人附㑹執政者皆沿新法以得富貴陛下以為非
而舍之彼如魚之失水必力爭固執而不肯移願陛下勿
問之也竊觀陛下今以旱熯之故避殿撤食其焦勞至
矣而民終不與其澤不如罷此六者則漙博之德及於
四海矣又聞京師近雖得雨而畿甸之外旱氣如故王
者以四海為家無有逺近皆陛下之赤子願陛下雖狥羣
臣之請御正殿復常膳猶應兢兢業業憂勞四方不可
遽自寛以謂無復有旱熯之灾也又諸州奏雨往往止
欲解陛下之焦勞一寸則云三寸三寸則云一尺多不
以實不可不察也又青苗之法灾傷及五分則當倚閣
其間官吏有不仁者至於抑過百姓只放四分以下税
此尤可罪者臣居冗㪚之地若朝廷間小小關失臣不
敢與聞今坐視百姓困於新法若此則為朝廷深憂而
陛下曾不之知乂今年已來臣衰疾䆮増萬一不續先
朝露齎懐忠不盡之情長抱恨于泉下矣是以冐死一
為陛下言之倘陛下猶棄忽而不之信此則天也臣不
敢復言矣干冐冕旒無任戰汗之至
　　　上體要疏
月日具位臣某謹昧死再拜上疏皇帝陛下臣准御史
臺牒狀申奉四月二十日詔勅傳曰近臣盡規以其榮
恥休戚與上同也今在位者視朕過失與朝廷政事之
闕黙而不言乃或私議竊嘆若以其責為不在己夫豈
皆習見成俗以為當然其亦有含章懐寳待唱而發者
也今百度隳弛風俗偷薄惰惡灾異譴告不一此誠忠
賢助朕憂愓以剏制改法救弊除患之時宜令侍從官
自今視朕過失與朝廷政事之闕無有鉅細各具章奏
極言無隠噫言善而不用朕有厥咎循之而勿言爾為
不恭朕將用此攷察在位所以事君之實明黜陟焉臣
以駑下之材自仁宗皇帝時䝉擢在侍從服事三朝恩
隆徳厚隕身䘮元不足為報雖訪問所不及猶將披肝
瀝膽以致區區之忠况聖意采納之勤督責之嚴諄諄
如是臣敢營私避怨慝情愛己不為陛下别白當今之
切務庶幾小補萬分之一耶臣聞為政有體治事有要自
古聖帝明王垂拱無為而天下大治者凡用此道也何
謂為政有體君為元首臣為股肱上下相維内外相制
若網之以綱絲之以紀故詩云勉勉我王綱紀四方又
云愷悌君子四方之綱古之王者設三公九卿二十七
大夫八十一元士以綱紀其内設侯伯州牧卒正連帥
屬長以綱紀其外尊卑有序若身之使臂臂之使指莫
不率從此為政之體也何謂治事有要夫人智有分而
力有涯以一人之智力兼天下之衆務欲物物而知之
日亦不給矣是故尊者治衆卑者治寡治衆者事不得
不約治寡者事不得不詳約則舉其大詳則舉其細此
自然之勢也益稷曰元首明哉股肱良哉庻事康哉君
明則能擇臣臣良則能治事也又曰元首叢脞哉股肱
惰哉萬事墮哉言君親細務則臣不盡力而事廢壊也
立政曰文王罔攸兼於庶言庶獄庶慎惟有司之牧夫
是訓用違庶獄庶慎文王罔敢知於兹言文王擇有司
而任之其餘皆不足知也康誥曰庸庸祗祗威威顯民
言文王用其可用祇其可祇刑其可刑專明此道以示
民也是故王者之職在於量材任人賞功罰罪而已苟
能謹擇公卿牧伯而屬任之則其餘不待擇而精矣謹
擇公卿牧伯之賢愚善惡而進退誅賞之則其餘不待
進退誅賞而治矣然則王者所擇之人不為多所察之
事不為煩此事之要也臣竊見陛下日出視朝繼以經
席日中乃還宫禁入宫之後竊聞亦不自閒省閲天下
奏事羣臣章疏逮至昏夜又御燈火研味經史博觀羣
書雖中宗高宗之不敢荒寧文王之日昃不食臣以為
不能及也然自踐祚以來孜孜求治於今三年而功業
未著者殆未得其體要故也祖宗創業垂統為後世法
内則設中書樞宻院御史臺三司審官審刑等在京諸
司外則設轉運使知州知縣等衆官以相統御上下有
叙此所謂綱紀者也今陛下好使大臣奪小臣之事小
臣役大臣之職是以大臣解體不肯竭忠小臣諉上不
肯盡力此百官所以廢弛而萬事所以隳頺者也而陛
下用為致治之本此臣所大惑也臣微賤不得盡知朝
廷之事且以耳目所接近日數事臣所知者言之其餘
陛下可以類求也昔漢文帝問陳平天下歳决獄及錢
榖出入幾何平曰陛下即問决獄責廷尉問錢榖責治
粟内史必也使卿大夫各得盡其職此乃宰相職也若
平者可謂能知治體矣今之兩府皆古宰相之任也中
書主文樞宻院主武若乃百官之長非其人刑賞大政
失其宜此兩府之責也至於錢榖之不充條例之不當
此三司之責也陛下苟能精選知錢榖憂公私之人以
為三司副判官諸路轉運使各使久於其任以盡其能
有功則進無功則退名不能亂實偽不能掩真安民勿
擾使之日富取之有道用之有節何患財利之不豐哉
今乃使兩府大臣悉取三司條例别置一局聚文士數
人與之謀議改更制置三司皆不與聞臣恐所改更者
未必勝於其舊而徒紛亂祖宗成法考古則不合適今
則非宜吏縁為姦農商失業數年之後府庫耗竭於上
百姓愁困於下衆心離駭將不復振矣且兩府於天下
之事無所不總若百官之職皆使兩府治之則在上者
不勝其勞而在下者為無所用矣又監牧使主養馬
四園苑主課利今乃使監牧使不屬羣牧司四園苑不
屬三司提舉司則在下者各得專權自恣而在上者為
無所用矣陛下方欲納天下於大治而使百官在上者
不委其下在下者不禀其上能為治乎若此之類臣竊
恐似未得其體也凡天下之事在一縣者當委之知縣
在一州者當委之知州在一路者當委之轉運使在邊
鄙者當委之將帥然後事乃可集何則久在其位識其
人情知其物宜賞罰之權足以休戚所部之人使之信
服故也今朝廷毎有事不委之將帥監司守宰使之自
為方畧責以成效而施其刑賞常好别遣使者銜命奔
走旁午於道所至徒有煩擾之弊而于事未必有益不
若勿遣之為愈也夫事之利害吏之能否皆非使者所
能素知不免臨時詢采於人所詢者或遇公明忠信之
人猶僅能得其一二或遇私闇姦險之人則是非為之
倒置矣此二者交集於前而使者不能猝辨也是以往
往害事而少能為益非將帥監司守宰皆賢而使者皆
愚也累歳之講求與一朝之謀議積久之采察與目前
之毁譽精粗詳畧其勢不同故也其有居官累嵗而不
知利害臨人積久而不知能否或雖知利害而不能變
更雖知能否而不能黜陟此乃愚昧私曲之人朝廷當
察而去之更擇賢者以代其位不當數遣使者擾亂其
間使不得行其職業也又庸人之情苟策非已出則媢
嫉沮壊惟恐其成官吏若是者十常五六若使使者所
規畫曲盡其宜在彼之日其當職之人已怏怏不悦不
肯同心以助其謀恊力以成其事曰朝廷自遣専司治
之我何敢與知及返命之日彼必敗之於後曰使者既
謀而授我我今竭力而成之功悉歸于首謀之人我何
有哉此所以謂不若毋遣使者而屬任當職之人為愈
也夫使者所以通逺邇之情固不可無然今之轉運使
即古使者之任茍得人而委之賢於遣使者逺矣若監
司自為姦慝貪縱或有所隠蔽欺罔或為部内之人所
訟或所謀畫之事未得其宜朝廷欲察其罪惡審其虚
實判其曲直决其是非然後别遣使者案之若案得其
實監司有罪則當刑不才則當廢豈有但已者也今毎
有一事朝廷輒自京師遣使往治之是在外之官皆無所
用也使者既代之治事而當職之人亦無所刑無所廢是只
使之拱手旁觀偷安竊祿者矣若此之類臣竊恐似未得其
體也今朝廷之士左右之人皆曰陛下聰明剛斷威福
在已太平之功可指日而致臣愚竊獨以為未也臣聞
古之聖帝明王聞人之言則能識其是非故謂之聰觀
人之行則能察其邪正故謂之明是非既辨邪正既分
姦不能惑倿不能移故謂之剛取是而捨非誅邪而用
正確然無所疑故謂之斷誅一不善而天下不善者皆
懼故謂之威賞一有功而天下有功者皆喜故謂之福
今陛下聰明剛斷則誠體之矣欲收威福之柄則有其
志矣然於所以為之之道尚或有所未盡故臣以為太
平之功未可期也夫帝王之道當務其逺者大者而畧
其近者小者國之大事當與公卿議之而不當使小臣
㕘之四方之事當委牧伯察之而不當使左右覘之倘
公卿牧伯尚不能擇賢者而任之小臣左右獨能得賢
者而使之乎若茍為不賢則險詖私謁無不為矣今陛
下好于禁中出手詔指揮外事非公卿所薦舉牧伯所
糾劾或非次遷官或無故廢罷外人疑駭不知所從此
豈非朝廷之士左右之人所謂聰明剛斷威福在己者
耶陛下聞其言而信之臣竊以為過矣夫公卿所薦舉
牧伯所糾劾或謂之賢者而不賢謂之有罪而無罪皆
有迹可見責有所歸故不敢大為欺岡若姦臣宻白陛
下今陛下自為聖意以行之則威福集於私門怨謗歸
於陛下矣安得謂之威福在陛下耶且陛下向時手詔
所指揮者悉非大事至於兩禁美官邊蕃將帥省府職
任諸路監司此皆衆人之所希求治亂之所繫屬當除
授之際竊恐未必一一出聖意也若乃貪邪姦猥之人
陛下所明知而黜去者或更改官而升資或不久復進
用然則威福之柄果不在陛下而陛下偶未之思也以
此觀之面譽陛下聰明剛斷威福在已太平立致者非
愚則䛕不可不察也陛下必𣣔威福在己曷若謹擇公
卿大臣明正忠信者留之愚昧阿私者去之在位者皆
得其人然後凡舉一事則與之公議於朝使各言其志
陛下清心平慮擇其是者而行之非者不能復奪也凡
除一官亦與之公議於朝使各舉所知陛下清心平慮
擇賢者而任之不肖者不能復爭也如此則謀者舉者
雖在公卿大臣而行之用之皆在陛下安得謂之威福
不得已耶陛下此之不為而顧彼之欲行臣竊恐似未
得其要也夫三人羣居無所統一不㪚則亂是故立君
以司牧之羣臣百姓勢均力敵不能相治故從人君决
之人君者所以行賞罰决是非也若人君不肯决當使
從誰决之乎夫人心不同如其面焉國家凡舉一事
朝埜之人必或以為是或以為非凡用一人必或以為
賢或以為不肖此固人情之常自古而然不足怪也要
在人主審其是非而取舍之取是而捨非則安榮取非
而舍是則危辱此乃安危榮辱之所以分也是以聖主
重之故博謀羣臣下及庶人然而終决之者要在人君
也古人有言曰謀之在多斷之在獨謀之多故可以觀
利害之極致斷之獨故可以定天下之是非若知謀而
不知斷則羣下人人各欲逞其私志斯衰亂之政也詩
云謀夫孔多是用不集發言盈庭誰敢執其咎如匪行
邁謀是用不得于道哀哉為猷匪先民是程匪大猷是
經惟邇言是聴惟邇言是爭如彼築室於道謀是用不
潰于成此言周室之衰人臣不明先王之大道務爭近
小之事人君不能定其可否而事終無成也漢世國家
有大典禮大政令大刑獄大征伐必下公卿大夫博士
議郎議其議者固不能一必有參差不齊者矣於是天子
稱制决之曰丞相議是或曰廷尉當是而羣下厭然
無有不服者矣今陛下聽羣臣各盡其情以議事此誠
善矣然終不肯以聖志裁决遂使羣臣有尚勝者以巧
文相攻辨口相擠至扵再至于三互相反覆無有限極
臣愚深恐虧朝廷之政體損陛下之明徳流聞四方取
輕夷狄非嘉事也夫天下之事有難决者必先以道揆
之若權衡於輕重規矩之於方圓錙銖毫忽不可欺
矣是以人君務明先王之道而不習律令知根本既植
則枝葉必茂也近者登州婦人阿云謀殺其夫重傷垂
死情無可愍在理甚明已傷不首於法無疑中材之吏
皆能立斷已經審刑院大理寺刑部斷為死罪而前知
登州許遵文過飾非妄為巧説朝廷命兩制定奪者再
命兩府定奪者再勅出而復収者一収而復出者一爭
論縱横至今未定夫以田舍一婦人有罪於四海之廣
萬幾之衆其事之細何啻秋毫之末朝廷欲斷其獄委
一法吏足矣今乃紛紜至此設更有可疑之事大於此
者將何以决之夫執條據例者有司之責原情制議者
君相之事也分爭辨訟非禮不决禮之所去刑之所取
也阿云之事陛下試以禮觀之豈難决之獄哉彼謀殺
為一事為二事謀為所因不為所因此苛察繳繞之論
乃文法俗吏之所爭豈明君賢相所當留意耶今議論
嵗餘而後成法終於棄百代之常典悖三綱之大義使
良善無告姦凶得志豈非狥其枝葉而忘其根本之所
致耶若此之類臣竊恐似未得其要也此皆衆人之所
私議竊歎而莫敢明言者臣獨以受恩深重不顧斧鉞
為陛下言之惟聖明裁察臣昧死再拜上疏
　　　越州張察推字序
天下之事未嘗不敗於專而成於共專則隘隘則暌暌
則窮共則博博則通通則成故君子修身治心則與人
共其道興事立業則與人共其功道隆功著則與人共
其名志得欲從則與人共其利是以道無不明功無不
成名無不榮利無不長小人則不然専己之道而不能
從善服義以自廣也専己之功而不能任賢與能以自
大也専己之名而日恐人之勝己也専己之利而不欲
人之有之也是以道不免於蔽功不免於損名不免於
辱利不免於亡此二者君子小人之大分也陜郡張君
名共才甚美行甚修舉進士登上科今從事於浙東某
辱與張君為同郡人習其為人固久竊以為古者名於
親而字於朋友亦附名而為義焉某是敢輙廣其名
之義而字曰大成以勉之異日張君克充其名顯裕光
大庸可量哉
　　　聞喜縣重修縣學記
或問太古何如曰不如今治也何以言之曰古之人寒
衣而饑食貪生而畏死不殊於今也喜怒哀樂好惡畏欲
與民俱生非今有而古無也古之人食鳥獸之肉草木
之實而衣其皮鳥獸日益殫草木日益稀人日益衆物
日益寡視此或不足視彼或有餘能相與守死而勿爭
乎爭而不已相賊傷相滅亡人之類葢可計日而盡也
聖人者愍其然於是作而治之擇其賢智而君長之分
其田土而疆域之聚其父子兄弟夫婦而安養之施其
禮樂政令而綱紀之明其道徳仁義孝慈忠信亷讓而
教道之猶有狂愚傲狠之民悖戾而不從者於是鞭扑
以威之鈇鉞以戮之甲兵以殄之是以民相與安分而
保常養生而送終繁衍而久長也及周之衰先王之道
覆蕩崩壊㡬無餘矣其不絶者纎若毫芒是非孔子起
而振之廓而引之使闊大顯融以迄於今則生民之衆
㡬何其不淪而為禽夷也今國家所以奉事孔子非輕
也廟食於國於州於縣以嵗時陳其俎豆鳴其金石以
禮饗之自天子之貴親北面而拜焉所以然者非一人
之私為道然也然吏於州縣者或以簿領鞭扑為急務視
孔子之祠及學校廢為餘事置之曽不誰何彼真俗吏
無足道者聞喜自前世固搢紳大夫之林藪也縣有孔
子廟咸平中武吏慈釋回修之尉李垂為之記厥後繼
而為長者其嚴事孔子之心不能及釋回於是廟屋頺
隳垣墉地缺草樹荒椔碑石斷仆况於鄉飲酒之容絃
歌之音固不可得而暏聞矣今大夫馬君至而嘆曰嗚
呼為川者知防而不知濬則横潰而不禁為民者知怒
而不知教則愁怨而不從故善為川者相髙下而導之
善為民者明是非而告之是以為者逸而從者昜物遂
性而功速成也今為吏者不能掲先王之道以教之而
曰吾専任刑罰亦足為治者是掩民之耳目而為䧟阱
俟之也不仁孰大焉乃屬邑中之賢士大夫而告之曰
今孔子之廟廢不修士無所講其業民無所承其化斯
豈惟今之罪亦二三子之恥也皆曰斯固邑人日夜所
不忘而不敢請也今明府有命是天相聖人之道而以
明府賜邑人也敢不奔走而承之乃相與歛材聚土葺
屋之隳而壯大之修垣之圯而高厚之去木之椔而改
樹之起碑之仆而更刻之民不加賦吏不告勞不日而
新廟焕然成矣於是邑中之賢士大夫相與誦堯舜之
書咏商周之詩於其中彬彬然有鄒魯之風矣噫馬君
之於學也既正其基矣猶未也今之吏率三歳而更後
之人繼而長於斯者宜勿替馬君之功引而申之學者
宜卒成馬君之志而張大之知人所以嚴事孔子者非
徒飾其辭論其文也固將明其道循其法心喻而身行
之使近者悦化逺者慕效由邑及於鄉由鄉及於家父
靡不慈子靡不孝兄靡不友弟靡不恭夫然後知學之
成而為益大也夫道之汚隆豈有常邪人為之則存不
為之則亡非道去人人去道也古者至治之時或耕者
推畔行者推塗獄訟不興盗賊不作彼風俗若是之美
者豈古則可為而今不可為耶由教之未至故也今基
既正矣其餘則勉之而已矣何憚不及於古耶人之言
曰古民淳質故可教今民偽薄故不可教是瞽惑之言
不足稽也於廟之成馬君謂某旁縣之人也宜為之記
某以不文辭不敢為使者三返而不獲命因直述所聞
而書
　　圉人傳
汧侯有馬悍戾不可乘服以為無用將棄之埜愛其疾
足募有能馴之者禄以百金有圉人叩門而告曰臣能
馴之汧侯使養馬數月益調服步驟緩急折旋左右惟
人所志汧侯喜賞以百金之禄拜為圉師衆騶疾之
譛於汧侯曰馬馴矣彼何功而徒費侯百金臣請代之
侯逐圉人居數月馬復悍戾如故侯乃召圉人而謝曰
子能使悍馬馴子去而馬復悍敢問何術也對曰臣賤
夫也不知異術而惟養馬之知夫馬太肥則陸梁太瘠
則不能任重䇿之急則駭而難馴緩則不肯盡力善為
圉者渇之饑之飲之秣之視其肥瘠而豐殺其菽粟緩
之以盡其材急之以禁其逸鞭䇿以警其怠御控以馴
其心使之得其宜適而不勞亦不使有遺力焉其術其
法得於心應於手已不能傳之於人人亦不能從已傳
也如此故馬之材在馬馬之性在我雖悍戻何傷哉汧
侯曰善圉人曰是術也豈特養馬而已抑治國亦猶是
也夫材智之士治國者之悍馬也捨之則不能以興功
業御之不以道則不獲其利而桀黠不可制故明君者
能用材智之士而以爵禄賞罰御之是以爵太高則驕
禄太豐則墮驕墮之臣雖有智力君不得而使也制之
急則不得盡其能制之緩則不肯宣其用不任恩渥一
驅之以威則愁怨而離心故明君者節其爵禄裁其緩
急恩澤足以結其心威嚴足以服其志則士生死貴賤
之命在於君矣雖慓悍何憂哉汧侯悦位為上卿任以
國政用其術推而行之汧國大治
　宋文選巻五
欽定四庫全書
　宋文選巻六
　　范希文文
　　　帝王好尚論
老子曰我無為而民自化我好靜而民自正我無欲而
民自樸此則述古之風以警多事之時也三代以還異
於太古王天下者身教化使民從善故禮曰人君謹其
所好惡君好之則民從之孔子曰上好禮則民莫敢不
敬上好義則民莫敢不服上好信則民莫敢不用情由
此言之聖帝明王豈得無好在其正而己堯設敢諫鼓
建進善旌舜好問而成至化禹拜昌言而立大功湯五
聘伊尹文王躬迎吕望周公握髮吐哺以待白屋之士
鄭武公好賢而詩雅歌之燕昭王築臺募士而智者歸
之斯聖賢好尚如是之急也桀紂好利欲不好諫諍而
天下亡秦好兵刑不好仁義而天下歸漢隋煬帝好逸
豫不好恭儉而天下歸唐使桀紂好諫諍秦好仁義隋
煬帝好恭儉豈有喪亂之禍哉
　　　推委臣下論
天生兆人得主乃定萬幾百度不可獨當内立公卿大
夫士外設公侯伯子男先擇材以處之次推公以與之
然則委以人臣之職不委以人君之權臣請辨之夫執
持典禮修舉政教均和法令調理風俗内養萬民外撫
四彛師表百僚經緯百事此宰輔之職也練兵戎謹城
壁修方畧威逺人此將帥之職也肅朝廷之儀觸縉紳
之邪此御史府之職也治繁劇制豪猾此京尹之職也
至於金榖刑法各有攸司之職矣撫民人宣風化均徭
役平賦斂此刺史縣令之職也是皆人臣之職不可不
委之也若乃區别邪正進退左右操榮辱之柄制英雄
之命此人主之權也不可盡委於下矣何以明之論語
孔子曰天下有道政不在大夫晉委三卿(趙文子韓宣/子魏獻子)
延陵季子曰晉國之政歸此三家矣後果分晉為三國
漢髙祖招納羣英有將將之權而取天下至於子孫不
知祖宗之謀而獨委霍光又獨委王鳯至於王莽皆有
大禍西漢遂傾焉後漢光武親用二十八將而取天下
後之子孫不知祖宗之謀而獨委后族至於宦官故奸
雄競起以去惡為名東漢遂傾焉魏委司馬晉委劉裕
其禍亦然唐太宗駕馭英雄取天下致太平至髙宗朝
李義府以立后之功獨見委用䧟害忠良天下憤怨明
皇初用姚崇宋璟為相而天下大治推心委之遂成故
事及李林甫代其任仍復委之林甫奸邪能中傷善人
朝廷無敢言得失者於是明皇不聞諫諍自謂宰相得
人泰然無為矣言路已絶故至禄山犯闗嚮闕而明皇
不知一旦喪亂天下瓦解唐德遂衰初以推委而天下
治終以推委而天下亂何弊之然哉當推委之際擢十
人上從其九是九分之恩出於下矣如此則數年之間
左右前後皆權臣之黨也若黜辱十人上從其九是九
分之威出於下矣如此則數年之間中外逺近無敢忤
權臣者故下之情不逹而上之勢孤矣此明皇之失為
後代之鑒王者將收其權必先采人采人為難豈無其要
孔子之辨門人標以四科一曰德行二曰政事三曰言
語四曰文學以四科辨之思過半矣然則朝廷清要之
位覬覦者衆必審賢以與之賢傑之才讒嫉者衆必先
時以辨之是故先王孜孜求賢以備選用且千官百辟
豈能獨選必委之於輔弼矣惟清要之職雄劇之任不
可輕授於人僉諧之外更加親選聖帝明王常精意於
求賢不勞慮於臨事精意求賢則日聰明而自廣勞心
臨事則日叢脞而自困宜乎屏煩細而廣詢訪其深於
正道有憂天下之心可備輔相者記之其精於經術通
聖人之㫖可備顧問者記之其敢言正色有端士之操
可備諫諍者記之其能言方畧有烈士之風可備將帥
者記之如斯之人精而求之熟而觀之然後寘清要之
職授雄劇之任使人人竭力爭為腹心於是乎得以操
榮辱之柄制英雄之命庶務委於下而柄歸於上始可
以言無為矣猶復置御史大夫中丞使縉紳無敢慢者
置諍臣七人使言路無敢蔽者置門下封駁司使制勅
無得悞者此又推委無為之中而不廢其防不失其權
者矣若留意逸豫不孜孜於求賢親選之時無賢可用
則進退賞罰復歸於下雖有爵禄不足為上之恩雖有
誅罰不足為上之威矣
　　　選任賢能論
王者得賢傑而天下治失賢傑而天下亂張良陳平之
徒秦失之亡漢得之興房杜魏禇之徒隋失之亡唐得
之興故曰得士者昌失士者亡書曰先王昩爽丕顯坐
以待旦旁求俊彦啟迪後人其勤求人材如是之急也
然則求之之道不可一端皐陶賛禹曰亦行有九德乃
言曰載采采禹曰何臯陶曰寛而栗柔而立愿而恭亂
而敬擾而毅直而温簡而廉剛而塞強而義彰厥有常
吉哉孔子之門人目以四科一曰德行謂顔淵閔子騫
也二曰政事冉有季路也三曰言語宰我子貢也四曰
文學子游子夏也此所謂求人之道非一端也又書之
說命篇曰旁求俊乂列於庶位是朝廷庶位惟俊乂是
求唐太宗曰天下英雄落吾彀中語曰邦有道則智邦
無道則愚智則可與治國家安天下愚則可與避怨惡
而全一身故聖人以俊乂為得不以柔訥為行如以柔
訥為行而寵之則四海英雄失望於時矣使英雄失望
於時則秦失張陳隋失房杜豈不悞天下之計矣
　　　上皇帝時務書
天聖三年四月二十日文林郎守大理寺丞臣范仲淹
謹詣閣門再拜死罪上書皇太后陛下皇帝陛下臣聞
巧言者無犯而易進直言者有犯而難立然而直言之
士千古謂之忠巧言之人千古謂之佞今臣勉思藥石
竊犯雷霆不遵易進之塗而居難立之地者欲傾臣節
以報國恩恥佞人之名慕忠臣之節感激而發萬死無
恨况臣之所言皆聖朝當行之事而未之行者諒有以
也聖人之心豈不至此蓋當乎一日萬幾未暇餘論大
臣之心豈不至此蓋懼乎上疑下謗未克果行臣請言
之以發聖慮臣聞國之文章應於風化風化厚薄見乎
文章是故觀虞夏之書足以明帝王之道覽南朝之文
足以知衰靡之化故聖人之理天下也文弊則救之以
質質弊則救之以文質弊而不救則晦而不彰文弊而
不救則華而將落前代之季不能自救以至於大亂乃
有來者起而救之故文章之薄則為君子之憂風化其
壊則為來者之資惟聖帝明王文質相救在乎己不在
乎人易曰窮則變變則通通則久亦此之謂也伏望聖
慈與大臣議文章之道師虞夏之風况我聖朝千載而
㑹惜乎不追三代之高而尚六朝之細然文章之列何
代無人蓋時之所尚何能獨變大君有命孰不從風可
敦諭詞臣興復古道更延博雅之士布於臺閣以救斯
文之薄而厚其風化也天下幸甚臣又聞聖人之有天
下也文經之武緯之此二道者天下之大柄也昔諸侯
暴武之時孔子曰俎豆之事則嘗聞之矣此聖人救之
文也文武之道相濟而行不可斯須而去焉唐明皇之
時太平日久人不知戰國不慮危大冦犯闕勢如瓦解
此失武之備也經曰禍兮福所倚福兮禍所伏又曰防
之於未萌治之於未亂聖人當福而知禍在治而防亂
故善安身者在康寧之時不謂終無疾病於是有節宣
方藥之備焉善安國者當太平之時不謂終無危亂於
是有教化經畧之備焉我國家文經武緯天下大定自
真宗皇帝之初猶有舊將舊兵多經戰敵四彛之患足
以禦防今天下休兵餘二十載昔之戰者今已老矣今
之少者未知戰事人不知戰國不慮危豈聖人之意哉
而况守在四夷不可不慮古來和好鮮克始終漢和親
而匃奴大舉唐封冊而吐蕃至渭上陸贄議云威之下
悟撫之不懐雖或時有盛衰大抵常為邊患屬方靖中
夏未遑外虞因其乞盟遂許結好加恩降禮有欲無違
而乃邀求䆮多翻覆不定託因細事嘖有煩言猜矯多
端其斯可騐此唐人之至論也今自京至邊並無關嶮
其或恩信不守釁端忽作戎馬一縱信宿千里各邊少
名將則懼而不守或守而不戰或戰而無功再扣澶淵
豈必尋好未知果有幾將可代長城伏望聖慈鑒明皇
之前轍察陸贄之讜議與大臣論武於朝以保天下先
命大臣宻舉忠義有謀之人授以方畧委之邊任次命
武臣宻舉壯勇出羣之士試以武事遷其等差壯士䝉
知必懐報效列於邊塞足備非常其或自謂無虞不欲
生事輕長世之策苟一時之安邊患忽來人情大駭自
古兵不得帥魚肉無殊乃於倉卒鬬戰之間拔萃為將
豺狼競進真偽交馳此五代之前鑒也至於塵埃之間
豈無壯士宜復唐之武舉則英雄之輩願在彀中此聖
人居安慮危之備備而無用國家之福也惟聖意詳之
臣又聞先王建官共理天下必以賢俊授任不以爵禄
為恩故百僚師師各揚其職上不輕授下無冒進此設
官之大端也我國家累聖求理而致太平大約紀綱法
象唐室以臣觀之宜法唐興之時不宜法唐衰之後唐
興之時特開館殿以待賢俊得學士十八人聲滿天下
此文皇養將相之材以論道經邦而大化也暨之中興
往往得人唐衰之後此選不盛我朝崇尚館殿目為清
華相輔之材多由此選三館清宻古謂登瀛近歳遷出
内庭逼居坊陌非唐所謂集仙之館也又其間校讎之
職或不由科第以恩而除限以歳年漸於清顯輕十八
學士之選恐非文皇養將相之材之意也伏望聖意與
大臣議其可否重為制度以法唐興之時而延廊廟之
器此國家之大義也惟聖意詳之又諫官御史耳目之司
不諱之朝宜有賞勸自陛下臨政以來未聞旌一諫員
賞一御史若言而無補是選之不精言而有補豈賞之
不行徒使犯顔者危緘口者安以進藥石為虚言以陳
絲髮為供職三載之後進退雷同臣恐天下竊議朝廷
言路未廣忠臣未勸將令諫官御史之徒尸素於朝非
國家之福也惟聖意詳之臣又聞先王義重君臣賞延
於世大勲之後立賢為嗣餘子則以才自調不使混淆
而後大防一隳頽波千載凡居近位歳進子孫簮紱盈
門冠蓋塞路賢與不肖例升京朝謂之賞延無乃太甚
此必前代君危臣僣之際務相姑息因為典故以至於
斯又百司之人本避鄉役不踰數歳例與出官莫非貪
惡之徒絶異孝廉之舉使親民政其弊如何開此二途
歳取百數無所不有實累王風恐非任官惟賢之體也
人避衆怨不敢上言遂令仕路紛紜禄位填委文武官
吏待闕踰年貪者益勵其爪牙廉者悉困於寒餓徒於
禮闈之内増其艱難壯士惜年數歳一舉廼為奔競至
有訟爭而况修辭者不求大才明經者不問大㫖師道
既廢文風益澆詔令雖繁何以勸戒士無廉讓職此之
由其源未澄欲波之清臣未之信也倘國家不思改作
因循其弊官亂於上風壊於下恐非國家之福也儻為
長久之策則願與大臣特新其議澄清此源不以謗議
為嫌當以治亂為意此國家之福也惟聖意詳之臣聞
以德服人天下欣戴以力服人天下怨望堯舜以德則
人愛君如父母秦以力則人視君如仇讎是故御天下
者德可憑而力不可恃也伏惟皇太后陛下皇帝陛下
日崇聖德以求服天下之心若夫敦好生之志推不忍
之心薄於刑典厚於惻隱在物祝網於民泣辜常戒百
官勿為苛酷示天下之慈也唯聖人能之恥珠玉之玩
罷組綉之貢焚晉武之雉裘出文皇之宫人少度僧尼
不興土木示天下之儉也唯聖人能之雞鳴而起孜孜
聴政毎有餘暇則召大臣講議文武訪問艱難此皇王
之勤也唯聖人勉之貴賤親踈賞罰惟一有功者雖憎
必賞有罪者雖愛必罰捨一已之私從萬人之望示天
下之公也唯聖人行之自古帝王與佞臣治天下天下
必亂與忠臣治天下天下必安然則忠臣骨鯁而易踈
佞臣柔順而易親柔順似忠多為美言骨鯁似強多所
直諫美言者得進則佞人滿朝直諫者見疎則忠臣避
世二者進退何以辨之但日聞美言則知佞人未去此
國家之可憂也日聞直諫則知忠臣在右此國家之可
喜也伏惟聖明不可不察自古王者外防强敵内防姦
邪强敵侵國姦邪敗德國侵則害加黎庶德敗則禍起
蕭墻乃知姦邪之凶甚於夷狄之患伏惟聖明常好正
直以杜姦邪此致理之本也臣又聞聖人宅九重之深
鎮萬國之望以靜制動以重為威如天之髙如地之深
使人不得容易而議也昨覩鑾駕順動稍頻恐非深居
九重靜鎮萬國之意况進奏院報於天下天下聞之恐
損威重先朝以御宇日深功成天下廵幸之費尚或諫
止今繼明之始聖政方新宜加憂勤深防逸豫則人心
大恱天道降康不比先帝功成之年未可輕為廵幸伏
惟聖慈再三詳覽毎有順動必循典禮以服天下之望
臣又聞人主納逺大之謀久而成王道納淺末之議久
而成亂政方今聖人在上賢人在側取舍之際豈有未
至然而刑法之吏言絲髮之重輕錢榖之司舉錙銖之
利病則往往謂之急務響應而行或有言政教之源流
議風俗之厚薄陳聖賢之事業論文武之得失則往往
謂之迂說廢而不行豈朝廷薄逺大之謀好淺末之議
哉伏望聖慈納人之謀用人之議不以逺大為迂說不
以淺末為急務則王道大成天下幸甚臣又聞聖人之
至明也臨萬幾之事而不敢獨斷聖人之至聰也納羣
臣之言而不敢偏聽獨斷則千慮或失偏聽則衆心必
離人心離則社稷危而不扶聖慮失則政教差而彌逺
故先王務公共設百官而不敢獨斷者懼一慮之失也
開言路采羣議而不敢偏聽者懼衆心之離也今聖政
方新動思公共委任兩地出入萬幾萬幾之繁能無得
失乃許羣臣上言以補其闕使上無䝉蔽下無壅塞有
以見聖人之不獨斷也天下幸甚然而臣下上言宻陳
得失未可盡信以為實亦當深究其宜或務窺人短長
或欲希㫖上下動揺賞罰之柄離隔君臣之情似是而
非言偽而辨雖聖鑒之下能無惑焉偶動宸衷無益王
道似此宻奏之類更望聖慈深加詳覽與大臣議論可
否然後施行倘宻奏之言便以為實内降處分一面施
行則讒譛之人縁隙而進以訐為直以詐為忠使内外
相疑政教不一非致理之本也古人有言曰為君難為
臣不易者其在此乎伏惟聖明不可不察又自古親近
小臣率多纎佞恃國恩寵為人階縁公議未行私請先
至如此則人皆由徑政有多門伏望聖慈深為防慮以
存至公之道也臣曲陋之人本無精識覽前王之得失
究聖朝之取捨因敢罄而陳之伏望聖慈詳擇一二干
犯天威臣無任戰汗激切屏營之至臣仲淹昩死謹言
　　　上執政書
天聖五年月日丁憂人范仲淹謹擇日望拜上書於史
館相公集賢相公參政侍郎參政給事某居親之喪上
書言事踰越典禮取笑天下豈欲動聖賢之知為身名
之計乎仲淹謂居喪越禮有誅無赦豈足動聖賢之知
耶矧親安之時官小禄薄今親亡矣縱使異日授一美
衣對一盛饌尚當泣感風樹憂思無窮豈今几筵之下
可為身名之計乎不然何急急於言哉蓋聞忠孝者天
下之大本也其孝不逮矣忠可忘乎此所以冒哀上書
言國家事不以一心之戚而忘天下之憂庶乎四海生
靈長見太平况今聖人當天四賢同德此千百年中言
事之秋也然聖賢之朝豈資下士之補益乎蓋古之聖
賢以芻蕘之談而成大美者多矣豈俟仲淹引而質之
况儒者之學非道不談仲淹敢企仰萬一因擬議以言
之皆今易行之事其未易行者仲淹所不言也恭惟相
府居百辟之首享萬鍾之厚夙興夜寐未始不欲安社
稷躋富壽答先帝之知致今上之美况聖賢存誠以萬
物為體思與天下同其安樂然非思之難致之難矣仲
淹竊覽前書見周漢之興聖賢共理使天下為富為壽
數百年則當時致君者功可知矣周漢之衰奸雄競起
使天下為血為肉數百年則當時致君者罪可知矣李
唐之興也如周漢焉其衰也亦周漢焉自我宋之有天
下也經之營之長之育之以至於太平累聖之功豈不
大哉然否極者泰泰極者否天下之理如循環焉惟聖
人設卦觀象窮則變變則通通則久非知變者其能久
乎此聖人作易之大㫖以授於理天下者也豈徒然哉
今朝廷久無憂矣天下久太平矣兵久弗用矣士曽未
教矣中外方奢侈矣百姓久困窮矣朝廷無憂則苦言
難入天下久平則倚伏可畏兵久弗用則武備不堅士
曽未教則賢材不充中外奢侈則國用無度百姓困窮
則天下無恩苦言難入則國聽不聰矣倚伏可畏則奸
雄或伺其時矣武備不堅則鄰狄或乗其隙矣賢材不
充則名噐或假於人矣國用無度則民力已竭矣天下
無恩則邦本不固矣倘相府思變其道與國家磐固基
本一旦王道復行使天下為富為壽數百年由今相府
致君堯舜之功也儻不思變其道而但維持歳月一旦
亂階復作使天下為血為肉數百年亦今相府負天下
之過也昔曹參守蕭何之規以天下久亂與人息肩而
不敢有為者權也今天下久平修理政教制作禮樂以
防㣲杜漸者道也張華事西晉之危而正人無徒故維
持紀綱以延歳月而終不免禍以大亂天下今聖人在
上老成在右豈取維持之功而忘磐固之道哉仲淹竊
請相府報國致君之功正在乎固邦本厚民力重名噐
備鄰敵杜奸雄明國聴也固邦本者在乎舉縣令擇郡
守以救民之弊也厚民力者在乎復游散去冗僣以阜時
之財也重名噐者在乎慎選舉敦教育使代不乏材也
備逺人者在乎育將材實邊郡使人無覬覦也杜奸雄
者在乎朝廷無過生靈無怨以絶亂之階也明國聽者
在乎保直臣斥佞人以致君於有道也夫舉縣令擇郡
長以救民之弊者何哉仲淹觀今之縣令循例而授多
非清識之士衰老者為子孫之計則志在苞苴動皆狥
已少壯者恥州縣之職則政多苟且舉必近名故一邑
之間簿書不精吏胥不畏徭役不均刑罰不中民利不
作民害不去鰥寡不恤游惰不禁播蓻不増孝悌不勸
以一邑觀之則四方縣政如此者十有七八焉而望王
道之興不亦難乎仲淹恐來代之書論得失者謂相府
有不救其弊之過矣如之何使斯人之徒為民父母以
困窮其天下又朝廷久有擇縣令郡長之議而不遂行
者蓋思退人以禮不欲動多士之心故務因循而重改
作也豈長世之策哉倘更張之際不失推恩又何損於
仁乎今約天下令録自差京朝官外不過千數百員自
來郊天之恩鮮及州縣若天下令録自大禮以前滿十
考者可成資日替與職官七考以上可滿日循其資俸
除録事㕘軍則縣令中昏邁常常之流可去數百人矣
蓋職官録事㕘軍不甚親民為害亦細此謂退人以禮
士豈有怨心哉其間課最可尚論薦頗多俟到銓衡别
議疇賞前既善退後當精選其判司簿尉仍賜令録之
俸其曽任令録有遇該恩合入本資者可依初入之例
頒此數條合入者鮮然後委清望官於幕職判司簿尉
中歴三考以上具理績舉充其川廣福建縣令可委轉
運使等就近於判司簿尉中舉移庶從人便若此後諸
處縣令特有課最可旌尚者宜就遷一官更留三載庶
其宣政者可以成俗其僥倖者自從朝典如此行之三
五年中天下縣政可澄清矣願相府為天下生靈而行
之為國家磐固基本而思之不以聴芻蕘為嫌而罷之
則天下幸甚幸甚仲淹又觀今之郡長鮮克盡心有尚
迎送之勞有貪燕射之逸或急急於富貴之援或孜孜
於子孫之計志不在政功焉及民以獄訟稍簡為政成
以教令不行為坐鎮以移風易俗為虚語以簡賢附勢
為知幾清素之人非縁囑而不薦貪黷之輩非寒素而
不糾縱胥徒之奸剋寵風俗之奢僣况國有職制禁民
越禮頒行已久莫能舉按使國家仁不足以及物義不
足以禁非官實素飡民則菜色有恤鰥寡則指為近名
有抑權豪則目為掇禍苟且之弊積習成風俾斯人之
徒共理天下王道何從而興乎仲淹恐來代之書論得
失者亦謂聖朝有不救其弊之過矣然朝廷以黜陟郡
長為難者官有定制不欲動揺懼其招怨謗而速僥倖
爾故知縣兩任例升通判通判兩任例升知州奈何在
下之時飾身修行邀其清舉居上之後志滿才乏愆於
素持止能偷安未至覆餗故賢愚同等清濁一致此乃
朝廷避怨於上移虐於下俟其自敗民何以堪故鄭莊
公伺共叔之自斃而春秋罪焉以其長惡也易曰履霜
堅氷至由辨之不早辨也此聖人昭昭之訓豈用於先
王而廢於今日者哉近年諸處郡長以贓致罪者數人
皆貫盈之夫久為民患如此之類至終不敗者豈止數
人而已乎雖轉運使提㸃刑獄職在訪察其如位望相
亞怨仇可敵非致敗露鮮敢發明宜乎論道之間無以激揚
天下古者天子五載一廵皇上凝命於今六載矣以軍
國重大未可行逺古之道今郊禮之餘宜宣大慶可於
兩制以上宻選賢明廵行諸道以興利除害黜幽陟明
舒慘四方豈同常務可命御史嚴諭百僚與出使之官
絶書刺往返之禮仍翌日省途以禁請託苟利天下大
體何傷所出使之官宜以宣慶為名安逺聴也其諸道
知州通判耄者懦者貪者虐者輕而無法者墮而無政
者皆可奏降以激尸素又四方利弊得以上聞未舉巡守之
禮而遣觀風之使非不典也然後委清望官於朝臣通
判中舉諸郡長於朝臣知縣中舉諸通判今後通判之
官非著顯效及有殊薦雖或久次止可加恩郡國之符
不當輕授其知縣之人入通判者宜比此例如此行之
天下郡政其濫鮮矣今一司一務猶或舉官一郡之間
生靈數萬反可輕授於人乎願相府為天下生靈而行
之為國家磐固基本而行之不以聴芻蕘為嫌而罷之
天下幸甚幸甚仲淹前所謂官有定制不欲動揺懼其
招怨謗而速僥倖者兩宫聖人臨軒命使激揚善惡澄
清天下何怨謗之有乎自兹以降非舉不授舉官之責
厥典非輕何僥倖之有乎如所舉之人果成異政則宜
旌尚舉主以勸來者聖朝未行此典葢亦闕矣縣令郡長
既得其才然後復游散去冗僣以阜時之財者何哉仲
淹觀天下榖帛厥價翔起議者謂生靈既庶使之然矣
仲淹謂生者既庶則作者復衆豈既衆之為累哉蓋古
者四民秦漢之下并及緇黄共六民矣今又六民之中
浮其業者不可勝紀此天下之大蠧也士有不稽古而
禄農有不竭力而饑工多竒噐以敗度商多竒貨以亂
禁兵多冗而不急緇黄蕩而不制此則六民之浮不可
勝紀而皆衣食於農者也如之何物不貴乎如之何農
不困乎仲淹謂榖帛之貴由其播藝不増而資取者衆
也金銀之貴由其制度不嚴而噐用者衆也或謂資四
夷之取而使之然則山川之所出與恩信之所給自可
較之非仲淹所敢知也今議更張之制繁細非一仲淹
敢略而陳之夫釋道之書以真常為性以清淨為宗神
而明之存乎其人智者尚難於言而况於民乎君子弗
論者非今理天下之道也其徒繁穢不可不約今後天
下童行可於本貫陳牒必詰其鄉黨苟有罪戾或父母
在鮮人共養者勿從其請如已受度而父母在别無子
孫勿許方遊則民之父母鮮轉死於溝壑矣斯亦養惸
獨助孝悌之風也其京師寺觀多招四方之人宜給本
貫憑由乃許收録斯亦辨奸細復游散之要也其天下
寺觀毎建殿塔蠧民之費動踰數萬止可完舊勿許創
新斯亦與民阜財之端也又古者兵在於民且耕且戰
秦漢之下官軍為常貴武勇之精備征伐之急也今諸
軍老弱之兵詎堪征伐旋降等級尚費資儲然國家至
仁㫖在存活若詔諸軍年五十已上有資産願還鄉里
者一可聴之稍省軍儲復從人欲無所歸者自依舊典
此去冗之一也又諸道廵檢所統之卒皆本城役徒殊
非武士使之禁暴十不當一而諸州常患兵少日旋招
致榖帛之計其耗萬億以仲淹觀之自京四嚮千里之
間或多冦盗蓋創制廵檢路分頗多而卒伍至羸捕掩
無效非要害者宜悉罷之所存之處資以禁軍訓練既
精冦盗如取况千里之内抽發非難又使少歴星霜不
至驕惰彼無用之卒可減萬數庶使諸郡節於招致此
去冗之次也又京畿三輔五百里内民田多隙農功未
廣既已開導溝洫復須舉擇令長使詢訪父老研求利
病數年之間力致富庶下被什一之稅繼以百萬之糴
則江淮餽運庶幾减半挽舟之卒從而省焉此亦去冗
之大也至於工之竒噐敗先王之度商之竒貨亂國家
之禁中外因之侈僣上下得以驕華宜乎大變澆漓申
嚴制度使珠玉寡用榖帛為寳此又去僣豐財之本也
今盛明之代何事而不可行乎曩者國家禁泥金之飾
久未能絶一旦使命婦不服工又不作於今天下無敢
衣者使其餘奢僣皆如泥金之法亦何患不禁乎又播
蓻之家古皆督責今國家有勸農之名無勸農之實毎
於春首則移文於郡郡移文於縣縣移文於鄉鄉矯報
於縣縣矯報於郡郡矯報於使利害不察上下相䝉豈
朝廷之意乎若縣令郡長一變其人乃可詔書丁寧復
游散之流抑工商之侈去士卒之冗勸稼穡之勤以周
禮司徒之法約而行之使播者蓻者以時以度勤者惰
者有勸有戒然後致天下富之壽之彼不我富不我壽
者豈能革之哉此則厚民力固邦本之道也觀夫國風
之七月小雅之甫田皆以農夫之慶為王化之基豈聖
人不思而述者乎故周漢李唐雖有禍亂而能中興者
人未厭德作亂者不能革天下之心是邦本之固也六
朝五代之亂鮮克中興者人厭其德弔民者有以革天
下之心是邦本之不固也然則厚民力固邦本非舉縣
令擇郡長則莫之行焉或謂舉擇令長久則乏人亦何
道以嗣之仲淹謂用而不擇賢孰進焉擇而不教賢孰
繼焉宜乎慎選舉之方則政無虚授敦教育之道則代
不乏人今士林之間患不稽古委先王之典宗叔世之
文詞多纎穢士惟偷淺言不及道心無存誠暨於入官
鮮於致化有出類者豈易得哉中人之流浮沉必矣至
於明經之士全暗指歸講議未嘗聞威儀未嘗學官於
民上貽笑不暇責其能政百有一焉詩謂長育人材亦
何道也古者庠序列於郡國王風云邁師道不振斯文
銷散由聖朝之弗救乎當太平之朝不能教育俟何時
而教育哉乃於選用之際患其才難亦由不務耕而求
穫矣今春詔下禮闈凡修詞之人許存策論明經之士
特與旌别天下之望翕然稱是其問所存策論不聞其
誰激勸未明人將安信倘使呈試之日先策論以觀其
大要次詩賦以觀其全才以大要定其去留以全才升
其等級有講貫者别加考試人必彊學副其精舉復當
深念治本漸隆古道先於都督之郡復其學校之制約
周官之法興闕里之俗設文學掾以專其事敦之以詩
書禮樂辨之以文行忠信必有良噐蔚為邦材况州縣
之用乎天庠序之興由三代之盛王也豈小道哉孟子
謂得天下英材而教育之一樂也豈偶然哉行之數年
士風丕變斯擇材之本致理之基也又李唐之盛常設
制科所得大才將相非一使天下竒士學經綸之盛業
為邦家之大噐亦策之上也先朝偶屬多務暫停此科
今可毎因貢舉之時申其墜典必有國士繼於唐人豈
非邦家之盛選歟勿謂未必得人遂廢其道此皆慎選
舉敦教育之道亦何患乏人哉倘國家行此數事若今
刑政之用心無不成焉前代亂離鯨吞虎噬無卜世卜
年之意故斯道久缺反為不急之務既在承平之朝當
為長久之道豈如西晉之禍而有何公之嘆者乎願朝
廷念祖宗之艱難相府建風化之基本一之日圖之二
之日行之不以聴芻蕘為嫌而罷之則天下幸甚幸甚
至於岩穴草澤之士或節義敦篤或文學髙古宜從聘
召之禮以厚澆競之風國家近年羔雁弗降或有考槃
之舉不踰助教之命孝亷之士適以為辱何敦勸之有
乎又流外之官澄清未至沿之則百姓受弊革之則諸
司乏人將使羣謗不興衆心知勸不若敦仍舊之制加
奬善之方自簿尉兩任有舉奏者許入録事參軍録事
參軍有舉奏者許入職事官或換三班使臣既有進身
之階豈無畏法之志設使流内之人無遷進之望而能
盡公者必亦鮮矣今後百司新入之人或采其藝能
或出于仕族行藏必審考試必精避役之人無圖之類
嚴革其弊髙為之防既激其流復澄其源亦何患流外
之冗乎仲淹又謂育將材實邊郡使人無覬覦者何哉
蓋聞古之善禦敵者將不乏人則師戰而不衂邊不乏
廩則城圍而不下敵疑且畏罔敢深入此劉漢之所以長
也不善禦敵者將在貴臣邊須逺饋故戰之則衂圍之
則下敵無疑畏乗虚深入此石晉之所以亡也今兵久
不用未必為福在開元之盛有潼關之敗可龜鑑矣何
哉昔之戰者耄然已老今之壯者囂而未戰聞名之將
往往衰落豈無晩輩未聞邊功此必廟堂之所思也仍
聞沿邊諸將不謀方畧不練士卒結援弭謗固禄求寵
一旦急用萬無成功加以邊民未豐邊廩未實罷武之
際兵足食寡如屯大軍必煩逺饋則中原益困四夷益
驕深入之虞未可量也於時廟堂之上雖有皋陶之謀
伯益之賛不亦難乎夫天下禍福如人家道成於覆簣
敗於疾雷聖朝豈恃其太平而輕其後計王衍之鑒豈
曰不明清談之間坐受其弊蓋備之弗預知之弗為許
下之兵日血十萬豈不痛心哉今西北和好誠為令圖
安必慮危備則無患昔成周之盛王道如砥及觀周禮
則大司馬陣戰之法粲然具存乃知禮樂之朝未嘗廢
武今孫呉之書禁而廢學苟有英傑受亦何疑且秦之
焚書也將以愚其生人長保天下及其敗也陳勝呉廣
豈讀書之人哉况前代名將皆洞逹天人嗣續忠孝將
門出將史有言焉今將家子弟蔑聞韜鈐無所用心驕
奢而已文有武備此能備乎今可於忠孝之門捜智勇
之噐堪將材者宻授兵畧歴試邊任使其識山川之向
背歴星霜之艱難一朝用之不甚顛沛十得三四不云
盛乎至於四海九州必有壯士宜設武舉以收其遺唐
郭子儀武舉所得者也斯可遺乎又臣僚之中素有才
識可賜孫呉之書使知文武之方異日安邊多可指任
此皆育將才之道也又沿邊知同精加舉擇特授詔命
專謀耕桑三五年間豐其軍廩此則實邊郡之道也將
材既育邊郡既實師戰而不衂城圍而不下敵疑且畏
敢深入乎縱有騷動朝廷可髙枕矣前代禦敵其策非
一唐陸贄議縁邊備守之術請置本土之兵勤營田之
利與今事宜相近可約而行也本土之兵者若今之北
邊有雲翼招收之軍更可増致作為竒兵至於營田之
利宜常興作而加焉願相府為國家安危思之五代之
亂非逺也為河朔生靈思之景德之前未久也今相府
勞一夕之思絶百代之恥無使中原見新羈之馬赤子
入無知之俗則天下幸甚幸甚聖人曰微管仲吾其被
髮左袵又曰民到於今受其賜管仲伯臣也而能安邊
境保華夏功髙當時賜及來代况朝廷之盛德乎仲淹
又謂朝廷無過生靈無怨以絶亂之階者何哉蓋天下
奸雄無代無之或窮為夜舞或起為大盗伺朝廷之過
執以為辭幸生靈之怨弔而稱義不然亦何名而動哉
今明盛之朝豈有大過亦宜辨於毫末杜其堅氷或戚
近撓權或土木耗國或禄賞未均或綱紀未修或任使
未平斯亦過之漸也仲淹敢小舉其失以言之國家戚
近之人不可不約除拜之際宜量其才非曰惜恩懼乎
致冦若力小任重則撓權亂法増朝廷之過啟奸雄之
志易曰小人而乗君子之噐盗思奪之矣所謂盗者其
奸雄之謂乎今道路傳聞或緇黄之流或術藝之輩結
託戚近邀求進貢或受恩賜或與官爵此撓權之漸矣
可不畏乎夫賞罰者天下之衡鑑也衡鑑一私則天下
之輕重妍醜從而亂焉此先王之所慎也又土木之興
久為大蠧或謂土木之費出於内帑無傷財害民之弊
故為之而弗戒也仲淹謂内帑之物出於生靈太祖皇
帝以來深思逺慮聚之積之為軍國急難之備非謟神
佞佛之資也國家祈天永命之道豈在兹乎如洞真壽
寧之宫以延燎之災一夕逮盡豈非天意警在帝心示
土木之所崇非神靈之所據也安可取民人膏血之利
輟軍國急難之備奉有為之惑冀無狀之福豈不誤哉
一旦有倉卒之憂須給賞之資雖欲重困生靈暴加率
斂其可及乎此耗國之大也可不戒哉倘謂内藏豐盈
用不可竭則日者黄河之役使數十州之人極力負資
奔走道路豈惜府庫之餘而不用之耶故土木之妖宜
其悉罷豈相府之不言乎兩宫之不聴乎又文武百官
之禄取兵荒五代之制或職輕禄重或職重禄輕重輕
之間奔競者至大亨之世猶患不均豈聖朝之意乎所
宜損之益之以建其極又今三司之官差除頗異禄賜
弗輕何知弊而不言多養望以自進天下金榖浹於羣
胥掊克無厭取怨四海使先帝寛財之命弗逮於民和
氣屢傷豐年寡遇曽不謂之過乎蓋由三司之官不制
考限不責課最朝受此職夕求他官直云假塗相與匿
禍天下受弊職此之由豈聖朝之意乎宜其别制攷課
重議賞罰激朝端之俊傑救天下之疲瘵其庶幾乎又
古之勲臣賞延於世今則毎舉大慶必行此典自両省
以上奏薦子弟並為京官比於庶僚亦既優矣而特毎
歳聖節各序子孫謂之賞延黷亂已甚先王名噐私假
於人曽不謂之過乎非君危臣僣之朝何其姑息之如
是耶遂使廕序之人塞於仕路曽未稽古使以司民國
家患之屢有釐革然但革其下而不革其上節於彼而
不節於此天下豈以為然哉我相府豈惜一孺之恩不
為百辟之表乎又逺惡之官多在寒族權貴之子鮮離
上國周旋百司之務懵昩四方之事况百司者朝廷之
綱紀風教之户牖咸在童孺曽無激揚使寺省之規剥
床至足公卿之嗣懐安敗名未嘗試難何以致逺非獨
招縉紳之議實亦玷鈞衡之公此則禄賞未均任使未
平綱紀未修之類也斯弊已久何可極乎惟我相府能
革其弊能變其極而天下化成不為難矣晉趙王倫石
勒之徒心窺天子口責丞相豈非奸雄之人伺朝廷之
過乎又今久安之民不經塗炭勞則易怨擾則易驚猛
將謀臣威信未著况邊民尚困邊廩尚乏苟有騷動饋
運所艱武備未堅敵志可騁既撓之以征戰或加之以
飢饉生靈窮匱奸雄奮迅鼓舞羣小血視千里此五代
之鑒昭昭焉非止方册之有云抑亦耳目之可接也我
太祖皇帝亦嘗有事四方勞於饋運而生靈不敢怨奸
雄不敢動者何哉一則餘民久在塗炭乍覩明盛如子
得母縱有勞役未甚曩昔此生靈所以不敢怨也又當
乗天開之運震神武之威征伐四方動如山壓况躬擐
甲冑備嘗艱難猛將如雲謀臣如雨此奸雄所以不敢
動也所謂彼一時此一時爾今朝廷豈謂當時之易而
不慮今日之難乎又謂保直臣斥佞人以致君於有道
者何哉有若人未之病則苦口之藥鮮進焉國未之危
則逆耳之言鮮用焉故佞人易進直言易退其致君於
有道也難哉及其既病也藥必錯雜而進故鮮效焉及
其既危也言必錯雜而用故鮮功焉蓋佞人在矣直人
逺矣其悔之也難哉今朝廷久安苦言而不用者勢使
之然矣天深戒而不變者禍可畏矣伏聞京師去歳大
水今歳大疫四方聞之莫不大憂此天之有以戒也豈
徒然乎而京師之災甚於四方何哉蓋京師者政教之
所出君相之所居也禍未盈而天未絶故鑒戒形焉不
獨恐懼其心必使修省其政國家之德尚可隆天下之
道尚可行也倘弗懼於心弗修於政漸盈於禍漸絶於
天則國家四海將何如哉或謂國家之災由厯數之定
非政教之出若如所論則夏商九疇之書果妖言耶豈
欲棄而焚之乎苟天下有善則歸諸己天下有禍則歸
諸天豈聖賢之用心哉願黜術士之言奉先王之訓必不
謬矣必無過矣至於保直臣斥佞人則兩宫二省之心如
日星焉孰可蔽其明乎縱有行偽而堅言偽而辨試於
行事人焉廋哉往日不極言而今極言者學陋之人思
慮未精又親安之時上懼失禄不幸親今亡矣朝廷或
怒之自頂至踵惟忠也又何憂乎倘相府思變其道與國
家作長久之計固其基本一旦王道復行使天下為富
為壽數百年則福在國家功在相府得與天下生靈長
見太平幸甚幸甚竊以五代以來諸侯暴酷視民如芥
生殺由之皇朝龍興典章一寛真宗皇帝至仁如天盡
心於此内則舉執法之吏外則創按刑之司徒流之間
無敢差者若今於教化之道復如刑名之用心亦何患
不至乎今縉紳之間多議按刑之司無益於外亦思之
未深耳如得其人糾察四方絶斯民之寃恊先帝之志
豈無益乎得人而已不可謂川之久平可壊其防也今
王刑既清王道可行此天下士人為相府惜其時也或
曰天下之事猶指諸掌豈相府弗克行乎亦在兩宫之
意爾謂夫人主在上或喜怒生殺或好惡邪正則諫諍
之際為臣不易也若乃修四方之政教正百司之綱紀
澄清風俗相府之職也豈必兩宫之意乎倘相府疑仲
淹之言謂欲求聖賢之知為身名之計豈不能終喪之
後為歌為頌潤色盛德以順美於時亦何必居喪上書
踰越典禮進逆耳之說求終身之棄而自置於貧賤之
地乎蓋所謂不敢以一心之戚而忘天下之憂是不為
身名之計明矣觀前代國家當其安也士人上言論興
亡之道非聖王賢相則百不一采及其往也則後之史
臣收於簡策為來代之鑒今日之言願相府采其一二
為國家天下之益不願後之史臣收於簡策為來代之
鑒狂斐之人誅赦惟命以廟堂深嚴恐不得上乃敢相
門之下各致此書庶有一逹於聰明干犯台嚴下情無
任惶恐激切之至不次仲淹死罪惶恐再拜
　　　上晏侍郎書
天聖八年月日具銜范仲淹謹齋沐再拜上書於資政
侍郎閤下仲淹近者伏䝉召問曽上封章言朝廷禮儀
事果有之乎仲淹嘗辱不次之舉矧公家之事何敢欺
黙因避席而對曰有之遽奉嚴教云爾豈憂國之人哉
衆或議爾以非忠非直但好竒邀名而已苟率易不已
無乃為舉者之累乎仲淹方一二奉對公曰勿為彊辭
仲淹不敢犯大人之威再拜而退退而思之則自疑而
驚曰當公之知惟懼忠不如金石之堅直不如藥石之
良才不為天下之竒名不及泰山之髙未足副大賢人
之清舉今乃一變為尤能不自疑而驚乎且當公之知
為公之悔倘黙黙不辨則恐搢紳先生誚公之失舉也
如此仲淹何面目於門墻哉請露肝膂之萬一皆質於
前志非敢左右其説惟公之采擇庶幾仲淹進不為賢
人之疑退不為賢人之累死生幸甚死生幸甚仲淹天
不賦智昩於幾微而但信聖人之書師古人之行上誠
于君下誠于民深切自謂有憂天下之心由是時政得失
或嘗言之豈所謂不知量也蓋聞昔者聖人求天下之
言以共理天下於是命百官箴闕百工獻藝則大臣小
臣無非諫也建善旌立諫鼓諮芻蕘采謡詠斯則何逺
何近咸可言也此誠歴代令王懼上有所未聞下有所
未逹特崇此道以致天下之言俾九重之深無所蔽也
亦必憂國大臣懼義有所未從諫有所未上復廣此道
以致天下之情冀萬乗之心有以動也仲淹又聞事君
有犯無隱有諫無訕殺其身有益於君則為之衛顗曰
非破家為國殺身成君者誰能犯顔色觸忌諱建一言
哉亦忠臣之分也而曰不在其位不謀其政者謂各司
其局不相侵官如當二千石之位則不責尚書之政當
尚書之位則不責三公之政非言畧之謂矣又曰天下
有道庶人不議蓋言有道之朝教化純被則庶人無所
議為仲淹登進士第由幕府歴宰寺為九卿之屬似非
庶人敢不議乎如云逺不當諫則伯夷叩馬諫武王豈
近臣哉太公謂之義士夫子稱其賢人曽不以逺而為
過也至於潁考叔曹劌杜簣弦髙魯仲連梅福之徒皆
逺而謀國者也前史嘉之况國家以公之清舉置仲淹
於近閤同文館之列唐文皇於此延天下之才使多識
前言往行以諮政教之得失備廊廟之選用如朝廷延
才之意不減於前則仲淹事君於此非逺也又聞言未
及而言謂之躁今國家詔百官轉對使明言聖躬之過
失宰司之闕遺其不預轉對者俾實封章奏以聞則仲
淹非言未及而言也若以仲淹好竒為過則伊尹負鼎太
公直釣仲尼誅侏儒以尊魯夷吾就縲絏而霸齊藺相
如奪璧於強鄰諸葛亮邀主於敝廬陳湯矯制而大破
單于祖逖誓江而克清中原房喬杕策於軍門姚崇臂
鷹於渭上此前代聖賢非不竒也仲淹患好之未至爾
若以仲淹邀名為過則聖人崇名教而天下始勸莊叟
云為善無近名乃道家自全之說豈治天下者之意乎
名教不崇則為人君者謂堯舜不足慕桀紂不足畏為
人臣者謂八元不足尚四凶不足恥天下豈復有善人
乎人不愛名則聖人之權去矣經曰立身揚名又曰善
不積不足以成名又曰恥没世而名不稱焉又曰榮名
以為寳是則教化之道無先於名三古聖賢何嘗不著
於名乎仲淹患邀之未至爾仲淹又聞天生蒸民自食其力
惟士以有德可以安君可以庇民於是聖人率民以養
士易曰不家食吉如其無德何食之有仲淹官小禄微
然歳受俸禄僅三十萬竊以中田一畆取粟不過一斛
中稔之秋一斛所售不過三百金則千畆之獲可給三
十萬以豐歉相半則仲淹歳食二千畆之入矣其千畆
中播之耨之穫之斂之其用天之時地之利民之力多
矣倘仲淹無功而食則為天之螟為民之螣使鬼神有
知則為身之殃為子孫之患仲淹今職在校讎務甚清
素前編後簡海聚雲積其間荒唐詭妄之書十有七八
朱紫未辨膏肓奈何仲淹棲遲於斯絶無補益上莫救
斯文之弊下無庇斯人之德誠無事而食矣所可薦於君
者惟忠言耳况我國家以六合之廣四葉之盛撫既濟
之㑹防未然之幾兢兢持盈旰昃不暇謂今天下民庶
而未富士薄而未教禮有所未格樂有所未諧多士之
源有所未澄百司之綱有所未振兵輕而有所未練邊
虚而有所未計賞罰或有所未一恩信或有所未充乃
詔百官轉對其未預者並許封章此吾君盡心以虚受
天下之言也亦天下君子盡心以助成王道之日也然
獻言之初上或有所賞於是浮淺僥覬之輩爭為煩言
或采其細而傷其大或誇其利而隱其害下冒上之寵
而矯其辭上疑下之躁而輕其說此政教之大害也仲
淹逺觀五帝三王爵以尚德禄以報功未有賞其空言
者至於舜俞禹拜惟重其言而行之逮夫春秋之時則
有舉賢之賞唐文皇賞孫伏伽之諫以天下始定而權
以進之未始久行焉今朝廷必欲求有道之言在其擇
而必行不在其誘於必賞言而無賞則真有憂天下之
心者不廢其進焉然後下不冒上之寵而直其辭上不
疑下之躁而重其説此政教之大利也仲淹亦嘗聞長者
之餘論鬱於胸中而莫敢罄發者恥與浮淺僥覬之徒
受上之疑於國門矣仲淹昨輒言國家冬至上壽之禮
者斯言有罪必不疑其僥覬矣是故輕一死以重萬代
之法請皇帝率親王皇族於内中上皇太后聖壽請詔
宰官率百僚於前殿上兩宫聖壽實無減皇太后尊崇
之盛又足存皇帝貴髙之體蓋一人與親王皇族上壽
於内則母子之義親君臣之禮異與百僚上壽於外則
是行君臣之儀非敦母子之義在今兩宫慈聖仁孝之
德而行此典則未見其損奈何後代必有舊族強熾竊
此為法以仰制人主者矣聖朝既不能正之使後代忠
臣何所執議先王制禮之心非萬世利則不行焉或謂
五帝不相沿樂三王不相襲禮此何泥於古乎仲淹謂
禮樂等數沿革可移帝王名器乾坤定矣豈沿革之可
言哉若謂仲淹不知聖人之權則孔子何以謂晉文公
譎而不正以臣召君不可以訓書曰天王狩於河陽是
諱其權而正其禮也豈昩於權哉小臣昩死力言大臣
未能力救苟誠為今日之事未量後代之患豈小臣之
狂言大臣之未思也仲淹天拙之效不以富貴屈其身
不以貧賤移其心倘進用於時必有甚於今者庶幾報
公之清舉如求少言少過自全之士則滔滔乎天下皆
是何必仲淹之舉也夫天下之士有二黨焉其一曰我
發必危言立必危行王道正直何用曲為其一曰我遜
言易入遜行易合人生安樂何用憂為斯二黨者常交
戰於天下天下理亂在二黨勝負之間爾倘危言危行
獲罪於時其徒皆結舌而去則人主蔽其聰大臣喪其
助而遜言遜行之黨不戰而勝將寖盛於中外豈國家
之福大臣之心乎人皆謂危言危行非逺害全身之謀
此未思之甚矣使搢紳之人皆危其言行則致君於無
過致民於無怨政教不墜禍患不起太平之下浩然無
憂此逺害全身之大也使搢紳之人皆遜其言行則致
君於過致民於怨政教日墜禍患日起大亂之下忷然
何逃當此之時縱能遜言遜行豈逺害全身之得乎凡
今之人生於太平非極深研幾豈斯言之信哉昔魏晉
之亂哲人罹憂至有管寧之徒涉海而遁仲淹今進危
言於君親蹈危機於朝廷不猶愈於涉海之險而遁於
異域者乎倘以仲淹逺而盡心不謂之忠言而無隱不
謂之直則而今而後未知所守矣惟公察仲淹之詞求
仲淹之志謂尚可教則願不悔前日之舉而加平生之
知使仲淹罄誠於當時垂光於將來報德之心宜無窮
已倘察仲淹之志如不可數則願昌言於朝以絶其進
前奏既已免咎此書尚可議責使黜之辱之不為賢人
之累則仲淹退藏其身省求其過不敢以一朝之責而
忘平生之知報德之心亦無窮已恭惟資政侍郎羽翼
舊賢股肱近輔赫赫之猷天下所望願論道之餘一賜
鑒慮與其進則天下如仲淹之徒皆不召而進矣與其
退則天下如仲淹之徒皆不斥而自退矣决天下進退
者其在公一言乎干犯台嚴不任戰懼之至不宣仲淹
再拜
　　　上時相議制舉書
天聖八年五月日具位仲淹再拜上書於昭文相公閤
下仲淹昨者伏䝉聖恩優賜差任蓋鈞造之際靡不獲
所退省疎拙且驚且懼况唐虞舊域風俗淳儉獄無積訟
亭鮮過客棲遲偃仰何以報國然嘗試思之似有所補
敢不冒黷而言之夫善國者莫先育材育材之方莫先勸
學勸學之要莫尚宗經宗經則道大道大則才大才大
則功大蓋聖人法度之言存乎書安危之幾存乎易得
失之鑒存乎詩是非之辨存乎春秋天下之制存乎禮
萬物之情存乎樂故俊哲之人入乎六經則能服法度
之言察安危之幾陳得失之鑒析是非之辨明天下之
制盡萬物之情使斯人之徒輔成王道復何求哉至於
叩諸子獵羣史所以觀異同質成敗非求道於斯也有
能理其書而不深其㫖者雖樸愚之心未可與適道然
必顧瞻禮義執守規矩不猶愈於學非而博者乎今文
庠不振師道久缺為學者不根乎經籍從政者罕議乎
教化故文章柔靡風俗巧偽選用之際常患才難仲淹
聞前代盛衰與文消息觀虞夏之純則可見王道之正
觀南朝之麗則知國風之衰惟聖人質文相救變而無
窮前代之季不能自救則有來者起而救之是故文章
以薄則為君子之憂風俗其壊則為來者之資今朝廷
思救其弊興復制科不獨振舉滯淹詢訪得失有以勸
天下之學育天下之才是將復小為大抑薄歸厚之時
也斯文丕變在此一舉然恐朝廷命試之際謂所舉之
士皆能熟經籍之六義知王伯之要畧則反屏而弗問
或將訪以不急之務雜以非聖之書辨二十八將之功
勲陳七十二賢之德行如此之類何所補益蓋欲伺其
所未至誤其所常習不以教育為意而以去留為功若
如所量恐非朝廷勸學育才之道也何哉國家勸學育
才必求為我噐用輔我風教設使皆明經之士並練王
伯之術問一得十亦朝廷教育之本意也况文有精粗
理有優劣明試之下得失尚多何患去留之難乎今或
伺其所未至誤其所常習則天下賢俊莫知所守將博
習非聖旁攻異端聖人之門無復啟發逮於後舉差之
益逺如此則制科之設足以誤多士之心不足以救斯
文之弊恭惟前聖之文之道昭昭乎為神器於天下得
之者昌失之者亡後世聖人開學校設科等率賢俊以
趨之各使盡其心就其器將以共理於天下故書曰咸
有一德斯之謂矣願相府為此一舉倘昌言於兩制如
能命試之際先之以六經次之以正史該之以方畧濟
之以時務使天下賢俊翕然修經濟之業以教化為心
趨聖人之門成王佐之器十數年間異人杰士必穆穆
於王庭矣何患俊乂不充風化不興乎救文之弊自相
公之任也當有吉甫輩頌吾君之德吾相之功登於金
石永於天地者矣四海幸甚千載幸甚干犯台嚴無任
僣越戰汗之至仲淹再拜
　　　南京書院題名記
皇宋闢天下建太平功掲日月澤注河漢金革塵積弦
誦風布乃有睢陽先生贈禮部侍郎戚公同文以賁於
丘園教育為樂門弟子由文行而進者自故兵部侍郎
許公驤而下凡若干人先生之嗣故都官郎中維樞宻
直學士綸並純文浩學世濟其美清德素行貴而能貧
祥符中鄉人曹氏請以金三百萬建學於先生之廬學
士之子殿中丞舜賔時在私庭俾幹其裕故太原奉常
博士瀆時與賢良始掌其教故清河職方員外郎吉甫
時以管記以領其綱學士畫一而上真宗皇帝為之嘉
歎而可其奏今端明殿學士盛公侍郎度文其記前參
預政事陳公侍郎堯佐題其額由是風乎四方士也如
狂望兮梁園歸歟魯堂章甫如星縫掖如雲講議乎經
詠思乎文經以明道若太陽之御六合焉文以通理若
四時之妙萬物焉誠以日至義以日精聚學為海則九
河我吞百谷我尊淬詞為鋒則浮雲我决良玉我切然
則文學之器天成不一或醇醇而古或郁郁於時或峻
於層雲或深於重淵至於通易之神明得詩之風化洞
春秋褒貶之法逹禮樂制作之情善言二帝三王之書
博涉九流百家之説者蓋互有人焉若夫廊廟其器有
憂天下之心進可為卿大夫者天人其學能樂古人
之道退可為鄉先生者亦不無矣觀夫二十年間相繼
登科而魁甲英雄儀羽臺閤蓋翩翩焉未見其止宜觀
名列以勸方來登斯綴者不負國家之樂育不孤師門
之禮教不忘朋簮之善導孜孜仁義惟日不足庶幾乎
刋金石而無愧也抑又使天下庠序規此而興濟濟羣
髦咸底於道則皇家三五之風步武可到戚門之光亦
無窮已他日門人中絶德至行髙尚不仕如睢陽先生
者當又附此焉
　　　嚴先生祠堂記
先生漢光武之故人也相尚以道及帝握赤符乗六龍
得聖人之時臣妾億兆天下孰加焉惟先生以節髙之
既而動星象歸江湖得聖人之清泥塗軒冕天下孰加
焉惟光武以禮下之在蠱之上九衆方有為而獨不事
王侯髙尚其事先生以之在屯之初九陽德方亨而能
以貴下賤大得民也光武以之蓋先生之心出乎日月
之上光武之量包乎天地之外微先生不能成光武之
大微光武豈能遂先生之髙哉而使貪夫廉懦夫立是
大有功於名教也仲淹來守是邦始搆堂而奠焉廼復
其為後者四家以奉祠事又從而歌曰雲山蒼蒼江水
泱泱先生之風山髙水長
　　　朱從道名述
天聖紀號之六載樞宻留守侍郎齊郡公以東朝舊德
右弼上賢將啟秉鈞之猷尚圖分政之任善下成乎江
海養浩充乎天地誠明之際無隱不及居一日曰祖宗
之都儀刑萬邦道德之所興禮樂之所出風化不作四
方何仰哉乃首訪膠庠躬省弦誦敦六籍以恢本發四
科以彰善於是人樂名教復鄒魯之盛士為聲詩登周
召之美既而丘園初秀閥閱令嗣拳拳允集濟濟如歸
沛國朱生世嚴冠冕幼苦霜露憫先構之將墜忽中陵
之見育公特命就學果知向方豹以革而有文鴻亦漸
而無咎公又嘉其遷善以從道而名焉仍命字之云在
復之六四曰中行獨復以從道也言能體中而行特從
於道以斯而復君子之象請字曰復之庶左右於名矣
然則道者何率性之謂也從者何由道之謂也臣則由
乎忠子則由乎孝行已由乎禮制事由乎義保民由乎
信待物由乎仁此道之端也子將從之乎然後可以言
國可以言家可以言民可以言物豈不大哉若乃誠而
明之中而和之揖讓乎聖賢蟠極乎天地此道之致也
必大成於心而後可言焉朱生其拜公之命勉之哉抑
文與學者道之器也以君子乗之則積而不敗不以君
子乗之則滿而致覆朱生其拜公之命慎之哉嘻子未
預於教也弗學而志窮如玉之未攻如泉之在䝉汨焉
而弗見其寳昩焉而莫朝於宗子既預于教也克學而
神悟如金之在鑄如驥之方御躍焉可成乎美器騰焉
可致乎夷路者也仲淹觀士人中有青衿詩書素髮畎
畆名不登搢紳之議目弗接軒冕之姿彼何不遇之甚
哉朱生進德有漸屬文未幾始登庠序之列廼被巖廊
之知此何遇之甚哉繄爾門之濟美歟抑我公之善
教歟論者曰公之㫖也豈徒正爾之名蓋將成爾之德
激清學校騰休都邑俾夫多士聳善庶邦成流格美俗
於詩書被頌聲於金石致我宋之文炳焉復三代之英
抑公之盛德乎朱生振迹於盛德之下發名於善教之
始何必申繻之劇論豈異夫子之榮褒者哉當夙夜懐
之不墜我公之令訓也其庶幾乎
　
　
　
　宋文選巻六
欽定四庫全書
　宋文選巻七
　　王禹偁文
　　　投宋拾遺書
十一月二十日鄉貢進士王某謹齋莊沐浴裁書百拜
於拾遺執事某嘗謂書契以來以文垂教者首曰孔孟
之道始否而終泰則孟不足侔於孔也何者夫子連聘
七十國而無尺土之位則否於始也明矣洎祖述堯舜
憲章文武張三綱之目提五常之領制禮以檢人迹作
樂以和人心恢刑政以救人失崇祭祀以介人福使後
之為君者為臣者為父者為子者不可斯須而離也則
泰於終也又明矣孟子生不享其位死不行其教所著
書亦在世之空文爾孰學而行之乎唯皮子請以孟氏
為學科屬唐祚將終棄而不用可痛惜哉孟軻氏没揚
雄氏作時哀平失道賢莽用權子雲以窮愁著書始務
脫禍故作太𤣥凖周易法言凖論語微機深㫖世人鮮
知能師而受者止一侯芭而已方之孟氏季孟間也揚
雄氏喪文中子生知隋運將終聖道來躋退居河汾間
修先王之業九年而成王氏六經門弟子有若鉅鹿魏
徴河南房元齡京兆杜如晦咸北面師之隋文中子
迹逝矣門弟子歸於唐盡出先師之道以弼於文皇故
能立貞觀之業垂三百年傳十八葉夫豈非王氏教之
效歟謂隋之夫子焉雖劣於仲尼而復優於孟揚又明
矣文中子滅昌黎文公出師戴聖人之道述作聖人之
言從而學者有若趙郡李翱江夏黄頗安定皇甫湜固
其徒也然位不足以行其道時不足以振其教故不能
復貞觀之風矣獨以詞㫖幽逺規正人倫亦曰唐之夫
子焉下韓氏二百年世非無其文章罕能聚徒衆於門
張聖賢之道矣其或者復授於明公乎明公履孔孟揚
雄之業振仲淹退之之辭矧天與其時身得厥位則追
還唐風不為難焉然登明公之門師明公之道者甚禾
衆止聞胡田二君矣豈明公道髙徳深之所隔也而誨
人誘善之未至耶某又聞不傷胎卵之命則麟鳯見矣
不骨死馬之骨則千里之駒來矣明公方欲張姬孔之
道聚游夏之風盍以某為首則賢於某者不逺千里而
至矣賢既至則明公之道得不光明乎道之光明也則
明公得不為宋之夫子乎得不為文之大柄乎頃者明
公之典宋魯也某嘗策杖辭親掲厲行潦編文著書求
明公之顧一接威重屬明公有泰山之禱某以晨羞闕
貢旅火是逼不果志業彷徨而歸居魯西二年間貧病
相絆乞衣假食以給切累勉強為文皆有悲愁寒凍之
意不知他人之見者憫乎咎乎周乎舍乎但以硯席舊
交變化殆盡故里眦睚以為不才今年春始敢囊琴笈
文來詣輦轂登明公之門以求譽師明公之道以進身
未知明公按劍而拒之解榻而延之向所謂以某為首
則賢於某者不逺千里而來矣其在今日哉且某輟㫖
甘之具為桂玉之費久留闕下則身與親凍餒俱至矣
進之退之俟明公命
　　　答黄宗旦書
某白秀才黄生足下淳化初某自西掖貶官商洛生走
僕齎書且引孫何丁謂之事求知於我後一年某徴拜
右正言直昭文館改禮部員外郎知制誥召入翰林充
學士留闕下者二年生未嘗及吾門洎某黜守滁上生
復辱書惠文以尋前好是生不以位之髙下專以道求
於我也甚善甚善觀生之文詞理雅正讀之忘倦若與
胡舍人論春秋書述數千年事迹議數十家得失剖析
明白若抵諸掌雖古作者無以過此又顔子好學論援
經而證事義盡而語簡使薛邕而自為之未必至是生
道日益而文日新也某前書所謂生之文二子之文也
天下人將知之不誣矣然而謀道者貴乎有益求知者
貴乎盡心生之於我也厚矣我之於生也其有隱乎何
者某讀生正漢臣策對一章文義誠為髙古其間責晁
錯不言王道謂漢文幾於王矣以史傳較之責錯太重
褒文稍過耳語曰擬人必於其倫又曰人之有過各於
其黨觀過斯知仁矣說者曰小人不能行君子之行非
小人之過也夫行王道者禹湯文武周公而已漢文何
主哉言王道者孔子孟軻荀卿揚雄而已晁錯何人也
故子長稱錯學申商刑名峭直刻深者也是以錯之對
策不根古道直指時事而亦有譏焉其對國之大體引
五帝者蓋言漢文不能行帝道也對人情之終始引三
王者蓋言漢文不能行王道也對直言極諫引五霸者
蓋言漢文止正師納諫如五霸焉志在削諸侯尊天子
亦伯臣之傑者也又其殺身奉國有足多者於王道則
逺矣故曰責錯太重者為是也夫西漢諸帝孝文最賢
節儉愛人誠得之矣幾乎王道則恐未能孟子稱仁政
必自經界始而漢廢古井田用秦阡陌是本已去矣禹
㑹塗山玉帛萬國一防風後至而殺之不赦周公於三
叔親可知也流言一作伐而滅之呉王稱疾不朝文帝
賜之几杖養成大惡流患子孫行王道者果若是乎至
嬖鄧通為賢臣放賈生為王傅惑辛垣平之妖而黷祀
五帝忿馮唐之諫而曰獨亡間處耶失德盈編不可悉
數故曰褒文稍過者是也雖然生以大儒之行專取王
道亦無累於文也某以朋友切磋之道待生而有是說
也生以為何如某頓首
　　　答張扶書
秀才張生足下僕之登第也與子之兄為同恩生故僕
兄事子之兄父事子之父子之於僕亦弟也子又以攜
文致書問道於我他人宜有答也况子之於我哉然僕
頃嘗為長洲令因病起抄書得目疾不喜視書書不讀
久矣雖強之少頃必息其目不數日不能竟一巻用是
見僕道益荒而文益衰也又四年之中再為謫吏頓挫
摧辱殆無生意以私家衣食之累未即引去黽勉于
簿書間以度朝夕尚有意講道而評文乎為子力讀十
數章茫然難得其句昧然難見其義可謂好大而不同
俗矣夫文傅道而明心也古聖人不得已而為之也且
人能一乎心至乎道修身則無咎事君則有立及其無
位也懼乎心之所有不得明乎外道之所畜不得傳乎
後於是乎有言焉又懼乎言之易泯也於是乎有文焉
信哉不得已而為之也既不得已而為之又欲乎句之
難道耶又欲乎義之難曉耶必不然矣請以六經明之
詩三百篇皆儷其句諧其音可以播筦弦薦宗廟子之
所熟也書者上古之書二帝三王之世之文也言古文
者無出於此則曰惠廸吉從逆凶又曰德日新萬邦惟
懐志自滿九族乃離在禮儒行者夫子之文也則曰衣
冠中動作慎大讓如慢小讓如偽云云者在樂則曰鼓
無當於五聲五聲不得不和水無當於五色五色不得
不彰在春秋則全以屬辭比事為教不可備引焉在易
則曰乾道成男坤道成女日月運行一寒一暑夫豈句
之難道耶夫豈義之難曉耶今為文而捨六經又何法
焉若第取其書之所謂弔由靈易之所謂朋盍簮者模
其語而謂之古亦文之弊也近世為古文之主者韓吏
部而已吾觀吏部之文未始句之難道也未始義之難
曉也其間稱樊宗師之文必出於己不襲蹈前人一言
一句又稱薛逢為文以不同俗為主樊薛之文不行於
世吏部之文與六籍共盡此蓋吏部誨人不倦進二子
以勸學者故吏部曰吾不師今不師古不師難不師易
不師多不師少惟師是爾今子年少志專雅識古道又
其文不背經㫖甚可嘉也姑能逺師六經近師吏部使
句之易道義之易曉又輔之以學助之以氣吾將見子
以文顯於時也某頓首
　　　再答張扶書
秀才張生足下僕之前書欲生之文句易道義易曉遂
引六經韓文以為證生繼為書啟謂揚雄以文比天地
而下云云者甚乎哉子之篤於道而好於古者也僕為
子條辨之庶知僕之用也子之所謂揚雄以文比天地
不當使人易度易測者僕以為雄自大之詞也非格言
也不可取而為法矣夫天地易簡者也測天者知剛健
不息而行四時測地者知含𢎞光大而生萬物天地畢
矣何難測度哉若較其尋尺廣袤而后謂之盡則天地
一器也安得言其廣大乎且雄之太𤣥凖易也易之道
聖人演之賢人注之列於六經懸為學科其義甚明而
可曉也雄之太𤣥既不用於當時又不行於後代謂雄
死已來世無文王周孔則信然矣謂雄之文過於伏羲
吾不信也僕謂雄之太𤣥乃空文爾今子欲舉進士而
以文比太𤣥僕未之聞也子又謂六經之文語艱而義
奥者十二三易道而易曉者十七八其艱奥者非故為
之語當然矣今子之文則不然凡三十篇語皆迂而艱
也義皆昧而奥也豈子之文也過於六籍耶若猶未也
子其擇焉子謂韓吏部曰僕之為文意中以為好者人
必以為惡焉或時應事作俗下筆令人慚及示人人即
以為好者此蓋唐初之文有六朝淫風有四子艷格至
貞元元和間吏部首唱古道人未之從故吏部意中自
是而人能是之者百不一二下筆自慚而人是之者十
有八故吏部有是歎也今吏部自是者著之於集矣自
慙者棄之無遺矣僕獨意祭裴少卿文在焉其畧云儋
石之儲不供於私室方丈之食毎盛於賔筵此必吏部
自慙而當時人好之者也今之世亦然也子著書立言
師吏部之集可矣應事作俗取祭裴文可矣夫何惑焉
又謂漢朝人莫不能文不獨司馬相如劉向揚雄為之最
是謂功用深其文名逺者數子之文班固取之列於漢
書若相如上林賦喻蜀封禪文劉向諫山陵揚雄議邊
事皆子之所見也曷嘗語艱而義奥乎謂功用深者取
其理之當耳非語迂義暗而謂之功用也生其志之向
有江翊黄者自謂好古僕見其文義尚淺故答之曰修
之不已則為閒人今子希慕髙逺欲專以絶俗為至故
僕欲子之文句易道義易曉也孔子曰由也兼人故退
之求也不及故進之亦僕之志也某頓首
　　　代伯益上夏啟書
臣益言臣與先帝比肩而事堯舜在二十二人之數先
帝以老臣為賢以天下授臣臣德薄力寡不足當之且
知天意人事盡歸於吾君矣今君身臨大寳手握神器
老臣得伸一言以為禆益哉夫天下者非一人之天下
也天下之天下也理之得其道則民輔之失其道則民
去之民既去又孰與同其天下乎故帝堯不授於子而
授於大舜大舜不傳於家而傳於先帝蓋恐失道而民
去矣是知親一子則不能子兆人成一家則不能家六
合聖人之用心也如是先帝得之雖勤吾君繼之忽忘
其勤臣恐失大寳而毁神器也先帝力拯横流為民粒
食得九疇定九州乗四載距四海櫛風沐雨奠山濬川
却昏墊之憂平水土之患以父殛而是念聞子哭而不
名然後六府孔修四隩攸宅興播植之科定貢賦之差
億兆熈熈以成淳化是以授禪而有天下可謂艱難矣
及其在位也卑宫室惡衣食見罪人而泣聞昌言而拜
故能㑹諸侯於塗山執玉帛於萬國可謂勤儉矣今君
得不思其艱難乎念其勤儉乎且創業者易守文者難
始則苦於焦勞終或流於逸樂今君生居帝宫坐即大
位勿謂家傳之勿謂已有之宜惕惕而懼其失也矧乎
天無所親親於有德人無所懐懐於有仁苟不肖而毁
先業亦為臣羞吾君以臣言為何哉聴用之則銘於案
几可也罪咎之則斥於荒裔可也庶幾老臣朽骨泉壤
見先帝而無愧色矣斯言非佞君其念之臣益頓首
　　　擬留侯與四皓書
漢丞相留侯張良謹裁書遣使致於商山四先生侍者
蓋聞有天地以來聖人曰軒轅有崆峒之請又曰帝堯有
箕山之讓况乎風移世變民澆化漓北面而為臣者乎
有國家之未决智慮所不及得不資取於賢士哉先生
抱大道藏大器榮辱之事出於身外興亡之理了於掌
中膠漆雲泉泥滓爵位瓊林瑶池以遊以息雲漿霞饌
以飲以食芳君桂父先生之交也青鸞紫鳯先生之駕
也龜亡鶴夭神氣愈清桂朽椿枯童顔未改萬乗不能
屈其節千金不能聘其才真所謂神仙中人風塵外物
然而歴觀古之聖賢未嘗不有意於民也故隱見隨其
時語黙得其所進則為天下之福退則為天下之亂在
暴秦勃興荼毒華夏虎猛擇肉網宻凝脂君德甚於虎
狼人命輕於草芥先生知國不可輔民不可化拂衣髙
蹈遁於山林其隱也可謂得其時矣今皇帝奮布衣提
利劍撥大亂定大難起龍虎於豐谷㑹雲雷於泗濵席
巻亂秦電掃強楚可謂英雄矣既而革秦之暴纂堯之
緒定覆盆之固成垂拱之風唯於儲嗣之間忽有廢立
之義臣下股慄弗敢遑寧良與帝同起於草莽間始五
六年經七十戰出竒畫策未嘗有一事見違唯於此時言
不獲用既掉三寸舌為帝者之師封萬户侯乃布衣之
極敢於此際愛死不諫乎蓋恐死而無益於國事矣良
又聞古之天下者禪讓於賢今之天下者封樹其子亦
已德薄於古矣苟不選賢擇能樹嫡立長能無毁宗社
乎今太子為人元良立事貞固少海流潤洊雷震聲三
善克隆百枝無䘮帝欲廢而不用天下失望朝廷愕然
先生於此時可不有意於民哉良願先生出雲關開
岫幌駕𤣥鶴馭金虬俯降殿庭辱對旒冕定天下之惑
决君上之疑隱見語黙之道豈獨美於昔賢耶以免於
聖人之所議望先生無截轅杜轡之虞發函一披則萬
國幸甚良頓首
　　　待漏院記
天道不言而品物亨歳功成者何謂也四時之吏五行
之佐宣其氣矣聖人不言而百姓親萬邦寧者何謂也
三公論道六卿分職張其教矣是知君逸於上臣勞於
下法乎天也古之善相天下者自咎䕫至房魏可數也
是不獨有其德亦皆務於勤耳况夙興夜寐以事一人
卿大夫猶然况宰相乎朝廷自國初因舊制設宰臣待
漏院於丹鳯門之右示勤政也至若北闕向曙東方未
明相君啟行煌煌火城相君至止噦噦鸞聲金門未闢
玉漏猶滴徹蓋下車於焉以息待漏之際相君其有思
乎其或兆民未安思所泰之四夷未附思所來之兵革未
息何以弭之田疇多蕪何以闢之賢人在野我將進之
佞人立朝我將斥之六氣不和灾眚洊至願避位以禳
之五刑未措欺詐日生請修德以釐之憂心忡忡待旦
而入九門既啟四聰甚邇相君言焉時君納焉皇風於
是乎清夷蒼生以之而富庶若然總百官食萬錢非幸
也宜也其或私讎未復思所逐之舊恩未報思所榮之
子女玉帛何以致之車馬器玩何以取之姦人附勢我
將陟之直士抗言我將黜之三時告灾上有憂色搆巧
詞以悦之羣吏弄法君聞怨言進謟容以媚之私心慆
慆假寐而坐九門既開重瞳屢迴相君言焉時君惑焉
政柄於是乎隳哉帝位以之而危矣若然則死下獄投
逺方非不幸也亦宜也是知一國之政萬人之命懸乎
宰相可不慎歟復有無毁無譽旅進旅退竊位而苟禄
備員而全身者亦無所取焉棘寺小吏王某為文請誌
院壁用規於執政者年月日記
　　　四皓廟碑
易稱知進退存亡而不失其正者其唯聖人乎先生避
秦知亡也安劉知存也應孝惠之聘知進也拒髙祖之
命知退也四者備矣而正在其中先生非聖而孰為聖
乎若其秦亂而不避則焚書坑儒髙斯之流也漢危而
不出則素隱行怪巢由之徒也應髙祖之命則溺其冠
而騎其項矣拒孝惠之聘則功不立而名不稱矣引而
伸之先生可謂全德者矣嘗試論之曰古稱周公聖人
也鞭伯禽教孺子居攝六年明辟未復而召公不説於
内三叔流言於外盛德大業幾墜於地吁扶㓜君秉大
政之難也有如是哉觀乎戚姬之嬖如意之寵以妾並
后以孽代宗本根一揺社稷將墜咸謂扶蘇之賜死胡
亥之亡國可翹足而待也何止炎靈之不祀抑亦黔首
之罹禍豈無留侯陳八難罷六國則可議主鬯則以水
而投石也豈無曲逆間強楚解長平則可言立嫡則圓
鑿而方枘也先生一出而助之一言而定之漢庭公卿
皆出其下而能錙銖鍾鼎桎梏衣冠安萬乗而不有其
功抗匹夫而不食其禄自非至人逹識孰能與於此乎
向使先生定漢嗣為漢臣報德議功必在平勃之右當
以左輔右弼前疑後丞而處之居是時也以四鉅賢事
一少帝挾震主之威負不賞之功又何止流言不説之
事哉欲望其茹紫芝卧商嶺其可得乎是知先生之出
非獨謀漢也實將救時也先生之退非獨全身也亦將
矯世也危而䕶之不宴安於獨善可謂救乎時矣定而
去之不乗時以聚禄可謂矯乎世矣用是警民猶有建
相立順之徒矣嗚呼世之為人臣議廢立者可勝道哉
或因定策而専國或因援主而無君戕殺兇殘何莫由
此其後滔天於莽卓盗國於曹馬移徙龜鼎易於奕棋
纍纍簡編可為太息是以先生危則坐之安則去之其
來也至公於萬民其往也無私於一身前所謂知進退
存亡而不失其正者千古四賢而已或者周公相成王
攝天子功成治定制禮作樂號為先聖歴代仰之豈先
生之道過於周公乎愚曰周公乗文武之業知王化可
興故輔之以行道焉先生當暴秦之後知伯道終雜故
去之以逺害焉周公聖人之用者先生聖人之晦者但
時異而迹殊耳非所謂過乎周公者辛夘歳予坐事解
制誥職翌日有商於貳使之命下車拜廟西山之側退
立廊廡古碑在焉自唐御史大夫賛皇李公而下作者
若干人因歴覽之美則美矣叙先生之道似有未盡就
館濡筆申之以碑斯文也豈直歌鴻飛狀鶴髪而已哉
實欲使立朝廷為臣子而挾㓜冲圖富貴者聞而知懼
亦春秋誅亂臣賊子之㫖也其詞曰
猗歟先生時行則行髙眠商嶺逃難秦坑知秦之祚亡
於子嬰知漢之祚存於惠盈一言悟主萬邦以貞不有
其功不食其禄逺害全身矯世勵俗清泉洗耳紫芝充
腹獵犬自烹冥鴻不復矯矯髙節悠悠後來漢之戾園
晉之愍懐江充厚誣賈后雄猜先生不生孰為來哉昏
亂之世廢立不已操欺孤兒莽抱孺子成既自我權亦
歸已先生不生孰將去矣蒼野峩峩祠荒薜蘿遺像斯
在德音可歌清風廩廩素髮皤皤永懐貞道刻石山阿
　
　
　
　
　
　
　
　
　
　
　
　
　
　
　
　宋文選巻七
欽定四庫全書
　宋文選巻八
　　孫明復文
　　　堯權議
堯以上聖之資居天子之位可生也可殺也可興也可
廢也彼八凱八元者天下共知其善也堯豈反不知之
哉知之反不能舉耶彼三苗四凶者天下共知其惡也
堯豈反不知之哉知之反不能去耶若知其善而不能
舉知其惡而不能去則知堯亦非聖人矣書序可以謂
聰明文思光宅天下者乎噫彼八凱八元者堯非不能
舉也能舉而不舉也三苗四凶者堯非不能去也能去
而不去也能舉而不舉能去而不去者權也堯以天下
至廣神器至重朱既不肖弗堪厥嗣故命於舜舜起於
微陋雖曰睿聖然世徳弗耀四岳十二牧未盡服其徳
九州四海未盡䝉其澤不可遽授之以大位也若遽授
之則四岳十二牧其盡臣之乎九州四海其盡戴之乎
不臣不戴則爭且叛矣堯懼其如是也非權曷以授之
於是潛神隠耀厥用弗彰以觀於舜故八凱八元雖積
其善而不舉也三苗四凶雖積其惡而不去也堯若盡
舉八凱八元盡去三苗四凶則舜有何功於天下耶是
故堯不舉而俾舜舉之堯不去而俾舜去之俟其功著
於天下四岳十二牧莫不共臣之九州四海莫不共戴
之然後授以大位絶其爭且叛也非堯誰能與於此故
孔子曰大哉堯之為君也巍巍乎唯天為大惟堯則之
蕩蕩乎民旡能名焉巍巍乎其有成功也煥乎其有文
章盖言堯以權事授舜其道宏大髙逺之若是而人莫
有能見其迹者而先儒稱堯不能舉不能去妄哉
　　　舜制議
舜既受命庸十六相放四凶也以帝天下之制猶有未
至者焉乃窮神極慮以増以益夫所謂帝天下之制者
君君臣臣上下貴賤之序久久不相潰者是也厥初生
民冥焉而無知浩焉而無防薿薿羣羣孰君孰師與鳥
獸並黄帝觀乾坤創法度衣之裳之以辨君臣以正上
下以明貴賤由是帝天下之制從而著焉黄帝創之于
前帝堯奉之于後然二帝之間厥制未盡黄帝取乾坤
分上下為一人之服以至于堯無所増益逮乎虞舜再
觀厥象以盡其神謂五等之制不可不正也於是分其
命數異其等威殊其采章以登以降自公而下率之以
兩然後一人之服五等之制煥然而備俾臣無以僭其
君下無以陵其上賤無以加其貴僭陵篡奪之禍不作
雖四海之廣億兆之衆上穆下熙可髙拱而視故易曰
黄帝堯舜垂衣裳而天下治臯陶曰天命有徳五服五
章哉是也若五等之制非由虞帝而備則易何以兼言
于舜皋陶謨何以繫之于唐書耶或曰舜三十登庸三
十在位五十載陟方乃死且舜自歴試與居攝三十年
在天子之位又五十年其八十年間作事垂法為萬世
利者多矣今子稱舜止以因一人之服増五等之制者
何願聞其說曰善乎爾之問也吾之所言聖人之極致
也夫乾者君之道坤者臣之道衣上而裳下者乾坤之
象也衣之可加乎裳示君之可加于臣也裳之不可加
于衣示臣之不可加于君也聖人南嚮而治天下久久
不相潰者始諸此也故舜増五等之制自下而上俾貴
賤之序益明天子之位益尊此舜所以杜萬世僭陵篡
奪無窮之禍也雖後聖有作千制萬度無以渝于此矣
故曰吾之所言者聖人之極致也
　　　文王論
春秋左氏傳吳公子季札来聘請觀于周樂見舞象箾
南籥者曰美哉猶有憾說者曰憾恨也文王恨不及已
致太平意以謂文王不能夷商紂於當世取天下於己
手有遺恨焉愚甚惑之竊謂季子之是言也非知樂者
也厚誣於聖人矣若果如是季子之言也則是文王懐
二以事其上匿怨以伺其間包藏禍心乃亂臣賊子矣
何者文王受封商室列為諸侯紂雖無道也安得為人
之臣而有無君之心哉矧以文王為西伯位於諸侯之
上賜之弓矢鈇鉞使得征伐紂之有徳於文王也厚矣
文王宜乎竭力盡能夙夜匪懈以事于紂也又豈可背
恵忘施以怨報徳將成干紀亂常之事哉噫事必不然
章章矣觀乎紂既失徳毒流四海諸侯咸叛而文王事
之獨無二心故孔子曰三分天下有其二以服事殷周
之徳其可謂至徳也已矣又曰下之事上也雖有庇民
之大徳不敢有君民之心仁之厚也有庇民之大徳有
事君之小心其舜禹文王周公之謂歟若文王猶憾也
則孔子何以謂之至徳與仁厚者乎或曰史記齊世家
敘太公之迹其後亦言西伯昌之脫羑里與吕尚隂謀
修徳以傾商政其事多兵權與竒計若文王果無憾也
則何得與太公隂謀修徳以傾商政其事多兵權竒計
之如是哉由是觀之季子之言又何誣也曰盖此秦火
之後簡編錯亂司馬子長修史記叙太公之迹也不能
實録善事乃散取雜亂不經之說以廣其異聞爾斯固
不足疑于聖人也嗚呼古稱季札賢明博達觀樂能盡
知其興衰而於此也何䝉暗頓惑之若是耶逮乎杜預
服䖍之徒復無卓識絶見以發明之斯又乖謬之甚也
　　　辨四皓
四先生儒也哀周之亡疾秦之亂脫身乎虐焰沈冥乎
商山非欲潔其身而亂大倫者也盖有道則見無道則
隠者也曷以知其然哉夫傳嗣立嫡周道也為國之大
者莫大於傳嗣傳嗣之大莫大於立嫡不可不正也苟
一失其正則覆亡篡奪之禍隨之自秦氏肆虐燔滅羣
聖之典周道絶矣絶而復傳之者四先生也昔漢祖攜
一劒行四海由布衣取天子位斯可謂真主矣及夫禍
亂既定嗜欲既起内有嬖寵之惑外有廢嫡之議羣臣
汹汹莫之能止四先生将因是以行其道故從子房
而出吐一言以正太子之位此非周道絶而四先生復
傳之者乎然四先生之出豈止為漢而出哉為萬世而
出也漢祖起干戈中素不喜儒四先生懼其辱也故旋
踵而去終于岩石之下嗟乎逮今千餘祀人未有能知
其潛徳隠耀者昔伯夷叔齊諫武王不食而死非孔子
稱之則西山之餓夫也後世孰稱之哉司馬遷班固不
能博采厥善發舒其光為四先生立傳垂於無窮斯其
過矣噫萬世之下使臣不敢戕其君者夷齊是也萬世
之下使庶不敢亂其嫡者四先生也
　　　董仲舒論
孔子而下至西漢間世稱大儒者或曰孟軻氏荀卿氏
揚雄氏而已以其立言垂範明道救時功豐徳鉅也至
于董仲舒則忽而不舉此非明有所未至識有所未周
乎何哉昔者秦滅羣聖之言欲愚四海也盖天奪之鑒
以授于漢故生仲舒于孝武之世焉於時大教頺缺學
者疏濶莫明大端仲舒曄然奮起首能發聖道之本根
新孝武之耳目上自二帝下訖三代其化基治具咸得
之于心而筆之于書將以緝乾綱之絶紐闢三道之梗
塗矣故其對䇿推明孔氏抑黜百家請諸不在六藝之
科孔子之術者皆絶其道勿使並進息滅邪說斯可謂
盡心于聖人之道者也噫暴秦之後聖人之道晦矣晦
而復明者仲舒之力也彼孟軻荀卿當戰國之際雖則
諸子紛亂然去聖未逺先王之典經盡在揚雄處新室
之間雖則大禍是懼然漢有天下滋久講求典禮抑亦
云備故其微言大法洽於聞見掲而行之張以為教易
耳若仲舒燔滅之餘典經已壊其微言大法希於聞見
探而索之駕以為說不其艱哉况乎暴秦之禍甚於戰
國之亂與新室之懼耶然四子之道一也使易地而處
則皆然矣愚嘗病世之學者鮮克知仲舒之懿又病班
孟堅作仲舒之贊言劉向稱仲舒有王佐才伊吕亡以
加管晏之屬伯者之佐殆不及也至向子歆以為淵源
所漸未及乎游夏而曰管晏弗及伊吕之不加過矣愚
謂歆以仲舒盛徳先覺顧已勿及疾而詆之者也故雖
其父言亦以為過且仲舒于孔氏之門其功深矣觀其
道也出於游夏逺矣對孝武大明王道之端與夫任徳
不任刑之說雖伊吕又何加焉盖用與不用爾使孝武
能盡師其言决而用之則漢氏之徳比隆三代矣厥後
曷有惑乎神仙之事困於征伐之弊哉仲舒不用非孝
武之過平津之罪也平津嘗害其能而逐之兩事驕主
才弗克施既而退死于家吁可惜也孟堅筆削之際不
能斥劉歆之浮論惑而書之失于斷矣
　　　辨揚子
千古諸儒咸稱子雲作太𤣥以凖易今考子雲之書觀
子雲之意因見非凖易而作也盖疾莽而作也何哉昔
者哀平失道賊莽亂常包藏禍心竊弄神器違天咈人
莫甚于此雖火徳中否而天命未改是以元元之心猶
戴于漢是時不知天命者爭言符瑞稱莽功徳以濟其
惡以苟富貴若劉歆甄豐之徒皆位至上公獨子雲既
恥從莽命以聖王之道自守故其位不過一大夫而已
子雲既能疾莽之篡逆又懼来者蹈莽之迹復肆惡於
人上乃上酌天時行運盈縮消長之數下推人事進退
存亡成敗之端以作太𤣥𤣥有三方九州二十七部八
十一家者三公九卿二十七大夫八十一元士之象也
𤣥君象也總而治之起于牛宿之一度終于斗宿之二
十二度而或八十一首七百二十九贊二萬六千二百
四十四䇿大明天人終始逆順之理君臣上下去就之
分順之者吉逆之者凶以戒違天咈人戕君盗國之軰
此子雲之本意也孰謂凖易而作哉諸儒咸稱太𤣥凖
易者盖以易緯言卦起于中孚震離兊坎配于四方其
六十卦各主六十七分以周一嵗三百六十五日四分
日之一執此而言之也殊不知易緯者隂陽象說非聖
人格言若執此以為易則易之道泥矣且太𤣥之于易
猶四體之一支也何以謂之凖易者乎斯言盖根于桓
譚太𤣥曰是書也與大易凖班固謂雄以經莫大於易
故作太𤣥使子雲被僭大易之名于千古是不知子雲
者也
　　　書漢元帝贊後
儒者長世御俗宣教化之大本也漢宣帝不識帝王逺
畧故鄙之曰俗儒好是古非今使今眩于名實不知所
守何足委任及夫元帝即位徒有好儒之名復無用儒
之實雖外以貢薛韋平為宰相而内以𢎞恭石顯為腹
心是時天下之政皆自恭顯出貢薛之徒言不必行計
不必從但具備位而已自恭顯殺蕭望之京房之後羣
臣側足喪氣畏權懼誅雖睹朝廷之失刑政之濫莫復敢
有抗言於時者元帝昏然不寤益信顯恭是故姦邪日
進紀綱日亂風俗日壊災異日見孝宣之業職此而衰
矣而史固稱上少而好儒及即位登用儒生委之以政
故貢薛之徒迭為宰相而上牽制文義優游不斷孝宣
之業衰焉噫史固所謂牽文義者非儒者之文義乎昔
宣帝嘗怒元帝言用儒生曰亂吾家者太子也今觀史
固之贊宛是元帝用儒生亂其家者也此史固不思之
甚矣向使元帝能納蕭望之劉更生京房賈捐之之謀
退去憸人進用碩老與之講求治道以天下為心則邦
家之休祖宗之烈可垂于無窮矣安有衰滅者哉史固
筆削論定善惡之際何不書上即位登用儒生不能委
之政牽制佞倖優游不斷孝宣之業衰焉如是則褒貶
得其中矣吾大懼後世繼體守文之君覽史固之贊以
為自昔儒生之不足為用也而委任佞倖以致衰亂禍
不淺矣
　　　書賈誼傳後
讀漢書者靡不尤偉賈生文帝也吾觀賈生宣室對鬼
神之事竊謂漢世多言神怪者由賈生啓之於前而公
孫卿之徒寖之於後也且怪力亂神聖人之所不語賈
生何得極其神怪虚無之言使文帝為之前席若以為
辨斯則辨矣然於世主何所補哉此非賈生自以被謗
謫去久而復用諛辭順㫖而對之者乎然則何以與文
帝言也如響之若是哉厥後遂使新垣平得以肆其闊
誕文帝作渭陽五帝廟又長門立五帝壇妄以祈福逮
乎孝武尤好鬼神之祀李少君以祠竈穀道進亳人繆
忌以祀泰一方進及齊人少翁東膠欒大公孫卿皆以
言怪得幸以亂漢徳故曰漢世多言神怪者賈生啓之
于前而公孫卿之徒寖之于後也噫古稱誼有王佐才
吾觀誼所陳一痛哭二流涕六長歎息之言誼誠王佐
才也若文帝聰明而能斷用之不疑則功徳可量哉惜
其失于是言也吾懼後世復有年少才如賈生者不能
以道終始因少有摧躓而諛辭順㫖妄言乎天子前以
啓怪亂之階也
　　　罪平津
成天下之至治者有君也有臣也有君而無臣不足以
成至治有臣而無君不足以成至治聖如堯舜以咎陶
大禹后䕫伯夷佐佑之賢如禹湯以伯益后稷伊尹仲
虺翼輔之然後能致其盛徳大業輝照于千古而不可
攀况其下者乎故曰成天下之至治者有君也有臣也
三代既往而西漢為盛吾觀孝武聰明宏達聴斷在已
有禹湯之資然其盛徳大業終弗克以肖之者有君無
臣也昔秦氏肆虐羣聖之道燼矣髙祖以干戈取天下
故講求之未暇也孝恵暗懦不足以議孝文孝景止以
恭儉為天下先惟孝武天啓其衷巍然獨出思復三代
之至治也於是尊用儒術勵精古道出府庫以購其書
空岩穴以聘其賢由是天下為之丕變而嚮方焉噫羣
賢之道迨秦而燼㣲孝武則終將泯泯而弗章矣孝武
之功也盛哉是時平津起徒步不數年位居丞相非不
用也嚮使平津能内竭乃誠外采羣議以啓沃使孝武
日聞其所未聞日至其所未至則三代之至治可不日
而復矣嗟乎平津無制禮作樂長世御民之才但以持
禄固位自圖安樂為事本傳稱每朝㑹議開陳其端使
人主自擇不肯面折廷諍又稱嘗與公卿約議至上前
皆背其約以順上㫖此非持禄固位自圖安樂者乎孝
武職此之由其心蕩矣自是方士邪怪之說得以入焉
按平津元朔五年十一月代薛澤為丞相元狩二年三
月薨且孝武崇神仙之淫祀惑少君之妖言祠竈入海
以求神仙不死之事此皆平津之所睹也蔑聞吐一言
以救之卒使孝武之心蕩而不復為千古笑誠可惜也
伊尹有言曰予不克俾厥后為堯舜予心愧恥若撻于
市嗟乎平津無伊尹之心誠可罪也
　
　
　
　
　
　
　
　
　
　
　
　
　宋文選巻八
欽定四庫全書
　宋文選巻九
　　孫明復文
　　　無為指上
無為者其虞氏之大徳歟非曠然不為也始不求于天
下而天下自歸之終不受于天下而天下授之自生民
以来虞氏一人而已昔在歴山而耕焉雷澤而漁焉河
濱而陶焉當是時也彼孰有意于天下哉及乎孝徳升
聞堯遽以天下禪之舜既受堯禪夙夜兢兢懼徳弗類
以天下者堯之天下也不以堯之道治之則其天下之
民有不得其所者矣于是盡履堯之道而行之俾其天
下之民不異于堯之世也舜居位既久復以堯之天下
堯之道盡與諸禹此舜之徳其可謂大徳也矣夫舜之
天下堯之天下也舜之道堯之道也舜始得之于堯而
終傳之于禹此舜之無所為也章章矣噫上無堯下無
禹孰可髙視而稱于無為哉上堯而下禹舜所以得髙
視而無為也不然則孔子上顧伏羲下訖文武筆于六
經為萬世法何不曰無為治者伏羲也黄帝也堯也禹
也湯也文武也止曰其舜也歟哉若以無為為曠然而
不為則書何以曰齊七政類上帝禋六宗又曰覲四岳
班瑞于羣后又曰東巡狩至于岱宗恊時月正日同律
度量衡修五禮五玉又曰南巡狩至于南岳西巡狩至
于西岳北巡狩至于北岳又曰肇十有二州封十有二
山又曰流宥五刑又曰流共工放驩兜竄三苗殛鯀又
曰詢四岳闢四門明四目達四聰又曰禹平水土又曰
黎民阻飢后稷播植百穀又曰百姓不親五品不遜又
曰蠻夷猾夏冦賊姦宄以至五十載陟方乃死之類此
舜有為其繁也如是之甚矣且書者聖筆親刪也孔子
觀舜之有為其繁也如是之甚矣安可反謂之無哉由
是觀之則知無為者非曠然而不為也
　　　無為指下
無為之道其至矣哉非虞舜孰能與於此後之帝天下
者不思虞帝之徳而慕虞帝之無為吾未見其可也三
代而後不思虞帝之大徳而冒虞帝之無為者衆矣又
世之險佞媮巧之臣或啓導之既不陳虞帝之大徳以
左右厥治則枉引佛老虚無清淨報應因果之說交亂
乎其間敗于君徳吁可痛也觀其惑佛老之說忘祖宗
之勤罔畏天命之大靡顧神器之重委威福于臣下肆
宴安于人上冥焉莫知其所行蕩焉莫知其所守曰我
無為矣至綱頽紀壊上僭下偪昏然而不寤者得不痛
哉且夫天下之廣億兆之衆一日萬幾兢兢翼翼猶懼
不逮而佛老之說其可惑乎祖宗之勤其可忘乎天命
之大其可罔畏乎神器之重其可肆于人上乎斯何沈
惑不開如是甚也昔秦始漢武始則惑于虚無清淨之
說終則溺于長生神仙之事梁武齊襄姚興始則惑乎
報應因果之說終則溺于解脫菩提之事卒皆淪胥以
亡勢不克救此簡䇿具載可覆而騐也惟漢賴髙祖除
秦之暴功宏徳茂天未厭絶兹亦幸而已何足尚哉吾
嘗求無為之端且病歴代諸儒不能揚孔子之言鋪而
明之俾其炳炳如也故佛老之徒得以肆其怪亂之說
厠于其間為千古害故盡擴其所以然作無為指庸為
帝天下者戒
　　　寄范天章書一
月日布衣孫復謹再拜寓書于判監天章執事今主上
聰明睿哲紹隆三聖之緒十有四年將固太平之業傳之
于無窮也夙夜兢兢弗敢怠荒思得中正純亮之臣恊
贊之以執事頃居諫署多箴規藥石之益亟自蘇臺召
入将大用之而執事拜章懇求涖于太學者斯盖執事
不汲汲于富貴而孜孜于聖賢之教化也夫太學者教
化之根本禮樂之淵藪王道之所由興人倫之所由正
俊良之所由出是故舜禹文武之世莫不先崇大于膠
序而洽至治于天下者焉今執事懇求而涖之者我知
之矣執事將俾吾宋之學為舜禹文武之學也既俾吾
宋之學為舜禹文武之學是將俾吾宋公卿大夫之子
弟為舜禹文武公卿大夫之子弟也既教吾宋公卿大
夫之子弟為舜禹文武公卿大夫之子弟然後以舜禹
文武之道上致吾君為舜禹文武之君也既致吾君為
舜禹文武之君然後以舜禹文武之道下濟吾民為舜
禹文武之民也自京師刑于邦國達于天下皆雍雍如
也兹其執事之心也已然念欲求舜禹文武之道者必
質諸周公孔子而後至焉爾今執事既涖是學也將行
是道也非一手一目之所能必須博求鴻儒碩老能盡知
舜禹文武周公孔子之道者増置學官相左右之俾朝
夕講議舜禹文武周公孔子之道以教育乎國子也復
竊嘗觀于今之士人能盡知舜禹文武周公孔子之道
者鮮矣何哉國家踵隋唐之制專以辭賦取人故天下
之士皆奔走致力于聲病偶對之間探索聖賢之閫奥
者百無一二向非挺然獨立不狥世俗之士則孰克捨
于彼而取于此乎由是言之則執事涖是學行是道増
置學官之際可不慎擇乎今有大名府魏縣校書郎士
建中南京留守推官石介二人者其能知舜禹文武周
公孔子之道者也非止知之又能掲而行之者也執事
若上言于天子次言于執政以之為學官必能恢張舜
禹文武周公孔子之道以左右執事教育國子丕變于
今之世矣復閒退之人固不當語及于是然敢孜孜布
于執政之左右者非為諸己也盖為諸人也非為諸人
也盖為諸道也執事以為如何若以復愚且賤而言可
取則復學聖人之道三十年雖愚且賤豈忘言乎惟執
事圖之
　　　寄范天章書二
伏以宋有天下八十餘祀四聖承承龎鴻赫奕逾唐而
跨漢者逺矣主上思復虞夏商周之治于聖世也考
四代之學崇橋門璧水之制故命執事以涖之大哉主
上尊儒求治之心也至矣然則虞夏商周之治其不在
于六經乎捨六經而求虞夏商周之治猶泳斷湟汚瀆
之中望屬于海也其可至哉噫孔子既没七十子之徒
繼往六經之㫖欎而不章也久矣加以秦火之後破碎
殘缺多所亡散漢魏而下諸儒紛然四出爭為注解俾
吾六經之㫖益亂而學者莫得其門而入觀夫聞見不
同是非各異駢辭贅語數千百家不可悉數今之所陳
者止以先儒注解之說大行于世者致于左右幸執事
之深留意焉國家以王弼韓康伯之易左氏公羊穀梁
杜預何休范寗之春秋毛萇鄭康成之詩孔安國之尚
書鏤版藏于太學頒于天下又每嵗禮闈設科取士執
為凖的多士較藝之際有一違戾于注說者即皆駁放
而斥逐之復至愚至暗之人不知國家以王韓左氏公羊
穀梁杜何范毛鄭孔數子之說咸能盡于聖人之經耶
又不知國家以古今諸儒服道窮經者皆不能出于數
子之說耶若以數子之說咸能盡于聖人之經則數子
之說不能盡于聖人之經者多矣若以古今諸儒服道
窮經皆不能出于數子之說則古今諸儒服道窮經可
出于數子之說者亦甚衆矣噫專守王弼韓康伯之說
而求于大易吾未見其能盡于大易者也專守左氏公
羊穀梁杜預何休范寗之說而求于春秋吾未見其能
盡于春秋者也專守毛萇鄭康成之說而求于詩吾未
見其能盡于詩者也專守孔安國之說而求于書吾未
見其能盡于書者也彼數子之說既不能盡于聖人之
經而可藏于大學行于天下哉又後之作疏者無所發
明但委曲踵于舊之注說而已復不佞遊于執事之牆
藩者有年矣執事病注說之亂六經六經之未明復亦
聞之矣今執事以内閤之榮居太學教化之地是開聖
闡幽芟蕪夷亂興起斯文之秋也幸今天下無事太平
既久鴻儒碩老駕肩而起此又豈減於漢魏之諸儒哉執
事亟宜上言天子廣詔天下鴻儒碩老置于太學俾之
講求㣲義殫精極神參之古今覈其歸趣取諸卓識絶
見大出王韓左穀公杜何毛范鄭孔之右者重為註解
俾我六經廓然瑩然如掲日月于上而學者庶乎得其
門而入也如是則虞夏商周之治可不日而復矣不其
休哉執事若以數子之說行之已久不可遽而去之則
唐李善以梁昭明太子文選五臣註未盡别為註釋且
文選者多晉宋齊梁間文人靡薄之作雖李善注之何
足貴也國家尚命鏤版置諸太學况我聖人之經乎安
可使其欎而不章者哉幸執事之深留意焉
　　　上孔給事書
月日布衣孫復謹再拜獻書孔知府龍圖執事復名晦
迹沈學夫子之道三十年雖不為世之所知未嘗以此
揺其心敢一日而叛去所謂夫子之道者治天下經國
家大中之道也其道基于伏羲漸于神農著于黄帝堯
舜章于禹湯文武周公然伏羲而下創制立度或畧或
繁我聖師夫子從而益之損之俾恊厥中筆為六經由
是治天下經國家大中之道煥然而備此夫子所為大
也其出乎伏羲神農黄帝堯舜禹湯文武周公也逺矣
噫自夫子没諸儒學其道得其門而入者鮮矣惟孟軻
氏荀卿氏揚雄氏王通氏韓愈氏而已彼五賢者天俾
夾輔于夫子者也天又以代有空闊誕謾竒嶮淫麗譎
怪之說亂吾夫子之道故不並生之一賢殁一賢出羽
之翼之垂諸無窮此天之意也亦甚明矣不然則戰國
迨于李唐空闊誕謾竒嶮淫麗譎怪之說亂吾夫子之
道者數矣非一賢殁一賢出羽之翼之則晦且墜矣既
晦且墜則人無君親矣民皆鳥獸矣由是言之則五賢
之烈大矣後之人不以夫子之道為心則已若以為心
則五賢之烈其可忽哉近得友人石介書盛稱執事于
聖祖家廟中搆五賢之堂象而祠之且孔侯之心至矣
吾輩不是之而將何之也復聞之躍然而起大呼張浻
李緼曰昔夫子之道得五賢而益尊今五賢之烈由龍
圖而愈明龍圖公聖人之後也為宋巨賢宜乎盡心于
此矣龍圖公其不盡心則孰盡心哉國朝自栁仲塗開
王元之禹偁孫漢公何种明逸放張晦之景既往雖来
者紛紛鮮克有議于斯文者誠可悲也斯文之下衰也
久矣俾天下皆如龍圖搆五賢之堂象而祠之則斯文
其有不興乎吾輩得不奔走門牆之下一拜龍圖公之
賢哉又且賀斯文將復也接之拒之惟執事之命
　　　答張洞書
復白明逺足下十月洎正月中兩辱手書辭意勤至道
離羣外以僕居今之世樂古聖賢之道與仁義之文也
逺以尊道扶聖立言垂範之事問于我我幸而志于斯
也有年矣重念世之號進士者率以砥礪辭賦睎覘科
第為事若明逺頴然獨出不汲汲于彼而孜孜于此者
幾何人哉然懼明逺年少氣勇而欲速成無至于斯文
也故道其一二明逺熟察之而已夫文者道之用也道
者教之本也故文之作也必得之于心而成之于言得
之于心者明諸内者也成之于言者見諸外者也明諸
内者故可以適其用見諸外者故可以張其教是故詩
書禮樂大易春秋皆文也總而謂之經者也以其終于
孔子之手尊而異之爾斯聖人之文也後人力薄不克
以嗣但當佐佑名教夾輔聖人而已或則發列聖之微
㫖或則名諸子之異端或則發千古之未寤或則正一
時之所失或則陳仁政之大經或則斥功利之末術或
則揚賢人之聲烈或則寫下民之憤歎或則陳天人之
去就或則述國家之安危必皆臨事摭實有感而作為
論為議為書疏歌詩贊頌箴解銘說之類雖其目甚多
同歸于道皆謂之文也若肆意構虚無狀而作非文也
乃無用之瞽言爾徒汚簡冊何所貴哉明逺無志于文
則已若有志也必在潛其心而索其道則其所得也必
深其所得也既深其所言者必逺既深且逺則庶乎可
望于斯文也不然則淺且近矣曷可望于斯文哉噫斯
文之難至也久矣自西漢至李唐其間鴻生碩儒摩肩
而起以文章垂世者衆矣然多楊墨佛老虚無報應之
事沈謝徐庾妖艷邪侈之言雜乎其中至有盈編滿集
發而視之無一言及于教化者此非無用瞽言徒汚簡
冊者乎至于終始仁義不叛不離者惟董仲舒揚雄王
通韓愈而已由是言之則可容易而至之哉若欲容易
而至則非吾所聞也明逺熟察之無以吾言為忽不宣
　　　兖州鄒縣建孟子廟記
孔子既没千古之下駕邪怪之說肆竒險之行侵軼吾
聖人之道者衆矣而楊墨為之魁故其罪劇孔子既没
千古之下攘邪怪之說夷竒險之行夾輔吾聖人之道
者多矣而孟子為之首故其功鉅昔者二豎去聖人之
世未百年也以無君無父之教行乎天下天下惑而歸
之嗟嗟君君臣臣父父子子邦國之大經也人倫之大
本也不可斯須去矣而彼皆無之是敺天下之民舍中
國之夷狄也禍孰甚焉非孟子莫能救之故孟子慨然
奮起大陳堯舜禹湯文武周公孔子之法驅除之以絶
其後㧞天下之民于異端之中而復置之中國俾我聖
人之道炳焉不墜故揚子雲有言曰古者楊墨塞路孟
子辭而闢之廓如也韓退之有言曰孟子之功予以為
不在禹下然子雲述孟子之功不若退之之言深且至
也何哉洚水横流大禹不作則天下之民魚鼈矣楊墨
暴行孟子不作則天下之民禽獸矣謂諸此也景祐丁
丑嵗適拜龍圖孔公為東魯之二年也公聖人之後以
恢宏大教興復斯文為己任嘗謂諸儒之有大功于聖
人門者無先于孟子孟子力平二豎之禍而不得血食
于後兹其闕也甚矣祭法曰能禦大菑則祀之能捍大
患則祀之孟子可謂能禦大菑能捍大患者也且鄒昔
為孟子之里今為所治之屬邑吾嘗訪其墓而表之新
其祠而祀之以旌其烈于是符下俾其官吏博求之果
于邑之東北三十里有山曰四基四基之陽得其墓焉
遂命去其榛莽肇其堂宇以公孫萬章之徒配越明年
春廟成俾泰山孫復銘而志之復學孔而睎孟者也世
有蹈邪怪竒險之迹者常思嗣而攻之况承公命而志
其廟又何敢讓嘻子雲能述孟子之功而不能盡之退
之能盡之而不能祀之惟公既能盡之又能祀之不其
美哉故直筆以書景祐五年嵗次戊寅三月日記
　　　信道堂記
聖賢之迹無進也無退也無毁也無譽也惟道所在而已
用之則行舍之則藏孰為進哉孰為退哉考諸三王而不
謬建諸天地而不悖質諸鬼神而無疑百世以俟聖人而
不惑孰為毁哉孰為譽哉吾之所謂道者堯舜禹湯文
武周公孔子之道也孟軻荀卿揚雄王通韓愈之道也
吾學堯舜禹湯文武周公孔子孟軻荀卿揚雄王通韓
愈之道三十年處乎今之世故不知進之所以為進也
退之所以為退也毁之所以為毁也譽之所以為譽也
其進也以吾堯舜禹湯文武周公孔子孟軻荀卿揚雄
王通韓愈之道進也于吾躬何所進哉其退也以吾堯
舜禹湯文武周公孔子孟軻荀卿揚雄王通韓愈之道
退也于吾躬何所退哉其見毁也以吾堯舜禹湯文武
周公孔子孟軻荀卿揚雄王通韓愈之道見毁也于吾
躬何所毁哉其獲譽也以吾堯舜禹湯文武周公孔子
孟軻荀卿揚雄王通韓愈之道獲譽也于吾躬何所譽
哉故曰聖賢之迹無進也無退也無毁也無譽也惟道
所在而已予丁丑嵗秋九月作堂於泰山之陽明年春
堂既成以是道處是堂故名之曰信道堂云景祐五年
正月三日記
　
　
　
　
　
　
　
　
　
　
　
　
　宋文選巻九
欽定四庫全書
　宋文選巻十
　　王介甫文
　　　禮樂論
氣之所禀命者心也視之能必見聴之能必聞行之能
必至思之能必得是誠之所至也不聴而聰不視而明
不思而得不行而至是性之所固有而神之所自生也
盡心盡誠者之所至也故誠之所以能不測者性也賢
者盡誠以立性者也聖人盡性以至誠者也神生于性
性生于誠誠生于心心生于氣氣生于形形者有生之
本故養生在于保形充形在于育氣養氣在于寧心寧
心在于致誠養誠在于盡性不盡性不足以養生能盡
性者至誠者也能至誠者寧心者也能寧心者養氣者
也能養氣者保形者也能保形者養生者也不養生不
足以盡性也生與性之相為因循志之與氣相為表裏也
生渾則蔽性性渾則蔽生猶志壹則動氣氣壹則動志
也先王知其然是故體天下之性而為之禮和天下之
性而為之樂禮者天下之中經樂者天下之中和禮樂者
先王所以養人之神正人氣而歸正性也是故大禮之
極簡而無文大樂之極易而希聲簡易者先王建禮樂
之本意也世之所重聖人之所輕世之所樂聖人之所
悲非聖人之情與世人相反聖人内求世人外求内求
者樂得其性外求者樂得其欲欲易發而性難知此情
性之所以正反也衣食所以養人之形氣禮樂所以養
人之性也禮反其所自始樂反其所自生吾于禮樂見
聖人所貴其生者至矣世俗之言曰養生非君子之事
是未知先王建禮樂之意也養生以為仁保氣以為義
去情却欲以盡天下之性修神致明以趨聖人之域聖
人之言莫大顔淵之問非禮勿視非禮勿聴非禮勿言
非禮勿動則仁之道亦不逺也耳非取人而後聰目非
取人而後視口非取諸人而後言也身非取諸人而後
動也其守至約其取至近有心有形者皆有之也然而
顔子且猶病之何也盖人之道莫大于此非禮勿聴非
謂掩耳而避之天下之物不足以干吾之聰也非禮勿
視非謂掩目而避之天下之物不足以亂吾之明也非
禮勿言非謂止口而無言也天下之物不足以易吾之
辭也非禮勿動非謂止其躬而不動天下之物不足以
干吾之氣也天下之物豈特形骸自為哉其所由来盖
㣲矣不聴之時有先聰焉不視之時有先明焉不言之
時有先言焉不動之時有先動焉聖人之門惟顔子可
以當斯語矣是故非耳以為聰而不知所以聰者不足
以盡天下之聴非目以為明而不知所以明者不足以
盡天下之視聰明者耳目之所能為而所以聰明者非
耳目之所能為也是故待鐘鼓而後樂者非深于樂者
也待玉帛而後恭者非深于禮者也簣桴土鼓而樂之
道備矣燔黍捭豚汙尊抔飲禮既備矣然大裘無文大
輅無飾聖人獨以其事之所貴者何也所以明禮樂之
本也故曰禮之近人情非其至者也曽子謂孟敬子君
子之所貴乎道者三動容貎斯逺暴慢矣正顔色斯近
信矣出辭氣斯逺鄙倍矣籩豆之事則有司存觀此言
也曽子而不知道也則可使曽子而為知道則道不違
乎言貎辭氣之間何待于外哉是故古之人目擊而道
已存不言而意已傳不賞而人自勸不罰而人自畏莫
不由此也是故先王之道可以傳諸言效諸行者皆其
法度刑政而非神明之用也易曰神而明之存乎其人
黙而成之不言而信存乎徳行去情却欲而神明生矣
修神致明而物自成矣是故君子之道鮮矣齋明其心
清明其徳則天地之間所有之物皆自至矣君子之守
至約而其至也廣其取至近而其應也逺易曰擬之而
後言議之而後動擬議以成其變化變化之應天人之
極致也是以書言天人之道莫大于洪範洪範之言天人
之道莫大于貎言視聴思大哉聖人獨見之理傳心之
言乎儲精晦息而通神明君子之所不至者三不失色
于人不失口于人不失足于人不失色者容貎精也不
失口者語黙精也不失足者行止精也君子之道也語
其大則天地不足容也語其小則不見秋毫之末語其
強則天下莫能敵也語其約則不能致博記聖人之遺
言曰大禮與天地同節大樂與天地同和盖言性也大
禮性之中大樂性之和中和之情通乎神明故聖人儲
精九重儀鳳凰修五事而關隂陽是天地位而三光明
四時行而萬物和詩曰鶴鳴于九臯聲聞于天故孟子
曰吾善養吾浩然之氣充塞乎天地之間揚子曰貎言
視聴思性所有潛天而天潛地而地也嗚呼禮樂之意
不傳久矣天下之言養生修性者歸于浮屠老子而已
浮屠老子之說行而天下為禮樂者獨以順流俗而已
夫使天下之人驅禮樂之文以順流俗為事欲成治其
國家者此梁晉之君所以取敗之禍也然而世非知之
也者何耶特禮樂之意大而難知老子之言近而易輕
聖人之道得諸己從容人事之間而不離其類焉浮屠
直空虚窮苦絶迹山林之間然後足以善其身而已由是
觀之聖人之與釋老其逺近難易可知也是故賞與古
人同而勸不同罰與古人同而威不同仁與古人同而
愛不同智與古人同而識不同言與古人同而信不同
同者道也不同者心也易曰苟非其人道不虚行昔宓
子賤為單父宰單父之人化焉今王公大人有堯舜伊
尹之勢而無子賤一邑之功者得非學術素淺而道未
明歟夫天下之人非不勇為聖人之道為聖人之道者
時務速售諸人以為進取之階今夫進取之道譬諸鉤
索物耳幸而多得其數則行為王公大人若不幸而少
得其數則裂逢掖之衣為商賈矣由是觀之王公大人
同商賈之得志者也此之謂學術淺而道不明由此觀
之得志而居人之上復治聖人之道而不捨焉幾人矣
内有好愛之容蠱其心外有便嬖之諛驕其志向之所
能者日已忘矣今之所好者日已至矣孔子曰有顔回
者好學不遷怒不貳過又吾見其進未見其止也夫顔
子之所學者非世人之所學不遷怒者求諸己不貳過
者見不善之端而止之也世之人所謂退顔子之所謂
進也人之所謂益顔子之所謂損也易曰損先難而後
獲顔子之謂也耳損于聲目損于色口損于言身損于
動非先難歟及其至也耳無不聞目無不見言無不信
動無不服非後得歟是故君子之學始如愚人焉如童
䝉焉及其至也天地不足大人物不足多鬼神不足為
隠諸子之支離不足惑也是故天至髙也日月星辰隂
陽之氣可端䇿而數也地至大也山川丘陵萬物之形
人之常産可指籍而定也是故星厯之數天地之法人
物之所皆前世致精好學聖人者之所建也後世之人
守其成法而安能知其始焉傳曰百工之事皆聖人作
此之謂也故古之人言道者莫先于天地言天地者莫
先于身言身者莫先于性言性者莫先於精精者天之所
以髙地之所以厚聖人所以配之故御人莫不盡能而
造父獨得之非車馬之不同造父精之也射人莫不盡
能而羿獨得之非弓矢之不同羿精之也今之人與古
之人一也然而用之則二也造父用之以為御羿用之
以為射盗蹠用之以為賊
　　　性論
古之善言性者莫如仲尼仲尼聖之粹者也仲尼而下
莫如子思子思學仲尼者也其次莫如孟軻孟軻學子
思者也仲尼之言載于語子思孟軻之言著于中庸而
明于七篇然而世之學者見一聖二賢性善之說終不
能一而信之者何也豈非惑于語所謂上智下愚之說
歟噫以一聖二賢之心而求之則性歸于善而已矣其
所謂愚智不移者才也非性也性者五常之謂也才者
智愚昏明之品也欲明其才品則孔子所謂唯上智與
下愚不移之說是也欲明其性則孔子所謂性相近習
相逺中庸所謂率性之謂道孟子所謂人無有不善之
說是也夫有性有才之分何也曰性者生之質也五常
是也雖上智與下愚均有之矣盖上智得之之全而下
愚得之之微也夫人生之有五常也猶水之趨乎下而
木之漸乎上也謂上智者有之而下愚者無之惑矣或
曰所謂上智得之之全而下愚得之之㣲何也曰仲尼
所謂生而知之子思所謂自誠而明孟子所謂堯舜先
得我心之所同此上智也得之之全者也仲尼所謂困
而學之子思所謂勉強而行之孟子所謂泰山之于丘
垤河海之于行潦此下愚也得之之微者也曰然則聖
人謂其不移何也曰謂其才之有大小而識之有昏明
也至小者不可強而為大至昏者不可強而為明非謂
其性之異也夫性猶水也江河之與畎澮小大雖異而
其趨于下同也性猶木也楩楠之與樗櫟長短雖異而
其漸于上同也智而至于極上愚而至于極下其昏明
雖異然其于惻隠羞惡是非辭讓之端則同矣故曰仲
尼子思孟軻之言有才性之異而荀卿亂之揚雄韓愈
惑乎上智下愚之說混才與性而言之
　　　性命論
天授諸人則曰命人受諸天則曰性性命之理甚逺且
異也故曰保合太和各正性命是聖人必用其道以正
天下之命也然命有貴賤乎曰有有夀短乎曰有故賢
者貴不賢者賤其貴賤之命正也抑貴無功而賤碩徳
命其正乎無憾而夀以辜而短其夀短之命正也抑夀
偷容而死非罪命其正乎故命行則正矣不行則不正是
以堯舜四門無凶人而比屋可封焉此其行貴賤夀短
之命于天下也降及文王興而棫樸之詩作則士不僥
倖而貴賤之命正矣成王刑措而假樂之詩作則民不
憾死而夀短之命正矣以至仁及草木而天下之命其
不正乎其後幽王有聖人之勢而不稱以徳故君子見
微而思古小人播惡而思髙位詩曰謀之其臧則具是
違謀之不臧則具是依夫有徳者舉窮不徳者舉達則
貴賤之命行乎哉抑小人進用而刑罰不當故惡有所
容而善斯以戮詩曰此宜無罪女反收之彼宜有罪女
覆脫之夫是善者殺不善者或生則夀短之命行乎哉
此知命非聖人不行也去周之逺不盡明情深于性分
出于命而有命授分定之說是以漢唐之治亦曰堯舜
之治堯舜以君子知命小民知分漢唐之治亦以君子
知命民不知分然曰命與分則同矣其所以知之則異
豈㮣於振古乎振古聖人行于上者也所謂君子知命
則侯奉上卿奉官士奉制没而後止夫然貴賤夀短未
始不悉以禮義上下也漢唐則不然其間隂陽之術熾
而運數之惑興䜟緯之說侵而報應之訛起其所謂命
者非曰性命也則命授分定也所謂行命者非曰聖人
也則曰冥有所符黙有所主也故朝耕漢壠暮踰三國
之魏晨籍唐版夕歸五代之梁此不曰不臣不民而曰
命授分定者豈不瞽惑乎哉然亦誰階之乎其階賞罰
不當而徳眚無歸民厭其勢而一歸于命悲夫
　　　名實論上
事有異同則情有順逆故好惡而毁譽不能已是名生
于天下之好惡而成于天下之貴賤時之所好果是也
歟時之所惡果非也歟士不顧其傷志害徳隨物而上
下故棄世之所惡而趨世之所好則天下貴之棄世之
所好而趨時之所惡則天下賤之故曰不如鄉人之善
者好之而不善者惡之是名生于好惡而好惡之情未
嘗辨也是以近義則行何衆惡之足畏也逺義則止何
衆好之能順也士有不得乎名則不急乎為善故名雖
髙于其鄉而行不信于友立其朝而忠不盡于君是以
不實之弊其所以有者也然得名而行于世則所惡而
安(闕/)故以名為事者身樂而意放此名出于人之所甚
欲而得之不辭也是好名必求勝必用強好名則諱過
而善不進求勝則幸人之不及而徒欲以自見也用強
則過惟恐在已而善惟恐在人若然則爭能忌才之士
並處于世而更為強弱嗟夫求名所以自厚適所以自
薄好勝所以自髙乃所以自下以身狥物則内輕而外
重非自薄歟信已不足而求人之必信非自下歟如能
潔其身則全其内行其志而不求于外天下歸之不為
恱天下去之不為憾顧天下或違或從盖無有已又奚
毁之可加而得喪之存懐也故士無守名之累者所以
得其實然勢不行法不立賢者少而不肖者多紛綸擾
攘布處天下強者自其已強而樂其善弱者困于已弱
而人樂其有過此人情之至惡因其疑心而有不能以
自盡君子于斯其可以不察乎况欲為治則以得人為
先用人則以名實為本然名實之弊如此其可以苟取
而不慎乎
　　　名實論中
一鄉之人不能辨則可欺以言一國之人不能察則可
欺以行天下之士不能知則可欺以名盖聴有所不能
至則巧言勝俗有所不能識則偽行尊道有所不能明則
虛名立然而巧言雖傳不中理則尚有可辨偽行雖固
不中義則尚或可察名不得其實而欲得其偽則雖糜
嵗月殫思慮有不能盡之者故名亂實而欲求其偽則
先王于道未嘗存而不講于政未嘗存而不議也是亦
無所苟而已然近世之士矜名而自是好髙而不能相
下也不知自虚所以有取自下所以有得故道失而無
求政荒而無問自知不審而志欲求問于人如販夫之
售貨耕人之待穫其役物而失性要時而喪已有待于
外也如此是可悲已古者明于自得而無所蔽故常反
身而觀其實其能可以居卑方其居卑則勞而不怨有
志可以用大方其用大則安而不矜故居卑者不愧勞
用大者不易事逺近相維本末相應而天下之治畢舉
斯盖名浮實則實不可以妄加多而不可以妄損故名
徹于朝廷公卿大夫之間而士不遺于窮邦陋壤之逺
得之無疑用之必稱其名非有以欺世也及至誠之道
亡而天下苟于従事上無以得下之情下無以應上之
實名譽髙則其詭譎愈多行愈降則其養偽文飾愈甚
進退不以誠相懐利害不以情相收求欲之心多而及
物之志寡故其任重則顛覆任輕則怨誹是四方之士
其意莫不以天下自任之患也奈何隨而用之則有喪
而無得彼皆欲為其大則将執一二為之小則天下功
薄而不修業廢而不補盖好名之士衆而去取之計昏
雖有可用之士莫得而見疑足以亂實也好髙而不適
于用士雖有所取而恥事其已能而務為其所不至遂
亦喪其所而效不立此其弊也然而才有餘而治其寡
則事舉而功倍才無餘而專其多則智寡而易敗此好
名無實必至之勢也今工伎力役猶有所不奪也以伎
従利雖不售則不怨易業而相為事惜其業之不專而
亡其勢之必取也故函人不以治弓矢陶人不以治輪
輿巧有所偏智有所盡不以其所不習自名而欺世取
名也以力事人者雖不用終不以其所不能而求役于
人自信其能而有待也故善于御車者不善操舟習于
用陸者不習于用川其致力各得其至而所趨相反所
效不同也故名實不亂不如工伎力役然士之好名舉
欲兼天下之能盡天下之務意欲與聖人並遊于世而
爭相先後故天下恃名而不恃實求勝而不求義傲侮
當世而無所憚尊隆自許而無所愧然而天下從之而
公論滅矣是以軒冕爵禄不及善士而無天下無勸矯
偽澆浮之風起而不可禦其為惑天下也有甚于此乎
　　　名實論下
自古深患莫大于不智而輕與次之不智則天下用巧
直道隠而至倫廢矣輕與則天下苟于妄合而幸于偶
遇其俗浮而其行偷也是天下不明而名也亂實惟至
智則不以理惑兼衆人之所不能明盡衆人之所不能
察觀所舉則知所志審所守則知所用天下至隠之情
無所施于上如此則何名之可加而何實之可誣然而
智有所強而不能盡于物則其可取者益疏其可棄者
益密是故偽起于動止之間而莫之察奸出于俯仰之
近而莫之辨至使貪者託名以肆欲夸者託名以擅權
辨者託名以行說暴者託名以殘物實不足而名有餘
則其為患也如此事有不容于天下則大無過于盗國
小無賤于盗貨然盗國之雄盗貨之強數旅之師可掩
而獲匹夫有勇則擒而戮至于盗名之士則雖有萬乗
之尊百里之封土不敢與為君師不敢與友貴無驕而
禮無敢亢悻悻然嘗恐天下以失上而議已也故盗名
之士無王公之尊命令之重而屈人之勢移人之俗盖
善為竒言異行以為髙世獨立之人以驚駭愚俗之耳
目是以合徒成羣而天下俗向責其效則官學不足以
成業從政不足以經世然公卿大夫無以窺其非而國
人士民無以措其議名出于人上而有以伏其心故也
盖亦求名有獲則利亦隨至故志于禄則偽辭以養安
志于進則偽退以要寵世之人不知求其心而徒得其
跡則天下稱之而不衰彌久而彌盛使好名之俗成而
比周黨起安坐而觀則莫知其志之所在雖安摧衆口
之辨屈百家之知奚足以勝其衆破其偽故名者天下
之至公而用之以至私偽者天下之至惡而處之以美
故上失于任下失于所望故自古亂者無他因名以得
人則治因名以失人則亂故不智而且輕與則名實相
疑而不明則有以養天下之大患然則無實之譽其可
使獨推于世而居物之先哉
　　　大人論
孟子曰充實而有光輝之謂大大而化之之謂聖聖而不
可知之之謂神夫此三者皆聖人之名而所以稱之之
不同者所措異也由其道而言謂之神由其徳而言謂
之聖由其事業而言謂之大人古之聖人其道未嘗不
入于神而其所稱止乎聖人者以其道存乎虚無寂寞
不可見之間苟存乎人則所謂徳也是以人之道雖神
而不得以神自名名乎其徳而已夫神雖至矣不聖則
不顯聖雖顯矣不大則不形故曰此三者皆聖人之名
而所以稱之之不同者所指異也易曰蓍之徳圓而神
卦之徳方以智夫易之為書聖人之道于是乎盡矣而
稱卦以智不稱以神者以其存乎爻也存乎爻則道之
用見于器而剛柔有所定之矣剛柔有所定之則非其
所謂化也其易之道于乾為至而乾之盛莫盛于二五
而二五之辭皆稱利見大人言二爻之相求也夫二爻
之道豈不至于神矣乎而止稱大人者則所謂見于器
而剛柔有所定爾盖剛柔有所定則聖人之事業也稱
其事業以大人則其道之為神徳之為聖可知也孔子
曰顯諸仁藏諸用鼓萬物而不與聖人同憂盛徳大業
至矣哉此言神之所為也神之所為雖至而無所見于
天下仁而後著用而後功聖人以此洗心退藏于密及
其仁濟萬物而不窮用通萬世而不倦也則所謂聖矣
故神之所為當在于盛徳大業徳則所謂聖業則所謂
大也世盖有自為之道而未嘗知此者以為徳業之卑
不足以為道道之至在于神耳于是棄徳業而不為夫
為君子者皆棄徳業而不為則萬物何以得其生乎故
孔子稱神而卒之以徳業之至以明其不可棄盖神之
用在乎徳業之間則徳業之至可知矣故曰神非聖則
不顯聖非大則不形此天地之全古人之大體也
　　　致一論
萬物莫不有至理焉能精其理則聖人也精其理之道
在乎致其一而已致其一則天下之物可以不思而得
也易曰一致而百慮言百慮之歸乎一也苟能致一以
精天下之理則可以入神矣既入于神則道之至也夫
如是則無思無為寂然不動之時也雖然天下之事固
有可思可為者則豈可以不通其故哉此聖人之所以
又貴乎能致用者也致用之效始見乎安身盖天下之
物莫親乎吾之身能利其用以安吾之身則無所往而
不濟也無所往而不濟則徳其有不崇哉故易曰精義
入神以致用利用安身以崇徳此道之序也孔子既已
語道之序矣患乎學者之未明也于是又取于爻以喻
焉非其所困而困非其所據而據不恥不仁不畏不義
以小善為無益以小惡為無傷凡此皆非所以安身崇
徳也苟欲安其身崇其徳莫若藏器于身待時而後動
也故君子舉是兩端以明夫安身崇徳之道盖身之安
不安徳之崇不崇莫不由此兩端而已身既安徳既崇
則可以致用于天下之時也致用于天下者莫善于治
不忘亂安不忘危莫不善乎徳薄而位尊智小而謀大
孔子之舉此兩端又以明夫致用之道也盖用有利不
利者亦莫不由此兩端而已夫身安徳崇而又能致用
於天下則其事業可謂備也事業備而神有未窮者則又
當學以窮神焉能窮神則知微知彰知柔知剛夫于微
彰剛柔之際皆有以知之則道何以復加哉聖人之道
至于是而已也且以顔子之賢而未足以及之則豈非
道之至乎聖人之學至于此則其視天下之理皆致乎
一則莫能以惑其心也故孔子收損之辭以明致一之
道曰三人行則損一人一人行則得其友也夫危以動
懼以語者豈有他哉不能致一以精天下之理故也故
孔子舉益之辭以戒曰立心勿恒凶勿恒者盖不一也
嗚呼語道之序則先精義而後崇徳及喻人以修之之
道則先崇徳而後精義盖道之序則自精而至粗學之
之道則自粗而至精此不易之理也夫不能精天下之
義則不能入神矣不能入神則天下之義亦不可得而
精也猶之人身之于崇徳也身不安則不能崇徳矣不
能崇徳則身豈能安乎凡此宜若一而必兩言之者語
其序而已也
　　　王覇論
仁義禮信天下之達道而王霸之所同也夫王之與霸
其所以用者則同而其所以名者則異何也盖其心異
而已矣其心異則其事異其事異則其功異其功異則
其名不得不異也王者之道其心非有求于天下也所
以為仁義禮信者以為吾所當為而已矣以仁義禮信
修其身而移之政則天下莫不化之也是故王者之
治知為之于此而不知求之于彼而彼固以化矣霸者
之道則不然其心未嘗仁也而患天下惡其不仁于是
示之以仁其心未嘗義也而患天下惡其不義于是示
之以義其于禮信亦若是而已矣是故霸者之心為利
而假王者之道以示其所欲其有為也唯恐民之不見
而天下之不聞也故曰其心異也齊桓公刧于曺沫之
刄而許歸其地夫欲歸其地者非吾之心也許之者免
死而已由王者之道則勿歸焉可也而桓公必歸之地
晉文公伐原約三日而退三日而原不降由王者之道
則雖待其降焉可也而文公必退其師盖欲其信示于
民者也凡所謂仁義禮信亦無以異于此矣故曰其事
異也王者之大若天地然天地無所勞于萬物而萬物
各得其性萬物雖得其性而莫知其為天地之功也王
者無所勞于天下而天下各得其治雖得其治然而
莫知其為王者之徳也霸者之道則不然若世之恵
人耳寒而與之衣飢而與之食民雖知吾之恵而吾之
恵亦不能及夫廣也故曰其功異也夫王霸之道則異
矣其用至誠以求其利而天下與之故王者之道雖不
求利之所歸霸者之道不主于利然不假王者之事以
接天下則天下孰與之哉
　　　禄隠論
孔子叙逸民先伯夷叔齊而後栁下恵曰不降其志不
辱其身伯夷叔齊也栁下恵降志辱身矣孟子叙三聖
人者亦以伯夷居伊尹之前而揚子亦曰孔子髙餓顯
下禄隠夫聖人之所言髙者是所取于人而所行于已
者也所言下者是所非于人而所棄于已者也然而孔
孟生于可避之世而未嘗避也盖其不合則去則可謂
不降其志不辱其身矣至于揚子則吾竊有疑焉爾當
王莽之亂雖鄉里自喜者知逺其辱而揚子親屈其體
為其左右之臣豈君子固多能言而不能行乎抑亦有
以處之非必出于此言乎曰聖賢之言行有所同而有
所不必同不可以一端求也同者道也不同者迹也知
所同而不知所不同非君子也夫君子豈固欲為此不
同哉盖時不同則言行不得無不同唯其不同是所以
同也如時不同而固欲為之同則其所同者迹也所不
同者道也迹同于聖人而道不同則其為小人也孰禦
哉世之士不知道之不可一迹也久矣聖賢之宗于道
猶水之宗于海也水之流一曲焉一直焉未嘗同也至
其宗于海則同矣聖賢之言行一伸焉一屈焉未嘗同
也至其宗于道則同矣故水因地而曲直故能宗于海
聖賢因時而屈伸故能宗于道孟子曰伯夷栁下恵聖
人也百世之師也如其髙餓顯下禄隠而必其出于
所髙則栁下恵安擬伯夷哉揚子曰塗雖曲而通諸夏
則由諸川雖曲而通諸海則由諸盖言事雖曲而通諸
道則亦君子所當同也由是而言之餓顯之髙禄隠之
下皆迹矣豈足以求聖賢哉唯其能無係累于迹是以
大過于人也如聖賢之道皆出于一而無權時之變則
又何聖賢之足稱乎聖者知權之大者也賢者知權之
小者也昔紂之時微子去之箕子為之奴比干諫而死
此三人者同道也而其去就若此者盖亦所謂迹不必
同矣易曰或出或處或黙或語言君子之無可無不可
也使揚子寧不至于耽禄于弊時哉盖于時為不可去
必去則揚子之所知亦已小矣
　　　取材論
夫工人之為業也必先淬礪其器用掄度其材榦然後
致力寡而用功得矣聖人之于國也必先遴柬其賢能
練覈其名實然後任使逸而事以濟矣故取人之道世
之急務也自古守文之君孰不有意于是哉然其間得
人者有之失士者不能無焉稱職者有之謬舉者不能
無焉必欲得人稱職不失士不謬舉宜如漢左雄所議
諸生試家法文吏課牋奏為得矣所謂文吏者不徒苟
尚文辭而已必也通古今習禮法天文人事政教更張
然後施之職事則以詳平政體有大議論使以古今參
之是也所謂諸生者不獨取訓習句讀而已必也習典
禮明制度臣主威儀時政沿襲然後施之職事則以縁
飾治道有大議論則以經術斷之是也以今凖古今之
進士古之文吏也今之經學古之儒生也然其䇿進士
則但以章句聲病苟尚文辭類皆小能者為之䇿經學
者徒以記問為能不責大義類皆䝉鄙者能之使通才
之人或見贅于時髙世之士或見排于俗故屬文者至
相戒曰涉獵可為也誣豔可尚也于政事何為哉守經
者曰傳寫可為也誦習可勤也于義理何取哉故其父
兄朂其子弟師長朂其門人相為浮豔之作以追時好
而取世資也何哉其取舍好尚如此所習不得不然也
若此之類而當擢之職位歴之仕塗一旦國家有大議
論立辟雍明堂損益禮制更著律令决讞疑獄彼惡能
以詳平政體縁飾治道以古今參之以經術斷之哉是
必唯唯而已文中子曰文乎文乎苟作云乎哉必也貫
乎道學乎學乎博誦云乎哉必也濟乎義故才之不可
苟取也久矣必若差别類能宜少依漢之牋奏家法之
義䇿進士者若曰邦家之大計何先治人之要務何急
政教之利害何大安邊之計䇿何出使之以時務之所
宜言之不直以章句聲病累其心䇿經學者宜曰禮樂
之損益何宜天地之變化何如禮器之制度何尚各傳
經義以對不獨以記問傳寫為能然後署之甲乙以升
黜之庶其取舍之鑑灼于目前是豈惡有用而事無用
辭逸而就勞哉故學者不習無用之言則業専而修矣
一心治道則習貫而入矣若此之類施之朝廷用之牧
民何嚮而不利哉其他限年之議亦無取矣
　　　委任論
人主以委任為難人臣以塞責為重任之重而責之重
可也任之輕而責之重不可也愚無他識請以漢事明
之髙祖之任人也可以任則任可以止則止至于一人
之身才有長短取其長則不問其短情有忠偽信其忠
則不疑其偽其意曰吾以其人長于某事而任之在他
事雖短何害焉吾以其人忠于我心而任之在他人雖
偽何害焉故蕭何刀筆之吏也委之關中無復西顧之
憂陳平亡命之虜也出捐四萬餘金不問出入韓信輕
猾之徒也與之百萬之衆而不疑是三子者豈素著忠
名哉盖髙祖推已之心置于其心則他人不能離間而
事以濟矣後世循髙祖則鮮有敗事不循則失故孝文
雖愛鄧通猶逞申屠之志孝武不疑金霍終成天下大
䇿當是時守文之盛者二君而已元成之後則不然雖
有何武王嘉師丹之賢而脅于外戚豎宦之寵牽于帷
嬙近習之制是以王道寖微而不免負謗于天下也中
興之後唯世祖能馭大臣以冦鄧耿賈之徒為任職所
以威名不減于髙祖至于為子孫慮則不然反以元成
之後三公之任多脅于外戚豎宦帷嬙近習之人而致
敗由是置三公之任而事歸臺閣以虚尊加之而已然
而臺閣之臣位卑事冗無所統一而奪于衆多之口此
其為脅于外戚豎宦帷嬙近習者愈矣至于治有不進
水旱不時灾異或起則曰三公不能燮理隂陽而䇿免
之甚者至于誅死豈不痛哉冲質之後桓靈之間因循
以為故事雖有李固陳蕃之賢皆挫于閹寺之手其餘
則希世用事全軀而已何政治之能立哉此所謂任輕
責重之弊也噫常人之性有能有不能有忠有不忠知
其能則任之重可也謂其忠則委之誠可也委之誠者
人亦輸其誠任之重者人亦荷其重使上下之誠相照
恩結于其心是豈禽息鳥視而不知荷恩盡力哉故曰
不疑于物物亦誠焉且蘇秦不信天下為燕尾生此一
蘇秦傾側數國之間于燕獨以然者誠燕君厚之之謂
也故人君以狗彘畜人者人亦狗彘其行以國士待人
者人亦國士自奮故曰常人之性有能有不能有忠有
不忠顧人君待之之意何如耳
　　　三不欺論
昔論者曰君任徳則下不忍欺君任察則下不能欺君
任刑則下不敢欺而遂以徳察刑為次盖未之盡也此
三人者之為政皆足以有取于聖人矣然未聞聖人為
政之道也夫未聞聖人為政之道而足以有取于聖人
者盖人得聖人之一端耳且子賤之政使人不忍欺古
者任徳之君宜莫如堯也然而驩兜猶或以類舉于前
則徳之使人不欺豈可獨任也哉子産之政使人不能
欺夫君子可欺以其方故使畜魚而校人烹之然則察
之使人不欺豈可獨任也哉西門豹之政使人不敢欺
夫不及于徳而任刑以治是孔子所謂民免而無恥者
也然則刑之使人不欺豈可獨任也哉故曰此三人者
未聞聖人為政之道也然聖人之道有出此三者乎亦
兼用之而已昔堯舜之時比屋之民皆足以封則民可
謂不忍欺矣驩兜以丹朱稱于前曰嚚訟可乎則民可
謂不能欺矣四罪而天下咸服則民可謂不敢欺矣故
任徳則有不可化者任察則有不可用者任刑則有不
可服者然則子賤之政無以正暴惡子産之政無以周
隠微西門豹之政無以漸柔良然而三人者能以治者
盖足以治小具而髙亂世耳使當堯舜之時所大治者
則豈足用哉盖聖人之政仁足以使民不忍欺智足以
使民不能欺勇足以使民不敢欺然後天下無或欺之
者矣或曰刑亦足任以治乎曰所任者盖亦非專用之
而足以治也豹治十二渠以利民至乎漢吏不能廢民
以為西門君所為不從吏以廢也則豹之徳亦足以感
于民心矣然則尚刑故曰任刑焉耳使無以懐之而唯
刑之見則民豈得或不敢欺之哉
　　　三聖人論
孟子曰可欲之謂善有諸已之謂信充實之謂美充實
而有光輝之謂大大而化之之謂聖聖之為名道之極
徳之至也非禮勿視非禮勿聴非禮勿言非禮勿動此
大賢者之事也賢者之事如此則可謂備矣而猶未足
以鑽聖人之堅仰聖人之髙以聖人觀之猶泰山之于
岡陵河海之于陂澤然則聖人之事可知其大矣易曰
與天地合其徳與日月合其明與鬼神合其吉凶此盖
聖人之事也徳苟不足以合于天地明苟不足以合于
日月吉凶苟不足以合于鬼神則非所謂聖人矣孟子
論伯夷伊尹栁下恵皆曰聖人也而又曰伯夷隘栁下
恵不恭隘與不恭君子不由也夫動言視聴苟有不合
于禮者則不足以為大賢人而聖人之名非大賢人之
所得擬也豈隘與不恭者所得僭哉盖聞聖人之言行
不苟而已將以為天下法也昔者伊尹制其行于天下
曰何事非君何使非民治亦進亂亦進而後世之士多
不能求伊尹之心者由是多進而寡退苟得而害義此
其流風末俗之弊也聖人患其弊於是伯夷出而矯之
制其行于天下曰治則進亂則退非其君不事非其民
不使而後世之士多不能求伯夷之心者由是多退而
寡進過亷而復刻此其流風末世之弊也聖人又患其
弊於是栁下恵出而矯之制其行于天下曰不羞汙君
不辭小官遺逸而不怨阨窮而不憫而後世之士多不
能求栁下恵之心者由是多汙而寡潔惡異而尚同此
其流風末世之弊也此三人者因時之偏而救之非天
下之中道也故久必弊至孔子之時三聖人之弊各極
于天下矣故孔子集其行而制成法于天下曰可以速
則速可以久則久可以仕則仕可以處則處然後聖人
之道大具而無一偏之弊矣其所以大具而無弊者豈
孔子一人之力哉四人者相為終始也故伯夷不清不
足以救伊尹之弊栁下恵不和不足以救伯夷之弊聖
人之所以能大過人者盖能以身救弊于天下耳如皆
欲為孔子之行而忘天下之弊則惡在其為聖人哉是
故使三人者當孔子之時則皆足以為孔子也然其所
以為之清為之任為之和者時耳豈滯于此一端而已
乎苟在于一端而已則不足以為賢人也豈孟子所謂
聖人哉孟子之所謂隘與不恭君子不由者亦言其時
爾且夏之道豈不美哉而殷人以為野殷之道豈不美
哉而周人以為鬼所謂隘與不恭者何以異于是乎當
孟子之時有教孟子枉尺直尋者有教孟子權以援天
下者盖其俗有似于伊尹之弊時也是以孟子論是三
人者必先伯夷亦所以矯天下之弊耳故曰聖人之言
行豈苟而已将以為天下法也
　　　揚孟論
賢之所以賢不肖之所以不肖莫非性也賢而尊榮夀
考不肖而厄窮死喪莫非命也論者曰人之性善不肖
之所以不肖者豈性也哉此學乎孟子之言性而不知
孟子之指也又曰人為不為命也不肖而厄窮死喪豈
命也哉此學乎揚子之言命而不知揚子之指也孟子
之言性曰性善揚子之言性曰善惡混孟子之言命曰
莫非命也揚子之言命曰人為不為命也孟揚之道未
嘗不同二子之說非有異也此孔子所謂言豈一端而
已各有所當者也孟子之所謂性者正性也揚子之所
謂性者兼性之不正者言之也揚子之所謂命者正命
也孟子之所謂命者兼命之不正者言之也夫人之生
莫不有羞惡之性有人于此羞善行之不修惡善名之
不立盡力乎善以充其羞惡之性則其為賢也孰禦哉
此得乎性之正者而孟子之所謂性也有人于此羞利
之不厚惡利之不多盡力乎利以充羞惡之性則其為
不肖也孰禦哉此得乎性之不正者而揚子之兼所謂
性者也有人于此才可以賤而賤罪可以死而死是人
之所自為也此得乎命之不正者而孟子之所兼謂命
者也有人于此才可以貴而賤徳可以生而死是非人
之所為也此得乎命之正者而揚子之所謂命也今夫
羞利之不厚惡利之不多盡力乎利而至乎不肖則揚
子豈以謂人之性而不以罪其人哉亦必惡其失性之
正也才可以賤而賤罪可以死而死則孟子豈以謂人
之命而不以罪其人哉亦必惡其失命之正也孟子曰
口之於味也目之於色也耳之於聲也鼻之於臭也四
肢之於安佚也性也有命焉君子不謂性也仁之於父
子也義之於君臣也禮之於賓主也知之於賢者也聖
人之於天道也命也有性焉君子不謂命也然則孟揚
之說果何異乎今學者是孟子則非揚子是揚子則非
孟子盖知讀其文而不知求其指耳而曰我知性命之
理誣哉
　　　荀卿論
楊墨之道未嘗不稱堯舜也未嘗皆不合於堯舜也然
而孟子之所以疾之若是其至者盖其言出入于道而
已矣荀卿之書備仁義忠信之道具禮樂政刑之紀上
祖堯舜下法周孔豈不美哉然後世之名遂配孟子則
非所宜矣夫堯舜周孔之道亦孟子之道也孟子之道
亦堯舜周孔之道也荀卿能知堯舜周孔之道而乃以
孟子雜于楊朱墨翟之間則何知彼而愚于此乎昔墨
子之徒亦譽堯舜而非桀紂豈不至當哉然禮樂者堯
舜之所尚也乃欲非而棄之然則徒能尊其空名爾烏
能知其所以堯舜乎荀卿之尊堯舜周孔亦誠知所尊
矣然孟子者堯舜周孔之徒也乃以雜于楊朱墨翟而
并非之是豈異于譽堯舜而非禮樂者耶昔者聖賢之
著書也将以昭道徳于天下而揚教化于后世爾豈可
以託尊聖賢之空名而信其邪謬之說哉今有人於此
殺其兄弟戮其子孫而能盡人子之道以事其父母則
是豈得不為罪人耶荀卿之尊堯舜周孔而非孟子則
亦近乎是矣昔告子以為性猶杞栁也義猶桮棬也孟
子曰率天下之人而禍仁義者必子之言矣夫杞栁之
為桮棬是戕其性而後可以為也盖孟子以為人之為
仁義非戕其性而後可為故以告子之言為禍仁義矣
荀卿以為人之性惡則豈非所謂禍仁義者哉顧孟子
之生不在荀卿之後焉爾使孟子出其後則辭而闢之
矣
　　　荀卿論下
荀卿載孔子之言曰由智者若何仁者若何子路曰智
者使人知己仁者使人愛己子曰可謂士矣子曰賜智
者若何仁者若何子貢曰智者知人仁者愛人子曰可
謂士君子矣子曰回智者若何仁者若何顔淵曰智者
知己仁者愛己子曰可謂明君子矣是誠孔子之言歟
吾知其非也夫能近見而後能逺察能利狹而後能澤
廣明天下之理也故古之欲知人者必先求知己欲愛
人者必先求愛己此亦理之所必然而君子之所不能
易者也請以事之近而天下之所共知者喻之今有人
于此不能見太山于咫尺之内者則雖天下之至愚知
其不能察秋毫于百步之外也盖不能見于近則不能
察於逺明矣而荀卿以為知己者賢於知人者是猶能
察秋毫於百步之外者為不若見泰山於咫尺之内者
之明也今有人於此食不足以厭其腹衣不足以周其
體者則雖天下之至愚知其不能以贍足鄉黨也葢不
能利於狭則不能澤於廣明矣而荀卿以謂愛己者賢
於愛人者是猶以贍足鄉黨為不若食足以厭腹衣足
以周體者之富也由是言之荀卿之言其不察理已甚
矣故知己者智之端也可推以知人也愛己者仁之端
也可推以愛人也夫能盡智仁之道然後能使人知己
愛己是故能使人知己愛己者未有不能知人愛人者
也能知人愛人者未有不能知己愛己者也今荀卿之
言一切反之吾是以知其非孔子之言而為荀卿之妄
矣揚子曰自愛仁之至也蓋言能自愛之道則足以愛
人耳非謂不能愛人而能愛己者也噫古之人愛人不
能愛己者有之矣然非吾所謂愛人而墨翟之道也若
夫能知人而不能知己者亦非吾所謂知人矣
　
　
　
　
　
　
　
　
　
　
　
　
　
　
　
　宋文選巻十
欽定四庫全書
　宋文選巻十一
　　王介甫文
　　　上皇帝萬言書
臣愚不肖䝉恩備使一路今又䝉恩召還闕廷有所任
屬而當以使事歸報陛下不自知其無以稱職而敢縁
使事之所及冒言天下之事伏惟陛下詳思而擇其中
幸甚臣竊觀陛下有恭儉之徳有聰明睿智之才夙興
夜寐無一日之懈聲色狗馬觀游玩好之事無纎介之
蔽而仁民愛物之意孚于天下而又公選天下之所願
以為輔相者屬之以事而不貳于讒邪傾巧之臣此雖
二帝三王之用心不過如此而已宜其家給人足天下
大治而效不至于此顧内則不能無以社稷為憂外則
不能無懼于鄰敵天下之財力日以困窮而風俗日以
衰壊四方有志之士諰諰然常恐天下之久不安此其
故何也患在不知法度故也今朝廷法嚴令具無所不
有而臣以為無法度者何哉方今之法度多不合乎先
王之政故也孟子曰有仁心仁聞而澤不加于百姓者
為政不法于先王之道故也以孟子之說觀之方今之
失正在于此而已夫以今之世去先王之世逺所遭之
變所遇之勢不一而欲一一修先王之政雖甚愚者猶
知其難也然臣以為今之失患在不法先王之政者以
為當法其意而已夫二帝三王相去盖千有餘嵗一治
一亂其盛衰之時具矣其所遭之變所遇之勢亦各不
同其施設之方亦皆殊而其為天下國家之意本末先
後未嘗不同也臣故曰當法其意而已法其意則吾所
改易更革不至乎傾駭天下之耳目囂天下之口而固
已合乎先王之政矣雖然以方今之勢揆之陛下雖欲
改易更革天下之事合乎先王之意其勢必不能也陛
下有恭儉之徳有聰明睿智之才有仁民愛物之心苟
加之誠意則何為而不成何欲而不得然而臣顧以為
陛下雖欲改易更革天下之事合于先王之意其勢必
不能者何也以方今天下之人才不足故也臣嘗試竊
觀天下在位之人未有之于此時者也夫人才之于上
則有沉廢伏匿在下而不為當時所知者矣臣又求之
于閭巷草野之間而亦未見其多焉豈非陶冶而成之
者非其道而然乎臣以謂方今在位之人才不足者以臣
使事之所及則可知矣今以一路數千里之間能推行
朝廷之法令知其所緩急而一切能使民以修其職事
者甚少而不才苟簡貪鄙之人至不可勝數其能講先
王之意以合當時之變者盖闔郡之間往往而絶也朝
廷每一令下其意雖善在位者猶不能推行使膏澤加
於民而吏輒縁之為奸以擾百姓臣故曰在位之人才
不足而草野閭巷之間亦未見其多也夫人才不足則
陛下雖欲改易更革天下之事以合先王之意大臣雖
有能當陛下之意而欲領此者九州之大四海之逺孰
能稱陛下之㫖以一二推行此而人人䝉其施者乎臣
故曰其勢必未能也孟子曰徒法不能以自行非此之
謂乎然則方今之急在乎人才而已誠能使天下人才
衆多然後在位之才可以擇其人而取足焉在位者得
其才矣然後稍視時勢之可否而因人情之患苦變更
天下之弊法以趨先生之意甚易也今之天下亦先王
之天下先王之時人才嘗衆矣何至於今而獨不足乎
故曰陶冶而成之者非其道故也商之時天下嘗大亂
矣在位貪毒禍敗皆非其人及文王之起而天下之才
嘗少矣當是時文王能陶冶天下之士而使之皆有士
君子之才然後隨其才之所有而官使之詩曰豈弟君
子遐不作人此之謂也及其成也㣲賤兔罝之人猶莫
不好徳兔罝之詩是也又况于在位之人乎夫文王惟能
如此故以征則服以守則治詩曰奉璋峩峩髦士攸
宜又曰周王于邁六師及之言文王所用文武各得其
才而無廢事也及至夷厲之亂天下之才又嘗少矣至
宣王之起所與圖天下之事者仲山甫而已故詩人歎
之曰徳輶如毛維仲山甫舉之愛莫助之盖閔人才之
少而山甫之無助也宣王能用仲山甫推其類以新美
天下之士而後人才復衆於是内修政事外討不庭而
復有文武之境土故詩人美之曰薄言采芑于彼新田
于此菑畝言宣王能新美天下之士使之有可用之才
如農夫新美其田而使之有可采之芑也由此觀之人
之才未嘗不自人主陶冶而成之者也所謂陶冶而成
之者何也亦教之養之取之任之有其道而已所謂教
之之道何也古者天子諸侯自國至于鄉黨皆有學博
置教導之官而嚴其選朝廷禮樂刑政之事皆在於
學士所觀而習者皆先王之法言徳行治天下之意其
材亦可以為天下國家之用苟不足以為天下國家之
用則不教也苟可以為天下國家之用者則無不在于
學此教之之道也所謂養之之道何也饒之以財約之
以禮裁之以法也何謂饒之以財人之情不足於財則
貪鄙苟得無所不至先王知其如此故其制禄自庶人
之在官者其禄已足以代其耕矣由此等而上之每有
加焉使其足以養亷恥而離貪鄙之行猶以為未也又
推其禄以及其子孫謂之世禄使其生也既于父子兄
弟妻子之養婚姻朋友之接皆無憾矣其死也又于子
孫無不足之憂焉何謂約之以禮人情足於財而無禮
以節之則又放辟邪侈無所不至先王知其如此故為
之制度婚喪祭養燕享之事服食器用之物皆以命數
為之節而齊之以律度量衡之法其命可以為之而財
不足以具則弗具也其財可以具而命不得為之者不
使有銖兩分寸之加焉何謂裁之以法先王于天下之
士教之以道藝矣不帥教則待之以屏棄逺方終身不
齒之法約之以禮矣不循禮則待之以流殺之法王制
曰變衣服者其君流酒誥曰厥或誥曰羣飲汝勿佚盡
執拘以歸于周予其殺夫羣飲變衣服小罪也流殺大
刑也加小罪以大刑先王所以忍而不疑者以為不如
是不足以一天下之俗而成吾治夫約之以禮裁之以
法天下所以服從無抵冒者又非獨其禁嚴而治察之
所能致也盖亦以吾至誠懇惻之心力行而為之倡凡
在左右通貴之人皆順上之欲而服行之有一不帥者
法之加必自此始夫上以至誠行之而貴者知避上之
所惡矣則天下之不罰而止者衆矣故曰此養之之道
也所謂取之之道者何也先王之取人也必于鄉黨必
于庠序使衆人推其所謂賢能書之以告于王而察之
誠賢能也然後隨其徳之大小才之髙下而官使之所
謂察之者非専用耳目之聰明而私聽于一人之口也
欲審知其徳問以行欲審知其才問以言得其言行則
試之以事所謂察之者試之以事是也雖堯之用舜亦
不過如此而已又况其下乎若夫九州之大四海之逺
百官億醜之賤所須士大夫之才則衆矣有天下者又
不可以一二自察之也又不可以偏屬于一人而使之
於一日二日之間考試其行能而進退之也盖吾已能
察其才行之大者以為大官矣因使之取其類以持久
試之而考其能者以告于上而後以爵命禄秩予之而
已此取之之道也所謂任之之道者何也人之才徳髙
下厚薄不同其所任有宜有不宜先王知其如此故知
農者以為后稷知工者以為共工其徳厚而才髙者以
為之長徳薄而才下者以為之佐屬又以久於其職則
上狃習而知其事下服馴而安其教賢者則其功可以
至于成不肖者則其罪可以至于著故久其任而付之
以考績之法夫如此故智能才力之士則得盡其智以
赴功而不患其事之不終其功之不就也偷惰苟且之
人雖欲取容於一時而顧僇辱在于後安得不勉乎若
夫無能之人固知辭避而去矣居職任事之日久不勝
任之罪不可以幸而免故也彼且不敢冒而知辭避矣
尚何有比周讒諂爭進之人乎取之既已詳使之既已
當處之既已久至其任之也又專焉而不一二以法束
縛之而使之得行其意堯舜之所以理百官而熙衆工
者以此而已書曰三載考績三考黜陟幽明此之謂也
然堯舜之時其所黜者則聞之矣盖四凶是也其所陟
者則皐陶稷契皆終身一官而不徙盖其所謂陟者特
加之爵命禄賜而已耳此任之之道也夫教之養之取
之任之之道如此而當時人君又能與其大臣悉其耳
目心力至誠惻怛思念而行之此其人臣之所以不疑
而于天下國家之事無所欲為而不得也方今州縣雖
有學取牆壁具而已非有教導之官長育人才之事也
唯太學有教導之官而亦未嘗嚴其選朝廷禮樂刑政
之事未嘗在於學學者亦漠然自以禮樂刑政為有司
之事而非已所當知也學者之所教講說章句而已講
說章句固非古者教人之道也而近嵗乃始教之以課
試之文章夫課試之文章非博誦強學窮日之力則不
能及其能工也大則不足以用天下國家小則不足以
為天下國家之用故雖白首於庠序窮日之力以帥上
之教乃使之從政則茫然不知其方者皆是也盖今之
教者非特不能成人之才而已又從而困苦毁壊之使
不得成才者何也夫人之才成于專而毁于雜故先王
之處民才處工於官府處農於畎畝處商賈於肆而處
士於庠序使各專其業而不見異物懼異物之足以害
其業也所謂士者又非特使之不得見異物而已一示
之以先王之道而百家諸子之異說皆屏之而莫敢習
者焉今夫士之所宜學者天下國家之用也今悉使置
之不教而教之以課試之文章使其耗精疲神窮日之
力以從事於此及其任之以官也則又悉使置之而責
之以天下國家之事夫古之人以朝夕專其業于天下
國家之事而猶才有能有不能今乃移其精神奪其目
力以朝夕從事于無補之學及其任之以用然後卒然
責之以為天下國家之用宜其才之足以有為者少矣
臣故曰非特不能成人之才又從而困苦毁壊之使不
得成才也又有甚害者先王之時士之所學者文武之
道也士之才有可以為公卿大夫有可以為士其才之
大小冝不冝則有矣至于武事則隨其才之大小未有
不學者也故其大者居則為六官之卿出則為六軍之將
也其次則比閭族黨之師亦皆卒兩師旅之師也故邊疆宿
衛皆得士大夫為之而小人不得奸其任今之學者以為文
武異事我知治文事而已至於邊疆宿衛之任則推而屬之
于卒伍往往天下奸悍無賴之人苟其才行足以自託于鄉
里者未有肯去親戚而從召募者也邊疆宿衛此乃天下之
重任而人主之所當慎重者也故古者教士以射御為急其
他伎能則視其人才之所宜而后教之其才之所不能則不
强也至于射則男子之事盖人之生有疾則已苟無疾未有
去射而不學者也在庠序之間固嘗從事于射也有賓客之
事則以射有祭祀之事則以射别士之行同能偶則以射於
禮樂之事未嘗不寓于射而射亦未嘗不在於禮樂祭祀
之間也故易曰弧矢之利以威天下先王豈以射為可以
習揖讓之儀而已乎固以為射者武事之尤大而威天下
守國家之具也居則以是習禮樂出則以是從戰伐士既
朝夕從事於此而能者衆則邊疆宿衛之任皆可以擇而
取也夫士嘗學先王之道其行義嘗見推于鄉黨矣然後
因其才而託之以邊疆宿衞之事此古之人君所以推
干戈以屬之人而無内外之虞也今乃以天下之重任
人主所當至慎之選推而屬之奸悍無賴才行不足自
寄於鄉里之人此方今所以諰諰然常抱邊疆之憂而
虞宿衞之不足恃以為安也今孰不知邊疆宿衞之士
不足恃以為安哉顧以為天下學士以執兵為恥而亦
未有能騎射行陣之事者也則非召募之卒伍孰能任
其事者乎夫不嚴其教髙其選則士之以執兵為恥而
未嘗有能騎射行陣之事固其理也凡此皆教之非其
道故也方今制禄大抵皆薄自非朝廷侍從之列食口稍
衆未有不兼農商之利而能充其養者也其下州縣之
吏一月所得多者錢八九千少者四五千以守選待除
守闕通之盖六七年而後得三年之禄計一月所得乃
實不能四五千少者乃實不能及三四千而已雖厮養
之給亦窘於此矣而其養生喪死昏姻𦵏造之事皆當
出於此夫出中人之上者雖窮而不失為君子出中人
之下者雖泰而不失為小人惟中人則不然窮則為小
人泰則為君子計天下之士出中人之上下者千百而
無什一窮而為小人泰而為君子者則天下皆是也先
王以為衆不可以力勝也故制行不以已而以中人為
制所以因其欲而利道之以為中人之所能守則其志
可以行乎天下而推之後世以今之制禄而欲士之無
毁廉恥盖中人之所不能也故今官大者往往交賂遺
營貲産以負貪汙之毁官小者販鬻乞丐無所不
為夫士已嘗毁廉恥以負累于世矣則其偷惰取容
之意生矜奮自強之心息則職業安得而不弛治道何
從而興乎又况委法受賂侵牟百姓往往而是也此所
謂不能饒之以財也婚喪奉養服食器用之物皆無
制度以為之節而天下以奢為榮以儉為恥苟其財之
可以具則無所為而不得有司既不禁而人又以此為
榮苟其財不足而不能自稱于流俗則其婚喪之際往
往得罪于族人親姻而人以為恥也故富者貪而不知
止貧者則勉強其不足以追之此士之所以重困而亷
恥之心毁也凡此所謂不能約之以禮也方今陛下躬
行儉約以率天下此左右通貴之臣所親見也然而其
閨門之内奢靡無節犯上之所惡以傷天下之教者有
已甚者矣未聞朝廷有所放絀以示天下昔周之人拘
羣飲而被之以殺刑者以為酒之末流生害有至于死
者衆矣故重禁其禍之所自生重禁禍之所自生故其
施刑極省而人之抵于禍敗者少矣今朝廷之法所尤
重者獨貪吏耳重禁貪吏而輕奢靡之法此所謂禁其
末而弛其本然而世之識者以為方今官冗而縣官財
用已不足以供之其亦蔽于理矣今之入官誠冗矣然
而前世置員盖甚少而賦禄又如此之薄則財用之所
不足盖亦有說矣吏禄豈足計哉臣于財利固未嘗學
然竊觀前世治財之大畧矣盖因天下之力以生天下
之財取天下之財以供天下之費自古治世未嘗以不
足為天下之公患也患在治財無其道耳今天下不見
兵革之具而元元安土樂業人致其力以生天下之財
然而公私常以困窮為患者殆以理財未得其道而有
司不能度世之宜而通其變耳誠能理財以其道而通
其變臣雖愚固知増吏禄不足以傷經費也方今法嚴
令具所以羅天下之士可謂密矣然而亦嘗教之以道
藝而有不帥教之刑以待之乎亦嘗約之以制度而有
不循理之刑以待之乎亦嘗任之以職事而有不任事
之刑以待之乎夫不先教之以道藝誠不可以誅其不
率教不先約之以制度誠不可以誅其不循理不先任
之以職事誠不可以誅其不任事此三者先王之法所
尤急也今皆不可得誅而薄物細故非害治之急者為
之法禁月異而嵗不同為吏者至于不可勝紀又况能
一一避之而毋犯者乎此法令所以玩而不行小人有
倖而免者君子有不幸而及者焉此所謂不能裁之以
刑者也凡此皆治之非其道也方今取士強記博誦而
畧通于文辭謂之茂才異等賢良方正茂才異等賢良
方正者公卿之選也記不必強誦不必博畧通于文辭
而又嘗學詩賦則謂之進士進士之髙者亦公卿之選
也夫此二科所得之技能不足以為公卿不待論而後
可知而世之議者乃以為我嘗以之取士而才之可以
為公卿者常出於此不必法古之取人然後得士也其
亦蔽于理歟先王之時盡所以取人之道猶懼賢者之
難進而不肖者之雜于其間也今悉廢先王所以取士
之道而欲使天下之才士悉使為賢良進士則士之才
可以為公卿者固宜為賢良進士而賢良進士亦固宜
有時而得才之可以為公卿者也然而不肖者苟能雕
蟲篆刻之學以此進至乎公卿才之可以為公卿者困
於無補之學而以此絀死于巖野盖十八九矣夫古之
人有天下者其所慎擇者公卿而已公卿既得其人因
使推其類以聚于朝廷則百司庶職無不得其人也今
使不肖之人幸而至乎公卿因得推其類聚之朝廷是
以朝廷所以多不肖之人而雖有賢智往往困於無助
不得行其意也且公卿之不肖既推其類以聚于朝廷
朝廷之不肖又推其類以備四方之任使四方之任使
者又各推其不肖以布於州郡則雖有同罪舉官之科
豈足恃哉適足以為不肖之資而已其次九經五經學
究明法之科朝廷固已嘗患其無用于世而稍責之以
大義矣然大義之所得未有以賢於故也今朝廷又開
明經之選以進經術之士然明經之所取亦記誦而畧
通於文辭者則得之矣彼通先王之意而可以施于天
下國家之用者顧未必得與於此選也其次則恩澤子
弟庠序不教之以道藝官司不考問其才能父兄不保
任其行義而朝廷輒以官予之而任之以事武王數紂
之罪則曰官人以世夫官人以世而不計其才行此乃
紂之所以亂亡之道而治世之所無也又其次曰流外
朝廷固已擠之于亷恥之外而限其進取之路矣顧屬
之以州縣之事使之臨士民之上豈所謂以賢治不肖
者乎以臣使事之所及一路數千里之間州縣之吏出
于流外者往往而有可屬任以事者殆無二三而當防
閑其奸者皆是盖古者有賢不肖之分而無流品之别
故孔子之聖而嘗為季氏吏盖雖為吏而上不害其為
公卿及後世有流品之别則凡在流品外者其所成立
固嘗自置於廉恥之外而無髙人之意矣夫以近世風
俗之流靡雖自士大夫之才勢足以進取而朝廷嘗奨
之以禮義者晚節末路往往怵而為奸况又其素所成
立無髙人之意而朝廷固已擠之于亷恥之外限其進
取乎其臨人親職放辟邪侈固其理也至於邊疆宿衞
之選則臣固已言其失矣凡此皆取之非其道也方今
取之既不以其道至于任人又不問其徳之所宜而問
其出身之後先不論其才之稱否而論其歴任之多少
以文學進者且使之治財已使之治財矣又轉而使之
典獄已使之典獄矣又轉而使之治禮是則一人之身
而責之以百官之所能備宜其人才之難為也夫責人
以所難為則人之所能為者少矣人之能為者少則相
率而不為故使之典禮未嘗以不知禮為憂以今之典
禮者皆未嘗學禮故也使之典獄未嘗以不知獄為恥以
今典獄者未嘗學獄故也天下之人亦以漸漬于失教
被服于成俗見朝廷有所任使非其資序則相議而訕
之至于任使不當其才未嘗有非之者也且在位者數
徙則不得久于其官故上不能狃習而知其事下不肯
服馴而安其教賢者則其功不可以及于成不肖者則
其罪不可以及于著若夫迎新将故之勞縁絶簿書之
弊固其害之小者不足悉數也設官大抵皆當久于其
任而至于所部者逺所任者重則尤宜久于其官而後
可以責其有為而方今尤不得久于其官往往數日輒
遷之矣取之既已不詳使之既已不當處之既已不久
至于任之則又不專而又一一以法束縛之使不得行
其意臣固知當今在位多非其人稍假借之權而不一
一以法束縳之則放恣而無不為雖然在位非其人而
持法以為治自古及今未有能治者也即使在位皆得
其人矣而一一以法束縳之不使之得行其意亦自古
及今未有能治者也夫取之既已不詳使之既已不當
處之既已不久任之又已不專而又一一以法束縳之故
雖賢者在位能者在職與不肖而無能者殆無以異夫
如此故朝廷明知其賢能足以任事苟非其資序則不以
任事而輒進之雖進之士猶不服也明知其無能不肖
苟非有罪為任事者所劾不敢以不勝任而輒退之雖
退之士猶不服也彼誠不肖而無能然而士不服者何
也以所謂賢能者任其事與不肖而無能者亦何以異
故也臣前以為不能任人以職事而無不任事之刑以
待之者盖謂此也夫教之養之取之任之有一非其道
則足以敗亂天下之人才又况兼此四者而有之則在
位不才苟簡貪鄙之人至于不可勝數而草野閭巷之
間亦少可任之才固不足怪詩曰國雖靡止或聖或否
民雖靡膴或哲或謀或肅或艾如彼泉流無淪胥以敗
此之謂也夫在位之人才不足矣而閭巷草野之間亦
少可用之才則豈特行先王之政而不得也社稷之託
封疆之守陛下其能久以天幸為常而無一旦之憂乎
盖漢之張角三十六萬同日而起而所在郡國莫能發
其謀唐之黄巢横行天下而所至將吏無敢與之抗者
漢唐之所以亡禍自此始唐既亡矣陵夷以至五代而
武夫用事賢者伏匿消沮而不見在位無復有知君臣
之義上下之禮者也當是之時變置社稷盖甚于奕棊
之易而元元肝腦塗地幸而不轉死于溝壑者無幾耳
夫人才不足其患盖如此而方今公卿大夫莫肯為陛下
長慮後顧為宗廟萬世計臣竊惑之昔晉武帝趣過目
前而不為子孫長逺之謀當時在位亦皆偷合苟容而
風俗蕩然棄禮義捐法制上下同失莫以為戒有識固
知其將必亂矣而其後果海内大擾一綫延于江左者
僅百餘年伏惟三廟祖宗神靈所以付屬陛下固將為
萬世血食而大庇元元于無窮也臣願陛下鑒漢唐五
代之所以亂亾懲晉武苟且因循之禍明詔大臣思所
以陶成天下之才慮之以謀計之以數為之以漸期深
知于當世之變而無負于先王之意則天下之人才不
勝用矣人才不勝用則陛下何求而不得何欲而不成
哉夫慮之以謀計之以數為之以漸則成天下之才甚
易也臣始讀孟子見孟子言王政之易行心則以為誠然及
見與慎子論齊魯之地以為先王之制國大抵不過百
里者以為今有王者起則凡諸侯之地或千里或五百
里皆將損之至于數十百里而後止于是疑孟子雖賢
其仁智足以一天下亦安能毋刼之以兵革而使數百
千里之強國一旦肯損其地之十八九而比于先王之
諸侯至其後觀漢武帝用主父偃之䇿令諸侯王地悉
得推恩分其子弟而漢親臨定其號名輒别屬漢於是
諸侯王之子弟各有分土而勢強地大者卒以分析弱
小然後知慮之以謀計之以數為之以漸則大者固可
使小強者固可使弱而不至于傾駭變亂敗傷之釁孟
子之言不為過又况今欲改易更革其勢非若孟子所
為之難也臣故曰慮之以謀計之以數為之以漸則其
為甚易也然先王之為天下不患人之不為而患人之
不能不患人之不能而患已之不勉何謂不患人之不
為而患人之不能人之情所願得者善行美名尊爵厚
利也而先王能操之以臨天下之士天下之士有能遵
之以治者則悉以其所願得者以與之士不能則已矣
苟能則孰肯舍所願得而不自勉以為才故曰不患人
之不為而患人之不能何謂不患人之不能而患已之
不勉先王之法所以待人者盡矣自非下愚不可移之
才未有不能赴者也然而不謀之以至誠惻怛之心力
行而先之未有能以至誠惻怛之心力行而應之者也
故曰不患人之不能而患已之不勉陛下誠有意乎成
天下之才則臣願陛下勉之而已臣又觀朝廷異時欲
有所施為變革其始計利害未嘗不熟也顧一有流俗僥
倖之人不恱而非之則遂止而不敢為夫法度立則人無
獨䝉其幸者故先王之政雖足以利天下而當其承弊
壊之後僥倖之時其創法立制未嘗不艱難也以其創
法立制而天下僥倖之人亦順恱以趨之無有齟齬則
先王之法至今存而不廢矣惟其創法立制之艱難而
僥倖之人不肯順恱而趨之故古之人欲有所為未嘗
不加之以征誅而後得其意詩曰是伐是肆是絶是忽
四方以無拂此言文王先征誅而後得意于天下也夫
先王欲立法度以變衰壊之俗而成人之才雖有征誅
之難猶忍而為之以為不若是不可以有為也及至孔
子以匹夫遊諸侯所至則使其君臣捐所習逆所順強
所劣憧憧如也卒困於排逐然孔子亦終不為之變以為
不如是不可以有為此其所守盖與文王同意夫在上
之聖人莫如文王在下之聖人莫如孔子而欲有所施
為變革則其事盖如此矣今有天下之勢居先王之位
創立法制非有征誅之難也雖有僥倖之人不恱而非
之固不勝天下順恱之人衆也然而一有流俗僥倖不
恱之言則遂止而不敢為者惑也陛下誠有意乎成天
下之才則臣又願斷之而已夫慮之以謀計之以數為
之以漸而又勉之以誠斷之以果然而猶不能成天下
之才則以臣所聞盖未有也然臣之所稱流俗之所不
講而今之議者謂迂闊而熟爛者也竊觀近世士大夫
所欲悉心力耳目以補助朝廷者有矣彼其意非一切
利害則以為當世所能行者士大夫既以此希世而朝廷
所取于天下之士亦不過如此至于大倫大法禮義之
際先王之所立學而謹守者盖不及也一有及此則羣
聚而笑之以為迂闊今朝廷悉心于一切之利害有司
法令刀筆之間非一日矣然其效可觀矣則夫所謂迂
闊而熟爛者惟陛下亦可以少留神而察之矣夫唐太
宗貞觀之初人人異論如封徳彞之徒皆以為非雜用
秦漢之政不足以為天下能思先王之事開太宗者魏
文正公一人爾其所施設雖未能盡當先王之意抑其大
畧可謂合矣故能以數年之間而天下幾至刑措中國
安寧蠻夷順服自三王以来未有如此盛時也唐太宗
之初天下之俗猶今之世也魏文公之言固當時所謂迂
闊而熟爛者也然其效如此賈誼曰今或言德教之不如
法令胡不引商周秦漢以觀之然則唐太宗之事亦足以
觀矣臣幸以職事歸報陛下不自知其駑下無以稱職而
敢及國家之大體者以臣䝉陛下任使而當歸報竊謂在
位之人才不足而無以稱朝廷任使之意而朝廷所以任
使天下之士者或非其理而士不得盡其才此亦臣使事
之所及而陛下之所宜先聞者也釋此不言而毛舉利害
之一二以汙陛下之聰明而終無補于世則非臣所以事
陛下惓惓之意也伏惟陛下詳思而擇其中天下幸甚
　　　上曾參政書
安石聞古之君子立而相天下必因其才力之所宜形
勢之所安而役使之故人得盡其才而樂出乎其時今
也安石材不足以任劇而又多病不敢自蔽而數以聞
執事矣而閣下必欲使察一道之吏而寄之以刑獄之
事非所謂因其材力之所宜也安石親老矣有上氣之
疾日久比年加之風眩勢不可以去左右閣下必欲使
之奔走䟦涉不常乎親之側非所謂因其形勢之所安也
伏惟閣下由君子之道以相天下故安石得布其私焉
論者或以為事君使之左則左使之右則右害有至于
死而不敢避勞有至于病而不敢辭者人臣之義也安
石竊以為不然上之使人也既因其才力之所宜形勢
之所安則使之左而左使之右而右可也上之使人也
不因其才力之所宜形勢之所安上將無以報我君下
將無以慰我親然且左右惟所使則是無義命而苟恱
之為可也害有至於死而不敢避者義無所避之也勞有
至於病而不敢辭者義無所辭之也今天下之吏其才
可以備一道之使而無不可為之勢其志又欲得此以
有為者盖不可勝數則安石之事非所謂不可辭之地
而不可避之時也論者又以為人臣之事君與人子之
事親其勢不可得而兼也其才不足以任事而勢不可
以去親之左右則致為臣而養可也安石又竊以為不
然古之民也有常産矣然而事親者猶將輕其志重其
禄所以為養今也仕則有常禄而居則無常産而特將
輕去其所以為養非所謂為人子事親之義也且安石
之材固不足以任使事矣然尚有可任者在我君與我
相處之而已爾固不可以去親之左右矣然任豈有不
便于養者乎在我君與我相處之而已爾然以安石之
賤未嘗得比于門牆之側而慨然以鄙朴之辭自通于
閣下之前欲得其所求自常人觀之宜其終齟齬而無
所合也自君子觀之由君子之道以相天下則宜不為
逺近易慮而不以親疏改施如天之無不幬而施之各
以其命之所宜如地之無不載而生之各以其性之所
有彼常人之心區區好忮而自私不恕已以及物者豈
足以量之邪伏惟閣下垂聴而察焉使天下士無復思
古之君子而樂出乎閣下之時而又使常人之觀閣下
者不能量也豈非君子之所願而樂者乎冒瀆威尊不
任惶恐之至
　　　上邵學士書
仲詳足下數日前辱示樂安公詩石本及足下所撰復
鑑湖記啓封緩讀心目開滌辭簡而精義深而明不俟
按圖而盡越絶之形勝不俟入國而熟賢牧之愛民非
夫誠發乎文文貫乎道仁思義色表裏相符者其孰能至
于此哉因環列書室且欣且慶非有厚也公義之然也
安石嘗患近世之文辭勿顧于理理勿顧于事以襞積
故實為有學以雕繪語句為精新譬之擷竒花之英積
而玩之雖光華馨采鮮縟可愛求其根柢濟用則蔑如
也安石幸觀樂安足下之所著譬猶笙磬之貴圭璋之
器有節奏焉有法度焉雖庸耳必知雅正之可貴温潤
之可寶也仲尼曰有徳必有言徳不孤必有鄰其斯之
謂乎昔昌黎為唐儒宗得子壻李漢然後其文益振其
道益大今樂安公懿文茂行超越朝右復得足下以宏
識清議相須光潤苟力而不已使後之議者必曰樂安
公聖宋之儒宗也猶唐之昌黎而勛業過之又曰邵公
樂安公之壻也猶昌黎之於李漢而器畧過之是則韓
李蔣邵之名各齊驅並驟與此金石之刻不朽矣所以
且欣且慶者在于茲焉郡庠拘率偶足下有西笑之
謀未獲親交談義聊因手書以道欽謝之意且賀樂安
公之得人也
　　　答韓求仁書
比承手筆問以所疑哀荒久不為報勤勤之意不可以
虚辱故畧以所聞致左右不自知其中否也惟求仁所
擇耳盖序詩者不知何人然非達先王之法言者不能
為也故其言約而明肆而深要當精思而熟講之耳不
當疑其有失也二南皆文王之詩而其所繫不同者周
南之詩其志美其道盛微至於赳赳武夫免罝之人逺
至于江漢汝濆之域久至于衰世之公子皆有以成其
徳召南則不能與於此此所以為諸侯之風而係之召
公者也夫事出于一人而其不同如此者盖所入有淺
深而所施有久近故爾所謂小雅大雅者詩之序固曰
政有小大故有小雅焉有大雅焉然所謂大雅者積衆
小而為大故小雅之末有疑于大雅者此不可不知也
又作詩者其志各有所主其言及于大而志之所主者
小其言及于小而志之所主者大此又不可不知也司
馬遷以為大雅言王公大人而徳逮黎庶小雅譏小已
之得失而其流及上此言可用也又宣王之大雅其善
疑于小而幽王之小雅其惡疑于大盖宣王之善微矣
其大者如此而已幽王之惡大矣其小者猶如此也凡
序言刺某者一人之事也言刺時者非一人之事也
刺言其事疾言其情或言其事或言其情其實一也何
以知其如此牆有茨衞人刺其上也而卒曰國人疾之
而不可道也是以知其如此也刺亂為亂者作也閔亂
為遭亂者作也何以知其如此平王之揚之水先束薪而
後束楚忽之揚之水先束楚而後束薪周之亂在上而
鄭之亂在下故也亂在上則刺其上亂在下則閔其上是
以知其如此也管叔為亂成王幼沖周公作䲭鴞以遺
王非疾成王而刺之也特以救亂而已故不言刺亂也
言刺亂刺褊刺奢刺荒序其所刺之事也言刺時者明
非一人之事耳非謂其不亂也闗雎之詩所謂悠哉悠
哉轉輾反側者孔子所謂哀而不傷者也何彼穠矣之
詩所謂平王者猶格王寧王而已非果周之平王也所
謂齊侯者非營丘之齊侯也鄭緇衣之詩冝也好也蓆
也此其先後之序也此詩言武公父子善善之無已故
序曰以明有國善善之功焉蓆多也冝者以言其所善
之當也多者以言其所善之衆也緇衣者君臣同朝之
服也適子之館者就之也為之改作緇衣而授之以
粲者舉而養之也能就之又能舉而養之此所以為有
國者之善善而異于匹夫之善善也夫有國之善善如
此則優于天下矣其能父子善于其職而國人美之不
亦宜乎生民之詩所謂是任是負以歸肇祀者言后稷
既開國任負所種之穀以歸而肇祀爾非以謂兆帝祀
于郊也所謂卬盛于豆于豆于登其香始升上帝居歆
者言我既為天子得祀郊則盛于豆登其香始升而上
帝居歆爾非以為后稷得郊也其卒曰胡臭亶時庶無
罪悔以迄于今者言上帝所以居歆何臭之亶時乎乃
以后稷肇祀則庶無罪悔以迄于今得郊祀之時爾盖
所謂文武之功起于后稷故推以配天者此也衞有弼
鄘之詩而說者以為衞後世并弼鄘而取之理或然也
既無所受之則疑而闕之可也意誠而后心正心正則
無所為而不正故孔子曰詩三百一言以蔽之曰思無
邪此詩之言故曰詩三百一言以蔽之也非以為他經
有異乎此也我之所受者為此則彼者我之所棄也所
謂彼哉彼哉者盖孔子之所棄也孔子曰管仲如其仁
仁也揚子謂屈原如其智不智也猶之詩以不明為明
又以不明為昏考其辭之終始則其文雖同不害其意
異也忠足以盡已恕足以盡物雖孔子之道又何以加
于此而論者或以為孔子之道神明不測非忠恕之所
能盡雖然此非所以告曽子者也好勇過吾也者所謂
能勇而不能怯者也能勇而不能怯非成材也故孔子
無所取古者鳳鳥至河出圖皆聖人在上之時其言鳯
鳥不至河不出圖者盖曰無聖人在上而已矣顔子具
聖人之體而微所謂美人也其于尊五美屏四惡非待
教也若夫鄭聲佞人則由外鑠我者也雖若顔子者不
放而逺之則其於為邦也不能無敗書曰能哲而恵何
憂乎驩兜何畏乎巧言令色孔壬由此觀之佞人者堯
舜之所難而况于顔子者乎夫佞人之所以入人者言
而已言之入人不如聲之深則鄭聲之可畏固又甚矣孔子
曰如有所譽其有所試矣謂顔子三月不違仁者葢有所試
矣雖然顔子之行非終於此其後孔子告之以克已復禮而
請事斯語矣夫能言動視聴以禮則葢已終身未嘗違仁非
特三月而已也語道之全則無不在也無不為也學者所不
能遽也而不可以不心存焉道之在我者為德德可據也以
德愛者為仁仁譬則左也義譬則右也德以仁為主故君子在
仁義之間所當依者仁而已孔子之去魯也知者以為為無
禮也乃孔子則欲以微罪行也以微罪行也者依于仁
而已禮體此者也智知此者也信信此者也孔子曰志
於道據於徳依於仁而不及乎義禮智信者其說盖如
此也揚子曰道以道之徳以得之仁以人之義以宜之
禮以體之天也合則渾離則散一人而兼統四體者其
身全乎老子曰失道而後徳失徳而後仁失仁而後義
失義而後禮揚子言其合老子言其離此其所以異也
韓文公知道有君子有小人徳有凶有吉而不知仁義
之無以異于道徳此為不知道徳也管仲九合諸侯一
匡天下此孟子所謂天之大任者也不能如大人正已
而物正此孔子所謂小器者也言各有所當非相違也
昔之論人者或謂之聖人或謂之賢人或謂之君子或
謂之仁人或謂之善人或謂之士㣲子一篇記古之人
出處去就盖畧有次序其終所記八士者其行特可謂
之士而已矣當記此時此八人之行盖猶有所見今亡
矣其行不可得而考也無君子小人至于五世則流澤
盡澤盡則服盡而尊親之禮息萬世莫不尊親者孔子
也故孟子曰余未得為孔子徒予私淑諸人也孟子所
謂市㕓而不征法而不㕓者先儒以國中之地謂之㕓
以周官考之此說是也㕓而不征者賦其市地之㕓而
不征其貨法而不㕓者治之以市官之法而不賦其㕓
或㕓而不征或法而不㕓盖制商賈者惡其盛盛則人
去本者衆又惡其衰衰則貨不通故制法以權之稍盛
則㕓而不征已衰則法而不㕓文王之時闗譏而不征
及周公制禮則凶荒札喪然後無征盖所以權之也貢
者夏后氏之法而孟子以為不善者不善非夏后氏之
罪也時而已矣責難於君者我聞之矣責善於友者我
聞之矣雖然其於君也曰以道事之不可則止其於友
也曰忠吿而善道之不可則止王驩于孟子非君也非
友也彼未嘗謀于孟子則孟子未嘗與之言不亦宜乎
求仁所問于易者尚非易之藴也能盡于詩書論語之
言則此皆不問而可知安石嘗學易矣讀而思之自以
為如此則書之以待知易者質其義當是時非可以學
易也惟無師友之故不得其序以過於進取乃今而後
知昔之為可悔而其書往往已為不知者所傳追思之
未嘗不愧也以安石之愧悔故亦欲求仁慎之盖以求
仁之才能而好問如此安石所以告于左右者不敢不
盡冀有以亮之而已至於春秋三傳既不足信故于諸
經尤為難知辱問皆不果答亦冀有以亮之
　　　答陳柅書
安石啓伏䝉不遺不肖而身辱先之示之文章使得窺
究其所藴又取安石所以應見問者序而存之以寵其
行足下之賜過矣不敢當也安石懦陋淺薄學未成而
仕其言行往往背戾于聖人之道擯而後復者非一事
也自度尚不足與庸人為師况如足下之才良俊明安
能一有所補耶雖然足下過聽所序而存者或非安石
所聞于師友之本指也則義不得黙而已莊生之書其
通性命之分而不以死生禍福累其心此其近聖人也
自非明智不能及此明智矣讀聖人之說亦足以及此
不足以及此而陷溺于周之說則其為亂也大矣墨翟
非亢然詆聖人而立其說于世盖學聖人之道而失之
耳雖周亦然韓氏作讀墨而又謂子夏之後流而為莊
周則莊墨皆學聖人而失其源者也老莊之書具在其
說未嘗及神仙惟葛洪為二人作傳以為仙而足下謂
老莊潛心於神仙疑非老莊之實故嘗為足下道此老
莊雖不及神仙而其說亦皆不合於經盖有志于道者
聖人之說博大而閎深要當不遺餘力以求之是二書
雖欲讀抑有不暇安石之所聞如此其離合於道惟足
下自擇之
　　　答王深甫書
安石拘於此欎鬱不樂日夜望深甫之来以豁我心而
得書乃不知所冀况自京師去潁良不逺深甫家事會
當有暇時豈宜愛數日之勞而不一顧我乎朋友道喪
久矣此我于深甫不能無望也向說天民與深甫不同
雖䝉丁寧相教意尚未能與深甫相合也深甫曰事君
者以容于我君為恱安社稷者以安我之社稷為恱天
民者以行之天下而澤被于民為恱三者皆執其志之
所殖而成善者也而未及乎知命大人則知命矣安石
則以為善者所以繼道而行之可善者也孔子曰智及
之仁能守之莊以蒞之動之不以禮未善也又曰武盡
美矣未盡善也孔子之所謂善者如此則以容于我君
為恱者未可謂能成善者也亦曰容而已矣以容于我
君為恱者則以不容為戚安我社稷為恱則以不安為
戚我身之不容與社稷之不安亦有命也而以為我戚
此乃所謂不知命也夫天民者達可行於天下而後行
之者也彼非以達可行於天下為恱者也則其窮而不
行也豈以為戚哉視我之窮達而無恱戚于我心不知
命者其何能如此且深甫謂以民係天者明其性命莫
不禀于天也有匹夫求達其志于天下以養全其類是
能順天者敢取其號亦曰天民安有能順天而不知命
者乎深甫曰安有能視天以去就而德顧貶於大人者
乎安石則以為古之能視天以去就其徳貶於大人者
有矣即深甫所謂管仲是也管仲不能正已者也然而
至于不死子糾而從小白其去就可謂知天命矣天之
意固嘗甚重其民故孔子善其去就曰豈若匹夫匹婦
之為諒也自經於溝瀆而莫之知也此乃我所謂徳不
如大人而尚能視天以去就者深甫曰正已以事君者
其道足以致容而已不容則命也何恱于我心哉正已
而安社稷者其道足以行天下而已不行則命也何窮
達于我心哉安石則以為大人之窮達能無恱戚于我
心不能無欲達孟子曰我四十不動心又曰何為不豫
哉然而千里而見王是予所欲也不遇故去豈予所欲
哉王庶幾改之予日望之夫孟子可謂大人矣而其言
如此然則所謂無窮達于我心者殆非也亦曰無恱戚
而已矣深甫曰惟其正已而不求于正物是以使萬物
之正焉安石以為期于正已而不期正物而使萬物自
正焉是無治人之道也無治人之道者是老荘之為也
所謂大人者豈老荘之為哉正已不期正物者非也正
已而期于正物者亦非也正已而不期于正物是無義
也正已而期于正物是無命也所謂大人者豈顧無義
命哉揚子曰先自治而後治人之謂大器揚子所謂大
器者盖孟子之謂大人也物正焉者使物取正乎我而
後能正非使之自正也武王曰四方有罪無罪惟我在
天下曷敢有越厥志一人横行于天下武王恥之孟子
所謂武王一怒而安天下之民不期于正物而使物自
正則一人横行于天下武王無為怒也孟子没能言大
人而不放于老莊者揚子而已深甫嘗試以安石之言
與常君論之二君猶以為未也願以教我
　　　答吴子經書
比得周秀才所示書即欲奉報以多病多事未能如志
重承手問尤以感愧知生事彌困為之奈何安石亦以
姻事見迫又田入不足故私計亦未能不以經心然勞
逸有命當順以聴之耳前書所示大抵不出先志若子
經欲以文辭髙世則世之名能文辭者已無過矣若欲
以明道則離聖人之經皆不足以有明也自秦漢以来
儒者惟揚雄為知言然尚恨有所未盡今學士大夫往
往不足以知雄則其於聖人之經宜其有所未盡子經
誠欲以文辭髙世則無為見問矣誠欲以明道則所欲
為子經道者非可以一言而盡也子經所謂邪鑿以矯
矢背柄以矯舟此天下之所同而舟矢已来未之改也
先志所論有非天下之所同而特出子經之新意者則
與矯舟矢之意為不類又子經以為詩禮不可以相解乃
如安石之學則惟詩禮足以相解以其理同故也子經
以為如何兩家各多難無由會合許明年見過幸甚未
爾自愛
　　　送孫正之序
時然而然衆人也已然而然君子也已然而然非私已
也聖人之道在焉爾夫君子有窮苦顛跌不肯一失絀
已以從時者不以時勝道也故其得志于君則變時而
之道若反手然彼其術素修而志素定也時乎楊墨已
不然者孟軻氏而已時乎釋老已不然者韓愈氏而已
如孟韓者可謂術素修而志素定也不以時勝道也惜
也不得志于君使真儒之效不白于當世然其于衆人
也卓矣嗚呼余觀今之世圓冠峩如大裙襜如坐而堯
言起而舜趨不以孟韓之心為心者果異衆人乎余官
于揚得友曰孫正之正之行古之道又善為古文余知
其能以孟韓之心為心而不已者也夫越人之望燕為
絶域也比轅而首之苟不已無不至孟韓之道去吾黨
豈若越人之望燕哉以正之之不已而不至焉余未之
信也一日得志于我君而真儒之效不白于當世余亦
未之信也正之之兄官于温奉其親以行將從之先為
言以處余余欲黙然安得而黙也慶厯二年閏九月十
一日
　　　䖍州學記
䖍於江南地最曠大山長谷荒翳險阻交廣閩越銅鹽
之販道所出入椎埋盗奪鼔鑄之奸視天下為多慶厯
中常詔立學州縣䖍亦應詔而卑陋褊迫不足為美觀
州人欲合私財遷而大之久矣然吏嘗力屈于聽獄而
不暇顧此凡二十一年而後改築於州所治之東南以
從州人之願盖經始於治平元年二月提㸃刑獄宋城
蔡侯行州事之時而考之以十月者知州事錢塘元侯
也二侯皆天下所謂才吏故其就此不勞而齋祠講說
候望宿息以至庖湢莫不有所又斥餘財市田及書以
待學者内外完善矣於是州人相與樂二侯之適已而
来請文以記其成余聞之也先王所謂道徳者性命之
理而已其度數在乎俎豆鐘鼓管絃之間而常患乎難
知故為之官師為之學以聚天下之士期命辨說誦歌
絃舞使之深知其意夫士牧民者也牧知地之所在則
彼不知者驅之爾然士學而不知知而不行行而不至
則奈何先王于是乎有政矣夫政非為勸沮而已也然
亦所以為勸沮故舉其學之成者以為卿大夫其次雖
未成而不害其能至者以為士此舜所謂庸之者也若
夫道隆而徳駿者又不止此雖天子北面而問焉而與
之迭為賓主此舜所謂承之者也蔽陷畔逃不可與有
言則撻之以誨其過書之以識其惡待之以嵗月之久
而終不化則放棄殺戮之刑隨其後此舜之所謂威之
者也盖其教法徳則異之以智仁聖義忠和行則同之
以孝友睦婣任恤藝則盡之以禮樂射御書數淫言詖
行詭怪之術不足以輔世則無所容乎其時而諸侯之
所以教一皆聽於天子天子命之矣然後乃興學命之
厯數所以時其遲速命之權量所以節其豐殺命不在
是則上之人不以教而為學者不道也士之奔走揖讓
酧酢笑語升降出入乎此則無非教者髙可以至于命
其下亦不失為人用其流及于既衰矣尚可以歌舞羣
衆使有以異于後世之人故當是時婦人之所能言童
子之所可知有後世老師宿儒之所惑而不悟者也武
夫之所道鄙人之所守有後世豪傑名士之所憚而愧
之者也堯舜三代從容無為周四海于一堂之上而流
風餘俗詠嘆之不息凡以此也周道微不幸而有秦君
臣莫知屈已以學而樂于自用其所建立悖矣而惡夫
非之者乃燒詩書殺學士掃除天下之庠序然後非之
者愈多而終于不勝何哉先王之道徳出于性命之理
而性命之理出于人心詩書能循而達之非能奪其所
有而予之以其所無也經雖亡出于人心者猶在則亦
安能使人舍已之昭昭而從我于聾昏哉然是心非特
秦也當孔子時即有欲毁鄉學者矣盖上失其政又自
為義不務出至善以勝之而患乎有為之難則是心非
特秦也墨子區區不知失者在此而發尚同之論彼其
為愚亦獨何異于秦嗚呼道之不一久矣揚子曰如将
復駕其所說莫若使諸儒金口而木舌盖有意乎辟雍
學校之事善乎其言雖孔子復出必從之矣今天子以
盛徳新即位庶幾能及此乎今之守吏實古之諸侯其
異于古者不在乎施設之不專而在乎所受于朝廷未
有先王之法度不在乎無所于教而在乎所以教未有
以成士大夫仁義之材䖍雖地曠以逺得所以教則雖
悍昏囂凶抵禁觸法而不悔者亦將有以聰明其耳目
而善其心又况乎學問之民故余為書二侯之績因道
古今之變及所望乎上者使歸而刻石焉
　　　君子齋記
天子諸侯謂之君卿大夫謂之子古之為此名也所以
命天下之有徳故天下之有徳通謂之君子有天子諸
侯卿大夫之位而無其徳可以謂之君子盖稱其位也
有天子諸侯卿大夫之徳而無其位可以謂之君子盖
稱其徳也位在外也遇而有之則人以其名與之而以
貎事之徳在我也求而有之則人以其實與之而心服
之夫人服之以貎而不以心與之以名而不以實能以
其位終身而無謫者盖亦幸而已矣故古之人以名為
羞以實為慊不務服人之貎而思有以服人之心非獨
如此也以為求在外者不可以力求也故雖窮困屈辱
樂之而勿去非以夫窮困屈辱為人之樂者在是也以
夫窮困屈辱不足以撓我心為可樂也已河南裴君主
簿于洛陽治齋于其官而命之曰君子裴君豈慕夫在
外者而欲有之乎豈以為世之小人衆而躬行君子者
獨我乎由前則失已由後則失人我知裴君不為是也
亦曰勉于徳而已盖所以牓于其前朝夕出入觀焉思
古之人所以為君子而務及之也獨仁不足以為君子
獨智不足以為君子仁足以盡性智足以窮理而又通
乎命此古之人所以為君子也雖然古之人不云乎徳
輶如毛毛猶有倫未有欲之而不得也然則裴君之為
君子也孰禦之焉故余嘉其尚而樂為道之
　
　
　
　宋文選巻十一
欽定四庫全書
　宋文選巻十二
　　余元度文
　　　堯舜非諡論
迹驟五帝徳規百王者有堯舜焉言常道尼父首之于
書大一統馬遷列之為紀釋者云堯舜諡也翼善傳聖
曰堯仁聖盛明曰舜後之學者㒺不宗焉予嘗考世系
之端辨質文之變頗疑是說請試明之粤自邃古聖人
迭興眞淳乍㪚制度未備尊盧赫胥以前未有姓氏皆
以教民之事而名之鑚燧改火則曰燧人穴處巢居則
曰有巢是也迨及三皇頗推五勝乘火帝者曰炎帝
應土運者曰黄帝少昊金天亦襲其故迭觀興廢漸有
兵戰自顓頊以來天下之號則因其名顓頊與嚳則其
名也帝摯帝堯帝舜亦其名也以國言之則顓頊稱髙
陽氏帝嚳稱髙辛氏帝堯稱陶唐氏帝舜稱有虞氏皆
以所興之地為國號也帝摯非改姓易代之主故不稱
氏以名言之則顓頊嚳摯堯舜皆名也頊正也嚳極也
摯大也堯髙也舜華也古雖敦朴知以美字為稱因不
疑矣夫諡法者著于周公盖三代之際世有僻王嗜音
酣酒者有之荒禽冒忌者有之飾非愎諫者有之剖忠
害賢者有之欲使聞美號而知勸見惡諡而思懼垂易
名之典為觀行之則此周公之制也豈以周制而逆觀
堯舜之世耶且堯之典曰有鰥在下曰虞舜當羣臣舉
善之初釐降試難之善未顯賔門納麓之功未著安有
對萬乘而不稱其名在側陋而先定其諡哉斯固知其
不然也明矣釋者又云受禪成功曰禹豈舜受堯禪而
不能成功乎夏商之王以名為號者多矣仲康太甲之
類是也禹之保邦莫非堯舜之制而加以繁文縟禮烏
有捨勸誡而就質畧哉若以夏道尚質則禹非夏耶愚
謂周公之著諡法也特取堯舜禹湯之名以為訓觧将
後之下武守文者慕其名而襲其行也周人以諱事神
諱其名而稱其諡者周道也諡興于周為得彌文之寔
　　　漢武不宜稱宗論
創帝基革天命濟率土于塗炭者祖之盛恢聲教同文
軌納蒸民于富夀者宗之最存則詠其德沒則觀其諡
所以序昭穆于百世之下配禘郊于羣廟之上親雖盡
而不毁者祖宗之隆也昔武皇之撫運紹炎漢之重熈
拓蠻夷之境則衛青去病之勛立而民疲于干戈矣惑
神仙之談則少翁欒大之寵崇而吏煩于祠祀矣悦韓
嫣之佞而處以副車則君臣之位失矣信江充之譛而
誅及戾園則父子之恩絶矣舉其大概何昏如之至于
即世之日羣臣加諡曽不為靈若厲而反壮其武而為
世宗虧周公之法敗三王之制當時洪儒碩士如夏侯
勝黄次公議其樂章遽抵詔獄不亦甚乎且祖有功宗
有德若夏之少康商之太戊武丁皆廢而復興不失舊
物然始為之宗也周人自文武而下雖德如成康刑措
不用宣王中興姬道再盛廟在迭毁亦無異號暨乎漢
室髙帝以英武特起紲嬰刃籍戴之曰祖斯固宜矣孝
文崇仁義省刑罰弭兵革服節儉而囹圄空虚㝢内太
平廟稱太宗斯又宜矣孝武雖廓地斥境而亡德及民
不加惡諡固亦幸矣尊之為宗無乃失其正乎或曰孝
武雄才遠畧髙出百王而開夜郎之境東建朝鮮之郡
匃奴徙庭甌越請吏修典禮嚮儒學登封告成而漢之
制度於是乎備若如所論不亦過乎曰邦土雖闢兵已
黷矣遠人雖服民已耗矣樂府雖盛雅亦亂矣泰山雖
封制亦侈矣文景之俗由是而􁁄可勝道哉末年下哀
痛之詔進筦𣙜之術有富民之心而不能得其道也世
謂漢家雜以覇道愚以武帝觀之曽覇者之不及代廟
弗毁後嗣何以觀乎西漢稱宗者四而東漢無復區别
至於安桓亦有廟號其失自武帝始故著論云
　　　秦論上
前世高論咸以河山之險秦得百二遂并天下者地勢
便利使之然也所以奉春進計田肯建言著之文牘千
古稱善愚謂秦人之興有由然矣自伯翳至於秦仲率
以立功克守其業而僻在岐雍諸侯以要荒處之穆公
之世得人而昌廣地開國悉由任賢之勛矣百里奚亡
虞之臣也而授以國政孟明奔軍之将也而委以師律
引咎自責卒復河西之地由余在戎公以為憂當其未
聘也降千乘之尊而接以殊禮坐則曲席食則傳噐及
其来歸以客卿待之故能益國十二闢地千里遂覇西
戎而抗衡中國矣暨乎即世之日三良殉塟國人哀之
賦以黄鳥秦人不復東征數世不競者奪其善人故也
及孝公嗣守宗祊七雄並立當是時齊威楚宣魏惠燕
悼悉已稱王韓哀趙成亦復強大諸侯力攻而周室卑
矣孝公增修穆公之德寤寐賢者列爵而尊之分土而
與之衛鞅以孽公子来見遂用其謀開阡陌急耕戰法
行民便亦以稱覇後世遵陳軫范睢蔡澤離䟽釋蹻而
取卿相任賢之術速于置郵卒能滅二周吞六國而并
天下者用此術也且蘇秦反覆之臣燕王一聼其言而
合從山東秦人不敢窺函谷者十五年以此思之一賢
之功堅於山河遠矣在用與不用耳湯以亳武王以鎬
而王天下其政何如哉百二之説於是為負
　　　秦論下
世言秦所以亡者趙髙䜛邪胡亥蔽愚毒痡齊民四海
瓦觧而宗社墟矣愚嘗以謂亡秦而賊天下者李斯也
秦人據形便之國氣凌山東穆公任由余孝公用商鞅
而覇業基矣蠶食虎視累世横鶩有起翦恬鷔握其兵
穰魏雎澤執其政斥地滅敵日加其疆李斯始以儒學
西游於秦乃進一六合兼諸侯之說秦人除逐客之令
以從其計破縱擅横卒并天下以斯為相且斯以布衣
徒歩游說數年而取宰相不為不遇也海内既一屬心
於斯六國厭戰争之苦兵待我乎偃秦人因廬井之廢
土待我乎闢父子薄耰鋤之異民待我乎教斯學帝王
之術居輔弼之地脫或戴其君與成康之列躋其民於
仁夀之域如反掌耳乃背戾古始㧞夲塞源燔棄詩書
愚弄黔首絶尺寸之封以孤其勢侈封禪之制以驕其
心築宫彌山川勒銘徧海内戮誹謗禁偶語刑煩令滛
國紀隳矣綱紀既隳而國不危者未之有也世子者所
以接統而著代君行則守有守則從古之制也故曰太
子天下之夲夲根一揺天下必蕩安有著名儲貳而握
兵邊徼廢弦誦之大業習鼓旗之末節衣裳顛倒莫甚
于兹黙而不言焉用彼相及沙丘之變趙高以䙝近之
質啟亡國之言丞相當于此時正人臣無将之誅以視
天下召扶蘇而立之從先帝之約扶蘇仁明備嘗險阻
輔以至道可至太平若剗去嚴刑罷遣謫戍民無怨讟
則秦之社稷未可量也斯惑趙高之詞越録而㧞胡亥
小人在下兵傜並起使四海之人血膏邊城骨填驪山比
屋嗸嗸半為盗賊尚乃建言督責以固恩寵豈不愚哉
賊屠三川卒被高譛黄犬之嘆得無晚乎使亥得位趙
高得權皆斯之由也倒持太阿受人以柄斯之謂乎故
曰亡秦而賊天下者斯之罪也卒被五刑非不幸也
　　　漢論上
史氏以孝成委政外家禄去王室哀平二帝享年不永
賊莽乘之盗竊神噐漢祚中絶者孝成始之也竊謂漢
家之禍不始于孝成葢孝惠源之陳平者决而泄之使
其横流不已瀰漫于景武宣元之際孝成復敗其隄防
而極于昏墊也昔者高皇帝逐秦鹿而得之英雄樂推
遂正宸極后族呂氏侯者三人奉朝請食租賦而已賞
刑大議未嘗及之孝惠踐祚相州仁弱呂后殺三趙王
號令自岀惠帝不能以新造之漢正無窮之法定君臣
之分專生殺之柄而乃感人彘之酷意不久生自促壽
命以成高后之勢不曰孝惠源之乎高祖之約非劉氏
不王非功臣不侯彼陳平者用辟疆率爾之辨尊王諸
呂分將南北軍中宫稱制以臨天下當是之時而無周
勃朱虛之謀齊楚諸侯之兵使禄産體不近下一有羿
奡之材則漢之社稷幾為他姓所得矣不曰决而泄之
使其横流不已乎厥後魏其侯以竇后兄子武安侯以
王后異父同母之弟並託肺腑繼為丞相孝武最稱英
明而田蚡為相權移主上上曰若除吏盡未吾亦欲除
吏此葢近中宫之勢而用之内積憤懣而宣于言也衛
青霍去病唯以軍功服大位然亦因椒房之重孝昭之
時上官桀父子霍媪之謀幾傾漢室皆帷廧之親也許
史丁傅之家印纍纍綬若若分茅土握符節秉鈞軸乘
朱輪華轂而朝者不可勝數不曰瀰漫于景武宣元之
際乎漢之鼎所以不移者頼忠賢之士簡而持之耳及
孝成之在位也趙氏妹弟專寵賊害士子王氏五世将
權外擅國命故莽因元后之勢席諸父之基肆其奸險
以取名噐復縁哀平短祚國統三絶張禹師丹之輩謟
諛邪佞故取宗室㓜稚未能持國者挾之以令天下使
漢祚中缺者職此之由也不曰敗其隄防而極于昏墊
乎西漢之禍于是乎在
　　　漢論下
前史稱光武中興再造漢室戮新都驅赤眉應四七之
王賞謀臣籌戰功得萬世之利以為胙土錫壤不侈其
封域帶河礪山克保其專嗣因謂高祖創漢基剗秦制
封宗子封異姓或連城數十或裂地千里兵足以張其
威權賦足以充其嗜欲故韓彭英盧身䧟爼醢緜世史
學罔不𣙜論咸以高帝之賞也地廣力强所以易叛光
武之封也國小勢弱所以易寕于是謂高祖之策為非
而光武之事為得愚雖不敏嘗謂不然何則賞元勲誅
大憝者法也順世機息民患者時也聖人立法先乎順
時堯授舜舜授禹湯放桀武王伐紂時也秦并六國蠶
食天下尺土寸封不在他姓一夫奮臂四方瓦觧豈封
建之罪乎高祖以巴蜀僻左返攻三秦東戰滎陽與項
為敵當此之時叛主驕将争逐秦鹿者衆矣陔下之役
子房請捐山東之地以與功臣楚乃可滅夫言捐之者
非漢之有也且陳餘于項氏無纎芥之勞環封三縣尚
怨項籍况韓彭者名雖君臣勢等鄰敵不設重賞其誰
肯来豈能以區區侯爵制其去就哉安可比吳鄧輩疆
邑數四而已耶及世祖之興也岀自宗室剪除凶醜以
順制逆以仁易亂因思漢之民成復興之業先帝馭臣
之與奪得以增損前世建侯之利病得以㳂革于是限
其土宇削其兵衛足以奉其身而酬其勛杜震主之權
大使指之臂終能全其首領不䧟刑戮者斯亦可制之
時矣使高光易地而居勢不可奪禮曰時為大順次之
宜次之其此之謂乎必若美世祖之權則可矣若又短
高皇之失策則非觀時之術也
　　　正瑞論
夫上古明王言為天下法動為後世則猶恐怠惰故立
左右史以規之是則史之設所以謹言行于一人正褒
貶于千古不獨記嵗月辨起居而已矣三皇墳五帝典
記言之史也楚檮杌魯春秋記事之史也訓誥誓命之
詞得失存亡之跡發簡可見未聞祥瑞之言焉迨于兩
漢則有赤芝白鴈醴泉甘露卿雲寳鼎之應豈古史闕
畧而後史該備乎葢有司失為史之夲意也竊謂國之
興也在乎德不在乎瑞國之亡也在乎亂不在乎妖故
堯以敦九族和萬邦而興舜以舉十六相去四凶而興
禹以平水土興湯以行仁政興周人以積德累行興夫
是者雖無祥瑞可不謂聖且治乎癸以奢侈亡辛以暴
虐亡厲王以聚斂亡幽王以女色亡夫是者雖無妖怪
可不謂昏且亂乎桑穀生朝高宗復商熒惑守心景公
安宋此則明君在上妖不為害矣魯獲麒麟哀公岀奔
漢鳴鳳凰平帝失國此則闇主在上瑞不為美矣仲尼
筆削春秋書日食地震山隤星隕蝝生鶂飛之變者非
廣乎異聞也盖欲人君責躬脩德見災思懼而臻于治
也特于篇末因麟之無應以明述作之意耳其他瑞則
無聞焉鶴舞晉庭龍見渭水不由德至斥而弗叙若是
之比求名而亡則聖人㣲㫖可見矣子長孟堅椎輪怪
誕其啟國也以斬虵大澤為受命之符而英雄之畧棄
矣其定制度也以龍見成紀為易服之感而古人之象
隳矣及乎蔚宗悉失其實則亡某郡上言其瑞以示㣲
意與其疑而列之曷若正而削之之愈乎今之郡縣時
推祥瑞以為紀事之端愚謂非良直之法也必若德施
于民政易其俗賞不僣刑不濫則四靈為畜日遊于君
之宫沼郊藪矣又何用索異傳怪惑天下之耳目哉苟
存神者黙而不言則亦之嗣得無懼乎
　　　姚璹論
古者天子之立史官也不獨紀嵗月遠近辨朝㑹同異
而已矣盖以王者居億兆之上喜如春陽怒如雷霆予
奪生殺無不從也故立史以謹其言動動則右史書之
言則左史書之以示後嗣欲其畏後世之名而不敢過
舉者也竊見兩漢而下有唐制度最為詳備而史官廢
置未臻大中敢試論之唐之修史其實有二武德故事
小省之官更直近陛執筆對仗隨而撰録書之方册謂
之起居注姚璹建議秉鈞之臣訏謨便殿嘉猷善經退
必編次送之史舘謂之時政記于是周官六史之職不
復甄叙矣累朝著作之局不復刋修矣璹議既行而起
居之官立于外朝仗退之後跡便疎遠雖延英數刻之
對聖人有泣辜觧網之言應機成務之謀不可得而聞
也若非宰臣撰述則軍政之圖要何由知之由是而言
有不可者三焉古者帝王不得見當代之史何則史之
為書不隱惡不虛美謂之實録史而可見則其臣不可
以實書書而不實為己(闕/)矣實而不諱為己戮矣不得
見史者以此也宰臣監修是使自司其過也其不可者
一也昔者成王尚㓜與唐叔戯剪桐葉而與之曰以是
封汝明日太史上輿地圗請封唐叔自是成王終身無
戯言夫是則史官常在左右也今史臣隨伏岀入則是
用史臣于頃刻之間耳戯言過行尚奚史之畏哉其不
可者二也古者大臣不掌注記故董狐得以直筆于晉
南史氏得以執簡于齊設有史官外朝既罷則目不
見帝王之容耳不聞帝王之言近臣奏對孰邪孰正孰
諛孰諍咸莫之辨也用他人注記為己之筆削夫是則
史官失職莫甚于此其不可者三也語曰使亷士守藏
不如扃鐍之固也使義士分財不如設鈞之平也何則
有情之與無情也夫以廣淵之謀居翊亮之位緝熈庻
績裁成萬幾而後代文臣撰述固亦勞矣向儀房杜姚
宋擊轂軌而自序策畧人猶疑之脫不幸而有元載盧
杞當其任則安所取信哉太宗文皇帝正觀中所論政
體皆可冠冕古今粉澤王度著在方册昭昭然者史臣
得侍于内朝故也姚璹雖知注記之詳未知先王立史
之意一失其源而莫之敢議惜哉
　　　三統論
夫王者受命必先改正朔易服色者盖以示民之有初
也故三統之義于是彰焉然而先儒所論止及乎三王
之世是以夏之寅而黑商之丑而白周之子而赤可得
而述也至于堯舜以上則雖仲尼之說亦無聞焉豈非
㫖深而意遠乎而鄭康成之徒則據此而逆推以為舜
與周同堯與商同高辛氏乃與夏同正朔三而止文質
再而復自古而然也非但不經抑亦于帝王之道有所
昧焉嘗試論之夫帝王歩驟不同文質亦異三皇正厯
歲准攝提格古之為君因民而治故唐虞以上無變易逮
夏后之繼統也是以德衰不及二帝又知夫時將漓矣
必示之以制度故其㳂革頗漸于文是以小正之說尚
黑之義于是著焉然而服色有所尚而正朔不必改也
但記之于政令而已故仲尼稱述三代則曰行夏之時
葢以其合于古而得天數也禮因于虞而不言其所損
益者葢謂此乎及湯武之革命既以兵勝俗又寖弊欲
示民以改作而新其耳目俾知夫令岀諸已故有服色
之變又以服色之制夲象于正朔商人以建丑而易寅
新其令也尚白而易黑象其朔也周之尚赤而建子由
是新焉然三王之易服改正必取三微之月葢以君之
岀令象嵗功陽氣之始也是以垂訓于百王文質制度
于斯備矣後王雖興制作不岀于此也故仲尼曰其或
繼周者百世可知其此之謂矣夫謂正朔三而止者月
過三微不可以為法也斯亦王者之制耳安可及于上
古哉且五帝之書二典存焉其堯之書則曰敬授人時
順厯數也又曰日中星鳥以正仲春日短星昴以正仲
冬此則分至之候正在四仲契古厯而符夏正也又烏
聞建丑之説乎舜在璿璣以齊七政審已之德當天心
與不爾至于厯數而不異于堯又曷觀建子之言乎及
其制服則曰觀古人之象故山龍日月之度較然可知
也又何服色之改乎然則五帝之徳淳三王之俗薄德
淳則制簡俗薄則政備故三統之義起于三代而雖自
太昊或推五德之運盖順天之數也正朔則無所更焉
至三王則政有偏矣夫有偏則有弊故後之興者必舉
其偏而救其弊也若謂文質可推于上古是則夏尚忠
商尚敬周尚文此三政者又可行于帝皇之代乎斯見
其不然也自秦漢以下服色俱依于五勝此又不可推
于三王亦明矣康成既已失之而杜佑孔頴逹之徒復
引為證疑誤後學甚矣夫
　　　禘郊論
先儒之所以觧經者盖欲𨗳前聖之淵源啟後學之鈐
鍵授古有據垂世不惑者也祭祀之儀國之大典今之
禮經以鄭注為正而康成釋禘祭之文前後駁雜大傳
曰禮不王不禘王者禘其祖之所自岀鄭云謂祭感生
帝于南郊也祭法曰有虞氏禘黄帝而郊嚳祖顓頊而
宗堯鄭云禘謂祭昊天于圜丘也祭上帝于南郊曰郊
祭五帝五神于明堂曰祖宗皆謂祭祀以配食也觀鄭
所釋似有未悟嘗試論之夫禘者宗廟大祭之名也王
者禘其祖之所自岀謂虞氏之祖岀自黄帝不立廟祧
故五年盛祭則及之夏亦禘黄帝商周禘嚳葢姓氏所
岀是為遠祖也諸侯之禘則降乎王者止祭始封之君
不得禘姓氏所岀之祖故曰諸侯及其太祖是也而鄭
謂太㣲五帝逓王而王者之興必感其一因其所感别
祭以尊之故以感生之帝祭于圜丘而祀上帝于南郊
非據緯書以釋經義太微爲星象昊天亦謂北辰蒼
穹之號遂有二天郊丘之名分為二祀斯皆舛謬深用
軫惜何則郊與圜丘俱是祭天之所王肅所謂猶王城
之内與京師異名而同處也豈可郊丘分為二祀祖宗
合為一祭乎康成俱以禘文在郊祭之前其祀必尊當
為圜丘皆罔研經意肆其臆說耳又以祖宗五帝五神
于明堂小德配寡大德配衆鄭之此説殊為失㫖誤取
孝經宗祀之名以觧祖宗之義乃以二主泛配五帝若
謂太微五帝耶則鄭說太微與昊天上帝為六天矣天
尚無二安得有六按天官書太微宫有五帝者自是五
精之神不在穹蒼之例若以為太昊炎帝之屬耶則又
非仲尼配天之意也周禮曰王将旅上帝張氊案設皇
邸祀五帝張大次由此言之上帝也與五帝自有差殊
豈可混而為一乎古者祖有功宗有德盖若周人尊文
武之功不毁其廟非謂配食明堂者也鄭引孝經而反
違其㫖惜哉漢承秦滅學之後遂使儒者進無經據康
成最為明禮而于禘郊之義不能盡之故其釋祭法即
云祀感生帝解大傳即云祭昊天箋周頌又云大于四時
之祭而小于祫注左傳稱郊配靈威仰箋商頌又稱郊
為祭天首尾紛拏自相矛盾孰為辨之哉
　
　
　
　
　
　
　
　
　
　
　
　
　
　
　宋文選巻十二
欽定四庫全書
　宋文選巻十三
　　曽子固文
　　　唐論
成康殁而民生不見先王之治日入於亂以至於秦盡
除前聖數千載之法天下既攻秦而亡之以歸於漢漢
之為漢更二十四君東西并有天下垂四百年然大抵
多用秦法其改更秦事亦多附已之意非放先王之法
而有天下之志也有天下之志者文帝而已然而天下
之材不足故仁聞雖美矣而當世之法度亦不能放於三
代漢之亡而彊者遂分天下之地晉與隋雖能合天下
於一然而合之未久而已亡其為不足議也代隋者唐
更十八君垂三百年而其治莫盛於太宗太宗之為君也詘
已從諫仁心愛人可謂有天下之志以租庸任民以府
衛任兵以職事任官以材能任職以興義任俗以尊夲
任衆賦役有定制兵農有定業官無虛名職無廢事人
習於善行離於末作使之操於上者要而不煩取於下
者寡而易供民有農之實而兵之備存有兵之名而農
之利在事之分有歸而禄之岀不浮材之品不遺而治
之體相承其亷耻日以篤其田野日以闢以其法脩則
安且治廢則危且亂可謂有天下之材行之數嵗粟米
之賤斗至數錢居者有餘蓄行者有餘貲人人自厚幾
於刑措可謂有治天下之效夫有天下之志有天下之
材又有治天下之效然而不得與先王並者法度之行擬之
先王未備也禮樂之具田疇之制庠序之教擬之先王
未備也躬親行陣之間戰必勝攻必克天下莫不以為
武而非先王之所尚也四夷萬國古所未及以政者莫
不服從天下莫不以為盛而非先王之所務也太宗之
為政於天下者得失如此由唐虞之治五百餘年而有
湯之治由湯之治五百餘年而有文武之治由文武之
治千有餘年而始有太宗之為君有天下之志有天下
之材又有治天下之效然而又以其未備也不得與先
王並而稱極治之時是則人生於文武之前者率五百
餘年而一遇治世生於文武之後者千有餘年而未過
極治之時也非獨民之生於是時者之不幸也士之生
於文武之前者如舜禹之於唐八元八凱之於舜伊尹
之於湯太公之於文武率五百餘年而一遇生於文武
之後者千有餘年雖孔子之聖孟軻之賢而不遇雖太
宗之為君而未可以必得志於其時也是亦士民之生
於是時者之不幸也故述其是非得失之迹非獨為人
君者可以考焉士之有志於道而欲仕於上者可以鍳
矣
　　　國體辨
或曰事之弊作而更之歟安而弗顧歟曰作而更之也
人之不善按而誅之歟安而弗顧歟曰按而誅之也然
而作而更弊世以為紛紛也按而誅不善世以為刻
訐也何謂歟曰有以也事之體有小大罪之情有深淺
彼以繫者大而罪也深任忠義者之視之也則皦然反之
蹇然辨之作而更之按而誅之恐未果也何則為國家
天下之計然也人見忠義者之然也不識其心而希之
也曰事皆然也我顧不能然歟當其坐於府立於庭而
議之於四方使彼其繫者小而罪也淺而皦然反之蹇
然辨之作而更之按而誅之恐不果也甚者搆而侈之
也為國家天下之計乎則未然也於是讙然厭其紛紛
也病其刻訐也豈惟厭且病歟當世誠有任忠義者為
其所當然則上必惡彼紛紛者之所行刻訐之所存而
皆讓焉誠有任忠義者為其所當然則不之見信幸而
信則奸與庸者得扳厭且病之事而間之矣嗟夫事有
似之而不然者此是非之所以亂虛實之所以昧不可
惡也歟惡則如何亦察焉其請而更者利害也大繫國
家天下也循之有理也則固忠義者之事其請而誅者
奸佞也大繫於國家天下也循之有理也則固忠義之
事也反是也則末也然則弊之細也惡之淺也安而弗
顧歟曰考其弊而更之得其大者焉審其罪而誅之當其
深者焉則細且淺者熄焉覩細者淺者之可憂抑其不
熄則徐徐而治可也豈安而弗顧也歟或曰彼雖紛紛
也刻訐也然其於事也情歟曰或情不情焉雜也然則
凡彼之所以美也有讓而不情情而不以其地則罪始
讓者歟否則彼之紛紛也刻訐也或情或不情時也罪
忠義亦可歟
　　　問堯
或曰堯之聖不逮舜堯不能用九官誅四罪而舜能焉
曰舜之所以聖由堯之聖舜之用與誅宜也曰然則堯
之時獨不可用與誅乎曰將以遺舜也其以遺舜奈何
堯信舜之聖乆矣將舉而禪焉且以信於衆因四嶽之
舉遂試之其試由是夫起聖人不苟以名服天下必信
其德於衆德莫大於用賢誅惡於是遂授以位焉而天
下率信用與誅葢假之舜云耳曰然則堯之聖將蔽賢
縱惡乎曰否用與誅至於舜之時可也故堯遲之云耳
以成於舜也則其德在堯者多矣曰然則堯其私於舜
乎非私舜也私其所以為天下也曰左氏傳所謂不能
者何也曰吾所論聖人之說彼左氏何與焉
　　　論習
治亂之夲在君之好惡好惡在所習少習也正其長也
必賢少習也不正其長難與共為治矣不幸而然則將
磨之孰能磨之擇人焉朝夕相與俱出入言動相綴接
為是則可磨之也主然而是者助之主然而違者替之
不釋則極論之勉焉除其蔽歟而接之以道不見邪者
而變焉其志素定矣然後可與共為治其為大體不亦
艱且勤歟然於習之也有漸矣古之所以為治者豈異
焉此衆官不有任也豈必人之不材也朝夕未嘗相與
居也岀入言動未嘗相綴接也是焉而不能助違焉而
不能替不釋而莫之極論也其蔽欲日益固其為道日
益拙所見寺人女婦邪者也其志素定矣未也其可共
為治乎其為大體不亦怠且忽歟噫宰相雖尊也然其
見也有間矣置斯職也不愼歟使職此者不盡也而寺
人婦女得其心其誰曰可也噫左右侍從之官其非所
謂常伯侍郎給事諫議司諌正志歟
　　　邪正辨
正者一邪者一烏知正者之為正邪者之為邪歟曰考
其實焉爾言者曰某正人也必考焉其言與行果正也
猶曰無乃其迹然歟必也夲其情情果正也斯正人也
曰某邪人也必考焉其言與行果邪也亦曰無乃其迹
然歟必也夲其情情果邪也斯邪人也必本其情者為
迹之未可以必信也迹之未可以信者有無之有似之
有構之者也以正人焉俟之勿疑之也有間之必辨焉
不隂受之也以邪人焉處之勿邇之也有助之必辨焉
不隂受之也審邪正之術循是也不失矣抑未盡於是
也孰謂未盡任與責之之謂也正者曰天下未治也以
天下之事考之見其未治焉安得不任之以救其未治
也邪者曰已治矣則思曰我之天下未治也正者曰用
是策可以治以先王之道人之情考之見可以治焉安
得不用其策邪邪者曰彼策也不可用則思曰我考之
可用也必也待其終而質其效不戾於其始也有賞戾
則有咎未至於其終而質其效賞與咎無所委焉不茍
然而易也任與責之之術如是也故正者得盡其道邪
者不得其間於㝠㝠之間於計也素定於信用也不輕
以蔽於號令也一於賞罰也明於治也幾矣考之其實爾
此之謂也不知正者之為正邪者之為邪豈異焉不此
之尚而已言者曰某正人也某邪人也自亦曰某正人
也某邪人也於其言與行則未之考也茍考焉則亦其
迹而已矣或無之或似與構之者也於其情則未之考
也以正人俟之或疑焉有間之者則隂受之不之辨也
以邪人處之或邇焉有助之者則隂受之不之辨也正
者曰天下未治也邪者曰已治也邪者勝正者十常八
九以天下之事考之耶則未嘗也任正者之策邪者曰
可置則必置之以先王之道人之情考之待其終而質
其效正其賞與咎耶則未嘗也其於是非用舍茍焉而
已矣夫然故正者不得盡其道邪者得間之於冥冥之
間於計無必定也於信用輕以蔽也於號令也二於賞
罰也不明於治也疏矣正與邪兩尊焉一日而有敗烏
有職其責者歟或曰大賢大佞之不可以考其實也曰
子之言不可以考其實者不以大賢之謂賢大佞之為
佞或無其迹歟吾固言之也無其迹則孰由而知之歟
必也夲其情之謂也夲其情是亦考其實也豈不可歟
知不循其迹又不夲其情而欲知其賢與佞顧非不可
歟然則子之言者惡其迹之難知也吾云爾者以其情
而知之也其意易者鮮矣
　　　説勢
周之初天下列為諸侯而君者以千數力小易使也勢
便易治也此所以不惟承號令奉職貢而已固實有以
翼戴天子也及其衰也大國兼數千里而王令之不能
誅之不能加之并為六國合為秦而周亡矣非封建罪
也地過王制也漢興襲其衰制尋亦大亂秦人壊列國
而郡縣之其勢誠小而易使也尺兵不得制斗粟不得
專眂徙置守宰若奕碁然爾勢甚便而治豈得行也上
之與吏吏之與民不異於燕趙之相觀一有變則翻而
從冦爾而能有以翼戴天子乎故一夫唱叛而秦滅矣
非郡縣罪也守宰亡具甚耳今病封建者必曰用秦法
病郡縣者必曰用周制皆不得其理也且從而更其事以
為天下可得更乎否也天下之存亡視其大倫大法之
治亂爾其次惟其所制制之使力小而易使勢便而易
治皆善也地過王制埶奪於下皆害也借使韓魏燕趙
列為百里之國而侯雖至今存可也秦之郡縣勢足以
自治力足以自衛雖以萬世無患可也天下之勢豈不
誠易知哉後世矯前之敝法寢藩鎮權功成求遂矣然
而尚未反守宰之分職伸州縣之幹翼豈計之善也萬
一水旱疾疫其或有覬倖之人岀者州縣其胡以備之
徐樂山濤之論可不念耶誠念之不難擇人而任之分
勢而使之如斯而已矣
　　　說用
物有根而殖柯葉而茂芽若穗而實翼而天飛足而陸
走啄而鳴息而食嚙者其形類多矣非有主於虛空以
蕃而息之者歟吾觀其用亦宻矣彼使之水而濡火而
焚雷而動風霆而鳴雪霜而悴雨露而滋碩則世得而
知之矣若其裁之為形散之為聲充之為氣始終之為
死生則非水也火也雷也風霆也雪霜也雨露也所能
使為之也世固不可測其所以為也然而萬物相得以
為生是則其用非宻耶今夫羣而居縫而衣燧而食築
土石構竹木而廬者其嗜欲衆矣非有制而一之者則
其争滋不息吾觀其用也宻矣彼立之君臣父子夫婦
兄弟之序為之衣食器用之物節之以儀通之以聲習
之以言束縳之以刑則世皆得而知之矣若其擾之使
相親和之使相悦厚之使相讓以不争結之使樂岀其
死而不顧其私遷之使去於利而就於誼則非序也物
也儀也聲也氣也言也形也所能使為之也世固不測
其所以為也然而萬民相得以治是則其用亦非宻耶
吾有以知之矣生而死萬物者隂與陽也運於内而
莫顯於外不可得而窮其妙也世之以水火雷風雪霜
雨露而求之者妄也親而善萬人者仁與義也興於上
而隂被於下馴於其心而不可强通於其耳目不可得
而識其微也世之侈於儀繁於聲音執於噐據於文字
以力驅而法縛者之求之也愈妄易曰隂陽不測之謂
神又曰顯諸仁藏諸用善播萬物善教萬民者為之也
　　　說言
上之收羣言其務當而已誠使貴且信者其言非必不
可以聼也賤且疎者其言是則必可舍乎否也蘄為有
補於治而已夫然則豈惟上之得失可質焉天下之邪
正舉白矣昔舜之逹四聰明四目也故元凱在下不能
抑也四凶在上不能葢也其治由此而已昧者反此喜
是其所用不廣聼於其所忽雜然當否莫有主也豈惟
上之失德不聞焉天下之隂狡者舉進矣秦之敝以斯
高漢以莽操晉以荀賈唐以牛李裴盧其大較然已可
不懲歟或曰不已察耶曰䋲其大慝行其小過誅其實
施其文何察焉噫吾有為而言之也使貴且信者皆得
其人兹說其不可以已耶
　　　說非異
人不能相持以生於是聖人者起紹天開治治者罔不
云道德仁義禮智六逹而不悖然後人乃克羣遊族處
生養舒愉歴選列辟無有改此者也獨浮屠崛起西陲
荒忽梟亂之地假漢魏之衰世基借跡文詭辯奮詭行
至晉梁破正擅邪詖行中國有卑世主輕海内之實盛
從詭譎嵬𤨏恣睢之邪情馳騖祓祥傾盪怪神之邪說
離君臣叛父子捐耒耜桑柘之務髠而緇不儷不嗣辟
而無用意者在削滅典刑剗學刮語寢禮萌樂塗民視
聼遂将除唐虞汨沉三代杜塞仲尼之訓檢自賢其滛
妄然使天下混然不知是非治亂之所存為言動居處
皆變諸異端緬惟在昔尊禮義而尚(闕/)疇圯廢而克終
故聖明者稱唐虞暴亂者蹈幽厲况欲盡汎掃人之所
以生息之道漂蕩聖賢數千載功業專遂已之私而可
以行之哉雖宿儒碩生䋲其僻邪乘剌勒懇於策書然
世主莫之寤其波流汗漫無其救止其徒相與唱而大
之習為譸張幻惑下旤降休若探諸篋與百姓交於道
而接於市悉天下之財什伍而奉焉其廬益侈其衆益
蕃其辨益枝葉耗費無窮而怪亂無極耗矣衰哉孰抑
而正之與或曰斯疾其迹庶矣盍䆒其源其源情性奭
然與孔子異意凡為之者不愛官尊能賢夫維印組為
務遂遂然相軋也曰多明先王之道内足以不惑外足
以行事情性有不平歟背而之他将失其平尚何有於
孔子之意官也以行吾道能也以治不能或争而軋之
者自其戾先王之道而教義不行也尊教興義則上讓
而下競疇軋之乎謀末而遺夲以售其辭斯害也已浮
圗利心無足而假無欲也行偽儉穢而彊高言淡泊也
惡在其為賢哉則又以為愚者設之故鬼神之相司察
冥報陰謫灾福相勝相摩之説以震恐於其心覬其感
懼而創艾是又惑也其以冥報隂謫之可畏孰與畏刑
而慕賞哉謇謇者陳禮義損益灼然著乎其前當世之
法生殺岀入升黜成敗焯乎廹於其心而猶不知省而
避也奚暇顧未至之祓祥哉若晉魏梁隋之間蹈道者
相勸而抵觸者衰止歟否也則浮圗之說無益已可知
矣今者虞庠夏校之制未備而塔廟叢於海㝢縁南畆
操機杼之民寡而斷髮胡服之𨽻肩相摩踵相交也綴
學立制補禮改樂之道未極而蠻貊之書眩中國者驪
駕駢駟不足載䆳宇高楝不足容也聲明文物之具未
完而洪鐘壘鼓之聲鏗鏘於閭閻也崇奉之侈古之未
極者今復盡行之矣民父子糲梁之食褐衣之襲舉捐
之矣是以在下不免乎有凍餓之民操觚囊而為溝中
瘠也為今之策先民所謂復其人廬其居明先王之道
以道之岀於中計斥禱祠之末制厭勝之嵬學自上先
焉埸廟勿新也誦試勿數也冠而𨽻籍五百髠其一人
為老子學槌提仁義截絶禮法亂人倫耗農桑之務其
源不可不深為制倣此頗損其數亦創艾之一端也王
者正德以應天純仁以得民羣天下之智愚而告之以
徃古教之以至順粲為寰宇之間形氣之内聖人之典
章存焉可以外運造化内霑毫芒寢之以純嘏矣惡用
明夷之治荒唐之學哉
　　　治之難
以天下而行唐虞三代之道不唐虞三代如者無有也
然而治之難也何故治世非無小人也其信正人已固
其相参非庸者也雖有小人弗病也唐之時四罪立唐
之朝周之時三監在周之廷唐堯周公大聖人也其辨
之也不疑其知之也果彼雖幸而至乎大臣諸侯之間
矣拙矣於正人焉無病也漢元之初蕭望之相漢劉向
周堪張猛為之腹心東漢之末李固陳蕃杜喬相漢李
膺范滂之徒布據禁寺光大矣天下仰而待治也去斯
時則已矣使充其所施功德萬計夫孝元桓靈帝主也
其相參者史髙稚圭韋𤣥成胡廣趙戒而下庸也而邪者
囂其間其於辨衆賢之不明而用之也不果雖進而立
於公卿之内儇然而危矣可得天下國家之安乎嗚呼
治之難也以此觀天下者不觀小人正人貴賤升黜觀
其用否如何耳則治亂審矣
　　　讀賈誼傳
余讀三代兩漢之書至於竒辭奥㫖光輝淵澄洞達心
腑如登高山以望長江之活流駭其氣之壮也故詭辭
誘之而不能動滛辭廹之而不能顧考是與非若别白
黑而不能惑浩浩洋洋波徹際涯雖千萬年之遠而若
㑹於吾心葢自喜其資之者深而得之者多也既而遇
事輙發足以自壮其氣覺其辭源源来而不離剔吾粗
以迎其眞植吾夲以質其華其高足以凌青雲抗太虛
而不入於詭誕其下足以盡山川草木之理形狀變化
之情而不入於卑汙及其事多而憂深慮逺之激扞有
觸於吾心而干於吾氣故其言多而岀於無聊讀之有
憂愁不忍之態然其氣要以為無傷也於是又自喜其
無入而不宜矣使予位之朝廷視天子所以措置指畫
號令天下之意作之訓辭鏤之金石以傳太平無窮之
業葢未必不有可觀者遇其所感寓其所志則自以為
皆無傷也余悲賈生之不遇觀其為文經畫天下之便
宜足以見其康天下之心觀其過湘為賦以弔屈原足
以見其憫時憂國而有觸於其氣後之人責其不一遇
而為是憂怨之言乃不知古詩之作皆古窮人之辭要
之不悖於道義者皆可取也賈生少年多才見文帝極
陳天下之事毅然無所阿避而絳灌之武夫相遭於朝
譬之投規於矩雖彊之不合故斥去不得與聞朝廷之
事以奮其中之所欲言彼其不發於一時猶可托文以
攄其藴則夫賈生之志其亦可罪耶故予之窮餓足以
知人之窮者亦必若此又嘗學文章而知窮人之辭自
古皆然是以於賈生少進焉嗚呼使賈生卒其所施為
其功業宜有可述者又豈空言以道之哉予之所以自
悲者亦若此然已之知者其誰歟雖不吾知誰患耶
　　　書魏鄭公傳
予觀太宗常屈已以從羣臣之議而魏鄭公之徒喜遭
其時感知已之遇事之大小無不諫諍雖其忠誠所自
至亦得君而然也則思唐之所以治太宗之所以稱賢
主而前世之君不及者其淵源皆岀於此也能知其有
此者以其書存也及觀鄭公以諫諍事付史官而太宗
怒之薄其恩禮失終始之義則未嘗不反復嗟惜恨其
不思而益知鄭公之賢焉夫君之使臣與臣之事君者
何大公至正之道而已矣大公至正之道非滅人言以
揜已過取小亮以私其君此其不可者也又有甚不可
者夫以諫諍為當揜是以諫諍為非美也則後世誰復
當諫諍乎况前代之君有納諫之美而後世不見則非
惟失一時之公又将使後世之君謂前代無諫諍之事
是啟其怠且忌矣太宗末年羣下既知此意而不言漸
不知天下之得失至於遼東之敗而始恨鄭公不在世
未嘗知其悔之萌芽岀於此也夫伊尹周公何如人也伊
尹周公之諫切其君者其言至深而其事至廹也存之
於書未嘗揜焉至今稱太甲成王為賢君而伊尹周公
為良相者以其書可見也令當時削而棄之成區區之
小讓則後世何所據依而諫又何以知其賢且良與桀
紂幽厲始皇之亡則其臣之諫詞無見焉非其史之遺
乃天下不敢言而然也則諫諍之無傳乃此數君之所
以益暴其惡於後世而已矣或曰春秋之法為尊親賢
者諱與此戾矣夫春秋之所諱者惡也納諫諍豈惡
乎然則焚藁者非歟曰焚藁者誰歟非伊尹周公為之
也近世取區區之小亮者為之耳其事又未是也何則
以焚其藁為揜君之過而使後世傳之則是使後世不
見藁之是非而必其過常在於君美常在於已也豈愛
其君之謂歟孔光之去其藁之所言其在正衺未可知
也而焚之而惑後世庸詎知非謀已之奸計乎或曰造
辟而言詭辭而岀異乎此曰此非聖人之所曽言也令
萬一有是理亦謂君臣之間議論之際不欲漏其言於
一時之人耳豈杜其告萬世也噫以誠信待已而事其
君而不欺乎萬世者鄭公也益知其賢云豈非然哉豈
非然哉
　
　
　
　
　
　
　
　
　
　
　
　宋文選巻十三
欽定四庫全書
　宋文選巻十四
　　曽子固文
　　　上田正言書
伏聞詔書以執事直諫院不勝喜賀夫以執事蓄才美
知古今力學善論得失法度朝廷固以公卿待執事不
止為諫官也然鞏區區致喜賀者亦有云也方今内外
居位之士以千數貴者賤者舉措趨嚮一夲於苟且天
下没沒日就衰缺然終不可更興起四方每見用一偉
人則皆曰是人也天子特達用之其能使古道庶幾可
復見乎羣臣顒顒思見其為國家興太平也天下既以
此望之而又為公卿大夫侍從司計謀持紀綱之臣是
宜朝拜職而夕建言使四方聞之皆曰天子明於知人
而衆君子不負天子之知天下之望矣其久黙黙而自
欺也豈國家用賢者意適然哉四方有司論而疑且嘆
息者矣始者執事為天下主軍畫在外朝之士大夫每
禁林臺閣有虛位則人人皆意執事宜為之至今而乃
為諫官非大位然論議皆司之則非大位乃大任也諫
官剛果有氣節不浮沉則得失利病上無不聞下無不
達也諫官與時俯仰則天下之事上欲聞而不悉下欲
言而不通矣非直如此又且導其惡聞下之言畏言上
之事矣歴觀前世之得失而察當時諫官有言與否則
為諫官賢不肖立定是則凡居其位者固以一人之身
而繫天下之得失當萬世之是非也其重較然者於内
外之利病主雖力行之其事不可則宜争而捨之主雖
力止之其事當然則論而行之不聼則繼言之又不聼
至於再三則釋其位而去矣可也固非謂從時重而嚮
背者也今世有為諫官者設曰吾某日言某事吾塞責
矣乃章下而省其言不過趦趄簿書畦壠間淺事一紙
之中尚十七八避就時人喜怒不然則迂僻誕幻而不
可世用者也又有居其位而不聽又不引去者天下以
為是非固不論而易明也今如執事者始自舉曰賢而
能諫諍天子以為然而遂用之今用矣雖欲因循畏避
自同於衆人固不可也然世倘有不顧其不可而為之
者則執事豈曰是人也是徒以一時文字聲名傾四海
而取進耳乃世之以浮道相悦附而蹈利者之所為非
有志者所忍肆也昔漢有公孫杜欽鄴谷永皆賢良選
用計其一時之名迹不减於今世也其才豈盡不及今
人哉當時既得名位而終於無所開陳以至於冺冺其
始於人而以為安矣由今觀之則諛之迹固不可掩也
後人已見其如此又忍循其邪徑乎竊計湏自擇也天
下自唐天寳以来上下汲汲以謀相傾材力相長雄兵
相制伏百姓靡靡日入於困窮生於困窮欲勿為罪戾
不可得也今刑日煩而民愈薄利愈竭而用不足人益
困而斂未休可為太息執事既居得言之任将終為身
謀而已則鞏言雖切何用若欲興太平報國家則願無
容容而隨俗也矧執事計當岀之得失已詳矣忿世俗
之垢玩有素矣士君子用捨去就輕重之分又豈不盡
知而熟曉也鞏之以聞成命而不覺喜且以為賀也想
日夕當有言故陳區區少助思慮今世布衣多不談治
道鞏未嘗一造而輙吐情寔誠有所發憤也伏惟不甚
怪怒而省察之
　　　上歐蔡書
鞏少讀唐書及貞觀政要見魏鄭公王珪之徒在太宗
左右事之小大無不議論諫諍當時邪人庸人相叅者
少雖有如封倫李義府輩太宗又能識而疎之故其言
無不信聼卒能成貞觀太平刑置不用居成康上未嘗
不反復欣慕繼以嗟唶以謂三代君臣不知曽有如此
周旋議論否雖臯陶禹稷與唐虞上下謀謨載於書者
亦未有若此委曲備具頗意三代唐虞去今時遠其時
雖有謀議如貞觀間或尚過之而其史不盡存故於今
無所聞見是不可知所不敢臆定由漢以降至於陳隋
復由高宗以降至於五代其史甚完其君臣無如此謀
議決也故其治皆岀貞觀下理勢然爾竊自恨不幸不
生於其時親見其事歌頌推說以飽足其心又恨不得
升降進退於其間與之徃復議也自長以来則好問當
世事所見聞士大夫不少人人惟一以苟且畏慎隂拱黙
處為故未嘗有一人見當世事僅若毛髮而首以身任
之不為廽避計惜者况所繫安危治亂有未可立覩計
謀有未可立效者其誰肯奮然迎為之慮而已當之耶
則又謂所欣慕者已矣數千百年間不可復及昨者天
子赫然獨見於萬世之表既更兩府復引二公為諫官
見所條下及四方人所傳道知二公在上左右為上論
治亂得失羣臣忠邪小大無所隱不為錙銖計惜以避
怨忌毁罵讒搆之患竊又奮起以謂從古以来有言責
者自任其事未知有如此周詳悃至議論未知有如此
之多者否雖鄭公王珪又能過是耶今事雖不合亦足
暴之當世而使邪者懼懦者有所樹矣况合乎否未可
必也不知所謂數百千年已矣不可復有者今幸遇而
見之其心歡喜震動不可比說日夜庻幾有邪人庸人
如封李者上必斥而遠之惟二公之聽致今日之治居
貞觀之上令鞏小者得歌頌推說以飽足其心大者得
岀於其間吐片言半辭以託名於千萬世是所望於古
者不負且令後世聞今之盛疑唐虞三代不及遠甚與
今之疑唐太宗時無異雖然亦未嘗不憂一日有於冥
冥之中議論之際而行謗者使二公之道未盡用故前
以書獻二公先舉是為言已而果然二公相次岀兩府
亦更改而怨忌毁罵讒搆之言一日俱發翕翕萬状至
於乘女子之隙造非常之謗而欲加之天下之大賢不
顧四方人議論不畏天地鬼神之臨已公然欺誣駭天
下之耳目令人感憤痛切廢食與寢不知所為噫二公
之不幸實疾首慼額之民之不幸也雖然君子之於道
也既得諸内汲汲焉而務施之於外汲汲焉務施之於
外在我者也務施之外而有可有不可在彼者也在我
者姑肆力焉至於其極而後已也在彼者則不可必得
吾志焉然君子不以必得之難而廢其肆力者故孔子
之所說而聘者七十國而孟子亦區區於梁齊滕邾之
間為孔子者聘六十九國尚未已而孟子亦之梁之齊
二大國不可則猶俯而與邾滕之君謀其去齊也遲遲
而後岀晝其言曰王庻幾改之則必反予王如用予則豈
惟齊民安天下之民舉安觀其心若是豈以一不合而
止哉誠不若是亦無以為孔孟今二公固一不合者也
其心豈不曰天子庶幾召我而用之如孟子之所云
乎肆力焉於其所在我者而任其所在彼者不以必得
之難而已莫大於斯時矣况今天子仁恕聰明求治之
心未嘗怠天下一歸四方諸侯承號令奔走之不暇二
公之言如朝得於上則夕被於四海夕得於上則不越
宿而被於四海豈與聘七十國遊梁齊邾滕之區區艱
難比邪姑有待而已矣非獨鞏之望乃天下之望而二
公所宜自任者也豈不謂然乎感憤之不已謹成憶昨
詩一篇雜說三篇粗道其意後二篇並他事因亦冩寄
此皆人所厭聞不宜為二公道然欲啟告覺悟天下之
可告者使明知二公志次亦使邪者庸者見之知世有
斷然自守者不從已於邪則又庶幾發於天子視聼有
所開益使二公之道行則天下之嗷嗷者舉被其賜是
亦為天下計不獨於二公發也則二公之道何如哉嘗
宿思更貢舉法責之累日於學使學者不待乎按天下
之籍而盡湏土著以待舉行悖者不能籍以進此歴代
之思慮所未及善乎莫與為善也故詩中善學尤具伏
惟賜察焉
　　　代上蔣宻學書
夫蜀之奢聞天下蜀之守前後相望皆遂其俗而已豈
以儉為不美耶葢蜀之守既貴重而奢者人情之所便
也遂其俗者蜀人悅而美名之所歸也彼席貴重之勢
行所便而得美名葢常人之所奔走也夫誰肯捨而為
儉哉然不知夫推理而行儉者亦樂也變其俗而治其
始也民雖疑且恐且指日以謗其終也必化以服則美
名安得而不歸哉是其為美名也君子之所名窮萬世
而不滅者也然世不推其所以然而相與立論曰蜀易
恐以動俗既乆以固其不可以更也是大不然夫不知
民之難與慮始也當事之更也必怨豈惟蜀子産之治
鄭也三年鄭人有欲殺子産者夫非怨哉然鄭卒以大
治戴子産卒以如父母其終也化且服云此其效尤彰
彰者也豈患其易動哉蜀也皆天下之人也一而治之
安有不同乎至於俗也有不變而治者有變而治者所
宜所尚不變而治者也惟禮儀之歸變而治者也若蜀
之奢豈禮儀之歸乎奚而不變也必也久且因焉則遂
之而已世之事入於亂者衆矣去治古遠矣舉将遂之
耶必不然也然世所以莫或為與或為之而無其效者
是亦有二說非如向之所云者一也今之為吏者勢不
得專且久不專則謗易行不久則化且服不可以俟也
是其所以莫或為與或為之而無其效也可為太息也
已及昨者執事之入蜀也獨欲岀數百年之表脩之於
躬而化其俗某聞之喜且慕不知其至也既而卒以不
專則謗易行不久則化且服不可以俟也而罷天下之
望者至今以為過某聞之嗟且恨亦不知其至也雖然
執事之推是心也好古而非俗之願也可知無好古而
非俗之願者行於此亦必均於彼推於一亦必應於萬
今執事之来餘杭也其由是心歟某也仰聲義之舊而
其心有所廹切者常人既不可以語是以十里為近以
險塗畏暑為廣厦清凉而自致於執事之門以歸計焉
豈惟以執事好古而非俗之數為可望也抑亦某人嘗
望輝光被收納有一日之素而藉口以来伏惟少垂聼
某之家夲窮空迨某人而始禄不十年而某人沒沒之
日賴於友以葬既葬而其孥流離於鄉數期之間疾厲
死喪十口之所存者惟老母與某也二而已無田而耕
也無貨與技以為商與工也無力以傭也無屋廬以居
也奉老母而寓食於人者迨十年矣噫是誠子之不孝
者也人之天窮者也每觀古人啜菽飲水亦養之說而
已尚不得有此則晝而行夜而臥矍然而思盡然而不知
涕之交頥也在上之君子聞是言也知是人也其哀之
乎抑不哀之而曰仁可乎哀之而不救之可乎
今某也得有廬屋以居十數畆之田以養老農女之妻
以爨而身耕於外以覬得菽水之資而奉老母給祭祀
則志願足矣其為事至細其為求至易與也不過執事
一噐一㑹之所費而足濟之矣其忍有惜歟一年而無
可告者以今也遇執事好古而非俗之願者也有一日
之素者也若告而又不見哀哀而又不見振焉則斯人
也卒窮而死耳豈有望於此哉伏惟少留意而念焉
　　　代人上石中允書
人之失教也不為盗也其幾矣數千百年公卿大夫無
完人即材與藝或薄於自脩即今之所謂自脩或薄於
材細謹細忠今之所謂自脩也大節大行不如是其已
也而能者止於是故自朝廷至於四方無治官上雖有
善意善令不能行民之窮濵於死無所告天下之未治
無他焉由是而已且羣下相漸靡靡成俗所為戾道過
計者乃取士於是焉其無得也明矣一有駭而動之者
不比而盗也其幾矣噫可怪也可懼也今者更貢舉法
善矣人相從觀詔書戾者矍然有意於懼怠者憣然自
强矣數百年来未有此舉也然吏趣脩其文耳未有能
力行者也士趣彊其外耳未有能心通者也不心通賞
罸一不振焉必觧矣有聖人作不易是法矣然而云爾
何也聖人之為教以已為之先以法制之助不以已為
之先雖有善制聖人不能行也今能為之先不在於吾
君與吾民之所耳目者吾君固能為之先矣吾民之所
耳目者朝則公卿大夫外則長若師然而可法者殆少
矣太學化樞也得執事為之先蔡學士過此言太學之
行漸行矣誠甚盛美不識通之於心者為誰而能廣之
於朝廷天下乎某四年時太學生也今者欲徃而依執
事㑹學之令不五百日則不得學某貧父母待某然後
養不蚤得徃也今欲徃焉則恐後時不得舉則望旦夕
而事親者毋所圗焉遂未能依執事而學也某之所就
亦鄙矣所不足於心亦大矣某豈肯屑然哉顧誠有不
得已謹書所作通論雜文一編以獻并叙太學得執事
之盛以為天下望
　　　代人上永叔書
夫有為之時不世得衆賢既已遭遇其時方風便唯道
深微之際明大體斷國論建萬世之長策佐明主於唐
虞之盛非圓士曲士所能仰望乎輝光也然使百姓人
衍户裕四夷效順上下禮義粲然此時於用材亦無遺
棄者矣夫制闔運闢尺樞之力耳夷荒植善五寸之鐵
耳二者皆微有以用之則人之興居天之長養待之然
後安而著其成譬之偏材薄技亦宜有所用之也某瞥虛
顓䝉不曉於義國家幸以世徳之故引之仕籍伏自思
念何以自效惟首公營職故朝而岀暮而歸讓易即煩
有知必為圗所以展報而已而州之守倅部之使者皆
過引其長而形之薦書豈某之敢望衆君子成就之使
然耳執事旦文輔天子居廟堂其有意於偏材薄技耶
幸有意則某願先岀於門下然非敢望也倘以伯氏昔
年京洛之舊以庇其衰緒而振其子弟則某不宜自後
焉
　　　聼琴序
凡有貴於物者豈特物不能勝之歟抑亦無所待於物
故也世之有學者名占一藝苟不期於徇物則亦足貴
矣然以自售然後人得而賤之故工於藝者常恐人之
羞薄則往往拂人之好而自要其簡重雖求之者愈勤
而拒之者愈堅然不知人亦愈羞薄之也琴之為藝雖
聖人所不廢也其制作之意葢有所寓而至其所聞者
不岀乎几席之間而所感者常岀乎滄浪之濵崔嵬之
巓亦已至矣雖然聲自外入也使聞於彼而應於此者
猶且如此况不自外入者乎葢樂之實不在乎噐而至
於鼓之以盡神則樂由中也明矣故聞其樂可以知其
德而德之有見於樂者豈係於噐哉惟其未離於噐也
故習之有曲以至於有數推之則将以得其志又中於
得其人則噐之所不及矣故樂作而喜曲終而悲豈能
易我於湏臾哉若夫吾之心在於鴈門吾之目在於鴻
鵠則雖九奏於吾之前猶不聞也故琴之作有厭乎人
之耳者豈非自外入無有久而不倦者乎雖然吾嘗學
琴於師矣反宫於脾而聖亦不廢也反商於肺而義亦
不廢也反角於肝而仁亦不廢也反徴於心而禮亦不
廢也反羽於腎而智亦不廢也方是時也非春也求之
於律則不中夾鐘物安得而生哉非夏也求之於律則
不中蕤賔物安得而長哉非秋也求之於律則不中南
呂物安得而斂哉非冬也求之於律則不中應鐘物安
得而藏哉故無岀無内無緩無急無修無短巧厯不能
盡其數豈止於十九八六而已耶故聞者無厭也其神
之遊東不極於碣石南不極於北户西不極於流沙沈
羽北不極於令正之谷則鳥何從而舞魚何從而躍六
馬何從而仰抹景風何從而翔慶雲何從而浮甘露何
從而降醴泉何從而岀吾之琴如是則有耳者無所用
其聼尚何厭之有乎則凡貴者且不足貴也故在鄭則
不滛也在宋則不溺也在衛則不煩也在齊則不驕也
用之於祭祀則鬼神亦莅乎其所矣尚何湏於知音哉
若乃當春而叩商及秋而叩角當夏而叩羽當冬而叩
徴雖知四時之行在我未免乎有手動絃也某人嘗與
鞏適撫之金谿因以琴稱而不知吾之琴也某人苟知
所存不在絃所志不在聲然後吾之琴可得矣雖然他
日祭酒之堂罇爼之宴追三代之遺風想舞雩之詠嘆
使聞者若有所得則庶幾不愧於古人矣尚何恨於羞
薄哉
　　　厄臺記
淮陽之南地名曰厄臺詢其父老曰夫子絶糧之所也
夫天地欲泰而先否日月欲明而先晦天地不否萬物
豈知大德乎日月不晦萬物豈知大明乎天下至聖者
堯舜禹湯文武周公孔子堯有洪水之災舜有井廪之
難禹有殛鯀之禍湯有大旱之厄文王有羑里之囚周
公有管蔡之謗孔子有絶糧之遭噫聖人承萬古之美
豈以一身為貴乎是知合天地之德不能逃天地之數
齊日月之明不能違日月之道泰而不否豈見聖人之
志乎明而不晦豈見聖人之道乎故孔子在陳也講誦
絃歌不改常性及犯圍之岀列從而行怡然而言美之
為幸又曰君子不困不成王業果哉身沒之後聖日皎
然文明之君封祀不絶有開必先信其然也於戯先師
夫子聘於時民不否迍於世民不泰也否則否於一時
泰則泰於萬世是使後之王者知我先師之道捨之則
危用之則昌習之則貴敗之則亡道之美此孰為厄乎
　　　徐孺子祠堂記
漢自元興以後政岀宦者小人挾其威福相煽為惡中
材顧望不知所為漢既失其操柄紀綱大壊然在位公
卿大夫多豪傑特起之士相與發憤同心直道正言分
别是非白黒不少屈其意至於不容而織羅鉤黨之獄
起其執彌堅而其行彌厲志雖不就而忠有餘故及其
既歿而漢亦以亡當是之時天下聞其風慕其義者人
人感慨奮激至於觧印綬棄家族骨肉相勉趨死而不
避百餘年間擅彊大覬非望者相屬皆逡廵而不敢發
漢能以亡為存葢其力也孺子於時豫章太守陳蕃太
尉黄瓊辟皆不就舉有道拜太原太守安車備禮召皆
不至葢忘已以為人與獨善於隱約其操雖殊其志於
仁一也在位士大夫抗其節於亂世不以死生動其心
異於懐禄之臣遠矣然而不屑去者義在於濟物故也
孺子嘗謂郭林宗曰大木將顛非一繩所維何為柄栖
不遑寕處此其意亦非自足於丘壑遺世而不顧者也
孔子謂顔囘用之則行舍之則藏惟我與爾有是夫孟
子亦稱孔子可以進則進可以止則止乃所願則學孔
子而易於君子小人消長進退擇所宜處未嘗不惟其
時則見其不可而止此孺子所以未能以此而易彼也
孺子姓徐名穉孺子其字也豫章南昌人按圗記章水
北逕南昌城西歴白社其西有孺子墓又北歴南塘其
東為東湖湖南小洲上有孺子宅號孺子臺吳嘉禾中
太守徐熈於孺子墓隧種松太守謝景於墓側立碑晉
永安中太守夏侯嵩於碑旁立思賢亭世世脩治至拓
䟦魏時謂之聘君亭今亭尚存而湖南小洲世不知其
嘗為孺子宅又嘗為臺也余為太守之明年始即其處
結茅為堂圗孺子象祠以中牢率州之賔屬拜焉漢至
今且千嵗富貴堙滅者不可稱數孺子不岀閭巷獨稱
思至今則世之欲以智力取勝者非惑歟孺子墓失其
地而臺幸可考而知祠之所以視邦人以尚德故并採
其岀處之意為記焉
　
　
　
　
　
　宋文選巻十四
欽定四庫全書
　宋文選巻十五
　　石守道文
　　　中國論
夫天處乎上地處乎下居天地之中者曰中國居天地
之偏者曰四方四方外也中國内也天地為之乎内外
所以限也夫中國者君臣所自立也禮樂所自作也衣
冠所自岀也冠婚祭祀所自用也縗麻䘮泣所自制也
果蓏菜茹所自殖也稻麻黍稷所自有也東方曰夷被
髮文身有不火食者南方曰蠻雕題交趾有不火食
者西方曰戎被髮衣皮有不粒食者北方曰狄衣毛穴
居有不粒食者其俗皆自安也相易則亂仰觀於天則
二十八舍在焉俯觀於地則九州分野在焉中觀於人
則君臣父子夫婦兄弟賔客朋友之位在焉非二十八
舍九州分野之内非君臣父子夫婦兄弟賔客朋友之
位皆夷狄也二十八舍之外干乎二十八舍之内是亂
天常也九州分野之外入乎九州分野之内是易地理
也非君臣父子夫婦兄弟賔客朋友之位是悖人道也
苟天常亂於上地理易於下人道悖於中不為中國矣
聞乃有巨人名曰佛自西来入我中國有龎眉名曰躭
自胡来入我中國各以其人易中國之人以其道易中
國之道以其俗易中國之俗以其書易中國之書以其
教易中國之教以其居廬易中國之居廬以其禮樂易
中國之禮樂以其文章易中國之文章以其衣服易中
國之衣服以其飲食易中國之飲食以其祭祀易中國
之祭祀雖然中國人猶未嘗樂焉而從之也其佛者乃
說曰天有堂地有獄從我遊則升天堂矣否則擠地獄
其老者亦說曰我長生之道不死之藥從我逰則長生
矣否則夭死且人有為耒耜以使人農也為詩書以使
人士也為噐材以使人工也為貨幣以使人商也臣拜
乎君子拜乎父弟事乎兄㓜順乎長冠以束乎髮帶以
䋲乎腰履以覊乎足妻子以待乎飬賔師以湏乎奉縗
麻䘮泣之制使人為哀禋祀祭享之位使人為孝爾之
勞也如是我皆無是之苦於是人或懼之或悦之始有
從之者既從之也人則曰莫尊乎君與之伉禮無兄以
事也無長以順也無妻子以飬也無賔師以奉也無髮
以束也無帶以䋲也無縗麻䘮泣以為哀也無禋祀祭
享以為孝也中國所為士與農工與商者我皆坐而衣
食之我貴也如此故其人歡然而去之也靡然而趨之
也噫今不離此而去彼背中國而趨佛老者幾或曰如
此将為之奈何曰各人其人各俗其俗各教其教各禮
其禮各衣服其衣服各居廬其居廬四夷近四夷中國
處中國各不相亂如斯而已矣則中國中國也四夷四
夷也
　　　漢論上
噫嘻王道其駮於漢乎湯革夏改正朔易服色以順天
命而已其餘盡循禹之道周革商改正朔易服色以順
天命而已其餘盡循湯之道漢革秦不能盡循周之道
王道於斯駮焉夫井田三王之法也什一三王之制也
封建三王之治也射御三王之禮也學校三王之教也
度量以齊衣服以章宫室以等三王之訓也三王市㕓
而不税關譏而不征林麓川澤以時入而不禁用民之
力嵗不過三日五十者養於鄉六十者養於國七十者
養於學孤寡鰥獨皆有常餼周衰王道息秦并天下遂
盡滅三王之道漢革秦之祚已久不能革秦之弊猶襲
秦之政而井田卒不用也什一卒不行也射御卒不舉
也學校卒不興也度量卒不齊也衣服卒不用也宫室
卒不等也市㕓而稅關譏而征林麓川澤不以時而入
用民之力無日五十六十七十者不養孤寡鰥獨無常
餼三王之道不復非秦之罪也漢之罪也桀滅夏道湯
亦受命克承禹烈故夏之民歸於商不見商之政而見
禹之政紂滅商道武亦受命克承湯烈故商之民歸於
周不見周之政而見湯之政秦滅周道漢亦受命不襲
周之政而㳂秦之弊立漢之政故秦之民歸於漢見漢
之政而不見周之政葢以漢之禮樂易三王之禮樂也
以漢之制度易三王之制度也以漢之爵賞易三王之
爵賞也以漢之法律易三王之法律也以漢之政令易
三王之政令也噫漢順天應人以仁易暴以治易亂三
王之舉也其始何如此其盛哉其終何如此其卑哉三
王大中之道置而不行區區襲秦之餘立漢之法可惜
矣
　　　漢論中
或曰漢改三王之道作之者其誰歟曰曹參陸賈叔孫
通之罪也漢高祖以干戈而定天下陸賈曰陛下馬上
得之不可馬上治之於是使賈著秦所以得天下及古
今成敗之國賈凡著十二篇每奏一篇帝輙稱善高祖
已平天下羣臣飲酒争功或妄呼㧞劍擊柱上患之叔孫
通乃與弟子百餘人雜採古禮與秦儀以為漢儀帝用
之曰今日知為皇帝之貴也漢高祖豁達大度聰明神
聖溫恭濬哲英威睿武其資才固不下乎湯禹與文武
道之使爲帝則帝矣使為王則王矣方平定禍亂思
為漢家改正朔定禮樂立制度明文章施道德張教化
一風俗興太平以垂於千萬世賈若能遠舉皇帝之道
致於人君施於國家布於天下通若能純用三王之禮
於朝廷通於政教格於後世以髙皇之材而不能行之
乎乃齪齪進夫當時之近務王覇之猥畧貴乎易行孜
孜舉夫近古之野禮亡秦之雜儀求夫疾效使高祖上
視湯武有慙德漢家比蹤三王為不侔可惜也哉初蕭
何為相天下未甚乂而何死曹參代之參以為蕭為之
規當守之勿失日飲醇酒寛縱不治事雖復惠帝求治
參不能竭才輔之直以髙祖之初定禍亂蕭何之草創
律令民僅岀塗炭為已太平國僅立法式為已大備當
其高祖之既平禍亂蕭何之既定律令惠帝之方求治
參能竭伊尹致君如堯舜之心周公輔成王致太平之
道以事惠帝制度之未備者備之教化之未格者格之
文章之未備者備之禮律之未明者明之刑政之未和
者和之盡循三王之道而行之賈與通既施之於前參
復行之於後漢豈有不及三王之治者乎故曰陸賈叔
孫通曹參之罪也
　　　漢論下
或曰時有澆淳道有升降當漢之時固不同三代之時
也盡行三王之道可乎曰時有澆淳非謂後之時不淳
於昔之時也道有升降非謂今之道皆降於古之道也
夫時在治亂道在聖人非謂有先後耳桀紂興則民性
暴湯武興則民性亦善湯之時固在桀之後武之時固
在紂之後耳而湯武之時豈有不淳於桀紂之時其道
降是亦已降乎其民亦已難教乎時治則淳時亂則澆
非時有澆淳也聖人存則道從而隆聖人亡則道從而
降非道有升降也民厭周久矣苦秦甚矣秦之政檻穽
也民得岀檻穽也唯使之從三王之政非如檻穽之深
閉可畏也既得岀檻穽而得適非檻穽人皆樂然從之
也况使從三王大中之道躋於泰然安樂乎當高祖提
秦之民於千萬丈不測深淵中置之於平地若示之以
三王之政革之以三王之化鼓之以三王之號令明之
以三王之律度民有不肯從之乃曰不如在千萬丈不
測深淵中之樂耶吾未之信也當乎天下初定也民未
有富兼地民未有强凌弱民未有衆吞寡民未有大并
小因定之經界因為之井田民有争乎國未有廵行之
費國未有兵衆之動國未有土木之耗因為之什一之
法因立之中正之道國闕用乎封建以域之射鄉以仁
之庠序以教之養老以厚之秦之民不為漢之民為三
王之民也民不見漢之政見三王之政也伊尹俾其君
不及堯舜其心媿耻若撻於市湯去堯舜數百年矣而
又承桀之大亂其時固亦澆漓矣且能以堯舜之道事
其君使其君如堯舜曹參陸賈叔孫通乃獨不能以三
王之道事於漢使漢不及三王誠可罪也或曰漢之輔
政前有蕭何張良中有平勃後有霍光魏相公孫博陽
侯韋賢父子而獨責於賈與通暨曹相國不亦偏乎曰
易之革曰天地革而四時成湯武革命順乎天而應乎人
君子以治厯明時鼎曰君子以正位凝命當高祖定天
下乃革去故鼎取新之日也曹參陸賈叔孫通正當君
子以治厯明時正位凝命之際也㑹其時乘其際不能
創制度明律令以垂萬世法適當其罪也至於後世法
令已定矣條章已著矣制度已行矣朝廷循之已成熟
矣百姓信之已慣習矣而遽更之得無亂乎富者已連
田兼地矣强已凌弱矣衆已吞寡矣大已并小矣而遽
正之以經界居之以井田民肯從乎後嗣奢縱日作土
木不息内畜嬪侍外躭畋遊殫天下之財疲天下之力
猶供億不足而遽行中正之道取什一之賦罷關市開
山澤國其不乏乎故眺錯請削地而被誅仲舒請限民
田而不用霍光魏相公孫韋賢博陽侯雖有其才豈復
能為漢家革制度乎適不當其時也故吾罪曹參陸賈
叔孫通也
　　　季札論
夫饉一身以存萬代君臣上下之分者夷齊也墟一國
以存萬代父子兄弟之親者季札也噫夷齊非苟義也
札非苟讓也以夷齊之明且智豈不知紂之不仁塗炭
天下武王順乎天而應乎人以至仁而伐至不仁拯民
塗炭中至於安樂泰然也葢以謂堯禪舜舜禪禹禹傳
子天下之大公也而舜賢也禹賢也啓賢也堯舜之禪
讓禹之傳嗣皆與賢也可以法湯伐桀武伐紂雖天下
之大義而桀紂君也湯武臣也以臣伐其君不可以訓
堯舜禹皆傳乎賢而湯始以兵伐桀湯既以兵伐桀而
自為君武王又以臣伐紂而自為君且大懼後世不知
有堯舜禹之以大公之命而傳乎賢但知湯武之以大
義伐桀紂而将有假大義之名戕賊簒弑其君者故諫
於馬前死於首陽噫夷齊非苟義也存萬代君臣上下
之分也以季札之明且智豈不知吳國以季子則存以
諸樊則亡豈不知能保其先人之國則為孝覆絶其先人
之祀則為不孝葢以謂父與子天下之大親也兄與弟
天下之大倫也周室既衰王政絶矣天子争立諸侯簒
奪弟殺其兄子弑其父無國無之且大懼後世不知有
父子之親兄弟之愛皆以謂子得以簒其父弟得以奪
其兄則親愛滅矣故託以子臧讓於諸樊噫季札非苟
讓也存萬世父子兄弟之親也且非夷齊則後世殺君接
踵矣非季札則後世弑父繼踵矣獨孤及作季札論云
云者豈知季札之所存也吁及徒知廢先君之命非孝
滅其國不仁獨不知奉先君以為孝孝之末也全一國
以為仁仁之小也與其奉先君已沒之命孰若存先王
大中之教與其全一國將墜之緒孰若救萬世簒弑之
禍嗚呼季札之意遠哉及豈知之也故孔子稱伯夷叔
齊曰古之賢人也謂季札曰吳之習禮者也
　　　伊呂論
人之稱曰伊呂以其道相近心相一功相同也余以謂
伊呂之功則同其道其心則有異者其君無道其國必
亡在畎畆之中不以其君無道而遂忘其君不以其将
必亡而遂棄其國五往就之見其君進其說欲其君之
克念其國之不亡禹未冺祀伊尹之心也其君無道其
國将必亡遂棄其國不往就見其君進其說晏安坐於
磻溪之中忍其君不道俟其國將亡者呂望之心也然
伊尹卒不得見聼桀卒不悔知善夏卒不能復存終歸
於湯而放桀滅夏先就其君而君不從不忍其民之塗
炭然後歸湯得君子去就之道矣向若桀能納伊尹之
謀克念作聖夏之祀未殄矣望之心曷嘗及於此乎君
暴虐於上民塗炭於下國之祀日且墜矣不一起往說
其君救其民存其國祀直以歸於文王佐武伐紂滅商
不一就見其君進其說安知其君之不受其說之不行
直棄絶之望之心不如伊尹之心望之道不若伊尹之
道萬分之一有悔亂改過之心以望為太公黜其政而
從於善湯之社未遷矣惜乎望之不一徃也
　　　周公論
或問曰周公相成王制禮作樂一飯三吐哺一沐三握
髮起以待士何汲汲也如此沐與飯且不暇舜相堯禹
相舜益相禹伊尹相湯傅說相高宗皆不如周公之勤
且勞也豈周公之德不及禹舜益伊尹傅說乎曰周公
不得不然也堯聖人也舜聖人也高宗聖人也舜禹益
伊尹傅說勤且勞復何為哉周公則不得不然也成王
孺子也方在襁褓之中知成王果聖人耶且后稷公劉
古公王季文王武王積千年以得天下武王死成王㓜
弱武王以后稷公劉古公王季文王之天下及成王以
託周公周公受武王之託負天下之重苟成王不似墜
覆其業則是后稷公劉古公王季文王武王之天下周
公失之也周公豈得不勤且勞乎又何暇乎沐且飯也
周公者皆然舜禹益與伊尹傅說所相君所逄時異也
孰謂周公之德不及耶噫余觀周公相成王之心至矣
成王嘗刻桐葉以為珪戯以賜唐叔周公即入賀成王
曰戯也周公曰天子無戱言遂以國封唐叔周公相成
王之心也至矣成王為戱言以國封人成王復敢戯乎
戯且不敢敢荒寕乎敢逸豫乎敢侮慢乎敢惑亂不道
乎敢驕滛無禮乎周公相成王之心也至矣唐柳宗元
以謂唐叔小弱弟不當封周公成其不中之戯以地以
人與小弱者為之主其得為聖乎不達周公之心也已
　　　是非辨
天子将舉人而任之問於宰相一人是之一人非之宰
相将推人而舉之問於百官一人是之一人非之則将
誰質曰質於其言之賢者賢者是非公也小人不黨則
謗矣曰問於朝廷問於天下朝廷非之天下是之朝廷
是之天下非之則將誰質曰質於天下天下是非公也
朝廷不讎則嫉矣去黨與謗棄讎暨嫉人皆能是是非
非也存黨與謗懐讎暨嫉未可與言是非矣嗚呼余觀
能是是非非推於天下而人不以為私更乎萬世而人
不可以易古獨有三人堯也舜也孔子也堯舜知朱均
之不肖而不與其子知舜禹之賢而以天下讓是非著
矣孔子為春秋是非二百四十二年當時無一人妄受
其惡無一人謬享其善是非當矣次則孟軻韓愈也孟
軻是湯武非桀紂韓愈是周孔非佛老是非判矣自堯
舜至於今凡㡬千百年有此五人是非之難也如此凡
人愛憎以情善惡由已千載朽骨九泉腐肉猶以好惡
升黜於秃毫枯竹間况與之比肩而事主接武而趨朝
乎則知人無堯舜孔子孟軻韓愈之心皆不可與言是
非矣吁今亦有以一飯厚薄而為愛且憎者劉工部
在南京有士自不脩劉不禮之退而怨且怒逄人罵劉
語不休孔大諫在兖州有人不得善遇退而怨且怒到
處謗孔辭甚醜然二子者是亦不為顯非亦不為辱何
懼哉余懼冕旒之前軒陛之下有以姦為賢有以賢為
姦有以佞為忠有以忠為佞有以詐為直有以直為詐
有以邪為正有以正為邪亂吾君之聴衒吾君之目惑
吾君之心者以賢為姦則龍逄見誅矣以忠為佞則比
干見殺矣以直為詐則周公見疑矣以正為邪則屈原
見疎矣以姦為賢則飛亷見進矣以佞為忠則靳尚見
信矣以詐為直則趙高見任矣以邪為正則王莾見用
矣如是豈不亂天下乎豈不危社稷乎余是懼故作是
非辨
　　　辨謗
介讀青州劉概韓吏部傳論曰憲宗迎佛骨羣臣無敢
言者獨吏部論之走南荒八千里此豈利於身利於道
也介於此知吏部之功也潮陽之湫鱷魚為害潮人患
之吏部至投文以逐之一夕盡去鱷魚厥性暴戾無
識猶感其化而去焉使吏部立巖廊輔元首施其道而
化天下之暴戾無識復有如鱷魚者乎必無也鱷魚可
化况於人乎介於此知吏部之道也曰使史臣謂排釋
老於道未大不知大其道者復何也介於此知吏部之
尊也曰諱辨其㫖不獨為賀也有激於時爾凡人怠於
敦孝而亟於避諱甚無取也介於此知吏部之孝也曰
鯀無德於民猶有靈於晉國宗元有德於民豈無靈於
羅池者乎吏部碑之何所不可介於此知吏部之是也
曰平蔡碑非不善也信一婦人而磨之焉知實録不類
蔡碑介於此知吏部之受誣也則是吏部之誣由概而
後釋吏部之道由概而後明概亦可稱為端直士矣天
聖四年秋詔郡國舉進士時故諫議大夫滕公渉守青
州謂概能明吏部之道特為首送概少則為古文專意
聖人之道性僻野以介特自守常居深山中或逾年一
下山未嘗一造權豪門先兩為青州舉送以是名字不
得高至是首送青人皆大怒滕之所為以滕不知人或
謂概有化丹砂為黄金術滕意得之特為首送或以為
概恃當塗力故得首送滕於是被此謗噫八九年矣介
昨日架上整亂書得概韓吏部傳論讀之知吏部之大
道知概之名不虚得知滕之被謗噫吏部之道二三百
年得劉概伸之劉概之名二三十年得滕公發之滕公
之謗八九年得石介明之故作辨謗云
　　　辨惑
吾謂天地間必然無者有三無神仙無黄金術無佛然
此三者舉世人皆惑之以為必有故甘心樂死而求之
然吾以為必無者吾有以知之大凡窮天下而奉之者
一人也莫崇於一人莫貴於一人無求不得其欲無取
不得其志天地兩間苟所有者惟不索焉索之莫不獲
也秦始皇之求為仙漢武帝之求為黄金蕭武帝之求
為佛勤已至矣而秦始皇帝遠遊死蕭武帝餓死漢武
帝鑄黄金不成推是而言吾知必無神仙也必無佛也
必無黄金術也
　　　辨私
儒者好稱說孔子之道非大言也非私於其師之道也
孔子之道治人之道也一日無之天下必亂如粟米不
可一日少少則人饑如布帛不可一日乏乏則人凍死
孔子之道君臣也父子也夫婦也朋友也長㓜也天下
不可一日無君臣不可一日無父子不可一日無夫婦
不可一日無朋友不可一日無長㓜萬世可以常行一
日不可廢者孔子之道也離孔子之道而言之其道雖
美不致於遠其言雖切無補於用猶錦繡不可以待寒
珠玉不可以療饑故儒者稱說不及焉非遺之也
　　　辨易
王績為負苓者傳載薛收之言曰伏羲畫八卦而文王
繫之不逮省文矣以為文病也負苓者曰文王焉病伏羲
氏病甚者也昔者伏羲氏之未畫八卦也三才其不立
乎四序其不行乎百物其不生乎萬象其不森乎以謂
伏羲氏泄道之宻漏神之機為始兆亂者吁可怪也夫
易之作救亂而作也聖人不得已也亂有深淺故文有
繁省亂萌於伏羲故八卦已矣漸於文王故六十四已
矣極於夫子故極其辭而後能止伏羲後有神農氏黄
帝氏少昊氏顓頊氏高辛氏唐堯氏虞舜氏禹湯皆聖
人也豈獨不能繫易之一辭無亂以救也文王豈獨能
過是九聖人亂不可不救也作易非以為巧救亂也文
王夫子非以衒辭明易也易不作天下至今亂不止文
王夫子無述易至今不明薛收苓者不達易甚矣
　　　朋友觧
姜潜至之被水害苦甚奉符李温仲淵與至之友且通
家義甚厚憐至之之困災為借弓手營救因以私役人
罪之察盗賊捍水火縣尉之職也温得其職又得朋友
之義患難相恤及得罪大懼朋友之道絶因觧之夫父
子兄弟以親愛君師朋友以義合也入則事父兄岀則
事君師朋友君臣之際猶有爵禄之貪得其利焉師友
之分非道義不合夫所謂道者親而不可離者也夫所
謂義者合而不可觧者也古之管仲鮑叔王陽貢禹以
義始而以義終者也張儀蘇秦陳餘張耳以利始而以
利終者也義無不克終利無有克終今夫人之趨權利
熱則蜂来寒則鳥去平生握手把酒叙歡欣肝膽吐在
地一旦急難危患則掉臂急趨而過之若越人視秦人
之疾不獨不一顧又從排䧟之朋友之道薄也如此有
人反其薄而就於厚則以為罪今奉符縣尉李温與進
士姜潜同師受業有升堂拜母之義潜居奉符之太平
鎮今嵗夏六月七日一夜水大至太平之人死者五人
其一則權酒使臣張借職也在太平參肆伯家潜被水
尤苦夜風雨震電天大黑水且暴来潜左手扶老母右
手扶嬰兒妻子弟妹纍纍隨其後岀没於水中僅得脫
死走太平四里餘就高阜以避潜之居廬邸店并其所
以待嵗時佐伏臘之用凡百萬與所藏書數千巻盡為
水害温與潜友義甚厚潜之患難不細温豈不足為有勢
力可以庇潜之居而操夲縣尉權畧足以施於潜尚更
退顧其身愛惜礙國禁苟逃錙銖罪不為潜致毫髮力
忍晏然坐視此誠禽獸之所不肻為也東家火西家焦
髮爛額為撲滅赤子入井路人下乘弛擔匍匐走救之
潜之水甚於東家火也潜之将至於死猶赤子之入井
也温少被仲兄故龍圗之教長師泰山孫明復先生及
親慕王建中而交石介識周公孔子之道知仁義忠信
且與潜友厚反顧身愛惜乃不如禽獸之心乎不如西
家路人乎以古朋友之道責之温猶負大罪潜之窮且
困如此纔能借九日力遺一囊麫未足以觧潜昏墊之
災然以今人推之温能不退顧其身愛惜其官抵冒刑
禁以濟夫朋友危患是亦能以義始終者也故舊不遺
者也患難相恤者也法網凝宻乃籠温去䋲之以微文
寘之於深典此不惟傷朋友之道亦以害國家教化之
夲國家夲設禁所以禁小人非施之於君子也小人大
為之禁亦或踰之君子則有禮樂而已矣使温狥國家
之常禁則廢朋友之大義禁者權也權有時而用制小
人不以權則壊法亂民為害必滋義者常也常者道之
中也中常用待君子不以中是示天下之無君子矣温
為君子而以小人制之豈其宜温亦不足深惜夫朋友
之道遂絶矣天下風俗更薄矣噫州縣吏貪墨殘毒者
滿目曽不聞舉一人温奉公守法温持亷温愛民温有
文行温有節義温孝於事親温忠於事上温信於朋友
反得罪悲夫
　　　書淮西碑文後
淮西之賊五十年王師屢戰無功天啓神算以授裴度
度克恭行天罰以夷大叛天下之兵百十萬之将過時
不下度建大謀以任李愬愬克先登賊城以殱元兇淮
西以平蔡人以生天人相與乎君臣恊心乎上下同力
乎推其用則度得天也愬得人也計其功則度任智也
愬任力也曰燥者曰潤者人止知其風雨也曰生者曰
成者人止知其春秋也然不動而運其用者天也曰戰
者曰勝者人止知其愬也光顔也重胤也然無為而任
其謀者度也漢高帝取天下蕭何無汗馬之勞韓信攻
必取戰必勝曹參身被七十創而至於論功則曰發蹤
指示者人也追殺獸者狗也度與愬之功亦猶是乎文
公豈昧此者著辭於碑優度功誰曰不實也初度輔政
以羣賊未除宜延接竒士共為籌畫乃請於私第接延
賔客自是天下賢俊得以效計議於丞相則取蔡之謀
已落於彀中矣諸將連年岀兵玩㓂相視持以嵗月未
有成功而羣臣皆欲罷兵度獨唱堅議與上恊心計定
意斷衆不能破請身自督戰且曰誓不與此賊偕全則
得勝之算已運於掌上矣及至郾城廵撫諸軍宣達上
㫖士皆賈勇時諸道兵皆有中使監之軍陣進退不由
主帥勝則先使獻㨗偶衂則凌挫百端度至行營並奏
去之兵柄專制之於主将衆皆喜悦軍法嚴肅號令畫
一則将軍之令專行於閫外矣以天下取蔡之謀堂上
得勝之算閫外將軍之令合而用之一而行之易曰師
貞丈人吉有不利乎七月度岀十月賊平成天下之務
通天下之志不疾而速不怒而威非惟㡬惟深與神其
孰能與於此乎故曰度得天也其功無敵於天下矣
　　　録蠧書魚辭
蠧書魚曰吾常游於文字間文字有所殘缺者人則曰
吾蠧之故目予曰蠧書魚夫書豈吾蠧之耶昔者孔子
脩春秋帝皇之道取三代之政述之為經則謂之書其
文要而簡其道正而一所以扶世而佑民示萬世常行
不易之道也後世人有悖之者則其書或息其書息則
聖人之道隳壊也斯得不謂之蠧乎文中子曰九師興
而易道微三傳作而春秋散齊韓毛鄭詩之末也大戴
小戴禮之衰也又楊墨之言岀而孔子之道塞佛老之
教行而堯舜之道潜斯則易其九師之蠧乎春秋其三
傳之蠧乎詩其齊韓毛鄭之蠧乎禮其大戴小戴之蠧
乎孔子道其楊墨之蠧乎堯舜道其佛老之蠧乎魏晉
以降迄於今又有聲律對偶之言雕鏤文理刓刻典經
滛華相沿巧偽相衒劘削聖人之道離拆六經之㫖道
日以刻削而不脩六經之㫖日以觧散而不合斯文其
蠧也書之蠧有自来矣而謂予曰蠧書魚予敢辭
　　　擊蛇笏銘并序
天地至大有邪氣干於其間為凶暴為殘賊聼其肆行
如天地卵育之而莫禦也人生最靈或異類岀於其表
為妖怪信其異端如人蔽覆之而莫露也祥符年寕州
天慶觀有蛇妖極怪異郡刺史日兩至於其庭朝焉人
以為龍舉州人内外遠近罔不駿奔於門以覲恭荘肅
祗無敢怠者今龍圗侍御孔公時佐幕在是邦亦隨郡
刺史於其庭公曰明則有禮樂幽則有鬼神是蛇不以
誣乎惑吾民亂吾俗殺無赦以手版擊其首遂斃於前
則蛇無異焉郡刺史暨州内外遠近庶民昭然若發蒙見
青天覩白日故不能肆其凶殘而成其妖惑易曰是故
知鬼神之情状公之謂乎夫天地間有純剛至正之氣
或鍾於物或鍾於人人有死物有盡此氣不滅烈烈然
彌亘億萬世而長在在堯時為指佞草在魯為孔子誅
少正夘刃在齊在晉為董史筆在漢武朝為東方朔㦸
在成帝朝為朱雲劍在東漢為張綱輪在唐為韓愈論
佛骨表逐鱷魚文為叚太尉擊朱泚笏今為公擊蛇笏
故佞人去堯德聰少正夘戮孔法舉罪趙盾晉人懼辟
崔子齊刑明距董偃折張禹劾梁兾漢室乂佛老微聖
德行鱷魚徙潮患息朱泚傷唐朝振怪蛇死妖氣散噫
天地鍾純剛至正之氣在公之笏豈徒斃一蛇而已軒
陛之下有罔上欺民先意順㫖者曰公以此笏指之廟
堂之上有蔽賢蒙惡違法亂紀者曰公以此笏麾之朝
廷之内有諛容佞色附邪背正者以此笏擊之夫如是
則軒陛之下不仁者去廟堂之上無姦臣朝廷之内無
佞人則笏之功也豈止在一蛇公以笏為任笏得公而
用公方為朝廷正人笏方為公之良噐敢稱德於公作
笏銘曰
　　至正之氣　天地則有　笏惟靈物
　　笏乃能受　笏之為物　純剛正直
　　公惟正人　公乃能得　笏之在公
　　能破滛妖　公之在朝　讒人乃消
　　靈氣未竭　斯笏不折　正道未亡
　　斯笏不藏　惟公寳之　烈烈其光
　
　
　
　宋文選巻十五
欽定四庫全書
　宋文選巻十六
　　石守道文
　　　上蔡侍郎書
侍郎閣下夫物生而性不齊裁正物性者天吏也人生
而材不備長育人材者君宰也裁正而後物遂性故曲
者直者酸者辛者仆者立者皆得其和易曰乾道變化
各正性命是也長育而後人材美故剛者柔者暴者舒
者急者各得其中洪範曰㑹其有極歸其有極是也和
謂之至道中謂之大德中和而天下之理得矣介者正
所謂不合其中而不得其和者也喜怒哀樂未發謂之
中喜怒哀樂之将生必先㡬動焉㡬者動之微也事之
未兆也當其㡬動之時喜也怒也哀也樂也皆可觀焉
是喜怒哀樂合於中也則就之是喜怒哀樂不合於中
也則去之有不善知之於未兆之前而絶之故發而皆
中節也易曰吉之先見不言凶而言吉者其能知善不
善於幾微之時善則行之不善則改之凶何由而至也
介見天下(闕/)　　得其治則憤悶發於内而言語形於
外已暴著於外猶不知恊於中(闕/)　於事邪欲其吉之
先見發而皆中節其可得乎故凶悔吝當隨之冬集至
闕下有人宻道閣下之語於介者箴規訓誡丁寕切至
如聼箕子皇極之義若聞孔思中庸之篇釋然大覺前
日之非噫天以剛方直烈之性授於介不納介於中夫
剛方直烈不以中輔之暴殘戕折日可待矣今閣下敺
介歸之於中是天以剛方直烈付於介閣下納之令德
天欲暴殘戕折於介而閣下賜之更生也介荷閤下仁
育陶宰為至厚矣今西走蜀四千里不敢以䟦渉為勞
以平生未得一登閣下之門為恨引首南望不勝拳拳
之心不宣介再拜
　　　上范經畧書
夫天生時聖人乘時君子治時易之家人後有睽睽後
有蹇蹇後有觧家人之道窮必乖故睽睽故難生不可
以終難故受之以觧觧以觧其難也然則天下無事國
家無不有難在治之矣黄帝之蚩尤舜之苖民禹之防
風周之管蔡漢之諸呂七國唐之安史諸侯不能累黄
帝疵舜禹痼周瘡漢病唐能治之也聖朝八十年始有
賊昊之患國家與賊為家人今我與始乖故樹孽境上
則正合大易之時也治此時也實屬於閣下蹇之繇曰
利見大人正吉彖曰蹇難也險在前也見險而能止智
矣哉利見大人往有功也當位正吉以正邦也其說謂
非大人不能濟蹇非知者不能止險不當位與當位失
正無以正邦故六二王臣蹇蹇匪躬之故二與五應二
居臣位五居君位不以五在難中私身遠害而蹇蹇以
進志扶王室故九五大蹇朋来觧之繇亦曰有攸徃夙
吉言有難而徃以速為吉也賊昊犯順之明年天子則
用閣下經畧矣殆一年未見成功讒害日進乃罷閣下
而專任夏暨陳二公又半年賊昊轉暴熾社稷之靈寤
於上遂罷二公而復閣下經畧初賊昊猖獗閣下尚謫
守於吳人皆曰不用閣下賊不可破及劉石敗此論益
喧然滿都下天子乃釋閣下罪益官進職與夏韓同節
制陜西路閤下之謀未獲見用故成功緩且有間遂罷
閤下今復起閤下專當一面雖足以極閤下之才亦畧
足以施閤下之智矣噫閤下智施之四海有餘况一隅
哉人将見賊昊之首置汴四門矣生是時也必生是人
也人與時相遇故曰有非常之時然後有非常之事有
非常之事然後有非常之功用兵四年卒無尺寸功此
功歸於閤下矣淮西之賊五十年功卒歸裴度當時賊
揣唐室公卿可畏者晉公矣遂陰使賊害之天地神祗
扶持守䕶刀斫不死卒收蔡功賊昊揣境上諸將可畏
者閤下矣遂以書間在朝公卿果有請誅閤下者頼天
子聰明聖神閤下獲全晉公刀斫不死乃相憲宗擒元
濟閤下書間不入乃復大任其亦卒破元昊乎介义觀
兵興以来人多辭勞就逸憚險苟安獨閤下不愛其身
不顧其家不惜其禄位極誠盡節以必得賊昊後歸為
心此得王臣蹇蹇之節有攸徃夙吉之善天下以征西
之任歸於閤下又閤下實有取元昊之才而復能盡忠
臣之節區區元昊有不平乎介不才國家無事也不能
有一言以助衣裳之治國家有事也不能持一矢以效
干戈之用如閤下諸公皆暴露霜雪衣不敢煖食不敢
飽士卒皆被甲胄冐鋒鏑入萬死岀一生民皆輸財
轉粟饑渴道路乃獨夕而臥晏而起恬愉休逸飽水肥
草自比於山鹿野麋豈所安乎然自視不肖無毫毛可
施用竊為閤下得山東豪傑三人負罪而有才者二人
沛縣梁構兖州姜潜任城張浻皆負文武材畧有英雄
之氣習於兵勇於用智誠通敏精力堅悍若使各當一
隊必能得士死心先諸将立功若使守一城捍一寨兹
一城一寨遂為金湯不可得破若使儒衣綬帶隨元戎
而周旋兵機戰謀惟元戎取之兹三人實豪傑之士也
非閤下三人不肯事非閤下亦不能用兹三人構事劉
顔子望潜事明復先生浻初事子望後事明復皆學有
根蒂道有夲原其噐必深其用必遠固非淺近輕妄尚
勇好兵之流也閤下幸厚用之所謂負罪而有才者二
人前兖州奉符縣尉李温前宿州臨渙縣令曹起皆進
士策名起亦事子望温亦事明復能知聖人之道樂蹈
名節好履仁義守一官能勤且亷善養民䋲吏人頗受
其福起刑一人至死以不得縣吏心及州帥善意自懼
不能直棄官竄去温以不善事上官為苛吏籠置於深
法平價買官騾一誣温損官錢數緡除名覊管滌州二
人皆有才負志節慕忠義知兵集戰劉牧注師卦當行
師用兵之時勝敵而已唯才能智勇是用不復録其行
故陳平盗嫂韓信岀袴下黥布刑不妨為漢之功臣况
兵家宜取負罪遺行之人用之何者負罪則世不録遺
行則人不齒知其無以進於時而信於人終将廢矣則
思效用以自補立功以自贖故兵書曰王臣失位思立
其功者聚為一隊言必能决死以戰是以漢武帝賢良
之詔求􁋁弛之士奔踶之馬取是道也温與起宜先收
而不宜見棄閤下幸當留意晉公平淮西吏部馬總桞
公綽諸人實助其功今閤下幕中固不乏人矣介以謂
明堂所頼者惟一柱然衆材附之乃立大勲所任者唯
一人然羣謀濟之乃成閤下幕中雖不乏人如構潜浻
三人亦未可不取温等二人實宜備驅策介自視無毫
毛可施用苟得五人者與朝廷立尺寸功足以贖介不
肖之罪是敢冒將軍鈇鉞之威言兹五人取舍惟閤下
命介不任拳拳之誠不次介頓首再拜
　　　與范思遠書
思遠足下大江可渉也有黿鼉蛟螭横焉泰山可登也
有虎豹豺狼當焉不斬其黿鼉戮其蛟螭江終不可渉
也已不殛其虎豹殄其豺狼山終不可登也已聖人之
道猶大江也猶泰山也今之為榛塞者其害何啻黿鼉
蛟螭虎豹豺狼夫欲聖人之道大通四海上下流行而
無阻礙必也先闢去其榛塞者距退楊墨然後孟子之
功勝也排去佛老然後吏部之道行也思遠亦嘗思之
乎介嘗謂他日有功於此者必在思遠與王建中熈道
者故去年冬曽以書暨熈道文字十二篇附致思遠書
中言熈道非有過實者但思遠未嘗深與之語自是迄
於今凡六七月不聞命疑思遠不深以介為然介雖甚
無識當與家人童孺言亦未嘗妄毁譽人敢誣於大君
子乎思遠今欲追復古聖之道非熈道恐無可與同闢
去榛塞者未知終以為如何
　　　與裴員外書
裴君員外足下前日專使至厚貺長書目駭心悚流汗
竟趾非所當矣咸章韶夏至樂也不奏於䕫牙之府而
奏於鄙俚惡能審其聲而知其音也飛兎騕䮍逸馭也
不騁於王樂之前而鬻於市人惡能審其駿而知其良
也然而餒甚者人饋之以大牢雖食之不知其㫖而知
貪乎味也如渴甚者人飲之以㫖酒雖啜之不知其醇
而知嗜其甘也固亦心腹飽飫而靈府浹洽也噫文之
弊已乆自桞河東王黄州孫漢公軰相隨而亡世無文
公儒師天下不知所凖的猶學夫樂者不知六律之有統
五音之有㑹而滛哇之聲百千萬變徒嚵嚵慆人心噪
噪聒人耳終莫能適夫節奏而和於人神文之夲日壊
枝葉競岀道源益分波𣲖彌多天下悠悠其誰與歸輕
薄之流得斯自騁故雕巧纂組之辭徧滿九州而世不
禁也妖怪詭誕之說肆行天地間而人不禦也今天下
大道榛塞人無所由趍而之於堯舜周孔之聖人唯詰
屈一經而已吾常思得孟韓大賢人岀為芟去其荆棘
逐去其狐狸道大闢而無荒磧人由之直之於聖不有
經曲小道如依大塗而行憧憧徃来舟車通焉適中夏
之四海東西南北坦然廓然如動無有阻礙徃年官在
汶上始得士熈道今春来南郡又逄孫明復韓孟兹遂
生矣斯文之弊吾不復為憂斯道之塞吾不復以為懼
也然則吾願與足下協施其力而助二人焉来書過稱
将走六服之外至於萬百里而避之也豈敢當惟足下
無中道叛去幸甚不宣介再拜
　　　與韓密學書
經畧密學閤下有非常之事然後有非常之人有非常
之人然後有非常之功近自唐觀之武氏變周易唐非
常也梁公立非常之功禄山盗據兩京非常也汾陽立
非常之功朱泚之亂非常也西平立非常之功淮西之
賊非常也晉公立非常之功今元昊猖狂敢侮天子以
夷狄而慢中國以螻蟻而亢至尊亦非常也求非常之
人立非常之功莫若閤下聖君聰明能知人故自興師
已来閤下獨當上注意曽未期嵗由中諫升為樞宻直
學士是急非常之功於閤下也得不留意焉今用兵之
處誠已得人然建大厦者非一材維泰山者非一䋲為
梁公猶取張柬之桓彦範五人為之助為晉公亦以韓
吏部馬總栁公綽諸君子為之佐然後功立成也前竊
見閤下言貝州人趙三郎者深州人李七郎者彼徒以
武力可任閤下尚且不遺之况於天下之豪傑哉泰山
布衣孫明復沛縣布衣梁構太平布衣姜潜任城布衣
張浻皆有文武資材仁義忠勇䇿謀畧可應大任國家
無事時足容偃蹇山林嘯傲雲泉今邊冦内侮牽朝廷
露師轉粟之勞煩吾君宵衣旰食之慮復等豈得申申
燕居飽食高枕也閤下經畧陜西苟得四人實有以助
成閤下非常之功不次介再拜
　　　與王建中秀才書
四月四日徂徕石介謹致書王君茂材足下洪水方割
下民其咨禹乘四載隨山刋木櫛風沐雨以安横流以
平九州武王既定禍亂紂之餘民瘡瘠未合周公踐祚
攝政一飯三吐哺一沐三握髮下白屋之士制禮作樂
以成太平幽厲失道天下凌遲孔子絶糧於陳削迹於
衛伐檀於宋歴聘七十國而不得用删詩書定禮樂賛
易象脩春秋以祖述堯舜憲章文武斯三聖人固已勤
矣固已勞矣然而卒不憚者息民患也行聖道也孔子既
歿微言遂絶楊墨之徒榛塞正路孟子正人心息邪說
距詖行放滛辭以闢楊墨說齊宣梁惠七國之君以行
仁義炎靈中歇賊莽盗國衣冠墜地王道盡矣揚雄以
一枝木扶之著太𤣥五萬言以明天地人之道作法言
十三篇以闢揚正教魏晉迄陳隋帝王之道掃地而無
遺矣生人之命遂絶而不救矣文中子以太平之策十
有二篇干隋文帝不遇退居河汾之間續詩書正禮樂
脩元經賛易道九年而六經大就佛老之教蠧於中國
千百年矣韓愈憤然於千百年下孤力排毁不避其死
論佛骨貶潮州八千里而志彌慤守益堅斯四賢者亦
已勤矣亦已勞矣然而卒不憚者亦以息民患也行聖
道也葢古聖賢方其天下未寕生人未安聖道未明以
謂職在於已不敢安其居也方今正道缺壊聖經隳離
滛文繁聲放於天下佛老妖怪誕妄之教楊墨汗漫不
經之言肆行於天地間天子不禁周公孔子之道孟軻
揚雄之文危言若綴旒之㡬絶先生不救吾徒豈得而
安居乎雖不逮古聖賢遠矣亦當窮精畢力而後已庶
幾其道由吾徒而後粗存猶愈於不為也足下生民之
先覺者也適水者天下之人西而足下獨東矣葢滄海
之所在也適山者天下之人之秦之越而足下獨之魯
矣葢泰山之所處也適於東湏至於海至於海必渉其
深然後知水矣之於魯湏登泰山登泰山必窮其高然
後知山矣適於東不至於海如不東矣至於海不渉其
深如不渉矣之於魯不登泰山如不之魯矣登泰山不
窮其高如不登矣况其有中道而將止者乎介幸而不
隨天下之人之秦之越而獨隨足下其援我手我其躡
足下履牽連挽引庶能至焉慎無為半塗而廢者不宣
　　　上李雜端書
雜端執事魏文公曰願為良臣不為忠臣良臣身獲美
名君受顯號子孫傳福世世無疆忠臣身受誅夷君䧟
大惡家國並䘮空有其名葢樂得堯舜而事之也夫稷
契咎陶能得其時其道易行也龍逄比干不得其時其
道難行也以堯舜為之君稷契咎陶為之臣朝立敢諫
皷進善旌誹謗木闢四門達四聰明四目言有不從之
乎諫有愎乎故身獲美名君受顯號桀紂為之君雖龍
逄比干為之臣滅德作威敷虐萬方焚炙忠良刳剔孕
婦言有從之乎諫有納之乎故身受誅夷君䧟大惡然
堯舜為之君其道易行也必有稷契咎陶而為之臣其
道乃行故身受美名而不讓桀紂為之君其忠難行也
必有龍逄比干而為之臣其忠乃立故身受誅夷而不
避稷契咎陶非擇其美名也龍逄比干非欲其誅夷也
葢為臣之定分惟忠是守事君之大義惟忠是蹈雖世
有治亂君有昏明為臣之分事君之義有去就乎忠有
廢乎故龍逄比干死而不廢敢諫書曰為君難為臣不
易文公於此所以惕懼而極言也今天子神明睿武負
羲軒之姿道德過堯舜雄毅似禹湯静專而動闢淵黙
而神聲一朝崛然立起於軒墀之上獨任萬㡬視前日
政有紊綱紀者一發號令正七條事越五日又罷八御
藥官頺風掃焉權臣屏焉教化政令自天子岀焉又三
日引河陽舊相公居廊廟以摠大政任元老取青州牧
天章閣范公領中司以執憲法用正人也召閤下自河
北轉運使入霜臺以知雜事求直臣也留太常博士范
仲淹為諫官以司獻替開言路也倬哉雄斷睿畧深謀
大智其三王之舉也執事懐王佐才略魁閎亮直揭於
朝右得堯舜之主而事之其道固易行也使身獲美名
君受顯號獨讓稷契咎陶乎願為良臣獨無魏文公之
盛心乎舜舉咎陶不仁者遠執事冠獬豸簮白筆執天
子法䋲内外九品官無使不仁在君側春秋傳曰見無
禮於其君者如鷹鸇之逐鳥雀焉夫日月天之目也日
月沒氣祲掩六合天為之昏日月升烟霧闢四遐天為
之明御史天子之目也御史曠厥職佞邪蔽九重君為
之昏御史舉厥職姦醜竄四夷君為之明執事職彈舉
日正色立於朝持天子綱紀肅正朝序無使佞邪蔽君
之明天下綱紀在一臺之士臺綱正則朝廷正朝廷正
則天下四海無不正者矣惟執事思厥職知所任既克
思既克知克行其事易曰鼎折足覆公餗其形渥凶言
不勝其任也孔子曰惟名與器不可以假人執事始以
直道進亦以直道脩善之善者也無干大易折足覆餗
之罪使天下有名噐假人之議所望於執事也介嘗聞
於稠人廣衆中舉天下忠謇骨鯁之士則以執事為首
天子聰明睿智察縉紳中能直言敢諫剛正不撓亦謂
無過執事故天子發於精衷外取執事處於憲臺以持
天子綱紀天下聞之皆曰天子能得人亦曰執事能稱
職介忝嘗被大賢半顧之遇懼萬一有所不副天子意
天下(缺/)俾天子暨天下皆失知人則哲之明敢告之於
初惟執事聼納焉
　　　上孔中丞書
夫子之道不行於當年傳於其家直四十餘世以俟子
孫如此其遠也夫子没後世有子思焉安國焉頴達焉
止於發揚其言而已有漢相光唐相緯雖得位亦不能
盡行其道夫子之道其肯鬰然蟠伏於其家乃躍起奮
岀散漫於天下天下人皆可以得之漢高祖唐太宗能
得之於上以之有天下三百年孟軻揚雄文中子韓愈
能得之於下以之有其名於億萬世唯孔氏子孫無有
得之者俟四十餘世僅二千年閤下乃得之今夫子之
道不專在於天下在於閤下也閤下又且赫然有聲烈
於天下復得位於朝見用於世閤下徒能得夫子之道
其将以夫子之道事於聖君施於天下俾國家為二帝
三王為兩漢為鉅唐矣夫子之志曰吾志在春秋春秋
天子之事也世衰道微邪說暴行有作臣弑其君者有
之子弑其父者有之夫子懼之而又時無君已無位不
能誅不能正乃作春秋焉所以正王綱舉王法故春秋
成亂臣賊子懼為司㓂則七日而誅少正卯於兩觀之
下攝相事則齊終不敢窺兵河南當時之君則昏也當
時之位則攝也尚不及閤下得明君有大位為中丞逾
月而未聞有舉焉閤下在朝朝廷尚有姦臣敢在位天下
蠧賊未悉除是夫子道猶未克盡舉豈夫子直四十餘
世僅二千年以俟閤下宜念之且天子之設御史府尊
其位崇其任不與他府並舊有大夫則中丞亞大夫而
領其屬今大夫闕則中丞其長也故中丞之任特重焉中
丞之責尤重焉君有佚豫失德悖亂亡道荒政咈諫廢
忠慢賢御史府得以諫責之相有依違順㫖蔽上罔下
貪寵忘諫專福作威御史府得以糾䋲之将有驕悍不
順恃武肆害玩兵棄戰暴刑毒民御史府得以舉
劾之君至尊也相與將至貴也且得諫責糾劾之餘可
知也御史府之尊嚴也如軒陛之下廟堂之上進退百
官行政教岀號令明制度紀賞罰有不如法者御史得
言之御史府視中書樞宻雖若卑中書樞宻亦不敢與
御史府抗威争禮而返畏悚而尊事之御史府之重其
無與比然湏得如閤下者居之始貴矣易曰苟非其人
道不虚行禮曰人存則政舉閤下聖人之後又能得聖
人之道以方重剛正公忠清直烈烈在於朝為天子獻
可替否賛謀猷持綱紀天下想望其風采者十五年間
簡於清衷期将大用且歴試於外更觀其能連三大藩
皆卓然有治聲聞於天宇浹於日下御史府中丞虚位
日班於紫宸殿下佩金煌煌行聲鏘鏘且有百數天子
弗録之乃南走三百里以驛召閤下直入其府登其位
自陛下獨决萬幾来登崇俊良黜逐纎人革故鼎新百
度備舉太平之望日月以隆然而天人之心猶鬰然不
大舒釋者以閤下尚稽大任也至是天人之心始大舒
釋矣閤下自初及終皆以直道進詩曰靡不有初鮮克
有終介嘗聞朝大夫語曰有某官為某官時忠鯁讜直
謇謇敢言觸龍逆鱗不避誅死由是人主知之聲名藹
然聳動朝野不四五年取顯仕今為某官位彌高身彌
貴禄厚惠渥私庭曵青綬者五六人門前炎炎可炙手
顧此勢力榮寵有所惜也如有物塞其耳如有葉蔽其
目如有鉗緘其口朝廷有闕政國家有遺事若不聞若
不覩而不復言則向之忠鯁讜直謇謇敢言乃沽名耳
其以為速進之謀乎噫士之積道德富仁義於厥身葢
假於權位以布諸行事利於天下也豈有屑屑然謀夫
衣食者歟正色直已立於朝以行其道乃使天下有此
論庸無傷乎古今君子少小人多君子常不勝小人小
人不惟常勝君子而又不能容之惡直醜正嚚嚚寔繁
幸而有一君子在於朝則百小人排之非鐵心石腸剛
正不折未有不從而靡者小人不容君子也今有人位
未顯身在下能堅正不顧其身敢直言極諫犯天子顔
色封章抗䟽論天下利害羣小人必叢立指㸃曰此人
速進也沽虚名也非以行道也吁吾徒不見容於小人
也不取信於天下也固若是乎學周公孔子之道不用
則巻而懐之用之則肯已乎實将施及國家布於天下
以左右吾君綏吾民矣羣小人排毁不已實可怪也閤
下亦當大警戒之勿使天下有所論則君子幸甚天下
幸甚不宣
　　　上蔡副樞書
夫聖賢不徒生也四凶在朝堯德不明舜起佐堯流共
工於幽洲竄三苖於三危放驩兠於崇山殛鯀於羽山
洪水方割下民其咨禹乘四載隨山刋木决九川距四
海成王㓜弱周公踐祚制禮作樂世衰道微邪説暴行
有作王道失叙禮壊樂崩三綱將絶彛倫攸斁夫子作
春秋明易象删詩書定禮樂祖述堯舜憲章文武楊墨
塞路儒幾滅矣孟子作十四篇而闢之新莽簒漢道斯
潜矣揚雄作凖易五萬言法言十三章而章之晉宋齊
梁陳並時而亡王綱毁矣人倫棄矣文中子續經以存
之釋老之害甚於楊墨悖亂聖教蠧損中國吏部獨力
以排之故四凶去堯徳明洪水息蒸民粒禮樂作周太
平六經就舜堯禹湯文武周公之道存楊墨闢孔教行
法言脩莽惡顯續經成王綱舉釋老微中國乂是知時
有弊則聖賢生聖賢生皆救時之弊唐季之荒頓五代
之攙搶太祖一戎而夷之錢唐之不朝并州之未貢太
宗傳檄而賔之真宗脩其制度明其法律章其物采和
其政令正其禮樂通其教化陛下守之制度則脩矣法
律既明矣物采既章矣政令既和矣禮樂既正矣教化
既通矣然則時無弊乎曰何得而無之今之時弊在文
矣夫有天地故有文天尊地卑乾坤定矣高卑以陳貴
賤位矣動静有常剛柔斷矣方以類聚物以羣分吉凶
生矣在天成象在地成形變化見矣文之所由生也天
垂象見吉凶聖人象之河岀圗洛岀書聖人則之文之
所由見也觀乎天文以察時變觀乎人文以化成天下
文之所由用也三皇之書言大道也謂之三墳五帝之
書言常道也謂之五典文之所由述也四始六義存乎
詩典謨誥誓存乎書安上治民存乎禮移風易俗存乎
樂窮理盡性存乎易懲惡勸善存乎春秋文之所著也
文之時義大矣哉故春秋傳曰經緯天地曰文易曰文
明剛健語曰遠人不服則脩文徳以来之三王之政曰
救質莫若文堯之徳曰煥乎其有文章舜則曰濬哲文
明禹則曰文命敷於四海周則曰郁郁乎文哉漢則曰
與三代同風故兩儀文之體也三綱文之象也五常文
之質也九疇文之數也道徳文之夲也禮樂文之飾也
孝悌文之美也功業文之容也教化文之明也刑政文
之綱也號令文之聲也聖人職文者也君子章之庶人
由之具兩儀之體布三綱之象全五常之質叙九疇之
數道徳以夲之禮樂以飾之孝悌以美之功業以容之
教化以明之刑政以綱之號令以聲之燦然其君臣之
道也昭然其父子之義也和然其夫婦之順也尊卑有
法上下有紀貴賤不亂内外不凟風俗歸厚人倫既正
而王道成矣今夫文者以風雲為之體花木為之象辭
華為之質韻句為之數聲律為之夲雕鏤為之飾組繡
為之美浮淺為之容華丹為之(闕/)對偶為之綱鄭魏為
之聲浮薄相扇風流忘返遺兩儀三綱五常九疇而為
之文也棄禮樂孝悌功業教化刑政號令而為之文也
聖人職之君子章之庶人由之君臣何由明父子何由
親夫婦何由順尊卑何由紀貴賤何由叙内外何由别
而化日以薄風日以滛俗日以僻此所為今之時弊也
曰時有弊必有聖賢生而救之者豈非吾明君與吾賢
弼哉主上天資英威乃神乃聖剛健中正有乾之元徳
聰明睿智有古之神武尸居淵黙則人不見其機龍興
神悚則天下知其變如藝祖之武如神宗之英如眞宗
之仁信乎明君也閤下射策冠天下士斯文未䘮蔚然
宗工人其代之承帝理物夙夜宥宻䌤綸天地之化惟
時惟幾裁成天地之道如䕫益如稷契信乎賢弼也以
明君賢弼相與救乎斯文之弊易如反掌矣然而斯文
重噐也舉之者在乎衆力斯文大弊也革之者必乎逾
時天下有志憤斯文之弊力求斯文之夲其身履道心
守正閤下豈不欲引之使施力焉竊見鄆州鄉貢進士
王建中其人孜孜於此者二十年矣其道則周公孔子
之道也其文則栁仲塗張晦之之文也其行則古君子
之行也仲塗没晦之死加之公疎繼往子望亦逝斯文
其無歸矣建中獨能得之建中一布衣耳貧且賤栖栖
鄉閭間父母㫖甘不繼豈能振起哉上有明君倡之賢
弼和之使建中承音接響傳而之天下匪朝伊夕聲充
盈於宇宙矣文不正弊不革未之有也斯百數十年之
弊雕刓元化之文物傷亂風教莫斯之甚閤下一日能
救之則閤下之功與舜禹周公孔孟揚雄文中子吏部
並美閤下幸留意焉噫建中其天下賢乎豈止於文而
已其噐識備而材用足智謀周而宇範遠施之於事王
佐才也識時運知進退常岀處明顯晦言必信行必果
喜過服義閑邪存誠其近古之中庸者乎安貧守節非
其義一介不取於人非其人未嘗與之徃還亷介清愼
不屈權貴不畏強禦如復孝亷建中其首當之介嘗與
之遊入齊中竊得其文十篇皆化成之文也若夫言帝
王之道則有道論明性命之理稱仁徳之貴則有夀顔
論根善惡之夲窮慶殃之自則有善惡必有餘論大聖
人之言辨注者之誤則有畏聖人言論舉五常之夲究
禍福之謂則有原福上下篇明鬼神之理存教化之大
則有原鬼篇守正背邪遺近趨遠則有隨時觧達聖人
之時廣夫子之道則有夫子得時辨擇賢養善察姦除
惡則有莠辨今皆獻之此其小者也未得其一二建中
在京師可令盡冩看則見其人矣亦知介不妄也昨夲
州李屯田若䝉曾状其實聞上乞時召試策今聞依例
禮部就試萬一失其人是失天下之賢也亦可為國家
惜之伏惟閤下特留意焉介官州縣也身卑賤也名微
且昧也建中至单薄也至𦕈小也閤下至貴重也至顯
崇也以州縣卑且賤微且昧之人薦至单薄至𦕈小於
至貴重至顯崇不亦僣矣葢知建中之深今走天下求
知建中者惟閤下矣捨閤下則建中無歸矣故不敢逃
僣越之罪直冒大賢以聞干凟鈞嚴云云不宣介再拜
　　　上趙先生書
謹上書先生左右介近得姚鉉文粹及昌黎集觀其述
作有三代制度兩漢遺風殊不類今之文曰詩賦者曰
碑頌者曰銘賛者或序記或書箴必夲於教化仁義根
於禮樂刑政而後為之辭文者驅引帝王之道施於國
家敷於人民以佐神靈以浸蟲魚次者正百度叙百官
和隂陽平四時以舒暢元化輯安四方今之為文其工
者不過句讀妍巧對偶的當而已極美者不過事實繁
多聲律調諧而已雕鏤篆刻傷其夲浮華縁飾䘮其眞
於教化仁義禮樂刑政則缺然無髣髴者易曰文明以
止觀乎人文化成天下春秋傳曰經緯天地曰文堯則曰
聰明文思禹則曰文命敷于四海周則曰郁郁乎文哉
漢則曰文章爾雅訓辭深厚今之文何其衰乎去唐百
餘年其間文人計以千數而斯文寂寥缺壊乆而不振
者非今之人盡不賢於唐之人盡不能為唐之文也葢
其弊由於朝廷敦好時俗習尚漬深積漸非一朝一夕
也不有大賢奮袖於其間崛然而起將無革之者乎唐
之初承隋陳剥亂之後餘人薄俗尚染齊梁流風文體
卑弱氣質脞叢猶未足以鼓舞萬物聲明六合建章武
皇帝負羲軒之姿懐唐虞之材卓然起立於軒墀之上
以武公戢定海内刮疵剔瑕乾清坤寕以文徳化成天下
驚潜燭幽雷動日潤韓吏部愈應期㑹而生學獨去常
俗直以古道在已乃以空桑雲和千數百年希濶冺滅
已亡之曲獨唱於萬千人間舉人耳慣所聴唯鄭衛惉
滯之聲忽然聞其太古之上無為之世雅頌之音恍惚
茫昧如䘮聰如失明有駭而亟走者有陋而竊笑者有
怒而大罵者叢聚嘲噪萬口應答聲無窮休愛而喜前
而聴隨而和者唯栁宗元皇甫湜李翺李觀李漢孟郊
張籍元稹白樂天輩數十子而已吏部志復古道奮不
顧死雖擯斥摧毁日百千端曾不少改所守數十子亦
皆恊賛附㑹能窮精畢力效吏部之所為故以一吏部
數十子力能勝萬百千人之衆能起三數百年之弊唐
之文章所以坦然明白揭於日月渾渾灝灝浸如江海
同於三代駕於兩漢者吏部與數十子之力也今天子
繼明守成道徳高厚功業巍然直與唐並今卿士大夫
垂紳曵組森森布列行義超然直與唐比獨斯文邈乎
不可視於唐居上者㸃畫語言猝織章句如彼畫工不
知繪事後素以為質但誇其藻火之明丹漆之多如彼
追師不知良玉不琢以為美但誇其雕刻之工文理之
縟載毫輦筆窮山刋木横刻其文字布於天下以為後
進式後進耳所習聞聲名赫奕位望顯盛者惟是不
知前人有孟軻揚雄董仲舒司馬相如賈誼韓愈栁宗
元之才之雄也目所常見制作滛麗文辭侈靡者唯是
不知前世有三代鉅唐之文之懿也父訓其子兄教其
弟童而朱研其口長而組繡於手天下靡然向風寢以
成俗吁無變之者有以待先生也如唐之弊變之待吏
部也繼唐之文章紹吏部之志唯先生能先生無與讓
先生識與天地相際接學臻古今藴奥名節徳範人倫
師表所謂有臯䕫之才伊呂之志周孔之道軻雄之文
施之於一國之間和風仁聲油然其洽矣施之於廊廟
之上皇猷帝功卓然其成矣而命與才戾四十始登一
第仕纔得上農夫之禄料不能得居廟堂之上調爕元
化訏謨百度堯舜其君仁夀其民也天豈虚生先生於
世哉傳曰五百年一賢人生孔子至孟子孟子至揚子
揚子至文中子文中子至吏部吏部至先生其騐歟孔
子至孟子孟子至楊子楊子至文中子文中子至吏部
皆不虚生也存厥道於億萬世迄於今而道益明
也名不朽也今滛文害雅世教隳壊扶顛持危當在有
道先生豈得不為乎仲尼有云吾欲託之空言不如見
之行事深切著明也先生如果欲有為則請先生為吏
部介願率王建中之徒為李翺李觀先生唱於上介等
和於下先生擊其左介等攻其右先生掎之介等角之
又豈知不能勝兹萬百千人之衆革兹百數十年之弊
使有宋之文赫然為盛與大漢相視鉅唐同風哉語曰
當仁不讓於師孔子不曰天之未䘮斯文也孟子不曰
我亦欲正人心息邪說距詖行放滛辭以承三聖揚子
不曰後之塞路者有矣竊自比於孟子文子不曰千載
之下有紹宣尼之業者吾不得而讓也吏部不曰釋老
之害過於楊墨吾欲全之於已壊之後使其道由愈而
粗傳盖知其道在已不得而讓也今也道寔在於先生
先生豈得讓乎介竊痛斯文衰道不充力不足不能救
世有賢儒君子天下所屬意豈特區區小子竊有望乎
左右先生留意焉
　
　
　
　
　
　
　
　
　
　
　
　
　宋文選巻十六
欽定四庫全書
　宋文選巻十七
　　石守道文
　　　唐鑑序
夫前車覆後車戒前事之失後事之鑑湯以桀為鑑故
不敢為桀之行而湯徳克明隆祀六百周以紂為鑑故
不敢為紂之惡而周道至盛傳世三十漢以秦為鑑故
不敢為秦之無道而漢業甚茂延洪四百年唐以隋為
鑑故不敢為隋之暴亂而唐室攸乂永光十八葉國家
雖承五代之後實接唐之緒則國家亦當以唐為鑑臣
逖覽徃古靡不以女后豫事而䘮國家者臣觀唐最甚
矣武氏變唐為周韋庶人安樂公主酖殺中宗太平公
主潜謀逆亂楊貴妃召禍天寳臣歴觀前世鮮不以閹
宦用權而傾社稷者臣視唐尤傷矣代宗遭輔國之侮
蔑憲宗被陳慶之弑逆昭宗為季述之囚辱臣眇尋歴
代無不以奸臣專政而亂天下者臣視唐至極矣禄山
之禍則林甫國忠為之也朱泚之亂則盧杞為之也陳慶之弑
則皇甫鏄為之也嗚呼奸臣不可使專政女后不可使豫事
宦官不可使任權明皇始用姚崇宋璟則治終用林甫國忠
則亂徳宗始用崔祐甫陸贄則治終用裴延齡盧杞則亂憲宗
始用裴度則治終用皇甫鏄則亂自武后奪國迄于中睿暨
天寳末年政由女后而李氏㡬䘮自肅宗踐位歴于代宗徳
宗順宗憲穆文武宣懿僖昭權在中官而唐祚終去詩曰
赫赫宗周褒姒烕之然則巍巍鉅唐女后亂之奸臣壊之宦
官覆之臣故採摭唐史中女后宦官奸臣事迹各類集
作三巻謂之唐鑑噫唐十八帝惟武徳貞觀開元元和
百數十年禮樂征伐自天子岀女后亂之於前奸臣壊
之於中宦官覆之於後顛側﨑危緜緜延延乍傾乍安
若續若絶僅能至於三百年何足言之後之為國者鑑
李氏之覆車勿專政於女后勿假權於中官勿委任於
奸臣則國祚延洪歴世長遠當傳於子孫可至千萬世
豈止齪齪十八帝局促三百年者哉伏惟明主戒之
　　　石曼卿詩集序
詩之作與人生偕者也函愉樂悲鬰之氣必舒於言能
者材之傳於律故其流行無窮可以播而交鬼神也古
之有天下者欲知風教之感氣俗之變必立官司採掇
而監聴之由是張弛其務以足其所思乃能享世長乆
弊亂無由而生厥後官廢詩不傳在上者不復知民之
所嚮故政化傾悖治道亡矣詩之於時葢亦大物於文
字尤為古尚但作者才致鄙廹不揚不入其域耳國朝
祥符中民風豫而泰操筆之士率以藻麗為勝惟曼卿
與穆叅軍伯長自任以古道所作之文必經實不放於
世而曼卿之詩時震竒秀發葢能取古之所未至託諷
物象之表警時鼓衆未嘗徒設(闕/)能文者累數十百言
不能卒其義獨以勁語蟠泊㑹而終於篇而復氣横去
意舉飄岀章句之外學者不可尋其屏閾而依倚之其
詩之豪者歟曼卿資宇軒豁遇事輙詠前後所為不可
計其逸亡而存者纔三百餘篇古律不異分為二册一
日觴予酒作而謂予曰子賢於文而又知詩能為我序
詩乎予應曰諾遂有作欲使觀者知詩之原故卒於用
而已矣
　　　送龔鼎臣序
山陽龔輔之學為古文問文之㫖魯人石介對曰夫與
天地生者性也與性生者誠也與誠生者識也性厚則
誠明矣誠明則識粹矣識粹則其文由以正矣然則文
夲諸識矣聖人不思而得識之至也賢人思之而至識
之㡬也詩易書禮春秋言而為中動而為法不思而得
也孟荀揚文中子吏部勉而為中制而為法思之而
至也至者至於中也至於法也至於中至於法則至於
孔子也至於孔子而為極焉其不至焉者識雜之也甚
者為楊墨為老荘為申韓為鬼佛識雜之為害也如此
輔之将學為文厚乃性明乃誠粹乃識確乎不可移嚴
乎不可譁也直乎不可屈也一焉於聖人之道妖惑邪亂
之氣無隙而入焉於斯文也其庶㡬矣然道知之不為
難守之為難守之不為難行之為難行之不為難乆之
為難夫知之守之行之乆之不為難篤之為難知之不
篤不能守也守之不篤不能行也行之不篤不能乆也
乆之不篤不能終也守之以誠而持之以篤惟輔之勉之
輔之且徃仕於孟州因以為離别之贈云
　　　送祖擇之序
擇之罷濟南将歸闕自歴山南走三百里别明復先生
暨於泰山徂来相與講道徳䆒經術耽雲霞玩水石舉
觴賦詩五日而後去以所坐乘重為明復之夀為予書
先君之銘於石以為勒擇之以文章登甲科天下之望
甚盛不十年當輔相天子為宋大臣為人資材已高又
自能知堯舜周公孔子之道顧明復與予饑寒山谷中
何有毫髮利於擇之而冒苦辛傾肝膽予二人豈有求
邪明復謂無以謝擇之發聖人之藴明王道之極擇之
拜而受之嗚呼春秋賞罰二百四十二年至矣仲尼之
心獨撥衰周一世之亂反諸於正十二經揭如日月昭
明於天後之聖賢得之多者帝得之少者王不得者覇
明復之報為不輕矣予經學淺不能希明復然義不可
嘿夫趨時物之情也狥道人之難也噫諸侯交迎傾國
封之枉尺直尋吾死不為見之孟軻尋邑三公舜歆高
爵不作符命甘投於閣見之子雲潮州八千㡬死瘴烟
歸来京兆不肯婵娟見之吏部嗟嗟李勣徇主從昏咄
咄(闕/)元附權邀官觀而始節豈為不完弗能有終至今
痕瘢擇之與予說緼深矣此去近天子得與宰相磨切
天下是非亦得時見上講道君政得失天子宰相曰是
擇之曰是天子宰相曰非擇之曰非擇之官日進而寵
日深矣天子宰相曰是擇之曰非天子宰相曰非擇之
曰是擇之前有鼎鑊而後有鈇鉞矣古之君子辭官職
而違寵禄趨鼎鑊而就釱鉞非以官職寵禄為避而鼎
鑊鈇鉞為樂也道適當然也擇之於道安之者非利而
行行之者非畏罪而强之者也予所以云姑為報之資
爾
　　　送張季常序
孔子之大道為異端侵害不容於世實三十年諸公能
維而持之不能排而去之維之持之道不絶矣不去其
害道終病矣韓文公所謂不塞不流不止不行是也予
不自揆度乃奮獨力直斥其人而攻之我寡彼徒衆反
攻予者日以千數視子之内虎動吻而狼磨牙頼聖君
天覆地容得免於禍濮人張禹功李遵道者其居與予
不相遠耳目接於予固熟則其宜知子之所為如是得
禍如是輙不惮直以身冒予之禍来山中而助予揚子
雲稱軻之勇若禹功遵道者其勇者歟太史正崔杼之
罪殺之其弟又書杼又殺之南史聞之執簡以徃太史
初正杼之罪知為史者然猶未知必得誅於杼若南史
聞已殺二人矣又執簡以徃是眞不畏死者矣予攻害
孔子者予知為孔子者然亦未知必得罪於害孔子之
徒若禹功遵道已見予之所得禍如是又来助予是眞
勇者矣予今年三十七而髮半白然心益壮而氣不衰
禹功少予十四嵗遵道少予十五嵗其文如進六軍而
作鼔者嚴猛齊厲張皇奮施可式可畏當與予周旋焉
達也以孔氏之道窮也以孔氏之道達而萬物不通乎
窮而垂之於後世不明乎窮達之間綽綽然有餘裕其
有能動心乎禹功藏用於神其得天下之㡬歟遵道直
道而行其明天下之治歟㡬近易治近春秋二子之道
皆中道也與世不甚迂其必達矣去舉進士子醉之以酒
復贈之以言以釋相離之懐辛巳夏五月二日石介序
　　　祥符詔書記
祥符二年翰林學士楊億知制誥錢惟演秘閣校理劉
筠唱和宣曲詩述前代掖庭事辭多浮艶眞宗聞之曰
辭臣學者宗師也安可不戒於流宕乃下詔曰國家道
蒞天下化成域中敦百行於人倫闡六經於教化兾斯
文之復古期末俗之還淳而近代已来属辭多弊侈靡
滋甚浮艶相高忘祖述之大猷競雕刻之小巧爰從物
議俾正源流咨爾服儒之人示乃為學之道夫博聞強
識豈可讀非聖之書脩辭立誠安可乘作者之志必思
教化為主典訓是師無尚空言當遵體要仍聞别集衆
製刻鏤已多倘許攻乎異端則不悞於後學式資誨誘
宜有甄明今後屬文之士有辭渉浮華玷於名教者必
加朝典庶復古風其古今文集可以垂範欲雕印者委
夲路轉運使選部内文士詳看可者即具夲以聞又天
章閣待制劉公隨常言故楊翰林少知古道故孫漢公
集中有送楊序説其年十一月建州召試授秘書省正
字詔褒之有精彩神助文字生知之語是時名播天下
道路拭目或勸以歌頌上羙更祈清賞者則掉臂不顧
或以其早成夙悟比前代王勃輩者則愀然曰吾將勉
力庶㡬子雲近之長驅古今豈止於辭人才子乎又崖
椽初覽其斷文數十篇大竒之持以示漢公曰皇甫持
正栁州少年時正當如是夲朝文人稱孫丁而皆推重
之則楊為少知古道明矣然以性識浮近不能古道自
立好名事勝獨驅海内謂古文之雄有仲塗黄州漢公
謂之輩度已終莫能岀其右乃斥古文而不為遠襲唐
李義山之體作為新制楊亦學問通博筆力宏壮文字
所岀後生畏而愛之然破碎大道雕刻元質非化成之
文而古風遂變時執政馮文懿與二三朝士竊病之又
黄州漢公皆已死他人柔弱無以摧楊之鋩惟胡大監
繼周名旦以罪廢屏居廬江乃相與延譽徐言於上乞
召知制誥以拉楊之虎牙繼周既至眞宗命上殿賜坐
從容延問曰知卿雖謫官猶不廢學今復用卿知制誥
繼周以乆去班行朝禮多廢即拜謝於殿上眞宗亦不
之罪繼周既退直趨舍人院箕倨坐㕔上睥睨言曰適
来見上上金口命胡旦復知制誥胡旦老矣豈能重入
此小兒隊裡知得它制誥矜傲輕忽旁若無人眞宗以
繼周素無行尚疑之潜令小黄門一人隨其後觀之黄
門盡以告明旦眞宗見文懿直道其事乃曰胡旦終未
可用觀其言朕亦似被輕文懿以繼周自為之亦無如
之何繼周但得通判襄陽去楊遂肆然無復囬避為文
章宗主二十年故斯文之弊至於今矣可惜矣夫介讀
祥符二年詔書知眞宗皇帝眞英主矣聞劉待制之說
知文懿眞賢相矣易曰觀乎人文化成天下為天子能
知乎文之夲而思復於古非英主歟為宰相能悼乎風
之變而思救其弊非賢相歟介竊懼聖君賢相之事異
日冺落因私記之
　　　宋城縣夫子廟記
天地吾知其易毁也一徳不脩則裂日月吾知其易䘮
也一政不行則缺山嶽吾知其易壊也一化不明則崩
河洛吾知其易涸也一令不善則竭大哉吾聖人之道
彌亘億千萬世而不傾横維四方上下而不絶莫亂於
戰國莫妖於楊墨莫毒於秦嬴莫逆於莽賊曹馬譎詐
宋齊亡慝虐神侮弱曰聰曰勒唱誕放邪曰聃曰釋下
至唐季接武踵迹昏君暴徳莫不滅裂衣冠隳拆法則
焚燒詩書芟刈禮易吁吾聖人之道受戕害被毁擊斯
亦多矣而巍然中居竟不可毁息由根柢堅而枝幹茂
也淵源濬而流派遠也三才五常為根柢不亦堅乎堯
舜禹湯為枝幹不亦茂乎六籍九疇為淵源不亦濬乎
孟荀揚韓為流𣲖不亦遠乎故天地有裂焉日月有缺
焉山岳有崩焉河洛有竭焉吾聖人之道無有窮也夫
天地日月山嶽河洛皆氣也氣浮且動所以有裂有缺
有崩有竭吾聖人之道大中至正萬世常行不可易之
道也故無有虧焉宋有天下純用文治制度禮樂一岀
儒術吾聖人之道大行君君而臣臣父父而子子京師
達於郡縣皆崇嚴廟貎而尊祀之宋城在南京為赤縣
夫子祠宇尚闕春秋則釋奠於今之㕔事噫其為䙝亦
甚矣李大夫堯俞以儒學仕能知聖人為尊不敢黷慢
於是拆佛宇毁淫祠十數區取其材作廟於縣署之右棟
宇壮焉丹艧麗焉穹穹闢陽耽耽闔隂夫子被王衮冕
執珪尺有二寸負斧依當宁而坐顔淵閔子騫十一人
列侍翼如有嚴有威廟成俾予記之嗚呼異哉李大夫
作是廟有三善焉撤佛宇弱夷法也毁滛祠革邪俗也
尊聖師明大道也有是三善不可不記故敢承命而不
敢讓景祐四年五月一日
　　　泰山書院記
自周以上觀之賢人之達者臯陶傅說伊尹呂望召公
畢公是也自周以下觀之賢人之窮者孟子揚子文中
子吏部是也然較其功業徳行窮不必易達吏部後三
百年賢人之窮者又有泰山先生孟子楊子文中子吏
部皆以其道授弟子既授之弟子亦將傳之於書將使
其書大行其道大耀乃以其道於泰山之陽起學舍構
堂聚徒先聖之書滿屋與羣弟子而居之當時游從於
泰山之陽起學舍游從之貴者孟子則有梁惠王齊宣
王滕文公之属楊則有劉歆桓譚之属文中子則有越
公之属吏部則有裴晉公鄭相國張僕射之属門人之
高第者孟則有萬章公孫丑樂克之徒楊有侯芭劉棻
之徒文中子則有常程元薛收李靖杜如晦房魏之徒
吏部則有李觀李翺李漢張籍皇甫湜之徒今先生游
從之貴者故王沂公蔡貳卿李泰州孔中丞今李丞相
范經畧明子京張安道士熈道祖擇之門人之高第者
石介劉收姜潜張浻李温足以相望於千百年之間矣
孰謂先生窮乎大哉聖賢之道無屯泰孟子楊子文中
子吏部皆屯於無位與小官而孟子泰於七篇楊子泰
於法言太𤣥文中子泰於續經中說吏部泰於原道論
佛骨表十餘萬言先生嘗以謂盡孔子之心者大易盡
孔子之用者春秋是二大經聖人之極筆也治世之大
法也故作易說六十四篇春秋尊王發微十七巻疑四
凶之不去十六相之不舉故作正名觧美岀處之得明
傳嗣之嫡故作四皓論先生述作上宗周孔下擬韓孟
是亦為泰先生孰少之哉介樂先生之道大先生之為
請以此說刋之石䧟於講堂之西壁康定元年七月十
八日記
　　　青州州學公田記
故僕射相國沂公初作青州學成奏天子天子賜學名
且頒公田三十頃次入於學公患田少不足又旁學作
屋百二十間嵗入於學錢三十一萬逮今十稔學益興
而士倍多太守趙集賢廣公之意取南城隙地入作屋
八十三室别為鈎盾六十二門嵗入於學通六十七萬
學之功用於是大充而養士之道稱矣學官與諸弟子
多請記於壁曰立其法萬世不改者道之夲也通其變
使民不倦者道之中也夲故萬世不改也中故萬世可
行也若伏羲神農黄帝堯舜氏樹君臣父子上下之制
立其法萬世不改者也是之謂夲焉服牛乘馬上棟下
宇弧矢網罟之宜舟楫耒耜之利棺椁之便臼杵之用
通其變使民不倦者也是之謂中焉相國㳂三代明王
作取古者家有塾黨有庠術有序國有學之制建學於
青立夲也集賢由易大畜飬賢頥養正需飲食宴樂充
朋友講習之義立寛於學制其中也大凡舒則人暇局
則人困故善教者優游而至道不善教者急速而強人
其要貴夫勞逸之節焉禮曰張而不弛文武不為也一
弛一張文武之道也今夫學者六藝經傳千萬言以時
而諷之其為功博矣仁義禮樂忠信孝悌之道天地隂
陽星辰災變之動以時而求之其為業廣矣廣博而難
卒勤苦而後能成蚤起夜誦寒暑不廢衣冠不觧則是
常張之矣嵗有田日有秋勞有休怠有養所以息焉游
焉之一張一弛之道也君子謂相國集賢善教矣張而
不急弛而不廢初集賢樂學之經始甚亟乃擇材吏得
節度推官蔡君亶用董其役作屋若鈎盾百四十五間
而取材於縣官之餘借力於公家之隙不煩於府不擾
於民和說而以成予謂相國善作也集賢善述也蔡君
善卒相國集賢之志也見詳斯文既不得讓因記其嵗
月云
　
　
　
　宋文選巻十七
欽定四庫全書
　宋文選巻十八
　　李邦直文
　　　論略
漢儒之治經終其身而無所倦能名其師說者上或召
用之髙下其材為將士郎大夫部刺史至九卿丞相御
史者接跡而有已不以經為進而聽上之自揮故其人
識趨向矜重名節今學者徒焉玩章句而已何其偷淺
而不能如古也今之取人格之以一日之間有未能通
經而適合於程度者有治經知道而偶拙於倉猝之對
者取之多失實故學者愈不篤苟借經術以卜射禄利
得則撥棄不復置力於其間如淺丈夫今日穫而明日
捨其耒耜故其徒華而不根未至於道而止不知致君
行已之大操而天下之治因是而日衰嘗以謂古之學
者樂之者也今之學者利之者也樂之與利之於道
之淺深豈可同概而論哉荀卿曰道者古今之正權也
離道而内自擇則不知禍福之所託夫人君之為治人
臣之有所為曷嘗不本於學夫苟不學萬事之錯邪正
善惡之變雜然交至乎其前吾無所守於中必有所眩
於外故君臣之間皆不可以無學也學則名教之樂入
之矣名教之樂先入而不善之樂繼來先入者主之則
繼來者必不勝雖萬事之錯邪正善惡之變雜然交至
而有以一之此聖賢所以用力省而為治多也昔漢武
帝明春秋宣帝受詩明帝通歐陽尚書唐文皇序晉史
明皇釋孝經憲宗喜觀實録今人主選經術徳誼之老
畨侍講讀又有學行大臣以備顧問固已隆學而重道
矣歉歉焉曾未厭於道又使科舉賤士各獻其所論著
非獨秤較其能亦所以廣聰明博仁義也孟子曰齊人
無以仁義與王言者豈以仁義為不美也其心曰是何
足與言仁義也云爾則不敬莫大乎是我非堯舜之道
不敢以陳於王前故齊人莫如我敬王也臣嘗治經史
粗識仁義之大歸略渉古今治亂之體竊慕孟軻之所
謂非道而不敢陳者故摭師説取其有益者而言庶備
人主之采覽臣謂象數妖祥之説勝則亂人事故有易
論三篇王法舉則天下自治故有春秋論二述禮之所
起有禮論三見聖人勸警後世之君反覆而丁寧有詩
論上下破偽論尊正術有史論上下道誠明之學有四
子論二入至神之化不言之治有唐虞論推建侯置守
之安危有三代論傷仙老之屢敗於下有秦論王者不
可以無剛徳有西漢論誅忠而嬖佞者失天下之心有
東漢論治天下非忠厚則不可乆有魏論釋二貸禍福
姦臾貨賞罸為世之大殘有梁論為天下以吏材則不
足為天下以王道則有餘有隋論生民之憂常自中起
有唐論乆安者危有五代論統其大㫖為略惟明聖鑒
之而已矣
　　　易論上
嘗病世之學者不能知易之本遺人事而泥天道其卑
者入於象數而髙者不過入於名理自焦延夀京房毛
爽祖孝孫之徒為六日七分之説曰辰之支幹律吕之
清濁風雨寒暑節氣之候與天文厯法以為皆法易而
生故術者咸自託於易五行家曰吾之術出於易也太
一家曰吾之術出於易也律家亦云然厯家之所云又
然已而叅同方伎卜相筮占之流莫不持籌衍圖指畫
天地自以為知易意者借聖人以為髙祈世人之弗疑
其妄而尊已之學也晚有韓康伯頗號知易至於聖人
之精義又往往溺入於名理趣向大與佛老相類故仲
長子光嘗稱老易夫象數之與名理固易之自出然而
本非聖人所以教世者故不言人事而言天道謂之伎
術非聖人之徒也自周秦間已謂易為卜筮之一法及
秦燒書欲以愚黔首始皇與李斯曾不知卦爻有仁義
之説學之者可以不愚易於此脫於亂世獨得不火後
世傳授不絶然亦㡬矣後之學者又墜易之㫖不能究
極人事而推天授神故其言於惝恍㝠迷之外務以惑
世何易之少通而多塞如此哉夫是非定於目前而難
以眩者人事也易偽而不可詰者天道也彼以謂已能
談天衆人必以我為洞隂陽而測變化吾智甚大而吾
學甚逺為力甚近而得名甚髙且有難詰之幸此如畫
師喜為鬼神而憚為狗馬以鬼神難知而狗馬易較故
也嗟乎髙者入於象數卑者入於名理而聖人之㫖固
已微矣夫聖人立易豈止作空器與後世為古法而已
耶固將以利天下也卦之不同一卦之體當一世之事
爻之不同一爻之體當一人之事位之不同一位之體
當一時之事處治處亂宜進宜退處晦處明宜剛宜柔
處上處下宜為宜否偶其時位其事曲折萬變聖人皆
有術以處之故出没於天地之間而利不能誘禍不能
繼惡不能垢譽不能驕小以之治身大以之治天下無
異道者斯則聖人以有用而為之矣因人以及三才可
也學者奚獨以象數為哉
　　　易論中
或曰易之所以為易吉凶禍福而已矣吉凶禍福見於
象數者也今學易而不為象數又何以知吉凶禍福之
所自耶曰有天之禍福有人之禍福有天之吉凶有人
之吉凶君子信乎其在人者不治乎其在天者天之所
為人有所不能為人之所為天有所不能為日月星辰
之運動風雨霜露之時不時此天之所為也禮樂之興
壊人倫之廢起賢愚之貴賤通塞時世之改易物之聚
散兵之成敗此人之所為也天能自為其所為而不能
為人之為人能自為其所為而不能為天之為故天雖
神不能勝人人雖靈不能勝天此天人之職也而世之
妄者持天以勝人其言雜乎巫史卜祝星工厯學僻妖
幻邪之間以謂吉凶禍福如有佛神在上瞰天下之衆
而司之者溺乎小數而泥乎大道或者率人以勝天曰
吾可以郤日月星辰之災而召風雨霜露之和使答我
如響此之謂干天人之職比干雖忠信力爭於紂則死
㣲子捨之而去則存季跖雖暴無明天子賢諸侯則盜
而夀人歟天歟天下之事不滿於求而異乎所素期者
亦世人未之究耳而皆謂之天至於淺丈夫一金之得
失曲士一禄秩之進退莫不指天以為記天何預於此
哉故逹者略幽而視明求形而不察影木石之怪羽毛
之妖青𤯝赤祥人痾犬禍㳫然而有不足畏也修吾人
事而已矣矞雲景星祥風甘露繼日而至丹芝瑞􁁉神
爵騶虞不曠月而出不足矜也民之治亂如何而已矣
或曰然則易之所謂吉凶禍福而可以前知者如何曰
人事有將然之理深㣲而難見紛錯而不可一者常人
所未知而聖人已逆知之故寄之易曰此時而此為則
吉則有慶則無不利則利有攸往此時而此為則凶則
有厲則有悔則無攸利亦事之必至者耳顧其多岐而
常人疑之以為其狀若變化矣何預於此哉學易未能
極人事而叛乎天地陰陽非易之本㫖也
　　　易論下
十翼皆孔子之言乎不得而知之也然而有疑焉其所
謂序卦者自韓康伯已明其非易之藴而未明其所以
非也何謂耶夫三才之交錯萬事之紛揉未嘗有獨行
而無徒唱之而無應者是故剛柔相配消長相随天地
陰陽也小大相承强弱相長夫婦父子君臣也善惡相返
治亂相易君子小人之分也禍福相生盈虧相旋物理
之進退也二二而同出如晝夜之相代寒暑之相從黑
白之不能不相資也有剛必有柔有消必有長故言天
必言地言陰必言陽有大必有小有强必有弱故言夫
必言婦言父必言子言君必言臣有善必有惡有治必
有亂故言君子必言小人有禍必有福有盈必有虧故
言進必言退此事之常而作者所不可遺也故配偶而
言之則理惬而易明離合而雜舉之則混亂而不可攷
夫易卦之序豈非二二而相從者乎今夫上經之卦乾
天坤地故乾對坤屯氣之始蒙識之始故屯對蒙需和
而訟乖故需對訟師憂也比樂也故師對比小畜以陰
而制陽履以陰而承陽故小畜對履泰對否同人明
於外大有明於内故同人對大有謙自小而豫自大故
謙對豫隨少為而蠱多事故隨對蠱臨下對觀上噬嗑
之明獄對賁之明政剥對復無妄之剛動對大畜之剛
止頥養之中對大過之過坎之水對離之火此上經之
次也下經之卦以咸之動對恒之静以遯之陰長對大
壯之陽長以晉之明對明夷之暗以家人之同而異對
睽之異而同以蹇難對解通以損對益以夬之五陽決
一陰對姤之一陰遇五陽以萃之聚而來對升之進而
去以困之在下而塞對升之在下而通以革之變之用
對鼎之變之器以震動對艮止以漸之女吉對歸妹之
女凶以豐之附而光對旅之單而隠以㢲之順對兌之
悦以渙之散對節之收以中孚之誠在中對小過之行
在外以既濟對未濟此下經之次也不惟其義之若是
觀其九六竒偶之畫或上或下或相返或相生以兩之
而為此則易卦二二而相從豈不甚明哉今夫序卦之
文盖不恊矣有義之苟合者有義之不合而强通者是
豈聖人之言耶學者究之而自知此不可以徧舉也學
易者知夫所謂二二而相從則於三才之淵萬事之變
可以心通而得易道之半矣
　　　春秋上
言春秋者何為其紛紛不决也病在於好竒而不好道
好名而不好實公羊曰左氏出於此矣我之說不可復
出乎此乃出乎彼榖梁曰公羊出於彼矣我之説不可
復出乎彼乃出乎此至於騶夾董仲舒劉向劉歆何
休賈逵伏䖍杜預范寗尸子啖趙陸淳之徒莫不皆然
有出乎彼我必出乎此有出乎此我必出乎彼一彼一
此惟求異於學者而勝於前人有所異者謂之新意有
所同者謂之㳂襲此春秋之學所以支離而不一聖人
之意所以晦而不明者乎公羊家曰春秋褒貶在乎日
與不日月與不月為左氏者曰否榖梁家曰春秋之褒
貶在乎書名書字書氏書人書國書爵之間耳或曰非
也至後世之顓儒各守其意迭相姗笑操矛而相攻者
不知㡬人師弟子異論而父子異學嗚呼孔子大法孰
從而一之昔者周既衰微王者不能舉其法召陵踐土
之盟而天下之政在諸侯鷄澤溴梁之㑹而天下之政
又在大夫大抵肆欲妄行與無王同故孔子作春秋以
寄王法盖誅天下之不臣者也故春秋以王法為本曲
直善惡次之不本王命而戰爭盟㑹則曲直善惡皆為
春秋之罪人奉王命而䧟於惡則罪在上而不在下此
春秋之本統也有如文武為王周召為相坐明堂而治
天下之諸侯猝焉有兩諸侯不以王命舉兵以相殘王
者執而治之則將来誅其不以王命而起兵乎將賞其
直者而刑其曲者乎又將偕誅之乎又有諸侯或列國
之臣棄其宗廟社稷之祭祀踰疆䘮職不以王命禮典
而盟㑹者紛紜於天下王者治而止之將誅其未命而
行乎將賞其有益而為之乎此譬之人子奮呼袒裸持
捉鬬爭而相掊擊於父母之前使良有司者治之必且
罪瀆上亂禮之惡而未暇及所爭之曲直也又譬之人
子不告父母而行以逐利於千里之外使賢父兄者訊
之必且罪其輙往亦未暇問利之得失也如此以治春
秋豈不簡約而易明哉故學者之惑有二一曰忘大法
較曲直二曰棄顯義求㣲文曰圍曰入曰侵曰伐曰滅
曰戰齊魯之相兵晉楚之相陵曰朝曰聘曰盟曰㑹諸
侯之相從大夫之相交乃其不以王命則其罪固不容
誅於聖人之筆矣此之謂大法捨此而䂓䂓剪剪辨其
小善小惡此之謂曲直人君人臣非義不道之舉孔子
未嘗没其實曰賊曰盜之類觀其所書而見其惡其為
貶也足矣此之謂顯義捨此而煩為之説欲格之以日
月名字之例其例或與善惡乖迕而不恊則又以曲辨
而妄意之此之謂㣲文治春秋者提大法而信顯義則
於聖人之意皦然而無所惑矣
　　　春秋論下
聖人之道惟其是而已矣天下之事不一聖人所以行
之者圓方横邪髙下曲折或抑或揚或微或章而一趨
於是孔子曰言必信行必果硜硜然小人哉又曰可與共
學未可與適道可與適道未可與立可與立未可與權
夫權之為名何哉猶物之在權能不失其輕重而已矣
仁義孝悌忠信道之大經也君臣父子夫婦人倫之大
經也聖人不以短妨長不以小破大短長皆順小大皆
應其歸於道也易而直不幸而有梗不平於其間不可
以偕得則必捐小以從大略短以圖長不殺則不仁則
殺之者所以為仁也不取則不義則取之者所以為義
也遇鄉人之長者俯伏而拜之長者仇其父則挺刅而
追之何哉輕重後先之理不得不然也其於道之大經
盖未嘗戾也其於人倫之大經亦未嘗亂也此其為不
失輕重之節而聖人之所謂權者矣後世有公羊氏者
出獨喜言權變欲教天下之臣子一切反經而為功其
述春秋多以權之説赦姦臣賊子偽逆之罪使後世莫
務為正而肆其邪心大亂聖人之道或者輙假此以起
非常之迹據倚公羊氏之語勇為而無所疑事有不屬
於中不入於正則曰吾以為權耳常人不吾知而吾亦
弗恤也小則盜國大則攘天下詐者得成其志亂者得
逃其誅是儒者言權之罪矣彼孔子語人者不曰學然
後適道適道然後立立然後權輕重而行之孔子以適
道為權而公羊氏以反經為權歟或曰孔子於其下又
繼之以逸詩唐棣之辭以明反經之義豈不謂之然哉
曰非也可與立未可與權句斷孔子别言逸詩之文曰
唐棣之華偏其反而豈不爾思室是逺而彼作詩者因
兄弟之乖離而喻之以唐棣子曰未之思也夫何逺之
有盖曰兄弟之未親已之孝悌不至耳意謂詩人之失
辭此所以删而不取也而釋者附之於權以符公羊反
經之説豈不妄哉故謂公羊氏言雖辨而實聖人之罪
人春秋之巨蠧
　　　禮論上
嘗讀戴記其言禮樂詳矣髙出於太古深入於無間窮
乎天地之際汪洋瀰漫殆不可知而後及於用學者之
言曰禮樂者非天地之所出非人之所樂為聖人憂亂
而矯為之不得已而人從焉者也人之所樂從所不學
而能者情欲也聖人拂人之欲以就乎善抑抗詭切天
下之衆以入乎禮是聖人之術也若是則戕夫天理賊
乎道本而後以為聖人矣豈戕賊天理道本而為聖人
耶大莫大於天下長莫長於萬世天所無者雖至聖不
能强之使乆立天所有者雖多力不能强之使必亡今
夫禮也先天地而不見其始窮今古而不見其終傑者
不得而逃暴者不得而滅惟其與人俱生原於自然而
後能也故聖人知禮樂之出乎天地性情之所自有故
因其理而導之探其本而文之不行則已行之斯成不
言則已言之斯立大可以被天下乆可以傳萬世桀紂
率天下之人而赴情欲欲以絶禮禮不絶而桀紂亡秦
焚聖人之書而樹已意欲以絶禮禮不絶而秦亡莊列
之虚無楊墨之僻邪申商之殘刻秦儀之詭偽王樂之
浮曠簧鼔其説馳鶩於禮之外欲以破禮禮終不可破
而數子者後世不可宗禮非出於自然而何也晉有阮
籍者知禮之足以為治而不知禮之原其言曰禮豈為
我輩設哉抑亦妄矣彼亦無他以已之厭禮法而謂君
子皆然覩薄世之溺夫欲而謂聖人之事不足樂特為
侈論以髙天下也虚無之説勝而晉亡斯籍輩為之耳
故禮者生於古始成於聖人小人復情以歸禮君子循
性以安禮智者待禮而後尊愚者待禮而後存人之生
於禮之中宕泆而出於禮之外者亡鱗介之生於河海
之中躍而離於河海者死此禮樂所以為天下命也故
曰故禮必本於大一又曰必本於天又曰天尊地卑君
臣定矣卑髙以陳貴賤位矣動静有常小大殊矣方以
類聚物以羣分則性命不同矣在天成象在地成形如
此則禮者天地之别也知此者其通於誠明之學乎
　　　禮論中
禮生乎天地出乎人心循乎性發乎情其斯以為本人
不能無生有生故有父子人不能無長㓜有長幼故有
兄弟人不能無正偶有正偶故有夫婦人不能不相親
相親故有朋友人不能無强弱有强弱故有君臣故父
子兄弟夫婦朋友君臣之禮其本則天地生之其節則
聖人為之也因飲食之欲而饗食之禮作因男女之情
而冠㛰之禮作因其死藏生哀而䘮祭之禮作因其羣
聚嬉樂而射鄉之禮作故饗食冠婚䘮祭射鄉之禮其
本則人心固有之其文則聖人為之也凡天下之人利
害不相稽則秦楚之人而讓怵乎利迫乎害則骨肉之
戚而争則是讓出於心爭出於事也讓出於心爭出於
事則讓自中起而爭自外來也凡天下之人有餘則讓
不足則爭有餘則讓則是讓出於心不足則爭則是爭出於
不得已也此禮讓循乎性而有也凡小人之情雖奮拏
攘攫而得之然或有愧於其色是奮拏攘攫者其偽而
愧赧者其真也此讓禮依乎情而生也故禮之本非天
地不因禮之節文非聖人不備循乎性依乎情交乎語
言動乎容貎浹乎四體將之以辭讓濟之以物采悠爾
而順翼爾而同方洋盈乎天下欲雖止之不可能也禮
生乎天地而事天地出乎人心而治人心循乎性發乎
情而安性情此之謂反本豺獺有祭祀雉鵀有妃匹蜂
蟻有君臣鵲烏有孝慈鴻鴈有行列次序荒逺有䘮𦵏
聲樂天地之氣全於人不全於物故物得其偏人得其
正聖人之功及乎中國不及乎夷狄故荒逺得其粗中
國得其詳人可貴也禽獸可賤也中國可貴也荒逺可
賤也中國之人而不能禮則不能異於物者幾希此之
謂樂其所賤而忘其所貴
　　　禮論下
自秦焚書之後學者不得完經亡者已亡而存者大抵
皆雜亂已不可全信漢之儒者各守所見務以自名其
家亦有非聖人之言而託之於聖人學者謂聖人之重
也不敢輙議又從而傳師之故五常之道為之不明斯
教之大害也孟子曰吾於武成取二三䇿而已孟子先
秦而去孔子未逺猶謂古書之不可盡信况秦火之餘
哉五經獨禮樂尤為秦所惡絶滅㡬盡今之禮經盖漢
儒鳩集諸家之説博取累世之殘文而後世立之於學
官夏商周秦之事無所不統盖不可以盡信矣嘗觀禮
運雖有夫子之言然其冠篇言大道與三代之治其語
尤雜而不倫夫聖人之所以持萬世與天地長乆而不
變者君臣父子而已矣苟無君臣父子則强者攫拏弱
者駭動竄而憖憖息而盰盰人之黨將為禽獸之所勝
其禍亂何如哉故楊朱為我墨翟兼愛卒以其説敗天下
置天下之民於禽獸頼孟子出力而距之然後君父之
教明聖人之道復存今其言曰大道之行也天下為公
人不獨親其親不獨子其子如是而謂之大同又曰大
道既隠天下為家各親其親各子其子如是而謂之薄
俗又曰禮義以為紀以正君臣以篤父子以睦兄弟以
和夫婦如是而謂之起兵作謀賊亂之本以禹湯文武
周公之治而謂之小康鄭氏釋之又以老氏之言為之
證薄禮而厚忠信嗚呼禮不出於忠信而安出哉鄭氏
之學如此而尚有所牽惑豈聖人之禮生於詐偽者耶
有天地則有生民有生民則有情欲有情欲則有爭奪
民與天地同時而生情欲與民同時而生事與情欲同
時而生故雖太古不能無事若版泉涿鹿之戰炎帝之
虐而敗帝摯之戕而亡此其亂亡之大者餘皆乆逺茫
昧而不傳泯滅而後世不得聞之古之時未有城郭宫
室則民皆有一旦之憂未知為耕織則皆有寒饑死亡
之患未知為兵則若豺狼蛇豕之鬬未有書契則上之
教令不行於下下之情訴不通於上由聖智之人繼出日
除其所害嵗興其所利是故器用至後世而益便禮法
至後世而益詳人靈益尊萬物益不勝有欲為治者不
待創設而治天下之具明備周足不乏一物矣而世之
妄儒忽近而歸逺輕其所見而重其所聞率以為後世
之治不及太古必竹簡而書爼豆而食履古之舄服古
之服坐於茅茨之下然後以為髙誦空言而忘治亂之
大數是拘僻之病已故大道小康之説果夫子之遺言
則是聖人之道有二也荀子曰文武之道同伏羲王者
有意於為治居今之時用今之器而述五帝三王之仁
義以安天下之民是亦五帝三王而已矣
　　　詩論上
五經之道易可以潛而書可以彰春秋可畏而詩可樂
禮嚴而不可踰其辭不同而為道一也世之學者常為
禄利毁譽之所怵得之則止是以志之而不能詳學之
而不能極其義知其文而不能知其道故五經之道益
㣲嗚呼安得外禄利遺毁譽之人而使學之哉嘗觀於
古君臣之相諭兩國之相交君子之言已志未嘗不稱
詩温乎其可愛也至後世禮樂皆亡而後詩道廢文存
而聲不傳章句之師多而義不明紛紛於蟲魚草木間
而未聞心通者釋詩者莫若毛鄭毛之説簡而深此河
間獻王所以髙其學也至鄭氏之釋繁塞而其失愈多
矣夫鄭氏之學長於禮而深於經制至乎訓詩又以經
制言之詩性情也禮制迹也彼以禮訓詩是案迹而議
性情也此其所以繁塞而多失者歟緑衣之詩而鄭氏
以為䘵不諫亦入而鄭以為入於宗廟狼䟦狀周公安
閒自得於䜛疑之中故有公孫碩膚赤舄几几之句而
鄭謂之公遜庭燎見宣王有怠政之漸而鄭以為不設
鷄人之官諸如此者不可以悉舉豈可謂之知詩耶盖
嘗觀詩學至於治世之作明君良臣相得於上而天下之
民莫不各得其所夫耕婦饁擊鼔祭祝相與從事於田
畆之間熈然怡然無愁苦怨嘆之聲未嘗不慨慕想見
其性情嗟乎此真孟子之所謂王政者治至於此而足
矣及觀衰亂之時歎悼之作又惘然若有所失也臣之
於君欲其覺悟則誘之箴之規之誨之戒之救之惡長
而不變則刺之怨之閔傷之憂懼之尚不知止則或疾
而或哀或思而或悔反覆而不捨躑躅而不厭故於一
篇之中屢致其意其大意要出於其愛君之情而已矣
賢者之處於世思以其道變亂為治而不以治亂變其
志或為正或為變其大要出於仁義忠孝之性而已也
其文詁訓所能釋而講師所能盡其性情非詁訓所能
明而非講師所能言也學者欲觀於詩宜無為禄利毁
譽之所怵浸潰優游先入於道義而後入於性情然後
有得於其間矣孟子曰説詩者不以文害辭不以辭害
志以意逆志是為得之其性情之謂歟
　　　詩論下
國風雅頌為風者不為小雅為小雅者不為大雅為風
雅者不為頌學者以為章句之短長與夫美刺之義不
甚相絶而分别若此或曰太師分之也或曰孔子分之
也是皆未為知詩夫詩者古之樂曲故可以歌可以被
於金石鐘鼔之節其聲之曲折其氣之髙下詩人作之
之始固已為風為小雅為大雅為頌風之聲不可以入
雅雅之聲不可以入頌不待太師與孔子而後分也太
師知其聲孔子知其義爾亦猶今之樂曲有小有大聲
之不同而辭之不相入亦作者為之後来者所不能易
也孔子未删之前世未嘗惑於四始何哉古樂存而詩
之聲可知也樂亡然後學者惑詩矣周官大司樂之職
已嘗謂之六詩風雅頌乃其音而比興賦乃其體季札
觀樂於孔子之前而有國風雅頌之名於時諸侯賦詩
以相樂者未嘗敢歌頌歌大雅者亦謂之僣則古樂未
亡之時詩已班然而有次第豈太師與孔子强分之耶
至孔子之時新詩復出而多古詩復雜而亂多者删之
而亂者正之爾故曰自衛反魯然後樂正雅頌各得其
所也夫民能有喜怨而不能為詩時之賢者斷之以禮
義而代之作以著見民之性情故政令之所及則喜怨
之聲為之生喜怨之聲生則風雅為之作政令之所及
者近而民聲狭其詩之體也必小其聲必為風作之者
與録之者固不能張而為雅也政令之所及者逺而民
聲廣其詩之體也必大其聲必為雅作之者與録之者
亦不能蹙而為風也故雖文王之徳才及於周召二國
而未及於天下詩人無自而為雅二南是也及其盛也
爵雖諸侯而功徳如天子四方之民莫不歌舞之詩人
亦無自而為風文王正雅是也此正風正雅之體所以
異也幽厲雖無道政令猶可以及於天下其惡足以動
四方之怨故其詩未為王風而尚為變雅平王止能
號令畿内民而四方之民㡬不知有王者故其詩不能
為雅而為王風此愛風變雅也體所以異也禮樂征伐
不出於天子列國之君得以恣睢横行而魯輙為頌此
周魯之頌所以異也故王者之業因正風正雅而復能
至於頌頌亡而後至於變雅雅又息而王復為風王為
風而諸侯敢為頌周有風魯有頌而春秋為之作興衰
治亂如循環焉正風正雅王者積功累徳始起之迹也
頌功徳結於民王業之成也大小雅今王可叛而先王
之徳未可忘先王之基業未可傾也王風名為王而實
如諸侯也故孔子删定而録之先以周召之風以起其
業次之以邶鄘衞國之風以著其鑒又次之以王風以
伸其誡若曰從此不能正則必繼商而亡也先之以正
小雅以見自微而勤勞次之以變小雅以見其怠惰而
不徳若曰先王勤勞如此而後王弗為何也先之以正
大雅以見其盛次之以變大雅以見其衰若曰先王之
業如此而後王䘮敗之何也先之以周頌以見其治平
次之以魯頌以見其王無可頌而諸侯妄作又次之以
商頌以見諸侯妄作而不已周室將復為商若曰上有
明王彼諸侯安得而盛也政不行而王猶不能奮諸侯
盛而王不能自警胡不觀商之先功徳基業如何今而
為亡國也一經之體如是而已亦猶蕩之一篇之體本
刺周室之大壊而止言商惡至其末章又言夏后氏其
辭曰文王曰咨咨女殷商人亦有言顛沛之掲枝葉未
有害本實先撥殷鑒不逺在夏后之世以三代之興衰
反覆而為諷豈非聖人之意欲扶持全安後世之君申
重不已而丁寧不厭者哉
　　　史論上
天生孔子不獨為魯雖孔子其憂亦未嘗不在天下也
周之末列國爭為雄長而天下騷然苦兵孔子拳拳於
其間欲以一已捍天下之難故不用於魯則之齊之衞
之荆之陳之蔡不用於諸侯則欲為政於費不用於中
國則欲為政於蠻夷車馬之迹環於四方削跡伐樹流
離困厄而不悔聖人憂天下之民不得其所而欲行其
道如此其勤也孔子之門其弟子皆世之仁賢自顔淵
而下惟仲由子貢得聖人之道尤多然而終出顔下者
性有所蔽而弗全也仲由蔽於勇子貢蔽於辨顔淵終
日静黙而孔子亟稱之以為已而仲由子貢或矜其勇
辨孔子未嘗不屈折其氣而誡之也孔子歿聖人之道
息天下於是益亂諸侯務相吞滅爭地逐利兵滿於天
下不復知有仁義一切以權謀詐力相髙故輕險之士
乗時而出摩吻淬舌起為縱横之説以聳踴暴鷙之君
而邀取勢利視民之死於兵如蚍蜉豚彘而曾不為之
嚬顔故蘇張范蔡陳軫樓緩樗里甘茂商鞅韓非之徒
皆長於揣摩辨議而當時號為賢智此固衰世之亂人
也嘗讀司馬氏史至於數子列傳未嘗不歎憤以謂或
與孔子同時使孔子有殺罰之權必不先少正夘而後
數子及讀孔子弟子傳乃以為齊將伐魯而孔子私於
父母之國使子貢游説於外者凡十年存魯亂齊亡吳
覇越而强晉子貢一出而五國皆有變細觀其所以説
之辭則殊淺陋濶誕又非有䇿畫可以動五國嗚呼聖
賢而肯爾為耶遷有史才而不入於道又其著書多采
戰國䇿楚漢春秋以博其辭意其六國楚漢之間有僻
士者戯弄文墨附著之孔子子貢以為小説而耀世迹
其所從則童子可以不惑而司馬氏輙為之信尚而收
採之歟五國之變亂其事皆載於左氏傳未聞孔子子
貢之為人也孔子雖欲苟全丘墓之國使數國之民皆
死於兵乎昔者楚昭王亡弓曰楚人亡之楚人得之又
何求焉子聞之曰惜乎其不大也不曰人亡之人得之
何必楚也此豈聖人之心已私其里人而移禍於他者
皆小人之情活一鳥獸殺一鳥獸憂一草木害一草木
厚其妻孥而暴其家厚其家而暴其鄰厚其鄰而暴其
鄉國中人之所不為而謂聖人私魯而殘天下乎不表
其非而出之則後世庸學必有疑縱横家自聖人之門
而出者矣
　　　史論下
自古史才為難下左氏而得司馬遷下司馬遷而得班
固至於范曄陳夀之徒又為班馬之亞其才如鱗之差
而不齊也嘗嘆司馬遷如彼其才如彼其博贍而不能
深入聖人之道以為已病先黄老後六經髙氣俠重貨
殖則班固既言之矣又世家孔子而不為傳使孔子與
陳項爭列欲尊大聖人而反小之其所以稱孔子者識
㑹稽之骨辨羵羊之怪道楛矢之異測桓僖之災斯以
為聖而已矣一何其鄙陋也及讀班氏史則與遷同其
弊惜乎有史才而皆不能完也故能言遷之失而不知
已之妄豈非有離婁之明而不見目睫者耶遷之自序
已嘗分九流矣及固為藝文志迹其餘説遂以儒者與
道法陰陽名墨縱横雜分家農家分峙而齊驅且其說
曰王道既微時君世主好惡殊方九家之術蠭出並作
各引一端崇其所善以此馳説取合諸侯嗚呼固以為
儒者取合於世而已乎宜固之附竇憲而死於非義也
夫儒者之術教化仁義而已也使儒者在人主左右得
以仁義教化為天下之治則所謂道家者不過為巖野
居士名法家者不過為賤有司陰陽者食於太史局而
縱横雜墨之流或馳一傳或效一官農家者流耕王田
奉國賦以樂天下之無事彼得與儒者相抗而為流哉
小大輕重之不均不啻若太山與一羽之比也而固一
之彼皆剽盜吾儒之枝業尚未得其正乃尊大之使與
道並立於世以增學者之惑仁義之罪人也老莊釋氏
楊墨之術雖曲見淺聞無足法者然其徒皆能張其師
持其説故以區區之論而常横行於天下以譁世而邀
寵而聖人之教多衰替不揚世以此數溺於大亂實皆
學者自戕其道以成衆家者如固出沒於經傳不為不
博矣而其識褊狹如此扶持小説為股肱之材而抑儒
者之道謂其止出於司徒之官未設則前世之所以為
治者將無仁義教化儒者之道乎聖人之徒不務立論
有事而後言事已而言已故其言精淳而不妄至班氏
而下必欲足其編秩多其文辭捃剥天下之異端論以
附已意立事以資其言事已而言未已由汗漫汙雜不
可考信則聖人之徒遺文而文益髙不知道之比比以
多言為累故為力雖勤終不能一望聖人之藩墻其學
者之病歟
　　　四子論上
一氣之未判也明者莫能見智者莫能名强求其所以
然字之曰元元有物耶有者安在謂無物耶天地萬物
奚從而生哉故自然之有混而相與為一一與太虚等
此之謂元元判而為氣氣判而為形天之旋地之游日
月星辰之光運動於上草木之華暢茂於下人之靈也
神竒之荒忽也禽獸之衆多也昆蟲之微也莫不生於
元氣之始曰元識之始曰性性之未判也猶夫元也及
其判也為志意為情欲為徳行為才能為善為惡為昧
為明或動而見於外或静而返於内動静出入循環而
不窮然後擾擾焉而多事矣其多事者性之用其無事
者性之體也故曰寂然不動惑而遂通嗚呼得性而不盡
言者其惟聖人乎昔者諸子盖嘗言性告子孟子荀子
揚子韓子五者皆天下之能言者也而其説莫有同者
告子曰生之謂性孟子曰善荀子曰惡揚子曰善惡混
韓子曰有生而有善有生而有惡有生而有善惡混告
子之言則入乎命孟子之言則入乎徳荀子之言則入
乎情揚子之言則入乎意韓子之言則入乎才何謂入
乎命其言曰生之謂性可生則可死命可以生死而言
性不可以生死言也何謂入乎徳其言曰人之性善善
之名對惡而生而非獨有者也由昔者有無益於人而
有害於天下者故謂之惡無害於天下而有益於人者
故謂之善善有迹也性無迹也何謂入乎情其言曰目
好色耳好聲口好味心好利骨體膚理好愉浹是感而
自然不待事而後生者故謂之人性惡是情也而荀子
謂之性何謂入乎意其言曰氣者適善惡之(闕/)夫離性
以為意意與氣相輔然後駕氣而之善惡則善惡之地
去性也有間矣何謂入乎才性一而才百才可以别而
性未可以别也故命也徳也才也非性而皆出於性者
也非性而出於性猶三才者出於元而非元也雖然尋
其流而推之亦可以至於性不渉其流而造性之元者
聖人而已矣學者欲知性莫若觀聖人
　　　四子論下
聖人之性如何而觀之觀其道不觀其性道者聖人之
所言性者聖人之所不言也㳂道之本而究之以至於
其極不觀而至於性矣聖人不言性者何故非晦其説
而務以惑世未可盡之以言也有形者可以繪畫而知
有物者可以揣摸而知有色者可以視而知有聲者可
以聽而知有氣者可以動而知惟性也離乎形異於物
不入於色不發於聲不假於氣知之則得之弗知則弗
得也此其無可以喻也可喻則或非性矣今夫諸子者
莫不爭言乎性愈辨則愈失愈詳則愈非何㡬不思其
不可言而强言之者也風霆無形鬼神無物天地日月
無正色土石草木無聲氣於此有人焉曰吾無不能吾
能收風霆之形而係鬼神之迹寫天地日月之正色而
呼召草木之聲氣其所為者必妄矣性不可言而强為
之言者安得而不妄歟子貢曰夫子之文章可得而聞
也夫子之言性與天道不可得而聞也子貢不聞斯學
者可知矣然而聖人雖不言君子不可以不知欲知性
必先知道欲知道必觀夫子之文章陶乎易之禍福深
於春秋之治亂極乎書之仁義逹乎詩之孝弟忠信性
可以自知矣欲觀海外者談乎荒怪像乎波濤支頥沉
想馳鶩其神於海之外亦不能有所至泛淮湖渉河濟
而東則不日而至於海海可以必至也性猶未可以必
至也故至於性者易謂之至至禮謂之知至箕子謂之
皇極而子思謂之中庸文中子曰無所由亦不至於彼
彼道之方也必也無至乎至者不得已而名之耳又可
以煩言為之哉曰然則孟荀楊韓皆非耶曰四子者其
蔽在言性近乎性者亦莫過乎四子之説也學者觀四
子之所言而思聖人之所不言則自得之矣
　
　
　
　
　
　
　
　
　
　
　
　
　宋文選巻十八
欽定四庫全書
　宋文選巻十九
　　李邦直文
　　　唐虞論
唐虞載堯之治曰謀於四岳欠欠焉憂其天下終身而
不得寧載舜之治吁俞疇咨以盡萬事之變而又廵狩
天下遂老於蒼梧禮樂兵刑雜然舉之而各有條理觀
其勤有過於堯者是不為無為矣而孔子嘗曰大哉堯
之為君惟天為大惟堯則之蕩蕩乎民無能名焉巍巍
乎其有成功也煥乎其有文章又曰無為而治者其舜
也歟夫何為哉恭已正南靣而已矣學者嘗惑於此夫
虞舜之所載者治之迹而孔子所言者治之神也何謂
其然也夫營為動作之由已莫過乎人今完安無疾之
人手可以執足可以馳耳目可以視聽而腹心可以慮
欲有所措無不應者皆可以自為之矣則以為營為動
作莫不出乎已及詰其極究其所以能然者則雖智者
猶不能自知也故由已而可為者迹不自知其所以然
而然者神也天地之化氣之所感雨之所濡莖葉之勾
直長短圓斜狹大華實之濃淡芬芳臭色之不齊味之
衆多莫不各足其形一陽之所温一雷之所震飛者躍
者巢者穴者吟者黙者或鱗而泳或翼而升或毛而羣
或介而潜莫不各足其分此人之所可見也此化之迹
也詰其何為而能然而誰為之者則明哲所不能計智
巧所不能匠雖聖人莫之或知也此化之神也人之可
以自為者猶不能自知變化之出乎天又果知天之能
自知其所以然耶故聖人法道以為用體神以為治溟
涬真樸漠然而全陶然而遂萬事不能滑其中安安而
有餘如遺天下者天下之人鼔舞之而不足用之而不
知自化也自安也自悦也自威也則終日言而如未嘗
言終日為而如未嘗為此堯舜之所以為大也彼昧道
者不然一君之心兩耳目之聰明耳而臨四海之廣穰
穰之繁欲御之以智縻之以力矜其徤察作其巧辯雕
鎪百為咻噢萬狀焦焦然日置天下於其胷中而又為
情偽喜怒之所紛亂智索力殫矣而天下囂然方不可
勝理則醇且醨愿且詐傑者為之僅得小治而已矣安
能如嚮堯舜之治耶孟子曰王者之民皥皥如也覇者
之民驩虞如也知此然後知堯舜矣故大聖人之為治
雖有為於外必無係於心藏其神致其用使天下之人
莫能窺已之涯譁趨奮起以為倖故静而不爭所謂無
為之治也後世王者闇乎有用樂乎無為不知堯舜之
神其化則又欲其摽枝芻狗治天下溺入於老釋逍遥
寂滅之説兀兀焉宴坐於深宫以待天下之自治是烏
知孔子之所謂無為者歟
　　　三代論
揚雄班固王通之儔莫不以三代諸侯為乆安之術而
罪秦之郡縣至柳宗元獨曰古之諸侯聖人之意非不
欲去也其勢不能去也以為其治不若郡守嘗究之矣
夫王者處乎髙危而以一姓孤立於四海之上一姓之
安危乃天下之所以為治亂死生也夏商周之君相傳
者數十世雖有屈强之諸侯時不免於戰伐然亦未嘗
有流血天下兵火之禍如後世者㡬二千年而才三易
姓亦必有大惡如桀紂至聖如湯武又其祖宗之著徳
甚乆然後可以集有天下之諸侯自秦至於五代覆亡
之宗紛焉如風中之槁葉生民數䧟於大禍則是諸侯
之前民數百年乃一擾而變侯置守之後天下之人常
慄慄焉而無所係也論者多取周季戰伐之紛亂以為
建侯之罪夫幽厲懿夷之王較其昏暴王之於郡縣之
時非莽卓盜之則陳項有之矣惟其諸侯之國各疆土
據桀彊者未能并服而為一故衰亂而周不亡也論者
又取晉之宗室舉兵相殘以為鑒夫以惠懐在上政亂
於中而號令不行於天下於時謂之互市又使不義之
君得舉兵以擊義國其㣲闇不道雖糜爛而亡不足怪
也其所以未亡而再進於元帝者藩國之勢也故上有
明天子則諸侯而治郡縣而治為上者其非道則諸
侯者亂郡縣者亡禍之輕重也有殊矣彼周之時吳楚
齊晉雖悖傲而不臣力非不足也而不敢瞹周之鼎何
哉列國皆有兵有賦而用周公之禮樂彼未能一旦而
君此此未能一旦而臣彼由此而然也晉宋梁隋之所以
得扼吭拊背於中傳檄而天下定郡縣雖有忠勇之臣
莫不拱手聽命圜視而不敢動何哉天下之權素有所
一也兩漢之有天下王侯郡縣雜建而年以四百雖有
七國諸吕之難而劉氏以中興唐之有天下宗室為刺
史勲賢為藩鎮僅如諸侯之制而年以三百雖有齊蔡
燕趙魏之㓂二朱安史之憑陵而李氏以長權散於天
下而莫能一也以天下之大而明主不世出後世鑒存
亡之效可不約三代漢唐之制雜樹親賢於外少為王
者之拱衛耶子厚之説未識治亂之大計亟云以為異
論耳不亦妄哉
　　　秦論
易曰本乎天者親上本乎地者親下氣可上而形不可
上此必然之理也故曰魂魄歸於天骨肉歸於土天無
形則無敝有形則有敝雖天不能使之易此言者也是
故生而死堯舜之聖禹湯周孔之仁智之所同賁育之
力之所不免也至秦始皇既以力併諸侯而以氣攝天
下矣舉六國之宫室寫之咸陽之坂以為其居舉六國
之玉帛而輸之函谷以為其用舉六國之女色鐘鼔納
之於阿房以足其欲羣臣莫不稱頌其功徳秦皇坐亡
國之殿聽亡國之音趨走遮列亡國之臣心侈意廣自
以為萬世莫吾及顧少羽翼而升耳於是車轍馬跡交
於海上登之罘浮江湘以望方士之所謂三島者棄其
赤子航之於東夷以卜其所謂仙不務事事而跕跕然
狂人客死於沙丘不得親傳之良嗣遂亡其國自黄帝
𦵏於橋陵下及於三代之盛未嘗有仙之説至漢孝武
侈欲極而外道之惑乗其隙而入用方士之言邀神靈
而祠鬼物橋陵者存而方士輙曰此𦵏其衣冠耳又從
而信然之以其女女方士與方士傳車而宿當是之時
天下㡬大亂周之末有李耳者為虚無無用之語以髙
世雖背仁義之教而馳然亦未害為處士避世之小道
也使李耳之存於時王者召而禮之不過賜之粟帛杖
履而退之養之一丘而足矣至唐明皇曰李耳吾祖也
今存而仙其位髙大與天帝並遂推其言以為經而為
之祠宇散滿天下賤禮樂刑政謂之俗務而弗親中國
㡬為安史之所有秦漢唐之君皆命世之才也咸以仙
敗終其世而不悟可不哀哉古之時王教之害尚尠至
後世而其弊百出曰楊墨者曰佛者曰老氏者循環而
交以攻先王之仁義使仁義衰而異教立嗚呼自是以
来生民之命揺然無所附矣其禍也始於秦而流於漢
昌大於唐室至後世而不可破後之仁君將復有仙亡
其國者矣
　　　西漢論
嘗觀西漢之君大抵承秦之餘以剛斷明烈為任文景
武宣皆有君人之至概宣帝以孝元柔仁知其必亂天
下已而果然夫人君之氣必主於剛其柔仁者濟物之
變補事之隙時為之用耳不可以為常也故君者天也
陽也其明日也其令風雷也天健而運日實而麗雷烈
而威風行而無迹四者不廢然後可以生萬物而齊變化
陽不足則天有時而裂日有時而虧雷或不發而風或
不播休弛欝塞之氣極而妖厲災疾作於下下至於昆
蟲草木莫不䝉其疴易曰天行健君子以自强不息又
曰剛健中正純粹精也剛健純粹此所以為天之體而
為君之徳乎髙祖最剛而最明故其基宇廓大而宏逺
不可以亟壊其餘勝遺烈猶足以震動天下之耳目而
制大臣之心故恵帝孱懦髙后女主哨哨於簾戸之間
而嬰噲平勃之徒攝衣而趨交臂而受職莫敢先後而
不率至文景之為君其治出於恭儉仁恕然其君臣之
間尊嚴而甚可憚繼之孝武雖侈且虐生民之屠於兵
大臣之夷滅於法者㡬且大半天下之怨可謂極矣而
能興禮樂隆儒術拓土傳祚為漢英主孝昭㓜而明斷
故燕王盖主桑羊上官謀發而中敗不得有所措孝宣
承之覈刑名而責功實天下遂至於太平此六七君者
亦非有完徳具美也事之失度而過中者不為寡矣然
且不失為治教化以之行社稷以之强固非以其有人
君之㮣主之以剛徳而然耶元成哀平固未嘗有顯惡
大過暴不若桀紂滛不若幽厲徒以濡弱偷墮無剛明
之氣終不能一奮人主之威卓然有所立愔愔黙黙以
至於亡可不惜或有天子之仁義有大臣之仁義有匹
夫之仁義天子兼萬事之柄將以制中國而威四方而
專為匹夫之仁處士之行拳然以小亷細謹自持者則
是失其所以為大則天下無所恃而奸權嬖倖特以朝
廷為戱維持牽制貿亂人主之所為各任其私意以暴
民而侵掠天下人主雖不貪取而天下不勝其困人主
雖不好殺而天下不得其生賢君則不然以為忠信孤
逺之臣待我之剛然後得以立至弱之民待我之剛然
後得以振其剛明以强本而威衆使内外大小皆有所
恃於上而天下不勝其樂書曰天降下民作之君作之
師惟曰其助上帝寵之四方有罪無罪惟我在天下曷
敢有越厥志此武王之剛也鑒乎西漢之存亡治亂則
君之剛徳可一日而廢之哉善觀君徳者無取其一善
一惡要其有人君之㮣而已矣
　　　東漢論
聖人之所以長有天下者無他得其民心而已矣末世
之所以失之者䘮其民心而已矣民心之所欲歸兵不
可以驅而散其所欲去利不可以誘而還也其事至近
而所繫至大其説至易見而智亦時有所惑也西漢之
亡也其君非有苛毒加於民特以柔闇而無决承之以
幼懦主之以母后聰明威令不能過房闥之外而天下
之柄姦臣得以盜而有非漢之失民非民之厭漢也及
化為王氏有王田之擾有六筦之侵師旅興於前旱蝗
繼於後夷狄攻其外㓂盜攘其内使天下之民潰裂四
出而不知所從遂以攻莽而亡之當是之時民苦其亂
而思嚮時之安以為能安天下者劉氏而已耳故聖公
起於荆盆子起於海曲王郎起於趙劉永起於睢陽伯
升起於宛皆唱之於劉氏奮梃以為器揭竿以為旗徒
歩振呼而郡國之衆雲集霧聚莫不為之用雖有隗囂
公孫述張歩之徒相與馳逐奮取卒所以得之者劉氏
也及天下定於東漢而百姓果得其所欲以光武之聖
顯肅之明其治皆雜於儒雅而隆師重道修舉禮樂以
率其民民之興行為義㡬多於三代殤安之後女主權
臣常握禍福之柄民之所以未入於塗炭者行義之臣
奮不顧死力爭於朝以折嬖邪之鋒也及桓靈繼統宦
官之勢愈烜赫於天下矣而賢者終不為之少屈彼賢
者之盛於下知其必能再起劉氏之治而不利於已誅
其一人則死者一人而已未足以痛杜其後而為忠信
之戒也乃目之以鈎黨禁錮誅殺天下之賢人處士殆
盡其禍蓋不減於秦又以宦官子弟為民之牧宰侵
掠殘困民焦然不知為生之樂莫不挼掌捩腕疾視其
上欲漢之亡者蓋十九矣故黄巾一起同日而應者三
十六萬何盜之多耶民以為漢徳不若黄巾之可從也
及東漢將亡所謂袁紹袁術者以庸庸之材㡬有天下
之半人歸之者襁負而相屬彼以袁為可歸耶誠以袁
氏繼世為漢三公其所出力而排禍難者徳有多於劉
氏如此而已以此知劉氏之見絶於天下也孔明承之
又欲以區區之蜀為光武之舉信大義而復之漢其名
雖盛而四方莫應豈非民心去漢而然哉勤苦艱難終
不能以亟定是非昭烈之罪桓靈之惡怨於民心之深
也其如覇蜀之業則孔明之才力致之與魏吳他姓之
興者蓋等耳非有思漢之助也西漢亡而復之之易東
漢亡而復之之難民心之去就可不畏歟書曰民可近
不可下故王者之禍莫大於失民心或曰漢之興亡天
也非人事也是烏足以知治亂
　　　魏論
孟軻之言王道常賤利而本仁義當世之諸侯皆謂之
闊疎而後之學者亦或疑其為空説以示訓嘗竊觀之
先鈍而後利王之易者莫若仁義之為用小利而大拙
力殫而功少名敗而實從之者莫弊於權謀也周既亡
而秦能一天下之諸侯秦之亂髙祖起兵才五戰而天
下定於漢西漢之業為莽所盜者十二載而世祖興世
祖之興三年而復為東漢髙光之建業一何其易也基
宇一何其宏大也傳之子孫一何其長也東漢之亂豪
傑據國而虎爭善用兵者莫過於魏武建安之元始迎
獻帝以入於許自是中國之權歸於曹氏官賞兵刑紀
綱號令莫不自曹氏出漢帝挈挈守空器而已於時取
之之易若㧞一毛然而止能集天下之勢故不敢取用
天子禮樂者凡二十五年而身終於北靣及丕受獻祚
四方之君者三魏一再傳而其政已為司馬氏所有觀
魏武之建業一何其難也基宇一何其狹也傳之子孫
一何其弗永也豈謂魏武之用兵不及於髙光耶謂天
之意不欲天下之亟定於曹氏耶謂用兵不及於髙光
則魏武固能兵矣謂天之意不欲天下之亟定則天下
之厭亂不為不乆矣何難易小大長短之不相若也如
此嘗以為天下大物也不可以詭譎服不可以威力御
有偽而覇無偽而王有偽而享國無偽而享天下彼髙
祖世祖之所以興雖褰裳奮劍馳逐而得之然皆有仁
義之資忠厚之量故人心易一數載而成大業已成而
天下怡怡不復揺動魏武則不然其治身其任臣其使
民其取天下一本於詭譎威力無復錙銖仁義忠厚之
實是以孔融楊修誅死而不肯臣荀彧感恨喑噎而斃
天下義士雲長之徒掉臂而徐去管寧之屬浮海而避
之惟得巧詐之士而與之共國競競焉憂竊發之變故
雖虜張繡走二袁擒吕布馘髙幹戎旗北指而烏丸蹋
頓為之破兵鋒西向而宜堪超遂為之平有智者莫不憚
有力者莫不屈兵强戰勝而天下益疑之思與之為敵
用力勤於二漢而土分於吳蜀垂業至於二世而運奪
於宣景何哉失之於險害刻薄而不以仁義忠厚撫天
下也人之形可刼而人之心不可刼人之財可掠而取
而人之心不可掠而取天下之土可以强而兼而天下
之心不可以强而兼迅疾不讓怒若風火者雖速必緩
欺其人而得之者雖得必失得民之心者不欲有民而
民必歸之大國之賈出其貨財貿易於廛市持之以信
守之以亷意思閒緩如不欲多得者故利之歸也愈厚
其為富也必乆有貪賈者持籌如變化罔利如㓂攘人
由是莫敢與之賈以至於饑而死孟子曰苟行仁政四
海之内皆舉首而望之欲以為君魏武何知焉孔明之
為蜀先以仁義治其國後以仁義之聲動天下三州舉
土以歸於我而輙不取是以一舉而魏之君臣相聚而
憂當是之時民心雖已去漢以孔明仁義之才挾備而
自為亦可以有所立天下之未歸蜀者特須時耳孔明
不幸功未成而且死使孔明不死魏吳其一而為劉蜀
乎孝明之區區焉能抗之哉
　　　梁論
先王之教皆本於禮義世之不得則不生如此其急也
然而禮義之教至後世日以消亡而以之大亂有賢者
出莫不欲引古而復之而已亡之教終不能復佛者夷
狄之教也一入中國中國之人為之奔走惟恐在後衣
食可絶而佛費以為不可絶法可犯而所謂戒律者以
為不可犯父母可慢而以為佛不可慢流熾植大至於
今世而日以盛有賢者攘袂而詬之操矛而攻之力憊
矣而終不能去何禮義之去而不可復佛之来而不可
去也是亦有説焉夫小人之情好私而忌公禮義惟公
而佛惟私小人常多而君子常少此禮義之所以易衰
而佛之所以易盛也所謂公與私者何謂今夫禮樂之
為教人果秩秩而循之則終身安焉而不扺於戮辱其
利於人者為不少矣而小人莫為彼佛者之説則曰汝
且終日放其情欲殺人以逞欺衆以牟財已而事吾佛
則罪釋而無害汝且朝而為惡夕而事佛壯而為惡晚
而事佛不惟罪釋而無害且有厚禄而加汝焉書其效
於紙揭其狀於壁小人既不能無為惡故為惡而得利
則分其財於佛之徒以求解如是盡天下之室為佛居
舉天下之衆為佛衆亦不足怪也故曰小人之情好私
而忌公禮義惟公而佛惟私小人常多而君子常少小
人固無足異矣又况世之君子時有䧟溺於其教牓而
唱之者耶嘗觀東漢以來佛説之惑世晉之末凶悍驕
逆屠滅生靈以為戱其暴過於豺狼者莫甚於石虎姚興禮
義曾不足以動之而畏佛最甚下此則髙齊既以戰得
之弗返於禮義以靖亂而欲事佛以自救梁武之用兵
亦工矣侯景之師將至於城下而率其臣誦佛於庭卒
以此亡國不亦悲哉夫既天下之信尚之也小人之倚
佛以為貨者把執禍福嚇欺愚聾如挾劵質量其所入
金錢之少多而交手貿賣上至於京師下至於夷狄至
於一邑之衝一鄉之聚必有其徒焉如是者紛紛於天
下上之人不能盛禮樂之教以敵之其所以為治者一皆
出於文法固以薄矣而文法又多為姦吏之所貨姦民
之請於吏隨其重輕或可以得意幽則約於佛明則要
於吏私既勝而公道廢王者禮義之教皆不預天下之
權嗚呼安求其不大亂也斯弊也根固而源逺不可以
亟㧞不可以亟塞矣後之君臣䧟溺於此者其不觀梁
之所為乎
　　　隋論
治天下者以王道不可為之以吏治吏治可以苟天下之安而
不可乆也純以王道而治者三代是也吏治與王道雜
然而用者漢唐是也純用吏治者隋文是也自禹至於
桀自湯至於紂自武王至於赧三代長乆各數十世安
而少變者幾二千年自髙祖至於孝平自光武至於獻
帝自髙祖太宗至於僖昭兹二姓者或四百年或三百
年不及於三代之長而有過於歴世之祚若隋文帝之
於天下於時亦可謂之治平而寡事矣然才三世三十
九年而亡其故何也吏治與王道之效不同也故三代
用王道而長漢唐雜之以吏治而不及於三代隋文專
以吏治而不及漢唐是非王道與吏治厚薄之效耶夫
隋文九年滅陳而天下始一奮勵於為政每一坐朝或
至日昃五品以上引之論事宿衛之士傳飱而食至於
兵革不用天下游食之人户口嵗增過於兩漢其富庶
而康寧如此常人之所謂太平而識者皆知其不能乆
也何者無禮義以維持其政無忠信以固結其臣教化
不足以導其民紀綱不足以防其後一切以辨敏勤察
為能處三王之位而卑卑焉任智數覈文法此特吏才
之尤者耳非王者之為也故王通謂其終以不學為累
而房喬於清平之時而獨知其將亡彼或用王道而常
為百世慮國祚之永人可得而近測之哉嘗觀於三代
其為治之㫖皆本於仁義禮樂先教化而後刑名厚道
徳而薄功實其始雖若迂逺而其成以至於兵寢刑措
暴炙百姓之耳目浸漬涵糅百姓之骨髄其勢蟠大膠
固如置方石於平土之上天下之形可以漸亂而不可
以亟壊也末世中君徳既不及於古才亦不至於道所
用者皆俗人而所尚者皆細法爭於功用勇於擊斷謂
簿書刀筆之間可以為治語之以王道則項背而竊笑
强者為之及其盛猶可以自守一有勢罅則怨心紛然内
外皆為之擾動姦豪乗其弊而起其撓天下如驅羣羊
而蕩王業如振欹器耳是故民衆而益亂地大而益危
嗚呼彼安知三代有長乆難動之法乎後之王者鑒於
三代兩漢隋唐之事亡恃吏治之安而留意於王道斯
可以長有天下之民矣
　　　唐論
天下之亂常起於内不起於四方先之以朝廷之姦繼
之以藩鎮之盜未有朝廷無􁏛隙而藩鎮敢叛渙者也
人之弱於氣者寒暑疾病易為之侵木之傷於心者風
雨蝎蠧易為之敗明君賢相整予法度修予甲兵撫予
人民雖有强梗必為忠順一有弗率天下之所共攻也
苟不能自治雖有臣妾必為豺虎唐之亂也人皆知藩
鎮之亡而不知唐之有以自亡也一軍闕帥上擇賢人
置之則已矣而必取帥於其軍其姦將豪卒内交强臣
而外交勅使以市兵權得之則取償於其民宦者之使
陰得寳賂偽以一軍之勢嚇刼朝廷而取必彼小人者
一旦據土地擁旗甲權盛氣完約堅謀合罔不睢盱自
疑恃衆而為盜而朝廷方且用姑息之法慰之以金劵
飽之以玉帛欲以息兵此其所以樹兵者歟柄既去矣
藩鎮既强矣又不能信任天下之賢以為將相使之整
法度脩甲兵撫人民為所以禦盜之具所以圖事於宫
中不過一二邪臣三四宦竪措置萬事舛謬顛倒方正
之路塞倖曲之門開惟埋藏機牙以中傷賢者為事故
天下之心咎其上而易以生變此以見非獨藩鎮之亡
唐而唐之有以自亡也有國忠林甫之蔽然後有函陵
之師有魚朝恩程元振之䜛然後有永泰之亂有盧杞
之邪然後有奉天之厄有恵王昭愍之驕昏然後有藩
鎮之叛章武中興一裴度而已裴度用則藩鎮為唐之
臣度不用則藩鎮為唐之盜故曰天下之患常起於内
不起於四方也杜牧善論兵其為罪言盡河北逆順之
勢曰上䇿莫如自治中䇿莫如取魏最下䇿為浪戰夫
蠻夷盜賊彼雖無頼然亦有桀黠之才小人之智有以
窺測朝廷之所為權量其輕重强弱而自為計我自治
且弗辨則蠻夷盜賊投其隙而動使唐之君皆能如杜
牧之言而自治任得其人政得其道則藩鎮為我之手
足耳目竭蹷趨走之不暇如正觀開元時矣焉得而憑
陵哉
　　　五代論
天下之治亂如昏明寒暑之相從也五帝三王既去而
天下為秦秦亡而為漢自漢帝之元年嵗在協洽以及
於今千二百有七十年其間亂世多而治世少基業宏
大足以傳之子孫而乆者漢唐聖宋而已魏雖有蜀而
不能有吳及魏入於晉晉平吳而天下始一一之者未
乆散為一十六國而晉遷於南魏起於北魏衰而又為
東西東魏入於髙齊西魏入於周閔相與鼎峙而立周
能併齊而天下尚為二及周入於隋隋既而平陳然後
一天下而君之隋不能堅又化而為唐唐亡而為五代
抑亦屢變矣舎夫漢唐而觀之餘據土而君者一爝火
之明也然而自古亂亡莫甚於五代周秦漢晉之間以
兵攘間有天下之豪傑或借仁義本謀術五代之際率
皆兇卒小盜公行而無媿膾胾生民而盡之禮義亷恥
無髪遺矣莊周曰後世必有人相食者豈知後世之亂
有過於相食耶然而不大亂不大治五代之大亂天所
以開聖宋也宋有天下相繼者四明聖百餘年間生民
之安過於漢唐内無擅威之臣外無强大諸侯下無姦
民攻掠之變十人之盜起則不月而傳駭於天下之耳
目况能容大盜耶其安治如此然而識者觀天之勢尚
為之憂慄而不寧其故何也夫始治者天下之所樂而
乆治者明知之所憂也實之美者多蠧味之甘者生醯
鷄康樂而克逸者萌疾病物慎乎其極則必至於變古
之王者知其物理之極懼其變而為危則先自為之變
使變而治此其所以乆也居治之乆而未知所以變此
非今之可憂者與今天下之民丁黄老幼孶毓而繁夥
其數多於漢之文景唐之貞觀閒元見生齒之極於此
矣耕者升山巔樵者入窮谷土不為不辟農不為不力
而常有凍饑之人天時豐穰則中戸已上歉歉僅足一
有水旱螟霜之嵗則百姓流冗轉移相枕藉而死於道
路可以常豐而不可以有凶災見其用天時出地利之
極於此矣國之於利算及行人租及動物小吏為公家
而坐列販賣如賈人焉者信於治人之官世入之用朝
而夕謀夕而朝憂有日月之慮而無二三嵗之計可以
常無事而不可以忽有為可以常静而不可以一動見
財力之極於此矣至於上之政令下之奔走或疲極而
倦厭而朝廷之治特為媮且欲以循循而格萬世之安
卒未能磨濯剗􁜏奮然而有所變竊恐其失於不變也
天下之治亂如昏明寒暑之相從也可不前計而預慮
者哉
　
　
　
　
　
　
　
　
　
　
　
　
　
　
　
　宋文選巻十九
欽定四庫全書
　宋文選巻二十
　　李邦直文
　　　䇿㫖
王者與之議天下之政有大臣在而又收訪賤者之言
何也以謂人有逺近貴賤之殊而道則公治亂之計各
或知之使之畢其説庶幾有補於世非特求其有補而
已夫王者之於臣下既用則觀其事未用則觀其言事
足以見其才言足以見其識故取人之㣲術莫若以其
言也國家嘗詔内外官有可言者皆得置郵而聞之於
上然其所陳之類不過法令金榖之間鮮有以仁義發
揚人主之聰明而恵澤天下者朝廷亦嘗賤仁義之説
以為汗漫無實而不適於事變夫珠犀象玉生於江海
匿於窮山不逺千里皆列於人君之左右豈非以好之
者篤求之者勤而後至於前耶珠犀象玉玩好之資耳
言之可貴非徒珠犀象玉也陛下好之篤而求之勤則
仁義之言日至賤之而弗為貴則嘉言不至而庸言來
矣且陛下繼祖宗大業數十年閒寛和門安無為而治
以法堯舜未嘗有深誅痛斷於羣臣而奸邪睥睨傍有
所憚而不敢輙肆奚其然哉畏指議者之不已也則言
者之為益多矣緑衣小臣生長聖時樂於父兄師友之
教行已之外竊嘗志天下利病僅得其一二大者故因
可言之㑹條其畧於篇以為貢臣以為古今之治無法
者不能乆悲申慎之愚於法而叛仁義故有法原事有
形勢善同而功不齊為國者不可以不知故有勢原禮
樂教化非刑不立故有議刑二篇國之興亡治亂常起
於兵不忘用兵者兵置而不用故有議兵三篇瘡瘍非
心腹可憂之疾瘡痬未止心腹之氣為之弗寧内疾或
從是而起夷狄外物常擾吾治故有議戎二篇官治則
事治事治則天下治故有議官三篇義利相形不得其
中民必止散故有重計備不可不預兵為國命馬為兵
本故有實備孔子曰赦小過舉賢才其斯為政故有明
責激貪扶懦别白賢不肖故有勸吏根本强固木不可
㧞愚其宗子秦以亟亡故有固本化風不行王業終不
及於三代故有厚俗未有左右正而事不治者也故有
廣助士不素厲亡以應猝故有養材尊君卑臣法一而
分定治天下如治一人故有審分政為神物王者司之
援古鑒今可以善其後故有操柄窒禍本導其君於文
明故有解蔽姦臣之所欲為者使人主素知之故有辯
邪臣聞鮑宣之言少文多實史氏稱其忠臣言雖褊廹
不文然皆當世之可行者渉其目可以知其大指有䇿
㫖
　　　法原䇿
法者何也聖人所以齊天下之動至公大定之制也其
原出於道徳禮義而其用散於號令賞罰凡有天下之
君未嘗有無法而乆者也昏世嘗有無法之君矣奈何
乎人之多欲而趨亂也如歸市人之多欲而無法以齊之
故有臂者攘有足者馳勇者苦怯者而奪其資知者紿
愚者而兼其利聲色耳目之奉紛紛籍籍其去禽獸者間
不容一毫故聖人為之法使天下强弱小大貴賤逺近
莫敢不一於法焉由法者安不由法者危由法者得其
所欲而生不由法者失其所欲而死如是故法立法立
而天下之心定而治道畢矣法為貴君位次之法壊則
民亡民亡如之何其尊且安也故人主尊法懼法之不
立也故以身先之懼天下之慢法而法壊也故一舉事
而不敢忘法賞罰以法號令以法取予以法廢置以法
殺生以法動静以法視法如神物而不敢侮如天墜地
設不敢輙破壊改易也不以一事小害而損法不以一
時苟利而增法使天下無有不由法而自為者故智者
不得越法而謀辯者不得越法而議士不得背法而有
名臣不得背法而有功我善可抑我忿可窒而法不可
離骨肉可刑親愛可滅而法不可屈也故雖成王之叔
不得以流言而亂政髙祖之父不得屈君臣之儀文帝
元帝之子不得越王門絶馳道光武之姊不得保臧獲
奸使吏民愛若孝王嬖若韓鄧功若陳湯馮奉世義若
郭觧不免於有司之議而天下不敢私恐其開亂法之
原而後爭以為比也故明王之法左者不為右右者不
為左上不奪下職下不使上事為廷尉者不以才有餘
而道禮樂為太常者不以官優寡事而議刑法士者不
為工商賈人不為士也令史大匠之起巨室彈畫一定
木之曲直小大長短必皆就吾繩墨䂓矩焉其參差不
齊齟齬不合則斤削燎括而已矣若毁我之彈畫而從
木之情則工勞事拙紛擾而不可理矣故聖主立法賢
主守法立法者使法必出於道徳禮義而後布之天下
以為法守法者使賞罸號令必出於法而後以為賞罸
號令法不出於道徳禮義者弊法也弊法者非法非法
者未乆而還賞罸號令不出於法者弊政也弊政者非
政非政者法壊而天下不服故法一則成法二則疑法
固則君尊法揺則君削法行則要而治多法不行則煩
漫而無功今夫一人之寡居深戸之中傳盈尺之紙而
風驅電行殺生廢置人於千里之外提癯夫羸老僅勝
衣冠之人付之寸印而坐諸帷幄進退萬夫若羊彘然
童子據奥室羣湖海之珍怪處女嬰珠玉而立乎衢途
烏獲戾目而不敢動以法在也故天下視法如籓籬立
法如封界强者以攣縮弱者以安全至哉法乎人君之
衛天下所恃而生也闇主則不然不能以法制勝私欲
不知已亦待法而後安故從欲而慢法其意若曰法者
我之可自出也何有於法哉暱乎所愛則無勞而封爵
有罪而不誅或利害僅如毛芥而輙變大法名分不立
百職相侵日革月易人不知所循下皆知法之易撓而
可踰也則險庸譎詭者舞其私意以動法倖諛便僻者
倚上之恩以貨法悍暴傑偼者奮其亂力以干法如是
故法亡法亡而民亡民亡而國亡矣如籓籬然臧獲者
超履穿穴而主人勿禁安能使盜之不窺而保其室中
之所有也如封界障隧然其羊童牛牧已嘗有蹊之徑
之之迹矣安能制衆人之不来而全其果蔬稼穡也或
曰法之説無乃膠固滯事而失於圓通狥物之道歟曰
不然法者天下之公也千世之守也大道也通者人臣
之私也一時之偷便也短術也法同而治異者吏不能
舉法也吏之罪也法不可輕立亦不可屢變也立法之
主必若禹湯文武漢祖唐宗者也議法之臣必若皐陶
伊尹周召蕭張房杜者也晁錯且尚勿免况庸人乎臣
竊規今之世朝廷或弛祖宗之法羣下或慢朝廷之法
大臣或率胸臆而輕法庸士或作衆辯而侮法為牧伯
者或擊斷於法外以為能臣恐紀綱制度縁是亂法縁
是而亡故作法原
　　　勢原䇿
君之所以安危國之所以存亡治亂令之所以行不行
勢也不善知勢不能為創業之君不知勢之可畏而失
其所以審度將順不可以為持成之君經治之臣故善
用國者勢而已矣理勢循則行忤則變動則險止則平
輕能重緩能速故物有至小而力不可勝即事有至易
而功不可勝原發如毫芒針端而巨若丘阜本在拱把
而逺際窮髪者勢也如戸之運也如車之馳也如弓之
圓也如矢之激也如衡以一權而舉數倍之重也水之
注於卑澤也原火之燎於風中也兵之奮寡而走衆也
人之乗髙而制下也勢也豈惟萬物為然今夫一人而
勝天下之大制天下之衆兼聽天下之廣沛焉有餘非
勢而何如也故明者用勢而闇者用於勢明者提至要
之處持其闗鈕制其機樞動静在我開闔在我弛張在
我一教一令一賞一罸必輔之以形勢故教之而行者
易令之而從者速賞一而千萬人勸罸一而千萬人懼
仁少而悦者多義近而服者逺無他理勢為之也教令
賞罸仁義而無形勢之輔必且人人而治之矣人人而
治之教之行也必艱令之出也必煩天下之善有餘而
賞不足天下之惡有餘而罸不足天下之民無窮而仁
義不足無他理勢不先也夫千世之君可屈指而數之
矣或善或惡或仁或義其間差不能銖寸而功名輒相
倍蓰禍福輒相百萬者無他形勢之異使然也成湯祝
獸網而歸者三十六國文王𦵏枯骨而天下三分有其
二千世之君徳有大於此者矣而湯文用此收天下之
助其從民情而集天下之勢也方形勝之在桀紂夏臺
之囚羑里之獄如拘亡夫及善惡之暴也形勢之變而
遷也如林之師而莫敢射車中之木主故天下之勢安
則動難動則安難當其安也垂紳端委深拱於堂奥戸
牗之内而髙論治古之上尊明如天日閎隠如震霆煦
煦如雨露肅肅如風霜指顧叱咜而天下莫不趨走鞭
笞海外之島蠻若制童妾雖有劉項之魁雄曹馬之姦
桀必且老死民籍而不敢倡及乎昏懦為之也席先王
之位傳先王之民朝有遺臣故老事有綱目軌度先王
之澤未涸天下之勢未運自視其安也以為無有危事
也任一喜怒從一嗜欲矣而患未切已也以為可為而
無傷也習知天下之尊服已也以為人終古莫敢蹙路
馬之芻觸囿兎之毛也簸頓闗紐嬉弄機樞動静不以
時開闔不以法張弛不以節滛樂在宫中而怨毒被天
下略易在一朝而禍患遺千日民心之他屬也君柄之
旁落也勢之翻然而離也雖欲安之不可能也竊譬之
山之髙厚也萬夫不能毁壊也朽壤生乎中巋石震乎
上及其傾也人力不能支柱而維持也非天事也勢也
故前聖創業起今之利變今之害所以治天下之具甚
備憂天下之慮甚深綴民心而乆天下之勢堅牢固宻
為不可㧞及其乆未嘗無罅缺蠧漏也然而其剥也亦
有漸矣在後聖時節其勢而繕之耳汰則約之危則平
之擾則静之㣲則養之弱則扶之急則縱之緩則持之
塞則導之使萬事之理百物之節皆不至於窮極而大
變則勢乆而長無危亡之形矣故勢之在我也我蓄積
之固執之審則發弗便則居故勢為我使而天下莫能
逆也若一失其要則横肆奔悍於外不可復之雖有天
下一旦驅擠排壓而仆矣臣故曰如户之運也如車之
馳也如弓之圓也如矢之激也如一權而舉數倍之重
也如水之注於卑澤也如原火之燎於風中也如兵之
奮寡而走衆也如人之乗髙而制下也其動不可不慎
也人主知勢則處治如將亂處存如將亡處安如將危
而亂與危亡亦且不至臣故作勢原
　　　議刑䇿上
治天下如治馬馬之性剛則踶恐則齧氣作而脉張風
逸於野乗之者將有奔墜之患故必待之以轡節之以
銜揮之以䇿欲速則速欲止則止使之無一不若吾意
者然而冶馬者亦有道行之以其塗羈之以其節䇿之
以其事調順而不亂約易而不煩時其强弱而視其力
之所任馬於是乎循理而服駕矣有越人焉不善治馬
行之也非其塗覊之也非其節䇿之也非其事馬於是
僨張狂惑而愈不知乘者之㫖則馬之性妄行而乗者
不得安矣故天下者馬也轡銜鞭䇿者法令也法令之
使民如鞭轡之治馬聖人之善使民如王良造父之善
治馬民之不可治之以苛如馬之不可迫之以煩也故
法貴易知令貴易行法必簡而明令必約而信使民曉
然皆見上之意則亹亹而從之矣而不善治民者繁為
之法苛為之令使天下之民前有罻羅後有䧟穽左則
木索右則桁楊民皆惶駭惴慄不知自免之路而愿者
或有所寘姦者或有所逃天下之詐日起而法令益不
勝如是祈民之和順而循理安可得也故曰畢弋多鳥
亂於上網罟多魚亂於水扼之齊之而馬知詭御竊轡
故夫法宻則犯者多犯者多則法不勝為髠鉗赭衣本所
以湼小盜也髠鉗赭衣者大半於天下則相率而捍法
以為大盜任彊吏持急憲本所以摶摘隠伏也隠伏盡
露法不足以勝之則不復隠伏而公為姦羅取細罪本
所以止民為罪也不為罪之民既已羅入於罪而抵誅
則不復愧恥畏讋然後為罪自古尚法之世莫過於秦
秦用商鞅李斯之術以繩天下令民什伍相司偶語於
市則刑棄灰於道則誅然天下之所以叛秦者以法卒
所以亡秦者以刑人也漢祖乗之約法為三章蕭何裁
增為九章極簡易矣宜罪有得漏而姦有得為然事益
少民益畏罪至孝文而刑至於措具緩急繁簡之不同
而治亂之勢異何哉法不可極而民不可勝也聖宋之
於法可謂矜慎而留意矣太祖始詔置士官太宗設審
刑之職章聖皇帝又建提㸃刑獄之任嵗必下寛詔滌
桎梏而厚繫囚之飲食吏有深法而枉民於刑者廢抑
而不得遷以懲其酷能活一囚之不當誅者弗論嵗考
弗用保薦而輒增秩以勸其仁凡以疑讞聞上者皆生
之其矜慎而留意如此宜有漢文刑措之效也而天下
之執重繫者嵗嵗加多舉天下之民能終身而不受笞
箠闔戸而不在刑籍者嵗嵗加少其所以然者臣以謂
國家有輕刑之名而無輕刑之實法苛密而輕令煩雜
而亂别勑他禁數倍於律由是之至也自古議獄之深
者皆指秦以為首而臣謂今之民罪有薄於偶語棄灰
而入者矣如之何安視而不為戚戚也
　　　議刑䇿下
天子仁聖如此天下之民常患不得其所朝廷慎刑如
是而臣謂之過於秦法何也古律有浮於事可蠲而未
蠲令制有失於當可刋減而未為刋減者也今之律蓋
秦漢之餘法而累世增損附益而成之可謂小大無失
而輕重無所漏矣巧民真姦善為天下未嘗為之罪亦
皆有所科條而不能出乎其中矣不知向者又為無名
之法而附於其末曰不可言而言不可為而為者皆坐
之以彼罪之有狀而可科者既律之所不容凡無狀可
科者則亦無罪而已又施羅織之意於其間以開苛吏
舞文之端則行路之人皆可取之置於理一步作一謦
欬揺手反臂無不觸罪上官之率私怒而加害於小吏
吏之所以生意而牧良民者蓋莫不用此使無罪之吏
坐此而絀殿無罪之民坐此而榜毒此律法之過焉者
也古之為法之意丁寧而詳悉其大㫖防民之為不義
故為之法輔義而行之苟得其實則刑之殺之而民莫
不服知其出於義也自咸平及於祥符及於天聖自天
聖及於慶厯制勑之目數刋矣慶厯中删之得一千七
百五十七章頒以為定法其立法之目常汲汲於貨利
而重募告訐之人渉禮義而輔教化者曾不能半夫上
射利於下下競利於上上事利而用刑故刑之而民心
弗改知其出於利也古以義用刑今以利用刑此勑法
之過焉者也古之遺法曰律曰令曰式今之通行之法
曰制勑曰附令故律所以佐典禮也令式所以佐律也
制所以佐律令也附令所以佐制勑也故律有定刑而
令式無定刑有事不循於令式者一止於笞所以為中
法也今之慶厯勑或有定刑或無定刑律之而無定刑
者輒鞭笞而勑法之中類多細防薄禁事有㣲小於令
式之所約者條責簿書之朱墨按比券契之遲速賦役
之常格廄庫之成事賣買之煩期㑹之末課督征權而
欽㑹毛革其纎悉煩碎類非國體之大此皆宜傳諸令
者而遽列於勑法更民毫釐之差亦獲大咎刑加於犯
令凡數等此宜為令而為勑之失也臣以為律法當言
當為主科可以蠲省惟戮其有名之罪則文吏不得髙
下其手責利之門少告訐之路閉則天下國家先義而
後利制勑之所禁煩細而無定刑者審擇而附之於令
則薄罪不䧟於重誅釐此三者刑庶幾乎清而民樂其
生仁主之澤洋汪於天下矣
　　　議兵䇿上
天下之事莫難於兵天下之才莫難於將今夫奉法令
畜士民雖提頓矯暴之其逆順禍福持非嵗月之乆理
勢之極動之有非是虚徐而議彷徉而止利可以緩從
患可以中避若夫羣數十萬之衆局熊羆之氣聚􁊬軀
虎臂之力制之非其道則若奔馬之轡不可收厲吾人人
而敵人與抗伺我有釁睨我小跌一有形罅若弩羽之
来不可障是故朝為勝兵暮為野􁎞朝為彊國暮為丘
墟其存亡死生之速如是故曰天下之事莫難於兵生
者人之所甚樂死亡人之所甚惡將使人觸白刃冒流
矢赴死如赴生安逸人之所至願勞苦人之所最病將
使之草食水飲介冑而騎角逐出入於死生之場趨勞
如趨逸耳目之衆也將使之莫敢不一心志之異也將
使之莫敢不同我之迹將使之不可窺彼之情將使之
不可隠故曰天下之才莫難於將一治十十治百百治
千千治萬萬一者將也百萬者兵也以一人動静進退
而百萬之命繫焉故國之命在師師之命在將國輕用
將將輕用師危亡之夲也非仁不能以懐物非威不能
以戢士非勇不能以震敵非智不能以應變非信不能
以固結專於仁則慢而不為用專於威則怨而不為用
專於勇則力折而機誤專於智則聲蔽而實窮專於信
則事滯而利失備者多勝專者多敗故將之材得則兵
未戰而先勝將之材失則兵未戰而先不勝有不可用
之將無不可用之兵將勝則兵少以為多兵弱以為强
將不勝則兵多而易亂兵强而䧟速知兵必勝之將其
大略蓋出於智謀仁義而仁義施之陽智謀藏之隂陽
明而無不知陰潛而下不可見至哉知此者其知所謂
為將乎故良將之材未易有也有之而未易知也知之
而未易用也用之而未易終也非至君不能用將非至
將不能用兵非至兵不能破敵兵事將材之難如此太
祖皇帝角材智合冦讐而任之即位之四年慕容延釗
入荆南髙繼冲獻其地五年王全斌伐蜀六年降孟昶
平三川十一年潘美之兵趨廣南數月而縶劉鋹十五
年一曹彬橋長江過師於采石十六年㧞金陵俘李煜
將明卒銳勢如决河海聲若走風霰素定之䇿印圏鑰勘
不失尺寸算日數刻以俟㨗奏積世之珍入於王府數
路之籍登於版圖以此之將將此之兵故兵用而武功
成將出而敵國破長摹逺據以授後聖太平之業百年
餘矣廟堂之上習於安娛轅門之口恬於豢養兵不知
律將不知兵國不知將觀今之所謂將其在内者徒車
騎容冶日奉朝謁利厚禄以肥子弟苟聲色美田宅而
已其在外者貲公養之費約結要人酣歌玉食希冠蓋
之譽庇占惰卒便豆觥庖廐織絍繡畫針韗鳬鍜伎巧
玩好之事而已其於訓練之精粗賞罸之後先士氣之
强怯地形之迂直鵝鸛之踈密敵情之誠偽慢焉不知
百一以此之將將此之兵是故治安閒暇之日名繁數
稠髙位大俸索上農夫十戸之賦足以給一兵悉闗市
之征不足以奉一將濶視侈言尚各不滿一旦走檄傳
警投之敵前而用之小出必小挫大舉必大比血丹原
野膚殘鈍釼四夷以為大噱非天之災非地之變非時之
不幸國不知將將不知兵兵不知律之禍也韓非曰所
用非所養所養非所用故臣願陛下於優安寡事之時
留神於兵垂意於將當塗以收之當術以騐之投之以
難而觀其決付之以事而觀其應問之以疑而觀其慮
嘗之以故而觀其材愒之以險而觀其忠較之以氣而
觀其勇則將斯得矣詩曰迨天之未陰雨徹彼桑土綢
繆牗戸今此下民或敢侮予孔子曰為此詩者其知道
乎能治其國家誰敢侮之北有枀陘之諸部西有赫連
之遺種南有盤瓠雜獠丁黎餘民陛下畜十餘將練數
萬人守則守戰則戰四邊必睨睥而不敢背慮之有素
誰敢恐懼中國而侮之者陛下垂拱於太平之上澹不
早圖嵗苟一嵗日苟一日養不可用之將蓄未嘗戰之
兵猝有風塵從疆塞而起擾吾赤子掠吾土毛然後駭
而為之則亦暮已
　　　議兵䇿中
用兵收將之術臣概舉而奏之前篇矣請為陛下言其
詳兵在内則内重兵在外則外重内重則强外重則弱
兵在勲臣則勲臣重兵在近戚則近戚重兵在宦臣則
宦臣重上重則安下重則亂唐太宗定天下增隋之舊
開折衝果毅府以統兵籍設十六衞以宿將臣或蠻夷
侵邊强臣不朝則取兵於府以事剪伐取將於衛以典
師律事平功成則將歸於朝以奉宿衞兵散於野以力
耕鋤兵雖有籍而府實空將雖有名而權實去兵將在
内而京師實重又兵雖有籍而府實空是故無飼養之
費無姑息之勞無一旦之變將雖有名而權實去是故
無震主之忌無難制之勢無擅威之姦兵將在内而京
師實重是故無尾大之憂無外侮之虞無割據之漸自
古制兵之術莫善於唐太宗者兵農混一僅如宗周故
王業最治至唐中年府兵廢而太宗之遺業勝事大壊
兵重於外而不歸故藩鎮强大而叛兵重於内而不制
故宦臣得柄而逆傳十餘君焦思勞精卒不能復以亡
唐室流熾五代肉爛魚餒在外者分裂方土虓闞内視
在内者收把威柄暴悖上陵五十四年傳六姓十四君
而天下生靈百不一存矣太祖皇帝神武聖謀洗削禍
亂收天下之柄歸之於已籠絡悍夫易以文吏雖籓鎮
諸帥名號尚存禄賜尚豐而兵衆土地悉屬於上矣逆
腸叛膽消縮順嚮莫敢不臣舉天下之卒凡可以勝甲
荷㦸者名之曰禁兵則皆天子之衛非人臣所得而有
也聚之於京師以固内重之勢而威天下非蠻蜒戎狄
守備抗扼之地川塗闗嶺險害走集之所未嘗不遣戌
而宿重兵屯戌之師三嵗而代妻子廬墓皆在京師補
一小校汰一羸老必奏籍於中而俟上命以消殺四方
之異志故天下兵柄外不在藩鎮内不在强臣不委宦
臣不倚近戚利權重器在天子拱把之中雖有侍衛三
師非有可專之威徒主符籍而呼趨指導於階前耳天
子或御廣殿或獵近郊節以鉦鼔習以騎射角拳勇之
材激忠順之氣或幸壁壘視其紀律而省其私隊長賞
罸以上日預朝請而抃拜時預讌禮而犒飫嵗預衣裘
繒絮之賜而華暖慶賞威刑撫取揀練縻制控約無不
自天子為之者故百萬之衆目無他視情無他歸讋悼親
愛皆在一人不在臣下如足戴身如指隨臂如子弟翼
父兄如魚鳥從龍鳳至哉雖未能混一兵農實威服四
海聖神乆大之略也老氏曰利器不可以示人梅生曰
秦倒持太阿授楚其柄誠能勿失其柄天下雖有不順
莫敢觸其鋒夫太阿之鐏不可以倒持而利器之守不
可以不固也陛下席三聖之烈撫萬世之圖富與地侔
尊與天並恃隆平之極當無為之時游神運化於冲漠
之塲棲遲含光於髙古之上堯舜不足稱為仁夀周武
不足稱為逸樂夫亂生於治也危生於安也患生於不
足慮也祖宗之事著於史牘傳於世臣故老之口粲若
日月遺䇿具在按節而舉之朝祭之餘禮樂教化之暇
一御廣殿一帳近郊一幸軍壁旄頭在驅黄屋徐勤從
以横吹烈響穿雲奮揚國靈聳動士衆斬牲禡野卒蒐
器而簡練訓誓之誅一庸慢甄一忠武以起士卒乆安
沈墮之氣以改易天下之視聽夫六馬在馭不提振其
轡䇿收其羈勒而大酣小寢於其上猝有駭異不蹶則
奔祖宗既已聚天下之兵於京師以為内重之勢而威
天下付之於復聖矣非可以無為為之也惟陛下留神
　　　議兵䇿下
臣於上篇言用兵次篇言養兵之制或曰二者孰難臣
曰二者俱未易而養兵尤為難用兵之時成敗共濟死
生同患而有幸而勝者治安之時養兵失其制則禍實
躡武而起矣唐魏公對文皇曰創業易守成難非空言
也唐穆宗於不用兵之時姑息而至於衰壊五代之君
明斷武徤莫過於後唐莊宗者起師雲中南向而爭天
下驍雄智勇周徳威之儔莫不畢命罄力百戰於河朔
一日踰鄆趨汴而段凝之師雖號十萬解甲束手矣然
無學術不知古今治亂之體不知持成養兵之道天下
既定軍律遂弛或潰於外或變於内魄然滅亡矣以取
則得以守則亡此承平養兵之難也李承進嘗事莊宗
太宗以唐事問之承進對曰莊宗惟務姑息將士驕縱
每乗輿出次近郊必叩馬首以匄恩賞若是者非一威
令不行賜予無節因而召亂太祖摶髀而嘆息其不能
以軍法御之也故祖宗之時雄武掠人捕斬百卒川班
訢例全軍誅殛索衛士之無賴者冶鐡以錮其頸將校
雖領刺史者苟有罪必杖配士伍操畚鍤冒寒暑皆甘
心焉祥符中副校吕遇醉酒馳馬以歸章聖皇帝曰將
士亡故不令出本班置市買二人此軍制也祖宗朝法
令嚴肅無敢犯者今安敢有醉酒馳馬以歸者乎苟有
之遂置於理一祖二祖相承而治具堅明約束如此故
能革五代之亂而納四海於仁夀秃髪之老生長太平
含哺鼓腹不見變駭陛下御宇數十年循三聖法度而
天下順治可謂仁義之主矣夫太平之久則法有弛而
不舉者法弛而不舉則兵有􁫆而不習者也兵􁫆而不
習法弛而不舉身無金痍未嘗受勞苦之事血氣態度
柔脆驕飽繯衣佻容不類武士目曰禁衛矣而日操纎
巧竒嬴游蕩酈閈旅魁什長與部兵相從促襟接席醉
呼博塞隳敗等級忘失名分恬不為怪莫敢訶詰禄賜
嵗增帑廩大涸無名不功之賞期若責息輒不為恩噢
咻喻咀嵗律寢壊士卒咸知主上之仁故將臣莫敢
獨治之者一有奮張小欲控約懲戢之卒自為黨與悖
氣横胸憤口誹謗囂囂動矣慶厯以來大異三代作戍
於保者以賜金中罷殺守倅脅將吏嬰城而假息戌於
甘陵者挟妖民盜庫兵而為僭環衛誰何之人闖禁藩
觸寳瑟臣思之寒入毛骨伍中之走卒躍出馳道排入
省寺而詬辱大臣庶藩列羣縷帛囊米小不滿望則
聚首而議變禍大亂芽孰甚於此者非人主霆斷電耀
長轡逺䇿覊之有宜而為之有漸將何以革此陛下玩
而不為之圖其耳目熟習其氣熖完就其根蔓盤織其
角觡愈剛幾世之後必將豪奪閭里鍾係老幼俘取金
帛使百姓不得寧飜易將帥使朝廷不得制陛下取唐
末及五代之事觀之非臣言之過也故臣願於可為之
時選賢將提法令節姑息之澤峻有罪之誅使恩出於
非常威出於不測人主為之士心焉有不服者夫用兵
養兵之術二者皆未易而養兵尤為難今兵不用矣養
兵之術無他惟因事而痛治之無純以仁治而已矣
　　　議戎䇿上
金燕古為瀕山多馬之國其土莾平宜畜牧耕稼其民
翹健使弓矢習騎射樂鬬輕死中國得之足以蔽障外
裔外裔得之足以揺動中國蚩尤有涿鹿之野故叛黄
帝舜以青冀分野又大剖其北籬而為幽為并為營周
官職方氏掌九服之圖漚夷淶易之浸皆在其地戰國
之時為燕國唐之時為范陽節度夫燕一國也范陽一
鎮也以一國之力斗絶在戎夷中獨立幾八百餘年遂
與周室終始而不為匃奴所吞者是其力足以獨捍匈
奴也范陽一鎮之地宿兵不滿數萬而奚契丹不能輒
苦趙魏滄景者其力足以獨制外裔也昔以一國之力
而不憚匃奴今以天下之力而不勝其勞敝昔以一鎮
之力而不憚奚契丹今以天下之力而懍懍常為憂其
故何也燕國有朝鮮遼東雲中九原􁀙山樓煩易水以
為之塞范陽有盧龍古北松亭孤門之要以為守用力
少而塞之易此其能以一國一鎮截然中立而不憚匃
奴奚契丹也自石晉割幽薊檀順媯儒武應寰朔涿蔚
賂戎以市天下而營平易亦䧟於北阻固扼束我皆失
之而劃滄覇瓦橋信安肅廣信保定常山忻岢嵐火山
寧化千里平廣之地以為界戎軍冦馬馳突去來如股
掌之上耳此天下之所以不勝勞敝而懍懍常為憂也
敵侵之益易我守之益難故時平而屯戍之費不得息
敵之覘中國也近中國備敵之處也多故力勞而勢益
分間有憂國之將不過廣塘水而已獻謀之臣不過啖
閼氏可汗悦来使而已使土在其外而為沮洳於腹中
閼河川泉瀆灌廬墓耕牧之地包七州廣數百里東起
泥沽海口西逹邊吳淀堆蒲藻魚蚌生之而拄食皆漕
取於内地並西山尚缺百里曽未足限隔戎馬而邊民
喪其業矣嵗輸者不可一日而不繼遺之珠犀劍帶皆
府庫上選乗輿之副拳然而如鄭衛之地事晉楚聘使
所出之郡補徼道牽馬牛圬亭候捕雉兔羅果蓏飭倡
樂聚薪炭僕役於夷人者不可勝數和親不戰而勞費
如用兵之時矣竊譬之千金之家冦盜在藩墻之内不
治格鬭攘郤之具而方施塹閾下以為守盜者從而笑
之塘水是也又譬之懦夫與鷙獸相厄於野棄體肉飼
之而祈免於害不忍萬全之時而先事一聞和親之賂
是也古者固非忘和親也晉諸侯國耳用大夫魏絳之
説而和諸戎以獲實利日賈其上民狎於野穡人成功
夷狄事晉師徒不勤兵甲不頓逺至邇安則和親之
術誠利矣今幽營為敵有内地又為塘而民不得耕屈
中國以奉殊無遺力矣而師徒之戍不得息逺者主而
邇人不為之安如是而為和親何為者耶議者粗日月
之安而慮之不先將見天賜之穴日盈中國之力不可
支然後破盟犯約而突盜吾民矣
　　　議戎䇿下
唐太宗如彼其才而持金帛盟辭頡利可汗館帝女於
外而許延陁何也當時羣臣或不能通知太宗之意夫
太宗雖以武定天下然民方厭苦於兵頡利延陁未有
可誅之大罪故厚之以貨賂許之以婚姻若曰戰非我
所欲而寧負媿所以甚戎之曲而盈中國之氣也故卒
擒頡利可汗延陁衰破失據而死則太宗之謀不為不
逺契丹本唐之松漠都督國於黄龍遼澤間東西才三
千里自欽徳間光啟之亂服屬逹靻奚室韋之屬而安巴
堅下渤海夫餘晉祖以地與耶律夀則西至於大夏東
距於女真南界於瓦橋北厭於靺鞨其氣常在中國上
咸平景徳間數獵於趙魏之郊殘城郭係老幼而去先
聖仁術睿算不忍以吾民困敝於奔命姑與之和親所
以結約慰藉之甚厚自慶厯以来又嘗為非意難可之
詞以動中國頻走問使擾邊民之生朝廷徒增其好幣
而足其求金人今日驕中國之怒而山東三尺童子皆
思奮寸鐡以搏金人而償陵驁侵辱之宿憤矣臣竊意
其為天亡之時也昔者賈誼欲施五餌三表係單于之
頸以謂賜之以盛服車乗以壊其目盛食珍味以壊其
口賜之以音樂婦人以壊其身賜之以髙堂㑹庫奴婢
以壊其腹於来降者上召幸之相娛樂以壊其心而史
氏言其術為疎濶今耶律氏之君臣醉於玉帛而沉溺
於寳賂其民生長和親知戰也少不習冦盜而或為進
士學不以騎射為生而樂土者安室家與古外裔之俗
甚異誼之説且效於今矣臣聞之山後遺民苦其賦役
而懷中土之思彼之將相雜用南北之人權力相傾爭
其勢不平而相軋乗壊之隙殆將有豪傑舉土以屬於
我而請為藩臣者彼久客我土中心疑畏而常不得寜
故時為慢書以觀中國之强弱深淺而我輒為之擾駭
則固宜為外裔之所輕矣天下大事有人臣不敢首議
必俟人主之斷而自為然後可以成其功者河湟之計
其一也陛下雖不欲戰戎人驕甚而天下不能堪其勢
必至於戰厲兵選將舉得其䇿河湟可以一日而復扼
范陽盧龍之塞窒松亭狐門古北之穴决去波塘化為
沃土募耕戰之士人賦百畆而處之養馬積粟以實塞
下財京師長無北顧之憂矣詩曰昔先王受命有如召
公日辟國百里今也日蹙國百里惟今之人不尚有舊
唐獻文尚能復河隴百年久䧟之地而况於盛明之主
乎陛下亦篤於和親而緩於兵備彼中之情不可必得
他族偪處在肘腋之下伺河水可渡掩吾人之不虞萬
世之憂也
　
　
　
　
　
　
　
　
　
　
　
　
　
　
　
　宋文選巻二十
欽定四庫全書
　宋文選巻二十一
　　李邦直文
　　　議官䇿上
原今之大弊皆入仕之門雜而衆也入仕之門雜而衆
故仕者日藩有罷職而歸幾渉三嵗不得再調者進未
得祿仕退失其田廬故亷白之人身雖掛仕版名雖榮
聖世而無貲以繼其生盻盻焉常不得其所上急於父
母甘㫖滫瀡之養下廹於妻孥之饘粥則守節不篤者
或乘其間隙匱困之時起而牟利買販江湖干托郡邑
商算盈縮秤校毫厘匿關市之征逐舟車之動以規什
一之得進則為王官退則為市人進則冕笏而治事號
為民師退則妄覬茍獲不顧行義故仕路汚辱而亷恥
之風大墜朝廷患仕者之日藩無職以處之且使罷者
久不獲其所故難棘其塗以蹈藉來者而有司苛為之
文迂為之格張設難漏之宻網羅取非意之細罪離合
増廣其薦員使其不得應條缺礙遲久其嵗考使其不
得滿課從是而仕者益難故薄於得失而逐於勢利前
者冒昧以進後來者竟隘而馳夸偽佻淺之流更相盻
眮迭相攻攘相誅不操矛相覆不設穽而媮風熾險濤
作恬讓靖黙真能實徳之士或羞與之偶寧自卻於羈
旅草野而不入於其塗有恥者上欲進之而日益退無
恥者上欲退之而日益進徒嵗為一禁時下一令詳明
深切䋲約而條責之掲而示之以義利之路曰爾為篤
厚無為薄惡如是將以復仁義革士風臣竊以為無益
也故臣謂天下之大弊由仕者藩仕者藩由入仕之門
雜而衆也夫入仕之門乃弊之原也而議者不塞其
源欲止其流不迹其本欲救其末不能清入仕之門而
束縛爬羅痛治其已仕者入仕之時如數兵徒如積麻
竹不知名器之可惜也已仕之後如障冦盗如捕螟蝗
不知士心愈離臣愚以為過矣故願陛下清入仕之門
入仕者簡則職有餘裕吏無閒員而祿得以繼汚者反
其亷困者遂其節争者息其險讓者榮其髙仕路平夷
而風化易隆矣
　　　議官䇿中
天下既然之弊臣言其端矣請復為陛下詳言所以革
者夫爵祿所以分别賢不肖勸天下為善之具惟用之
有當否輕重耳在小人則輕在君子則重故不可使小
人得之也易得之則輕難得之則重故不可使人易得
之也多得之則輕寡得之則重故不可使人多得之也
爵祿輕則天下之人不知勸而朝廷輕爵祿重則天下
之人知勸而朝廷重矣故爵祿由王者出而王者不敢
易以予人天下莫不願而王者不敢常以予人有私人
以賜無私人以官有世人以祿無世人以爵使天下瞻
慕榮向之不足則君子登功樂職而治道進矣故古之
聖賢之君相與謀議於廟堂之上厯數安危治亂之大
計莫不先用人之急而後百事何哉其得失之間誠足
為天下慮也傳曰法後王堯舜三代之事雖詩書之所
詳具不可以復之於今矣祖宗之事皆耆艾耳目之接
其慎惜名器而致天下於治今何憚而不為之法乎開寳
之詔伎術之人不得外補天禧之詔已補者不得輙遷
所謂廷尉評者固已目為清望官而責宰相之輕授於
人爵祿如是之重也嵗登進士才十數而雜色入流之
人尚寡宗戚貴近無澆沐之請過請者召而戒抑之為
宰相子尚有褐衣未命者况下此者耶樂師以久次乞
補外官太祖弗之許止以為大樂令予人如是之難也
於時省寺府監與郡縣之秩皆有定員隨闕授擬而未
嘗有家居待嵗者中外百職或久而不得代考課院患
無閒員以足郡縣之闕官得之者如是之寡也今官選
之徒如日中為市衝衝而來小有所挾皆可以得志或
以門䕃進或以小史進或以醫卜工伎進或冨賈人持
錢刀茭芻貿而得入或衛兵之校百十為輩捨挺而軒
冕爵祿之輕也如此人主既務以恩澤為治向者政事
之臣又或破壊故法瀰澷而誕散之故隂以賣安於時
而自交於天下决隄防注雨露倒庫府傾纁黄以足進
者之心使大弊流於今而未可以遽息予人之易也又
如此今一官而數人共之有既去者有已至者有將至
者三班吏部審官之籍不啻萬官文武之列十倍于昔
其多也又如此祖宗之時而爵祿重今之世而爵祿輕
祖宗之時而予人之難今之世而予人之易祖宗之時而
得之者寡今之世而得之者多豈不謂予者之過而謂
進者之罪耶夫賢者之見貴于天下有所施為而衆莫
不率以名器待之于上而異于小人也將吏之所以令
其衆而士卒氣懾神聳以涯分素殊而莫測其尊且大
也今匹夫一伎之末僕役趨走之人而與君子同名而
共器商販之賤知官之可市而得指手坐而為政者以
謂輕于我之千金驅呵遮迾之卒知吾一日皆可以為
將吏而辦其事冒慢其上驕桀而難令非所以示天下
也嘉祐之始也嘗採議臣之䇿而懲其弊詔减任子之
令期嵗補者為三嵗三嵗者為再郊罷三丞告老及外
臣遷任之澤進士明經約以天聖之中式而令百司必
滿實格不得假小勞縁他請蹙年而入仕矣議者黙計
之以謂嵗可損千數施之五六載其數頗耗而仕者差
澄清矣雖然其弊猶未甚大更者汚冗之類因仍而未
盡釐也深惟陛下行鬻爵之令不若節財用緩刀筆姦
吏選試之格與其賞姦吏不若節進亷能汰小人非冀
之得與其愜滿小人之心不若寛天下良民之力則祖
宗之治可繼也朝廷何不為此以囂怨之生于此耶人
主弗為而人臣者為之則囂怨之所歸也唐開元之君
罷斜封官三千而天下廓然無事惟人主未卓然而為
之耳又何以囂怨為疑哉
　　　議官䇿下
王者各有所貴堯舜貴道徳夏貴功商貴老周貴同姓
秦貴法吏西漢貴才謀東漢貴經術魏貴文章晉貴名
理周隋貴氏族所貴皆不同觀其所貴則知其治體之
優劣然最無謂者其氏族乎非便國家也非利天下也
非本教化也惟私貴者之子弟優足以强宗使之蠧國
而漁食天下王者于彼何哉然氏族之家亦有可用而
大有補于世者矣如其不較術業累累而貴之非公天
下之道也古者不世爵有公卿大夫之子弟則國為之
置師保羣衆而教之告之以禮樂詩書徳行道藝之説
俟其器成德就然後以名聞于天子而升之太學次第
而官使之故四十而仕五十而爵古之通制也夏王官
人以世而成湯數之謂之惡政尹氏世職春秋議之今
文武之臣自五品以上逺近其年髙下其等咸得保任
其子孫矣子孫既官又保任其同宗矣宗族既官又得
保任其外姻矣幸而夀則嫡庶之支内外之戚無不列
為王官古未嘗有恩厚臣下若此者也故有褓乳嬉劇
之嵗天子賜之訓誥而爵命之矣未能勝衣而襲以青
紫曽不知四方車馬之數足而名籍于省寺加之士民
之上掲于才賢而未用者之目此臣之所以嘆息駭異
而為之言也朝廷知古之所以置設官爵之意乎以民
之喜為不善恐靡然漸入于亂故標榜尊異其有徳之
人以為之師又以物廣事衆一人不可兼聼之故選才
智者使居衆愚者之上以分小大之務而司民之曲直
如是而已故用人不可不慎也彼提孩何為者而官爵
亟加之歟天下才徳之士抱其器或湮沉阨窮老死于
田畝而不得用冺焉不若貴者之提孩冝乎士心之有
不得于上也國家患進士明經之多間嵗一詔數以二
百為之常限冠其選者始預京秩而貴者之䕃計嵗且
踰百名波進雖聲病之學然取士之正路本格也取士
凡二嵗而出一京秩以恩為之者輙百倍其多可謂本
末不相侔臣願稍汰其弊而立年格使文武之官補䕃
雖如故然必成童以上始得以其名聞惟餙終之澤無
格年齒然復精為課試之令不能渉禮律而通時務者
未許出仕則公卿之子孫咸竟于學幾于重慎爵祿之
漸矣昔衛懿公好鶴鶴有乘軒者及與狄戰國人皆曰
使鶴鶴實有祿位夫貴之提孩未可以官也國家之于
臣下祿之重責之輕生有榮歿有報澤非不加矣爵祿
天下之公器惟聖神留意焉
　　　重計䇿
以王官易販夫貪賈之錢刀其為國之慁辱議者之所
素病也而終不得寢役上農而(闕/)郡國之漕輓其傷敗
民産天下之所共閔也而終不可得蠲酒𣙜茶禁治私
鹽筴闗河之征鄽閈之賦凡百物之産皆有常稅苛取
之術徧于天下又為告訐之募督索之刑以威名而誅
亡命之人其敗化亂義有識者莫不惜此而終不得少
損赤子耗病而不得收恤國體堕而朝廷不能顧是者
何故非由經用之急乎今夫兵有常賜吏有常禄官省
之所費郊廟之所奉河防之偹與夷狄之賂是皆不可
已之用一旦弗繼則變故或縁是而起其勢誠不得緩
故國家汲汲于此而以財物為首務議及教化則謂之
虚語以金榖為要任禮樂者謂之贅疣之官善聚斂掊
克者以為良能仁民愛物則謂之不任職非朝廷之
好物勢使之然也國之號為太平亦已久矣宜可以
追古之治而政日益煩俗日益薄民生長于無事之
際而常遭罹兵冦凶灾天子仁儉如此而四海惶惶
如值滛暴之世亦可嘆嗟也今凡可以得利之門無不
為之不可以有加矣係民之頸鈐民之臂去攘奪者無
幾而宜豐而有餘也罄入以為出惴焉尚恐弗支不幸
而旁有他虞則將有度外之索非常之費不知何術以
足之歟國務莫先于此者矣此未之救則雖堯舜不能
以垂拱而治雖周公不能興禮樂雖臯陶不能以措刑
也夫有朝暮之危者不及為百年之憂若饘粥之乏者
未暇治藥石之事有所急者有所緩有所先者有所後
也國家未欲為大治則已矣如欲措刑而興禮樂大有
為于天下以格垂拱之治則救弊之䇿何俟而不先為
哉臣嘗學易至于泰卦之變未嘗不歎也夫㤗變則賁
賁變則蠱蠱生于賁賁生于泰泰者大通之世也賁者文
明之世也蠱者當弊而出乎文明者也今之時承祖宗
之業恩繁禮縟文眀之餘蠱之所生也陛下撫養天下
之人未能為之節而又重之大蠱有三而他蠱尚不預
費冗而為蠱兵冗而為蠱官冗而為蠱蠱生于昔而大
熾于今不可以不變矣易窮則變變則通通則久國家
之所憚為者嘗謂蠱已成而勢不可變變而去之則將
羣起而呌詭陵突而怨上不得已而又復之是未知其
道耳夫去蠱莫若漸人之常情猝據則擾駭平緩則静
恬以嵗月去之而使之不知善變者也急于治者知蠱之
不可不變又欲一瞬而去百年之蠱不已踈乎今之三
司使皆用天下重名之臣為之者類不得久非譴而罷
去則擢升二府如舟之寄于衝波瞥爾而㳺雖有志于
此者亦何能盡其用耶夫百口之家以滛費多而附麗
衆故貲業日殚而不足汨汨不治將至于寒饑悉力以
供之挐邀貨利則有冦貪不善之名而招禍于外亟絶
其費而斥遣僮奴謝去賔客則有難已之勢不平之論
而搆怨于内方今之弊亦何以異于是屬之才者而使
徐為之治日輯其樵牧月勤其種樹嵗謹其出入則浮
費消蓄積長而内外莫之知
　　　實傋䇿
易之象以龍馬眀乾坤之用夫乾坤之氣變化之大無
窮而不可測而聖人獨以二物眀之者何故以為天之
用而極其可見者雲雨風霆而已雲雨風霆非龍無以
行之則天下之物有能盡天之用者莫過乎龍也地之
用亦不可得而極其可見者際乎海深入乎蠻夷而無
有涯畔人之力不足以勝之而馳騖戰鬬之渉地之逺
非用馬則弗能濟則地之用又莫若乎馬此易之所以
重乎龍與馬偕之于乾坤也國之寳畜獸之等夷莫重
乎馬易象之所貴周官之所列小雅魯頌之所載史氏
傳記兵家之説所偹兵之勝負繫焉國之虚實强弱繋
焉蠻夷戎狄四方之民其俗不同其輕死而喜為中國
冦盗一也然而能深入而為大患者自古常在于西北
不在于東南其故何也馬出于西北而不出于東南也
冒頓單于數十萬騎圍髙祖于平城駹驪駸白皆從其
方之色多馬如此故能屈中國之勢孝武乘文景之冨
奮撃匈奴匈奴少衰矣後以馬少遂無復出唐文皇既
定天下席其勝勢破突厥誅髙昌平吐谷渾繼之以髙
宗碎髙麗擒百濟而中國之地西至于焉耆北踰于隂
山盡得多馬之土故分坊布于隴右而唐馬最盛今之
馬大抵衰耗不及于漢唐者何也多馬之土不為中國
而為狄也耶律氏之君以馬上為國不騎則不能戰故
其兵以馬為命女真亦嘗通馬間市于我矣詔蠲大謝
島氏租今操舟以泛馬耶律患之置戍于海岸而女真
之貢不能至矣繼遷玩戰日久而馬大耗徳眀臣順以
偷其安懐其種落專其畜牧者凡三十餘年寳元間至
以谷量馬故元昊兵氣飄逸而為邉患矣秦夏雜𦍑雖
以馬為市然皆癯疾之餘中國固未嘗得之也西北之
産不入于中國中國之所恃蕃吾馬而已而馬官日以
弛馬政日以壊朝廷曽莫之計以失兵傋猝然有不得
已之戰顧欲驅步卒馳沙漢而捍堂堂之鋒乎伯益知
鳥獸之情而畜馬息故帝舜氏之以嬴而俾世其任非
子牧于汧渭而有功故周孝王邑之于秦而不奪其業
王毛仲張萬嵗强幹而知馬事故唐付之以閑廏監牧
之政勛階至開府而仍典焉是擇其人專其職乆其任
而貴其功也今之羣牧數十年之間為之者凡幾人以
知馬而任者誰耶任之而有功効者誰耶以無勞而得
大譴者又誰耶間有可任者亦未及究馬之情諳馬之數
而徙矣故馬官覩馬之耗登蔑若秦之視楚人之亡羊
而弗之恤此國馬之所以不繁也周之時有庾人校人
圉師牧人趨馬巫馬咸專其事而不復治他春秋之時
鄭雖小國以下大夫為師則其餘列國莫不有馬官矣
故任久職專則政舉而畜牧遂字令嘗求知馬之人而
任之惟貴與侍從之人臣其貲地迭䖏而兼領焉上之
任之也為恩而已非痛責以馬事也下之受是任幸増
廪給便役使而已弗以其事自任也故不親其勞不悉
其務田業有遺利吏卒有遺力國之寳畜聚散于沮洳
潟鹵之澤暴露于氷雪無水草之野相枕藉僨路而物
數以大耗可不為之惜哉夫畜牧止家人野夫之事爾
少多之食出入之時惟其便而不可以素為之節要在
適馬之性使蕃息而已矣不知付之于其人治之如家
人野夫之事而嚴為條教舊令日積而新請繼至吏卒
惶惑不知所以為者馬之疾不同而不敢不殊其寒温
劑其肥瘠老壮所任之不同而不敢不均其出入與食之
多少局局欲以文法治馬求國馬之蕃不可得也今欲
養馬蕃之必擇其人必專其職必久其任使畢力于事
而責成功吏之廢置卒之誅賞寒暑耕牧牝牡食息之
節適其便而相宜一切無束以小法惟視其嵗増之數
如何則馬政舉而兵備漸實矣國家于安閒無事之時
其失嘗在于因循不能先事而有所思一朝急猝之變
起則煩憂而不知措以敗大事為中國無窮之辱惟馬
又非可以急索而得者可不預慮之哉
　　　眀責䇿
今天下之勢如何哉君仁而民不被澤兵多而夷狄驕
時平而生民困土廣而中國之氣嘗屈灾嵗少而財益
匱文法備而吏民姦時之多弊也如此而以天下之大
萬官之富卒未見奮然而大有為能一剗當世之弊致
吾君復之乎前古之治者何乏人之如是耶豈治平之
世無所施其才耶將用之非其道才有而不克施耶謂
世之乏人則古未嘗有無人之世謂治平之世無施其
才則多弊又如前所陳者夫隂陽之英氣天地之醇靈
生而為賢智之士隂陽之英氣天地之醇靈未聞有時
而歇故天下未嘗無賢也議者患治道之不及于古則
曰天下無賢不知有賢而不能用也夫用賢而非其道
瑰傑豪偉之材皆化為偷懦循縮而亡能為矣則以謂
無人焉此可為悼歎者也亦嘗聞古者之用人矣視成
不視始責大不責細過一而功百忘其闕而圖其效心
至而迹未至則優假而待其所施茍付之以事固勿屑
其餘也今者之用人較小罪而不觀大節恤浮語而不
究實用雖有稷契周召之佐類以一言一事而為之進
退迹稍出于庭壇畦隴之外志不獲就業不能訖而去
矣惟圖已持禄避事隨時之人乃無譴而得安焉故庸
平者安步而進忠憤者半途而氣折大臣懾法小臣陵
兢而天下之事靡靡日入于衰敝其所以然者有其人
而不能用用其人而不能盡之之失也今夫㧞一臣而
加之百官之上以為輔相非求其謹潔而無過將任之
以天下之責也㧞一士而加之一郡一邑之上以為守
令非求其能自全將任之以一郡一邑之責也㧞一夫
而加之萬衆之上以為將帥非求其循法而不失小行
將任之以安危勝負之責也故古者責宰相必曰廣教
化和隂陽使百官各任其職責郡守縣令必曰使豪强
沮服盗賊不作百姓安業境内大治責將帥必曰士卒
樂為用敵國不敢謀不此則凡執事者莫不皆有責焉
故上下自任其責而天子無為矣今則不然罷退宰相
皆攻其疵瑕而未嘗指天下之不治為宰相之罪糾劾
守令者皆以小法而未嘗指郡邑之不治為守令之罪
譴謫將帥者皆以庖厨宴饋之間微文細故之末未嘗
以蠻夷驕横兵氣弗强為將帥之罪故上下莫自任其
責局局自守惟求不入于罪而朝廷大計生民實患卒
無有任者是故以天下之大萬官之富而嘗若無其人
尊官厚禄者相繼而英績偉烈寂寂于數十載資格之
所羈縛文法之所躪躒抱才負志不得有為而老死冺
沒者相望于下可不惜哉夫人臣之姦身安于寵形無
可罪而實不任責是為大姦張禹之所以黙黙而亡漢
李林甫之所以守格令而亡唐也今皆重夫寡過以
為賢而嫉夫敢為者以為生事一落䧟穽沒齒不復言
故猾民悍吏得以輕罪把持其上游士談客得以口舌
恐嚇内外之臣而招其貲胥史得以挾簿書執格例而
争於廟堂之前當其任者知姦而不敢除見賢而不敢
用天下之害不得亟罷天下之務不敢亟為因仍茍且
相顧腹議名曰至公而萬事益病其弊莫甚于今之世
者欲救斯弊是亦非難寛小過責大體而已矣
　　　勸吏䇿
夫人之所以異于羣物者以其有恥也恥者趨善之本
原而聖人之教所從而立也聖人因人情之有恥而示
之以榮辱之路扶善而沮惡貴賢而賤不肖由于義則
天下皆指以為君子莫不聳踴企慕之以為榮不由義
則天下皆指以為小人又從而簡賤之羞與為親舊師
友是以喜為顯名惡為汚名顯名之在身未爵禄而出
處尊安志氣充飽汚名之在身雖位于衆人之上金玉
盈其藏而嘗若心腹之抱疽毒首領之嬰木索又况于
禍福之實加之哉故聖賢在上則榮人以賞辱人以刑
聖賢在下則榮人以名辱人以義名義為之本刑賞為
之用刑賞為一時之榮辱而其權在時君名義為萬世
之榮辱而其權在清議刑賞猶有弊也名義未嘗有弊
也故聖人先之以名義而後之以刑賞孔子曰政之不
行也教之不成也爵禄不足勸也刑賞不足恥也先名
義之謂也善觀天下者欲知天下治亂之勢無觀于他
觀名義與刑賞斯知天下矣善觀人者欲知人之可使
為善不可使為善無觀于他觀其有恥與無恥斯知人
矣三代之所以治者亷恥存也末世之所以亂者廉恥
䘮也朝廷之臣天下之俗頑悍無恥一作砉詬無節此
賈誼之所以太息于漢也臣有一言可以不褻刑罰不
費爵賞而起天下之治曰勸吏勸吏之要曰示榮辱今
諸路各有監司以督藩郡郡有守倅以總屬邑于治皆
得按察所部之吏然自非見告而入于罪與應條貫保
薦者其餘貪亷强懦優劣臧否一切不以關意雖有龔
黄卓魯之儔亦汨汨而去亡以異于常人此亷恥之道
所以闕吏之所以不勸也臣願詔内外諸臣凡所部文
武之吏各嵗差其材行為上中下三等而奏籍于朝惟
臨部與在官未及期者乃使來嵗一部之吏則守倅上
之一路之吏則監司上之文吏則文吏之長上之武吏則
武吏之長上之天子與二府總天下之奏籍于中可以
據幾案獵紙尾而知天下文武材行優劣之大畧其失
實多者非私其人則鑒之妄也非鑒之妄則懈于事而
不為之審也其得實多者或明而公或詳而能舉其職
則以其得實失實之多少又可以坐視奏籍而知奏者
之如何董仲舒曰所貢賢者有賞所貢不肖者有罰且
以觀大臣之能此其是已臣以謂若此則為上官而法
當按察者不敢因循塞黙而辜朝廷之寄必且審聴風
謡孜孜于審核以求其吏之實為小官而在所部者恥
名𨽻不肖之籍而期於在髙課以榮其志亦將激昻奮
迅以兢于名節苛者可以抑而為寛懦者可以勉而為
立貪者可以憚而為亷邪者可以沮而為直未䙝刑罰
未費爵賞而揚清激濁掲榮辱之路以示天下天下之
吏莫不知恥而避惡趨善矣臣故以此為勸吏之術
　
　宋文選巻二十一
欽定四庫全書
　宋文選巻二十二
　　李邦直文
　　　固本䇿
講學者所以進於先王之道軌制其情欲増長其心術
扶神理性祛滯决惑如是而已者也人之不學則不知
先王之道茫乎如冥行而無所之雖有仁智靈識且化
而為邪矣故剛者不學為暴不為斷柔者不學為懦不
為仁明者不學則過察而偏聰者不學則過聴而亂學
先王之道知忠信仁義之原與安危禍福之所自召愚
可以為智闇可以為明以中人之資而不失為君子學
可不務哉魯哀公自稱曰生于深宫之中長于婦人之
手未嘗知哀未嘗知樂未嘗知喜未嘗知懼而孔子告
之以哀樂喜懼之説竇長君出于田間平勃恐其驕而
為不善使與當世賢士長者居故竇長君卒為賢侯今
夫百金之家則必求良師友以業其羣㓜子弟矣師友
或不擇而使羣子弟日與庸𨽻浮民為儕黨詡詡囂囂
相與扇暱而為惡學之不率而恣于毬鞠博簺彈弋狗
馬之間未見能善其後也雖有百金之産里巷之人咸
知其通蕩轉徙可拱而俟矣惟其友之不擇故墜其羣
㓜于小人之塗以遺家之辱非㓜者之罪長者之弗思
也故賢父兄莫不求師友使材其子弟而業之百金之
家尚知慮此况有天下之冨將以藩戚為手足而衛心
腹將以宗室為枝葉而强本根其體如是之重是尤宜
長計而逺慮者豈不若百金之家之為者哉書載堯徳
之首必曰親九族九族親則曰平百姓百姓平則曰和
萬邦其先後次第如此本支百世文王也貽厥孫謀以
燕翼子武王也周官有師氏保氏大司樂之職其世子
皆齒列國子弟而共學而受六徳六行六藝之教其法
葢詳矣本朝太宗亦嘗擇王龜從等厚賜以寵之使訓
諸王以忠孝而章聖用崔􁀙之嚴以代戚維之不職如
此其重慎也今宗枝之盛昌大而蕃衍尊寵而優安振
振於古矣然亦或失於不學此非後世之大慮而王室
之所甚闕者歟今諸宫雖有其職而任之或非其人雖
有其人而待之或非其禮朝廷未嘗選當世賢者為宫
官其用薦而為之者又未嘗延見戒諭之以厚其意宗
室知人主任之之薄則師之不得不輕舒惰尊驕孰敢
諷礪之者苦學術如垢病視師道如泥塗故賢者亦恥
居是職望望以去文孫武子入則與嬖人妾子嬉出則與
徒奴倖倡語習于浮滛湛於宴娱耳目惟不善之接非
所以重世而光國也雖有河間之雄材東平之樂善唐
元軌之長厚亦漂溺矣以明主之仁篤于親親之恩差等
其戚踈隆以貴爵豐以廪餼雖厚若此徒足其欲而已耳
議者考古義而較之于今以謂愛育之道其缺然也臣
願詔大臣選端厲誠潔之士著行能通經術者任以為
宗室教導之官而嚴異其禮以待之使宗室漸知尊學
重道之問無有倨而不聴者然後横經聚問指示聖賢
之意曰如是謂忠信孝弟仁義禮樂用之必安而終身
享其福此可為者也謂不善為之則雖冨貴而有危亡
之禍此不可為者也授以六藝之趣三綱五常之極與
前史所載歴世治亂之體皆俾畧知大體陛下復于朝
讌之隙或臨幸而察之或召而勉進之又稍為褒貶之
格以朂其良以警其惰凡憸薄小人與嬉㺯非禮之具
弗得納于其門使之日清月糅性習相長九族愉愉知
為善歸正之路則慈祥篤順寛博之風行于王家而上
榮祖宗下儀四海内矣
　　　厚俗䇿
民之厚薄無古今顧治道何如耳今之天下土地廣而
人民衆兵冦不作咸安于漁樵耕織之業其盛可與古
治侔矣所愧于古者風俗之不厚也風俗之薄非民之
罪非質性而然國家法制之失也風俗之大端孝弟而
已矣民之忘孝弟而溺於薄惡考之于古未有甚于今
者也賈誼語秦之俗曰家富子壯則出分家貧子壯則
出贅借父耰鋤慮有徳色母取箕帚立而誶語抱哺其
子與公併倨婦姑不相悦則反唇而相稽以為慈子嗜
利去禽獸亡幾今天下之民莫不割其室廬計其桑柘
殊井爨墳墓離血氣色膂之親而邈若胡越其聫族而
居者千室無二三焉奚翅秦俗之薄也秦俗之薄亦商
鞅為之耳商鞅之法家有兩男而不分異者倍其賦秦
人安得而孝弟也今國家計丁黄以任征役之事其籍
異而口寡者皆幸而免焉幸免者衆而征役之事併于
同籍之家故乖析者自視以為計而愷悌之民困于調
發亦分丁離籍以求幸免于征役之事甚者寡母之嫁
喜䘮期之終朝為天倫暮為鄰里朝為九族暮為冦仇
争辨錐刀囂囂于郡邑奚翅秦俗之薄也夫民固無知
在為上者導之而已矣今導之以幸免之路使天性愷
悌者廹于征役牽于法制而不得遂其輯睦同居之樂
一室為之千室慕之慕惡之風曖然盈于天下耳目之
所習民咸以是為適然莫有羞愧怪駭者故曰非民之
罪非質性而然國家法制之失也國家建太平之業將
以比隆于唐虞軼迹于三代顧與秦同俗而尚不知變
乎周之時閭師黨正州長鄉大夫之職皆親民之吏也
或正嵗或月吉則書其民有孝弟睦婣之行者而謂之
賢者國有力政則不及焉其鄉師又為鄉刑以糾其尤
不率者也漢之時孝者復其身時有所賜其奬勸孝弟
睦婣之俗而懲薄惡之民教訓法度葢詳備如此尚懼
狃習之未去而民縱其欲而弗勉焉今雖未能如周漢之
法為之懲沮而又開幸免之路導民於睽異薄惡而曽
不為禁歟其有所謂勸善之法不過誘鄉愚夫婦剟髀
以食其長上之癯疾者然後賞之以粟帛斯以為孝弟
而已矣此正先王之所誅也古之聖人於化民也不務
為其所難有一人焉能奮然而為天下之所不能為而
無益于治謂之惑世故舉世之人不敢為鬼怪非常之
行驚衆以為髙性適於中和而已今夫田野之民少長
怡怡冬夏相羣于丘墓園廬之間弟從其兄子從其父
務趨雨澤而力耕耨閒暇有餘之時炮羔炊黍臘社而
嘗烝不為悖慢鬭博踔去他所惑抵戮辱以憂其家者
斯足以為孝弟之民矣其斯以為教故民之從之者樂
而易今且賤樂易中和之行擾之使不得為而勉之以
其所難以導民觀先王之教葢未有然者也臣以為欲
風俗之厚莫若誘民於孝弟欲民之孝弟莫若使離異
者不得幸免其征役今若著為定令同産宗族䘮服期
年以上者雖析籍異賦亦總計其丁黄之數而任征役
之事親盡然後與他戸同既不得以籍異口寡而幸免
焉則囂薄之民無所望而愷悌之民得以遂其常性而
為輯睦同居之樂一室為之千室慕之則篤厚之風漸
於天下矣不耗刑賞不撓律令非有甚髙之議難行之
説奚為而不可為耶若夫約周漢勸懲之㫖而為之法
則又朝廷之美臣愚不能預也民之厚薄無古今顧治
道何如耳
　　　廣助䇿
人之于事不專則不可以有成譬之工人焉智者彈畫
而按使有力者運斤揮斵各執其具各治其事不復紛
紛齊于其上工之長則彈畫者不至于錯繆而功易成
矣或者得智匠而任以為工之長使之為大室不得專
於彈畫而又齊之以庸工則智者日為庸工之所擾其
心以為不已治之彼或姦偷而不力于事乃敗一室故
左手持斤以治楹右手持斵以治橑又目視榱桶思易
而正之中心雜然其智不盡于為室之大體功安得而
成哉惟輔相之治國亦然天下之事治富矣治其綱要
而弗為煩屑之所叢則慮專而䇿得夫進賢退姦使百
官各得其任為禮樂教化文武法度以鎮撫逺近之民
上翼天子于道而外應四夷之變此政之本統輔相之
所宜思也及乎章牘之後先命誥之詳畧程式之髙下
勾剥其互異審䖏其條次細文曲例毫末之間此正吏
胥之事耳今也輔相不得專心于巨論大計而常兼為
吏胥之事則雖周召之才將不足以給之故朝廷簡輔
相甚當其强敏者僅足以祛决奏署而無所留而政之
本統或不及思則比比負責而去上下輙指朱墨之誤
以扺輔相而吏胥豪于其間姦有所庇而憂譴不及如
是雖周召復出知不可以成治功矣今文武之柄舉歸
之中書樞宻院其所以令于天下者一言之増損或可
以繫刑罰爵禄之輕重厚薄居二府者故亦不敢以任
吏胥也臣愚以為欲分二府耳目之小勞使得專心于
巨論大計而不屑簿書之間减曲私之訪有讜直博雅
之助莫若東漢府掾之制為可復也三公之府有長史
有曹掾或主署用遷除或主民户祠祀農桑或主詞訟
盗賊或主貨幣鹽鐡或主倉榖郵驛或主卒徒轉漕或
主奏議或録衆事皆以天下賢者巖穴䖏逸郡國茂異
為之特為仕進之要而朱穆何敞班彪崔瑗李膺之徒
常由此塗用矣有道之士沓然萃至于輔相之左右枉
或直之闕或補之而公府為之清明故東漢之世宦豎
權寵狼據于内外獨公府未嘗隨而為姦其本正也今
二府之吏為天下府吏之冠事雖不出于府史然亦典
其籍受其議覘之國論日在廟堂之側由刀筆不進者
積之嵗年或補郎官或徙使目國家待之抑亦不輕矣
或進秩増禄而使為外官尚皆牽戀以去彼何為者耶
周書謂侍御僕從罔非正人而孟軻亦曰一齊人傅之
衆楚人咻之言左右不可以不正也今若約東漢之制
而詔二府房置一掾慎選天下之材徳亷節以公卿辟
署而授之使專其評覈諮受檢勘典掌按比煩辱之事
又副以小史而書之掾有清績遷領都掾都掾有年勞
出轉要官則轉相專於國計而弗為小勞之所汨亂周
召之材可以行其志成其治矣議者不過謂賢者不可
納于趨走之列以為辱且郡縣掾佐亦士人為之趨走
於府郡而弗謂之辱何哉朝廷之常禮上下之大分也
况二府為天下澄原端本之地而有不可者哉
　　　養材䇿
堯舜之世民莫不樂于善而趨于篤厚今之世所謂獨
行君子者堯舜之民皆以為常故謂之五常有異於此
者當世指之為凶人以為天下大戮矣何哉教道素行
而為善之人多也後世教衰俗薄如四凶者滔滔皆是
故天下以孝弟為異行以忠信為竒節事父兄者望厚
賞而無過者以謂堪大臣其嶄然出衆而以賢傑自名
者有不及堯舜之民者矣如之何望天下之治一二于
唐虞也故王者之大務莫急于教教者所以養材也養
之久材為之日衆無教之養之之道則材為之日寡材
衆足用材寡則不足用矣人之生也自非聖人自然之
質未有不待教而成者也是故父兄之善教一家之人
才者必多師儒之善教一塾之士才者必多國君之善
教一國之臣才者必多非天之有所私聚才而生之所
以養才之道備使材能不得而不成也茍不善教則中
人以下莫不䧟溺而入于不善故人衆而才者少非天
之有所惡不善而生之其所養之教之者非其道使才
能不得而成也誠使王者善養天下之材則聰眀技敏
之民皆將化而為才取之而稱所求用之而稱所使昔
樊氏善為生嘗欲治器先種梓漆里人初笑其迂後皆從
而假器用焉故樊氏之富傾天下一為生之民尚知為
數十年之先養其材然後治器况王者為萬民之盛哉
三代之治莫不養材而周最為備秀于民者養之于鄉
秀扵鄉者養之于學秀于學者養之于太學秀于太學
者論而辨之位而禄之而養之于朝廷或為公卿大夫
或為牧伯將帥皆繇此乎出故古者五十而後爵自成
童至于五十其耳之所聞其目之所覩其心之所存莫非
詩書禮樂仁義忠孝之道雖有頑悍竒衺而不去者抑
亦寡矣自㓜至于成童其君上之所令其父兄之所率
其師長之所誨莫非文武大道雖有天資昏蔽而不可
成才者抑亦寡矣故周之世也特長詩人羙之而菁菁
者莪之篇作至秦則不然焚㓕先聖之術其所以示民
者非刑則戰民莫不姦譎好亂相糅而為惡一旦俱亂
而秦亦不能禦也惟東漢最重經術太學大盛而四方
老師大儒或教授至千人家薫戸習咸競于學于時天
下賢能者日益多明章之後童昏相繼推其微弱暗暴
之勢可以朝夕而亡然長久歴二百載與西漢等豈非
君子衆多之力歟今天下號為太平然養材之道微缺
學校為廢區博士為冷官士之進於仁義者非其性則
或其家之訓而國家所以教育之道不行焉是故仁義
之才日寡取之而不稱所求用之而不稱所使忽有可
憂之對至大之責或四顧而無所付此才不素養之效
也孔子雖聖其權則匹夫然而門弟子自中人以上莫
不成才欲相而有如顔淵欲將而有如仲由欲使為諸
侯而有如仲弓欲使宰而有如子㳺子羽唐太宗之將
相房杜李魏二溫王陳軰多出于西河汾晋之間大抵
皆王通之門人也一聖一賢養材而材之富也如是今
材不素養故以天下之大而常患無人臣以謂欲左右
皆正小大皆治勢危而有以扶事亟而有以託在乎得
材材之易得在乎素養素養之術有三一曰興學校二
曰選置五經博士三曰復漢之大學生員三者行而教
之養之之道備學者于是通古今樂名節而文武之器
班班出矣
　　　審分䇿
臣之尊君非從䛕也君之制法使下必尊上而不敢忽
非驕樂而便已也君尊則法尊法尊則令尊令尊則朝
廷尊朝廷尊誰敢不從也君尊則大臣尊大臣尊則朝
廷尊朝廷尊則進者足以為榮退者足以為辱進退足
以為榮辱則賞罰行賞罰行則仁義之民我得而牧技
敏之民我得而試豪虣不順之民我得而抑如是而天
下莫不趨走振動惟上之聼也君尊則國之形勢彊形
勢彊則夷狄不敢侮姦宄不敢窺外不為夷狄所侮内
不為姦宄所窺近無一旦駭發之隙逺無百年陵夷之
漸如是而天下奚憂不服也故古之明君雖渇聞天下
之事渇見天下之治煦煦焉日接臣庶而躬訪之然至
尊至重至深至固之體小人不得而揺也古之忠臣雖
直已之節奪君之非力折死諌小且犯顔色大或肝腦
塗地不顧然尊主之禮未嘗敢少頃曠也故蹴路馬之
芻者有誅非謂芻之可貴齒路馬者有誅非謂馬之不
可齒皆所以尊尊也古之法禁行在諸篇之上觸其條
目則誤者遷竄大者誅殛非獨以尊君所以窒不順之
原而重社稷安天下也故人君之儀殿陛耽耽而金朱
塗其闕雖有販夫莫之敢指冕戴珠玉日月在衣罏煙
輦道而朝羣臣嚴鐘吹盛羽儀旄頭警蹕驅􁠧悉備而
適郊廟雖有親倖莫之敢戯非禮不食非禮不服非禮
不動非法不言非以為法所以養尊安之形而杜侵慢
之蚤也人臣之禮臚傳而趨以進首幾至地而俯伏以
言非仁義之說不敢以輙聞非忠信之情不敢以自列
得廢而廢得死而死食君之食履君之土戴君之天下
之分適然也見君臣之大守也仁主之子育萬姓四十
載矣其勤未嘗過時而朝也日幾中而朝者罷未嘗有
惰色見于外也進臣下以禮而退之以義夫上之不苛
責于下而以禮義進退之其恩父愛而天覆之不異矣
臣子宜如何自為也而中外之臣或弗明上下之分有
偃蹇頡頏而自如者動必詆時言必訾上輕為桀驁而
曽不知憚聞政令之誤相視而嘻險妄詭儌譁議于列
以藹羣聴以傷柄臣罪萬于顔異事百于楊惲而戮辱
不及此朝廷所以不尊也遷任小戾于資格小慊於素
望則囂辨不已延却而不前公為慢章取必于上自䖏
曰是而歸曲朝廷狂訐醜詆或駭流議無一毫震怛之
意有識知禮之士憤其凌冒髪指冠矣而上不詰此朝
廷所以不尊也越涯犯職角為豪竒言不當言以求採
天下之譽而邀厚福下議上小列大是非貿亂矣而執
法不之按公府不之䋲此朝廷所以不尊也漢華隂守
承嘉上封事言朱雲可試守御史大夫少傅衡以謂下
輕其上爵賤人圖柄臣則國家揺動而民不静嘉遂坐
之唐文皇時盧相尚固辭父州都督而斷首于朝堂故
邀君者古之所諱而臣子之所宜同嫉也荀况曰三尺
之岸虚車不能登峻故也百仭之山任負車登焉何則
凌故也賈誼曰人主尊如堂羣臣如陛衆庶如地亷逺
地則堂髙近地則堂卑髙者難攀卑者易陵今其勢防
阤而弛矣其漸不可以不正也是亦無他明君臣之分
而責其尤慢者使羣臣増忠裕勤莫不滌去故情而嚴
上之令則朝廷尊矣
　　　慎柄䇿
有王者之事有大臣之事有將帥之事有有司之事有
嬖臣之事㧞任忠賢以為將相責之以天下之安危可
用則用可黜則黜斷之以至公而無所疑王者之事也
坐于廟堂夾輔人主進退百官大臣之事也提士衆出
入于生死帥將之事也審情實以為輕重不敢附私有
司之事也結襪折枝嘗藥徹膳出納詔教掃除宫中啓
閉門闥嬖臣之事也貴賤小大各守其業而天下治嬖
臣不可使之為大臣將相有司之事如裳之不可以為
衣履之不可以為冠錐之不可以為㦸也如䑕之不可
負方斛之器犬之不可駕國馬之輈也故天下之大柄
三曰官賞曰兵曰刑王者之得失治亂之所繋安危之
所從天下之所以為休戚故王者重之必付之于將相
有司而不以私其左右所謂嬖臣者不過言甘而色令
順指令健于使令寵之極饒之以財而足矣饒之以財
而不及于政則天下無恟恟之議小人有終身之安而
王者未失為明君後世不然惑其所近忌其所逺意謂
天下之人舉無足信而莫忠于嬖臣者内外大事凡可
以為國憂必嬖臣監督之然後以為安其意侵取將相
有司之事任于嬖臣官賞兵刑莫不為小人之所有破
大公之法激四海之怒姦盗不順指之以為辭以至于
亂天下彼嬖臣者趦趄煜爚于人君之側當得金錢足
以快口腹耳目之欲則亦已矣又自知巳之可惡常恐
天下之人嫉已而誅除之故蚤莫計慮為全安深固之
䇿偷取時柄以自環或專官賞或典兵戎或預刑獄得
官賞之柄則進其黨伍于朝以為援得兵之柄則震脅
主心而威制天下得刑之柄則沮忠直之氣而窒言者
之口自古危亡未有不始于此者也王者獨何取于嬖
臣哉漢之衰也有王甫侯覧伍璜張讓之徒唐之衰也
有李輔國程元振王守澄魚朝恩劉季述田令孜之徒
穴于朝廷之間而私有大柄公卿將相多出其門所欲
進則吹嘘咳唾立致貴要棄置大臣如奕棋然又有北
軍校尉有神䇿軍中尉有觀軍容有諸道監軍兵柄皆
在嬖臣而天子或自其廢置又有黄門北寺獄有掖庭
詔獄有神䇿北軍獄忠賢之不附已者雖將相大刑或
留仗内而成于中人之手此漢唐之所以亡也嘗謂漢
文帝不獨有治天下之道而亦善寵小人鄧通極嬖矣
欲富之則賜之銅山而使之擅鑄及戯弄于朝申屠嘉
欲舉法不敢亟赦之度已困辱然後謝嘉而召通故嬖
臣在側而人下未嘗不指目憤怨雖有嬖臣亦為文帝
可矣茍如文帝豈惟一嬖臣雖十數猶足以為治後世
之君寵小人則付之以將相有司之柄不為文帝之所
以嬖之者豈不誤哉方明王在上集用天下之正人故
小人雖多莫敢輙動屏息歛手以聼朝廷之所為然久
屈故態宜有憤欎弗平之氣彼且伺人主之惑待賢者
之隙將泄其怒而大有所為此實亂亡之幾不可不素
慮也徃日用兵之地及河防之要與詔獄之大者輙臨
訊以寺人而進退大臣又或訪其毁譽之詭此可為懔
懔者也明主誠能守官賞兵刑之柄不為嬖臣之所盗
而有功則雖傾内府以寵之未足以危社稷而為天下
之大害可不慎歟
　　　觧蔽䇿
君子與小人不能偕立于人君之朝勢如水火寒暑之
戰薄然而小人之黨勝十常七八其故何也葢由人君
好逸而惡勞樂近而忘逺夫姦聲麗色竒臭異味宫室
苑囿狗馬弋獵之樂入乎耳奪乎目悅乎鼻口順乎心
腹而便乎身體居䖏皆其蚤莫之所安于人君而最近
固已樂為者矣而小人之道模揣其意曰吾君徳過堯
舜基業安于泰山矣此不足以為害言道而入于惡若
決江河而下注于萬仭之淵故小人之說易行而其黨
多勝君子則不然直欲人君屈已以事仁義閑情欲而
狥天下之民宴安之娱人君之所喜為者也而輙爭之曰
是不可過為過為必且亡國憂勤恭儉昧旦而朝日旰
而食夜分而寐人君之所厭者也而輙强之曰是不可
不為茍不能此必且亡國其事最勞而危亡禍亂之形
方且藏於茫昧微冥之中其最逺而未易見故君子之
道難行多不見納于人君而常為小人之所勝惟至明
極斷之主卓然有立而不惑乃能斥已之所樂而憂天
下杜一時之欲而善後世不使小人勝乎君子其餘莫
不沉酣漸漬欲長及成横流潰裂禍及海内然後歸之
于天曰非我也此陽九百六之數使之然也可不為之
悲哉夫中君以上其心亦莫不願治而惡危亡知君子
之可用以為治矣然而用小人至於亂亡者前後相望
也幸而君子用矣又不能親信終始之使就其業不幸
而小人用矣或心知其非而不能果決除去浸滛留連
亂亡而後已此其故又何也常以為人君之蔽有二一
曰不明二曰多欲指真為偽指偽為真是不明也不忍
去佞臣恐失其所欲不肯用正人恐妨已之所欲是多
欲也唐徳宗曰天下皆言盧杞姦邪朕何不知此不明
者也明皇用韓休為相宫中滛樂稍過其節必問左右
韓休知否言畢而諌䟽輙至嘗把鏡不樂或曰自韓休
為相陛下無一日之歡何不逐去而戚戚如是曰吾靣
雖瘦天下必肥然終亦罷韓休而用國忠林甫此多欲
者也不明之蔽其惡小多欲之蔽其惡大不明之蔽天
資不足而不知所以為故曰其惡小多欲之蔽知善而
弗為故曰其惡大以不眀之蔽任小人天下怨之怨在
於小人而及於君以多欲之蔽任小人天下怨之怨在
於君而及乎小人為蔽不同而為禍有先後其亂天下
一也人君寡欲而惟明君子勝而天下自治矣
　　　辨邪䇿
姦臣之所以難明以其善匿無形而忠臣之所以多不
遇以其勁情直指而不恤可疑之地也故雖姦臣必材
材多而為患愈大雖忠臣必有過材或不備而忠未嘗
忘也是故知臣最難御臣之難次之欲人主之知臣莫若
指姦臣之形以示人主朝廷之上審按而考績之如掲
氷鑑以待來者其能隠者幾希姦臣之形人主不可以
不察也有細姦有巨姦才足以覆之言足以發之貌足
以持之氣足以守之聾上下之聼而偷禄取譽主不能
怒衆不能語卒之實利在已而害歸於衆此巨姦者也
才不足以自覆言不足以自發貌不足以自持氣不足
以自守煦煦柔佞偷容苟合而已耳此細姦者也姦之
小大人主不可以不察也姦臣必内圓而外方名是而
實非始順而終悖罄乎至誠而甚異于道故有撃斷以
為公局繳以為明險健以為勇悍訐以為通巧譎以為
智驕忮以為介儒懦以為仁抑抗以為髙不言其所可
言以為敦不為其所可為以為慎小信以為忠此姦臣
之積人主不可以不察也姦臣之與忠臣固不相若然
而姦邪之所排䧟或外示相與而内實仇之其所汲引
或外示乖離而隂為之左右上欲絀賢者則譛之以可
排之狀上欲進已知則開之以可用之名其言深微其
事隠晦使人君隨已意以為禍福而不知悟所以然者
唐髙宗欲立武昭儀禇遂良守先帝之命而争髙宗欲
止李勣知武后必得志于天下曰此家事耳何須問外
人明皇欲相牛仙客張九齡力諌李林甫曰天子用人
何為不可由二臣姦言而唐室中壊此邪正之論人主
不可以不察也姦臣之始進多以非其道商鞅因嬖人
以進于秦段熲因宦者以進于漢宇文融皇甫鏄因聚
斂王璵因妖妄宗楚客因宫妾鄭注因藥術王叔文因
棊以進于唐非其道而進其末無不為姦臣者臣下之
所以進人主不可以不察也夫天變者成王之所以感
悟而狼䟦之詩周大夫之所以開周公也而許史恭顯
假日變以除周堪張猛武三思造攝提之應以進紀䖏
納李逢吉張權輿為非衣之謡以傾裴度此姦臣之偽
人主不可以不察也故人主善察姦臣之形姦雖未去
亦蟠縮而不敢措其用封倫佞於隋而直于唐許敬宗
忠謹于文皇而讒謟于髙宗之時是也詩曰為鬼為蜮
則不可得彼非鬼蜮其情皆可以得之矣人主誠留意
於此彼安得而逃哉
　
　
　
　
　
　
　
　
　
　
　宋文選巻二十二
欽定四庫全書
　宋文選巻二十三
　　唐子西文
　　　憫俗論
自古諸侯風俗大小曷嘗不與其國相稱齊地負海膏
壤二千里則其俗闊達寛緩而多智全晉未分時在春
秋世最為强國則其俗用意深逺有古帝王之遺風鄒
魯居洙泗之間廹于齊楚國小而地狹則其俗亦復齷
齪而謹畏今天下大矣堯舜三代之地蓋不至於此民
生其間耳之所聞目之所睹體之所安者壯矣而風俗
之大不足以稱之有是理否風俗非一事要以人材為
本今士大夫達時變識事情警敏有餘矣至於學治道
通大體氣力度量足以支乆而任重者未可多得是豈
無有也有而不容於時今之建言者類皆薄物細故非
天下所以治亂安危而士之所言亦不過趣一切辦治
而已非能有益於宗廟社稷也學術小故無大論議力
量狹故無大功名以為上世悉然則前此風俗嘗廣矣當
是之時唯恐其䟽爾形勢非有不同年表日厯非甚相
逺而更病其隘是必有說矣吾聞江海之水必有吞舟
之魚通都大邑必有千金之家以四方萬里之國而非
得恢廓宏逺之風以充之是猶衣九尺之衣束十圍之
帶髙視闊歩而血氣不逾中人也可乎建武永平之治
未必優于西京而風俗不及者正以其小也傳曰不知其形
視其影也今百工之所造商賈之所鬻士女之所服者
日益狹陋而一時人物大率悍而短小此非其影耶古
之化俗惡者可使為善邪者可使為正今俗非有他也
獨患小爾顧不可使知大乎
　　　名治論
古者一代之興則有一代之治故曰夏后氏尚忠商人
尚質周人尚文雖聖人之道不可以名言而施之政事
必有稱號可指非但王者如此而一國之治亦然故曰
周公治魯尚齒而親親太公治齊尚賢而尊尊自是以
來漢唐之臣議論之士亦云以道勝寛和為本今周宋
之為政乆矣其所尚者何也士之通經術知古誼者不
為不衆日夜講究治道以遊于世者亦不為不熟其所
稱引動以宗周為言而問以當代治體則茫然不知所
以名之惟其無得于此是以有慕于彼愚誠不自揆盖
嘗妄論之矣屨不必同要之適足治不必同要之適時
故成周之治任人而國朝之治任法任人者非不用法
也以人為本而輔之以法任法者非不用人也以法為本
而行之以人自古法無全是亦無全非而人忠佞智愚
賢不肖至為遼絶故任法之世無甚利亦無甚害而任
人之世非大治則大亂矣周時公卿不過數族周召毛
原執政至數百載不絶今之大臣更岀迭入逺者十餘
年極矣近者期而已雖無累世輔弼之利亦無妨賢專
恣之害矣周之諸侯既錫以土宇則刑賞生殺之柄悉
舉以委之今郡縣之權不過鞭扑爾過此以往則相顧
而議法矣雖無藩屏形勢之利亦無戰争侵奪之害矣
周官任官必考論人物謂之量才度徳今不然矣以資
歴為髙下以注籍為先後掲闕于道應法者得之雖無
為官擇人之利亦無好惡狥私之害矣周時取士使之
自相推擇謂之鄉舉里選今又異於此矣蓋自國初以
來三易取士之法然要之不離文字糊名易書暗考而
名取之雖無岀長入治之利亦無毁譽比周之害矣其
大略如此故周之極熾者刑措不用四十餘年典章文
物之盛信有以絶人而晚節禍敗亦足以稱此國家受
命百五六十年間海内晏然如一日者此任人任法之
效也昔者李勣無大勝亦無大敗薛萬徹非大勝即大
敗而近世論將未嘗不以英衛為先然則今之所得多
于成周亦明矣而士方歉然不足争說人主以成康之
隆而不知國朝規摹處置所以成就天下之勢者固已
如此非獨不知國朝亦復不知成周矣何則人有情而
法無心情之所在恩怨以之其無心者漠然而已今者
欲成康乎則必脫略文法而一切任人夫以天下之大
利而索之於繩墨之内是猶以李勣之節制而求之萬
徹之竒勝終不可冀然與其蹈萬徹之險孰若李勣之
持重足任哉
　　　辨同論
道至於聖人極矣豈容復有異乎然禹之措置如此湯
之措置則如此文武周公之措置則又如此使數人者
比肩而事主交臂而共政則論事之際吾意其必有同
異者矣寧能盡合乎是猶有辭焉曰時不同也若諸子
之論性豈復繫於時哉而孟子之說如此荀子揚子之
說則如此韓子之說則又如此使數人者比肩而事主
交臂而共政則論事之際吾意其必有同異者矣寧能
盡合乎是亦有解焉曰師友不同也若子夏子游曾子
子張之徒則又將安所諉哉皆岀於周末不可謂之異
時皆受道於洙泗之間不得謂之異師請業請益周旋
岀處奔走憂患蓋無適而不同者此數十年不得謂之
異友而論文論學如黒白之相反方圓水火之不相及
也此復何哉說者以為孔子没學者無所統一使夫子
在學者宜不至此然吾聞夫子行年六十而六十化始
之所是卒而非之曰言豈一端而已夫各有所當也此
一人爾而有所謂昔日之言者有所謂今日之言者而
况於衆口乎是以先王知羣言之不可一也因使人人
極其說而不以同異為誅賞公卿大夫之岀於斯時者
亦人人各薦其所聞而不以同異為喜愠何者閨門之
内父子兄弟相與言而有可有不可筮人市筮卜師引
龜而叅之一從一不從故曰物之不齊物之情也寧可
罪哉今為申商之學者則不然以謂同心同徳者周人
所以興離心離德者商人所以忘刑賞生殺足以整
齊天下而不能塞異議之口則非所以一道徳而同風
俗憶古之所謂同心同徳者果謂此邪吾不忍聞是說
也周公之時朝廷之士為不少矣而東征之議書稱十
夫予翼則同者寡而不同者衆矣豈皆小人耶豈皆誅
之耶夫以周公之權而十人者助之其勢足以銖鋤羣
臣之異已者為有餘矣鼻息天下其孰敢違然近於人
情通於物理忠于王室而推至公於天下者終不肯為
此何則駕馭羣臣正恐其雷同耳奴婢同則家道危臣
下同則人主孤人主孤則天下之禍可勝諱哉古之人
所以貴和而賤同者慮此
　　　察言論
古之人臣抵掌緩頬說人主以用兵者其言未嘗不引
義慷慨豪健俊偉使聴者踊躍激發奮然而從之至考
論其心則有為國計者有為身謀者是不可以不察也
今夫戰則除害於時不戰則遺患於後此有必勝之勢
彼有必敗之道思慮深熟利害之形了然於胷中知其
决不誤國而後為之若此者為國計非身謀也張華裴
度是已天下既平謀臣宿將以侯就第杜門却掃無所
用其竒則瞋目扼腕争為用兵之說庶幾有以騁其智
勇而舒其意氣若此者為身謀非為國計也臧宫馬武
是已國家無事貪財嗜利之臣無所僥倖則必鼓倡兵
端以求其所欲兵革一動則金錢貨幣玉帛子女何求
而不得若此者為身謀非國計也陳湯甘延夀是已官崇
禄厚無所羡慕惴惴然唯恐一日失勢而不保其所有
則必建開邉之議以中人主之欲以乆其權若此者為
身謀非國計也楊國忠是已前侯故將失職之臣負罪
憂畏思有以撼動其君則争議邉功以希復進若此者
為身謀非國計也竇憲是已古之人臣逆節已萌而功
效未著人心未服則未嘗不因戰伐之功以收天下之
望若此者為身謀非國計也桓温劉裕是已嗟乎秦漢
以來說人主以用兵者多矣或勝或不勝要之為國計
者至少為身謀者如此其多途也可不鍳哉可不戒哉
　　　存舊論
漢時儀注大抵率意制造不應古誼者十至八九其文
采法度略矣然而天下之人見即喜不見即悲中更王
氏之亂廢棄不用者十餘年光武入洛東都之民始見
司𨽻僚屬歡喜踴躍父老或至垂泣曰不圖今日復見
漢官威儀自是天下翕然歸之相與岀力鋤去新室以
成中興之業而復其宗廟社稷蓋又二百餘年雖漢之
所以復興者不專在是然亦不可謂無助也且漢官威
儀非若三代之盛叔孫所為非有周公之學蕭何智識
又雜以秦制非復聖人之法也而遺民見之如盲者復視
廢者復起如流浪積嵗而返其故鄉其見父子兄弟感
慨之極至於咨嗟流涕其得民心如此此何理也耶方
是之時以三代車服示之吾知其民不復泣矣何者漢
之為漢十世於此矣知有劉氏而已矣救天下於戰國
秦項水火之中而措之於安全逸樂之地百數十年海
内無事斯民得以養生得以送死得以事其父母而長
育其子孫者漢之力也三代逺矣何有於我哉由是觀
之古者帝王之興其正朔服色自為一王法而不慕前
朝異姓已陳之迹其用意深矣由是觀之國家舊物宜
使斯民常見而熟識之以習其耳目而繫其心自非不
得已者不得輕有改易變置以自絶於民也亦灼然矣
嚮使今日變其一明日廢其二祖宗餘澤日益就盡不
在目前不幸而姦人撼之則人心揺而天下亡矣古者
公卿大夫猶知守其家法至數十世不失其衣冠閥閲
豈無隆替而國人信服終莫之敢抗謂之名家舊族而
况數百年為天下國家者哉
　　　禍福論
昔人談禍福者固嘗居之善惡矣然其效可睹也其始
曰為善者必得福為惡者必得禍取報于天如探左契
於是天下之人悚然而畏然為善者果得福乎為惡者
果得禍乎是特未可知也言既不效則遷就其說曰為
善者未遽有福也要乆而後吉為惡者非遽有禍也要
乆而後凶譬之束薪要得其熟於是天下之人憮然而
疑今君子長者子孫苖裔不為少矣而果吉乎蠧民害
物專門為惡者古亦衆矣而果亦凶乎是未可知也既
又不效則復遷就其說曰為善者得福常多不幸而抵
禍者或寡矣為惡大者㮣得禍幸而免者亦時時有之
於是天下之人啞然而笑今所謂常得者果多乎所謂
幸不幸者果少乎是未可知也自始至此三易其說而
言輙不效則民益解體而矯激之論生焉曰為善者反
得禍為惡者反得福自漢以來嘗有是說然蹈道者豈
盡得禍乎姦佞險賊不忠不孝者豈盡得福乎其效亦
可睹也矣吾意以謂禍福岀於天善惡岀乎人二者不
相為謀如五星散行而有時乎相值人見其適相值也
而遂引以為常不可謂合於理矣今世或為善而福或
為善而漠然無有禍福其為惡也亦如之不為善不為
惡者亦如之要之不可測善乎楊子之言曰修其善者
為善人修其惡者為惡人善惡之報惟是為有證易稱
積善餘慶詩言自求多福書言福善禍滛孟子言禍福
自已求之彼非有失也有為然也
　　　正友論
庾公之斯以朋友之故廢君命而君子不以為私叩輪
去金發虚矢以塞責而君子不以為欺酈况之說其友
也其言甚甘而君子不以為險其友為之墯肱隕首覆
宗絶祀而君子不以為忍知此二義然後可以言友矣
方漢之時吕禄之權為如何其宗族親黨日夜相與思
慮計議者為如何國家社稷宗廟之勢為如何而父又
却質其急為如何又安得捨所重以全所輕則以計切
之也固宜彼子濯孺子之事豈至是哉以區區之鄭固
非衛之所以存亡而區區之子濯孺子又非鄭之所以
强弱敵去而追之兹又國事之區區者而彎弓于其友
則在名義為至重此孟子所謂一鈎金與一輿羽之勢
也何得以吕禄比之夫莫重於金莫輕於羽此雖三尺
之童足以知之至於輕重之中又有輕重焉則非通孟
子者不能權之矣孟子之書世未有通之者故漢魏之
臣如蘇章子禁之徒皆以得已之事親誅其友猶復毅
然自謂忠于朝廷而世亦莫知其為天下之至惡自是
而後一變而相證再變而相告三變而至相誣衊也豈
不愈惑哉嗚呼名教之事聖賢談之盡矣患不深考爾
君使已誅其友則如之何曰審之禍大則誅之餘者可救
而救之可贖而贖之無罪者辨之不可則辭于君要之
不可以執戈友為不善則如之何曰審之禍大而誅之
其次痛責而力止之不從則去之其小者則忠告之不
從則已終不可棄也夫上則善其君下則善其友使君
臣朋友之間無不滿焉者豈非人之所欲哉不幸而至
于此則古人所以處之者亦有道矣而論者不察以君
臣為公指朋友謂之私何其不思之甚歟孔子曰以孝
事君則忠曽子曰朋友不信非孝也是相生法也何名
為私乎父子兄弟岀于天君臣夫婦朋友岀于人而父
子兄弟夫婦主恩君臣朋友主義則五教之中近于君
臣者唯朋友為然故欲知人臣之忠者必于朋友焉觀
之寧有賊害其友而能忠於所事者乎是物理之必不
然者矣以公心處之何適而非公苟私矣則君臣父子
夫婦長㓜皆私也寧獨友哉嗟乎教之所自岀者三而
世闕其一曰師其所以為教者五而抑其一曰友
　　　上席侍郎書
知府侍郎閣下庚備位學校三載于此在輩流中年齒
最為老大詞氣學術最為淺陋教養訓導之方最為踈
拙所以未即逐去正頼主人以為重今閣下還朝曉夕
擢用為執政為宰相為公為師此誠門下小子之所願
聞然孤官小官遽奪所依此其胷中不能無介然者日
夜思慮未知所以補報萬一而書生門户無有他技因
效其所得於古人者唯閣下裁擇庚初讀書時未習時
事意謂古之聖賢例須建立功名其後渉世益深更事
益多考論前代經史益見其首尾乃知古人之心本不
如此舟遇險則有功燭遇夜則有功藥遇病則有功桔
橰遇旱則有功戈弩劒㦸臨衝兠鍪遇戰鬬則有功草
木障塞而益有功民不粒食而稷有功天理人倫顛倒
失次而契有功夷蠻賊㓂干紀亂治而咎繇有功自此
以降不可勝舉然皆因時立功非聖賢本意伊陟臣扈
巫咸相太戊無他竒功以格上帝乂王家為功巫賢甘
盤傅說相祖乙武丁不聞有功以保乂有商為功君陳
相成王畢公相康王不自立功以循周公之業為功後
世知有功之為功而不知無功之為功其去道已逺兹
謂聖賢有心于功名其探聖賢益淺矣天下承平日乆
綱紀文章纎悉備具無有毫髪未盡未便一部周禮舉
行略遍但一姓姬爾竊謂今日之勢正當持循法度不
宜復有増廣建置歌呼于吏舍者勿問醉吐草茵者勿
逐客至欲有所開說者飲以醇酒勿聴擇士唯取通大
體知古誼者用之雖不立功而功在其中矣庚之所得
於古人者如此不知其當否也閣下儻以為然歸見何
丞相其亦以此說告之
　　　愚齋記
元符三年洛陽蘇公通守南陽治書室于㕔事之偏名
之曰愚齋而屬某為之記某言于公曰愚有等級公將
安處也有顔子之愚有髙柴之愚有甯武子之愚楊子
以晁錯為愚栁子厚自以為愚顔子之愚老子之所謂
盛徳者也髙柴之愚中庸之所謂不及者也甯武子之
愚則詩人之所謂亦維斯類者也晁錯之愚則語之所
謂直者也若夫栁子厚之愚則事載在方册有不可語
者文章學術為百代所宗自唐以來論當世大儒則必
稱韓栁而自以為愚可乎然正元之黨婦人女子皆知
其必敗而栁子獨不寤也謂之不愚可乎是數子者其
愚固有等級公將安處也以謂髙柴之愚材不及于道
以為甯武子之愚則生非不逢于時以為晁錯之愚則
無吳楚之變以為栁子厚之愚則無伾文之事庚將處
公以顔子之愚則公豈有意乎公生平嗜書手不釋編
既已自得於心矣推其緒餘以教諸子皆能有立其長
子大夀更以文學知名於時而公猶以愚自處此真有
意於所謂盛徳者歟傳曰希顔之人亦顔之徒公何辭
焉請以是為記年日月陽唐庚記
　　　易庵記
客問陶隠居吾欲注周易本草孰先隠居曰易宜先客
曰何也隠居曰注易誤猶不至殺人注本草誤則有不
得其死者矣世以隠居為知言與吾之說大異蓋六經
者致治之本也漢時决疑獄斷國論悉引經術兹豈細
故而易言哉本草所以辨物六經所以辨道道者物之
所以生物者人之所資以為生一物之誤猶不及其
餘道術一誤則無復孑遺矣前世儒臣引經誤國其禍
至於伏尸百萬流血千里本草之誤豈至是哉注本草
誤其禍疾而小注六經誤則禍遲而大隠居注本草矣
故知本草之為難而未嘗注經故不知經為尤難而不
可率易如此世以不服藥為中醫此言雖小可以喻大
吾用易不審陷難幾死今幸閒廢方且據床熟讀而深
思之復書此二本其一以自警其一以寄二子焉
　　　卓錫泉記
人之精神亦何所不至哉揮戈可以退日摶臂可以隕
霜悲泣可以頺城浩嘆可以决石而况于得道者乎諸
妄既除表裏皆空一真之外無復餘物則其精神之運
又何如哉吾遊羅浮至寳積寺飲泉而甘寺僧曰此卓
錫泉也昔梁景泰禪師始居此山其徒以無水難之師
笑而不答已而庵成師卓錫于地泉湧數尺自是得井
寺中迄今頼之知水者以為甲於嶠南而自梁以來未有
紀其事者夫師之為人誠不可得知然吾聞世間萬有
皆心想所生而古之學道未有不用定慧得者定則深
完慧則流通以深完流通之精神而致吾心想中物如
父之使子君之使臣有必得之勢其於此者特未得多
也或曰前世之士如李廣利耿恭之徒皆功名進取之人以
成敗得䘮為心其精神之富不踰常人而喑嗚叱咤飛
泉為之湧溢與師無異此何理也曰二人者皆一時貴
臣左氏所謂用物精多至於神明方其由於絶域之中
感奮激發於萬死一生之時其用意至到無進退二體唯
其岀於一切之誠而無定慧之素以故得之艱勤非若
師之頥指目使既㨗而且逸也嗟乎事之不立也我知
之矣志意耗於思慮聰明流於視聴則精神所感不行
於父子兄弟之間而尚何有於物苟能全吾之神則雖
山石之堅水泉之柔雍容談笑之間堅者可使闢柔者
可使激而躍之而獨不得於人乎吾是以知天下之善
無不可立者年月日記
　　　顔魯公祠堂記
上元中顔魯公為蓬州長史過新政作離堆記四百餘
言書而刻之石壁上字徑三寸雖崩壊剥裂之餘而典
刑具在使人見之凛然也元符三年余友强叔來尹是
邑始為公作祠堂於其側而求文以為記余謂仁之勝
不仁乆矣然有時乎不勝而反為所陷焉命也史臣論
公晚節偃蹇為姦臣所擠見隕賊手是未必然公孫丞
相以仲舒相膠西梁冀以張綱守廣陵李逢吉以韓愈
使鎮州而盧杞以公使希烈其用意正相類爾然於數
君終不能有所傷而公獨不免於虎口由是觀之士之
成敗存亡豈不有命耶而小人軒然自以為得計不以
謬乎且吾聞古之尚友者以友天下善士為未足又尚
論古之人誦其詩讀其書思見其人而不可得則方且
欲招屈子於江濵起士㑹於九原蓋其志所願則超然
慕於數千百載之後而况於公乎公之功名事業已絶
於人而文學之妙亦不可及因其心畫其所在而祠之
此昔人尚友之意也嘗試與强叔登離堆探石堂觀其
遺迹而味其平生則公之精神風采猶或可以想見也
夫
　　　李氏山園記
伯陽甫續史記後三百年而老聃伯陽為柱下史後世
因以伯陽甫為伯甫則二人為一人矣范武子晉士㑹
也而古今人表置士㑹于中上列武子于上中則一人
為二人矣豈惟人哉龍目一名益智而益智非龍目龍
目岀海南山谷間味甘益智岀西域味辛而廣雅曰益
智龍目也則二物為一物矣枇杷盧橘一也而上林賦
曰盧橘夏熟黄甘橙楱枇杷橪柿椁奈厚樸則一物為
二物矣夫父祖之事子孫有不及知州里之物耆舊有
不徧賭而况述千載之上數千萬里之外者乎亦何能
無失耶吾南遷惠州寓居於城南李氏之山南園園髙
下數十畆草木華實無所不有而龍目盧橘為特盛吾
兄弟甥舅無日不往來逍遥于其下而笑舊說之謬蓋
嘗以比伯陽甫之事而為之嘆息因書其事使後世知
有是園又知吾嘗遊戯于此又知著述不可以不慎而
學諸子百家之言者亦知其有得失而審所取云
　
　
　
　
　
　
　
　
　宋文選巻二十三
欽定四庫全書
　宋文選巻二十四
　　張文潜文
　　　論法上
古之善為天下者不患法不立而患不能為法不患法
不足而患法宻而不勝舉然則天下之治亂不係法之
存亡歟夫亦有推本而後知其至也夫法之所生不生
于無事事起而不可理則法從而經之事日益多法日
益周事日益新政日益工並起而相制則不勝者受其
患故法不勝事則天下之亂紛然而起故治天下者非
無法之尚也為其無事之可貴也非法備之可削也為
其事變之可慮也昔者三代之治不若堯舜商周之治
不如夏后孔子曰後世有作者虞帝不可及也又曰虞
夏之道寡怨于民商周之道不勝其弊夫舜之禮比于
夏后之時則略矣商周之禮比于夏后之時則備矣夫
四代之治否豈禮不具之罪哉制度日多淳粹日衰矣
天下之勢譬如人之一身夫世之人有不畏寒暑不治
藥石恣口之所食肆體之所安夫如是者問其年必壯
者也深居奥處愛養備至藥石百物毒烈並進而炙艾
鍼砭遍膚而無遺問其年則必老者也夫虞夏之道壯
者也其不治可為也其不足可補也壯者之疾易治也
其成質未虧而可以有為也商周之道老者也其不治
難為也以其嘗治之而不信故也其不足難補也以其
嘗補之而不滿故也彼之疾方來而吾之術已窮彼之
變未休而待之道已盡如是則死繼之矣嗟夫天下之
不願取辦于法也如此而世之君子撫事制變而尤法
之不足豈不悲哉夫法度之弊起于徳不足而求勝其
民而敗于啟民之邪心而多怨夏之繼舜也豈不知舜
之為不可及也商周之繼夏也豈不知其弊之將不勝
也然而明見其弊而為不已何也豈其世變日繁而徳
有不足故耶徳不足以還民之初熟視其亂而莫之禁
則將以智加之故曰法起于徳不足而求勝其民夫上
以智勝其下則下亦以智勝其上不絡馬首則毁銜竊
轡之馬終身而不知不立門户則穿窬竊發之盗終身
而不為法之于民常制其一而開其一制之者易見而
開之者難防上下以智相勝而姦邪詭偽不可勝究故
天下之人始忘其歡欣戴君之心而有怨怒忌上之仇
故曰敗于啟民之邪心而多怨嗚呼夏之後為商商之
後為周三代之治未甚相變也其治亂之迹未甚相逺
也周亡而為秦天下大亂三王之治掃㓕而無餘治世
之迹卒不能復先王之絲毫而三代之俗遂以不見于
後世何也夫法未極則俗之變未足夏商之法嘗若極
矣然民未大厭也民有未厭之心則其淳氣美質猶有
存者周之法詳矣不可以復加其俗之變已窮而民之
姦心邪態靡不畢岀其智備其質盡其惡足其美殫故
周之亡而不可復為矣此聖人所以深悲之而曰周人
之末瀆神而貴爵刑罰窮矣此後所以為秦也歟
　　　論法中
古之有天下者必得于紛争放亂之後夫人之情岀于
亂亡之後則其情苦而思安夫惟其情苦而思安故其
事簡而易教夫下有易教之俗則上無難立之法故有
國家者其初下常綏静而易治安平之日乆而民之侈
心生嗜欲之動無窮而罪過繁故居其上者乃始日夜
補完其缺敗而調伏其崛彊曲為之防多為之制法度
繁興刑政畢舉文勝而質不足名美而實不稱故大抵
有國者中世以後天下之事常多而國家之觀美益冺
民之過日滋而有司之文加備而世之惑者以謂能完
上世之不足而務求前人之所未成以為成功而不知
其不若使上世之質未散而前人之樸常在也天下之
物其勢相激而後變生焉觀美者實之所由亡文備者
偽之所自起蓋嘗以漢之事考之髙祖取天下於秦民
岀于百戰夷傷之餘父子兄弟僅相保聚以安其生故
其氣帖然静愿而少事而髙祖文景得以畫一之法羈
縻而安輯之歴數世而天下安妥内有大亂而豪傑不
作此民淳而法簡之效也至于武宣天下之勢乆習于
無事民意日縱豪俠盗賊稍起于里閭而二帝乃修明
制度收納天下之才講政備物以與天下戰于才智之
中才者奮而姦者隨之强者勝而亂者因之紛紛籍籍
以傳于不肖之子孫而漢以大壊此則事衆而法備之
弊也故天下之難治不在于剏始鹵莽之初而常在于
積安大備之後是故君子必觀其兆而審其宜解其甚
而不激其變使其勢不為周人之已甚而務使後世可
以有加嗚呼其本果安在哉蓋天下之弊好極治者必
召天下之大亂務窮利者必貽天下之大害汙尊而抔
飲蕢桴而土鼓天下之人苟未厭其為禮樂也則吾之
禮樂雖足以備天下聲容藏而勿陳可也搆巢營窟之
居衣薪不封之𦵏天下之人苟未失其為生死之所安
也則我之制度雖足以建九筵之堂五稱之衣棄而不用
可也不亂則已不必邀其敬不欺則已不必盡其忠是
謂不求備于民矣可乆之道起于不求備而效于人不
厭譬之萬金之家責之千金其力亦足以供我之求然
吾日取一金焉于是有不得已而取之百金彼猶樂輸
而不怨何則彼惟所有者未竭而不厭故也故禮樂刑
政之設于下使民有未厭之意則後世有作者得以復
加焉故其弊也可以有救而不至于術窮智竭而無繼
嗚呼惑者徒見法度宻而民不化文理具而功不立日
夜從而加之嗚呼亦失其本矣天下之勢不可以激而
民之智不可窮激之以所欲者必得其所不欲窮之以
所能者必報之以其所不能徐導其欲激之勢而不扶
其未用之智則天下可以乆安而無虞然則周人其未
足以知此歟彼或者遭其㑹而有不得已焉故也
　　　論法下
鳴呼治天下之難也其為物也大而難舉其為情也雜
而不類為之不得其要用之不中其節用力勞而功不
成是故聖人本諸道而明于術凡吾所以為術者制物
以使入於吾之道也然則何其不直致吾之所欲而為
是委曲紆緩而使之從也夫人之情使之從我而刼之
以刑則成功難隂有以役其心使之不得不從我則成
功易今夫欲天下之畏也而陳之以刀鋸欲天下之愛
也而陳之以金帛此直致其畏愛者也夫刑戮賞賜非
不足以立畏愛也使必陳其物設其具則刀鋸玉帛亦
不給矣且天下固有不愛金帛之賞者則賞之所不能
悦也天下有不畏刀鋸之刑者則刑之所不能懼也故
欲求吾欲而直遂焉者其事煩其教粗吾與物以力相
勝而物之從之也内有不服之心而吾力之所不周者
亂之所從起夫駟馬之于車也奔驟舒遲至難齊也夫
人之于馬必待夫躬臨之而後如意耶則一車而四馭
未能也今以一御而四馬之遲速惟十指之聴者以我
所執者轡也以一轡之約制四馬之節者執馬之要雖
欲不我聴而不可得也是先王之所以役天下者執天
下之轡也今夫橋衡之舉水也右仰則左俯左抑則右
揚夫曷不欲俯則卑之而仰者何與焉欲揚則舉之而
抑者何與焉夫惟卑者有不能使之卑而後仰者用也
舉者有不能使之舉而後抑者用也先王知天下之卑
髙有不可以形為也故其為所以卑髙者而不為具形
古之知是道者執天下之所必從者如轡而制物理之
必應者如衡四凶天下之巨蠧也商容比干箕子商之
望也舜能使天下不犯于有司而度罪之不可以盡刑
也取天下之巨蠧者而擊之天下雖有悍强不化者知
所畏矣舜非徒能施刀鋸也能沮其不畏之情也武王
得商而善者未可盡賞也取世之望者三人而尊禮之
而商之為善者恱矣夫武王非徒知尊賢能也能動其
說我之心也故舜武王執天下之轡者也昔梁惠王以
利問孟子而孟子非之然其終曰未有仁而遺其親者
也未有義而後其君者也何必曰利夫使不遺其親不
後其君利之大者也梁惠王以為利而孟子非之何也
孟子者以謂不求不遺于民而後民守之不求不後于
民而後民先之彼以利而責望于民則民散而惟利之
從而卒不獲吾之所求梁惠王之術踈而孟子之術精
梁惠王之事拙而孟子之事微老子之道拙術者也其
言曰將欲翕之必固張之將欲取之必固與之又曰非
以其無私耶故能成其私夫將翕之而合之將取而奪
之行其私以成其私是以暑徴暑以寒致寒隂陽之所
不能為也天之將寒也不以霜雪為之也金石烈土
山焦者所以為今日之霜雪也天之將暑也不以蒸鬱
為之也震風積雪者所以為今日之炎烈也故邀其及
物之功不能逺守其復物之情不能復故孟子之術低
昂天下之衡者也夫術有小大道有邪正天下之士徒
見夫世之淺人執小術踽邪徑而流於譎詐之域而曰
聖人無術直道而已矣嗚呼亦惑矣聖人之所謂直道
非無術之言也過乎術者之言也故其道平易而有成
惑者之所謂直道不及乎術者之言也故其道踈魯而
多敗文王以仁義而王宋襄公以仁義而亡均為仁義
而存亡異何也烏獲之力弛而不用遇盗而三揖之則
盗知服矣無烏獲之力遇盗而揖焉則死矣文王過乎
術者也宋襄公不及乎術者也而况乎聖人之未必不
岀乎術也
　　　本治論上
治天下之道有歴萬世而可知者有朝不可以知夕者
自三代以來至于今蓋已數千百年事勢之變雜岀而
不可期然而如是而為仁如是而為義得之則安失之
則危者未始有改也此雖萬世而吾能知之者也雖然
仁與義者我能知之其所以為仁義者吾不能必也今
天下之所謂仁義者有生之而為仁亦有殺之而為仁
有刑之而為義亦有宥之而為義彼聖人之治天下其
可必者我之所為未有岀于不仁不義者而已矣必將
求其所以致仁義之迹則雖聖智我知其不能前知夫
天下之事未始一也循之則弊激之則變反復相代而
不可知今夫質之與文是無以異于氷炭之不可同也
然質之弊則文必至是何也勢之所激故也故隂極不生隂
而生陽寒極不生寒而生暑故物有以同相戾有以異
相使此之謂激之而變者也彼先王之法其初固未嘗
不善也而至于後世而不能行何也循之故也譬之水
也决之而注于海則有所避有所就縱横委曲而不可
一而後海可至也有賤丈夫焉不知其為如此以謂水
岀于西則决而西水岀于東則導而東當避而不知避
當就而不知就則力可竭而海不可至也夫聖人之法
何為而立也無乃岀于此時去矣而法不改則雖聖人
之法有所不能為區區而循之堅守而不變時日益異
而吾方倀倀然抱已陳無用之物而求施之則亦何施
而可哉此所謂循之而弊者也惟其循之而弊是故隨
其所激而變從之天下之事如此而不可一也而世之
惑者猶將舉腐餘已棄之空文而求為之無乃已踈乎
凡此者朝不可以知夕者也治天下者必求至于仁義
而無禍猶治身者必求至于安樂而無疾也夫求安樂
而無疾則必察夫寒暑之動而為之應故狐貉以御冬
而絺葛以去暑凡晦明燥濕之變吾皆有以制之而我
初不能自必夫如是而後安樂可為也寒而為裘暑而
不易暑而御葛寒而不變如是則疾而死耳尚何安逸
之有哉嗚呼知此而後可以語治天下也
　　　本治論下
或曰三代以來天下之未大治豈非天下之勢有不便
歟嗚呼是未達夫變者之論也且天下之勢果何為而
起也方三代之時列而諸侯為自王畿之外皆侯國也
當其盛也藩翰屏蔽而王室以之彊及其衰也分裂四
岀更為雄彊而不可制而後天下之勢合于一而秦始
為郡縣一收天下之權而其弊也天子孤立于上匹夫
横行而莫之禁至于漢而天下之勢雖或不同然當其
改也必有所懲當其立也必有所利蓋自唐之末始有
藩鎮之彊而唐以亡歴五代而不能改至于今而藩鎮
之禍遂大去而不復今天下之勢委于守令而分于監
司緫于朝廷自三代以來至于今何其屢改而不一耶
其無乃岀于有所激歟故堯舜之不得不為諸侯猶今
之不得不為郡縣也故兩岀于不得不為則勢者因有
所定而不可變故天下之政有是非而天下之勢無可
否譬如人之自少而之壯自壯而之老也夫三者固未
始同而各有所養亦各有所樂茍不知所以待老之具
而必曰壯而後可則惑矣按今之勢而善為之其誰曰
不可而必曰唐虞三代之勢而後可則天下卒不可得
而治也然則三代以來其難于治者其病果安在哉蓋
有二說一曰尚虚名而忘實利二曰謹小過而失大患
何謂虚名好堯舜三代之名是也世之學者圜坐而議
政未有不曰唐虞三代者也其言當時之病未有不曰
不如唐虞三代者也夫唐虞三代之法豈誠有所不足
哉時易而事遷世變而勢異譬之鑄金琢玉以為飲食
雖美而無所用之矣有一人焉强立而不顧則必羣笑
而競排之以謂臆說而不學而不知吾之于堯舜三代
固相期于仁義之地而吾何求其名哉蓋昔夏為貢法
以取其民至商而為助孟子曰莫善于助莫不善于貢
嗚呼使世之惑者必曰禹之法豈有不善哉而不知夫
末世之利聖人不能預為而已去之時聖人不能强至
也嗚呼使堯舜三代之聖人復岀于今而反顧當時之
所為余知其必不復為之矣故夫天下之不治未始不
自好名始也昔日王莽之井田後周之周官房琯之車
戰嘗試之矣譬如病狂䘮心之人越行妄作而不顧是
果何益哉此之謂好虚名而忘實利者也何謂小過夫
世之人有好種植者一日種之一日溉之一日培之朝
俟其長夕伺其蕃一日百至而不倦是其愛之亦至矣
然木不加盛而日槁又有一人焉既植而去之行三年
而返而木之大可拱矣是何也凡物之性不擾則樂而
滋數治則殘而槁且秦之吏比漢之初則勤矣逺邦小
邦之民其知秦之政令則熟矣秦之命令布于田野閭
里之間者亦至矣而民益怨苦而漢初之吏雖不如秦
之勤而民樂之何則秦之所急者不過簿書文法之間
謹嚴其細而勞擾之民固已不勝其弊矣此無以異于
愛木而日擾也彼漢之初雖號為文濶而網踈然不過
少弛于簿書期㑹纎悉委曲之間而民乃不至于勞擾
則何怪乎天下之治哉彼一溉一培之失時于木之性
未害也彼不求政之所病而乃尤天下之勢嗚呼其亦
不知治本哉
　　　法制論
昔者聖人之立法告天下以其意而已故常立其大防
而其節目委曲所以施于事者聴夫人之自為而不求
其一切先立于我是故法立而意行意行而利至蓋天
下之事繁細𤨏屑其情狀變故不可以一致以吾一人
區區之聰明而先為之經畫于此而使之一從于我則
事將有格而不得成者夫其勢不可以有成而必求行
焉則物有受其弊者矣天下之法常壊于此而世之惑
者未之或知也今夫世之敢戰者其為行列什伍亦不
過數者而已彼豈不欲盡歟勢有所不可也何則敵人
之智百岀而不可測而我安能委曲而預測之耶必曰
如是而後勝如是而後敗其委曲𤨏屑一切先為之所
使無顧於敵者之何如而惟我之為聴夫如是則必敗
而已矣善教人者曉之以其道而不示以其事故告天
下使無違吾意則其委曲𤨏屑雖小不盡而吾之意猶
在也嗚呼三代之聖人其聦明聖智足以深見天下之
賾隠然其制法也亦何以異於此欲均天下之田而為
之井田欲分天下之地而為之諸侯九夫為井人得百
畆而耕之使夫大之不得以兼小彊之不得以并弱而
後又為溝洫之制自一夫而積之至于萬夫公之地方
五百里而男之地方百里使之大小有序而又列為九
服之逺近夫分田建國之法如是而已矣夫天下之地
髙卑之不齊廣狹之不一水泉畎畆之差殊與夫名山
大川汙池藪澤之地常居十五則亦安能較然如畫於
一枰之上哉彼聖人之法不為之纎悉𤨏屑以盡之而
特設其大端而已何也蓋聖人之告天下者特其意而
已蓋當是時公卿凡當其職者皆得岀其智以盡天下
之變因規而為之規因矩而為之矩使之各稱其宜而
不亂是以天子恭已優游於上而所以均齊天下之理
亦莫不如意而天下安享其利人人皆得措手足於其
中初若莫可據依而吾之法卒立乎天下此先王之所
以有所動作而天下樂之雖天下之大事而為之無難
者也不善為法者則不然窮析天下之理於一身之聦
明持區區目前之智而斷萬里未來之勢故其法不患
於不詳而天下卒不能行而不知其患乃岀於好詳是
故善用法者有違法無違意不善用法者有違意無違
法法可違也意不可違也夫天下之情常樂於有所為
而困於齟齬而不得放夫使人人足以自致而其終不
失我之所欲則亦足矣何必區區乎使之從我而後可
也
　　　治原論
昔者堯舜三代之時天子拱已優游於上至於無為不
言而天下向風百官有司夙夜以治職赴功而天下之
務無有不成及其至也至廣之於人至幽之於神山川
草木之無情天地隂陽之不測皆能制其動静而導其
和時其消息而治其變不至者能格之不順者能柔之
蓋非特辨目前正人事茍為治安而已天地之功而與
有力焉鬼神之造而與有制焉故堯舜三代之治至於
匹夫匹婦皆有仁人君子之風者非過論也所至者然
也九官之治莫不為萬世法蓋嘗更數聖人而莫之或
加矣何則彼之所建立者極天下之理者也嗚呼自堯
舜三代以來更秦漢數千載世之君子有意於治者仰
望先王之時而俯視後世之莫及也咨嗟嘆息以謂卒
不可至者衆矣蓋亦不原其本甚矣天下之理在我者
有所不修而物無不可治立誠者有所不至而俗無不
可善先王之時公卿大夫修身以裕格物而至精神以
治職不過是二道而已嘗試言之君子之道至於言岀
而物應事舉而人喻者君子之末節而非其至也必也
不言而物從泯事而人勸心正於内身修於外天下化
之而不知所以化者君子之盛也故曰所過者化所存
者神夫人之情不可誣也言之有不應者矣諭之有不
勸者矣去言屏事而天下治者何也吾身之修故也吾
身之所以能修者何也吾之誠立故也吾誠之所以能
立者何也吾之性盡故也能盡性則能立誠能立誠則
能修身能修身而後能正物蓋正物以迹者功淺而有
窮故聲不能使聾者聴色不能使瞽者視彼其所及者
盡其迹之所至者耳迹之所不至雖近而不感何則力
治其外而無以鼓舞其内故也夫惟至誠積於心發於
身其聲不待言其象不待事故其及物也得吾之所不
期者焉譬之日月也日月之為光非期於辨是物也然
日月無勞於上而天下之物茍有形者皆效其影於前
枉直大小纎悉必察而日月豈固與是物辨哉譬之江
海也注渟潤澤者吾之事固若是而已其于生物未數
數然凡在吾澤之所及者槁者滋瘠者充而江海豈固
澤是物哉故日月不期於明而明之所及者不能逃江
海不期於潤而澤之所被者不能外君子修身立誠於
上則其道大而化之矣凡物之在吾化者亦莫能逃養
者自遂枉者自正未嘗怒也而惡者悛未嘗喜也而善
者勸悠然使萬物莫不得其職而我初未嘗與物期也
堯舜三代之治其能格物若此者何也修身之功也古
之君子其治職也不恥有所不能而所能恥其不盡不
恥有所不學而所學恥其不成王良之不能射不恥也
車不正馬不順則恥之矣羿之不能御羿不恥也射而
不能中則恥之矣故先王之因任也因能以授之而人
之受之也無喜心則我之所當處也無侈慮何則終身
由之猶懼其不能何暇外慕哉且物之在天下者人無
不可為也有形之與無形有情之與無情至大而至毫
釐至顯而至鬼神其初皆物也其動一至其事一理然
判而别之使不相為異而絶之使不相通非其理然也
世之淺術末智者不能盡其理之所通則其物也有所
窒矣智之所窒者術之窮術窮於其智而天下無能事
矣龍之為物世之所神而不可見者也然其初豢而御
之也何以異於馬牛使人神之而不可見也非龍為之
也人之智不足以致之而自絶之也故曰人實不智非
龍實智天下之事舉何以異是哉先王之官其能致物
者皆如龍也後世仰望而不可得者皆如以龍為神而
不可見者也故先王之臣不求多能而能極其能修其
官治其事有毫釐之不知則且以為辱矣夜以思之朝
以行之父以是傳之子子以是傳之孫索之以極其微
鉤之而窮其深是以百官皆修其方而能致其物凡在
天地之間吾之力無有不能為者焉故善治者役物而
不善治者役於物役物者物制於我故可慘可舒可翕
可闢吾所欲致者物聴命焉役於物者聴命於物而我
不能制故其緩也或急之其行也或止之惟物之所為
而已故堯舜三代之官所以能治職而後世莫及者致
精之功也嗚呼三代之政既亡刑名刻薄而為秦王覇
雜揉而為漢天下之士知學者鮮矣雖或學焉得其正
者亦鮮矣汙其身而望人以潔枉其身而望人以直何
怪乎應者之不如其欲也官設於上而人覬於下不能
其事而貪其名職廢於朝而咎不及其身敗其官而公
冒其禄何怪乎物之不順令而至故身不脩誠不充則
雖有善教而民不從聾者之言宫商瞽者之言黑白聴
者笑之矣何望其信之也何則彼言之者非其任矣人
有樂進之心而殆其事與殆其事而不任其恥則是牛
羊瘠而牧者無罪也幾何其牛羊之不盡斃矣身不修
則妻妾違之一國一邑之衆而望其不我違也難矣學
奕而志鴻鵠猶不足以勝其偶欲以滅裂之誠而成天
下之務也亦難矣故秦漢不如三代也失其本矣故正
學以脩身明恥以致精而庻乎先王之治也天下之學
有小大有本末隆其大建其本而使小者末者從之而
後學之道正矣顔子之好學學其本也子游子夏之文
學學其末也後世儒者非不務脩身也惟其學者不知
其本而趨其末先其文而後其實是以儒者接踵於上
而無補於天下之治亂楊綰唐之君子也其望聖人也
亦逺矣然綰至誠能儉而已一致其誠於儉而為相之
日天下化之宿將大臣為之悛萃而不終日綰之學未
必皆知本也獨於儉則有本矣有本之效至於如是之
速則天下之不吾聴豈非士之脩身本未立歟故格物
在立本立本在脩身脩身在致誠致誠在盡性盡性在
正學正學在乎隆本以抑末然後教化以行之勸沮以
厲之官師以涖之而後所隆者人勸所沮者人畏此先
王隆本抑末之政也將明恥者有道無隆人之所重無
卑人之所輕均天下之事於一域而榮其能辱其不能
則士有恥矣人之所輕而卑之則人恥習之矣人恥習
之望其不能而知恥不可得也人之所重而隆之則事
有輕且賤者矣使人恥賤而羞卑者未有不自此始也
禹為相而䕫為樂工伯夷典禮而臯陶治囚論其所處
則有貴賤精粗矣而舜之於數人者未嘗有輕重之别
也均為朝廷之事耳是數人者知恥其職之不脩而已
不聞其有精粗貴賤之間其心也天下未嘗無竒才異
能之士也惟其心侈大而不肯自守於一隅治職者不
恥職之不修執技者不羞技之不工是天下之事卒以
汗漫而無成蓋鯀不能抑洪水而罪至於殛死羲和廢
時亂日而刑至於征故罰不至則罪不彰罪不彰則恥
不明故嚴不職之刑者先王明恥之道也故正學明恥
而先王之治其庻乎可為矣
　　　至誠論
昔先王之為天下非徒為政刑以齊天下之民苟為無
事而已也必有禮樂以成之禮行而天下無違俗樂作
而萬物無邪心無違俗故恭遜孝悌行於匹夫匹婦之
愚無邪心故蕃阜和樂至於昆蟲草木之細至於如此
而後天下大治純被而無有可間矣先王之為是禮樂
者豈與後世異哉其存乎形名見乎度數者典之有司
著之文字雖歴千百年可考也舜之大韶周之衰猶能
奏也三代之車服老師宿儒能說也後世之君曷嘗不
舉先王之禮樂以施之宗廟朝廷哉然而先王用之而
能治寓意於迹迹脩而意行示教於物物陳而教達後
世之君能用之而不能化能舉之而不能治迹脩矣而
人不化其意物陳矣而下不諭其教是何說也誠與不
誠異也先王之為禮樂豈以為備故事修文物而已哉
其心之於禮樂既已誠矣操至誠無間之心於内則其
動於外也心之所存必能發之於器器之所示必能致之
於物故人望其齋莊恭肅之容而無慢心聞其和豫雅
正之音而無邪氣夫豈特容與聲之所能為哉其誠之
所動物雖欲不感不可得也故物之於誠不能逃也立
誠於此物遭而不化者非物之罪也是其中必有不足
者矣物之化於誠猶氷雪之消於火火至矣而冰雪不
息者非冰雪能拒之也其炎有不足故也故誠薄於此
而求物之應不可得也誠至而物欲不從亦不可得也
宗廟之間不恭而肅墟墓之間不哭而哀堯舜之政不
令而從以夫在此者不欺故也後世之為禮樂者其心
之於禮樂既已判然為兩矣舉是物曰此為禮也奏是
音曰此為樂也心之所存不在器器之所作非其誠故
禮樂之動也如偶人焉有其形而無其神如象龍焉有其
似而無其威夫禮之為容樂之為聲譬之人則其形譬
之龍則其象也至誠以主之者先王所以為其神與威
也夫人不畏人之形而畏人之神不畏龍之象而畏龍
之威神是而畏威加焉則何怪乎見者之變哉内無至
誠無間之心而特備禮樂之聲容何以異偶人象龍以
求人之畏之也故三代之亡歴數千百年而禮樂之效
卒不如先王之時者豈其刑名度數不足之罪哉所以
行之者其誠與昔之人異矣故曰熊渠子夜行見寢石
以為伏虎張弓而射之滅矢飲羽下視而知其為石也
却復射之矢摧無迹弓矢未改也石猶是也而一中一
否者所為射之心不同故也而衰世之士方且區區於
綴緝先王之道文補完經師之故說掩巻長息而傷禮
樂之不明嗚呼是亦愚矣心誠恭歟酌水而獻之見者
不敢慢矣先王之禮其在後世者未少也心誠正歟撡
弦而鼓之聴者肅然矣先王之樂其在後世者尚多也
故不取之心而求之物欲望禮樂如先王之時何可得
哉昔者子思為中庸之說以導孔子之意始之於天命
之謂性而其本一言以盡之曰誠而已故曰誠者天
之道也誠之者人之道也又曰惟天下至誠為能盡其
性而卒於參天地贊化育夫君子為善豈以謂人以為
此善也吾行之人以為彼惡也吾去之歟其心之於善
也無有驅而納之者忽然自至矣於惡也無有畏而刼
之者判然不為矣凡此者吾心之於善誠好之其於不
善誠惡之故也心誠之而無隙則物不可得而間物不
可得而間則心一一心以格物則物為之動物為之動
則天地之逺化育之微鬼神之無形隂陽之不測吾從
役之矣故傳之所載古之為禮樂者其能交鬼神致異
物調寒燠而育動植者非髙論也至誠之說曰不見而
章不動而變無為而成天地之道可一言而盡禮樂之
本蓋岀諸此而已矣
　
　
　
　
　
　
　
　
　
　
　
　
　
　宋文選巻二十四
欽定四庫全書
　宋文選巻二十五
　　張文潜文
　　　敦俗論
所謂人主之利勢者惟其能供天下之所求而我無所
求于人故能奔走天下使其進退取捨莫不在我而天
下之人雖欲去之而不得葢惟其能貴故天下之賤者
尊之惟其能富故天下之貧者宗之使之脱然捨去斯
二者則天下之人誰肯以區區之名而服之哉故富與
貴者人君操之以用其下者也雖然天下之利惟富貴
而後可為則先王之治宜其隆勢利重權位使其民惟
富貴之知而見其已之尊嚴然其率天下也何其退約
亷遜教其民務為安貧樂賤之事而深抑好争務勝之
心者何也夫天下之人不可使求為利也夫使天下之
人惟利之為求則大者簒小者叛惟其得之而後已嗚
呼使人皆欲得其上之所樂則將日仇其上而奪之夫
如是則吾之立于天下之上不亦甚殆也哉是故先王思
所以長享富貴之利求其安而無亂服而無争是故為
是亷恥冲退之道使之輕禄位而賤權勢而惟仁義之
知公卿之爵人之所甚欲也然三遜而後受萬鍾之禄
人之所甚貪也然無名而不敢當嗚呼使天下之人皆
仁義之人耶則吾捐國而與之有不受者矣三代之歴
年後世莫及而考其教化風俗之美詩書之所載後世
亦無有繼之者然則其效可知也余嘗悲夫自聖人之
亡後世之治天下者不明于此也開功名權利之門以
誘天下而使其民汲汲然惟利之知而幸其區區之功
利尚功而賤徳貴才而廢道奬勝而羞敗進位而卑齒
故天下始囂然皆有樂富好貴之心而不安其分及顧
其貧賤而惡之而日思所以去之之術夫惟人惡其
貧賤而求去之而天下之亂始起矣故後世之所謂利
其國而自安者未始不亡其國而自危也昔者秦之俗
蓋若此矣方其疾戰不顧以取諸侯也使其人惟攻戰
争奪之為求故秦之民皆忘其上而利其身功成戰克
而後天下之人移其勝敵之志為仇君之心蓋其平日
之所養耳目之所習有以使之而無足怪也嗚呼争之
不可啟也如此養虎之肉不敢全而生委之懼其使裂
以動其怒而况持争具而授之與夫先王之道其始若
鈍而後能利其始若迂而效最切蓋老子曰非以其無
私耶故能成其私夫成其私而惟私之求則天下去之
夫惟公以得天下之情者天下之所歸也天下之所歸
而有不能得其所欲者乎蓋梁惠王問孟子以利而孟
子對以仁義其說以謂上下交征利而國危又曰未有
仁而遺其親未有義而後其君者夫為利者其意非以
危國而其極至于國危仁義者若非所以自利也而其
效也使人不敢遺而後之則聖人之所以安其身豈匹
夫匹婦之淺近歟嗚呼孟子可為知利之實矣
　　　用大論
能用大而後能治天下而用大之術為最難夫惟有所
不治而後能用大矣何則治大者莫若立法有所不治
而後法立矣屨人之為屨也非量國人之足而為之也
度其中而為之夫一國之足雖不能盡合于吾屨而中
者居多故雖不知則人之足而吾不失鬻屨之利必將
人人而較之則吾之為工不亦甚勞而長短小大之差
要之不可盡得嗚呼使吾之為屨足以半國之人足矣
雖有所遺而何害吾之大利哉通此說者其知用大乎
夫立法以治天下者而吾之法果足以盡天下之理網
羅籠絡使天下之智巧不足以用其奸乎吾知其不能
也夏后氏之為忠也使禹不知後世之將野則禹不智
也知而為之是禹亦無如之何也商之質周之文亦猶
是也夫以聖人之智猶有所屈于事物之變則立法以
求盡天下之理吾知聖人有所不能故立法于此足以
通天下之情至于聰明之不及思慮之所難測岀于人
情之外者吾有所不治也而吾之法立矣且吾之法果
何為而起歟無乃岀于天下之大情萬物之常理耶嗜
膾炙者百人而惡之者一人膾炙之美未害也使吾法
足以當國人之十九則吾之利多矣其所不及焉吾可
以無卹矣非不欲卹也勢不可也嗚呼自堯舜三代以
來更數聖人其講天下之法亦詳矣然後世可考者如
井田封建車徒之制亦不過設為大法而已世之惑者
徒見其為法之略以為不可以施于市而不知聖人示
之大法不以臆度之區區而預盡天下之委曲苟有不
合者付之人而已一絲之不齊無害其為裘一粒之不
精無害其為食故曰有所不治而峻法立矣傳曰小有
所治者大有所失近有所遺者逺有所包此達于治體
之論也或曰量國人之足而為屨不畏勞者能之盡天
下之情以立法不厭詳者能之吾未見其不可也應之
曰非勞與詳之避也國人之足可以盡量天下之情可
以盡得雖費終身之力而為之何憚焉吾知决不可為
也吾不若從其逸而擇夫為利者為之也嗚呼何至屑
屑然語治天下之勞哉知所以立法而後知用大知用
大而後能不岀户而天下無遺慮矣
　　　知人論
甚矣用人之難也天下之實材常深伏而不發非遇事
焉則有終身不可窺者欲其勇足以暴三軍服四夷而
其外如怯其節足以斷大事成大勇而其外若不能有
所為者方其未發也其言語動作坦然無以異于常人
卒然即之而不知其器是故非有深智英明之君不得
而用之而世之小人常有以自蔽其不肖以惑世主之
聴而卒敗天下之事可勝歎哉彼小人者其中實怯而
視其外則發揚振勵而若勇其中實庸而聴其言則辨
給開敏而若才卒然即之若真可與有為者是故世主
往往甘心而不辭至于謀窘計失而後悔悟嗚呼用人
之難也如此蓋嘗聞之古之求知人者于人也不觀其
形似而察其中于已也不逆于耳目而逆于心察其中
則見其所窘逆于心則為慮也深彼小人之將欺我也
不過多為形似以動吾耳目之間而已彼安能為實哉
而吾應之也常岀其所不意而使小人之情見而天下
之實才亦雖欲伏匿而不得蓋昔者霍光之所為固非
有征伐攻取之謀而文采縁飾之可喜也朴然庸人而
已耳非有武帝之聰明不足以知之故卒然用之而不
疑與之以兵尊之以權提孺子之天下使之謀之而光
果有以當之也蓋當其初朝廷之臣孰不以為過而
至其有所主則有震懼而不敢與者然則光之平生之
所為豈可以占其後之所發哉議者不知武帝之用光
蓋其知人之明而遂以謂當時之臣惟光可以勝其任
誠徒見其成功而後知之不知當世之人才足以治軍
旅决成敗而書生儒者之論孰非仗節死義之人安肯
棄而不求而授一木彊之霍光哉唐之文宗昭宗其憤
亂也甚矣不愛髙爵厚禄以致天下之士投其誠而與
之此其志皆可以立功而其取人無術故徒以益亂彼
李訓張濬者其言語動作如可以立功者也大言而不
顧敢為而不憚故二君惑之雖有間言不可得而入其
後卒然而發以區區之宦人不能少制其亂提兵數萬
而不能取李克用之一鏃卒之身㓕國弱為天下笑彼
二君惑于形似故也李係好言兵而王鐸與之兵李元
平好大言而關播授之權卒于無成為天下笑嗚呼使
人之知人獨視其外而可以不疑則知人者帝何其難
之也
　　　憫刑論上
昔者先王之時議事以制不為刑辟者何也夫天下之
情無窮而刑之所治有極使天下之吏操有限之法以
治無窮之情而不得少議于其中而惟法之知則天下
之情無乃一枉于法而失其實與是以先王之時一權
諸人而不任法是故使法岀于人而不使人岀于法至
于後世其所以治天下之具不能如先王之盛時淳厚
之徳衰而吏有率私以立法作其無法而放肆者故後
世始有刑法之書以治天下然天下之弊雖不可以不
救而天下之情不可枉也是故法簡網踈而人與法兩
立而不偏廢穆王之刑以謂輕重諸罰有權夫五刑之
屬止于三千者法之所不可移惟其輕重之間有所謂
權者是故猶不廢行法者之志方是時罪入于法之内
則歸之法罪岀于法之外則歸之權雖不如先王之盛
時而天下猶未受其弊嗚呼奈何一歸之法而不任人
也自秦漢以來治天下之具苟且㓕裂務使天下為不
可欺而待天下之吏以謂不可使少行其意也故一切
任法而廢人余嘗悲夫後世任法之弊也蓋其弊非
獨法不足以盡其情而其極乃至于變其情而合諸法
蓋罪無必而易移法有限而難動故罪輕而法重也不
幸無輕刑以處之則有入之重者矣罪重而刑輕不幸
無重刑以重之則有岀之輕者矣變罪而附法失情而
合文不畏情之不盡而慮法之不合蓋其間有所謂疑
慮而上諸有司者十不過一二而已嗚呼任法以治天
下而天下無正刑矣余嘗推其原而後悲夫天下之治
未始不自賢不肖始也先王之時天下之治簡肅而精
修其人才皆足以過絶天下而上有聖哲之絶徳故堯
舜之際與夫三代之盛時至于鳥獸之無情隂陽之不
可測而人之才智皆能為之故其後有豢龍御龍之官
而四時之官皆能候天地之氣導取其節而制其和由
是言之則人之所以深思極慮以治事赴功者何如哉
自聖人之亡其後世比于先王之盛固已少减而天下
之事日以煩治詭偽生于其中而信厚之徳薄人之賢
者不及于先王之時而間之以不肖至于近古而任人
之道益已大壊賢不肖混亂而不可知天下之事日以
廢缺夫惟得人如先王之時故可以捨法而不任而賢
不肖之相半也故人與法並行後世非無賢也而要以
不可知故歸之法推其原求其本則法之弊蓋岀于人
之弊也夫惟能隆任人之術詳于擇人而後法可以少
簡姑無望其不為刑辟人與法並行者可以庻幾矣
　　　憫刑論下
立法以紏天下之過者必欲天下行之而不敢逆然而
常至于沮而不行者何也是其立法非人之情故也何
謂非人之情夫天下之所共惡者而時輕之天下之所
共恕者而時重之不當恕而强為之仁不必惡而過為
之罰凡此者天下之情所不安者也今夫天下之情有
所謂狼惡而不逆衆指而惡之者幸而入于刑而考于
法則輕而不足以懲之則夫行法者必有不平之心故
必入而處之以重夫如是則是好為輕者之所不行也
夫人固有不幸而入于刑者有誠犯而其心無犯者不
幸而遇刑而考于法則重則行法者必有不忍之心焉
是故有岀而寘之輕夫如是則好為重者之好不行也
昔者聖人之于天下其言無不聴其令無不信然卒不
可變者天下之好惡也惟其然故天下之所惡者聖人
不彊恕以為仁天下之所哀者聖人不深治也故法立
而天下安之傳之後世乆而不敢易夫犯天下之所惡
而吾報之以所惡當天下之所喜而吾寛之以所欲則
天下之吏雖不如吾法之所為而人固已隂服之矣吾
之法因彼之情故也故欲吾之法立于天下者莫若原
天下之情而無所岀入使天下無不樂之心而後可也
後之惑者不深求先王之意而求夫恩威之名而不究
其實以謂恩主于貸而有罪者捨之以為恩威有所禁
則小過者刑之以為威行之者不快而被之者不服則
何怪乎吾之法不立哉或曰吾之法過于威耶則不惟
行吾法者有不樂于其心而固取亂于民使過于輕耶
民將懐我彼行吾法者之不快是何足顧也嗚呼是不
然也天下之情自顧其所為誠有拂于人而人不加怒
彼固以為可欺而罔人之心至矣故人之不察其過而
知徳者君子也尚何懐之有哉夫治天下者何必苟為
惠以謟天下之情也殺之而當其罪雖日殺而天下恱
服矣
　　　馭相論
天子能使天下之權在宰相而進退宰相之權在天子
夫如是者可謂知馭相矣夫天子之所以必尊宰相者
非以私宰相也而其勢乃所以自尊今以天子之輔相
左右朝夕之所接以取謀而使天下之人有輕之心則
天子之勢亦卑矣夫人之情渉江河而畏險則終身不
敢行海何則彼以謂江河為可畏而况於海乎彼且以
謂宰相為不可慢而况其君乎嗚呼又非特如此而已
也彼天子之力足以辦天下之事則何所俟于相以吾
為不能獨治也而後擇相而委之委人以事而奪之權
猶為不任而已矣故必使之可取可捨可賞可罰捨吾
疑貳之心而使少行其意而後彼得以自盡夫如是故
不幸而有過吾有以責之夫使宰相之勢無以異于羣
有司必使之一聴于我而後可則彼有罪而吾將無以
責之而彼且有藉其口矣故曰宰相不可以無權夫與
人以權者必使之其利在我以謂與爾以權者凡以為
我也斯可矣使竊吾權以據之乆而不還以為己私利
則吾將折而受制此天下之大患也今夫世之畜犬與
鷹者方其逐禽于野則必解羈弛禁縱之而不制然至
不順而害人則吾必能制其命夫縱之而不足以收之
則㡬何其不為患也誠得天下之至賢如伊尹周公霍
光孔明之徒不以天下易匹夫之命者而任之則何所
復求然天下之賢不可以常得而吾之任人或以才而
忘其汚或以功而捨其素未必皆天下之至賢也是使
擅天下之權于掌握之間而吾無以制之而望其不亂
其庸可得乎故古之待大臣者天子為之盡恭致禮而
至其有罪則不恕有殺而無罰夫惟君致禮則宰相尊
至有罪而不恕也此所以為天子之權歟故曰必使進
退之權在天子曹操司馬懿父子初不過能竊天子之
權攻伐岀處放意恣行而已而漢魏之主惟其無有以
制之是故養其勢固其身而卒盗其位若唐徳宗則疑
宰相而不任懲奸臣之弊而謂天下之人舉不可信乃
一切自用其聰明當時宰相奉行文書而已故當是時
藩臣有輕朝廷之心彼一人之聰明而當天下之亹亹
則數見其所窘而左右大臣皆有苟且之志而無岀力
死難之意則宜其陵犯而無忌也嗚呼與人以權而我
不能收漢魏之主是也畏權之去我而奪人之職者唐
徳宗是也是二者皆過矣嗚呼天下之事不可以無術
也而馭臣為最難或者不知其故以謂先王之時一本
于忠信而無術不亦謬乎夫坤之道臣道也而象為馬
吾未見馬之可以亡馭也馭之以術何害于忠信耶
　　　將論
天子之臣自公卿大夫雖或闕焉而不足以為急其不
可以一日闕者其為將乎夫將之所以為急者非以夫
任之有以過夫公卿大夫也為其事之不常有而人之
能之者少也今夫醫之為藥也金石草木之珍世之所
共有者未必藏也至于逺方之物山海之竒産與夫人
力之不可以常得者則必預畜以待其用今夫百姓之
不安而財用之不登刑罰之未平而禮義之不興其為
患大矣然其為事也天下之所習知故其為術也人人
皆足以措手足卒然求其人而易得也講其術而易曉
也譬之于金石草木之珍其所治者大矣然人人所知
而有之雖不素有無害也或一旦之急提百萬之卒以
與人戰勝則生敗則死天下之人無事則廢而不講有
事則避而不願見者也故其為事不常有于天下幸而
千萬人之間而有一人焉學焉而知其術用焉而見其
利故人之習之者少非卒然可以朝求而夕得苟取而
驟用者也譬之有疾于此而待逺方之竒藥豈不殆哉
先王知其然故雖隆仁義禮樂以化天下之俗消伏悖
戾好争之心而常隂求天下之竒才以待不測之患蓋
常寓其法于六鄉六遂之間使卒乘車徒之制素具而
朝廷之公卿大夫外之諸侯之君朝聘燕享從容歡欣
之際必陳弓矢以講射而四時之隙則命有司以講武
以天子之尊而馳騁于草野親金鼓干戈之勞以射取
禽獸蓋享晏者人情之所樂而弓矢者威武之具田野
者燕樂之事而殺獸者征伐之容蓋先王所以藏天下
之所長于人情從容之際凡此者所以隂養天下豪傑
之氣使之一旦習知其術安之而不懾也是故先王之
于將也非特能求之而又能養以致之至于後世秦漢
以來其慮天下之變已不能如先王之時而獨知求而
用之而已養之有術以致其才求之有方而知其實此
先王之法也故其術無窮養之無術而知求之愈于不
求焉可也比于先王之時則十已失其九矣嗚呼先王
之法後世既亡矣安坐而不求求之而非道者未見其
可也
　
　
　
　
　
　
　
　宋文選巻二十五
欽定四庫全書
　宋文選巻二十六
　　張文潛文
　　　秦論
賈生論秦曰仁義不施而攻守之勢異也世以為確論
余獨以為不然夫攻守殊而事相關異設施而同利害
其守之安危視其攻之善惡其報應如表影聲響之不
差也譬如人之殖産也耕我之田盡力以事之藏收千
石封之倉廪而實之賈百金之貨於隣國而贏千金焉
隣里不我怨有司不我罪如是乃安坐享其富而貽之
子孫則宴樂而無後患今有人侵人之田奪人之産又
殺人于道而奪之金如是乃欲封之倉廪藏之廏庫而
守之以君子長者之事怨仇百作而彼攘之矣故如是
而取之必如是而失之安有以盜賊所以取之而能以
君子之道守之歟秦明法力征以經營天下且數世矣
至於始皇之時六國大抵皆消沮始滅韓後滅齊大率
十年間耳滅人之國虜人之君其毒至慘也夫此六國
諸侯者其上世皆有功于民又皆據國數百年其本根
深而結於人心者固一旦芟夷蕩覆之其勢必不帖然
而遂已如塞大水伐大木其漸漬之末流播散之餘種
將且復張而暴興不待其寂寥氣盡則不止秦雖欲反
其所取之道守之而其機已成其勢必復矣故秦之事
不可為也嗚呼秦滅六國不十餘年而六國並立秦以
不祀其效豈不然歟故賈生之論戲論也樂毅賢將一
戰勝齊下城七十齊不能支曽未三年七十城者翻然
為齊乃無一城為毅守者以是得之以是失之豈不然
哉毅賢尚然况於暴秦乎
　　　文帝論
昔者絳侯既平吕氏親握國璽授之孝文當是時劉氏
之後惟大臣所立文帝為諸王特以其賢而取之其初
未可以必得也絳侯以天下與所不可必得之人恩德
至厚也文帝之報絳侯者宜如何哉雖分國以王之天
下未以為過也然内難既定君臣之分既明爵賞禄賜
所以慰答昔日之功者未聞有卓然過於當時何其不
旋踵而逐去之速也予嘗觀漢之大臣多禍少全武帝
以來不啻如殺囚𨽻獨文帝時公卿被誅者無幾人然
則文帝之待大臣亦有恩矣當是時大臣之有恩者宜
無有過絳侯然匹夫一言罪辜未明廷尉折簡以召之
如取孤囚侵辱困苦僅免於死文帝非昏蔽無知之君
何獨於勃少恩若是哉蓋嘗深思其故而得其説夫高
祖之將有大功者至文帝時幾盡矣非以逆誅則以疑
死彼皆心有所恃矜其功能日邀其上不得所欲則狼
顧而起絳侯吹簫之羈民也用兵十餘年習見天下之
勢喜事而尚武其驍雄之習豈能帖然無毫釐於心哉
以英雄之資挾立君之威臨視其上無異於保姆之提
嬰孩如是而不驕者伊尹周公之所難也驕則縱縱則
亂因以生文帝豈無愛勃之心哉視前日之誅死族滅
者皆恃功邀君驕蹇放縱之所致而絳侯之迹異於韓
彭者無幾耳吾亦畏其有所恃而驕驕而不已則亂亂
而不誅則廢法從而誅之則傷恩甚矣嗚呼理至於是
曽不如抑逺困辱使之慊然内顧而無所恃鉏去其驕
慢之心全其生保其家使其子孫長有國土之為愈也
然則文帝之恩亦深矣且能尊霍光者莫如孝宣委天
下之政與之而不敢專光死又上其子兄弟聨兵女充
後宫賞賜寵錫不以數計天下翕然以謂孝宣無負於
霍氏矣然光死未幾妻子為戮以天下與人而身死之
後弱子單孫之祭曽不得享天下之人聞之誰不為霍
光痛心者嗚呼使宣帝既正君臣之分則遂覽天下之
政光既死視子孫之賢愚而授之官與之財而收其權
取其尤無良者而屏逺之霍氏雖欲為亂不可得也然
則霍光無後者非宣帝誰為之乎天下之事要其終而
後知君子之用心絳侯無禍於身則知文帝之所以裁
之者乃所以深報之也霍光無後於漢則知宣帝之所
以寵之者乃所以深害之也語曰嬰兒常病傷於飽也
貴臣常禍傷於寵也然則文宣之報功其得失可考矣
　　　景帝論
景帝稱竇嬰沾沾自喜多易不足以任宰相持重乃相
衛綰夫自喜多易不足以持重是也而求持重者必如
衛綰則已甚矣古之知人者不觀其形而察其情得其
妙而遺其似夫天下之善惡其似者固未必是而其真
者或不可以形求也綰車戲之賤士也其椎魯庸鈍偶
似夫敦厚長者之形耳夫敦厚之士其用之也必有䝉
其利者矣豈謂其無是非可否如偶人者哉苟以是為
長者而用之則世之可以持重者多矣夫惡馬之奔踶
也求其無奔踶可矣得偶馬而愛之可乎景帝之相綰
也是愛偶馬之類也帝之惡周亞夫也曰此鞅鞅非少
主之臣也卒殺之夫天下之情其未見夫利害之際者
舉不可知而要之易刦以勢者易動以利不輕許人之
私者不輕行其私亞夫之不納文帝於細栁與夫不肯
侯王信可謂不可以勢刼而無私意矣仗節死義與夫
見利而心不動非輕勢而滅私者莫能可以相少主共
危難者意非亞夫不可而帝乃反之是徒以其剛勁不
苟其形若難制而嫚上者故殺之而不疑嗚呼景帝者
求人於形似而失之者也蓋昔者髙祖求傳如意者而
不可得得一周昌能彊項面折而髙祖遂以趙委之夫
昌之不能脱如意於死其勢蓋有所廹而所以任昌者
固相危弱之道也嗟夫周昌以此見取而亞夫乃用是
不免則景帝之與髙祖其觀人亦異矣
　　　魏晉論
嗚呼魏晉之亂亡其可悲也國中之人皆恐畏服從大
盜招之而無不應舉國以與人而猶恐其不受也其所
循致而至此者何也蓋其國輕久矣夫國重者存國輕
者亡何謂重其人可以禦侮旁觀者有所忌則重矣鮮
鱣王鮪之在江湖非不大也然漁者徒手取之鱠之俎
上而無難曽不如蛇虺之據穴國之輕亦猶是矣人主
非不尊公卿大臣非不畏百司庶府非不具然皆庸怯
和易説之如發䝉舉之如挈虚朝之慮不至夕今日之
智不及明日夫如是國雖存大盜拱手舉之矣是謂國
輕凡人臣之能為國重者非有服天下之名節則必有
過天下之才智成湯既没太甲失道伊尹放之可謂亂
矣而諸侯不爭商卒以安者伊尹之節天下之所不敢
議也晏子之在齊叔向之在晉宫之竒之在虞諸侯不
敢侮焉此以名節為重也齊桓公兵車徜徉天下而諸
侯不敢議其後管仲之智未易與敵也郭子儀在南吐
蕃罷兵李德裕草檄而澤潞至滅此以才智為重也夫
天下之人其好爭未嘗一日忘也非有大愧恥於其心
而不忍為則必有大恐懼於其身而不敢為夫名節者
所以愧恥天下之不義而才畧者所以恐懼天下之好
亂舍是二者雖聖賢無他道矣魏之亡也司馬師弑其
君如屠犬馬而大臣震悸莫敢太息王祥鄭冲舉國而
與之夫是類人者亦知是為不義也而不敢不聴者彼
惟素無以動其國人而又取諸胸中而無有也晉之臣
才者先叛王敦桓温才過一時卒皆不臣劉裕才過數
人者而遂取之何則中國之人莫之與敵故也夫挾好
亂之資而顧其國莫與敵則取之之心生矣故為國之
患莫大乎不崇名節而消天下之精鋭彼晉之公卿朝
夕從事者非毁名節則尚無心方此時雖有志之士亦
且去之矣此蔡謨之所以不為司徒而曰吾恐後世之
失也天下之事有名實不可以不辨也輕名節者曰吾
惡天下之矯激也黜才能者曰吾尚德也夫矯激者安
能真為名節也利至則變矣世蓋有利至不回害至不
避而可以矯激抑之哉夫如是而未免乎矯激則庸庸
者而後可矣且東漢之亂而曹操之雄至死不敢取惟
畏天下之清議故也黨錮雖弊猶能存國古之所謂德
者非無才之云也才不足以言矣傳曰仁者必有勇勇
者不必有仁有德者必有言有言者不必有德夫言與
勇才之類也而仁與德者必能兼之則世有無勇之仁
不能言之德乎子産惠人也謂之衆人之母可謂德勝
矣然其抗晉楚何其勇且辨也夫以無所用之質而冐
之以仁義之容文之以禮樂之言治國而不能靜民臨
難而不能却敵而謂之有德此固天下英雄之所侮也
嗚呼為國者宜察此矣
　　　晉論
天下有大分君臣是也夫以天下之衆而事一人考其
勢較其力則多寡異矣然天下之人不間於賢不肖俯
首聴從莫敢或較一有不順則有起而誅之者矣非獨
君臣之分為然也自是而下之至於一鄉一邑之際苟
有尊卑大小之分者莫不皆然夫天下之分惟其出於
父子兄弟之際者皆其天屬宜無足怪下至於一鄉一
邑而上至於君臣是果設為尊卑而不敢犯何為而然
也蓋嘗求之以為天下之分起於天下之理夫理者本
於天地而莫知其所從始者也惟其理設而不可易是
故分立而不可犯夫生民之初未有君臣以相臨官師
以相治也紛紛籍籍以力相勝於是民始大病之而後
有能服其黨者焉夫能服一鄉則一鄉尊之能服天下
則天下尊之是故君臣之分遂立而不可變夫民之於
君乃其自立以自治也夫惟其仰之以自治是故順命
就教俛首聴從而無足怪自是而推之至於一鄉一邑
亦猶是也余嘗悲夫晉之事也自三代以來其國之多
故者莫如晉外有夷狄之強内有大臣之變泯絶荒亂
有不忍觀者然後裂為東晉而晉亦㣲矣猶相與攜持
至十餘世力盡勢窘凌遲百端而劉裕乃得之自劉元
海以來天下分為十六國若苻堅石勒之徒皆有過人
之才闢地數千里據有甲兵士民之衆又有忠智效死
之臣其所建立亦有足觀者彼皆不過一再傳而遂亡
方其興也宜若可以久安至其一敗遂滅不振蓋嘗觀
苻堅之敗於壽春此其力猶足以善其後然提其餘衆
困窘而無所歸蓋常思之至於君臣之分而後近得其
説夫晉之有天下積久而天下之所服也夫惟人安於
所服故天下遂守其君臣之分而不敢犯人人惟恐其
失之是以播遷流徙甚弱而難滅忠臣義士出力以救
其敗若苻石之徒雖其甚強有力然天下之情不愛其
人而惡其亂不幸不能制而後使得崛強於湏臾幸其
敗也則起而共亡之矣或以謂君臣之分其始出於相
制苟為君臣焉斯有分矣晉與夷狄何擇也夫天下之
情固有所習也習而安者衆之所歸也嬰兒愛其乳之
者鄰人之母乳之則不愛也均為乳也而愛惡存焉習
與不習故也然則晉之初天下固習乎魏也而晉之不
亡何也夫晉之不亡是幸而不至於敗而遂成其業者
也十六國之顛沛是敗於分之不正者也夫好博者不
皆貧也然謂博可為而不貧則不可其所言者固天下
之理也
　　　唐論上
昔者天下之事常患於不得已而為之夫事至於不得
已而為者非其心之所樂而勢有所廹故也勉強而為
之既立而不可變則將拱手而待患是故古之聖人其
深謀逺見所以憂慮天下之故者莫不備具先為之防
曲為之備使天下不幸有不測之變而吾常從容制之
而不亂無鹵莽苟且之計以為後世之患嗚呼此先王
之治後世之所以不可及歟切常譬之世之淺人有居
於河瀕而幸水之不至也則安然而不為之備一旦水
至則徬徨四顧莫知所為於是毁室徙薪而塞之而後
免於没溺之患然是人也能解目前之患而退有失所
之憂既已失于其初而後將復之則薪與室者既已習
于水而不可動夫彼其初豈不愛室與薪哉勢有所廹
故也天下之勢亦何異於此聖人者惟先見其害而預
為之備而已蓋豈有他術哉是亦築堤以憂溺貯水以
救焚者之智也昔者節度之制起於景雲開元之間然
其所治者不過於邊方控制之邦而已天寳之亂安史
横行於中原而莫之禁天子之兵弱而不能制則其勢
不得不倚節度之兵而節度既已有功則雖欲變之而
不可大抵至德之後天下之兵無慮數百萬皆屬於節
度之府是以天下之兵仰食於度支賞罰於天子而權
歸於將軍天子養之於上而將軍實收其歡心故驅之
以不義之名寘之于可畏之地則俛首盡力而不敢辭
及天下既平前日之亂已去而節度之患固已不勝其
深矣嗚呼天下之情不可使尚有所安也使安於義耶
則吾固無求乎其他使其不義而安之則吾將欲改而
不可得彼天下之兵其勢既已如此則人人有當然之
心雖欲改之其道無由蓋肅宗之時大盜既平而天子
之威不足以大屈天下則其所不能變節度之弊宜無
足怪然以憲宗之英明鉏蕩剗革而卒亦不能一之嗚
呼勞之所習不亦甚固哉蓋常以謂唐之末年其君非
有可亡之實若夫文武宣之三君其才可與有為而一
時之臣又非皆不可用而其紀綱法度不須臾而壊蓋
其大勢已去雖有絶巧無所施之矣故唐之患不起於
僖昭之間而起於天寳之際節度之強不起於河北之
繼襲而起於節度之有功嗚呼使天寳之際不為苟且
急廹之制則僖昭之患何自而起而使吾初不倚節度
之功則河北之區區雖欲傳襲其可得哉
　　　唐論中
天寳承平兵不知戰大盜突起四海震動禦之無策君
播國殘哥舒翰之敗固無足道者明皇欲下詔親征而
奸臣嬖妾沮撓其事意當是時天子臨戎其有濟乎愚
常論之天寳盜起雖上有睿德聰明杜塞抑當時朝廷
無人矣故為是猖狂不審之謀夫天子臨戎其利有二
天下莫能當而明皇皆不得行之幸而不行使果行之
其狼狽有甚于此者何謂二利一者壓之以尊名重勢
故人雖強不忍習犯順之危而起侮上之怒二者天子
所統必天下之重兵選卒天下莫能抗也明皇之時天
下之勢其重在西北而京師輕也久矣大獄屢興縉紳
切齒用兵無度百姓怨苦内􁀙淫泆荒亂失度尊名之
不競也甚矣禄山教戰久矣其將卒皆蕃戎勁卒非復
唐人也彼惟恐犯順之不深犯上之不快則明皇之于
尊名重勢所不得行之一也天下勁兵皆在西北蕃臣
握之府兵既壊天子侍衛長征彍騎而已有急而募不
過得長安市人子而以之抗燕代之勁騎此驅羊戰狼
則明皇于重兵選卒所不得行之二也親征不可則無
策乎曰知兵者必能逆知敵人所恃與所惡使之行所
惡而違所恃如是者百戰不殆禄山之利速戰也所恃
范陽也十年教其民千里而用之其鋒不可當雖太公
穰苴必姑避之故戰必乘其鋒而用之彼惟恐戰之不
速而敵人之不我拒也然禄山之勢雖強渡河而南則
羈客也故心不固而易揺其恃范陽如虎豹之有山林
急則必投之以自藏方禄山之南也厚集潼關之師深
溝髙壘勿與之戰委河南而與之是時李光弼郭子儀
皆在河北遣一將擣范陽之虚往必得志彼進則不得
入關退則已失范陽獨守空虚之東都不過半年其勢
潰矣此至計也其後禄山既死慶緒北走而史思明已
有范陽慶緒卒困死河朔以此知禄山失范陽則必與
于河朔諸帥也其後史思明䧟東都李光弼率師于河
陽而思明不能西以此知厚集潼關之師不戰以老之
而禄山無能為也禄山傾國逺鬭委其所恃而不顧困
已犯天下之至危而唐之君臣不知出此是唐為無人
也夫
　　　唐論下
昔者先王之兵愛其君而後死其將以謂凡吾所以致
力才顧以衛其將者無他焉以謂吾兵之勝負者非吾
將之利害而所係者吾之君耳是故功成事立而其君
安然享之而無虞其不善用者則不善其兵死其將而
忘其君方此之時三軍之士惟其將之為聴故不患將
之不足以立其功而患乎功成而上不享其利夫惟欲
兵之愛其君而死其將則莫若兵出於府而將出于衛
使將之於兵得以用而不得以有之方其有事也厲兵
秣馬以問有罪將軍之恩惠雖足以取信於下而士卒
之顧其將非我終身之所仰則雖愛而不私夫惟愛而
不私是故驅之以義則有功而不可使為不義之行彼
死其將而忘其君者是節度之兵也方是時天子能使
其將而不能用其兵可使征可使戰而不能得其私天
子常斂士卒之怨而將軍者實尸養士之恩嗚呼是豈
非天下之大患歟蓋自天寳以來藩鎮之禍迭起而不
可制而河北三鎮天下指為僣亂不臣之邦棄之而不
問以為是誠不可得而為也嗚呼盍亦深思其術哉夫
以漢之時尚七國連衡以叛其上而諸侯擅地天子曽
無以制之此其為患豈特唐之方鎮也哉其後主父偃
為之一言使得自封其子弟而漢之君臣無一鏃之費
而坐享太山之安彼唐之節鎮何以異此歟彼桀黠而
不顧肆傲以慢上者是誠何恃而敢為爾哉蓋其股肱
肘臂有為之出死力以為之者使其孑然而自為則吾
一將之敵耳故李愬之平蔡一得李祐則呉元濟束手
而無能為矣然一節度之所領不下數郡之地而我何
不遣一介之乘假賞功之令拔其臣屬之尤才者使帥
其屬城而為之使如是而(闕/)離之使其兵分地析則昔
之豪黠而難制者不過一二年提一空城而守之雖欲
不臣其可得哉或曰彼臣屬將佐安能畔其素所愛耶
名為裂地而謀相通則安在其為利哉是大不然夫人
惟貧也而後肯役於富惟賤也而後肯役於貴故兩富
不能相使兩貴不能相下彼其臣屬將佐之愛其帥者
豈有它哉惟其有功能賞之有才能用之是故恃之以
自固使其位有節度之勢則將反顧其上而疾之何則
勢均位等則必有相疑之心嗚呼使彼誠相軋而生疑
則吾之計行矣或曰我一日盡斥其臣佐則彼安肯晏
然而遣之耶使彼遏吾命而不行則無乃益召天下之
亂乎是又大不然也夫使彼受命而遣之耶則吾國何
求使彼遏吾命而不行則反于内而禍及之何者使人
有可以得富貴之門而有蔽于其前則必羣擊而競排
之彼一日於行伍之間而有一節度之權我則顧其私
而止之夫如是而能安者世之所未嘗有也昔者烏重
𦙍為滄景節度凡屬城之刺史各還於朝廷使得自𨽻
其州兵嘗曰使二千石各有鎮兵雖有安史無如之何
而河北之所以能拒命正以能奪刺史縣令之權耳當
是時惟重𦙍之鎮獨秉命受代然則分其地而離其兵
者真弱節度之術也
　　　明皇論
人主當務好要而不當務無為夫無為之為言妙矣此
羲農堯舜得道者之事也而庸君昏主聞其説而樂之
深居奥處䝉塞耳目是非過前而不察奸臣愚弄而不
悟視人之利害國之存亡若越人問秦人之疾病者曰
我無為也耽樂飲酒便嬖女色晏朝旦罷游蕩無度亦
曰無為也是故莫若好要吾不治事付人以事而觀其
成吾不吝權分人以權而觀其趣事成而利則可成而
害則必治其故而賞罰行焉分吾之權而志于公則任
之盜吾之權而行其私則棄之而用捨分焉此之謂要
知好要則進乎無為矣唐明皇用李林甫十餘年盡失
賢人之助太宗之法度廢革略盡貞觀之風俗變壊無
遺林甫朝夕所從事者非聚斂奢侈以蕩移人主之心
意則羅織刑獄以破滅人之家族也閨門之内干戈碪
鉞未常絶而間為神仙鬼神之説以動其心而明皇恬
不為慮漫不知察利器去手而不覺一敗塗地没世不
復凡此者其殆好無為之説也後之人主可不戒哉
　　　代宗論
余嘗論代宗唐之庸主也而承安史壊亂之後肅宗草
剏事出一切人情震揺易以生變此非常才所能定而
代宗承之又嘗一為吐蕃所驚跳奔於陜然國遂以定
不及其身者何哉余考代宗行事有類英主者二焉誠
率是道而充之其身安而國定蓋無足怪何也能容大
功之臣背之而不疑犯之而不怒而外無姑息之迹一
也僕固懐恩李光弼二人之功著矣懐恩之恃功犯上
自陛以下誰能忍之而代宗不與之較故優容包納卒
待其自斃豈不曰與之較力則彼驍勇也與之較理則
彼戎狄也其乘氣而兇悖蓋將亡也是其料懐恩於目
中矣李光弼身兼將相功無與二而幸陜之後堅坐不
應此其意非持兩端則髙卧以觀變也代宗恩禮終始
不衰豈不曰以光弼之功而傷之天下其謂我何彼之
不赴吾急吾不問則已問之則必討彼非束手受死者
而吾誰使敵之哉代宗之待二臣如是天下不謂之姑
息者理當爾也德宗之於懐光則姑息之迹不可勝揜
矣人有當其意則用之衆怒不與則必殺之其用其殺
莫或能間之者焉始用元載委已聴之載惡已甚誅之
而不疑寵魚朝恩幾危郭子儀然其横也則殺之程元
振之寵固矣栁伉一言而逐之易如反掌卒棄不用元
載之獄問目皆從中出則是平日載雖擅權於外而代
宗居中無不知也去三大毒如殺犬羊中外不驚上下
厭服觀此則昏且孱者不能為也是二者英主之所難
代宗有焉所以能保國而安身也哉
　　　德宗論
德宗憤藩鎮之強僣有鞭撻海内之志竭其帑藏空其
禁衛以從事於伐叛然師出無功兵連禍結大盜竊發
身播國殘滅亡之禍間不容髮自是之後亂不得息至
於憲宗用一裴度决策出師始而既平山東河北強藩
大鎮弭耳聴命終憲宗之世海内畧定二帝于用兵伐
叛則同而功烈何其相萬也管子有言攻堅則瑕者堅
攻瑕則堅者瑕德宗始使馬燧李抱真討田悦魏鎮自
承嗣以來兵強國富屹然大鎮非可易攻者也二將之
力弊於田悦而王武俊朱滔相煽而起自魏至燕數千
里間莽為戰埸而四方諸侯始輕京師淮西雖積叛然
數郡之地也暴取其財虐用其民為日久矣危亡之機
立見而元濟昏童崛強其間此特不欲取耳取之可以
必得豈與河朔諸鎮比哉憲宗乘其機察其時一舉而
滅之而李師道王承宗之徒或誅或臣而四方靡然效
順矣此無他德宗先攻其堅敵未亡而已之氣先索力
先弊矣已索之氣既弊之力人所易備此朱泚懐光所
以陸梁而不忌也憲宗先攻其易碎其巢穴戮其鯨鯢
兵雖未出而氣已震於天下師道承宗所以消阻而不
能伉也有扛鼎之力者使之負石而起終日則必蹶立
談之間而磔嬰兒則賁育在旁必且心悸此攻堅攻瑕
之論也
　　　五代論
春秋之世季梁在隨宫之竒在虞皆明安危曉利害強
國憚之而不敢易余切怪五代之君雖起武夫悍卒未
嘗學問不足以得士而一時將相謀臣當其敗亡之際
皆足蹈坎井頭抵株木安受禍患而無策事成則相與
苟且富貴事敗則拱手受戮豈紛亂之極而人才亦從
而不振歟而余深考之而得四人焉皆智士也或用或
不用也則係時君之昏明安重誨在明宗時常恨不為
國家去潞王時潞王蓋一罷鎮節度也而重誨獨知禍
之原在此其後卒覆國者潞王也清泰帝時石敬塘在
太原欲叛有(闕/)時廷臣有呂琦者言于朝曰敬塘必結
契丹為援可先以重幣結契丹以分敬塘之援卒之立
晉者契丹使明宗與清泰信其言而先為之所可以紓
禍也必矣契丹大舉入晉志吞華夏而其母舒嚕乃獨
非之曰譬如吾國以一漢人為主可乎耶律德光果不
能安於南狼狽客死於路敬塘甚費而于契丹初無大
利也德光喪歸其母不哭曰待中國人馬如故然後葬
汝嗚呼若此戎媪亦智矣李榖韓熈載少以功名相期
熈載將仕江南與榖别熈載曰江南如用我當長驅以
定中原榖曰中原見用取江南如探囊中物耳已而榖
相周世宗遂臣江南兵不勞而國不費信乎其如探囊
也何者自古秦滅楚晉滅呉隋滅陳長江複山不能為
果天下有定勢非智力可强諸葛亮且不能用蜀取魏江南
豈有長驅定中原之理乎榖於審天下之勢亦明矣此四
人者三見忽而一用故惟李榖獨有功嗚呼天下何嘗
無士哉獨不知之耳
　　　莊宗論
古之善戰者不患於敵強而不我若而所大忌者與之
為敵而兩無以相制也夫兩無以相制則勢足以相擾
而不可以有成惟其曠日持久兩憊而不振如是而后
有起而收之者雖然非有優游久逺之心誰能安坐而
待之而至其兩憊而不振也吾亦安能必其變之所在
則是吾與敵人常戰于不可知之間夫豈不殆哉是故
古之善戰者必有以審天下之勢而為之計取之于可
必之計而待之以可成之功夫如是而後能自立今夫
天下之勇夫其才足以相勝其力足以相困奮臂角力
以戰且死其勢終日而不能解至其能者則不與之致
爭於手足之間而獨徘徊待伺一發而擣其虚中其要
害之地而使之雖有手足之技不能以與吾較夫如是
者勝敵之道也故力弱于敵則謀之力倍于敵則乘之
力敵勢均則擣其虚襲其所忌而不可戰蓋昔者唐人
以河東之地南向以爭天下百戰而無功以朱温之強
親冒矢石與唐人從事于河上不能有河北尺寸之地
其力之不足以相制亦明矣譬如兩人終日而搏也代
勝代負久而不决勝者欲罷而負者留之負者欲退而
勝者激之蓋終朱温李克用之世更勝迭負而卒不得
其志至于莊宗力戰不顧欲决成敗而不可得方其盤
桓于楊劉德勝之間蓋嘗蹙而不勝矣其後郭崇韜為
之决入汴之策而後天下歸于唐夫梁人之有汴是猶
人之有腹心也使吾之力雖不足以逼之耶一日而潰
其腹心則彼手足雖全而不為用此擣其虚襲其所忌
之道也故莊宗之取天下其要在此而或者猶歸罪于
段凝之區區何異夫披心抉腹而責手足之不救也昔
者莊宗與劉鄩戰于莘劉鄩趨黄澤乗虚而襲太原中
道而敗乃不能進夫劉鄩之襲太原是莊宗趣汴之策
也彼鄩以謂人得糧十斛而後可以有功彼誠見天下
之勢非朝夕之所能成其决策不顧以趨太原所以擣
唐之腹心也歟夫莊宗能知其勢而為之防故唐不亡
而梁人惟不能蔽其所忌故莊宗得志夫古之善戰者
觀天下之勢而後戰從之者此之謂也
　
　
　
　
　
　
　
　
　
　
　
　
　
　
　宋文選巻二十六
欽定四庫全書
　宋文選巻二十七
　　張文潛文
　　　子産論
天下之大患莫大于不量力而不量力之患起於好髙
今夫使人皆量力而無慕乎賢已者疑若怠惰而無志
而不知夫力之所受於天者莫不有極強任而過使之
則將有禍嗚呼怠惰而無志不猶愈于禍歟吾知量力
之不可廢也今夫天下之才自匹夫以至聖人其别無
窮然大要有三而已上智中人下愚是也昔者聖人之
作天下使民之畏也有不待刑使人之愛也有不待賞
夫無賞刑而畏愛行焉此天下之絶德也夫惟聖人而
後能之而使中人之才其為治也去賞與刑以求天下
之畏愛曰吾將學聖人也則亦敗而已矣使量力而行
之治刑以明畏信賞以施愛其誰曰不可以為德不及
於聖人耶不猶愈于敗乎夫烏獲之力至於舉千鈞而
弱者至不舉一石以一石之力而負千鈞則膂絶而死
此又天下之所知也昔者鄭國有灾有勸子産使遷國
者子産曰吾不足以定遷矣夫遷國以免灾與安坐以
待不測之禍二者孰利也然子産知其力之不能及則
寧為安坐之計姑求其力之所及者而行之豈其心以
謂不能定遷則其患將甚於安坐而待患歟蓋子産常
鑄刑書而叔向非之子産卒行之也彼以謂議事以制
不為刑辟者非我之所能故也余讀書至此未嘗不切
嘆古之君子其知慮深逺而校利害也詳量分審力而
不誘于天下之浮説而深悲後世之惑者夫宋襄公之
求諸侯徐偃王之行仁義卒無所就而敗隨之而世之
人遂悲仁義之不效而余不知二人者果能為文武之
事者歟非仁義之負二人二人之負於仁義也或曰天
下之士不可好卑而務近而量力之論不可以訓嗚呼
使無妄學聖人者是豈使無學其德耶吾惡夫無其德
而僣其事者也彼聖人之為聖豈好髙而為之哉其中
之所有舉而措之而已使誠有其德吾何愛聖人之事
而不使為之哉
　　　魯仲連論
昔者君子之於仁義其行之非不勤而好之非不篤也
然動而不得其中則君子不為是故罪至於可殺則君
子不生之以為恩而鄉閭之鬭勢之所不能救則捨而
不顧凡天下之事有可以不為而非不義者君子不強
以為義也嗚呼君子之道豈固若是恝然而已哉彼誠
以為事至於可以不為而無我責而我鰓鰓然求為之
以為功則夫世之求為君子者蓋亦甚勞而我之心無
乃非出于樂而後為之歟蓋昔者夫子之道未嘗不出
於忠恕而其所以待物者亦甚厚矣然陳恒弑其君則
孔子沐浴而言之朝告其君而請討之至其不能討而
孔子不強於門人有以謂報怨以德者而夫子謂何以
報德出而告之朝者吾之所職者止矣鄰國之不討賊
非我之責也受人之德而樂之加吾以惡而怨之者是
天下之常情也以德復德以怨復怨則理亦足矣故天
下之人必將以所樂施所惡則夫為善者不亦枉其情
歟彼魯仲連者里閭之自好者耳安知夫所謂真仁義
者也以布衣游諸侯而不食其禄不當天下之責而出
身以救天下之患功成事止而不享其報此魯仲連之
所以為賢歟嗟夫魯仲連之所以為賢乃其所以為戾
也夫當其位而後憂食其禄而後勞施其功而享其利
解其憂而享其樂者孔子孟子之所不能過也而仲連
者獨能不然吾見其越常棄禮亂世敗俗而已矣夫無
責而憂人之憂致力而不享其報則使世之中人不勉
于義必自仲連始使天下之賢者必如仲連而後可則
亦率天下為偽而已矣蓋施義而不當其處者義之賊
也嘗聞之昔者夫子之道所以行乎天下後世而不能
廢者惟其不強仁義以為賢而不捨仁義以求自便也
不強以為賢故為善者不難不捨以為便故不為者有
所畏夫人不可不為而為之不難是天下之所以同守
而不廢也而後之愚者常欲摩頂放踵以利天下而其
自便者不以仁義易身之一毛而天下卒去之然則夫
子之道為不易也
　　　樂毅論
余觀夏侯太初之論樂毅稱毅之書以謂伊尹放太甲
而不疑太甲受放而不怨以知毅之心不止於兼并而
取毅之不取莒與即墨以謂明信義於天下將縱二城
而降之以為王業之所起嗚呼何其言之過歟毅戰國
之雄耳其智豈足以知王者之事哉一説昭王之平齊
復其數年之仇毅之才盡是矣何以知毅之有心于王
者之事哉且以戰國之際士馳説以干時君惟恐其言
之不足以動人其所説一切不出于情實則樂生之稱
伊尹太甲之事是乘其心歟且毅將燕師一戰而破齊
虜獲其重器而逐其君以燕國之弱小而五歳動師于
外親所下者凡七十餘城則士卒亦少弊而國之轉輸
應接亦少勞矣故頓于二城之下盤桓而不能取且不
終樂毅之計而騎刼代之矣由是觀之樂子之不拔二
城者是力有所不足未得盡用其計謀而考毅之心固
未始有縱二城以示民明信而有意於王業之事也且
樂毅常一至臨淄中盡取齊寳財物祭器輸之于燕而
下七十餘城其所殺傷不知幾何而即墨之大夫出死
於戰齊民之視毅不啻若冦讐而乃欲以不攻二城以
明信示民毅之為計必不若是之愚者且方是時田單
守即墨單善為兵故其守即墨固而不易㧞耳何夏侯
生之妄論也司馬遷稱異時事類蘇秦者皆附之秦故
戰國策之事所載多不足信而遷之所載未始有此故
余皆不信之
　　　商君論
昔者商君之治秦貴利尚功明賞罰信號令使其日夜
趨於功利之域而無閒暇樂生之心勇于公戰怯于私
鬭蓋凡所以養生者非從事於公不可得也不過十年
而秦遂以強後世因之以有天下蓋始皇之亡自商君
起之而世之議者以謂秦以商君而興而不知商君之
術是秦之所由亡也今夫世之善養生者和其血氣平
其心志安養而徐用之導引屈伸以宣其滯而導其
和故藥石飲食平易而舒緩惟其然故其效也得其所
欲而無後患有賤丈夫焉不知其為如此不能忍歳月
之勤而急其效于耳目之前於是服毒石餌惡草以激
之方其效也剛壯勇力倍于平時然不過數年之後草
木之力已盡而遺毒餘孽潰裂四出故癰疽壊决之變
一日皆作而不可制至于是而不死者未之有也嗚呼
用民之道亦何以異于此昔者三代之聖人也其得天
下也不為旦夕之謀揉伏其民而和輯其國一出于愷
悌忠厚之政使其民無勉強不得已之心故其功成事
立而民莫有厭之之意是以享國長久而無後憂彼商
君以謂仁人之術非所以速功朝有所為而夕望其利
日夜峻治其刑罰以驅廹其民斬艾懲創以齊肅其怠
惰之氣汲汲然常若不可以終日故方其效也所求者
得所敵者破徭役使令莫不如意然至於後世天下已
定而吾之所欲已得而後前日慘毒之志乃始大發而
不可制故更二世而秦亡原其所以取怨于下者豈一
日之積歟嗚呼商君實首之也夫民之力人之血氣一
也可以徐治而不可以求近功夫欲求近功則必出于
深刑痛罰毒石惡草夫四者用而危亡之禍可立而待
故曰商君之術是亡國之術也
　　　應侯論
余觀應侯之入秦其心未嘗不在穰侯也彼范睢困苦
展轉既瀕于死其求報于魏也切骨腐心不可終日故
其將奪穰侯之位而代之也慎重周審不敢輕發非如
朝遊夕説之士徼幸一言而勝之何者其怨魏之心重
故傾穰侯之心必傾人之心必則其計必出于萬全故
其上秦昭王書曰其深者不敢載之于書及見秦王乃
先言越韓魏以伐齊之非計也陽陳外事以嘗秦王之
心而自固其權事成勢固乃一言穰侯太后之專恣不
終朝而逐之則睢之憚穰侯而不敢輕發豈不甚哉太
史公所序睢事如此乃言睢之始見秦王誤入永巷聞
有穰侯太后而不聞有王也何言之誤耶且睢與秦王
相得數年而後敢言穰侯太后之事者知己之與王交
宻勢定而計穰侯之不能奪之也其始不敢載之于書
一見秦王而不敢及之者知徒嬰其鋒不足以成吾事
而吾將受其禍故也且一見秦王而語穰侯太后之惡
如此彼獨不畏穰侯之聞之歟以匹夫無援之分而斥
骨肉子母之親非獨取患於穰侯秦王亦且逐之矣彼
睢之入關料穰侯惡諸侯之客下車而逃之其為計如
此萬有一幸而得見王徐徐而圖人何所不可而遽為
是鹵莽之計哉且秦自孝公以來操法繩下最嚴于宫
闥之禁所以自衛者皆以峻法防其下故荆軻刺始皇
而殿下之兵不敢輙動安有誤入永巷事耶揚子曰子
長多愛竒也此亦好竒之過歟
　　　呉起論
吾讀呉起傳觀與田文論功發三問文不得二然則起
之才豈淺淺者耶及田文為之言主少國疑大臣未附
百姓不信當是時屬之子乎屬之我乎起曰屬之子矣吾
嘗疑起之才何獨短于此而不敢與文較及觀起之相
楚方悼王之死未幾而楚之宗室大臣起而殺呉起方
是時悼王死起相新君可謂主少國疑矣起也于是乎
不免然則起之才是誠短于是則其始無以抗田文之
言蓋無足怪而田文之于知人也亦明矣然則田文之
知起之不足以處此者何説也起之為人也明厲而不
逹于變從事于法而不知權是二者蓋相疑國輔少主
親未附而安亦信者之所深忌也昔者鄭國有難而子
孔當國乃為載書以序位聴政辭而子産請焚之夫子
孔之序載書叙羣臣而使之聴政豈有所不可哉而子
産請焚而鄭國果定何哉蓋誠未加于物則吾之所
為衆之所疑故急之則亂繩之則怨方是時法有所不
行是非有所不較徒知吾法之不欺而不顧物之情此
取禍之道也故曰衆怒難犯專欲難成蓋當新造之國
與夫衆情反側之際者不可以求定乎法而取必于理
之是非而其權乃在夫人情可否之際此子産所以焚
之而國定也史稱呉起治楚明法審令捐不急之官廢
公族疎逺者夫起當新難之國輔未壯之主而馭不附
之大臣與不信之百姓而其所行苟若是而不知變是
其死也不亦宜乎嗚呼智士因變聖人乘時一龍一蛇
與化推移庸得而制之哉吾悲呉起之志故論其説云
　　　陳軫論
陳軫之辨不及蘇秦張儀然軫常從容于戰國之際而
儀秦汲汲不能補其所不及秦以客死儀迯于魏其周
流諸國不得少休用智巧而為力勞何也蓋遊説不可
取必于一端而儀秦之術一定故也何者蘇秦必于縱
張儀必於横夫一室之人不同心一日之心不同事以
叛散相傾之六國而使之一心以為縱雖孺子知其不
可以久此蘇秦之所窮且天下嘗見為縱之利矣一日
而散為横雖足以解約然合散未可必此張儀之蔽也
縱者不敢横雖見横之利而不敢陳也而游説以非之
是強其所不親横者不敢縱雖見縱之利亦不敢陳也
而強詞以亂之是讒其所不怨強其所不親是交胡越
之道也讒其所不怨是間兄弟之道也天下固有胡越
之可親而兄弟為可間者矣然其親與間之際勞矣且
夫胡越者是必親之而後可兄弟者是必間之而後可
中道不幸而謀失者必敗故儀秦之身顛沛而瀕于禍
者數矣秦以此死而儀僅以免故縱横者危道也横常
負天下之責縱則任天下之咎故縱而散者蘇秦負其
責横而合者張儀任其咎然天下之勢故不一要之合
散必不可以一定夫操不可以一定之勢而身當其任
故曰縱横危道也陳軫之智不逮二子而不主縱横之
任乘勢伺變而行其説故其為説不勞而其身處於安
佚然則陳軫者其説士之巨擘者也
　　　田横論
余讀田横傳横之將死告其客予與漢王俱南面稱孤
今漢王為天子而横乃為亡虜而北面事之其恥固己
甚矣讀韓王信陳豨盧綰等傳切怪此數人者其受漢
恩亦厚矣或拔于士伍而王之或皆恩暱親黨然少不
得志則起而為亂蓋其所素蓄積未常不在于亂特因
事而後發而考其本心蓋亦如田横之所恥者耶夫髙
祖以匹夫將羣雄取天下非有德義禮樂以畏懐天下
之心而其下非有樂推不厭之意髙祖特以才勝之爾
故怏怏以就北面乃其所甚恥而禍亂起于恩暱親黨
之際亦無足怪也故國之興也不以仁而君臣無禮義
以相與而以利合則國之所以存者幸也今觀髙祖之
時韓王信首反以招陳豨而盧綰隂使匈奴與豨連衡
而淮隂謀亂于長安内外禍結髙祖奔走不息而僅勝
之一有不及天下非漢矣漢之所以存庸非幸乎文王
之興也商士膚敏祼將于京商士從之矣而况周人乎
則恩暱親黨之際可知也商之興也曰非商求于下民
惟民歸於一德則其有天下非一日之幸也嗚呼漢與
三代文王之際異矣
　　　陳平論
余觀陳平使人刼酈商使其子説吕禄陸賈勸陳平以
百金交歡絳侯而平勃日以親卒用此滅吕氏未嘗不
切嘆也夫士不以仁義相與則其於利害之際其能不
以詐謀相欺者鮮矣酈商為列侯事髙祖十餘年其視
吕氏之危漢其心豈能無惻然哉雖不刼之豈不肯使
其子也絳侯漢之大臣雖無百金未必與平異心也平
之心豈不知酈商絳侯之未必背漢也然必為是之區
區者其心不能無疑於此二人故也彼其不能無疑者
何也士必以仁義相與而其合也以權利則其利害之
際安能無疑者昔周公為師召公為保而不悦周公詳
説而審諭之夫師保之際有所不悦而周公不忌焉諭
之以義開之以理而已嗚呼聖賢之事為不可及也
　　　蕭何論
髙祖論蕭何為漢三傑之首及論功行封為諸將百計
諭曉卒以何為第一髙祖之待何也可知矣髙祖之有
何是人之有五臟木之有根魚之有水也使何雖有大
過猶將容之然一日與民請苑中地髙祖發怒奮然如
斥奴𨽻使有司械繫辱之而不疑此在常人為之則必
以為狂易反常而髙祖獨安為此其心蓋有説也髙祖
知何之才而不能不疑者也何之居關中用鮑生邵平
之説而帝乃大説二生之説淺夫畏嫌之常情也而其
術足以當帝之心是帝于何未有無間不疑之至信也
吾未能安枕于何之心則其心惟恐其恃功驕恣而以
我之不忍侵辱之也故以天下之大功一日有㣲罪則
以奴𨽻之辱加之而不疑使何意知我之不憚侵辱之
如此者務以抑去其驕蹇之意此髙祖之術也其後絳
侯立文帝以天下與人論功宜如何一日有疑謗下之
獄吏幾死而僅免夫文帝非不德絳侯其心未免于疑
如髙祖之于何也雖然絳侯吹簫之羈民其驍武勇鷙
疑其恃功而喜亂恐其驕而抑折之可也若蕭相國謹
為德厚之君子雖共天下可以無疑而馭之乃與韓彭
同術然則文帝得之髙帝過矣
　　　子房論
天下之善辨者不過能折天下之人以理而已矣夫折
人之情使從于理惟畏理者而後能從之彼無所顧於
理者雖極天下之理而與之辨彼將漠然而不信蓋言
至於此而後不足恃是故莫若示之以事而動其心夫
天下之人雖不顧於理有所不畏然至於心之所不樂亦
不為也昔者鄭莊公疾叔段而出姜氏夫子出其母天
下之大惡也彼其民必有以不義而正之者矣而莊公
卒為之然則是雖有諫者而不聴也至於頴考叔為一
言于飲食之間而莊公若不可以終日易其平日忿疾
之意為孝弟不忍之心是何也蓋莊公不可以言奪而
可以心相感天下之人固有告之以禮樂孝弟而不諭
者然退而視其所為未必不愛其父母而樂其兄弟矣
則外雖不免於愚而心之智猶在也吾之智足以發其
心則彼固無俟乎區區之辨折而使之矣子房之立惠
帝其説近是矣彼髙祖之為人出於草莽戰爭之中
豈知所謂廢嫡立庶之説耶故叔孫通之徒極其説而
不納亦無足怪也至於子房乃引四老人而輔之從容
於片言之際而太子得不易雖有戚姬如意之愛而卒
不能間彼子房以謂髙帝者雖非理之所能曉至於感
之以利害之計則猶足以抒其平日之惑彼能屈其所
難致者而為之臣則天下之心歸之而吾捨之則必有
禍彼髙帝雖不顧天下之所當立而亦知天下之所歸
者之不可易也此子房之所以謂智歟故折人於理從
者十五感其心而動之從者十九夫人之于理其信與
否相半也故十得五而人有感於心則無不從雖天下
之至悍未有行其所不樂者也故十得九其後唐武后
欲以武氏易唐而中宗已極危矣彼獨傲然不顧其下
雖有忠諫無所用之蓋人以為説者皆其所忽故也其
後狄仁傑為之一言以感動其惻怛之情而唐遂以濟
嗚呼是子房之術也
　　　魏豹彭越論
余愛司馬遷論魏豹彭越之不恥囚虜以至刑戮也曰
彼無異故智略絶人獨患無身耳得攝尺寸之柄其雲
蒸龍變欲有所㑹以故幽囚而不辭嗚呼何其論之之
至也漢自髙祖之後其將在者皆常才中人而其名將
皆已誅死族滅彭越以疑死韓信黥布相繼以反誅余
嘗疑漢之於功臣少恩如是推遷所論而後知髙祖之
誅功臣勢變之不獲已而世之論髙祖不善馭功臣如
光武故相繼族誅者皆妄論不推原當世之故常試論
之曰秦之亡豪傑並起世之英雄才過十人者無不興
起而士大夫去戰國未逺其人皆有六國豪傑之遺風
故其用兵行師有可稱述方此時人人皆有帝王之心
如韓信之徒其屈體為臣者其初心豈將屈體委身而
已乎髙祖豈不知其然而收之者何也夫操白挺驅市
人而爭天下非得如斯人者則誰肯為吾使彼亦將有
所寄以求所欲也彼之視髙祖猶髙祖之用二人何則
兩各有所私利而非君臣之分故也且彼之所以臣我
者非有至誠之心而不厭其所欲則反顧而去耳故非
裂天下而王之其勢不可使故固陵之敗子房勸髙祖
分王韓信彭越且是時天下之地分於二人者何啻十
五而子房不敢愛者不如是不足以留二人故也夫以
英雄好亂之姿無君臣至親之分而據萬乘之強國此
其勢非得天下則不厭何則如韓信彭越之徒束手為
虜而不恥者其心猶冀萬有一不死而庶幾得尺寸之
柄以施其智而况南面稱王據有甲兵士民之衆肯帖
然而為人之下哉嗚呼髙祖安得髙枕而卧也昔楚王
田於雲夢有熊當路而不去弓矢戈㦸之力不能殺王
患之或曰南山之虎其勇無敵方饑而休驅而逐熊其
能勝之哉王曰善驅虎當熊未及死而王之左右六鈞
之弓百鍊之戈當虎之衝虎食熊未盡而殺之矣夫楚
王之用虎非樂使之也非是則無能勝熊者矣其殺之
也非有疾怨也不殺且及我矣彼虎之視熊其與視楚
王無以異也不乘其便而殺之一失所制則後雖欲殺
不可得矣虎之食熊非為我除患也勢驅之而不知其
為人怒也故髙祖之用三人非樂使之無是三人則項
籍不為我擒矣髙祖非以怨殺三人也知其終不為我
用故也三人之為我亡楚也非為至誠欲王漢也勢有
動其心故也為長者之論曰漢封功臣其地太過故及
天下既定當明制度别上下稍裁之庶幾矣嗚呼彼晏
坐無事猶狼顧其上况削之乎故髙祖于是三人者不
得不分天下而封之而三人者封之亦反削之亦反其
勢必誅之而後定故余悲髙祖於此有不獲已焉
　　　衛青論
自古中和深厚之士可以保富貴處功勛而不足於名
髙輕俠慷慨之士立可喜之行者可以為名髙而多履
危禍二者若皆有所不足然為可喜以取名者其技止
此耳使為中和深厚必不可得而中和深厚之士其於
取名驚世者或者能之而有不為也司馬遷論李將軍
之死曰知與不知皆為流涕論大將軍曰以柔自媚於
上其於天下未有稱之愚意李廣之所為青之所不願
而非不足也以青為奴虜庸人遭時幸㑹以取富貴者
耶則汲黯不拜大將軍曰使大將軍有揖客顧不重耶
青由此益重黯李敢怨其父死至擊傷青青為諱不言
青知揖之重於拜權足以報敢而為諱之懲田竇之事
至絶口不荐士不斬蘇建使歸命天子言之如不快人
意而其知時見逺皆中幾㑹青顧不能交議夫籍福之
歡而為使意斬伐者之所為耶凡此類非庸人所能也
使非庸人而為此則必有道矣而遽欲賢廣而貶之不
亦過哉夫好名之士常鼓舞於壯鋭可喜之節而不快
於持重逺見之士廣之所為天下之輕勇者好之其明
者未必善也後世論郭子儀李光弼二人者未嘗不右
子儀夫善戰而有謀果敢而精鋭是數者子儀若不及
其寛緩仁愛宜若魯鈍矣而卒過光弼者何也子儀之
所長光弼之所不能光弼之所長子儀或未必為是故
也淮南王與伍被為反計而被獨稱大將軍以折之彼
其仗節死義則憚汲黯用兵决戰則忌青然則為天下
未有稱者又果然哉
　　　司馬相如論
司馬相如雖以文章事武帝而慨然有君子之風蓋其
心不專以其技易寵禄又有不忍欺其君者東方朔論
上林苑害民田號為正諫咈人主之欲而相如上林賦其
終所陳與方朔何異且相如事景帝游梁羈旅不偶亦
思泰矣起而逄其合持末技以求售此常人之情惟恐失
其意也愛惡未可必而諫及之此其心似不志於利者
也其後為帝開夜郎通西南夷既至蜀得其父老之説
頗自悔其失作書為諭蜀而實以風夫既已開其利於
前矣徐覺其害又不忍黙然此其心似不忍自欺者與
夫遂非而忍媿者亦異始相如亦自以慕藺相如彼其
從來有足觀者矣
　　　司馬遷論上
司馬遷作伯夷傳言非公正不發憤而遇禍灾此特遷
自言為李陵辨而武帝刑之耳論管晏之事則於晏子
獨曰使晏子而在雖執鞭所欣慕焉遷之為是言者蓋
晏子出越石父於縲絏而方遷被刑漢之公卿無為遷
言故於晏子致意焉且方李陵之降其為漢與否未可
知而遷獨激昻不顧出力辨之如此幾於愚乎與夫時
然後言片言解紛者異矣不知其失而惑天道之是非
何哉至怨時人之不援已於禍而拳拳晏子遷亦淺矣
　　　司馬遷論下
司馬遷尚氣好俠有戰國豪士之餘風故其為書叙用
兵氣節豪俠之事特詳其言侯嬴自殺以報魏公子而
樊於期自殺以頭遺荆軻皆竒誕不近人情不足考信
以嬴既進朱亥以報魏公子不自殺未害為信而樊於
期自匿以求苟免尚安肯憤然刼以浮詞以首遺人哉
此未必非燕丹殺之也余讀刺客傳頗愛曹沬豫讓之
事沬有補於其國而讓為不負其君然皆不合大義而
庶幾可謂好勇者如聶政荆軻之事此特賤丈夫之雄
耳予觀竇嬰田蚡灌夫之事考嬰與蚡皆庸人不學其
所立無可稱録而灌夫屠沽之人也鬭爭於酒食之間
不啻若奴妾是皆不足載之於書而遷序聶政荆軻竇
嬰田蚡之事特詳反覆叙録而不厭蓋其尚氣好俠事
投其所好故不知其言之不信而忘其事之為不足録
也
　　　趙充國論
余讀趙充國傳觀其用兵决策若可以有竒功然提大
兵對五方之先零持久頓兵數年而不决其取之也又
非有竒變可喜之功蓋嘗疑其多畏而少斷及見其言
兵勢國之大事當為後法而後知其非徒然也夫先零
之事㣲矣然其規畧即古之謀臣智士之遺法也古之
善計者未嘗一日不志於功名而不肯為僥倖之利而
其術本於觀時時非吾之所能為而吾能引而致之不
然則安坐以待其變捨是未有肯妄動者夫提兵决戰
斬級捕虜以與敵鬭吾可以有功而不可以無患也未
可以無患則變生不常而勝負未有所在謀人之國都
而吾之勝負未有所在是天下之危道也充國(闕/)
非離其交黨遣其降者以亂其腹心培之於覆亡乃徐
待其勢而後振之夫充國豈以謂力戰决死為必敗哉
以謂善戰者其法不當出此故也昔余嘗怪武帝用衛
青霍去病出萬死萬戰以蹂踐匈奴之疆此兩人斬馘
降虜不可勝數單于逺遁漠南空虚而終不能得志至其
晚年漢與匈奴兩不振矣唐太宗與頡利臨渭水而盟
方是時内有太宗之彊而李靖李勣為之將帥致頡利
於室中而閉其門覆軍殺將何求而不可太宗意不出
此而其後頡利危殆國中空虚李靖以五千騎談笑而
滅之夫武帝之無大功何也戰匈奴之彊而不能致匈
奴於弱而後戰而太宗之明知頡利之方彊雖足以取
而未可以無患李靖以孤軍而功過衛霍之百戰彼惟
得其時故也其後太宗舉國以取髙麗猛將鋭卒自以
無前而頓兵堅城逡廵而退何則蓋蘇文之雄而欲以
亡國處之過矣髙宗之時蓋蘇文既死則用一李勣取
之而有餘夫勣之才豈過太宗我敵之時異也勾踐與
范蠡百計而謀呉勾踐不能忍而欲發也數矣蠡獨不
可而至稻蟹之變則遂起而不疑何則彼之至計不獨
以一戰為也故充國以善戰之才謀五方之衆至百計
蹙取稱年而後成彼非惡速戰也以謂此用兵之法也
　　　陳湯論
余觀漢公卿論陳湯矯制斬郅支之賞其守常不通者
則曰是不當賞且開後奉使者乘危㣲倖生事夷狄而
竒其功憤其為庸臣所詘者則稱譽賛説大功不録小
過大美不疵細瑕宜加尊寵以勸有功此劉向之論也
夫奮不顧身决計出竒以孤軍取單于之頭梟之藁街
自漢擊匈奴以來未有能如此者而欲以一切矯制生
事謂之有罪而赦之不使有尺寸之賞此天下皆知其
不近人情而人不服也然湯之還使朝廷遂厚賞之一
不問其矯制如受命討伐而有功者則亦不可何則大
臣不待命而有功恃其功以邀我則亦為國者之所病
也故劉向之論善矣而未盡也元帝遂從而賞之愈於
賞不才也所以為説則終亦未有以服惡矯制者之論
惜乎無有以余説語之者矣所惡夫賞矯制而開後患
者謂其功可以初踵而比肩者也隂山之北凡幾單于
自漢擊匈奴以來得單于者幾人終漢之世獨一陳湯
得單于耳兵不可以常徼倖而立功者又寡少如此則
裂地而封湯乃著之令曰有能矯制斬單于如陳湯者
無罪而封侯吾意漢雖欲再賞一人而未可得何遽有
邀功生事之憂哉故上足以尊明湯之有功褒顯之而
無疑下不長來乎徼功生事之論天下之善計也古之
為法者行法而已矣人情當夫事實而亦不使之不可
繼凡若此也昔者韓患秦之無厭也下令曰有能得秦
王者寡人與之國大夫皆諫曰賞不可以若是其重也
韓王笑曰得秦王而寡人與之國是賞有再乎且得秦
王矣寡人其憂無國哉是賞湯之説也
　　　邴吉論
邴丞相為人至深厚也余獨有恨焉敵入雲中詔問丞
相御史以敵所入郡吏御史不能對得譴責而丞相能具知
至見為憂邊思職夫吉之能知馭吏之力也夫平日不
知從事於其所急而一時際㑹於他人之力亦可以為
徼幸矣謂之真憂邊思職也可乎因徼幸以得譽遂從
而冒之坐視人之得譴責而不分謗則亦少欺矣龔遂
因王生一言天子以為長者遂不敢以為出已曰此乃
臣議曹教臣夫遂之能歸功于君其善㣲而不諱人之
善其德厚矣方天子讓御史吉如曰臣與御史等耳臣
之僕有先白臣者臣是以知之此其為能豈獨憂邊思
職而已哉世人有未常射挾弓注矢一發而中不知者
曰天下之善射者也其人不讓則知之者笑之矣邴吉
脱宣帝於死能絶口不道獨貪一馭吏之功殆必不然
傳曰思則得之不思則不得也其未之思歟夫冒徼倖
之福而安處之此庸人之所常行獨為邴丞相恨也
　　　王鄭何論
昔孔子論令尹子文陳文子皆以忠清與之而不與之
仁管子之德不及二子逺矣而以仁與之何也夫仁之
為道雖大然其實以濟物為本濟物之事非一善可以
當之必其才德為世所賴得我則存非我則亡我之所
在家安而國治如是則有一大不善為不仁而有小不
善於仁未害也余觀王祥鄭冲何曽三人者考其行事
之迹從容無事之際雖謂之君子可也然為魏大臣隂
相司馬氏以喪魏室卒導而授之夫平日則我慎君子
之行忽而當事則為小人所不忍為此所謂色取仁而
行違在家在邦必聞者也昔西漢之衰有似乎此孔光
師丹皆盗當世賢君子之名而或屈乎董賢或廹於王
莽使為奸者反依之以取重嗚呼治天下其不可以無
才智骨鯁之士也淮南王欲為亂獨憚大將軍與汲黯
畏衛青畏其武畏汲黯畏其直也夫世固有德不足以
化奸才不足以止亂而可以謂之仁人君子乎夫使令
尹子文陳文子當管仲之任則不勝矣李德裕曰平淡
和雅世所謂君子者平居必不能急病理煩當難必不
能捐軀濟厄可以羽儀朝廷潤色名教如宗廟瑚璉園
林鴻鵠者此數子之謂
　　　張華論
裴頠勸張華以黜賈后而華不可其言曰聊以優游卒
歳當時華有天下之望奸臣孽后切齒於華久矣雖不
舉大事可得優游卒歳與華之知寧不知此而為是言
何也夫華為之亦死不為亦死徼倖苟免自安之言耳
方是時華之計無可為者矣與外臣為仇則賈后得藉
口以誅之與孽后為怨則彊王援以仗正而行其意起
貧賤取富貴既無素履之髙文名重累自衆所不置已
有遯尾之厲嗟乎華於是時蓋知不免矣自古為是言
者不以賢不肖皆不免者董卓築郿塢曰事成雄據天
下不成守此塢夫事不成而塢可得而守歟卓雖愚亦
知之矣曹爽不能用桓範之計而曰不失為富家翁其
措意亦如此華之優游董卓之守塢爽之富翁皆知不
免而僥倖苟且之言耳不足論也士之謀身亦可悲也
夫
　　　王導論
余觀王導之為晉有以也哉自古開國建邦尚功利修
戰伐其俗好戰喜功其國家法度修立若是者必連彊
而無内亂然當其亡也必為大敵取之何則法制素立
人畏而不敢犯夫無内亂雖國小勢單而有所恃必敢
鬭其人才可用則不能下人夫小國敢鬭而不下人大
國之取也呉蜀是已諸葛亮治蜀法制謹宻兵武修立
糧儲豐而器械精故以區區之蜀而魏人不敢犯亮既死
姜維恃其餘力黷武好戰而魏取之孫權之為呉也江
東才武之士悉用而無遺其將帥多可用之才權既死
而規畧風聲不改其舊孫皓不肖俯俛畏縮為自守之
計時用其武而晉取之故曰小國敢鬭而不下人大國
之所取也夫政和俗弱畏患自守者多内侮其弊也内
之彊有力者取之然不待其力盡勢窘則不亡何則内
有彊力之臣而無所忌則必起然國人未去則取之也
難非極弊不可復振之際則不可得東晉是也導相元
帝於江東所以立國者不過賔延賢士招禮名勝設學
校謹選舉力為寛仁和厚之政而已夫當西晉之末夷
狄並起天下大亂非有商君管仲之節制刻深以圖功
利起怠墮收蓄天下才勇之士不畏勞苦往反與之深
入力爭未有能立者也而導顧為此豈其才不足歟或
者曰導之意以謂限長江而與關洛交兵相元帝而與
劉曜石勒爭雄駕御賀循紀瞻之徒而與夷狄馳逐此
百舉而百敗曽不如勿為之愈也是以置江北之紛紛
而為保國之計苟為後世不遽亡之策而可矣夫王敦
蘇峻之内侮桓温桓元之倔彊大則君廢大臣誅小則
控制上流而朝廷奔命宜若朝夕而亡矣卒之劉裕取
之於陵夷甚弊之後是固導之深圖也齊之政強魯之
政弱魯朝齊而齊先亡乃自古然矣
　　　屈突通論
屈突通知隋之亡力不足以救也審矣然力盡勢極猶
為萬一之計其心皎然未負隋也通未及死而被擒其
不死者非自免也唐赦之也唐之為隋之仇明矣通不
負其所事而捨其生然忘其仇而食其禄責通報其怨
非也天之所與者通安得而報之君子於其仇度非其所
得報則不敢行其私然亦不敢忘其私故食其禄者通
之罪也凡負恩圖存於可為之時者得罪於通可也忠
亦不足為矣
　　　裴守真論
先王之禮不明於世日以廢壊遂至於滅亡者其初未
始不自於䛕夫盗儒苟欲媚世主之私而不務行先王
之意而俯從今世之便也先王以至誠仁義之心誠意
於禮樂之際齋明盛服如臨師保父母之嚴一有不中
㓙咎從之而使後世之汚君習於安樂驕傲者勉而為
之其欲捨而從我也固己不勝其怠而䛕夫盗儒又從
而為之解説旁引曲取既使之便其私意而又曰自義
理之所安嗚呼先王之禮何從而興乎秦并六國典禮
盡滅髙祖撥天下之亂庶幾其有興矣而叔孫通阿其
意不能尊其所聞而行之乃為是苟且滅裂之具而漢
之禮終以不明則起於叔孫通之狥其君余讀裴守真
傳守真善容與為大常博士當時謂才稱其官至論射
牲禮曰古者天子自射牲漢遣侍中今天子奠玉酌獻
而已可也古今異宜不必射牲破陣慶善二舞入天子
為起守真言古無天子立觀舞者請從古夫射牲古也
古也勞而今也佚則從今立觀舞今也今也勞而古也
佚則從古守真非能法古也特從其佚便使人主便之
而已夫先王之禮惟惡夫好便而無制者而後為是曲
折制度之嚴也使有司之禮近於人情者非其至也嗚
呼自秦漢以來天子之車金珠翠羽婦人之衣竒文巧
畫房闥之玩山靈鬼怪可駭之物雕韋織毳戎狄之用
皆有之矣推其禍本亂原未有不起於好便安者為之
也夫一守真不足道也而世遂謂才稱其官則知史説
偷風瞽俗相扇而不知恥也可勝嘆哉
　　　韓愈論
韓退之以為文人則有餘以為知道則不足何則文章
自東漢以來氣象則已卑矣分為三國又裂為南北天
下大亂士氣不振而又雜以蠻夷輕淫靡嫚之風亂以
𦍑人悍魯鄙悖之氣至於唐而大壊矣雖人才衆多如
貞觀風俗平治如開元而惟文章之衰未有能振其弊
者愈當正元中獨却而揮之上窺典謨中包遷固下逮
騷雅沛然有餘浩乎無窘是愈之方有見於聖賢之大
而後知其在夫子之門將追㳺夏而及之而比之於漢
以來齷齪之文人則不可然則愈知道歟曰愈未知也
愈之原道曰博愛之謂仁行而宜之之謂義由是而之
焉之謂道果如此則舍仁與義而非道也仁與義為定
名道與德為虚位道有君子有小人德有㓙有吉若如
此道與德特未定而仁與義皆道也是愈於道本不知
其何物故其言紛紛異同而無所歸而獨不知子思之
言乎天命之謂性率性之謂道修道之謂教曰性曰道
曰教而天下之能事畢矣禮樂政刑所謂教也而出於
道仁義禮智所謂道也而出於性性則原於天論至於
此而足矣未嘗持一偏曰如是謂之道如是謂之非道
曰定名曰虚位也則子思實知之矣愈者擇焉而不精
語焉而不詳而健於言者歟
　　　李郭論
雄傑好亂之士可伏以天下之大義而不可掩以匹夫
之小數何也彼其心甘為理屈不肯負人以其智幸而
掩之得志其後必大亂㓙悖放恣而後其志乃已此不
可不慎也漢髙祖苟一時之便偽游雲夢而執韓信雖
能執信而信之反心自此生矣當此時髙才智士亦有
輕其君之心故英布貫髙之亂繼踵而起者此非伏英
雄之道也李光弼提孤軍與安史健虜百鬭百勝其治
軍行兵風采出郭子儀之右而當時諸將皆望風伏子
儀如敬君父而光弼之在彭城諸將已不為使子儀能
使吐蕃謂父而史思明乃上書請誅光弼大抵光弼之
實不及子儀之名子儀安坐而有餘光弼馳騁之不足
余嘗思其故讀史思明傳見光弼使烏承恩潛殺史思
明事而後知李郭之優劣蓋子儀之為人至誠不欺主
於忠信其胸中洞然大人也故靜則人安其德動則人
伏其義光弼用烏承恩使襲殺史思明此雖狡夫猾將
之常態意其人雖雄悍驃勇而中有所不可得信者市
井之智盗賊之謀有時而用也不然何以召史思明之
侮而田承嗣之膝獨為尚父屈歟此於伏人之道小矣
嗚呼成事以才不若以德服人以智不若以理惟德與
理始鈍終利以之治大以之行逺未之有侮也
　　　李德裕論
李德裕制變遇事之方裴度有所媿然度之制變務出
於中和故事出而人不驚事已而身安德裕矜才而悏
意者也故其所發竦動人之觀聴而後多悔言者劉承
偕監劉悟軍悟不堪其侮而言之朝憲宗以其有寵於
母后也問計於度請斬之又曰不能斬則流之夫斬之
則風采足以震動而於事也健然苟求下足以厭悟意
上不傷太后心流之亦足矣何必求動人之視聴哉此
度過人者也劉稹之叛計策出於郭誼為多稹勢已窘
蹙誼斬稹以降此在稹為可怒在朝廷為可賞德裕以
為劉稹小子安能反誼始教之而終賣稹以求生卒斬
之德裕之出此不過欲明大義立風聲以殊動視聴耳
若誼者置而不問斯可矣何必求名而殺之耶是時彊
藩叛鎮力足以拒王命而所深忌者左右之竊發也誅
郭誼而叛臣始安心於其下其為慮蓋已疎矣德裕惡
僧儒其傾僧孺也曰僧孺聞劉從諫滅而慷慨義結成
其往來之迹夫傾大臣惟有交反者之罪為無以加人
主之所不恕僧孺由此遂竄德裕於復怨則快矣而君
子豈忍為是哉故一失勢起而擠之身没南荒非偶然
也
　
　
　
　
　
　
　
　
　
　
　
　
　宋文選巻二十七
欽定四庫全書
　宋文選巻二十八
　　張文潛文
　　　答李推官書
李君足下南來多事久廢讀書昨送簡人還忽辱惠及
所作病暑賦及雜詩等誦詠愛歎既有以起其竭涸之
思而又喜世之學者比來稍稍追求古人之文章述作
體製往往已有所到也耒不才少時喜為文詞與人遊
又喜論文字謂之嗜好則可以為能文則世自有人决
不在我足下與耒平居飲酒笑語忘去屑屑而忽持大
軸細書題官位姓名如卑賤之見尊貴此何為者豈妄
以耒為知文謬為恭敬若請教者乎欲持納而貪於愛
玩勢不可得捨雖怛然不以自寧而既辱勤厚亦不敢
隱其所知於左右也足下之文可謂竒矣捐去文字常
體力為瓌竒險怪務欲使人讀之如見數千歳前科斗
鳥跡所記弦匏之歌鐘鼎之文也足下之所嗜者如此
固無不善者抑耒之所聞所謂能文者豈謂其能竒哉
能文者固不徒以竒為主也夫文何為而設也知理者
不能言世之能言者多矣而文者獨傳豈獨傳哉因其
能文也而言益工因其言工而理益明是以聖人貴之
自六經以下至於諸子百氏騷人辨士論述大抵皆將
以為寓理之具也是故理勝者文不期工而工理愧者
巧為粉澤而隙間百出是猶兩人持牒而訟直者操筆
不待累累讀之如破竹横斜反覆自中節目曲者雖使
假詞於子貢問字於揚雄如列五味而不能調和食之
於口無一可愜何况使人玩味也乎故學文之端急於
明理夫不知為文者無所復道如知文而不務理求文
之工世未嘗有是也夫决水於河江淮海也水順道而
行滔滔汨汨日夜不止衝砥柱絶吕梁放於江湖而納
之海其舒為淪漣鼓為濤波激之為風飈怒之為雷霆
蛟龍魚黿噴薄出没是水之竒變也而水初豈如此哉
順道而决之因其所遇而變生焉溝瀆東决而西竭下
滿而上虚日夜激之欲見其竒彼其所至者蛙蛭之玩
耳江河淮海之水理逹之文也不求竒而竒至矣激溝
瀆而求水之竒此無見於理而欲以言語句讀為竒之
文也六經之文莫竒於易莫簡於春秋夫豈以竒與簡
為務哉勢自然耳傳曰吉人之詞寡彼豈惡繁而好寡
哉雖欲為繁而不可得也自唐以來至今之人好竒者
不一甚者或為缺句斷章使脉理不屬又取古書訓詁
希於見聞者衣被而説合之或得其字不得其句或得
其句不知其章反覆咀嚼卒亦無有此最文之陋也足
下之文雖不若此然其意靡靡似主於竒矣故預為足
下陳之願無以僕之言質俚而不省也
　　　上孫端明書
昔樂正子用於魯孟子為之喜而不寐夫功名進退之
際君子本不以累其心其來何足喜其去何必愠一樂
正子用於區區之魯而足以悦孟子浩然之懐何也夫
天下之事不如人意者常多而其委曲㑹合與人同謀者
常少故也豈特少哉蓋千百而一遇焉夫人之修身為
善擇地而蹈之者豈嘗一日不願取諸其身而布之天
下哉而世之人視夫賢人君子之有立於世其心亦豈
不願為之奔走而受其澤也此二者宜若物理之所當
然者然其行也或止之其親也或間之讒邪閉於其前
憸巧伺於其後而賢人君子又不肯少屈其意俛俯而
有就戛戛乎其勢欲合而常離故使夫物理之所當然
者一旦更指之為不可逢之㑹可勝歎哉由此言之則
其萬一有合而得施其用豈不可喜也耒生三十有五
年矣其聞執事之名亦久矣方先帝時羣才並進多士
滿朝而天下之人指以為正人大丈夫不為利回不為
義疚挺然於羣枉之中其進退用捨繫天下輕重者凡
七八人而公其一也天下之士其望受賜於公久矣然其
間何其屹屹乎欲合之難耶今春以來前日所指以為
正人大丈夫者翕然四合而至矣公雖優游近藩然聞
之道塗以謂入陪輔弼實在旦暮夫如今日之所用其
磊落震動人者皆往時天下之士將至於絶望而不得見
者也今也一旦而盡見之則其喜也是宜不獨不寐而
止也耒之家弟來幸得望履幕下未嘗不欣然自負以為
辱公之知而某今也為令沈五得在使部聞公之府有
慶也日夜喜躍樂頌其事而願有獻焉故不量其賤且
愚喜為執事一道之而耒之家世單寒無勢力自援於
當途而方天下治平賢俊振起區區之心未能自甘於
無用來歳之春公將有薦其屬為京官者耒願沾其一
於(闕/)天下之士願奔走於君子而君子亦豈一日忘天
下之士哉伏惟察之進退俟命
　　　投知己書
五月日耒謹因漢夫可拜獻書某官耒聞古之致精竭
思以事一藝而其知不分者其心之所思意之所感必
能自逹於其技使人觀其動作變態而逆得其悲歡好
惡之㣲情故工樂者能使喜愠見於其聲工舞者能使
欣感見於其容當其情見於物而意洩於外也蓋雖欲
自掩而不可得者伯牙之所好者琴耳鍾子期坐而聴
之而伯牙不能藏其微情夫伯牙之情豈與琴謀哉惟
其專意一心以事其技故意之所動黙然相援而不自
知也耒自丱角而讀書十有三歳而好為文方是時雖
不能盡通古人之意然自三代以來聖賢騷人之述作
與夫秦漢而降文章詞辨詩賦謡頌下至雕䖝繡繪小
章碎句雖不合於大道靡不畢觀時時或有所感發已
能見之於文字所習益久所親益衆所嗜益深故自十
有三歳而至今三十有二年身之所歴耳目之所聞見
著於當世而可知與夫考於前古而有得者無一不發
之於文字不幸少苦貧賤十有七歳而親病又三年而
親喪既仕而困於州縣者十有二年矣其悲憂驚悖煎
熬逼迫之情憔悴萎薾鬱塞憤懣之氣充滿羡溢盈心
滿懐而又饑寒困窘就食以活其妻孥者往來奔走率
嘗數千里西走巴蜀南盡呉㑹陸困于周秦而水窮于
江淮江湖波濤魚龍之驚重山複嶺猿猱猩鼯之出入
大夏炎暑流金裂石與夫雷電雨潦之震恐積隂大寒
裂風霰雪龜手刮肌之悽愴皆已習見而安行晝則接
於起居夜則見於夢寐計其安危飽燠脫憂危而解逼
仄揚眉開口無事一笑者百分之中不占其一又觀一
世之情其所矜尚可以自振於貧賤阨窮者耒素於
其身無有其一故雖出仕四方修身治官庶幾於有聞
而門卑族薄氣熖寒冷執板趨拜以見大吏大則罵辱
詬責小則詰問凌侮得其漠然不問棄置其誰何則退
而欣然輙自慶喜其窘愁困塞有不可勝言者又豈獨
此哉古之能為文章者誰不著書大率窘人之詞十居
其九蓋其心之所激者既已沮遏壅塞而不得肆獨發
於言語文章無掩其口而窒之者庶幾可以紓其情以
自慰于寂寞之濵耳如耒之窘者亦可以謂之極矣其
生平之區區既嘗自致其工於此而又遭㑹窘阨投其
所便故朝夕所接事物百態長歌慟哭詬罵怨怒可喜
可駭可愛可惡出馳而入息陽麗而隂肅沛然於文若
有所得耒之於文雖不可謂之工然其用心亦已專矣
夫文章之於人心其理之相近與夫工人之於技見有
間矣耒之區區蓋已盡布於此則世之髙明博逹之君
子俯而聴之蓋有不待夫疑而問問而後知其心也伏
惟某官以文章學術暴著天下方為朝廷訓詞文臣而
不腆之文嘗欲奬與人誰不欲自逹於世之顯人而耒
自顧所藏無一不可敢書其平日之文與詩凡九十篇
以辱左右伏惟閒暇而賜觀焉則耒之情誠雖欲毫髮
自伏而不可得矣公亦念之耶
　　　上文潞公獻所著詩書
古之言詩者以為動天地感鬼神莫近於詩夫詩之興
出於人之情喜怒哀樂之際皆一人之私言而至大之
天地極幽之鬼神而詩乃能感動之者何也蓋天地雖
大鬼神雖幽而惟至誠能動之彼詩者雖一人之私意
要之必發於誠而後作故人之於詩不感於物不動於
情而作者蓋寡矣今夫世之人有順于其心而後樂有
逆於其欲而後怨當樂而反悲當怨而反愛者世之所
未嘗有而樂與怨者無有使之莫使其然而然者也豈
非至誠之動也哉彼詩者宣所樂所怨之文也夫情動
於中而無偽詩導其情而不苟則其能動天地感鬼神
者是至誠之説也夫文章之興其變多矣惟詩獨邇於
誠故欲觀人者莫如詩故古之君子相與燕樂酬酢之
際必賦詩以觀賔主之意雖未必作於其人而毎取古
人之詩以見其志故先王之時大至於朝廷之政事廣
至於四方之風俗㣲至於匹夫賤士之悲嗟婦人女子
之幽怨一考於詩而知之而使有司以時采取而藏諸
大師又播之樂章大者薦之郊廟而次者陳之燕享則
夫詩之可以觀政察物其重蓋如此自周衰以來後世
作者紛然並出以至于今數千年其間變制異技竒言
詭述不可勝記其間卓然可稱者不過數人其餘紛紛
籍籍皆不足道而違情拂志之作往往或有非如古之
於詩必出於誠意而不誣也然違情拂志者蓋有之矣
至於顯情之真發志之實者尚十九也某不肖自㓜至
今頗考歴世之為詩者上自風雅之興而中觀騷人之
作下考蘇李以來至於唐掃除蕃穢而摭其真刋落蔓
衍而食其實頗有得於前人面目時時心之所感發亦
竊見之於詩句夫人之生於天地之間目之所見耳之
所聞心之所思一日之間無頃刻之休而又觀夫四時
之動敷華發秀於春成材布實於夏凄風冷露鳴蟲隕
葉而秋興重雲積雪大寒飛霰而冬至則一歳之間無
一日隙以人之無情對物之無定候則感傷交戰旦夜
相召而欲望其不發于文字言語以消去其情蓋不可
得也則又知詩者雖欲不為有所不能
　　　上邵提舉書
人之才能其别雖殊然其大要有二而已太上無所不
能其次則一人之身所長不過一端能冶而不能陶知
賈則不知農專力于所知以致其功是以隨其大小有
補丁世所謂無所不能者求之古人有幾何歟孔孟而
上不可以才較無所復論矣其次所謂周才全智用之
不見其所窘窺之不見其所不足在齊不過管仲在秦
不過商君此兩人者治國用兵理財制敵術兼四民智
通天下人莫能出其右然自周衰至秦歴世如此其久
其間可稱二人而己子産不能以鄭霸晏仲不能以齊
興子玉之才不過三百乘而陶朱之畧屈於四境之内
若是數人者其智慮心術亦非世之淺人矣然各有所
乏而終亦不能自勉以滿其所不足然則人人望其無
所不能其亦難乎聖人知人才之不可以全盡也故因
任之如人之有耳目口鼻使各效其職而收其全利於
一身故天下之才樂致用而無廢人而不至於兩毁之
也何謂兩毁夫居楚者責之習楚可也使不思其他而
惟楚之知則其於楚也無遺慮矣捨楚而問燕焉則楚
既忌之燕亦卒不可知也是謂兩毁之故為政而兩毁
之者常有乏才之憂也
　　　再上邵提舉書
昔韓退之以書三見宰相以自獻其所有至于一再而
未售也則又激訐奮厲以動之嗟乎其言亦少詆矣退
之平生其有求于人以濟所欲者非一也甚哉武夫軍
師苟有勢力可以拯之於貧賤者皆一往而嘗之善辭
以導其心高言以動其意挾書懐刺趨走于當位者之
門既晚而後少得所欲讀其書未嘗不悲之夫如愈之
文章類非隨世汨没待其自逹而後見於世者也何其
取知於人若是其勞哉至其人之不吾知也以退之之
好剛自信有以自樂于道藝之際視世之夸者不一動
其心宜其邈然自絶與世兩忘長往而不顧夫何其忍
恥降志庶幾萬一之遇又若是其勞且不厭也由是觀
之則人之挾其所有與所待而見于世者實難視人之
知與不知一不介其意人不吾知而遂止者又難也若
人之能薄矣一日而三號於通衢庶幾間而或省之車
敗於奔馳足趶於步趨毁只而就寸求百而冀一其始也
赧然自羞退而觀古之君子皆未免乎此則又自恕而
有待夫功名之㑹天下之至難也使皆畏勞避辱不肯
少抑以有所就則事功之成者或寡矣
　　　代高玘上彭器資書
古之君子如子思孟軻之徒其亷潔自重不肯少屈以
求合於世四方諸侯操幣委贄望其門墻不敢失容至
於禮備而意誠而求之吾身無毫髮之辱乃始一往而
就之尊之為師禮之為賔不敢一言少拂其意然片言
之不從(闕/)　之不修望望乎其去之矣嗚呼何其自重
好高而不可屈者此其至矣耒又嘗觀古之功名之士
若管仲之賢甯戚之竒商君之才或愛其死而不畏囚
虜之恥忘其君而事其仇或悲歌歎慨庶幾自見其志
或挾數持術以卜其君之所好至於受侮被斥屢進而
不恥嗚呼若是數人者智豈皆不足以少知君子之道
哉不然何其冒昧汙辱若是其不知恥也蓋嘗深思其
故而得之夫古之任其下者有尊之者有使之者尊之
者謂之賢使之者謂之能而世之士其修身立誠以待
上之任使者亦有是二道焉有以德者有以才者德者
上而才者下上者人就之下者屈己以就人求售其技
而已世之君子之愛子思孟軻而羞道管仲甯戚商鞅
之事以為甚汙而不足為其亦過矣彼之所行者各其
分也
　　　上曽子固書
耒嘗以謂君子之文章不浮於其德其剛柔緩急之氣
煩簡舒歛之節一出乎其誠不隱其所已至不彊其所
不知譬之楚人之必為楚聲秦人之必衣秦服也惟其
言不浮乎其心故因其言而求之則潛德遁志不可隱
伏蓋古之人不知言則無以知人而世之惑者徒知夫
言與德二者不可以相通或信其言而疑其行嗚呼是
徒知其一而不知夫君子之文章固出於其德與夫
無其德而有其言者異位也耒之相為文最喜讀左氏
離騷之書丘明之文美矣然其行事不見於後不可得
而考屈平之仁不忍私其身其氣狷其趣高故其言反
覆曲折初疑於煩左顧右挽中疑其迂然至誠惻怛於
其心故其言周宻而不厭考乎其終而知其仁也憤而
非懟也異而自潔而非私也徬徨悲嗟卒無有省之者
故剖志抉慮以死自顯此屈原之忠也故其文如明珠
美玉明麗而可悦也如秋風夜露凄忽而感惻也如神
仙煙雲高逺而不可挹也推其言以考其事其有不合
者乎自三代以來最喜讀太史公韓退之之文司馬遷
竒邁慷慨自其少時周游天下交結豪傑其學長於討
論尋繹前世之迹負氣敢言以蹈於禍故其文章踈蕩
明白簡樸而馳騁惟其平生之志有所鬱於中故其餘
章末句時有感激而不洩者韓愈之文如先王之衣冠
郊廟之鼎俎至其放逸超卓不可收攬則極言語之瓌
巧有不足以過之者嗟乎退之之於唐蓋不愚矣然其
犯人主忤權臣臨義而忘難剛毅而信實而其學又能
獨立於道德滅裂之後纂孔孟之緒餘以自立其説則
愈之文章雖欲不如是蓋不可得也自唐以來更五代
之紛紜宋興鉏叛而討亡及仁宗之朝天下大定兵戈
不試休養生息日趨於富盛之域士大夫之遊於其時
者談笑佚樂無復向者幽憂不平之氣天下之文章稍
稍興起而廬陵歐陽公始為古文近揆兩漢逺追三代
而出於孟軻韓愈之間以立一家之言積習而益髙淬
濯而益新而後四方學者始恥其舊而惟古之求而歐
陽公於是時實持其權以開引天下之豪傑而世之號
能文章者其出歐陽之門者居十九焉而執事實為之
冠其文章議論與之上下聞之先逹以謂公之文其興
雖後于歐公屹然歐公之所畏忌其後來而論友者也
耒自初讀書即知讀執事之文既長而思之廣求逺訪
以盡攬其變嗚呼如公者真極天下之文者歟
　　　上唐運判書
耒聞昔者三代之時公卿大夫之待其下何其仁愛忠
厚發於至誠而能盡下之情也下之事上何其夷易簡
直各得自獻其意無有阻塞不逹之恐而不限於勢也
夫惟上能盡下之情故下不限於勢上俯而就之下仰
而及之故尊卑之情通而貴賤之事逹然耒嘗疑之天
下急於求其上者物理之所當然公卿大夫既貴矣宜
其偃然無待于物彼汲汲以求于下苟有善焉如恐失
之此其故何也蓋天下之位有尊卑貴賤之不同者勢
之所當然非其事亦判然兩為而不相與也今夫貴者
止于自安一切無事於功名可也苟有功名之心則貴
者之功賤者之力也尊者之名卑者之成也故上之求
乎下猶下之求其上也昔周公既聖矣身履天下之富
貴而後世稱急賢待士者必稽焉故其效也百官庶府
莫不修治制度文理莫不彰明周公之身無遺德焉夫
豈周公一人之力哉惟其然故古之公卿大夫不敢苟
簡守常以便其私尊者汲汲不遺於賤夫上有至誠惻
怛之心不敢遺忘疎逺之士則士之在下者亦不敢復
愛其所有至於奮厲出竒惟恐不逮者由此故也三代
之政既亡公卿大夫無復向者至誠盡天下之意謹身
無過自處甚重忌其立功立事之心漫然鉏去感發激
昻之氣以謂無所事於賤㣲於下者不過言功不幸功
不至焉雖有過人拔俗之才不問之矣其斥而去之不
過論罪幸而無過雖天下之冗𤨏不復問之矣情阻而
不合氣否而不交下畏其上則有之矣而不受也下恭
其上則有之矣而不忠也貴賤異志尊卑不親而三代
之風冺然矣事功之不立豈不以此哉耒嘗讀西漢書
見呉公之取賈生田延年之用尹翁歸暴勝之禮雋不
疑蓋嘗切歎三人者猶能降心近古之人忘尊以禮賢
致誠以納士以太守之尊使者之貴親與匹夫下士相
接務盡人之才而忘下之凟之也夫如前三君者未足
道也然巳能如此然則天下之賢者多矣安知無有慨
然能用古又不溺於流俗有功名之心而忘其區區之
尊嚴者耶嗚呼安得斯人者而處天下之富貴哉使誠
有之天下之遺賢潛德庶幾乎興矣
　　　上黄判監書
耒嘗怪夫人之於道何其所見之不一而其言之各異
也蓋自周衰以來諸子各以其説行於世而其言獨能
推本道德之意知本而不流於末守真而不䧟於偽者
莫近於老莊然是二人者乃棄仁義斥禮樂絶學棄智
以自明其説考其心以謂為其術必棄仁義禮樂而四
者固其術之害也惟其然是故得罪於後世之儒者自
炎漢以來天下學者頗知推本仁義其言禮樂治道有
足觀者矣而未嘗有一言及於性命道德之本蓋以謂
道德性命者原無所用於禮樂也是二者之説孑然不
可以並立各擯其所可及而求全其所長而耒之不肖
嘗切歎以為不然何者所謂道者固無乎不在蓋大至
於天地衆至於萬物無有一物不資其用者豈其缺然
有所不足歟使道之有不足則安取道於是思有以合
二者之論而得其説為道德之論者本於虛無而無形
執禮樂之論者滯于著見而有迹極無形之論至於
忘言推有迹之至則至於終身言而不盡此其所以齟
齬而不同以謂有無之相害耶則有者固自以為有耳
而有未始非無也無者固自以為無耳而無未始非有也
有與無二者特命於我耳而我之為是説果何自而起
也在物無定形在我無定心然則無乃出於忘意和知
而非物之正耶由是觀之則方其在仁義禮樂者未始
非道德性命也方其在道德性命者亦未始非仁義禮
樂也同聖而非一也兩立而非二也圓融和㑹而物與
我兩冥矣尚何區區之辨哉蓋孔子之道本於寂然不
動矣然方其感於物而天下之故無所不通洗心齋戒
退藏於宻矣然天下之至頥萬物之至動未嘗厭也耒
之於學切有得於此而後視天下之大萬物之衆今古
之不齊而無徃而不一焉所謂萬物一府死生同狀者
推其端乃一本於此而後知夫子之道之為全也
　　　答杜鋒書
耒啟罪垢謫官於此多病懶放舊學荒廢無以見賢後
(闕/)久不果奉謁而足下意益勤兩墜珠玉又副以新文
一軸披讀累日不勝欽仰試誦所疑其一篇曰非季札
夫季札何可非也札之逹於禮樂蓋孔子之所與而其
人之賢則非管晏叔向子産韓厥所可及也然則其於
辭受之際宜亦至矣彼其辭千乘之國於爭奪之世蓋
欲制行以髙天下而教後世將以愧夫盜據竊取而使
亂臣賊子之禍少息焉使季札受亦可辭亦可而卒辭
之者亦行其志云耳夫豈有所不可哉夫季札非忘呉
也豈不曰國之存亡廢興天也非人之所能為也昔孤
竹君以國與叔齊叔齊讓伯夷而卒皆逃去入周不返
其國而孤竹之後不聞有興者而孔子之論二子曰求
仁而得仁未嘗罪以忘其國也夫子之不非夷齊則季
札之不得罪於夫子明矣足下試詳思之世之貴王衍
以器用言之譬如玩好間一物耳未可格以法度也愚
以謂季札為不可非扵王衍為不足非也三傑賛文字豐
縟布叙詳宻有作者之風更加老成則無可議辱問甚
勤不敢不盡
　　　再答杜鋒書
承諭亹亹似未逹鄙意嗟乎季子讓國幾千餘歳歴數
聖賢未嘗有説獨見黜於吾子蓋夫子謂後生可畏者
夫季子之不肯受呉直是不欲有國耳故其言曰願附
子臧之義彼視棄千乘之國如草芥亦必有樂乎此而
易彼者苟求其所以讓之之名則壽夢欲越諸兄而立
之季子固不可也至餘昩卒而子僚之才亦足以君國
則季子不得廢嫡而立孟子曰天之所廢必若桀紂者
故益伊尹周公不有天下此札之所以必辭者惡亂君
臣之大分也季札之於道德其深矣哉呉屈庸曰季子
守節者也雖有國不立可謂知其心矣孟子曰好名之
人能讓千乗之國則自夷齊以来季札一人而已所謂聖
人之清者也夫豈在所黜哉孟子曰若夫成功則天也
則古之論存亡興廢未有不言天者非幸不幸也孤竹
之君欲越次而立叔齊叔齊辭之可也伯夷長當立而
辭之何哉商人世及則叔齊將以次亦當立也而夫子
初不論此直曰古之賢人也其意可見季子之聴樂其
於禮樂之際深矣其於辭受必不草草更宜詳之
　　　答汪信民書
耒啓上教授汪君足下過符離偶多事然雖聞車馬嘗
見臨而卒不能一到左右也必䝉深察到家忽便人惠
書如見問以文墨事耒於文詞竊嘗好之而不能著也
其知所以告左右者抑聞之古之文章雖制作之體不
一端大抵不過記事辨理而已記事而可以治世辨理
而足以開物皆詞逹者也雖然有道詞生於理理體於
心苟邪氣不入於心僻舉不接於耳目中和正大之氣
溢於中發於文字言語未有不明白條暢盍觀於語者
乎直者文簡事核而理明雖使婦人童子聴之而諭曲
者枝詞游説文繁而事晦讀之三反而不見其情此無
待而然也足下以文章取髙科言語之工妙天下而僕
敢獻其陳説則有罪矣然既以仰答盛意之辱又因以
求教也春寒自愛偶以連日冗甚修答不時恕之恕之
心宣耒再拜
　
　
　
　
　
　
　
　
　
　
　
　
　
　
　宋文選巻二十八
欽定四庫全書
　宋文選巻二十九
　　張文潛文
　　　送秦少章赴臨安主簿序
詩不云乎蒹葭蒼蒼白露為霜夫物不受變則材不成
人不涉難則智不明季秋之月天地始肅寒氣欲至方
是時天地之間凡植物出于春夏雨露之餘華澤充溢
支莭美茂及繁霜夜零旦起而視之如戰敗之軍巻旗
棄鼓裹鎗而馳吏士無人色豈特如是而已于是天地
閉塞而成冬則摧敗拉毁之者過半其為變亦酷矣然
自是弱者堅虛者實津者燥皆斂藏其英華于腹心而
各效其成深山之木上撓青雲下庇千人者莫不病焉
况所謂蒹葭者乎然匠石操斧以入于林一舉而盡之
以充棟梁桷杙輪輿輹輻巨細彊弱無不勝其任者此
所謂損之而益敗之而成虐之而樂者也吾黨有秦少
章者余為太學官時以文章示余愀然而告曰我惟家
貧奉命于大人而勉為科舉之文也異時率其意為詩
章古文往往清麗竒偉工于舉業百倍元祐六年及第
調臨安主簿舉子中第可少樂矣而秦子每見余輙不樂
余問其故秦子曰余世之介士也性所不樂不能為言
所不合不能交飲食起居動静百為不能勉以随人今
一為吏皆失已而為物之應小自偃蹇禍悔随至異時
一身資養于父母今則婦子仰食于我欲不為吏亦
不可得自今以往如沐漆而求解矣余解之曰子之前
日春夏之草木也今日之病子者蒹葭之霜也凡人性
惟安之求夫安者天下之大患也遷之為貴重耳不十
九年于外則歸不能覇子胥不奔則不能入郢二子者
方其羇窮憂患之時隂益其所短而進其所不能者非
如學于口耳者之淺淺也自今吾子思前之所為其可
悔者衆矣其所知益加多矣反身而安之則行于天下
無可憚者矣能推食與人者嘗飢者也賜之車馬而辭
者不畏徒步者也苟畏飢而惡步則將有苟得之心焉
為害不既多乎故隕霜不殺者物之災也逸樂終身者
非人之福也元祐七年仲春十一日書
　　　送吳怡序
吾友吳熈老好學樂善敏于為吏不苟于其職嘗主簿
于蘄之羅田部使者才之使尉黄崗余舊與之相聞而
來黄崗也余方坐事屏居而熈老獨喜從予㳺余謂之
曰余棄人也又負罪于有司子與罪人㳺且累君熈老
不然猶喜予翰墨言語得之輙寶藏余年老多病學問
日衰落文字尤荒熈老所求十不能荅一二而熈老意
益勤不勌夫人之好惡之不可解如此居黄崗無數月
又遷蘄水丞將去黄求予言贈其行余為之不能無言
曰子盍觀于貨乎所操者愈竒則藏之也愈深知之者
愈寡然一旦而得所售則萬金之直有不較而樂輸之
者方其未售也閉肆而處終日寂然其鄰里莫知也而
持盤賣餅兒日一自操盤而出自譽其貨呶呶也千人
之聚則往即之自旦至夜勞力如此得百錢之直之外
則偃然有過望之喜矣夫所操者不厚則自處也薄夫
自處也薄則亦無所不至矣其理然也君子進徳修業
夙夜彊學其所操者豈萬金之貨也哉吾願熈老好善
愈勤樂善愈富為吏而有賜于民多積而深藏之自愛
而重出之則將名譽充于四海出入紫闥訏謨黄閣可
跂而俟也敢以是為遺行之言
　　　章秘丞集序
古之論人者考其人不計其功固有其才可以為而不
幸不及施與既施而中奪者何可勝數而中材常人乘
時以功名顯者世常有之孟子曰若夫成功則天也夫
成敗繫天者其未可以賢不肖必也司馬子長論李將
軍為將其言哀痛反覆深悲其無功以謂百姓知不知
皆為流涕至論霍去病無他美獨曰常有天幸不至乏
絶夫子長不少假借于屢勝之去病而獨拳拳于老死
之李廣何哉彼惟深痛夫庸人冒時以取名而豪傑之
士制於命而不得少就其志故其予奪之際如此嗟夫
豈獨人事哉凡物亦然大夏生殖而叢棘能有所庇疾
風烈寒大木百圍僵仆而死秋水時至溝畎有一溉之
功而嵗旱淵竭江河不足活魚鼈物固係其所遭者哉
今年春予遇友人㑹稽章邦老于宛丘一見予再拜泣
涕出其先人秘丞君詩文三編及其行狀求予文以為
之序其文章議論甚髙而嘆其不大施設也
　　　送秦覯從蘇杭州為學序
秦子善文章而工為詩其言清麗刻深三反九復一章
乃成大抵悲愁鬱塞無聊者之言也其于物也秋蛩寒
蟬鵙鴂猿狖之號鳴也霜竹之風氷谷之水楚囚之弦
越羈之呻吟也嘻秦子内有事親之喜外有朋友之樂
冬裘而夏絺甘食而清飲其中寧有介然者而顧為是
耶世之文章多出于窮人故後之為文者喜為窮人之
辭秦子無憂而為憂者之辭殆出此耶吾請為子言之
古之所謂儒者不主于學文而文章之工亦不可謂其
能窮苦而刻深也發大議定大䇿開人之所難感内足
以正君外足以訓民使于四方鄰國寢謀言于軍旅敵人
聴命則古者臧文仲叔向子産晏嬰令尹子文之徒實
以是為文後世取法焉其于文也雲蒸雨降雷霆之震
也有生于天地之間實賴之是故係萬物之休戚于其
舌端之語黙嗟夫天地發生雷雨時行子獨不聞之而
從草根之蟲危枝之翼呼以相求子亦窮矣夫古之所
謂儒者所用之國無敵若臧文仲叔向子産晏子令尹
子文其望孔子亦逺矣而其功烈亦足以振顯一時故
猶能以儒者之效名一世夫不足以治國而能知古今
考妖祥紀事實多聞而博通則古者太史氏之職而初
不以是為儒者也楚左史倚相能讀三墳五典八索九
丘而楚之治國不責倚相由是言之古之論史與儒異
事而司馬談為太史號通古今善文詞猶曰文史星厯
近乎卜祝之間主上以倡優畜之其尊禮不如公孫丞
相汲黯此則漢之初猶有古之遺俗在也嗚呼儒之名
實不正久矣自漢以來聖賢之學廢而孔子之徒皆以
其師之書自重于世聚徒而授之若是者當時皆以儒
之名歸之而司馬談序九流儒者才當其一彼未嘗見
其真而信當時之所指故從而論其失而班固以謂出
古司徒之官嗚呼何其陋也儒者之治天下九流之列
皆其用也顧與淺末術數各致其一曲者同哉吾意今
儒者之所學古太史之流而非世之所急也子饗其全
無食其餘據其源無挹其流子方從眉山公其以予言
質之而歸告余也
　　　賀方回樂府序
文章之于人有滿心而發肆口而成不待思慮而工不
待雕琢而麗者皆天理之自然而情性之道也世之言
雄暴虓武者莫如劉季項籍此兩人者豈有兒女之情
哉至于過故鄉而感慨别美人而涕泣情發于言流為
歌詞含思悽惋聞者動心焉此兩人者豈其費心而得
之哉直寄其意耳余友賀方回博學業文而樂府之詞
絶妙一世携一編示予大抵倚聲而為之詞皆可歌也
或者譏方回好學能文而惟是為工何哉余應之曰是
所謂滿心而發肆口而成雖欲巳焉而不得者若其粉
澤之工則其才之所至亦不自知也夫其盛麗如㳺金
張之堂而妖冶如攬嬙施之袪幽絜如屈宋悲壯如蘇
李覽者自知之蓋有不可勝言者矣
　　　李徳載字序
表弟李成甫字公輔告余以不安其字也求易之詩不
云乎其車既載乃棄爾輔載輸爾載將伯助予無棄爾
輔員于爾輻屢顧爾僕不輸爾載夫車之所載或安焉
或輸焉係之于輔之棄與不棄也則輔之于車功亦大
矣雖然輔之于物有功于車而非車也考一車之物而
輔不與焉然正六轡謹輪輻僕在前馬伏軛而輔不至
車不安登險而憂傾涉淖而憂濡視車中之載如寄物
焉且天下之物固有不相有而相須不同域而相感者
豈獨輔也哉千金之裘成于工人之十針南越之箭激
于飛鳥之遺(闕/)火蘊於石而金發之兵切于膚而甲拒
之故其在人則學是也夫學之于人非性之所素能也
而性不得學則不明故夫子曰我非生而知之好古敏
以求之夫人之得于天者其道素具矣四端之於我非
外鑠我者也堯舜之于塗人其本則一而已彼為是堯
舜塗人之别者學不學異也性在巳學在物自外而視
之相去亦逺矣而堯跖由之物固不能無待而獨成哉
夫學有道道有序循其序而積之者行而能遠涉而能
髙夫下則鳥獸蟲魚器械服物之理無不通中則修身
正家治天下之業無不立上則逹性命通死生官天地
府萬物獨立于萬物之上而無與為侣而學庶乎至矣
雖然有患忽小而務大躐等而求至者吾惡之久矣自
燕之秦者必之晉自魯厯楚者必厯衛天下之所共由
而不能越者也夫無見乎小而能眀大與不涉乎等而
能速至者其可信也哉故保性以為車力學以為輔而
載爾徳焉則周流天下徉徜海外以求子所欲其有不
得者乎子以徳載易之
　　　齋說上
先王之為祭祀也非以徒厭吾心而已其心庶㡬以為
實也于是乎有齋焉夫齋者聖人之所以交鬼神而求
接其所不可測者也夫鬼神可得而交不可測者可得
而接則祭祀者豈特塞其情而已耶夫天下之物莫妙
于人心其靜而不揺則萬物不得藏其私其誠而不散
則天地隂陽之無情而吾心可以動焉其為物也至虛
而易染至明而易汙蓋人之生自㓜以至于老無非假
物以㓕其真益私智以盗其和其虛而明者日夜暗蔽
而不發故其智之所至不過其耳目情智之所及而不
足以行逺于是自其形之所不能接者棄而不治以謂
是果不可得而交也豈知夫天下之亹亹皆不能出于
吾心使還吾之初而不喪則吾未見夫不可為者蓋聖
人之於祭祀也其至誠惻怛之心將求見其所祭者于
是有齋焉夫齋也者去其所蔽滌濯昏䝉而發其虛明
之天質者也是故謹戒靜肅使夫亂吾心者一不至于
吾前故靜久則虛虛極則明至于明矣則荒忽而不測
流㪚而無形者昭然吾得以接之矣古之言齋唯揚雄
知其說其言曰存亡形屬荒絶者其唯齋乎故余於齋
而得心術焉
　　　齋說下
聖人之于齋也將以清其心而接其所祭交其形之所
不及而格其心之所不至蓋其道非出于祭祀而後設
也其原乃出于治心推其治心之術而用之于祭祀而
已矣然則何謂心術蓋齋者聖人之所以洗心滌慮以
盡天下之理者也彼其心淵靜冲泊萬物不足以入之
故舉天下之亹亹日夜交于前而不足以入吾之靈府
動靜並作而不相亂往來同應而不相害凡吾所受于
天者無纎毫為之蔽心完質具而天下之道盡矣大至
于天地廣至于萬物至頥不能伏其情至遠不能遁其
實而天下之理得矣故能贊造化叅天地鬼神叶其吉
凶隂陽關其動靜推是道于祭也有不格者乎故齋而
後臨祭者是清心以鑒物之說也聖人之于孝也篤於
誠而盡于禮矣設之稻粱庶羞以致其欲求之于隂陽
内外以致其氣然以謂是為未盡而思所以必致之故
考初推本而制為齋戒之義還吾本真以格物之㪚復
吾清明以求物之隠故曰齋之日必見所祭者嗚呼祭
之有齋也祭之道極矣
　　　藥戒
張子病痞積于中者伏而不能下自外至者悍而不能
納從醫而問之曰非下之不可歸而飲其藥既飲而暴
下不終日而向之伏者散而無餘向之悍者柔而不支
焦膈𨗳逹呼吸開利快然若未始有疾者不數日痞復
作投以故藥其快然亦如初自是逾月而痞五作五下
每下輙愈然張子之氣一語而三引體不勞而汗股不
勞而慄膚革無所耗于外而其中薾然莫知其所來嗟
夫痞非不可已余從而下之術未爽也而吾之薾然者
獨何歟聞楚之南有良醫焉往而問之醫嘆曰子無嘆
薾然者也凡子之術固為薾然者也坐吾語汝天下之
理有甚快于子心者其末必有傷求無傷于終者則初
無望于快吾心隂伏而陽蓄氣與血不運而為痞横乎
子之胸中者其累大矣擊而去之不須臾而除甚大之
累和平之物不能為也必將擊搏震撓而後可夫人之
和氣冲然而甚微泊乎其易危擊搏震撓之功未成而
子之和氣蓋已病矣由是觀之則子之痞凡一快者則
子之和一傷矣不終月而快者五則子之和氣不既索
乎故膚不勞而汗股不勞而慄薾然如不可終日也且
將去子之痞而無害於和乎子歸燕居三月而後藥可
為也張子歸燕居三月齋戒而復請之醫曰子之氣少
完矣取藥而授之曰服之三月而痞少平又三月而少
康終年而後復常且飲藥不得亟進張子歸而行其說
其初使人懣然蓋三投其藥而三反之也然日不見其
所攻之效久服則月異而時不同蓋終嵗而疾平張子
謝而問其故醫曰是治國之說也豈特醫之于疾哉子
獨不見秦之治民乎勑之以命悍而不聴令勤之以事
放而不畏法令之不聴法之不畏則秦之民嘗痞矣商
君見其痞也厲以刑法威以斬伐勁悍猛鷙不貸毫髮
痛剗而力鉏之于是秦之政如建瓴流蕩四逹無敢或
拒而秦之痞嘗一快矣自孝公以至二世凡㡬痞而㡬
快矣頑者已圮彊者已柔而秦之民無歡心矣故猛政
一快者歡心一已積快而不已而秦之四肢枵然徒有
其物而已民心日離而君孤立于上故匹夫大呼不終
日而百疾皆起秦欲運其手足肩膂而漠然不我應矣
故秦之亡者是好為快者之過也昔先王之民其初亦
嘗痞矣先王豈不知砉然擊去之為速也惟其有懼于
終也故不敢求快于吾心優柔而撫存之敎以仁義𨗳
之禮樂隂解其亂而除去其滯使其悠然自趨于平安
而不自知方其末也旁眡而懣然者有之矣然月計嵗
察則前嵗之俗非今嵗之俗也不擊不搏無所忤逆是
以日去其戾氣而不嬰其歡心於是政成敎逹安樂悠
久而無後患矣是以三代之治皆更數聖人歴數百年
而後俗成則余之藥終年而愈疾者蓋無足怪也故曰
天下之理有甚快于予心者其末也必有傷求無傷于
其終則無望于快吾心雖然豈獨于治天下哉張子出
而記其說
　　　諱言
髙宗自誅長孫無忌放禇遂良等後天下以言為諱者
二十餘年其後一御史嘗抗論一不急事時謂鳯鳴朝
陽方其以言為諱也武氏不出房闥而取其國天子自
殿陛之下門闕之外顛倒錯亂無由知之而其左右忠
臣良士豈無良䇿善計亦不敢告故以牝奪雄坐房奥
奪廟社犯天下之至順為天下之難成而有功此譬如
盗入主人之家執其主塗其耳目而唯其所為何求而
不得哉張子曰天將亂人之國則必使諱人之言人之
愛其身其寢食起居有少異焉而人告之則必信之又
從而治之夫如是則可以終身而無病今其寢食起居
類非平人之狀而其親戚朋友旁視而不敢告一日病
作而死矣太宗以蘭陵公主園賞言者其直百萬非好
名也事當然也
　　　敢言
漢王鳳以外戚輔政殺王章以杜天下能言之口而梅
福以南昌尉上書顯攻之而不忌唐文宗時中人握禁
兵制天子樞宻使權過宰相誰敢少忤其意而劉蕡對
䇿肆言其惡斥其簒弑廢立之罪而明皇時李林甫為
相㡬二十年固寵市權愚瞽其君内助楊氏之勢外成
禄山之亂補闕杜璡嘗再上書論事斥為下邽令林甫
以語動其餘曰立仗馬終日無聲飫三品芻豆一鳴則
黜之矣後雖欲不鳴得乎由是諫爭路絶矣夫林甫威
未惨于漢庭之外戚唐文宗之宦官也而梅福劉蕡敢
犯之而林甫以區區貶斥而天下之士震怖如畏虎狼
此其故何也王鳯得政之初帝失德未深猶可與論道理
商成敗而漢之公卿猶有賢智忠義之士也文宗太和
二年名臣在朝者如裴度李絳韋處厚之徒猶有數人
公卿侍從之間差可告語其勢猶足以持典刑也故此
二子者非妄發恣行而心實有所恃也若林甫之時人
主滛昏于上視天下之治亂如越人視秦人之肥瘠不
可與言矣而朝廷之士有一介之善略能别白黑者林
甫斥之而無餘矣國空無人上下内外皆從君于昏者
也而天下之士雖欲有言何恃以救其禍乎此人之所
甚畏也嗚呼國無善人國非其國也可不惜哉明皇嘗
論林甫曰此子妬賢嫉能無與為比則其時人物可知
也
　　　讀韓信傳
或問韓信服髙帝乎予曰韓信為髙帝將數年常將重
兵滅大國而動以蒯通武涉之邪說信無所顧召之而
至令之而行何為不服曰然則何卒反乎曰信服髙帝
之智力而不服其為人是以反也然則何也夫信之反
非重失楚也在于偽㳺雲夢而執之也夫偽㳺雲夢之
計是市井下俚之智而萬乘之主親行之此信所以怏
怏北面而薄其君以謂不足為其下也夫暴奪人之冨
貴而幽囚之欲使夫雄傑者帖然而無怨非服之以徳
屈之以理則不可夫以市井下俚之䇿而詐韓信彼身
可執心輕其上矣彼且聞其計出于謀臣則君臣皆輕
矣是不反何待然則為髙祖者奈何必待夫反形明白
乃明其罪引天下兵誅之耳信雖難制然不數年而定
一偽㳺而縛韓信自爾出令天下誰敢信之歟自古士
有所負而功名見于世者未嘗有肯以身輕就人者也
何者彼輕就人者其規矩凖繩將在彼矣夫如是則我
之所有安得盡布之哉且保鏌鎁之利者不以試薪售
和氏之璧者不登門彼皆不求人而人求之若不得已
焉而後即之者亦自其理然也韓信當秦之亡天下之
窮士也非孔孟進退之莭然蕭何獨察其非汲汲于求
顯待之不厚禮之不至則不為用也故以髙帝之倨必
使之築壇齋戒偹禮而後官之舉之三軍之下而加之
諸將之上而不疑知不若是信將不滿而無畱心矣諸
葛亮戰國之䇿士也髙卧于隆中其主就而後起而後
能使劉備三分天下而伸于彊敵彼孫武求試兵法于
宫人叔孫通度上所能行而制禮其事業功名卒以不
顯有以也夫
　　　讀唐書
古之人主自中庸以上為理所屈皆能行之而誠未必
加也若漢文帝之于務農唐太宗之于從諫㡬于誠矣
或問二君之誠孰愈予謂文帝寡于言而意有餘未嘗
為外貎觀美煩于辭令而形于制度不過詔令丁寧而
已而身之所履則可信不誣矣夫知稼穡必尚儉彼身
衣弋綈足履革舄集書囊于殿帷罷露臺却走馬此其
意可見也太宗每見賢臣則求詳諫援引古今出入經
傳慷慨歎息語必成文雖無害于聞過而有好名之心
焉此于誠有所不及也意有餘者㤀言實已修者㤀名
理之必然也文皇常恨不撲殺此老文徳皇后問誰帝
曰魏徴夫太宗之信用徴如此而猶有殺心焉則其平
日之厚敬而深信之或未必情也且好諫者不諱其過
而魏徴以諫草與史臣帝聞而怒遂有仆碑罷婚之事
何怒之深也如此二事或者疑而不信予謂或有之矣
髙宗之淫昏孱暗又内為悍妻操制其柄外聚羣不逞
于朝而禍不及其身也有以也非幸也其智蓋有足以
自衞者彗見東方言者以為髙麗將亡之祥帝曰髙麗
小夷且亦吾民也夫是言能出諸其口則有不可欺者
矣以廢子賢之故怒某人嘗與交通令其父訓其子父
殺之帝聞而不喜也更貶其父夫刑政能如是則希其
意者必相戒而天下聞之猶有父子之義焉夫能酌理
而不盡欺叅以義而謟有所不受使其應變之際十五
出此足以保其身矣
　　　書唐吐蕃傳後
自漢以來其能制四夷使不為中國患者莫若唐然獨
一區區之吐蕃能困之豈其制之未得其術耶自太宗
以來固已屢失其術而其尤可笑者平凉之盟也匹夫
操刀而殺人則必從容伺察待其不偹而後發執刀而
呼曰束爾手吾將汝殺則雖賁育不敢施于三尺之童
何則人固不可易也不然則必狂疾者也使之束手而
待之告之殺而不避也則亦必狂疾者也吐蕃之於唐
固非有深誠篤信之可以不虞也方徳宗之時吾方疑
之彼曰必使多爾大臣而後盟惟杜希全李觀而後可
擇其地利則曰必梨木林而後可彼得殺吾之大臣而
刼二將以空涇原靈夏之備而擇險阻之地以為設伏
之利此其必變之迹特未曰吾將變耳乘彼吾疑而直
行其謀而求我成之其易我也甚矣而唐之將相大臣
晏然不之虞如接君子長者與之握手壇上而不少備
此何以異于將殺之則告之束手而偃然不拒而待死
者哉彼渾瑊者忠有餘而智不足者也古之善將者逺
至于隣國之動靜皆知之夫豈有他術哉測之以謀而
伺之以實爾夫縛其二將而不知三萬之卒伏于肘腋
而不覺也則安在其為智也嗚呼平凉之盟所以大可
歎也彼尚結贊之智何足貴也是殺人而告之束手者
之智也其為智亦殆矣彼李晟之知不可與盟也是知
人殺之則避者之智也其可否之間亦明矣當是時唐
之臣如渾瑊馬燧者亦可謂善將矣而猶如此况無二
臣者哉
　　　書韓退之傳後
有問於張子者操賞罰榮辱以勢臨天下者莫不欲天
下勸沮于其賞罰取舎于其榮辱而其勢常有所不行
蓋有益勸而人益羞愈沮而人愈慕若韓退之于唐殆
若此矣退之所自負與世之所推者于徳莫如好直于
萟莫如文章然以直取禍則逐山陽貶潮陽以文章招
累則其文詞一世莫尚試于有司屢試而屢黜平生所
述國家大事獨有平淮西碑耳然刋者未畢而磨者至
也是宜沮喪湮滅與世俱亡泯然無所見于世矣然每
斥而名益彰每沮而事益顯抑者之力不勝譽者之舌
雖退之亦自謂動而得謗名亦随之是誠何說也張子
曰是何足怪昔者先王之賞罰榮辱所以天下奔走而
從之者惟其取天下之所欲勸者而賞且榮之取天下
之欲沮者而罰且辱之故賞一人而人勉惟恐其不若
也罰一人而人懼惟恐其似之也且先王安能以巳之
所好惡而力驅天下以從我哉直取天下之榮辱而制
天下之向背耳彼唐之汙政其昏惑瞀亂無所取𠂻制
好惡可否于一巳之私智而濟之以蔽欺之姦何怪夫
所沮者人慕所進者人耻歟且彼惟不可抑也是以愈
抑而聲愈振子獨不見夫千仞之水决而注之川乎大
木梗之大石捍之排以巨峽道以髙麓而後怒號哮吼
聲振百里抑之者愈大則其聲也愈暴故小遏之則小
鳴大塞之則大震何則彼其勢惟不可止故也何怪夫
身益困名益聞也
　　　題賈長卿續髙彥休讀白樂天事
髙彥休作唐闕史辨白樂天無因母墜井作賞花新井
詩賈子又從而續辨之張子曰二子之謂愛白公則可
矣未可謂知白公也古之聖賢誰能無謗何獨樂天也
哉有謂舜囚堯而奪之位伊尹放太甲而王世未嘗有
辨舜與伊尹之非簒者也其心誠知其不然則辨無自
而萌于心是其為說無待而自然人之飽者人誣之以
飢未有自疑而辨其非飢者人知舜與伊尹之非簒如
自信其飽雖或從而誣之而不在辨之之域矣故凡世
之辨巳與辨人其言雖工而察其心之始萌蓋其于信
嘗有所不足而後不能無言彼雖不能無疑于其初其
考于理校于迹而後能消其不信之心於是乎有辨故
曰二子未可謂知白公也嗚呼小人之害君子也亦多
術矣謗之于意外惑之于疑似世之君子傍視而不平
者起而與之辨夫惟辨起知之所不足故縱言極口而
益召天下之多言多言繁興而是非足以兩行于世夫
惟真知而泯言者而後謗止夫世之真知君子者才㡬
人則小人之毁賢敗善何時而止耶悲夫
　　　書宋齊丘化書後
齊丘偽唐謀臣其智特犬䑕之雄耳何足道哉其為化
書雖皆淺機小數亦微有見于道徳其能成功有以也
吾嘗論黄老之道徳本于清净無為遣去情累而其末
多流為智術刑名何哉夫惟靜者見物之情而無為者
知事之要據其要而中其情者智術之所從出也仁義
生于恩恩生于人情聖人莭情而不遣也無情之至至
于無親則忍矣此刑名之所以用也齊丘之道既陋而
其文章頗亦髙簡有可喜者其言曰君有竒(闕/)天下不
親雖聖賢出斯言不廢
　
　
　
　
　
　宋文選巻二十九
欽定四庫全書
　宋文選巻三十
　　張文潛文
　　　進齋記
古之君子無須臾而不學故其為徳無須臾而不進鷄
鳴而興暮夜而休一日之間出則蒞官治民事師友對
賔客入則事其親撫其家敎其賤㓜振其族姻與誦說
講辨上世聖賢之言語文章制度服物而燕樂則御琴
瑟布尊爼拜俯升降酬酢相侑勉勉汲汲須臾之間習
其事學其理通其曲折而服其訓戒蓋其學無頃刻不
切於心非特其迹然也安居無事精思而深念之矯揉
其心志調伏其氣質觀天地之道察萬物之理以究道
徳之微妙而通其性命死生之始末者亦未始有頃刻
之休是故其徳日進而不可止蓋自其息而察之則豈
特日進哉晝之所逹過于旦夜之所得加于晡矣豈特
旦暮晡夜之别哉一語一嘿一起居而新故不相襲矣
自其為士而至聖人也如日之運于天小之為旦夜中
昃之變大之為寒暑春秋之異然微細而察之則雖求
毫釐絲忽之間而不可得嗚呼士之欲進于道其勤苦
勉強蓋必如是而後至則亦以勞矣後世之士其不至
于聖人也亦可知矣古之君子飲食游觀疾病死生之
際未嘗不在于學士㑹食而問殽烝則飲食之際未嘗
不學也夫子風乎舞雩詠而歸則游觀之際未嘗不學
也㑹子病而易大夫之簀則疾病之際未嘗不學也今
之所謂學者既剽盗其肌膚攘剟其土苴比于古之人
可大媿矣然少而習之未㡬見而自以為業成者十九
也冠而仕則冠而棄之壯而仕則壯而棄之以夫滅裂
苟偷之習而亟捨于既仕之日故後世之君子大抵從
仕數年則言語笑貎嗜欲玩習之際比之進取之初以
儒自名者固已大異矣古之君子其學也内以修身外
以治人所學愈髙所治愈修而成功愈崇是故君子立
于世則天下被其福嗚呼三代之衰儒者之功不大見
于世而生民之望于君子者未能厭滿其欲豈非士之
學未至而道未及哉嗚呼民之休戚係于道學之成否
則夫為士可不勉歟
　　　冀州州學記
朝廷以學校道藝敎天下之士亦已久矣而其興衰亦
繫其守長之能否慶厯中始詔郡縣立學而信都乃即
孔子廟而為之僅以塞詔其後為守者欲興之數矣皆
不果成元祐某年河東劉侯守冀始大作學舎師之授
經有堂而諸生肄業有室凡學之百需皆具精壯完好
可以傳久逺又為之買良田治市舎籍其所入以養士
而士之來學者日有餼學之有司月有給其秀民良才
從其先生長者皆往㳺焉四方之士聞而來者日至劉
侯喜其有成而使其屬李公輔請文于譙郡張耒以記
之為之言曰嗟乎政事之緩急如人之于飲食不可彊
也强使急者緩如止飢者之食強使緩者急如待食以
進飽二者無怪其不可也余嘗怪今之士大夫皆能責
守令不如古者興學校隆師儒讀書行禮其中而為守
令者雖責之不受亦不害其為政論守令之能否與夫
人民之利病亦絶不在此何也三代之時天子諸侯之
有學其朝夕政事之所係不啻如今省寺之要且急也
自出師受成獻馘皆必由之則一士之不率敎至勤天
子公卿而親臨焉蓋無足怪當此之時雖欲緩而不治
亦不可得先王之俗既亡更數千嵗風俗禮樂既已大
異矣而朝廷郡縣之政視學校無毫髪相及而乃日夜
責之以不如古我則無用而强授之此何為者也且不
怪夫冠者之不為章甫騎者之不為四馬而獨怪學校
之不如三王不亦異哉夫求三王之治不立學是廢食
于飢而必責學校于今日猶強食于飽必不行矣由是
言之學之興廢其本未遠矣吏未有責也夫未可以責
吏則劉侯之為此殆苟然歟蓋昔者子貢欲去告朔之
餼羊子曰爾愛其羊我愛其禮夫不告朔而去羊未害
也然使後世有知告朔者自此羊始以今之政為無事
于學而不可為也因我之無用而毁古人之所急安知
來者之不有作乎此劉侯之所不忍也侯之意深矣元
祐四年十二月十七日記
　　　伐木記
人與物各以其氣相勝而後能全夫氣也者假其所託
而後有者也夫長江大河積水之淵俯視杳然莫知其
深長波巨𣲖出沒奔突近窺而神寒遠視而目竦此則
蛟龍虬蜃魚黿之所託以禦物之害己者而全其生者
也髙山大麓緜亘盤屈翳以林薄捍以木石縈溪絡澗
懸壁千仞使人望而不敢近近則畏而走此則虎豹熊
羆之所託以禦物之害己者而自全其生者也使虎豹
窺魚龍之淵蛟黿視熊羆之藪則惶怖疾走而求去之
矣何則物各以其所託者見其氣氣勝則非其類者避
之矣今夫􁅼祠墟墓之間入者惨然而心不寧目不
敢肆視足不敢肆㳺其音肅肅如畏是何也業祠墟墓
鬼神之所託而人之氣不勝故也夫唯氣勝者全故氣
不勝者受其病故虎兕蛟鼉易其所處則其心悲沮而
無聊者病之所從入也余官福昌古邑之廢者也官舍
依山為地十餘畆其竹與木居十六地曠人寡草木茂
遂其大者皆百餘年根幹蔽覆若幄若屋交羅籠絡縈
以蔦蔓凡日將旦夕將晦鳥鳴獸號聲音千百終日閴
然不聞人聲夫環為城通為衢限為域立為屋室闢為
塲圃夷易洞逹内外相應面陽而背隂附燥而瞰濕間
以草木表以臺觀人之所託也惟其所託者若是故禽
獸不敢藏蛇蚖無所蟠居之而安㳺之而樂而人之氣
乃能勝其異己者是故無疾患無驚惕壽考安樂逺去
疾厲而今吾之所居草木居大半矣其堅頑碩老無以
異于藪澤此則鳥獸之所慿而蛇虺狐貉之所樂而人
之所居乃其棄餘則凡使吾四鄰之外晨夜而不敢出
其心矜矜若畏敵國一夕數興寢而不夢是豈非蛇虺
狐貉之氣勝而人之所託者弱耶於是聚吏徒集斧斤
一日之役十夫不三日而盡伐之剖根窮本芟伐剪剔
大者備梁柱小者中椽杙弱者補籓籬惡者從薪蒸洒
掃墾除平地乃見隂陽䟽通表裏洞然屋室堦闥如湧
而出于是鳥獸之聲狐貉之迹不復至矣朝㳺而足不
忌夜處而心不惕吾知人之氣勝矣夫氣也者起乎其
所類發乎其所託莫知其然而然者也何則物以類處
者未嘗自見其氣也所託者無情不能與物為使也至
其相待而後成相感而後發自外而視之隠然不可無
也大荒之瀕行者反顧久廢之室寢者數驚推之而無
故窮之而無物故物之未始有形而不可慢者其氣也
歟
　　　雙槐堂記
古之君子其將責人以有功也必使之樂其職安其居
以其優㳺喜樂之心而就吾事夫豈徒苟悅之哉凡人
之情其將有為也其心樂而為之則致精而不苟雖殫
力費心而不自知故所為者有成而無難古之御吏也
為法不苛其勤惰宻踈隨其人之所欲而吾獨要其成
是古之循吏皆能有所建立夫望人以功而使其情愁
怛不樂求捨去之不暇誰肯以其怨沮不平之心而副
我之所欲哉頃時予見監司病郡縣之政不立扼腕盛
怒曰是惟飲食燕樂居處㳺觀之好吾日夜以法督責
之使無得有一于此一嵗之日數計晷刻吾從而課率
之使無得有頃刻之閒以約束為不足而繼以辱罵辱
罵為不足而繼以訊告方此時吏起不待晨卧不及暖
廢飲食冒疾病屋室敗漏不敢修完器用敝乏不敢改作
其勤苦如是猶不足以當其意宜其郡縣之政無所不
舉大小得職而民物安堵矣然吏益姦民益勞文書具
于有司而事實不立吏足以免其身之責而民不知徳
相為欺紿以善一時而監司卒亦不得而察也豈非其
所為者無至誠喜樂之心出于畏罪不獲巳苟以充職
故耶其事功之㓕裂如此理固然也酸棗令王君治邑
有能名以其餘力作燕居之堂洒掃完潔足以宴賔客
閱圖書庭有雙槐因以為名夫王君豈以謂苟勞而無
益不若暇佚而有功將安其居樂其身以其獄訟簿書
之閒與賢士大夫彈琴飲酒歡欣相樂舒心而養神使其
中裕然然後觀物圖其致用意于文法尋尺外以追古
循良君子之風以大變俗吏之弊而為之哉夫古之善
為政者不佚而常安不勞而善成吾知王君其有得于
此矣扵是為之書
　　　陵川縣山水記
陵川河東之窮邑也其民蓋有唐晉之餘風儉樸而敦
本而澤潞在唐為雄鎮以精兵聞天下故其民好武為
健鬬夫以儉樸好武之民則其于山水竒勝之觀宜其
忽而不治委棄而不惜也今縣令張侯以暇日與其僚
逰于縣西南所謂四梁拒者見其風景稍異披榛而得
二泉焉其一出石下激石而聲琅然張君名之曰潄玉
其一出大石下而石狀如龜因名之曰龜泉㑹二水而
注之石螭之口以下達于大池構亭于泉側名曰爽氣
亭後為石磴磴窮為小亭名之曰白雲軒而其喬林秀
木水石竒麗之狀皆悅可人意而不可以言盡也孔子
曰仁者樂山智者樂水夫盡仁之成名必若堯舜而語
智之正必若禹然世之好山水者豈皆具聖人之成徳
哉予以謂凡安靜可久淳厚而不變者皆仁之類也臨
事而不滯遇物而不惑者皆智之類也張君從予㳺其
行巳撡術其為仁智之類有餘矣而又好學而甚文予
意其為政滋久政事日信于民以其簿書之簡日徜徉
于山水之間仰喬木而俯清泉資之以煙雲魚鳥之麗
把酒賦詩與夫雜見于文字言語者將超然出塵㧞俗
而恨未之見也政和元年五月
　　　漢光武廟記
南頓令江君惇裕以書屬耒曰吾邑有漢世祖光武皇
帝祠邑人奉祠甚謹而昔人所記陋甚君為我述焉將
刻石以詔後世耒辭之不可謹按光武皇帝以哀帝建
平元年生于濟陽而皇考欽實為南頓令帝嘗從父于
此既得天下亦屢臨幸蓋平生之所逰處則邑之有祠
所從來久矣豈獨水旱疾癘之請有賜于民亦其豐功
盛徳後世有不能㤀者故南頓之民世祠之惟謹蓋無
足怪漢自成哀不君權歸外家王莽卒盗而有之天下
大亂民心思漢惟世祖以匹夫起田畆出入行陣躬夷
大難勇無堅敵智無遺策故能祀漢配天光復舊物一
時羣雄芟夷略盡撫有方夏覃及蠻貊聲敎所暨比隆
武宣是宜英鷙強伉玩兵黷武視民如草芥而不講于
治國之事也而武功既成海内既定則抑功臣進文吏
投戈講萟息馬論道英偉之度屈于禮樂驍猛之氣束
于儒學敦尚經術接賓客延儒雅開廣學校修明典禮煥
然一變舊漢之俗蓋常以謂吾理天下欲以柔道行之
至于明章繼志承統纘修洪業典章文物粲然大備故
後世言禮樂稽古推東漢焉孝和以後漢徳不競破壊
板蕩可謂極矣而仗莭死義之士如袁安楊震李固陳
蕃之徒救于上符融郭泰范滂許卲之徒助于下矜尚
名莭以震激衰弊蹈死而不悔至于獻帝人主持號而
已而曹操終不敢身自取之彼其心誠有所畏故也蓋
禮樂之功風化之美足以保國長世如此皆世祖之遺
烈也嗚呼自三代以來一人而已建武十九年南廵進
幸南頓縣舎置酒㑹賜吏人復南頓田租一嵗父老前
叩頭言皇考居此日久陛下之寺舎每來輒加厚恩願
賜復十年帝曰天下重器嘗恐不任日復一日安敢逺
期十嵗吏人又言陛下實惜之何言謙也帝大笑又増
一嵗中元元年又復南頓繇役同之濟陽則帝之于是
邦豈若他邑漠然而已乎髙祖曰吾萬嵗後魂魄猶思
沛吾意光武于南頓亦云崇寧元年五月二十日
　　　司馬溫公祠堂記
元祐元年九月甲子丞相司馬公薨朝廷議所以追崇
之于是進爵為公而國于溫惟司馬氏係出晉安平獻
王孚而獻王河内溫人也故推本其故家而封之五年
奉議郎王仲儒為溫令告其邑人曰惟司馬公道徳功
烈著于朝廷施及生民者自匹夫匹婦與夫荒外戎狄
悍夫姦民心革誠服左右兩宫格于太平是其功徳宜
配社稷天下祀之而溫者國也顧不能祠而可乎于是
度地作堂畫公像而禮祠焉告于譙郡張耒使記之耒
為之言曰盛徳之不作于世久矣古之所謂盛徳者不
施而民服無事而民信未嘗動顔色見詞氣而天下從
之若子弟之慕父兄故其為功也不勞而物莫之能禦
三代之亾聖賢不作而士之能有所立于世者亦多矣
然皆費心殫力招天下而從之以其智勝之後能有成
是何也徳不足而取辦于其才故也故其所建立勞苦
而淺陋夫豈不欲為盛徳之事哉蓋其所積者有不足
故也子產君子也猶曰唯有徳者能以寛服民其次莫
如猛夫子產豈欲為猛哉以謂徳之效實難懼夫好髙
之難成也是以甘心于其次以求無失嗚呼徳者子產
之所難而况其下者乎故自秦漢而後更千有餘嵗而
盛徳之士不作蓋無足怪惟司馬公事君而君敬之未
嘗求民而民與之非其類者有不合而無不信受其罰
者有不說而無敢謗其自洛入覲也郡邑田里至于京
師觀者千萬環聚嗟嘆至于泣下嗟乎此可以言語術
智得之哉故其相天下也因物之所利而與之因人之
所厭而更之從容指麾内外響應而天下無事矣蓋自
秦漢以來至公而盛徳之效始見于世可謂盛矣嗚呼
當大事處大疑勇者招敵智者召謀惟有徳而後萬物
服則夫二聖之所以用公其可知也夫耒辱㳺公之門
而喜王君之好徳使以其說書于堂而刻之
　　　二宋二連君祠堂記
治國有善政不如在位有善人之化民速也在位有善
人不如其鄉有善人之化民易也夫人之情所感動常
在其所易接而親者若夫政事者固民之所畏則其從
之蓋有不得已之心焉其及物淺矣安陸之應山楚之
窮邑也然其民好文多學者其俗良善不爭純靜易治
其里之人為余言曰始吾邑之人未始知學之利也有
宋氏兄弟者講學吾邑之法興佛舎其後兩人皆取髙
第有聲名久之並為大官名尊益顯所以吾邑之人其
鄙䝉不學自棄扵學者愧之其居法興時有連氏兄弟
者與二宋君㳺相好也其後亦登科兩人起家仕不振
然視所同舎生冨貴先顯可攀為聲勢而兩人亦自力
不少屈己以附之其官終不顯故吾邑之人其不篤于
廉耻徼倖貪利者愧之凡吾邑之俗好學而文純靜有
耻者四君子之化也後五十年宋景文之孫羲年令應
山與連君之從子仲儒縁邑人之意作祠堂于法興方
丈之西嗚呼為吏于鄉其有思徳久而民祠之者㡬人
在位之人不如其鄉里之君子也二宋公之行事爵里
書于國史士大夫舉知之連君錫以尚書職方員外郎
致仕好修而自重諒直多聞之君子也其仲諱庠字元
禮為尚書都官郎中敏于政事號良吏世稱王陽在位
貢禹彈冠為故舊之美然嚴光所以為帝逃之不肯仕
彼獨何哉連君不因宋君以顯名當世卒以湮没而不
悔被誠知所處與世俗所謂顯晦異矣
　
　
　
　
　
　
　
　
　
　
　
　
　
　
　
　宋文選巻三十
欽定四庫全書
　宋文選巻三十一
　　黄魯直文
　　　答王觀復書
庭堅頓首啟蒲元禮來辱書勤懇千萬知在官雖勞勩
無日不勤翰墨何慰如之即日初夏便有暑氣不審起
居何如所送新詩皆興寄髙逺但語生硬不諧律吕或
詞氣不逮初造意時此病亦只是讀書未精博耳長袖
善舞多錢善賈不虛語也南陽劉勰嘗論文章之難云
意飜空而易竒文徴實而難工此語亦是沈謝輩為儒
林宗主時好作竒語故後生立論如此好作竒語自是
文章病但當以理為主理得而辭順文章自然出羣㧞
萃觀杜子美到䕫州後詩韓退之自潮州還朝後文章
皆不煩繩削而自合矣往年嘗請問東坡先生作文章
之法東坡云但熟讀禮記檀弓當得之既而取檀弓二
篇讀數百過然後知後世作文章不及古人之病如觀
日月也文章蓋自建安以來好作竒語故其氣象衰薾
其病至今猶在唯陳伯玉韓退之李習之近世歐陽永
叔王介甫蘇子瞻秦少㳺乃無此病耳公所論杜子美
詩亦未極其趣試更深思之若入蜀下峽年月則詩中
自可見其曰九鑽巴噀火三蟄楚祠雷則往來兩川九
年在䕫府三年可知也恐更須改定乃可入石適多病
少安之餘賔客妄謂不肖有東歸之期日日到門疲于
應接蒲元禮來告行草草具此世俗寒溫禮數非公所
望于不肖者故皆略之三月二十四日
　　　與潘子真書
庭堅叩頭子真足下累辱恵書及詩竊伏天材髙妙鍾
山川之美有名世之資未嘗不歎息也黄鵠一舉千里
非荆鷄之材所能啄菢以是久未知所答雖然有一于
此可少助萬分之一致逺者不可以無資故適千里者
三月聚糧又當知所向問其道里之曲折然後取塗而
無悔鈎深而索隠溫故而知新此治經之術也經術者
所以使人知所向也博學而詳說之極支離以趨簡易
此觀書之術也博學者所以使人知道里之曲折也夫
然後載司南以適四方而不迷懐道鑒以對萬物而不
惑㑹子曰尊其所聞則髙明矣行其所知則光大矣聞
道也不以養口耳之間而養心可謂尊其所聞矣在父
之側則願如舜文王在兄弟之間則願如伯夷李子可
謂行其所知矣欲速成患人不知好與不已若者處賢
于俗人則可矣此學者之深病也齋心服形靜而後求
諸巳若無此四病者則善矣若有似之願畱意也
　　　與潘邠老書
庭堅頓首累辱手記以退食輙奉老人寢食或至中夜
得息故不果每報大谷公石刻巳奉許作但未得暇耳
數事已喻駒父詩中多佳句甚歎服也晉主夏盟而予
楚非所以為民也然其勢不得不予楚司馬侯之言以
告諸侯則有詞矣文公之知趙衰也不特壺餐從徑而
不食也舉是以為原大夫所以令羣大夫也晏子曰大
者不踰閑小者出入可也蓋君子斟酌世故以制行則
如此非所以觀其私也若夫觀其私則徳無小大忠信
而已矣故君子有悔而無吝也西方之書論聖人之學
以為由初發心以至成道唯一直心無委曲相此最近
之承與季共日以講學為事甚善甚善多謝季共不果
别作啟
　　　再與潘邠老書
庭堅頓首辱以少儀見推一日之長雖荷傾倒之意不
獲終辭顧徳薄而道不明何以當此愧悚訪逮所疑猶
愧叩之則窮也嘗謂求之藝賜之達由之勇師之莊皆
聖人之一也由夫子觀之其人性學之蔽如此爾猶言
伯夷之隘栁下惠之不恭孔子曰如有用我者吾
其為東周乎故陳恒弑其君請討之耳非以敵國
相征也孟子曰今以燕伐燕何為勸之其可不疑
也禹菲飲食惡衣服卑宫室堯舜之禮有所行
周公誅管蔡舜之義不得申也執一而廢百小
道固大人弗為固者膠于物之迹也離乎性矣夫愛而
哭之性也畏而哭之利也明于故然後可以知性故雖
非性而可以求性也不避礙而鑿險阻以求必行此老
氏以智為賊者也妄意如此不審然否
　　　答王子飛書
陳履常正字天下士也讀書如禹之治水知天下之絡
脉有開有塞而至于九川滌源四海㑹同者也其作詩
淵源得老杜句法今之時人不能當也至于作文深知
古人之關鍵其論事救首救尾如常山之蛇時輩未見
其比公有意于學者不可不往掃斯人之門古人云讀
書十年不如一詣習主簿端有此理若見為問訊千萬
　　　答洪駒父書
駒父外甥教授别來三嵗未嘗不思念閒居絶不與人
事相接故不能作書雖晉城亦未曾作書也專人來得
手書審在官不廢講學眠食安勝諸穉子長茂慰喜無
量寄詩語意老重數過讀不能去手繼以歎息少加意
讀書古人不難到也諸文亦皆好但少古人繩墨耳可
更熟讀司馬子長韓退之文章凡作一文皆須有宗有
趣終始關鍵有開有闔如四瀆雖納百川或匯而為廣
澤汪洋千里要自發源注海耳老夫紹聖以前不知作
文章斧斤取舊所作讀之皆可笑紹聖以後始知作文
章但已老病惰懶不能下筆也外甥勉之為我雪耻罵
犬文雖雄竒然不作可也東坡文章妙天下其短處在
好罵慎勿襲其軌也甚恨不得相見極論詩與文章之
善病臨書不能萬一千萬強學自愛少飲酒為佳
　　　再答洪駒父書
所寄釋權一篇詞筆縱横極見耳目之新更須治經探
其淵源乃可到古人耳青𤨏祭文語意甚工但用字時
有未安處自作語最難老杜作詩退之作文無一字無
來處蓋後人讀書少故謂韓杜自作此語耳古之能為
文章者真能陶冶萬物雖取古人之陳言入于翰墨如
靈丹一粒㸃鐡成金也文章最為儒者未事然素學之
又不可不知其曲折幸熟思之至于推之使髙如泰山
之崇崛如垂天之雲作之使雄壯如滄江八月之濤海
運吞舟之魚又不可守繩墨令儉陋也
　　　胡宗元詩集序
士有抱青雲之器而陸沉林臯之下與麋鹿同羣與草
木共盡獨託于無用之空言以為千載不朽之計謂其
怨邪則其言仁義之澤也謂其不怨邪則又傷已不見
其人然則其言不怨之怨也夫寒暑相推草木與榮衰
焉慶榮而弔衰其鳴皆若有謂候蟲是也不得其平則
聲若雷霆澗水是也寂寞無聲以宫商考之則動而中
律金石絲竹是也維金石絲竹之聲國風雅頌之言似
之澗水之言楚人之言似之至于候蟲之聲則末世詩
人之言似之今夫詩人之玩于詞以文物為工終日不
休若舞世之不知者以待世之知者然然其喜也無所
于逢其怨也無所于伐能春能秋能雨能暘發于心之
工伎而好其音造物者不能加焉故余無以命之而寄
于候蟲焉清江胡宗元自結髪迄于白首未嘗廢學
其胸次所藏未肯下一世之士也前莫輓後莫推是以
窮于丘壑然以其耆老于翰墨故後生晚出無不讀書
而好文其卒也子弟門人次其詩為若干巻宗元之子
遵道嘗與予為僚故持其詩來求序于篇首觀宗元之
詩好賢而樂善安土而候時寡怨之言也可以追次其
平生見其少長不倦忠信之士也至于遇變而出竒因
難而見巧則又似于予所論詩人之態也其興託髙逺
則附于國風其忿世疾邪則附于楚辭後之觀宗元詩
者亦以是求之故書而歸之胡氏
　　　宋完字序
僰道宋君完曰完也有志從學于先生之門而未能自
克出從市井之囂葷然其有味而常見侮于人入聞先
生之言淡然其無味而常見敬于人二者交戰敢問其
故涪翁字之曰志父而命之曰志父來前士唯無志則
不可學誠有志乎不難追配古人矣戰市井之囂又何
難哉古之言曰不以物挫志之謂完季札子臧不以國
挫志泰伯虞仲不以天下挫志是以縉紳先生于今尊
之夫志者戰不義之良將也不怒而威不言而信揔百
行而出戰可謂堂堂之陣未有能當其鋒者矣而况市
井之囂曲巷之好頻頻之黨酒食嬉戱相逐追者乎詩
云豈不爾思室是逺而子不邇求豈有執戈而禦之者
乎
　　　文安國字序
洹水文安國悅虎豹之文方雕其毛而澤于南山之霧
雨將以希時文之思致身為萬物乘之器黄子字之曰
子家而告之曰學若是也不及質盍嘗與言其本雖物
不同量吾不心化而欲奏族庖之刀是螳螂用其才者
也事其君為容悅安社稷以為悅掲日月而求之四方
其去道逺矣至于以詩禮發家疲于世故之追胥而反
于家人藏器于户牖收息至踵則萬物皆投戈而受命
矣一人失家不免鄉曲笑天下失家恬以為當然吾欲
莊語恐以此得罪困于石據于蒺藜與不同量者為有
方者也虎兕出于柙龜玉毁于櫝中與不同量者為無
方者也此兩者同出于安而危之始也女巧組繡雖若
雲漢衆雌而無雄者也故莫若歸求其本質之柔者能
有所不為則剛氣之弱者不從于無益則强知柔之剛
者觀水知弱之强者觀弓弛以此嚮道六通四闢而安
樂以天下為無畛之域子之家也又安用建鼓而求之
詩云予室翹翹予尾翛翛風雨所漂搖未聞道之心照
物不徹随流而善堙不倚則不立世故憂患之風雨能
傾動人吾子勉之矣
　　　趙安時字序
合肥趙安時學士大夫也其質甚美黄庭堅謂之少莊
以尊其名且告之曰莊周昔之體醇白而家萬物者也
時命繆逆故熈然與造物者㳺此其于禮義君臣之際
皁白甚明顧俗學世師窘束于名物以域進退故築其
垣而封之于聖智之外彼曹何足與談大方之家嘗試
相與言其土梗五石之瓠浮江湖以相適我殖擁腫之
樗謝斧斤之不若感栗林之戮而不庭者三月寧貸粟
于縣令而畏楚國相可謂知巳矣知迹之不可以得履
知斵輪之妙于手其學也觀古人之不可傳可謂知言
矣觀本于濠上之魚絶意于郢人之斤知生死不入虞
氏之心魯國之儒者一人可謂知人矣知新生之犢之
無求凡亾之不喪其存柙干越之劍而不試㳺發硎之
刄而不見全牛棄智于垂涎之蟻得計于伏涔之魚可
謂知天矣雖然吾又未嘗言其莊語也少莊自澡雪于
塵滓之中蟬蛻于俗學之市而權輿于君子之方必不
能規市人之履迹而責三倍之贏故吾直告以大道之
一忽少莊四顧徘徊則萬蠒吐緒矣逮其旁皇四逹必
能因莊生之所言知其所未嘗言者
　　　楊㮣字序
江清楊㮣問字于黄子黄子字之宰平而語之曰㮣無
列于五量五量待是而後平聖人之作百工也生平于
衡而五量受法焉五量官入不能自平則命㮣為之師
㮣國器也是宰天下之平與物交而懐市道以相傾人
情不能無然也由龠合而受之至于萬不能計取與之
家皆責贏焉彼安能以不欺維㮣也中立而無私天下
歸心焉非以其無心故邪今夫學至于無心而近道矣
得志乎光被四表不得志乎藏之六經皆無心以經世
故邪曰然則願聞性命之說黄子曰今孺子總髪而服
大人之冠執經談性命猶河漢而無極也吾不知其說
焉君子之道焉可誣也吾子欲有學則自爼豆鐘鼓宫
室而學之洒掃應對進退而行之曰是可以學經乎曰
吾子强學力行而考合先王之言彼如符璽之文可印
也韓非曰先生有郢書而後世多燕說夫家奮私智而
講無詔之書㡬何其不為燕說也吾久不喜作書生語
因楊君聊復談故并書之
　　　黄育字序
㑹稽黄渥與庭堅皆出于婺之州黄田七世以上失其
譜以年相望與渥相近也故復以昆弟合宗渥之言曰
異時與我同昭穆者皆以今𨽻字形同類為名唯渥未
之得今願改曰育敢以字請庭堅曰古者生以字尊名
沒以誅易名易名之實有宗也有勸也其治在後人尊
名之義有宗也有勸也其治當其身今曰懋逹以配育
名則宜夫草木之茂亹亹以勸四時及其日至而立于
成功之㑹非深根固蔕得其養故耶彼逹于道者不可
以窮故獨立于萬物之表而無終始以今不出閭巷之
智望之相去逺矣然孟子以謂聖人與我同類者何耶
今舉一粒之種則曰是與太倉同類人之聞之也見色
而爭慮清氣平則聞命矣蓋長育以逹其才故也榖之
育苖也逹于粢盛水之育源也逹于海君子之聞道也
逹于天地之大蓋聞道者必明于權銖兩低昻與道翺
翔稱天下以此不以萬物易巳由是觀之病于夏畦曾
子難之未同而言仲由不知君子以直養氣而已氣者
萬物受命而效形名者也懋逹乎勉之在邦必達在家
必逹
　　　伯夷叔齊廟記
伯夷叔齊墓在河東蒲坂雷首之陽見于水經地志可
考不妄其即墓為廟則不知所始以二子之賢意其為
唐晉之典祀也舊矣元祐六年予同年進士臨菑王闢
之為河東縣政成乃用四年九月大享赦書以公錢七
萬及廢徹滛祠之屋作新廟凡三十有二楹貴徳尚賢
聞者興起貎象祠器皆中法程某月某甲子有事于廟
乃相與謀記嵗月乞文于豫章黄庭堅謹按伯夷叔齊
有國君之二子逃其國而不有者也予嘗求其說伯夷
之不得立也其宗與國人必有不說者矣叔齊之立也
其宗與國人必有不說者矣于是時紂又在上虐用諸
侯則二子之去亦以避紂耶二子雖去其國其社稷必
血食如初也雖不經見以曹子臧吳季札之傳考之意
其若是也故孔子以為不降其志不辱其身身中清廢
中權求仁而得仁又何怨又曰齊景公有馬千駟死之
日民無徳而稱焉伯夷叔齊餓于首陽之下民到於今
稱之孟子以為非其君不事非其民不使不立于惡人
之朝不與惡人言故聞伯夷之風者貪夫亷懦夫有立
志此則二子之行也至于諫武王不用去而餓死則予
疑之陽夏謝景平曰二子之事凡孔子孟子之所不言
可無信也其初蓋出莊周空無事實其後司馬遷作史
記列傳韓愈作頌事傳三人而空言成實若三家之學
皆有罪于聖人者也徒以文章擅天下學者又弗深考
顧從而信之以予觀謝氏之論可謂篤信好學者矣然
可為智者道也予觀今之為吏愒日玩嵗及為政者鮮
矣政且不舉又何暇于敎民今河東為縣吏治膚敏政
成而舉典祀以敎民可謂知本矣故樂為之書并書予
所聞二子事以告來者
　　　鄂州資深堂記
通城縣學官資深堂前縣令臨川鄒君餘損道之所作
也通城故崇陽之聚也民病于𨽻崇陽求專逹于武昌
故熈寧五年詔割崇陽之三鄉為通城縣六安曹君登
子漸為令曹君為吏嚴能知所先後其作邑民勸趨之
官府足以鳩民則致力于學宫因其溪山之陽作夫子
廟爰及諸生之舎以待其秀民興焉未遑敎事而曹君
去由是閲數令方貸民出子錢併役兼任而藏其雇傭
之竒以為最嵗上丁釋奠府吏執事趨如令則止及令
東平王君定民佐才之時病其邑子之不學頗理曹君
之緒執經以待問而士不至雖然曹君之功不遂隳堕
亦王君之力也鄒君始下車知通城戴君輿耆艾有徳
而明經術以書幣聘焉戴君至而士大夫有所矜式鄒
君曰講堂者利于羣居而不利于宴居使賢者退而與
諸生雜處吾懼賢者之不安席也乃因民之餘力而作
斯堂于是投耒耜而挾書棄惰㳺而受業者日至焉頃
之夙夜于其家者知貴老出入于其鄉者知尚齒于市
于田見儒衣者皆肅然父老乃相與嘆曰毁我財而成
我子弟勞我力而逸我耆老蓋學之功耶繼鄒君者臨
川呉君履中與權呉君發政甚愛民而論政先養士其
獄犴平矣曰此俗吏之所能也于是復以書幣聘海昬
李君亮采李君應之則與李君分職曰子典其敎事而
我知其政李君力學以待舉修己以致人士皆樂之呉
君事退則來燕于堂左經右律靡日不勤凡宫室不能
風雨器用不可薦羞皆彌縫補苴使無憾于是通城之
學可以責士之不來而士得師友並興于學矣夫性者
民所自有也彼其怙富滅徳放貧為濫強有力者嚚柔
良者不立豈獨民之罪哉長上不勸學也今自曹君以
來有勸學之心而猶待四人然後其政行善政之難也
如此夫昔者鄒君甚愛斯堂嘗以書抵京師求予記之
㑹予不暇及是呉君為之請焉予謂鄒君者名斯堂不
空語諸生從事焉不可不知也淺聞寡見者之敎也不
能引之至于道故學者皆得一而媛媛姝姝彼其得一
也非自得之故也孟子曰君子深造之以道欲自得之
也見異端而弗能弗畔居之不安也趨下流而失其本
資之不深也今夫水决之東則東流决之西則西流背
原而往矣左之右之而常逢其原亦必有道矣夫敎者
欲速效而不使人自得之學者欲速化而不求自得之
皆孟子之罪人也故表章鄒君之意以曉諸生若夫挈
楹計工述其襟帶溪山之觀則非兩令之屬予者故不
書
　　　閬州整暇堂記
無事而使物物得其所可以折千里之衝之謂整有事
而以逸待勞以實擊虚彼不足而我有餘之謂暇夫不
素備而應卒可以徼幸于無患而其顛沛狼戾者十常
八九也豈唯人事哉天之于物疾風震雷伏于土中者
皆萌動然後阜蕃而成夏落其實而枯其枝然後閉塞
而成冬夫惟整故能暇上天之道也昔者晉欒鍼使于
楚楚執政問晉國之勇對曰好以衆整又問如何曰好
以暇雖晉國爭盟務以辭相勝充其情楚豈能與中國
抗衡哉今之郡守古諸侯也提千里之兵以守關要平
居宴安拙者奉三尺而有餘至于倉卒變故巧者應事機
而不足此惟不知素整暇也榮陽魚侯仲修仁宗時御
史中丞魚公家也儒素有風力其家法存焉為閬中太守知
學問為治民之源知芖儉為勸學之路先本後末右經
而左律在官二年内明而外肅吏畏而民服乃作堂以
燕樂之表裏江山不知風雨于以燕賔客講問闕遺沈
沈翼翼千里之觀也堂成而魚侯甚愛之問名于江南
黄庭堅庭堅曰若魚侯可謂能整能暇矣故名之曰整
暇所以美其成功而勸其未至也詩云迨天之未隂雨
徹彼桑土綢繆牖户今此下民或敢侮予可謂能整矣
又曰來歸自鎬我行永久飲御諸友炰鼈膾鯉侯誰在
矣張仲孝友前所叙說以告後人後作賦詩以為魚侯
壽故并記之
　　　　冀州養正堂記
冀州古信都有漢為安平侯國地當河漳之間一都㑹
民習懻忮任俠自武四方㳺手之民囊槖其間不事本
業其淫俗猶班班見于載籍無名山大川以為要關其
地四戰之國也自中原有事于兵革此邦未嘗不與焉
故其民空匱憔悴甚于它州聖人撫有四海天下屬安
丁壯耕桑老弱不任事百有餘年而民未知休息生養
之利嵗一艱食可望以恩者不能相救蓋其地産瘠鹵
人不根著故耳于今為州在國北門堅壁重兵樓櫓險
壯外夷賔客朝賀有期㑹所由出入故守者常用士大
夫之選元豐元年十一月詔用扶風魯侯魯侯忠信豈
弟不鄙其州拊循鰥寡動用禮法民奮于田士興于學
廼遑暇于燕息之地太守居故有便堂權輿于都水監
昌言仲謨而魯侯為築屋四旁與堂周旋風雨寒暑有
所遷就而堂事告備魯侯隠几以休詩書酌酒以御賔
客巾履徜徉木隂鳥語之中思所以為邦之本而有得
焉謂其堂曰養正是在易之頥正吉觀頥自求口實者
也齊王之子亦人子也居貴冨之養而氣體與人殊况
能自求其心居天下之廣居則所養冝何如呼於垤澤
之門者非宋君也而聲似之以其居相似也其居與古
人相似而病不及古人吾則不信也夫惟不言不笑不
取是非物之情飄風暴雨天地不能持久也未同而言
脅肩謟笑苟可以得車所治每下而不耻者吾不知也
至于時然後言樂然後笑義然後取彼其中必有以信
之詩云鼓鐘于宫聲聞于外夫事其事而小大得情語
黙當物齋心服形于宫庭屋漏之地而民氣和于耕桑
隴畆之上彼其于性命之情必有不蘄于規矩凖繩而
正者焉嘉魯侯之不鄙其州知律民者在巳得巳者在
心其居民上不以一日㤀所以養源者故極言其致遺
魯侯鑱石壁間使信都之士師魯侯之好學以成其材
其民知魯侯之用心而勸其事又使來者得覽觀焉魯
侯名有開字元翰簡肅公之子能世其家者也
　　　筠州瑞芝亭記
晉陵邵君叶為新昌宰視事之三月靈芝五色十二生
于便坐之室吏民來觀無不動色相與言曰吾令君殆
將有嘉政以福我民乎山川鬼神其與知之矣不然此
不蒔而秀不根而成非人力所能致而自至者何也乃
相與廓其室四逹為亭命曰瑞芝犇走來謁記于豫章
黄庭堅黄庭堅曰予觀神農草木經青芝生泰山赤芝
生衡山黄芝生嵩山白芝生華山黑芝生常山皆久食
而輕身延年而不老蓋序列養生之藥不言瑞世之符
又其傳五芝曰赤者如珊瑚白者如截肪黑者如澤漆
青者如翠羽黄者如紫金皆光明洞徹如堅氷而世之
所名芝草不能若是也故嘗攷于信書自先秦之世未
有稱述芝草者及漢孝武厭飫四海之冨貴求致神仙
不死天下騷然元封中乃有芝草九莖連葉生甘泉殿
齋房中于是赦天下作芝房之歌孝宣興于民間勵精
萬事事無過舉然廟享數有美祥頗甘心焉故復修孝
武郊祀以瑞紀年元康中金芝九莖産函徳殿銅池中
然此芝不生于五嶽果神農經所謂芝者耶予又竊怪
漢世既嘉尚芝草而兩漢循吏之傳未有聞焉何也豈
其所居民得其職所去民思其功生則羽儀于朝歿則
烝嘗于社則是民之鳳凰麒麟醴泉芝草也耶抑使民
田畆有禾黍則不必芝草生户庭使民伏臘有鷄豚則
不必麟鳳在郊棷黠吏不舞文則不必虎渡河里胥不
追擾則不必蝗不入境此其見效優于空文也耶昔黄
霸引上計吏問興化之條有鶡雀來自京兆舎中飛集
丞相府上霸以為皇天報下神雀欲圖上奏京兆尹張
敞言郡國計吏竊笑丞相之仁厚智略有餘而微信竒
怪也恐丞相興化之條或長詐偽以敗風俗天子嘉納
焉劉昆為江陵令連年火災昆輙向火叩頭多能反風
降雨遷𢎞農太守驛道多虎崤澠不通昆為政二年虎
負子渡河乃召入為光禄勲詔問昆江陵反風滅火𢎞
農虎北渡河行何徳政而致是對曰偶然耳左右皆笑
其質帝歎曰是乃君子之言由君子觀之張敞之篤論
世祖之知言建成之文不如光禄之質也雖然新昌之
吏民愛其令君將徼福焉焉可誣也又嘗試論之古
之傳者曰上世蓋有屈軼指佞萐莆扇庖蓂莢紀厯嶰
竹生律既不經見後世亦不聞有之則前世之有芝草
特未定也邵君家世儒者諸父兄皆以文學行義表見
于薦紳邵君又喜能好修求自列于循吏之科故其氣
燄而取之異草來瑞使因是而發政于民惨怛而無倦
民將盡力于田士將盡心于學則夫非常之物不虚其
應且必受賜金增秩之賞用儒術顯于朝廷矣豈獨夸
耀下邑而已乎故并書予所論芝草循吏之實使歸刻
之
　　　論語斷篇
論語一書孔子之門人親受聖言雖經秦火編簡斷缺
然而文章條理可疑者少由漢以來師承不絶比諸傳
記最有依據可以攷六經之同異證諸子之是非學者
所當盡心夫趨名者于朝趨利者于市觀義理者于其
㑹論語者義理之㑹也凡學者之于孔氏有如問仁有
如問孝問政問君子者衆矣所問非有更端而所對每
不一蓋聖人之于敎人善盡其材視其學術之弊性習
之偏息黥補劓之功深矣古之言者天下殊塗而同歸
百慮而一致學者倘不能領㑹恐于義理終不近也近
世學士大夫知好此書者已衆然宿學者盡心故多自
得晚學者因人故多不盡心不盡其心故使章分句解
曉析詁訓不能心通性達終無所得荀卿曰善學者通
倫類蓋聞一而知一此晚學者之病也聞一以知二固
可以謂之善學由此以進智可至于聞一以知十由此
以進智可至于一以貫之一以貫之聖人之事也由學
者之門地至聖人之奥室其塗雖甚長然亦不過事事
反求諸已忠信篤實不敢自欺所行不敢後其所聞所
言不敢過其所行每鞭其後積自得之功也夫不仕無
義也子使漆雕開仕對曰吾斯之未能信而孔子說蓋
漆雕開在聖人之門聞義雖甚髙至于反身以自誠則
未能篤信其心未能篤信則事至而不能無惑以不能
無惑之心適事而欲應變曲當不可得也此漆雕開所
以不願仕也先王制禮行道之人皆有三年之愛于其
父母而宰予欲于朞祥之中食稻衣錦引天下至薄之
行自以為安漸漬孝弟之說不為不久豈其無所忌憚
吐不仁之言至于如此蓋若宰予者其先受之質薄自
其至誠内觀實見三年為哀已㤀而強勉為之者將欲
加厚其質而不可得故不敢少自隠匿方求孔子之至
言以洗雪其邪心以窮受薄之地不暇恤人之議己也
豈其不仁者欲見一時之言而近仁者將載于終身之
行古之學者所自得于内而不恤其外凡如此也此所
以有講有學有朋友切磨以相發明非為文章可傳後
世辨論可屈衆人而發也其所聞于師與自得于心者
如此方其學于師也不敢聴于耳而聴之以心于其反
諸身也不敢求諸外而求之内故樂與諸君子講學以
求養心寡過之術志勇之不作久矣同與諸君勉之
　　　孟子斷篇
由孔子以來求其是非趣舎與孔子合者唯孟子一人
孟子聖人也荀卿著書號為祖述孔氏而詆訾孟子以
為略法三王而不知其統蓋荀卿見孟子道性善言必
稱堯舜義不見諸侯其迹與孔子不合故云爾曾不知
前聖後聖所謂合若符契者要于歸潔其身者觀之孟
子論孔子去魯不知者以為為肉其知者以為為無禮
乃若孔子則欲以微罪行以微罪行此聖人之忠厚非
孟子不足以知之學者欲知孟子率以是觀之其智不
足以知孟子安能知孔子然則荀卿所謂知孔子者特
未可信聖人無名而淳于髠以名實求孟子固不足以
知之荀卿曾未能逺過淳于髠也揚子雲曰孟子勇扵
義而果于徳知言之要知徳之奥非苟知之亦允蹈之
言雖不多以子雲之言行反覆攷之足以發子雲之知
言司馬遷號稱博極羣書至如論伊尹百里奚皆不信
孟子此所以得罪于子雲也由孔子以來力學者多矣
而才有孟子由孟子以來力學者多矣而才有揚雄來
者豈可不勉方將講明養心治性之理與諸君共學之
惟勉思古人所以任巳者
　　　跛奚移文
女弟阿通歸李安詩為置婢無所得廼得跛奚蹣跚離
䟽不利走趨顙出屋檐足達戸樞三嫗挽不來兩嫗
推不去主人不悅厨人怒罵黄子笑之曰堯牽羊而舜
鞭之羊不得食堯舜俱疲百羊在谷牧一童子草露晞
而出草露濕而歸不亾一羊在其指撝故曰使人也器
之物有所不可則亦有所宜警夜偷者不以馬司晝漏
者不以鷄凖繩規矩異用殊施天傾西北地缺東南尺
有所不逮寸有所覃子不通之則屨不可運土蕢不可
當履坐而睨之小大俱廢子如通之則瞽者之耳聾者
之目絶利一源収功十百事固有精于一則盡善徧用
智則無功有所不能乃有所大能焉呼跛奚來前吾為
若詔之汝能與壯士拔距乎能與羣狙爭芋乎能與八
駿取路乎能逐三窟狡兎乎皆曰不能曰是固不能閨
門之内固無所事此今將詔若可為者汝無狀于行當
任坐作不得頑癡自今謹飭晨入庖舎滌鎗瀹釡料簡
蔬茹畱精黜觕臠肉法欲方膾魚法欲長起溲如截肪
煮餅深注湯和糜勿投醯韲臼晚用薑葱渫不欲焦旋
葅不欲黄飯不欲著牙揚盆勿駐沙進火守烓水沃沸
鼎斟酌薌芼生熟必告姨㜮臨食爬垢撩髪染指􁒮杓
嘬胾懐骨事無小大盡當關白食了滌器三正三反收
拭蠲潔寝匙覆埦陶瓦髹素視在謹數兄弟為行牡牝
相當日中事閒浣衣潄襦器穢器淨謹循其初素衣當
白染衣增色梔鬰為黄紅螺蚜光挼藍杵草茅蒐橐皁
漿胰粉白無不媚好燥濕處亭尉帖坦平來往之役資
它使令牛羊下來喚鷄棲桀撑拒門關閑䕶草竊飲飯
猫犬堙塞䑕穴凡鳥攫肉猫觸鼎犬􁒮鎗䑕窺甑皆汝
之罪也春蠶三卧升蔟自裹七晝七夜無得停火紵麻
藤葛蕉任絺綌鍚踈手作無有停時紾緝偷工夫一日
得半工一纓亦有餘暑時蘊蒸肩凉蜜水薰艾出蚊氷
􁐷去蠅果生守樹果熟守筥執弓懐彈驅嚇飛鳥無得
吮嘗日使殘少姆嫗罵譏瘧痢泄嘔天寒置籠衣衾畢
烘搔癢抑痛炙手撋凍無事倚牆鞵履可作堂上囂呼
傳聲代諾截長續短鳬鶴皆憂持勤補拙與巧者儔凡
前之為汝能之不跛奚對曰我缺于足猶全于手如前
之為雖勞何咎黄子曰若是則不既有用矣乎皆應曰
然無不意滿
　　　解疑
或議涪翁御奴婢不用鞭撻能慈而不能威涪翁笑曰
奴婢賤人不過為惡而詐善慢令而詐恭當其見效在
前雖我亦不能不怒退而自省不肖之狀在予躬者甚
多方具自鞭其後又何暇捨巳之沐猴而治人之沐猴
哉或曰孔子曰小懲而大戒小人之福也然則非歟涪
翁曰然有是言也不曰不敎而誅謂之虐不戒視成謂
之暴慢令致期謂之賊乎今之用鞭撻者有能離此三
過乎昔陶淵明為彭澤令遣一力助其子之耕耘告之
曰此亦人子也善遇之此所謂臨人而有父母之志者
也夫臨人而無父母之心是豈人也哉是豈人也哉
　
　
　
　
　
　
　
　
　
　
　
　
　
　
　宋文選巻三十一
欽定四庫全書
　宋文選巻三十二
　　陳瑩中文
　　　五辰論
揚子曰聲生于律律生于辰自子至亥所謂辰也辰配
于日其數十二而謂之五辰也者不離于五行之故也
以水生木以木生火由是而推之五行之所以相繼以
火勝金以金勝木由是而推之五行之所以相治其相
繼也道之所以行也其相治也器之所以成也道以制
器生利天下之治由此而出焉故因其性而利導之者
五行之所以不汨五行不汨則天道之所以不悖不汨
不悖何憂乎不治撫于五辰所以為治也蓋安民之政
始于知人知人之術頼于九徳合衆徳而受之敷衆徳
而施之百工于是乎無所不治庶績于是乎無所不凝
庶績之凝則五辰之不失其所運可知也苟欲不失其
所運非撫之也而可乎順其相生之叙而使之相繼制
其相勝之理而使之相治興事造業而人力無不至者
焉則所制以為材者可勝用哉若然者臯陶之所謂撫
也然撫于五辰者必至于百工之既時則不患乎庶績
之不凝臯陶言知人安民之道至于撫于五辰則已矣
故繼之以庶績其凝謂之凝者以明庶事至此而成耳
水火金木土榖謂之六府六府惟修則材用之所自出
也五行相制而不沴則物材有繼而無絶材之弗絶則
事之作也何往而不成乎哉自其成而言之故謂之凝
也堯命羲和以定四時成嵗而繼之以庶績咸熈謂之
熈者以明如事而作之焉耳帝之出也萬物作焉帝之
入也萬物復焉物之方作則聖人之治政事者庶績于
是乎熈矣物之既復則聖人之治政事者庶績于是乎
凝矣熈言其作譬之于時則春是也凝言其成譬之于
時則秋是也其作焉如春非謂先時而起成焉如秋非
謂後時而縮聖人之所以法天者如是而已
　　　周之禮樂庶事備論
周自后稷而下艱難積累非止一人前後相望非止一
日而太平之業始定于成王之時君臣上下同德相濟
逺邇内外和洽如一而禮樂遂逹于天下夫其收功享
治所以終至于如是之隆者乃始于庶事之備而已矣
蓋其有為之迹散乎萬物之上而物之為數不可窮也
則天下之事烏能以一二而計哉然聖人以方寸之地
而酬酢無窮之變來則應之求則與之各足其分各厭
其欲雖鬼神之幽蠻夷之逺草木之㣲鳥獸之賤而無
有不治者焉其治至此則所謂禮樂者乃餙之之具而
已爾治之于始餙之于終有為之君孰不若是而觀其
禮樂以考當時之事則厯古以來未有如周之備也且
自成周而上循環損益所以相繼民所巳厭于是變之
民所已倦于是革之稼穡興矣然後佃漁不可以為養
宫室成矣然後穴居不可以為安故伏犧之法至舜而
可謂之陋夏商之文至周而可謂之野然上世之所行
自足以宜于一時則雖有未備而不累其有為之功自
周而觀之則昔所未有者或至于今日而益焉昔所既
有者或至于今日而損焉苟在所損苟在所益則謂之
未備也不亦可乎周公之制作無意于苟異而庶事之
獨備者其時然也是以設官分職數倍于商而不以為
衆廵狩之時十有二年而不以為久蓋其務衆矣則設
官而不期于寡其法審矣則修法而不嫌于踈非以夫
庶事之已備故耶是以五禮六樂具于典冊前此而觀
之則有所未備後此而觀之則不能過也至于春秋之
時諸侯放恣僣亂禮樂然後饗賔而及于肆夏用舞而
及于八佾三歸而備于管仲雍徹而用于三家當是時
也孔子傷之聞韶而不知肉味者有意于樂也不去告
朔之餼羊者有意于禮也意之所加而志則不就是以
禮樂陵遲至秦而遂壊彼秦之天下非能以仁義治之
庶事之不備而遽及于禮樂是徒見周公之不難而不
知紹周之難也
　　　與鄒至文書
近見魏季修與正彥書云大凡修學當思要處泛泛多
讀卒無所濟亦當念親旋為舉業至文有意于此不三
年當自見效爾欲吾友畱意于此也正彥聞此益自奮
勵以思要念親為務此朋友忠告之善也然今應舉所
先唯在荅義荅義工夫或苟或敬志于速售朝習而暮
成者苟也敬其事者趣時立本一以其道雖經有成說
不敢少違而孔孟說經之要載于論語孟子者亦學法
之所不禁也遵而用之亦何害于進取哉且以詩書言
之孔子曰多識于鳥獸草木之名夫鳥獸草木之名必
略觀爾雅注䟽然後可識非妙說𤣥談之所能辨棄粗
取妙以速多識之訓則其于詩也四可二事亦將蔑智
而用鑿矣由述舊之明師不鑿之智則其于詩也寕至
為髙叟之固乎固也者不化之謂志在執詞不過而吝
則于仲尼可怨之辭大舜自怨之志胥失之矣其所害
者豈特詩人之志而已哉執北山之辭倒尊卑之分㣲
孟子告之則咸丘䝉于北面之說何自而化乎辭礙而
不化志疑而未治卒能問焉以去志之害此咸丘䝉得
師之利也然則以文以辭而蔽于義者皆有害焉蓋相
感以情則有利無害雜之以偽則害必生矣所惡于鑿
者為其偽也偽而不信則其感人也滕口而已情遷心
化無所畱係唯孔孟說經之從則其于詩也何習而不
利乎非特詩為然也孟子曰盡信書則不如無書吾扵
武成取二三策而已矣滕口之學誣孟子信取之辭遂
至于糟粕六經不取不信下喬入幽信彼無徴之誕以
為髙妙其不信在此其信在彼不曰以辭之害歟離析
一體以為多學則欲驅人而盡信其說率情而違道離
此而適彼有信焉有不信焉其為以辭之害一而已矣
揚子曰書心畫也性與知覺合而名心心則非物畫而
在紙者物而已矣六經之道心物混一則象亦心也心
自心物自物則象豈心乎心物合而誠明一誠明一則
天地良知不見乎小大之别此横渠先生之說而學者
之所宜信也信乎否乎繫乎其人中立先生銘游執中
先生之墓曰物我異觀天人殊歸而髙明中庸之學析
為二致士欲𨽻學以考疑則無其師資以輔仁則無其
友而枝辭蔓說亂經甚矣某得此文而讀之厯年已多
内訟改過實遇師扵此焉季修所謂大凡修學當思要
處而欲祈可見之效某竊謂辭不亂經則其要明矣三
年至榖豈非可見之效歟念親之本莫要于此因正彥
持書見示喜季修能盡忠于朋友欲以此辭輔益其志
未知是否欲俟相見面講而覊囚待盡恐無㑹晤之期
書不盡意若非其人不可示也衰危不復自悋時為親
知深慮耳
　　　四明尊堯集序
臣聞先王所謂道徳者性命之理而已矣此王安石之
精義也有三經焉有字說焉有日録焉皆性命之理也
蔡卞蹇序辰鄧洵武等用心純一主行其敎其所謂大
有為者性命之理而已矣其所謂繼𫐠者亦性命之理
而已矣其所謂一道徳者亦以性命之理而一之也其
所謂同風俗者亦以性命之理而同之也不習性命之
理者謂之曲學不隨性命之理者謂之流俗黜流俗則
竄其人怒曲學則火其書故自卞等用事以來其所謂
國是者皆出于性命之理不可得而動揺也臣昨在諫
省所上章䟽嘗以安石比于伊尹伊尹聖人也而臣廼
以安石比之者臣于時猶蔽于國是故也又臣所上章
䟽謂安石為神考之師神考堯舜也任用安石止于九
年而已矣初用後棄何嘗終以安石為是乎臣以安石
為神考之師者臣于此時猶蔽于國是故也臣昨者以
言取禍㡬至誅殛頼陛下委曲保全賜臣餘命臣感激
流涕念念循省得改過之義焉蓋臣之所當改者亦性
命之理而已矣孔子曰乾道變化各正性命又曰地道
無成而代有終也性命之理其有以易此乎臣伏見治
平中安石唱道之言曰道隆而徳駿者雖天子北面而
問焉而與之迭為賔主自安石唱此說以來㡬五十年
矣國是之淵源蓋兆于此臣聞天尊地卑乾坤定矣定
則不可改也天子南面公侯北面其可改乎今安石性
命之理廼有天子北面之禮焉夫天子北面以事其臣
則人臣何面以當其禮臣于性命之理安得而不疑也
傳曰君之所以不臣于其臣者二當其為祭主則弗臣
也當其為師則弗臣也師無北面則是弗臣之禮也豈
有天子而可使北面者乎漢顯宗之于桓榮所以事之
者可謂至矣而所施之禮亦不過榮坐東嚮而已矣若
乃以君而朝臣以父而拜子則是齊東野人之語龎勛
無父之敎以此為敎豈不亂名分乎亂名分之敎豈可
學乎臣既誤學其敎豈可以不悔乎易曰不逺復无祗
悔元吉臣于既往之誤豈敢祗悔而不改乎臣昔以安
石為神考之師是臣重安石而輕神考也臣昔以安石
比伊尹之聖是臣戴安石而誑陛下也臣為陛下耳目
之官而妄進輕誑之言臣之罪惡如丘山矣臣若不洗
心自新痛絶王氏則何以明臣改過之心乎臣之所以
著尊堯集者為欲明臣改過之心而已矣莊周曰明此
以南嚮堯之為君也明此以北面舜之為臣也莊周之
道虚誕無實而不可以治天下然于名分之際不敢不
嚴也飛蜂走蟻猶識上下豈可以人臣自聖而至于缺
名分哉孔子曰名不正則言不順言不順則事不成安
石北面之言可以謂之順乎崇此不順之敎則所述熈
豐之事何日而成乎廢大法而立私門啟攘奪而生後
患可謂寒心孰大于此臣請序而言之昔紹聖史官蔡
卞專用王安石日録以修神考實録薄神考而厚安石
尊私史而壓宗廟臣居諫省請改裕陵實録及在都司
進日録辨當是之時臣于日録未見全帙知其為私史
而已未知其為增史也自去闕以來尋訪此書偶得全
編遂獲周覽竄身雖逺不廢討論路過長沙曾畱轉藏
之語待盡合浦又著垂絶之文考詆誣譏玩之言見蔡
卞偽增之意尚謂安石趣録皆可憑據卞之所增廼有
誣偽當是之時臣于日録考之未熟知其為增史而已
未知其為悖史也蓋由臣智識昏鈍覺悟不早追思諌
省奏章乃至合浦舊述語乖正理隨俗妄談既輕神考
又誑陛下若他時後日陛下以此怒臣臣將何以自救
敢不悔乎日録云卿朕師臣也乃安石矯造之言又云
督責朕有為豈神考親發之訓既託訓以自譽又託訓
以輕君輕君則訕侮譏薄欲棄名分自譽則驕蹇陵犯
前無祖宗其語實繁聊具一二其日錄云朕自覺材極
凡庸恐不足以有為恐古之賢君皆須天資英邁此非
託訓以輕君乎又云朕頑鄙初未有知自卿在翰林始
得聞道徳之說心稍開悟此非託訓以輕君乎又云卿
初任講筵勸朕以講學為先朕意未知以此為急此非
託訓以輕君乎又云卿莫只是為在位久度朕終不足
與有為故欲去此非託訓以輕君乎又云所以為君臣
者形而已矣形故不足累卿此非託訓以輕君乎訕侮
輕薄欲棄名分可以略見于此矣日録又云王安石造
理深能見得衆人所不能見此託詞以自譽也又云如
安石不是智識髙逺精宻不易抵當流俗天生明俊之
才可以庇覆生民此託訓以自譽也又云卿無利欲無
適莫非獨朕知卿人亦盡知若餘人則安可保此託訓
以自譽也又云卿才徳過于人望朕知卿了天下事有
餘此託訓以自譽也又云朕用卿豈與祖宗時宰相一
般此託訓以自譽也驕蹇陵犯前無祖宗可以略見于
此矣聖上以奉先為孝羣臣以承上為忠明知其誣誰
敢覈實則可以箝塞衆口可以熒惑聖聴誑脅之術莫
工于此始則畱身乞批以脅制于同列終則著書矯訓
以傳述于後人誣脅臣鄰何足縷道上干君父可不辨
乎自到闕以來至為叅政之始不録經筵之欵對但書
七對之逰辭載神考降問之咨詞無一問仰及于三代
言神考但慕魏葛謂厥身不異臯伊仍于供職之初辰
首論理財之不可恐宣利而壊俗陳孟子之耻言凡他
人極論之辭掠為已說彼所獻管商之術歸過先猷書
神考之謙辭則曰以朕比文王豈不為天下後世笑論
太祖之征伐則曰江南李氏何嘗理曲恣揮悖躁之筆
盡假烈考之詞矯誣上天孰甚于此祖宗之威靈如
在聖主之繼述日新若不辨托訓之誣何以解在天之
怒而况託訓之外肆詆尤多神考小心慎㣲彼則曰好
察細務神考畏天省事彼則曰畏慎過當神考欲除苛
細之法彼則曰元首叢脞神考欲寛疑似之獄彼則曰
陛下含糊神考體貎勲賢彼則曰含容奸慝神考嘉納
忠直彼則曰不懲小人又謂奸罔之徒陛下能誅殺否
比忠良于元濟責神考為憲宗謂不可以罷兵當必殺
而後已神考守祖宗不殺之戒以天地好生為心厭棄
其言眷待寖薄先逐鄧綰次出安石至熈寧之末而安
石前日之所怒者復見收矣至于元豐之末司馬光等
前日之所言者復見思矣卞等不遵神考末命但務圖
已之私以專紹安石為心以必行誅殺為事請于哲宗
而哲宗不許請于陛下而陛下拒之人心歸仁天助有
徳遂使奸謀内潰逆黨自彰卞既不敢居金陵人亦不
復聖安石悔從王氏豈獨臣哉朝廷縉紳恊心享上庠
序義理士所同然科舉藝能孰肯遽陳其所蘊有用之
士亦將先忍而後為變王氏誣君之習合春秋尊元之
義濟濟多士何患無人又况安石所施其事既往若不
自述于文字後人安知其用心著為此書天使之也然
安石著書之意豈是便欲施行卞所安排非無次序自
謂舉無遺策何乃急于流傳宣示逺近不太速乎然則
流傳之速天使之也天之右序我宋而不助王氏亦可
知也如臣昔者妄推安石謂之聖人如視蟻垤以為泰
山如指蹄涔以為大海易言無責鬼得而誅駟不可追
齰舌何補聖人人倫之至也傲上亂倫豈聖人乎聖人
百世之師也敎人誣偽豈聖人乎孔子集大成者也尚
以不居為謙光武有天下者也猶下禁言之詔豈可身
處北面人臣之位而甘受子雱驕僭之名乎雱為安石
畫像贊曰列聖垂敎参差不齊集厥大成光乎仲尼蔡
卞書之大刻于石與雱所撰諸書經義並行于世臣昔
以答義應舉析字談經方務趣時何敢立異改過自新
請自今始于是取安石日録編類其語得六十五叚釐
為八門一曰聖訓二曰論道三曰獻替四曰理財五曰
邊機六曰論兵七曰處已八曰寓言事為之論又于逐
門總而論之凡為論四十有九篇合二門為一巻并序
一巻共為五巻臣以憂患之餘精力困耗披文索義十
不得一加以海隅衰陋人無賜書神考御集無由恭録
又日録矯誣與御批日厯時政記牴牾同異無文可考
欲校不得但專據私書略分真偽雖不能盡究底蘊亦
可以闚其大㮣矣凡臣之所論以紹述宗廟為本以辨
明聖訓為先蓋所述在彼則宗廟不尊誣語未判則真
訓不白何以光揚神考有為之心何以將順陛下述事
之志凡今之士學古入官身雖未試于朝廷心亦不㤀
于畎畆戴天履地寧忍同誣日拙心勞徒唱爾偽犯古
今之公議極典籍之所非隂奉窽言顯違格訓安石欲
置四輔神考以為不可神考欲建都省安石以為不然
今則四輔成矣都省毁矣道路為之流涕聖主能不痛
心人皆獨罪于一京安知謀發于蔡卞至于宿衞之法
亦敢更張變亂舊規創立三衛用私史包藏之計據新
經穿鑿之文以畏憚不改為非以果斷變易為是按書
定計以使其兄當面贊成退而竊喜京且由之而不悟
他人豈測其用心事過而闚蹤跡乃露齎咨痛恨雖悔
何追在私家何足偹論于國事豈冝如此謂塘濼未必
有補可以决水為田謂河北要省民徭可以减州為縣
至扵言江南利害則曰州縣可析論民兵將領則曰奬
拔豪傑四海本是一家何為分彼分此大法無過宿衞
安得率爾動揺棄舊圖新厥意安在昔元祐更張之始
方安石身歿之初衆皆獨罪于惠卿或以安石為樸野
優加贈典欲鎮浮薄司馬光簡尺具存吕惠卿責詞猶
在深懲在列曲恕元台凡同時議論之臣無一人指黜
安石往往言章疑似或干裕陵致卞以窺伺為心包藏
而待潤色誣史增行忠賢凡慍懟曾布之言與怒罵惠
卿之語例皆刋削意在牢籠欲使共述私書將以濟其
大欲布等在其術内卞計無一不行良由議贈之初不
稽其敝若使早崇名分何至横流司馬光誤國之罪可
勝言哉臣聞熈寧之初論安石之罪而中其肺肝之隠
者吕誨一人而已矣熈寧之末論安石之罪而中其肺
肝之隠者吕惠卿一人而已矣吕誨之言曰大奸似忠
大詐似信外視樸野中藏巧詐驕蹇傲上隂賊害物吕
惠卿之言曰安石書棄素學而隆尚縱横之末數以為
竒術以至譖愬脅持蔽賢黨奸移怒行狠方命矯令㒺
上要君凡此數惡莫不備具雖古之失志倒行而逆施
者殆不如此平日聞望一旦掃地不知安石何苦而為
此也謀身如此以之謀國實無逺圖而陛下既以不可
少而安之臣固未易言也又曰陛下平日以何如人遇
安石安石平日以何等人自任不意窘急乃至于此又
曰君臣防嫌豈可為安石而廢哉又曰臣之所論皆中
其肺肝之隠臣某竊謂元祐臣僚于吕誨之言則譽之
太過于惠卿之言則毁之太過此二臣者趣向雖異至
于論安石之罪獻忠于神考則其言一也豈可專譽吕
誨而偏毁吕惠卿乎偏毁惠卿此王氏所以益熾也元
祐之偏可不鑒哉臣竊以天下譬如一舟舟平則安舟
偏則危臣之以言取禍初縁此語然臣自視此語猶野
人之視芹也切于愛君又欲貢獻前日之欲殺臣者必
益瞋矣然臣之肝腦本是報國之物臣若愛吝此物則
陛下不得聞安石之罪矣陛下不得聞安石之罪則人
臣之利美成在久為我宋之臣豈可以不思乎乃者天
子幸學拜謁宣尼本朝故臣坐而不立躋此逆像卞倡
之也輔臣縱逆而養交禮官舞禮而行謟僭自内始逹
于四方萬國寒心外裔非笑鷩冕夷俟載籍所無履加
于冠何以示訓自有中國以來五品不遜未有此比然
則觀此一像而八十巻之大㮣可以未讀而知矣蔡氏
鄧氏薛氏皆塑安石之像祠于家廟朝拜而頌之曰聖
矣聖矣暮拜而頌之曰聖矣聖矣國學風化之首也豈
三家之家廟乎臣故曰廢大法而立私門啟攘奪而生
後患可為寒心莫大于此尊主愛國之士孰敢以此為
是乎是非之心人皆有之極天下之所非而可以謂之
國是哉嗚呼講先王之道而以咈百姓為先論周公之
功而以僭天子為禮咈民嵗久蠧國日深僭語為胎遂
産逆像以非為是態度日移廢道任情今甚于昔昔者
初立國是使惇行之惇既竄逐移是于布布又竄逐移
是于京三是皆發于卞謀三罪同歸乎誤國然則果國
是乎果卞是乎若以卞是為是則操心頗僻賦性奸回
如鄧綰者不當逐也若以卞是為是則以塗炭必敗之
語詆誣神考如常立者不當竄也神考逐綰可以見悔
用安石之心哲宗竄立可以見斥絶安石之意兩朝威
斷天下皆以為至明陛下光揚亦以去卞為先務掃除
舊穢允恊人心布澤日新上合天意樂于將順搢紳所
同夢闕馳誠各恨踈逺彼元祐元符之籍雖漸縱弛而
人未見用應詔上書之罪雖已釋放而士猶沮辱沮辱
者不可復問未用者自當退藏其餘雖在朝廷或非言
路明哲之士又務保身縱有彊聒之流自無私史之隙
惟臣因論私史禍隙至深得存餘命全由獨斷臣之所
以報聖恩者敢不勉乎兼臣年老病多决知處世難久
與其齎志于歿後寧若取義于生身義在殺生志惟尊
主故以臣所著日録論名之曰四明尊堯集云
　　　李彥方字序
恃智力者以強而勝弱寳清浄者以弱而勝強是皆有
勝物之心焉物與我敵迭勝迭負何時而已耶以有涯
之生逐無涯之智矜必殆之強勝無可奈何之有有不
終有我豈常勝其畱也似止其勝也暫樂畱勝不偶樂
止随化則是物常往而我常悲也出乎悲樂之境離乎
物我之對者為似之矣然且立已以作靜空物以趨獨
存辨而冺交欣離而厭入強柔之境可得而出哉老子
曰自勝者強其庶㡬乎法天行之不息勝一已之自私
屢空而鄰極者進乎此矣然于學也方且好之而未已
其于仁也方且事之而不違是其于視聽言動猶有從
容而未中者也微鑛之尚在則金不可以息火涓流之
未復則水不可以棄防克之而後復復矣而後樂樂則
至矣而樂天知命之所憂者又將勉焉勉則烏可已也
生生而無數念念而在兹豈有勝物之暇哉優優乎方
外亹亹乎域中同乎一道而其途必異皆有能事而能
各不全彼其所謂天全者寧可以迹窺而能見耶是以
性命之說賜不得聞非無言也雖言而世無可聞也世
聞之聞既不容于心受不能之能又安可以意作然則
徳之有心心之有意皆私之而未勝者也力足以蹈白
刄辭爵禄而無以勝其自私之累則其為強也寜免于
有恃耶莊周之言曰生奚足恃死奚足悲死生亦大矣
而不足以易其強也豈有恃而然哉是故物乾坤者易
也而物物者之在心猶㸃雲耳至大無外俱往俱來詎
有既耶其往也蕩而無涯其來也小而有止獲乎一而
不貳止乎正而不他則用力之地豈不優乎為人臣
者止此而為忠為人子者止此而為孝止則無動動則
不變不變者常無動者靜曰靜曰常有方之訓在矣故
曰方有定位不圖而方地道無成半圍而已李公名時
亮字端夫其子曰倞而以彥方字之敎子之義其有以
易此乎公以文學智畧被遇神考能以所學著之于事
辨論明審不主于辭自萬里之外被㫖入對張胆奏䟽
憂深慮逺舜明灼知天奬隆厚方且付以疆事益加採
拔而遭值元祐棄不復録餘言緒論鬱于塵編可為太
息者也彥方受名于襁褓獲字于未冠稟所期訓長而
力行與其兄彥國心合趣一朝訪夕議日講時習所以
勝其私而止乎是者必于其先訓稽焉淵積而流長鬰
于先而發于後理固然也某以常論日錄負恩觸怒聖
主察其敬恭未忍誅殛囚身瘴癘屏息待盡杜門終嵗
人莫敢叩彥方伯仲獨過門而弔之此豈操心危慮之
所敢安乎勉者用力焉以有免也恵然肯來盍思所以
自免乎子雖强尚勉之哉
　　　過楊循義序
太虚無形寂然不動而天地氤氳之義循環升降屈伸
聚散未嘗休己人之于道知氤氳之不異而不已則義
發于仁可勝禦哉知鬼神之情狀與天地相似而不違
者其惟大人乎湛乎其正也浩乎其動也其止也順其
動也健所以立行乎天地之中者謂之易所以立人之
道者謂之仁謂之義實一而名二體混而才三莫不有
乾坤之義焉義之為義其大如是大則無外也而告子
外之眩其名之異昩其實之同而仁之與義間不合矣
禹稷顔回一窮一逹其仁同其動異易地以觀之則時
措之異所以為同也烏乎同哉各行吾敬同乎宜而已
矣一窮一逹存乎命措而皆宜存乎義命義合一存乎
理存理之學致曲不貳洞明俱炤習焉而察之行之而
有未宜也則徙焉而已不徙則不精不精則不足以致
用循而集之當以其序將以精義而吝不知徙則滯于
有方之地終于不化而已矣故曰義仁之動也流于義
者于仁或傷仁體之常也過于仁者于義或害然則義
或傷仁仁或害義是皆固而不化之病弗吝而徙焉斯
得藥矣聚有妄之毒雜君臣之品而返攻無妄非瞑眩
之藥其何以止膏肓乎可藥而吝冝止而進何如其義
譬如累土為山習之孜孜不息雖百仞之崇可指日而
成然其所孜孜而為者是仁義之山乎非仁義之山乎
功虧一簣所宜戒也然有孜孜乎彼未成一簣而宜止
者如曰吾功垂成曷可虧疑力策之終以不倦止乎遂
非之地而其進益鋭蓋必進至于無可奈何而後已習
坎之習不舎晝夜盈科而後進其進豈如是哉丘陵學
山不至于山止乎自畫之分耳習坎之習不舎晝夜以
必為賢以不改為是以無可奈何為終䧟溺之傷甚於
告子之禍曾不若丘陵之弗進轉變而不已者也是故
進吾之善而不善自止止彼不善而其善將進闔闢無
二理進止無殊習天下亹亹而不窮夫子循循而不倦
其敎也而已矣舜之徒孜孜焉跖之徒亦孜孜焉其進
同其為異為跖而垂成者能徙而適舜則述循循之義
者將受之乎將拒之乎觀太虚循環之義存文王在帝
之仁習中庸時措之宜曰損曰益曰益曰損方止方進
方進方止無適也無莫也比義而已焉不在養吾浩然
之氣乎必有事焉勿㤀勿揠非急辭之所能致也在瞬
養息存而已矣某于仁義之說溺于詖䧟吝而不化者
為日已多微横渠先生直攻其蔽則詖䧟外傷愈久愈
固而自還之路終茅塞矣棄舊徳于垂成覆新䧟于平
地既逺乃復黙懐暮覺之愧可勝嘆哉循義聞善于庭
淵源深逺其于動靜光明之道纓冠閉户之宜聞之久
而肄之熟矣今執謙養晦下問不能豈克己之學當如
是乎顔何人哉晞之則是某方畏仰不暇其何以益髙
明哉聊誦先覺遺編之頌述而讚之以致老愧欽慕之
心焉
　　　學易說
生生之謂易易可學也學易者可不興乎有而為可不
作乎世無憂患何易焉憂患在我何作焉作有德偽無
得焉非徳也有徳焉非道也非徳則偽非道則情情則
不真故曰偽得而私之其止不行故徳以履為基基如
地非如空乾乾焉惕惕焉如履虎尾不斯須懈也不咥
人則以亨亨者情之正也如春陽之逹何物不和何所
不至而未始有所之也知和矣斯執之其執也𢎞而不
弛其弛也稱物而不偏自小而非狹自下而不可踰也
雖不可踰常和其光常和其光安往而不敬古之制也
其出也敬和其入也復出入無疾然後朋來無咎無疾
無咎是以亨亨者情之正也見天地之心則其亨而大
其辨而小皆無疾也朋來無咎自知而已同此者誰乎
有大焉必與同焉無同則無恒言有物而行有恒家人
之道也徳行易簡乾坤之恒也日月得天而能久炤四
時變化而能久成聖人久于其道而天下化成恒久而
不已一也辨其一其恒乎有息焉磨而磷矣雜而厭者
息不厭而染者貳貳則枝矣古之觀者式此而自損益
焉損以逺害其修也先難益以興利其裕也無作元吉
無咎可貞孚乎不有之時以往以涉無不利矣其往也
其涉也逹此而已元者善之長也貞者事之幹也涉大
川者有吉凶焉困其凶也吉其大也一亨一貞尚口乃
窮不言而信存乎徳行徳其得也行其生也得而不捐
生而非續形畢而不失其通其志遂矣出怨不怨而不
為無怨其出也一而已一豈多乎一故不遷往來井井
出入之所亨也邑改而不改奚取于井哉可用汲者在
焉養而不窮地而已乎居而不居所而非所不遷而遷
孰往孰來奚得奚喪非無疾之音(闕/)辨之哉利往利見
動語以制是以小亨其語也黙故稱而隠其動也豈實
乎寒泉之地䝉以養之風自火出同一太空知不立知
覺而非覺融而聞之不亦聦乎出入無疾權實皆得得
之初也在此而已初終一際不出于是故曰加我數年
易可學也聖人君子之學乎善人有恒者之學乎恒乎
有恒乎不興則不辨矣震動也君子興焉兌說也君子
習焉艮山也君子止焉坎孚惟心亨君子湛焉㢲風也
風以散之君子散焉離日也日以烜之君子晦焉闔户
謂之坤君子法焉闢户謂之乾君子象焉一闔一闢君
子恒焉易可學也恒而矣
　　　文辨
予于治經之暇喜攻文詞摘竒抉異可喜可愕客有視
之而笑者作而曰上方以經術作士美其才而用之開
未發之聦明滌已昏之智慮片能可用不靳爵禄苟在
所棄雖貴必賤太學萬楹􁆽比鱗次良師先逹朱紫焜
晃孰敎孰講三經巍巍法有不善隨改隨革降詔四方
搜剔草茅聞風而動者紛紛如也于是膏轄秣駟裹囊
舉槖擔簦躡屐千百其輩岷峨甌越不以為逺轂擊肩
摩駢凑闕下秉氣抱術布其所長陳義吐詞必性必命
商周而上萬口同舌秦漢以來皆所不道視大人者有
意于藐論軒冕者不以為榮敝風靡俗愈久愈變何君
子之獨未化也濡墨含毫文不載理澡身于泛濫之淵
疲精于詞說之囿負天子作人之意非學者取仕之謀
豈所以獵名譽而享尊榮哉予聞其言而笑曰予出其
文客論其質予示其迹客疑其心辨則辨矣恐不免于
誤也客之云云毋乃好隨而失上之意歟文非其文予
之過也客之誤者客其聴之方今天徳清明聖學淵懿
九州萬務無一不理大業巍巍神道蕩蕩百姓皡皡不
識不知號令雷奔政敎風靡雖天雖神不能違也公正
之路與陽俱開私邪之門與隂俱閉子奚不攀朋拉友
連鑣並駕而蹀躞乎既通之路而乃﨑嶇跛􁀙憂恐戰
掉而敲擊乎已閉之門哉必欲奉令承敎循職辨務用
子之才而拂其貪利之謀享上之心而去其揣摩之意
然後使知人之宰輔體天子憂勤之心籠絡賢才而汲
汲于薦進之務則如客者不憂其窮矣然而士行其志
各有兩塗不在官守斯有言責于二者今皆無之冝息
而動神所不與可黙而言道所不載客今之勢實似于
此為所可為文字而已不外乎道不違乎理不用此以
釣名而取位亦何苦苟作而狥俗也哉且天下有道庶
人不議士之所學固異乎民鹽梅醯醢異品相用以水
濟水又焉用之客將因予之文而授予以揣摩之術是
無異操瑟而倚齊門者也客復怒而言曰議論既一風
俗既同時文之體既可師矣又欲譊譊以勝其以我為
非耶人其以爾為非耶予復笑而答曰君子之文歸于
是而已矣豈有時不時哉五經之文久而愈新百家之
辭是者長存講之不精其理乃昩論乎其文則古猶今
也惟魏晉隋唐之間道徳滅裂之後其理益開其文益
彰于是有曹劉沈謝之詞刻鏤以為工王楊盧駱之體
纎艶以為巧一時之工一時之巧謂之時文不亦冝乎
若夫國語左氏史遷班固之倫雖或說理而有疵孰不
論文而可貴秦漢而下所厯者㡬年而經㡬時矣亦可
以謂之時文乎况今日之所謂文者發明道徳之意劈
析性命之學所以潤色鴻猷揚厲偉績追三代于顧盼
之中而運四海于指掌之上畢在于斯文而已豈若魏
晉隋唐之所謂文者特變一時之體而已哉是以真是
真非既立于朝廷之上妄譽妄毁不行于閭巷之間議
所已定則確乎豈支山之立法所己行則浩乎如巨川
之流匹夫之毁譽夫何足以增損其已成之勢哉客乃
欲窒吾之心而相期于時文之内變吾之守而見置于
流俗之中飛辨騁辭咆哮奮迅自以為得上之意也豈
不欺哉且夫天地之大無所不容萬物之内無所不有
是以四凶在廷而不足以貶唐虞之治客不知此而以
謂知其為文者人人是矣非愚則䛕非子而誰斯可不
足以堪秋蟬之翼而欲舉烏獲之任不足以見泰山之
狀而欲鬬離婁之明譬猶虎背而馳逐影而走驚悸掉
蕩死而不休然則腐草之餘果何補于日月涓滴之溜
果何益乎滄溟也哉子以為時文自不時者矣客不悦
　
　
　
　宋文選巻三十二
