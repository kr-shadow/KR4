#+TITLE: 縉雲文集-宋-馮時行
#+DATE: 2016-06-11 12:24:50
#+SOURCE: github.com/kanripo/KR4d0205 master f3aca6e5                
欽定四庫全書　　　　　集部四
　縉雲文集　　　　　　　别集類三(宋/)
　　提要
　　　　(臣/)等謹案縉雲文集四巻宋馮時行撰時行
　　　　字當可壁山人紹興乙卯丙辰間為丹稜令
　　　　罷歸後出守蓬黎州終於提㸃成都刑獄公
　　　　事嘗居縣北縉雲山授徒因以為號宋志載
　　　　其文集四十三巻嵗乆㪚佚明嘉靖中重慶
　　　　推官李璽始訪得舊抄殘本編為四巻授梓
　　　　此本即從璽刻傳寫者也時行宋史無傳四
　　　　川通志稱其與曽開朱松等共斥和議忤秦
　　　　檜坐貶今讀其詩文忠義之氣隠然可見志
　　　　所載當不誣惟志以為嘉熈間狀元及第考
　　　　集中明云宣和初應進士舉又有建炎庚戌
　　　　中秋與同官相期月下詩及紹興六年十月
　　　　六日詩斷不得為嘉熈間人宋狀元録亦無
　　　　　其名志殆流傳之誤也乾隆四十六年十月
　　　　　恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　縉雲文集巻一
　　　　　　　　　　　　宋　馮時行　撰
　　五言古詩
　　　遊石龍偶成寺僧通首坐飽歴叢林歸老此山
　　　　故詩多及之
飛泉撼琳球羣山髙崔嵬中有古道塲紫煙籠觀臺石
門不施闗榮辱自不來霜鐘鳴萬壑日出山霧開老僧
挈筠籃上山拾羮材歸煮南澗水至味謝鹽梅食飽不
下牀法身充九垓破衲一甲子雲閒與徘徊我欲吐情
語銘之古巖隈雲切戒多事勿聽龍作媒為雨非不佳
世間多塵埃預恐為雨罷歸來汚蒼苔
　　　友人惠酒殊佳用清光滑辣四字為韻以謝
六府萃百感攻愁須酒兵故人如我知侵月走雙甖手
裂絳泥封瓦盆貯瑤瓊我生百世後見此聖之清一飲
肺腸潤再飲毛骨輕何必跨茅龍超然欲遐征
先生飲至和尺宅如鑑光餘力暨酒醴百甕春朝陽洗
我朱墨塵凌風龜鶴腸醉鄉更飽歴岐路久已荒休吏
閉齋閣三盞通真梁到處百慮息其俗如陶唐
苦懐茅屋底夜歸船軋軋酒榼對魚籃照路燃藁秸及
門呼弟昆長少常七八酣腸如有神造化不管轄朅來
久欠此君乃餉甘滑大醉今復狂醒來恐愁殺
冠豸取能觸佩劍取能割飲酒移氣體我亦嗜清辣舉
白欲下咽丹腑已通達温温坎離間正氣自旋斡於焉
養真勇險語犯天闥千鍾建太平豈徒為消渴
　　　舍弟生子
多女信無助多男復何虞我固喜二仲輩出三丈夫圓
郎未解語手欲學抹朱閏郎好神氣兩眼澄秋湖復有
新生兒初探𤣥海珠一一閲清俊並是千里駒胡為集
我家足視種徳符昆弟若一體在爾猶在吾堂前有雙
親各已皓鬢鬚抱弄想慰意顔色朝愉愉未問壯門户
悦親良所須況我藜藿腸要當飽典謨足以立家學燦
燦遺羣雛爾後更五稔汝等行不扶我欲為道肥汝當
為書癯富貴何足道陸賈真洪儒
　　　龍鶴禱雨
地靈丘壑䆳危路入紫煙藤蘿閟尺水中有龍潛淵青
曦弄驕暉紹興丙辰年嗷嗷周餘民生理諒難全令尹
謝不敏來上天公牋一念如絲芒已斡造化權夜半雷
遶山雨出山之巔凌晨眺四郊草木亦欣然民戴神之
休次謂令尹賢賢則吾豈敢庶逭失職愆甲兵久不洗
風霾漲塵寰茲事非神助若為快濯湔物極理必反否
泰如循環神龍儻有意速起飛九天
　　　斬鷄栖木
舎南開小圃土平如沃肥去年種桃李今年花離離畦
丁不解事其傍樹鷄栖雨潤枝柯繁風吹花葉披頗乘
風雨力似欲桃李欺桃李不自持向人顏色低客從何
方來指呼厲色辭謂我同薫蕕蒙昏其在茲草木區以
别其猶異妍媸再拜謝客意黽勉事剪夷桃李佳氣浮
欣欣如有知老夫意猶惡有悔不可追大哉天地寛含
覆萬彚滋美惡詎可齊俱受一元施援毫書其事用貶
小己私
　　　偶成
越羅與蜀錦被體何其華豹胎與猩脣適口良自佳佳
美未必得飽暖不可賖明通紙勝雪樂昌墨如鴉更招
南浦石四友相寵加謾薰新寧香時烹固陵茶蕭然文
字間亦足為生涯
　　　憶淵明二首
晨策東籬路煌煌寒菊英我豈無他人底事憶淵明忘
言會諸理掃盡世俗情悠然見南山此意誰與評
五音不害道其如哇淫何聊以寫我心素琴時按摩澹
泊有妙意豈憂焚天和賢哉等㝠鴻竟免嬰禍羅
　　　題涪陵楊彥廣薫風亭
身世如浮雲百年一飄忽古人事業在已腐蒿里骨惜
哉薫風亭勁翰儼突兀想當揮灑際浩氣漲溟渤迄兹
變故後同好亦泯沒散帙落危睇作亭煥新揭超然盛
徳後清芬念貽厥亦聞爽塏地山水皆秀發曠蕩敞遐
眺葱蒨羅翠樾勝遊集簪履有酒備百罰異時太真園
絳樹山硉矹吾其解煩鞅長風卧煙筏問津鷗鳥外亭
上散白髮飄飄揖薰風解帶脚不韈咀嚼清冰圓内洗
肝肺渴嗚呼蒼梧逺瑤琴久衰歇於焉慰永懐森森來
披拂耿耿入踈襟更欲遲華月
　　　登洪雅明月樓與陳舜㢸楊養源任道夫孫彦
　　　　和探山水有清音韻賦詩得有字
秋風吹征衣我來亦何有長笑泉石間邂逅得良友飛
屐凌長煙相與濯世垢浄宇閟寒藤傑閣架層阜登臨
意象寛軒豁擬髙厚江山來拱揖似欲問安否岌岌環
翠屛蜿蜿拖緑綬欣然為酬對舉此一杯酒憩心自瑩
瑩領要語不莠浩歌激巖谷朗暢孤月口晴忩鏡萬類
憂樂隨所偶向來事朱墨伏案蠒生肘鬱鬱成底事一
腹負百醜及兹謝塵紱未及休五栁暫與真賞愜榮辱
已芻狗況復老煙霞循寄日云久頗聞葛稚川芝术幻
衰朽至今杖屨地歴歴傳白叟欲往從之遊静守一氣
母丹成跨明月咫尺上南斗頓首排天闗丐天解禍紐
日落寒雁哀雲歸暮山黝此意竟何如乾坤一搔首(洪/雅)
(以葛稚川得名今洞/後乃其棲隱之地)
　　　隱甫聖可子儀同遊寶蓮分韻得郭字
海縣一㕓市天地一郛郭跼蹐礙髙厚而況自羈絡末
俗競芒忽訟紙霜葉落平心作巨帚一掃付清廓無事
我所得超然解塵縛天浄鏡磨垢日炫眼刮膜野水照
曳杖山煙薦飛屩清朋璠璵姿興寄相領畧世間出世
間秋風古蘭若翠巘拂觚稜紫蘇濫闗鑰晨鐘隱町畽
香霧散林薄竹密萬夫静樹迸蒼虯躍黏壁篆乾蝸簷
絲下晴蠖蒲團便熟倚茗盌快自瀹性與香火冷身脱
簿領虐理窟深探討迷津鋭疏鑿心期跨汗漫知音付
丘壑俯仰三十秋痛被造化謔貧窮道味勝老大世故
約妄念春朝冰不作間市瘧出據廊廟地入分禽鳥樂
時來屈伸指胸次何綽綽一官弛負擔五斗代菑穫看
山未害廉塵迹詎可削倦鳥争瞑樹短景轉修閣一來
固未厭再至良不惡明日復命駕便道過龍鶴
　　　紙帳
野人抄谿苔十幅圍秋風缺月窺我床皎皎一室空錦
繡開華堂坐挾不賞功戮辱在其後居然是樊籠先生
於此間微吟和寒蛩須㬰寢不夣覺來日升東
　　　布被
天地一指耳笑付盃中春蒙頭布衾在得失更勿論前
時曵竹杖步過桑麻村買費一千錢十年度寒温恭儉
徳之基福謙有鬼神未能行於人敢不施諸身
　　　蒲團
瘦骨何支離老鶴驚晴霜軟苧聨溪蒲一榻風月堂四
序自鱗次跏趺貫炎涼達官重錦茵妙姬羅衣裳寒士
倚清秋憂居涕浪浪此君勿相留我欲坐相忘
　　　瓦爐
六籍聖賢心歸來還下帷老瓦燒栢子冉冉度遊絲侏
儒飽欲死靈均自長飢塵言汚人耳夜來洗漣漪更欲
清鼻觀引手時一披知我其惟天不須對愚溪
　　　竹枕
無節青琅玕葛陂化龍餘可以奉君子不憚捐其軀幽
人飽藜莧總以飫膏腴食罷掩闗卧鼻息谿雲敷斗升
乞西江碌碌愧非夫五友平生歡相從歸故廬
　　　見雪
前日揮輕扇今日御重衣重衣御則已仍驚朝雪飛數
峯起天末練練生光輝有如老大臣正色立玉墀風自
山椒來凜凜折我髭馬上久駐目感此良慘悽一昏復
一曉冉冉歳月移憶昨大觀初我始埀髫兒倐忽一彈
指面目生權竒今朝天上雪宛作山中姿豈免三十年
侵我兩鬢埀況此甲馬動憂端宿肝脾何當撥百憂采
采山中芝一洗稻粱氣攝身凌霏微春花與冬雪俯視
造化為去去宜努力所幸今未衰
　　　張明逺自持其所居萃勝亭記來求詩為賦三
　　　　篇
　　　　其一
静躁固異秉出處良一途巖前東來人飜然應時須赫
赫帝者師去與赤松俱鐘鼎與林泉天以私吾儒窮達
俛仰間取捨亦須㬰曲士胷臆窘屈伸自囚拘長往信
已隘不休諒其愚倚天霜崖姿岱表張延符桂棟辛荑
楣超然結雲廬花草粲綺羅清飈發笙竽岡巒為肺腑
煙霞相友于逍遙以徜徉聊可與為娛伏櫪萬里心勿
作山澤癯
　　　　其二
百城何岧嶤儲清自太初静境超人寰羣仙之所居清
都閟寳籙宫闕函丹書真人拜玉庭天帝手自除寳蓋
相參差縹緲來空虛我欲從之遊茲山遂慵踈朝霞以
為食浮雲以為車此意靡堅決西望空欷嘘君今定不
凢買山自菑畬上方切層霄伊蹊百歩餘瑤草破霧收
青精凌雨鋤往往逢迎間松喬曳雲裾為我語羨門問
訊今何如
　　　　其三
文章蓋代手千載栁栁州落筆記山水竒香撼琳球開
巻一再讀宛若從之遊歴歴爽心目毛髮為颼颼若人
嗜清曠步履素得幽攬勝得樞要天地不可搜巉巉華
山孫藤蘿護維陬絶頂葺荷蓋風月共夷猶物色自飛
動與我相答酬千里入睥睨逺眼縱莫收憑軒寫清絶
文與境趣侔栁魂不可招君㡬紹前修何當棄圭組從
君送清愁
　　　重陽登翠圍亭亭廢十年竹栢蓊然殊蔽逺眼
　　　　命寺僧芟除剪伐屏翳豁開林巒杳靄殆丹
　　　　山之絶勝處也與同遊分韻賦詩以老杜開
　　　　林出逺山為韻得逺字
林樾失洗沐叢灌老偃蹇坐令軒豁地雍穆成奥閫千
年李峨眉孤調絶攀挽徑欲剗君山笑看湘水逺我來
此亭上造化閲舒巻何堪浩蕩意鬱鬱仰若俛蘭蕙生
當門尚爾付鍤畚大材廊廟具顧此何衮衮石角礪霜
斧一斬三百本圖事欲大快不復計小損天地英氣歸
川原勝魂返鏡開水灔灔龍轉山蜿蜿卧虹踏歸市融
雲䕶春墾晴光蕩芳酌中筵舞蹲蹲黄花壓客帽胡床
秋風穩萬象競參揖相見一何晚通塞有時運明晦理
相反干戈天地閉撫事切深悃痛澆磈磊胷不復效老
阮
　　　和鮮于晉伯游卧龍
四十髮已白百謀無一成林泉有夙志芝术寄晚程人
間好山水往往盡經行輒忌墮圭組所至欲有營卧龍
勝蘭若曩游愜平生蒼茫紫翠間藤蘿路囘縈上方攀
躋迥遐矚襟宇宏風䬃秋嶺瘦雲護曉泉明汲甘潄芳
潤擷香佩華英境迷煙霞痼道豁人鬼盲是時駕言旋
濡毫記前楹于今已八稔愧負猿鶴盟君今倚巖桂泠
然賦晨征仙人餌白石幽士飯青精興託風塵表咏味
見髙情欲往從之遊秋夢一羽輕静躁本異趣出處諒
欲誠胸中一丘壑敢以易功名杖藜如可再君為寄先
聲南嶽寛嘲笑北山緩譏評行亦老菟裘今姑隱市城
此心隨雲歸與山日逢迎
　　　送開守解印
窮冬自蕭疎小壘𤣥雲開使君擲虎符行矣何遽哉父
老相與言未言心已哀自云好使君撫我如嬰孩天不
為我旱人不為我災使君今已行力挽不可回舉手向
父老聴我勿我猜赤驥萬里足瑤池倐往來伏櫪方丈
間何其等駑駘丹鳯隘寥廓五湖看如盃修羽落樊籠
安得一毰毸驥非伏櫪姿鳯當翔九垓使君稟天秀磊
磊真長才峽裏三家村胡為久徘徊況與艱運偶中州
漲烟埃天子急親賢搜訪盡草萊一麾諒其微千里良
需材棄去自騰踏為國除禍胎父老休嗟惜功勲在雲
臺
　　　寄魏相之
烟塵漲中州大雅欲陵替遮眼惟甲兵開口無丁字君
從何方來落落清廟器豈覔佳吏部惠然枉輪駟快語
真起人坐久益宏肆復歸磨破瓦自寫錦囊秘敲門遣
長鬚恍若明星墜意逺出寥廓沈謝堪叔季昔人重勲
業文章乃餘事當其困湮淪慷慨動幽思舊筐儻好在
萬代作清吹聽君發餘論堂堂藴經濟賈生求屬國居
然不自試飄飄雲雨峽風沙正顦顇老耼柱下史莊周
漆園吏鴻鵠千里心蹭蹬戢逺翅平生有筆硯艱難不
相棄得失與憂樂付此一游戲舉手忽盈紙不知老將
至達士要如此何必苦酸鼻凌江我二友大非俗士比
與君共朝夕可以忘世味嗟我謀生拙汩汩耗元氣相
逢思共載羈紲但長喟别後有新詩莫忘情所寄一瓢
落清江頃刻荷清賜一飲一再讀一篇為一醉
　　　和何子應夜讀書
軒頊握元氣堯舜法令疎三王備文物古意漸欲無周
平一東轍列國異車書祖龍失雲雨大漢天為謨後更
十數姓年歴㡬千餘滄海屢清淺興亡如合符生平笑
書簏逺覧資良圖滑浄一棐几萬代忽森如佳處仍三
復此意良不虛豈無太乙來青藜夜相呼挈我遊太初
天地如蝸廬以思不如學聖言豈欺予
　　　江行書事
扁舟如竹葉塊坐筋脉緩起尋笻竹杖散歩午沙暖石
浄困還坐江緑汚仍盥山轉孤渚沒岸落細路斷草色
暝煙霧花樹見村畔物象總相愜欲遣詩句管詩成自
吟哦兩袖春風滿皛皛日欲暮我行亦已嬾聊復喚踈
篷疊骨作小款范蠡定何人得遂老蕭散我待功成後
此語正恐誕徑欲具蓑笠煙雨隨蠻蜑
　　　建炎庚戌中秋夜與同官相期於月下既為具
　　　　頑雲障空不可人意作詩以紀之得賞見二
　　　　字
散懐誰與儔風月茲吾賞好景會人心宿約毎不爽蓐
收濺明河玉露洗穹壤肅肅夜氣寂皎皎素沆漭飛出
未半弓已照天地廣茲夕豈易得久矣俟清賞雲師誰
爾忤屏翳蔽虛敞萬事不可必變化如反掌太清一滓
穢幽娥動懸想誰為披層霄快哉心技癢聞君洗瓦盞
倒榼有餘盎何當數列炬酣歌散清響有月固來游無
月須一往
玉皇勅諸天茲夕盡羣見驅雲收月光反照玉京宴老
龍飜海窟杳靄鬱萬變天公有嚴令遺隙無一線蕭蕭
寒桂影可想不可見生平謝惠連與月有深眷對影無
清暉把盞不下嚥亦聞顧兎藥天成非九轉可使騎清
風飛入廣寒殿安得一刀圭扶我超宇縣稽首分帝觴
飽以瓊爢薦回首鄰清娥相將以遊衍人間滴與瀝役
役自卑賤
　　　贈故人二首
一日如三秋屬君情所専晨風吹初春繞屋鵲聲乾得
非造物意憐我徒侣單放晴速君歸一笑不作難起攜
化龍竹消散枯體酸矯首東山雲行人為我言言君騎
紫馬近在十里間溪邊古松隄栁波梅飛殘疾走落巾
履歡迎許平安津津眉間黄顧我一粲然頗云萬貔虎
枕戈卧西闗元戎坐帷幄花幕清晝閑井絡天一涯可
以加飯餐復出羣公詩字字冰雪寒窮探到㝠窈老語
角險難一讀重驚嘆再讀醒昏頑嗟我平生心文陣亡
左旃遽拭涓滴眼窺此瀛海寰並驅吾豈敢愧負百且
千尚能督租賦用博酟酒錢日日與君醉髙歌易長嘆
　　　再和
煌煌六藝學兀兀門亦専耕道宜有秋而我適旱乾疎
鬢日月邁破衣霜雪單誰謂四海寛已覺一飽難失計
墮簿領署判手為酸皇家挈天綱昨下如綸言冷眼看
匠手雌黄英俊間華堂玉塵動繡簾香鴨殘為國得一
人可使天下安當時呼畫師我愧寧不然策勲徑投筆
守志甘抱闗渥洼萬里心束芻老廏閑豈無苜蓿盤可
以羞晨餐豈無芰荷衣可以備祁寒天地日莽蒼逢辰
諒多艱世既不吾與不去良亦頑搖搖故山心長風動
旌旃君今門下士良莊滿人寰與我各相去何啻一小
千異時白雲邸仰君分酒錢富貴無相忘勿徒況永嘆
　　　西北有髙樓
西北有髙樓氛氲臨大路飛簷轉春風綺忩瑣雲霧姣
服者誰子傾城此容與娟娟長眉青不受脂澤汚娉婷
惜不嫁恐為蕩子悮寫心汎清瑟獨不怨遲暮
　　　東方有一士
東方有一士不見心忡忡尺璧未足多夙好良所同永
懐不能寐攬衣出房櫳遙夜未渠央取琴和秋蟲豈無
時世交掣肘不相容
　　　題報恩方丈宋子展所作墨竹
叢筠抱清節茂若含幽翠孤樹老風霜空枝少春意其
中有磐石人莫知其器堅頑如我心脱盡榮枯累畫不
與詩謀詩輒窮微理何時逢畫郎忘言笑相視
　　　和楊拱辰見惠
所操或異趣竝席寧相親臭味儻不殊千里情猶伸古
今邪正間何啻萬微塵平生閲世眼服膺無㡬人濟濟
數君子厖然氣深淳南郭服仁義轍跡世所循楊侯墨
池孫清厲凌蒼旻公幹抱竒藴謦咳皆瑰珍造物豈私
我恵我為徳鄰賤子嬰禍羅蹭蹬巴江垠棄逐類秦客
顦顇如楚臣九死不能悔百煉未失真敢希鳴玉侣庶
混擊壤民飲水蠲煩燥薫香懺貪嗔朅來古安漢息黥
幸依仁至道迷所適避風時問津昨者枉車蓋正值霜
雪辰厨空無盛煙坐冷乏軟茵墻頭丐鄰翁殽核粗且
陳公言我未暇語竟即踆踆挽袂不可止滿坐顏色顰
公方遲騰踏我已甘隱淪我歸楚之䕫公家蜀之岷感
此會合難時來笑脱巾酒户較深闊句法窺清新縱遊
當秉燭正恐别鼻辛公能勉此樂我及畱中春
　　　再和
人言不飲酒神形不相親我云不遊山足攣不可伸徑
須向泉石抖擻人我塵況復山林姿豈類軒冕人出門
見四野便有羲皇淳昔遊頗有得已事猶可循異時春
開隂晴霽如秋旻殽蔌粗提攜不必皆竒珍客居我貧
者尚能乞諸鄰相與臨小軒眼界浩無垠水遶拖長帶
山來趨小臣軒前聳朱鳯曽是棲羣真飄遊邈何許蹟
可訪遺民吾徒況健步人扶必怒嗔頻行當導引能除
體不仁想當聞此約喜見顔津津必不類世俗咫尺小
參辰鳥語聼妙轉草軟藉芳茵信宿得蘇李良㑹如荀
陳飜思塵土中旦暮走踆踆有如對酸醯未啜已深顰
放意寛衰䬃收機入混淪尚欲挈妻子終焉老西岷或
欲東入海披髮謝冠巾況茲一日遊暫令耳目新於事
竟何補在已徒自辛騎馬事干謁汩汩窮昏晨不如且
行樂一笑酬中春
　　　和嘉州通判賈元升見贈
山城鳥鵲喜佳句來春風浣手三過讀散我磈磊胷當
年過秦論千載猶為雄今觀妙好辭蹀躞追前蹤文章
信有種字字含徵宫少城初識面軟語開沖融秋月耿
髙懷春水瑩清衷俱墮人事海煩促難舂容況乃燕雀
卑未易參鸞鴻别來卬筰外一笑誰與同羨君對賢牧
快飲如渴虹何當款齋閣餘瀝借衰紅所幸九河潤密
邇千乘封臭味譬草木我輩情所鍾夢隨沫若水下與
九頂通更願洗老眼見君攀翔龍
　　　題蘇慶嗣睡樂軒
六鑿森劍㦸一枕寄華胥睡覺既殊轍睡兮真樂歟達
人藴大觀方寸包太虛憂樂兩不知寤寐常如如昔也
蝶栩栩今焉周蘧蘧而今我法中無欠亦無餘以睡為
樂邪不睡寧非渠然則此軒名無乃滯一隅蘇子笑
而應斯豈真吾居飄流閲世故早覺心地初今古一偃
仰天地一蘧廬揭名聊爾爾至言恐驚愚
　　　出郊以江路野梅香為韻得路字
居然麋鹿性疎散疾已痼杖策城東門曠景引閒步日
正搖江影春已暖沙路疎梅忽相值與我如有素清芬
煦嚴律玉骨洗寒露頗復動詩興況乃有酒户與君嗅
花飲飲罷為花賦攬此冰雪姿裁作山間句更得雙南
金何遜似風度夷融興未愜短景不少駐呼僮扶步歸
要折花無數
　　　寄題何子應金華書院
吾聞何月卿逸氣欲傾瀉詞源浩班揚詩律薄風雅想
初讀書眼坐閲燈㡬炧士生貴適性安得計用舎青鞋
踏九疑絲絇逺金馬飄然瀟湘遊采芷動盈把吁嗟既
憂患猶得營萬瓦我無茅一廬刼刼思里社
　　　送馮獻道運使得岸字
蜀江灔新肥送客上霄漢别懐老易感醉幘狂更岸春
暄鼔氣全風軟帆力半青雲隨步履紫氣鬱几案清明
銷積隂當陽盛熙旦羣姦付嚴科四海歸睿斷君行此
其時國光炳大觀況乃濟時須礧砢真巨幹舉杯酧柂
尾為賦鹿鳴亂雲從動巖穴起我病痯痯溝壑未填委
胡為甘屏竄日邊多故人為我致此段
　　　題郭信可琴中趣軒
泠泠接吾耳塵爾非真精大音寂無響瓦礫如雷鳴古
今滯迷妄溜溜塵所縈落葉隨水去顛風吹殘英道人
了本源超然契無生銷鎔天所假浩蕩還空明視聽非
耳目況復求音聲竹木閟漁社衡茅落初營杖藜候晚
收曳履看春耕無為萬物逝不言四時行情塵泯絶處
大地皆䪫韺淵明出醉語能與此理并見之偶一笑呼
兒署南榮莫作如是觀吾軒本無名
　　　題虎丘
海甸平無際突阜如踞虎杉松閟巖壑殿閣煥藻黼老
眼凌雲煙呉會畧可俯昔遊恍如昨歳月不勝數老矣
愜重來病倦喜欲愈況復偕賢彥清罇侑歌舞髙談聞
善謔錦繡落英吐籬菊粲佳節山屐霽淫雨蜀客萬里
外艱虞棘肺腑摧頹已無氣賴此作一鼔却欲挽長江
快意洗天宇且復置是事秋風送歸櫓
　　　中秋飲張仁甫家探韻得玉字
數日及中秋迎月試新醁清暉困屏翳頑隂費驅逐廣
座迷罇爼髙堂費燈燭未用䘏一眚何妨縱百沃見人
如見月張家呼小玉
　　　同郭師聖司空仲容探韻得江字
孤月流髙天分影遍千江我來無人境亦復窺幽忩好
客如佳月開門輒摐摐月到客亦到不隔山㟅谾把手
入茅廬笑語鐘新撞一鳴驚人友更挾飛鳬雙連璧光
照眼老我心所降呼童洗瓦盞竹葉傾山缸清谿潄鳴
玉老樹森髙幢更招二三子放懐山水邦分題得佳句
一字鼎可扛男兒樹勲徳出手便可樁願移詩句力挽
俗還純厖惟予心已灰庶㡬鹿門龎
　　　與諸友同坐梅下月霧淒清風琴泠然不類人
　　　　世各聮三二語醉歸卧南忩下明日徵所出
　　　　語皆忘失不記因追賦古詩以補遺缺
月冷逼疎影梅孤泛清光兒曹竅孤竹天風韻絲簧相
將二三子中夜聊徜徉泠泠白雪唱灔灔碧霞觴清絶
非人境浩蕩真醉鄉飛花炯天星墜葉鳴瓦霜歌放滿
空闊神融接混茫三山今何許仙游諒荒唐人間有逍
遙豈阻路且長簪紱縻步武得失煎肺腸役役少至老
過問或未嘗以愚息我機以學鋤我荒以文導我興以
酒發我狂使與風月親寧不荷彼蒼夜久梅影偏月亦
隣西岡嚴風吹冠巾白露霑衣裳歸歟掩闗卧枕上從
羲皇
　　七言古詩
　　　遺䕫門故舊
蜀江迸出岷山來飜濤鼓浪成風雷掀天斡地五千里
争赴東海相喧豗白鹽赤甲當道路呀然拒之欲使回
大山大水相較力宛轉稍肯開東隈山氣盛豪水氣怒
二氣停滀成胚胎離騷兮作文章祖始知孕秀鍾英才
曄曄令君出此地得非千歳之根荄願祝君如此山水
滔滔岌岌風雲起人言富貴出長年拭眼看君出奇偉
功名落落麒麟閣公當不負山與水如我頑鈍何為者
剩買耕牛老東里
　　　安清洞夜坐有懷
屋角錦樹風飛揚隂岑夜色凝清霜結庵雲竇謝塵俗
危然搔首憂偏長背燈顧影空寂閴亦復自怪何昂藏
人生百慮已大瘦顧我耿耿無他膓年來戎馬暗河朔
宵旰十載煩吾皇時將朝事問府主王路安得成康莊
我亦乾坤一窮士癡心未肯老為郎浩歌慷慨擬投筆
門外太白空煌煌願學北地傅介子一節出斬樓蘭王
　　　責睡魔
緑隂滿門春已還黄鸝門外猶綿蠻蕭蕭冷官無一亊
髙齋搔首兀癡頑睡魔襲我意蕭散直來眉睫揚神姦
須㬰爽氣溷塵俗雙眸瞑眩那能覸彌明未斷口頭句
鼻息如寄雷車間夢魂恍恍何所適飄飄寥廓辭躋攀
松風拂足雲生腋深窮月窟超人寰更尋織女支機石
天河西户聲潺湲無何有客乘晚興剥剥啄啄敲柴闗
驚回清風枕簟冷赤霞夾日崆峒山一日廢書强舌本
萌生鄙吝勞清刪謾學昌黎送窮術揮毫加㸃文爛斑
睡魔憑物對我語勸我停手開憤顔自言宇宙若非我
人生俄頃無休閒
　　　謝素師惠二石
素師為我良古僻野性乖疎無與適呼門投我清浄友
翻是巴江雨好石一石形作巢蓮龜近人團圓生素迹
皎如孤月流清空光逐一星斜辟易一石初似瓜色黄
年來應被天公劈枯松説與連理心參差再合如膠漆
兩石相逢已投分何消引我為儔敵與君傾蓋便忘年
未害吾人縛禪寂方今宰相真儒生議割三闗厭勍敵
祖宗土宇安生靈幸以艱難念開闢天畿要險壯中華
一日捐之良足惜争如推轂老將軍逺煽天風驅退鷁
我雖孺子亦有知不憚下圯傳履舄嗟爾兩石如有神
尚父兵書欣所習不應黙黙齋閣閑相對人間夜寥閴
　　　和郭信可苦寒曲一首
朔風吹沙邊雲黄行人墮指鳥獸僵鷫鸘裘弊醉何有
呼吸七氣成冰霜畫堂繡幕圍絲管馥馥麝煙紅吐煖
貧人尺布不可縫夜長展轉牛衣短將軍領戍山上山
勁弩折角刁斗寒鉄衣照雪夜如水哀雁一聲心欲死
年年官賜冬衣絹婦女從軍身不徧來歳忍寒須努力
農家飢死無人織
　　　闗山月
秋笳吹斷朔風起霜結層冰斷遼水殺氣横空月上遲
草色蕭瑟邊風悲萬里征夫齊悵望操兵初入沙場廣
將軍樊噲勇敢兒肉食萬里班超相天兵乘障驅貔貅
寳劍欲斷星旄頭輕生百戰百勝罷塞原積骨誰能收
至今唯有闗山月樂府聲中愁不絶
　　　陽春曲
栁帶抽春寒氣淺風光曉引春樓怨闗山行人久不歸
鸞瘦舞腰雙綬緩錦書難寄北征鴻歸飛海燕翻晴空
芳菲韶景伴愁老蘭苑桃花落照紅
　　　自開江歸依山結茅以居偶成長句
酒腐於爵肉腐俎擔石之儲我何有陸居無屋江無船
誰人乞與買山錢大梁千里森寒玉瓊茅桂棟營山麓
雲涵雨霂謝天公苦為貧人養黄犢秋衣更續谿芙蓉
蟬腹龜腸欲御風戲遣冰懐搜老語食無煙火更玲瓏
銅臭錢鳴總無惡更換清貧終不諾濁不能堪飢可忍
木强須撩天一哂
　　　題楊氏清福亭
㡬年瀕江種松竹鬱鬱葱葱蔽江曲猶有楊侯舊子孫
更結髙亭貯寒緑東家殺賊印鑄金西家言事腰胯玉
一罇徑醉我不知不待招呼風月足有客胷中抱經濟
才髙正患功名促閒為清福非吾事乞與此亭作佳目
主人再拜不敢讓願作閒人老林麓江平酒熟夜收釣
鴨肥稻香朝坦腹此時寄語惡長官勿遣追胥駭僮僕
　　　紹興六年十月六日同信可舜弼進道謁隱甫值
　　　　渠曬畫於中庭遂得縱觀中間不無可人意獨
　　　　范寛雪山八幅超然絶羣令人意象肅如真
　　　　得脱身歸巖壑間者請賦詩以知君重毫素
　　　　為韻得君字
畫山畫骨更畫魂范寛此中髙出羣君家八幅老筆墨
百年古篋鋪香芸我來日出掛東壁蒼崖落雪飛紛紛
寒鳥不動空無塵蕩蕩晴天開四垠終南太華入霄漢
秀色千里填河汾想當盤礴未畫時天地開闢雲中君
長鯨吸川欲酣醺疾起信手驅風雲須㬰却立萬嶺下
援筆往往齒沒齦平生愛山在夢寐行年四十老更文
摩挲巖壑重感歎徑欲杖屨從麋麕畫龍儻有真龍至
歸即到山非浪云列仙之儒恐邂逅煙霞芝术應平分
　　　策師南遊過三峽見予求施以詩會余憂悲苦
　　　　惱無意賦詠姑借梅為喻送行則無一字不
　　　　著題此本分事不妨大親切也䇿將安取紹
　　　　興十四年十二月一日
䇿骨寒瘦枯梅枝梅花開時徵我詩我詩悲瘁作無意
借梅代我陳其詞梅云最先得春意桃花亂攙作佛事
千年冷落空自知今日相看合何似迦葉眼睛誰不有
先覺我當為上首普令世界識春光南枝待入瞿曇手
　　　僧有悟䇿者見予於珞磧江上誦程子山孫李
　　　　辰李仁甫賦成都信相寺水月亭之什僕曩
　　　　客成都朝夕過信相鑑公求此詩至再三余
　　　　謂詩於佛法業成綺語每笑訶之不為作今
　　　　䇿誦二三公佳句起予追賦長句付䇿令寄
　　　　鑑公
天行明月地行水水月相去八萬里天公大力誰能移
月在水中天作底我心與月明作兩真月本在青天上
雖云佛説我别説恐入衆生顛倒想少城城隈佛宫闕
客哦水月僧饒舌三峽水寒梅花時起予對月賽此詩
　　　江月亭
　　　　朱㡬聖來為張氏求江月亭詩舟中載四大
　　　　部經函有蛇出其旁㡬聖以為經之異予曰
　　　　焉知非明月沱中龍將亦求詩邪故作詩付
　　　　㡬聖而併及之
張家作亭跨江月久欲題詩詩思竭今朝龍泉寳函來
豈亦索詩光貝闕忽憶曩時醉亭上笑倚長松清興發
波光浩渺蕩罇爼夜色鮮明見毫髮是時披襟揖灝氣
蠲滌肺肝洗塵骨歸來至今忽想像猶覺人寰可超越
會當月夕駕煙槳吹笛呼龍出龍窟蓬萊方丈儻可尋
借我長風泛溟渤
　　　題楊毅肅十馬圖
平生仰聞毅肅公南征北伐開駿功所乘十馬有圖畫
今觀逸氣猶追風當時血戰冒飛矢一中鈎膺一貫耳
功名富貴豈偶然請看將軍出萬死紹興壬戌之仲冬
李嚴城頭霜月空夜深無寐開素軸感時撫事三嘆息
　　　和楊偉明韻
黄花不待我西歸去載空吟九日詩今載擬招風月友
共醉黄花香滿枝佳辰不許負佳客我友南北如分岐
驕馬行嘶縉雲碧楚狂使我無退之把杯聲作噫吁嚱
傷予未遇空嗟咨雄文自是送窮術那憂窮鬼長相隨
牘中燦燦藍田玉有誰懷寳遇明時慷慨男兒當自料
少把閒愁愁所思
　　　題岳陽樓
洞庭涵浸八百里岳陽樓髙跨湖尾天空地迥豁疎襟
有客臨風來徙倚是時窮冬天氣昏慘淡愁殺湘君魂
層欄半落煙氛外浩蕩猶恐旋乾坤異時清霄玉鑑白
空明月路飛仙客明朝露華洗七澤萬頃寒光天一色
眼中未見此境好他日扁舟吾未老
　
　
　
　
　
　
　
　
　縉雲文集巻一
欽定四庫全書
　縉雲文集巻二
　　　　　　　　　　　　宋　馮時行　撰
　　七言古詩
　　　遊君山值冰合不得進
東畧扶桑還掛席朔雪顛風經赤壁欲呼龍伯出珠宫
戲上君山吹玉笛仙人未熟長生酒故遣𤣥冰凍湖口
洞庭千里一鏡中煙鬟黛抹空回首丹經素書舊巖丘
長歌歸去吾不留他年酒熟當勸客鶴使相尋縉雲側
　　　題張粹夫萬巻樓
儒生讀書不貴書枕頭閣脚醉夢餘反不若浮屠寳貝
為函金作字海龍扶出凌空虛君今收拾一萬巻置在
髙樓截雲漢想當日月出沒間玉軸牙籤互璀璨我欲
牽車駕黄犢往發縑緗焕心目論孟久荒縁老病請君
為我刪嚴令
　　　宴林簡州桃園
樂昌溪東大江頭脫木老屋風颼颼開門滿院種桃樹
桃花主人林簡州明年二月爛照眼簡州西川醉春晚
憑誰管領江上花但寄玉醪三萬盞為君對花連日夜
飜杯作雨雨花下使桃大如王母所種髙參天直使花
氣連西川
　　　送召客
暮春送客朝明光顛風吹花繞柂檣大江吞天日出沒
赤心許國一葦航平生夢躡螭龍尾天門九重九萬里
一朝巨手開天闗丹極紫霄隨步履兒輩端非五湖匹
國柄今歸謝安石遙之别墅清晝長笑拂楸枰行折屐
共傾東海洗乾坤景仁況是名公孫四郊多壘士之耻
富貴浮雲何足論宦海十年風退鷁我亦彈冠聽推檄
安能鬱鬱久居此朔飢欲死心不死
　　　和張仁甫李花韻
江頭誰家千樹李影落清江徹江尾風吹扁舟到花下
花間啁啾亦欣喜瑤林成徑千步長花光燭天天半香
恍如坐我羣玉府飛瓊酌勸青霞觴勝事此游難具列
照映肝腸盡明潔老懐已戒語作綺新詩向擬風回雪
東家西鄰詩更竒一時共借花光輝更須妙索留春句
無使花飛春告歸
　　　李花已盡再用前韻末章専屬蒙景明資一笑
　　　　也
向來風前見桃李今日紛紛落風尾老人於花亦何有
不用天公事嗔喜漫天髙跨風力長更飛急雨湔餘香
雪兒歌底踏舞馬燕子泥邊隨濫觴明粧皎皎争前列
觸手還羞疑不潔芳菲已斷陽臺夢只有消煩嚼冰雪
明年秖應花更竒豈無方畧留春輝欲作短章憑阿素
只待西隣之子歸
　　　李彥澤紫雲洞
玉帝侍臣紫雲翁帝嗔謫居跨鼇峯年齡瞬息反帝所
空有衣冠藏山中山中草木俱不同紫雲霏微氣鬱葱
風清月白巖穴空翁猶被髮乘虬龍來從南箕驅長風
人間奔趨争追蹤依稀可望不可從披尋遺編三復重舜
庭絲匏間笙鐘嗚呼翁兮終莫從姑從遺編愈肓聾
　　　峽州楚塞樓
東南上流蜀之門領畧形勝斯樓存岷峩之西江發源
勢如建瓴注平原出門頓息波濤喧五溪七澤相吐吞
蜿蜒紆餘帶城垣山亦却立且踞蹲排青疊翠來庭軒
座隅髣髴聞清猿我來新律當正元天地清夷日晏温
主人延客開清樽酒酣疎襟忽孤鶱北望兩京手可捫
感時撫事銷客魂比聞敵幟猶繽繙躙躒海宇胥分奔
赤縣神州宜細論翠華㡬時驅育賁歸挽天河洗乾坤
願見從來中國尊老夫日拭雙曈昏
　　　遊峩眉
向來一紀登臨意白髮頺齡才一至阮哭窮途真可笑
孔小天下或如是平生厯覽廓無礙方稱老懐疎不緻
安能却粧住雲霄更不婆娑下平地
　　　杜如篪屢督烹茶仍作詩次其韻
老寄餘生山水窟寂無朝煙屈硉矹客從何方問棲隱
無人譍門杖藜出言間遺我翠玉餠把玩芳香襲呼吸
便欲洗琖試水品腸胃空枯恐稱屈緘藏小篋掛東牖
惕若虬龍隨手入雲濤雪浪有變化扄鐍苞苴何鬱鬱
痛嘗七盌豈不願待營一飽終無及窮人談富如畫餠
浪説烹炮詫知識真求大嚼薦茗飲可笑詩人太癡絶
豈惟枵腹誤指染更并麗句成乾沒亦知且具衲子供
澆淋蔬筍供一啜恐君肺腑出宫商造物反怪太喧聒
又恐展轉夜不寐深思危慮比孤孽何如待我食萬錢
東閣大開玉醅潑翠娥捧香沃煩膩醉起一笑天地闊
男兒蓋棺事始定所不踐言有如日
　　　廣安朱義從為渝上霜臺之客母夫人年八十
　　　　餘極其孝養一日有三白鷺翔集中庭不去
　　　　義從作翔鷺亭識其事縉雲子為賦此詩
振振鷺鷺于飛白華遺音詠潔白故此翔鷺呈鮮儀萱
堂八十癯僊姿無心更出風絮詞夜入佛觀燈耿耿晨
翻貝葉多髮絲郎君風標晉人上芙蕖照映清漣漪晨
昏定省履聲細鷺兮飛躍隨彩衣吾聞擊石百獸舞又
聞上世巢可窺余生眼明見異事感今懐昔為此詩
　　　山中宿小民家夜聞虎因有感
虎叩門山風裊裊吹黄昏編蓬為户隣虎穴敢於虎口
寄浮生干戈時有人相食吏猛於虎角而翼虎叩門不
敢入使我愴惻長嘆息
　　　正月二十日上山莊二月晦日歸不見花
山巑岏立屏幛山上無花不見春下山花落空惆悵嫣
香空後芳草萌芳草萋萋愁更生子規啼血不見花春
又别我天之涯
　　　和張仲山寄酒
兵厨盎盎孚盈缶憐我十年青濮口投醪分惠繼以詩
詩更分香過於酒酒瓶詩巻墮我前頓使幽棲添二友
朝吟直到屋翻日夜醉不覺山銜斗也知庭内無留難
掃除弊事如揮帚龜陵千里數萬家誰不髙擎加額手
公餘退食多燕衎一斗百篇困何有餘波借與草木春
況是江頭釣魚叟更煩遣騎日聮翩暖熱縉雲先馬走
　　　䕫帥范太尉生日
秋空無雲倚太阿天駟不受金盤陀英姿傑氣狹宇宙
却立引手攀明河已辦長纓三百尺縛取單于寄飛馹
徐揮白羽掃龍庭停驂戲勒燕然石落落雄圖九萬里
白帝屈公朝夕耳天使中興氣象自公還還當與公金
石年
　　　恭州楊倅生日
鳯龍虎豹無凡文墨池太𤣥之裔孫至寳不琢粹璞具
猶有太古羲易淳渝州别駕未足論嘯歌已是騰清芬
一錢不輸縣官手飽食長歌耕壠雲生朝佳氣氤氲集
歡聲一境聽洋溢願從黄童至白首年年擊壤歌君夀
　　　劉守生日
天清地浄行清秋帝命吉祥驅蓐收九霄墜露濯仙骨
冰壺翠鑑塵不留十年持節東西州繡衣輝煌照遐陬
山之岷峨水之涪兩川至今騰歌謳渝城突兀大江頭
豈足滯公霄漢遊鬱葱之山海上浮上有仙人老浮丘
玉井蓮開花作舟載公縹緲登瀛洲瓊瑤之臺白玉樓
霞裾飄飄海上遊仙人吹簫勸黄流一觴不老仍不愁
始知仙凡隔塵土人間衮衮真浮漚
　　　常君挽詞
龜城之山龍蟠崛山下佳城何鬱鬱一抔黄土百年心
數字寒旌萬里骨風愁雨悲春色死生長何方葬於此
亂離溝壑半公卿不得如君君有子我生苦晩復異縣
平生不識先生面但聞其見元祐時傷今思古為此歎
　　　石孝立挽詞
斯人已矣舟移壑惆悵九原誰可作靈光長與孤月孤
幻化偶隨落葉落人間好事平生有留得芬香傳萬口
楊侯宅畔蜀江邊霜立梅花醉哀酒伯仲如林吾所愛
俯仰十年無一在鬢邊日月去如飛老懷不待秋風悲
　　五言近體
　　　題香積寺
撥草詹風日招提重訪尋雪如將路斷雲實助山深密
印傳初祖英風嗣少林我來聊借榻静夜聽龍吟
　　　天華寺亭二首
老去心如水眼明猶愛山偶來出已意特為破天慳能
使渺茫處盡歸尋丈間公餘成踐蹂心事等雲閒
　　　又
一亭開浩蕩千載納幽閒日色射丹巘秋姿凝翠鬟人
家屏上見鷺㸃鏡中還冷宦驚人眼無妨飽看山
　　　遊東郊以園林無俗情為韻得情字二首
野寺日欲落晩林煙自生霞文明逺水鴉㸃背孤城酒
盡無聞酌茶粗得老烹歸來喜不寐濩落稱余情
　　　又
散漫藤蘿外飄然猿鶴情雲山如有舊草木半無名隔
竹寺幡出前村砧杵鳴乾坤清絶地猶覺是昇平
　　　詠雪
疎木墮栖鳥寒潭悲卧蛟與松為老伴喚月結清交簷
滴冰為筯梅添玉作梢豐年何以報作頌紀南郊
　　　阻雪
朔風飄正急客況老難禁問路迷南北攜笻探淺深地
驚盈尺許盃喜十分斟梅蘂如相識暗香何處尋
　　　寄張昭度
知君多暇豫山縣少追胥日晏未鳴鼔夜分猶誦書相
思千里外一見二年餘錦水連三峽時通雙鯉魚
　　　臘月二十八日
晷景餘三日憂愁盡一年酒侵新歳熟花待故枝妍隣
里多遺餽庖㕑有盛煙擁爐風雪順春意欲相先
　　　除夕
峽裏江山暮愁邊日月窮酒濃新不飲春近舊多慵嵗
事横胷臆年華入鬢蓬明朝有王會心與蜀江東
　　　元日二首
穀旦休祥見元朝氛祲開日車扶曉出斗柄幹春回致
理歸廊廟私憂尚草萊太平豈無象天意是胚胎
　　　又
日月新年節乾坤舊觀還鬱葱浮曉霧紫翠動晴山御
氣籠宫闕朝班雜佩環遙知王㑹散喜色粲天顔
　　　和何子應盛山一首
徑掃風雲浄爐薫山谷香青葱環暗壁金碧跨崇岡小
雨留歸斾飛霞落酒觴干戈遽如許稅鞅更何妨
　　　和何子應記所見
公事有餘暇披衣繞風林髙吟起髙興閒事引閒心未
種淵明桞方鳴子賤琴㡬多疎散意矯首亂山深
　　　清明
律厯調元氣氛埃廓景風清明歸在宥顦顇得沖融日
御元來正王春自昔同野人看氣象暫覺百憂空
　　　寓興
乘軒知有負啜菽苦無歡萬事等一夢寸心當自安荆
卿甘度易李愿喜歸盤黙坐發深想春山猶夜寒
　　　彭山道中
劫劫真無謂遲遲再有行斷雲峰出没殘照水分明逺
意誰能共長亭空有情從今離别夢逐夜到江城
　　　旅興寄張惠之
始覺歸耕晚從誰話此情但能安食息敢復計聲名留
滯煩書信艱難愧友生有懐悲不盡歸鳥暮雲横
　　　舟中見月
濮上今秋月於人大有情銀盤隨水湧素練截江横岸
闊天光近舡虛夜月明寒光迷上下萬里一心清
　　　送友人兄弟赴省
書劍一門去由來得主盟峩冠雖合遝再鼓已聾盲風
急鴒原起雲髙雁序横天衢在咫尺去去任飛嗚
　　　就得勝寨遣人入巫山買酒
聞道巫山縣秋深好白醪形神須此物觴詠本吾曹馬
杓勝鸚鵡羊羔當蟹螯暮寒催渴肺徑欲賣青袍
　　　白雲安尉出戍至䕫州
戍鼔黄雲外征夫白帝東風林行嘯虎雨夜䬃哀鴻路
入山光静村含晚色空嵐煙欺眼力不見鹿皮翁
　　　至日三首
太史書雲日周家紀厯年一罇供笑裏五載客江邊城
暗催春雨山連作雪天功名驚過隙節物自推遷
　　　又
至日寒無賴今朝愁奈何兩宫黄屋逺二老白頭多聖
主今嘗膽皇天忍薦瘥乾坤為回首慷慨一悲歌
　　　又
令節仍長至公家放小休愁城開六府醉眼見千憂梅
蕚含春小雲容帶雨收曦娥自來往生理百年浮
　　　遊寳蓮寺分韻得塵字
路出青山近招提更可人清心鐘磬響逺跡簿書塵晚
日池邊迥秋風杖履親頻來一樽酒不畏老僧嗔
　　　楚甸江頭望雪晴二首
歳暮風欺客天開日解圍雪消無奈白雲細不禁飛目
盡江無盡吾歸雁亦歸曉來清徹骨塵物汚人衣
　　　又
晴天開澤國江渚匝煙圍鷺静蕭蕭立梅孤黙黙飛岸
荒羣虎過村迥一人歸愁緒如相惱帆收徑典衣
　　　遊樂磧江中石洲
石出杖藜穩沙暄牽興長半江鷗鳥地三峽水雲鄉攜
客撑煙艇開樽俯緑塘便當從此去煙雨釣滄浪
　　　行遇小雨
小雨暗兩岸孤舟撑一篙清同寒鷺迥愁與暝雲髙已
判亂波色時饒㸃鬢毛三農有重賦為汝喜如膏
　　　䕫州撫屬陳行之座上作
雲細不成雨虛從萬里還卸㠶逢故舊把手話間闗酒
濁消千慮春新見一斑便須開口笑白髮不勝刪
　　　至日讀莊子
世路頻時節山城暗夕煙酒先回暖律梅自斷殘年日
月長江水功名小井天如何割幽抱更與問虛𤣥
　　　謝景濬卿東州名士未曽傾蓋因僧悟䇿有詩
　　　　寄余臭味不殊千里同契望風増感作詩寫
　　　　懐一首寄謝
客唱凌天路僧傳到野亭人間聞譽處句裏識儀形學
道荒文律嬰愁鈍性靈只如老瞽史音節尚能聴
　　　歳暮舟次荆州呈李堯俞
肅霜聞渡雁湖海發歸舡煙樹開吳澤風㠶盡楚天經
過成往事信宿是明年詩句隨元禮雲山共一天
　　　舟中觀雪呈李堯俞二首
孤渚凝寒睇斜風看亂飄已狂難自定初泊不勝嬌白
向水邊斷輕來衣上消更愁清夢覺篷底聴蕭蕭
　　　又
密雪晚來急扁舟江上看凍雲千頃白對我一襟寒屨
冷深猶立巾欹重更彈家山想同夢夜倚玉欄干
　　　自行在解維宿長安閘下回望天竺諸山依依
　　　　在目微臣去國撫亊感傷因成此詩
歸來豈不好去國意如何主聖憂思切時危習俗訛山
髙更回首天濶阻悲歌一寸丹誠地餘生感憤多
　　　再登岳陽樓
樓髙臨迥渚天闊上丹梯雲盡樹不去水平天更低江
湖分去住吴楚亘東西遐矚寛幽抱愁多望轉迷
　　　和楊團練元韻
此生渾褦襶秋鬢漸鬅鬙跂徳山徒仰雄談壘更增奇
謀閒袖手佳句老傳燈起我棲遲意寒鳩欲化鷹
　　　同王公佩和老杜韻
新長篔簹竹傍穿薜茘墻夜須邀月坐晝不待風涼剰
放梢添緑斜將籜抱香幽居絶還往相伴興何長
　　　又
弊屋甫環堵此君憂面墻當忩蔽寒緑入坐薦清涼客
詠閟餘響佛薫留散香老成看氣骨霜雪表靈長
　　　和丁利用韻
末路初傾蓋春風一繫舟英姿森劍㦸餘論有春秋時
事朝暮别年華日夜流徒勞是州縣東去勿遲留
　　　和何子應遊西山
乘時休杖屨勝槩洗塵凢屛障開蒼壁龍蛇拔老杉水
明花並倒山疊玉相攙卜築公相可吾當住翠巖
　　　又和子應遊萬州岑公洞
泉細或疑雨巖深微見天暫來如可老長往不難仙石
髓層層落松聲樹樹傳欲歸重回首明月傍船舷
　　　題友人南北江山圖
地廓秦山壯天涵海甸寛十年經眼處萬里入毫端户
牖開千嶂風煙老一竿已無圭組累圖畫不空看
　　　送涪守何常卿十六韻
一時周屏翰千載漢循良寵渥分民社疲羸賴紀綱洪
恩隨雨潤令問與風翔日月流年駛江山别恨長已聞
談舊政方改視新章賤子千官底曾依數仞墻迃愚真
濫吹浩蕩實包荒倦鳥棲林樾哀鴻顧稻粱一鄽聮户
版餘惠及耕桑迨此徴黄速還聞借寇忙江雲引行斾
峽樹逺歸檣亟欲承顔面於焉寫肺腸麥秋驅病馬山
雨絶横塘意去如飛鳥身留類觸羊登臨空悵望竚立
更淒涼眷注期公久趨瞻預可量
　　　西山一首
有客徵清賞攜笻上翠微雨差肥水面春恰染山衣破
緑苔迎屐藏寒竹擁扉雲融開别浦天浄見孤飛語響
留舟壑杯光艶落暉
　　　和李工部月夜
天地渾無滓清光濯肺肝倚風哦絶唱想像見仙官照
我竹書冷戀君銀鬢寒家山想同夢倚玉夜䦨干
　　　題王與善隱軒
苦節風塵際甘心季孟間禄微㡬飲水眼冷只看山江
緑鷗千㸃簷踈月半環飽諳清浄趣渾未覺天艱
　　　春日題相思寺
繫艇依寒渚扶笻上晚林山山春已立樹樹雨元深掃
葉移床坐穿雲買酒斟相思思底事老大更無心
　　　山居
溪帶三弓地山開一蓋天茅簷低没霧藤路細迷懸惡
草飜新耨獰彪突舊穿争鷄喧腷膊静鷺立攣拳翠著
衣襟濕嵐薫草樹鮮老夫甘廢棄末路寄沈綿水出桃
源俗人來谷口賢心期如水冷世事絶風傳瘠瘵髙眠
穩疎慵入静便酒缸開半熟茶餅索新煎温飽無餘事
安閒得剩年勝遊欣此始妄想置從前出處非吾浪乗
除計亦全況因心地静粗了佛家縁零落餘生在寧無
火裏蓮
　　　送楊元老召赴闕
羣心周道直萬國舜門開咫尺清虛地精微擇異材光
輝生錦里合沓上蘭臺霄漢横髙翥風雲接大來龜龍
紛秘奧奎壁煥昭回碧海浮城闕丹梯近斗魁由來陞
密勿此地實胚胎早晚龍淵躍從容衮職陪斯文歸黼
藻吾道久塵埃漢武威懐逺周宣正化恢治源先簡儉
國本厚封培造膝心終啓前籌力竟回正宜須弼亮豈
獨藉淹該疇昔先登際聲名亦壯哉追風先蹙踏戢翼
更徘徊巨寳應難價殊姿肯自媒中天懸日月萬里忽
風雷戮力銘鍾鼎餘波及草萊故人元勃窣晚節更摧
頹料想憐枯肺吹噓助酒杯
　　　送張仁甫見何少卿續郎中二首
并州天下脊人物見遺英亂復歸何處貧甘送此君天
髙卿月滿雲静使星明二老恩波闊扶衰强一行
　　　又
水驛風煙暝江郊茅葦秋不闗窮易老自是客多愁自
倚速城價終艱一飽謀向非天下士强項敢輕投
　　　月夜
秋立雨新霽氣清雲自消地空銀海闊天浄玉丸跳把
硯承明露扶兒看碧霄病禁淒冷得不惜到明朝
　　　遊峩眉十一首
聞説最佳處深藏疊嶂間只須一兩屐更入數重山架
竹深猶渡埀藤險可攀林泉未厭客風雨不教還
　　　又
薄宦非初志幽棲有宿期勝遊宜數數老境已埀埀山
好無時見雲閒逐處隨誅茅或未可細路有人知
　　　又
蜀公愛山水無不到牛心歳久無從問詩亡不可尋雲
堂環碧嶂溪路擘青岑從僻須回杖窮探不厭深
　　　又
絶嶺人人到空迴亦大誇至人觀實相凡眼眩空花有
障猶隨牒無心已出家普賢吾日月歸屐候晴霞
　　　又
緬想如天逺由來路不賖快穿靈運屐徑造普賢家仰
睇雲霄逺回觀錦繡華老難持浄戒細細酌流霞
　　　又
萬山皆拱揖蹲俯若臣隣初到最髙處誰為第一人自
驚渾俗骨或湧半天身初夏猶深雪難忘數飲醇
　　　又
豈但山儲秀年多樹亦靈往來供静矚參井入危經幽
討真殊絶神光却渺㝠正當存不議聊使俗迷醒
　　　又
巖巒皆創見草木半無名翠削山山玉光搖樹樹瓊嶺
雲隨客袂谷響荅僧行清絶渾無寐空山月正明
　　　又
攙天元有路絶俗更無村孤眺臨崖觜危升挽木根渺
茫均逺邇倐忽變明昏佛現驚搜句巖前萬口喧
　　　又
佛已歸無跡吾當反自崖肺腸蠲墜露衣佩結明霞陶
令難忘酒龎公亦有家下山人借問姑射咤南華
　　　又
雖知仙可學酒盞喚淵明未遂山中隱聊為地上行留
人埀雨意送客走泉聲初上乘危慣歸途更不驚
　　　雲安下巖二首
繫纜江沙静杖藜巖谷春花依竹色好草入漲痕新占
笋苔初破嘗梅客遽顰篙師勿槌鼓幽興苦留人
　　　又
曩遊成斷夢再至是陳人攬景追前跡尋詩拂舊塵孤
松難破凍細草易生春晴日江天好凭欄愁更新
　　　題梵音水野亭(黎州/)
三宿離桑下棲遲向一年無來元謾爾欲去也凄然峽
路梅隨馬呉江栁繫船此生無再到題字寄山泉
　　　題黄氏所居
環翠五六里深藏三四家風髙鳴雁序春暖茁蘭芽門
巷分楠直溪流帶竹斜我來風雪曉倚杖看梅花
　　　遊雲泉寺
人日訪山寺春風能借温栁橋通野水栢徑隱重門泉
竇來何處梅花别有村從容尋後約假榻卧雲根
　　　假守蓬州視事二十日以臺章罷黜行至温湯
　　　　作此以寄同僚二十韻
聨事春將半去官春未歸儒冠真蹭蹬祖席有光輝罷
遣親刀筆勾牽坐釣磯同寮多俊彥投老失親依坐席
邱無煖扁舟蠡亦肥泉聲清夢寐山色浄裳衣竹杖隨
時拄山杯信手揮荷天將土苴為我易煙霏州縣徒勞
耳簞瓢殆庶㡬不糜公廩粟元長故山薇白髮心猶壯
丹途計益非人生今殄瘁世路只歔欷苦潦人將溺思
援手病痱道孤誰嘆息迹蹇共嘲譏去矣猶迴首憂之
欲奮飛古今難骨鯁風俗易脂韋深峽真浮海温泉當
浴沂空山猿擇木豐草馬辭鞿已遂孤雲逺猶通一徑
微年年如問信深覔薜蘿扉
　　　荅郭師聖
問訊煩書札情親語味長是非元自定得失已兼忘洗
手分僧飯清心炷佛香窮城不假給何似水雲鄉
　　　石漕生辰
夢斷熊羆夜祥呈饋鯉初固應賢有後誰謂慶無餘為
國家相似憂民子不如符分四郡虎金佩十年魚未補
三公衮聊分八使車權衡公選格陵阜富軍儲閥閲名
猶在朝廷席已虛稱觴勤祝頌二十考中書
　　　張公升挽詩
掃地綠覆牖撥醅香遶墻是非閒處少日月醉中長薤
滴悲歌露柯寒落葉霜百年成底事宿草任蒼茫
　　七言近體
　　　中秋探韻坤字
山雨連秋懶出門嬋娟佳節更堪論一年有限天知已
萬里無雲月返魂淡影參差收海岳清光浮動洗乾坤
擬憑罇酒相酬荅遮莫沈沈下别村
　　　秋日即事
人情節物自相闗强不悲秋亦恐艱漸老身危生理索
憑髙眼逺暮天寒樹能長嘯風前聽山亦多愁雨裏看
陶寫無他仗詩句雁聲砧杵倚欄干
　　　秋夜書事
燈暗文書隔縠羅寒欹竹枕倦吟哦本來無事消魂得
作意撩人奈雨何二十五聲秋㸃冷百千萬緒客愁多
海山寂寞應如此琴自無絃一放歌
　　　和郭信可秋夜有懐
又是山寒水緑秋年華冉冉鬢邊流一聲孤雁人千里
三㸃寒更月半樓宦海浮生成底事騷人徹骨是長愁
天空地迥淒涼夜一曲商歌一掉頭
　　　十七日夜月色尤佳與韋去非東亭小酌
秋來瑤海浴嬋娟天上人間又一年有酒何妨三夜看
無雲尚見九分圓樓臺迥憶仙遊眼村落遙思禁曙煙
斗柄銜山風露冷歸來清絶不成眠
　　　食笋
錦籜初開玉色鮮烹苞葅脯盡稱賢絶能加飯非無補
浪説冰脾苦不便一日偶無慵下箸四時都有不論錢
寒儒氣味都休問準擬凌風作瘦仙
　　　送孫履道
平生心印久相傳出處窮通豈偶然且把新詩斟別酒
莫將離恨惱衰年步兵未必非竒士太白惟知是謫僊
待我休官彭澤去約君同老白雲邊
　　　上知己
十年宦海塵埃客文墨於人有底功天逺寧知心匪石
官卑不許氣如虹唐雖未老行將老衍不應窮究竟窮
何日得君天上去收雲拾雨借長風
　　　寄越州張子文待制二首
霜清玉潔紫微人海水羣飛蹭蹬頻首尾七年歸剪拂
東西萬里隔聲塵酒杯强遣愁中趣藥裹長隨健裏身
天逺征鴻飛不到登髙極目更傷神
　　　又
風塵綿邈想懐家為報平安向海涯壻舊能詩鳴曉雁
兒初弄筆抹秋鵶陶張蹇石真心腹(四人為幹/集家事)王蔡韋
侯比輔車(四人其/家鄰里)更有梁山何小隱要乗春漲别金華
(何子應子文内兄/金華子應山居)
　　　盧秀才家食棃
屢欵盧仙貢玉堂谷棃霜飽毎分香冰圓咀液涼疎齒
金醴吞甘浣熱腸誤誚斧斤訛魯簡駭聴名字笑呉娘
好同火棗供嘉品端比蟠桃味更長
　　　溪上望居人有感
溪上居人三兩家竹籬斜插倚蒹葭清流日暖魚飛浪
静渚輕煙鳥印沙鱠落霜刀分綵縷酒傾玉椀泛瓊花
因思故國園林約默數歸期定不賖
　　　感事詠菊
寒花冷艶為誰發霜露泠泠秖汝侵弱質向人如有託
清香絶世本無心會逢仙老收靈藥不用騷人費苦吟
千載豈無陶靖節東籬蕭索待知音
　　　詩呈監試
筆陣詞鋒已破堅深深簾幕度微煙紛袍幸免催詩雨
堆案何堪造榜天走馬共知難看錦得魚自笑已忘筌
芙蓉豈待春風力偶失知音勿斷絃
　　　和食笋二首
敢將蔬笋擬甘鮮清瘦肥癡定孰賢氣味比僧從淡薄
支離似鶴要輕便未隨煙客登山屐且輟江神飲馬錢
一歳可能三百把骨青髓緑配松仙
　　　又
麞牙鴨脚色相鮮更遣逢迎酒聖賢齊魯大邦應自美
煙霞清興豈相便風神肯慢吹成竹市老能教省直錢
早晚蕭然文字飲何須喚作地行仙
　　　早行
馬入寒林驚宿鴉羸僮呵手怯霜華已經殘月路數里
知過安眠人㡬家嚦嚦曉烏天外唱疎疎煙樹嶺頭斜
前程自謂明時近不用孜孜苦嘆嗟
　　　新居鑿井飲之味殊清勝因成一首
丹砂黄菊莫年須清浄𤣥功世恐無千里長源開地脉
數篙寒影落金樞蟄龍雨氣通滄海丹鳯秋風老碧梧
事業正應歸鼎飪更分清韻入冰壺
　　　曉行得江字
晴色招人步曉江牙牙瘦石水淙淙斷雲作片元隨伴
白鳥無羣不著雙浄渚鏡磨涵崛屼飛濤雲湧過艂艭
煙蓑雨笠吾將老富貴心慙苦未降
　　　客丹稜天慶觀夜坐
家山千里秋風客搔首夜深寒雨忩萬古興亡心一寸
孤燈明滅影成雙鬢邊日月如飛鳥眼底塵埃擬漲江
髙枕欲眠眠不穩曉鍾迢逓發清撞
　　　苦雨
噎鳩喚雨惱秋魂唾手牋天恨少文捲去行雲宜有主
放行飛海恐成羣濛濛遮眼尋山逺㸃㸃送愁縁竹聞
神女工夫遽如許可能匝地洗妖氛
　　　清明
寳勒香輪簇桞隂宦遊清味獨沈吟野雲未散山頭暗
春水初生岸脚深萬里松濤寒食淚十年萍梗故園心
狂風又捲殘紅去飛落誰家無處尋
　　　思歸
安用區區五斗為竹籬茅屋喚人歸閉門髙卧不通客
倚樹長吟懶繫衣秋稻水乾還築圃春蠶桑盡欲鳴機
山雲野樹吾家物身瘦何妨道自肥
　　　和王祖文
河東河北塞煙長誰作今年一葦航已見五龍思自奮
似聞兩虎却相傷麟臺君有青雲路蝸舎吾其白首郎
憂國憂家連夢寐端知不復有他腸
　　　贈李西臺
瀟湘濃碧浸青天千里人家接楚田惜别正當歸雁後
相思無奈落花前江樓間上雲藏樹野渡初迴月滿船
看著行春驅五馬絲絲埀栁拂長鞭
　　　索友人賡和
詩債遲遲不見還只縁草賦動天顔一揮可但難加㸃
三復何消更索斑餘力自知過我輩新篇不合是君慳
風流來往無多日肯與吾曹作兩班
　　　和陳舜㢸中秋有感三首
宦海浮沈久倦遊一聲雲雁一襟秋只今楚客多愁思
況是潘郎已白頭何處有山堪寄老此時無月亦登樓
寸心或是孤雲起浩蕩天涯不可收
相别相逢總是天朅來醉月又經年君歸已買三山馬
我去仍求一水船貧富勿論俱是夢雨暘休問苦無田
中秋已過重陽近頻向離筵醉拍肩(舜㢸詩憂貧仍閔/雨故詩中及此因)
(以寛/之)
人間八九不如意獨坐蕭蕭愁絶時空有此心誰領會
知余明月是襟期婆娑寒影不知老呼吸清光能療飢
今夕不妨休見面旱苗須雨一深犂
　　　送王公佩之瀘
炎薫五月只須㬰底事書生亦渡瀘午影風涼槐繫馬
曉岑雲白杖挑壺見聞幽谷鶯遷木氣類朝陽鳯集梧
見説阿房曾有賦聲名速為詫東都
　　　送馮貫道赴行在二首
路入丹霄起柂初峽山晴色曙煙疎海深南斗臨天闊
江合西川直帝居禁漏深寒參佩玉御爐香暖散衣裾
遙知三接承恩罷日影參差轉玉除
　　　又
儒雅風流總不如烝髦久合下旌車黄堂報政瓜初及
宣室傾賢席已虚楚樹迎船春去盡呉蓮傍槳雨收餘
留連物色題詩裏健步傳呼有峻除
　　　雨中書事
昨夜風吹茅葦紛今朝急雨洗崖痕山山霞沒江喧枕
樹樹鳩鳴雲到門隱几真心開暝照繙書老膝痺危蹲
山居染得疎慵病無復功名皓首論
　　　謝杜合州送酒
浦樹江雲晩杜門史君書札問深村憂愁徹骨妨詩律
賦詠開荒得酒樽病肺可能供痛飲濡唇亦足荷深恩
呼兒擎出隨藤杖洗盞開嘗坐竹根
　　　眉僧曉岑僕未之識也持鉢求施既辭以貧則
　　　　願丐一詩詩未暇作而三至門知嗜好可喜
　　　　也因書長句四韻以贈
門前剥啄遣兒譍客是平生不識僧檀施咄嗟貧未可
詞場馳逐老猶能識凌風月收孤思乞與雲山伴曲肱
我亦從來慙綺語休將此段擬傳燈
　　　和劉仲㢘新年春望二首
年於鬢髮最相干又作新正一再看懶共燕泥烘午霽
吟隨鶯樹澁朝寒餘生已分千人後燥吻猶須百榼乾
愁絶向來飛舄伴蕭然形影若為歡
　　　又
闢掠閒愁自不干因春成老亦看看花枝本自能時様
燕子從前有歳寒酒著酡顔衰似健杖扶沙步雨猶乾
杜門何似頻還往藉緑簪紅趂逐歡
　　　送張卿赴西路憲
不容巴國戀深仁使節朝馳詔墨新山水兩川奇勝地
典刑三晉老成人使星正自臨東井卿月元來照紫宸
自是臯陶多邁種歸毘舜徳詠臣隣
　　　九日邀郭信可登龍鶴山
已脱青衫付酒家請君含笑岸烏紗百年行見星星髮
一醉須還歳歳花令甲許人休吏卒峯巒邀客上煙霞
龍山故事依然在莫把風流讓孟嘉
　　　冬至有感
蕭辰俛仰及嚴冬白髮空云是至公造雪不成天本恕
喚梅未醒句無功可能人事無消長只待天時有變通
節物相闗愁似醉一庭霜葉一忩風
　　　南至即事
愛惜清秋預恐貧豈堪時序過來頻待梅沽酒無多日
隔臘看春只並隣俗薄連墻成異縣時難佳節是蕭辰
望雲還卜中興日濺淚乾坤一小臣
　　　梅花
正是園林花木衰冰姿玉潔出疎籬月中瘦影道傍見
江上寒香人不知時節驚心非故物簿書滿眼欠新詩
碧雲暮合闗山逺擬折瓊英寄所思
　　　落梅
不禁清瘦怯風霜逺信先憑驛使將樓上笛聲吹舊曲
鑑中人面學新粧飄零院宇仍多思㸃綴簾櫳亦自香
留與春風共流轉憑誰試與祝東皇
　　　􁣆醿
萬仙同駕碧雲翔容與人間散異香梅似前賢長隔世
酒真同氣莫相忘流鶯夢㫁驚風雨落月魂銷映雪霜
春暖日長無一事飛花片片倚胡床
　　　和向文叔見寄
煙雲浩蕩五湖身老向風塵學問津白髮只應無奈若
青衫定是可憐人草侵吟枕依依夢花傍愁襟故故春
江上負暄樵牧晩素書千里慰蕭辰
　　　縉雲寺
借問禪林景若何半天樓殿冠嵯峨莫言暑氣此中少
自是清風髙處多岌岌九峯晴有霧瀰瀰一水逺無波
我來遊覽便歸去不必吟成證道歌
　　　謝陳舜㢸送丹茘
驪珠三百照傾箱一一都全味色香道逺鶴觴齊騎驛
雨多龍伯䕶津梁蠲煩已笑冰無味過眼仍同玉有光
報貺無他空覔句更慙詩骨謝凌霜
　　　寓棲隱僧舍讀書
茅竹無錢結翠霞歸來棲止梵王家夜忩聴雨翻書葉
曉研凌霜注井花已隔朱樓安管鑰獨尋碧磵問津涯
蘆簾紙帳門如水兀坐蒲團事不賖
　　　過鐵山驛
來時趂作世情遊歸去凄涼遣客愁萬事世間多反復
一生此地㡬春秋天寒樹老葉全脱水落岸髙溪不流
行路﨑嶇縱難料江湖付與一孤舟
　　　清富軒
道髙清識自超殊白璧黄金視若無坐側擁書皆是寳
望中森木盡為奴朱簾畫棟皆成俗緑水青山可與娱
日有輕肥尋訪去毎敎留戀過殘鋪
　　　題蔡雲叟山居
茅屋依雲晩未收一門山色倚寒流戲簷黄雀驚彈劍
飲水烏猿看放鈎醉卧落霞斜枕手髙吟晩日更昻頭
朝廷莫問安邊䇿人在深山笑五侯
　　　送常徳翁知縣
山多豺虎水蛟黿萬里歸來只舊官莫問蒼生待君起
須知白髮見親難髙蹤已逐飛鴻去凡眼休將退鷁看
得句驚人須寄我時時要看老波瀾
　　　寒食夜坐
雨餘虚廡静前墀坐到空江月上時馬嚼青芻喧夜寂
人圍緑幕夢歸期一年已是逢寒食千里誰能慰客思
留宿春城愁落寞杏花明日更離披
　　　將之瀘南
㡬年落魄劍南州重入蠻鄉覔舊遊十驛出城難夙駕
一生浪跡愧虚舟家留異縣懐親老夢遶滄洲恐鬢秋
白馬鳴寒如可問此身端復謝沈浮
　　　村居
飛蛾故故撲燈光風雨蕭蕭打紙忩人為官方搔白首
虎來村落渡清江猿啼冷日誰家夢故國愁牽㡬曲腸
籬菊何曾憂戰伐夜添寒蘂趂重陽
　　　送同年朱元直監稅
會計牛羊道益光幽蘭不佩亦芳香前郎未必辭官小
我輩惟知作法涼客抱只消潘鬢白俸嚢無奈朔身長
要知别後相思地獨上西山下夕陽
　　　又
秋風可擬借年光曉覺新篘潑鼻香黄菊丹萸元嫵媚
敗荷衰栁自凄涼山纔入眼身尤健事不闗心日便長
欲把酒藤凌翠嶠醉餘起舞送重陽
　　　又
池上千巖入曉光無花草木自吹香眼隨天霽山山見
心與秋清事事涼長嘯響驚龍壑静微吟思入雁雲長
未須搖落增悲慨新報王師復洛陽
　　　謝韓秀才送松栽四首
新拓藤蘿住翠巒移根千本到雲端初乘雨露迎春種
便作雲霄蔽日看巖穴從今增氣象茯苓可擬救衰殘
知君有意憐棲隱更約堅身待歳寒
　　　又
鬱葱待得覆巖巒愛䕶闗心豈一端已恐旱乾支水遶
更防牛馬倩人看何當倚杖聴蕭瑟便欲從渠號懶殘
物色最宜清浄觀列仙癯瘦不言寒
　　　又
已將疎懶寄雲巒人世于今有萬端整頓林泉宜急急
上還簪綬亦看看移根逺帶前山澗荷鍤行衝小雨殘
急爾成林十年後颼颼為作暑天寒
　　　又
飱松食栢老巖巒藥餌從今可問端髮白顔蒼無復懼
骨青髓緑後來看色隨春焙茶煙碧涼入晨烹竈火殘
自是本來山澤相故煩天遣伴淒寒
　　　代簡寄璧山諸友慈洞硯
聞道諸郎長似林臨池已遣學山隂信傳鴻翼兼雙硯
物比鵝毛表寸心書札總無縁孏病襟懐堪寄有孤吟
歸裝準擬隨春色歳酒須留待細斟
　　　春久不雨
老將百指寄耕田雨不霑春重慨然雲染夕曛成返照
霧隨山色化輕煙王官掃廩徵豐歳野史濡毫記有年
咄爾虬龍須早起莫將乖懶滯重淵
　　　春和譚曦晉仲見惠之什晉仲䕫人隱居歸之
　　　　城下簞食瓢飲有可樂者
大隱休誇渾俗塵由來空谷有幽人只無憂患催埀白
何必功名掛汗青我已退非金馬客君宜上應少微星
卜隣有意誅茅切竹杖交頭到夢屏
　　　和史濟川見贈
歳晚扁舟雪霰邊蕭疎與君俱可憐向來共厄黄楊閏
别後相逢白髮年覔句剰煩梅作興攻愁直縱酒稱賢
故人一笑誠希闊得失休論布幔天
　
　
　
　
　
　
　
　
　
　
　
　
　
　
　
　縉雲文集巻二
欽定四庫全書
　縉雲文集巻三
　　　　　　　　　　　　宋　馮時行　撰
　　七言近體
　　　和李堯俞郎中西歸有感
去留出處勿相闗煉得心丹已九還自有文章為鼔吹
只將廊廟等雲山百年有酒堪留念萬事無心忘駐顔
郎署分符舊名姓安知不在覆盂間
　　　和李堯俞韻
海頭歸到峽江濱新歲殘年只並隣梅自多情工惱客
月如知已輒親人江山縱肯容吾老猿鶴應嫌不自珍
從此扁舟須駕閣名教魯史續書麟
　　　雪中用黄太史韻
密雪誰人巧擬鹽初飛仍帯雨亷纎夜吹玉笛滿浮酒
曉看遥山高捲簾方積銀盃飜過馬欲銷冰筯插疎簷
不堪時傍潘安鬢華髮朝來覺驟添
　　　題瀘南石􁵐灘
雲間依約起樓臺江上遥觀眼豁開初謂僧房有鐘磬
那知人户半蒿萊一生夢幻本如此過眼浮雲安在哉
獨倚斜陽弔今古亂鵶飛處一舟回
　　　有感
俛首趨時獨自嫌年來壯膽尚相淹神鋒不及錐頭利
花蜜飜虧蔗尾甜萬里水雲閒有約一床墳籍靜無厭
明珠自得非他得懶更驪腮著手拈
　　　登西樓二首
林際虹霓掛晩晴西樓無事翠烟横荷花半落水風逺
桂子欲飄山月明黄巻久忘塵世事白雲猶動故園情
無端最是城頭角頻作凄凉塞上聲
　　　又
年來雙目厭紛華獨上西樓日欲斜幽鳥有情啼苦竹
畫船無事艤荷花呉天半出雲中樹越嶺初横雨後霞
惆悵倚欄人去後一竿明月屬漁家
　　　謝馮貫道惠小舟
先生憐我欲歸休為我添錢買小舟老去尚餘州縣業
見來便起江湖秋有名如合稱聱叟無夢焉能賣直鈎
他日相隨鷗鳥外短篷烟雨醉幪頭
　　　到墊江先作詩寄郝令君䝉老
盛家山前古雀籬寒烟冷雨别君時後來空作相逢夢
此處端成一笑期已聽歌謡增喜樂未聞謦咳秖飛馳
急須倒屣迎徐孺一榻高懸更為誰
　　　和楊良卿韻新自興元歸見貽二首
飽聽玉帳報平安猿鶴闗心又乞閒再理十年君杖屨
來分一半我雲山歌能著意傾愁斛酒解將紅染病顔
老去世情銷未盡尚希東閣管窺斑
　　　又
人間平地有危機歸去應先未辱時少著青衫元自懶
老簪華髮更何疑向曽汩没痕猶在尚此亷纎愧自知
惟有冥鴻心一寸從今寤寐考槃詩
　　　登岳陽樓
湖面層收雨露開浪聲千里急奔雷草迎雲夣秋光去
㠶帯衡陽曉色來帝子不歸林葉下楚魂堪弔暮鴻哀
羈逰到此偏增感况悼長沙放逐才
　　　送何子應二首
送客江頭水漸生客愁無那亦相纓一離䕫子眞成别
欲過岑公且勿行小舞清歌元有興緑楊青草正闗情
背人歸去春無賴未害開懐鬭酒兵
功名本自屬諸生誰向滄浪便濯纓枕上日高惟我孏
船頭風飽看君行眼前歴歴幾經手意外悠悠久繫情
待得封侯應有日胸中况貯萬竒兵
　　　謝益仲惠黄鷄苦笋新茶三物書意勤渠欲索
　　　　鄙製仍首讃僕之談詠頗窺𤣥窟以詩謝之
明月山中謝惠連逺將何物餉柴門仙歸碧落鷄遺種
龍入丹淵竹有孫欲索風騷供詠味仍分雪乳滌䝉昏
慇懃雅意知何報待把禪宗與細論
　　　送同年楊元直持憲節湖南二首
天闊風高斾纛輕江清沙白映揚舲西岷峻極開文紀
南斗昭埀並使星已見帆頭湖水白猶看柂尾蜀山青
祇應直上裁天詔楚甸風烟暫一經
　　　又
猶記瓊林插賜花雲霄翮斷進塗賖形歸靜定幾生栁
道叩虛無類煑沙曉落秋風驚白髮病瞻南極記丹砂
願分九鼎刀圭力留得殘年老種𤓰
　　　答杜如箎
迃疎百試百無長身世從教墮𣺌茫老得雲山真不惡
拙慿草樹更深藏三盃且共逢迎酒一瓣誰薫知見香
便肯經年繫舟檝如君惠好實難忘
　　　見張魏公二首
危機易蹈退難安進退如公地最寛憂國憂家雙鬢白
通天通地一心丹乆虛海宇蒼生望專結庭幃綵綬歡
終始哀榮情罔極誰云忠孝兩全難
　　　又
四海于今望治安當頭退避也應難是非歴歴開新聽
變化紛紛入静觀孰把後圖歌寤枕再將前事倚危欄
重拈今古看竒特幸記塵冠久不彈
　　　宿石洞峽
五十七年來往處扁舟幾繫亂雲邊江山寂寂渾無恙
鬢髮絲絲也可憐水背黄牛吞七澤杯飜白鶴過羣仙
差池世故渾如此底事長歌亦浩然
　　　送王子善移江津酒官一首
相看相别意何如見事蠭生正要渠挽袖一盃山月上
凝眸十里峽風徐衣冠苗裔烟塵際京洛風流咳唾餘
自此清愁欺老得逢君重見為驅除
　　　二月將半雨過花盛開二首
一年青春日無幾二月小雨花齊開底事我禁愁思得
可能不近酒盃來山青樹樹明於纈江逺村村爛作堆
老罷興來須抖擻自吟詩句自相催
　　　又
最憐半見或不見更惜欲開猶未開樹逺秖疑隨水去
枝低還似傍人來不堪小蘂罇前落可忍殘紅砌下堆
著盡工夫春自去不須風雨惡相催
　　　鄂州南樓其下為黄鶴樓故基
今日南樓獨上時西風無復片雲飛天連江水去不盡
雲傍逺山閒自歸鸚鵡巧言終掇禍麒麟高舉亦知幾
詩翁僊子今何在徙倚欄干送落暉
　　　郭信可索雲溪詩懶未能作戲成此寄以自解
疎疎翠竹浄江沙逺寄新詩特地誇月徑剰教添鬢雪
雲溪日放長苔花也知一決君無勇豈是狂吟我欲賖
琴鶴今朝隨小隠詩篇明日寄烟霞
　　　題村居
荆棘叢中少避鋒歸來袖手十春冬茅簷去市逺更逺
樵路入山重復重雲與好閒長作伴虎知聞道亦相容
濁醪寄釀枯松腹夜醉南山最上峯
　　　遊白鶴山
草樹烟雲滿眼秋長河横嶺共悠悠覔歸未得登臨怯
與世相違俯仰愁萬里音書無過鴈百年心事倚危樓
西風早晩催征馭却向青衣江上逰
　　　日望冉雄飛之來乆不聞近耗因成鄙句以見
　　　　翹然之思
緩轡微吟自不催看山下馬想徘徊陽春白雪久不聽
日暮碧雲殊未來已戒兒童篘熟酒更勤風雪化新梅
雲間飛舄何時下抑鬱孤懐遲一開
　　　和蔡伯世韻二首
鉅璞希音未易知芒鞋竹杖祇相宜還收北伐六竒計
歸作東逰五勝詩千里雲山通夢想十年笑語隔心期
擬憑浩蕩長江水日落烟寒寄所思
　　　又
中郎風調世間無敢謂明時徳不孤掃地焚香詩得計
曲肱飲水道如愚寄書只説游山好臨老都縁學佛癯
白帝一來真漫浪時人無用便題輿
　　　題毛祖房屋壁
卜築縉雲山下村縉雲山色青滿門承當春色花成段
領略朋簪酒滿罇盡去機闗馴虎豹略推愷悌赦鷄豚
要知餘慶須彌逺堂上森然見子孫
　　　牟元禮挽章
淚注瓊瑰事可傷白衣回首白雲鄉兩三遺冊新詩在
四十餘年素業荒學海驟乾千頃浪儒林舊剪一枝芳
風流未寄三題草光焰誰家萬丈長不作人間金榜客
應為天上玉樓章詼諧未見車公口錦繡應無李白腸
幽鳥空啼踈竹徑青燈愁見舊梧堂就中有事空堪恨
誰問雙親兩鬢霜
　　啓
　　　韓安撫起復果州
右某啓伏承某官已榮赴新任者以一郡而處公理無
足賀以大臣而得郡例非久留爰開進用之端雅副登
崇之望此古今之常者將朝夕而見之伏惟慶慰恭惟
某官卓識宏材深仁厚德鬱爾希蹤於前哲憤然有意
於蒼生爰自拔於英躔已茂隆於偉望薦登省署懐獻
替以斯陳載駕星軺志澄清而愈厲屬分閫㦸坐鎮方
維當四海横流之初有三山屹峙之勢輸誠許國心或
喜於似人觀過知仁事久伸於清議顧幽明則可質而
無愧其是非果不辯而自明况當受百枉而冀一真豈
可以一眚而掩大德曽未温於坐席諒以促於行裝某
飄泊踈蹤陶鎔舊物久絶攀躋之便濩落無成竚聞感
㑹之期激昻自奮望門䦨而稍邈懷履舄以增勞方大
渙之在辰兾節宣之無爽傾祈正切敷叙奚殫
　　　代謝薦章
右某啓伏以坐靡餼廩茍克潤於龜腸仰累鑑裁幸標
題於麟角寵斯踰分譽實過情伏念賦性凡庸受材么
麽麤聞詩禮偶與賓興雖由玉牒以傳家竊慕布衣而
為業良塗蹭蹬秋風六鷁之退飛猿跡羈危夜樹連鷄
之不宿幸遭天眷寵賚宗盟旋被命於行朝遂簉名於
仕路雖襃衣博帯已愧初心之非而簞食豆羮良賙此
日之急未辭捶楚况荷帡幪已察其無補於㳙塵盖未
嘗過索其瑕釁深戴涵容之德敢希收録之恩特被薦
論夫何幸㑹此盖伏遇某官襟期恢廓局量淵宏冠冕
縉紳羽儀朝列黄堂弭節政行蜀道之三千紫詔遄歸
詩繼盛山之十二雖小善而加録無大故則不遺必欲
門下所收略盡海内之士致茲纎芥上辱甄收某敢不
益勵操修以酬知遇棲遲得地茍安鷦鷯之一枝奮迅
有階願附麒麟而千里
　　　回諸士人發解
職叨勸駕慙微禮之未伸德務撝謙荷長牋之先貺氣
凌飛鶚技擅雕龍竊觀翰墨之間已識雲霄之志第褒
稱之過實懷愧赧以尤深舜世八元覿烝髦之盛舉虞
韶九奏聆覽德之希音欽佩以還敷宣罔既
　　　鄰郡武臣啓
清時竊禄懼濫吹以瘝官盛德為鄰幸餘波之及我屬
休徒御始見吏民悵職守之羈縻阻門䦨之躋陟恨無
飛翼徒切傾心恭惟某官天禀英姿家傳妙略毎應弦
而落鴈旋下馬而賦詩惟山徼之崇城實坤維之後戸
茂膺綸誥剖符竹以分憂光奉詔條總中外而共理剛
柔並用畏愛兼收塞草甚豐藩牧望風而逺引邊烽不
警農民悉力以深耕諒騰最於楓宸即召還於天衛爰
發謀猷之壯共成恢復之圖某潦倒無成迃愚有素動
為模楷毎寤寐於高標輒露悃誠載馳驅於素牘傾祈
之切敷叙奚殫
　　　䕫帥冬節
周正在候蓋隂極陽生之朝君子乗時有小徃大來之
象神明所贊福禄惟新伏惟歡慶恭惟某官英傑自天
精忠許國望實兼隆於朝野猷為雅見於事功政若龔
黄定亂無聞於逺略勲如李郭治民不載於嘉稱挈二
柄以能兼在今日而為盛慶毎由於善積福亦自於已
求是宜戩穀之辰倍介繁禧之祐某雖貽罪戾益荷恩
憐身繫簡書心馳門仭想稱觴之簪履阻綴末塵採擊
壤之歌謡輒形善頌欣抃之至敷叙奚殫
　　　郭帥
總戎秦徼易鎮䕫闗廟筭無遺賴前籌而借筯天顔在
望從三峽以首塗此心與蜀江而俱東偉望比巴邱而
益重恭惟某官英姿拔萃傑氣超羣雅耽悦於詩書旁
貫通乎韜略騏驥千里世莫追於絶塵鵰鶚九霄物無
比其勁翮感風雲而有㑹勒彛鼎之可期方世承平已
將使㫖屬時多難薦握兵符當中原失律之初正敵勢
方張之日哥舒宿將已失利於潼闗諸葛全謀亦旋師
於渭水天險不固人心匪寧爰假節鉞之雄式正藩維
之重偃旗息鼔增重於巴蜀之門雅歌投壺震讋乎商
洛之表以至國家推誠心而待敵鄰封挾狡計以乗人
請和而盟盂未乾棄好而邊烽已警偃甲兵而載戢廓
關戍以盡開巻地長江苻堅妄意於投箠接天峻坂鄧
艾徑行而裹氊彼有萬全我無一得於是奮精忠而戮
力致果毅以摧鋒雖未殱其渠魁幸不失於舊物綿井
絡之奥壤作東南之巨藩賴公力以居多載輿言而甚
著况乃曾經品録官爵盡已公侯今立功名輩行皆其
子弟欲推擇於先進罔踰越於元勲行覲紫宸屈指而
期告語暫留白帝束裝以待召音雖欲卧鈴閣以頥神
登郡樓而嘯月時有不可理所當然必使彼人知吾
父之果在豈容遐俗願我公之不歸某濩落無材激昻
有志婆娑一壘坎壈半生質言行於鬼神寄胸懐於風
月當負弩前驅之道敢後拜迎簉彈鋏長歌之賔儻䝉
與進尚阻修於川陸已夢想於門䦨方比秋冬之交適
當雨潦之作麾幢拂潤攜家想倦於降登鼓角凝寒憂
國諒增於感慨切希珍䕶以保粹和
　　　師帥列薦
右某啓伏承三司照牒列薦考察擢用清要不次任使
者小壘素飡深虞譴戾諸臺過聽反被薦揚合衆論以
為公捨餘人而見録濯塵垢以江河之潤上姓名於雲
漢之間顧儔輩以厚顔感恩知而刻骨伏念某迂愚禀
質闊略居懐麄業縑緗濫塵簪紱自冒收於末第逮竊
剖於左符閲世故以居多守初心而若一視聽言動凡
事揆以幽明進退升沈一切付之造化是特操修之末
節殊非經濟之大猷施於已以寡尤及乎人而奚補矧
時屯之正劇亦民瘼之未瘳方力濟於誅求豈暇論於
撫字毎見循良於簡冊滿腹生慙欲逃曠散於丘園頻
年有夢敢自忘其平素或妄起於覬覦輕以積釁之身
輒冒踰涯之寵豈謂某官遏惡揚善藏疾匿瑕謂舉一
而反三固徃聖擇人之道然拔十而得五亦前賢恕物
之方惟務兼收益期富有雖至精至明之藻鑑難罔纎
㣲而可上可下之品流亦埀聽採某敢不以賢聖為法
非仁義不行遽辱褒嘉不敢為榮以為懼已經題品寧
忍自棄惟自新庶有可稱於焉圖報
　　　運使
伏以師踰一紀已深懸罄之憂日費千金益仰轉輸之
給惟茲柄任允屬通才諒推忠信慈惠之心以濟急迫
煩苛之務俾軍民而兼濟書竹帛以無慙於時則助成
必勝之勲在已而邁種無窮之德啓行伊邇渙命惟新
伏惟歡慶恭惟某官秉德粹温受材疏亮事必造次
於仁義心惟軌轍於聖賢不剛不柔茂布循良之政知
予知取共推經濟之才果注簡求爰司計度方兵連而
禍結屬師老而財殫信饋給以惟艱矧追胥而既竭然
師旅饑饉仲由且使知方乏絶敗亡蕭何輒能補缺雖
事為之不易而處畫之必優衆務集於投鞭萬里知於
指掌行見殄殱之日髙論指縱之功某齷齪非通支離
益瘁分竹符而有忝象木偶以無施奉粟一囊已積憂
於尸素澄波萬頃行丐潤以棲遲方霖潦之頻愆亦川
塗之迴阻攬轡實勤於徒御衛生尚䕶於鼎茵
　　　新憲大卿
竊以遐方瘠地之民久需惠澤觀風問俗之使茲屬老
成宸命初頒輿情胥抃恭惟某官術業淵奥宇量澄深
夙較藝以無雙爰飛聲於有截依流平進班禁從以何
賖體道無營滯列卿而不憾屬踐更之既久養譽處以
彌高國藉壯猷時傾宿望竚登崇於散外薦承弼於樞
機攬六轡以西來曷云展驥跨三峽而南下姑使首塗
行踐嚴凝亟攄藴積如某者繆㕘冠屨稍業簡編四十
無聞尚何能於振迅萬一可冀庻或被於甄收方將俟
命駕於星躔寄萋苴於雲䕃勉收濩落仰奉規繩作吏
于茲藹風聲而在望登仙伊邇耀寵渥以方瞻霜露在
辰旌麾于邁願勤葆攝庶却寒嚴
　　　張尚書除四川制置
伏以某官輟從常伯寄以藩宣奉九重綸綍之言兼四
道黜陟之柄條章已布風望凛然竊以軍旅薦興賦斂
尤劇姦吏並縁而漁賦良民憤鬱而無告時俗既弊名
實轉訛風憲之司不以鷹揚督察為任職而以漫漶黯
暗稱長者敗羣不去畜自難蕃害稼不除歲寧有獲抑
又聞聖人有變通之道自古無不弊之法寛猛相濟政
之大經二柄或偏未嘗無弊本朝崇寛厚慈仁之德逺
追唐虞三代之風埀二百年至于今日雖恩澤慈愛實
固結於心而簡慢茍偷亦寖淫成俗欲臻至理豈得循
常雖申韓峭刻之方誠非聖時之所尚而管晏責實之
政或於弊世而可行昔虞舜之繼堯也一朝而去四凶
孔氏之在魯也七日而誅正卯盖弛慢之初欲速成於
政理雖聖哲之治難獨聽其自然道有經常循環一揆
伏惟某官以孔孟為法非堯舜不陳維持大中協贊皇
極德大業鉅鬱為名臣惟蜀國之西門實下蔽夫吳
越屹為巨屛獨倚長才望已隆於萬夫名則重於九
鼎至於革太寛之弊開赴愬之門槩以大公期於必罰
或去或取若衡鑑之無心一笑一嚬備春秋之生殺所
以昭蘓疲瘵封殖本根仰寛四顧之憂益養具瞻之望
某嘗見古人麤知道理凡可愧可怍欲人之不為而取
人與人豈已之敢犯當罄乃心而夙夜率其俗以周旋
惠此千里之民使如治安之日庻幾上無負於明天子
下無負於賢方伯幽無負於鬼神明無負於民庶冒陳
悃款稽閲歳時惟儹率之是虞久趦趄而不進跡誠簡
慢心則匪佗伏積兢惶尚祈開恕
　　　知縣
恭惟某官持身近厚學道愛人剸制劇煩茂著勤勞
之績撫摩彫瘵居多豈弟之風惟衰朽以何為倚強
明而有助貽牋彩絢誠踰贈衮之光治報荒踈深積
負芒之愧方征徒之始戒即瞻奉以非遥暄煦在辰均
調是祝
　　　答新任通判
被命造朝自為廢退䝉恩假守尚爾叨塵宜已棄於士
夫猶見收於朋好華緘寵錫縟禮優存拜賜若驚銘心
知感恭惟某官芝蘭竟體琬琰為心文刋不朽之傳理
造難言之奥蚤先登於衆俊茂振聲華益無愧於古人
深藏器業屈鳯閣鸞臺之選從銅章墨綬之卑澹然不
見於色詞顒若有孚於愷悌行見鋒車之峻召豈惟别
乗之微遷郡國父老則嘆其未來而朝廷衣冠已望其
將至竚聞告語連副精祈某蹭蹬餘生頑踈朽質雅䝉
比數置在交游之間或未鶱騰暫獲從容之益傾馳之
素敷叙奚殫
　　　復郭愛義知郡
壠畆躬耕方擇飯牛之草置郵傳命忽叨如斗之城重
以鞅煩怵迫之勞輕易逍遥遊燕之樂實回皇於志慮
莫取決於行藏盖覆轍在前義何堪於再辱枯株將朽
理難望於更榮已具悃誠仰伸啓問適長鬚之未遣而
盛价之俯臨燦然絹婦之詞過形黼藻惕若韋弦之戒
深中膏肓詞翰之間憂愛備至此盖伏遇某官先事而
慮視已若人憐其困躓羈窮之蹤微有煦濡霑溉之潤
喜形顔色思動淵𠂻既極筆以褒稱又㣲文於剪拂風
俗久弊直諒無聞徒䛕悦以取容豈切磋而為益欽承
至誨良謂希音至於暮年出處之宜誠是此生榮辱之
㑹益煩參酌俯迪愚㝠方溽暑之佳辰祈至和之是保
　　　䕫路蔣提刑
望夫子之宫墻閲時既久識荆州之面目指日可期於
浮泝之始休已齋薫而欲進披瞻伊邇欣幸實多恭惟
某官禀德粹和受才魁傑學臻聖賢之藴文擅古今之
雄早躡巍科韋布霑其膏馥薦登膴仕衣冠賴以儀刑
漕輓餘閒訪遺蹤於羊叔子平反暇豫追英槩於諸葛
公毎於從容談笑之間能致寛裕直良之政神壤方懷
於聖化凶魁已殄於天誅急須宏逺之謀用濟廓清之
舉即聞芝檢促覲楓宸非一人之私實衆望所屬欲通
悃愫深積兢惶方還里閈之初便切門䦨之想欲投姓
名於記府敢貢柔牋冀修桑梓於賓階終䝉異盼荒踈
有靦冒瀆為虞
　　　虞宣諭
被命中宸宣幾外服舉江淮已試之驗圖川陜克復之
功竊觀未至之先聲已見必成之後效士論胥慶軍勢
益張凡託庇休舉增抃蹈恭惟某官高明忠恕博大純
深機權酬酢於無方德行素儀於當世覃思奥學追符
近代之賢茂著英聲上徹九重之聽薦迴翔於省户爰
演飾於綸言立朝則和而不流遇事則仁必有勇迎刃
自解謂世無難成之功抵龜决行恃已有必勝之道氣
吞異類義動三軍督貔虎以振天威誅鯨鯢以雪國耻
蓋識投機之㑹立收唾手之勲中外由是知威天地為
之巻祲膚公既奏眷意彌隆委山甫將明之才授鄧禹
征討之略江之南江之北共高一戰之竒勲陜以東陜
以西獨兼二公之重任况茲八座之選實兼兩府之階
委任已專進拜斯在日百里以闢國歸司空輿地之圖
月三捷而告功正冢宰代天之任佇聆歸覲式副具瞻
某年迫衰頽日䝉收召既昧適時之見難干造物之私
嘗進狂瞽之言愧乏涓埃之補自知無用誓決退休或
推之或挽之恩則甚厚其進也其止也耄矣何為寵尚
冒於承宣恩實慙於大度茲聞休命尚逺賔筵陪班謁
以未遑第向風而欣抃
　　　除西路憲謝五府
伏以素學闊迂毎慙及物壯懷衰謝已分歸田既竊分
於郡符復就將於使指爰念生成之賜曷勝銜戴之情
伏念某一介單微半生流落志雖勤而事弗偶譽未至
而毁已隨時正逢於清明年已薄於遲暮退守固陋欲
自放於散閒時激精衷實未息於感憤曩膺召㫖即覲
明庭初為萬里之行實幸一言之寤適有負薪之疾伏
枕為虞不遑擇木而安投林甚急亟上掛冠之請徑為
擊壤之游羞既去而復留若以退而為進素絲良馬反
玷專城之恩華節繡衣更叨將命之寵非據而受何德
以堪此盖伏遇某官鼎道吉亨坤元静順道大而取不
竭才全而應無方屹當安危之機中立不倚黙觀成敗
之數外侮自銷推稷契之忠嘉成唐虞之揖遜始終一
德協輔兩朝以嘘枯吹生之權行拔茅連茹之志無一
介之或失兼孤蹤而不遺某雖窮途之可憐顧初心而
猶在奉三尺以從事誠無取於皂衣明大義以決疑益
深稽於黄巻庶收微效仰報洪恩過此以還未知所措
　　　回彭州屬吏
右某啓伏以濫被召音屬纒疴而不進猶叨郡寄懼投
老以難勝幸聯事之得人庶瘝官之可免恭惟某官才
姿敏茂蓄藴粹深以禔身之緒餘為居官之事業翺翔
州郡盖戢翼以待時騰踏雲霄信摶風之有日守恭謙
而為德賁衰朽以摛詞覺錦繡之非華況寶玉而為重
願言瞻覿束書劔以徂征款奉從容就賔寮而獲益及
家倥偬治報荒踈
　　　答田廷傑秀才帖
某啓辱專介惠教并新茗凉扇感悚之餘從審動止萬
福以慰以慰某䝉不鄙埀問顧衰頽何以補於末議然
所惠論唐史所謂三代之治出於一者非一是一箇物
老氏一生二天得一以清則一是一如唐書所謂則止
言三代之治上下君臣同用禮樂一般非上用禮樂下
却别用一般故曰三代之治出於一而禮樂達乎天下
君用禮樂臣用禮樂士庶人亦用禮樂是治出於禮樂
一般别不出他術非如道生一之一天得一之一左右
却用作老氏之一大不貼題意也僣易莊周一與天為
徒不分别是非彼我混然純全之謂一若有分别心是
人也故一與天為徒不與人為徒其一也一是天然純
全者原一也其不一也一是非彼我美惡去來一切俱
泯則不一也亦一矣如是則混混沌沌復乎太初豈非
真人哉荀子以艱澁之詞文其淺易之説精於道自然
兼物物物物云者為物農賈之徒是也以物物自物故
曰以物物精於道者兼得以物之人故曰兼物物何不
似孟子直截説勞心者治人勞力者治於人邪本是淺
事特作難曉之文不足道也今年白宋瑞予憂受徒不
肖盡却諸生令從宋瑞老夫一年精力衰如一年從今
只是省事取閒散雖自已學問亦令荒唐况授人乎惟
左右望深諒之
某悚息辱誨審杖履清勝侍奉萬福某荷芘如所見時
不足念如長者才業自已精練當側耳聽髙擢也宰君
好事已詳於左右達之矣性便是天道天道便是性古
人所以知天者知性則知天矣如何性固分明天未暴
白邪益望加思天寒珍䕶
某悚息辱誨并長牋所著五論荷意勤至何以當此某
災患餘生年事向晩心志消落不足以為人師略有所
見頗難渉話言若陳之於文詞則意愈秘晦不可曉解
若之何施之於科舉得失之間科舉之業舊雖由是以
進及今已三十年荒唐不記縱復舊性習未泯自與時
背若之何較之於一時俊㳺之前反復求索思有一副
所以命我者而不得用是不敢承命切希容照長牋條
貫疏明能自明已意五論皆濬潔有統紀持此以合有
司有餘矣雖見老朽固何以加毫髮於其中勉自師心
以遲光大奉狀復將命者不謹霜寒為術業加愛
某悚息去歲合陽幸獲披奉别來滿有傾系忽辱惠教
雙緘長牋文義焕發驚晤老眼深用銜戴但平生故人
乃以此禮見遺似非真情質素者拜賜惶懼欲復盛意
窮居無人緘題又賔客滿門頗勞應接有所不暇惟髙
明謙光多所容恕必不以此為譴故草草為報不自以
為不可幸亮照雨甚久蒸濕如三伏無髙秋清凄之氣
伏惟燕居清裕動止萬福欣慰欣慰某碌碌如常叨冒
得守蓬池見説弊敗不可振作謾須一到圖去就耳未
涯披奉敢祈為逺業崇愛
　
　
　
　
　
　
　
　縉雲文集巻三
欽定四庫全書
　縉雲文集巻四
　　　　　　　　　　　　宋　馮時行　撰
　　墓誌銘
　　　劉尚之墓誌銘
丹稜劉尚之為布衣諸生好談兵學縱横捭闔之術宣
和末自言世將大亂亂世有用之才非我輩其誰已而
果亂尚之適從其族叔汲守鄧州出身乗城冒犯矢石
百計支撑城卒陷汲死尚之脱身還蜀平昔固喜兵身
又間闗兵亂熟習艱難變故益自喜又通隂陽孤虚占
筮自詭當秉旌鉞專閫出疆如傅介子班定逺事還蜀
未幾病卒享年三十有三名志士矣娶楊氏生一子庭
實曽祖潤祖昌辰父毅尚之不事生産死之日家無擔
石其子庭實刻苦力學東西拾掇以葬又能踰九折坂
兩徃返求其父故人縉雲馮某誌其父夫古今率以成
敗論士彼幸而成光焰翕赫人從而嚮慕嗟嘆誦詠不
絶口否則抵掌笑曰狂士狂士如吾尚之豈能逃世俗
譏嘲誚笑哉余嘗謂才不才禀於天可得而知也黙制
其成敗者又有天焉不可得而知也使才即有成即富
貴不才即無成即貧賤是天如合契券庸人孺子皆得
而知之何天之淺甚也如此惟才不才成敗得䘮徃徃
一切跌錯繆亂不可致詰夫然後人曰彼蒼難測哉嗚
呼尚之其真狂士耶是為銘(闕/)
　　　張廷臣墓誌銘
吾鄉人張廷臣諱獻忠本武金人六世祖幸周佐王建
定蜀有功封大傅右僕射守渝州子孫因家焉其後改
渝為恭故廷臣為恭州人曾祖某祖某父某皆有鄉行
以豪長者稱廷臣嘗從其叔父元明學易入三舍為諸
生舍法罷靖康軍興國用乏闕廷臣願率先鄉人傾家
財助國者一時七十餘家朝廷皆命以官莫不欣然自
得裝金帛飾裘馬爭調銓曹從事州縣臺府而廷臣獨
杜門却掃淡然無進取意人問之廷臣曰品秩卑㣲當
趨走役使於要人大官如奴客緹騎孰與優㳺田舍早
卧晏起治醪醴畜鷄豚追逐鄉隣銜杯笑歌之為樂耶
人皆賢之廷臣立家塾聚詩書教其子濱大江建亭館
植花竹歲時合族屬隣里樂飲遨嬉如其志平生慎言
語謹細故信佛法年五十二當紹興二十七年某月日
偶疾敕戒家人索紙筆書一偈以卒娶毛氏生四子某
皆應進士舉女二人長適某次適某再娶馮氏生一子
某未冠將以某年月日舉廷臣之䘮葬于某鄉某里某
山之原元鼎等求其父常從之㳺而文者亟請銘其幽
穴某以鄉隣之義感疇曩之情銘不忍辭銘曰凢人莫
不敗於妄蹶於狂嗚呼廷臣安分守常不敗不蹶今也
則亡刻吾銘詩以炳幽藏
　　　張吉甫墓銘
宋紹興十一年歲在辛酉八月初二日南平張吉甫年
六十八卒于正寢將以十三年十一月初九日葬光宅
里實合市之東瀛山下其子宿越五百里抵恭之樂磧
丐銘於其友馮某甚力某閲其行實當得銘又與宿初
相識京師定交迄今二十年銘不當辭公諱商吉甫其
字也曾祖某祖某父某其先本長安唐末宦蜀亂不能
自還居普州龍歸鎮祖徙懷化軍熈寧間置南平軍而
懷化廢今為南平人公性至孝始生而父已卒皇祖妣
皇妣在堂四十餘年公事養盡力皇妣常疾病公年未
冠割股膳以進病愈事著聞郡縣旌異有姊孀而貧公
迎之敬事于家事大小必請終其身鄉黨朋友急難公
赴之惟恐後親族之貧不能嫁娶死不能葬公任之凢
百餘家所居三溪之南三十里有大溪當行衝溪出兩
山間至是為石梁益湍急不能五十歩斬為崖懸注而
下夏漲行人絶悍流力不能與水爭一跌立碎崖下者
不知其幾何人公捐百金頓為石橋渉者如遇枕席利
無窮也嗚呼今世大夫士食天子廪稍職民氓顧偃蹇
傲嬉民瘠瘵不加省甚者蠧敗椓傷以為利公在畎𤱔
而得施一鄉茍利人雖大有所費捐不顧惜其賢何如
也公讀書務通大義方伎小説古今詞章多記誦好賓
客客至飲酒弈碁閲月不視家事靜重絶臧否待人雖
稚孺加謹敬娶馮氏生二子長曰宏次曰宿一女適進
士瞿洵武宏與瞿氏女皆先公卒宿中紹興五年武舉
第今為承節郎孫男七人槐桴􁰼樞楫杞栝楫後公一
年卒女孫二人初二子之生也公慨然曰商水簪紳落
窮荒墮廢先業幸有子賢否在所始起墜緒續前光者
頋不在茲歟又曰出入六藝之文泓然深邃發於事業
者則時之選決機應敵定封侯之業不旋踵亦吾之好
也乃命宏曰惟汝文命宿曰惟汝武又曰前人聲勲在
簡冊汝之學肖古人則踰今人有成矣宏長為名進士
三冠選舉不幸蚤死宿官東呉㑹金人歸我河南朝廷
應之事劇費大且疑信未定有司多擇果敢有術略者
自從而宿在選然施設未著其必有待未艾也率要二
子略如公之志云銘曰爵弗及以仁則尊夀有止以子
則存室之幽而昭以斯文死而無憾者其孰如君乎
　　　白昭度墓誌銘
白昭度死將葬其弟約與其子雍請銘其幽穴某適被
命造朝行事薄遽不暇作又惟從吾先君以來世與白
氏相好某與昭度生同鄉年齒相若幼遨嬉長學鄉校
㳺郡庠徜徉里閈無十日不同者昭度又躬行仁義忠
信之行著一鄉鄕之人望而敬之聞其名識與不識皆
嗟嘆曰善士善士今歸骨邱壤在昔契不可辭第以不
暇無一見意然實不暇也姑繫以銘古者行修於身行
於國家天下本諸身而已後世計功利取近効然後才
術勝而德行衰當治世大夫士設施本諸身者盖鮮如
吾昭度玉粹春温物即而化為匹夫行著一鄉其猶古
所謂修諸身者歟嗚呼已矣下宅𤣥深既固且寧以利
其後之人
　　　白子安墓誌銘
宣和初僕應進士舉道過白子安家於時天下將亂衣
冠競為短狹者自京師達四方子安狀癯修七尺餘長
領闊袖埀大帯至舄出揖客危坐言論簡古一子初束
髮立於側甚恭尋授㫖具酒饌應對進趨閑習既别去
心竊敬慕殆今二十年子安之死已十四年矣其子某
前所見初束髮者三十餘今為名進士登紹興九年進
士第將葬狀子安之行泣請銘具言某不幸親不及養
力學兾得名位以葬然竟未售久不葬益懼不孝力貧
就事棺椁衣衾有不如禮子及見先君願丐以銘僕聞
其言頗憶見子安如前日今壯者死少者壯慨然不能
已已而敘所聞為之銘曰僕聞子安和厚長者於兄弟
親戚交㳺一出於友愛誠敬無間言晩貧或曰家近市
不遂什百何以為生曰吾以是為生又曰君忍貧或可
子且幼何以貽後曰吾以是貽後又聞子安家甞有靈
芝生庭樹髙尺踰年出瑞竹二子安笑曰吾所存無與
於人寧有與於天邪比死殯舊廬子出贅殆百里一夕
鄰舍火子適至烟焰中僅出一棺意子安平生所存天
實相之也子安名某享年若干娶某氏生男女若干曾
祖某祖某父某世家於恭州之函谷卒於某年月日葬
於某年月日嗚呼某鄉某里某山之下是惟子安之室
至於千萬年陵谷變遷得斷石於荆榛坎陷之間濯而
讀之猶能使子安之賢有聞有斯銘存
　　　楊隠父墓表
紹興乙卯丙辰間某甞令丹稜始至則求鄉之賢碩耆
艾敬禮之與之游而得楊隠父隠父為人清中夷外見
㣲知著仁義君子也去官别隠父盖十三年而隠父死
又九年其子恕追惟其父所甞信厚者於是來告葬期
且乞表著其行事隠父名煒系本闗西唐僖宗幸蜀有
為行營招討使者諱光居唐安其後為眉州别駕者諱
光逺徙居丹稜由招討盖三世至别駕由别駕又四世
至齊即隠父曾祖世通三大經補廣文館學生祖素贈
朝散大夫尚氣節為郡邑豪長者豫章黄魯直一見竒
之父時登崇寧二年第累遷朝請郎知合州為吏依倚
法令以清厲著稱隠父孝友純至通敏名能文詞入太
學所與游皆海内名俊以父任授將仕郎遷修職郎歴
監雅州名山茶場漢州普潤鎮卭州蒲江縣酒税名山
自元豐定例入茶四萬駝馬與出子錢五十萬秩京官
監者以賞故輒如令然貸本彊過民園力外數等迨徵
斂無以給輸用破産甚或赴水火以死隠父至視官積猶
以千萬計已而驗民封殖益空荒喟然曰吾又效尤無
名山矣敬一言上匄罷民輸益發陳積及終更不忍舉
一事毫髮與賞當所至茶鹽酒犯法輒縱不治或病之
隠父曰法之存不惟其殘惟其寛寜失銖兩之姦以靖
告訐不猶愈乎今立購緝小民相為讎怨其害豈失一
姦比耶大抵隠父素所蓄積寛簡洪裕不為世俗碌碌
淺近不幸其道窮其年不永以死無大施用於時嗚呼
惜哉甞論大夫士出處而已出之弊一意於得僵仆聲
利極不知止處之弊矯激不情自私以名髙而無與於
一世隠父執持難進之節介介自守而不廢君臣之義
故雖處而不矯禄仕獨取衆人所棄未甞㣲見言色若
有望於世者故雖出而不累昔聖人過夫既得患失歸
潔其身者則隠父之賢不待較而彰矣隠父娶朝請大
夫劉金道女生男女七人男曰恕慤懋女適張孝廣史
極史籍皆名家一未及笄年五十六以紹興十八年五
月壬申卒二十七年十月乙卯葬於縣之至孝鄉西之
平原
　　　任全一墓誌銘
中巴之國渝水之濱有隠君子姓任氏諱淵字全一靖
康初調資州内江縣令於時方軍興有司徵發一切破
程度過率數倍不經民久安一日出重遽始惶擾公為
政務安靖供㣥期及事不以捷給為能猶遇事踧踖不
忍設施及代當改官嘆曰時如此吾滋不欲吏矣年四
十餘精力不任取貴顯棄歸杜門里中非至交親莫識
面同年與甞共事者任部使者從騎吏至門願一見卒
不得偃仰一室澹泊自守者閲二十年卒於家年若干
實紹興十四年某月日也嗚呼世固有强任敢斷不顧
冒得形勢負倚公上輒盡民貲藉以進取死且不止其
次喑受指使裒剥附益一得上官顔色喜不勝間有知
識或顧惜不敢爭不得已猶包蓄愧恥日蹙頞俛首從
事公能自貴重不肯損折毫髮卧蓬蓽樂貧賤極老無
悔不既賢矣乎其曰隠君子孰謂不宜公之先遂寧曾
祖某祖某父某公自少文行有聞登政和八年上舍第
授迪功郎尉遂寧府青石縣未幾更授府學教授陞從
事郎秩滿移䕫州路授開州開江縣令襄陽王蕃主䕫
州選事以文學老故自當接公頗簡倨時開江奏已前
上公奮袖去不就蕃悔即書走置謝固願還仍屬道前
郡勸止不答久之勅下竟不赴其介特如此㑹有薦之
朝授懷安軍教授宣和中有㫖除三舍少教授員去攝
果州相如縣丞治有效遷令久之授合州巴川縣令滿
遷資州内江縣令公前後所歴職師儒軌度以身士有
法則皆立行義絶浮惰比比出為聞人為縣先教化旌
禮孝悌吏奉法無所私退而家居宗族鄰里感慕興愛
敬比死一鄉哭之皆哀夫人孫氏成都人作配君子出
任隠居協德無違生三子安國興國觀國皆服明訓為
成人興國觀國有文興國兩貢禮部三女適某人十三
年夏族人有病疫癘長老盡死未斂獨二穉在人問勞
或傳致飲食即病有死者皆絶跡不敢近公與夫人欲
自臨治斂事收孤歸子弟撁挽求緩不聽病竟傳公家
老少皆病二婢死冢婦死夫人相繼死公言義如是不
悔夫人先公若干日卒享年若干以某年月日合葬於
浮屠山之西岡公既謝事絶交㳺某行輩又出公下數
等毎進見特相敬愛復與其子興國游葬有日興國泣
請銘義不得辭銘曰士之出處物與身有如持衡更重
輕公挾所有甚自珍視物緇銖身千鈞躍出滓穢甘沉
冥固取抑塞俾道伸不矯不亢用吾情古有隠者斯其
人嗚呼已矣封其扃何以彰之勒斯銘
　　　僖潤甫墓誌銘
僖氏本晉陽人實春秋僖負羈之後唐懿僖之代賜今
姓祖孫三世茂著勲庸旄節相望可謂盛矣夫三代為
將道家所忌僖氏自唐迄今埀三百年子孫蕃衍詩禮
傳世鬱為名族必其仁義之師殺人本於克濟僵敵志
在除殘餘烈猶存世食舊德者也今其可考者鐵務使
以時方板蕩政移悍藩即從晉陽避亂入蜀孟知祥鄉
枌雅好比肩戎行即署武信軍節度兵馬使資其壯謀
共保割據鐵務心存王室蹇達無渝肥遁山林力辭偽
命以此忠正開基雙石所謂利不可回節不可奪風雨
猶鳴嵗寒後彫者其嗣世綿逺厥有由哉公鐵務七世
孫也曾祖某祖某父某公幼而穎異長乃問學孝悌之
行稱于一鄉翺翔里選壯歲不達退治燕游盡山水漁
釣之樂内外族屬朋友鄉鄰急難死喪於焉取給躬行
允蹈德義不愆罔知于天得數不永卒享年四十四實
某年月日也娶某氏生男某女三人長適某次適某以
某年月日葬于某鄉某里某山之麓某泣丐銘某以某
忠正之後也銘之銘曰僖氏得姓乾符祀世載勲烈史
莫紀詰其存者略可指司空總戎巢穢洗清宫反正亂
僅弭子有棨􁁉嗣其址官聮常伯炳煜煒􁁉位特進益
峻峙懿僖以降國愈痏神鼎誨盜起環視鐵務舉宗以
蜀徙孟氏踵武滅臣軌乃心豈忍攘竊耻堅磨不磷竄
茅葦開基雙石此其始傳至于公盖七世烝烝衎衎懿
其履死葬茲壤纍以巋忠烈之裔後毋圯
　　　馮隠君墓誌銘
蜀士有不由科舉奮布衣出萬死不顧之計持危排難
登名太史氏之籍自近臣以來吾得一人曰遂寧馮康
國隠君即其考也隠君於諸子獨以康國謂必貴康國
偃蹇學校年四十餘未售隠君勞勉益謂即貴不疑已
而康國客三呉見今前宰相張公相與定匡復大計授
奉議郎兵部員外郎出撫諭川陜康國拔起諸生驟遭
逢光寵全蜀聳動所至道戢戢企踵爭矚望縣令治道
路傳舍郎守郊見視館謹餼餽燕勞兢兢懼不及事於
時鄉父老豪長者争入賀視隠君辭色不異平日康國
留佐川陜宣撫司入奏事遷朝奉郎翌日謝從容懇願
以特恩授父上大喜授隠君承事郎踰年復請以一官
易父服色上特賜隠君緋魚累遷奉議郎其後康國為
左司郎中出師䕫門任川陜茶馬勢益盛隠君愈抑抑
入閭里貧賤故人輒傴僂出其下久之康國不幸死門
生故吏解去不顧門户日凄冷鄉鄰為之慘沮隠君故
不見頓挫日飭治家事課督諸孫誦説亹亹不厭倦遇
故舊抵掌談笑輒終日夜晏然若初無康國者盖又若
干年年八十三以夀終將葬其子平國等以某甞知於
其兄來謁銘章孔子曰得見有常者斯可矣若隠君歴
一時得喪之節可謂有常矣銘宜不辭隠君諱某字某
曾祖某祖某父某娶李氏生九男子長康國終右朝散
郎直顯謨閣主管川陜茶馬次經國次過渠山簿次大
雅次輸次逾皆早卒次平國次定國亦先隠君十年卒
孫男五人震通泉尉鼎豫履濟孫女五人未笄曾孫一
人隠君卒於某年月日葬於某年月日鄉曰某鄕原曰
某原銘曰瘠之生不腴沃之生不枯視其所出以𣙜其
所儲斯銘之藏庶幾不誣
　　　李時用墓誌銘
自余少時從事先生游學東州見合陽李時用時用年
已四十餘矣一見相愛重解衣衣我出入其家如子弟
别去三十年時用死矣其二子悦觀求誌其先人之行
自合之萬則餘千里自庚申至癸亥凢四年其間四五
徃返固請不懈感念疇昔且重違其誠也不敢辭嗚呼
時用為布衣諸生不幸不有得於時潛德隠行無所表
見而死其何以自託於論次之間哉雖然禹稷伊尹其
功德見於後世者甚大至孔子以柳下惠配伊尹孟子
以顔回參禹稷盖以其㣲而知其著以其所嘗見卜其
所未見故融其心跡斷然與之而不疑如時用孝悌慈
恕誠實惇静充之身施之家推之鄕黨朋友淵然充足
沛然甚有餘也其道之終窮浩然而有處也使時用得
志以充之身者行乎人以施於家者存乎國以推於鄕
黨朋友者行乎天下以其道之終窮而浩然者處乎富
貴利達安知其事業不銘鼎彛光竹帛傳無窮也然而
卒無以自託於論次之間者嗚呼惜哉時用其先系出
隴西從唐僖宗入蜀醜五季之亂不仕浮沈梓遂間藝
祖受禪有詔唐衣冠之在蜀者賜閒田以居由是占籍
於合高祖承顯曾祖昭象祖賓考天輔孝謹人也心甚
喜之後二十二年餘以事至臨卭其子某來謁泣拜具
言父不幸棄諸孤盖若干年矣鄕人某為狀其行重惟
先君獲事君子䝉維持䕶䘏之恩知先君介介無他宜
莫踰門下願丐銘章用終死生之惠追惟疇曩為之泫
然屬老病不任叙載又不可無一言於故人舊交姑繫
狀以銘曰堯舜周孔與天罔極邈不可及顧其下愚是
為桀跖上下之間為善宫壇綽然以寛充其大端賢知
是班小以成小其猶足觀伊維其趨以善為徒不迂不
愚用大或拘以小則餘善以為址沒身不耻以遺其子
恂恂濟濟嗚呼彦質亦以不死銘茲幽石永貴蒿里
　　雜著
　　　書郭秦公事實後
契丹乗石晉之敝得其所欲故狃於前利而有景德之
寇真皇一戰却之勝而不殺曲從和議自是南北之民
休養生息盖百有餘歲天地恩大也然敵自此益驕蹇
時出不遜語揺撼中國有不可忍者亦由景德含容不
究天討彼雖敗北而去終謂中國畏之靖康之變神州
赤縣蕩為茂草其禍又大於石晉自此輕侮中國則又
非前日之比異時不待較而可知之雖能掃清中原然
非若漢光武唐太宗馘其君長空其巢穴奪彼大阿持
其柄指銳鋒以嚮之吾懼中國終不可以為國也然而
天下皆曰未易言也不知禍福倚伏之數理亂消長之
機天時人事忽有符契其事易於反掌書生固不知兵
理勢不容不識常恐溘先朝露不以其身親見之中夜
以思不覺攬衣而立河西郭時聖出示其曾大父秦公
奏議其言蠢爾弄兵又何畏憚合八州思漢之民一舉
可服秦公平生用兵筭無遺䇿非僥倖一勝者是時西
有元昊之擾朝廷方悉力支吾而秦公敢出此言必成
筭已定敵在目中矣安得起公於九原與之商較今日
事機哉
　　　濟水入于河(答人書/説四事)
洪範五行一曰水水五行之先也五行至靈至神非人
理可得而推在天為經星又為緯星自為經緯以致用
在地為金木水火土為八卦為人為禽獸草木為温凉
寒暑相生相克自為君臣父子夫婦無毫髮之物不屬
五行者亦可謂神靈矣既神既靈則濟水入于河能不
混雜又溢為滎神靈之所優為者子獨見於水合水則
無别故為是説此已意也以人理言也四瀆江河淮濟
以其不為諸水所并自朝宗于海故祀以為瀆如子之
説則祀典之内一瀆廢矣䕫子之東不一里江之北岸
沙石中有鹹泉可以為鹽深冬大江水落石出月明霜
清人見此泉如白練自江南横截大江而北此耳目之
所見者孔氏注傳於義理或踈至於山川名數之精覈
豈後人所可髣髴子不惟是之信又欲刪改經之正文
曰浮于漯達于河者不可之大也切以為戒切以為戒
　　　舜命䕫典樂教胄子
堯舜之時無六經諸子百家欲教胄子將以何書古之
胄子未學時亦今之童䝉也必先之以誦數既無六經
諸子百家使之誦習何語誦習樂章也詩言志歌永言
志者心之所之所之有二正與邪而已孝悌恭儉慈愛
忠信正之類也淫侈悖慢驕矜詭詐邪之類也詩言志
所言正之類也必非邪之類也自童䝉使之誦習正言
既誦習必從而歌之又從而被之金石管絃邪心何自
而生此教也教由外也舉其外如此必能感發其中心
所謂樂則生生則烏可已者此所以教也若子之所言
寓所畏於樂古今聞畏刑也未聞畏教也至於以樂之
緒餘用於天地鬼神此尤害理者愚曰使天神降地祇
格人鬼享此非精誠有以感格何以得此以堯舜為祭
主以䕫典樂是時無樂工惟用所教之胄子以為工君
臣上下無一人有毫髮邪心者所以感格天地鬼神至
於鳯凰儀百獸舞此樂之大成也教胄子樂之始也請
深思之
　　　堯典謂之虞書
詩書經聖人刪定皆寓深㫖堯舜文王孔子心所敬服
以為古之聖人無如是三人之德者故詩書之首示尊
敬之意尊敬之意何以見於書之首尊堯詩之首尊文
王尊堯故堯典曰虞書尊文王故闗雎以下繫周公鵲
巢以下繫召公何以見其尊堯尊文王凢人稱天子曰
陛下太子曰殿下朋友親戚相問訊尺牘徃來曰閣下
足下尊之不敢直指其人故堯之史而曰虞書文王之
詩而曰周南召南也然則何以不尊舜舜為堯之臣既
借舜以尊堯矣無以為尊也然尊堯則舜可知其德同
也六經之首皆有所尊易尊乾春秋尊王不敢以彖象
之辭繫之於卦辭爻辭之下特與他卦異者所以尊乾
也元年春王正月元年春天也王即次之然則自天而
下無尊於王者此尊王之㫖也禮樂無完書使見完書
決有㫖意
　　　盤庚遷都
商之累遷商之故事也成湯伊尹之意也臣民安於無
事縱逸成俗則遷國有大故則遷縱逸而必遷者盖縱
逸生於無事今之富商鉅室或有遷徙經營卜度極其
力不三年不成其間慶弔婚嫁徃往而廢况王都乎方
遷都未定雖中庸之王尋常之士大夫淫侈㳺畋之事
有所不暇故商之先王以遷徙勞役其子孫臣民以損
其滛侈酖毒之事故其首篇曰先王有服恪謹天命茲
猶不常寧不常厥邑于今五邦今不承于古罔知天之
斷命先王有服者先王有故事也不常寧者常寧則縱
逸之所由生也國有大故而遷者棄舊從新變其臣民
心志思慮以迎惟新之慶亦常理也又勞役以節損淫
侈之意亦在其中矣故其中篇曰古我前后罔不惟民
之承保后胥慼鮮以不浮于天時殷降大虐先王不懷
厥攸作視民利用遷當降大虐之時不懷故居視民利
用以遷違禍而嚮福新其民之志慮以迓新祉也明矣
盤庚之遷必由縱逸是故其民懷安而怨若有避禍則
不待告而徙矣先儒往徃謂盤庚不明言遷徙之故盖
不詳其文盤庚言王播告之修不匿厥㫖又曰予若觀
火其中稱先王故事章明切著如此豈有隠藏而不布
告者當時臣民皆知有遷徙故事故盤庚可率以遷不
從其遷而殄滅之亦有辭矣不然强民之所不欲適所
以致亂矣以縱逸而遷有大故而遷皆言天曰先王恪
謹天命罔知天之斷命又鮮以不浮于天時者天行健
十干周流晝夜不息率十日而一周君子以自強不息
當法天也可常寧可懷安乎商以十干命其子孫曰甲
曰乙曰庚曰辛者法天之意也
　　　書孟子指要後
余讀太史公書見六國合縱連衡疲於奔命以次滅亡
未嘗不掩巻嘆息知仁義之道為古今安静藥石當是
時孟軻氏和為飲劑扶而沃之六國君臣斷不肯下咽
馨香所及輒哇噦反走甘心於游説攻戰之鴆毒孟子
沒不百年皆溘然無一存者秦最後發狂嘷呼以斃如
亷頗李牧平原信陵之屬當時以為賢後世猶仰之彼
適足以厚其毒促其亡而已孟子所謂善戰連諸侯辟
草萊任土地當服刑戮者也秦滅漢興劉季天資與仁
義暗合方之三代猶十跌其七八已能維持大業為四
百年之久嗚呼孟軻氏仁義之説何其信而有徵彰明
切著如此武信劉誼夫盡心於七篇之書離其事合之
各以其類相附開巻了然若指諸掌謂之孟子指要余
語劉誼夫宜益考太史公論載列國滅亡大槩與其嵗
月去孟子若干而附於孟子之文之次庶後世明知三
代用仁義之福戰國棄仁義之禍如是而孟子之言益
尊且信也劉誼夫以為然故書以為指要序
　　題跋
　　　題定軒堅師紙扇
子以是風之所由生邪箱篚之所藏几案之所相仍何
以飄然之不起子以風之作也其自作也無與於此坐
煥宇處煩室何以勞子之臂指子當於其未動而求其
所以動於其既動而求其未動之始若然者子且於非
風非紙之間坐得清凉之理矣
　　　天華寺欲作山亭因題其壁
西山千里來朝三峩至丹稜鳯翥龍翔顧望不去而天
華寺適當其衝然千楹百棟而無容膝之地可與山相
領㑹亦好事者之一疵也一日侍親合朋從杖屨延望
於其西北之郊相與嘆而言曰爭名者於朝爭利者於
市此亦邱壑之朝市也立藩籬植薈翳以自謝絶天地
英靈神秀之氣其何心哉寺僧文照􁑔然而慙請合其
徒之力結亭以補數百年之闕夫士之窮達命也物之
顯晦時也朱草靈芝不為瑞於堯舜之時而記珍於千
載之下𤣥圭大璜帝王大寶亦復寂然無聞於今之世
矣夫物亦何常之有文照果踐其言吾人酌酒賦詩其
間一醉此山之神而勞之日生於大化胚渾之初始見
賞於今日可謂晩矣此邦之賢士大夫四方之遷人羇
客觀於茲亭之上為爾知音者而今而後盖未始有極
焉山乎亦可以無憾也落成之日當目為山亭書此令
文照掲之以為作亭張本同游者郭信可楊隠甫仲王
逸民某侍老人杖履
　　　題三緘金人圖
余少讀家語已知有周廟金人之戒浮沈人間世老矣
而卒蹈其禍盖誦其文而違其實者書生之常患困而
始學敗而後悔者中人之常性今觀趙持正此圖不覺
凛然如近氷雪吾其免乎哉
　　　題王逸民小景
王逸民作瘦梅枯木林壑小景其筆墨難於豪放而易
於淡泊髙牙大纛騎從赫奕政自快人而水邊林下幅
巾杖屨自别有一種氣象
　　　題墨梅花
騷人以荃蓀蕙茞比賢人世或以梅花比貞婦烈女是
猶屈其高調也王逸民以淡墨作寒梅雙影以見貺余
目之曰此孤竹君之子也座客頗以為有見之言
　　　跋墊江廖持正二記
墊江廖持正作法華禪寺法堂化先度法橋二記不逺
數百里馳以示縉雲子以求印可夫世之學道者與之
説有則滯入形相與之説無則流入虗空如狗逐塊無
有是處持正拂去兩邊妙主教外甚為竒特然在縉雲
門下别當下一轉語鳯凰非人所常見或人自謂親見
鳯凰人爭問之鳯凰何所似或人答之曰首如雉而華
好羽毛五色尾數尺許足如鷄其立髙如人衆皆信之
又問不知何食或人曰食榖衆皆撫掌大笑余因戲謂
持正曰有人問鳯凰何食切毋答以食榖也持正見此
亦應捧腹絶倒矣
　　　跋㑹景堂記
余同眉山唐立夫觀此文古渝山川風物古今盡於此
矣余讀之莫之許立夫論文章多不可前人獨謂此為
竒作以立夫之言一再復然後見其汪洋紆餘之體其
間云北岸有塗山南有夏禹廟塗君祠以今考之南北
誤矣當改為東岸有塗山山之麓有夏禹廟塗君祠云
　　　跋山谷書木假山記
黄太史用筆調和收藏遒勁之氣於筆墨中無一㸃暴
露俗人見他人書如寺門前金剛筋骨俱露便謂魯直
無力可為一大咍也
　　　跋東坡畫論
蒲永昇畫遇東坡先生可謂幸矣後世伎藝如永昇或
不難得而收名定價則曠絶無人三復斯文重興嘆惋
　　　跋老蘇書帖
此書法律不足韻度有餘蜀人本不能書元祐間東坡
始以其筆畫名世其法雖出於二王其實已濫觴於老
蘓泉源中矣
　　樂府
　　　和賀方回青玉案寄果山諸公
年時江上埀楊路信拄杖穿雲去碧澗歩虚聲裏度疎
林小寺逺山孤渚獨倚欄干處　别來無幾春還暮空
記當時錦囊句南北東西知幾許相思難寄野航蓑笠
獨釣巴江雨
　　　虞美人(詠茶䕷/)
東君已了韶華媚未快芳菲意臨居傾倒向荼䕷十萬
寶珠瓔珞帶風埀　合歡翠玉新呈瑞十日傍邊醉今
年花好為誰開欲寄一枝無處覔陽臺
　　　又
芳菲不是渾無據只是春收取都將醖造晩風光百尺
瑶臺吹下半天香　多愁多病疎慵意也被香扶起微
吟小酌送花飛更拚小屏幽夣到開時
　　　又(重陽詞/)
去年同醉黄花下采采香盈把今年仍復對黄花醉裏
不羞斑鬢落烏紗　勸君莫似陽闗柳飛伴離亭酒願
君只似月常圓還使人人一月一回看
　　　漁家傲(冬至/)
雲覆衡茅霜雪後風吹江面青羅皺鏡裏功名愁裏瘦
閒袖手去年長至今年又　梅逼玉肌春欲透小槽新
壓氷澌溜好把升沉分付酒光隂驟須臾又緑章臺柳
　　　荼䕷已彫落賦天仙子
風幸多情開得好忍却吹教零落了弄花衣上有餘香
春已老枝頭少况又酒醒鶗鴂曉　一片初飛情已悄
可更如今紛不掃年隨流水去無蹤恨不了愁不了樓
外逺山眉様小
　　　閒居十七年或除蓬州二月到官三月罷歸同
　　　　官置酒為賦㸃絳唇作别
十日春風吹開一歲閒桃李南柯驚起歸踏春風尾
世事無憑偶爾成憂喜歌聲裏落花流水明日人千里
　　　玉樓春
杏紅㣲露春猶淺春淺愁濃愁送逺山拖餘翠斷行蹤
細雨踈烟迷望眼　暮雲濃處輕吹散往事時時心上見
不禁慵瘦倚東風燕子雙雙花片片
　　　㸃絳唇
江上新晴閒撑小艇尋梅去自知梅處香滿魚家路
路盡疎籬一樹開如許留人住留人不住黯淡黄昏雨
　　　又
眉黛低顰一聲春滿流酥帳却從檀響漸到梅花上
歸卧孤舟梅影舟前颺勞心想岸横千嶂霜月鋪寒浪
　　　送史誼伯倅潼川作夣蘭堂
小雨清塵淡烟晩官柳殢花待暖君愁入傷(闕/)　眼芳
草緑斷雲歸鴈　酒重斟須再勸今夕近明朝乍逺到
時暗花飛亂千里斷腸春不管
　　　驀山溪
艱難時世萬事休誇㑹官宦悞人多道是也終須不是
功名事業已是負初心人老也髮白也隨分謀生計
如今曉得更莫爭閒氣髙下與人和且覔箇置錐之地
江村僻處作箇老漁樵一壺酒一聲歌一覺醺醺睡
　
　
　
　
　
　
　
　
　
　
　
　
　
　縉雲文集巻四
欽定四庫全書
　縉雲文集
　　附録
　　　古城馮侯廟碑
左朝請大夫提㸃成都府刑獄公事馮侯諱時行字當
可隆興元年死其官侯有功業於時死凢四季名山進
士喻大中合邦人之思築宫于縣之古城以俎豆侯又
三年駒來守雅州考侯事之終始刻之石先是經界之
旤此邦實烈方經界之令甫頒民恐懼犇走徇朝廷之
法不敢輕售其姦法既行久且翫姦民始生心爭為僥
倖之槖取前日之令紛更之而弊始錯出跬歩之田而
受倍蓰之税連阡陌者以巧倖入輕租破業析産瘠溝
中者枕藉幾蹈湯火之酷將且十年而侯持節而來問
民疾苦首得此蹙然為之寢食不遑毒於民者莫烈此
即閉閤書奏報天子乞仍其故既畫可行民懽迎曰吾
今更生矣及侯死民聚哭曰我有室廬侯畀我使獲弛
然安居其下有田以耕以飽皆侯賜雖一飯必祝大衆
斥七十萬錢縛屋二十五楹中為堂塑侯像挾以兩廡
民歲時歌舞其下水旱厲疾必禱侯亦能出為旤福以
恐動其民而食其土自侯為部使者經畫邊事尤縝密
此邦著之令甲世守焉侯恭南人明果敢斷足以當大
事文尤高古人不敢斥其字目為縉雲先生紹興初宰
通義之丹稜以政最召行在所時權臣柄朝撓節徇女
真之和侯斥其非是對天子言剴切出守萬州部使者
迎附權臣侯退居里社凢十年權臣死復出為州守蓬
黎及天彭遂持節以死侯所在政卓異多去思民必祠
之夫考風俗著其媺惡太守事也是故為之記而繫之
以聲詩使邦民歌以妥侯靈詩曰潔罇罍兮酒洌清籩
豆靜嘉兮肥腯其牲坎坎擊皷兮式和且平攜持父子
兮進侯庭維廟孔嚴兮有覺其楹寢簟孔安兮維侯是
寧維侯相民兮式臨爾誠雨我田兮澹澹其盈欲暘而
暘兮牸犢肆耕厲鬼驅左兮風不暴盲維侯是安兮侯
無遽征朝奉郎權發遣雅州軍州亊主管學事㳂邊都
巡檢使蹇駒撰
　
　
　
　
　
　
　
　
　
　
　
　
　
　縉雲文集附録
