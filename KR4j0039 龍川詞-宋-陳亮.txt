#+TITLE: 龍川詞-宋-陳亮
#+DATE: 2018-05-12 10:21:29
#+SOURCE: github.com/kanripo/KR4j0039 master eb9966f6                
欽定四庫全書
　龍川詞
　　　　　　　　　　　　　宋　陳亮　撰
　　水調歌頭(送章徳茂/大卿使金)
不見南師乆謾説北羣空當塲隻手畢竟還我萬夫雄
自笑堂堂漢使得似洋洋河水依舊只流東且復穹廬
拜會向藳街逢　堯之都舜之壤禹之封于中應有一
個半個挽琱弓萬里烽烟如許千古英靈安在磅礴幾
時通世運何湏問赫日自當中
　　又(癸夘九月十五/日壽朱元晦)
人物從來少籬菊為誰黄去年今日倚樓還是聽行藏
未覺霜風無賴好在月華如水心事楚天長講論叅洙
泗盃酒到虞唐　人未醉歌宛轉興悠揚太平胸次笑
他磊磈欲成狂且向武夷深處坐對雲煙開歛逸思入
㣲茫我欲為君夀何許得新腔
　　又(和吴允成/逰靈洞韵)
人愛新來景龍認舊時湫不論三伏小住便覺凛生秋
我自醉眠其上任是水流其下湍激若為収世事如斯
去不去為誰留　本無心隨所寓觸虗舟東山始末且
向靈洞與沈浮料得神仙窟穴爭似提封萬里大小㡬
琉球但有君才具何用問時流
　　又(和趙/周錫)
事業隨人品今古幾麾旌向來謀國萬事盡出汝書生
安識鵾鵬變化九萬里風在下如許上南溟斥鷃㫄邊
笑河漢一頭傾　嘆世間多少恨幾時平覇圖消歇大
家創見又成驚邂逅漢家龍種正爾烏紗白紵馳騖覺
身輕樽酒從渠說雙眼為誰明
　　念奴嬌(至金/陵)
江南春色筭來是多少勝遊清賞妖冶㢘纖只做得飛
鳥向人偎傍地闢天開精神朗慧到底還京様人家小
語一聲聲近清唱　因念舊日山城個人如畫已作中
州想鄧禹笑人無限也冷落不堪惆悵秋水雙明高山
一弄著我些悲壯南徐好住片㠶有分來往
　　又(登多/景樓)
危樓還望嘆此意今古幾人曾㑹鬼設神施渾認作天
限南疆圵界一水横陳連崗三面做出争雄勢六朝何
事只成門戶私計　因笑王謝諸人登髙懐逺也學英
雄涕憑却江山管不到河洛祲氛無際正好長驅不須
反顧尋取中流誓小兒破賊勢成寧問彊對
　　又(送戴少/望叅選)
西風帶暑又還是長途利牽名役我已無心君因甚更
把青衫為客邂逅卑飛幾時高舉不露真消息大家行
處到頭須管行得　何處尋取狂徒可能著意更問渠
儂骨天上人間最好是閙裏一般岑寂瀛海無波玉堂
有路穏著青霄翼歸來何事眼光依舊生碧
　　賀新郎(同劉元實唐與/正陪葉丞相飲)
脩竹更深處映簾櫳清陰障日坐來無暑水激泠泠知
何許跳碎危欄玉樹都不繫人間朝莫東閣少年今老
矣況樽中有酒嫌推去猶著我名流語　大家綠野陪
容與筭等閒過了薫風又還商素手弄柔條人健否猶
憶當時雅趣恩未報恐成辜負舉目江河休感涕念有
君如此應忘阻歌未罷誰來舞
　　又(寄辛幼安/和見懷韵)
老去慿誰說看幾番神奇臭腐夏裘冬葛父老長安今
餘幾後死無讐可雪猶未燥當時生髪二十五弦多少
恨筭世間那有平分月羌婦弄漢宫瑟　樹猶如此堪
重别只使君從來與我話頭多合行矣置之無足問誰
換妍皮癡骨但莫使伯牙絃絶九轉丹砂牢拾取管精
金只是鐵龍共虎聲應裂
　　又(酧辛幼安再/用韵見寄)
離亂從頭說愛吾民金繒不愛蔓藤纍葛壯筆盡消人
脆好冠蓋陰山觀雪虧殺我一星星髪涕出女吴成倒
轉問魯為齊弱何年月丘也幸由之瑟　斬新換出旗
麾别把當時一樁大義拆開収合㨿地一呼吾徃矣萬
里搖肢動骨這話覇只成癡絶天地洪爐誰扇鞲算于
中安得長堅鐵淝水破闗東裂
　　又(懐辛幼安/用前韵)
話殺渾閒說不成教齊民也解為伊為葛樽酒相逢成
二老却憶去年風雪新著了幾莖華髪百世尋人猶接
踵嘆只今兩地三人月冩舊恨向誰瑟　男兒何用傷
離别況古來幾畨際會風從雲合千里情親長晤對妙
體本心次骨臥百尺髙樓斗絶天下適安耕且老看買
犁賣劎平家鐵壯士淚肺肝裂
　　滿江紅(懐韓子/師尚書)
曾洗乾坤問何事雄圖頓屈試著眼階除當下又添英
物圵向爭衡幽憤在南來遺恨狂酋失算淒涼部曲幾
人存三之一　諸老盡郎君出恩未報家何恤念横飛
直上有時還戢笑我只知存飽煗感君原不論階級休
更上百尺舊家樓塵侵帙
　　桂枝香(觀木樨有感/寄呂郎中)
天高氣肅正月色分明秋容新沐桂子初収三十六宫
都足不辭散落人間去怕羣花自嫌凡俗向他秋晚喚
囘春意幾曾幽獨　是天公餘香賸馥怪一樹香風十
里相續坐對花旁但見色浮金粟芙蓉只解添愁思況
東籬凄涼黄菊入時太淺背時太逺愛尋髙躅
　　三部樂(七月送丘/宗卿使金)
小屈穹廬但二滿三平共勞均佚人中龍虎本為明時
而出只合是端坐王朝看指揮整辦埽蕩飄忽也持漢
節聊過舊家宫室　西風又還帶暑把征衫著上有時
披拂休將看花淚眼聞絃病骨對遺民有如皎日行萬
里依然故物入奏幾䇿天下裏終定于一
　　又(七月卄六日/壽王道甫)
入脚西風漸去去來來早三之一春花無數畢竟何如
秋實不須待名品如麻試為君屈指是誰層出十朝半
月爭看摶空霜鶻　從來别真共假任盤根錯節更饒
倉卒還他濟時好手封侯奇骨没些兒媻姍勃窣也不
是崢嶸突兀百二十歲管做徹元分人物
　　瑞雪濃慢(六月十一日/壽羅春伯)
蔗漿酪粉玉壺氷醑朝罷更聞宣賜去天咫尺下拜再
三幸今有母可遺年年此日共道月入懷中最貴向暑
天正風雲㑹遇有恁嘉瑞　鶴冲霄魚得水一超便直
入神仙地植根江表開拓兩河做得黒頭公未騎鯨赤
手問何如長鞭尺箠向來王謝風流只今管是
　　阮郎歸(重午壽/外舅)
波光𣺌𣺌浸晴陂有亭湖岸西芰荷香拂栁絲垂升堂
獻壽巵　紅約腕緑侵衣願祝屇期頤花間妙語欲無
詩一年歌一詞
　　祝英臺近(六月十一日送/葉正則如江陵)
駕扁舟衝劇暑千里江上去夜宿晨興一一舊時路百
年忘了旬頭被人攙破故紙裏是争雄處　怎生訴欲
待細與分疏其如有憑據包裹生魚活底怎遭遇相逢
樽酒何時征衫容易君去也自家須住
　　又(九月一日/壽兪德載)
嫩寒天金氣雨攬斷一秋事㒰様霏㣲還作小晴意世
間萬寶都成些兒無欠只待與黄花為地　好招致對
此鬱鬱蔥蔥新篘未成醉番手為雲造物等兒戱也知
冨貴來時一班呈露便做出人中祥瑞
　　蝶戀花(甲辰夀/元晦)
手撚黄花還自笑笑比淵明莫也歸來早隨世功名渾
草草五湖却共繁華老　冷淡家生寃得道旖旎妖嬈
春夢如今覺管領歲華須到了此花之後花應少
　　卜算子(九月十八日/夀徐子才)
悄静菊花天洗盡梧桐雨倍九週遭爛漫開祝壽當頭
取　頂戴御袍黄疉秀金稜吐仙種花容晚節香人願
爭先覩
　　垂絲釣(九月七/日自壽)
菊花細雨蕭蕭紅蓼汀渚景物漸幽風致如許秋未莫
又值吾初度　看天宇正澄淸欲往登髙未也紅塵當
面飛舞幾人吊古烏帽牢收取短髪還羞覷遐壽身近
五雲深處
　　彩鳯飛(一作彩鳯舞伯七月/十六日壽錢  同)
人立玉天如水特地如何撰海南沈燒著欲寒猶煗算
從頭有多少厚徳陰功人家上一一舊時香案煞經慣
　小駐吾州纔爾依然歡聲滿莫也教公子王孫眼見
這些兒頴脫處髙出書巻經綸自入手不了判斷
　　鷓鴣天(懐王/道甫)
落魄行歌記昔逰頭顱如許尚何求心肝吐盡無餘事
口腹安然豈逺謀　纔怕暑又傷秋天涯夢斷有書不
大都眼孔新來淺羨爾㣲官作計周
　　謁金門(送徐子宜/如新安)
新雨足洗盡山城袢溽見說好峯三十六峯峯如立玉
　四海英逰追逐事業相時伸縮入境徳星須做福只
愁金詔趣
　　天仙子(七月十五/日壽内)
一夜秋光先著栁暑力平明羞失守西風不放入簾幃
饒永晝沈煙透半月十朝秋定否　指㸃芙蕖凝佇久
髙處成蓮深處藕百年長共月團圎女進酒男稱夀一
㸃浮雲人似舊
　　洞仙歌(丁未夀/朱元晦)
秋容一洗不受凡塵涴許大乾坤這囘大向上頭些子
是鵰鶚摶空籬㡳下只有黄花幾朶　騎鯨汗漫那得
人同坐赤手丹心撲不破問唐虞禹湯武多少功名猶
自是一㸃浮雲鏟過且燒却一瓣海南沈任拈取千年
陸沈竒貨
　　踏莎行(懐葉八/十推官)
書册如仇舊逰渾諱有懐不斷人應異千山上去夢魂
輕片帆似下蠻溪水　已共酒盃長堅海見君忽忘花
前醉從來解事苦無多不知解到毫芒未
　　南鄉子(謝永嘉諸/友相餞)
人物滿東甌别我江心識俊逰北盡平蕪南似畫中流
誰繫龍驤萬斛舟　去去幾時休猶是潮來更上頭醉
墨淋漓人感舊離愁一夜西風似夏不
　　㸃絳唇(詠梅/月)
一夜相思水邊清淺横枝瘦小窻如晝情共香俱透
清入夢魂千里人長乆君知否雨僝雲僽格調還依舊
　
　
　
　
　
　
　
　
　
　
　龍川詞
龍川詞跋
同甫一名同永康人光宗策進士羣臣奏其巻第三御
筆擢第一既知為同甫大喜又有天留遺朕之詔其恩
遇如此據葉水心序其集云四十巻今行本止三十巻
想尚多佚遺其最著者莫如上皇帝四書及酌古論自
贊云人中之龍文中之虎真無忝矣第本集載詞選三
十闋無甚詮次如寄辛幼安賀新郎三首錯見前後予
家蔵龍川詞一巻又每調類分未知孰是讀至巻終不
作一妖語媚語殆所稱不受人憐者歟湖南毛晉識
龍川詞補遺
　　水龍吟(春/恨)
閙花深處層樓畫簾半捲東風軟春歸翠陌平莎茸嫩
垂楊金淺遲日催花淡雲閣雨輕寒輕煗恨芳菲世界
游人未嘗都付與鸎和燕　寂莫憑髙念逺向南樓一
聲歸雁金釵鬭草青絲勒馬風流雲散羅綬分香翠綃
封淚幾多幽怨正銷魂又是疎煙淡月子規聲斷
　　洞仙歌(雨/)
瑣窗秋莫夢髙唐人困獨立西風萬千恨又檐花落處
滴碎空堦芙容院無限秋容老盡　枯荷摧欲折多少
離聲鎖斷天涯訴幽悶似蓬山去後方士來時揮粉淚
㸃㸃梨花香潤斷送得人間夜霖鈴更葉落梧桐孤燈
成暈
　　虞美人(春/愁)
東風蕩颺輕雲縷時送蕭蕭雨水邊臺榭燕新歸一口
香泥濕帶落花飛　海棠糝徑鋪香繡依舊成春痩黄
昏庭院栁啼鴉記得那人和月折梨花
　　眼兒媚(春/愁)
試燈天氣又春來難說是情懐寂寥聊似揚州何遜不
為江梅　扶頭酒醒爐香灺心緒未全灰愁人最是黄
昏前後煙雨樓臺
　　思佳客(春/感)
花拂闌干栁拂空花枝綽約栁鬟鬆蝶翻淡碧低邊影
鶯囀濃香杪處風　深院落小簾櫳尋芳猶憶舊相逢
橋邊攜手歸來路踏皺殘花幾片紅
　　清平樂(秋晚伯成兄徃龍興山中意其登山/臨水不無閨房之思作此詞惱之)
銀屏繡閣不道鮫綃薄嘶騎囱囱塵漠漠還過夕陽村
落　亂山千叠無情今宵遮斷愁人兩處香消夢覺一
般曉月秋聲
　　滴滴金
斷橋雪霽聞啼鳥對林花弄晴曉畫角吹香客愁醒見
梢頭紅小　團酥剪蠟知多少向風前壓春倒江嶂人
煙畫圖中有短篷香繞
龍川詞補遺䟦
余正喜同甫不作妖語媚語偶閲中興詞選得水龍吟
以後七闋亦未能超然但無一調合本集者或云贋作
葢花菴與同甫俱南渡後人何至誤謬若此或花菴專
選綺艷一種而同甫子沈所編本集特表阿翁磊落骨
幹故若出二手况本集云詞選則知同甫之詞不止於
三十闋即補此花菴所選亦安得云全豹耶姑梓之以
俟博雅君子湖南毛晉又識
