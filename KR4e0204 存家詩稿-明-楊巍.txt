#+TITLE: 存家詩稿-明-楊巍
#+DATE: 2016-06-11 12:25:38
#+SOURCE: github.com/kanripo/KR4e0204 master 08f54c2e                
欽定四庫全書　　　　集部六
　存家詩稿　　　　　　别集類五(明/)
　　提要
　　　　(臣/)等謹案存家詩稿八巻明楊巍撰巍字伯
　　　　謙號夢山海豐人嘉靖丁未進士累官吏部
　　　　尚書贈少保巍敭歴中外居官有能聲自跋
　　　　稱幼習舉子業不知詩至嘉靖乙夘外補晉
　　　　臬提學曹忭始導之為詩歸田後與山人吕
　　　　時臣相倡和得詩六百餘篇屬邢侗鄒觀光
　　　　評隲而存之盖其中嵗學詩與唐髙適事頗
　　　　相類而天分超卓自然拔俗故能不染埃壒
　　　　獨發清聲王士禎池北偶談稱其五言簡古
　　　　得陶體為明人所少又舉其前年視我山中
　　　　病落日獨騎驄馬來記得任家亭子上連翹
　　　　花發共銜杯一絶盖其神韻清雋與士禎論
　　　　詩宗旨相近故尤賞之然其他髙曠簡古之
　　　　作尚復不少固與當時嘈雜之音相去逺矣
　　　　士禎嘗選訂其詩為三巻屬謝重輝刻之今
　　　　未見此即鄒觀光刪定之本也乾隆四十六
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　存家詩稿巻一
　　　　　　　　　　　　　明　楊巍　撰
　　五言古
　　　述征二首(嘉靖丁巳/外補晉臬)
嗟余丘壑姿趨世良非宜始作毘陵宰既登赤玉墀兩
官無寸補竊祿負明時還家田已廢覧鏡鬢多絲復畏
簡書去逺於關塞期骨肉重分手離憂當告誰
朝發滄海湄暮走西河道秋風吹河水野闊聲浩浩客
心亦如此旅飯豈能飽頻瞻太行雲復弔燕臺草世事
多艱辛顔鬢忽已老悠悠行路人誰知此懷抱
　　　彈琴峽
瑤琴何處聞停車空緬想谷靜水聲幽霜餘山氣朗無
聲心亦閒况復聞清響大道晦有時靈物豈易賞徘徊
坐磐石髙歌動林莽
　　　送王同年中丞(遴霸州人/自延綏歸)
兄也景畧流平生更慷慨世事一到手此身即不愛開
府向沙磧咫尺是賊壘籌䇿走風電河山有别態西人
膽正寒印綬倐然解吾輩去留間豈無天意在今年予
衰甚亦欲浮於海他日修短札從兄乞沆瀣
　　　送漳渠楊公分守雲中
悵望雲中城猶隔桑乾水逺道令人愁况近單于壘單
于何猖狂侵掠日未已蒼茫應與朔滿眼生荆杞天子
厪宵旰吾徒寜不恥楊公慷慨人憤時恒拊髀談兵樽
俎間往往得神理兹行詎徒然王庭應逺徙分手勿躊
躇丈夫志萬里
　　　讀友問集(何遷/著)
獨把一編坐門前雙鳥喧春風來幾日草木倐以蕃因
兹悟至理兀兀欲忘言
　　　旅中偶讀元次山西陽城之詩追憶舊遊擬作
　　　四首
　　　海
仲尼欲浮海而我居海邊海中有大魚岸上有薄田種
田須荷鋤捕魚還刺船農夫與漁父相見復相憐
　　　楞嚴寺
此寺置何年大唐貞觀嵗中藏白石碣上刻前賢字地
居古河邊門臨野無際憶我讀書時寒榻同僧睡
　　　馬谷山
馬谷近愚谷所以人跡稀昔名烏鵲山不見烏鵲飛惟
有紫蕨菜其苗髙且肥洞口封白雲專待主人歸
　　　三里村
去城三里遙亦無客來往本是老農家荷鋤非勉强既
喜兒童愚又見桑麻長早晩酒一壺自歌還自賞
　　　苦寒行沁州山中作
凌晨陟龜嶺詰曲怯躋攀撫時嵗聿暮積雪蔽崇巒寒
生危塹裡雀啼枯木間綿衣猶恨薄僕從衣俱單路旁
有民舍柴門掩空山壯者散四方老者臥草菅海宇多
變故徴求日未閒營構一何急邊塵滿漢關壑深水不
流我淚獨潺湲憑誰叫閶闔早使陽春還
　　　同沈生京李生舒華宿清涼庵
我從炎海來乃至清涼境隂壑草樹寒絶頂天風勁幽
懐自兹開老眼亦一騁白雲生洞口逺與諸村映曠哉
天地間此道誰畧領休文躭苦吟李生習禪定相對寂
無言意與山俱静夜深清磬發塵夢倐然醒
　　　題松谿書屋四首
逹人屏塵垢日日向林麓偃仰岩壑間置書翻不讀以
道獵萬化機運洞伸縮黙然坐磐石一鳥鳴髙木
浮化萬山裏山色何青青更於最深處乃結一茅亭谿
徑饒芳草旦晩飯仙苓澹泊有如此曰惟養性靈
谿聲與松聲早夢寒驚破蘿徑露初晞歩向西齋坐雲
生樹忽暝泉響山疑墮吟成二雅詩歌罷無人和
汲水自潄齒隠几讀隂符既以窺元化又欲定八區大
道無言象至樂在江湖時運苟不至且覧崑崙圗
　　　詶董信溪雪餘枉顧
山園何寥寥雪餘枉髙歩自愧非戴家乃勞子猷顧呼
酒暢幽懷烹茶有隠趣徙倚矚烟巒瑤華綴林樹微微
霽景流天壤色俱素深擁初祖門清憶謝庭句苟非佳
客來兹意成淪誤言别日將夕悵望城南路
　　　將赴上谷留别紀山二首
我為東齊人君為南楚客相逢晉水陽結交見肝膈絲
竹列廣庭嬿婉屇良夕自謂長如此詎知有行役行役
在塞門念兹傷魂魄
戀戀不能别乃至曠野中啣杯各惆悵日暮生悲風悲
風捲蓬草一西還一東塵世多變態後會安可同攜手
望雲衢愧彼雙飛鴻
　　　春日述懷
曉齋春雨歇一鳥當忩鳴山雲入我座不知在邊城夙
心本閒曠偶無塵事營手把楞伽讀忽已忘吾生軒冕
是何物可以嬰其情君子貴得道誰能顧浮名
　　　觀李山人海市圗
篋中何所有惟有海市圗我知山人心長與變化俱天
地蟠胸臆樓臺倐有無豈為蛟蜃宅本是神仙區秦皇
亦英主東坡乃巨儒空勞平生心不得到蓬壺昨日安
期生訪我跨雙鳬自言阜鄉亭宻邇帝君都又言塵世
幻滄海有時枯袖裏出仙籍獨見爾與吾去去凌飛虹
手中握玉樞誰云阻弱水若過東家壚堪悲軒冕客終
日在泥塗
　　　述懷四首
自幼習耕釣足跡不離村長覧農桑書亦窺道徳言秪
以家貧故始驅南北轅駑馬多顛躓末路怯騰鶱去就
不自决其如負國恩上書解簮組吾將返故園
鯤鵬翔萬里鷦鷯在一枝大小各有適進退豈無時胡
為狥利祿縈縈至死悲榮公行帶索陶氏恒苦饑至性
苟無累貧賤復何辭歸去臥山中斯人良可師
澤蘭沿野徑鶗鴂鳴高柯感兹悲時序倐如流電過余
年方半百鬢髮漸以皤去日不能再來日寜幾多我欲
尋瑤草兼之種玉禾若待功成退誰揮魯陽戈
管寜東浮海范睢西入秦貴賤雖異致千載同一塵憶
其在世時不如隠者珍因之慕萊子歸侍白頭親所貴
在養志寜論鼎與茵長揖謝浮世㝠鴻不可馴
　　　沽酒與吕山人話舊
前年酀􁙘城與君始相遇慷慨夜深言所期在逺慕聞
君返故鄉干戈滿道路我亦抱沈痾命危若朝露還家
無舊業生事同流寓薄田徧蒿萊殘書亦蟲蛀日夕卧
空園懷人望雲樹豈知寥落所君自逺方顧相别幾嵗
時相看忽若寤槖中無黄金鬢邊色已素既以感朋好
兼之悲世務滄流不可回蟬鳴日將暮對酒且沉酣萬
事有天數
　　　初至鴈門謁閔中丞(煦任/丘人)
余本魯諸生未習戎馬事前年釋裋褐萬里向邊地秋
風起鴈門羽書日三至中丞燕趙豪臨敵有暇思幕中
集羣畫轅門列虎士亦欲效區區坐使疆埸治但求干
戈戢勲名非所志
　　　上元讌集以病不赴柬荆人喻明府燕人于李
　　　二廣文
微風韻春夕圎月吐城闉式讌偕流俗旨酒娱嘉賓火
樹明還艶絲竹間且陳燕趙多英客荆郢盡詞人雄談
驚四座擊節洽芳辰顧予寂寞士獨與藥爐親今宵有
髙詠貽來慰病身
　　　題媿非馬公巢雲亭(有序/)
　　　結亭樹杪古今所稀欣然賦詩以明向往因及
　　　小洞非曰鬭奇
先生好事者往往弄奇怪所乘竹木車首尾作船態前
年造行窩看花隨處載世人無不笑達人無不愛忽於
栁樹上為亭團似蓋四圍無軒忩雲烟互而靄亭中何
所有酒杯長日在亭中何所為吟詩學馬戴亭中何所
見北溟與東岱亭中何所親山僧與荷簣秖欲逺塵寰
不為増氣槩我也作一洞狂放亦其最兩孔亘如環中
間頗不隘朅來陳道人品題是仙界㝠心坐終夕動静
俱無礙百年湖海意領畧須吾輩秋風吹十里初涼體
則快或飲君亭上或酌我洞内酩酊無不可誰能求富
貴兹樂難具言更以心相㑹
　　　田居柬李明府
自余解兵符為農向桃嶺病餘猶荷鋤灌園初鑿井所
賴明府賢蝗飛不入境木棉徧平岡𤓰蔓交野徑朝吹
烟氣合日落山村静時㩦妻子來矚此田中景雜芳娱
幽抱寒蟲滿清聽往年亦此土人與嵗俱梗感恩詎有
涯撫事寧無省是時已秋斂場圃家家整烹雞若羅珍
為黍當噉餅聞君欲枉駕老稚皆延頸
　　　醉中放歌(同吕山/人作)
茫茫天壌内狂放有吾徒布袍不值錢當酒寜幾壺晴
空起雷雨把杯相叫呼烟雲滿郊甸龍蛇能辨無世態
亦如此富貴豈良圗管仲尚小器公孫非丈夫惟有劉
伯倫酒徳耀寰區
　　　春日訊喻明府
君有醫人術春來亦抱痾良以憂䘏故不為簿書多吾
鄉沐休澤節候入陽和谷風吹廣野晴日動寒柯臥理
自髙才心賞其如何意況本閒適端不廢弦歌我病偶
相似芳嵗俱蹉跎寥寂仲蔚宅華軒幾時過
　　　初春臥病答喻明府韻
𤣥英嵗云謝纏綿仍負痾百齡今已半日月諒無多心
含萬古愁豈不滑其和春來散情性徙倚眄庭柯賢愚
㑹有極孰如㝠運何開門得瓊藻慷慨一悲歌道䘮昔
已然不必問蹉跎秪當飲美酒莫使嵗華過
　　　環縣别計簿蕭郎中(大亨泰/安州人)
君來自慶陽我先宿靈武前路入沙磧况為風雨阻館
舎對層臺蒼茫閲今古愁雲黯蕭關江聲帶鼙鼓憶昔
白衣士談笑恢疆土君住泰山下日夕吟梁甫跼蹐者
何為王事方靡盬逢時樹勲名桑劉口不數我鬢已刁
騷逝將尋巢父山城無酒家别悰覺其苦
　　　醒後聞磬聲
泠然響清磬我思良悠悠披衣一起坐明月懸髙樓遙
遙目天宇空闊萬象收此時無人言獨與太虚遊河清
不可俟天運倐已周㝠心入無極真想在浮丘人生亦
晝夜身外更何求
　　　還鄉
去鄉十五載今方返敝廬日暮望城郭慘淡心何如存
沒悲親友蕭條歎里閭舊日同遊人擕觴數過予既慰
干戈苦再驚鬢髪疎流年何超忽世事笑空虚余豈真
隠者迂拙宜郊居是時春聿暮栁色拂長渠自顧疾病
身猶能荷犂鋤晝耘桑麻田夜讀䝉莊書
　　　喜吕二山人中父見訪
客自越中來滄江訪逸叟念别倐經年新詩得幾首嗟
君衣上塵笑我門前栁世事多翻覆各掩談天口留君
且莫行牀頭有黍酒
　　　甬東篇(有序/)
　　　吕二山人四明髙士也舊號東野余以犯古人
　　　又氣韻瀟洒不類孟忽憶古詩云四明有狂客
　　　風流賀季真四明乃甬東郡也遂更號甬東并
　　　贈小詩
四明美山水我聞已多年八十二峯雲日夕帶甬川中
有季真宅松竹凌蒼烟髙風與勝跡萬古光林泉明時
有吕子逸氣何飄然雖在甬東住未買甬東田朅來遊
海内聲詩盛流傳山巾與野服見者稱賀僊將欲尋瑤
草孤踪寄八埏時人或未識觀我甬東篇
　　　和王憲副西石宿左衞見懐(之誥/楚人)
寒夜客何如更堪喧鼓角亂山殘雪裏能無動離索羊
河不隔夢飛去共君酌兩地結孤悰燈花向人落
　　　鴈門述懐詶徐王楊三君子(壙/綵)　(基/)
黯黯髙闕雲惻惻鴈門樹我來夏方初不知秋已暮時
序固其然鬢毛愁則素勲名愧流輩鄉山夢裏去孤抱
竟誰陳援毫述短句
邊塵秋不起公餘即閉關所慕在沈静日夕對南山長
空寒鳥沒逺岫孤雲還世途老難行因思江海間匪君
有道氣何由展心顔
滄海不西流日馭無東軛如何百年間愁與病相積我
有萬古心傾倒向三益徐孺髙士流王猷尚標格揚雲
作詞賦雅調宣金石
秋風吹紫塞木葉不能聞慷慨空如此多愧武安君平
生秉微尚歸夢一何勤手弄𤣥池水足躡靈嶽雲終當
謝明時我言豈徒云
　　　乾陵
毒霧生隂壑悲風吹曠野殘燒無人收山髙土色赭當
時信奢麗遺趾尚豁閜蔓草纏翁仲積沙沒石馬突兀
七層碑字蝕詎堪打柏盡根亦無泉涸水不㵼彼巢敢
肆虐始悟漆銅假文景葬平原過客拜陵下
　　　李生寒士也有一牛代耕今斃矣詩以慰之
善賈不藝桑巧宦不謀生念爾蓬蓽士終嵗勤躬耕得
牛若良僕反視書劍輕不忍服車軛詎肯供犧牲春日
起農事物命一夕傾問喘屬何人扣角罷歌聲已荒長
沮地還傷田子情存歿歸㝠數物我由來平何如捨此
去慷慨立功名聖賢不務稼獨能享大烹
　　　示祈雨官吏
官吏閔民旱祈禱意頗敦六月仍不雨四野净如髠呼
前告官吏恐未究其源自從前嵗澇秋禾無一根正賦
不能入兼之工役繁政令如水火徴求到雞豚今日賣
其子明日復鬻孫子孫已賣盡里胥還扣門守令猶不
知况能達至尊人道良多舛天心豈少恩所貴修政事
及時救元元愛人與節用魯叟非空言
　　　吕憲長恵余七寳丹云服之黒髮延年惟與豆
　　　乳不宜余幼寒素獨與此味相善每呼為淡友
　　　戲作别淡友詩(時中清/豐人)
嵗晏起秋風羣芳倐凋悴感此嗟余生反為形所累偶
得紫汞方服食仙可至鍾鼎誤時人吾將從此逝獨有
貧賤交如何一旦棄
　　　漫翁詩(有序/)
　　　萬厯丙申季冬十日夜予夢兩吏持文書招予
　　　至一大府府門尚未開予索文書觀之乃漫文
　　　非予姓名因辭回醒來思之漫者有曠逺之義
　　　又有悠緩之義於予姓為近文則非其所長或
　　　漫然為之而未能成名於世耶古人有以漫自
　　　嘲者予非其倫今年八十更號漫翁作漫翁詩
子美稱漫郎次山號漫叟兩公皆偉人斯名傳不朽予
本疎闊士且與病為偶性惟率其真名不居其右雖嘗
為文章不習韓與栁詩韻尚未諧况能辨好醜亦嘗渉
世故世故良難剖軌事與掄材舛錯恒八九自信惟此
心得失兩無有所幸遂歸來惟與鹿豕友耕也不知獲
漁也不用笱富貴若浮雲詩書成敝帚於今年八十萬
事空回首茫茫視天地未知誰長久仍欲惜豹文仍欲
競雞口縱得千載名何如一杯酒嵗月自盈虚吾生無
譽咎從此稱漫翁可並古人否
　　　死别離(有引/)
　　　晉唐人有悼亡詩傳之後世尚不能讀予為死
　　　别離詩二首非敢比擬前哲亦惟宣洩幽懐云
　　　爾
生别在逺道思之令人老白髪倘相逢猶足慰懷抱死
别向泉臺墓門何日開豈無眼前人思君痛難裁
生别如秋鴈春日或相見相見既有時腸亦不能㫁死
别臥荒郊東逝水滔滔思君如逝水寤寐心為勞
　　　長山王同年學博過訪因談醴泉寺贈以小詩
君家長白山中有醴泉寺垂老不能遊笑我縁何事君
今訪我來更復談清致一泉生峯頂亂流到平地范公
讀書堂四時有蒼翠豈惟山水佳其人亦相似名髙齊
魯間羡君從早嵗同榜稱白眉詞林為赤幟地靈人亦
傑相傳豈無謂禮闈久抱屈復罷催租吏横經向何所
人文觀盛世崇卑不足論所貴有胸次酌君一杯酒相
看各意氣白雲逐君來使我生遐思
　　　長干行二首效齊梁體
妾住清谿口門臨江上栁栁花飛似雪惆悵與郎别
記得初相遇門前花滿樹只今已落花郎去宿誰家
　
　
　
　
　
　
　
　
　
　
　
　存家詩稿巻一
欽定四庫全書
　存家詩稿巻二
　　　　　　　　　　　　　明　楊巍　撰
　　五言律
　　　行板橋山中(時赴/晉臬)
山色橋西處清幽與世分霜崖出野館苔徑入松雲巒
氣晴還濕水聲㫁復聞隠居惟此好詎敢負明君
　　　八月初八日飲劉叅戎對月亭
亭静月娟娟清光此處偏關山元有曲河漢正初弦影
動金樽裏寒生寳劍邊不因烽火少安得醉華筵
　　　宿太安驛(屬太/原)
長路客心倦懸崖暮景斜壑深雲並黒夜久月初華短
燭啼山鬼髙風動塞笳王城知漸近猶自夢烟霞
　　　盤陀晩行次韻二首
嵗晩猶行役山程帶雪髙客愁雙鬢改國計此心勞暗
磵氷衝㫁危峯天植牢今宵應不寐霜月滿亭臯
雪後風兼起山空路轉寒豈堪多病體猶未歇征鞍下
驛燈來少盤河夕渡難海鄉茅屋在髙臥羡袁安
　　　過鷂子峪(在北/樓口)
十里松間路松聲雜鳥聲山雲多變態野水自縱横古
木題詩坐懸崖下馬行可憐幽絶處只是近邊城
　　　武鄉(以催/科至)
萬壑斜陽裏寥寥一縣樓所經多亂石幾處是平疇甲
嶺雪長在漳河凍不流民生困已極那忍更徵求
　　　松林寺留别諸公和衞源方伯韻(孟淮汴梁/人有詩名)
窈窈山邊寺青青松樹林豈堪虚寂所翻動别離心日
暮晉城逺雲愁燕塞深前途知己少袖裏有髙吟
　　　秋日寓塞上逢老母夀辰
悵望空垂淚淹留豈為官君親情獨苦去住意俱難野
闊山雲暮風髙塞草寒幾時拜家慶萊彩一承歡
　　　北樓口留别許叅戎
擾擾烟塵際離觴對晩暉悲風嘶去馬落葉上征衣野
燒臨河㫁寒沙帶雪飛願君思滅寇慷慨振軍威
　　　役役
役役憐終日驅車西復東客心生塞草世事入秋風意
向簿書倦愁因疾病空祗應滄海上髙坐學漁翁
　　　王義鎮用麥飯
我過王義鎮白日掩柴荆颯颯風沙起凄凄鳥雀鳴館
人供麥飯黯色似藜羮正此憂民瘼一餐無限情
　　　送黎樂溪憲副轉甘肅太僕二首
白嶺千山外黄河萬國西塞雲秋𣺌𣺌沙草日凄凄逺
地難離别邊城尚鼓鼙張王名未冺駉政定思齊
帷幄運籌者翻令在牧芻憂時雙鬢短去路一琴孤已
振蘭臺紀應蕃沙苑駒誰云閒散地麟閣佇新圖
　　　柏溪書屋二首
多才漢司馬髙調謝臨川業在青山裏人來滄海邊論
文驚琬琰把酒向雲烟未遂卜居志空歌伐木篇
入夏門長閉為園道不疎閒將流水引夢與古人居野
鶴窺丸藥山精聽讀書尋詩自來往風起栁塘初
　　　忻州雨夜
世慮已難遣况當旅館秋寒城夜半雨故國夢中樓河
漢幾時曙蛩螿増客愁雁門明日路鼓角入邊州
　　　石州陷後作四首
人與家齊壞城空真若屠百年無此變萬命亦何辜天
為寃魂黯地將肝腦塗夜深聞鬼哭不獨恨匃奴
石州古名郡一日化為灰敵騎豈飛到城門不戰開腐
儒終誤國盛世自多才好用廉頗輩空談何補哉
世事料如此吾民禍早嬰山川猶帶血草木亦吞聲白
日鳶雙下危塗旅不行憑誰訴真宰徒爾痛蒼生
自昔聞兵火傷心在目前生存猶墮淚死去益堪憐城
壘酸風日干戈積嵗年請纓還我輩悔禍是皇天
　　　逢劉吉士鈍庵時謫戍雁門
歎爾詞林客如何在塞門蹉跎頭漸白慷慨氣猶存把
劍論時事吹燈照淚痕金雞聞欲赦早晩沐天恩
　　　祁縣贈閻漫川同年
吾兄乃達者早嵗向烟蘿世事今如此浮名竟若何人
來光水少田傍幘山多醉後惟髙枕不聞種豆歌
　　　太原除夕
今夕山城裏客心坐轉煩年光分半夜燎火閉千門續
酒惜殘臘感時念故園所歡吾母健萬事不須論
　　　元夜曹學憲紀山枉過有述
三年三晉地臘盡復春宵忽訝年華改兼悲故國遙文
章慚往哲出處媿清朝把酒疎燈下君來慰寂寥
　　　登恒嶽五首
恒嶽來何所正當北極中早年聞勝跡老我謁𤣥宫雷
雨流晴壑松杉撼晩風靈山瞻禮罷懷古意無窮
南去臨全晉北來控朔方千年形勝在萬壑松雲凉上
界金銀闕懸崖薜荔房乾坤回首處冀野路蒼蒼
不覧羣山徧寜知北嶽尊於今歸聖代自古障中原日
月逓明晦烟雲互吐吞秋髙臨瀚海萬里辨清渾
昔人巡狩地風景有無殊恍惚危峰墮隂森古殿虛夕
陽岩五色虎峪柏千株依舊𤣥天月泠泠照玉除
層崖獨立處萬木秋風寒水作玲瓏聽山如菡蓞看盧
敖元有杖殷女尚留丹寳籙肯相授明朝即棄官
　　　春日病歸先寄氷壺楊明府二首
今日還戎馬空餘疾病身豈能當國士終合作閒人塞
路天仍雪海鄉栁已春所欣沾恵化裁此報安仁
長路看山色其如久客何明時辭印綬垂老向烟蘿花
憶春城發門憐芳草多因君歸興好到日聽弦歌
　　　再過柏井驛將别任柏溪鎧
十載題詩處青山滿驛門與君今日别白髪向中原客
路看春樹寒燈照夜言明朝故關上回首一銷魂
　　　雁門九日無興登髙作詩二首
九塞行將徧三秋嵗欲殘故鄉歸未得客抱向誰寛雲
送臺山暝風吹關樹寒干戈正擾攘何處可凭欄
把酒不能醉登髙柰所思豈堪雲㫁處正值雁回時風
雨樓煩國關山李牧祠寒花無意賞况復鬢毛衰
　　　秋日飲王計部擬蘭亭次韻二首(基青/州人)
訪汝亦何暮凄其池館秋風迴黄葉舞天净碧雲流詩
句輸摩詰客心憶少游相知不痛飲嵗月若為留
池亭當勝所烟淡更宜秋勾注千峯出滹沱幾𣲖流酒
因愁易醉藝以老難游不是同鄉井誰能盡日留
　　　寓安邑
回首同安路忽驚嵗序徂腐儒慚餼廩多病夢江湖涑
水寒雲合條山夕照孤荒凉城郭裏惆悵禹王都
　　　懷來城逢四明吕二山人二首
飄飄江海客此日滯燕關裘馬狂仍甚風塵氣亦閒尋
幽秋過寺得句暮看山我正悲羇旅逢君一解顔
南國亂不止客心其柰秋一身來萬里避地獨登樓燕
樹著霜變羊河抱郭流明年與爾去滄海老漁舟
　　　和王侍御自沁州見寄兼送還朝二首(隆慶/元年)
柱史吾鄉彥髙情奈别何有書來晉水無夢不漳河亂
後征徭急明時諌諍多老懷關世事况聽大風歌
近報干戈息遙瞻日月新乘驄趨北闕遺恵泣西人道
路千山霽鶯花上國春王褒能獻頌不祀碧雞神
　　　宿土明村
北來三百里纔見此孤村自有干戈後惟餘老稚存山
川空對客風雪不關門隣壁何人住哭聲夜尚吞
　　　汾州贈孔文谷先生二首
愧我栖栖客得升賢者堂早聞經濟志今見鬢毛蒼兩
漢看文體終年入醉鄉田園開背郭人擬輞川莊
早上萬言書曽傳玉殿臚才非時所用心與道相符注
易山名卜為農谷似愚不因賔帝胄事業詎能無
　　　故關别任柏溪
關門從此别對酒各沾衣芳草臨岐路千山向夕暉交
情惟汝在世事與心違後㑹知何地休令音信稀
　　　過青蒿鎮(東有天/涯山)
野店愁過日悠悠驛路斜黍禾將嵗暮窰洞幾人家雷
響千山雨風啼獨樹鴉客心向誰好關塞是天涯
　　　春日懐歸
岸幘花前坐忽同林下居春風吹戸牖芳草徧庭除嗜
酒無餘俸多愁懶著書歸歟桃嶺上兄弟共耕鋤
　　　柬張前溪大叅(松洛/陽人)
為問張平子客懷近若何悲秋心共苦憂國鬢應皤北
嶽雲中樹桑乾霜後河懸空寺裏約九日可相過
　　　過懸空寺(寺在渾源州/磁窑口)
一寺空虚裏危欄髙幾層懸崖惟度鳥無路去齋僧雲
隱多羅樹天垂寳月燈塵心何處覺孤磬下崚嶒
　　　冷泉關别張安軒少叅徐南野僉憲二同年
羡汝同南去嗟予獨北還離筵臨野水客路入秋山世
故誰相語塵心自不閒那堪分手處日暮冷泉關
　　　岩畔僧居
岩畔疑無路禪關向此分金沙髙映日貝葉細翻雲入
定妨猿嘯焚香下鶴羣何時乘興至清磬月中聞
　　　望箕山懷許由
箕山棲隠處逸駕接崆峒孤塜懸雲外芳名落世中聖
朝猶不仕潜徳更何窮余亦塵埃客徒懐髙士風
　　　聞喜公署言懐
寂寞淹山館寒城下夕陰迂懐空慕古撫事已成今路
逺鄉書少天髙秋意深不堪客思苦月出更聞砧
　　　宿吴城驛
孤城夜裏到雪色正漫漫亂後人家少山深燈火寒悲
風吹古樹入夢似驚湍明日黄蘆嶺彌知邊路難
　　　行静樂梁嶺山中
岩壑行來好杉松畫不如經年無客到何處有人居石
古苔生徧泉香麝過餘買山能得此亦可結吾廬
　　　路中逢立春
簫鼓迎春日喧喧客裏聞馬消邊地雪旗暖晉山雲隠
隠川光動微微栁色分田園正好去莫待有移文
　　　過石嶺關
石嶺月初上登登僕從勞山城秋路逺戍鼓夜深髙驅
馬臨重隘感時換二毛風塵頻看劍無夢向江臯
　　　出京别諸公(萬厯/庚寅)
春日去都門河橋氣色温為因乞骸骨寜不戀君恩白
首家千里紅亭酒幾尊治平諸老在深足慰離魂
　　　夜渡滹沱
夜渡滹沱水茫茫幾里寛舟行人不覺波動棹聲寒彼
岸千燈候戍樓曉月殘趨朝正此際老矣别長安
　　　近家志喜
還家春未晩草色尚萋萋漸覺世塵少忽看鄉樹低候
門喧稚子炊飯有山妻從此滄江上别開桃李蹊
　　　過王戍店感舊
當年沽酒處此日一人無回首悲陳迹浮生愧老夫長
途春草徧小店野烟孤忍見旗亭栁風前鳥自呼
　　　霑化夜集感舊
别去憶多年張燈惜此筵故人嗟老矣吾鬢亦蒼然雨
響殘秋地城分不夜天從今數來往同種海西田
　　　過忻口
落日臨寒渚悲風動戍臺雲隨長路去水自亂山來白
髮身將老蒼生志未灰沙禽鳴向客旅思轉悠哉
　　　逢楊風軒教諭時風軒罷官久矣勸之東歸故
　　　鄉
前嵗一官罷於今尚逺途鬢毛驚盡白嚢篋想應無老
更攻詩翰狂猶到酒壚東歸舊業在三徑未全蕪
　　　宿穆陵關效杜荀鶴體
野館千山裏頽垣少四鄰雄圗追往古衰鬢憶吾親岩
月望不出秋蟲聒殺人關門候明發南去有通津
　　　赴南都登太岳二首
駐馬登東岳憑髙辨四溟始知人世小不㫁此山青樓
閣秋孤出川原晝杳㝠將尋孫復隠忽忘有嚴程
梁甫名仍在登封事不磨逢人詢古蹟覧勝欲狂歌匹
練吴門近豐碑漢代多還能舒老眼萬里見滄波
　　　欒城讀吴川樓給事壁間詩次韻時川樓猶謫
　　　　宦
青𤨏同袍友知從此地眠朝中傳奏疏客裏見詩篇大
陸秋風急長河夜雨連賜環應見近猶自著吟鞭
　　　答温中丞見寄(如璋時余寓/平定候代)
留滯春將晩思君曠所期荒城書到處白日夢回時老
病醫難得兵符謝已遲歸途定相見應嘆鬢如絲
　　　清明後一日劉通政過嶺園(希/孟)
嶺圃逢君夕春風食尚寒不言别後事先問聖躬安存
殁悲諸老去留任一官雲林最深處相對酒杯寛
　　　中秋嶺園對月
為問林塘月如何分外明轉憐河漢近偏映竹松清疑
有羽人駕杳無天籟聲庾公興深淺兹夕可相并
　　　寄題屠赤水空明閣二首(隆能文/負屈)
聞君起草閣賽我半間樓深喜居相似翻悲路阻修江
雲晴亂入山月曉還留偶記少陵語乾坤到十洲
髙調已絶塵林間閣又新谿山且礙眼名利豈關身倚
檻觀無際談𤣥坐至人漫言不識路夢遶鑑湖濵
　　　贈吕山人劍
寳劍帶龍文空藏未䇿勲呼童開玉匣雙手贈茅君江
海獨行處鯨鯢應散羣夜深漫拂拭光在斗牛分
　　　病中喜雨
海國經年病山堂少客過平明看細雨長日對垂蘿世
事渾宜嬾生涯豈在多老來厭兵甲一洗望天河
　　　三家村
海色暗荒原蕭條自一村日髙不見火人到始開門屋
比巢居陋儲無儋石存猶聞催兩稅對此欲銷魂
　　　首尾吟二首效宋人體
我思堯舜時寮寀盡師師猶謹危微念長歌喜起詩中
天懸日月萬古仰綱維擊壌人不見我思堯舜時
我思孔孟時人得聖賢師六籍咸遵古七篇半引詩無
非明帝道總是正天維異說紛然出我思孔孟時
　　　得二鶴
本是雲霄侣伴予守故丘敢嫌雙口累似與二僊游舞
遶花間徑唳髙塵外樓身輕如有日跨爾向羅浮
　　　郊居秋興
郊原净秋色幽事甚從容不厭山僧過每於田父逢為
橋通野水伐木出寒松更願烟塵絶終身一老農
　　　柏林寺别王計部寺即李晉王葬所
園陵今作寺秋草向沙陀事歎千年往人憐兩度過山
川明霽雪鐘磬帶烟蘿於此别知己尊前意更多
　　　春日平定候代次韻詶任苗二子
如何已解綬猶此客天涯為有求羊過頻開早晩衙詩
人情自好塵世事堪嗟遙憶嶺園裏春深樹樹花
　　　贈陽信武明府
我讀循良傳惟君似古人愛民不啻子接士儼如賔野
潤潘花徧城春陶栁新聖朝正求治早晩侍楓宸
　　　重過霑化范公園
人憶羲皇上園開渤海西以予别去久是路再來迷雨
徧桑麻野春深桃李蹊平生一范老不見意悽悽
　　　南山上人來訪送以小詩
寂寞誰相訪師來千里餘不言心自了一呪病能除歸
路石仍滑世縁老更疎從兹門再掩草色徧郊居
　　　贈車鎮村族叔三老
吾家養齋老所性好清閒薄地不盈頃草房只數間宅
隣廣武墓樹接烏鴉山已住郊原外柴扉長日關
　
　
　
　
　
　
　
　存家詩稿巻二
欽定四庫全書
　存家詩稿巻三
　　　　　　　　　　　　　明　楊巍　撰
　　五言律
　　　九日同吕山人登覧曠亭
極目川原外放懷天地間千林秋葉墜萬里塞鴻還風
雨詩偏壯茱萸晩正斑不因君落帽誰解是龍山
　　　題介休王醫杏林巻
賣藥兼求道年年海上過應人渾偶爾濟世有諸科術
異泣神鬼心閒到薜蘿春來聞種杏萬樹繞汾河
　　　題馬愧非巢雲亭
亭子起何所髙懸古栁間為聆黄鳥語兼愛白雲還杯
外分平楚座中到逺山襟期有如此能望不能攀
　　　壬申九日登覧曠亭憶舊㑹兼喜谷司馬初還
　　　次前韻
往事真如昨登髙復此間嵗時人半老江海客初還暮
雁聲偏疾寒花色自斑不須多感慨東望有牛山
　　　送圎上人還五臺
清涼古佛地有屋傍西臺磵雪春仍積岩花夏始開已
知苦行滿想見文殊來二虎倘無恙為予問訊哉
　　　庚寅九日登髙
林下登髙處飄然興不同迎霜樹五色對酒菊多叢世
事浮雲外風流落帽中莫愁秋漸晩天際有歸鴻
　　　閒居贈五臺僧
浮世豈忘我衰頽無片能絶交惟獨往問字幾人曽門
徑長青草軒忩挂紫藤莫言少客訪見有五臺僧
　　　元夜病足(寓平定/候代)
春到人猶病寒燈臥似吟籃輿他日事藥裹異鄉心嵗
序驚沙塞椒花憶故林歸期仍未定滄海夢中深
　　　家居次吕山人
罷官真是遲多病老來時難抱灌花瓮空臨洗硯池閉
門春草長伏枕隙駒馳潦倒不堪用非君孰我知
　　　病足自遣
仰臥長終日空齋澹所思何須窮海嶽祗貴得希夷真
性能無損凡軀未足悲文昌詩句好身病是閒時
　　　答王龍門見寄韻
自向山中臥蕭條門徑秋市沽愁不醉藥品病多收世
事歸詩巻生涯有釣舟聞君欲相訪家在海西樓
　　　月夜至山園
而我愛光景山園夜亦過微風醒鳥夢明月澹烟蘿露
冷蛩聲少亭空樹影多此中得佳句髙詠向星河
　　　秋月吟
清光正東上大火已西流皎皎四時月如何偏愛秋玉
繩低草閣金露濕芳洲遙憶仙人宅五城十二樓
　　　秋日閒居三首
笑我起居處寥寥一竹床長貧諳性命多病識行藏地
與紅塵逺秋憐白日涼山僧久不至木落井西堂
漫道無生理秋天亦苦予倩人斸藥品伐木結寒廬酒
採菊花醸唫収桐葉書所歡遂閒散名利將焉如
荒徑無人到柴門帶晩霞不知身抱病且喜菊開花買
鶴供詩料鬻書送酒家秋來禾黍熟垂老此生涯
　　　還家逢九日二首
自喜一官罷寧悲三徑蕪懸車少客訪入戸有僮扶黄
菊寒仍在青山道不孤老來慵戲馬髙枕臥江湖
芳辰來故國秋色徧柴門正值菊花候新開竹葉尊晴
雲髙雁鶩暮雨長蘭蓀偶誦閒居詠斯人可共論
　　　和吕山人病酒
酒病嘗難受山人其奈何詩仍枕上得飯已午時過問
字良朋集閉門芳草多忽聞發髙興予亦散微痾
　　　五月廿七為誕陶兒日時寓都門聽覆試念之
　　　作此
兩年誕汝日皆在客途間正屬炎蒸候其如游子顔科
名是何物天性自相關從此堪偕隠雲深馬谷山
　　　月夜
齋中人去夜松際月來天自擊羅浮磬髙歌招隠篇軒
忩殘雪在河漢數星懸鶴夢呼不起吾心誰為傳
　　　海鄉聞雁
平蕪霜露合孤雁尚南征影落黄龍渚聲凄魏豹城殘
雲疑路㫁新月似弦驚十載關山北曽傷故國情
　　　閠八月十五柬王髙二君以前月恵酒病不能
　　　㑹
正當延賞夜一病獨成眠北海尊空在南樓興杳然清
宵嗟已失白月喜重圎兹夕誰能負星河萬里天
　　　戲題三角亭三首
茅亭獨面東想像總無同形出方圎外數兼天地中聨
詩宜石鼎講道去尸蟲混世當如此寧論拙與工
何方問蓬島塵世路多岐獨向小亭坐還如上古時斜
開蔣詡徑静遣季文思盡日看春色萋萋薋菉施
前後悲身世於今記得曽年光何鼎鼎人意尚稜稜白
日依簷轉昏星傍溜澄惟應招總印共此閱傳燈
　　　戲題草屋三首
爽塏非吾願結茅獨傍村經營謀素拙巢窟意猶存俗
士頻迴駕髙僧常到門此中風日别炙背有餘暄
土壁須臾就柴扉容易開海鄉乏木石棟宇借蒿萊尚
恐秋風妬應無燕雀來平生懷栗里八九亦多哉
茅茨髙幾許所願避風寒雅稱蓬為户偏宜竹作冠自
甘芻狗棄人以臥龍看深感谷峰老為予賦考槃(于宗/伯寄)
(題有俗殺午/橋莊之句)
　　　秋日郊居二首
嶺圃寡塵鞅悽然秋日心呼僮移野菊留客醉霜林落
葉悲時序浮名笑古今静言思化理世慮盡銷沉
昨夜涼風至轉憐景物新已蘇多病體况復少烟塵嵗
稔登禾稼秋髙有蕨蓴瀟然無一事猶念未歸人
　　　登新興里黄臺
臺起縣中央登臨意獨傷愁雲連海暗蔓草接天荒幾
里無雞犬迎冬見雪霜憑誰問民瘼村落滿斜陽
　　　重過馬谷山村
山村重到日風景益堪親家逺惟宜病境幽豈避人雲
開山洞曉水漫九河春投老此中得當年枉問津
　　　送汪山人游山海
自是江湖客猶然變姓名妻拏貧不問書畫老逾精雲
黯秦王島山髙孤竹城同誰登碣石醉看海濤生
　　　贈李廣文移居兼呈王宋二丈
定爾嫌車馬還因欲卜鄰蕭條委巷内來往向誰頻門
徑不除草圗書長傍身宋王家咫尺俱是素心人
　　　和吕二山人君子居韻二首(寧波/人)
渤海非東海窮鄉奈薄游慚予為地主愛汝獨風流野
色蓬三徑濤聲夜一樓隣人亦知徳送酒過牆頭
此地誰堪隠君來就我居若非躭寂寞寧不厭樵漁綠
栁村邊舍黄庭枕上書相看吾道在世路竟何如
　　　答吕二山人雨中問病韻二首
漫說憲非病空慚回庻幾家貧人臥穏橋㫁客來稀秋
草恣侵徑寒雲伴掩扉明朝野水落依舊釣漁磯
已向山中老寧論世上功爾詩久作祟吾道豈云窮百
畝桑麻雨一溪楊栁風生涯亦自好端不坐書空
　　　立秋後一日董劉二君過訪
杖藜偶爾出忽見兩髙軒不意索居處得聞長者言是
時流大火傍樹倒清尊落日遽相别依然又掩門
　　　邀諸學博賞菊
佳菊偏宜晩入冬始落英寒増茅屋色雅稱野人情霜
露清三徑壺觴盡一生廣文能好我騎馬過柴荆
　　　郊居效樂天
老去無餘事徜徉草野間髙蘆移當竹亂石疊為山客
到即呼酒僧來同閉關不因逢盛世那遂此清閒
　　　送鄧廣文之任崇陽令
文斾忽南去老懷奈别何仙鳬攀未得荒墅更誰過客
路九江逺楚城三户多一言堪贈否佳政在弦歌
　　　送孫司訓之任良鄉學諭
幾載借荒城為師獨有名那堪驅瘦馬猶自戀諸生月
上蘆溝白風傳黍谷清莫言官尚冷已得近神京
　　　雨夜有感(諸生/時作)
白書又黄昏更深未掩門人垂燈下淚鬼哭雨中魂雙
鬢愁將老一經還自温寥寥長夜裏心事與誰論
　　　寄董僉憲閒居二首(邦政有/邊才)
聞君已解任投老向青齊結屋長山北買田渤海西花
應栽滿徑藥想種成畦處處堪行樂春來酒自擕
濟世須安石東山豈合歸尚存韜畧篋新作芰荷衣紫
塞名仍逺蒼生志不違長春髙臥夜猶夢羽書飛(長春/董君)
(園/名)
　　　寄吕山人用韻
殘冬仍寄食念爾老無家跡尚如飄梗情多似亂麻綈
袍誰見贈魯酒自應賒聞作王門客筆頭想夢花
　　　病中曹子見過
長日閉門臥衰年懶讀書貧惟安所遇道欲識其初鶴
跡山房滿松聲藥院疎不因君問病誰肯過吾廬
　　　秋日劉别駕偶過
近午猶髙臥小車説到門披衣迎好客問婦有清尊市
逺盤飡少秋深松菊繁文章與出處身外不須言
　　　雨中和張山人懷歸越中
故里何年别魚書隔嵗沉嚢無十日費鬢有二毛侵交
誼原非淺酒杯莫厭深西園聽雨處還似越江潯
　　　和吕山人遂初堂韻
茅堂得詞客相對兩忘機以彼心常逸慚予病始歸漁
樵元舊業荷芰有初衣堪向此中老回頭萬事非
　　　寄淮陽張給事(侃/)
予多張季鷹行與古人并諫主曾焚草為詩獨擅名淮
陽山水郡海上薜蘿城見面何由得空勞夢寐情
　　　九日憶亡弟巖
自汝棄予後出門益覺難無人陪笑語對酒獨悲酸荆
樹霜中老鶺鴒原上寒茱萸雖滿把含淚不能看
　　　醉臥讀髙蘇門詩
閒居長是醉髙枕任吾欹嬾慢心方得蹉跎老豈知北
忩風到處深樹鳥鳴時世事一無好猶躭陶謝詩
　　　越中三髙士飲王左史莊贈此
左史能延客况聞髙士名盤桓輞口墅登眺古時城聽
鳥管絃廢看花羅綺輕夕陽猶未返應待月華生
　　　南園刈麥
刈麥向南圃城中不異村晴風低乳燕夏日滿衡門豈
獨餬家口且思供酒樽生涯誰謂薄郭外有雞脉
　　　夏日野塘泛槎
十畆野塘裏浮槎亦勝遊不知三伏暑渾似五湖秋映
酒垂紅蓼傍人起白鷗因思西里泊毒霧若為愁
　　　雨中客自濟南惠石與竹榴
移將華頂石寄我海邊村已適樂山意况兼花木繁風
光分北渚雨氣滿西軒從此獲三益恍同静者言(三益/自東)
(坡/來)
　　　題趙子冲𤣥稿
嗟君狂者流一第竟悠悠見客少青眼吟詩欲白頭谿
山無世態花鳥共春愁從此聲名著前身趙倚樓
　　　雨夜董信溪過訪
臥病滄江上柴扉晝不開况兹風雨夕乃有故人來遶
屋吟黄葉疎燈照綠苔平生丘壑意共盡掌中杯
　　　秋晩桃嶺再集
已過重陽日風髙寒更催菊殘猶待客病後尚登臺萬
木霜中落浮雲天際來祗應拚一醉騎馬夜深回
　　　春日
春日更多情風吹杖履輕欲聆黄鳥囀獨傍綠楊行逺
甸陰雲合孤村花木榮偶然逢野老邀我坐柴荆
　　　送孔松崖道者
是吾夫子後自㓜獨修仙心注形骸外道窺天地先蓬
萊知逺近嵗月自推遷惆悵此時别歸來幾百年
　　　送程尉還蜀
與君萬里别忍見栁條春已恨罷官早兼悲為客貧猿
聲來峽口草色暗江津想就嚴平卜行藏不在人
　　　起巡撫陜西(嘉靖/丙寅)
一身曾許國詎敢顧其私捧檄寧不喜絶裾還自悲朝
廷多難日臣子請纓時早晩干戈定歸來慰母慈
　　　冬日喜韓紀善過訪(桐蒲臺/人候補)
嘆爾王門客長裾未著身遊梁終授簡訪戴愧非人雪
散遙林色杯傾大海濵不須論出處南北正風塵
　　　秋雨宿黑石嶺
嶺險藤迷路山髙石作城片雲何處雨孤客此時情茅
屋幾家住秋風半夜生旅魂愁已絶况聽鼓鼙聲
　　　安邑逢閻給舍二首(救張總/督杖歸)
青𤨏同趨日聲名汝獨先别來多嵗月老去阻山川杯
酒還今夕風波憶往年五雲回首處相對一澘然
聞君髙臥處門向翠微開野徑葡萄熟山橋麋鹿來閒
居應作賦治世孰憐才余亦思歸者滄江有釣臺
　　　早秋登龍門城樓二首
朔塞樓頻倚新秋天乍晴雲山兼日色鼓角帶邊聲路
有元人轍臺餘漢將名楊公石柱在極目舊開平
指㸃雲州地真為漢北門八城臨大漠一路向中原晴
日山川映秋田黍稷繁文莊經畧處父老至今言
　　　覽壁間北嶽詩憶舊遊
絶頂曽獨上乗風凌紫烟採芝秋峪裏謁帝夕陽邊瑤
闕頻回首塵寰動隔年棄官何日去空誦白雲篇(紫芝/峪夕)
(陽岩皆/北嶽景)
　　　經順聖川
野曠行人㫁風髙戍鼓鳴青山隣巨敵白日閉孤城戎
馬千年地江湖萬里情不堪征戰後極目一沾纓
　　　過響水堡
塞水合流處聲喧十里繁乍聞堪動色相對未能言束
峽黿鼉怒驚濤日月翻祗應阻邊馬不得入中原
　　　即事(嘉靖/壬戌)
世事渾無補歸心祗晝眠飛來何處雨一洗漢山川海
宇豐登日宰臣罷去年單于猶未歇誰為勒燕然
　　　答王少㕘見懷(惟寧關/中人)
我豈揚雲侣君同王粲賢憤時應仗酒投老是何年擾
擾干戈地凄凄雨雪天不堪客舍裏獨誦鳥鳴篇
　　　對山亭雪後(在陽/和)
雲帶髙峰好况於雪後看澹烟飄户牖清景似江干塞
逺人稀到亭孤嵗自寒獨愁防戍者猶未解征鞍
　　　小天門
疊嶂迴環處桃源恐在兹雲從馬足起藤向樹頭垂磵
水喧迎客岩花笑索詩殷勤留姓字記我獨來時
　　　同王少㕘遊清虚觀四首
徑轉孤峯外霞明仙苑邊瑤華開幾世丹竈閉多年洞
古雲長合堂虚日獨懸登臨有王烈共詠紫芝篇
逸思駕天風飄颻出半空山川雲日裏樓閣畫圖中洞
隠千年鹿潭飛萬里鴻平生慕仙蹟此地即崆峒
金扉凌倒景玉女儼層臺地静人同鶴峯奇錦作苔亂
雲行處起清吹坐中來仙駕杳不至誰將寳籙開
山晩鳥猶吟窮幽此日心危途愁作客勝境欲抽簮紫
磵松風滿瑤壇花霧深歸來應夢到縹緲翠雲岑
　　　邊城見燕子
寥落邊城裏還看燕子來主人寧見妬蓬户定頻開地
迥巢難就風寒羽易摧翩翩懷舊侣何處傍池臺
　　　左衞秋日候王楊二君不至
關雲看欲暝離思我何如野燒驚沙雁霜風落塞榆論
文心正切籌敵計猶疏不醉今宵酒空傳前日書(榆字/依洪)
(武/韻)
　　　九日寄王少㕘
可惜重陽候年年客裏過登臨吾不愜懷抱爾如何落
日黄榆滿悲風紫塞多無由一縮地把酒慰蹉跎
　　　九日登髙(大/同)
已作雲中客更登塞上臺風塵回老眼節序託深杯碧
海雁行㫁陰山雨氣來故園今日菊惆悵向誰開
　　　春齋漫興
逺地無人到春風憶故林傍簷獨鳥囀積雨衆芳深中
散琴為侣山公酒是心欲騎黄鵠去萬里孰能尋
　　　秋日懷西石王憲副
塞上同遊處經秋不見君酒杯誰共把書札曠相聞木
落陰山雨沙昬瀚海雲干戈仍未息一倍惜離羣
　　　春日再登雞鳴山
去嵗寒仍夜今來春且晴再登諳道路髙眺轉分明斥
堠通沙磧山川擁帝京祗憐征戰後不聽有雞鳴
　　　送郭㕘將振赴淮陽總戎二首
分閫向南州王程不可留九邊名已著三楚戰應休蓬
㫁狼山野烟昬蜃海樓平生許國志把酒看吴鈎
推轂權方重隴西名素髙樽前歌枤杜海上望旌旄未
戰謀先定臨時氣自豪威聲已飛去白日静波濤
　　　過楊伯起墓
予亦關西裔長年仰素聲之官過古墓採藻薦先生華
嶽開平野桃林有故城如何千載後獨以四知名
　　　環縣早行
邊塞平無日滄江未擬還燈前梳白髮馬上夢青山薄
曙羣峰外殘星杳靄間雞鳴問何處已過古蕭關
　　　題龍門圗送溫侍御還朝(隆慶/元年)
疊浪下危岑誰言禹鑿深羣龍鬭白日客子發孤吟怒
損三川氣愁關天地心憑君為砥柱到海萬波沉
　　　山中見野菊
是處秋能到山寒菊亦開香偏凝磵壑根故逺池臺不
入神農譜翻令田父猜陶家三徑裏憶爾賦歸來
　　　永夀道中
不知山縣處忽聽午時雞城郭到方見烟雲看漸低人
疑勾漏令地即武陵溪正是花開日香風趁馬蹄
　　　出塞
一望祁連北沙黄晝不分沿山皆漢幟隔水是塵氛風
勁霜鵰入磧寒野兕聞髑髏啼白日猶似怨將軍
　　　蕭關北作
塞路山難㫁天愁雲不開遙驚戍火起數見羽書來周
室朔方郡唐家靈武臺客心正多感羌笛暮堪哀
　　　宿瓦雲驛
蕭條來野館秋草正凄凄復此聞風雨兼之厭鼓鼙經
年堦樹老入夜怪禽啼獨坐生歸思田園渤海西
　　　憶老母
吾母八旬外其如遊子情正宜憐短日猶自戀浮名馬
為看雲駐詩因陟屺成誰云須祿養江海有袁閎
　　　雪霽遊天界寺
滿寺皆山色房房帶薜蘿松篁寧厭密鐘磬翻嫌多樓
壓雲邊樹池通江上波諸天新霽雪乘月更宜過
　　　齋宿對雪同王雲澤侍郎(在南/户部)
江國欣逢雪飄飄度石城叢篁聲欲碎粉署眼偏明共
慰祈年意仍髙作賦情不知剡水曲誰掉夜舟行
　　　謁孝陵
未曉謁松楸儼如拜冕旒千山環閟室一劍定神州王
氣深鍾阜天威肅暮秋登髙望不極日夜大江流
　　　題武進楊鵞山寫真障子其子為錦衣
早嵗遊江縣常時憶太湖草𤣥亭在否松月夜仍孤未
遂雲龍志空留氷鶴圗傳家欣有子名列執金吾
　　　宿回龍觀
沙際開瑤館鑾輿幾度過日迴雙闕迥雲傍九陵多承
露空仙掌沿堦自綠蘿夜深清吹發猶憶舊鳴珂
　　　遊大慧寺同李行人熹任計部鎧羅廷評節汪
　　　山人淵賦(寺在京/城西)
花垂蘿洞口樹滿碧雲層對境疑為夢前身恐是僧樓
臺依北闕經論有南能却恨相過晩登臨意不勝
　　　同舒司寇登城西真如寺㙮
寳塔共登臨遐觀遂此心海山開萬里烟靄净千林鳯
闕瞻逾近龍宫視轉深漫言離色界花雨惹衣襟
　　　同朱金庭僚長扈蹕宿甕山寺
野寺臨寒渚僧房依暮山不因扈仙蹕那得叩禪關朗
月旌旗近嚴更鐘梵閒况同朱仲晦髙論碧雲間
　　　夏日送王學博之潁
魯南即是楚誰謂客程遙赤日時方急青氊興自饒花
開三户地門對七星橋歐子讀書所西湖跡未銷
　　　謁長陵
勲業仰重華園陵是帝家山髙逼象緯地險鎮龍沙風
雨諸靈謁松杉萬磵賒為埋弓劍處五色見雲霞
　　　飲谷司馬荷花池
不到濂溪上誰知花正開清臨明月浦美映九蓮臺過
雨看逾好無風香亦來眷兹君子徳日暮更啣杯(月浦/蓮臺)
(邑中/景)
　　　過井陘淮陰侯祠
將軍破趙處頽廟依荒山伏臘幾人往旌旗到死閒碑
横秋澗草路入土門關過客空詞賦干戈有愧顔
　　韓祠㫁碑獲鹿志中為八景之一祠在土門左即
　　井陘口也碑多宋元及我朝諸公詩皆辨其事漢
　　之心迹悲其鳥盡弓藏似非趙地語况信之伐趙
　　殺戮必多在趙人不宜立祠宜碑之殘㫁如此志
　　列之景尤無謂漫跋此於小詩後
　　　過靈石淮陰侯祠(俗云傳/首處)
一廟荒如此曽登上將壇功髙能盖世名重不辭官魍
魎夜巖嘯薜蘿秋徑寒全身兼報主惆悵古來難
　　　臨城逢賈少尹(正明曽任/海豐簿)
下邑均田日髙才衆所推豈期淮泗上復見鳯鸞姿海
運終難講河漕要衆思君家三䇿在定不負明時
　　　屋成
一屋營方罷倐焉到夏初正堪蔽風雨亦足貯琴書綠
樹當門合閒心與世疎久無羊仲過徑草不須鋤
　　　送無名道人還樓子莊(在濵/州)
滿地寒雲色悲君欲逺遊何方非夢境隨處有丹丘漢
島孤烟暝秦臺萬木秋他年道成日鶴駕再來不
　　　村中大雪
雪意滿林臯寒深興轉豪尋詩心獨苦訪戴思多勞雀
墮梅枝亞鶴盤松頂髙村家門盡掩隔壁問香醪
　　　讀道書
焚香草閣裏隠几讀丹書未解壺中秘聊窺物外虚青
林栖白鳥綠水躍紅魚此際無人語雲消月上初
　　　繁畤縣逢林野橋户部
秋髙山下縣夕照塞邊村以我淹留所聞君慷慨言輓
輸疲内地烽火入關門懷土兼憂國同傷客裏魂
　　　聞東西之警(寜夏與/日本)
江湖老淚流二月忽髙秋每慮東西亂不知早晩休雪
深狐外嶺雲黒蜃邊樓廊廟羣公在應分聖主憂
　　　過兖府遇賢宗中立
王家賢父子海岱有髙名今日神仙第古時曲阜城吟
詩唐李賀講徳魯諸生醴酒相逢後懷君益劇情
　　　不遇賢宗務老詩以言情
未須承面語從古有神交禮樂河間在詩篇太白豪南
山與夀並北斗自名髙贈我無他物王祥一佩刀
　　　鄒縣謁孟子廟
濟溺微言在論功並禹堪經過瞻廟貌氣象尚巖巖泗
水宫墻北嶧山城郭南祗因能直養萬木與天參
　　　苦雨自嘲(南都/作)
一雨動經旬苔衣遶舍新豈堪卑濕地况是倦遊人吏
散官疑客厨空桂視薪司農難自計白下萬家貧
　　　讀髙冲寰月下為雪山夀母詩賦此兼有厚望
　　　以有山林語也
雪月兩清奇更吟絶妙詩全無烟火氣雅有玉氷姿堂
上増華髪堦前映夀巵仍當圖大孝千載盛明時
　　　再登黄臺
古臺重眺覽日色帶沙黄雨水三春少風烟萬里長時
時防寇盜處處罷耕桑老淚不須墮經綸有廟堂(時有/備倭)
(之/議)
　　　送董喜山任夀州督農判官
喜汝新承命督農濠上原下帷曽憤志佐郡自多恩淮
水雲生座公山樹到門循行春正暮花滿楚人村
　　　宿小山望海寺
岩頭燈火起幾處見僧房蘿薜昏初夜星河滿上方人
歸山店逺磬入海天長明日正東望蓬萊接混茫
　　　寄四明張公子
翩翩美公子早晩即升堂探韻過南史為園似辟彊越
中江路逺濟上海天長㑹面無由得裁詩作報章
　　　亂後經小石寺
桑乾河畔寺門對戰場開亂後僧多去雨中客獨來霜
笳連磬院野燒到經臺無計平邊塞塵心空自哀
　　　雪後見樹凇二首(俗名/樹掛)
未到春風裏忽驚樹樹花寒光凝磵壑野氣亂烟霞逺
路歸樵子何枝棲暮鴉佇看消曙色錯認是瑤華
開門看霽雪似霧復如花自訝非𤣥圃何縁得素霞占
年知大有施食到饑鴉為愛千林色渾忘兩鬢華
　　　詶紀山見寄韻
别離二十載書到見交情始信山居好益憐詩韻清花
開宋玉宅雲抱楚王城何處思君切秋髙古北平
　　　戊戌冬日送王醫北遊
京國别多日故鄉重㑹時青嚢術益妙白社許相隨鯨
海波濤在人寰嵗月馳那堪又北去風雪正離離
　　　夢遊異境詩以紀之(萬厯已/亥秋)
天地有靈境却於夢裏遊人家皆古朴風氣絶溫柔不
辨林中草遙瞻雲外樓覺來嘆塵世落木忽驚秋
　　　曹學憲書齋談詩次孟方伯韻
先生非我輩官况似閒居有俸全供客無時不著書檻
雲和竹冷樓月照琴虚大雅詩成後浮榮想未如
　　　贈滿上人
滿老居何寺清幽信水南一心傳四祖大藏閱多函房
許詩人住道於靜者談晩來習禪寂雙樹映苔龕
　　　送劉廣文
君有榖梁學中含涇渭明一官知晩節十脡誨諸生雲
淡滄浪野秋髙曲阜城傳經多令子海岱仰芳聲
　　　送譚廣文西歸
官舍連秦島生徒盡魯儒如何捨此去為憶子雲居戸
外清流滿忩中古木疎知君精化理應著景昇書
　
　
　
　
　
　
　
　
　存家詩稿巻三
欽定四庫全書
　存家詩稿巻四
　　　　　　　　　　　　　明　楊巍　撰
　　七言古
　　　秋日送吕二山人南遊兼寄青州陳同年芝巘
秋風颯颯吹客衣聞子明朝又南發回首應瞻燕塞雲
與誰共醉齊門月齊門烟月不勝秋詩句如珠何處投
感時可弔田文里懐土休登海上樓君家空樓𣺌何處
越嶠鄞江嵗云暮滿眼干戈歸不得逢人猶索空樓賦
身自飄零心自閒幾時重出穆陵闗若遇青州陳伯玉
為言憔悴欲歸山
　　　送吕山人往邯鄲謁吕祖祠
我讀枕中記已厭邯鄲塵君去訪靈跡復臨漳水濵漳
水西來幾百里長途日晩紅塵起行人只解問黄梁不
悟盧生今亦死舊日叢臺今若何滄海桑田變已多名
利馳驅人易老白頭猶向祠前過祠内真君是阿祖清
宵應得夢中語落落區寰吾與汝終南太白在何處𤣥
闗消息肯相傳與君去去學長年
　　　夏日讀吕山人甲子稿
靈雨初過暑氣徂殘虹半落青天隅誰人探得驪龍珠
山精海怪来相呼十二樓臺争獻圖蛟螭潛泣愁水枯
白畫夢狎昆侖奴野鬼捫舌撼户樞醉抛瑶杵碎氷壺
松風颯颯寒人膚童子汲井鳴轆轤狂夫消渇一旦無
　　　啄木唫(嘉靖年/中作)
啄木鳥五花色朝飛城南暮飛城北老樹無蟲啄風葉
徒惻惻鳥以蟲為餌蟲在樹心裏雨注風刮樹欲死明
年何處哺其子爾不見首陽山中蟬吸露向風烟又不
見延陵江上鴈啄稲在平田只今樹木髙於天吁嗟啄
木鳥爾心胡不然
　　　和吕山人戲作病足病腹歌
嗟我方病足君何亦病腹狂来還飲幾斗酒行時須仗
一竿竹我足經旬不出門昨宵猶夢向王屋鞭箠雷霆
開道路喝叱鸞鶴同奴僕君腹幾日不能食就中空濶
多所畜已飲仙家之玉液更得佛氏之金粟拉君共上
崑崙居餐霞馭風心何如
　　　天生黍歌(有序/)
　　　甲子春余以病歸田里余在任無能䝉聖天子
　　　兩賜金幣因買田百畆在桃花嶺之南北擇其
　　　腴者種瓜與木綿仍餘田三十畆一夕黍苗徧
　　　生夫農夫勞勞播植耕耨尚有無禾之歎今不
　　　假人為多而且茂非天與耶吕山人適至謂余
　　　曰公貧好飲天資之以釀酒耳山人與喻明府
　　　俱作七言長篇余和之
吾皇聖徳一何深小臣兩次受兼金買田百畆連滄海
結宇三間傍翠岑耕鑿自擬他日事驅馳欲盡平生心
自從得病放田里伏枕三年今始起為農轉覺帝力多
疎懶其如衆口何不乗款段澤中去長荷鋤犂嶺上過
可喜今逢大有年官家為政若烹鮮柴門不見里胥到
野老惟聞日晏眠夜來新得滿犂雨南畆有禾深幾許
初聞木綿齊發花更報荒田皆生秬頻年赤地愁無禾
誰能不播苗盡吐人力雖勤未必然始知造化功為巨
清貧已得真宰憐酒錢不苦無人與時當伏臘可作粢
客若逺來亦堪茹里中貧者無其數落穗任教村僮取
感應由來仰至尊秋成定然酒滿盆醉祝吾皇億萬夀
以報天髙地厚恩
　　　和吕二山人病酒作
君來不獨為逃暑河朔風流自今古解囊時出海嶽圖
對人不作寒暄語平生嗜酒苦無錢願我買田多種黍
年年五月訪我來紅葵白葵滿樹開不須更作驚人句
且向花前傾酒杯
　　　題萬松圖謝客惠雙栢樹
感君惠我二栢樹為君試寫萬松圖醉中落筆無遠近
醒後看之亦扶疎夢入天台第幾峯千巖萬壑盡蒼松
晴宵白晝作風雨屈枝老榦蟠虬龍聞道此中堪避世
服松餐栢固元氣祗因軒冕誤長生佳樹移來想髙致
野人家在滄海潯頓令蓬戸羅清隂病來已棄大夫職
老去能參般若心吁嗟乎得此二栢樹何啻雙南金
　　　和吕山人醉蝶吟(有序/)
　　　嘉靖乙丑秋七月四日辰刻余與吕山人對酌
　　　有蛺蝶自北牖入向山人若舞若慕又若語吸
　　　山人杯中猶灑餘瀝於几間從前門飛去一低
　　　一昂有醉客態昔荘周夢蝶栩栩然猶以為異
　　　著在南華傳諸千載若此蝶者直吸杯中可謂
　　　物我一體矣非山人抱林壑之姿帶烟霞之氣
　　　不能有此山人詩成余和之紀一時之勝耳
小圃開樽七月初蛺蝶飛來如相呼狂客當筵笑拍掌
五色翩翩下復上一吸杯中真有神平頭奴子却生嗔
徘徊宛轉不欲去似戀雲林最深處或是劉伶所化歟
不然嗜酒何同予萬事無如一醉好滕王荘叟兩蘧蘧
　　　行路難二首(嘉靖年/中作)
奉君琉璃盃酌君琥珀酒聽我髙歌行路難使君悲歡
兩無有君不見瞿塘水險天下無扁舟夜過捷吹噓蠶
叢鳥道削如壁駑駘經行百無失王良能諳六馬情十
二衢中似鏡平不知一旦生轗軻鸞車輻折馬盡驚吁
嗟世事難自料或有鬼神司權衡儀秦口辯周張吃逢
時皆可取公卿勸君酒君莫辭富貴榮華自有時
君不見邯鄲道上屠狗児縱博不知嵗月馳買酒放歌
人不齒一言許諾輕生死又不見長安城中車馬客揖
讓宛若稷與契一朝得君固權寵回視同袍生胡越胡
越南北路不通乃今共舟復同籍眼前浪起不相容遂
覺茫茫天地窄我歌行路難使君心無歡寥寥古道幾
時還願隨四老卧商山白首茹芝無禍患
　　　春夕飲紀山宅醉後觀火花歌用杜韵
畫舫齋中夜清爽主人乃是詞林長燈前愛舞欲纏頭
座上呼尊自拍掌晉苑梨花開尚遲蘇家火樹今重賞
此時天女墮金花此時東皇簇玉仗恍惚如臨蜃氣樓
依稀似倚璇題牓蜃樓璇牓倐然開千光萬焰雲霄上
文采風流聚一時眼中榮辱那堪悲况逢盛世心無事
醉死花前不復辭南方露布初聞捷北極朝廷更喜慈
須臾花盡忘歸去把酒還歌芳樹詩
　　　贈田三得孫
昔年我醉水西村君尚無鬚初冠婚今年我卧桃花嶺
聞君有子復有孫問君行年四十幾壮嵗得孫歡莫比
芝蘭滿庭從此始人間萬事浮雲耳厨中有酒且有雞
荆樹春来枝葉齊君應終日醉如泥呼児把盞聽孫啼
　　　題許參戎風木巻
鴈峯南下蒼茫樹舊是阿翁棲隠處落日猶懸雙竹扉
英魂不返泉䑓路幽思無端結暮雲秋山猿鶴叫孤墳
将軍莫向西風哭赤葉蕭蕭誰忍聞
　　　海日篇夀路蓮浦兵憲
隠隠扶桑樹迢迢芙蓉城暘谷萬丈底相傳日所生我
逰泰山登日觀俯看溟渤精靈變桃花谷口雞未啼沃
焦石邉吐已半火輪閃爍蓬莱宫十二樓䑓元氣中蛟
螭深藏海若泣倐忽乾坤萬象同海上仙人安期子平
生變化亦如此餐霞日坐阜鄉亭跨鶴時過之罘水皇
心惻隠世間人命汝執符作帝臣彤墀侍日月紫塞掃
風塵風塵已浄鴈門道日月猶光諫疏草本是漢家太
乙精今為宋代龍圖老只今甲子無人知紅顔緑髩映
長眉姓名已記御屏上回首三山空復思君不見海日
升沉今亘古君之勛名與日伍
　　　贈華谷子歌
華谷子昔年相遇北渚亭買酒放船西湖裏湖光㶑灧
八月秋殘荷猶香暮山紫醉來走馬向西街倜儻風流
誰可似舊逰回首水㴞㴞海上重逢興不豪我向天涯
甘老矣如何爾鬢亦刁騷君有長才不得售仰視雲霄
空唾手劉蕡上書君門遥張儀還家舌在否黄金赤紱
盡浮雲不如花下一杯酒請君且莫歎蹉跎來日已少
去日多天上誰回羲氏駕眼前安得魯陽戈以此謝塵
世吾将卧煙蘿君能滿飲我高歌白日西飛柰若何
　　　夀圖歌為任栢溪舉人鎧賦
南極星照江之滸瑶彩離離燭萬戸夜半山精作人語
化為白鹿来𤣥圃聖人御天覆下土黄河清後芝生廡
朝有賢良野無虎四海夀康歌舜禹誤落塵網冒簪組
忽見仙翁淚墮雨任君翩翩顔亦苦巨鼇釣罷逰寰宇
蚤立功勲報明主與爾騎鹿崑崙去
　　　貧女行和吕山人
生長蓬門人不識四幅苧裙手自織髩邉祗以荆為釵
篋内渾無帛一尺行年三十猶未嫁専與人家作針刺
贏将升斗奉阿母春日秋夜閒不得東隣有女富何如
箱常盈千輛盈百鏡裏方及二八年春中已適金張宅
世人重色總堪嗟况重髙門不論色高門自富吾自貧
肯以羅綺改貞徳猶勝棄婦死路傍寃魂入土血為碧
　　　題潘母節義巻
我今行年八十二猶向人間問竒事舎弟都門寄書来
盛稱潘母之節義潘母早嵗失所天即誦栢舟以自誓
區區一死諒非難祗為懐中有弱嗣可轉羞為山下石
不動真如井中水自古閨閣有丈夫潘母訓子乃相似
每憂世上起風塵使學孫呉萬人藝阿子談兵已著名
因念所天忽長逝屢經當路表其門遂使賢聲滿帝里
南北干戈苦未休欲樹勲名此其際潘生臨危莫愛身
以體慈母三遷意汝家舊在渤海隅漢島秦䑓相對峙
母為節婦子忠臣為我齊人一吐氣
　
　
　
　
　
　
　
　存家詩稿巻四
欽定四庫全書
　存家詩稿巻五
　　　　　　　　　　　　　明　楊巍　撰
　　七言律
　　　雪夜晉邸賞紅梅和孟衞源方伯韻
王家仙苑倚雲開雪暖山城初放梅授簡正逢佳客㑹
移燈若遣美人來亭欄綘霧翻歌袖盆盎香風入酒杯
最羨襄陽詩句好瓊瑶欲和愧非才
　　　送張華巖入賀兼憶舊逰
征盖天邉望去塵東華八月是長春呼嵩遥想千官處
戀闕空慚萬里身海内靈芝隨地貢懐中寳鑑定誰陳
因君回首雲霄上鳴珮如今幾故人
　　　楊彬菴憲副因梁鳴泉憲長卜居真定作此贈
　　　之
一官十載尚飄蓬買宅新来沱水東價值半從朋輩借
生涯豈得世人同藏書山鑿幾千窟種藥園開二百弓
我住滄洲路不遠他年訪爾與梁鴻
　　　送晉左史馮公聞訃還海豐次韻
思親去國復離居一夕憐君髩髪疎幾日春山驅匹馬
十年梁苑憶長裾文章已喜留西邸機杼應悲見舊廬
讀罷白華多少淚海邉人仰孝泉魚
　　　逰雙山寺
絶頂誰開古佛堂青山白日塞門傍僧因禦敵不持戒
客為尋詩到上方磵水逺含天色碧春花徧發石頭香
坐談未了西来意下界征人報夕陽
　　　詶紀山迎春日雪見惠之作
青幡夾路晉城隈淑氣輕浮竹葉盃世道應從新嵗轉
客懐共向好時開隔墻梅栁雲仍凍入座笙歌晩未廻
不是詞人高宴㑹如何白雪滿春䑓
　　　古龍王廟
一間古廟向黄昏四壁空瞻土像存未見嵗時供伏臘
猶聞雷雨覆鄉村沙痕風積香花地藥蔓秋懸霹靂門
漫說精靈能變化眼前揺落不堪論
　　　北樓道中次前溪韻
寒花夾路向邉城雲裏樓䑓粉堞明到處長看霜樹色
無時不聽野泉聲松間石䑕衝人散雨後山雞繞磵鳴
最喜秋来烽火少題詩終日只閒行
　　　晉祠次程古川韻
春到石橋客漫過躊蹰晉國舊山河桐珪尚瑣叔虞廟
碧玉新傳李白歌地接仙源瑶草長天連朔塞暮雲多
當年霸業今何在滿目烟霞帶薜蘿
　　　再逰雙山寺
峯前峰後匝烟蘿再到渾疑隔世過野水近増秋磬響
山雲長傍寺門多每逢勝地心偏惬自歎浮生髩已皤
欲共老僧修净業風塵猶未息干戈
　　　冷泉寺
小亭曲檻石泉幽古壁苔花偈半留何代金銀開上界
常時松栢似深秋娟娟汾月寒揺磬細細霍雲晩抱樓
此地最宜消渇病人間炎海不勝愁
　　　送唐新洲大㕘轉閩中總憲(禹舊/掌科)
才名此日孰如君瑣闥曽窺獻納文海内風塵難見靣
眼中芳草又離羣星槎夜下螺江樹玉節寒開烏石雲
聞道仲欽棠䕃在八閩刑錯是竒勲
　　　春夜再餞文岡憲長即席次韵
清夜仍瞻冠蓋来天涯去住各銜盃乾坤愧我終無補
綱紀須君一振頺别路山城殘月滿到時棠樹幾花開
秦川華嶽應増重舊是梁園作賦才
　　　春日病目柬羣公
病眼經旬不出衙全無詩句答芳華垂簾漫道窺丹鼎
看字渾如隔絳紗世事愁來翻斷酒人情閲盡尚疑蛇
栁條梅蕋春俱好何日從君向水涯
　　　答吕潭西憲長惠人日詩次韻
羞将短髩入華年留滯天涯更可憐海上玉樓空窈窕
山中瑶草漸嬋娟隂雲此日仍愁客雨雪經冬祗醉眠
自揣終非漢庭吏黄梁今悟吕公𤣥
　　　送程大㕘入賀(程舊侍/御史)
仙槎北上幾時還帝闕髙懸霄漢間黄帕共瞻新使節
皂囊猶記舊朝班天開閶闔箕星曉日近蓬莱紫氣殷
遥想彤墀嵩祝後将因獻納對龍顔
　　　沙澗驛逢劉㕘戎
風塵滿目塞門間愧我書生鬢欲斑為問干戈何日定
不知江海幾人還河聲暮遶沙邉驛雪色晴看天外山
全仗将軍能破敵莫令匹馬近三闗
　　　過冷泉關次韻
關門落木忽驚秋此地防邊控上㳺為憶當年誰設險
轉憐今日事堪愁雲生霍巘髙低見雨漲汾河深淺流
何處角聲聴不盡趙城城外夕陽樓
　　　送葛雙石兵憲轉江西大㕘
旌旗遥指豫章城楚水呉山幾日程塞上勛名堪勒石
客中離别若為情路經匡阜雙螺碧舟入潯陽一鏡平
見說東南民力盡應将撫字慰蒼生
　　　秋日同谷司馬逰西河
風烟揺落九河秋我輩携觴豈浪逰欲向古今窮故道
還從天地乞滄洲沙鳬暮有千羣起霜葉晴看兩㟁浮
縱使乗槎上銀漢何如此處老漁舟
　　　秋日登無棣古城呈谷司馬
草色瀟然徧野城髙秋登眺雍門情丘墟那復論前代
變幻真堪笑此生魏豹墳邉四履盡淮隂壘外九河平
古今俯仰元超忽底事猶躭世上名
　　　初至海上時有倭警
一氣混茫白畫隂不知大塊有髙深潮酣真懼初来客
嵗暮空懐逺望心日隠蠻墟将萬里烟生蜃島忽千尋
于今聖主當中國海若天呉莫浪侵
　　　登馬谷山
平地突然出一峯登臨若立碧芙蓉盤河水繞疑奔馬
古洞雲深見蟄龍影落滄溟髙氣象路經葭葦少行踪
老僧已許巖頭住為我先栽萬箇松
　　　先大夫曾署大沽河過此有感
偶過先子曽逰處觸物逢人倍感傷每訝滄桑誰變改
翻悲天地有存亡當年漁父猶知徳舊日官衙不見墻
向晩潮聲和淚落寒煙帶日色蒼蒼
　　　聞蟬有感(上谷雲/中無蟬)
隂隂夏木滿西軒蟬響初聞是故園幸得秋風時向晩
恰當雨霽噪逾繁門前不改烟霞色枝上如聞道徳言
回首十年關塞外夕陽惟有鼓鼙喧
　　　次第和海洲翁韵效放翁體(有引/)
　　　海洲王翁吾黨君子人也年老不廢吟咏與予
　　　倡和得詩最多姑存十首以重其人
日髙猶未整襟裾正是荘周夢蝶餘扣户俄傳七字律
得君勝讀幾年書王門每羨懸車早帝闕深慙啓事疎
從此相将愚谷隠浮名浮利不闗予(翁以長/史告歸)
隔户松風清到裾詩來又是夢魂餘重聞山水琴中調
更見龍蛇簡上書敢謂此心隨地得祗因多病與人疎
平生獨愛王猷興踏雪還能一訪予
歸来烟霧滿衣裾回首乾坤一笑餘酒熟燈前留客醉
詩成花下教兒書當門但有青山在覽鏡何妨白髪疎
自信狂夫狂更好因君潦倒總忘予
千古功名笑絶裾豈知身外盡贏餘百年長祝慈親夀
一世不通宰相書雪後潘輿肩亦穏風前莱綵舞寧疎
細思子職那能盡願把周行數示予
誰遣秋風吹素裾天教酷暑盡無餘海鄉省憶鱸魚膾
嵗事堪從大有書自覺病懐纔脱洒更聞法網漸稀疎
與君共醉太平酒街上羣兒任笑予
平時感慨欲沾裾況見前朝戰伐餘間道空留廣武墓
危城猶壮魯連書愁来翻與酒杯好老去更於劍術疎
莫向古今頻墮淚安期海上久招予
草色西園緑映裾雨晴小閣景偏餘窮如阮籍仍躭酒
愁過虞卿懶著書向日鳥聲何歴亂繞亭竹影自扶疎
静中忽得髙人詠世事無能可到予
相逢野老淚沾裾久旱人貧豈有餘百里祗存懸罄室
三春不見問農書溝塍水涸因風盡草木枝焦向日疎
惟願皇天念民命江湖無力枉愁予
老来無力曳長裾卧病滄江廿載餘馬上豈能為顧盼
燈前長自檢方書乾坤萬事終難了農圃一生未是疎
春到舞雩心尚在預呼童冠詠隨予
幾年江海接華裾所吐珠璣總緒餘黄葉翩翩都是景
别才落落不闗書歸来方見宦情薄晩節仍嫌詩律疎
漫道枯膓搜已盡東坡佳句趙陳予
　　　秋日同程張二丈登太原西城樓得天字
樓髙秋色倍堪憐共倚危欄夕照邉幾處河山征戰後
百年懐抱酒尊前瀟瀟木落汾西地黯黯雲愁冀北天
此日吾儕同眺望吟成梁甫各悽然
　　　題先大夫所遺萬竿烟雨障子
依山傍水總相宜不説南朝李畫師貧也家遺惟此物
痛哉親去已多時堂空似覺烟雲合夜静猶聞風雨悲
滿幅瀟然雙淚洒可能更誦蓼莪詩
　　　答客問長生
早從勾漏覔真𤣥絶粒餐霞亦枉然幾被丹書将我誤
實無口訣為君傳流年漸老空慙鏡滄海何時更作田
元運自長人自促不如醉卧白雲邉
　　　贈董光禄雙夀七十
海鶴丰姿衆不如況偕莱婦古稀初忩中機杼還能理
燈下詩篇每自書為厭風塵長閉户因憐水竹早懸車
即今顔鬢俱無改遐筭應過百袠餘
　　　九日登馬谷山
登髙此日亦竒哉野色瀟然渤海隈獨喜寒花開絶頂
寧須戲馬向層䑓浮雲萬里天難問落木三秋鴈正來
何事牛山不痛飲沾衣徒使後人哀
　　　冬月苗汝材自晉中以氊衣巾見贈詩以謝之
雪天草閣自優㳺仍擬張衡古四愁裘㡌兩函分海縣
故人千里憶并州興来剡水尋詩客囊盡長安當酒樓
繾綣已知君意在愧無錦繡段相酬
　　　送髙少尹還章丘時雪中過訪
一官棄去若鴻毛千首詩成興獨豪此日逢迎真倒屣
十年書札憶神交酒盃共把嶺園雪世事回驚渤海濤
别後山中堪自愛女郎峯頂暮雲髙
　　　秋日用韻酬劉廣文(劉燕人/喜談兵)
秋風騎馬過雲林共有平生著作淫潦倒我堪多病後
蕭條君柰一氊深閉門索句饒佳興罷酒論兵見壮心
出處無憑正愁思可能裁和郢中音
　　　送許廣文還易州兼寄張北岡萬育吾
堪悲吾道已蹉跎回首燕山限九河海上人思安定學
客中誰聴漸離歌闗門此日風塵少易水長年雨雪多
若見兩豪憑問訊談兵壮志復如何
　　　寄贈王潁州
為政風流世所無一時聲價滿留都褰帷夜動長淮月
省稼秋過十里湖楚地有人歌召杜漢家從郡起公孤
他年南國懐恩澤定向甘棠詠大夫
　　　古城看獵因至黄龍渚
古城城畔㫁蓬飛日壓平原正合圍才短豈能為獵賦
年衰猶未息兵機即看滿目寒雲起忽憶邉頭羽騎歸
欲把雄心弔前代秋風吹上釣魚磯
　　　秋日飲一齋叔北村二首
阮家别墅喜初逰為黍烹雞八月秋稼穡有年供國税
江湖何地不風流繞村樹色紛如錦傍海雲生突似樓
從此往来須盡醉門前峻嶺是糟丘
從来發興自林泉此日開尊地更偏三洞煙雲秋水底
九河雷雨夕陽邉因催詩句狂逾甚為愛君家酒亦賢
不怕夜歸逢醉尉看參應待欲横天
　　　送莫廣文署縣後還鄒平
横經濟北自何年暫視銅符渤海邉才大豈愁淹簿領
興多隨處見詩篇盤河水落疑恩澤大峪峯髙憶講筵
别後未須勞翰札賢聲雅有口碑傳
　　　送王廣文宗之使京回還寧海其弟正之皆有
　　　文名用前韵
君家兄弟玉為林怪爾官卑且滯淫奉使虚隨天闕轉
談經復向海門深幸逢漢代崇儒日不比秦皇䇿石心
賦就淩雲人所羨豈無狗監是知音
　　　送田廣文之鄒平府教授
偃蹇儒官誰更過談經空說似田何讀来萬巻猶為少
攜去片氊亦是多泗水春風餘潤澤尼山夜月尚嵯峩
賈生也作長沙傅千古還知道不磨
　　　還家後春日南園
春風昨夜滿閒居藹藹青回徑草初纔買園田思甃井
欲招隠士旋為廬姓名已謝山公啟農圃頻看王氏書
莫道還家無客訪門前日日見樵漁
　　　答客問亦山園次韻
投老山城畫掩門空齋袛有藥爐存風塵力倦十年路
松菊貧開半畆園謬許襟期過阮籍那知骨相似虞翻
肯乗詩興閒来往願借南鄰酒一樽
　　　題滄洲巻送張子還越中
露冷滄江客欲回囊空人共惜髙才家居東海經年别
舟問南徐㡬月開秋草獨過伯禹墓寒雲愁上越王䑓
不知陸賈逰歸日曾有羣公詩巻来
　　　望崆峒山
鼎湖龍去幾千載聞説軒轅尚有祠春草應荒問道處
曉烟猶似煉丹時誰登絶巘尋𤣥鶴我夢隂崖採紫芝
若使長生真可得山中早拜廣成師
　　　秋日登徐州延雲樓
樓壓秋城半入雲憑髙四望楚天分尊前木送千山色
檻外鴻飛大澤羣事去霸圖俱落莫怪来仙氣尚氤氲
最憐西北長安逺白首回時憶聖君
　　　過定山荘先生故里效其體得詩一首
此老平生鐵作膓詩篇每帶梅花香欲知出處惟漁父
自信麤豪過楚狂江海髙風元滚滚乾坤正氣尚堂堂
至今人道墳頭上松栢經年有雪霜
　　　平定元宵無月
客中節序意多違寥落山城燈火稀尊酒閉門愁黯黯
星橋何處雪霏霏誰堪老病逢今夕況復風煙接帝畿
時事鄉心兩無賴夜深獨坐一沾衣
　　　送李(闕/)恭司訓藁城與槐南正菴相近
文成倚馬㡬人看老作中山學校官但繼弓裘三世業
寧辭風雨一氊寒西堂可遂聮床約縮地應追益友歡
莫向塵埃羨炎熱折腰為吏古来難(時議師生/不跪路)
　　　送董三同獻春秋補傳不遇還越中
嗟君萬里謁楓宸又向江湖老此身補傳抱来空泣玉
新詩賦罷浪驚人愁中南國干戈在雪裏長淮道路貧
薦士未如楊得意綈袍雖贈亦沾巾
　　　夀太宰虞坡楊公
周家師保漢尚書翊贊三朝白髮初曳履更趨金闕早
掄才長到夜忩虚殿中聖主流清盼海外夷人問起居
自岳降申天意在古来夀者定無如
　　　送任計部之廣川
别我仍留書一函分司何在廣川南才掄粉署應非偶
恩向明時已再銜滿地九河多禹跡開軒萬里盡呉帆
看君到處無言意事業終當擬畢諴
　　　送趙郎中之任保寧(訥能/詩)
自古閬中賢太守其間强半有詩名以君起草明光殿
遂爾分符大獲城秦代金牛開驛路巴童竹馬候行旌
治平十詠應先和涪水皆添白雪聲
　　　送董司訓茂卿之任髙平大父曽為邑令有生
　　　祠
一氊西入太行雲把酒都城此送君每向塵埃悲吏役
却因庠序羨人文門臨上黨千峰繞馬過浮橋二水分
大父昔年曽作宰祠堂香火正氤氲
　　　宿懐安讀王憲副壁間有懐詩次韻
新句壁間讀罷驚詩家君亦是長城吟隨鼓角聲俱壮
思入星河影倍清憤世曽聞捫虱語經秋復見憶鱸情
此時安得一攜手把酒闗山醉月明
　　　有感
一官白首滯邉城樗㪚渾多江海情嗜酒那知囊裏盡
尋僧數向寺中行兵塵滿眼全無䇿吏隠何心浪得名
揚子十年猶未調閉門空草太𤣥成
　　　寄送曹學憲之任江西㕘政
明時薇省重詞臣南望章江興轉新天上彩雲隨去鷁
域中廬嶽待髙人滕王閣敞千峯曉徐孺亭孤萬木春
獨恨支離荒塞北未知何日挹清塵
　　　秋日同孫㕘戎登陽和城樓
清秋白日映山川逺景平臨古塞前自得将軍無戰鬭
不妨客子有詩篇霜凝錦繡灘中樹風落琮琤石上泉
莫向燕南頻極目故園迢遞海雲邉(陽和有/錦繡灘)
　　　憩懐来仰止亭次趙中丞韻
邉城寥落戰塵餘直北猶傳箭上書那有勛名馳異域
每因花鳥憶閒居桑乾水遶重闗外灰嶺山青六月初
未必此時少頗牧白頭安用魯中儒
　　　酬劉二府過嶺園劉宣府人有髙才以非科甲
　　　故有末句
老喜故人海上過開尊嶺圃對煙蘿纔聞朔塞兵初罷
豈料中原事漸多語到蒼生流涕淚愁臨岐路邈山河
眼前君最强吾意國士寧須甲乙科
　　　春日行廣靈山中
層巒曲徑興無窮碧草晴吹三月風怪聴禽聲幽樹裏
清憐詩句亂山中隔林烟起和雲黒繞磵花開映水紅
日暮不知是闗塞猶将歸路問樵翁
　　　宴集惠安伯宅呈省中舊僚
早從諸彦侍明光此日重登世爵堂白髪尚堪陪讌飲
清時誰不羨鵷行門前栁軃春城色座上花分御苑香
欣遇聖朝容獻納共将堯舜事吾皇
　　　送王太僕之任滁州(之垣舊/掌科)
出入三朝瑣闥中承恩今借歴湖東論官亦是王毛仲
抗疏猶傳魏鄭公山色青圍衙舎滿泉聲亂落古今同
使君自有無疆意肯向溪亭學醉翁
　　　夀河南李封君其子任通政曾使琉球
有子今為門下省羨公猶是黒頭時鶴姿已卜仙人夀
鸞誥新䝉聖主知家近函闗多紫氣地連嵩嶽長靈芝
曾觀奉使琉球録天報忠臣良在兹(通政名/際春)
　　　九日京城西和汪山人韻
京國城西幾度秋若非髙士共誰逰千家樓閣隨登眺
一片湖山費應酬風雨乍晴天有意煙塵不動客堪留
樽前忽誦黄花句應是珊瑚入釣鈎(詩話有珊瑚鈎/原倡月一鈎)
　　　夏日飲途次小山中用韻
山開屏障樹為籬座上烟雲墮酒巵鳥愛重隂啼不歇
詩逢佳境句多禆夢魂𣺌𣺌江湖逺心事悠悠道路知
避暑且圖河朔醉吏人漫報夕陽時
　　　贈王汝遵(忠簡公/後能醫)
多君早嵗厭簪纓獨跨青騾海上行見說移家来馬谷
復聞訪道入蓬瀛逢人怕問尚書裔賣藥還留宰相名
不為老夫今抱病城中誰得見先生
　　　戲呈王司冦李少司徒二詩豪
兩賢真是阨人哉搜盡枯膓詩又來笑我已輸三舎地
推君並上百尋䑓清新如此能無法敏捷應知别有才
暫乞騷壇罷旗皷燕山春到萬花開
　　　和王司徒元旦早朝之作
身事清朝已歴三羨君華髪尚宜簪星回萬里天将曙
燎映千門路更諳虎拜轉從新嵗健龍顔長並上公㕘
應陳國計匡明主出入休言力不堪
　　　讀騮山諸公所遺倡和詩有感次韻
世間何物不成塵惟有詩文重漢秦偶誦賡吟如晤語
因思朋好欲沾巾乾坤老去誰長在江海人髙半是貧
恨不當年同結社鶯花共醉百年春
　　　誕日寓普明寺謁毘盧佛
虛度八旬又一年兹晨弧矢憶初懸四方空抱風雲志
千里仍多山水縁數問蓬莱無道路翻令老稚訝神仙
永懐慈母恩難報白首焚香古佛前
　　　誕日寓廻河寺兼贈慧上人
回頭身世歎塵埋古寺暝投濟水涯乍入山門疑舊到
纔逢老衲意相諧慚予年過北溟望羨汝法宗南嶽懐
初度客中念慈母佛前願施八闗齋
　　　逰靈巖寺
八十二翁長閉闗為尋知己到名山巖頭雲走如迎客
谷口花開似解顔鐘磬聲來天地外樓䑓色入有無間
老僧欲我留詩句松月滿空鶴未還
　　　和吕山人夏日集嶺園遇髙生韵
緑樹隂濃覆短籬相逢正是夏深時種瓜不負青門約
對酒仍歌白苧詞燕掠紛紛来近渚蟬鳴箇箇向髙枝
天邉忽報夕陽盡為遇漁樵歸去遲
　　　贈董氏四兄弟
商山洛社映千春猶是東西南北人那得同胞俱白首
况能髙蹈逺紅塵鴒聲㫁續秋原静棠樹發生夜雨頻
我亦龍鍾兩兄弟可容作㑹海之濵
　　　題劉廣文墨竹
千載俄逢此墨君茅齋頓覺起秋雲静憐疎影時相對
遥憶清風晩未聞髙節不隨天地老淡烟曽與蕙蘭羣
伊誰攜向西忩坐惟有能詩鄭廣文
　　　贈鄭于石
　　　于石諱國望越之髙士也至日冐雪訪予詩以
　　　贈之
草屋雪天自擁衾忽逢至日動孤吟即今門徑人踪絶
何處梅花月影深剡水尚思廽夜棹燕山猶記滿朝簪
君來正是閉闗夕共我圍爐坐竹林
　　　走筆和王同野韻
明時誰復問漁磯贏得經春晝掩扉祗為小山叢桂在
況逢浮世與心違天邉夢㫁雲霄侣堦下恩深鳥雀饑
聞説年來能悟道餐霞不採首陽薇
　　　王少尹祈雨有應
四月荒田苦未耕誰從窮海問蒼生祗因少尹心如水
遂有甘霖夜滿城堪笑隂陽虛縱閉豈知天地自和平
請君明日南郊望徧野農歌雜頌聲
　　　贈孟仲傳
聲名早已動三䑓河朔風流自異才講道忽驚兼孔墨
論交不說似陳雷百年湖海占星聚五月葵榴對酒開
别後思君何處切暮雲春樹隔蓬萊
　　　悲性聰和尚
每坐更深香自焚行年八十㫁聲聞已知隂魄隨風盡
何處法身逐化分濾水有羅仍挂壁鄉人結社競㕘墳
禪家寂滅休垂淚為買碑刋大鑒文
　
　存家詩稿巻五
欽定四庫全書
　存家詩稿巻六
　　　　　　　　　　　　　明　楊巍　撰
　　五言絶(六言/附)
　　　丁字沽
可怪直沽水翻為丁字流扁舟何處去風起浪悠悠
　　　桃花口
泊舟桃花口不見桃花樹惟有捕魚人日暮放歌去
　　　載酒亭四絶為紀山賦
山雲浮雪舫溪月上花䑓竒字主人識誰能載酒来
裊裊孤雲入嚶嚶雙鳥鳴詩成留客醉棊罷遶花行
琴尊虚檻裏獨坐有髙人月映桐花夕風歸栁葉春
每到花開日攜觴坐此亭醉来拚一笑不為訪𤣥經
　　　孤山獨秀(在蔚/州)
誰将一片石髙揷向晴昊留與路人看天風吹不倒
　　　塞上謡
年年築邉城敵騎猶出没夜深沙月寒空照杞梁骨
　　　擬古思邉二首
久戍在邉頭春来忽已秋鴈傳天外信人倚夢中樓
自是良家子十年九在邉鬢毛白已盡何日勒燕然
　　　獨坐
夙心厭煩擾無事即羲皇山入曉忩碧風吹午院涼
　　　生老病死佛家以為四苦宋人又借此以誚權
　　　貴今反之為四絶句焉
無慮復何私人皆孩視之一啼並一笑猶似未生時
甫看血氣衰百事一無為白髪茅簷下從教日晷移
南北罷驅馳閉門髙卧時不生又不滅惟有達摩知
歸去是便宜䝉荘憤世詞人生如晝夜此理不須推
　　　秋園雜興
晩嵗習禪寂已無世上情如何深夜裏猶自感秋聲
天心元不動寒暑自推移獨愛陶家酒絶無宋玉悲
髙林葉亦落何況於蒿莱怪爾嶺頭菊迎霜尚未開
今年大雨水家住九河邉不慮貧無食翻思買釣船
榮枯觀物理萬事總如斯無慮復何遣惟吟靖節詩
為問南歸鴈徘徊戀稲梁寒雲㡬千里何日到江鄉
種麥此時節閲耕原上田衰年筋力少惟執打牛鞭
結草為廬舎人稱安樂窩秋風滿天地将柰此中何
向晩蛩聲雜凄凄籬落邉老夫方醉卧魂夢繞鈞天
一年惟此月清比髙人心獨坐小樓望不知興淺深
不見安期棗已無邵氏瓜嶺桃纔半熟氣味逼仙家
猶是仲秋月菊花尚未然故人念狂客先送酒家錢(時/李)
(尚書戴/送酒價)
　　　偶題漁樵圖各一首示知己者
終日江頭坐臨流非羨魚狂瀾嗟未倒愁思竟何如
不㫁終南路難辭金馬門去留兩未得俯仰愧乾坤
　　　宿凌雲寺二絶句
繫馬夕陽邉山僧訝客至門開古殿秋云是凌雲寺
野寺一僧住朔風萬里来敵營猶未徙獵火照邉䑓
　　　郊居
秋苔青徧野寂寞惬郊居何處山僧至門前響木魚
　　　春日南墅讌集
南郭春偏好留人到夕陽風吹山鳥語花落酒盃香
　　　客中
到處悲新事連宵夢故林鬢毛誰願白無柰客中心
　　　逰善巻洞
五月吾来此洞中涼似秋問僧搨石刻攜去記曽逰
　　　聞王栁濵謫楚中二首(尚學庚/戌兵變)
聞近長沙地應悲屈賈魂莫言謫戍苦不死是君恩
一自潞河别㡬看秋草生哭君無限淚不是世人情
　　　讀荘子
富貴浮雲爾死生一夢焉此中誰解得空誦逺逰篇
　　　偶題
正是小春天欲眠不得眠方為詩思苦又辦酒家錢
　　　丁夘橋
愧我塵埃客兩過丁夘橋徘徊醉吟處碧樹自蕭蕭
　　　宿穆陵闗次壁間韻
一路入千山行人日不閒那堪霜月白獨宿穆陵闗
　　　獨坐
亭空寒落葉野近暮多雲何處鳴孤鶴坐中悵獨聞
　　　過存上人墓
路左孤墳在何方示化身惟留橋上月長渡往来人
　　　題空塵畫
不聴松風起山忩生暮寒惟愁天地老留此畫圖看
　　　認和尚號一菴詩以代偈
未認猶為二既認一亦無一無兩不得何處著工夫
　　　偏闗北望
耕牧春仍廢䑓隍敵作隣受降城不逺恢復是何人
　　　京衢謡
風寒僵馬足雪厚没車輪可怪九衢内猶多来往人
　　　閔旱二首萬厯庚子作
一旱忽四年天心忍若此居鄉無片長自愧何窮已
溝壑不忍視一視淚如雨憑誰請發棠空飽倉中䑕
　　　敏上人坐禪詩以嘲之
真僧亦在市大道不歸山為問敏和尚如何學閉闗
寂照原無二休從寂一邉宗門曽有語作鏡不磨甎
　　　嘲儒
尼父不言静後儒何怪哉紛紛諸語録皆自五燈来
　　六言
　　　遣興(時寓/栢井)
病卧獨親藥裹詩成不負年華汩汩門前流水青青山
上人家
夢繞床頭詩巻榻依洞口烟蘿誰遣村童送酒忽聴野
鳥如歌
　
　
　存家詩稿巻六
欽定四庫全書
　存家詩稿巻七
　　　　　　　　　　　　　明　楊巍　撰
　　七言絶
　　　夀董憲長七十
去國竟難明薏苡一官元是為丹砂要知天地酬君意
七十誰能鬢未華
　　　題舎弟二川巻
惠連此地掩郊扉為愛隣家盡釣磯況是滄江秋色好
隔原頻見鶺鴒飛
　　　秋日送華空塵還章丘
髙秋紅葉映柴闗㡬夜論詩盃酒間别去故園明日是
寒花開徧女郎山
　　　和王兵憲寄秋日詩韻
白日無多其柰秋每逢清夜共誰逰吟成張翰黄花句
醉上庾家明月樓
世事猶能入夢魂却因多病乞文園向来三輔論兵地
短劔長纓動塞門
闗山北望漫躊蹰聞道單于款塞初此日江湖堪自慰
知君不向酒盃疎
　　　夀劉廣文父九十(劉燕/人)
只今客傍秦王島何似家連碣石宫自是劉晨仙骨在
百年無地不春風
才名早動九陵邉迎養仍開苜蓿筵誰遣黄金收駿馬
空教豪士得長年
　　　東闗寺杏花
野寺尋芳日已斜春風無力挽飛花不知開落誰為主
欲向山僧問法華
　　　春日柬門人李生卧病
栁色青黄二月初吾徒猶自檢方書縱然出郭兼攜酒
眼底何人最起予
　　　過雞鳴山憶王少㕘
下臨諸塞上摩空百丈天橋一徑通可怪兩人俱好事
夜深曽到白雲中
　　　東闗寺牡丹
洛陽春色艷難勝金谷于今半葛藤争似一株山寺裏
夜深猶映佛前燈
　　　贈金相士口號
看君碧眼是仙才誰遣江湖萬里来自笑已成丘壑相
莫言麟閣與雲䑓
　　　憶舊
野色蒼茫堤口路故人前日從兹去天邉消息㡬時来
繫馬愁看楊栁樹
　　　聴黄鸝(寓都/門作)
春城何處囀黄鸝纔聴忽飛别樹枝因憶故園最深處
一尊相伴日西時
　　　寄訊紀山
山連巫峽雲為館花映樓䑓玉作人把酒聴歌明月夜
還聞世上有風塵
　　　憶東霞鍊師二首
知君名在七真中我亦曽經訪絳宫不信崑崙丹洞裏
向来燒鍊火猶紅
前日桃花路口分自言採秀入閒雲海天漠漠正東望
一鶴飛来疑是君
　　　送陶生還㑹稽二絶句
問君那忍别吾廬為憶蘭亭有舊居塵世變遷難自料
茂林脩竹近何如
九河風色不勝秋多病憐君上去舟明嵗春時還念我
桃花深處半間樓
　　　送楊小竹兵備昌平
謝傅從容談奕日終軍慷慨請纓年風雲陣列沙河上
虎豹旗翻帝寢邉
　　　暮秋醉過陽信諸君子别墅各留絶句以代靣
　　　談
黄葉青苔徧四隣即看秋色亦勝春此中曽見客来否
明日裁書問主人　　右後溪
踪跡三江定五湖當門空見有丹爐滿林落日盃還把
應笑髙陽舊酒徒　　右東沙
門前髙栁㡬株斜秋意蕭條到菊花老興不知過重九
銜盃猶問是陶家　　右信溪
辟疆亭館傍城阿明月秋深帶薜蘿見説時人多載酒
却令狂客夢中過　　右北山
　　　過舊逰
十年前向此中逰尊酒傳呼夜未休何事春風不相待
垂楊揺落水邉樓
　　　五嶽各賦一絶
𤣥嶽去天尺五遥隂崖長夏雪難消聚仙亭上誰能住
萬壑松風起夜濤
七十二君封禪處桃花谷口㡬殘碑獨傳李白詩魂在
海日長看夜半時
衡嶽南来江漢分赤霞深䕶祝融君芙蓉石上幾時到
一夜心飛七澤雲
太華岧嶤第一峯陳摶仙後有遺踪何年去訪髙眼處
萬里青天跨白龍
少室峯頭跡未陳騎羊仙者是吾身自從玉女忩前别
落魄塵寰五十春
　　　雪夜宿避風塵處夢夫人陳氏意極悲酸櫽括
　　　其語為二絶句時萬厯乙未仲冬十六日也
風響寒林夜雪深此来見我九泉心别君更有千行淚
明日看時血滿襟
自别毘陵隔死生白頭未遂豈忘情當年四皷讀書夜
記得南隣碾子聲
　　　逰王母宫四首
周朝八駿去不返此地猶傳王母宫昔日瑶池作涇水
仙人元在有無中
草色泉聲向晩多故宫猶嵌碧山阿門前颯颯松風起
似聴當年黄竹歌
青鳥已無白鳥来漢皇空築集靈䑓祗因王母曽臨處
一樹山桃對客開
曼倩空為洞㝠記四山半屬野人家長生自古誰能得
惟有蒼松管嵗華
　　　為任栢溪題畫二首
箕踞科頭烟霧間百年生計是青山陶詩和罷無人見
落日蒼松一鶴還
萬壑縈廻一草亭溪雲漠漠山青青主人何處尋芝术
留得松聲與客聴
　　　贈諸豪寺中觀水二絶句
矮矮山門向渚開小橋㫁岸傍經䑓此中誰動觀濠興
遥想慈航送酒来
野水僧家併作秋把盃此地亦竒逰狂歌恐有蛟龍起
一夜驚濤濺佛樓
　　　和吕二山人病酒口號
好竒空自笑揚雄海上俄来吕甬東卧病吟詩頭共白
閉門三日雨聲中
　　　太原寒食和紀山韻二首
寒食客中只醉眠不知何處杏花天鴈門此日猶烽火
却向綿山獨禁煙
山城亦自有逰人栁色千條汾水濵見説漢宫新賜火
况聞楚客唱陽春
　　　静海逢炒米店舊主人甲辰下第曽飯其家
蕭條野店大河濵三十年前舊主人今日相逢無限意
一裘猶記苦風塵
　　　揚州
呉山楚水古揚州人競繁華客獨愁二十四橋橋上望
堤邉楊栁寺邉樓
　　　堯陵
寒雲漠漠樹蒼蒼晋國山河㡬夕陽獨有荒陵平水上
行人猶解拜陶唐
　　　衰年苦寒暑賴此二物相陪戲各為一絶聊以
　　　遣懐非歎老也
衰年冬月更愁人不怨天寒怨此身惟爾與予堪共老
脚頭布被暖如春　　湯婆子
衰年炎暑體如焚幸有此君為細君紈扇無人揮亦得
一床一簟卧南薫　　竹夫人
　　　井陘道中苦暑
道上行人渇欲死病夫其柰此炎蒸相如不得金莖露
杜甫空思玉井氷
炎天又出玉門闗路狹渾如在火間忽憶滄江長㪚髪
栁邉石上弄潺湲
　　　題王憲長龍池圖(道行太/原人)
君家素業傍河汾閉户談經世所聞不信終當作霖雨
請看池上夜生雲
　　　憶老母用松谿韻
鄉書兩月不曽聞誰阻天邉鴻鴈羣逰子那堪遥極目
闗門髙接太行雲
髙堂白髪似絲長三伏誰生枕簟涼苦戀㣲官不歸去
百年心事愧黄香
　　　閲武二首
半是漢兵半酒徒五陵豪氣莫嫌粗眼前上馬誇輕捷
腰下斜懸金僕姑
十八男児六郡雄一身能挽雙琱弓銀牌射得不将去
醉卧妖姬酒肆中
　　　焚龍涎香
夜静香烟入杳㝠草堂猶似帶龍腥不知何處鳴孤鶴
飛下忩前聴道經
　　　介子推祠
龍蛇寂寞一祠存濁世誰知處士尊漫向綿山空墮淚
火能燒骨不燒魂
　　　過野寺憶范霑南憲長
山邉小寺匝烟蘿秋日曽同范史過記得一樽相對處
荳花門外雨聲多
　　　過清虛觀憶王僉憲
山頭碧殿倚天開去嵗曽同仙客来今日獨過詩興少
白雲空繞牡丹䑓
　　　題梁中丞巻四首
宣獻平時書已校不須中秘更燃藜都門處處春偏好
攜酒看花費馬蹄　　吉士
漏轉銅龍夜未殘即持白簡立朝端宰臣不喜忠良士
始信言官自古難　　給事
榆闗西去接輪䑓萬里烟塵畫不開無限邉情空浪說
惟君親到玉門来　　閲邉
三輔賢聲未有涯春風曽及萬人家至今父老思恩澤
猶䕶甘棠一樹花　　㕘政
　　　送文岡詩予有青瑣幾年還入夢蒼生此日轉
　　　多情之句受菴周公許不喫力戲作絶句
閉户吟詩十幾年渾無一句向人傳如何四海周公瑾
獨取驪歌第二聮
　　　挽張状元元忭
勲名端不負髙科白玉樓成柰命何惟有良知心尚在
姚江深處月明多
　　　張大㕘前溪逰五䑓山寄此二絶句
峨口村南烟嶂開人無同類與誰来不知萬木千山裏
上到文殊第幾䑓
靈山到處是花宫秋日登臨憶上公碧澗水喧簫管處
寒巖松落酒盃中
　　　同羅近溪先生夜坐
南州髙士神仙侣一夕相逢世慮無坐聴𤣥談清不寐
泠泠霜月貯氷壺
　　　次韻答于谷山宗伯見懐四首
十里烟村一短笻山僧野叟日相從疎慵合向此中老
不問蓬莱若箇峯
柴門松徑已新開舊日求羊亦不来雙鶴至今猶戀主
早晨放去夕飛廻
南北風塵入夢驚書生抵掌競談兵古来豹畧推黄石
却向緱山吹鳯笙
莫理城南汶水船于今諸塞起狼煙已知宵旰勞明主
不記仙曹侍從年
　　　再過觀音堂贈老尼
野店南来古佛堂舊逰回首㡬星霜不知别後㕘何法
枯木寒巖帶夕陽
　　　過無棣舊城
曽經此地一悲歌東望營丘西大河惆悵當年曽賜履
茫茫故壘野烟多
　　　遣懐
世上除書不到眼天涯懐抱自開尊平生只有吟詩癖
吏散鴉啼獨閉門
　　　宿岔道村家(在紫荆/闗北口)
亂石為墻籬作門今宵寄宿兩家村聖恩已許歸田去
猶自江湖繞夢魂
　　　延生来謁因善篆畫各贈一絶
纔到邉城氣即麤髙巾猶似魯中儒自言曽習陽氷學
百尺狼烟篆得無
受降城在黄河畔東去山川接大寧可恨何年陷沙漠
憑君圖冩上明庭
　　　寄平定李給事(名/念)
短李曽為青瑣郎詩名諫草擅時芳逢人首問平安否
髙卧冠山白髪長
　　　秋雨宿長安嶺
滿户烟霞傍戍䑓疎燈獨坐一尊開夜深怪底不能睡
松栢千山風雨来
　　　村中逢老人二絶句
八十村翁獨倚門子孫逃盡一身存自言耕鑿無筋力
朝夕充膓是草根
老人何事欲沾巾不怨官家賦役頻手指門前桑棗地
已荒三十四回春
　　　平定李侍御應時予之同年友也曽視予病感
　　　之寄此
前年視我山中病落日獨騎驄馬来記得任家亭子上
連翹花發共銜盃
　　　過環緑窩(以下四首/懐孫刺史)
詩魂何處草萋萋環緑窩中路已迷黄鳥不知春寂寞
夕陽猶遶樹頭啼
　　　春日對酒
春来有酒即成醺記得曽書白練裙今日花開君不見
一盃誰去瀉孤墳
　　　過王戍店
野店春殘不見花髙林落日亂鳴鴉同逰詞客已黄土
淚盡當時賣酒家
　　　讀騮山集
楞嚴寺裏論文夜馬谷山前看獵時壮志已隨流水去
遺編讀罷不勝思
　　　乙未除夕
自嗟七十九年身滚滚流光又及春莫怪更深不肯睡
天明便是八旬人
回頭細數七旬身白髪燈前更候春縱使明朝増一嵗
依然三世太平人
　　　言者謂余類婺源陽城二公皆髙才非余所能
　　　並戲作一絶句
縱呼牛馬也須應況擬當朝二顯人自幸疎慵猶可數
益憑濁酒送殘春
　　　得昌平楊小竹書
雙魚遥寄自昌平别後誰堪春草生記得去年風雪夜
王村寺裏送君行
　　　憶舊有感
丁夘橋西憶舊逰緑楊髙映酒家樓故人莫訝凋零盡
一别江南四十秋
　　　春日飲董氏昆仲園
城南十里盡桑麻春色誰如董奉家況是白頭兄弟在
移尊偏向紫荆花
　　　夜半有感
土木形骸老更慵十年耳目已如封忽然夜半屋生白
聴得城南古寺鐘
　　　新安言懐寄内二首
青春過盡始東還滚滚紅塵馬首間明日到家應共惜
菱花相對説愁顔
一年長在别離中歡笑惟應夢裏同明日相逢還是夢
驅車仍向太行東(時告/不予)
　　　和周明府
自分明時老一丘况逢茂宰更何愁怪来酒醉西園夜
猶向燈前夢九州
　　　臈月問村家求杏栽
為農為圃縣城東絶勝儒家一畆宫自笑老来仍好事
隔年先問濟南紅(杏樹/名)
　　　題舊滄州主人壁
自從獻策至懸車此地經過四紀餘白首還家成底事
空慙人迓老尚書
　　　題同官孟女祠效胡曽體
烈女山頭還有廟秦人塞上已無城經過莫聴漆河水
猶似當年號哭聲
　　　鄉試塲屋中作(諸生/時)
明逺樓頭星斗稀三聲畫角鴈南飛此時父母應相說
共喜兒郎入棘闈
　　　謁武安君廟
嶺過飛狐春不到峯當回鴈雪仍殘獨憐千古防邊處
廟貌森然祀武安
　　　讀長慶集見樂天與盧貞詠楊栁詩作此
名賢麗句詠垂楊為愛柔條拂地長春去栁枯人亦老
争如松栢晩蒼蒼
　　　戊戌三月柬從弟伯鞏
此日桃花恰正開攜壺去賞且徘徊春風應解阿兄意
愁聴哭聲滿路來(時兵荒/民苦甚)
　　　留東溪老友
海上兵戈正亂離十家今有九家饑老年朋友如兄弟
好在城中住幾時
　　　題老君堂(在宣府/東路)
白雲深鎖老君堂萬栢千松嵗月長若有前朝宫觀事
願来此地一焚香
　　　傷杏花
方喜杏花爛漫開豈禁風雪兩相催何如松栢嶺頭樹
依舊蒼蒼映緑苔
　
　
　
　存家詩稿巻七
欽定四庫全書
　存家詩稿巻八
　　　　　　　　　　　　　明　楊巍　撰
　　排賦
　　　過十八盤山
并州愁作客況復渡桑乾去國幾千里登山十八盤兵
戈今未息道路古来難落落悲雙鬢迢迢愧一官鄉書
過塞少節序向花殘海上園廬在歸歟賦考槃
　　　賀馮長史新居
十載逰梁苑秋来始定居官貧無錦綺屋滿盡圖書漸
喜竹梧長新看鳥䑕除藥欄風掃後花徑雨晴初問字
人頻往卜隣意已如依君欲買宅嵗晩共樵漁
　　　醉日移竹八韻
曽讀田家譜竹宜醉日栽新從濟南乞正及此時来雨
好忽連夜風輕不動埃清音應入户疎影欲浮苔逸士
攜琴至幽懐對爾開覔竿防稚子留葉固新醅詩向溪
邉得人疑淇上回成林如可望甘老白雲隈
　　　贈吕山人六韵
振藻江湖裏聲名到處聞惟知崇隠節不肯慕竒勲靣
帶烟霞色身将鸞鶴羣風流郭有道詩韻沈休文投轄
嗟何晩論交意已勤相期攜手去岳頂坐看雲
　　　邉城春日懐歸
烽火連髙塞旌旗映晩霞登城看漢壘㡬處聴胡笳瀚
海頻傳檄嫖姚始建牙殘春榆栁動入夜鼓鼙撾白首
三年客青山萬里家邉塵何日定歸種故園瓜
　　　弔土木
邊馬南侵日鑾輿北狩辰當年誰䕶蹕萬乗獨䝉塵社
稷憂危極乾坤戰鬬頻運衰憑貴倖事往憶忠臣故壘
青山繞平蕪白骨新天隂啼鬼處猶自感行人(倖指振/忠指肅)
(愍/)
　　　聞陸太宰南還六韵
還家三載久回首五雲深自笑波仍起如何陸亦沉毁
譽不在我寵辱豈驚心逺水廻孤棹空齋横素琴安危
責有係衰病任相侵好向山中卧寕為澤畔吟
　　　奉命祭霍山六韻
祀事存虞典山名載禮經汾河真若帶嵩嶽即維屏候
氣雲長紫凌寒樹亦青根蟠乾艮地户墮井參星縹緲
聞天樂隂森肅夜靈吾皇勤秩望晋土借安寧
　　　題明宗真儒巻六韻
遡系唐堯後分茅太岳東貴無叔世態雅有哲王風翰
墨龍文繞笙竽鳯曲同談詩宗漢魏講道入鴻濛地近
蓬莱閣客迎碣石宫願言翊聖主天禄共無窮
　　　弔白骨賦
踰常山而北下眺雲中之層城何寒風之颯沓聴野鳥
之悲鳴惨黄雲之黯淡䀌白骨之縱横為叢蔓之所纏
為砂礫之所撑經霜露以㡬嵗無抔土之可塋吁嗟乎
爾為何方之人廼斃於遐裔或築城而不還或逆旅而
嬰疾或敵騎烏合旌旗蔽日主客勢懸衆寡莫敵金皷
不鳴貂錦盡失挺身而鬬死於鋒鏑此皆并州之健児
上谷之豪卒委骼骴於沙塲無功名於石室若夫隂雨
零零塞草凄凄飛鳶垂翼牧馬頻嘶又若腥風振北昂
宿臨西狐狸競嘷鼪鼯亂啼蘆笳嗚咽烽火凄迷砦門
已閉山髙月低骨參錯而無主魂漂𣺌以何栖将軍已
佩夫鵲印佳人猶夢於香閨徒聞野鬼向風而泣血行
人駐馬以興悽粤栁州之掩骸暨新建之瘞旅誦遺聲
以若割淚滂沱而如雨使見紛然於山谷又不知其焉
處慨干戈以日興懐大道而莫覩吁嗟乎西伯之掩骨
不若堯階之舞羽
　　　滹沱源賦
俯源泉之一畆兮極末流以千里載涓涓以若䝉兮終
浩浩而如駛環晋趙以渀湃兮歴晝夜而不止由秦戲
以泝靈兮映䑓山之嵯峩經聖阜之百仭兮㑹沙濊之
兩河遵蕪蔞而東下兮與滄瀛而同波聿滔滔之逺勢
兮胡為起於細縷曰發之有本兮為前哲之所與故無
逺之弗致兮涵萬物以吞吐蛟龍蟠於其内兮興塞上
之雲雨嗟瀠洄於孤山兮向秋露與春蕪胡不北流桑
乾兮限敵騎之長驅又不南入淮泗兮轉香稻於東呉
徒汩汩於朔野兮為行人之所吁
　
　
　
　
　
　
　
　
　
　
　
　存家詩稿巻八
存家詩稿䟦
余自㓜習舉子業不知為詩至嘉靖乙夘外補晋臬時
督學使者為曹君紀山始提挈余為詩謂以唐人為宗
且辨其體格余不甚解及余歸田有四明吕山人者往
来海上相與倡和共明此道聴其所談亦不甚解平生
得詩總之不下千篇門人李生善楷書因命収掌及余
宦京師李生病故此物亦隨化去子姪輩復隨處抄録
無論嵗月朝野得詩六百餘篇亦多矣乃就正於臨邑
邢侍御知吾為更數處加之評品今年舎弟岑以公事
寓維揚将此稿再就正於雲夢鄒君大澤鄒君舊銓部
郎與余有共事之雅改竄逾多又序之乃加灾於木夫
唐之詩人抉胃嘔心終身焉方傳於世余疎㪚人也况
習禪寂不好苦思此物徒資後人談笑耳顧倡之者曺
君紀山也共藝者吕山人甬東也改竄且序之者邢君
知吾鄒君大澤也筆跡猶新未敢遽棄乃書諸後存於
家以示吾子孫焉客見之問曰公登仕籍五十年刻中
不及勲名何也余笑而不答又問曰陳思王謂後世誰
知竄吾文者公顧歸美於紀山諸君何也余亦笑而不
答萬歴壬寅仲冬夢山翁書於藜莧居中時年八十有
六
　　紀山名忭　　山人名時臣
　　知吾名侗　　大澤名觀光
