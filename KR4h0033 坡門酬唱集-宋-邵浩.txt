#+TITLE: 坡門酬唱集-宋-邵浩
#+DATE: 2016-06-11 12:26:01
#+SOURCE: github.com/kanripo/KR4h0033 master 97b0337c                
欽定四庫全書　　　　　集部八
　坡門酬唱集　　　　　　總集類
　　提要
　　　　(臣/)等謹案坡門酬唱集二十三巻宋邵浩編
　　　　浩字叔義金華人書前有張叔椿序云嵗已
　　　　酉朅来豫章機幕邵君實隆興同升出示巨
　　　　編目曰坡門酬唱總成六百六十篇命工鋟
　　　　木以廣其傳末題紹興元年五月二十四日
　　　　又有浩自作引云紹興戊寅浩年未冠肄業
　　　　成均隆興癸未始得第以歸因取兩蘇公兄
　　　　唱弟和及門下六君子平日屬和兩公之詩
　　　　摭而録之曰蘇門酬唱淳熙己酉浩官豫章
　　　　臨江謝公自中丞遷尚書均逸未歸為之作
　　　　序且更曰坡門酬唱末題紹興庚戌四月一
　　　　日考癸未為孝宗隆興元年己酉為淳熙十
　　　　六年上距髙宗紹興元年辛亥已五十九年
　　　　且庚戌為建炎四年亦不得題紹興二序紀
　　　　年顯然有誤案淳熙己酉孝宗内禪次年庚
　　　　戌即光宗紹熙元年則序内紹興必紹熙之
　　　　訛特据浩引所言叔椿序當先成乃浩引題
　　　　四月而叔椿序反題五月亦為舛錯未合殆
　　　　傳寫既久或經後人所妄改也其書專録蘇
　　　　軾蘇轍兄弟及黄庭堅秦觀晁補之張耒陳
　　　　師道李廌等平日酬唱和荅之作前十六巻
　　　　皆軾詩而轍及諸人和之者次轍詩四巻黄
　　　　庭堅等詩三巻亦録軾及諸人和作李廌闕
　　　　焉其不在八人之數而别有繼和者亦皆附
　　　　入為注以別之其詩大抵本集所已有又如
　　　　山谷外集所載次韻子瞻書黄庭經經尾付
　　　　蹇道士詩次韻晁補之廖正一贈荅詩補之
　　　　又有和子瞻種松贈杜輿秀才三首今坡集
　　　　載坡詩止二首而此集均未編入亦不能無
　　　　所掛漏然次韻之詩惟東坡變化不窮稱為
　　　　獨絶而諸家才力頗亦足以相抗浩更彚而
　　　　合之使讀者叅比互証得以稍窺用意之所
　　　　在於詩學亦不為無補焉乾隆四十五年三
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
坡門酬唱集原序
詩人酬唱盛於元祐間自魯直後山宗主二蘇旁與秦
少游晁无咎張文潛李方叔馳騖相先後萃一時名流
悉出蘇公門下嘻其盛歟余少喜學詩甞泛觀衆作因
之泝流尋源竊恨坡公詩有唱而無和或和而不知其
唱每開巻雖凝思遐想茫無依據至蒐取他集纔互見
一二復恨不獲覩其全也將類聚俾成一家輒局於官
守且未暇嵗在己酉朅來豫章機幕邵君叔義實隆興
同升出示巨編目曰坡門酬唱迺蘇文忠公與其弟黄
門偕魯直而下六君子者迭為往復摠成六百六十篇
幸矣余之嗜鄉偶與叔義同而精敏不逮逺矣夫以數
十年玩味之餘與欲為而未即遂者一旦欣快所遇若
可矜而振之也烏知無復有同志者興不可得見之嘆
遂命工鋟木以廣其傳紹興元年五月二十四日永嘉
張叔椿書於觀風堂
坡門酬唱集引
紹興戊寅浩年未冠乃何幸得肄業於成均朝齏暮鹽
知有科舉計耳古文詩章未暇也隆興癸未始得第以
歸有以詩篇来求和者則藐不知所向於是取兩蘇公
之詩讀之因得竊窺兩公少年時交逰未甚廣徃徃自
為師友兄唱則弟和弟作則兄酬用事趂韻莫不字字
穏律或隠去題目讀之則不知其孰為唱孰為酬葢無
纖毫斧鑿痕迹其妙如此浩心焉好之為之諷誦諦繹
至忘寢食者幾年始僅能與人相應和為韻語既又念
兩公之門下士黄魯直秦少㳺晁無咎張文潜陳無已
李方叔所謂六君子者凡其片言隻字既皆足以名世
則其平日屬和兩公之詩與其自為徃復决非偶然者
因盡摭而錄之曰蘇門酬唱獨恨方叔有酬無唱葢其
晚出相與遊從之日淺也無事展巻則兩公六君子之
怡怡偲偲宛然氣象在目神交意徃直若與之承歡接
辭於元祐盛際豈特為賡和助耶淳熙已酉浩官於豫
章臨江謝公自中丞遷尚書均逸未歸浩出此編公甚
喜甚為作序且曰謂之蘇門酬唱則兩公並立不如俾
老仙専之更曰坡門酬唱何如浩曰唯唯紹興庚戌四
月一日金華邵浩引
欽定四庫全書
　坡門酬唱集巻一
　　　　　　　　　　　　　宋　邵浩　編
　東坡
　　壬寅二月有詔令郡吏分往屬縣減决囚禁自十
　　　三日受命出府至寳雞虢郿盩厔四縣既畢事
　　　因朝謁太平宫而宿於南溪溪堂遂並南山而
　　　西至樓觀大秦寺延生觀仙遊潭十九日迺歸
　　　作詩五百言以記凡所經歴者寄子由
逺人罹水旱王命釋俘囚分縣傳明詔循山得勝遊蕭
條初出郭曠蕩實消憂薄暮來孤鎮登臨憶武侯崢嶸
依絶壁蒼茫瞰奔流半夜人呼急横空火氣浮天遥殊
不辨風急已難收曉入陳倉縣猶餘賣酒樓煙煤已狼
籍吏卒尚呀咻(十三日宿武城鎮即俗所謂石鼻寨也/孔明所築是夜二鼔寳雞火作相去三)
(十里而見/於武城)雞嶺雲霞古龍宫殿宇幽(縣有難爪/峯龍宮寺)南山連
大散歸路走(音/奏)吾州欲往安能遂將還為少留回趨西
虢道却渡小河洲聞道磻溪石猶存渭水頭蒼崖雖有
迹大釣本無鈎(十四日自寳雞行至虢聞太公磻溪石/在縣東南十八里猶有投竿跪餌兩膝)
(所著/之處)東去過郿塢孤城象漢劉誰言董公健竟復伍孚
讎白刃俄生肘黄金漫似丘(十五日至郿縣有董卓城/象長安俗謂之小長安)
平生聞太白一見駐行騶鼔角誰能試風雷果致不巖
崖已竒絶冰雪更琱鎪春旱憂無麥山靈喜有湫蛟龍
懶方睡缾罐小容偷(是日晚自郿起至青秋鎮宿道過/太白山相傳云軍行鳴鼔角過山)
(下輒致雷雨山中有湫甚/靈以今嵗旱方議取之)二曲林泉勝三川氣象侔近
山麰麥早臨水竹篁脩(十六日至盩厔以近山地美氣/候殊早縣有官竹園十數里不)
(絶/)先帝膺符命行宫畫冕旒侍臣簪武弁女樂抱箜篌
秘殿開金鎖神人控玉虯黒衣横巨劍被髮凜雙眸(十/七)
(日寒食自盩厔東南行二十餘里朝謁太平宫二聖御/容此宫乃太宗皇帝時有神降于此道士張守真以告)
(受命之符所為立也/神封翊聖將軍有殿)邂逅逢佳士相將弄綵舟投篙披
綠荇濯足亂清溝晚宿南溪上森如水國秋遶湖栽翠
宻終夜響颼飀(是日與監宮張杲之泛/舟南溪遂宿於溪堂)冒曉窮幽邃操
戈畏炳彪(十八日循終南而西縣尉以甲卒/見送或云近官竹園往往有虎)尹生猶有
宅老氏舊停輈問道遺蹤在登仙往事悠馭風歸汗漫
閱世似蜉蝣羽客知人意瑶琴繫馬鞦不辭山寺逺來
作鹿鳴呦帝子傳聞李巖堂髣像緱輕風幃幔巻落日
髻鬟愁入谷(音/浴)驚䝉宻登坡費挽摟亂峰巉似槊一水
淡如油中使何年到金龍自古投千重横翠石百丈見
游鯈最愛泉鳴洞初甞雪入喉滿缾雖可致洗耳嘆無
由(是日遊崇聖觀俗所謂樓觀也乃尹喜舊宅山脚有/授經臺尚在遂與張杲之同至大秦寺早食而别有)
(太平宮道士趙宗有抱琴見送至寺作鹿鳴之引乃去/又西至延生觀觀後上小山有唐玊真公主修道之遺)
(迹下山而西行十數里南入黒水谷谷有潭名仙遊潭/上有寺三倚峻峯面清溪樹林深翠怪石不可勝數潭)
(水以繩縋石數百尺不得其底以瓦礫投之翔揚徐下/食頃乃不見其清澈如此遂宿於中興寺寺中有玊女)
(洞洞中有飛泉甚甘明日以泉/二瓶歸至郿又明日乃至府)忽憶尋蟆培方冬脫鹿
裘山川良甚似水石亦堪儔惟有泉旁飲無人自獻酬
(昔與子由遊蟆培時方/冬洞中温温如二三月)
　　　欒城次韻
山川足清曠闤闠巧拘囚安得孅阿御同為穆滿遊遥
知因渙汗逺出散幽憂原隰繁分繡村虚盡小侯春深
秦樹綠野濶渭河流四顧神蕭瑟前探意漲浮勝觀殊
未已往足詎能收下坂如浮舸登崖劇上樓强行腰傴
僂困坐氣嘘咻鳥語林巒靜花明澗谷幽濯溪驚野老
伐路駭它州中散探深去文淵到處留聽琴峰下寺弄
石水中洲溪冷泉冰脚山髙霧遶頭石潭清照骨瀑水
濺成鈎仙廟鳴鐘磬神官秉鉞劉養生聞帝女服氣絶
彭讎故宅猶傳尹先師不喜丘居人那識道過客漫停
騶巖谷誠深絶神仙信有不雲居無几杖霞佩棄鐫鎪
豹隠連山霧龍潛百尺湫門開誰與叩桃熟浪傳偷紺
髮清無比方瞳凜不侔㑹須林下見乞取夀年脩拔去
和雞犬相隨若斾旒乘風遺騕褭長嘯賤笙篌從騎衣
皆羽前驅鬣盡虯安能牽兩足暫得快雙眸自昔辭鄉
樹南行上楚舟萬江窮地脈三峽束天溝雲暗酆都晚
波吹木櫪秋尋溪緣窈窕入洞聴颼飀空寺收黄栗荒
祠畫伏彪登臨雖永日行邁肯停輈蓄縮今何事攀躋
昔已悠魏京饒士女春服聚蜉蝣雷動車爭陌花揺樹
繫鞦遊人紛蕩漾野鳥自嚶呦平日曽經洛閒居願卜
緱空言真比夢乆渇漸成愁早退甞相約辭囂痛自摟
愛山心劫劫從宦興油油海宇都無礙山林盡可投願
為雲上鵠莫作盎中鯈適性行隨足謀生富給喉今遊
雖不與後㑹豈無由晝出同穿屐宵眠共覆裘弟兄真
欲爾朋友定誰儔試寫長篇調何人肯見酬
　　太白山下早行至横渠鎮書崇夀院壁
馬上續殘夢不知朝日昇亂山横翠幛落月淡孤燈奔
走煩郵吏安閒愧老僧再遊應眷眷聊亦記吾曽
　　　欒城次韻
山下晨光晚林梢露滴昇峰頭斜見月野市早明燈樹
暗猶藏鵲堂開已饌僧據鞍應夢我聯騎昔甞曽
　　留題延生觀後山上小堂
溪山愈好意無厭上到巉巉第幾尖深谷野禽毛羽怪
上方仙子鬢眉纎不慙弄玉騎丹鳯應逐嫦娥駕老蟾
澗草巖花自無主晚來蝴蝶入疎簾
　　　欒城次韻
謝公遊意未能厭踏盡登山屐齒尖古殿神仙深杳杳
香爐烟翠起纖纖巖花寂歴飄瓊片庭檜蕭疎漏玉蟾
帝子莫歸人不見微風細雨自開簾(唐玉真公主/修道于此山)
　　留題仙遊潭中興寺寺東有玉女洞洞南有馬融
　　　讀書石室過潭而南山石益竒潭上有橋畏其
　　　險不敢渡
清潭百丈皎無泥山木隂隂谷鳥啼蜀客曽遊明月峽
秦人今在武陵溪獨攀書室窺巖竇還訪仙姝款石閨
猶有愛山心未至不將雙脚踏飛梯
　　　欒城次韻
潭邉沙水不成泥潭上孤禽掛嶮啼繚繞飛橋能試客
䝉茸翠蔓巧藏溪雲為絳帳馬融室石作屏風玉女閨
仙果知君今未足臨潭脚戰怕長梯
　　九月二十日微雪懷子由弟二首
岐陽九月天微雪已作蕭條嵗暮心短日送寒砧杵急
冷官無事屋廬深愁腸别後能消酒白髮秋來已上簪
近買貂裘堪出塞忽思乘傳問西琛
江上同舟詩滿篋鄭西分馬涕垂膺未成報國慙書劍
豈不懷歸畏友朋官舍度秋驚嵗晚寺樓見雪與誰登
遥知讀易東窓下車馬敲門定不譍
　　　欒城次韻
秋氣蕭騷仍見雪客愁繚繞動縈心幽吟北户窓聲細
歸夢函闗馬跡深疎樹飛花輕蔌蓛衰荷留柄亂簪簪
遥聞詩酒皆推勝衽客何人近納琛
平時出處常聮袂文翰叨陪舊服膺自信老兄憐弱弟
豈闗天下少良朋何時杯酒看浮白清夜肴蔬粗滿登
離思隔年詩不盡秦梁雖逺速須譍
　　病中聞子由得告不赴商州三首
病中聞汝免來商旅鴈何時更著行逺别不知官爵好
思歸苦覺嵗年長著書多暇真良計從宦無功謾去鄉
惟有王城最堪隠萬人如海一身藏
近從章子聞渠說苦道商人望汝來說客有靈慚直道
逋翁乆沒厭凡才夷音僅可通名姓癭俗無由辨頸顋
答策不堪宜落此上書求免亦何哉(章子厚/惇也)
辭官不出意誰知敢向清時怨位卑萬事悠悠付杯酒
流年冉冉入霜髭策曽忤世人嫌汝易可忘憂家有師
此外知心更誰是夢魂相覔苦參差
　　　欒城次韻
怪我辭官免入商才疎深畏忝周行學從社稷非源本
近讀詩書識短長東舍乆居如舊宅春蔬新種似吾鄉
閉門已學龜頭縮避謗仍兼雉尾藏(雉藏不能盡尾/鄉人以為諺)
南商西洛曽虚署長吏居民怪不來妄語自知當見棄
逺人未信本非才厭從貧李嘲東閤懶學諛張緩兩腮
知有四翁遺跡在山中豈信少人哉
塤動箎鳴只自知憂輕責少幸官卑聲名謾作耳中瑱
科第空收頷底髭西鄙猖狂猶將將中朝閒暇自師師
近成新論無人語仰羨飛鴻兩翅差
　　病中大雪數日未甞起觀虢令趙薦以詩相屬戲
　　　用其韻答之
經旬臥齋閣終日親劑和(去/聲)不知雪已深但覺寒無奈
(一作/那)飄蕭窓紙鳴堆壓簷板墮(闗中皆以/板為簷)風飇助凝冽
幃幔困掀簸惟思近醇醲未敢窺璨瑳何時反炎赫却
欲躬臼磨誰云座無氊尚有裘充貨西鄰歌吹發促席
寒威挫崩騰踏成逕繚繞飛入坐人歡瓦先融飲雋缾
屢臥嗟余獨愁寂空室自困坷欲為後日賞恐被遊塵
涴寒更報新霽皎月懸半破有客獨苦吟清夜黙自課
詩人例窮蹇秀句出寒餓何當暴雪霜庶以躡郊賀
　　　欒城次韻
吾兄筆鋒雄詩俊不可和雪中思清絶韻惡愈難奈慇
懃賦黄竹自勸飲白墮言隨飛花落意與長風簸餘力
逺見撩千里寄璀瑳嗟余學乆廢有類轉空磨研磨乆
無得安可待充貨空記乘峽船行意被摧挫溟濛覆洲
渚冷冽光照坐我唱君實酬馳騁不遑臥譬如逐獸盧
豈覺山逕坷酒肴助喧熱筆硯盡霑涴詩詞禁推類令
肅安敢破亦有同行人牽挽赴程課爾來隔秦魏渇望
等飢餓徒然遇佳雪有酒誰與賀
　　嵗晚相與餽問為餽嵗酒食相邀呼為别嵗至除
　　　夜達旦不眠為守嵗蜀之風俗如是余官於岐
　　　下嵗暮思歸而不可得故為此三詩寄子由弟
　　　餽嵗
農功各已收嵗事得相佐為歡恐無及假物不論貨山
川隨出産貧富稱小大寘盤巨鯉横發籠(上/聲)雙兔臥富
人事華靡綵繡光翻座貧者愧不能微摯出舂磨官居
故人少里巷佳節過亦欲舉鄉風獨唱無人和
　　　守嵗
故人適千里臨别尚遲遲人行猶可復嵗行那可追問
嵗安所之逺在天一涯己逐東流水赴海歸無時東鄰
酒初熟西舍彘亦肥且為一日歡慰此窮年悲勿嗟舊
嵗别行與新嵗辭去去勿回顧還君老與衰
　　　别嵗
欲知垂盡嵗有似赴壑虵脩鱗半已沒去意誰能遮况
欲繫其尾雖勤知奈何兒童强不睡相守夜讙譁晨雞
且勿唱更鼓畏添撾坐乆燈燼落起看北斗斜明年豈
無年心事恐蹉跎努力盡今夕少年猶可誇
　　　欒城次韻
　　　餽嵗
周公制鄉禮無有相通佐鼎肉送子思蒸豚出陽貨交
親隨髙低豈問小與大自從此禮衰伏臘有飢臥鄉人
慕古俗酬酢等四座東鄰遺西舍迭出如蟻磨寧我不
飲食無爾相咎過相從慶新春顔色買愉和
　　　别嵗
富貴日月速貧賤覺嵗遲遲速不須問俱作不可追親
舊且酣飲送爾天北涯嵗嵗雖無情從我歴四時酌爾
一盃酒留我壯且肥長作今嵗歡勿起異日悲掉頭不
肯顧曽莫與我辭酒䦨氣方横豈信從爾衰
　　　守嵗
於菟絶繩去顧兔追龍虵(是嵗/壬寅)奔走十二蟲羅網不及
遮嗟我地上人豈復奈爾何未去不自閑將去乃諠譁
天上驅獸官為君肯停撾魯陽揮長戈日車果再斜灑
酒勸爾醉期爾暫蹉跎偕醉遣爾去夀考自足誇
　　和劉長安題薛周逸老亭周最善飲酒未七十而
　　　致仕
近聞薛公子早退驚常流買園招野鶴鑿井動潛虬自
言酒中趣一斗勝涼州翻然拂衣去親愛挽不留隠居
亦何樂素志庶可求所亡嗟無幾所得不啻酬青春為
君好白日為君悠山鳥奏琴筑野花弄閒幽雖辭功與
名其樂實素侯至今清夜夢尚驚冠壓頭誰能載美酒
往以大白浮之子雖不識因公可與遊
　　　欒城次韻
飛鳥不知穴山鹿不知流薛子善飲酒口如吸水虬吾
觀腸胃間何異族黨州人滿地已盡一介不可留謂子
試飲水一酌不再求謂子飲醇酒百釂豈待酬酒可水
不可其說亦已悠以我視夫子胸腹百丈幽譬如田中
人視彼公與侯未省破顔飲何况裸露頭鴟夷謂大瓠
皆飽安用浮多少苟自適豈害為朋遊
　
　
　
　
　
　
　
　
　
　
　
　坡門酬唱集巻一
欽定四庫全書
　坡門酬唱集巻二
　　　　　　　　　　　　　宋　邵浩　編
　東坡
　　中隠堂詩(并序/)
　　岐山宰王君紳其祖故蜀人也避亂來長安而遂
　　家焉其居第園圃有名長安城中號中隠堂者是
　　也予之長安王君以書戒其子弟邀予遊且乞詩
　　甚勤因為作此五篇(前地理志京兆尹縣十二/其一曰長安髙帝五年置)
去蜀初逃難遊秦遂不歸園荒喬木老堂在昔人非鑿
石清泉激開門野鶴飛退居吾乆念長恐此心違
徑轉如脩蟒坡垂似伏鼇樹從何代有人與此堂髙好
古嗟生晚偷閒厭乆勞王孫早歸隠塵土汙(汚/同)君袍
二月驚梅晚幽香此地無依依慰逺客皎皎似呉姝不
恨故園隔空嗟芳嵗徂春深桃杏亂笑汝益羈孤
翠石如鸚鵡何年别海壖貢隨南使逺載壓渭舟偏已
伴喬松老那知故國遷金人解辭漢汝獨不澘然
都城更幾姓到處有殘碑古隧埋蝌蚪奔崖露伏龜安
排壯亭榭收拾費金貲岣嶁何須到韓公浪自悲
　　　欒城次韻
秦中勝三(一作/岷)蜀故國不須歸甲第春風滿巴山晝夢
非竹深啼鳥亂花落晚蜂飛我欲西還去敲門謹勿違
唐朝卿相宅此外更應無請看庭前樹曽攀屋裏姝流
傳漸失實遺老不禁徂試問歸登物林間翠石孤(或云/此即)
(歸登/宅)
愛君髙堂上有似蜀江壖墻外終南近簷西太白偏晚
梅尋自媚老竹暗相遷未到遥聞說吾廬安得然
官去空留鶴山浮不見鼇竹林迎日靜槐木擁亭髙烏
噪知人至蟬鳴覺口勞誰能飲堂上解帶不穿袍
君看原上墓墳盡但餘碑誰見生前貴塵生帶下龜髙
堂幸有酒一飲豈論貲勉强行樂耳古人良可悲
　　是日自磻溪將往陽平憩於麻田青峰寺之下院
　　　翠麓亭
不到峰前寺空來渭上村此亭聊可喜脩徑豈辭捫谷
映朱欄秀山含古木尊路窮驚石斷林缺見河奔馬困
嘶青草僧留薦晚飱我來秋日午旱乆石牀温安得雲
如蓋能令雨瀉盆共看山下稻凉葉晚翻翻
　　　欒城用韻
走馬紅塵合開懷野寺存南山抱村轉渭水帶沙渾亭
峻朱欄繞堂虚白佛尊煩襟喜脩竹勌馬樂芳蓀白疊
柔隨手清泉滿照盆塵顔洗濯淨髀肉再三捫饋食青
蔬軟流匙細粟翻老僧勿施敬對客說山門
　　二十七日自陽平至斜谷宿於南山中蟠龍寺
横槎晚渡碧澗口騎馬夜入南山谷(音/浴)谷中暗水響瀧
瀧嶺上疎星明煜煜寺藏巖底千萬仞路轉山腰三百
曲風生飢虎嘯空林月黒驚麏竄脩竹入門突兀見深
殿照佛青熒有殘燭愧無酒食待遊人旋斫杉松煮溪
䔩板閣獨眠驚旅枕木魚曉動隨僧粥起觀萬瓦鬱參
差目亂千巖散紅綠門前商賈負椒荈山後咫尺連巴
蜀何時歸耕江上田一夜心逐南飛鵠
　　　欒城用韻
谷中夜行不見月上下不辨山與谷前呼後應行相從
山頭誰家有遺燭跫跫深徑馬蹄響落落稀星著疎木
行投野寺僧已眠叩門無人狗出縮號呼從者乆嗔罵
老僧下床揉兩目問知官吏冒夜來掃牀延客臥華屋
釡中無羮甑實盡愧客滿盎惟脫粟客來已逺睡忘覺
僧起開堂勸晨粥自嗟奔走閔僧閒偶然來過何年復
留詩滿壁待重遊但恐塵埃難再續
　　周公廟廟在岐山西北七八里廟後百許步有泉
　　　依山湧洌異常國史所謂潤徳泉世亂則竭者
　　　也
吾今那復夢周公尚喜秋來過故宫翠鳯舊依山硉兀
清泉長與世窮通至今遊客傷離黍故國諸生詠雨濛
牛酒不來烏鳥散白楊無數暮號風
　　　欒城次韻
周人尚記有周公禾黍離離下有宫破豆蒸豚非以報
野巫長跪若為通山圍棟宇泉流近(廟後有潤徳/泉世亂則竭)鳯去
梧桐落葉濛有客賦詩題屋壁二南猶自有遺風
　　南溪之南竹林中新構一茅堂予以其所處最為
　　　深邃故名之避世堂
猶恨溪堂淺更穿脩竹林髙人不畏虎避世已無心隠
几頽如病忘言兀似瘖茅茨追上古冠蓋謝當今曉夢
猿呼覺秋懷鳥伴吟暫來聊解帶屢去欲攜衾湖上行
人絶堦前暮雪深應逢綠毛叟扣户夜抽簪
　　　欒城次韻
拄杖行窮徑圍堂尚有林飛禽不驚處萬竹正當心虎
嘯風吹籟霜多蟬病瘖獸驕從不避人到記由今未暇
終身住聊為半日吟青松可絶食黄葉不須衾偶到初
迷路將還始覺深堂中有幽士挿髻尚餘簪
　　自清平鎮遊樓觀五郡大秦延生仙遊往返四日
　　　得十一詩寄舍弟子由同作
　　　樓觀(尹喜/舊宅)
鳥噪猿呼晝閉門寂寥誰識古皇尊青牛乆已辭轅軛
白鶴時來訪子孫山近朔風吹積雪天寒落日淡孤村
道人應怪遊人衆汲盡堦前井水渾
　　　欒城次韻
神仙避世守闗門一世沈埋百世尊舊宅居人無姓尹
深山道士即為孫天寒遊客常逢雪日暮歸鴉自識村
君欲留身託幽寂直將山外比羌渾
　　　五郡
古觀正依林麓斷居民來就水泉甘亂谿赴渭爭趨北
飛鳥迎山不復南羽客衣冠朝上象野人香火祝春蠶
汝師豈解言符命山鬼何知託老耼(觀有明皇碑言夢/老子告以享國長)
(乆之/意)
　　　欒城次韻
蜀人不信秦川好食蔗從梢未及甘當道沙塵類河北
依山水竹似江南觀形隨阜飲溪鹿雲氣侵山食葉蠶
猶有道人迎客笑白鬚黄袖豈非耼
　　南溪有㑹景亭處衆亭之間無所見甚不稱其名
　　　余欲遷之少西臨斷岸西嚮可以逺望而力未
　　　暇特為製名曰招隠仍為詩以告來者庶幾遷
　　　之
飛簷臨古道髙榜勸遊人未即令公隠聊須濯路塵茅
茨分聚落煙火傍城闉林缺湖光滿窓明野意新居民
惟白帽過客謾朱輪山好留歸屐風迴落醉巾他年誰
改築舊制不須因再到吾雖老猶堪作坐賔
　　　欒城次韻
隠居吾未暇何暇勸夫人試飲此亭酒自慙纓上塵林
深開翠帟岸斷峻嚴闉送雪村酤釅迎陽鳥哢新竹風
吹斷籟湖月轉車輪霜葉飛投坐山梅重壓巾欲居常
有待已失嘆無因古語君看取聲名本實賔
　　凌虚臺(在鳯翔廨之後園陳/希亮知鳯翔日建也)
才髙多感激道直無往還不如此臺上舉酒邀青山青
山雖云逺似亦識公顔崩騰赴幽賞披豁露天慳落日
銜翠壁暮雲㸃煙鬟浩歌清興發放意末禮刪是時嵗
云暮微雪灑袍斑吏退迹如埽賔來踴(一作/勇)躋攀臺前
飛鴈過臺上雕弓彎聮翩向空墜一笑驚塵闤
　　　欒城次韻
棄我謂我逺求我謂我還我一爾則二視此臺上山山
髙上干天獨不照我顔無乃我自蔽誰謂山則慳逺望
不見趾近視不得鬟山實未始變任子自擇刪北風吹
南崖山上秋葉斑道逺又寒苦皴裂辭難攀晴空巻朝
雲照夜霜月彎强爾登此臺免爾超闠闤(扶風太守宅/舊不見南山)
(惟此臺上/見之故云)
　　竹􁊓(王注竹􁊓食/竹根之䑕也)
野人獻竹􁊓腰腹大如盎自言道旁得採不費罝網鴟
夷讓圓滑混沌慙瘦爽兩牙雖有餘四足僅能髣逢人
自驚蹶悶若兒脫襁念兹微陋質刀几安足枉就禽太
倉卒羞愧不能饗南山有孤熊擇獸行䑛掌
　　　欒城次韻
野食不穿囷谿飲不盜盎嗟􁊓獨何罪膏血自為罔隂
陽造百物偏此愚不爽肥癡與瘦黠稟受不相髣王孫
處深谷小若兒在襁超騰避彈射將中還復枉一朝受
羇緤冠帶相賔饗愚死智亦擒臨食抵吾掌
　　渼陂魚(陂在/鄠縣)
霜筠細破為雙掩中有長魚如臥劍紫荇穿顋氣慘悽
紅鱗照坐光磨閃攜來雖逺鬣尚動烹不待熟指先染
坐客相看為解顔香粳飽送如填塹早嵗甞為荆渚客
黄魚屢食沙頭店濵江易採不復珍盈尺輒棄無乃僭
自從西征復何有欲致南烹嗟乆欠游鯈瑣細空自腥
亂骨縱横動遭砭故人逺餽何以報客俎乆空驚忽贍
東道無辭信使頻西鄰幸有庖虀釅
　　　欒城次韻
渼陂霜落魚可掩枯芡破盤蒲折劍巨斧敲冰已暗知
長叉刺浪那容閃鯨孫蛟子誰復惜朱鬣金鱗漫如染
邂逅相遭已失津偶然一掉猶思塹嗟君遊宦乆羊炙
有似逺行安野店得魚未熟口流涎豈有哀矜自欺僭
人生飽足百事已美味那令一朝欠少年勿笑貪匕筯
老病行看費鍼砭羊生懸骨空自飢伯夷食菜有不贍
清名驚世不益身何異飲醯徒醅釅
　　十二月十四日夜微雪明日早往南溪小酌至晚
南溪得雪真無價走馬來看及未消獨自披榛尋履迹
最先犯曉過朱橋誰憐屋破眠無處坐覺村飢語不囂
惟有暮鴉知客意驚飛千片落寒條
　　　欒城次韻
南谿夜雪曉來霽有客晨遊酒未消風泛餘花來逐馬
光浮斷澗不知橋山寒凍合行人息醉熟賔歡舞意囂
歸騎相將踏瑶玉嗅林閒認早梅條
　　潁州初别子由二首(熈寧四年十月東坡赴杭州/通判子由送至潁州相别)
征帆掛西風别淚滴清潁留連知無益惜此須臾景我
生三度别此别尤酸冷念子似先君木訥剛且靜寡詞
真吉人介石乃機警至今天下士去莫如子猛嗟我乆
病狂意行無坎井有如醉且墜幸未傷輒醒從今得閒
暇黙坐消日永作詩解子憂持用日三省
近别不改容逺别涕沾胷咫尺不相見實與千里同人
生無離别誰知恩愛重始我來宛丘牽衣舞兒童便知
有此恨留我過秋風秋風亦已過别恨終無窮問我何
年歸我言嵗在東離合既循環憂喜迭相攻悟此長太
息我生如飛蓬多憂髮早白不見六一翁
　　　欒城次韻
託身遊宦鄉終老羡箕潁隠居亦何樂親愛形隨影念
兄適呉越霜降水初冷翩然事舟楫棄此室廬靜平明
知當發中夜抱虚警永懷江上宅歸計失不猛人生殉
所役有若魚墮井逺行豈易還劇飲終難醒不如早自
乞閒日庶猶永世事非所憂多憂亦誰省
放舟清淮上蕩潏洗心胷所遇日轉勝恨我不得同江
淮忽中斷陂埭何重重紫蠏三寸筐白鳬五尺童赤鯉
寒在汕紅粳滿霜風西成百物賤加飡慰貧窮胡為復
相念未肯安南東人生免飢寒不受外物攻不見田野
人四壁編茅蓬有食輒自樂誰知富家翁
　　出潁口初見淮山是日至夀州
我行日夜向江海楓葉蘆花秋興長平淮忽迷天逺近
青山乆與船低昂夀州已見白石塔短棹未轉黄茅岡
波平風軟望不到故人乆立煙蒼茫
　　　欒城次韻
清淮此日見滄浪始覺南來道路長窓轉山光時隠見
船知水力故軒昂白魚受釣收寒玉紅稻堆場列逺岡
波浪連天東近海乗桴直恐漸茫茫
　　夀州李定少卿出餞城東龍潭上
山鵶噪處古靈湫亂沫浮涎遶客舟未暇燃犀照竒鬼
欲將燒燕出潛虯使君惜别催歌管村巷驚呼聚玃猴
此地他年頌遺愛觀魚并記老莊周
　　　欒城次韻
東行取次閱三州擊鼓清晨復解舟車騎紛紜追過客
歌鐘凄咽動潛虯宦遊底處非巢燕歸計何嫌誚沐猴
賴有故人憐逺過慇懃屢勸酒行周
　
　
　
　
　
　
　
　
　
　
　
　坡門酬唱集巻二
欽定四庫全書
　坡門酬唱集巻三
　　　　　　　　　　　　　宋　邵浩　編
　東坡
　　發洪澤中途遇大風復還
風浪忽如此我行欲安歸掛帆却西邁此計未為非洪
澤三十里安流去如飛居民見我還勞問亦依依攜酒
就船賣此意厚莫違醒來夜已半岸木聲向微明日淮
隂市白魚能許肥我行無南北適意乃所祈何勞弄澎
湃終夜揺窓扉妻孥莫憂色更典篋中衣
　　　欒城次韻
昨夜宿洪澤再來遂如歸却行雖云拙乘險諒亦非誰
言淮隂近阻此駭浪飛長風徑千里蛟蜃相因依眇然
恃一葉此勢安可違冒涉彼何人勇决生慮微欲速有
不達魚腹豈足肥風帆尚可轉野廟誰能祈但當擁衾
睡謹閉窓與扉夜聞聲尚惡起視聊披衣
　　十月十六日記所見
風髙月暗雲水黄淮隂夜發朝山陽山陽曉霧如細雨
炯炯初日寒無光雲收霧捲已亭午有風北來寒欲僵
忽驚飛雹穿户牖迅駛不復容遮防市人顛沛百賈亂
疾雷一聲如頹墻使君來呼晚置酒坐定已復日照廊
怳疑所見皆夢寐百種變怪旋消亡共言蛟龍厭舊穴
魚鼈隨徙空陂塘愚儒無知守章句論說黒白推何祥
惟有主人言可用天寒欲雪飲此觴
　　　欒城次韻
君不見天髙后土黄變化出入惟隂陽旋凝細霧作飛
雹復遣震雷追日光可憐萬物甚微細坐聴百變隨顛
僵深根固蒂無計遯倐來忽返安能防平生未見實驚
耳稍逺不知如隔墻君看歌舞醉華屋下有纍縶排兩
廊眼前苦樂尚懸絶空中造化知有亡我居宛丘厭凝
沍雪翻海水填陂塘但知膏澤利牟麥恣食餅餌真嘉
祥山陽所記亦何事有酒胡不盡一觴
　　廣陵㑹三同舍各以其字為韻仍邀同賦
　　　劉貢父
去年送劉郎醉語已驚衆如今各漂泊筆硯誰能弄我
命不在天羿彀未必中作詩聊遣意老大慵譏諷夫子
少年時雄辨輕子貢爾來再傷弓戢翼念前痛廣陵三
日飲相對怳如夢况逢賢主人白酒撥春甕竹西已揮
手灣口猶屢送羡子去安閒吾邦正喧閧
　　　孫巨源
三年客京輦憔悴難具論揮汗紅塵中但隨馬蹄翻人
情貴往返不報生禍根坐令平生友終嵗不及門南來
實清曠但恨無與言不謂廣陵城得逢劉與孫異趣不
兩立譬如王孫猿吾儕乆相聚恐見疑排拫我褊類中
散子通真巨源絶交固未敢且復東南奔
　　　劉莘老
江陵昔相遇幕府稱上賔再見明光宫峩冠揖搢紳如
今三見子坎坷為逐臣朝遊雲霄間欲分丞相茵莫落
江湖上遂與屈子鄰了不見喜愠子豈真可人邂逅成
一歡醉語出天真士方在田里自比渭與莘出試乃大
謬芻狗難重陳嵗晚多霜霧歸耕當及晨
　　　欒城次韻
　　　　劉貢父
貢甫少多才交遊一何衆談詞坐傾倒玉麈日揮弄逡
巡不為虐巧捷有微中羣情忌超邁微過出嘲諷南遷
時已乆未見肯力貢舌在終自竒髀滿定足痛人生百
年内僅比一朝夢駿駿就消涸斗水傾漏甕江淮未可
嫌遲晚聊自送試觀終日閒何似兩耳閧
　　　　孫巨源
巨源學縱横世事夙討論著書十萬字辨如白波翻諫
垣適多事憂心生病根立談信無補閉口出國門棄置
臥江海閔嘿寧復言朝行共長嘆逐客繼二孫(謂莘老/巨源)
南方固鄉黨謫官侣鶴猿風俗未寧靜朋黨爭排拫引
去良自得濁清在澄源往者未可招冠蓋方駿奔
　　　　劉莘老
莘老奮徒步首與冠國賔儼然自約束被服韍與紳黽
勉丞相府接迹輿臺臣顧嫌任安躁未忍裂坐茵推置
冠獬豸謂言我比鄰三晉固多士骯髒存斯人竄責不
敢辭狂言見天真南方異風俗强食魚尾莘應同賈太
傅抱屈恥自陳猶有痛哭書受釐定何晨
　　甘露寺(并引/)
　　欲遊甘露寺有二客相過遂與偕行寺有石如羊
　　相傳謂之很石云諸葛孔明坐其上與孫仲謀論
　　曹公也大鐵鑊二案銘梁武帝所鑄畫獅子一菩
　　薩二陸探微筆李衛公所留祠堂在寺手植柏合
　　抱矣近寺僧發古殿基得舍利七粒并石記乃衛
　　公為穆宗皇帝造福所葬者也
江上豈不好獨遊情易䦨但有相攜人何必素所歡我
欲訪甘露當途無閒官二子舊不識欣然肯聮鞍古郡
山為城層梯轉朱欄樓臺斷崖上地窄天水寛一覽吞
數州山長江漫漫却望大明寺惟見煙中竿很石臥庭
下穹隆如伏羱緬懷臥龍公挾策事琱鑽一談收猘子
再說走老瞞名髙有餘想事往無留觀蕭公古鐵鑊相
對空團團坡陁受百斛積雨生微瀾泗水逸周鼎渭城
辭漢盤山川失故態怪此能獨完僧繇六化人霓衣挂
冰紈隠見十二疊觀者疑夸謾破板陸生畫青猊戲盤
跚上有二天人揮手如翔鸞筆墨雖欲盡典刑垂不刊
赫赫贊皇公英姿凜以寒古柏親手種挺然誰敢干枝
撐雲峰裂根入石窟蟠薙草得斷碑斬崖出金棺瘞藏
豈不牢見伏理可歎四雄皆龍虎遺迹儼未刓方其盛
壯時爭奪肯少安廢興屬造物遷逝誰控摶况彼妄庸
子而欲事所難古今共一軌後世徒辛酸聊興廣武歎
不待雍門彈
　　　欒城次韻
去國日已逺涉江嵗將䦨東南富山水跬步留清歡遷
延廢行邁忽忘身在官清晨陟甘露乘髙棄征鞍超然
脫闤闠穿雲撫朱欄下視萬物微惟覺滄海寛潮來勢
洶洶望極空漫漫一一渡海舶冉冉移檣竿水怪時出
沒羣嬉類豭羱幽隂自生火青熒復誰鑽石頭古天險
憑恃分權瞞疑城曜逺目來騎驚新觀聚散定王業成
毁猶月團金山百圍石岌岌隨濤瀾猶疑漢宫廷屹立
承露盤狂波恣吞噬萬古嗟獨完凝眸厭滉漾遶屋行
盤跚此寺歴今古遺迹皆龍鸞孔明所坐石䍧䍽非人
刋經霜衆草短積雨青苔寒蕭翁嗜佛法大福將力干
坡陁故鑊在甲錯蒼龍蟠衛公秉節制佛骨埋金棺長
松看百尺畫像留三歎新詩語何麗傳讀紙遂刓嗟我
本漁釣江湖心所安方為籠中閉仰羡天際摶遊觀惜
不與賦詠嗟獨難俸祿藉升斗齏鹽嗜鹹酸何時扁舟
去不竢官長彈
　　初到杭州寄子由二絶
眼看時事力難勝貪戀君恩退未能遲鈍終須投劾去
使君何日換聾丞
聖明寛大許全身衰病摧頹自畏人莫上岡頭苦相望
吾方祭竈請比鄰
　　　欒城次韻
吏治區區豈不勝呉中已自富才能還應占位書名姓
學取藍田崔縣丞
試盡風波萬里身到官山水却宜人君知晏子恩仍厚
還與從來舊卜鄰
　　臘日遊孤山訪惠勤惠思二僧
天欲雪雲滿湖樓臺明滅山有無水清石出魚可數林
深無人鳥相呼臘日不歸對妻孥名尋道人實自娱道
人之居在何許寳雲山前路盤紆孤山孤絶誰肯廬道
人有道山不孤紙窓竹屋深自暖擁褐坐睡依團蒲天
寒路逺愁僕夫整駕催歸及未晡出山迴望雲木合但
見野鶻盤浮圖兹遊淡泊歡有餘到家怳如夢蘧蘧作
詩火急追亡逋清景一失後難摹
　　李杞寺丞見和前篇復用原韻答之
獸在藪魚在湖一入池檻歸期無誤隨弓旌落塵土坐
使鞭箠環呻呼追胥連保罪及孥(近屢獲鹽賊皆/坐同保徙其家)百日
愁嘆一日娯白雲舊有終老約朱綬豈合山人紆人生
何者非蘧廬故山鶴怨秋猿孤何時自駕鹿車去掃除
白髮煩菖蒲麻鞋短後隨獵夫射弋狐兔供朝晡陶潛
自作五栁傳潘閬畫入三峯圖吾年凜凜今嵗餘知非
不去慚衛蘧嵗荒無術歸亡逋鵠則易畫虎難摹
　　再次韻
東望海西望湖山平水逺細欲無野人疎狂逐漁釣刺
史寛大容歌呼君恩飽煖及爾孥才者不閒拙者娱穿
巖度嶺脚力健未厭山水相縈紆三百六十古精廬出
遊無伴籃輿孤作詩雖未造藩閾破悶豈不賢摴蒲君
才敏贍兼百夫朝作千篇日未晡朅來湖上得佳句從
此不看營丘圖知君篋櫝富有餘莫惜錦繡償菅蘧窮
多鬭嶮誰先逋賭取名畫不用摹
　　遊靈隠寺得來詩復用前韻
君不見錢塘湖錢王壯觀今已無屋堆黄金斗量珠運
盡不勞折簡呼四方宦遊散其孥宫闕留與閒人娱盛
衰哀樂兩須臾何用多憂心鬱紆溪山處處皆可廬最
愛靈隠飛來孤喬松百丈蒼髯鬚擾擾下笑栁與蒲髙
堂㑹食羅千夫撞鐘擊鼓喧朝晡凝香方丈眠氍毹絶
勝絮被縫海圖清風時來驚睡餘遂超羲皇傲几蘧歸
時棲鴉正畢逋孤烟落日不可摹
　　　欒城次韻
鳥依山魚依湖但有所有無所無輕舟沿泝窮逺近肩
輿上下更傳呼翩然獨往不攜孥兼擅魚鳥兩所娯困
依岩石坐巉絶行牽翠蔓隨纒紆道逢勤思訪其廬誦
詩清切秋蟬孤隠居羞踏陌上土何人起愛輪下蒲水
南巷中羅百夫雞鳴朝謁至日晡人生變化安可料憐
汝乆遁終無圖鳬鷖不足鶴有餘一俯一仰戚與蘧嗟
我乆欲從逃逋方圓不敢左右摹
　　戲子由
宛丘先生長如丘宛丘學舍小如舟常時低頭誦經史
忽然欠伸屋打頭斜風吹帷雨注面先生不愧傍人羞
任從飽死笑方朔肯為雨立求秦優眼前勃豀何足道
處置六鑿須天遊讀書萬巻不讀律致君堯舜知無術
勸農冠蓋閙如雲送老虀鹽甘似蜜門前萬事不掛眼
頭雖長低氣不屈餘杭别駕無功勞畫堂五丈容旂旄
重樓跨空雨聲逺屋多人少風騷騷平生所慚今不恥
坐對疲氓更鞭箠道逢陽虎呼與言心知其非口諾唯
居髙志下真何益氣節消縮今無幾文章小技安足程
先生别駕舊齊名如今衰老俱無用付與時人分重輕
　　　欒城次韻
我將西歸老故丘長江欲濟無行舟宦遊已如馬受軛
衰病擬學龜藏頭三年學舍百不與縻費廩粟常慚羞
矯時自信力不足從政敢謂學已優閉門却掃誰與語
晝夢時作鈞天遊自從四方多法律深山更深逃無術
衆人奔走我獨閒何異端居割蜂蜜懷安已乆心自知
彈劾未至理先屈餘杭軍府百事勞經年未見持干旄
賈生作傅無封事屈平憂世多離騷煩刑弊法非公恥
怒馬奔車忌鞭箠藐藐何自聴諄諄諤諤未必賢唯唯
求田問舍古所非荒畦敝宅今餘幾出從王事當有程
去須燔肉嫌無名掃除百憂惟有酒未退聊取身心輕
　　六月二十七日望湖樓醉書五絶
黒雲翻墨未遮山白雨跳珠亂入船捲地風來忽吹散
望湖樓下水如天
放生魚鼈逐人來無主荷花到處開水枕能令山俯仰
風船解與月徘徊
烏菱白芡不論錢亂繫青菰裹綠盤忽憶甞新㑹靈觀
滯留江海得加餐
獻花遊女木蘭橈細雨斜風濕翠翹無限芳洲生杜若
呉兒不識楚詞招
未成小隠聊中隠可得常閒勝暫閒我本無家更安往
故鄉無此好湖山
　　　欒城次韻
欲看西湖兩岸山臥乘湖上木蘭船湖山己自隨船改
更值隂晴欲雨天
眼看西湖不蹔來簿書無筭撥還開三年屈指渾將盡
記取從今得幾回
湖山欲買恨無錢且盡芳樽對玉盤菱角雞頭應己厭
蟹螯馬頰更勤餐
終日清漪弄短橈乆忘車乘走翹翹秋風且食鱸魚美
洛下諸生未可招
滯留朝市常嫌閙放棄江湖也未閒孤舫粗窮千頃浪
肩輿未盡百重山
　　宿餘杭法喜寺寺後綠野堂望呉興諸山懷孫莘
　　　老學士
徙倚秋原上凄凉晚照中水流天不盡人逺思何窮問
諜知秦過看山識禹功(餘杭始皇所舍舟也西北舟/枕山堯時洪水繫舟山上)稻
凉初吠蛤栁老半書蟲荷背風翻白蓮腮雨退紅追遊
慰遲暮覔句效兒童北望苕溪轉遥憐震澤通烹魚得
尺素好在紫髯翁
　　　欒城次韻
信美非吾土三呉一水中亭髙望已極舟入去無窮朝
市知安在湖山信有功遨遊逐鳬鴨飲食數魚蟲波浪
喧潮汐梅蒸變綠紅逢人問京洛去國長兒童同舍情
相接鄰邦信屢通相邀欲相過道里訊溪翁
　
　
　
　
　
　
　
　
　坡門酬唱集巻三
欽定四庫全書
　坡門酬唱集巻四
　　　　　　　　　　　　　宋　邵浩　編
　東坡
　　遊徑山
衆峰來自天目山勢如駿馬奔平川中途勒破千里足
金鞭玉鐙相回旋人言山住水亦住下有萬古蛟龍淵
道人天眼識王氣結茒宴坐荒山巔精誠貫山石為裂
天女下試顔如蓮寒窓暖足來朴朔夜鉢呪水降蜿蜒
雪眉老人朝叩門願為弟子長參禪邇來廢興三百載
奔走呉㑹輸金錢飛樓湧殿壓山破朝鐘暮鼓驚龍眠
晴空偶見浮海蜃落日下數投村鳶有生共處覆載内
擾擾膏火同烹煎近來愈覺世議隘每到寛處差安便
嗟余老矣百事廢却尋舊學心茫然問龍乞水歸洗眼
欲看細字銷殘年(龍井水洗/病眼有效)
　　　欒城次韻
去年度江愛呉山忽忘蜀道輕秦川錢塘後到山最勝
下枕湖水相縈旋坐疑呉㑹無復有扁舟屢出凌濤淵
今秋復入徑山寺勢壓衆嶺皆摧顛連峯沓嶂不知數
重重相抱如青蓮散為雲霧翳星斗聚作潭井藏蜿蜒
欽翁未到人迹絶千里受記來安禪荒榛野草置茅屋
坐令海賈輸金錢至今傳法破煩惱飽食過客容安眠
解裝投錫不復去紛紛四合來烏鳶或言此處猶未好
海上人少無煩煎天台雁蕩最深秀水驚石瘦尤清便
青山獨往無不可論說好醜徒紛然終當直去無逺近
藤鞋竹杖聊窮年
　　自徑山回得吕察推詩用其韻招之宿湖上(吕名/仲甫)
　　　(字穆仲丞相文/穆公䝉正孫)
多君貴公子愛山如愛色心隨葉舟去夢遶千山碧新
詩到中路令我喜折屐古來軒冕徒操捨兩悲慄數朝
辭簪笏兩脚得暫赤歸來不入府却走湖上宅寵辱吾
乆忘寧畏官長詰飄然便歸去誰在子思側君能從我
遊出郭及未黒
　　宿望湖樓再和
新月如佳人出海初弄色姢姢到湖上㶑㶑揺空碧夜
凉人未寢山靜聞響屐騷人故多感悲秋更憀慄君胡
不相就朱墨紛黝赤我行得所嗜十日忘家宅但恨無
友生詩病莫訶詰君來試吟咏定作鶴頭側改罷心愈
疑滿紙蛟蛇黒
　　　欒城次韻
朝從徑山來泱莽徑山色莫從湖上歸滉漾湖光碧借
問泛湖舟何似登山屐髙懷厭朝市逺去忘憂慄目向
幽人青顔從濁醪赤塵埃解羅網宇宙為安宅油然了
無營此意誰能詰嗟予别離乆欲往徒反側留滯亦何
為空驚突深黒
　　孫莘老求墨妙亭詩(先生墨妙亭記云熈寧四年/十二月髙郵縣孫莘老自廣)
　　　(徳移守呉興明年二月作墨妙亭於府/第之北取自漢以來古文遺刻以實之)
蘭亭蠒紙入昭陵世間遺迹猶龍騰顔公變法出新意
細筋入骨如秋鷹徐家父子亦秀絶字外出力中藏稜
嶧山傳刻典刑在千載筆法留陽冰杜陵評書貴瘦硬
此論未公吾不憑短長肥瘦各有態玉環飛燕誰敢憎
呉興太守真好古購買斷缺揮縑繒龜趺入坐螭隠壁
空齋晝靜聞登登竒蹤散出走呉越勝事傳說誇友朋
書來乞詩要自寫為把栗尾書谿藤後來視今猶視昔
過眼百世如風燈他年劉郎憶賀監還道同時須服膺
　　　欒城次韻
髙岸為谷谷為陵一時豪傑空飛騰身隨造化不復返
忽若野雀逢蒼鷹當年碑刻最深固風吹土蝕消無稜
遺文漫滅雨中迹翠石斷裂春後冰古墳欲毁野廟廢
行人不去征鞍憑書生耽翫立風雪飢驢厭苦疲奴憎
愛之欲取恨無力旋揉翠墨濡黄繒不如好事孫太守
牛車徙置華堂登遶墻羅列耀珪璧罷燕起讀留賔朋
却思遺迹本安在原隰處處荒榛藤田夫野老誰復顧
鬼火夜照來寒燈廢興聚散一如此反使涕泗沾人膺
　　望海樓晚景五絶(樓在杭州舊治中和堂北太平/寰宇記樓髙十八丈唐武徳七)
　　　(年始/置)
海上濤頭一線來樓前指顧雪成堆從今潮上君須上
更看銀山二十回
横風吹雨入樓斜壯觀應須好句誇雨過潮平江海碧
電光時掣紫金蛇
青山斷處塔層層隔岸人烟喚欲譍江上秋風晚來急
為傳鐘鼓到西興
樓下誰家燒夜香玉笙哀怨弄初凉臨風有客吟秋扇
拜月無人見晚粧
沙河燈火照山紅歌鼔喧呼語笑中為問少年心在否
角巾欹側鬢如蓬
　　八月十七日復登望海樓自和前篇是日榜出余
　　　與試官兩人復留五首
樓上煙雲怪不來樓前飛紙落成堆非闗文字須重看
却被江山未放回
眼前燭暗細行斜考閱精强外已誇明日失杯君莫怪
早知安足不成蛇
亂山遮曉擁千層睡美初凉撼不譍昨夜酒行君屢歎
定知歸夢到呉興
天台桂子為誰香倦聴空階夜㸃凉賴有明朝看潮在
萬人空巷鬭新粧
秋花不見眼花紅身在孤舟兀兀中細雨作寒知有意
未教金菊出蒿蓬
　　　欒城次韻
山色潮聲四面來城中金碧爛成堆不愁門外嚴扄鎖
終日憑欄未擬回
湖色蒼蒼日向斜煙波萬狀不容誇畫船人去浮紅葉
石徑僧歸躡白蛇
樓觀爭髙不計層嗈嗈過鴈自相譍錢王舊業依稀在
嵗乆無人話廢興
荷葉初乾稻穗香驚雷急雨送微凉晚晴稍放秋山色
洗却濃粧作淡粧
白酒傾漿膾斫紅晝遊未厭月明中樓髙只辦聴歌鼓
不見遊人轉似蓬
　　八月十日夜看月有懷子由并崔度賢良
宛丘先生自不飽更笑老崔窮百巧一更相過三更歸
古柏隂中看參昴去年舉君苜蓿盤夜傾閩酒赤如丹
今年還看去年月露冷遥知范叔寒典衣自種一頃豆
那知積雨生科斗歸來四壁艸蟲鳴不如王江長飲酒
(王江陳/州道人)
　　　欒城次韻
先師客陳未甞飽弟子於今敢言巧敗墻破屋秋雨多
夜視隂晴過畢昴齏鹽冷落空盃盤且依道士修還丹
丹田發火五臟暖未補漫漫長夜寒我生疲駑戀莝豆
崔翁遊邉指北斗唯有王江亦未歸閉門無客邀沽酒
(宛丘道人王江好飲酒/去冬遊沈丘遂不歸)
　　是日宿水陸寺寄北山清順僧二首
草沒河堤雨暗村寺藏脩竹不知門拾薪煮藥憐僧病
掃地焚香淨客魂農事未休侵小雪佛燈初上報黄昏
年來漸識幽居味思與髙人對榻論
長嫌鐘鼓聒湖山此境蕭條却自然乞食遶村真為飽
無言對客本非禪披榛覔路衝泥入洗足闗門聴雨眠
遥想後身窮賈島夜寒應聳作詩肩
　　　欒城次韻
雲氣連山雨瀉盆莫投僧舍欲闗門暫時洒掃寛行役
終乆﨑嶇入夢魂煩熱暗消秋簟冷蒸濡未解夜燈昏
二年遊宦多勞苦何日相從得細論
野寺蕭條厭客喧雨披脩竹亂紛然已因無食聊從仕
深悟勞生不問禪未至莫憂明日事偷閒且就此宵眠
天明歸去芒鞋滑雖有藤輿懶上肩
　　將之湖州戲贈莘老
餘杭自是山水窟側聞呉興更清絶湖中橘林新著霜
溪上苕花正浮雪顧渚茶芽白於齒梅溪木𤓰紅勝頰
呉兒膾縷薄欲飛未去先說饞涎垂亦知謝公到郡乆
應怪杜牧尋春遲鬢絲只好對禪榻湖亭不用張水嬉
　　再用前韻寄莘老
君不見夷甫開三窟不如長康號癡絶癡人自得終天
年智士死智罪莫雪困窮誰要卿料理舉頭看山笏拄
頰野鳬翅重自不飛黄鶴何事兩翼垂泥中相從豈得
乆今我不往行恐遲江夏無雙應未去恨無文字相娱
嬉(黄庭堅莘/老壻能文)
　　　欒城次韻
宦遊莫向長城窟冬冰折膠弦亦絶呉中臘月百事便
蟹煮黄金鱸鱠雪京城舊友一分散近憶呉興須滿頰
世事反覆如翻飛今日共鯀前益垂畏人但恐去不逺
適意未覺歸來遲借問校讎天祿閣何如江海同遊嬉
　　呉中田婦嘆(一本有和賈/收韻四字)
今年粳稻熟苦遲庶見霜風來幾時霜風來時雨如瀉
杷頭出菌鎌生衣眼枯淚盡雨不盡忍見黄穗臥青泥
茒苫一月隴上宿天晴穫稻隨車歸汗流肩頳載入市
價賤乞與如糠粞賣牛納稅折屋炊慮淺不及明年飢
官今要錢不要米西北萬里招羌兒龔黄滿朝人更苦
不如却作河伯婦
　　　欒城次韻
乆雨得晴惟恐遲既晴求雨來何時今年舟楫委平地
去年簑笠為裳衣不知天公誰怨怒棄置下土塵與泥
丈夫强健四方走婦女齷齪將安歸塌然四壁倚機杼
收拾遺粒吹糠粞東鄰十日營一炊西鄰誰使救汝飢
海邉惟有鹽不旱賣鹽連坐收嬰兒傳聞四方同此苦
不闗東海誅孝婦
　　遊道場山何山
道場山頂何山麓上徹雲峰下幽谷我從山水窟中來
尚愛此山看不足陂湖行盡白漫漫青山忽作龍蛇盤
山髙無風松自響誤認石齒號驚湍山僧不放山泉出
屋底清池照瑶席堦前合抱香入雲月裏仙人親手植
出山回望翠雲鬟碧瓦朱欄縹緲間白水田頭問行路
小溪深處是何山髙人讀書夜達旦至今山鶴鳴夜半
我今廢學不歸山山中對酒空三嘆
　　　欒城次韻
兩山相負為峰麓流水重重注溪谷遊人上尋流水源
未覺﨑嶇病雙足山深下視雲漫漫徑垂石底千屈盤
松林隂森白日靜忽驚人世如奔湍客行不避苦寒出
僧定端居不下席人生嗟與草木同置身所在由初植
堂中白佛青髻鬟氣象冲淡非人間坐令逺客厭奔走
徑欲築室依空山木魚桹桹夜將旦星斗欹斜掛山半
行役有程未可留將出山門復長嘆
　　新城道中二首
東風知我欲山行吹斷簷間積雨聲嶺上晴雲披絮帽
樹頭初日掛銅鉦野桃含笑竹籬短溪栁自揺沙水清
西崦人家應最樂煮葵燒筍餉春耕
身世悠悠我此行溪邉委轡聴溪聲散材畏見搜林斧
疲馬思聞巻斾鉦細雨足時茶户喜亂山深處長官清
人間岐路知多少試向桑田問耦耕
　　　欒城次韻一首
春深溪路少人行時聴田間耒耜聲飢就野農分餉黍
迎嫌尉卒閙金鉦閒花開盡香仍在白酒沽來壓未清
此味暫時猶覺勝問兄何日便歸耕
　　山村五絶
竹籬茒屋趁溪斜春入山村處處花無象太平還有象
孤煙起處是人家
煙雨濛濛雞犬聲有生何處不安生但教黄犢無人佩
布榖何勞也勸耕
老翁七十自腰䥥慙愧春山筍蕨甜豈是聞韶解忘味
爾來三月食無鹽
杖藜裹飯去匆匆過眼青錢轉手空贏得兒童語音好
一年强半在城中
竊祿忘歸我自羞豐年底事汝憂愁不須更待飛鳶墮
方念平生馬少遊
　　　欒城次韻
山行喜遇酒旗斜無限桃花續杏花與世浮沉真避世
將家漂蕩似無家
塍間白水細無聲日暖泥融草不生似恐田家忘帝力
多差使者出催耕
旋舂紅稻始經䥥新煮黄雞取次甜無慕無營人自樂
莫將西子愧無鹽
升平事業苦匆匆未信浮名到底空何用橐駞朝塞外
試聴碌軸語場中
貧賤終身未要羞山林難處便堪愁近來南海波尤惡
未許乘桴自在遊
　　獨遊富陽普照寺
富春真古邑此寺亦唐餘鶴老依喬木龍歸䕶賜書連
筒春水逺出谷晚鐘疎欲繼江潮韻何人為起予
　　　欒城次韻
塵埃日已逺斗擻更無餘寺到逢門入詩成信手書山
深僧自樂路逺故人疎訪盡前朝景它年一告予
　　自普照遊二庵
長松吟風晚雨細東庵半掩西庵閉山行盡日不逢人
裛裛野梅香入袂居僧笑我戀清景自厭山深出無計
我雖愛山亦自笑獨往神傷後難繼不如西湖飲美酒
紅杏碧桃香覆髻作詩寄謝採薇翁本不避人那避世
　　　欒城次韻
披榛入山山路細鐘聲出寺門將閉石苔冉冉上芒鞋
草露漙漙著衣袂野人茅茨苫竹屋終身局促無生計
天公未爾長困人春田米盡秋田繼老妻稚子亦自樂
野草山花還挿髻長笑人間醉未醒終老辛勤漫欺世
　　與臨安令宗人同年劇飲
我雖不解飲把盞歡意足試呼白髮感秋人令唱黄雞
催曉曲與君登科如隔晨敝袍霜葉空殘綠如今莫問
老與少兒子森森如立竹黄雞催曉不須愁老盡世人
非我獨
　　　欒城次韻
晚嵗事遊宦相從未甞足羡君四海皆兄弟棧中直木
不容曲臨安老令况同科相逢豈厭樽中綠潦倒誰憐
澗底松嵗寒尚有霜前竹聞道渠家八丈夫它日歸耕
免幽獨
　　癸丑春分後雪
雪入春分省見稀半開桃李不勝威應慚落地梅花識
却作漫天栁絮飛不分東君專節物故將新巧發隂機
從今造物尤難料更暖須留御臘衣
　　　欒城次韻
春雪漫天宻又稀勾芒失據走靈威故欺貧窶冬裘盡
巧助遨遊酒盞飛林下細花添百草堦前輕素剪新機
老農先解憂桑柘九月家人當授衣
　
　坡門酬唱集巻四
欽定四庫全書
　坡門酬唱集巻五
　　　　　　　　　　　　　宋　邵浩　編
　東坡
　　病中遊祖塔院
紫李黄𤓰村路香烏紗白葛道衣凉閉門野寺松隂轉
欹枕風軒客夢長因病得閒殊不惡安心是藥更無方
道人不惜堦前水借與匏樽自在甞
　　　欒城次韻二首
掃地開門松檜香僧家長夏亦清凉公庭多事乆來厭
靜處安眠計甚長脩竹填窓藤簟綠白蓮當户石盆方
香厨晚飯紅粳熟忽憶烹雞田舍甞
澗谷新晴草木香野情消散自生凉雨添山色翠將溜
日轉松隂晚更長病客獨來惟有睡遊僧相見亦它方
還家煩熱都消盡不信醫王與藥甞
　　與述古自有美堂乘月夜歸
姢姢雲月稍侵軒瀲瀲星河半隠山魚鑰未收清夜永
鳯簫猶在翠微間凄風瑟縮經弦柱香霧凄迷著髻鬟
共喜使君能鼓樂萬人爭看火城還
　　　欒城次韻
飲䦨鐘虡欲移軒香霧猶殘金博山明月飛來松嶺外
遊人散落馬蹄間城嚴畫鼓初傳角路暗山花自落鬟
清境暫時都不見夜深人靜始來還
　　立秋日禱雨宿靈隠寺同周徐二令
百重堆案掣身閒一葉秋聲對榻眠床下雪霜侵户月
枕中琴筑落堦泉﨑嶇世味甞應遍寂寞山棲老漸便
惟有憫農心尚在起占雲漢更茫然
　　　欒城次韻
世故紛紛誰復閒蛟龍不雨獨安眠人間已厭三秋旱
澗底猶慳一掬泉廟令酒肴時醉飽田家糠粃乆安便
憂心未已誰知䘏更把爐香試一然
　　與周長官李秀才遊徑山二君先以詩見寄次其
　　　韻二首
少年飲紅裙酒盡推不去呼來徑山下試與洗塵霧癡
馬惜障泥臨流不肯渡獨有汝南君從我無朝暮肯將
紅塵脚暫著白雲屨嗟我與世人何異笑百步功名一
破甑棄置何用顧更憑陶靖節往問征夫路
龍亦戀故居百年尚來去至今雨雹夜殿闇風纒霧而
我棄鄉國大江忘北渡便欲此山前築室安遲暮又恐
太幽獨嵗晚霜入屨同遊得李生仄足隨蹇步孔明不
自愛臨老起三顧吾歸便却掃誰踏門前路
　　　欒城次韻
我兄東南遊我亦夢中去徑山聞已熟往意穿雲霧夢
經山前溪足冷忽先渡舉頭雲峰合到寺霜日暮香厨
饌巖䔩野徑踏藤屨平生共遊處蹇足躡髙步﨑嶇每
生胝眩晃屢回顧何年棄微官攜手衆山路(得此詩後/夢與兄同)
(遊山中故/為此篇)
　　除夜病中贈段屯田
龍鍾三十九勞生已强半嵗暮日斜時還為昔人歎(樂/天)
(詩云行年三十/九嵗暮日已斜)今年一線在那復堪把玩欲起强持酒
故交雲雨散惟有病相尋空齋為老伴蕭條燈火冷寒
夜何時旦勌僕觸屏風飢鼯嗅空案數朝閉閣臥霜髮
秋蓬亂傳聞使者來策杖就梳盥書來苦安慰不怪造
請緩大夫忠烈後髙義金石貫要當擊權豪未肯覷衰
愞此生何所似闇盡灰中炭歸田計已决此邦聊假館
三徑粗成資一枝有餘暖願君更信宿庶奉一笑粲
　　喬太博見和復次韻答之
百年三萬日老病常居半其間互憂樂歌笑雜悲歎顛
倒不自知直為神所玩須臾便堪笑萬事風雨散自從
識此理乆謝少年伴逝將遊無何豈暇讀城旦非才更
多病二事可并案愧煩賢使者弭節整紛亂喬侯瑚璉
質清廟甞薦盥奮髯百吏走坐變齊俗緩未遭甘鷁退
並進恥魚貫每聞議論餘凜凜激貪懦(愞/同)莫邪當自躍
豈復煩爐炭便應朝秣越未暮刷燕館胡為守故丘眷
戀桑榆暖為君叩牛角一咏南山粲
　　二人再和亦再答之
寒雞知將晨飢鶴知夜半亦如老病客遇節常感歎光
隂等敲石過眼不容玩親友如摶沙放手還復散羈孤
每自笑寂寞誰肯伴元達號神君(晉循史喬智/明字元達)髙論森
月旦紀明本賢將(段釋之/本將家)汨沒事推案欣然肯相顧夜
閤燈火亂盤空愧不飽酒薄僅堪盥雍容許著帽不怪
安石緩雖無窈窕人清唱弄珠貫幸有縱横舌說劍起
慵懦二豪沈下位暗火埋濕炭豈似草𤣥人黙黙老儒
館行看富貴逼炙手借餘暖應合苦思歸登樓賦王粲
　　和頓教授見寄用除夜韻
我笑陶淵明種秫二頃半婦言既不用還有責子歎無
絃則無琴何必勞撫玩我笑劉伯倫醉髮蓬茒散二豪
苦不納獨以鍤自伴既死何用埋此身同夜旦孰云二
子賢自結兩重案笑人還自笑出口談治亂一生溷塵
垢晚以道自盥無成空得懶坐此百事緩仄聞頓夫子
講道出新貫豈無一尺書恐不記庸懦陋邦貧且病數
米銖稱炭慙愧章先生十日坐空館袖中出子詩貪讀
酒屢煖狂言各須慎勿使輸薪粲
　　　欒城次韻
京東分東西中劃齊魯半兄來本相從路絶一長歎前
朝使者還手把新詩玩憐我乆别離巻帙為舒散誰言
窮陋邦得此酬唱伴相逢傾蓋間晤語何旦旦宦遊少
娱樂纒縛苦文案能於王事餘時作楚詞亂譬如近膏
油未肯忘濯盥賢豪真勉强功業畏繚緩伊余獨何為
舊籍西南貫竊祿未遑歸自笑嗟已懦方當四海寒戀
此一寸炭主勌客欲留逡巡要奪館奈何獨見收軟語
强温煖此意定難酬還予授子粲
　　　魯直見子瞻粲字韻和答三人四返不困而愈
　　　　崛竒輒次舊韻寄彭門三首
公材如洪河灌注天下半風日未甞攖晝夜聖所歎名
世二十年窮無歌舞玩入宫又見妬徒友飛鳥散一飽
事難諧五車書作伴風雨暗樓臺雞鳴自昏旦雖非錦
繡贈欲報青玉案文似離騷經詩窺闗雎亂賤生恨學
晚曽未奉巾盥昨䝉雙鯉魚逺託鄭人緩風義薄秋天
神明還舊貫更磨薦禰墨推挽起疲懦忽忽未嗣音微
陽歸候炭仁風從東來拭目望齋館鳥聲日日春栁色
弄晴暖漫有酒盈樽何因見此粲
人生等尺棰豈耐日取半誰能如秋蟲長夜向壁歎朝
四與暮三適為狙公玩臭腐暫神竒喑噫即飄散我觀
萬世中獨立無介伴小黠而大癡夜氣不及旦低首甘
豢養尻脽登俎案所以終日飲醉眼朱碧亂無人明此
心忍垢待濯盥仰看東飛雲只使衣帶緩先生古人學
百氏一以貫見義勇必為少作衰俗懦忠言願回天不
忍斆吞炭還從股肱郡待詔圖書館投壺得賜金侏儒
餘飽煖寧令東方公但索長安粲
元龍湖海士毁譽畧相半下床臥許君上床自永歎丈
夫屬有念人物非所玩坐令結歡客化為煙霧散武功
有大畧亦復寡朋伴詠歌思見之長夜鳴鶡旦東南望
彭門官道平如案簡書束縛人一水不能亂斯文嫓秬
鬯可用圭瓚盥試求活國醫何忍棄和緩開疆日百里
都内錢朽貫銘功甚俊偉那見儒生懦且當置是事勿
使冰作炭上帝羣玉府道家蓬萊館曲肱夏簟寒炙背
冬屋暖只令文字垂萬世星斗粲
　　　魯直次韻答舒堯民
君開蘇公詩疾讀思過半譬如聞韶耳三月忘味歎我
詩豈其朋組麗等俳玩不聞南風絃同調廣陵散鶴鳴
九天上肯作家雞伴晁子但愛我品藻私月旦官閒樂
相從梨栗供杯案門靜鳥雀嬉花深蜂蝶亂忽䝉加禮
貌齋戒事搢盥問大心更小意督辭反緩君才於用多
舞選弓矢貫聰明回自照勝已果非懦我如相繪事素
質施朽炭古來得道人非獨大庭館晁子已不疑冬寒
春自暖繫表如藥言擇友得荀粲
　　　魯直再和寄子瞻聞得湖州
天下無相知得一已當半桃僵李為仆芝焚蕙増歎佳
人在江湖照影自娱玩一朝入漢宫掃除備冗散何如
終流落長作朝雲伴相坐欲面論坐起雞五旦身慚尸
廩祿坐罪未見案公文雄萬夫皦皦不自亂臧榖皆亡
羊要以道湔盥傳聲向東南王事不可緩春波下數州
快若七札貫椎鼓張風帆相見激衰懦空文不傳心千
古付煨炭安得垂天雲飛就呉興館魚饜栁絮肥筍煮
溪沙暖解歌使君詞樽前有三粲
　　往在東武與人往返作粲字韻詩四首今黄魯直
　　　亦次韻見寄復和答之
苻堅破荆州止獲一人半中郎老不遇但喜識元嘆我
今獨何幸文字厭竒玩又得天下才相從百憂散隂求
我輩人䂓作林泉伴寧當待垂老倉卒收一旦不見梁
伯鸞空對孟光案才難不其然婦女厠周亂世豈無作
者於我如既盥獨喜誦君詩咸韶音節緩夜光一已多
矧獲纍纍貫相思君欲瘦不往我真懦吾儕眷微祿寒
夜抱寸炭何時定相過徑就我乎館飄然東南去江水
清且暖相與訪名山微言師忍粲
　　雪後書北臺壁二首
黄昏猶作雨纎纎夜靜無風勢轉嚴但覺衾裯如潑水
不知庭院已堆鹽五更曉色來書幌半夜寒聲落畫簷
試掃北臺看馬耳未隨埋沒有雙尖
城頭初日始翻鴉陌上晴泥已沒車凍合玉樓寒起粟
光揺銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉叉
　　謝人見和前篇
已分酒杯欺淺懦敢將詩律鬭深嚴漁蓑句好真堪畫
栁絮才髙不道鹽敗履尚存東郭足飛花又舞謫仙簷
書生事業真堪笑忍凍孤吟筆退尖
九陌凄風戰齒牙銀杯逐馬帶隨車也知不作堅牢玉
無奈能開頃刻花得酒强歡愁底事閉門髙臥定誰家
臺前日暖君須愛冰下寒魚漸可义
　　　欒城次韻
麥苖出土正纎纎春早寒官令尚嚴雲覆南山初半嶺
風乾東海盡成鹽來時瞬息平吞野積乆欹危欲敗簷
强付酒樽判醉熟更尋詩句鬬新尖
㸃綴偏工亂鵠鴉淹留亦解惱船車乗春已覺矜餘力
騁巧時能作細花僵鴈墮鳶誰得罪敗墻破壁若為家
天公愛物遥憐汝應是門前守夜义(是嵗京師雪尤甚/鴟鳶墮死如積)
　　玉盤盂二首(并序/)
　　東武舊俗每嵗四月大㑹於南禪資福兩寺以芍
　　藥供佛而今嵗最盛凡七千餘朶皆重柎累蕚繁
　　麗豐碩中有白花正圓如覆盂其下十餘葉稍大
　　承之如盤姿格絶異獨出於七千朶之上云得之
　　於城北蘇氏園中周宰相莒公之别業也而其名
　　俚甚乃為易之
雜花狼籍占春餘芍藥開時掃地無兩寺粧成寳瓔珞
一枝爭看玉盤盂佳名㑹作新翻曲絶品難尋舊畫圖
從此定知年榖熟姑山親見雪肌膚
花不能言意可知令君痛飲更無疑但持白酒勸佳客
直待瓊舟覆玉彛負郭相君初擇地看羊屬國首吟詩
吾家豈與花相厚更問殘芳有幾枝
　　　欒城次韻
千葉團團一尺餘揚州絶品舊應無賞傳莒國遷鐘虡
移憶胡僧置鉢盂叢底留連傾鑿落缾中捧擁照浮圖
强將絳蠟封紅蕚憔悴無言損玉膚
故相林亭父老知出羣草木尚何疑無多産業殘花藥
幾許功名舊鼎彛豐艶不知人世别佳名新換使君詩
明年㑹看花尤好剝盡浮苞養一枝
　　寄黎眉州
膠西髙處望西川應在孤雲落照邉瓦屋寒堆春後雪
峨眉翠掃雨餘天治經方笑春秋學好士今無六一賢
(君以春秋受知於歐陽文/忠公公自號六一居士)且待淵明賦歸去共將詩酒
趁流年
　　　欒城次韻
眼看狂瀾倒百川孤根漂蕩水無邉思家松菊荒三徑
回首謳歌沸二天簿領沉迷催我老春秋廢格累君賢
隣居屈指今誰在一念傷心十五年(轍昔侍先人于京/師與希聲鄰居太)
(學是時公之亡兄與二亡姪皆在今十/五年而在者惟公與僕二人言之流涕)
　　送碧香酒與趙明叔教授
聞君有婦賢且亷勸君慎勿為楚相不羡紫駞分御食
自遣赤脚沽村釀嗟君老狂不知愧更吟醜婦惡嘲謗
諸生聞語定失笑冬暖號寒臥無帳碧香近出帝子家
鵝兒破殻酥流盎不學劉伶獨自飲一壺往助齊眉餉
　　趙既見和復次韻答之
長安小吏天所放日夜歌呼和丞相豈知後世有阿瞞
(曹公自言/參之後)北海樽前捉私釀先生未出禁酒國詩語孤
髙常近謗幾回無酒欲沽君却畏有司書簿帳(近制公/使酒過)
(數法/甚重)酸寒可笑分一斗日飲亡何足袁盎更將險語壓
衰翁只恐自是臺無餉
　　趙郎中往莒縣逾月而歸復以一壺遺之仍用元
　　　韻
東鄰主人遊不歸悲歌夜夜聞舂相門前人閙馬嘶急
一家喜氣如春釀王事何曽怨獨賢室人豈忍交謫謗
大兒踉蹡越門限小兒咿啞語繡帳定教舞袖掣伊凉
更想夜庖鳴罋盎題詩送酒君勿誚免使退之嘲一餉
　　　魯直用韻送碧香酒戲贈鄭彦能
食貧好酒甞自嘲日給上尊無骨相大農部丞送新酒
碧香竊比主家釀應憐坐客竟無氊更遭官長頗譏謗
銀杯同色試一傾排遣春寒出帷帳浮蛆翁翁杯底滑
坐想康成論泛盎重門著闗不為君但備惡客來仇餉
　
　
　
　
　坡門酬唱集巻五
欽定四庫全書
　坡門酬唱集巻六
　　　　　　　　　　　　　宋　邵浩　編
　東坡
　　送范景仁遊洛中
小人真闇事閒退豈公難道大吾何病言深聴者寒憂
時雖早白住世有還丹得酒相逢樂無心所遇安去年
行萬里蜀路走千盤投老身彌健登山意未䦨西遊為
櫻筍東道盡鵷鸞杖屨攜兒去園亭借客看折花斑竹
寺弄水石樓灘鬻馬衰憐白驚雷怯笑韓蘚書標洞府
(歐陽永叔甞遊嵩山日暮於絶壁上見/苔蘚成文云神清之洞明日復尋不見)松蓋偃天壇試
與劉夫子重尋靖長官(劉几云曽見人嵩山幽絶處/眼光如猫意其為靖長官也)
　　　欒城次韻
尋山非事役行路不應難洛浦花初滿嵩髙雪尚寒平
林抽凍笋竒艶變山丹節物朝朝好肩輿步步安酴醿
醲臘酒苜蓿薦朝盤得意忘春晚逢人語夜䦨歸休三
黜栁賦咏五噫鸞鶴老身仍健鴻飛世共看雲移忽千
里世路脫重灘西望應思蜀東還定過韓平川涉清潁
絶頂上封壇出處看公意令人欲棄官
　　初别子由
我少知子由天資和而清好學老益堅表裏漸融明豈
獨為吾弟要是賢友生不見六七年微言誰與賡常恐
坦率性放縱不自程㑹合亦何事無言對空枰使人之
意消不善無由萌森然有六女包裹布與荆無憂賴賢
婦藜藿等大烹使子得行意青衫陋公卿明日無晨炊
倒牀作雷鳴秋眠我東閣夜聴風雨聲懸知不乆别妙
理難細評昨日忽出門孤舟轉西城歸來北堂上古屋
空崢嶸退食悞相從入門中自驚南都信繁㑹人事水
火爭念當閉閤坐頹然寄聾盲妻子亦細事文章固虛
名㑹須掃白髮不復用黄精
　　　欒城次韻
滚滚河渭濁皎皎江漢清源流既自異美惡終未明嗟
我頑鈍質乃與公並生出處每自託謳吟輒甞賡譬如
病足馬共此千里程勝負坐已决豈待終一枰憶公年
少時濯濯吐新萌堅姿映松柏直節凌榛荆學成志益
厲秋霜落春榮澹然養浩氣脫屣遺齊卿百鍊竟不變
三年終未鳴區區兩郡守籍籍四海聲年來效瘖黙世
事慵譏評不見室家好怳如揖重城别離長塵垢嵗華
何崢嶸彭門偶㑹合白髮互相驚受教恐不足吐論那
復爭疾雷發聾瞶清月照昏盲篤愛未忍棄浪云舊齊
名更請問郭許題品要當精(子瞻杭州見寄詩云/先生别駕舊齊名)
　　春菜
蔓菁宿根已生葉韭芽戴土拳如蕨爛蒸香薺白魚肥
碎㸃青蒿凉餅滑宿酒初消春睡起細履幽畦掇芳辣
茵陳甘菊不負渠鱠縷堆盤纎手抹北方苦寒今未已
雪底波稜如鐵甲豈如吾蜀富冬蔬霜葉露芽寒更茁
乆抛松葛猶細事苦筍江豚那忍說明年投劾徑須歸
莫待齒揺并髮脫
　　　魯直次韻
北方春蔬嚼冰雪研暖思采南山蕨韭苖水餅姑置之
苦菜黄雞羮糝滑蓴絲色紫菰首白蔞蒿牙甜􁁉頭辣
生葅入湯飜首成芼以薑橙誇縷抹驚雷菌子出萬釘
白鵝截掌鱉解甲琅玕林深未飄籜軟炊香粇煨短茁
萬錢自是宰相事一飯且從吾黨說公如端為苦笋歸
明日青衫誠可脫
　　與梁左藏㑹飲傅國博家
將軍破賊自草檄論詩說劍俱第一彭城老守本虛名
識字劣能欺項籍風流别駕貴公子欲把笙歌暖鋒鏑
紅斾朝開猛士噪翠帷暮捲佳人出東堂醉臥呼不起
啼鳥落花春寂寂試教長笛傍耳根一聲吹裂堦前石
　　　欒城次韻
彭城欲往臺無檄初喜東南合為一將軍走馬隨春風
精銳千人森尺籍口占佳句驚衆坐手練强兵試鳴鏑
酒酣起舞花滿地醉倒不聴人扶出歸來相對如夢寐
虎踞熊經苦岑寂黄樓方就可同遊飲盡官厨三百石
　　張安道見示近詩
人物一衰謝微言難重尋慇懃永嘉末復聞正始音清
談未足多感時意殊深少年有竒志欲和南風琴荒林
蜩蚻亂廢沼蛙蟈淫遂欲掩兩耳臨文但噫瘖蕭然王
郎子來自緱山隂(其壻王/鞏擕來)云見浮丘伯吹簫明月岑遺
聲落淮泗蛟鼉為悲吟願公正王度祈招繼愔愔
　　　欒城次韻
世俗甘枉尺所願求直尋不知一律訛大樂無完音見
利心自揺慮害安得深至人不妄言談如朱絲琴悲傷
感舊俗不類騷人淫又非避世翁閔嘿遽陽瘖膠膠晨
雞鳴豈問晴與隂世人積寸木坐使髙樓岑晚嵗臥草
廬誰聴梁甫吟它年楚倚相儻能記愔愔
　　次韻舒堯文祈雪霧猪泉
長笑蛇醫一寸腹銜冰吐雹何時足蒼鵝無罪亦可憐
斬頸横盤不敢哭豈知泉下有猪龍臥枕雷車踏隂軸
前年太守為旱請雨㸃隨人如撒菽(傅欽之曽禱/此泉得雨)太守
歸國龍歸泉至今人詠淇園綠我今又復罹此旱凜凜
疲民在溝瀆却尋舊跡叩神泉坐客仍攜王子淵(欽之/時客)
(惟舒/在矣)看草中和樂職頌新聲妙語慰華顛曉來泉上東
風急須上冰珠老蛟泣怪詞欲逼龍飛起嶮韻不量吾
所及行看積雪厚埋牛誰與春工掀百蟄此時還復借
君詩餘力汰輈仍貫笠揮毫落紙勿言疲驚龍再起震
失匙
　　　魯直次韻
老農年飢望人腹想見四溟森雨足林回投璧負嬰兒
豈聞烹兒翁不哭未論萬户無炊煙蛛絲蝸涎經杼軸
使君閔雪無肉味煮餅青蒿下鹽菽豈云剪爪宜侵肌
霜不殺草仍故綠幽靈奰贔西山霧牲肥酒香神未瀆
得微往從董父餐寧當罪繋葛陂淵卜擇祠官齊博士
暴露致告蒼崖巔請天行澤不汲汲爾亦枯魚過河泣
生鵝斬頸血未乾風馬雲車坐相及百里旌旗灑玉花
使君義動龍蛇蟄老農歡喜有春事呼兒飯牛理蓑笠
博士勿嘆從公疲明年麥飯滑流匙
　　人日獵城南㑹者十人以身輕一鳥過槍急萬人
　　　呼為韻軾得鳥字
兒童笑使君憂愠長悄悄誰拈白接䍦令跨金騕褭東
風吹濕雪手冷怯清曉忽發兩鳴髇相趁飛蝱小放弓
一長嘯目送孤鴻矯吟詩忘鞭轡不語頭自掉歸來仍
脫粟鹽䜴煮芹蓼何似雷將軍兩眼霜鶻皎黒頭已為
將百戰意未了馬上倒銀缾得兔不暇燎少年負竒志
蹭蹬百憂繞回首英雄人老死已不少青春還一夢餘
年真過鳥莫上呼鷹臺平生笑劉表
　　　欒城次韻
將賢士氣振令肅軍聲悄晨登戲馬臺一試胡騕褭城
空巷無人里社轉相曉吾公庶無疾但恐園囿小荆榛
一焚蕩雉兔皆驚矯翩翩白馬將手把青絲挑少小事
邉徼斬刈輕荼蓼殿前賜鞍勒珂月明皎皎自言得所
事强暴無不了廟算本詩書下䇿禁焚燎當令百鍊剛
甘就一指繞低回未甞試坐被世人少秋霜一朝下凌
厲見鷙鳥為君整驕墮重立穰苴表
　　過淮三首贈景山兼寄子由
好在長淮水十年三往來功名真已矣歸計亦悠哉今
日風憐客平時浪作堆晚來洪澤口捍索響如雷
過淮山漸好松檜亦蒼然藹藹藏孤寺泠泠出細泉故
人真吏隠小檻帶巖偏却望臨淮市東風語笑傳
回首濉陽幕簿書髙沒人何時桐柏水一洗庾公塵此
去漸佳境獨遊長慘神待君詩百首來寫浙西春
　　　欒城次韻
出處平生共江淮恨不來宦遊良悮我老病賦懷哉徇
物終今世量書盡幾堆歸耕少憂患惟有仰春雷(蜀中/謂田)
(無水利者/為雷鳴田)
龜山昔同到松竹故依然紅印封鹹䜴黄罌分井泉青
天攜杖處晚日落帆偏無限相思意新詩句句傳
行役饒新喜臨川逢故人相看對泉石憐我在埃塵㑹
合終多故分張類有神南遊得如願夢想霅溪春
　　余去金山五年而復至次舊詩韻贈寳覺長老
誰能斗酒博西凉但愛齋厨法豉香舊事真成一夢過
髙談為洗五年忙清風偶與山阿曲明月聊隨屋角方
稽首願師憐乆客直將歸路指茫茫
　　　少游次韻
雲峯一變隔炎凉猶喜重來飯積香宿鳥水干迎曉閙
亂帆天際受風忙青鞋踏雨尋幽徑朱火籠紗語上方
珍重故人敦妙契自憐身世兩微茫
　　遊惠山(并叙/)
　　余昔為錢塘倅往來無錫未甞不至惠山既去五
　　年復為湖州與髙郵秦太虚杭僧參寥同至覽唐
　　處士王武陵竇羣朱宿所賦詩愛其語清簡蕭然
　　有出塵之姿追用其韻各賦三首
夢裏五年過覺來雙鬢蒼還將塵土足一步漪瀾堂俯
窺松檜影仰見鴻鶴翔炯然肝肺間已作冰玉光虛明
中有色清淨自生香還從世俗去永與世俗忘(右武/陵韻)
薄雲不遮山疎雨不濕人蕭蕭松徑滑策策芒鞋新嘉
我二三子皎然無緇磷勝遊豈殊昔清句仍絶塵弔古
泣舊史疾讒歌小旻哀哉扶風子難與巢許鄰(右竇/羣韻)
敲火發山泉烹茶避林樾明窓傾紫盞色味兩竒絶吾
生眠食耳一飽萬想滅頗笑玉川子飢弄三百月豈如
山中人睡起山花發一甌誰與共門外無來轍(右朱/宿韻)
　　　少游次韻
輟棹縱幽討藍輿入青蒼圎頂相邀迓旃檀燎深堂層
巒淡如洗傑閣森欲翔林芳含雨滋岫日隔林光㳙㳙
續清溜靡靡傳幽香俯仰佳覽眺悠哉身世忘
使君厭機械所與惟散人顧慚蒹葭陋繆倚瓊枝新上
干青磝磝下屬白磷磷洞天不知老金界無棲塵緬彼
人間世烏蟾閱青旻詎得踵三隠山阿相與鄰
樓觀相複重邈然閟深樾九龍吐清泠㶁㶁曽未絶罌
缶馳千里真珠猶不滅况復從茶仙兹焉試葵月岸巾
塵想消散策佳興發何以慰遨嬉操觚繼前轍
　　張先生(并敘/)
　　先生不知其名黄州故縣人本姓盧為張氏所養
　　陽狂垢汙寒暑不能侵常獨行市中夜或不知其
　　所止往來者欲見之多不能致余試使人召之欣
　　然而來既至立而不言與之言不應使之坐不可
　　但俯仰熟視傳舍堂中乆之而去夫孰非傳舍者
　　是中竟何有乎然余以有思惟心追躡其意蓋未
　　得也
熟視空堂竟不言故應知我未天全肯來傳舍人皆說
能致先生子亦賢脫屣不妨眠糞屋流澌爭看浴冰川
士亷豈識桃椎妙妄意稱量未必然
　　　欒城次韻
得罪南來正坐言道人閉口意深全天遊本自有真樂
羿彀誰知定不賢構火暾暾初吐日飛流衮衮旋成川
此心此去如灰冷肯更逢人問復然
　　今年正月十四日與子由别於陳州五月子由復
　　　至齊安末至以詩迎之
驚塵急雪滿貂裘淚灑東風别宛丘又向邯鄲枕中見
却來雲夢澤南州暌離動作三年計牽挽當為十日留
早晚青山映黄髮相看萬事一時休(栁子厚别劉夢得/詩云聖恩若許歸)
(田去黄髮相/看萬事休)
　　　欒城舟次磁湖以風浪留二日不得進子瞻以
　　　　詩寄之欒城答二篇前篇自賦後篇次韻
慚愧江淮東北風扁舟千里得相從黄州不到六十里
白浪俄生百萬重自笑一生渾類此可憐萬事不由儂
夜深魂夢先飛去風雨對床聞曉鐘
西歸猶未見菟裘擬就南遷買一丘舟楫自能通蜀道
林泉真欲老黄州魚多釣户應容貰酒熟鄰翁便可留
從此莫言身外事功名畢竟不如休
　　次韻答子由
平生弱羽寄衝風此去歸飛識所從好語似珠穿一一
妄心如膜退重重山僧有味寧知子瀧吏無言只笑儂
尚有讀書清淨業未容春睡敵千鍾
　
　
　
　
　
　
　
　
　
　
　
　
　坡門酬唱集巻六
欽定四庫全書
　坡門唱唱集巻七
　　　　　　　　　　　　　　宋　邵浩　編
　東坡
　　定恵院寓居月夜偶出
幽人無事不出門偶逐東風轉良夜參差玉宇飛木末
繚繞香烟來月下江雲有態清自媚竹露無聲浩如瀉
已驚弱栁萬絲垂尚有殘梅一枝亞清詩獨吟還自和
白酒已盡誰能借不辭青春忽忽過但恐歡意年年謝
自知醉耳愛松風㑹揀霜林結茒舎浮浮大甑長炊玉
溜溜小槽如壓蔗飲中真味老更濃醉裏狂言醒可怕
閉門謝客對妻子倒冠落佩從嘲罵
　　次韻前篇
去年花落在徐州對月酣歌羨清夜(去年徐州花下對月/與張居厚王子中兄)
(弟飲酒作/蘋字韻詩)今年黄州見花發小院閉門風露下萬事如花
不可期餘年似酒那禁㵼憶昔扁舟泝巴峽落帆樊口高
桅亞長江滚滚空自流白髪紛紛寧少借竟無五畆繼沮
溺空有千篇陵鮑謝至今歸計負雲山未免孤衾眠客舎
少年辛苦真食蓼老境清閒如啖蔗饑寒未至且安居
憂患已空猶夢怕穿花踏月飲村酒免使醉歸官長罵
　　　欒城次韻作春秋對月二篇一以贈王郎一以
　　　　寄子瞻
平明坐曹黄昬歸終嵗得閒惟有夜已邀明月出墻東
更遣清風掃庭下城上青鬟四山合門前白練長江㵼
誰家髙㑹吹參差隣婦悲歌舂罷亞二年憂患今已過
一夜清光天所借西京詩句出蘇李南國風流數王謝
已隨孤棹去中原肯顧新科求上舎讀書本自比嵇鍜
學劍要須問曺蔗清觴灔灔君莫違佳句駸駸子已怕
狂夫猖狂終累人不返行遭親黨罵
十年秋月照相思相從秪有彭門夜露侵笳鼔思城闕
寒迫魚龍舞潭下厭厭夜飲歡自足落落襟懐向人㵼
秋深河來巨野溢水乾樓起滕王亞北海孔公雖好客
河内冦君那得借是非朝野忽紛紜得喪芳菲一開謝
明月多情還入門流水何知空遶舎晨餐江市賦鱣魴
夜宿山村足梨蔗坐隅鵩鳥不湏問墻外蝮蛇猶足怕
婁公見唾行自乾馮老尚多誰定罵
　　石芝(并引/)
　　元豐三年五月十一日癸酉夜夣㳺何人家聞堂
　　西門有小園古井井上皆蒼石石上生紫藤如龍
　　蛇枝葉如赤箭主人言此石芝也余率爾折食一
　　枝衆皆驚笑其味如鷄蘇而甘明日作此詩
空堂明月清且新幽人睡息來初勻了然非夣亦非覺
有人夜呼祁孔賓披衣相從到何許朱欄碧井開瓊户
忽驚石上堆龍蛇玉芝紫笋生無數鏘然敲折青珊瑚
味如蜜藕和鷄蘇主人相顧一撫掌滿堂坐客皆盧胡
亦知洞府嘲輕脱終勝嵇康羨王烈神山一合五百年
風吹石髓堅如鐡
　　　欒城次韻(并引/)
　　子瞻昔在黄州夣遊人家井間石上生紫藤枝葉
　　如赤箭主人言此石芝也折而食之味如鷄蘇而
　　甘起賦八韻記之元祐八年余與子瞻皆在京師
　　客有至自登州者言海上諸島石向日者多生耳
　　海人謂之石芝食之味如茶久而益甘海上幽人
　　或取服之言甚益人客以一籃遺子瞻遂次前韻
鷄鳴東海朝日新光䝉洲島霧雨勻一晞石上遍生耳
幽子自食無來賓寄書乞取乆未許箬籠蕉囊海神户
(户止也左傳/屈蕩户之)一掬誰令墮我前無為知我超諸數此身
不願清廟瑚但願歸去隨樵蘇龜龍百嵗豈知道養氣
千息有其胡塵中學仙定難脱夣裏石芝空酷烈中山
軍府得安閒更試朝霞磨鏡鐡
　　次韻記肉芝(并序/)
　　予昔夣食石芝作詩記之今乃真得石芝於海上
　　子由和前詩見寄予頃在京師有鑿井得如小兒
　　手以獻者臂指皆具膚理若生予聞之隠者此肉
　　芝也與子由烹而食之追記其事復次前韻
土中一掌嬰兒新爪指良是肌骨勻見之怖走不敢食
天賜我爾不及賔旌陽逺遊同一許長史玉斧皆門户
我家韋布三百年秪有隂功不知數跪陳八簋加六瑚
化人視之真塊蘇肉芝烹熟石芝老笑唾熊掌嚬雕胡
老蠶作蠒何時脱夣想至人空激烈古來大藥不可求
真契當如磁石鐡
　　姪安節逺來夜坐三首
南來不覺嵗峥嶸坐撥寒灰聽雨聲遮眼文書元不讀
伴人燈火亦多情嗟余潦倒無歸日今汝蹉跎已半生
免使韓公悲世事白頭還對短燈檠
心衰面改瘦崢嶸相見惟應識舊聲永夜思家在何處
殘年知汝逺來情畏人黙坐成癡鈍問舊驚呼半死生
夣斷酒醒山雨絶笑看飢䑕上燈檠
落第汝為中酒味吟詩我作忍飢聲便思絶粒真無策
苦説歸田似不情腰下牛閒方解佩洲中奴長足為生
大弨一弛何縁彀已覺飜飜不受檠
　　　欒城次韻
前山積雪暮峥嶸燕坐㣲聞落瓦聲共對一樽通夜語
相看萬里故鄉情信歸嶺上寒梅逺恨極江南春草生
明日青銅添白髮且須醉睡倒燈檠
少年髙論苦崢嶸老學寒蟬不復聲目斷家山空記路
手披禪冊漸忘情功名久已知前錯㛰嫁猶湏畢此生
家世讀書難便廢漫留案上鐡燈檠
謫官似我無歸計落第憐渠有屈聲握手天涯同一笑
倚門嵗晚不勝情黄岡俯仰成陳迹白首蹉跎畏後生
歸去且安南巷樂莫看歌舞醉長檠
　　初秋寄子由
百川日夜逝物我相隨去惟有宿昔心依然守故處憶
在懐逺驛閉門秋暑中藜羮對書史揮汗與子同西風
忽凄厲落葉穿户牖子起尋裌衣感歎執我手朱顔不
可恃此語君莫疑别離恐不免功名定難期當時已凄
斷况此兩衰老失塗既難追學道恨不早買田秋已議
築室春當成雪堂風雨夜已作對牀聲
　　　欒城次韻
少年耽世味徘徊不能去老來悟前非尚愧昔遊處君
才最髙峙鶴行鷄羣中我雖非君對顧以兄弟同結髮
皆讀書明月入我牖縱横萬餘巻臨紙但揮手學成竟
無用掩巻空自疑却尋故山友重赴幽居期秋風送餘
熱冉冉如人老衣裘當及時田廬亦湏早種竹竹生筍
種稻稻亦成浩歌歸來曲曲中有遺聲
　　南堂五首(齊安拾遺夏澳口之側本水驛有亭曰/臨臯郡人以驛之髙坡上築南堂為先)
　　　(生游/息)
江上西山半隠堤此邦臺館一時西南堂獨有西南向
卧看千帆落淺溪
莫年眼力嗟猶在多病顛毛却未華故作明牕書小字
更開幽室養丹砂
他時夜雨困移牀坐厭愁聲㸃客腸一聽南堂新瓦響
似聞東塢小荷香
山家為割千房蜜稚子新畦五畆蔬更有南堂堪著客
不憂門外故人車
掃地燒香閉閣眠簟紋如水帳如煙客來夣覺知何處
挂起西忩浪接天
　　　欒城次韻
江聲六月撼長堤雪嶺千重過屋西一葉軒昂方㫁渡
南堂蕭散夣寒溪
旅食三年已是家堂城非陋亦非華何方道士知人意
授與爐中一粒砂
北牖清風正滿牀東坡野菜漫充腸華池自有醍醐味
丈室仍聞薝蔔香
隣人漸熟容賖酒故客親留為種蔬住稳不論歸有日
船通何患出無車
客去知公醉欲眠酒醒寒月墮江煙牀頭復有三升蜜
貧困相資恐是天
　　將至筠先寄遲适逺三猶子
露宿風餐六百里明朝飲馬南江水未見豐盈犀角兒
先逢玉雪王郎子(時道逢王郎於/建昌方北行也)對牀欲作連夜語念
汝還須戴星起夜來夣見小於莵(逺小名/虎兒)猶是髧髦垂
兩耳憶過濟南春未動三子出迎殘雪裏我時移守古
河東酒肉淋漓渾舎喜而今憔悴一羸馬逆旅擔夫相
汝爾出城見我定驚嗟身健窮愁不湏恥我為乃翁留
十日掣電一歡何足恃惟當火急作新詩一醉兩翁勝
酒美
　　　欒城次韻子瞻特來髙安相别先寄遲适逺却
　　　　寄邁迨過遯
老兄騎騾日百里據鞍作詩若飜水忽吟春草思惠連
因之亦夣添丁子羣兒益長堪一笑老馬卧餐何日起
聞兄盡室皆舊人見面未曽惟遯耳遲年最長二十六
已能幹父窮愁裏豫兒揚眉稍剛勁黨子温純無愠喜
我兄憔悴我亦窮門户長久真待爾但令戢戢見頭角
甑倒嚢空定何恥家藏萬巻須盡讀此外一簪無所恃
船中未用廢詩書開牕莫看江山美
　　端午遊真如遲适逺從子由在酒局
一與子由别却數七端午身隨綵絲繫心與昌歜苦今
年疋馬來佳節日夜數兒童喜我至典衣具鷄黍水餅
既懐鄉飯筒仍愍楚謂言必一醉快作西川語寜知是
官身糟麴困薫煮獨擕三子出古刹訪禪祖髙談付梁
羅詩律到阿虎歸來一調笑慰此長齟齬(梁羅遲/适小名)
　　　欒城次韻
人生逾四十朝日已過午一違少壯樂日迫老病苦丹
心變為灰白髮粲可數惟當理鉏耰教子藝稷黍誰令
觸網羅展轉在荆楚平生手足親但作十日語朝遊隔
提擕夜卧困蒸煮未歌唐棣詩已治芻靈祖士生際風
雲富貴若騎虎奈何貧賤中所欲空齟齬
　　别子由三首兼别遲
知君念我欲别難我今此别非他日風裏楊花雖未定
雨中荷葉終不濕三年磨我廢百書一見何止得雙璧
願君亦莫歎留滯六十小刦風雨疾
先君昔愛洛城居我今亦過嵩山麓水南卜宅吾豈敢
試向伊川買修竹又聞緱山好泉眼傍市穿林瀉冰玉
遥想茆軒照水開兩翁相對清如鵠
兩翁歸隠非難事惟要傳家好兒子憶昔汝翁如汝長
筆頭一落三千字世人聞此皆大笑慎勿生兒兩翁似
不知樗櫟薦明堂何似鹽車壓千里
　　　欒城次韻
公來十日坐東軒手自披雲出朝日山川滿目竟何有
波浪飜天同一濕諸門迭出驚異狀間道懐歸終舊璧
此行千里隔江河何人更問維摩疾
野人性似修林僧長願幽居近林麓南遷無計脱簪組
西歸誰為栽松竹頭上白雲即飛蓋耳畔清泉當鳴玉
洛川猶是冠蓋林更願髙飛逐黄鵠
東西南北無住身羯末封胡四男子彫鎪不遣治章句
爛漫先令飽文字疎慵嗟我厲之人生子夜中惟恐似
傳家粗足不願餘同駕柴車還我里
　　初别子由至奉新作
雙鵲先我來飛上東軒背書隨好夣到人與佳節㑹一
歡難把玩囬首了無在却渡來時溪㫁橋號淺瀨茫茫
暑天濶藹藹孤城背青山眊矂中落日凄涼外盛衰豈
吾意離合非所礙何以解我憂粗了一事大
　　　欒城次韻
四年候公書長視飛鴻背十日留公談欲作白蓮㑹(筠/州)
(無可語者往還/但一二僧耳)匏𤓰一遭繫賣酒長不在夜歸步江漘
明月照清瀨心開忽自得語意竟無背(音/焙)一樽談笑間
萬事寂寥外欲同千里行奈此一官礙何日真耦耕舉
世無此大
　　初入廬山三首
青山若無素偃蹇不相親要識廬山面他年是故人(山/南)
(山面/也)
自昔懐清賞神遊杳藹間如今不是夣真箇在廬山
芒鞵青竹杖自挂百錢游可怪深山裏人人識故侯
　　　文潛次韻二首
人生孰非夣夣裏見廬山若了原無夣何曽有往還
齋心禮仙聖不是愛山游山中笑何等白髪更諸侯
　　書李公擇白石山房
偶尋流水上崔嵬五老蒼顔一笑開若見謫仙煩寄語
匡山頭白早歸來
　　　魯直次韻
幽人八座復中臺想見書堂山杏開四十餘年僧屈指
時因秋雁寄聲來
　
　
　
　
　坡門酬唱集巻七
欽定四庫全書
　坡門酬唱集巻八
　　　　　　　　　　　　　　宋　邵浩　編
　東坡
　　和李太白(并叙/)
　　李太白有潯陽紫極宫感秋詩紫極宫今天慶觀也道
　　士吳洞微以石本示予葢其師卓玘之所刻玘有道術
　　節義過人今亡矣太白詩云四十九年非一徃不可復
　　今予亦四十九感之次其韻玉芝一名瓊田草洞微
　　種之七八年矣云更數年可食許以遺余故并記之
何處聞秋聲翛翛北牕竹回薄萬古心攬之不盈掬静
坐觀衆妙浩然媚幽獨白雲南山來就我簷下宿懶從
唐生决羞訪季主卜四十九年非一往不可復野情轉
蕭散世道有反覆陶令歸去來田家酒應熟(右太白詩/)
寄卧虛寂堂月明浸修竹泠然洗我心欲飲不可掬流
光發永歎自惜非予獨行年四十九還此北忩宿緬懐
卓道人白首寓醫卜謫仙固逺矣此士亦難復世道如
奕碁變化不容覆惟應玉芝老待得蟠桃熟
　　　魯直次韻
不見兩謫仙長懐倚修竹行遶紫極宫明珠得盈掬平
生人欲殺耿介受命獨往者如可作抱被來同宿砥
柱閱頺波不疑更何卜但觀草木秋葉落根自復我病
二十年大斗久不覆因之酌蘇李蠏肥社醅熟
　　泗州南山監倉蕭淵東軒二首
偶隨樵父採都梁(南山名都梁山山/出都梁香故也)竹屋松扉試乞漿
但見東軒堪隠几不知公子是監倉溪中亂石墻垣古
山下寒蔬匕箸香我是江南舊遊客挂冠知有老蕭郎
北望飛塵苦晝霾洗心聊復寄東齋珍禽聲好猶思越
野橘香清未過淮有信㣲泉來逺嶺無心明月轉空階
一官倉庾真堪老坐看松根絡㫁崖
　　　欒城次韻
肩輿嫋嫋渡浮梁吏隠知君寄一倉十里遥看飛皁蓋
小軒相對有壺漿清宵往往投車轄永日霏霏散篆香
留滯淮南久仍樂暮年何意復為郎
萬斛塵飛日為霾無心退食自成齋梅生紅粟初迎臘
魚躍銀刀正出淮卧病空看帆度磧誦詩猶記雪填堦
夾河南北俱形勝且借髙城作兩崖
　　髙郵陳直躬處士畫雁二首
野雁見人時未起意先改君從何處看得此無人態無
乃槁木形人禽兩自在北風振枯葦㣲雪落璀璀慘淡
雲水昏晶熒沙礫碎弋人悵何慕一舉眇江海
衆禽事紛争野雁獨閑潔徐行意自得俯仰若有節我
衰寄江湖老伴雜鵝鴨作書問陳子曉景畫苕霅依依
聚圓沙稍稍動斜月先鳴獨鼔翅吹亂蘆花雪
　　　无咎次韻
畫冩物外形要物形不改詩傳畫外意貴有畫中態我
今豈見畫觀詩雁真在尚想髙郵間湖寒沙璀璀冰霜
已凌厲藻荇良𤨏碎衡雁𣺌何處中沚若煙海
蕭條新湖秋霜落洲渚潔蓮垂蘭杜死菖蒲見深節慘
淡沙礫姿清波侣羣鴨往時呉興守看畫憶苕霅為儀
尚不休孤髙比雲月聞在雪堂時滿堂惟畫雪
　　送楊傑(并叙/)
　　無為子嘗奉使登太山絶頂鷄一鳴見日出又嘗
　　以事過華山重九日飲酒蓮花峯下今乃奉詔與
　　髙麗僧統遊錢塘皆以王事而從方外之樂善哉
　　未曾有也作是詩以送之
天門夜上賓出日萬里紅波半天赤歸來平地看跳丸
一㸃黄金鑄秋橘太華峯頭作重九天風吹灔黄花酒
浩歌馳下腰帶鞓醉舞崩崖一揮手神遊八極萬縁虚
下視蚊雷隠汙渠大千一息八十返笑厲東海騎鯨魚
三韓王子西求法鑿齒彌天兩勍敵過江風急浪如山
寄語舟人好看客
　　　欒城次韻
人言長安逺如日三韓住處朝日赤飛帆走馬入齊梁
却渡吳江食呉橘玉門萬里惟言九行人淚墮陽闗酒
佛法西來到此間遍滿曽如屈伸手出家王子身心虚
飄然渡海如過渠逺來忽見傾盆雨屬國真逢戴角魚
至人無心亦無法一物不見誰為敵東海東邉定有無
拍手笑作中朝客
　　次韻孫莘老斗野亭寄子由在邵伯堰
落帆謝公渚日脚東西平孤亭得小憇莫景含餘清坐
待斗與牛錯落掛南甍老僧如宿昔一笑意已傾新詩
出故人舊事疑前生吾生七往來送老海上城逢人輒
自哂得魚不忍烹似聞績溪老復作東都行小詩如秋
菊艶艶霜中明過此感我言長篇發春榮(莘老詩丘淮/海無林  曠)
(澤千里平一渠閑防潴物色故不清老僧喜穿築北户/延朱甍簷楯斗杓落簾幃河漢傾平湖杳無涯湛湛緑)
(波生結䌫嗟已晚不見芙蓉城尚想紫芡盤明珠出新/烹平生有㣲尚一舟聊寄行遇勝輒偃蹇霜鬂刷澄明)
(可待齒牙豁/歸與謝浮榮)
　　　欒城次韻
扁舟未遽解坐待兩閘平濁水汙人思野寺為我清昔
游有遺咏枯墨存髙甍故人獨未來一樽誰與傾北風
吹㣲雲暮寒依月生前望䢴溝路却指鐡甕城茅簷卜
兹地江水供晨烹試問東坡翁畢老㡬此行奔馳力不
足隠約性自明早為歸耕計免慚老僧榮(僧榮斗野主/人也子瞻將)
(卜居丹陽蒜山下此/亭正當歸路故云爾)
　　　魯直㳄韻
謝公所築埭未數曲池平蘇州來賦詩句與秋氣清結
搆擅空濶湖光浮棟甍惟斗天司南其下百瀆傾貝宫
産明月含澤遍諸生槃礴淮海間風煙侵十城籟蕭吹木
末浪波沸庖烹我來杪揺落霜清見魚行白鷗逺飛囬
得我若眼明佳人歸何時解衣繞廂榮
　　　魯直長蘆寺下次韻
風從落帆休天與大江平僧坊晝亦静鐘磬寒愈清淹
留屬暇日植杖數連甍頗與幽子逢煮茗當酒傾擕手
霜木末朱欄見潮生檣移永正縣鳥度建康城薪者得
樹鷄羮㿻味南烹香秔炊白玉飽飯愧閒行叢祠思歸
樂吟㺯夕陽明思歸誠獨樂薇蕨漸春榮
　　　少游次韻
淮海正冬仲霜雪滋不平芰荷枯折盡積水寒更清輟
棹得佳觀湖天繞朱甍信美無與娱濁醪聊自傾北眺
桑梓國悠然白雲生南望古䢴溝滄波帶蕪城村墟翳
茅竹孤烟起晨烹簷間鳥聲落客子念當行攬衣視日
景薄暮漏㣲明何時復來游春風發鮮榮
　　送陳睦知潭州
華清縹緲浮髙棟上有纈林藏石甕一杯此地初識君
千巖夜上同飛鞚君時年少面如玉一飲百觚嫌未痛
白鹿泉頭山月出寒光潑眼如流汞朝元閣上酒醒時
卧聽風琴鳴鐡鳳舊游空在人何處二十三年真一夣
我得生還雪髯滿君亦老嫌金帶重有如社鷰與秋鴻
相逢未稳還相送洞庭青草渺無際天柱紫蓋森欲動
湖南萬古一長嗟付與騷人發嘲㺯
　　用前韻答西掖諸公見和
雙猊蟠礎龍纒棟金井轆轤鳴曉甕小殿垂簾碧玉鉤
大宛立仗青絲鞚風馭賔天雲雨隔孤臣忍涙肝腸痛
羨君意氣風生坐落筆縱横盤走汞上樽日日㵼黄封
賜茗時時開小鳳閉門憐我老太𤣥給札看君賦雲夣
金奏不知江海眩木𤓰屢費瓊瑶重豈惟蹇步困追攀
已覺侍史疲奔送春還宫栁腰支活雨入御溝鱗甲動
借君妙語發舂容顧我風琴不成㺯
　　　欒城次韻
海上石橋餘折棟大舶記君過鐡甕東行萬里若乘空
老蜃長鯨應入鞚波揺風巻卧不起免教髀肉鞍磨痛
歸來過我話艱苦驚汗津津尚流汞海涯風物盡成圖
錯落天吳兼紫鳳至今想像隔人世往往風濤吹晝夣
長沙欲往壓飛楫幸有千兵作迎送文章清逸世少比
科第峥嶸聲自重逺行屢屈衆所歎出祖誰攀車欲動
明朝鼔角背王城莫聽單于吹曉㺯(子雍奉使三韓轍/時任南都見其往)
(返故此/詩言之)
　　道者院池上作
下馬逢佳客擕壺傍小池清風亂荷葉細雨出魚兒井
好能冰齒茶甘不上眉歸途更蕭瑟真箇解催詩
　　　欒城次韻
雨氣凉侵殿河流滲入池黄梁瀹魚子白酒㵼鵝兒風
細初生袖塵清免汙眉郊行不易得佛壁看題詩
　　和王鞏
謫仙竄夜郎子美耕東屯造物豈不惜要令工語言王
郎年少日文如瓶水翻争鋒雖剽甚聞鼔或驚奔天欲
成就之使觸羝羊藩孤光照㣲陋耿如月在盆歸來千
首詩傾㵼五石樽却疑彭澤在頗覺蘇州煩君看鄒忌
子亷折配春温知音必無人壊壁掛桐孫
　　再用前韻和其姪震知蔡州(王震字子發文正公/旦曽孫子發時為給)
　　　(事中故/云夕郎)
九門挿天開萬馬先朝屯舉鞭紅塵中相見不得言夜
走清虚宿叩門驚鵲翻君家汾陽家永巷車雷奔夕郎
方不夕列㦸以自藩相逢開月閤畫簷低金盆至今夣
中語猶舉燈前樽阿戎修玉牒未憚筆削煩君歸助獻
納坐繼岑與温我客二子間不復尋諸孫
　　　魯直次韻
逺志作小草鼃衣生陵屯但為居移氣其實何足言名
下難為人醜好隨手翻百年炊未熟一垤蟻追奔夏日
蓬山永戎葵茂墻藩王子吐佳句如繭絲出盆風姿極
洒落雲氣畫罍樽屬有補衮章自當寵頻煩鄙夫無他
能上車問寒温惟思窮山去抱犢長兒孫
　　　无咎次韻
東國寛市征西山休騎屯時清詩人喜洗濯出佳言淵
源蘇夫子河入蒲昌翻軌轍校書君駕驂盜驪奔後來
得濬沖他人孰窺藩譬余學禮素婦祭盛於盆不應麾
門墻尚許酌衢樽夣天九門開燦然列星繁羣公顧我
喜顔若白璧温赤城何足躡愁絶永嘉孫
　　奉敕祭西太一和韓川韻四首(東軒筆録太一宫/舊在京城西蘇村)
　　　(謂之西太一熈寜初詔作宫於/京城之東西隅謂之中太一)
聖主新除祕祝侍臣來乞豐年夀宫神君欲至半夜靈
風肅然
玉璽親題御筆金童來侍天香禮罷祝融參乘前驅已
過衡湘
解劍獨行殘月披衣困卧清風夣蝶猶飛旅枕粥魚已
響枯桐
陂水初含曉渌稲花半作秋香皁蓋却迎朝日紅雲正
遶宫墻
　　　魯直次韻
萬靈未對甘泉五福間祀迎年旍旗三斿半偃風馬雲
車闖然
白髦下金神節青竹擕御爐香百禮盡修亳祀九歌不
取沉湘
紫府侍臣鳴玉霜䑓御史生風官燭論詩未了知秋自
屬梧桐
泰壇下瑞雲黄雨師灑道塵香便面猶承墜露金鉦半
吐東墻
　　　文潛次韻二首
太一儲祥世世祠官蕆事年年絳節霓旌何處松庭玉
坐蕭然
玉斚清晨薦酒天風静夜飄香鳯吹管裁孤竹琴絃奏
曲瀟湘
　　祭西太一見王荆公舊詩偶次其韻二首
秋早川原净麗雨餘風日清酣從此歸耕劍外何人送
我池南
但有樽中若下何須墓上征西聞道烏衣巷口而今煙
草萋迷
　　　魯直次韻
風急啼烏未了雨來戰蟻方酣真是真非安在人間北
看成南
晚風池蓮香度曉日宫槐影西白下長庚夣到清門紫
曲塵迷
　　　魯直有懐半山老人再次韻
短世風驚雨過成功夢迷酒酣草𤣥不妨準易論詩終
近周南
啜羮不如放麑樂羊終愧巴西欲問老翁歸處帝鄉無
路雲迷
　　送魯元翰知洺州
我在東坡下躬耕三畆園君為尚書郎坐擁百吏繁鳴
哇與鼔吹等是俗物喧永謝十年舊老死三家村惟君
綈袍信到我雀羅門緬懐故人意欲使薄夫敦新年對
宣室白首代堯言相逢問前軰所見多後昆道舘雖云
樂冷卿未足温還持刺史節却駕朱輪軒黄髮方用事
白鬚宜少存嗣聖真生知拯民如救燔初因羽淵魄盡
返湘江魂坐憂東郡決老守思王尊北流桑柘沒故道
塵埃翻知君一寸心可敵千步垣流亡自栖止老幼忘
崩奔得閒閉閤坐勿使道眼渾聊乘應舎筏直泝無生
源歸來成二老夜榻當重論
　　　欒城次韻
仲連雖不仕而非綺與園逡巡笑談間屢解戰鬬繁子
敬識二孫長揖鼓鼙喧意氣感周郎振策起江村二賢
繼英風千載爲髙門曽孫事仁祖風義夙所敦臺閣餘
故事父老稱遺言白髪識公子十載友元昆婆娑久不
試俯仰色逾温五馬忽嘶鳴朱輪夾征軒旌旄隔河至
部曲幾人存銅虎不可留芻狗行當燔秋潦決河防遺
黎化驚魂憂心念千里何暇把一樽西城叩門别南風
吹帽翻嗟我限出謁未敢逾短垣新晴水尚壯想見民
驚奔安得萬丈堤止此百里渾姑爾救一境誰當理其
源百聞貴一見尺書為我論
　
　
　
　坡門酬唱集巻八
欽定四庫全書
　坡門酬唱集巻九
　　　　　　　　　　　　宋　邵浩　編
　東坡
　　杜介送魚
新年已送黄封酒舊老仍分赬尾魚陋巷闗門負朝日
小園除雪得春蔬病妻起斫銀絲鱠稚子歡尋尺素書
醉眼朦朧覔歸路松江煙雨晚踈踈
　　　欒城次韻
天街雪霽初通駟禁籞冰開漸躍魚十尾煩君穿細栁
一杯勸我芼青蔬寒樽獨酌偶逢客佳句相酬不用書
江海歸來叨禁近空令同巷往來疎
　　狄詠石屏(狄詠樞宻使武襄公青之/子與先生同館伴遼使)
霏霏㸃輕素𦕈𦕈開重隂風花亂紫翠雪外有煙林雪
近勢方壯林逺意殊深㑹有無事人支頥識此心
　　　魯直次韻
翠屏臨研滴明牕翫寸隂意境可千里揺落江上林百
醉歌舞罷四郊風雪深將軍貂狐煖士卒多苦心
　　武昌西山(并引/)
　　嘉祐中翰林學士承㫖鄧公聖求為武昌令常遊寒溪
　　西山山中人至今能言之軾謫居黄岡與武昌相望亦常
　　往來溪山間元祐元年十一月二十九日考試館職與聖
　　求會宿玉堂偶話舊事聖求嘗作元次山窪樽銘刻之
　　巖石因為此詩請聖求同賦當以遺邑人使刻之銘側
春江渌漲葡萄醅武昌官栁知誰栽憶從樊口載春酒
步上西山尋野梅西山一上十五里風駕兩腋飛崔嵬
同遊困卧九曲嶺褰衣獨到吴王臺中原北望在何許
但見落日低黄埃歸來解劍亭前路蒼崖半入雲濤堆
浪翁醉處今尚在石臼抔飲無樽罍爾來古意誰復嗣
公有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
卧看椽燭髙花摧江邉曉夣忽驚㫁銅環玉鎻鳴春雷
山人帳空猿鶴怨江湖水生鴻雁來請公作詩寄父老
往和萬壑松風哀
　　再次前韻
朱顔發過如春醅胸中梨棗初未栽丹砂未易掃白髮
赤松却欲參黄梅寒溪本自逺公社白蓮翠竹依崔嵬
當時石泉照金像神光夜發如五臺飲泉鑒面得真意
坐視萬物皆浮埃欲收暮景返田里逺泝江水窮離堆
還朝豈獨羞老病自歎才盡傾空罍諸公渠渠若夏屋
吞吐風月清隅隈我如廢井久不食古甃缺落生隂苔
數詩往復相感發汲新除舊寒光開遥知二月春江濶
雪浪倒巻雲峯摧石中無聲水亦静云何解轉空山雷
欲就諸公評此語要識憂喜何從來願求南宗一勺水
往與屈賈湔餘哀(韋應物詩云水性本云静石中固/無聲如何兩相激雷轉空山驚)
　　　欒城次韻
我遊齊安十日囬東坡桃李初未栽扁舟亂流入樊口
山雨未止滛黄梅寒溪聞有古精舎相與推挽登崔嵬
山深縣令喜客至寺荒蔓草生經臺黄鵝白酒得野餽
藤床竹簟無纎埃可憐遷客無人見共怪青山誰為堆
行驚晚照催出谷中止亂石傾餘罍古今相望兩令尹
(謂元結與/鄧君也)文詞灑落千山隈野人豈復識遺趣過客時
為剜蒼苔五年留滯屐齒秃一朝揮手船頭開玉堂却
憶昔遊處笑問五栁應凋摧滿朝文士蚤貴達馮陵霄
漢乘風雷入叅秘殿出華省何曽著足空山來漂流邂
逅覧遺躅耳中尚有江聲哀
　　　魯直次韻
漫郎江南酒隠處古木參天應手栽石㘭為樽酌花鳥
自許作鼎調鹽梅平生四海蘇太史酒澆不下胸崔嵬
黄州副使坐閒散諌疏無路通銀臺鸚鵡洲前㺯明月
江妃起舞襪生埃次山醉魂追髣髴步入寒溪金碧堆
洗湔塵痕飲嘉客笑倚武昌江作罍誰知文章照今古
野老争席魚争隈鄧公勒銘留刻畫刳剔銀鈎洗緑苔
琢磨十年煙雨晦摸索一讀心眼開謫去長沙憂鵩入
歸來杞國痛天摧玉堂却對鄧公直北門喚仗聽風雷
山川悠逺莫浪許富貴峥嶸今鼎來萬壑松聲如在耳
意不及此文生哀
　　　文潛次韻
靈均不醉楚人醅秋蘭蘼蕪堂下栽九江仙人棄家去
呉市不知身姓梅東坡先生笑二子一丘便欲藏崔嵬
脱遺簪笏玩杖屨招揖魚鳥營池臺西山寂寞舊風月
百年石樽埋古埃洗樽置酒招浪士荒墳空餘黄土堆
但傳言語古味在一勺元酒藏山罍鄧公歎息為摩撫
重刻文字蒼崖隈五年見盡江上客兩屐踏遍空山苔
謝公富貴知不免醉眼來為蒼生開長虹一吐誰得揜
六翮故在何曽摧横翔相與頋鴻雁寳劍再合張與雷
山猿澗鳥汝勿怨天遣兩公聊一來豈知屈賈終不遇
詩賦長遣後人哀
　　　无咎次韻
雪堂蜜酒花作醅教蜂使釀花自栽堂前雪落蜂正蟄
恨蜂不採西山梅漫浪飲處空有迹無酒可沃胸崔嵬
不知㡬喚樊口渡五見新厯頒清臺鄧公昔歎不可挽
素衣未化京雒埃山中相邀阻笻杖天上對直同金罍
只今江邉春更好漁蓑不曬懸墻隈百年變化誰得料
劍光自出豐城苔老儒經濟國勢定近臣獻納天顔開
蜀公亭上别公處花栁未逐東風摧尚容登堂譚落屑
不愧索米腸鳴雷固知流落本天命何必挽引須時來
九闗沉沉虎豹静無復極目江楓哀
　　送楊孟容(墨迹刻石成都府治題/云送楊體先知廣安軍)
我家峨眉隂與子同一邦相望六十里共飲玻瓈江江
山不違人遍滿千家牕但苦牕中人寸心不自降子歸
治小國洪鐘噎㣲撞我留侍玉坐弱步欹豐扛後生多
髙才名與黄童雙不肯入州府故人餘老龎慇懃與問
訊愛惜霜眉厖何以待我歸寒醅發春缸
　　　魯直次韻(子瞻詩句妙一世乃云效庭堅體盖/退之戲效孟郊樊宗師之比以文滑)
　　　　(稽耳恐後生不/解故次韻道之)
我詩如曹鄶淺陋不成邦公如大國楚吞五湖三江赤
壁風月笛玉堂雲霧牕句法提一律堅城受我降枯松
倒澗壑波濤所舂撞萬牛挽不前公乃獨力扛諸人方
嗤㸃渠非晁張雙但懐相識察牀下拜老龎小兒未可
知客或許敦厖誠堪壻阿巽買紅纒酒缸
　　送顧子敦奉使河朔
我友顧子敦軀膽兩俊偉便便十圍腹不但貯書史容
君數百人一笑萬事已十年卧江海了不見愠喜磨刀
向豬羊釃酒㑹隣里歸來如一夣豐頰愈茂美平生批
敕手濃墨冩黄紙㑹當勒燕然廊廟登劍履翻然向河
朔坐念東郡水河來屹不去如尊乃勇耳
　　　魯直次韻二首
儒者給事中顧公甚魁偉經明往行河商畧頗應史勞
人又乏費國計安能已成功渠有命得人斯可喜似聞
阻飢餘惡少驚邑里啟鑰探珠金奪懐取姝美部中十
盜發一二書奏紙西連魏三河東盡齊四履此豈小事
哉何但行治水使民皆農桑乃是真儒耳
今代顧虎頭骨相自雄偉不令長天官亦合丞御史能
貧安四壁無愠可三已昨來立清班國士相顧喜何因
將使節風日按千里汲黯不居中似非朝廷美大任録
萬事御坐留諌紙發政恐傷民天步薄冰履蒼生憂其
魚南畆多被水公行圖安集信目勿信耳
　　郭熈畫秋山平逺(潞公為/跋尾)
玉堂晝掩春日閒中有郭熈畫春山鳴鳩乳燕初睡起
白波青嶂非人間離離短幅開平逺落落疎林寄秋晚
恰似江南送客時中流囬頭望雲巘伊川佚老鬢如霜
卧看秋山思洛陽為君紙尾作行草炯如嵩洛浮秋光
我從公遊如一日不覺青山映黄髮為畫龍門八節灘
待向伊川買泉石
　　　魯直次韻
黄州逐客未賜環江南江北飽看山玉堂卧對郭熈畫
發興已在青林間郭熈官畫但荒逺短紙曲折開秋晚
江村煙外雨脚明歸雁行邉餘疊巘坐思黄柑洞庭霜
恨身不如雁隨陽熈今頭白有眼力尚能㺯筆映牕光
畫取江南好風日慰此將無鏡中髮但熈肯畫寛作程
十日五日一水石
　　次韻張昌言給事
馮顛久已欹殘雪戎眼何曽眩落暉朔野按行猶雀躍
東臺暝坐覺烏飛(道家有烏飛/入兎宫之説)漫誇年少容吾在(樂天/詩云)
(猶有誇張少年處/笑呼張丈喚殷兄)若鬭樽前舉世稀待向崧陽求水竹
一犁煙雨伴公歸
　　　欒城次韻
還家未暇拂塵衣擕被重來趁落暉省户鳴騶久分散
宫槐栖鵲共翻飛周廬見月風霾静斜漢横空星斗稀
多病心身怯清禁故山依約夣西歸
　　次韻三舍人省上(三月二十九日作/明日駕幸景靈宫)
紛紛榮瘁何能久雲雨從來翻覆手怳如一夣墮枕中
却見三賢起江右(曽子開劉貢父孔/經父皆江西人)嗟君妙質皆瑚璉
顧我虚名但箕斗明朝冠蓋蔚相望共扈翠輦朝宣光
武皇已老白雲鄉正與羣帝驂龍翔獨留杞梓扶明堂
　　　欒城次韻
君不見西都校書宗室叟東魯髙談鼔瑟手偶然同我
西掖垣並立曉班分左右龍文百斛世無價(屬二/公)瓦釡
枵然但升斗諸兄落落不可望兩季幸昔分餘光大孔
奮飛如南鄉聫翩羣雁相追翔渠家冠蓋猶堂堂
　　次韻曽子開從駕二首(子開名肇子固幼弟舉/進士入舘閣編修國史)
街槐緑闇雨初勻瑞靄香風滿後塵清廟幸同觀濟濟
豐年喜復接陳陳雍容已饜天庖賜俯伏初嘗貢茗新
輦路歸來聞好語共驚堯顙類髙辛
入仗魂驚愧草萊一聲清蹕九門開暉暉日傍金輿轉
習習風從玉宇來流落生還真一芥周章危立近三槐
(學士班/近執政)道傍倘有山中舊問我收身早晚囬
　　再次韻
眼花錯莫鬢霜勻病馬羸騶只自塵奉引拾遺叨侍從
思歸少傅羨朱陳衰年壯觀空驚目嶮韻清詩苦鬬新
最後數篇君莫厭擣殘椒桂有餘辛
憶觀滄海過東萊日照三山迤邐開桂觀飛樓凌霧起
仙幢寳蓋拂天來不聞宫漏催晨箭但覺簷隂轉古槐
供奉清班非老處會稽何日乞方囬(時方闕/㑹稽守)
　　　欒城次韻
萬人齊仗足聲勻翠輦徐行不動塵夹道歡呼通老穉
從官雜遝歎徐陳旌旗稍放龍蛇巻旒冕初看日月新
天遣雨師先灑道農夫不復誤占辛(農家常以上辛占/麥辛深則麥熟今)
(年正月八日得辛而雨不時應/駕未出一日初得雨麥始有望)
衣冠雙日欵蓬萊簾脱瓊鈎扇不開清曉連驚三殿啟
翠華遥自九天來晨光稍稍侵黄蓋瑞霧扉扉著禁槐
千兩翟車觀禮罷歸時滿載徳風囘(是日内外命婦皆/㑹景靈仰瞻三宫)
(肅然雍穆不言而化諸/公之家有能言之者)
　　　欒城再次韻
病起江南力未勻强將冠劒拂埃塵木鷄自笑真無用
芻狗何勞收已陳行從鑾旗風日細側聽廟樂管絃新
誰知四載勤勞後并舉成功祚泣辛
宸心惻惻念汙萊南籞西池閉不開長樂鳴鞘千乘出
顧成薦鬯萬方來從臣暗泣新宫栁父老行依輦路槐
雙闕影斜朱户啟都人留看屬車囬
　　次韻劉貢父省上
密雲今日破郊西疎雨蕭蕭未作泥要及清閒同笑語
行看衰病費扶攜花前白酒傾雲液户外青驄響月題
不用臨風苦揮淚君家自與竹林齊(貢父詩中有不及/與其兄原父同時)
(之歎然其兄子仲/馮已為起居舎人)
　　再次韻
當年曹守我膠西共厭餔糟與汨泥自古赤丸成習俗
因公黄犢免提攜生還各有青山興病起猶能小字題
莫怪歌呼數相和曽將獄市寄全齊(貢父為曹州盜賊/皆奔鄰境蓋嘗有)
(詩云從教晉/盜稍奔秦)
　　　欒城次韻二首
流落江湖東復西歸來未洗足間泥偶隨鵬翼培風上
時得衙香滿袖攜落筆逡廵看儤直醉吟清絶許分題
相望魯衛雖兄弟終畏鄰封大國齊
掖垣不復限東西賔客來衝霧雨泥白酒黄封開㶑灔
朱櫻青籠落提攜五花愧我連書判三道髙君免試題
誰遣松蒿同一谷凌雲他日恐難齊
　　次韻張昌言喜雨
二聖憂勤忘寢食百神奔走會風雲禁林夜直鳴江瀨
清洛朝囬起縠紋夣覺酒醒聞好語帳空簟冷發餘薫
秋來定有豐年喜剩作新詩準偹君
　　　欒城次韻
已收蠶麥無多日旋喜山川同一雲禾黍趁時青覆壠
池塘流潤渌生文兩宫尚廢清晨集中禁初消永夜薫
倉粟未空民望足深耕疾耨肯忘君
　　　魯直次韻
三雨全清六合塵詩翁喜雨句凌雲垤漂戰蟻餘追北
柱擊乖龍有裂文減去鮮肥憂玉食徧宗河嶽起爐薫
聖功惠我豐年食未有涓埃可報君
　
　
　
　
　
　
　
　
　
　
　
　
　
　坡門酬唱集巻九
欽定四庫全書
　坡門酬唱集巻十
　　　　　　　　　　　　宋　邵浩　編
　東坡
　　次韻劉貢父西省種竹
要知西掖承平事記取劉郎種竹初舊德終呼名字外
後生誰續笑談餘(昔李公擇種竹館中戯語同舍後人/指此竹笋云李文正手植貢父笑曰)
(文正不獨繫筆亦知種/竹耶時有筆工李文正)成隂障日行當見取笋供庖計
已疎白首林間望天上平安時報故人書
　　　欒城次韻
竹迷誰定知迷否趁取滂沱好雨初栽向鳳池吹律處
斸從芸閣殺青餘迎風一嘯朝囬早㺯月相差直宿疎
應怪籍咸林外客相看不飲作除書(仲馮方作左史必/與貢父並直於此)
　　次韻劉貢父獨直省中
明牕畏日曉先暾髙栁鳴蜩午更喧筆老新詩疑有物
心空客疾本無根隔墻我亦眠風榻上馬君先瑣月軒
共喜早歸三伏近解衣盤礴亦君恩
　　　欒城次韻
簾深巧為隔朝暾竹密時能引雀喧朝罷宿酲還續夣
静中諸妄稍歸根坐曹聞道仍分省出沐誰當與並軒
竹簟茅簷他日事重因遺詠記君恩
　　次韻劉貢父所和韓康公憶持國二首
夣覺真同鹿覆蕉相君脱屣自參寥顔紅底事髮先白
室邇何妨人自遥狂似次公應未怪醉推東閤不湏招
援毫欲作衣冠表盛事終當繼八蕭(唐蕭氏自瑀/及遘八宰相)
閉户端居念獨深小軒朱檻憶同臨燎鬚誰識英公意
(英公為其姊作粥燎鬚曰/吾與姊皆老矣能㡬進粥)黄髮聊知子建心(子建與楚/王彪别詩)
(云王其愛玉體/俱享黄髪期)已託西風傳絶唱且邀明月伴孤斟他
時内集應呼我下客先判(平/聲)醉墮簪
　　　欒城次韻
霜風瑟瑟巻梧蕉燕處超然夜寂寥羽客信來丹鼎具
石淙夣㫁水聲遥赤松作伴誰當見黄鵠髙飛未易招
劍履終身定何益勤勞付與沛中蕭
愛君憂世老彌深特操要須得失臨晚嵗飛騰推有徳
故鄉安稳信無心小邦近似西山隠元氣終當北斗斟
聖主方求三世舊老臣何止一遺簪
　　次韻劉貢父叔姪扈駕
玉堂孤坐不勝清長羨枚鄒接長卿只許隔墻聞置酒
時因議事得聫名機雲似我多遺俗廣受如君不治生
共託屬車塵土後鈞天一餉夣中榮
　　　欒城次韻
一經空記弟傅兄舊徳終慙比長卿扈駕聫翩來接武
登科先後憶題名竹林共集連諸子棣蕚相輝賴友生
他日都門俱引去不應廣受獨華榮
　　書晁補之所藏與可畫竹三首
與可畫竹時見竹不見人豈獨不見人嗒然遺其身其
身與竹化無窮出清新莊周世無有誰知此凝神
若人今已無此竹寜復有那將春蚓筆畫作風中栁君
看㫁崖上瘦節蛟虵走何時此霜竿復入江湖手
晁子拙生事舉家聞食粥朝來又絶倒諛墓得霜竹可
憐先生槃朝日照苜宿吾詩固云爾可使食無肉(吾舊/詩云)
(可使食無肉不/可使居無竹)
　　　魯直次韻二首
十年供籠餅一水試茗粥忽憶故人來壁間風動竹舎
前粲戎葵舎後荒苜蓿此郎如竹瘦十飯九不肉
地下文夫子風流絶此人能和晚煙色幻出嵗寒身馬
鬛松成拱鵞溪墨尚新應懐斵泥手去作主林神
　　郭熈秋山平逺二首
目盡孤鴻落照邉遥知風雨不同川此間有句無人見
送與襄陽孟浩然
木落騷人已怨秋不堪平逺發詩愁要看萬壑争流處
他日終煩顧虎頭
　　　欒城次韻
亂山無盡水無邉田舎漁家共一川行遍江南識天巧
臨牕開巻兩茫然
㫁雲斜日不勝秋付與騷人滿目愁父老如今亦才思
一蓑風雨釣槎頭
　　昨見韓丞相言王定國今日玉堂獨坐有懐其人
晝卧玉堂上㣲風舉輕紈銅缾下碧井百尺鳴飛瀾俯
仰清夣餘愛此一掬寒似予平生友苦語凉肺肝秀眉
玉兩頬矯矯如翔鸞置之江淮交清詩洗江湍紅鱗對
白酒信美非所安丞相功業成還家酒盃寛人間有此
客折簡呼不難相將叩東閤起舞盡餘歡
　　　魯直次韻寄定國
風雲開古鏡淮海熨氷紈王孫醉短舞羅襪步㣲瀾老
驥心雖在白鷗盟已寒斯人氣金玉視世一䑕肝南歸
脱蟲蠱入對隨孔鸞忽以口語去鼔船下驚湍收身薄
氷釋置枕泰山安后土花藥麗海門天水寛伐木思我
友知人良獨難遥憐鬚鬢緑猶復耐悲歡
　　余與李廌方叔相知久矣領貢舉事而李不得第
　　　愧甚作詩送之(廌陽翟人少以文字見子瞻子/瞻喜之及知舉廌適就試意在)
　　　(必得廌以冠多士及考章程文大喜以為廌/無疑遂以為魁及拆號悵然出院以詩送廌)
與君相從非一日筆勢翩翩疑可識平時謾説古戰塲
過眼終迷目五色我慙不出君大笑行止皆天子何責
青袍白紵五千人知子無怨亦無徳買羊沽酒謝玉川
為我醉倒春風前歸家但草凌雲賦我相夫子非臞仙
　　　魯直次韻
驥子墮地追風日未試千里誰能識習之實録塟皇祖
斯文如女有正色今年持槖佐春官遂失此人難塞責
雖然一閧有竒偶愽懸於投不在徳君看巨浸朝百川
此豈有意横潦前願為霧豹懐文隠莫愛風蟬蛻骨仙
　　　方叔次韻(并叙/)
　　　某頃元祐三年春禮部不第䝉東坡先生送之
　　　以詩黄魯直諸公皆有和詩今年秋復下第將
　　　歸耕潁川輙次前韻上呈編史内翰先生及乞
　　　諸公一篇以榮林泉不勝幸甚
平生虚老太平日一日不知人不識鬢毛斑斑黒無幾
漸與布衣為一色平時功名衆所料數竒辜負師友責
世為長物窮且忍静看諸公樹勛徳欲持牛衣歸潁川
結廬抱耒箕潁前祗將殘齡學農圃試問瀛洲紫府仙
　　和宋肇遊西池
漢皇慈儉不開邉尚教千艘下瀨船貪看艨艟飛鬬艦
不知贔屭舞鈞天故山西望三千里往事囬思二十年
自笑區區足官府不如公子散神仙
　　　魯直次韻
金狨繫馬曉鶯邉不比春江水上船人語車聲喧法曲
花光樓影倒晴天人間化鶴三千嵗海上看羊十九年
還作遨頭驚俗眼風流文物屬蘇仙
　　慶源宣義王丈以累舉得官為洪雅主簿雅州户
　　　掾遇吏民如家人人安樂之既謝事居眉之青
　　　神瑞草橋放懐自得有書來求紅帶既以遺之
　　　且作詩為戯請黄魯直學士秦少游賢良各為
　　　賦一首為老人光華
青衫半作霜葉枯遇民如兒吏如奴吏民莫作官長看
我是識字耕田夫妻啼兒號刺史怒時有野人來挽須
拂衣自注下下考芋魁飯荳吾豈無歸來瑞草橋邉路
獨遊還佩平生壺慈姥巖前自喚渡青衣江畔人争扶
今年蠶市數州集中有遺民懐袴襦邑中之黔相指示
白髯紅帶老不癯我欲西歸卜隣舎隔墻拊掌容歌呼
不學山王乘駟馬囬頭空指黄公壚
　　　魯直次韻
參軍但有四立壁初無臨江千木奴白頭不是折腰具
桐帽棕鞵稱老夫滄江鷗鷺野心性隂壑虎豹雄牙須
鷫鷞作裘初服在猩血染帶隣翁無昨來杜鵑勸歸去
更得把酒聴提壺當今人才不乏使天上二老須人扶
兒無飽飯尚勤書婦無複褌且著襦社甕可漉溪可漁
更問黄鷄肥與癯林間醉著人伐木猶夣官下聞追呼
萬釘圍腰莫愛渠富貴安能潤黄壚
　　　少游次韻
君不見相如容貌窮不枯卓氏恥之分百奴一朝奉命
使笻莋駟馬赤車從萬夫仲元君平更髙妙寄食耕卜
霜眉鬚兩川人物古不乏數子風流今可無參軍少年
飽經術期作侍中司御壺老披青山更矍鑠上馬不用
兒孫扶一朝忽解印綬去恥將詩禮攘裙襦懸知百年
事已定却笑列仙形甚癯東阡北陌西風入瑞草橋邉
人呌呼想見紅圍照白髮頽然醉卧文君壚
　　送錢穆父出守越州二首(錢穆父名勰以龍圖閣/待制權知開封府坐奏)
　　　(獄空不實出知越州/時元祐三年九月也)
簿書常苦百憂集樽酒今應一笑開京兆從教思廣漢
㑹稽聊喜得方囬
若耶溪水雲門寺賀監荷花空自開我恨今猶在泥滓
勸君莫棹酒船囬
　　　魯直次韻
𣺌然今日望人材每見紫芝眉宇開又觸惠文江海去
快帆誰與挽令囬
謫官猶得住蓬萊抱牘人希書巻開張敞嫵眉應急召
董宣强項莫低徊
　　戯書李伯時畫御馬好頭赤
山西戰馬飢無肉夜嚼長稭如嚼竹蹄間三丈是徐行
不信天山有坑谷豈如廐馬好頭赤立仗歸來卧斜日
莫教優孟卜塟地厚衣薪槱入銅歴
　　　欒城次韻
㳂邉壯士生食肉小來騎馬不騎竹翩然赤手挑青絲
㨗下巔崖試深谷牽入故闗榆葉赤未慣中原暖風日
黄金絡頭依圉人俯聽北風懐所歴
　　　魯直次韻
李侯畫骨不畫肉筆下馬生如破竹秦駒雖入天仗圖
猶恐真龍在空谷精神權竒汗溝赤有頭赤烏能逐日
安得身為漢都䕶三十六城看歴歴
　　　文潛次韻
世無將軍飛食肉宛馬不來鞭費竹赤駑當御亦偶然
冀北此曹量計谷慙愧蒲梢汗流赤翻鬛胡風嘶漢日
麒麟不合地上行誰道風雲未經歴
　　　无咎次韻
君不見崑崙龍種非凡肉不但蹄髙耳批竹區區吴蜀
有二駿跳過㫁橋飛出谷萬蹄縱牧原野赤汧隴收駒
日復日未須天廐驚好頭冀北未空聊一歴
　　次韻王郎子立風雨有感(王子立名適趙郡臨城/人東坡守徐子立為州)
　　　(學生喜怒不/見得喪若一)
百年一俯仰寒暑相主客稍増裘褐氣已覺團扇厄不
須計榮辱此喪彼有獲我琴終不敗無攫故無醳後生
不自牧呻吟空挾策揠苖不待長買菜苦求益此郎獨
静退門外無行迹但恐陶淵明每為飢所迫凄風㺯衣
結小雪穿門席願君付一笑造物亦戯劇朝來賦雲夣
筆落風雨疾為君裁春衫髙㑹開桂籍
　　　魯直次韻
婦翁不可撾王郎非嬌客十年為從學苦淡共陻厄燕
雀嗤鴻漸犬羊睨麟獲遇逢涇渭分昨夣春冰釋平生
五車書才吐二三策已作謗薫天金朱果何益君窮一
牕下風雨更削迹詩工知學進詞苦見意迫俗情傲秦
贅婦舎不暖席南冶從東家不聞被嘲劇師儒並世難
日月過箭疾公今未有田把筆耕六籍
　　　方叔次韻二首
清商變秋聲衆葉如寄客榮心知有在奈此嵗寒厄異
時青青容卒嵗安所獲伊余各潦倒短褐破未釋干禄
已愧古徇世真短䇿種種頭上髮𤣥縞相損益矧余久
離羣君堂無余迹老感嵗月遒窮覺天地迫蟋蟀居我
牀呻怨穿枕席嗟嗟索居意與爾俱此劇窮秋復寒早
霰雪何太疾起觀庭前葉階除已狼籍
東西南北人生作天地客上下既無交司命巧為厄人
間不如意十事九不獲榮心死灰然生意春冰釋疲駑
强傾(闕/)步永固鞭策長年計將智尺損或寸益青雲久
絶望下邑聊托迹嵗月不我容老景巧相迫君依鄭賢
侯館粲緇衣席吾知亞夫軍得子如得劇嗟余寓西河
醫門定多疾富貴如相忘脱我耕夫籍
　　　方叔用韻送崔延孫入闗兼寄杜闗
塵埃長安道風流潁川客登臨惬所願豈倦鞗與厄山
川各呈姿遇景心喜獲念子幽情懐俯仰千慮釋平生
四方志玩世得長䇿山川無世韻宜為子三益嗟余老
於行四海多轍迹誤興功名想自取憂患迫窮愁入心
膂魂夣驚枕席羨君千里駕乘興如戯劇老夫無能為
况乃嬰百疾寄聲杜陵翁安穏醉經籍
　
　
　
　
　
　坡門酬唱集巻十
欽定四庫全書
　坡門酬唱集巻十一
　　　　　　　　　　　　　　宋　邵浩　編
　東坡
　　次韻聖俞木山(并序/)
　　吾先君子嘗蓄木山三峯且為之記與詩詩人梅二
　　丈聖俞見而賦之今三十年矣而猶子千乘又得五
　　峯益竒因次聖俞韻使并刻之其側
木生不願回萬牛願終天年仆沙洲時來幸逢河伯秋掀
然見怪推不流蓬婆雪嶺巧彫鎪蟄蟲行蟻為豪酋
阿咸大膽忽持去河伯好事不汝尤城中古沼浸坤軸
一林瘦竹吾莵裘二頃良田不難買三年榿木行可槱
㑹將白髪對蒼巘魯人不厭東家丘(聖俞詩空山枯楠大/蔽牛霹靂夜落魚鳧)
(洲魚鳬水射幾千秋蠧肌爛髓沙蕩流惟存堅骨蛟龍鎪/形侔三山中雄酋左右兩峯相挟翼尊奉君長無慢尤蘇)
(夫子見之驚且喜買與谿叟憑貂裘因嗟大不為梁楝又/嘆殘不為薪槱雨侵蘚澁得石瘦宜與  夫子歸隠丘)
　　　欒城次韻
江槎出沒浮犀牛波濤掀天谷為洲江寒水落驚霜秋
危根瘦節鳴寒流脆朽吹去誰鐫鎪連峯疊嶂立酋酋
吾家此山不易得十年棄置空自尤猿號鶴唳豈無意
委蛇怪我懐羔裘西歸父老拍手笑笑憶翁子躬薪槱
去時三山今有五不問故園惟一丘
　　送千乘千能兩姪還鄉
治生不求富讀書不求官譬如飲不醉陶然有餘歡君
看龎徳公白首終泥蟠豈無子孫念顧獨遺以安鹿門
上冢囬牀下拜龍鸞躬耕竟不起耆舊節獨完念汝少
多難冰雪落綺紈五子如一人奉養真色難烹鷄獨餽
母自享苜蓿槃口腹恐累人寜我食無肝西來四千里
敝袍不言寒秀眉似我兄亦復心閒寛忽然捨我去嵗
晚留餘酸我豈軒冕人青雲意先䦨汝歸蒔松菊環以
青琅玕榿隂三年成可以挂吾冠清江入城郭小圃生
㣲瀾相從結茆舎曝背談金鑾
　　　欒城次韻
少年食糠覈吐去願一官躬耕遇斂穫不知以為歡謂
言一飛翔要勝終屈蟠朝廷未遑入江海失所安多憂
變華髪照影慚雙鸞恩從萬里歸獨喜大節完日食太
倉米箧中有餘紈竒窮不當爾自信處此難長女聞孀
居將食淚滴槃老妻飽憂患悲吒摧心肝西飛問黄鵠
誰當救飢寒二子憐我老輦致心一寛别久得㑹合喜
極成辛酸忽聞倚門望有書驚嵗䦨深情見緩急欲報
非琅玕勸爾勤孝友慎毋慕衣冠淵淳自成井放㵼當
生瀾豈有白雪駒舉足無和鑾
　　卧病逾月請郡不許復直玉堂十一月一日鎖院
　　　是日苦寒詔賜官燭法酒書呈同院
㣲霰疎疎㸃玉堂詞頭夜下攬衣忙分光御燭星辰爛
拜賜宫壺雨露香醉眼有花書字大老人無睡漏聲長
何時却逐桑榆暖社酒寒燈樂未央
　　復次韻謝景仁
笙磬分均上下堂(舊説堂上之樂皆受笙/均堂下之樂皆受磬均)游魚舞獸自
奔忙朱絃初識孤桐韻(舊樂金石聲髙而絲聲㣲/今樂金石與絲聲皆著)玉琯
猶聞秬黍香(舊法以尺生律今以/黍定律以律生尺)萬事今方咨伯始一
斑我亦愧真長此生㑹見三雍就無復寥寥歎未央
　　　欒城次韻
銅鐶玉鎖閉空堂腕脱初驚筆札忙紅燭遥憐風雪暗
黄封㣲㵼桂椒香光明坐覺幽隂破温暖深知覆育長
明日白麻傳好語曼聲㣲繞殿中央
　　送子由使契丹
雲海相望寄此身那因逺適更沾巾不辭驛騎凌風雪
要使天驕識鳳麟沙漠囬看清禁月湖山應夣武陵春
單于若問君家世莫道中朝第一人
　　　欒城次韻
朔雪胡沙試此身青羅便面紫狐巾擁􁉹代北隨飛雁
頓足江東有卧麟欺酒壺冰將送臘照溪梅蕚定先春
漢家五餌今方騐更愧當年歎息人
　　感舊詩(并引/)
　　嘉祐中余與子由同舉制策寓居懐逺驛時年二十六
　　而子由二十三耳一日秋風起雨作中夜翛然始有感
　　慨離合之意自爾宦遊四方不相見者十常七八每夏
　　秋之交風雨作木落草衰輒凄然有此感蓋三十年矣
　　元豐中謫居黄岡而子由亦貶筠州嘗作詩以記其事
　　元祐六年予自杭州召還寓居子由東府數月復出
　　領汝隂時予年五十六矣乃作詩留别子由而去
牀頭枕馳道雙闕夜未央車轂鳴枕中客夣安得長新
秋入梧葉風雨驚洞房獨行殘月影悵焉感初凉筮仕
記懐逺謫居念黄岡一住三十年此懐未始忘叩門呼
阿同(子由一/字同叔)安寢已太康青山映華髮歸計三月糧我
欲自汝隂徑上潼江章想見氷槃中石蜜與柿霜(予欲/請東)
(川而歸二物/皆東川所出)憐子遇明主憂患已再嘗報國何時畢我
心久已降
　　　欒城次韻
還朝正三伏一再趨未央久從江海游苦此劍佩長夣
中驚和璞起坐憐老房(子瞻夢中見人誦詩云度數刑/名自偶然破琴今有十二絃此)
(生若遇邢和璞始信秦筝是/響泉因作破琴詩以記之)為我忝丞轄寘身願并凉
(子瞻每欲為國守/邉顧不敢請耳)此心一自許何暇憂陟岡早嵗發歸
念老來未嘗忘淵明不久仕黔婁足為康家有二頃田
嵗辦十口糧教敕諸子弟編排舊文章辛勤養松竹遲
暮多風霜嘗恐先著鞭獨引社酒嘗火急報君恩㑹合
心則降
　　西湖秋涸東池魚窘甚因㑹客呼網師遷之西池
　　　為一笑之樂夜歸被酒不能寐戱作放魚一首
東池浮萍半粘塊裂碧跳青出魚背西池秋水尚涵空
舞濶揺深吹荇帶吾僚有意為遷居老守縱饞那忍鱠
縱横争看銀刀出瀺灂初驚玉花碎但愁數罟損鱗鬛
未信長堤隔濤瀨濊濊發發湏臾間圉圉洋洋尋丈外
安知中無蛟龍種尚恐或有風雲㑹明年春水漲西湖
好去相忘𣺌淮海
　　復次放魚前韻荅趙承議陳教授(趙景貺/陳履常)
擾擾萬生同一塊搶榆不羨培風背清丘已吞雲夢芥
黄河復繚天門帶嘗譏韓子隘且陋一飽鯨魚何足鱠
東坡也是可憐人披抉泥沙收細碎逝將歸修八節灘
又欲往釣七里瀨正似此魚逃網中未與造物遊數外
且將新句調二子湖上秋髙風月㑹為君更喚木腸兒
脚叩兩舷歌小海
　　　無已次韻三首
窮秋積雨不破塊霜落西湖露沙背大魚泥蟠小魚樂
髙邱覆杯水如帶魚窮不作揺尾憐公寜忍口不忍鱠
修鱗失水玉參差晚日揺光金破碎咫尺波濤有生死
安知平陸無灘瀨此身寜供刀几用著意更須風雨外
是間相忘不為小濠上之意誰得㑹枯魚雖泣悔可及
莫待西江與東海
赤手取魚如拾塊布網鳴舷攻腹背豈知激濁與清流
恐懼駢頭牽翠帶居士存心到魚鳥㑹有㣲生化餘鱠
寜容網目漏吞舟誰能烹鮮作苛碎我亦江湖釣竿手
誤逐輕車從下瀨生當得意落鷗邉何用封侯墮鳶外
不如此魚今得所置身暗與神明㑹徑須作記戒鯨鯢
防有任公釣東海
詩成筆落驥歴塊不用安西題紙背小家厚斂四壁立
拆東補西裳作帶堂下觳觫牛何罪太山之陽人作鱠
同生異趣有如此缾懸瓽間終一碎流水長者今公是
雨花散亂投金瀨人言充庖須此軰慈觀更須容度外
賜墻及肩人得視公才槃槃一都㑹有憐其窮與不朽
我亦牽連書玉海
　　九月十五日觀月聽琴西湖一首示坐客
白露下衆草碧空巻㣲雲孤光為誰來似為我與君水
天浮四座河漢落酒樽使我冰雪腸不受麯糵醺尚恨
琴有絃出魚亂湖紋哀彈非舊曲妙耳非昔聞良時失
俯仰此見寜朝昬懸知一生中道眼無由渾
　　復次前韻謝趙景貺陳履常見和兼簡歐陽叔弼
　　　兄弟
能詩李長吉識字揚子雲端能望此府坐嘯獲兩君逝
將江湖去浮我五石樽眷焉復少留尚為世所醺或勸
莫作詩兒軰工織紋朱絃寄三歎未害俗耳聞共尋兩
歐陽伐薪照黄昬是家有甘井汲多終不渾
　　　無已次韻三首
清湖納明月逺覽無留雲人生亦何須有酒與桐君自
醉寜問客一樽復一樽平生今不飲意得同酣醺清言
冰玉質壊衲山水紋殫精有後悟觸耳無前聞潛魚避
流光歸鳥投重昬信有千丈清不如一尺渾
公詩周魯後曵曵垂天雲府中顧長康風味如麴君非
公無此客請夀南山樽叔季大儒後偏醒亦同醺心與
柏石堅章成綺繡紋多難獨不補少戅久無聞時無今
古異智有功名昬可使百尺底不作數斗渾
公詩端王道亭亭如紫雲舉世不敢學謂是詩中君獨
有黄太史抱杓挹其樽韻出百家上誦之心已醺黄鐘
毁少合大裘擯不紋世事如病耳蟻鬬作牛聞苦懐太
史惠養豹煙雨昬後世無髙學舉俗愛許渾
　　泛潁
我性喜臨水得潁意甚竒到官十日來九日河之湄吏
民笑相語使君老而癡使君實不癡流水有令姿遶郡
十餘里不駛亦不遲上流直而清下流曲而漪畫船俯
明鏡笑問汝為誰忽然生鱗甲亂我須與眉散為百東
坡頃刻復在兹此豈水薄相與我相娱嬉聲色與臭味
顛倒眩小兒等是兒戱物水中少磷淄趙陳兩歐陽同
參天人師觀妙各有得共賦泛潁詩
　　　無已次韻
衝風不成寒脱木還自竒坐看白日晚起行清潁湄三
穴未為得一舟不作癡路暗鳥遺音江清魚㺯姿宇定
怪物變意行覺舟遲公與兩公子妙語含風漪但怪笑
談劇莫知賓主誰得句未肯吐欝鬰見睫眉相從能㡬
何行樂當及兹生忍自作難百憂間一嬉時尋赤眼老
不探黄口兒解公頭上巾一洗七年緇至潔而納汙此
水真我師須公曉二子人自窮非詩
　　叔弼云履常不飲故不作詩勸履常飲
我本畏酒人臨觴未常訴平生坐詩窮得句忍不吐吐
酒茹好詩肝胃生滓汙用此較得䘮天豈不足付吾儕
非二物嵗月誰與度悄然得長愁為計已大誤二歐非
無詩恨子不飲故强為釂一酌將非作愁具成言如皎
日援筆當自賦他年五君詠山王一時數
　　　無已次韻
五士三不同煩公以詩訴强酒古所辭妙語神其吐自
念每累人舉扇毋我汙復使兩歐陽縮手不分付平生
西方社努力須自度不憂龜九頭肯畏語一誤頓悟而
漸修從此辭世故公看萬金産寜能一朝具兩生文章
家夙記鳴蟬賦請公堅城壘兵來後無數
　　景貺履常屢有詩督叔弼季黙唱和已許諾矣復
　　　以此句挑之
君家文律冠西京旋築詩壇按酒兵袖手莫輕真將種
致師須得老門生明朝鄭伯降誰受昨夜條侯壁已驚
從此醉翁天下樂還應一舉百觴傾
　　　無已次韻
吟聲正可候蟲鳴酒面猶須作老兵豈有文章妨要務
孰知詩律自前生向來懐璧真成辠未必含光不屢驚
血指汗顔終縮手此懐端復向誰傾
　　與趙陳同過歐陽叔弼新治小齋戯作一首
江湖𣺌故國風雨傾舊廬東來三十年愧此一束書尺
椽亦何有而我常客居羨君開此室容膝真有餘拊牀
琴動揺㺯筆牕明虚後夜龍作雨天明雪填渠夢囬聞
剥啄誰乎陳趙予添丁走沽酒通徳起挽蔬主孟當啗
我玉鱗金尾魚一醉忘其家此身自籧篨
　　　無已次韻
行者悲故里居者愛吾廬生須著錐地何賴汗牛書丈
室八尺牀稱子閉門居百為㑹有還一足不願餘紛紛
幼老間得失了懸虚客在醉則眠聴我勿問渠論勝已
絶倒句妙方愁予竹几無留塵霜畦有餘蔬相從十五
年不為食有魚時須一俯仰君可借蘧蒢
　　洞庭春色(并序軍安定郡王名世準字君平時以/保静  留後為安定郡王趙徳麟舊字)
　　　(景貺先生著字説為字徳麟/徳麟字見於詩者自此篇始)
　　安定郡王以黄柑釀酒謂之洞庭春色色香味三
　　絶以餉其猶子徳麟德麟以飲予為作此詩醉後
　　信筆頗有沓拖風氣
二年洞庭秋香霧長噀手今年洞庭春玉色疑非酒賢
王文字飲醉筆龍蛇走既醉念君醒逺餉為我夀缾開
香浮座盞凸光照牖方傾安仁醽莫近公逺齅要當立
名字未用問升斗應呼釣詩鈎亦號掃愁帚君知蒲萄
惡正是嫫母黝湏君灔海杯澆我談天口
　　　無已次韻
洞庭千木奴寸絲不掛手來輸步兵厨釀作青田酒王
家玉東西未覺嵗華走方從浮羅山(浮羅山有仙/人種柑處)已作
南陽夀還將甕頭春慰予雪入牖我方縛禪律一舉煩
屢嗅東坡酒中仙醉墨粲星斗詩成以屬我千金須敝
帚何曽樽爼間著客面黧黝定須笑美人(趙有躄者乎/原君美人笑)
(之/)蘸甲不濡口
　
　
　
　
　
　
　
　
　
　
　
　
　坡門酬唱集巻十一
欽定四庫全書
　坡門酬唱集巻十二
　　　　　　　　　　　　　宋　邵浩　編
　東坡
　　十月十四日以病在告獨酌
翠柏不知秋空庭失揺落幽人得嘉䕃露坐方獨酌月
華稍澄穆霧氣尤清薄小兒亦何知相語翁正樂銅鑪
燒柏子石鼎煮山藥一杯賞月露萬象紛酬酢此生獨
何幸風䌫欣初泊誓逃顔跖網行赴喬松約莫嫌風有
待謾欲戯寥廓泠然心境空彷彿來笙鶴
　　　無已次韻
雲月酒下明風露衣上落是中有何好草草成獨酌使
君顧謂客老子興不薄飲以全吾真醉則忘所樂未解
飲中趣中之如狂藥起舞屢跳踉罵坐失酧酢終然厭
多事超繁趨淡泊功名無前期山林有成約身將嵗華
晚意與天宇廓醒醉各有適短長聽鳬鶴
　　獨酌試藥玉滑盞有懐諸君子明日望夜月庭佳
　　　景不可失作詩招之
鎔鉛煮白石作玉真自欺琢削為酒杯規模定州瓷荷
心雖淺狹鏡面良渺瀰持此夀嘉客到手不容辭曹侯
天下平定國豈其師一飲至數石温克頗似之風流越
王孫詩酒屢出竒喜我有此客玉杯不徒施請君詰歐
陳問疾來何遲呼兒掃月榭扶病及良時
　　　無已次韻
仙人棄餘糧玉色已可欺小試換骨方價重千氷瓷灌
以長白虹渺若江海瀰浮之端不惡舉者亦何辭但愧
聞道晚早從雁門師律部無明文可復時中之汝陽佳
少年三斗出六竒家有持盃手兩好當一施風吹酒面
仄月度杯心遲百年容有命一笑更須時
　　竹間亭小酌懐歐陽叔弼季黙呈趙景貺陳履常
嵗暮自急景我閒方緩觴醉飲西湖晚步轉北渚長地
坐畧少長意行無澗岡久知薺麥青稍喜榆栁黄盎盎
春欲動㶑㶑夜未央水天鷗鷺静月霧松檜香撫景方
晼晚懐人重凄凉豈無一老兵坐念兩歐陽我意正麋
鹿君才亦珪璋此㑹恐難久此歡不可忘
　　　無已次韻
自昔有遺韻小飲不盡觴坐待竹間月奈此雲影長起
行林下路散策踰平岡破眼一枝春着意千葉黄暄寒
㑹有分蜂蝶來無央鳥語帶餘寒竹風囬妙香緬想兩
公子作惡變清涼誰憐塵沙底瘦馬踏朝陽斯人班馬
後如圭復如璋相逢了無得佳處每難忘
　　臂痛謁告作三絶句示四君子
公退清閒如致仕酒餘歡適似還鄉不妨更有安心病
卧看縈亷一炷香
心有何求遣病安年來古井不生瀾秪愁戯瓦閒童子
却作泠泠一水看
小閣低牕卧晏温了然非黙亦非言維摩示病吾真病
誰識東坡不二門
　　　無已次韻
静中有業官成集醉裏無何老是鄉丈室向來無一物
却須天女與拈香
竭澤囬波不作難未應平地起風瀾是身非有從何病
試下先生一著看
紙帳薫罏作小春青奴白牯對忘言更無人問維摩詰
始是東坡不二門
　　蠟梅一首贈趙景貺
天工㸃酥作梅花此有蠟梅禪老家蜜蜂採花作黄蠟
取蠟為花亦其物天工變化誰得知我亦兒嬉作小詩
君不見萬松嶺上黄千葉玉蘂檀心兩竒絶醉中不覺
渡千山夜聞梅香失醉眠歸來却夣尋花去夣裏花仙
覔竒句此間風物屬詩人我老不飲當付君君行適吴
我適越笑指西湖作衣鉢
　　　無已次韻
化人巧作緗様花何年落子空王家羽衣霓袖浣香蠟
從此人間識尤物青瑣諸郎却未知天公下取仙翁詩
烏丸鷄距冩玉葉却怪寒花未清絶北風驅雪度闗山
把燭看花夜不眠明朝詩成公亦去長使詩仙誦佳句
湖山信美更須人已覺西湖屬此君坐想明年吳與越
行酒賦詩聽擊缽
　　書王晉卿畫四首
　　　山隂陳迹
當年不識此清真强把先生擬季倫等是人間一陳迹
聚蚊金谷本何人
　　　雪溪乘興
溪山雪月兩佳哉賓主談鋒夜轉雷猶言不見戴安道
為問適從何處來
　　　四明狂客
毫端偶集一㣲塵何處谿山非此身狂客思歸便歸去
更求勅賜枉天真
　　　西塞風雨
斜風細雨到來時我本無家何處歸仰看雲天真蒻笠
旋收江海入蓑衣
　　　欒城次韻
　　　　山隂陳迹
卧對郗人氣已真晚依丘壑更無倫不湏復預清言侣
自是江東第一人(逸少知清言之害然蘭/亭記亦不免慕清名耳)
　　　　雪溪乘興
亟往遄歸真曠哉聾人不信有驚雷雖云不必見安道
已誤扁舟犯雪來
　　　　四明狂客
失脚來遊九陌塵故溪何日定抽身便同賀老扁舟去
已笑西山鄭子真
　　　　西塞風雨
雨細風斜欲暝時凌波一葉去安歸遥知夜宿蛟人室
浪捲波分不著(直畧/切)衣
　　到官病勌未嘗㑹客毛正仲惠茶乃以端午小集
　　　石塔戯作一詩為謝
我生亦何須一飽萬想滅胡為設方丈養此膚寸舌邇
來又衰病過午食輒噎繆為淮海帥每愧厨傳闕爨無
欲清人奉使免内熱空煩赤泥印逺致紫玉玦為君伐
羔豚歌舞菰黍節禪牕麗午景蜀井出冰雪坐客皆可
人鼎器手自潔金釵候湯眼魚蟹亦應訣遂令色香味
一日備三絶報君不虚投知我非輕啜
　　　无咎和韻
唐來木蘭寺遺迹今未滅僧鐘嘲飯後語出飢客舌今
公食方丈玉茗攄噫噎當年卧江湖不泣逐臣玦中和
似此茗受水不易節輕塵散羅麴亂乳發甌雪佳辰雜
蘭艾共弔楚纍潔老謙三昧手心得非口訣誰知此間
妙我欲希超絶持誇淮北士湯缾供朝啜
　　召還至都門先寄子由
老身倦馬河堤永踏盡黄榆緑槐影荒鷄號月未三更
客夣還家時一頃歸老江湖無嵗月未填溝壑猶朝請
黄門殿中奏事罷詔許來迎先出省已飛青蓋在河梁
定餉黄封兼賜茗逺來無物可相贈一味豐年説淮潁
　　　欒城次韻
兄詩有味劇雋永和者僅同如畫影短篇泉冽不容挹
長韻風吹忽千頃經年淮海定成集走書道路未遑請
相思半夜發清唱醉墨平明照東省(詩到適/在省中)南來應帶
蜀崗泉西信近得䝉山茗出郊一飯歡有餘去嵗此時
初到潁
　　上元侍飲樓上三首呈同列
澹月疎星遶建章仙風吹下御罏香侍臣鵠立通明殿
一朶紅雲捧玉皇
薄雪初消野未耕賣薪買酒看升平吾君勤儉倡優拙
自是豐年有笑聲
老病行穿萬馬羣九衢人散月紛紛歸來一盞殘燈在
猶有傅柑遺細君(侍飲樓上則貴戚争以黄柑/遺近臣謂之傳柑蓋故事也)
　　　欒城次韻二首
敵去邉城少奏章雪殘中禁罷焚香都人知有新年喜
争看琱輿金鳳皇
春來有意乞歸耕足痺三年久未平(頃奉使契丹墜馬/傷足已三年矣)
忽記上元鑾輅出起聴前殿曉鐘聲
　　　魯直次韻
赭黄繖底望龍章不㫁惟聞寳炬香一片韶音歸複道
重瞳左右列英皇
端門魏闕鬱峥嶸燈火如山輦路平不待上林鶯百囀
教坊先已進春聲
仗下蕃夷各一羣機泉如雨自繽紛諦觀香案傍邉吏
却是茅山大小君
　　　少游次韻(此三詩魯直少游集中皆有/之未知誰之所作姑兩存之)
赭皇繖底望龍章不㫁惟聞蠟炬香一片韶音歸複道
重瞳左右列英皇
端門魏闕鬱峥嶸燈火如山輦路平不待上林鶯百囀
教坊先已進春聲
仗下蕃夷各一羣機泉如雨自繽紛諦觀香案傍邉吏
却是茅山大小君
　　送黄師是赴兩浙憲
世久無此士我晚得王孫寜非叔度家豈出次公門白
首沉下吏緑衣有公言哀哉吴越人久為江湖吞官自
倒帑廪飽不及黎元近聞海上港漸出水底村願君五
袴手招此半菽魂一見刺史天稍忘獄吏尊㑹稽入吾
手鏡湖小於盆比我東來時無復瘡痍存
　　　文潛次韻(少一韻/)
昔見君納婦今見君抱孫先公力種徳子合大其門何
為亦如我有抱不得言峥嶸胸中氣黙黙自吐吞誰知
東坡老感激論元元欲將洛陽裘盡蓋江湖村既係海
若頸又鞭江胥魂意令仰天民不隔頂上盆我獨乞禪
牀一氣中夜存
　　次韻滕大夫雪浪石
大行西來萬馬屯𫝑與岱嶽争雄尊飛狐上黨天下脊
半掩落日先黄昬削成山東二百郡氣壓代北三家村
千峯石巻矗牙帳崩崖鑿斷開土門朅來城下作飛石
一礮驚落天驕魂承平百年烽燧冷此物僵卧枯榆根
畫師争摹雪浪勢天工不見雷斧痕離堆四面繞江水
坐無蜀士誰與論老翁兒戯作飛雨把酒坐看珠跳盆
此身自幻孰非夣故國山水聊心存
　　　欒城次韻
謫居杜老嘗東屯波濤遶屋知龍尊門前石岸立精鐡
朝汐洗盡莓苔昬野人相望夹水住扁舟時過江西村
牕中縞練舒眼界枕上雷霆驚耳門不堪水怪妄欺客
欲借楚些時招魂人生出處固難料流萍著水初無根
旌旗旋逐金鼔發蓑笠尚帶風雨痕髙齋雪浪巻蒼石
北叟未見疑戱論激泉飛水行亦凍窮邉臘雪如翻盆
一杯徑醉萬事足江城氣味猶應存
　　　少游次韻(少一韻/)
漢庭卿士如雲屯結綬彈冠朝至尊登髙履危足在外
神色不變惟伯昬金華掉頭不肯住乞身欲老江南村
天恩許兼兩學士將兵百萬守北門居士彊名曰天元
寤寐山水勞心魂髙齋引泉注竒石迅若飛浪來雲根
朔南修好八十載兵法雖妙何足論夜䦨蕃漢人馬静
想見雉堞低金盆報罷五更人吏散坐調一氣白元存
　　　文潛次韻
中山士馬如雲屯號今惟覺將軍尊熊旗犀甲羅左右
金鉦鳴鼔諠朝昬少年畎畆老為將誰能復記躬耕村
東坡先生事業異道峻不得安脩門眼前富貴念不起
惟有山林勞夣魂榛中竒石安至此坐䝉湔洗見本根
奔流驟浪勢萬里至畫乃掃筆墨痕黄牛三峡固細事
赤壁長江何足論能令萬古蛟蜃怪么麽入此琉璃盆
扁舟獨往則不可平生致君言具存
　　　无咎次韻
居庸滅烽惟留屯時平更覺將軍尊鈴齋看雪擁衲坐
急鼔又報邉城昬百壺髙宴梨栗圃千里未盡桑麻村
天憐公老無以樂一星飛墮從天門得無遺履穀城化
恐是吃草金華魂不然荆棘霜露底兀然竒怪來無根
女媧擣鍊所遺棄奔潨尚有河漢痕豈其謀國坐不用
聊以永日寜復論跳梁不憂牧並塞綏納可使魚游盆
公歸廊廟誰得挽此石萬古當長存
　　子由生日以檀香觀音像及新合印香銀篆槃為
　　　夀
旃檀婆律海外芬西山老臍柏所薫香螺脱黶來相羣
能結縹渺風中雲一燈如螢起㣲焚何時度盡繆篆紋
繚繞無窮合復分緜緜浮空散氤氲東坡持是夀夘君
君少與我師皇墳旁資老聃釋迦文共厄中年㸃蠅蚊
晚遇斯須何足云君方論道承華勛我亦旗鼔嚴中軍
國恩當報敢不勤但願不為世所醺邇來白髮不可耘
問君何時返鄉枌收拾散亡理放紛此心實與香俱焄
聞思大士應已聞
　　　欒城次韻
日月中人照與芬心虚慮盡氣則薫彤霞㸃空來羣羣
精誠上徹天無雲寸田幽闕煗不焚眇眎中外綘錦紋
㝠然物我無復分不出不入常氤氲道師東西指示君
乘此飛仙勿留墳茅山隐居有遺文世人心動隨䖟蚊
不信成功如所云蚤夜賓餞同華勛爾來僅能破魔軍
我經生日當益勤公禀正氣飲不醺梨棗未寔要鋤耘
日云暮矣収桑枌西還閉門止紛紛憂愁真能散悽焄
萬事過耳今不聞(登真隐訣云日中青帝曰/照龍韜其夫人曰芬豔嬰)
　
　
　
　
　
　
　
　坡門酬唱集巻十二
欽定四庫全書
　坡門酬唱集巻十三
　　　　　　　　　　　　　宋　邵浩　編
　東坡
　　壺中九華詩(并引山一統志九華山在青陽縣舊名/九子  李白謂九峯似蓮花乃更今名)
　　湖口人李正臣蓄異石九峯玲瓏宛轉若牕櫺然
　　予欲以百金買之與仇池石為偶方南遷未暇也
　　名之曰壺中九華且以詩記之
清谿電轉失雲峯夢裏猶驚翠掃空五嶺莫愁千嶂外
九華今在一壺中天池水落層層見玉女牕明處處通
念我仇池太孤絶百金歸買碧玲瓏
　　予昔作壺中九華詩其後八年復過湖口則石已
　　　為好事者取去乃和前韻以自解也
江邉陣馬走千峯問訊方知冀北空尤物已隨清夢㫁
真形宛在畫圖中歸來晚嵗同元亮却掃何人伴敬通
賴有銅盆修石供仇池玉色自璁瓏
　　　魯直次韻(湖口人李正臣蓄異石九峯東坡先/生名日壺中九華并為作詩後八年)
　　　　(自海外歸湖口石已為好事者所取乃和前/篇以為笑實建中靖國元年四月十六日明)
　　　　(年當崇寜之元年五月二十日庭堅繫舟湖/口李正臣持此詩來石既不可復見東坡亦)
　　　　(下世矣感歎不/足因次前韻)
有人夜半持山去頓覺浮嵐㬉翠空試問安排華屋處
何如零落亂雲中能回趙璧人安在已入南柯夣不通
賴有霜鐘難席巻袖椎來聽響玲瓏
　　江西
江西山水真吾邦白沙翠竹石底江舟行十里磨九瀧
篙聲犖确相舂撞醉卧欲醒聞淙淙真欲一口吸老龎
何人得雋窺魚矼舉义絶呌尺鯉雙
　　　欒城次韻
許君馬老共一邦西山㫁處流蜀江誰令十載重渡瀧
灘頭舊寺晨鐘撞亂流赤脚記淙淙道俗自謂丹霞龎
便令築室修畦矼往來二老笻一雙(予與筠州聰長/老有十年之舊)
　　遊羅浮山示兒子過
人間有此白玉京羅浮見日鷄一鳴南樓未必齊日觀
鬱儀自欲朝朱明(劉夣得有記羅浮夜半見日事山不/甚髙而夜見日此可異也山有二石)
(樓今延祥寺在南樓下朱明洞在/沖虚觀後云是蓬萊第七洞天)東坡之師抱朴老真
契蚤已交前生玉堂金馬久流落寸田尺宅今誰耕道
華亦嘗啖一棗(唐永樂道士侯道華竊食鄧天師藥仙/去永樂有無核棗人不可得道華獨得)
(之予在岐山下/亦嘗得食一枚)契虚正欲仇三彭(唐僧契虛遇人導游/稚川仙府真人問曰)
(汝絶三彭之仇/乎契虚不能答)鐡橋石柱連空横(山有鐡橋石/柱人罕至者)杖藜欲
趁飛猱輕雲溪夜逢瘖虎伏(山有/啞虎)斗壇畫出銅龍吟(沖/虚)
(觀後有朱真人朝斗壇近於/壇上獲銅龍六又銅魚一)小兒少年有竒志中宵起
坐存黄庭近者戯作凌雲賦筆勢髣髴離騷經負書從
我盍歸去羣仙正草新宫銘汝應奴𨽻蔡少霞我亦季
孟山𤣥鄉(唐有夣書新宫銘者云紫陽真人山𤣥卿撰/其畧曰良常西麓原澤東泄新宫宏宏崇軒)
(䡾䡾又有蔡少霞者夣人遣書碑銘曰昔乘魚車今蔡/履瑞雲躅空仰塗綺輅輪囷其末題云五雲書閣吏)
(少霞/書)還須畧報老同叔贏粮萬里尋初平(子由一/字同叔)
　　　欒城次韻
客迷墮澗逢玉京雲行夭喬風號鳴暗中過盡石髓滑
驚喜觀闕朝霞明東坡南去類此客擠者力盡非求生
偶然瀕海少氛氣復有福地容躬耕諸侯歴聘謝魯叟
茅簷燕坐師老彭天樞旋結日珠重人寰下視鴻毛輕
俗縁漸覺冰雪解元氣乍復蛟虬獰逺遊脱屣入蓋竹
初怪長史留家庭後來玉斧小兒子亦入真誥參仙經
試令子弟學諸許還家不用劍閣銘洞天聞亦有圖籍
但恐未免如公卿此心願與世無事不願與世平不平
　　上元夜
前年侍玉輦端門萬枝燈璧月挂罘罳珠星綴觚稜去
年中山府老病亦宵興牙旗穿夜市鐡馬響春冰今年
江海上雲房寄山僧亦復舉膏火松間見層層散策桄
榔林林疎月鬅鬙使君置酒罷簫鼔轉松陵狂生來索
酒(賈道/人也)一舉輒數升浩歌出門去我亦歸瞢騰
　　　欒城次韻
誰憐東坡老獨看南海燈故人隐山麓燕坐銷牀稜人
生天運中往返成廢興炎起㸑下薪凍合瓶中冰賴有
不變處寂如方定僧建成亦巖邑燈火髙下層頭陀舊
所識天寒髮鬅鬙問我何時來嗟哉谷為陵幸此米方
賤日食聊一升夜出隨衆樂餔糟共騰騰
　　連雨江漲二首
越井岡頭雲出山䍧牁江上水如天牀牀避漏幽人屋
浦浦移家蜑子船龍巻魚鰕并雨落人隨雞犬上墻眠
只應樓下平堦水長記先生過嶺年
急雨蕭蕭作晚凉卧聞榕葉響長廊㣲明燈火耿殘夣
半濕簾帷浥舊香髙浪隠牀吹甕盎闇風驚樹擺琳琅
先生不出晴無用留向空堦滴夜長
　　　欒城次韻
南過庾嶺更千山蒸潤由來共一天雲塞虚空雨翻瓮
江侵城市屋浮船東郊晚稻須重鍤西舎原蠶未及眠
獨棹扁舟趁申卯米鹽奔走笑當年
客到炎陬喜蹔凉江吹虚閣雨侵廊囬看野寺山溪隔
卧覺晨炊稻飯香荔餉深紅陋櫻棗桂醅浮白比琳琅
恩移嶠北應非晚未省南遷日月長
　　六月十二日酒醒步月理髮而寢
羽蟲見月争翾翻我亦散髪虚明軒千梳冷快肌骨醒
風露氣入霜蓬根起舞三人漫相屬停杯一問終無言
曲肱薤簟有佳處夢覺瓊樓空㫁魂
　　　欒城次韻(轍有白髪近二十年矣然止百餘莖/不増不減䖍州道人王正彦教令㧞)
　　　　(去以真水火養之恐不復更生從其言已數/月而白髪不出更年嵗不見豈真不生耶子)
　　　　(瞻兄示我月中梳頭詩/戯次來韻言㧞白之騐)
水上有車車自翻懸霤如線垂前軒霜蓬已枯不再緑
有客勸我抽其根枯根已去紫茸茁珍重已試幽人言
紛紛華髪何足道當返六十過去魂
　　復次韻和子由
夏畦流膏白雨翻北忩幽人卧羲軒風輪曉入春笋節
露珠夜上秋禾根(或為予言草木之長常在昧明間蚤/作而伺之乃見其㧞起數寸竹笋尤)
(甚又夏秋之交稻方含秀黄昬月出露珠起於其根纍/纍然忽自騰上若有推之者或入於莖心或垂於葉端)
(稻乃秀實騐之信然此二事與/子由養生之説契故以此為寄)從來白髮有公道始信
丹經非妄言此身法報本無二他年妙絶兼形魂(傳燈/録有)
(形神俱妙者乃不/復有解化之事)
　　白鶴峯新居欲成夜過西隣翟秀才二首
林行婆家初閉户翟夫子舎尚留闗連娟缺月黄昬後
縹緲新居紫翠間繫悶豈無羅帶水(韓退之云水作青/羅帶山如碧玉篸)
割愁還有劍鋩山(栁子厚云海上尖鋒若劍鋩秋/來處處割愁腸皆嶺南詩也)中原
北望無歸日隣火村舂自往還
甕間畢卓防偷酒壁後匡衡不㸃燈待鑿平江百尺井
要分清署一壺冰佐卿恐是歸來鶴次律寜非過去僧
他日莫尋王粲宅夢中來往本何曽
　　　欒城次韻
老罷子卿還屬國功成定逺恨陽闗漂流豈必風波險
顛沛何妨枕席間伏臘便應隨俚俗室廬聞似勝家山
因縁宿世非今日賴有隂功許旋還(此説見/佛書)
山連上帝朱明府心是南宗無盡燈過去欹危空比夣
年來瘴毒冷如冰圖書一笑寜勞客音信頻來尚有僧
梨棗功夫三嵗辦不縁憂患亦何曽
　　行瓊儋間肩輿坐睡夣中得句云千山動麟甲萬
　　　谷酣笙鐘覺而遇清風急雨戱作此數句
四州環一島百洞蟠其中我行西北隅如度月半弓登
髙望中原但見積水空此生當安歸四顧真途窮眇觀
大瀛海坐詠談天翁茫茫太倉中一米誰雌雄幽懐忽
破散長嘯來天風千山動麟甲萬谷酣笙鐘安知非羣
仙鈞天宴未終喜我歸有期舉酒屬青童急雨豈無意
催詩走羣龍夢雲忽變色笑電亦改容應怪東坡老顔
衰語徒工久矣此妙聲不聞蓬萊宫
　　用韻寄子由
我少即多難邅囬一生中百年不易滿寸寸彎强弓老
矣復何言榮辱今兩空泥洹尚一路(古語云十方薄伽/梵一路涅槃門)
所向餘皆窮似聞崆峒西仇池迎此翁胡為適南海復
駕垂天雄下視九萬里浩浩皆積風囬望古合州屬此
琉璃鐘離别何足道我生豈有終渡海十年歸方鏡照
兩童還鄉亦何有暫假壺公龍峨眉向我笑錦水為君
容天人巧相勝不獨數子工指㸃昔游處蒿萊生故宫
　　　欒城次韻
我遷海康郡猶在寰海中送君渡海南風帆若張弓笑
揖彼岸人囬首平生空平生定何有此去未可窮惜無
好勇夫從此乘桴翁幽子疑龍鰕牙湏竟誰雄閉門亦
勿見一齅同香風晨朝飽粥飯洗缽隨僧鐘有問何時
歸兹焉若將終居家出家人豈復懐兒童老耼真吾師
出入初猶龍籠樊顧甚密俛首姑爾容衆人指我笑韁
鎻無此工一瞬千佛土相期兠率宫
　　聞子由瘦一首(儋耳至難/得肉食)
五日一見花猪肉十日一遇黄鷄粥土人頓頓食藷芋
薦以熏䑕燒蝙蝠舊聞蜜唧嘗嘔吐稍近蝦蟇縁習俗
十年京國厭肥羜日日蒸花壓紅玉從來此腹負將軍
今者固宜安脱粟(俗諺云大將軍食飽捫腹而歎曰吾/不負汝左右曰將軍固不負此腹此)
(腹負將軍未嘗/出少智慮也)人言天下無正味蝍蛆未遽賢麋鹿海
康别駕復何為帽寛帶落驚僮僕相看㑹作兩臞仙還
鄉定可騎黄鵠
　　　欒城次韻
多生習氣未除肉長夜安眠懶食粥屈伸久已效熊虎
倒掛漸擬同蝙蝠衆笑忍饑長杜門自恐暮年還入俗
經旬輒瘦駭隣父未信腦滿添黄玉海夷旋覺似齊魯
山蕨仍堪嘗菽粟孤舡㑹復見洲渚小車未用安羊鹿
海南老兄行尤苦樵㸑長須同一僕此身所至即所安
莫問歸期兩黄鵠
　　獨覺
瘴霧三年恬不怪反畏北風生體疥朝來縮頸似寒鴉
焰火生薪聊一快紅波飜屋春風起先生黙坐春風裏
浮空眼纈散雲霞無數心花發桃李翛然獨覺午牕明
欲覺猶聞醉鼾聲囬首向來蕭瑟處也無風雨也無晴
　　　欒城次韻
咄咄書空中有怪内熱搜膏發癰疥羮藜飯芋如固然
飽食安眠真一快午鷄鳴屋呼不起欠伸結貝重衾裡
此身南北赴天工竹杖芒鞋即行李夜長却對一燈明
上池溢流㣲有聲幻中非幻人不見本來日月無隂晴
　　十二月十七日夜坐達曉寄子由
燈燼不挑垂暗蕊爐灰重撥尚餘熏清風欲發鴉翻樹
缺月初升犬吠雲閉眼此心新活計隨身孤影舊知聞
雷州别乘應危坐跨海幽光與子分
　　　欒城次韻
月入虚牕疑欲旦香凝幽室久猶熏清風巧為吹餘瘴
疎雨時來報㫁雲南海炎凉身已慣北方毁譽耳誰聞
遥知挂壁瓢無酒歸舶還將一酌分
　　謫居三適三首
　　　旦起理髪
安眠海自運浩浩朝黄宫日出露未晞欎欎濛霜松老
櫛從我久齒疎含清風一洗耳目明習習萬竅通少年
苦嗜睡朝謁常悤悤爬搔未云足已困冠巾重何異服
轅馬沙塵滿風􁎦琱鞍響珂月實與杻械同解放不可
期枯栁豈易逢誰能書此樂獻與腰金公
　　　午窻坐睡
蒲團蟠兩膝竹几閣雙肘此間道路熟徑到無何有身
心兩不見息息安且久睡蛇本亦無何用鉤與手神凝
疑夜禪體適劇夘酒我生有定數禄盡空餘夀枯楊不
飛花膏澤囬衰朽謂我此為覺物至了不受謂我今方
夣此心初不垢非夣亦非覺敢問希夷叟
　　　夜卧濯足
長安大雪年束薪抱衾裯雲安市無井斗水寛百憂今
我逃空谷孤城嘯鵂鶹得米如得珠食菜不敢留况有
松風聲釡􁃺鳴颼颼瓦盎深及膝時復冷暖投明燈一
爪剪快若鷹辭韝天低瘴雲重地薄海氣浮土無重膇
藥獨以薪水瘳誰能更包裹冠履裝沐猴
　　　欒城次韻
　　　　旦起理髪
道人鷄鳴起趺坐存九宫靈液流下田茯苓抱長松顛
毛得餘潤冉冉欺霜風俯就無數櫛九九為一通洗沐
廢已久徐之勿悤悤氣來自湧泉至此知㡬重近聞西
邉將袒裼擁馬鬃歸來建赤油不復儕伍同笑我守尋
尺求與真源逢人生各有安未肯易三公
　　　　午窻坐睡
定中龍眠膝定起栁生肘心無出入異三昩亦何有晴
牕午隂轉坐睡一何久頺然擁褐身剥啄叩門手褰帷
顧我笑疑我困宿酒不知吾喪我冰消不遺夀空虚無
一物彼物自枯朽夢中得靈藥此藥從誰受侵尋入四
肢欲洗自無垢從今百不欠只欠歸田叟
　　　　夜卧濯足
海民慢寒備不畜衾與裯雖苦地氣洩亦無徒跣憂逐
客久未安集舎占鵂鶹念昔使胡中車馳卒不留貂裘
遡北風十襲猶颼颼中途履冰河馬倒身自投宛足費
馮翼千里煩帣韝十年事湯劑風雨氣輒浮南來足憂
慮此病何時瘳名身孰親疎謹勿求封侯
　
　
　
　
　
　
　
　
　
　
　
　
　
　
　坡門酬唱集巻十三
欽定四庫全書
　坡門酬唱集巻十四
　　　　　　　　　　　　　宋　邵浩　編
　東坡
　　子由生日
上天不難知好惡與我一方其未定間人力破隂隲少
忍待其定報應真可必季氏生而仁觀過見其實端如
栁下惠焉徃不三黜天有時而定夀考未易畢兒孫七
男子(三子/四孫)次第皆逢吉遥知設羅門獨掩懸罄室囬思
十年事無愧箧中筆但願白髪兄年年作生日
　　　欒城次韻
弟兄本三人懐抱䘮其一頎然仲與叔耆老天所隲師
心每獨徃可否輙自必折足非所恨所恨覆鼎實上頼
吾君仁議止海濵黜凄酸念母氏此恨何時畢平生賢
孟博苟生不謂吉歸心天若許定卜老泉室凄凉百年
後事付何人筆于今兄獨知言之泣生日
　　以黄子木拄杖為子由生日之夀
靈夀扶孔光菊潭飲伯始雖云閒草木豈樂䝉此恥一
時偶収用千載相瘢疻海南無嘉植野果名黄子堅瘦
多節目天材任操倚嗟我始剪裁世用或縁此貴從老
夫手往配先生几相從歸故山不愧仙人杞(本草枸杞一/名仙人杖)
　　　欒城次韻
老至亦有漸五十惟杖始行年日辰匝幸免鄉閭恥罪
重瘡難平餘痂未脱疻登山足猶健不用扶兒子吾兄
念辛勤贈此攜且倚他年賜環日田舍猶須此早收藤
節杯旋綴烏皮几茅簷數間足不用伐桐杞
　　李伯時畫其弟亮功舊隠宅圖
樂天早退今安有摩詰長閒古亦無五畆自栽池上竹
十年空看􁋝川圖近聞陶令開三徑應許揚雄寄一區
晚嵗與君同活計如雲鵝鴨散平湖
　　　魯直次韻
今人常恨古人少今得見之誰謂無欲學淵明歸作賦
先煩摩詰畫成圖小池已築魚千里隙地仍栽芋百區
朝市山林俱有累不居京洛不江湖
　　贈嶺上老人
鶴骨霜髯心已灰青松合抱手親栽問翁大庾嶺頭住
曽見南遷㡬箇囬
　　　欒城次韻代老人答
嶺頭盧老一罏灰長短根莖各自栽輕賤已消先世業
知君海上去仍囬
　　過嶺二首
暫著南冠不到頭却随北雁與歸休平生不作兎三窟
今古何如貉一丘當日無人送臨賀至今有廟祀潮州
劍闗西望七千里乘興真為玉局游
七年来往我何堪又試曺溪一勺甘夣裏似曽遷海外
醉中不覺到江南波生濯足鳴空澗霧繞征衣滴翠嵐
誰遣山鷄忽飛起半嵓花雨落毿毿
　　　欒城次韻一首
山林瘴霧老難堪歸去中原荼亦甘有命誰令終返北
無心自笑欲巢南蠻音慣習疑傖語脾病縈纒帶嶺嵐
手挹祖師清净水不嫌白髮照毿毿
　　和陶止酒(并引/)
　　丁丑嵗余謫海南子由亦貶雷州五月十一日相
　　遇於藤同行至雷六月十一日相别渡海余時病
　　痔呻吟子由亦終夕不寐因誦淵明詩勸余止酒
　　乃和元韻因以贈别庶㡬真止矣
時来與物逝路窮非我止與子各意行同落百蠻裏蕭
然兩别駕各擕一稚子子室有孟光我室惟法喜相逢
山谷間一月同卧起茫茫海南北粗亦足生理勸我師
淵明力薄且為已㣲疴坐杯酌止酒則瘳矣望道雖未
見隠約見津涘從今東坡室不立杜康祀
　　　欒城和
少年無大過臨老重復止自言衰病根恐在杯酒裏今
年各南遷百事付諸子誰言瘴霧中乃有相逢喜連牀
聞動息一夜再三起泝流俯仰得此病竟何理平生不
尤人未免亦求已非酒猶止之其餘真止矣飄然從孔
公乘桴南海涘路逢安期生一笑千萬祀
　　和陶勸農(并引/)
　　海南多荒田俗以貿香為業所産秔稌不足於食
　　乃以藷(時諸/切)芋雜米作粥糜以取飽予既哀之乃
　　和淵明勸農詩以告其有知者
咨爾漢黎均是一民鄙夷不訓夫豈其真怨忿刼質尋
戈相因欺謾莫訴曲自我人
天禍爾土不麥不稷民無用物怪珍是植播厥熏木腐
餘是穡貪夫汚吏鷹鷙狼食
豈無良田膴膴平陸獸蹤交締鳥喙諧穆驚麏朝射猛
豨夜逐芋羮藷糜以飽耆宿
聽我苦言其福永久利爾鋤耜好爾隣耦斬艾蓬藋南
東其畆父兄搢梃以抶游手
天不假易亦不汝匱春無遺勤秋有厚冀雲舉雨决婦
姑畢至我良孝愛袒跣何愧
逸諺戲侮博奕頑鄙投之生黎俾勿冠履霜降稻實千
箱一軌大作爾社一醉醇美
　　　欒城和(并引/)
　　　子瞻兄和淵明詩六章哀儋耳之不耕予居海
　　　康農亦甚惰其耕者多閩人也然其民甘於魚
　　　鰍蟹蝦故蔬果不毓冬温不雪衣被吉貝故蓺
　　　麻而不績生蠶而不織羅紈布帛仰於四方之
　　　負販工習於鄙樸故用器不利醫奪於巫鬼故
　　　方術不治予居之半年凡羇旅之所求皆不獲
　　　故亦和此篇以告其窮庶㡬有勸焉
我遷海康寔編於民少而躬耕老復其真乘流得坎不
問所因願以所知施及斯人
我行四方稻麥黍稷果蔬蒲荷百種咸植糞溉耘耔乃
後有穡爾獨何為開口而食
掇拾於川搜捕於陸俯鞠婦子仰薦昭穆閩乘其媮載
耒逐逐計無百年謀止信宿
我歸無時視汝長久孰為沮溺風雨相耦築室東臯取
足南畆后稷為烈夫豈一手
斵木陶工器則不匱績麻繅蠒衣則有冀藥餌具前病
曷從至坐而告窮相視徒愧
莫為之唱㝠不謂鄙一夫前行百夫具履以為不信出
視同軌期爾十年風變而美
　
　
　
　
　
　
　
　
　坡門酬唱集巻十四
欽定四庫全書
　坡門酬唱集巻十五
　　　　　　　　　　　　　宋　邵浩　編
　東坡
　　和陶飲酒詩二十首
　　吾飲酒至少常以把盞為樂往往頺然坐睡人見
　　其醉而吾中了然蓋莫能名其為醉為醒也在揚
　　州時飲酒過午輒罷客去解衣槃薄終日歡不足
　　而適有餘因和陶淵明飲酒二十詩庶以髣髴其
　　不可名者以示舎弟子由晁无咎學士(晁无咎名/補之時通)
　　(判揚/州)
我不如陶生世事纒綿之云何得一適亦有如生時寸
田無荆棘佳處正在兹縱心與事往所遇無復疑偶得
酒中趣空杯亦常持
二豪詆醉客氣擁胸中山漼然似冰釋亦復在一言嗇
氣實其腹云當享長年少飲得徑醉此秘君勿傳
道䘮士失已出語輒不情江左風流人醉中亦求名淵
明獨清真談笑得此生身如受風竹掩冉衆葉驚俯仰
各有態得酒詩自成
蠢蝡食葉蟲仰空慕髙飛一朝傅兩翅乃得粘網悲啁
啾同巢雀沮澤疑可依赴水生兩殻遭閉何時歸二蟲
竟誰是一笑百念衰幸此未化間得酒君莫違
小舟真一葉下有暗浪喧夜棹醉中發不知枕几偏天
明問前路已度千金山嗟我亦何為此道常往還未來
寜早計既往復何言
百年六十化念念竟非是是身如虚空誰受譽與毁得
酒未舉杯䘮我固忘爾倒牀自甘寢不擇菅與綺
頃者大雪年海波翻玉英有士常痛飲飢寒見真情牀
頭有敗榼孤坐時一傾未能平體粟且復澆腸鳴脱衣
裹凍酒每醉念此生
我坐華堂上不改麋鹿姿時來蜀岡頭喜見霜松枝心
知百尺底已結千嵗竒煌煌凌霄花纒繞復何為舉觴
酹其根無事莫相覊
芙渠在秋水時節自闔開清風亦何意入我芝蘭懐一
隨採折去永與江湖乖㫁絲不復續斗水何足栖不如
玉井蓮結根天地泥感此每自慰吾事幸不諧醉中有
歸路了了初不迷乘流且復逝抵曲吾當囬
籃輿兀醉守路轉古城隅酒力如過雨清風消半途前
山正可數後騎且勿驅我縁在東南往寄白髪餘遥知
萬松嶺下有三畆居
民勞吏無徳嵗美天有道暑雨避麥秋温風送蠶老三
咽初有聞一溉未濡槁詔書寛積欠父老顔色好再拜
賀吾君獲此不貪寳頺然笑阮籍醉几書謝表
我夣入小學自謂總角時不謂有白髮猶誦論語辭人
間本兒戯顛倒畧似兹惟有醉時真空洞了無疑墜車
終莫傷莊叟不吾欺呼兒具紙筆醉語輒録之
醉中雖可樂猶是生滅境云何得此身不醉亦不醒癡
如景升牛莫保尻與領黠如東郭㕙束縛作毛頴乃知
嵇叔夜非坐虎文炳
我家小馮君天性頗淳至清坐不飲酒而能容我醉歸
休要相依謝病當以次豈知山林士骯髒乃爾貴乞身
當念早過是恐少味
去鄉三十年風雨荒舊宅惟存一束書寄食無定迹每
用愧淵明尚取禾三百頎然六男子粗可傳清白於吾
豈不多何事復歎息
嘵嘵六男子絃誦各一經復生五丈夫戢戢丁欲成歸
田了門户與國充踐更普兒初學語玉骨開天庭淮老
如鶴雛破殻已長鳴舉酒屬千里一歡愧凡情
淮海雖故楚無復輕揚風齋厨聖賢雜無事時一中誰
言大道逺正賴三杯通使君不夕坐衙門散刀弓
何人築東臺一郡坐可得亭亭古浮圖獨立表衆惑蕪
城閲興廢雷塘㡬開塞明年起華堂置酒弔亡國無令
竹西路歌吹久寂黙
晁子天麒麟結交及未仕髙才固難及雅志或類已各
懐伯業能共有丘明恥歌呼時就君指我醉鄉里吳公
門下客賈誼獨見紀請作鵩鳥賦我亦得坎止為樂當
及時緑髮不可恃
蓋公偶談道齊相獨識真頺然不事事客至先飲醇當
時劉項罷四海瘡痍新三杯洗戰國一斗消强秦寂寥
千載後陽公嗣前塵醉卧客懐中多言笑徒勤我時閲
舊史獨與三人親未暇餐脱粟苦心學平津草書亦何
用醉墨淋衣巾一揮三十幅持去聽座人
　　　欒城和
我性本疎懶父母强教之逡巡就科選逮此少年時幽
憂二十年懶性祇如兹偶然踐黄闥俯仰空自疑乞身
未敢言常愧外物持
人言性本静不必林與山世雖有此理知誰非妄言自
我作歸計於今十餘年低回軒冕中此語愧虛傳
世人豈知我兄弟得我情少年喜文章中年慕功名自
從落江湖一意事養生富貴非所求寵辱未免驚平生
不解飲欲醉何由成
秋鴻一何樂空際乘風飛秋蟲一何憂壁間終夜悲憂
樂本何有力盡兩無依物生逐所遇久行不知歸少年
氣難囬老者百事衰聊復沃以酒永與狂心違
昔在建成市鹽酒晝夜喧夏潦恐天漏冬雷知地偏妻
孥日告我胡不反故山一来朝廷上七十不知還有寓
均建成且志昔日言
夣中見百怪一一皆謂是醉中身已忘萬事随亦毁此
心不應然外物妄使爾安心十年後此語知非綺
開巻觀古人誰非一世英骨肉委黄壚冺滅俱無情憧
憧来無盡擾擾相奪傾驚雷震朱夏鮮能及秋鳴得酒
且酣飲問誰逃死生
明月出東墻萬物含餘姿孤蟬庇繁隂衆鳥栖髙枝解
衣適少事捫腹知亡竒朝與羣動作暮復何所為此時
不自有日出還受覊
尺書千里至輟食手自開將卜東南居故鄉非所懐勿
言湖山美永與平生乖鴻雁秋南来及春思故栖蛟龍
乘風雲既雨反其泥兄弟通四海叩門事雖諧直道竟
三黜去國終恐迷何如自衛反闕里從參囬
羌氐忘君恩戰鼓驚西隅邊候失晨夜驛騎馳中途詔
書止窮征諸將守来驅敵㣲勢可料師競力無餘防邊
未云失憂愧懐安居
脩已以安人嗟古有此道平生妄為得忽忽恨衰老年
來亦見用何益世枯槁逡巡事朝謁出入自媚好報君
要得人被褐信懐寳斯人何時見即上歸耕表
春旱麥半死夏雨欣及時出郊視禾田父老有好辭秋
隂結愁霖似欲直敗兹㝠㝠人天際景響良不疑精誠
發中禁愍黙非有欺雞號日東出乃令民信之
天厨釀冰池揺蕩畏出境衰年雜羸病一醉百不醒鸞
臺異諸曺有政非簿領頺然雖無責固謝出囊頴囬首
愧周行羣英粲彪炳
淮海老使君受詔行當至居官不避事無事輒徑醉平
生自相許兄先弟亦次東南豈徒往多難嫌暴貴白首
六鄉中嚼蠟那復味
去年旅都城三月不求宅彼哉安知我争掃習禮迹三
已意無怨心伏鷙鳥百無私心如丹經患髪先白功名
已不求餘事復何惜
家居簡餘事猶讀外景經浮塵掃欲盡火棗行當成清
晨委羣動永夜依寒更低帷閟重屋微月流中庭依松
白露上厯坎幽泉鳴功從猛士得不取兒女情
南方有貧士狂怪如病風垢面髪如葆自汙屠酒中導
我引河水上與崑崙通長箭挽不盡不中無尤弓
清秋九日近菊酒皆可得永愧陶翁飢雖飢心不惑懐
忠受正命賦命本通塞斯人今若在可與同事國惜哉
委荆榛忍飢長嘿嘿
我友二三子兼有仕未仕青松出林秀豈獨私與已歛
然不求人而我自罍恥臨風忽長鳴誰信日千里江行
視漁父但自正綱紀持綱起萬目魴鱒皆可止老成日
就衰所餘殆難恃
諸妄不可頼所頼惟一真内欲求性命油然反清淳外
將應物化致一常自新商於四父老攜手初逃秦翻然
感漢徳投足復踐塵出處蓋有道豈為諸吕勤嗟我千
嵗後淡然與之親還將山林姿俛首要路津囊中舊時
物布衣白綸巾功成不歸去愧此同心人
　　　文潛和十九首(鄙性嗜酒親朋所知也紹聖丙/子得官明道寓居宛丘職閒無)
　　　　(事終日杜門人知其好飲也或饋之酒不問/寒暑日輒數酌飲雖不多而樂則有餘因讀)
　　　　(淵明飲酒詩竊愛其文辭而慕其放逹因次/其韻嗟余與淵明神交於千載之上者豈敢)
　　　　(論詩哉直好飲者庶㡬耳得詩一十/九首  又缺一首共存一十八首)
我欲常飲酒俗事苦奪之飲酒不得醉何如未飲時顛
倒衆譏笑佳處正在兹念此雖杜門濁醪日常持
出門憚應接俗事多不情對酒輒拜辭好禮以求名嗟
嗟名㡬何曷足善爾生共處一泡中倐忽風濤驚好飲
信無補不飲亦何成
我久喜文辭思與鴻鵠飛老来覺非是念昔正可悲買
金鑄杜康百拜誓歸依晉陶與康伯九原吾與歸渉世
苦不諧多病身早衰惟有尊中君不與我心違
處樂非縱情處静非避喧豪夷與枯槁彼各據一偏悠
然獨樂處在我不在山羲皇迹已逺三酌呼可還一樽
每獨睡不待賔客言
所嗜人不得一物百非是猶有尊中酒道勝無敢毁彼
哉譏謗者誑口而信耳當憂十八隔罰此繆語綺
自庇無一椽道人分半宅屋西羅古殯寒草無人跡纍
纍長與少豈復待年伯鵶飛朝樹疎蟲弔宵月白平生
或不飲至此方知惜
曹參漢賢相掾吏亦豪英四海付醇酒乃真知物情亡
秦餘毒烈一洗百壺傾和氣薰醉人金革乃不鳴卑卑
談治道陋矣洛陽生
種樹東簷下雨来發幽姿㣲陽動九地光彩變新枝榮
衰一以異枯槁易神竒消息天使然人功徒爾為杜門
沽酒飲髙懸吾馬覊
里有好事者我往尊輒開我亦為之盡每往亦開懐尚
慮數見厭動作旬月乖今晨起苦晚獨坐見烏棲冬温
雪作雨里巷苦多泥且復閉門坐開巻理多諧誰知無
言中獨性不自迷得意復終日弭車不復囬
弱嵗慕世名中年頗探道世間無非苦病死與生老相
尋無窮已遞代作榮槁竒哉竺乾書百遍愈讀好汙泥
雖云濁本不害吾寳酒雖破净律吾事在律表
昔嘗罹厄疾一卧輒踰時念無所歸咎乃誓與酒辭那
知偶不死持盃復飲兹既飲輒為盡快哉復何疑神暢
病自去此説信不欺藥石傷天和此方吾笑之
世間有醉鄉百世本一境欲逰不待駕但畏足病醒其
鄉無限界亦不阻巖嶺隂陽無疾癘風俗盡箕潁君往
余請從無待宵燭炳
酒盡輒起沽躭然待酒至呼兒挈樽杓未酌兀已醉譬
如念醯醢流液不待味醉容失揖讓醉語少倫次坐客
皆揺頭知希故我貴
兒童居宛丘里巷昔所經重来三十年落魄竟何成叩
門問長老主人多已更蕭蕭城南道松栢拱墳庭念此
久興歎遊不待鷄鳴悠然且飲酒聊以慰平生
嵗晏霰雪集客庭號北風老人不復出兀坐小齋中忽
然身且老惜此嵗時窮一弛不復張吾身如挂弓
淵明酒不足種秫猶可得無秫酒須求時人嘲我惑寧
當且酣醉謹勿疑通塞似憎獨醒人豈有禁酒國酩酊
忘對言滿引常黙黙
樂天好飲者少亦登貴仕八年潯陽謫學道乃忘已與
時雖寡怨行已終有恥抗顔立朝庭放志傲閭里優游
禍福間出處皆可紀乘流與偕逝遇坎輒復止酣歌盡
百年天理端可恃
吾知李太白瀟洒本天真一飲三百杯不問漓與醇子
雲亦好飲白髪事亡新竒窮易投閣區區賦劇秦兩賢
竟誰樂千載同埃塵平生事百懶而獨於酒勤生事萬
縁疎而獨於酒親皇皇魯尼父隠者笑知津我欲去即去
柴車不勞巾但飲百年中不愧飲酒人
　　　无咎和
少賤足可喜險阻更嘗之為親謀斗粟無意出競時緬
焉效一官報國方在兹寧當不恤緯對酒懐憂疑學道
恨力淺中遭世網持
沈飲非荒宴凛然忽頺山或人欲問事已醉不能言古
来亦如此名字垂千年但問酒中適豈計飲者傳
陶公羣于人而無人之情詩豈世外語世語不可名東
坡憐此翁同調但隔生形光来户屨真處人不驚得酒
自醒醉放意無虧成
園林日夕好花繁時鳥飛少年玩芳物不飲成坐悲只
今未白髪念昔已依依紛華戰吾道决勝當有歸挫鋭
培其根外槁中匪衰念方終日行輜重安得違
一眼異青白口語来啾喧酌一不酌一用意何其偏誰
似子孫子髙栖蘇門山時随嶺雲出又與林鳥還平生
但長嘯獨為嵇生言
髙賢衆所懐衆理應取是如何濟衆事難成復易毁功
成身無與天運亦復爾軒裳役羣愚兒曹眩文綺
庭前兩古柏凌霄粲其英問此誰榮枯雪霜見其情榮
枯何足計有酒還自傾熟寐暫展轉覺来一蟬鳴歸休
但如此便足了平生
功名有天命美好無定姿雲夣未足吞聊可巢一枝同
時金門士文學多瑰竒幞被向淮海酣放遽爾為車蓋
豈不榮野馬不受覊
城東故鹽渠自昔誰所開似説全盛時邈焉一長懐穿
渠引江水此計未為乖千帆競暮入集浦如鳥棲萬疇
分白浪嘉稻擢新泥恐此太多事且當寄嬉諧疏通養
魚鳥花栁共低迷時時載酒往江上亦忘囬
大明唐来寺廢苑西南隅青松拱髙阜﨑嶇有㣲途肩
車病我皁一馬良可驅衆木媚深壑氣薫時雨餘此焉
可數醉何用葺吾居
蘇公士冠冕復似郭有道知士未逹間趣操保耆老精
鋼試九火勞倦容不槁為州第飲酒况此年嵗好藏鋒
避世故輕敵䘮吾寳時来用毫末勲業自世表
東漢有兩士才智炫一時三公往訪事卧疴亦見辭偉
明獨不然小道安取兹斯人似水鏡與世破昏疑憂國
不為身百世那可欺舉杯相歡屬是事亦置之
齋居忽若遺不識身與境頗疑酣中似奈爾輒復醒東
坡自云然挈世一裘領是事吾有師安得囊出頴指窮
火已傳豈待得薪炳
安昌漢耆儒樂飲侈亦至東坡儉不固少飲得徑醉愚
敢效戴崇正復思其次旁通獲親愛公亦安所貴便坐
時一巵彭宣寧寡味
幼聞錦江春欲訪子雲宅叩門問竒字便掃四方迹青
雲看一鶚凡毛愧累百勞公諭伯業齒堅頭未白何當
擺俗累嵗月可惋惜
王道無偏黨此語聞諸經髙賢如大海亦以衆流成文
饒歎維州刀鋸人所更相如後私怨此語驚秦庭小人
慮事疎妄意鹽車鳴安得如江酒洗我塵垢情
淮南夏早收晚秧亦含風連艫似雍絳千斛輸吳中使
君飲酒樂嵗美闗梁通安得天下人俱忘楚人弓
十年一麥禾此嵗亦難得寄語吾州人不飲良大惑經
時無死市吏責亦可塞先生門弟子佐守同一國舉杯
日相屬有句安得黙
堂堂門下公英發自初仕巻舒固以時出處不為已朝
廷登儒輔徳禮民有恥岷峨更峥嶸清風在閭里獨醒
固不惡既醉又可紀成王訪落時百室賦盈止吾儕為
國謀私愛不足恃
黄子似淵明城市亦復真陳君有道舉化行閭井淳張
侯公瑾流英思春泉新髙才更難及淮海一髯秦嗟予
竟何為十駕晞後塵文章不急事用意斯已勤平生不
共飲歎息無與親問道伯昬室何人獨知津各在天一
方淚落衣上巾歸休可共隠山中復何人
　坡門酬唱集巻十五
欽定四庫全書
　坡門酬唱集巻十六
　　　　　　　　　　　　　　　宋　邵浩　編
　　東坡
　　　和陶擬古九首
有客叩我門繫馬門前栁庭空鳥雀噪門閉客立久主人枕
書臥夢我平生友忽聞剥啄聲驚散一杯酒倒裳起謝客夢
覺兩愧負坐談雜今古不答顔愈厚問我何處來我來無何有
酒盡君可起我歌已三終由來竹林人不數濤與戎有
酒從孟公慎勿從揚雄﨑嶇頌沙麓塵埃汙西風昔我
未嘗逹今者亦安窮窮逹不到處我在阿堵中
客去室幽幽鵩鳥來坐隅引吭伸兩翮太息意不舒我
生如寄耳何者為我廬去此復何之少安與汝居夜中
聞長嘯月落荒榛蕪無問亦無答吉㓙兩何如
少年好逺遊蕩志隘八荒九夷為藩籬四海環我堂盧
生與若士何足期杳茫稍喜海南州自古無戰塲竒峰
望黎母何異嵩與邙飛泉㵼萬仭舞鶴雙低昂分流未
入海膏澤瀰此方芋魁儻可飽無肉亦奚傷
黎山有幽子形槁神獨完負薪入城市笑我儒衣冠生
不聞詩書豈知有孔顔翛然獨往來榮辱未易闗日暮
鳥獸散家在孤雲端問答了不通歎息指屢彈似言君
貴人草莽棲龍鸞遺我吉貝布海風今嵗寒
馮洗古烈婦翁媪國於兹策勲梁武後開府隋文時三
世更險難一心無磷緇錦繖平積亂犀渠破餘疑廟貌
空復存碑版漫無辭我欲作銘志慰此父老思遺民不
可問僂句莫予欺犦牲菌雞卜我當一訪之銅鼔壺盧
笙歌此迎送詩
沉香作庭燎甲煎紛相和豈若炷㣲火縈煙嫋清歌貪
人無饑飽胡椒亦求多朱劉兩狂子隕墜如風花本欲
竭澤漁奈此明年何(朱初平劉誼欲冠/帶黎人以取水沈)
鷄窠養鶴髮及與唐人游來孫亦垂白頗識李崖州再
逢盧與丁閲世真東流斯人今在亡未遽掩一丘我師
吳季子守節到晚周一見春秋末渺焉不可求
城南有荒池瑣細誰復採幽姿小芙蕖香色獨未改欲
為中州信浩蕩絶雲海遥知玉井蓮落蘂不相待攀躋
及少壯已失那容悔
　　　欒城和
客居逺林薄依墻種楊栁歸期未可必成隂定非久邑
中有佳士忠信可與友相逢話禪寂落日共杯酒艱難
本何求緩急肯相負故人在萬里不復為薄厚米盡鬻
衣衾時勞問無有
閉門不復出兹焉若將終蕭然環堵間乃復有為戎我
師柱下史久以雌守雄金刀雖云利未聞能斫風世人
欲困我我已安長窮窮甚當辟穀徐觀百年中
蕭蕭髮垂素晡日迫西隅道人憫我老元氣時巻舒嵗
惡風雨交何不完子廬萬法滅無餘方寸可久居將掃
道上塵先㧞庭中蕪一净百亦净我物皆如如
夜夣被髮翁騎麟下大荒獨行無與遊闖然欵我堂髙
論何峥嶸㣲言何渺茫我徐聽其説未離翰墨塲平生
氣如虹宜不塟北邙少年慕遺文竒􁌚揖昂昂衰罷百
無用漸以圜斵方隠約就所安歛退還自傷
海康雜蠻蜑禮俗多未完我居近閭閻請先化衣冠衣
冠一有恥其下胡為顔東隣有一士讀書寄賢闗歸來
奉親友跬步行必端慨然顧流俗歎息未敢彈提提烏
鳶中見此孤翔鸞漸能衣裘褐袒裼知惡寒
佛法行中原儒者恥論兹功施㝠冥中亦何負當時此
方舊雜染渾渾無名緇治生守家室坐使斯人疑未知
酒肉非能與生死辭熾哉呉閩間佛事不可思生子多
頴悟得報豈汝欺時有正法眼一出照曜之誰為邑中
豪勤誦我此詩
憂來感人心悒悒久未和呼兒具濁酒酒酣起長歌歌
罷還獨舞黎麥力誠多憂長酒易消釋去如風花不悟
萬法空子如此心何
杜門人笑我不知有天游光明遍十方咫尺陋九州此
觀一日成衮衮通法流竿木常自隨何必反故丘老耼
白髪年青牛去西周不遇闗令尹履迹誰能求
鋤田種紫芝有根未堪採逡廵嵗月度歎息毛髮改翛
然玉露下滴􁏏投滄海須牙忽長茂枝葉行可待夜燒
沉水香持戒謹無悔
　　和陶雜詩
斜日照孤隙始知空有塵㣲風動衆竅誰信我忘身一
笑問兒子與汝定何親從我來海南幽絶無四隣耿耿
如缺月獨與長庚晨此道固應爾不當怨尤人
故山不可到飛夣隔五嶺真遊有黄庭閉目寓兩景室
空無可照火滅膏自冷披衣起視夜海濶河漢永西牕
半明月散亂梧楸影良辰不可繫逝水無由騁我苖期
後枯持此一念静
真人有妙觀俗子多妄量區區勸粒食此豈知子房我
非徒跣相終老懐未央兎死縛淮隂狗功指平陽哀哉
亦可羞世路皆羊腸
相如偶一官嗤鄙蜀父老不記犢鼻時滌器混傭保著
書曽㡬何渇肺灰土燥琴臺有遺魄笑我歸不早作書
遺故人皎皎我懐抱餘生幸無愧可與君平道
孟徳黠老狐姦言嗾鴻豫哀哉喪亂世梟鸞各騰翥逝
者知㡬人文舉獨不去天方斵漢室豈計一郗慮昆蟲
正相齧乃比藺相如我知公所坐大名難久住細徳方
險㣲豈有容公處既往不可悔庻為來者懼
博大古真人老耼闗尹喜獨立萬物表長生乃餘事稚
川差可近儻有接物意我頃登羅浮物色恐相值徘徊
朱明洞沙水自清駛滿把菖蒲根歎息復棄置
藍喬近得道常苦世褊迫西遊王屋山不踐長安陌爾
來寜復見鳥道渡太白昔與呉逺遊同藏一瓢窄潮陽
隔雲海嵗晚儻見客伐薪供養火看作棲鳯宅
南榮晚聞道未肯化庚桑陶頑鑄强鑛枉費塵與糠越
子古成之韓生教休糧參同得靈鑰九鐰啟伯陽鵝城
見諸孫貧苦我為傷空餘焦先室不傳元化方遺像似
李白一奠臨江觴
餘齡難把玩妙解寄筆端常恐抱永歎不及丘明遷親
友復勸我放心餞華顛虚名非我有至味知誰餐思我
無所思安能觀諸縁已矣復何歎舊説易兩篇
申韓本自聖陋古不復稽巨君縱獨慾借經作巖崖遂
令青衿子珠璧人人懐鑿齒井蛙耳信謂天可彌大道
久分裂破碎日愈離我如終不言誰悟角與羈吾琴豈
得已昭氏有成虧
我昔登朐山日出觀滄凉欲濟東海縣恨無石橋梁今
兹黎母國何異于公鄉蠔浦既粘山暑退亦飛霜所欣
非自誷不怨道里長
　　　欒城和(時有赦/書北還)
大道與衆往疾驅秪自塵徐行聽所之何者非吾身却
過白鶴峯鷄狗來相親築室依果樹有無通四鄰安眠
豈有足良夜惟恐晨晨朝亦何事倦對往來人
莫言三謫逺歸路近庾嶺誰憐東坡窮垂老徒北景幸
無薪炭役豈念冰雪冷平生笑子厚山水記栁永孜孜
苦懐歸何異走逃影吾觀兩蠻觸出縮方馳騁百年寄
龜息幸此支牀静
我來適惡嵗斗米如珠量何時舉頭看嵗月守心房念
我東坡翁忍飢海中央願公勿言飢稷卨調隂陽玉池
有清水生肥滿中腸
故山縱得歸無復昔遺老家風知在否後生恐難保似
聞老翁泉曽作泥土燥窮冬忽涌溢絡繹缾罌早此翁
終可信明月耿懐抱從我先人遊安得不聞道
幽居如蟄蟲雷雨驚奮豫無根不萌動有翼皆騫翥嗟
我獨枯槁無來孰為去念兄當北還海濶煎百慮往來
七年間信矣夣幻如從今便築室占籍無所住四方無
不可莫住生滅處縱浪大化中何喜復何懼
嘗聞左師言少子古所喜二兒從兩父服辱了百事佳
子何闗人自怪餘此意看書時獨笑屢與古人值他年
㑹六子道眼誰最駛衣鉢儻可傳田園不須置
舜以五音言二雅良褊迫變風猶井牧騷人遂阡陌周
餘㡬崩壊况經甫與白嶇嶇收狂瀾還付濫觴窄二莊
涇渭雜恐有郭象客壁藏待知者金石聞舊宅
大道如金石六經所耕桑家傳易春秋未易相粃糠久
種終不穫嵗晚嗟無糧念此坐歎息追飛及頺陽天公
亦假我書成麟未傷可憐陸忠州空集千首方何如學
袁盎日把無何觴
五年寓黄閤盛服朝𤣥端愧無昔人􁌚謬作竒章遷(牛/僧)
(孺亦貶/循州)還從九淵底囬首百尺顛身世俱一夣往來適
三餐天公本無心誰為此由縁從今罷述作盡付逍遥
篇
吾兄昔在朝屢欲請㑹稽誓將老陽羨洞天隠蒼崖(兄/已)
(買田陽羨近張/公善巻二洞天)時事乃大謬寜復守此懐區區芥子中
豈有兩須彌舉眼即見兄何者為别離尻輿駕神馬孰
為策與羈弭節過蓬萊海波看増虧
紅爐厄夏景團扇悲秋凉來鴻已遵渚去燕亦辭梁冰
蠶懐凍藪火䑕安炎鄉曲士漫談道夏蟲豈知霜物化
何時休歎息此路長
　　和陶停雲(并引/)
　　自立冬以來風雨無虚日海道斷絶不得子由書
　　乃和淵明停雲詩以寄
停雲在空黯其將雨嗟我懐人道修且阻眷此區區俛
仰再撫良辰過鳥誓不我佇
颶作海渾天水㝠濛雲屯九河雪立三江我不出門寤
寐北牕念彼海康神馳往從
凛然清癯落其驕榮餽奠化之廓兮忘情萬里遲子晨
興宵征逺虎在側以寜先生
對奕未終摧然斧柯再逰蘭亭黙數永和夣幻去來誰
少誰多彈指歎息浮雲㡬何
　　　欒城和(并引/)
　　　丁丑十月海道風雨儋雷郵傳不通子瞻兄和
　　　陶淵明停雲四章以致相思之意轍亦次韻以報
雲跨南溟南北一雨瞻望匪遥檻穽斯阻夣往從之引
手相撫笑言未卒捨我不佇
晚稻欲登白露宵濛人飲嘉平漿酒如江(雷人以十月/臘祭凡三日)
(飲酒/作樂)我獨何為觀成於牕欲詰其端來無所從
欣然㣲笑是無枯榮手足相依所鍾則情情忘意消神
凝不征可以安身可以長生
䟦扈飛揚誰非南柯運厯相尋憂喜雜和我游其外所
享則多㧞木之深其如予何
　　和陶歸去來兮辭(并引/)
　　子瞻謫居昌化和陶淵明歸去來辭蓋以無何有
　　之鄉為家雖在海外未嘗不歸云爾
歸去來兮吾方南遷安得歸卧江海之澒洞弔鼔角之
悽悲迹泥蟠而愈深時電往而莫追懐西南之歸路夣
良是而覺非悟此生之何常猶寒暑之異衣豈襲裘而
念葛蓋得觕而喪㣲我歸甚易匪馳匪奔俯仰還家下
帷闔門藩垣雖缺堂室故存挹我天醴注之窪罇飲月
露以洗心飱朝霞而眩顔混客主以為一俾婦姑之相
安知盜竊之何有乃掊門而折闗廓圜鏡以外照納萬
象而中觀治廢井以晨汲滃百泉之夜還守静極以自
作時雀躍而鯢桓歸去來兮請終老於斯游我先人之
敝廬復舎此而焉求均海南與漠北挈往來而無憂畸
人告余以一言非八卦與九疇方飢須糧已濟無舟忽
人牛之皆喪但喬木與髙邱驚六用之無成自一根而
反流望故家而永息曷中道而三休已矣乎吾生有命
歸有時我初無行亦無留駕言隨子聽所之豈以師南
華而廢從安期謂湯稼之終枯遂不溉而不耔師淵明
之雅放和百篇之清詩賦歸來之新引我其後身盖無
疑
　　　欒城和(并引/)
　　　予謫居海康子瞻以和淵明歸去來之篇要余同
　　　作時余方再遷龍川未暇也辛已嵗余既還潁川
　　　子瞻渡海浮江至淮南而病遂没於晉陵是嵗
　　　十月理家中舊書復得此篇乃泣而和之蓋淵
　　　明之放與子瞻之辨余皆莫及也示不逆其意焉耳
歸去來兮歸自南荒又安歸鴻乘時而往來曽奚喜而
奚悲曩所惡之莫逃今雖歡其足追蹈天運之自然意
造物而良非蓋有口之必食亦無形而莫衣苟所賴之
無㡬則雖喪其亦㣲吾駕匪良吾行弗奔心游無垠足
不及門視之若窮挹焉則存俯仰衡茆亦有一尊既飯
稻以食肉撫簞瓢而愧顔感烏鵲之夜飛樹三繞而未
安有父兄之遺書命却掃而閉闗知物化之如幻盍捨
物而内觀氣有習而未忘痛斯人之不還將築室乎西
􁇋堂已具而無桓歸去來兮世無斯人誰與遊龜自閉
於牀下息眇緜乎無求閱嵗月而不移或有為余深憂
解刀劎以買牛㧞蕭艾以為疇蓬累而行捐車捨舟獨
棲棲於圖史或以佞而疑邱散衆説之糾紛忽冰潰而
川流曰吾與子二人取已多其罷休已矣乎斯人不朽
誰知時時不我知誰為留嵗云往矣今何之天地不我
欺形影尚可期相冬廪之億秭勤春隴之耘耔眎白首
之章韍信稚子之書詩若妍醜之已然豈復臨鏡而自
疑
　　　少游和
歸去來兮眷眷懐歸今得歸念我生之多艱心知免而猶
悲天風飄兮余迎海月炯兮余追省已空之憂患疑是
夣而復非及我家於中途兒女欣而牵衣望松楸而長
慟悲心極而更㣲升沉㡬何嵗月如奔嗟我宿昔通籍
壁門賜金雖盡給札尚存愧此散木繆為犧尊屬黨論
之云興雷霆發乎威顔淮南謫於天庖予小子其何安
嵗七遷而五譴越鬼門之幽闗化猿鶴之有日詎國光
之復觀忽大明之生東釋纍囚而北還灑天漢而一洗
覺宇宙之隨寛歸去來兮請逍遥於至遊内取足於一
身復從物兮何求榮莫榮於不辱樂莫樂於無憂鄉人
告余以有年黍稷欝乎盈疇止有敝廬泛有扁舟濯余
足兮寒泉振余衣兮古邱洞胸中之滯礙渺雲散而風
流識此行之匪禍乃造物之餘休已矣哉桔橰俯仰無
已時舉觴自屬聊淹留汝今不已將安之封侯已絶念
仙事亦難期依先塋而洒掃從稚子而耘耔候杜康之
廢祠補由庚之亡詩為太平之幸老幅巾待終要奚疑
　　　文潛和(并引/)
　　　子由先生示東坡公所和陶靖節歸去來辭及
　　　侍郎先生之作命之同賦耒輒自閔其仕之不
　　　偶又以弔東坡先生之亡終有以自廣也
歸去來兮行世不偶余曷歸其出無所為喜兮舎去而
何悲眄一世之無與兮古之人逝莫追求不疚於余義
兮又奚恤餘子之是非彼好惡之罔極兮或顛倒其裳
衣顧吾涉之已深兮媿哲人之見㣲吾歸甚安無所事
奔既守吾室又杜吾門一氣孔神兮於中夜存納至和
於靈根兮挹天醖於𤣥尊既充溢於幽闕兮亦粹然而
見顔往有坎而兹夷兮昔或危而今安將從化人於西
域兮面藏吏於函闗將以一世為芻狗兮廢與興吾厭
觀彼福禍之一源兮必兹出而兹還彼自以為無隙兮
何異夫石槨之桓歸去來兮吾悲斯人不返兮豈招仙
聖與之遊昔惠好以好音忽逺去而莫求余曷異於世
人兮初為哽塞而増憂彼錢鎛則深藏兮盍視夫已墾
之田疇萬古芸芸共逝一舟半夜而失旦號其丘畏達
觀之誚余沛已泣而不流悟榮名之取憎兮善斯人之
獲休已矣乎萬物之作各其時吾獨與時而去留豈或
能力而違之既往莫或追來者尚可期蓋雨暵之在天
豈吾稼之不耔彼蜀雄之必傳作猶愧於書詩嗟身屈
而道伸於斯人兮曷疑
　　　无咎和(并序/)
　　　辭長而歌短歌有和辭無和也言語文章隨世
　　　隨異非擬其辭也繼其志也作者七人矣辭曰
歸去來兮吾無以歸奚以歸既身不足以任責畏首尾
而心悲慕往昔之經世嗟吾力之莫追彼辭位而灌園
豈吾今之獨非雨㝠㝠而荷笠榛莽莽而褰衣我行野
而視天覺㝢大而身㣲乃矜䖟蚷止驅息奔背隍築室
面坂植門三綬縱褫圖書尚存忘瓠落之可憂比浮海
之為尊躒太初而游意弊無極而彫顔反國蝸而自足
俯巢幕而亦安解余轡之沃濡兮脱余牽之間闗識鳥
鳴而物華陶陽氣以流觀悟息淵而消枝亦墐户而俱
還惟文字之幼工則雖老而桓桓歸去來兮彼河濱之
善游或往學而喪生復裹粮其安求善陶生之達情不
與世兮同憂實迷途其已逺懼斯人之莫疇或待兎守
株或遺劍刻舟雖成事之不説聚悔踰於山丘庶西方
之至言聊反聞而逆流守一静而為君亦何往而不休
已矣乎一晝一夜成四時子之歎川逝不流頺光不可
使東之韓終王子喬汗漫難與期俯寸田之荆棘曷不
旦耘而暮耔悲在堂之蟋蟀慙不樂於唐詩悟死生之
如夣亘今古而無疑
　
　坡門酬唱集巻十六
欽定四庫全書
　坡門酬唱集巻十七
　　　　　　　　　　　　宋　邵浩　編
　欒城
　　懐澠池寄子瞻兄(漢書𢎞農郡澠池縣注景/帝中二年始徙萬家為縣)
相㩦話别鄭原上共道長途怕雪泥歸騎還尋大梁陌
行人已渡古崤西曽為縣吏民知否(轍嘗為此縣簿/未赴而中第)舊
宿僧房壁共題(轍昔與子瞻兄應舉過宿縣/中寺舍題其老僧奉閒之壁)遥想獨遊
佳味少無言騅馬但鳴嘶
　　　東坡次韻
人生到處知何似應似飛鴻踏雪泥泥上偶然留指爪
鴻飛那復計東西老僧已死成新塔壊壁無由見舊題
往日﨑嶇還記否路長人困蹇驢嘶(往嵗馬死於二/陵騎驢至澠池)
　　子瞻寄示岐陽十五碑
堂上岐陽碑吾兄所與我吾兄自善書所取無不可歐
陽弱而立商隠瘦且橢小篆妙詰曲波字美婀娜譚藩
居顔前何類學顔頗魏華自磨淬峻秀不包裹九成刻
賢俊磊落雜么麽英公與褒鄂戈㦸聞自荷何年學操
筆終嵗惟箭笴書成亦可愛蓺業嗟獨夥子雖繆學文
書字每慵惰車前駕騏驥車後繫羸跛逾年學舉足漸
亦行駊騀古人有遺迹䈕短不及鎖願從兄發之洗硯
處兄左
　　　東坡次韻
吾雖不善書曉書莫如我苟能通其意常謂不學可貌
妍容有矉璧美何妨橢端莊雜流麗剛健含婀娜好之
每自譏不謂子亦頗書成輒棄去繆被旁人裹體勢本
濶落結束入細麽子詩亦見推語重未敢荷邇來又學
射力薄愁官笴(官箭十二把吾/能十一把箭耳)多好竟無成不精安用
夥何當盡屏去萬事付懶惰吾聞古書法守駿莫如跛
世俗筆苦驕衆中强嵬騀鍾張忽已逺此語與時左
　　寒食前一日寄子瞻
寒食明朝一百五誰家冉冉尚厨煙桃花開盡葉初緑
燕子飛來體自便愛客漸能陪痛飲讀書無思懶開編
秦川雪盡南山出思共肩輿看麥田
　　　東坡次韻
寒食今年二月晦樹林深翠已生煙遶城駿馬誰能借
到處名園意盡便但掛酒壺那計盞偶題詩句不須編
忽聞啼鵙驚羈旅江上何人治廢田
　　聞子瞻將如終南太平宫谿堂讀書
為吏豈厭事厭事日墯媮著書雖不急實與百世謀問
吏所事何過客及繫囚客實虛攪人囚有不自由辦之
何益増不辦亦足憂嗟此誰不能脱去使自收幽幽南
山麓下有溪水流溪上亦有堂其水可濯漱終日不見
人惟有山鹿呦是時夏之初溪冷如孟秋山椹黄笠展
林筍紫角抽朝取筍為羮暮以椹為羞溪魚鯉與魴山
鳥鸒與鳩食之飽且平偃仰自佚休試探篋中書把巻
揖前脩怳如反故鄉親朋自相求蔚如甕中糟久熟待
一篘為文若江河豈復有刻鎪尚何憶我為欲與我同
遊我雖不能往寄詩以解愁
　　　東坡次韻
役名則已勤徇身則已媮我誠愚且拙身名兩無謀始
者學書判近亦知問囚但知今當為敢問向所由士方
其未得惟以不得憂既得又憂失此心浩難收譬如倦
行客中路逢清流塵埃雖未脱暫憩得一漱我欲走南
澗春禽始嚶呦鞅掌久不决爾來已徂秋橋山日月迫
府縣煩差抽王事誰敢愬民勞吏宜羞中間罹旱暵欲
學喚雨鳩干夫挽一木十步八九休渭水涸無泥菑堰
旋挿修對之食不飽餘事更遑求近日秋雨足公餘試
新篘劬勞幸已過朽鈍不任鎪秋風欲吹帽西阜可縱
遊聊為一日樂慰此百日愁
　　木山引水二首
引水穿墻接竹梢谷藏峯底大容瓢將流旋滴廬山瀑
已盡還來海上潮亂㸃落池驚睡覺半山含潤沃心焦
瓦盆一斛何勝滿溢去猶能浸菊苗
簷下枯槎拂荻梢山川迤邐費公瓢幽泉細細流巖鼻
盆水瀰瀰漲海潮但愛堅如湖上石誰憐收自竈中焦
蒼崖寒溜須佳䕃尚少冬青石蠒苗
　　　東坡次韻一首
千年古木卧無梢浪巻沙翻去似瓢幾度過秋生蘚暈
至今流潤應江潮泫然疑有蛟龍吐斷處人言霹靂焦
材大古來無適用不須鬱鬱慕山苗
　　初到陳州二首
謀拙身無向歸田久未成來陳為懶計傳道愧虛名俎
豆終難合詩書强欲明斯文吾已試深恐誤諸生
久愛閒居樂茲行恐遂不上官容碌碌飽食更悠悠枕
伴書成癖湖邊栁散愁疎慵愧韓子文字化潮州
　　　東坡次韻
道䘮雖云久吾猶及老成如今各衰晚那更治刑名懶
惰便樗散疎狂託聖明阿奴須碌碌門户要全生
舊隠三年别杉松好在不吾今尚眷眷此意恐悠悠閉
户時尋夢無人可説愁還來送别處雙淚寄南州
　　柳湖感物
柳湖萬栁作雲屯種時亂挿不須根根如卧蛇身合抱
仰視不見蜩蟬喧開花三月亂飛雪過墻度水無復還
窮髙極逺風力盡棄墜泥土顔色昏偶然直墮湖中水
化為浮萍輕且繁隨波上下去無定物性不改天使然
南山老松長百尺根入石底蛟龍蟠秋深葉上露如雨
傾流入土明珠圓乗春發生葉短短根大如指長而堅
神農嘗藥最上品氣力直壓鍾乳温物生稟受久已異
世俗何始分愚賢(嘗見野人言栁花入水為浮萍松上/露墮地為仙茅隂乾服之益人古方)
(云十斤鍾乳不/如一斤仙茅)
　　　東坡次韻
憶昔子美在東屯數間茅屋蒼山根嘲吟草木調蠻獠
欲與猿鳥爭啾喧子今憔悴衆所棄驅馬獨出無往還
惟有柳湖萬株栁清隂與子供朝昏胡為譏評(去/聲)不少
借生意凌挫難為繁栁雖無言不解愠世俗乍見應憮
然嬌姿共愛春濯濯豈問空腹脩蛇蟠朝看濃翠傲炎
赫夜愛疎影揺清圓風翻雪陣春絮亂蠧響啄木秋聲
堅四時盛衰各有態揺落悽愴驚寒温南山孤松積雪
底抱凍不死誰復賢
　　洛陽試院樓上新晴五絶
縹緲危譙面面山朝來雲作雨潺潺忽然風巻歸何處
百里隂晴反掌間
嵩少猶藏薄霧中前山迤邐夕陽紅髙樓一閉三千日
遥憶巖頭種藥翁
伊闕遥臨鳳闕前龍門女几氣蒼然唐朝御路依稀在
猶想東巡塵暗天
天壇王屋北侵河髙比嵩丘一倍多小有清靈今尚在
俗縁深重奈成魔
前朝宫闕倚芒山殿閣層層半嶺間猶恐北來岡阜淺
太行東抱故孱顔
　　　東坡次韻
秋後風光雨後山滿城流水碧潺潺煙雲好處無多子
及取昏鴉未到間
洛邑從來天地中嵩髙蒼翠北邙紅風流耆舊消磨盡
只有青山對病翁(謂富/公也)
白汗翻漿午景前雨餘風物便蕭然應傾半熟鵝黄酒
照見新晴水碧天
疾雷破屋雨翻河一掃清風未覺多應似畫師吳道子
髙堂巨壁寫降魔
客路三年不見山上樓相對夢魂間明朝却踏紅塵去
羞向清伊照病顔
　　次韻韓宗弼太祝送遊泰山
羨君官局最優游笑我區區學問囚今日登臨成獨往
終年勤苦阻相酬春深緑野初開繡雲解青山半脱裘
回首紅塵讀書處煮茶留客小亭幽
　　　東坡次韻
偶作郊原十日遊未應回首厭籠囚但教塵土驅馳足
終把雲山爛漫酬聞道逢春思濯錦便須到處覔菟裘
恨君不上東封頂夜看金輪出九幽
　　次韻劉敏殿丞送春
春去堂堂不復追空餘草木弄晴暉交遊歸雁行將盡
蹤跡鳴鳩懶不飛老大未須驚節物醉狂兼得避危機
東風雖有經旬在芳意從今日日非(四月十一/日立夏)
　　　東坡次韻
夢裏青春可得追欲將詩句絆餘暉酒䦨病客惟思睡
蜜熟黄蜂亦懶飛芍藥櫻桃俱掃地(病過此/二物)鬢絲禪榻
兩忘機憑君借取法界觀一洗人間萬事非(來書云近/看此書余)
(未嘗/見也)
　　次韻趙至節推首夏
首夏尋芳也未遲遶園紅紫尚菲菲無心與物真皆可
有酒逢人勸莫違夢逐楊花無限思身慙啼鳥不如歸
官居寂寞如僧舍海燕憐貧故入扉
　　　東坡次韻
安石榴花開最遲絳裙深樹出幽菲吾廬想見無限好
客子倦遊胡不歸坐上一樽雖得滿古來四事巧相違
令人却憶湖邊寺垂栁隂隂晝掩扉
　　次韻李昭叙供備燕别湖亭
池亭雨過一畨凉雲髻羅裙客兩旁不覺行人離恨逺
貪看積水照筵光滿堂樽俎歡方劇極目江湖意自長
歸去伊川瀟灑地不須遺念屬清湘
　　　東坡次韻
家聲赫奕葢并凉也解微吟錦瑟旁擘水取魚湖起浪
引杯看劍坐生光風流别後人人憶才器歸來種種長
不用更貪窮事業風騷分付與沉湘
　　送蔣夔赴代州教授
憶遊太學十年初猶見胡公豈弟餘遍閲諸生非有道
最憐能賦似相如青衫共笑方持板白髪相看各滿梳
暫免百憂趨長吏勉調三寸事新書
　　　東坡次韻
功利爭先變法初典刑獨守老成餘窮人未信詩能爾
倚市懸知繡不如代北諸生漸狂簡牀頭雜説為爬梳
歸來問雁吾何敢疾世王符解著書
　　李邦直見邀終日對卧城南亭上二首
一徑坡陁草木間孤亭勝絶俯川原青天圖畫四山合
白晝雷霆百步喧煙栁蕭條漁市逺汀洲蒼莽白鷗翻
客舟何事來怱草逆上波濤吐復吞
東來無事得遨遊奉使清閒亦自由撥棄簿書成一飽
留連語笑失千憂舊書半巻都如夢清簟横眼似欲秋
聞説歸朝今不久塵埃還有此亭不
　　次韻邦直見答二首
真能一醉逃煩暑定勝三杯禦臘寒自有詩書供永日
莫將絲竹亂風灘舞雩何處歸春暮叩角誰人怨夜漫
聞道丹砂近有術錙銖稱火共君看
五斗塵勞尚足留閉門聊欲治幽憂羞為毛遂囊中穎
未許朱雲地下遊無事㑹須成好飲思歸時亦賦登樓
羨君幕府如僧舍日向城隅看浴鷗
　　再次前韻四首
城頭棟宇恰三間楚望凄凉弔屈原雨洗山川百里淨
風吹語笑一城喧鄉書莫問經時絶嵗事初驚片葉翻
南近清淮鱸鱖好釣筒時問有潛吞
謬將疎野託交遊平日論心亦有由科第聯翩叨舊契
利名疎濶少新憂清談已覺忘朱夏濁酒先防虛素秋
多病無聊惟有睡頻頻詩句未嫌不
野鶴應疑鳬雁苦夏蟲未慣雪霜寒隠居顔氏終安巷
垂釣嚴生自有灘破宅不歸塵可掃下田初種水應漫
退耕尚作悠悠語拙宦猶須步步看
欲作彭城數月留溪山勸我暫忘憂城頭凖擬中秋望
臺上遷延九日遊嵐氣雨餘侵近郭江聲風送隠危樓
汀州聚散知誰怪且學漂浮水上鷗
　　　東坡次韻四首
簿書顛倒夢魂間知我疎慵肯見原閒作閉門僧舍冷
病聞吹枕海濤喧忘懐杯酒逢人共引睡文書信手翻
欲吐狂言喙三尺怕君瞋我却須吞(邦直屢以/此見戒)
城南短李好交遊箕踞狂歌總自由尊主庇民君有道
樂天知命我無憂醉呼妙舞留連夜閒作清詩斷送秋
瀟灑使君殊不俗罇前容我攬須不(公自注邦直家/中舞者甚多)
老弟東來殊寂寞故人留飲慰酸寒草荒城角開新徑
雨入河洪失舊灘車馬追陪迹未掃唱酬往復字應漫
此詩更欲憑君改待與江南子布看
君雖為我此遲留别後凄凉我已憂不見便同千里逺
退歸終作十年遊恨無揚子一區宅懶卧元龍百尺樓
聞道鵷鴻滿臺閣網羅應不到沙鷗
　
　
　
　
　坡門酬唱集巻十七
欽定四庫全書
　坡門酬唱集巻十八
　　　　　　　　　　　　　宋　邵浩　編
　欒城
　　送趙㞦祕書還錢塘
世人何局促奔走鬢蒼蒼聞道餘杭守獨遊何有鄉禪
心朝吐月元氣夜生光清靜安罷瘵寛仁服暴强聲名
高一世風采見諸郎謁帝朱為紱還家綵作裳經過留
畫舫談笑接清觴問訊顔依舊崢嶸嵗自長人生真幾
許世味不堪嘗歸去聞詩罷求余却老方
　　　東坡次韻
歸舟轉河曲稍見楚山蒼候吏來迎客吳音已帶鄉言
從謝康樂先獻魯靈光已撃三千里何須四十强風流
半刺史清絶校書郎到郡詩成集尋溪水濺裳芒鞋随
採藥蠒紙記流觴海靜蛟鼉出山空草木長宦遊無逺
近民事要更嘗願子傳家法他年請尚方
　　送梁交之徐州
湖水清且深新荷半猶巻未見紅妝窈窕娘先排翠羽參
差扇水面風生人未知欹傾俯仰長先見岸上遊人暮不
歸清香入袖凉吹面投壺撃鞠緑楊隂共盡清樽飡白飯
坐中飛將忽先起輕衫出試彭門逺百歩洪西白浪翻戲
馬臺南雲岫滿江山雄麗信宜人風流孰似梁王苑
　　　東坡次韻
雨足誰言春麥短城堅不怕秋濤巻日長惟有睡相宜
半脫紗巾落紈扇芳草不鋤當户長珍禽獨下無人見
覺來身世都是夢坐久枕痕猶著面城西忽報故人來
忽掃風軒炊麥飯(徐州/所出)伏波論兵初矍鑠中散談仙更
清逺南都從事亦學道不䘏腸空誇腦滿問羊他日到
金華應許相將遊閬苑(黄初平之兄尋/其弟於金華山)
　　中秋見月寄子瞻(自南京/寄徐州)
西風吹暑天益高明月耿耿分秋毫彭城閉門青嶂合
卧聽百歩鳴飛濤使君擕客登燕子月色著人冷如水
筵前不設鼓與鐘處處笛聲相應起浮雲巻盡流金丸
戲馬臺西山鬱蟠杯中渌酒一時盡衣上白露三更寒
扁舟明日浮古汴回首逡巡陵谷變河吞巨野入長淮
城没黄流只三版明年築城城似山伐木為堤堤更堅
黄樓未成河已退空有遺蹟令人看城頭見月應更好
河流深處今生草子孫幸免魚鼈食歌舞聊寛使君老
南都從事老更貧羞見青天月照人飛鶴投籠不能出
曽是彭城坐中客
　　　東坡次韻
明月未出羣山髙瑞光萬丈生白毫一杯未盡銀闕涌
亂雲脱壊如崩濤誰為天公洗眸子應費明河千斛水
遂令冷看世間人照我湛然心不起西南大星如彈丸
角尾奕奕蒼龍蟠今宵注眼看不見更許螢火爭清寒
何人艤舟臨古汴千燈夜作魚龍變曲折無心逐浪花
低昂赴節隨歌板(是夜賈客舟/中放水燈)青熒滅没轉前山浪颭
風迴豈復堅明月易低人易散歸來呼酒更重看堂
前月色愈清好咽咽寒螿鳴露草巻簾推户寂無人窓
下吚啞惟楚老(近有一孫/名楚老)南都從事莫羞貧對月題詩有
幾人明朝人事隨日出怳然一夢瑶臺客
　　子瞻惠雙刀
彭城一雙刀黄金錯刀鐶脊如雙引繩色如青琅玕開
匣飛電落入手清霜寒引之置膝上凜然愁肺肝我衰
氣力微覽鏡毛髪斑誓將斬鯨鯢靜此滄海瀾又欲戮
犀兕永息行路難有志竟不從撫刀但長歎投刀淚如
霰北斗空䦨干歸來刈蓬蒿鉏田植芳蘭惜刀不忍用
用亦非所便棄置塵土中坐使鋒刃刓牀頭夜生光知有
蛟龍蟠慙君贈我意時取一磨看
　　　東坡次韻
寶刀匣不見但見龍雀鐶何曽斬蛟虵亦未切琅玕胡
為穿窬輩見之要領寒吾刀不汝問有愧在其肝念此
力自藏包之虎皮斑湛然如古井終嵗不復瀾不憂無
所用憂在用者難佩之非其人匣中自長歎我老衆所
易屢遭非意干惟有王𤣥通堦庭秀芝蘭知子後必大
故擇刀所便屠狗非不用一嵗六七刓欲試百鍊剛要
須更泥蟠作詩銘其背以待知者看
　　登城南有感示文務光王遹秀才
幽憂隨秋至秋去憂未已南城試登望百草枯且死落
葉投入懐驚濤四面起所思不可見欲往將安至斯人
定誰識顧有二三子清風皎氷玉滄浪自湔洗竊脂未
嘗榖南箕倘微似網羅一張設投足遂無寄田深狡兎
肥霜降鱸魚美造形悼前失式微慙往士憧憧畝丘道
嵗晚嗟未止西山有茅屋鉏耰本吾事
　　　文潛次韻
步登髙城望望望殊未已惟時嵗將窮冬孟月魄死紛
吾方有懐一坐為三起悲歌擊枯枿聲與淚俱至人生
隨大鈞命不貸君子付之無如何外垢資内洗前知踐
終吉外頗與愚似開門張瓊瑶誰者目不寄支離冒多
福嬋娟畏獨美舉頭蒼天髙歎此青雲士酌公芳尊酒
願公百憂止履善神所勞委置目前事
　　次韻王適雪晴復雪二首
驕陽得一雪踰尺應更好晨興視窓隙驚見晴霞杲九
衢無停迹狼籍須一掃空餘浩然氣凜凜接青昊餘寒
薄虛室一靜解羣燥晨炊晚未供客饋慙草草試脱身
上衣行問酒家保孤吟擊槁木大笑稱有道人生但如
此富樂何用禱所思獨未見耿耿屬懐抱
同雲自成幄飛雪來無根一為清風巻坐見東方暾重
隂偶復合飛霰滿南軒油然青春意已見出土萱老病
一不堪惟恃濁酒温開户理松菊掃蕩無遺痕巻舒朝
夕間誰識造化元乾坤本何施中有神怪奔萬物極毫
末顛倒何足掀老農但知種荷鉏理南園
　　　東坡正月十八日蔡州道上遇雪次韻二首
蘭菊有生意微陽回寸根方憂集暮雪復喜迎朝暾憶
我故居室浮光動南軒松竹半傾潟未數葵與萱三徑
瑶草合一缾井花温至今行吟處尚餘履舄痕一朝出
從仕永愧李仲元晚嵗益可羞犯雪方南奔山城買廢
圃槁葉手自掀長使齊安人指説故侯園
鉛膏染髭鬚旋露霜雪根不如閉目坐丹府夜自暾誰
知憂患中方寸寓羲軒大雪從壓屋我非兒女萱平生
學踵息坐覺兩鐙温下馬作雪詩滿地鞭箠痕佇立望
原野悲歌為黎元道逢射獵子遙指狐兎奔蹤跡尚可
尋窟穴何足掀寄謝李丞相吾將反丘園
　　召伯埭上斗野亭
細雨添春色微風淨牐流徂年半今世生計一扁舟飲
食隨魚蟹封疆入斗牛江波方在眼轉覺此生浮
　　　少游次韻
滿市花風起平堤漕水流不堪春解手更為晚停舟古
埭天連雁荒祠木蔽牛杖藜聊復爾轉盼夕煙浮
　　揚州五詠
　　　九曲池
嵇老清彈怨廣陵隋家水調繼哀音可憐九曲遺聲盡
惟有一池春水深鳳闕蕭條荒草外龍舟想像緑楊隂
都人似有興亡恨每到殘春一度尋
　　　平山堂(歐陽永/叔所建)
堂上平看江上山晴光千里對憑欄海門僅可一二數
雲夢猶吞八九寛簷外小棠隂蔽芾壁間遺墨涕汍瀾
人亡坐使風流盡遺構仍須子細觀
　　　蜀井(在大/明寺)
信脚東遊十二年甘泉香稻憶歸田行逢蜀井恍如夢
試煮山茶意自便短綆不收容盥濯紅泥逺置亦清鮮
早知鄉味勝為客遊宦何須更著鞭
　　　摘星亭(迷樓/舊址)
闕角孤髙特地迷迷藏渾忘日東西江流入海情無限
暮雨連山醉似泥夢裏興亡應未覺後來愁思獨難齊
只堪留作遊觀地看遍峯巒處處低
　　　僧伽塔
山頭孤塔閟真人云是僧伽第二身處處金錢追晚供
家家蠶麥保新春欲求世外無心地一掃胸中累刼塵
方丈近聞延老宿青朝留客語逡巡
　　　少游次韻
　　　　九曲池
蕭瑟通池閟茂林岸旁無復屬車音涵春似恨隋家逺
漲曉疑連蜀井深鬬草事空煙冉冉司花人逺樹隂隂
勞生俛仰成陳迹縱有遺聲可用尋
　　　　平山堂
棟宇髙開古寺間盡收佳處入雕欄山浮海上青螺逺
天轉江南碧玉寛雨檻幽花滋淺淚風巵清酒漲微瀾
遊人若論登臨美須作淮東第一觀
　　　　蜀井
蜀岡精氣滀多年故有清泉發石田乍飲肺肝俱澡雪
久窺杖履亦輕便炊成香稻流珠滑煮出新茶潑乳鮮
坐使二公鄉思動放杯西望欲揮鞭
　　　　摘星亭
崑崙左右兩招提中起孤髙雉堞西不見燒香成宿霧
虛傳裁錦作障泥螢流花苑飛星亂蕪滿春城緑髪
齊長憶凭欄風雨後斷虹明處海天低
　　　　光化塔
古佛悲憐得度人應縁來現比丘身水流月落知何處
花發鸎啼又一春方外笑談清似玉夢中煩惱細如塵
老僧自説從居此却悔平時事逺巡
　　髙郵别秦觀三首
濛濛春雨濕邗溝篷底安眠晝擁裘知有故人家在此
速將詩巻洗閒愁
筆端大字鴉棲壁袖裏清詩句琢氷送我扁舟六十里
不嫌罪垢汙交朋
髙安此去風濤惡猶有廬山得縱遊便欲㩦君解船去
念君無罪去何求
　　　少游次韻
孤篷短榜泝河流無賴寒侵紫綺裘召伯埭南春欲盡
為公重賦伴牢愁
青熒燈火照深更逐客舟航冷似氷到處故應山作主
隨方還有月為朋
冠葢紛紛不我謀掩闗聊與古人遊㑹須匹馬淮西去
雲巘風溪遂所求
　　舟次磁湖以風浪留二日不得進子瞻以詩見寄
　　　作二篇答之前篇自賦後篇次韻
慙愧江淮東北風扁舟千里得相從黄州不到六十里
白浪俄生百萬重自笑一生渾類此可憐萬事不由儂
夜深魂夢先飛去風雨對牀聞曉鐘
西歸猶未有莵裘擬就南遷買一丘舟楫自能通蜀道
林泉真欲老黄州魚多釣戸應容貰酒熟鄰翁便可留
從此莫言身外事功名畢竟不如休
　　　東坡次韻前篇
平生弱羽寄衝風此去歸飛識所從好語似珠穿一一
妄心如膜退重重山僧有味寧知子瀧吏無言只笑儂
尚有讀書清淨業未容春睡敵千鍾
　
　
　
　
　
　
　
　
　
　
　
　
　
　
　坡門酬唱集巻十八
欽定四庫全書
　坡門酬唱集巻十九
　　　　　　　　　　　　　　　宋　邵浩　編
　　欒城
　　　飲酒過量肺疾復作
朝䝉麫塵居夜傍糟牀卧鼻香黍麥熟眼亂瓶罌過囊中衣
已空口角涎虚堕啜嘗未云足盜釂恐深坐史君信寛仁
高會慰寒餓西樓適新成明月猶半破擁簷青山横拂檻流水
播雕盤貯霜實銀盎薦秋糯共言文字歡豈待紅裙佐惟知
醍醐滑不悟頗羅大夜歸肺増漲晨起脾失磨情懐忽牢落
藥餌費調和衰年足可窮一醉仍坎坷清樽自不惡多病欲
何奈聞公話少年舉白不論箇歌吟雜嘲謔笑語爭掀簸平
眀起相視銳氣曽未挫逹人遺形骸駑馬懐豆莝不知逃世
網但解憂嵗課不見獨醒人終費招魂些
　　　東坡次韻
憶子少年時肺病疲坐卧喊呀或終日勢若風雨過虚
陽作浮漲客冷仍下墮妻孥恐悵望膾炙不登坐終年
禁晚食半夜發清餓胃强鬲苦滿肺斂腹輒破三彭恣
啖囓二豎肯逋播寸田可治生誰勸耕黄稬(新法方回/謂黄稬為)
(上/腴)探懐得真藥不待君臣佐初如雪花積漸作櫻桃大
隔墻聞三嚥隠隠如轉磨自茲失故疾陽唱隂輒和神
仙多歴試中路或坎坷平生不盡器痛飲知無奈舊人
眼看盡老伴餘幾箇殘年一斗粟待子同舂簸云何不
自珍醉病又一挫真源結梨棗世味等糠莝耕耘當待
穫願子勤自課相將賦逺遊仙語不用些
　　孔平仲著作江州官舍小菴
近山不作看山計引水新成照水菴閉口忘言中自飽
安心度日更誰參簡編圍繞穿書蠧窓户低回作蠒
蠶我亦一軒容膝住敝裘麤飯有餘甘
　　　東坡次韻
逢人欲覔安心法到處先為問道菴盧子不須從若士
葢公當自過曹參羨君美玉經三火笑我枯桑困八蠶
猶喜大江同一味故應千里共清甘
　　予初到筠即於酒務庭中種竹四藂杉二本及今
　　　三年二物皆茂秋八月洗竹培杉偶賦短篇呈
　　　同官
種竹成藂杉出簷三年慰我病厭厭芟除亂葉風初好
封植孤根筍自添髙節不知塵土辱堅姿試待雪霜霑
屬君留取障斜日仍記當年此滯淹
　　　東坡次韻
吏散庭空雀噪簷閉門獨宿夜厭厭似聞梨棗同時種
應與杉篁刻日添糟麴有神熏不醉雪霜誇健巧相沾先
生坐待清隂滿空使人人歎滯淹
　　答王定國問疾
五年竄南荒頑質不復病吸清吐濁穢氣練骨隨勁澹
然久忘歸寂寂就遐屏國恩念流落牽挽畀隣境葉舟
泝長江藤鞋過重嶺峽深蔦蘿惡山嶮崖石横恢台夏
初發氛霧秋愈盛菘薤食有時豚羔詎曽省門開訟氓
入日晏鴂舌競肝脾得寒熱氷炭迫晨瞑俚醫固空疎
蠻覡劇粗猛老妻但坐哭遺語未肯聽長子亦在牀一
卧昏不醒思歸未可得即死付前定如如性終在冉冉
嵗將冷筋骸稍輕安冠服强披整餘方厭苓术日食禁
醪茗髪衰亂隨櫛骨瘦空看影簿書勉復親環玦非所
請馬老固伏櫪槎流舊安井凌兢就輕車邂逅出脩綆
此生誠夢幻俛仰成弔慶故人枉新詩萬里慰孤耿賞
音我非曠斵鼻君真郢南遷昔所同卧疾今亦並逺行
信由天未死庸非命歸舟正飄兀齋舍念清淨作書附
鴻翼去路瞻斗柄閘水漸安流吳音未全正一樽對清
言及此冬夜永
　　　魯直次韻
種萱盈九畹蘇子憂國病炎蒸卧百戰山立有餘勁斯
人廊廟器不合從逺屏江湖揺歸心毛髪侵老境艱難
喜歸來如晴月生嶺仍懐阻歸舟風水蛟鰐横補衮諫
官能用儒吾道盛上書詆平津蠧藳初記省至今民社
計非事頰舌競方來立本朝獻納繼晨瞑人材包新舊
王度濟寛猛必開曲突謀滿慰傾耳聽斯文吕與張泉
下亦蘇醒天聰四門闢國勢九鼎定身得遭太平分甘
守閒冷天津十年面想見頎而整何時及國門休暇過
煮茗燒燈留夜語鴻雁看對影但恐張羅地頗復多造
請維此禮部公寒泉甃舊井謫去久羸瓶召還汲脩綆
太任决齋宫陛下天統慶日月進亨衢經緯寒耿耿西
走已和戎南遷無哀郢誰言兩逐臣朝轡天街並王子
竄炎洲萬死保軀命還家頰故紅信亦抱淵靜税屋待
車音掃門新箒柄行當懐書傳載酒求是正端如嘗橄
欖苦過味方永
　　送千之姪西歸
京洛東遊嵗月深相逢初喜解微吟夢中助我生池草
别後同誰飲竹林文字承家憐汝在風流似舊慰人心
便將格律傳諸弟王謝諸人無古今
　　　東坡次韻
江上松楠深復深滿山風雨作龍吟年來老榦都生菌
下有孫枝欲出林白髪未成歸隠計青衫倘有濟時心
閉門試草三千牘仄席求人少似今
　　送陳侗同年知陜州
上書乞江淮得請臨闗河所得非所願親友或相訶丈
夫志四方所遇常逶迱况當國西屏形勝古來多崑渠
湧北郭華岳垂東阿羌氐昔未平驛騎如飛梭間諜時
出没闗梁苦誰何爾來一清淨西望多麥禾魏絳方和
戎先零正投戈秦人釋重負道路聞行歌便當卧齋閤
次第除網羅時時一嘯咏未用勤催科諸孤寄吳越食
口如雁鵝持分槖中金何必手自摩
　　　東坡次韻
誰能如鐵牛横身負黄河滔天不能没尺箠未易訶世
俗自無常徐公故逶迤别來不可説事與浮雲多當時
無限人毁譽即墨阿虛聲了無實夜蟲鳴機梭相逢一
笑外奈此白髪何天驥皆籋雲長鳴飽芻禾王庭旅百
實大貝隨弓戈君獨一麾去欲賡五袴歌甘棠古樂國
白酒金叵羅知君不久留治行中新科過客足瞋喜東
堂記分鵝此外但坐嘯後生工揣摩
　　子瞻與李公麟宣德共畫翠石古木老僧謂之憇
　　　寂圖題其後
東坡自作蒼蒼石留取長松待伯時只有兩人嫌未足
更收前世杜陵詩
　　　魯直次韻二首
松含風雨石骨瘦法窟寂寥僧定時李侯有句不肯吐
淡墨寫出無聲詩
龍眠不似虎頭癡筆妙天機可並時蘇仙潄墨作蒼石
應解種花開此詩
　　次韻孔武仲學士見贈
羨君耽讀書日夜論今古雖復在家人不見釋手處意
求五車盡未惜雙目苦蓬萊倚霄漢簡冊充棟宇學成
擅囷倉筆落走風雨破籠閉野鶴短草藏文虎鬢須忽
半白兒女無復乳知君不能薦愧我終何補偶來相就
談日落久未去歸鞍得新詩佳句爛如組古風棄雕琢
遺味比樂府且復調塤箎泠然五音舉
　　　東坡次韻(見子由與孔常父唱和詩輒次其韻/余昔在館中同舍出入輒相聚飲酒)
　　　　(賦詩近嵗不復講故終篇及之庶/幾諸公稍復其舊亦太平盛事也)
君先魯東家門户照千古文章固應爾須鬛餘似處雖
非䝉倛狀尚肖歴國苦誦書口瀾翻布榖雜杜宇十年
困奔走櫛沐飽風雨吾道其非耶野處豈兕虎灞陵閒
老將柏直口尚乳自君兄弟還鼎立知有補蓬山耆舊
散故事誰刪去來迎馮翊傳出餞㑹稽組吾猶及前輩
詩酒盛冊府願君唱此風揚觶斯杜舉
　　送家定國朝奉西歸
我懐同門友勢如曉天星老去髪垂素隠居山更青退
翁聯科第俯仰三十齡仕宦守鄉國出入奉家庭鵠鷺
性本靜芷蘭深自馨新詩得髙趣衆耳昏未聽笑我老
憂患奔走如流萍冠裳强包裹齒髪坐凋零晚春首歸
路朱轓照長亭縣令迎使君綵服導輜軿長歎或垂涕
平反知有令此樂我已亡雖達終不寧
　　　東坡次韻送家退翁知懐安軍
吾州同年友粲若琴上星當時功名意豈止拾紫青事
既與願違天或不假齡今如圖中鶴俛仰在一庭(吾州/同年)
(友十三人今存者六人而已/故有琴上星圖中鶴之語)西南正春旱廢治黏枯萍
翩然一麾去想見靈雨零我無謫仙句待詔沉香亭空
騎内廏馬天仗隨雲軿竟無絲毫補眷焉誰汝令永愧
舊山叟憑君寄丁寧
　　去年冬轍以起居郎入侍邇英講不逾時遷中書
　　　舍人雖忝冒愈深而瞻望清光與日俱逺追記
　　　當時所見作四絶句呈同省諸公
邇英肅肅曉霜清玉宇時聞槁葉零風過都城吹廣内
萬人笑語落中庭
銅缾灑遍不勝寒雨㸃勻圓凍未乾回首曈曨朝日上
槐龍對舞覆衣冠(邇英前有雙槐甚髙而柯葉拂/地狀若龍蛇講官進對其下)
早嵗西廂跪直言起迎天步晚臨軒何知老侍曽孫聖
欲泣龍髯吐復吞(轍昔舉制策坐於崇政西廊葢邇英/之北也是日晚仁皇自延和步入崇)
(政過所試幄前瞻/望天表最為親近)
講罷淵然似不勝詩書黙已契天心髙宗問答終垂世
未信諸儒測淺深
　　　東坡次韻
曈曈日脚曉猶清細細槐花暖自零坐閲諸公半廊廟
時看黄色起天庭(僕射呂公門下韓公左/丞劉公皆自講席大用)
上尊初破早朝寒茗盌仍沾講舌乾陛楯諸郎空雨立
故應慙悔不儒冠
兩鶴摧頺病不言年來相繼亦乗軒悞聞九奏聊飛舞
可得裴回為啄吞
微生偶脱風波地晚嵗猶存鐵石心定似香山老居士
世縁終淺道根深(樂天自江州司馬除忠州刺史旋以/主客郎中知制誥遂拜中書舍人軾)
(雖不敢自比然謫居黄州起知文登召為儀曹遂忝侍/從出處老少大畧相似庶幾復享此翁晚節閒適之樂)
(焉/)
　　　魯直次韻
赤壁歸來入紫清堂堂心在鬢雕零江沙踏破青鞋底
却結絲絇侍禁庭
胷蟠萬巻夜光寒筆倒三江硯滴乾大似不䝉稽古力
只今猶著侍臣冠
對掌絲綸罷記言職親黄屋傍堯軒雁行飛上猶回首
不受青雲富貴吞
樂天名位聊相似却是初無富貴心只欠小蠻樊素在
我知造物愛公深
　　　魯直再次韻
隆儒殿閣對横經咫尺清都雨露零見説文星環北極
人間無路仰天庭
風櫺倒影日光寒堯日當中露正乾殿上給扶鳴漢履
螭頭簮筆見秦冠
萬國歸心天不言諸儒爭席異臨軒聖功典學形歌頌
更覺曹劉不足吞
延和西路古槐隂不隔朝宗夙夜心公有胷中五色線
平生補衮用功深
　　　文潛次韻
天寒書殿曉班清氣爽仙盤瑞露零講罷羣公佩聲散
一竿宫日轉槐庭
聯翩右史直西垣舊墨螭頭㸃未乾自是退之平昔事
可須慙著進賢冠
冠佩煌煌拱北辰道人風骨自軒軒茯苓松下龜黿老
須乞靈丹一粒吞
恭黙誰聆金玉音陶甄萬物付無心君王好學真天意
憂國論思不厭深
　　　无咎次韻
白髪歸聮侍從榮未應江海歎飄零禽魚不與鈞天觀
想見羣龍舞洞庭
李公素譽壓朝端曽泝龍門鬛未乾雖愧彭宣惟賜食
未慙貢禹亦彈冠
纘服憂勤未有言諸儒經術侍彤軒九疇咸叙今天錫
三畫何人昔夢吞
金玉誰人詠德音太平無象屬人心日髙初散露門講
天上五雲宫殿深
　
　
　
　
　
　
　
　
　
　
　
　坡門酬唱集巻十九
欽定四庫全書
　　坡門酬唱集巻二十
　　　　　　　　　　　　　　　　宋　邵浩　編
　　欒城
　　　韓幹三馬(李伯時/所藏)
老馬側立鬃尾垂御者高拱持青絲心知後馬有爭意兩耳微
起如立錐中馬直視翹右足眼光已動心先馳僕夫旋作奔佚想
右手正控黄金羇雄姿駿發最後馬回身奮鬛真權竒圉人
頓轡屹山立未聽決驟爭雄雌物生先後亦偶爾有心何者能
忘之畫師韓幹豈知道畫馬不獨畫馬皮畫出三馬腹中事似
欲譏世人莫知伯時一見笑不語告我韓幹非畫師
　　　東坡次韻
潭潭古屋雲幕垂省中文書如亂絲忽見伯時畫天馬
朔風胡沙生落錐天馬西來從西極勢與落日爭紛馳
龍膺豹股頭八尺奮迅不受人間羈元狩虎脊聊可友
開元玉花何足竒伯時有道真吏隠飲啄不羨山梁雌
丹青弄筆聊爾耳意在萬里誰知之幹惟畫肉不畫骨
而況失實空餘皮煩君巧說腹中事妙語欲遣黄泉知
君不見韓生自言無所學廏馬萬匹皆吾師
　　　魯直次韻
太史瑣窓雲雨垂試開三馬拂蛛絲李侯寫影韓幹墨
自有筆如沙畫錐絶塵超日精爽𦂳若失其一望路馳
馬官不語臂指揮乃知仗下非親羈吾嘗覽觀在坰馬
駑駘成列無權竒緬懐胡沙英妙質一雄可將十萬雌
决非皁櫪所成就天驥生駒人得之千金市骨今何有
士或不價五羖皮李侯畫隠百僚底初不自期人誤知
戲弄丹青聊卒嵗亦如閲世老禪師
　　　魯直再次韻
于闐花驄龍八尺看雲不受絡頭絲西河驄作蒲萄錦
雙瞳夾鏡耳卓錐長楸落日試天步知有四極無由馳
電行山立氣深穏可耐珠韉白玉羈李侯一顧歎絶足
領畧古法生新竒一日真龍入圖畫在坰羣雄望風雌
曹霸弟子沙苑丞喜作肥耳人笑之李侯論幹獨不邇
妙畫骨相遺毛皮翰林評書乃如此賤肥貴瘦渠未知
况我平生賞神駿僧中云是道林師
　　五月一日同子瞻轉對
羸病不堪金束腰永懐江海舊漁樵對牀貪聽連宵雨
奏事驚同朔旦朝大耿功名元自異中茅服食舊相要
一封同上憐狂直詔許昌言賴有堯
　　　東坡次韻
跪奉新書笏在腰談王正欲伴耕樵晉陽豈為一門事
(唐温大雅與弟彦博對掌華近/高祖曰我起晉陽為卿一門耳)宣政聊同五月朝(正元中/詔曰自)
(今後五月一日御宣政/殿與文武百僚相見)憂患半生聯出處歸休上䇿早
招要後生可畏吾衰矣刀筆從來錯料堯
　　奉使至涿州神水館寄子瞻四絶(十一月二十六/日是日大風)
少年病肺不禁寒命出中朝敢避難莫倚皁貂欺朔雪
更催靈火煮鉛丹(馬上作李若芝/守一法似有功)
夜雨從來相對眠茲行萬里隔氷天試依北斗看南斗
始覺吳山在目前
誰將家集過幽都逢見邊人問大蘇莫把文章動蠻貊
恐妨談笑卧江湖
北廷一意向中原言語綢繆禮亦䖍顧我何功慙陸賈
槖裝聊復助歸田
　　　東坡次韻
老人癡鈍已逃寒子復辭行理亦難要到盧龍看古塞
投文易水弔燕丹(余昔年辭/免使北)
羝羊代馬得安眠窮髪之南共一天又見子卿持漢節
遥知遺老泣山前
氈毳年來亦甚都時時鴃舌問三蘇(予與子由入京時/北使已問所在後)
(予館伴北使/屢誦三蘇文)那知老病渾無用欲問君王乞鏡湖
始憶庚寅降屈原旋看蠟鳳戲僧䖍隨翁萬里心如鐡
此子何勞為買田(時猶子/遲侍行)
　　寓居六詠
手植天隨菊晨添苜蓿盤叢長憐夏苦花晚怯秋寒素
食舊所愧長齋今未䦨殷勤拾落蘂眼暗讀書難
山丹炫南土盈尺愧西京所至曽無比知非浪得名未須
求别種尚欠剥繁英行復春風度天涯眼蹔明
隣家三畆竹蕭散倚東墻誰謂非吾有時能惠我凉雪
深聞毁折風作任披猖事過還依舊相看意愈長
弱榴生掩冉挿竹强支义旋疊封根石能開著子花扶
持物遂性綴緝我成家故國田園少何須恨海涯
大雞如人立小雞三寸長造物均付予危冠兩昂藏出
欄風易倒依草枯不强後庭花草盛憐汝計興亡(或言/矮雞)
(冠即玉樹/後庭花)
西隣分半井十口無渴憂嵗旱百泉竭日供八家求艱
難念生理沾足愧寒流比聞山田婦出汲爭羣牛(山中/澗谷)
(枯竭汲者每苦牛奪其水一/人出汲輒數人持仗䕶之)
　　　東坡次韻
堂前種山丹錯落馬腦盤堂後種秋菊碎金收辟寒草
木如有情慰此芳嵗闌幽人正獨樂不知行路難
詩人故多感花發憶兩京石榴有正色玉樹真虚名粲
粲秋菊花卓為霜中英茰盤照重九纈蕊兩鮮明
幽居有古意義井分西墻誰言三伏熱止須一杯凉先
生坐忍渴羣囂自披猖衆散徐酌飲逡巡味尤長
先生飯土塯無物與劉义何以娛醉客時齅砌下花井
水分西鄰竹隂借東家蕭然行脚僧一身寄天涯
東齋手種柏今復幾尺長知有桓司馬榛茅為遮藏近
聞南臺松新枝出餘僵年來此懐抱豈復驚凡亡
新居已覆瓦無復風雨憂榿栽與籠竹小詩亦可求尚
欲煩貳師刺山出飛流應須鑿百尺兩綆載一牛
　　過姪寄椰冠
衰髪秋來半是絲幅巾緇撮强為儀垂空旋取海棕子
(蜀中海棕即嶺南/椰木但不結子耳)束髪裝成老法師變化密移人不悟
壊成相續我心知茅簷竹屋南溟上亦似當年廊廟時
　　　東坡次韻
天教日飲欲全絲美酒生林不待儀自漉疎巾邀醉客
更將空殻付冠師(前漢髙紀注云/薛有作冠師)規摹簡古人爭看簮
導輕安髪不知更著短簷髙屋帽東坡何事不違時
　　寓居二首
　　　東亭
十口南遷粗有歸一軒臨路閲奔馳市人不慣頻回首
坐客相諳便解頥慙愧天涯善知識増添城外小茅茨
華嚴未讀河沙偈偃仰明窓手自披
　　　東樓
月從海上湧金盆直入東樓照病身久已無心問南北
時能閉目待儀麟颶風不作三農喜(是嵗海/無颶風)舶客初來
百物新歸去有時無定在漫隨俚俗共欣欣
　　　東坡次韻
　　　　東亭
仙山佛國本同歸世路𤣥闗兩背馳到處不妨閒卜築
流年自可數期頥遥知小檻臨㕓市定有新松長棘茨
誰道茅簷劣容膝海天風雨看紛披
　　　　東樓
白髪蒼顔自照盆董生端合是前身獨栖髙閣多辭客
為著新書未絶麟小醉易醒風力軟安眠無夢雨聲新
長歌自誷真堪笑底處人間是所欣(栁子厚詩云長歌/返故室自誷非所)
(欣/)
　　所寓堂後月季再生與逺同賦一首
堂背有芳藂花開不違月何人縱尋斧害意肯留枿偶
乗秋雨滋冒土見微茁猗猗抽條頴頗欲傲寒冽勢窮
雖云病根大未容拔我行天涯逺幸此城南茇小堂劣
容卧幽閣粗可躡中無一尋空外有四鄰匝窺墻數柚
實隔屋看椰葉葱蒨獨茲苗愍愍待其活及春見開敷
三嗅何忍折
　　　東坡次韻
幽芳本長春暫瘁如蝕月且當付造物未易料枯枿也
知宿根深便作紫笋茁乗時出婉娩為我暖栗烈先生
早貴重廟論推英拔而今城東𤓰不記召南茇陋居有
逺寄小圃無濶躡還為久處計坐待行年匝(子由明/年六十)臘
果綴梅枝春杯浮竹葉誰言一萌動已覺萬木活聊將
玉蘂新(世謂此/玫瑰花)挿向綸巾折
　　浴罷
逐客例幽憂多年不洗沐予髪櫛無垢身垢要須浴顛
隮本天運憤恨當誰復茅簷容病軀稻飯飽枵腹形骸
但癯瘁氣血尚豐足微陽閟九地浮彩見雙目枯槁如
束薪堅緻比温玉長齋雖云淨閲月聊一沃石泉澣巾
帨三釡煮桃竹南窓日未移困卧久彌熟華嚴有餘帙
黙坐心自讀諸塵忽消盡法界了無矚怳如仰山翁欲
就溈叟卜猶恐墮聲聞大願勤自督
　　　東坡次韻
理髪千梳淨風晞勝湯沐閉息萬竅通霧散名乾浴頽
然語黙䘮靜見天地復時令具薪水漫欲濯腰腹陶匠
不可求盆斛何由足(海南無浴器故/常乾浴而已)老雞卧糞土振羽
雙瞑目倦馬𩥇風沙奮鬛一噴玉垢淨各殊性快愜聊
自沃雲母透蜀紗琉璃瑩蘄竹稍能夢中覺漸使生處
熟楞嚴在牀頭妙偈時仰讀返流歸照性獨立遺所矚
未知仰山禪已就季主卜安心㑹自得助長毋相督
　　　東坡借韻賀子由生第四孫斗老
今日散幽憂彈冠及新沐况聞萬里孫已報三日浴朋
來四男子大壯泰臨復開書喜見面未飲春生腹無官
一身輕有子萬事足舉家傳吉夢殊相驚凡目爛爛開
眼電磽磽峙頭玉(李賀詩云頭玉磽磽眉/刷翠杜郎生得真男子)但令强筋骨
可以耕衍沃不須富文章端解耗紙竹君歸定何日我
計久已熟長留五車書要使九子讀(吾與子由共/九男孫矣)簞瓢
有内樂軒冕無流矚人言适似我窮達已可卜蚤謀二
頃田莫待八州督(吾前後/典八州)
　　雨中招吳子野先生一絶(循州/作)
柴門不出蓬生徑暑雨無時水及堂辟榖賴君能作客
暫來煎蜜餉桃康
　　答吳和二絶
三間浰水小茅屋不比麻田新草堂問我秋來氣如火
此間何事得安康
慣從李叟遊都市久伴藍翁醉畫堂不似蘇門但長嘯
一生留恨與嵇康(子野昔與李士寧縱遊京師/與藍喬同客曽魯公家甚久)
　　　東坡次韻
馬迹車輪滿四方若為閉著小茅堂仙心欲捉左元放
癡疾還同顧長康
江令蒼苔圍故宅謝家語燕集華堂先生笑説江南事
祗有青山繞建康
　　陪子瞻遊百步洪
城東泗水平如席城頭逺山涵落日輕舟鳴㯭自生風
渺渺江湖動顔色中州過盡石縱横南去清波頭盡白
岸邊怪石如牛馬銜尾舳艫誰敢下没人出没須臾間
却立沙頭手足乾客舟一葉久未上吳牛回首良間闗
風波蕩潏未可觸歸來何事嘗艱難樓中吹角暮煙起
出城騎火催君還
　　　東坡次韻
平明坐衙不暖席歸來閉閤閒終日卧聞客至倒屣迎
兩眼䝉籠餘睡色城東泗水步可到路轉河洪翻雪白
安得青絲絡駿馬蹙踏飛波栁隂下奮身二丈兩蹄間
振鬛長鳴身自乾少年狂興久已謝但憶嘉陵遶劍闗
劍闗大道車方軌君自不去歸何難山中故人應大笑
築室種栁何時還
　
　
　
　
　
　
　
　
　坡門酬唱集巻二十
欽定四庫全書
　坡門酬唱集巻二十一
　　　　　　　　　　　　宋　邵浩　編
　黄魯直
　　古詩二首上蘇子瞻
江梅有佳實託根桃李場桃李終不言朝露借恩光孤
芳忌皎潔氷雪空自香古來和鼎實此物升廟廊嵗月
坐成晚煙雨青已黄得升桃李盤以逺初見嘗終然不
可口擲置官道旁但使本根在棄捐果何傷
青松出澗壑十里聞風聲上有百尺絲下有千嵗苓自
性得久要為人制頽齡小草有逺志相依在平生醫和
不並世深根且固蔕人言可醫國何用太早計小大材
則殊氣味固相似
　　　東坡次韻
佳榖卧風雨稂莠登我場陳前漫方丈玉食慘無光大
哉天宇間美惡更臭香君看五六月飛蚊殷回廊茲時
不少假俛仰霜葉黄期君蟠桃枝千嵗終一嘗顧我如
苦李全生依路旁紛紛不足愠悄悄徒自傷
空山學仙子妄意笙簫聲千金得竒藥開視皆豨苓不
知市人中自有安期生今君已度世坐閲霜中蔕摩挲
古銅人嵗月不可計閬風安在哉要君相指似
　　次韻張詢齋中晚春
學古編簡殘懐人江湖永非無車馬客心逺境亦靜挽
蔬夜雨畦煮茗寒泉井春去不窺園黄鸝頗三請立朝
無物望補外倘天幸想乗滄浪船濯髪晞翠嶺
　　用韻答晁无咎
翕翕一日炎躭躭萬年永四海仰首觀頃復歸根靜時
雨瀉玉除潢流漲天井性不耐衣冠人門疎造請煮餅
卧北窓保此已徼幸空餘見賢心忍渴望梅嶺
　　　文潛次韻
文章慙骩骳談舌罷雋永年來屏百事但願兩耳靜黄
公安禪室不覺在市井客來飽清風可是徒造請犧尊
與樗社妄計幸不幸願君妙觀察金門等雲嶺
　　戲詠猩猩毛筆
桄榔葉暗賔郎紅朋友相呼墮酒中政以多知巧言語
失身來作管城公
明窓脱帽見䝉茸醉著青鞋在眼中束縛歸來倘無辱
逢時猶作黒頭公
　　　欒城次韻一首
不悟身邊一斗紅聖賢隨世亦時中何人知有中書巧
縛送能書陳孟公
　　雙井茶送子瞻
人間風日不到處天上玉堂森寶書想見東坡舊居士
揮毫百斛瀉明珠我家江南摘雲腴落磑霏霏雪不如
為君喚起黄州夢獨載扁舟向五湖
　　　東坡次韻
誦詩得非子夏學紬史正作丘明書天公戲人亦薄相
畧遣幻翳生明珠賴君年來屏鮮腴百年燈光同一如
書成自寫蠅頭表端就君王覔鏡湖
　　答子瞻
一月空迴長者車報人問疾遣兒書翰林貽我東南句
窓間黙坐得𤣥珠故園溪友膾腹腴逺包春茗問何如
玉堂下直長廊靜為君滿意説江湖
　　子瞻以子夏丘明見戲聊復戲答
化工見彈太早計端為失明能著書邇來似天㑹事發
淚睫見光能隕珠喜公新賜紫琳腴上清虚皇對久如
請天還我讀書眼願載軒轅訖鼎湖
　　省中烹茶懐子瞻
閤門井不落第二竟陵谷簾定誤書思公煮茗共湯鼎
蚯蚓竅生魚眼珠置身九州之上腴爭名燄中沃焚如
但恐次山胸磊隗終便酒舫石魚湖
　　以雙井茶送孔常父
校經同省並門居無日不聞公讀書故持茗椀澆舌本
要聽六經如貫珠心知韻勝舌知腴何似寶雲與真如
湯餅作魔應午寢慰公渴夢吞江湖
　　常父答詩有煎㸃徑須煩緑珠之句復次韻戲答
小鬟雖醜巧粧梳掃地如鏡能檢書欲買娉婷供煮茗
我無一斛明月珠知公家亦闕掃除但有文君對相如
政當為公乞如願作牋逺寄宫亭湖
　　戲呈孔毅父
管城子無食肉相孔方兄有絶交書文章功用不經世
何異絲窠綴露珠校書著作頻詔除猶能上車問何如
忽憶僧牀同野飯夢隨秋雁到東湖
　　謝黄從善司業寄惠山泉
錫谷寒泉橢石俱并得新詩蠆尾書急呼烹鼎供茗事
晴江急雨看跳珠是功與世滌羶腴令我屢空常晏如
安得左轓清頴尾風爐煮餅卧西湖
　　有惠江南帳中香者戲答六言二首
百鍊香螺沉水寶薫近出江南一穟黄雲繞几深禪相
對同參
螺甲割崑崙耳香材屑鷓鴣斑欲雨鳴鳩日永下帷睡
鴨春閒
　　　東坡次韻
四句燒香偈子隨香遍滿東南不是聞思所及且令鼻
觀先參
萬巻明窓小字眼花只有斕斑一炷煙消火冷半生身
老心閒
　　子瞻繼和復答
置酒未容虚左論詩時要指南迎笑天香滿袖喜公新
赴朝參
迎燕温風旎旎潤花小雨斑斑一炷煙中得意九衢塵
裏偷閒
　　有聞帳中香以為熬蝎者戲用前韻
海上有人逐臭天生鼻孔司南但印香嚴本寂不必叢
林徧參
我讀蔚宗香傳文章不減二斑誤以甲為淺俗却知麝
要防閑
　　　東坡再次韻
置酒未逢休沐便同越北燕南且復歌呼相和隔墻知
是曹參
丹青已自前世竹石時窺一斑五字當還靖節數行誰
似髙閒
　　以團茶洮州緑石研贈无咎文潛
晁子智囊可以括四海張子筆端可以回萬牛自我得
二士意氣傾九州道山延閣委竹帛清都太微望冕旒
貝宫胎寒弄明月天網下罩一日收此地要須無不有
紫皇訪問富春秋晁无咎贈君越侯所貢蒼玉璧可烹
玉塵試春色澆君胸中過秦論斟酌古今來活國張文
潛贈君洮州渌石含風漪能淬筆鋒利如錐請書元祐
開皇極第入思齊訪落詩
　　　文潛次韻
洮河之石利劍刃磨之日解十二牛千年塞地困沙礫
一日見寶來中州黄子文章妙天下獨駕八馬森幢旒
平生筆墨萬金直竒煤利翰盈篋收誰持此研參案几
風瀾近手寒生秋包持投我棄不惜副以清詩帛加璧
明窓試墨吐秀潤端溪歙州無此色野人齋房無玩好
慙愧衣冠陳裸國晁侯碧海為文辭盤礴萬頃澄清漪
新篇來如徹札箭勁筆更似劃沙錐知君自足報蒼璧
愧我空賦瓊瑰詩
　　　无咎次韻
黄侯閲世如傳郵自言何預風馬牛草經不下天禄閣
詩入雞林海上州兼陳九鼎燦玉鉉並綴五冕森珠旒
後來瑰磊有張子姓名並向紫府收青春一篇更竒麗
勢到屈宋何秋秋洮州石貴雙趙璧漢水鴨頭如此色
贈酬不鄙亦及我刻畫無鹽譽傾國月團聊試金井漪
排遣滯思無立錐乗風極目興不淺愁報孟侯無好詩
　　新喻道中寄元明
中年畏病不舉酒辜負東來數百觴喚客煎茶山店逺
看人秧稻午風凉但知家裏俱無恙不用書來細作行
一百八盤㩦手上至今猶夢遶羊腸
　　罷姑熟次韻寄元明
追隨富貴勞牽尾凖擬田園畧濫觴本與江鷗成保社
聊隨海燕度炎凉未栽姑熟桃李徑却入西江鴻雁行
别後常同千里月書來莫寄九回腸
　　宜陽别元明次韻
霜須八十期同老酌我仙人九醖觴明月灣頭松老大
永思堂下草荒凉千林風雨鶯求友萬里雲天雁斷行
别夜不眠聽䑕囓非闗春茗攪枯腸
　　　元明留别
桄榔笋白映玉箸椰子酒清宜貝觴市井衣裘半夷夏
隂晴朝暮變炎凉莫推月色共千里不寄江南書一行
無賴笳聲上雲漢曉來偏繞九回腸
　　夢中寄東坡次韻(并序/)
　　崇寧二年正月己丑夣東坡先生於寒溪西山之
　　間予誦寄元明觴字韻詩數篇東坡笑曰公詩更
　　進於曩時因和予一篇語意清竒予擊節賞歎
　　東坡亦自喜於九曲嶺道中連誦數過遂得之
天教兄弟各異方不使新年對舉觴作雲作雨手飜覆
得馬失馬心清凉何處胡椒八百斛誰家金釵十二行
一丘一壑可曳尾三沐三薰取刳腸
　　觀伯時畫馬禮部試院作
儀鸞供帳饕蝨行翰林濕薪爆竹聲風簾官燭涙縱横
木穿石槃未渠透坐窓不遨令人瘦貧馬百藖逢一豆
眼明見此五花驄徑思著鞭隨詩翁城西野桃尋小紅
　　　東坡次韻
少年鞍馬勤逺行卧聞齕草風雨聲見此忽思短策横
十年髀肉磨欲透那更陪君作詩瘦不如芋魁歸飯豆
門前欲嘶御史驄詔恩三日休老翁羨君懐中雙橘紅
(黄有/老母)
　　　无咎次韻
東房攜巻繞幕行西房巻作墮地聲紙山間出筆陣横
李侯畫若禪眼透觀魚𤣥沙骨棘瘦舟中淵明細若豆
歸心祗愛玉花驄不須棘針學癡翁惱渠愁作(闕/)鬬紅
(數物伯時/試院所作)
　　嘲小德
中年舉兒子漫種老生涯學語囀春鳥塗窓行暮鵶欲嗔
王母惜稍慧女兄誇解著潛夫論不妨無外家(後漢/王符)
(傳符無外家隠居著書/譏當時失得號潛夫論)
　　　東坡次韻小德魯直子其母微故其詩云解著
　　　　潛夫論不妨無外家
進饌客爭起小兒那可涯莫欺東方星三五自横斜名
駒已汗血老蚌空泥沙但使伯仁長還興絡秀家
　　食笋十韻
洛下斑竹笋花時壓鮭菜一束酬千金掉頭不肯賣我
來白下聚此族富庖宰蠒栗載地翻觳觫觸墻壊􁣙􁣙
入中厨如償食竹債甘葅和菌耳辛膳胹薑芥烹鵝雜
股掌炮鼈亂帬介小兒哇不美䑕壤有餘嘬可貴生於
少古來食共噫尚想髙將軍五溪無人采
　　蕭巽葛敏脩二學子和予食筍詩次韻答之二首
北饌厭羊酪南庖豐笋菜自北初落南幾為兒所賣習
知價亷平百態事烹宰鹽晞枯腊瘦蜜漬真味壊就根
煨茁美豈念炮烙債咀吞千畆餘胸次不蠆芥二妙各
能詩才名動江介詩論多佳句膾炙甘我嘬因君思養
竹萬籟聽秋噫從此繕藩籬下令禁漁采(一作下書/示漁采)
韭黄照春盤菰白媚秋菜惟此蒼竹苗市上三時賣江
南家家竹剪伐誰主宰半以苦見疎不言甘易壊葛陂
雕龍睡未索兒孫債獺膽能分杯虎魄妙拾芥此物於
食殽如客得儐介思入帝鼎烹忍遭饑涎嘬懶林供翰
墨碪杵風號噫每下歎枯株焚如落樵采
　　胡朝請見和輒復次韻
人笑庾郎貧滿胸飯寒菜春盤食指動笋茁入市賣回
首萬錢厨不羨廊廟宰民生暫神竒胞雋伐性壊忍持
芭蕉身多負牛羊債籜龍不稱寃易致等拾芥蕭蕭煙
雨姿壯士持戈介駢頭沸鼎烹可口垂涎嘬霜叢負後
凋玉食香餘噫續詩無全功葑菲倘可采
　　　東坡次韻(時魯直知吉/州太和縣)
飽食有殘肉饑食無餘菜紛然生喜怒似被狙公賣爾
來誰獨覺凜凜白下宰(太和古/白下也)一飯在家僧至樂甘不
壊多生味蠧簡食笋乃餘債蕭然映樽俎未肯雜菘芥
君看霜雪姿童稚已耿介胡為遭暴横三嗅不忍嘬朝
來忽解籜勢迫風雷噫尚可餉三閭飯筒纒五采
　　嵗寒知松柏
松柏天生獨青青貫四時心藏後凋節嵗有大寒知慘
淡氷霜晚輪囷澗壑姿或容螻蟻穴未見斧斤遲揺落
千秋靜婆娑萬籟悲鄭公扶貞觀已不見封彛
　　　東坡次韻
龍蟄雖髙卧雞鳴不廢時炎凉徒自變茂悦兩相知己
負棟梁質肯為兒女姿那憂霜貿貿未喜日遲遲難與
夏蟲語永無秋實悲誰知此植物亦解秉天彛
　　伯父祖善耆老好學於所居紫陽溪後小馬鞍山
　　　為放隠齋逺寄詩句意欲庭堅和之幸師友同
　　　賦率爾上呈
樵入千巖靜松含萬籟寒兒童給行李藜蓧對衣冠小
檻聊防虎時來即解鞍阿翁吹笛罷懐昔淚相看
　　　文潛次韻
老鶴閲世久歸來毛骨寒田園半拱木兒稚總勝冠愛
客能沽酒尋山不跨鞍平生未見面試作阿咸看
　　郭明父作西齋于潁尾請予賦詩二首
食貧自以官為業聞説西齋意凜然萬巻藏書宜子弟
十年種木長風煙未嘗終日不思潁想見先生多好賢
安得雍容一樽酒女郎臺下水如天
東京望重兩并州遂有汾陽整綴旒翁伯入闗傾意氣
林宗異世想風流君家舊事皆青史今日髙材未白頭
莫倚西齋好風月長隨三徑古人遊
　　　東坡次韻
樹頭啄木常疑客客去而瞋定不然脱轄已應生井沫
解衣聊復起庖煙平生詩酒真相汙此去文書恐獨賢
早晚西湖映華髪小舟翻動水中天
寂寞東京月旦州德星無復綴珠旒莫嗟平輿空神物
(輿音/預)尚有西齋接勝流春夢屢尋湖十頃家書新報橘
千頭雪堂亦有思歸曲為謝平生馬少游
　　黄大臨奉寄子由(大臨字元明魯直兄/此詩亦見魯直集中)
鐘鼎功名淹筦庫朝廷翰墨寫風煙遥知道院頗岑寂
定是壺中第幾天歴下笑談漫一夢江南消息又餘年
動心忍性非無意吏部如今信大顛
　　　欒城次韻黄大臨秀才見寄
故人聚散霜前葉往事眇茫風際煙遊宦一生非有已
隠居萬事不由天﨑嶇檻穽方謀食嘯傲山林肯計年
賴已將心問盧老相逢他日笑風顛
　　次韻元明奉寄子由
半世交親隨逝水幾人圖畫入凌煙春風春雨花經眼
江北江南水拍天欲解銅章行問道定知石友許忘年
脊令各有思歸恨日月相催雪滿顛
　　　欒城次韻答魯直
病卧江干須帶雪老拈書巻眼生煙貧如陶令仍躭酒
窮似湘纍不問天令弟近應憐廢學大兄昔許叩延年
比聞蔬茹隨僧供想見能容醉後顛(魯直兄舊於齊/州以養生見教)
　　　再次韻奉答子由
蠆尾銀鈎寫珠玉剡藤蜀繭照松煙似逢海若談秋水
始覺醯雞守甕天何日清揚能覿面只今黄落又凋年
萬錢買酒從公醉一鉢行歌聽我顛
　　再次韻寄子由
想見蘇躭攜手仙青山紫柘冒寒煙麒麟墮地思千里
虎豹憎人上九天風雨極知雞自曉雪霜寧與菌爭年
何時確論傾樽酒醫得儒生自聖顛(出素/問)
　　次韻寄上七兄
學得屠龍常縮手鍊成五色化蒼煙誰言遊刃有餘地
自信無功可補天啼鳥笑歌追暇日飽牛耕鑿望豐年
荷鋤端欲相隨去邂逅青雲恐疾顛
　　　欒城復次韻答元明魯直見寄二首
水竹遮藏自一川日髙茅屋始炊煙犬牙舂米新秋後
麥粒蒸茶欲社天冠葢只今成棄物松杉它日記栽年
定應笑我勞生在夘睡聞呼不為顛
十載懐思寤寐間新詩態度比雲煙清風吹我無千里
明月隨人共一天歸去林泉應避暑北征道路恐經年
與君共愧知時鶴養子先依黒柏顛
　　虚飄飄
虚飄飄虚飄飄花飛不到地虹起漫成橋入夢雲千疊
遊空絲萬條蜃樓百尺横滄海雁字一行書絳霄虚飄
飄比人身世猶堅牢
　　　東坡次韻
虛飄飄虚飄飄畫簷蛛結網銀漢鵲成橋塵漬雨梧葉
霜飛風栁條露凝殘㸃見紅日星曳餘光横碧霄虚飄
飄比浮名利猶堅牢
　　　少游次韻
虚飄飄虚飄飄風寒吹絮浪春水暖氷橋勢緩􁁉垂線
聲乾葉下條雨中漚㸃没流水風裏綵雲横碧霄虚飄
飄比時富貴猶堅牢
　　謝送碾賜壑源揀牙
矞雲從龍小蒼璧元豐至今人未識壑源包貢第一春
緗奩碾香供玉食睿思殿東金井欄甘露薦椀天開顔
橋山事嚴庀百局衮司諸公省中宿中人傳賜夜未央
雨露恩光照宫燭右丞似是李元禮好事風流有涇渭
肯憐天禄校書郎親敕家庭遣分似春風飽識太官羊
不慣腐儒湯餅腸搜攪十年燈火讀令我胸中書傳香
已戒應門老馬走客來問字莫載酒(衮司一/作補衮)
　　以小團龍及半挺贈无咎并詩用前韻為戲(説苑/曰建)
　　　(州茶李氏取其乳/作片號曰金挺)
我持𤣥圭與蒼璧以暗投人渠不識城南窮巷有佳人
不索賔郎常晏食赤銅茗椀雨班班銀粟翻光解破顔
上有龍文下棊局探囊贈君諾已宿此物已是元豐春
先皇聖功調玉燭晁子胸中開典禮平生自期莘與渭
故用澆君壘塊胷莫令鬢毛雪相似曲几團蒲聽煮湯
煎成車聲繞羊腸雞酥胡麻留渴羌不應亂我官焙香
肥如瓠壺鼻雷吼幸君飲此勿飲酒
　　　无咎次韻二首
都城米貴斗論璧長饑茗椀無從識道和何暇索㯽榔
慙愧雲龍羞肉食壑源萬畆不作瀾上春伐鼓驚山顔
題封進御官有局夜行初不更驛宿氷融太液俱未知
寒食新苞隨賜燭建安一水去兩水易較豈如涇與渭
右丞分送天上餘我試比方良有似月團清潤珍豢羊
葵花瑣細胃與腸可憐賦罷羣玉晚寧憶睡餘雙井香
大勝膠西蘇太守茶湯不美誇薄酒
相茶真似石韞璧至精那可皮膚識溪牙不給萬口須
往往山毛俱入食雲龍正用餉近班乞與麄官誠靦顔
崇朝一盌坐官局申旦形清不成宿平生樂此臭味同
故人貽我情相燭黄侯發軔日千里天育收駒自汧渭
車聲出鼎細九盤如此佳句誰能似遣試齊民蟹眼湯
扶起醉頭湔腐腸頗類他時玉川子破鼻竹林風送香
吾儕幽事動不朽但讀離騷可無酒
　　寄晁元忠十首(以將窮山海跡勝/絶賞心晤為韻)
國工裁白璧巧冶鑄干將成為萬乗器貫日吐寒光其
誰湔拂汝嵗月海生桑蛛網連城玉苔生百鍊剛
子雲賦逐貧退之文送窮二作雖類俳頗見壯士胸晁
子行問津欲濟無山藭著書蓬蒿底端有古人風
沙擁大江水泥封函谷闗古來世上雄宰木風雨寒魯
儒守一經亦有澗谷槃何事窮愁極江南庾子山
河清無人待蘭芳無人采山空露團團葛蔓石磊磊世
有傾國媒一笑珠百琲往時禰處士顛倒孔北海
楚宫細腰死長安眉半額比來翰墨場爛漫多此色文
章本心術萬古無轍迹吾嘗期斯人隠若一敵國
北書來無期雁不到梅嶺欲之雙鯉魚楓葉江路永平
生心中願褊短不獲勝富貴安可為吾亦有岑鼎
濟岱有佳人肌膚若氷雪我願從之遊補我黥與刖了
不解人嗔真成一癡絶櫟社定願然聊用神吾拙
山公懐涇渭濬仲遭鑒賞代豈無若人吹嘘青雲上念
君如濟水抱清伏泉壤行潦酌尊彛吾猶恃源往
峨眉在蒿萊金玉千里音遥思甑生塵汗漫觀古今沉
㝠驚人句摹寫詠時禽無為愁肝腎君子要刳心
臨川往長懐神交可心晤文章不經世風期南山霧化
蟲哦四時悲喜各有故吾獨無間然子規勸歸去
　　　无咎次韻
鳲鳩興獨居百兩誰與將未見憂忡忡既見為龍光吹
竽沸齊市零雨暗空桑寒歌牛軛底激烈氣彌剛
雁以無能烹鼠亦有技窮古來達生者神不馳其胷物
或似而非藳本奪芎藭臧否何間然吾師阮生風
倉鶊知陽春喬木聲闗闗白駒不食苗奈此空谷寒昔
有丹徒士㯽榔貯金盤富貴懐隠憂無寧歸故山
吾期瑶之圃玉英良可采崑崙在萬里積石更磊磊學
經倘無用詩禮廢含琲叢臺尚何為袨服若煙海
鼓吹出西羌光華動眉額鞬櫜望酒泉面有可憐色念
身匪兕虎少日四方迹百計等畫蛇老大悲故國
謝公文章餘幽事課伐嶺清詩如𤣥酒胡乃澹而永得
無西堂夢春草句彌勝但使田野傳何須論銘鼎
江南盛鬱蒸代北紛霰雪卞生無出遊何以得此刖一
朝有天運春華未萎絶吾猶託雄鳩而彼固不拙
平生莫逆交弦斷寄心賞相思望青楓目極江水上念
當及時節農事動春壤來者不有年何能咎吾往
楚有吹竹者工作百獸音削格為爾多滔滔寧適今嘗
俾範馳驅終日無一禽復之倘或可詭遇亦何心
葉公好畫龍龍固不可晤安知下其室驚駭暗楹霧昭
王亦貿骨冀以得馬故相者競舉肥終然駒逺去
　
　
　
　
　
　
　
　
　
　
　
　
　
　
　
　坡門酬唱集巻二十一
欽定四庫全書
　坡門酬唱集巻二十二
　　　　　　　　　　　　　宋　邵浩　編
　秦少游
　　别子瞻
人生異趣各有求繫風捕影祗懐憂我獨不願萬户侯
惟願一識蘇徐州徐州英偉非人力世有髙名擅區域
珠樹三株詎可攀玉海千尋真莫測一昨秋風動逺情
便憶鱸魚訪洞庭芝蘭不獨庭中秀松柏仍當雪後青
故人持節過鄉縣教以東來償所願天上麒麟昔漫聞
河東鸑鷟今纔見不將俗物擬天真北斗已南能幾人
八塼學士風標逺五馬使君恩意新黄塵㝠㝠日月換
中有盈虚亦何算據龜食蛤暫相從請結後期游汗漫
　　　東坡次韻
夜光明月非所投逢年遇合百無憂將軍百戰竟不侯伯
郎一斗得凉州翹闗負重君無力十年不入紛華域
故人坐上見君文謂是古人吁莫測新詩説盡萬物情
硬黄小字臨黄庭故人已去君未到空吟河畔草青青
誰謂他鄉各異縣天遣君來破吾願一聞君語識君心
短李髯孫眼中見江湖放浪久全真忽然一鳴驚倒人
縱横所值無不可知君不怕新書新千金敝帚那堪換
我亦淹留豈長算山中既未决同歸我聊爾耳君其漫
　　　欒城次韻秦觀秀才攜李公擇書相訪
濟南三嵗吾何求使君到後消人憂君言有客輕公侯
扁舟相從古揚州致之匹馬恨無力千里相望(音/忘)同異
域誦詩空使四座驚隠居未易凡人測使君南歸無限
情鴻飛攜書墮我庭此書兼置昔年容袖中秀句淮山
青老夫强顔依府縣堆案文書本非願清談亹亹解人
頥安得坐右長相見狂客吾非賀季真醉吟君似謫仙
人未契長遭少年笑白髪應慙傾葢新都城酒貴誰當
換塵埃汚面非良算歸來泗上苦思君莫待黄花秋爛
漫(秦君與家兄子瞻/約秋後再遊彭城)
　　李端叔見寄次韻
君文豪贍無與儔使我吟諷忘離憂浩如沅湘起陽侯
翻星轉日吞數州華章藻句饒風力頃刻朱紅迷畛域
一斑縱復為管窺萬派終難以蠡測區區文墨倦髙情
解鞅還游恍惚庭半槽新水六尺簟卧視雲物行空青
伊我籃輿抵京縣溽暑黄埃負初願君家只在御城東
彌月不能三兩見求仙未若醉中真蟻鬬鵝飛愁殺人
清都夢斷理歸棹回首一樹瓊枝新歸來草木春風換
世事蝟毛那可算幸謝故人頻寄書莫笑元郎自呼漫
　　和黄法曹憶建溪梅花
海陵㕘軍不枯槁醉憶梅花愁絶倒為憐一樹傍寒溪
花水多情自相惱清涙斑斑知有恨恨春相逢苦不早
甘心結子待君來洗雨梳風為誰好誰云廣平心似鐵
不惜珠璣與揮掃月没參横畫角哀暗香消盡令人老
天分四時不相貸孤芳轉盼同衰草要須健步逺移歸
亂挿繁華向晴昊(參寥師亦和詩云朔風蕭蕭方振槁/雲壓茅齋欲欹倒門前誰送一枝梅)
(問訊山僧少病惱强將筆力為摹寫麗句已輸何遜早/碧桃丹杏空自妍嚼蘂齅香無比好先生攜酒傍玉叢)
(醉裏雄詞驚電掃東溪不見謫仙人江路還逢少陵老/我雖不飲為詩牽不惜山衣同藉草要須陶令挿花歸)
(醉卧春風/軼軒昊)
　　　東坡次韻太虚
西湖處士骨應槁只有此詩君壓倒東坡先生心已灰
為愛君詩被花惱多情立馬待黄昏殘雪消遲月出早
江頭千樹春欲闇竹外一枝斜更好孤山山下醉眠處
㸃綴裙腰紛不掃萬里春隨逐客來十年花送佳人老
去年花開我已病今年對花還草草不如風雨巻春歸
收拾餘香還畀昊
　　　東坡次韻參寥
化工未議蘇羣槁先向寒梅一傾倒江南無雪春瘴生
為散氷花除熱惱風清月落無人見洗粧自趂霜鐘早
惟有飛來雙白鷺玉羽瓊枝鬬清好吳山道人心似水
眼淨塵空無可掃故將妙語寄多情横機欲試東坡老
東坡習氣除未盡時復長篇書小草且撼長條飱落英
忍饑未擬窮呼昊
　　　欒城次韻太虚
病夫毛骨日凋槁愁見米鹽惟醉倒忽傳騷客賦寒梅
感物傷春同懊惱江邊不識朔風勁墻頭知有南枝早
未開素質夜光明半落清香春更好鄰家小婦學閑媚
靚粧惟有長眉掃孤芳已與飛霰競結子仍先百花老
苦遭横笛亂飛英不見遊人醉芳草可憐物性空自知
羞作繁華助芒昊
　　　欒城次韻參寥
憐君古木依巖槁西江飲盡須彌倒野花幽草亦何為
險韻髙篇空自惱萬㸃浮溪輒長歎一枝過嶺仍誇早
拾香不忍遊塵汚嚼蕊更憐真味好道人遇物心有得
瓦竹相敲縁自掃誰知真妄了不妨令我至今思璉老
妙明精覺昔未識但向閒窓看詩草浮雲時起鳥四飛
畢竟安能亂清昊
　　　魯直次韻
夢蝶真人貌黄槁籬落逢花須醉倒雅聞花光能畫梅
更乞一枝洗煩惱扶持愛梅説道理自許牛頭參已早
長眠橘洲風雨寒今日梅開向誰好何况東坡成古丘
不復龍蛇看揮掃我向湖南更嶺南繫船來近花光老
歎息斯人不可見喜我未學霜前草寫盡南枝與北枝
更作千峯倚晴昊
　　覿覯二弟作小室讀書魯直名曰寄寂作此寄之
　　　用孫子實韻
力田不逢年識者未宜閔他時嵗在金百兩無虛稛士
生當自量天道平如凖汝兄魯叔山正坐不前謹有琴
亦無絃何心尚求軫客來欲頽玉大白輒滿引官長既
屢罵諸生亦時囅一口吸西江𤣥哉居士藴嵗寒知蒼
松日暮識丹槿夢想八九椽森然羅玉筍
　　　魯直次韻子實題少章寄寂齋
虚名誤壯夫今古可笑閔屍裹萬里歸書載五車稛安
知衡門下身與天地凖秦晁兩美士内行頗修謹余欲
造之深抽琴去其軫寄寂喧鬨間此道有汲引獄户聞
笞榜市聲雜嘲囅二生對曲肱圭玉發石藴小大窮鵬
鷃短長見椿槿欲聞寂時聲黄鐘在龍筍
　　　魯直再次韻寄少游
薛宣欲吏雲季氏或招閔此公胸中秋萬物欲收稛賣
藥偶知名草𤣥非近凖才難不易得志大畧細謹士生
要𢎞毅天地為葢軫驥夾鹽車驂井下短綆引難甘呼
爾食聊寄粲然囅誰能借前籌還婦用束緼吾聞調羮
鼎異味及枌槿豈其供王羞而棄㑹稽筍
　　春日寓直有懐參寥
觚稜金爵自岧嶤藏室春深更寂寥捫虱幽花欹露葉
岸巾髙栁轉風條文書几上鬚髯變鞍馬塵中嵗月銷
何日一笻江海上與君徐步看生潮
　　　文潛次韻
衰疲久厭五更朝每愧㝠鴻在泬寥顧我塵冠凋舊鬢
愛君山桂長新條文詞畫虎工逾拙世味春氷老益消
只欲歸依香火社髙堂時聽法音潮
　　元日立春三絶
此度春非草草回美人休著剪刀催直須殘臘十分盡
始與新年一併來
發春獻嵗偶然同新厯觀天最有功頭上兩般幡勝影
一時飛入酒杯中
攝提東直斗杓寒驟覺中原氣象寛天為兩宫同號令
不教春嵗各開端
　　　東坡次韻
省事天公厭兩回新年春日併相催慇懃更下山隂雪
要與梅花作伴來
己夘嘉辰壽阿同願渠無過亦無功明年春日江湖上
回首觚稜一夢中(子由一字同叔元/日己夘渠本命也)
詞鋒雖作楚騷寒德意還同漢詔寛好遣秦郎供帖子
盡驅春色入毫端(立春日翰林學/士供詩帖子)
　張文潛
　　初到都下供職寄黄九
千里不相見勞勞復何辭不應一城中耿耿令我思僦
舍酒家樓椎壚巻其旗䑕壤敗晨炊守翁噪羣兒馬傍
挾兩羸雙踵待刻移五日長安塵故山夢中歸何以洗
我心望君青松姿懐情久不吐古屋絃悲詩
　　　魯直次韻
短褐不磷緇文章近楚辭未識想風采别去令人思斯
文已戰勝凱歌偃旍旗君行魚上氷忽復燕哺兒學省
得佳士催來費符移方觀追金玉如許遽言歸南山有
君子握蘭懐令姿但應潔齋俟勿詠無生詩
　　贈无咎以既見君子云胡不喜為韻
平生懐想人握手良未易接君同舍歡此事非此世十
年淮海夢一笑相逢地投分白首期願言何有既
賢愚譬觀形美醜不自見醫肱待三折劍鐵要百鍊磨
君古青銅汰揀寄明辨一智出千愚食芹敢忘獻
文風還正始磊落有諸君長者進後生亦使我有聞譬
如狸與虎偶使並稱文然終不可反困我力空勤
文衰東京後特起得韓子支撐誹笑中久乃化而靡籍
湜既灑掃後生始歸市垂君拯溺手請效我一指
詩壇李杜後黄子擅竒勲平生執羈靮開府與㕘軍舉
詩秉筆徒吟哦漫云云安知握竒律一字有風雲
觸有羸其角進有跋其胡膏車秣吾馬白日在修途雖
乏無何杯頗多未見書力學致事功良田本深鋤
黄子少年時風流勝春栁中年一鉢飯萬事寒木朽室
有僧對談房無妾持帚此道人人事誰令余獨不
南山縛虎師肯顧世書字揚眉哦楚喉鼎畔倒侯喜詩
聲一蒼蠅下到霹靂耳庸庸老尋常物外有竒偉
　　　魯直次韻
龜以靈故焦雉以文故翳本心如日月利欲食之既後
生玩華藻照影終没世安得八紘罝以道獵衆智
談經用燕説束棄諸儒傳濫觴雖有罪末派瀰九縣張
侯真理窟堅壁勿與戰難以口舌爭水清石自見
野性友麋鹿君非我同羣文明近日月我亦不如君十
載長相見逝水川沄沄何言談絶倒茗椀對爐薫
北寺鎖齋房塵鑰時一啟晁張跫然來連璧照書几庭
柏鬱䓤䓤紅榴罅多子時䝉吐佳句幽處萬籟起
先皇元豐末極厭士淺聞只今舉秀孝天未喪斯文晁
張班馬首崔蔡不足云當令横筆陣一戰靜楚氛
張侯窘炊玉僦屋得空壚但見索酒郎不見酒家胡雖
肥如瓠壺胸中殊不粗何用知如此文采似於莵
荆公六藝學妙處端不朽諸生用其短頗復鑿户牖譬
如學捧心初不悟已醜玉石恐俱焚公為區别不
吾友陳師道抱獨門掃軌晁張作薦書射雉用一矢吾
聞舉逸民故得天下喜兩公陣堂堂此事可摩壘
　　次韻秦覯
琬琰非世珍昔以羊皮換嗟君復何求衆棄乃所玩十
年少遊兄閉口受客難二毛才一第俗子猶憤惋人間
異巧拙善斵愧顔汗嬋娟守重閨倚市爭倩盼君胡寶
滯貨屢辱訪衰懦譬猶卧仆塗更侑觥與散球然瑚璉
質磨琢爭璀璨遲君三年鳴更用驚我慢
　　　魯直次韻
山林與心違日月使鬢換儒衣相詬病文字奉娛玩自
古非一秦六籍葢多難詩書或發冢熟念令人惋秦君
鋭本學驥子已血汗相期參天衢伯樂嘗一盼士為欲
心縛寸勇輒尺懦要當觀此心日照雲霧散扶疎萬物
影宇宙同璀璨置規豈惟君亦自警弛慢
　　初伏大雨戲呈无咎(集本無/戲字)
初伏炎炎坐湯釡長安行人汗沾土誰傾江海作清凉
𤣥雲駕風横白雨普陁真人甘露手能使渴乏厭膏乳
且欲當風展簟眠敢辭避漏移牀苦清貧學士卧陶齋
壁上墨君淡無語翰林但解嘲苜蓿彭宣不得窺歌舞
聯詩得句笑出省策馬涉泥歸閉户牀頭餘榼定何嫌
窓外黄榴堪薦俎
　　　无咎次韻
蓬山前臨九軌路三月街晴案吹土直廬鑿牖面宫垣
青壁嶄嶄看垂雨殿閣風斜碧瓦寒翅濕蒼鳶不能乳
却思窮巷亦可憐一掃蚊䖟通昔苦鬱蒸書課未須忙
午漏傳休聽天語平生豪氣對尊酒山雞見鏡猶能舞
城南寺近晚堪過笙歌凉月聞千户但憂伏日細君須
割肉無縁侍歸俎
　　復用韻
火焚真金融作暑南風無聲蒸厚土省門下馬不讀書
急掃藤牀卧聽雨朝凉已覺飯有味紫盌新茶如潑乳
天工未費一杯水已變炎凉異甘苦晁侯笑顧北窓竹
知君吟詩得佳語忽驚秋近梧桐落未厭野潤商羊舞
快洗晚空作晴碧三更月華清萬户不怕泥深滑馬蹄
更自無金謀燕俎
　　用韻答蔡天啟
黄鍾無聲登瓦釡蔡子青衫在塵土逼人爽氣百步寒
知子胸中有風雨三年河東走胡馬絶口魚鰕便酪乳
歸來萬巻付一讀不學兒曹用心苦周瑜陸遜久寂寞
千年北客嘲吳語莫徒彩筆雲錦張要是寶劍蛟龍舞
天兵百萬老西北快馬如飛不出户看公大纛出麒麟
走取單于置刀俎(蔡天啓詩張侯胸中包覆釡百里奔/流無寸土𤣥蛟白鼉有時作一洗乾)
(坤三日雨詩雄變怪有如此震動稍能止啼乳已傾太/白酒船空更壓少陵飯山苦昨朝東門同拜勅玉齒猶)
(能道中語閉門十日無一事坐對空庭秋葉舞何時御/史出霜臺便􁒈前騶辭棘户城南邀我倒餘尊紫栗黄)
(橙已/登俎)
　　无咎次韻贈文潛
蔡侯飽學囷干釡濯足清江起南土放談頗似燕客雄
快奪范雎如墜雨東城増羽未足論柏直何為口方乳
蔣侯山中伴香火三年不厭長齋苦平生豪偉有誰同
要得張侯三日語晝閒那自運甓忙時清不用聞雞舞
桓榮懽喜見車馬書冊辛勤立門户要當食肉似班超
猛虎何嘗窺案俎
　　欲知歸期近贈天啟
欲知歸期近屈指不滿手豈無兒女心惜此良邂逅蔡
郎吾未見心已想雄秀那知風雨夜聽此龍劍吼八荒
一驥了萬馬空去廏鍾山淨明老為子不惜口頗聞國
士薦固自君所有唯應功名地他日客老醜(蔡天啓詩/欲知歸期)
(近朱墨復在手出門豈無時官事少邂逅張公晚定交/千仞仰森秀華堂耿青燈夜半獅子吼真龍服内閑爽)
(氣凜羣廏新詩陳五鼎斟酌皆可口光華委/行色於我亦何有緘藏不知報刻劃無鹽醜)
　　　无咎次韻
眉山見張侯心許出一手臨川得蔡子千載慰邂逅鄧
君起南園磊磊看三秀譬如黄鍾陳我尚瓦釡吼欲知
歸期近喚馬牽出廏官醪持餉婦傾瀉僅漬口千章輸
明堂勿問草澤有羣公自凜凜水鏡照妍醜
　　謝錢穆父惠髙麗松扇
三韓使者文章公東夷守臣親掃宫清亷不受槖中獻
萬里歸來兩松扇六月長安汗如洗豈意落我懐袖裏
中州剪盡霜雪紈千年淳風古箕子
　　　東坡次韻
可憐堂堂十八公老死不入明光宫萬牛不來難自獻
裁作團團手中扇屈身䝉垢君一洗挂名君家詩集裏
猶勝漢宫悲婕妤網蟲不見乗鸞子
　　休沐不出二首(闕/)
　　　魯直次韻二首
風塵車馬逐得失兩闗心惟有張仲蔚門前蓬藋深自
公及歸沐畢願詩書林墻東作瘦馬萬里氣駸駸
與世自少味閉闗非有心戎葵一笑粲露井百尺深著
書灑風雨枯筆束如林蘇公歎妙墨逼人太駸駸
　　魯直見和前詩再用前韻
濟物非僕僕功名愧無心倚市安能美汲泉不厭深老
人夙有尚缾鉢好叢林安能紅塵裏徒使老駸駸
　　　无咎次韻二首
張侯經濟術見遇未容心揚子執㦸老蔣生開逕深子
亦拙造請素懐愛園林閉門鳥雀喜朝日上駸駸
文史平昔契淮山别離心省中並日直天上青春深買
屋近城塢往來成竹林詩摹黄著作吾亦意駸駸
　　泊南京登岸有作呈子由子中子敏逸民
客行嵗云暮孤舟衝北風出門何蕭條驚沙吹走蓬北
涉濉河水南望宋王臺落葉舞我前鳴鳥一何哀重城
何諠諠車馬溢四郭朱門列大第髙甍麗飛閣湯湯長
河水赴海無還期蒼蒼柏與松崗原常不移覽物各有
歎誰者知我心口吟新詩章手撫白玉琴鳴琴感我情
一奏涕淚零伯牙久已死何人為我聽推琴置之去酌
我黄金罍幽憂損華姿流景良易頹
　　　欒城次韻
客舟逝將西日夜西北風維舟罷行役坐令鬢如蓬偶
從二三子步上百尺臺雲煙遍原隰惝怳令人哀山中
難久居浮沉在城郭欲學揚子雲避世天禄閣浮木寄
流水行止非所期何須自為計水當為我移外物不可
必惟此方寸心心中有樂事手付瑟與琴夜吟感秋詩
惜此芳物零幽人亦多思起坐再三聽白駒在空林缾
罄有恥罍盡我一杯酒愁思如雲頺
　　文周翰邀至王才元園飲
朝衫衝曉塵歸帽障夕陽日月馬上過詩書篋中藏心
疑長安人一一如我忙城西有佳友延我步閑坊入門
見主人讌客無簮裳蒲團烏皮几密室留妙香門前佳
木隂堂後羅衆芳飯客炊雕胡㫖酒來上方盈盈雙鬟
女身小未及牀執板歌一聲賔主無留觴潄井消午醉
掃花坐晚凉主翁塵外人三十辭明光閉門自灌園種
木見老蒼有才不試事歸卧野僧房知君非徒然顧我
不能量始知同一國喧靜自相忘衆緑結夏帷老紅駐
春粧何惜君馬蹄坐令風雨狂
　　　魯直次韻
移竹淇園下買花洛水陽風煙二十年花竹可迷藏九
衢流車馬相值各匆忙豈有道邊宅靜居如寶坊幅巾
延客酒妙歌小紅裳主人有班綴衣拂御爐香常恐鶗
鴂鳴百草為不芳故作龜曳尾頗深漆園方初開蝸牛
廬中置師子牀買田苑丘間江漢起濫觴今此百畝宫
冬温夏清凉身閒閲世故宇靜發天光安肯聲利場牽
黄臂老蒼張侯筆瑞世三秀麗齊芳作詩盛推賞明珠
計斛量掃花坐晚吹妙語益難忘重游樊素病捧心不
能粧來日猶可追聽我歌楚狂
　　　无咎次韻
霜雪埋百花及時鬬春陽城南有髙士買屋入花藏經
時不出門為花日日忙我居在何許近止東數坊亦有
佳公子連車換帷裳隔墻蜂蝶喧開户草木香仙人朱
桃椎髪緑童臉芳此公不可見此畫來逺方竹欹屠蘇
塢栁拂轆轤牀素兒雖小小亦足侑客觴尚書廊廟具
氣若氷壺凉忘年此賔主吾黨有輝光人生走塵土嵗
月顔鬢蒼曷不休沐暇過此薫脩房宴坐二十年非癡
實難量(王才元未/四十休官)張侯不出家在家説縁忘尚擬問兩
卿攜肴借紅粧妍歌聽黄子不飲亦清狂
　　卧病月餘呈子由二首
蔀室悠悠昏復朝强披莊子説逍遥四禪未到風猶梗
九轉無功火不燒學道若為調鹿馬是身不實似芭蕉
丹砂赤箭功何有想聽清言意自消
風葉鳴窓已復朝喚回歸夢故山遥酒壺暗淡浮塵集
藥鼎青熒敗葉燒閉户獨依寒蟋蟀移牀更就雨芭蕉
雪深更請安心術長日如年未易消
　　　欒城次韻
一卧憐君三十朝呼醫仍苦禁城遥靈根自逐新陽發
病枿從經野火燒吻噪未須尋麯蘖囊空誰與典絺蕉
何時匹馬隨街鼓睡起頻驚髀肉消
塵垢汙人朝復朝病中吟嘯夜方遥長空雁過疑相答
虚幌螢飛坐恐燒稍覺新霜試松竹未應寒雨敗梧蕉
從來百錬身如劍火滅重磨未遽消
　　　无咎次韻一首
㩦笻過子約朝朝况是門無百步遥午卧簷曦茶可煮
夜談窓霰栗堪燒范魚何用驚生釡鄭鹿應知夢覆蕉
試作文殊問居士從今一飯久如消
　　立春三首
天上春來誰報人江山氣象一時新懶將白首簮幡勝
壽酒三杯慰逐臣
風光先著竹間梅和氣應從九地回桃李滿園渾未覺
微紅先向寶刀開
蒼龍闕角回金斗文德門南散曉班車馬紛紛殘雪裏
鏤銀剪綵舞新幡
　　　魯直次韻
𣺌然今日望歐梅已發黄州首更回試問淮南風月主
新年桃李為誰開
誰憐舊日青錢選不立春風玉筍班傳得黄州新句法
老夫端欲把降幡
江山也似隨春動花栁真成觸眼新清濁盡須歸甕蟻
吉凶更莫問波臣
　　　魯直再次前韻
春工調物似鹽梅一一根中生意回風日安排催嵗換
丹青次第與花開
久狎漁樵作往還曉風宫殿夢催班鄰娃似與春爭道
酥滴花枝綵剪幡
酒有全功筆有神可將心付白頭新春盤一任人爭席
莫道前銜是近臣
　　次韻鄧忠臣呈同院後至諸公
驄馬嘶將近天門報欲回妻孥憐别久鄰里問歸來左
學徒仍在(嘗官/太學)西城宴許陪(官得與/聞喜宴)腹毛何足問竒捷
看渠魁(鄧忠臣詩秋日同文館飛章待報回絲綸先日/降鵷鷺忽朋來諸彦俱精鑒㣲生亦濫陪紛紛)
(五千牘誰/定冠倫魁)
　　　无咎聞謹思話舊隠用回字韻
聞在豪塘隠松林日百回當年鹿何往異世鶴歸來未
許茅齋並終朝蠟屐陪丹留杉不死夜氣看星魁(謹思/家臨)
(湘壕塘晉陶淡隠此山嘗養一白鹿葢/乗鶴仙去藏丹於杉今大十餘抱矣)
　　嘲无咎夜起明燈聽謹思詩
翠屏香暖秋眠穏霜冷寶奩金錯刀誰信苦吟無睡客
挑燈起聽楚人騷
　　　无咎次韻奉答文潛戲贈
倦遊年少憶安巢歸夢嘗慚斷織刀(樂羊子遊學來歸/妻何氏引刀趨機)
(曰君損失成功/猶斷斯織也)老去周顒雖有婦黄經對几夜騷騷
　　再謝周顒之句
煙飛小玉吳王國栁暗朱樓鐵甕城見説周顒經案外
亦聞荀粲并牀聲
　　　无咎次韻
秋日照歌淮上舫春花引醉福昌城何如閶闔門西北
卧聽秋風枕畔聲
　　次韻鄧忠臣夜話達旦
燈花昨夜已分明更聽朝簷喜鵲聲明日朱門閉空館
秋風駿馬大梁城(鄧忠臣詩書窓燈火夜深明窓外蕭/蕭雨葉聲對榻不眠談往事渾如五)
(鼓過/嚴城)
　　　无咎次韻
疎林小雨月籠明商頌琅琅夜半聲鄧子弓强殊未發
欲馳桑本犯堅城
　　同魯直无咎遊啟聖
西方金仙千嵗身天上伐木役天人閻浮檀光照世界
作此無量勝妙因九龍寶地赤精宅涌出宫殿壓風輪
化人南來為守䕶震動六種走鬼神錦幪老人常住世
宴坐説法無冬春故人蕭公作塵土白蓮花葉光如新
妙道無邊世眼窄真心遍通人智貧可憐端居敝宇宙
幾見疑惑談偽真簷牙森森鐵鳳啄殿顔眈眈金獸蹲
官冷何妨近香火時容勝絶洗埃塵
　　　无咎次韻(少一韻/)
至人如幻千億身若以色觀皆世人大千初自一漚發
變化誰能知本因移天宫殿著人世斷取無異陶家輪
當年紫磨已殊勝後來浮海亦有神緬懐此地初啟聖
真人繼出天下春莊嚴事秘理莫測萬世鎮守無陳新
寶坊千柱衆八百衣食隨念何由貧天寒急景過駒隙
坐穏不去同鴟蹲歸來想像法光影一洗百慮無餘塵
　　寒夜擁爐有懐淮上
長安暮冬雪如山堅氷錯落於其間八荒一雲同慘淡
北風怒迴江海飜老人此時不復出閉户然薪守蓬蓽
忽憶去年淮上船有客致酒頗豪逸三更堂下霜折木
坐上美人鳴寶瑟人生有情亦可憐明眸皓齒如眼前
主人金章作塵土煙飛星散江南天知非蘧公時一歎
讀書梅叟亦蕭然百年萬事費排遣軟語試問東家禪
　　　无咎次韻(少一韻/)
老人得坐安如山畏寒縮頭衣裘間不如公子擁樽酒
詩材春富詞濤翻想見楊家美人出玉面朱唇映琴瑟
氷船著炬光照淮雪亂風筵飲方逸只今愁坐私自憐
寒書凍硯塵滿前人生何者非昨夢還如歸去散花天
老人已復形槁木真幻那知然不然蚓鳴小鼎藜羮熟
開眼圓蒲不是禪
　　竹堂
誰道清貧守冷官遶家十萬翠琅玕直應流水深相與
不待清風已自寒學得鳳鳴真自許化成龍去不終蟠
知君何世無來者可是王郎獨與歡
　　　无咎次韻
梅福當年守此官荆山誰見韞琅玕人如脩竹三冬好
詩與清溪九夏寒未信簮裳妨小隠及時雷雨起深蟠
春風攬轡河陽縣痛飲狂歌憶舊歡
　
　
　
　
　
　
　
　
　
　坡門酬唱集巻二十二
欽定四庫全書
　坡門酬唱集巻二十三
　　　　　　　　　　　　宋　邵浩　編
　晁无咎
　　東坡先生移守廣陵以詩往迎先生以淮南旱書
　　　中教虎頭祈雨法始走諸祠即得甘澤因為賀
去年使君道廣陵吾州空市看雙旌今年吾州歡一口
使君來為廣陵守麥如櫛髪稻立錐使君憂民如已饑
似聞維舟禱靈塔如絲氣上淮西脽隨軒膏澤人所待
風伯何知亦前戒虎頭未用沉滄江龍尾先看掛清海
為霖功業在傳巖如何白首擁彤幨世上讒夫亂紅紫
天教仁政滿東南青袍門人老州佐干世無成志消惰
封章去國人恨公醉笑從公神許我瓊花芍藥豈易逢
如淮之酒良不空一釂孤鴻煙雨曲平山堂上快哉風
　　　東坡次韻
少年獨識晁新城閉門却掃巻斾旌胷中自有談天口
坐却秦軍發墨守有子不為謀置錐虹霓吞吐忘寒饑
端如太史牛馬走嚴徐不敢連尻脽裴回未用疑相待
枉尺知君有家戒避人聊復去瀛洲伴我真能老淮海
夢中仇池千仞巖便欲攬我青霞幨且須還家與婦計
我本歸路連西南老人飲酒無人佐獨看紅藥傾白墮
每到平山憶醉翁懸知他日君思我路旁小兒笑相逢
齊歌萬事轉頭空賴有風流賢别駕猶堪十里巻春風
　　閻子常擕琴入村
閻夫子通古今家徒四壁猶一琴今年二月雨霖霪喜
君壠麥如人深屋間幽黙咸池音髙山流水我非聽聽
我説君辛苦吟薛君村西十里地旱日燎原無栁林芒
鞋曳杖逐䥥籠當午未食饑燒心芸芸麥田翻黄波蝻
蟲盤穗如蝸螺麥未收打催種豆屋下跡少田間多閻
夫子時我過我與夫子良同科四體雖勤口餔衆煮豆
然萁窮奈何人謂君琴語辛苦此曲無乃傷天和君不
見夫子宋圍不糝猶絃歌
　　　魯直次韻
士寒餓古猶今向來亦有子桑琴倚楹嘯歌非寓淫伯
牙山髙水深深萬世丘壟一知音閻君七絃抱幽獨晁
子為之梁父吟天寒絡緯悲向壁秋髙風露聲入林冷
絲枯木拂蛛網十指巧能寫人心村村撃鼓如鳴鼉豆
田見角榖成螺嵗豐寒士亦把酒滿眼飣餖梨棗多晁
家公子屢經過笑談與世殊臼科文章落落映晁董詩
句往往如隂何閻夫子勿謂知人難使琴抑怨久不和
明光晝開九門嘯不令髙才牛下歌
　　及第東歸(闕/)赴(闕/)寄李成季
先輩觀濤滄海口長嘯横槎拂牛斗野人醉著夢遊天
九門歴盡驚復還嘈嘈廣樂猶盈耳出門依舊重人間
不知先輩今何往仙標玉骨天應賞千里東歸暮景清
桑麻暗地日銜城黄金宫闕初回望青草恩袍偶自榮
歸來澣濯親甘㫖却歎京塵悞遊子家人飯黍慰辛勤
鄰媪壺漿佐歡喜君不見馮驩一見星䦨干短歌慷慨
不堪彈男兒得意貴穎脱功名有分榮躋攀折腰正為
五斗米得飽約君尋故山
　　復用前韻答明畧并呈魯直
廖君憤世談刺口人言寧食葱三斗軒然(闕/)鼻頥隠肩
日日醉市驅驢還我初目病視髣髴望君有異天人間
新豐兩行惜不上竹林風來虚自賞俯頭落筆千人驚
一戰取齊餘兩城田生龍甲賴束葦詭勝尾熱安知榮
盈盈府中誰憐此為君愧慙黄夫子論功欲識非戰罪
試使喑啞走楊喜君不見方朔髙才良獨難割肉要令
生自彈北軍給食誰致爾羊裘平昔安能攀偶然捧檄
忽擲板鳥自知還雲出山
　　復用前韻答魯直并呈明畧
黄子人談不容口豈於常人計升斗文章屈宋中阻艱
子欲一身追使還離騷憭慄悲草木幽音細出芒絲間
陽春絶句自雲上折楊何煩嗑然賞横經髙辨一室驚
乍似逺人迷廣城隔河相和獨許我枯枿亦有條之榮
廖君不但西南美誰見今人如是子多髯府掾正可謔
蠻語㕘軍寧素喜君不見古來皆醉餔糟難沐浴何須
仍振彈斵氷無處用蘭拽芙蓉木末安能攀只無相報
青玉案自有平子愁闗山
　　復用前韻并答魯直明畧且道見招不能往
銅斗承糟醉張口口和漁陽拍銅斗去年抛却青竹竿
女嬃嬋娟呼我還我初不解世中語淡面那久王侯間
未須頭出千人上要與廖君黄子賞竹林清風前日生
豫章㝠㝠雲擁城二人不來草木長帶鋏陸離誰與榮
步行奪馬從此起談笑封侯誰氏子平生不識笳鼓悲
虚讀君詩含然喜君不見大賢逺抱與俗難何須酒盤
柔指鳴哀彈二人髙韻已寥廓黄鵠之飛那得攀繩橋
可度見可喜家貧馬骨髙三山
　　復用前韻答唐公唐公有一日紙貴傳都城之句
　　　且訟其不我知也并呈魯直成季明畧
諸公辯壯懸河口唾落紛紛珠百斗井陘酣戰我已慳
赤幟忽立無由還唐公斷後不容北腹背未殊秦宛間
明光侯印懸天上下有死夫懸重賞書生懦志安足驚
饑死索米長安城獻君賜帛等優笑覆醬未知傳紙榮
泮宫先生誠國士可是同年予二子雜吟未減聽匏竹
能使窮愁發孤喜君不見新聲欲至舊聲難十指毋勞
千萬彈平生不遇感知己過此身外誰能攀它年常侍
幸見訪不因豆落悲南山
　　復答唐公并呈魯直成季明畧
窮邦無以餬吾口嵗嵗荒山收橡斗商歌白石不勝寒
非為荆州三往還天下無人知我意得君相合一言間
三書丞相何煩上再見客卿寧用賞願聞闗中季布名
何得此聲梁楚城論心四子誰許我百金一諾茲為榮
唐公才非今世士不見聖人見君子我今正似逃虚室
聞人跫然心已喜君不見玉川月蝕詩律難不獨蝦蟇
遭罵彈憑陵百怪付公等青天蜀道寧容攀它時鄒湛
名亦好常在我如因峴山
　　復用前韻呈明畧
茅焦逆訐磨虎口何似淳于飲一斗終軍乗傳驚漢闗
何似富春投組還天下同心乖出處豈徒黄白馬毛間
鄙夫紛紛煩觖望負日可堪希國賞竹林居士亦何營
江花無限老江城那知橋上四馬寵能作山間蕙帳榮
興國寺中四月尾海棠雪落(闕/)紅子呼門日午醉不譍
昨夜君恩賜聞喜君不見卒然佳㑹髙歡難幸值野王
聊一彈人生岐路易南北明發雲散何由攀知君未試
餐玉法我亦欲返焦城山
　　復用前韻呈魯直
懐英名髙長史口獨以一人當北斗黄公崛起與之班
奄有斯名唐以還文章破觚賴聖世筆墨未逃蹊徑間
湖州太守諸儒長可獨進賢無上賞曽語黄公四座驚
競吟佳句汶陽城(丁巳年余謁蘇湖州於汶/上座中為余誦魯直詩)飲茶未勝
薄酒傾若人所辱伊人榮鳳兮德衰衆鳥恥陳蔡不憂
顔氏子窮吟百軸傳未已短髪頻搔為君喜君不見富
貴及時行樂難雖無趙女有秦彈夢中自古不識路月
在雲際勞梯攀何時半嶺聞清嘯相值蘇門百尺山
　　復用前韻遣懐呈魯直唐公成季明畧
涇水為渠食萬口一石論功泥數斗嗟涇獨不似渭閒
安流赴海又西還天下楩柟盡隆棟何如櫟社不材間
無能飽食猶天上巧智憂勞緣利賞我無懋功突厥名
横身為國作長城又非石堡將軍勍帶刀奪取紫袍榮
世上此身愚莫比霧縠翻慙漢童子壯心雖欲强自挽
鳬脛元慳續非喜君不見西京對策濟時難羞死王嬙
馬上彈時平鳥雀須食爾鴻羽可用髙難攀從今識路
窘捷徑求我莫傍終南山
　　復用前韻答十五叔父任城相㑹見和詩任城有
　　　李白舊游處録於詩中
太華玉蓮甘適口我欲求之青壁斗崑崙不覩覩大宛
何異學射中途還平生傲世予南阮臧否未容留齒間
七賢逺迹㝠鴻上咸也復幸青雲賞歸來濁酒厭獨傾
疲馬却走諸任城紅桃白李晚寂寞黄菊獨暴秋陽榮
謫仙酒樓餘舊址明月年年飄桂子不見山東故小吏
斗酒雙魚誰共喜慟哭窮途自古難不應更待雍門彈
𤓰田今嵗初自墾柴車後日復誰攀東阿下望有歸意
且為子建留魚山
　　　魯直次韻
晁子抱材耕谷口世有髙賢踐台斗頃隨計吏西入闗
闗夫數日傳車還封侯半屬妄校尉射虎猛將猶行間
無因自致青雲上浪説諸公見嗟賞驥伏鹽車不稱情
輕裘肥馬鳳凰城歸來作詩謝同列句與桃李爭春榮
十年山林廖居士今隨詔書稱舉子文章宏麗學西京
新有詩聲似侯喜君不見古來良為知音難絶絃不為
時人彈已喜瓊枝在我側更恨佳樹無由攀千里風期
初不隔獨憐形迹滯河山
　　　魯直再次韻呈廖明畧
吾覩三江五湖口湯湯誰能議升斗物誠有之士則然
晚得廖子喜往還學如雲夢吞八九文如壯士開皇間
十年呻吟江湖上青楓白鷗付心賞未減北郭漢先生
五府交書不到城(漢汝南/廖扶)相者舉肥驥空老山中無人
桂自榮君既不能如鍾世美匭函上書動天子且向華
隂郡下作㕘軍要令公怒令公喜君不見晁家樂府可
管絃惜無傾城為一彈從君補掾百寮底九闗虎豹何
由攀男兒身健事未定且莫著書藏名山
　　　魯直再次韻走答明畧適堯民來相約奉謁故
　　　　篇末及之
君不見生不願為牛後寧為雞口吾聞向來得道人終
古不忒如維斗希價咸陽諸少年可推令往挽令還俗
學風波能自拔我識廖侯眉宇間省庭無人與爭長主
司得之如受賞東家一笑市盡傾畧無下蔡與陽城生
珠之水砂礫潤生玉之山草木榮觀君詞章亦如此諒
知躬行有君子更約探囊閲舊文蛛絲燈花助我喜賢
樂堂前竹影斑好鳥自語莫令彈比鄰著作相勞苦整
駕謁子邀同攀應煩下榻煮茶藥坐待月輪銜屋山
　　　魯直再次韻答明畧并寄无咎
可以忘憂惟有酒清聖濁賢皆可口前日過君飲不多
明日解酲無五斗古木清隂丹井欄夜來凉月屋頭還
論交撥置形骸外得意相忘樽俎間氷壺不可與夏蟲
響秋月不可與俗士賞已得樽前兩友生更思一士濟
陽城雖無四至九卿之規畫猶有千秋萬嵗之真榮空
名未食太倉米今作斑衣老萊子卿家嗣宗望爾來不
獨我聞足音喜西風索寞新葉乾長鋏歸來亦罷彈窮
巷蓬蒿深一丈朱門亷陛髙難攀吾儕相逢置是事百
世之下仰髙山
　　　魯直再次韻呈明畧并寄无咎
夏雲凉生土囊口周鼎湯盤見科斗清風古氣滿眼前
乃是户曹報章還只今書生無此語已在貞元元和間
一夫諤諤獨無望千夫唯唯皆論賞野人泣血漫相明
和氏之璧無連城㕘軍拄笏看雲氣此中安知枯與榮
我夢浮天波萬里扁舟去作鴟夷子兩士風流對酒尊
四無人聲鳥聲喜夢回擾擾仍世間心如傷弓怯虚彈
不堪市井逐乾没且願朋舊相追攀寄聲小掾篤行
李落日東面空雲山
　　　魯直再次韻答明畧二首
挾策讀書計餬口故人南箕與北斗江南江北萬重山
千里寄書聲不還當時朱絃寫心曲果在髙山流水間
梧桐滿腹生蛛網忍向時人覔清賞廖侯文字得我驚
五岳縱横守嚴城萬夫之下不稱屈定知名滿四海非
真榮富於春秋已如此他日卜鄰長兒子一丘各自有
林泉扶將白頭親宴喜秋風日暮衣裳單深巷葉落已
如彈數來㑹面復能幾六龍去人不可攀短歌溷公更
一和留乞淮南作小山
廖侯言如不出口銓量古今膽如斗度越崔張向二班
古風蕭蕭筆追還前日辭家來射策聲名籍甚諸公間
華隂白雲鎖千嶂勝日一談誰能賞君不見曩時子産
識然明知音鬱鬱閉佳城勿以匣中之明月計校糞上
之朝榮我去丘園十年矣種桑可蠶犢生子使年七十
今中半安能朝四暮三浪憂喜據席談經只强顔不安
時論或譏彈愛君草木同臭味頗似𤓰葛相依攀我有
仙方煮白石何時期君藍田山
　　答陳無已秀才謔贈
驅車觸熱中煩滿苦無蔗漿凍金盌陳君詩巷可洗心
持作終朝晤言伴男兒三十四方身布衣不化京洛塵
白駒皎皎在空谷黄鳥睍睆鳴青春子桑之居十日雨
入門不復聞人語形骸正是吹一吷安用虚名齊后土
文章初不用意成黼黻帝躬臨下民時花俚服誚新巧
牛馬安所辭吾名禹穴幽竒行可彊江南江北正相望
乗濤鼓枻何當往愛惜水仙桃竹杖不應越女三年留
相見還須未白頭蘧生知非苦不早巨壑夜半遺藏舟
達人一言蒿矢疾相從琢磨悔去日菖蒲正是可憐花
我獨聞名不曽識
　　　無已次韻
西湖欲雨厨煙滿風葉倒囊雲覆盌望湖樓上白頭人
獨倚䦨干誰肯伴獨有詩人記病詩清風千里寄行塵
(闕/)華清有回天力驚開桃李閑新春往事不回如過雨
醉夢恍然忘惡語(前在澶淵有讀无咎文編詩/因以戲之无咎今以為言)人生如
幻此何尤未信黄金貴於土愛子千篇頃刻成借將胸
腹詫吳人吟哦怪有芳鮮氣却被湖山識姓名(蘇子瞻/詩云遊)
(徧錢塘湖上境歸/來文字帶芳鮮)文章廢退知難强身外虚華本無望
何曽臨水惜芒鞋却解逢人拈拄杖眼根清淨塵不留
登迦過盡不回頭(來詩云不應/越女三年留)家在中原歸未得江淮
斷道無行舟兩山相逢翻手疾欲謀一笑寧無日却慙
懐朴似周人秪可聞名不須識
　　飲謝公輔家
皇天於春自著意安排未遣東皇家朝雨已教潤壓土
曉風更將寒約花詩篇驅使到老得酒船拍浮即生涯
四年逢春今日好可是芳物年年加
　　　文潛次韻
愛酒苦無阿堵物尋春奈有主人家未容黄蜂釀成蜜
已怕惡雨不容花雲間明月誰可攬海中蟠桃良未涯
浮名誤人不得脱黒髪減來那復加
　　同文館次韻鄧忠臣三首
平生鄧夫子文墨晚相依臺閣佳聲在湖湘爽氣歸(慎/思)
(潭人再/入館)詩誇束筍密髪歎耨苗稀勤苦千秋事川明水
孕璣
雄深張子句山水發天光黄鵠愁嚴道𤣥龜困吕梁愛
君毫頴脱嗟我病傖囊驥尾何當附西風萬里長
蔡侯南國秀經緯耿昭回文史蛙生甑風雲蟄起隈吾
君求助意之子為時來萬旅防秋費何如一士才(鄧忠/臣詩)
(秋日同文館多朋信可依慧鶯還伴鎖巧燕自知歸藻/鑑猶來定翹林未覺稀賢書早晚上拭日看珠璣  秋)
(日同文館朝暉淡淡光聚螢喧敗帳飛蝠入雕梁香散/青綾被詩翻古錦囊羣居有英彦晤語興何長  秋日)
(同文館虚廊日幾回浮花出林杪古樾蔽城隈逺/笛悲仍壯幽禽去又來微吟還自喜共和有清才)
　　　文潛次韻
鄧侯讀書室簡編自相依胝手焚膏寫瘡肩滿槖歸業
文從古有忍志似公稀欲挈空虚篋從君乞貝璣
鄧子詩成癖全分李杜光楚風還屈宋宫體變齊梁蔡
子辨焦尾晁公懐智囊三賢方鼎峙安敢用吾長(慎思/无咎)
(偶獲同/院故云)
我愧言詩賜公真好學回讐書芝閣上藏史楚山隈(慎/思)
(成書/多矣)把酒論交裏連房校藝來知君懐水鏡依賴免遺
才
　　秋日同文館次韻鄧忠臣三首
髙堂置書几連幕與雲齊暑服猶便葛秋盤已飣梨官
醪聊足醉古錦不成題空對燈花喜重城隔夜閨
輟直讐書館聯裾校藝場騰驤來萬里拆拔出千章直
釣何妨得飱風未必香搜才賴公等要助俗成康
憶我蓬萊閣同聽午唱雞星辰望天北簪組隔城西幾
日宣魚鑰長驅響月題更慿催鄧子要剸玉如泥(鄧忠/臣詩)
(秋日同文館分場賦未齊校書窮石室刊字費棠梨想/見英雄彀誰當甲乙題喜陪羣彦集通籍在金閨  秋)
(日同文館來遊翰墨場預聞周俊造多有漢文章蘭室/依新潤芸書識舊香逢辰强思報矯首詠明康  秋日)
(同文館晨興不待雞躭書迷甲子行樂任東西靜/對庭柯盼閒尋杮葉題相期放朝後連日醉如泥)
　　　文潛次韻
騎列千牀直雲羅萬巻齊紓妍交孔翠爭味雜柑梨白
日諸侯貢青春天老題秋清文酒健莫歎羽林閨
聲鳴皆出谷觜距各爭場鐵網收明月霜鋩倒豫章湛
恩終錫宴優禮合焚香最苦讐書客消愁賴杜康
六街分夜鼓鄰壁報朝雞寒引秋初老天將斗轉西滯
留聊飲酒談笑亦分題須信家居樂休嫌窮巷泥
　　次韻鄧忠臣未試即事雜書三首
風雲日夕改秋氣襲堂闈映葉無蜩響依叢有蝶歸官
壺催賜酎鄰杵急成衣留滯真何補蓴鱸興又違
氣入中秋勁更傳五夜長青燈蛾舞急白月雁啼凉羇
旅生應慣淹留久却忘吟詩酬鄧子畢昴出東方
前世諸生選平居數路開鄉閭自相與巖穴亦時來射
雉空亡矢為虵更奪杯千金曽市骨聊用作龍媒(鄧忠/臣詩)
(秋日同文館沉沉棘鎖闈捲簾襟乍快欹枕夢先歸驟/雨憂環堵回風喜裌衣十年經五試撫事憶多違  秋)
(日同文館閒吟景自長重簾朝氣入嘉木午隂凉朝市/喧聊避山林興未忘頻添繞爐水還與試香方  秋日)
(同文館重門靜不開雲隨鴻影去風送樂聲來挿/架書千軸論文酒百杯晚來陳葉滿還是作愁媒)
　　　文潛次韻
文館深魚鑰華堂靜綺闈每勞蛩作伴不與燕同歸古
棟蝸成篆空墻蘚作衣寂寥還泛菊九日莫相違
名自諸侯選功收一日長文章雜蛟蚓丹墨有炎凉平
昔曽充貢酸寒未易忘書生成底事飽死笑東方
倦枕愁霖苦晴窓宿霧開幕雲當晝合袍雪與風來元
日彤庭實東風曲水杯何須戀楊栁聖世要無媒(唐無/名子)
(有不第詩句早知不用無/媒路悔别江闗楊栁垂)
　　次韻鄧忠臣初入試院
官局悠悠共此行來時庭菊未含英五更脱葉驚書几
一夜寒砧滿禁城詩似凉風凄有興酒如清露浥無
聲何時騎馬催歸去更看林端魄一生(鄧忠臣詩東門/􁰵馬止行行被)
(詔秋闈閲俊英三島隔雲天北極萬燈明路國西城人/閒聊假詩書樂地逺還聞市井聲一夜凉風起閶闔月)
(中應有/桂枝生)
　　　文潛次韻
莫歎怱怱襆被行賴逢數子美如英已看明月同為客
應犯初寒復入城白日有書追睡思青燈無夢聽秋聲
直無剔甲逍遥地幾日疑公太瘦生
　　次韻余幹試院即事呈諸公
天街初月映天河拜勅東華走馬過解榻暫如龜遇木
閉簾還似雉嬰羅倦依書冊工催睡悶倚詩篇足當歌
可待紛紛厭朱墨晝閑惟有飲無何(余幹原詩去家䇿/馬上長河逆旅光)
(隂忽忽過陳迹不堪追放浪新才仍復委搜羅雅談幸/有青雲士佳句寧無白雪歌此興非憑吟笑遣未應能)
(奈客/愁何)
　　　文潛次韻
天街落日走鳴珂咫尺衡門不許過催去據鞍猶鶴望
爭觀夾道已雲羅奏篇定有凌雲賦招隠今無叩角歌
最苦清秋辜美睡通宵三問夜如何
　　次韻鄧忠臣重九考罷試巻
周行櫛比未應充薦廟方求古鼎鍾經眼乍愁千紙積
解頥聊喜一言逢黄花庭檻時雖過白酒鄰槽願可從
更促寄衣真似旅曉堂初怯露寒濃(忠臣原詩題遍朱/籖楝宇充燈窓長)
(聽景陽鍾昬眵直要金箆刮黎瘦都如飯顆逢文律自/隨星斗變月評應合士人從了無一事聊深鎖辜負東)
(籬菊/品濃)
　　　文潛次韻
回首登髙行復冬後時只合歎龍鍾愁須白酒來酣戰
詩為黄花弔不逢十日飛騰過眼疾萬籖甲乙定誰從
共應靜掃氍毹榻深炷爐香午睡濃(時去開/院十日)
　　次韻鄧忠臣夜聽晁張對榻誦詩達旦
神交千古聖賢中尚想銅山應洛鐘傾葢十年惟子舊
知音一世更誰逢天如蟻磨駸駸旦談似繰車亹亹從
鄰榻鄧侯那不共擁衾百首興方濃(忠臣原詩連牀交/語響舂容激楚評)
(騷徹曉鍾繞宅金絲神共聽滿潭雷雨劍初逢信知自/有江山助便欲長操几杖從俱是年家情不淺依蘭應)
(許丐/香濃)
　　　文潛次韻
昔遇晁公淮水東士衡已聽語如鐘五車講學知無敵
十載論文喜再逢匣古劍光疑鬼泣夜天虎嘯有風從
許侯破的由來事(三句皆/屬晁子)杜老裁詩曉墨濃
　　　文潛再次韻
西城永夜靈鼉鼓北寺五更青石鍾九牧何時官事了
三英聊喜故人逢(屬同年鄧/晁蔡三公)甲庚定處君無讓躞蹀歸
時我請從欲却睡魔通夕語明窓茗粥不辭濃
　　八弟預薦謹思兄以詩為慶復次韻并寄八弟
吾弟平生辛苦同匹雛志舉百鈞鐘自慚操瑟尚不斥
勸使力田終有逢青眼古人欣捷報白頭老母喜占從
書林儻預西城集釂子酣酣杏正濃
　　　文潛同慎思兄别墅在長沙白鶴山晉陶淡舊
　　　　居淡事見本傳今其居有大杉可十數圍蕃
　　　　茂特異世傳淡藏丹其中用前韻
千年騎鶴老仙翁固是山川秀氣鍾桃洞自宜無客到
吳門應合有人逢巖前舊隠孤山老壺裏真遊白鹿從
近有蓬萊讀書客卜居還占翠嵐濃
　　次韻題慎思故山
玉泉飛落白霞峯散入山田畆十鍾鄧子結廬真世外
陶公脱屣更誰逢鶯啼春竹風煙近龍起秋堂雨雹從
誰使山人空蕙帳蓬萊金殿興方濃
　　考校同文館戲贈子方兼呈文潛
二十年來曹子方新詩曽見未能忘多才善謔稱物芳
吳娃席上呼作郎瞥然何許嵗月長只今未老毛髪蒼
自言逢掖非昔狂傳經華隂夫子堂何曽騎馬身挾槍
詔隨上將西擊羌董蒲跗注謂我臧夜行馬領饑無糧
鼓鼙驚谷騎巻岡吏呼馬微醉在牀前鋒奄至靈武旁
中堅反後無敢驤城開三日牧蔽隍百馳載笴千槖裝
旌旗立壘烏鳥揚還軍不省一矢亡坐師無獲勞不償
鐃歌入奏虛錦囊秋風鱸魚思故鄉鋭頭宜董鸛鵝行
得官猶領萬驌驦王城對巷如參商那知連月居茲房
稱多量少非我長羣公古鏡縣秋光閉門飽飯庭葉黄
秋盤登兎官酎香吳音訛變雜秦凉令壺老柏笑覆觴
淹留平日夢欲翔得君可樂殊未央人生傾葢何所望
結交松柏要氷霜中天號出玉璽章青驄御史騰康莊
歸期屈指未可忙聞君况有夢虺祥生女不惡嫁鄰墻
掃軒留客具酒漿與君更約城南張(子方和詩少年落/魄走四方看山聽)
(水興難忘深林誰後知孤芳十載江湖稱漫郎紫溪風/月幽思長緑水如鏡煙蒼蒼追隨豪俊多清狂春風爛)
(醉胥山堂下瞰羣峯聳如槍吳儂棹歌笛弄羌攀蘿捫/壁疲獲臧經旬選勝行齎糧客兒經䑓倚髙岡共卧明)
(月吟胡床投身忽落崑崙旁征西萬馬隨騰驤官軍夜/半填賊隍食盡師老催歸裝將軍數竒謾鷹揚斬捕不)
(能酬失亡曲突徙薪語莫償幕中病客非智囊扁舟夷/猶憶吳鄉晁侯平日丈人行生駒今始見驌驦伯樂一)
(盼過老商恐是稟質蒼龍房尤工吳語放降王叔敖抵/掌對燭光秋英落盡金鈿黄玉甕浮春醅潑香九天廣)
(樂來新凉笑談暫此共一觴天衢六翮將翺翔正值羿/彀遊中央我老委翅無復望洞庭橘熟千林霜行當拂)
(衣解銀章買取百花洲畔莊世外日月何曾忙翛然一/室生吉祥車馬還能過我墻夜具茗飲與蔗漿更看君)
(詩雲/錦張)
　　　文潛次韻
曹侯驥骨雙瞳方流沙萬里志不忘讀書故山蘭蕙芳
咳唾不顧尚書郎㕘軍朔方試所長奮髯决策服老蒼
願得一索縛狡狂凱歌操馘獻明堂黄河東岸萬旗槍
義渠竟失先零羌坐師失律無否臧但恨不取東闗糧
黄君詩律回魁岡十客未得一登牀㩦君秀句展我傍
草書紙上蛟龍驤謂我君舍城東隍年來長嘯棄軍裝
載酒欲訪執㦸揚休日出門如闞亡坐令耿耿願莫償
紫衣宣詔襆被囊獻書貢士學與鄉羅庭充屋書萬行
風鬃霧鬛簡驌驦考評唐虞論夏商相過近如蜂隔房
君家八斗陳思王千年門户有輝光任城健將獰須黄
猗蘭之苗不改香家人寄衣秋晚凉滯留華館付杯觴
天髙月明新雁翔明燈髙談夜未央屈指計日引領望
來時汗流今雨霜重門事嚴御史章賴君諧捷解色莊
還家有日未用忙眉間黄色是何祥晁侯約我走門墻
但無閉闗休餽漿莫以獸微弓弗張
　　復用方字韻奉贈同文同舍
平生數子天一方今夕何夕情難忘荷衣攬蕙氣芬芳
冊府兩公同舍郎崑崙方軌萬里長西城却望天蒼蒼
秋庭風雨翻幕狂夜語蔡侯同一堂張侯老筆森矛槍
文詞楚些遺僰𦍑胷中水鏡誰否臧學三百囷羞裹糧
忽如决潰萬仞岡大編小軸山壓牀城南買屋君舍傍
疲驂日附驥尾驤我慙昧道由四隍人如燕宋初束裝
聽君雄辯神揚揚却思得一愁十亡鄧侯韞櫝價不償
有方未試聊貯囊起家斗牛玉笥鄉鴻騫早入鵷鷺行
和鸞采齊要驌驦一鐸便足諧宫商知君雲壑有松房
南陽耒耜心霸王玉池復説夜有光仙人藏丹金鼎黄
願分神瀵浴骨香我非其人慙德凉蔡侯發跡江濫觴
閉籠祗欲擘海翔此公事業未渠央六竒他日吾所望
烏號張月刀瑩霜裂五單于加印章穰苴可但虛斬莊
遭時立志未可忙白犢得瞽寧非祥嗟予企踵不及墻
逢君如渴御蔗漿怯雖如䑕猶膽張
　　　文潛次韻
平生結交圓納方過眼十人八九忘畹蘭畆蕙幽谷芳
嬾隨家奴䛕五郎苦饑方朔身漫長顛毛種種顔欲蒼
誰謂勝癡端坐狂清淮之隂一草堂列筆作陣茶森槍
絶口平戎與破羌百年如此計亦臧何用竊食官倉糧
𤣥黄病足畏髙岡但願縮頭老支牀煌煌東壁日月旁
神仙鸞鳳爭騰驤萬書落架城覆隍牙籖如雲丹碧裝
晁侯再作班與揚正始固在何曽亡江湖十年願飽償
夜成七發光出囊蘇公後世長卿鄉為君吳都無一行
(蘇長公欲作杭州賦見/无咎杭州七述乃止)世有伯樂生驌驦肯使弭耳隨
鹽商鄧侯楚山深閨房名走上國交侯王朝隨日景夜
燈光包攬今古窮炎黄吐詞分葩有國香近君如雪六
月凉又似心醉醍醐觴東南蔡子名飛翔同隨天書拜
未央瑰琦宏傑萬夫望頰牙凜凜有風霜文如神鼎爛
龍章鍾山長齋讀老莊論兵説佛兩俱忙不夸得硯文
字祥但願破敵如頺墻我窮乞酒更得漿仰看三虎爭
雄張
　　次韻樗年見貽
平生車軌周四方結交童齓老相忘異哉余子久彌芳
吳人猶記稱周郎河豚入網荻牙長宜興罨畫煙水蒼
風雩春服真少狂不愧戴崇升後堂(時王平父方教授/毘陵樗年所最厚)
横戈筆陣倒千槍升鸞獨步禹出𦍑(樗年奏藝/開封闕)世儒膠
擾何足臧説食不救飢求糧瞥思振衣千仞岡空林無
人一繩牀五車純束不在旁欲徹梯磴排空驤鍾山春
水繞城隍從師不憚白笈裝矢鋒相觸塵不揚驪黄牝
牡若滅亡子嚴主簿志不償厭見朱墨紛傖囊西風雲
日思帝鄉東華拜勅鳬綴行黄昏閶闔飛驌驦虚堂節
候變金商閉門蟋蟀鳴我房吾君仁聖周成王屏驅虎
豹開明光山龍粉米雜青黄多儒可贊至治香園檀山
石豈荒凉潢汙蕰藻須豆觴願君與借羽翮翔賢書蚤
列升未央君如病鶻待秋霜牛衣未可悲王章公朝道
闢五達莊服襄按節緩勿忙夢松生腹渠不祥莫車上
儛應循墻功成歸飲沆瀣漿發機要若黄間張(余幹原/詩毘陵)
(城如金斗方往事歴歴那能忘相逢童子佩蘭芳秀發/人指誰家郎未幾重見突而長即今不覺秋蓬蒼戲笑)
(豈復為兒狂追昔宓子初登堂辭鋒峭拔森刀槍器識/沉逺包大荒陽秋寧肯露否臧有子遊學先聚糧相將)
(百里陟岵岡邂逅一挹坐僧床大辯傾注如無旁天馬/方謂先騫驤觀魚誰復駐濠隍爪期受代垂趨裝當路)
(奏牘交稱揚行將超擢奄云亡坐令志氣不得償傳家/豈詫錢一囊諸兒經行名州鄉挾書繼踵諸父行旋見)
(天衢飛驌驦論治直要超周商術卑效淺笑杜房况是/亨運遭興王致君紹祖邦家光何止追考歸焚黄邃庭)
(朝露明芸香異書滿閣秋氣凉詠歌間成隨豆觴讀之/如欲凌雲翔暫迂大手離未央挈篋來寄深閨霜賔興)
(賢能視文章尊尚周孔麾韓莊搜竒殆有通夕忙英遊/疑動聚星祥我歸復翳環堵墻世味已能如飲漿羲皇)
(上人琴/一張)
　陳無已
　　連日大雪以疾作不出聞蘇公與德麟同登女郎
　　　臺
掠地衝風敵萬人蔽天密雪幾微塵漫山塞壑疑無地
投隙穿帷巧致身晚積讀書今已老閉門髙卧不縁貧
遥知更上湖邊寺一笑潛回萬室春(是日遣兵官/分賜柴米)
　　　東坡次韻
可憐擾擾雪中人饑飽終同寓一塵老檜作花真强項
凍鳶儲肉巧謀身忍寒吟咏君堪笑得煖讙呼我未貧
坐聽屐聲知有路擁裘來看玉梅春
　　龍潭
清淵下無際落日回風瀾凜然毛髪直敢以笑語干坡
陁百尺臺葱翠萬木蟠驚飈振積葉清霜作朝寒水旱
或有差精禱神其難魚龍同一波信有水府寛向來三
日雨賴子一據鞍何以報嘉惠寒𤓰薦金盤萬口待一
飽歸卧神其安猶須雪三尺盛意莫得䦨
　　　東坡次韻
明經宣城宰家此百尺瀾鄭翁不量力敢以非意干𤣥
黄雜兩戰絳青表雙蟠烈氣斃强敵仁心惻饑寒精誠
禱必赴苟簡求亦難蕭條麥麰枯浩蕩日月寛念子無
吏責十日勤征鞍春蔬得雨雪少助先生盤龍不憚往
來而我獨宴安閉閤黙自責神交清夜䦨
　
　
　
　坡門酬唱集巻二十三
