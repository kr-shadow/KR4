#+TITLE: 古賦辯體-元-祝堯
#+DATE: 2016-06-11 12:26:06
#+SOURCE: github.com/kanripo/KR4h0077 master 96c42220                
欽定四庫全書　　　　　　集部八
　古賦辯體目録　　　　　　總集類
　　古今之賦甚多愚於此編非敢有所去取而妄謂
　　賦之可取者止於此也不過載常所誦者爾其意
　　實欲因時代之髙下而論其述作之不同因體製
　　之沿草而要其指歸之當一庶幾可以由今之體
　　以復古之體云
　巻一
　　楚辭體上
　　　屈原
　　　　離騷
　　　　九歌(東皇太乙雲中君湘君湘夫人大司命少司命/東君    河伯  山鬼)
　　　　九章(惜誦/)　(涉江/)　(哀郢抽思/)　(懷沙/)
　巻二
　　楚辭體下
　　　　九章(思美人/)　(惜往日/)　(橘頌/)　(悲囬風/)
　　　　逺遊
　　　　卜居
　　　　漁父
　　　宋玉
　　　　九辯
　　　荀卿
　　　　禮賦　知賦　雲賦　蠶賦　箴賦
　巻三
　　兩漢體上
　　　賈生
　　　　吊屈原賦　鵩賦
　　　司馬長卿
　　　　子虚賦　　上林賦　長門賦
　　　斑媫妤
　　　　自悼賦　　擣素賦
　巻四
　　兩漢體下
　　　楊子雲
　　　　甘泉賦　　河東賦　　羽獵賦
　　　　長楊賦
　　　斑孟堅
　　　　西都賦　　東都賦
　　　禰正平
　　　　鸚鵡賦
　巻五
　　三國六朝體上
　　　王仲宣
　　　　登樓賦
　　　陸士衡
　　　　文賦　　嘆逝賦
　　　張茂先
　　　　鷦鷯賦
　　　潘安仁
　　　　籍田賦　秋興賦
　　　成公子安
　　　　嘯賦
　巻六
　　三國六朝體下
　　　孫興公
　　　　天台山賦
　　　謝惠連
　　　　雪賦
　　　謝希逸
　　　　月賦
　　　鮑明逺
　　　　蕪城賦　舞鶴賦　野鵝賦
　　　江文通
　　　　别賦
　　　庾子山
　　　　枯樹賦
　巻七
　　唐體
　　　駱賓王
　　　　螢火賦
　　　李太白
　　　　大鵬賦　　明堂賦　　大獵賦
　　　　惜餘春賦　愁陽春賦　悲清秋賦
　　　　劒閣賦
　　　韓退之
　　　　閔已賦　　别知賦
　　　栁子厚
　　　　閔生賦　　夢歸賦
　　　杜牧之
　　　　阿房宫賦
　巻八
　　宋體
　　　宋子京
　　　　圜丘賦
　　　歐陽永叔
　　　　秋聲賦
　　　蘇子瞻
　　　　屈原廟賦　前赤壁賦　後赤壁賦
　　　蘇子由
　　　　屈原廟賦　黄樓賦　超然臺賦
　　　蘇叔黨
　　　　颶風賦
　　　黄魯直
　　　　悼徃賦
　　　秦少游
　　　　黄樓賦
　　　張文潜
　　　　病暑賦　　大禮慶成賦　　老圃賦
　巻九
　　外錄上
　　後騷
　　　晁氏
　　　　招魂　　　惜誓
　　　漢莊忌
　　　　哀時命　　招隱士
　　　漢揚子雲
　　　　反騷
　　　唐韓退之
　　　　訟風伯　　享羅池
　　　宋王介甫
　　　　寄蔡氏女
　　　宋黄魯直
　　　　毁璧
　　　宋邢居實
　　　　秋風二疊
　　辭
　　　漢武帝
　　　　秋風辭
　　　漢息夫躬
　　　　絶命辭
　　　晉陶淵明
　　　　歸去來辭
　　　宋黄魯直
　　　　濂溪辭
　　　宋楊誠齋
　　　　延陵懐古辭　(延陵季子/東坡先生)　(蘭陵令/)
　巻十
　　外錄下
　　文
　　　六朝孔徳璋
　　　　北山移文
　　　唐李遐叔
　　　　吊古戰塲文
　　　唐韓退之
　　　　吊田横文
　　　唐栁子厚
　　　　吊屈原文　吊萇𢎞文　吊樂􁎏文
　　操
　　　尹伯竒
　　　　履霜操
　　　牧犢子
　　　　雉朝飛操
　　　韓退之
　　　　將歸操　　龜山操　　拘幽操
　　　　殘形操
　　　蔡文姬
　　　　胡笳
　　歌
　　　虞舜氏
　　　　南風歌
　　　箕子
　　　　麥秀歌
　　　伯夷
　　　　采薇歌
　　　孔子
　　　　獲麟歌
　　　楚狂接輿
　　　　鳯兮歌
　　　寡陶嬰
　　　　黄鵠歌
　　　楚漁父
　　　　渡伍員歌
　　　榜枻越人
　　　　越人歌
　　　燕荆軻
　　　　易水歌
　　　項羽
　　　　垓下帳中歌
　　　漢髙帝
　　　　大風歌
　　　漢武帝
　　　　瓠子歌
　　　烏孫公主
　　　　烏孫公主歌
　　　後漢梁鴻
　　　　五噫歌
　　　唐李太白
　　　　鳴臯歌
　　　韓退之
　　　　盤谷歌
　　　　(臣/)等謹案古賦辯體十巻元祝堯編江西通
　　　　志載堯上饒人延祐五年進士為江山尹後
　　　　遷無錫州同知廣信府志載堯字君澤與此
　　　　本所題同惟云官萍鄉州同知與江西通志
　　　　異其書自楚詞以下凡兩漢三國六朝唐宋
　　　　諸賦每朝録取數篇以辨其體格凡八巻其
　　　　外集二巻則擬騷及操歌等篇為賦家流別
　　　　者也采摭頗為完備其論司馬相如子虚上
　　　　林賦謂問荅之體其源出自卜居漁父宋玉
　　　　輩述之至漢而盛首尾是文中間是賦世傳
　　　　既久變而又變其中間之賦以鋪張為靡而
　　　　専於詞者則流為齊梁唐初之俳體其首尾
　　　　之文以議論為便而專於理者則流為唐末
　　　　及宋之文體於正變源流亦言之最確何焯
　　　　義門讀書記嘗譏其論潘岳籍田賦分別賦
　　　　頌之非引馬融廣成頌為証謂古人賦頌通
　　　　為一名然文體屢變支𣲖遂分猶之姓出一
　　　　源而氏殊百族既云辨體勢不得合而一之
　　　　焯所言雖有典據但追溯本始知其同出異
　　　　名可矣必謂堯強生分別即為杜撰是亦非
　　　　通方之論也乾隆四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　古賦辯體巻一
　　　　　　　　　　　　　元　祝堯　撰
　　楚辭體上
　宋景文公曰離騷為詞賦祖後人為之如至方不能
　加矩至圓不能過規則賦家可不祖楚騷乎然騷者
　詩之變也詩無楚風楚乃有騷何邪愚按屈原為騷
　時江漢皆楚地蓋自文王之化行乎南國漢廣江有
　汜諸詩已列於二南十五國風之先其民被先王之
　澤也深風雅既變而楚狂鳯兮之歌滄浪孺子清兮
　濁兮之歌莫不發乎情止乎禮義而猶有詩人之六
　義故動吾夫子之聽但其歌稍變於詩之本體又以
　兮為讀楚聲萌蘖乆矣原最後出本詩之義以為騷
　凡其寓情草木託意男女以極逰觀之適者變風之
　流也其叙事陳情感今懷古不忘君臣之義者變雅
　之類也其語祀神歌舞之盛則幾乎頌矣至其為賦
　則如騷經首章之云比則如香草惡物之類興則託
　物興辭初不取義如九歌沅芷澧蘭以興思公子而
　未敢言之屬但世號楚辭初不正名曰賦然賦之義
　實居多焉自漢以來賦家體製大抵皆祖原意故能
　賦者要當復熟於此以求古詩所賦之本義則情形
　於辭而其意思髙逺辭合於理而其㫖趣深長成周
　先王二南之遺風可以復見於今矣
　　屈原(名平/)
　原與楚同姓仕於懷王為三閭大夫(掌王族昭/屈景三族)與王
　圖政監下應對諸侯同列上官大夫及用事臣靳尚
　妬其能譛之王王䟽原原乃作離騷九歌九章逺逰
　等篇陳正道以諷諌泄其憂悲憤懣無聊不平之思
　致其繾綣惻怛不能自已之意以靈倄美人喻君以
　香草善鳥龍鳯比忠貞君子以臭草惡鳥颷風雲霓
　比小人上述唐虞下序桀紂援天引聖終不見省不
　忍見宗國將遂危亡遂自沈於汨羅之淵
　　離騷(離别也騷愁也/)
　晦翁云詩之興多而比賦少騷則興少而比賦多要
　必辨此而後辭義可尋然其逰春宫求宓妃之屬又
　兼風之義述堯舜言桀紂之類又兼雅之義故淮南
　王安曰國風好色而不淫小雅怨誹而不亂若離騷
　者可謂兼之矣讀者誠能體原之心而知其情味原
　之行而知其理則自有感動興起省悟處孟軻氏論
　說詩曰不以文害辭不以辭害意以意􁃸志是為得
　之凡賦人之賦與賦已之賦皆當於此體㑹則其情油
　然而生粲然而見決不為文辭之所害矣
帝髙陽之苖裔兮朕皇考曰伯庸攝提貞于孟陬兮惟
庚寅吾以降(洪/叶)皇覽揆余于初度兮肇錫余以嘉名名
余曰正則兮字余曰靈均(賦/也)紛吾既有此内美兮又重
之以修能(耐/叶)扈江離與辟(璧/)芷兮紉秋蘭以為佩汨余
若將不及兮恐年嵗之不吾與朝搴(蹇/)阰(皮/)之木蘭兮
夕攬(㩜/通)洲之宿莽日月忽其不淹兮春與秋其代序惟
草木之零落兮恐美人之遲暮不撫壯而棄穢兮何不
改乎此度椉(乘/)騏驥以馳騁兮來吾導夫先路昔三后
之純粹兮固衆芳之所在雜申椒與菌桂兮豈惟紉夫
蕙茞彼堯舜之耿介兮既遵道而得路何桀紂之昌披
兮夫唯㨗徑以窘歩惟黨人之偷樂兮路幽昧以險隘
(叶/憶)豈余身之憚殃兮恐皇輿之敗績(已上並/賦而比)忽奔走以
先後兮及前王之踵武荃(荃一/作蓀)不揆余之中情兮反信
讒而齋(齊/通)怒(此四句則/比而賦也)余固知謇謇之為患兮忍而不
能舍(叶户/預切)也指九天以為正兮夫惟靈脩之故也(此四句又/賦而比也)
曰黄昏以為期兮羌中道而改路初既與余成言兮後
悔遁而有他余既不難夫離别兮傷靈倄之數化余既
滋蘭之九畹兮又樹蕙之百畮(叶滿/彼切)畦留夷與揭車兮
雜杜蘅與芳芷冀枝葉之峻茂兮願俟時乎吾將刈雖
萎絶其亦何傷兮哀衆芳之蕪穢(已上/比也)衆皆競進以貪
婪兮憑不厭乎求索(叶/素)羌内恕已以量人兮各興心而
嫉妬忽馳騖以追逐兮非余心之所急老冉冉其將至
兮恐倄名之不立(已上/賦也)朝飲木蘭之墜露兮夕餐秋菊
之落英茍余情其信姱以練要兮長顑(坎/)頷(同/上)亦何傷
擥木根以結茞兮貫薜荔之落蕊矯菌桂以紉蘭兮索
(柔/)胡繩之纚纚(比/也)謇吾法夫前修兮非世俗之所服雖
不周於今之人兮願依彭咸之遺則長太息以掩涕兮
哀人生之多艱余雖好修姱以鞿覊兮謇朝誶而夕替
(叶未/詳)既替余以蕙纕兮又申之以攬茞亦余心之所善
兮雖九死其猶未悔(又賦/而比)怨靈修之浩蕩兮終不察夫
民心衆女嫉余之蛾眉兮謡諑(卓/)謂余以善淫固時俗
之工巧兮偭(面/)䂓矩以改錯(措/)背繩墨以追(古随/字)曲兮
競周容以為度(已上/比也)忳(唇/)欝邑余侘傺(又/熾)兮吾獨窮困
乎此時也寧溘(合/)死以流亡兮余不忍為此態(叶土/冝)也
(賦/也)鷙鳥之不群兮自前世而固然何方圓之能周兮夫
孰異道而相安(叶一先/切比也)屈心而抑志兮忍尤而攘訽(詬/通)伏
清白以死直兮固前聖之所厚(賦/也)悔相道之不察兮延
佇乎吾將反囬朕車以復路兮及行迷之未逺步余馬
於蘭皋兮馳椒丘且焉止息進不入以離(去/)尤兮退將
復修吾初服(叶屏/入)製芰荷以為衣兮集(古集/字)芙蓉以為
裳不吾知其亦已兮茍余情其信芳(已上/比也)髙余冠之岌
岌兮長余佩之陸離芳與澤其雜糅兮唯昭質其猶未
虧(賦/也)忽反頋以㳺目兮將徃觀乎四荒佩繽紛其繁飾兮
芳菲菲其彌章(比/也)民生各有所樂兮余獨好修以為常
雖體觧吾猶未變兮豈余心之可懲(叶/長)女嬃(湏/)之嬋媛
(袁/)兮申申其詈予(與/)曰鮌婞(悻/同)直以亡身兮終然妖乎
羽之野(叶/墅)汝何博謇而好修兮紛獨有此姱節(叶/即)薋菉
葹(音茨/綠施)以盈室兮判獨離而不服(叶屏入並/賦而比也)衆不可户
説(税/)兮孰云察余之中情世並舉而好朋兮夫何煢獨
而不余聽(平此/賦也)依前聖以節中兮喟憑心而厯茲濟沅湘
以南征兮就重華而敶(古/陳)詞啓九辯與九歌兮夏康娱以
自縱不顧難以圖後兮五子用失乎家衖(巷/)羿滛游以
佚畋兮又好射夫封狐固亂流其鮮終兮浞又貪夫厥
家(叶/孤)澆(堯/去)身被服强圉兮縱欲而不忍日康娱而自忘
兮厥首用夫顛隕夏桀之常違兮乃逐焉而逢殃后辛
之葅醢兮殷宗用之不長湯禹儼而祗敬兮周論道而
莫差蹉舉賢才而授能兮循繩墨而不頗(平/)皇天無私阿
兮覽民徳焉錯輔夫惟聖哲之茂行兮茍得用此下土
瞻前而顧後兮相觀民之計極夫孰非義而可用兮孰
非善而可服(叶屏/入反)阽(塩/)余身而危死兮覽余初其猶未
悔不量鑿而正枘兮固前修以葅醢曽歔欷余欝邑兮
哀朕時之不當攬茹蕙以掩涕兮霑余襟之浪浪(平/)跪
敷袵以陳詞兮耿吾既得此中正(叶/征)駟玉虬以椉鷖(黟/)
兮溘埃風余上征朝發軔於蒼梧兮夕余至乎縣(𤣥/)圃
欲少留此靈璅兮日忽忽其將暮吾令羲和弭節兮望
崦嵫而勿迫路漫漫(去又/平)其修逺兮吾將上下而求索
飲余馬於咸池兮總余轡乎扶桑折若木以拂日兮聊
逍遥以相羊前望舒使先驅兮後飛㢘使奔屬(叶/赴)鸞皇
為余先戒兮雷師告余以未具吾令鳯鳥飛騰兮繼之
以日夜飄風屯其相離兮帥雲霓而來御(叶/迓)紛總總其離
合兮斑陸離其上下(叶/戸)吾令帝閽開闗兮倚閶闔而望
予(與/)時曖曖(愛/)其將罷兮結幽蘭而延佇世溷濁而不
分兮好蔽美而嫉妬朝吾將濟於白水兮登閬風而緤
馬(叶滿/補切)忽反顧以流涕兮哀髙丘之無女溘吾㳺此春
宫兮折瓊枝以繼佩(叶/備)及榮華之未落兮相(去/)下女之
可詒(異/)吾令豐隆椉雲兮求虙妃之所在(叶才/里)觧佩纕
以結言兮吾令蹇修以為理紛總總其離合兮忽緯繣
(㣲/畫)其難遷夕歸次於窮石兮朝濯髮乎洧槃(叶蒲/延切)保厥
美以驕傲兮日康娱以滛逰雖信美而無禮兮來違棄
而改求覽相觀於四極兮周流乎天余乃下(叶/戸)望瑶臺
之偃蹇兮見有娀之佚女吾令鴆為媒兮鴆告余以不
好雄鳩之鳴逝兮余猶惡其佻(挑/)巧心猶豫而狐疑兮
欲自適而不可鳯凰既受詒兮恐髙􁅪之先我欲逺集
而無所止兮聊浮㳺以逍遥及少康之未家兮留有虞
之二姚理弱而媒拙兮恐導言之不固世溷濁而嫉賢
兮好蔽美而稱惡閨中既以邃逺兮哲王又不寤懷朕
情而不發兮余焉能忍而與此終古索藑(瓊/通)茅以筵篿
(廷/専)兮命靈氛為余占之曰兩美其必合兮孰信修而慕
之思九州之博大兮豈惟是其有女曰勉逝而無狐
疑兮孰求美而釋女(汝/)何所獨無芳草兮爾何懷乎故
宇世幽昧以眩曜兮孰云察余之善惡民好惡其不同
兮惟此黨人其獨異户服艾以盈要(腰/)兮謂幽蘭其不
可佩(備/)覽草木其猶未得兮豈珵羙之能當蘇糞壤以
充幃兮謂申椒其不芳欲從靈氛之吉占兮心猶豫而
狐疑巫咸將夕降兮懷糈而要之百神翳其備降兮九
疑繽其並迎(叶/御)皇剡剡其揚靈兮告余以吉故曰勉陞
降以上下兮求榘矱之所同湯禹儼而求合兮摯咎繇而
能調(叶/同)茍中情其好修兮又何必用夫行媒(叶/眉)說操築
於傳巖兮武丁用而不疑吕望之鼓刀兮遭周文而得
舉寗戚之謳歌兮齊桓聞以該輔及年嵗之未晏兮時
亦猶其未央恐鵜鴂之先鳴兮使夫百草為(去/)之不芳
何瓊佩之偃蹇兮衆薆然而蔽之惟此黨人之不諒兮
恐嫉妬而折(叶/制)之時繽紛以變易兮又何可以淹留蘭
芷變而不芳兮荃蕙化而為茅何昔日之芳草兮今直
為此蕭艾也豈其有他故兮莫好修之害也余以蘭為
可恃兮羌無實而容長委厥美以從俗兮茍得列乎衆
芳椒専佞以慢慆兮榝又欲充夫佩幃(暉/)既干進而務
入兮又何芳之能祗固時俗之流從兮又孰能無變化
(叶/花)覽椒蘭其若茲兮又况揭車與江蘺惟茲佩之可貴
兮委厥美而厯茲芳菲菲而難虧兮芬至今猶未沬(叶/莫)
(之/切)和調度以自娯兮聊浮游而求女(汝/)及余飾之方壯
兮周流觀乎上下(户/)靈氛既告余以吉占兮厯吉日乎
吾將行(杭/)折瓊枝以為羞兮精瓊靡(縻/)以為糧為余駕
飛龍兮雜瑶象以為車何離心之可同兮吾將逺逝以
自䟽邅(扇/)吾道夫崑崙兮路修逺以周流揚雲霓之晻
靄兮鳴玉鸞之啾啾朝發軔於天津兮夕余至乎西極
鳯凰翼其承旂兮髙翺翔之翼翼忽吾行此流沙兮遵赤
水而容與麾蛟龍以梁津兮詔西皇使涉子(與/)路修逺
以多艱兮騰衆車使徑待(叶徒/音切)路不周以左轉兮指西
海以為期屯余車其千乘兮齊玉􁉨(犬/)而並馳駕八龍
之蜿蜿兮載雲旗之委蛇抑志而弭節兮神髙馳之邈
邈奏九歌而舞韶兮聊暇日以媮(俞/)樂陟陞皇之赫戲
(熙/)兮忽臨睨夫舊鄊僕夫悲余馬懷兮蜷局顧而不行
(叶杭已上/並比而賦)亂曰已矣哉國無人兮莫我知兮又何懷乎
故都既莫足與為美政兮吾將從彭咸之所居(亂則/賦也)
　　九歌
　昔楚南郢沅湘之俗信鬼而好祀每使巫覡作樂歌
　舞以娯神俗陋詞俚原既放而感之故更其辭以寓
　其情因彼事神不荅而不能忘其敬愛比吾事君不
　合而不能忘其忠赤故諸篇全體皆賦而比而賦比
　之中又兼數義晦翁云比其類則宜為三頌之屬論
　其辭則反為國風再變之鄭衛矣讀者詳之
　　東皇太一(太一天之貴神祠/在楚東故曰東皇)
　　　全篇賦而比也言巳至誠盡禮以事神願神之欣恱
　　　安寧以寄人臣竭力盡忠愛君不已之情又古
　　　者巫以降神神降而下託於巫則見其貌美服
　　　好身雖巫而心則神也楚人名巫為靈子若曰
　　　神之子也後篇凡言靈者義倣此
吉日兮辰良穆將愉兮上皇撫長劔兮玉珥(餌/)璆(蚪/)鏘
鳴兮琳琅瑶席兮玉瑱(鎮/)盍將把兮瓊芳蕙肴蒸兮
蘭藉(謝/)奠桂酒兮椒漿揚桴(浮/)兮拊鼓䟽(踈/)緩節兮安
歌陳竽瑟兮浩倡(昌/)靈偃蹇兮姣服芳菲兮滿堂五音
紛兮繁㑹君欣欣兮樂康
　　雲中君(靈神也/)
　　　賦而比也言神降而與人接神去而人思不忘
　　　以寄臣子慕君之情
浴蘭湯兮沐芳華采衣兮若英(秧/)靈連蜷(拳/)兮既留爛昭
昭兮未央謇将憺兮夀宫(古荒/切)與日月兮齊光龍駕兮
帝服聊翺逰兮周章靈皇皇兮既降(洪/)焱(飄/)逺舉兮雲
中覽冀州兮有餘横四海兮焉窮思夫(扶/)君兮太息極
勞心兮􁊿􁊿(敕中切/一作冲)
　　湘君(堯長女舜正妃娥皇也舜崩於蒼梧/二妃死於江湘之間湘旁黄陵有廟)
　　　賦而比也然其中有比之比與興而比處情意
　　　愛慕曲折尤多
君不行兮夷猶蹇誰留兮中洲美要𦕈(音/妙)兮宜修沛吾
乗兮桂舟令沅湘兮無波使江水兮安流望夫(扶/)君兮
未來(叶/厄)吹參差兮誰思駕飛龍兮北征邅吾道兮洞庭
薜荔拍(博/)兮蕙綢承荃橈兮蘭旌望涔陽兮極浦横大
江兮揚靈楊靈兮未極女嬋媛(袁/)兮為余太息横流涕
兮潺湲(袁/)隱思君兮陫側桂棹兮蘭枻(曵叶/泄)斵氷兮積
雪采薜荔兮水中搴芙蓉兮木末心不同兮媒勞恩不
甚兮輕絶(此篇本以求神不荅比事君不偶此章/又别事比求神不荅所謂比中之比)石瀬
兮淺淺(牋/)飛龍兮翩翩交不忠兮怨長期不信兮告余
以不間(閑叶賢神比章以上二句引下二/句以求  不荅之意又興而比)朝馳騖兮江
皋夕弭節兮北渚鳥次兮屋上水周兮堂下(戸/)捐余玦
兮江中遺(如/字)余佩兮澧浦采芳洲兮杜若將以遺(去/)兮
下女旹(古時/字)不可兮再得聊逍遥兮容與
　　湘夫人(堯次女舜次/妃女英也)
　　　與前篇比賦同至沅有芷兮澧有蘭思公子兮
　　　未敢言則又屬興矣
帝子降兮北渚目𦕈𦕈兮愁予(與/)嫋嫋兮秋風洞庭波
兮木葉下(戸/)登白薠(凡/)兮騁望與佳期兮夕張(帳/)鳥何
萃兮蘋中罾何為兮木上(賦而/比也)沅有芷兮澧有蘭思公
子兮未敢言慌惚兮逺望觀流水兮潺湲(此章/興也)麋何為
兮庭中蛟何為兮水裔朝馳余馬兮江皋夕濟兮西澨
(比而/賦也)聞佳人兮召予將騰駕兮偕逝築室兮水中葺之
兮荷蓋(叶居/又切)蓀壁兮紫壇(善/)匊(播/)芳椒兮成堂桂棟兮
蘭橑(老/)􁅪夷楣兮葯(約/)房㒺薜荔兮為幃擗(僻/)蕙櫋兮
既張白玉兮為鎮(瑱/通)䟽石蘭兮為芳芷葺兮荷屋繚(了/)
之兮杜衡合百草兮實庭建芳馨兮廡門九嶷(疑/通)繽兮
並迎(去/)靈之來兮如雲捐余玦兮江中遺(如/字)余褋(牒/)兮
灃浦搴汀洲兮杜若將以遺(去/)兮逺者(叶/渚)時不可乎驟
得聊逍遥兮容與
　　大司命(周禮大宗/伯祀司命)
　　　賦而比也卒章乃言人生貧富貴賤各有所當
　　　或離或合神實司之非人所能為也原於祠司
　　　命而發此意所以順受其正者嚴矣其又雅之
　　　義與
廣開兮天門紛吾乘兮𤣥雲令飄風兮先驅使凍(東/)雨
兮灑塵君逥翔兮以下(叶/户)踰空桑兮從女紛總總兮九
州何壽夭兮在子(叶/與)髙飛兮安翔乘清氣兮御隂陽吾
與君兮齊速道(導/)帝之兮九阬(岡/)靈衣兮被被玉佩兮
陸離壹陰兮壹陽衆莫知兮余所為折䟽(下/)麻兮瑶華
(叶/敷)將以遺兮離居老冉冉兮既極不寖近兮愈䟽(平/)乘
龍兮轔轔髙駞兮冲天(叶纎/因反)結桂枝兮延佇羗愈思兮
愁人愁人兮奈何(奚/)願若今兮無虧固人命兮有當孰
離合兮可為
　　少司命(此司命其文昌第四星歟/)
　　　首兩章興也中間意思纒綿處似風末段正言
　　　稱賛處又似雅與頌然全篇比賦之義固已在
　　　風興雅頌之中矣　前篇司命陽神而尊故但
　　　為主祭者之詞此司命陽神而少卑故為女巫
　　　之言以接之篇末言神能驅除邪惡擁䕶良善
　　　宜為下民取正則與前篇意合
秋蘭兮蘼蕪羅生兮堂下(户/)緑葉兮素枝芳菲菲兮襲
予(與/)夫人兮自有美子蓀何以兮愁苦(此章上二句/興下二句也)秋
蘭兮青青綠葉兮紫莖滿堂兮美人忽獨與余兮目成(此/章)
(上二句興/下二句也)入不言兮出不辭乘回風兮載雲旗悲莫悲
兮生别離樂莫樂兮新相知荷衣兮蕙帶(帝/)倐而來兮
忽而逝夕宿兮帝郊君誰湏兮雲之際(以上深情感/人又似風義)與
女逰兮九河衝風至兮水揚波與女(汝/)沐兮咸池(駐/)晞
女髪兮陽之阿望美人兮未來臨風怳(恍/)兮浩歌孔盖
兮翠旍(旌/通)登九天兮撫彗星竦長劍兮擁㓜艾蓀獨宜
兮為民正(叶/征)
　　東君(迎日之祭也/)
　　　賦也似不兼别義却有頌體
暾將出兮東方照吾檻兮扶桑撫余馬兮安驅夜皎皎
兮既明(叶/芒)駕龍輈兮乗雷載雲旗兮委蛇長太息兮將
上心低徊兮顧懷(叶胡/或切)羌聲色兮娱人觀者憺兮忘歸
縆(古登/切)瑟兮交鼓簫鐘兮瑶簴鳴䶵(箎/)兮吹竽思靈保
兮賢姱(叶/戸)翾(許豫/切)飛兮翠曽(増與/䎖通)展詩兮㑹舞應律兮
合節(即/)靈之來兮蔽日青雲衣兮白霓裳舉長矢兮射
天狼操余弧兮反淪降(平/)援北斗兮酌桂漿撰余轡兮
髙駝翔杳冥冥兮以東行(杭/)
　　河伯
　　　賦而比也晦翁云巫與河伯既相别矣而波猶
　　　來迎魚猶來送眷眷之無已也原豈至是而始
　　　歎君㤙之薄乎
與女(汝/)逰兮九河衝風起兮横波乘水車兮荷蓋駕兩
龍兮驂螭(叶丑/歌切)登崑崙兮四望心飛揚兮浩蕩日將暮
兮悵忘歸惟極浦兮窹懷(叶虗/惟切)魚鱗屋兮龍堂(叶/同)紫貝
闕兮珠宫靈何為兮水中乘白黿兮逐文魚(叶/上)與女(汝/)
逰兮河之渚流澌紛兮將來下(户/)子交手兮東行送美
人兮南浦波滔滔兮來迎魚鱗鱗兮媵予(叶/汝)
　　山鬼
　　　賦而比也前諸篇皆言人慕神比臣忠君此篇
　　　鬼陰而賤不可比君故以人况君以鬼喻已而
　　　為鬼媚人之語凡言余與我及若有人山中之
　　　類皆託鬼自喻言子與君及所思靈修美人公
　　　子之類則况君也反覆曲折盖言已與君始親
　　　終䟽今君雖未忘我而卒困於讒已終拳拳
　　　不忘君也
若有人兮山之阿被薜荔兮帶女蘿既含睇(弟/)兮又宜
笑子慕余兮善窈窕乘赤豹兮從文貍辛夷車兮結桂
旗被石蘭兮帶杜衡折芳馨兮遺(去/)所思余處幽篁兮
終不見天路險難兮獨後來(叶/厘)表獨立兮山之上雲容
容兮在下(户/)杳㝠㝠兮羗晝晦東風飄兮神靈雨留靈
修兮憺忘歸嵗既晏兮孰華子(與/)采三秀兮於山間石
磊磊兮葛蔓蔓(平/)怨公子兮悵忘歸君思我兮不得閒
山中人兮芳杜若飲石泉兮䕃松柏君思我兮然疑作
靁填填兮雨㝠㝠猿啾啾兮狖夜鳴風颯颯兮木蕭蕭
思公子兮徒離憂
　　九章
　原思君念國隨事感觸輙形於聲後人輯之得其九
　章合為一巻非必出於一時之言也其詞多直致無
　潤色而惜徃日悲囬風又其臨絶之音尤憤懣而極
　悲哀讀之使人歎息流涕而不能已比之離騷又其
　情哀傷之甚者也盖風雅之變至此極矣
　　惜誦
　　　賦也晦翁云此篇全用賦體無他寄託其言明
　　　切最為易曉
惜誦以致愍兮發憤以抒(紓/通)情所非忠而言之兮指蒼
天以為正(叶/征)令五帝以折中(去/)兮戒六神與嚮服(叶屏/入)
俾山川以備御兮命咎繇使聽直竭忠誠而事君兮反
離羣而贅肬(尤叶/于)忘儇媚以背衆兮待明君其知之言
與行其可迹兮情與貌其不變故相臣莫若君兮所以
證之不逺吾誼先君而後身兮羌衆人之所仇也専惟
君而無他兮又衆兆之所讎也壹心而不豫兮羗不可
保也疾親君而無他兮有招禍之道也思君其莫我忠
兮忽忘身之賤貧事君而不貳兮迷不知寵之門(叶稱/貧切)
忠何辜以遇罰兮亦非余之所志(叶/之)也行不羣以巔越
兮又衆兆之所咍也(咍叶/呼其)紛逢尤以離謗兮謇不可釋
也情沈抑而不達兮又蔽而莫之白也(白叶/弼)心欝邑余
侘傺兮又莫察余之中情固煩言不可結而詒兮願陳
志而無路退靜黙而莫余知兮進號呼又莫余聞申侘
傺之煩惑兮中悶瞀之忳忳(豚/)昔余夢登天兮䰟中道
而無杭(航/通)吾使厲神占之兮曰有志極而無旁(傍/)終危
獨以離異兮曰君可思而不可恃故衆口其鑠金兮初
若是而逢殆(叶徒/係切)懲熱羮而吹􁒬兮何不變此志也欲
釋階而登天兮猶有曩之態(叶/替)也衆駭遽而離心兮又
何以為此伴也同極而異路兮又何以為此援也晉申
生之孝子兮父信讒而不好(叶呼/鬬切)行□(悻/通)直而不豫兮
鯀功用而不就吾聞作忠以造怨兮忽謂之過言九折
臂而成醫兮吾至今乃知其信然矰弋機而在上兮罻
羅張而在下(户/)設張辟以娯君兮願側身而無所欲儃
佪以干傺兮恐重患而離尤欲髙飛而逺集兮君㒺謂
女何之欲横奔而失路兮盖堅志而不忍背膺胖(判/)以
交痛兮心欝結而紆軫擣木蘭以矯蕙兮□(作/)申椒以
為糧播江離與滋菊兮願春日以為糗芳(此四句則/賦而比也)恐
情質(致/)之不信兮故重著以自明(叶/芒)撟茲媚以私處兮
願曽(増/)思(去/)而逺身
　　渉江
　　　賦而比也
余㓜好此竒服兮年既老而不衰帶長鋏之陸離兮冠
(去/)切雲之崔嵬被明月兮佩寳璐世溷濁而莫余知兮
吾方髙馳而不顧駕青虬兮驂白螭吾與重華逰兮瑶
之圃登崑崙兮食玉英吾與天地兮比壽與日月兮齊
光哀南夷之莫吾知兮旦余將濟乎江湘乘鄂渚而反
顧兮欵(哀與/唉同)秋冬之緒風歩余馬兮山皋邸余車兮方
林椉舲船余上沅兮齊吳榜(謗/)而擊汏船容與而不進
兮淹回水而凝滯(叶尹/介切)朝發枉陼(渚/)兮夕宿辰陽茍余
心之端直兮雖僻逺其何傷入溆浦余儃佪兮迷不知
吾所如深林杳以㝠㝠兮乃猿狖之所居山峻髙以蔽日
兮下幽晦以多雨霰雪紛其無垠兮雲霏霏其承宇哀
吾生之無樂兮幽獨處乎山中吾不能變心以從俗兮
固將愁苦而終窮接輿髠首兮桑扈臝行忠不必用兮
賢不必以伍子逢殃兮比干葅醢(叶/喜)與前世而皆然兮
吾又何怨乎今之人余將董道而不豫兮固將重昏而
喪身亂曰鸞鳥鳯凰日以逺兮燕雀烏鵲巢堂壇兮露
申辛夷死林薄兮腥臊並御芳不得薄兮陰陽易位
時不當兮懷信侘傺忽乎吾將行(杭/)兮
　　哀郢(楚文王自丹陽徙江陵謂之郢九世平王城/之又後十世為秦所㧞而楚徙陳謂之東郢)
　　　賦也有風義原懷故都徘徊不忍去有黍離之
　　　餘悲焉但黍離章末曰悠悠蒼天此何人哉雖
　　　怨而發之和平盖猶有先王之澤此章之末則
　　　曰信非吾罪而棄逐兮何日夜而忘之雖言非
　　　我深乃尤人其出於憤激固已與和平之音異
　　　矣
皇天之不純命兮何百姓之震愆民離散而相失兮方
仲春而東遷去故鄊而就逺兮遵江夏以流亡出國門
而軫懷兮申之鼂(朝/)吾以行(杭/)發郢都而去閭兮怊(超/)
荒忽其焉極楫亝(齊/)揚以容與兮哀見君而不再得望
長楸而太息兮涕滛滛其若霰過夏首而西浮兮顧龍
門而不見心嬋媛而傷懷兮𦕈不知其所蹠(隻/)順風波
而流從兮焉洋洋而為客凌陽侯之汜濫兮忽翺翔之
焉(烟/)薄心絓(畫/)結而不觧兮思蹇産而不釋(叶/芍)將運舟
而下浮兮上(上/)洞庭而下江(叶/工)去終古之所居兮今逍遥
而來東羌靈䰟之欲歸兮何須㬰而忘反背夏浦而西
思兮哀故都之日逺登大墳以逺望兮聊以舒吾憂心哀
州土之平樂兮悲江介之遺風(叶/音)當陵陽之焉(烟/)至兮
淼(𦕈/)南度之焉(烟/)如曽不知夏(厦/通)之為丘兮孰兩東門
之可蕪心不怡之長久兮憂與憂其相接唯郢路之遥
逺兮江與夏之不可渉忽若去不信兮至今九年而不
復慘欝欝而不通兮蹇侘傺而含慼(叶七/六切)外承歡之汋
(綽/)約兮諶荏(稔/)弱而難持忠湛湛(蓞/)而願進兮妬被(披/)
離而障之彼堯舜之抗行(去/)兮瞭杳杳其薄天衆讒人
之嫉妬兮被以不慈之偽名憎愠惀(詢/上)之修美兮好夫
人之忼慨衆踥蹀之日進兮美超逺而逾邁亂曰曼余
目以流觀兮冀壹反之何時鳥飛反故鄊兮狐死必首
丘(叶/欺)信非吾罪而棄逐兮何日夜而忘之
　　抽思
　　　賦而比也所謂少歌倡亂皆是樂歌音節之名
　　　其倡曰一節意味尤長不惟兼比賦之義抑且
　　　有風人之㫖焉
心欝欝之幽思兮獨永歎乎増傷思蹇産之不釋兮曼
遭夜之方長(比/也)悲秋風之動容兮何囬極之浮浮數(上/聲)
惟蓀之多怒兮傷余心之懮懮(憂/通)願遥赴而横奔兮覽
民尤以自鎮(珍/)結㣲情以陳詞兮矯以遺夫美人昔君
與我成言兮曰黄昏以為期羌中道而囬畔兮反既有
此他志(叶/之)憍(□/通)吾以其美好兮覽余以其修姱(户/)與余
言而不信兮盖為余而造怒願承閒(閑/)以自察兮心震
悼而不敢悲夷猶而冀進兮心怛傷之憺憺(談/上)茲厯情
以陳辭兮蓀佯聾而不聞固切人之不媚兮衆果以我
為患(乎門/切)初吾所陳之耿着兮豈不至今其庸亡何獨
樂斯之謇謇兮願蓀美之可完(叶/黄)望三五以為像兮指
彭咸以為儀夫何極而不至兮故逺聞而難虧善不由
外來兮名不可以虚作孰無施(去/)而有報兮孰不實而
有穫少(去/)歌曰與美人之抽思兮并日夜而無正(平/)憍
吾以其美好兮敖朕辭而不聼(平/)倡(唱/)曰有鳥自南兮
來集漢北好姱佳麗兮牉獨處此異域既惸獨而不羣
兮又無良媒在其側道卓逺而日忘兮願自申而不得
望北山而流涕兮臨流水而太息望孟夏之短夜兮何
晦明之若嵗惟郢路之遼逺兮魂一夕而九逝曽不知
路之曲直兮南指月與列星願徑逝而不得兮魂識路
之營營(猶言/焭焭)何靈魂之信直兮人之心不與吾心同理
弱而媒不通兮尚不知余之從容亂曰長瀬湍流泝江
潭兮狂頋南行聊以娱心兮軫石崴(隈/)嵬蹇吾願兮超
囬志度行隠進兮低徊夷猶宿北姑兮煩寃瞀容實沛
徂兮愁歎苦神靈遥思兮路逺處幽又無良媒(叶/眉)兮道
思作頌聊以自救兮憂心不遂斯言誰告(叶居/后切)兮
　　懷沙(言懷抱沙/石以自沈)
　　　賦而比也
滔滔孟夏兮草木莾莾傷懷永哀兮汨徂南土㫬(瞬/通)兮
杳杳孔靜幽黙欝結紆軫兮離愍而長鞠(叶各/額切)撫情效
志兮寃屈而自抑刓方以為圜兮常度未替易初本迪兮
君子所鄙章畫志墨兮前圖未改(叶/已)内厚質正兮大人
所晠(盛/通)巧倕不斵兮孰察其揆正𤣥文處幽兮矇瞍謂
之不章離婁微睇兮瞽以為無明變白以為黒兮倒上
以為下鳯凰在笯兮鷄鶩翔舞同糅玉石兮一槩而相
量夫惟黨人之鄙固兮羌不知余之所臧任重載逺兮
䧟滯而不濟懷瑾握瑜兮窮不知所示邑犬羣吠兮吠
所怪也非俊疑傑兮固庸態也文采疏(踈/)内(訥/)兮衆不
知余之異采(叶韲/上)材朴委積兮莫知余之所有(叶于/彼)重
仁襲義兮謹厚以為豐重華不可遌(悟/)兮孰知余之從
容古固有不並兮豈知其何故湯禹久逺兮邈而不可
慕懲違改忿兮抑心而自强(上/聲)離慜而不遷兮願志之
有像進路北次兮日昧昧其將暮舒憂娱哀兮限之以
大故亂曰浩浩沅湘分流汩(滑/)兮修路幽蔽道逺忽兮
懷質抱情獨無匹兮伯樂既沒驥焉(烟/)程兮民生禀命
各有所錯兮定心廣志余何畏懼兮曽(増/)傷爰哀永嘆
喟兮世溷濁莫吾知人心不可謂兮知死不可讓願勿
愛(衣/去)兮明告君子吾將以為類兮
　
　
　
　
　
　
　
　
　
　
　
　
　
　古賦辯體巻一
欽定四庫全書
　古賦辯體巻二
　　　　　　　　　　　　　元　祝堯　撰
　　楚辭體下
　　屈原
　　思美人
　　　比而賦也其謂寄言於雲而雲不將致辭於鳥
　　　而鳥難值令薜荔為理而憚縁木因芙蓉為媒
　　　而憚濡足原之思何時可釋邪詩曰心之憂矣
　　　其誰知之其誰知之蓋亦勿思當是時也有能
　　　思原之思者乎
思美人兮擥涕而竚貽(熾/)媒絶路阻兮言不可結而詒
(異/)蹇蹇之煩寃兮陷滯而不發申旦以舒中情兮志沈
菀(欝/)而莫逹願寄言於浮雲兮遇豐隆而不將因歸鳥
以致辭兮羌迅髙而難當髙辛之靈晟(盛/)兮遭𤣥鳥而
致詒(叶/異)欲變節以從俗兮媿易初而屈志獨厯年而離
愍兮羌憑心猶未化(叶/撝)寧隱閔而壽考兮何變易之可
為知前轍之不遂兮未改此度車既覆而馬顛兮蹇獨
懷此異路勒騏驥而更駕兮造父為我操之遷逡次而
勿驅兮聊暇日以湏時指嶓冡之西隈兮與纁黄以為
期開春發嵗兮白日出之悠悠吾將蕩志而愉樂兮遵
江夏以娯憂(此章又/兼興義)擥大薄之芳茞兮搴長洲之宿莽
惜吾不及古之人兮吾誰與玩此芳草(叶七/古反)觧篇薄與
雜菜兮備以為交佩(叶/偹)佩繽紛以繚轉兮遂萎絶而離
異吾且儃佪以娯憂兮觀南人之變態(叶/替)竊快在其中
心兮揚厥憑而不竢芳與澤其雜糅兮羌芳華自中
出(吹/去)紛郁郁其逺蒸兮滿内而外揚情與質信可保兮
羌居蔽而聞(去/)章令薜荔以為理兮憚舉趾而縁木因
芙蓉以為媒兮憚褰裳而濡足登髙吾不説兮入下吾
不能(叶/泥)固朕形之不服兮然容與而狐疑廣遂前畫兮
未改此度也命則處幽吾將罷兮願及白日之未暮也
獨煢煢而南行兮思彭咸之故也
　　思往日
　　　此章賦多而比少
惜往日之曽信兮受命詔以昭時奉先功以照下兮明
法度之嫌疑國富强而法立兮屬貞臣而日娭(嬉/)秘宻
事之載心兮雖過失猶弗治(平/)心純龎而不泄兮遭讒
人而嫉之君含怒以待臣兮不清澂其然否(叶/悲)蔽晦君
之聰明兮虚惑誤又以欺弗參驗以考實兮逺遷臣而
弗思信讒諛之溷濁兮晠(盛/)氣志而過之何貞臣之無
辠兮被讟謗而見尤(叶于/其切)慙光景之誠信兮身幽隱而
偹之臨沅湘之𤣥淵兮遂自忍而沉流卒沒身而絶名
兮惜廱君之不昭(叶/周)君無度而弗察兮使芳草為藪幽
焉(平/聲)舒情而抽信兮恬死亡而不聊(叶/為)獨鄣廱(壅/)而蔽隱
兮使貞臣而無由聞百里之為虜兮伊尹烹於庖厨(叶/裯)
吕望屠於朝歌兮寗戚歌而飯牛不逢湯武與桓繆兮
世孰云而知之(叶/周)呉信讒而弗味兮子胥死而後憂介
子忠而立枯兮文公悟而追求封介山而為之禁兮報
大徳之優㳺思乆故之親身兮因縞素而哭之(叶/周)或忠
信而死節兮或訑謾而不疑弗省察而按實兮聼讒人
之虚辭芳與澤其雜糅兮孰申旦而别之何芳草之早
殀兮微霜降而下戒(叶居/得切)諒聰不明而蔽廱兮使讒諛
而日得自前世之嫉賢兮謂蕙若其不可佩(叶/偹)妬佳冶
之芬芳兮􁙱毋姣而自好(叶/戱)雖有西施之美容兮讒妬
入以自代(叶/他)願陳情以白行兮得罪過之不意情寃見
之日明兮如列宿之錯置椉騏驥而馳騁兮無䘖轡而
自載(叶子/賜切)乘汜(□/)泭(敷/)以下流兮無舟楫而自備背法
度而心治兮譬與此其無異寧溘死而流亡兮恐禍殃
之有再不畢辭以赴淵兮惜癰君之不識(志/)
　　橘頌
　　　此章以頌名雖曰頌橘之徳其實則比賦之義
　　　原蓋有感於踰淮為枳之説自比其志節如橘
　　　之不可移篇内意皆放此然此一章冝作兩節
　　　㸔前一節是形容其根葉華實之紛緼後一節
　　　是稱美其本性徳行之髙潔兩節發端皆以不
　　　遷難徙為言原之深情在此也而後一節尤展
　　　轉詠歎豈専頌橘也哉
后皇嘉樹橘徕服兮受命不遷生南國兮深固難徙更
壹志兮綠葉素榮紛其可喜(叶/戯)兮曽(層/)枝剡棘圓果摶
兮青黄雜糅文章爛(叶/蘭)兮精色内白類任道(叶徒/茍切)兮紛
(墳/)緼宜修姱而不醜兮嗟爾㓜志有以異兮獨立不遷
豈不可喜兮深固難徙廓其無求兮蘇世獨立横而不
流兮閉(偏/入)心自慎終不過失兮秉徳無私參天地兮願
嵗拜謝與長友(叶/似)兮淑離不淫梗其有理兮年嵗雖少
(去/)可師長(上/)兮行(去/)比伯夷置以為像兮
　　悲囬風
　　　此章比而賦賦而比盖其臨終之作出於瞀亂
　　　迷惑之際詞混淆而情哀傷無復如昔者雍容
　　　整暇矣
悲囬風之揺蕙兮心寃結而内傷物有微而隕性兮聲
有隱而先倡夫何彭咸之造思兮暨志介而不忘萬變
其情豈可盖兮孰虗偽之可長鳥獸鳴以號羣兮草苴
(咀/)比(鼻/)而不芳魚葺鱗以自别兮蛟龍隠其文章故荼
薺不同畞兮蘭茞幽而獨芳惟佳人之永都兮更(平/)統
世以自貺(叶/平)𦕈逺志之所及兮憐浮雲之相羊介𦕈志
之所惑兮竊賦詩之所明(芒/)惟佳人之獨懷兮折芳椒
以自處曽(増/)歔欷之嗟嗟兮獨隱伏而思慮涕泣交而
凄凄兮思不眠以至曙終長夜之曼曼兮掩此哀而不
去寤從容以周流兮聊逍遥以自恃傷太息之愍憐兮
氣於邑而不可止糺(紏/)思心以為纕兮編愁苦以為膺
折若木以蔽光兮隨飄風之所仍存髣髴而不見兮心踊
躍其若湯撫佩祍以案志兮超惘惘而遂行嵗曶曶其
若頽兮旹亦冉冉而將至薠蘅槁而節離兮芳已歇而
不可比(鼻/)憐思心之不可懲兮證此言之不可聊(叶/留)寧
溘死而流亡兮不忍此心之常愁孤子吟而抆(吻/)淚兮
放子出而不還(叶胡/昆切)孰能思而不隱兮昭彭咸之所聞
登石巒以逺望兮路𦕈𦕈之黙黙入景(影/通)響之無應兮
聞省想而不可得愁欝欝之無快兮居戚戚而不可觧
(懈/)心鞿覊而不開兮氣繚轉而自締穆𦕈𦕈之無垠兮
莾茫茫之無儀聲有隱而相感兮物有純而不可為邈
漫漫之不可量兮縹綿綿之不可紆愁悄悄之常悲兮
翩㝠㝠之不可娱凌大波而流風兮託彭咸之所居上
髙巖之峭岸兮處雌蜺(齧/)之標(飄/上)巔據青冥而攄虹兮
遂儵忽而捫天吸湛露之浮凉兮潄凝霜之雰雰依風
穴以自息兮忽傾寤以嬋媛馮崑崙以澂(澄/)霧兮隱㞶
(岷/)山以清江(叶/工)憚涌湍之礚礚(嘅/)兮聼波聲之洶洶(㓙/)
紛容容之無經兮罔芒芒之無紀軋洋洋之無從兮馳
委(平/)移之焉止漂翻翻其上下兮翼遥遥其左右(叶羽/已切)
汜潏潏(决/)其前後兮伴(叛/通)張弛之信期(叶/上)觀炎氣之相
仍兮窺烟液之所積悲霜雪之俱下兮聽潮水之相擊
借光景以徃來兮施黄棘之枉䇿求介子之所存兮見
伯夷之放迹心調度而弗去兮刻著志之無適曰吾徃
昔之所兾兮悼來者之悐悐(狄/)浮江淮而入海兮從子
胥而自適望大河之洲渚兮悲申徒之抗迹驟諌君而
不聼兮任重石之何益心絓結而不觧兮思蹇産而不
釋
　　逺逰
　　　此篇雖託神仰以起興而實非興舉天地百神
　　　以自比而實非比原之作此實以往者弗及來
　　　者不聞為恨悲宗國將亡而君不悟思欲求仙
　　　不死以觀國事終久何如爾故其詞皆與莊周
　　　寓言同有非復詩人寄託之義大抵用賦體也
　　　後來賦家為闡衍鉅麗之辭者莫不祖此司馬
　　　相如大人賦尤多襲之然原之情非相如所可
　　　窺也大人賦因不復録
悲時俗之迫阨兮願輕舉而逺逰質菲薄而無因兮焉
(烟/)託乘(去/)而上浮遭沈濁而汙穢兮獨欝結其誰語夜
耿耿而不寐兮魂營營(一作/焭)而至曙惟天地之無窮兮
哀人生之長勤往者余弗及兮來者吾弗聞歩徙倚而
遥思兮怊(超/)惝(倘/)怳(恍/)而永懷(叶胡/威切)意荒(慌/)忽而流蕩
兮心愁悽而増悲神儵忽而不反兮形枯槁而獨留内
惟省(上/)以端操(去/)兮求正氣之所由漠虗靜以恬愉兮
澹無為而自得聞赤松之清塵兮願承風乎遺則貴真
人之休徳兮美徃世之登仙與化去而不見兮名聲著
而日延竒傅說之託辰星兮羡韓衆而得一形穆穆以
浸逺兮離人羣而遁逸因氣變而遂曽(増/)舉兮忽神奔
而鬼怪時髣髴以遥見兮精皎皎以往來(叶/賚)超氛埃而
淑郵兮終不反其故都免衆患而不懼兮世莫知其所
如恐天時之代序兮耀靈曄而西征微霜降而下淪兮
悼芳草之先蘦(零/)聊彷徉而逍遥兮永厯年而無成誰
可與玩斯遺芳兮長鄉(向/)風而舒情髙陽􁤛以逺兮余
將焉所程重(去/)曰春秋忽其不淹兮奚久留此故居軒
轅不可攀援兮吾將從王喬而娱戲(叶/虗)飱六氣而飲沆
(抗/去)瀣(薤/)兮潄正陽而含朝霞(叶/胡)保神明之清澄兮精氣
入而麤穢除順凱風以從逰兮至南巢而一息見王子
而宿之兮審一氣之和徳曰道可受兮而不可傳其小
無内兮其大無垠(叶魚/堅切)母滑(骨/)而魂兮彼將自然壹氣
孔神兮於中夜存(叶才/緣切)虚以待之兮無為之先庶類以
成兮此徳之門(叶漢/連切)聞至貴而遂徂兮忽乎吾將行(叶/杭)
仍羽人於丹丘兮留不死之舊鄊朝濯髪於湯(暘/)谷兮
夕晞余目兮九陽吸飛泉之微液兮懷琬琰之華英玉
色􁀙(竮/)以脕顔兮精醇粋而始壯質銷鑠以汋(綽/)約兮
神要𦕈(妙/同)以淫放嘉南州之炎徳兮麗桂樹之冬榮山
蕭條而無獸兮野􁒛(寂/)漠其無人載營魂而登霞(遐/同)兮
掩浮雲而上征命天閽其開闗兮排閭闔而望予召
豐隆使先𨗳兮問太微之所居集重陽入帝居兮造旬
始而觀清都朝發軔於太儀兮夕始臨乎於(醫/)微閭余
屯車之萬乗兮紛溶與而並馳駕八龍之婉婉兮載雲
旗之逶蛇建雄虹之采旄兮五色雜而炫燿服偃蹇以
低昻兮驂連蜷以驕(居召/切)驁(傲/)騎膠葛以雜亂兮斑漫
衍而方行(杭/)撰余轡而正䇿兮吾將過乎句芒厯太皓
以右轉兮前飛㢘以啓路陽杲杲其未光兮凌天地以
徑度風伯為余先驅兮氛埃辟而清凉鳯凰翼其承旂
兮遇蓐收乎西皇擥彗星以為旍(旌/)兮舉斗柄以為麾
叛(判/)陸離其上下兮逰驚霧之流波(叶/陂)旹曖曃其曭莾
兮召𤣥武而奔屬後文昌使掌行兮選署衆神以並轂
路曼曼其修逺兮徐弭節而髙厲左雨師使徑待兮右
雷公而為衛欲度世以忘歸兮意恣睢(許鼻/切)以担(掲/同)撟(嬌/)
内欣欣而自美兮聊媮娱以婬樂(叶五/教切)渉青雲以汎濫
㳺兮忽臨睨夫舊鄊僕夫懷余心悲兮邊馬顧而不行
(叶/杭)思舊故以想像兮長太息而掩涕汜容與而遐舉兮聊
抑志以自弭指炎神而直馳兮吾將往乎南疑覽方外之
荒(慌/)忽兮沛􁨾瀁以自浮(叶/肥)祝融戒而蹕御兮騰告鸞
鳥迎虙妃張咸池奏承雲兮二女御九韶歌(叶居/支切)使湘
靈皷瑟兮令海若舞馮夷𤣥螭䖝象(以兩/切)並出進兮形
蟉(於九/切)虬(巨九/切)而逶蛇雌蜺便娟以増撓(繞/)兮鸞鳥軒
翥而翔飛音樂愽衍無終極兮焉(平/)乃逝以徘徊舒并
節以馳騖兮逴(趠/)絶垠乎寒門軼迅風於清源兮從顓
頊於増冰歴𤣥㝠以邪逕兮乘間維以反顧召黔羸而
見之兮為余先乎平路經營四方兮周流六漠上至列
缺兮降望大壑下崢嶸而無地兮上寥廓而無天視儵
忽而無見兮聽惝怳而無聞(叶無/□切)超無為以至清兮與
泰初而為隣
　　卜居
　　　賦也中用比義此原陽為不知善惡之所在假
　　　托蓍龜以决之非果未能審於所向而求之神
　　　也居謂立身所安之地非居處之居洪景盧云
　　　自屈原詞賦假為漁父日者問荅之後後人作
　　　者悉相規倣司馬相如子虗上林以子虗烏有
　　　先生亡是公楊子雲長楊賦以翰林主人子墨
　　　客卿班孟堅兩都賦以西都賓東都主人張平
　　　子兩京賦以馮虗公子安處先生左太冲三都
　　　賦以西蜀公子東呉王孫魏國先生皆改名換
　　　字蹈襲一律無復超然新意稍出於規矩法度
　　　者愚觀此言則知詞賦之作莫不祖於屈原之
　　　騷矣
屈原既放三年不得復見竭智盡忠而蔽障於讒心煩
意亂不知所從往見太卜鄭詹尹曰余有所疑願因先
生决之詹尹乃端䇿拂龜曰君將何以教之屈原曰吾
寧悃悃欵欵朴以忠乎將送往勞來斯無窮乎寧誅
鉏草茅以力耕乎將游大人以成名乎寧正言不諱以
危身乎將從俗富貴以偷生乎寧超然髙舉以保真乎
將哫訾慄斯喔咿嚅唲以事婦人乎寧㢘潔正直以自
清乎將突梯滑稽如脂如韋以絜楹乎寧昻昻若千里
之駒乎將泛泛若水中之鳬與波上下偷以全吾軀乎
寧與騏驥抗軛乎將隨駑馬之迹乎寧與黄鵠比翼乎
將與鷄鶩争食乎此孰吉孰㓙何去何從世溷濁而不
清蝉翼為重千鈞為輕黄鍾毁棄瓦釡雷鳴讒人髙張
賢士無名于嗟嘿嘿兮誰知吾之㢘貞詹尹乃釋䇿而
謝曰夫尺有所短寸有所長物有所不足智有所不明
數有所不逮神有所不通用君之心行君之意龜䇿誠
不能知此事
　　漁父
　　　賦也格轍與前篇同漁父盖古巢由之流荷蕢
　　　丈人之屬或曰亦原托之也篇中句末用乎字
　　　疑辭亦與前篇義仝其即荀卿諸賦句末者邪
　　　者歟等字之體也古今賦中或為歌固莫非以
　　　騷為祖他有誶曰重曰之類即是亂辭中間作
　　　歌如前赤壁之類用倡曰少歌曰體賦尾作歌
　　　如齊梁以來諸人所作用此篇體
屈原既放游於江潭行吟澤畔顔色憔悴形容枯槁漁
父見而問之曰子非三閭大夫歟何故至於斯屈原曰
舉世皆濁我獨清衆人皆醉我獨醒是以見放漁父曰
聖人不凝滯於物而能與世推移世人皆濁何不淈其
泥而揚其波衆人皆醉何不餔其糟而歠其醨何故深
思髙舉自令放為屈原曰吾聞之新沐者必弹冠新浴
者必振衣安能以身之察察受物之汶汶者乎寜赴湘
流塟於江魚腹中安能以皓皓之白而蒙世俗之塵埃
乎漁父莞爾而笑鼓枻而去乃歌曰滄浪之水清兮可
以濯我纓滄浪之水濁兮可以濯我足遂去不復與言
　　宋玉
　玉屈原弟子也為楚大夫閔其師忠而放逐故作九
　辨以述其志玉賦頗多然其精者莫精於九辨昔人
　以屈宋並稱豈非於此乎得之太史公曰屈原之後
　楚有宋玉唐勒景差之徒皆以賦見稱或問楊子雲
　曰景差唐勒宋玉枚乘之賦也善乎曰必也滛詩人
　之賦麗以則詞人之賦麗以淫審此則宋賦已不如
　屈而為詞人之賦矣宋黄山谷云作賦湏以宋玉賈
　誼相如子雲為之師略依倣其步驟乃有古風老杜
　詠呉生畫云畫手㸔時軰呉生逺擅場盖古人於能
　事不獨求誇時輩要須前輩中擅場爾此言尤後學
　所當佩服但其言自宋玊以下而不及屈子豈以騷
　為不可及邪
　　九辨
　　　其一(興而賦也然兼比義盖遭讒放逐感時物/而興懷者興也而秋乃一歲之運盛極而)
　　　　　(衰隂氣用事有似叔/世危邦之象則比也)
悲哉秋之為氣也蕭瑟兮草木揺落而變衰憭(流/)慄兮
若在逺行登山臨水兮送將歸泬(洫/)寥兮天髙而氣清
寂(宩/)􁘙(寥/)兮收潦而水清憯(慘/)悽憎欷(去/)兮薄寒之中
(去/)人愴怳懭(曠/)悢(朗/)兮去故而就新坎廪兮貧士失職
而志不平廓落兮覊旅而無友生惆悵兮而私自憐(叶/)
燕翩翩其辭歸兮蟬寂漠而無聲鴈廱廱而南遊兮鵾
鷄啁唽而悲鳴獨申旦而不寐兮哀蟋蟀而宵征時亹
亹而過中兮蹇淹留而無成
　　　其二(賦兼風也玩其優柔/宛轉之辭則得之矣)
悲憂窮戚兮獨處廓有美一人兮心不懌(叶/樂)去鄊離家兮
􁀙逺客(叶/恪)超逍遥兮今焉(平/)薄專思君兮不可化(叶/花)君
不知兮可奈何蓄怨兮積思心煩憺兮忘食事願一見
兮道余意君之心兮與余異車既駕兮朅而歸不得見
兮心傷悲倚結軨(零/)兮長太息涕潺湲兮下霑軾忼(慷/)
慨絶兮不得中瞀(􁁉/)亂兮迷惑私自憐兮何極心怦怦
兮諒直
　　　其三(賦兼比興之義與首篇同余/吾皆為原之謂他篇倣此)
皇天平分四時兮竊獨悲此凛秋白露既下百草兮奄
離披此梧楸去白日之昭昭兮襲長夜之悠悠離芳藹
之方壯兮余萎約而悲愁秋既先戒以白露兮冬又申
之以嚴霜收恢台之孟夏兮然欿(坎/)傺而沈藏葉菸(於/)
邑而無色兮枝煩挐而交横顔滛溢而將罷(皮/)兮柯彷
彿而萎黄萷(梢/)櫹(蕭/)槮(森/)之可哀兮形銷鑠而瘀(於/去)傷
惟其紛糅而將落兮恨其失時而無當擥騑轡而下節
兮聊逍遥以相徉嵗忽忽而遒盡兮恐余壽之弗將悼
余生之不時兮逢此時之恇(匡/)攘澹容與而獨倚兮蟋
蟀鳴此西堂心怵愓而震盪兮何所憂之多方卭(仰/同)明
月而太息兮步列宿而極明(叶/芒)
　　　其四(比而賦也/)
竊悲夫蕙華之曽敷兮紛旖旎乎都房何曽華之無實
兮從風雨而飛颺以為君獨服此蕙兮羌無以異於衆
芳閔竒思之不通兮將去君而髙翔心憫憐之慘悽兮
願一見而有明(叶/芒)重無怨而生離兮中結軫而増傷豈
不欝陶而思君兮君之門以九重猛犬狺狺而迎吠兮
關梁閉而不通皇天滛溢而秋霖兮后土何時而得乾
塊獨守此無澤兮仰浮雲而永歎
　　　其五(比而賦也全篇取驥與/鳯為比寓情曲折有味)
何時俗之工巧兮背繩墨而改錯(措/)却騏驥而不乘兮
䇿駑駘而取路當世豈無騏驥兮誠莫之能善御見執轡
者非其人兮故跼跳(徒聊/切)而逺去鳬鴈皆唼夫粱藻兮
鳯愈飄翔而髙舉圜鑿而方枘兮吾固知其鉏鋙而難
入衆鳥皆有所登棲兮鳯獨遑遑而無所集願䘖枚而
無言兮嘗被君之渥洽太公九十乃顯榮兮誠未遇其
匹合謂騏驥兮安歸謂鳯凰兮安棲變古易俗兮世衰
今之相見者兮舉肥騏驥伏匿而不見兮鳯凰髙飛而
不下(户/)鳥獸猶知褱徳兮何云賢士之不處驥不驟進
而求服兮鳯亦不貪餧而妄食君棄逺而不察兮雖願
忠其焉得欲􁒛寞而絶端兮竊不敢忘初之厚徳獨悲
愁其傷人兮馮欝欝其何極
　　　其六(賦而比也其中/賦多而比少)
霜露慘悽而交下兮心尚□(幸/司)其弗濟霰雪紛糅其増
加兮乃知遭命之將至願徼幸而有待兮泊(汨/)莾莾(姓/)
與□草同死願自直而逕往兮路壅絶而不通欲循道
而平驅兮又未知其所從然中路而迷惑兮自厭(淹/入)按
而學誦性愚陋以褊淺兮信未達乎從容竊美申包胥
之氣盛兮悲時世之不固(當作/同)何時俗之工巧兮滅䂓
矩而改鑿(叶/造)獨耿介而不隨兮願慕先聖之遺教(叶/告)處
濁世而顯榮兮非余心之所樂(叶/去)與其無義而有名兮
寧窮處而守髙(叶/告)食不媮而為飽兮衣不茍而為温竊
慕詩人之遺風兮願托志乎素餐蹇充倔(掘/)而無端兮
泊莾莾而無垠無衣裘以御(禦/)冬兮恐溘死而不得見乎
陽春
　　　其七(賦也中含比義/)
靚杪秋之遥夜兮心繚(了/)悷(戾/)而有哀春秋逴逴而日
髙兮然惆悵而自悲(叶/排)四時逓來而卒嵗兮陰陽不可
與儷偕白日晼晚其將入兮明月銷鑠而减毁嵗忽忽
而遒盡兮老冉冉而愈弛心揺恱而日□(幸/)兮然怊悵
而無冀中憯惻之悽愴兮長太息而増欷(叶/上)年洋洋以
日徃兮老嵺(寥/)廓而無處事亹亹而覬進兮蹇淹留而
躊躇(叶文/吕切)
　　　其八(比而賦也首尾/專言擁蔽之禍)
何泥濫之浮雲兮焱(標/)廱蔽此明月志昭昭而願見兮
然霠(陰/)曀而莫達願皓日之顯行兮雲蒙蒙而蔽之竊
不自料(平/)而願忠兮或黙(丁戚/切)㸃而汙(去/)之堯舜之抗
行兮瞭冥冥而薄天何嶮巇之嫉妬兮被之以不慈之
偽名彼日月之照明兮尚黯(諳/上)黮(蓞/)而有瑕何况一國
之事兮亦多端而膠(豪加/切)加被(披/)荷禂(凋/)之晏晏兮然
潢(戸廣/切)洋(養/)而不可帶既驕美而伐武兮負左右之耿
介憎愠(韞/)惀(詢/上)之修美兮好夫人之慷慨衆踥蹀而日
進兮美超逺而逾邁農夫輟耕而容與兮恐田野之蕪
穢事緜緜而多私兮竊悼後之危敗世雷同而炫曜兮
何毁譽之昧昧今修飾而窺鏡兮後尚可以竄藏願寄
言夫流星兮羌儵忽而難當卒廱蔽此浮雲兮下暗漠
而無光
　　　其九(賦也其間/亦略兼比)
堯舜皆有所舉任兮故髙枕而自適諒無怨於天下兮
心焉(平/)取此怵愓椉騏驥之瀏瀏(栁/)兮馭安用夫强䇿
諒城郭之不足恃兮雖重介之何益邅翼翼而無終兮
忳(豚/)惛惛(昏/)而愁約(叶/要)生天地之若過兮功不成而無
效願沉滯而不見兮尚欲布名乎天下(戸/)然潢洋而不
遇兮直怐遘愗(茂/)而自苦莾洋洋而無極兮忽翺翔之
焉薄國有驥而不知乘兮焉(平/)皇皇而更(平/)索(叶桑/入)寗
戚謳於車下兮桓公聞而知之無伯樂之善相兮今誰
使乎譽之㒺流涕以聊慮兮惟著意而得之紛忳忳(一/作)
(鈍/)之願忠兮妬被(披/)離而鄣之願賜不肖之軀而别離
兮放逰志乎雲中椉精氣之摶摶(團/)兮騖諸神之湛湛
(羊戎/切)驂白霓之習習兮歴羣靈之豐豐左朱雀之茇茇
(斾/)兮右蒼龍之躣躣(衢/)屬雷師之闐闐兮通飛㢘之衙
衙(魚/)前輕諒(輬/)之鏘鏘兮後輜椉之從從(楚江/切)載雲旗
之委蛇兮扈屯騎之容容計專專之不可化兮願遂推
而為臧頼皇天之厚徳兮還及君之無恙
　　　右屈宋之辭家傳人誦尚矣刪後遺音莫此為
　　　古者以兼六義焉爾賦者誠能雋永於斯則知
　　　其辭所以有無窮之意味者誠以舒憂泄思粲
　　　然出於情故其忠君愛國隱然出於理自情而
　　　辭自辭而理真得詩人發乎情止乎禮義之妙
　　　豈徒以辭而已哉如但知屈宋之辭為古而莫
　　　知其所以古及其極力摹放則又徒為艱深之
　　　言以文其淺近之説摘竒難之字以工其鄙陋
　　　之辭汲汲焉以辭為古而意味殊索然矣夫何
　　　古之有能賦者必有以辨之
　　荀卿(名况/)
　卿趙人少游於齊為稷下祭酒後以避讒適楚春申
　君以為蘭陵令君死卿廢遂家蘭陵而終其時在屈
　原先楚賦於斯已盛矣愚今先屈後荀固誠􁃸舛但
　以屈子之騷賦家多祖之卿賦措辭工巧雖有足尚
　然其意味終不能如騷章之淵永若欲寘之於首恐
　誤後學林少頴曰昔孔子之始刪詩也得周之國風
　雅頌於自衛反魯之初既列而序之末乃得商頌又
　從而附益之不以世次之先後為嫌也狂愚不揆竊
　自附於聖人之義覽者亦毋以世次之先後為拘則
　幸矣
　　禮賦(純用賦體無别義後諸篇同卿賦五篇一律/全是隠語描形寫影名狀形容盡其工巧自)
　　　　(是賦家一體要不可廢然其辭既不先本於/情之所發又不盡本於理之所存若視風騷)
　　　　(所賦則有間矣吁此楚騷所/以為百代詞賦之祖也歟)
爰有大物非絲非帛文理成章非日非月為天下明(叶/芒)
生者以壽死者以葬(平/)城郭以固三君以强粹而王駁
而伯無一焉而亡臣愚不識敢請之王王曰此夫文而
不采者歟簡然易知而致有理者歟君子所敬而小人
所不者與(闕/)性不得則若禽獸性得之則甚雅似者與
匹夫隆之則為聖人諸侯隆之則一四海者與至明而
約甚順而體請歸之禮
　　　知賦
皇天降物以示下民或厚或薄帝不齊均桀紂以死湯
武以賢涽涽淑淑皇皇穆穆周流四海曽不崇日君子
以修跖以空室大參乎天精微而無形行義以正事業
以成可以禁暴足窮百姓待之而後寧㤗臣愚不識請
問其名曰此夫安寛平而危險隘者邪修潔之為親而
雜汚之為狄者耶甚深藏而外勝敵者耶法舜禹而不
能掩迹者邪行為動靜待之而後適者耶血氣之精也
志意之榮也百姓待之而後寧也天下待之而後平也
明達純粹而無疵也夫是之謂君子之知
　　　雲賦
有物於此居則周靜致下動則綦髙以鉅圓者中規方
者中矩大參天地徳厚舜禹精微乎毫毛而充盈乎天
㝢忽兮其極之逺也攭(蠡/同)兮其相逐而反也卭卭兮天
下之咸蹇也徳厚而不損五色備而成文往來惛憊通
乎大神出入甚亟莫知其門天下失之則滅得之則存
弟子不敏此之願陳君子設辭請測意之曰此夫大而
不塞者與充盈大宇而不窕(窱/同)入郄(隙/同)穴而不偪者與
行逺疾速而不可託訊者與徃來惛憊而不可為固塞
者與暴至殺傷而不億忌者與功被天下而不私置者與
託地而游宇友風而子雨冬曰作寒夏曰作暑廣大精
神請歸之雲
　　　蠶賦(五賦中蠶箴二賦辭尤深/刻直思索到人所不到處)
有物於此㒩㒩兮其狀屡化如神功被天下為萬世文
禮樂以成貴賤以分養老長㓜待之為而後存名號不
美與暴為隣功立而身廢事成而家敗棄其耆老收其
後世人屬所利飛鳥所害臣愚而不識請占之五㤗五
㤗占之曰此夫身女好而頭馬首者與屡化而不壽者
與善壯而拙老者與有父母而無牝牡者與冬伏而夏
游食桑而吐絲前亂而後治夏生而惡暑喜温而惡雨
蛹以為母蛾以為父三俯三起事乃大矣是謂之蠶理
(蚕之義理/)
　　　箴賦(古箴鍼通俗今作針/)
有物於此生於山阜處於室堂無知(智/)無巧善治衣裳
不盜不竊穿窬而行日夜合雜以成章以能合從又善
連衡下覆百姓上飾帝王功業甚愽不見賢良時用則
存不用則亡臣愚不識敢請之王王曰此夫始生鉅其
成功小者耶長其尾而銳其剽者耶頭銛逹而剽逴(讀/棹)
繚者耶一徃一來結尾以為事無羽無翼反覆甚極(亟/)
尾生而事起尾邅(轉/)而事已簮以為父管以為母既以
縫表又以連裏夫是之謂箴理
　
　
　
　
　
　
　
　
　
　
　
　
　古賦辯體巻二
欽定四庫全書
　古賦辨體巻三
　　　　　　　　　　　　　元　祝堯　撰
　　兩漢體上
　漢藝文志曰古者諸侯卿大夫交接隣國揖讓之時
　必稱詩以喻意以别賢不肖而觀盛衰焉(春秋賦/詩是也)春
　秋之後聘問詠歌不行於列國學詩之士逸在布衣
　而賢士失志之賦作矣大傳荀卿及楚臣屈原離讒
　憂國皆作賦以風(如所云則/騷即風也)咸有惻隠古詩之義(如/荀)
　(卿佹詩成相並賦也/所謂古詩之義在是)其後宋玉唐勒枚乘司馬相如
　揚子雲競為侈麗閎衍之辭沒其風喻之義子雲悔
　之曰詞人之賦䴡以淫愚謂騷人之賦與詞人之賦
　雖異然猶有古詩之義辭雖䴡而義可則故晦翁不
　敢直以詞人之賦視之也至於宋唐以下則是詞人
　之賦多沒其古詩之義辭極䴡而過淫傷已非如騷
　人之賦矣而况於詩人之賦乎何者詩人所賦因以
　吟詠情性也騷人所賦有古詩之義者亦以其發乎
　情也其情不自知而形於辭其辭不自知而合於理
　情形於辭故䴡而可觀辭合於理故則而可法然其
　䴡而可觀雖若出於辭而實出於情其則而可法雖
　若出於理而實出於辭有情有辭則讀之者有興起
　之妙趣有辭有理則讀之者有詠歌之遺音如或失
　之於情尚辭而不尚意則無興起之妙而於則乎何
　有後代賦家之俳體是已又或失之於辭尚理而不
　尚辭則無詠歌之遺而於䴡乎何有後代賦家之文
　體是已是以三百五篇之詩二十五篇之騷莫非發
　乎情者為賦為比為興而見於風雅頌之體此情之
　形乎辭者然其辭莫不具是理為風為雅為頌而兼
　於賦比興之義此辭之合乎理者然其理本不出於
　情理出於辭辭出於情所以其辭也䴡其理也則而
　有風比雅興頌諸義也與漢興賦家專取詩中賦之
　一義以為賦又取騷中贍䴡之辭以為辭所賦之賦
　為辭賦所賦之人為辭人一則曰辭二則曰辭若情
　若理有不暇及故其為䴡已異乎風騷之䴡而則之
　與淫遂判矣賈馬楊班賦家之升堂入室者至今尚
　推尊之晦翁云自原之後作者繼起獨賈生以命世
　英傑之材俯就騷律非一時諸人所及定齋云賦則
　漫衍其流體亦叢雜長卿長於叙事淵雲長於説理
　林艾軒云揚子雲班孟堅只填得腔子滿張平子輩
　竭盡氣力又更不及如是則賈生之非所及毋論也
　張平子輩之更不及不論也若長卿子雲孟堅之徒
　誠有可論者蓋其長於叙事則於辭也長而於情或
　昧長於説理則於理也長而於辭或略只填得腔子
　滿則辭尚未長而况於理要之皆以不發於情故爾
　所以漁獵捃摭誇多鬭靡而每逺於性情哀荒䙝慢
　希合茍容而遂害於義理間如上林甘泉極其鋪張
　終歸於諷諌而風之義未冺兩都等賦極其眩矅終
　折以法度而雅頌之義未冺長門自悼等賦縁情發
　義託物興辭咸有和平從容之意而比興之義未冺
　一代所見其與幾何誠以其時經焚坑之秦故古詩
　之義未免沒而或多淫近風雅之周故古詩之義猶
　有存而或可則古今言賦自騷之外咸以兩漢為古
　已非魏晉以還所及心乎古賦者誠當祖騷而宗漢
　去其所以淫而取其所以則可也今故於此備論古
　今之體製而發明揚子䴡則䴡淫之㫖庶不失古賦
　之本義云
　　　賈生(名誼/)
　　　　生通達國體漢文帝議任以公卿之位絳灌
　　　　之屬害之乃以為長沙王太傅誼以謫去意
　　　　不自得及過湘水時屈原沉汨羅已百餘年
　　　　矣生追傷之投文而吊以自喻在長沙三年
　　　　有鵩鳥飛入生舍鵩似鶚不祥鳥也生以長
　　　　沙卑濕恐夀不得長故為賦以自廣晦翁云
　　　　生有經世之才文章蓋其餘事愚觀二賦實
　　　　竒偉卓絶然弔屈原賦用比義鵩賦全用賦
　　　　體無他義故同死生齊物我之辭雖有逸氣
　　　　而其理未免渉於荒忽恠幻若較之弔屈於
　　　　比義中發詠歌嗟歎之情反覆抑揚殊覺有
　　　　味
　　　　弔屈原賦(比也雖曰賦而比比義實多文選/因史傳有投文弔屈之語故以為)
　　　　　(弔屈原文而諸家則以為賦要之篇中實/皆比賦之義宜從諸家迂齋云議譏時人)
　　　　　(太分明其才甚髙其/志甚大而量則狹矣)
恭承嘉惠兮竢罪長沙仄聞屈原兮自沉汨羅造託湘
流兮敬弔先生遭世罔極兮廼隕厥身烏虖哀哉兮逢
時不祥鸞鳯伏竄兮鴟鴞翺翔闒(塔/)茸(冗/)尊顯兮讒諛
得志賢聖􁃸曵兮方正倒植(值/)謂隨夷溷兮謂跖蹻㢘
莫邪為鈍兮鉛刀為銛于嗟黙黙生之亡故兮斡(管/)棄
周鼎寳康瓠兮騰駕罷牛驂蹇驢兮驥垂兩耳服鹽車
兮章父(甫/)薦屨漸不可久兮嗟苦先生獨罹此咎兮誶(碎/)
曰已矣國其莫吾知兮子獨壹欝其誰語鳯縹縹(漂/仝)其
髙逝兮夫固自引而逺去襲九淵之神龍兮沕(勿/)深潜
以自珍偭(面/)蟂獺以隠處兮夫豈從蝦與蛭螾(蚓仝/叶寅)所
貴聖之神徳兮逺濁世而自臧(古藏/字)使麒麟可繫而羈
兮豈云異夫犬羊般(斑/)紛紛其離此尤兮亦夫子之故
(叶/孤)也歴九州而相其君兮何必懷此都也鳯凰翔于千
仞兮覽徳輝而下之見細徳之險微兮遥避繳而去之
彼尋常之汙瀆兮豈容吞舟之魚横江湖之鱣鯨兮固
將制於螻螘(叶五/居切)
　　　　鵩賦(賦也其辭汗漫恍惚皆遺世忘形之語/此太史公讀之而有令人爽然自失之)
　　　　　(歎文公云誼所稱皆列禦㓂莊周之常言/又為傷悼無聊之故而藉之以自悼者)
單閼(遏/)之嵗四月孟夏庚子日斜鵩集余舍止于坐隅
貌甚間暇異物來崪(萃/)私恠其故發書占之䜟言其度
曰野鳥入室主人將去請問于鵩余去何之吉虖告我
㓙言其災淹速之度語余其期鵩乃嘆息舉首奮翼口
不能言請對以臆曰萬物變化兮固亡休息斡流而遷
兮或推而還(旋/)形氣轉續兮變化而蟺(蟬/)沕(勿/)穆無窮
兮胡可勝言禍兮福所倚福兮禍所伏憂喜聚門兮吉
㓙同域彼吴强大兮夫差以敗越棲㑹稽兮勾踐伯世
斯逰遂成兮卒被五刑傅説胥靡兮乃相武丁禍之與
福兮何異紏纆命不可説兮孰知其極水激則旱(悍/)兮
矢激則逺萬物回薄兮振蕩相轉雲蒸雨降兮紏錯相
分大鈞播物兮坱圠無垠天不可預慮兮道不可預謀
(漠悲/切)遲速有命兮惡識其時且夫天地為爐兮造化為
工隂陽為炭兮萬物為銅合散消息兮安有常則千變
萬化兮未始有極忽然為人兮何足控摶化為異物兮
又何足患(平/)小智自私兮賤彼貴我達人大觀兮物無
不可貪夫徇財兮烈士徇名夸者死權兮衆庶每(梅/)生
怵迫之徒兮或趍西東大人不曲兮億變齊同愚士繫
俗兮僒(古塊/字)若囚拘至人遺物兮獨與道俱衆人惑惑
兮好惡積意(億/)真人恬漠兮獨與道息釋智遺形兮超
然自喪(去/)寥廓忽荒兮與道翶翔乗流則逝兮得坎則
止縱軀委命兮不私與已其生兮若浮其死兮若休澹
乎若深淵之静泛乎若不繫之舟不以生故自寳兮養
空而㳺徳人無累兮知命不憂細故蔕芥兮何足以疑
(叶牛/)
　　　司馬長卿
　　　　長卿蜀人少逰梁著子虚賦後歸成都久之
　　　　楊得意為狗監侍武帝帝嘗讀子虚賦而善
　　　　之曰朕獨不得與此人同時哉得意曰臣邑
　　　　人司馬相如自言為此賦上驚乃召問長卿
　　　　長卿曰此乃諸侯之事未足觀請為天子逰
　　　　獵之賦上令尚書給筆札乃為上林賦以諷
　　　　諫焉又文選長門賦序云武帝陳后得幸頗
　　　　妬别在長門宫聞相如工文奉黄金百斤為
　　　　文君取酒因求解悲愁之辭以悟主上后復
　　　　得幸然漢書陳后及長卿傳無奉金求賦復
　　　　幸事不知序者何從實此云
　　　　子虚賦(此賦雖兩篇實則一篇賦之問答體/其原自卜居漁父篇來厥後宋玉軰)
　　　　　(述之至漢此體遂盛此兩賦及兩都二京/三都等作皆然蓋又别為一體首尾是文)
　　　　　(中間乃賦世傳既久變而又變其中間之/賦以鋪張為靡而專於辭者則流為齊梁)
　　　　　(唐初之俳體其首尾之文以議論為駛而/專於理者則流為唐末及宋之文體性情)
　　　　　(益逺六義澌盡賦體遂失然此等鋪叙之/賦固將進士大夫於臺閣發其藴而驗其)
　　　　　(用非徒使之賦詠景物而已須將此兩賦/及揚子雲甘泉河東羽獵長揚班孟堅兩)
　　　　　(都潘安仁藉田李太白明堂大獵宋子京/圜丘張文潜大禮慶成等賦並㸔又將離)
　　　　　(騷逺逰諸篇贍䴡竒偉處參㸔一埽山林/草野之氣習全倣冠冕佩玉之歩驟取天)
　　　　　(地百神之竒恠使其詞誇取風雲山川之/形態使其詞媚取鳥獸草木之名物使其)
　　　　　(詞贍取金璧綵繒之容色使其詞藻取宫/室城闕之制度使其詞壯則詞人之賦吾)
　　　　　(既盡之然後自賦之體而兼取他義當諷/刺則諷刺而取之風當援引則援引而取)
　　　　　(諸比當假託則假託而取諸興當正言則/正言而取諸雅當歌咏則歌咏而取諸頌)
　　　　　(則詩人之賦吾又兼之吞吐溟渤黼黻雲/際良金美玉無施不可漢人所謂感物造)
　　　　　(端材知㴱美可與圖串故可/為列大夫有不在於斯人與)
楚使子虚使於齊齊王悉發境内之士備車騎之衆與
使者出畋畋罷子虛過詫烏有先生而亡是公存焉坐
定烏有先生問曰今日畋樂乎子虚曰樂獲多乎曰少
然則何樂對曰僕樂齊王之欲誇僕以車騎之衆而對
以雲夢之事也曰可得聞乎子虚曰可王駕車千乗選
徒萬騎畋於海濵列卒滿澤罘(浮/)網彌山掩兎轔鹿射
麋脚麟騖於鹽浦割鮮染輪射中(去/)獲多矜而自功顧
謂僕曰楚亦有平原廣澤逰獵之地饒樂若此者乎楚
王之獵孰與寡人乎僕下車對曰臣楚國之鄙人也幸
得宿衛十有餘年時從出逰逰於後圃覽於有無然猶
不能徧覩也又焉足以言其外澤者乎齊王曰雖然略以
子之所聞見而言之僕對曰唯唯臣聞楚有七澤甞見
其一未覩其餘也臣之所見蓋特其小小者爾名曰雲
夢雲夢者方九百里其中有山焉其山則盤紆岪(弗/)欝
隆崇􁮣崒岑崟參差日月蔽虧交錯紏紛上干青雲罷
(皮/)池陂陁下屬江河其土則丹青赭堊雌黄白坿(附/)錫
碧金銀衆色炫耀照爛龍鱗其石則赤玉玫瑰琳瑉(石/之)
(次玉/者)昆吾瑊(針/)玏(勒/)𤣥厲礝石碔砆其東則有蕙圃蘅
蘭茞若射(夜/)干芎藭菖蒲茳蘺蘪蕪諸柘巴苴其南則
有平原廣澤登降迤靡案衍壇(善/)曼縁以大江限以巫
山其髙燥則生葴(針/)菥(斯/)苞荔薛莎(颯/)青薠其埤(婢/)濕
則生藏莨(郎/)蒹葭東蘠彫胡蓮藕菰蘆菴(淹/)䕡軒于衆
物居之不可勝圖其西則有涌泉清池激水推移外發
芙蓉菱華内隠鉅石白沙其中則有神龜蛟鼉瑇瑁鼈
黿其北則有隂林巨樹楩柟(南/)豫樟桂椒木蘭檗(擘/)離
(棃/仝)朱楊樝(查/)梨梬(郢/)栗橘柚芬芳其上則有赤猿玃猱
鵷雛孔鸞騰逺射干其下則有白虎𤣥豹蟃(萬/)蜒(衍/)貙
(驅/)犴(岸/平)於是乎乃使專諸之倫手格此獸楚王乃駕馴
駁之駟乗彫玉之輿靡魚鬚之橈㫋曵明月之珠旗建
干將之雄㦸左烏號(平/)之雕弓右夏服之勁箭陽子驂
乗􁊴阿為御按節未舒即陵狡獸蹵蛩蛩轔(鄰/上)距虚軼
野馬􁖥(衛/)騊駼乗遺風射㳺騏倐眒(去/)倩(千/上)浰(練/)雷動
焱至星流霆擊弓不虚發中必決眥(劑/)洞􁔿達掖絶乎
心繫獲若雨獸揜草蔽地於是楚王乃弭節徘徊翶翔
容與覽乎隂林觀壯士之暴怒與猛獸之恐懼徼(梟/)􁀙
(劇/仝)受誳(屈/)殫覩衆物之變態於是鄭女曼姬被阿緆(錫/)
揄紵縞雜纎羅垂霧縠襞襀(劈/積)褰縐紆徐委曲鬱撓溪
谷衯衯裶裶揚袘戍(䘏/)削飛􁓀(纎/)垂髾(稍/)扶輿猗靡翕
呷(呼/甲)萃(翠/)蔡下摩(靡/)蘭蕙上拂羽蓋錯翡翠之葳㽔繆
(了/)繞玉綏𦕈𦕈忽忽若神仙之髣髴於是乃羣相與獠
(了/)於蕙圃媻(盤/)姍(珊/)勃窣而上乎金隄揜翡翠射鵔鸃
(俊/儀)㣲矰出纎繳施弋白鵠連駕鵞䨇鶬下𤣥鶴加怠而
後發㳺於清池浮文鷁揚旌栧(曵/)張翠帷建羽蓋網瑇
瑁鉤紫貝摐(牕/)金鼓吹鳴籟榜(謗/)人歌聲流喝(餲/)水蟲
駭波鴻沸涌泉起奔揚㑹磊石相擊硠硠礚礚(慨/)若雷
霆之聲聞於數百里之外將息獠(了/)者擊靈鼓起烽燧
車案行(杭/)騎就隊纚(䴡/)乎淫淫般(盤/)乎裔裔於是楚王
乃登陽雲之臺泊乎無為澹乎自持勺藥之和具而後
御之不若大王終日馳騁曽不下與脟(剸/)割輪焠自以
為娱臣竊觀之齊殆不如於是齊王無以應僕也烏有
先王曰是何言之過也足下不逺千里來貺齊國王悉
發境内之士備車騎之衆與使者出田乃欲戮力致獲
以娱左右何名為夸哉問楚地之有無者願聞大國之
風烈先生之餘論今足下不稱楚王之徳厚而盛推雲
夢以為驕奢言淫樂而顯侈靡竊為足下不取也必若
所言固非楚國之美也有而言之是彰君之惡無而言
之是害足下之信彰君之惡而傷私義二者無一可也
而先生行之必且輕於齊而累於楚矣且齊東渚鉅海
南有瑯琊觀乎成山射乎之罘浮渤澥(蟹/)游孟諸邪與
肅慎為鄰右以暘谷為界秋田乎青丘彷徨乎海外吞
若雲夢者八九於其胷中曽不蔕芥若乃俶(踢/)儻瑰瑋
異方殊類珍恠鳥獸萬端鱗萃充牣於其中者不可勝
記禹不能名卨(契/)不能計然在諸侯之位不敢言逰戱
之樂苑圃之大先生又見客是以王辭而不復何為無
以應哉
　　　　上林賦(此篇之末有風義長卿之賦雖多虚/辭濫説然要其歸引之於節儉此與)
　　　　　(詩之諷諫何異揚子雲乃曰靡䴡之賦勸/百而風一猶騁鄭衛之聲曲終而奏雅不)
　　　　　(已戱乎林艾軒又云相如賦之聖者子雲/孟堅如何得似他自然流出愚謂子雲以)
　　　　　(為戱者則以其駕辭多尚虚而理或至於/不實艾軒以為聖者則以其運意猶自然)
　　　　　(而辭未失於太過若於此體㑹則古人之/賦固未可以鋪張侈大之辭為佳而又不)
　　　　　(可以刻畫斧鑿之辭為工/亦當就情與理上求之)
亡是公听(欣/)然而笑曰楚則失矣而齊亦未為得也夫
使諸侯納貢者非為財幣所以述職也封疆畫界者非
為守禦所以禁淫也今齊列為東藩而外私肅慎狷國
踰限越海而田其於義固未可也且二君之論不務明
君臣之義正諸侯之禮徒事争逰戯之樂苑囿之大欲
以奢侈相勝荒淫相越此不可以揚名發譽而適足専
(古貶/字)君自損也且夫齊楚之事又焉足道乎君未覩夫
巨䴡也獨不聞天子之上林乎左蒼梧右西極丹水更
其南紫淵徑其北終始㶚滻出入涇渭酆鎬(浩/)潦潏(決/)
紆餘逶迤經營乎其内蕩蕩乎八川分流相背而異態
東西南北馳騖往來(去/)出乎椒丘之闕行乎洲淤(去/)之
浦徑乎桂林之中過乎泱漭之野汨(骨/)乎混流順阿而
下赴隘陿之口觸穹石激堆埼(祈/)沸(拂/)乎暴怒汹湧彭
(烹/)湃滭沸□汨(聿/)偪側沁(筆/)瀄(櫛/)横流􁃸折轉騰潎(偏/入)
洌滂濞沆(康/)溉(害/)穹隆雲橈宛潬(善/)膠戻踰波趍浥(沓/)
涖涖(利/)下瀬批(偏/入)巖衝擁奔揚滯沛(外/)臨坻注壑瀺(讒/)
灂(牎/入)霣墜沉沉隠隠砰(僻/平)磅(烹/)訇(轟/)礚(慨/)潏潏(決/)淈淈
(骨/)湁(則/入)潗(葺/)鼎沸馳波跳沫汨(聿/)㴔(邑/)漂(飄/)疾悠逺長
懷寂漻(聊/)無聲肆乎永歸然後灝(浩/)溔(𣺌/)潢(晃/)洋漾安
翔徐囘翯(舉/)乎滈滈東注太湖衍溢陂池於是乎蛟龍
赤螭䱴(亘/)䲛漸離鰅(顒/)鰫(容/)鰬(䖍/)魠(托/)禺禺(顒/)魼(榻/)鰨
揵(軒/)鰭掉尾振鱗奮翼潛處乎深巖魚鱉讙聲萬物衆夥
明月珠子的㿨江靡蜀石黄碝(軮/)水玉磊砢磷磷(吝/)爛
爛采色澔(皓/)汗叢積乎其中鴻鷫鵠鴇(保/)鴐鵞屬玉交
精旋目煩鶩庸渠箴(鍼/)疵(貲/)鵁(火/交)盧羣浮乎其上沉滛
泛濫隨風憺淡與波揺蕩掩薄水渚唼(所/甲)喋(霅/)菁藻咀
嚼菱藕於是乎崇山矗矗巃(刀/孔)嵸(總/)崔嵬深林巨木嶄
(巉/)巖參差九嵕嶻㠔(言/入)南山峩峩巖陁(遲/)甗(言/入)錡(其/上)嶊
(摧/)崣(委/)崛(掘/)﨑(倚/)振溪通谷蹇産溝瀆谽(呼/含)呀(蝦/)豁閕
(雅/)阜陵别隝(島/)崴(毁/)嵬(偉/)嵔(猥/)廆(㑹/)丘虚堀礨(磊/)隠
轔(吝/)欝㠥(壘/)登降陀(迤/)靡陂池貏豸(豕/)沇溶淫(悠/)鬻㪚
涣夷陸亭皋千里靡不被築掩以緑蕙被以江蘺糅以
靡蕪雜以留荑布結縷攢戾莎掲(憇/)車衡蘭槀本射干
茈(紫/)薑蘘(襄/)荷葴(針/)撜若蓀鮮支黄礫蔣茅青薠布濩
(䕶/)閎澤延蔓太原離(里/)靡廣衍應風披靡吐芳揚烈郁
郁菲菲衆香發越盻蠁布寫䁆(僭/)薆咇(頻/)茀(勃/)於是乎
周覽汎觀縝紛軋芴(勿/)芒芒(莽/)怳忽視之無端察之無
涯日出東沼入乎西陂其南則隆冬生長涌水躍波其
獸則㺎旄貘(陌/)㹈(黎/)沉牛塵麋赤首圜題窮竒象犀
其北則盛夏含凍裂地渉氷掲河其獸則麒麟角端
騊駼槖駞蛩蛩驒騱駃騠驢騾於是乎離宫别舘彌山
跨谷髙廊四注重坐曲閣華榱壁璫輦道纚屬歩櫩周
流長途中宿夷嵕築堂累臺増成巖窔(竅/)洞房俯杳眇
而無見仰攀橑(老/)而捫天奔星更於閨闥宛虹拖(柁/)於
楯軒青龍蚴蟉於東廂象輿蜿僤於西清靈圄燕於間
舘偓佺之倫暴於南榮醴泉涌於清室通川過於中庭
盤石振崖嶔岩倚傾嵯峨㠎嶫刻削峥嶸玫瑰碧琳珊
瑚叢生琘玉旁唐玢豳文磷赤瑕駁犖(康/入)雜臿其間朝
采琬琰和氏出焉於是乎盧橘夏熟黄柑橙楱(凑/)枇杷
橪(烟/)柿楟柰厚樸梬棗楊梅櫻桃蒲萄隠夫薁(燠/)棣荅
遝離支羅乎後宫列乎北園䝯(迆/)丘陵下平原揚翠葉
杌紫􁁉發紅華垂朱榮煌煌扈扈照曜鉅野沙棠櫟櫧
華(去/)楓枰櫨留落胥邪仁頻并閭欃檀木蘭豫章女貞
長千仞大連抱夸條直暢實葉葰楙(俊/荗)攢立叢倚連蜷
欐(邐/)佹(詭/)崔(槯/)錯癹(遏/)骩(委/)坑(庚/)衡閜砢垂條扶踈落
英幡纚紛溶箾(蕭/)蔘(森/)猗(旖/)柅從風藰(流/)莅卉歙(吸/)蓋
象金石之聲管籥之音偨(差/)池茈(此/)虒(恥/)旋還乎後宫
雜襲累集被山縁谷循坂下隰視之無端究之無窮於
是𤣥猿素雌蜼(壘/)玃飛蠝蛭蜩蠼蝚(猱/通)獑(纔/)胡豰(啄/)蛫
(詭/)棲息乎其間長嘯哀鳴翩幡互經夭蟜(矯/)枝格偃蹇
杪顛踰絶梁騰殊榛捷垂條踔(掉/)希間牢落陸離爛熳
逺遷若此者數千百處娱逰往來宫宿館舍庖厨不徙
後宫不移百官備具於是乎背秋渉冬天子校獵乘鏤
象六玉虬拖蜺旌靡雲旗前皮軒後道游孫叔奉轡衛
公驂乗扈從横行出乎四校之中鼓嚴簿(歩户/切)縱(放/也)獵
者江河為阹(虚/)泰山為櫓車騎雷起殷天動地先後陸
離離散别追滛滛裔裔縁陸流澤雲布雨施生貔(毗/)豹
搏豺狼手熊羆足野羊蒙鶡蘇絝(􁀙/)白虎被斑文跨野
馬凌三嵕之危下磧歴之坻經峻赴險越壑厲水椎飛
亷弄獬豸格蝦(遐/)蛤鋋(蟬/)猛氏羂(畎/)騕(杳/)褭(裊/)射封豕
箭不茍害觧脰䧟(傔/)腦弓不虚發應聲而倒於是乎乗
輿弭節徘徊翶翔往來睨部曲之進退覽將帥之變態
然後侵滛促節倐夐逺去流離輕禽蹵履狡獸􁖥(衛/)白
鹿捷狡兎軼赤電遺光耀追怪物出宇宙彎蕃弱滿白
羽射游梟櫟(係/也)飛遽擇肉而後發先中(去/)而命處弦矢
分藝殪(翳/)仆然後揚節而上浮凌驚風歴駭猋乗虚無
與神俱藺𤣥鶴亂昆雞遒(酋/)孔鸞促鵕䴊拂翳(鷖/)鳥捎
鳯凰捷鵷雛掩焦朋道盡塗殫迴車而還招揺乎儴(襄/)
佯降集乎北紘率乎直指晻(奄/)乎反鄉蹷石關歴封巒
過鳷鵲望露寒下棠梨息宜春西馳宣曲濯鷁牛首登
龍臺掩細柳觀士大夫之勤畧鈞獵者之所得獲觀徒
車之所藺轢歩騎之所蹂蹃(若/)人臣之所蹈藉與其窮
極踡(倦/)􁀙(劇/)警憚(怛/)讋(攝/)伏不被創刃怖而死者他他
(馳/)藉藉填坑滿谷揜平彌澤於是乎游戲懈怠置酒乎
顥天之臺張樂乎膠葛之㝢撞千石之鐘立萬石之虡
(具/)建翠華之旗樹靈鼉之鼓奏陶唐氏之舞聽葛天氏
之歌千人唱萬人和山陵為之震動川谷為之蕩波巴
俞宋蔡淮南干遮文成顛歌族居遞奏金鼓迭起鏗鎗
闛(湯/)鞈(塔/)洞心駭耳荆吴鄭衛之聲韶濩武象之樂隂
淫案衍之音鄢郢繽紛激楚結風俳優侏儒狄鞮之唱
所以娱耳目樂心意者䴡靡爛漫於前靡曼美色於後
若夫青琴宓妃之徒絶殊離俗妖冶閑都靚粧刻餙便
(平/)嬛(許/縁)綽約柔橈(閙/)嫚嫚(媚/仝)嫵媚纎弱曵獨繭之䄖􁥼
眇閻易(去/)以戍削便(平/)姍(先/)嫳(偏/入)屑與俗殊服芬芳漚
鬱酷烈淑郁皓齒粲爛宜笑的皪長眉連娟微睇緜藐
色授魂與心愉於側於是酒中(去/)樂酣天子芒然而思
似若有亡曰嗟乎此太奢侈朕以覽聽餘間無事棄日
順天道以殺伐時休息於此恐後世靡䴡遂往而不返
非所以為繼嗣創業垂統也於是乎乃解酒罷獵而命
有司曰地可墾闢悉為農郊以贍氓𨽻頽墻填塹使山
澤之民得至焉實陂池而勿禁虚宫館而勿牣發倉廪
以救貧窮補不足恤鰥寡存孤獨出徳號省刑罰改制
度易服色革正朔與天下為始於是歴吉日以齋戒襲
朝服乘法駕建華旗鳴玉鸞游乎六藝之囿馳騖乎仁
義之塗覽觀乎春秋之林射貍首兼騶虞弋𤣥鶴舞干
戚載雲䍐掩羣雅悲伐檀樂(去/)樂胥修容乎禮園翶翔
乎書圃述易道放怪獸登明堂坐朝廟恣羣臣奏得失
四海之内靡不受獲於斯之時天下大悦向風而聽隨
流而化芔(熏/入)然興道而遷義刑錯而不用徳隆於三皇
而功羡於五帝若此故獵乃可喜也若夫終日馳騁勞
神苦形疲車馬之用抏(翫五/官切)士卒之精費府庫之財而
無徳厚之恩務在獨樂不顧衆庶忘國家之政貪雉兎
之獲則仁者不繇也從此觀之齊楚之事豈不哀哉地
方不過千里而囿居九百是草木不得墾闢而民無所
食也夫以諸侯之細而樂萬乘之所侈僕恐百姓被其
尤也於是二子愀然改容超若自失逡廵避廗(古席/字)
曰鄙人固陋不知忌諱乃今日見教謹受命矣
　　　　長門賦(以賦體而雜出於風比興之義其情/思纒綿敢言而不敢怨者風之義篇)
　　　　　(中如天飄飄而疾風及孤雌峙於枯楊之/類者比之義上下蘭臺遥望周歩援琴變)
　　　　　(調視月精光等語興之義蓋六藝中惟風/興二義每發於情最為動人而能發人之)
　　　　　(才思長卿之賦甚多而此篇最傑出者有/風興之義也故晦翁稱此文古妙歸來子)
　　　　　(亦曰此諷也非髙唐洛神之比愚甞以長/卿之子虚上林較之長門如出二手二賦)
　　　　　(尚辭極其靡䴡而不本於情終無深意逺/味長門尚意感動人心所謂情動於中而)
　　　　　(形於言雖不尚辭而辭亦在意之中由此/觀之賦家果可徒尚辭而不尚意乎尚意)
　　　　　(則古之六義可兼是所謂詩人/之賦而非後世詞人之賦矣)
夫何一佳人兮歩逍遥以自虞(娱/仝)魂踰佚而不返兮形
枯槁而獨居言我朝往而暮來兮飲食樂而忘人心熑
(謟/平)移而不省故兮交得意而相親伊余志之慢愚兮懷
貞慤之歡心願賜問而自進兮得尚君之玉音奉虚言
而望誠兮期城南之離宫修薄具而自設兮君曽不肯
乎幸臨廓獨潛而專精兮天飄飄而疾風登蘭臺而遥
望兮神怳怳而外淫浮雲鬱而四塞兮天窈窈而晝隂
雷殷殷而響起兮聲象君之車音飄風迴而赴閨兮舉
帷幄之襜襜桂樹交而相紛兮芳酷烈之誾誾孔雀集
而相存兮𤣥猿嘯而長吟翡翠脅翼而來萃兮鸞鳯飛
而北南(叶尼/心切)心慿噫(平/)而不舒兮邪氣壯而攻中下蘭
臺而周覽兮步從容於深宫正殿塊以造天兮鬱並起
而穹崇間徙倚於東箱兮觀夫靡靡而無窮擠玉户以
撼金鋪兮聲噌(錚/)吰(宏/)而似鐘刻木蘭以為榱兮餙文
杏以為梁羅丰茸之游樹兮離樓梧(牾/)而相撑施瑰木
之欂櫨兮委參差以槺梁時髣髴以物類兮象積石之
將將(鏘/)五采炫以相曜兮爛耀耀而成光緻錯石之瓴
甓(僻/)兮象瑇瑁之文章張羅綺之幔帷兮垂楚組之連
綱撫柱楣以從容兮覽曲臺之央央白鶴噭(呌/)以哀號
兮孤雌跱於枯楊日黄昏而絶望兮悵獨托於空堂懸
明月以自照兮徂清夜於洞房援雅琴以變調兮奏愁
思之不可長案流徴以却轉兮聲㓜(要/)妙而復揚貫厯
覽其中操兮意慷慨而自卭左右悲而垂涙兮涕流離
而從横舒息悒而増欷(去/)兮蹝履起而彷徨投長袂以
自翳兮數昔日之諐殃無面目之可顯兮遂頽思而就
床搏(團/)芬若以為枕兮席荃蘭而茞香忽寢寐而夢想
兮魂若君之在傍惕寐覺以無見兮魂迋迋(汪/去)若有亡
衆雞鳴以愁予兮起視月之精光觀衆星之行列兮畢
昴出於東方望中庭之藹藹兮若季秋之降霜夜漫漫
其若嵗兮懷鬱鬱其不可再更澹偃蹇而待曙兮荒(恍/)
亭亭而復明妾人竊自悲傷兮究年嵗而不敢忘
　　　班偼伃
　　　　偼伃以漢成帝時選入宫貴幸嘗從逰後庭
　　　　帝召欲與同輦載辭曰觀古圖畵賢聖之君
　　　　皆有名臣在側三代末主乃有嬖女今欲同
　　　　輦得無近似之乎上善其言而止後趙飛燕
　　　　娣弟自微賤興偼伃稀復進見飛燕遂譖偼
　　　　伃祝詛主上考問偼伃偼伃對曰妾聞死生
　　　　有命富貴在天修正尚未䝉福為邪欲以何
　　　　望使鬼神有知不受不臣之愬如其無知愬
　　　　之何益故不為也上善其對事遂釋偼伃恐
　　　　終見危求得共養太后長信宫因作賦以自
　　　　悼
　　　　自悼賦(重曰以上賦也重曰以下且興且風/晦翁云其情雖出於幽怨而能引分)
　　　　　(以自安援古以自慰和平中正終不過於/哀傷其徳性之美學問之力有過人者鳴)
　　　　　(呼賢/哉)
承祖考之遺徳兮何性命之淑靈登薄軀於宫闕兮充
下陳於後庭䝉聖皇之渥惠兮當日月之盛明揚光烈
之翕赫兮奉隆寵於増成既過幸於非位兮竊庶幾乎
嘉時毎寤寐而絫(累/)息兮申佩離(䄜/)以自思陳女圖以
鏡監兮顧女使而問詩悲晨婦之作戒兮哀褒閻(豔/仝)之
為郵(尤/仝)美皇英之女虞兮榮姙姒之母周雖愚陋其靡
及兮敢舍心而忘溢歴年嵗而悼衢(懼/仝)兮閔蕃華之不
滋痛陽禄與柘館兮仍襁褓而離災豈妾人之殃咎兮
將天命之不可求白日忽已移光兮遂晻(暗/)莫而昩幽
猶被覆載之厚徳兮不廢捐於罪郵奉共(供/)養於東宫
兮託長信之末流共(供/)灑掃於帷幄兮永終死以為期
願歸骨於山足兮依松栢之餘休重曰潛𤣥宫兮幽以
清應(平/)門閉兮禁闥扄華殿塵兮玉階菭(苔/仝)中庭萋兮
緑草生廣室隂兮帷殿暗房櫳虚兮風泠泠(此以上皆/興也所以)
(發下/之義)感帷裳兮發紅羅紛綷(翠/)縩(蔡/)兮紈素聲神𦕈睞
兮宻靚處君不御兮誰為榮俯視兮丹墀思君兮履綦
仰視兮雲屋䨇涕兮横流(此以下/皆風義)顧左右兮和顔酌羽
觴兮銷憂惟人生兮一世忽已過兮若浮已獨享兮髙
明處民生兮極休勉虞(娱/)精兮極樂與福禄兮無期緑
衣兮白華自古兮有之
　　　　𢷬素賦(此雖賦也而末後一叚辭㫖縝宻意/思纒綿真有發乎情止乎禮義之風)
　　　　　(也/)
測平分以知嵗酌玉衡之初臨見禽華以麃(庖/)色忽霜
鶴之傳音佇風軒而結睇對浮雲之浮沉雖松梧之貞
脆豈榮彫其異心若乃廣儲懸月暉水流清桂露朝滿
凉衿夕輕燕姜含蘭而未止趙女抽簧而絶聲改容色
而相命巻霜帛而下庭曵羅裙之綺靡振珠佩之精明
若乃盻睞生姿動容多製弱態含羞妖風靡䴡皎若明
魄之升崖煥若荷花之昭晰(制/)調鉛無以玉其貌凝朱
不能異其脣若雲霞之邇月似桃李之向春紅黛相媚
綺組流光笑笑移妍步步生芳兩靨如㸃雙眉如張頽
肌柔液音性閒良於是投香杵扣玫砧擇鸞聲争鳯音
梧因虚而調逺桂由貞而響沈㪚繁輕而浮捷節踈亮
而清深含笙總筑比玉兼金不塤不箎匪瑟匪琴或旋
環而紆鬱或相參而不雜或將往而中還或已離而復
合翔鸞為之徘徊落英為之颯沓調非常律聲無定本
任落手之參差從風飈之近逺或連躍而更投或暫舒
而長斂清寡鸞之命羣哀離鶴之歸晚當是時也鍾期
改聽伯牙弛琴桑間絶響濮上傳音蕭史編管而擬吹
周王調笙以象吟若乃窈窕殊妙之年幽閒貞專之性
符皎日之心甘首疾之病歌采緑之章發東山之詠望
明月以撫心對秋風而掩鏡閲紋練之初成擇𤣥黄之
妙匹凖華裁於昔時疑形異於今日想驕奢之或至許
椒蘭之多術慙陋製之無韻慮蛾眉之為愧懷百憂之
盈抱空千里兮飲淚侈長袖於妍袂綴半月於蘭襟表
纎手於微縫庶見迹而知心計修路之遐夐怨芬芳之
易泄書既封而重題笥已緘而更結慙行客之無言還
空房而掩咽
　古賦辨體巻三
欽定四庫全書
　古賦辨體巻四
　　　　　　　　　　　　　元　祝堯　撰
　　兩漢體下
　　　揚子雲(名雄西漢人/)
　　　　子雲少而好賦每慕相如嘗作綿竹頌成帝
　　　　時直郎楊莊頌此帝曰此似相如之文莊曰
　　　　非也此臣邑人揚子雲帝召見時帝為趙飛
　　　　燕無予徃祠甘泉㤗畤子雲奏甘泉賦以風
　　　　帝又祠后土汾陰追觀先代遺跡子雲又以
　　　　為今日宜興至治以擬帝皇上河東賦以勸
　　　　又帝羽獵子雲從以為㤗畤非三驅之意故
　　　　因校獵賦以風帝又將誇胡人以多禽獸命
　　　　右扶風發民捕載輸長楊射熊館令胡人手
　　　　搏之自取其獲子雲又上長楊賦以風愚謂
　　　　自楚騷已多用連綿字及䨇字長卿賦用之
　　　　尤多至子雲好竒字人每載酒從問焉故賦
　　　　中全喜用竒字十句而八九矣厥後靈光江
　　　　海等賦旁搜遍索皆以用此等字為賦體讀
　　　　者苦之然賦之為古亦觀六義所發何如爾
　　　　若夫霧縠組麗雕蟲篆刻以從事於侈靡之
　　　　辭而不本於情其體固已非古况乎專尚竒
　　　　難之字以為古吾恐其益趍於辭之末而益
　　　　逺於辭之本也晦翁嘗論今人好用字如讀
　　　　漢書便去收拾三兩箇字洪景盧較過人亦
　　　　然南豐尚觧使一二字歐蘇全不使一箇難
　　　　字而文字如此好則作者何必要用竒難字
　　　　哉
　　　　甘泉賦(賦也全是倣司馬長卿真所謂同工/異曲者與盖自長卿諸人就騷中分)
　　　　　(出侈麗之一體以為辭賦至于子雲此體/遂盛不因於情不止於理而惟事於辭雖)
　　　　　(曰因宫室畋獵等事以起興然務矜誇而非/詠歌興之義變甚矣雖曰取天地百神等)
　　　　　(物以為比然涉竒狂而非愽雅比之義變/甚矣雖曰陳古者帝王之迹以含諷然近)
　　　　　(䛕佞而非柔婉風之義變甚矣雖曰稱朝/廷功徳等美以倣雅頌然多文飾而非正)
　　　　　(大雅頌之義又變甚矣但風比興雅頌之/義雖變而風比興雅頌之義終未冺至於)
　　　　　(三國六朝以降辭益侈麗六義變盡而情/失六義冺盡而理失噫於此可以觀世變)
　　　　　(矣/)
惟漢十世將郊上𤣥定㤗畤(止/)擁神休尊明號同符三
皇録功五帝䘏𦙍錫羡(沿/去)拓迹開統於是乃命群僚厯
吉日恊靈辰星陳而天行詔招揺與太陰兮伏勾陳使
當兵屬堪輿以壁壘兮捎䕫魖而扶獝狂八神奔而警
蹕兮振殷(隱/)轔(鄰/)而軍裝蚩尤之倫帶干將而秉玉戚
兮飛蒙茸而走陸梁齊總總以撙撙(尊/上)其相膠轕兮猋
(飄/)駭雲迅奮以方攘駢羅列布鱗以雜沓兮偨(此/)傂(耻/)
參差魚頡而鳥䀪杭翕赫䀜霍霧集蒙合兮半散照爛
燦以成章於是乘輿乃登夫鳯凰兮翳華芝駟蒼螭兮
六素虬蠖略㽔綏灕乎㠁(參/)纚帥爾陰閉霅然陽開騰
清霄而軼浮景兮夫何旟旐郅(質/)偈(桀/)之旖旎也流星
旄以電燭兮咸翠蓋而鸞旗屯萬騎於中營兮方玉車
之千乘聲駍(伻/)隱以陸離兮輕先疾雷而馺(颯/)遺風臨
髙衍之嵱嵷(勇/聳)兮超紆譎之清澄登椽欒而羾(貢/)天門
兮馳閶闔而入凌兢是時未臻夫甘泉也廼望通天之
繹繹下陰潜以慘懔兮上洪紛而相錯直嶢嶢以造天
兮厥髙慶(羌/)而不可乎彌度平原唐其壇(但/)漫兮列新
荑於林薄攅并閭與茇(鉢/)葀(括/)兮紛被麗其無鄂崇丘
陵之駊騀(頗我/髙貌)兮深溝嶔(平/)岩而為谷􁂰􁂰(往/)離宫般
(斑/)以相燭兮封巒石闗迤靡乎連屬於是大厦雲譎波
詭摧(上/)嗺(翠/上)而成觀仰矯首以髙視兮目冥(面/)眴(縣/)而
無見正瀏(劉/去)濫以𢎞惝(敞/)兮指東西之漫漫徒徊徊以
徨徨兮魂魄𦕈𦕈而昏亂據軨(􁂻/)軒而周流兮忽軮(坱/)
軋(北/)而無垠翠玉樹之青葱兮璧馬犀之璘(隣/)㻞(彬/)金
人仡仡(銀/入)其承鐘虚(巨/)兮嵌(開/平)岩岩其龍鱗楊光曜之
燎爥兮垂景炎(豔/)之炘炘配帝宫之縣圃兮象太一之威
神洪臺崛其獨出兮㨖(知/上)北極之嶟嶟(津/)列宿乃施於
上榮兮日月纔經於柍(鞅/)振(真/)雷欝律於巖􁁉(竅/)兮電
倐忽於墻藩鬼魅不能自逮兮半長途而下顛厯倒景
而絶飛梁兮浮蠛蠓而撇天左欃槍而右𤣥冥兮前熛
闕而後應門蔭西海與幽都兮涌醴汨(聿/)以生川蛟龍
連蜷於東厓兮白虎敦圉乎崑崙覽樛流於髙光兮溶
彷徨於西清前殿崔巍兮和氏瓏玲抗浮柱之飛榱兮
神莫莫而扶傾閌(杭/)閬閬(郎/)其寥廓兮似紫宫之崢巆
駢交錯而曼(萬/)衍兮㟎􁖵(罪/)隗乎其相嬰乘雲閣而上
下兮紛蒙籠以混成曵虹彩之流離兮颺(羊/)翠氣之宛
延襲璇室與傾宫兮若登髙𦕈逺肅乎臨淵逥焱(標/)肆
其盪駭兮翍(披/)桂椒而欝栘(夷/)楊香芬茀以穹窿兮擊
欂櫨而將榮薌呹(迭/)肸(弼/)以棍(混/)枇(偏/入)兮聲駍隱而厯
鐘排玉户而颺金鋪兮發蘭蕙與芎藭帷弸(曽萌/切)彋(宏/)
其拂汨(聿/)兮稍暗暗(諳/上)而靚深陰陽清濁穆羽相和兮
若䕫牙之調琴般倕棄其剞(椅/)劂(鱖/)兮王繭投其鈎䋲
雖方征僑與偓佺兮猶彷彿其若夢於是事變物化目
駭耳逥蓋天子穆然珍臺閒舘璇題玉英蟺(蝉/)娟蠖濩
之中惟天所以澄心清魂儲精垂恩廼感動天地􁃸釐
三神者廼搜逑索偶皋伊之徒冠倫魁能(名/)函甘棠之
惠挟東征之意相與齊乎陽靈之宫靡薜荔而為席兮
折瓊枝以為芳吸青雲之流霞兮飲若木之露英集乎
禮神之圃登乎頌祗之堂建光耀之長旓(梢/)兮昭華覆
之威威攀璇璣而下視兮行逰目乎三危陳衆車於東
阬(杭/)兮肆玉􁉨而下馳漂龍淵而還九垠兮窺地底而
上逥風漎漎而扶轄兮鸞鳯紛其衘蕤梁弱水之濎(頂/)
濙(烏/挺)兮躡不周之逶蛇想西王母欣然而上夀兮屏玉
女而却宓妃玉女亡所眺其清矑兮宓妃曽不得施其
娥眉方擥道徳之精剛兮侔神明與之為資於是欽柴
宗祈燎薫皇天招揺太乙舉洪頥樹靈旗樵蒸焜上配
藜四施東爥滄海西燿流沙北熿(晃/)幽都南煬丹厓𤣥瓉
觩䚧(蚪/㳅)秬鬯泔(噉/)淡盻蠁豐融懿懿芬芬炎感黄龍兮
熛(標/)訛碩麟選巫咸兮呌帝閽開天庭兮延羣神儐暗
(諳/上)藹兮降清壇瑞穰穰兮委如山於是事畢功𢎞逥車
而歸度三巒兮偈(憇/)棠黎天閫决兮地垠開八荒恊兮
萬國諧登長平兮雷鼓磕(慨/)天聲起兮勇士厲雲飛揚
兮雨霶霈于胥徳兮麗萬世亂曰崇崇圜丘隆隱天兮
登降峛(耻/)崺(迤/)單(蟬/)蜷(拳/)垣兮増宫參差駢嵳峩兮岭
巆嶙峋洞無涯兮上天之縡(載/)杳旭卉兮聖皇穆穆信
厥對兮來祗郊禋神所依兮徘徊招揺靈栖遲兮煇光
眩燿降厥福兮子子孫孫長無極兮
　　　　河東賦(賦也/)
伊年暮春將瘞后土禮靈祗謁汾陰於東郊因茲以勒
崇垂鴻發祥隤祉欽若神明者盛哉鑠乎越不可載已
於是命羣臣齊法服整靈輿廼撫翠鳯之駕六先景之
束(乘/仝)掉犇星之流㫋彏天狼之威弧張燿日之𤣥旄揚
左纛被雲梢(旓/)奮電鞭驂雷輜鳴洪鍾建五旗羲和司
日顔倫奉輿風發颷拂神騰鬼趡(挑/去)千乘霆亂萬騎屈
(君/入)撟(沓/上)嘻嘻旭旭天地稠㟼(傲/)簸丘跳巒涌渭躍涇秦
神下讋(挕/)跖魂負沴河靈矍踢爪(掌/)華蹈衰遂臻陰宫
穆穆肅肅蹲蹲如也靈祗既鄉(向/)五位時叙絪緼𤣥黄
將紹厥後於是靈輿安步周流容與(去/)以覽虖介山嗟
文公而愍推兮勤大禹於龍門灑(釃/)沈菑(灾/)於豁瀆兮
播九河於東瀕登厯觀而遥望兮聊㳺浮以經營樂徃
昔之遺風兮喜虞代之所耕瞰帝唐之嵩髙兮□(覔/仝)隆
周之大寧汨低徊而不能去兮行睨垓下與彭城濊(穢/仝)
南巢之坎坷兮易(去/)豳岐之夷平乘翠龍而超河兮陟
西岳之嶢(堯/)崝(精/)雲䬠䬠而來迎兮澤滲(淋/)漓而下降
欝蕭條其幽藹兮滃汎沛以豐隆叱風伯於南北兮呵
雨師於西東參天地而獨立兮廓盪盪其亡雙遵逝虖
歸來以凾夏之大漢兮彼何足與比功建乾坤之貞兆
兮將悉總之以群龍麗鈎芒與驂蓐收兮服𤣥㝠及祝
融敦衆神使式道兮奮六經以攄頌(容/)隃(踰/)於穆之緝
熙兮過清廟之雝雝軼五帝之遐迹兮躡三皇之髙蹤
既發軔於平盈兮誰謂路逺而不能從
　　　　羽獵賦(賦也賦尾有風與甘泉諸賦同然子/雲之所謂風與長卿之所謂風盖出)
　　　　　(一律有非復/詩騷之風矣)
麗哉神聖處於𤣥宫富既與地乎侔貲貴正與天乎比
崇齊桓曽不足使軼轂楚荘未足以為驂乘狹三王之
阨僻矯髙舉而太興歴五帝之寥廓陟三皇之登閎建
道徳以為師友仁義與為朋於是𤣥冬季月天地隆烈
萬物權輿於内徂落於外帝將惟田于靈之囿開北垠
受不周之制以終始顓頊𤣥冥之統乃詔虞人典澤東
延昆隣西馳閶闔儲積共(供/)偫(雉/)戌卒夾道斬叢棘夷
野草禦自汧(牽/)渭經營灃鎬章皇周流出入日月天與
地沓爾廼虎落三嵕以為司馬圍經百里而為殿門外
則正南極海邪界虞淵鴻濛(並/上)沆(康/上)茫(莽/)碣以崇山營
合圍㑹然後先置乎長楊之南昆明靈沼之東賁(奔/)育
之倫蒙盾負羽杖鏌鋣而羅者以萬計其餘荷垂天之
罼張竟壄之罘靡日月之朱竿曵篲星之長旗青雲為
紛虹蜺為繯(鉉/)屬(祝/)之乎崑崙之墟決(涣/)若天星之羅
浩如濤水之波淫淫與與前後要(平/)遮欃槍為闉明月
為候熒惑司命天弧發射鮮扁(偏/)陸離駢衍佖路徽車
輕武鴻(上/)絧(上/)緁獵殷殷軫軫被陵縁岅窮㝠極逺者
相與迾乎髙原之上羽騎營營昈(廬/)分殊事繽紛徃來
轠(雷/)轤不絶若光若滅者布乎青林之下於是天子乃
以陽朝始出乎𤣥宫撞鴻鐘建九旒六白虎載靈輿蚩
尤並(傍/)轂蒙公先驅立厯天之旗曵梢星之㫋霹靂列
缺吐火施鞭萃傱(聳/)沇(允/)溶淋灕廓落戯(麾/)八鎮而開
闗飛㢘雲師吸嚊(彼/去)潚(肅/)率鱗羅布列攅以龍翰秋秋
蹌蹌入西園切神光望平樂徑竹林蹂蕙圃踐蘭唐舉
烽烈火轡者施伎方馳千駟校(狡/)騎萬師虓虎之陣從
横膠轕焱(標/)拉雷厲驞駍(伻/)騐(凈/)礚(慨/)洶洶旭旭天動
地岋(颯/)羡漫半散蕭條數千里之外若夫壯士忼慨殊
向别趣東西南北騁嗜奔欲拕(他/)蒼豨(喜/)䟦犀㹈(犂/)蹶
浮麋斮巨狿(延/)摶𤣥猨騰空虚岠連巻踔(罩/)夭蹻嬉閒
間莫莫紛紛山谷為之風焱林叢為之生塵及至獲夷
之徒蹶松栢掌蒺藜獵蒙籠轔輕飛履般(班/)首帶修虵
鈎赤豹牽象犀跇(曵/)巒阬(岡/)超唐陂車騎雲㑹登降闇
藹泰華為旒熊耳為綴木仆山還(旋/)漫若天外儲與(平/)
乎大溥聊浪乎宇内於是天清日晏逢蒙列眥羿氏控
弦皇車幽(上/)輵(軋/)光純(凖/)天地望舒弭轡翼乎徐至於
上蘭移圍徙陣浸(侵/)淫蹵部曲隊堅重各案行伍璧壘
天旋神扶電擊逢之則碎近之則破鳥不及飛獸不得
過軍驚師駭刮野掃地及至䍐車飛揚武騎聿皇蹈飛
豹羂(畎/)嘄陽追天寳出一方應駢聲擊流光野盡山窮
囊括其雌雄沇沇溶溶遥噱(强/入)乎紘中三軍茫然窮(穹/)
穴(况/)閼(遏/)與(預/)但觀夫􁆏禽之紲(曵/)踰犀兕之抵觸熊
羆之挐攫虎豹之凌遽徒角槍題注䠞竦讋怖魂亡魄
失觸輻闗脰妄發期中(去/)進退履獲創淫輪夷丘累陵
聚於是禽殫中衰相與集於靖㝠之舘以臨珎池灌以
岐梁溢以江河東瞰目盡西暢亡涯隋珠和氏焯(灼/)爍
其陂玉石嶜(岑/)崟(呤/)眩矅青熒漢女水潜怪物暗冥不
可殫形𤣥鸞孔雀翡翠垂榮王㫿闗闗鴻鴈嚶嚶羣
嬉乎其中噍噍(窄/)昆鳴鳬鷖振鷺上下砰(伻/)礚(慨/)聲若
雷霆乃使文身之伎水格鱗蟲凌堅氷犯嚴淵探巖排
碕薄索蛟螭蹈獱獺據黿鼉祛靈􁍏(似/彌)入洞穴出蒼梧
乘鉅鱗騎鯨魚浮彭蠡目有虞方椎夜光之流離剖明
月之胎珠鞭洛水之宓妃餉屈原與彭胥於茲乎鴻生鉅
儒俄(峩/仝)軒冕雜衣裳修唐典匡雅頌揖讓於前昭光振
耀蠁忽如神仁聲惠於北狄武誼動於南隣是以㫋裘
之王胡貉之長移珍來享抗手稱臣前入圍口後陳盧
山羣公常伯楊朱墨翟之徒喟然並稱曰崇哉乎徳雖
有唐虞大夏成周之隆何以侈兹夫古之覲東岳禪梁
基捨此世也其誰與哉上猶謙讓而未俞也方將上獵
三靈之流下决醴泉之滋發黄龍之穴窺鳯凰之巢臨
麒麟之囿幸神雀之林奢雲夢侈孟諸非章華是靈䑓
罕徂離宫而輟觀遊土事不飾木功不雕蒸民乎農桑
勸之以弗怠儕男女使莫違恐貧窮者不遍被洋溢之
饒開禁苑散公儲制道徳之囿𢎞仁惠之虞馳弋乎神
明之囿覽觀乎羣臣之有無放雉兎收罝罘麋鹿蒭
蕘與百姓共之盖所以臻茲也於是醇洪暢之徳豐茂
世之規加勞三皇朂勤五帝不亦至乎乃祗莊雍穆之
徒立君臣之節崇聖賢之業未皇苑囿之麗逰獵之靡
也因逥軫還衡背阿房反未央
　　　　長楊賦(問答賦如子虚上林首尾同是文而/其中猶是賦至子雲此賦則自首至)
　　　　　(尾純是文賦之體鮮矣厥後唐末宋時諸/公以文為賦豈非濫觴於此盖賦之為體)
　　　　　(固尚辭然其於辭也必本之於情而逹之/於理文之為體每尚理然其於理也多畧)
　　　　　(乎其辭而昧乎其情故以賦為賦則自然/有情有辭而有理以文為賦則有理矣而)
　　　　　(未必有辭有辭矣而未必有情此等之作/雖名曰賦乃是有䪨之文併與賦之本義)
　　　　　(失之/噫)
子墨客卿問於翰林主人曰盖聞聖主之養民也仁霑
而恩洽動不為身今年獵長楊先命右扶風左太華而
右褎斜㧻嶻嶭而為弋紆南山以為罝羅千乘於林莽
列萬騎於山隅帥軍萃阹(祛/)錫戎獲胡搤(厄/)熊羆拕(拖/)
豪豬木擁槍纍(壘/)以為儲胥此天下之窮覽極觀也雖
然亦頗擾乎農人三旬有餘其勤至矣而功不圖恐不
識者外之則以為娯樂之逰内之則不以為乾豆之事
豈為民乎哉且人君以𤣥黙為神淡泊為徳今樂逺出
以露威靈數揺動以疲車甲本非人主之急務蒙竊惑
焉翰林主人曰吁客何謂茲耶若客所謂知其一未覩
其二見其外不識其内也僕嘗倦談不能一二其詳
請略舉其凡而客自覽其切焉客曰唯唯主人曰昔有
彊秦封豕其士窫(軋/)窳(庾/)其民鑿齒之徒相與磨牙而
爭之豪俊麋沸雲擾羣黎為之不康於是上帝眷頋髙
祖奉命順斗極運天闗横巨海漂崑崙提劍而叱之所
過麾城摲(斬/平)邑下將􁊾旗一日之戰不可殫記當此之
勤頭蓬不暇梳飢不及飡鞮(低/)鍪生蟣􁴗(蝨/同)介胄被霑
汗以為萬姓請命乎皇天廼展民之所屈振民之所乏
規億載恢帝業七年之間而天下宻如也逮至聖文隨
風乗流方垂意於至徳躬服節儉綈衣不敝革鞜不穿
大厦不居木器無文於是後宫賤瑇瑁而踈珠璣却翡
翠之飾除雕琢之巧惡麗靡而不近斥芬芳而不御抑
止絲竹宴衎之樂憎聞鄭衛㓜(要/)𦕈之聲是以玉衡正
而太階平也其後薫鬻作虐東夷横(去/)叛羌戎睚眥閩
越相亂遐氓為之不安中國蒙被其難(去/)於是聖武勃
怒爰整其旅乃命驃騎汾沄沸渭雲合電發飈騰波流
機駭蜂軼疾如奔星擊如震霆碎轒(汾/)輼(氲/)破穹廬腦
沙漠髓余吾遂獵乎王庭驅槖駞燒熐(覔/)蠡(螺/)分黎單
于􁋃裂屬國夷坑谷䟦鹵莽刋山石蹂屍輿厮(斯/)係累
老弱吮鋋(蝉/)瘢耆金鏃淫夷者數十萬人皆稽䫙樹頜
(蛤/)匍匐蟻伏二十餘年尚不敢惕息夫天兵四臨幽都
先加逥戈邪指南越相夷靡節西征羌僰(屏/入)東馳是以
遐方䟽俗殊鄰絶黨之域自上仁所不化茂徳所不綏
莫不蹻足抗手請獻厥珍使海内澹然永無邊城之灾
金革之患今朝廷純仁遵道顯義并包書林聖風雲靡
英華沈浮洋溢八區普天所覆莫不霑濡士有不談王
道者則樵夫咲之意者以為事㒺隆而不殺物靡盛而
不虧故平不肆險安不忘危乃時以有年出兵整輿竦
戎陳師五柞(作/)習馬長楊簡力狡獸校武彯(正/妙)禽乃萃
然登南山瞰烏弋西壓月窟東震日域又恐後代迷於
一時之事常以此為國家之大務淫荒畋獵陵夷而不
禦也是以車不安軔日未靡㫋從者髣髴委屬而還
亦所以奉太尊之烈遵文武之度復三皇之田反五帝
之虞使農不輟耰工不下機婚姻以時男女莫違出愷
悌行簡易矜劬勞休力役見百年存孤弱帥(率/)與之同
苦樂然後陳鐘鼓之懸鳴鞀磬之和建碣(軋/)磍(轄/)之虡
戞擊鳴球掉八列之舞酌允鑠肴樂胥聽廟中之雍雍
受神人之福祐歌投頌吹合雅其勤若此故真神之所
勞也方將俟元符以禪梁父之基増泰山之髙延光於
將來比隆於徃號豈徒欲淫覽浮觀馳騁秔稻之地周
流棃栗之林蹂踐蒭蕘誇詡衆庶盛犺玃之收多麋鹿
之獲哉且盲者不見咫尺而離婁爥千里之隅客徒愛
胡人之獲我禽獸曽不知我已獲其王矦言未卒墨客
降席再拜稽首曰大哉體乎允非小人之所能及也乃
今日發䝉廓然已昭矣
　　　班孟堅(固/)
　　　　孟堅漢明帝時為蘭臺令史時帝修洛陽宫
　　　　西京父老有怨帝不都長安之意孟堅因作
　　　　兩都賦以風其自序云或曰賦者古詩之流
　　　　也昔成康沒而頌聲寢王澤竭而詩不作大
　　　　漢初定日不暇給至於武宣之世乃崇禮官
　　　　考文章内設金馬石渠之署外興樂府協律
　　　　之事以興廢繼絶潤色鴻業是以衆庶説豫
　　　　福應尤甚白麟赤鴈芝房寳鼎之歌薦於郊
　　　　廟神雀五鳯甘露黄龍之瑞以為年紀故言
　　　　語侍從之臣若司馬相如吾丘夀王東方朔
　　　　枚皋王褒之屬朝夕論思日月獻納而公卿
　　　　大臣御史大夫倪寛大常孔臧太中大夫董
　　　　仲舒宗正劉徳太子太傅蕭望之等時時間
　　　　作或以抒(巨/與)下情而通諷諭或以宣上徳而
　　　　盡忠孝雍容揄揚著於後嗣抑國家之遺美
　　　　亦雅頌之亞也故孝成之世論而録之盖奏
　　　　御者千有餘篇而後大漢之文章炳焉與三
　　　　代同風且夫道有夷隆學有粗宻因時而建
　　　　徳者不以逺近易則故皋陶歌虞奚斯頌魯
　　　　同見采於孔氏列於詩書其義一也稽之上
　　　　古則如彼考之漢室又如此斯事雖細然先
　　　　臣之舊式國家之遺美不可闕也臣竊見海
　　　　内清平朝廷無事京師修宫室浚城隍而起
　　　　苑囿以備制度西土父老咸懐怨思冀上之
　　　　睠顧而盛稱長安舊制有陋洛邑之義故作
　　　　兩都賦以極衆人之所眩曜折以今之法度
　　　　是編諸賦之序刋而不載實以巻帙増多不
　　　　便覽者故皆撮其凡附見於姓名之下而特
　　　　存此序實欲後之學者知詞賦之作源委如
　　　　此也二京三都等賦大􁕉祖此其賦因不復
　　　　録
　　　　西都賦(此賦兩篇亦一篇也前篇極其眩曜/賦中之賦也後篇折以法度賦中之)
　　　　　(雅也篇末五詩則又賦中之頌也昌黎曰/詩正而葩子雲曰詩人之賦麗以則愚謂)
　　　　　(先正而後葩此詩之所以為詩先䴡而後/則此賦之所以為賦自漢以來賦者多知)
　　　　　(賦之當麗而少知賦之當則茍有善賦者/以詩中之賦而為賦先以情而見乎辭則)
　　　　　(有正與則之意為骨後以辭而達於理則/有葩與麗之辭為肉庶㡬葩麗而不淫正)
　　　　　(則而可尚發乎情止乎禮義是獨非詩人/之賦歟何詞人之賦足言也此賦涉雅頌)
　　　　　(猶有正與則之餘風/愚故於此意言之)
有西都賔問於東都主人曰盖聞皇漢之初經營也嘗
有意乎都河洛矣輟而弗康實用西遷作我上都主人
聞其故而覩其制乎主人曰未也願賔攄懐舊之蓄念
發思古之幽情愽我以皇道𢎞我以漢京賔曰唯唯漢
之西都在於雍州實曰長安左據函谷二崤之阻表以
太華終南之山右界褒斜隴首之險帯以洪河涇渭之
川衆流之隈汧涌其西華實之毛則九州之上腴焉防
禦之阻則天地之隩區焉是故横被六合三成帝畿周
以龍興秦以虎視及至大漢受命而都之也仰悟東井
之精俯協河圖之靈奉春建䇿留侯演成天人合應以
發皇明乃眷西顧實惟作京於是睎秦嶺睋北阜挾灃
㶚據龍首圖皇基於億載度宏規而大起肇自髙而終
平世増飾以崇麗厯十二之延祚故窮㤗而極侈建金
城之萬雉呀周池而成淵披三條之廣路立十二之通
門内則街衢洞達閭閻且千九市開塲貨别隧分人不
得顧車不得旋闐城溢郭旁流百㕓紅塵四合烟雲相
連於是既庶且富娛樂無疆都人士女殊異乎五方逰
士擬於公侯列肆侈於姬姜鄉曲豪舉逰俠之雄節慕
原嘗名亞春陵連交合衆騁騖乎其中若乃觀其四郊
浮逰近縣則南望杜覇北眺五陵名都對郭邑居相承
英俊之域紱冕所興冠盖如雲七相五公與乎州郡之
豪傑五都之貨殖三選七遷充奉陵邑盖以彊榦弱枝
隆上都而觀萬國封畿之内厥土千里卓犖諸夏兼其
所有其陽則崇山隱天幽林穹谷陸海珍藏藍田美玉
商洛縁其隈鄠(户/)杜濵其足源泉灌注陂池交屬竹林
果園芳草甘木郊野之富號為近蜀其隂則冠以九嵕
陪以甘泉乃有靈宫起乎其中秦漢之所極觀淵雲之
所頌嘆於是乎存焉下有鄭白之沃衣食之源提封五
萬疆場(亦/)綺紛溝塍刻鏤原隰龍鱗决渠降雨荷鍤成
雲五榖垂頴桑麻敷紛東郊則有通溝大漕潰渭洞河
泛舟山東控引淮湖與海通波西郊則有上囿禁苑林
麓藪澤陂池連乎蜀漢繚以周墻四百餘里離宫别舘
三十六所神池靈沼徃徃而在其中乃有九真之麟大
宛之馬黄支之犀條枝之鳥踰崑崙越巨海殊方異類
至于三萬里其宫室也體象乎天地經緯乎隂陽據坤
靈之正位倣太紫之圓方樹中天之華闕豐冠山之朱
堂因瓌材而究竒抗應龍之虹梁列棼(紛/)橑(老/)以布翼
荷棟桴而髙驤雕玉瑱(田/去)以居楹裁金璧以飾璫發五
色之渥彩光爓(焰/)朗以景彰於是左墄(倉/則)右平重軒三
階閨房週通門闥洞開列鐘虡於中庭立金人於端闈
仍増崖而衡閾臨峻路而啟扉徇以離宫别寢承以崇
臺聞館煥若列宿紫宫是環清凉宣温神仙長年金華
玉堂白虎麒麟區宇若兹不可殫論増盤崔嵬登降照
爛殊形詭制每各異觀乘茵步輦惟所息宴後宫則有
掖庭椒房后妃之室合歡増城安處常寧茝若椒風披
香發越蘭林蕙草鴛鸞飛翔之列昭陽特盛隆於孝成
屋不呈材牆不露形裛以藻繡絡以綸連隋侯明月錯
落其間金缸衘璧是為列錢翡翠火齊(去/)流耀含英懸
黎垂棘夜光在焉於是𤣥墀釦(扣/)砌玉階彤庭碝(軟/)磩
綵緻琳珉青熒珊瑚碧樹周阿而生紅羅颯纚綺組繽
紛精曜華爥俯仰如神後宫之號十有四位窈窕繁華
更盛迭貴處乎斯列者葢以百數左右庭中朝堂百寮
之位蕭曹魏邴謀謨乎其上佐命則垂統輔翼則成化
流大漢之愷悌盪亡秦之毒螫故令斯人揚樂和之聲
作畫一之歌功徳著乎祖宗膏澤洽乎黎庶又有天禄
石渠典籍之府命夫諄誨故老名儒師傅講論乎六藝
稽合乎同異又有承明金馬著作之庭大雅宏達於兹
為羣元元本本殫見洽聞啟發篇章校理秘文周以鉤
陳之位衛以嚴更之署總禮官之甲科羣百郡之亷孝
虎賁贅(綴/仝)衣閹尹閽寺陛㦸百重各有典司周廬千列
徼道綺錯輦路經營修除飛閣自未央而連桂宫北彌
明光而亘長樂陵墱道而超西墉混建章而連外屬設
璧門之鳯闕上觚稜而棲金爵内則别風嶕嶢𦕈麗巧
而竦擢張千門而立萬户順隂陽以開闔爾乃正殿崔
嵬層構厥髙臨乎未央經駘盪而出馺(颯/)娑(上/)洞枍(翳/)
詣以與天梁上反宇以盖戴激口景而納光神明鬰其
特起遂偃蹇而上躋軼雲雨於太半虹霓逥帶於棼楣
雖輕迅與僄(飄/上)狡猶愕眙而不能階攀井幹(寒/)而未半
目昡轉而意迷捨􁂻檻而却倚若顛墜而復稽魂怳怳
以失度廵廽途而下低既懲懼於登望降周流以彷徨步
甬道以縈衍又杳窱(小/)而不見陽排飛闥而上出若逰
目於天表似無依而洋洋前唐中而後太液覽滄海之
湯湯揚波濤於碣石激神岳之嶈嶈(鏘/)濫灜洲與方壺
蓬萊起乎中央於是靈草冬榮神木叢生巖峻崷崪金
石崢嶸抗仙掌以承露擢雙立之金莖軼埃􁐬(藹/)之混
濁鮮顥氣之清英騁文成之丕誕馳五利之所刑庶松
喬之羣類時逰從乎斯庭實列仙之攸館非吾人之所
寧爾乃盛娛逰之壯觀奮大武乎上囿因兹以威戎夸
狄耀威靈而講武事命荆州使起鳥詔梁野而驅獸毛
羣内闐飛羽上覆接翼側足集禁林而屯聚水衡虞人
理其營表種别羣分部曲有署罘網連紘籠山絡野列
卒周匝星羅雲布於是乗鸞輿備法駕帥羣臣披飛亷
入苑門遂繞酆鄗厯上蘭六師發逐百獸駭殫震震爚
爚雷奔電激草木塗地山淵反覆蹂躪其十二三乃拗
(郁/)怒而少息爾乃期門佽飛列刃攢鍭要(平/)趹(决/)追蹤
鳥驚觸絲獸駭值鋒機不虚掎弦不再控(叶/空)矢不單殺
中必疊雙颮颮(僕/)紛紛矰繳(酌/)相纒風毛雨血灑野蔽
天平原赤勇士厲猿狖失木豺狼懾竄爾乃移師赴險
並(傍/)蹈潜穢窮虎奔突狂兕觸蹶許少施巧秦成力折
(制/)掎(几/)僄(剽/)狡扼猛噬脱角挫脰(豆/)徒搏獨殺(鎩/)挾師
豹拖熊螭曵犀犛頓象羆超洞壑越峻崖(宜/)蹶嶄(斬/平)巖
巨石頽松栢仆叢林摧草木無餘禽獸殄夷於是天子
乃登屬玉之館厯長楊之榭覽山川之體勢觀三軍之
殺獲原野蕭條目極四裔禽相鎮壓獸相枕藉然後
收禽㑹衆論功賜胙陳輕騎以行炰騰酒車以斟酌割
鮮野食舉烽命爵饗賜畢勞逸齊大輅鳴鑾容與徘徊
集乎豫章之宇臨乎昆明之池左牽牛而右織女似雲
漢之無涯茂樹䕃蔚芳草被堤蘭茝發色曄曄猗猗若
摛錦與布繡爥燿乎其陂鳥則𤣥鶴白鷺黄鵠鵁鸛鶬
鴰鴇(保/)鶂(銀/入)鳬鷖鴻鴈朝發河海夕宿江漢沉浮徃來
雲集霧散於是後宫乘輚(􁚌/)輅登龍舟張鳯盖建華旗
祛(虚/)黼帷鏡清流靡微風澹(談/去)淡(噉/)浮櫂女謳皷吹震
(真/)聲激越謍(轟/)厲天鳥羣翔魚窺淵招白鷴下雙鵠投
文竿出比目撫洪罿(衝/)御矰繳方舟並騖俛仰極樂遂
乃風舉雲揺浮㳺溥覽前乘秦嶺後越九嵕東薄河華
西涉岐雍宫館所厯百有餘區行所朝夕儲不改供(去/)
禮上下而接山川究休祐之所用采逰童之歡謡第從
臣之嘉頌於斯之時都都相望邑邑相屬國藉十世之
基家承百年之業士食舊徳之名氏農服先疇之畎畞
商修族世之所鬻工用髙曽之規矩粲乎隱隱各得其
所若臣者徒觀迹於舊墟聞之乎故老十分未得其一
端故不能徧舉
　　　　東都賦
東都主人喟然而嘆曰痛乎風俗之移人也子實秦人
矜夸宫館保界河山信識昭襄而知始皇矣烏睹大漢
之云為乎夫大漢之開元也奮布衣以登皇位由數朞
而創萬代盖六籍所不能談前聖靡得而言焉當此之
時功有横(去/)而當天討有送而順民故婁敬度(入/)勢而
獻其説蕭公權宜而拓其制時豈㤗而安之哉計不得
以已也吾子曽不是睹顧曜後嗣之末造不亦暗乎今
將語子以建武之治永平之事監于太清以變子之惑
志徃者王莾作􁃸漢祚中闕天人致誅六合相滅于時
之亂生民㡬亡鬼神泯絶壑無完柩郛罔遺室原野厭
人之肉川谷流人之血秦項之灾猶不克半書契以來
未之或紀故下人號(平/)而上訴上帝懐而降監(平/)乃致
命乎聖皇於是聖皇乃握乾符闡坤珍披皇圖稽帝文
赫然發憤應若興雲霆擊昆陽憑怒雷震遂超大河跨
北嶽立號髙邑建都河洛紹百王之荒屯因造化之盪
滌體元立制繼天而作系唐統接漢緒茂育羣生恢復
疆宇勲兼乎在昔事勤乎三五豈特方軌並迹紛綸后
辟治近古之所務蹈一聖之險易云爾哉且夫建武之
元天地革命四海之内更造夫婦肇有父子君臣初建
人倫實始斯乃伏羲氏之所以基皇徳也分州土立市
朝作舟輿造器械斯乃軒轅氐之所以開帝功也㳟行
天罰應夭順人斯乃湯武之所以昭王業也遷都改邑
有殷宗中興之則焉即土之中有周成隆平之制焉不
階尺土一人之柄同符乎髙祖克已復禮以奉終始允
恭乎孝文憲章稽古封岱勒成儀炳乎世宗按六經而
校徳𦕈古昔而論功仁聖之事既該而帝王之道備矣
至于永平之際重熈而累洽盛三雍之上儀修衮龍之
法服鋪鴻藻信(申/)景鑠揚世廟正雅樂神人之和允洽
羣臣之序既肅乃動大輅遵皇衢省方廵狩窮覽萬國
之有無考聲教之所被散皇明以爥幽然後増周舊修
洛邑扇巍巍顯翼翼光漢京於諸夏總八方而為之極
是以皇城之内宫室光明闕庭神麗奢不可踰儉不能
侈外則因原野以作苑順流泉以為沼發蘋藻以潜魚
豐囿草以毓獸制同乎梁鄒誼合乎靈囿若乃順時節
以蒐狩簡車徒以講武則必臨之以王制考之以風雅
厯騶虞覽駟鐡嘉車攻采吉日禮官整儀乘輿乃出於
是發鯨魚鏗華鐘登玉輅乘時龍鳯盖棽(林/)麗(离/)和鑾
玲瓏天官景從祲威盛容山靈護野屬御方神雨師泛
灑風伯清塵千乘雷起萬騎紛紜元戎竟野戈鋋彗雲
羽旄掃霓旌旗拂天焱焱(艶/)炎炎揚光飛文吐爓生風
欱(荒/合)野歕(噴/)山日月為之奪明丘陵為之揺震(真/)遂集
乎中囿陳師按屯駢部曲列校隊勒三軍誓將帥然後
舉熢伐皷申令三驅(去/)輕車霆激驍騎電騖由基發射
范氏施御弦不睼(弟/)禽轡不詭遇飛者未及翔走者不
及去指顧倐忽獲車已實樂不極盤殺不盡物馬踠(宛/)
餘足士怒未㳰(薛/)先驅復路屬車按節於是薦三犧效
五牲禮神祗懐百靈覲明堂臨辟雍揚緝熙宣皇風登靈
臺考休徴俯仰乎乾坤叅象乎聖躬目中夏而布徳瞰
四裔而抗稜西盪河源東澹海漘(純/)北動幽崖(宜/)南曜
朱垠殊方别區界絶而不隣自孝武之所不征孝宣之
所未臣莫不陸讋(挕/)水慄奔走而來賔遂綏哀牢開永
昌春王三朝㑹同漢京是日也天子受四方之圖籍膺
萬國之貢珍内撫諸夏外綏百蠻爾乃盛禮興樂供帳置
乎雲龍之庭陳百寮而賛羣后究皇儀而展帝容於是
庭實千品㫖酒萬鍾列金罍班玉觴嘉珍御太牢饗爾
乃食舉雍徹太師奏樂陳金石布絲竹鐘皷鏗鍧管弦
曄煜(育/)抗五聲極六律歌九功舞八佾韶舞備㤗古畢
四夷間(去/)奏徳廣所及僸(禁/)佅(賣/)兠離罔不具集萬樂
備百禮暨皇歡浹羣臣醉降烟(因/)煴(氲/)調元氣然後撞
鐘告罷百寮遂退於是聖上覩萬方之歡娛又沐浴於
膏澤懼其侈心之將萌而怠於東作乃申舊章下明詔
命有司班憲度昭節儉示太素去後宫之麗飾損乘輿
之服御抑工商之淫業興農桑之盛務令海内棄末而
反本背偽而歸真女修織絍男務耕耘器用陶匏服尚
素𤣥耻纎羙而不服賤竒麗而不珍捐金於山沉珠於
淵於是百姓滌瑕盪穢而鏡至清形神寂寞耳目不營
嗜欲之源滅亷耻之心生莫不優㳺而自得玉潤而金
聲是以四海之内學校如林庠序盈門獻酬交錯爼豆
莘莘下舞上歌蹈徳詠仁登降飫宴之禮既畢因相與
嗟嘆𤣥徳讜言𢎞說咸含和而吐氣頌曰盛哉乎斯世
今論者但知誦虞夏之書詠殷周之詩講羲文之易論
孔氏之春秋罕能精古今之清濁究漢徳之所由惟子
頗識舊章又徒馳騁乎末流温故知新已難而知徳者
鮮矣且夫僻界西戎險阻四塞修其防禦孰與乎土中
平夷洞達萬方輻輳秦嶺九嵕涇渭之川曷若四瀆五
嶽帶河泝洛圖書之淵建章甘泉館御列仙孰若靈臺
明堂統和天人太液昆明鳥獸之囿曷若辟雍海流道
徳之富㳺俠踰侈犯義侵禮孰與履法度翼翼濟濟子
徒習阿房之造天而不知京洛之有制識函谷之可闗
而不知王者之無外主人之辭未終西都賔矍然失容
逡巡降階惵(蝶/)然意下捧手欲辭主人曰復位今將授
子以五篇之詩賔既卒業乃稱曰美哉乎斯詩義正乎
揚雄事實乎相如匪唯主人之好學盖乃遭遇乎斯時
小子狂簡不知所裁既聞正道請終身而誦之其辭曰
明堂詩
　於昭明堂明堂孔陽聖皇宗祀穆穆皇皇上帝宴饗
　五位時序誰其配之世祖光武普天率土各以其職
　猗歟緝熙允懐多福
辟雍詩
　乃流辟雍辟雍湯湯聖皇涖止造舟為梁皤皤國老
　乃父乃兄抑抑皇儀孝友光明於赫太上示我漢行
　洪化為神永觀厥成
靈臺詩
　乃經靈臺靈臺既崇帝勤時登爰考休徴三光宣精
　五行布序習習祥風祁祁甘雨百榖蓁蓁庶草蕃廡
　屢惟豐年於皇樂胥
寳鼎詩
　嶽修貢兮川效珍吐金景兮歊(槀/)浮雲寳鼎見兮色
　紛紜煥其炳兮被龍文登祖廟兮享聖神昭靈徳兮
　彌億年
白雉詩
　啟靈篇兮披瑞圖獲白雉兮效素烏嘉祥阜兮集皇
　都發皓羽兮奮翹英容潔朗兮於淳精彰皇徳兮侔
　周成永延長兮膺天慶
　　　禰正平(衡/)
　　　　正平性剛偏恃才傲物數侮曹操操不能容
　　　　欲殺衡畏為人所議遂送正平與荆州牧劉
　　　　表表復不能容以江夏太守黄祖性急故復
　　　　送正平與之祖長子射尤善正平嘗㑹賓客
　　　　正平預坐適有獻鵡者射命正平賦之正平
　　　　援筆而成文不加㸃一座稱善後正平竟以
　　　　衆中辱祖為祖所害時二十六後人遂名其
　　　　所賦之地為鸚鵡洲云
　　　　鸚鵡賦(比而賦也其中兼含風興之義虚以/物為比而寓其覉棲流落無聊不平)
　　　　　(之情讀之可為哀欷凡詠物題當以此等/賦為法其為辭也須就物理上推出人情)
　　　　　(來直教從肺腑中流出方有髙古氣味如/但賦之以辭則流於後代之體以字句之)
　　　　　(巧為用工而不知其漠然無情以體貼之/切為著題而不知其渙然無理視之雖如)
　　　　　(織錦味之乃如嚼蠟况望其可髙古/耶此賦宜與鮑明逺野鵞賦並看)
惟西域之靈鳥挺自然之竒姿體金精之妙質含火徳
之明煇性辨慧而能言才聰明而識機故其嬉逰髙峻
栖跱幽深飛不妄集翔必擇林紺趾丹觜緑衣翠衿采
采麗容咬咬好音雖同族於羽毛固殊知而異心配鸞
皇而等美焉比徳於衆禽於是美芳聲之逺揚偉靈表
之可嘉命虞人於壠坻詔伯益於流沙跨崑崙而播弋
冠雲霓而張羅雖網維之備設終一目之所加且其容
止閑暇守植安停逼之不懼撫之不驚寧順從以逺害
不違忤以䘮生故獻全者受賞而傷肌者被刑爾乃歸
窮委命離羣䘮侣閉以雕籠剪其趐羽流飄萬里﨑嶇
重阻踰岷越障載罹寒暑女辭家而適人臣出身而事
主彼賢哲之逢患猶棲遲以覊旅矧禽鳥之微物能馴
擾以安處眷西路而長懐望故鄉而延佇忖陋體之腥
臊亦何勞於鼎爼嗟禄命之衰薄奚遭時之嶮巇豈言
語以階亂將不宻以致危痛母子之永隔哀伉儷之生
離匪餘言之足惜慜衆雛之無知背蠻夷之下國侍君
子之光儀懼名實之不副耻才能之無竒羡西都之沃
壤識苦樂之異宜懐代越之悠思故每言而稱斯若乃
少昊司辰蓐收整轡嚴霜初降凉風蕭瑟長吟逺慕哀
鳴感類音聲悽以激揚容貌慘以顦顇聞之者悲傷見
之者隕淚放臣為之屢歎棄妻為之歔欷感平生之逰
處兮若壎箎之相須何今日之兩絶若胡越之異區順
櫳檻以俯仰闚戸牗以踟蹰想崑山之髙嶽思鄧林之
扶踈顧六翮之殘毁雖奮迅其焉如心懐歸而弗果徒
怨毒於一隅茍竭心於所事敢背惠而忘初託輕鄙之
微命委賤陋之薄軀期守死以報徳甘盡辭而效愚恃
隆恩於既徃庶彌久而不渝
　
　
　
　
　古賦辨體巻四
欽定四庫全書
　古賦辨體巻五
　　　　　　　　　　　　　元　祝堯　撰
　　三國六朝體上
　梁昭明文選序云詩有六義二曰賦今之作者異乎
　古詩之體今則全取賦名愚按漢藝文志云不歌而
　誦謂之賦則知辭人所賦賦其辭爾故不歌而誦詩
　人所賦賦其情爾故不誦而歌誦者其辭歌者其情
　此古今詩人辭人之賦所以異也嘗觀古之詩人其
　賦古也則於古有懐其賦今也則於今有感其賦事
　也則於事有觸其賦物也則於物有况情之所在索
　之而愈深窮之而愈妙彼其於辭直寄焉而已矣又
　觀後之辭人刋陳落腐而惟恐一語未新搜竒摘艶
　而惟恐一字未巧抽黄對白而惟恐一聮未偶回聲
　揣病而惟恐一韻未協辭之所為罄矣而愈求妍矣
　而愈飾彼其於情直外焉而已矣是故古人所歌情
　至而辭不至則嗟嘆而不自勝辭盡而情不盡則舞
　蹈而不自覺三百五篇所賦皆弦歌之以此爾後來
　春秋朝聘燕享之所賦猶取於工歌之聲詩楚騷亂
　倡少歌之所賦亦取於樂歌之音節柰之何漢以前
　之賦出於情漢以後之賦出於辭其不歌而誦全取
　賦名無恠也葢西漢之賦其辭工於楚騷東漢之賦
　其辭又工於西漢以至三國六朝之賦一代工於一
　代辭愈工則情愈短情愈短則味愈淺味愈淺則體
　愈下建安七子獨王仲宣辭賦有古風歸來子曰仲
　宣登樓之作去楚騷逺又不及漢然猶過曹植陸機
　潘岳衆作魏之賦極此矣誠以其登樓一賦不專為
　辭人之辭而猶有得於詩人之情以為風此興等義
　晉初陸士衡作文賦有曰立片言以居要乃一篇之
　警䇿吕居仁曰文章無警䇿則不能動人但晉宋間
　人專致力於此故失於綺靡而無髙古氣味吁士衡
　以辭為警䇿爾故曰立言居要居仁以辭能動人爾
　故曰綺靡無味殊不知辭之所以動人者以情之能
　動人也何待以辭為警䇿然後能動人也哉且獨不
　見古詩所賦乎出於小夫婦人之手而後世老師宿
　傅不能道夫小夫婦人亦安知有所謂辭哉特其所
　賦出於胸中一時之情不能自己故形於辭而為風
　比興雅頌等義其辭自深逺矣然指此辭之深逺也
　情之深逺也至若後世老師宿傅則未有不能辭者
　及其見之於賦反不能如古者小夫婦人之所為則
　以其徒泥於紙上之語而不得其胸中之趣故雖窮
　年矻矻操觚弄翰欲求一辭之及於古亦不可得又
　觀士衡軰文賦等作全用俳體盖自楚騷製芰荷以
　為衣集芙蓉以為裳等句便已似俳然猶一句中自
　作對及相如左烏號之彫弓右夏服之勁箭等語始
　分兩句作對其俳益甚故吕與叔曰文似相如殆類
　俳流至潘岳首尾絶俳然猶可也沈休文等出四聲
　八病起而俳體又入於律為俳者則必拘於對之必
　的為律者則必拘於音之必協精宻工巧調和便美
　率於辭上求之郊居賦中嘗恐人呼雌霓(音/齧)作倪不
　復論大體意味乃專論一字聲律其賦可知徐庾繼
　出又復隔句對聮以為駢四儷六簇事對偶以為愽
　物洽聞有辭無情義亡體失此六朝之賦所以益逺
　於古然其中有士衡嘆逝茂先鷦鷯安仁秋興明逺
　蕪城野鵝等篇雖曰其辭不過後代之辭乃若其情
　則猶得古詩之餘情愚於此益嘆古今人情如此其
　不相逺古詩賦義如此其終不泯詩云中心藏之何
　日忘之六義藏於人心自有不能忘者吾烏乎而忘
　吾情
　　　王仲宣(名粲三國魏人/)
　　　　仲宣山陽人漢獻帝時避難荆州依劉表因
　　　　登江陵城樓懐歸而作賦後從魏太祖辟為
　　　　魏侍中魏文帝嘗作典論論文稱仲宣長於
　　　　詞賦如初征登樓槐賦雖張蔡不是過葢建
　　　　安七子中惟仲宣長於賦云
　　　　登樓賦(賦也末段自步棲遲以徙倚之下則/兼風比興義故猶有古味以此知詩)
　　　　　(人所賦之六義其妙處皆從情/上來情之不可已也如是夫)
登兹樓以四望兮聊假(或作/暇)日以銷憂覽斯宇之所處
兮實顯敞而寡仇挾清漳之通浦兮倚曲沮之長洲背
墳衍之廣陸兮臨皋隰之沃流北彌陶牧西接昭丘華
實蔽野黍稷盈疇雖信羙而非吾土兮曽何足以少留
遭紛濁而遷逝兮漫踰紀以迄今情眷眷而懐歸兮孰
憂思之可任憑軒檻以遥望兮向北風而開襟平原逺
而極目兮蔽荆山之髙岑路逶迤而脩逺兮川既漾而
濟深悲舊鄉之壅隔兮涕横墜而弗禁(平/)昔尼父之在
陳兮有歸與之歎音鍾儀幽而楚奏兮荘舄顯而越吟
人情同於懐土兮豈窮達而異心惟日月之踰邁兮俟
河清乎其未極冀王道之一平兮假髙衢而騁力懼匏
𤓰之徒懸兮畏井渫之莫食步棲遲以徙倚兮白日忽
其將匿風蕭瑟而並興兮天慘慘而無色獸狂顧以求
羣兮鳥相鳴而舉翼原野閴其無人兮征夫行而未息
心悽愴以感發兮意忉怛而慘惻循堦除而下降兮氣
交憤於胸臆夜參半而不寐兮悵盤桓以反側
　　　陸士衡(名機晉人/)
　　　　士衡天才秀逸辭藻宏麗張華嘗稱之曰人
　　　　之為文嘗恨才少而子嘗患多葛洪亦稱其
　　　　妍麗𢎞贍英銳飄逸亦一代之絶筆二十時
　　　　作文賦以述先士之盛藻論作文之利害所
　　　　由而自謂竊有以得其心
　　　　文賦(賦也叙作文之變態以為賦也中曰其/為物也多姿其為道也多遷其㑹意也)
　　　　　(尚巧其遣言也貴妍盖當時貴尚妍巧以/為至文又豈知古人之文哉至於論賦則)
　　　　　(曰體物而瀏亮使賦在於體物/瀏亮而己乎則又何以妍巧為)
佇中區以𤣥覽頥情志於典墳遵四時以歎逝瞻萬物
而思紛悲落葉於勁秋喜柔條於芳春心凛凛以懐霜
志𦕈𦕈而臨雲詠世徳之駿烈誦先人之清芬游文章
之林府嘉麗藻之彬彬慨投篇而援筆聊宣之乎斯
文其始也皆收視反聽耽思傍訊精騖八極心逰萬仞
其致也情曈曨而彌鮮物昭晰而互進傾羣言之瀝液
漱六藝之芳潤浮天淵以安流濯下泉而潜(侵/)浸(淫/)於
是沈辭怫悦若逰魚衘鈎而出重淵之深浮藻聮翩若
翰鳥纓繳而墜曽雲之峻收百世之闕文採千載之遺
韻謝朝華於已披啟夕秀於未振觀古今於須臾撫四
海於一瞬然後選義按部考辭就班抱景者咸叩懐響
者畢彈或因枝而振葉或沿波而討源或本隱以之顯
或求易而得難或虎變而獸擾或龍見而鳥瀾或妥帖
而易施或岨(沮/)峿而不安罄澄心以凝思𦕈衆慮而為
言籠天地於形内挫萬物於筆端始躑躅於燥吻終流
離於濡翰理扶質以立榦文垂條而結繁信情貌之不
差故每變而在顔思涉樂其必笑方言哀而已歎(平/)或
操觚以率爾或含毫而邈然伊兹事之可樂固聖賢之
所欽課虚無以責有叩寂寞而求音函綿邈於尺素吐
滂沛乎寸心言恢之而彌廣思(去/)按之而愈深播芳㽔
之馥馥發青條之森森粲風飛而飈樹欝雲起乎翰林
體有萬殊物無一量(去/)紛紜揮霍形難為狀辭程才而
效伎意司契而為匠在有無而黽俛當淺深而不讓雖
離方而遯圓期窮形而盡相(去/)故夫誇目者尚奢愜心
者貴當(去/)言窮者無隘論達者唯曠詩縁情而綺靡賦
體物而瀏亮碑披文以相質誄纒綿而悽愴銘博約而
温潤箴頓挫而清壯頌優游以彬蔚論精微而朗暢奏
平徹以閑雅説煒曄而譎誑雖區分之在兹亦禁邪而
制放要辭達而理舉故無取乎冗長(仗/)其為物也多姿
其為體也屢遷其㑹意也尚巧其遣言也貴妍暨音聲
之迭代若五色之相宣雖逝止之無常固崎錡而難便
(平/)茍達變而識次猶開流以納泉如失機而後㑹恒操
末以續顛謬𤣥黄之秩叙故淟(天/上)涊(觧/上)而不鮮或仰偪
於先條或俯侵於後章或辭害而理比(頻/入)或言順而義
妨離之則雙羙合之則兩傷考殿(去/)最於錙銖定去留
於毫芒茍銓衡之所裁固應䋲其必當或文繁理富而
意不指適極無兩致盡不可益立片言以居要乃一篇
之警䇿雖衆辭之有條必待兹而效績亮功多而累寡
故取足而不易或藻思綺合清麗千眠炳若縟繡悽若
繁弦必所擬之不殊乃闇合乎曩篇雖杼軸於予懐怵
他人之我先茍傷亷而愆義亦雖愛而必指或苕發頴
竪離衆絶致形不可逐響難為係塊孤立而特峙非常
音之所緯心牢落而無偶意徘徊而不能褫石韞玉而
山輝水懐珠而川媚彼榛楛之勿剪亦䝉榮於集翠綴
下里於白雪吾亦以濟夫所偉或託言於短韻對窮迹
而孤興俯寂寞而無友仰寥廓而莫承譬偏弦之獨張
含清唱而靡應或寄辭於瘁音言徒靡而弗華混妍蚩
而成體累良質而為瑕象下管之偏疾故雖應而不和
或遺理以存異徒尋虚而逐㣲言寡情而鮮愛辭浮漂
而不歸猶弦么而徽急故雖和而不悲或奔放以諧合
務嘈囋而妖冶徒悦目而偶俗固聲髙而曲下寤防露
與桑間又雖悲而不雅或清虚以婉約每除煩而去濫
闕大羮之遺味同朱弦之清氾雖一唱而三歎固既雅
而不豔若夫豐約之裁俯仰之形因宜識變曲有微情
或言拙而喻巧或理樸而辭輕或襲故而彌新或沿濁
而更清或覽之而必察或研之而後精譬猶舞者赴節
以投袂歌者應弦而遣聲是盖輪扁所不得言亦非華
説之所能精普辭條與文律良余膺之所服練世情之
常尤識前倄之所淑雖濬發於巧心或受嗤於拙目彼
瓊敷與玉藻若中原之有菽同槖籥之罔窮與天地乎
並育雖紛藹於此世嗟不盈於予掬患挈瓶之屢空病
昌言之難屬故踸踔於短韻放庸音以足曲恒遺恨以
終篇豈懐盈而自足懼䝉塵於叩缶顧取笑乎鳴玉若
夫應感之㑹通塞之紀來不可遏去不可止藏若景滅
行猶響起方天機之駿利夫何紛而不理思風發於胸
臆言泉流於脣齒紛葳㽔以馺遝唯毫素之所擬文徽
徽而溢目音泠泠而盈耳及其六情底滯志徃神留兀
若枯木豁若涸流覽營魂以探頥頓清爽而自求理翳
翳而愈伏思軋軋其若抽是故或竭情而多悔或率意
而寡尤雖兹物之在我非余力之所戮(留/)故時撫空懐
而自惋吾未識夫開塞之所由也伊兹文之為用固衆
理之所因恢萬里使無閡通億載而為津俯貽則於來
葉仰觀象乎古人濟文武於將墜宣風聲於不泯(平/)塗
無逺而不彌理無㣲而不綸配霑潤於雲雨象變化乎
鬼神被金石而廣徳流管弦而日新
　　　　歎逝賦(賦也凡哀怨之文易以動人六朝人/尤喜作之豈非懽愉之辭難工而窮)
　　　　　(苦之言易好與然此作雖未能止乎禮義/而發乎情猶於變風之義有取焉但古人)
　　　　　(情得其理和平中正故哀而不傷怨而不/怒後人情流於欲淫邪偏宕故哀極而傷)
　　　　　(怨極而怒此賦與江文通恨賦同一哀傷/而此賦尤動人吁哀思之音誠莊人端士)
　　　　　(之所當/警者)
伊天地之運流紛升降而相襲日望空以駿驅節循虚
而警立嗟人生之短期孰長年之能執時飄忽其不再
老晼晚其將及對瓊蘂之無徴恨朝露之難挹望暘谷
以企予惜此景之屢戢悲夫川閲水以成川水滔滔而
日度世閱人而為世人冉冉而行暮人何世而弗新世
何人之能故野每春其必華草無朝而遺露經終古而
常然率品物其如素譬日及之在條恒雖盡而不悟雖
不寤其可悲心惆焉而自傷亮造化之若兹吾安取夫
久長痛靈根之夙殞怨具爾之多䘮悼堂構之頽瘁慜
城闕之丘荒親彌懿其已逝交何慼而不忘咨余今之
方殆何視天之茫茫傷懐悽其多念慼貌瘁而鮮歡幽
情發而成緒滯思叩而興端慘此世之無樂咏在昔而
為言居充室而衍宇行連駕而比軒彌年時其詎㡬夫
何徃而不殘或𡨕邈而既盡或寥廓而僅半信松茂而
栢悦嗟芝焚而蕙嘆茍性命之不殊豈同波而異瀾瞻
前軌之既覆知此路之良難啟四體而深悼懼兹形之
將然毒娛情之寡方怨感目之多顔亮多顔之感目神
何適而獲怡尋平生於響像覽前物而懐之步寒林以
悽惻翫春翹而有思觸萬類以生悲歎同節而異時年
彌徃而念廣塗薄暮而意迮親落落而日稀友靡靡而
愈索顧舊要於遺存得十一於千百樂隤心其如亡哀
縁情而來宅託末契於後生余將老而為客然後弭節
安懐妙思天造精浮神淪忽在世表寤大暮之同寐何
矜晚以怨早指彼日之方除豈兹情之足攪感秋華於
衰木瘁零露於豐草在殷憂而弗違夫何云乎識道將
頥天地之大徳遺聖人之洪寳解心累於末迹聊優㳺
以娛老
　　　張茂先(名華西晉人/)
　　　　茂先好文義為中書郎雖棲處雲閣慨然有
　　　　感作鷦鷯賦以比鳥小而能安也
　　　　鷦鷯賦(小雀也詩曰桃/䖝方言曰桑飛)
　　　　　(比而賦也凡咏物之賦須兼比興之義則/所賦之情不專在物特借物以見我之情)
　　　　　(爾盖物雖無情而我則有情物不能辭而/我則能辭要必以我之情推物之情以我)
　　　　　(之辭代物之辭因之以起興假之以成比/雖曰推物之情而實言我之情雖曰代物)
　　　　　(之辭而實出我之辭本於人情盡於物理/其詞自工其情自切使讀者莫不感動然)
　　　　　(後為佳此賦盖與鸚鵡野鵝二賦同一比/興故皆有古意但鸚鵡野鵝二賦尤覺情)
　　　　　(意纒綿詞語悽惋則其/所以興情處異故也)
何造化之多端兮播羣形於萬類惟鷦鷯之㣲禽兮亦
攝生而受氣有翩翾之陋質兮無𤣥黄以自貴毛弗施
於噐用兮肉不登於爼味鷹鸇過猶俄翼兮尚何懼於
罿(衝/)罻翳㑹䝉籠是焉逰集飛不飄揚翔不翕習其居
易容其求易給巢林不過一枝每食不過數粒柄無所
滯逰無所盤匪陋荆棘匪榮茝蘭動翼而逸投足而安
委命順理與物無患(平/)伊兹禽之無知兮何處身之似
智不懐寳以賈害兮不飾表以招累靜守約而不矜動
因循以簡易任自然以為資無誇慕於世偽鵰鶡介其
觜距鵠鷺翼於雲際鵾鷄竄於幽險孔翠生乎遐裔彼
晨鳬與歸鴈又矯翼而増逝咸美羽而豐肌故無罪而
皆斃徒㗸蘆以避繳終為戮於此世蒼鷹鷙而受緤(絏/)
鸚鵡慧而入籠屈猛志以服養塊幽縶於九重變音聲
以順㫖思摧翮而為庸戀鍾岱之林野慕壠坻之高松
雖䝉幸於今日未若疇昔之從容海鳥鶢鶋避風而至
條枝巨雀踰嶺自致提挈萬里飄颻逼畏夫惟體大妨
物而形瓌足偉也隂陽陶蒸萬品一區巨細舛錯種繁
類殊鷦􁀙巢於蚊睫大鵬彌乎天隅將以上方不足而
下比有餘普天壤以遐觀吾又安知其小大之所如
　　　潘安仁
　　　　安仁總角辯慧摛藻清艶晋武帝藉于千畞
　　　　作藉田賦又以太尉掾寓于散騎省作秋興
　　　　賦
　　　　藉田賦(賦也臧榮緒晉書以為藉田頌文選/以為藉田賦要之篇末雖是頌而篇)
　　　　　(中純是賦賦多頌義少當曰賦馬揚之賦/終以風班潘之賦終以頌非異也田獵禱)
　　　　　(祠涉於淫樂故不可以不風奠都藉田國/家大事則不可以不頌所施各有攸當凡)
　　　　　(為臺閣之賦/又當知此)
伊晉之四年正月丁未皇帝親率羣后藉于千畞之甸
禮也於是乃使甸師清畿野廬掃路封人壝(遺/去)宫掌舍
設􁕉(互/)青壇蔚其嶽立兮翠幕黕以雲布結崇基之靈
趾兮啟四塗之廣阼沃野墳(上/)腴膏壤平砥清洛濁渠
引流激水遐阡繩直邇陌如矢總犗(介/)服于縹軛(厄/)兮
紺轅綴於耒耜儼儲駕於㕓左兮俟萬乘之躬履百僚
先置位以職分自上下下具惟命臣襲春服之萋萋兮
接游車之轔轔微風生於輕幰(褰/上)兮纎埃起於朱輪森
奉璋以堦列兮望皇軒而肅震(真/)若湛露之晞朝陽兮
衆星之拱北辰也於是前驅魚麗(平/)屬車鱗萃閶闔洞
啟叅塗方駟常伯陪乘太僕秉轡后妃獻種(重/)稑(六/)之
種司農撰播殖之器挈壷掌升降之節宫正設門閭之
蹕天子乃御玉輦䕃華盖衝牙錚鎗(鐺/)綃紈綷(翠/)䌨(蔡/)
金根照耀以烱晃兮龍驥騰驤而沛芰表朱𤣥於離坎
飛青縞於震兊中黄曄以發暉兮方綵紛其繁㑹五輅
鳴鑾九旗揚斾瓊鈒入蘂雲䍐晻藹簫管嘲哳以啾嘈
兮皷鞞硡隱以砰(伻/)礚(慨/)筍簴嶷以軒翥兮洪鐘越乎
區外震震(平/)填填塵騖連天以幸乎藉田蟬冕熲以灼
灼兮碧色肅其芊芊似夜光之剖荆璞兮若茂松之依
山巔也於是我皇乃降靈壇撫御耦坻(遲/)場染屨洪縻
在手三推而舍庶人終畞貴賤以班或五或九于斯時
也居靡都鄙民無華裔長㓜雜遝以交集士女頒斌而
咸戾被褐振裾垂髫總髻躡踵側肩掎(椅/)裳連袂黄塵
為之四合兮陽光為之潜翳動容發音而觀者莫不抃
舞乎康衢謳吟乎聖世情欣樂於昏作兮慮盡力乎樹
藝靡誰督而常勤兮莫之課而自勵躬先勞以恱使兮
豈嚴刑而猛制哉有邑老田父或進而稱曰盖損益隨
時理有常然髙以下為基民以食為天正其末者端其
本善其後者慎其先夫九土之宜弗任四人之務不一
野有菜蔬之色朝靡代畊之秩無儲稸以虞災徒望嵗
以自必三季之衰皆此物也今聖上昧旦丕顯夕惕若
慄圖匱於豐防險於逸欽哉欽哉惟穀之恤展三時之
𢎞務致倉廪於盈溢固堯湯之用心而存救之要術也
若乃廟祧有事祝宗諏日簠簋普淖則此之自實縮鬯
蕭茅又於此乎出黍稷馨香旨酒嘉栗宜其民和年豐
而神降之吉也古人有言曰聖人之徳無以加於孝乎
夫孝者天地之性人之所由靈也昔者明王以孝理天
下其或繼之者鮮哉希矣逮我皇晉實光斯道儀刑孚
于萬國愛敬盡於祖考故躬稼以供粢盛所以致孝也
勸穡以足百姓所以固本也能本而孝盛徳大業至矣
哉此一役也而二美具焉不亦逺乎不亦重乎敢作頌
曰
　思樂甸畿薄採其茅大君戾止言藉其農其農三推
　萬方以祗耨我公田實及我私我簠斯盛我簋斯齊
　(粢/通)我倉如陵我庾如坻念兹在兹永言孝思民力普
　存祝史正辭神祗攸歆逸豫無期一人有慶兆民賴
　之
　　　　秋興賦(賦也賦雖以興名篇而全體多是賦/義但其情尚覺舂容其辭未費斧鑿)
　　　　　(盖漢魏流風猶有存者夫安仁本躁者也/而篇末一叚乃強為靜者之辭要豈其真)
　　　　　(情也哉篇中慕徒感節惜老嗟卑深情蒞/於辭表所謂躁人之辭多是已若因人之)
　　　　　(辭而觀人之情手指/目視自有不能掩者)
四運忽其代序兮萬物紛以逥薄(慱/)覽花蒔(上/)之時育
兮察盛衰之所託感冬索而春敷兮嗟夏茂而秋落雖
末事之榮悴兮伊人情之羙惡善乎宋玉之言曰悲哉
秋之為氣也蕭瑟兮草木揺落而變衰憀慄兮若在逺
行登山臨水送將歸夫送歸懐慕徒之戀兮逺行有覉
旅之憤臨川感流以歎逝兮登山懐逺而悼近彼四慼
之疚心兮遭一塗而難忍嗟秋日之可哀兮諒無愁而
不盡野有歸燕隰有翔隼游氣朝興槁葉夕隕於是乃
屏輕箑釋纎絺藉莞(桓/)蒻(若/)御祫(夾/)衣庭樹摵(生/入)以灑
落兮勁風戾而吹帷蟬嘒嘒以寒吟兮鴈飄飄而南飛
天晃朗以彌髙兮日悠揚而浸微何微陽之短晷覺良
夜之方永月曈朧以含光兮露凄清以凝冷熠燿粲於
階闥兮蟋蟀鳴於軒屏(上/)聽離鴻之晨吟兮望流火之
餘景宵耿介而不寐兮獨展轉於華省悟時嵗之遒盡
兮慨俛首以自省斑鬢髟(標/)以承弁兮素髪颯以垂領
仰羣雋之逸軌兮攀雲漢以逰騁登春臺之熈熈兮珥
金貂之烱烱茍趍舍之殊塗兮庸詎識其躁静聞至人
之休風兮齊天地於一指彼知安而忘危兮同出生而
入死行投趾於容迹兮殆不踐而獲底闕(掘/仝)側足以及
泉兮雖猿猴而不履龜祀骨於宗祧兮思反身於緑水
且歛袵以歸來兮忽投紱以髙厲耕東皋之沃壤兮輸
黍稷之餘稅泉涌湍於石間兮菊揚芳於崖澨澡秋水
之悁悁分玩㳺儵之潎潎(皮/去)逍遥山川之阿放曠乎人
間之世優哉㳺哉聊以卒嵗
　　　成公子安(名綏/)
　　　　子安少有俊才辭賦壯麗時人以其貧賤不
　　　　重其文張華一見甚善之徴為博士厯中書
　　　　郎
　　　　嘯賦(賦也大凡人作有故實底文字則有依/傍有模倣夫何難哉若作無故實底文)
　　　　　(必須凌危駕空將無作有或引别事比映/或就别事團搦全靠虚空形容詠出來方)
　　　　　(見能手此賦頗得此體茍以類長何患不/能為無故實之賦乎洪景盧云嘯賦無所)
　　　　　(賔主必假逸羣公子乃能遣辭盖/問荅之體此習根著末之或改)
逸羣公子體竒好異傲世忘榮絶棄人事晞髙慕古長
想逺思將登箕山以抗節浮滄海以㳺志於是延友生
集同好(去/)精性命之至機研道徳之𤣥奥愍流俗之未
悟獨超然而先覺(去/)狹世路之阨僻仰天衢而髙蹈邈
跨俗而遺身乃慷慨而長嘯于時曜靈俄景流光濛汜
逍遥携手踟蹰步趾發妙聲於丹唇激哀音於皓齒響
抑揚而潜轉氣衝鬱而熛(飈/)起恊黄宫於清角雜商羽
於流徴飄浮雲於太清集長風於萬里曲既終而響絶
遺餘玩而未已良自然之至音非絲竹之所擬是故聲
不假器用不借物近取諸身役心御氣動脣有曲發口
成音觸類感物因歌隨吟大而不洿(烏/)細而不沉情激
切於竽笙優潤和於瑟琴𤣥妙足以通神悟靈精㣲足
窮幽測深收激楚之哀荒節北里之奢淫濟洪災於炎
旱反亢陽於重隂唱引萬變曲用無方和樂怡懌悲傷
摧藏時幽散而將絶中矯厲而慨慷徐婉約而優㳺紛
繁騖而激揚情既思而能反心雖哀而不傷總八音之
至和故極樂而無荒若乃登髙臺以臨逺披文軒而騁
望喟仰抃而抗首嘈長引而憀(留/)亮或舒肆而自反或
徘徊而復放或冉弱而柔擾或澎濞而奔壯横鬱鳴而
滔涸冽飄眇而清昶逸氣奮涌繽紛交錯列列飈揚啾
啾響作奏胡馬之長嘶逥寒風於北朔又似鴻鴈之將
鶵羣鳴號乎沙漠故能因形創聲隨事造曲應物無窮
機發響速怫鬱衝流參譚雲屬若離若合將絶復續飛
亷皷於幽隧猛虎應於中谷南箕動於穹蒼清飈振乎
喬木散積滯而播揚流埃靄之溷濁變隂陽之至和移
淫風之穢俗若乃㳺崇岡陵景山臨岩側望流川坐盤
石潄清泉藉皋蘭之猗靡䕃修竹之嬋娟乃吟詠而發
散聲絡繹而響連舒蓄思之憤悱奮久結之纒綿心滌
蕩而無累志離俗而飄然若夫假象金革擬則陶匏衆
聲繁奏若笳若簫磞(烹/)硠(郎/)震隱訇(轟/)礚(慨/)􁀙(勞/)嘈發
徴則隆冬熈蒸騁羽則嚴霜夏凋動商則秋霖春降奏
角則谷風鳴條音韻不恒曲無定制行而不留止而不
滯隨口吻以發揚假芳氣而逺逝音要妙而流響聲激
嚁(狄/)而清厲信自然之極麗𦍑殊尤而絶世越韶夏與
咸池何徒取異於鄭衛于時緜駒結舌而䘮精王豹杜
口而失色虞公輟聲而止歌寗子歛手而嘆息鍾期棄
琴而改聽尼父止味而不食百獸率舞而抃足鳯凰來
儀而拊翼乃知長嘯之竒妙盖亦音聲之至極
　
　
　
　
　
　
　
　
　
　
　古賦辨體巻五
欽定四庫全書
　古賦辯體巻六
　　　　　　　　　　　　　元　祝堯　撰
　　三國六朝體下
　　　孫興公(名綽東晉人/)
　興公為永嘉太守聞天台山神秀意將解印長往以
　尚幽寂因使圖其狀遥為之賦賦成以示友人范榮
　期榮期曰此賦擲地當作金石聲
　　天台山賦
　　　賦也造悟真遣累之辭以寓其尋幽履勝之情
　　　其源亦出於離騷逺遊嘗謂世之學仙者以離
　　　情為宗然雖曰離一切愛而未免慕真則愛未
　　　嘗離雖曰離一切樂而未免好靜則樂未嘗離
　　　雖曰離一切欲而未免貪生則欲未嘗離凡人
　　　之情與生俱生而豈可離哉必也無生而後情
　　　可離為仙者欲以長生久視吾恐其終未免於
　　　有情也晉人言聖人忘情其下不盡情然則情
　　　之所鍾正在我輩愚於是而並有感
太虚遼廓而無閡(礙/)運自然之妙有融而為川瀆結而
為山阜嗟台岳之所竒挺寔神明之所扶持䕃牛宿以
曜峯託靈越以正基結根彌於華岱直指髙於九疑應
配天於唐典齊峻極於周詩邈彼絶域幽邃窈窕近智
者以守見而不之之者以路絶而莫曉哂夏蟲之疑冰整
輕翮而思矯理無隠而不彰啟二竒以示兆赤城霞起
以建標瀑布飛流以界道觀靈驗而遂徂忽乎吾之將
行仍羽人於丹丘尋不死之福庭茍台嶺之可攀亦何
羨於層城釋域中之常戀暢超然之髙情被毛褐之
森森振金策之鈴鈴披荒榛之䝉蘢陟峭崿之崢嶸濟
楢(由/)溪而直進落五界而迅征跨穹隆之懸磴臨萬仞
之絶㝠踐莓苔之滑石搏壁立之翠屏攬樛木之長蘿
援葛藟之飛莖雖一冒於垂堂乃永存乎長生必契誠
於幽昧履重險而逾平既克隮於九折路威夷而脩通
恣心目之寥朗任緩步以從容藉萋萋之纎草䕃落落
之長松覿翔鸞之裔裔聽鳴鳳之嗈嗈過靈溪而一濯
疏煩想於心胸蕩流塵之旋流發五葢之遊䝉追羲農
之絶軌躡二老之𤣥蹤陟降信宿迄于仙都雙闕雲竦
以夾路瓊臺中天而懸居朱閣玲瓏於林間玉堂䕃映
於髙隅彤雲斐亹以翼櫺皎日炯晃於綺疏八桂森挺
以凌霜五芝含秀而晨敷惠風佇芳於陽林醴泉涌溜
於隂渠建木滅景於千尋琪樹璀璨而垂珠王喬控鶴
以冲天應真飛錫以躡虚騁神變之揮霍忽出有而入
無於是游覽既周體靜心閒害馬已去世事都捐投刃
皆虚目牛無全凝思幽巖朗詠長川爾乃羲和亭午遊
氣髙褰法鼓琅以振響衆香馥以揚煙肆覲天宗爰集
通仙挹以𤣥玉之膏潄以華池之泉散以象外之説暢
以無生之篇悟遣有之不盡覺涉無之有間泯色空以
合迹忽即有而得𤣥釋二名之同出消一無於三幡恣
語樂以終日等寂黙於不言渾萬象以㝠觀兀同體於
自然
　　顔延年(名延之宋人/)
　延年文章冠絶為祕書監時受武帝赭白馬之賜及
　文帝即位後馬死命羣臣賦之延年遂有此作
　赭白馬賦
　　　賦也辭極精密晉宋間賦辭雖太工麗要是
　　　賦中所有者賦家亦不可不察乎此若使辭出
　　　於情情辭兩得尤為善美兼盡但不可有辭而
　　　無情爾愚故嘗謂賦之為賦與有辭而無情寧
　　　有情而無辭葢有情而無辭則辭雖淺而情自
　　　深其義不失為髙古有辭而無情則辭雖工而
　　　情不及其體遂流於卑弱此賦句意皆出於漢
　　　天馬歌至唐李杜詠馬之作則又出於此矣
維宋二十二載盛烈光乎重葉武義粤其肅陳文教迄
已優洽泰階之平可升興王之軌可接訪國美於舊史
考方載於往牒昔帝軒陟位飛黄服皁后唐膺籙赤文
候日漢道亨而天驥呈才魏德懋而澤馬効質伊逸倫
之妙足自前代而間出並榮光於瑞典登郊歌乎司律
所以崇衞威神扶䕶警蹕是用精曜叶從靈物咸秩暨
明命之初基罄九區而率順有肆險以稟朔或踰逺而
納賮(贐/)聞王㑹之阜昌知函夏之充牣總六服以收賢
掩七戎而得駿葢乗風之淑類實先景之洪𦙍故能代
驂象輿歴配鈎陳齒算延長聲價隆振(真/)信聖祖之蕃
錫留皇情而驟進徒觀其附筋樹骨垂梢植髪雙瞳夾
鏡兩權協月異體峯(鋒/仚)生殊相逸發超攄絶夫塵轍驅
騖迅於滅没簡偉塞門獻狀絳闕旦刷幽燕晝秣荆越
教敬不易之典訓人必書之舉惟帝惟祖爰游爰豫飛
輶軒以戒道環彀騎而清路勒五營使按部聲八鸞以
節步具服金組兼飾丹艧(叶/汚)寶鉸星躔鏤章霞布進迫
遮列却屬輦輅歘聳擢以鴻驚時濩畧而龍翥弭雄姿
以奉引婉柔心而待御至于露滋月肅霜戾秋登王于
興言闡肄威稜臨廣望坐百層料武藝品驍騰流藻周
施和鈴重設睨影髙鳴將超中折分馳逈場角壯永埓
别輩越羣絢練夐絶捷趫(喬/)夫之敏手促華鼓之繁節
經𤣥蹄而雹散歴素支而氷裂膺門沫赭汗溝走血踠
跡迴唐畜怒未㳿(洩/仝)乾心降(平/)而微怡都人仰而朋悦
妍變之態既畢凌遽之氣方屬跼鑣轡之牽制隘通都
之圈(娟/上)束眷西極而驤首望朔雲而蹀(蹀/)足將使紫燕
駢衡緑蛇衞轂纎驪接趾秀驥齊亍覲王母於崑㠊要
(平/)帝臺於宣嶽􁨅中洲之轍迹窮神行之軌躅然而盤
于遊畋作鏡前王肆於人上取悔義方天子乃輟駕回
慮息徒解裝鑒穆武憲文光振民隠脩國章戒出豕之
敗御惕飛鳥之時衡故祗慎乎所常忽警備乎所未防
輿有重輪之安馬無泛駕之佚處以濯龍之奥委有紅
粟之秩服養知仁從老得卒加敝帷收仆質天情周皇
恩畢亂曰惟德動天神物儀兮於時駔(感/上)駿充階街兮
稟靈月駟祖雲螭兮雄志倜儻精權竒兮既剛且淑服
鞿羈兮效足中黄徇驅馳兮願終惠養䕃本枝兮竟先
朝露長委離兮
　　　謝惠連
　惠連十嵗能文族兄靈運深加知賞為雪賦以髙麗
　見竒其賦假託漢時梁王鄒枚相如而設為賔主之
　辭以起賦端葢梁王好賦鄒陽枚叟當孝王時皆以
　善詞賦客游於梁故假託焉
　　雪賦
　　　賦也二歌及亂涉風比興義意味近古二歌倣
　　　招魂語意亂辭别為一體又騷之變者且歌者
　　　詩人所賦之妙實以其情非辭能盡故形於聲
　　　而為歌雪月二賦篇末之歌猶是發乎情本義
　　　若枯樹賦簇事為歌何情之可歌哉此賦中間
　　　極精麗後人詠雪皆脱胎焉葢琢句練字抽畫
　　　細膩自是晉宋間所長其源亦自荀卿雲蠶諸
　　　賦來
嵗將暮時既昏寒風積愁雲繁梁王不悦遊於兎園迺
置㫖酒命賔友召鄒生延枚叟相如末至居客之右俄
而微霰零密雪下王乃歌北風於衞詩詠南山於周雅
授簡於司馬大夫曰抽子祕思騁子妍辭侔色揣稱為
寡人賦之相如於是避席而起逡巡而揖曰臣聞雪宫
建於東國雪山峙於西域岐昌發詠於來思姬滿申歌
於黄竹曹風以麻衣比色楚謡以幽蘭儷曲盈尺則呈
瑞於豐年袤(茂/)丈則表沴於隂德雪之時義逺矣哉請
言其始若乃𤣥律窮嚴氣升焦泉涸湯谷凝火井滅温
泉冰沸潭無涌炎風不興北户墐扉祼壤垂繒於是河
海生雲朔漠飛沙連氛累靄揜日韜霞霰淅瀝而先集
雲紛糅而遂多其為狀也散漫交錯氛氲蕭索靄靄浮
浮瀌瀌奕奕聯翩飛灑徘徊委積始縁甍而冒棟終開
簾而入隙初便娟於墀廡末縈盈於帷席既因方而為
珪亦遇圓而成璧眄隰則萬頃同縞瞻山則千巖俱白
於是臺如重璧逵似連璐庭列瑶階林挺瓊樹皓鶴奪
鮮白鷴失素紈袖慙冶玉顔掩嫮(䕶/)若乃積素未虧白
日朝鮮爛兮若燭龍銜耀照崑山爾其流滴垂冰縁霤
承隅粲兮若馮夷剖蚌列明珠至夫繽紛繁騖之貌皓
汗皎潔之儀迴散縈積之勢飛聚凝曜之竒固展轉而
無窮嗟難得而備知若乃申娛翫之無已夜幽靜而多
懐風觸楹而轉響月承幌而通輝酌湘吳之醇酎御狐
貉之兼衣對庭鵾之雙舞瞻雲雁之孤飛折園中之萱
草摘階上之芳薇踐雪霜之交積憐枝葉之相違馳遥
思於千里願接手而同歸鄒陽聞之懣然心服有懐妍
唱敬接末曲於是乃作而賦積雪之歌歌曰攜佳人兮
披重幄援綺衾兮坐芳褥燎熏鑪兮炳明燭酌桂酒兮
揚清曲又續而為白雪之歌歌曰曲既揚兮酒既陳朱顔
􁉦兮思自親願低帷以昵枕念解佩而褫紳怨年嵗之
易暮傷後㑹之無因君寧見階上之白雪豈鮮耀於陽
春歌卒王乃尋繹吟翫撫覽扼腕顧謂枚叔起而為亂
亂曰白羽雖白質以輕兮白玉雖白空守貞兮未若茲
雪因時興滅𤣥隂凝不昧其潔太陽耀不固其節節豈
我名潔豈我貞憑雲升降隨風飄零值物賦象任地班
形素因遇立汙隨染成縱心浩然何慮何營
　　　謝希逸(名莊/)
　希逸七嵗能文為月賦假託陳王及王仲宣以設賔
　主之詞葢陳思王曹植與王粲仲宣及應瑒休璉劉
　楨公幹並以文章馳名於魏初時號建安體故假託
　焉與雪賦假梁王鄒枚相如同格
　　月賦
　　　賦也先叙事次詠景次詠題次詠遊賞而終之
　　　以歌從首至尾全用雪賦格自是詠景物一體
　　　所當傚放然荀卿詠物但於句上求工已自深
　　　刻晉宋間人又於字上求工故精刻過之篇末
　　　之歌猶有詩人所賦之情故隔千里兮共明月
　　　之辭極為當世人所稱賞
陳王初喪應劉端憂多暇緑苔生閣芳塵凝榭悄焉疚
懐不怡中夜迺清蘭路肅桂苑騰吹(去/)寒山弭葢秋坂
臨濬壑而怨遥登崇岫而傷逺于時斜漢左界北陸南
躔白露曖空素月流天沈吟齊章殷勤陳篇抽毫進牘
以命仲宣仲宣跪而稱曰臣東鄙幽介長自丘樊昧道
懵學孤奉明恩臣聞沈潛既義髙明既經日以陽德月
以䕃靈擅扶光於東沼嗣若英於西㝠引𤣥兎於帝臺
集素娥於后庭朒(濃/入)朓(挑/去)警闕朏(斐/)魄示冲順辰通燭
從星澤風増華台室揚彩軒宫委照而吳業昌淪精而
漢道融若夫氣霽地表雲斂天末洞庭始波木葉微脱
菊散芳於山椒雁流哀於江瀨升清質之悠悠降澄輝
之藹藹列宿掩縟長河韜映柔祗雪凝圓靈水鏡連觀
霜縞周除冰淨君王乃厭晨懽樂宵宴收妙舞弛清縣
去燭房即月殿芳酒登鳴琴薦若乃涼夜自凄風篁成
韻親懿莫從羈孤遞進聆臯禽之夕聞聽朔管之秋引
於是絲桐練響音容選和徘徊房露惆悵陽阿聲林虚
籟淪池滅波情紆軫其何託愬皓月而長歌歌曰美人
邁兮音塵闕隔千里兮共明月臨風嘆兮將焉歇川路
長兮不可越歌響未終餘景就畢滿堂變容迴徨如失
又稱歌曰月既没兮露欲晞嵗方晏兮無與歸佳期可
以還微霜霑人衣陳王曰善乃命執事獻壽薦璧敬
佩玉音服之無斁
　　　鮑明逺(昭/)
　明逺文辭贍逸宋孝武時為臨海王子瑱㕘軍隨至
　廣陵子瑱叛逆昭見廣陵故城荒蕪此城乃漢吳王
　濞故城昭以為子瑱事同於濞遂為蕪城賦以諷之
　子瑱敗明逺為亂兵所殺
　　蕪城賦
　　　賦也而亦畧有風興之義此賦雖與黍離哀郢
　　　同情然黍離哀郢情過於辭言窮而情不可窮
　　　故至今讀之猶可哀痛若此賦則辭過於情言
　　　窮而情亦窮矣故辭雖哀切終無深逺之味詩
　　　云知我者謂我心憂不知我者謂我何求古人
　　　之情豈可於辭上窮之邪
濔迤平原南馳蒼梧漲海北走(奏/)紫塞雁門柂(駝/去)以漕
渠軸以崑岡重江複闗之隩四㑹五達之莊當昔全盛
之時車挂轊(衞/)人駕肩㕓閈撲地歌吹沸天孳貨鹽田
鏟利銅山才力雄富士馬精妍故能侈秦法佚周令劃
崇墉刳濬洫圖脩世以休命是以板築雉堞之殷井幹
(寒/)烽櫓之勤格髙五嶽袤廣三墳崪若斷岸矗似長雲
製磁石以禦衝糊赬壤以飛文觀基扃之固䕶將萬祀
而一君出入三代五百餘載竟𤓰剖而豆分澤葵依井
荒葛罥(畎/)塗壇羅虺􁉃階鬭麏鼯木魅山鬼野鼠城狐
風嘷雨嘯昏見晨趍饑鷹厲吻寒鴟嚇鶵伏虣(虓/同)藏虎
乳血餐膚崩榛塞路崢嶸古馗(逵/)白楊早落塞草前衰
稜稜霜氣簌簌風威孤蓬自振驚沙坐飛灌莾杳而無
際叢薄紛其相依通池既已夷峻隅又以頽直視千里
外惟見起黄埃凝思寂聽心傷已摧若夫藻扃黼帳歌
堂舞閣之基璇淵碧樹弋林釣渚之館吳蔡齊秦之聲
魚龍爵馬之玩皆薫歇燼滅光沈響絶東都妙姬南國
麗人蕙心紈質玉貌絳唇莫不埋魂幽石委骨窮塵豈
憶同轝(與/)之愉樂離宫之苦辛哉天道如何吞恨者多
抽琴命操為蕪城之歌歌曰邊風急兮城上寒井逕滅
兮丘隴殘千齡兮萬代共盡兮何言
　　舞鶴賦
　　　賦也形狀舞態極工其若無毛質及整神容以
　　　自持等語皆超詣末聚舞事結束正用嘯賦格
　　　葢六朝之賦至顔謝工矣若明逺則工之又工
　　　者也其所以工者盡辭之妙而惟其辭之不盡
　　　豈知古人之賦寧不能盡其辭而使之工哉每
　　　留其辭而不使之盡哉誠欲有餘之情溢於不
　　　盡之辭則其意味深逺不在於辭之妙而在於
　　　情之妙也然以荀卿大傳所賦猶或不察而况
　　　於六朝間人耶
散幽經以驗物偉胎化之仙禽鍾浮曠之藻質抱清逈
之明心指蓬壼而翻翰望崑閬而揚音匝日域以迴騖
窮天步而髙尋踐神區其既逺積靈祀而方多精含丹
而星曜頂凝紫而煙華引圓吭之纎婉頓脩趾之洪姱
叠霜毛而弄影振玉羽而臨霞朝戲乎芝田夕飲乎瑶
池厭江海而遊澤掩雲羅而見羈去帝鄉之岑寂歸人
寰之喧卑嵗崢嶸而愁暮心惆悵而哀離於是窮隂殺
節急景凋年凉沙振野箕風動天嚴嚴苦霧皎皎悲泉
氷塞長河雪滿羣山既而氛昏夜歇景物澄廓星翻漢
迴曉月將落感寒雞之早晨憐霜雁之違漠臨驚風之
蕭條對流光之照灼唳清響於丹墀舞飛容於金閣始
連軒以鳳蹌終宛轉而龍躍躑躅徘徊振迅騰摧驚身
蓬集矯翅雪飛離綱别赴合緒相依將興中止若往而
歸颯沓矜顧遷延遲暮逸翮後塵翺翥先路指㑹規翔
臨岐矩步態有遺妍貌無停趣奔機逗節角睞分形長
揚緩騖並翼連聲輕迹凌亂浮影交横衆變繁姿參差
洊密煙交霧凝若無毛質風去雨還不可談悉既散魂
而盪目迷不知其所之忽星離而雲罷整神容而自持
仰天居之崇絶更惆悵以驚思當是時也燕姬色沮巴
童心恥巾拂兩停丸劍雙止雖邯鄲其敢倫豈陽阿之
能擬入衞國而乗軒出吳都而傾市守馴養於千齡結
長悲於萬里
　　野鵞賦
　　　比而賦也此賦雖亦尚辭而其悽惋動人處實
　　　以其情使之然爾遐想明逺當時賦此豈能無
　　　慨於其中哉以六朝之時而有賦若此則知辭
　　　有古今而情無古今但習俗移人雖賢者失其
　　　情而不自覺文選不收此賦前輩謂昭明識陋
　　　固不信然此賦從禰正平鸚鵡賦中來可與並
　　　看
集陳之隼以自逺而稱神栖漢之雀乃出幽而見珍此
璅禽其何取亦厠景而承仁捨水澤之驩逸對鐘鼓之
悲辛豈徇利而忘命將感愛而投身入長羅之逼脅悵
髙繳之樊縈邈辭朋而别偶超煙騖而風行􁨅日月以
遥逝忽瞻國而望城踐菲迹於遥塗昇弱羽於丹庭瞰
東西之繡户眺左右之金扃貌纎殺(去/)而含悴心翻越
而慙驚若將墜而墮谷怳不知其所寧惟君囿之珍麗
實妙物之所殷翔海澤之輕鷗巢天宿之鳴鶉鶡程才
於梟猛翬薦體之雕文既敷容以照景亦振翮而排雲
雖居物以成偶終在我以非羣望征雲而延悼顧委翼
以自傷無青雀之御命乏赤雁之嘉祥空穢君之園池
徒慙君之稻粱願引身而剪迹抱末志以幽藏於是流
嵗遂逺慘節方崇雲纒海岱風拂崤潼飛雲馳霰飄沙
舞蓬視清池之初涸望緑林之始空立菰蒲之寒渚託
隻影以為雙宛拔啄而掩眥悲結悵而滿􁀙處朝晝而
雖念假外見而遷排涉脩夜之長寂信專思而知哀風
梢梢而過樹月蒼蒼而照臺氷依岸而早結霜託草而
先摧斂雙翮於水裔翹孤趾於林隈情無方而雨集事
有限而星乖在俄傾而猶悼矧窮生之所懐聞宿世之
髙賢澤無微而不均育草木而明義愛禽鳥而昭仁全
殞卵而來鳳放乳麑而感麟雖陋生於萬物若沙漠之
一塵茍全軀而畢命庶魂報以自申
　　　江文通(名淹/)
　文通六嵗能文愛竒尚異為齊豫章王記室後為金
　紫光禄大夫
　　别賦
　　　賦也賦至齊梁淫靡已極其曲家小石調畫家
　　　没骨圖與觀此篇可見然遣辭猶未脱顔謝之
　　　精工用事亦未如徐庾之堆垜但月露之形風
　　　雲之狀江左末年日甚一日宜為昔人所厭棄
　　　陳后山曰凡作文寧拙無巧寧朴無華寧粗無
　　　弱如此等賦豈復有拙朴粗之患邪殊不知已
　　　流於巧巧而華華而弱矣
黯然銷魂者唯别而已矣况秦吳兮絶國復燕宋兮干
里或春苔兮始生乍秋風兮暫起是以行子腸斷百感
悽惻風蕭蕭而異響雲漫漫而竒色舟凝滯於水濵車
逶遲於山側櫂容與而詎前馬寒鳴而不息掩金觴而
誰御横玉柱而霑軾居人愁卧恍若有亡日下壁而沈
彩月上軒而飛光見紅蘭之受露望青楸之離霜巡
層楹而空掩撫錦幙而虚凉知離夢之躑躅意别魂之飛
揚故别雖一緒事有萬族至若龍馬銀鞍朱軒繡軸帳
飲東都送客金谷琴羽張兮簫鼓陳燕趙歌兮傷美人
珠與玉兮豔暮秋羅與綺兮嬌上春驚駟馬之仰秣聳
淵魚之赤鱗造分手而銜淚感寂寞而傷神乃有劍客
慙恩少年報士韓國趙厠吳宫燕市割慈忍愛離邦去
里瀝泣共訣抆(音/問)血相視驅征馬而不顧見行塵之時
起方銜感於一劍非買價於泉裏金石震而色變骨肉
悲而心死或乃邊郡未和負羽從軍遼水無極雁山參
雲閨中風煖陌上草薫日出天而曜景露下地而騰文
鏡朱塵之照爛襲青氣之絪緼攀桃李兮不忍别送愛
子兮霑羅裙至如一去絶國詎相見期視喬木兮故里
訣北梁兮永辭左右兮魂動親賔兮涕滋可班荆兮増
恨惟尊酒兮叙悲值秋雁兮飛日當白露兮下時怨復
怨兮逺山曲去復去兮長河湄又若君居淄右妾家河
陽同瓊佩之晨照共金爐之夕香君結綬兮千里惜瑶
草之徒芳慙幽閨之琴瑟晦髙臺之流黄春宫閟此青
苔色秋帳含茲明月光夏簟清兮晝不暮冬缸凝兮夜
何長織錦曲兮泣已盡迴文詩兮影獨傷儻有華隂上
士服食還仙術既妙而猶學道已寂而未傳守丹竈而
不顧鍊金鼎而方堅駕鶴上漢驂鸞騰天蹔游萬里少
别千年惟世間兮重别謝主人兮依然下有芍藥之詩
佳人之歌桑中衞女上宫陳娥春草碧色春水緑波送
君南浦傷如之何至乃秋露如珠秋月如珪明月白露
光隂往來與子之别思心徘徊是以别方不定别理千
名有别必怨有怨必盈使人意奪神駭心折骨驚雖淵
雲之墨妙皆嚴樂之筆精金閨之諸彦蘭臺之羣英賦
有凌雲之稱辯有雕龍之聲詎能摹暫離之狀寫永訣
之情者乎
　　　庾子山(名信/)
　子山與父肩吾及東海徐摛摛子陵並仕於梁陳出
　入禁閨文並綺豔世號徐庾體葢自沈休文以平上
　去入為四聲至子山尤以音韻為事後遂流於聲律
　焉晉宋間賦雖辭勝體卑然猶句精字選徐庾以後
　精工既不及而卑弱則過之就六朝之賦而言梁陳
　之於晉宋又天淵之隔矣
　　枯樹賦
　　　賦也庾賦多為當時所賞今觀此賦固有可采
　　　處然喜成段對用故事以為竒贍殊不知乃為
　　　事所用其間意脈多不貫串夫詩人之多識豈
　　　以多為博哉亦不過引古而證今就事而生意
　　　以暢吾所賦云爾定齊論賦以為長卿長於叙
　　　事所謂叙者亦曰事得其叙所以為長東萊曰
　　　為文之妙在於叙事狀情若用事不得其叙則
　　　泛而腐於情既不足以發冗而碎於辭又不足
　　　以達窒而澀於理復不足以明雖多亦奚以為
　　　后山嘗謂歐公不用故事陳言而文益髙尤學
　　　者所當察愚故特存此篇以辯梁陳之體
殷仲文者風流儒雅海内知名世異時移出為東陽太
守常忽忽不樂顧庭槐而嘆曰此樹婆娑生意盡矣至
如白鹿貞松青牛文梓根柢盤魄山崖表裏桂何事而
銷亡桐何為而半死昔之三河徙植九畹移根開花建
始之殿落實睢陽之園聲含嶰谷曲抱雲門將雛集鳳
比翼巢鴛臨風庭而唳鶴對月峽而吟猿迺有拳曲擁
腫盤㘭反覆熊虎顧盼魚龍起伏節豎山連文横水蹙
匠石驚視公輸眩目雕䥴始就剞(綺/)劂仍加平鱗鏟甲
落角摧牙重重碎錦片片真花紛披草樹散亂煙霞若
夫松子古度平仲君遷森梢百頃槎枿千年秦則大夫
受職漢則將軍坐焉莫不苔埋菌壓鳥剥蟲穿或低垂
於霜露或撼頓於風煙東海有白木之廟西河有枯桑
之社北陸以楊葉為闗南陵以梅根作冶小山則叢桂
留人扶風則長松繫馬豈獨城臨細柳之上塞落桃林
之下若乃山河阻絶飄零離别拔本垂淚傷根灑血火
入空心膏流斷節横洞口而欹卧頓山腰而半折文斜
者百圍氷碎理正者千尋瓦裂戴癭銜瘤藏穿抱穴木
魅䁡睒山精伏孽况復風雷不感羈旅無歸未能采葛
還成食薇沈淪窮巷蕪没荆扉既傷揺落彌嗟變衰淮
南子云木葉落長年悲斯之謂矣乃為歌曰建章三月
火黄河千里槎若非金谷滿園樹即是河陽一縣花桓
大司馬聞而嘆曰昔年種栁依依漢南今看揺落悽愴
江潭樹猶如此人何以堪
　
　
　
　
　
　古賦辯體巻六
欽定四庫全書
　古賦辯體巻七
　　　　　　　　　　　　元　　祝堯　撰
　　唐體
　嘗觀唐人文集及文苑英華所載唐賦無慮以千計
　大抵律多而古少夫古賦之體其變久矣而况上之
　人選進士以律賦誘之以利祿耶葢俳體始於兩漢
　律體始於齊梁俳者律之根律者俳之蔓后山云四
　律之作始自徐庾俳體卑矣而加以律律體弱矣而
　加以四六此唐以來進士賦體所由始也雕蟲道喪
　頽波横流光鋩氣燄埋鏟晦蝕風俗不古風騷不今
　後生務進干名聲律大盛句中拘對偶以趍時好字
　中揣聲病以避時忌孰肯學古哉退之云時時應事
　作俗語下筆令人慙及以示人大慚以為大好小慚
　以為小好不知古文真何用於今世斯言也其傷今
　也夫其懐古也夫是以唐之一代古賦之所以不古
　者律之盛而古之衰也就有為古賦者率以徐庾為
　宗亦不過少異於律爾甚而或以五七言之詩為古
　賦者或以四六句之聯為古賦者不知五七言之詩
　四六句之聯果古賦之體乎宋廣平大雅君子也其
　為梅花賦皮日休尚稱其清便富艶得南朝徐庾體
　殊不類其為人他可知矣且古賦所以可貴者誠以
　本心之情有為而發六義之體隨寓而形如雲之行
　空風之行水百態横生為變不測縱横顛倒不主故
　常委蛇曲折畧無留碍有不齊之齊焉用俳有不調
　之調焉有律及為俳體者則不然駢花儷葉含宫泛
　商如無鹽輩膏沐為容而又與西施鬭美然天下之
　正色終自有在子美詩云詞賦工無益其意殆為俳
　律者發李太白天才英卓所作古賦差强人意但俳
　之蔓雖除律之根故在雖下筆有光燄時作竒語只
　是六朝賦爾惟韓柳諸古賦一以騷為宗而超出俳
　律之外韓子之學自言其正葩之詩而下逮於騷栁
　之學自言其本之詩以求其恒參之騷以致其幽要
　皆是學古者唐賦之古莫古於此至杜牧之阿房宫
　賦古今膾炙但大半是論體不復可專目為賦矣毋
　亦惡俳律之過而特尚理以矯其失與或疑詩序謂
　發乎情止乎禮義言情言理而不言辭豈知古人所
　賦其有理也以其有辭其有辭也以其有情其情正
　則辭合於理而正其情邪則辭背於理而邪所謂辭
　者不過以發其情而達其理故始之以情終之以禮
　義雖未嘗言辭而辭實在其中葢其所賦固必假於
　辭而有不專於辭者去古日逺人情為利欲所汨而
　失其天理之本然情涉於邪而不正則以游辭而釋
　之理歸於邪而不正則以强辭而奪之易係六辭軻
　書四辭固不出於理之正而亦何莫不從心上來吁
　辭者情之形諸外也理者情之有諸中也有諸中故
　見其形諸外形諸外故知其有諸中辭不從外來理
　不由他得一本於情而已矣若所賦專尚辭專尚理
　則亦何足見其平時素藴之懐他日有為之志哉方
　今崇雅黜浮變律為古愚故極論律之所以為律古
　之所以為古賦者知此則其形一國之風言天下之
　事當有得古人吟咏情性之妙者矣
　　　駱賔王
　賔王幽縶有感於夜螢出入之時託之以寫其憂思
　之意因作螢火賦唐初王楊盧駱專學徐庾穠纎妖
　媚當時尚之惟此賦猶有發乎情之㫖得鸚鵡野鵝
　之微者故特辨之
　　螢火賦
　　　比而賦也本取螢自比而又取他物比螢所謂
　　　比中之比或以比螢之明或以比螢之化非不
　　　精工但先後複出既䌓且塞體物瀏亮恐不其
　　　然其病源正在學齊梁賦爾葢古人所賦篇簡
　　　而不䌓何待俳事之碎句質而不華何待對偶
　　　之巧字通而不怪何待琢眼之工韻寛而不狹
　　　何待協律之切賦家必知此四者則其辭進於
　　　古矣因就論焉
伊𤣥功之播氣有丹鳥之賦象順隂陽以亭毒資變化
而涵養每寒潛而暑出若知來而藏往既發暉而外融
亦含光而内朗若夫小暑南收大火西流林塘改夏雲
物凝秋忽凌虚而起逺乍排叢而出幽均火齊之宵映
如夜光之暗投逝將歸而未返忽欲去而中留入槐榆
而焰發若改燧而環周繞堂皇而影遍疑秉燭以嬉遊
㸃綴懸珠之網隠映落星之樓乍滅乍興或聚或散居
無定所習無定玩曳影周流飄光凌亂泛灔乎池沼徘
徊乎林岸狀火井之沈熒似明珠之出漢值衝飈而不
烈逢滛雨而逾煥照灼兮如湛盧之夜飛的㿨兮象招
揺之夕爛與夜燎而相炫照重隂於已昏共爝火而齊
息避太陽於始旦爾其光　周物明足自資偶仙䑕而
伺夜謝飛蛾之赴熺類君子之有道入暗室而不欺同
至人之無迹懐明義以應時處幽不昧居照斯晦隨隠
顯而動息候昏明以進退委性命兮幽𤣥任物理兮推
遷化腐木以含彩集枯草而藏煙不貪熱而茍進每和
光而曲全豈如鎔金而自鑠寧學膏火而相煎陋蟬蜩
之習蜕怵螻螘之慕羶匪傷蜉蝣之夕不羨龜鶴之年
搶榆飛而控地搏扶起而垂天雖小大之殊品豈逍遥
之異筌夫何化之斯化無使然而自然若乃有來斯通
無去不至排朱門而獨逺昇青雲而自致匪偷光於隣
壁寧假暉於陽燧終徇已以效能靡因人而成事物有
感而情動迹或均而行異響必應之於同聲道固求之
於同類始未明以趍捨終詎識其㫖意子尚不知魚水
之為樂吾又安知螢火之所利明兮能遷變兮無窮牛
哀倐而化贙(衒/)羽泉忽兮生熊血三年兮藏碧魂一變
兮成虹知戰場之化燐悟寃獄之為蟲彼翩翻之弱質
尚矯翼而凌空何微生之多躓獨宛頸以觸籠異璧光
之照廡同劍影之埋豐覬道迷而可復庶鑒幽而或通
覽光華以自照顧形影而相弔感秋夕之殷憂慙宵行
之熠燿熠燿飛兮絶復連殷憂積兮明自煎見流光之
不息愴驚魂之屢遷如過隙兮已矣同奔電兮忽焉儻
餘景之可照庶寒灰之重然
　　　李太白
　太白小嵗通詩書蘇頲異之曰是子天才英特少益
　以學可比相如賀知章見其文嘆曰子謫仙人也又
　於江陵見司馬子微子微謂太白有仙風道骨可與
　神遊八極之表因著大鵬遇希有鳥賦以自廣王荆
　公嘗謂太白才髙而識卑山谷又曰好作竒語自是
　文章之病建安以來好作竒語故其氣象衰薾愚謂
　二公所言太白病處正在許裏
　　大鵬賦
　　　比而賦也太白葢以鵬自比而以希有鳥比司
　　　馬子微賦家宏衍鉅麗之體楚騷逺遊等作已
　　　然司馬班揚尤尚此此顯出於莊子寓言本自
　　　宏濶而太白又以豪氣雄文發之事與辭稱俊
　　　邁飄逸去騷頗近然但得騷人賦中一體爾若
　　　論騷人所賦全體固當以優柔婉曲者為有味
　　　豈專為閎衍鉅麗之一體哉後人以莊比騷實
　　　以莊騷皆是寓言同一比義豈知騷中比兼風
　　　興豈莊所及莊文是異端荒唐繆悠之説騷文
　　　乃有先王盛時發乎情止乎禮義之遺風學者
　　　果學莊乎學騷乎
南華老僊發天機于漆園吐崢嶸之髙論開浩蕩之竒
言徴至怪于齊諧談北溟之巨魚吾不知其幾千里其
名曰鯤化成大鵬質凝胚腪脱脩鬛于海島張廣翅于
天門刷渤澥之春流晞扶桑之朝暾赫奕乎宇宙憑陵
乎崑崙一鼓一舞煙朦沙昏五嶽為之震動百川為之
崩奔爾乃蹶巨壑摩太清亘層霄突重溟激三千以崛
起搏九萬以迅征背嶪太山之崔嵬翼舉垂雲之縱横
左迴右旋倐隂忽明歴汗漫以天矯排閶闔之崢嶸簸
鴻濛扇雷霆斗轉而天動山揺而海傾怒無所搏雄無
所爭固可想像其勢髣髴其形若乃足縈虹蜺目耀日
月連軒沓柂揮霍翕忽噴氣則六合生雲灑毛則千里
飛雪邈彼北荒將窮南圖運逸翰以旁擊鼓奔飈而長
驅燭龍含光而照影列缺施鞭而啟途塊視三山盃觀
五湖其動也神應其行也道俱任公見之而罷釣有窮
不敢以彎弧莫不投竿失鏃仰之長吁爾其雄姿壯觀
映背河漢上摩蒼蒼下覆漫漫盤古開天而直視羲和
倚日以傍嘆繽紛乎八荒之間隠映乎四海之半横大
明而掩晝若混茫之未判忽勝覆以迴旋則霞廓而霧
散然後六月一息至于海湄歘翳景以横榰逆髙天而
下垂憩乎洪漭之野入乎汪湟之池猛勢所射餘風所
吹溟漲沸渭巖岳紛披天吳為之怵慄海若為之躨跜
巨鼇冠山而却走長鯨騰海而下馳縮殻挫鬛莫之敢
窺吾亦不測其神怪而若此葢亦造化之所為豈比夫
蓬萊之黄鵠誇金衣與菊裳恥蒼梧之𤣥鳳耀彩質與
錦章既服御于靈仙亦馴擾于池隍精衞殷勤于銜木
鶢鶋悲愁乎薦觴天雞警曙于蟠木踆烏炳燿于太陽
不曠蕩以縱適何拘攣而守常未若茲鵬之逍遥無厥
類而比方不矜大而慕猛每順時而行藏參𤣥根以比
壽飲元氣以充腸戲暘谷以徘徊憑炎洲而抑揚俄而
希有鳥見而謂之曰偉哉鵬乎若此之樂也吾左翼掩
乎東極右翼蔽乎西荒跨躡地絡周旋天綱以恍惚為
巢以虚無為場我呼爾游爾呼我翔於是大鵬許之欣
然有隨此二禽已登於寥廓而斥鷃之輩空見笑於藩
籬
　　明堂賦
　　　賦也實從司馬揚班諸人之賦來氣豪辭艶疑
　　　若過之若論體格則不及逺甚葢漢賦體未甚
　　　俳而此篇與後篇大獵等賦則悦於時而俳甚
　　　矣晦翁云白有逸才尤長於詩而其賦乃不及
　　　魏晉斯言信矣
伊皇唐之格天創元也我髙祖乃仗大順赫然雷發以
首之於是横八荒漂九陽掃叛渙開混茫景星耀而泰
階平虹霓滅而日月張欽若太宗繼明重光廓區宇以
立極綴蒼昊之頽綱淳風沕穆鴻恩滂洋武義烜赫於
有截仁聲馺沓乎無疆若乃髙宗紹興拓綂錫羨神休
傍臻瑞物咸薦元符剖兮地珍見既應天以順人遂登
封而降禪將欲考有洛崇明堂惟厥功之未輯兮乗白
雲於帝鄉天后勤勞以輔政兮中宗以欽明克昌遵先
軌以繼作兮揚列聖之耿光則使軒轅草圖羲和練日
經之營之不綵不質因子來於四方豈殫税於萬室乃
準水臬攅雲梁罄玉石於壠坂空瓌材於瀟湘巧奪神
鬼髙窮昊蒼聽天語之察察擬帝居之鏘鏘雖暫勞而
永固兮貽聖謨於我皇觀夫明堂之宏壯也則突兀曈
曨乍明乍䝉像太古元氣之結空巃(力/孔)嵸(子/孔)頽沓若嵬
若嶪似天閫地門之開闔爾乃劃岝􁯗以嶽立郁穹崇
而鴻紛冠百王而垂勲燭萬象而騰文窙惚恍以洞啟
呼嵌巖而傍分又比乎崑山之天柱矗九霄而垂雲於
是結構乎黄道岧嶤乎紫微絡勾陳以繚垣闢閶闔以
啟扉崢嶸􁛺嶷粲宇宙兮光輝崔嵬赫奕張天地之神
威夫其背泓黄河垠漱清洛太行却立通谷前廓逺則
標熊耳以作碣豁龍門以開闗㸃翠綵於洪荒洞隂清
乎羣山及乎煙雲巻舒忽出乍没岌嵩噴伊倚日薄月
雷霆之所鼓蕩星斗之所伾扢(訖/)拏金龍之蟠蜿挂天
珠之硉矹勢拔五嶽形張四維軋地軸以盤根摩天倪
而創規樓臺崛岉以奔附城闕嶔崟而蔽虧珍樹翠草
含華揚㽔目瑶井之熒熒拖玉繩之離離㨖華葢以灙
漭仰太微之參差擁以禁扃横以武庫獻房心以開鑿
瞻少陽而舉措採殷制酌夏步雜以代室重屋之名括
以辰次火木之數壯不及奢麗不及素層簷屹其霞矯
廣厦鬱以雲布掩日道遏風路陽烏轉影而翻飛大鵬
横霄而側度近則萬木森下干宫對出熠乎光碧之堂
靈乎瓊華之室錦爛霞駮星錯波沏颯蕭寥以颼飀窅
隂鬱以櫛密含佳氣之青蔥吐祥煙之鬱嵂九室窈窕
五闈連綿飛楹磊砢走拱夤縁雲楣立岌以横綺綵桷
攅巒而仰天皜壁晝朗朱甍晴鮮頳欄各落偃蹇霄漢
翠楹迴合蟬聯汗漫沓蒼穹之絶垠跨皇居之大半逺
而望之赫煌煌以輝輝忽天旋而雲昏迫而察之粲炳
煥以照爛倐山譌而晷換跨蓬壺之海樓吞岱宗之日
觀猛虎失道潛虬蟠梯經通天而直上俯長河而復低
玉女攀星於網户金娥納月於璇題藻井綵錯以舒蓬
天窓赩(奭/)翼而銜霓扶標川而罔足擬跟絓而罷躋要
離歘曤而外喪精視氷背而中迷亘以複道接乎宫掖
坌入西樓是為崑崙前疑後丞正儀躅以出入九夷五
狄順方面而來奔其左右也則丹陛崿崿彤庭煌煌列
寶鼎歊金光流辟雍之滔滔像環海之湯湯闢青陽而
啟總章廓明臺而布𤣥堂儼以太廟處乎中央發號施
令采時順方其閫閾也三十六户七十二牖度筵列位
南七西九白虎列序而躨跜青龍承隅而蚴蟉其深沈
奥密也則赤熛掌火招拒司金靈威制陽汁光摧隂神
斗王土據乎其心若乃熠燿五色張皇萬殊人物禽獸
竒形異模勢若飛動瞪盼睢盱明君暗主忠臣烈夫威
政興滅表賢示愚於是王正孟月朝陽登曦天子乃服
蒼玉轡蒼螭臨乎青陽左个方御瑶瑟而彈鳴絲展乎
國容輝乎皇儀傍瞻神臺順觀雲之軌俯對清廟崇配
天之規欽若肸蠁維清緝熈崇牙樹羽熒煌葳㽔納五
服之貢受萬邦之籍張龍旗與虹旌攅金㦸與玉戚延
五更進百辟奉珪瓉獻琛帛顒昻俯僂儼容叠迹乃潔
葅醢脩粢盛奠三犧薦五牲享于神靈太祝正辭庶官
精誠鼓大武之隠轔張鈞天之鏗鍧孤竹合奏空桑和
鳴盡六變齊九成羣神來兮降明庭葢聖主之所以孝
治天下而享祀窅㝠也然後臨辟雍宴羣后隂陽為庖
造化為宰飡元氣灑太和千里鼓舞百寮賡歌于斯之
時雲油雨霈恩鴻溶兮澤汪濊四海歸兮八荒㑹嚨聒
乎區㝢駢闐乎闕外羣臣醉德揖讓而退而聖主猶夕
惕若厲懼人未安乃目極于天耳下于泉飛聰馳明無
逺不察考鬼神之奥摧隂陽之荒下明詔班舊章振窮
乏散敖倉毁玉沈珠卑宫頽墻使山澤無間往來相望
帝躬于天田后親於郊桑棄末兮反本人和兮時康建
翠華兮萋萋鳴玉鑾之鉠鉠游乎昇平之圃憩乎穆清
之堂天欣欣兮瑞穰穰巡陵於鶉首之野講武於驪山
之旁封岱宗兮祀后土掩栗陸兮包陶唐遨遊乎崆峒
之上汾水之陽吸沆瀣之精英黜滋味之馨香貴理國
其若夢幾華胥之故鄉於是元元澹然不知所在若羣
雲從龍衆水奔海此真所謂我大君登明堂之政化也
豈比夫秦趙吳楚爭髙競奢結阿房與崇臺建姑蘇及
章華非享祀與嚴配徒掩月而凌霞由此觀之不足稱
也况瑶臺之巨麗復安可語哉敢揚國美遂作辭曰穹
崇明堂倚天開兮巃崧鴻濛構瓌材兮偃蹇坱􁀙邈崔
嵬兮周流辟雍岌靈臺兮赫日星噴風雷宗祀肸蠁王
化𢎞恢鎮八荒兮通九垓四門啟兮萬國來考休徴兮
進賢才儼若皇居而作固窮千祀兮悠哉
　　大獵賦
　　　賦也與子虚上林羽獵等賦首尾布叙用事遣
　　　辭多相出入
粤若皇唐之挈天地而襲氣母兮粲五葉之葳㽔惟開
化廓海㝢而運斗極兮總六聖之光熈誕金德之純精
兮潄玉露之華滋文章炳乎七曜兮制作參乎兩儀括
衆妙而為師明無幽而不燭兮澤無逺而不施慕逺昔
之三驅兮順生殺於四時若乃嚴冬慘切寒氣凜烈不
周來風𤣥㝠掌雪木脱葉草解節土囊煙隂火井冰閉
(瞥/)是月也天子處乎𤣥堂之中滄八水兮休百工考王
制兮遵國風樂農人之閒隙兮因校獵而講戎乃使神
兵出於九闗天仗羅於四野徴水衡與林虞辨土物之
衆寡千騎飈掃萬乗雷奔捎扶桑而拂火雲兮刮月窟
而搜塞門赫壯觀於今古嶪揺蕩於乾坤此其大畧也
而内以中華為天心外以窮髪為海口豁咽喉以洞開
吞荒裔以盡取大章按步以來往夸父振策以奔走足
跡乎日月之所通囊括乎隂陽之未有君王於是撞鴻
鐘發鑾音出鳳闕開宸襟駕玉輅之飛龍歴神州之層
岑遊五柞兮瞰三危挾細栁兮過上林攅髙牙以總總
兮駐華葢之森森於是擢倚天之劍彎落月之弓崑崙
叱兮可倒宇宙噫兮増雄河漢為之却流川嶽為之生
風羽旄揚兮九天絳獵火燃兮千山紅乃召蚩尤之徒
聚長㦸羅廣澤呵雨師走風伯稜威耀乎雷霆烜赫震
於蠻貊陋梁都之體制鄙靈囿之規格而南以衡霍作
襟北以岱恒作袪夾東海而為塹兮施西溟而流渠麾
九州之珍禽兮迴千羣以坌入聯八荒之竒獸兮屯萬
族以來居雲羅髙張天網密布罝罘緜原峭格掩路蠛
蠓過而猶礙蟭螟飛而不度彼層霄與殊榛罕翔鳥與
伏兎從營合技彌巒被岡金戈森行洗晴野之寒霜虹
旗電掣巻長空之飛雪吳驂走練宛馬蹀血縈衆山之
聯綿隔逺水之明滅使五丁摧峯一夫拔木下整髙頽
深平險谷擺樁栝開林叢喤喤呷呷葢奔突於場中而
田疆古冶之儔烏獲中黄之黨越崢嶸獵莾蒼喑呼哮
􁫹風旋電往脱文豹之皮抵𤣥熊之掌批狻(筌/)手猱挾
三挈兩既徒搏以角力又揮鋒而爭先行甝(酣/)號以鶚
睨兮氣赫火而敵煙拳封猯肘巨狿(延/)梟羊應叱以斃
踣䝟貐亡精而墜巔或碎􁀙以折脊或歕(噴/)髓以飛涎
窮遐荒蕩林藪扼土狛(粕/)殪天狗脱角犀頂探牙象口
掃封狐於千里捩(延/入)雄虺之九首咋騰蛇而仰合拖奔
兕以却走君王於是峩通天靡星㫋奔雷車揮電鞭觀
壯士之效獲顧三軍而欣然曰夫何神抉鬼慄之駭人
也又命建夔鼓勵武卒雖躪躒之巳多猶抝怒而未歇
集赤羽兮照日張烏號兮滿月戎車轞轞以陸離彀騎
煌煌而奮發鷹犬之所騰捷飛走之所蹉蹶攫麏麚之
咆哮蹂豺貉以挂格膏鋒染鍔填巖掩窟觀殊材舉逸
羣尚揮霍以出没别有白猸飛駿窮竒貙􁶜牙若錯劍
鬛如叢竿口吞殳鋋目極槍櫓碎琅弧攫玉弩射猛彘
透奔虎金鏇一發旁叠四五雖鑿齒而致伉誰謂南山
白額之足覩總八校搜四隅馳專諸走都盧趫喬木撇
絶壁抄獑(讒/)猢攬貊􁀙囚鼬鼯於峻崖頓䝘(谷/)貜於穹
石養由發箭竒肱飛車巧聒更(平/)嬴妙兼蒱且(平/)墜鸀
鳿於青雲落鴻雁於紫虚捎鶬鵠漂鸕􁈩彈地廬與神
居斬飛鵬於日域摧大鳳於天墟龍伯釣其靈鼇任公
獲其巨魚窮造化之譎詭何神怪之有餘所以噴血流
川飛毛灑雪狀若乎髙天雨獸上墜於大荒又似乎積
禽為山下崩於林穴陽烏沮色於朝日隂兎喪精於明
月思騰裝上獵於太清所恨穹昊於路絶而忽也莫不
海晏天空萬方來同雖秦皇與漢武兮復何足以爭雄
俄而君王茫然改容愀然有失於是居安思危防險戒
逸斯馳騁以狂發非至理之𢎞術且夫人君以端拱為
尊𤣥妙為寶暴殄天物是謂不道乃去三面之網示六
合之仁已殺者皆其犯命未傷者全其天真雖剪毛而
不獻豈割鮮以焠輪解鳳皇與鸑鷟兮旋騶虞與麒麟
獲天寶於陳倉載飛熊於渭濵於是享獵徒封勞苦軒
行庖騎酌酤韜兵戈火網罟然後登九霄之臺宴八紘
之圃開日月之扃闢生靈之户聖人作而萬物覩覽蒐
岐與狩敖何宣成之足數哂穆王之荒誕歌白雲之西
母若飽人以淡泊之味醉以醇和之觴鼓之以雷霆舞
之以隂陽虞乎神明狃於道德張無外以為罝琢大朴
以為杙頓天網以掩之獵賢俊以御極若此之狩罔有
不克使天人晏安草木蕃殖六宫斥其珠玉百姓樂於
耕織寢鄭衞之聲却靡曼之色天老掌圖風后侍側是
三階砥平而皇猷允塞豈比夫子虚上林長楊羽獵計
麋鹿之多少誇苑囿之大小哉方將延榮光於後昆軼
𤣥風於邃古擁嘉瑞臻元符登封於泰山篆德於社首
豈與乎七十二帝同條而共貫哉君王於是迴蜺旌反
鑾輿訪廣成之至道問大隗之幽居使罔象掇𤣥珠於
赤水天下不知其所如也
　　惜餘春賦
　　　賦也太白諸短賦雕脂鏤氷只是江文通别賦
　　　等篇步驟晦翁嘗謂離騷興少而比賦多愚謂
　　　後代之賦但咏景物而不咏情性并此廢之而
　　　况他義乎欲復古者當何如哉
天之何為令北斗而知春兮迴指於東方氷蕩漾兮碧
色蘭葳㽔兮紅芳試登髙兮望逺極雲海之茫茫魂一
去兮欲斷淚流頰兮成行吟青楓兮詠滄浪懐洞庭兮
悲瀟湘何余心之縹緲兮與春風而飄揚思飄揚兮無
限念佳期兮莫展平原萋其綺色愛芳草兮如剪惜餘
春之將䦨每為恨而不淺漢之曲兮江之潭把瑶草兮
思何堪想遊女於峴北愁帝子於湘南恨無極兮心氤
氲目眇眇兮愁紛紛披衞情於淇水結楚夢於陽雲春
每歸兮花開花已䦨兮春改嘆長河之流速送馳波於
東海春不留兮時已失老衰颯兮逾疾恨不得掛長繩
於青天繫此西飛之白日若有人兮情相親去南越兮
往西秦見遊絲之横洛網春暉以留人沈吟兮哀歌躑
躅兮傷别送行子之將逺看征鴻之稍滅醉愁心於垂
楊隨柔條以糾結望夫君兮咨嗟横涕淚怨春華寄遥
影於明月惜送君於天涯
　　愁陽春賦
　　　賦也上句先用連綿字以起下句之意正是學
　　　九辨第一首語意及至若乃以下則又只是梁
　　　陳體
東風歸來見碧草而知春蕩漾惚恍何垂楊旖旎之愁
人天光清而妍和海氣緑而芳新綵翠兮芉綿雲飄飄
兮相鮮演漾兮夤縁規青苔之生泉縹緲兮翩綿見遊
絲之縈煙魂與此兮俱斷醉風光兮凄然若乃隴水秦
聲江猿巴吟明妃出塞楚客楓林試登髙兮望逺痛切
骨而傷心春心蕩兮如波春愁亂兮如雪兼萬情之悲
歡茲一感於芳節若有一人兮湘水濵隔雲霓而見無
因灑别淚於尺波寄東流於情親若使春光可攬而不
滅兮吾欲贈天涯之佳人
　　悲清秋賦
　　　賦也澄湖練明遥海上月與赤壁賦人影在地
　　　仰見明月語意同謂之倒句若云遥海上月澄
　　　湖練明仰見明月人影在地語意雖順意味便
　　　減
登九疑兮望清川見三湘之潺湲水流寒以歸海雲横
秋以蔽天余以鳥道計於故鄉兮不知去荆吳之幾千
于時西陽半規映島欲没澄湖練明遥海上月全佳期
之浩蕩渺懐燕而望越荷花落兮江色秋風嫋嫋兮夜
悠悠臨窮溟以有羨思釣鼇於滄洲無脩竿以一舉撫
洪波而増憂歸去來兮人間不可以託些吾將採藥於
蓬丘
　　劍閣賦
　　　賦也其前有上則旁則等語是揫斂上林兩都
　　　鋪叙體格而裁入小賦所謂天吳與紫鳳顛倒
　　　在短褐者歟故雖以小賦亦自浩蕩而不傷儉
　　　陋葢太白才飄逸其為詩也或離舊格而去之
　　　其賦亦然
咸陽之南直望五千里見雲峯之崔嵬前有劍閣横斷
倚青天而中開上則松風蕭颯瑟䫻有巴猿兮相哀旁
則飛湍走壑灑石噴閣汹湧而驚雷送佳人兮此去復
何時歸來望夫君兮安極我沈吟兮嘆息視滄波之東
注悲白日之西匿鴻别燕兮秋聲雲愁秦而溟色若明
月出於劍閣兮與君兩鄉對酒而相憶
　　　韓退之
　退之才髙數黜頗自傷其不遇作閔已賦其貶陽山
　令與湖南支使楊儀之别作别知賦
　　閔已賦
　　　賦也畧有比義退之葢思古人靜俟之義自堅
　　　其志終之以無悶云
余悲不及古之人兮伊時勢而則然獨閔閔其曷已兮
憑文章以自宣昔顔氏之庶幾兮在隠約而平寛固哲
人之細事兮夫子乃歎其賢惡飲食乎陋巷兮亦足以
頥神而保年有至聖而為之依歸兮又何不自得於艱
難曰余昏昏其無類兮望夫人其已逺行舟楫而不識
四方兮涉大水之漫漫勤祖先之所貽兮勉汲汲於前
脩之言雖舉足以蹈道兮哀與我者為誰衆皆捨而已用
兮忽自惑其是非下土茫茫其廣大兮余一不知其可
懐就水草以休息兮恒未安而既危久拳拳其何故兮
亦天命之本宜惟否泰之相極兮咸一得而一違君子
有失其所兮小人有得其時聊固守以靜俟兮誠不及
古之人兮其焉悲
　　别知賦
　　　賦也其中山敖敖其相軋四句殊覺自在方是
　　　賦家語有比興之義存焉宋王介甫書山石辭
　　　有云水冷冷而北出山靡靡以旁圍欲窮源而
　　　不得竟悵望以忘歸談者尚之以為非今人言
　　　辭其妙意雖在後二句然前二句亦雅淡正與
　　　此賦四語相似
余取友於天下將嵗行之兩周下何深之不即上何髙
之不求紛擾擾其既多咸喜能而好修寧安顯以獨裕
顧阨窮而共愁惟知心之難得斯百一而為收嵗癸未
而遷逐侣蟲蛇於海陬遇夫人之來使闢公館而羅羞
索微言於亂志發孤笑於羣憂物何深而不鏡理何隠
而不抽始參差以異序卒爛漫而同流何此歡之不可
恃遂駕馬而迴輈山磝磝其相軋樹蓊蓊其相摎雨浪
浪其不止雲浩浩其常浮知來者之不可以數哀此去
而無由倚郭郛而掩涕空盡日以淹留
　　　栁子厚
　子厚在唐憲宗時坐王叔文黨貶官永柳州幽困歴
　年不得還悔其年少氣鋭不識幾微不幸喪志失身
　以至此遂作閔生夢歸等賦其悔厲亦極矣
　　閔生賦
　　　賦也亦用比義葢纔有古義便與後代體不同
閔吾生之險阨兮紛喪志以逢尤氣沈鬱以杳眇兮涕
浪浪而常流膏液竭而枯居兮魄離散而逺遊言不信
而莫余白兮雖遑遑欲焉求合喙而隠志兮幽黙以待
盡為與世而斥繆兮固離披以顛隕騏驥之棄辱兮駑
駘以為騁𤣥虬蹶泥兮畏避鼃黽行不容之崢嶸兮質
魁(口賄/切)壘(磊/)而無所隠鱗介稿以横陸兮鴟嘯羣而厲
吻心沈抑以不舒兮形低摧以自愍肆余目於湘流兮
望九疑之垠垠波淫溢以不返兮蒼梧鬱其蜚雲重華
幽而野死兮世莫得其偽真屈子之悁微兮執危辭以
赴淵古固有此極憤兮矧吾生之藐艱列往則以考已
兮指斗極以自陳登髙巖而企踵兮瞻故邦之殷轔山
水浩以蔽虧兮路蓊勃以揚氛空廬頽而不理兮翳丘
木之榛榛塊窮老以淪放兮匪魑魅吾誰隣仲尼之不
惑兮有垂訓之謨言孟軻四十乃始持心兮猶希勇乎
黝賁顧余質愚而齒减兮宜觸禍以阽(炎/)身知徙善而
革非兮又何懼乎今之人噫禹績之勤備兮曽莫理夫
茲川殷周之廓大兮南不盡夫衡山余囚楚越之交極
兮邈離絶乎其原壤汙潦以墳洳兮蒸沸熱而恒昏戲
鳬鸛於中庭兮蒹葭生於堂筵雄虺蓄形於木杪兮短
狐伺累於深淵仰矜危而俯慄兮弭日夜之拳攣慮吾
生之莫保兮忝代德之元醇孰眇軀之可愛兮竊有繼
乎古先明神之不欺余兮庶激烈而有聞冀後害之無
辱兮匪徒葢乎曩愆
　　夢歸賦
　　　賦也中含諷與怨意其有得於變風之餘者中
　　　間意思全是就離騷中脱出
罹擯斥以窘束兮余惟夢之為歸精氣注以凝沍兮循
舊鄉而顧懐夕余寐于荒陬兮心慊慊而莫違質舒解
以自恣兮息愔翳而愈微歘騰踴而上浮兮俄滉瀁之
無依圓方混而不形兮顥純白之靡靡上茫茫而無星
辰兮下不見夫水陸若有鉥余以往路兮馭儗儗以回
復浮雲縱以直度兮云濟余乎西北風纚纚以驚耳兮
類行舟迅而不息洞然于以瀰漫兮虹蜺羅列而傾側
横衝飈以蕩擊兮忽中斷而迷惑靈幽漠以瀄汩兮進
怊悵而不得白日邈其中出兮隂霾離披以泮釋施岳
瀆以定位兮㸦(互/)參差之白黒崩騫上下以迴徨兮聊
按衍以自抑指故都以委墜兮瞰鄉閭以脩直原田蕪
穢兮崢嶸榛棘喬木摧解兮垣廬不飾山嵎嵎以岩立
兮水汩汩以漂激魂恍惘若有亡兮涕汪浪以隕軾類
曛黄之黔漠兮欲周流而無所極紛若喜而佁儗兮心
迴㸦以壅塞鐘鼓喤以戒旦兮陶去幽而開寤罾罻䝉
其復體兮孰云桎梏之不固精神之不可再兮余無蹈
夫歸路偉仲尼之聖德兮謂九夷之可居惟道大而無
所入兮猶流游乎曠野老􁎔遁而適戎兮指淳茫以縱
步䝉莊之恢怪兮寓大鵬而逺去茍逺適之若茲兮胡
為故國之為慕首丘之仁類兮斯君子之所譽鳥獸之
鳴號兮有動心而曲顧膠余哀之莫能捨兮雖判析而
不悟列茲夢以往復兮極明昏而告愬
　　　杜牧之
　牧之為舉子時崔郾試進士東都吳武陵謂郾曰君
　方為天子求竒才敢獻所益因出阿房宫賦辭既警
　拔而武陵音吐鴻暢坐客大驚武陵請曰牧方試有
　司請以第一人處之郾謝已得其人至第五郾未對
　武陵勃然曰不爾宜以賦見還牧果異等
　　阿房宫賦
　　　賦也前半篇造句猶是賦後半篇議論俊發醒
　　　人心目自是一段好文字賦之本體恐不如此
　　　以至宋朝諸家之賦大抵皆用此格潘子真載
　　　曽南豐曰牧之賦宏壯巨麗馳騁上下累數百
　　　言至楚人一炬可憐焦土其論盛衰之變判於
　　　此然南豐亦只論其賦之文而未及論其賦之
　　　體后山談叢云曽子固短於韻語若韻語是其
　　　所短則其以文論賦而不以賦論賦毋怪焉
六王畢四海一蜀山兀阿房出覆壓三百餘里隔離天
日驪山北構而西折直走咸陽二川溶溶流入宫墻五
步一樓十步一閣廓腰縵迴簷牙髙啄各抱地勢鈎心
鬭角盤盤焉囷囷焉蜂房水渦矗不知其幾千萬落長
橋卧波未雩何龍複道行空不霽何虹髙低㝠迷不
知西東歌臺暖響春光融融舞殿冷袖風雨凄凄一日之
内一宫之間而氣候不齊妃嬪媵嬙王子王孫辭樓下
殿輦來于秦朝歌暮弦為秦宫人明星熒熒開粧鏡也
緑雲擾擾梳曉鬟也渭流漲膩棄脂水也煙斜霧横焚
椒蘭也雷霆乍驚宫車過也轆轆逺聽杳不知其所之
也一肌一容盡態極妍縵立逺視而望幸焉有不得見
者三十六年燕趙之收藏韓魏之經營齊楚之精英幾
世幾年收掠其人倚叠如山一旦有不能輸來其間鼎
鐺玉石金瑰珠礫棄擲迤邐秦人視之亦不甚惜嗟乎
一人之心千萬人之心也秦愛紛奢人亦念其家奈何
取之盡錙銖用之如泥沙使負棟之柱多於南畝之農
夫架梁之椽多於機上之工女釘頭磷磷多於在庾之
粟粒瓦縫參差多於周身之帛縷直欄横檻多於九土
之城墎管弦嘔啞多於市人之言語使天下之人不敢
言而敢怒獨夫之心日益驕固戍卒呌函谷舉楚人一
炬可憐焦土嗚呼滅六國者六國也非秦也族秦者秦
也非天下也嗟夫使六國各愛其人則足以拒秦秦復
愛六國之人則遞三世可至萬世而為君誰得而族滅
也秦人不暇自哀而使後人哀之後人哀之而不鑒之
是使後人而復哀後人也
　
　
　
　
　
　
　
　
　古賦辯體巻七
欽定四庫全書
　古賦辯體巻八
　　　　　　　　　　　　元　祝堯　撰
　　宋體
　王荆公評文章嘗先體製觀蘇子瞻醉白堂記曰韓
　白優劣論爾后山云退之作記記其事爾今之記乃
　論也少游謂醉翁亭記亦用賦體范文正公岳陽樓
　記用對句説景尹師魯曰傳竒體爾宋時名公於文
　章必辯體此誠古今的論然宋之古賦往往以文為
　體則未見其有辯其失者晦翁云東漢文章漸趍對
　偶漢末以後只做屬對文字韓文公盡掃去方成古
　文當時信他者少亦變不盡及歐公一向變了亦有
　欲變而不能者所以做古文自是古文四六自是四
　六却不衮雜后山又云宋初士大夫例能四六楊文
　公筆力豪贍體亦多變而不脱唐末五代之氣喜用
　方語以切對為工乃進士賦體爾歐陽少師始以文
　體為對屬愚攷唐宋間文章其弊有二曰俳體曰文
　體為方語而切對者此俳體也自漢至隋文人率用
　之中間變而為雙闗體為四六體為聲律體至唐而
　變深至宋而變極進士賦體又其甚焉源逺根深塞
　之非易晦翁又謂文章到歐陽曽蘇方是暢然所謂
　欲變不能者豈特四六也哉后山謂歐公以文體為
　四六但四六對屬之文也可以文體為之至於賦若以
　文體為之則專尚於理而遂畧於辭昩於情矣俳律
　卑淺固可去議論俊發亦可尚而風之優柔比興
　之假託雅頌之形容皆不復兼矣非特此也賦之本
　義當直述其事何嘗專以論理為體邪以論理為體
　則是一片之文但押幾箇韻爾賦於何有今觀秋聲
　赤壁等賦以文視之誠非古今所及若以賦論之恐
　坊雷大使舞劍終非本色學者當以荆公尹公少游
　等語為法其曰論體賦體傳竒體既皆非記之體則
　文體又果可為賦體乎本以惡俳終以成文舍髙就
　下俳固可惡矯枉過正文亦非宜俳以方為體專求
　於辭之工文以圓為體專求於理之當殊不知專求
　辭之工而不求於情工則工矣若求夫言之不足與
　咏歌嗟嘆等義有乎否也專求理之當而不求於
　辭當則當矣若求夫情動於中與手舞足蹈等義有
　乎否也故欲求賦體於古者必先求之於情則不刋
　之言自然於胸中流出辭不求工而自工又何假於俳
　無邪之思自然於筆下發之理不求當而自當又何
　假於文胸中有成思筆下無費辭以樂而賦則讀者
　躍然而喜以怨而賦則讀者愀然以吁以怒而賦則
　令人欲按劍而起以哀而賦則令人欲掩袂以泣動
　盪乎天機感發乎人心而兼出於風比興雅頌之義
　焉然後得賦之正體而合賦之本義茍為不然雖能
　脱於對語之俳而不自知又入於散語之文渡江前
　後人能龍斷聲律盛行賦格賦範賦選粹辯論體格
　其書甚衆至於古賦之學既非上所好又非下所習
　人鮮為之就使或為多出於閒居暇日以翰墨娛戲
　者或惡近律之俳則遂趍於文或惡有韻之文則又
　雜於俳二體衮雜迄無定向人亦不復致辨近年選
　場以古賦取士昔者無用今則有用矣嘗攷春秋之
　時覘國盛衰别人賢否每於公卿大夫士所賦知之愚
　不知今之賦者其將承累代之積弊嚘啾咿嚶而使
　天醜其行邪抑將侈太平之極觀和其聲而鳴國
　家之盛邪則是賦也非特足以見能者之材知而
　亦有闗吾國之輕重學者可不自勉嗟夫誰謂華髙
　企其齊而古體髙乎哉誰謂河廣一葦航之古體逺
　乎哉慎勿以無田甫田維莠驕驕之心以自阻
　　　宋子京
　　圎丘賦
　　　賦也雖規規模倣然語極工麗猶是强追古躅
　　　者若視當時五鳳樓等作則又淺陋於此矣葢
　　　宋賦雖稍脱俳律又有文體之弊精於義理而
　　　逺於情性絶難得近古者
若夫天地之區既奥而腴王者所以作京焉神明之陋
匪攻而築上帝所以定位焉我朝之擁奎運也譏函鎬
保界之陋鄙周雒河瀯之淵乃据梁之芒芒偵河之渾
渾畫邦之千里于以宅天子之尊然後翼翼乾乾作邦
孚先禘其祖之所自出兮遂有事乎昊天占國南之七
里得髙丘之崛然自乾㝢之初闢保坤靈而不遷藏偉
兆於遐葉震元符於茲年此烈祖所以裒神之對神宗
所以旅物之蠲真考之所陟降丕后之所周旋藹列聖
以蒸衎總萬靈而賔筵翕降鑒之厚福焯巍巍而亡原
則晉考上乎委粟漢肸飾乎甘泉曽不得望我末光絶
炎况並駈而齊肩哉敢問圓丘之狀其何如矣廣矣大
矣畧可詳矣上崔嵬以鬱律兮外博敞而神麗遡朱鳥
以髙蟠兮槩瑶魁而邪峙休氣回復乎其椒兮榮泉滋
滲乎其趾魑魅不若冺伏於其逺兮神明肅然離衞乎
其邇於是攘之辟之其菑其翳脩之平之其坎其畷上
三垓以積髙外四門而疏陛列道糊頳重營界紫無縮
板以作勞不藉罽而昭侈因天質之自然非人力之攸
致崒兮似髙山之在周邦截焉若隆睢之在汾澨及夫
涓日肇祀于郊之宫陶匏尚質金石有容璧奠褥以蒼
蒼兮鼎歊雲而隆隆百神服食曼衍乎坎間兮有司守
燎粲爛乎壝中穆穆天子相維辟公咸盛氣以强力相
升降兮穹崇披大紫之莫莫招翠黄之麗麗合蕭薌於
欽紫曳髙煙乎璇穹塞天淵以隤祉奮光明於亡窮踆
乎已事罔不有恭若乃自内出者無匹不行自外至者
無主不止故我率乎祖而推本正乎位而升配使禮動
乎上則神饗樂交乎下而人喜畢九州以獻力罄一純
以盡意君子觀天下之物無以稱其德所以因天事天
取至誠之為貴則斯丘也實國家集福之清場事神之
寶畤國聽之所憑厚靈心之所翔㑹駐魄寶於飈歘賁
皇圖之方志彼草樓列仙之館像設梵王之廬豚蹄種
祠之託鱗長九淵之居皆祠官之細祀族之餘尚且落
成者鼔吻而極歡乞靈者舐筆而爭書叛宣父以語怪
溺丘明而好巫獨圜丘歸而遺美寧儒者佁僅而未之
思歟遂作頌曰屹圓壇赫昭昭大盤盤兮君之升帝是
饗鞏而安兮禮無違福不回委如山兮聖繼聖萬斯年
長監觀兮
　　　歐陽永叔
　晦翁云宋朝文明之盛前世莫及自歐陽文忠公南豐
　曽公與眉山蘇公三人相繼迭起以其文擅名當世
　傑然自為一代之文獨於楚人之賦有未數數然
　者愚按此言則宋朝古賦可知矣
　　秋聲賦
　　　此等賦實自卜居漁父篇來迨宋玉賦風與大
　　　言小言等其體遂盛然賦之本體猶存及子雲
　　　長楊純用議論説理遂失賦本真歐公專以此
　　　為宗其賦全是文體以掃積代俳律之弊然於
　　　三百五篇吟咏情性之流風逺矣后山談叢云
　　　歐陽永叔不能賦其謂不能者不能進士律賦
　　　爾抑不能風所謂賦耶迂齋云此賦模寫工轉
　　　折妙悲壯頓挫無一字塵涴自是文中著翹者
歐陽子方夜讀書聞有聲自西南來者悚然而聽之曰
異哉初淅瀝以蕭颯忽奔騰而砰􁀙如波濤夜驚風雨
驟至其觸於物也鏦鏦錚錚金鐵皆鳴又如赴敵之兵
銜枚疾走不聞號令但聞人馬之行聲予謂童子此何
聲也汝出視之童子曰星月皎潔明河在天四無人聲
聲在樹間予曰噫嘻悲哉此秋聲也胡為而來哉葢夫
秋之為狀也其色慘淡煙霏雲斂其容清明天髙日晶
其氣慄烈砭人肌骨其意蕭條山川寂寥故其為聲也
凄凄切切呼號奮發豐草緑縟而爭茂佳木蔥蘢而可
悦草拂之而色變木遭之而葉脱其所以摧敗零落者
乃一氣之餘烈夫秋刑官也於時為隂又兵象也於行
為金是謂天地之義氣常以肅殺而為心天之於物春
生秋實故其在樂也商聲主西方之音夷則為七月之
律商傷也物既老而悲傷夷戮也物過盛而當殺嗟夫
草木無情有時飄零人為動物為物之靈百憂感其心
萬事勞其形有動於中必揺其精而况思其力之所不
及憂其智之所不能宜其渥然丹者為槁木黟然黒者
為星星奈何非金石之質欲與草木而爭榮念誰為之
戕賊亦何恨乎秋聲童子莫對垂頭而睡但聞四壁蟲
聲唧唧如助予之嘆息
　　　蘇東坡
　晦翁云公自蜀而東道出屈原祠下嘗為之賦以詆
　揚雄而申原志然亦不專用楚語其輯之辭為有發
　於原之心而其詞氣亦若有㝠㑹者眺補之云曹操
　氣吞宇宙樓船泛江以為遂無吳矣而周瑜黄葢一
　炬以焚之公謫黄岡數遊赤壁下葢忘意於世矣觀
　江濤涌汹慨然懐古猶壯瑜事而賦之云
　　屈原廟賦
　　　賦也雖不規規於楚辭之步驟中間描寫原心
　　　如親見之末意更髙真能發前人所未發
浮扁舟以適楚兮過屈原之遺宫覽江上之重山兮曰惟
子之故鄉伊昔放逐兮渡江濤而南遷去家千里兮生
無所歸而死無以為噴悲夫人固有一死兮處死之為
難徘徊江上欲去而未决兮俯千仞之驚湍賦懐沙以
自傷兮嗟子獨何以為心忽終章之慘烈兮逝將去此
而沈吟吾豈不然髙舉以逺遊兮又豈不能退黙而深
居獨嗷嗷其怨慕兮恐君臣之愈疏生既不能力爭而
强諫兮死猶冀其感發而改行茍宗國之顛覆兮吾亦
何愛於久生託江神以告寃兮馮夷導余以上訴歴九闗
而見帝兮帝亦悲傷而不能救懐瑾佩蘭而無所歸兮
獨惸惸乎中浦峽山髙兮崔嵬故居廢兮行人哀子
孫散兮安在况復見兮髙臺自子之逝今千載兮世愈
狹而難存賢者畏譏而改度兮隨俗變化斵方以為圓
黽勉於亂世而不能去兮又或為之臣佐變丹青於玉
瑩兮彼乃謂子為非智惟髙節之不可企及兮宜夫人
之不吾與違國去俗而不顧兮豈不足以免於後世嗚
呼君子之道豈必全兮全身逺害亦或然兮嗟子區區
獨為其難兮雖不適中要以為賢兮夫我何悲子所安
兮
　　前赤壁賦
　　　中間賦景物處俊爽之甚謝叠山云此賦學莊
　　　騷文法無一句與莊騷相似非超然之才絶倫
　　　之識不能為也瀟灑神竒出塵絶俗如垂雲御
　　　風而立乎九霄之上俯視六合何物茫茫非惟
　　　不挂之齒牙間亦不足以入其靈臺丹府也
壬戌之秋七月既望蘇子與客泛舟遊於赤壁之下清
風徐來水波不興舉酒屬客誦明月之詩歌窈窕之章
少焉月出於東山之上徘徊於斗牛之間白露横江水
光接天縱一葦之所如凌萬頃之茫然浩浩乎如憑虚
御風不知其所止飄飄乎如遺世獨立羽化而登仙於
是飲酒樂甚扣舷而歌之歌曰桂櫂兮蘭槳擊空明兮
泝流光渺渺兮予懐望美人兮天一方客有吹洞簫者
倚歌而和之其聲嗚嗚然如怨如慕如泣如訴餘音嫋
嫋不絶如縷舞幽壑之潜蛟泣孤舟之嫠婦蘇子愀然
正襟危坐而問客曰何為其然也客曰月明星稀烏鵲
南飛此非曹孟德之詩乎西望夏口東望武昌山川相
繆鬱乎蒼蒼此非孟德之困於周郎者乎方其破荆州
下江陵順流而東也舳艫千里旌旗蔽空釃酒臨江横
槊賦詩固一世之雄也而今安在哉况吾與子漁樵於
江渚之上侣魚鰕而友麋鹿駕一葉之扁舟舉匏樽以
相屬寄蜉蝣於天地渺滄海之一粟哀吾生之須臾羨
長江之無窮挾飛仙以遨遊抱明月而長終知不可乎
驟得託遺響於悲風蘇子曰客亦知夫水與月乎逝者
如斯而未嘗往也盈虚者如彼而卒莫消長也葢自其
變者而觀之則天地曽不能以一瞬自其不變者而觀
之則物與我皆無盡也而又何羨乎且夫天地之間物
各有主茍非吾之所有雖一毫而莫取惟江上之清風
與山間之明月耳得之而為聲目遇之而成色取之無
禁用之不竭是造物者之無盡藏也而吾與子之所共
適客喜而笑洗盞更酌肴核既盡杯盤狼藉相與枕藉
乎舟中不知東方之既白
　　後赤壁賦
　　　篇中如人影在地仰見明月及江流有聲斷岸
　　　千尺山髙月小水落石出等句更是賦景物妙
　　　處
是嵗十月既望步自雪堂將歸于臨臯二客從予過黄
泥之坂霜露既降木葉盡脱人影在地仰見明月顧而
樂之行歌相答已而歎曰有客無酒有酒無肴月白風
清如此良夜何客曰今者薄暮舉網得魚巨口細鱗狀
似松江之鱸顧安所得酒乎歸而謀諸婦婦曰我有斗
酒藏之久矣以待子不時之需於是攜酒與魚復遊於
赤壁之下江流有聲斷岸千尺山髙月小水落石出曽
日月之幾何而江山不可復識矣予乃攝衣而上履巉
岩披䝉茸踞虎豹登虬龍攀栖鶻之危巢俯馮夷之幽
宫葢二客不能從焉劃然長嘯草木震動山鳴谷應風
起水涌予亦悄然而悲肅然而恐凜乎其不可留也反
而登舟放乎中流聽其所止而休焉時夜將半四顧寂
寥適有孤鶴横江東來翅如車輪𤣥裳縞衣戞然長鳴
掠予舟而西也須臾客去予亦就睡夢一道士羽衣翩
􁭧過林臯之下揖余而言曰赤壁之遊樂乎問其姓名
俛而不答嗚呼噫嘻我知之矣疇昔之夜飛鳴而過我
者非子也耶道士顧笑予亦驚悟開戸視之不見其處
　　　蘇子由
　公嘗與兄子瞻同出屈祠而並賦愚謂大蘇之賦如
　危峯特立有嶄然之勢小蘇之賦如深溟不測有淵
　然之光又子由黄樓賦畧序云熈寧十年七月河決
　澶淵水及彭城下余兄子瞻適為守為水備自戊戌
　至九月戊申水及城二丈八尺子瞻廬城上調急夫
　發禁卒以從事以身率之與城存亡水既涸子瞻曰
　不可使徐人重被其害乃増築徐城即城之東門為
　大樓焉堊以黄土曰土實勝水轍登斯樓弔水之遺
　迹乃作黄樓賦東坡嘗曰子由之文實勝僕而世俗
　不知反以為不如葢子由為人不願人知故其文似
　其為人及作黄樓賦乃稍自震厲若欲以警憒憒者
　便以為僕代作此殆見吾善者機也
　　屈原廟賦
　　　賦而雜出於風比興之義反覆優柔沈著痛快
　　　以古意而為古辭何患不古
凄凉兮秭歸寂寞兮屈氏楚之孫兮原之子位直逺兮
誰復似宛有廟兮江之浦予來斯兮酌以酒吁嗟神兮
生何􁁉九疑隂兮湘之涘鼓桂棹兮蘭為舟横中流兮
風鳴厲忽自溺兮曠何求野莽莽兮舜之丘舜之墻兮
繚九州中有長隧兮可駕以遊揉玉以為輪兮斵冰以
為輈柏翳俯以御馬兮臯陶為余驂乗慘然愍予之强
死兮泫然涕下而不禁道予以登夫重丘兮紛古人其
若林牾百夷以太息兮焦衍為余而歔欷古固有是兮
余又何怪乎當今獨有謂予之不然兮夫豈栁下之展
禽彼其所處之不同兮又安可以謗予抱闗而擊柝兮
予豈責以必死宗國隕而不救兮夫余舍是安去予將
質以重華兮蹇將語而出涕予豈如彼婦兮夫不仁而
出訴慘黙黙予何言兮使重華之自為處予惟樂夫揖
讓兮坦平夷而無憂朝而從之遊兮顧予使予昌言言
出而無忌兮暮還處以燕安嗟平生之所好兮既死而
後能然彼鄉之人兮夫孰知余此歡忽反顧以千載兮
喟故宫之頽垣
　　黄樓賦
　　　賦也雖不及他義然無當時文體之病嘗謂自
　　　漢以來賦者知賦之當麗而不知賦之當則自
　　　宋以來賦者雖知賦之當則而又不知賦之當
　　　麗故各墮於一偏正所謂矯枉過正者也此篇
　　　却有麗則意思
子瞻與客遊於黄樓之上客仰而望俯而嘆曰噫嘻殆
哉在漢元光河決瓠子騰蹙鉅野衍溢淮泗梁楚受害
二十餘年下者為汙澤上者為沮洳民為魚鼈郡縣無
所天子封祀泰山徜徉東方哀民之無辜流死不藏使
公卿負薪以塞宣房瓠子之歌至今傷之嗟惟此邦俯
仰千載河東傾而南洩蹈漢世之遺害包原隰而為一
窺吾墉之摧敗吕梁齟齬横絶乎其前四山連屬合圍
乎其外水洄洑而不進環孤城以為海舞魚龍於隍壑
閱帆檣於睥睨方飄風之迅發震鞞鼓之驚駭誠蟻穴之
不救分閭閻之横潰幸冬日之既迫水泉縮而自退棲
流枿於喬木遺枯蚌於水裔聽澶淵之奏功非天意
吾誰賴今我與公冠冕裳衣設几布筵斗酒相屬飲酣
樂作開口而笑夫豈偶然也哉子瞻曰今夫安於樂者
不知樂之為樂也必涉於害者而後知之吾嘗與子憑
茲樓以四顧覽天宇之宏大繚青山以為城引長河而
為帶林臯衍其如席桑麻蔚乎斾斾畫阡陌之縱横分
園廬之向背放田漁於江浦散牛羊於煙際清風時起
微雲霮䨴山川開闔蒼莽千里東望則連山參差與水
偕馳羣石傾奔絶流而西百步湧波舟楫紛披魚鼈顛
沛没人所嬉聲崩震雷城堞為危南望則戲馬之臺巨
佛之峯巋乎特起下窺城中樓觀翺翔嵬峩相重激水
既平渺莽浮空駢洲接浦下與淮通西望則山斷為玦
傷心極目麥熟禾秀離離滿隰飛鴻羣往白鳥孤没横
煙澹蕩俯見落日北望則泗水湠漫古汴入焉滙為濤淵
蛟龍所蟠古木蔽空烏鳥號呼賈客連檣聯絡城隅
送夕陽之西盡導明月之東出金鉦薄於青嶂隂氛為
之辟易窺人寰而直上委餘彩於沙磧激飛楹而入戸
使人體寒而戰慄息汹汹於羣動聽淵流之蕩潏可以
起舞相命一飲千石遺棄憂患超然自得且子獨不見
夫昔之居此者乎前則項籍劉備後則光弼建封戰馬
成羣猛士成林振臂長嘯風動雲興朱閣青樓舞女歌
童勢窮力竭化為虚空山髙水深草生故墟葢將問其
遺老既已灰滅而無餘矣故吾將與子弔古人之既逝
閔河決於疇昔知變化之無在付杯酒以終日於是衆
客釋然而笑頽然既醉河傾月墮攜扶而出
　　超然臺賦
　　　賦也語亦精其宋之近古者歟
東海之濵日光所先巋髙臺之凌空溢晨景之潔鮮幸
氛翳之收霽兮逮朋友之燕間舒堙鬱以延望兮放逺
目於山川設金罍與玉斚兮清醪絜其如泉奏絲竹之
憤怨兮聲激越而眇綿下仰望而不聞兮微風過而激天
曽陟降之幾何兮棄溷濁乎人間倚軒楹以長嘯兮
袂輕舉而飛翻極千里於一瞬兮寄無盡於雲煙前陵
阜之汹湧兮後平野之湠漫喬木蔚其蓁蓁兮興亡忽
乎滿前懐故國於天末兮限東西之路艱飛鴻往而莫
及兮落日耿其夕躔嗟人生之漂淫兮寄流枿於海壖
茍所遇而皆得兮遑既擇而後安彼世俗之私已兮每
自予於曲全中變潰而失故兮有驚悼而涕瀾誠達觀
之無不可兮又何有於憂患顧遊宦之迫隘兮常勤
苦以終年盍求樂於醉兮滅膏火之焚煎雖晝日其猶
未足兮竢明乎林端紛既醉而相命兮霜凝磴而跰􁗎
馬躑躅而號鳴兮左右翼而不能鞍各雲散於城邑兮
徂清夜之既䦨惟所往之樂易兮此其所以為超然者
耶
　　　蘇叔黨
　叔黨以文章馳名時號小東坡嘗隨侍東坡過嶺作
　颶風賦颶風者具四方之風也嶺南有颶風每作時
　雞犬為之不寧
　　颶風賦
　　　小坡此賦尤為人膾炙若夫文體之弊乃當時
　　　所尚然此賦前半篇猶是賦若其思子臺賦則
　　　自首至尾有韻之論爾文意固不害其為精妙
　　　而去六義之賦逺矣
仲秋之夕客有扣門指雲物而告余曰海氛甚惡非祲
非祥斷霓飲海而北指赤雲夾日而南翔此颶之漸也
子盍備之語未卒庭户肅然槁葉蔌蔌驚鳥疾呼怖獸
辟易忽野馬之決驟矯退風之六鷁襲土囊之暴怒掠
衆竅之叱吸予乃入室而坐斂衽變色客曰未也此颶
之先驅爾少焉排戸破牖殞瓦擗屋礧擊巨石揉拔喬
木勢翻渤澥響振坤軸疑屏翳之赫怒執陽侯而將戮
鼓千尺之濤瀾襄百仞之陵谷吞泥沙於一巻落崩崖
於再觸列萬馬而並騖㑹千車而爭逐虎豹讋駭鯨鯢
奔蹙類鉅鹿之戰殷聲呼之動地似昆陽之役舉百萬
於一蹶予亦為之股慄毛聳索氣側足夜拊榻而九徙
晝命龜而三卜葢三日而後息也父老來唁酒漿羅列
勞來僮僕懼定而悦理草木之既偃輯軒檻之巳折補
茅茨之罅漏塞墻垣之頽闕已而山林寂然海波不興
動者自止鳴者自停湛天宇之蒼蒼流孤月之熒熒忽
悟且歎莫知所營嗚呼小大出於相形憂喜因於所遇
昔之飄然若為巨邪吹萬不同果足怖邪蟻之縁也噓
則墜蚋之集也呵則舉夫噓呵曽不足以振物而施之
二蟲則甚懼鵬水擊而三千搏扶揺而九萬彼視吾之
惴慄亦爾汝之相莞均大塊之噫氣奚巨細之足辨陋
耳目之不廣為外物之所變且夫萬象起滅衆怪耀眩
求髣髴之過目視空中之飛電則向之所謂可懼者實
邪虚邪惜吾知之晚也
　　　黄山谷
　山谷長於詩而尤以楚辭自喜然不詩若者以其大
　有意於竒也晦翁云古人文章大率只是平説而意
　自長如離騷只是平白説去自是好後來黄魯直恁
　地著氣力做只是不好
　　悼往賦
　　　賦也起二句有比義中間發乎情有風義山谷
　　　諸賦中此篇猶有意味他如江西道院休亭煎
　　　茶等賦不似賦體只是有韻之銘賛如此類例
　　　不復録
西風悲兮敗葉索索照陳根兮秋日將落彷彿兮夢與
神遇顧瞻九原兮豈其可作我有悲秋之羽蟲兮自傷
時去物改擁舊柯而孤吟四郊莽蒼聲斷裂兮久而不
勝其歎音生平之梗概兮欲蕭蕭而去眼將絶之言語
兮忽歴歴而經心謂逝者有知兮何喜而棄此去也謂
逝者無知兮誰職為此夢也憑須臾之不可再得兮哀
此言之不余聽回廊窈窕月皓白兮無曩時之履聲擥
平生之餘製兮香澤其猶未沬雖飄飄其日敗兮吾不
忍改此佩愁甍甍其中余兮如醳酒之不化􁪖别離之
幾時兮誰與夏日冬夜自我先兮一無窮在我後兮亦
一無窮六七十便了一生兮何異木末之有狂風待外
物而造適兮固不若放之自得之場彼莊生之一缶兮
亦何異荀氏之神傷吾固知藏於天者至精交於物者
甚粗飲泣為昏瞳之媒幽憂為白髪之母憂來泣下不
可安排兮如孟津之捧土彼寒暑之寖化兮天地尚不
能以朝暮目焭焭而不寐兮夜亹亹而過中雖來者猶
不可待兮恐不及當時之從容
　　　秦少游
　東坡作黄樓時少游客彭城樓成因使賦之
　　黄樓賦
　　　賦也子由黄樓賦其漢賦之流與少游黄樓賦
　　　楚辭之流與
惟黄樓之瓌瑋兮冠雉堞之左方挾光晷以横出兮干
雲氣而上征既要眇以有度兮又洞達而無旁斥丹艧
而不御兮爰取法於中央列千山而環峙兮交二水而
旁奔岡陵奮其攫拏兮谿谷効其吐吞覽形勢之四塞
兮識諸雄之所存意天作以遺公兮慰平日之憂勤繄
夫河之初決兮狂流漫而稽天御扶揺以東下兮紛萬
馬而爭前象罔出而侮人兮螭蜃過而垂涎微精神之
所貫兮幾孤墉之不全偷朝夕以昧逺兮固前識之所
羞慮異日之或然兮復壓之以茲樓時不可以驟得兮
姑從容而浮游儻登臨之信美兮又何必乎故丘觴客
醪以為壽兮旅殽核以為儀儼雲霄以趍侍兮笑言樂
而忘時發哀彈與豪吹兮飛鳴起而參差恨所思之遲
暮兮綴明月而成詞噫故變之相詭兮猶傳馬之更馳
昔何負而遑遽兮今何暇而遨嬉豈造物之莫詔兮惟
元元之自貽將苦逸之有數兮疇工拙之能為韙哲人
之知其故兮蹈夷險而皆宜視蚊蚋之過前兮曽不介
乎心思正余冠之崔嵬兮服儒佩之焜煌從公於樓兮
聊裴回以相羊
　　湯泉賦
　　　賦也雖全是賦體而其體猶近古但其中衆體
　　　衮雜故不能純乎古
大江之濵東城之野有泉出焉直回峯負深谷分埓引
源迤邐相屬晨夜有聲涵雲注玉薄為虎鬚洑為魚目
鱗介莫潛遇者斯浴此何水也哉野老告余曰泓泓涓
涓莫虞嵗年不火而燠其名湯泉嗚呼豈非熒惑蒞於
上耶燭龍隠於中耶旁通咸池日御之所經耶幽精沈
魄償其負耶丹砂硫黄金石之氣酷烈之所激邪德有
常仁惠公而浹寒凝海兮不氷旱焦山兮不竭或其燥
濕外干精氣散越膚革瘡瘍憊筋淫血欣節泊之蹔游
恍幽憂之水脱以沐則髪澤以頮則膚悦其羨流冗浸
捐棄於溝壑者猶能灌蔬稻之畦已牛馬之暍此又何
其然邪吾聞天下之水厥類實繁至於弱水儲隂投羽
必沈火井萃陽爛石灼金祥標醴泉病飲而瘳異紀滋
穴神瀵以流焦溪乏育蔓之飾沸潭謝聱耴之游其餘
酒墨所發膠鹽是滋啜懐千金飲狂一國衮玉乳以中
涵横金絲而徑度詭品謬名紛莫為數或受命於元精
亦各私其所遇若夫匡廬汝水之旁尉氏驪山之下煙
飛掩褥王孫烏隼之所娛金穴椒房專寵靡曼之所占
則湯泉之中又有顯晦者焉野老忻然而笑曰善乎齊
給之士曳杖而去行歌於途曰畢沸兮滂沱奮此泉兮
被山阿吾惟灌沐兮不知其他
　　　張文潜
　文潜與山谷少游眺補之同出於蘇門時號為蘇門
　四學士
　　病暑賦
　　　賦也全用招魂大招意脉鄰於騷人之賦矣張
　　　子平四愁詩亦用此體
吾將東走於泰山兮履崔嵬之髙峯䕃白雲之揺曳兮
聽石溜之玲瓏松林仰不見白日隂壑慘慘多悲風邈
哉不可以坐致兮安得仙人之術解化如飛蓬吾將西
登乎崑崙兮出於九州之外覽星辰之浮没視日月之
隠晦披閶闔之清風飲黄流之巨派羽翰不可以挿余
之兩腋兮畏舉身而下墜既欲泛乎南溟兮瘴毒流膏
而鑠骨何異避喧之趍市兮又如惡影之就日又欲臨
乎北荒兮飛雪層氷之所聚鬼方窮髪無人迹兮乃龍
蛇之雜處四方上下皆不得以往兮顧此大熱吾不知
夫所逃萬物並生於天地豈余身之獨遭任寒暑之自
然兮成嵗功而不勞惟衰病之不堪兮譬燎枯而灼焦
矧空廬之湫卑兮甚龜蝸之跼縮飛蚊幸余之露坐兮
壁蝎伺余之入屋賴有客之哀余兮贈端石與蘄竹得
飽食以安寢兮瑩枕氷而簟玉知其無可奈何而安之
兮乃聖賢之髙躅惟㝠心以息慮兮庶可忘於煩酷
　　大禮慶成賦
　　　賦而雜出於雅頌其間多步驟相如子雲孟堅
　　　諸作脱其意而異其辭初不拘於架屋下之屋
　　　樓上之樓者也中間化腐為竒處正可學後學
　　　知此則謝朝華於已披啟夕秀於未振何患語
　　　言之陳腐哉若曰傷於精刻則荀卿諸賦已然
　　　此何必議
維宋六世壬申仲冬將有事於南郊於是天子乃翳青
雲之屋乗雕玉之輿應龍受轡招揺翼輈建虹霓之修
竿兮颺彗星之飛斿太一執節以先驅兮二十八星拱
手布武經營而周流貔貅六師雷霆萬乗初海立以雲湧
忽山峙而川靜葢天子粹然玉潤健然天運望宫門而
動色顧執策而命進惟烜赫之靈源兮實鼻祖於神明
覽光德而來降兮館玉宇之嚴清張咸英之廣樂備干
籥之盛舞景光交徹鸞鶴來下神嬉靈豫醉爵飽俎翼
翼清廟觀德之宫七聖在天時降于宗時降于宗世有
哲孫豈弟無疆惠我文人瞻祖祐而念功兮顧禰室而
感親聖孝油然發中在位望而含辛霽陽告旦祥飈掠
塵從我髦士來祗精禋御史肅吏司馬飾兵既逶逶遲
遲雲流而日行兮又汹汹業業海運而天星靈旗洪斾
翕赫歘霍兮攫拏龍虎而亂鯤鵬雄驁憺威而震伏兮
柔良化禮而肅清弛威弧戢矢戈兮固已熄滅蚩尤而
折攙搶執飛亷圍商羊屬之有司兮羲和磨刮盡獻其
光明葢傾都空閭翹首踜足俯窺履綦傍峴佩玉者忽
焉不知手之加額口之成祝也於是背都城望帷宫郊
坰坦其迤遞兮場圃既寒而畢功頽青雲以連屬粲虹
霓之經緯紫微下屬於兩觀勾陳錯施於萬雉扶顛之
神仰立而拱翔德之龍下抱而曳疑神變之歘成兮湧
九地而出峙連廡千柱廣殿萬閾飛甍鬭桷洞牖屹壁
酸股之隅眩目之極唐洛執算而莫計班倕操斤而自
惑者類非資材於斵漫而皆機杼之紡績也一室之用
足以温一家一宫之費何啻衣一國驚霆之蹕既震汹
壑之聲咸寂敞齊寝之靜深兮何清虚而邃密天子方
端而虚儼而一多儀未舉精意已塞甲夜始晦嚴鼓載
作飛斂走伏神讋鬼愕望舒騰精以燭霄兮𤣥㝠收威
而布德靈鼉五震軫車將中天子乃被衮執玉兮齋明
莊栗之誠動于進趨表于形容千燎具揚萬炬畢融上
揜熒惑旁爍燭龍近為朝陽逺為融風赫赫曦曦煌煌
輝輝列次之士野屯之師巋如酌醇而御兼衣黄流汪
洋璧玉照徹祥祲衡布協氣下浹音為樂和形為人悦
白質之獸簫聲之鳥烈披雜沓應奏而舞節陟降既周
燎煙始升奔星走虹奉璧薦牲豐隆奔馳而仰騖兮祝
融焜煌而上征開閶闔兮闢清都后帝燕兮百神愉圓
錫葢兮方獻輿岳輸固兮㝠効濡於是禮備樂成整車
而旋萬類環極端門闢天賞出千庾恩流百川北包大
壤南盡島蠻西越流沙東窮海壖令未脱口雷動風傳
野無窮人獄無宿愆破械解縲負帛囊錢車及其舍士
復其伍効伎呈才千鐃萬鼓天子舉酒以屬羣公咸曰
休天子之功系曰於穆聖皇建皇極兮嚴恭精禋帝來
格兮柔祗並立儼牲璧兮文祖右坐臨有赫兮於惟祖
宗有常則兮諱兵畏刑後貨食兮政有損益茲不易兮
帝則鑒之戩穀錫兮兢兢業業如一日兮三載一祀年
萬億兮
　　　洪舜俞
　　老圃賦
　　　賦也雖未免簇事然治擇精援引工亦得鮑謝
　　　之祖者也
嗟余生之剌乖甘偭密而即疏痛虺隤其倦游臝盤薄
乎閑居老既怯於山橋窮莫備乎澤曳坐閲相牛之經
閑抄種樹之書五十步兮野園數百步兮破廬一秃翁
以自樂羣癡兒而共鉏氷解寒袪霏開日舒濯濯我畦
瀏瀏我渠穉甲怒長鮮莢蔚扶涉熟成趣驩然忘劬翁
旋耡顧兒而言曰汝亦知夫世有遇不遇之蔬乎駑醪
施蓼蠯(排/)醢侑葅蔌蒲羞鼈食苽薦魚芥醬且胾蔥渫
且朐烈有桂椒滑有堇榆巳多乎燧人庖犧氏之初而
况織翠屠蘇殷紅氍毹淋漓觴斚轟豗鍾竽猩唇豹胎
之鼎素黿紫駞之厨始饞涎其趍新中便腹而厭餘於
是葷臊望風而引卻芳辛候色而應須擷翠苕於崑丘
掇瑶頴乎方壺蔗漿盛夏而凍合萍虀祁寒而暖敷行
以白玉奉之緑珠五侯鯖兮遜美天酥酡兮失腴此其遇
合不啻初識之機雲晚見之嚴徐也若乃巖壑棲遲
竹屋槿籬蓴擅場於秋風空結鱸魚之思韭爭長於春
雨未辨黄梁之炊荻生而河豚上橙熟而蟹螯肥指雖
動而莫訓腹不負其幾希已而凌寒采薇近陽刈葵袪
萱堂背擔芹澗湄鑱黄獨之雪苗筐白薤之露㽔茗蘼
蕪以滌煩醪枸杞而補羸冷淘煮兮槐茁餫飩斫兮虀
滋泫膏硎兮雹突飫糞火兮蹲鴟酣糟紫薑之掌沐醯
青蔯之絲雲蒸罌粟之乳濤洶胡牀之麋輪囷鵝鴨之
瓠鬱屈龍蛇之芝婆娑熊蟠之菘䰐鬖虬髯之菭鱭朶
子兮椶魚鼈解裙兮樹雞竹競綳兮稚子蕨初拳兮小
兒以至大華之藕黄河之菇婆羅之波稜大宛之苜蓿
南越之鹿角江東之耑蹄與夫蜀之雞蘇龍鶴栮脯加
皮名器紛綸色光陸離性異温凉氣分王衰芼擇加精
調胹得宜香聞爽心味適解眉有舉按之接敬無轑釡
之見欺芬芬苾苾雜陳更進可以甦文園之渴療首陽
之饑彼其石芥老而逾勁苦笋少而已竒蔊有拂士之
風菊抱幽人之姿回視蔓菁隨地而易質薯蕷視人而
變形曽不滿乎一嗤矧肯數乎惡苣邪蒿薫蒜而穢荽
然是蔬也進不榮於珥貂鳴玉之齒退不豪乎洒削胃
脯之頥煙雲歕薄乎夜讀之吻風露簸蕩乎朝吟之脾
與齋鉢其爭道食方丈乎何期其不遇可知已兒拱而
前其然豈然諸葛以姓行元脩以字傳玉糝得坡老而
重銀笳為涪翁而妍與其見賞於肉食之鄙孰若托名
於悴茄之賢葢窮患姱名之不立而不患併日之食粥
達患幼學之不能行而不患一箸之萬錢苟道義之信
飽飯蔬食而樂焉翁捧腹一笑長歌振林皎白駒之束
芻毋金玉兮爾音
　
　
　
　
　
　
　
　
　
　
　古賦辯體巻八
欽定四庫全書
　古賦辯體巻九
　　　　　　　　　　　　元　祝堯　撰
　　外錄上
　嘗觀眺氏續騷以陶公歸去來辭為古賦之流疑其
　詩流為賦賦又流為他文何其愈流愈逺邪又觀唐
　元微之曰詩訖于周離騷訖于楚是後詩人流而為
　二十四名賦頌銘賛文誄箴詩行吟詠題怨歎章篇
　操引謡謳歌曲詞調自操以下八名皆是起於郊祭
　軍賔吉凶等樂由詩以下九名皆屬事而作雖題號
　不同而悉謂之詩愚謂二十四名或為文或為詩要
　皆是韻語其流悉源於詩但後代銘賛文誄箴之類
　終是有韻之文何可與詩賦例論亦嘗反覆推之然
　後知後代之賦本取於詩之義以為賦名雖曰賦義
　實出於詩故漢人以為古詩之流後代之文間取於
　賦之義以為文名雖曰文義實出於賦故眺氏亦以
　為古賦之流所謂流者同源而殊流爾如是賦體之
　流固當辯其異賦體之源又當辯其同異同兩辯則
　其義始盡其體始明此古賦外録之辯所以繼於古
　賦辯體之辯也歟夫自帝王之書有明良之歌五子
　之歌詩文雖互見而詩體實自異及聖人刪商周之
　詩為一經而詩體始與文體殊趍然論詩之體必論
　詩之義詩之義六惟風比興三義真是詩之全體至
　於賦雅頌三義則已鄰於文體何者詩所以吟詠情
　性如風之本義優柔而不直致比之本義託物而不
　正言興之本義舒展而不刺促得於未發之性見於
　已發之情中和之氣形於言語其吟詠之妙真有永
　歌嗟歎舞蹈之趣此其所以為詩而非他文所可混
　人徒見賦有鋪叙之義則鄰於文之叙事者雅有正
　大之義則鄰於文之明理者頌有褒揚之義則鄰於
　文之賛德者殊不知古詩之體六義錯綜昔人以風
　雅頌為三經以賦比興為三緯經其詩之正乎緯其
　詩之葩乎經之以正緯之以葩詩之全體始見而吟
　咏情性之作有非復叙事明理賛德之文矣詩之所
　以異於文者以此賦之源出於詩則為賦者固當以
　詩為體而不當以文為體後代以來人多不知經緯
　之相因正葩之相須吟咏無所因而發情性無所縁
　而見問其所賦則曰賦者鋪也如以鋪而已矣吾恐
　其賦特一鋪叙之文爾何名曰賦是故為賦者不知
　賦之體而反為文為文者不拘文之體而反為賦賦
　家髙古之體不復見於賦而其支流軼出賦之本義
　乃有見於他文者觀楚辭於屈宋之後代相祖述續
　騷後語等編中所載如二招惜誓以下至王荆公寄
　蔡氏女邢敦夫秋風三疊皆本於騷猶曰於賦之體
　無以異他如秋風絶命歸去來辭等作則號曰辭弔
　田横萇𢎞等作則號曰文易水越人大風等作則號
　曰歌雖異其號然取於賦之義則同葢於其同而求
　其異則賦中之文誠非賦也於其異而求其同則文
　中之賦獨非賦乎必也分賦中之文而不使雜吾賦
　取文中之賦而可使助吾賦分其所可分吾知分非
　賦之義者爾不以彼名曰賦而遂不敢分取其所可
　取吾知取有賦之義者爾不以彼名他文而遂不敢
　取此正魯男子學栁下惠法也賦者其可泥於體格
　之嚴而又不知曲暢旁通之義乎今故以歴代祖述
　楚語者為本而旁及他有賦之義者因附益於辯體
　之後以為外録庶幾既分非賦之義於賦之中又取
　有賦之義於賦之外嚴乎其體通乎其義其亦賦家
　之一助云爾
　　　後騷
　楚臣之騷即後來之賦愚於前已屢辨之然愚載屈
　宋之騷而未及於後來之為騷者則以賦雖祖於騷
　而騷未名曰賦其義雖同其名則異若自首至尾以
　騷為賦混然並載誠恐學者徒泥圖駿之間而不索
　驪黄之外騷為賦祖雖或信之賦終非騷亦或疑之
　矣故先以屈宋之騷載之為正賦之祖而别以後來
　之騷録之為他文之冠有源有委而因委知源有祖
　有述而因述知祖則古賦之體或先或後同源並祖
　於此乎辨之其可也葢其意實與續騷及楚辭後語
　之意同然不敢自並前脩故少異其號謂之後騷焉
　　招魂(楚辭辯證曰屈原離騷謂之經自宋玉九辯/以下謂之傳晦翁葢引眺補之本為據而言)
　　　(也愚按眺氏續騷九辯招魂大招惜誓弔屈原/鵩賦哀時命招隠士凡八題悉謂之傳葢原為)
　　　(作者玉乃述者爾然玉之九辯精於招魂故昔/人並稱之曰屈宋是以載九辯於騷篇之後以)
　　　(為賦家之祖而以招魂至招隠録於此古者人/死則以其上服升屋履危北面而號曰臯某復)
　　　(遂以其衣三招之乃下以覆尸以為招魂而楚/俗乃以施之生人玉閔原放逐恐其魂魄離不)
　　　(復還遂因國俗託帝命假巫語以招之其盡愛/以致禱則猶古人之遺意然其間全是比賦義)
朕幼清以亷潔兮身服義而未沬(昧/)主此盛德兮牽於
俗而蕪穢上無所考此盛德兮長離殃而愁苦帝告巫
陽曰有人在下我欲輔之魂魄離散汝筮予之巫陽對
曰掌□(夢/通)上帝其命難從若必筮予之恐後之謝不
能復用巫陽焉乃下招曰魂兮歸來去君之恒(常/)榦(體/)
何為兮四方些舍君之樂處而離彼不祥些魂兮歸來
東方不可以託些長人千仞惟魂是索些十日代出流
金爍石些彼皆習之魂往必釋(銷/)些歸來歸來不可以
託些魂兮歸來南方不可以止些雕題黒齒得人肉以
祀以其骨為醢些蝮蛇蓁蓁封狐千里些雄虺九首往
來儵忽吞人以益其心些歸來歸來不可以久淫些魂
兮歸來西方之害流沙千里些璇入雷淵爢散而不可
止些幸而得脱其外曠宇些赤螘若象𤣥蜂若壺些五
穀不生藂菅是食些其土爛人求水無所得些彷徉無
所倚廣大無所極些歸來歸來恐自遺賊些魂兮歸來
北方不可以止些増氷峩峩飛雪千里些歸來歸來不
可以久些魂兮歸來君無上天些虎豹九闗啄害下人
些一夫九首拔木九千些豺狼從目往來侁侁些懸人
以娭(嬉/同)投之深淵些致命於帝然後得暝些歸來歸來
往恐危身些魂兮歸來君無下此幽都些土伯九約其
角觺觺些敦脄血拇逐人駓駓些參目虎首其身若牛
些此皆甘人歸來歸來恐自遺災些魂兮歸來入脩門
些工祝招君背行先些秦篝齊縷鄭綿絡些招具該備
永嘯呼些魂兮歸來反故居些天地四方多賊姦些像
設君室靜閑安些髙堂邃宇檻層軒些層臺累榭臨髙
山些網户珠綴刻方連些冬有突(於呌/切)厦夏室寒些川
谷徑復流潺湲些光風轉蕙氾崇蘭些經堂入奥朱塵
筵些砥室翠翹挂曲瓊些翡翠珠被爛齊光些蒻阿拂
壁羅幬張些纂組綺縞結琦璜些室中之觀多珍怪些
蘭膏明燭華容備些二八侍宿射遞代些九侯淑女多
迅衆些盛鬋(箭/)不同制實滿宫些容態好比順彌代些
弱顔固植謇其有意些姱容脩態絙洞房些蛾眉曼睩
(禄/)目騰光些靡顔膩理遺視矊些離榭脩幕侍君之閒
些翡帷翠帳飾髙堂些紅壁沙版𤣥玉之梁些仰觀刻
桷畫龍蛇些坐堂伏檻臨曲池些芙蓉始發雜芰荷些
紫莖屏風文縁波些文異豹飾侍坡陀些軒輬既低步
騎羅些蘭薄户樹瓊木籬些魂兮歸來何逺為些室家
遂宗食多方些稻粱穱麥拏(汝居/切)黄粱些大苦醎酸辛
甘行些肥牛之腱臑若芳些和酸若苦陳吳羮些胹(而/)
鼈炮羔有柘漿些鵠酸􁀙鳬煎鴻鶬些露雞臛(霍/)蠵厲
而不爽些粔籹(汝/)蜜餌有餦(張/)餭些瑶漿􁍁(幕/同)勺(酌/同)實
羽觴些挫糟凍飲酎清凉些華酌既陳有瓊漿些歸反
故室敬而無妨些肴羞未通女樂羅些敶鐘按鼓造新
歌些涉江采菱發揚荷(當作/阿字)些美人既醉朱顔酡些娭
(嬉/同)光眇視目曽波些被文服纎麗而不竒些長髪曼鬋
豔陸離些二八齊容起鄭舞些袵若交竿撫案下些竽
瑟狂㑹填(田/)鳴鼓些宫庭震驚發激楚些吳歈(俞/)蔡謳
奏大吕些士女雜坐亂而不分些放敶組纓班其相紛
些鄭衞妖玩來雜陳些激楚之結獨秀先些箟蔽象棊
有六􁑝些分曹並進遒相迫些成梟而牟呼五白些晉
制犀比費白日些鏗鐘揺虡揳(戛/)梓瑟些娛酒不廢沈
日夜些蘭膏明燭華鐙錯(措/同)些結撰至思蘭房假些人
有所極同心賦些酎飲盡歡樂先故些魂兮歸來反故
居些亂曰獻嵗發春兮汩(聿/)吾南征菉蘋齊葉兮白芷
生路貫廬江兮左長薄倚沼畦瀛兮遥望博青驪結駟
兮齊千乗懸火延起兮𤣥顔烝步及驟處兮誘騁先抑
騖若通兮引車右還與王趍夢兮課後先君王親發兮
憚青兕朱明承夜兮時不可淹臯蘭被徑兮斯路漸(尖/)
湛湛江水兮上有楓目極千里兮傷春心魂兮歸來哀
江南
　　惜誓(史記漢書載賈生弔屈鵩鳥二賦而無惜誓/一篇晦翁據洪興祖説謂其間數語與弔屈)
　　　(辭指畧同意為生作無疑又云黄鵠之一舉兮/知山川之紆曲再舉兮睹天地之圜方此語超)
　　　(然拔出言意之表未易以筆墨蹊徑/論其髙下淺深也愚謂此比而賦也)
惜余年老而日衰兮嵗忽忽而不反登蒼天而髙舉兮
歴衆山而日逺觀江河之紆曲兮離四海之霑濡攀北
極而一息兮吸沆瀣以充虛飛朱鳥使先驅兮駕太一
之象輿蒼龍蚴(於糾/切)虬(渠糾/切)於左驂兮白虎騁而為右
騑(叶方/無切)建日月以為葢兮載玉女於後車馳騖於杳㝠
之中兮休息虖崑崙之墟樂窮極而不厭兮願從容虖
神明(叶音/謨)涉丹水而馳騁兮右大夏之遺風(叶孚/光切)黄鵠
之一舉兮知山川之紆曲再舉兮睹天地之圜方臨中
國之衆人兮託回飈乎尚(平/)羊乃至少原之壄兮赤松
王喬皆在旁二子擁瑟而調均兮余因稱乎清商澹然
而自樂兮吸衆氣而翺翔念我長生而久仙兮不知反
余之故鄉黄鵠後時而寄處兮鴟梟羣而制之神龍失
水而陸居兮為螻蟻之所裁夫黄鵠神龍猶如此兮况
賢者之逢亂世哉壽冉冉而日衰兮固儃(邅/同)回而不息
俗流從而不止兮衆枉聚而矯直或偷合而茍進兮或
隠居而深藏苦稱量之不審兮同權槩而就衡(叶/杭)或推
迻(移/同)而茍容兮或直言之諤諤傷誠是之不察兮并紉
茅絲以為索方世俗之幽昏兮眩白黒之美惡放山川
之龜玉兮相與貴夫礫石梅伯數諫而至醢兮來革順
志而用國悲仁人之盡節兮反為小人之所賊比干忠
諫而剖心兮箕子被髪而佯狂水背源而流竭兮木去
根而不長非重軀以慮難兮惜傷身之無功(叶/光)已矣哉
獨不見夫鸞鳳之髙翔兮乃集大皇之壄循四海以回
周兮見盛德而後下(叶/下)彼聖人之神德兮逺濁世以自
藏使麒麟可得羈而係兮又何以異乎犬羊
　　　漢莊忌
　　哀時命
　　　(忌梁孝王客也孝王好客招致四方游士忌與/鄒枚輩皆以善辭賦客於梁愚謂此篇出入比)
　　　(賦兩義亦騷/體之雅似者)
哀時命之不及古人兮夫何予生之不遘時往者不可
扳(攀/)援兮徠(來/同)者不可與期志憾恨而不逞兮抒(常與/切)
中情而屬(燭/)詩夜炯而不寐兮懐隠憂而歴茲心鬱鬱
而無告兮衆孰可與深謀(叶謨/悲切)欿(坎/)愁悴而委惰兮老
冉冉而逮之居處愁以隠約兮志沈抑而不揚道壅塞
而不通兮江河廣而無梁願至崑崙之懸圃兮采鐘山
之玉英(叶/央)擥瑶木之橝(覃/)枝兮望閬風之板(坂/)桐弱水
汨其為難兮路中斷而不通勢不能凌波以徑度兮又
無羽翼而髙翔然隠憫而不達兮獨徙倚而徬徨悵惝
(倘/)罔以永思兮心紆軫而増傷倚躊躇以淹留兮日饑
饉而絶糧廓抱景而獨倚兮超永思乎故鄉廓落寂而
無友兮誰可與玩此遺芳白日晼晼其將入兮哀余壽
之弗將車既弊而馬疲兮蹇邅徊而不能行(叶/杭)身既不
容於濁世兮不知進退之宜當冠崔嵬而切雲兮劍淋
漓而縱横衣攝葉以儲與兮左袪挂於榑(扶/同)桑右袵拂
於不周兮六合不足以肆行(叶/杭)上同鑿枘於伏羲兮下
合矩矱於虞唐願尊節而式髙兮志猶卑夫禹湯雖知
困其不改操兮終不以邪枉而害方世並舉而好朋兮
壹斗斛而相量衆比周以肩迫兮賢者逺而隠藏為鳳
凰作鶉籠兮雖翕翅其不容靈皇其不寤知兮焉陳詞
而效忠俗嫉妒而蔽賢兮孰知余之從容願舒志而抽
馮兮庸詎知其吉凶璋珪雜於甑窐(攜/)兮隴亷與孟娵
(鄒/)同宫舉世以為恒俗兮固將愁苦而終窮幽獨轉而
不昧兮惟煩懣而盈匈魂眇眇而馳騁兮心煩寃之􁊿
􁊿志欿憾而不憺(淡/)兮路幽昧而甚難塊獨守此曲隅
兮然欿(坎/)切而永歎(平/)愁脩夜而宛轉兮氣涫(管/)沸鬲(沸/)
其若波握剞(掎/)劂(鱖/)而不用兮操規矩而無所施(叶疎/何切)
騁騏驥於中庭兮焉能極夫逺道置猿狖于櫺檻兮夫
何以責其捷巧駟跛鼈而上山兮吾固知其不能陞釋
管晏而任臧獲兮何權衡之能稱箆簬雜於黀蒸兮機
蓬矢以䠶(射/同)革負擔荷以丈尺兮欲伸要(腰/同)而不可得
外迫脅於機臂兮上牽聯於矰隿(弋/同)肩傾側而不容兮
固愜(挾/)腹而不得息務光自投於深淵兮不獲世之塵
垢(叶/古)孰魁摧之可久兮願退身而窮處鑿山楹而為室
兮下被衣於水渚霧露濛濛其晨降兮雲依斐(非/)其承
宇虹霓紛其朝霞兮夕淫淫而淋雨怊茫茫而無歸兮
悵逺望此曠野下垂釣於谿谷兮上要(平/)求於仙者與
赤松而結友兮比王僑而為耦使梟楊先導兮白虎為
之前後浮雲霧而入㝠兮騎白虎以容與魂眐(征/)眐以
寄獨兮汨(聿/)徂往而不歸處卓卓而日逺兮志浩蕩而
傷懐(叶胡/威切)鸞鳳翔於蒼雲兮故矰􁀯而不能加蛟龍潛
於旋淵兮身不挂於網羅知貪餌而近死兮不如下游
於清波寧幽隠以逺禍兮孰侵辱之可為子胥死而成
義兮屈原沈於汨羅雖體解而不變兮豈忠信之可化
(叶胡/戈切)志怦怦而内直兮履繩墨而不頗(平/)執權衡而無
私兮稱輕重而不差(叶七/何切)摡(溉/同)塵垢之狂攘兮除穢累
而反真形體白而質素兮中皎潔而淑清時厭飫而不
用兮且隠伏而逺身聊竄端而匿迹兮嗼(漠/同)寂黙而無
聲獨便悁而煩毒兮焉發憤而紓情時曖曖其將罷(疲/)
兮遂悶歎而無名伯夷死於首陽兮卒夭隠而不榮太
公不遇文王兮身至死而不得逞懐瑶象而佩瓊兮願
陳列而無正生天墬(古地/字)之若過兮忽爛漫其無成邪
氣襲余之形體兮疾憯怛而萌生願一見陽春之白日
兮恐不終乎永年
　　招隠士
　　　(淮南王安好古愛士招致賔客客有八公之徒/分造詞賦以類相從或稱大山或稱小山如詩)
　　　(之火小雅此乃小山篇中之一愚謂興而賦也/其間用楚招意晦翁云此篇視漢諸作最髙古)
挂樹叢生兮山之幽偃蹇連蜷兮枝相繚(樛/同)山氣巃(隴/)
嵸(總/)兮石嗟峩谿谷嶄(巉/同)巖兮水曽波猨狖羣嘯兮虎
豹嘷攀援桂枝兮聊淹留王孫遊兮不歸春草生兮萋
萋嵗暮兮不自聊(叶/留)蟪蛄鳴兮啾啾坱兮軋山曲􁖶(弗/)
心淹留兮恫(通/)慌惚罔兮沕(勿/)憭兮栗虎豹穴叢薄深
林兮人上慄嶔岑(吟/)碕(綺/)礒(蟻/)兮硱磳(増/)磈(於鬼/切)硊(魚/毁)
(切/)樹輪相糾兮林木茷(拔/)骪(委/)青莎雜樹兮薠草靃(髓/)
靡白鹿麏麚兮或騰或倚狀貌崯崯(吟/)兮峩峩(蟻/)凄凄
兮漇漇(㵁綺/切)獼猴兮熊羆慕類兮以悲攀援桂枝兮聊
淹留虎豹鬭兮熊羆咆禽獸駭兮亡其曹王孫兮歸來
山中兮不可以久留
　　　漢揚子雲
　　反騷
　　　(子雲少好詞賦怪屈原文過相如至不容而死/以為君子得時則大行不得時則龍蛇遇不遇)
　　　(命也何必沈身哉乃摭騷文而反之投諸江流/以弔原晦翁云雄固為屈原之罪人此文乃離)
　　　(騷之讒賊他尚何説愚謂雄之行先賢辯/之詳矣然此文亦學者所當知故録於此)
有周氏之嬋嫣兮或鼻祖於汾隅靈宗初諜伯僑兮流
于末之楊侯(叶/胡)淑周楚之豐烈兮超既離乎皇波因江
潭而􁘥(往/同)記兮欽弔楚之湘纍惟天軌之不辟(閾/同)兮何
純絜而離紛紛纍以其淟涊兮暗纍以其繽紛漢十世
之陽朔兮招揺紀于周正正皇天之清則兮度后土之
方貞圖纍承彼洪族兮又覽纍之昌辭帶鈎矩而背衡
兮履攙槍以為基纍初貯厥麗服兮何文四而質䪥資
娵娃之珍髢(係/)兮鬻九戎而索賴鳳皇翔於蓬陼兮豈
駕鵝之能捷騁驊騮以曲囏兮驢騾連巻而齊足枳棘
之榛榛兮蝯貁擬而不敢下靈脩既信椒蘭之唼佞兮
吾纍忽焉而不蚤睹枔芰茄(古荷/字)之緑衣兮被芙容之
朱裳芳酷烈而莫聞兮不如襞而幽之離房閨中容競
綽約兮相態以麗佳知衆嫭之嫉妒兮何必颺纍之䖸
眢懿神龍之淵潛兮竢慶雲而將舉亡春風之被(披/)離
兮孰焉知龍之所處愍吾纍之衆芬兮颺曄曄之芳苓
遭季夏之凝霜兮慶夭顇而喪榮横江湘以南􁘥兮云
走乎彼蒼吾(梧/同)馳江潭之汎溢兮將折中虖重華舒中
情之煩或兮恐重華之不纍與陵陽侯之素波兮豈吾
纍之獨見許精瓊靡與秋菊兮將以延夫天年臨汨羅
而自隕兮恐日薄於西山解扶桑之總轡兮縱令之遂
奔馳鸞皇騰而不屬兮豈獨飛亷與雲師巻薜荔與若
惠兮臨湘淵而投之棍(衮/)申椒與蘭桂兮赴江湖而漚
之費椒醑以要神兮又勤索彼瓊茅違靈氛而不從兮
反湛(沈/)身於江臯纍既艸(古攀/字)夫傳説兮奚不信而遂
行徒恐鷤䳏之將鳴兮顧先百草為不芳初纍棄彼虙
妃兮更思瑶臺之逸女抨(伻/)雄鳩以作媒兮何百離而
曽不一耦乗雲蜺之旖柅兮望崑崙以樛流覽四㐬而
顧懐兮奚必云女彼髙丘既亡鸞車之幽藹兮焉駕八
龍之委蛇臨江瀕而淹涕兮何有九招與九歌夫聖哲
之不遭兮固時命之所有雖増欷以於邑兮吾恐靈脩
之不纍改昔仲尼之去魯兮斐斐(匪/)遲遲而周邁終回
復於舊都兮何必湘淵與濤瀨溷漁父之餔歠兮絜沐
洛之振衣棄由􁎔之所珍兮蹠彭咸之所遺
　　　唐韓退之
　　訟風伯
　　　(晁氏曰旱以喻時澤不下流風以比小人實為/此厲雲以比君子欲施而不可得近於詩投畀)
　　　(有昊之義愚謂/此比而賦也)
維兹之旱兮其誰之由我知其端兮風伯是尤山升雲
兮澤上氣雷鞭車兮電揺幟雨寖寖兮將墜風伯怒兮
雲不得止暘烏之仁兮念此下民閟其光兮不鬭其神
嗟風伯兮其獨謂何我於爾兮豈有其他求其時兮修
祀事羊甚肥兮酒甚㫖食足飽兮飲足醉風伯之怒兮
誰使雲屏屏兮吹使醨之氣將交兮吹使離之鑠之使
氣不得化寒之使雲不得施嗟爾風伯欲逃其罪其又
何辭上天孔明兮有紀有綱今我上訟兮其罪誰當天
誅加兮不可悔風伯雖死兮人誰汝傷
　　享羅池
　　　(栁子厚守栁州死而栁民廟之於羅池退之作/迎享送神詩晦翁名之曰享羅池愚謂此篇賦)
　　　(也其體自九歌中/來亦幾逼真矣)
荔子丹兮蕉黄雜肴蔬兮進侯堂侯之船兮兩旗度中
流兮風汨之待侯不來兮不知我悲侯乗駒兮入廟慰
我民兮不嚬以笑鵝之山兮栁之水桂樹團團兮白玉
齒齒侯朝出遊兮暮來歸春與猿吟兮秋鶴與飛北方
之人兮謂侯是非千秋萬嵗兮侯無我違福我兮壽我
驅厲鬼兮山之左下無苦濕兮髙無乾秔稌(杜/)充羨兮
蛇蛟結蟠我民報事兮無怠其始自今兮欽于世世
　　　宋王介甫(安石/)
　　寄蔡氏女(荆公女也/妻蔡卞)
　　　(晦翁云其言平澹簡邃翛然有/出塵之趣愚謂此興而賦也)
建業東郭望城西堠千嶂承宇百泉遶霤青遥遥兮纚
屬緑宛宛兮横逗積李兮縞夜崇桃兮炫晝蘭馥兮衆
植竹娟兮常茂○栁蔫綿兮含姿松偃蹇兮獻秀鳥跂
兮下上魚跳兮左右顧我兮適我有班兮伏獸感時物
兮念汝遲汝歸兮攜幼○我營兮北渚有懐兮歸女石
梁兮以苫葢緑隂隂兮承宇仰有桂兮俯有蘭嗟女歸
兮路豈難望超然之白雲臨清流兮長歎
　　　宋黄魯直(庭堅/)
　　毁璧
　　　(山谷此篇為其女弟而作也葢歸而失愛於其/姑死而猶不免於水火故其詞極悲哀晦翁以)
　　　(為賢於他語/愚謂此賦也)
毁璧兮隕珠執手者兮問過愛憎兮萬世一軌居物之
患兮固常以好為禍羞桃茢兮飯汝有席兮不嬪汝坐
歸來兮逍遥采芝英兮禦餓○淑善兮清明陽春兮玉
氷畸於世兮天脱其纓愛罥人兮生㝠㝠棄汝陽侯兮
遇汝曽不如生未可以去兮殆其雛嬰衆雛羽翼兮故
巢傾歸來兮逍遥西江浪波何時平○山涔涔(岑/)兮猿
鶴同社瀑垂天兮雷霆在下雲月為晝兮風雨為夜得
意山川兮不可繪畫寂寥無朋兮去(去法/道)如咫彼幽坎
兮可謝歸來兮逍遥増膠兮不聊此暇(晦翁云卒章/疑有誤字)
　　　宋邢居實
　　秋風三疊寄秦少游
　　　(居實恕之子少有逸才大為蘇黄諸公稱許其/為此時未弱冠晦翁云味其言神㑹天出如不)
　　　(經意而無一字作念人語同時之士號稱前輩/名好古學者皆莫及使天夀之則其所就豈可)
　　　(量哉愚謂此興而賦/也而賦中亦有比義)
秋風夕起兮白露為霜草木憔悴兮竊獨悲此衆芳明
月皎皎兮照空房晝日苦短兮夜未央有一美人兮天
一方欲往從之兮路渺茫登山無車兮涉水無航願言
思子兮使我心傷○秋風淅淅兮雲㝠㝠鴟梟晝號兮
蟠蟀夜鳴嵗月徂邁兮忽如流星少壯幾時兮老冉冉
其相仍展轉反側兮從夜達明悵獨處此兮誰適為情
長歌激烈兮涕泣交零願言思子兮使我心怦○秋風
浩蕩兮天宇髙羣山逶迤兮溪谷寂寥登髙望逺兮不
自聊駕言適野兮誰與遊遨空原無人兮四顧蕭條猿
狖與伍兮麋鹿為曹浮雲千里兮歸路逺遥願言思子
兮使我心勞
　　辭
　休齋云詩變而騷騷變而為辭皆可歌也辭則兼風
　騷之聲而尤簡邃者愚謂辭與賦一體也特名異爾
　故古人合而名曰辭賦騷號楚辭漁父篇亦號辭是
　其例也
　　　漢武帝
　　秋風辭
　　　(序云上行章河東祠后土顧視帝京欣然中流/與羣臣飲燕上歡甚乃自作秋風辭文中子曰)
　　　(秋風辭其悔心之萌乎休齋曰此辭一章凡易/三韻其節短其辭哀此辭之權輿乎前則二句)
　　　(一叶自泛樓船以下五韻一叶錯雜/成章亦楚辭之體愚謂此興而賦也)
秋風起兮白雲飛草木黄落兮雁南歸蘭有秀兮菊有
芳懐佳人兮不能忘○泛樓船兮濟汾河横中流兮揚
素波簫鼔鳴兮發櫂歌歡樂極兮哀情多少壯幾時兮
奈老何
　　　漢息夫躬
　　絶命辭
　　　(躬在哀帝時以上變告東平王雲封侯後數上/書言事險譎自知其危故作絶命辭後竟以罪)
　　　(誅死晦翁云躬利口作姦死有餘責此辭特/以其髙古似賈誼故録之愚謂此比而賦也)
𤣥雲泱鬱將安歸兮鷹隼横厲鸞徘徊兮矰若淡焱(飈/)
動則機兮叢棘棧棧曷可棲兮發忠亡身自繞罔兮寃
頸折翼庸得往兮涕泣流兮萑(桓/)瀾心結愲(骨/)兮傷肝
虹霓曜兮日微孽杳㝠兮未開(叶歸/比也)痛入天兮鳴嘑(呼/去)
(聲/)寃際絶兮誰語仰天髙兮自列招上帝兮我察秋風
為我唫浮雲為我隂嗟若是兮欲何之撫神龍兮㩜其
須(叶/閭)游曠迥兮反亡(無/同)期雄失據兮世我思
　　　晉陶淵明
　　歸去來辭
　　　(晦翁云其辭義夷曠蕭散雖托楚聲而無其尤/怨切蹙之病定齋云世謂歸去來辭亦得漢魏)
　　　(賦體予以為不然賦家漫衍其流體亦叢雜長/卿長於叙事淵雲長於説理張平子而下著意)
　　　(為之其律愈切而詞愈庳淵明葢沛然出肺腑/如首云歸去來中間又云歸去來兮分為二篇)
　　　(而了無端緒如莊列言大道縱横飄忽而中自/有䋲削但人不得而窺蹈之耳愚謂此篇實用)
　　　(賦義而中/亦兼比)
歸去來兮田園將蕪胡不歸既自以心為形役奚惆悵
而獨悲悟已往之不諫知來者之可追實迷途其未逺
覺今是而昨非舟揺揺以輕颺風飄飄而吹衣問征夫
以前路恨晨光之熹微迺瞻衡宇載欣載奔童僕歡迎
稚子候門三徑就荒松菊猶存攜幼入室有酒盈樽引
壺觴以自酌眄庭柯以怡顔倚南窓以寄傲審容膝之
易安園日涉以成趣門雖設而常闗策扶老以流憩時
矯首而遐觀雲無心以出岫鳥倦飛而知還景翳翳以
將入撫孤松而盤桓歸去來兮請息交以絶游世與我
而相違復駕言兮焉求悦親戚之情話樂琴書以消憂
農人告余以春及將有事乎西疇或命巾車或棹孤舟
既窈窕以尋壑亦﨑嶇而經丘木欣欣以向榮泉涓涓
而始流善萬物之得時感吾生之行休已矣乎寓形宇
内復幾時曷不委心任去留胡為乎遑遑欲何之富貴
非吾願帝鄉不可期懐良辰以孤往或植杖而耘耔登
東臯以舒嘯臨清流而賦詩聊乗化以歸盡樂夫天命
復奚疑
　　　宋黄魯直
　　濓溪辭
　　　(序云舂陵周茂叔人品甚髙胷中灑落如光風/霽月中嵗乞身老于湓城有水名之曰濓溪茂)
　　　(叔短于取名而鋭于求志薄于徼福而厚于得/民菲于奉身而燕及㷀婺陋于希世而尚友千)
　　　(古聞茂叔之餘風猶足以律貪則此溪之水配/茂叔以永久故余詩詞不及世故猶髣髴其音)
　　　(塵其畧如此愚謂/此辭全用賦義)
溪毛秀兮水清可飯羮兮濯纓不漁民利兮又何有於
名弦琴兮觴酒寫溪聲兮延五老以為壽蟬蜕塵埃兮
玉雪自清聽潺湲兮鑒澄明激貪兮敦薄非青蘋白鷗
兮誰與同樂○津有舟兮蕩有蓮勝日兮與客就閒人
聞拏音不知何處散髪醉髙荷為葢兮倚芙蓉以當妓
霜清水寒兮舟著平沙八方同宇兮雲月為家懐連城
兮佩明月魚鳥親人兮野老同社而爭席白雲䝉頭兮
與南山為伍非夫人攘臂兮誰余敢侮
　　　宋楊誠齋
　　延陵懐古辭
　　　(序云予假守延陵葢州來季子之墟也既而問/諸故老古今之士或邑於斯或寓於斯獨三人)
　　　(焉作延陵懐古辭愚/謂三辭實用賦義)
　　延陵季子(吳季札也/)
荆之溪兮澹以幽惠之山兮雲侔思君子兮不見莽草
木兮翛翛面句吳兮東而坐背朱方兮北卧齊楚豈不
强而大兮吾王以妥賢於國其無裨兮不曰季子存而
吳賀彼懵者之躗(乖去/聲)言兮謂兆亡於讓王弗丕承於
考心兮用五湖之與三江祀太伯其忽諸兮顧襲譽於
子臧曽不知民無讓而不立兮自古皆有亡諏屺岵與
耡箕兮疇莫知其重輕若千乗與簞食兮絜豐約而則
明迨躬逢而利怵兮亦幾何而靡爭謂吾札之不懿兮
札亦恬受而茹聲思復思兮君子乾坤毁而日月息兮
則君子之亦死
　　蘭陵令(荀卿也/)
密雲兮終風健順閉兮罔寸蹊之通喟葵丘踐土而迹
熄兮矧冀方岐山之與逢草堂豀以鑄兵兮靡遺蒲於
董澤燕簴無趾而造齊兮楚甿而秦其魄鬭六王於一
説兮微儀衍之舌而不國嗟若先生兮雖知時之不如
儲唐虞之故冕兮鬻洙泗之敝裾乗方輪與折軸兮欲
先鞭而疾驅豈不家捐而人棄兮載之萬世之亨衢伊
素王兮中都若蘭陵兮聖之徒征九伯而佩六印兮晞
二邑宰而不得俱儻不欲以天球玉磬而貿康瓠兮嗟
爾後死者其舍諸
　　東坡先生
吹赤壁之月笛兮瞻黄州之雪堂彈湘妃之玉瑟兮織
天孫之錦裳招先生其來歸兮何必懐眉山之故鄉歴
九州而猶隘兮誕置之祝融之汪酌乳泉以當醴兮飱
荔子以為糧葺榕葉以作屋兮托桄榔之䕃以為堂驅
海濤以入硯滴兮挽南斗文星於筆鋩昌黎兮歐陽視
先生兮雁行韞不洩兮忠憤烱不揜兮文章乞鏡湖兮
九闗營莬裘兮是邦予之來兮云暮與先生兮相望視
履迹兮焉在問故宫兮就荒俯仰兮永懐渺山川兮蒼
蒼
　
　
　
　
　
　
　
　
　
　
　
　
　
　
　古賦辯體巻九
欽定四庫全書
　古賦辯體巻十
　　　　　　　　　　　　　元　祝堯　撰
　　外録下
　　　文
　昔漢賈生投文而後代以為賦葢名則文而義則賦
　也是以楚辭載韓栁諸文以為楚聲之續豈非以諸
　文並古賦之流歟今故録歴代文中之有賦義者于
　此若夫賦中有文體者反不若此等之文為可入於
　賦體云
　　　六朝孔德璋(名稚圭/)
　　北山移文
　　　(北山者建康蔣山是也時周顒彦倫嘗隠此山/後應名為海鹽令以事赴京欲再經此山徳璋)
　　　(以彦倫不能終其隠節為此山之羞遂假山靈/為言作移文以絶之迂齋云此篇當看節奏紆)
　　　(餘虛字轉摺然造語騷麗下字新竒所當詳味/愚謂語麗字新乃六朝人所長亦所宜學但不)
　　　(可專事/此爾)
鍾山之英草堂之靈馳煙驛路勒移山庭夫以耿介拔
俗之標瀟灑出塵之想度白雪以方潔干青雲而直上
吾方知之矣若其亭亭物表皎皎霞外芥千金而不盼
屣萬乗以如脱聞鳳吹於洛浦值薪歌於延瀨固亦有
焉豈期終始參差蒼黄反覆淚翟子之悲慟朱公之哭
乍迴跡以心染或先貞而後黷何其繆哉嗚呼尚生不
存仲氏長往山阿寂寥千載誰賞世有周子雋俗之士
既文既博亦𤣥亦史然而學遁東魯習隠南郭竊吹草
堂濫巾北嶽誘我松桂欺我雲壑雖假容於江臯乃纓
情於好爵其始至也將欲排巢父拉許由傲百氏蔑王
侯風情張日霜氣横秋或歎幽人長往或怨王孫不游
談空空於釋部覈𤣥𤣥於道流務光何足比涓子不能
儔及其鳴騶入谷鶴書赴壠形馳魄散志變神動爾乃
眉軒席次袂聳筵上焚芰製而裂荷衣抗塵容而走俗
狀風雲凄其帶憤石泉咽而下愴望林巒而有失顧草
木而如喪至其紐金章綰墨綬􁨅屬城之雄冠百里之首
張英風於海甸馳妙譽於淛右道帙長擯法筵久埋
敲朴喧囂犯其慮牒訴倥傯裝其懐琴歌既斷酒賦無
續常綢繆於結課每紛綸於折獄籠張趙於往圖架卓
魯於前籙希蹤三輔豪馳聲九州牧使我髙霞孤映明
月獨舉青松落隂白雲誰侣澗户摧絶無與歸石逕荒
凉徒延佇至於還飈入幕寫霧出楹蕙帳空兮夜鶴怨
山人去兮曉猿驚昔聞投簮逸海岸今見解蘭縛塵纓
於是南嶽獻嘲北隴騰笑列壑爭譏攢峯聳誚慨游子
之我欺悲無人以赴弔故其林慙無盡澗愧不歇秋桂
遣風春蘿罷月騁西山之逸議馳東臯之素謁今又促
裝下邑浪拽上京雖情投於魏闕或假步於山扃豈可
使芳杜厚顔薜荔䝉恥碧嶺再辱丹崖重滓塵遊躅於
蕙路汙緑池以洗耳宜扃岫幌掩雲闗斂輕霧藏鳴湍
截來轅於谷口杜妄轡於郊端於是叢條瞋膽疊穎怒
魄或飛柯以折輪乍低枝而掃迹請迴俗士駕為君謝
逋客
　　　唐李遐叔(名華/)
　　弔古戰場文
　　　(遐叔與蕭頴士齊名世號蕭李遐叔文辭綿麗/少宏傑氣穎士俊爽自肆時謂不及頴士遐叔)
　　　(自疑過之常作弔古戰場文托之古人雜以梵/書之庋以示頴士問曰今誰可及頴士曰君若)
　　　(精思便可至矣遐叔愕然而服愚謂此篇文體/雖多然用賦之體亦不少分其文而取其賦儘)
　　　(有以露筆端/處詳玩自見)
浩浩乎平沙無垠夐不見人河水縈帶羣山糾紛黯兮
慘悴風悲日曛蓬斷草枯凜若霜晨鳥飛不下獸挺亡
羣亭長告余曰此古戰場也常覆三軍往往鬼哭天隂
則聞傷心哉秦歟漢歟將近代歟吾聞夫齊魏徭戍荆
韓召募萬里奔走連年暴露沙草晨牧河氷夜渡地濶
天長不知歸路寄身鋒刃腷臆誰訴秦漢而還多事四
夷中州耗斁無世無之古稱戎夏不抗王師文教失宣
武臣用竒竒兵有異於仁義王道迂濶而莫為嗚呼噫
嘻吾想夫北風振漠胡兵伺便主將驕敵期門受戰野
竪旄旗川迴組練法重心駭威尊命賤利鏃穿骨驚沙
入面主客相搏山川震眩聲折江河勢崩雷電至若窮
隂凝閉凜冽海隅積雪没脛堅氷在鬚鷙鳥休巢征馬
踟蹰繒纊無温墮指裂膚當此苦寒天假强胡憑陵殺
氣以相翦屠徑截輜重横攻士卒都尉新降將軍復没
屍填巨港之岸血滿長城之窟無貴無賤同為枯骨可
勝言哉鼓衰兮力盡矢竭兮弦絶白刃交兮寶刀折兩
軍蹙兮生死決降矣哉終身夷狄戰矣哉暴骨沙礫鳥
無聲兮山寂寂夜正長兮風淅淅魂魄結兮天沈沈鬼
神聚兮雲幕幕日光寒兮草短月色苦兮霜白傷心慘
目有如是耶吾聞之牧用趙卒大破林胡開地千里
遁逃匈奴漢傾天下財殫力痡任人而已其在多乎周
逐獫狁北至太原既城朔方全師而還飲至策勲和樂
且閑穆穆棣棣君臣之間秦起長城竟海為闗荼毒生
靈萬里朱殷漢擊匈奴雖得隂山枕骸遍野功不補患
(平/聲)蒼蒼烝民誰無父母提攜捧負畏其不壽誰無兄弟
如足如手誰無夫婦如賔如友生也何恩殺之何咎其
存其没家莫聞知人或有言將信將疑悁悁心目寢寐
見之布奠傾觴哭望天涯天地為愁草木悽悲弔祭不
至精魂無依必有凶年人其流離時邪命邪從古如斯
為之奈何守在四夷
　　　唐韓退之
　　弔田横文
　　　(晁氏曰愈有大志不為世知故行經横墓感其/義髙能得士而為文以弔之時唐宰相董晉為)
　　　(汴州纔奏愈從事愈終始感遇稱隴西公而不/姓後從裴度亦自謂知己然後終不引愈共天)
　　　(下事故躊躇發憤太息於區區之横以謂夫茍/如横之好士天下將有賢於五百人者至焉愚)
　　　(謂此篇雖無他寄託/亦有賦中之風義)
事有曠百世而相感者余不自知其何心非今世之所
稀孰為使余歔欷而不自禁余既博觀乎天下曷有庶
幾夫子之所為死者不復生嗟余去此其從誰當秦氏
之敗亂得一士而可王何五百人之擾擾而不能脱夫
子於劍鋩抑所寶之非賢亦天命之有常昔闕黨之多
士孔聖亦云其遑遑茍余行之不迷雖顛沛其何傷自古死
者非一夫子至今有耿光跽陳辭而薦酒魂髣髴其來享
　　　唐栁子厚
　　弔屈原文
　　　(晁氏曰宗元得罪與昔人離讒去國者異其弔/原殆困而知悔者其辭慙矣愚謂此篇亦用比)
　　　(賦體而雜出於風興之義其迹原之心亦頗得/之晦翁嘗稱揚栁於楚辭逼真必非茍言者)
後先生葢千祀兮余再逐而浮湘求先生之汨羅兮擥
衡若以薦芳願荒忽之顧懐兮冀陳辭而有明(叶音/芒)先
生之不從世兮惟道是就支離搶攘兮遭世孔疚華蟲
薦壤兮進御羔袖牝雞咿嚘兮孤雄束咮哇咬環觀兮
䝉耳大吕堇喙以為羞兮焚棄稷黍犴獄之不知避兮
宫庭之不處陷塗藉穢兮榮若繡黼榱折火烈兮娭娭
笑語讒口之嘵嘵兮惑以為咸池便媚鞠恧兮美愈西
施謂謨言之怪誣兮反置瑱而逺違匿重痼以諱避兮
進俞緩之不可為何先生之凜凜兮厲鍼石而從之仲
尼之去舍魯兮曰吾行之遲遲栁下惠之直道兮又焉
往而可施今夫世之議夫子兮曰胡隠忍而懐斯惟達
人之卓軌兮固僻陋之所疑委故都以從利兮吾知
先生之不忍立而視其覆墜兮又非先生之所志窮
與達故不渝兮夫惟服道以守義矧先生之悃愊兮
滔大故而不貳沈璜瘞珮兮孰幽而不光荃蕙蔽匿
兮胡久而不芳先生之貌不可得見兮猶髣髴其文
章託遺編而歎喟兮渙余涕之盈眶呵星辰而驅詭
怪兮夫孰救於崩亡何揮霍雷電兮茍為是之荒茫
耀姱辭之曭朗兮世果以是之為狂哀余衷之坎坎
兮獨藴憤而増傷諒先生之不言兮後之人又何望
忠誠之既内激兮抑銜忍而不長芉為屈之幾何兮
胡為獨焚其中腸吾哀今之為仕兮庸有慮時之否
臧食君之禄畏不厚兮悼得位之不昌退自服以黙
黙兮曰吾言之不行既媮風之不可去兮懐先生之
可忘
　　弔萇𢎞文
　　　(萇𢎞周靈王之賢臣為劉文公之屬大夫文公/與𢎞欲城成周使告于晉魏獻子涖政悦萇𢎞)
　　　(而與之合諸侯于狄泉衞彪傒曰萇𢎞其不殁/乎天之所壊不可支也及范中行之難周人殺)
　　　(萇𢎞莊周云萇𢎞死藏其血三年而化為碧葢/語其忠誠然也子厚哀𢎞以忠死故弔之云愚)
　　　(謂此文皆/用比賦義)
有周之羸兮邦國異圖臣乗君則兮王易為侯威强逆
制兮鬱命轉幽疹蠱膠密兮肝膽化仇奸權䝉貨兮忠
勇以劉伊時云幸兮大夫之羞嗚呼危哉河渭潰溢兮
横軀以抑嵩髙折陊兮舉手排直壓溺之不慮兮堅剛
以為式知死不可撓兮明章人極夫何大夫之炳烈兮
王不悟夫讒賊卒施快於剽狡兮怛就制乎强國松栢
之斬刈兮蓊茸欣植盜驪折足兮罷駑抗臆鷙鳥之髙
翔兮㜸狐惴而不食竊畏忌以羣朋兮夫孰病百而申
一挺寡以校衆兮古聖人之所難援羸以威傲兮茲固
蹈殆而違安殺身之匪余戚兮閔宗周之不完豈成城
以夸功兮哀清廟之將殘嫉彪子之肆誕兮彌皇覽以
為謾姑舍道以從世兮焉用考古以登賢指白日以致
憤兮卒頽幽而不刋版上帝以飛精兮黮寥廓而殄絶
朅馮雲以羾愬兮終㝠㝠以鬱結欲登山以號辭兮愈
洋洋以超忽心沍涸其不化兮形凝冰而自慄圖始而
慮末兮非大夫之操陷瑕委厄兮固衰世之道知不可
而愈進兮擔不偷以自好陳誠以定命兮侔貞臣與為
友比干之以仁類兮緬遼絶以不羣伯夷殉潔以莫怨
兮孰克軌其遺塵茍端誠之内虧兮雖耆老其誰珍古
固有一死兮賢者樂得其所大夫死忠兮君子所與嗚
呼哀哉兮敬弔忠甫
　　弔樂毅文
　　　(燕昭王怨齊迺先禮郭隗而毅往委質焉昭王/以為上將軍下齊七十餘城昭王死田單間之)
　　　(毅畏誅遂奔趙以書遺燕惠王曰臣聞聖賢之/君功立而不廢故著於春秋蚤知之士名成而)
　　　(不毁故稱於後世子厚傷毅有功不見知而以/讒廢故弔之愚謂子厚三弔古文皆本於騷而)
　　　(用比賦之義為多然弔屈文意最/佳弔萇𢎞次之弔樂毅又次之)
大厦之騫兮風雨萃之車亡其軸兮乗者棄之嗚呼夫
子兮不幸類之尚何為哉昭不可留兮道不可常畏死
疾走兮往顛徬徨燕復為齊兮東海洋洋嗟夫子之專
直兮不慮後之為防胡去規而就矩兮卒陷滯以流亡
惜功美之不就兮俾愚昧之周章豈夫子之不能兮無
亦惡是之遑遑仁夫對趙之悃欵兮誠不忍其故邦君
子之容與兮彌億載而愈光諒遭時之不然兮匪謀慮
之不長跽陳辭以隕涕兮仰視天之茫茫茍偷世之謂
何兮言余心之不臧
　　操
　風俗通云琴曲曰操操者言其窮阨猶不失其操也
　然舜南風歌亦被之琴豈謂窮阨乎亦歌之别名爾
　晁氏曰孔子於三百篇皆弦歌之操亦弦歌之辭也
　離騷本古詩之衍者至漢而衍極故離騷亡操與詩
　賦同出而異名葢衍復於約者約故去古不逺然則
　後之欲學離騷者惟約猶近之
　　　尹伯竒
　　履霜操
　　　(尹吉甫子伯竒無罪為後母譖而見逐自傷/作愚按古操極多但多是古詩今録履霜雉)
　　　(飛二操者以其似/騷而可入于賦也)
朝履霜兮採晨寒考不明其心兮信讒言孤恩離别兮
摧肺肝何辜皇天兮遭斯愆痛没不同兮恩有偏誰説
碩兮知此寃(末句疑/有脱誤)
　　　牧犢子
　　雉朝飛操
　　　(牧犢子七十無妻見雉雙飛有/感而作愚謂此以比興而賦也)
雉朝飛兮鳴相和雌雄羣遊兮山阿我獨有命兮未有
家時將暮兮可奈何嗟嗟暮兮可奈何
　　　韓退之
　　將歸操
　　　(孔子之趙聞殺鳴犢作眺氏曰愈博學羣書竒/辭奥㫖如取諸室中物以其所涉博故能約而)
　　　(為此其取興幽眇怨而不言最近離騷十操取/其四以近楚辭其刪六首者皆詩也愚按晁氏)
　　　(所取誠近騷今從之/此篇則比而賦也)
狄之水兮其色幽幽我將濟兮不得其由涉其淺兮石
齧我足乗其深兮龍入我舟我濟而悔兮將安歸尤歸
乎歸乎無與石鬭兮無應龍求
　　龜山操
　　　(孔子以季桓子受女樂諌不從望/龜山而作愚謂此亦比而賦也)
龜之氣兮不能雲雨龜之枿兮不中梁柱龜之大兮秪
以奄魯知將隳兮哀莫余伍周公有思兮嗟余歸輔
　　拘幽操
　　　(文王羑里作末云臣罪當誅兮天王聖明正與/詩中所謂母氏聖善我無令人意合真得古人)
　　　(之心/也夫)
目揜揜兮其凝其盲耳肅肅兮聽不聞聲朝不日出兮
夜不見月與星有知無知兮為死為生嗚呼臣罪當誅
兮天王聖明
　　殘刑操
　　　(曾子夢一狸不見其首作/愚謂此雖賦實有比義)
有獸維狸兮我夢得之其身孔明兮而頭不知吉凶何
為兮覺坐而思巫咸上天兮識者其誰
　　　漢蔡文姬(琰/)
　　胡笳
　　　(文姬漢中郎蔡邕女也嫁為衞仲道妻遭亂没/於南匈奴左賢王十二年為生二子曹操素善)
　　　(邕痛其無後以重賂贖之歸於董玘文姬自傷/失節而不能忘二子故作此晦翁云此雖不規)
　　　(規於楚語而其哀怨發中不能自已琰失身異/域不能死義固無可言然琰猶知愧以自訟則)
　　　(與揚雄反騷之意又有間矣琰母子無絶道若/雄則反詘前哲以自文宜不得與琰比愚謂胡)
　　　(笳胡中樂也此辭乃其樂曲亦古琴操之類/故以附操之後其義則賦而兼比興者也)
我生之初尚無為我生之後漢祚衰天不仁兮降亂離
地不仁兮使我逢此時干戈日尋兮道路危民卒流亡
兮共哀悲煙雲蔽野兮㓂充斥志意乖兮義節虧對殊
俗兮非我宜遭惡辱兮當告誰笳一㑹兮琴一拍心憤
怨兮無人知○戎人逼我兮為室家將我行兮向天涯
雲山萬重兮歸路遐疾風千里兮風揚沙人多暴猛兮
如虺蛇控弦被風兮為驕奢兩拍張絃兮絃欲絶志摧
心折兮自悲嗟○越漢國兮入胡城亡家失身兮不如
無生氊裘為裳兮骨肉震驚羯羶為味兮枉遏我情鞞
鼓喧兮從夜達明胡風浩浩兮暗塞營傷今感昔兮三
拍成銜悲蓄恨兮何時平○無日無夜兮不思我鄉土
稟氣含生兮莫過我最苦天災國兮人無主惟我薄命
兮没戎土殊俗心異兮身難處嗜慾不同兮誰可共語
尋思涉歴兮多囏阻四拍成兮益悽楚○雁南征兮欲
寄邊聲雁北歸兮為得漢音雁飛髙兮邈難尋空斷腸
兮思愔愔攅眉向月兮撫雅琴五拍泠泠兮意彌深○
冰霜凜凜兮身苦寒飢對肉酪兮不能飱夜聞隴水兮
聲鳴咽朝見長城兮路杳漫追思往日兮行李難六拍
悲來兮欲罷彈○日暮風悲兮邊聲四起不知愁心兮
説向誰是原野蕭條兮烽戍萬里咨賤少弱兮少壯為
美逐有水草兮安家葺壘牛羊滿野兮聚如蜂蟻草盡
水竭兮羊馬皆徙七拍流恨兮惡居於此○為天有眼
兮何不見我獨漂流為神有靈兮何故處我天南海北
頭我不負天兮天何配我殊匹儔我不負神兮神何殛我
越荒州製茲八拍兮擬俳優何知曲成兮心轉愁○天
無涯兮地無邊我心愁兮亦復然人生倐忽兮如白駒
之過隙然不得歡樂兮當我之盛年怨兮欲問天天蒼
蒼兮上無縁舉頭仰望兮空雲煙九拍懐情兮誰與傳
○城南烽火不曽滅疆場征戰何時歇殺氣朝朝衝塞
門胡風夜夜吹邊月故鄉隔兮音塵絶哭無聲兮氣將
咽一生辛苦兮縁别離十拍悲深兮淚成血○我非貪
生而惡死不能捐身兮心有以生仍冀得兮歸桑梓死
當埋骨兮長已矣日居月諸兮在戎壘胡人寵我兮有
二子鞠之育之兮不羞恥問之念之兮生長邊鄙十有
一拍兮因茲起哀響纏綿兮徹心髓○東風應律兮暖
氣多知是漢家天子兮布陽和羌胡蹈舞兮共謳歌兩
國交懽兮罷兵戈忽遇漢使兮稱近詔遣千金兮贖妾
身喜得生還兮逢聖君嗟别稚子兮㑹無因十有二拍
兮哀樂均去住兩情兮誰具陳○不謂殘生却得全歸
撫抱胡兒兮泣下沾衣漢使迎我兮四牡騑騑號失聲
兮誰得知與我生死兮逢此時愁為(去/)子兮日無光輝
焉得羽翼兮將汝歸一步一逺兮足難移魂消影絶兮
恩愛遺十有三拍兮弦急調悲肝腸攪刺(戚/)兮人莫我
知○身歸國兮兒莫知隨心懸懸兮長如飢四時萬物
兮有盛衰惟我愁苦兮不暫移山髙地濶兮見汝無期
更深夜䦨兮夢汝來斯夢中執手兮一喜一悲覺後痛
吾心兮無休歇時十有四拍兮涕涙交垂河水東流兮
心是思○十有五拍兮節調促氣填胷兮誰識曲處穹
廬兮偶殊俗願得歸來兮天從欲再回漢國兮歡心足
心有懐兮愁轉深日月無私兮曽不照臨子母分離兮
意難任同天隔越兮如商參生死不相知兮何處尋○
十有六拍兮意茫茫我與兒兮各一方日東月西兮徒
相望不得相隨兮空斷腸對萱草兮憂不忘彈鳴琴兮
心何傷今别子兮歸故鄉舊怨平兮新怨長泣血仰頭
兮訴蒼蒼胡為生我兮獨罹此殃○十七拍兮心鼻酸
闗山阻脩兮行路難去時懐土兮心無緒來時别兒兮
思漫漫塞上黄蒿兮枝枯葉乾沙場白骨兮刃痕箭瘢
風霜凜凜兮春夏寒人馬飢豗兮筋力單豈知重得兮
入長安歎息欲絶兮涙䦨干○胡笳本出自胡中縁琴
翻出音律同十八拍兮曲雖終響有餘兮思無窮是知
絲竹微妙兮均造化之功哀樂各隨人心兮有變則通
胡與漢兮異域殊風天與地隔兮子西母東苦我怨氣
兮浩於長空六合雖廣兮受之應不容
　　歌
　漢藝文志云不歌而誦謂之賦然騷中抽思篇有少
　歌荀卿賦篇内佹詩有少歌及漁父篇末又引滄浪
　孺子歌則賦家亦用歌為辭未可泥不歌而誦之言
　也是故後代賦者多為歌以代亂亦有中間為歌者
　葢歌者樂家之音節與詩賦同出而異名爾今故載
　歴代本謂之歌而有六義可以助賦者
　　　虞舜氏
　　南風歌
　　　(舜調五絃之琴歌南風之詩愚/謂此歌亦琴操葢比而賦也)
南風之薫兮可以解吾民之愠兮南風之時兮可以阜
吾民之財兮
　　　箕子
　　麥秀歌
　　　(箕子過故殷墟欲哭則不可欲泣為近婦人乃/作歌以詠之愚謂此歌與詩之黍離騷之哀郢)
　　　(同感葢興/而賦也)
麥秀漸漸兮禾黍油油彼狡童兮不與我好仇
　　　伯夷
　　采薇歌
　　　(伯夷諫伐不從采薇於/首陽而歌愚謂此賦也)
登彼西山兮采其薇矣以暴易暴兮不知其非矣神農
虞夏忽然没兮我安適歸矣吁嗟徂兮命之衰矣
　　　孔子
　　獲麟歌(賦也/)
唐虞世兮麟鳳遊今非其時來何求麟兮麟兮我心憂
　　　楚狂接輿
　　鳳兮歌
　　　(晦翁云鳳有道則見無道則隠接輿以比孔子/而譏其不能隠而德衰也葢知尊孔子而趨不)
　　　(同者也愚按此言則比而賦也四書中惟有此/歌及滄浪孺子歌然滄浪歌已見騷篇内茲不)
　　　(重/出)
鳳兮鳳兮何德之衰往者不可諫來者猶可追已而已
而今之從政者殆而
　　　寡陶嬰
　　黄鵠歌
　　　(嬰魯門之女少養母孤無强昆弟紡績為産魯/人聞其義將求焉嬰聞之恐不得免作歌明已)
　　　(魯人遂不復求愚/謂此比而賦也)
悲夫黄鵠之早寡兮七年不雙宛頸獨宿兮不與衆同
夜半悲鳴兮想其故雄天命早寡兮獨宿何傷寡婦念
此兮泣下數行嗚呼哀哉兮死者不可忘飛鳥尚然兮
况於貞良雖有賢雄兮終不重行
　　　楚漁父
　　渡伍員歌
　　　(伍員逃楚入吳時欲渡江後騎追急/漁父渡之而歌愚謂此直賦之義)
日月昭昭兮寢已馳與子期乎蘆之漪　日已夕兮余
心憂悲月已馳兮何不渡為事寖急兮將奈何
　　　榜枻越人
　　越人歌
　　　(晦翁云楚王弟鄂君乏舟榜枻越人扣棹而歌/於周太師六詩之所謂興者有契焉愚按此言)
　　　(則賦之中/有興義)
今夕何夕兮搴洲中流今日何日兮得與王子同舟䝉
羞被好兮不訾詬恥心幾頑而不絶兮得知王子山有
木兮木有枝心悦君兮君不知
　　　燕荆軻
　　易水歌
　　　(燕太子丹患秦攻伐無已使軻入秦刺秦王將/發太子及賔客皆白衣以送之至易水之上既)
　　　(祖取道髙漸離擊筑荆軻和而歌為變徴之聲/士皆垂涕又為羽聲忼慨士皆瞋目髪盡上指)
　　　(冠其詞悲壯激烈有足觀者愚謂/此雖賦也起一句却兼比興之義)
風蕭蕭兮易水寒壯士一去兮不復還
　　　項羽
　　垓下帳中歌
　　　(晦翁云其詞慷慨激烈有千載不平之餘慣若/其成敗得失亦可為强不義者之戒愚謂此賦)
　　　(也/)
力拔山兮氣葢世時不利兮騅不逝騅不逝兮可奈何
虞兮虞兮奈若何
　　　漢髙祖
　　大風歌
　　　(晦翁云此歌正楚聲也亦名三侯之章文中子/曰大風安不忘危其霸心之存乎美哉乎其言)
　　　(漢之所以有天下而不能三代其以是夫然自/千載以來人主之詞未有若是壯麗竒偉者也)
　　　(愚謂此比/而賦也)
大風起兮雲飛揚威加海内兮歸故鄉安得壯士兮守
四方
　　　漢武帝
　　瓠子歌
　　　(帝既封禪乃發卒數萬人瓠子决河還自臨祭/沈白馬玉璧令羣臣從官皆負薪置決河東東)
　　　(郡燒柴薪少乃下淇園之竹以為揵為作歌詩/二章卒塞瓠子築宫其上名曰宣防    自此)
　　　(梁楚無水災歸來子曰此歌乃閔然/有籲神憂民惻怛之意愚謂此賦也)
瓠子决兮將奈何浩浩洋洋慮殫為河殫為河兮地不
得寧功無已時兮吾山平吾山平兮鉅野溢魚弗鬱兮
柏(迫/同)冬日正道㢮兮離常流蛟龍騁兮放逺遊歸舊川
兮神哉沛不封禪兮安知外為我謂河伯兮何不仁泛
濫不止兮愁吾人齧桑浮兮淮泗滿久不返兮水維緩
河湯湯兮激潺湲北渡回兮迅流難搴長筊兮沈美玉河
公許兮薪不屬薪不屬兮衛人罪燒蕭條兮噫乎何以禦
水隤林竹兮犍石菑宣防塞兮萬福來
　　　烏孫公主
　　烏孫公主歌
　　　(武帝元封中以江都王建女細君為公主妻烏/孫王昆莫為右夫人公主至其國自治宫室居)
　　　(時一再與昆莫㑹昆莫年老言語不通公/主悲愁有為作歌詞悲哀愚謂此賦義也)
吾家嫁我天一方逺託異國兮烏孫王穹廬為室兮氊
為墻以肉為食兮酪為漿居常土思兮心内傷願為黄
鵠兮歸故鄉
　　後漢梁鴻
　　五噫歌
　　　(鴻出京作此歌肅宗聞而悲/之求鴻不得愚謂此賦義也)
陟彼北邙兮噫顧瞻帝京兮噫宫闕崔嵬兮噫民之劬
勞兮噫遼遼未央兮噫
　　　唐李太白
　　鳴臯歌
　　　(晦翁云白此篇近楚辭歸來子以為白才自逸/蕩故或離而去之者亦為知言愚謂此賦也其)
　　　(間出入六朝體與/楚辭終有徑庭)
若有人兮思鳴臯阻積雪兮心煩勞洪河凌兢不可以
徑度氷龍鱗兮難容舠邀仙人之峻極兮聞天籟之嘈
嘈霜崖縞練以含沓兮若長風扇海涌滄溟之波濤𤣥
猿緑羆舔舕岌危咆柯振石駭膽慄魄羣呼而相號峯
崢嶸以路絶挂星辰於巖㟼送君之歸兮動鳴臯之新
作交鼓吹兮彈絲觴清冷之池閣君不行兮何待若
反顧之黄鶴掃梁園之羣英振大雅於東洛巾征軒兮
歴阻折尋幽居兮越巘㟧盤白石兮坐素月琴松風兮
寂萬壑望不見兮心氤氲蘿㝠㝠兮霰紛紛水横洞以
下渌波小聲而上聞虎嘯谷而生風龍藏溪而吐雲寡
鶴清唳飢鼯嚬呻魂獨處此幽黙兮愀空山而愁人雞
聚族以爭食鳳孤飛而無隣蝘蜒嘲龍魚目混珍嫫母
衣錦西施負薪若使巢由桎梏於軒冕兮亦奚異乎夔
龍䠥􁋧於風塵哭何苦而救楚笑何誇而却秦吾誠不
能學二子沽名矯節以耀世兮固將棄天地而遺身白
鷗兮飛來長與君兮相親
　　　韓退之
　　盤谷歌
　　　(此篇雖歌也實賦也起一/段如詩中至末一段如騷)
盤之中維子之宫盤之土維子之稼盤之泉可濯可沿
盤之阻誰爭子所窈而深廓其有容繚而曲如往而復
嗟盤之樂兮樂且無央虎豹逺跡兮蛟龍遁藏鬼神守
䕶兮呵禁不祥飲且食兮壽而康無不足兮奚所望膏
吾車兮秣吾馬從子于盤兮終吾生以徜徉
　
　
　
　
　
　
　
　
　
　
　
　
　
　
　古賦辯體巻十
刻古賦辯體跋
古賦辯體凡十巻前守無錫顧君與新嘗命工刻之未
及告完尋陞廣東臬司憲副是時吉安節推金城吳君
子貞來署府事踵而成之然中多遺闕譌誤觀者病焉
偶得侍御大梁熊君子脩按蜀時所刻全本乃今方伯
潁川張公南溟所校者因取而補正焉庶幾闕譌之病
得少免於斯云嘉靖丁酉六月甲戌贛州府知府闗中
康河跋
