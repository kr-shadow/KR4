#+TITLE: 考功集-明-薛蕙
#+DATE: 2018-05-12 10:20:10
#+SOURCE: github.com/kanripo/KR4e0175 master 84152832                
欽定四庫全書　　　　　集部六
　考功集目録　　　　　　别集類五(明/)
　　巻一
　　　賦
　　　四言古詩
　　　樂府
　　巻二
　　　五言古詩上
　　巻三
　　　五言古詩下
　　巻四
　　　七言古詩
　　巻五
　　　五言律詩
　　巻六
　　　五言排律
　　巻七
　　　七言律詩
　　巻八
　　　五言絶句
　　　六言絶句
　　　七言絶句
　　巻九
　　　書
　　巻十
　　　序
　　　記
　　　雜著
　　　　(臣/)等謹按考功集十巻明薛蕙撰蕙字君采
　　　　亳州人正徳甲戌進士官至吏部考功司郎
　　　　中故以官名集正嘉之際文體初新北地信
　　　　陽聲華方盛蕙詩獨以清削婉約介乎其間
　　　　古體上挹晉宋近體旁渉錢郎核其遺篇雖
　　　　亦擬議多而變化少然當其自得覺筆墨之
　　　　外别有微情非生吞漢魏活剥盛唐者比其
　　　　戯成五絶句有曰俊逸終憐何大復麤豪不
　　　　解李空同其所尚畧可見矣又蕙與湛若水
　　　　俱為嚴嵩同年嵩權極盛之時若水年已垂
　　　　耄而怵於利害不免為嵩作鈐山堂集序反
　　　　覆推頌頗為晩節之累蕙初亦愛嵩文采頗
　　　　相酬答迨其秉政以後即惡其怙權病國不
　　　　復相聞凡舊時倡和亦悉削其稿故全集十
　　　　巻無一字與嵩相闗其植品之髙逈出流輩
　　　　是以詩格孤秀肖其為人其所樹立又不在
　　　　區區文字間也乾隆四十一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
考功集原序
昔我武宗皇帝庚辰之嵗余嘗從瑞泉先生游于京師
獲西原薛先生詞賦數帙尚則𤣥風聿袪末習漱羣籍
之芳潤擷百氏之英旉藻思鴻才卓哉有斐一時騷壇
詞囿操觚灑翰之徒邈焉寡儔先生方綰章銓署欲晉
焉請益未之敢也今上御極之癸未余舉進士先生同
考之未幾振衣南州余亦分符北海思覿晬顔聆𤣥論
未之能也乃嵗壬辰余官中土分按南畿既見先生乃
舍彼舊學棲跡丘園游心理域徳音秩秩昭然發矇不
我誣已乃知大道靡窮逹人無我瞻彼羣什道中一藝
云爾雖然尼父定删風雅並述將以性情所感斯道攸
存詩以理之孰云徒作統之暢湮鬰之思逹神明之徳
通萬物之情格兩間之妙詩之為用大矣哉夫道不逺
人詩非離道一以貫之存乎其人追念遐思爰請舊作
以貽同志並叙厥學庶有所稽焉皇明嘉靖十四載中
春十日秦中李宗樞序
欽定四庫全書
　考功集巻一　　　　　　　明　薛蕙　撰
　　賦
　　　孤雁賦
　孤雁感物也渦水上有孤雁隨人家畜鵞鶩輩以取
　食人或逐之輒飛去入左右洲渚間然終不逺去也
　予游城西有野人指示予心惻然傷焉因作賦云
遵長河之峻阪出城隅以西徂望鴻雁於河涘竚徬徨
而獨居容懇􁂋以愁顇音悽愴而號呼伊斯鳥之嘉淑
産異質於幽荒體貞信之至性動静一其有常固羽族
之殊特衆鳥孰可與比伉故其行不失時止必擇所候
暖北逝先寒南下既冐險而渉危曽不恤夫勤苦惟衆
鳥之多智曰庇生之得宜弗一遘於艱難羡暇豫之無
期或巢山巔或游海涯奮首虹霓濯翼天池託戸牖之
巍巍下民莫得以或窺足無虛跖翼不勤飛資飲啄於
尋丈遷徙弗踰乎旬時何斯鳥之劬勞増荼毒其曷已
將材質之不倫固天命之難俟瞻北都與南國念家室
之靡止道路夐以遼逺間一嵗而萬里復有羣侣中迷
雌雄死别目駭䰟驚飛沉隔絶始廽遑而不進終躊躇
以永訣爾廼背雲路下緒風依沮洳潜蒙茸捐燕越之
故思甘愁苦而終窮雖六翮之尚在欲北歸其焉從於
是淪形晦跡亡精失志牢落逺遷躑躅無寄痛衆雛之
一隔慕同類之難值伺晨鳬而朝征逐鴐鵞以宵寐豈
卑湫之敢辭恥衆目之猜忌聲未鳴而先絶翅將舉而
復墜呻吟幽僻周旋林坰踐曠野之嚴霜食潢汙之流
萍延性命以茍存非初心之所營遭志意之摧毁中無
故而或驚况畏悸之叢至迫末路之惸惸避矰繳而徃
來因鷹隼之縱横思逸樂之無遺憂慄紛其相嬰若乃
陽律畢謝隂氣時作天清日逈草枯木落明月出兮皎
皎野露皓以漠漠戀南游於朱厓懐北棲乎𤣥朔魂魄
竦而怵惕顧形影之寂寞吐哀響之嘹唳志激昂而將
躍動幽谷之虛籟停髙門之曉柝聞之者怊悵而自憐
見之者欷歔而不樂嗟斯禽之可哀像覊旅而無朋因
昆蟲之同感未若斯人之有情汎游觀而厯茲忽容與
而不行詠鴻雁於周詩泣涕下而沾纓覽萬物之參錯
悟大化之合并相吉㐫與憂喜終同歸於杳㝠齊百慮
於一致孰云天道之不平
　　四言古詩
　　　昊天贈崔子
昊天單威亦孔之棘􁂋莫有戾不寕我國我國斯瘼我
民用卒如何昊天云不我恤
國之方將尚曰靡卜國之既痗伊何能榖昊天降訩弗
遂弗畜哀今之人胡俾夭㭬
有蘀者木維其頻矣民之劬勞不遑辰矣戎作在圉内
有冦姦王事𢎞多寕有其殫
國既大廢君子于解三事朋友莫之能誨卿士大夫曰
予弗逮昊天鞠怒則莫肯悔
憂心孔疚念及我友彼人有言我孔之恥曰予維服憂
我父母舍是弗思憂我天子
曰彼在位曽不可耽如賈弗售載反其琛懿爾君子亦
徂于南送子出宿悠悠我心
昔我邁矣朋友相予既愆于卒我心如沮匪徃匪來云
我靡處之子于行憂心孔瘉
瞻卬昊天則莫敢邇既夷既届則不我咎君子于行尚
顧其後大命不忒爰其有止
　　　　　昊天八章章八句
　　　𤣥鳥贈蔣氏
翩翩𤣥鳥秋日載徂顦顇如何不遑室家悼我良朋憂
心瞿瞿
翩翩𤣥鳥載徂秋日顦顇如何不遑家室悼我良朋憂
心菀菀
翩翩𤣥鳥迨春而復之子于行將其不覿贈言匪多憂
心孔蹙
　　　　　𤣥鳥三章章六句
　　　晉七賢圖像詩
在昔有晉多士間出發揮上徳彌綸道術遐蹤齊騖髙
軌競軼竹林之徒厥維入室阮公矯志貴利弗就流連
沉湎却彼婚媾英材俶儻殆廼天授大人有傳跨騰宇
宙峩峩中散龍章鳳姿彷徨丘澤咀嚼雲芝神交隠淪
精感靈祗解形東市人靡能闚邈矣參軍神棲亡愕瞬
息萬代跬歩六漠蔑盼貴介眈彼三爵褌中之譚實維
善謔仲容秀發頡頏叔父神闇均律妙洞擊拊郭奕心
醉荀朂妒嫮始平之出何其舛迕向子清悟莊恵同科
析辯神緯揚此𤣥波佐鍜栁下灌園巖阿徘徊鳴笛惻
愴如何巨源簡静夙懐髙舉逡廵待價儀刑朝序㧞材
銓選畫議軍旅至道在躬是曰餘緒濬冲朗鑒神量𤣥
逺時哉多辟降志舒巻並美張裴附交嵇阮酒壚結慟
微情繾綣川則珠輝山維玉絢猗嗟七子亶時之彦中
行雖忒聿恊狂狷丹青式繢精爽如見
　　　夀顧華玉母分得雲林夫人
金臺曽構瑶波潭沲王母攸廬問誰侍坐姗姗季女一
何秀媠廼曰雲林仙人字我色侔瓊蘂雲髪翠妥陵厯
滄浪出入靈璅鳳飛戢孴龍輈婀娜却䕃芝蓋俯拾玉
果圃有洪桃花蕚未墮紛紜周漢闇如石火湘靈舉楫
洛妃擁柁曩棲海右今遨江左
　　　顧東江先生遺善堂詩
紛綸靈系昭晰瑞圖在昔帝嚳爰及昆吾嘉祥誕發茂
慶攸敷比暉四姓著美三吳(其/一)谷水盤紆崑山岝㠋鬱
彼顧林夲支斯託豐諜未艾聞人閒作式覽厥初匪今
伊昨(其/二)三五迭終公侯復始維少宗伯克昌其祀祗勤
于徳令問不已士瞻師表國頼耆齒(其/三)履滿思謙居崇
鑒替于時念哉詔爾苗裔曰求彞訓曷以永世無或昏
逾祖考是繼(其/四)昔爾先祖遺善自名烈考嗣之率是攸
行奕世載徳用底昭明逖矣後昆無忝所生(其/五)粲粲新
宫峩峩層構載偁祖號訓廸來胄畏愆若墜慕道罔後
天命不慆介爾蕃祐(其/六)堂置詩書庭陳金石鳴鶴相喧
芳蘭如積入里修容過閭竦迹矧爾子孫孝思無斁(其/七)
丕葉遥興鴻源遐吐於赫祚𦙍遹追祖武千億重規雲
仍疊矩我歌此詩以告終古(其/八)
　　樂府
　　　盛唐樅陽歌
　盛唐樅陽歌者漢武皇帝作也元封五年帝南廵荆
　陽親射蛟潯陽江中獲之作是歌
帝之狩順祥時察南服臚九嶷會大海濟江淮朋神禹
逝九閡江之沛蛟魚出顯君伎誅弗率彎天弧孛流矢
雷電隕赤江水叱東井治江維波神平水虫嬉兇惡伏
帝夀昌邁盛唐出樅陽
　　　交門歌
　太始四年漢武皇帝行幸不其祀仙人交門宫若有
　鄉坐拜者作交門之歌
朝泰一陟分丘降石閭臨之罘熈事成徧東西祈交門
肇迎年陳玉席潔椒糈通八神召靈圉繽徠翔神光燭
尞中壇華紫幄元禮登告嘉辭靈允答與帝期靈交際
萬夀徴帝無疆仙為朋
　　　上之回
上之回䄠靈畤神心愉祚皇祉上之回定諸國西南輯
震東北上之回樂孔博游昆田厯鳴澤上之回樂無射
年萬億長無極
　　　善哉行
來日大難痛心疾首今日為樂莫懲其後大難如何昊
天不嘉吉㐫有時人莫之知鹿之游斯在彼中野庖人
調和將以為脯翩翩白龍好是魚服豫且射之載中其
目少康出畋不復其舍戎王朝卧廼縛尊下式戒在始
式備在終匪戒匪備害于其躬天命戾止匪夙則莫勉
爾在位無俾天怒
　　　煌煌京洛行
猗猗椅桐斤斯斧斯人之維良胡俾遺之豈弟君子人
之是榖君子不𢎞人之無禄絺綌在冬子曰有衣終朝
不饋子曰罔饑此之仡仡子曰不力彼之揭揭子曰不
直有菅有蒯女子采之九九之術齊君禮之室周讓御
簡子是取臧文之賢譏於孔父吁嗟士人生之窮兮我
思古人惟周公兮
　　　黄鵠篇
飛飛者鵠于彼蒼天大風阻斯羽沉于淵有松有柏其
枝嶟嶟雨雪迨斯化為枯薪烈烈冬日蕭蕭北風雖有
神龍宛彼地中天命有假人謀有仍嗟哉士人曰予無
能舟利于川弗利于陸君子于行維顛之速相彼哲人
爰得我匹且以嘯歌且以永日
　　　臨髙臺
臨髙臺下有萬丈之洪波羣山沓蹙茀鬰乎其隈疾風
起兮南北陂池沸渭而成雷時却顧以自失心􁂋懔其
傷懐北望深林叢生崔嵬柯條糾而旋互榮采駮犖乎
巖崖衆鳥哀鳴聒日夜猛獸垂啄旋踵而徘徊嗟君無
萬斛之淚胡來乎此地一來此地何由廻
　　　雞鳴篇
雞初鳴日東御月徘徊招揺下雞再鳴日上馳登蓬萊
闢九闈雞三鳴東方旦六龍出五色爛
　　　雉子班
雉子班五文章錦為衣繡為裳状瓌異志勁剛美為災
技自妨羂雲羅掩天綱就樊檻辭山梁荷仁恵不殺傷
啄甘實飲清凉形柔暱意悲徨惟平生詎有常感恩遇
回中腸循周榮棲幽房委微命畢君傍
　　　君馬黄
君馬黄臣馬𤣥二馬並驅君馬前君馬前臣馬後山髙
路長馬不走君當行臣當歸與君齊足焉能希
　　　巫山髙
巫山髙鬰鬰襟帶亘天涯上靡白日陽下陵青雲眉𤣥
巖何嵳峩層巘互參差景象非一状逺望令心悲獻嵗
出游獵千乘齊交馳翠帳羅曲阿羽蓋垂瓊芝龍騎踐
蕙圃鷁首戯蘭池回車背中路娛樂未云疲置酒景夷
臺設禮髙唐祠君王千萬嵗嵗嵗長如斯
　　　江南弄
芙蓉嶼口茱茰潭朱唇一笑酒乍酣牽裾並袂歌江南
歌江南望塞北思不見情無極
　　　鳳笙曲
白玉作筩黄金葉鳳翅差池凰羽接竒弄徘徊曲重疊
曲重疊聽増傷鵾雞舞白鶴翔
　　　游女曲
春草纔生春氷沒江南少婦戱春月歩拾明珠曵羅韈
曵羅韈動春衣留中洲憺忘歸
　　　朝雲曲
流光動豔影徘徊稍集楚館臨荆臺乍近復逺望不來
望不來䰟偕逝攬女衣游雲際
　　　趙瑟曲
春風初䦨花半落美人挾瑟坐重幄促柱催弦勸君酌
勸君酌為君歌君不飲柰愁何
　　　宫中樂
偶過昭陽館雕櫳閉絳紗巻簾通一笑落盡滿庭花
　　　從軍行
玉鞘錦絲絛珠韀白雪毛甘泉望烽火一夜過臨洮
　　　折楊栁
三月盧龍塞沙中雪未乾朝來折楊栁春色憶長安
　　　采蓮曲
眉暈風吹薄衣香水濺消朝朝采蓮去空轉木蘭橈
　　　緑水曲
春洲霽煙雪潺湲激緑水戱羽亂參差開花雜藿靡綽
約蕩舟人㛹娟弄珠子芳菲不可忘冶麗復如此
　　　隴山
隴之山兮在彼西北子之征兮防禦中國隴上之木鳥
不肯息隴下之水魚不肯食
　　　游俠篇
君不見翩翩游俠子虎變龍淪世叵測轉海摧山力無
比君不見闔廬堂上養死客吳王酒酣客進炙千金匕
首匿魚腸俄頃蛟龍飛霹靂又不見夷門老翁屠肆兒
陸沉大梁人豈知竊符奪將付公子秦人北解邯鄲師
古來豪傑皆若人意氣激昂肝胆真傾軀寫心不自惜
排難解紛如有神丈夫自是英雄者左拉荆軻右古冶
寕當刎頸卧道傍誰能槁死蒿蘆下君不見虞卿齪齪
絶可憐託身魏齊捐相權平生著書萬言在不如刺客
三尺之龍泉我今落魄復如此放歌飲酒長安市結客
曽過滄海君報讐欲借幽并士酒䦨擊劍歌莫哀眼中
竪子何有哉明朝事就拂衣去却隨梅福觀蓬萊
　　　聖人出
聖人出應昌期受命上帝下民咸來歸聰明冠羣倫道
徳何巍巍虛已彌謙畏入有輔弼出有師俊乂起為股
肱讒佞比周退而無所施教化之行自京畿四方取則
莫我違人革其心不自知復反醇厚去澆漓和氣絪緼
風雨時百糓被野多如茨醴泉流溢生靈芝慶雲在天
神爵飛四門大闢通九闈南面端拱垂裳衣羣臣上夀
獻歌詩天子萬年兆民永頼之
　　　戰城南
戰城南軍敗歸郤行入城為虜圍虜圍急士心悲外無
援兵虜馬縱横馳顧謂同舍兒旦暮迫死期虜來殺我
盡何人報我子與妻戰城南良可哀今年出戰不復還
明年更驅生者來暴虎或可活擊虜决不回請看長城
下白骨何壘壘吾聞古者天子守在四夷何必使中國
之民填溝壑於匈奴之地為
　　　短歌行
蟋蟀在堂野有繁霜我心悽悽不可暫忘豈無㫖酒可
以燕游豈無琴瑟可以娛憂瞻彼日月終古而在百嵗
之期寕莫我貸人亦有言道憂世促千載一遇匪遲伊
速異世而合夜夢周公同堂而違仰視飛鴻秋有枯槁
春榮則多嗟我人斯其如命何
　　　君子行
君子思危懼不終日衆人居安沒齒自逸君子思退如
迫于淵衆人思進如逐于田損益之變何其相反茍非
明智孰能及逺人知其終莫知其始吉㐫之萌鮮不由
已上天無私何怨何親福不擇家禍不索人道有險易
事有從違於乎小子慎爾所之
　　　隴頭吟
沙漫漫石簇簇馬仆車摧隴山曲隴山日日行不前夜
夜還從隴間宿闗東只説羊腸坂那知隴坂如天逺隴
阪逶迤距西域古來此地希人跡山川夲是隔華戎君
王直欲吞夷狄自從漢虜互相讐塞上風塵無日休幾
羣天馬來荒外百萬征人戍隴頭堪嗟百萬征西卒半
作隴山山下骨誰為戎首禍斯人後有漢武先嬴秦秦
家無䇿良可嗤漢制匈奴空爾為願令邊郡謹備冦不
用中原多出師
　　　日出東南隅行
日出東海隅西入崑崙墟六龍踴躍駕日車徃來萬里
裁須㬰人生寄一世逆旅難久居羲和何不仁蹙迫更
相驅顔回短折果何辜老彭竟化千金軀蒼天夢夢白
日闇居然不辨賢與愚吾將命后羿仰射三足烏僬僥
弋鴻鵠作計良已踈魯陽揮戈等兒戯夸父奔走空區
區西方調御之丈夫教我脩道歸虛無虛無國中無夀
夭一任羲和變昏曉
　　　猛虎行
饑不從猛虎食貧不從權貴游猛虎窟中多惡少貴人
門下非清流蒙鳩巢葦苕乾鵲代渠愁飛鳶啄腐䑕鳳
凰見之悲且羞長安道上車馬客處身頗似二鳥儔苞
苴不獨結諸公脣舌還能媚五侯紛紛竪子焉足數可
惜英雄亦同伍賢人翻在平津閣文學來依車騎府男
兒貴作不覊士逶迤匍匐何辛苦君不見會稽狂奴真
傲倨萬乘留之徑歸去羊裘懶卧七寳床釣竿笑拂珊
瑚樹
　　　出塞
隂山虜騎喧上郡羽書繁匈奴入邊地將軍出塞垣竒
材募荆楚善射選樓煩朱旗類電掃𤣥甲若雲屯懸師
度沙漠飲馬抵河源金鼔青天動風塵白晝昏怯夫思
勇鬬死士恥生存月氏方破㓕日逐盡崩奔都䕶領西
域呼韓守北籓當令四荒外咸知大漢尊
　　　元會曲
握乾御紫極出震撫青陽履端受百禄朝宗來萬方玉
輅充庭陛金奏響嚴廊垂衣揖羣后置酒燕周行欣欣
醉湛露穆穆仰天光千春賀元會懽娛良未央
　　　對酒
畏塗有千慮勞生無寸隙唯餘對酒時暫作伸眉客妖
姬雜睇笑懽友連衿舄相逢判一醉錢刀非所惜
　　　春游曲
春來春驟好春游須及早招邀南國姝追逐東郊道合
尊圍綺樹調絃藉芳草人生非取樂空令少年老
　　　長安道
神州應東井天府擅西秦雙闕南山下千門渭水濱公
卿畏主父賔客慕平津方朔何為者虛稱避世人
　　　洛陽道
鳳闕正中天龍池帶洛川層城三市列複道兩宫連錦
障藏歌伎羊車戯少年更逢嵇阮輩長嘯酒壚前
　　　劉生
劉生喜輕俠闗輔遍經過新市蹋踘戯髙樓擊筑歌駐
車訪朱亥争博叱荆軻不為徼名譽惟矜意氣多
　　　闗山月
迢遞闗山道凄凉霜露時如何秦地月亦自到天涯切
切胡笳怨蕭蕭邊馬悲髙樓有思婦苦樂詎相知
　　　驄馬
驄馬負竒氣昂昂態不羣緑􁏢揺鳳鬛赤汗染龍文睨
影思邊月長鳴向朔雲願馳千里足一戰立功勲
　　　送逺曲
勞勞亭下秦淮水錦帆揺揺繫沙尾少年逺作萬里行
愁結雙娥低不起向來祇為新知樂不悟翻成别時惡
尊中安得千日酒同埋黄壚亦何有
　　　江南曲
江南光景殊無頼水如碧玉山如黛吳王舊苑芳草多
鴛鴦飛過斜陽外船頭醉岸烏紗巾興來遍看江南春
五湖倘遇范少伯奪取當時傾國人
　　　隴頭水
隴闗出塞路征客離鄉思忽聞嗚咽水共下潺湲淚
　　　夜夜曲
烏栖𤨏窓静露下羅衣薄脉脉對蘭缸夜夜同煎灼
　　　芳樹
芳樹榮春日萋萋盈後園絳房承露坼素葉向風翻散
影連雲屋吹香入網軒美人來已暮零落復何言
　　　白雪
白雪擅紛華耀此𤣥冬暮縈迴飄朔吹蕭散流隂霧已
並紛闈鮮還増玉階素願欲集君筵皓齒多相妬
　　　將進酒
將進酒杜康之族無不有處州玉露金華碧襄陵鵝黄
河内白我家緑醖亦無敵五君合計幾萬石一日一石
當擊鮮樂飲可支三十年不須虛無求列仙不須枮槁
縛幽禪壺中之道極𤣥𤣥養神鍊魄合自然眼花耳熱
體蹮蹮舉觴一酹滄浪天天地變化無時休日月出沒
不少留人生戢戢䗬蟻儔須㬰零落歸山丘開闢至今
八萬秋古人䰟魄猶在不喟然念此令人愁惟有杜康
堪解憂君不見咸陽白帝子并吞六國心未已百年謾
作萬年計恰似蜉蝣望秋水又不見西楚重瞳公諸侯
震讋趨下風喑啞咄嗟氣蓋世螳蜋怒臂將無同兩雄
恣睢浪自苦自餘么麽何足數君當快飲我起舞樂哉
醉鄉真樂土作歌者誰君采甫酒徒之名垂萬古
　　　行路難(三首/)
君不見山中行人𦵏虎腹復有貪狼飽人肉天生二物
毒𤓰牙比似讒人未為毒讒人之毒在利口能覆邦家
如覆手一夫中傷那足悲萬事紛紜真可醜君不見伯
嚭加誣子胥刎越師西來吳國盡又不見上官納譛屈
原死楚王翻為秦地鬼讒人反覆不可憑變易是非移
愛憎重華聰明疾讒説詩人怨憤刺青蠅青蠅營營㸃
垂棘讒口囂囂排正直已於平地置機穽更向通衢布
矰弋可憐豪傑死道邊總為奸邪在君側行路難行路
難只在讒人唇吻端寕當脱屣蹈東海不須驅馬入長
安
我歌行路難什百之端歌一端丈夫委質事天子豈謂
當由左右始九重邃逺壅蔽多疏賤孤臣竟誰恃君不
見賈誼上書談世務漢皇欣然絳灌怒秪言旦暮即公
卿一麾却作長沙傅又不見董生硜硜守廉直儒者安
知丞相力白頭不得里中卧逺徙膠西驕主國二公之
事畧無異史䇿紛紛多此類餘風積習傳至今覆轍危
機在平地沛國迂儒不曉事酷信丘軻泥文字徃年抗
䟽攖逆鱗賜玦歸來十二春豈無髙足據要津未肯低
睂干貴人貴人方寸九折坂况我三輪行不逺帝閽無
路欲何之五岳尋仙未應晩
男兒有事在四方我今胡為不下堂白首徒懐經濟䇿
青袍虛忝尚書郎早年不睹道路澁慷慨登朝期樹立
萬分論議甫一吐羣小猜讒俄横集自茲投劾歸田里
洶洶風波猶在耳敢恨流離世不容獨幸崎嶇身未死
摧藏無復異時意攀援永謝同朝士始悟髙賢好長徃
却愧頑疏昧知止君不見當時汲汲魯中叟褰裳濡足
常奔走七十二君冀一遇枘鑿方圜終不偶楚狂悲歌
傷鳳衰鄭人竊悼䘮家狗大聖行藏且如此小儒功名
亦何有閉門不免憂饑寒出門險巇千萬端禍福重輕
君自看不如解却頭上冠懸車縶馬但髙卧莫歎人間
行路難
　　　從軍行
少小慕功名擊劍復談兵誤信封侯事甘作從軍行一
朝備行伍幾處罹辛苦西南通逺裔東北攘邊土武帝
雄材畧土宇新開拓銜命馳嚴馬登壇延衛霍諸将竟
邀功嵗嵗出臨戎勒兵盈塞外發卒徧闗東騷屑干戈
動蕭條田野空廟謀貪戰伐邊隙開胡粤軍興急星火
兵連淹嵗月戈船下厲水䇿馬踰葱雪山川行未半容
鬢驚凋換寒氷手指墯炎風肌肉爛思鄉已淚盡望逺
堪腸斷怫鬰魚泣津凌兢猿眩㟁悠悠厯絶國險道何
傾側虎穴詎可入鬼方寕易克間使閉昆明單兵䧟䟽
勒全軍有天幸從吏無人色天時變殺機壮士奮兵威
飛矢風鳴鏑推兵血濺衣長驅五王國大破九重圍萬
里懸旌出三軍奏凱歸邊垂日無事鳥盡良弓棄行直
貴臣憎功髙同列忌賞格多排沮謗書仍負累白頭還
士伍赭衣從吏議輸力奉明君忠邪不見分丹心徒貫
日劍氣枉凌雲人事竟莫測天命諒難聞可憐麟閣上
不畫李將軍
　　　長門怨
新懽侍清宴舊寵棄深宫相妬夲相似君恩那不同歌
喉嘲飲泣鬒髪笑飛蓬誰信黄金屋繁華一旦空
　　　長信怨
異時陪玉輦同載召娥眉寵極有衰歇恩深多怨思秋
風吹網户春草被丹墀不及主家伎空歌團扇辭
　　　莫愁曲
儂家住石頭緑水繞歌樓不是工娛客何縁字莫愁
江水映江花春光滿狹斜金陵衆年少争到莫愁家
　　　燕歌行
漢初匈奴雄北邉邊城蹂踐何蕭然嵗嵗金繒輸罽帳
年年烽火照甘泉武皇憤怒按劍起詔遣將軍擊驕子
隴西壮士出玉門幽冀精兵度遼水遼水風濤駭陣雲
燕山雨雪雜兵氛河南昔日駐代馬塞北今朝屯漢軍
軍中嚴鼔催軍發陣前突騎争馳突飲馬懸愁瀚海乾
彎弓已射旄頭沒喧喧將士劇風雷惴惴匈奴若死灰
單于夜半冐圍去校尉平明逐敵回収兵反斾休沙漠
三軍歌舞從軍樂腰下金刀尚血流帳外旃裘俱面縛
捷書駱驛入咸陽凱樂鏗鍧朝未央肘後何須列侯印
殿前願奉萬年觴
　　　從軍行
少小習刀兵從軍右北平先登百死陣却破五重城邊
郡勤王苦中朝論賞輕封侯自有數安用怨匡衡
受詔辭金殿提兵出玉闗黄雲連大漠白雪滿隂山虎
騎馳天外龍泉吼臂間匈奴儻未滅定自不空還
征人怨苦寒闗塞更漫漫石堡依山峻沙塲並海寛徒
行隨博望仗劍斬樓蘭邀取麒麟畫祇令後代看
代馬乘秋動邊城正宴開天寒弓力勁塞逈角聲哀勁
卒憑陵至孤軍折北廻不知漢天子何日棄輪臺
　　　凉州詞
隴西西去抵凉州邊塞蕭條處處愁青草不生青海曲
黒雲常聚黒山頭
　　　從軍行
冒頓南侵塞嫖姚北出師連營羅組練分道引旌麾躍
馬争前列摧鋒肯後期鼔行趨上郡席巻向邉垂虎旅
聲先振龍庭勢已危追奔忘逺近轉戰决雄雌漢將功
成日匈奴數盡時孱王逃絶幕窮冦聚降旗獻㨗歸雙
闕揚威耀四夷從今横吹曲増入凱旋辭
　　　鳳臺曲
秦娥嫁蕭史新起鳳凰宫吹簫白日上擕手綵雲中一
别人間去千秋樂未窮
　　　春江花月夜
春江歌緑水綵鷁戱金沙玉釵初映月繡帶乍藏花窈
窕皆相似無如張麗華
　　　飛龍篇
晨登金壇神君所治芝草叢生𤣥泉泌泌乘彼飛龍以
遨以戯憫我衰老乃告要袐周流神庭壁門十二授我
神藥盛以玉笥教我服食長生久視優哉游哉嵗等天
地
　　　戰城南
戰城南出城北城南戰尚可城北戰不測清晨跨鞍馬
迎戰城南下敵騎四面來提兵入中野中野何蒼蒼殺
氣互低昂前臨五單于却距左賢王日出負戈起日入
未能止人馬同時困自念身當死身死棄山阿化為泥
與沙平生安足惜國憂將奈何
　
　
　
　
　
　
　
　
　
　
　考功集巻一
欽定四庫全書
　考功集巻二　　　　　　　明　薛蕙　撰
　　五言古詩
　　　效阮公詠懐(三十首/)
翔鶤赴長飈翩翩戾髙㝠舉翮覆白日伏頸雲間鳴顧
謝野田雀僶俛營此生與子各殊塗無用相譏評
有已苦拘閡無生懼飄淪憂樂多所惑違取䘮其真𥅆
周久已徂此辯將何陳
存亡豈殊趣徃復固恒理人生無延期百嵗有成毁即
事且難預榮名竟焉恃感此愁我腸歎息未能已仰悟
牛山對慚恨自今始
萬物豈不衆而予獨吾生吾生不暇治安用求其贏執
籍雖利重刎喉非禍輕知哉屠羊子反市避三旌主父
厭擯斥自謂甘倒行生幸五鼎食死仍五鼎烹
羣狙競芋栗喜怒隨轉移飛飛海上鷗矰繳不可施張
儀謝蘇君趙令説李斯小義鮮能終邪徑固多岐利害
異目前親讐在一時他人各有心媮樂且相欺僥倖昧
全圖此計良可嗤
飄風振𤣥幕若木零朱華六龍匿西山濛汜揚其波翩
翩市中子於心太回衺不見顦顇色但聞慷慨歌卑危
誠未逺禍亂豈在多人人恤其私安能尚顧他已矣勿
重陳嗟予可奈何
生平保至貴變化去須㬰登遐上飄颻舉歩臨九衢閶
闔正晝啟陟降太微居曜靈闢重光長風厲六虛雌蜺
左右翔雲蓋翼前驅回車層城野總轡崑崙墟羣聖為
我族五嶽為我廬豈與鄉閭子握手少躊躇
朝登古臺上遥望大河隂朱明來自南隆暑倐已臨丹
霞曜陽景渥露霑𤣥林炎風振曽柯鳴蟬響哀音四時
代終始變化遞相尋盛長固殊昔遲暮方在今感物切
悲情愾歎傷我心
才美未足喜技惡未足歎左右無親交雌雄安可言不
見龎眉尉三世不徙官雖有韓長孺百金賂武安功名
復如何巧宦良為賢
生才良不幸處世誠獨難揚娥興妬階懐璧賈罪端靈
均既見放韓非亦自殘奉身失所從慷慨使我歎
北㝠有異物神變何峥嶸上為千里鶤下為萬畆鯨俶
儻自足頼升降非已榮羞彼雉爵化齪齪忝我形
曠望三河側輕車並華輈壯盛值今辰志欲一來遊路
傍繽紛子馳騖各有儔腹内懐辛螫側目起相讐晏嬰
畏仲尼恵施忌莊周疑似不可居俯仰生菑尤感彼行
露章獨處安所求
昔有中黄伯立慬一何勞右手搏雕虎左接太行猱豈
如東海翁嗜酒佩赤刀粤祝終不驗側身焉所逃
蜎蜎桑中蠧戢戢託爾軀下枝噏沉液上條咀槁膚飲
食亦已遂不念彼樹枯樹枯竟何如憔悴在須㬰飄颻
雲間龍卑髙一何殊變化成霖澤千載長相俱
天上何所有上有九重臺日月闢房牖河漢界兩階白
虎夾路隅青龍啾啾啼五嶽當束脯四海充一杯衣裳
被雲氣左右結雙蜺彗星垂為帶北斗束為觹舉足厯
顥蒼徃徃不復迷朝集扶桑東夕降若木西
人生非殊分天命自有涯置此儻來者安用矜且夸蚩
蚩當路子欣欣一何多𤣥冕結長纓丹組垂纎羅采曜
連金璽文繡雜鳴和順風激清塵向日揚芬華意氣肻
少假顔色每相加不見蜉蝣羽日夕歎咨嗟
蟾蠩宿南箕隂魄淪東溟乘風避其災首旦集魯城神
飈鼔洪濤雷電正縱横大魚裂地底崑崙勢如傾西山
有精衛舉翼方逺征志意豈不偉惜哉焉所成
龍伯有大人輕出越故疆東上五山巔學釣尾閭傍六
鰲曵獨繭員嶠沉北荒天漢斷西流海水自飛揚列仙
涕滂沱帝側巧中傷手中握朽骨魁壘不得長
生理一何殊巨細各有當夀陵入邯鄲匍匐大道傍西
河惑交戰中山忌重傷揆力非所任矯枉失其常如何
紛華子生平厭膏梁閒居羡幽深臨岐久徜徉貧賤誠
不易鴆毒安可忘行矣反故塗貽爾以斯章
窮漠萬餘里海水周四隅中原勒千乘翺翔順風趨白
羽翩翻飛一軍驚且呼揚鞭下髙闕長纓繫單于右行
臨月窟左旋出日區立功何足矜猛氣聊以舒
茲年忽將逝我心愴以哀日暮不遑食空堂獨徘徊駕
言出西城中有池與臺清渠夾阡陌寒露被蒿萊慨念
昔時人零落安在哉𤣥象無淹次四序倐如摧自非藉
榮名一日等塵埃
朝出上東門迢遞望三川修塗未能半險阻屢遷延征
馬立踟躇徒旅念歸旋捷徑不肻入安用直如弦㷀㷀
罹苦辛失路誰當憐
昔聞黄靈樂乃在洞庭傍一奏魚愁入再奏鳥悲翔大
聲豈不妙細物焉能當獨有雙𤣥鶴延頸遥相望
嘉糓敗荼蓼良巢毁茅鴟路傍張四羅戢羽落卑枝卑
枝亦已足尚須保其危捷㨗少年子挾彈來追隨俯仰
偕儔侣言笑盛容儀當面施柔謙中心懐嶮巇詩人亦
有言正直神所依禍福有固然反側焉能稀嗟爾衆多
士茲理不可違
昔余少年日浮湛聲色塲追逐公孫子馳騖狹邪旁一
醉累旬朔一出厯四疆歡樂未及竟憔悴使心傷晩讀
列仙傳始學却老方萬事不足競二物焉難當十年燒
丹液効狀亦茫茫更希遊𤣥漠得失兩俱忘
守道遺榮利趨物䘮其真詘伸難並觀髙尚良可倫不
見𤣥廬子精神已無存煌煌口中珠含此誰為珍富貴
焉足求甘我賤與貧
凉風起中林槁葉落如掃徘徊此何時嵗暮一何早吾
生隨物化安得不枯槁惆悵終日夕延頸望雲島榮名
非所慕神明可長保手把三皇文五嶽訪芝草
朝游東海上親見安期生袖擕麻姑書揖予上天行忽
忽從之去一舉陵太清白榆何厯厯桂樹亦青青朱爵
七十二鼔翼相和鳴玉女顧我笑執手戱紫庭萬嵗同
娛樂天地長齊并
朝逢逺遊子車馬一何閑問君安所之道路方獨難人
情惡特立世態好纒綿一身欲誰從多門易生怨行行
保子驅嵗暮當來旋
啾啾田野雀徘徊丘中阿上飛有鷹鸇下飛有網羅人
生誠未易禍福豈在他譽者日已少惡者日已多感彼
恭士言悔恨將如何
　　雜體詩(二十首并序/)
　詩自曹劉下逮顔謝體裁各異均一時之雋也及江
　文通擬諸家三十首雖間有未盡然可謂妙解羣藻
　矣余慕其殊麗依之為二十首略者十人慚鳬企鶴
　㒺量非倫云爾
　　　班婕妤(詠扇/)
團扇團如月月色比光妍此物豈云美君子心所憐炎
暑充提擕清風何翩翩但畏秋氣至微質遂見遷懽愛
始難畢中路傷棄捐
　　　魏文帝(游宴/)
命駕游西園回輦髙臺傍鳴笳引鮮飈羽蓋隨風翔靈
泉依石渠緑波注金塘芙蓉吐朱華翠樹自成行飛禽
映水曲潛鱗踊魚防零露停豐草良夕殊未央白雲含
綺霄朗月垂素光仰㸔天漢上中心何慨慷人生非洪
喬夀命安得長恣意百年内懽樂莫相忘
　　　陳思王(贈友/)
西京興亂階四海罹艱厄皇佐奮神武股肱効羣畫英
賢盡同朝夙願今始獲並坐接華裀聨歩陵飛閣中饋
薦甘㫖金罍汎清酌眷言申情昵終讌展戱謔君子肅
令儀俯仰存謙約明信良可希驕盈義所薄各享百嵗
期鑒此平生諾
　　　劉文學(公讌/)
歩入西苑園游戱芙蓉池明月照緑水神飈散文漪層
軒跨通川雕檻承丹梯衆賔列長榻不醉且無歸菡蓞
泛清波華蕚正參差清歌隨風轉宿鳥東西飛公子興
藻思濡翰相招擕小臣非吉甫答賦安能希
　　　王侍中(從軍/)
出車鄴城外駕言指南鄉我君整六師赫怒征東方千
艘泝淮浦武騎發河陽豈不懐歸思王事不可忘鬰鬰
渉長途觸目多憂傷葭菼盈深崖榛棘蔽髙岡悲風振
中野隂雲起廻翔覊鳥鳴我前孤獸馳我傍伊昔東山
人三年事戎行捐私報公家終以反故疆勉哉同袍子
永言視斯章
　　　阮歩兵(詠懐/)
驅馬出中野逺遊西山阿升髙望四海惻愴將如何崑
崙不可見六合垂網羅悠悠存亡門徃來苦相加願隨
安期子竦身入朝霞應龍扶靈輿倐忽經九遐逍遥宇
宙外千嵗復來過
　　　張司空(閨情/)
初月升簾櫳凉風吹綺䟽佳人阻晤語永夕獨躊躇羅
幬張虛宇朱火照堂隅樂閡歡不足悲興哀有餘寤寐
思淑儷拊衿歎離居
　　　潘黄門(覊宦/)
登城渉層軒遥見洪河隈迅飈拂窮坂隂湍涌幽崖哀
鴻唳空臯征鸛翔髙隄長秀延苞蔓喬幹垂華𬎼跂予
顧南路目極眺京畿清洛逈無津崇芒鬰崔嵬改服就
外役夙夜守班司具瞻慚民望嘉命慊皇私異彼伐檀
人徒蒙素餐譏撫已良自悼何以蔽前非操刀無餘技
烹鮮有遺規雖乏禮樂才富庶聊可希
　　　陸平原(行旅/)
發軫指修塗頓轡臨廣川居人並集送游子私自憐故
鄉日已逺親愛坐相捐擕手一何促分袂難久延絶景
不可尋遺音邈以綿憂來鮮再逝懽徃豈重旋靡靡永
徂邁冉冉薄暮年凉風起平陸積雪被長壖幽谷生曾
隂髙嶺結飛泉寒鳥無宿棲猛獸行不前惆悵感平生
怨此世網牽懐歸殊未遂愾憤何由宣
　　　左記室(詠史/)
琁臺麗白日曽閣切天階朱門夾馳道甲第列東西峩
峩衣冠士濟濟照金閨長嘯霄漢間歸來尋舊溪箕山
為我友首陽為我儕洗耳千仞壑采薇清雲梯
　　　張黄門(苦雨/)
金商送寒節火旻迎朝露斐斐丹霞滅翳翳𤣥雲聚宻
雨灑踈叢輕飈摧勁樹荒楚滿中宇芳華不盈歩隂條
豈再緑陽葉已改素獨居淹時運憂來將誰訴微志安
可期傷哉年嵗暮
　　　劉太尉(傷亂/)
晉京渉厄運神州困夷孽乾棟隤炎燎坤輿覆危轍伊
餘孱且弱負荷忝朝列愆釁既已淪哀憤徒云結惟昔
仲山甫佐宣補衮闕范生反㑹稽再舉夫差滅髙帝還
新豐鴻門頼人傑静言思數子顧已傷薄劣白日逝若
飛俯仰值暮節良辰不可遇我志將安設大化信盈虛
昏明亦更迭畢力濟公室引領企時哲
　　　蘆郎中(感交/)
日夕厯城闉迴策歩林囿北眺邯鄲道南瞻太行岫幽
泉激清瀾荒薄森長秀曠野零飛藿重巖響哀狖徬徨
含逺志眄睞展遐覯燕趙負豪畧土風夙所究㢘頗守
長平秦人却西冦李牧出雁門北馬避南狩疇曩遘運
會匠者顧微陋謬升朝右位濫陪羣彦後質非荆山璞
雕飾良已厚中區増震盪邉鄙多斥候投迹依帷幄短
策非可售仰恧昔賢軌嘉恵自難副斯言豈虛作亮之
惟朋舊
　　　郭𢎞農(游仙/)
瑶溪臨赤岸曽潭揚素波巨鰲冠蓬萊玉堂映巖阿中
有羽衣客陵岡拾若華彷彿乘紫煙縹緲吸翠霞靈妃
奏妙曲六蚪駕雲車西謁王母廬東戱海童家下視九
垓内蜉蝣良可嗟
　　　謝僕射(遊覽/)
蟋蟀調易苦蒹葭歌亦勞伊人曠邂逅良辰方鬱陶中
情何由寫駕言出遊遨傍洲泝湍渚登巒瞰山椒白雲
冐丹巘緑竹俯青臯夕鳥相啁􁛲隂籟坐飄颻佳期眇
何許佇立摘蘭苕蹉跎嵗云除詠言發長謡
　　　陶徴君(田居/)
眷此南村居自昔紓真想一朝就仁里愜我心所仰故
人盡比鄰時時共來徃濁醪既同持清文亦俱賞日入
未能去挈杖出林莽荒徑行當闢新苖漸已長多謝沮
溺翁千載良吾黨
　　　謝臨川(游山/)
徂節淹登臨開嵗促遊玩隂崖雪猶積陽溪氷始泮進
帆憇絶壁抗策陟窮㟁撫化雖未盈即事已可玩幽谷
風華媚晴峯雲彩粲尋異迹轉緬覽勝景迭換洲分島
參錯巖聚岫迴亂丹梯架懸梁石室構層館初經洞穴
底乍出翠微半羽人謝世運靈景變昏旦汗漫無冥筌
疏屬有塵絆放懐聊自慰含情為誰歎
　　　顔特進(侍宴/)
鈞臺書夏典靈囿誦周篇嘉會隆先祀豫遊及茲年春
方協時律秘駕動星躔平圃躋倒景神臯徑中天赤羽
匝曽嶠青翰鶩廣川華幢互幽藹藻帳競髙褰首嵗布
皇澤萬象光且鮮炙晷曜微霄宿氛霽逺山瑞烟拂蘭
甸祥飈汎芝㕓睿眷備終讌宸恵普下筵從邁咸世哲
賡歌盡朝賢弱短困孤蹇明淑慚衆妍勑躬方自朂敷
言非可宣
　　　謝法曹(贈别/)
駕言理行艫逝將越故林出邁薄長浦還望蔽髙岑懐
歸絶懽念悼别多苦心遥遥從此辭悠悠存所欽(右一/)
所欽不可攀道塗亦云艱綢繆居人思悽愴客子顔去
留勢並異聚散情相闗傾側我西路偃仰爾東山(右二/)
東山及仲春愉悦對芳辰倚巖聽鳴嚶俯澗睇遊鱗逺
尋協要妙近探謝囂塵邈矣隠淪者悲哉行旅人(右三/)
行旅已經時遂令憂若滋凝滯風潮際遲迴雨雪期繫
攬指曲汜弭棹停空坻寤寐孰與語拊枕怨乖離
乖離焉有常佳侣若參商諧合無定端契濶殊未央勞
歌欲自慰贈言非可將寄欵託微波延竚恵來章
　　　鮑參軍(戎言/)
家世𨽻部曲少小長幽并慣聞豪俠節恥預市井名邊
秋北馬肥戎帳入龍城候騎速如飛一軍振且驚攬弓
引鳴鋏行行遂徂征日落長風起愁隂千里生天時正
懟怒意氣亦自盈左驅鮮卑壘右逐單于營還師報天
子受爵過秦京開宴列邸舍交懽競公卿一旦収竒績
千載揚英聲
　　　游仙(十首/)
靈洲無氛翳石嶼屯翠霞遥望青冥中鬰鬰真人家真
人出遨遊雲車一何多列坐玉臺上俛視瑶池波素女
絃清商窈窕雜纎羅神飈扇珠林哀響自相和歡來輟
羽觴同賦升天歌
重華邈不作大道日以隠鳯鳥每髙翔麒麟擺覊引志
士悲時運光跡若電冺臨淵漱珠水棲山拾雲􁒓縱身
天路上謝彼世塗窘乘化遊無窮萬劫不復盡
逺遊訪𤣥洲西造崑崙城長風萬里至吹我飄颻行崑
崙何嶤嶤曲阿䕃滄溟碧樹夾蘭臺雲房鬰葱青徙倚
東廂隈北上厯羽庭啟匱發靈圖上有列仙名久淹變
化塗今日廼長生
精衛填東海㷀㷀累形軀哲人匡宇宙天命不可須聞
有山林士棄世以自娛願言從之遊齋㓗練羽書丹池
可止渴晨餐咀雲珠度紀諒非難去去勿躊躇
三丘阻滄波瑶木蓋雲崖隂林隕珠實白鵠連翩飛仙
者五六人羡門與安期晞髪洞房阿石室清逶迤我行
入名山彷彿倐見之陵風歘猋舉何時復來歸
東南有青雲鬰鬰照瀛洲岩隈列紫林丹水絡曽丘峨
峨三珠宫逺望似烟浮山川屬靈壤光麗異神州列真
乘羽車妖女並來遊蒼龍扶玉􁊯翼以雙素蚪羲和不
敢驅朱光正淹留徘徊離宫中嵗紀歘千周
天地有否塞賢聖困無佐潜龍應初九鶴鳴疇與和九
州肆遐歩五嶽恣髙卧逺慚夸父死近悼首陽餓我生
匪金石大冶不能挫神明厯終古三光莫予過
采藥謁東海芝石被神陼借問此何鄉乃是真人所青
峰萬餘仞去天復幾許沄沄赤泉涌亭亭白雲舉凄風
薄穹岫鸞鵠整其羽空山寂無人含嘯獨延佇
短期不須㬰大暮有淹滯睠然迫中抱淪迹謝人世案
牒窮山海消玉畢年嵗岱宗籍已絶司命授靈契形容
日漸反魂魄為我制薪火遞相傳舟壑不復逝
上仙有會期解化升帝鄉消揺入雲氣迅若輕翼翔赤
霄浮九隅閶闔爍朱光踟蹰歩閣道執籍朝紫房駕言
歸下都置酒宴玉堂靈妃靡飈蓋列坐侍仙倡絲竹間
雲和絡繹進羽觴遊行天漢上懽樂殊未央
　
　
　
　
　
　
　考功集巻二
欽定四庫全書
　考功集卷三　　　　　　　明　薛蕙　撰
　　五言古詩
　　　贈何大復
昔我弱冠日翩翩綴文辭發藻翰墨林志意縱横飛慷
慨惟古人自言不足為歴覽百千年揚馬乃吾師雖非
絶倫才王子幸見知一朝遘嘉㑹英俊相追隨追隨親
交者四海皆匹儔矧復適我願得與子同遊惟爾當今
時聲名溢皇州陵邁班與張卓犖屈宋流興文何韡曄
世儒焉可侔慚予非子友何以結綢繆綢繆不相棄感
子意纒綿自負窈窕姿何言謂我妍吁嗟知已人自古
亦皆然嬿婉三歲間朝夕共周旋金石豈為固膠漆匪
云堅如何忽分析使我心嬋媛嬋媛傷人懐紆軫無終
極送子臨衢路泣涕霑胸臆願言從予邁安能有羽翼
浮雲逝不返飄風不我值江河廣無梁山髙不可陟嘆
息何所道但言長相憶相憶亮何益怨此去路長昔者
同心友今為參與商人生百年内倐忽若流光良㑹復
何時一别殊未央君其篤平生慰我遥相望斯言儻弗
諼傾想惠來章
　　　贈孟望之四首
迢迢東流水悠悠逺行子送子出邁時離别自今始山
川一間之相去日千里徘徊蹊路側思心從中起人生
百年内聚散誰能止壯年豈再得良時不可竢念我平
生歡眷眷未云已
驅馬城門陽舎馬登山邱携手立踟蹰還顧望皇州皇
州一何麗藹藹皆王侯冠盖似浮雲賔客自相求衢路
豈不廣之子不得留慷慨内傷心為子獨懐憂
昔余與君子未見心相知邂逅在今辰果若平生時願
得結歡好贈子以新詩含意未及申行行復何之念當
從此去彷徨出郊畿行人倦往塗終言與我違倉卒執
手間嘆息空相持愧無晨風翼送子起飜飛
踟蹰郊野外白日匿西山行人去有期安得久周旋請
為㳺子吟與子結纒綿憂來動人心惻愴不能言言念
平生友意氣非徒然行役不足辭貧賤非所憐君其篤
明信慰我心惓惓
　　　贈張仲脩二首
青青豫章樹寄生濁水泥風波摧以傷不如蒿與藜吁
嗟貧賤士子行何栖栖昔為猛虎歩今為觸藩羝忠信
獲罪辜有願不克諧英雄一失據反覆良可哀
采藿東門側終朝喟長嘆虹霓干白日朔風何飜飜興
言念我友攬衣涕汍瀾金虎構宮鄰罹此百禍端有鳥
孤飛翔悲鳴奮羽翰逝言不我顧戀戀傷肺肝
　　　叙歸
干禄恥虚薄依方託踈慢偃息雖久淹幽棲寧若晏一
朝幸時㑹逝言逺遊宦端服朝閶闔抽毫謁雲觀短迹
乏髙足弱植謝貞幹豈同漸陸羽乍類登天翰役役感
羈旅悄悄懐歸嘆悵望承明廬徘徊霸陵岸脩路歴城
闉初服返里閈園墟申宿諾壤石改新翫陟榭瞰東田
尋溪泝南澗竹樹互邅廻魚鳥共凌亂平生覽往昔即
事踐昏旦㝠寂資神理牽攣防世難梅生入㑹稽龎公
去江漢傷哉古今慮絶景山岩畔
　　　過城西野
初服性已曠久痾志仍疲豈謂傷淫滯偶以戀棲遲聿
來年歲遷驟㸔節物移晴陽改隂候暖律變暄吹晨發
髙闉曲夕騖清川湄白雲生幽沚緑水激層涯外感耳
目超内尋神藴披泛濫滄洲趣髣髴崑山姿揆已信薄
劣遭時易磷緇來復雖不逺往蹇豈能追孟晉終何迨
罷歸聊所宜願言在弗諼援毫申此辭
　　　晩起
花上露乍晞林端霞已照幽人倚户起春禽迎日呌昔
苦束帶疲今知散髪妙方同嵇公懶豈顧管生誚
　　　夏夜
逍遥避暑地𤣥夜敞隂扉凉風池上滿白露月中稀玉
釵乍續墜翠斚不停揮淹留時未輟向曙乃言歸
　　　田中築舎修治樹藝
莊生卧濠梁范子去海隅行止信難侔逺跡要不殊伊
予慕棲遁脫冠歸里閭卜宅近郊坰葺宇就田廬南榮
面崇岡北牖背幽墟雖非山水地取樂自有餘築牖仍
先趾穿池即故渠林木盡舊行圃畦皆曩區寡欲罕所
營衆羙亦云俱爵禄無常位貧賤有安居豈惟畏淹留
得以免憂虞懽此平生情永言焉可渝
　　　晩出齋中
園中明晦異日晏氣候齊餘光杳西傾圎景廻東躋叢
木夾空廂凉颷扇幽閨梢梢隂籜飜翩翩夜禽啼羙人
間遨遊即景自招携褰裳出北户杖䇿佇南階俯察雙
渠涌仰視三星低真賞恒在近至鍳故不迷神往迹難
留志存理無暌寄言山林客安用登雲梯
　　　冬初
開冬肇時序時序異疇曩烈烈嚴氣升肅肅𤣥隂敞同
雲匝阡陌凝霜被榛莽寒暑鍳迭代休咎究消長郊原
值窮節庭户息群響疾病倦淹留寤寐縱偃仰感物殷
懐抱離人絶心賞幽獨豈無悶至樂非外奨形變化隨
逝意愜神俱往永解區中縁安排契真想
　　　除日
悠悠天北運冉冉日西靡兹年俄且周薄暮亦云已端
居撫辰序静言感化理時來變窮節事往乖壯齒託疾
侔長卿歸田擬平子處困豈不難執操良足恃𤨏𤨏旅
客志坦坦幽人履莊周貴達生伯陽戒知止尚公識損
益賈傅辨憂喜在昔仰𤣥訓于今寤㣲旨即此怯塵慮
因之蹈靈軌
　　　丙子十月二十八日初發鄉邑述征有作
旅宦添從事卧痾輟歸田俛仰似昨日荏苒踰三年末
路謝貞素積習慚夤縁整駕别鄉邑薄言重徂遷瞻途
背梁宋振策指幽燕昔往遺維縶今來就糾纒豈伊行
役嘆畏此平生諐嬰世廹物累撫化懐冥筌齊契百年
内髙揖千載前慮存跡匪虧意愜道仍全斯言俟明哲
因歌遂成篇
　　　憶句曲山寄顧英玉
夙齡諷圖諜微尚寄邱壑神期雖未并斯𠂻固無怍江
南僊靈地句曲奥且博孔記述形蹟河篇表經略青磴
下﨑嶇丹壁上岞㠋靡靡被石􁒓嗈嗈戯雲鶴聞道甘
閒曠養痾困疲弱即趣懷同好贈言負前諾巗廊竊已
忝江海自堪託敢希東都金且訪西山藥
　　　苦暑
朱明戒夏令大火次南國溫風有増響旱雲多異色宵
眠惕朝旭旦坐望夕昃伊鬱不可聊恬曠何由得静勝
昔嘗解神昧今始惑如何平生懐未建古人則感物百
慮作遺生羣動息撫中俄有契履運似無即單生忌外
彫張子患内逼幸是捐心累終然謝通識
　　　候大駕回
西北収皇旅東南歸帝京山驅八駿下海汎六龍行後
車環外區前駟集神坰支兵連四校中堅屯九營絳氣
曵朱竿青雲生翠旌鐃歌綵吹激行漏玉鸞鳴入覲萬
國至清宮群后迎金貂雜流景圭璧委繁星録功對五
帝合符朝百靈俯窺地紐正仰瞻天柱平郊禋方展義
升封將告成祈招羙王度長謡頌休明
　　　祀陵作
幽陵首衆嶽朔海揔群川形蹟閟烏策圖象隠瑶編時
晦貞期逺運開昌命先遷都既相宅遺冡乃登仙翠鳳
舞丹阜蒼龍蟠紫淵叢谿杳藹藹積岨肅芊芊園塋環
列隧殿寢被曾巔房御清以謐神路峻且𤣥悽愴山庭
露蕭瑟松門煙光景緬如存春秋俄屢遷聖情鬱終古
睿思藴遐年周衞物惟備崇樹禮仍䖍歲事展哀敬孝
享竭明蠲百靈妥宗室九列翼皇筵秉德躬所闕陳歌
志未宣曽是厠末位僶俛謝朝賢
　　　秋日署中簡諸君子
新秋改炎節涼臻溽暑旋凄凄金氣舒昭昭素景鮮流
風靡幽薄輕靄映澄川飄颻激楚吹眇杳泛蘭煙吏隠
案牘簡齋居神想偏目耽霞上鶴耳玩露中蟬几席縱
偃息纓紱謝牽纒卧閣趣無輟含毫興邈然西曹擅文
苑蕭晨惜暮年徘徊錦帳坐吟嘯白雲篇望美勤徒結
懐勞憂莫蠲賞心儻不隔答訊冀相傳
　　　贈饒平令曹先生
炎方信巨麗海嶠彌光輝衝波迅交屬㫁岫崪相圍銅
乳隠雲穴金膏被石碕青林互繚繞玉草競芳菲嶺戍
接丹徼縣齋當翠微褰開盡洲島偃卧同巗扉髙閣祗
自閉鳴琴方獨揮心和物皆定欲静神來依靈境邈難
測異人㳺豈稀虚無翡翠盖髣髴芙蓉衣安邑儻可累
吾将從此歸
　　　雨霽閒望
池邊風嫋嫋竹裏影㣲㣲薄暮西山曲蕭條涼雨歸伏
檻㸔秋色四睇亂清輝哀猿連谷響迷鳥隔雲飛朝市
名仍繫林壑興難違眷言反初服蘅杜尚芳菲
　　　㸔月
秋氣麗華月月華麗層穹餘輝稍熠爚流影漸曈曨臨
水冩珠綴縈花映綺櫳蘭林團墜露桂樹鬱廻風佳人
在何許咫尺限西東殷勤離緒濶寂寥懽讌空陸生北
堂上謝客南樓中音息一以緬思心安可窮星漢屢淹
薄展轉夜難終可惜芳菲節羇處怨飛蓬
　　　贈劉子緯
朝與佳人期相望愁欲盡夕與佳人隔相思笑復隠西
園佇飛盖東郊滯歸軫嚶鳴恱和響芳菲悲戚隕室邇
怨鄭謡媒勞哀楚引抑念聊可忘含情詎能忍
　　　對雪簡崔洹野何大復
清隂含洞房凄氣飄飛閣起視緑雲中白雪乍飄落紛
紛集青𤨏盈盈舞羅幕𤣥沼涌珠花翠苑棲瓊蕚良辰
眷恱豫幽居感離索有酒今若斯思君共斟酌
　　　雪後翫月作
朝眠髙閣内吟弄風前雪夕登曲榭上㳺盼雲中月月
出輕雲歛雪罷流風闋連輝有餘映縈光無蹔輟首眺
懷乍新闌賞景彌絶雙隂相蔽虧並彩互明滅炎寒俄
聚散弦望劇盈缺撫物亮固然孤𠂻異懽惙
　　　長安西門候朝
隠隠夕唱傳肅肅宵車騖兹夜方向晨中心憚将暮朱
華淪未啓瑶光儼初度絳霄麗明月素飈流藻霧嚴防
限中禁周廬扄内附岹嵽北宮朝徙倚西墉歩曬目紫
㣲宇蹀足玉堦路矯迹承華側徒慚班振鷺
　　　荅何大復
宵懽不繼晨朝㳺豈延夕欵念未云周勞心彌已積篤
好追昔悰興言撫今戚纒綿金玉音參差翰墨跡開帙
虚雲閣臨觴闕瑶席惠思荷來章褰裳奉良覿
　　　月夜坐憶
明月三五時流光千里外虚館風泠泠寒墀霜靄靄不
見南樓客徒憶西園盖懽酒無盈觴憂襟有餘帯沉吟
静夜思緬邈佳人㑹
　　　過孫世其館中
傾暉隠䦨晷屯隂升初宵陟降並招携㳺衍共逍遥坐
檻仰層穹披户聆清飈羅星照髙牖行雲動㣲綃旁眺
稍闇闇極望亦寥寥即此蓄心賞眷言詠長謡
　　　訪史内翰不遇
回車望雲㠋攬衣陵霧術山齋晩猶閉幽人朝已出拂
石矚新詠窺牎覘散帙含情不可愬徘徊悵如失
　　　何中翰夜集
寥寥𤣥冬夕穆穆北堂讌徘徊芳翰詠慇懃羽巵薦霧
幌入鮮月風甍下㣲霰自顧恥薄虚何因屬深睠
　　　崔太史席上詠翠杯
綺坐倦朝歡翠杯出宵酌月艶寫疑空雲光挹愁落碧
醴共玲瓏華燈増照灼一得侍君閒終言厠醻酢
　　　詠御溝鴈
太液春風起瀟湘鴻鴈歸照水翹圓趾隨波弄短衣曲
池稲粱足上林矰繳稀由來江海性還從塞北飛
　　雜詠(六首/)
　　　詠風
蛾眉簾下出春風花際來雲落髩間髪蟻轉手中杯華
梁塵乍動羅幃影復開試将巫山雨吹向楚王臺
　　　詠燭
客醉北堂上花生夜户中色亂歌梁月影暗舞衣風珠
簾照不隔羅幌映疑空願得陪長讌相㸔曲未終
　　　詠屏風
屏風十二曲羅列洞房隅雙環金屈膝四角錦流蘇蛾
眉行處隠玉袖坐中扶因歌留上客翠盖少踟蹰
　　　詠蒲
昔聞詠塘上今見翫池中紫茸含細蕋緑帶舞輕叢蜻
蛉髙下逐翡翠往來通徘徊桂蘭渚竟日與君同
　　　詠萍
參差如霰布的鑠似星出魚戯影初開鳥散文猶宻幸
因雲雨㑹且免風波失無禆江海流徒謝芳菲質
　　　詠兎絲
根株不自立枝蔓為誰飾偶同雜組文未比朱絲直園
客何由整天女詎堪織暫附松栢枝終辭霜露色
　　　荅祝禮部
屏居寡懽愛懐痾積悲戚勞君惠繁翰結言慰離析荒
楚向踈蕪寒花方寂歴良辰已云暮清揚不可覿
　　　贈士竒允升
暮春黄鳥飛始悲歡晤稀首夏朱櫻熟重嘆離居速離
居何契濶沉憂鬱難豁君同汲黯疾予有相如渴偃息
閉東軒扶杖一窺園遲遲雲日媚萋萋卉木繁素書既
滿几清酒亦盈尊此時㣲二子賞心誰與論
　　　秋日感懐
白露墜何早清風凄己寒今兹復秋日悵爾切悲端三
十未聞道一官祗素餐區區諒無補惴惴詎能安撫已
每多念逢時恒鮮懽徒然抱慙恨嘆息歲将闌
　　　舟行雜詩九首
金門再捐佩滄洲一振衣沿洄歴秋水偃仰盻清輝塞
鴈尚未發檣烏還解飛臨流聞楚調為我送将歸
避地諒非願㳺吳或有託今我匪伊人心期偶如昨行
役多憂苦棲遲詎為樂君㸔岸上蓬秋風益飄泊
白露晩來生汀洲把杜蘅浮雲西北返孤客且南征習
習野吹急沄沄川漲平徒㸔秋潦盡未可俟河清
息徒指川裔繫䌫臨叢薄飄颻散襟帯風吹零露落俯
折岸邊蘭仰聽雲間鶴寄言天路上共爾違矰繳
秋雲翠可鍳明河景如髪川上夜寥寥徘徊望新月流
光睇轉近餘輝攬還没念彼同懐人關山日超忽
木落風雨夜水生蘭蕙洲已值清秋日旅客思悠悠感
時臨歲晏惜逝對川流此際亟歸去蕭條難久留
行子怨路長長路方漫漫前瞻但雲霧却聽空波瀾銷
憂命懽酌取樂興哀彈安得晨風羽紓我懐歸嘆
朝辭枉渚汭夕騖清川路經過方自今神期宛如故沉
吟招隠曲徘徊逺游賦西北有浮雲行行一返顧
桂嶼饒涼吹蘭臯足素氛鳥疑沙上霧魚避水中雲寥
廓有欣矚蕭閒無厭聞行将入江海長對白鷗羣
　　　郭外治宅
抱瘵謝交游棲閒避紛濁郊廬未云逺已覺心綿邈屏
居聊寄拙營室惟從檏茅茨無結構房櫳罕彫斵門庭
褊蕪穢牀帷多蘚駮方因遁蓬蓽更欲菑磽埆灌園希
仲子易農哂方朔無云尼父譏遽鄙樊須學
　　　詠料絲燈
淮南玉為盌西京金作枝未若兹燈麗擅巧昆明池霏
微狀蟬翼連娟侔網絲煙空不礙視霧弱未勝持碧水
㸃葱鬱彩石染萎㽔霞疊有無色雲攅深淺姿焚蘭發
香氣對燭映紅滋明月詎須侈夜光方可嗤
　　　游西郭
向晩思觴酌西郭翫芳菲風花半未落林鶯猶自飛殘
景初移席凉氣稍侵衣褰裳及将晏無使露中歸
　　　首夏
寥寥塵外意更對蕭然境竹竦檀欒葉雲起嵯峨影跡
幽疑避喧神虚匪耽静嗒爾此端居唯知晝方永
　　　冬夕
空齋生夕靄俛仰俄清絶開帷翫光景就檻看雲月寒
條響哀吹曾林皓餘雪懐人不可見徒令自怡恱
　　　曉坐齋内
近曙早鶯喧乍暖游絲宻稍稍竹待風紛紛花就日臨
堂㸃芳翰披衣翫仙帙頼此自多娛蹔緩幽憂疾
　　　郊館
夜雨旦初霽郊館試窺臨東風急花水朝日麗雲林多
景毎難遇幽期還易尋端由來序速倦思坐相侵
　　　始還别業春際游覽
結宇帶層曲列牖俯雲湍幽篁上交錯恠石下叢攅春
際聊騁望園中皆可懽芳林秀丹荑緑水散清瀾余本
支離者平生兹考槃淪飄從逺役留滯守微官言邁祗
云易思歸方慮難悵然廹遲暮五載始投冠迨此尋棲
息復得遂盤桓撫心殊已愜日夕廢朝餐
　　　西郊
清曠自有素寧獨在幽深誰謂西郊地宛似南山岑四
野多景色青春晴復陰鮮雲冠緑苑廻飈翔翠林寢疾
託閒逸即趣恣登臨嬰累悼自昔取適懽在今豈嗟時
易頺但顧樂難任穿池玩游鯈種木候鳴禽将營人外
賞聊賦邱中吟
　　　行園
巾駕入邱樊披榛理園囿前臨古墟路却望清渦曲經
營闢池舘周流羅卉木風落繽紛蘂露冒葳㽔竹窈靄
殊冬夏寂寥異昬旭野隂當晝暝水氣先秋肅少壯旅
衣冠疲病歸農牧蹉跎任情性蕭散諧心目雅懐名山
意益厭人間俗歲晏終如何行行訪巗谷
　　　郊居作
池籞鮮珍鱗樊籠多鎩翮物情忌窘束人事傷紛迫拙
薄謬榮塗踈慵謝朝籍銷聲背諠競息影投幽隙邱園
雖寂寞悠然殊自適徘徊弄文史流連眷泉石神輕片
雲上目瑩清川激蓬嶠宛相聞滄洲如在覿未申隠淪
志稍習湛㝠跡外慕非所希聊用終晨夕
　　　曉出東田遂游溪上
鳥鳴曙色至雲収春氣鮮寐覺啓南扉顧歩出東田遇
賞乍淹留乘景更夤縁折芳順蘅薄渉水弄珠泉感來
憂已忘神往樂俱捐窅黙任真㳺蕩瀁契靈筌何待崐
邱上騰化始為賢
　　　齋夕
觀書每成倦徙倚憑齋閣煙景翳山池春隂歛花蕚衰
侵迫惆悵節變乖行樂不有恬然想何因堪寂寞
　　　暮春園中作
荒徑入園墟經旬曠游渉林飄依檻絮蔓引横階葉春
䦨意已倦風晩花如怯憮然閱徂景彌使憂相接
　　　對雨
病困怯炎蒸隂雨差相慰芳林洗花蘂緑野籠雲氣坐
憶郭西池芙蓉定開未
　　　荅顔惟喬
俗紛倦城肆放浪懐林莽命賞來芳訊探竒恊幽想蕭
條南苑際中夏猶凄爽雨霽緑泉生風驚白雲上禽魚
行盼睞水木坐俯仰梁棟下隂霏房櫳逓哀響淪飄病
轉劇偃蹇年日長名山仍未去末路竟何往故人念相
慰賤子擬自廣旦日佇登臨願言操几杖
　　　游城南園林(用開襟濯寒水為韻/)
崇邱亘中野逶迤似層臺斜攀隂磴上下見涼雲開對
酒已判醉無勞歌管催
徙倚蔦蘿逕徘徊松桂林尋雲延逺歩窺水瑩幽襟㣲
子共行樂終然孤賞心
别苑命飛觴平沙徙行幄藉蘭初觧帯拾蘂俄盈握廻
策歩前溪塵纓仍自濯
麗札昔相約名園今共看雨苔晴亦濕風篠夏猶寒永
日倦髙宴清歌時向䦨
日落風景佳中園霽氛滓輕雲染松色清露飄蘭蘂新
暑漸炎蒸重來翫溪水
　　　城西亭子宴集(用桂棟留夏飈為韻/)
逐涼向何許平臺俯煙際青臯杳重疊素水縈迢逓酒
冷渚邊雲衣芳苑中桂一遇林下期仍偕塵外契
攀林摘朱果汲井牽瑶甕涼風拂露榭清氣流雲棟四
時俄轉瞬萬緒紛如夢相顧各喟然中飲可辭痛
抱痾慨獨卧恣興欣同遊搴芳薜荔苑窺鳥鵁鶄洲日
暝石潭浄風涼雲樹稠坐看夕景晏與君仍暫留
幽渚携風策層阿息煙駕亭亭荷照景嘒嘒蟬吟夏低
徊悟形變索莫慙時謝自縁心有念臨觴屢驚咤
永日避炎暑中園屏煩囂登危乍悽愴臨逈更蕭條積
水含宻霧空林送新飈眷言攄幽抱援翰賡長謡
　　　八月十四日夜餞伯昭五首(以圓景早已滿為/韻)
秋堂慘别酒夕幌傷離弦酒停弦亦闋乍睇望舒圓窈
窕度清漢空濛浮素煙此時一弭思再徙風中筵
筵徙杯復傾風罷衣猶冷懽意始依依憂心終耿耿兹
遊並偶坐後别侶孤景婉孌惜流光攜手夜方静
静夜未遽央華月出尚早㣲氛映脩竹皓露散芳草殷
勤遲暮日緬邈平生好及兹蹔晤語安能寫懐抱
抱懐不可冩徘徊詎云已漸聆寒漏促屢顧清隂徙宵
深河歛素曙近雲成綺願子引餘觴為别悵伊邇
邇别非久淹征駕憇南舘黯黯金波滅離離玉繩斷緒
言殊未竟積思俄已滿行矣念相慰裁音兾無緩
　　　郭外
置酒命交游巾車向城郭徘徊空野外樂緒翻蕭索凉
風變雲日白露驚川薄秋水増烟霧衰林半揺落良時
一若此人生詎如昨援琴寫哀弄停觴罷懽酌愧彼忘
情者孤悰似無託
　　　寄劉希尹
代馬怨殊羣越鳥懽同族如何平生愛分背乖心曲悠
悠間鄉縣冉冉踰凉燠念子行寡偶我居亦㷀獨疲痾
蹔逃位饑寒方殉禄出處雖未同身世均羇束山林鮮
疵吝市朝多寵辱寄言訊之子遲望歸來躅
　　　夕詣郊外
久瘵積幽抱端居乏讙趣日夕覽郊園俛仰増愁慕林
静動風飈川逈來雲霧征蓬駛且斷棲鳥驚還聚感物
悟時變憂生測年暮衰顔漸已迫稚齒誰能駐淹留歲
方晏沈吟日云屢有懐空若兹無聞良可懼
　　　晩遊墟中
獨行墟里路歸來秋景夕鴈落清川永鶴唳荒林寂超
遥跡乍逺優游意彌適寄言簪組士擾擾真堪惜
　　　自西野循渦曲臨眺贈同遊者
養拙非藏器寢痾豈逃名進慚冠盖群退慕邱園耕多
病齒髪暮屏居懐抱盈稍尋臯壤樂蹔慰蹉跎情入野
緬曲折臨谿屢迴縈霜濃石道淨水歛雲潭清煙景淡将
夕汀洲逓㣲明踈蕪岸篠落寥戾川禽鳴心賞夙所重
身累適已輕豈辭疲曵倦幸與良遊并濟時謝明哲量
已保幽貞願從求羊軰放曠終吾生
　　　卧病賦懐
工拙詎同區通蔽固殊致由來辟世者未逮匡時智伊
余本踈誕屏跡歸朝寺非材託閒散孤賤違榮利邴子
忌多秩嵇公病為吏雖㣲二賢操猶全匹夫志適已每
多慰養生仍寡累方探至人㫖始慕神仙事𤣥覽矚昭
曠㝠棲佇靈異白雲存髣髴滄洲形夢寐淵虬無近韻
霄鵠有遐意願結松喬侶人間聊可棄
　　　雜詩(五首/)
植草㑹成蔓種木當為株休咎豈虚生景響不相踰呂
生釣竒貨蘇子挾隂符六國假相印萬户割名都一朝
計不售倉卒蒙罪辜狙詐適自困傾巧定焉如生時諒
非榮既没辱有餘達人安貧賤貴欲弭禍樞
富貴使心惑嗜欲致行妨宴安損性靈羙疢生膏肓吾
觀古來士髙躅互相望首路或暫同中道更蒼黄班生
嗣前烈馬融遁遐方藉梁奄為累附竇終自戕通人識
尚爾咄咄可悲傷小人難久要君子貴其常草木有貞
心嵗晩盛芬芳
玉以采自斵丹以澤自銷髙才耀當時荼毒竟相招傅
子感飛蛾張公喻鷦鷯思患豈不微履險果焉逃千金
憚垂堂胥靡易登髙願隨方外士杖䇿歸蓬蒿
神龍徙魚笱靈鳳違兔置至性炳幾先憂患寧相加在
昔有明哲引身蹈幽遐豈無當世心岐路多網羅於陵
勵清操接輿肆狂歌寂寥以為侣自然以為家紛華非
不榮反覆將如何
伊昔學干禄忝竊造中朝時來豈自期奮跡階雲霄秉
筆屬西署改服厠東曹公卿競推引賢俊慕遊遨㣲滿
近傾覆中心憂且勞興言命旋駕偃息就林臯浮沈各
有宜趣舎實相遼諒非髙門士聊欲恣逍遥
　　　冬夜
髙閣寂已夕清隂淡如霧林塘正寥落霜月轉幽素藴
真非境累賞勝由神悟倚戸望西園無人共微步
　　　舟中看雨
㣲照下亭臯輕雲翳川曲一望春波上蕭條煙雨緑餘
花飄近渚衆鳥喧深竹借問同行子何處停舟宿
　　　志感(二首/)
二儀育萬物四時代寒暑三五咸哲王質文有今古聖
人貴通變愚者或未睹周公興禮樂光翼兄與父宣尼
謀魯國一變道斯舉舊章不可忘季世頼毗輔茍能繼
先志改制固法祖國家歴年祀庶績罔不叙乘時宜損
益更化竢明主愧無賈生書今日悟當宁
聖王久已徂方策不俱逝大者載詩書遺烈播無際猗
嗟德不泯文章亦相儷吾觀三五蹟曠代若同世區區
漢唐來群儒猶善繼葳㽔竹素間君相頼攸濟皇朝屬
全盛重光施來裔自非良史才大業有瑕翳願言見作
者綴緝列凢例紛綸括群典俶儻襲六藝言文行則逺
斯理良匪細惓惓告在位秉筆當勿替
　　　贈别翟廷獻
燕酒沽玉壺彈筝唱吳歈四坐咸寂寞停觴但踟蹰踟
蹰送将歸故人與我違當春對歌酒愁思無芳菲憶昔
同棲泊長安競行樂朝野盛懽娛朋曹何灑落休澣及
朝昕追遊越城郭東第盡王侯西山具邱壑秋月韻鳴
弦春池喜華酌流湎平原飲儻蕩鄱陽謔良時易徂謝
同心忽離索浮沉别岐路聚散殊今昨之子宦中州余
方尋故邱譙國望梁藩咫尺抱離憂攀嵇虚往駕訪戴
稀來舟空投三歲字詎申千里遊今王繼百六龍飛自
南服年開嘉靖號祥符大横卜西雝群振鷺東圃叢修
竹一辭北山隠再忝南宮録判𬒮屢愆期隨牒忽來兹
過逢蹔以笑勞苦翻成悲君謂久遊梁俗態好蒼黄寧
容長卿慢競笑次公狂當户忌芳草投人疑夜光以此
汚㣲官不如還故鄉感君誠不偶顧我今何有儒効卒
無聞官箴竟多負一割慕鉛刀千金慚敝帚循省但空
虚悲傷就衰朽衰朽遽幾何良㑹将無多昔遊接形景
今别邈山河白雲梁苑色緑水蓬池波留連暮春日殷
勤遊子歌歌䦨日向斜遊子起登車臨岐欲有贈何因
解咨嗟鎩羽異鴻鵠存身乃龍蛇行行念自愛無為怨
天涯
　　　太嶽詩三章贈陸元望少參之武當
荆楚富名嶠太嶽氣雄哉雲杪擢珠林天中懸玉臺遥
遥人境絶肅肅神君來
神君集福地文祖樹靈宮金銀列城闕藻繪揺烟虹蕭
然僊局吏坐嘯青山中
青山好棲遯朱門倦淹薄空握五芝圖坐恐三花落儻
傳招隠曲願附南來鶴
　　　省中賞牡丹是日喜雨得知字
嘉卉吝含采芬榮還及時兹言喜雨日忽值看花期四
月春草歇南宮韶景遲烟扶翠柯立風拆絳房披珠樹
安足種僊人應未知何如翰墨署共攬芳菲枝賞勝自
難偶時和方在斯作霖懐相業憂旱體皇慈厠燕已云
忝屬歌諒非宜空然搦赤管詎報瓊瑶辭
　　　雨中姚氏園候客
朝日變隂靄滿園啼鳥聲坐看㣲雨至彌憐芳樹清緑
波洗沙嶼碧蘚翳山楹此時遲嘉客臨觴無限情
　　　桂洲詩
白雲覆秋水桂樹在中洲羙人行笑歌攀援以淹留朅
來游宛洛歲暮增離憂著書子當歸遲我艤扁舟
　　　蒲汀詩(四首/)
鳳飛俯丹穴龍遊顧珠淵神舉豈無娛㝠期方眇然哲
人抗殊迹昭世冠群賢聲華雖館閣賞寄乃山泉
泉源出山下蒲生徧汀曲波中演漾春沙際參差緑離
離映寒草冉冉依荒竹發地闢蘭臯臨流葺荷屋
荷屋積芳馨蒲汀轉幽敞蒼茫起暝色寂歴含秋響白
鳥狎魚梁丹瑩入書幌淹留江海思曠絶風塵想
風塵謝髙韻廊廟企鴻猷適已道雖勝匡時智彌優德
人鮮凝滯大化任沉浮終㕘子房幄始泛䲭夷舟
　　徐子容薜荔園十三詠
　　　思樂堂
徂謝迫遄期悠邈成今昔平生行樂地仿偟覩遺迹寒
飈起危舘曙露依幽石象設尚如存神游𦕈安適
　　　石假山
君家洞庭畔猶嫌去山逺園隈搆石岫林際開雲巘迤
邐帯華池﨑嶇入層苑不載扁舟來臨流詎能返
　　　水鑑樓
可憐池上樓俯映池中水㸃綴畫難成分明鏡相似雲
移荷芰下魚戯房櫳裏素景一離披知有㣲風起
　　　風竹軒
綠竹自便姢復值㣲風集暝色颯将寒秋聲輟還急琅
玕欹易折翠羽紛難拾幽人最惆悵攬衣空竚立
　　　蕉石亭
芳草如翠幄亭亭冒巗阿丹梯承晩映碧澗冩秋柯日
入烟霧滿夜來風雨多預愁霜雪至為樂恐蹉跎
　　　觀耕臺
東菑及農節髙臺試登陟阡陌路逶迤陂塘水紆直歴
歴原上耕依依隴間食雖無耒耜勤端居增歎息
　　　薔薇洞
洞口薔薇樹春來冉冉紅停舟緑水曲携酒綵雲中穿
林入窈窕牽葉望玲瓏祗謂躋攀盡望望轉難窮
　　　荷池
臨水放蘭枻處處花相觸霞水共參差香風時㫁續上
看繡羽亂下睇文魚逐日暮未歸來聊就舟中宿
　　　栢屏
何時别陵上移居來後庭牽條擬峰勢總葉學山形白
雪轉自緑綵雲相對青無勞台嶺側陵虚摶翠屏
　　　留月峰
隂崖抱嵌竇倒景如明月玉氣夜逾妍珠光朝未滅雲
歸暈正滿霧上輪初缺西園讌客處臨翫情無輟
　　　通冷橋
隔崦聞秋籟行尋窺碧山雨過沙岸曲泉吐石梁間雲
深乍淅瀝風起更潺湲縁源欲何極日夕未能還
　　　花源
曲水冩珍池盈盈送紅蕚朝來湖上雨吹此繁花落旖
旎縈魚藻徘徊逗蘭薄含悽眺芳渚劇念春銷鑠
　　　安陽道中留别崔子鍾
伊昔游京邑周旋預簪裾親仁值賢哲汎愛及頑踈出
處或異趣聚散罕同居今來再晤對奄忽十載餘十載
俱南北行路何傾側色斯子奮飛明夷我垂翼失道愧
先迷知幾服深識握手慘無言撫心空歎息歎息亦何
為迍邅丁此時鳳至樂周德麟傷悲魯衰既往亮無及
将來猶可追所憂日月逝壯志已陵遲陵遲竟無成世
故更相嬰平生陷悔吝晩節企幽貞無咎庶言慎有禄
不可榮要子同心事千秋揚令名
　　　贈劉希尹
曰余田野人勝冠弄文墨自顧在泥塗敢言生羽翼儀
封誤眄睞汝南虚奨飾朅來長安道復與君相識伊君
本卓躒聲華光岱岳氣髙稷下辯文當淹中學禮闈同
貢薦宰府聨登擢何意他山石濫厠荆岑璞當代論交
地如君真寡二周旋幸嘉㑹提携辱髙義仙曹多暇日
帝京饒樂事朝隨紫陌遊夜集華堂醉清時信難偶世
故俄紛糾我方釋詔獄君已遭讒口金虎正縱横玉馬
空奔走憫黙各傷心蒼皇一分手升沉難預計往復更
遷逝失勢蘭化芻乘時堇為帝愚士故繫俗達人解其
契寵辱安足驚脫略人間世征塗積氷雪㳺子辭京闕
惆悵北風詩眷戀河梁别昔為金石交今為雲雨絶擾
擾離筵散曖曖行塵滅親交日以稀心緒重多違同人
既逺謫孤客亦懐歸雲霄憚投足風塵思振衣願言乞
骸骨從君俱奮飛
　　　釣磯
釣磯上斗折偃仰俯石瀬曽雲來目眥清波鍳衣帯捫
葛聊為綸持荷還作盖髙情豈羡魚逍遥在塵外
　　　月夜望雪
朝看雲際雪夜坐月中樓宛似青天上俯觀銀漢流猶
憐目未盡好為上簾鈎
　　　贈王山人
古有形法家史官常著録王生世其術胸中羅海瀆為
我談形勝九州如在目手持諸公詩詞華爛珠玉吾聞
古者葬溝壑為槥櫝縁情棺槨易彌文宅兆卜古道日
陵夷異哉末代俗送死徒空言實儌生者福昔人信恬
淡今人苦多欲紛紛衰世事利塗寧異躅天地無終極
陵谷屢翻覆縱觀大化中千載亦云促既死惟所遇生
取衣食足不貪以為寳斯言當自朂
　　　贈蘇允吉侍御二首
逃虗喜同人絶絃悲異代獨行增永懐賞廢有餘嘅平
生友英俊末路離懽愛何圖蓬藋間復與親仁㑹知言
甚合符定交果傾盖先民夙所仰斯人固其軰鴻才何
炳蔚雅行乃韜晦官聨侍從列意寄風塵外相望己勞
積辭訣能無槩差池惜良晤繾綣見交態吾衰采真游
子賢熈帝載一結同心言當令歲寒在
鹿鳴美野草君子貴贈言聞善樂相告此義古所敦若
人信名世乘運佐羲軒觀風練國體游藝䆒詞源求友
及薄劣作賦賁邱園感彼詩人語何以報璵璠曰余嗜
檏學自信莫能諼舉俗不見是惟君期討論立言非不
朽功德鮮常存逐末事終小得一道斯尊外物棄浮雲
貴已養靈根願招同懐客共入無窮門
　　　小園舊名退樂中丞馬敬臣先生改曰常樂因
　　　　為題榜兼賦古詩二章見贈蕙敬次韻奉酬
　　　　且記吾園得名之始
西原亡舊業南郭得新廬開荒築塲圃改徑通村墟達
人賞我趣逺訪林間居年德非可親氣味略未踈傾盖
語移日縱談懷抱舒置酒瑩心亭促席臨清渠然竹煮
山茗炊黍薦園蔬贈詩借髙論題榜忝名書雖榮華衮
褒自顧實空虚平生志尋樂憂患每有餘好學謝希顔
寡過願師蘧守節欽兩龔知止企二䟽㣲公藴真鍳晤
語復誰與
荒園負城郭窮巷翳榛莽誰云一區小我懐殊自廣結
茅尚素樸種竹愛蕭爽樂此林廬就忘彼年歲長自予
釋纓紱一紀脫覊鞅獨學嘆孤陋成性愧存養稍知天
路近欲陟未能上希音寡偶和好事莫來往遂輟邱中
琴千載寄遐想晩遇林慮公折節猥相訪望洋増大觀
披雲快髙仰諒非温伯子何以酬心賞
　　　贈李子西
自余友君子寒暑僅三易始見歡如故再遇契逾昔周
旋尚無幾欵眷良已積常恐人事乖及兹果離析枉駕
就我别執袂城南陌舉觴忘獻酬坐客皆悽惻愛深悲
不淺辭盡意何極霄漢子奮飛山林余偃息出處茍同
心楚越非異域
　　　送林汝雨提學嶺南
聖人久不作命世豈無人賢哉白沙翁崛起南海濵研
幾見智崇固窮占道醇吁嗟百年後斯人不可聞儒林
實淵源庶官非等倫君雖舊史氏選擇典斯文番禺名
都㑹多士何彬彬之子允師表先正有遺塵千仭獨髙
逝九淵終自珍出處茍不審性命諒奚云衰俗日陵夷
我懐難具陳風聲繫先倡典刑期再新嘉㑹亟増脩江
門堪問津贈言同心友景行良可遵
　　　日暮
日暮坐東軒直望西山曲白雲藹藹至雨我忩前竹兹
晨憚隆暑披衣廢朝沐徙倚乘夕涼清風散炎燠大象
幹流行變化一何速日新諒無取年長秪多辱古人善
補過嗟爾當自勗
　　　寄穆𤣥菴
昔游西海上明月落吾手欲訪識珠人惟有𤣥菴叟山
川阻且長望望空搔首由來稀世寳知者故希有
　　　菴中
市聲入墟落甕牖未全曉蟲飛亦薨薨焉知此生小群
動隨天運宇宙長紛擾獨有菴中人㝠然化機表
　　　贈孔汝錫
河清非難俟鳴鳥亦易聞傷哉獨立者異代無同群調
鍾欲誰須獻玉秪自勤士為知已死古人豈徒云我生
信多幸激賞遇夫君清襟似淵徹妙論若蘭薫寂滅契
𤣥理英華包藝文方欣暫晤對遽愴逺乖分迢迢長安
日杳杳大梁雲預愁夢中路舉目空氤氲
　　　南園對月與孔汝錫
避俗毎郭外養痾亦園中索居無與娱君子欣來同孟
夏日猶短初筵俄景終幸兹三五夕可令詩酒空移席
陟亭榭緩帯弄絲桐落霞稍西没朗月已升東湛湛竹
上露泠泠松下風眺聽盡昭曠懐抱轉冲融詎厭緑觴
滿但愁良夜窮留連非荒樂悵别方匆匆
　　　邱中
蕭條風雨散凄清松桂冷邱中一㳺睇處處雲霞影稍
愛夕陽佳復聽秋聲静遥懐賞心侶歲暮空延頸
　　　寄浚川先生
覽公談𤣥作贈公詠𤣥篇尋仙願未果懷舊心悠然摳
衣游郡齋言詩偏賞激束書謁京邸交臂俄分折中歲
再見公置酒浚郊廬自此若參辰形迹緬相踈一别二
十年相思定深淺獨游郭南園憶公如在眼稷契亮天
功巢許好山棲同生堯舜世出處安能齊退藏誠自揣
明敭何濫與愧非伯齊倫謬當公叔舉我年已遲暮我
志但逡巡鄙儒信頑魯不識要路津枳棘偏荒塗䲭梟
競翔舞中有孤鳳凰哀鳴一何苦十日出天衢龍飛欲
何為不如反深淵俟彼風雨旹世俗多﨑嶇達人豈凝
滯公能訪松子予亦從公逝
　　　次韻酬顧武祥
一㕓郭外田五畆林間宅追蹤揚子雲希風謝安石春
墟雜沓紅秋逕朦朧碧優游不知老留連轉成癖良朋
兹見訪神交自疇昔臨流暫携手藉蘭仍布席晤言盡
㝠契賞心非外索誰謂衡門下亦枉金閨客髙士輕官
簿逸人貴仙籍矯首問天路與君同所適
　　　莊生
莊生演黄老孟子述唐虞古今事已異見謂為狂迂章
甫豈不貴越人非所須嗟嗟後代士髙論将焉如
　　　林卧
東南月出早林卧不知莫飄蕭石隕籜青熒松泫露意
愜已忘言神遊如有遇空懷寄同好此境莫能賦
　　　留别
素乏霸王略頗深山海情一充南省賦再反東臯耕踈
放日増甚沉痼歲彌嬰好遯愆幽期鳴豫貪浮名進止
茍如此焉能獲利貞初服念不忘逺遊心所輕遲遲去
燕闕眇眇向吳荆薊門雨雪暗廣陵潮水生八公遺桂
樹千里饒蓴羔名勝分可悦心賞遥難并願言慰離索
引領伺同聲
　
　
　
　考功集卷三
欽定四庫全書
　考功集卷四　　　　　　　明　薛蕙　撰
　　七言古詩
　　　元夕篇
皇都佳麗地春日艶陽年共愛元宵好爭歌明月篇元
宵明月滿蓬萊春色先從上苑來千門宛轉銀屏隔萬
户參差金鎻開千門萬户連雙闕綵女新粧踏明月映
牖窺忩態轉多含嬌凝睇情無歇正逢春日愛芳菲復
值春宵縫舞衣燈光斜照珊瑚枕香氣空薫雲母扉此
時天子盛遨遊離宮别館足風流纔開鳳島張燈架更
起鰲山結綵樓綵樓岧嵽鰲山側複道交衢對南北萬
燭翻疑白日光千燈却亂春星色春星暗靄迷煙霧仙
籞分明見天路空裏翩翩翠盖飛雲中冉冉鸞輿度翠
盖鸞輿千萬騎伐鼔摐金動天地御仗層層錦繡圍廣
塲隊隊魚龍戯就中别有王侯客三三五五長安陌夜
夜經過許史家朝朝游戯金張宅金張許史鬭驕奢金
燈玉帶剪春紗鴛鴦比翼玫瑰樹翡翠雙栖菡萏花龍
膏鳳炬列千行蕙火蘭煙百和香月華照耀瑠璃障霧
影氤氲玳瑁梁可憐豪侈誰能似可憐行樂心無已曲
罷頻移歌舞筵醉後重遊燈火市月市星衢遊未徧東
城南陌時相見妖童繡勒五花馬倡女銀車九華扇妖
童倡女繁華子雙去雙來帝城裏粉色偏從月下明衣
香故向風前起調笑行歌懽未䦨浮影流光夜遽殘朝
來試過狹邪路堕靨飄花那忍㸔
　　　龍虎山歌送范同年汝和
豫章之東龍虎山南斗垂耀當天關祝融廬霍引襟帶
三江九𣲖奔廻還山盤水曲入仙城疊巘層崖上紫清
中天日月照樓閣二十四岩金碧明巗室洞房煙霧裏
玉户金牎宛相似丹井深通滄海潮翠屏倒挂天河水
翠屏錦壁百千廻緑岫青岑宮殿開羽人龍駕去不返
仙吏仍飛雙舄來雙舄朝天還帝鄉飛來飛去名山傍
仙嶠雲霞長不改天壇花藥依然在却向山中寄紫書
故人闕下遥相待
　　　送范師舜調南京兵曹兼訊顧英玉
范雲移官赴南署買舟官河下江去君家住在岷峨西
回首江東望鄉處蜀客吳人解相笑可惜風流本同調
江左應傳洛下吟尚書更羡臺中妙尚書臺中多暇日
相逐郎官騎馬出載酒觀棋樂未稀登山臨水情非一
眼中六代繁華地弔古悲歌動人意冶城無復謝公行
新亭曾灑周郎淚君向吳城我燕市年來亦憶蓴鱸羙
幸為傳聲謝顧榮何時共飲三江水
　　　寳劒篇
昔聞歐冶鑄寳劒冶中蛟龍歘揮霍冶開火歇蛟龍失
黯黯青雲吐芒鍔赤山丹液色鬱勃白帝金精氣縈薄
翠珉磨出氷洞明寳鞘裝成金錯落鸊鵜膏瑩科斗字
鹿盧玉映芙蓉蕚坐上傳看疾風起尊前㧞舞驚虹躍
蚩尤蒼黄化石隕天吳辟易隨潮却果然魑魅忌精爽
坐令神物藏㝠漠由來世事不可測須臾淪落豐城側
玉珥彫零苔蘚昬雪花蠧蝕塵沙黒當年得意㫁犀象
今朝失路埋荆棘地底龍眠鬼猶泣斗間氣騰人未識
泥塗汚辱君勿悲風雲變化時将逼掘獄重開雙寳刀
入市爭酬萬金直自古英雄每如此平生蹉跌長嘆息
哀歌謾作行路難髙飛自有横天翼
　　　羲和行(五月日食作/)
羲和東來海神泣丹霞閃爍𤣥雲急風纒赤道吹星隕
龍鬭青㝠學人立軒轅太一迷南北蟠桃若木無顔色
上帝巫咸杳不聞仙人側目天門黒
　　　題陳明之畫菊為何子元先生作
憶昔先皇十八年學士風流滿當代就中太僕真瀟灑
至今畫菊流傳在中丞此卷畫更竒秋花錦石雲霧姿
追思盤礴解衣處想見酣歌縱酒時當時畫此蓬萊觀
自謂平生此其冠畫成持贈燕泉公滿堂醉客空嗟嘆
回首斯人已難得長使中丞憐粉墨拂紙偏驚白露寒
開緘稍覺悲風色中丞逺適西南地索我題詩見交誼
百年許與詎偶然萬里提携不相棄陳琳後事不堪論
水部文章今尚存病客安能賦思舊主人須為續招魂
　　　鄭繼之館内積雪為小山戱作長句
君不見少谷子饑寒卧病長安裏長安臘月雪一丈恠
爾朝來何技癢陵晨掃雪為小山數峰突出忩户間我
時過門訪子入子也階前荷鋤立亂垂散髪雜塵垢斜
挽短衣半沾濕憶子前年覽吳越東游四明尋禹穴慣
矜赤脚踏層氷苦覔黄精斸山雪平生好竒心未已今
朝作戯聊復爾斵氷積雪止俄頃走海驅山宛相似仄
崖崩壁色悽愴玉膏乳竇隂森爽磊砢初驚大禹鑿戍
削飜疑巨靈掌君不見五侯甲第當此時紅羅斗帳流
蘇垂銅盤燒爉綵雲散玉䄂拂面香風吹吁嗟如子何
為爾低眉蹙頞凍欲死
　　　南唐李昪畫竹題云昇元閣上作賜宋齊邱
南唐草創金陵日君王材藝還非一宮中初學書畫圖
人間早見丹青筆昇元閣上朝置酒九華山人前上壽
興酣㸃染雲霧飛畫成揮霍蛟龍走瀟湘洞庭洲島畔
雨葉風梢翠凌亂珍重仍兼御字題留傳擬作山人玩
人代悠悠朝市改何言畫本今猶在嗚呼金石亦銷毁
細看粉墨無光彩我持此卷三嘆息英雄割據終何益
虎踞龍蟠尚復存黄旗紫盖非疇昔富貴繁華如夢寐
千秋萬歲皆相似君不見西京空聚茂陵書傷心不獨
江南事
　　　黄河行贈管汝濟病歸
崑崙播元氣積石歕靈波東南控赤縣西北注黄河黄
河西北來崩浪觸山開天輪蹙驚電地軸沸奔雷雷奔
萬餘里鼔怒何時已懸流白日下漂沫浮雲裏洪波直
射三秦道巨靈擘山山為倒二華峰開菡蓞披九嵕夾
繞蛟龍抱九嵕嶻嶭青天上下有黄河日揺蕩欹㟁長
移漁父船清沙好拄僊人杖僊人西歸聊卜築開門正
對黄河曲浦口鳬鷖上石牀雲中薜荔垂茆屋男兒挂
冠苦不早玉體憂來日枯槁爾去應尋河上公我行欲
訪南山皓
　　　送太乙子歸華山
太乙子棄擲腰間組酒酣慷慨㧞劒舞閶闔㝠㝠不可
入西游華山騎白虎騎白虎登金祶金梯髙髙與雲齊
手翳芝草捫虹霓子先茅龍肯相與隨君翺翔逐玉女
　　　題郭鳴世鶴亭
第五橋東野竹青主人結屋占雲汀扁舟初入泛花水
三徑新開放鶴亭亭下蕭蕭鶴一群含姿弄影雪紛紛
水邊沙暖行春日石上風寒卧白雲白雲浩蕩滄洲逺
憶昔雌雄巢翠巘青田養子衆雛成華表辭鄉干歲返
何年偶被雲蘿制羽毛摧折樊籠際拂霧仍思紫盖飛
臨風尚想華亭唳小苑斜連鴈鶩陂上林却繞鳳凰池
不須奮翅緱山去相逐鵷鸞集玉墀
　　　梁園歌贈李川父
君不見梁王富侈甲天子國東築園三百里複道崛﨑
象河漢曲池潺湲寫海水詔書益賜膏腴地羽獵常從
千萬騎爵馬珍竒外域來賔客游談四方至本期千秋
樂未改奄忽繁華不相待金輿玉輦已零落鴈渚鳬洲
竟安在君不見異時鄒陽趨闕下出入雍容擅文雅寧
知讒人一開口束縛翻為獄吏罵又不見漢廷不重馬
相如謝病因上梁王書浮沉頗與諸生伍枉却當年賦
子虚梁園一旦生秋草二公坎壈何足道人間萬事皆
虚無詎用區區惡懐抱大梁李侯才絶妙司馬鄒生爾
同調江海遥分刺史符文章不待承明詔相逢問訊今
如何命也豈免常蹉跎南歸又復不得意贈子聊作梁
園歌
　　　醉歌贈姚汝修
蛟龍未得意居然客泥瀆區區蛭與蚓見之不掛目寧
知一旦挾雲霧赤電青蜺下相逐白日収光海水沸南
山摧倒為平陸丈夫處世亦如此竪子莫輕天下士君
不見張儀南游楚相横范叔西奔魏齊死姚夫子飲我
酒髙歌為君起君今骯髒王侯側我時跌宕塵埃裏時
人作色矜權貴笑我摧藏不足畏淮隂仰視里中兒李
廣愁逢灞陵尉勸君第飲君莫辭英雄㑹合當有時少
年何惜千日醉他日飛騰猶未遲
　　　嵩邱歌送蔣子雲
君不見衡恒泰華奠九州豫州巨鎮名嵩邱中天照耀
白日景后土灌注黄河流往者天皇題寳帙五嶽真形
標第一三花隠映玉女臺二峰羅列仙人室曽聞軒后
駐雲軿復有周儲吟鳳笙緱氏山頭鸞鶴去鼎湖水上
蛟龍迎君㸔萬乘亦何似古人棄之如脫躧紛紛流俗
笑此言肯把山林易青紫世間萬事俱零落何用明珠
彈鳥雀因嗟季子狹三河轉憶尚平娛五嶽我今思歸
殊未還夢中每每游僊山頗疑羽翼落天外但覺烟霧
非人間君不見謝公李白神蕭爽天姥羅浮夢來往予
也頻夢山中游心知自是神僊流異時最愛安期術擬
卧名山采芝术羽化青雲雖未期肥遯丹崖詎為失送
君南行洛陽道一望嵩山愁絶倒谿口空餘躑躅花澗
中不見菖蒲草薄游已自厭風塵多病祗堪學隠淪明
年定訪浮邱伯為掃雲林作主人
　　　鄴都引
君不見當塗父子全盛時鄴都佳麗侔京師芙蓉池上
開朱邸𤣥武苑中羅羽旗九錫纔終俄受禪宮中更起
文昌殿功臣北闕賜甲第詞客西園侍清宴雄圖擬謂
千萬年于今城闕空雲煙梁沛真人不復起歌舞曽無
銅爵伎西陵誰辨古墓田東流惟見漳河水
　　　夏夜暑甚不寐
手中白團難禦暑氷簟絪縕熱如許髙樓夜半擥衣起
簾前坐看銀河徙想像蓬山殊不惡桂樹玲瓏䕃珠閣
僊人月下汲玉井海風蕭蕭雲髪冷
　　　酬劉希尹贈古鏡歌
故人遺我魯國之寳鏡逺自燕都寄譙邑慇懃預恐到
時久封外兼将錦為襲夜來夢君在君側朝得君書長
歎息開緘寒雪灑衣袂入手秋蟾照顔色背間篆刻無
人識鳥跡鱗皴土花蝕依稀尚有雙盤龍似我於君連
羽翼當年與君游帝鄉豈意今者遥相望摩挲明鏡覽
愁髪坐驚騷屑生秋霜此時顦顇君不見作詩寄君空
㫁腸
　　　寳刀篇
譙國王生名博古故物疊纍滿環堵中有百辟之寳刀
太白之精來下土爛如白虹皎如雪紫氣紛紛長不滅
卷之如鈎垂欲折舒之還成三尺鐵異哉神物那可比
堅能割玉柔繞指蛟龍變化廼如此刀雖竒譎不宜爾
王生王生善寳藏何年持之獻我皇指麾上下威四方
廷中佞臣如負芒佞臣屏退進群賢巍巍帝德光配天
小儒敬賦寳刀篇頌聲洋溢千萬年
　　　結交篇
交道之難應有以大都難在無君子小人見利不見義
相與安能保終始憶昔曽為吏部郎四方賔客滿門墻
汝南㧞士各題品北海愛才偏激昻一朝余坐大禮罪
被放歸田遂沉廢當時門下結交人去作誰家座上賔
一書不復訪生死半菽那能分賤貧歲寒僅有數君在
餘子悠悠難重陳君不見古人髙誼難比儔今人薄惡
真可羞請謝當塗少年軰甘與深山麋鹿游
　　　置酒辭
羙人洗拂白玉巵老夫自歌置酒辭桑榆之光能幾時
含情不飲復待誰我生材質無所宜不擬縱任恒矜持
譬如散木不自知欲就繩墨何其癡盛年一去悔可追
却對蛾眉慙鬢絲君不見謝公自是天下寳偃仰東山
頗枯槁平生掩鼻向富貴一見嬋姢翻絶倒人間混濁
殊可憎聊憑尤物娛懐抱屈原湛身亦何補賈生慟哭
空自苦漫将一縷係千鈞秪餘碧血埋黄土九州浩浩
揚洪波念之豈免泣滂沱懐寳迷邦遭詆訶手援天下
可奈何未如閒處且婆娑快飲羙酒聽清歌及今為樂
勿蹉跎明年白髪應更多
　　　酬張路寄畫佛及觀音
江夏吳生久物故畫手人間無獨歩爾來張子出大梁
又見丹青照縑素奈何絶藝多自惜未許千金換真跡
髙士飛揚不易馴貴人造請空無益遥聞病叟耽𤣥理
為畫釋迦兼大士貫休羅漢殊未工虎頭金粟真堪擬
精舍安居伴白雲玉毫瞻禮對罏薫他年負入深山去
應寫伽陀重贈君
　　　贈王子正侍御
江漢英靈鍾蜀都蜀之作者何代無嚴揚王馬耀往牒
後有陳李兼三蘇國朝異才楊太史爾來任趙俱名士
同時王子復同調四賢相望頗相似嗟哉王子才為累
正色立朝多論議未能黙黙御史臺甘作栖栖州縣吏
小州寡事無簿書時時訪我城南居嵇阮偏知酒中趣
莊惠劇談濠上魚君如雲間折翼之孔鸞我如蛟龍失
水而泥蟠百年窮達豈足道秪願長生學黄老俗儒白
首誦陳編舌弊耳聾殊可憐文章成名第小技博學擬
聖非真傳虚生浪死不自悟尚搆空言嘲列仙仙人約
我游峨眉君亦莫負青城期蜀嚴湛㝠真我師君家諌
議将何為綏山儻遇騎羊子共附髯龍隨所之
　　　希夷先生墨竹歌(并序/)
　蕙家藏希夷先生墨竹之右先生大書絶句云莫貪
　枝葉亦成龍要悟從頭到底空已遇神僊施筆力風
　霜不可再磨礲後題云陳圖南作就賦畫之左有章
　次道魏仲先二絶句魏并有序其畧言錢公淡成入
　華山叅先生先生作此贈之蕙自少時即聞之長老
　云昔野人掘地得石凾中得此畫而周揮使廣取之
　蓋宣德正統間也其後史揮使瓛得於廣子文而方
　揮使熇復得於瓛子經嘉靖丁酉蕙廼得於熇孫顯
　宗蕙觀先生詩窮理入㣲盖非後世詩人所能言而
　其字體雄偉不凡兼有古人之法度亦非近代書家
　之比也鄉使得於外郡莫詳所自則其真贗亦不能
　明幸而出自吾鄉為數故家所傳事跡彰著衆人皆
　能言之其為先生真跡可信不疑然數故家皆武人
　莫知先生為何如人雖頗愛重此畫而不知其為希
　世之寳也又幸亳地不當要衝故此畫得為吾鄉舊
　物歴百有餘年而蕙得之不然已為有力者取之他
　所矣蕙嘗讀邵子擊壤集有觀先生真及墨跡三絶
　句云未見希夷真未見希夷跡徒聞希夷名希夷心
　未識既見希夷跡復見希夷真始知今與古天下常
　有人希夷真可觀希夷墨可傳希夷心一片不可得
　而言於戯後世不為不知先生顧其知先生甚淺如
　邵子所謂不可得而言者此豈世俗之所能知哉有
　能真知其説然後知先生之道超然天地之始彼神
　僊云者其殆強為之名乎抑先生之詩固以一切皆
　空豈獨有所謂神僊耶邵子之意亦若是也雖然世
　無邵子孰不以斯言為孟浪之言夫嘉靖庚子歲秋
　七月大寧居士薛蕙識
水墨淋漓數莖竹琅玕不羡多成束飛白玲瓏一片石
夜光休誇大盈尺云何此畫價無敵廼是希夷之真跡
列仙籍中多品流先生况是神仙伯宣靖仙材亦不群
尋師遥入華山雲解顔一盼不易得敢望揮毫遺此君
畫首題詩兼姓字鳳翥龍蟠三十四丁寧舉似一轉語
截斷世間無限事領略真仙上上機叅同古佛空空義
古來畫史雖無數争似仙人得天趣筆勢翩翩入三昧
𤣥旨明明標一句梵經合受天人禮仙跡那無鬼神䕶
五百年來如電過一幅霜縑完未破湍水東流鶴不歸
峨眉西逝龍猶卧故鄉之子慕神仙偶収圖畫如有縁
錦囊新装緑玉軸彤管更賦青霞篇安得至寳不磨滅
期與好事相流傳先生聞此應大笑水中捉月真可憐
　　　希夷先生墨竹短歌
大寧齋中至人竹淅淅天風撼蒼玉大書詩畫真三絶
價敵宣和六千軸伊川空有句傳神世俗寧知偽與真
秪恐明珠終暗擲此君他日與何人
　　　文徴仲畫老子見贈舊寄觀音像併此奉謝
本家楚瀬鄉逺師周柱史流沙竟長往谷神應不死真
源古縣近西原祠宇荒涼舊宅存不見猶龍寫生色秪
同摸象解空言衡山先生今顧陸贈我真人真一幅天
機淵黙藏根柢日角分明辨眉目先生髙士非畫師一
紙千金難易之四方求者苦不得我未往求先見遺往
年曽寄圎通像髣髴白衣來海上今者揮毫圖伯陽恍
惚青牛歸故鄉老夫家居貧轉劇偶然富與公侯敵簞
瓢匱乏無斗儲篋櫝緘縢有雙璧平生嗜好釋與仙幸
遭同病還相憐已将彩繪作佛事更擬形似傳靈筌學
通二氏我何有畫備六法誰能先不慚俚調酬妙品往
來聊結三生縁
　　　贈袁貞白
故人昔訪我翫月新秋節十年重命駕復對春宵月故
人真有古人情明月故向今宵明可憐明月如盟主知
君與我心相許結交肯與流俗同此心願學延平翁
　　　張南園畫雲南圖
嘗聞司徒作者流暮年畫思生滄洲丹青㸃拂隨興到
雲霧幻眇令人愁君不見益州形勝佳且殊可惜僻在
西南隅中原㫁絶罕人跡遂使吳越矜區區司徒平生
生此都文學才氣海内無獨憐山水乆寂寞因之貎作
雲南圖大山小山相盤拏龍鱗攅羅揷虎牙洪波萬折
走其下石根奔蹙如蛟蛇行人含顰色咨嗟鳥道上被
青天遮巗披谷坼有平地孤城百雉千人家生綃淡墨
勢頗窄萬里滇池氣相敵山川空濶神為開不覺沉吟
悲古跡古來此地號邊鄙邪指牂柯連越嶲秦代新開
五尺道漢家更代昆明水嶺陬海落通中夏翡翠明珠
半天下始聞大將泛樓船復遣詞臣祝金馬只今郡縣
窮南土風俗相傳勝前古世封刺史上計書附塞蠻夷
占編户何况司徒此間出文獻從今更難匹山中已報
觧銀魚世上仍看留綵筆我言此卷真竒最不獨毫端
工粉繪應同蜀相畫夷圖想見成周作王㑹
　　　東方朔竊桃圖為許封君題
弱流西下崑崙畔石閣丹梯起樓觀緑水旁縈赤玉林
白雲㣲映空青岸昔年阿母栽桃樹桃葉桃花已無數
青鳥飛時屢自迷仙人折罷翻相妬浮生變化如雲烟
此花一實三千年隣家小兒亦何物往往竊實來山前
自從脫幘金門裏賣藥逃名㑹稽市神仙恍惚難具論
粉繪依稀無乃是海東之翁許逺游有道似是東方儔
未肯朝天取卿相時聞縮地㳺滄洲短褐匡牀成隠居
養鷄牧豕混樵漁題詩逺寄看圖畫操杖終期問素書
　　　題竹
使君擁千騎蹋雪向長安雪中芳草盡零落贈此青錦
金琅玕江南邱墟繞江水中有琅玕拂雲起應龍夜穿
崖石裂江妃朝㳺春雨歇風梳露洗助嬋姢沙崩水濺
映潺湲坐看綵筆題苔蘚想見翠葆揺風煙只今四海
歌太平甘露晝降黄河清願言植此玉墀側㑹聽丹山
鳳鳥鳴
　　　梅花用東坡韻
朔雲凍壓江南村春風解返梅花魂貞心習慣氷霜苦
正色不受塵沙昬平生愛花同臭味好事寄我栽郊園
最憐一樹傲霜霰逺勝百卉凋凉温誰将錦軸寫踈影
恍如金粉迎朝暾未邀皂盖宴野圃已報畫㦸朝天門
嗟予多病但髙卧對此欲賦将何言夜來雪罷郡齋冷
莫辭看畫開清樽
　　　泣玉行
楚國獻玉人抱玉山中哭不見賞千金徒聞刖雙足一
國之人皆若狂玉為石兮石為玉世俗是非雖反覆礫
石何榮玉何辱被褐懷玉真丈夫哀哀泣玉何為乎
　
　
　
　
　
　
　考功集卷四
欽定四庫全書
　考功集巻五　　　　　　　明　薛蕙撰
　　五言律詩
　　　藥室詠六首
山階穿藥井石室置丹爐壁掛三天字函封五嶽圖仙
人邀對酒玉女伴投壺但逐雲霄去無論日月徂
寂寥花水上結構羽人廬窻户生雲闇松杉映月虚犬
靈因試藥鶴老解窺書長揖當塗客榮華不可如
春院焚香處晨闗却掃時緑綈装古帙白石種靈芝招
隠劉安賦遊仙郭璞詩蓬萊多舊侣題字問相思
自知靈氣舊轉覺道情新露濕星壇夜泉生藥院春青
泥含石髓丹熖起龍鱗若得金砂就還須贈所親
棲息那云僻芳菲已自多跡應無客到景復有春過户
内三青鳥花間五色蛾傳言逺遊子不必向山阿
移牀開藥籙鍊玉閉丹房五石終朝轉雙瞳幾嵗方壺
中能駐景天上任飛光永得長生術將留不死鄉
　　　臺上
臺逈通風榭窻虚近水城巻簾殘暑去攜手晩涼生碧
樹藏雲暗銀河度月明醉來愁髣髴只作畫中行
　　　水亭二首
路引水亭出舟行沙岸迴使君攜客至歌伎逐人來檻
底鵁鶄舞窻中菡萏開風光莫相負長日且銜杯
中流放輕舸極望何青青宛轉遵蘭渚夤縁到水亭簾
櫳圍樹石堦砌列烟汀緩坐留斟酌長歌間醉醒
　　　邯鄲舘中
門對罘罳静城臨睥睨斜愁人倚髙閣清夜動悲笳月
暗雲生葉風寒露作花徘徊望牛斗髣髴辨京華
　　　北征
地闊塵沙外天寒霜露中燕雲常少日朔氣自兼風夢
斷南棲烏愁隨北向鴻淹留憶攀桂辛苦歎飄蓬
　　　昭王臺
燕昭無故國薊野有空臺寂寞黄金氣凄涼滄海隈腐
儒終報主亂世始憐才回首征塗上年年此地来
　　　九日同何仲黙出郊
九日登髙㑹同人載酒來寒城一以眺秋色正堪哀零
雨晨初霽浮雲午未開南飛有鴻雁為爾立徘徊
　　　駕出南郊
青鳥南郊至蒼龍北闕來遥傳仙蹕下正覩紫微開倒
景中天館叢霄上帝臺從臣多獻賦誰似子雲才
　　　駕幸南海子
詔幸芙蓉苑傳言羽獵行三驅陪上將四校出神兵列
㦸圍熊舘分弓射虎城風雲日暮起偏遶漢皇營
　　　春日禁中遇雪
紫禁春朝雪花飛彩仗新霧交隨雉尾風引避龍鱗掌
濕金人立窻寒玉女顰翠華沾灑處遥憶屬車塵
　　　元夕興隆寺觀燈
燈火金仙閣丹青綉佛筵叢林開寳樹大地出紅蓮梵
鏡含明月天香雜彩烟諸公共隨喜吾醉欲逃禪
　　　送劉子緯病歸
鄴下劉文學成都漢長卿淹留卧病意蕭洒著書情賓
客頻頻去風塵轉轉生天涯雙淚眼回首送君行
　　　送周侍御
閩越三山外東南八郡遥褰帷向絶徼攬轡下中朝風
起江潮動霜飛瘴霧消九重思諫諍計日上雲霄
　　　送李儀賓
漢殿朝正至燕京送客迴春風兔園路歌舞鳳樓開綠
水清泠閣西山皷吹臺宋中詞賦地他日好歸來
　　　海棠畫扇
西蜀繁花樹春深亂蘂紅還憐彩扇上宛似錦城中影轉
團團月香含細細風江淹才力減賦爾若為工(江淹有綵/畫扇賦)
　　　病中何仲黙蒋子雲過訪
何人顧寂寞盡日少歡娱慰藉煩知已扳留强病軀濁
醪來近市野飯出中厨珍重交親意艱難愧腐儒
　　　送徐中夫令南昌
孺子躬耕地諸孫邑宰時承家在爾輩髙士亦吾師山
坼洪崖井江深許令祠縣齋臨絶境未可廢言詩
　　　贈董應期侍御
同時多逐客而我獨憐君棄置勿復道凄凉不可聞風
波一流落江海遂離分他日書相及常因西北雲
　　　答王允升省中對雨見憶之作
康樂愁霖唱平原苦雨詩故人歌此曲贈我慰相思薜
荔垂青閣芙蓉汎緑池今朝一樽酒最恨不同持
　　　送毛敬父之廬州
北峽吞淮口東陵控海隅霍山分岳鎮肥水混濡須従
事之官逺觀風問俗殊廬江多小吏應候府中趨
　　　望湖亭
隂磴穿雲上天窻綺霧中蒼茫玉泉水指㸃翠微東坐
石牽蘿蔓攀崖憩桂叢何當避炎暑几杖待秋風
　　　石經寺
翠巘雙林合丹梯一徑懸洞門臨地底石室與天連文
字開龍藏金銀布梵筵兹山實靈異吾欲託棲禪
　　　送蒋國信之桐鄉
始對賢良䇿登科遊漢京俄分尚方履出宰卧江城余
憶東南美長懐山水情須君為地主早晩越中行
　　　七夕集廷獻宅
秉燭開秋宴更衣坐晩涼雲霄降帝子詞賦接仙郎月
寫蛾眉色風傳玉佩香慚君有妍唱欲報不成章
　　　七月十五日夜對月
嫋嫋涼風夕紛紛零露時秋來看明月風露已如斯況
對西園酌兼懐康樂詩山中有桂樹今夜足相思
　　　道院秋日海棠
偶來仙館内花蕚滿枝紅彷彿看珠樹玲瓏暎蘂宫預
傷白露下坐惜綵雲空躑躅攀條處佳人不可同
　　　宴故英國公山亭即文皇帝賜第
東第君王賜西園賓客來将軍元好士公子復憐才玉
袖花間出金尊竹下開還須明月上莫畏夕陽催
　　　送戴長史
詞臣漢廷出邸第魏王開地即清漳郡人同鄴下才月
中遊桂苑風裏宴蘭臺宣室如相訪長沙去復來
　　　八月十五日夜同諸友翫月
樓敞含風氣筵開墜露文月従今夕滿秋向此時分影
濕當銀漢光斜隔彩雲徘徊接新詠況是鮑參軍
　　　書省内壁
終朝謝文墨嗟此簿書繁日宴髙齋静風來寒鳥喧倦
遊傷嵗序多病憶田園何事成淫滯微官豈足言
　　　雪(時車駕北狩大同/)
北極闗山濶寒冬雨雪來霧沈𤣥菟塞風繞白龍堆胡
虜猶深入征人且未回遥思穆天子黄竹有悲哀
　　　訪雍上人
冬日自虚寂東林地更偏經聲行處近燈影望中然殘
雪明花苑寒雲䕃石筵祇應休澣暇來此暫安禪
　　　晦日夜集
晦日歸休晩良游惜後時卻判長夜飲更賦早春詩雲
霧窻中入星河閣上垂何須花與月行樂始相宜
　　　答士竒
能來駐車轍不待拆書緘上客同王粲貧家似阮咸清
談對雲竹緩步倚風杉安得盈杯酒今朝共爾銜
　　　同士竒子雲飲
春風吹酒杯花鳥更相催惜此留連坐判成酩酊迴安
能自結束聊復共追陪今日不為樂流光去若頽
　　　招廷獻子雲飲
廢書多病後抱杖獨行時晩日添花蕋春風積蔓絲物
華空爛漫心賞每㕘差遲爾來同醉能無酒一巵
　　　春夜過時濟飲
露浄開樽處天青㟁幘時素雲将月上香霧任風吹為
樂常苦晏含情復待誰徑須成一醉莫遣酒行遲
　　　夏日遊道觀
隔竹窺丹洞臨池坐碧沙玉拌盛石髓翠籠貯雲芽展
簟來風色吹笙上月華休論河朔飲詎似醉流霞
　　　陳真人館中賞荷花作
别館瀛洲麗新花菡萏香紅衣迷日色翠葢寫波光雨
過金塘濕風生石檻涼客來修竹下回首見瀟湘
　　　仲夏即事
林卧采芳草今朝鶗鴂鳴悠悠觀物化黙黙感吾生老
大慙聞道空虚耻近名沈吟日云暮搔首獨含情
　　　江中四詠送黄日思韻限本題同諸公作
　　　　江霞
春江變氣候孤□發雲霞散影揺青草流文漾碧沙紅
泥迷燕子丹洞失桃花水宿淹晨暮應憐謝永嘉
　　　　江雲
謝客㺯春色江臯生綵雲紛紛初散綺葉葉漸成文蔽
日皆相映流風乍不分何因可持贈欲以慰離羣
　　　　江花
百丈牽江路行穿夾㟁花時憐一水曲逺愛數峯斜林
下見垂釣溪邉逢浣沙武陵如在眼髣像羽人家
　　　　江猿
舟行轉江峽處處響哀猿極浦雲方合連山雨正昏接
條時自挂飲水復相援不待三聲盡先傷游子魂
　　　六月八日西闕遇雨
窈窕西清内參差水殿連歸雲向平樂飛雨集甘泉眀
月裁班女迴風唱麗娟龍池初望幸來往木蘭船
　　　落日
落日掩書卧荒庭起獨行回看太虚上窈靄動秋聲寂
寞抱真藴飄颻遺世情白雲不相識何肯入前楹
　　　寄何仲黙
久别憂成結書來不解顔開緘未讀半攬涕望秦關簿
領余方倦馳驅君詎閑相將保玉體去去入名山
　　　九日遊興隆寺
厭就騷人㑹欣投釋子家林風鳴貝葉徑露濕金沙宴
坐依雙樹清齋服九華晩來歸客倦欲借白牛車
　　　晩過仰之置酒
燕京久為客秋日正思家不忍聴鴻鴈相尋醉菊花空
庭餘木葉短褐滿風沙同病今如此酣歌惜嵗華
　　　晩坐有懐
落日照簾櫳寒城烟霧中銜杯對衰菊流目送歸鴻未
覺賞心廢但驚親友空遥遥此時恨萬里託秋風
　　　對雪
庭雪曉逾鮮鈎簾興渺然紛紛墮花絮裊裊亂風煙悵
望游梁賦沈吟憶戴船佳期毎遼濶留恨閲芳年
　　　謁茂陵祀孝貞太后
一棄東朝養千秋不復歸夜臺長寂寞月殿少光輝野
露棲金盌山風動玉衣茂陵多碧草春日自芳菲
　　　功徳寺
憶昨宣皇帝西方結勝縁莊嚴修佛土功徳施人天龍
象山開闢金銀地接連傷心萬嵗後陵谷尚依然
　　　蕭氏園(二首/)
麗日方春暮名園更水隂葱蘢花滿徑迤邐竹成林不
見川原盡祗愁雲霧深向非霑醉後幽絶恐難禁
徑狹褰裳處川平伏檻前華林一何麗碧水復相鮮魚
鳥方堪狎纓緌頓可捐居然謝塵垢不待濯潺湲
　　　送馬伯循(二首/)
弱嵗來京邑已聞之子賢長懐慕先達詎意竊同年感
激深相附逡巡只自憐如何復為别瞻望益茫然
城隅飲餞地日暮朔風吹征鳥不返顧浮雲相背馳踟
蹰意何極嘆息涕空垂世路今如此焉知後㑹期
　　　重游蕭氏園(二首/)
别此真如昨重遊換物華粉滋曽倚竹紅淺舊看花沙
阪縈林曲山籬逐水斜城南咫尺路未覺往來賖
野靄横蘭徑泉聲落草堂丈夫修鴈繳童子護魚梁釣
弋亦堪老風塵緣底忙淹留不忍去日色晚蒼蒼
　　　歸别業作
五載去京國今來歸舊廬林荒巢野雀徑毁蔓園蔬意
倦風塵際身危疾病餘多慙久懐禄牢落此田居
　　　扶䇿
東風解娱客往往慰幽栖扶䇿循蘭徑流鶯逐我啼青
莎已齊葉紅藥始含荑昨覔隣家酒今朝聊可攜
　　　西齋
西齋休憇地永日卧書帷燕舞隨風絮鶯啼集露枝病
因閒自療春與醉相冝却悔牽行役年來忽去兹
　　　郭外
郭外平蕪逈溪邉小徑斜客行迷野竹鶯語隔林花多
景每難遇孤遊還自嗟佳期竟何許脉脉向春華
　　　西園對雨
漠漠春隂黒連朝卧小園野花川上落水鸛雨中喧衣
裌身猶冷看書眼欲昏不堪逢寂寞倚仗有清樽
　　　酬惟喬贈巾
野巾初著日心賞竟朝曛試正行窺水從欹卧看雲坐
翻嫌月露出每避塵紛顧影還相笑風流媿使君
　　　酬惟喬惠鹿
憐此園中鹿君侯贈野夫塗艱常近患物儁益妨軀林
藪空相憶藩籬坐自拘忍甘充玉饌願為束生芻
　　　泛溪
避暑清溪曲舟行路不窮詩成孤嶼上酒盡夕陽中緑
竹含秋色紅渠送晩風歸來就眀月移棹水雲東
　　　秋夜
西園秋漸好晩眺倚山扉鶴語風生竹螢飛月滿衣乍
憐幽意愜飜恨賞心違延佇空林下中宵獨未歸
　　　别墅即事
丘中輟耕牧挈杖返衡門落日茅茨暗秋天禾黍繁隣
人送巵酒小婦具盤飱念此信為樂悠然懐故園
　　　秋日溪上
何處窺秋色搴舟入水隅清波照鳬鴈寒露洗菰蒲促
迫悲生事登臨快病軀由來野人意終日羨江湖
　　　九日顔子攜飲西郭
九日愁空卧西園喜並游閒居同栗里置酒得荆州樹
擁樓臺出雲隨皷吹浮不辭重落帽短髮自堪羞
　　　新舘
别墅棲遲處髙齋登眺初故渠臨圃近新竹繞庭踈素
心已澹泊絶學轉空虚非闗選幽勝偶此寄吾廬
　　　晩過鄰叟
野外嵗隂早晩色正霏微石蘭向風靡海鶴犯霜飛投
策暫云憇采苓方未歸幽人已相候隔水啟荆扉
　　　環堵
環堵郊墟外衡門野道邉林昏罷風夜月白欲霜天落
魄隨身世棲遲失嵗年平生有微志今已愧前賢
　　　不寐
一榻微寒入山房夜未扄凝思天籟發不寐谷神醒本
自淹衰疾何堪役性靈列僊如可學吾欲駐頽齡
　　　丘中
返照丘中路孤烟水上村野田荒蘚色沙岸落潮痕日
短䞉書巻天寒頻酒樽定知無客到不必掃柴門
　　　原上曉望
平原揺落盡極目見寒空初日煙塵外滄波晝夜東孤
芳遺雨雪髙鳥下天風俛仰無相晤長歌思不窮
　　　負郭
負郭茆堂小臨溪竹圃斜山樽攜野客魚網曬鄰家荒
徑封殘雪踈籬透晩霞預思春到日著處種桃花
　　　晩步
落日滿平蕪風煙似畫圖空林助鳴鶴逺浦失歸鳬白
幘狂猶岸青藜倦自扶歘思酬物色佳句未應無
　　　寂寂
寂寂多相笑悠悠畧自諳謀生只如此經國更何堪偃
仰身微健踈慵味頗甘敢云忘魏闕正爾戀江潭
　　　贈顧英玉時謫許州過亳見訪
殘冬江北路寒苦異金陵駑馬行來逺衰顔别後増劔
埋餘紫氣玉玷有青蠅世故多堪惜因君重撫膺
　　　漕河舟中作
悠悠漕河水今日更遄征敢議占時出祗言循禄行田
園違宿昔軒冕累平生緬憶髙賢跡遲迴何限情
　　　元夜諸公㑹不赴
九陌帝城中煙花繞漢宫銀河流夜月火樹煖春風衾
枕憂如昨軒車恨不同時聞玉珂響寂寞卧牆東
　　　送南元善守紹興
傳聞㑹稽郡清絶擅三吴水竹深蘭渚雲峰滿鏡湖論
交媿連璧出守羨分符時有東南使新詩未可無
　　　文徵仲蔡九逵初至都下㑹飲興隆寺王直夫
　　　　館中分韻得涼字
把燭尋山徑開樽掃石堂風流初邂逅露坐轉清涼竹
樹寒雲色花林宿雨香髙談真絶倒無暇問津梁
　　　送朱侍御之南臺
不謂雲霄去能為江海行知君古人意非是厭承眀出
國仍簪筆憂時未請纓他年有封事更覺見平生
　　　同大復避暑寺中
攜客東林院涼宵掃竹亭龍珠寒露殿寳樹影雲扄聴
法元清浄觀心自杳冥坐中餘爽氣虚對北山青
　　　王眀叔東谷巻
谷㫁懸山閣崖通度石橋日蒸滄海氣霞動赤城標雪
壁花先映霜嚴葉後凋空題招隠曲悵望隔雲霄
　　　𤣥眀宫後圃石山
出郭仙城近探幽福地遥珠林行窈窕錦石上岧嶤雲
裡仙人酒山中玉女簫蓬萊去何許東望海邉潮
　　　二月八日趨事山陵出郭有述
出郭雲沙静迎人谷鳥喧春行趂風日夜望極川原山
翠晴偏近林芳暖欲繁登臨吾所好幽興忽飛飜
　　　行次陵下
澗坼欹金岸峰迴轉翠屏園陵何鬱鬱氣色但𡨕𡨕天
外雲長白山中草自青徘徊踐霜露愁寂仰巖扃
　　　祀歸作
始驗靈風集俄瞻紫氣遥𤣥宫罷歌吹玉佩散雲霄仙
馭紛皆逝天香宛自飄青山悵回首松栢轉蕭蕭
　　　晩憇玉泉寺
㸔山興不輟落日有餘情稍憇中林宿猶攀絶頂行風
泉晩逾響松雪夜微眀長嘯雲岑上飄蕭白露生
　　　泛舟(二首/)
别館初停騎横塘更泛舟蘭芳滿南浦翠羽覆春洲落
日眀漁火微風引棹謳今朝泥行樂那減習池遊
水口移舟入煙中載酒行渚花藏笑語沙鳥亂歌聲晩
棹沿流急春衣逐吹輕江南采菱曲回首重含情
　　　直省中懐浚川
寓直深春日端居薄暮時鈎簾看紅藥隠几聴黄鸝省
署容吾病風塵懐我師憂來對眀鏡不貸髮成絲
　　　送樊侍御孝甫奉母東歸
柱下隨親去廷中得賜歸日斜烏鳥急春煖鳳雛飛煙
草迷􁈼馬風花逐繡衣都門望行色垂淚戀庭闈
　　　寄孫山人(二首/)
吾憐孫處士萬里狎滄波海色占龍卧天風聞鳯歌誰
言竄身逺尚畏取名多相望㝠㝠外虞人奈爾何
有客今何事江邉采日華行穿四眀雪坐對赤城霞中
散寜為吏梁鴻不顧家思君入吴㑹築室煉丹砂
　　　道院看牡丹晩際遇雨作
把酒未成醉恍然驚暮寒薄隂含錦樹片雨濕朱闌霞
妥青絲佩風揺赤玉盤微芳恐銷落珍重巻簾㸔
　　　對雪
天外匿寒日雲邉韜曙霞風吹玉山雪飛滿謝公家隔
簾訝行月拂檻認飄花方持一樽酒酣飲答年華
　　　詠新竹
姢姢階下竹新緑漸氛氲石影生寒氣沙光滴露紋芝
蘭聊可品桃李自難羣不待風霜日蒼然見此君
　　　山亭
西圃禁垣東凉生暑漸空小池盈宿雨叢桂易秋風獨
鶴窺雲際幽蘭思露中來遊行樂地不惜醉山公
　　　次韻酬孔汝錫
多君金馬客就我竹林間對酒頻移席論文一解顔詞
臣飜補外野老合投閑潁亳殊相近詩筒約往還
　　　余有洮溪硯乃孔汝錫所贈者每懐其人因成
　　　　斯詠
閒居無一事雅好獨斯文每拂洮溪硯因懐闕里君題
詩情欵曲揮翰思繽紛憑寄闗西使何時到隴雲
　　　李子西送佛頭青花得自永寜王宫中葢牡丹
　　　　之殊異者喜而賦詩且改名為蕚緑華云
故人真好事為我致名花書寄夷門道春來帝子家玉
肌眀素雪翠袖影青霞合避金仙號更名萼緑華
　　　春日宴集
連騎遊南浦方舟泛緑波日華雲際薄春色水邉多蘭
渚容罇俎花林映綺羅袚除期亦逼奈此宿酲何
　　　閱世
脱死風波路偷生鳥獸羣賦材元散木閱世只浮雲聖
代慚無補衰年幸有聞佯狂堪卒嵗不必草𤣥文
　　　謝文徵仲冩金剛經
齋沐開經巻名香手自焚天人遥作禮鸞鳳鬱成文心
印傳先佛書林擅右軍殷勤謝良友何日訪停雲(停雲/徵仲)
(書室名年來屢有命/駕之約因循未果)
　　　晨起
童子掃園徑山禽花外飛青梧裛宿露紅槿麗晨暉多
病志意減閑居賓客稀今朝惜清景偶此一沾衣
　　　玉簪
澹泊宜開晩紛敷喜在隂秋風一披拂花萼正蕭森比
玉幽人操懐霜烈女心淹留玩芳草聊用謝華簪
　　　紫薇
紫薇開最久爛漫十旬期夏日逾秋序新花續故枝楚
雲輕掩冉蜀錦碎參差卧對山窻下猶堪比鳳池
　　　牽牛
冉冉朝華宻翻翻露葉新乘時方巧笑移日已含顰感
興悲微物傷心泣小臣浮榮甘夙隕仍作飯牛人
　　　雞冠
陋圃乏竒樹凡花充藥欄職司愆夙夜名品濫衣冠俛
首同尸素輸心異渥丹一鳴猶不易五徳亮應難
　　　菊花
蕭條暮秋日三徑有黄花不借東風力宜栽處士家侵
陵任霜露汨没儘泥沙自恃真堅性悠悠閱嵗華
　　　九日周守宴集
九九欣嘉節仍嗟嵗月催郡齋髙宴㑹野老忝追陪聫
句揮彤管吹花捧玉杯山公愛留客日暮未能迴
　　　觀舞
妙伎出秦中纎腰學楚宫翠帷低舞燕錦薦踏驚鴻宛
轉歌相似嬋姢態不同無因逃酒去懊惱白頭翁
　　　夏日即事
宿雨池塘滿薰風草樹多鳥飛衝落絮魚没翳新荷醸
酒供斟酌吟詩當笑歌田家耕種日閭巷少經過
　　　暮春
春光垂晩暮天氣轉清和遲日増花萼微風罷水波抛
書常懶讀得酒即狂歌看取星星髮今年又校多
　　　次韻酬徐逺卿侍御三首
世家傳孺子儒術邁楊雲逺紹宣尼業旁摹柱史文(侍/御)
(作述文類/老子故云)藴真安可測摛藻已難羣欲報瑶華贈春林
尚未芬
使節還天路幽棲阻澗雲神交承問訊心折阻論文蚤
嵗頻求友孤蹤久離羣尚慚同臭味空此襲餘芬
蚤為多學誤筆墨擬淵雲晩悟無言訓筌蹄廢藝文絶
音難偶俗良友不同羣歎息幽蘭意無人祗自芬
　　　次韻蘇允吉侍御臺中四詠
烏府新承寵瑶臺别故羣緩行簾外入清唳枕邉聞藻
翰經題品髙軒擬見分蘇耽真愛汝何啻附青雲
　　　　右臺鶴
日到此君側都忘案牘勞幽居懐濮上(允吉/濮人)歸思滿江
皋鳳鳥春應至琅玕緑漸髙徂徠舊賓客詩酒定誰豪
　　　　右園竹
玉蕋憐傾國金瓶為洗粧凝脂何太白沈水坐無香脉
脉含多思紛紛妬衆芳遥聞東閣詠髣髴對清揚
　　　　右瓶梅
後圃盆山麗當軒畫障横蟲穿嵌竇坼雨漬古苔生剰
倚雲根卧難尋鳥道行髙文一引重列岫可争衡
　　　　右盆山
　　　寂寂
寂寂對春風無詩賦惱公方慚同繫馬未暇擬雕蟲得
意多言外歸心半偈中拈花聊一笑果信色成空
　　　村居
寂寞村居僻荒蕪草徑深飛蓬來曠野啄木響空林薄
暮聊凝望清江正苦吟此生甘落魄自笑果何心
　　　七夕
七夕新秋節雙星舊㑹期鵲橋貪渡早鳳杼畏抛遲月
下聞仙佩雲中望翠帷長門當此夜定自泣蛾眉
　　　對雪懐孔汝錫
美人一為别勝日輒相思獨對山齋雪遥懐瓊樹枝置
書常滿袖枉駕竟愆期寂寞罷琴酌空吟招隠詩
　
　
　
　
　
　
　
　
　
　
　考功集巻五
欽定四庫全書
　考功集巻六　　　　　　　明　薛蕙　撰
　　五言排律
　　　送周子賢按貴州
萬里牂牁路炎洲百粤南懸梯穿鳥道流沫下龍潭赤
坂黿鼉出𤣥崖日月含虹霓蒸海氣煙霧灑春嵐飛􁘍
緣篁竹垂猿墮石楠橘花香細細藤刺緑毿毿嶺外青
驄馬臺中白筆簪秦冠髙鐵柱漢節照金函行邁應多
暇登臨素所耽江山吟謝客物色助清談送逺都無緒
憂時且不堪安危廷諍地遲子促朝㕘
　　　飲何太僕答贈
金馬棲方朔文園卧長卿何人今繼作夫子早知名曠
世同諧遇憐予似弟兄羊何叨唱和王蔡忝逢迎酒縦
連朝飲詩留向夜成扳歡意不盡真見古人情
　　　送許侍御謫定州
志士宦不達千秋同一時今看許夫子竄逐使人悲才
大元相誤名髙只自危恓惶千里曲惆悵四愁詩北望
闗山阻南飛羽翼垂平生懐感激送爾益悽其
　　　送劉長輿
劉子今年少文章欻老成青春動才調摠角已聰明父
黨同交輩前賢畏後生翻然兼鮑照不啻似隂鏗歴代
流傳體千秋著作名詞塲予有託他日爾横行
　　　寄題延陵吴長史山居
魏苑芙蓉沼梁臺脩竹園徐陳游上國枚馬託名藩歌
賦從容地追隨優渥言病來謝賓客歸去卧丘樊巖穴
仍招隠風塵稍避暄山疑七里瀨水似武陵源背渚排
江閣迎峰架石門波瀾生枕席彩翠落琴尊鴻寳傳遺
術離騷念舊恩秋風懐帝子春草憶王孫勝事幾人共
賞心千載存相思隔雲外挂樹屢攀翻
　　　游天壇沈道士館得登字
屢憶尋真地秋來興可乗仙人偶相約才子更同登晩
日餘煙霧涼天減鬱蒸金莖生片露玉井濕殘冰水對
瑶壇直山圍翠樹層靈宫七綵帳深殿百枝燈過澗窺
泉脉攀崖步石稜雲扶上縹緲風引入凌兢浪喜追遊
並猶慙作賦能醉中操翰墨應仗酒如澠
　　　過魯山禪師故院世傳師講經雨花因題斯句
昔聞魯山子此地講經年長者開精舍門徒聚法筵上
方迴錫杖髙坐發香煙指㸃楊枝拂翻披貝葉編辯才
超正覺慧照破冥筌解脱周塵界光明徹大千山川震
十地龍象見諸天梵樂流雲下靈花蔽日懸我生惟率
爾彼岸轉茫然學道慚餘齒尋師負宿縁繩床無虎卧
畫壁有蟲穿隙網垂銀樹隂苔綴石蓮神燈風已滅仙
鏡月空圓隨喜乖三㑹含悽向四禪真乗仍自蔽疑義
竟誰詮稽首西來意非公那復傳
　　　送劉遵教赴河南僉事兼河北兵備
暫輟臺中妙兼分閫外名兩河開幕府萬里作長城郤
縠真堪帥穣苴本善兵追奔立表待傳檄據鞍成盜賊
空三輔烟塵掃北平閭閻無夜警部曲有春耕風勁吹
龍角雲輕抱翠旌遥占猛將氣偏逐使君行
　　　寄崔内翰
病起身仍健秋來興不孤心情那可減肺氣欲全蘇蟻
穴依床席蛛絲織畫圖褰帷窺物色倚杖理荒蕪撥悶
憑詩巻忘形付酒壺昔賢遺軌躅餘力誓馳驅良史傳
經術髙才繼典謨赤鯨凌海水翠鳳上天衢仙籍通羣
帝文星近六符馬遷慚實録劉向謝醇儒𤣥覽來神契
㝠搜入奥區蓬萊披琬琰太乙下虚無顧我惟書肆知
君類説郛憲章崇闕里辭賦陋鴻都東魯宫墻閟西京
户牖殊百家流氾濫六藝混泥塗未覩崩頽振深思筆
削扶飛騰愁失墜衰颯迫號呼落落親朋逺悠悠嵗月
徂提攜如有分終願託微軀
　　　寄何中舎
翰墨何顦顇英靈有屈伸千年闗氣運一代出精神夫
子興篇什聲名動縉紳波瀾含詭譎刻陗露嶙峋李杜
那堪數曹劉不足陳無人宗大雅舉世儗凡倫文學元
同列風騷自有鄰新章標創始舊例起湮淪已覺空前
輩懸愁絶後塵價卑皆咄唶力怯謾逡巡綺麗才難並
湛𡨕道所珍逍遥歸毋氏杳𦕈入天人霄漢心常逺神
仙意獨親緒言存著作大業負經綸蹤跡升沈隔交情
契合真過逢頻下榻離别據沾巾去國仍初服還鄉似
昔貧丹房天上藥酒肆世間身青璅辭通籍滄洲憶問
津儻逢桐栢隠訪爾故山春
　　　北狩
秦皇巡海右漢武幸闗東昔悵千秋跡今看萬乗雄期
門陳後苑清道出離宫霧遶旄頭黒塵翻豹尾紅天營
屯斗極御氣下雲中射獸閼支雪焚山瀚海風繫纓驅
散卒載筆扈羣公此日燕然石長刋北狩功
　　　寄范處士
萊子不肯仕榮期豈患貧絶塵今莫嗣髙尚爾為鄰抗
跡違紛競和光異隠淪鷦鷯見生理鷗鳥㑹天真栖息
丘園曲行歌湖水濱白雲無盡意滄海自由身放曠欲
何極沈㝠難可親薄游已從告去去逐幽人
　　　賦得張公洞夀吴封君
羽客尋僊地靈丘開洞天雲根宛自裂風穴遞相纒合
沓藏丹磴玲瓏散紫烟珠林秋不落赤日夜長懸鳳吹
俄云去龍車豈再旋福庭還似昨真氣獨蕭然石坼燒
金竈苔荒種杏田非公復棲遯閴寂此山川
　　　除夕作
日夜遞無隙此生行且休即看寸隂戢遽惜一年周夙
昔好棲遯至今仍倦游衆皆嗟晩暮吾獨事淹留天地
兵猶滿形骸病未瘳欲従吴市隠尚抱杞人憂偃息信
為愜功名非所求河清如可俟徒願老滄洲
　　　閒居作
拙薄效從宦孱羸希代耕終然塵省署且復返柴荆出
處詎従道浮湛聊任情病多甘廢棄技短息逢迎越海
慕康樂游山懐尚平何時果林壑偃仰遂吾生
　　　至日寄都下舊游
嵗杪迴陽候天涯思客心闗山愁裏濶雲物望中深卧
疾妨朝隠歸田分陸沈盤桓寜自負衰謝苦相侵有志
悵伊昔無成嗟至今未能通一藝詎解惜分隂荏苒看
窮律蕭條對故林蓬蒿滋户牖霜雪壊衣衾失侣方離索
迷塗更滯淫因聲青𤨏舊聊代白頭吟
　　　嵗暮田居寄子雲希尹
踈散棄簪裾歸休依井閭自知非宦侣雅意是閒居伐
木構新宇種苗開舊墟踟蹰寄農圃出入偶樵漁嵗晏
風霜早田家耕穫餘空牆懸耒耜敝篋貯詩書談笑過
隣父喧呼避里胥綻衣添敗絮酌酒爨枯魚揚子貧猶
在嵇生懶未除駑驂忘蹭蹬落羽謝吹嘘嘿嘿寡同調
悠悠無起予近來思二仲相念復何如
　　　庚辰八月謝病南歸奉寄王浚川先生三十韻
聖代𢎞文運詞臣作頌年聲明増潤色藻翰鬱聫翩側
席思今上登朝集衆賢儒林卑漢武雅道復周宣後進
争談藝諸公早並肩風騷各自命碑版竟誰傳王子吾
師表名家爾最先過都驚汗血切玉辨龍泉西掖初遷
謫南臺再棄捐才髙無汲引數厄有屯邅流寓沿荒徼
棲遲徧冗員山城盈瘴癘海郡匝雲煙寢息防多恙行
吟苦未便湘纍愁澤畔康樂倦瀛壖履信曽非慊阽危
幸已全梁園歸倉卒蜀道去寅縁雅興應難輟新詩定
可憐銅梁輸險絶錦水奪清妍岐路彌云阻音徽日眇
然使車勞促遽郎署困沈綿時俗知音少平生激賞偏
素心乖報國生事擬求田黙黙辭燕闕悠悠望劒川黄
金遺駿骨緑綺絶哀絃薄宦情殊倦閒居病稍痊風塵
俱擺落巖壑毎周旋采藥臨蓬渚藏書入洞天珠林搴
的皪丹液漱潺湲遥憶峨嵋曲長歌鳳鳥篇何當解纓
紱蕭灑共尋仙
　　　恭讀嘉靖改元詔書十二韻
四海艱虞日孤臣慟絶時武皇遺後命興國兆前知劒
佩迎朱邸絲綸發玉墀訏謨闗社稷恵澤被惸􁁪九廟
垂𤣥貺三靈翼聖期飛龍同利見鳴鳥佇來儀當代鴻
圖永先朝泰運衰羣兇累帷幄萬姓苦瘡痍哲后膺神
器宗臣備鼎司惟新占舉措早辯慎安危魏闕心空切
文園病轉滋淹留吾不恨感激自成悲
　　　寄劉士竒王允升戴宗道張時濟四同年三十
　　　　韻(往與諸君同在比部/)
衰劣今如許飄零復在兹故人多契濶新嵗獨凄其棄
置曽誰惜龍鍾亦自嗤端居衣倍冷徐步杖仍遲日日
驚腰帶星星歎鬢絲膏肓危二竪營魄蠧三尸枕席祇
勤卧尊罍輒懶持鶯花憎麗景煙月負幽期夙昔游燕
闕風流集鳳池朝回青𤨏闥宴坐白雲司覆奕􁬸王粲
聴琴狎戴逵季鷹元嗜酒公幹最能詩夜對金壺滿朝
褰錦帳垂琳琅光炤爛鴛鷺羽參差攜手彌年嵗銷䰟
各路岐神交猶未隔心賞遽難追諸彦名逾振孤生世
所遺軒裳辭上苑泉石占東菑林下開蓬徑牆邊樹枳
籬山窻盤薜荔水檻宿鸕鷀放浪情難盡躋攀力已疲
積痾真潦倒壯志稍磷緇汲汲虚従事冥冥寧守雌蹉
跎淪散地馳騁後明時多病文園老無媒賈傅悲丹霄
看漸逺滄海竟何之雅調懐鍾子髙談阻惠施青萍羞
晩售紫燕苦長饑不啻傷遲暮那堪怨别離茫然萬里
外一札報相思
　　　出行四圖為何燕泉先生作
西域防胡日南宫動使星舊分雙赤管新佩一青萍隴
月傳兵候闗雲結陣形千金收虎士萬馬蹴龍庭方略
隨封事文章待勒銘應嗤班定逺頭白遲邉亭
　　　　右職方奉使
六省今名士三川古劇藩含香辭禁闥揚節下都門王
跡餘京洛戎風變陸渾疲人迎皂葢小吏擁朱軒列郡
謳歌滿中朝錫予蕃仍聞詞賦手文采擅梁園
　　　　右藩省旬宣
沙苑禁城隈天閑十二開欲脩羣牧令還倚列卿才照
野雲千色填山錦萬堆鑄形珍漢闕市骨笑燕臺大閱
軍容壯横行敵陣摧始知中國富不假大宛來
　　　　右太卿考牧
明主憂荒服中丞按逺陲西臺分節鉞南極駐旌旗包
匭輸蕃使衣裳變島夷神留碧雞頌吏譯白狼詩羊傅
襄陽樂文翁蜀郡思知公同二子遺愛向滇池
　　　　右都憲巡撫
　　　送顧華玉邉廷實歸南都
邉顧文章伯聲名三十年價髙雙白璧調逸兩朱絃憶
昨初傾葢看君早著鞭龍門愁峻絶驥尾慕寅縁中嵗
逢迎阻清宵夢想偏盍簮重見日鳴玉並朝天置酒春
壺滿題詩錦字連城隅方曲讌陌上忽離筵言送東南
美真如李郭仙望塵悲往路臨水惜徂川吴㑹浮雲外
燕京落日邉相思日延佇須枉濟江篇
　　　送王舜夫水部之東魯官廨
曩昔詞林客偏多水部郎于今嗣風雅吾子欻翺翔東
郡分行省南風引去檣山城蟠海㟁官閣浄湖光宛似
幽居好翛然燕坐涼定知題詠富未覺簡書忙吏隠情
都愜登臨興轉長新詩如不惜細札莫相忘
　　　送楊石齋
社稷功成後山林避寵年遭逢誰可並出處獨超然反
側當前日經綸邁昔賢殷憂興聖主至治格皇天凶竪
同摧朽蒼生盡解懸廟謨隨指顧臣節見周旋智勇千
夫敵勲勞百辟先賞仍虚裂土名已重凌煙握璽慚周
勃揮金笑魯連急流嫌盛滿介石慕貞堅許國心恒切
還鄉興偶牽留侯初相漢樂毅晩辭燕異渥絲綸數髙
風進退全草停黄閣詔花簇錦江船水檻星橋側茅堂
雪嶺邉雲霞深緑野卉木富平泉事業存鍾鼎儀刑照
簡編累朝瞻翊戴四海憶陶甄白首歸休記青春送别
筵衣冠望行色端不異登仙
　　　贈白貞夫
往日延陵郡曽聞白傅園林間三徑僻水上百花繁北
闕恩彌渥東山意獨存風流思二老文雅見諸孫門閥
今吴邑衣冠舊洛原傳經期取相懐古寓名軒髙卧方
求志幽棲已避諠煙霞常閉户賔客暫開樽世業看前
代賢聲在後昆青雲殊不逺努力早飛飜
　　　丙申嵗始見二毛賦詩紀之
行年五十近衰鬢二毛新稍異無聞者難同久視人生
將憂作對老與病為隣浪覔藏舟壑徒成汲井輪此身
非汝有外物更誰親白首終何益降心習浄因
　　　夏日郊居偶書十韻
郭外漁樵徑丘中隠遁居閉門三伏日堆案數函書俛
仰嵗過半登臨興有餘賞心吟不愜物色畫難如髙閣
雲峯麗横塘水鏡虚迴風揺緑籜落景歛紅蕖滿眼多
情在雙眉一笑舒壺觴祗自酌魚鳥盡相於衰疾宜調
䕶紛華更掃除永辭朝市客髙枕卧田廬
　
　
　
　考功集巻六
欽定四庫全書
　考功集巻七　　　　　　　明　薛蕙　撰
　　七言律詩
　　　卧病貽友人
漢代無才賦子虚病來空卧茂陵居終年只學五禽獻
早嵗渾忘三篋書林下網蟲懸墮葉牆頭蔓草落寒渠
日日思君欲乗興濠梁何處好觀魚
　　　訪孫世其叙飲
苑内銀河垂裊裊城邉暗月上微微不辭懐抱今宵盡
無奈賓朋此地稀萬里飄零同卧病三年邂逅一沾衣
燕山楚水遥相望目㫁天涯鴻鴈飛
　　　王明叔同年夜集
映燭吟詩春霧生開簾窺雪夜寒輕花邉仙吏雙鳬舄
雲裏瀛洲五鳳城對酒己拚連夕醉相思不奈隔年情
官河南望冰潭緑愁見蘭橈送客行
　　　贈陳真人
汝侍先皇遊帝京今年七十道將成赤霄鸞鳯朝南極
白日蛟龍下太清丹洞紅泉流玉酒石壇瑶草變金莖
何因贈我飛仙藥便可相攜海上行
　　　春雪懐孟望之
朝來酒畔看春雪忽憶故人春雪詩裊霧含風不忍見
吟詩對酒益相思山川冀北非吾土桃李江南異昔時
此日悲君已遲暮他鄉愁見更支離
　　　歸鴈
春日燕京鴈北飛髙樓獨客一沾衣嗟予正阻滄洲去
念爾飜従江漢歸塞上風塵元自苦天邉霜雪未全稀
蹉跎剰笑浮生拙飄泊休憐羽翼微
　　　寒食對雨遣悶
一百五日春已深閉門風雨晝隂隂乍飛燕子濕無那
欲折桃花嬌不禁歸去久淹滄海興愁來端擬白頭吟
天涯厭見繁華節更見蕭條㫁客心
　　　雨中遊翠微山
亭午翠微山半路下看山底翠雲生客來准擬山中宿
雨至何妨洞裏行隔竹泉聲初淅瀝傍巖花樹轉分明
題詩攜酒兩殊絶飜怪風煙報晩晴
　　　秋日游都南水頭
秋來何處看秋水南苑飛泉玉不如擬㺯潺湲坐脩竹
忽驚揺落對芙蕖謬持文墨慚華省久别鄉園憶敝廬
嵗嵗乞歸歸未得滄江空羨舊樵漁
　　　題張子醇西峯草堂
山人卜築城西郭日日西山爽氣來細雨濛濛丹磴濕
晴雲裊裊翠屏開堦前蔓草穿書閣石上松林覆奕臺
況有春湖可乘興他時須作泛舟迴
　　　贈繼之
長安城中不可留風塵日日使人愁上書解印我將去
拔劒出門君且休五岳登臨幾兩屐三江來往一扁舟
東西南北好行樂與爾相隨萬里遊
　　　孫氏沱西别業
巴陵西來沱水深水邉樓閣自隂隂黿鼉夜出洞庭岸
虎豹晝啼雲夢林鼓枻乍逢漁父笑搴舟時聴越人吟
卜居何日従公去擬向桃花處處尋
　　　雨霽
西堂薄暮暄氣微雨霽清風飄我衣明月在户稍將出
白雲向空猶自飛寄身世路有傾側抗志神游無是非
僊人胡乃不來下接身山林同子歸
　　　寄邢伯輿
僊掖自通青𤨏闥近臣多在紫薇垣苑中雲去金莖出
仗内風來赤羽飜天上諫書藏太史人間詩句見開元
獨憐卧病秋江客愁對蓬蒿日滿園
　　　春日禁中即事
馳道春歸入建章九重花卉動年芳浮雲細細生城闕
晴雪霏霏濕苑牆内殿徐停紅羽仗御屏髙閉紫金床
日長退食天門裏慚愧中朝鴛鷺行
　　　李子中林懋易曹仲禮王稚欽夜過分韻得涼
　　　　字
拂簟移尊浄客堂朔雲燕月滿宫牆建章露濕金莖凍
太液波侵玉樹涼海内風流今下榻天涯疾病舊沾裳
攀歡自惜形容異留贈空慚翰墨香
　　　西湖
苑外西湖似若耶翠湍錦石象雲霞春深杜若已滿徑
日暖鳬鷖正在沙勝地欲令誰作主浮生安得此為家
直須輕舸隨煙霧還仗新詩對物華
　　　道院看牡丹
四月紅芳尚滿枝僊家春色怪來遲彩雲自解停歌扇
香霧時能墮酒巵隔檻流鶯愁並語過簾輕燕巧相窺
無勞地主留堅坐貪為名花醉不歸
　　　自西山歸經西湖遇雨
恰向山頭窺泛濫旋從湖畔望嵯峨雲輕不隔翠微色
雨細初増緑水波樹影離離巖際少鳥聲噭噭霧中多
未愁沾濕穿花去更擬青春載酒過
　　　送許伯誠侍御之江南
金門散吏著書成烏府僊人攬轡行七國早時先報捷
三吴今日尚屯兵錦帆深駐芙蓉苑紫葢髙懸虎豹營
久擬功名望公等願看風采慰蒼生
　　　送李子中
洞庭山前水滿湖爾行乗舸向東吴宦遊堅不廢丘壑
燕坐真成在畫圖歴歴村墟懸橘柚層層洲□散菰蒲
即看秀色増江國䞉寄新詩入帝都
　　　睡起
午夢初醒卯酒消不知風雪已終朝客來小閣聊盤礴
鳥散空園轉寂寥老境時時懐故舊宦途事事愧漁樵
古人堅卧非無意未必淵明為折腰
　　　河曲避暑
水曲樓臺多景地坐中名勝列僊儒茂林脩竹非人世
清簟疎簾似畫圖素柰味甘宜凍醴紅蕖香酷掩熏罏
秪言習氣渾消盡依舊呻吟據槁梧
　　　小園納涼簡子正侍御
晩夏歊蒸氣倍驕小園清曠暑全消玉壺日映冰呈露
紈扇風生月動揺窻下素床横緑綺堦前錦石覆紅蕉
草堂事事堪娱客祗苦髙人不可招
　　　對雨有懐
乍淡乍濃雲片片半疎半宻雨絲絲林花落盡漸成子
巢燕飛來頻哺兒坐對空尊應笑客行騎羸馬欲尋誰
平生歡友俱南北此日傷心獨詠詩
　　　友人枉過有作
久卧田廬慣閉闗那期好事到林間風光坐惜三春暮
琴酌聊為一日閑青苔滿院偏冝坐紅蕋盈條不忍攀
莫怪夕陽催客起㑹邀明月伴君還
　　　人日
暉暉晴日透簾帷冉冉和風颺鬢絲野老自傾田舎酒
故人誰寄草堂詩即看梅柳春含早預想鶯花景不遲
旋鬻園蔬辦家醸剰拚酩酊艷陽時
　　　元夕郡巾招觀燈不赴
遥聞郡閣夜張燈走馬來㸔病未能坐失繁華春可惜
轉添衰憊老堪憎風流那比髙門客寂寞翻如苦行僧
欲寫詩篇酬節序短檠垂滅硯生冰
　　　西亭宗室送白牡丹一本走筆書此寄謝
曽傍𤓰田搆藥欄欲慿光景慰衰殘聊同楚客憐芳草
敢冀梁園送牡丹老病只疑花解笑春風預想雪成團
攀援不減三株樹報答真慚雙玉盤
　　　自賦常樂園一首
譙國城南稍又東一丘新買卧衰翁人非九品羲皇上
園似千花佛界中隠几自堪消永日褰裳何待御泠風
文章習氣今應盡著意題詩也未工
　　　孔汝錫得陜右少㕘邸報臺中舊養一鶴俄鳴
　　　　舞而去汝錫感而賦詩因同作一首
使君擁傳西征日孤鶴依依戀主鳴階下起為垂翅舞
雲間去作㫁膓聲幾年枉沐乗軒寵五里能忘返顧情
潁水今朝應暫别緱山他日㑹相迎
　　　草堂
蕭蕭寒雨對髙秋寂寂空牀擁敝裘歸去鈞天頻有夢
挽回滄海獨無謀平生頗詫任公子末路方思馬少游
珍重故人招隠意草堂南郭可淹留
　　　辛卯春日作
滿榻塵埃兩鬢絲六年懶賦一篇詩非闗多病捐文字
實恐無聞近死期何物乾坤能不朽此生精力欲安施
春來忽有揮毫興正是風花爛漫時
　　　病起偶作
肺氣新年何太頻掩闗風雨動經旬春寒稍稍妨觴詠
人事紛紛可笑嗔晩嵗禪心了無住平生龍性獨難馴
杜康未是忘憂物細讀維摩究病因
　　　清秋
清秋散髮倍逍遥嵗暮誰言不自聊空服九華真飲露
静聴萬籟似聞韶風流祗合専丘壑名利端須逺市朝
十載已無干禄夢故人何事苦相招
　　　木犀次萬侍御韻
木犀舊種開何晩今嵗初開擬細看葉薄青瑶雲㺯影
花明金粟露生寒妙香聞處遥支䇿小朶簪時屢拭冠
獨遶芳叢成百匝西風忘却葛衣单
　　　龍潭(在渦河西歐陽永叔有詩/)
龍潭日落鳥飛迴坐拂扁舟下釣臺尚父已無西伯載
狂奴翻使漢庭猜江湖萬里人空老宇宙千年鳳不来
忽被漁翁笑相問棹歌何事亦悲哀
　　　雪霽
雪霽山房病骨清自移一榻卧南榮姢姢梅蕋含春色
漠漠松隂變午晴世路收身真穏在年光觸眼可憐生
短笻預向鄰翁借伴我東風遶郭行
　　　早春南園作
眼看花鳥繁華日心醉煙霞錮疾人月下啼烏長達曙
雨中垂柳不勝春應門僮僕能延客旁舍漁樵競卜隣
莫羨䕫龍扶聖代總輸巢許得天真
　　　春隂
春隂日日春晴少料得春晴春已歸竹裏雄鳩嗔獨語
池邉乳燕喜羣飛炊煙冷落侵寒食簷溜飄蕭上裌衣
寂寂小軒賔客散祗餘禪榻不相違
　　　雨晴再次前韻
殘雨闌珊漸復稀薄雲零落㑹須歸階前碧草穿泥出
葉底黄蜂伺日飛餘潤遲遲留寳篆乍暄稍稍著羅衣
風光㸃檢無多在文酒追隨莫更違
　　　雨中客至
客病荒村饒寂寞故人今雨忽遇逢别來渴疾春増劇
坐久空厨午未舂束濕焚枯真簡畧看雲聴竹稍従容
慇懃更覓鄰家酒惆悵初聞野寺鐘
　　　海棠
醉倚雕闌倒玉壺貪看錦樹色敷腴根株海外何年至
風韻花中絶代無西子浣紗低照影文君酤酒正當壚
少陵才調難摹寫浪把燕脂汙畫圖
　　　病中對雨憶南園牡丹
賓客門前問疾迴圖書案上亂成堆卧聞片雨空階滴
想見名花别墅開油幕縦然藏錦樹畫闌定自汙蒼苔
東風好為催春霽扶病還須載酒來
　　　南園觀牡丹時雨霽病亦適愈
朝來盥潄喜新晴忽憶看花遽出城病起好懐還似昨
雨餘春色可憐生露華濯濯含金粉雲朶鱗鱗蹙絳英
苦恨品題無妙語正縁佳麗若為評
　　　牡丹送寺中供佛兼題短句
盥手薫香折好春羅巾浄拭寳缾塵一華聊復添僧供
半偈還同讃法輪宿世曽為童子戯他生應作比丘身
若教靈運真成佛㑹現優曇證本因
　　　牡丹
紅紫紛紛次第稀故留國色殿春暉東皇巧思應多少
西子妖魂定是非香霧氤氲籠寳靨流風宛轉㺯仙衣
白頭更覺鍾情劇忍訴清尊不醉歸
　　　寄劉希尹
吏部當年第一流何知謫宦遽歸休數遭唇吻真銷骨
久困風波竟覆舟夢裏不須驚寵辱胸中那可著窮愁
近聞東海多方士願與劉安物色求
　　　小飲芍藥下作
白髮逢春取醉頻多情倍復惜餘春緑尊故是忘憂物
紅藥渾如絶代人放曠山林真得意崇髙富貴不闗身
二豪度量非同調未用規規笑伯倫
　　　夏日南園
幽林長日少炎氛坐石臨流每日曛靡靡輕蘿翻爽吹
泠泠脩竹度行雲樽中尤物唯思醉身後空名不擬聞
宿昔燕京多酒伴白頭愁絶恨離羣
　　　小圃雜蒔藥草偶成四律
昔年漢殿含香客此日譙城種藥翁已分長休辭宦達
只愁多病迫途窮髮因青燭仍迴緑眼為黄精一駐紅
少緩營魂游岱岳定攀仙駕訪崆峒
脩道那能飯一麻延年聊欲餌丹砂青繒齎去尋三秀
玉盌盛來服九華身寄人間長厭世夢游天上已為家
㑹追姑射乗雲氣不用羲和駐日車
百藥畦邉一草堂荷鋤抱甕送年光紅垂枸杞枝枝滿
緑裊菖蒲節節長雨霽雲芽偏動色風來石蘂故添香
五符不識三天字更乞仙人别寄将
老來服散䕶殘年檢盡桐君第幾篇誤信朝霞能却粒
空聞水玉解乗烟更生命薄丹砂耗叔夜材凡石髓堅
自有仙鄉終不到莫同雞犬望升天
　　　瑩心亭觀荷花作
瑩心亭上逍遥客照眼池中爛漫花白苧單衣銷暑日
玉盤纎手送朝霞身閑但覺牽詩思年老方知愛物華
笑聴采蓮頻度曲驚㸔垂柳乍棲鴉
　　　病夫
平生心跡重相違再到長安再乞歸本以頑踈難偶俗
不縁憂患始忘機倦游但謂棲遲是小隠焉知出處非
海内故人多問訊病夫新製芰荷衣
　　　感懐
當年草奏尚書省竢罪閑居已白頭但使奸䛕破心膽
寜辭老死向山丘董生不識平津閣李廣那論校尉侯
富貴區區非我事飯蔬飲水復何求
　　　懶慢
舊來懶慢耽黄老祗擬山林寄此生傲吏未甘従薄宦
愚公翻笑竊髙名烏皮几上聞天籟癭木尊中遺世情
莫謂棲遲空白首人間擾擾亦何成
　　　蘇允吉侍御孔汝錫僉憲同觴小園薄暮值雨
　　　　驟作四韻奉呈二公
内臺兼約行臺使南郭相尋負郭翁行徑追隨雙葢並
草堂灑掃一尊同飲中僊侣逢蘇晉坐上嘉賓接孔融
正喜淹留乗暮雨莫辭顛倒醉秋風
　　　中秋對月作
可憐三五最佳月更愛風煙萬里晴金魄乗秋偏皎鏡
青霄入夜轉分明紛紛寳氣浮滄海隠隠仙歌落玉京
不惜綺裘侵露坐只愁銀漢向西傾
　
　
　
　
　
　
　
　
　
　
　
　
　考功集巻七
欽定四庫全書
　考功集巻八　　　　　　　明　薛蕙　撰
　　五言絶句
　　　花下
昨朝花始發今朝花已稀那為風吹落自是鳥驚飛
　　　草堂
終朝草堂上獨凭烏皮几有時白雲來相見窻户裏
　　　通許館對月
花上月纎纎蛾眉映繡簾從今三五夕相伴客愁添
　　滁陽孫氏山中五詠
　　　泉源
泉源不可到想像青雲杪由來此路遥莫謂游人少
　　　流觴渠
流觴泛激水手攬跳波濕恰怪杯行遲風吹忽相及
　　　月橋
泊舟板橋口月出溪水緑何處采菱歸遥聞榜歌曲
　　　雲洞
洞門雙玉扇隔岫窺雲霧裊裊三石梁苔滑不敢度
　　　留客亭
亭中留客處客至亦忘歸把酒看春草西山日已微
　　　城南梅開簡友人
郭外新梅樹春風吹欲殘未能攜酒出幸為折花看
　　　御溝
夾城開玉檻内苑抱金溝宫女停珠佩僊人上綵舟
　　　西園
西園一游矚正及上春時熒熒花變色漠漠水生姿
　　　納涼
空林露華濕開閣徙清尊月出芙蓉水風生鳴鶴園
　　　落花
今朝捲簾坐時見一花飛不惜芳菲盡春風稍稍稀
　　　晩春
日長鶯語歇中酒眠髙閣庭院寂無人春風掃紅萼
　　　早秋
為愛新秋至朝來步水濱微風猶未起涼意滿青蘋
　　　泛舟
落葉積沙水寒花帶石叢白鷗隨病客日日泛溪中
　　　中夜觀月出
殘露洗青靄傾河流素暉自為生遲暮遂令相賞稀
　　　秋浦
秋浦多香草當年怨楚臣安知千載後尚有廣騷人
　　　東皋
東皋落日明西候新飈冷徘徊磐石上愛此青松影
　　　早春
白髮常多感青春亦不平落梅饒慘澹新柳太鮮明
　　六言絶句
　　　田園樂七首
一徑垂楊髙下數家流水東西麥隴青青雉雊柴門寂
寂鶯啼
穉子自操井臼老農共話桑麻采藥常隨樵客乗籃時
造僧家
荷鍤朝耘𤓰圃披衣夕偃蓬廬甕裏數升緑酒枕中一
巻丹書
官罷交游自絶病閑琴酒相親門下惟饒飲客坐中時
有談賓
蘿蔓半垂甕牖松隂全覆茅軒數聲雞犬深巷一曲煙
霞小園
掃石旋鋪琴席臨流試泛酒巵山水依依可戀風塵擾
擾何為
碌碌俯頭轅下栖栖垂翅籠中遮莫朝端巧宦何如谷
口愚公
　　七言絶句
　　　奉同王浚川海上雜歌九首
由來東海百川尊呼吸風雲日月昏隠隠三泉盤地軸
迢迢一水上天門
天雞啼處夜生潮東望蓬萊翠霧消紫貝髙為雲外闕
青龍盤作日邉橋
地脉東南一線開千流萬𣲖幾時迴恰従瑶圃峰頭去
又逐銀河天上來
方丈瀛洲一水傍層城懸圃羽人鄉青雲不散三花樹
丹露長零五色漿
石門雙闕入蓬瀛日日惟看雲霧生白蜃吹霓晴後見
翠蚪銜月夜中行
海上三山倒影垂風吹波動錦漣漪雲中對出神仙闕
地底雙開日月池
白鶴東飛去不迴不知何處是蓬萊漢皇虚築迎年觀
嬴帝空餘望海臺
王子題詩滄海岸青鸞銜去海東邉龍女織成紅錦字
仙人吹入紫簫篇
長風吹出六龍車夜坐天壇吸紫霞自是神仙逰海上
元非逐客卧天涯
　　　十五夜
病身愁思兩蕭條亂帙殘燈伴寂寥但覺年光欺倦客
不知春色媚良宵
　　　奉同何大復苦熱行十首
夏日日長不可論扶桑萬里過崑崙青天盡閉蛟龍雨
赤氣遥衝虎豹門
崆峒霜雪近幽燕閶闔神仙捧御筵舍人退食苦炎熱
卑濕南方更可憐
六月長安冰井臺雪宫杳杳風門開江邉此日苦消渴
闕下當年拜賜迴
天上火雲不肯晴城頭霹靂浪多驚終朝虚覺神靈聚
幾日真看風雨生
草堂低小只三間日日炎蒸不暫閑初驚滄海臨湯谷
更訝朱陵入火山
金壺玉盌露漿調緑李黄梅冰水消不奈五侯無限樂
可憐三伏為誰驕
三年卧病楚江扉六月池臺滿眼稀玉笙樓上含煙霧
只許仙人醉酒歸(仲黙少時夢至一樓/臨水榜曰玉笙樓)
人間毒熱不可當想見山中樓閣涼三十六洞何處好
欲借神仙白石牀
盤古山中太始雪六月天邉萬里風下界並愁炎火刼
丈人長對水晶宫(大復山一/名盤古山)
太液甘泉冰雪生君王避暑奏歌聲不須玉女招商曲
自有仙人苦熱行
　　　皇帝行幸南京歌十首
白鷺洲邉玉帳開錦帆東指鳳凰臺怪底鯨鯢竄江底
君王駕馭六龍來
天風吹動翠雲裘坐看樓船下石頭江左重瞻天子氣
金陵長作帝王州
建業城西江水迴千官遥望翠華來天子雙鞬懸錦帶
近臣争上萬年杯
翩翩翠葢覆鳴鑾詔許都人夾道看樂府盡歌楊柳曲
後車多著鵕䴊冠
憶昔髙皇定鼎年鍾山龍馭已登遷八葉神孫因耀武
衮衣親得拜陵前
燕姬玉袖抱箜篌馬上長隨翠輦游春來照影秦淮水
愛殺江南雲母舟
淮水南邉是狹邪蛾眉臨水折江花日暮龍舟泊何處
玉牀抛在五侯家
𤣥武湖中緑水多君王日日愛經過宫女能為蕩舟戯
中官學唱采蓮歌
吴王雉翳春依草宋帝羊車夜逐花總是南朝舊時事
我皇行樂倍繁華
三月江南鶯亂啼江邉桃葉映春堤不是行宫淹北上
金陵花月使人迷
　　　中秋夜待月
海上珠宫向夜開銀河初轉緑雲來遥聞僊樂生林壑
暗覺天香拂酒杯
　　　逺游曲十首贈鄭繼之(并序/)
　祠部鄭少谷以病謝歸烏石山中先將抵杭越訪天
　台四明諸山南循浙江望閩海而返余壯其行賦贈
　之
烏石山中生紫芝少谷先生歸去時贈君試作逺游曲
較似仙人碧落辭
闕下屢移稱病書知爾不復少躊躇海上但留雙玉舄
山中誰見五雲車
五岳之山君遍過名山不比浙江多赤城直上僊人闕
天姥斜連織女河
赤城宛轉石為梁雲裏振衣千仞岡聞道台州老太守
為君先已築丹房(顧華玉時/刺台州)
太白山人髙士流十年不出卧滄洲爾去相逢託相訊
南來儻許共扁舟
越中㑹稽天下無金庭玉室是仙都即向山隂覔芝草
還従禹穴探靈符
丹山赤水足華滋雁蕩龍湫更自竒招隠頓憐君去早
移文應笑我來遲
鏡湖緑水畫難成五月南風菡蓞生越女舟中歌白苧
道人醉卧酒船行
海門東去片帆歸却傍三山開釣磯人間物色那能見
空向青天望少微
天地今經幾刼灰區區人世只堪哀莫漫著書抛嵗月
徑須飡玉訪蓬萊
　　　雪七絶
流風迴雪滿蓬萊墮葉飄花海上來隠隠珠宫連月起
亭亭銀闕向雲開
緑水初冰百子池飛花正滿萬年枝君王夜醉瑶臺雪
侍女冬歌白苧詞
永巷沈沈夜漏稀玉階寂寂雪花飛空持紈扇歌瓊樹
愁對銀缸襞舞衣
玉人燕國舊傾城對雪臨風更有情鏡裏新粧争皎潔
簷前垂手學輕盈
宫裏仙人字麗華弦中纎指學琵琶朝來白雪當窻立
一曲彈成玉樹花
苑外樓臺遶狹邪雪中歌吹競繁華麗人對舞明珠佩
俠客争馳白鼻騧
曽聞楚客陽春曲擬賦燕京子夜篇假藉彩毫分氣象
直慚白雪鬬嬋娟
　　　讀金剛經
一巻天華羅梵筴千年馬耳射春風知言安得蒙莊子
具眼惟聞陳了翁
　　　書老子解後
柱下遺編久翳如偶將管穴讃𤣥虚當年己自無知者
何事而今更著書
　　　早春
樹梢紅潤水波眀新鳥啼多百囀聲従此小園増物色
杖藜日日看春生
　　　一溪
一溪雲水一漁夫一曲滄浪酒一壺笑指桃花問春色
武陵得似此間無
　　　曉寒
洞門風急薜蘿斜滿院踈桐洗露華一榻曉寒難穏卧
道人賴是服朝霞
　　　中秋看月二首
穆穆金波端正月寥寥碧落蔚藍天松林隂映石牀净
宴坐焚香骨已僊
秋光秋興最相闗中夜中林猶未還似聞鸞鶴青冥外
遥見樓臺桂影間
　　　春日漫興十二首
昨夜雨聲喧菌閣今朝花影照柴扉正欲相邀社中客
酒家不肯當春衣
草芽半吐㕘差碧花蘃初開淺淡紅安得黄金髙北斗
盡輸青帝買東風
二月黄鸝滿樹飛歌喉宛囀世間稀謝公雖有東山妓
不及儂家金縷衣
梁間燕子甚微眇嵗嵗來過舊主人不似翟公門下客
交情淺薄最堪嗔
早嵗脩辭擬草𤣥中年探賾强知天爾來懶慢太無似
只有楞伽堆案前
屈指行年垂半百拘檢還如少小時可憐齪齪窶人子
争似堂堂豪俠兒
散才猶足擬仙才懊惱青春白髪催空對玉壺連月醉
漫拈綵筆記花開
勞勞各為百年身草草旋成一聚塵借問煎熬催白首
何如潦倒醉青春
東園紅梅餘幾何西園緋桃開又多春光相撓不相置
醉殺花前金叵羅
小橋映帶小池塘垂柳垂楊凡幾行鶯鶯燕燕最相稱
雨雨風風總不妨
魏紫姚黄何似春玉環飛燕定前身謫仙解賦清平調
不道宫中妬殺人
柳遶柴門竹遶軒花能含笑鳥能言何人文似卿雲輩
試為抽毫賦小園
　　　戯成五絶
束髮従師王浚川文章衣鉢幸相傳爾時評我李何似
白首摧頽只自憐
弱冠粗窺萬巻餘壯年益覽百家書探珠赤水方親見
披霧青天果不虚
雅知文藝未為尊次第沿流直討源不但學詩髙一格
信然聞道小羣言
海内論詩伏兩雄一時倡和未為公俊逸終憐何大復
粗豪不解李空同
知已今無賀賓客論文誰似鮑參軍夜光未剖千金璞
汗血空隨萬馬羣
　　　題空上人山房
古寺殘冬倍悄然老僧閉户獨安禪氷滿瓶中無滴水
香消罏畔有餘烟
　　　宮詞十二首
禁圍處處鎻名花步障層層簇絳紗斟酌君恩似春色
牡丹枝上獨繁華
閒倚闌干看柳條可憐渾似董嬌嬈東風何處吹桃李
空費心情學舞腰
年年永巷掩朱扉愁慣多愁却漸稀偶對春風見花落
一雙玉箸墮羅衣
玉階簇簇海榴紅畫閣泠泠菡蓞風悶巻珠簾看日影
鴛鴦相倚緑池中
繡簾風動水精光小苑離宫好納涼盧橘楊梅零落盡
只聞清蹕幸昭陽
荷花布錦柳垂絲一片丹青太液池御榻獨留清暑殿
宫娥空唱采蓮詞
翡翠樓中落日明芙蓉帳裡嫩寒生人間一種清秋色
偏到深宫别有情
落葉無風滿地溝袖中團扇早知秋寳奩紅粉都抛却
展轉空牀盡日愁
紅袖低回拂錦茵玉顔憔悴掩羅巾空房獨對嬋姢月
賴是嫦娥不笑人
斗帳氤氲沈水烟蛾眉那得帶愁眠鏡中莫倚人如玉
枕上真成夜似年
白雪霏霏拂玉闌銀釭耿耿夜漫漫熏籠火冷青綾薄
不管娉婷不耐寒
翠袖年年積淚痕羅幃夜夜憶君恩紗窻月色不成夢
金井烏啼更㫁魂
　　　新春賞梅花作
落梅樹下攜酒巵便與東風預作期従今日日覔花飲
直到荼䕷開盡時
　　　溪濱
柴門咫尺即溪濱賦得新詩似寫真蒲芽短短桃花水
燕子飛飛楊柳春
　　　春日宴南園
謝公攜妓踏春暉撩亂桃花落舞衣池邉偶學流觴飲
月下真成倒載歸
　　　春日郊居
竹裏柴門盡日開半園芳草半青苔恨無名酒山翁醉
畏有髙軒俗客來
　　　讀李空同詩
可憐詞客李空同治第築園學富翁地下定遭劉主笑
我猶如此況如公
　　　上已日簡諸友
渦瀨縈迴曲水流春風蕩漾羽觴浮羣賢酣暢蘭亭㑹
只少山人許逺游
　　　山館
山館蕭條客到稀幽人閒暇坐披衣日長燕子丁寜語
風静楊花自在飛
　　　小閣
曲几匡牀小閣深數函圖籍一張琴不聞世上諠譁事
自愛林間宴坐心
　　　嘲楊花
陌上楊花四散飛千蹊萬徑巧因依莫矜風便縦横去
㑹見途窮寂寞歸
　　　春暮
祗愁春暮減春光誰道春光未渠央芍藥如雲仍著色
荼䕷似雪更生香
　　　杏花
東風作意辨年華先醸輕紅上杏花楊柳初生燕初到
春光併屬野人家
　　　芙蓉
西風慘澹自堪愁賴有穠華殿晩秋莫遣烟霜妬花萼
好留雲錦照汀洲
　　　梅花
嵗晩山空不見人鳥啼花落倍傷神玉顔棄置冰霜裡
譲取羣英競好春
　
　
　
　
　
　
　
　
　
　
　
　
　
　考功集巻八
欽定四庫全書
　考功集卷九　　　　　　　明　薛蕙　撰
　　書
　　　答王浚川書
鄉者王揮使來獲奉教劄甚慰復承示所著慎言二册
伏讀累日不勝欣服如吾先生獨智自得究天人之際
立言明道擴聖賢之指當今之世一二人而已生平日
億料之言於高論頗多闇合竊自幸其所見畧同也然
有不同者顧在於一二節目處不敢不盡言以就正况
先生命之使言乎伏觀所著書前二卷其於性與天道
詳矣然其要歸大槩以氣為理以生為性此於愚見不
能無疑者也竊惟性與天道孔子所罕言而孟子則徃
徃道性善夫孔子罕言者非不欲言也以學者之未可
與言也孟子之亟言者不得已而言也懼性學之將亡
傳也及孟子之後其傳竟絶者千有餘嵗至宋二程子
始能推明孔孟之論然後性與天道之說復聞於世故
世儒之言理者皆宗之如吾先生蓋亦宗程子之學而
有得焉者也今者之論殆與程子之論不合矣古之君
子其論議固不能盡同至於大本大宗則不可不同耳
程子曰隂陽者氣也所以隂陽者道也未嘗以氣為理
也夫氣化終古不忒其宰之者理也以氣為理不唯二
本而無别氣有駁雜理亦從而駁雜矣理有駁雜豈足
以為萬化之根柢乎生之謂性程子取之蓋指氣稟而
言耳其推本天命之性則卒歸於孟子性善之論未嘗
以生為性也(程子生之謂性一條今/人多錯會望再詳之)人生氣禀有善有
惡天命之性則有善而無惡以生為性則人性之惡果
天命之惡乎夫天命有惡何以命有德而討有罪君子
遏惡揚善亦非所以順天休命也復有一段謂大學心
無忿懥恐懼好樂憂患則大公至正而無偏倚可謂之
中疑中庸未發未足為中此亦有所未安夫中庸所謂
未發者性也人心自然之體也大學所謂有所忿懥(云/云)
者情也人心繫累之私也有所者私主之辭也忿懥恐
懼好樂憂患者情勝之辭也二書之言各有所指其言
之大小精粗亦有不同姑合而言之亦可通也此心未
發之時本自中正茍發而無私情之累則無徃而不正
一有所累則不得其正其不正者情之偏也非心體本
不正也若論其極則大學之言但可以言正未可以言
中何者聖賢言中正有其義同者有其義不同者程子
所謂中重於正中則不違於正正不必中是也然凡所
謂中者類皆止於就事而言是廼中庸時中之中非未
發之中也以此觀之則大學所謂正者特中正之正而
非時中之中况未發之中乎又曰中庸以喜怒哀樂未
發為中無景象可以體驗程子曰言存養於喜怒哀樂
之前則可若言求中於喜怒哀樂未發之前則不可蓋
當此之時但可主静以涵養而不可容心於體驗才有
體驗即是已發先儒有體驗之說教人於此體究其辭
不得不然不以辭害志可也又曰聖愚一貫安知其為
中夫四者未發性也此心之本體也不假人力自有天
然之中固不以聖愚而有不同也但衆人亂於情而害
其性私意萬端乍起乍㓕未有能造未發之域者是則
聖愚又有不可得而同矣昔程子論中庸以為孔門傳
授心法而六經論孟顧不與焉是必有說矣又其言雖
統論一書之體而其致意實專主中和之義就二者而
言之未發之中又其尤致意者故曰放之則彌六合卷
之則退藏於宻蓋謂此也不然則六經論孟之所載孰
非聖人之心法耶自孟子之後儒者之知言未有如程
子也其尊信中庸如此豈茍而已哉先生素尊信程子
於其不合茍深思而求其説不唯未發之義可判然無
疑而凢理性之論亦必將始異而終同矣蓋此三者其
實一也先生之言曰人心有物則以其物為主應者非
其物則不相得矣不戾於道者幾希又曰夢較勝否斯
驕吝之心未滅已先生察理之精持論之平有如此者
生之瞽言夫何足采第自充其言無以心之舊物為主
於此三說更加思索以求真是之歸此生之至望也非
先生之過愛亦不敢僣妄如此其差謬者願終教之不
僃
　　　再答浚川書
日承賜書恕其僣妄而誨之諄諄幸甚幸甚且曰倘猶
不相契望更來復此固生之無隱於先生之志也先生
願為程子之忠臣生之前書意正如此是以敢進其說
廼其不韙不合者由其識見之有極耳然持夫淺陋之
見而顧恐先生立言之未盡其事則誠過矣而其心則
忠臣匡救之心也惟先生察其區區而終教之幸甚宋
儒太極隂陽之論自朱子之後益詳然其說顧有不一
者蓋有以爲有此實理始有隂陽畢竟理在先氣在後
又有以為纔有理便有氣纔有氣便有理不可分其孰
先孰後者竊嘗思此二說要以前說為定論而後說亦
不可廢爾盖即理氣之無間而合言之則理動氣隨以
生氣生理隨而在二者有則俱有如形影然是後說亦
有攸當也究理氣之本末而析言之則理者生生之原
微妙而無形者也氣者生生而有形者也理亘古今而
不易無始無終者也氣之徃來無一息之停徃者旣終
來者復始者也夫天地之始今日是也故觀乎一日之
運則天地之始猶是矣今夫一日之終今日之氣既徃
而遂盡矣明日之氣其何自而來耶以有生生之原故
其來無窮耳小而一刻大而一嵗皆然也人物之形化
草木之萌生皆然也此理昭然不可誣者是則後說之
所以為定論周子曰太極動而生陽靜而生隂豈非理
先氣後之說乎但後之儒者復為他說與之相駮耳今
先生之論雖復與宋儒異然欲辯之則亦不外於理氣
之先後而已先生曰元氣之上無物夫有形之屬其始
固未有形也則其生也必有為之根柢者矣以此見有
形者不生於有形而生於無形之道此不易之理也夫
氣亦有形之物耳謂其上無物生未信也夫子曰逝者
如斯夫不舍晝夜氣之為物也生生化化逝而不止者
也非有生生之原徃者已過而無來者以繼之則其機
息矣天地之間未有不逝之氣彼猶不足以自存尚何
能為元元本本之物耶先生曰道者空虚無著之名何
以能動靜而為隂陽是幾於談虚駕空者夫道者無形
而實有者也故程子曰天下莫實於理形可以言空虚
而其理非空虚也必其有形而廼謂之不空虚此可以
論物之粗者耳非可以論至精之理也易曰形而上者
謂之道神無方而易無體作易者亦談虚駕空與有太
極而後有動靜有動靜而後有隂陽知其為生生之原
則知其為動靜隂陽之本矣先生曰人有二性此宋儒
之大惑夫宋儒所謂氣質之性蓋以此性寓乎氣質之
中故謂之氣質之性非謂天地之性氣質之性為二也
先生以易之窮理盡性以證性理不可為一以孝經毁
不滅性以見古人論性類出乎氣以孔子性相近也以
言性必有惡而非孟子性善之論此皆疑有未盡者易
謂窮理盡性以至於命固一物耳曰性理不可為一則
性命容有二乎孝經毁不滅性正訓為生然其本意非
在於論氣論理也其曰天地之性人為貴亦猶滅性之
性旣不可以訓理亦不可以訓氣如書曰犬馬非其土
性不畜詩曰俾爾彌爾性傳曰少成若天性皆與孝經
相同蓋古書性生二字多通用耳性相近也習相逺也
非專為言性而發所以知其然者以其言歸重乎習耳
儻如孝經性字之訓則曰生相近而習相逺尤可通也
抑論語之書夫子之言性者獨此一語耳意者夫子之
微言非止於如此而已子貢曰夫子之言性與天道不
可得而聞也觀性與天道之言則可以測天人性命之
一致而子思所謂天命之性孟子所謂知性知天者其
師友淵源端有所自矣觀不可得而聞之言則其理之
淵奥固非近於人情而其為說亦豈片言隻辭之可盡
哉以此言之則性相近也之一語豈其所謂不可得而
聞者乎固不類矣今先生論性獨據此一語為張本以
言性不必善曰吾獨取夫子之論也然則人之生也直
亦夫子之論也且詩書者夫子之所述也韓子所謂合
於道者著之離於道者黜去之是也至於賛易又多夫
子所自言此三經者其言性善盖衆豈可專主一言而
盡廢其餘哉先生曰性與道合則為善性與道乖則為
惡性出乎氣而主乎氣道出乎性而約乎性無乃主反
為客客反為主乎又别道於性析而為二所謂道者其
何物耶如曰道出乎性者也非性自性道自道也又何
以謂性與道乖而性之為惡耶生反覆思之而未通也
先生謂古人論性類主乎氣故以性為有善有惡生則
謂古人論性類主乎理故以性為有善而無惡盖古人
曰降衷曰秉彞曰明德曰德性曰誠曰仁此其為理為
氣為善為惡殆亦不難辯矣先生曰性者生之理也斯
言雖與先儒無異而意實不同夫生即氣質之謂天命
之性雖具於氣質之中而初不雜乎氣質性即理而氣
非理此先儒之說也先生則謂性者即是氣質所有之
理非别有天命之性不屬於氣質者凡先生持論異於
先儒者其要指在此而已夫天命之謂性天即理也不
曰理而曰天又以見其統於一也凡人之性皆同出於
天理天理無二人性無二是一本之說也先生言天道
主於元氣之神而不以天理為宗其言人性亦惟主氣
質之理而天理不與焉夫言性之理而不本天理徒就
人之氣質而為言彼人之氣質其善惡固不一而所謂
理者即如之爾若是則人各為性性各為理紛紜錯雜
無所統一然則天下果一理乎果二三其理乎夫道一
而已矣性即理也理即天也統之以理則天人無所不
合本之於天則斯理有所從出先生專主乎氣不唯天
人不相合其所謂道出乎性與所謂生之理者其道其
理果何自而有耶是無本也又人之所以與天地並者
惟以此理之無二故也如以氣而已自人而觀天地其
細甚矣焉能與天地相似㕘兩間而為三極耶凡此皆
斯理可見之大意可觸類而長之又有聖賢發端之緒
言可致思而得也先生聰明絶人極深研幾宜於此判
然而無疑今其為説顧或有所不察此其故何耶良由
偏向氣質之說而不知其非故遺置天理之論而不知
其是古人曰東面而望不見西墻蓋謂此也竊見近日
諸公以氣言性而絀性善之論者紛紛而起生方欲先
生講明此理為孟子程子之羽翼以息紛紛者之說以
解天下後世之惑不願先生復為諸公之先倡也先生
曰宋儒㕘伍人性而不合廼復標本然之論於氣質之
上夫宋儒以性善之論於人才昏明強弱之不齊有所
不該廼復出氣禀之論以足孟子未盡之義故曰論性
不論氣不僃論氣不論性不明但其言氣又未免過重
而不思昏明強弱之不齊蓋繫於習者甚多而原於氣
禀者甚少亦頗失性相近習相逺之指矣是則氣質之
論實起自宋儒非若先生之言也至於未發之義亦有
未相合者先生舉鄙說而斷之曰是愚人未發必不能
中生之前說謂衆人私心紛擾不能未發耳非謂其未
發不能中也茍能未發非中而何蓋子思之言本以未
發為主其曰中者正指名此未發之體耳細觀先生之
論顧廼以中為主離未發而别求夫中此不合於子思
之指也先生曰無景象可知其為中今日未發之時本
自中正可再示本自中正之象夫未發性也性即天理
也天理完具人欲不萌其有不中者乎程子曰喜怒哀
樂未發何嘗不善言善則中在其中矣然求其景象則
有不可盖情之發廼有景象既曰未發顧欲求其景象
可乎夫言中而求其景象亦猶言道而病其空虚也先
生曰人心未發皆有天然之中何至應事便至迷瞀偏
倚此則體用支離内外心跡判然不照非理之所有非
思索精切不足及此然此固有說也夫未發性也事感
而發情也性無不善而情有善有不善正以應其事者
有不同耳蓋應事之時不役於形氣不誘於外物則情
得其正而為善其未發之體固如是也私已撓之外物
牽之則情思為不善非其性之本然矣非歸善於性諉
惡於情體用内外判而不合也性之發為情情之不善
即性之不善也特汨於物欲而易其本然耳故孟子曰
今夫水摶而躍之可使過顙激而行之可使在山是豈
水之性哉人之可使為不善其性亦猶是也竊嘗以為
知性之要莫先於未發知未發然後能知性知性然後
能知天故生之前書謂此三者其實一也意蓋如此心
者萬化之本原而未發也又此心之本原古人以為天
下之大本信有以哉顧其事至近而其理至微誠可謂
測之而益深窮之而益逺者區區平生苦心之所得惟
以此為第一義野人食芹而美故欲獻之願吾先生虚
心觀理無忽於不合之言反約窮源徹見乎未發之域
則夫天地之大聖賢之理可以一貫之而無遺此生之
所以為報於門下者凡來教之言不能盡復其大者畧
具於此然已不勝其多言矣伏惟不罪其煩瀆而誨其
不逮不僃
　　　答崔子鍾書
去歲辱書兼示中庸凡以無便乆不奉報生之蔽於佛
老而好其說吾兄不棄絶而教之誠愛我欲有益於我
也顧生之好其說者以其合於聖人之道而好之也使
其不合於聖人之道生雖不足以望知言者然亦不至
為其蔽惑也書辭有宜辯者念雖辯之必不能奪兄之
所執故不敢復為煩瀆俟他日奉訪相與極論數日倘
高明之論能使生之論絀而惑解敢不承教凡所謂講
學者務去非以求是耳茍是非既心喻笑何為是之不
從而顧自安於非耶伏讀中庸凡其文典則閎深可方
古人今人不能為也然其指義頗有不合於聖人者試
以愚見商畧之以請教竊聞中和之說迺中庸第一義
蓋千聖心學之淵源也故程子以為孔門傳授心法而
他載籍不與焉正謂此也延平先生復推明未發之中
其說最詳而朱子以為龜山門下相傳指訣自延平之
說傳而後中庸之道益明程子之言益信鄉微延平則
程子之微言世或莫知其所指而中庸之大義隱矣抑
延平之說雖自程子發之其實中庸之書固已特異其
辭以見意故曰中也者天下之大本也其意斷可識矣
是則未發之中實中庸一篇之綱領豈唯中庸為然凡
六經之言豈復有加於此哉今吾兄之書於前標注既
不喫𦂳言之至於十論亦復遺之何耶夫說中庸而遺
中不猶說論語而遺仁乎其曰凡事可者謂之中中之
名義取此生之所未喻也道論曰非别有物而綱紀乎
此則是易有太極之說非而天地萬物無本也理論曰
後之言理者括萬有包四端則是萬理不通會於一理
也性論曰安得獨咎於氣則是理有駁雜之理人之善
者廼逆天理也以孟子性善為踈以韓愈氏三品為能
發聖藴生之尤所未喻也竊觀兄之名理雖考信於六
經之說而實主之以六書之文兄之言論徃徃過者此
其病源也字說足以明道孔門當為說文矣六經說理
之辭非不時有合於字說其如不合者之多耶小道可
觀致遠恐泥正此之謂也夫謂古人制字假物以命名
不猶作易者假象以明理乎象之不足以盡理不猶物
之不足以盡名義乎六書有轉注假借一字而數物用
之不以一物專一字也至於訓詁則又隨事釋義一字
而數說訓之不以一說蔽一字也文字訓詁猶不可執
一而言也而况施於文辭其取義也可執一而言哉必
曰道為大路之道則夫形而上者謂之道不可通也必
曰理為玉膚之條理則夫窮理盡性以至於命者條理
云乎哉易曰書不盡言言不盡意言之多變且不足以
盡意一字之文豈足以貫衆理哉執泥言語而不得於
言意之表君子猶譏之况執泥文字而可乎忠恕之論
甚美然非忠恕之本意中庸曰忠恕違道不遠施諸已
而不願亦勿施於人下二言者即覆解忠恕之意論語
曰已所不欲勿施於人二書之言一也善乎古人之立
言也其言甚簡其義甚明不煩增加覆說也益之以多
言而反晦塞其正義此文士之蔽非賢人明經之指也
誠論言誠何其小與中庸之言如斯而已乎尊德性論
德性問學等而無辯矣不若注中君子之學云云者語
意乃為完全耳象山曰不知尊德性焉有道問學此誠
至當之論不可因其與朱子相駁挾私心而輕重之也
今兄復下一轉語曰不知道問學何以尊德性此難以
絀象山之論也象山之意以尊德性道問學為一事吾
兄之言猶合兩長之意正象山之所譏也篇中評品諸
儒似非確論司馬公信偉人也然考其性與王伯之說
其亦擇之不精矣程子以為不知學非茍相訾也學不
知性豈所謂尊德性之學乎元城西山似亦當别論耳
又曰周子精而疑於老邵子達而疑於隱如周子者兄
猶不滿之邪謂兄不潜心周子之書殆有不可然猶不
免云云而况於老子乎邵子之隱也槩諸聖人之道未
見其不合也安得以是而病之龜山上蔡觀其遺言恐
亦不可輕議象山非踈也自雜博者觀類踈矣慈湖非
險也習聞故常之說而乍聞其言類險矣序曰章分則
文斷而意離今綴數言於每行之外聨其相承之意亦
未可也古書以篇名者簡䇿之謂也一篇之内盖有章
或數言者則不滿一二䇿而已必合若干章聨而成篇
如老子荀子皆然不獨戴記可驗戴記四十九篇其不
可分章者僅數篇耳朱子中庸分章特離合之間尚有
未盡亦無大害其失乃在於牽合接續或失古人之意
今兄旣欲相承復不分章失愈甚矣嘗惟吾兄精専之
學奥㓗之文當今之世可謂絶倫然亦竊妄意吾兄其
學不用心於内而又志分於為文故於本原處未有的
實之見差之於此而欲折𠂻群言能無差乎其論道論
性將以求勝於宋儒不知愈出宋儒之下恐於宋儒之
書亦未嘗熟考而精思也區區管穴之見恃兄之知已
故妄發而不隱想兄樂聞直諒之言亦必不以為罪也
卒有便草草具此不及三思中間踈謬更兾垂喻不備
　　　再答子鍾書
徃歲貢書辱賜答教二通凡區區之說冝不見是於明
者而二書之言鄙人竊亦惑焉語曰悖者之患固以不
悖今吾二人其見必有一悖者當與吾兄慎擇其不悖
者從之耳不然學之終身而秪以取悖良可惜也夫性
即道也言性而以惡為主則天地聖人之道皆自斯言
禍之矣以此論為不悖雖孟子之辯不能也君子之言
凡以明道與立教今言性惡害道莫甚焉將以為教不
顧長惡乎又曰易有太極不曰道為太極理會於一出
何經典此言尢可駭不意吾兄繙閱一生而所見廼爾
此非小小文義之差也望虚其心㕘伍古訓以自鑒不
冝固執已見穿鑿傅會務證前說之為是也自古以來
更越神聖賢智不為不多矣發揮性道不為不詳矣患
學者不能知言未免以性道之義為未明彼非未明也
蓋已之識未至也昔二程子得不傳之學於遺經今考
其為說固皆本於古人之微言顧其說加明耳此二子
之能知言也非唯程子為然也雖孔子亦如是而已故
曰述而不作信而好古不若今之諸公自我作古復别
為一家之言也然諸公之說曰吾以俟後聖不知與前
聖乖戾者尚足以俟後聖乎莊子曰始時所是卒而非
之夫人知未至而論未當則其是非必數變當其變也
自知非其昔者之是也以吾兄之高明雖㣲人言乆必
自寤然生嘵嘵不已者急於忠告之故也後生無師乆
矣而朋友之道復廢學者以非為是以寡為多唯其獨
學而無友耳抑又聞之錯解文義講學之失也其害小
護疾忌醫心術病也其害大願吾兄之慎之也道逺不
可數致書故多言如此千萬亮之
　　　與浚川論二氏書
日兩奉賜教感慰辱下問佛老指趣生欲奉告乆矣顧
其為說非筆墨所可終也大抵二氏之道乃脩心之内
學盡性之極談孔門之所罕言吾儒之所未聞也况其
要歸盖性命切近之實初非幽深汗漫之論特以其至
近至神難於覺悟故謂之𤣥妙耳儒者拒以不信既不
足以知此而二氏之徒能得其傳者亦寡矣然世之禪
學猶皆以明心見性為宗無他說也至於方士之流則
大背老莊之指旁門岐徑不勝其多極其優者亦有我
有為之小術耳老子曰聖人後其身而身先外其身而
身存非以其無私耶故能成其私此與自私自利貪生
畏死者異矣致虚極守靜篤歸根曰靜靜曰復命復命
曰常不知常妄作凶此與安排造作勞生求生者異矣
西方之書曰若菩薩通達無我法者如來說名真是菩
薩又曰一切賢聖皆以無為法而有差别此與老子之
言豈非同條共貫乎即二端而觀之可以見方士之道
之陋矣來教謂異僧方士率多長年夫聞道者生死脩
短一也茍不聞道則老彭之末路與殤子何殊焉佛氏
有無生之說乃出世之第一義也以吾師之高明反求
此道必不遠而得他日造浚郊之廬更當輸寫所懐率
爾奉覆猶兾時一經覽也
　　　再答浚川論二氏書
頃承答教論二氏指歸吾師所得已極高遠然於愚見
畧有同異輒復商㩁兾或有毫髮之助傳所謂狂夫之
言聖人擇焉者也來教云仙佛之說起自宋代竊惟仙
佛之說其所從來遠矣盖古聖人盡性之學也如所謂
死而不亡者非盡性則不能然亦非盡性之外復别有
不亡之術也藉曰不然則古之神聖其道皆不逮仙佛
而仙佛創起李世反獨得不亡之術可乎㕘同契中無
念以為常此言與禪學無異顧特一言之偶合耳譬猶
諸子百家間亦言及仁義而其大體則非也鄉使伯陽
果以無念為宗豈復談乾坤水火如彼之支離乎又謂
楞伽彼此因縁不專一體金剛法相空色同歸於無乃
唐宋高僧大士敷演心經而作者二經義理宏博殊非
一二言所能盡心經標舉大端殆非二經之比唐宋髙
僧尚未能盡知其說况能作耶來教謂吾儒之教以脩
心治世為事夫古之聖神内聖以脩心外王以治世二
者之外誠無餘事但後世去聖逾逺而其傳寢陋治世
之法儒者僅得其粗而不究其本至於脩心之學則講
之不明乆矣夫不能自脩其心果足推之以治人乎况
不能自保其神明雖道濟天下抑末矣又謂佛氏之學
與學仙者原出一途專於為已無復為人究其所趣不
過使原性常在雖滅不昧而已故非有術不能即得且
如人心虚靈不觸亦動故學無心必須心息相依而後
可無欲使神住必須廻風混合而復為人殆有未然自
古賢聖不越教化斯人使之為善耳為人之利孰大於
此二氏之言大率如是至其切實而精微則反身為已
之學也使夫人知為已之學其為人不既多乎原性常
在雖滅不昧此固然矣特至人明於性命則了生滅之
常一衆人不知其性則見生滅之有二此特淺言之耳
自餘差别之義不可勝舉非累幅之書可究也未知生
焉知死盖吾聖門之微言邵子曰若未通天地焉能了
死生周子太極圖末亦援易及死生之說盖非無為言
之也心息相依繋心之一術耳二氏之書徃徃有之然
其術非盡於此也如吾儒中之聖人所謂至誠致中退
藏於密即無心也彼其所以能善者固自有道矣豈亦
出於心息相依之術耶程子曰知道者思慮自無又曰
未有不能體道而能無思者又曰未嘗致纎毫之力此
其存之之道此言皆畧開其端然亦有所自來矣神住
即無心是也似不當二言之回風混合指何術而言更
望垂喻俟别請益又謂學仙不成亦不失為禪覺夫老
莊所謂仙與佛所謂禪誠非二道但後之方士其術淺
陋曽不逮小乘之禪也昔者程子每以佛與孔子並言
之其論莊周猶有何敢比佛之語况後之仙者乎禪學
者不唯賢於後世之仙學雖吾後儒之學亦非其倫矣
何者後儒雖言無我而不知無我之實雖言無思而不
知無思之指雖言無欲而不知私欲之本無雖言性善
而不知性善之極致雖以人皆可以為聖人而不知性
即聖人非由脩為而得也以此觀之禪之為道可知矣
雖然使其道驗諸人心而不然考諸聖人而不合庸非
無稽之言乎今驗諸人心則其所謂空寂者即吾未發
之本心考諸聖人則其所謂定慧者即古聖人之誠明
推此類而言之其道不可悉數故程子有釋氏知性知
天極乎高遠之說彼誠有所見而言之非茍相許可也
來教謂若是無術大是頑空夫仙佛者得乎最上之術
實無術也順吾真性之空亦無空也金剛經曰如來在
然燈佛所於法實無所得又曰若言如來有所說法即
為謗佛凡此類者其義云何望吾師更精思之他日深
有悟入始知佛與吾聖人之道本同一性而佛之有功
斯人未必在吾孔子之下也縱言及此大類狂失之言
矣然非吾師生未始發其狂言旬日感寒力疾具書不
備
　　　荅崔子鍾書
承示古人皆自有一種見意譬之井泉水之多寡淺深
不同皆是自家源頭用之不竭其依門傍户隨人聲嚮
者恐立見其窮矣此善諭也當由見或者傳㑹先儒之
說而無所發明言辭寡陋無所决擇故起此論也今或
者既無誠心與實行徒託古人之言以飾其私意偏見
此不過茍讙一時爾豈能欺於識者哉假令今世亡識
後之人竟可欺乎殆不足論也然如所示井泉之譬必
如易之大畜利貞自然如此乃為善耳學未至而強穿
鑿非大畜也言不中而必已出非利貞也古人陋穿鑿
者固失之能已出而有益於道者幾何如此者雖有一
種意見亦不足觀也唯真有徳者所見所言自不可及
其同於古人者非隨人聲嚮理不得不然也其有不同
者盖古人所未發亦非實不同也不識明者以爲如何
　　　荅王浚川先生論文書
承荅教兼示四集驩恱無量四集亟讀一二過譬之觀
鍾山而汎滄海唯知眩慄其珍恠安能諦列其名物哉
寳而傳之當不敢後於衆人銓擇之命非敢聞也近嘗
有疑則當無隱夫三百篇經訓也然作者之法存焉耳
今考論其篇籍雖間有畸人放士悲憤感激之音男女
姚冶之言義既歸夫鑒戒其辭又簡質矣列之於經不
亦宜乎降是騷人作焉靈均已傷繁麗要之有以至宋
玉則誇失實滛越禮詩人之義亡矣代相㳂習其靡日
甚說者皆曰義茍有合雖靡何害於乎其如文過於質
何揚雄譏文簡而用寡勸百而風一非過言也夫文已
遠於實矣放而不止其遠益甚終則徒文而亡實此古
今作者之通蔽也竊觀先生之作較其工且多於古人
皆不啻過之故冝更少約之其近於怨調宮體豪氣太
露者一切弗録此數者他人有之以為美在先生則當
棄而去之耳去之者皆止於禮義歟可謂損之而益也
自敘所云文貴精而不貴多者非此論也文章之弊乆
矣作者蕩而不反後生惑於所習生誠悼之每思得大
人君子為當世所師嚮者變之使復於簡質其所繋亦
非細已今先生為當世所師嚮變之使復於簡質廼先
生之事也豈其與衆人角分寸之長而益後生沈痼之
習哉明見其意如此不自知其僭妄死罪死罪
　　　荅友人書
前後承講學之䟽殆不可以固陋少之也幸甚幸甚至
導僕以言謂勿使迷逺而不復每觀來指見執事之適
道正矣雖使岐路之中又有岐焉冝不能惑奚有於迷
而可復乎今顧云云固在導僕以言也然以所聞測來
指不無一二異同故言之欲卒教焉前僕舉知言學欲
博不欲雜守欲約不欲陋之言來教謂孔顔博文約禮
之博孟子守約施博之博蓋禮者理也吾心有條理處
是也其見於事則謂之文若三千三百之屬皆心之所
發也事事而約之以禮非禮勿視聽言動是也知言云
者非聖賢所謂博約也竊謂博文約禮侯氏胡氏之解
不可易已儻如來教當曰約我以禮博我以文不當反
以博文先之又與循循善誘之言不相蒙矣孟子所謂
守約施博其曰脩其身而天下平者是也大抵來教所
稱止可以言約禮非可以言博文也知言所謂學欲博
守欲約正指夫聖賢之學所謂不欲雜不欲陋者則辨
别俗儒之學異乎聖賢也殆不可以遽然非之然五峯
之言意在夫溺心俗儒之學者惑於其似而無辨而僕
昔者之言意在夫從事聖賢之學者又安於其偏而自
足爾又謂朱子傳註使孔顔曽孟之言同者反異如大
學首簡言致知而中庸首章無之中庸首章言存養而
大學誠意章無之竊以為此二書本異非傳註異之也
然中庸首章無致知至於他章學而知之困而知之博
學審問慎思明辨之屬與大學之道何異若大學誠意
與中庸存養異者盖存養乃未發之時意則已發故言
誠而不言存養耳然茍能正心誠意未有不能存養者
也亦何害其為同邪夫孔顔曾孟之言要其歸未嘗不
同然斯道不容一言而盡故或有不同者故曰夫言豈
一端而已夫各有所當也至如孟子言性善養氣之類
抑豈可謂論語無之邪非獨四子然也易之言有不同
乎書者矣書之言有不同乎詩者矣各經之言或先或
後或彼或此何必一一强同乎直要其歸觀其所以同
耳若字量句較徃徃固而不通矣又謂甚愛明道之言
似四子而伊川朱子多與之異夫明道伊川其資稟氣
象固有不同其言亦不無小有異同者然其學術則未
始異也是以當時從學者未有謂二先生之學異也而
明道亦亟稱伊川豈有異而不相論難乎朱子之學亦
若是而已此寡薄守舊之見來指所謂異者意非小有
異同盖必就其節目而言幸略諭及容再質疑也後䟽
所示心與理之說大槩即前約禮之義益廣言之爾僕
謂執事之適道正矣雖多岐路不能惑者以此也夫盖
曰聖賢載籍皆心學也執事既昭然於斯矣豈慮其惑
於他也哉雖然盡其心則難矣張子曰有外之心不足
以合天心此在賢者之患然僕尤有欲言者執事與僕
他論小有異同茍此不同雖他有同者非切也更異博
取二先生之書深考而精思之又必勿執獨然之見勿
主先入之言以槩衆理然後二先生是非之實可得也
至是二先生之言卒不當於尊意凡區區之說又二先
生之糟粕也執事豈有取乎言之猥雜盖不敢不盡而
况乎導僕以言也
　
　考功集巻九
欽定四庫全書
　考功集卷十　　　　　　　明　薛蕙　撰
　　序
　　　坐忘論序
太史公書曰神者物受之而不能知及其去來故聖人
畏而欲存之惟欲存之神之亦存其欲存之者故莫貴
焉予嘗以為古人之遺言夫神者群生之本萬有之府
大可以㕘天貳地次可以長生乆視誠莫貴之鴻寳無
偶之珍物也然悠悠之俗棄寳取礫貴物而不愛其神
愛神而不求其術奄忽而盡良可哀矣坐忘論者唐司
馬子㣲所撰盖存神之秘記安心之要訣也予愛翫斯
文亹亹忘倦客謂予曰昔程子謂斯論為坐馳其言曰
未有不能體道而能無思者故坐忘是為坐馳有忘之
心乃思也子顧好之豈有說乎曰程子之說誠善矣苐
其議子㣲者殆不然也夫無思者無妄也惟聖人者能
明之易而得之速非夫學者之事也凡學者必始於操
心終於無妄漸習則可致欲速則不達雖大賢之資未
有越操心而至無妄也或問程子曰敬當用意乎曰其
始安得不用意又因論持志曰此亦私也然學者不如
是不得及其評子微之書曾不推此意而言之先儒為
論之失平後世過信而弗察不亦惜乎獨其終篇有云
非孔釋之所能隣此則子㣲之蔽不可不絀者也嘗以
為自古褒貶失實抑揚過當其來尚矣所以爾者盖安
其所習毁所不見或摭片辭而遺大意或執一端以槩
衆說此論議者之通患也客曰子㣲之言道家之流也
固不合於儒學矣今猥尚之無乃導人於邪僻乎曰天
下之理本同末異所以異者由人之用心不一也二家
之學皆以無私心為極茍無私心異安從出人生而静
是謂一本先聖後聖同復其初而已奚道家儒學之辯
乎今儒學即事以治心其蔽也流宕而忘本道家屏事
以安心其蔽也固滯而不該於用非二家之學本然也
夫百氏偏駁猶有助於救俗道論素樸寧導人於邪僻
烏虖自三季之後秦漢以來淳風載息躁人寔繁莫不
肩摩富貴之路轂撃紛華之域異代一揆恬不知悲若
乃黃老希夷之術僑松澹泊之風荒塗翳然鮮有一問
其津者然而束教寡聞之士師心好辯之徒猶謂尚同
者寡好異者衆豈非謬於過計乎抑斯論之傳世將惟
寂寞枯槁之士為有樂乎此也豈能中逢掖之徒哉
　　　升菴詩序
古今言詩者病詩之難夫詩之所以難者才與學之難
也才本於天學繫於人非其才雖學之不近也有其才
矣非篤於學則亦不盡其才也古之人以詩名家必兼
於斯二者顧其才有高下學有䟽密故文體又各為品
第焉夫才之不足有所限而不可進也學之不足無所
禦而自止也彊其才而進者寡陋於學而止者衆學而
不止極於不可進而後廢古之作者猶難之國朝能詩
者盛於𢎞治正德之際其時數君子始尚古學文體為
之一變至於今日鴻筆麗藻之士彬彬間出數君子為
有功矣然此數君子亦各才有高下學有䟽密雖其高
才嗜學者要未有窮其學之所至竭其才之所能者也
嘗以為知其所近而闇其逺者學所易能而後其所難
人之公患也眩於時好而不悟其所短沿於俗習而不
進求其上世之常蔽也語曰取法乎上僅得其中取法
乎中斯為下矣余懼將來者徒隨先進之後而雅道之
日趨於下也南岷王先生示余升菴楊先生詩一卷其
窮極詞章之綺靡可以見其卓絶之才其牢籠載籍之
菁華可以見其𢎞博之學此其意將欲追軋古人而不
屑與近代相上下盖余疇昔所願見乃今得之先生矣
抑此卷者第徃者謫居滇中之作耳若其今之所造詣
與夫他日之所就又非止於如此而止也雖然即此巻
尚論之唐之四傑不能過也南岷刻而傳之非特表先
生之才為其鄉重固將著先生之學為天下先余因推
其意而敘之
　　　老子集解序
嘉靖庚寅予為老子集解其後屢有修改丙申之冬復
加刪定自謂有補於道德之萬分廼自序之昔老子有
言吾言甚易知天下莫能知周之衰先聖之道未絶賢
人君子猶有為性命之學者且天下知尊老子而老子
之言世猶莫能知也况至後世道術數傳數變學者舍
本趣末毁所不見且詆訾老子為異端則其筆之於書
者天下益莫能知矣聞有高明好古之士澹泊學道之
徒為能有味於其言然非研精覃思亦安能自知其性
以真知老子之言哉始予蚤嵗嗜神仙長生之術凡神
仙家之說無不觀也晩讀老子而好之當是時予方蘄
嚮聖人之道致思性命之理盖乆之而若有得考諸老
子無異也廼知昔之所嗜者第方士之小術而非性命
之學也復知老子之道惟導人反其天性而非異端之
流也夫性命者道也天下之一本也生民同得之非異
物也聖人同傳之非異術也迷其所同得故異見失其
所同傳故異說是則同乎此者謂之同異乎此者謂之
異予見後人之異矣未見老子之異也今夫老子之書
盖皆性命之說多出於上古聖人之遺言故古者敘六
家而謂之道家後世顧謂之異端矣道者脩之身以及
天下天下之事無不統也後世直以道家為養生耳皆
予所未喻也予又竊怪夫方士之言養生者徃徃穿鑿
於性命之外不知長生之道不越乎養性世儒率言知
性知天而斥小養生不知養其性者即同乎天道而不
亡此其不聞性命之實不合聖人之道者邪傳曰禮失
求之野聖人之道不明於世乆矣學者求道而未得比
老子於野而求之何不可者况老子古之史官孔子之
所嚴事豈野人之比而已乎然老子之書學者恒病其
難讀盖其辭約其道大所謂測之而益深窮之而益逺
者也古註之亡者其善否則不可知今之傳於世者未
有明老子之意者也予為此解其間文義之小者儻有
未盡若夫揚㩁本指發揮大義明聖人之微言究性命
之極致竊以為近之矣有欲求老子之道者必以予解
為指南乎老子曰自矜者不長又曰知我者希則我貴
矣其言非以相反夫各有所當也予之不遜亦冀世之
君子無聽我藐藐庶幾為入道之一助云
　　　送郟令孫子序
郟令孫子將行内史唐子會同舉于鄉者以餞之衆復
謂冝有言也乃以屬蕙初孫子之得郟也或謂郟其俗
樂訟綿蠻難治雖喜事之吏猶厭之孫子信厚者也得
此必戚矣予嘗求訟之興盖興於下者什一而興於吏
者什九興於下者習惡之人也然亦罕已若夫教弗豫
治弗平甚則利而賊下重罰而不恤其民皆吏之為也
如此而欲民之不訟尤惑矣故君子自反乎身而不咎
民之好訟夫子曰君子之德風小人之德草草上之風
必偃言自反也且吾聞郟之俗不如是之甚今孫子以
信厚而臨之民將戴之必且無訟矣夫良師不易絃而
調良吏不易民而治孫子為弗戚矣然則孫子遂亡戚
乎曰有夫冉子之藝當時第之曰政事然僅可為之宰
後世之君子其心不以一宰為不足為者或寡矣冉子
之藝人必以為不可能也冉子之僅可為者人則以為
不足為也豈非不思之過耶今之邑令視有弗逮焉而
况於聖門之士哉抑此邑令之難也天下之爵倍而上
之不啻一令而已事倍而上之不啻一邑而已弗知難
者弗戚也知其難者有弗戚者乎吾觀孫子有天下之
志者也知其難者也不能亡戚者也
　　　贈劉希尹序
希尹有寛静之量有温良之行有䟽通之智有廣博之
材國家不用賢焉則已茍用賢焉豈能舍子哉且必以
公卿之位處子矣希尹居吏部者八年以為善其職者
衆人莫不然也一旦一小人言之謫壽州始小人未有
言衆孰謂且有言者既而小人言之衆孰謂且必斥者
於是希尹卒被讒而去此皆衆人之不虞而事之難圖
者也今者衆皆惜之謂希尹有亡予獨謂希尹有益者
也今夫國之所謂善御者終身由於國之康衢則御之
材不加也一旦值陿陋之蹊隧斯進於御之道矣傳曰
動心忍性増益其所不能豈不信哉今子固衆之所謂
善其職者而其賢又將處公卿之位也雖然使在今日
履坦途而躡要路亟處公卿之位非不可也譬由御者
終身之由于康衢耳此於子之賢無所加也盖處公卿
之位者必將與國家之謀焉國家之謀恒患其不虞而
病其難圖自昔國家固嘗多賢矣而賢有不足深恃由
不能動心忍性燭於不虞之防周於難圖之慮故不足
以謀人之國家今者子其動心忍性而其賢日有不同
矣由是處公卿之位而與國家之謀庶幾其有濟哉此
予之所以謂希尹有益者也
　　　贈王直夫序
今天下之為吏者重内而輕外惡勞而喜逸故士有仕
外而任勞者輙介然不當意而其交游之厚亦多嗟歎
怨恨猥為惜悼之辭以慰其人俗習之若此乆矣人皆
以為冝然而莫病其非也吾聞國家之置庻官也唯以
為民非以私庻官也故古之君子必畧於自愛而篤於
愛人是故位不辭賤事不辟難茍有益於民也雖外且
勞無弗樂已茍無益於民也雖内且逸無弗憂已今之
為吏者則不然樂終身於京師而憂一日於外郡勞則
唯恐已歸即而逸則唯恐已違也烏虖使今之君子誠
如其志終身不出國門無尺寸之勞而致卿相之位因
循偷墯無與於民而有利乎身自常情觀之可謂仕宦
之至願然而有志之士必不忍為也程子曰古之仕者
為人今之仕者為已夫惟其為人也故殫志畢力顓於
趨事而猶不暇又何暇於及人也哉昔周之盛時其大
夫士行役於外者惟其趨事之不克而未嘗自言其勞
故其詩曰皇皇者華于彼原隰駪駪征夫每懐靡及及
其衰也其大夫士皆趨利以自便一失其欲則怨刺之
辭作故其詩曰或燕燕居息或盡瘁事國或息偃在牀
或不已於行夫人而至怨刺因上之不均也然其臣子
亦豈可遽若是之薄也今直夫之為許州也容色怡愉
如平時度其中必將外内外勞逸而有意乎為民也予
素厚直夫不敢為悼惜之辭以慰之於其行也因以所
嘗聞者為贈意者亦直夫之所樂聞也
　　　贈王子正先生序
予嘗論古之神聖仁賢皆以救民為心以救民為事者
也由周公而上達而其道行者其事莫非救民也由孔
子而下窮而其道不行者其救民之志未之或忘也故
曰得志澤加於民不得志脩身見於世夫得志不得志
云者盖謂其救民之志非謂其一身之私也澤加於民
志行之效也不能及人斯脩身而已矣此古人所傳之
家法而後之為士者世守之自後世之俗寖壊古人之
傳寖㣲士之曰窮達者不以道為窮達以其身為窮達
耳曰得志不得志者不以救民之志為得失以自私之
志為得失耳由是有終身唯私欲之謀而莫以救民為
意者甚則虐其民以濟其私欲者也予是以知古人之
切於救民者夫唯其能無私也後世之士既蔽於私欲
矣豈能以斯民為已任乎然則士必絀其私欲而後能
盡心於救民此理之不易者也孔子曰富與貴是人之
所欲也不以其道得之不處也貧與賤是人之所惡也
不以其道得之不去也君子去仁惡乎成名夫仁之為
道至精微也而孔子之言仁廼在富貴貧賤取舍之間
何哉盖去貧賤而處富貴正人情私欲之大者而君子
之失其本心亦徃徃由是故也孟子稱伊尹之行則曰
非其道義禄以天下而不顧稱柳下惠之行則曰不以
三公易其介至於論舜蹠之分特在善與利之間皆由
孔子之指也南岷王先生徃為御史劾小人之居權要
者謫判亳州可謂不畏彊禦矣壽陽有征商之闗當路
檄先生攝之遂辭而不行昔之督是闗者其私取不啻
千金也予觀先生温良而忠信端方而修潔其賢有不
可勝道者稱其一二又特其小者耳然亦可見其所存
之彷彿矣絀其私欲而盡心於救民非先生之望而誰
也先生遷令崑山予從勿齋周先生祖之復為是說贈
之
　　記
　　　高氏大宗祠記
大宗祠者大中丞樂清高公祖考之祠也高氏之先出
宋太尉諱瓊太尉五世孫諱世則在建炎初為行營副
使扈從南渡以節度使判温州因家樂清寔惟高氏始
遷之祖祠之所為名也祠作於節度使之孫諱新七後
世祇守不隧及中丞公曽祖父華亭令諱某皇考贈光
禄卿諱某追孝嗣事嵗治月飭益恢於初祠之創繼之
槩也辨其昭穆嚴其祔祧祭祀必時嘉事凶事必告凡
節度使之所自出無間於親踈逺邇祭而行事必皆至
焉既而合食必皆與焉上尊祖禰下親宗族祠之大倫
也有譜以紀世次有家訓以志教命有世祀之田以共
齊盛牢醴有文字歌頌以章上世之美廣後人之思祠
之雜制也舉祠之故考諸禮度之義鮮不合者可無待
言耳矣蕙辱中丞公之命兹將何言惟曰章上世之美
廣後人之思俾百世之下傳德襲訓無變于今詩曰孝
子不匱永錫爾類中丞公之志庶在兹乎惟高氏繇一
節度使而來盖四百年名人累累不絶至中丞公復以
重德顯於時家屬子姓衆多不可數今夫世之氏族克
世其家者或一二世或三四世㣲矣而高氏代序之悠
長也子孫之蕃庶昌大也匪上世垂慶之永其孰基之
凡族之人始則合末則殊甚者戚未單而恩弗通而高
氏之族綂之以昭穆綴之以燕會戚則致其愛䟽則致
其敬無不足者相䘏也無不善者相觀而化也匪上世
貽謀之善其孰致之吾聞原水之出者大則下流之受
者宜廣先祖之施者厚則後嗣之承者宜篤篤其承必
思孝祖禰孝祖禰必思脩宗廟脩宗廟必思睦宗族睦
宗族必思敦禮義此高氏世世子孫所宜從事也而况
於中丞公申之以不匱之志
　　　三難軒記
侍御漢陽戴君寓書於蕙曰予少竊有志於學未嘗知
學之難也既年且長其更事也日多焦然而彊其不逮
慨然而憂其不足予然後病學之難也學之難實衆尤
難者有三曰力行責已克終夫力行弗倦者日新也然
進焉而或緩吾决立焉而或撓吾分蓄焉而或餒吾充
用焉而或窒吾利予是以病力行之難也責已而不責
人者自脩也然自私者人之情也自恕者情之偏也自
用者偏之惑也自是者惑之甚也予是以病責已之難
也善終如始者盛德也然志傾則終必怠事慢則終必
茍節詭則終必敗德偽則終必貳予是以病克終之難
也是三者予恒病之廼扁其軒曰三難以朝夕觀省庶
幾其有益乎雖然事勤而守不約志切而行弗近亦亡
及也唯君宜有以相我請為我記之君於蕙為同年且
辱與之友兹有命蕙其敢辭蕙聞聖人之於學自然而
能者也而心猶難之衆人之於學彊勉而未能者也而
心顧易之或聖或否為是故也君之賢固大過於人而
篤志於學若是三者雖難非君所患也抑蕙未知學其
何助君之有聞之夫子曰克己復禮為仁己者人之私
也克己者學之要也人之生也已則從之弗察弗慎已
廼亟作已作而衆理危矣故行不能力者已間之己不
能責者己蔽之終不能克者己害之三者之難乃其所
也今君既病其難盍克己以為之本乎己克而仁則三
者可悉獲也故樂於循理力行非難矣物我兼照責已
非難矣存心匪懈克終非難矣詩曰無言不讎蕙之言
不韙尚俟聞吾子之教
　　雜著
　　　用剛贈林守
天台林先生守亳州蕙告之曰損益無過者天地之化
也剛柔合中者君子之道也振民育德一而已矣商書
曰平康正直彊弗友剛克爕友柔克沈潜剛克高明柔
克平康正直君子之道鮮矣於是乎或過不及而四者
遂至於相反雖然始之偏也微焉耳卒之賢者以得不
肖者以失而得失之歸則遠矣夫能察其偏而善用剛
柔以節之此賢者之所以得也不能察其偏而過用剛
柔以甚之此不肖者之所以失也得失之由剛柔之用
不可不慎也吾觀先生性慈而良謙和而安豈非賢乎
意者猶近於沈潜與亳之彊弗友者或寡矣然一夫橫
於市十夫狃於室雖寡足患也如是則先生之自治與
治亳之政皆宜用剛用剛則兩得之矣弗用剛則兩失
之矣抑又聞之用剛有道不得其道亡益而弊從之未
為善用剛也善用剛者以寛主之以明濟之弗主之以
寛者亟弗濟之以明者悖夫用剛以求中也既亟且悖
失中愈矣是以德不順而民不服此非用剛之過也廼
不善用剛而然也故善用剛者必以寛主之以明濟之
以寛主之者仁也以明濟之者智也仁智者成已成物
之道也
　　　或問辯
大學或問曰近世大儒有為格物致知之說者曰格猶
扞也禦也能扞禦外物而能知至道也又有推其說者
曰人生而靜其性本無不善而有為不善者外物誘之
也所謂格物以致其知者亦曰扞去外物之誘而本然
之善自明耳朱子荅而辯之其說詳矣愚竊思之猶有
一二未盡者輙為說辯之以足朱子之意云愚觀或者
禦物知道之說大抵本於樂記樂記之言不無偏駁或
者又附會之以言大學之道樂記未可遽辯今姑辯或
者之說茍覈其義則記之是非亦從可知矣予惟或者
之意盖以為天命之性具於人心方其靜而未發本真
不雜未嘗有不善也惟其感物而動為物誘之於是始
為不善因以為此物之為已害也故必扞去外物則所
謂靜者無所感而不動而本然之善庶乎其不昧也或
者之大指殆不過此是不知其言之蔽也何者天下無
性外之物體物而不可遺者性之德也孟子曰萬物皆
僃於我矣性非外物而自為性物非外性而自為物知
乎此然後知吾性之道而無外斯道之全而不偏所謂
内外合而動靜一者也夫以性與物觀之人見其有内
外之異也以性之已發未發觀之人見其有動靜之分
也惟自知道者言之則内外動靜無非一理盖其靜而
未發退藏於宻者所以為曲成萬物之體及夫感物而
動可與酬酢者所以為成性存存之用此豈非吾性之
大而無外斯道之全而不偏所謂内外合而動靜一者
歟今或者但見夫人生而靜則以為天之性也善之本
也乃欲深藏而固蔽之見夫物誘而動則以為性之欲
也物之害也乃欲扞格而屏禦之是性自性而物自物
也茍若是則吾性狹而有外斯道偏而不全内外不合
而動靜不一矣或者之知由不足以及此是以貴性而
賤物樂言靜而惡言動也貴性故樂言靜賤物故惡言
動然使性而不該乎物則吾之神妙萬物者反局促格
槁而淪於一物安見性之貴也使物而無與於性則凡
物之可以利用崇德者莫不乖忤抵冐與吾為敵亦奚
取於賤物也哉是雖異端之學稍有所見者亦不至如
是之偏滯也况可持之以語聖賢之道哉夫聖賢之道
大公之道也故可以盡性可以盡物之性或者之言自
私之道也非惟不可以盡物盖已自賊其性矣此皆其
謬於聖賢之㫖者盖其欲性之靜而難於應物不知其
靜者為將安用惡物之擾而防其不善是又未能盡知
不善之所由生也茍未能盡知不善之所由生而徒規
規然以屏禦外物為事吾未見其能免於不善也矧曰
未然之善自明而可以知道也哉嘗聞人性本善而至
於不善者其故有二盖有生之初昏蔽於氣質而有生
之後梏亡於物欲也昏蔽於氣質則自内而發於外者
常偏而不得其正梏亡於物欲則自物而誘乎人者常
流而不能自反是則人之為不善者盖兼夫二者不得
盡歸之外物之誘也况夫氣之偏由已而出則繋於己
者恒多物之誘自彼而來則繋於物者或寡又人之氣
蔽而薄者則物誘害之也淺氣之蔽而厚者則物誘害
之也深以是較其内外多寡先後輕重之辨則二者之
害氣質為甚今其言專責於物誘之害而不及夫氣質
之不美是但知身之疴痒而不睹乎腹心之疾也亦可
見其察理之䟽矣然其失不唯是也且人之蕩其情而
鑿其性者固由於外物誘之也然外物得而誘之者又
由其不能操存此心故一感於物即引之而已矣此念
日熟尚不知察由是本心偷則自行而繋累於物者愈
重外物攻之者衆而陷溺其心者愈深反覆循環日益
膠固於是私欲滋蔓而性善亡矣若乃反求其本將外
物誘之罪耶抑此心自放之罪耶盖較然可知矣使能
先持其志動靜有養當其未與物接則純乎清明之體
而存養宻及其外物之來則察夫理欲之際而趨舍嚴
夫如是則雖外物相代乎前而吾心未始有變也尚何
患夫感物而動遂至於物至而人化物也哉故茍能操
心則雖動而未嘗不善不知操之則雖靜而善不可保
也盖心不知操雖曰無事之時而其中已昬憒紛亂坐
馳於外矣又何待迫於外物而後始為不善哉由是觀
之則人之失其性而為不善者其根本之害皆作於其
心安得歸罪於外物必一切扞去之為快也若如或者
之説則不惟使人昧於本原而不知用力之地將徒使
人勞於禦物而不免有過之歸矣或者之言近世有惑
之者故不可不辯
　　　書戰國䇿後
予觀戰國之士凡其所言富國強兵縱橫之術皆乘諸
侯欲利之心然後廼得行其説則以當時生民之禍不
惟䇿士有其罪而諸侯盖罪之首也鄉使諸侯無欲利
之心則小人之術烏得而中之後之議者苐知詆䇿士
之邪說而不知責諸侯之欲利其論固已踈矣廼知孟
子何必曰利之言盖㧞本塞原之論也
　　　䇿問二首
問我朝貢舉之法黜詞賦而用經術盖自宋儒之後經
術之學益以大明於是二帝三王之設施孔孟之論議
前代之士間有未之聞者而况今之學者既皆誦而習
之宜若可以興教化而得賢才也然而士習益媮有甚
於昔之攻詞賦者其故何耶又嘗竊謂今日程試之文
則辭非已出而因陋就簡不知其膚淺也義理非自得
而雜真失正不知其悖謬也有司藉此取士朝廷縁此
命官豈猥瑣之文廼可以得博洽之材歟抑士之所負
之材固有出於所言之外歟昔人有云若謂此科嘗多
得材自縁仕進别無他路今之科階有似之否歟一代
之法不敢輙議若因今之法㕘古之制使士務有益之
學朝獲有用之材殆必有䇿焉兹有司之所欲聞也
問宋儒謂後世治不及古者其大有三人君之取士用
人任官不師先王也且以為莫善焉者古已行之莫不
善焉者後世皆蹈之其所謂善與不善焉者可得聞其
詳耶今國家取士用人任官之制酌於前代其初未為
不善然行之既乆不免有偏而不振者竊意識治者處
此必將隨時變易師古人之意以救今日之弊庶乎其
可也或者又謂不當泥古且憚於輕變法令今夫徒知
慕古而不知其不可行固為執滯之見若惟今之是遂
謂終不可損益者則亦茍且因循之習耳兹欲畧倣古
法而不至駭今之俗以求取士用人任官之得其效其
何術而可願究言之以觀用世之學
　
　
　
　
　
　
　
　
　
　
　
　
　考功集巻十
欽定四庫全書
　考功集
　　附録
　　　吏部考功郎中西原薛先生行狀　王廷
先生姓薛氏諱蕙字君采西原其號也晩年又自號大
寧居士云其先河南偃師人國初有諱彬者先生高祖
也以從軍𨽻武平衛因家于亳曾祖諱森字茂林倜儻
有義行祖諱琇字廷瑞為衛主文能以文法活人考諱
鎰字大用封承徳郎吏部驗封司主事寛簡質直不與
人校衆推長者尤喜施與振人之急里人徐剛病一方
士鍼之死其子執之將愬于官吏部公語曰此誤耳且
又貧即愬之官終無以給爾之塟吾為汝僃棺木汝其
釋方士由是方士得釋每歳荒歉捐金活民尤多妣楊
氏封安人庶母侯氏某氏先生自幼穎異始生三月偶
見芒神連呼曰芒兒芒兒家人驚恠亟沃以冷水止之
稍長益聰慧不類群子弟郡之老長相謂曰薛氏其昌
乎七嵗習舉子業即能舉子業十二即以能詩名題鄰
舍三教圖曰斯道有三教聖心無二天陰陽動靜機活
潑一圈圓試問一歸何處此理𤣥之又𤣥識者已占其
不凡矣十五補郡學弟子員十八應鄉試不偶歸于時
大中丞浚川王公適判亳州一見亟稱之曰天下竒才
可繼何李蓋是時信陽何子仲黙慶陽李子獻吉並馳
聲藝苑天下學士大夫多宗之云先生自是窮探載籍
採擷英華程古摛詞名聲大振傳于京國人遲其至廼
正徳癸酉領南畿鄉薦偕計入京時仲黙猶為中書舍
人即乘夜造之雅相欽挹遂成莫逆之交一時名公兢
為卜鄰投刺納交者踵相躡也明年甲戌登進士第授
刑部貴州司主事尋以疾在告丙子起于家復除刑部
福建司主事直本科凡諸司章䟽率經手筆既敏于文
而又引切法比省中咸伏其能十四年己卯值武廟南
幸抗䟽力諫禍叵測處之甚裕不為動頃之調吏部驗
封司主事嘉靖元年壬午今上繼統録用儒碩布列有
位彬彬皆才德之士先生在部一以揚賢俊㧞淹滯為
已任而曹無濫吏門無私謁人尤稱之廼又自文選司
主事陞驗封司員外明年癸未為會試同考官其所識
㧞悉一時英彦又明年甲申陞考功司郎中時太宰白
巖喬公以考功甄别之司責大且繁擇先生任之甚倚
重焉會議獻皇帝稱號朝堂如訟先生乃稽㕘墳典稱
述古今撰為人後解為人後辨凡數萬言入奏下詔獄
時部院諸司亦各具䟽伏闕哭以聞上震怒杖譴有差
先生獨以先繋獄不與詔令復職然竟以是忤權貴權
貴人常欲得而甘心也而給事中某者故附權貴人果
隂使誣奏有㫖奉勘回籍丁亥丁母夫人憂己丑除服
其誣勘事亦明吏部復移文促起之時權貴人勢熖正
盛先生曰斯尚可俛首以就湯鑊哉遂絶意仕進不復
就而權貴人亦卒不可得而甘心也可謂明哲保身矣
癸巳吏部公亦卒先生兩丁家難又素孱癯哀毁骨立
既襄事仍廬墓側其家人慮因為病請親友勸諭不聼
服闋辟小圃營廬舍于塋墓後兾得朝夕掃謁且以自
適也扁曰退樂中丞柳泉馬公易曰常樂中鑿方塘浮
以芙蕖縁以竹樹襍蒔花藥搆亭其上白巖喬公題曰
瑩心先生乃優游于中誦習不廢或對客論文觴詠自
得暇則曵履田次䕃樹臨流與漁叟農父相答問意泊
如也先生雖含章在野而譽望日隆天下士人無問識
與不識談及先生者皆為屈伏臺諫論薦殆無虚嵗咸
兾願秉用究竟厥施而先生不可作矣嗚呼傷哉先生
性温良坦直高潔自尚一言一動一取一予必依裁道
義雖在隱微畧無茍且且孝友兼至終始不渝蓋其天
性然也癸酉嵗與郡庠士同應試行至長灣先生戱祝
曰某在此河伯無供餽何也湏臾一大魚躍入舟中衆
驚異傳視畢復投于河是年領鄉薦里居十七年儉約
自將常如貧士雖村翁野䜿接之盡禮人以非義干者
即婉言却之人亦無怨嘗自書曰雖小事不可為人囑
託縱能救人于患難而自損廉耻已多矣已之德與他
人之事孰輕孰重此事當銘之于心不可忘也誓之以
死不可改也其介如此猶嚴于好惡見人之善中心好
之其不善者雖與之談不甚洽也人有疾親為撿合方
藥常脫綿襖施貧者或曰焉得人人而濟之先生曰但
不負此心耳聞者嘆服讀書輙數行下後不再讀以是
沉酣六籍淹貫百家雖星歴岐黃之術大藏二宗之㫖
皆能究其歸趣早年工意詩文超入魏晉遂為藝林宗
匠晩乃刋落繁華潛心性命人徒見其鑚研佛老而不
知㨂金于砂盖自二程氏而已然也是故其學以自知
其性而養之為主以慎獨為要以居敬為務卒乃造詣
深邃窅不可測而自得寔多然今之人但知先生為詩
人耳所著有約言西原集老子集解行于世大寧齋日
録五經雜録凢若干巻藏于家先生于去年冬忽感疾
比至後漸瘥今年正月一日至六日體復如常越明日
謂家人曰僃後事比九日夜四皷㩀几端坐而逝鄉里
逺近聞者皆傷感垂泣可以考見先生之德矣卒之夕
鄉人聞空中震響如雷咸以為天皷之鳴云以𢎞治二
年己酉十月初六日生年五十三嵗配趙氏封安人無
後昆弟三人伯曰蘭仲即先生季曰萱姪一曰存即蘭
之子蘭將以今年十月十八日祔葬于考塋之側乃以
書來乞為先生狀將以徴銘立言之君子以圖不朽廷
最庸劣徃為亳州判官蒙先生一見契合遂忘年而友
之朝夕討論頗深切至因于先生之行已大節知聞較
悉求之古人信亦鮮儷乃因國子生汝清所列事行而
序次為狀伏冀採録而為之銘以垂不朽寔斯文之幸
辛丑嵗四月望日廷謹狀
　　　吏部郎中薛西原先生墓誌銘　唐順之
西原先生姓薛氏名蕙字君采先生憫學者漓於多岐
作約言學者執言詮以求見聖人之心而不能自見其
心也作五經雜說方士穿鑿乎性命之外而不知養性
之為養生也世儒泥象於有無之内而不知無為之為
有為也作老子解先生之學無所不窺不名一家中嵗
始好養生家言自是絶去文字收歛耳目澄慮黙照如
是者若干年而卒未之有得也乆之乃悟曰此生死障
耳不足學然因是讀老子及瞿曇氏書得其虚靜慧寂
之說不逆於心已而證之六經及濓洛諸說至於中庸
喜怒哀樂未發之謂中曰是矣是矣故其學一以復性
爲鵠以慎獨為括以喜怒哀樂未發為奥以能知未發
而至之為竅自是收歛耳目澄慮黙照如是者又若干
年而後信乎其心其自信之確也而後著之於書嗚呼
心學之亡乆矣有一人焉倡為本心之說衆且譁然老
佛而詆之矣學者避老佛之形而畏其景雖精㣲之論
出於古聖賢者且惑而不敢信矣先生直援世儒之所
最詆者以自信而不惑其特立者歟先生少嘗刻鏤于
詩世絶喜其工今所傳西原集者其少作也既有志于
道則棄不復為雖為之亦絶不復較工與否然而西原
集世爭効慕之而約言老子解好者希矣先生以正德
甲戌舉進士授刑部貴州司主事病免起為刑部福建
司主事以才調吏部驗封司主事嘉靖初先生在吏部
歴考功郎中而罷後十八年辛丑正月九日以病卒於
家年五十有三其罷也坐論大禮先生自為刑部時値
武廟南狩抗䟽諫禍叵測先生晏然後大禮之議起廼
譔為人後解為人後辯奏入下獄已而復其官然已為
權貴人所不釋矣已而竟主給事中陳洸搆先生罪先
生上書訟坐是罷後所搆事解吏部數移文促先生赴
官時權貴人且張甚曰是可蹇裳而蹈淵也哉竟屢薦
不復起先生貌臞氣清與之接不待叩其學而知其埃
壒之外其行已素峻潔表裡皦然一無所緇好惡無所
假借其才雖高然坦易洞朗破去崖岸豪傑皆慕與之
交其庸衆亦無嫉者獨以一二權貴人故至一斥遂不
用先生方且藝圃灌花澹如也而當世咸共惜之先生
居鄉絶不肯為人干請至戚里有病親為之檢方製藥
常脫綿襖施貧者或曰焉得人人而濟之先生曰吾不
愧此心耳先生始號西原居士後扁其齋曰大寧齋更
號大寧齋居士而世猶稱西原先生云薛氏故𨽻偃師
國初以戍武平遂為亳人祖琇父封吏部主事鎰母楊
氏封安人薛氏自主事君而上皆不顯然世推長者主
事三子楊安人寔生先生仲子與兄蘭雖異出而友愛
特至先生配趙氏無子蘭為之經紀其喪將葬先生于
亳城南先塋之次而緘其遺文因蘇州守王君子正請
銘於予無何蘭使人來速銘且告葬期曰卒之嵗十月
十八日近矣曩先生常寓書於予叩以致虚極守靜篤
與未發之中其旨同異余未及復請於先生也竊妄意
之言中則虚實動靜貫之矣言致虚則遺乎實矣言守
靜則遺乎動矣寂而未嘗無感而未常有吾儒之所指
為中也乎内有鍵而不出外有扞而不入老子之所指
為虚靜也乎以是復于先生先生其許我哉雖然先生
之註老子則可謂得其髓者矣乃竊取先生之意而為
之銘曰
在昔老𥅆握𤣥化樞人皆競巧已獨若愚吾師嘆焉其
猶龍乎棼棼末學枝葉日繁豈不菀然而撥其根維𥅆
之生寔自譙亳寂寥至今西原有作閉戸獨窺微言五
千㕘諸孔庭獲我同然孔曰未發耼曰靜虚立教有二
其究豈殊譬如入海所貴得珠其所從入孰一其途自
是反躬精思力踐黙然一悟與天游衍亳之南墟有鬱
其墳嗚呼西原今尚何存
　　　吏部郎中西原先生薛君墓碑銘
　　　　　　　　　　　　　　　　文徴明
嘉靖二十年辛丑正月丙申吏部考功郎中西原先生
薛君以疾卒於亳之里弟是嵗十月庚午葬城南一里
祖塋之次其友蘇州知府王廷伐石表其墓長洲文徴
明書其石曰嗚呼先生天下士也今而已矣有如斯人
可復得邪始𢎞治正德間何大復李空同文章望天下
摛詞發藻輘轣漢晉一時朝野之士翕然尚之先生雖
稍後出而聲華望實略相曹耦又皆感槩激卬有志事
功天下之士所為望之非直文詞而已其後二公以提
學副使先後死先生仕嘉靖初為吏部屬寖顯矣而剛
膓疾惡與時抵捂竟為小人所乘迄又廢死是其經世
之學卓越之才與凡有為之志皆不得少見於世而今
已矣嗚呼余所為致慨於此豈獨為一時一郡惜之固
為天下惜之也先生諱蕙字君采號西原晩稱大寕居
士其先河南偃師人國初以赤籍𨽻武平衛遂為亳人
高祖彬曾祖森祖琇世有隱徳父鎰封吏部主事母楊
氏封安人先生舉正德甲戌進士初授刑部貴州司主
事病免起告改福建司尋改吏部驗封司進員外郎再
進考功司郎中卒年五十有三先生生而靈異七嵗能
屬文稍長出語已驚其里中老長十五補郡學生試應
天不利益歸肆力於學質義揚㩁雋味道腴經義之外
尤攻古文詞亳故偏鄙學者無所承籍先生掘起齊民
能自得師不階梯級徑造作者之域今大中丞儀封王
公判亳得其文竒之曰是固何李之流也亟延譽之提
衡引重俾益有聞故先生未仕而其名已隱然動京師
及舉進士雅遊諸公間益精進不懈初官法比文法章
程披抉藂挫而先生不忘問學羣經史籍讀之幾遍見
諸論撰精深典則不為長語爲詩温雅麗密有王孟之
風樂府歌詞追躅漢魏然先生不以為能直欲見之行
事其治獄精審不為骫骳而析律詳明所當必允嘗蒞
本科凡諸司奏讞悉從詳定傳爰論報既靡罅漏而又
縁飾以文條列燦然一時法家咸推之以為能在吏部
尤事甄别公清介潔銓叙維審故事曹務惟長官闗决
貳佐漫不得省屬時曹長皆先生相知事必集議先生
審畫緒正每公言之在考功未乆而展采錯事已卓有
端緒性彊執遇事直前無所觀望武宗南狩先生抗䟽
諌止同時諌者或標表示直或解嫚恐䛕而先生不訐
不隨直申其志雖聖怒叵測而履坦竢命不為廻折今
上議追王之禮廷臣論奏紛然上意初無固必而主議
之臣持之甚堅故諸臣徃徃得罪去先生曰是不可空
言奪也乃著為人後解大要謂大宗不可絶而義變則
適子可以為後又著為人後辨謂繼綂故繼嗣而繼嗣
所以繼統且禮無生而貴者雖天子諸侯之子茍不受
於君父亦不敢自成尊也其言出入經傳援據精核而
詞㫖頗激人為傍懼而上不為甚忤甫下獄尋即貰赦
而主議者衘之會陳洸者以給事中補外中道上書議
禮得復召見言事因附當路盡擊異議者去之先生時
已被原無可刺者遂起顔木之獄而先生去國矣先是
亳有武臣誖謾隂賊為暴於境内從橫圉奪漸不可制
顔守亳盡發其姦私深探其獄而置之法至是稱寃下
有司推劾洸以先生亳人顔其同年進士於中疑有奸
利有詔勒停聽理已而事白而先生乃無所坐例得牽
復然先生荐罹䟦疐視畏途如棘縮歛自愛不復有當
世之志臺臣論薦嵗無虚剡四方之士日徯其用而先
生不可起矣先生恬靜寡欲舉天下之物莫有動其中
者所與遊非道義不親紛華聲利之言一不出口平生
未嘗以私干人人亦無敢干以私者晩嵗自謂有得於
老𥅆𤣥黙之㫖因註老子以自見詞約理明多前人所
未發又喜觀釋氏諸書謂能一死生外形骸將掇其腴
以求會於吾儒性命之理蓋亦閒居無事用寄其淵微
深寂之趣耳或以為有所没溺而實非也所居之西隙
地數弓即所謂西原者故有水竹之勝至是益加樹藝
室廬靚深松竹秀列陂魚養花日游衍其中著書樂道
悠然自適遂以是終其身所著有約言老子集解五經
雜録大寧齋日録西原集揔若干巻先生事親孝喪之
易而能戚與兄蘭雖異出而事之極恭家事叵細悉主
於蘭同居五十年友愛無間先生娶趙氏無子蘭寔主
其喪云銘曰
維薛之先偃師其奕别籍于譙世載厥德顯允考功展
世斯宏載言翼之奕其英英孰不有言我掇其雋内澡
玉融亦貞其踐踐德以升列于周行爰飾厥躬弗愆用
臧司刑則明官人維敘以比以俌以莫不舉顯允考功
直躬弗折亶攄厥誠罔私以訐天崇地卑禮攸有定匪
無經權我惟其正謇謇揭揭孰䛕以阿豈天則高壬人
孔多彼壬則多我攸有適向晦而明廼晏以息言考于
槃履貞用恒著書滿家身否道亨繄亳之南有原維塏
我銘君藏以俟千載
　
　
　
　
　
　
　
　
　
　
　
　考功集附録
