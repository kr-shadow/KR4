#+TITLE: 陸士龍文集-晉-陸雲
#+DATE: 2018-05-12 10:18:58
#+SOURCE: github.com/kanripo/KR4b0007 master 9bfa5c7a                
陸士龍文集巻第一
　　　　　晉清河内史陸　雲　士龍
　賦　箴
　　逸民賦　逸民箴
　　歲暮賦　愁霖賦
　　喜霽賦　登臺賦
　　南征賦　寒蟬賦
　　　逸民賦(并序)
富與貴人之所欲也而古之逸民或輕天下細
萬物而欲専一丘之歡擅一壑之美豈不以身
勝於宇宙而恬貴於紛華者哉故天地不易其
樂萬物不干其心然後可以妙有生之極享無
疆之休也乃爲賦云世有逸民兮栖遲乎於一
丘委天刑之外心兮淡浩然其何求陋此世之
險隘兮又安足以盤遊杖短䇿而遂徃兮乃枕
石而漱流載營抱魄懐元執一傲物思寧妙世
自逸靜芬響於永言滅絶景於無質相荒土而
卜居度山河而考室曽丘翳莾穹谷重深樷木
振頴葛藟垂隂潛魚泳沚嚶鳥來吟仍䟽圃於
芝薄兮即蘭堂於芳林靡炎颷以赴節兮揮天
籟而興音假樂器於神造兮詠幽人於鳴琴挹
迥源於别沼兮食秋菊於髙岑䝉玉泉以濯髮
兮臨濬谷而投簪寂然尸居儼焉山立遵渚龍
見在林鳳戢遁綿野以宅心望空巖而凱入明
發悟歌有懐在昔賔濮水之清淵兮儀磻溪之
一壑毒萬物之諠譁兮聊漁釣於此澤爾乃薄
言容與式宴盤桓朝挹芳露夕玩幽蘭眇區外
而放志兮眷天路而怡顔望靈嶽之清景兮想
佳人於雲端悲滄浪之濁波兮詠芳池之清瀾
鄙終南之辱節兮韙伯陽之考槃眄清霄以寄
傲兮泝凌風而頽歎玄微載晏何思何欲漂若
行雲之浮泊若窮林之木咨有得之必喪兮盖
居龐之名辱彼貪夫之死權兮固遺生以要禄
竦戰兢而履氷兮秪肅懐以臨谷亮據鼎之無
慄兮在顛沛其必渥是故夫形瑰者徴咎體壯
者為犧雖明文而龍藻兮終俛首而受羈立修
名於禍始兮登全生於戾階資朝華之促節兮
抱千載之長懐擠考終於逺期兮䫟靈根而自
摧殉有喪之假樂方無身其孰哀美達人之玄
覽兮邈藏器於無為物有自遺道無不可萬殊
有同齊物無寡並家於國等朝于野榮在此而
貴身兮神居形而忘我欽妙古之達言兮信懐
莊而恱賈憎旣明於天爵兮何惙於人禍陋國
風之皇恤同明哲於大雅亂曰乗白駒兮皎皎
遊穹谷兮藹藹尋峻路兮崢嶸臨芳水兮悠裔
槃丘園兮暇豫翳翠葉兮重蓋瞻洪崖兮清煇
紛容與兮雲際欲凌霄兮從之恨穹天兮未泰
詠歡友兮清唱和爾音兮此世
　　　逸民箴
余昔為逸民賦大將軍掾何道彦大府之俊才
也作反逸民賦盛稱官人以美寵禄之華靡偉
名位之大寳斐然其可觀也夫名者實之賔位
者物之寄窮髙有必顛之吝溢美有大惡之尤
可不慎哉故為逸民箴以戒反正焉
浩浩太素制為兩儀經始君臣朝有俊弼野有
逸民各有攸届而後品物有倫在昔后帝齊物
達觀賞不假爵教不示勸號諡莫設而生黎淳
晏降迄中古黄象可觀而唐文有煥乃彫乃藻
大樸既散樸之既散萬百熙心形為寵放神為
利淫有翹者車命彼在林是故懐玉喪寳而被
褐解襟恬亡智生與世或兢匪智無鑒匪心伊
鏡芒芒禹迹鞠為塗徑惟是每懐偏彼反正正
反於寵既尸干禄相協厥居而豐其屋禄之既
尸刑為爾司屋之既豐喪家于宮故非據之災
戒之在凶人皆知存之為存而莫知得之為喪
榮猶振頴墜若頽荒咎自専寵福在循牆是故
保其安者常危而忘其存者不亡無休爾榮身
寔親名無謂爾崇神期好冲戒彼覆餗冐此棟
隆慎微如顯乃保身以終自古在昔逸民有作
相彼宇宙方之委舄夫豈無不休而好是冲漠
是故名利之災至人攸恪謂予未信無寧監于
桑霍天明既畏神道無親善在求已慶由積仁
無念爾本聿修厥淳執盈如虚乃反天真逸民
司正敢告官人
　　　嵗暮賦(并序)
余祇役京邑載離永久永寧二年春忝寵北郡
其夏又轉大將軍右司馬於鄴都自去故鄉荏
苒六年惟姑與姊仍見背棄銜痛萬里哀恩傷
毒而日月逝速嵗聿云暮感萬物之既改瞻天
地而傷懐乃作賦以言情焉
夫何乾行之變通兮昏明迭而載路羨飛轡之
逺御兮騰六龍於天步時赴節而漸流兮氣移
數而改度揮促節於短日兮振修䇿於長夜運
攸忽其既周兮嵗冉冉而告暮變棘心之柔風
兮滋豐草之湛露玄暉邈以峻服兮黄裳皓而
振素於是顓頊御時玄㝠統官天廟既底日月
貞觀淪重陽於潛户兮嚴徴積隂於司寒日囬
天以滅景兮颷衝淵而無瀾堅氷涸於川底兮
白雪隕於雲端普區宇之瘁景兮頻萬物之衰
顔時禀戾其可悲兮氣蕭索而傷心凄風愴其
鳴條兮落葉翻而灑林獸藏丘而絶迹兮鳥攀
木而栖音山振枯於曾嶺兮民懐慘於重襟寒
與暑其代謝兮年冉冉其將老豐顔曄而朝兮
玄髪粲其夕皓感芳華之志學兮悲時暮而難
考逺圖逝而辭懐兮密思集而盈抱羨厚徳之
溥載兮嘉豐化之大造恨盛來之苦晏兮悲衰
至之常蚤指晞露而怵心兮衍死生於靡草䝉
時來之嘉運兮遊上京而凱入委乗輅於紫宮
兮剖金虎而底邑憑台光之發暉兮荷寵靈而
來集望故疇之逈遼兮泝南風而頽泣長难息
而永懐兮感逝物而傷悲哀年嵗之攸徃兮伊
行人之思歸結隆思於朝日兮綴永念於紀暉
表寸隂而貞吝兮盻盈尺其若遺嗟我行之久
永兮何歸途之芒芒憇遵渚於川盻攸逝兮江
湘處孝敬於神丘兮結祇慕於帷桑瞻山川而
物存兮思六親而人亡問仁姑而背世兮及伯
姊而淪喪尋餘蹤於空宇兮想絶景於遺堂悲
山林之杳藹兮痛華構之丘荒靖深(以/情)遐慕兮
思纒綿而懐楚涕垂頤以交頽兮哀凌心而洞
駭神尋路而窘逝兮形頻蹙乎其所心悠悠其
若懸兮音既絶而復舉悲人生之有終兮何天
造而罔極仰悲谷之方中兮顧懸車而日􁀈百
年迅於分嘘兮千嵗疾於一息詠大椿之萬祀
兮同蟪蛄於未識嵗難停而易逝兮情艱多而
泰寡年有來而棄子兮時無算而非我祗生心
於日順兮雖呼翕其難假攝㒃生於逆旅兮欲
淹留其焉可彼鑒寐之有時兮亦始卒之固然
舒逺懐於千載兮悵同感乎中山鑒通人之炯
戒兮懼晏平之達言啓貞心以自買兮覽遺籍
而問道亮爽鳩之既徂兮故營丘之有紹在吾
儕之陋心兮豈取樂於東表茍長生而自得兮
將奚待而有夭考大徳於天地兮知斯言之益
矯
　　　愁霖賦
永寧三年夏六月鄴都大霖旬有奇日稼穡沉
湮生民愁瘁時文雅之士煥然並作同僚見命
乃作賦曰在朱明之季月兮反極陽於重隂興
介丘之膚寸兮墜崩雲而洪沉谷風扇而攸遂
兮苦雨播而成淫天泱􁧥以懐慘兮民嚬蹙而
愁霖於是天地發揮隂陽交烈萬物混而同波
兮玄黄浩其無質雷慿虚以振庭兮電凌牖而
輝室霤鼎沸以駿奔兮潦風驅而兢疾豈南山
之暴濟兮將冥海之蹔溢隠隠填填若降自天
髙岸渙其無崕兮平原蕩而爲淵遵渚囬於凌
河兮黍稷仆於中田匱多稼於億庚兮虚夙敬
於祈年外薄郊甸内荒都城隂無晞景霤無輟
聲纎波靡於前途兮微律隔於峻庭紛雲擾而
霧塞兮漫天頽而地盈於是愁音比屋歎發屢
省陽堂乏暉朗室無景望曽雲之萬仞兮想白
日之寸脛感虚無而思深兮對寂漠而言靖毒
甚雨之未晞兮悲夏日之方永瞻大辰以頽息
兮仰天衢而引領愁情沉疾明發哀吟永言有
懐感物傷心結南枝之舊思兮詠㽵舄之遺音
羨弁彼之歸飛兮寄予思乎江隂渺天末以流
目兮涕潺湲而沾襟何人生之倐忽痛存亡之
無期方千嵗於天壤兮吾固已陋夫靈龜矧百
年之促節兮又莫登乎期頤哀戚容之易感兮
悲懽顔之難怡考傷懐於衆苦兮愁豈霖之足
悲雲曇曇而疊結之兮雨淫淫而未散晞朱陽
於崇朝兮悲此日之屢晏劾豐隆於岳陽兮執
赤松於神館命雲師以藏用兮紲乗龍於河漢
照濛氾之清暉兮炳扶桑之始旦考幽明於人
神兮妙萬物以達觀
　　　喜霽賦
余既作愁霖賦雨亦霽昔魏之文士又作喜霽
賦聊厠作者之末而作是賦焉
毒霖雨之掩時兮情懐憤而無懌肅有禱於人
謀兮反極隂于天律靖屏翳之洪隧兮戢大山
之觸石凌風絶而謐寧兮歸雲反而揮霍改望
舒之離畢兮曜六龍於紫閣揚天步之剡剡兮
播靈輝之赫奕於是朱明自皓凱風來南復火
正之舊司兮黜后土於重隂夷中原之多潦兮
反髙岸於嵩岑萎禾竦而振頴兮偃木竪而成
林嘉大田之未墜兮幸神祗之有歆爾乃俯順
習坎仰熾重離兼明暢而天地曄兮羣生恱而
萬物齊魚凌淵以増躍兮鳥望林而朝隮戢流
波於枉水兮起芳塵於沉泥朱光播於甕牖兮
素景衍乎中閨天監作照幽明畢覿普厥有懽
覃及四國翕萬情而咸喜兮雖無獲而自得災
未及周和斯有祥翼翼黍稷油油稻糧望有年
於自古兮晞隆周之萬箱原思恱於蓬戸兮孤
竹欣於首陽隂陽交泰萬物方遒炎神送暑素
靈迎秋四時逝而代謝兮大火忽其西流年冉
冉其易頽兮時靡靡而難留嗟沉哀之愁思兮
瞻日月而増憂感年華之行暮兮思乗煙而逺
遊命海若以量津兮吾欲徃乎瀛洲臨儀天之
大川兮凌懐山之洪波瞻増城之峻極兮仰蓬
萊之峩峩望王母於弱水兮詠白雲之清歌雖
嘉命之未錫兮將輕舉於流沙振仙車之鳴鸞
兮吐玉衡之八和託芝蓋之後乗兮飡瓊林之
朝華修無窮以容與兮豈萬載之足多
　　　登臺賦
永寧中參大府之佐於鄴都以時事巡行鄴官
三臺登髙有感因以言崇替迺作賦云
承后皇之嘉惠兮翼聖宰之威靈肅言而述業
兮乃啟行乎北京巡華室以周流兮登崇臺而
上征攀凌坻而遂隮兮迄雲閣而少寧爾乃佇
眄瑶軒滿目綺寮中原方華緑葉振翹嘉生民
之亹亹兮望天晷之苕苕歴玉階而容與兮憩
蘭堂以逍遥䝉紫庭之芳塵兮駭洞房之迴飇
頽嚮逝而迕物兮傾冠舉而凌霄曲房榮而窈
眇兮長廊邈而蕭條於是逈路季夷邃宇玄芒
深堂百室曽臺千房闢南牕而䝉暑兮啓朔牖
而履霜遊陽堂而冬温兮步隂房而夏涼萬禽
委虵於潛室兮驚風矯翼而來翔紛譎譎於有
象兮邈攸忽而無方于時南征司火朱明鬱遂
縣車式徐曜靈西墜暑乗隂而増炎兮景望淵
而曖昧(瓊/玩)宇而情廞兮覽八方而思銳陋雨館
之常規兮鄙鳴鵠之蔽第仰凌眄於天庭兮俛
旁觀乎萬類北溟浩以揚波兮青林煥其興蔚
扶桑細於毫末兮崑崙卑乎覆簣於是忽焉俛
仰面天地旣必宇宙同區萬物爲一原千變之
常鈞兮齊億載於今日彼區中之側陋兮非吾
黨之一室本達觀於無形兮今何求而有質於
是聊樂近遊薄言儴佯朝登金虎夕步文昌綺
䟽列於東序朱戸立乎西廂經蕤曄以披藻兮
椒塗馥而遺芳感舊物之咸存兮悲昔人之云
亡慿虚檻而逺想兮審歴命於斯堂於是精疲
遊倦白日藏輝鄙春登之有情兮惡荆臺之忘
歸聊弭節而駕言兮悵將逝而徘徊感崇替之
靡常兮悟廢興而永懐隆期啓而雲升逝運靡
其如頽長發惟祥天鑒在晉肅有命而龍飛兮
跚重斯而肇建嘉有魏之欽若兮鑒靈符而告
禪清文昌之離宮兮虚紫微而為獻委普天之
光宅兮質率土之黎彦欽哉皇之承天集北顧
於乃眷誕洪祚之逺期兮則斯年於有萬
　　　南征賦(并序)
太安二年秋八月姧臣羊玄之皇甫商敢行稱
亂■逼乗輿天子䝉塵于外自秋徂冬大將軍
敷命群后同恤社稷乃身統三軍以謀國難自
義聲所及四海之内朔漠之表蒸徒嬴粮而請
奮胡馬擬塞而思征四方之㑹衆以百萬軍旅
之盛威靈之著自古已來未之有也粤十月軍
次于朝歌講武洽戎以觀兵于殷墟於是美義
征之舉壯師徒之盛乃作南征賦以揚匡覇之
勲云爾
有皇晉之覇后資濬哲之叡聖崇文徳於緝熙
濟武功而保定應天鑒之昭華荷帝祐之休命
步玉衡以觀八方在旋璣而齊七政芒芒神道
化洽崇深卬戾天飛俯洞淵沉振南箕以鼓物
冐慶雲而崇䕃恢天維以寵世廓宇宙而宅心
濟博施之厚徳鏗希聲之大音淵澤囬而泣注
豪彦萃而為林九服惟清諸夏謐靜肅慎囬首
沙漠引領天和時降地靈夙挺結芳林之竒幹
發珍禾之神頴勵修徳於億兆端澄形於萬景
在中葉之不兢遭皇家之毒亂悲國步之未夷
仰夙興而昧旦括無方而大誥集率土而貞觀
致天屬於王畿肅有征而省難爾乃建黄鉞之
靈威樹戎輅之髙蓋伐隠天之雷鼓振凌霄之
電斾介天揮戈而夙興輕武揔干而啓萬振靈
韶之嘈嘈飛旟旐之藹藹虹旃泝風以委虵霓
旄䝉光而容裔公徒十萬其㑹雲興悠悠華戎
時罔丕承爾乃命屏翳以夕降式飛亷以朝升
塗䝉雨而復清景帶天而光澄陪武臣於彫軒
列名僚於後乗猛將起而虎嘯啇飇肅其來應
士憑威而嚮駭馬歔天而景凌臨川屯於廣陸
武騎被乎中陵類禡比京師徒經始桓桓先征
在河之涘順彼長道懸旌千里羨王師之遵時
茂七徳而發止爾乃稅駕殷墟我徒既閑順時
講武簿狩于原紛同方而類聚煥副翼而明分
祗明刑以誓衆習軍政於舊聞儼山立以崇薈
粲煙駭而興紛若㝠海之引囬流岱靈之吐行
雲于時玄冬首時隂風戒煞山澤含哀天地肅
乂閑夜冽以澄清中原曠而曖昧戎士肅而咸
戒三軍紛而雜遝長角哀呌以命旅金皷隠訇
而啓伐景凌㝠而四播音乗雲而上逝火烈具
舉伐皷淵淵朱光俛而丹野炎暉仰而絳天曜
靈翕赫以増熾憤氣昲恱而凌煙狂飇起而妄
駭行雲藹而千眠旌斾翻其猗靡驚熛因而嬗
娟爾乃洪音雷漬■問尅廣凌雲發揮萬里振
響聲馮虚而天囬烈駭(而/■)地蕩映皓月而望舒
闇照重昏而大夜朗服縣炎揚而晃儵飛烽戢
煜而泱􁧥乃有熊羆之旅虓闞之將雄聲泉涌
逸氣風亮超三軍以奔厲賈餘勇而成壯兆洪
音於寂漠先無形而髙唱紛若屯雲渙若積波
遁■隂景靜言勿譁絶倡寂其既收萬夫翕而
咸和嚴皷隠而重戒景燧曄而星羅烈䝉隂而
卭假曜憑陽而登遐若扶桑之振華葉皓天之
散朝霞超燭龍之絶景豈比象於百華
　　　寒蟬賦(并序)
昔人稱鷄有五徳而作者賦焉至於寒蟬才齊
其美獨未之思而莫斯述夫頭上有緌則其文
也含氣飲露則其清也黍稷不食則其亷也處
不巢居則其儉也應候守節即其信也加冠冕
則其容君子則其操可以事君可以立身豈非
至德之虫哉且攀木寒鳴貧才所(空/不)歎余昔僑
處切有感焉興賦云爾
伊寒蟬之感運近嘉時以遊征含二儀之和氣
禀乾元之清靈體貞精之淑質吐　之哀聲
希慶雲以優遊遁太隂以自寧於是靈岳幽峻
長林參差爰蟬集止輕羽涉池清澈微激德音
孔嘉承南風以軒景附髙松之二華黍稷惟馨
而匪享竦身希陽乎靈和唳乎其音翩乎其翔
容麗蜩螗聲美宫啇飈如飛焱之遺驚風眇如
輕雲之麗太陽華靈鳳之羽儀渚皇都乎上京
跨天路於萬里豈蒼蠅之尋常爾乃振修緌以
表首舒輕翅以迅翰華之墜露含煙煴以夕飡
望北林以鸞飛集樛木以龍蟠彰淵信於嚴時
禀清誠乎自然翩眇微妙綿蠻其形翔林附木
一枝不盈豈黄鳥之敢希唯鴻毛其猶輕慿緑
葉之餘光哀秋華之方零思鳳居以翹竦仰竚
立而哀鳴若夫嵗聿云暮上天其涼感運悲聲
貧士含傷或歌我行永久或詠之子無裳原思
嘆於蓬室孤竹吟於首陽不銜子以穢身不勤
身以營巢志髙於鳴鳩節妙乎鴟鴞附枯枝以
永處何瓊林之逈翛惟雨雪之霏霏哀北風之
飄飄既乃彫以金采圖我嘉容珍景曜爛暐曄
華豐竒侔黼黻艶比衮龍清和明潔群動希蹤
爾乃綴以空冕増成首飾纓蕤翩紛九流容翼
映華虫於朱衮表馨香乎明徳於是公侯常伯
乃紆紫黻執龍淵俯鳴珮玉仰撫貂蟬飾黄廬
之多士光帝皇之待人既騰儀像於雲闥望景
曜乎通天邁休聲之五徳豈鳴鷄之獨珍聊振
思於翰藻闡令問以長存於是貧居之士喟爾
相與而俱嘆曰寒蟬哀鳴其聲也悲四時云暮
臨河徘徊感北門之憂殷嘆卒嵗之無衣望泰
清之巍峩思希光而無階簡嘉蹤於皇心冠神
景乎紫微詠清風以慷慨發哀歌以慰懐
陸士龍文集巻第一

二俊文集以慶元六年二月既望書成縣學職
事校正監刋者三貟題名于後
　　　　縣學司訓進士朱　奎　監刋
　　　　縣學直學進士孫　垓　校正
　　　　縣學學長鄉進士范　公衮　同校
陸士龍文集卷第二
　　　　　晉清河内史陸　雲　士龍
　詩
　　四言失題
　　征西大將軍京陵王公㑹射堂皇太子見
　　命作一首
　　大將軍宴㑹被命作一首
　　大尉王公以九錫命大將軍讓公將還京
　　邑祖餞贈一首
　　太安二年夏四月大將軍岀祖王羊二公
　　於城南堂皇被命作一首
　　從事中郎張彦明爲中護軍一首
　　贈顧驃騎後二首
　　贈汲郡太守
　　　四言失題(後六章/前八章)
悠悠縣象昭囬太素清濁迭興升降啓度遺和
既爽季春告暮朱明來思青陽受煦
　　　　　　　　　　　　　　其一
日征月盈天道變通大初陶物造化為功四月
惟夏南征觀方凱風有集飄颻南窓思樂萬物
觀異知同　其二
有奄萋萋甘雨未播黍稷方華中田多稼庭槐
振藻園桃阿那薄言觀物在堂知化
　　　　　　　　　　　　　　其三
蓬戸惟清玩物一室明發有懷念昔先哲通夢
幽人彷彿遺烈清暉在天孰與永日
　　　　　　　　　　　　　　其四
乃啓遺籍思予大觀幽居傲物顧景怡顔况惟
解舞衡門重關思媚古人有懷良盤沉曦含輝
芳烈如蘭　其五
厥初生民有物有類自古有稱大寳以位征徒
式好俊奔攸遂啓予有聞誨爾達貴
　　　　　　　　　　　　　　其六
達貴伊何天爵無榮渾淪大昧混其濁清毁方
遁象遺頑履貞道實藏器景以昭形
　　　　　　　　　　　　　　其七
芒芒陋世奚兢奚錯牧彼紛華委之沖漠漂志
垂天矯心馮閣通好莊𣆀儀形有作安得達人
顧予命薄　其八
思樂芳林言采其菊衡薄遵塗中原有菽登彼
修巒在林寤宿彷彿佳人清顔如玉
　　　　　　　　　　　　　　其一
予美亡比誰為適道容與俟之玄髮方皓躑躅
山阿玩此芳草願飡其頴庶以遺老
　　　　　　　　　　　　　　其二
亹亹嘉時飄忽棄予有瞻逝深永嘆潜滸登願
扶桑仰結飛晷伊人匪存遺芳孰與
　　　　　　　　　　　　　　其三
精氣為物或降或升徂落攸徃神竒有登死生
為徒存亡曷勝謂予不信遺籍有徴
　　　　　　　　　　　　　　其四
閒居外物靜言樂幽䋲樞増結甕牖綢繆和神
當春清節為秋天地則爾戸庭已悠
　　　　　　　　　　　　　　其五
嗟我懐人悠悠其潛念昔先烈有懐所欽駭情
玩世堂允南金瓊輝邈矣誰適為心明發興言
忼慨芳林　其六
　　　征西大將軍京陵王公㑹射堂皇太子
　　　見命作此詩
芒芒大極玄化烟煴頽形成器凌象垂文大鈞
造物庶類群分先識經始實綜彛倫
　　　　　　　　　　　　　　其一
惟岳隆周生甫及申天監在晉祚之降神邈矣
遐風茂徳有隣永言配命唯晉之鎮
　　　　　　　　　　　　　　其二
厥鎮伊何實幹心膂文教内輔武功外禦淮方
未靖帝曰攸序公于出征奄有南浦
　　　　　　　　　　　　　　其三
南海既賔爰戢干戈桃林釋駕天馬婆娑象齒
南金來格皇家絶音協徽宇宙告和
　　　　　　　　　　　　　　其四
玄綱峻極天罔既紘文武方升允兹兼弘峩峩
髙夏有肅其涼公侯戾止騄驥龍驤善問如林
在㑹鏘鏘祝融銜節火正緝熙凱風徘徊萬物
欣時秩秩初筵薄言在兹嘉福介祐萬夀無期
　　　　　　　　　　　　　　其六
　　　大將軍宴㑹被命作此詩
皇皇帝祐誕隆駿命四祖正家天禄保定叡哲
惟晉世有明聖如彼日月萬景攸正
　　　　　　　　　　　　　　其一
巍巍明聖道隆自天則分明䘮觀象洞玄凌風
叶極絶輝照淵肅雍徃播福禄來臻
　　　　　　　　　　　　　　其二
在晉姧臣稱亂紫微神風潜駭有赫兹威靈旗
樹斾如電斯揮致天之届于河之沂有命再集
皇輿凱歸　其三
頹綱既振品物咸秩神道見素遺華反質辰晷
重光協風應律凾夏無塵海外有謐
　　　　　　　　　　　　　　其四
芒芒宇宙天地交泰王在華堂式宴嘉㑹玄輝
峻朗翠華崇藹冕弁振纓藻服垂帶
　　　　　　　　　　　　　　其五
祁祁臣僚有來雍雍薄言載考承顔下風俯覿
嘉客仰瞻玉容施已唯約于禮斯豐天錫難老
如岳之崇
　　　　　　　　　　　　　　其六
　　　　太尉王公以九錫命大將軍讓公將
　　　　還京邑祖餞贈此詩
列文辟公時惟哲王闡緃絶期平顯幽光内實
慎徽緝熙有臧出糺方慝間督不揚髙山峻極
天造芒芒　其一
天子念功大典光備肅肅王命宰臣莅事穆矣
淵讓遺功遂志思我逺猷徽音孰嗣
　　　　　　　　　　　　　　其二
后命既靈王人反斾興言出祖飲餞于邁旍旐
泱泱軺軒藹藹和風弭塵清暉映蓋
　　　　　　　　　　　　　　其三
思樂中陵言觀其川公王戾止有車轔轔伊誰
云饗我有嘉賔羽觴舉酬酢爾征人
　　　　　　　　　　　　　　其四
悠悠征人四牡騑騑發軫北京振䇿紫微昔乃
云來春林方輝嵗亦暮止之子言歸道途興戀
伏載稱　其五
聖澤既渥嘉㑹愔愔庭旅鍾皷堂有瑟琴飛轡
清暉扶桑移䕃(景/視)祗慕揮袂沾襟孌彼同栖悲
爾異林我有㫖酒以歌以吟　其六
　　　大安二年夏四月大將軍出祖王羊二
　　　公於城南堂皇被命作此詩
時文唯晉天祚有祥聖宰作弼受言既臧有赫
斯庸勲格昊蒼景物台暉棟隆玉堂
　　　　　　　　　　　　　　其一
惟常思庸大興光迪聖敬逺隮神道玄邈思媚
三靈誕膺天篤嘉命既辱王人言告
　　　　　　　　　　　　　　其二
翼翼主人言告惟慕公輿駕言乃眷斯顧華旂
飛藻鳴鸞振路騑騑駟牡嘘天載步
　　　　　　　　　　　　　　其三
我有髙夏如雲斯薈彫軒戾止薄言嘉㑹問誰
在宴惟俊惟乂豐俎殷薦獻酬交泰
　　　　　　　　　　　　　　其四
攸攸昊天南正興言朱明有曄萬葉翠繁昌雲
垂天凱風熙顔王臣在此貽宴于懽
　　　　　　　　　　　　　　其五
懸象西頽虞淵納景嘉樂未晞嚴駕已整行矣
征人身乖路永飛驂顧懐華蟬引領遺思北京
結轡臺省　其六
　　　贈顧驃騎後二首
有皇美祈陽也祈陽秉文之士駿發其聲故能
明照有吳入顯乎晉國人美之故作是詩焉
有皇大晉時文憲章規天有光矩地無疆神篤
斯祜本顯克昌載生之雋實惟祈陽哲問宣猷
考茂其相　其一
於鑠祈陽誕鍾天篤清輝龍見玄猷淵嘿沉機
響駭幽神廣覿和以同人歸物時育有大惡盈
謙以自牧思我懿範萬民來服　其二
吳未喪師天秩有庸淵哉若人弱冠休風俯翼
黄門以徳來忠端秀蕃后正色儲宮徴音鑠頴
邈矣遐踪　其三
皇維南終舊邦匪歆委弁釋位如龍之潛考槃
穹谷假樂豐林子雖藏器鐘皷有音惠風徃敬
慶問來尋　其四
濟濟元公相惟天子明明辟王思隆多士帝曰
欽哉有命集止我咨四方令問在爾以朕大賚
乃膺嘉祉聿來胥步觀國之紀　其五
惟皇建極緝熙清曜我有畯民明徳來照大觀
在上主假有廟顯允顧生金聲玉振之子于升
利見大人龍輝絶跡有肅清塵　其六
清塵既彰朝虚好爵敬子侯度慎徽百辟予聞
有命德禮不易嗟我懐人瞻言永錫豐祐東法
惟子之績　其七
遵泫涉泗言告同征勁風宵烈湛露朝零雲垂
藹下泉冽清泠哀哉行人感物傷情從子京邑
言觀厥成天保祚徳式穀以寧　其八
思文美祁陽也祈陽能明其徳刑于寡妻以至
于家邦無思不服亦賴賢妃貞女以成其内教
故作是詩焉
思文祁陽祁陽克畯天錫淳嘏宣兹義問徳音
既烈海外有奮既奮斯音祗敬厥徳照治其家
覃及邦國永肇儀刑俾民惟則　其一
文王在上大姒思齊魯侯克昌亦賴令妻鍳神
有顧蘋繁在斯祁陽載天作之伉儷
　　　　　　　　　　　　　　其二
在虞之胄實惟有姚頴艶玉秀華茂桃夭居顯
祗明在靈格幽清塵熠爍淑心綢繆爰及祁陽
惟徳之周　其三
其德伊何和貞䖍告師民履素言謀慮度鐘皷
思樂靖端夙效考休攸嬪來嫁于顧
　　　　　　　　　　　　　　其四
羔羊執贄玉帛有輝百兩集止之子于歸宗姻
風從娣姪雲囬祁陽顧之煥其盈闈
　　　　　　　　　　　　　　其五
既日歸止式揚好音言觀河洲有集于林思樂
葛藟薄采其蕈疾皮攸遂乃孚惠心
　　　　　　　　　　　　　　其六
惠心既孚有恪中饋敦此衆斯永錫嗣類載延
窈窕用和寤寐神之聽之胤祚來爾
　　　　　　　　　　　　　　其七
昔周之隆有姒如有内刑聖敬外崇多士今我
淑人實亮君子亹亹翼翼亦繼斯祉宜爾子孫
福禄盈止　其八
　　　從事中郎張彦明為中䕶軍(并敘)
奚丗都爲汲郡太守客將之官大將軍崇賢之
德旣逺而厚下之恩又隆非此離析有感聖皇
旣蒙引見又宴于後園感鹿鳴之宴樂誅魚藻
之凱歌而作是詩
思文有聖叡哲配天功濟生黎道合上玄休命
發揮有集惟賢哲彼寤宿澄此在淵
　　　　　　　　　　　　　　其一
濟濟多士實播令聞王曰欽哉余嘉乃勲徽音
孔碩惠爾風雲穆此芳烈肇揚清芬
　　　　　　　　　　　　　　其二
肅肅庻僚袨服寵暉肇被桃虫假翼翻飛出撫
邦家人翔紫微有命既集願言永違
　　　　　　　　　　　　　　其三
思樂華堂雲構崇基公王有酒薄言饗之景曜
徽芒芳風詠時宴爾賔儐具樂于兹
　　　　　　　　　　　　　　其四
亹亹我王豐恩允藏我客戾止飲酒公堂自彼
下僚聿來有光悲矣永言指塗逝將形違殿闥
景附華房　其五
開國承家勿用小人今我聖宰實蕃斯仁凌淵
龍躍披林鳯振正直既好嘉禮■陳振我逺徳
歸于時民　其六
　　　贈汲郡太守
於穆皇晉豪彦實蕃天罔振維有聖貞觀鳴鳥
在林良駿即閑萃■俊乂時亮庻官
　　　　　　　　　　　　　　其一
抑抑奚生天篤其淳芳頴蘭揮瓊光玉振沉機
照物妙思考神思我善問觀徳古人
　　　　　　　　　　　　　　其二
善問伊何惠音孔韶肇允衡門翻飛宰朝肅雍
芳林芬響凌霄穆矣和風育爾清休
　　　　　　　　　　　　　　其三
亦既有試出宰邦家之子于行民固謳歌風澄
俗儉化靜丗波芒芒既庶且樂于和
　　　　　　　　　　　　　　其四
我有好爵既成爾服入贊崇華遂登帷幄時文
聖宰天祚方穀朔風徽止鴻漸雲嶽
　　　　　　　　　　　　　　其五
悠悠斯民三代直道我求明徳惟奚攸考緝熙
暉章天禄來保惠心無兢豐化有造
　　　　　　　　　　　　　　其六
樂只君子茂徳攸綏嗟我懐人式是言歸聿言
來集如翼斯揮日予不惠照爾清暉
　　　　　　　　　　　　　　其七
職思既殊亦各有司念我同僚悲爾異事之子
之逺悠悠我思雖無贈之歌以言志
　　　　　　　　　　　　　　其八
陸士龍集卷第二
陸士龍文集卷第三
　　　　　晉清河内史陸　雲　士龍
　詩
　　兄平原贈　贈鄭曼季徃返八首
　　贈顧尚書一首
　　贈顧彦先一首
　　答顧秀才一首
　　荅大將軍祭酒顧令文一首
　　荅吳王上將軍顧處微一首
　　贈鄱陽府張仲鷹一首
　　孫顯丗贈并荅　失題二首
　　　兄平原贈(并序)
余弱年夙孤與弟士龍銜䘏䘮庭續㑹逼王命
墨絰即戎時並縈髪悼心告別漸歴八載家邦
顛覆凡厥同生彫落殆半收迹之日感物興哀
而龍又先在四時迫當祖載二昆不容逍遥衘
痛東徂遺情西暮故作是詩以寄其哀苦焉
於穆予宗禀精東嶽誕育祖考造我南國南國
克靖實繇洪績惟帝念功載繁其錫其錫惟何
玄冕衮衣金石假樂旄鉞授威匪威是信稱平
逺徳奕世台衡扶帝紫極　其一
駕生三昆克明克俊遵塗結轍承風襲問帝曰
欽哉纂戎裂祚雙組式帶綬章載路即命荆楚
對揚休顧肇敏厥績武功聿舉煙煴芳素綢繆
江滸昊天不吊胡寧棄予　其二
嗟予人斯胡德之微闕彼遺軏則此頑違王事
匪監旍斾屢振委籍舊戈統厥征人祈祈征人
載肅載閑騤騤戎馬有■有翰昔予翼考惟斯
伊撫今予小子繆尋末緒　其三
有命自天崇替靡常王師乗運席江卷湘雖
■守守從武臣守局下列譬彼飛塵洪波雷擊
與衆同泯巔䟦西夏收迹舊京俯慙堂構仰懜
先靈孰云忍媿寄之我情　其四
伊我俊弟咨爾士龍懷襲瑰瑋播殖清風非德
莫懃非道莫弘垂翼東畿耀頴名邦綿綿洪統
非爾孰崇依依同生恩篤情結義存並濟胡樂
之悦願爾偕老携手黃髪　其五
昔我西征扼腕川湄掩涕即路耀𬒮長辭六龍
促節逝不我待自徃迄兹曠年八祀悠悠我思
非爾焉在昔並垂髮今也將老銜哀茹慼勲闊
充飽嗟我人斯胡䘏之早　其六
天歩多艱性命難誓常懼隕斃孤魂殊裔存不
阜物没不增壤生若朝風死猶絶景視彼浮逰
方之僑客眷此黃廬譬之斃宅匪身是吝亮㑹
伊惜其惜伊何言紆其思其思伊何悲彼曠載
　　　　　　　　　　　　　　其七
出車戒塗言告言歸辱食驚駕夙興宵馳濛雨
之隂炤月之輝陸陵峻坂川越洪漪爰屇爰止
歩彼髙堂失爾羽邁良願中荒我心永懐匪悦
匪康　其八
昔我斯逝兄弟孔仁今我來思或彫或疚昔我
斯逝族有餘榮今我來思堂有哀聲我行其道
鞠為茂草我履其房物存人亡拊膺涕泣血淚
彷徨　其九
企佇朔路言送爾歸心存言宴日想容輝廹彼
窀穸載驅東路繼其桑梓肆力丘墓婉兮孌兮
興懐罔極眷言顧之使我心惻　其十
　　　荅
伊我世族太極降精昔在上代軒虞篤生厥生
伊何流祚萬齡南嶽有神乃降厥靈誕鍾祖考
徹兹神明運歩玉衡仰和太清賓御四門旁穆
紫庭紫庭既穆威聲爰振厥振伊何播化殊鄰
清風攸被率土歸仁彤弧所彎萬里無塵功昭
王府帝庸厥勲黄鉞授征錫命頻繁闞如虣虎
肅兹三軍光若辰跱亮彼公門仍世上司芳流
慶純雲和所産爰育二昆誕豐岐嶷夙邁令問
令問伊何休音允臧先公克構乃崇斯堂耀頴
上京發迹扶桑戎車山征時惟鷹揚鷹揚既昭
勲庸克邁天子命我鎮弼于外在作扞城以表
南裔降災匪蠲景命顛沛惟我賢昆天姿秀生
含竒播殊明德惟馨太陽散氣乃禀厥和山川
垂度爰則厥遐厥遐伊何惟光惟大惟大伊何
如岱如渭恢此廣淵廓彼洪懿弘道悙德淵哉
為器統我先基(冠/弱)慷慨將弘祖業實崇奕世咨
予頑朦蕞爾弱才沉耀玄渚挹庇雲淇陶化靡
移固陋于兹瞻仰洪範實忝先基巍巍先基重
規累構赫赫重光遐風激鷺昔我先公爰造斯
猷今我六蔽匪崇克扶悠悠大道載邈載遐洋
洋淵源如海如河昔我先公斯綱斯絶今我未
嗣乃傾乃圮世業之頺自予小子仰愧靈丘衘
憂没齒憂懐惟何顧景惟塵峩峩高蹤眇眇貿
辰明德繼體莫非哲人今我頑鄙規範靡遵仍
世載德荒之予身莫峻匪岳有俊斯登莫高匪
雲有高斯凌矧我成基匪克階升玄黃長坂載
寐載興豈敢憚行哀此負乗芒芒高山自予頺
之濟濟徳義匪予懐之終銜永負于其媿而昔
予言曠氾舟東川銜憂告辭揮淚海濱羲陽趣
駕炎華電征自我不見邈哉八齡悠思迥望寤
言通靈昔我徃矣辰在東嵎今我于兹日薄桑
榆銜艱遘愍困瘁殷憂哀矣我世匪䝉靈休開
元迄兹震興迭微弱風隠駭海水羣飛王旅南
征闡耀靈威予昆乃播爰集朔土載離永久其
毒太苦上帝休命駕言其歸多我遘愍振蕩朔
垂覊繫殊俗初願用違嚴駕東征肅邁林野夕
秣乗馬朝整僕旅矯矯乘馬載驅載馳漫漫長
路或降或階晨風夙零朝不皇飢傾景儵墜夕
不存罷雖有豐草匪釋奔駟雖有重隂匪遑假
寐焭焭㒒夫悠悠遄征經彼喬木有鳥嚶鳴微
物識儕矧伊有情樂兹棠棣實歡友生既至既
覲滯思曠年曠年殊域覲未浹辰恨其永懐憂
心孔艱天地永久命也難長生民忽霍曷去其
常我之既存靡績靡紀乾坤難並寂焉其已生
若電激没若川征存愧松柏逝慙生靈匪吝性
命實悼徒生茍克折薪豈憚冥冥曕企皇極徼
(興今我家道綿綿莫承昔我昆弟如鸞如龍今/福上天冀我友生要期永年昔我先公邦國攸)
(􁀌廣宅頹墉高門降衡修庭樹蓬感物悲懐愴/我友生凋俊隊雄家哲永徂世業長終華堂傾)
(金披華玩藻華若翰林詠彼清聲被之瑟琴味/矣其傷悙仁汜愛錫予好音晞光懷寳煥若南)
(李以報寳玉冀慿光蓋編諸末録/此殊響慰之予心弘懿忘鄙命之反覆敢投桃)
　　　贈鄭曼季徃返八首
谷風懷思也君子在野愛而不見故作是詩言
其懷思之也
習習谷風扇此暮春玄澤墜潤靈爽煙煴髙山
熾景喬水興繁蘭波清踴芳滸增凉感物興想
念我懷人　其一
習習谷風載穆其音流瑩皷物清塵拂林霖雨
嘉播有渰凄隂歸鴻逝矣玄鳥來吟嗟我懷人
其居樂潜明發有想如結予心　其二
習習谷風以温以凉玄黃交㤗品物含章潜介
淵躍候鳥雲翔嗟我懷人在津之梁明發有思
凌彼褰裳　其三
習習谷風其集惟高嗟我懐人於焉逍遥鸞栖
高岡耳想雲韶拊翼墜夕和鳴興朝我之思之
言懐其休　其四
習習谷風其音孔嘉所謂伊人在谷之阿虎質
山嘯龍輝淵蟠維南有箕匪休其和有球斯畢
戢爾滂沲懿厥河漢惟彼大華明發有懐我勞
如何　其五
　　　鄭答
鴛鴦美賢也有賢者二人雙飛東岳揚輝上京
其兄已顯登得朝而弟中漸婆娑衡門然其勞
謙接士吐握待賢雖姬公之下白屋洙泗之養
三千無以過也乃肯垂顧惠我好音思樂結永
好之懽云爾
鴛鴦于飛在江之涘和音反暢拊翼雙起朝遊
蘭池夕宿蘭沚清風翕習扇彼蘭茝凌雲高厲
載翔載止　其一
鴛鴦于飛載飛載吟有鬱浚藪實惟桂林芳條
高茂華繁垂隂爰翺爰翔爰憇其南有馥清芬
協我好音􁗁􁗁􁗁􁗁􁗁􁗁􁗁􁗁􁗁􁗁其二􁗁
鴛鴦于飛乗雲高翔有嚶其友戢翼未翔澹淡
素波容與趨倡雖曰戢止和音逺揚我有好爵
與子偕嘗　其三
鴛鴦于飛徘徊翩翻載頡載頏命侣鳴群有鬱
蘭臯冽彼清源駕言遊之聊樂我云思與佳人
齊懽順川　其四
鴛鴦于飛或飛或遊習習谷風扇彼清流春草
揚翹黿龜沉浮感物興想我心長憂誰謂河廣
曾不容舟企予望之搔首踟蹰　其五
鴛鴦于飛載和其鳴懐爾好音寡我中情人亦
有言心得遺形授我木瓜報爾瑶瓊匪繄曰報
永好千齡　其六
　　　陸贈
鳴鶴美君子也太平之世君子猶有退而窮居
者樂天知命無憂無欲碩人之考槃傷有徳之
遺世故作是詩也
鳴鶴在隂戢其左翼肅雍和鳴在川之側假樂
君子詐爾明德思樂重虚歸于其極嗟我懐人
惟馨黍稷　其一
鳴鶴在隂其鳴喈喈垂翼蘭沼濯清芳池假樂
君子其茂猗猗底之瑰寶有粲瓊瓌乃振褧裳
襲爾好衣嗟我懐人啓襟以晞　其二
鳴鶴在隂其儀藹藹謂天蓋高和音于邁假樂
君子篤膺俊乂穆風潛烈興雲戢薈徳茂當年
時衍嘉㑹安得鞶藻改爾縞帶嗟我懐人心焉
忼愾　其三
鳴鶴在隂載好其聲漸陸儀羽遵渚囬涇假樂
君子祚之篤生德耀有穆如瑶如瓊安得風帆
深濯髴滅景遺雲雨爾在北㝠嗟我懐人惟用
傷情　其四
　　　鄭答
蘭林懽至好也有君子世濟其美英名光茂遭
時暫否福德衡門顧我慇懃屢辱德音思與結
好以永不刋
瞻彼蘭林有翹有秀有斐君子邦之碩茂厥德
伊何固天攸授如川之源如山之富囬流清淵
啓襟開裕縉紳晞風民用胥附　其一
猗猗碩人如玉如金浚其明哲尅廣德心習習
凱風吹我棘林飛鴞萃至允懐好音悠悠征徒
輶徳鮮任嗟我猗人和樂實忱　其二
在昔延州鵠鳴江涯今我陸子曠世繼竒身乖
千載德音並馳漸鴻遵渚宛其羽儀安得髙風
騰翮天池　其三
飛龍蜿蜒山谷升氣猛虎嘯吟清風髙厲情同
來感數乖身逝夷鮑齊懽專名故世愷悌君子
民之攸憇咨予遘時千載同愛　其四
垂龔之㑹匪詩不宣嗟我懷人斯恩斯勤德音
來訊有蔚其文菽菽　兔匪迹不存誠在心德
愛結忘言　其五
　　　陸贈
南衡美君子也言君子遯世不悶以德存身作
者思其以德來仕又願言就之宿感白駒之義
而作是詩焉
南衡惟岳峻極昊蒼瞻彼江湘惟水泱泱清和
有合俊乂以藏天保定爾茂以瓊光景秀濛氾
頴逸扶桑我之懐矣休音俊揚　其一
穆穆休音有來爾雍沉波涌奥淵芳馥風傃虚
養恬照日遺蹤考槃遵渚思樂濳龍我之懐矣
冥爾華宫　其二
和璧在山荆林玉潤之子于潛清輝逺振克稱
輶德作寳有晉和聲在林羽儀未變我之懐矣
有客來信　其三
風雲有作應通山淵清琴啓彈宫商乗絃類族
知感有命自天夷叔希世猶謂比肩矧我與子
姤㑹斯年　其四
我之懐矣在彼北林北林何有於煥斯文瓊瑰
非寳尺牘成珍豐華非妙得意惟神河魴登俎
遺答清川　其五
　　　鄭答
南山酬至德也有退仕衡門修道以養和棄物
以存神民思其治士懐其德或思置之列位或
思從之信宿詩人嘉與此賢當年相遇又屢獲
德音情懽心至故作是詩焉
陟彼南山言采其蕭樂只君子邦家之翹克茂
厥猶輶德是收聊道以儉廣愛以周嗟我懐人
永好千秋　其一
瞻彼江潭言釣其鱮有美碩人自公退處羔裘
逍遥輶德是舉白駒遯時世事孰與思我猗人
寘之晉序有客信信獨寐寤語　其二
天高地卑玄黄煙煴人道交泰自昔先民耽文
好合輔德與仁管叔罕僑曠世難鄰修組施結
玄弁生塵咨我與子遘㑹當身琴瑟在御永愛
纒綿　其三
瞻彼江澳言詠其潭所謂伊人在水之隂養和
以泰樂道之潛錦衣尚絅至樂是耽興言永思
繫懐所欽愛而不見獨寐寤吟　其四
詩以言志先民是經乃惠嘉訊德音惟馨欽詠
繁藻永結中情華文傷實世士所營逹人神化
反之混㝠交棄其數言取其誠思與哲人獨寳
其貞　其五
　　　陸贈
瞻彼高崗有猗其桐允也君子實寳南江員規
啓俗沉矩履方泳此明流清瀾川通陟彼衡林
味其囬芳　其一
馥馥囬芳綢繆中原祁祁庻類薄采其芬栖遲
泌丘容與衡門聲播東氾響溢南雲
　　　　　　　　　　　　　　其二
穆穆閶闔南端啓籥庶明以庸帝聽式闕有鳯
于潛在林栖翮非予之祚孰與好爵
　　　　　　　　　　　　　　其三
幽居玩物顧景自頤發憤潛惟㑂彿有思予美
忘此終然胥來企予與言惟用作詩
　　　　　　　　　　　　　　其四
　　　鄭答
瞻彼中陵蘭黄猗猗允矣君子樂且有儀沉仁
育物玄聦鏡機德充闈庭名逸南畿祁祁俊友
言酌言依　其一
皷鐘于宫百里震聲亹亹令問歸我偉貞厥震
伊何駿奔以驚厥問伊何民胥以寧有鶴在隂
非子誰鳴我有好爵非子孰盈　其二
潛龍遁初有鳯戢翬王猶未㤗彛倫錯違臯門
重　爾啓扉庶績適斁非爾焉綏翼翼京宇
俟爾攸晞民之胥望如渴如饑　其三
德音來惠覆玩三周沉潤淵洞逸藻雲浮結心
所親曷變曷渝路隔津梁一􁊦限殊終朝之思
三秋是踰愛而不見興言踟蹰　其四
　　　贈顧尚書
五嶽降神四瀆炳靈兩儀鈞陶參和大成兆光
人倫誕育至英於顯尚書實惟我兄行成世則
才為時生體道既弘大德允明厥弘伊何靡曠
不遵厥明伊何靡妙不研無索炤灼有氷幽玄
細微不錯毫芒以陳積簣爲山納流成淵扶翹
布華養物作春所肅以禮所潤以仁宣質㧞行
曜文入采堅不可鑚清如凝水方迹迎朖蹈齊
闕里晞聖而惟亦顧之子彼棄芝英玩此蘭茝
異世同芳其馥不已我蘭既馥我風載清能芬
南岳運芳北征子有其德人求其馨逝此陋巷
薫彼紫庭厥音不已皷鍾有聲聞天之聦譬之
鵠鳴天聦既招我實惟彰乗風之鳯眷言朝陽
披雲藻綉來此舊鄉謙光自抑厥輝愈揚麗容
魋翕孔好已張既照平林且我華英華英已曜
餘光難延㑹淺别速哀以紹欣追曠同塗暫和
笑言殊音合奏曲異響連絶我懽條統我思因
根分來在愛感徃思我非形景有處有遊載離
載㑹且懽且憂感彼逺曠吝此延娯樂奏聲哀
言發涕流唯願我子德與福俱亦天之祜亦我
之
　　　贈顧彦先
玄黃挺秀誕授至真行該其高德備其新光瑩
之偉隋下同珍騰都之足龍鳯合塵
　　　　　　　　　　　　　　其一
皇皇明哲應期繼聲華映殊域實鎮天庭入輔
出輔乾乾靡寧夏發涼臺我雨我暑冬違邦族
風霜是處嗟彼獨宿誰與晤語飄颻艱辛非禹
孰舉言念君子悵惟心楚　其二
悠悠山川驍驍征遐陟升嶣嶤降渉洪波言無
不利乗嶮而嘉人懐思慮我保其和
　　　　　　　　　　　　　　其三
邂逅相遇良願乃從不逢知已誰濟予躬莫攀
莫附媿我髙風時過年邁晻冉桑榆晞先頼潤
亦在斯須假我夷塗頓不忘驅氾予津川桴不
失浮無愛餘輝遂暗東嵎　其四
幽幽東嵎戀彼西歸瞻儀情感聆音心悲之子
于邁夙夜京畿王事多難仲焉徘徊　其五
　　　答顧秀才
芒芒上玄有物有則厥初造命立我藝則爰兹
族類有覺先識斯文未䘮誕育明德　其一
允矣顧生載靈之和沉根芳沼濯秀蘭波淵翹
戢頴景茂凌華惟是德心是用閑邪　其二
德心伊何行歸于周晞高仰峻企逺懐悠匪願
在明靡倦斯幽凡我同朋瞻言清休　其三
慎終于逺俾民歸厚言若有行及予携手何以
恤我其仁孔有心之云愛隆敬其久　其四
既邁斯仁亦迪兹文藻不雕樸華不變淳有斐
君子如珪如璠仰欽德類依懐惠詮式揚好問
邦家于宣　其五
　　　答大將軍祭酒顧令文
惟林有鸞惟淵有螭顯允明德實邦之基先后
陟恪子配于兹遵彼玉堂受言遘之　其一
中原有軌世鮮克蹈先民有懐子探其妙心猶
水鑒函景内照名若振炎攄光外燿　其二
相𬒳水鑒民胥攸臨矧曰明徳人誰弗欽寫我
朶頤即爾澄心義隆自古好邈在今　其三
大人有祚興雲自天之子于升亦躍于淵景曳
清霄響發鳴弦義問弘集淑風載鮮　其四
企予朔都非子孰念豈無弱翰才不克膽惠音
聿來瓊華玉艷無德不報念辭惟忝　其五
　　　答呉王上將顧處微
邈矣大昧造化明明物以曲全人以直生類聚
百族群分萬形貟淵挺隨方川吐瓊　其一
藹藹洪族天禄攸蕃神綏厥本道裕其源條有
豐葉波無輟瀾烈風時播芳響世繁　其二
曰繁曰熙載德于兹克文克敏乃惠乃慈遵彼
洪流薄言詠之好是神契聊與之期　其三
仁勇同宅文武相紛王謂御事誰撫上軍於時
飜飛虎嘯江濆式遏不虞俾也無塵　其四
三代既逺直道垂音非齒焉尚非徳孰欽鑽仰
自古鮮曰在今匪唯形交殷薦其心　其五
心以殷薦分以道成祗服惠顧疇此深清亦有
芳訊薄載其誠豈無春暉兹焉可榮　其六
大道易聞崇軌難襲孰云匪衍咎吝尤集敢謝
不佞栖山自戢臨篇焉愧德輶辭輯　其七
翩彼日月逝猶駭電朝華未厭夕風已扇詩亦
有悲無幾相見懷德歎心于焉東眷　其八
平津晩貢貢公後徵陟彼玉階黄髪來升靈卉
三秀芳草秋興唯頥清神福禄是膺　其九
　　　贈鄱陽府君張仲膺
神林何有竒華妙實皇朝如何窮文極質斌斌
君子升堂入室太上有曜子誕其輝知機日難
子逹其微入輔幃幄出御千里滔滔江漢南國
之紀　其一
謁帝東堂剖符南征天子命我車服以榮何以
潤之德被蒼生何以濟之威振群城却愚以化
崇賢以仁鳯舒其翮龍濯其鱗憶彼荒藪莫敢
不賔雖云舊邦其命惟新　其二
卞和南金終始一色顯允君子窮逹一德弘仁
厲道物究其極古賢受爵循墻虎恭今哲居貴
履盈如沖接新以化愛舊以豐隆此嚶鳴惇彼
谷風　其三
忠至寵加孝至榮集内崇南芬外清名邑煒煒
棠棣夐増其華猗猗桑梓厥耀孔多被繡晝行
昔人攸羨階雲飛藻孰與同粲　其四
人道伊何難合易離㑹如升峻別如順淇嗟我
懐人曷云其來貢言執手涕既隕之　其五
　　　孫顯世贈
五龍戢號雲鳥纂紀淳化旣離義風肅始軒冕
垂容文教乃理奕奕英族盛德豐祀　其一
於赫皇吳應天統元蒸文烈公光讃懿勲九命
重輝恭德彌勤華黻襲藻金石載振　其二
淵哉陸生本顯洪冑亦崇懿風邈比弘𥙿無兢
惟德豐光伊茂文以義好施以仁冨　其三
山積惟峻道隆名遐潜景(淵/在)龍躍承華旣升爾
儀誰不允嘉有漼重深載清其波　其四
濟濟皇朝峨峨髦士序爵以賢惟俊萃止翩翩
二官令問不己乃遷華閣皇典斯紀　其五
思文大謨恢我王猷清風肆穆雅憲允休邁彼
江川邈此北流微言蘭馥玉藻雲浮　其六
遭時之險虎宰滔天慿德羡重縶此俊賢休否
旣亨名以德淵清微伊鑠鑚之彌堅　其七
明明大象玄鑒照微顯允君子求福不囬善挹
引慶險以德祈澄濁以静岡乆不暉　其八
釋彼遊寄樂此窈貞形以神和思以道新清雲
方乗芳餌可捐達觀在一萬物自賔　其九
　　重門誰和子音瞻彼晨風思託茂林(十/其)
　　　答
邈矣上祖垂休萬葉廣問弘被崇軌峻躡高山
克荒大川利渉繁藹惟祜風連雲接　其一
大人有作二后利見九功敷奏七德殷薦鼎實
重芳勞烈再扇奕世弘道天禄來宴　其二
道弘振古祚未替今如彼在川亦有浮沉大韶
既素響非我音豈曰荒止塗弗克尋　其三
昌風改物豐水易瀾百川緫紀四海合源在彼
焉取聿來莫觀曾是徧心敢忘丘園　其四
員暉偏照玄澤謬盈發彼承華頓此增城記景
靈雲倦遊紫庭匪曰能知寔忝長嬰　其五
煥矣金虎襲我皇猷孰云匪吝仰媿蒼流徃蹇
來反弭迹一丘變彼東朝言即爾謀　其六
振振孫子洪族之紀志擬龍潛德配麟趾引服
朗節克明峻軌遵彼中臯於穆不已　其七
於穆不已大都是階之子于命民應如隤厚德
時邁協風允諧惠此海湄俾也可懐　其八
乃眷丘林樂哉河曲解紱披褐投即懐玉遺情
春䑓託䕃寒木言念伊人温其在谷　其九
道俟人行辭以義輯和容過表余未云執惠音
弘播清風駿集懐德形憮臨篇景立　其十
　　　失題二首
美哉良友禀德坤靈明照逺鑒幽微􁫰精超跡
皇英質如瑶瓊贈我翰林示我丹誠道同契合
體異心并自頃西徂合于五樓遲想歡嫌觀我
良疇亦旣至止願言莫由室邇入鬲中情則憂
抱恨東遊神徃形留何以合忍寄之此詩何以
寫思記之斯辭我心愛矣歌以贈之無祕爾音
不我是貽有美人人芳問芬葩嗟我欽羡夢想
光華亦旣至思上下欣嘉德馥秋蘭容茂春羅
淑似令娣惟予陋何雖有良友朽木難加愛樂
朋規贈以斯歌皆能載之其美孔多嗟痛薄祜
並罹哀苦堂構旣崩過庭莫覩我悴西隣子沉
東土契闊艱辛誰與晤語身滯情徃神逝影處
發夢宵寐以慰延佇
陸士龍文集卷第三
陸士龍文集卷第四
　　　　　晉清河内史陸　雲　士龍
　詩
　　答兄平原二首　爲顧彦先贈婦四首
　　荅張士然一首　芙蕖一首
　　嘯一首
　　　荅兄平原二首
悠悠塗可極別促怨㑹長銜思戀行邁興言在
臨觴南津有絶濟北渚無河梁神徃同逝感形
留悲參商衡軌若殊迹牽牛非服箱
行矣怨路長惄焉傷別促指途悲有餘臨觴歡
不足我若西流水子如東峙嶽慷慨逝言感徘
徊居情育安行携手俱契濶成騑服
　　　為顧彦先贈婦四首
我在三川陽子居五湖隂山海一何曠譬彼飛
與沉目想清慧姿耳存淑媚音獨寐多逺念寤
言撫空袊彼美同懐子非爾誰為心
悠悠君行邁㷀㷀妾獨止山河安可踰永路隔
萬里京室多妖冶粲粲都人子雅歩擢纎腰巧
笑發皓齒佳麗良可美衰賤焉足紀逺䝉眷顧
言銜恩非望始翩翩飛篷止郁郁寒水縈遊止
固殊性浮沉豈一情隆愛結在昔信誓貫三靈
秉心金石固豈從時俗傾美日逝不顧纎腰徒
盈盈何用結中欵仰指北辰星浮海難為水游
林難為觀容色貴及時朝華忘日晏皎皎彼姝
子灼灼懐春粲西城善雅舞緫章饒清彈鳴簧
發丹唇朱絃繞素腕輕裾猶電揮雙袂如霧散
華容溢藻幄哀音入雲漢知音世所希非君誰
能讚棄置北辰星問此玄龍煥時暮復何言華
落理必賤
　　　答張士然一首
行邁越長川飄颻冐風塵通渡激江渚悲風薄
丘榛脩路無窮迹井邑自相循百城各異俗千
室非良隣歡舊難假合風土豈虚親感念桑梓
域髣髴眼中人靡靡日夜逺眷眷懐苦辛
　　　芙蕖
緑房含青實金條懸白璆俯仰隨風傾煒燁照
清流
　　　嘯
逍遥近南畔長嘯作悲歎

陸士龍文集巻第四
陸士龍文集卷第五
　　　　　晉清河内史陸　雲　士龍
　　呉故丞相陸公誄
　　晉故散騎常侍陸府君誄
　　晉故豫章内史夏府君誄
　　吳故丞相陸公誄
惟赤烏八年二月粤乙夘吳故使持節郢州牧
左都䕶丞相江陵郡侯陸公薨嗚呼哀哉皇朝
迭紹成命昊天聖王作矣世有哲臣觀監在吳
乃降斯神思皇我后應運對揚頴秀崇華景逸
扶桑龍輝襲極鳳鳴玉堂舉旗清阻奮鉞夷荒
悠結沉維峻極公綱將撫逺績括地九圍皇淳
爽泰昊旻疾威生民如何哲人其頽登靈在天
遺音播徽敢揚元勲表之素旂乃作誄曰
濬哲我祖時文畯徳玄粹納真清体載式本承
慶輝駿惠罔極申錫多祜本支千億芳條逺䕃
靈根茂植根條伊何苖黄裔舜長發有祥貽我
祚晉神明之緒實蕃瑰雋和音嗣世不替碩彦
明鑒在下降命上玄我公初載天嘏之純重光
納照旋璣授銓仰儀喬嶽俯濯洪川清輝秀頴
雲翹映晨肇彼岐嶷允迪天真先心則智率意
斯仁秉夷清昧體靈恊神神休載鑠九德兼和
挹揮茂朴豐淳鎮華景峻凌髙玄源踴波造辰
竦隆彌海廓遐光備既淳逸軌爰超閎罔苞荒
景靈渥耀山林嶽秀天光乃照窮化機神探頤
衆妙駭塵氛埃澄響清肖恢淵博量驣嶮峻邵
振綱字表登軌絶蹈厥初藏器栖蟠海嶽披藻
崑崙濯秀暘谷冗輝熙茂清塵熠鑠含章在淵
發揮龍躍時復陽九承乾之衰有皇于井王軒
徘徊爰兹赫奕需期雲飛天步皇輿載見太微
華堂誕基委虵自階鼎輝既隮嘉命乃集和美
未飪宰物下邑康年委登惠風時協在斷無頗
于教斯輯金虎覿精戎車孔肆神寶播越天人
釋位有命在兹帝思元帥委弁揔干振翼虎噬
威靈既授六軍有序乃誓我衆乃整我旅神干
山立雄旗(舉/電)懸旌汜陽即戎江滸我后日敬上
帝臨予靖端夙夜匪寧匪處經始綿綿滂沱惟
海乃幹中軍入作内輔公侯陟降在帝左右關
羽滔天作雲西土帝曰將軍整爾熊虎赫赫明
明皇輿出祖龍舟照淵旟旐映野鋪敦江濆仍
執醜虜荆南既集方嶮未夷天子命我撫之西
垂公侯戾止威神緝熙䖍劉作虐思輯子來妖
旍北靡搴爾雄旗獷彼群蠻祁祁遺黎柔逺能
和薄言綏之方堣肅清烈文雋武舍爵明堂冊
勲天府天子曰咨我圖乃功錫爾青土建侯于
東開國名墟光宅海邦分圭作寳軒輅以庸既
受帝祐公用如大四鐵孔阜元戎杳藹淑旂飛
藻綏章丞蓋振我輝靈四方于邁劉王負嶮冦
我西隣公侯赫怒干戈啓陳金鉞鏡日雲旗絳
天凌岡襄嶽沉維括淵元王隕難鯨鯢墜鱗戎
漢時殪方域清塵曹休東踰我疆斯越帝簡厥
佐將命其傑乃俾我公啓行警伐江漢之滸■
恭授鉞揖帝整旅隠爾霆發桓桓神誅震驚魏
方我公矯矯虎視元戎截彼醜旅效此武功武
功既彰天威薄曜靈武震華邊垂清暴振旅凱
入王假有廟假廟伊何本庸寵祚土田陪敦四
牡載路出餞于郊此惟予顧禮嘉嵩髙樂和湛
露改容肅至傾蓋寵步鞶帶翩紛珍裘阿那區
宇惟寧繁遏帝祉於穆疇咨敷奏多士將庸元
輔(惟/相)天子僉曰公侯宜有爰止繡裳縟藻衮帶
重紫遂虚上司命公登宰帝曰丞相朕嘉君徳
以兹軒冕徃踐乃職■宣爾叡心維黄協極邦
國若否四方爾式公拜稽首欽翼明聖乃御機
衡仰徽七政祗恪本顯無易惟命巍巍天邑惟
清四門公侯作弼煥炳皇文重輝熾景協風煙
煴百神秩祀兆獻思淳克諧庶尹遂成帝勲時
雍既濟王途克廣儀形我度軌物垂象後遐施
歸崇廕惠仰茂徳栖音廣問沉響洪範逺迪玄
猷洞深靈澤崇藪天嶮垂隂翰飛樂嶮淵蟠泳
沉澤豐泉丘潤博雲林遭世大過彛倫靡肅亹
亹公侯思維雅俗發憤戎衣永言禮樂被分敦
化荷戈思學體仁長物御風熙國叡鑒擢微玄
輝鏡璞戒危膏粱收後白屋五品時訓民神攸
鑠我有奂文如曜如辰何以崇之匪闡伊人我
有烈武如震如霆何以將之保大豐年思弘景
業熙世登民克壯碩老秉鉞河津祉祚勿引早
世幽神仰慕遺輝寤辟憂殷嗚呼哀哉永惟我
公克明徳心紛藹芳和被之惠林公侯沒矣孰
嗣徽音名存體逝徳茂形潛民之秉思好是嘔
吟嗚呼哀哉惟帝念功寵命光大考諡典謨崇
榮協泰安宮載考我公于邁輀軒啓塗先驅驚
斾哀風結輿遺思馮蓋舍此休明即彼重藹攀
慕靡及永戀光愛嗚呼哀哉
　　　晉故散騎常侍陸府君誄
惟太康五年夏四月丙申晉故散騎常侍吳郡
陸君卒嗚呼哀哉天降純嘏誕育俊人才雄九
奥徳鍾三懿應運繼期顯微闡昧特恢大猷雍
化熙世昊天不吊奄忽零墜嗚呼哀哉朝隕棠
榦邦喪國輝帝欽遺烈士詠清機思經皇心痛
浹民懐揮淚充邑惜慟盈畿敢述洪迹于兹素
旂其辭曰
於穆皇源時惟誕弘權與有媯爰帝暨王徽音
接響丕祚克昌乾鑒南眷誕降我祖顯考尚書
納言帝宇正命惟允銓衡攸序篤生常侍固天
所隆祚以靈粹陶以惠風道協體禀徳與性鍾
叡心逺暢淵思遐通瞻言潛覽克哲(聰/克)躭精遐
奥肆志篇章仰咨遺訓思齊曩蹤擒光丞晦微
言是綱錯綜群藝精徹豪芒顯允閑姿既明且
緯敦叙氾愛經徳紀義契闊邦族是綜是緯博
約以禮陳錫載施雍雍閨闈克諧由仁率禮崇
化色養寧親九族和睦徳被宗姻猗猗髦俊祁
祁縉紳鑽仰明範挹道希塵愷悌弘裕惠化是
振潛機密暢靡幽不甄濯以清波權以明鈴旌
善板築刋穢紫辰邦無媮幸靈不牟真沐浴玄
源風移俗純儀徳鄒甸北化泗濵耀畧切輝既
升末融爰莅揚邑作尹名邦密邇帝畿大東小
東宣敷五教敞化以崇徴無墜命興無廢功帝
欽良政民懐穆風粤稽舊章率由典刑考績三
載絀幽陟明超踐皇闥紆組垂纓奕世納言帝
衡以平本崇曩烈堂構克榮征鼙屢振干戈未
戢乃秉雄㦸徴戎東邑四牡徂征威徳以立爰
守㑹稽青紱既襲帝曰欽哉疇咨群后改授顯
服屯騎是撫雍容皇甸綜文經武時值大過士
爽其徳䖍惟常侍髙明柔直履氷察霜淪心逺
測春存三季形志于色頻顣厄運載離咎慝靖
亨思順曹氏匪革投弁釋紱皓恩東嶽遁世無
悶清源是濯馥風彌馨明徽載鑠皇途既闢天
罔誕張運在九五違嶮即康猗歟髙懿避風逺
臧帝降大命丘園是揚祼將天邑舒藻舊京僉
曰休哉昭徳塞違乃升常伯補闕拾遺振纓紫
極攄光太微奕奕玄冕熠熠貂璫仰耀皇維俯
映明堂輿振鳴鸞體佩琮璜居德彌沖雖休匪
康既跚君宿未跱鼎辰將陟太階弘載育民皇
靈靡顧大命奄臻厲凶彌留儵忽頹湮嗚呼哀
哉黄河難澄梁木易荒聖賢絶景希世齊光豈
曰徒生實維天綱於鑠常侍本徳昭仁俯鏗瑶
響仰綴玉振其在克壯自蹇乗屯鳯翳靈條龍
竄祕泉收逋匿耀洪畧陶緼雖跚嘉運託景風
雲瑰光既耀靈寳未闡弗慮皇圖銜恨徂遷嗚
呼哀哉江河慕海(陵/丘)樂山於惟君德齊聖廣淵
群彦景附漸化濯真蓋以崇嚴凾以裕淵西徂
華源負澤慕塵幽萌潛暢滯思賴振六言六行
匪君不肅五有三無匪君不極衡准失平匪君
不直方榮遐邈匪君不式君其永沒民其焉則
結思遺愛惟哀允惻嗚呼哀哉仲尼喪魯孺慕
失聲國僑殞鄭邦無竽笙實惟常侍徽懿克明
恩懐士心信結民情聞者巷泣赴者風征八音
輟響獻酢弗營羽檝翳川輕駕盈庭揮袂雲藹
殞淚雨零嗚呼哀哉伊惟平生襲寵荷輝愷樂
承明桑梓猶哀聿懐震丘言告言歸明徳逺燭
慮凶以咅雖則榮泰存亡是䘏爰築新邑經始
匪日眷懐不虞寧襯斯室王事靡監皇畿是旋
鳴和吉徃曾未浹辰震斾凶歸輝景長泯痛感
皇祗哀普四民嗚呼哀哉穆穆天子昭明有融
乃命三人禮憲是崇賜以歸賻榮以贈終冠盖
南徂映族輝邦日薄南陸辰次天漢龜筴協貞
靈域載判明器既庇神道已羨縣象未登明星
有爛軒車微動執紼同賛永棄髙厦黄廬是館
寧彼昏昧荒此輝粲幽房長鍵修夜靡旦翼翼
輕蓋翩翩丹旂龍章舒藻旟旐有輝轜輪轇結
玄駟徘徊人誰弗思靡思匪哀援扎心楚投翰
餘悲嗚呼哀哉
　　　晉故豫章内史夏府君誄
惟永寧元年五月二十五日晉故豫章内史夏
府君卒嗚呼哀哉乾鑒育俊崇兹大猷景靈垂
祐黄精協符濯蹤浩素闡志玄流熙光聖代邁
勲九區哀彼造物殂命不均既褒斯美吝兹遐
年祁祁搢紳泣涕流連故作斯誄著之不泯其
辭曰
於穆府君逺祖彌光功濟黎獻澤洽八荒披圖
承禪襲化軒唐洪風既振遐曜休煌越殷自周
紹膺遺祉亮節三恪侯服于祀悠悠訖兹徽烈
不已奕世本弘厥美是紀惟神隆慶篤生府君
玄祐秀朗揮景烟煴誕載豐美俊頴夙繁性與
體和孝友穆融䖍兹君親姻族睦崇情廣襃誘
品物虚躬安仁履素接舊以沖澄鑒博映哲思
惟文淪心衆妙洞志靈源探幽判疑沉欲焱分
甄滯群祕義猶一貫崇規邈世體道而盤瞻言
先機蔚藻騰翰處約由厚交順于顔文武未墜
君惟克修百行殊揆君望斯周栖義初九戢翼
洪條瓊輝四灼景問綢繆在昔我國元首載哲
假寐俟旦思庸俊逸旃檢髙麾體亦秩秩儀刑
栁惠庶績惟穆既穆其績英風彌卲天子有命
曽是在朝頻繁幃幄祇承皇曜神以測幽明以
逺照目難識夷觀嶮改蹈譬彼清鑒莫塵其操
五紀迭御載隆載傾南嶽頹鎮䕃輝素靈瑾瑜
遷寳投跡上京兆萌未緝皇聖攸嗟韋臨猗氏
接被郇瑕道之以禮育之以和齊俗拯弊民靡
不嘉振我翰音洋鑠諸華明明皇儲叡哲時招
奮厥河滸矯足雲霄俄軒玄闢徽英揚颷光灼
東朝髦士攸希媚兹一人示既翰飛委蛇華閣
陟降太微納言贊事淵裕徘徊習習和風惟穆
惟宣亦曰武昌厥俗允新我後有命爰授俊臣
君子云顧義在安親秉文共武言撫舊京仰肅
慈顔俯熙典刑移彼滯汗泮宮時營衆否斯濟
飛鴞革聲春翹晞景振鷺在庭髙墉未奮遭兹
閔凶頻顣泣血三載以終哀響未欲臺命朝隆
厥命伊何俾守南裔匪曰是屯某託身虚槩巾
車旣脂駕言將逝彛倫惟清路逼其序君之于
逺乃恢斯緒思彼衆逸言尋厥楚暮瞻豐林晨
看淵水濯竒以翹披途導軌彼湘之東地嶮俗
危明徳審罰替幽崇儀嚴不式刑仁扶物施威
和咸振澤被遐畿皇道御世與民靡偏改彼惠
政濟此未均思一黔首濯溉義淵揖望皇命修
翮徊翔循彼江濆乃眷豫章觀風樹政徳音允
張洪化既攄禮樂克昌閑非秋厲惠淑春陽廣
命俊乂惟弓與旃丘園靡滯鸞驥憑軒豈方伊
類捉髮躬勤震我聲教邁嚮惟殷君化大揚自
北而南君澤本沃河漢載咸慶輝雲䕃埿潤川
漸將配皇宿登景具瞻昊天不弔乃降兹厲髙
禄朱融凶焱中燧寢疾彌留大命隕墜邦家不
紀沉哀結世嗚呼哀哉式玩遺美君實克明懐
光暢幽晞髪結清體徳秉真審行居貞屈曳蹈
機與世靡矜天命棐諶唯仁則延任道委分亮
曰斯然孰云府君不聞其言永懐載念憂心孔
艱曰兄曰弟篤愛纒綿晞光繼軌參融鴻振今
君何之背世遐湮同生拊膺號哀瘁身眇眇孤
微過庭曷遵天何忍斯于何之臻自君初邁既
夷且榮今君反矣素旗垂銘雖光百辟託晷玄
靈民慟于顯神孤于㝠物從人感轅馬失征飄
風悼響潛魚仰驚豐霄䠞䕃衆羽徊鳴嗚呼哀
哉瞻彼日月歳聿云夕寒暑窮化四辰文錯日
考三從案轡長薄藹矣轜軒脫駕窀穸背榮孤
世寧神大漢丘陵竦廕閝闥寥窙寤摽惟哀心
摧涕潵嗚呼哀哉咨予與君恩親之微䝉恤于
昔投纓瀾猗思周弱志永庇惠輝如何府君昭
景長違願言詠眷載傷載悲昔我經年逝彼川
路進闕初奔退違陵墓仰瞻靈丘俯増永慕側
剥肝懐哀其曷厝嗚呼哀哉
陸士龍文集卷第五
陸士龍文集卷第六
　　　　　晉清河内史陸　雲　士龍
　頌　讃　嘲
　　登遐頌　盛德頌
　　祖考頌　張二侯頌
　　榮啓期讃　嘲禇常侍
　　牛責季友
　　　登遐頌
夫死生存亡二理之巳然者也而世有神仙登
遐之言千歲不死之壽其詳固難得而精矣列
仙之道作者旣集而登遐未有焉莊周有言我
試妄言之子試妄聽之彼之有無蓋難以理求
我之妄聽顧可以言寄之遂爲頌云爾
郊間人　王子喬　玄洛
孔仲尼　九疑仙人　大勝山上女
李少君　梅福　張招
左元放　劉根　黃伯嚴
費長房　何女子　焦生
鮮卑務塵　韓衆　夷門子
林陽子　任作子　鬼谷子
淵哉郊間懷寶採薪媚兹伯陽常道是夤俯翼
遂周携手入秦遺物執一妙世頥神思我玄流
浩若無津王喬淵嘿遂忘潜輝遺形靈嶽顧景
亡歸孌彼有傳與爾飜飛承雲儵忽飄颻紫微
玄洛妙識飢餌神頴在隂儵逝即陽無景逍遙
北嶽凌霄引領揮霧昊天合神自靖
孔丘大聖配天弘道風扇玄流思探神寶明發
懷周興言謨老靈魄有行言觀蒼昊清歌先試
丹書有造茫茫九疑登暉太素有漢登聞神具
爾顧發彼靈丘聿來載歩貽我則歌永揚遐祚
大勝之娥厥猶翼翼降宫有和納符帝側揮杖
指辰絶音頽息苕苕玄右在彼峻極
少君善祠怡爾豐顔俯覲劉漢仰接姜桓式宴
安期巨棗爲飡神光攸徃後來其嘆
在漢之衰頽火炎精梅公指景有皇遺形逝彼
文辭胥此洞庭神輝絶景豈外北冥
張招澄精妙思玄芒則是神物錯綜徽章乃幽
乃顯若存若亡因形則變倐忽無方
生在清純放情玄昧在物淵沉沂虚攸遂清酒
一壷百朋具醉有命集止乗龍來萃載見君子
言觀其蔚劉根登嵩遺世盤桓形委服容口猒
瓊蘭挹彼呼翕爲爾朝飡景絶巖穴光茂雲端
伯嚴志道飜飛自南北食中嶽練形嵩岑奔星
凌顔朱光垂隂雲精九服握耀盈襟
長房有懷承師問道蒙險洪海晞心玄浩將登
蓬䒹祚爾難老嘉命旣錫如何勿考
逝矣何女芳靈旣彫安寢曽丘逝魂清宵䘮魄
載營大墓崇朝玉趾再歩於焉逍遙
焦生卜居在河之東皓襟解帶嘉卉結容頥神
大素淑思玄冲在彼黃堂明道固窮
北狄務塵在彼沙漠含神自頥静居有恪自彼
王庭聿來伊洛天子命之載見紫閣
衞矣終化靈毛揚葩慎爾貞心神祉來荷靡靡
夷門體道含真飡茹靈卉凌雲頥神
林陽餌車明視聦耳壯子旣飡歩晞千里任化
凱入輕雲揮止移形善變載坐載起
悠悠鬼谷永言潜止要終有集資生無始綢繆
方平在彼二子芬響蘭揮有來盈耳
　　　盛德頌
余行經泗水高帝昔爲亭長於此瞻望山川意
有恨然遂奏章以通情焉并爲之頌云爾
晉太子舎人糞土臣雲稽首再拜上書皇帝陛
下臣雲頓首死罪伏惟陛下紹軒轅之獻哲越
三代之高蹤膺有聖之玄景詠生民之上略秦
政肆虐漸舋生民在昔上帝乃眷多方肅雍寶
命鑒民顧天思文叡聖以宅神器六合焱駕八
荒星錯企皇居於阿房掎逸鹿於九野謀猷囬
遹天人匪祚乃薾斯國授漢于夜京是以先詔
五緯章太素神母哀號底命丹野九垓闢授命
之符鈞天清建皇之鑒陛下螭蟠泗水龍躍下
亭慶雲徘徊紫塵熠爍皇威肇於斷蛇神武基
於豐沛掩四緱以蓋天廓玄謨以闢宇華宫山
藏玉堂海紬雲蓋景隂金門林蔚㧞足崇長揖
之賔吐飡納獻規之容玄猷上通(德/輝)下濟仰翰
雲禽俯躍魚魴是以四海之内莫不企景嶽以
接羣望廣川而鱗集乗山渉水視險若夷奔波
闕廷思効死節乃鳴鸞在衡奔驥服輅良平鳯
栖信布虎㩀豪雄凌暴於外竒謨𥙷闕乎内威
謀兼陳智勇畢効乃凌河海河海無梁乃仆高
山嶽華不重三秦席卷項籍灰分逋虜霧散遺
冦雲徹泛時雨以清天灑狂塵以肅地轡於川
與竦峻蓋於蒼昊功濟宇宙德𬒳羣生天人允
嘉民神恊愛歷數在身有命將集而陛下猶復
允執高讓成功靡有普天歸德羣后固請然後
謁天皇於圓丘廵萬乗於帝室率土離暴秦之
亂臣妾蒙有道之惠戎羗蠻夷之虞雕趾肅慎
之國莫非帝臣巍巍蕩蕩蓋天臨地自啓闢以
來有皇之美未有若聖功之著盛者也臣雲頓
首頓首死罪死罪臣以鄙倍文武無施忝寵本
朝承乏下位而臣遘愍自西徂東行邁攸止路
經泗水伏見史臣班固撰録聖功竊承陛下扶
桑始照天暉未融之日嘗臨御此川於是即命
舟人弭檝水沚瞻仰山川舊物不替永惟聖輝
罔識所慿逺眺邇全感物興哀終懷靡及俯心
遐慕臣命違千載之運身生四百之外恨不得
役力聖明之鑒寓目風塵之㑹揮戈前隊待罪
下軍抽鋒咸陽之關提鉞項籍之領痛心自悼
不知所裁行役之臣牽制朝憲雖懷彷徨王事
靡監肅將言邁實衘罔極臣聞遊魂變化神道
無方雖聖靈登遐降陟在天連光五精流輝太
一或冀神輿降觀薄猗五服時邁玉輅言廵兹
邑是以下臣仰瞻紫宫俯要恍惚愚情振蕩靡
審所如不勝延頸紫微結心閶闔之情謹住水
濵拜章陳愚臣雲誠惶誠恐頓首頓首死罪死
罪臣稽首以聞臣雲言臣聞歌詠所以宣成功
之烈詩頌所以美盛德之容是以聞其聲則重
華之道彌新存其操則文王之容可覩永惟陛
下聖德豐化比隆前代元勲茂功超蹤在昔故
詩歌之所依詠金石之所揄揚者也臣謹上盛
德頌一篇雖不足以仰度天高伏測地厚貴獻
狂夫區區之情臣雲云云晉太子舎人臣陸雲
上於皇漢祖纂胄有唐平章在昔文思百王丹
輝栖列火精幽光爰兹聖緒頽維弛綱靈曜熠
爍隮景扶桑則天未墜重規旻蒼其規伊何橫
乾作峻厥德不囬矩地能順慿河拓景襄岳殷
䪨龍章景偉虎質碩變有秦不競罔極黔首震
驚予師思䖍神主上帝曰咨天鑒有赫乃眷伊
漢此惟予宅明明聖皇旣受帝祉雲騰下邑風
駭泗水仰鏡天文五緯同晷俯察雲符神母爰
止思文聖王克廣克遐威凌羣桀德潤諸華爰
祀天人天人攸嘉爰輯蒸徒所和旣和旣和旣
順乃矢德音豐沛之旅其㑹如林朱旗虹超􁂍
斾電尋推師蕭曹撫劒高吟元戎薄伐時罔不
龕凌波川潰肆野陸沉咸陽克殄旣係秦后峩
峩阿房乃清帝宇穆穆聖皇天保攸定有項畔
換不式王命旣愆黜我西土於鑠王師遵時匪
怒爰赫乗舋席卷三夏嘽嘽戎軒矯矯乗馬爕
伐強楚至于垓下天誅薄矅暴籍授首區夏旣
混宇宙蒙乂肅肅帝居巍巍神器有皇于登是
臨天位綉文于裳組華于黻明明天子有穆其
容至止鏘鏘相惟辟公宣聲路寢發號紫宫頒
此愷悌以畜萬邦思樂皇慶恊于時雍琴瑟在
御大予舞功越裳委䞇肅愼來王明明聖皇闓
國乗制分圭昨勞河山命誓禮律克彰典文垂
藝有漢恢恢䟽罔不替聖功克明九方孔安良
宰内幹武臣外閑漸澤冀域沾𬒳戎蠻連光太
素萬載不刋
　　　祖考頌
雲之世族承黃虞之苗緒裔靈根之遺芳用能
枝播千條頴振萬葉繁衍固於三代饗祀存乎
百世豈非皇慶之積祐神明之殷祥者哉在周
之衰有嬀之後將育于姜而貞亀發鳴鳯之兆
周史表觀國之繇故能光宇營丘奄有東海支
庻蕃廡而㣧祚昌大矣遭世多難子孫蕩析逐
于南土烈祖丞相邵侯顯考大司馬武侯明德
叡哲沈雄特秀固上天所以繼跡前期惠成顧
者也是以有呉雲興而邵侯龍見遂風騰海堣
電斷荆楚運籌制勝底定經略文德光宣武功
四克乃作台衡以御于王政天罔與先代比隆
義間與前修接響固所謂汪汪浩浩不世出者
哉武侯以光逺之度襲重規之範宣朗之明照
曾暉之景故寅亮樞極則萬物淳曜緝熈有邦
而宇内恪居及至中葉亂曰虎臣緩援旣集而
大難時弭德濟封域之内威揚函夏之表遂仍
世作宰焜曜祖業車實襲軌裘不改帶元勲昺
於光國洪烈著於隆家考德計功比之前代未
有茂於此者也是以小子敢慕徽猷欽述芳烈
雖不足以當朱弦之一唱發清廟之三歎蓋爾
臣子之遺恩罔極之所處也乃作頌曰
悠悠聖緒上帝是臨世篤其猷于顯徽音神風
徃播福禄來㝷靈根旣茂萬葉垂林繁盛海堣
頴寜漢隂旣曰寜止芳祐允淑乃歩斯淳降神
有陸赫矣二公應期載育明明邵侯允哲允謀
叡心昭德叔問宣猷如日之升如川之至炎精
旣頽黃揮昺煥光宅海邦大造江漢王于出征
二公斯難長驅致届九有有判咸黜㐫醜區域
寜晏天禄未終大命有集卜食東夏元亀旣襲
聿來耶宫作蕃舊邑公徒斯振帝旅凱入於變
時雍神道經始肅肅九命永言徽止公拜稽首
對敡天子猗歟盛歟邰侯有作我考纂戎爰究
爰度遠除尋軌崇基式廓昭明有家祖廟奕奕
中葉虎臣稱亂西秦靈斾電揮伐皷霆震㑹朝
哀舉征不浹辰遐風逺掃萬里無塵有族斯祐
念功在兹衮衣之冝遂作上司台光增朗方險
載夷穆矣暉章有呉之旗我祖我考受言藏之
曄曄藻裳再命同服騑騑四牡二世方轂分珪
比瑞天秩底禄公堂睃趾華構重屋昔在二伊
于殷有聲在漢之興亦曰韋平惟祖惟考履貞
大亨邈彼披陽追蹤阿衡駿惠雨施景潤雲行
洋洋玄化功濟其民風馳海表光𬒳嶽濵二后
重規世有哲人肅雍碩響萬載是振
　　　張二侯頌
張氏之先蓋少昊氏之苗裔也其在春秋晉德
方休而張老延譽爰曁有漢文成佐命初基司
空揚聲於末葉流長祚逺世　乏侯輔呉將軍
文侯遭季末雲擾遂避難于東有呉之興寔爲
謀主桓即世援建太祖知命審於將萌先識鏡
於未兆遂作上將輔成王業立朝無不易之方
正色有犯顔之亮固所謂謇謇王臣古之遺直
者也奮威將軍定侯明德光逺軌量弘濟文敏
足以華國威略足以振衆重規繼體而大業暉
崇故休祚頻繁寵靈仍世天秩之體彌彰而毀
盈之心兹冲用能保寵固世考終碩問蓋竹帛
之所光宣詠歌之揄揚也乃作頌曰
烈文逺祖肇自上皇金天淳曜遂濟窮桑真人
有作飛龍在天留侯載見階雲自淵即謀神造
啓運妙玄有漢再命度邑于東其在中葉誕育
司空邈矣唐陵有恭斯庸寜行盈止世篤天禄
神之聽思俾我戩榖繁過芳祐底之洪族洪族
旣昌再惠音徽於穆二侯仍世雙飛堂堂輔呉
抑抑奮威如龍之躍如鳯之揮薄言戾止在彼
紫微金卯紛若四海畔換文侯乃顧妙世逹觀
逝彼塗(方/度)兹江漢鳴飛遵海聿來有亂遭家不
造殱我明聖桓后肇揚侯承末命皇大烝哉天
保末定匪侯䘏度宗緒孰正帝整我旅外簿四
荒命作惟師時惟鷹揚遂登上將亮彼大皇底
邑胙土命珪有璋蹇蹇我侯明發宿夜襲彼遺
直興言有謩聿懷來忠王室之故猗歟定侯祗
服清曜奕奕瓊範玉潤淑貌淵謂徃藏朗思來
照曾是徽章再世𬒳荷庸勲開國明道隆家苾
苾其芬淑問楊和有蔚其文如林之華皇矣帝
祚受言旣崇女有行作合儲宫條延延紫極頴
衍皇寜舋舋定侯在盈思冲祗寵戒溢永懷愼
終重光並曜播我芳風
　　　榮啓期讃
榮啓期者周時人也值衰世之季末當王道頽
凌遂隱居窮處遺物求巳泝懷玄妙之門求意
希微之域天子不得而臣諸侯不得而友行年
九十𬒳裘皷琴而歌孔子過之問曰先生何樂
荅曰吾樂甚多天生萬物唯人爲貴吾得爲人
矣是一樂也以男爲貴吾又得爲男是二樂也
或皆不免於襁褓而吾行年九十是三樂也夫
貧者士之常也死固命之終也居常待終當何
憂乎孔子聽其音爲之三日悲常𬒳裘帶索行
吟於路曰吾著裘者何求帶索者何索遂放志
一丘㓕景榛藪居真思樂之林利渉忘憂之沼
以卒其天年榮華溢世不足以盈其心萬物兼
陳不足以易其樂絶景雲霄之表志濯北溟之
津豈非天真至素體正含和者哉友人有圖其
象者命爲之讃其辭曰
芒芒至道天啓德心自昔逸民遁志山林邈矣
先生如龍之潜夷明收察㓕跡在隂傲世求巳
遺物自欽景遯瓊煇響和絶音戀彼丘園研道
之微思樂寒泉薄採春𬎼鳴弦清泛撫節高徽
有聖戾止永言傷悲天造草昧負道實嘉於鑠
先生旣體斯和熊羆作祥黃髮皤皤耽此三樂
遺彼世華翼翼彼路行吟以遊的的黻冕陋我
輕裘永脫亂世受言一丘媚兹常道聊以忘憂
　　　嘲禇常侍
六年正月前臨川府丞禇老常侍君子謂呉如
是乎能官人官人國之所廢興也古之興王唯
賢是與吕望漁釣而周王枉駕寗戚叩角而齊
王忘寐委斯徒而靡好爵釋短褐而服龍章姬
姜之族非無人也親昵之愛非無懷也取彼庸
賤之徒豋之佐臣之列故九賢翼世而有命旣
集五子佐時匡覇以濟夫唯能官人之所由也
禇氏大夫之常佐逺邦之賤司才則邵矣官實
陋矣而㧞出羣萃超昇階闥雖文王豋師桓公
取佐亦何以加之詩曰濟濟多士文王以寜言
官人得才也禇常侍聞之喜曰君子之言豈虚
也哉吾得此足矣君子謂禇常侍於是乎不謙
謙也者致敬以存其位者也謙之不存德無柄
矣世之治也君子自以爲不足故撙節以求役
于禮敬讓以求安于仁世之亂也在位者自以
爲有餘故爵豊而求更厚位隆而欲復廣世之
治教恒由此作今禇侯蟬蛻利木鵠鳴玉堂不
庻㡬夙夜允集衆譽而意充於一善心盈於自
足足則無求盈則無戒不求則善逺之無戒則
惡來之亦何以爲君子哉詩云戰戰競競如臨
深淵愼之至也禇常侍聞是言也懼謂之昌言
也而拜之君子曰禇候其㡬矣聞善而■喜過
又應之懼嘉服義之賢而拜讜言之辱規同禹
迹義均罪巳君子哉呉無君子斯焉取斯
　　　牛責季友
天造草昧萬物化淳類族殊品莫向乎人令子
履方象以矩地戴圓規以儀天該芳靈之疑素
挺恊氣於皓玄故神窮來　思洞無閒踊翰則
憤凌洪波吐　辭則辨解連環子何不絶淵而
躍照日之先使頴秀暘谷景溢扶桑俯經見龍
之輝仰集天人之堂雖子之服旣未而素今子
之滯年時云暮而冕不易物車不改度子何不
使玄貂左弭華蟬右顧令牛朝服青軒夕駕軺
輅望紫微而風行踐蘭塗而安歩而﨑嶇隴坂
息駕郊牧玉容含楚孤牛在疾何子崇道與德
而遺貴與冨之甚哉日月逝矣歲聿其暮嗟呼
季友盛時可惜迨良期於風柔競悲飊於葉落
陳讜言於洪範圖形於霄閣使景絶而音流芬
身荐而榮赫奕子如不能建功以及時予請迹
於桃林之薄
陸士龍文集卷第六
陸士龍文集卷第七
　　　　　晉清河内史陸　雲　士龍
　騷
　　九愍
昔屈原放逐而離騷之辭興自今及古文雅之
士莫不以其情而玩其辭而表意焉遂厠作者
之末而述九愍
裔皇聖之豐祐膺萬乗之多福真龍暉以底載
啓元辰而誕育考度中以錫命端嘉令而自肅
蘭情馥以芬香瓊懷皎其如玉希千載以遥想
昶逺思而自怡範方地而式矩儀穹天而承䂓
結丹欵於璇璣協朱誠於四時咨中心之信修
佩日月以爲旗悲年歲之晩暮殉脩名而競心
仰勲華之耿暉詠三辟之遐音握遺芳而自玩
挹浩露於蘭林隂雲紛以興靄飈風起而囬波
黨明淫以惡美疾傾宫之楊娥樹椒蘭於瑤圃
掩夜光於瓊華遘貞心以誰忒毀玉質而蒙瑕
甘莠言而棄予忽遐放其若遺瞻前軏而我先
顧後乗而駕遲遵荒塗而伏軾撫鳴鸞而稱悲
感瞻烏之有集嗟離瘼之焉歸靜沉思以自瘁
(願淩雲/而天飛)修身
逢天怒而離紛遘時咎於惟塵端周誠以恪居
祗後命而自寅悲䜛口之罔極高離情於參辰
豈三錫之又晞乃裔予於遐賔運羽櫂以渉江
浮鄂渚而駕言背夏首以窘逝兮泝行川而永
歎結風囬而薄水兮源波榮而重瀾情懷眷以
疊結舟淹流而中盤昶愁心以自邁肅榜人而
曽驅詔河馮以清川命湘娥而安流濟南詔以
佇望野蕭條而振疇獸悲號以命旅鳥狂顧而
鳴仇悲我行之悠悠怨同懷之莫求發辰陽而
徃彼縁湘沅而來假亦芳樹於縣車秣梁苗於
樊馬山嵩高以藏景雲晻靄而荒野鳥拊翼於
甍巓水囬波於宇下指明星以脉路景即隂而
無旅隨長川以問津響脩聲而和予聽歸音以
自聞踐無迹以窮處雖遘愍之旣多亦顚沛其
何侮仰衆芳之遺情希絶風之延佇
　　　渉江
亂曰有烏飜飛集江湘兮彼美一人莫予將兮
念兹渉江懷故鄕兮生日何短慼日長兮顧我
愁景惟永傷兮積沉毒於苦心䰟慿虚以飄蕩
形息景於重隂虎鳴颷以拂谷螭囬雲而結林
操土音以懷郢涕頻代而盈襟辭終古之舊墟
託兹邦而遙集望龍門而屢顧攀惟桑而祗泣
悲惠(■/之)難狀振枯形而獨立撫彫容之日頽怊
炯思而弗及聞先黎之逹教固積善於遺慶晞
明休而受言想介福之保定靡心貞以祗服泝
大順而委命君在𥘉之嘉惠毎成言而永日怨
谷風之攸歎彌九齡而未徹願自獻於承間悲
黨人之造膝舒幽情其曷訴卷永懷而淹恤嗟
哲士之足歎傷邦家之殄瘁痛靈脩之匪懷頽
九成於一匱忘大寶之勿假輕挈瓶之守器仰
剪翮於凌霄俯歸飛於矰罻毀方城於秦川投
江漢於泥渭悲彼黍之在郢悼宗楚之莫餼撫
傷心以告哀將斯情之孰慰
　　　悲郢
登高山以遐望悲悠處之淹流豈大川之難濟
悲利渉之莫由申脩誠以底節反内鑒而自求
考余心其焉可徃稽度於神謀訪斯言以卜居
想貞龜以告猷將矯翼而塗險思振清而世濁
羗釋筴而評子諒不疑其何卜朝彈冠以晞髪
夕振裳而濯足有懷沙以赴淵無抱素而蒙辱
愁纒綿以宅心長歎息而飲涙歩江潭以彷徉
頻行吟而含瘁遇漁父之戾止興讜言而來憇
雖懷芳而握瑜懼惟塵之我穢顧虚景而端形
矧同波於其醉迨伊人之逍遙聊仰葉於林側
懷逹心以逺寤怡哀顔而表色仰班荆之遺情
想嘉訊而良食若有言而未吐忽棄予而凌波
揮龍榜以皷汰遺芬響而清歌俟滄浪之濯纓
悲余壽之㡬何愧𥚹心之歎渝恨爾謁之莫和
捐江魚之言志營玄寢於汨羅茍懷忠而死節
豈有生之足嘉
　　　行吟
悲怨思之多感情惆悵而逺慕世玄黃而旣渝
心居貞而抱素冀斯氣之一清要佳人於天路
考年載以遲之悲歲聿之巳暮攬豐草於朝日
思先晞於湛露規法圓而天象矩則方於地形
祗信順以自範邀式榖於神聽悲登䰟之無抗
訊貞夢而遌靈悔相道而懷顧悲實蕃之巳盈
頑椒丘而息駕振初服而翺翔結瓊𬎼之芳襟
襲凌華之藻裳懷瑶林之珍秀握蘭野之芳香
命巫咸以啓期訪百神而考祥靖永言以聽命
欽靈誶而肅邁振華冕之玉藻樹象軒之高蓋
率假翼以鳴和霓揮景而縈斾芳塵穆以煙煴
􁂍雲起而深藹遊八極以大觀解飛轡以長想
將結軏而世狹願援楫而川廣雖我服之方壯
思振策其安徃舒逺懷以弭節褰世羅於天網
　　　紆思
亂曰猗猗芳草殖山阿兮朝日來照發豐華兮
秋風蕭瑟凝霜加兮傾葉懷春猶俟河兮徧周
流而無過悲窮思之永久聽幽荒而罔詔眷寥
廓而無友沉流液於繩樞逝囬颷於甕牖呼寂
寞而靡應攬虚無其何有神悠悠而永念憂綢
繆而盈室哀惻心而響起時棄予而景逸招逝
運其難徴儀遺範而無律雖芳林之將焚豈蘭
響之可謐晞馥風於曠野思同芬而靡質命險
太其靡常道離隆而匪易紆幽情而思古援在
昔而立辟俟重華以同遊悲瑤圃之難適舟登
陸其焉濟輪渉淵而無迹悲荒塗之旣舛臨遵
渚而投策欲隨波以周流恨匪石之難頽將從
風而卷舒悲冝矢之辭懷貞郎志而玉折厲勁
心而蘭摧喟我懷以寤歎闡前鑒而自融忠與
邪其莫可豈余命之所窮俯投迹而世洿仰晞
志而道隆耻蒙垢於同塵思振揮於別風明爽
心以畢志考吾道以自終
　　　考志
天機偏其挺蓋玉衡運而囬襄景彌脩而日短
時愈促而夜長和音變而改律乗風革而爲啇
感秋林之夙暮悲芳草之中霜存攸忽而風過
逝揮霍而雲散方輕焱而炯遲比收電而景宴
將愉樂以夙興迢良日於昧旦痛予生之不辰
逢此世之多難將藹藹而未颺世渾渾其難澄
風頽山以離谷波平淵而爲陵道曠世而朴散
化固滯而物凝恨輶德以莫舉悲民鮮之孰勝
景照明以妙見音振響而攄聞金淬堅以示斷
芭靡質而效芬罄貞規以殉節反蒙謫於明群
咨小心以惴惴悲江草之芸芸
　　　感逝
亂曰乳雲晻藹天明息兮矰羅重設鳯矯翼兮
梧桐逝矣樹榛棘兮思我芳林喟歎息兮哀時
命之險薄懷斯類以結憂手拊膺而永歎形顧
景而長愁生遺年而有盡居靜言其何湏將輕
舉以逺覽眇天路而高遊結垂雲之翠虬駕琬
琰之玉輿揮采旄以煙指靡華旌而電舒命日
月以清天吾將遊乎九閡命屏翳以夕降式飛
廉以朝興塗蒙雨而後清景貞暉而先豋陪湘
妃於彫輅列漢女以後乗瓊娥起而清嘯神風
穆其來應騑慿雲而響駭驂嘘天而景凌望紫
微以振策􁲑太階而遂升飛芝蓋之翼翼囬雲
車之轔轔朝緫轡於扶桑夕飲馬於天津伐河
皷以解微迄昆崙而凱振䡄凌虚而遺迹塵蒙
颷而絶輪豈逺遊之無樂懷故都而傷情靡龍
首以還顧轉瑶衡而囬縈泝凱風以流盻悲舊
邦之穢傾眷南雲以興悲蒙東雨而涕零凌百
川而絶蹈仰濯髪於崢嶸豈沉瘁之足弭將蟬
蛻於長生
　　　征
痛世路之隘狹詠遂古而長悲鏡端形於三接
照直影於太微祗中懷以眷慕豈鑒寐而忘歸
悼天朝之遂晦構貝錦於繁文侈南箕以皷物
藹清陽而播芬迹同塵而壞絶景和光而天分
俯隕息於縈波仰頽歎而崩雲折若華以翳日
時靡靡而難停飡秋菊以却老年冉冉其旣盈
欲假翼以天飛怨曾颷之我經思戢鱗以遁沼
悲沉網之在淵有河清而志得挫千載之長年
擠哀響於頽風寓悲音於絶弦嗟有生之必死
固逸我以自休彼逹人之遺物甘褰裳而赴流
矧余情之沉毒資有生以速憂悼居世其何慼
固形存其爲尤想百年之促期悲樂少而難多
脩與短其足吝曷久沉於汨羅投瀾漪而負石
渉清湘以懷沙臨恒流而自墜蒙濬壑之隆波
接申胥於南江　皷冕雲以携手
仰接景而登遐
陸士龍文集卷第七
陸士龍文集卷第八
　　　　　晉清河内史陸　雲　士龍
書
　　　與平原書
一日案行并視曹公器物牀薦席具寒夏𬒳七
枚介幘如吳幘平天冠逺遊冠具在嚴器方七
八寸高四寸餘中無鬲如呉小人嚴具狀刷膩
處尚可識􁨘批剔齒纎綖皆在拭目黃絮二在
垢垢黒目淚所沾洿手衣卧籠挽蒲棋局書箱
亦在奏案大小五枚書車又作歧案以卧視書
扇如呉扇要扇亦在書箱想兄識彦高書箱甚
似之筆亦如吳筆硯亦爾書刀五枚琉璃筆一
枚所希聞景初三年七月劉婕妤析之見此期
復使人悵然有感處器物皆素今送鄴宮大尺
間數前巳白其繐帳及望墓田處是清河時臺
上諸竒變無方常欲問曹公使賦得上臺而公
但以變譎因旋避之若焚臺當云何此公似亦
不能止文昌殿北有閣道去殿文内中在東殿
東便屬陳留王内不可得見也
一曰三上臺曹公藏石墨數十萬斤云燒此消
復可用然煙中人不知兄頗見之不今送二螺
省曹公遺事天下多意長才乃當爾作弊屋向
百年于今正平夷塘乃不可得壞便以斧斫之
耳爾定以知吏稱其職民安其業也
雲再拜前省皇甫士安高士傳復作逸民賦今
復送之如欲報稱久不作文多不恱澤兄爲小
潤色之可成佳物願必留思四言五言非所長
頗能作賦爲欲作十篇許小者以爲一分生於
愁思遂復文誨欲得雲論間在郡紛紛有所鈎
定言語流行斷絶欲更定之而了不可以思慮
今自好醜不可視想冬下體中佳能定之耳兄
文章巳自行天下多少無所在且用思困人亦
不事復及以此自勞役間居恐復不能不願當
自消息謹啓
雲再拜祠堂頌已得省兄文不復稍論常佳然
了不見出語意謂非兄文之休者前後讀兄文
一再過便上口語省此文雖未大精然了無所
識然此文甚自難事同又相似益不古皆新綺
用此巳自爲洋洋耳荅少明詩亦未爲妙省之
如不悲苦無惻然傷心言今重復精之一日見
正叔與兄讀古五言詩此生歎息欲得之謹啓
雲再拜二祖頌甚爲高偉雲作雖時有一佳語
見兄作又欲成貧儉家無縁當致兄此謙辭又
雲亦復不以茍自退耳然意故復謂之微多民
不輟歎一句謂可省武烈未得有吳說桓王之
事而云建其孤恐太祖不得爲桓王之孫雲前
作此頌及信以白兄作遊仙詩故自能劉氏頌
極佳但無出言耳二頌不减復過所望如此巳
欲解此公之半歲暮賦甚欲成之而不可自用
得此百數十字今送不知於諸賦者不罷少不
想少佳成當送到洛陳琳大荒甚極自雲作必
過之想終能自果耳謹啓
雲再拜兵眞凶事生來初不見習頃觀之正自
使人意惡羊腸轉時極佳問人皆不解何以作
此轉雖云欲相泄恐此正自取好耳說之不能
工願兄試一說之張義元荅貟淵之囬流崑崙
吐河不體正自似急水中山石間是人謂囬縳
者但言之辭不工耳不知此中語於諸賦中何
如頃曰極勿勿病一十當出略通曰在馬上此
不可諧又恐信不及兄令以因休祖致又力作
無錫書極無頼甚不僃具如是更白問於中
雲再拜爾乃使熊羆之士虓闞之將雄聲泉踊
逸氣風亮超三軍以奔厲賈餘勇以成壯兆洪
音於寂寞先無聲而高唱元兵時紛若屯雲煥
若積波授教斯謐靜言勿譁嚴皷隱其雲戒萬
夫翕而咸和治安歩以止立應金奏而靡戈進
緫干以乗言退揮旅而星羅禮旣畢歸旅將振
㝷縈貟轉因瀬蓋旋若疾流之繞駿沉驚颷之
靡狂塵羊腸轉時命屏翳以夕降式飛廉而朝
興涂蒙雨而後清景帶天而先澄陪畯臣於彫
輅列名僚於後乗猛將起而虎嘯啇風肅其來
應士慿勢而響駭馬嘘天而景凌
雲再拜省諸賦皆有高言絶典不可復言頃有
事復不大快凡得再三視耳其未精倉卒未能
爲之次第省述思賦流深情至言實爲清妙恐
故復未得爲兄賦之最兄文自爲雄非累日精
㧞卒不可得言文賦甚有辭綺語頗多文適多
體便欲不清不審兄呼爾不詠德頌甚復盡美
省之惻然扇賦腹中愈首尾發頭一而不快言
烏云龍見如有不體感逝賦愈前恐故當小不
然一至不復滅漏賦可謂清工兄頓作爾多文
而新竒乃爾眞令人怖不當復道作文謹啓
雲再拜祠堂賛甚巳盡美不與昔同旣此不容
多說又皆一事非兄亦不可得見弔少明殊復
勝前弔蔡君清妙不可言漢功臣頌甚美恐弔
蔡君故當爲最使雲作文好惡爲當又可成耳
至於定兄文唯兄亦怒其無遺情而不自盡耳
丞相賛云披結散紛辭中原不清利兄已自作
銘此但頌實事耳亦謂可如兄意眞說事而巳
右當復屬文於引便當書前銘耳謹啓
雲再拜誨欲定吳書雲昔嘗巳商之兄此眞不
朽事恐不與十分好書同是出千載事兄作必
自與昔人相去辯亡則巳是過秦對事求當可
得耳陳壽吳書有魏賜九錫文及分天下文吳
書不載又有嚴陸諸君傳今當寫送兄體中佳
者可並思諸應作傳及作引甚單常欲引之未
得兄所作引甚好雲方欲更作引述思賦黨自
(竭厲/然雲)意皆巳盡不知本復何言方當積思思有
利鈍如兄所賦恐不可湏願兄且以伯聲兄弟
前日觀習先欲作講武賦因欲逺言大體欲獻
之大將軍才不便作大文得少許家語不知此
可出不故鈔以白兄若兄意謂此可成者欲試
成之大文難作庻可以爲關雎之見微謹啓
雲再拜徃日論文先辭而後情尙絜而不取恱
澤嘗憶兄道張公文子論文實自欲得今日便
欲宗其言兄文章之高逺絶異不可復稱言然
猶皆欲微多但清新相接不以此爲病耳若復
令小省恐其妙欲不見可復稱極不審兄由以
爲爾不茂曹碑皆自是蔡氏碑之上者比視蔡
氏數十碑殊多不及言亦自清美愚以無疑不
存三祖賛不可聞武帝賛如欲管管流澤有以
常相稱美如不史願更視之小跛㡬而恱奕爲
盡理雲今意視文乃好清省欲無以尚意之至
此乃出自然張公在者必罷必復以此見調不
知九愍不多不當小减九悲九愁連日鈔除所
去甚多才本不精正自極此願兄小爲之定一
字兩字出之便欲得遲望不言謹啓
雲再拜仲宣文如兄言實得張公力如子桓書
亦自不乃重之兄詩多勝其思親耳登樓賦無
乃煩感丘其弔夷齊辭不爲偉兄二弔自美之
但其呵二子小工正當以此言爲高文耳文中
有於是爾乃於轉句誠佳然得不用之益快有
故不如無又於文句中自可不用之便少亦常
云四言轉句以四句爲佳徃曾以兄七羡囬煩
手而沉哀結上兩句爲孤今更視定自有不應
用時期當爾復以爲不快故前多有所去喜霽
俯煩習均弔誠重離此下重得如此語爲佳思
不得其韻願兄爲益之謹啓
雲再拜嘗間湯仲歎九歌昔讀楚辭意不大愛
之頃日視之實自清絶滔滔故自是識者古今
來爲如此種文屯爲宗矣視九章時有善語大
類是穢文不難舉意視九歌便自歸謝絶思兄
常欲其作詩文獨未作此曹語若消息小徃願
兄可試作之兄復不作者恐此文獨單行千載
間常謂此曹語不好視九歌正自可歎息王褒
作九懷亦極佳恐猶自繼眞玄盛稱九辯意甚
不愛
雲再拜頃得張公封禪事平平耳不及李氏其
文無比恐非其所作欲見此公劉氏世頌有信
願付雲頃又爲輔吳奮威作頌欲愈前頌然意
並不以快遣信當送九愍三賦脫然謂可舉意
假彼頌便有怯處想無又間便可耳大類不便
作四言五言謹啓
雲再拜誨二賦佳久不復作文又不復視文章
都自無次第文章旣自可羡且解愁忘憂但作
之不工煩勞而棄力故久絶意耳在此悲思視
書不能解前作二篇後爲復欲有所作以慰小
思慮便大頓極不知何以乃爾前登城門意有
懷作登臺賦極未能成而崔君苗作之聊復成
前意不能今佳而嬴瘁累日猶云愈前二賦不
審兄平之云何願小有損益一字兩字不敢望
多音楚願兄便定之兄音與獻彦之屬皆願仲
宣湏賦獻與服繁張公語雲云兄文故自楚湏
作文爲思昔所識文乃視兄作誄又令結使說
音耳兄所撰願且可付之此有書者更校善書
送信還望之謹啓
雲再拜䟽成高作未得去省登遐傳因作登遐
頌湏臾便成視之復謂可行今並送之尚未定
利及此信今更有何所損益後八人了無事合
㑹之才得二篇耳索度是淫鬼無縁在此中故
不可作頌愁邑忽欲復作文欲定前於用功夫
大小文隨了爲以解愁作文臨時轍自云佳小
久報不能視爲此故息意爾今視所作不謂乃
極更不自信恐年時間復捐棄之徒自困苦爾
兄小加潤色便欲可出極不苦作文但無新竒
而體力甚困瘁耳謹索㓜安在此令之草今住
一弘不呼作工謹啓
雲再拜誨頌兄乃以爲佳甚以自慰文章當貴
經綺如謂後頌語如漂漂故謂如小勝耳九愍
如兄所誨亦殊過望雲意自謂當不如三賦情
難非體中所長欲徧周流雲意亦謂爲佳耳然
不云其愈於與漁父吾今多少有所定及所欲
去留粗爾今送本徃不審能勝故不意亦殊未
以爲了南去轉逺洛中勿勿少暇願兄勑所遣
留爲當爾可湏來不佳思慮益處未能𥙷所欲
去徹與察皆不與日韻思惟不能得願賜此一
字雲作文如兄所論巳過所望况乃當敢今兄
有張蔡之懷得此乃懷怖也謹啓
雲再拜誨歳暮如兄如所誨雲意亦如前啓情
言深至述恩自難希毎憶常侍自論文爲當復
自力耳雲意呼發頭但當小不如復耳兄乃不
好者試當更思之所誨雲文所比愁霖喜霽之
徒實有可爾者豋樓名高恐未可越爾楊四公
黄胡頌恐此不得見比聞兄此誨若有喜懼交
集祖德頌無大諌語耳然靡靡清工用辭緯澤
亦未易恐兄未熟視之耳兄文方當日多但文
實無貴於爲多多而如兄文者人不饜其多也
屢視諸故時文皆有恨文體成爾然新聲故自
難復過九悲多好語可耽詠但小不韻耳皆巳
行天下天下人歸高如此亦可不復更耳兄作
大賦必好意精時故願兄作數大文近日視子
安賦亦對之歎息絶工矣兄誨又爾故自是高
手謹啓
雲再拜蔡氏所長唯銘頌耳銘之善者亦復數
篇其餘平平耳兄詩賦自與絶域不當稍與比
校張公昔亦云兄新聲多之不同也典當故爲
未及彦藏亦云爾又古今兄文所未得與校者
亦惟兄所道數都賦耳其餘雖有小勝負大都
自皆爲雌耳張公父子亦語雲兄文過子(安/子)安
諸兄賦復不皆過其便可可不與供論雲謂兄
作二京必得無疑久勸兄兄爲耳又思三都世
人巳作是語　類長之能事可見幽通賔戯之
徒自難作賔戯客語可爲耳荅之甚未易東方
士所不得全其高名頗有荅極謹啓
雲再拜誨九愍如所勑此自未定然雲意自謂
故當是近所作上近者意又謂其與漁父相見
以下盡篇爲佳謂兄必許此條而淵弦意呼作
脫可行耳至兄唯以此爲快不知雲論文何以
當與兄意作如此異此是情文但本少情而頗
能作氾說耳又見作九者多不祖宗原意而自
作一家說唯兄說與漁父相見又不大委曲盡
其意雲以原流放唯見此一人當爲致其義深
自謂佳願兄可試更視與漁父相見時語亦無
他異附情而言恐此故勝淵弦兄意所謂不善
願䟽勑其處緒亦欲成之令出意莫更感如惡
所在以兄文雲猶時有所能得言雲前後所作
謹啓
雲再拜誨前二賦佳視之行巳復不如初昔文
自無可成藏之甚宻而爲復漏顯世欲爲益者
豈有謂之不善而不爲懷此不成意想兄已得
懷之耳有作文唯尚多而家多猪羊之徒作蟬
賦二千餘言隱士賦三千餘言旣無藻偉體都
自不似事文章實自不當多古今之能爲新聲
絶曲者無又過兄兄徃日文雖多瑰鑠至於文
體實不如今日間在洛有所視巳當赦而比更
隆以今意觀文見此眞臾以爲不盡善文罷云
故日向人歎兄文人終來同殆以此爲病張公
文無他異正自情省無煩長作文正爾自復佳
兄文章巳顯一世亦不足復多自困苦適欲白
兄可因今清靜盡定昔日文但當鈎除差易爲
功力誨巳定敬長誄意當闇與兄合雲久絶音
於文章由前日見敦之後而作文解愁聊復作
數篇爲復欲有所爲以忘憂貧家佳物便欲盡
但有錢榖復羞出之而體中殊不可以思慮腹
立滿背便熱亦試可悲間視大荒傳欲作大荒
賦旣自難工又是大賦恐交自困絶異徃經比
干墓悵然欲弔之無又即意又事業
雲再拜張公藏誄自過五言詩耳但雲自不便
五言詩由已而言耳玄㤗誄自不及士祚誄兄
丞相箴小多不如女史清約耳恐兄無縁思於
此意猶云何而兄乃有高倫更復無意雲故曰
不作文而常少張公文今所作兄轍復云過之
得作此公輩便可裴然有所謝故自爲不及諸
碑藏輩甚極不足與校歌亦平平(不空)
彼見人譛叙者當與令伯倫吳百官次第公卿
名伯略盡識少交當具頃作頌及呉事有愴然
且公傳未成諸人所作多不盡理兄作之公私
並叙且又非常業從雲兄來作之今略巳成甚
復可借事少功夫亦易耳猶可得五十卷謹啓
義高家事正當付令文耳弟彦長昔作呉事云
三十卷可令欽求謹啓
雲再拜吳書是大業旣可垂不朽且非兄述此
一國事遂亦失兄諸列人皆是名士不知姚公
足爲作傳不可著儒林中耳不大識唐子正事
愚謂常■侍便可連於尚書傳下書定自難雲
少作書至今不能令成日見其不易前數卷爲
時有佳語近來意亦殊已莫莫猶當一定之恐
不全此七卷無意復望增欲作文章六七𥿄卷
十分可令皆如今所作輩爲復差徒爾文章誠
不用多茍卷必佳便謂此爲足今見巳向四卷
比五十可得成但恐胸中成􁪰爾恐兄胸疾必
述作人故計兄凡着此之自損胸中無縁不病
作書猶差易讃叙亦復無幾年歳根之猶當小
復謹啓
雲再拜一日㑹公大欽欣命坐者皆賦諸詩了
不作僃此日又病極得思惟立草復不爲乃倉
卒退還猶復多少有所定猶不副意與頌雖同
體然佳不如頌不解此意可以王弘逺去當祖
道似當復作詩搆作此一篇至積思復欲不如
前倉卒時不知爲可存録不諸詩未出別寫送
弘逺詩極佳中靜作亦佳張魏郡作急就詩公
甚笑燕王亦似不復祖道弘逺巳作爲存耳兄
園蔡詩清工然猶復非兄詩妙者雲詩亦唯爲
彼一語如佳先已先得便自委頓欲更作之昔
如巳身先此篇詩了不復㑂彿識有此語此語
於常言爲佳謹啓
雲再拜久不復作文了無復次第眞玄昔屢聞
周侯至論前比霖雨此不人亦作愁霖賦好醜
見敦又因人見督自愁慘又了無復意此家勤
勤難違之亦復毒此兩憂邑聊作之因以言哀
思又作喜霽今送雲作爲易得耳窮不好故都
絶意此間人呼作者皆休故不得有所送不審
此何成已出之故爲存不棄耳謹啓
雲再拜一日視伯喈祖德頌亦以述作冝褒揚
祖考爲先聊復作此頌今送之願兄爲損益之
欲令省而正自輒多欲無可如省碑文通大恱
愉有似賦愚謂小復質之爲佳前作此頌書之
行欲遣信以白兄昨聞有賦消息愁憒無頼旣
冀又然又巳成書聊以付信耳㝷得李寵勸封
禪草信自有才頗多煩長耳令送間人又有張
公所作巳令寫別送臨紙罔罔不知復所言謹
啓
近得洛消息滕永適去二十日書彦先訪爲驃
騎司馬又云似未成巳訪難解耳敬屬司馬參
軍此間復失之恨不得與周旋戴允(治見訪大/司馬謹啓)
雲再拜君苗文天才中亦少爾然自復能作文
雲唯見其登臺賦及詩頌作愁霖賦極佳頗倣
雲雲所如多恐故當在二人後然未究見其文
見兄文轍云欲燒筆硯以爲此故不喜出之曹
志苗之婦公其婦及兒皆能作文頃借其釋詢
二十七卷當欲百餘𥿄冩之不知兄盡有不李
氏云雪與列韻曹便復不用人亦復云曹不可
用者音自難得正謹啓
近日復案行曹公器物取其剔齒殱一箇今送
以見兄于道有古方泉其銘如此不審兄頗曾
見此書種稷不近因魯引以問祕書中謹啓
雲再拜令送君苗登臺賦爲佳手筆云復更定
復勝此不知能愈之不其人推能兄文不可言
作文百餘卷不肯出之視仲宣賦集初述征登
樓前耶甚佳其餘平平(不/空)不得言情處此賢文
正自欲不茂不審兄呼爾不眞玄亦云兄文當
作宣輩宣得此巍巍耳愁霖喜霽殊自委頓恐
此都自易勝謹啓
雲再拜誨頌兄意乃以爲佳甚以自慰今易上
韻不知差前不不佳者願兄小爲損益令定下
云靈斾電揮因兄見許意遂不恪不知可作蔡
氏祖德頌比不景猷有蔡氏文四十餘卷小者
六七𥿄大者數十𥿄文章亦足爲多然其可貴
者故復是常所文耳雲頃不佳思慮胸腹如皷
夜不便眠了不可又以有意兄不佳文章巳足
垂不朽不足又多謹啓
雲再拜嵇紹周弼並處事不值免詔甚切甚念
之悚息胡光禄亡宿士可痛含邠還云滔中書
散騎並缺是其才不知何以乃古之謹啓
雲再拜頃哀思更力成歳暮賦適且畢猶未大
定自呼前後所未有是雲文之絶無又憶兄常
云文後成者恒謂之佳貞小爾恐數自後轉不
如今且欲寄之旣未大定又恐此信至兄巳發
當因著洛謹啓
雲再拜兄前表甚有深情逺㫖可耽味高文也
兄文雖復自相爲作多少然無不爲高體中不
快不足復以自勞役耳前集兄文爲二十卷適
訖一十當黃之書不工𥿄又惡恨不精謹啓
陸士龍文集卷第八
陸士龍文集卷第九
　　　　　　晉清河内史陸　雲　士龍
　啓
　　國起西園第表啓
　　西國第旣成有司啓
　　王即位未見賔客羣臣又未講啓
　　與駕比出啓
　　言事者啓使部曲將司馬給使覆校諸官
　　財用出入啓
　　國人兵多不法啓
　　　國起西園第表啓(冝遵節儉制)
郎中令臣雲言伏見西園大營第室雖未審節
度豐儉之制然用功甚嚴竊懼事不得濟愚臣
管見輒敢瞽言臣竊見世祖武皇帝臨朝淵嘿
訓世以儉即位二十有六載宫室臺榭■無所
新崇屢發明詔厚戒豐奢國家纂承務在遵奉
而世俗凌遲家競盈溢漸漬波蕩遂巳成風雖
嚴詔屢宣而侈俗滋廣毎觀詔書衆庻嘆息清
河王昔起墓宅未及極偉時手詔追述先帝節
儉之教懇切之㫖刑千四海清河王毀壞城宅
以奉詔命海内聽望咸用憮然臣慮以先帝遺
教日以凌替聖上憂勤猶未之振今與國家崇
大化追闡前蹤者實在陛下先敦素朴而後可
以訓正四方示民知禁竊謂第室之設可使儉
而不陋凡在崇麗一冝節之以制然後上厭帝
心下允民望且自閒制國之用事從節省而方
於此時大造第宅又非聖意從簡之㫖臣以凡
才殿下不以其駑闇特蒙㧞擢將以臣能有狂
夫之言可以禆𥙷聖德臣自奉職巳來亦思竭
忠効節以報所受之施是以不慮犯逆敢陳所
懷如愚臣言有可采乞垂三省
令吾以頏弱過蒙殊寵夙夜祗懼忝思先恩承
風誡以自錯厲得爾委曲省以憮然意旣在儉
約又欲奉遵法憲豈忘於心國自冝有宅城内
求不可得官徒右軍來蹀覆此屋恐或不可久
得側近宫掖故於國作宅不作觀望使如凡家
法足止而巳耳平量畫圖當徃相示動靜以聞
臣雲言間一日敢獻瞽言以于聞
聽天恩未加咎責猥發明令臣伏誦聖㫖奉用
歎息臣聞有國者不患宫室之不崇患在令名
之不立是以賢人之在冨貴莫不卑身節欲損
巳挹情能保其國家令聞百世歷觀古今以約
失之者實寡以奢失之者蓋衆非天下之至德
孰能居豐行儉在冨能貧清儉節素自殿下家
道此所以懷集四方而使兆民服者也世祖武
皇帝冨有四海貴爲天子居無離宫之館身御
家人之服先帝豈欲以此道止於治身而巳者
哉固將必欲遺訓百世貽燕子孫比固殿下所
冝祗奉也昔淮南太妃當安厝臣兄比下墨機
時爲郎中令從行太妃令追稱先帝養生送終
事從節儉今冝奉用遺制不事豐厚令㫖懇切
言歸于約清河昔起墓宅發手詔又還毀朝野
之論于今未巳竊以西園第宅用功方嚴雖知
聖德節儉有素猶復思關愚言以𥙷万一亦臣
繾綣微忠昊天罔極之誠也至𬒳明令聖㫖炳
然嘉承至道奉以稱慶不勝下情謹䟽以聞
　　　西園第旣成有司啓(觀䟽諌不可)
郎中令臣云臣言前啓西園第宅冝遵先帝節
儉之制不冝使至豐麗𬒳命優隆言歸謙素臣
奉以欣憙而聞屋宇之制旣自崇　竊聞當復
起觀六間旣非前令之㫖且臣亦竊用不安臣
聞詩云昊天有成命二后受之成王不敢康今
四祖創基旣垂成命哲王繼體世祖恭儉殿下
承之固冝奉不寧而自昔造第過度民歎其勞
瘁士譏其過尤謗言未弭而又加以崇侈此誠
不可不惜先帝背世曾未十年而儉德之亡國
爲其首此又所以慷慨酸心而不敢不盡狂夫
之諌者也按晉魏以來諸侯奢靡第室滋廣未
有如國今日之甚者也古人之戒猶云無爲福
始况今猶崇豐侈作爲禍先此又臣所以寤寐
憂歎志寢與食者也殿下誕應運期首建大國
固將憲章令典貽範萬世始基之制不可不愼
今設爲豐奢以示將來子孫象之又何以能國
且先帝勤家如彼其素殿下承之若此其㤗進
傷奉國之典退虧隆家之業用之當身損盛德
之譽垂之後嗣非興邦之制一舉而失四得此
古人之所以長太息者也且第(宅/之)過朝野所譏
而監司結舌莫敢明言者實以殿下國之昵親
朝所欽重故隱司過之鋒結執憲之繩耳後世
直臣心將信威明法考制度禮愚以此觀有必
毀之理茍此物不可終然誠不如不爲使其無
毀也今空設過制之物而終爲直士之資臣又
未見其可也唯殿下思愚臣之言時命有司必
省此舉手懽遌伏用流汗　令中間表作舎
先畫圖呈啓間數又五木林槫無他鏤飾示無
乃越法奢靡古今無匹也間外啓作小樓北望
河東公主園宅自不爲觀故便聽之耳今行者
嘆息致朝野之譏耶省奏具意勑毀之
　　　王即位未見賔客羣臣又未講啓(冝饗/宴通)
(客及引師友文/學觀書問道)
郎中令臣雲言聞古之君子旣盛德在身又外
求諸物是以廣納俊士博■觀載籍朝夕師傳
夙夜勤禮賔友嘉客講義於前徃古來今日聞
于耳故知積德廣而流芳罔極伏惟殿下天資
聦叡應期挺秀聖敬敷聞輝光日新即位巳來
仍遭不造大禮雖闋哀故滋有賔客無接覲之
宴師友闕講誦之禮愚臣所以寤寐永歎而私
懷慷慨者也愚以冝發通客之令使朝士有接
見之縁又可時與師友之學披觀文籍坐而論
道非學無以聞義非士無以行禮禮義旣舉(不/空)
羣望允塞此臣下所以拭目思德音之發者也
臣區區所懷敢以聞
令多䘮故乃初未與羣官㑹同比當請師友文
學内外官屬也
臣雲言臣前啓可與師友文學觀書論道今又
天時清適正是講誦之日臣聞崇山之高不厭
其峻滄海之量無限於廣是以周公一日萬事
猶復旁觀百篇孔子假期玩年至於韋編三絶
由是言之雖聖之弘亦不能不求之於學也伏
惟殿下明德光邵天資秀朗方當光演文武允
迪皇猷如復垂精古今之奥仰覧千載之籍則
神道叡知無物不照且師友文學朝選於衆以
德來教雖豐禄崇禮巳隆其人而先王之道未
簡聖聽在位累載官廢其職毎聽其言亦懷慷
慨臣以可於良日就講經學先闡大道永播芳
風愚臣區區敢獻瞽言
令多病疾難以辭公事爲自力風疾連動故未
能用小差當如所陳乞毎識忠至之誠輒以存
心
　　　與駕比出啓(冝當入朝)
郎中令臣雲言殿下自即第日來旣仍多哀故
聖體亦恒不安和自不朝見二官巳經年載前
旣比造趙軹近又自表出城至五日問訊輒以
疾聞臣切所未安愚以此五日與駕冝入朝臣
聞事君之道茍在盡規知無不爲是以愚臣敢
獻瞽盲
令多不快不數朝覲幸恩詔見恕耳五日當入
朝也
　　　言事者啓使部曲將司馬給事覆校諸
　　　官財用出入啓(冝信君子而逺小人)
郎中令臣雲言伏見令書以部曲將李咸馮南
司馬吳定給事徐㤗等覆校諸官市買錢帛簿
率日决咸南等治書以下無所復司而察錢帛
重寶姧吏多情出入之用誠冝使虚實當法以
防檢巧僞然臣愚以聖德龍興光有四大國選
衆官材庻上肄業臣以虚薄忝竊朝右雖質弱
任重無益𥙷察至於奉巳思勤昊天罔極中尉
該大農誕皆清德淑愼恪居官次至衆官悉州
閭一■蹀闇之咎雖可日聞至於處義用情庻
無大戾今咸南軍旅小人定㤗士卒厮賤非有
清愼素著忠公定稱令猥使此等任以覆校大
臣所關猶謂未詳咸等督察然後得信旣非開
國勿用之義又傷殿下推誠納下曠蕩之量雖
使咸能盡節益國使功利百倍至於光輔國美
猶未若開懷信士之無失况咸等所益不過姑
息之利而名使小人用事大道凌替此臣所以
慷慨也亂之所興在於小人得親治之所廢在
於君子自替廢興治亂由此而已臣僃位大臣
職在獻可茍有管見敢不盡規以愚宜發明令
必罷此等覆察衆士一付治書則無外之度照
光逺大信臨下人思盡節矣謹隨啓以聞
　　　國人兵多不法啓(冝峻其防以整之)
郎中令臣雲言國人兵於橫多行非法至使暴
及市道聲聞京邑親信兵乃罵詈洛陽市丞逺
近囂然聲論日廣而主者前復所報毎蒙寛宥
故羣小敢肆其暴虐前輿駕當東時臣具以奏
聞上立節度亦僃嚴上下司察念在奉宣而親
信卒㤗矯稱突關強市民物至使行道哀窮路
人歎惋臣下祗命幸使罪人時獲僉以㤗冝加
重戮以戒肅方來軍都督李嬰行實姧穢然身
僃王人雖不致法猶加捶楚主者奏㤗依嬰决
罸事寢不出而特令原㤗㤗之凶狡罸至大辟
至於今日不蒙薄罸臣切以自今羣醜虎視競
爲暴虐矣小人得志則下凌上替前卿顯言事
大農文㫖倨傲反成却安功名之士議在不辱
而顯等恃恩敢行侮慢臣時列啓并呈顯言事
事寢不省是以自來拱嘿未敢多言而切見國
法日侈而恩宥無巳誠懼威禁遂頽醜聲滋聞
愚謂自今冝齊之以法使下知禁有司所執猶
冝時聽不然以徃則監司之吏鋒鉅靡加而凖
䋲替矣臣忝切非㨿與聞國政服事以來荏苒
三年朝憲多違威御無列好問不登而流聲播
越皆由執政之臣官非其人常思収迹自替以
避賢路退惟受遇微報未効是以忍垢素餐敢
用文諌唯殿下哀明愚臣繾綣愚臣不以前後
干迕多見罪責臨𥿄慷慨言不自盡
陸士龍文集卷第九
陸士龍文集卷第十
　　　　　晉清河内史陸　雲　士龍
書集
　　與朱光禄書　與張光禄書(三首)
　　與嚴宛陵書　與宛陵荅
　　與戴季甫書(七首)與楊彦明書(七首)
　　與陸典書書(七首)車茂安書
　　荅車茂安書　車茂安又荅書
　　弔陳求長書(五首)弔陳伯華書(二首)
　移書太常府薦張瞻
　　　與朱光禄書
少長之禮教化所崇中葉陵遲舊章廢替追惟
前訓思遵在昔敢慕髙義謹奏下敬
　　　與張光禄書(三首)
長㓜之序人倫大司季世多難失敬在昔敢希
令典求思自邁謹奏下敬以藉䖍欵
顧令文彥先每宣隆眷彌㤗之惠懷德惟慙守
以反側旣晞仁風委心自昵加與沛君分同骨
肉慿頼之懷疑心如結
加蒙顧遇重以傾倒准亮歸誠石行文敦素篤
䆳道實茂淑器敏旣美思學又快南州良德今
者東行望風自託其意繾綣願厚接納副其乃
心
　　　與嚴宛陵書
少長之序禮之大司晩節陵替舊章殘棄瞻言
令典旣慕欽承仰慿髙風實副邦民謹奏下敬
以藉䖍欵思復未逺庻免悔吝
　　　嚴宛陵荅
奉詠美㫖流風綽逺復禮興仁命世之作獲尚
齒之况無尊賢之報抱此永懷愧歎何有君子
弘道厚文無施是用釋筆歸于神要
　　　與戴季甫書(七首)
雲頓首頓首惟夏始暑願府館萬福疾病處逺
人信希少情問闕替中間曠年膽慕敬想興言
反側隆敦比辱慰誨銜抱豐眷以增愚迹不勝
勤企謹及君之書不以備
陸雲頓首頓首曠逺以來忽踰年載宗想輝䕃
引領惟慕東歸之後疾患增瘵且道路悠逺不
值信便乆念自修而經年不果雖在伏枕至於
結心注望實係光塵累蒙誨命舊眷惟新執對
之曰如或面展長塗自替聽誨未由瞻企勤戀
守以委重表不且今更繼情季鸞公世相係徂
落俊德茂業邦家之彥一朝並逝求爾淪没哀
痛切裂不能自勝柰何柰何江南初平人物失
叙當頼俊彥彌縫其闕加在二賢楚國之良沉
寶積實未童大朝重惟痛恨言增哀咽誠念仁
風篤烈如在疇昔意愛所隆嗟悼之心誠不可
言備蒙其分情兼切傷加承仁誨益以惻愴
武陵於荆州云多人士聞周孟子伍令明潘世
長諸人並爲美德心常依依今日遭遇良驥展
士之秋也不審逹者凡有㡬人無因聽承誨語
咨禀未聞每懷勤企表不盡言
長游前下停此十餘日想德欣喜無以爲喻分
别恨恨于今戀之當暑逺渉益追心懸淸粹沈
茂思敏通微居德履道秉心真實貴一時良彥
君之别乆見之懽察風姿美令心神烈暢巳成
美器欽愛之情欵然至實近聞若思未有通塗
每用於邑
周安東昔奄薨徂追慕切剥不能自勝勲業有
究早爾背世遺惠鄙州民物同哀備記名義情
兼切裂在此㑹同毎言髙重武陵至心欵列誠
念篤終必垂悽愴王季楊孝友行素旣簡清塵
在此接近備其所顧居心秉尚用志不茍公私
操實足爲美器今爲土斷品還此郡前群小虚
妄遂下其編牒爲之憤歎人物逺主彛倫多失
願垂末光益有以潤區區至心謹復言意戴彥
逺永昌猶爲逺小想其必有惠政耳
郭敬言蒸陽良才逺負爲之邑歎以其姿望足
以致髙想不久爾耳石行文在無錫大有清積
一州之髙功長吏此家行素道實州閭所稱疇
昔接事旣盡其才願重榮益以成其實凡在羽
埃思附鳯翼風塵所集無不拭目
　　　與楊彥明書(七首)
雲白欽明去書不悉彥先來得書以爲慰時去
苒荏歲行復半悲此推移終然何及漸巳欲熱
想自如常悠悠守限良談未日眇然東望思以
叙至及反憒罔不多行矣愛德徃來相聞
陸雲白省示累𥿄重存徃㑹益以増歎年時可
喜何速之甚昔年少時見五十公去此甚逺今
日冉冉已近之已耳順之年行復爲憂歎也柯
生而多恱樂春未猒秋風行戒已悲落葉矣人
道多故懽樂恒乏敖遊此世當復㡬時各爾永
鬲良㑹毎䦨懷想親愛窹寐無忘書無所悉
彥先來相欣喜便復分別恨恨不可言階塗尚
否通路今塞令人罔然名論允進逺而有光者
度此顯期不淹民望耳塵堂之士比迹山歎栖
者悲豈唯一人少明湘公亦不成遷名公之舉
且可以爲資然今恨恨當行行復有冝耳
彦先相說疾患衛欲増廢深爲恒然行向襄篤
疾來應百年之望雖未必此爲疑然親親所以
相䘏之一感耳想懃服藥行復向佳耳吾旣常
嬴間來體中亦恒少頼曰爾勿勿則堪自力未
速待罪㑹期難尅情之戀想何勞之多好自愛
屢相聞
行言竟行令人恨之已當至未耶能少留不世
明篤行至性如前後所論語其偶爾旋已能悟
耳而聞其遂於愬其使愕然寜以所不可虧一
國之清格乎輙便絶意彦先所一二
載㑹稽如是便發分別恨然一得名士唯當有
此君耳失分重勞令人歎息善得日夕真家人
若思望之清才後類一時之彦善並得接九月
中可得逹東禮衡陽長沙甚快東人近未復有
見叙者公進屈乆恒爲邑罔黨方有清塗薄國
讓在内中大有好稱此家一時美德也在事又
佳甚快甚快
永耀已葬㝠㝠逺矣存想其人痛切肝懷柰何
柰何聞伯華善佳深慰存亡人生有終誰得免
此且使繼嗣克勝堂構有紹亦存亡之願也明
類喪索同好日盡如此生輩那可復多耶臨書
酸心
　　　與陸典書書(七首)
雲再拜自曠但爾巳復經時限制長路惟親未
期唫近晨風傾匡結言來誨綢繆篤眷彌隆誦
玩千周以當侍㑹静言莫瞻翹翹仰慕大人汜
愛在我尤弘毎銜思戀何時去心限此省省願
言用替遙瞻靈丘感時情傷徃來信理自更繼
情如有信唯不玉音
雲再拜侍郎比侍數㑹同邪常憶戀此君不慙
有殞此君公私並懀年長而志新齒邁而曽勤
家宗美者也常感其篤分封之始年相見重逹
其至心
雲再拜日月運邁何一流速衘哀經變思愈深
亡靈處彼黄塘幽曠在逺之億心常愴裂含痛
靡及悠悠柰何想時時復一省視思至心破無
所厲情叔父一兄故尚未逹想不久至耳深憂
徙際公私哀罔曠離山墓永適異國四時靈寂
桑梓靡循且念親各爾分析情感復結悲嘆而
巳知大人每垂䘏逮也臨表悲猥絶筆餘哀不
知所次雲再拜
每念彦先情兼剥裂年盛志美令姿可借舉言
及不知心傷也
雲再拜國士之邦實鍾俊哲太伯清風遯世立
德龍蜿東嶽三讓天下(垂/化)邁迹百代所晞髙蹤
越於先民盛德稱乎在昔續及延陵繼嚮馳聲
沉淪漂流優遊上國所音察微智越衆俊通幽
暢遐明同聖荷言偃昭烈於孔堂貟武邁功於
諸侯自秀偉相承明德繼踵亦爲不少呉國𥘉
祚雄俊尤盛今日雖衰未皆下華夏也來誨所
及遐邇同懷重及二聖下逮衆子或生羗狄或
在邊域勲美之隆實如嘉誨愚以東國之士進
無所立退無所守明裂眥苦皆未如意雲之鄙
姿志歸丘壟草門閨窬之人■晞天望之冀至
於詔季禮之遐蹤結髙肝於中夏光東州之幽
味流榮勲於朝野所謂闚管以瞻天縁木而求
魚也重申不烈雲再拜
雲再拜毎惟大人挺自然之妙質禀淵姿之弘
毅克壯其烈兼詠之道希文尚武潜居以娯其
志靜處以肓其神遊歩八素之林逍遙德化之
囿豈如未者牽曵　世道通明俊乂在官焉
使晞世之寶乆隱岑崯之山逸景之迹永縶幽
冥之坂方將車乗囬綸束帛箋箋排金風於太
微跨天路以妙觀恢皇綱之大烈垂榮祚乎祖
宗此乃大人之所冝循非凡夫之可企望也無
因親展書以言心心之所積萬不叙一雲再拜
雲再拜臣鄕前行陵有小事唯以具聞事已大
了猶以爲願行欲取歸念別方至豫以愍然每
相見未嘗不以大人爲言想令仁士光令逺公
然兄弟屢數常存思想想令逺分好巳爲綢固
彦恩復蒙誘掖耳■無因觀對言不盡心屢垂
誨以慰逺思雲再拜
雲再拜臣卿在臺髙譽洋溢洛邑之内無不欽
敬東南之貴寶真不但㑹稽之篠蕩也每㑹常
共歌詠信無一面不歎吟也想方周旋携手散
今日之恩耳雲再拜
雲再拜輒宣來意仲應此家大自欽重大人黨
巳見其意耳
雲再拜不知從事今在州得假歸耳想今來得
行有縁侍面耳毎得令逺書感頼豐化言歸于
欵來誨恤及亦爲無巳情深欣如云在身年歲
及人名聞難集非頼師友何以自濟願敦惠助
爲之光輔臣仁在此華亭之望以大人爲宗主
冝令小大得分亦崇洪業也雲再拜
　　　附車茂安書
永白間因王弘季有書恠足下無荅外甥石季
甫忽見使爲鄮令除書近下因令便道之職得
此罔然老人及姉自聞此問三四日中了不能
復食姉晝夜號泣不可忍視外甥之中老人真
自受恤季甫恒在目下卒有此役舉家慘慼不
可深言昨全伯始有一將來是句章人具說此
縣旣有短狐之疾又有沙􁡟害人聞此消息倍
益憂慮如其不行恐有節目良爲愁憤足下可
具示土地之冝企望來報車永白
　　　荅車茂安書
雲白前書未報重得來况知賢甥石季甫當屈
鄮令尊堂憂灼賢姉涕泣上下愁勞舉家慘慼
何可爾耶輒焉足下具說鄮縣土地之快非徒
浮言華艶而巳皆有實徴也縣去郡治不出三
日直東而出水陸並通西有大湖廣縱千頃北
有名山南有林澤東臨巨海徃徃無涯汜船長
驅一舉千里北接青徐東洞交廣海物惟錯不
可稱名遏長川以爲陂燔茂草以爲田火耕水
種不煩人力决泄任意髙下在心舉鈒成雲下
鈒成雨旣浸旣潤隨時代序也官無逋滯之榖
民無飢乏之慮衣食常充倉庫恒實榮辱旣明
禮節甚備爲君甚簡爲民亦易季冬之月牧旣
畢嚴霜隕而兼葭萎林鳥祭而罻羅設因民所
欲順時遊獵結罝繞堽宻岡彌山放鷹走犬弓
弩亂發鳥不得飛狩不得逸真光赫之觀盤戲
之至樂也若乃斷遏海浦隔截曲隈隨湖進退
采蜯捕魚鱣鮪赤尾䱟齒比目不可紀名鱠鰡
鰒炙䱥鯸烝石首臛　􁙳真東海之俊味肴膳
之至妙也及其蜯蛤之属目所希見耳所不聞
品類數百難可盡言也昔秦始皇至尊至貴前
臨終南退燕阿房離宫別館隨意所居沉淪涇
渭飮馬昆明四方竒麗天下珍玩無所不有猶
以不如呉㑹也鄕東觀滄海遂御六軍南廵狩
登稽嶽刻文石身在鄮縣三十餘日夫以帝王
之尊不憚爾行季甫年少受命牧民武城之歌
足以興化桑弧蓬矢丈夫之志經營四方古人
所嘆何足憂乎且彼吏民恭謹篤愼敬愛官長
鞭朴不施聲教風靡漢呉以來臨此縣者無不
遷變尊大夫賢姉上下當爲喜慶歌舞相送勿
爲慮也足下急啓喻寛慰真說此意吾不虚言
也停及不一一陸雲白
　　　車茂安又荅書
永白即日得報披省未竟懽憙踊躍輒於毋前
伏讀三周舉家大小豁然忘愁也足下此書足
爲典誥雖山海經異物誌二京南都殆不復過
也恐有其言能無其事耳雖爾猶足息號泣懽
忭笑也府君入後月當西出足下可豫至界上
吾欲先一日與卿相見也荅不復多車永白
　　　弔陳永長書(五首)
雲頓首頓首哀懷切恒賢弟永曜早䘮俊德酷
痛甚痛柰何陸士龍頓首頓首
雲頓首頓首天災橫流禍害無常何圖永曜奄
忽遇此凶問卒至痛心推剥柰何柰何想念篤
性哀悼切裂當可堪言無因展告望企鯁咽財
遣表唁悲猥不次雲頓首
永曜茂德逺量一時秀生竒蹤瑋寶灼爾凌群
光國隆家人士之望冀其永年遂播盛業携手
退遊假樂此丗柰何一朝獨先彫落奄聞凶諱
禍出不意拊心痛楚肝懷如割柰何柰何豈况
至性何可爲心臨書鯁塞投筆傷情
與永曜相得便結願好契闊分愛恩同至親慿
烈三益終始所願中間離別但爾累年結想之
懷夢寐㑂佛何圖忽爾便成永隔哀心慟楚不
能自勝痛當柰何柰何義在奔馳牽役萬里至
心不叙東望貴舎雨淚沾襟今遣吏并進薄祭
不得臨哀追贈切裂幸損至念書重不知所言
永曜素自強徤了不知有此患險戲之災遂不
可救豈惟貴門獨䘮重寳此賢之殞邦家以瘁
情分異他痛心殊深已矣逺矣可復柰何追想
遺䂓不去心目悠悠無期哀至裴裂不知何言
可以言知酷楚而已
　　　弔陳伯華書(二首)
大君逺資髙數世之瑰瑋當光𥙿大業茂垂勲
名柰何日朝早爾䘮墜自聞凶諱痛心割裂追
惟哀摧肝心破剥痛當柰何柰何相念夙年奄
嬰哀艱扳慕不及當可爲心牽役逺路無因奔
馳東望靈宇五情哽咽割切哀慕書重感猥不
次
昔與大君分義欵篤彌隆之愛恩加兄弟慿此
烈好要以始卒何圖大君獨先早世逺聞訃問
若䘮四體拊心慟楚肝心如割柰何柰何豈况
至性當何可言今遣吏恭集薄祭不得臨䘮以
叙悲苦計徃人到貴舎之日揮涕而已投筆歔
欷
　　　移書太常府薦張贍
蓋聞在昔聖王承天御世殷薦明德恩和人神
莫不崇典謨以教思興禮學以陶逺是以帝堯
昭煥而道恊人天西伯質文而周隆二代大晉
建皇崇配天地區夏旣混禮樂將庸君侯應歷
運之㑹賛天人之期博延俊茂熈隆載典伏見
衞將軍舎人同郡張贍茂德清粹器思深通初
慕聖門棲心重仞啓塗及階遂升樞奥抽靈匱
於祕宫披金縢於玄夏思樂百氏博採其珍辭
邁翰林言敷其藻探微集逸思心洞神論道屬
書篇章光覿含竒宰府婆婆公門棲靜隱寳淪
虚藏器褧裳襲錦■衣𬒳玉曽泉改路懸車將
邁考槃下位歲聿屢遷縉紳之士具懷㑶恨方
今太清闢宇四門啓籥玄綱括地天網廣羅慶
雲興以招龍和風起而儀鳯誠巖穴耀頴之秋
河津託乗之日也而贍沉淪下位群望悼心若
得端委太學錯綜先典垂纓玉階論道紫宮誠
帝室之瑰寶清朝之偉器廣樂九奏必登昊天
之庭韶夏六變必饗上帝之祀矣
陸士龍文集卷第十
　　士龍六歳能文性清正有才與兄士衡齊
　　名人謂士龍文雖不及而持論過之其所
　　著有集十卷然人間之傳率皆録本仍僞
　　踵誤不便覽觀吳士陸元大近刻士衡集
　　訖工復取斯集以予家本校而刻之其亦
　　有功於二儁者哉正德已卯七月之望太
　　㒒少卿郡人都　穆
