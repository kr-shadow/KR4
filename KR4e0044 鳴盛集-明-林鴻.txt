#+TITLE: 鳴盛集-明-林鴻
#+DATE: 2016-06-11 12:25:21
#+SOURCE: github.com/kanripo/KR4e0044 master de149154                
欽定四庫全書　　　　　集部六
　鳴盛集　　　　　　　　别集類五(明/)
　　提要
　　　　(臣/)等謹案鳴盛集四巻明林鴻撰鴻字子羽
　　　　福清人洪武初以薦授將樂縣訓導厯官禮
　　　　部精膳司員外郎年未四十自免歸事迹具
　　　　明史文苑傳明初閩中善詩者有長樂陳亮
　　　　髙廷禮閩縣王恭唐泰鄭定王褒周元永福
　　　　王偁侯官黄元而鴻為之冠號十才子其論
　　　　詩惟主唐音所作以格調勝是為晉安詩派
　　　　之祖李東陽懐麓堂詩話曰林子羽鳴盛集
　　　　専學唐袁凱在野集専學杜葢能極力摹擬
　　　　不但字面句法併其題目亦效之開巻驟視
　　　　宛若舊本然細味之求其流出肺腑卓爾自
　　　　立者指不䏻一再屈也是在宏正之間已有
　　　　異議周亮工書影曰閩中才雋輩出彬彬風
　　　　雅亦云盛矣第晉安一派流傳未已守林儀
　　　　部髙典籍之論若金科玉條凜不敢犯動為
　　　　七律如出一手云云是其末流且馴至為世
　　　　口實然鴻倡始之時固未嘗不舂容諧雅自
　　　　協正聲未可以作法於凉遽相詆斥况髙棅
　　　　尚不免庸音鴻則時饒清韻尤未可不分甲
　　　　乙一例擯排矣此本為成化初鴻郡人温州
　　　　知府邵銅所編未有銅跋稱覽其舊稿慨然
　　　　興思因詳加校勘補其缺略然如張紅橋唱
　　　　和詩詞事之有無不可知即才人放佚容或
　　　　有之决無存諸本集之理此必銅摭小説妄
　　　　增之夢㳺仙記一首疑亦寓言紅橋之事觀
　　　　其名目乃襲元稹夢遊春詩可以意㑹銅亦
　　　　附之簡末殊為無識葉盛水東日記載銅天
　　　　順中為御史以言事忤權姦左遷知縣則其
　　　　人亦錚錚者或平生以氣節自勵文章體例
　　　　非所素嫻歟乾隆四十三年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
鳴盛集原序
元氣行乎宇宙間膚而直者為人其清淑者為明哲為
英豪性之為道徳發而為詞章至於聲詩又詞章之清
淑而最者也吾友林鴻子羽早頴悟獵涉羣書提要鉤
𤣥去其糟粕而掇其英華悉取資以為詩自盛唐以上
厯晉魏漢氏十九首楚辭三百篇皆沈浸醲郁一日援
筆而賦動數十什洋洋大篇溶溶短章皆新竒俊逸馳
騁若騏驥浩蕩若波濤清絶若雪山冰崖皎潔若瓊琚
玉佩擇其尤者置之韋栁王孟間未易區别臨川王先
生郁一見而異之曰此大厯才子復見於今矣且天性
倜儻樂山水好翺翔率嘗與予登道山清泠臺薛老峰
泉石膏育風雲氣槩故其詩邁俗軼塵良有以也今年
冬與予相㑹太和宫因出所製一編而求序予辭不獲
故秉翰而題其首雖然以吾子之才之美進進未可量
也若登泰岱之峰愈髙愈低將小天下矣則桓雖謭材
又將執筆從而序君之别藁尚未晚也洪武三年冬吳
興倪桓序
詩家者流肇於康衢之擊壤虞廷之賡歌繼是者渢渢
乎三百篇之音流而為離騷𣲖而為漢魏正音洋洋乎
盈耳矣六代以還尚綺藻之習失淳和之氣唐興陳子
昂氏作障厥狂瀾杜審言宋之問沈佺期李嶠又從而
歎之至開元天寳間有若李白杜甫常建儲光羲孟浩
然王維李頎岑參髙適薛據崔顥諸君子各鳴其所長
於是氣韻聲律粲然大備及列而為大厯降而為晚唐
愈變而愈下迨夫宋則不足徴矣元有范虞楊掲趙數
家頗踵唐人之轍至於興象則不逮焉噫文與時遷氣
随運復不有作者孰能與之今觀林員外子羽詩始窺
陳拾遺之閫奥而駸駸乎開元之盛風若殷磻所論神
來氣來情來者莫不兼備雖其天資卓絶心㑹神融然
亦國家氣運之盛馴致然也謹題其集曰鳴盛為之序
云洪武庚申季春既望嘉議大夫禮部侍郎權吏部尚
書廬陵劉嵩子髙序
欽定四庫全書
　鳴盛集巻一　　　　　　　明　林鴻　撰
　　五言古體
　　　擬古(七首/)
北辰何巍巍居為衆星宗𤣥冬杓在北青陽乃旋東七
曜潛斡運四時自成功靜觀造化機毋乃君道同
　　　其二
神龍潛深淵不在尺水池飛鳳將鎩羽亦擇梧桐枝玉
以貞自珍蘭以幽見竒君子莫屈身身屈道乃卑
　　　其三
迢迢洛陽城雉堞何逶迤上有天子宫下列公侯居外
廐鳴騕褭中饋進鮮肥身無澣濯服路有餘粱脂巍巍
金馬門云是上天梯仕宦有㨗徑請託無虚時布衣謁
公家言拙氣亦卑丈夫無所求守道寧食薇
　　　其四
倦僕秣我馬駕言將驅馳戚戚感路人問我去何之答
云商山路幽谷多紫芝樂與素心人採掇療朝饑路人
聽斯言揮淚持我歸舉手謝之去吾駕不可違
　　　其五
翩翩雙白鶴久在樊籠中刷毛向朝日舉翅傷秋風雖
蒙惠養恩自比雞鶩同歎息此珍禽黙黙傷余衷放之
煙霞表飲啄詎見蹤
　　　其六
秋月何皎皎素魄流虛堂攬衣步清影玉露生凄凉感
之獨徘徊驚波疾流光雖無景公淚惻惻還堪傷世路
多榛棘人心競羊腸得酒且須傾毋令空鬢霜
　　　其七
千金買駿骨寧與駑駘同乃知陶潛翁避俗甘固窮縱
酒愛五栁折腰若為容葛巾漉春釀庭柯響青璁怡然
日為樂自視村野農而我頗疎散失身塵網中翹首企
髙步遥遥安可從
　　　感秋(十九首/)
撫劍中夜起氣候何凄清天髙白露下北斗當前楹嗷
嗷雙飛鴻随陽亦宵征㣲禽爾何知寒暑攖其情始知
玩物化中復念吾生三十志有立一經尚無成緬懐古
哲人信與大運并道在無終始時來暫衰榮感歎不能
寐延首東方明
　　　其二
中夜有遐想假寐登崑崙飄飄列仙人授以漆書文𤣥
鳳振其羽三芝吐靈根文螭為我駕赤豹為我蹲覺來
戸牖虛明月當前軒服膺念古訓抱經究㣲言中道誠
可尚荒謬何足論
　　　其三
大人秉乾徳精誠應純剛在天麗星日在地為丘岡六
龍無停馭大化何茫茫喈喈𤣥圃鳳知時亦鳴陽伏䑕
忌靈曜飛蟲惡炎光陰類各自私至明庸何傷
　　　其四
太古號無事其人如鹿麋塊然具中和焉用禮樂為三
皇不同軌五帝亦異治練絃與明水汲汲挽其漓哇淫
起鄭衛綿蕞紛秦儀聾盲世耳目真朴無復遺大運暫
衰歇至理豈盈虧鴈行與魚躍誰用此道推所以横渠
翁千古有餘悲
　　　其五
姬轍既東馭羣雄踰其防夷氣熾六合陽精黯無光壯
哉東海君歘起埀衣裳霸圖雖燁燁王道終茫茫麟經
托南面筆削嚴秋霜至今千載下共戴君為綱
　　　其六
陽精自東生陰魄復西沒兩曜無停機萬古一超忽方
平笑麻姑緑鬢已成雪誰識青青松蟠根向溟渤
　　　其七
秋氣悲萬物攬衣坐中庭仰視明月光俯聞候蟲鳴人
生㑹有涯歡樂當及時榮期但長歎墨子徒自悲驅馬
被紈綺雕盤割鮮肥酒酣論意氣中心貴相知終當委
運去得飲無復疑
　　　其八
至人不凝物逍遥可延年貪者乃徇名冠盖卧丘樊懐
璧讐匹夫深藏貴若淵邦家覆佞口仲尼欲無言始終
互相竭盈虧毎旋沿黙觀一元運至理猶張絃
　　　其九
威鳳志八表鷙鳥思逺擊志士徇苦節秉心猶鐡石黔
榖恤齊饑餓者嗟輟食朝歌墨回車勝母曾不入悲哉
表旌日行矣申屠狄世無成子髙疇能掩真跡
　　　其十
君位曰大寳惟聖能矜持彼狂亂其經縱欲日淪迷夏
桀墜禹服商受傾湯基蹙國向沉湎投身殞蛾眉禍福
共倚伏理亂亦相因下民尚有嚴皇天本無親姬文掩
枯骼四海咸稱臣
　　　十一
季世尚逰俠使氣凌諸侯就死輕一芥含恩重山丘荆
卿觸秦怒漸離重燕憂小節若可尚大義非良籌嗟哉
黄金臺千古令人愁
　　　十二
朝登北邙坂墟墓何纍纍懐哉泉下人惻然我心悲往
若不可復來者毎如斯膏火煎萬族紛紛競刀錐生存
華屋居死與草木萎愚智同土壤英靈竟何知所頼賢
哲士千齡名不隳
　　　十三
大塊覆羣迷疇能㑹其妙狂夫毎如醉至人獨先覺草
木養氣體金石駐精魂多岐但驅車孰踵𤣥𤣥門漢武
志三島秦皇窮八垠焉知淡泊水可沃靈臺焚
　　　十四
大化有培覆貧窮固其常奈何東鄰子索居多慨慷在
桁無懸衣晨飱曠儲糧飢寒不自保妻子安得將投杖
出門去仰逐浮雲翔周流極四海組練歸故郷寄語寰
中士空乏庸何傷
　　　十五
四時互相竭兩曜無停軸夏炎方滿盈秋氣忽已肅空
閨有佳人十載常獨宿中心豈不貞處闇誰見燭願為
明月珠流光照君屋
　　　十六
空谷有隱士服食常不周藿羮笑鐘鼎裋褐輕王侯樵
漁有時閒但與麋鹿逰持身豈不隘安命固無憂我願
見其人欲往道無由迷途諒未逺反策營吾丘
　　　十七
聖人處憂患㣲言在明夷世人昧獨處悔吝相與期君
看文毛豹隠霧南山陲寄言狂馳子曷用此道推
　　　十八
聖人立名教朋友居人倫異體相謀合惟徳可為鄰何
如便佞子婉孌來相親昔為金與蘭中道若參辰投以
明月珠按劍反見嗔對面隔山岳欲達路無因數疏既
有戒昌言跡非真惟應管鮑交此道恒自信
　　　十九
聖哲尚中道大哉美隨時出處雖殊途久速與運期莘
野方釋耒九五以為師西山去不返殷士寧食薇鴻鵠
横九霄鷦鷯安一枝物類同如此子心何所疑
　　　堯階
伊昔陶唐氏埀衣貴無為所存昏墊憂焉知宫室卑土
階一何陋荒蕪任茅茨雖云三尺崇足仞千載基陟降
趨四岳攝升朝百揆雍容揖讓間庶績皆咸熈彼昏瓊
其臺惟狂瑶其池亂階一以啓顛躓良在兹吾聞大聖
人廣居宅八陲禮門既大闢義路亦載馳居處雖儉素
徳業乃巍巍朂哉後來人可以為箴規
　　　無諸釣龍臺懐古三首
無諸昔建國赤土䟽王封築臺青𠖇上埀釣滄江龍乘
龍去不返千載如飛蓬只今荒臺上寂歴多遺蹤我有
太古懐來吟江上峯天青海氣滅地古寒煙濃潭水綠
萬丈秋岑碧千重登臨未能已落日催孤鐘
　　　其二
甌閩古夷服無諸漢英雄秦鹿既已死却辭隆凖翁組
練照海色旌旗來故宫赫矣茅土業大哉開闢功事往
滄海變龍飛霸圖空昔日釣龍臺空餘江水中桂殿苔
色古空陵雲氣紅朝夕卷寒潮隠隠聞雷風登臨畢餘
景感歎無終窮
　　　其三
無諸東海上有國在秦先一朝逐秦鹿戈甲相勾連髙
才已得志論封亦徒然歸來築髙臺投竿釣蜿蜒屠龍
雄按劍拂拭滄洲煙英風振海岳古月經蠻天昔人不
可見蹤跡復堪憐閒來弄秋水漁情藹清川雲髙碧海
凈日落千山妍莞歌古臺上醉向酒家眠
　　　西狩
顓頊閉天地𤣥㝠始司冬明堂敞八水井邑閒九農東
魯考王制西狩收歳功天仗列鉅野雲師掩象䝉鳴鐘
天地震列焰川原紅置張六合窄囊括九有空熊羆既
股栗豺虎無留蹤夫何𤣥枵精亦困鉏商弓五趾運坤
軸孤觸鳴蒼穹舉武中矩度流音若黄鐘虞人一驚告
尼父心已恫瑞物際頽運嗟哉吾道窮遺經告文成筆
削埀至公飛霜礪斧鉞白日開鴻濛感歎終絶筆千古
來悲風
　　　塞下曲
交河冰是路天山雪作花舉頭猶漢月沒足已胡沙逺
戍連烽火嚴更起清笳將軍帳中卧萬馬夜不譁國恥
猶未雪壯士莫思家
　　　其二
宛馬金作勒壯士鐡為衣横行出塞門日落黄埃飛匈
奴倉卒至士卒被重圍戰餘平野中惟見空鞍歸家中
白頭母猶自倚寒扉
　　　為陳少府賦望雲
髙臺臨廣逵上抗浮雲端逰子思親闈登之以遐觀親
闈不可見白雲阻河關顧兹好爵縻何當一承顔登山
山有岐渉水河有湍王事雖賢勞敢辭陟岵難青天何
茫茫大地亦盤盤歸袖欲奮飛願附鴻鵠翰
　　　寄衣曲
漢月絓庭樹胡霜拂城樓邊人一夜寒深閨始知秋起
來理征衣纎手一何柔雙杵㡬不勝寸心未能休梧葉
下淅淅草蛩鳴幽幽月明嗟慰意風急復含愁白露下
蘭心蘭心亦枯槁妾家有髙臺下見漁陽道明發寄征
人三挹蘼蕪草
　　　題罔極堂巻
孰謂江海廣江海亦有湄繄我父母恩浩蕩斯無涯依
依念終養惕惕常如飢鞠育信勞悴欲報將何為仰睇
孤鴻翔俯悼寒蛩悲豈無舟與車徬徨將何依髙堂儼
陟降愾然方在兹感彼樹上烏朝出暮乃歸㣲物具至
情未遂反哺私我何抱深痛拊膺淚如絲哀哀九泉下
永以長酸嘶
　　　謁昌黎先生祠兼呈王潮州
窮冬到南海驅馬韓山灣繁霜野水落鱷溪清且寒伊
昔潛修鱗白日飛風湍壯哉昌黎翁洪流靜而安伊余
謁遺廟兼以窮遐觀地古白雲滅潮來滄海寛夫子繼
芳躅而能障波瀾丈夫遇知已遲暮彈吾冠
　　　哭迭漳州
九原何茫茫哭聲迴彼蒼含悲復含喜身死名不死夷
哉清漳途可駕睢陽軌永激後來人千秋作臣紀
　　　春日首陽懐古
東風蕩霏靄旭日生岩巒清飇洒襟佩聊以窮躋攀逰
目俯髙墳歘然復悲酸清標香名立幽壤芳骨寒孤騫
仰鸞鳳鳥雀易所飱濁流激清波洒然天地間古木翳
芳祠野蕨迷空山遲回竟將夕振策未能還
　　　本一齋
元始但一氣厥狀含鴻濛卑髙猶未陳至理已混融粤
從太極分𤣥白自汚隆天澤肇履象中正根民衷三皇
不沿轍五帝亦殊風萬殊雖支離一體當貫中天地乃
吾體清明元在躬寄言希顔徒朂哉克已功
　　　驅車篇送張志道奉親柩歸清潭
驅車出東門我車已載脂况此苦寒月歌此陟岵悲夙
駕指晨星日入不遑棲道路豈不遥筋力亦云疲飛鳥
為我吟孤禽為我啼浮雲結為斾迴風亦凄其引領望
故山丘壘何纍纍感彼首丘志懐哉蓼莪詩
　　　指佞草
元氣殊萬類惟人最通明夫何此靈草亦識讒諛情揚
揚吐竒芬毋乃太㣲精孤根寧獨立不與凡卉并宵衣
朝百辟丹陛秋風生姦回既屏迹利口亦潛形周禾徒
同穎漢芝空九莖雖能誇美瑞曷足資治平寄言持斧
者可與同令名
　　　方節婦詩
北堂樹萱草我憂終不諼念彼結髪人溘與朝露先眷
言在諸孤曷敢同下泉昔看俎豆嬉今見弱冠年慨賢
夏侯傳永歌柏舟篇懐哉古人心白首敢自憐
　　　羅浮觀日圖
昔有學道者擔簦海上行宴坐羅浮峰内視觀無形晞
景正東豁滉漾扶桑明雲濤既洶湧龍獸亦悲鳴吾聞
混沌分坤軸東南傾百川走空虛日乃生窮溟未覩大
明運安知至陽精願從列仙徒散髪倚雲屏三花潄雲
液五内含晶熒回觀羅浮圖陋哉山海經
　　　心逸齋
二五妙凝合清明在吾軀惟心萬物靈湛然抱中虛知
誘由外感逐物情乃趍以兹巧偽萌營營實勤劬若人
志前修作意惟聖謨百體既順正天君日安舒靜處守
仁宅紆行由義途希顔古有訓朂哉逢掖徒
　　　海上讀書
浮雲薄海色萬里如秋空青蒼杳無際島嶼蟠蛟龍上
有讀書者結茅誰與同朝餐海上霞夕友滄江翁乘桴
嗟尼父把釣思任公猶慕魯連子不受却秦功千金若
士壤清名弔髙風愧予老儒術白首且相從
　　　贈昇𤣥子
希夷本無象廣漠難具論孰知𤣥子名强曰衆妙門至
人守無為目擊道乃存精神應龍健變化迎鵬搏四氣
歸槖籥三花洞天根逍遥大塊中豈在登崑崙
　　　飲酒
儒生好竒古出口談唐虞倘生羲皇前所談乃何如古
人既已死古道存遺書一語不能踐萬巻徒空虚我願
但飲酒不復知其餘君看醉鄉人乃在天地初
　　　甘露甕
汙罇已寥閴土鼔久不鳴大鈞吹洪爐厥器陶甄成厥
器彼伊何儲彼天地精庶徴順時若至和妙勻凝醇醴
結五色晶液若瓊英天既不愛道人胡惜其情所以大
聖君篤恭天下平
　　　題唐亨仲三友圖
賦質異根本秉心同嵗寒翛然山林資陋彼桃李顔
操類三益賞心齊二難寄言端居者冰雪宜相看
　　　金雞岩僧室
逺公青蓮宇百尺構雲闕一徑入松蘿山泉濯苔髮石
房彈玉琴清響在林樾夜來滄海寒夣遶波上月㣲吟
白雲篇髙興了未輟未能悟聲聞安得離言說
　　　逰芙蓉峯
密竹不知路渡溪㣲有蹤懸知石上約定向松間逢物
候變黄鳥菖蒲花蒙茸相望不可即裊裊霜天鐘
　　　秋江獨釣圖
清飇晚溜溜白水明濯濯投竿坐盤石風葉衣上落吾
心與天逰寧知取魚樂
　　　為朱氏賦石潭軒
飛軒瞰古潭潭色杳深翠靜淵如有容混混百源㑹秋
臨天影寒夜潄月華碎吾心若虛空何物為蓬累
　　　同周秀才𤣥與東白明逺二上人期宿芝山不
　　　至
㕓居厭紛擾恒思宿隂岑夙期道門友共兹清夜吟彈
冠起新沐㣲風披素襟行行止空門夕景倐已沉不見
雲中僧虛堂閉煙林應物本無住焉知來去心良㑹既
已暌中情一何深詠歸値新月聊復鳴吾琴
　　　題逰魚圖
深水荻芽短淺水荇葉稠逐隊聚還散戲波沉復浮東
鄰已結網西家潛下鈎江湖可相忘予心何所求
　　　泛舟西江
積水可利渉方舟况同乘悠然西江上遂望雲中僧出
浦見落日前崖隂始凝秋風忽颯㳫海雨随奔騰稍移
流沙河又見夕影澄擁棹向危壁推篷見古藤枕藉信
水宿躋攀候晨興兹逰意多愜况也多良朋
　　　題醉道士
黄冠何羽人恍是全椒客一壺常兀兀以飲混其迹歸
來秋山空卧向松下石誰知郡齋人含情正相憶
　　　經東山别墅
别墅在東山經過感疇昔縱横醉時墨猶在池上石林
氣颯以凉山容淡將夕緬懐携手人念念不能釋
　　　寄丘令
海國民俗古清朝民物閒况兹得良牧理人絃誦間吏
散日已夕雲歸鳥随還髙齋䕃嘉樹横琴對逺山伊余
安蹇劣歸休謝朝班出處雖異途雲林近怡顔兹焉仰
髙風望望心所攀
　　　送湖南歸粤
志士本激烈况當離别情直氣不得發逢秋吐商聲浮
雲蔽長空驅馬去孤城廣川無輿梁一葦詎能横將尋
故山隠自芟荒草耕蠧書束髙閣龍劍日夜鳴行路由
正途能使山岳平端居息機心卧聞螻蟻爭知君重交
結臨分吐平生
　　　寄袁憲史
金風動林木朱炎謝餘暉新凉起羸疾振我塵中衣貧
居滿衰草鳥雀遶庭飛閒心本無營看山忘渇飢念兹
素心人于今宦情㣲粤鄉初揺落滄江鱸正肥晤言一
携手共息胸中機
　　　斬蛇劒
秦氛熾天地大澤蟠蜿蜒潛龍厄初九鹿迹方茫然千
里送徒人三盃拂龍泉紫劒混赤精紅光吐青蓮壯哉
三尺鋒可以摧金天粉首明月中飲血秋風前素靈何
嗷嗷老淚翻蛟涎芒碭起風雲咸陽若浮煙揮洒六合
清提挈神氣完始知百鍊鋼永與金刀堅
　　　赤壁
曹瞞窺漢統東面朝諸侯鼎足猶未分屯䝉迷九州桓
桓長沙裔歘起揮戈矛兩雄不並立固知寧相謀朔風
吹旌斾飛霜肅貔貅飲馬涸天塹投鞭填山丘建業既
震蕩羽檄如星流衆議徒𤨏𤨏獨斷誠嘉猷㧞劒碎玉
几揚旗建車舟周郎拂白羽談笑有良籌馮夷鼓駭浪
天吳扇雄飇烈焰蕩萬壘飛灰喪千艘論功何顯赫返
駕誠包羞再光東都業一洗瘡痍瘳往事既漫滅山川
尚綢繆昔聞龍虎爭今見麋鹿游峭壁絓海月洪濤漲
清秋訪古弔陳迹開樽發𠖇搜醉來卧煙靄天地如蜉
蝣
　　　題草澤遺書
買斧入城市伐木歸中林中林多樛木實勞匠者心林
深閴無人清風聞嘯音雲濤既浩蕩龍虎亦悲吟筋力
既不惜但恐白日沉願言秘大樸俯首從哇淫
　　　酒醒
酒熱中夜起散髮㣲風前煩襟忽冲散髙咏蒼凉天湛
池和露藉虛庭留月眠寧知明日事聊復一欣然
　　　曉登金雞山呈王六博士
劍客無所懽登髙眺清曙於時値揺落况乃閒遊阻闗
河一千里飛鴈杳難度積水明秋空蒼山落寒楚荒凉
誰問俗慷慨即懐古長嘯歸去來餘意在蘭杜
　　　送尚抱灌往閩南采詩
予生草澤閒鼓腹歌唐虞奈何際板蕩奮劒當前驅千
金酬壯士白璧買良姝放浪裘馬門嗜酒縱樗蒱市朝
既變更部曲歸里閭三十始讀書謬為章句儒閉門謝
賓從窮巷生寒蕪南山既嘯傲擊節聊自娱故人西北
來將歸滄海隅自言河岳英以俟觀風車忽忽僕馬疲
寥寥歲云徂積雪照天地嚴冰寒江湖祖席臨東門欲
發仍躊躇贈之五雲章飲以雙玉壺
　　　答黄逸人
大道如砥平我車不方軌明時世景清夫子乃蓬累有
客天上來為說黄金臺所市既駿骨所覊乃龍媒五月
上武陽炎風焚大荒豈伊道路難欲往河無梁蓽門逢
君子酣歌日中市披髪行且吟時人盡驚異既知歸日
落欲往秋風作誰同寗子歎且效榮叟樂離别逺將歸
凉風吹布衣南飛有鴻鴈毋使信音希
　　　春日同諸生野飲效陶體
始春風日嘉出門竟何之所欣携諸生駕言陟嶔崎谷
風已嘘萌好鳥亦鳴枝蔬果屬時新有醪已載巵中觴
發意氣列坐各言詩悠悠天壤間斯樂希浴沂
　　　夣清泠臺寄冶城舊逰
羣山際海上道山獨蒼蒼上有清泠臺碧蘿蟠石床伊
昔盛冠蓋琴樽此翺翔暮色海天冷秋風松澗凉今來
阻登臨獨有夣飛揚題寄同心侣願因南鴈翔
　　　岷峨秋晚
岷峨一千仞秀色横清秋雲蟠隴蜀盡水入巴江流旭
日海上來蒼蒼樹色浮陽厓氣已變石林陰未收疏鑿
有古跡登臨仍壯逰落日下層巔懐哉神禹憂
　　　雙竹軒
開軒逺山際讀書修竹陰以兹歲寒枝况此君子心雖
無萬竿玉庶比雙南金天風有時來鸞鳳相和吟外直
秉堅操中虛含素襟何當煙雨夕夣遶湘江深
　　　送黄𤣥之京
予也夙頴悟十五知論文結交皆老蒼稚爪攀修鱗𠖇
心三十年㝷源頗知津探𤣥始有得服膺如獲珍誓將
覺後生庶以酬先民干祿鏞水庠歲星七周循青衿二
十徒達者唯黄聞三十為禮官制作多述因前年乞骸
歸甘作隠逸倫業窮道豈遷操危氣愈伸持此欲有授
二𤣥乃其人時登烏石山眺逺滄海濱逸興發猿嘯閒
情投鳥羣既與簪紱疎頗同緇錫鄰朝遊必竟夕夜吟
常達晨放曠宇宙間外視埃壒身匏斟日動爵劒舞風
披巾醉來各鴟張揮洒如有神坐或藉青草倦應眠白
雲大運迭盈虛人事常參辰詎知同心者胡為遽離分
于時維孟冬膏車戒征輪借問子何之囊書上成均執
手念門友登堂辭老親驅馬西郭門祖帳螺江漘朔風
捲行斾木脫波粼粼請為壯士吟庶以攄中懃丈夫志
四海况乃觀國賓惜别語刺刺無乃兒女仁壯懐何以
贈臨期解青蘋
　　　終南積翠
終南太古色積翠無冬春陽厓俯荆楚陰壑開函秦碧
樹曉未分蒼蒼散參辰下蟠蟄水龍上有避世人有時
浮爽氣拄笏可攬結安得搆精廬談經對松雪
　　　屴崱朝曦
天地有神氣屴崱東南青髙標窮碧落連峰走滄溟深
探地無際逺見日初出蜃氣乍蒼凉龍光猶恍惚始知
至陽精明明含中虛沿旋綴陰魄斡運乾坤樞願言吸
晞景庶以永年歲手把扶桑枝身騎六鰲背兹焉對畫
圖飛夣遶屴崱一笑天雞鳴晴窗已東白
　　　贈彈琴黄生
髙館敞秋夕而多修竹林讀書有時閒游心復鳴琴露
月稍低樹清風遂彌襟特兹保貞素庶以忘華簪
　　　溪南小隠
夙性尚幽素卜此林泉居雖無珪組榮而有山水娛靜
言一室中撫已常澹如窗間有鳴琴几上惟素書芳晨
得朋簪清樽與之俱憩木愛佳鳥臨川羨游魚棲神縱
八表誰言形迹拘惟願榮啓期斯樂同只且
　　　琴所詩
伊昔大舜氏作琴歌南薫五絃具中和如彼天地仁姬
文洎姬武繼作更述因云何去聖逺疇能㑹其真初聞
新安郡追古有先民翕然大音奏澆風反其淳人亡餘
故丘末路多荆榛所欣文獻存繼志無緇磷髙才何巍
巍仰止惟徳鄰師襄如可作千祀猶同倫
　　　寄龍大潛效韋體
夙負偃蹇志共懐林下心誰言塵事縻以兹曠幽尋夏
火方云始索居念朋簪薄携一樽酒命駕來城南湛湛
晨河流依依嘉樹林晤言有時閒揮觴共鳴琴久要或
可冀希哲信難任君懐諒不乖惠我瑶華音
　　　送黄秀才歸西鏞
外貎苦物役中心貴所知如何千里别値此清秋時驅
車弔古臺暢飲黄金巵疾風海上來黄葉四散飛鴻鴈
呌蘆渚螵蛸絓桑枝感候意方戚送逺神乃馳離隔勿
復道久要長若斯
　　　題龍川書隠
世業本淮甸幽居枕龍川𠖇心謝珪組秉志師聖賢耕
鑿有餘閒軒窗富芸編夜雨雜春誦薫風清夏絃湯湯
伊洛流澹澹洙泗淵㑹趣洞精要探賾窮幽𤣥求志業
已崇行義理則然希君保貞素逍遥以永年
　　　富春釣臺
維舟富春渚舒嘯登崔嵬不見羊裘人空餘埀釣臺苔
色石上古秋聲松際哀清風猶可仰落日滿蒿萊
　　　哭陳憲使
刈蘭無餘芳燬璧一成塵漢法密如網清波無修鱗陳
人有媯裔秀出吳江濱曰惟洪武初奉檄始來閩感彼
古哲人結交亦有因芝蘭既同臭膠漆情愈親時從登
髙丘懐古共酸辛栖栖天地間不得一日春浩氣久欝
結吐為五色雲遂使鬼神妬坐此終殞身才髙名不揚
道存志不伸生為衆士憐死為萬鬼鄰汝母既已老汝
妻乃初嬪汝魂歸無家汝子歸貰墳兄弟既徂逺朋友
久且貧九原深無窮彼蒼髙不聞䘖哀欲有訴吞聲難
具陳千齡萬祀後有懐在斯文
　　　夜酌邑庠留别
髙梧絓朗月密竹深寒煙虛堂敞清夜桂酌開華筵論
心機暫忘念别情已懸値此羣動息始知詩境𤣥行當
泛蒼波去矣阻山川落葉擁戍壘飛霜清海天鴻燕有
時還傾盖知何年願持松柏操永與金石堅
　　　同周孝廉夜宿郡庠有述
乞身共棲遲聚首殊契濶子卧清溪雲予弄滄海月人
生駒隙耳歲月坐超忽欣兹一樽酒信此百憂輟晤言
不知疲髙歌清夜發久要諒無違保已終華髮
　　　留别諸彦
秋堂閟虛寒晚竹引深翠暝然孤燈坐興與一壺對天
冷霜滿襟露飲月窺醉曲盡别意深相看發長喟
　　　精岩寺
香刹象天界名僧辭世氛一峯獨凌削衆壑相氤氲作
禮向金仙宴林投鶴羣山犬䘖人衣却走避腥葷於時
春向暮林亭藹餘曛蒼然草木氣盡濕西江雲登閣見
千里𦕈懐滄海濆山鐘忽播蕩應此悟音聞
　　　訪陸隠君不遇
結屋依兩崖疑是秦人家不見山中人風落青松花掃
石調素絃尋泉飯胡麻願因玉麒麟緘書投紫霞
　　　經延平津
昔人雙寳劍經此化神物晉室已寥寥劍光猶未没紅
纒斗牛氣黒漾蛟龍窟千里一寒流馳波向溟渤𤣥化
窅莫測沴氣閉復開有時潭水止白日飛雲雷伊余探
靈異狂歌負竒懐回船向明月浩蕩秋風盃
　　　别龍秀才
龍生不覊者愛士能開襟每醉玉壺酒復為梁甫吟訪
余鏞水陽又將歸故林秋風樽前别落日川上心四郊
已蕭條千里無飛禽離思苦難說望逺猶登臨
　　　同王六博士宿煙霞觀
昔人煉金鼎此地餘還丹至今風篁鳴猶疑下笙鸞出
嶺訪靈異投山宿天壇一片月色古千秋松影寒醴泉
為我酒丹霞為我飱都無世人夣但佇風中翰夫子茍
有意相期此投冠到家興未已更取吾琴彈
　　　游玉華洞
真仙構靈宅洞府何嵌空入洞可十里流水咽其中陰
島濕花露石門度松風怪石變萬狀尋源竟無窮有時
起雲霧㣲徑又不通觸目極杳靄游心但鴻濛路盡忽
有天容光澹空青蛻出風露外了然心目醒幽興殊未
已又還宿雲扃飛夣即蓬島𠖇心祈道經終悲向朝市
塵鬢秋星星
　　　翠簾山天湖
翠簾髙凌天峰麓曠且平何年此蟠龍遂成秋水泓呼
吸納元氣溟濛變陰晴雲雷地中起日月波上生上有
空僧巢岩栖煉神形寥寥水月觀洞見心胷明我昔凌
天梯恍若登赤城浮杯動松影發笑回天聲從兹便髙
舉永極雲霞情
　　　同王六入西山尋白雲僧
秋山晚蒼蒼引興白雲際方聞出谷鐘未返沿源騎躋
攀霽心目始到三摩地苔色陰際寒松聲靜中細空僧
此岩棲心寂跡如寄經誦有時閒了了見山翠抱琴者
誰子夙性貪幽致雲卧復何為冰絃冩秋意西峰倐含
景石榻又假寐身寄孤鶴巢夣如幽蘭氣夜分氣候白
隠隠月初至陽磵澹空明陰林破深邃久懐緇錫鄰頗
與雲山契章甫如可投期君訪靈異
　　　訪𤣥章師不遇
真僧駐錫處雲床在西峰應物無所住安知來去蹤今
來結青謡又向何山逢白日無經聲金飇但鳴松懸思
永今夕杳靄秋天鐘
　　　秋夜憶周模
傾盖一分手沉思長在襟况兹離居夕復此秋城砧露
下葉初落草根蟲又吟雖云感物候終念曠幽尋劒水
東南流故人千里心無因達尺素夣遶青楓林
　　　道中偶詠
林館夕暫休星駕曉仍發沉沉樹若煙浩浩溪如雪白
首倦長途青山笑予拙
　　　秋夜期盧道士見宿不至
掃石待瑶駕焚香立陰階如何道機熟反使音期乖暝
色帶疎竹秋聲連夜齋無因問丹訣黙黙此時懐
　　　宿黄梅五祖寺
佛祖說法處迥與諸天鄰珠宫厯浩刼桂殿餘真身登
攀訪靈異禮謁知宿因地逺泉石怪人閒猿鳥馴松杉
覆窗戸濕竹清衣巾花雨出深夜天香來暮春久知簪
組妄思與緇錫親所希慧燈影為余照迷津
　　　遊海上瑞岩
海國横秀色兹山何欝盤黄金亘樓觀積翠開峰巒登
髙恍神遊駐目窮遐觀地迥雲物古天秋松桂寒於時
灝氣清東溟淨液瀾精思落天外回飈生羽翰嘗聞有
靈草可以駐頽顔且畢濟時畧金梯期再扳
　　　石竹山紫雲洞
羣峰際東海一峰凌紫雲昔人煉丹處石室莓苔紋飄
飄龍虎車即此上丹闕惟留白鶴影宛在青松月下有
靜者廬其人頗淳龎一水落天鏡萬花明石窗藥食有
時暇還來叩岩關心與魚鳥樂身随天地閒伊余困流
俗十載未應還長歌賦招隠夣遶天涯山
　　　題徐濆湘潭離思圖
荆南不堪别孤棹向何處人分鴻鴈秋樹帶瀟湘雨離
思亘重襟登髙但凝佇
　　　送吳士顯
吳生鴈蕩人脫畧當世事欲識平生心悠悠江海是布
衣何飄飄孤劒千里至斗酒未及歡看雲起歸思長風
吹古城寒石下秋水分手從此辭車塵望中起
　　　酬外兄林大見寄
衰孱謝時耀索居久荒蕪顧兹升斗祿遂與田園疎文
墨互紛糺舍館若僧居齋中無餘物草木盈前除緬懐
桑梓遥况與親愛迂舉頭望飛雲清興與之俱飄飄西
南風翼彼五雲書豈惟比兼金欲貺無瓊琚撫運感離
間䘖哀念先廬泉臺未及封舊業應翳如失路已窘步
孤生歎多虞仰慚南枝禽俯愧同隊魚沉憂髪已種撫
事心已痡裁詩重於邑安得膏吾車
　　　飲馬長城窟
嬴秦亂天紀紫塞徒經營千秋扶蘇血脉脉流泉聲吾
聞渥洼龍中天應房星所以千里駒翩然來漢庭
　　　題江上琴興
太樸本無事大聽元希聲何如伯牙子尚懐山水情我
有太古調欲托絲桐鳴人間正寂寞毋使蛟龍驚
　　　同鄭二宣江上泛舟
載酒入江邑酒多江正長酣來散予纓濯向春流香東
壁過疎雨西崦殘夕陽猿禽相嘯呌雲水共清蒼夕景
更汎覽客程殊未央魚風葦上起蚌月波中光嘗以事
泮奐永期名迹忘乘槎予豈必聊復咏滄浪
　　　今日良宴㑹
今日良宴㑹歡娛在須臾念我平生友日夕萬里途廣
筵羅雕饌酣歌鳴玉壺對之豈不樂相見生嗟吁勲業
茍未樹綢繆將焉如
　　　江閣秋雲圖
山容初歛夕雲氣已歸壑何以散冲襟孤琴坐江閣美
人期不來天寒楓葉落
　　　邯鄲行
玉貎邯鄲女少小來深宫春芳羞百媚秋水明芙蓉君
王一愛惜白日生春風春風不長好妾顔豈長保一作
玉階别衷腸向誰道憶昔少年夣不向邯鄲飛今日還
思君時時望金扉雖作泉下土悽悽何所依
　　　門有車馬客
門有車馬客徒侣何輝煌銀鞍耀白雪寳劍明秋霜借
問客從來謝官歸故鄉且言昔别君君年正春芳聞言
謁天子聲價靄玉堂龍顔霽霄漢虎變鏖文場寧知一
失意白日沉夜光秋鬢非舊絲映㡌多星霜區區附驥
尾薄宦歲月長觧組且歸去投君叙温凉嗟我聞客言
慚愧獨彷徨大鵬反鎩羽燕雀終翺翔扼腕勿復道長
歌臨碧湘
　　　題張少府夣澤髙秋圖
夣遊秋水碧醉眺晚山閒短棹發吟思酣歌放狂瀾浮
雲秋際來藹然芳樹間青蒼太古意天地同瀰漫荆門
正西上樹古生早寒漢水日東逝冶遊多苦顔鴈思落
芳渚漁情寄清灣願期同心人結屋江上山
　　　泉石清逸
久為泉石人了與世塵絶朝飱清磵霞夜弄碧蘿月掃
石奏吾琴尋泉飯胡麻長謡古苔篇似是仙人家陶令
歸栗里安石棲東山心將槁木灰跡與浮雲閒有時窮
躋攀落日更吟眺碧草藉醉眠𤣥猿引長嘯𠖇棲笑流
俗何用寰中名千秋放意氣永極雲霞情
　　　題秋江漁釣圖
移舟向潭石投釣臨寒流餘懐本澹蕩况此滄江秋白
日既濯濯清飈何瀏瀏適意非在魚所希與神遊悠哉
共恬淡惟應沙際鷗
　　　雲林清隠
夙性抱髙致端居厭華簪尋泉鑿石壁結宇依雲林經
鋤有時閒班荆坐檉陰清飈引長嘯白雲勸孤斟處黙
謝流俗任真曠冲襟惟應同調者聽我丘中琴
　　　海天跨鶴
滄溟控東極滉漾寛扶桑飄飄鶴上仙馭氣以翺翔碧
落為我盖丹霞為我裳放神逐九有吸氣調三光驂鸞
笑嬴陋策駿嗟穆荒逍遥大羅天歸來良未央
　　　玉泉
良玉本温栗流泉尚清泚磨礱制器用疏鑿達源委偉
哉瑚璉姿可以薦明水願言崇徳輝永矣喻君子
　　　贈劉子服兼呈菊老
杯酒見交情㣲言發天機寥寥江海間荒途乃相知擊
筑對修竹酣歌當古池乘桴昔何歎獻策亦應遲如何
魯連子功成無是非
　　　送劉子服兼寄建溪諸知已
路歧一為别壯心將奈何雲山寄逺迹歲月空蹉跎緬
懐建溪客離憂空沉痾孤松偃磵壑荆棘結岩阿巴唱
銷白雪秦箏妬雲和遂令懐古調感歎一狂歌鹿門自
耕作東山卧雲蘿褰裳擷芳芷投竿餌清波浮雲自東
來青天鬱嵯峨明月遥古意芳樽恣吟哦雖云念白首
終歲守蓬窩
　　　夏夜金溪泛舟
落日溪上昏登舟泛中流凉飇動林杪天際行雲收月
色望不極水天共悠悠叩舷發清聲谷響如唱酬濯纓
懐孺子洗耳思巢由誰能逝羊腸感歎生百憂明日期
角巾登髙恣追遊
　　　海門秋望
雲崖聳髙寒攀躋覽溟海試拂龍唇琴餘音散蒼靄月
揺波影中葉度秋聲外矯首蓬萊宫仙人笑相待
　　　滄海雲帆圖
朝暾出海嶠漠漠蒼靄分仙人駕舟楫乘風馭長雲飄
颻紫霞珮追逐丹鳳羣晤言瑶池宴將以謁明君䕫龍
接前踵奎章落雄文望之不可極海色空氤氲
　　　贈醫者
採藥入雲林賣藥來城市肘後多蓄書壺中可藏世三
葉即𤣥功一視惟博施今古孰與倫良哉宋清氏
　　　齋中曉起
颺颺城鴉散鼕鼕戍鼓絶空庭寂無人衣上有殘月清
池盥潄罷髙韻風中發爽氣山前來吾襟抱冰雪
　　　遊武夷九曲
秋風泛瑶棹愛此佳山川九曲泝流月數峰標暝煙開
闢自天地飛昇有真仙石上蛻金骨雲中鳴夜絃伊余
探古迹得復窮幽𤣥閒招木客飲醉向天壇眠不見紫
陽翁徒歌白雲篇余懐在漁釣即此應忘筌
　　　夏日登宿雲臺有述寄霜月上人
投簪返初服躡屐謝紛擾永言卧丘壑庶以狎魚鳥兹
臺夙所憩磴石出煙篠况逢朋簪盍燠景共臨眺前瞻
極空濶下瞰洞深窅地古雲木殘天長海山小真僧此
㝠棲宴坐閱昏曉喻心青蓮凈說法天花繞願聞㣲妙
音意泯萬縁了豈必東林人相逢可同調
　　　九仙山樓觀
仙山有樓觀虛爽軼浮埃昔日九仙人跨鯉兹山來赤
鯉去不返仙人安在哉空餘彈碁處白石生蒼苔至今
羽人居往往聞風雷檄雨古壇暝禮星寒殿開常聞至
人言内景融春臺羣生若芻狗大道如嬰孩飇車與天
接豈但登蓬萊
　　　登清泠臺
吟秋宿絓月際曉登清泠揮手援碧蘿騰身棲翠屏長
風吹雨來不見羣山青鳥度白雲濕龍歸滄海腥真僧
此岩棲觀空靜襟靈竹塢見曝衣花臺聞演經沃以甘
露言迷途醉而醒願言割兹愛永也投禪扃
　　　同諸生登絓月蘭若
金人青蓮宇乃在白雲裏久與名僧期乘閒却來此入
門聞經梵絓壁見巾履落磵泉影紅侵廊蘚花紫海天
正南豁一望見千里獨樹川上浮孤煙島邊起予生况
多暇所性樂山水真賞非外求𠖇心巢居子
　　　題任生水南山房
新安山水郡昔賢籩豆鄉志士應昌運幽人潛葆光青
𠖇南山逺綠縟春溪長世外鑿霞壁雲中開草堂經鋤
有時閒方舟復鳴榔鳥度鏡天凈人閒潭水凉尚想鹿
門隠猶思愚谷藏珪組茍無心禽魚亦相忘伊予懐故
林碧蘿盤石床因君賦招隠鼓枻歌滄浪
　　　題異上人挂月軒
迢迢青蓮宇寂寂野僧定片月挂虛空羣厓破陰暝雲
窗晃玉毫露幔捲金鏡色映天影寒光凝古潭凈常聞
止水觀可以喻禪性夜久悟音聞空山響煙磬
　　　夏日遊幻住蘭若
青山古城曲溪水相縈紆尋山避燠景喜得金仙居水
石翳洞古松蘿覆窗虛俯見蘚痕積遥知人跡疎願以
青蓮界永期紛垢除流咏發天籟洗心清道書遲遲至
棲鳥望月歸吾廬
　　　夜宿郡齋水亭呈林八博士
孤琴水亭夕客至罷鳴彈况有樽中醪斟之罄情懽濯
足向清泚披襟散塵煩仰見海上月兼之天籟寒齋舍
何蕭條蓬門若丘樊深竹讀書處百蟲鳴夜殘予懐良
已舒為君咏幽蘭
　
　
　
　
　
　
　
　鳴盛集巻一
欽定四庫全書
　鳴盛集巻二　　　　　　　明　林鴻　撰
　　五言近體
　　　岀塞曲(九首/)
壯遊誰憚逺西北是臨洮駿馬銜金勒行人看寶刀隴
雲吹曙暗關月倚秋髙早赴防邊壘三軍待六韜
　　　其二
從軍呼延塞勒馬單于臺天地兵聲合關河秋色來酬
恩憑玉劒致逺見龍媒旦夕邊城上喧喧笳鼓哀
　　　其三
玉關秋信早未雪授征衣王者應無敵邊塵不敢飛三
河兵氣盛五道羽書稀日晚笳聲發將軍射獵歸
　　　其四
單于秋近塞驃騎逺臨邊吹角風沙動揚旌日月懸驚
鵰防獵箭戰馬識烽烟昨夜旄頭黒前軍得右賢
　　　其五
驪馬畫弰弓生為北塞雄探兵千里外捉騎萬人中虎
帳秋懸月龍旂暮颭風歸來領旌節立在未央宮
　　　其六
大漠窮隂外孤城蒼莽間星河秋近塞雪雹夜沈山戍
久戎衣綻時清列燧間近聞游騎息不敢問陽關
　　　其七
衛霍邀勲日三河聚控弦陣雲寒壓地獵火逺燒天玉
帳分旗直金戈枕月眠羽書飛報捷天子在甘泉
　　　其八
十五薊門行能探黠虜情潜兵秋度磧牧馬夜歸營苦
霧沈旗影飛霜濕鼓聲昨來承宻詔東築受降城
　　　其九
烟塵起西北驅馬到長城萬古征人恨秋風隴水聲雪
埋金甲重月照寶刀明昨夜聞鳴鴈中原有弟兄
　　　瓊林宴
栁暗百花鮮瓊林設綺筵玉簫仙島月銀燭紫微天坐
列龍池畔名題鴈塔先醉歸扶上馬袖惹御爐烟
　　　擬李翰林宮中行樂
栁色浮金殿花香近玉樓嬌鶯聞茝石語燕傍瀛洲旭
日明仙仗香車映御溝笙歌何處響還向未央遊
　　　月
玉宇淡悠悠金波徹夜流最憐圓缺處曽照古今愁風
露孤輪影山河一氣秋何人吹鉄笛乘醉倚南樓
　　　送日本使歸國
歸舟雲海别斷梗杳無蹤萬里隨風去三山何處逢客
程浮日夜鄉樹隱魚龍縱有相思字何由寄一封
　　　送髙郎中使北
漢使臨邊日天驕已請和看花辭紫陌犯雪度交河水
草留行帳雲沙想玉珂誰知清漠北婁敬策居多
　　　擬唐太和公主和畨
粉淚辭丹禁紅顔冒虜塵南天惟有月北地更無春笳
鼓凝芳夢軒裾掩翠顰年年桃李月凄絶舊宮人
　　　送侯官張少府調青田
少府移官日春城正熟梅露濤侵畫舫海月近離盃舄
化雙鳬去琴同一鶴回括蒼山水好不減粤王臺
　　　訪邵隱君所居
隱君讀書處門巷少行塵竹塢琴邀月花林鳥近人衣
冠猶古制泉石是南鄰散帙多閒日休嫌問字頻
　　　同徐總戎登汴梁相國寺樓
傑閣千尋起平原四望開旅魂秋易斷鄉思醉難裁魏
國空流水梁園半野苔登髙能作賦不獨子雲才
　　　題福山寺陳鉉讀書堂
窮經不出戸一室古珠宮燈影秋雲裏書聲晚磬中開
忩明竹雪散帙落松風料得無人到焚香對逺公
　　　送王勲銘歸温陵
逺遊俱未達念子獨南歸萬里扁舟去秋風一布衣城
鴉隨雨散汀葉逐人飛為報無媒者滄洲意有違
　　　送陳煉師歸龍虎山
鶴書歸未夕秋思夢瑶峯海上看山别人間何處逢烟
蘿深見月洞府暗藏龍辟榖方無術憑師問赤松
　　　送蔡大往汝州尋弟
落葉正紛紛秋城客路分知君從此去遥念鶺鴒群楚
水帆飛雨荆山路向雲懸知孤館夕離鴈不堪聞
　　　别王六博士
攜手出東門離懷不可論人分殘雨色江轉白雲根予
亦辭家久君因問故園行當霜橘熟幾日醉朋樽
　　　春日遊道山亭
危亭臨絶頂勝槩昔曽聞野酌薫花氣閒心狎鳥群簷
前看落日衣上見歸雲半醉題詩去仙凡下界分
　　　遊棲雲湖禪室贈日東圭上人得心字
東海到來日西山始布金構雲天路上標月夜湖心問
偈逢樵客忘機狎野禽寥寥塵想絶相對坐檉隂
　　　遊天王寺得王字
金門辭隱吏寶地謁空王碧磵飛龍樹青山遶鴈堂露
吟蘿巻幔雲卧石為床莫嘆春歸盡天花晚更香
　　　西峯寺
西峯雲外寺鳥道薜蘿蟠水接花源逺山藏古殿寒石
床閒聽雨野佩或紉蘭莫怪棲遲久南宮已挂冠
　　　湘南秋思圖
蒼茫臨極渚眺望黯離愁湘南一葉下始覺天地秋瑶
草已云暮碧雲殊未休不見林中士緘情投白鷗
　　　九日登臨
不到寺已久入門籬菊開山容帶紅葉鳥迹遍蒼苔卧
掩維摩室吟登般若臺慙非陶靖節誰送一樽來
　　　月夜乘舟圖
孤榜向何處洞庭秋氣多天寒風起夕江靜月沈波還
輟觀魚樂因之鼓枻歌醉來迷去所應恐犯星河
　　　同倪十宿洽公房
一入維摩室逢人宿鶴群鳥驚春嶂月花卧夜溪雲潄
齒發清諷焚香了棾文泠然鐘磬動應得悟音聞
　　　柬林四景
長歌遊玉華歸思浩無涯旅夕多逢雨城春少見花山
鐘知逺寺海月憶貧家此意何人㑹行吟到日斜
　　　題周可仁滄洲趣
隱居鮫室近日夕見滄洲吟處月生海坐來風滿樓忘
機能狎鳥適興或埀鈎予亦乘流者因之發棹謳
　　　秋夜同林四景宿烟霞道院
入山塵念空清夜宿琳宮髙枕碧蘿月銜杯松桂風衣
冠人世外天地玉壺中君但頻來此應逢洗髓翁
　　　張生養愚軒
昔聞愚谷隱今見踵髙風處世貴囊括索居惟養䝉銜
杯山翠裏髙枕水聲中古有逸民傳非君孰與同
　　　題憑髙送逺圖
髙丘晴見海送别一登臨落日扁舟去秋風萬里心江
楓寒墮葉山店靜聞砧行矣無餘物隨君有鶴琴
　　　題碧蘿山房
一入烟蘿去終年獨考槃竹泉宜夜聽松月耐秋看桂
酒邀佳客荷衣護早寒向予相顧笑持贈碧琅玕
　　　紫騮馬
將軍紫騮馬幾度出安西積雪埋龍臆河氷響玉蹄百
戰功堪並千金價自低吳門秋日晚長倚北風嘶
　　　龍山亭
新亭依絶壁隱隱見游塵詎識鳴琴吏能邀落㡌賔銜
杯山翠晚散帙鳥聲春自愧非王翰何由遂卜鄰
　　　滄洲漁子
孤榜倚芳洲潮回網罟收天清吹笛夜江闊扣舷秋欲
識忘機處于今已狎鷗塵纓思一解因子濯清流
　　　訪羽士黄庭賦梅峯卧雪
梅峯清絶地中有學神仙日晏無雞犬雲閒枕石眠秋
風松子落夜月磵聲懸蝶夢蘧然覺無言但草𤣥
　　　行脚僧
朝衡暮復嵩那却白雲蹤度磧逢馴象浮河亢毒龍衲
經何限雪山過幾多峯年老無觔力方懷故院松
　　　樵上逢黄逸人
山徑分風袂秋城冒雨逢自言澆藥處應在最髙峰故
業連衰草空齋隱暮蛩知君同苦節獨有嵗寒松
　　　夜宿芙蓉峯
香刹瞰林丘逢僧信宿留風簾乘月巻露簟犯凉收宿
鳥微喧曙明河澹㵼秋一經空寂境人世漫沈憂
　　　别鄭處士
參軍趨幕府上將逺徴兵征斾隨春色鳴橈雜海聲桐
花城外曉漳水霧中明故吏如相問毋煩道姓名
　　　久别王六博士
少年為俠客晚節着儒衣故里交游盡天涯相見稀汀
花隨桂櫂江月照金徽獨有南枝在聊同鵲夜飛
　　　留别蔡秀才原
别離無逺近暫去亦傷神正是千山雪誰悲獨往人江
空螺女夜花暗冶城春不見同遊侶酣歌淚滿巾
　　　塞上逢故人
五陵攜手罷疋馬各天涯出塞難為客逢君似到家後
期如夢寐前路正風沙只好長安陌垂鞭醉落花
　　　月夜酌别龍秀才
共向孤城别愁為永夜吟一竿滄海去千里白鷗心短
髪秋同老清樽月共斟冶城多酒伴遲爾寄徽音
　　　寄王六博士
閒歌與醉吟誰識此時心燈火秋堂靜星河夜漏深懷
人看玉劒冩詠拭瑶琴直道原如此寧論物議侵
　　　贈彈琴吳生
之子藴秀氣能彈緑綺琴坐來秋月下如聽水龍吟一
曲動天籟七絃傳古心他年江海上勿謂少知音
　　　送陳令歸浙東
揮淚曉臨岐空江臘盡時重關逢雪度疋馬見星移拱
木青山望甘棠赤子思懸知陟岵處回首益凄其
　　　送林十朋之京
祖帳岊江濆空嗟客路分一經推嵗貢千里惜離群臈
近梅欺雪天寒鴈斷雲玉堂逢掖貴雄筆看摛文
　　　海上有述呈冶城諸友
漲海窮炎裔方舟利涉勞島青雲樹合潮白雪山髙挂
席嗟蓬梗分簮念爾曹始知川上喻逝者自滔滔
　　　題海上天竺寺
登艫浮海邑陟嶠訪禪天經室行山鳥香厨逗磵泉塵
蹤孤島外夜梵一燈前幸沐無生話秋襟自颯然
　　　憶浮丘生
瘴海民風異炎荒客路難午深猶見霧臈盡不知寒蚌
月開晴島蛇珠射暗灘居夷雖可學懷土淚闌干
　　　懷黄𤣥
别去情何限憂來淚滿襟人皆知㸃玉孰與辯疑金月
照吳門樹霜飛建業砧最憐詩社散悽絶獨長吟
　　　送朱大歸淮養親
旅棹厯淮陽春亭酒正香賢兄開絳帳季弟侍萱堂郢
樹侵吳近淮流入海長一杯分散後歸鴈是同行
　　　憶鄭二宣時往交州
旅棹若乘空春遊近日東遥憐滄海客共是白頭翁雨
霽魚吹浪天遥鶻借風清泠臺下路樽酒幾時同
　　　送張任逺之潁上
北謫非吾土南歸下首丘遥居黄覇治未遂赤松遊古
栁垂春蔓沙河急暮流離分君莫歎風壤是中州
　　　遊烟霞觀
不作南宮吏來從物外遊閒傾松葉酒醉度菊花秋谷
響疑天籟霞綃結海樓下方㕓市近俯檻笑蜉蝣
　　　夜飲王六博士宅留别
王喬能愛士留客酌胡麻予亦蓬蒿者憐君意氣賖碧
階流月色緑竹拂霜華明日滄溟去雲帆挂海霞
　　　送孫揮下第歸江東
㶚陵楊栁色樽酒送行塵得桂都縁命看花莫怨春雲
霄期自逺途路别來頻疋馬東南去髙堂有老親
　　　江上寄巴東故人
我憶巴東客長為江上吟楚雲將夜夢湘月寄愁心落
日青楓樹秋風白帝砧遥傳一紙淚讀罷想沾襟
　　　送白少府送兵隴右
冠冕中朝貴風塵隴路賖三軍隨虎竹萬里度龍沙古
戍氷成壘春湟雪作華天驕猶未靜行矣莫思家
　　　留别陳令大有
相知嗟久别相見復離群别路隨秋雨回車入暮雲楓
林千葉落河水數支分若見空梁月含情定憶君
　　　留别周彦
心知三十年此去重澘然挂席趨京闕看雲别海天溪
橋寒吐月驛樹晚藏烟仁者多言贐希君白雪篇
　　　送卞從事之河南
翩翩玉面驄去去逐秋蓬見鴈辭閩海看山到洛中營
門閒步月賔館靜吟風共說歸來日籬花已滿叢
　　　送黄令之永寧
作牧成周地分攜建業舟孤燈聞鴈夕落葉度江秋雲
路看髙翥京塵感舊遊離情如洛水日夜向東流
　　　送鄭秀才旭
寧親初戲綵祖道又分襟漸逺趨庭訓偏驚去國心關
雲遮越斷海雨入吳深璧水多麟鳳期君競寸隂
　　　遊靈隱寺
靈隱知名刹龍宮最上方越山當户翠海樹到樓香說
法觀身妄懸燈共夜長浮生一何幸乘此禮毉王
　　　宿雲門寺
龍宮臨水國鳥道入烟蘿海曠知天盡山空見月多鶴
歸僧自老松偃客重過便欲依禪寂塵纓可奈何
　　　送周生往雷州
寧親歸未得念子復南征風雨孤舟别滄波幾日程挂
帆辭海國吹笛上邊城旅館知相憶新秋有鴈聲
　　　宿靈異上人房
青蓮開梵宇白社結詩壇洞古留雲宿樓虛挂月看洗
杯泉影落掃石竹光寒莫怪棲遲久朋簮念二難
　　　遊方廣岩
𤣥岩太古色恍若入鴻濛一逕攀躋盡諸天杳靄中雲
歸山殿冷月出水簾空境靜離言說泠泠松桂風
　　　荷亭夜坐分得山字
池亭清夏暑吟眺夜忘還秋氣月中早晚心池上閒危
襟涵玉雪幽夢即雲山明日清泠頂岩扉共一攀
　　　秋日同韓𤣥登凌霄臺
故人多逸興攜手上髙臺賦為閒居作懷因逺眺開秋
隂將日去鴈影帶寒來歸路瞻衡宇松門掩緑苔
　　　詠齋中竹
托根臨泮水終異在林丘色映踈簾雨聲傳靜院秋裁
冠龍籜潤製律鳳柯修散帙多閒日能陪六逸遊
　　　送殷秀才之武功
送君逺行役覲省入西秦五月臺江水孤舟去國人蒼
山低戍壘野日暗行塵無限同遊意分攜泪滿巾
　　　徴書後呈冶城同志
青門初稅駕紫陌罷鳴珂野興看山盡花時中酒過同
心難契闊失路易蹉跎又欲羇塵綬幽期可奈何
　　　早秋有述竒林八先軰
澤國風雨後貧居離索情亂蛩鳴曙井一葉落秋城薤
簟邀凉早荷衣却暑輕清泠臺下路攜手幾時行
　　　同林秀才敏鄭生烱遊末山寺
野寺集秋色門閒掩古苔偶尋青草逕遥入白雲來山
葉風自落砌花寒始開幽期重九日即此醉陶盃
　　　春日宴林氏園亭
故人邀客處别墅帶林塘身外名堪避樽前迹暫忘鳥
飛潭樹暖花落野泉香乘興留題去西崦挂夕陽
　　　為釋東旭詠白蓮
淡月瑶池夜微風太華隂翠翻擎露蓋玉冷墜波簮一
洗有為法應全不染心誰能招惠逺結社向東林
　　　詠雨竹
閉門對山雨隱几咏琅玕滴瀝明珠碎離披翠羽殘烟
中看葉重風裏覺枝寒湘女當年淚于今豈未乾
　　　秋日登平逺臺
蘭若最髙處客來開夕窓詩懷秋思集定力壯心降逺
樹青殘雨歸潮白晚江暝來期宿此斂屨對寒缸
　　　送武平判簿
少府朝天日雲霄一鳳毛已隨冠冕入暫輟簿書勞曉
驛馳星騎春帆拂露濤行當逢聖代幾日醉仙桃
　　　送武平令入覲
作牧留遺愛分攜惜别情雙鳬將舄去一鶴與琴清積
水浮征棹蒼山繞禁城懸知書上考行見被恩榮
　　　送韋戸侯伯俊
青山慕侯印弓劒挂南陲月滿氍毹帳雲開翡翠旗林
花春載酒園竹曉彈棊不獨龍韜熟文章爾更竒
　　　寄菊圃都護
相識成何事相思總是愁文章空潦倒嵗月自淹留劒
洗清潭曉琴抽野菊秋皇輿開九域白髪好封侯
　　　寄建溪周校文
白髪江湖上雄文最數君每憐金作賦更道鶴為群竹
圃諸生頌松門酒客分離憂無處托魚鴈幾時聞
　　　擬王維登裴秀才迪小臺
髙臺一登眺滿目白雲深况與林間士俱閒物外心嵐
光當几席秋色上衣襟更待今宵月與君同嘯吟
　　　秋聲
淅瀝初蕭索寒聲處處疑園林風起夜庭院月明時客
思愁宵永秋商入候悲凄凉孤館閉鄉念有誰知
　　　秋日登石壁精舍
攜琴向何處因訪棾王宮潭影漾秋白楓林鳴晚紅磵
空啼鳥寂地僻野泉通欲辯來時路蒼茫翠靄中
　　　春日登湖山
白日好幽寂常登勝槩頻寒泉潄清沼啼鳥亂芳春極
目臨霄漢虛心絶垢塵及時當作樂嵗月苦催人
　　　題夕陽孤棹送鄭二之交州
離亭夕景遲遊子去何之白髪孤舟别滄溟萬里期鄉
心春鳥喚旅泊夜星隨無限分攜意殷勤唱竹枝
　　　送應舉議歸鄞江
明府才能贍三吳舊縉紳遐方得循吏聖代喜儒臣鄞
水南歸海丹山東入閩因知懷惠日兩地總陽春
　　　送李通守歸鐔上
憶昔招談日清吟每自如春風花下酒秋月竹間書雲
闕開賢路鐔津迓使車咨詢今有便青眼慰寒居
　　　送絶塵上人遊江南
南國隨縁到應無去住心聽鐘尋野寺乞食施山禽晒
衲梅風潤浮杯瘴海深逺公多古迹只合老東林
　　　送牛道士
先生有道者曽說遇茅君辟穀唯餐日無家秖卧雲丹
光分月色劒氣動星文悵望雙鳬逺秋風建水濆
　　　夜泊淮隂
泊舟淮水次津樹暗蕭蕭逺火明漁舫長吟倚客簫夜
鐘聞古寺寒月照歸潮莫近啼猿處愁多夢更遥
　　　送友人之京
對酒臨津樹傷心莫我違遥懸霄漢望獨折桂枝歸逺
騎看山别征帆帶雨飛送君從此去何日玩清暉
　　五言排律
　　　甘露應制
聖主開休運神槳降帝州宻沾花錦重輕拂栁金柔月
暗迷仙掌宵分瑩玉樓光含堯殿曉冷沁漢宮秋赤甕
勞空貯芳林謾早收無才堪紀述何以動宸旒
　　　登瀛二首
聖世風雲㑹文衡日月懸五星同聚井六德共賔賢射
隼乘時獲登龍計日先金臺鍾秀氣瀛海儼神仙月殿
森芳桂瓊林列綺筵停驂三島上飛珮百花前多士騫
騰日明良泰治年始知逢掖貴何必躡凌烟
　　　其二
九州連一壤三島不殊鄉雲作長安路洲通弱水航星
河揺寶劒日月煥文章翠苑天葩麗珠林蕋葉凉綉楹
金蝘蜓吹榭玉琅璫廣樂飛蝴蝶霓裳下鳳凰八珎行
月殿萬壽進霞觴景氣吞今古榮光接混茫仰聆天語
近俯視地維荒探手資𤣥運捫心見赤藏才非鸚鵡匹
群逐鷺鴛行詎復論汾上長専蛻骨香
　　　送陳明府出守南陽
帝世符文治侯邦重選臣八龍開戸牖五鳳出絲綸地
接全吳盡風仍故楚淳山容迎露冕日色動朱輪戀闕
風雲逈隨車雨露均聖情鍾草澤一為問沈淪
　　　送鄭孝廉之京
天書下紫宮星象動璿穹丹穴鏘鳴鳳青㝠起漸鴻彈
冠千里别傾蓋一樽同風雨情何極雲沙路不窮津橋
迎彩鷁驛樹引嘶驄曙月關河迥晴蕪楚澤空交情懷
契闊直道任窮通知遇期皇鑒君毋嘆轉蓬
　　　朱將軍平冦
五嶺連烽火三軍擁節旄専征分虎竹上略用龍韜地
險兵聲合天秋殺氣髙炎荒開洞穴瘴海息波濤氣益
干城壯功推敵愾勞隂符資廟筭露布出詞曹振旅聞
闐鼓休兵看鞬櫜獻俘飛奏捷行見璽書褒
　　　元夕觀燈之作
授厯逢春正張燈是此宵雄藩誇樂事大運屬昌朝錫
酺千家醉含哺萬姓饒兎輪開月馭鰲極駕星橋律轉
條風至陽暄朔雪消宛駒來騕褭洛浦出妖嬈隊合紅
塵暗香焚紫霧飄金蓮燃蠟炬玉樹度雲謡醉態欺寒
淺歡情愛夜遥願言歌擊壤萬壽祝唐堯
　　　中秋凌霄䑓翫月
福地鄰三島朋簮盍二難逢秋能作賦見月即同看地
迥青天近波澄碧海寛流輝初熠熠載魄正團團桂影
浮山殿珠光射石欄風來金氣肅河㵼玉津寒搗藥深
憑兎吹簫或駕鸞沾衣垂露葉散歩倚雲戀醉飲徒傾
倒神遊極汗漫自然超世累何必上天壇
　　　同陳秀才登虎頭岩
勝槩殊三島層闌敞八風雲霞開玉壘日月遶珠宮鳥
道蒼烟外軍城紫氣中山河襟帶逺樓觀畫圗雄物候
逢秋異登攀與子同憶家滄海闊懷古覇圖空地暖初
聞鴈江寒已落楓振雷隨急雨野日截殘虹嵗月空流
水飄零極轉蓬江湖歸未就徒此羨漁翁
　　　九日登翠簾山
翠嶺出天中岧嶤到半空嵗時陶令節登眺楚人風葉
盡聞虛籟天清見斷鴻别家滄海上戀闕五雲東暫就
囊萸飲誰論戱馬雄醉鄉可栖息渾不記飄蓬
　　　王屋山天壇
名嶽推王屋孤標跨杳𠖇深窺砥柱黒髙並太行青分
野連三晉風雲萃百靈鶴歸松已偃龍去水猶腥竈隱
燒丹火龕餘煉髓經羽人金磬動應此禮寒星
　　　三教堂蘭若
勝地傳三教空山少四鄰溪流舊回合峰勢此嶙峋松
桂風吟夜莓苔雨度春經殘蘿逕月燈掩石龕塵兠率
疑天界維摩恐後身布金還長者攜酒屬詩人心逺雲
堪卧門閒鳥自馴早祈蓮社就來此息貪嗔
　　　同鄭逸人宿西山寺
翠壁開西麓金宮隱上方雲霞横鳥道日月煥龍章桂
殿丹青古松門草木蒼潭空窺鳥影夜靜識天香夢裏
觀生妄閒中厯刼長千山孤磬雨一逕落梅霜無復悲
生事莫如禮法王諦聞龍象喻初地入清凉
　　　送李長史歸吳中
祖道大江流離筵起暮愁山川臨越徼詞賦動髙秋興
入張生鱠歸餘季子裘家林逢鴈到旅棹共星浮已說
荒三逕常懷卧一丘朝簮辭白髪野趣入滄洲知已慚
踈闊臨岐謾唱酬都將平昔意乘醉一登樓
　　　劒閣秋隂圖
分野秦封盡山川蜀國雄塹江流地底劒閣起天中棧
險崖頻轉蘿深月不通飛揚慙白帝開闢憶蠶叢氣候
三秋異猿聲衆壑同棟雲常礙日岩樹逓呼風客路隨
飛鳥鄉心挂落楓兹非曠逹士應此泣途窮
　　　逢牛尊師
道逢牛道士把酒醉雲房龍問壺中訣人傳肘後方久
知鳬是舄更指石為羊遣興聊題翰無言但括囊秋星
明劒氣夜月釀丹光酣飲從傾倒神遊極混茫别情波
渺渺歸路樹蒼蒼又櫂扁舟去尋雲到草堂
　　　賦得征馬嘶送李將軍出塞
俠客紫驊騮翩翩欲逺遊玉禾初秣曉金勤迥鳴秋思
入雲沙逺途經雨雪愁將風殘木葉摧月下城樓僕御
皆惆悵賔朋互唱酬看君憑汗血行矣取封侯
　　　冬日同林秀才遊衍真觀
蓬島烟霞合琳宮日月開洞隂常積雪地古半藏苔竹
已成龍去人因訪鶴來欲飛王令舄且醉葛洪盃菓熟
經時換炊香待夢回晴光偏悅鳥臘色尚欺梅意靜寒
泓水心同槁木灰鳳笙如可學吹月上瑶臺
　　　輓胡延平
位列諸侯重身將砥柱摧文章餘諫草德望罷鹽梅赤
子天空籲黄堂晝不開月寒蒿里閉溪古劒光埋執紼
諸生慟招魂五馬回誰鑴鐔水石一冩峴山哀
　　　送陳主簿稔之延平
才子甌閩彦雲霄紫鳳毛一朝辭蠧簡萬里試牛刀邑
小程書簡民疲撫字勞分簮嗟去國攜手戀同袍白水
河源逺蒼山積石髙政成多暇日揮翰寄儀曹
　　　重遊宿雲臺憶肅上人
昔日談經處今來獨上慵古臺黄葉積斜磴紫苔封片
月疑禪觀孤雲想化蹤夜燈無續火秋院有鳴蛩人倚
題詩竹誰栽出世松夕陽無限思幾杵暮天鐘
　　　同黄貢士登清泠臺翫月
山川收晚霽暝色上髙臺共是吟秋客還同看月來衣
冠林藪逸詞賦柏梁才山鬼驚聨句沙禽避洗盃河低
全拂樹露重稍滋苔海上鮫人出雲中桂子開樂遊良
夜劇髙興昔人諧歸去金溪上看雲首重回
　　　來月池
逺公精舍下碧沼湛寒泓地底兼天凈波心見月明桂
移銀漢濕珠藴玉壺清坎滿流恒止離虛滉自平禪心
通觀想野客助吟情已喜朝簮擲應來此濯纓
　　　暮春遊林七欽園亭得朝字
星駕共招邀春園發興遥麥風將變候梅雨忽崇朝積
石開蒼島重樓瞰赤霄池晴魚弄沫地暖藥舒苗啼鳥
當窻近飛花逐砌消草深初雊雉槐細未藏蜩茗椀香
雲滑床琴白雪調野泉堪薦醴天籟訝聞韶被褐深懷
玉裁詩擬報瑶醉鄉今已到何必躡洪喬
　　　秋日同王校文登聖泉宮
玉洞烟霞古珠林輦路遥泉香懸菊瀑竹響度松飇疊
嶂分蒼島危樓瞰紫霄芳樽攜就草清梵聽疑潮弔古
塵蹤杳觀空世慮消由來希習靜心境自寥寥
　　　秋日同韓𤣥登宿雲臺
野客滄洲至乘閒上古臺江分平野斷樹盡逺天開散
策尋芳草班荆坐石苔秋隂將日去鴈影帶寒來香積
雕胡飯筵芳竹葉盃相逢成暫醉何必問蓬萊
　　　賦得流泉别林山人
青嶂雨初晴流泉一𣲖清映空涵月色入夜帶秋聲落
磵銀河㵼穿雲玉練明引來山逕潤觸起野潮平靜想
和琴曲幽宜濯冠纓滔滔常不已酷似别君情
　　　竹林寺賦得園字
醫王多寶地長者給孤園入社逢僧夏尋山到水源樓
開天海色逕掃石苔痕碧篠巢烟鳥青松裊露猿靜言
依覺苑永矣謝華軒此意無人㑹惟應逹者論
　　　登白鶴嶺
青山踰鶴嶺碧海望鯨川樹拂扶桑日岩栖若木烟土
風驚異域星紀逼殘年草白寒威冽梅開暖律旋雪消
泉動脉風急燒侵田病涉溪頻轉乘空棧若懸壯遊渾
漫爾夙志豈徒然戀闕紅雲裏歸休白髪前長途今若
折直道古如絃放逐應無愠懷哉栁下賢
　　　宿雲臺燕集
海雨凈炎歊昏星換斗杓天開青杳靄帝返赤飄揺厯
覽龍宮迥躋攀鳥道遥碧筒通露飲白雪度雲謡列岫
疑看畫泠風訝奏簫竹深凉氣早苔宻露痕饒祇樹栖
馴鳥禪枝咽暝蜩園紅將下葉海白欲歸潮北闕休通
籍東林喜見招棲遲心石古衰颯鬂蓬凋失路孤生感
觀空萬慮消漫遊聊取醉何必躡洪喬
　　　首春遊道山有述
易象忻逢泰王春正建寅梅寒將臘去椒暖薦時新地
斂收藏義天開發育仁百生逢鼓舞萬類荷陶鈞曉沐
初彈幘春衣始振塵登山遊寶所擲地禮金身谷響歌
林鳥川遊在藻鱗青舒門栁眼紅破苑桃唇坐嘯風生
籟行休草薦裀濁醪嗟中聖清茗愛怡神纓冕休勞夢
雲山願卜鄰慧燈如可續永矣照迷津
　　　輓理上人
隻履歸何處懷師淚滿襟浮雲生滅性明月去來心閱
世真如夢安禪不廢吟留衣分法侶冩偈别朋簮雨蘚
侵行跡風泉想梵音一燈寒竹暝雙樹落花深塔閉蟲
粘戸巢空鶴避林厯峰山下路從此罷登臨
　　　擬李謫仙秋日登揚州西靈塔
三天分絶頂一氣破層標夜月侵牛斗秋河界鵲橋潮
聲雲海近闕影帝城遥滉漾珠光動空濛瑞氣饒長風
如可借九萬欲扶揺
　　　春暮宿湖山蘭若
雨歇衆芳晚幽尋宿梵筵聞經方文裏聽法比丘前逺
逕投昏鳥荒山嘯夜猿天花飄嶂月玉磬度蘿烟殿古
苔衣合湖光月鏡圓仰扳星斗近俯視地維偏心靜空
塵到身閒與世遷三生應得悟來此問安禪
　
　
　鳴盛集巻二
欽定四庫全書
　鳴盛集巻三　　　　　　　明　林鴻　撰
　　七言古體
　　　雪蓬散人草書歌
雪蓬散人有媯裔翰墨遊心與神契摹臨秘帖追晉風
揮洒雄文明古制蓽門鉄限人爭求荒郊瘞筆應成丘
嫵媚雲霞晴變態傾斜風雨寒颼颼伊予與君共鄉縣
結交自昔忘貧賤銜盃拓落膽氣豪江樓野寺書題遍
借問君書初若何君言妙悟應聞歌諧音本自車振鐸
渙汗有類風行波迺知至理無不寓要在髙人㑹其趣
古來入室唯逸少後者升堂有懷素當代如君誠亦稀
莫嘆蹉跎一布衣有錢沽酒與君飲醉卧目送孤鴻飛
　　　寄王六校文兼似吳二太守
京師三月春雪飛雪後餘寒添着衣曹官禄薄酒苦貴
一飲百錢恒不醉忽然停盃憶鄉里美髯校文最知已
作詩斷不讓髙岑醉後狂吟狂欲死有時忽得意竟上
金雞山彈琴酌酒送飛鳥心比白雲閒更閒虎頭岩前
栁拖地龍池溪上花滿灣醉歸騎得將軍馬城上烏棲
門未關白頭太守别來久别後還能相憶否詞賦終為
紙上塵功名不及盃中酒芭蕉葉長近何如前月人來
不寄書莫言閩海少飛鴈何事秦淮多鯉魚
　　　寄蔡殷
少年所性尚遊俠夜讀古書朝射獵相逢然諾重千金
性命由來輕一葉自言濩落長如此豈謂年光若流水
當時意氣何足論今日為儒人共鄙以兹俯仰向時流
窮居古巷仍百憂拘鈐禮法坐桎梏鞭撻童稚生仇讎
浮雲世態我何有寧甘落魄耽盃酒閔子長懷汶上田
桓公謾賦湘潭栁日夕長吟思故山樊籠尚掩冲霄翰
知君懷抱亦如此一為君歌行路難
　　　贈浮丘生
浮丘生能逺遊不學羽客棲丹丘挑簦荷笠來滄洲我
昔㝠棲向溟渤攜書共讀東山月舊遊冠蓋半凋零見
子翻令心内熱羨子有逺志放形天地間扁舟濯足望
雲海短策振衣登雪山太行北上連鴈門燕臺鄴宮無
復存國士由來死知已令人感激思平原諸侯門深少
知遇回轅又復歸南楚醉裏行吟七澤秋燈前卧聽三
湘雨吾知浮丘心迹竒世人悠悠那得知草書古篆更
神妙擊劒彈棊無不為嚴冬别我寒蕭索尊酒都門為
君酌車輪遥遥忽不見唯見千山雪花落
　　　送林子山之閩中覲親
釣鱸橋頭流水香冬青花開榕葉凉壚頭酌酒送行客
醉後狂吟成短章世人懷别多慘愴念君此行何坦蕩
云是嚴君在武威十年着盡逺遊衣鴻鴈緘中空寄逺
魚龍川上苦思歸以兹出門心草草拂衣便向長安道
古戍飛霜馬色寒重關曙月雞聲早自古秦川亦壯哉
三峰華岳掌中開温泉緑樹朧朧見渭水黄河曲曲來
邊庭相見悲復喜白髪依依問鄉里九月狐裘尚覺寒
千鍾黍酒難成醉聞道東還未有期隴頭好寄折梅詩
翻思人世皆為客何必臨岐是别離
　　　贈曽鋼
二十讀書通大義三十結交江海士不學寰中一豎儒
寧為世上竒男子同遊冠蓋多如雲佩章綰綬何紛紛
東序詩書崇四術汝南節義宗三君問君拂衣何太早
知君有親今已老鄉夢不離青浦雲歸心只在方山道
城南栁花吹客衣車驂祖餞生光輝共傾濁酒江上别
獨攜明月山中歸歸來鄉井宛如昨耕石飲泉貧亦樂
閉戸從教水鳥啼垂帷不省山花落逹節非関學隱淪
至人舒巻道為鄰君看古來霄漢上多是尋常畎畝人
　　　賦得獨樹邊淮送人之京
君不見秦淮水流東到海淮邊獨樹如車蓋九月微霜
赤葉乾枯枝颯颯鳴天籟枝上啼鴉散曙烟枝頭殘照
咽寒蟬離人留飲停車騎俠客相逢挂馬鞭南國髙僧
從此去駐錫雨花臺下路一飯淮邊洗鉢時六時宴坐
祇園樹野鶴孤雲任去還禪心不道别離難山中亦有
長松樹待爾青青共嵗寒
　　　張子紘畫梅歌
人間百卉競春曄獨有梅花窮晚節嚴冬雪霰白皚皚
此花凌寒今始開繁英澹蕋乍踈宻群仙佩玉紛瑶臺
最憐横月出修竹不分隨風委緑苔三星處士乘槎客
毫素天機冩生色興來揮洒與時人貴宦持錢求不得
千枝萬朶宮苑腴枯梢冷萼山澤癯風流閒雅韻自别
照水横厓體總殊妙墨移來茅屋裏半幅溪藤露春意
入戸幽禽訝影斜開門野衲疑香至古來畫者亦紛紛
今日閩南獨數君不用雪窻花滿樹對兹亦可玩羲墳
　　　懷李郁
李君本是清狂者十載畋漁向原野梅生豈厭官位卑
閔子由來宦清寡自言濩落可終身誰知尺組能縻人
朋遊失路各分散妻孥寄食家仍貧荒凉廨宇炎江表
椎髻山氓語如鳥地隔三苗洞穴多天連五嶺人烟少
三年無書増我憂憶君翻令懷舊遊開元寺裏猿鳥暮
洞天岩前木葉秋襟期相遇每如此魂夢悠悠共千里
白髪關山自月明青山茅屋空流水八月江南鴻鴈飛
天邊誰寄早秋詩不如飲酒且安命振翼雲霄尚未遲
　　　過髙逸人别墅
識子何不早見子即傾倒世人意氣不相合顔色雖同
心草草子有園林東海濵香名滿耳人共聞梁鴻避世
身不仕孔融愛客家常貧兹晨飲客青山墅新壓葡萄
酒如乳緑樹穿窻鳥當歌紅條拂地花能舞醉來興逸
無不為投壺擊劒仍彈棊人生得意有如此世上悠悠
那得知
　　　月夜聞李生彈箏歌
越客本浩蕩秦箏何激揚浮亭子夜月色古一曲萬籟
鳴清商初聞楚調聲激烈志士報讎思飲血再聞宮音
如扣鐘魯生揖讓何雍容清和變調有如此俠客聞之
心欲死銀甲彈來更嫣然金魚脫却渾輕爾吾聞錦瑟
五十絃湘靈夜鼓聲凄然遂令帝子剖其半遺音尚有
秦人傳秦音楚調聲雖異今古由來同一致燕市誰知
擊筑心吳門孰識吹簫意今夜聞君鼓曲聲百盃不醉
壯心横衆賔枕籍秋衾冷獨倚髙梧看月明
　　　春夜𤣥黙處士燕集得滿字
三月六日天微和博士水亭乘醉過主人解衣即沽酒
外史扣壺能嘯歌歌殘夜久星移換新月蒼蒼捲羅幔
萬事空嗟白髪新一壺共對清尊滿子有園林東海潯
十載校書甘陸沈平生獨抱飲水節有時或賦還山吟
髙齋宴坐探𤣥黙時軰狂馳交不得自分綈袍比草青
直將富貴輕雲白予本南宮淡蕩人與君交誼最相親
相逢且盡盃中物遥憶風流席上珍
　　　為廣上人賦歸雲山房
道山老禪七十餘閉門不出祇園居心將明月同清淨
跡比閒雲能巻舒蕭散浮雲閒更閒因風也或到人間
晴教海上千峰出暝與天邊一鶴還歸雲寂寂山房暝
明月蒼蒼僧入定禪心無着雲無蹤一塵不染諸縁空
山中有僧人不聞世上流俗徒紛紛願為松下小童子
閒與髙僧掃白雲
　　　送林汝學之雷州省伯
四月閩南梅雨凉荔枝花開滿樹香青門酌酒送行客
極浦揚帆辭故鄉君家從父從戎久海外書回驚白首
離筵正值落花初客路仍逢歸鴈後知君所重在連枝
觸熱投荒應不辭少年意氣有如此世上悠悠那得知
雷陽咫尺滄溟近戍卒相逢問鄉信蛟室風來白浪腥
龍淵日落青天盡嗟予有姪亦離居萬里炎荒久荷殳
天涯亭上應相見為報平安尺素書
　　　經綺岫故宮
行人曉飯青山裏驅馬蒼茫經洛水昔聞綺岫盛繁華
不謂荒凉今若此憶昔行宫初搆時梯岩駕壑相逶迤
美人桂殿夜㸔月公子柘弓朝射麋翠華一去金門鎖
露殿飛螢山葉墮往事吹殘牧笛風危基半入樵人火
今古消沈能幾回春風依舊野花開君王巡狩不復見
禾黍空山鳥雀哀
　　　送王孝廉之京
神如玉壺初薦氷氣如太阿新發硎羨君早年即登第
許君壯節終成名十年濩落棲衡宇斂翅迴翔待髙翥
知已文章舉孝廉治安有策干明主以兹擲筆翻然起
祖道車驂若流水客路遥侵朔鴈前鄉情却望江天裏
客路鄉情兩地分征帆落葉共紛紛君登要路天門去
我向秋山卧白雲
　　　賦得無諸城送浦舍人源歸晉陵
君不見昔時無諸城荒丘斷隴今人耕陵谷湮沈知幾
代古人精靈竟何在憶昔無諸全盛時都城百雉何逶
迤連營國步分秦土繪衮王章入漢儀山河巍巍那可
恃躍馬屠龍今已矣列國猶傳赤帝封曲臺尚對滄江
水滄江水流去不還故宮落日不堪㸔寶衣夜化空陵
火弓劒秋懸古殿寒故人西歸從此去策馬秋蕪城下
路欲將陳迹問行人落葉紛紛不知處
　　　賦得芭蕉雨
野人獨宿祇樹林大千飛雨秋隂隂懸燈照影不成寐
颯颯蕭蕭窻外音初焉洶湧海濤急又若飛泉㵼蒼壁
雲山夜靜木客吟水鄉秋冷鮫人泣宮非宮霜天氣肅
鳴豐鐘商非商秋風落葉隨飛揚角非角簌簌江城古
梅落徴音羽音是耶非嘈嘈切切鳴天機碎若珠璣落
寒玉清如素指調金徽蹇予平素耽禪說欲悟音聞猶
未徹由來大聽本希聲不信雷轟平地裂今夕微吟挂
月樓明朝騎馬粤王州聲殘響絶無所見惟見芭蕉一
葉秋
　　　送秦山人歸天台
天台山人薜蘿衣别予東將海上歸心如月塞征鴻逺
興逐秋城落葉飛人間萬事歸來好脫屣侯門迹如掃
樓外孤霞映赤城窻前片月生滄島飛佩須過鴈蕩峰
繫舟先聽若耶鐘丹光夜繞三珠樹鶴影秋歸五粒松
執手河橋酒半醒小山别後桂青青願祈海上烟霞秘
長保塵中犬馬齡
　　　鐔上送僧歸衡山
上人孤閒似雲鶴十五出家住衡岳說法能超最上禪
持心不受群疑縳世上誰知來去蹤南窺太華北遊嵩
衲經鴈蕩千峰雪定入峨嵋半夜鐘于今戒臈青松古
猶泛慈航到東土楊栁瓶中九曲雲笋皮笠上三山雨
昨夜歸心繞楚天西風杖錫又茫然化龍潭畔清秋别
回鴈峰頭舊日禪
　　　林七欽山莊
此君家住浯水西喬林夾道縁青溪人淳上古大庭世
客到武陵花處迷深盃盡日見山色髙枕四時聞鳥啼
籬根稚笋看成竹階下飛花踏作泥梓栁折來環藥圃
野泉引得灌蔬畦人間鐘鼎口不道雨裏田園手自犁
已沾雞黍遂然諾豫愁冠蓋將離暌明日却從城市去
林間相送草萋萋
　　　巫峽啼猿歌送丘少府歸四明
巫山巫峽連三巴猿啼三聲客思家停舟聽之聲未了
却過青枝猶裊裊野人乍來錦官城清秋滿峽啼猿聲
黄牛灘上怨楓落白帝祠前哀月明商聲清冽羽聲亂
倐忽東崖復西澗久客聞之淚欲乾壯夫聽此魂亦斷
故人歸卧越山雲憶得啼猿歌送君扁舟獨宿剡溪夜
呌月三聲誰共聞
　　　初秋送友人之冶城賦得把字
行人飲馬秋城下魯酒千鍾為君把離亭正值鴈驚寒
候舘仍逢雨侵夜嗟予十年恒壯遊登髙弔逺無所憂
襟期脫略向知已生事蕭條隨野鷗南宮作吏歸來久
富貴浮雲我何有三品寧論小隱資百壺且醉平生酒
露島烟汀岊水濆風帆桂櫂坐離分題詩為寄漁樵友
惜别還看鴻鴈群
　　　寄陳八參軍
憶昔讀書融水陽青山影裏開茅堂結交由來重意義
使酒或可輕侯王誰言一旦風塵起故里蕭條半荆杞
立身自許致功名報國誰能論生死爾時正值烟塵昏
手攜俘首懸轅門春風走馬緑楊道落日臂鷹秋草原
功成期將書幕府當路忌才棄如土部曲營殘殺氣消
關山夢醒秋聲苦此來為儒逢太清石田蕪没荒春耕
當時冠蓋半丘土此日交情結弟兄交遊惟君年最髙
每以連枝朂我曹天邊落日見孤鴈海上秋風吹二毛
劒水無情入海流憑將䨥淚到炎州願為鄉曲牧童子
與子髙歌同飯牛
　　　贈商生
與子交遊最年少羨子襟期可同調醉墨能噓海上雲
春箋㑹拂花間鳥壯遊海内早知名每以才華動九卿
丹穴殊看鳳毛貴方諸逺在氷壺清伊予十年歸未得
貧賤由來愛賔客雖乏床頭沽酒錢未甞一日無顔色
西鏞城下醉相逢南國新秋意萬重石竹山前滄海月
紫雲洞口夕陽鐘
　　　義象行
有象有象來天都大江欲渡心趦趄誘之既渡獻天子
拜跪不與衆象俱象奴勸之拜怒鼻觸象奴賜酒不肯
飲哺之亦不餔屹然十日受飢渇俛首垂淚憤且吁天
子命殺之衆官束手莫敢屠侍衛傳宣麾壯士被甲各
執丈二殳象戰久不克兵捷象乃殂憶昔君王每巡幸
象當法駕行天衢珊瑚錯落明月珠被服美錦紅氍毹
紫泥函封載玉璽萬樂爭擁群龍趍玉璽歸沙漠龍亦
歸鼎湖所以老象心南來誓死骨為枯嗟爾食禄人空
負七尺軀髙髙白玉堂赫赫黄金符伊昔軒冕今泥塗
嗟爾食禄人不若飯豆芻象何潔爾何汚天子垂衣治
萬世俾全象德行天誅嗚呼象兮古所無嗚呼象兮古
所無
　　　行路難
君不見東鄰翁昔時零落誰與同一朝精金等糞土結
交豪客何其雄兒孫生長羅綺裏舊妻新妾多嬌容黄
金白璧條已盡門前冷落生秋風寄言世上諸年少朝
更暮改非堪調梁園春草何凄凄猶有行人解相弔
　　　五馬承恩圖
昨夜東風天上來長安淑氣繞蓬萊新鶯茝石千花裏
君王宴樂雲屏開鳳輦晴光耀雲色金覊玉絡皆龍媒
五馬由來群馬亞一一方瞳汗溝赭承恩蚤立玉階前
騰驤肯出神駒下朝來紫氣動龍墀變化飛騰那得知
莫言天上風雲起自有房星貫紫微
　　　酬張少府惠山僧茶
南風吹雪栁花飄閨中佳人春夢饒白髪儒生未飽食
夜眠少困卧終朝清河縣官公事簡憐我邇來愈疎懶
手裹山僧石乳茶題寄齋房豁書眼髙枕蓬頭緘未開
毛骨颯颯秋風來相如漢賦八千字懸河暗誦聲如雷
山童急走汲井花鐺裏龍涎鳴逺車千日醉魂來斷夢
五陵酒伴識還家為君一啜感君意鳳髓龍脂世空美
碧碗滄洲片片雲金莖漢苑稜稜水朝來散步凌仙山
恍如輕舉碧蘿間九天若到須臾啜何惜神君騎鶴還
　　　滄海雲帆歌送張少府之京
蜀錦為帆發光彩挂向扶桑之碧海海上仙山十二樓
仙人矯首遥相待船頭錦袍黄鶴仙身朝玉皇遊九天
長風吹帆向碧落下視塵世浮青烟我昔登雲向儀曹
鈞天廣樂聲嘈嘈夢中折翼下人世悵望雲闕心煩勞
兹晨送君向雲闕春帆直拂濤山雪解纜朝辭北海雲
曳裾曉待金門月渺渺雲帆奈别何珊珊紫陌聽鳴珂
君從雲路騎黄鶴余亦逺山卧碧蘿
　　　題桃花馬
玉墀迥立如龍游金鞍照耀雲錦浮㶚橋浴水落花雨
沙苑追風苜蓿秋圉人盡皆輕騄駬將軍不復事驊騮
請看千里噴汗血蹴踏風雲不肯收
　　　送林敏歸海上
九月大野黄螵蛸挂空桑城頭立馬見千里遊子此時
歸故鄉將歸滄海雲且醉冶城月楊柳橋頭酒正香芙
蓉館裏花初發戀此使人歸計遲看花酌酒復聨詩眼
前相遇不傾倒别後相思空復為
　　　春日金陵酒肆别故人
長風起天際旭日明京臺江流作寒泉淑氣開蓬萊登
髙恣為樂明滅安在哉千金換酒且痛飲笑言未巳將
何之當時年少多白首今日花開非故枝金巵何惜倒
落月明日相思天一涯君不見鍾山龍蟠虎踞雄惟有
江水萬古與之無終窮
　　　君馬黄
君馬黄我馬蒼君馬何蹀躞我馬何昂藏同馳共逐掣
電疾覊金絡玉目流光與君意氣兩相得日日追遊洛
陽陌斗酒千金同倚樓結交萬乘招豪客君與我同心
我與君同好膠漆千年亦不分許君生死期相保寄謝
紛紛世上兒朝歡暮改何堪道
　　　題瀛洲雲詩巻
徒知夸父渇不竭海中水縱使愚公在莫平海外山山
平海竭目不見層隂萬里何漫漫昨夜長風天際來八
表滌蕩陽春回憑髙縱目始快意萬物於我何有哉三
山照耀氷壺開旭日正射金銀臺長雲飄空弱水黒瀛
洲特聳青螺色鸞笙鳳管鳴九霄仙人笑待桃花陌羨
君輕舉不可攀但卧白石青蘿間相思不惜冩心素早
寄雲邊孤鶴還
　　七言近體
　　　春日遊東苑應制
長樂鐘鳴玉殿開千官步輦出蓬萊已教旭日催龍馭
更借春流泛羽盃堤栁欲眠鶯喚起宮花乍落鳥銜來
宸遊好把簫韶奏京國于今有鳳臺
　　　春日陪車駕幸蔣山應制(四首/)
鍾山月曉曙蒼蒼鳳輦乘春到上方馴鳥不隨天仗散
曇花故落御衣香珠林霽雪明山殿玉澗飛泉近苑墻
自媿才非枚乘匹也陪巡幸沐恩光
　　　其二
鐃鼓鸞輿出曙烟翠華玉節上方連諸天日月環龍衮
九域山河拱象筵香擁寶城熏瑞氣泉當玉几送清絃
宸遊暫此開春澤豈作金輪浪學禪
　　　其三
寶域今春降至尊玉毫此日照乾坤池開八水臨天象
地接三台拱帝垣紫氣盡團空外蓋風光遍動鏡中旛
九垓此際無餘壤喜見京城雨露恩
　　　其四
笳鼓雲中動帝京六龍移處彩雲輕三天日色臨仙仗
八水波光接帝城寶域旛揺銀燭影香山泉送玉絃聲
侍臣此際承恩澤願述歌章頌治平
　　　早朝
紫禁初開月欲低千官待漏午門西玉階栁色侵朱閣
寶帳香車過御堤仙仗日臨花氣動鵷班風急佩聲齊
天顔有喜朝回晚散步花邊路欲迷
　　　寄右講經春日早朝(二首/)
王氣匆匆曙色開鐘聲隱隱九天來鍾山半壓金鰲上
淮水新從玉澗迴花擁千官瞻衮冕雪消三殿隔蓬萊
小臣曽奏中和曲散作陽春遍九垓
　　　其二
奉天宮殿五雲間舊是春官侍早班大禮慶成嚴鷺序
長楊賦奏覲龍顔風光漸報三眠栁佳氣長浮萬嵗山
身落江湖心魏闕夢魂猶逐曉鐘還
　　　金門待漏送别(二首/)
遲遲曉箭促銅龍紫陌雞鳴夜欲終傍院梧桐蟾影沒
拂墻楊栁露華濃暗聞玉佩千官集仰覲天顔萬國同
朝罷歸來晴旭上都門送别意匆匆
　　　其二
鷄人唱徹漏聲殘紫禁齊聨玉笋班日射旌旗光曄曄
風揺環珮響珊珊幾經月落趍朝去曽惹天香滿袖還
今日京華送君别蟾宮應待共躋攀
　　　和張考功春日早朝遇雪
今年春早覺春寒紫禁朝回雪未乾太液月低銀兎濕
蓬萊天近玉龍蟠吳鹽色瑩差堪擬郢曲才髙欲和難
最喜風光先報栁漸舒晴翠拂闌干
　　　雪夜張尚書籌招飲以事不赴
南宮儤直雪晴時凍雀無聲隱竹埤貰酒暫同寒夜飲
盍簪深負故人期雲垂絳闕知天近月浸霜簾覺曙遲
除却安禪與招隱此身此外欲何為
　　　送黄賛禮往南閩監祭
漢家天子重明禋奉禮傳宣肅逺臣百粤山川通王氣
二儀雷雨應陽春朱絃玉管風回律秬鬯包茆夜降神
此去建溪桃浪暖中流遥見錦衣新
　　　題中天樓觀圖
海上仙山接混范仙居逺在白雲鄉樓當太乙星辰近
樹拂勾陳雨露香絳節馭風來阿母玉簫吹月醉周王
可憐八駿歸來晚蕭颯蛾眉兩鬂霜
　　　采石磯
斷磯漂渺駕危亭欄檻孤髙見杳𠖇牛渚波濤通海白
溧陽烟樹入淮青騎鯨夜憶遊仙月泛鷁春浮奉使星
萬古憑髙一回首玉壺清酒莫教醒
　　　呈浦舍人源
無諸臺下乍秋風客舍逢君興不窮性僻共躭詩句險
愁多却仗酒杯空平蕪一騎經吳苑積雨孤舟夢晉宮
明日又從江上别曲闌愁倚送飛鴻
　　　浮亭夜坐懷黄𤣥之
浮亭孤坐夜燈紅一倍離憂百感同春草緑波頻賦别
流年青鏡暗驚蓬也知纓冕皆身外久憶心知向酒中
此意謾勞題尺牘都門雪後有歸鴻
　　　送髙書記之邊
青袍書記去翩翩紫塞從戎不記年磧裏倚弓看漢月
雪中走馬入氷天烏孫部落通烟火勑勒沙塲乏水泉
聞道安西無戰鬭時時醉向酒家眠
　　　春日寶峰蘭若游集得房字
化城鐘動曙蒼蒼野服乘春到上方一犬卧園芳草暖
亂禽啼樹石楠香珠林對酒朋簮盍寶地看花色相忘
欲向寰中除苦惱無過依止賛公房
　　　遊秦川龜湖寺
風動松門野殿荒老僧相見謾焚香身隨斷梗棲卑邑
跡比閒雲到上方葉落空林行處滿心超諸品坐來忘
清泠久别烟霞侶想是青苔長石床
　　　寄髙逸人
君家别墅抗浮塵曽共浮丘醉度春花落更聞啼寺鳥
栁深或見渡江人生涯不定如蓬斷㑹晤無期望月頻
明日扁舟東海去幽居欲與孟家鄰
　　　送人入蜀
把酒長歌蜀道行髙堂千里見君情微霜半落青楓樹
曙月平臨白帝城挂席不離江鴈影沾衣多向峽猿聲
錦城莫道無知已何限居人識馬卿
　　　李將軍席上賦清逺樓
城上危樓駕逺空䦨干長凭五雲紅幨帷曉駐山河影
鼓角秋悲草木風列宿南垂珠斗近衆流東去劒川雄
于今百粤無傳警好把金尊送落鴻
　　　閩關春晚圖送司倉之京
江上離筵惜解攜閩關北上亂山迷花深野戍嘶疲馬
月隱關墻聽曙雞劒佩朝天雙闕迥家林近日片雲低
京華故舊如相問白鴈音書醉懶題
　　　秋江别思圖
無諸城下送行舟滿座詩人賦逺遊歸夢不離秦苑夕
客程多在越鄉秋江楓葉落填沙岸塞鴈聲寒到驛樓
會見使君簮冕貴未應華髪老滄洲
　　　初出同黄少府宿采石
南宮拜疏許歸休蘆荻滄江晚繫舟貫酒暫同牛渚咏
曳裾無復鳳臺遊海門白湧潮頭急烟島紅拖雨脚收
不用臨流濯纓袂此心從此不驚鷗
　　　新秋浮亭夜集
海國新凉一鴈來衣冠髙㑹壯懷開浮亭夜月樽前滿
古樹秋聲笛裏哀白髪朋遊嗟落魄青山故業怨低摧
燈殘酒醒還成別刻漏應愁曉箭催
　　　九日登絓月蘭若憶鄭二宣
微霜初下越王城衰病逢秋也自輕九日登臨多縱醉
百年感慨獨鍾情斷蟬野寺黄花晚逺樹江天白鴈晴
却憶浮丘炎海上懶題詩句寄同聲
　　　寄髙逸人
獨倚城南百尺䦨粤鄉秋思浩漫漫平臺樹色催殘照
近郭砧聲報早寒雲物正當摇落後關河終念別離難
龍門別墅今宵月誰與相同把酒看
　　　送楊孝廉之京
刺桐花發荔初垂海國逢君話別離日下共𫝊優對策
天邊相送醉題詩石城古樹秋風早淮水孤帆夕鳥遲
君有長才如賈誼追趨好向鳳凰池
　　　浮亭風雨夜集憶鄭二宣
天涯此別意何窮一片愁心萬里同明鏡曉霜驚白髪
浮亭秋雨夢青楓書回絶島孤帆逺門掩寒塘舊業空
說着登臨多感慨一緘封淚寄南鴻
　　　過東林雙磵有懷舊遊
曽於此地盍朋簮嵗晏重來百感深門掩薄寒初暝雪
樹含輕靄欲棲禽滄波涉海驚魂夢白髪看山倦嘯吟
聞說逺公能館我便投章甫卧東林
　　　冬夜與髙五秀才館林八員外宅
逺别悠悠歎二難多君留飲故情歡生涯秖合尊前醉
功業無勞鏡裏看落葉走階風動晚古梅臨水月侵寒
何因得似龍門叟野艇終身一釣竿
　　　與陳八參軍夜飲話舊
鄉園别後隔烽烟此夕論交意惘然鴈引歸心離海國
盃銜好月醉霜天謀生自愧青雲後話舊多驚白髪前
明日豫愁分手去憑君慷慨看龍泉
　　　寄周一秀才𤣥兼呈陳八處士炫
薜老峰前夜詠詩若為離别思凄其忝於詞客推前軰
久約林僧恐後期澤國未霜楓落早山城上月鳥歸遲
自慚淺薄非徐穉頼有陳蕃是故知
　　　海口道上有述懷鄭二宣
露下菰蒲有鴈聲曉驂初發宿寒輕新知乍别孤吟倦
舊國重來百感生黄葉閉門逢野寺白波侵郭見江城
家林暫别堪惆悵翻憶浮丘海上行
　　　將歸冶城留别陳八炫林六敏
南宮歸後嵗蹉跎此日逢君奈别何野館解鞍行客飯
寒山對酒故人歌蒹葭水國孤鴻度橘柚霜林疋馬過
為報已無軒冕夢清泠臺下卧烟蘿
　　　與黄一秀才軰雨夜浮亭集宴憶鄭二宣
香炧燈殘意萬重與君共憶逺遊蹤尺書不到驚春鴈
樽酒相逢話夜鐘風動櫟枝翻暗鵲雨深莎井響鳴蛩
自慚淺薄誰招隱尚掩丘樊學卧龍
　　　陳八參軍
露飲梅天雪霽時不堪南望思凄其五勞有病仍耽酒
七步何才敢咏詩岐路分攜愁落葉家林歡㑹憶連枝
自慚放逐歸來晚那得鳴鑣到鳳池
　　　憶龍門髙逸人
浮亭露飲玉樽空千里心期此夕同海路想經春草緑
越吟愁對夜燈紅他山花發鶯啼後别墅春歸積雨中
聖代祇今無隱逸不應多病卧孤蓬
　　　寄林一和
雨館張燈坐夜深故人相對醉成吟二毛易老慚看鏡
四美難并愧盍簮澤國曉霜催候鴈縣城春樹變鳴禽
賈生尚有長沙謫此日無勞歎陸沈
　　　送趙生之京
青門樹色引鳴騶一曲驪歌送逺遊慷慨自知非怨别
關河終念對窮愁雲邊夜犬鳴沙驛海上寒山出郡樓
到日都門春水緑珊珊飛珮上瀛洲
　　　憶鄭二宣時往交州
旬日隂霖結不開窮居幽草亂侵階也知白髪縁愁長
無那青山與願乖行阻看花攜濁酒卧聞啼鳥閉虛齋
比來况與浮丘别一望南天一愴懷
　　　畢公房
躋閣攀岩入化城薜蘿髙卧寄閒情孤窻上月分燈影
亂葉隨風襍磬聲麋鹿自知諧野性簮珪何用絆虛名
真僧出世心無事戒得氷壺徹底清
　　　謫居寄冶城同志
逺别悠悠泣路岐丹心雖在鬢毛衰阮籍猖狂縁世難
叔牙感慨為心知春城久判花前醉野館無由雪後期
自愧不如閒草木也承雨露沐恩私
　　　宋中送魏萬之安西
梁苑微霜梨葉紅行人此日發關東酒邊怨别看長劒
馬上驚心見斷蓬雲散岳蓮開泰華月寒郊樹隱新豐
窮秋亦有臨邊使待爾題詩寄塞鴻
　　　送浦大歸晉陵分得衣字
離亭征騎曉騑騑正值關河朔鴈飛白髪相看閩海别
青山遥送晉陵歸江城雨外蓮峰出野寺霜前柿葉稀
自愧忘情非上知臨歧唯有一沾衣
　　　寄髙八逸人
離亭髙唱久難酬明月心期戀舊遊泛臘酒香頻中聖
流年花發總關愁山園浥露寒梨熟水國迎霜晚稻收
自愧湮沈向城市閒情惟有一登樓
　　　送宮人入道(二首/)
温泉宮裏洗鉛華共訝君恩許出家阿監别時留佩玦
道流迎處指烟霞乍抛月殿吹簫譜學煉星壇伏火砂
幾度春風緱嶺上步虛閒遶碧桃花
　　　其二
大家有㫖許求仙便着霓衣下九天碧落早知騎鶴路
青春悔度種花年已教水月澄心鏡無復香雲綰鬢蟬
昨日麻姑來問信又言滄海變成田
　　　挽紅橋
柔膓百結淚懸河瘞玉埋香可奈何明月也知留珮玦
曉峰長想畫青蛾仙魂已逐梨園夢人世空傳薤露歌
自是忘情惟上知此生長抱怨情多
　　　登岳陽樓
湖水平臨䕫子國岳陽絶勝濯龍宮樓臺迥出丹霄上
島嶼浮來玉鏡中墨客琴樽渾醉月榜人舟楫若乘空
青蘋風起還能賦不獨蘭臺宋玉工
　　　江上送王悅歸關中
秋風吹冷薜蘿衣客裏逢君賦式微楚水别來浮桂櫂
秦川歸去掩柴扉中天華岳三峯削獨樹關河一葉飛
我有愁心如斷鴈隨君征路向斜暉
　　　送朗上人歸匡廬
浮盃渡海寄行蹤歸去匡廬若箇峰月滿空山行迹遍
心通萬法看經慵蘿深自識雲中寺秋晚遥尋澗底鐘
共有東林蓮社約寒流石上幾時逢
　　　將之三華留别冶城知已
躑躅花開黄鳥吟春城送别栁隂隂故人共洒臨岐淚
逐客空懸戀闕心白髪流年嗟落魄青山歸夢憶登臨
金溪此去多乘興不似看花醉故林
　　　賦得垂楊送客
客路垂楊最有情暖風吹緑漸㝠㝠雨深煬帝宮前見
月落桓伊笛裏聽葉暗乍堪藏乳燕花飛終恨化浮萍
分攜欲折長條贈愁絶河橋酒幔青
　　　歸冶城辱群公追餞至江心亭
梅風初熟布帆歸相送勞君到翠微逺樹啼鶯留客醉
髙林深竹見僧稀江心絶島晴浮出雨外孤雲濕倦飛
野鳥白鷗如有待想應知我拂朝衣
　　　送僧遊蜀
蜀道岧嶤不易攀浮雲蹤跡去如閒畏途棧倚天邊樹
舊寺門扄海上山暝猿峽裏焚香宿暮雪城中乞食還
岐路送師多感慨朝簮未擲復何顔
　　　秋夜送王廣文還延平
詩客飄颻劒上來玉壺清酒為君開梧桐一葉秋聲早
河漢三星曉漏催滄海别來頻積夢青山歸去且銜盃
蒼蠅未必能沾玉莫把丹心變死灰
　　　吳航送鄭二之海上
百年相見幾悲歡久客移家欲别難海路雲山天際斷
縣城春樹雨中寒已辭紫禁休魚佩未築丹丘愧鶡冠
從此一盃分散後嘯臺明月共誰看
　　　留别髙八逸人
野客行歌賦式微江亭埀栁鸊鵜飛久從别墅花前醉
倦逐征鴻雨外歸極浦波光揺去棹晴川栁色滿行衣
冶城亦有同遊侶髙唱于今似子稀
　　　天王寺烟蘿洞
寒岩精舍石林東冉冉垂蘿洞穴空宴坐袈裟深杳靄
仙遊環珮小崆峒紅泉雨過花皆落翠篠雲來月不通
掃石焚香頻到此定逢秦世采芝翁
　　　夏日與諸公至絓月蘭若
翠微精舍薜蘿垂磵戸隂隂暑不知青草舊遊苔滿院
白蓮新社雨侵池題詩好是書蕉葉招隱誰同賦桂枝
不向空門休物累下方塵土欲何為
　　　秋江離思圖
粤城衰栁拂金堤雨裏秋襟惜解攜客散江亭聞斷鴈
酒醒沙館候鳴雞楓橋夜冷吳謳起笠澤天寒楚望迷
天路雲山從此别一封愁札為君題
　　　寄髙逸人
緑楊影裏勸離盃又見黄花故苑開載酒憶遊棲鶴寺
懷人獨上釣龍臺雨昏别館疎鐘斷葉盡空江朔鴈來
近得浮丘書信否渇心吟望欲生埃
　　　秋夜浦舍人見宿園亭分得天字
南宮飲散動經年此㑹覊魂各黯然霄漢故人誰更在
江潭逐客自堪憐踈燈細雨開秋宴落葉驚風攪夜眠
歸去晉陵成逺别好憑陽鴈望南天
　　　寄王六博士
西鏞城下舊迎逢兩地心期意萬重詞客青山題藻句
逐臣滄海寄萍蹤忘情已覺看花懶多病真成對酒慵
却憶西齋好明月相思吟送暮天鐘
　　　髙逸人見過園亭分得何字
園亭鳥散掩垂蘿上客連鑣晚見過纓冕已捐身外事
玉壺且向醉中歌鷹風入樹凋秋葉蚌月流雲度曉河
今夕相逢須盡醉明朝分手奈君何
　　　送鄭二宣之交州
一曲勞歌酒半醒嗟君此去泛滄溟論交自信心如石
避地終悲跡類萍瘴海風濤行處白故山烟雨别來青
冶城亦有同遊侶共向天涯憶聚星
　　　登絓月蘭若憶𤣥之秀才
離懷觸景易消魂况復尋雲到法園晴雪閉門深竹暝
夕陽鳴磬野藤昏林僧夜語多經梵詞客春遊少屐痕
最憶𤣥暉覊璧水鳳臺新詠與誰論
　　　首春同周大登冲天臺有懷王六徹鄭二宣黄
　　　一𤣥林六敏
雲物蒼凉拂曙開望春吟倚最髙臺烟和緑野宜歌鳥
雪徹青林尚吐梅酒伴分攜龍劒去山人招隱鶴書來
升沈榮辱何須問且縱芳樽坐石苔
　　　送陳秀才之京
老逢烟景即關情况復窮秋别友生對酒自然堪洒淚
臨流何必濯長纓帆開積水風初起路繞寒山雪乍晴
璧水鳳麟如子少珊珊環佩早登瀛
　　　桃源清玩
桃源勝邑少風塵吏散尋幽學隱淪紅雨亂飄仙洞曉
緑雲深䕶誦堂春漆園夢蝶應前兆葉縣飛鳬定後身
聞說使君多逸興問津何必武陵人
　　　夕陽
抹野銜山影欲收光浮鴉背去悠悠髙城半落催鳴角
逺浦初沈促繫舟幾處閨中關綉户何人江上倚朱樓
凄凉獨有咸陽陌芳草相連萬古愁
　　　離雲飄葉巻得天字
杳杳浮雲暝逺天蕭蕭霜葉拂離筵半空映日飄還散
萬里隨風去復連髙擁片帆凝曉色長侵野徑入寒烟
送君對此難為别無限傷心滿目前
　　　題瀟湘烟雨圖
淋漓元氣楚天秋湘浦琅玕翠欲流粉節娟娟含雨長
烟梢隱隱拂雲稠醉中卧聽寒聲逺吟裏看連暮色浮
玉輦不知何處去蒼梧渺渺使人愁
　　　夏夜懷故人
空齋不寐夜初分獨坐凄然憶故人山霧滿庭空翠濕
石牀當戸月華新竹窻把酒知何日樵徑攜笻又幾春
惟有别時芳草色閉門相對碧如茵
　　　南浦緑波
溶溶漾漾際沙汀烟樹寒蕪秘逺青萬頃流光涵玉宇
一帆爽氣動文星飛禽浴鷺翻晴色落蕋浮花送晚馨
明日相思來别處徘徊照影悵伶仃
　　　汨羅懷古
獨向芳辰上綵舟長天落日思悠悠千年詞賦名猶在
一代英雄事已休每挹孤忠天地老空餘陳迹古今愁
蒲樽更欲風前醉長笛數聲鳴逺洲
　　　緑隂啼鳥
日上髙林宿雨晴緑隂深處一禽鳴落紅塵外偏多恨
遠翠梢頭更有情繡倦玉窻聞處巧酒停芳席聽來輕
繁絃急管空撩亂白髪梨園按未成
　　　溪山真樂
何處名山澹碧滋一溪新緑動晴漪移居未傍龎公宅
逺道空歌陶令詞鶯囀栁間春色淺鷗翻沙外夕陽遲
囂塵何事難抛擲苦把閒身向俗縻
　　　弔黄祥
欲見髙人不可期空堂素幙淚先垂游絲捲雨閒芳榭
雜蔓侵階卧藥籬月冷秋波魂去逺雲霾春塚魄來遲
芹邊閒却時懸榻無復清容見小池
　　　送天使蔣二回朝復命
鞍馬迢迢入帝京共瞻使節出孤城帆分秋色南天晚
人沐恩波北海傾奏對九重丹漢近逶迤萬里大鵬輕
懸知朝罷從容日更述民風頌治平
　　　老卒還田里
蚤從玉帳出邊關雪鬢垂絲喜得還銳氣暗隨秋色盡
老情翻樂故園閒戰塲尚記歸時路村逕猶依舊日山
留得少年長劒在壁間懸却獨頻看
　　　詠古墓
何代凄凉土一丘蓬蒿馬鬛幾春秋斷碑無字埋青草
古逕侵田繞碧流山鳥似啼依枳棘野烟如暝鎖松楸
當年懸劒今何在空使來人起暮愁
　　　題淮甸歸耕圖
回首吳天海嶠迂綵舟斜日過姑蘇劒歌聊復傳鸚鵡
座客誰為唱鷓鴣錦樹連雲侵甸麥素潮湧月動檣烏
固陵春色還應好聞道田園總未蕪
　　　寄蕭四上舍
栁色千條過一春相思兩地正愁人乍辭簮組成飄泊
甘向林泉學隱淪錦字不來勞曉夢玉琴無意染芳塵
飛花日日隨流水好把金樽到手頻
　　　錦江春色
天際雪消春水來融融春色錦江開洪濤洶湧翻晴日
駭浪奔騰噴怒雷三月魚龍多變化百年舟楫幾傾催
誰知大禹當年力惆悵臨風酹一盃
　　　月夜登臺
髙臺突兀五雲頭風捲笙歌徹夜流玉兎初生銀漢影
桂花先報廣寒秋夢飛弱水三千里興入仙家十二樓
只恐酒醒滄海變笛聲孤起古今愁
　　　歌風臺
漢祖龍飛竟不回巍巍臺榭倚天開覇圖寂寞終塵土
王氣消沈向草萊無復故人同擊筑空如野客獨銜盃
于今六合為家日颯颯悲風故樹隈
　　　送李通守歸鐔上(二首/)
攬轡咨詢出劒津飄飄錦服拂芳塵官亭貰酒逢詩客
山徑尋梅問野人紫案鳴琴常對晚黄堂判筆每生春
懸知歸去多餘暇好寫清吟為寄頻
　　　其二
共看少府厯山城駐馬西鏞第幾程海嶠遥連閩嶠紫
昭潭曽似劒潭清半簾月色供詩句一路梅花遣官情
明日咨詢歸去後定將嘉績逹宸京
　　　寓秦淮寄冶城知己
萍蹤無蒂數分攜海國覊魂易慘悽千里歸心逢臘盡
亂山殘雪望鄉迷荒村落葉渾成雨極浦寒潮亦到溪
遥想石橋梅發處何由縮地一攀躋
　　　秋江離别
聽我離筵把酒吟我吟都是别情深鱸魚忽動三秋興
海鶴空懸萬里心曉甸波光槐樹碧夕陽鴈影越山隂
明時正好崇勲業底事年來喜擲簮
　　　秋日同諸公至洽師房
洽公蘭若宿雲隂上客何頻此盍簪幔捲雲山邀逸興
樓標霜月喻禪心空階雨過閒花發絶磵風來落葉深
今夜上方期共宿一燈竹裏對君吟
　　　送惠師歸東山别業
逺公飛鍚出人寰别築精藍俯碧灣啼鳥不離階下樹
閒雲長䕶檻前山燈懸靜室觀身悟屐響空林送客還
借問松醪何日熟㑹須乘月到禪關
　　　賈誼宅
聞君放逐此淹留獻納空懸漢室憂舊宅獨臨湘水逺
遺文曽弔屈原愁青楓極浦烟光晚白鳥空江樹影秋
西望不堪懷古意欲因歸去卧滄洲
　　　雪峰寺
微霜落葉度關河古寺清秋掩薜蘿輕策獨隨飛鳥去
好山偏向夕陽過三花祇苑逢僧少獨樹空臺積雨多
却憶朋簪躭勝事下方塵世易蹉跎
　　　江上書懷呈林八瑾
昔年曽共醉蘭舟明月閒情憶舊遊獨客荒村空向暮
異鄉多病厭逢秋殘烟野戍聞寒笛落日楓林見驛樓
為報别來憔悴盡謾因尊酒更消憂
　　　山中即事
少年書劒愧蹉跎舊業空山掩碧蘿看竹暫忘塵外事
逢人多向雪中過乞歸故國青霄逺卧病閒門白髪多
别去若尋林處士後時相望一髙歌
　　　懷友人陳三源
浮雲聚散幾悲歡久客懷歸憶萬安門對西山朝氣爽
城臨東海暮潮寒身隨斷鴈兼秋逺夢入踈砧向夜䦨
為問松蘿舊遊處别來花月共誰看
　　　寄汪知己
客身飄泊類浮萍塵世風波夢亦驚千里青山違故邑
十年白髪戍邊城王門獻策今時寵孔徑看花舊日情
魚鴈不辭雲海闊謾勞尺牘慰平生
　　　釣龍臺
逐鹿屠龍事渺茫空臺依舊枕崇岡衣冠神禹傳苗裔
風壤宗周列職方南粤雲來螺浦白東甌天接虎門蒼
登臨送别兼懷古不惜狂吟倒玉觴
　　　詠得攀楊栁寄故人胡大
東風吹緑正依依欲折長條愧别離蘇小門前人散後
霸陵橋上燕來時飛花蕩漾隨征棹亂葉飄飄泛酒旗
只恐化萍春又去好將一曲寄相思
　　　寄鄭二宣
旅憩髙吟送曉鐘深懷野客寄行蹤南登逺道憑歸鴈
舊隱空山憶卧龍蘿桂同心愁獨住鶯花異日興偏慵
遥知别去多詞賦料得顛書也獨攻
　　　寄髙逸人
千里懷君積夢中南宮侍從忝余同荒居懶病看花盡
舊事驚心向酒空苑樹月來依宿鳥海天春去見飛鴻
懸知相望無由逹此㑹令人意不窮
　　　酬王一𤣥諸友過訪
故人問病到山村美酒香茶慰討論賈誼有才匡漢室
梁鴻無策謁侯門江田未熟晴蕪長館樹新凉夕鳥喧
暫得相逢須盡興醉來分散已黄昏
　　　壽胡逸人
碧榕深處鎖烟霞銀燭華筵景物賖石室天香聞杜若
玉缸春酒泛胡麻暫輸滄海心猶在久着青囊髪未華
從此自縁方外趣不須勾漏問丹砂
　　　觀趙龍虎習兵
聖代雄藩尚練兵將軍意氣重横行登壇久論安邊計
倚劒平臨近海城玉帳鳴笳通逺戍青絲歸騎出連營
懸知漢主垂思慮始信票姚獨羡名
　　　夕陽孤棹
梨葉青青春草齊南天相送夕陽低看雲海國同誰醉
倚棹江亭又解攜畲米未收行客飲蠻烟初散曙鴉啼
孤篷回首知何處莫動哀吟易慘悽
　　　懷浦舍人長源
祖筵相送槿花時江上逢春感别離詞客登臨芳草變
鄉山吟望尺書遲鶯聲吳苑行人度海色官船暝栁埀
最憶玉門聽曙漏思君閒夜益悽其
　　　懷南宮趙大叔度
悲歌對酒强成懽三十窮經尚考槃楚水逐臣空作賦
淮隂年少獨登壇青山官舍踈鐘晚黄鳥蕪城暮雨寒
料得西鏞多勝事凌霄明月憶同看
　　　送楊紫庭之京
津亭送客栁隂隂把袂長歌念盍簮此去雲霄休恨别
舊遊江海寄愁心挂帆淮月鄉山近策馬吳關驛路深
明日知君相憶處鳳臺登眺與誰吟
　　　送王一之京
楊栁青青春草齊官亭客散夕陽西歸心正逐孤帆去
離思偏驚匹馬嘶雨歇聽鐘精舍近月明聞梵枕峰低
那堪吟望空梁夢遥憶清芬滿劒溪
　　　送友之京
翩翩驛騎拂青絲斗酒城隂醉莫辭别路逺從雲外去
論文誰向雪中期寸心冉冉懷丹闕雙珮鏘鏘拜赤墀
遥想朝回春更早好音還慰倚門思
　　　送池王二友歸劒鐔(二首/)
竹枝歌罷早潮平把酒離筵感别情年少常懷郗詵第
才華獨羡馬卿名鐔津栁色迎歸棹螺渚鶯聲送客程
良㑹未窮分散去好題飛札到岩扄
　　　其二
卧病丘園感越吟對君離思忽驚心琴樽何意成寥落
纓冕誰知尚陸沈滄海一身懸北望青山雙淚向南深
須知夢裏還相憶風雨浮亭夜盍簮
　　　送賈文學之京
秋風離思正依依匹馬西行向夕暉别路逺從霄漢去
知君已覺少年稀淮邊落木南天盡江上寒雲北鴈飛
鳳闕朝回春更好為題尺牘到岩扉
　　　賦得羅浮山送人之任
陶令之官瘴海濆羅浮勝境昔曽聞飛來島嶼丹青合
畫裏樓臺紫翠分曲澗花深常帶雨龍川水暖欲生雲
别離已是春風後那得梅花折贈君
　　　浮亭夜集寄華故人
南亭髙館薜蘿深此夜思君萬里心鄉國舊遊多怨别
雲山何處獨登臨寒蕪落鴈天低樹野戍平沙燒隔林
尊酒相逢還寄意也應知我一沾襟
　　　月夜㑹林南宮聞李生彈箏
浮亭簮盍醉吟逢髙調鳴箏此夜同月隱青絲聞亂葉
霜空瑶柱度飛鴻湘靈錦瑟愁停鼓子晉鸞笙愧未工
況有周郎歌白雪興來那放酒樽空
　　　浮亭夜集
縱酒閒亭歌復悲那堪春草思離離朱門按劒誰先達
滄海論心愧後期郭裏鶯聲驚雨歇津邊栁色向坡垂
題詩寄逺無持贈偏憶追陪到習池
　　　浮亭夜集贈黄二
江淮千里久思君髙館相逢興不群孤燭青燈人共醉
澹河疎雨夜初分心懷慷慨空悲梗世事飄颻秖似雲
良㑹未窮簪盍意莫因歸興又紛紛
　　　送仲彬胡公之荆南
華館清談酒未醺春風送客又離群髙堂念别情先切
把袂同心跡暫分征斾還辭閩嶠月布帆輕颺楚江雲
懸知别後空梁夢應有新詩最憶君
　　　送人之京
江亭客散斂餘暉忽聽離歌淚滿衣滄海驚蓬浮世在
青春得桂少年稀梅邊飛雪行人度雨外空江去鴈微
明到長安春更好五陵花栁正依依
　　　送人之海南
殷勤斗酒送君行一曲驪駒對粤城秋草愁心同北望
夕陽去路獨南征寒山月落青楓晚野戍霜空白鴈晴
年少功名應苦節臨流未可濯長纓
　　　送林一歸山中
楝花雨裏醉逢迎南國看山又送行求侶暗驚春草色
還家愁逐暮江聲殘陽向野聞邊笛逺樹登樓見海城
誰念長沙遷謫久懶從季卜問君平
　　　洽公房送林敏
珠宮客到夕陽時西望鄉園欲淚垂芳草不堪多卧病
青山何事又分離髙原暮火行人盡積雨長天去鴈遲
暫醉一盃乘興地對君誰復憶凄其
　　　送余司馬歸晉中
驄馬朝來欲渡河官城把袂惜蹉跎滄洲舊業驚蓬斷
白馬流年倚劒過梨葉烟村行客少鷓鴣陵苑夕陽多
天涯相憶知何處空有愁心對酒歌
　　　送逸人之嶺南
把酒離筵江上青水亭客散雨㝠㝠心懷遠道頻看劒
跡向南天秖類萍孤驛城頭晴見樹片帆海上夜浮星
知君此去堪乘興何必臨岐涕淚零
　　　送林十一歸山
青門長笛起愁聲滄海離盃感故情賔館芰荷清夜語
鄉山砧杵暮秋行浮雲北去無蹤跡旅鴈南歸有弟兄
莫歎蹉跎向年少古人白首尚躬耕
　　　送李安之建安
緑槐宮樹一蟬聲歧路相看萬里情對酒謾因愁逺别
臨流還可濯長纓孤帆夜火洲邊驛澹月疎星栁外城
遥想溪山更乘興閒居獨羨子雲名
　　　懷林外史
騷人别去易蹉跎門掩浮亭長薜蘿北闕才名嗟放逐
西鏞親友念經過醉題候館桐花早歸夢鄉山夜雨多
料得登臨多勝事南州詞賦復如何
　　　㑹林南宮宅懷鄭二
閒吟秋草思無窮却喜親朋此夜同外史閒亭懽對酒
浮丘滄海暗驚蓬疎砧候館空江上逺火人家積雨中
别後深懷書信否天涯愁絶送飛鴻
　　　晚日杉關
荒苔古道斂微曛馬上笳聲不可聞地自亂離民舍少
山當閩楚客程分長林積雨寒為雪深樹孤峰濕作雲
愧我舊遊見關吏也將書劒學終軍
　　　次鐔津呈董書記
楝花時候憶同遊況復懷君此泊舟千里歸心逢臈盡
幾家落日倚門愁山鐘杳杳前朝寺烟水悠悠古建州
何事相思不相見爾來應被白雲留
　　　與任本立
長河二月栁隂隂客舍看春感越吟和氣不應消白髪
寒灰終未變丹心湘潭鴈去江蘺逺夕照鶯啼谷樹深
共道長卿歸卧病青山應笑又投簪
　　　送馬秀才下第歸江南
嗟君失意賦歸休家在滄洲憶舊遊㶚上栁條牽客悵
江南草色向人愁山城落日寒吹角水國連天夜泊舟
莫歎青春悞年少古來白首未封侯
　　　送客歸江州
悠悠草色醉離樽送子東歸欲斷魂洛社分攜孤劒去
潯陽耆舊幾家存湓江浪白潮通海楚地山青栁在門
若見别來相識問風波此日不堪論
　　　送薛居士和州讀書
西風征鴈去翩翩聞道攜書泛楚船左氏賦成曽十載
董生帷下又三年讀書小館山當戸舊業巢湖水作田
聖代秖今逢掖貴莫令嵗月易流連
　　　送人入蜀
江亭把酒唱離歌遊子扁舟發汝沱草色到江知地盡
猿聲入峽覺山多水流深向荆門出棧道遥從樹杪過
去去蜀中應計日相思明日復如何
　　　宿淮浦寄司空文明
思君深夜百憂新淮浦東頭問去津千里楚天初度鴈
兩河明月未歸人從風自歎成黄葉臨水空思采白蘋
知己飄零有如此舊遊那復洛陽春
　　　登餘干城
醉向東風覽物華江山誰使後人嗟蒼烟古壘危三戸
白髪遺民更幾家城上當時誰駐馬雲中落日有啼鴉
登臨莫用懷今古愁絶湖橋酒幔斜
　　　賈誼宅
少年何事到長沙此處翻成謫宦家地濕楚鄉秋雨後
草深甲第夕陽斜清湘東去人空弔盛世南遷衆所嗟
我亦為君長太息懶將書劒客天涯
　　　早春江上逢兵曹
望君江浦草離離馬上相逢淚欲垂賦就張衡雖不樂
途窮阮籍復何之山含碧樹鶯啼早雨散江亭客去遲
暫醉一盃乘興地風流莫道昔年時
　　　積雨輞川莊上
短褐山中荷篠時東菑風雨共棲遲久從野老田間餉
深負林僧竹下期梨葉烟村聞布榖桃花潭水隱鸕鷀
懸知别墅安農意此外餘生空爾為
　　　酬暢當尋嵩山麻道士
少室尋真羨獨經唯應大道本無形龍飛水殿晴驅雨
鶴繞天壇夜禮星望氣逺臨關樹紫看山空對藥爐青
那應一問烟霞思願得長遊且駐齡
　　　答馬秀才
學書學劒事悠悠況是棲遲未白頭顧影夕陽空北望
驚心大火復西流亂山背水孤城晚獨樹臨關一葉秋
君亦尚為南郡客徧題尺牘問窮愁
　　　晚次鄂州
孤城吹角水漫漫近夕波揺舟次灘峽口砧聲江上度
武昌樹色月中看南天渺渺懷人逺北斗蒼蒼向客寒
流落水雲千萬里不知何處是長安
　
　
　
　
　鳴盛集巻三
欽定四庫全書
　鳴盛集巻四　　　　　　　明　林鴻　撰
　　七言絶句
　　　題方壺墨竹
明月高懸白玉盤僊人居處近虚寒一枝鳯尾金風裏
清露時時滴石壇
　　　下山尋朱繼
攜琴載酒逺尋君石逕人稀日半曛縱醉也須山上去
莫教閒却半牀雲
　　　寄周隱者
卜築深依野鹿羣姓名何用世人聞平生身外無餘物
只有秋山幾片雲
　　　題朱舍人爲史太守寫梧竹
舍人退食寫閒情公子開椷玉雪清曽向鳯池同夜直
掖垣梧竹摠秋聲
　　　寄三山舊遊
自憐風月酷吟身十載三山不負春豈意凌霄臺下路
看花飲酒屬他人
　　　放歸言志
君門乞得此身閒野樹烟江一櫂還収拾舊時詩酒伴
逺尋僧舍入秋山
　　　題呉江埀虹橋
雲㠶秋晚過埀虹落日鯨波動逺空欲借僊家遼海鶴
月明吹笛水晶宫
　　　曉行
前山樹暗月朧朧馬色雞聲共曉風不爲逢秋多感慨
只縁身在别離中
　　　將之海上羣公相餞至龍津
百尺雲㠶絓海霞勞君相送到天涯重來應恐清秋晚
落盡清泠桂子花
　　　宿逆旅聞泉聲
練瀑飛空作雨聲樓虚月白旅魂驚相思不道無歸夢
自是離人夢不成
　　　將之鐔城留别冶城諸彦(五首/)
冬靑花外雨霏霏半濕征鞍半濕衣此去孤舟無伴侶
空江惟有白鷗飛
　　　其二
十載吟秋卧翠微三年宦薄日邉歸玉華花鳥應相送
依舊閩南一布衣
　　　其三
知己相攜欲别難白波春草路漫漫劍潭誰道無明月
不似清泠把酒看
　　　其四
荔子花開海雨晴分㩦同下越王城從來送别多愁怨
惟有靑山忘却情
　　　其五
舟停桂櫂騎停轅落日江頭酒一樽誰道劍溪非逺别
碧波靑草摠銷魂
　　　閨女焚香
桂殿焚香酒半醒露華如水撲銀屏含情欲訴心中事
羞見牽牛織女星
　　　溪山春曉
香霧濛濛濕翠霞半簾殘月到仙家野橋初過鶯聲曉
乍見春溪水漲沙
　　　江亭初夏
依依緑荇動薫風極浦㠶邊望不窮最愛憑高上江閣
一時清興與誰同
　　　野館秋聲
淅瀝寒聲處處疑空庭寥閴月明時蕭蕭卧聽生秋思
草木凋零人未知
　　　隂崖雪霽
隂林霧氣曉來分峭壁寒光射嶺雲一自投簮歸去後
此身牢落與誰論
　　　題李白問月圖
玉盃問月乾坤窄綵句吟秋鬼魅愁千古神遊何處在
若非蓬島即瀛洲
　　　詠懐(十二首/)
女螺江上送蘭橈長憶春纎折栁條歸夢不知江路逺
夜深和月到紅橋
　　　其二
驪歌聲斷玉人遙孤館寒燈伴寂寥我有相思千㸃淚
夜深和雨滴紅橋
　　　其三
殘燈暗影别魂消淚濕鮫人玉線綃記得雲娥相送處
淡烟斜月過紅橋
　　　其四
素馨花發暗香飄一朶斜簮近翠翹寶馬未歸新月上
緑楊影裏倚紅橋
　　　其五
春衫初試淡紅綃寶鳯搔頭玉步搖長記看燈三五夜
七香車子度紅橋
　　　其六
溶溶春水漾瓊瑤兩岸菰蒲長緑苖幾度踏靑歸去晚
却從燈火認紅橋
　　　其七
一襟離恨暗魂消閒却鳴鸞白玉簫燕子不來春事晚
數株楊栁暗紅橋
　　　其八
傷春雨淚濕鮫綃别雁離鴻去影遙流水落花多少恨
日斜無語立紅橋
　　　其九
綺窓别後玉人遙濃睡纔醒酒未消日午捲簾風力軟
落花飛絮滿紅橋
　　　其十
三千客路動行鑣逺别歸來興欲飄秖恐鳯樓人待久
玉鞭催馬上紅橋
　　　其十一
玉階深露滴芭蕉獨倚屏山望斗杓爲惜碧波明月色
鳯頭鞋子步紅橋
　　　其十二
雲娥酷似董妖嬈每到春來恨未消誰道蓬山天様逺
畫闌咫尺是紅橋
　　　挽沙陽朱氏(九首/)
靑樓十二敞銀屏長記生前幾醉醒今日重來人不見
七峰猶似黛眉青
　　　其二
珠沉玉殞兩茫茫十里溪流與恨長依舊春山花似綺
不知何處瘞蘭香
　　　其三
二十年來一夢歸楚臺秦館事應非春魂想化西園蝶
猶向碧桃花下飛
　　　其四
緑楊兩葉想眉顰誰寫新詩詠性眞一自朱樓人去後
鶯花不似舊時春
　　　其五
玉露幽蘭憶淚泫殯宫幽暗夜如年空餘舊日香奩句
一度悲吟一悵然
　　　其六
青鸞影斷杳難囘暝掩紅顔向夜臺可惜玉樓空鵲鏡
也隨羅綺葬寒灰
　　　其七
舞袖何年化作雲玉簫聲斷鳯離羣春風似惜泉宫恨
片片吹花落古墳
　　　其八
蘭銷桂蠧雨初晴寂寂泉宫夜不明聞說七峰山下水
至今流恨也呑聲
　　　其九
栁臺花榭寄塵踪名籍蓬萊第幾宫晚出人間風露表
佩聲夜夜響瑤空
　　　緑楊燕(二首/)
上國䌓華畫裏看緑楊紫燕鬪春闌金河堤上朝囘路
最是飛花撲玉鞍
　　　其二
千株積翠濃如墨兩岸䌓華事已非殘燕不知春已去
斜風細雨故飛飛
　　　題宋故宫御屏芍藥
雨暈霞綃粉繪香品流應得亞花王五侯池館春如夢
無復䌓華似洛陽
　　　題竹(二首/)
醉墨淋漓濕未乾拂雲雙玉倚秋看别來嶰谷空林月
幾度凄凉篴裏寒
　　　其二
南山野老種琅玕錦籜初翻烟雨寒盡是伶倫裁鳯管
芸窓留得一枝看
　　　畫松
長風蕭颯起毫端雪幹蒼蒼㡬歲寒黑入太隂雲雨合
就中疑是老龍蟠
　　　畫竹
玉節姢姢老雪霜蒼梢勢欲拂雲長南風昨夜吹烟霧
添得虚堂六月凉
　　　弔屈原
汨羅東去水滔滔弔古臨流誦楚騷千載獨醒惟有子
古今醉死盡英豪
　　　歲暮别友
筆硯相從又一年今晨判袂各紛然臨岐不用嗟離别
明德相期貴勉旃
　　　題小景圖
林木疎疎小徑分石泉嵐氣絶塵紛抱琴野客歸何處
間却松窓半榻雲
　　　蘓武嚼雪圖
誓與匈奴不共餐暫將氊雪慰摧殘寄言漢主加調膳
一片丹心想不寒
　　　古劍
歐冶何年百鍊成深藏石匣隱豐城終當化作神龍去
不逐羣雄事戰爭
　　　荷錢
田田翠蓋㸃清漪非範非模逈出奇自是天工陶鑄巧
一畨清富屬馮夷
　　　苔錢
莓苔雨過似錢勻萬㸃沿階翠暈新陶鑄每憑風雨力
似憐野客太清貧
　　　題鄭昭甫寫張騫乗槎圖
滚滚黃河天上來茂陵底事望蓬萊早知愽望乗槎便
虛築通天百尺臺
　　　初出秣陵賦得(二首/)
生離死别已聲吞淮水東流萬古寃今夜石頭城下月
何人把酒酹詩魂
　　　其二
豈料明時竟陸沈終天不冺九泉心歸魂想逐天邊月
夜夜清泠石上吟
　　　書宗兄懐之信後
遷人西去逐秋風萬里雲沙路不窮遙憶清泠諸友伴
雙流血淚望南鴻
　　　寄周生
生事蕭條鷗鳥知春來長憶看花時秖今酒伴俱零落
說著高陽淚便埀
　　　書寄鄭二先輩
粤國佳人歌竹枝呉航歸客不勝悲送君别後秦樓月
尤見清光似昔時
　　　題牧牛圖
緑草萋萋黃犢肥半蓑殘雨卧東陂烟深埜水行人絶
家在寒林月上遲
　　　題梧竹
憶昔空齋獨寢幽隔窓風雨忽颼颼畫中却憶山中夜
不得吟秋便見秋
　　　題幽蘭圖
蘭葉微紅玉露秋碧山流水思悠悠美人何處空搖珮
見畫相思幾度愁
　　　題蘭竹圖
楚山湘水亂雲遮欲徃題詩路更賖昨夜燈前醉看畫
雨枝風葉亂橫斜
　　　梨花鸜鵒
梨花開遍遇清明鸜鵒飛來榖雨晴半捲湘簾玉堂靜
酒醒相對溢吟情
　　　枇杷山鳥
沉香烟暖碧忩紗緑栁隂分夏日斜夢覺只聞鈴索響
不知山鳥啄枇杷
　　　平林歸牧
松林日入烟火生風起時聞長笛聲㶚頭芳草無歸路
騎向清溪沙上行
　　　牧牛睡意
曽隨黄犢卧閒行夢入虚林春草青爲報南山空扣角
漫漫長夜爲誰醒
　　　書懐
緑蘿吹雨暗青燈門掩寒䖝夜夜聲風景春來倍零落
向人衰栁更含情
　　　送監生
兩袖春風錦綉新五花騘馬拂輕塵天顔寵勞殊勲紀
四牡皇華有幾人
　　　對菊詠(二首/)
獨對秋風感客懐南山舊業半蒿萊浮生想被微名絆
知得花前醉幾囘
澤下秋風五栁稀葛巾强醉坐東籬花間獨照無青眼
今日相看似昔時
　　　口占(二首/)
城上秋風起暮笳燈前有客正思家明朝九日須當醉
㡬度能同對菊花
江海年來已倦遊劍南偏喜故人留對牀今夜休聽雨
一滴空階一滴愁
　　　鳯凰臺
昔人從此吹簫去萬古高臺對水流試看舊時明月影
夜深鐘鼓五雲秋
　　　春詞
夢囘明月隱銀屏香冷微風動翠綾從此離心無處寫
起來花下拜三星
　　　竹枝詞(二首/)
呉王宫前春水平㶚陵橋上栁色青江水不流離恨去
楊花長送逺人行
湖上鴛鴦飛一雙人生最苦去他鄉郎舟撞入荷花裏
引蔓牽絲恨更長
　　五言絶句
　　　題白蓮(二首/)
淡月瑤池夜微風泰華隂翠翻擎雨蓋玉冷墜波簮
　　　其二
神妃遊洛水照影弄晴暉明月沉珠珮香風動羽衣
　　　詠草
閉門春雨後芳草上階生詎知嚴霜月聊復一時榮
　　　流沙江夜泛
登艫日向夕出浦雲已平月黒渡江處北風蘆葦鳴
　　辭
　　　𤣥之茂才有公冶長之譴素秋云李跫焉逺别
　　　以平昔效言志之學多聞起予李杜文風自兹
　　　索然耳咏河梁之句血淚沾襟聞易水之歌目
　　　眥盡裂古今雖殊慕義慷慨其致一也因效楚
　　　聲以歌不計文理之工緻凡我同志相應同聲
陟彼岐兮夷行擊予劍兮慨慷目送逺兮精神飛揚披
浮雲兮視天茫茫駿骨委絶兮駑駘服箱鸞鳯逺竄兮
鴟鴞翺翔皇鑒不忒兮不臣無將
　　　滄江秋思圖
山蒼蒼兮欲秋水凝波兮不流若有人兮遨遊縱一葦
兮孤舟挾天風兮颼颼喪予懐兮悠悠往者如可作兮
吾將和滄浪之謳
　　詞
　　　蘓武慢(八首/)
大塊初分胚胎既孕萬物自然生露馬出於河龜浮自
洛從此人文森布羲畫亡言姬爻有象斯理亘乎今古
問其中槖籥樞機太極乃羣生之母　細看來納納乾
坤漫漫宇宙好類闔扉啟戸六子相磨五行互竭兩曜
不停烏兔道在目前理非身外欲悟㡬人能悟待先生
勘破先天披髮騎麟歸去
　　　其二
性水流湍情田不耨堪嘆世人猖獗土鼓風殘結繩政
逺吾道𣺌如一髮箕帚誶言耰鋤德色厖俗凜乎將輟
樹桔橰喚起機心却笑灌畦之拙　孰不知孝本柴愚
學傳參魯天道本無言說克讓克仁飾非飾智方寸要
君分别達則經綸窮乎蓬累到此始稱豪傑有幾人俯
仰無慙浩氣直干雲闕
　　　其三
擾擾勞生飄飄過客天地古今逆旅滄海塵飛南山石
爛烏兔㡬時能住埜馬光隂浮漚宇宙何異草頭微露
有幾人了了惺惺識破死生之故　看古來事業功名
榮華富貴畢竟在於何處奔走無休機關未定華屋㡬
成墳墓醉裏乾坤閒中歲月此是穩行平路倩誰人喚
起莊周斗酒與談𤣥素
　　　其四
家本儒流身穿逢掖出入義途仁里洞鑒機心㝠搜海
岳愽得一貧如洗作賦南宫吟詩北苑萬句不如杯水
問先生何苦如斯秖是好之不已　最愛是竹寺秋眠
花樓夜飲醉倒不知天地禮法之徒是非評論看得不
如螻蟻勘破興亡超乎流俗莫怪不營生理吐胸中萬
斛珠璣有㡬箇富人能比
　　　其五
歛跡南宫乞骸北闕長嘯掛冠歸去昔日詩朋舊時酒
伴不棄又還相顧緑水林塘青山别墅儘有清遊佳趣
筭從前枉縛微名一夢迨今才寤　閒來時古寺分茶
隣家看竹任我清狂如故牧犢賡歌漁樵共話著箇埜
人巾屨理亂休聞起居自若一枕水雲山雨問先生此
外何如目送逝波東注
　　　其六
北壠耕雲南溪釣月此是埜人生計山鳥能歌江花解
語無限乾坤生意荷鍤歸來擔簦閒眺風景又還光霽
筭人生奔走如狂萬事不如沈醉　細看來聚蟻功名
戰蝸事業畢竟又成何濟有分林塘無心鐘鼎誓與漁
樵深契石上酒醒竹間茶熟别是水雲風味順吾生素
位而行造化任他兒戯
　　　其七
養就嬰兒孕成姹女一派華池清沼朝飲秦樓暮遊炎
海倒著雨巾風帽銕􁌀一聲瑤琴三弄隱隱月高星小
笑梁園物換人非蛺蝶又飛烟草　想從前廣漠歸來
崆峒讌罷人世㡬經昏曉瑤草長春𤣥珠不夜前後紫
鸞飛繞生死如休榮枯似夢欲了㡬人能了指白雲深
處吾廬無數野花啼鳥
　　　其八
萬古憑高一聲長嘯勘破古人公案讓本陶唐征於湯
武不過授賢治亂姬運東衰夷氛北漲赤子可嗟塗炭
善桓文烈烈轟轟傾厦頼乎支幹　爭奈何戰國紛紛
嬴秦擾擾元氣等閒飄散謙讓未遑詩書安事吾道厄
於炎漢陋矣河汾賢哉濓洛再整殘編斷簡倘若非奎
壁光輝長夜㡬時能旦
　　　滿庭芳(錢塘舟中述懐/)
小雨催寒輕烟弄晚空江一望糢糊片㠶東去誰念旅
懐孤寒雁連翔欲下還驚起相呌相呼栖泊處擁篷欹
枕清夢繞菰蒲　還思行樂處有高陽酒侣洛浦嬌姝
空嬴得半生酒困詩癯不道年來憔悴但顧影冷笑微
吁螺江上天公還肯容我釣鱸魚
　　　念奴嬌(咏雁/)
登臨送目正木落衡臯水寒湘渚碧海青天三萬里望
㫁驚弦弱羽字寫璇空陣横紫塞夢入黄蘆雨錦箋一
劄漫留别後愁語　空江水碧沙明閒情誰與共晚汀
鷗鷺二十五絃彈古恨逐伴又還飛去仙掌月明長門
燈暗多少悲凉處千秋哀怨秖今猶遶箏柱
　　　玉漏遲(記紅橋故人春遊/)
驚鴉翻暗葉桐花墜露曲房新曉蠟炬香籠凖備惜花
起早翠沼凝脂氷活呵素手襯粧初了香徑小水溶溶
波暖正宜臨眺　誰信造物無私偏付與容華稱顰冝
笑更放花朝日日霽多隂少不惜千金費盡但惜取數
峰殘照歸騎杳縱醉宜眠芳草
　　　青玉案(釣臺遇雪/)
桐江倚櫂蒹葭瞑怪倦枕朝寒勁拂曙掀篷銀萬頃犯
星人去清風名在尚想羊裘冷　簮纓悮我山林興幸
喚醒槐安塵夢境烟浪迢迢歸路永汲江燃竹買魚沽
酒沈醉休教醒
　　　臨江仙(秋登平逺臺/)
身是金門簪筆吏天教未老歸來秋風扶醉上層臺百
年清夢醒萬里壯懐開　看取古人何事業一抔黄土
蒼苔閒身差健且銜杯夕陽漁􁌀送寒色雁書催
　
　
　
　
　
　鳴盛集巻四
鳴盛集附錄
　　賦
　　　椰子賦
余嘗駕蒼虬乗虛舟登蓬莱之三山遊海外之四州思
金莖之玉露沁枯腸而消憂有一黎叟怡然謂予曰遐
荒之遊樂乎吾遺子以消渇之物形碨礧而味珍羞名
為椰子欲之易求乃翩翩而特立聳喬樹於荒丘孤高
挺出劒葉蓊鬱標危榦而叅天掲金莖之崒嵂厯四序
而不彫飽風烟而秀實若乃瘴海春霽蠻溪秋晴煖氣
新煦炎風不蒸膏雨方潤凉露乍零初蓓蕾而凝苞漸
纍埀而懸罌及夫鐡殻將堅匪方匪稜猶混沌之未判
疑殻漏之乍盈繄風氣之所産乃渾然而天成至於長
梯摘鮮玉盤薦美霜刃剖箕山之剛瓢紫胞露雲英之
玉髓裂瓊肌之纎紛璺甘露其下釃啖盈几之春冰掬
一泓之清泚啜山茗而細嚼覺餘香而遶齒至若炎景
流金隆暑若熬體欲倦而少休汗承并而沾髦可以當
乎醴泉可以比於松醪快煩襟之一滌勝凉州之葡萄
張公大谷之梨不足以喻其味梁侯烏椑之柿不足以
並其膏其為鄰也則有羅浮之丹荔其同類也惟讓尚
方之胡桃維知遐壤之異品尤邁中州之佳肴類方物
而入貢堪與橘柚而同包叟言已而告去彷兀然而禪
逃余曰昔者成周不貴異物服食器用土貢無失珍禽
竒獸是獻俱絶所寳惟賢遐邇盡悦矧兹微物筐篚敢
匹叟謝不敏其容有怩棄予欲辭疾而趨出
　　　㯽榔賦
世有異物產於炎方既堅且實名曰檳榔挺根株之特
達抽枝榦之芬芳披烟雲於海島霑雨露於遐荒體團
圓而如玉質文采而有章落氷刀之雪白起柔殻之丹
黄味兼灰蔞之美液凝齒頰之香豈中華之所尚實南
海而見嘗迺椰子之是類與荳蔻而同鄉其生也匪桃
李之礧磈其熟也若橘柚之焜煌嚼之則吐紅而㸃地
吞之則流汗而成漿無琳無琅非璧非璋花先月桂葉
似桄榔狼蠻以之而為至禮珠崖以之而為至良至若
瘴烟乍斂海天微凉雕題黒齒蜑髻黎裳莫不奔走興
販摘曝盈倉或肩挑而背負或舟載而車装於以定婚
禮於以先酒觴於以獻賓客於以充廟堂是皆風土之
誇羨日日喜啖而不可㤀也乃拜手稽首復為之歌曰
瓊山髙兮如屏瓊海流兮有聲檳榔生兮滿林妙結實
兮為祥為禎再歌曰瓊山青兮峩峩瓊海流兮波波檳
榔生兮孔多為禎為祥兮千秋不磨
鳴盛集後序
膳部員外郎子羽林先生吾閩善賦者之巨擘也國朝
詩派起於先生當時若鄭孟宣黄𤣥之周又𤣥髙廷禮
林伯璟漢孟輩號稱十才子皆出於其門嗣是流於王
皆山及中美孟揚陳仲完鄭公啟張友謙趙景哲諸公
繩繩繼繼尤不乏人是皆先生殘膏賸馥沾溉後來者
益多矣惜乎其詩集所存者遺編斷簡字多魯魚亥豕
之失爲可恨耳余自出守東甌每於聽政之暇覽其舊
稿慨然興思因詳加校勘補其闕略繕寫成編乃捐己
俸召工鋟梓以傳嗟夫詩豈易言哉五常之精萬象之
靈不能自形於言必委精萃靈於英偉奇傑之士以煥
發焉刪定而下楚人之騷漢晉之選唐之李杜韋栁宋
之歐梅蘓黃元之范楊虞揭真萬世之衡軸也迨至於
今作者愈盛觀先生之詩知先生之所蓄富矣其吐辭
流麗春日煦而百卉鬭姸也造語清奇秋雨霽而羣峰
壁立也氣焰鋪張武庫宏開而劍㦸光芒也句法豪蕩
洪濤洶湧而魚龍出没也融情於景物之中托思於風
雲之表寓意命辭兼得其妙讀之使人感發而興起非
偉傑之士其能致然與予同郡人也藐焉晚出不及見
先生之儀容而親炙之獨頼斯集之存諷詠撫摩庶幾
可以私淑而彷彿其一二也謹述先生詩學相傳之懿
僭書於末簡云時成化三年丁亥五月蒲節賜進士出
身中憲大夫浙江溫州府知府邵銅序
