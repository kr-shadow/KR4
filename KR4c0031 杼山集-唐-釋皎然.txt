#+TITLE: 杼山集-唐-釋皎然
#+DATE: 2016-06-11 12:24:26
#+SOURCE: github.com/kanripo/KR4c0031 master 2d63d010                
敕浙西觀察使　牒湖州
　　　當州皎然禪師集
牒得集賢殿　御書院牒前件集庫内無本交闕進
奉牒使請速寫送院訖垂報者牒州寫送使者故牒
　　　　貞元八年正月十日牒
　　　　都團練副使權判兼侍御史李元
　　　　使潤州刺史兼御史中丞王緯
　　呉興晝上人集序
　　　　朝議郎大夫守湖州刺史于頔撰
詩自風雅道息二百餘年而騷人作其㫖愁思其文
婉麗亡楚之變風歟至西漢李陵蘇武始全為五言
詩體源扵風流於騷故多憂傷離逺之情梁昭明所
撰文選録古詩十九首亡其名氏觀其詞葢東漢之
世亦李蘇之流也洎建安中王仲宣曹子建鼓其風
晉世陸士衡潘安仁揚其波王曹以氣勝潘陸以文
尚氣勝者魏祖興武功扵二京巳覆文尚者晉武亡
帝圗於五胡肇亂觀其人文興亡之蹟人焉瘦哉人
焉瘦哉宋髙祖平桓玄定江表文帝繼業五十年間
江左寧謐魏晉文章鬰然復興康樂侯謝靈運獨歩
江南俯視潘陸其文炳而麗其氣逸而暢驅風雷於
江山變晴昏於洲渚烟雲以之慘淡景象為其澄霽
信江表之文英五言之麗則者也迨于齊世宣城守
謝玄暉亦得其詞調涵於氣格不侔康樂矣梁陳巳
降雖作者不絶而五言之道不勝其情矣有唐呉興
開士釋皎然字清晝即康樂之十世孫得詩人之奥
㫖傳乃祖之菁華江南詞人莫不楷範極扵緣情綺
靡故詞多芳澤師古典制故律尚清壮其或發朙玄
理則深契眞如又不可得而思議也貞元壬申歲余
分刺呉興之眀年集賢殿御書院有命徴其文集余
遂　而編之得詩筆五百四十六首分為十卷納扵
延閣書府上人以余嘗書述論前代之詩遂託余以
集序辭不獲巳畧志其變上人之植性清和禀質端
懿中秘空寂外開方便玅言説於文字了心境扵定
慧又釋門之慈航智炬也余游方之内者何足以扣
玄關謝氏世為詩人豈佛書所謂習氣云爾
晝上人集卷第一
　　　　　　　　　吳　興　釋　皎然
　　五言奉酬于中丞使君郡齋卧病見示一首
宿昔祖師教了空無不可枯稿未死身理心寄行坐
仁公施春令和氣来澤我生成一草木大道無負荷
論入空王室明月開心胸性起妙不染心行寂無蹤
若非禪中侣君為雷次宗比聞朝端名今貽郡齋作
眞思凝瑶瑟髙情屬雲鶴抉得驪龍珠光彩耀掌握
若作詩中友君為謝康樂盤薄西山氣貯在君子衿
澄澹秋水影用為字人心群物如鳬鷖游翔愛清深
格居第一品髙歩凌前躅精義究天人四坐聴不足
伊昔栁太守曾賞汀洲蘋如何五百年重見江南春
公每省徃事詠歌懐昔辰以兹得髙卧任物化自湻
還因訪禪隱知有雪山人
　　郡齋卧疾贈晝上人(上人早名皎/然晚字畫)湖州刺史于頔
　夙陪翰墨徒深論窮文格麗則風騷後然公我詞
　客晩依方外友極理探精𦣱􁅌合南北宗晝公我
　禪伯光眀性不染故我行貞白隨順令得解故我
　言芳澤霅水漾清潯呉山横碧岑含珠復藴玉價
　重雙南金的皪曜竒彩凄清流雅音商聲發楚調
　調􁂒諧瑶琴呉山為我髙霅水為我深萬景徒有
　象孤雲本無心衆木豈無聲椅桐有清響衆耳豈
不聆鍾期有真賞髙潔古人操素懐夙所仰覿君
氷雪姿祛我淫滯想常吟桞惲詩苕浦久相思逮
　此逺爲郡蘋洲芳草衰逢師年臘長值我病容羸
共話無生理聊用契心期
　　五言贈李中丞一首
深沉閫外畧奕世當榮寄地裂大将封家傳介珪瑞
至今漳河俗猶受仁人賜公初鎮惟邢决勝無精兵
重圍逼大敵六月守孤城政用仁恕立恩由賞罰明
遂令麾下士感徳不顧生于時聞王師諸将兵頗瀆
天子狩南漢烟塵满凾谷純臣獨耿介下士多反覆
眀公仗忠節一言感萬夫物性如蒺藜化作春蘭敷
見說金被爍終期玉有瑜移官萬里道君子情何如
伊昔避心事乃是方𫀆客頓了空王㫖仍髙致君䇿
安知七十年一朝值宗伯言如及清風醒然開我懷
晏息與逰樂不將衣褐乖海底取明月鯨波不可渡
上有巨蠎吞下多毒龍護一與吾師言乃扵中心悟
咄哉冥冥子胡爲自塵汚
　　五言杼山禪居寄贈東谿呉䖏士馮一首
青雲何潤澤下有賢人隱路入菱湖深蹟與黄鶴近
野風歌白芷山月揺清軫詩祖呉叔庠致君才不盡
身當青山秀(詩曰家住青山下青山有/吳均故宅後改爲吳均山)文體多郢聲澄澈湘水
碧泬寥楚山清時人格不同至今罕知名昔賢敦師
友此道君獨行既得廬霍趣乃髙雷逺情别時春風
多掃盡雪山雪為君中夜起孤坐石上月悠然遺塵
想邈矣逹性説故人不在兹幽桂惜未結
　　五言玅喜寺髙房期靈澈上人不至重招之一首
晨起峰頂心懐人望空碧掃雪開寺門灑水淨僧席
言笑形外阻風儀想中覿馳心驚葉動傾耳聞泉滴
豈慮咆虎逢乍疑崩湍隔前期或不顧知爾隳常格
如今誰山下秋霖歩浙瀝吾亦聊自得行禪荷䡖策
松聲暢幽情山意導遐蹟舉目無世人題詩足竒石
貧山何所有特此邀来客
　　五言奉和薛貟外誼贈湯評事衡反招隱之蹟
　　　兼見寄十二韻
喜友稱髙儒曠懷羙無度近為東田誘遂躭西山趣
庭有介隱心得無雲泉誤府公中司貴頻貽咫尺素
郡佐仙省髙亦贈瓊瑶句誚兹長往志紆彼獨㳺歩
禪子方外期夢想山中路艱難親稼穡晨夕苦烟霧
曷若孟嘗門日榮國士遇鏗鏘聆綺瑟攀折邇瓊樹
幽踐隨鹿麋久期怨蟾兔情同不繋舟有跡道所惡
　　五言畣黎士曹黎生前適越後之楚
楚木紛如麻髙松自孤直願得苦寒枝與君比顏色
故郷眇天末覊旅滄江隅委質在忠信苦心無變渝
何由表明義贈君金轆轤何以羙知才投我懸黎珠
遽為千里别南風思越絶愛君隨海鷗倚棹宿沙月
不栖惡木上肯蹈巴虵穴(台人表朝逆命/故君不踐其土)一上蕭然峰
擬縱幽人轍晨興獨西望郢水期泝㳂夜到洞庭月
秋經雲夢天黎生知吾道此地不澘然欲寄楚人住
學拏漁子船柰何北風至攪我窓中絃逰子動歸思
江蘺亦綿綿箧中封禪書欲獻無由縁豈乏晨風翼
翻飛到日邊
　　五言畣豆盧次方
吾愛道交論為髙貴世名昔稱柴桑令今聞豆盧生
彼生清淮氣獨鍾文中彩近作公讌詩如逢何栁在
吾用古人耳採君四坐珍賢士勝朝暉温温無冬春
朝暉爍我肌賢士清我神微爾與雲鵠幽懐何由申
别来秋風至獨坐楚山碧髙月當清㝠禪心正寂歴
増波徒相駭人逺情不隔有書遺瓊什以代貂䄡䄖
風教凌越絶聲名掩呉趨懸璧安可詶徙倚還踟蹰
　　五言畣蘇州韋應物郎中
詩教殆淪缺庸音互相傾忽觀風騷韻㑹我夙昔情
蕩漾學海資鬰為詩人英格將寒松髙氣與秋江清
何必鄴中作可為千載程受詞分堯竹萬里臨江城
到日掃煩政况今休瀆兵應憐禪家子林下寂無營
跡隳世上華心得道中精脫畧文字累免為外物嬰
書衣流埃積研石駮蘚生恨未識君子空傳手中瓊
安可誘我性始碩愆素誠爲無鸑鷟音繼公雲和笙
吟之向禪藪反媿幽松聲
　　寄皎然上人　韋應物
　呉興老釋子野雪盖精廬詩名徒自振道心長晏
　如想兹棲禪夜見月東峰初鳴鐘驚巗壑㷊香满
　空虚叨慕端成舊未識豈爲踈碩以碧雲思方君
　怨别餘茂苑文華地流水古僧居何當一逰詠倚
　閣吟躊蹰
　　五言畣鄭方囘
獨禪外念入中夜不成定顧我顦顇容澤君陽春詠
詞貞思且逸瓊彩何暉映如聆雲和音况覩聲明盛
琴語掩為(去/聲)聞山心聲宐聴是時寒光澈萬境澄以
静髙秋日月清中氣天他正逺情偶兹夕道用増寥
􁧯思君䖏虗室一操不可更時羙城北徐家承谷口
鄭軒車未有轍蒿蘭且同徑荘生誡近名夫子罕言
命是時耕楚田曠然殊獨行萎㽔鸞鳯彩特逹珪璋
性通隱嘉黄綺髙儒重荀孟世汚(平/聲)我未起道蹇吾
猶病逸翮思冥冥濳鱗樂㳺泳宗師許學外恨不逢
孔聖說詩迷頽靡偶俗傷趨競此道誰共詮因君情
欲罄
　　五言畣俞校書冬夜
夜閑禪用精空界亦清逈子真仙曹吏好我如宗炳
一宿覿幽勝形清煩慮屏新聲殊激楚麗句同歌郢
遺此感予懐沉吟忘夕永月彩散瑶碧示君禪中境
真思在杳冥浮念寄形影遥得四眀心(荅四/眀)何須蹈岑嶺
詩情聊作用空性惟寂静若許林下期看君辭簿領
　　五言玅喜寺逹公禪齋寄李司直公孫房都曹
　　　徳𥙿從事方舟顔武康士騁四十二韻
我祖傳六經精義思朝徹(荘子曰守之九日而後能/外生外生而後能朝徹)方舟頗
周覽逸書亦傋閱墨家傷刻薄(墨流刻薄而不仁可/以理身不可以濟世)儒氏知
優劣弱植庶可彫苦心未嘗輟中年慕仙術永碩傳
其訣歲駐若木景日飱瓊禾屑嬋娟羡門子斯語豈
徒設天上生白榆葳㽔信好折實可返柔顔花堪養
玄髮求之性分外業弃金亦竭藥化成白雲形彫辭
素穴(素穴/山名)一聞西天㫖初禪巳無熱(苐四禪中有天台/無熱無三災之患)
(故以為名今初禪即得/葢詩人美巳證超出常)㳙子非我宗然公有真訣却尋丘壑
趣始與纓􁀍别野飯敵膏粱山楹代藻梲與君比巗
侣逰寓日常昳靜對春谷泉晴披陽林雪境清覺神
王道勝知機滅詣寂常杳冥忘歸暫采擷物生豈有
心麗容俟予别桂子何蓂苓琪葩亦皎潔此木生意
髙亦與衆芳列賞墨識屢换省躬悟彌􁂒㣲尚若不
虧足以全吾莭北風吹蕙帯蕭寥聞蜻蛚宿昔廬峰
期流芳巳再歇不有清屏鍳使我商弦絶碩寄千里
心月髙不可掇優㳺邦之直逺矣踵肯烈立俗忘毁
譽遇物遺巧拙真氣獨翛然軒裳詎能紲都曹風韻
整綱紀信明决於交必傾冩立行豈矜伐政與清渭
同分流自澄澈裴侯資亮直中誠豈徒説古人比朙
義清士碩交結温温躬珪彩終始聲不缺顔生烱介
士有志不可越仗義冐險艱持操厺淄涅丗論髙二
賢(即魯公/猶子也)賢賢繼前哲四子遭明盛褎然皆秀傑理名
雖殊迹悟道寧異轍愛爾竹柏姿為予寒不折
　　五言遥酬袁使君髙春暮行縣過報徳寺見懐
江春行求瘼偶與真景期見説三陵下前朝開佛祠
停舟仰麗刹繡組發香墀咫尺空界色天人花落時
盛游限羸疾悚踴矅旌旗峰翠羡閒歩松聲入遥思
素髙淮陽理况負東山姿迨此一登覧深情見新詩
　　五言冬日遥和盧使君㓜平綦母居士游㳒華
　　　寺髙頂臨湖亭
仁坊標絶境亷守躡高踪天曉纔分刹風傳欲盡鍾
城中歸路逺湖上碧山重水照千花界雲開七葉峯
寒空艾綬满空翠白綸濃逸韻知難繼佳逰恨不逢
仍聞撫禪石為我久從容
　　五言秋日遥和盧使君逰何山寺宿􁧑上人房
　　　論涅槃經義
江郡當秋景期将道者同跡髙憐竹寺夜静賞蓮宫
古磬清霜下寒山曉月中詩情緣境發㳒性寄筌空
翻譯推南本何人繼謝公
　　五言酬秦山人題贈
出齋步杉影手自開禅扉花满不汚地雲多從觸衣
思山石癬淨擬客露葵肥果得宗居士論心到極㣲
　　五言奉酬袁使君高寺院新亭對雨(其亭即使君/所創)
兹亭跡素淺勝事併隨公㳒界飄香雨禪窓灑竹風
浮烟披夕景髙鶴下秋空㝠寂四山久寕期此㑹同
　　五言奉使君真卿見過郭中寺寺無山水之賞
　　　故予述其意以畣焉
州西桞家寺禪舍隱人間證性䡖觀水栖心不買山
履聲知客貴雲影悟身閑彦㑹前賢事方今可得攀
　　五言酬烏程楊明府華雨後小亭對月見呈
夜凉喜無訟霽色揺閒情暑退不因雨陶家風自清
凝弦停片景發詠靜秋聲何事禪中隱詩題忽記名
　　五言自蘇州訪醫迴酬盧士關判官見贈
㝷醫初疾理忽憶故山雲逺訪桑公子還依栁使君
周還承恵愛佩服比蘭薫從事因髙唱秋風起處聞
　　五言畣李師尚
雅篇忽見遺婉　開緘發恵風揺精思瓊蘂疑花
空門青山月潘生獨不見清景屢盈缺林下長寂寥
人間自離别何時解䡖佩来稅丘中轍
　　五言贈烏程李明府伯冝沈兵曺仲昌
水國苦彫瘵東皐豈遺黍雲隂無盡時日岀常帶雨
昨夜西谿漲扁舟入檐廡野人同鳥巢㬥客若蠭聚
歲晏無斗粟寄身欲何所空羡鸞鶴姿翩翩自䡖舉
　　五言奉酬顔使君真卿王貟外圎宿寺兼送貟
　　　外使迴
魯公邀省客貧寺人過少錦帳唯野花竹屏有窓篠
朝行日色淨夜聴泉聲小釋事情巳髙依禪境無擾
超遥長路首悵望空林杪離思從此生還将此心了
　　五言杼山上峯和顔使君真卿袁侍御五韻賦
　　　得印字仍期眀日登開元寺楼之㑹
道情寄逺岳放曠臨千仞香路延絳騶華泉冩金印
日欹諸天近雨過三華潤留客雲外心忘機松中韻
靈嘉早晚期為布東山信
　　五言同薛員外誼喜雨詩兼上楊使君
積旱忽飛澍蒸民心亦傾郊雲不待簇雨色飛江城
燋稼濯又發敗荷滋更榮時隨霧縠重乍集栁絲䡖
一宿恐魚飛數朝徴鸛鳴毒暑澄為冷髙塵滌還清
乃知隂隲数制在造化情及此接歡賀臨風聞頌聲
　　五言南湖春泛有客自北至說友人岑元和見
　　　懷因叙相思之志以寄焉
故人隔楚水日夕望芳洲春草思渺渺征雲暮悠悠
心期無形影跡曠成阻修有客江上至知君佐雄州
鏗鏘佩蒼玉躞蝶驅絳騶伊昔中峰心從来非此流
資子長生訣(予嘗受以/胎息之訣)希彼髙仙儔此情今如何宿昔
師吾謀别後謁禪老更添石室籌深見人間世飄如
水上漚蟬號齊王邸月苦隨帝樓聲華盡㝠寞麋鹿
徒􁇔􁇔我有一字教坐似遺此憂何煩脫珪組不用
辤王侯秪在名位中空門兼可逰
　　五言同薛貟外誼久旱感懐兼寄呈上楊使君
皇天鑒不昧愐農何亢極絲雨久愆期綺霞徒相惑
隂雲舒又卷濯枝安可得涸井不纍瓶乾谿一憑軾
赤地芳草死颷塵驚四塞戎冦夜刺關民荒歲傷國
頼以王猷盛中原無凶慝楊公當此辰省災常旰食
獨感下堂雨(自州南諸郷降甘澤長城顧渚/平地雨一尺水分流澤数郷也)偏嘉越境域秋郊
天根見我疆看稼穡請迴雲漢詩為君歌樂職
　　五言兵後早春登故鄣南樓望崑山寺白鶴觀
　　　示清道人幷沈道士
新陽故樓上眇眇傷遐睠違世情易忘覊時得無倦
春歸華樓發丗故陵谷變擾擾陌上心悠悠夢中見
蒼林有靈境杳映遥可羡春心倚東峯華泉落西甸
鐘聲在空碧幡影揺葱蒨緬想山中人神期如㑹面
别離芳月積𡵨路浮雲遍正　入空門仙君依苦縣
隳形捨簪􁀍烹玉思精練事外宜我心人間豈予戀
身遺丗自薄道勝名必賤耳目何所娯白雲與黄卷
　　五言酬烏程楊眀府華将赴渭北對月見懐
釋印及秋夜身閒境亦清風襟自瀟灑月意何髙明
聞説武安君萬里驅妖精開府　秀士先招士林英
晉家用元凱亦是魯諸生北望撫長劔感君知已行
邉塵昬玉帳殺氣凝金鉦大敵折齊爼一書下聊城
翻飛青雲路宿昔滄洲情(荅云詩中悠然顧仙侣之句)
　　五言酬邢端公濟春日蘇臺有呈袁州李使君
　　　兼書并寄辛陽王三侍御
大賢佐當世堯時難退身如何丹霄侣却在滄江濵
桞色變又遍鸎聲聞亦頻頼逢冝春守共賞南湖春
營道知止足飾躬無淄磷家將詩流近跡與禪僧親
放曠臨海門翺翔望雲津雖髙空王說不久山中人
(上句荅端公學無爲之句)
　　五言奉和裴使君清春夜南堂聴陳山人彈白
　　　雪
春宵凝麗思閒坐開南圍郢客彈白雪紛綸發金徽
􁒃從天上至集向瓊臺飛弦上疑䬃䬃虗中想霏霏
通幽鬼神駭合道精鑒稀變態風更入含情月初歸
方知阮太守一聴識其微
　　五言畣孟秀才
羸疾依小院空閒趣自深躡苔憐淨色掃樹共芳隂
物外好風至意中佳客㝷虗名誰欲累世事我無心
投贈荷君芷馨香满幽襟
　　五言酬崔侍御見贈
市隱何妨道禪栖不廢詩與君為此説長破小乗疑
　　五言贈栁喜得嵩山㳒門自號嵩山老
一見嵩山老吾生恨太遲問君年㡬許曽出上皇時
　　五言酬李補闕紓
不住東林寺雲泉處處行近臣那得識禪客本無名
　　七言兵後經永安㳒空寺寄悟禪師(其寺賊所㷊)
常說人間法自空何言出丗法還同微蹤舊是香林
下餘燼今成火宅中後夜池心生素月春天樹色起
悲風吾知世代相㸔盡誰悟浮生似影公
　　七言春日杼山寄李員外縱
南山唯與北山隣古寺連拳伴我身黄鶴有心多不
位白雲無事獨相親閒持竹錫深看水嬾繋麻衣出
見人欲掇幽芳聊贈逺郎官那賞石門春
　　七言酬秦山人贈别二首
知君髙隱占賢星卷葉時時注佛經姓被名公題舊
里(秦君/里)詩將麗句號新亭(麗句/亭)來觀新月依清室欲
漱香泉䕶觸瓶我有主人江太守如何相伴住禪靈
(江淹為宣城守/常㑹禪靈寺)
　　又
誰知卧疾不妨禪跡寄詩流性似偏葉示黃金童子
愛書題青字古人傳時髙獨鶴来雲外每羡閒花在
眼前對此㽞君還欲别因思石瀃訪春泉
　　七言山居示靈澈上人
晴明路出山初暖行踏春蕪看茗歸乍削栁枝聊代
札時窺雲影學裁衣身閒始覺隳名是心了方知苦
行非外物寂中誰似我松聲草色共無機
　　七言遥和康録事　李侍御蕚小寒食夜重集
　　　康氏園林
習家寒食㑹何頻應恐流芳不待人巳愛治書詩句
逸更聞從事酒名新􁎯蕪暗積承䨇履林蘤雷飛瀑
幅巾誰見柰園時節共還持綠茗賞殘春
　　七言釋裴循春愁
蜨舞鸎歌喜歲芳栁絲􁑄褭蕙帯長江南春色共君
有何是君心獨自傷
　十言西白谿期裴方舟不至
望君不見復何情野草閒雲處處生應向秦時武陵
路花開寂歴一人行
　　七言勞山憶栖霞寺道素上人久期不至
逺寺蕭蕭獨坐心山情自得趣何深泉聲稍滳芙蓉
漏月影纔分鸚鵡林满地雲䡖常礙屐繞松風近每
吹襟貪閒不記前心偈念别聊為出世吟更待花開
山似雪山山相似若為㝷
　　七言酬秦山人出山見尋
手攜酒榼共書幃廻語長松我即歸若是出山機巳
息嶺雲何事背君飛
　　七言酬秦山人見尋
左右香童不識君擔簦訪我領鷗群山僧待客無俗
物唯有窓前片碧雲
　　奉寄晝公
蓑笠雙童傍酒船湖山相引到房前芭蕉何事敎
　人見暫借空牀守坐禪
　　七言宿㳒華寺簡靈澈上人
至道無機但杳冥孤燈寒竹自青熒不知何䖏小乗
客一夜風来聞誦經
晝上人集卷苐一
晝上人集卷第二
　　　　　　　　　呉　興　釋　皎然
　　五言奉酬袁使君髙春逰鶺鴒峯蘭若見懐
鶺鴒中峰近高竒古人遺常欲乞此地飬松挂藤絲
昨聞雙旌出一川花满時恨無翔雲步逺赴關山期
躋險與誰賞折芳應自怡遥知忘歸趣喜得春景遲
巳見郢人唱新題石門詩
　　五言畣裴濟從事
遲遲雲鶴意奮翅知有期三秉紀綱局兼登清白資
應懐青塘居蕙草沒前墀舊月照秋水廢田留故陂
至今髙風在為君吹桂枝昨逢洞庭客果得故人詩
何異王内史来招道林師欲攜山侣出難與白雲辭
　　五言白雲上精舍尋杼山禪師兼示崔子向何
　　　山道上人
望逺涉寒水懐人在幽境為髙皎皎姿及愛蒼蒼嶺
果見栖禪子潺湲灌真頂精疑一念破澄息萬緣静
世事花上塵慧心空中境清閒誘我性遂使腸慮屏
許共林客逰欲從山王請木栖無名樹水汲忘機井
持此一日髙未肯謝箕頴夕霽山態好空月生俄頃
識玅聆細泉悟深滌清茗此心誰復得笑向西林永
　　五言酬薛貟外誼苦熱行見寄
六月金數伏兹辰日在庚炎曦爍肌膚毒霧昏性情
安得奮輕翮超揺出雲征不知天地心如何象生成
火徳燒百卉瑶草不及榮省客當此時忽貽懐中瓊
捧翫煩𬒮滌嘨歌羙風生遲君佐元氣調使四序平
中令霜不祓大餘氣常貞江南詩騷客休吟苦熱行
　　五言採實心竹杖寄贈李蕚侍御
竹杖裁碧蘚歩林賞髙直實心厺内矯全節無外飾
行樂聊自持扶危資爾力初生在榛莾孤秀豈封殖
千雪不死枝贈君期君識
　　五言酬薛貟外誼見戲一首
方知正始作麗掩碧雲詩文彩盈懐䄂風䂓發詠思
遺弓逢大敵摩壘怯偏師煩有移書讓多慚繋組遲
淺才迃且拙虗譽喜還疑猶倚披沙鑒長歌向子期
　　五言奉酬李中丞洪湖州西亭即事見寄兼呈
　　　呉凴處士時中丞量移湖州長史
愛君谿上住遲月開前扃山火照書卷野風吹酒缾
為誰留此物意在眼中青樵子逗烟墅漁翁宿沙行
主人非楚客莫謾譏獨醒宿昔刑城功道髙心巳冥
貪将到䖏士放醉烏家亭
　　五言苕谿草堂自大暦三年夏新營洎秋及春
　　　彌覺境勝因紀其事簡潘丞述湯評事衡四
　　　十三韻
萬慮皆可遺愛山情不易自從東谿住始與人羣隔
頗令我心惕渺綿雲官世夢幻羽陵籍鬼録徒相矜
九原誰家宅俗情封淺近至理昧堯跖蹈善嗟沉冥
履仁傷陻阨匠心聖亦尤攻異天見責(世論謂堯聖徳而嗣/不肖盗跖毁行而享)
(長福無福仁旤淫之應師心/攻異之士反怨天/責聖不知有/昭昭之業論空者又失性空之實)試以慧眼觀斯言諒可
覿外事非吾道忘緣倦所歴中宵廢耳言形靜神不
伇色天夜清迥花漏時滴􁏏(高僧要公/刻蓮花漏)東風吹杉梧幽月
到石壁此中一悟心可與千載敵故交徒好我筐中
無咫尺潘生入空門祖師傳秘賾(潘子曽愛/曺溪禪門)湯子自天
徳精詣功不僻放世與成名兩圗在所擇(遠公謂劉䖏士云/世間唯是想耳苟)
(放有丗之見心即道豈/有世外物來覊爾/耶)吾髙鴟夷子身退無瑕謫吾嘉魯仲連
功成棄珪璧二賢兼彼才晩節何感激不然作山計
改服我下澤君隳元亮冠我脱濳師屐(僧傳沙門㳒潛/着山屐入朝)
卧髙松根共逃金閨籍
　　五言畣裴集陽伯眀二賢各垂贈二十韻今以
　　　一章用酬兩作
知音如瓊枝天生為予有攀折若無階何殊天上栁
裴生清通嗣陽子盛徳後詩名比元長(二子詩比王融為/俱少年/著名)賦
體凌延壽(賦如文孝/亦俱少年)珠生驪龍頷或生靈虵口何似雙瓊
章英英曜吾手白日不可汚清源肎容垢持此山上
心待君忘情友且伴丘壑賞禾遂名宦誘坐石代瓊
茵製荷捐艾綬清宵集我寺烹茗開禪牗發論敎可
垂正文言不朽白雲供詩用清吹生座右不嫌逸令
醉莫試仙童酒皎皎潯陽隠千年可為偶一從漢道
平世事無紛糺星文齊七政天軸眀二斗召士揚弓
旌知君在林藪莫學潁陽子請師髙山叟出䖏藩我
君還来㑹厓阜
　　五言畣豆盧居士春夜逰東閣見懷
春意賞不足承夕步東園事表精慮逺月中華木繁
開襟寄清景遐想属空門安得纚芳辰看君幽徑萱
　　五言寄崔萬芳䕫
氣殺髙隼撃惜芳歩寒林風摇蒼琅根霜剪荍(音/翹)
心歸思忽眇眇佳期亦沉沉我身豈遐逺如隔湘漢
深事邇智莫及碩乖情不任遲君忘言侣一笑開吾襟
　　五言訪朱放山人
野人未相識何䖏異郷隔昨逢雲陽信教向雲陽覓
空聞天上風飄颻不可覿應非矍鑠翁或是滄浪客
早晩從我逰共攜春山䇿
　　五言晩冬廢谿東寺懐李司直縱
廢谿無人蹟益見離思深歸来始昨日怳忽驚歲隂
清想屬遥夜圎景當空林宿昔月未改何如故人心
游從間芳趾揺落栖寒岑眇眇湖上别含情初至今
道流安寂寞世路倦嶇􁃓此意欲誰見懐賢獨難任
徽聲反冥黙夕籟何哀吟禪念破離夢吾師誡援琴
耿耿巳及旦曷由開此襟幽期諒未偶勝境徒自尋
安得西歸雲因之傳素音
　　五言兵後與故人别予西上至今在揚楚因有
　　　是寄
日月不相待思君魂屢驚草玄寄揚子作賦得蕪城
温温獨逰迹遥遥相望情淮上春草歇楚子秋風生
辟士天下盡君何獨屏營運開應佐世業就可成名
誰借楚山住年年事耦耕
　　五言因逰支硎寺寄郉端公
大厦資多士掄材得豫章清門推問望早歲騁康莊
作用方開物聲名乆擅塲丹延分塞郡宿昔領戎行
始馭屏星乗旋隂蔽苃棠(始佐延州/俄典兹郡)朝端瞻鶚立關右
仰鷹揚威令兼寧朔英聲重護羌三軍成父子雜虜
避封疆身執金吾貴時遭寳運昌雍容持漢矟肅穆
衛周堂排難知臣節攻疑定國章一言眀大義千載
揖休光踐職勳庸列修躬志行彰優㳺應慕陸止足
定師張中扆懐殊政南州佇小康仁為桂江雨威是
柏臺霜(自桂州除/侍御史)謇諤言無隱公忠旤不防譴深辭紫禁
恩在副朱方(左遷温州治中/量移潤州長史)􁂒玉鋒休淬垂天翅罷翔論
文徵賈馬述隱許求芉肘後看金碧腰間笑水蒼詩
題白羽扇酒挈綠油嚢曠逹機何有深沉器莫量時
應登古寺佳趣在春岡止水平香砌鮮雲满石牀山
情何寂樂塵世自飛揚巳遇鑪峰社還思緝蕙房外
心親地主内學事空王花㑹冝春淺禪逰喜夜凉髙
眀依月境蕭散躡庭芳得道殊秦佚隳名似楚狂餘
生扵此足不欲返饒陽
　　五言同諸公奉侍祭岳瀆使大理盧㓜平自㑹
　　　稽廻經平望将赴于朝廷期過故林不至(用題/中韻)
望祀崇周典皇華出漢庭紫泥傾㑹計玄酒薦芳馨
聖慮多䖍肅齋心合至靈占祥刋史竹筮日數堯蓂
禮秩加新命朝章篤理刑敷誠通北闕遺愛在南亭
苕水思曽泛磯山憶重經清風門客仰佳頌國人聴
攀桂留卿月徴文待使星春郊廻駟牡遥識故林青
　　五言早秋桐廬思歸示道諺上人
桐江秋信早憶在故山時靜夜風鳴磬無人竹掃墀
猿來觸淨水鳥下喙寒梨可即關吾事歸心自有期
　　五言勞勞山居寄呈呉䖏士
山事由来别只應中老身寒園掃綻栗秋浪拾乾薪
(楚人呼飬/柴為秋浪)領鶴閒書竹誇雲笑向人俗家相厺逺野水
作東隣
　　五言寄報徳寺從上人(鼓吹山/在寺西)
宗流許身子物表飬髙閒空色清凉寺秋聲鼔吹山
㸔心水磬後行道雨花間七葉翻章句時時啓義關
　　五言山中月夜寄無錫長官
湖上凉風早雙峰月色秋遥知秣陵令今夜在西樓
别葉蕭蕭下含霜處處流如何共清景異縣不同㳺
　　五言奉賀顔使君真卿二十八郎隔絶自河北
　　　逺歸
相失値氛烟纔應掌上年乆離驚貌長多難喜身全
比信尚書重如威太守憐满庭㸔玉樹更有一枝連
　　五言題湖上蘭若示清㑹上人
峰心慧忍寺􁛹頂謝公山何似南湖近芳洲一畆間
意中雲木秀事外水堂閒永日無人到時㸔獨鶴還
　　五言秋宵書事寄吴憑
真性在方丈寂寥無四隣秋天月色正清夜道心真
火夢觀前事浮名悞此身不知庭樹意榮落感何人
　　五言題山璧示道維上人
獨居何意足山色在前門身野長無事心㝠自不言
閒行數亂竹靜坐照清源物外從知少禪徒不耐煩
　　五言晩秋登佛川南峯懐裴例
登嶺望落日眇然傷别魂亭皋秋色遍逰子在荆門
世故東西客山容㫁續猿此心誰復見寂寞偶芳蓀
　　五言訪陸䖏士羽
太湖東西路吳王古山前所思不可見歸鴻自翩翩
何山賞春茗何處弄春泉莫是滄浪子悠悠一釣船
　　五言酬李侍御蕚題㸔心道塲賦以睂毛腸心
　　　牙等五字(晝得/牙字)
我㳒從誰悟心師是貫花三塵觀種子一雨發萌牙
定起輪燈缺宵分印月斜了空如藏史如肯㑹禪家
(辯正論亦有九流/一日禪家者流)
　　五言酬姚補闕南仲雲谿館中戲題隨書見寄
寺谿臨使府風景借仁祠補衮周官貴能名漢主思
卧雲知獨處望月憶同時忽枉緘中贈瓊瑶满手持
　　五言春夜期裴都曹濟集心上人院不至
東林期隱吏日月為虗盈逺望浮雲隔空憐定水清
逍遙方外侣荏苒府中情漸聴寒鞞發􁨾淵在郡城
　　五言和裴少府懐京兄弟
宦逰三楚外家在五陵原凉夜多歸夢秋風满故園
北書無逺信西候獨傷魂空念青門别殷勤𡵨路言
　　五言和閻士和望池月畣人
片月忽臨池雙蛾憶畫時光浮空似粉影散不成睂
孤枕應驚夢寒林正入帷情知兩䖏望莫怨獨相思
　　五言遥和塵外上人與陸澧夜集山寺問涅槃
　　　義兼賞陸生文卷(上人自號/北山子)
共是竹林賢(孫綽僧史以七人配/徳嵇阮號竹林七僧)心從貝葉傳説經聞月喻
開卷愛珠連清淨遥城外蕭踈古墖前應隨北山子
髙頂枕雲眠
　　五言春日和盧使君㓜平開元寺聴玅奘上人
　　　講(時上人将/㳺五臺)
仁聖垂文在虗空日月懸陵遲遲哲匠宗旨發幽詮
㳒受諸侯請心教四子傳春生雪山草香下棘林天
顧我從今日聞經悟宿緣凉山萬里厺應為教猶偏
　　七言畣侍御問李
入道曽經離亂前長干古寺住多年愛貧唯置蓮花
足取性閒書樹葉篇自笑不歸㸔石牓誰髙無事弄
菭泉身外空名何足問吾心巳岀苐三禪
　　七言奉酬李貟外使君嘉祐蘇臺屏營居春首
　　　有懐
昔歲為邦初未識今朝休沐始相親移家水巷貧依
静種栁風窓欲占春詩思先邀烏府客山情還訪白
樓人登臨許作烟霞伴高在方袍間幅巾
　　七言和李舍人使君紓題雲眀府道室
許令如今道性雲曽經西岳事桐君流霞手把應憐
壽黄鶴心期擬作群金籙時教弟子撿砂牀不遣丗
人聞桂陽亦是神仙守分别無嗟兩地分
　　七言奉和陸中丞使君長源寒食日作
寒食江天氣最清庾公晨望動髙情因逢内火千家
静便覩行春萬木榮淺山容飛雨細縈紆水態拂雲
䡖腰章本郡誰相似數日臨人政巳成
　　五言奉酬袁使君送陸㶚却廻期過寺院
欲别湖上客暮期西林還髙歌風音表放舟月色間
更人莫報夜禪閤本無關
　　五言招韓武康章
山僧雖不飲沽酒引陶濳此意無人别多為俗士嫌
　　五言秋居㳒華寺下院望髙頂贈如獻上人
峯色秋天見松聲靜夜聞影孤長不出行道在寒雲
　　五言贈韋早陸羽
只將陶與謝終日可忘情不欲多相識逢人懶道名
　　五言戲贈薛彜
山僧不厭野才子㑹須狂何䖏銷君興春風擺緑楊
　　五言贈顔主簿
漢家儀禮盛名教出諸顏更見尚書後能文在子山
　　五言贈融上人
常愛西林寺池中月出時芭蕉一片葉書取寄吾師
　　五言聴寒更寄朱兵曹巨川
欹枕聴寒更寒更發還住一夜千萬聲㡬聲到君處
　　五言早春書懷寄李少府仲宣(并序)
　予故里在長城卞山昔歲屬狂冦陷沒江左親故
　離散永望枌梓不覺傷懷因李使君　長城遂寄
　是詩以見情也
早年初問㳒因悟日中花忽值胡雛起殳夷若亂麻
脫身投彼岸弔影念生涯跡與空門合心将丗路賖
東田巳蕪沒(東部公有/東田詩)南澗益傷嗟(秣陵記曰南/澗竭謝氏滅)崇替驚人
事凋殘感物華如君過我里惆悵舊烟霞
　　七言贈和評事判官
廷評年少㳒家流心似澄江月正秋學究天人知逺
識權分鹽鐵許良籌春風憶酒烏家近好月論禪謝
寺幽清白比来誰見賞憐君獨有冨人侯
　　七言酬秦系山人題贈
雲林出空鳥未歸松吹時飄雨浴衣石語花悲徒自
詫吾心見境盡為非
　　七言酬秦系山人戲贈
正論禪寂忽狂歌莫是塵心顛倒多白足行花曽不
染黄囊貯酒欲如何
　　七言貽李蕩
茅氏常論七真記壺公愛說三山事寧知梅福在人
間獨為蒼生作仙吏日服丹砂骨自清膚如氷雪心
更眀山中玉笋是仙藥䄂裡素書題飬生碩隨黄鶴
一輕舉仰望青霄獨延佇平生好駭君巳知何必山
隂訪王許
　　七言述祖徳贈湖上諸沈
我祖文章有盛名千年海内重嘉聲雪飛梁苑操竒
賦(梁苑出惠/連公雪賦)春發池塘得佳句(康樂云池上楼詩夢恵連/方得池塘生芳草之句)世業
相承及我身風流自謂過時人初看甲乙矜言語對
客偏能鴝鵒舞(尚公少/年善焉)飽用黃金無所求長裾曵地干
王侯一朝金盡長裾裂吾道不行計亦拙歲晩髙歌
悲苦寒空堂危坐百憂攢昔時軒葢金陵下何䖏不
傳沈與謝(田公與約俱/是西邸八支)綿綿芳籍至今聞眷眷通宗有數
君誰見予心獨飄泊依山寄水似浮雲
　　七言舟行懐閻士和
二月湖南春草遍横山渡口花如霰相思一日在孤
舟空見歸雲兩三片
　　七言贈張道士
玉京真子名太一因服日華心如日此心不許世人
知只向仙宫未曽出
　　七言戲呈吳慿
丗人不知心是道只言道在他方玅還如瞽老望長
安長安在西向東笑
　雜言宿山寺寄李中丞洪
偶来中峯宿閒坐見眞境寂寂孤月心亭亭圎泉影
　　　　　　　满山花落始知静從他半夜愁猿
驚不廢此心長杳冥
　　雜言戲贈呉慿
予讀古人書遂識古人面不是識古人邪正何由見
貴義輕財求俗譽一錢與人便驕倨昨朝為火今為
氷此道非君獨撫膺
　　五言感興贈烏程李眀府伯冝兼簡諸秀才
晝上人集卷第三
　　　　　　　　　　呉興　釋　皎然
　　五言奉和顏使君眞卿與陸䖏士羽登玅喜寺
　　　三癸亭即陸生所創
秋意西山多列岑縈左次繕亭歴三癸䟽趾隣竹寺
元化隱靈蹤始君啓髙誄誅榛飬翹楚鞭草理芳穂
俯砌披水容逼天掃峯翠境新耳目换物逺風烟異
倚石忘丗情援雲得真意嘉林幸勿翦禪侶欣可庇
衛㳒大臣過佐逰群英萃龍池護清澈虎節到深邃
徒想􁛹頂期于今沒遺記
　　五言奉陪陸使君長源裴端公樞奉逰東西武
　　　丘寺
雲水夾雙刹遥疑湧平陂入門見藏山元化何由窺
曵組探詭恠停騘訪幽竒情髙氣爲爽徳煖春亦随
瑶草自的皪蕙樓爭蔽虧金精落壊陵劒彩沉靈池
一覽帀天界中峯歩未移應嘉生公石列坐援松枝
　　五言奉和陸使君長源夏月逰太湖(此時公權領湖州)
庾公心曠逺府事局耳目遂與南湖逰　襟滌煩燠
始知皇天意積水在亭育細流信不讓動物欣所蓄
萬頃合天容洗然無雲族峻蒨矚仙嶺(神仙傳洞庭/神仙所居也)超遥
隨眀牧知公愛澄清波静氣亦肅巳見横流極况聞
長鯨戮(㑹北使至王/師巳收長安)中洲暫採(即栁惲汀洲採/白蘋之意也)南郡思剖竹(公/時)
(改授/信州)向夕分好風飄然送歸舳
　　五言奉和崔中丞使君論李侍御　登爛柯山
　　　宿石橋寺効小謝體
常愛謝公郡幽期碩相從果廻青騘臆共躡玄仙蹤
靈境若彷彿爛柯思再逢飛梁丹霞接古局蒼菭封
徃想冥昧理誰親氷雪容蕙樓聳空界蓮宇開中峰
(今為仙寺普是仙山遺/局古橋昇仙之處見在)昔化冲虗鶴今藏護㳒龍雲窺香樹
沓月見色天重永夜寄幽寂清言滌心􁔿盛逰千年
後書在巖中松
　　五言同顏使君真卿李侍御蕚逰㳒華寺登鳯
　　　翅山望太湖
雙峰開鳳翅秀出南湖州地勢抱郊樹山威増郡樓
正逢周柱史来㑹魯諸侯緩歩凌彩蒨清鐃發颼飀
披雲得靈境拂石臨芳洲積翠遥空碧含風廣澤秋
蕭辰資麗思髙論驚精修何似鍾山集徵文及恵休
　　五言奉陪陸使君長源諸公逰支硎寺(寺即支公/學道處)
嘗覽髙逸傳山僧有遺蹤佐逰繼雅篇嘉㑹何由逢
塵世即下界色天當上峯春暉遍衆草寒色留高松
繚繞彩雲合參差綺樓重瓊葩灑巾舄石瀃清心胸
靈境若可託道情知所從
　　五言奉陪鄭使君諤逰太湖至洞庭山登上真
　　　觀却望湖水
郡齋得無事放舟下南湖湖中見仙邸果與心賞俱
不逺風物變忽如寰宇殊背雲視層厓别是登蓬壺
突兀盤水府參差沓天衢廻瞻平蕪盡洪流豁中區
氣吞江山勢色淨氛靄無靈長習水徳勝勢當地樞
朝宗動歸心萬里思鴻途
　　五言奉和袁使君髙郡中新亭㑹張練師晝㑹
　　　二上人
置亭隱城堞事簡跡易幽公性崇儉素雅才非廣求
傍檐竹雨清拂按杉松秋不移府中歩登兹如逺逰
坐覺詩思髙俯知物伇休虚寂偶禪子逍遥親道流
更聞臨川作下節安能酬
　　五言奉和陸使君長源水堂納凉效曹劉體
栁家陶暑亭意逺不可齊煩襟蕩朱絃髙歩援緑荑
愛公满亭客来是清風攜瀅渟前谿上曠望古郡西
六月正中伏水軒氣常凄野香襲荷芰道性親鳬鷖
禪子顧恵林逸民重劉黎乃知髙丗量不以出處暌
　　五言夏日奉陪陸使君長源公堂集
府中自清逺六月高梧間寥亮泛雅瑟逍遥扣玄關
嶺雲與人静庭鶴隨公閒動息諒兼遂兹情即東山
　　五言伏日就湯評事衡湖上避暑
大火方燥召停雲晝亦收将從賞心侣寸景難逺逰
擁几苦炎伏出門望汀洲廻谿照軒宇廣陌臨梧楸
釋悶命雅瑟放情思亂流更持無生論可以清煩憂
　　五言奉和顏使君真卿修韻海畢㑹諸文生東
　　　堂重校
外學宗碩儒㳺焉從後進恃以仁恕廣不學門欄峻
著書禆理化奉上表誠信探討始河圖紛綸歸海韻
親承大匠琢况覩頽波振錯簡記鈆暫(音/籖)閱書移玉
鎮曷由旌不朽盛羙流歌引
　　五言喜義興權眀府自君山至集陸處士羽青
　　　塘别業
應難久辤秩暫寄君陽隱巳見縣名花㑹逢闈是粉
本自尋人至寧因㸔竹引身關白雲多門占青山盡
最賞無事心籬邊釣谿近
　　五言夏日集李司直縱谿齋
修景屬良㑹逺飈生煩襟泄雲收淨緑衆木積芳隂
䟽滌府中務迢遥湖上心習閒得招我賞夜冝泛琴
山近資性靜月来寄情深澹然若事外豈隨隳華簪
　　五言夏日題桐廬楊眀府納凉山齋
陶家無炎暑自有林中峰席上落山影桐梢廻水容
放懐凉風至緩歩清隂重何事親堆桉猶多髙丗蹤
　　五言和楊眀府早秋逰㳒華寺
釋事出縣閤初聞兹山靈寺扉隱天色影刹遥丁丁
碧峰委合沓香蔓垂蓂苓清景為公有放曠雲邉亭
秋賞石潭㓗夜嘉山月青誦空性不昧助道跡又經
是以扵物理紛然若未形移来字人要全與此道冥
　　五言宿道士觀
古觀秋木秀泠然屬鮮颷瓊葩被修蔓柏實满寒條
影殿山寂寂寥天月昭昭幽期寄仙侣習定至中宵
清佩聞虚歩真官方宿朝
　　五言冬日天井西峰張錬師所居
採旅逢野泉漸見栖閒所坎坎山上聲幽幽林中語
仙卿何代隱郷服言亦楚開水淨藥苗掃雲候山侣
零葉聚敗籬幽花積寒渚冥冥孤鶴性天外思䡖舉
　　五言奉同顔使君真卿開元寺經藏院㑹觀樹
　　　文殊碑
萬國布殊私千年降祖師雁門傳㳒至龍藏立言時
故實刋周典新聲播魯詩六銖那更拂刼石盡無期
　　五言奉同盧使君㓜平逰精舍寺
刹影西方在虚空翠色分人天霽後見猿鳥定中聞
眞界隱青壁春山凌白雲今朝石門㑹千古仰斯文
　　五言奉同顏使君真卿袁侍御駱駝橋翫月
山中常見月不及共逰時水上恐将缺林端愛落遲
烏驚憲府客人咏鮑家詩永夜南橋望徘徊若有期
　　五言奉和邢端公登春臺春望句句有春字之
　　什
春日繡衣䡖春臺别有情春烟間草色春鳥隔花聲
春樹亂無次春山遥得名春風正飄蕩春甕莫須傾
　　五言經仙人渚即沈山下古人沈義白日昇仙
　　處
日月人間短何時此得仙古山春巳盡遺渚事空傳
不見騰雲駕徒臨洗藥泉如今成逝水翻使恨流年
　　五言獨逰二首
性野趣無端春晴路又乾逢泉岐石弄放鶴向雲㸔
好僻誰相似從狂我自安芳洲亦有意歩上白沙灘
　　又
臨水興不盡虚舟可同嬉還雲與歸鳥若共山僧期
世事吾不預此心誰得知西峰有禪老應見獨逰時
　　五言逰谿待月
谿色思泛月沿洄欲未歸殘燈逢水店踈磬憶山扉
夜浦魚驚少空林鵲繞稀可中纔望見撩亂擣寒衣
　　五言西谿獨泛
道情何所寄素舸澷流間真性憐高鶴無名羡野山
經寒叢竹秀入靜片雲間泛泛誰為侣唯應共月還
　　五言早秋陪韓眀府泛阮元公谿(公嘗言禪功可入/而官情詎能忘故)
(詩中有此/意戲之)
雨信清殘暑蕭條古縣西早凉生浦溆秋意满髙低
前事雖堆案間情得泝谿何言戰未勝空寂用還齊
　　五言九日顔使君真卿登水樓
重陽荆楚尚髙㑹此難陪偶見登龍客同逰戲馬臺
風文向水疊雲態擁歌廻持菊煩相問捫襟媿不才
　　五言與盧孟眀别後宿南湖對月
五湖生夜月千里满寒流曠望烟霞盡凄凉天地秋
相思路眇眇獨夢水悠悠何處空江上徘徊送客舟
　五言自義亭驛送李長史後夜宿臨平東湖
長亭賓馭散岐路起悲風千里懃王事驅車明月中
寒生洞庭水夜度塞門鴻䖏䖏堪傷别歸来山又空
　　五言出逰
少時不見山便覺無竒趣狂發從亂歌情来任閒歩
此心誰共證笑㸔風吹樹
　　五言界石守風望天竺靈隱二寺
山頂東西寺江中旦暮潮歸心不可到松路在青霄
　　五言奉和顏使君修海韻畢州中重宴
世學髙南郡身封盛魯邦九流宗韻海七字揖文江
借賞雲歸堞留歡月在窓不知名教樂千載與誰雙
　　五言晦日陪顔使君白蘋洲集
南朝分古郡山水似湘東隄月呉風在湔𥚑楚客同
桂寒初結斾蘋小欲成叢時晦佳㳺促高歌聴未終
　　五言冬至日陪裴端公使君清水堂集
亞歲崇髙宴華軒照渌波渚芳迎氣早山翠向晴多
推徃知時訓書雲辨政和從公借日短留賞夜如何
　　五言陪盧判官水堂夜宴
暑氣當宵盡徘徊坐月前靜依山堞近凉入水扉偏
久是栖林客初逢佐幕賢愛君高野意烹茗釣淪漣
　　五言新秋同盧侍御薛貟外白蘋洲月夜
隔暑蘋洲近迎凉欲泛舟榮從憲府至喜㑹夕郎㳺
氣奪滄江色風吹汗澷流誰言三伏夜獨此月前秋
　　五言夏日集裴録事北亭避暑
前林夏雨歇為我生凉風一室煩暑外衆山清景中
忘歸親野水適性喜雲鴻蕭散都曹吏還将静者同
　　五言與王録事㑹張徴君姉妹錬師院翫雪兼
　　　懷清㑹上人
何意㢘從事還来㑹黙仙寒空驚雪遍春意入歌偏
瑶草三花發瓊林七葉連飄颻過桞寺應满驛經前
　　五言和李侍御蕚歲初夜集處士書閣(書閣即侍/御所創)
遲賢新置閣高意此郊居古徑行春早新窓見月初
放歌還倚瑟講道亦觀書為我留禅位来逢此㑹踈
　　五言湯評事衡水亭㑹覺禪師
山侣相逢少清晨㑹水亭雪晴松葉翠烟煖藥苗青
靜對滄洲鶴閒㸔古寺經應憐叩關子了義共心冥
　　五言與朝陽山人張朝夜集湖亭賦得各言其
　　志
洞庭孤月在秋色望無邊零露積衰草寒螿鳴古田
茫茫區中想寂寂塵外縁從此悟浮丗胡為傷暮年
　　五言晦夜李侍御蕚宅集招潘述湯衡海上人
　　　飲茶賦
晦夜不生月琴軒猶為開墻東隱者在淇上逸僧来
茗愛傳花飲詩㸔卷素裁風流髙此㑹曉景屢徘徊
　　五言寄昱上人上方居
猒向人間住逢山欲懶歸片雲閒似我白日在禪扉
地静松隂遍門空鳥語稀夜凉踈磬盡師友自相依
　　五言夏日與綦母居士昱上人納凉
為依鑪峰住境勝増道情凉日暑不變空門風自清
坐援香實近轉愛緑蕪生宗炳青霞士如何知我名
　　五言建元寺集皇甫侍御書閣
不因居佛里無事得相逢名重朝端望身髙俗外蹤
(公愛講佛經嘗云慕/劉䖏士深詣至理)機閒㸔淨水境寂聴踈鐘宣室恩長
在知君志未從
　　五言郭北㝷徐主簿别業
近依城北住幽徑少人知積雪行深巷閒雲繞古籬
竹花冬更發橙實晚仍垂還共巗中鶴今朝下渌池
　　五言題報徳寺清幽上人西峯(寺即陳文/帝故郷)
陳丗凋亡後仁祠識舊山帝郷喬木在空見白雲還
雙墖寒林外三陵暮雨間此中難戦勝君獨啓禪関
　　五言題鄭谷江畔桐齋(鄭生好琴性/逹兼寡欲)
客齊開别住坐占緑江濆流水非外物閒雲嘗屬君
浮榮未可累曠逹若為群風起髙梧下清絃日日聞
　　五言和閻士和李蕙冬夜重集
郡理日閒曠洗心宿香峰雙林秋見月萬壑靜聞鐘
佩玉行山翠交麾動水容如何股肱守塵外得相從
　　五言春日陪顏使君真卿皇甫曽西亭重㑹海
　　　韻諸生
爲重南臺客朝朝㑹魯儒暄風衆木變清景片雲無
峰翠飄檐下谿光照座隅不将簪艾隔知與道情俱
　　五言寒食日同陸士行報徳寺宿解公房
古寺章陵下潛公住㡬年安心生輭草灌頂引春泉
寂寂傳燈地寥寥禁火天丗間多暗室白日為誰懸
　　五言兵馬曺季良宅夜集
清景不可失尋君趣有餘身髙避事後道長問心初
出䖏名則異逰從跡何踈吟看刻盡燭笑卷讀殘書
露彩生筆研風音入庭除平眀山侣散觳觫動廻車
　　五言同李侍御萼李判官　集陸䖏士羽新宅
素風千户𫾣新語陸生能借宅心常逺移籬　更弘
釣絲初種竹衣帶近裁藤戎佐推兄弟詩流得友朋
栁隂容過客花徑許招僧不為墻東隱人家到未曽
　　五言題報恩寺惟照上人房
上界雨色乾凉官日遲遲水文披菡萏山翠動罘罳
中有清眞子愔愔歩閒墀手縈頗黎縷碩證黄金姿
旋草階下生㸔心當此時(亦名苾蒭草枝葉皆右旋故名旋/草草有五徳)
　　七言尋天目徐君
常見仙翁變姓名豈知松子號初平逢人不道徃来
䖏賣藥還将雞犬行獨鶴天邊俱得性浮雲世上共
無情三花落盡君猶在笑撫安期昨日生
　　七言同李著作縱題塵外上人院
百縁唯有什公瓶万㳒但看一字經從遣鳥喧心不
動任教香醉境常冥蓮花天漏浮雲捲貝葉官春好
月停禪伴欲邀何著作空音冝向夜中聴
　　七言題周諫别業(予寺與周生/所俱臨苕水)
隱身苕上欲如何不着青
入水籬從破許船過昻藏獨鶴閒心逺寂歴秋花野
意多若訪禪齋遥可見竹窓書幌共烟波
　　七言同李中丞洪水亭夜集
佳人且莫吹參差正憐月色生酒巵山公取醉不關
我為愛尊前白鷺鷥
　　七言題秦系山人麗句亭
獨将詩教領諸生但看青山不愛名满院竹聲堪愈
疾亂牀花片足忘情
　　七言春夜集陸處士翫月
欲賞芳菲肯待辰忘情人訪有情人西林可是無清
景祗為忘情不記春
　　七言寄題雲門寺梵月無側房(時人相傳是實月/道人後身也)
越山千万雲門絶西僧㒵古還名月清朝掃石行道
歸林下眠禪㸔松雪
　　七言㳒花寺上方題江上人禪室
路入松聲逺更竒山光水色共參差中峯禪寂一僧
在坐對梁朝老桂枝
　　五言冬日山行遇薛徴君
我行倦修坂四顧無平陸雨霽鳴鷹鸇天寒聚麋􁂬
幽人訪名士家在南岡曲菜實縈小園稻花繞山屋
深居寡憂悔勝境怡耳目徴心尚與我永言謝浮俗
　　雜言徃丹陽尋陸䖏士不遇
逺客殊未歸我來㡬惆悵叩關一日不見人繞屋寒
花笑相向寒花寂寂遍芳阡栁色蕭蕭愁暮蟬行人
無數不相識獨立雲陽古驛邊鳯翅山中思本寺魚
竿村口望歸船歸船不見見寒烟離心逺水共悠然
他日相期那可定閒僧着䖏即經年
　　五言集湯評事衡湖上望微雨
蒼凉逺景中雨色縁山有雲送满洞庭風吹繞楊栁
蕭蕭解䡖𬒮盡日随林叟
　　五言九日與陸處士羽飲茶
九日山僧院東籬菊也黄俗人多泛酒誰解助茶香
　　七言夜過康録事造㑹兄弟
愛君門館夜来清瓊樹雙枝是弟兄月在詩家偏足
思風過客位更多情
晝上人集卷第三
晝上人集卷第四
　　　　　　　　　呉　興　釋　皎然
　　五言送梁拾遺肅歸朝
眀主重文諫才臣出江東束書辤東山改服臨北風
萬里望皇邑九重當曙空天開芙蓉闕日上蒲桃宫
天子初未起金閨籍先通身逢軒轅丗名貴鵷鸞中
故人榮此别何用悲絲桐
　　奉陪楊使君頊送叚校書赴南海幕
碩賢静廣州信為天下貞屈玆大將佐藉彼延閣英
聲動栁呉興郊餞意不䡖吾知叚夫子高論關蒼生
處以徳為籓出則道可行遥知南樓㑹新景當詩情
天髙林瘴洗秋逺海色清時㤗罷飛檄唯應頌功成
　　五言送陸侍御士佳赴上京
長安三千里喜行不言永清路黄塵飛大河滄流靜
更懷四川府主公昔和鼎伊鬰瑶瑟情威遲花騘影
此時已難别日又無停景出餞闕相從心隨過前嶺
　　五言奉陪顔使君真卿登峴山送張侍御嚴歸
　　堂
峴首千里情北轅自兹發烟霞正登覽簪筆限趨謁
黃鶴望天衢白雲歸帝闕客心南浦栁離思西樓月
留賞不延景感時方易歇他晨有山信一為訪林樾
　　五言酬元主簿子球别贈
故人方逺適訪我陳别情此夜偶禪室一言了無生
覽君緘中寳如搴青玉瑛胡為藴髙價歲晚徒營營
辤秩貧且病何人見艱貞出無黄金槖空歌白苧行
威遲䇿駑馬獨望故關樹渺渺千里心春風𧺫中路
近聞新拜命鸞鳯猶棲棘勸君寄一枝且飬冥冥翼
甘泉多竹花眀年待君食
　　畣道素上人别
春色遍逺道寂寞閩中行碧水何渺渺白雲亦英英
離人不可望日暮芳洲情黄鶴有逸翮翹　白雲傾
欲為山中侣肯私遼天聲藍縷真子褐葳㽔近臣纓
以兹奪爾懷常恐道不成吾門弟子中不减恵休名
一性研巳逺五言功更精從君汗澷㳺莫廢學無生
忍草肯揺落禅枝不枯榮采采慰長路知吾心不䡖
幻情有厺住真性無離别留取老桂枝歸来共攀折
　　霅谿館送韓明府章辤满歸
洛令從告還故人東門餞恵愛三年積軒車一夜逺
曉月離館空秋風故山晩榮君有佳薦碩我阻逰衍
宿㫺峯頂心依依不可卷
　　送穆寂赴舉
天子錫玄纁傾山禮隱淪君抛青霞厺榮資觀國賔
劒光既陸離瓊彩何璘珍夙駕別情逺啇弦秋意新
冥冥鴻鵠姿數尺看蒼旻殘㓂近宋郊西行惡颷塵
立身素耿介䖏難思經綸春府搜才日髙科得一人
　　送張仲彛歸長沙
早聞凌雲彩謂在鴛鷺儔華髮始相遇滄江仍旋逰
䇿名忘苟進澹慮䡖所求常服逺逰戒緬懷經丗謀
片㠶背風渚萬里還湘洲别望荆雲積歸心漢水流
蘭苕行采采桂棹思悠悠宿㫺無機者為君動離憂
　　秋日昆陵南寺送潘述之揚州
孤客秋易傷嘶蟬静仍續佳辰亦巳屢歡㑹常不足
禪地非路岐我心豈拘束情生逺别時坐恨清景促
望中千里隔暮歸西山曲蕭條月中道彩蒨原上緑
不見同心人幽懐増躑躅
　　春日又送潘述之揚州
别渚望䢴城岐路春日遍柔風吹楊桞芳景流郊甸
日日東林期今夕異郷縣文房曠佳士禪室阻清眄
(潘生曽/受禅印)離恨奪賞心不得諧所碩莫憶山中人碧雲遥
可見
　　新秋送盧判官
故人念宿昔欲别増逺情入座炎氣屏為君秋景清
由来空山客不怨離弦聲唯有暮蟬起相思碧雲生
　　奉送袁髙使君詔徴赴行在効曹劉體
皇心亭毒廣蝥賊皆陶甄未刈蚩尤旗方同軒后年
天子幸漢中轘轅阻氛烟璽書召英牧名在列岳仙
國難倚長城廟謨資大賢清損休汝騎仁留述職篇
遐路渺天末繁笳思何邊飾徒促逺期祗命赴急宣
謏才豈足稱深仁碩何偏那堪臨流意千里望旗旃
　　奉送陸中丞長源詔徴入朝
詔下鄼侯幕徴賢寵上勲才當持漢典道可致堯君
藩牧今榮餞詩流此盛文水從呉渚别樹向楚門分
宿寺期嘉月看山識故雲歸心復何託惆悵在江濆
　　奉送中丞道昌入朝
文憲中司盛恩榮外鎮崇諸侯皆取則八使獨推功
詔喜新銜鳳車看舊飾熊去思今武子餘教昔文翁
清在如江水仁留是國風光徴二千石掃苐望司空
　　奉送顏延之眀府撫州覲叔父
臨川千里别惆悵上津橋日暮人歸盡山空雪未銷
鄊雲心渺渺楚水路遥遥林下方歡㑹山中獨寂寥
天寒驚㫁雁江信望廻潮歲晩流芳歇思君在此宵
　　五言送關小師還金陵
如何有歸思愛别欲忘難白鷺汀沙晚青龍水寺寒
蕉花鋪淨地桂子落空壇持此心為境應堪月夜㸔
　　五言峴山送裴秀才赴舉
漢家招秀士峴上送君行萬里見秋色兩河傷逺情
王師出西鎬虜冦避東平天府登名後廻㸔楚水清
　　五言酬别襄陽詩僧少徴(詩中荅上人/歸夢之意)
證心何有夢示說夢歸頻文字齎秦本詩騷學楚人
蘭開衣上色栁向手中春别後須相見浮雲是我身
　　五言送契上人逰揚州
西陵古江口逺見東揚州渌水不同泛春山應獨逰
尋僧白巖寺望月謝家樓宿昔心期在人寰非乆留
　　五言送沈秀才之閩中
越客不成歌春風起渌波嶺重寒不到海近瘴偏多
野戍桄榔發人家翡翠過翻疑此中好君問定如何
　　五言送徳清衛眀府赴選(時栁黜陟/有薦状)
八使慎求能東人獨薦君身猶千里限名巳九霄聞
逺路翻喜别離言暫惜分鳯門多士㑹擁佩入卿雲
　　五言送鄭孝亷淮西覲省
離袂翠華满晨羞欲早行春風生楚樹曉角發随城
野靄濕衣綵江鴻増客情征途不用戒坐見白波清
　　五言送清㑹上人逰
佳逰限衰疾一笑向西風思見青門外曽臨素滻東
峰眀雲際寺(寺/名)日出霧寒宫(宫/名)行道禪長在香塵不
染空
　　五言送居士還太原
辤郷因丗難家族盛南朝名重郊居賦(沈休文之/作郊居賦)才髙
獨酌謡(沈文/子作)浪花飄一葉峰色向三條髙逸雖成性弓
旌肯望招
　　奉同顔使君真卿峴山送李法曹陽冰西上獻
　　　書時㑹有詔徴赴京
漢日中郎玅周王太史才雲書捧日厺鶴版下天来
草見呉洲發花思御苑開芉公惜風景欲别㡬遲徊
　　五言兵後送姚太祝赴選
兩河兵巳偃䖏䖏見歸舟日夜故人散江皋芳樹秋
楚雲傷逺思秦月憶佳逰名動春官籍翩翩才少儔
　　五言兵後送薛居士移家安吉
舊逰經䘮亂道在復何人寒草心易折閒雲性常真
交情别後見詩句比来新向我挑州住惜君東嶺春
　　五言送鄔傪之洪州覲兄弟
年少足詩情西江楚月清書嚢山翠濕琴匣雪花䡖
久别經離亂新正憶弟兄贈君題樂府為是豫章行
　　五言送乾封李成
羽檄飛来息離情逺近同感君由泛瑟關我是征鴻
渺黙歸人盡踈蕪夜渡空還期當歲晩獨在路行中
　　五言送崔判官還揚子
䡖傳秪逺役依依下姑亭秋聲满揚栁暮色繞郊坰
烟水揺歸思山當楚驛青
　　奉酬袁使君西樓送秦山人與晝同赴李侍御
　　　招三韻
秋風怨别情江守上西城竹署寒流淺琴窓宿雨晴
治書招逺意知共楚狂行
　　送清凉上人
何意欲歸山道髙由境勝花空覺性了月静知心證
永夜出禪吟清猿自相應
　　送李丞使宣州
結駟何翩翩落葉暗寒渚夢裡春穀泉愁中洞庭雨
聊持剡山茗以代宣城醑
　　五言送至洪沙門逰越
知爾學無生不應傷此别相逢宿我寺獨徃逰靈越
早晚花㑹中經行剡山月
　　七言送皇甫侍御曽還丹陽别業
雲陽别夜憶春耕花發菱湖問厺程積水悠揚何䖏
夢亂山稠疊此時情将離有月教弦㫁贈逺無蘭覺
意䡖朝右要君持漢典眀年北墅可須營
　　白蘋洲送洛陽李丞使還
蘋洲北望楚山重千里廻軺止一封臨水情來還共
載㸔花醉厺更相從罷官風渚何時別寄隱雲陽㡬
䖏逢後㑹那應似疇昔年年覺老雪山容
　　送履霜上人還金陵西山
攜錫西山歩緑莎禪心未了奈情何湘宫水寺清秋
夜月落風悲松柏多
　　送辨聦上人還廣陵
莫學休公學逺公了心須與我心同隋家古栁數株
在㸔取人間萬事空
　　送清勵上人逰福建
禪子自矜禪性成将来擬照建谿清南看閩樹花不
落更取何縁了妄情
　　送顧道士逰洞庭山
見說洞庭無上路春逰亂踏五靈芝含桃風起花狼
籍正是仙翁碁散時
　　送邢台州濟
海上仙山屬使君石橋琪樹古来聞他時畫出白團
扇乞取天台一片雲
　　送栁察諫議叔
東城南陌強經過怨别無心亦放歌眀日院公應問
我閒雲長在石門多
　　送栁淡扶侍赴洪州(此子素少官情共/予有西山之好)
中林許師友忽阻夙心期自顧青緺好來将黄鶴詞
少年䡖逺涉丗道得無欺烟雨孤舟上晨昏千里時
離魂渺天末相望在江湄無限江南栁春風卷亂絲
　　同李司直縱題武丘寺兼留諸公與陸羽之無
　　　錫
陵寝成香阜禪枝出白楊劒池留故事月樹即他方
應丗縁須别栖心趣不忘還将陸居士晨發泛歸航
　　夏日題鄭谷江上納凉館
迢遥山意外清風又對君若為扵此地翻作路岐分
别館琴徒語前洲鶴自群眀朝天畔逐何䖏逐閒雲
　　太湖館送殷秀才赴舉
春風洞庭路揺落暮天多衰疾見芳草别離傷逺波
詩名推首薦賦甲擬前科數日聞天府山衣製芰荷
　　送重鈞上人逰天台
漸看華頂出幽意尚随生十里行松色千重過水聲
海容雲正盡山態雪初晴事事將心證知君道可成
　　早春送顔主簿逰越東兼謁元中丞
䡖軻趣不巳東風吹緑蘋欲看梅市雪知賞栁家春
别意傾呉醑芳聲動越人山隂三月㑹内史得嘉賔
　　同顔使君清眀日逰因送蕭主簿
誰知賞佳節别意忽相和暮色汀洲遍春情楊栁多
髙城戀旌斾極浦宿風波惆悵友山月今宵不再過
　　送道琚上人還金陵
一與鍾山别山中得信稀經年求㳒後及夏問安歸
野實充甘膳池花當彩衣慈親莫返拜外禮欲無爲
　　送裴邕之上京
辤山偶世清挾䇿忽西行帆過隋江疾衣霑楚雪䡖
尚文須獻賦重道莫論兵東觀今多事應髙白馬生
　　送珍上人還天竺兼寄廣通上人秦山人
江寺名天竺多君躡逺蹤春帆依栁浦䡖履上蓮峯
禪子兼三隱空書共一封因君逹山信應向白雲逢
　　送張孝廉赴舉
名在諸生右家經見素風春田休學稼秋賦出儒宫
别路殘雲濕離情晚桂叢眀年石渠署應繼叔孫通
　　送劉司㳒之越州
蕭蕭鳴夜角驅馬背城濠雨後寒流急秋来朔吹髙
三山期望海八月欲觀濤㡬日西陵路應逢謝㳒曺
　　送簡栖上人之建州覲使君舅
亂峰江上色羡爾及秋行釋氏推真子郗家許貴甥
氎花新雨淨帆葉好風䡖(海人以木/葉/為帆)千里以元舅廻潮亦
有情
　　登開元寺樓送雀少府還平望驛
登望思慮積長亭樹連連悠揚下樓日杳映傍帆烟
入夜四郊静南湖月待船
　　送王居士㳺越
野性配雲泉詩情屬風景愛作爛熳逰間尋東路永
何山最好望須上蕭然嶺
　　雜言重送皇甫侍御曽
人獨歸日将暮孤帆帶孤嶼逺水連逺樹難作别時
心還看别時路
　　送大寳上人歸楚山
猒上烏橋送别頻湖花爛熳望行人欲將夜舸陪嘉
月肯住空林伴老身獨鶴翩翻飛不定歸雲蕭散㑹
無因從何得道懐惆悵莫是人間屢見春
　　送演上人之撫州覲使君叔
臨川内史憐諸謝爾在生縁比惠宗逺別應捋秦本
厺幽尋定有楚僧逢停船夜坐親孤月把錫秋行入
亂峰便道須過太守寺白蓮池上訪髙蹤
　　送侯秀才南逰
芳草随君自有情不關山色與猿聲為看嚴子灘頭
石曽憶題詩不着名
　　别洞庭維諒上人
白雲關我不關他此物留君情最多情着春風生橘
樹歸心不怕洞庭波
　　康造録事宅送太祝姪之䖍吉訪兄弟
阮咸别曲四座愁頼是春風不是秋澷澷江行訪兄
弟猿聲㡬夜到蘆洲
　　冬日梅谿送裴方舟之宣州
平眀匹馬上村橋花發梅谿雪未銷日短天寒愁送
客楚山無限路遥遥
　　送韋向睦州謁獨孤使君汜
才子南㸔多逺情閒舟蕩漾任春行新安江色長如
此何似新安太守清
　　送至嚴山人歸山
𥘉到人間栁始隂山書昨夜報春深朝朝花落㡬株
樹惱殺禪僧未證心
　　送僧逰揚州
平眀擇鉢向風輕正及隋隄栁色行知爾禪心還似
我故宫春物可傷情
晝上人集卷第四
晝上人集卷第五
　　　　　　　　　呉　興　釋　皎然
　　兵後餘不亭重送盧孟眀逰江西(并序)
　孟眀常引支子元道人修習禪心兼餌芝术遂與
　予有栖山之契其宦情未遣故勸勉之
攜手曽此分怳如隔呉越倫侯古封邑榮盛風雨歇
飢鼯號空亭野草生故轍如何此路岐更作千里别
慿軾望逺道春山無㫁絶朝行入郢樹夜泊依楚月
佳士持操髙揚才日昭晰離言何所贈盈满有虧缺
時節傷蟪姑芳菲忌鶗鴂予思鹿門隱心跡貴冥㓕
頽顔返芝术㫺㒵成氷雪歲晏期爾来銷聲坐巗穴
　　别山詩(幷序)
時因主人寄風谿蘭若與道士石脇峯相隣禪僧
　仙師時得道㑹至秋中值外縁有請别山懐舊遂
　有是詩
山翁亦好禪借我風谿樹採藥多近峯汲泉有春波
幽僧時相偶仙子或與晤自許戰勝心彌髙獨㳺歩
如何區中事奪我林栖趣辤山下復上戀石行仍顧
宿昔情或乖庶㡬跡無誤松聲莫相誚此心冥厺住
　　五言同袁髙使君送李判官使廻
庾公歡此别路逺意猶賖　為出塘栁榮歸府中花
馳陽照古堞遥思凝寒笳延歩下前渚沂觴臨淺沙
湖光引行色䡖舸傍殘霞
　　五言陪顔使君餞宣諭蕭常侍
江濤凋瘵後逺使發天都昏墊宸心及哀矜詔命敷
恤民驅急傳訪舊枉征艫外鎮藩條最中朝顧問殊
文皆正風俗名共溢寰區巳事方懐闕歸期早戒塗
繁笳咽水閣髙葢擁雲衢暮色生千嶂秋聲入五湖
離歌猶宛轉歸馭巳踟蹰今夕庾公意西樓月亦孤
　　奉陪顏使君修韻海畢東谿泛舟餞諸文士
諸侯崇魯學羔雁日成群外史刋新韻中郎定古文
(魯公著書依切韻起/東字脚皆列古篆)菁華兼百氏縑素備三墳國語思開
物王言欲致君研精業巳就歡宴惜應分獨望西山
厺将身寄白雲
　　五言今上初登極歲送皇甫孝亷赴選(孝亷即故/大夫之子)
行應㑹府春欲勸及芳辰北極天文正東風漢律新
少年逢聖代歡笑别情親况是勲庸後恩榮襲爾身
　　五言同楊使君白蘋洲送侍御士佳入朝
乆愛呉興客來依道徳藩旋師聞杖杜歸路憶轘轅
舊佩蒼玉在新歌白芷繁今朝天地静北望重飛飜
　　五言雪夜送海上人常州覲叔父上人殷仲文
　　　後
繼世風流在傳心向一燈望雲裁衲慣翫雪歩花能
交戰情忘久銷魂别未曽眀朝阮家集知有竹林僧
　　五言送常清上人還舒州
灊(徐林/反)人思爾㳒楚信有廻船估客親宵語閒鷗偶晝
禪經聲含石㶑麈尾拂江烟常說歸山意誅茅廬霍
前
　　五言峴山送崔子向之宣州謁裴使君
楚思入詩清晨登峴山情秋天水西寺古木宛陵城
琴匣應将徃書車亦共行吾知江太守一顧重君名
　　五言送嚴眀府入關謁黎京兆
春日異秋風何為怨别同潮廻芳渚沒花落晝山空
旅候聞嘶馬殘陽望㫁鴻應思右内史相見直城中
　　五言送丘秀才逰越
山情與詩思爛熳欲何從夜舸誰相逐空江月自逢
春期越草秀晴憶剡雲濃便擬将䡖錫攜居入亂峯
　　五言送楊校書還濟源
妖烽昨日静故里近嵩丘楚月揺歸夢江楓見早秋
鄊心無逺道北信减離憂禪子還無事辤君買沃洲
　　五言送楊遂初赴選
秋風吹别𬒮客思在長安若得臨觴醉何須减瑟弹
秉心凌竹柏杖信越波瀾春㑹文昌府思君每北㸔
　　五言送贇上人還京
久逰春草盡還寄北船歸沙鳥窺中食江雲满淨衣
秦原山色近楚寺磬聲㣲見說翻經館多聞似爾稀
　　五言送廣通上人逰江西
香鑪七嶺秀秋色九江清自古多禪隱吾常愛此行
尋師經鄂渚受請到青城離别人間事何關道者情
　　五言送羅判官還壽州幕
君章才五色知爾得家風故里旋歸駕夀春思奉戎
天寒長虵伏颷烈文虎雄定頌張征虜桓桓戡難功
　　五言送李秀才赴婺州招
山開江色上孤賞厺應遲渌水近呉牓秋風入楚詞
猿清獨宿䖏木落逺行時見說東陽守登樓為爾期
　　五言送薛逢之宣州謁廢使
六月鵬盡化鴻飛獨冥冥秋蜂家不定險路客頻經
牛渚何時到漁船㡬䖏停遥知詠史夜謝守月中聴
　　五言送徳守二叔姪上人還國清寺覲師
道賢齊二阮俱向竹林歸古偈穿花線春装卷葉衣
僧墟廻水寺佛隴啟山扉愛别吾何有人心强有違
　　五言同　眀府章送沈秀才還石門山讀書
身為印令客心許楚山雲文墨應經世林泉澷誘君
欲隨樵子厺惜與道流分肯謝申公軰治詩事漢文
　　五言送吉判官還京赴崔尹幕
江南梅雨天别思極春前長路飛鳴鶴離帆聚散烟
清晨趨九陌秋色望三邊見說王都尹山陽辟一賢
　　五言送裴判官赴商幕
商洛近京師才難赴幕時離歌紛白紵候騎擁青絲
㑹喜疲人息應逢滑虜衰㸔君䇿髙足自此烟霄期
　　五言送李喻之䖏士洪州謁曺王
獨思賢王府遂作豫章行雄鎮廬霍秀髙秋江漢清
見聞驚苦節艱故傷逺情西邸延佳士遺才得正平
　　五言送唐贊善逰越
田園臨漢水離亂寄隋關今日烟塵盡東西又未還
長亭百越外孤棹五湖間何處㳺芳草雲門千萬山
　　五言送韋秀才
晨裝行墮葉萬里望桑乾舊說涇關險猶聞易水寒
黄雲戰後積白草暮來㸔近得君苗信時教旅思寛
　　五言送陳秀才赴舉
諸侯懼削地選士皆不覊休隱脫荷芰将鳴矜羽儀
甲科爭玉片詩句擬花枝君實三楚秀承家有清䂓
　　五言烏程李眀府水堂同盧使君㓜平送奘上
　　　上人逰五臺
身將劉令隱經共謝公翻有此宗師在應知我㳒存
問心恒寂樂爲别豈傷魂獨訪華泉厺秋風入雁門
　　五言送李季良北歸
風吹殘栁絲孤客欲歸時掩抑楚弦絶離披湘葉衰
前軍猶轉戰故國杳難期北望雁門雪空吟平子詩
　　五言送淳于　蘭陵覲省
歡言欲忘别風信忽相驚桞浦歸人思蘭陵春草生
擷芳心未及視枕戀常盈此厺非長路還如千里情
　　五言送至洪沙彌卦上元受戒(上元江中蔡洲有梁/戒壇)
不肯資章甫勝衣被木蘭今隨秣陵信欲及蔡州壇
野寺鐘聲逺春山戒足寒歸來次苐學應見後心難
　　五言九日同盧使君㓜平呉興郊外送李司倉
　　　赴選
重陽千騎出送客為踟蹰曠野多揺落寒山满路隅
晴空懸蒨斾秋色起菱湖㡬日登司㑹揚才盛五都
　　五言送盧孟眀還上都
江皋北風至歸客獨傷魂楚水逢郷雁平陵憶故園
征驂嘶别館落日隱寒原應及秦川望春華满國門
　　五言送李少賓赴舉
豈謂江南别心如塞上行苦雲揺陣色亂木攪秋聲
周谷雨未散漢河流尚横春司遲爾䇿方用靜妖兵
　　五言留别閻士和
不慣人間别多應望别時逢山又逢水只畏却來遲
　　五言送李道士
常隨山上下忽限江南北共是忘情人何由肎相憶
　　七言送裴參軍還下邳舊居
北望烟鋪驃騎營虜烽無火楚天晴此時千里西歸
客泗上春風得及耕
　　七言送文㑹上人還冨陽
悠悠渺渺屬寒波故寺思歸意若何長憶孤洲二三
月春山偏愛冨春多
　　七言送維諒上人歸洞庭
從来湖上勝人間逺愛浮雲獨自還孤月空天見心
地寥寥一水鏡中山
　　七言九月八日送蕭少府之洪州
眀日重陽今日歸布帆絲雨望霏霏行過鶴渚知堪
住家在龍沙意有違
　　七言同顔魯　泛舟送皇甫侍御曽
維舟若許暫從容送過重江不猒重霜簡别来今始
見雪山歸厺又難逢
　　五言送孫侍御逰越
不知持斧客吟㑹是何情丹陛恩猶在滄洲賞暫行
江橈隨月泛山䇿逐雲行佳句傳零雨詩流許盛名
　　五言送顏䖏士還長沙覲省
西候風信起三湘孤客心天寒漢水廣郷逺楚雲深
服綵将侍饍擷芳思满襟歸人望艱阻别恨獨何任
　　五言送還本上人逰江西
欲廣分何教心將江漢期雲招望寺處月待泝盃時
真侣誰傷别降猿汝自悲多應過廬阜幽賞却来遲
　　五言送路少府使京兼覲侍御兄
國賦推能吏今朝發貢湖佇瞻雙闕鳳思見柏臺烏
樹向秦關逺江分楚驛孤榮君有兄弟相繼騁長途
　　五言扵武原從送盧士舉
落日獨歸客空山走馬嘶蕭條古關外岐路更東西
大澤雲寂寂長亭雨凄凄君還到湘水寒夜满猿啼
　　五言送烏程李眀府得􁃋狀赴京
驛吏滿江城深仁見此情士林推玉振公府薦氷清
爲政移風久承恩就日行仲容綸綍貴南巷有光榮
　　五言送裴秀才徃㑹稽山讀書
一身齎萬卷編室寄烟蘿硯滴穿池小書衣種楮多
吟詩山響畣泛瑟竹聲和鶴版求儒術深居意若何
　　五言送崔詹事論之上都(崔嘗典呉興)
金虎城池在銅龍劒佩新重看前浦栁猶憶舊洲蘋
逺思秦雲暮歸心臘月春青園㫺逰䖏惆悵别離人
　　五言京口送孟眀還揚州
蕭蕭北風起孤棹江江濆暮客厺来盡春流南北分
萋萋御亭草渺渺蕪城雲相送日千里空山獨望君
　　五言送沙彌文智㳺五臺
童年隨㳒侣家丗本儒流章句三生學清凉萬里㳺
雲歸龍沼暗木落雁門秋長老應相問傳予向祖州
　　五言送禀上人逰越
雲泉誰不賞獨見爾情高投石䡖龍窟臨流笑鷺濤
折荷為片席灑水淨方𫀆剡路逢禪侣多應問我曺
　　五言送潘秀才之舒州
楚水清風生揚舲泛月行荻洲寒露彩雷岸曙潮聲
東道思才子西人望客卿從来金谷集相繼有詩名
　　五言送王山人逰廬山
千里訪靈竒山資亦相隨葉舟過鶴市花漏宿龍池
峯頂應閒散人間足白離白雲将丗事吾見爾心知
　　五言送道契上人之越覲大夫叔
楚僧推後軰唐本學新經外國傳香氎何人施竹瓶
秋風别李寺春日向柯亭大阮今為郡看君眼最青
　　五言送沙彌長文逰京
白版年猶小黄花偈巳通若為詩思逸早欲似休公
邁俗多真氣傳家有素風應須學心地宗㫖在關東
　　五言送擇高上人往江西謁曺王
超然獨逰趣無限别山情予病不同賞雲閒應共行
齋容秋水照香氎早風輕曽被陳王識遥知江上迎
　　七言送如獻上人逰長安
關子四子教猶存見說新經待爾翻為㳒應過七祖
寺忘名不到五侯門閑尋鄠杜看修竹獨上風凉望
古原髙逸詩情無别怨春逰從遣落花繁
　　七言送日曜上人還潤州
送君何䖏最堪思孤月停空欲别時露茗猶芳邀重
㑹寒花落盡不成期鶴令先厺看山近雲愛初飛到
寺遲莫倚禪功放心定蕭家陵樹誤人悲
　　七言寺院聴胡笳送李殷
一奏胡笳客未停野僧還欲廢禪聽難将此意臨江
别無限春風葭菼青
　　七言送僧繹
斜日揺揚在栁絲孤亭寂寂水逶迤誰堪别後行人
盡唯有春風起路岐
　　七言畣裴評事澄荻花間送梁肅拾遺
波上荻花非雪花風吹撩亂满袈裟如今歲晏無芳
草獨對離尊作物華
　　七言送勝雲小師
昨日雪山記爾名吾今坐石巳三生少年道性易流
動莫遣秋風入别情
　　雜言誚士和别
今日同眀日隔何事悠悠久爲客君憐谿上厺來雲
我羡磷磷水中石
　　五言送吳􁛫逰京
北期何意促蕙草夜来繁清月思淮水春風望國門
此時休旋逸萬里忽飛翻若憶山隂㑹孤琴爲我援
　　七言送僧逰宣州
楚山千里一僧行念爾初緣道未成莫向舒姑泉口
泊此中嗚咽為傷情
晝上人集卷第五
晝上人集卷第六
　　　　　　　　　呉　興　釋　皎然
　　五言從軍行五首
雙騎出紛紛元戎霍冠軍漢鞞秋聒地羗火晝燒雲
萬里戈城合三邉羽檄分烏孫驅未盡肎顧遼陽勲
　　又
韓斾拂丹霄漢軍新破遼紅塵驅鹵簿白羽擁嫖姚
戰苦軍猶樂功髙将不驕至今丁零塞朔吹空蕭蕭
　　又
百萬逐呼韓頻年不解鞍兵屯絶漠暗馬飲濁河乾
破虜功未錄勞師力巳殫須傍肘腋下飛祻出無端
　　又
飛将下天来竒謀閫外裁水心龍劒動地肺雁山開
望氣燕師銳當鋒虜凍摧從今射鵰騎不敢過雲堆
　　又
黄紙君王詔青泥校尉書誓師張虎落選将擐犀渠
露暗津蒲失天寒塞栁踈横行十萬騎欲掃虜塵餘
　　五言隴頭水二首
隴頭水欲絶隴水不堪聞碎影揺槍壘寒聲咽㡢軍
素從鹽海積緑帯栁城分曰落天邉望逶迤入塞雲
　　又
秦隴逼玄羗征人厺未央如何幽咽水併欲㫁君膓
西注悲窮漠東分憶故郷旅魂聲攪亂無夢到咸陽
　　七言塞下曲二首
寒塞無因見落梅胡人吹入笛聲来勞勞亭上春應
度夜夜城南戰未廻
都護今年破武威胡沙萬里鳥空飛旄竿瀚海掃雲
出氈騎天山踏雪歸
　　五言覽史
黄綺皆皓髪秦時隠商山嘉謀匡帝道髙步逰天關
不愛珪組紲却思林壑還放歌長松下曰與孤雲閑
　　五言詠史
獨負髙丗資冥冥寄浮俗卞子厺不歸何人辨荆玉
鬻春意不淺汚迹身豈辱鸞鎩樂迍邅虬蟠甘窘束
五噫譎且正可以見心曲
　　雜言詠史
田氏門下客馮公衆中賤一朝市義還百代名獨擅
使知下客不可輕能使主人功業成借問髙車與珠
履何如卑賤一書生
　　五言讀張曲江集
相公乃天益人文佐王成立程正頽靡繹思何縦横
春杼弄緗綺陽林敷玉英飄然飛動姿邈矣高簡情
後軰驚失步前修敢争衡始忻耳目逺再使機慮清
體正力巳全理精識何妙昔年歌陽春徒推郢中調
今朝聴鸞鳳豈獨羡門嘯帝命鎮雄州待濟寄上流
才兼荆衡秀氣助瀟湘秋逸蕩子山匹經竒文暢儔
沉吟未終卷變態紛難數耀耳代眀璫襲衣同芳杜
愔愔聞玉聲窹寐在靈府
　　五言奉酬陸使君見過各賦院中一物得江籬
江籬生古砌花每落禪牀嘉客未采掇空門自馨香
名因詩目見色對道心忘不遇陸内史誰知殊衆芳
　　五言賦得謝墅送王長史(其墅即晝七代祖吴興/守舊居)
世業西山墅移家長我身蕭踈遺樹老寂寞廢田春
車巷傷前轍籬溝憶舊隣何堪再過日更送北歸人
　　五言夏日同崔使君論登城樓賦得逺山
逺山湖上小青翠望依俙纔向窓中列還從林表微
色濃春草在峰起夏雲歸不是蓬莱島如何人厺稀
　　五言詠數探得七
鄒子談天歲黄童對日年永真𥘉作傳錬魄巳成仙
鶴駕迎緱䫈星橋下蜀川逢君竹林客相對㺯清弦
　　五言奉同顔使君真卿送李侍御萼賦得荻塘
　　　路
落日車遥遥客心在歸路細草暗囘塘春泉榮古渡
遺蹤歎蕪沒逺道悲厺住寂寞荻花空行人别無數
　　五言賦顔氏古今一事得晋仙傳送顔逸(梁湘/東王)
(國常侍顔恊著/晋仙傅五篇)
曽㸔顔氏傳多記晋時仙却憶桐君老俱還桂父年
青春留鬢髪白日向雲烟逺别齎遺簡嚢中有幾篇
　　五言賦得石梁泉送崔逵
架石通霞壁懸厓散碧沙天晴虹影渡風細練文斜
攀􁃋幽期阻㳂洄客意賖河梁非此路别恨亦無涯
　　五言賦得夜雨滴空階送陸羽歸龍山(同字)
閒階夜雨滴偏入别情中㫁續清猿應淋漓候館空
氣令煩慮散時與早秋同歸客龍山道東来雜好風
　　五言賦得燈心送李侍御萼(光字)
燈心生衆草因有始知芳綵妓窓偏麗金桃動更香
花驚春未盡焰喜夜𥘉長别後空離室何人惜末光
　　五言賦得竹如意送(言)師赴講(青字)
縹竹湘南羙吾師尚毁形仍留負霜節不變在林青
每入楊枝手因談貝葉經誰期沃洲講持此别東亭
　　五言聽素汯師講汯華經
㳒子岀西秦名齊􁇀道人纔敷藥草義便見雪山春
䕶講龍来逺聞經鶴下頻應機如一雨誰不滌心塵
　　五言詠􁧑上人座右畫松
冩得長松意千㝷數尺中習隂疑背日寒色欲生風
貞樹孤標在髙人立操同一枝遥可折吾欲問生公
　　五言夏日登觀農樓和崔使君
片雨拂檐檻煩襟四座清霏微過麥隴蕭散傍蓑城
静愛和花落幽聞入竹聲朝觀趣無限髙詠寄深情
　　五言妙喜寺逹公院賦得夜磬送吕評事
一磬寒山至凝心轉清越細和虗籟盡踈繞懸泉發
在夜吟更長停空韻難絶幽僧悟深定歸客忘逺别
寂歴無性中真聲何起滅
　　五言詠小瀑布
瀑布小更竒潺湲二三尺細脉穿亂沙叢聲咽危石
𥘉因智者賞果㑹幽人迹不向定中聞那知我心寂
　　五言仙女臺
寂寞舊桑田誰家女得仙應無雞犬在空有子孫傳
古木花猶發荒臺月尚懸片雲低不散疑是却歸年
　　五言靈澈上人何山寺七賢石詩
七石配七賢隱僧山上移石性殊磊落君子又髙竒
跋禪服冝壞坐客冠可隳夜倚月樹影晝傾風竹枝
集質患追琢表頑用磷淄佚火玉亦害塊然長在兹
　　五言潘丞孩子
愛子性情竒𥘉生玉樹枝人曽天上見名向月中知
我識嬰兒意何須待佩觽
　　五言南池雜詠五首(并序)
　余草堂在池上洲㫺栁呉興詩汀洲采白蘋即此
　地也左右雲山滿目一坐遂有終焉之志㑹廣徳
　中㓂盗淮海騷動宵人肆志吾屬不安因賦南池
　五詠聊以自適
　　水月
夜夜池上觀禪心坐月邉虗無色可取皎潔意難傳
若向空心了長如影正圎
　　谿雲
舒卷意何窮榮流復帯空有形不累物無迹厺随風
莫恠長相逐飄然與我同
　　虗舟
虗舟動又静忽似厺逢時觸物知無迕為梁幸見遺
因風到此岸非有濟川期
　　寒山
侵空撩亂色獨愛我中峯無事負䡖䇿閒行躡幽蹤
衆山揺落盡寒翠更重重
　　寒竹
裊裊孤生竹獨立山中雪蒼翠揺勁風嬋姢帯寒月
狂花不相似還共凌冬發
　　度前谿
不意入前谿愛谿従錯路清清鑒不足非是深難度
　　望逺村
林杪不可分水歩遥難辨一片山翠邉依俙見村逺
　　惜暮景
踈隂花下動片景松梢度
　　待山月
夜夜憶故人長教山月待今宵故人至山月君何在
　　五言効古(天寳十四年)
日出天地正煌煌闢晨曦六龍驅群動古今無盡時
夸父亦何愚競走先自疲飲乾咸池水折盡長桑枝
渇死何爝火嗟嗟徒爾為空留鄧林在折盡令人嗤
　　雜言古别離(代人荅閻士和)
太湖三山口吴王在時道寂寞千載心無人見春草
誰識緘怨者持此傷懐抱孤舟畏狂風一夜宿烟島
望所思兮若何月蕩漾兮空波雲離離兮北㫁鴻渺
渺兮南多身去兮天畔心折兮湖岸春風胡為兮寒
路使我歸夢兮撩亂
　　五言擬長安春詞
春信在河源春風蕩妾魂春歌雜鶗鴂春夢繞轘轅
春絮愁偏滿春絲悶更繁春期不可定春曲嬾新翻
　　七言効古
思君轉戰度交河强弄胡琴不成曲日落應愁隴底
難春来定夢江南數萬丈㳺絲是妾心惹蜨縈花亂
相續
　　七言昭君
自倚嬋娟望主恩誰知羙惡忽相飜黄金不買漢宫
㒵青塜空埋胡地魂
　　七言銅雀妓
强開尊酒向陵㸔憶得君王舊日歡不覺餘歌悲自
㫁非關艶曲轉聲難
　　七言長門怨
春風日日閉長門揺蕩春心似夢魂誰遣花開只笑
妾不如桃李正無言
　　五言哭呉縣房聳眀府
仁人邁厚徳可謂名實全撫迹若踈曠㑹心極精研
履危節詎屈(廣徳𥘉江南㓂盗充斥賦通名/宰長城縣屡至害而竟不就)著論識不倫(公著道/性論一)
(篇)恨以榮級淺嘉猷未及宣伊人期逺大志業難比
肩昭世既合并吾君藉陶甄奈何眀眀理與善徒空
詮徴教或稽聖窮源反問天一官自呉邑六翮委江
壖始是牽絲日翻成撤瑟年金膏果不就(房公昔就沈道/士學長生之術)
(晝以佛/理難之)玉佩長此捐倚伏信冥盻夭修驚後先安知忘
情子愛網素巳褰為有深仁感遂令真性遷心悲空
林下淚灑秋景前夫子寘兄弟撫孤傷藐然傾雲為
惨結弔鶴共聮翩割念命孤駕訣詞向空筵樹桃隂
始合愛客位常懸帆然逺行時崇望歸朝旋悟玆歎
㝠隔哀彼歲月延書帯變芳草履痕移綠錢冥期儻
可逢生盡㑹無縁(王坦之與生法師為冥/期前死者歸報其罪福)幸願示因業代君
運精􁑖(沈約死後冥中見十因師云/師急為我造經捨我罪苦)相思轉寂寞獨徃西林泉
欲見故人心時閲所贈篇素髙陶靖節今重楚先賢
芳躅將遺愛可為終古傳
　　五言哭覺上人
憶君南適越不作買山期昨得耶谿信翻為逝水悲
神交如可見生盡杳難思白日東林下空懐歩影時
　　五言題餘不谿廢寺
武原離亂後真界積塵埃殘月生秋水悲風起故臺
居人今巳盡栖鴿暝還来不到無生理應堪賦七哀
　　五言同李洗馬入餘不谿經辛将軍故城
惨惨寒城望将軍下世時髙墉暮草遍火樹野風悲
壁壘今惟在勲庸近可思蒼然古谿上川逝共凄其
　　五言憶天台
箬谿朝雨散雲色似天台應是東風便吹從海上来
靈山逰汗澷仙石過莓菭誤到人間丗經年不早廻
　　五言萬囘寺
萬里稱逆化愚蠢性亦全𬗋紱拖身上妖姬安膝邉
見他拘坐寂顧我是眠禪吾知至人心杳若青冥天
　　五言禪詩
萬汯出無門紛紛使智昏徒稱誰氏子獨立天地元
實際且何有物先安可存湏知不動念照出萬重源
　　五言哀教
本師不得巳强為我著書知盡百慮遣名存萬象拘
如何工言子終日論虚無伊人獨㝠㝠時人以為愚
　　五言聞鍾
古寺寒山上逺鐘揚好風聲餘月樹動響盡霜天空
永夜一禪子泠然心境中
　　五言谿上月
秋水月姢姢𥘉生色界天蟾光散浦溆素影動淪漣
何事無心見虧盈向夜禪
　　五言山雪
夕陽在西峰疊翠縈殘雪狂風卷絮迴驚猿攀玉折
何意山中人誤報山花發
　　雜言江上風
江風西復東飄暴忽何窮𥘉生虚無際稍起蕩漾中
應吹夏口檣竿折定蹙湓城浪花咽今朝莫恠沙㟁
眀昨夜聲狂卷成雪
　　雜言山雨
一片雨山半晴長風吹落西山上滿樹蕭蕭心耳清
雲鶴驚亂下水香凝不然風迴雨定芭蕉濕一滴時
時入晝禪
　　雜言問遥山禪老
天與松子夀獨飲日月精復令顔子賢胡為夭其生
吾将尋河源上天問天何不平吾將詰仙老大道無
私誰强名仙老難逢天不近世人何人解應盡明朝
欲向翅頭山問取禪公此意還
　　五言禪思
真我性無主誰為塵識昏奈何求其本若技大木根
妄以一念動勢如千波翻傷哉子桑扈蟲臂徒虚言
神威興外論宗邪生異源空何妨色在妙豈廢身存
寂㓕夲非寂諠譁曽未喧嗟嗟世上禪不共智者論
　　七言支公詩
支公飬馬復飬鶴率性無機多脫畧天生支公與凡
異凡情不到支公地得道由来天上僊為僧却下人
間寺道家諸子論自然此公惟許逍遥篇山隂詩友
諠四座佳句縦横不廢禪
　　七言述夢
夢中歸見西陵雪渺渺茫茫行路絶覺来還在剡東
峰郷心繚亂愁夜鐘寺北禪岡猶記得夢歸長見山
重重
　　七言赤松
縁岸蒙籠出見天晴沙瀝瀝水濺濺何䖏羽人長洗
藥殘花無數逐流泉
　　七言戯題松樹
為愛松聲聽不足每逢松樹定忘還翛然此外更何
事笑向閒雲似我閒
　　七言戲題二首
㸔飲逢歌日屢曛我身何似繋浮雲時人不解野僧
意歸厺谿頭作鳥羣
喧喧共在是非間終日誰知我自閒偶客狂歌何所
為欲扵人事强相關
　　五言雜寓興
嗟嗟號呶子世稱謫仙儔媚俗破蛟綃欺天薦昫修
奔景謂可致馳齡言易流燕昭昧往事嬴政立前籌
三山果不見九仙忽悠悠君㸔牛山樂君見麋浦逰
昨日千金子聨綿成古丘吾将攬眀月照爾生死流
至樂亭爰居慙貽逹者尤冥冥光塵内機䘮成海漚
　　五言雜興六首
吾觀談天客工言䘮其精萬物資廣庇此中何有情
若為昧顔跖修短怨太清髙論讓鄒子放詞徴屈生
請從象外推至論尤眀眀
短齡伇長世擾擾悟不早嬪女身後空歡娱夢中好
從教西陵樹千載傷懐抱鶴駕何冥冥鼇洲厺浩浩
柔顔感三花凋發悲􁝞草月中伐桂人是誰翻使年
年不衰老
誰髙齊公子泣聽雍門琴死且何足傷殊非逹人心
獨髙庭中鶴意逺貴氛埃有時青冥㳺顧我還下来
白雲琅玕色一片生虗無此物若無心若何卷還舒
踈散遂吾性栖山更無機寥寥髙松下獨有閒雲歸
精意不可道冥然還掩扉
　　五言偶然五首
樂禪心似蕩吾道不相妨獨悟歌還笑誰言老更狂
偶然寂無喧吾了心性源可嫌蟲食木不笑鳥能言
隱心不隱迹却欲住人寰欠樹移春樹無山㸔畫山
居喧我　錯真意在其間
虜語嫌不學胡音從不翻說禪顛倒是樂殺金王孫
真隠須無矯忘名要似愚只将兩條事空却漢濳夫
　　五言問天
天公何時有談者皆不經誰道賢人死今為傅說星
　　五言寓言
吾道本無我未曽嫌丗人如今到城市彌覺此心真
　　五言前谿作
春歌巳寂寂古水自㳙㳙徒誤時人軰傷心作逝川
　　五言戲作
乞我百萬金封我異姓王不如獨悟時大笑放清狂
　　雜言浮雲三章(有序)
　浮雲刺䜛也葢取夫盛眀之時為浮雲所蒙非不
　眀小人比扵君側䜛言熒惑亦如浮雲之害眀予
　覧古史極觀君臣之際敗亡之兆生扵䜛慝遂作
　是詩
浮雲浮雲集于扶桑扶桑茫茫日暮之光匪日之暮
浮雲之汙嗟我懐人憂心如蠧
浮雲浮雲集于咸池咸池㣲㣲日昃之時匪日之昃
浮雲之惑嗟我懐人憂心如織
浮雲浮雲集于高春髙春濛濛日夕之容匪日之夕
浮雲之積嗟我懐人憂心如惄
　　七言寓言
人生百年我過半天生才定不可换東海釣鼇鼇不
食南山坐石石欲爛
晝上人集卷苐六
晝上人集卷第七
　　　　　　　　　呉　興　釋　皎然
　　弔靈均詞
昧天道兮有無聴汨(音/覓)渚兮躊躇期靈均兮若存問
神理兮何如願君精兮為月出孤影兮示予天獨何
兮有君君在萬兮不群既氷心兮皎潔上問天兮胡
不聞天不聞神莫覩若雲㝠㝠兮雷霆怒蕭條杳眇
兮餘草莾古山春兮為誰今猿哀兮何思風激冽兮
楚竹死國殤人悲兮雨颸颸雨颸颸兮望君時光茫
蕩漾兮化為水萬古忠貞兮徒爾為
　　歩虗詞
予因覽真訣遂感西城君玉皇下青㝠人間未曽聞
日華錬精魄精魄無垢氛謂我有仙骨且令餌氤氲
俯仰媿靈顔碩随鸞鵠群俄然動風馭縹緲歸青雲
　　奉應顔尚書真卿觀玄真子置酒張樂舞破陣
　　　畫洞庭三山歌
道流迹異人共驚寄向畫中觀道情如何萬象自心
出而心澹然無所營手援毫足蹈莭披縑灑墨稱麗
絶石文亂點急管催雲態徐揮慢歌發樂(音/洛)縱酒酣
狂更好攅峰若雨縦横掃尺波澶澷意無涯片嶺崚
嶒勢将倒盼睞方知造境難象忘神遇非茟端昨日
幽竒湖上見今朝舒卷手中㸔興餘輕拂逺天色曽
向峯東海邉識秋容暮景䬃䬃容翻疑是真畫不得
顔公素高山水意常恨三山不可至賞君狂畫忘逺
逰不出軒遲坐蒼翠
　　荅韋山人隠起龍文藥瓢歌
野人藥瓢天下絶全如渾金割如月彪炳文章智使
然生成在我不在天若言有物不由物何意中虚道
性全韋生能詩兼好異從此靈瓢逺相遺仙侯玉帖
人澷傳若士青嚢丗何秘一捧一開如見君藥盛五
色香氛氲背上驪龍蟠不睡張鱗擺領生風雲丗人
強知金丹道黙仙不成畏仙老年少紛如陌上塵不
見吾瓢盡枯稿聊将繫肘歩何䡖便有三山孤鶴情
東方小兒乏此物遂令仙籍獨無名
　　桃花石枕歌贈康從事
卞山幽石産竒璞荆人至死采不着何人琢枕持贈
君片片桃花開未落劒工見兮可為劔(昆吾石鐵/可鑄為劒)玉工
辨兮知非石至寳由来覽者稀今君獨鍳應欲惜何
辤售與韋天真幸得提攜近玉人可中棄置君不顧
天生秀色徒璘玢四座喧喧爭目恱巧過造化稱一
絶莫言昨日因錯磨㸔取從来無點缺六月江南暑
未䦨一尺花氷試枕㸔髙窓正午風䬃變室中不減
春天寒主人所重重枕徳文章外飾徒相惑更有堅
貞不易心與君天下為士則
　　張伯英草歌
伯英死後生伯高朝㸔手把山中毫先賢草律我草
狂風雲陣發愁鍾王須臾變態皆自我象形類物無
不可閬風逰雲千萬朶驚龍蹴踏飛欲随更覩鄧林
花落朝狂風亂攪何飄颻有時凝然茟空握情在寥
天獨飛鶴有時取勢氣更高憶得春江千里濤張生
竒態難再遇(王小令草書/古今稱草絶)草罷臨風展輕素隂慘陽舒
如有　鬼状魑容若可懼黄公酒壚興偏入阮籍不
嗔嵇亦顧長安酒牓醉後書此日騁君千里歩
　　寒栖子歌(曽居廬山欲有/事羅浮之行)
君在廬山知有疑是鶴又是雲生死塵埃汙不得眼
前榮利徒紛紛今日恵然来訪我酒榼書囊肩背荷
拂除衣上餌烟霞昨日胥門宿蔡家天然不飲亦不
食抛名换姓覓不得且向人間作酒仙不肎将身生
羽翼停形為餌天地根(胎息/道成)丗人皆死我獨存洗慮
因吞清眀籙世人皆貪我常足栖子妙今道巳成手
把玄樞心運冥能令鬼哭神敢靈身如飄風不可絆
朝逰崆峒夕汗澷向来坐客猶未散忽憶羅浮欲厺
時遥指孤雲作路岐海上仙逰不可見人間日落空
桑枝
　　翔隼歌送王端公
古人賞神駿何如秋隼撃獨立髙標整霜翮應㸔天
宇如咫尺低廻拂地凌風翔鵬雛敢下雁㫁行晴空
四顧忽不見有時獨出青霞傍窮隂萬里落寒曰氣
殺草枯増奮逸雲塞斜飛攪葉迷雪天直上穿花疾
見君髙情有所屬贈别因歌翔隼曲離亭惨惨客散
時歌盡路長意不足
　　白雲歌寄中丞使君長源
一見西山雲使人情意逺慿高發詠何超遥道妙如
君有舒卷縈空疊景多麗容衆峯峯上自為峯潔白
不由隂雨積高眀肎共雜烟重萬物有形皆有着白
雲有形無繋縳黄金𬒳爍玉亦瑕一片飄然汚不得
或逢天下㦯人間人自營營雲自閒忽爾飛来暫為
侣忽然飛去莫能攀逸民對雲効髙致禪子逢雲増
道意白雲遇物無偏頗自是人心見同異閶闔天門
冝曙㸔為纓為葢擁千官從龍合沓臨清暑(殿/名)就日
逶迤繞露寒(宫/名)誰憐西山雲亭亭䖏幽絶坐石長㸔
非我覊手中欲攬待君說貞白先生那得知只向空
山自怡恱
　　裴端公使君清席賦得青桂歌送徐長史
昔年攀桂為留人今朝攀桂送歸客秋風桃李揺落
盡為君青青伴松柏謝公南樓送客還髙歌桂樹凌
寒山應憐獨秀空林上空賞敷華積雪間昨夜一枝
生在月婵姢可望不可折若為天上堪贈行徒使亭
亭照離别
　　周長史昉畫毗沙天王歌
長史畫神獨感神髙歩區中無兩人雅而逸高且真
形生虗無忽可親降魔大㦸縮在手倚天長劒横諸
紳慈威示物雖凛凛在徳無秋唯有春吾知真象夲
非色此中玅用君心得苟能下筆合神造誤點一點
亦爲道寫出霜縑可舒卷何人應識此情逺秋齋清
寂無外物盥水㷊香聊自展憶昔胡兵圍未觧感得
此神天上擺至今雲旗圗我形爲君一顧烟塵清
　奉和顔魯公真卿落玄真子舴艋舟歌(楚章華臺/成影願諸)
(侯落/之)
滄浪子後玄真子冥冥釣隱江之汜刳木薪成舴艋
舟諸侯落舟自兹始得道身不繋無機舟亦閑從水
逺逝兮任風還朝五湖兮夕三山停綸乍入芙蓉浦
撃洑時過眀月灣太公取璜我不取龍伯釣鼇我不
釣竹竿嫋嫋魚簁簁此中自得還自笑汗澷一逰何
可期後来誰遇氷雪姿上古𥘉聞出堯世今朝還見
在堯時
　　鄭容全成蛟形木几歌
萬物貴天然天然不可得渾朴無勞剖劂工幽姿自
可蛟龍質欲騰未厺何翩翩揚𬒮爭前誰敢拂可中
風雨一朝至還應不是池中物蒼山萬重採一枝形
如器車生意竒風號雨噴心不折衆木千叢君獨知
(廣徳中鄭生避賦呉興毗山/扵稠人之中遇予獨見稱賞)高人心多越　格有時就月吟春
風持来座右驚神客愛君開閣江之濵白雲黄鶴長
相親南郭子綦君不識非君獨是　何人
　　奉同顔使君真卿清風樓賦得洞庭山歌送呉
　　　錬師歸林屋洞
名山洞府到金庭三十六洞稱最靈不有古仙啓其
秘今日安知靈寳經中山錬師栖白雲道成仙秩號
元君(安之高仙者有元君次有/夫人元有君秩比左仙公)三千甲子朝玉帝丗上如今
名始聞吐納青牙飬肌髪花冠玉舄何髙㓗不聞天
上来謫仙自是人間受真訣呉興太守道家流仙師
逺放清風樓應将內景還飛厺且從分風當此留湖
之山兮樓上見山冥冥兮水悠悠世人不到君自到
縹緲仙都誰與儔黄鶴孤雲天上物物外飄然自天
匹一别千年未可期仙家不數人間日
　　戞銅椀為龍吟歌(并序)
　唐故太尉房公琯早歲常隱終南山峻壁之下往
　徃聞龍吟聲清而静滌人邪想時有好事僧潜戞
　之以三金冩之唯銅聲酷似他日房公偶至山寺
　聞林嶺間有此聲乃曰龍吟復遷于兹矣僧因出
其器以告公命戞之驚曰真龍吟也大暦十三祀
　秦僧傳至桐江予使童兒戞金倣之亦不减秦聲
　也緇人或有譏者曰此逹僧之事可以嬉嬋爾曺
　無以瑣行自拘因賦龍吟歌以見其意
逸僧戞椀為龍吟丗上未曽聞此音一從太尉房公
賞遂使秦人傳至今𥘉戞徐徐聲漸顯樂音不管何
人辨似出龍泉萬丈底乍恠聲来近西逺未必全由
戞者功真生虗無非椀中寥亮掩清狖縈廻凌細風
遥聞不㫁在烟杪萬籟無聲天境空(聽􁑖一境則衆音不/聞非萬籟之無聲也)
乍向天台宿華頂秋霄一吟更清逈能令聽者易常
性憂人忘憂躁人静今日鏗鍠江上聞蛟螭奔飛如
得群聲過陰嶺恐成雨響駐晴天将起雲坐来吟盡
空江碧却尋向者聽無跡人生萬事将此同暮賤朝
榮動還寂
　　飲茶歌誚崔石使君
越人遺我剡溪茗採得金芽㸑金鼎素瓷雪色縹沬
香何似諸仙瓊繠漿一飲滌昬寐情來朗爽滿天地
再飲清我神忽如飛雨灑䡖塵三飲便得道何須苦
心破煩惱此物清髙世莫知丗人飲酒多自欺愁㸔
畢卓甕間夜笑向陶潜籬下時崔侯啜之意不巳狂
歌一曲驚人耳孰知全道全爾真唯有丹丘得如此
　　買茶歌送楊山人
華隂少年何所希欲餌丹砂化骨飛江南藥少淮南
有暫别胥門上京口京口斜通江水流徘徊應上青
山頭夜驚潮沒鸕鷀堰朝㸔日出芙蓉樓揺蕩春風
亂帆影片雲無數是揚州揚州喧喧賣藥市浮俗無
由識仙子荷間姹女直千金紫陽夫人服不死吾扵
此道復何如昨朝新得蓬莱書
　　薛卿教長行歌(時量移湖/州别駕)
桂楊仙栁道家說昔傳蘇君今是薛聊将握槊偶時
人便𬒳人間稱冠絶黃楊文局龜螭蟠琢成骰子雙
琅玕𥘉疑月破雲中随復恠星移指下攅誰識兵竒
勢可保坐看将軍上一道(長行有/将軍槊)有時彩王(去/聲)非所希
笑擎單于出重圍鳬驚隼撃疾若飛左顧右盻生光
輝家本聮􁇢漢戚里身是長安貴公子名高藝絶何
翩翩㡬廻决勝君王前扈逰長樂與祈年人望青雲
白日邉謫官江南歲隂晚還将此道聊自遣由来君
子行最長(長行經有君/子行小人行)予亦知君寄心逺
　　桃花石枕歌送安吉康丞(并序)
　安吉古桃州也今為吴興右邑士遐副焉扵南山
　獲桃花石異而重之珍扵席上士遐将赴京師故
　帥詩人以君所寳之物髙歌贈行
君吏桃州尚竒跡桃州採得桃花石爛疑朝日照已
舒含似春風吹未坼珪璋特逹丗所珍吾知此物亦
其倫應羡花開不凋悴應嘉玉片無緇潾立性堅剛
平若砥君子偏将交道比何人亦比堅剛姿吾見君
心得如此君心所好我獨知别多見少長相思從来
賞翫安左右萬里提攜君莫辤
　　賦得吴王送女潮歌送李判官之河中府
見説吴王送女時行宫直到荆谿口谿上千年送女
潮為感呉王至今有乃知㫺人由志誠流水無情翻
有情平波忽起二三尺此上疑與神仙宅今人猶望
荆之湄長令望者増所思吴王巳殁女不返潮水無
情那有期谿草河草號帝女谿竹河竹號湘妃靈濤
旦暮自堪傷的皪嬋姢又争發客歸千里自兹始覽
古高歌感行子不知别後相見期君意何如此潮水
　　觀李中丞洪二羙人唱歌軋筝歌(時量移湖/州長史)
君家雙羙姬善歌工筝人莫知軋用蜀竹弦楚絲清
哇(哇娃音/歌聲也)宛轉聲相随夜静酒䦨佳月前髙張水引何
淵淵羙人矜名曲不誤蹙響時時如迸泉趙琴素所
嘉齊謳世稱絶筝歌一動凡音輟凝弦且莫停金罍
滛聲巳闋雅聲来㳺魚噞喁鶴徘徊主人髙情始為
開髙情放浪出常格偶丗有名道無跡勲業先登上
将科文章巳冠諸人籍每笑石崇無道情䡖身重色
􁧻亦成君有佳人當禪伴扵中不廢學無生愛君天
然性寡欲家貧禄薄常知足謫宦無愠如古人交道
忘言比前躅不意全家萬里来湖中再見春山緑呉
興公舍幽且閒何妨寄隱在其間時議名齊謝太傅
更有攜妓似東山
　　陳氏童子草書歌
書家孺子有竒名天然大草令人驚僧䖍老時把筆
㳒孺子如今皆暗合飊揮電灑眼不及但覺毫端鳴
颯颯有時作點險且能大行片石㸔欲崩偶然長掣
濃又燥少室枯松欹不倒夏室炎炎少人歡山軒日
色在䦨干桐花飛盡子䂓思主人高歌興不至濁醪
不飲嫌昏沉欲翫草書開我襟龍瓜状竒䑕鬚銳氷
牋白晢越人恵王家小令草最狂為予灑出驚騰勢
　　飲茶歌送鄭容
丹丘羽人䡖玉食採茶飲之生羽翼(天台記云丹丘出/大茗服之羽化)名
藏仙府丗空知骨化雲宫人不識雲山童子調金鐺
楚人茶經虗得名霜天半夜芳草折爛熳緗花啜又
生賞君此茶祛我疾使人胸中蕩憂慓日上香鑪情
未畢辭踏虎谿雲高歌送君出
　　花石長枕歌畣章居士贈
楚山有石郢人琢琢成長枕知是玉全疑氷片坐恐
銷間發花叢驚不足贈予比之金琅玕瓊花爛爛浮
雲端吾師遣吾不執寳今日感君因執㸔試扣鏗然
應清律纎塵不留蠅敢拂萬物皆因造化資如何獨
負清真質南山有雲鵠在空長松為我生凉風高友
朗詠樂其中行住四儀皆道意不學小乗一曲士唯
将此物安坐隅取次閑眠有禪味
　　觀王右丞維滄洲圖歌
滄洲誤是真凄凄忽盈視便有春渚情褰裳掇芳芷
颯然風至草不動始悮丹青得如此丹青變化不可
尋翻空作有移人心猶言雨色斜拂座乍似水凉來
入襟滄洲說近三湘口誰知卷得在君手披圗擁褐
臨水時翛然不異滄洲叟
　　洞庭山維諒上人院階前孤生橘樹歌
洞庭仙山但生橘不生凡木與梨栗真子無私自不
栽感得一株階下出細葉繁枝委露新四時常緑不
關春若言此物無道性何意孤生就来人二月三月
山𥘉暖最愛低檐數枝短白花不用鳥銜来自有風
吹手中滿九月十月争破顔金實離離色殷殷一夜
天晴香滿山天生珍木異扵俗俗士来逢不敢觸清
隂獨歩禪起時徙倚前㸔㸔不足
　　春夜賦得漉水囊歌送鄭眀府
呉縑楚練何白皙居士持来遺禪客禪客能裁漉水
囊不用衣工秉刀尺先師遺我或無缺一濾一翻心
敢賖夕望東峰思漱盥朧朧斜月懸燈紗徙倚花前
漏𥘉㫁白猿爭嘯驚禪伴玉瓶徐瀉賞㳙㳙濺着蓮
衣水珠滿因識仁人為宦情還如漉水愛蒼生聊歌
一曲與君别莫忘寒泉見底清
　　湛䖏士枸杞架歌
天生靈艸生靈地誤生人間人不貴獨君　上有一
根始覺人間衆芳異拖線垂絲冝曙㸔徘徊滿架何
珊珊春風亦解愛此物裊裊時来傍香實濕雲綴葉
擺不去翠羽銜花驚畏失肎羡孤松不凋色皇天正
氣肅不得我獨全生異此軰順時榮落不相背孤松
自破斧斤傷獨我柔枝保無害黄油酒囊石棋局吾
羡湛生心出俗擷芳坐影風灑懐其致翛然此中足
　　觀裴秀才松石障歌
誰工此松唯拂墨巧思丹青管不得𥘉寫松梢風正
生此中勢與真松争高柯細葉動颯颯乍聽幽飀如
有聲左右雙松更竒絶龍鱗麈尾仍半折經春寒色
聚不散逼座隂隂将下雪荆門石状凌璵璠蹙成數
片倚松根何年蒨蒨菭黏跡㡬夜潺潺水撃痕裴生
詩家後来客為我開圖玩松石對之自有髙丗心何
事勞君上山屐
　　送顧䖏士歌(即吴興丘司儀/之女壻即况也)
呉門顧子予早聞風貌真古誰似君人中黄憲與顔
子物表孤髙将片雲性背時人髙且逸平生好古無
儔匹醉書在箧稱絶倫神畫開厨怕飛出謝氏檀郎
亦可儔道情還似我家流安貧日日讀書坐不見將
名干五侯知君别業長洲外欲行(去/聲)秋田循畎澮門
前便取觳觫乗腰上還将鹿盧佩禪子有情非丗情
御荈貢餘聊贈行滿道喧喧遇君别争窺玉潤與氷
清
　　水清數珠歌
西方真人為行宻臂上記珠皎如日佛名無着心亦
空珠去珠来體常一誰道佛身千里身重重只向心
中出
　　兵後西日谿行(并序)
　沈羲仙記銅峴地肺可以逃水又聖桃源記天地
　改桃源在即此地也此一章靈澈上人可以志之
一從清氣上為天仙叜何年見海乾黄河㡬度濁復
清此水如今未曽改西尋仙人渚誤入桃花穴風吹
花迸使我迷時時問山驚踏雪石梁丹竈意更竒(石/梁)
(丹竈銅峴山人/渚靈跡有四所)春艸不生多故轍我来隱道非隱身如今
世上無風塵路似武陵路人非秦代人飯松得髙侣
濯足偶清津𢾗片昔賢盤石在㡬廻玆坐戴綸巾
　　姑蘇行
古臺不見秋草衰却憶呉王全盛時千年月照秋艸
上吴王在時㡬廻望至今月出君不還丗人空對姑
蘇山山中精靈安可覩轍迹人蹤麋鹿聚嬋姢西子
傾國容化作寒陵一堆土
　　短歌行
古人若不死吾亦何所悲蕭蕭烟雨九原上白楊青
松葬者誰貴賤同一塵死生同一指人生在丗共如
此何似浮雲與流水短歌行短歌無窮日巳傾鄴宫
梁苑徒有名春艸秋風傷我情何為不學金仙侣一
悟空王無死生
　　山月行
家家望秋月不及秋山望山心萬境長寂寥夜夜孤
眀我山上海人皆言生海東山人自謂出山中憂虞
歡樂皆占月月夲無心同不同自從有月山不改古
人望盡今人在不知萬丗今夜時孤月將　誰更待
　　顧渚行寄裴方舟
我有雲泉臨渚山山中茶事頗相關鶗鴂鳴時芳艸死
山家漸欲收茶子伯勞飛日芳艸滋山僧又是採茶
時由来慣採無近逺隂䫈長兮陽厓淺大寒山下葉
未生小寒山中葉𥘉卷(二山/名)呉姹攜籠上翠微蒙蒙香
刺罥春衣迷山乍𬒳落花亂度水時驚啼鳥飛家園
不逺乗露摘歸時露彩猶滴瀝𥘉㸔怕出欺玉英更
取煎来勝金液昨夜西峯雨色過朝尋新茗復如何
女宫露澀青牙老堯市人稀紫笋多𬗋笋青芽誰得
識日暮採之長太息清冷真人待子元(仙傳清冷真人裴/君與道人支子元)
(為/友)貯此芳香思何極
　　武原行贈丘卿岑
㫺年群盗阻江東吴山摇蕩楚澤空齊人亦戴蠭蠆
毒羙稷花為荆棘叢匈匈四顧多窟穴浮雲白波名
不同萬人死地當虎口一旦生涯懸殼中昨日将軍
徇死莭悉向生民䧟成血胸中豹畧張陣雲握內虵
矛揮白雪長洲南厺接孤城居人散盡鼓譟驚三春
不見芳草色四面唯聞刀斗聲此時狂㓂紛如市君
當要衝固深壘縦横計出皆獲全士卒身先每輕死
掃平氛祲望吴門人間歲羙桑柘繁比屋生全受君
賜連營罷戰頼君㤙如何棄置功不錄通籍無名滯
江曲㶚亭不重李将軍漢爵猶輕蘇屬國荒營寂寂
隱山椒春意空驚故栁條野戰攻城盡如此即今誰
是靈嫖姚
　　長安少年行
翠樓春酒蝦蟇陵長安少年皆共矜紛紛半醉綠槐
道蹀躞花騘驕不勝
　　風入松
西嶺松聲落日秋千枝萬葉風飀飀羙人援琴弄成
曲冩得松間聲㫁續琴聲清我魂流波壊陵安足論
羙人夜坐眀月禋含少商兮點清徴風何凄兮飄飄
攬寒松兮又夜起夜未央曲何長金徽更促聲泱泱何
人此時不得意意苦弦悲聞客堂
晝上人集卷第七
晝上人集卷第八
　　　　　　　　　呉　興　釋　皎然
　　唐杭州靈隱山天竺寺故大和尚墖銘(并序)
水之性不動而鍳得非夫實相之體耶雖積為洪溟
而未嘗變其真我自在之玅致也如来大師獨秉至
教群聖拱手俾冥冥倒識破堅氷之惑豈逾一念之
哉靈隱大師雖外精律儀而苐一義諦素所長也故
小子誌之大師生縁錢唐范氏諱守真字堅道齊信
安太守瑝之八葉禮既冠衆君子器之夙有丘園之
期不顧玄纁之錫遂詣蘇州支硎寺園大師受具足
戒是夜眼中光現長一丈餘乆而方沒葢得戒之禛
也後至荆府依真公三年苦行尋禮天下二百餘聖
教所至無不至焉至無畏三藏受菩薩戒香普寂大
師傳楞伽心印講起信宗論三十餘遍南山律鈔四
十遍平等一雨小大䨇機在我圎音未甞異也乃發
殊碩誦持花嚴遂扵中宵甞夢神人施珠一顆及覺
惘然如珠在握是歲入五臺山轉華嚴經二百遍追
宿心也又轉大藏經三遍廣正見也至開元二十六
年有制舉髙行道俗請正名隷大林寺後移籍天竺
住靈隱峰時大暦二年也至五年三月寓于龍興淨
土院謂左右曰夫至人乗如而来亦乗如而厺示其
必然也而瞽夫欲以以長繩繫彼白日安可得乎非
至人而有其盡以此月二十九日告終于兹地春秋
七十一僧臘四十五其間臨壇既多度人無數今不
復紀也顯名弟子蘇州辨秀湖州恵普道荘越州清
江清源杭州擇隣神偃常州道進如何鸑鷟之彩共
集旃檀之枝江淮名僧難出其右晝之身戒亦忝門
人幸参四子之科獨許一時之學斯文在我何敢譲
焉詞曰　房星在天降爲應(平/聲)真好爵縻我視如埃
塵既投其簪亦壞其服戒月纔佩禪香乃沐四十餘
夏振振盛名大江東南爲(平/聲)㳒長城宣尼既殁微言
乃絶我師云亡真乗亦輟靈隱峰上春日秋天風生
松柏如師存焉持教門人楚英呉傑儒方荀孟道比
文列宿習未盡妄涕猶雪宿巳忘真師眞如月古之
君子名書彛器大師不書将墜于地紀功者銘傳心
者燈藏諸名山不騫不崩
　　唐蘇州東武丘寺律師墖銘(并序)
律者聖道㳺入之津為心見所瑕多溺近果不然則
極地之階乎武丘律師諱齊翰字等至通教之士也
呉興沈氏之子高祖陳國子祭酒曽祖某隋魏州司
馬祖考二丗不仕律師綺歲從大人至山寺覩高静
無塵之䠱惻然有宿命之知因請出家大人從之至
天寳八年八月五日奉制度配名永定九年十月依
分壇受具足戒後移名開元大暦中移名武丘皆兩
州道俗所請也律師道性淵黙水則澹然迹不近名
身不關事長在一室寂如無人豈比夫駢行鼓簧之
士哉始疑斯人未造精極因問業報之理如何師對
曰夫鼓毗嵐之風有物皆壊而靈空不動葢無相也
心且無相業何累焉但懼䧟扵偏空妄撥無耳繇是
始知律師心之所至精相部義窟洞㳒華經王蘇湖
戒壇每當諸首大暦十年某月入流水念佛道塲是
夜西方念中頓現葢精誠之所致也至某年春秋六
十八僧夏四十七遇疾之日謂弟子曰有鶴従空飛
下徊翔我前爾軰見乎必謝之期小聖猶病安能免
哉即以某年某月終于本院受業門人如隱壇塲門
人宣兊誠肅禪心律儀有時譽晝則律師之郷僧也
戒有一日之長許為汯兄昔媿随肩今傷分影有清
䂓之可採則文石而言焉銘曰　澷澷(去/聲)情海多生
沒兮超超我師一念越兮舊寺龜谿為僧傑兮新居
武丘匠時哲兮適来示生亦示㓕兮山上人間有遺
轍兮故雲茫茫餘水泱泱留廢房兮黄蘗心苦青松
節寒對空壇兮升堂門人結社居士依扇履兮或刻
貞石㦯書勝幡思師存兮
　　唐蘇州開元寺律和尚墳銘(并序)
至人扵生死一也物有之我亦有之若日月可食靈
空可汙乎在至人為宅心之地誠瞽夫不返之瀑流
㦲扵戲我法自五天掦于漢庭八俊四賢横世傑出
後之學者聆休風企高䠱何吾師之穆其芬馥歟吾
師諱其字某先劉氏之子漢楚王交三十一代孫列
祖某永嘉南遷爲丞相掾四代祖逺随東陽守顯其
遺榮之迹略載本枝全其㧞俗之高不書後葉葢亦
垂訓之意乎吾師㓜孤伯父哀字禮如教立孝自天
生而宿植縁深心田欲稔因請伯父從師出家伯父
哀而捨之事靈隱某禪師因問師入道之次師語曰
夫爝火大眀乎太虗以爝火之心當太虗之境境非
心外心非境中兩不相存兩不相廢今我所證是爾
所知曷有萬法之深淺優劣乎畢如凉風入懐醒然
清悟天寳四年受戒扵東海大師覽真傳講扵㑹稽
大師曇一至徳中舉高行􁅾名開元乾元中有詔天
下二十五寺各定大徳七人長講戒律吾師其選也
頃年淨土一門不愆于念甞謂人曰㫺聞西方之行
是有相大乗此乃蓬心不直逹之說何者夫出言即
性發意皆如而一色一香無非中道况我正念乎于
時年六十七天年三十六僧夏十六壇塲孤制律樞
正持僧綱自緝湖南北皆宗仰焉以建中元年六月
十五日寝疾而逝其時有庭樹一夲枝葉扶踈及吾
師将亡之朝花正拆而遽萎條始繁而方折亦恒河
水上旃檀樹枝榮枯之意也其年七月五日遷靈龕
扵武丘西寺松門之右烏乎青山不歸日林長謝秋
原之上萬境皆悲雨冥冥而晝隂水浼浼而東逝門
人道亮道該清㑹亮以毗尼繼其行㑹以才學儔其
賢該以詞華蹤其羙三子之外居廓廡者充江漢焉
故觀察使韋公元甫觀察使李公栖筠今虢州刺史
李公紓今御史中丞李公道昌林下之迹可追山隂
之逰尚想懐人撫事相顧泫然晝實謏才曷足揄揚
盛羙以吾釋門之事安敢譲焉銘曰　本師示終兮
玄綱絶香山崩兮杳海竭大地動兮旃擅折人天㝠
兮千光㓕我師出嗣兮遺教張如何斯人兮天不臧
星既雨兮地亦霜生涯昧昧兮四流長捧遺言兮循
徃迹庭無人兮月寂寂百年遐夀兮日長夕萬春上
服兮塵巳襞門人慟兮丗人悲瞻影墖兮山之垂宿
㫺經行兮舊路岐雲渺渺兮雨霏霏方域盡兮長桑
移樂石香名兮不騫不虧
　　唐石圯山故大禪師墖銘(并序)
天作髙山山孕人靈其間氣則賢人當之而動用有
異夫黄鶴逰乎天驪龍樂乎淵従其性也賢人治丗則
匡贊我后出則誕敷上乗圯山禪祖其人也師諱神
悟字通性隴西李氏之子其先属西晉版蕩遷家于
呉之長水丗襲儒素㓜為諸生及冠忽嬰業疾有不
可救之状咎心𥙷行力将何施開元中詣前谿光律
師請醫王之方執門人之禮師示以遣業之教一日
理懴二日事懴此仁聖所授行必有徴遂扵菩提像
前秉不屈之心爇難捨之指異光如月曈曨紺宫極
苦可以感眀神至精可以動天地葢菩薩之難事歟
泊天四中受具足戒身始披緇天公中舉尤異行名
􁅾寺　逮其晩節益見苦心每歲置汯華道塲九旬
入長行禮念觀佛三昧扵斯現前因語門人曰夫隂
薄日而何傷風運空而不動苟逹扵妄誰非性耶方
結宇扵勞勞山東中據石圯逺分仙渚猛獸馴扵禪
榻祥雲低扵汯堂中夜有山神現謂禪師曰弟子即
隋故新成曹世安生為列侯死典南嶺今和尚至止
碩以此永奉經行言訖隱而不見故吏部貟外李公
華今殿中侍御史崔公益甞問孔老聖教優劣于吾
師師對曰路伽耶典籍皆心外汯味之者勞而無證
其猶澤朽思春乾水取月之相厺天何逺乎夫辛邜
年春寢疾大漸於戲悼死樂生下士之事吾師了性
空豈關情哉便趺坐告終歸于寂樂其時丗夀六十
三恵夀二十六闍維之日獲舍利五百餘粒珠顆纍
纍粲然在矚葢由夫精之所致門人湛一圓一潔身
力行夏淺功崇亦分河不絶之意也吾聞古之君子
生有名而死有謚勲業昭乎彛器箴規焕乎方冊何
有哲匠人天師遺徳不書吾誰仰則銘曰　聲傳于
籥剖之無根象出于鍳窮之不源至人應物體寂名
存寂可神照名冝性泯玅用無生示生而盡燈留火
續骨化珠分真子徒仰慈聲不聞堂披遺影地起方
墳萬木春折諸天晝臐年年丗上空望歸雲
　　唐杭州華嚴寺大律師墖銘(并序)
魏晉中頴邁之士多尚出塵白足髙歩扵海隅青目
遐視扵湘表千有餘祀禪律宗師吾知若人出秉伊
說之鈞處躡黄綺之躅亦躬珪之扵和璞隱顯之殊
乎我律師其人也汯諱道光俗姓禇氏踰齓出家方
冠受具詣光州和尚學通毗尼于時夏淺徳崇壇塲属
望葢天賚真士爲東南義虎雲雨慈味笙鏞道聲常
常持㳒華兼創佛廟洎沒身不怠也丗壽七十九恵
夀五十八上元庚子歲秋仲月示㓕扵夲寺是日馳
陽昧昧滛雨颸冽風崇朝嘉木為折乃東土福盡之
徴也俄然憙氣五色亭亭如葢移晷不散偏映精廬
即西方徃生之意也𥘉吾師未殁其月三日質眀支
疾凝神依色身觀彌陁具相忽現師前滿庭碧花㫺
所未覩其四日昧爽有異人請師為和尚遂開目彈
指曰但發菩提心五之日㬅陁羅花自天而雨悲夫
非哲匠厺丗安至是耶門人神烈義津等攝齋何仰
繞墖徒哀履名迹而可師書琬琰之不墜詞曰
我㳒未季哲人是生真慈在物澤灑飊清高戒嚴身
佩月與瓔貽訓徒張逝不可作瑞花冥𪷟卿雲縈薄
靈輀何止于此山椒寒鼯㫁續影墖蕭寥五峰諸子
泣望終朝
　　唐湖州佛川寺故大師墖銘(并序)
夫萬有朝徹獨立而不改其玅空乎洎鴻𪷟己還民
溺情海安不㓜之跡䘮全真之㫖若識浪不作㓜何
有哉我釋迦本師獨開宗極遽而告㓕降藴魔也在
而言逝爲狂子也以八萬四千正㳒首付飲光飲光
己下二十四聖降及菩提逹磨繼傳心教有七祖焉
苐六祖曹谿能公能公傳方巗策公乃永嘉覺荷澤
㑹之同學也方巖即佛川大師也大師諱恵眀俗姓
陳氏漢太丘長寔之後丗居順　顯祖某永嘉南遷
爲司徒掾陳氏受禪四代祖仲文有佐命之勲封丹
陽公祖某雙谿榖􁆐二縣宰考某蘭陵人也大師雖
世有榮閥而未甞自稱葢䖏塵丗之餘累矣先夫人
𥘉感之日如持佛戒足惡履扵葷圃口不甞扵鱻器
神夢彷佛長聞㳒音既而誕焉年漸及丱方祈捨俗
大人従之至受具時即開元七年也耳未誘扵色界
眼不瑕扵耳塵清行剋終如鍳寒玉嘗謂人曰㫺者
繁刑首作伯成子高遁焉吾雖不捨律儀而悪乎浄
論紛若心印心之㳒至矣哉西詣方巖頓開心地於
戲冥冥其機赫赫其師寂乎大空之淵而不疑放乎
萬缘之律而不變天寳年将有碩扵清凉山淮汴阻
兵師乃旋策偶與禪侣西之宛陵扵上石門置蘭若
三所有大虥来擾如撫狵焉既属時艱民多饑荐群
盗欲至輒號呼先報往往徴焉先是楚郷戈獵為事
不聞佛号但狥殺心我大師以慈行之至尚能使猛
虎不㬥騰猿不擾而况于人乎故舉郷之甿浣心革
面撤網裂罟子来于我至天寳五稔爰止乎魚陂道
塲有瑀公者白土史宗之流跡邇行微世莫之識始
相見曰南祖傳教菩薩来何晚耶他日與瑀公登魚
陂峯頂見東南有山蒼琅獨秀謂瑀公曰吾與此山
宿有縁矣天寳八年有制度人州将韋公南金舉高
行黒白狀請􁅾名州中寕化道塲大師固辤韋公不
屈其志遂改􁅾佛川即疇昔魚陂所望之峯梁呉均
故宅之所地志云青山東南掘得古像二軀莫知年
代也獲像之地靈泉忽湧因此名為佛川焉泉側有
呉王古廟風俗滛祀濫以犧牲扵是大師哀之乃詣
祠宫禪坐洎夕中夜雷雨洊至林摧瓦飛頃之雨収
月在見一丈夫容甚盛大師謂曰居士生為賢人死
為神眀奈何使我蒼生每𬒳血食豈知此事殃爾業
耶神曰非弟子本意人自為之禮懴再三大師乃授
以菩薩戒神欣然曰若和尚移寺弟子願捨此處永
奉禪居言畢不見其後果移寺焉扵祠側獲銅盤之
底篆文是吾師㳒號更有異器畧而不書建中元年
春忽顧左右愀然而歎曰夫人生百年葢一念耳昧
者安知掲日月以趨新㢤吾将徃淨方爾曹勉之于
時報年八十四僧臘五十一以其年正月十一日有
疾其日庭木春悴山雨晝冥猛虎繞垣悲嘯而去十
二日奄然長徃二月十二日建墖扵佛川西山有慈
烏滿林舉衆驚異受㳒門人自湘谿淮楚不逺而至
有若孤秉律綱黙持心印恵解比丘即其人也徳與
物敷言隨性寝聲采不飾丗謂渾金恵敷比丘即其
人也外學以文内修心行跡不疑聖機能造微如知
比丘即其人也菩薩戒弟子刺史盧公㓜平顔公真
卿獨孤公問俗杜公位裴公清惟彼數公深扵禪者
也謝太傅之通扵宗要殷淵源之造扵精微常恐大
師之言将墜扵地顧謂小子志之予曰必使覩至人
之奥知地位之極則未敢聞命若盛羙之跡人所見
聞何嘗敢忘請退而記之刻諸靈石詞曰　青山我
廬白雲我曺吾師䖏焉人遐跡髙跡高伊何降心錬
魔傳教方巖傾珠竭河持而不撿放而不過匪雲異
月如水與波見獨超超證㳒無兩生死誰覊我不可
鞅若揺空輪如蹵風響何為告㓕亦由狂子忽示雙
　桐空隻履佛厺川在人亡寺留　吾舊境寂寞長
秋泣露草繁悲風樹滿此物無心盡如凄㫁門人千
萬昔為法来悟者不蹙常情自哀祥花雨墜靈墖峰
開真子相顧謂全身在㦲
　　墖銘(并序)
東漢始有佛塔之制或冶金埏坏琢琰彫杼觸類可
作葢恵門之扃鐍也我唐大暦丁巳歲建子月某日
沙門某洎居士若干人扵思村東北古隄之上樹修
墖焉粉櫺素檐炯如雪積雖埃氛晝晦月魄宵淪重
重入空千里可矚使夫倦鳥有托迷客知歸燎􁑪􁂥
弧以革心漁童卷緡而易慮作者之志其仁博哉
崇崇靈墖掃氛孤出平砌沓雲層輪麗日瓊容皓曜
雁影依俙𥘉驚地湧忽視天飛墖何情矣監惡斯止
墖何言哉誘善不回至人黙黙與我同徳寂語忘教
而人自効眀眀者　曷可攀焉上階于天下窮于淵
深谷為陵其功不騫
　　唐洞庭山福碩寺律和尚墖銘(并序)
道賢上㳺其徳如陽和亭毒萬物生而不子成而不
有或曰異扵是盖由無生空恵冥乎其間哉曁洪唐
盛眀之朝我㳒尤重五教四分飊揚景張南山律宗
居天下苐一後弟子如大師鮮矣大師望出徐氏諱
神皓字弘度八代祖摛齊竟陵王西邸學士子陵梁
尚書左㒒射其文與庾子山齊名逮陳氏革命囙佐
呉邑遂家姑蘇髙祖碩學通三禮中年即丗曽祖曇
隨王府咨議参軍祖徳恭潯陽郡詞曺考君定深扵
釋典不屑名宦大師天情耿潔風韻朗邁㓜負脫俗
之姿甞有言曰沙門者高㓗其道秉空王平等之性
一念不昧坐登佛階吾自知此生履龍淵取眀月曷
有三圭之貴重侯之高而能動我心㢤乃依杭州龍
泉道塲一和尚出家敗　損容越出流軰鏗然㳒器
如琢玉焉天寳六年天降极詔精擇真行一州許度
三人獨居薦首吾以是知大師𥘉披佛教滌心地也
今奉國㤙止世名也因􁅾僧籍扵色山福碩道塲𥘉
具扵興大師次通鈔扵曇一大師五夏未登學精三
藏天台宗㫖難為等夷淵玄絶思之科如良庖之道
大􁏛也十講律鈔三昇壇塲傾江而東碩禮其足後
生學者仰其聰眀恵性如追麒麟之歩大師甞引錫
西望想包山舊居包山即洞庭仙都之一峯湖澄氣
清日出水上疊嶂合沓生乎影中得非天遺　此中
與成道耶乃命舟而還使野童誅茒山童掃石顧左
右　㫺者如来崇飾墖廟乃是啓發群信開人天淨
境豈為巳哉此寺隳廢乆之非先師夲意乃闢僧院
創食堂衆有怠慢者醜其行而理之舍有傾者惡其
邪而正之墾田置庄開畎泄澮功既成矣業亦博矣
百千人俱皆受其賜曩日洞山水滸業湖之氓􁉞􁉺
咽川繪繳亘渚大師以如来不殺之戒黜彼鱻食廻
小人之腹為君子之慮乾元　祀有詔天下二十七
寺各奏大徳七人長講律戒因請住開元寺欲果願
具且懼簡書遂僶俛從命奉戒弟子開州刺史陸公
向前給事中嚴公說服道弟子禮部侍郎劉公太真
前大理評事張公象欽風弟子前亷使亞相李公栖
筠天誘厥衷俾揚我㳒精識通敏言為世程謝太傅
之流也其時常􁆐地偏僧多闕行李亞相欲以徳撫
乃請大師統而正之一化而革心再化而知道三化
而闔邑従風大師末年工扵圎宗縱心皆是以文字
而用不以文字為病是念佛冩經備行教法置西方
社廣淨土因􁑖誦㳒華經九千餘帀逰四大寺登五
老峯遍欲觀古僧得道之所此亦至人之餘事應物
如動自視闕然貞元六年十月春秋七十五僧臘四
十三真月在開元遇疾忽言曰吾愛夫得道者心如
澄溟知如晨曦不染如浮雲自在如㳺鴻吾雖非斯
人亦未肎以有生爲累其月十一日顧門人維諒
我厺世後汝若置墖可歸洞庭故山言畢而逝是夜
琉璃色天星霣如雨往往有西方之應覩而不書奉
遺命也門人維諒有文有道獨歩當時執師之丧不
以證而廢教也列座門人道超靈俊道濬道稜維譲
維誠皆積解以詣空門邁徳以藩象教吾聞古之僧
髙者述誺與碑自晋朝始也二三子思吾師盛徳将
欲鎔黄金勒貞右垂𥙿後　使昭昭之教長燭扵人
天銘曰　扵穆大師立言可經身佩戒光髙月亭亭
怖魔以祛襲知以醒如何斯人忽號冥冥天樹春折
曇花夜零空㽞一燈寂寂青熒伊昔行道坦素履迹
　難可攀行不可擬乃知我師應世無巳優逰人天
自在生死門人維諒躡彼髙塵嶷嶷靈墖紀功于人
于山之峯于湖之濱風凄逺鐸月惨重輪瞻禮雲上
如逢化身
　　畫救苦觀世音菩薩讚(并序)
繪工匠意通幽若菩薩出現湛兮凝心于内怡然示
相于表非㳒王玅用何哉誰其主人即湖州刺史諫
議大夫樊公夫人范陽縣君盧氏所造也𥘉夫人有
恤胤之兆常念觀音夢雲𥘉懐育月方誕命曰是女
且不正名盖取冝子之意也公以積徳樹仁膺其錫
羡雖菩薩大慈不昧亦江漢間氣所鍾詩云維岳降
神生甫及申之儔乎扵戲至誠既敷上碩思畣乃于
寶勝殿内按經圖變祗于壁上觀示現之門不捨毫
端禮分身之國詞曰　至人之體兮有而無迹至人
之心兮用而常寂公之小君兮恵性造微我之大士
兮慈心莫違保㓜子兮永貞無悔覿真儀兮常眀不
昧慈為雨兮恵為風灑芳襟兮襲輕𬒮
　　畫藥師琉璃光佛讚(并序)
佛以大慈療生死臣瘵示藥師名以大智證圎眀玅
身受琉璃稱無私之鍳湛乎不動誠懇之至感而遂
通湖州刺史諌議大夫樊公夫人范陽縣君盧氏得
之矣頃因懐姙黙念于心先徵佩印之祥載見懸弧
之志遂圗此變以畣佛慈光射金扉日月不開于天
上影朧珠綴烟霄自出扵壁間東方如来瞻仰長世
輒掦盛羙有媿䛕才詞曰　藥師之光隨心至兮十
二上碩慈不遺兮琉璃之身為我示兮八十種好相
畢備兮繪像報徳公夫人兮𥘉祝㣧子果克禋兮早
見才童邁人倫兮将成大器應申甫兮如来恵父長
可親兮貽厥孫謀壽萬春兮
　蘭亭古石橋柱讚(并序)
山隂有古卧石一枚即晋永和中蘭亭廢橋柱也大
暦八年春大理少卿盧公㓜平承詔祭㑹稽山攜居
士陸羽因而得之生好古者與吾同志故讚云　古
橋石柱亭亭殊類渾璞璘玢亂錢蒼翠遺在蘭渚遷
于客位雲状未銷水痕猶潰在物頗重則人無棄石
豈有心求人所貴若瓊與玉呈磂藴異如彼陸生不
文其器此猶可轉豈君同志
　　烏程李眀府水堂觀玄真子置酒張樂叢筆亂
　　　揮畫武城讚
烏程魯邑異日同風洋洋弦歌復聞我公玄真跌宕
筆狂神王楚奏鏗鍧呉聲瀏亮舒縑雪似頒綵霞状
點不誤揮毫無虗放藹藹武城披圖可望咫尺之内
天髙水清月疑山吐風恐松聲晴雨雲住春冬艸榮
比公為政徳暖生成盛烈暉暉雙揚厥靈
　　逹磨大師㳒門義讚
我師西来傳乎真訣大輪當路小乗亡轍冥冥世人
𥘉見日月權跡有歸光雲不㓕
　　天台和尚㳒門義讚
我立三觀即假而真如何果外强欲眀因萬象之性
空江月輪以此江月還名㳒身
　　二宗禪師讚
裁玉為璧一體殊稱二聖淵淵異名同證安讚天后
寂佐玄宗卷道就跡與時從容邈邈安公行越常致
髙天無言九有咸庇大海無言百川同味(不授心印但以无/言應丗而物無不)
(化)曈曈大照有跡可覩不異六宗無慚七祖禪岡一
傾人天何怙
　　能秀二祖讚
二公之心如月如日四方無雲當空而出三乗同軌
萬㳒斯一南北分宗工言之失
　　志公讚
大動之地我安其中高景無氛靈鶴在空出生死泥
随物有終𠢐形駭俗借繢開蒙常攜刀尺精意誰通
　　唐大通和尚㳒門義讚
觀静之筌斯言不住四色蓮花白花為喻應知離相
或未圎通吾師恵心雲開天空
　　唐鶴林和尚㳒門義讚
真見之體知而不性知猶無主禪何有支我夲圎寂
湛而不移聿來化人慈力所為
　　大雲寺逸公冩真讚
盡與理冥兩身不異淵情洞識睂睫斯備欲發何言
正思何事一牀獨坐道具長随缾執堪㵼珠傳以移
清風拂素若整威儀
　　洞庭山福碩寺神皓和尚冩真讚
虎頭將軍藝何極但是風神非畫色方顙眀眸亦全
得我豈無言道貴黙雙扉曙啟趺坐時百千門人自
疑惑
　　沈君寫真讚
誰識英姿披圗宛在月動光芒風生神彩匀毫點朕
天質無改聽似欲言窺不可怠佩可鳴玉冠冝附蟬
鸞翔鶴顧志氣翛然侯伯之量扵斯鑒焉
　　王安吉冩真讚
性正氣髙外爽神徹逺水濴渟秋天寥沉銳工傅逸
點漆開頥風儀秀發毫髪無遺當獨立䖏似不言時
如嚬如顧何慮何思披影相對真身是誰
　　楊逵䖏士冩真讚
識洞才髙天貸神與霜縑之上逢君不語聳聳山立
翹翹鶴舉置之巗石邈然無侣
晝上人集卷第八
晝上人集卷第九
　　　　　　　　　呉　興　釋　皎然
　　蘇州支硎山報恩寺㳒華院故大和尚碑(并序)
我先大師曰佛嘉言孔碩大造人天張无生極宗懸
衡扵群教之表自第一義諦皆我之蘧廬也况儒墨名
㳒道家之流哉教之斯行咨乎哲匠今大師即其人
也師諱道遵字宗逹呉興張氏之子崇勲茂徳世為
呉中右族大師夙負殊操㓗士稱之榮耀不足關其
心聲塵未曽觸其性其年二十詣天竺威大師𥘉受
具戒事報恩興大師首宗毗尼依佛教也常愀然而
歎曰孔老之學不眀三世昭昭之業何異夫適郢而
求㝠山哉先大師則不然觀萬象無根我獨以無生
一念覆疑山之峻知四流妄有我獨以妄動二字停
倒海之波室是逺而悟者天隔㫺在漢眀永平之際
大教洋溢霈然而東與生靈滌心觀天地更始正士
自摩騰巳降持㳒有如關中者秉律有如南山者海
内髦士亟歸乎我如凱風㣲揚嘉木先發齊恵文大
師傳龍樹智論一性之教教即我釋伽如来九世祖
師文殊所承也恵文傳南岳南岳傳天台授一心三
觀之㫖以十身佛刹㣲塵數修多羅如懸帝網不出
正念無違即中盖如来一期教扃鐍也天下弘經之
士窺我宗者不得其門而入天台厺世教傳章安章
安傳縉雲縉雲傳東陽東陽傳左谿自龍樹巳還至
天台四祖事具諌議大夫杜正論傳教記今大師則
親承左谿一受心宗方造其極物有凋折而苦莭不
衰時有晦眀至行不變㳒華三昧淵乎我衷甞從容
謂門人曰堯舜之民不必獨義教之至也教若不至
民何咎焉吾恐大教未周群機未發陷諸子扵邪見
之網吾徒得無過乎乃欲廣冩㳒華經置道塲闢經
院以燭繼景揚大雄慈聲盖平生之願歟一之日發
其心二之日䂓其址作不逾序厥功成焉居山之福
地於戲群峰合沓以就我當大藏而孤峙疑天作以
待用此持經之境也及以清晝山空杉吹不動真念
凝乎寂寞經聲在乎窅㝠此持經之心也大暦元祀
州将韋公元甫兵部尚書劉公晏侍御史王公圎開
州刺史陸公向殿中侍御史陸公迅大理評事張公
象境誘真心共獲殊勝乃相與飛表奏聞詔書特下
署名曰㳒華道塲焯哉盛乎經王之恵日升于天乎
自江以東揔一十七所皆因大師之首置也舉釋行
大徳二十七人常持㳒華報主恩也大師以無縁慈
眼極觀四生多溺空見乃鑄盧舍那及毗盧遮那像
眀智身不有㳒體非無将欲顯古佛證經之由乃起
多寳玅墖開淨土當生之業遂作彌陀色身㳒華一
經駭聲聞得記方等四部喜廣教盡收無垢淨光盖
是如来極開方便跡雖有作功乃無為接人天機使
知有殊常之福又寫天台一教溢乎道塲真詮昭昭
與清景不極大師有言佛法夀命其惟常住乎常住
不存我法安寄扵是置荘二所世田為義俟嘉榖以
登身田是修期聖禾不絶非夫大師平等之施孰能
扵事理雙全哉物投我慈日用不足門人有懈廢者
接彼退機講法華玄義天台止觀四分鈔文臨壇度
人授心楊律碩盈乎石室之籌天寳年扵靈巖道塲
行㳒華三昧忽覩大眀上燭天界我身正念儼在光
中異日問天台然公公曰智恵光眀從心流出非精
致之所在耶又扵本寺入㳒華道塲忽覩此身在空
中坐先證者知是大師滌垢之相不然則萬㳒有無
礙之用哉其年春秋七十一僧臘四十六以興元元
年七月二十九日告終扵支山夲寺嗚呼像㳒梁壊
苦流増波無數人天從今失怙𥘉當寺葢公輪公一
夜同夢大殿忽崩得非㳒匠将亡之應乎示疾之日
驕陽久愆嘉苗若燎辤世之夕風號雨㬥天地惨黷
亦我㳒凌遲之變也傳教門人靈輪㳒盛道欣可入
如来之室豈唯宣父之室哉俾厥鴻猷張而未㢮奉
教門人猶子靈源等髙志警㧞徳隣先賢精細行以
檢儀敷大乗以基性予雖後學夙聆徳聲曷云不騫
貽諸樂石銘曰　泓澄吴江静㡬扵道清氣蓄焉誕
我僧寳洸洸大師與道為藩義天無孛慈釭不昏巋
然支山繋公所履建墖闢院夷荒而址乃基靈峰靈
峰崇崇乃啟秘藏秘藏彤彤天色在下日輪當中真
經無言至象非象眀理徹性不昧不朗三觀一心如
懸帝網雪山峩峩有時而裂香樹偃蹇有時而折世
相若斯師何示㓕示㓕何之天泣人悲高丘漠漠細
雨霏霏攜履西去相逢是誰見海未乾疑山尚阻囂
囂魔民爰得其所吾師寂寥空留㳒語入室數子皆
弘我經安公如月逺公如星㳟恭秩秩釋氏儀形墖
影亭亭長在寒樹天上花落人間日暮猶飄苦雲以
我為喻
　　唐湖州大雲寺故禪師瑀公碑銘(并序)
昔在穆天子我如来大聖沒扵西土葢示身也其聲
教紛綸湮滅而復紀者九十六種外道持衡扵五天
是僣佛号俾戒月生魄寳星為彗涅槃河水汨泥揚
波而天下騰口襲心夐然而䘮精矣我本師爰敕大
士中興南州激童蒙竅禱杌摧異道破邪黨彼日月
是出爝火不息其為光也不亦難乎有其躡清氣㣧
種性雲龍相召與蒼生為春則我大師矣大師諱瑞
字真瑛俗姓沈氏呉興徳清人也其先仕國扵沈因
以為氏按春秋沈子之後也五代祖敏梁東陽太守
不言而理不猛而威揚之以和風灑之以甘雨殷氏
既丧公其嗣焉髙祖某勇而仁直而信少好理體機
若釭轉六歲讀孝經至參不敏略而不讀師問之故
曰此大人稱之而小子曷稱之十七州舉孝亷陳侍
中徐陵特相器重名位不逹終于丘園曽祖某學藏
于晦辯守扵訥大業之際州辟不起祖某考三教之
源精一貫之㫖結廬于金鵝山下怡然獨得父某湖
山是傑言行孔臧里有不爽而訓之隣有不給而錫
之燠兮春風凛兮寒松心可以育物徳可以垂𥙿以
五世樹善而瑀公生生而聦慧不以師受年未捴角
辤親出家患身之資忘若遺跡爽口之味飲如我仇
以如意年大赦度人壊衣削髪煤炱丗事怡懌至道
弱冠逰東京大福先寺厥受大戒懇懇勤勤不遑假
寐三日之夕戒相出焉見有神人假然在目倐來忽
徃㦯同或異得非至誠乎扵是燭如来燈佩菩薩印
證聖中歸于大雲道塲堅執律柄僧綱釐舉不亦冝
哉公素履純厖無咎無譽使天下之士有外道焉有
闡提焉心如飄風言若泉湧撓我聖教齊我玅門公
示以從容誘以方便莫不稽首挫色而聞命焉常禮
一萬五千佛名兼慈悲懴日夜一匝或二日㦯三日
一帀苦節貞勵飲氷茹霜夜有聖僧九人降扵禮懴
之所相與行道弹指而厺或夜無燈燭心口是念圎
光照室如坐月中如此則徃徃有之公甞喟然曰自
眀帝夢金人孫權獲舍利茫茫中土是有正法而徳
清偏邑罕有墖寺使蒼生蒙昧㒺知所之悲夫至人
無名陶鑄而名之耳糠粃有為金壁無相二見齊楚
瞽性者流豈短履如之功萬法無外此菩薩自在之
盛行吾将為爾行焉扵是繕以香臺作以茝殿卿雲
蓄泄于户外麗月眀囘扵檐下是知觀象大壮㳒時
雲室豈不冝哉前後冩經二藏凡一萬六千卷不以
皮為𥿄不以血為墨是身臰穢靡潔書冩非難捨哉
晩節工于襌門頓入懸解言越性靈之外心㝠文字
之表天寳初臨安足法師死經三宿将入地獄冥見
瑀公引至王所謂王曰此師解講涅槃經大王宥之
王曰唯聞嚴能講不聞此師名何也如此再三王不
能屈因赦之嗟乎至人之作用不動此身而流形于
彼非無縁慈力何哉曽是郷人施(音/桃)牛者天然不
孕因而出乳及瑀公寝疾日有饋之非夫人含動植
徳感眀神亦何能致此希有之事也他日蹙然改容
㩀梧而歎昔孔子蚤作悲歌于門者此聖人所以同我
生亦同我死荘生曰適厺夫子順也吾亦何懼哉以
十一年秋襌坐滅度嗚呼婉婉蓮歩應随白雲寥寥
香林空見孤月予不知其至人幽機玅用彷彿化為
人星乎飛為白霓乎不然将有異名扵他國乎某月
某日飭以靈龕崇以寳墖撃以㳒鼔吹以㳒螺門人
號慟扵是葬歛十二年春将欲啟靈龕遷寳墖炎炎
金火以求舍利豈知容色不壞凛然如生識者以為
涅槃夲義絶動涉之知窮寂照之恵存不壊之身滅
大化之體此四者而公得之㫺少林孕鬚蘄春育髪
何獨嘉也寺主玄　等皆秉大眀恵開道區中吠琉
璃天移夕為晝彼什公四子亦季孟之間歟大理評
事攝監御史姚澹主客郎中姚沛禀龜谿之靈鵝山
之英門多才傑世著匡佐而瑀公善焉刺史楊恵才
識深敏器宇調暢虞譚之流也今呉測㣲清慎有度
奸囘無欺賀循之流也皆入境問俗飲風眷徳徘徊
歔欷有恨来暮嗟乎㳒夲無名是歸寂樂門人隨淚
願刻豐碑予誠不敏哀以見託銘曰　㳒本無生示
生兮法夲無名強名兮大師振振冲邈兮蒼生茫茫
啟覺兮堅持律藏是非兮深入禪門杏微兮鵝峯岑
崟莫涉兮龜渚澹蕩莫測兮五千佛懴是禮兮十二
經文是啟兮聖僧異人降語兮㹇牛非孕垂乳兮同
衆生病罔差兮同衆生沒罔壊兮門徒病矣號絶兮
姻族澘然嗚咽兮烏臺華省思人兮邦君邑宰敬神
兮無言可象湛寂兮身謝名非刻石兮
　　唐杭州靈隠山天竺寺大徳詵㳒師墖銘(并序)
西周之叔世夲師淪跡扵拘尸那城千有餘年教行
東漢玄綱遐属殆如綴旒而先經異時至機終義我
唐聖暦中大方廣梵文四譯斯僃雷霆始懼于魔耳
天地再造扵人心曈曈無邉佛曰正出其時弘道之
士有燉煌公得他心稱是文殊後身洎四葉傳于吾
師夲孫氏之子長沙桓王十有三世孫母也初感夢
吞眀珠遂黜鱻惡葷誕彌厥月生有異表中歲若成
寥兮真姿不棲于俗顧移榮扵道忘錫羡于家至十
五辤親從師依年受具行學一集鬰為教宗終卷伊
吕立功之致陋黄綺肆志之適遺形理性與山水為
群故地思貞大師属我以華嚴經菩薩戒起信論心
以静銳智與經冥徹照淵玄萬法一念霄景盈空而
不見晨曦溢目而何有有而不可有者吾其見真師
之心㢤受經彌時乃疑未契其夕夢乗大艑直截滄
溟横山當峻與天極不覺孤帆鳶戾懐襄止濟峯竦
竦而忽焉雲溶溶而在下既寤形若委衣流汗輕醒
自此句義不思而得一部全文常現心境事事無礙
之㫖如貫花焉天寳六年扵蘇州常樂寺畫盧舍那
像寂念𥘉萌十身竝現日月何咎唯吾師自知大暦
二年講于常州龍興寺纔登法座忽有異光如曳紅
縷漸大縈扵香空久修行者㑹中先覩前後講大經
十遍制義記十二卷誠感之事此類固多今畧而不
載受業比丘太𥘉付以香鑪談柄知其意有歸深扵
吾道者則有尋陽正覺㑹稽神秀亦猶儒門之有㳺
夏荀孟雔賢議徳其造形之異乎至大暦十三年十
一月七日沙門恵覺夢巨墖横仆䧟地二級無何如
吾師示疾顧門人曰生死者衆人之桎梧至人之作
用昔尼父逍遙曵杖發太山之歌盖欲顯夲知終示
動歸静吾雖不敏幸異夫流遁不返者乎言己奄然
與物而化春秋六十一恵命三十二以其年某月日
甲乙建墖于某䖏終終之義也噫素旌晨出異昔經
行衆籟啾啾以風號細雨茫茫而天泣世流有逝㳒
流何逝而常清世山自騫法山何騫而常存吾知夫
一貫而何言時䢴城肅公得離性之文代予為銘刻
石松門詞曰(銘無)
　　贈李舍人使君書
自湖一辤十有餘載公貴為方伯晝跡在空林出䖏
殊踈音塵不接葢理然也晝從辤後謂年多志固名
踈道親唯慕空門若有所詣然未曽遇知巳一知常
戲為一章自詠曰樂(音/洛)禪心似蕩吾道不相妨獨悟
歌還笑誰言老更狂昔謝太傅每賞支公喜標宗要
若九方堙之相馬略其玄黄而取駿逸晝今日扵公
即道琳逢太傅之秋也又晝扵文章理心之外或有
所作意在適情性樂雲泉亦何能若徤羡於其間哉
頃者目疾相嬰𪷟濛如隔烟霧患脚氣行李不迨昨
承至止病中不獲躬詣門䦨披叙離闊形礙神徃有
所恨也謹状兼簡雜文晝性野思拙機淺忽若偶中
風律終期匠者賞鍳不遺幸甚釋晝白
　　贈包中丞書
改年伏惟永感罔極晝之理心夲在忘情及經節序
惘然悲愴厺歲馬三徃巳奉状計上逹孟春猶寒伏
惟中丞尊體萬福即此晝蒙一昨見扶起離披菊一
章使晝却顧鄙拙盡欲㷊焼凝思三復彌得精㫖中
丞寄重任大堆按日盈而言詩至此豈非凝心悉到
耶今海內詩人以中丞爲龍門賢與不肖雷同願登
仰測中丞之爲心固進善而拒不工也晝無西施之
羙不合輒議西施之羙然心之服矣其敢蔽諸今之
馳䟽實有所薦有㑹稽沙門靈澈年三十有六知其
有文十餘年而未識之此則聞扵故秘書郎嚴維随
州劉使君長卿前殿中皇甫侍御曾常所稱耳及上
人自浙右来湖上見存并示製作觀其風裁味其情
致不下古手不傍古人則向之嚴劉皇甫所許疇今
所覿三君之言猶未盡上人之羙矣讃其道邉古墳
詩則有松樹有死枝塜上唯莓菭石門無人入古木
花不開　荅范降晝作則有緑竹歲寒在故人衰老
多　雲門雪夜則有天寒猛虎呌巖雪松下無人空
有月千年像教人不聞焼香獨為鬼神説　石帆山
作則有月色静中見泉聲深䖏聞　題李尊師堂則
有古觀茒山下諸峯欲曙時真人是黄子玉堂生𬗋
芝　題曹溪能大師獎山居則有禪門至六祖衣鉢
無人待　登天姥岑望天台山作則有天台衆山外
歲晩當寒空有時半不見崔嵬在雲中　傷古墓作
則有古墓碑表折荒隴松栢稀福建還登梨䫈望
越中作則有秋深知氣正家近覺山寒　九日則有
山僧不記重陽日因見茱茰憶厺年　宿延平懐古
則有今非古獄下莫向斗邉看又有歸湖南詩則
有山邉水邉待月眀暫向人間借路行如向還向山
邉去唯有湖水無路行此僧諸作皆玅獨此一篇使
老僧見欲棄筆研伏惟中亟髙鍳弘量其進諸乎其
捨諸乎方今天下有故大賢勤王輒以非急干請視
聽亦昭愚老不達時也然上人秉心立節不可多得
其道行空恵無慚安逺甞著律宗引源二十一卷為
緇流所歸至扵玄言道理應接靡滯風月之間亦足
以助君子髙興也晝疾弊未期奉展伏深瞻望近應
府公三五首謹慿徹上人呈上年暮思蹇多慮迷錯
所希宗匠一為指瑕幸甚晝白
　　畣權從事徳輿書
權三從事(足下)傳吏至辱書謬蒙發楊殊増悚恧觀
其立言典麗文眀意精實耳目所未接也幸甚幸甚
貧道墮名之人萬慮都盡强留詩道以樂性情葢由
瞥起餘塵未泯豈有健羡扵其間哉初貧道聞足下
盛名未覩製述因問越僧靈澈居士豆盧次方僉曰
掦馬崔蔡之流貧道以二子之言心期足下日巳乆
矣但未識長卿子雲之面所恨耳先軰作者故李貟
外遐叔故皇甫𥙷闕茂正故嚴秘書正文故房呉縣
元警故閻評事士和故朱拾遺長通故䖏士韋　此
数子疇昔為林下之逰遐叔當時極許貧道四十韻
之作其略曰中宵發耳目形静神不伇色天夜清逈
花漏眀滴瀝東風吹杉梧幽月到石壁此中一悟心
可與千載敵又曰不然作山計改服乗下澤君隳元
亮冠我脫濳師屐各倚髙松根共逃金閨籍又能秀
三祖義門讃其畧曰二公之心如月如日四方無雲
當空而出遐叔因此相重元警著道交論比扵髙雲
獨鶴意謂關扵詩而不關扵事貧道亦無推焉今再
遇足下見知則東山遺民時免擗琴絶絃扵知巳矣
靈澈上人足下素識具文章挺瓌竒自齊梁巳来詩
僧未見其偶但此子跡冥累遣心無營營雖然至扵
月下風前猶未廢是公逹之友豆盧次方才識超邁
所得經竒飄飄然有凌雲之氣而不䡖浮此乃山僧
恵眼　見亦甞與論物理極天人之際言至簡正意
不虚誕足下精鍳豈無此子乎在于貧道不得不言
耳承索弊文見巳繕冩開元二十一判官木夹中緘
封甚難以此未及寄上彼来使無限請近作三五章
至至之言㫄通我法佇以適山情助襌教耳幸甚十
二月二十日皎然白
　　報應傳序
語曰死生有命冨貴在天葢垂教之意也或曰盗跖
日殺不辜而終天年顔囘積仁累行而不幸短命天
之報施是耶此皆夲扵天也今請以釋氏論之夫生
生之理罔有不關于業則報施有歸報施有歸則因
果不爽因果不爽則空見不生有厺来三世之殊故
巨細必顯有染淨二心之别故涇渭既分性自我能
命自我有豈神授而天與乎涅槃經云無有自作他
人受果豈怨天由聖乎知遍計有如龜毛兔角决定
無也依他縁生非自然也圎成寳性體則玅有相乃
真空具一􁂒恒沙功徳不周靈空無爲而無用也有
若沙門法海字文允俗姓張氏朱方人也圎入一性
學階空王擅當代獨悟之名剖先賢不决之義一時
學外儒釋該通六書究其源流三易變化嘗謂予曰
佛法一門獨開心地皆榷論也扵戲天造溟滓惑網
髙張非大圎真詮曷能示眀眀之業俾群生知正修
之路哉日者象季之数吾道陵夷朋溺妄空謂無因
果公乃救将㢮(式帋/及)之教衰弱䘮之子其報應昭驗
見聞可慿者因採而託之編爲三卷鱗羽有性之類
亦皆附焉以為動物尚爾而况扵人乎况于鬼神乎
下以軌正扵邪宗上以禆益扵真理若佛日未墜于
地庶㡬将有證焉
　　强居士傳
人生性静而遷乎可欲可欲萌乎憂喜憂喜者病之
原也故至人觀其性見萬物之真觀其動見萬物之
過客有强君隱山之儔也埋昭淈俗寄扵和扁之伎
而時人無能知者予甞問君以上醫之術君對曰夫
玅有綂扵心而通扵物理其静為性其照為覺覺也
者日月之謂乎性也者太虚之謂乎故理世為儒可
以敷五典理性為釋可以越四流理病為醫可以空
六府使定命可逭業疾可亡而世教罕能迨之故醫
王未悉辨也予曰至哉斯言命小子志之
　　座右偈
水月無根縁生則有莫辨其端莫窺其後以有為瑕
以無為垢不廢不立誰觸誰受寂念淵玄紛然何咎
晝上人集卷第九
晝上人集卷第十
　　　　　　　　　呉　興　釋　皎然
　　四言講徳聮句　潘述　湯衡　釋晝
先王設位以正邦國建立大官封殖有徳(述)二南敷
化四岳述職其言不朽其儀不忒(衡)曁于嬴劉乃創
程式罷侯置守剖竹分域(晝)赫矣皇唐康㦲立極精
選藩翰庸資正直(述)爰命我公東土作則克巳恭儉
疲人休息(衡)濟濟閭閈油油黍稷既冨既教足兵足
食(晝)恤其凋瘵剪其荆棘威懐逋叛撲滅蝥賊(述)疾
惡如讐聞善不惑哀矜鱞寡旌禮儒墨(衡)乃修隄防
乃濬溝洫以利通商以溉嘉榖(晝)徴賦以節計㓛以
時人胥懐恵吏不能欺(述)我政載孚我邦載綏猛獸
不㬥嘉魚維滋(衡)肅恭眀神齋沐不虧歲或驕陽雨
無愆期(晝)帝嘉有庸寵命来斯紫紱載綏金章陸離
(述)資忠履考閲禮敦詩眀徳惟馨自天祐之(衡)
　　四言講古文聮句潘述裴濟　釋晝湯衡
帝出于震文眀始敷(述)山岳降氣龜龍負圗(濟)爰有
書契乃立典謨(晝)先知孔聖飛歩大衢(衡)漢承秦弊
尊儒尚學(述)百氏六經九流七畧(濟)屈宋接武班馬
繼作(晝)或頌燕然或􁆒麟閣(衡)降及三祖始變二雅
(述)仲宣閒和公幹蕭灑(晝)士衡安仁不史不野(晝)左
張精粤稽阮髙寡(衡)曁于江表其文鬰興(衡)綺麗爭
發繁蕪則懲(述)詞曄春華思清冬氷(述)景純跌宕逰
仙獨步(衡)青雲其情白壁其句(衡)靈運山水實多竒
趣(述)逺派孤峯龍騰鳳翥(述)陶令田園匠意真直(晝)
春栁寒松不凋不飾(晝)江淹雜體方見才力(衡)擬之
信工似而不逼(衡)鮑昭從軍立意危苦(述)氣勝其詞
雅愧于古(述)隠侯似病創制䂓矩(晝)時見琳琅惜哉
榛苦(晝)謝眺秀發詞理翩翩(衡)孤標爽邁深造精研
(衡)恵休翰林别白離堅(述)有㑹必惬無慚曩賢(述)呉
均頗勁失扵典裁(晝)竟乏波瀾徒工邉塞(晝)彼柳呉
興髙視時軰(衡)汀洲一篇風流寡對(衡)何遜清􁂒所
得必新(述)縁情既宻象物又真(述)江㧾徴正未越常
倫(晝)時合風興或無淄磷(晝)二杜繁俗三劉瑣碎(衡)
陳徐之流隂張之軰(衡)伊數公者閫域之外(述)吁此
以還有同自鄶(述)
　　五言項王古祠聮句　潘述　釋晝　湯衡
遺廟風塵積荒途歲月侵(述)英靈今寂寞容衛尚森
沉(晝)覇楚志何在平秦功亦深(衡)諸侯歸復背青史
古将今(述)星聚分巳定天亡力豈任(晝)采蘩如可薦
舉酒瀝空林(衡)
　　五言還丹可成詩
羽化自仙骨延年資飬生(晝)金經啟靈秘玉液流至
精(述)八石思共煉九丹知可成(衡)吾心苟無妄神理
期合并(晝)封竈用六一置門考休京(述)浮光含日彩
圎質焕雲英(衡)持此保壽命服之頥性情(晝)跂予望
仙侣髙詠昇天行(述)鶴駕方可致霓裳定將迎(衡)不
因五色藥安著七真名(晝)揮玅在微宻全功知感誠
(述)與君棄城市攜手逰蓬瀛(衡)
　　五言建元寺晝公與崔秀才見過聮句與鄭奉
　　　禮說同作
人間宜歲晩道者訪幽期獨與寒山别行當暮雪時
(皇甫/曽)栢臺辭漢主竹寺寄潜師荷䇿知君待開門笑
我遲(晝)暮階懸雨足　吹繞松枝理辨塵心妄經分
梵字疑(鄭/説)乆承黄𥿄詔曽賦碧雲詩然諾警相許風
流話所思(崔子/向)筌忘心巳默磬發夜何其願結求羊
侣名山從所之(曾)
　　五言建元寺皇甫侍御院寄李貟外縦聮句一
　　　首
寄隱霜臺客相思粉署人(子向奉/上侍御)誠知阡陌近無奈
别離輕(曽奉/奉禮)夜色迷䨇樹鐘聲警四隣(説奉奉/禮秀才)散才
徒仰鮑歸夢逺知秦(台/上)雨帯清笳發花驚夕漏春(晝)
超􁕭随歩錫彷彿聽行輪(子向奉/侍御)要路推髙足空林
寄一身(曽奉/奉禮)盛名知獨擅良㑹憶相親(說奉崔/十二)稍滌
心中垢都遺陌上塵(子向/奉)今霜此堂集何事少遺民
(晝)
　　五言冬日建安寺西院喜晝公自呉興至聮句
　　　一首
宗系傳康樂精修學逺公(祠部郎中兼/侍御史王遘)相尋當暮歲行
李犯寒風(駕部貟/外李縱)累積浮生裡機慚半偈中(前太常寺/奉禮郎鄭)
(說)傳家知業墜繼祖忝聲同(晝)雲與輕帆至山将夲
寺空(崔子/向)向来忘起滅留我宿花宫(前吏部郎中兼/括州刺史齊翔)
　　五言建安寺西院喜王郎中遘㤙命𥘉至聮句
(時郎中正入/西方道塲)
跡就空門退官從畫省遷住持良有願朝謁冗無縁
(遘)身淨金䋲内心馳玉扆前(晝)榮添一兩日恩從九
霄年(翔)慕法能輕冕追非欲佩弦(縦)棲閒那可久鴛
鷺待行聮(子/向)
　　五言建安寺夜㑹對雨懐皇甫侍御曾聮句
相思非是逺風雨遣情多(晝)碩欲披雲見難堪候暁
過(縦)夜長同歲月地近極山河(說)戒相𥘉傳授文章
舊􁂒磋(遘)時稱洛下詠人許郢中歌(子/向)惆悵徒延首
其如一水何(珝)
　　五言泛長城東谿暝宿崇光寺寄處士陸羽聮
　　　句
箬水青似箬玉山碧扵玉(子/向)逼霄沓萬狀截地分千
曲(晝)萍解深可窺林豁遥在矚(子/向)巳髙物外賞稍滌
區中欲(晝)野鶴翔又飛世人覊且跼(子/向)沉吟跡所悞
放浪心自足(晝)緬懐虗舟客碩寄生芻束(子/向)說詩整
頽波立義激浮俗(晝)荆呉僃登歴風土随編録(子/向)恨
與清景别擬教長路促(晝)谿鳥語鸝嘍寺花翻躑躅
(子/向)印圍水壇淨香護蓮衣觸(晝)捧經啓紗燈收祍禮
金粟(子/向)安得扣關子玄言對吾屬(晝)
　　五言與崔子向泛舟自招橘經箬里宿天居寺
　　　憶侍御蕚渚山春逰後期不及聮一十六韻
　　　以寄之
晴日春態深寄逰恣所適(晝)寧妨花木亂轉覺心耳
寂(子/向)取性憐鶴髙謀開任山僻(晝)倚絃惜空曲捨屨
行淺磧(子/向)渚箬入里逢野梅到村摘(晝)碑殘飛雉䫈
井翳潜龍宅(即陳帝/宅子向)壊寺隣壽陵古壇㽞刼石(晝)穿階
筍節露拂瓦松梢碧(子/向)天界細雲還墻隂雜英積(晝)
懸燈繼前熖遥月升圎魄(子/向)何意清夜期坐為高峰
隔(晝)茗園可交𬒮藤潤好停錫(子/向)微雨聴濕巾迸流
從點席(晝)戲猿隔枝透驚鹿逢人擲(子/向)覩物賞巳竒
感時思彌極(晝)芳菲如馳箭望望共君惜(子/向)
　　五言渚山春暮㑹顧丞茗舍聮句効小庾體
誰是惜暮人相攜送春日因君過茗舍留客開蘭室
(陸士/修)濕菭滑行屐柔草低藉瑟鵲喜語成䨇花狂落
非一(崔子/向)烟濃山焙動泉破水春疾莫拗挂飄枝㑹
移閬書帙(晝)頗容樵與隱豈問禪兼律䦨竹不求踈
網藤從更宻(士/修)池添逸少墨園雜荘生漆景晏枕猶
欹酒醒頭懶櫛(子/向)雲教淡機慮地可遺名實應待御
荈青幽期踏芳出(晝)
　　七言與李司直令從荻塘聮句一首
畫舸悠悠荻塘路真僧與我相随厺寒花似菊不知
名霜葉如楓似何樹(李令/從)倦客經秋夜共歸情多語
盡眀相顧遥城候騎来仍少傍䫈哀猿發無數(晝)心
閒清淨問禪寂興逸縦横問章句蟲聲􁂒切草間悲
螢影紛紛月前度(令/從)撩亂雲降好賦詩嬋姢水月堪
為喻與君出䖏夲不同從此還依舊山住(晝)
　　三言擬五雜組聮句八首
五雜組盤上葅往復還頭懶梳不得巳􁉞裡魚(李/萼)五
雜組郊外蕪往復還櫪上駒不得巳谷中愚(殷佐/明)五
雜組繡與錦徃復還興又寝不得巳病伏枕(顔真/卿)五
雜組星與辰往復還有情人不得巳客傷春(晝)五雜
組酒與肉徃復還東籬菊不得巳醉便宿(袁/髙)五雜組
闤闠間徃復還門上關不得巳鬢毛班五雜組繡紋
線往復還春来燕不得巳入征戰(蔣/至)
　　三言重擬五雜組聮句四首
五雜組四豪客往復還阡與陌不得巳長沙謫(廌)五
雜組五辛盤徃復還馬上鞍不得巳左降官(萼)五雜
組甘鹹醋徃復還烏與兔不得巳韶光度(真/卿)五雜組
五色絲往復還囘文詩不得巳失佳期(晝)
　　三言重擬五雜組
五雜組箧中線往復還䨇飛燕不得巳長門怨(晝)
　　五言月夜啜茶聮句一首
泛夜邉坐客代飲引情言(陸士/修)醒酒冝華席留僧想
獨園(張/廌)不須攀月桂何假樹庭萱(李/萼)御史秋風勁尚
書北斗尊(崔/萬)流華淨肌骨䟽㵸清心源(真/卿)不似春醪
醉何辤緑菽蘩(晝)素瓷傳静夜芳氣滿閒軒(袁/髙)
　　五言夜宴詠燈聮句一首
桂酒牽詩興蘭釭照客情(士/修)詎慚珠乗朗不譲月輪
眀(廌)破暗光𥘉白浮雲色轉清(真/卿)帯花疑在樹比燎
欲分庭(晝)顧巳慙微照開簾識近汀(髙)
　　三言喜皇甫侍御見過南樓翫月聮句一首
喜嘉客闢前軒天月淨水雲昏(真/卿)雁聲苦蟾影寒聞
裛浥滴檀欒(陸/羽)歡宴䖏江湖濶(皇甫/曽)卷翠幙吟佳句
恨清光㽞不住(李/萼)髙駕動清角催惜歸華重徘徊(晝)
露欲晞客将醉猶宛轉照深意(陸士/修)
　　七言重聮句一首
須持憲節推髙歩獨占詩流横素波不是中情深恵
好誰能千里逺經過(真/卿)詩書宛似陪康樂少長還同
宴永和夜酌此時看振玉晨趨㡬日重鳴珂(曽)萬井
更深空寂寞千方霧起隱嵳峩熒熒逺火分漁浦歴
出栁城(晝)
　　五言重送横飛聮句一首
春田草未齊春水滿長谿(萼上士/元兄)出餞風初暖攀光
日漸西(真/卿)歸期江上逺别思月中遲(晝)
　　七言大言聮句
髙歌閬風歩瀛洲(晝)燂鵬㵸鯤飱未休(真/卿)四方上下
無外頭(萼)一啜頓涸滄溟流(廌)
　　七言小言聮句
長路遥遥𧖟吐絲(真/卿)焦螟蚊睷察難知(晝)
　　七言樂語聮句一首
苦河既濟真僧喜(萼)新知滿座笑相視(真/卿)戎客歸来
見妻子(晝)學生放假偷向市(廌)
　　七言嚵語聮句一首
拈䭔舐指不知休(萼)欲炙待立涎文流(真/卿)過屠大嚼
豈知羞(晝)食店門外强淹㽞(廌)
　　七言滑語聮句一首
雨裡下山踏榆皮(真/卿)莓菭石橋歩難移(晝)蕪荑醤醋
喫煮葵(令/白)縫靴蠟線油塗錐(萼)急逢龍背須且騎(益)
　　七言醉語聮句一首
逢糟遇麴便酩酊(令/白)覆車墜馬皆不醒(真/卿)倒着接䍦
髪垂領(晝)
　　七言逺意聮句
家在炎洲徃朔方(疾)豈知于闐望瀟湘(澄)曽經隴底
復遼陽(巨/川)更憶東厺採扶桑(晝)查客三千路未央(伯/均)
燭龍之地日無光(疾)将逰莾蒼窮大荒(晝)車轍馬足
逐周王(均)
　　七言暗思聮句
斜風飄雨三十夜(疾)隣女餘光不相借(巨/川)跡滅塵生
古人畫(晝)洞房重扉無隟罅(均)燭滅更深月西謝(從/心)
　　七言樂意聨句一首
良朋益友自逺来(均)萬里郷書對酒開(晝)子孫蔓衍
負竒才(疾)承顔弄鳥詠南陔(澄)鼓腹擊壌歌康哉(巨/川)
　　七言恨意聮句一首
同心同縣不相見(疾)獨採蘼蕪詠團扇(均)莫聽東林
擣霜練(晝)逺憶征人淚如霰(澄)長信空階荒艸遍(從/心)
眀妃𥘉别昭陽殿(杭)
　　六言秋日盧郎中使君㓜平泛舟聮句一首
共載清秋客船同瞻皁葢朝天(盧/藻)悔使比来相得如
今欲别澘然(㓜/平)漸驚徒馭分散愁望雲山接連(晝)魏
闕馳心日日呉城揮手年年(陸/羽)送逺巳傷飛雁裁詩
更􁂒嘶蟬(潘/述)空懐鄠杜心醉永望門䦨脰悁(李/恂)别思
無窮無限還如秋水秋烟(鄭述/誠)
　　七言重聮句一首
相将惜别且遲遲未到新豐欲醉時(㓜/平)厺郡獨攜程
氏酒入朝可忘習家池(羽)仍憐故吏依依戀自有清
光䖏䖏隨(述)晩景南徐何䖏宿秋風北固不堪辭(晝)
呉中詩酒饒佳興秦地關山引夢思(藻)對酒巳傷嘶
馬厺銜㤙只待掃門期(惸)
　　五言與潘述集湯衡宅懐司直縱聮句
幽獨何以慰友人顧茒茨(衡)巳忘歲月念載說清間
時(述)旭日舒朱槿柔風引綠葹(晝)迢迢青谿路耿耿
芳樹枝(衡)執祍空躑躅来城自逶迤(述)相思寄採掇
景晏獨驅馳(晝)
　　三言安吉崔眀府山院聮句一首
人不擾政巳和丗慮寡山情多(晝)禪客至墨卿過興
既洽情如何(逵)
　　四言重聮一首
肅肅清院翛翛碧鮮巳見心逺何關地偏(晝)自公退
食升堂草玄紛紛巳隔雲心澹然(逵)
　　五言重聮句一首
瀑􁚘聞牕外晴峯逼座間(晝)挂冠徒有意芳桂杳難
攀(逵)
　　六言重聮句一首
清高素非宦侶踈散従来道流今日還輕墨綬知君
意在滄洲(晝)浮雲任從飄蕩寄隱也信沉浮不似漳
南地僻道安爲我淹㽞(逵)
　　七言重聮句一首
劉令興多常歩履柴桑事少但援琴間招法侣從山
寺每掇幽芳傍竹林(晝)卷簾只愛荆峰色入座偏冝
郢谷吟誰許近来輕印綬因君昨夜悟禪心(述)
　　五言秋日潘述自長城至霅上與晝公湯評事
　　　逰集累日時司直李公瑕往蘇州有阻良㑹
　　　與二公聮句以寄之
離念非前期秋風忽巳至(述)芸黃衆芳晩揺蕩居人
思(晝)白霜凄以積髙梧䬃而墜(衡)悠然越山川復此
恨離異(述)時景易遷謝歡　難兼遂(晝)惜分緩迴舟
懐遥企歸駟(衡)休澣情自髙来思日云未(述)
　　五言喜晝公尋山囘相遇聮句一首
㡬年無此㑹今日喜相從(述)後夏仍多病前書逹㡬
封(晝)水華迎暮雨松吹引踈鐘(晝)出谷随𥘉月㝷僧
說五峰(述)
　　五言道觀中和潘丞觀青谿圖聮句
畫得青谿様冝扵紫府觀(晝)日眀烟靄薄楓落水容
寛(萬)畫野髙低接商工井邑攅(述)䟽川因稼穡出使
問艱難(晝)
　　五言春日對雨聮句一首
春烟帯微雨漠漠連城邑桐葉生微隂桃花更冝濕
(韓/章)蕭條暗楊栁散澷下原隰歸路不我從遥心空竚
立(晝)林低山影近㟁轉水流急芳草自堪逰白雲如
可揖(章)尋山禪客意苦雨陶公什逰衍情未終歸飛
暮相及(晝)峯髙日色轉潭淨天光入却欲學神仙空
思謝朋執(章)為道貴逍遙趨時多苦集瓊英若可飱
青𬗋徒勞拾(晝)
　　五言春日㑹韓武康章後亭聮句
後園堪寄賞日日對春風客位繁隂下公墻細栁中
(晝)坐㸔青嶂逺心與白雲同(韓/章)林暗花隂入池深逺
水通(楊秦/卿)井桃新長橤欄藥未成叢(仲/文)松竹宜禪客
山泉入謝公(晝)砌香翻芍藥檐静倚梧桐(章)外意随
簾卷忘情與道空(秦/卿)楚僧招恵逺蜀客挹楊雄(仲/文)便
寄柴桑隱何勞訪剡東(晝)
　　五言送晝公聮句
相逢情不厭惜别意難為(章)吾道應無住前期未可
知(晝)輕霜凋古木寒水縮荒陂(章)賓雁依沙嶼浮雲
惨路岐(晝)林踈看野逈㟁轉覺山移(章)寄賞驚揺落
歸心歎别離(晝)草堂思偃蹇麈尾厺相随(顧/况)勿謂光
音逺禪房㑹一窺
　　五言康録事宅送僧聮句
蓮衣冝着雨竹錫好随雲(晝)見鶴還因飬逢鷗自作
群(崔子/向)
　　五言與邢端公李台題庭石聮句
共題詩句遍爭坐蘚文稀(晝)
　　五言奉同顔使君夜集聮句
寒花䕶月色墜葉占風音
　　四言與昻上人兩字繼合四句𥘉字日
有一鳥雛凌寒獨宿若逢雲雨兩兩相逐
　　次日
野外有一人獨立無四隣彼見是我身我見是彼身
晝上人集卷第十
