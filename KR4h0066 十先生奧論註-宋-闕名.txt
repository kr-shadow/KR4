#+TITLE: 十先生奧論註-宋-闕名
#+DATE: 2016-06-11 12:26:04
#+SOURCE: github.com/kanripo/KR4h0066 master f3e52b6b                
欽定四庫全書　　　　　集部八
　十先生奥論註　　　　　總集類
　　提要
　　　　(臣/)等謹案十先生奥論註四十巻不著編輯者
　　　　名氏亦無刋書年月驗其板式乃宋時建陽
　　　　麻沙坊本也書中集程子張耒楊時朱子張
　　　　栻吕祖謙楊萬里胡寅方恬陳傅良葉適劉
　　　　穆元戴溪張震陳武鄭湜諸人所作之論分
　　　　類編之加以注釋據其原目凡前集後集續
　　　　集各十五巻此本續集脱去前五巻僅存十
　　　　巻而前集第七巻以上亦屬後人抄補其原
　　　　註并佚去不存所亡之巻己無篇目可考不
　　　　知作者凡㡬即此四十巻中核其作者已十
　　　　六人但題曰十先生中間宋史有傳者凡十
　　　　一人其餘若張震字東父益寧人孝宗時中
　　　　書舍人龍大淵曽覿除知閤門事嘗繳回詞
　　　　頭事見胡沂傳鄭湜有二其一字溥之福州
　　　　人光宗時為従臣奏立太子監國見留正傳
　　　　其一則紹熙元年為従政郎進治術十巻見
　　　　書録解題此所載之鄭湜其進治術者歟方
　　　　恬劉穆元陳武三人則史傳俱無可考見矣
　　　　宋人文集名著史冊者今已十佚其八九而
　　　　名姓無聞篇章湮滅如集中方恬諸人者更
　　　　指不勝屈此書雖不出於科舉之學而殘編
　　　　㫁簡得存於遺佚之餘議論往往可觀詞采
　　　　亦一一可取固網羅放失者所不廢也乾隆
　　　　四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　十先生奥論註前集巻一
　　歴代聖君論　　　　　　　　　吕祖謙
　　　堯舜
道離於天下或者聖人為之也亦時之變為之也道函
於泰始隱於渾淪而藏於未雕未斵之天者未離也已
而裂於乾坤洩於河洛分於八卦散於九章而其體始
離矣雖然體固離矣而猶若未離也何者乾坤判而未
鑿也河洛呈而未支也八卦具而未演也九章敘而未
疇也迨夫既鑿而支既演而疇析之而後分也斵之而
後散也詳之而後乖也彰之而後晦也嗟夫道之全體
至是而始暌矣吾嘗求易於未有易之前葢未始有一
畫也而畫則始於伏羲羲之畫未詳也畫而三之卦而
八之其端倪畧發也已而文王重之孔子繋之而易之
體始分矣雖然不重不繋不可也人心懵然中則無見
也不灼其影昧者弗覩也不烈其聲瞶者弗聞也洗心
退蔵者聖人之分也吉凶與民者聖人之餘也為其餘
而不及其分聖人之心亦缺然也是故易之書為憂世
而作也無所憂則不作也嗟乎彼文王仲尼又何等時
耶吾固曰非聖人為之也亦時之變為之也昔者堯以
是道而傳之舜則曰中舜以是道而傳之禹則亦曰中
中果何物耶意者堯不免於強名而舜不過於循襲也
夫強名以言道循襲以語人非意也勢也河洛出矣八
卦具矣而中之名未立也雖然言之可矣堯之命自中
之外則無説而舜則有曰人心道心也危㣲精一也營
營然若慮夫其擇之不精也其語之者不詳也其守之
者不固也繼而曰無稽之言勿聴也弗詢之謀勿庸也
吁强名而言中亦既贅矣而奚至於是哉吾深悲夫舜
之時不逮夫堯也自堯舜而有執中之說精一之説然
後有吾道一以貫之之説有喜怒哀樂未發之説已而
為性善性惡之説為善惡混之説而道始益離矣嗟乎
堯固憂乎後世之不知中也而中之名立舜固慮夫
後世之失中也而精一之説立二説立而後世之説卒
以窮吾又悲夫堯舜之不得以歸乎天也不特此也九
疇之錫禹得之無説也而箕子則反覆言之未㡬漢儒
得竊之以文其誕而皇極之道孤向非箕子開其源而
漢儒何以承其流也噫彼箕子又何等時耶吾固曰道
離於天下非聖人者為之也亦時之變為之也然則處
時之已變則何為則亦曰伏羲堯舜而已矣文王箕孔
而已矣以酒而解酲可也惡酲而去酒不可也吾獨悲
夫聖人之不得以歸乎天也
　　　大禹
聖人之舉事亦難乎其始也曷難乎其始也始者終之
的而創者述之表也始者創之終者述之吾見創之者
一線而述之者滔天也嗟乎聖人則亦無心待天下來
世而已矣奈之何天下後世之不以無心待聖人也葢
嘗讀書而至於苖未嘗不悲舜而嘆禹也舜聖人也禹
亦聖人也而有心乎哉苖之不率非一日也在堯之時
則然也堯嘗一遏絶之矣而苖不悟舜嘗一分北之矣
而苖復不悟然則堯舜何汲汲於苖之悟也悟不悟無
足介也而鰥寡則有辭也庶戮則無辜也民棄則弗保
也堯舜無心於苖而有心於民也徂征之舉葢再悟之
也嗟乎聖人其亦待苖以速化而示以無心之太過也
歟吾聞聖人無心也以有心議聖人者凡民也奈之何
其不以無心議之也彼固謂揖遜之治征伐則未見也
都俞之化誓師則未聞也征伐未見而見於舜誓師未
聞而聞於禹則是起戎者舜先之而召亂者禹首之也
雖然苖逆命猶可也苖不逆命則舜之征也為無名禹
之班也為無功而益之賛也為不切矣夫起戎而至於
無名召亂而至於無功吾固悲夫聖人以無心之用而
得有心者之議也嗟乎聖人亦不計後世之議此也夫
有心於伐人者其籌之必工也其計之必審也工而審
焉者故其勝必決勝而必者功巧於中人者之為也然
則聖人固巧於中人也哉聖人寧可以失師之名歸之
已而不忍中人以圖幸也吾固曰聖人無心也有心者
之議不計也吾亦不責有心者之議而嘆聖人不幸而
有苖也向使無苖則無征無征則無誓征誓之名不立
吾知舜可以逰乎堯之天禹可以逰乎舜之天而天下
來世有心者之議皆可以相忘於不可致詰之域矣惜
也以舜禹之無心而不得以遂乎此也是故自夫有舜
之征然後有𦙍侯之征成湯之征武王之征雖征其所
可征然征之名此乎出也自夫有禹之誓然後有甘野
之誓鳴條之誓孟津之誓雖誓其所當誓然誓之名此
乎立也舜禹之心夫豈以征誓而示後世也哉吾固悲
夫始者之一線而終者之滔天也吾固曰聖人無心也
有心者之議不計也吾亦不責有心者之議而嘆聖人
不幸而有苖也
　　　成湯
言不足以孚乎民也言出而民孚者是必有孚於其先
者焉非言也言焉而孚未若不言之孚也易之革曰已
日乃孚又曰未占有孚葢孚之於己日者革而孚也孚
之於未占者孚而革也然則已日之孚又不若未占之
孚也何者求信於人者是必難乎其信也難信而信非
信也中孚之繇曰鳴鶴在隂其子和之而夫子以為居
室言善而千里之外應夫居室之言若無與於千里也
而千里之外應者理之所在不求孚而自孚也君子烏
可以言而求孚哉吾觀典謨所載葢數千語不啻也而
未嘗有一語令乎民且堯舜非愚乎民也知民之不可
以一語令也以天下之大而傳之人前此未聞也而堯
舜徑行之不告也已而薦之天暴之民而謳歌訟獄者
自來也諸侯朝覲者自至也堯舜非期之而使㑹約之
而使同也無他孚焉而言言焉而孚是以未施信於民
而民信之也嗟乎以言孚人者其出於季世之聖人也
歟葢嘗讀書而至於湯未嘗不悲湯之窮也吾聞湯聖
人也奚為而至於是也湯居時之窮者也居時之窮而
不能變則益窮也夫窮則變變則通聖人之易也而奚
以累乎湯吾不悲湯處時之窮而悲湯無以示天下來
世之窮也湯之誓曰非台小子敢行稱亂有夏多罪天
命殛之者示民以不敢專之之辭也又曰汝曰我后不
恤我衆舍我穡事而割正夏示民以所未諭之辭也又
曰予其大賚汝爾無不信爾不從誓言予則孥戮汝者
責民以信而督民以必信之辭也嗟乎動天下之兵而
加諸天下之主其迹誠逆也其理誠悖也而曰予不敢
專爾所未諭也信之者賞而違之者誅也吁迹逆而掩
之以順理悖而覆之以誠如之何而冀民之孚也吾固
知非聖人之事也而湯之心亦卒以不安雖然使湯安
於其窮而不變不可也安而不變者是助桀者也放桀
之罪身罪也助桀之罪心罪也身罪之罪其罪小心罪
之罪其罪大小不可以易乎其大而身不可以掩乎其
心者身罪而心非後世或可以原心而定罪身脱而心
陷焉者吾不知其罪之如何也嗟乎此湯之本心也而
難以告夫人吾觀當時曰舍穡曰其如台者非助桀之
言也不急以伐桀者之言也夫安於虐而不急以伐焉
者何也意者執於其好而不忍也夫不忍以賊乎其君
而上之人誠忍焉湯之心又何如也吾固曰湯處時之
窮者也雖然此猶可也湯之慙有曰予恐來世以台為
口實葢憂無以釋後世之辭也夫有所創而懲其述焉
者難免也而湯顧憂之湯非為武王伐紂者設也為千
萬世聖人者設也夫自加乎人之君而憂其子孫加於
人是笑房杜者之智也非為匹夫匹婦復讐者之為也
過非桀也心非湯也罪非紂也心非武也援湯之言定
桀之罪按武之訓數紂之非其禍不淺也嗚呼此湯所
以終慙而不釋也而虺之誥則曰王無慙天之錫於王
者然也民之戴於王者然也王之聲色則不邇也貨利
則不殖也其寛仁是信也其大徳是昭也王奚慙哉吁
虺之誥誠然也湯然乎哉吾固曰湯處時之窮未窮也
而無以示天下來世之窮也雖有百虺之誥亦奚釋
　　　文王
古今論無憂者必曰文王憂之深者亦莫若文王夫文
王果無憂也而奚憂曰憂不在於文王者深憂也憂而
在焉非憂也人咸知有憂之憂而不知無憂之憂無憂
之憂深憂也憂不在堯而有驩兜之憂者堯之深憂憂
不在舜而有瞽瞍之憂者舜之深憂然則文王之憂者
亦不于其身于其人者乎人皆曰父王季而子武王者
文王可以無憂也予則曰無王季之父無武王之子無
憂也父而季也子而武也文王之所以深憂也何者王
季宜王而不王者也武王宜王而未王者也彼天下之
人思其所不王而疑其所未王文王之憂何如也雖然
是憂也文王以為憂也易之他人則非憂也幸也廣土
衆民君子欲之人所同然也而文王則顧以為憂嗟乎
文王之憂其異乎人之心歟天下之生久矣尊卑之分
不可易也而紂為之君夫紂誠君也文王誠臣也臣不
可加乎其君者理也而天下亦必知其王夫文王固宜
王也而文王之心則以為我奚王也岐山之民王之民
也江漢之民王之民也東海北海亦王之民也無王則
無岐無江漢無東海北海而予奚得以君之也今岐之
民則曰是文王之仁也江漢之民則曰是文王之化也
東海北海則曰是文王之善養老也嗟乎我何有於天
下而天下顧知有我也已而虞芮不質成於王而質成
於我昆夷不遣聘於王而遣聘於我甚矣文王其無以
謝天下也吾將有以率邠岐之民江漢之民東海北海
之民與夫虞芮之臣昆夷之聘而歸之王可也是故羑
里之囚人皆以為文王之不幸也而文王則以為宜也
我無以取信於君而得罪焉者宜也君奚過哉是故易
之書為明大分而作也自夫文王安於羑里之囚而不
敢以過紂明夷養晦益堅事上之小心然後天下皆曰
文王聖人也聖如文王而且不敢過紂我何有哉是以
當時之人怨不至於叛憤不至於激者皆文王以身挽
之也雖然文王固可以身挽之也然文王能挽之於其
身而不能挽之於其子孫能使其民之不叛而不能使
紂之必改能遏汝墳之怨而不能遏孟津之畢集能率
天下以事紂而不能止牧野之投戈是則文王之憂至
此而終不可釋也吾固曰憂不在於文王者深憂也不
在其身而在其子孫者尤文王之深憂也文王望道之
心何如哉惜也文王有此心而不得以如其時也昔者
堯以天下與舜舜逃之舜以天下與禹禹逃之二聖人
者逃之而不能免焉者也禹以天下與益而益之避卒
得以遂其志吾嘗謂舜禹之心之不得以如益也使文
王而生於此時則堯自堯舜自舜禹自禹文王自文王
交相忘於無事之域縦有不得已焉則猶可以為益之
避而得以遂其心惜也文王不生於舜禹之時而生於
商也
　　　武王
天下不可一日無君也一日無君者固武王之憂亦伯夷
之憂也武王憂今日之無君而伯夷憂後世之無君憂不
同而君一也吾嘗讀泰誓之書未嘗不悲武王有無君之
心也然武王之無君天下之有君也武王得無君之非
而天下獲有君之幸以已之非而幸易天下之幸奚不
可也而伯夷則不之恕也吾觀湯之慙未釋於伐夏之
日而仲虺則釋之武王自謂于湯有光而伯夷則非之
何者湯無伯夷則慙而武王之臣皆虺故非也慙不見
於湯則非必見於夷光未見於武王則釋先見於虺湯
之慙夷之非武王之光虺之釋皆同此憂也無武之光
無虺之釋則天下無善治無夷之非無湯之慙則後世
無寧君吾固謂數聖賢者同乎其憂不同乎一世萬世
之憂也雖然湯為之而身慙而武王則假於人者何也
處武王之勢然也文王葢嘗有慙矣非徒為湯之慙而
且慙乎為湯也使武王而復慙焉是視天下之無其主
也故武王任無君之非而有伯夷非無君之責使今日
有得君之利而後世無従亂之虞嗟乎武王之意亦深
矣而其迹則逆也其理則悖也而亦難以孚乎人今觀
數紂之辭則詳而明誓衆之辭則曲而直援文王之辭
則大而著意者明紂之罪直取其心而著文王之徳期
以取信於天下而已吁以已之意而求以孚乎人人亦
既徳矣而况於援親之徳而强以説人吾未始不為武
王病也雖然武王誠病也文王之徳天下皆知之而亦
何俟於予言然不如是則人無以取信於我也泰誓之
書吾當畧其數紂之辭而考其自誓之辭然後可以見
武王之心且其言曰天視自我民視天聴自我民聴百
姓有過在予一人曰予克受非予武惟朕文考無罪受
克予非朕文考有罪惟予小子無良意者以天下之意
如此其孚文考之徳如此其著今日之過非天人也非
文考也乃予一人之過也夫以必勝之辭而伐至不仁
之紂天眷人予而猶懼其有差吾以是知武王之心也
不怨天不尤人不咎文考之過不知當時之非不避後
世之議以天下之責而萃於一已天下何與於武王而
武王為之若是力也誠不忍視天下之病而自居其身
以忠也是以放牛歸馬為天下也散財發粟為天下也
武王何與焉吁葢至是而後見武王之心昔者夫子序
洪範之書則曰武王勝商殺紂立武庚以箕子歸作洪
範洪範者大法也訪大法於亡國之臣吾固謂非武王
則不訪非箕子則莫陳也而夫子則詳直而序之者意
者以謂可勝則勝非求勝也可殺則殺非過殺也可立
則立立之所以為仁可歸則歸歸之所以為義而武王
一以無心處之斯其所以為皇極之君也歟吁葢至是
而後益見武王之心
　
　
　
　
　
　
　
　十先生奥論註前集巻一
欽定四庫全書
　十先生奥論註前集巻二
　　聖賢論　　　　　　　　　　　楊萬里
　　　曾子
無聖人之天而求至乎聖人之地其至者否也然則其
孰為地孰為天仁也者聖人之地也力也者聖人之天
也堯舜之所性湯武之所身孔顏之所傳惟此一事故
夫仁也者聖人之地也學聖人而不求至其地是欲歸
其家未及門而宿於牆之外也然則仁何事於力子曰
仁之為器重舉者莫能勝其為道逺行者莫能至又曰
有能一日用其力於仁矣乎而冉求亦曰非不説子之
道力不足也故夫天下之重者莫重於不重之重而太
山為至輕天下之力者莫力於非力之力而烏獲為至
羸仁也者不重之重也聖人也者非力之力也夫惟有
非力之力者然後能舉不重之重不然子貢之辯子路
之勇足以屈天下震諸子而一登聖人之門動静語黙
弛然廢舉其辯與勇納之懐而無所用之然則必有非
力之力而後能舉此不重之重者也葢夫口易強而有
辯也身易強而有勇也資難強而有力也非有其天其
誰實能之故曰力也者聖人之天也無其天而求至其
地無其力而求舉其仁此楚人之所以學烏獲而死者
也昔者楚人有慕烏獲之力而學之其里之父欲持千
鈞之負而適秦者聞楚人之力也而請焉楚人者欣然
而試負之然肩之而不能勝勝之而不能步步之而不
能至秦强而走焉不十步而絶筋折脛以死學者無聖人
之力而求舉聖人之仁吾懼其負而不能勝勝而不步步
而不至秦也故夫烏獲可慕而不可學也有烏獲之力而
舉烏獲之負可也無烏獲之力而試烏獲之負可乎烏
獲之力千鈞之負不可試也而况聖人之仁而可試乎
哉有其力而堪其負其惟曾子乎曾子曰士不可以不
𢎞毅任重而道逺仁以為己任不亦重乎死而後已不
亦逺乎曾子之力庶乎聖人之力者也何也其力𢎞然
後肩之而能勝其力毅然後勝之而能步曾子之於仁
𢎞以肩之毅以步之其至於秦無難也雖然輕天下之
重者重而不之覺邇天下之逺者逺而不之慮曾子亦
覺其重而慮其逺者也子曰仁者安仁安則重者輕夫
何覺又曰我欲仁斯仁至矣至則逺者邇夫何慮此聖
人之事也曾子未及也故曰曾子之力庶乎聖人之力
者也雖然任重而能堪堪之而不釋道逺而能趨趨之
而不息秦雖去楚逺矣其庸不可至乎而况吾仁非若
秦之去楚也哉曾子也雖未能如聖人之不覺其重不
慮其逺之安也仁以自任死而後已曾子其不至於仁
乎子思曰或安而行之或利而行之或勉强而行之及
其成功一也曾子之謂矣
　　　顏子
道可遇而不可傳非真不可傳也遇則可傳不遇則不
可傳矣何謂遇以吾之有迎彼之有是謂遇遇則不相
拒而不遇則不相受不相受而求相傳是煑石以求其
為粥也薪可盡斧可穿而粥不可成何也粥固石之所
必無也天下之事從其有而迎其有則其功易取其無
而納以有則其功難而况於以道傳人而傳於不相受
者耶葢不相受而求其傳吾雖挈然有以與之彼則茫
然不知所以受之吾雖昭然有以示之彼則暗然不知
所以覩之彼非不受不覩也彼固無以受無以覩也舉
珠玉以授無指而責其不翫指日月以示無目而責其
不仰可乎若夫手與目具者惟恐吾之不授不示也授
則受示則覩矣不惟授而後受示而後覩也雖不授之
猶將取之雖不示之猶將窺之何則彼固有以遇也手
與珠玉遇則其取不可禁目與日月遇則其覩不可閉
大哉遇乎聖人以道而傳於人不有遇之何以傳之雖
然聖人之於人固不忍以不遇而不傳亦不可以不遇
而必傳不遇而不傳天下將以吾為絶不遇而必傳天
下將以吾為拂拂之則有所不勝而絶之則又有所不
悦聖人於此難矣哉以夫子而傳顔子顏子之幸耶曰
非顏子之幸也夫子之幸也何也夫子之無難也何也
遇而非傳也夫惟遇而非傳是以傳而必遇吾嘗觀夫
子與回言終日而囘不違其契葢如此也契原於順順
原於遇今夫日能消氷而不能消水豈日之樂乎氷而
祛乎水哉氷與日相受而水與日相捍故也夫子之於
回其日之與氷歟何其遇而順順而契也然則回與夫
子之契豈夫子之言能啓人而顏子之聴則聴人也耶
夫子之言能啓人也則難言之童啓矣回之聴能聴人
也則車馬輕裘之言入矣然則夫子之言言不以言回
之聴也聴不以聴言不以言則言者天也聴不以聴則
聴者亦天也以夫子之天觸回之天以回之天感夫子
之天是惟無合合則遇矣夫何違之有當其未言回意
已傳及其既言回意無外使夫子一笑而回已領矣而
况與之言終日耶或者曰回何功於後學也參如回則
無其孝經矣門人皆如回則無論語矣有經而道猶不
傳也回也日居於韶濩鐘磬之側而弗考弗擊使有耳
者無聞焉非過歟違生疑疑生問問生道而回也不違
也嗟乎道以言而通亦以言而塞非言之能塞道也失
之也一失而為訓詁再失而為辭章言之盛道之衰也
不有回之學何以使學者知有妙學哉學者棄其學以
學回之妙學則盛者衰衰者盛矣盛者未盛而衰者未
衰曰回之無功於後學也宜也
　　　孟子
仁可得而求乎曰可仁可得而聞乎曰不可仁不可聞
則學者烏可求曰求以不言不求以言葢體仁者心也
而心非仁喻心者言也而言非心言道非心也而言可
以求仁乎哉言之非心也以言有所不能言也非惟彼
心之仁不能言於吾也吾自求之吾自得之吾自不能
言之矣人有生而不能飲酒者問酒之何味其能飲酒
者不過告之以酒之美而已若酒之所以美者雖能飲
酒者亦不能自言也非吝於告也極天下之善言酒者
止於此也就使能言而不止於此亦不能使不飲者之
知味何則吾以其言言酒而彼以其聽聽酒而言與聴
卒非酒也韓子曰博愛之謂仁程子曰非也仁者覺也
吾將是韓子則夫子之言有不然者顏回問仁子曰克
已復禮為仁於博愛何與焉吾將是程子則夫子之言
有不然者樊遲問仁子曰愛人於覺何與焉仁之不可
言也如此然則仁不可言二子之論烏乎歸曰吾將歸
乎夫子然則夫子之論是不一也烏乎而得歸於夫子
曰吾將由孟子以歸夫子程子者得夫子之潜者也韓
子者得夫子之彰者也孟子者得夫子之潜與彰而據
其㑹者也孟子曰惻隠之心仁之端也又曰今人乍見
孺子將入於井皆有怵惕惻隠之心嗟乎孟子之言仁
葢至於此止乎然則曷謂惻隠曰是不可言歟孟子之
言及於惻隠葢假惻隠以明仁而惻隠非仁也今於惻
隠之外又求惻隠之說正使惻隠之説明而仁愈晦矣
雖然試言之隠也者若有所痛也惻也者若有所憫也
痛則覺覺則憫憫則愛人之手足痺而木者則謂之不
仁葢方其痺而木也搔之而不醒扶之而不恤彼其非
不愛四體也無痛痒之可覺也至於無病之人誤而拔
一髪則百骸為之震何也覺其痛也覺其一髮之痛則
愛心生不覺四體之痛則愛心息孟子曰不仁者以其
所不愛及其所愛此不覺於人者也曰人病舎其田而
芸人之田此覺於人而不覺於身者也曰指不若人則
知惡之心不若人則不知惡此覺於身而不覺於心者
也以覺吾之痛覺彼之痛則愛人以覺彼之痛覺吾之
痛則自愛自覺而自愛則何理之不悟覺人而愛人則
何物之不覆是故不愛始於不憫不憫始於不覺不覺
始於不痛古之君子以不如舜為憂此一痛也以一夫
不被其澤為責此亦一痛也故曰痛則覺覺則憫憫則
愛然則克己復禮仁也愛人仁也博愛之謂仁仁也仁
者覺也仁者何也均惻隠之心也故曰孟子得夫子之
潜與彰而據其㑹者也雖然孟子則善言仁矣何與乎
學者之事哉學者誦孟子之言者也吾知惻隠之為仁
也市門之儈終日導千金之賈而鬻於市歸其家無一
錢之藏則外而不内也孟子之言仁何與乎學者之事
哉孟子曰苟能充之足以保四海苟不充之不足以事
父母學者葢亦求其所以充之也哉
　
　
　
　
　
　
　
　
　
　
　
　十先生奥論註前集巻二
欽定四庫全書
　十先生奥論註前集巻三
　　雜論　　　　　　　　　　　　胡　寅
　　　秦
李斯獻䇿始皇用之燒經書坑學士謂可以杜異志息
誹謗者矣然沛公一起言太公兵法運籌决勝者張良
也說下秦將使連和者陸賈也收秦圖籍薦大將撫根
本者蕭何也陳奢麗取滅亡之戒者樊噲也將思歸之
士出南鄭定三秦者韓信也脫輓輅論咸陽形百二之
利者婁敬也自餘如參陵平勃之徒莫不以材智䇿勲
為漢宗臣計其生時秦于楚尚未得華陽夫人也始皇
又何在而此羣雄或伏於胥吏困於卒伍屠狗販繒寄
食乞憐姓名不聞而往往已有喋血咸陽葅醢祖龍之
志矣始皇既不得而坑之方且虞心非巷議之人治偶
語非今之罪是猶大川泛濫壞隄横決而區區於捧土
增石窒罅補漏不亦愚之甚哉史謂秦愚黔首夫黔首
固多愚不待秦而後愚也其不愚者非秦所能愚也然
則滅仁義之塗絶諫説之辨以一身而讐視四海之人
將以遏其口屈其心至於賊至而不知刅迫而不免是
則自愚而已矣
　　　豫讓
君子為名譽而為善則其善必不誠人臣為利禄而効
忠則其忠必不盡雖然滔滔皆是也之人也殆庶㡬乎
美觀而不足於夷攷矣使智伯有後而豫子為之奮不
顧其身報仇之心未可知也智伯無後矣氣勢無所可
倚矣富貴無所可求矣子孫無所可托矣而讓也不忘
國士之遇以死許之至再至三而愈篤則無所為而為
之者故曰真義士也此非特可為委質事人之法無所
為而為善雖大學之道不過是也襄子知其如此獨無
以勉而旌之乎而終於殺之何以為人臣不懷二心者
之勸哉前史列讓於俠士非也
　　　項羽
莫強於人心而可以仁結可以誠感可以徳化可以義
動也莫柔於人心而不可以威刼不可以術計不可以
法持不可以利奪也項籍生於戰國耳不聞先王仁義
之事目不覩先王禮樂之化其所知者惟攻戰争鬭耳
彼其見白起坑趙卒於長平必以為豪敢武勇而慕向
之也雖其天資禍賊亦有所效而為之此二十萬人者
心既不服即速坑之使秦民皆不服可盡坑之乎昔周
既勝商商之餘衆蠢有異謀周公東征去其渠魁而已
建成周遷頑民選用畢公君陳為之父師教訓漸磨至
千三紀然後丕變昔商今周混無異俗大哉逺乎聖人
之處事也向使周家有怨疾之心奮於殄戮非無餘力
仁恩不足而刑殺是煩懼而亂者衆矣不此之法而惟
殺是務二十萬人不服羽得而坑之諸侯王不服四靣
而起羽獨且柰何哉
　　　張良
重義之人一飯必報寡㤙隆怨者雖宗國猶將使人覆
之心一也而差别如此夫一飯薄禮猶不忘報則可以
見其仁矣相國之禄萬鍾豈真一飯也五世之相其為
飯多矣良區區於此豈為利哉君臣之義不可廢也魯
莊公以千乘之國不能復其父仇而良以亡國之臣匹
夫之力伸志義於天下人之能否相去豈不逺哉或者
著論以謂良年少輕用其心奮一朝之怒僥倖其成黄
石老父素不喜也故為後期之約墮履之事以屈折其
虚氣使能忍以就大者是不知良也良本為韓報仇非
有事漢之志者苟能斃吕政於一椎則其心愜矣或者
之言虞其敗耳是不然夫以秦皇狙詐之智虎狼之威
千乘萬騎之衆揮椎奮擊既無覺者良非獨免併免力
士其智略之妙固已視吕政如罝中狐兎何敗獲之憂
乎是以淺淺待良矣
　　　韓信
司馬氏曰韓信之功大矣觀其拒蒯徹之說迎髙祖於
陳豈有反心良由失職怏怏耳盧綰里閈舊㤙猶南面
稱王信乃以列侯奉朝請世言髙祖負信則有之雖然
信亦有以自取也下齊不報而自王固陵有期而不至
是乘時徼利懷市井之心髙祖欲取之乆矣顧力未能
耳及天下既定則信復何恃哉愚謂功過當相凖信功
齒三傑不可忘也迎陳之禮可以贖自王之釁拒通之
意可以免失期之罪未有反計則當侯以次國逆謀既
露猶當宥其子孫如此則漢祖紀信之功討信之罪各
盡其道而無負矣
　
　
　
　
　
　
　
　十先生奥論註前集巻三
欽定四庫全書
　十先生奥論註前集巻四
　　雜論　　　　　　　　　　　　方　恬
　　　秦(論其/刑酷)
葢秦之暴日設刑以罔人之罪如捕虎豹如獵麋鹿
不待彼之犯而後治之也(闕/)
歩過六尺者有罰棄灰於道者被刑(闕/)
由是言之輕刑未必不可止奸嚴刑者長奸以自蔽也
秦之所謂豪傑者吾意其必為淺浮狂妄之徒彼其誠
豪傑也秦亦安得而誅之
　　　機論
事以鋭而奮亦以銳而惰宜不惰也而鋭之終則惰繼
之何也氣鋭而功不隨也古之大有為者不憑氣以舉
事以事不集則惰繼之矣衝風之衰不能起羽漂流之
餘不能蕩芥勢固有所窮也故明主折其氣而不使之
窮蓄其鋭以待之而不肯輕用其鋒故其銳不挫而其
鋒不可犯何者彼固有以養其銳也方陽之潛于深淵
也葉焉者零波焉者氷凄焉者慄而不知其温然者之
將復也逮其久也温然者蓊然於下勃然而達於上劃
然而為雷則惰者肅懦者憤蟄者伸甲者坼萌而逹者
無不遂生而如意葢其復之也漸故其蓄之也厚其出
之也遲故其震之也驚不鋭於其始而鋭於其終怯於
前而勇於後靜於久而動於卒天下之事惟其發於卒
然者人之所不能料也高帝之為漢王也項羽奪其關
中而不敢爭驅之南鄭而不敢怒帝非真能下人也而
隠忍不校以就蜀漢之封者所以安羽而求出於其不
意也逮夫漢中之席未温而三秦之師已舉鴻溝之約
方成而垓下之圍已合帝於此何其鋭也夫惟其始也
不鋭故其終也獨勇帝之始非真不鋭所以養其鋭而
就大事也故夫人主之為天下不病其怯而病其勇不
取其鋭而取其堅葢鋭者其氣也堅者其志也髙帝曰
吾亦欲東耳安能鬱鬱久居此乎此高帝之志也天下
之事無必為之志而特恃其輕為之勇無先定之謀而
欲求速成之效愚未見其能濟也何者輕為者不量力
而欲速者不知變故也方今天下其可有為之時耶其
未可有為之時耶以為可以有為也則未見其可為之
機以為未可有為也而將遂不為也則愚未見可如此
而遂已也古者敵國相持其為䇿有二而已可戰則戰
不可戰則守過是無䇿焉其所謂守者非不戰之謂也
先為戰備以待其可戰者也故以戰則勝以守則固戰
則天下莫能支守則天下莫能窺惟其先莫之窺也是
以一發而莫之支也今也以為戰而忘於戰以為守而
懈於守在彼既有可勝之形在我亦無不可勝之備則
亦僅自立耳嗚呼以今日事勢其將大有為耶其欲僅
自立而已耶如其志不立於僅自立也則今日之所以
待敵者愚不知其故也愚雖不肖切嘗妄論當今之故
以為今日之失在於志太鋭術太疎舉事太輕責效太
速此天下之事所以顛倒錯亂而無所成就也符離之
舉非不鋭也愚獨歎其疎而恨其失於太早也雖然
符離之事既已往矣則夫後日之事豈可不先為之謀而
復蹈其轍也哉
　　　廣度
昔者聖人之為天下常憂天下之不治而不敢忿天下
之不治聖人固憂其如此也而未嘗忿其如此也非不
忿其如此也以為天下之事未能遽如吾意也未能遽
如吾意而忿心生焉則欲其一旦驟如吾意且夫天下
豈有驟如吾意者耶不度其勢之利害可否驟起而决
為之不以驟而屈則以驟而沮何也未可之事以驟而
失機未至之便以驟而先發故也舉而失其機發而失
其便則其志必益恥其心必益憤而其勇必未已以未
已之勇乘易忿之心則思之不待熟講之不待精前之
失未懲而後之舉復發矣嗟夫天下之事務决吾意而
僥倖求逞者不可數為也昔者孝文之世天下之事其
不滿人意者多矣而賈誼為之痛哭流涕誼葢忿其如
此也誼視之不勝其忿而文帝忍而不顧帝豈利其然
耶帝之心固不樂乎此也不樂乎此而不敢急正乎此
帝非暗於事機也以為急於正之而未得志不若緩之
而徐俟其可為之時也世以匈奴之衰為武帝攘却之
功而不知强本節用以務富其民文帝所以資後世者
多矣嗚呼文帝可謂能忍而待者也使文帝之時而遽
為武帝之事則攘却之功未保其必集矣故夫為天下
者欲求非常之功則必有能忍之度迫之而不動撓之
而益戒怒之而益思志髙天下而慮之以全勇過天下
而守之以怯謀葢一世而俟之以徐不萬全不取不百
克不鬬使天下之人探之而莫測其端推之而不見其
形則無為也敵無得而窺之而有為也敵無得而備之
如此則有所不動動則震天下矣猛虎而驟來則荷戈
而奮擊蜂蠆而竊乘雖壯士而失措天下之事其隂蓄
不發而一旦竊乘人之懈者是敵人之所不及慮者也
為天下而不從敵人之所不及慮而隂圖之而恃強以
怒寇急於有為而不待其勢之可為是亦無能忍之度
而已
　
　
　
　
　
　
　
　
　
　
　
　
　
　十先生奥論註前集巻四
欽定四庫全書
　十先生奥論註前集巻五
　　古聖論　　　　　　　　　　　陳傅良
　　　伊尹
人心之疑舉天下之口以辨焉不解也而唯一無心者
足以定之均千金之産雖其父兄不敢以意屬諸其鄰
二人之爭必塗之人曲直之而後釋葢無心者天下之
所信而自固也昔者湯之仁天下之徳之者衆矣桀之
不仁天下之讐之者亦衆矣彼其徳湯而讐桀也則湯
之與天下必以為是而其伐桀天下亦孰以為非雖然
或者是其所徳而非其所讐天下之心猶有疑也何者
天下之人固有不忍思湯以自便而雖被桀之虐必有
不敢怨焉者在也且夫君臣之分甚明而理亂者勢之
常數則幸國之釁而易其君又仁人之所不為豈有天
下而無仁義之人也哉天下而有仁義之人則湯之仁
也吾將以為固然桀之不仁吾亦安之於無可柰何而
已又不忍徳湯以叛君不敢以桀棄而不之臣也夫使
天下之大有一夫惻然乎湯之不忍歸而惕然乎桀之
不敢去則聖人所不取嗚呼此伐夏之師所以至伊尹
而定也彼伊尹者耕畎畝之中以樂堯舜之道者也桀
之暴也不加湯之聖也不聞彼其心何嘗利湯而病桀
哉湯三聘之而幡然而應薦之桀者五反而衎然而適
則其心又非欲興湯而亡桀也夫其不病之也而又非
欲亡之也而至於醜夏而不留夫其不利之也而又非
欲興之也而至於歸亳而不辭然則桀誠不足以有天
下而天下果不可以無湯夫然後向之不敢者轉以自
决而不忍者亦以安而湯之伐桀天下始晏然無疑孔
子序書曰伊尹既醜有夏復歸于亳伊尹相湯伐桀㣲
伊尹雖湯亦無以自信於天下也哉周公之東征邦人
有艱之者周公曰民獻有十夫為之也而後邦人無異
議蓋嘗論之以湯伐夏猶假伊尹以信以周公伐商猶
假十夫以信故夫湯周公有無心之實而伊尹十夫有
無心之形與聲徒實而形與聲不孚焉而動天下之兵
者三代不為也嗚呼而况乎其實之併亡也
　　　周公
武王之封武庚也存商之仁也固存商之仁也亦安周
之心也以人之臣虐其君而取其天下雖盛徳民之不
疑者葢寡而重棄其孤翦焉其族而覆之祀民心之疑
不解矣民疑而不解天下不可居也故夫封武庚亦安
周也吾行仁而不失其自安之道武王之計得矣而周
公從而殺之周公之殺武庚非武王之意也聖人之為
不如是其甚也兄殺其父弟殺其子人則曰吾固疑其
弗利於商也其號曰存之而固將徐絶之也武王之繼
商不情也周公一誅而被武王不情之名則周公之心
豈安嗚呼周公之誅管叔其何以謝天下歟且管叔非
叛周也叛周公也武庚則叛周也非叛周公也管叔之
罪私而武庚之禍大葢武庚蓄未逞之謀而發管蔡之
隙管叔不勝其忿以成武庚掎角之勢則周公之致辟
于武庚而寛管叔之誅也似可何至於戕其兄嗚呼周
公之誅管叔其以謝天下也武庚叛也管叔亦叛也周
公而施於武庚而置管叔是情屈於親而法獨行於讐
也叛均而罰異則天下偏周公之刑矣偏周公之刑則
不情武王者管叔不忍殺也是故周公寧忍於管叔夫
周公而猶忍於管叔則非甚於武庚矣天下無甚周公
之辟而後無疑武王之心故周公能以其身犯戕兄之
不祥亦不累其君以弗利商之謗悲夫其仁於君父也
夫昔者帝舜誅四凶人而封其欲殺已之弟而天下
咸服石碏殺州吁而及其子厚君子曰義葢象不濟四
㓙之惡則舜可以私厚與州吁之謀則石碏不得不公
也由此觀之管叔無連商之罪則周公可以無誅吁管
叔之無連商而可以無誅周公欲也雖然吾亦悲周公
之未有以處武庚者
　　　堯舜
火之伏也嘘之則燃扇之則炎猛獸寢於山其怒而嘷
也必或驚之其貪而殺也必或誘之夫天下之機心莫
之禁也猶火而易擾也猶猛獸(闕/)
聖人非惡夫成而固遲之也而憂其成之速而弊也非
惡夫備而固缺之也而憂其備之極而巧也(闕/)
四凶之未誅誅之十六相之未舉舉之夫族大者難擊
而新進者易疑舜奮焉擊人之所難而進其所疑動之
以其所未嘗而收天下之權而天下徤其誅之之决而
快其舉之之驟
　　　成湯
故為之明以易天下之見而道信為之幽以難天下之
知而道尊信以行吾道之常而尊以通吾道之變者也
嘗觀於商其書必言卜其詩必推祥異其懼民必以其
祖考而其禮必嚴於祭(闕/)
湯欲加其所不可加於天子而託之天仲尼欲加其所
不可加於諸侯而托之王(闕/)
　　　文王
天有力故行健地有力故博載日月有力故運照而不
息(闕/)
洞矚幽眇目之力也聴别洪纎耳之力也握持運掉手
之力也趯盪趣蹌足之力也(闕/)
以火煉金則金精以事煉心則心精(闕/)
均曰性也惟聖人能性其性彼不能者情雜之也均曰
神也惟聖人能神其神彼不能者意雜之也(闕/)
是以方寸之地精之則為靈明虛靜之府雜之則為塵
垢滓穢之囊(闕/)
故心有兼人之力者應對起居而不亂力又倍者喜怒
哀樂而不亂人又倍者死生憂患而不亂(闕/)
譬之甘泉珎木滌其源則益清培其根則滋茂此文王
之純亦不已也
　　　文王
吾於書得聖人之人於易得聖人之天堯舜之典直而
大湯武之誓曲而重伊尹之訓峻厲周公之誥優柔聖
人之事亦畧盡矣(闕/)
且天下之不可謝者時也萬物之不能逃者數也日之
夕也暝月之晦也魄露之朝也晞氷之春也泮其時至
其數窮也固也形不能自緘氣不能自柲(闕/)
従而為之則於道虧却而不為則於民病(闕/)
噫禹不能避謳歌獄訟之歸湯不能使徯者之無怨故
禹而辭歸者弗受之也則天下必以為異湯而簡怨者
弗恤之也則天下必以為忍夫使一人而有異禹之言
而後禹従而聴之則人將以禹為要已使一夫而甘忍
湯之言而後湯従而為之則人將以湯為要已夫如是
則雖天下而不居以居是故禹不敢異而後天下安夏
湯不敢忍而後天下安商
　　　伊尹
湯武之師非不知後世之議已而周公之過亦自知其
不免也然安於其議而不知顧知其不免而卒不獲逃
焉者何也湯武周公非嫌名也吾身獲萬世之美名而
天下有不可一朝居之禍兹固湯武周公所深憂也是
故寧以吾之不足而易天下之大利而不敢以吾身之
名而廢天下之安是以湯之徳寧有慙武之樂寧未善
而周公亦安於其後之貶也(闕/)
首伐桀之謀亦既非矣鳴條之師如釋而放其君於桐
人其謂我何
　
　
　
　
　
　
　
　
　
　十先生奥論註前集巻五
欽定四庫全書
　十先生奥論註前集巻六
　　雜論　　　　　　　　　　　　陳傅良
　　　秦
聖人之未生箕踞而坐不揖而食便於人情而適於四
體之安也有聖人者出然後教之以禮樂董之以政刑
而治化大行焉其衣以黼黻文章其食以籩豆簠簋其
耕以井田其進退選舉以學校其治民以詩書嫁娶死
生莫不有法及世之衰民風日變其始也敢疑于上而不
敢議其後也敢議而不敢怨又其後也敢怨而不敢為亂
其所由來者漸矣三代之末陵夷至于戰國一旦以六姓
之遺黎無故而虜於不仁之秦則夫英雄豪傑之士藴
怒者滿天下也而秦之自居過尊居民過卑而天子至
於不可指而民至於不得言笑夫自居過尊而天子至
於不可指則傲然孤立而其勢甚隔居民過卑而民至
於不得言笑則窮而無所告訢盖其屈於(闕/)
威重者易犯而峻於自立者人將有所弗堪而思亂秦之
所以自威乃所以自孤也歟
　　　項羽
昔者鄧侯不殺楚文王而楚卒滅鄧楚子不殺晉文公而晉
卒敗楚項籍不殺髙帝而漢卒誅項氏志士至今惜之嗚呼
必殺其所忌而以得國則安知天下之禍將不出於其所不
足忌者哉夫變之來也無常而英雄猾桀其伏也無盡變
之來也無常則不可以逆定英雄猾桀其伏也無盡則形
索而計取也必不及是故詳於禁者有法外之遺姦工於謀
者有術中之隱禍詩曰魚網之設鴻則罹之網以伺魚也而
顧以得鴻天下之事又焉用專於其所圖而淫怒焉以逞
哉夫專於其所圖而淫怒以逞者則必有所不可支者根
之於其不意昔秦覆滅諸侯其所憂者六姓之逋士也於是
不愛重寳致天下之豪傑而殱其黨始皇之為計亦密矣而
不知亂秦者則刑餘之弄臣而卒亡之者皆其不虞之厮
𨽻戍卒也髙帝定天下亦惟韓彭黥布易動而難蓄三人死
宜於果無事者而禄産之孱弱幾盜天下孰謂秦漢之
盛而忌此族哉由是觀之患不在於縱敵而多殺無益
於弭寇故先王無盡敵之術而有無敵之仁非其佚宼
之為虞而惟速寇之為懼盖以吾惟致力於此焉足矣
而挟詐以墮讐而幸其不吾釁則亦不敢知也抑嘗觀
書至於周公之命㣲子乃曰𢎞乃烈祖萬邦作式且以
新造之國於未盡亡之商而侯其賢子則錮之之辭隄
防之具也宜悉而周公勸之以祖若不屑於留天下而
欲其復商之舊云者至於所畏則無告窮民而其勢不
能患乎上者嗚呼周公可謂知所畏矣彼范増者滋羽
之暴徒欲斃漢於一擊吾恐項氏之憂不在沛公而在
肘腋之間也
　　　項羽吳王濞
天下之大利非利於小者能圖之也圖天下而利於其
小則終不足以有就何者所安者陋焉能及逺見其食
而貪焉是不過飽其欲則已矣昔黥布崛起淮南薛公
遂揣其必無上計髙帝一見陳豨决知其為易與盖以
布驪山之徒必甘心於長沙而無後慮豨不能守邯鄲
而負漳水其志固已狹矣姦雄盜賊之所以不得志於
天下其惟利於小而害之也哉故項羽捐闗中之勝而
榮於歸故鄉之楚吳王濞不趨洛陽用武之地而豢於
食梁以厚其資君子已知其不能為矣人皆咎羽却韓
生之謀吳有桓將軍不能用以愚觀之二子之計行亦
僅足紓吳項之死而已烏能使之得志乎以羽之淺中
其易盈也如此豈復有王者之量設得全闗而居之亦
不保其不躑躅而東也以濞之冒於一逞而急於狥地
之利雖至洛陽亦豈能安食敖倉之粟以徐應漢軍之
懈哉猶將疾馳而嘗試之矣嗚呼羽日躍而東濞以其
銳疾馳而嘗試之是豈足以當髙帝百戰百敗之忍撓
條侯堅壁之守哉不失之彼則失之此利於小而克有
就者未之聞也昔重耳之亡至齊而遽安從者力以為
不可劉季入秦一無所貪范増已信其有大志自古覘
人之成敗者其說盖如此
　　　　范増
髙祖畏范増幾為所禍者數也范増在豈真足以帝楚
者哉君臣之間非其相濟不足之患而惟其相正以裁
其過之難項氏之斃惟其暴也力疲於亟戰勇衰於屢
逞而恩信失於好殺是皆羽之所以取亡而増也又佐
而决之猶御奔馬且疾鞭馬汗而不知止以速其逺至
焉有不敗者哉是故亞夫未去楚亡兆矣何者其銳畧
盡則其末固易取也盖嘗論之羽雖悍戾猶有可感而
入者欲坑外黄而愧於舍人兒之一言欲烹太公而悟
於項伯之㣲諫則戮子嬰弑義帝斬彭生阬秦二十萬
衆亞夫獨不可以嘗試曉之耶不惟不曉羽意者増實
教之也觀其始末勸羽自急攻之外無異䇿是所謂以
火濟火也使増之計一行而楚果亡漢則羽又一秦也増
又一商鞅也天下豈能乆安楚也哉管仲相桓公桓公
好内而管仲亦三歸桓公死五公子争立齊亂者屢世
君子曰齊之亂管仲為之也仲不約公以禮而滋其滛
君子咎其亂齊況増怒羽而虐其民則斃楚之咎非増
其誰鄢陵之役范文子不欲戰盖憂慮公之侈將以全
晉也髙帝所以勝亦蕭何留侯全之而已其遷於南鄭
與淮隂自王帝有所不能忍者向㣲二子幾以怒敗而
増則欲疾攻恣殺以就慓悍之項羽豈所以全羽者乎
凡血氣盛於年少而志量淺於更歴之不多増以垂老
謀楚而暴不減籍若其尚壯殆將尤焉嗚呼是雖髙帝
之所畏吾意蕭相國留侯未嘗不笑其疎而墮於其畫
也哉
　　　張良二疏
事有出於君子之所同知不見於古之人而顧見於後
之士者非古之人不後之人若也世不逮古而後見之
也昔者周召畢榮之徒非不知居功之為美不若㢘退
之為髙也然周公終其身不即於所封之魯召公不恱
周公挽而留之者無慮數百言畢公榮公皆嘗事文王
矣盖至於成康之世猶未去也何也道徳相忘而猜忌
之隙不開也士而不遇周召畢榮之世而欲襲周召畢
榮之為吾未見其身之不殆者矣人皆喜范蠡髙舉穆
生輕去為見幾之君子嗟乎士而志於以遁其君為賢屑
然不以事務嬰懐為得計彼亦何等時邪留侯辟糓於
韓彭陳黥葅醢之日二疏出闗於趙盖韓楊駢死之際
天下至今髙之夫張良廣受不得與周公畢榮之列不
足恨也髙帝宣帝之賢而獨與烏喙之越同科不能自
齒於設醴之楚可惜也哉
　　　　韓信樊噲賈誼終軍
敵雖小未可以易侮之也以易為侮敵人之國而不危
者幸矣秦輕鄭而覆軍魯卑邾而敗績況有大於邾鄭
而侮之非天下之至危也哉古之人有以身犯天下之
至危而卒成大功者是非妄庸者能之也能者必天下
之豪傑也何者天下之事不能皆萬全圖天下之事如
必待夫萬全之事而後為之則事之可為者亦寡矣故
豪傑之士有乗時蹈不測之淵投非望之隙未見其可
否之形而先決其勝負之數者盖惟以其智必之李靖
必欲蹀血虜庭諸葛亮必欲取荆州耿弇之請於光武
必欲先定漁陽取涿郡還收富平而東下齊三子者躬
言而躬為之卒能不愆其所素定孰謂犯天下之至危
皆不足以成功耶昔韓信請兵東擊齊北舉燕趙南絶
楚糧道樊噲亦欲請兵横行匈奴終軍賈誼又請繫單
于之頸而羈南越是皆犯天下之至危越國以謀人而
信與軍得就其志噲沮於季布誼不用於文帝議者多
以成敗優劣之吁噲真妄庸人耳貪禍幸災信不足道
也若誼之䇿使帝誠用之安知其終無所成就哉賈生
豪傑之士也後世其無以誼身之不行亦以妄庸愚生
也哉
　
　
　十先生奥論註前集巻六
欽定四庫全書
　十先生奥論註前集巻七
　　雜論　　　　　　　　　　　　　　葉　適
　　　士風
士大夫自知貴重而不待夫立法以繩之則天下之風俗善
矣人徒見夫風俗之未善必曰法制之未立也法制固人主
之所不可廢而士大夫幼學壯行者果何事抱負所有以
自見於一世者果何術而必待上之人肆而成之耶夫富
貴利慾人孰無是心也爵禄名器人主所以奔走天下之
權也叨其所可欲羨其所可樂翕然而趨之是孰使之然
哉要知上所以鼔舞天下之心不得不然而我之所以自待
者不容以自輕伊尹處於畎畆之中而樂堯舜之道其君民
之事業非幣聘之勤伊尹終不輕其所就也二疏父子辭榮
出關時人莫不榮之不為斗米折腰而甘心三徑之適此元
亮之所以不流於世俗也一時風俗若人而振起則浮躁之習
亦少改矣眷眷於鳯池之榮而歆羡夫登瀛之盛者獨何
心哉夫聚金玉於堂而聴令自取人能安其分之所當
得則物與我不相及矣苟有人焉奮然而先取之則紛
紛乎其後者將不可遏於是執敲扑以杜其來計已晚
矣由此觀之則風俗之弊豈無所自来哉昔司馬公辭
樞密使而不受迫之而後進中國夷狄以相為幸而天
下之士亦有我後子先時不可失之嘆范蜀公南宫首
選於殿試法當自陳而公毅然不以為意其安恬自守
頴出於流俗之中士大夫而皆若人也士風寧不為之
丕變乎然則抑士大夫風俗之貪躁當有以養天下恬
退之心若夫趨事赴功以求自效於時者則固上之人
所望也自夫利達之意勝其功名之心是以厭薄不失
也上之人至於厲法禁以禁戢之豈士大夫之美事乎
　　　苟且
目不兩視而明耳不兩聴而聰人之心固不可二用也
勤於公則必苟於私勤於私則必苟於公二者不可得
而兼惟觀其所向之如何耳古人之材即後人之材也
古人之智即後人之智也然古之治後之亂者豈材智
之有異耶特古人用之於公後人用之於私而已惟古
人用之於公故於私不得不苟以衛公子荆之事觀之
其宫室始有則謂之苟合及言其少有冨有則又謂之
苟全苟美其言毎謂之苟者非薄於私也不苟於公則
必苟於私也惟後人意在於私故於公不得不苟以漢
賈誼之言觀之其論大臣則以為有患苟免及論羣下
則又言俱亡恥俱苟安其俗毎趨於苟者非薄於公也
不苟於私則必苟於公盖水盛則火滅寒往則暑來陽
消則隂長公私之相勝亦若是而已矣自漢及唐以私
滅公苟且之風盛於天下如董晉為相史臣譏其懦弛
苟安時則有苟且之相如劉知幾謂牧伯遷代太速懐
苟且之謀時則有苟且之牧如趙憬議考課欲格庶僚
苟且之心時則有苟且之吏如劉祥道謂官懐去就而
民苟且時則有苟且之民上至於相下至於民莫不趨
於苟且則政事何由而理乎綱紀何由而正乎風俗何
由而厚乎如使當時之人移謀身之心而謀國移富國
之術而富民移保子孫之志而保治移求爵禄之意而
求義則可以不下席而躋咸五登三之風矣竊嘗歴攷
漢唐之際其粗能去苟且之弊者漢宣帝而已迹其綜
核名實信賞必罰上下相安蔑有苟且之意亦庶乎古
矣然宣帝之革苟且徒變其外而不變其内也徒制其
末而未制其本也而黄龍之詔有計簿之欺避課之戒
豈非苟且之俗未盡除乎楊惲之言有縣官不足為盡
力之謗豈非苟且之志未盡遷乎盖宣帝導之以政而
不以教束之以刑而不以徳苟且之弊所以迹化而心
不化也如使人君皆能本徳教以化苟且之心則荀卿
不苟之篇可以無作
　　　奔競
天下之害風俗者莫不當禁而不當禁者有一焉曰奔
競是也世之禁防多矣不孝不友則有禁偽言偽行則
有禁竒技滛巧則有禁奸聲異服則有禁何獨至於奔
競乃不當禁耶奔競之名果何從而生耶爵禄在上下
皆趨之故名之為奔則其弊非起于下也爵禄在此彼
皆争之故名之為競則其弊非起於彼也誘之於上而
欲禁之於下誘之於此而欲禁之於彼是猶乞醢而却
蚋聚羶而去蟻雖刀鋸日用亦有所不勝矣大抵上之
人輕名器而輒以假人則多為之禁而奔競益甚上之
人惜名器而不以假人則不為之禁而奔競自消論至
於此則奔競不惟不當禁又且不可禁不惟不可禁又
且不必禁也何以知其然耶唐虞三代之時禮義修明
風俗淳厚凡為士者三揖而進一辭而退禮如此其峻
也四十而仕五十而爵進如此其迂也論定然後官任
官然後爵仕如此其難也不傳贄為臣則不敢見諸侯
分如此其嚴也然處之甚安守之甚固無濡淹之嘆無
僥倖之心是豈有法制以驅之乎又豈有刑罰以禁之
乎亦曰士之人未嘗開奔競之門而已盖當是時持黜
陟以佐天子者非臯陶稷契之徒即伊尹傅說之儔也
持黜陟以佐諸侯者非隨㑹子文之属即子産叔向之
輩也是數聖賢者以公道而立公朝以公心而立公選
材之外無餘位位之外無餘材天下之士道徳苟充爵
禄自至初無求於上之人則巍巍廊廟殆為無求之地
故巧者無所用其智貴者無所用其權詐者無所用其
謀謟者無所用其佞貪而徃戚而歸躁而往静而歸於
斯時也雖求奔競之名猶不可得況有所謂奔競之禁
哉或逮徳下衰禮義廢風俗薄名器濫爵禄輕不使官
求人而使人求官不使上求下而使下求上奔競成風
莫之能禦權在於左右則為之掃門權在於嬖寵則為
之控馬權在於妃主則為之邑司權在於貴戚則為之
主事髙爵重禄如取如携無不得其欲焉彼介介自守
之士十年未調者有之三世不徙者有之六世不遇者
有之利害之相形如此人安得而不奔競乎上之人既
誘天下以奔競乃屑屑然制年限之舉嚴三互之法著
崇遜之論多見其無益也然則為人上者不必沮人之
奔競勿勸之斯可矣不必罰人之奔競勿賞之斯可矣
開其源而塞其流忘其本而齊其末豈不甚可嘆哉竊
嘗譬之朝而趨市駢肩相摩暮而過市掉臂不顧非朝
貪而暮㢘也朝有所求而暮無所求也一兔走野百人
逐之積金在市過者不顧非前争而後遜也前則未定
而後則已定也彼為士者在治古則静退在後世則奔
競豈性情之頓異哉盖治古之爵禄不可求而後世之
爵禄可求也治古之爵禄皆有定而後世之爵禄無定
也操爵禄之柄者苟端本澄源於上則濟濟多士可以
一旦還之於唐虞三代之域矣風俗豈獨厚於古而薄
於今耶
　
　
　
　
　十先生奥論註前集巻七
欽定四庫全書
　十先生奥論註前集巻八
　　六經論　　　　　　　　　　　楊萬里
　　　易(此篇論言/不盡意)
聖人之教不離於言而未始不離於言不離於言者言
也未始不離於言者非言者也言者道之因也聖人且
得而離於言乎非言者道之詣也聖人且得而不離於
言乎夫何故傳天下以其道而不示天下以其因天下
何從而詣其詣哉詣其詣則不因其因矣雖然詣其詣
而不因其因可也未詣其詣而不因其因可乎是故不
得離於言不離於言者不廢其道之因也不廢則恃此
之道恃彼之愚是故不得不離於言離於言者不恃其
道之因也以道之因者可忘而廢言見人之迷於塗而
莫之指者也以道之因者不可忘而恃言指人以塗而
謂之家者也莫指其塗天下自此絶指塗為家天下自
此愚堯之朱舜之均親不親而近不近也(丹朱之不肖/舜之子亦不)
(肖/)言可以教人而傳道也則朱均乆矣其堯舜也然同
室之朱均不堯舜也而異世之洙泗有堯舜焉(記擅弓/曽子曰)
(商吾與女事夫子於洙泗/之間退而老於西河之上)則夫子之心超然獨詣堯舜
之詣也言可恃耶言不可恃耶聖人憂焉欲廢言而天
下之人豈人人而心孔子之心詣堯舜之詣也欲恃言
也則天下將死於吾言之中而不生乎吾言之外非吾
言之死天下也死天下之見也天下之見所以死乎吾
言之中而不生乎吾言之外者吾言之盡而天下亦以
為聖人之言盡於此也天下以吾言為盡故捐其思捐
其思故死其見死其見故貌信乎吾言而心無得於吾
道非無得於吾道也不自得其得也嗟乎言也者心之
翳也曉天下者暗天下者也易曰書不盡言言不盡意
(繫辭上子曰云云然則聖人之意其不可見乎子曰/聖人立象以盡意設卦以盡情偽繫辭焉以盡其言)嗟
乎聖人之憂天下深矣乎而或者以為聖人之意聖人
之不能盡於言聖人之言聖人自不能盡於書也嗟乎
聖人天地也今夫天能生物而不能盡生地能載物而
不能盡載則天下有不笑其妄者乎聖人之言非不能
盡意也能盡意而不盡也聖人之書非不能盡言也能
盡言而不盡也曷為不盡也不敢盡也中庸曰有餘不
敢盡此易與中庸之妙也然則曷為不敢盡也憂其言
之盡而人之愚也漁者之於魚也有小其得者有大其
得者小其得者必澗溪者也大其得者必江海者也江
海之所以江海夫豈若是澗溪然哉水石鑿然以明而
蟲魚歴然以見也淵乎其茫也黝乎其幽也是故求者
加深則得者加大也聖人之作易其初有卦而已象烏
在其後有象矣辭烏在最後有辭也如未始有辭也杳
茫深㣲不可得而近也非不可得而近也不可得而近
者所以致人之近也人致於易則近於易矣人之常情
近則知逺則疑故易之逺者所以投天下以疑而致天
下之思也思則見見則悅悅則研研則詣故聖人作易
也不示天下以其道之詣而指天下以其道之因既曰
因矣可得而盡哉天下因吾之不盡而求吾之盡則道
也者聖人得而秘也耶夢飲酒者覺而言之於童子童
子曰奚而醒也彼以為真飲也不悟其夢也或者曰聖
人不能盡言盡意也其見與童子異不異也
　　　禮(此篇聖人示/天下以可踐)
道無所倚有所踐有所倚則天下莫之稽無所踐則天
下莫之居莫之稽道之瀆也莫之居道之棄也聖人以
道而寄於經以悟於後乃至於瀆與棄瀆則道不神棄
則道不行道之經首於易以易而後道不瀆以禮而後
道不棄聖人之慮㣲矣盖天人之理性命之源仁義道
徳吉凶悔吝紛然齒於卦而形於象卦之中又有卦而
象之外又有象焉此所以為无所倚也无所倚則无所
窮无所窮者聴天下之人各入其入隨至其至也是以
天下仰其神而稽焉雖然道則神矣不瀆矣天下之人
聖不數也賢亦不數也而愚不肖則不疎也聖人之經
為聖賢而作也不為愚不肖而作也則有易已多矣否
也則以不疎之愚不肖而舉責之以不數之聖賢是却
天下之進於聖賢而堅天下之心使安於愚不肖也是
故聖人本之以不倚而進之以可踐禮也者所以示天
下之可踐也圜不以規方不以矩運斤而成風惟匠石
可也(莊徐无鬼篇郢人堊漫其鼻使匠石斵之/匠石運斤成風聴而斵之盡堊而鼻不傷)欲舉天
下之工而皆匠石也皆不規不矩也則天下之工有棄
其斧斤而去爾何則無所可踐也易者聖人成風之斤
也禮者聖人規矩之器也匠石不以匠石而廢規矩故
無匠石而有匠石聖人不以聖人而廢禮法故無聖人
而有聖人蓋道有所可踐而後天下有所可居易之言
曰神無方也易無體也彼且無方則不可以體見不可
以方求則契其方者出乎方者也不可以體見則得其
體者遺乎體者也欲天下之人皆出乎方契其方遺乎
體得其體嗚呼難哉是故有禮焉如是而君臣父子如
是而冠昏喪祭如是而交際辭受如是而出處進退嚴
乎灑掃之末以達乎精義之神動容周旋之頃而禮皆
至焉其義粲然無所不可知而其地畫然有所必可踐
其造也有塗其入也有門則不惟聖賢可踐而居也愚
不肖者孰不可以勉而踐踐而居哉有可踐則天下得
以不置其足於道之外有可居則天下得以置其身於
道之内使天下之人置其身於道之内而不置其足於
道之外相敬相愛相安相養以至于今禮之教也而老
者曰失道徳仁義而後禮又曰禮者忠信之薄(三十八/章失道)
(而後徳失徳而後仁失仁而後義失義/而後禮禮者忠信之薄而亂之首也)嗟乎去禮以求
忠信是去裘以求襖者之智也且禮亡則道徳仁義其
猶有存歟嘗觀老之徒有問乎聃者鴈行避影而後進
而聃未輕告也已則一日不可無師弟子之禮而天下
獨可一日無君臣父子之禮耶人有一朝三飯於家而
教其鄰以避穀之方者此可信也哉
　　　樂(此篇論觸/天下之機)
天下有同然之機不動於静而不得不動於動不得不
動於動者執其機以觸其機也聖人欲天下之趨於道
而不得天下同然之機而執之則觸焉而無動也觸焉
而無動則能使天下之吾從而不能使天下之自從使
天下之吾從者天下從聖人者也使天下之自從者不
從聖人者也從聖人者非從聖人之至也不從聖人者
從聖人之至也蓋從聖人則亦勉焉以從於人未必得
於已勉而往亦必廢而歸是故所從者雖聖人也人耶
我耶至於不從聖人而自從者非其心欣然而啟也其
何能决然已趨也欣然以啟而後聖人之道有以投决
然以趨而後聖人之道有以驅故夫天下之情不病其
不决然病其欣然者之不動也欣然之心一動則聖人
之道有不勸而行不挽而進不嘘而髙不引而深者矣
是故欣然之心者進退之機也歟聖人者得是機而執
焉復執是機而觸焉惟其不觸天下也觸則天下之機
動矣然則天下之所以决然趨於道者聖人有以動其
道之機也其初易之道無所倚而聖人申之以禮之可
踐冝亦可以少足矣雖然禮之道可以踐也而踐之者
未必决然也豈非欣然者未動而勉焉者獨行歟人之
情速於得而禮緩之以遜渇也而百拜乃得飲飢也而
日昃未得食(揚脩身篇日昃不食肉肉必乾日昃/不飲酒酒必酸賓主百拜而酒三行)夫雍
容文雅之化固天下之所不能廢而周旋委曲之節無
乃天下亦有所不盡安者耶夫使天下之情有所不盡
安則聖人之道其行豈得而逺也道行於暫而不行於
逺是未得天下欣然之機也得其欣然之機而道可以
逺矣且生者天下之至愛也死者天下之至畏也而兵
家者率天下之人以趨其所至畏而捐其所至愛也此
亦有所甚難者矣令發而士之坐者涕霑襟卧者涕交
頥此宜有所甚不樂者矣然鼓鼙之聲鏜然以鳴則三
軍之士躍然以奮悲者喜惰者激至於殺身而不自還
則有以動其欣然之機故也故未得天下之機而執之
者可以動之而趨於死也聖人之道非如兵家使天下
趨於死之危也趨於道者趨於安也聖人者執其機而
觸之則天下之趨也孰禦今夫金石絲竹八物之善鳴
此其於吾道何與焉而聖人之經繼禮以樂者何也人
物幽憂而不樂者散之以嘯歌有所鬱結而不平者銷
之以管絃聲之入人心易也然則天下欣然之機不寓
於八物之質而寓於八物之聲也聖人得其機之所寓
而執之以觸天下之機是故取仁義道徳之意而播之
於恬愉平淡之樂使聴之者心悦悦之者心喻必有渙
然而解欣然而契者矣樂之功用至此而天下不知也
惟其不知乃深於知也歟善乎孟子之言道也曰樂之
實樂仁義是也樂則生矣生則烏可已也烏可已則不
知手之舞之足之蹈之也夫聖人之樂至於使人手舞
足蹈於仁義之中而不自知此化之妙也堯舜禹湯文
武周公孔子者不示其機者也孟子者不秘其機者也
　　　書(此篇論聖人/形道之形)
易者道之聚也禮者道之檢也樂者道之安也聖人之
道聚之以易則求者足檢之以禮則肆者約安之以樂
則入者豫使天下之於吾道足而約約而豫聖人於此
畢矣乎曰未也道之聲固不親於道之形也且夫道未
始有聲也而有形也耶道无聲也而聖人聲之以言是
謂道之聲雖然可以啟天下之聴而未有以信天下之
觀啟天下之聴者聲也信天下之觀者非聲也形也形
信而後聲信道果无形耶道猶天也天果无形耶天有
是形故有是聲形者非聲之聲也聲者非形之形也風
起於虚而颯然霆震於空而轟然此其聲非不足以信
於萬物也使無蒼蒼者以麗焉則風霆者自託之無所
而何物之信也哉今夫道者道之形言者道之聲形信而
後聲信雖然吾非不知道者道之形也而誰其見之見
秋毫於千里之外者離婁乎抑衆人乎離婁能喻衆人以
已之所見而不能使衆人見其所見聖人者道之離婁
也易禮樂者離婁之所以喻衆人者也衆則何敢疑乎
離婁而亦豈能信乎離婁也耶何則以已之目傳之天
下之目猶非已之目也而况以已之目傳之天下之耳
哉然則聖人何以信天下之觀蓋天下之無形莫鬼神
若也而聖人能使鬼神之有形况於道乎祭之有尸所
以形鬼神之無形也道獨無形耶堯舜禹湯文武周公
者其道之尸也歟聖人作經是以有書夫書也者所以立
道之尸以形道之形以申夫易禮樂之所未言者易禮
樂之作也聖人曰此為易此為禮此為樂天下不可一
日而不知不可一日而不行也知而行則聖則賢則君
子否則愚則鄙則小人知而行則治則安則存否則亂
則危則滅天下則從聖人矣雖然知而行者誰歟嚮之
而成者誰歟背之而敗者又誰歟天下不見其事則曰
此聖人之私言也聖人於是作書以信其道曰古之人
有曰堯者有曰舜者曰禹者曰湯者曰文武者曰周公
者此知易禮樂之道而行之者也此得易禮樂之學性
而身之者也其成就何如也反是則桀也紂也四凶也
而已矣則天下之為君臣父子者前有慕後有儆慕心
一生則信道而必行儆心一生則不疑道而不行嗚呼
不知易禮樂之可行者毋觀之易禮樂而觀之書則易
禮樂豈其欺不知書之已行者毋觀之書而觀之易禮樂
則書豈其難不欺故可信不難故可至易禮樂者聲教
書者形教嗚呼經至於書備之矣
　　　詩(此篇論聖人/收天下之律)
天下之善不善聖人視之甚徐而甚迫甚徐而甚迫者
導其善者以之於道矯其不善者以復於道宜徐而
迫天下之善始惑宜迫而徐天下之不善始逋蓋逋因
於莫之矯而惑起於莫之導善而莫之導是謂窒善不
善而莫之矯是謂開不善聖人反是徐其所不宜迫而
迫其所不宜徐經之自易而書非不備也然皆所以徐
天下者也啟其扃聴其入坦其軌縱其馳入也馳也否
也聖人油然不之責也非徐矣乎雖然是足以導天下
之善也天下皆善乎天下不能皆善則不善亦可導乎
聖人之徐於是變而為迫非樂於迫也欲不變而不得
也迫之者矯之也是故有詩焉詩也者矯天下之具也
而或者曰聖人之道禮嚴而詩寛嗟乎孰知禮之嚴為
嚴之寛詩之寛為寬之嚴也歟盖聖人將有以矯天下
必先有以鈎天下之至情得其至情而隨以矯夫安得
不從盖天下之至情矯生於媿媿生於議議生於衆媿
非議則安議非衆則私安則不媿其媿私則反議其議
聖人不使天下不媿其媿反議其議也於是舉衆以議
之舉議以媿之則天下之不善者不得不媿媿斯矯矯
斯復復斯善矣此詩之教也詩果寛乎聳乎其必譏而
斷乎其必不恕乎詩果不嚴乎惡莫惡於盜而懦莫懦
於童子乎今夫童子誑其西鄰之童而奪之一金不怍
也而東鄰之童旁觀而逺見之則怍焉見其奪也而又
以告其不見者則怍焉者病焉不惟見也不惟告也見
者與不見者朋譏而羣哂焉則不惟怍也不惟病也則
啼焉則歸之金焉夫何其不怍於奪而怍於見故曰矯
生於愧夫曷不啼於未譏未哂之先而歸其奪於譏與
哂之後故曰媿生於議議生於衆夫奪人者汙也奪而
歸之者潔也其汙也可擯其潔也可進奪於先而歸於
後汙初而潔終君子將不恕其初乎將揜其終乎則譏
為譽根哂為徳源矣故曰媿斯矯矯斯復復斯善矣詩
人之言至發其君宫闈不修之隱慝(君子偕老刺衛夫/人也夫人滛亂失)
(事君子之道鶉之奔奔刺衛宣姜/也衛人以為宣姜鶉鵲之不若也)而亦不捨匹夫匹婦
復闗溱洧之過(氓詩乘彼垝垣以望復闗不見復闗泣/涕漣漣溱洧刺亂也兵革不息男女相)
(棄滛風大行莫之能救焉溱與/洧方渙渙兮士與女方乗蕳弓)歌詠文武之遺風餘澤
(大雅文王文王受命作周也大明/文王有明徳故天復命武王也)而歎息東周列國之
亂(王黍離詁訓傳第六黍離閔宗周也君子于役刺平/王也楊之水刺平王也兔爰閔周也桓王失信諸侯)
(背/叛)哀窮屈而憎貪讒深陳而悉數作非一人詞非一口
則議之者寡耶夫人之為不善非不自知也而自赦也
自赦而後自肆自赦而天下不赦也則其肆必收聖人
引天下之衆以議天下之善不善此詩之所以作也故
詩也者收天下之肆者也今夫人之一身暄則倦凛則
力十日之暄可無一日之凛耶易禮樂與書暄也詩凛
也人情之不喜暄而悲凛者誰也不知夫天之作其倦
强其力而壽之也天下之於易禮樂詩書喜其四媿其
一孰知聖人以至媿媿之者乃所以以至喜喜之也歟
　　　春秋(此篇論夫子/之所以政)
聖人之心有所必不肯而有所不得不肯其所必不肯
者身焉則優也家焉則戾也天下焉則敗矣聖人獨得
遂其所必不肯也耶聖人之心非不欲喜怒之不作湛
乎以止而粹乎以和也然嘗試行之家子弟僕妾之善
猶不善不善猶善也則其家立而亡也而猶可行之天下乎
是故喜善怒惡聖人未必肯也不賞善不罰惡聖人得
而肯哉夫子之反自衛也其於經繫焉制焉作焉定焉
刪焉(孟序吾自衛反魯然後樂正雅頌各/得其所乃刪詩定書繫周易作春秋)勤矣哉而志
獨在於春秋(孝經序子曰吾志/在春秋行在孝經)葢老而不疲不就則不
瞑何也五經者夫子之所以教也春秋者夫子之所以
政也徒教而不政堯舜不能以經一世而夫子能以經
萬世哉問夫子者曰子奚不為政而夫子答以是亦為
政彼見夫子之不見於人也而不知其政於天也彼見
夫子之不見於今也而不知其政於後也夫子之教行
故天下即其善去其不善夫子之政行故天下畏其不
善以利其善畏其不善者夫子有罰政也利其善者夫
子有賞政也以王而不天以公而不即位(隱元年春王/正月注隱雖)
(不即位然/攝君行事)夫子之罰政上亦不恕乎君之惡也以臣而
或字之(隱九年春天王使南季來聘注/南季天子大夫南氏季字也)以裔而或國之
(莊二十三年夏荆人來聘注聘書荆人盖楚之始通/未成其禮僖元年秋楚人伐鄭注荆始改號曰楚)夫
子之賞政下猶不捐乎小之善也或者曰春秋天子之
事也(孟子云知我者其惟春秋/乎罪我者其惟春秋乎)夫子匹夫也匹夫而行
天子之政吾恐夫子之不自脫於罰也而奚以賞罰人
為是不然夫子之身則匹夫也夫子之職則非匹夫也
天也文王也周公也以天而視文王則警與譴不在夫
子乎以文王而視周公則訓與責不在夫子乎以周公
而相天子以令天下則賞與罰不在夫子乎非夫子求其
警與譴訓與責賞與罰之柄也天與文王周公以是柄
與夫子也然則何以知是柄之非求而天與文王周公
與之也曰吾不知也非惟吾不知也而夫子亦或知或
不知也夫子曰文不在兹又曰吾不復夢則文王周公
以是柄與夫子夫子知之矣至於天以是柄而與夫子
則雖夫子亦不自知也知則不可知而隱則不可隱也
然則夫子猶不自知而曷為不可隱也天以與夫子而
可隱則儀封人者孰告之孰發之耶(儀封人請見曰君/子之至於斯也吾)
(未嘗不得見也從者見之出曰二三子何患於/喪乎天下之無道也久矣天將以夫子為木鐸)莫之告
而告莫之發而發則封人之言者人也其所以言者天
也然則天與文王周公與其夫子者如此其急也夫子
而緩其急辭其與獨不得罪於天與文王周公也耶故
春秋者天子之事也天子無賞罰而夫子有天子之所
無者躬乎天與文王之道而塞乎周公之職以佐天子
之賞罰也然則夫子之賞罰非孔氏之私政也天下之
公政也而夫子何過焉且經曷嘗曰此丘之為哉書元
書春者天之臨也書王者天子之臨也書公者魯之臨
也(隱元年公及邾儀父盟于/蔑二年春公㑹戎于濳)天不得臨周周不得臨諸
侯魯不得臨國乎得臨之斯得賞罰之矣罪我者其惟
春秋以迹不以情也夫子之思不可謂不審矣嗚呼聖
人之於天下後世教詳而政明如此入夫子之教者出
夫子之政者也出夫子之教者入夫子之政者也入其
賞政猶未逺於教也出其賞政猶得入其教哉入有三
而學者能取其二出有二而學者能去其一則夫子之
道幾矣
　
　
　
　
　
　
　
　
　
　
　十先生奥論註前集巻八
欽定四庫全書
　十先生奥論註前集巻九
　　　易統論　　　　　　　　　　　劉穆元
　　　　易統序
道有統聖有統易亦有統聖道之傳均之易也自龍馬呈於
河洛而精微廣大者不容自秘(繫辭河出圖洛出書疏春秋/緯云河以通乾出天苞洛以)
(流坤吐地符河龍圖發洛龜書感河圖有九篇洛書有/六篇孔安國以為河圖則八卦是也洛書則九疇是也)天
地以其自然者畀之人聖人以其同然者㮣之心遇事
而形孰非妙用觸言而發孰非至理規規乎一事一言
為其所得者止是殆未造乎其深者也吾嘗自其所已
形遡其所未形自其所已發詣其所未發始知古人心
傳之妙曽不可於爻象中求室授千古潜㑹方寸大統
繩繩初无間斷神而明之存乎人也即吾之所見者釐
之而八周之爻孔之翼(疏第六論夫子十翼云上彖一/下彖三上象一下象四上繫五)
(下繫六文言七説卦八序卦九雜卦/十鄭學之徒並同此説故今亦依之)不可以一端名者
復二之以繫其末岐西之亨中古之憂患不明指以告
意亦微矣(疏第四論卦辭爻辭誰作云其周易繫辭凡/有二説一説所以云卦辭爻辭並是文王所)
(作者案繫辭云易之興也其於中古乎作易者其有憂/患乎又曰易之興也其當殷之末世周之盛德邪當文)
(王與紂之事邪又乾鑿度云垂皇策者犧卦道演德者道/文成命者孔通卦驗又云蒼牙通靈昌之成孔演命明)
(經準此諸文伏犧制卦文王係辭孔子作十翼易歴三/聖只此也故史遷云文王因而演易即是作易者其有)
(憂患乎鄭學之徒並依此説也二以為驗爻辭多是文/王後事案井卦六四王用亨於岐山武克殷之後始追)
(號文王為王若爻辭是文王所制不應云王用亨於岐/山又明夷六五箕子之明夷武王觀兵之後箕子始被)
(囚奴文王不宜豫言箕子之明夷又既濟九五東鄰殺/牛不如西鄰之禴祭説者皆云西鄰謂文王東鄰謂紂)
(文王之時紂尚南面豈容自言已德受福勝殷又欲抗/君之國遂言東西相鄰而已又左傳韓宣子適魯見易)
(象云吾乃知周公之德周公被流言之謗亦得為憂患/也凡此諸説以為卦辭文王爻辭周公馬融陸績等並)
(同此説今依而用之所以只言三/聖不數周公也以父統子業故也)始置之以俟其達者
故書曰易統
　　　　　　　　　　　　　箕子
包犧神農黃帝堯舜禹　　文王武王周公孔子顔子
　　　　　　　　(湯/)　　(髙宗帝乙/)
　　　離(包犧○繫辭古者包犧氏之王天下也仰則/觀象於天俯則觀法於地觀鳥獸之文與地)
　　　　(之宜近取諸身逺取諸物於是始作八卦以/通神明之德以類萬物之情作結繩而為罔)
　　　　　(罟以佃以魚/蓋取諸離)
卓卓其見孰窮其原皦皦其知孰造其真尊其所受神
其所得吾心之不泯者難以私之也大統之傳吾肇之
始方寸之地皆圖也性中之天皆離也圖不于已而歸
之河離不于已而歸之易尊其所受而俾之不容侮神
其所得而俾之不容玩斯人不克自反之心幸其知所
以尊之神之則吾道庶常明乎天下吁一燼之微滋而
十百千萬種之不息而火之本然者燦如也一心之妙
擴而十百千萬傳之不朽而我之本然者炳如也繼繼
之明了然无間不得已形之竒耦以致其尊寓之罔罟
以極其神二者豈足竟吾心之易哉俯仰之觀有不觀
者存逺近之取有不取者存法與象可以兩忘身與物
可以並置八卦不作吾之所謂離者固昭昭日月之揭
今猶不泯乎反觀内照尊而且神古之王天下者在吾
胷中矣
　　　益(神農○繫辭神農氏作斵木為耜揉木/為耒耒耨之利以教天下盖取諸益)
畫蛇之足適累其天(史記楚世家楚使昭陽攻齊陳軫/為齊國見昭陽曰人有遺其舍人)
(一巵酒者舍人相謂曰數人飲此不足以徧請遂畫地/為蛇先成者獨飲之一曰吾蛇先成舉酒而起曰吾能)
(為之足及其為之足而後成人奪之酒而/飲之曰蛇固無足今為之足是非蛇也)續鳬之頸適
戕其天(莊駢拇篇鳬脛雖短續之則憂鶴脛雖長斷之/則悲故性長非所斷性短非所續无所去憂也)
天理混融本无盈闕㮣而付之自為則我之為我裕如
也道學不可二觀損益不可二用方寸之外一毫已贅
精㣲之中一介勿留聰明不作卓約安在知識不行光
大若何惡念不萌善孰可遷功勲弗形過孰可改至理
渾然吾任之一性粹然吾安之舞雩之風(語暮春者春/服既成冠者)
(五六人童子六七人浴/乎沂風乎舞雩詠而歸)春人之雨無懐之逍遥洞庭之
雅奏(莊天運篇北門成問於黄帝曰帝張咸池之樂於/洞庭之野吾始聞之懼復聞之怠卒聞之而惑蕩)
(蕩黙黙乃不自得疏云洞庭之/野天地之間非太湖之洞庭也)舉不足喻吾之天樂課
能計効无一得矣一物之觸一物之應一事之感一事
之隨擴吾之所自裕者裕天下亦何假乎修飾充牣其
所欲彼不徳我優適其所利彼不庸我耜耒之作吾無
斵揉之勞耒耨之教吾無誥語之諄稼穡自豐矣日用
自飲食矣(天保詩民之質/矣日用飲食)千古之民含哺鼔腹孰知其
所從來者(莊馬蹄篇赫胥氏之時民居不知所/為行不知所之含哺而熙鼔腹而逰)裕其在
我我不容聲裕其在人人不容識反觀其在易易不容
取此古人致益所以為益之至者吁知古人不益之益
則吾於噬嗑豈屑言哉
　　　乾坤(黄帝堯舜○繫辭黄帝堯舜氏作通其則/變使民不倦神而化之使民宜之易窮)
　　　　(變變則通通則久是以自天祐之吉无不利/黄帝堯舜垂衣裳而天下治盖取諸乾坤)
妙大造於无形則我无竒能斡元用於不測則我无特
効巍巍有成豈妙深機蕩蕩无名始融至理冥經緯於
寂然不動之中絶意識於渾然莫窺之際我已超然世
表孰有知其朕者艱哉吾道之窮也窮則變變則通敢
問乾坤在我皇皇而无礙者孰為之寓幸哉吾道之通
也通則久久則神敢問乾坤在茫茫而無迹者孰為
之綱嚮也作而今已化嚮也使而今已冝人人自納乎
至吉之地物物自造乎无所不利之境吾於運量之餘
不敢課能計効毎以其心傳之妙㮣而强之天駸駸乎
天下之治尤有不足言者爾衣爾裳我无所垂爾乾爾
坤我无所取號善形容者不髣髴其神化之妙駕辭乎
黼黻之文寄意乎竒耦之畫何為後世苦口之深歟反
遡其在我之神於方寸之㣲潜㑹三聖之神於千載之
上則彼此一逕庭也(莊逍遥遊篇大有/逕庭庭勅定反)古今一階陛也
易與聖人一大閫域也夫何間
　　　革(湯武○革彖曰革而當其悔乃亡天地革而/四時成湯武革命順乎天而應乎人革之時)
　　　　(大矣/哉)
截然不可犯者聖人之常毅然不可回者天人之變極
吾之常遇彼之變適然契乎此心者理之融也聖人以
天心所嚮為從違以人心所属為去就以吾心之至理
為的凖理之可天人之定也吾不規規乎天人之心而
反揆乎吾心之理理之常邪堂陛不容異置冠屨不容
異處天下之大分愈明誠截然有不可犯者吾順而應
之非我也天也人也理之變邪鳴條无餘兵(書湯誓伊/尹相湯伐)
(桀與桀戰于鳴/條之野作湯誓)牧野无餘戰(牧誓武王與受戰/于牧野作牧誓)天下之
大權日至亦毅然有不可回者吾順而應之非我也天
也人也極聖人之常遇天人之變吾甘心任之而不之
謝非樂乎其命之革也彼不克嚴其不可犯之尊往往
自速其不可回之禍一或恝然乎天心之從違恬然乎
人心之去就徘徊乎一事之不屑則我於至理已有乖
戾安保天下之不呼舞四起而奪之亟吾不忍斯民或
擠於不可救藥之時寧忍一已自冒其不可測知之勢
徳少慙乎吾身將大安乎天下(仲虺之誥成湯放桀于/南巢惟有慙徳曰予恐)
(來世以台/為口實)樂未善乎一時將大聲乎後世(語謂武盡美/矣未盡善也)
君臣之分森立乎四百年之餘天人之際綿歴乎六七
王之久㮣之心融之理孰知自素契於順應之先哉如
其喜事僥覬妄意更張一不之成亂危已繼聖人本心
始不表襮於千古作易者懼之故不得不以革之大者
彖吁聖人之杜漸其機如此
　　　既濟未濟(髙宗○既濟亨小利貞初吉終亂彖/曰既濟亨小者亨也利貞剛柔正而)
　　　　(位當也初吉柔得中也終止則亂其道窮也/象曰水在火上既濟君子以思患而豫防之)
　　　　(初九曳其輪濡其尾无咎象曰曳其輪義无/咎也九三髙宗伐鬼方三年克之小人勿用)
　　　　(象曰三年克之憊也上六濡其首厲象曰濡/其首厲何可久也○未濟亨小狐汔濟濡其)
　　　　(尾无攸利彖曰未濟亨柔得中也小狐汔濟/未出中也濡其尾无攸利不續終也雖不當)
　　　　(位剛柔應也初六濡其尾吝象曰濡其尾亦/不知極也九四貞吉悔亡震用伐鬼方三年)
　　　　(有賞于大國象曰貞吉悔亡志行也上九有/孚于飲酒无咎濡其首有孚失是象曰飲酒)
　　　　(濡首亦不/知節也)
道孰為始始之則終道孰為亨亨之則窮亨者窮之基
始者終之漸也終而且窮不闗乎始亨之先常闗乎一
心之微吾之一心又始終亨窮之决也天下事固有不可
无心以遂其所濟亦不可容心以極其所濟勉强竭吾
力以幸其一成既而自處之不暇則向之始者今已終
向之亨者今已窮吾於此求其所必濟於不可濟之後亦
何䇿以應之自古髙明之君持養是心於有餘之地然
後發揮以為不盡之用吾心之運孰有餘於我者終不
可以我之不盡以窮其所可盡凡所以濟不濟之候耶
堂堂大國擒縱小戎不啻髙屋建瓴水之易易矣遲回三
年之久戒絶小人之用任其所以自附聼其所以自至
不敢營營以冀其所必濟毎兢兢以慮其所不濟克之
之效未形而憊或乘之賞之之實未施而悔或隨之事
理雖未可竟其所終而吾心之用已不勝其窮此古人
之所甚虞者思異日之患豫此日之防濡尾於其初者
無異議濡首於其末者無異辭濟之既者其亨小則濟
之未者其亨大吾於無始之始復索意於卦爻之外則
一心之妙庶乎常有餘而用之不盡也噫嘻始架屋者
反瓦三之易道之所以不可終不可窮而自有生生之
理歟
　　　泰(帝乙○泰小徃大來吉亨彖曰泰小往大來/吉亨則是天地交而萬物通也上下交而其)
　　　　(志同也内陽而外隂内徤而外順内君子而/外小人君子道長小人道消也象曰天地交)
　　　　(泰后以財成天地之道輔相天地之宜以左/右民九三无平不陂无往不復艱貞无咎勿)
　　　　(恤其孚于食有福象曰无往不復天地際也/六五帝乙歸妹以祉元吉象曰以祉元吉中)
　　　　(以行願也上六城復于隍勿用師自邑/告命貞吝象曰城復于隍其命亂也)
將開聖人必有雨雲為之先(記孔子閒居嗜欲將至有/開必先天降時雨山川出)
(雲/)將興國家必有休祥為之兆(中庸至誠之道可以前/知國家將興必有禎祥)
(國家將亡必有妖孽/見乎蓍龜動乎四體)古書不㮣乎天地之數而㮣乎至
誠之神天下之事若不逃乎數有大物者不可以數言
也君臣之異分隂陽之異處徤順之異尚君子小人之
異居亦豈自彼而來哉銖銖兩兩皆吾心之舊物也吾
心其果誠耶禍可轉而為福亂可轉而為治塞可轉而
為通天地之數吾不暇計也吾心其不誠耶妖孽有立
至之形敗亡有立至之機山川鬼神有立至之變然後
不得已有任數之説盍知方寸中之涇渭既分其凝結
成象自不可嗇泰不泰之所由决也人主司交泰之權
膺財成之責不以平不陂者而忽之不以往不復者而
簡之不以消不長者而畧之業業然兢兢然惟懼自速
其復隍之亂以受命之符不可常保而如神之誠不可
少虧也持養以謙卑下以禮忘泰通之勢而極其歸妹
之誠非幸其祉而冒其言也泰否之理毎定於一念之
㣲吾於此一毫之有愧一事之過舉安保其大不往而
小不來耶乾旋而坤轉雷厲而風聲(韓潮州謝表/云云聲作飛)百物
之豈弟萬民之晏温吾不泛觀天下而以我之誠否卜
之泰烏乎恃
　　　明夷(文王○箕子○明夷利艱貞彖曰明入地/中明夷内文明而外柔順以蒙大難文王)
　　　　(以之利艱貞晦其明也内難而能正其志箕/子以之象曰明入地中明夷君子以莅衆用)
　　　　(晦而明六五箕子之明夷利貞/象曰箕子之貞明不可息也)
皦皦者汙昧昧者發灼灼者窮昬昬者達峻砥柱於頽
波潰決之中孰若㤗華屹立之為固操一壺於舟楫遺
逸之餘(韓讀鶡冠子學問篇稱賤生於/无所用中流失船一壺千金)孰若蒲輪緩步
之為安甚哉運竒於險與宅平而無為者天壤絶也謨
丕矣孰自而顯智大矣孰自而形圭角一呈其銳必折
芒刄一露其鋒必摧嗇吾明於遵養之地而以柔順衛
之宿吾明於勇退之時而以艱正持之則今日之昧異
日之發今日之昬異日之達一時之闇然者雖不可規
而萬世之燦然者自不容息也嗟夫名之彌消吾徳彌
彰身之彌沮吾道彌光磻溪之都而龍韜虎畧萃如也
(尚書中候云太公即磻溪之水釣其涯得玉璜/刻曰姬受命吕佐之兵法六韜龍韜虎韜云云)泗濱之
居而春生秋殺森如也(記檀弓曽子曰吾與女/事夫子於洙泗之間)河海泛
泛自適而鼗鼔磬擊鏘如也(語鼔方叔入於河播鼗武/入於漢少師陽擊磬襄入)
(於/海)羑里不忍辱八卦之精理寧自我而泯(史周紀崇侯/譛西伯於殷)
(紂紂乃囚西伯於羑里其囚羑/里盖益易之八卦為六十四卦)商祀不復續九疇之大
法寧自我而隳(書洪範箕子曰天乃錫/禹洪範九疇彛倫攸叙)謨之丕者以竒
耦而顯(君牙丕顯/哉文王謨)智之大者以彛倫而形(揚問明箕子/以其智為武)
(王陳/洪範)静乎天地之鑒淵乎萬物之宗白乎其虚室湛乎
其靈襟吾之明明終可夷而不可晉耶閟之深者其發
必宏蓄之豐者其達必碩表裏經緯暉映千古亦晦之
小而明之大也
　　　復(顔子○繫辭顔氏之子其殆庶幾乎有不善/未嘗不知知之未嘗復行也易曰不逺復无)
　　　　(祗悔/元吉)
性中之天孰挽孰回理外之人孰遣孰排吾將排遣其
在彼之人而挽回其在我之天請問此境何自而入談
不容聲難以語人胷中不有卓見者不足以造乎此也
念慮之不純吾身之影響已隨履踐之不至吾心之形
聲已虧權輕重禍福於影響未捷之始較毫釐得失於
形聲未著之先吾之鑚仰日勤博約日敏(語顔淵喟然/歎曰仰之彌)
(髙鑚之彌堅瞻之在前忽馬在後夫子循循然善誘人/博我以文約我以禮欲罷不能既竭吾才如有所立卓)
(爾雖欲從之/末由也已)視聴言動詎犯其非(顔淵問仁子曰克已/復禮為仁云云顔淵)
(曰請問其目子曰非禮勿視非/禮勿聴非禮勿言非禮勿動)言辯步趨詎擬其迹(莊/田)
(子方篇顔淵問仲尼曰夫子步亦步也夫子言亦言也/夫子趨亦趨也夫子辨亦辨也及奔逸絶塵而回瞠若)
(乎後/者)過之所形何貳於行怒之所發何遷於色(哀公問/弟子孰)
(為好學孔子對曰有顔四者好學/不遷怒不貳過不幸短命死矣)齋爾心(莊人間世篇/回曰敢問心)
(齋仲尼曰唯道集/虚虛者心齋也)苦爾卓樂爾簞食瓢飲(語子曰賢哉/回也一簞食)
(一瓢飲在陋巷人不堪/其憂回也不改其樂)顧無所用其力耶一旦力到功
深超然領㑹豈啻冰釋而風休雲舒而霧霽鵬摶鯤運
吾不知天地之髙博日暉月明吾不知宇宙之寥廓帝
馳王驟吾不知古今之廣莫萬象森羅皆吾方寸之故
物烏呼逕庭異而氣象不同也性真頓還還之必盡理
妙潜反反之無餘昔我所見者無非人今我所見者無
非天極其原而索其初遡其本而扣其端洞洞属属了
無一得如歸故家何事於復吾於此始信已私可克已
之累也不善可知善之累也克之矣終無所待其克知
之矣終無所致其知熟乎其仁庶乎其幾吉凶之兩忘
悔吝之並置亦聖人復禮之警䇿也吁安得復之不逺
者與共談敦復之義哉彼何人予何人希之則是
　　　六爻(周/公)
經綸之業表著乎一時者用之小精㣲之理發揮乎萬
世者用之大植璧秉珪之書稼穡艱難之書何諄諄乎
其亟也(書金榺篇周公為三壇同墠為壇於南方北靣/周公立焉植璧秉珪乃告大王王季文王云云)
(無逸篇周公作無逸曰鳴呼君子所其無/逸先知稼穡之艱難乃逸則知小人之依)東征閔勞之
詩鴟鴞毁室之詩何渠渠乎其周也(鴟鴞周公救亂也/成王未知周公之)
(志乃為詩以遺王名之曰鴟鴞焉鴟鴞鴟鴞既取我子無/毁我室東山周公東征也周公東征三年而歸勞歸士)
(大夫美之故/作是詩也)三百六十官之定制又何井井乎其秩也
(禮天官小宰一曰天官其属六十掌邦治二曰地官其/属六十掌邦教三曰春官其属六十掌邦禮四曰夏官)
(其属六十掌邦政五曰秋官其属六十/掌邦刑六曰冬官其屬六十掌邦事)人主範之國史
明之君子序之吾之才之美固足以經綸天下反觀内
感知大難䝉於前者雖或伸於繼述之人而易統之傳
少寓意於六畫者孰竟其所闡之緒爻而辭之我其責
也一心之寄其潔净精㣲之所充者濡然(記經解潔静/精㣲易教也)
六位之釋其潔净精㣲之所形者燦然天地之蘊我其
擴之神明之奥我其攄之萬物之情我其捈之為萬世
而作易豈容𤣥妙其迹艱深其辭以愚人之耳目哉八
而八之凡可以象數名者日用之事也六而六之凡可
以吉凶斷者萬事之時也吾不事其事惟時其時則爻
之為爻豈梏夫三百八十有四而已矣妙乎其隂陽超
乎其竒耦可以誠形可以理遇而不可以聲畫竟者自
有鼔舞運轉之妙不盡之用以人而明吾所期待者有
在也精㣲之潜交夢寐之黙契易之㣲權必有以任其
責於五百嵗之餘者盍為我索之
　　　十翼(孔/子)
道充乎一性吾則粹聖人之淵道周乎萬物吾則廓聖
人之天吾道其淵耶粹然者或可養而成吾道其天耶
廓然者不可强而得宗廟其美百官其富宫牆其數仞
豈不足以極綏來動和之機(子貢曰夫子之牆數仞不/得其門而入不見宗廟之)
(美百官之富得其門者或寡矣又曰所謂立之斯立/道之斯行綏之斯來動之斯和其生也榮其死也哀)然
天下幸不幸難以自決而敦化之徳卒不能廓其覆燾
之天吾寧淵淵其淵不時出而用之(記中庸辟如天地/之無不持載無不)
(覆燾辟如四時之錯行如日月之代明萬物並育而不/相害道並行而不相悖小徳川流大徳敦化此天地之)
(所以為大也溥博淵泉而時/出之溥博如天淵泉如淵)春生秋殺一字已嚴(左序/春秋)
(雖以一字為褒貶然/皆須數句以成言)陶冶諸子大巧已妙吾心所潜(揚/問)
(神篇昔仲尼潜心於文王矣達之顔/淵亦潜心於仲尼矣未達一間耳)吾道所習(學行篇/孔子習)
(周公/者也)自不應徒嗜韋編而不有以發其藴也(史世家孔/子晚而喜)
(易序彖繫象説卦文言讀之易韋編三/絶曰假我數年若是我於易則彬彬矣)馬圖秘於河而
斯文喜其未喪(文王既沒文不在兹乎天之將喪斯文/也後死者不得與於斯文也天之未喪)
(斯文也匡人/其如予何)周夢嗇於吾而木鐸振其遺音(甚矣吾衰/也久矣吾)
(不復夢見周公儀封人曰二三子何患於喪/乎天下之無道也久矣天將以夫子為木鐸)三古之所
未該三聖之所未悉吾一㮣而竟發之(前藝文志易道/深矣人更三聖)
(世歴/三古)則前日淵泉之淵豈不為今日溥博之天耶羽翼
大成翶翔萬世何慊乎鳯儀之不至也(鳯鳥不至河不/出圖吾已矣夫)
吾嘗手之不置口之不釋含其英而咀其華味其腴而
嚌其真書與心契心與理契曽不知天之為蓋地之為
輿而世之有人已之有軀也紛紛欣欣乎其獨樂揖遜
乎聖人於六十四卦之外矣
　　　易統後題
古人品第三易學者繆㑹其意往往旌簡先後徇彼而
置此(疏第三論三代易名案禮太卜三易云一曰連山/二曰歸藏三曰周易杜子春云連山伏羲歸藏黄)
(帝鄭𤣥易賛及易論云夏曰連山殷曰歸藏周曰周易/鄭𤣥又釋云連山者象山之出雲連連不絶歸蔵者萬)
(物莫不歸藏於其中周易者言易道周普无所不備今/所不取案世譜等羣書神農一曰連山氏亦曰列山氏)
(黄帝一曰歸藏氏既連山歸藏並是代號則周易稱周/取岐陽地名以此文王所演故謂之周易題周以別餘)
(代/)寧不知宇宙之中何存非易隨其所取取之約而我
不豐足其所受受之富而我不竭得其廣大者可以把
握隂陽剸裁天地得其清明者可以輝映河漢雕飾淵
海典雅不凡者足以建謨而定䇿卓犖不羣者足以伏
節而死義其精㣲𤣥妙純而不雜者正心而誠意致知
而格物推之治國平天下亦何適而不可(記大學古之欲明明/徳於天下者先治其)
(國欲治其國者先齊其家欲齊其家者先修其身欲修/其身者先正其心欲正其心者先誠其意欲誠其意者)
(先致其知致知在格物物格而后知至知至而后意誠意/誠而后心正心正而后身修身修而后家齊家齊而后)
(國治國治而/后天下平)彼不此悟而屑屑於歸藏連山之間豈知
在我之易隨所寓而存者形而卦爻以乾為首妙於心
傳以離為先南面而治者不忘所取包犧氏始得其統
決非恝然乎此也吾心之離繼繼無間明之中有益者
存神農莫盡其用噬嗑之外其不測者神矣神則化化
則天黄帝而堯堯而舜祐自天矣舜而禹禹而湯亦其
天也天之所錫不異其辭勇智洪範寧異其理洪範易
之别也勇智易之用也别者不𤣥見易非嗇禹也用者
革之大湯其先之哉髙宗帝乙得心法於家法之傳屈
已乎歸妹可為善保泰者從事乎鬼方亦不為無濟矣
武王復革命於心法之傳烏乎操戈入室反為商之病
哉文王置權守經知我一時之夷萬世之光也文明乎
其中柔順乎其外全吾易於不絶之綫豈直八卦之重
哉箕子室授九疇於禹其發而未竟者正其志晦其明
信吾易之韞匵席珍也周公得以爻之夫子得以翼之
其原原本本深矣心之所潜夢之所㑹堅髙博約之形
自有卓爾之見不善之念知則泯滅天理復還其殆庶
幾顔氏之子果未達乎一間耶(見上十/翼篇注)論道統者終孟
子而畧顔子稽之復回無憾矣軻不言易非知軻也軻
失其傳亦誣軻也(韓原道孔子傳之孟軻/軻之死不得其傳焉)泛而觀之反
而求之六十四卦皆吾胷中之故物其千古之不泯者
哉
　
　
　
　
　
　十先生奥論註前集巻九
欽定四庫全書
　十先生奥論註前集巻十
　　西漢論　　　　　　　　　　　　戴　溪
　　　　武帝一(此篇論有好/儒述之名)
漢自文景以來上喜黄老下習刑名未知其六藝也武
帝即位之初春秋尚富(田蚡傳上初即位富於春秋注/謂年幼也年齒方少故云富於)
(春/秋)豈復真知儒者可貴特樂聞其名求勝黄老刑名之
説以為名髙耳丞相衛綰車戲之士也(本傳以戲車/為郎事文帝)寧
復真知申商韓非之不可用亦逆探武帝之意以中其
欲耳(丞相衛綰奏所舉賢良或治申韓/蘇張之言亂國政者請皆罷奏可)蓋武帝之於儒
術陽憙其名而隂諱其實公孫𢎞張湯知其意而徇其
名故上以名取之(上察公孫𢎞習文法吏事縁飾以儒/術大悦之上方向文學張湯陽浮慕)
(事董仲舒公孫𢎞等以兒寛為奏讞掾匈奴請和親博/士狄山以為便上問張湯湯曰此愚儒無知山曰臣固)
(愚忠若湯乃詐忠於是上作色/遣山乗障至月餘匈奴殺之)董仲舒申公逆其意而辨
其實故上以實棄之(對䇿曰今師異道人異論百家殊/方指意不同是以上無以持一統)
(法制數變下不知所守臣愚以為諸不在六藝之科孔/子之術者皆絶其道勿使並進帝初即位趙綰請立明)
(堂以朝諸侯不能就其事乃言師申公於是上使使束/帛加璧安車以迎申公至見上上問治亂之事申公時)
(已八十餘老對曰為治者不至多言顧力行何如耳時/上方好文辭見公對黙然然已招致即以為太中大夫)
(議明堂事竇太后喜老子言不説儒術得綰臧之過以/譲上上因廢明堂事下綰臧吏自殺申公亦病兔歸)
汲黯之戇又從而發其隠伏以切中其心術之㣲是真
武帝之所謂愚哉(上方招文學儒者上曰吾欲云云黯/對曰陛下内多欲而外施仁義奈何)
(欲效唐虞之治乎上怒變色而罷朝公卿/皆為黯懼上退謂人曰甚矣汲黯之戇也)雖然趙綰王臧
首當武帝隆儒之選而人物如此是固武帝所輕棄戮
辱也安有帝始即位一見之初便勸帝明堂之理建議
紛然不樂者衆相與排擯去之耳誅死不足怪也且世
亦安有儒者為嬰蚡所知其辱申公亦多矣(上雅向儒/術丞相嬰)
(太尉蚡俱好儒推轂趙綰為御史大夫王臧為郎中令/綰請立明堂以朝諸侯且薦其師申公時太皇竇太后)
(好黄老言不説儒術綰請毋奏事東宫太后怒求得綰/奸利以責上上因廢明堂事諸所興為皆廢下綰臧吏)
(自殺太后以為儒者文多質少萬石君家無文學而/恭謹不言躬行乃用石建為郎中令石慶為内史)申
公進力行之說趙綰建明堂之議其事正相反尚得為
知其師乎(並見/上注)不特此也請毋奏事東宫離間人母子
之間而欲以此集事亦真可哀矣哉不先正其君之心
而欲以儒術與黄老爭勝負一軒一輊迭為輕重而曰
儒術不行其與申韓黄老相去無㡬爾
　　　武帝二(此篇論逞意/於所欲為)
漢武帝以英偉特異之資招致天下文學材智士若嚴
助主父偃之徒皆以文墨小技一言悟意驟置左右用
為天子私人使得與外庭相應辨論蠭起數折辱大臣
此最害治之大者禮記曰君無以小謀大無以逺言近
無以内圖外則大臣不怨邇臣不疾而逺臣不蔽矣今
也捨大臣而與小臣謀使左右小臣得參外庭謀議挾
天子之重以折服大臣幸而大臣賢者守正不阿猶有
有所畏忌不幸如公孫𢎞之徒依阿取容陽為不敏遜
謝自屈一時輕鋭小才氣焰方張言聴計行則亦何所
不至(上自初即位招選天下文學材智之士待以不次/之位四方士多上書言得失自鬻者以千數上簡)
(拔其俊異者寵用之莊助最先進後又得朱買臣吾丘/壽王司馬相如枚臯終軍等並在左右毎令與大臣辨)
(論中外相應以義理之文大臣數屈焉然相如特以詞/賦得幸朔臯不根持論好詼諧上以俳優處之雖數賞)
(賜終不任/以事也)蓋武帝逞意於所欲為而不快於外庭之論
非與此輩議而行之則牽制不决故發兵㑹稽嚴助為
之(建元三年閩越圍東甌東甌告急遣中大夫嚴/助持節發㑹稽兵浮海救之未至閩越定云云)起上
林苑吾丘壽王為之(帝欲起上林苑東方朔諌上拜朔/為太中大夫賜黄金百斤然遂起)
(上林苑如吾/丘壽王所奏)開西南夷司馬相如為之建朔方郡主父
偃為之(主父偃嚴安徐樂皆上書天子召見皆拜為郎/中主父偃尤親幸大臣畏其口賂遺累千金偃)
(建議立朔方郡上方通西南夷東置滄海北置朔方之/郡公孫𢎞數諫以為罷敝中國以奉無用之地願罷之)
(天子使朱買臣等難以置朔方之便發十䇿𢎞不得一/乃謝曰山東鄙人不知其便願專奉朔方許之𢎞為相)
(毎朝奏事因言國家便宜上亦使左右文學之臣與之/論難𢎞嘗奏請禁民無挾弓弩上下其議吾丘壽王以)
(為不便上以難/𢎞𢎞屈服焉)入則横議於内出則專行於外大抵從
君於昏而彌縫其惡大臣不敢争逺臣不敢議在當時
之禍猶小使武帝有輕視大臣之心誅死戮辱相繼(公/孫)
(賀傳時朝廷多事督責大臣自公孫𢎞後丞相李蔡嚴/青翟趙周三人比坐事死石慶雖以謹得終然數被譴)
後之人君寵信近臣以疎外庭其禍不細夫人君左右
當得識治體敦樸老成之人朝夕議論游處如古者三
公之任後世經筵之官是也集一時年少浮薄之人以
行快意一切之政不問其所從來借之氣力使私作威
福此豈有安静之理哉衛太子開博望苑以通賓客(初/上)
(得太子甚善及冠就宫上為立博望苑/使通賓客從其所好故多以異端進者)淮南王安好文
學喜立名譽招致賓客(為人好書鼓琴不喜弋獵狗馬/馳騁亦欲以行隂徳拊循百姓)
(流名譽招致賓客方術之士數/千人作為内書外書又有中篇)皆以此取敗葢自天子
至於諸侯壹是彼輕去墳墓遊行郡國上書衒鬻髙自
稱道以僥倖一時之利其言行相反類非忠臣孝子此
先王之所必斥也雖然東方朔比諸子中最為諌諍有
益者獨以詼諧自置見輕當時取譏後世士君子固不
自重哉
　　　武帝三(此篇論自/欺其心)
人之自欺其心何所不至哉然隱然不能自欺之意不
自禁於文墨口舌之間此亦出於天理人心者不可誣
也漢武帝好符瑞求長年君臣相䛕自蔽其聰明公肆
誣罔豈復顧天下後世笑已哉然以史攷之曰獲一角
獸盖麟而非麟也(祠五畤天錫一/角獸盖麟云)從官在山下聞若有
言萬嵗者若言而非言也(祭中嶽太室從官在山/下聞若有言萬嵗者三)夜若
有光則非光矣㞕然如有聞則非聞矣若將可得豈真
可得若云欲見豈真欲見哉(封泰山禪肅然山其封禪/祠夜若有光詔曰用事八)
(神遭天地况施著見景象㞕然如有聞天子既已封泰/山而方士更言蓬萊諸神若將可得上欣然庶㡬遇之)
(公孫卿言見神人東萊/山上若云欲見天子)向使君臣之間自信其欺傳示
天下誰敢議之文致疑似髣髴之説於恍惚罔象之間
而不敢正言之若將有所畏焉於是知人心昭然亦毋
置如許欺罔也雖然唐明皇嘗自言聞空中語聲云聖
壽延長等事言之不怍居之不疑范太史曰漢武封太
室而從官謟䛕言有呼萬嵗者明皇乃自為詐人甚於
漢武帝矣(唐鑑天寶四年正月帝謂宰相曰朕比以甲/子日於宫中為壇為百姓祈福朕自草黄素)
(置案上俄飛升天空中語云聖夀延長范祖禹曰明皇/假于怪神以罔天下言之不怍而居之不疑何以使其)
(臣下不為欺乎是率/天下欺已也云云)夫始為詐猶有疑也尤而效之無
復畏矣故秦始皇猶不如漢武帝武帝猶不如唐明皇
益逺益誣矣鳴呼人之謟䛕亦何所不至哉嵗旱矣而曰
天將以乾封星孛矣而曰天示報徳星(郊祀志元封元/年秋有星孛于)
(三能望氣王朔言候獨見填星出如𤓰食頃復入有司/皆曰陛下建漢家封禪天其報徳星云明年夏旱公孫)
(鄉曰黄帝時封則天旱乾封三/年上乃下詔天旱意乾封乎)取災異以為祥瑞此與
指鹿為馬何異(史始皇紀二世三年趙髙欲為亂恐羣/臣不聴乃先設驗持鹿獻於二世曰馬)
(也二世笑曰丞相誤耶謂鹿為馬問左右左右或黙或/言馬以阿順趙髙或言鹿者髙因隂中諸言鹿者以法)
而武帝受之甘心焉羣臣何憚而不為詐况率天下而
教之欺已乎
　　　武帝四(此篇論多/得小人)
孟子曰今之諸侯皆好臣其所教而不好臣其所受教
盖自秦漢以來上之人有志於求士者類知求才而不
知求賢以智術籠絡才智之士役使如意指則不吝爵
賞以答其勞稍或負犯則誅死戮辱無所愛惜特不過
以奴𨽻遇之爾士亦頑頓無恥見利則折有便則奪君
臣之間交相脫誤雖有賢者恥立其朝且不可得而見
況得而用耶不可得而用況得而殺耶漢髙帝正坐慢
易侮人爾四皓義不為帝臣(張良曰上有所不能致者/四人四人年老矣皆以上)
(嫚侮士故逃遁山中義不為/漢臣注四人謂商山四皓也)苟以刑戮刀鋸為術而欲
來天下之賢則所得者小人而已矣甚矣武帝之求士
也取髙帝馭韓彭英盧之術以待天下士大夫方其欲
見也快意於所欲取及其欲殺也快意於所欲去惜才
智之力以為甘心快意之地此與興禮樂伐匈奴用財幣
同一快意爾寧復有一毫為人才地觀當時所得人才
皆戮具也浮躁淺露自致夷滅固宜獨一汲黯不肯少
屈下斷然與帝争勝負無所假借帝亦卒無如黯戇何
(上曰吾欲云云黯對曰陛下内多欲而外施仁義奈何/欲效唐虞之治虖上怒變色而罷朝退謂人曰甚矣汲)
(黯之/戇也)班孟堅猶謂漢得人武帝為盛安有如武帝者而
能得賢亦多得小人而已矣(公孫𢎞等賛上方欲用文/武求之如弗及始以蒲輪)
(迎枚生見主父而歎息羣士慕嚮異人並出卜式拔/於芻牧𢎞羊擢於賈豎衛青奮於奴僕日磾出於降)
(虜斯亦曩時版築飯牛之朋/而已漢之得人於兹為盛)晚年誅殺過當名臣欲盡
乃始下詔求跅弛之士出於無術行此下䇿(上招延士/大夫常若)
(不足然性嚴峻羣臣雖素所愛信者或小有犯法或欺/罔輙按誅之無所寛假元封五年上以名臣文武欲盡)
(乃下詔曰云云夫泛駕之馬跅弛之士亦在御之而已/其令州郡察吏有茂才異等可為將相及使絶域者)
彼亦見賢者不肯至而齷齪無他技能者亦震懾於積
威之後思欲脫略規矩準繩求小人之才以行一切之
政而已矣夫内而得罪於父兄外而不容於鄉黨遊行
郡國甚者以睚眦殺人豈非世所謂跅弛之士耶舉兼
并之徒擇有罪之士是又在跅弛下矣
　　　武帝五(此篇論借聖/經以濟私欲)
韓文公論盧登封於書無所不讀然止用資以為詩前
輩亦言杜子美讀書萬巻止解下筆可恨爾夫書生於
六經猶不當用為筆墨之娛吾不意漢武帝表章六經
立博士學官而用以資樂府為也自宣帝顯宗猶能集
諸儒論難同異天子臨定其是非今但㑹集五經家通
知樂律訓詁恐我將清廟等詩類不若此此與用太常
少卿教樂何異又使宦者佩二千石印綬絃次初詩得
與諸儒生上下講習(是嵗得神馬於渥洼水中上方立/樂府使司馬相如等造為詩賦以)
(宦者李延年為協律都尉佩二千石印綬絃次初詩以/合八音之調詩多爾雅之文通一經之士不能獨知其)
(辭必集㑹五經家相與講習讀之乃能通知其意及得/神馬次以為欹汲黯曰凡王者作樂上以承祖宗下以)
(化兆民今陛下得馬詩以為歌協於宗廟/先帝百姓豈能知其音耶上黙然不悦)何異魚朝
恩作國子祭酒哉(代宗立朝恩好引輕浮後生處門下/講五經大義作文章謂才兼文武徼)
(伺誤寵永泰中詔判國子監始詣學詔宰相常參官六/軍將軍悉集京兆設食内教坊出音樂俳倡侑宴大臣)
(子弟二百人朱紫/雜然為附學生)寵幸宦官輕薄儒生狎侮聖言䙝慢
宗廟孰謂隆儒重道之君而顧若此且帝不特此也借
經術以濟私欲多矣於春秋得復讎之義而從事匈奴
(匈奴傳帝既誅大宛威震外國天子意欲遂困胡乃下/詔曰髙帝遺朕平城之憂髙后時單于書絶悖逆昔齊)
(襄公復五世之讎春秋大之注公羊/傳莊四年春齊襄公滅紀復讎也)於易得九變之說
而更變法令(刑法志孝武即位窮民犯法酷吏擊斷奸/軌不勝於是招進張湯趙禹之属條定法)
(令作見知故縱/監臨部主之法)侈封禪以為禮比詩歌以為樂若是而
曰表章六經是殆不如不知經者愈也夫儒有以詩禮
發冡者(莊外物篇儒以詩禮發冡大儒臚傳曰東方作/矣事之何若小儒曰未解裾𥜗口中有珠詩固)
(有之曰青青之麥生於陵陂生不布施死何含珠為接其/鬢擪其顪儒以金推控其順徐别其頰無傷口中珠)
假竊經義以濟諛佞如祝欽明山惲等多矣(景雲初侍/御史倪若)
(水劾奏欽明山惲等腐儒無行以謟佞亂常改作百王/所傳一朝墮放今聖徳中興不宜使小人在朝請斥逺)
(之以肅具臣乃貶欽明饒州刺史山惲括州刺史欽明/以五經為該淹自見坐不孝免乃阿附韋氏圖再用又)
(坐是見逐諸/儒共羞之)彼司馬相如輩何責焉汲黯曰凡王者作
樂上以承祖宗下以化兆民今陛下得馬詩以為歌恊
於宗廟先帝百姓豈能知其音耶孰謂汲黯反不知學
乎
　
　
　
　
　
　
　
　
　
　
　
　
　
　十先生奥論註前集巻十
欽定四庫全書
　十先生奥論註前集巻十一
　　五經論　　　　　　　　　　　張　震
　　　易(此篇論窮理/盡性至於命)
无无者无之宗也有无者一之宗也一者天地之宗也
天地者萬物之宗也以无出有其來為无窮以有入无
其往為不通知夫有无之非而非之又有也始可與言
易矣茫乎忽乎其无所從乎杳乎冥乎其莫之名乎莫
之名也將烏乎誰哉俄焉有誰矣而後有形形具而生
之數不可窮矣天動而清地静而寧(老三十九章天得/一以清地得一以)
(寧/)動者為闢静者為闔(夫乾其静也專其動也直是以/大生焉夫坤其静也翕其動也)
(闢是以/廣生焉)一晦一明一剛一柔日月代照寒暑代興隂陽
代勝變化代作自一而二自二而三自三生五自二生
四而兩儀形焉五合一而生六合二而生七合三生八
八合四生九而四象成焉五五而生五六而成五十有
五各定其位而八卦合焉(易有太極是生兩儀兩儀生/四象四象生八卦八卦定吉)
(凶/)四九而六其䇿為乾四六而六其䇿為坤合而分之
極于萬有一千五百三十(天數五地數五五位相得而/各有合天數二十有五地數)
(三十凡天地之數五十有五此所以成變化而行鬼神/也乾之䇿二百一十有六坤之䇿百四十有四凡三百)
(有六十當期之日二篇之䇿萬有一千五百二十當萬/物之數也王弼注二篇三百八十四爻隂陽各半合萬)
(一千五百/二十策)自此以往數有所不能圍而吉凶憂樂死生
治亂存亡消息盈虚進退失得小大貴賤是非利害之
理相摩盪於天地之間者吾不得而知也天下之變於
是極矣而未知其果有變耶將不變耶變與不變不可
得而知也是故爻以見其位彖以明其象象以盡其意
使天下各然其所以然者一身之中無不自知也性存
而心存心存而識存識存而形存形存而錯於萬物者
相與為化而不知其極嘗試反而思之使其早興而暮
罷者其誰乎皇皇焉與接為鬬而不暇者非心耶既而
忘之其久也求其所以忘而不得也則渾然同流而萬
物不能與之化夫又烏能為吾累哉易曰窮理盡性以
至於命(説卦/云)是非其至歟今人以為不然見善惡知愚
從而謂之性見窮達死生從而謂之命則是因聲而求
響因形而求影也可不謂之大惑歟易曰无思也无為
也寂然不動感而遂通天下之故非天下之至神其孰
能與於此(繫辭/上云)夫无思者非无思而无无思无為者非
无為而无无為其於天下之故也寂然而通則謂之有
耶謂之无耶吾將以名名之而不可得則神焉而已此
之謂大化
　　　禮(此篇論性/與禮俱生)
性也者與禮俱生不以禮存亦不因禮而亡故禮者天
之道也惟聖人能安其天不安其天非性也情也天下
之議禮者情而已其言曰器偽於埏埴木偽於斫削性
偽於禮義(荀性惡篇禮義者是生於聖人之偽非故生/於人之性也故陶人埏埴而為器然則器生)
(於工人之偽非故生於人之性也故工人斵木而/成器然則器生於工人之偽非故生於人之性也)性與
偽合則天下治矣而達生者笑之无埏埴而後土安於
土無所削而後木安於木無禮義而後人安於性雖然
彼其心猶有滅禮而存性者也滅禮而存性則既云二
矣而惡能以言性哉木柔於金而冶不能銷冰柔於土
而工不能斵性之所无有者聖人能以偽為也无埏填
則不如无土无斫削則不如无木无禮義則不如无人
以為无人而後安者也是无人而後可也不亦傷性矣
乎凡若是者情也非性也性也者與禮俱生不以禮而
存亦不因禮而亡是故非禮勿視非禮勿聴非禮勿言
非禮勿動吾豈規規然為是影守形哉安吾之天而不
貳於物則已矣一於聼者不見泰山一於視者不聞雷
霆而况於道乎一於道者見之而非見聞之而非聞終
日言動而未嘗言動也是言也非以其化之之至而不
自知耶夫因物而見則物奪其目因聲而聞則聲奪其
耳因理而言則理奪其心因事而動則事奪其形一復
於性則是數者皆為吾用而不吾用也吾又何容心於
其間哉規矩無心於方圓繩墨無心於平直聖人無心
於禮義凡君臣父子之倫貴賤長幼之宜居之而安行
之而通皆性也是以君子静而不居動而不揺博而不
流約而不溺無求守之而所性存焉故曰動容周旋中
禮者盛徳之至也詩曰巧笑倩兮美目盼兮素以為絢
兮子夏以此問夫子夫子於此告之曰繪事後素夫繪
後於素則禮後於性矣禮其後於性哉商也以此有疑
焉則復問曰禮後乎而夫子曰起予者商也及其删詩
則從而去之夫子之意則然而曰忠信之人可以學禮
者妄説也彼妄之尤者則又曰是區區者非性也孰若
忘禮以求性禮忘而性之大本者先失焉夫子曰吾七
十而從心所欲不踰矩夫從而不踰矩者是乃真從者
也彼求有以從之則是規矩而已矣夫豈從心哉吾以
是為學禮之辨
　　　詩(此篇論/中和)
中之詩其至矣乎人皆有之而不自知也嬰兒之生䝉
然而已饑之則呱呱然戲之則啞啞然故人皆有中而
不自知者和之失也中不自中以一故中和不自和以
中故和中與和相習而莫之能名謂之道者喜而忘喜
怒而忘怒哀而忘哀樂而忘樂不以喜怒哀樂而傷其
真是中之至和之極也中則誠和則明昔者中山王聞
樂而悲(前中山靖王勝傳建元三年勝來朝天子置酒/勝聞樂聲而泣問其故勝對曰云云今羣臣羣)
(居黨議朋友相為使夫宗室擯卻骨肉冰/釋斯伯竒所以流離比干所以横分也)子琴張臨尸
而歌(記檀弓子張既除喪而見予之琴和之而和/彈之而成聲作而曰先王制禮不敢不至焉)樂非
所以為悲尸非所以為歌也然則其感之者真在内也
故感人心者莫深於詩而蕩人心者亦莫甚於詩蕩之
者過而已矣喜之過流怒之過暴哀之過傷樂之過滛
聖人惡其過也是故通之以情而正之以性性通於情
不情其性情止於性能性其情使天下之人雖和而不
失中者性之至也凡人之情喜均則無喜怒均則無怒
性其不均故喜怒生焉然天下之至異者胡越也至其
歌則同於樂其哭則同於悲同之者非天歟然天同之
其有不同歟蟲鳴乎秋唧啾淒悲其聲不同而同於氣
同其天也人之為聲也平則淳以深樂則舒以和縱則
肆以緩急則迫以數凡歡愉高暢堙欎感憤抑揚變化
莫不一理而其情同焉雖聖人豈能為之哉故雅之二
(小雅始於鹿鳴終於何草不/黄大雅始於文王終於召旻)頌之三(周頌始於清廟終/於般魯頌始於駉)
(終於閟宫商頌始/於那終於殷武)風之正變十有五(周南召南正始之/道王化之基邶栢)
(舟言仁而不遇也頃公之時仁人不遇小人在側鄘柏/舟注紂都以南曰鄘衛淇澳注紂都之東王黍離閔宗)
(周也鄭将仲子刺荘公也齊雞鳴思賢妃也哀公荒滛/怠慢魏葛縷剌褊也唐蟋蟀刺晉僖公也秦車鄰美秦)
(仲也陳宛丘刺幽公也檜羔裘大夫以道去/其君也曹蜉蝣刺奢也豳七月陳王業也)皆出乎天
下之自然者也大者曲而歸諸直小者怨而歸諸正深
者嚴淺者夸雅頌之别然爾二南王化之基也邶鄘衛
商民之相變也俗變於近而王不能正則王不王也鄭
首叛也齊首霸也晉并魏則又霸而秦其甚也是皆王
之不王而諸侯肆行莫之禁也陳滛也檜亂也曹奢也
紛紛乎益甚而益不可正苟有后稷先公之化如豳者
庶乎其可也此名之先後也雖孔子之聖亦安能離衛
降王進鄭退齊分晉與秦以一己之私定天下之誠然
哉且獨不見夫風乎蓬然起於東而入於西髙者折堅
者㧞竅者呼林者靡若是者其風耶物耶風與物且不
能一名之而謂人為之其可哉故知夫寂然之初者可
與言風之自知中與一之未始有也而後可與言詩之
變嗚呼孰知不言之言吾将與之言
　　　書(此篇論三/代之變)
天地無異化聖人無異治萬物無異性聖人順天理而
理萬物者也物之生林然熙然孰吾榮乎孰吾枯乎已
然而莫知其然者其性也旦而暴之夜而濡之一日而
風之二日而霖之三之日蕩然矣惟人亦然無攖則寧
無拂則全驅之以刑齊之以政臨之以徳而天下之性
慘然矣所性一也弗一者人異之也帝以道仁王以徳
洽霸以功勝由是天下之俗有弗同焉夫道者徳之郛
也徳者功之域也道行則徳存而不自知徳立則功成
而不自見故無徳之徳徳之至而非形也無功之功功
之大而非名也及其失之小大分焉銖兼於兩寸兼於
尺尺兼於丈自文觀之何有於小哉堯之治天下也不
舉善不去惡不治小不教民人視堯亦天耳天何心於
我乎舜之治天下必治之而後安焉(左文十八年髙陽/氏有才子八人天)
(下謂之八愷髙辛氏有才子八人天下謂之八元此十/六族也以至于堯堯不能舉舜臣堯舉八愷八元帝鴻)
(氏有不才子天下謂之渾敦少皥氏有不才子天下謂/之窮竒顓頊氏有不才子天下謂之檮杌此三族也以)
(至於堯堯不能去縉雲氏有不才子天下/以比三凶謂之饕餮舜臣堯流四凶族)雖然猶未始
與民相攖也國而國爾天下而天下爾吾何與夫民哉
三王之於民如恐赤子之啼而亟乳之至五霸則又鞭
朴隨其後也大道何從而行乎故夫使天下之至于此
則亦治天下之過爾以治天下之過而曰民性之異不
可也自有天地以至于今天下之人欲生而惡死欲逸
而惡勞欲冨而惡貧其同乎其異耶冬之不能葛夏之
不能裘旦暮而已矣隂陽歟寒暑歟其與吾為盛衰歟
不同而同者有所不能易也故書之作亦因天下之不
同而同之云爾而自漢以來言者始曰忠之變質質之
變文不知大道之中果有是乎哉(唐選舉志夏之政忠/殷之政質周之政文)
(文與忠質/皆統人行)孔子曰商因於夏禮周因於商禮皆可知而
其繼周者雖百世可知也夫百世而猶可知者非損益
之所從出歟襁褓也垂髫也白首也一身之變然也得
一物而識之終身不忘焉夏之商商之周天下亦自若
爾於三王何有而自周之衰治天下者莫或能繼也有
欲繼之則紛紛然跡彼之芻狗以為天下續曰三王之
治如此又烏覩夫治之意乎夫行之而攖天下之性者
性之所同也天下之偽極矣不知所以同之又将以偽
蓋焉從爾脊脊我則變變從爾呻呻我則瞶瞶是囿毛
羽而復弋之沼鱗介而復釣之也悲夫
　　　春秋(此篇論夫子/欲明王道也)
孟子曰王者之迹息而詩亡詩亡然後春秋作又曰其
事則齊桓晉文其文則史其義則丘竊取之矣孟子數
言何其盡春秋之旨也昔予嘗怪平王之詩不列於天
子之大雅而下同於諸侯之變風久而得之乃知平王
之時無復有王道矣(王黍離詩/閔宗周也)夫平王之詩何以獨無
王道蓋父子君臣夫婦兄弟王道也隱公即位不稟于
天子(左傳魯夫人生桓公而惠公薨是以隱公立而奉/之注隱公繼室之子當嗣位以禎祥之故追成父)
(志為桓尚小是以立為太子帥國/人奉之為經元年春不書即位傳)與邾儀父盟于蔑而
授之私盟而天子不問(經元年三月公及/邾儀父盟于蔑)是無君臣之
道也鄭伯克段天子又不問(夏五月鄭伯克段于鄢注/不稱國討而言鄭伯譏失)
(教也段不弟/故不言弟)是無兄弟之道也平王已前未至此極夫
子傷之此春秋所以始於隱公也或削去即位或書其
私盟或削去公子名而書鄭伯或書天王而名宰咺(秋/七)
(月天王使宰咺來歸惠公仲子之賵注宰官咺名也咺/贈死不及尸弔生不及哀豫凶事故貶而名之此天子)
(大夫稱/字之例)是皆以王道正之也嗚呼天下不可一日而無
王道也久矣天下一日而無王道是滅天理而窮人欲
者也吾夫子憫人欲之日起悼天理之將滅所以因魯
史而作春秋葢將以續三王之道而扶天理之將亡也
夫子自衛反魯然後樂正雅頌各得其所又刪詩書又
定禮樂又繫周易如是足以明王道矣而又區區作春
秋者何哉葢詩書禮樂先世之遺言而夫子之心曽未
見之行事是吾道於經莫之見也聖人以謂吾道在我
而不遇湯武之位不登王道無復見之行事於是宗魯
史之筆以見王道之施設焉夫舊史自付之魯史而春
秋乃傳之弟子意以傳來世而初不以示人也彼魯史
者特一實録耳安知所謂王道哉予奪抑揚夫子以王
道注之筆削其筆也見聖人之所在其削也見聖人之
所歸學者儻於筆削之間上遡聖人之心乃知夫子雖
千古而常在也且以隱公元年論之書元年書正月公
即位此魯史也付之魯國者也筆王字於春下而削去
公即位此夫子春秋也此付之門弟傳來世也誠如魯
又有何義哉惟聖人寓於筆削此所以其義無窮請試
言之夫筆王字於春下乃知王之所為天之所為也削
去公即位三字乃知隱公之即位不稟於天子也自此
類而推之則知不書賵𦵏成風(文五/年)王不書天(經隱元/年又隱)
(三/年)吳楚之人卒不書𦵏者皆聖人削之以正王道也邲
之敗魯之舊史書先縠也而春秋乃書荀林父(宣十/二年)衞
侯出奔魯舊史書孫林父甯殖也而春秋乃獨書衞侯
出奔齊耳(襄十/四年)皆聖人筆之以見王道也因筆削以求
聖心王道豈不昭昭乎儻於此而求之則二百四十二
年之筆削森然在目皆聖心之發見也聖心之所與王
道之所與也聖心之所奪王道之所去也學者儻未遽
得夫子之心莫若先明大學之道夫大學之道王道也
王道何在在格物也格物者窮理之謂也(伊川曰格至/也格物言窮)
(理/也)天下之理無所不窮則幾㣲之至無不極其所至矣
故曰物格而後知至知至而後意誠意誠而後心正心
正而後身修身修而後家齊家齊而後國治國治而後
天下平儻知格物之學則可以知聖人之心知聖人之
心則可以知聖人之筆削知聖人之筆削則雖生乎千
百載之下一讀春秋乃如歴鄒魯之國登洙泗之堂親
見吾夫子之威儀聞吾夫子之謦欬親傳吾夫子之心
法既傳其心則飲食寢處洒掃應對無非吾夫子之運
用窮而獨善也隱㣲之間有廟堂之顯幽暗之際有日
月之明達而兼善也乾旋坤轉雷厲風飛百物阜康萬
邦綏緝旂常彛鼎不足以形容鐘鼓管絃不足以傾寫
而髙車駟馬衮冕圭璋有不足以榮輝也
　
　
　
　
　
　
　
　
　
　
　
　
　
　
　十先生奥論註前集巻十一
欽定四庫全書
　十先生奥論註前集巻十二
　　雜論　　　　　　　　　　　　　　陳傅良
　　　恢復論上(此篇論收天下者/有所愛是以難)
自古争天下者常易收天下者常難唐人有言神堯以一
旅取天下後世子孫不能以天下取河北嗟夫是亦其勢然
也夫以匹夫而争天下與失天下而收之者其勢甚不相若
也凡人之情輕於用人之所有重於用已之所愛輕則勇重
則怯何者非吾有而有之雖失之於吾無損也其勢烏得不
勇以其所愛而用之一或不濟則併亡之矣其勢不能無怯
此争天下與收天下之所以異也昔漢髙帝資三尺之任五
載而成帝業(前漢諸侯王表漢無尺土之階/繇一劍之任五載而成帝業)且秦以虎狼之
强由數世而合之漢獨何其鋭也盖髙帝崛起豐沛之微
無寸土為之階兵秦兵也粟秦粟也城邑秦之城邑也驅非
已之民食非已之粟而收非已之城邑故得以肆意而為之降
數十郡而喪之不恨也捐數千里以授三將不惜也睢
水之逃滎陽之脱濱於死而不衰也(前髙祖紀項羽擊/漢軍睢水上大破)
(漢軍多殺士卒睢水為之不流圍漢王三帀大風折木/發屋晝晦楚軍大亂而漢王得遁去又項羽圍漢滎陽)
(漢王患之紀信誑/楚漢王出西門遁)以匹夫而争天下其幸而集則帝王
不幸而不集吾如彼何哉髙帝亦不得不勇為之矣晉
元之南渡也撫江都之勝兼吳㑹之饒亦足以奮矣而
没齒不能歸侵彊之咫尺者非他也其心愛夫一隅之
可以自託惴惴然惟恐夫用之而併失之也(見晉本紀/又云元戎)
(屢動不出江畿經/畧區區僅全吴楚)故曰是亦其勢然也三代以後中興
之功莫易於光武豈光武獨能也哉葢其勢亦髙帝之
勢而光武亦以其髙帝為之也嗚呼後之人主不幸而
失天下之全願得為漢之光武猶幸而獨得天下之半
乃止於晉之元帝亦孰能處元帝之勢而以光武用之
也哉
　　　恢復論下(此篇論有志於取天下/者有所棄則有所就)
處晉元之勢而以光武用之者未必學光武也亦有所
棄而已矣大抵不有所棄不能有所就有志於取天下
者特未可深留而固閉之也以天下之大深留而固閉
之雖守之不足况於攻乎哉髙帝之所以踣項氏者以
其棄燕齊於韓信劉備之不能一駕於魏者以其不棄
吳於孫氏也方信之虜魏豹也請益兵三萬北舉燕趙
東擊齊帝灑然與之不吝也及其破歴下也請自王之
帝幾誤矣良平附耳一語帝翻然置之不争也嗚呼何
帝之明於前而良平善料於其後也且帝以五諸侯之
兵顛頓於滎陽成臯之間幾不脫者屢矣帝之力果能
遂并齊哉假如帝之能并齊項氏以躡而奪之矣三秦
之事可見矣以燕齊之壤綿亘萬里而為楚得之則楚
全而漢孤嗟夫楚全而漢孤則漢之不敵楚决矣孰若
棄之於信使之自戰其地自兼其衆而又自王其國時
出而佐我則項氏必不能捨相持之漢而東矣羽之使
龍且救齊也非不勇於自行也有漢王者在也則夫棄
齊於信所以錮項氏於不能進退之域分其力而弱其
權也漢之帝也信實犄角之歟(見前漢髙祖紀/及韓信張良傳)劉備亦
一時之傑也而其志不若髙皇之大且蜀之讎莫若於
魏而其力之不能有吳亦明矣蜀之急於吳者失也使
其掃巴蜀之甲趨於江陵一舉而兼之則曹氏肯拱揖
之而授之蜀哉是以其勢必争争則便且强者勝是蜀
之併吳所以資魏也斃吳而踣魏蜀能自為蜀哉故莫
若使吳自吳與之權而并力於魏方權之請降也其機
至矣因其欲降而徳之權之所以奮於魏也以吳蜀之
二當魏之一其力足以舉魏蹙魏而圖吳未晚也惜乎
其不棄於孫氏而更生之敵是以卒無所成夫不忍棄
之而委之為敵人之資取天下者為之哉(見魏武帝紀/及蜀先主吳)
(孫權/傳)昔祖逖之渡江也晉之中興其兆成矣而元帝不
棄之逖遽使戴若思代之鳴呼君子是以知晉之不能
西也(祖逖傳帝以逖為奮威將軍渡江中流擊楫而誓/曰祖逖不能清中原而復濟者有如大江辭色壮)
(烈衆皆慨歎方當推鋒越胡掃清河朔㑹朝廷将遣戴/若思為都督逖以若思是吳人雖有才望無𢎞致逺識)
(且巳翦荆棘收河南地而若思雍/容一日來統之意甚怏怏俄卒)
　　　備論上(此篇論輕於所戒/而重於所玩者雖)
兵孰難曰備為難備孰難曰輕於所戒而重於所玩者
為難大抵敵人之曉兵者必不肯犯吾之所戒而突吾
三軍必向之鋒也夫不肯犯吾所戒而突吾三軍必向
之鋒而其計必將趨於吾之所玩而卒然畢集於一隅
不警之地故夫非甚愚之將而以其師壓坦然之境者
皆以聲餌我也而其實必有所不至嗟乎其以聲餌我
而其實不至則亦愚我而巳矣是正智將之所貪而用
兵者多失之葢乏備之罪也韓信之擊魏也陳舟於臨
晉而以木罌渡軍襲安邑亦信之愚魏豹也(前韓信傳/信擊魏盛)
(兵蒲坂塞臨晉信乃益為疑兵陳船欲渡臨晉而伏兵/従夏陽以木罌缶度軍襲安邑魏主豹驚引兵迎信信)
(遂虜/豹)昔者晉人伏兵於二陵以邀秦而蹇叔巳知之(左/僖)
(三十二年秦穆公召孟明西乞白乙使出師於東門之/外蹇叔哭之曰孟子吾見師之出而不見其入也蹇叔)
(之子與師哭而送之曰晉人禦師必於殽殽有二陵焉/其南陵夏后臯之墓也其北陵文王之所避風雨也必)
(死是間余收兩/骨焉秦師遂東)吳楚匿死士於淆澠之間以伺漢而趙
渉亦己知之(前周亞夫傳趙涉說亞曰將軍東誅吳楚/吳王素富懐輯死士久矣此知将軍且行)
(必置間人於殽澠阸陿之間且兵事上神密將軍何不/從此右去走藍田出武闗抵雒陽間不過差一二日直)
(入武庫擊鳴鼔諸侯聞之以為將軍從天而下也/太尉如其計至雒陽使吏搜殽澠間果得吳伏兵)兵未
有形而二子預料於千里之外必知其潜師之所使其
謀人如謀國則夫可入之間可乘之隙豈不盡在掌握
間哉然則淮隂之師設虛於臨晉而出其實於安邑亦
幸其無蹇叔趙涉而巳魏而有二子者為之計而嚴備
於夏陽之間則浮罌之衆可以坐覆故夫以其虚聲壓
吾坦然之境而其實出於一隅不警之地者智将可以
兩得之何者吾以虚臨虚以實待實彼之所恃者實也
吾敗其實則虚者潰矣兹固季良所以謀楚者哉噫是
非輕於所戒而重於所玩者不能也
　　　備論下(此篇論用兵必乘/敵人之所不備)
善用兵者必掩人之所不意夫掩人之所不意者所以
乘其所不備也如乘人不備而不知人之乘其不備亦豈
長於兵者哉大抵邀虚擊懈之師非惟吾能知之敵亦
有能知之者矣恃我之所能而墯於人之所能故曰用
兵之道竒為難昔者吳楚之西向也條侯以其三十六
將之兵填然而東趙涉以為不可也莫若寂鼔仆旗
走藍田出武闗抵洛陽入武庫然後聲而馳之則諸侯
愕眙失色以為從天而墯矣(見上/篇注)嗟夫孰知吳有田禄
伯亘將軍者巳慮及此乎田生之謀盖欲以竒兵循江
淮而上先入武闗而亘氏亦欲西據洛陽武庫食敖倉
之粟以徐俟漢軍之至則夫趙涉之所以說亞夫以出
吳楚之所不料者正田生亘氏之所欲疾馳以先漢兵
之所不及者也使二子之計行則亞夫以其堂堂之軍
巻甲而趨不虞吳兵之至吳人以其未試之鋒適㑹亞
夫於其所貪之境吳楚之師不遇於武闗亦必接刄於
洛陽武庫之間以漢不虞之懈當吳未試之全嗚呼兹
固鄧都尉之所憂也哉吾觀周侯之功盖出於鄧公
之謀委梁以敝吳而深營固壘以坐待其羸乏故得以
全制之使吳而聴二臣之言以其死鬬之銳不耗於梁
而决戰於漢則夫趙涉之說是乃嫁禍於亞夫也亞夫
不危乎哉然則涉之說獨行於漢而二臣之言不售於
吳者天之相漢焉耳(前吳王濞傳七國反書聞天子遣/周亞夫将三十六将軍往擊吳楚)
(初吳楚反書聞故吳相表盎召入見上問以吳楚之計/以盎使吳吳王聞盎來欲刼使将盎夜亡走梁遂歸報)
(條侯云比至淮陽問故父絳侠客鄧都尉曰䇿安出客/曰吳楚兵銳甚難與争鋒楚兵輕不能久為将軍計莫)
(若引兵東北壁昌邑以梁委吳吳必盡鋭攻之將軍深/溝髙壘使輕兵絶淮泗口饟道使吳楚相敝而糧食竭)
(乃以全制其極破吳必矣條侯曰善從其䇿遂堅壁昌/邑南輕兵絶吳饟道吳王之初發也吳臣田禄伯為大)
(将軍田禄伯曰兵屯聚而西旡它竒道難以立功臣願/得五萬人别循江淮而上收淮南長沙入武闗與大王)
(㑹此亦/一竒也)嗚呼為将者其無愚敵而幸於天之所相哉
　　　守論(此篇論守不/在險而在人)
天下之言守者則形勢而巳矣形勢者以險為本嗟夫
險未足以盡守之說也秦之函谷吳之長江蜀之劒閣
天下之言險者無先也而子嬰降漢劉禪孫皓翦為魏
晉之俘且夫雍梁之西荆陽之東非有變也金城棧道
之固驚波之阻猶無恙也沛公瓦合之卒不繁於曩時
六國之衆也鄧艾王濬之徒又非白公曹公司馬懿之
敵也而二君束手就擒一地之茅土盡為喪國之社何
也非其人也善乎賈生太史公之言曰使嬰有庸主之
材僅得中佐山西之地尚可全有(史秦紀賈誼論秦論/曰向使嬰有庸主之)
(才僅得中佐山東雖亂秦之地/可全而有宗廟之祀未嘗絶也)噫非特秦然也葛亮陸
抗而不死吳蜀亦未可以侮矣故曰守以險不若守以
人昔者劉項之争衡也楚以拔山之力卒為漢臠議者
多咎項氏捐天險之勝形懐區區之故國榮於匹夫晝
錦之歸斯以取亡(前項籍傳羽壁垓下軍少食盡漢兵/圍之數重羽夜聞漢軍四面皆楚歌)
(乃驚曰漢皆巳得楚乎是何楚人多也乃自歌曰力抜/山兮氣盖世時不利兮騅不逝乃自剄又羽屠咸陽殺)
(秦降王子嬰燒其宫室於是韓生説羽曰闗中阻山帯/河四塞之地肥饒可都以霸羽又懐思東歸曰冨貴不)
(歸故鄉如/衣錦夜行)以愚觀之項氏所以亡者亦或不在是也方
羽之霸𤓰分闗中之壤授三叛將其意盖在於障漢軍
之東也羽之心自以三秦足以限漢雖髙枕於彭城之地
而巴蜀之師亦未敢越境而下也而不知夫僨軍降虜
非漢之敵楚之旋斾未巻而劉季巳刼而奪之矣羽不
能止徒王鄭昌於韓以為西蔽終亦以伺漢而已矣則
夫闗中之不守者羽之失人也(同上羽陽尊懐王為義/帝徙之長沙都郴分天)
(下以王諸侯立沛公為漢王王巴蜀漢中而參分闗中/王秦降將以距塞漢道乃立章邯為雍王王咸陽以西)
(立司馬欣為塞王王咸陽以東立董翳為翟王時漢王/還定三秦羽聞漢并闗中且東齊梁畔之大怒乃以故)
(吳令鄭昌為韓王以距漢/令蕭公角等擊彭越越敗)及羽之擊彭越也亦慮夫漢
之過成臯也而令樅公守之未幾而樅公破則属之大
司馬曹咎堅壁以捍漢甚矣夫羽之愚也且漢之不駕
於楚者皆羽之身與之角者也羽引而東雖百海春侯
曽何足以礙漢哉不數日而咎斃於圯水之上則夫成
臯之不守羽之再失人也(同上羽急圍漢王滎陽漢王従/西門出令周苛樅公魏豹守滎)
(陽漢王西入闗時彭越渡睢殺薛公羽乃東擊彭越漢/王亦引兵北軍成臯羽巳破走彭越引兵西下滎陽城)
(烹周苛殺樅公虜韓王信進圍成皐漢王跳獨與滕公/得出北渡河至修武從張耳韓信楚遂拔成臯漢王得)
(韓信軍留止使盧綰劉賈渡白馬津入楚地佐彭越共/擊破楚軍攻下梁地十餘城羽聞之謂海春侯大司馬)
(曹咎曰謹守成臯即漢欲挑戰慎毋與戰勿令得東數/而巳我十五日必定梁地復從將軍於是引兵東漢)
(挑楚軍戰楚軍不出使人辱之五六日大司馬怒渡兵/汜水卒半渡漢擊大破之大司馬咎長史欣皆自剄汜)
(水/上)至於漢髙以一韓信守齊羽巳有腹背之憂武涉之
説足以見羽之無聊矣嗚呼漢之獲信豈信之素宦於
漢耶羽不能用而弃之漢則信之歸漢實羽之助漢而
自孤也使羽而用髙帝雖欲不鬱鬱於西可乎然則項
羽之失天下非失險也失人也(韓信傳信属項羽為郎/中信數以䇿干羽羽弗)
(用漢王之入蜀信亡楚歸漢未得知名膝公竒之言於/漢王漢王未之竒也蕭何曰諸將易得至如信國士無)
(雙王必欲長王漢中無所事信必欲争天下非信無可/與計事者顧王䇿安决王曰吾亦欲東耳安能欎欎久)
(居此乎何曰王計必東能用信信即留不能用信終亡/耳王以為大将曰將軍何以敎寡人計䇿信遂平齊請)
(自立為假王王曰即為真王何以假為立信為齊王召/其兵使擊楚項王恐使武涉往説信曰足下何不反漢)
(與楚楚王與足下有舊故且漢王不可必足下/何不與楚連和三分天下而王齊信謝云云)髙帝嘗
曰羽有一范増而不能用此所以為我擒(髙祖紀/云云)噫豈
惟一范増哉
　　　屯田論(此篇論不可誘古人美/名而忘今世之實患)
圖天下之利者不可誘於古人之美名而忘今世之實
患也夫誘於古人之美名而忘今世之實患則見其利
而不見其害奮而為之其利之効也未收而害之形己
先見矣兹事之所由不濟而忌者得以乗而破之也昔
者漢之憂在乎諸侯之偪而唐之深禍亦以歴世之兵
拏而未解也則夫鼂錯建削地之䇿於七國方横之時
(前鼂錯傳景帝即位錯請諸侯之罪過削其支名/郡奏上諸侯讙譁後吳楚七國俱反以誅錯為)蕭俛段
文昌之徒開銷兵之議於兩河甫定之日(唐蕭俛傳穆/宗初兩河底)
(定俛與段文昌當國謂四方無虞遂議太平事以為武/不可黷勸帝偃革尚文乃密詔天下鎮兵十之嵗限)
(一為逃死不補謂之銷兵既而籍卒逋亡無生業嘯聚/山林間為盜賊㑹朱克融王廷湊亂燕趙一日悉收用)
(之朝廷調兵不充乃召募市矣/人烏合戰輒北遂復失河朔)豈非漢唐之大利也哉況
夫强本以固國戢武以安民者三代之所歴行而未盡
者也以漢唐之大利而文以三代之美談則其説之易
使而其聴也易甘天下之士必疾趨而樂附之矣其誰
曰不可嗟夫孰知夫削地之畫一下而吳楚之變幾危劉
氏之宗社銷兵之計一行而燕趙之盜復瀦河朔之地
而卒無以禁之也哉故夫誘於古人之美名而忘今世
之實患者將以利天下適以害天下也雖然是豈真不
可為耶士大夫深思而逺慮不為名鉗斯得之矣天下
皆以為安吾不遽而安也而猶以為甚危天下皆以為
可喜吾不雷同而喜之而獨為之深憂其慮之也過則
其備之也豫備之也豫則其應之也亦不跲是故處之
而固行之而成雖有樂敗人之功者亦無得為之矣今
之屯田巳試之事也而其效莫著於漢之趙充國魏之
棗袛嗟乎二子之迹古人之美名也充國以方隆之漢
斃垂盡之先零(前趙充國傳充國擊先零羌度其必壊/欲罷騎屯田以待其斃奏曰臣謹條不)
(出兵留田便/宜十二事)衹以未裂之中原營於無虞之許下(魏太/祖建)
(安元年用棗祇韓浩等議始興屯田又任峻傳太祖欲/經畧四方苦軍食不足羽林監棗袛建置屯田太祖以)
(峻為典農中郎將募百姓屯田於許下得穀百萬斛郡/國例置田官數年中所在積粟倉廩皆滿軍國之饒起)
(於棗袛而/成於峻)其從事於此也専其所以害其成者無有則
其為之也暇而其責效也亦不亟二子處之奚患哉今
日之事未可以是論也秋髙馬肥馳突而蹂禾稼者中
行說之所以折漢使正胡虜之心未嘗一日忘我者也
然則求其利者其無借趙充國棗衹之美名以籍口而
不忍思中行說之實患而緩其備也哉
　
　
　
　十先生奥論註前集巻十二
欽定四庫全書
　十先生奥論註前集巻十三
　　雜論　　　　　　　　　　　　　陳傅良
　　　兵論上
嗟夫天下不可以近慮慮之也以近慮慮天下而不誤天
下者無有也先王惟知夫天下難合而其隙也易開將以
固其難合之勢不可一日而去徳至於隄防其易開之隙
亦不可徹其備而示之可乗之間故兵之制常與徳並行
而不可廢三代而後人君始以兵爛天下而世之好名之士苦
其毒而厭其多亂必欲一芟而去之其説蓋借夫詩書之
放牛馬櫜弓矢以自證(書武成偃武修文歸馬于華山之陽/放牛于桃林之野詩時邁載戢干戈)
(載櫜/弓矢)嗚呼是其為慮也亦不逺矣夫武王之偃兵非武王
之意也勢也(上/注)武王以商之諸侯序八百國之衆而遷商之鼎
義士薄之(史伯夷傳武王伐紂伯夷叔齊叩馬而諌曰父死不/𦵏爰及干戈可謂孝乎以臣弑君可謂仁乎左右欲)
(兵之太公曰此義/士也扶而去之)則天下之疑於周者或不少也蓋至於成王
周公之世猶未能固不静之心武王不亟釋其取天下
之具以安天下之反側則夫洶然而變者未止一禄父
也(書大誥武王崩三監及淮夷叛王若曰有大艱于/西土西土人亦不静越兹蠢殷誕敢紀其敘云云)故
其道不得不權其宜以自固然其所以為天下計者未
嘗廢司馬也(禮夏官司馬掌邦/政以佐王平邦國)而又其時足以制殘商
之死命亦得以安意為之而無忌好名之士不度天下
之勢而借其說以文太平乃始闢户斬闗開盜之路而
招之天下之禍不始於此也夫昔晉之平吳非晉之福
也唐之得兩河於季世亦非唐之盛事也武帝侈然自
以無虞不聴山濤之諫而去州郡之兵(晉山濤傳吳平/之後帝詔天下)
(罷軍役示海内大安州郡悉去兵帝嘗講武于宣武場/濤從因與盧欽論用兵之本以為不冝去州郡武備其)
(論甚精帝不能用及永寧之後屢有變難寇賊焱起/郡國皆以無備不能制天下遂以大亂如濤言焉)蕭
俛段文昌之属亦無永圖競為武偃之談以中穆宗偷
安之欲藩鎮甲士月彫日耗(唐蕭俛傳穆宗初兩河底/定俛與段文昌當國謂四)
(方無虞遂議太平事以為武不可黷勸帝偃革尚文乃/密詔天下鎮兵十之嵗限一為逃死不補謂之銷兵)
(既而籍卒逋亡无生業嘯聚山林間為盜賊㑹朱克融/王廷湊亂燕趙一日悉收用之朝廷調兵不充乃召募)
(市人烏合戰輙北/遂復失河朔矣)一旦盜起永寧禍發燕趙而國家無
誰何之者晉祚遂以不久唐之故壤復淪盜淵(上/注)嗚呼
為天下慮而使淺謀卑見盜太平之名者為之天下之
不及晉唐者亦幸矣
　　　兵論下(此篇論/用盜)
銷兵之禍非止無兵而巳也而将殘天下之民盖不幸
而有變其勢不得不驅民而用之夫驅民而用之者皆
所以餧賊也以不教之民而置之無罪之死地故夫銷
兵者乃所以殘民也又非止殘民而巳也而且將召天
下之亂廣澤之陂深山之原武夫悍士臂弓而腰刃以
幸國家之釁而不得逞者世未嘗訖無也方無事時則
亦竄迹乎牛力羊肆之間犬偷䑕盜以活其生一旦瞰
可乘之隙則嘯聚崛起角出而衡行皆勍敵矣嗚呼其
禍豈止於外陵也哉於此有術焉可以一舉而兩獲非
惟可以弭亂而反籍之以集天下之功而人主常難於
行之則亦不知變也(上篇/注)昔管仲嘗取人於盜(記雜記/下孔子)
(曰管仲遇盜取二人焉上以為/公臣曰其所與逰辟也可人也)而髙祖争天下往往皆
販繒屠狗之人(前灌嬰睢陽販繒者也樊/噲市人也以屠狗為事)武帝剪伐四
克亦嘗求跅弛之士而用之(前武帝紀詔士或有負俗/之累而立功名夫跅弛之)
(士亦在御/之而巳)則夫此一族者雖足以擾天下亦足以利天
下也州綽刑蒯欒氏之勇也范氏而能欒氏則亦宣子
之勇也(左傳宣/公云云)人主方窘於無兵而可棄斯人也哉致
斯人而用之不猶愈於肉股慄之孱民以飽垂涎之吻
哉不然而棄之山澤以自貽患君子所深憂也揚子雲
曰御得其道則狙詐咸作使御失其道則狙詐咸作敵
(揚問道/篇云云)故狙詐非不可用也而御之之難也羅之以禮
以愧其心鼓之以禮以作其氣䝉之以重賞以盈其欲
貰之以寛以責其效亦庶乎其可矣
　　　謀論上(此篇論因/敗為謀)
古之謀人不惟其善因天下可為之資而至於摧敗奔
衂之餘九亡而一存者尤善謀者之所貪也盖天下之
福不在於福而生於禍負者勝之基弱者强之府故善
謀者尤欲得之昔者勾踐之喪邦亦嘗有所不忍欲死
於一决之快矣獨范蠡知夫㑹稽之棲乃所以餌夫差
而釣之者也於是諫止其君隂携而陽厚之以豢吳而
飽其欲故吳之心自以為無越而不知越之志未嘗不
在於無吳也黄池之㑹一舉而蹙之范蠡之蓄此久矣
(史越世家吳王闔廬伐越越王勾踐擊吳師射傷吳王/闔廬闔廬且死告其子夫差曰必毋忘越勾踐聞夫差)
(且以報越越欲先吳未發往伐之范蠡諌曰不可越王/遂興師吳王擊越敗之夫椒越王乃以餘兵􁀇棲於㑹)
(稽蠡曰卑辭厚禮以遺之不許而身與之市勾踐乃令/大夫種行成於吳乃以美女玉器令種間獻於吳太宰)
(嚭嚭因說吳王赦之吳既赦越越王乃苦身焦思置膽於/坐坐卧即仰膽飲食亦嘗膽也曰女忘㑹稽之恥邪身自)
(耕作夫人自織折莭下賢與百姓同其勞云云吳王北/㑹諸侯於黄池范蠡乃伐吳吳師敗越遂復棲吳王於)
(姑蘇之山吳王請成勾踐欲許/之范蠡乃鼔進兵吳王自殺)漢之留侯蕭相國亦越
之蠡也夫以髙帝百敗之困不足以當楚之鋒亦明矣
而二子者乃深喜之㑹之鴻門而不恥遷之南鄭而不
恨示之焚棧而不與争委之以太公吕后而未嘗一日
即而取也凡此數者皆留侯蕭相國之謀就髙帝之敗
而為之地所以驕項氏而昬其智也項氏侈然自大旁
若無敵垓下之圍一合而項氏之肉巳臠於漢軍之刃
矣(前髙祖紀項羽聞沛公巳定闗中大怒欲攻沛公沛/公旦日見羽鴻門謝曰今者有小人言令将軍與臣)
(冇隙羽因留沛公飲云云羽自立為西楚霸王都彭城/更立沛公為漢王都南鄭漢王怨羽之背約欲攻之蕭)
(何諌乃止張良辭歸韓因説漢王燒絶棧道以俻諸侯/盜兵亦視項羽無東意審食其從太公吕后間行反遇)
(楚軍羽常置軍中以為質後歸太公吕后羽解兵東歸/漢王欲西行張良陳平諌曰楚兵罷食盡此天亡之時)
(漢王從之圍羽垓下/斬羽東城楚地悉定)故夫天下之不可為者是乃大可
為者也而無謀者又失之有髙皇勾踐之勢而不出於
范蠡留侯蕭相國之䇿反以其所驕人者自驕而甘於
敵國之豢一旦隙開摶手無䇿不得己驅久厭之兵而
戰之毎遇輒却則曰用兵者之罪也嗟乎用兵何罪哉
　　　謀論下(此篇論戰/不可無謀)
或曰戰可以無謀勝乎曰有之矣幸也非福也一勝之
幸雖趨亡之國垂没之將亦有之而曉兵者不之畏昔
秦之二世諱於言反狼貪而鷹搏者滿天下而二世宴
如也(前叔孫通傳秦時以文學召待詔博士陳勝起二/世召博士諸儒生問曰何如博士諸生前曰願陛)
(下急發兵擊之二世怒作色通曰安有反者此特羣盜/䑕竊狗盜何足置齒牙間哉二世喜盡問諸生諸生或)
(言反或言盗於是二世今御史按諸生言/反者下吏非所宜言諸生言盜者皆罷之)俄而周文百
萬之衆叩闗而攻二世倉卒舉山西之甲付之章邯以
禦之邯師一出三擊而三走文矣(前陳勝傳勝立為王/周文陳賢人也自言)
(習兵勝與之將軍令西擊秦秦令章邯擊大敗之周文/走出関止屯曹陽二月餘章邯追敗之復走澠池十餘)
(日章邯擊大破之周文/自剄注周文即周章也)未幾而馘魏咎尸田儋仆項梁
蹙趙歇堂堂之師所向如壓卵而竟無救於秦之亡捷奏
未絶而漢王席巻之師巳瞰秦鼎矣盖秦之兵本於無
謀而出於倉皇救敗之急而章邯復輕用之此固在劉
項掌握中也(史始皇紀戍辛陳勝等反遣諸將徇地山/東郡縣少年皆反以應陳渉合從西鄉名)
(為伐秦武臣自立為趙王魏咎為魏王田儋為齊王沛/公起沛項梁舉兵㑹稽陳涉所遣周章等將西至戲二)
(世使章邯將擊破周章軍而走遂殺章曹陽殺陳勝城/父破項梁定陶㓕魏咎臨濟邯乃北渡河擊趙王歇等)
故夫曉兵者知夫無謀者之戰不可以久也則為之退
避以老其師淹延以匱其財欲和欲鬬以疑其心一軍驚
其東一軍擾其西以分其力陽遣使以緩其怒隂遣間
以開其隙夫以不素定之謀加之以不素信之將而又
用之以不素練之卒幸而一勝而敵以多方誤之必有
墮其畫中者矣嗚呼為天下者不幸而失先定之謀幸
而得偶然之勝正當守之以堅養之以徐而發之以審
其無為敵人所誤
　　　吏論(此篇論憂不/可不及吏)
昔者秦人之趣亡非一道也而其若是焉亟者吏不肖
也吾觀始皇之初陋三代之封建其弊至於戰國髖髀
相依以蹙王室故夷其城而郡縣之其慮誠逺也(史始/皇紀)
(丞相綰等言諸侯初破燕齊荆地逺不為置王無以填/之請立諸子始皇下其議於羣臣廷尉李斯議曰置諸)
(侯不便始皇曰廷尉議是分天/下以為三十六郡郡置守尉監)既而天下之吏習於嬴
氏之暴斬艾琢剥草芥其民而弊之重之以頭㑹之斂
閭左之徭(前陳餘傳秦為亂政虐刑百姓罷敝頭㑹箕/斂以供軍費又食貨志始皇發閭左之戍)
又重之以阿房驪山土木之役(史始皇紀乃營作朝宫/渭南上林苑中先作前)
(殿阿房天下謂之阿房宫或作驪山發北山石椁/乃冩蜀荆地材皆至闗中計宫三百闗外四百餘)當時
之吏非殘忍漁侵病民以逢其君者則貪釁幸災不逞
之人也於是民欲亡秦者十戸而八九矣闗東之豪投
袂而起一呼響從毛奮而鱗集僇力以傾秦族者不可
勝計烏合之師所至如破竹者大率皆郡馘其首邑俘
其令以應之者也(史始皇紀戍卒陳勝等反遣諸將徇/地山東郡縣少年苦秦吏皆殺其守)
(尉令丞反以應陳涉相立為侯王合從西郷名為伐秦/不可勝數又賈誼過秦論曰山東豪傑遂共起而亡秦)
(族/矣)不然則吏為自全之計挈地以賂敵而市一旦之命
者也又不然則談士掉三寸之舌傳檄而風靡者也而
孰為秦守哉其間黨秦之惡不肯遽臣妾者如三川之
守由南陽之守齮泗川之守壯亦徒驅欲潰之民疾鞭
而戰之不敗而塗地則亦為降虜而巳亦奚救於秦之
斃耶(史髙祖紀秦二世二年項氏起兵秦泗川守壯敗/於薛沛公左司馬得壯殺之沛公與項羽畧地與)
(秦軍戰大破之斬三川守李由三年/沛公與南陽守齮戰犨東大破之)秦以虎狼之强尺
攻寸取以吞天下一夕有變三十六郡皆無人之墟子
嬰之席未煖而天下為漢何也(史始皇紀子嬰為秦王/四十六日沛公破秦軍)
(至霸使人約降子嬰奉天子璽符降軹道太史公曰子嬰/度次得嗣賔婚未得盡相勞餐未及下咽酒未及濡唇楚)
(兵己屠閧中真人翔霸/上奉其符璽以歸帝者)秦人之憂素不及吏也故天下之
禍莫大乎視以為常而不之憂視以為常而不之憂者
皆他日之不可支持者也且天下之不可以一人守也
分疆析壤環居而羅衛之者皆吏也吏之不肖人主誰
倚仗之哉而朝廷之上方病夫財之不豐兵之不强以
為大患至於守令之姦民號而訴者按牘相銜也則謾
不之省重者不過罷去次則僅免而己舒之嵗月民之
血未乾而謫籍之書又以恩貸矣甚者至於公卿大夫
貪沓冗耗以不勝任聞者皆剖符而左遷之嗟乎不意
父母斯民之職而為逐臣之淵藪也有秦之弊幸而無
秦之亂吁可畏哉可畏哉
　　　士論(此篇論人主畏莭義之士/故士得以窺其逆順售説)
天下之士未嘗不沮於人主之所畏而疾趨乎人主之
所喜也節義美名也雖甚庸之君亦知髙其名而願致
之及見其人鮮有合焉何也畏之也盖惟忠義之士識
髙而見明慮逺而憂大世方無虞若可以少安矣而為
痛哭流涕以發天下大難之端(前賈誼傳/上疏云云)乘輿無甚失
德猶可以為善也而盡言極諫甚者有幽厲威靈之比
百官效職亦無大姦邪未去也而深懼指鹿之禍發於
朝夕(史始皇紀趙髙欲為亂指鹿/為馬二世笑曰丞相誤耶)佳祥美瑞人主之所
罕見而竒焉者則視以為不足信至於一日月之變一
雨暘之愆則又從而尤之曰此疵政之招也射獵巡幸
歌舞之娛似未足病於治則禁而抑之宵旰之勤吐握
之疲非人所願為者則强其必行夫人之情惡危而好
安樂因而憚改自庶人達于天子均也而義士常責其
所難共振其所欲為人主安得而不畏之耶故雖漢武
帝唐明皇之賢猶有憚於汲黯韓休之直(前汲黯傳以/嚴見憚武帝)
(召為中大夫以數切諌不得久留内唐韓休傳帝嘗引/鑑黙不樂左右曰自韓休入朝陛下無一日懽何自戚)
(戚不逐去之帝曰/吾雖瘠天下肥矣)噫視時趨向天下之人不少也人主
方是之畏彼亦孰肯自冒人主之所畏而取踈逺擯斥
之苦哉於是乎争迎其好而逢其欲覘其所向而伺其
歸有所愛也則徇之以為歡有所懼也則寢之以安其
意有所可否之間也則兩存之以聴其所自擇其為術
也翺翔而不遽而為之説也進退而不甚堅夫然後豢其
説而穽其術而莫之辨是以姦欺之患生嗟夫此武帝
明皇之所以不免也隕石妖也而方士以為嘉瑞(前郊/祀志)
(武帝時隕石二黑如黳有/司以為美祥以薦宗廟)殺三子大亂也宰相以措刑
受賞(唐𤣥宗太子瑛傳云云帝怒召宰相議廢之張九/齡諫曰奈何一日棄三子俄而九齡罷李林甫専)
(國楊洄復搆瑛瑶琚與妃之兄鏽異謀惠妃使人詭召/太子二王曰宫中有賊請介以入太子從之妃白帝曰)
(太子二王謀反帝召林甫議荅曰陛下家事帝乃詔瑛/瑶琚並廢為庶人鏽賜死瑛瑶琚尋遇害天下寃之刑)
(法志𤣥宗時羣臣稱賀幾致刑措然而李林甫用/事矣又通鑑云上歸功宰輔賜李林甫爵晉國公)大旱
之災則曰乾封之祥(前郊祀志夏旱公孫卿曰黄帝/時封則天旱上廼下詔天旱意)
(乾封/乎)雨霖之害則曰非禾稼之損(通鑑𤣥宗紀上憂雨/傷稼楊國忠取禾之)
(善者獻之曰雨/雖多不害稼也)武帝明皇皆英主也初豈可以愚弄也
哉惟其畏節義之士故士得以窺其所逆順而售其所
喜之說而天下皆幾於危亡然則欲養天下之士氣唯
受人之所畏而不甘於人之所喜者能之嗚呼人主不
可不自强也
　　　形勢論上(此篇論形/勢無定)
自昔形勢之論詳矣皆以山西足以制山東而山東之
地得之則河洛不難控至於西河之間則自淮而江又
有不可得而窺者故秦負崤函之阻下一面之師以蠶
食山東諸侯訖于始皇卒合六而一之自魏宋齊陳隋
起隋仆不能混一土宇隋文亦若人也無以過數君而
家天下者得山東也至於晉元合江左之勢不敢一警
江洛取中原之故壤天下之勢其上下逆順亦可睹矣
雖然是則固矣而不知漢髙帝席秦之舊四方皆劉氏
有矣彼黥布挟區區之淮南抗衡上國若可以咄嗟叱
咤馘左耳於戲下也而當時善謀之士以為布能出上
計固守其所取吳并楚以厚其資傳檄燕趙則山東非
漢之有(前黥布傳布反上問薛公對曰使布出於上計/山東非漢之有也出於中計勝負之數未可知)
(也出於下計陛下安枕而卧矣上曰何謂上計薛公曰/東取吴西取楚并齊取魯傳檄燕趙固守其所山東非)
(漢之有也何謂中計東取吳西取楚并韓取魏據敖倉/之粟塞成臯之險勝負之數未可知也何謂下計東取)
(吳西取下蔡歸重於越身歸長沙陛下安枕而卧漢/無事矣上曰是計將安出曰下計果如薛公揣之)然
則淮南亦足以撼山東哉曹氏擁河南之全區提兵四
出所向無敢當者而孫仲謀以江之東偏崛起一隅鼎
脚於魏蜀之間卒之蜀噬於魏魏吞於晉而吳獨晚亡
苻堅指秦凉之甲順流而下其視秣陵之晉而以左挈
而取之而百萬之師衂於淝水反未及國奸雄起而乘
之(晉載記苻堅大舉入寇遣苻融督張蚝慕容垂等步/騎二十五萬為前鋒兵既盛都下震恐朱序説謝安)
(曰若秦百萬之衆誠難與為敵堅與苻融登壽陽城望/見晉兵部陣嚴整又望見八公山上草木皆以為晉兵)
(始有懼色張蚝列陣逼肥水王師不得渡謝元遣使謂/融小退師融麾車却陣王師乗勝追擊堅為流矢所中)
然則河之南山之西亦豈能遽得志於江耶噫能知乎
此則天下形勢葢未始有定論
　　　形勢論下(此篇論可/守不可攻)
或曰江之勢止可以守而不可以攻信乎曰非特江也
雖山之東西與河洛亦皆然矣而非形勢之使然也昔
者六國與秦其勢均足以自固也而六國就屠於秦秦
之於勝廣何也一旦聴蘇氏之縱擁百萬之兵聚於函
谷之口期以㧞秦卒以自敗而无損秦之一毛嗟乎其
計甚陋矣六國之形猶聚鹿也秦則穴之虎也以駢首
之聚鹿而欲搏深藏之穴虎豈不納死也哉秦人開闗
而延之六國之師巳潰非必秦人之善勝亦知六國自
以其勝鬻於秦耳使六國而知守之之説秦趙齊楚合
師而戍韓魏之郊以坐伺秦師之東則秦尚不敢左盼
而下而况得而吞之哉(史始皇紀太史公曰賈生言秦/孝公外連衝而鬬諸侯於是秦)
(人拱手取西河之外孝公没惠武䝉故業南兼漢中西/舉巴蜀東割膏腴之地取要害之郡諸侯恐懼㑹盟而)
(弱秦合從締交相與為一是時齊趙楚魏四君約從離/横并韓魏燕楚齊趙宋衛中山之衆六國之士嘗以十)
(倍之地百萬之衆叩闗而攻秦秦人開鬬延敵九國之/師逡巡而不敢進秦無亡矢遣鏃之費而天下諸侯己)
(困/矣)至於秦二世之不道足以自踣然其亡如是之遽者
亦有以也二世恥為一隅之計閉闗嚴距以遏西嚮之
鋒方且殫關中之卒脱險逺出渡河而北聚於不急之趙
使沛公得因章項之鬬以躡崤隴無人之境使二世而
固守之髙帝瓦合之卒能不為周章之敗哉(史始皇紀/二世用法)
(益刻深戍卒陳勝等反自立為楚王遣諸將徇地山東/郡縣少年苦秦吏皆殺其守尉令丞反以應陳涉相立)
(為侯王合從西鄉名為伐秦不可勝數二世大驚曰奈/何章邯曰盜至衆彊今發近縣不及矣驪山徒多請赦)
(之授兵以擊之二世乃赦天下使章/邯將擊破周章而走遂殺章云云)然則山之東西亦
有時而不可攻耶曹操擅中原之富雄於天下而烏桓
之舉空國踰界搏殘寇於窮荒之地是役也劉備嘗側
目睨之矣其計蓋出於乘虚李愬所以入蔡者也(蜀先/主傳)
(曹公北征烏桓先主説劉表襲計表不能用曹公南征/表㑹表卒唐藩鎮傳吳元濟并其衆洄曲以備李愬愬)
(用所得賊將自攻城因天大雪疾/馳夜半到蔡破其門取元濟以獻)向非劉表之庸而備志
得逞巻荆州之甲徐行而傅許下孟徳雖返而漢之赤
幟巳滿趙壁矣(上注又前韓信傳信擊趙使萬人先行/出背水陣趙兵望見大笑平旦信建大)
(將旗鼔鼓行出井陘口趙開壁擊之大戰良久信張耳/棄旗鼔走水上軍復疾戰趙空壁争漢鼔旗逐信耳信)
(所出竒兵二千騎者候趙空壁即馳入趙壁皆抜趙旗/幟立漢赤幟趙軍欲還歸壁見皆漢赤幟大驚遂亂於)
(是漢兵夾擊/破虜趙軍)奚及哉故夫河洛亦可守也亦可攻也故
天下之勢初无定論在用之如何耳可以守亦可以攻
不能攻而區區於守巳損威矣而又併守失之吁可悲
哉古人有言曰形勢不如徳(史記年/表云)徳不足也無以勝
人矣乎
　
　
　
　
　十先生奥論註前集巻十三
欽定四庫全書
　十先生奥論註前集巻十四
　　雜論　　　　　　　　　　　　　　葉　適
　　　兵權上(此篇論孫武子/之書不可用)
非詐不為兵盖自孫武始(史本傳云孫子武齊人也以兵見/吴王闔廬闔廬知孫子能用兵以)
(為/將)甚矣人心之不仁也非武之書不好焉用兵以詐古之聖
智或不能免自管仲咎犯先軫(管仲齊大夫管夷吾亦曰管/敬仲咎犯晉狐突之子狐偃)
(字子犯晉文公重耳之舅故云舅犯舅亦作咎/先軫晉下軍之帥原軫食采於原故亦曰原軫)其人巳不純
於義務為争利必勝之術春秋之世日有侵伐之事國各
講求其意以備之而秦楚横行於天下大抵無義兵矣然
則非武之獨為詐也而謂之自武始何也曰管仲咎犯先軫
致其君於霸(君謂齊/威晉文)强本出於兵人獨變先王之法而自為
法耳盖其意常先治國家崇禮信厚集人心而親附諸侯
至於決戰濟師而後益之以詐不專以詐自名也故古之於兵
也止言其法部曲行伍坐作進退繁簡曲直紀律號令皆法
也能盡此以為不可敗則敵至而智見矣故法可傳而智不
可傳至於孫武始棄法而言智其著兵之情竒正分合
豫應天下之變百出而不窮(七書孫子凡戰襲以正合/以竒勝故善竒者無窮如)
(天地不竭如江河終而復始日月是也死而更生四時/是也戰勢不過竒正竒正相生如循環之無端孰窮之)
(哉/)以詐自名於世而曰兵徒詐而巳矣(並七書/孫子云)盖管仲
咎犯之所畧用而未詳隂取而諱稱者武盡載之(詳見/孫子)而
後世之好為詐者思欲出武之外亦終不可得然則武
真譎詐之雄者也國之有兵也能擇將而授之而他不
與也夫武之兵書人主不得而用之其將自用之可也
闔廬之時連嵗謀楚(左定四年伍員為吳行人以謀楚楚/之殺卻宛也伯氏之族出伯州犂之)
(孫嚭為吳太宰以謀楚楚自/昭王即位無嵗不有吳師)嘗一入其國都卒無一人
之獲暴師不返而夫㮣王先歸自立(左定五年申包胥/以秦師救楚使楚)
(人先與吳人戰大敗夫㮣王于沂八月夫/㮣王歸自立也夫㮣王吳王闔廬之弟)闔廬與越為
仇故武著書亦言越人之不足畏然吳既去楚勾踐來
伐敗于檇李闔廬以戰死武者皆在其中(左定十四年/吳伐越越子)
(勾踐禦之陳於檇李越子因而伐之大敗之靈姑浮以戈/擊圔廬闔廬還卒於陘去檇李七里杜預曰檇李吳郡嘉)
(興縣南/檇李城)夫差二十年之間卒亡其國(左㐮二十二年十/一月丁卯越滅吳)
(請使吳王居甬東辭曰孤老/矣焉能事君乃縊越人得歸)不知武猶為用耶將廢而
死耶將王孫雒之流皆受教於武耶計武著書及用事
之時亂楚興越亡吳而侵壊中國然則武術之無救於
國家亦可見矣然則雖為將亦不可用也而後世之兵
悉祖其故智於其言有所不能通者皆深思逺慮出無
端涯之見以求合之且前乎武者非無人言兵其法猶
可考不必黄帝舜禹周官之司馬法也曰是純仁義者
而非兵若管仲咎犯僅庶幾乎曰是猶有仁義也亦不足
以為兵而為兵者必詐而後勝故無出於武之書噫其
人心之不仁耶不然何其遺棄衆説而好之篤而敬之
深耶韓信號善用兵自言其法出於武曹公無敵於天
下猶師武術自為之傳(曹公魏曹操/為孫武傳)唐太宗李靖近世
君臣之言兵者無出其上其所問對亦止於武之意(七/書)
(有唐太宗李/衛公問對)而天下好竒之士奮筆墨以傅益武之説
而為書者數十百家而號孫子為談兵之祖其氣熖起
興於百世之下若將與聖賢並稱者噫人心之不仁至
此極與豈數千年之獨不幸耶今之所患者以天下之大
甲兵之强謀臣智士之衆而所嗜好訓學者不出於武
自為一將之術耳然且講之而不得其要求之而不中
其情而今世之良䇿真智因以廢放而不舉夫選天下
之士教之於學試之於庭使之讀誦以為文義者乃無
先於孫子彼固無所見於此也使有所見猶無益也而
徒以不仁之心上下相授授天下以不仁之心患之大
者也臣嘗論之今天下或不免於用大兵大兵者以今
之勢虜有百戰百敗之道吾有百戰百勝之術夫百戰
而百勝者不戰而可以勝也百戰而百敗者未戰而先
屈者也殺人以求勝古人之所不免也不待殺人而後
勝今日可見之效也然其法皆不載於武之書今將因
武之書以通之而後用今之兵乎則是捨百戰百勝之
術遺虜以其具而自為是勝負相摶不可必知之形計
之失者也臣非無見於此而强効世之迂闊者以黜武
也盖其精者不可得而言言其粗乎則與迂濶者何異
雖然臣請終言孫武之不可用夫戰國相吞無義無名
而志在必勝故武之術出於名義之所棄為此下䇿而
其所説者行陣之淺畫地形曲折軍勢翕張特俄頃之
智耳使將帥自為之猶或不廢而國論則何為焉今之
談兵者紛然皆出於此臣不知其説也夫今之所為戰
者戰虜乎戰吾國乎自淮以北此非吾土地乎其來鬬
者將非吾民乎抑盡虜乎然則流涕以對之猶不足而
孫武之智尚忍言之嗚呼豈未有思及此者也
　　　兵權下(此篇論兵難妄/動當聽實言)
言之實者無竒無竒則難聴故天下多竒言而言兵為
尤竒人主慨然欲聞天下之言則竒言得以入而言兵
者入之為最深竒言漫衍於天下而天下反皆以竒為
常是以下未知兵而習為多殺人之術上未用兵而先
有輕殺人之心嗚呼孰能知其為天下之大禍耶平居
無事嘗言兵計某衆可襲某城可攻某地最利宜先取
以制敵敵有上中下計當出於某吾以何道應之其將
某為良可反間以疑之可死士以刺之某兵可亂半渡
以薄之倍道以掩之某處葭葦蔽虧林麓深阻可用伏
兵某為竒道可用以出敵不意或欲為辯士說下其腹
心大臣或使内潰或使來降或自請為將用其術以制
勝或乞乘傳招集豪傑不費糧糗甲兵自以乂民殺虜
古陣法兵法凡幾家今不可循用宜悉損益何事刀槊
弓弩今未精者有幾更為擊伐之技或乞試上前或請
頒其法於諸將或言時不可失坐論無益今當并進益
取敵地以自為守因事觀變或言臣嵗月浸晚恨不及
功名乞一死敵或言古者取天下凡幾其故術猶在今
當何所用雖始若少緩終當有成其言邉亭敵地風沙
蒼莽雨雪凍飢戰士哭聲器械解弛使人憂悲恐懼至
論讎恥憤激瞋目按剱或廣大其意下城得地所過牛
酒迎勞王師復故境土天下一家使人慰喜洋洋然欲
不計勝負存亡而為之其人或巳在親要朝夕開說素
所狎昵縱言不顧或踈逺求進嘗試上心或山林草澤
之士請來獻見或在外之臣無以固結恩寵走馬面論
密䟽入中或因縁稱薦無以為名必挾兵說以自重且
其開口論議容止不動聲音偉然問答縱横不可窮誥
至於超乗負矢意氣敢决而其上固巳壯之矣凡此者
皆竒言也人主慨然而樂聴之雖未必用而其輕殺人之
念巳動於中矣凡此者其意非真以為見於事也以為
言之不得不竒也非謀國也非慮患也中一時之欲而
己者也然而未必用者有時而用矣漢武帝聴王恢計
欲擒單于單于不可得擒而漢首事結禍無巳天下幾
亡(前韓安國傳武帝即位匈奴來請和親上下其議王/恢數為邊吏習胡事議曰漢與匈奴和親常不遏數)
(嵗即背約不如勿許舉兵擊之安國以為/不如和親羣臣議多附安國上從恢計)宋文帝從江
湛徐湛之之言意封狼居胥一旦魏氏臨江秣陵之人
荷擔而立者累月元嘉之政衰焉(通鑑宋文帝紀元嘉/二十七年上欲伐魏)
(丹陽尹徐湛之吏部尚書江湛彭城太守王𤣥謨等並/勸校尉沈慶之諫曰我步彼騎其勢不敵檀道濟再行)
(無功到彦之失利而返今料𤣥謨等未踰兩將六軍之/盛不過往時恐重辱王師上曰王師再屈别自有由慶)
(之又固陳不可上使徐湛之江湛難之慶之曰陛下與軍/白面書生輩謀之事何由濟上大笑太子劭及䕶軍將)
(蕭思話亦諫上皆不従乃大起軍旅又以兵力不足悉/發青冀徐豫二兖六州三五民丁倩使蹔行縁江五郡)
(集廣陵縁淮三郡集盱眙使王𤣥謨進圍滑臺魏主引/兵南救之𤣥謨懼走魏人追擊之死者萬餘人殺傷不)
(可勝數魏主所過無不殘滅城邑望風奔潰魏兵遂至/淮上及過淮民多竄匿抄掠並無所得至𤓰步壊民廬)
(舍及伐葦為筏聲言欲渡江建康震懼民/皆荷擔而立明年魏掠居民焚廬舍而去)夫不顧計天
下之利害舉而聴一夫之竒言者彼其初固不知其患
之將至此也今天下之士好為竒言而言兵為尤竒者
十年於此矣好惡之相形權利之相誘竒言盛而實言
息矣凡向之能為實者今未有不轉而為竒者也雖然
臣有憂於此而亦竊以為賀焉何者天下之能為竒言
者衆也昔日之竒今日之腐壊而無用者也朝對暮論
接目煩矣聴聞熟矣庶幾其厭之乎庶幾其可以實言
乎雖然實言不足聴也五穀之味澹然不與衆味俱嗜
味者不能食也其所以食之而不敢廢者畏其不食則
飢而死而衆味不能救焉耳故夫有聞實言於今世如
畏不食五穀之死者而後其言可得而聴也何言謂實
今世或有以為兵端可畏易開難合厚賂請和可以持
久此偷安姑息之論也兵何嘗一日而不可用乎頋其
用如何耳故不多殺人則兵可用邦本不揺則兵可用
不横斂不急征則兵可用將非小人則兵可用天下雖
不畏戰而亦不好戰則兵可用視北方如南方則兵可
用功成而患不至外鬬而内不知雖不免於用詐而羞
稱其術雖大啟舊國而能不矜其事若是者其兵無不
可用也夫水居者好游崖居者好縁此其勢也游而不
溺雖游可也縁而不墜雖縁可也故凢今世為用兵之
可言者未有不犯是數患者也犯是數患是游者之必
溺縁者之必墜而曰吾不頋而自為也而可乎孫武吳
起穰苴孫臏巧於用兵(史記吳有孫武齊有孫臏魏有此/吳起秦有商鞅皆禽敵立勝當)
(之時各相攻/伐代為雌雄)今雖無之不足慮伊尹太公管仲諸葛亮
智於謀國今雖未有不足憂其實言之不可亂者止於
如此
　
　十先生奥論註前集巻十四
欽定四庫全書
　十先生奥論註前集巻十五
　　秦漢論　　　　　　　　　　　　方　恬
　　　秦(論重法/之失)
天下之誦秦酷也乆矣余嘗以為紂之不善不如是之甚及
觀於漢見其刑罰之施上自王侯下迨公卿參夷葅醢往
往至是當時猶曰斵雕為樸網漏吞舟之魚(前酷吏傳序漢/興破觚而為圍)
(斵雕而為樸號為/網漏吞舟之魚)於是益信秦法之酷也誹謗者族偶語者
棄市(見前高/祖紀)其嚴如此宜無姦之可發無罪之可誅矣
而豪傑私語以謀之者班班然見於史計其他又何可
勝數夫以張良匹夫之强藉力士之威奮激於博浪沙中
(前張良傳秦滅韓良以家財求客刺秦王為韓報仇得力士/為鐵椎重百二十斤秦皇東至博浪沙中良與客狙擊秦皇)
(誤中副車秦皇怒求/賊甚良乃亡匿下邳)其悖甚矣卒之隠匿莫之獲此逋逃
無歸之人也而項伯殺人猶從良匿然則秦之殺豪傑其
何若人哉(見史/秦記)方子曰民不畏死奈何以死懼之秦之法
令大抵以死驅民而巳先王制為五刑以督姦其入於
死者盖鮮非不能威知民之不可威也罪有輕重情有
過與故今也一㮣而歸之死則民有不服者不服則相
痛相痛之極則思相隱也而又懼於法則相與反仇其
上亦勢之必然爾所以善為治者必先原夫人情之初
不相逺也自非至酷之仇恨未有不相恕者甲之罪不
及死乙之心不欲置甲於死地則雖有姦莫之告矣况
夫人情未有不自恕者甲之罪不及死而不免於死乙
其曰彼罪人情之所有安知吾他日之不及此則何若
相隱以相全耶夫天下之人皆有恕巳及人之心而秦
猶有不恕之心秦亦豈自安之道哉且如其時漢髙祖
為亭長與夏侯嬰善髙祖戲而傷嬰為人所告髙祖重
坐傷人嬰為証之移獄覆繫嵗餘笞掠數百然後免(灌/嬰)
(傳/)夫以戲而被傷者又且為之隱此於有司何所施罪
耶以告訐而訊之至於經嵗笞繫則髙祖之所坐又不
輕矣蓋秦之暴日設刑以罔人之罪如捕虎豹獵麋鹿
不待彼之犯而後治之也嬰之所以不忍告者懼不測
矣歟然則世之所傳步過六尺者有罰棄灰於道者被
刑(賈誼/新書)殆非虚語雖然治天下要不如此豈惟天下哉
為一家之主而罰浮於罪則奴婢相隠有罪莫聞矣奚
逺之云乎由是言之輕刑未必不可止姦嚴刑者長姦
以自蔽也秦之所謂豪傑者吾意其必為淺浮狂妄之
徒彼其誠豪傑也秦亦安得而誅之
　　　西漢(論髙祖興/漢順正理)
自三代而下惟漢髙祖之興上得天理下順民心非特
後世之不如較之湯武而髙祖之理順多矣何以言之
桀紂雖虐然繼世之君繼世以有天下諸侯其誰不為
臣雖天之所付民之所歸在湯武不可得而辭而君臣
之名不可易也故湯曰予有慙徳(書湯/誥云)而孔子亦曰武
盡美矣未盡善也(語八/佾云)湯不敢以自欺孔子不敢以欺
人豈非大公至正之道有不可揜者耶若夫秦以山東
夷狄之俗恃其勇力而不修仁義舉六國而殘之詐虜
其君與將而威刼其民父兄死於秦之兵子弟死於秦
之役天下視之有如仇讎名雖君臣特亦强服爾故南
公曰楚雖三户亡秦必楚者痛之之深也懐王起於芻
牧之間非有尺寸乗勢舉而坐之士民之上北面事之
(前髙祖紀天下共/立義帝北面事之)天下無有異辭以人之尊懐王如是
則其病秦之心其何如是以山東之兵所謂復讎之舉
非叛亂者也懐王之約先入定闗中者王之可謂上賞
矣項羽奮勢有入闗之志髙祖獨雍容於諸將之間若
無意於進取者然衆推帝以入闗之任則亦未嘗有難
色其大度蓋如此(並見前/髙祖紀)羽方轉戰河北而帝巳定闗
中秦民按堵矣羽破闗而入専宰天下分裂王侯以漢
中遷徙之地封之黙黙而去諸侯皆巳叛羽然後徐起
而定闗中(同上漢元年十一月召諸縣豪傑曰云云吏/民皆按堵如故乃使人與秦吏行至縣鄉邑)
(告論之秦民大喜惟/恐沛公不為秦王)向使帝不能堪起兵相攻則亂首
之責有歸矣蓋懐王猶在髙帝未嘗敢失臣節羽既有
逆謀帝不能甘乃舉大義以與羽角百敗而不屈者臣
節然也項羽既滅天下大定諸侯共上尊號猶自託于
不賢衆不可拒然後受之雖則湯武未嘗如是之雍容
也較之武王之用鉞孰迫而孰緩耶世人惟知重古凡
三代之事便以為後世所不及斯特不考其實而隨衆
毁譽者觀吾此論庶其有自信乎
　　　西漢(論髙帝畏公/議不易太子)
史言留侯招四皓安太子其事甚偉而通鑑考異獨謂
無有以為髙帝之亢厲非畏搢紳譏議者也使四叟在
實能泥其事不過汚髙帝數寸之刃耳且留侯必不為
子立黨以制其父(張良/傳云)方子曰否髙帝雖不學而性明
達(本紀/云)其所為尤畏公議如繫蕭相國因王衛尉一言
輒赦之(蕭何傳上罷布軍歸民道遮行上書言相國彊/賤買民田宅上至何謁民所上書皆以與何曰)
(君自謝民後為民請曰長安地狹上林中多空地棄願/令民得入田毋收藁為獸食上怒曰相國多受賈人財)
(物為請吾苑乃下何廷尉械繫之王衛尉侍曰相國胡/大罪陛下繫之暴也上曰相國多受賈䜿金為請吾苑)
(以自媚於民衛尉曰職事苟有便於民而請之真宰相/事也奈何乃疑相國受賈民錢乎且陛下距楚數嵗陳)
(狶黥布反陛下自將相國守關中關中搖足則關西非陛/下有也相國不以此時為利乃利賈人之金乎上使使)
(持節/赦何)以怨故捕季布夏侯嬰一言反召之(季布傳項籍/使布將兵數)
(窘漢王籍滅髙祖□求千金布匿濮陽周氏乃髠鉗布/衣褐與家僮之魯朱家所賣之朱家心知其季布也乃)
(之雒陽見汝隂侯滕公說曰以季布之賢漢求之急此/不北走胡南走越耳夫忌壯士以資敵國此伍子胥所)
(以鞭荆平之墓也滕公/待間果言上乃赦布)蒯通誤韓信(蒯通傳通知天下/㩲在信欲令背漢)
(云云後信以罪/廢為淮隂侯)欒布哭彭越(欒布傳彭越為家人時常/與布游窮困賃傭於齊為)
(酒家保數嵗别去而布為人所畧賣為奴於燕燕將臧/荼舉為尉孝文時為燕相至將軍稱曰窮困不能辱貴)
(不能快意非賢也於是嘗有徳厚報之有怨必以法/滅之彭越反夷三族詔收視者捕之布祠而哭之)皆
死有餘責其自辨解辭亦悻訐然猶赦之凡此類尚多
足以見帝之所為動有顧慮非恃威無籍者也豈有四
老人者慕義歸心輔翼太子是果何罪而必殺之乎雖
然男女者人之大欲也妃匹之愛君不能得之臣父不
能得之子晉獻公嬖驪姬非是則寢不安食不飽終以
太子戕二公子奔晉國大亂(春秋左/氏傳)則嬖寵之禍也豈
惟晉獻公為然自古以來因女致亂者必自其子始雖
隔千萬年如蹈一輒唐神堯惑諸妃之譛有怒於秦王
曰兒為儒生所誤非復我昔日子(通鑑唐/髙祖紀)人之情欲所
惑變易白黒顛倒是非無所不至使漢祖亦以此意怒
彼四老則罣誤之罪亦何所歸雖殺之不患無名然以
此為言是以漢祖為何如主也伉厲之稱在考異巳為
過寛仁長者史明言之何伉厲之有且留侯立黨亦非
也髙帝之於羣臣自非姦雄難制者皆相體亮苟利社
稷不以細故為嫌通鑑於留侯複道之語尚不疑其附
下罔上但招四老豈得以立黨制父疑之況夫立髙祖
之朝者如隨陸叔孫無非儒者(隨何陸賈/叔孫通)而叔孫之諫
太子尤切而帝猶不之殺而殺彼四老乎(叔孫通傳髙/帝欲以趙王)
(如意易太子通諫曰昔晉獻公以驪姬故廢太子立奚/齊晉國亂者數十年為天下笑秦以不早定扶蘇胡亥)
(詐立自使滅祀今太子仁孝天下皆聞之吕后與陛下/攻苦食淡其可背乎陛下必欲廢適立少臣願先伏誅)
(以頸血汙地髙帝曰吾特戲耳通曰太子天下本/一摇天下震動奈何以天下戲帝  曰吾聴公)又安
得不畏搢紳之議此猶不殺愈見帝之難能故孔子曰
一日克巳復禮天下歸仁焉而史亦曰自勝之謂强皆
言自克之難也夫情慾恩愛一結於心如火之炎如膠
之傅撲之不滅雪之不消成帝愛趙后欲令天下無居
其上者哀帝愛董賢即欲以天位禪之(董賢傳哀帝立/賢隨太子官為)
(郎二嵗餘賢傳漏在殿下為人美麗自喜哀帝望見説/其儀貎識而問之曰是舍人堇賢耶因引上奥語拜為)
(黄門郎由是寵愛日甚為駙馬都尉侍中旬月間賞累/鉅萬貴震朝廷詔將作大匠為賢起大第北闕下木土)
(之功窮極技巧武庫禁兵上方珍寳其選物上第盡在/堇氏而乗與所服乃其副也㩲與人主侔矣後上置酒)
(麒麟殿賢父子親属宴飲王閎兄弟侍中中常侍皆在/側上從容視賢笑曰吾欲法堯禪舜何如閎進曰天下)
(乃髙皇帝天下非陛下之有也統/𦂳至重天子亡戲言上黙然不悦)是則不自克之過也
觀髙祖之嬖戚夫人其寵愛之極豈下於驪姬趙后哉
凡人有愛猶不可遏而況天子之尊非能自克其誰止
之帝之見四皓入侍也有以知天下之歸心雖山林之
士就木之人猶願為之死則公議之不在戚氏决矣與
其違天下之公議不如割吾心之私愛是以悲歌徘徊
不能取捨然而終不可易太子則公議止也世儒乃言
髙祖惟知利害而不明禮義以禮義争之不知以利害
刼之嗚呼是何言與是何言與不明禮義舉天下之禮
義皆悖矣是何利害之知
　　　　西漢(論人主當/畏公議)
自古之啟有天下者非恃其君之賢聖明果抑亦事驅
勢迫習知王業之艱難也至夫天下巳平總四海定一
尊君上之勢甚崇臣民之守甚卑内外甚安四夷無擾
非有旦夕之禍患而常有百年之憂虞百年之憂未之
見也則旦夕之所為縱心快意不顧公議其亦多矣今
日一事之妄作曰庸何傷明日一事之妄作又曰豈不
由我後日一事之妄作又曰其誰若何自其始以為始
適吾志而巳然不見其害則滔滔然習以為常其禍有
可勝言者哉詩曰將仲子兮無踰我園無折我樹檀豈敢
愛之畏人之多言仲可懐也人之多言亦可畏也此鄭
人為叔段而作者也(鄭風將/仲子詩)其意若曰請仲子之無越
我國毁我法度云爾仲子者君之寵弟也吾何敢有愛
顧人言可畏也仲子誠可懐念人言亦不可不恤究懐
詩人丁寧反覆之意其畏公議甚矣以常情論之疑若
懦而不任然自古賢聖之君畏民如嚴師奉法如繩約
彼亦豈懦人也哉忍小以存大也且人主誰不自恃其
家國者及其臨事輒不顧公議特亦欲適吾志爾反不
知公議毁而法度隨喪法度喪而國家從之其益未能
毫芒而貽害過於山岳乃知賢聖之君忍慾自貴者殆
為是也髙帝身平天下之亂孝文睹吕氏之變而又能
忍慾以顧天下之公議若景武則大不然矣漢之法度
破蕩盖自此始景帝欲侯后兄丞相條侯曰髙帝之約
非有功不侯(前外戚恩澤侯表孝景/將侯王氏條侯犯色)又欲侯匈奴降者
條侯曰彼背主而封之何以責人臣之不守節(周亞夫/傳其後)
(匈奴王徐盧等五人降漢上欲侯之以勸後亞夫曰彼/背其主降陛下陛下侯之即何以責人臣不守節者乎)
(上曰丞相議不可用乃悉封徐/盧等為列侯亞夫謝病免相)其在大臣執政之論初
無過悖之辭而沮愧之心終置之於死此何理耶匈奴
請和親下羣臣議狄山以疏逺之臣而斥御史大夫可
謂誠心為國者武帝正色而折之歴問其所堪以窮之
山死於乘障羣臣震懾莫敢有言(時狄山以/前博士言)盖帝之護
惡醜正如此所以舉髙皇之法盡為變更紛紛然而尤
奬貴征伐好殺之心無日而己其後巫蠱之禍子父不
能相明夫妻情亦不達喋血京師自謂周公誅管蔡之
舉及車千秋一言然後痛悟其非築歸來望思之臺加刃於
據者得賞而復誅(見前戾太子/及江充傳云)反求初意公議其終安在漢
之陵遲於此有兆其後昭帝雖英明而權在臣下宣帝雖明
察而不本仁義元帝雖儒雅而無復甄别公議自日銷一日
矣漢安得而不衰而何待成哀乎然景武宣之明君猶若
是則成哀又不足道也或曰武帝欲侯寵姬李氏猶不徑以貴
之必待廣利伐宛有功(前李廣/利傳)是豈不顧公議者余曰不然
公則無私私則非公公私初不兩立伐宛之舉所得實不償所
失疲弊中國獨成就一李氏公邪私邪此司馬温公所謂藉
名而利其所愛不若無功而侯之愈也尚何公議之云
　　　西漢(論武帝/能悔過)
秦穆公信孟明之説以敗于崤作誓一篇諄諄自責聖
人定書收而置之周魯之列(書秦/誓)吾嘗疑焉以為五霸
齊威為盛葵丘之㑹威公震而矜之盖叛者九國然後
悟其説也曰嗚呼靡不有初鮮克有終始而終之實難
不能於始而救於終則猶庶乎不廢此穆公之戒聖人所
以有取也如漢孝武尚征伐好神仙巡遊海内大興宫
室去秦始皇無幾(見郊/祀志)而始皇有剛戾刻深之稱武帝
有雄材大畧之名(本賛/云)若是者何也始皇不能悔而孝
武僅能悔爾孝武末年罷輪臺斥方士常自嘆息沉恨
其前日之非辭意懇苦若不能自勝者是亦可哀也巳
(西域渠/犂傳贊)在聖人之忠厚其尚以補過許之議者多曰武
帝悟之巳晚何益余曰不然夫人君者猶之天也大風
之所繫嚴霜之所零木無不㧞草無不彫及夫時雨以
灌之杲日以煖之則昆蟲荄甲奮而伸者不待終日此
非天之私殺以泛愛也力量大其所被者自廣爾然則
人君之尊力量之所及豈可勝計哉喜則冠蓋塞路怒
則伏尸千里私意私怒若是之可畏惟賢主獨觀萬化
之原而審於安危之機(前徐欒傳上/武帝書云)一嚬一笑猶不輕
發以嚬笑之施必有當其休戚者矣武帝雖悟之不早
但曰吾不為前所為則天下己受其福何待終日隋煬
帝之縱恣乂十倍於孝武但云罷征髙麗則四海便有
更生之望況不逺復者哉雖然治道不在多言在人主
之方寸耳(前申/公傳)方寸之間天下之所係命也正心誠意
之學誠為人主之要急者心誠意正然後能知言能知
言則詖辭不能欺遜辭不能蕩險辭不能激之怒諛辭
不能導之喜心正九重之上而萬民受福于下尚何過
之可補此則堯舜之治也世人以堯舜之治為不可跂
以正心誠意為老儒常談初不之省則功利之說安能
不熾夫功利之亂國如女色之惑身入乎其中昏然不
知利害之正未始不慙愧汗發達於靣目若其不悟則
身從之矣武帝雖為明君然多慾易動見主父而嘆息
睹江充以為賢姦人在前不惟不能辨而且進之天下其
何有息肩之所然則勝於始皇者亦未有大過特末年
一念之善耳而其益猶若此則知古之聖人獨喜人之
補過者非徒謂勝於不改由孝武觀之則補過之功盖
云大哉
　　　西漢(論西漢之末委靡之/俗肇於開國之初)
西漢之末其俗尚黨蔽毁譽混殽忠佞無别以王莽之姦
雄生平意氣㮣可見耳而上書稱其美而訟其屈者幾
五十萬人劉歆名宗室也而輔其為(前本傳王莽篡/位歆為國師)嚴
尤智略士也而佐其為(嚴尤為/王莽將)揚雄名教大儒也而頌
其徳(楊雄作/美新)若他蚩蚩蠢蠢隨影附聲之人又何足道哉
風俗委靡何乃至是意者孝宣以來用法令持臣下諛
蔽成風理固然乎方子曰否是何見之晚也夫髙帝之
盧綰蓋唐姜皎之徒初非有運籌决勝之畧専典方面
之勲也髙帝既平燕欲以舊恩王綰為羣臣觖望顧公
議不敢専羣臣知上意皆言盧綰嘗從平天下功多可
王(前盧綰傳髙祖起沛綰以客從入漢為將軍籍死使/綰别將擊臨江王共尉還從擊燕王臧荼皆破之時)
(諸侯率劉氏而王者七人上欲王綰/為羣臣觖望及虜臧荼乃立為燕王)黨蔽之風始昉於
此乎然亦非漢之罪也而戰國以來謀臣說士憑軾撙
衘馳騖乎天下朝見秦之利則易縱而為横暮見晉之
强則易横而為縱乘險抵巇為良計應機赴響為敏識
重以秦人惡直而喜諛鉗忠臣之口結志士之舌逢君
之惡者受上賞指國之失者䝉顯戮天下相師以佞為
常故漢之羣臣猶多謀識其變在戰國之餘也夫人惟
信己直行發口直言無阿曲不顧生死如周昌汲黯然
後能無顧忌若識變則為己者重為人者輕輕重如是
則不能無畏避有畏避則不能無阿曲阿曲之甚則更
相黨蔽黨蔽一成則顛倒白黑无所不至矣仁人君子
所以深疾乎用智者懼其保而不可保也顛沛隕越臨
九死而不變者恥於用智也盖昔者慕容燕之梁琛秦
主嘗謂曰卿虚稱燕美忠不自防反為身禍可謂智乎
琛對以為臣莫如忠為子莫如孝自非有一至之心者
莫能保忠孝之終始(見通/鑑)彼見幾者心逹安危身擇去
就不顧家國臣即知之尚不忍為琛之斯言可謂為世臣
子之標鑒漢初羣臣知此議者自不可為得矣其最稱
隂謀者獨曰陳平智有餘然難獨任周勃重厚少文安
劉氏者必勃(前髙/帝紀)其後吕氏之變平依違其間一彼一
此凡險難之際皆勃親之平雍容而己(前吕后紀及/陳平等傳)以
髙帝猶不敢保平之可任吾亦安知平患難之際其無
觀望之心乎向使吕氏之勢一成不可揺動其事變未
可知也故夫觀人之國者原其始必要其終漢之風俗
因循委靡以成王氏之禍反復求之己見於開國之初
天下之事亦安有突如其來者哉
　
　
　
　
　
　
　
　
　
　
　十先生奥論註前集巻十五
欽定四庫全書
　十先生奥論註後集巻一
　　性理論　　　　　　　　　　　　朱　熹
　　　皇極辨(此篇論皇者君極者至/極標凖非大中之義)
　　　　(書洪範五皇極皇建其有極斂時五福用敷錫厥/庶民惟時厥庶民于汝極錫汝保極凡厥庶民無)
　　　　(有淫朋人無有比徳惟皇作極凡厥庶民有猷有/為有守汝則念之不恊于極不罹于咎皇則受之)
　　　　(而康而色曰予攸好徳汝則錫之福時人斯其/惟皇之極無虐煢獨而畏髙明人之有能有為)
　　　　(使羞其行而邦其昌凡厥正人既富方穀汝弗/能使有好于而家時人斯其辜于其無好徳汝)
　　　　(雖錫之福其作汝用咎無偏無陂遵王之義無/有作好遵王之道無有作惡遵王之路無偏無)
　　　　(黨王道蕩蕩無黨無偏王道平平無反無側王/道正直㑹其有極歸其有極曰皇極之敷言是)
　　　　(彛是訓于帝其訓凡厥庶民極之敷言是訓是行/以近天子之光曰天子作民父母以為天下王)
洛書九數而五居中洪範九疇而皇極居五故自孔安
國訓皇極為大中(洪範五皇極注云大中之道/大立其有中謂行九疇之義)而後之
諸儒莫有以為非者予嘗考之皇者君之稱也極者至
極之義標凖之名常在物之中央而四外望之以取正
焉者也故以極為在中之至則可而直謂極為中則不
可若北辰之為天極屋棟之為屋極其義皆然而周禮
所謂民極者(禮天官惟王建國辨方正位體/國經野設官分職以為民極)於皇極之
義為尤近顧今之説者既誤於此而並失之於彼是以
其説展轉迷謬而終不能以自明也即如舊説姑亦無
問其它但於洪範之文易皇以大易極以中而讀之則
所謂惟大作中大則受之之屬為何等語乎故予切獨
以為皇者君也極者至極之標凖也人君以一身立乎
天下之中而能修其身以為天下至極之標凖則天下
之事固莫不恊於此而得其本然之正天下之人亦莫
不觀於此而得其固有之善焉所謂皇極者也是其見
於經者位置法象蓋皆本於洛書之文其得名則與夫
天極屋極民極者皆取居中而取極之意初非指中為
極也則又安得以是而訓之哉曰皇建其有極者言人
君以其一身而立至極之標凖於天下也曰斂時五福
用敷錫厥庶民者言人君能建其極而於五行焉得其
性於五事焉得其理(洪範初一曰五行次二曰敬用五/事至次九曰嚮用五福威用六極)
則固五福之所聚而又推以化民則是布此福而與民
也曰惟時厥庶民于汝極錫汝保極者言民視君以為
至極之凖而從其化則是以此還錫其君而使之長為
天下之標凖也曰凡厥庶民無有淫朋人無有比徳惟
皇作極者言民之所以能若此者皆君之徳有以為至
極之標凖也曰凡厥庶民有猷有為有守汝則念之不
恊于極不罹于咎皇則受之者言君既立極於上而民
之從化或有遲速深淺之不同則其有謀為操守者固
當念之而不忘其不能盡從而未抵於大戾者亦當受
之而不拒也曰而康而色曰予攸好徳汝則錫之福時
人斯其惟皇之極者言人有能革面而以好徳自名雖
未必出中心之實亦當教以修身求福之道則是人者
亦得以君為極而勉其實也曰無虐煢獨而畏髙明人
之有能有為使羞其行而邦其昌者言君之於民不當
問其貴賤强弱而皆欲其有以進徳故其有才能者必
皆使之勉進其行而後國可賴以興也曰凡厥正人既
富方榖汝不能使有好于而家時人斯其辜于其無好
徳汝雖錫之福其作汝用咎者言欲正人者必先有以
富之而後納之於善若不能使之有所顧於其家則此
人必將陷於不義而不復更有好徳之心矣至此而後
始欲告之以修身求福之説則己緩不及事而其起而
報汝惟有惡而無善矣蓋人之氣稟不同有不可以一
律齊者是以聖人立極於上者至嚴至正而所以接引
於下者至寛至廣雖彼之所以趍於此者遲速真偽才
徳髙下有萬不同而吾之所以應於彼者矜憐撫奄懇
惻周盡未嘗不一也曰無偏無陂遵王之義無有作好
遵王之道無有作惡遵王之路無偏無黨王道蕩蕩無
黨無偏王道平平無反無側王道正直㑹其有極歸其
有極者言民皆不溺於巳之私以從夫上之化而歸㑹
于至極之標凖也析而言之則偏陂好惡以其生於心
者言也偏黨反側以其見於事者言也遵義遵道遵路
方㑹其極也蕩蕩平平正直則己歸于極矣曰皇極之
敷言是彛是訓于帝其訓者言人君以身為表而布命
于下則其所以為常為教者一皆循天之理而不異乎
上帝之降衷也曰凡厥庶民極之敷言是訓是行以近
天子之光者言民於君之所命能視以為教而謹行之
則是能不自絶逺而有以親被其道徳之光華也曰天
子作民父母以為天下王者言能建其有極所以有作
民父母而為天下之王也不然則有其位無其徳不足
以建立標凖子育元元而履天下之極尊矣天之所以
錫禹箕子之所以告武王者其大指盖如此(書洪範武/王訪于箕)
(子云云箕子乃言曰云云天乃錫禹洪範九疇彛倫攸/叙注云天與禹洛出書神龜負文而出列於背有數至)
(于/九)雖其奥雅深微或非淺聞所能窺測然嘗試以是讀
之則亦坦然明白而無一字之可疑者但先儒昧於訓
義之實且未嘗講於人君修身立道之本既誤以皇極
為大中又見其辭多為含洪寛大之意因復誤認以為
所謂中者不過如此殊不知居中之中既與無過不及
之不同而無過不及之中乃義理精微之極有不可以
毫釐差者又非含糊苟且不分善惡之名也今以誤認
之中為誤認之極不謹乎至嚴至宻之體而務為至寛
至廣之量則漢元帝之優游(前本紀贊上牽制文義優/游不㫁孝宣之業衰焉)
唐代宗之姑息(刑法志代宗性仁恕常以用刑為戒諫/者諷帝政寛帝曰刑法峻急朕不忍也)
(范祖禹曰徳宗粃政尤多而大弊有三一曰姑息藩鎮/云云一冇奉天之亂而心隕膽破惴畏姑息惟恐生事)
皆是物也彼其是非雜揉賢不肖混殽方且昏亂陵夷
之不暇尚何歛福錫民之可望哉吾意如此而或者疑
之以為經言無偏無陂無作好惡則所謂極者豈不實
有取乎得中之義而所謂中者豈不真為無所去就憎
愛之意乎吾應之曰無偏無陂者不以私意而有所去
就爾然曰遵王之義則其去惡而從善未嘗不力也無
作好惡者不以私而自為憎愛爾然曰遵王之道遵王
之路則其好善而惡惡固未嘗不明也是豈但有包容
漫無分别之謂又况經文所謂王義王道王路者乃為
皇建有極之體而所謂無所偏陂反側者自為民歸有
極之事其文義亦自不同也邪必若子言吾恐天之所
以錫禹箕子之所以告武王者上則流於老荘依阿無
心之説(史荘子傳荘子著書大抵率寓言也以明老子/之術畏累虚亢桑子之屬皆空言無事實)
下則溺於鄉原同流合汙之見(孟子盡心下萬章曰一/鄉皆稱原人焉無所徃)
(而不為原人孔子以為徳之賊何哉曰非之無舉也刺/之無刺也同乎流俗合乎汙世云云故曰徳之賊也)
雖欲深體而力行之是乃所以幸小人而病君子亦将
何以立大本而序彛倫哉作皇極辨
或曰皇極之為至極何也予應之曰人君中天下而立
四方面内而觀仰之者至此輻湊於此而皆極焉自東
而望者不能過此而西也自西而望者不能踰此而東
也以孝言之則天下之孝至此無以加以弟言之則天
下之弟至此而無少過此人君之位之徳所以為天下
之至極而皇極所以得名之本意也故惟曰聰明睿智
首出庶物(記中庸聰明睿知足以有臨也/易乾卦首出庶物萬國咸寧)如所謂天下
一人而已者然後有以履之而不疚豈曰含容寛裕一
徳之偏而足以當之哉客曰唯唯因復記于此以發前
之未盡
　　　皇極辨後(此篇辨論荘/子執中之失)
荘子曰為善無近名為惡無近刑緣督以為經(荘養生/主篇為)
(善無近名為惡無近刑縁督以為/經可以保身可以全生可以養親)督舊以為中(上文注/縁督以)
(為經李云縁順也/督中也經常也)蓋人身有督脉循脊之中貫徹上下
(見醫/書)故衣背當中之縫亦謂之督(見記深/衣篇注)皆中意也老
荘之學不論義理之當否而但欲依阿於其間以為全
身避患之計正程子所謂閃姦打訛者也(見二程/語録)故其
意以為為善而近名者為善之過也為惡而近刑者亦
為惡之過也唯能不大為善不大為惡而但循中以為
常則可以全身而盡年矣(見上/注)然其為善無近名者語
或似是而實不然盖聖賢之道但教人以力於為善之
實初不教人以求名者自非為己之學盖不足道若畏
名之累已而敢盡其為學之力則其為心亦已不公而
稍入於惡矣至謂為惡無近刑則尤悖理夫君子之惡
惡如惡惡臭非有所畏而不為也今乃擇其不至於犯
刑者而竊為之至於刑禍之所在巧其途以避之而不
敢犯此其計私而害理又有甚焉乃欲以其依違苟且
之兩間為中之所在而循之其無忌憚亦益甚矣客嘗
有語予者曰昔人以誠為入道之要(周子/通書)恐非易行不
若以中易誠則人皆可行而無難也予應之曰誠而中
者君子之中庸不誠而中則小人之無忌憚耳(記中庸/仲尼曰)
(君子中庸小人反中庸君子之中庸也君子/而時中小人之中庸也小人而無忌憚也)今世俗苟
偷恣雎之論盖多類此不可不深察也或曰然則荘子
之意得無與子莫之執中者類耶曰不然子莫執中但
無權耳盖猶擇於義意而誤執此一定之中也(孟盡心/上子莫)
(執中執中為近之執中無權猶執一也所/惡執一者為其賊道也舉一而廢百也)老荘之意則
不論義理專計利害又非子莫之比矣蓋迹其本心實
無以異乎俗鄉原之所見而其揣摩精巧校計深切則
又非世俗鄉原之所及乃賊徳之尤者(孟盡心下孔子/曰過我門而不)
(入我室我不憾焉者其惟/鄉原乎鄉原徳之賊也)所以清談盛而晉俗衰蓋其
勢有所必至而王通猶以為非老荘之罪(文中子周公/篇詩書盛而)
(秦世滅非仲尼之罪也虚𤣥長而晉室亂非老/荘之罪也齋戒修而梁國亡非釋迦之罪也)則吾不
能識其何説也既作皇極辯因感此意有相似者謾筆
之於其後云
　　　顔子所好何學(此篇論性/之明誠)　　　　程　頤
聖人之門其徒三千獨稱顔子為好學(語哀公問弟子/孰為好學孔子)
(對曰有顔/囘者好學)夫詩書六藝三千子非不習而通也然則顔
子所獨好者何學也學以至聖人之道也聖人可學而
至歟曰然學之道如何曰天地儲精得五行之秀者為
人其本也真而靜其未發也五性具焉曰仁義禮智信
形既生矣外物觸其形而動於中矣其中動而七情出
焉曰喜怒哀樂愛惡欲情既熾而益蕩其性鑿矣是故
覺者約其情使合於中正其心養其性故曰性其情愚
者則不知制之縱其情而至於邪僻梏其性而亡之故
曰情其性凡學之道正其心養其性而已中正而誠則聖
矣君子之學必先明諸心知所往然後力行以求至所
謂自明而誠也故學必盡其心盡其心則知其性知其
性反而誠之聖人也故洪範曰思曰睿睿作聖誠之之
道在乎信道篤信道篤則行之果行之果則守之固仁
義忠信不離乎心造次必於是顛沛必於是(見語/全句)出處
語黙必於是久而弗失則居之安動容周旋中禮則邪
僻之心無自生矣故顔子所事則曰非禮勿視非禮勿
聴非禮勿言非禮勿動(語十二/篇句)仲尼稱之得一善則拳
拳服膺而弗失之矣(記中/庸句)又曰不遷怒不貳過(見語/全句)有
不善未嘗不知知之未嘗復行也(易繫辭子曰顔氏之/子其殆庶幾乎有不)
(善未嘗不知知/之未嘗復行也)此其好之篤學之之道也視聴言動皆
禮矣所異於聖人者盖聖人則不思而得不勉而中從
容中道(記中/庸句)顔子則必思而後得必勉而後中故曰顔
子之與聖人相去一息孟子曰充實而有光輝之謂大
大而化之之謂聖聖而不可知之之謂神(見盡/心篇)顔子之
徳可謂充實而有光輝矣所未至者守之也非化之也以
其好學之心假之以年則不日而化矣故仲尼曰不幸
短命死矣盖傷其不得至於聖人也所謂化之者入於神而
自然不思而得不勉而中之謂也孔子曰七十而從心
所欲不踰矩是也或曰聖人生而知之者也今謂可學
而至其有稽乎曰然曰堯舜性之也湯武反之也性之
者生而知之者也仄之者學而知之者也又曰孔子生而知
也孟子則學而知也後人不達以謂聖本生知非學可
至而為學之道遂失不求諸已而求諸外以博聞彊記
巧文麗辭為工榮華其言鮮有至於道者則今之學與
顔子所好異矣
　　　盡性上(此篇論内外之/道同出於性)　　　　　張文潜
一言而盡天下之道者性而已夫道之在萬物雖泮散
殊别無所往而不得然其歸有二而已自内而本之者
為聖人之神故凡大至於參天地廣至於贊化育禍福
大故也而不得蕩其和死生至變也而不得干其常所
以極天下之髙明而寂然不動以待萬物之至者皆道
之在内者也自外而致用者為王者之事故凡觀變以
應天下之動而利用以成天下之務大之為禮樂小之
為政刑所以鼓衆動民出而與一世同患無所感而不
通盛徳大業待之以立者皆道之在外者也嗚呼道則
廣矣大矣然不在外則必在内不在己則必在物所謂
道者不外是矣且天下之道不過於内外而内外之道
其初曷出哉凡在内者乃吾之所受於天而虚靜明達
無所待於外者所謂喜怒哀樂之未發者(記中庸喜怒/哀樂未發謂)
(之中發而皆/中節謂之和)凡在外者取吾所受於天者而顯諸形名
事物之際與物兩得而布之天下取諸心而施諸事本
乎天而成乎人動於無為而著於有形使天下萬物䝉
其利所謂喜怒哀樂發而中節者也故内外之道雖殊
而同出於吾性故兩言而盡天下之道者曰内外一言
而盡内外之道曰性而已然則天下之物未有逃於吾
性之表則吾性者盡天下之能事者也聖人之所以為
聖人者豈能强其性之所無而附益其所不足哉然盡
其性之所受於天者而無有闇蔽不照之累天下全受
於我者全得之而已矣故能盡已之性則能盡天下之
道能盡天下之道而後為聖人自聖人而下之至於庶
人其别蓋多矣彼其為是大小之辨者亦豈有他哉其
於性也所見有廣狹故其為徳也所立有小大性猶山
也自聖人至於庶人登山者也或蹈其半或止其下而
其强立者出入上下無所不至陟焉而窮其髙降焉而
極其深盡一山之視而無不至之處故無不至者聖人
也或蹈其半或止其下者賢否之别也均是性也因其
所見而為聖賢之别均是山也因其所止而知强弱之
異故人之繕性也有不求而性之於人也無不足人之
登山也有不盡而山之於人也無不與子思曰天命之
謂性率性之謂道修道之謂教(記中/庸云)故道出於性教出
於道一得吾性而道與教舉矣
　　　盡性論下(此論聖人盡已之性/趍善避惡兩極其至)
孟子曰萬物皆備於我矣嗚呼此性之説也盖孟子嘗
以謂性善矣(孟告子上人性之善也猶水之就下/也人無有不善水無有不下云云)夫善
者萬物之一也萬物皆備於我則我之所受於天者獨
善矣乎故吾知孟子為性善之説其有救乎當世之變
而非性之至論也揚子曰善惡混(修身篇人之性也善/惡混修其善則為善)
(人修其惡/則為惡人)揚子之論出於萬物皆備於我者也然則盡
已之性而為聖人則聖人之於性豈有兼受其惡者哉
是不然聖人之於聖其智足以知之者無不盡矣凡性
之可以為善者聖人者達之無不至其極凡性之可以
為惡者聖人察之無不極其微於是乎有學焉開其所
由達之途使趨者必至其極而無蔽閼於前治其所能
察之隙使避而逺者必盡其微而無有鑠奪陷溺之累
故能盡性之大體則趨善而逺過也兩皆至其極故善
之在我者無不舉惡之在我者無不去自聖人而下之
至於庶人自上智而下之而為下愚所以為賢否之殊
者亦計夫所趨之善有淺深所避之惡有小大之殊者
豈有他哉其於性也所見有全有不全故也昔者顔子
之於孔子盖仰之彌髙鑽之彌堅(語子罕顔淵喟然嘆/曰仰之彌髙鑽之彌)
(堅瞻之在前/忽然在後)夫髙與堅也凡人之性舉有之也孔子至
焉而顔子之力幾疲於是矣是何也孔子得其善之授
於天者盡而顔子得之也有不至者矣夫子之門人自
子路子貢之徒皆嘗有不善於其身賜之貨殖(語十一/賜不受)
(命而貨殖焉/億則屢中)由之兼人(同上公西華曰由也問聞斯行/諸子曰有父兄在子曰由也兼)
(人故/退之)是也二人者盖終身而不知止而顔子之於不善
也未嘗不知知之未嘗復行也(易繫辭子曰顔氏之子/其殆庶幾乎有不善未)
(嘗不知知之/未嘗復行也)夫顔子之於子路子貢其性之質一也然
其於不善也逺之者至於未嘗復行而不改者至於終
身何也豈顔子逺其惡之授於天者盡而由也賜也有
不盡者矣譬之毉也不盡知天下之善惡則其治疾也
有所遺毒石惡草知之不周則其於逺害也必有所不
盡故良毉盡天下善惡之藥而聖人盡吾身善惡之性
夫性所至有淺深所盡有廣狹而人之才能自是别矣
　
　
　
　十先生奥論註後集巻一
欽定四庫全書
　十先生奥論註後集巻二
　　　歴代論　　　　　　　　　　　　　胡　　寅
　　　　秦(此篇論秦取天下由先破/韓魏然亦本得人之力)
昔秦皇帝以少年英鋭之氣蹷六國而夷之首縶韓王繼
削趙壤元戎横擊而大梁不守武旅前趨而夀春以平遼
東之地入我版圖臨淄之積歸我王府(並見史/秦本紀)於是郡邑
海内稱帝而治(史始皇二十六年采上/古帝位號號曰皇帝)後世見其舉兵之尅
而取亂之易也皆曰秦皇帝善將將而王李䝉白善將兵
(王翦李牧䝉恬將/白起四人皆秦)故能取天下嗟夫是未究其本也且山東
諸侯六國地皆千乗而足以爭衡天下(賈誼過秦論當此之/時齊有孟嘗趙有平)
(原楚有春申魏有信陵此四君者約縱離横兼韓魏燕趙宋衛而攻/中山之泉於是六國之士云云嘗以十倍之地百萬之衆叩闗)
(秦秦人開闗延敵九國/之師逡廵而不敢進)獨秦皇帝優游談笑以一敵六席巻
而吞之(同上始皇奮六世之餘烈振長/䇿而馭宇内吞二周而亡諸侯)是豈一朝夕之故哉
蓋秦之先君皆侈然有併吞八荒之心而其大臣謀主亦皆
為異世計(過秦論秦孝公據殽函之固擁雍州之地君臣固守/而窺周室有席巻天下包舉宇内囊括四海之意)
(并呑八荒之心當是時也商君佐之内立法/度務耕織修守戰之備外連衡而鬬諸侯)自繆公以
来威權形勢常雄諸侯(太史公曰自繆公以來至于/秦王二十餘世常為諸侯雄)精
兵鋭師左縈右朴勢如摧枯往必縻潰東征遣某軍西
擊用某将今年圍某邑明年下某城而衡人又以其威
稜恐愒於外於是六國之君寒心破膽求成請媾之不
暇媮一時之安而恬後日之毒出有盡之地而充無已
之求不愛膏腴沃壤以資奉之(孝公既没惠文武昭襄/蒙故業因遺策南取漢)
(中西舉巴蜀東割膏腴之地收要害之郡諸侯恐懼㑹/盟而謀弱秦不愛珍器重寳肥饒之地以致天下之士)
(合縱締交/相與為一)方獻名都復効大邑盟載伊始弓矢未櫜而
關西之師又出於函谷矣夫惟諸侯之地日瘠秦地日
肥則諸侯之勢益弱而秦勢愈彊矣譬如假賊以兵惠
盜以糧必産後害是以數世之後始皇帝得以拱手而
取之也(賈誼過秦論於是秦人/拱手而取西河之外)嘗以天下地圖按之韓
魏之地南蔽諸國秦人破之不先則安能過都越國而
致討於人乎不據要害不散從約以彊我而孤敵則安
能圖大事乎是故加兵全魏取城六十使魏人震慴則
穰侯之為也(史穰侯傳穰侯為秦将攻魏/魏獻河東河西取城六十)决羊腸之險
塞太行之道切切然收韓是謀則范雎之為也(史范雎/曰今夫)
(韓魏中國之處而天下之樞也王其欲伯必親中國以/為天下樞以盛楚趙楚趙附則齊必事秦齊附而韓魏)
(因可虜也昭王乃拜范雎為客卿謀兵事且欲發使於/韓云云酈食其曰塞成臯之險杜太行之道以示諸侯)
(形制/之勢)大築兾闕迁都咸陽使秦人據河山之險以制諸
侯死命則衞鞅之為也(史商君傳以鞅為大良造将兵/圍魏安邑降之居三年築兾闕)
(宫庭於咸陽秦自雍徙都之太史公曰/秦地被山帶河以為固四塞之國也)游説列國散從
解約使秦人得出甲而馳騖於外則張儀之為也(史張/儀游)
(説諸侯云云蘇秦已説趙王而得相約從親恐秦之攻/諸侯敗約後負念莫可使用於秦者乃使人激感張儀)
(云云張儀得見秦惠王惠/王以為客卿與謀伐諸侯)微此二三子逆去其害而先
置其利則始皇帝之君臣欲以一旦取天下可乎嗟夫
祖龍之君(史始皇紀使者從關東夜過華陰平舒道有/人持璧遮使者曰為吾遺滈池君因言曰今)
(年祖龍死因忽不見置其璧去使者奉璧具以聞始皇/曰祖龍者人之先也使御府視璧乃二十八年行渡江)
(所沈/玉也)因前世以有天下而躬自壤之甫十有四嵗而咸
陽遂亡其淫虐侈麗之迹先儒言之詳矣自過秦而下
(前賈誼作/過秦論)若仲舒谷永嚴安徐樂吾丘主父劉向揚雄
蒯通伍被晁錯釋之鄒陽賈山終軍之儔皆嘗伸筆舌
而數其罪愚不復論
　　　西漢上(此篇論髙祖短於/處事長於聴言)
髙祖短於處事而長於聴言(班彪王命論髙祖知人善/任使以信誠好謀達於聴)
(受見善如不及/從諫如順流)故能仗劒三尺奮起徒步以有天下(本/紀)
(吾以布衣提三尺取/天下此非天命乎)尋其處紛亂之際猷為經畫鮮不
倒行逆施之幾敗大事賴佐命之臣反覆辨正開其如
此禁其若彼髙祖釋然於心躍而從之(漢王與鄜食其/謀橈楚權欲立)
(六國後漢王令刻印張良來謁漢王方食以告良良請/借前箸以籌之漢王輟食吐哺罵曰豎儒幾敗乃公事)
(令趣/銷印)是以事無困廢之旤不然天下非髙祖有也嘗讀
楚漢之書私怪髙祖之失謀其大有六而其他尚多有
之始其南陽之勝遽欲引兵而西不有留侯之謀則宛
擊其後秦邀其前危孰甚耶(本紀秦三年六月與南陽/守齮戰犨東破之略南陽)
(郡南陽守走保城守宛沛公引兵過而西張良諫曰沛/公雖欲急入關秦兵尚衆距險今不下宛宛從後擊彊)
(秦在前此危道也於是沛/公乃夜引軍從他道還)藍田之捷西入咸陽遽欲止
宫休舍不有樊噲之謀則蠱於聲色沮橈軍氣害孰甚
耶(沛公引兵擊秦軍大破之藍田南遂至藍田乂戰其/比秦兵大敗遂西入咸陽欲止宫休舍樊噲張良諌)
(乃封秦重寳財物/府庫復軍霸上)刻印苴茅封六國後非聞八不可之
謀則賢臣四分勍敵並起長亂必矣(漢王欲立六國後/趣刻印具以酈生)
(計告良良曰昔湯武伐桀紂封其後者度能制其死命/也今陛下能制項籍死命乎其不可一矣武王入殷表)
(商容閭式箕子門封比干墓今陛下能乎其不可二矣/發鉅橋之粟散鹿臺之財以賜貧窮今陛下能乎其不)
(可三矣殷事已畢偃苹為軒倒載干戈示不復用今陛/下能乎其不可四矣休馬華山之陽示無所為今陛下)
(能乎其不可五矣放牛桃林之野天下不復輸積今陛/下能乎其不可六矣且夫天下游士離親戚棄墳墓去)
(故舊從陛下者但日夜望咫尺之地今乃立六國後是/无復立者游士各歸事其主陛下與誰取天下乎其不)
(可七矣且楚唯無彊六國復橈而從之陛下焉得而臣/之其不可八矣誠用此謀陛下事去矣漢王令趣銷印)
既入武關遂欲擊秦嶢關之軍非聞旗幟為疑兵之謀
則以少犯衆兵力不敵覆師必矣(逐西攻武關入秦秦/遣将将兵距嶢關沛)
(公欲擊之張良曰秦兵尚强未可輕動願先遣人並張/旗幟於山上為疑兵使酈食其陸賈往説秦将㗖以利)
(秦将果欲連和沛公果欲聴之張良/曰不如因其怠解擊之秦兵大敗)項羽方彊遷之
於南鄭之僻反切齒而不行賴鄼侯陳屈申之説然後
隠忍以圖大也(羽自立為西楚霸王王梁楚地九郡都/彭城背約更立沛公為漢王王巴蜀漢)
(中四十一縣都南鄭漢王怨羽/之背約欲攻之蕭何諌乃止)項羽既弱分之以鴻溝
之西乃束甲而欲去賴曲逆獻養虎之説然後剛決以
就功也(羽少助食盡乃與漢約中分天下割洪溝以西/為漢以東為楚羽解而東而漢王欲西歸張良)
(陳平諫曰今漢有天下大半而諸侯皆附不因/其幾而遂取之所謂養虎自遺患也漢王從之)鄉使當
此機㑹之際髙祖率情而徑行則天下之勢何如耶由
是知髙祖明於見機而精於料敵者獨能廣寛兼聴以
佐裁決耳于時好善如不及從諫若轉圜(梅福/傳云)下至販
繒屠狗狂生戍卒之計皆取而用之(灌嬰雎陽販繒者/也樊噲以屠狗為)
(事後班彪論曰舉韓信於行陳收陳/平於亡命英雄陳力羣策畢舉云云)是以能從容閒暇
而定帝業於五載間也(異姓諸侯王表漢亡尺土之階/繇一劒之任五載而成帝業)
且秦之末塗天下雲擾陳勝呉廣舉陳武臣張耳舉趙
田儋舉齊景駟舉郢周市舉魏韓廣舉燕豪傑矯據都
邑相望及夫僣偽之國以次勦滅而衡行天下獨一項
羽耳彼以蓋世之材仗全楚之勢噫嗚咄嗟則三軍之
士披却而不振(羽令壮士挑戰漢有善騎射曰樓煩楚/挑戰三合樓煩輒射殺之羽大怒自被)
(甲持㦸挑戰樓煩欲射羽瞋目叱之樓煩/目不能視手不能發走還入壁不敢復出)大小七十餘
戰未嘗敗北可謂難敵矣然髙祖率困之於垓下而戮
之於東城者固天時亦人謀也(羽壁垓下軍少食盡漢/率諸侯兵圍之數重夜)
(直潰圍南出漢追及之羽復引而東至東城追者數千/自度不得脱謂其騎曰吾起兵至今八嵗矣身七十餘)
(戰所當者破所擊者服未嘗敗北遂伯有天下/然卒困於此此天亡我非戰之罪也迺自剄)嗟夫我
屈羣䇿以為禆助(揚重黎篇漢屈羣/策羣策屈羣力)而彼亦能用衆謀
則雌雄之勢未能安決(羽迺使人謂漢王曰天下匃匃/徒以吾兩人願與王挑戰決雌)
(雄母徒苦天/下父子為也)惟其我能資諸人而彼憞羣策以自屈是
以有興亡之異也要之西漢之興本聴言而已矣
　　　西漢下(此篇論西漢之亡/在於外戚之擅權)
人君有天下而未知治亂得失之機胡不取前世之已
事觀焉某事果利乎循而行之某事果害乎矯而變之
庶㡬可以逺禍亂基太平也今夫天子以一身而制天
下者以有權利也惟利可以役人權可以制人是以不
出殿陛而天下惟吾之聴苟不能謹惜名器而輕以假
人(孔子曰惟器與/名不可以假人)倒持太阿(梅福傳秦倒持/太阿授楚其柄)授人鐔柄
則晚節末路抱持虚器而威勢下移矣又况外戚之倫
少不知學狃富貴之居則志易以僣挾禁掖之勢則權
易以專其始盜天子之威福為予奪以刼持天下天下
既側目而畏之則還以恐愒於上而邀望大利矣君人
者奈何不加抑逺而使之立朝乎西漢之業以外戚亡
議者過成哀之君縱不能逺取前世事以為規鑒胡不
以祖宗之得失耳目未逺者觀之乎始文帝以后弟竇
廣國賢有行欲相之既而曰恐天下以吾私廣國卒拜
申屠嘉(嘉本傳文帝以后弟竇廣國賢有行欲相之曰/恐天下以吾私廣國乃以御史大夫嘉為丞相)
元帝以馮野王行能第一欲用為御史大夫既而曰後
世必謂我私後宫卒用張譚(元帝時御史大夫李延夀/卒在位多舉野王功能第)
(一為曰吾用野王為三公後世必謂我私後宫親屬以野/王  比乃下詔以太子少傅張譚為御史大夫野王乃嘆)
(曰人皆以女寵貴/我兄弟獨以賤)是二帝者矯私徇公若此其蚤也遏
絶外戚之亂若此甚也繼其後者若之何不循而行乎
異時吕氏盜朝産禄肆亂不有太尉主兵而北軍助順
則海内危矣(髙后紀将軍禄相國産顓兵秉政自知背/髙皇帝約恐為大臣諸侯王所誅因謀有)
(亂大尉勃與丞相平謀勃入北軍不得入迺令紀通持/節矯内勃北軍勃復令酈寄説禄以兵授大尉勃勃入)
(軍門行令軍中曰為吕氏右袒為劉氏左袒軍皆左袒/勃遂将北軍産不知禄已去北軍入未央宫欲為亂殿)
(門弗内勃逐産殺之/悉捕諸吕皆斬之)霍氏繼起禹山專制肆行非度陰
有異謀非宣皇帝毅然加兵則宗廟恐矣(霍光傳宣帝/始立立微時)
(許妃為皇后光夫人顯愛小女成君欲貴之私使乳毉/淳于衍毒藥殺許后因勸光内成君代立為后光薨後)
(語稍泄於是上始聞之而未察更以禹為大司馬冠小冠/亡印綬罷其右将軍屯兵顯及禹山雲自見日侵削數)
(相對啼泣自怨於是始有邪謀矣㑹事發覺雲山明友/自殺顯禹廣漢等捕得禹要斬顯及諸女昆弟皆棄市)
彼二氏者柄朝未㡬而産害己若此繼其後者若之何
不矯而變乎悲夫建始以後(建始成/帝年號)政柄旁落歸于王
氏五侯羣弟更迭弄權(河平二年上悉封舅譚為平阿/侯商成都侯立紅陽侯根曲陽)
(侯逢時髙平侯五人同/日封故世謂之五侯)威勢翕習青紫充滿(王氏子弟/皆卿大夫)
(侍中諸曹分據/執官滿朝廷)排擯宗室孤弱公輔誅戮亡忌擊㫁不
請(大将軍王鳳用事上遂謙讓無所顓左右常薦光禄/大夫劉向少子歆通達有異材上説之欲以為中常)
(侍左右皆曰未曉大将軍上於是語/鳳鳳以為不可乃止其見憚如此)而當時之君瑣瑣
碌碌曾不敢舉手開喙以預天下事自王章以直言誅
(王商傳直臣王章訟商忠直/言鳳專權鳳竟以法誅章)劉向以正諌黜(向本傳時/政由王氏)
(出向極諌曰今王氏一姓乗朱輪華轂者二十三人青/紫貂蟬充益幄内魚鱗左右大将軍秉事用權五侯驕)
(奢行汗而寄治身私而託公筦執互/樞機朋黨比周兄弟據重宗族盤)而忠讜之士巻舌矣
杜欽谷永之朋方且逆望風㫖揄揚賛頌(並見/本傳)而張禹
孔光共為持計不肯吐忠于上(並見/本傳)由是漢室彫弱不
振至于賊莽則大事去矣(孝平之世政自莽出至乎變/異見於上民怨於下莽亦不)
(能文/也)彼且文飾休符招致琛贐作為石匱大誥之書以
愚弄天下(莽本傳羣臣乃盛陳莽功徳致周成白雉之/瑞千載同符宜賜號曰安漢公平帝崩莽自)
(謂威徳日盛遂謀即真之事梓潼人哀章見莽居攝即/作銅匱為兩檢署其一曰天帝行璽金匱圖其一署曰)
(赤帝行璽言王/莽為真天子)則漢其不亡得乎噫自古天下敗於外
家者惟漢與周然隋文帝東平全齊而西破巴蜀五王
姦謀同日擿發則於宇文氏不為無功(楊安之女為周/宣帝妃堅以元)
(舅輔政有功於國卒/受周禪是為隋文帝)方之安漢可異日談也(王莾號/安漢公)
　　　東漢上(此篇論光武明於/料敵而長於用人)
世祖皇帝單車匹馬崛起閭巷東西誅戮以復漢室而
君海内議者皆曰新室苛政民困水火于時豪傑之士
有能倡義大呼拯援焚溺則耄倪逺近攝祍而從之矣
故建武之業捷如覆掌嗟乎是不然彼公孫述據巴蜀
隗季孟竊隴右彭寵張步之徒紛紛而起(並本/傳)皆有戡
亂之名胡為卒敗塗地耶議者又曰西京之民涵休於
漢氏之渥澤久矣自姦臣擅命僣偽四作天下喁喁仰
思漢徳故南陽諸劉易以集事嗟乎是又不然劉永起
雎陽盆子窺中原皆豐沛之胄而終死人手(並見/本傳)天水
之豪(隗囂聞莽敗謀起兵應/漢稱漢復元年據天水)邯鄲之盜(王郎以為河北/有天子氣詐稱)
(成帝子子輿趙繆王子林率車騎數百/入邯鄲立郎為天子漢兵拔邯鄲斬之)皆假託宗籍以
詆欺天下而何為竟無成也從是論之則光武之興智
謀英畧必有加人者矣盖光武明於料敵而長於用人
是以豪傑之士不能與之競鞭並進以角中原也然則
明於料敵奈何曰籌之方寸之中逺料萬里之外(光武/賜竇)
(融璽書既至河西咸驚以/為天子明見萬里之外)揣微射隠無不如目擊者若
乃遣朱祐以討秦豐諉耿純以襲劉楊任侯進以要赤
眉之衆(並見本傳劉盆子傳樊崇起兵於莒恐其衆兵/與莽兵亂乃皆朱其眉以相識别由是號赤眉)
皆逆料事情而授以成筭策其必勝已而果勝也呉漢
之討蜀與劉尚異營鄧隆之救薊與朱浮别壘(並見本/傳及光)
(武/紀)救援阻隔而無以濟師策其必敗已而果敗也夫是
之謂善料敵而長於用人奈何曰收集以廣其来委任
以課其功存撫以激其忠敦奨以厲其氣若乃設壇場
以拜馬武(見本/傳)脱左驂以遺賈復(本傳王莽末時下江/新市呉越復起聚衆)
(數百人復北渡河光武召見竒之署復破虜/将軍督盗賊復馬羸光武解左驂以賜之)揮綬以賜
李忠(本傳忠遂與任光同奉世祖世祖自/解所佩綬以帶忠因從攻下屬縣)解衣以衣来
歙(見本/傳)明之至矣冦恂之守河内(冦恂文武備足有牧/人御衆之才乃拜為)
(河内太守謂恂曰昔髙祖留蕭/何鎮關中吾今委公以河内)馮異之定關中(本傳異/朝京師)
(引見帝謂公卿曰是我起兵時/主薄也為吾披荆棘定關中)耿弇建策之功(本傳帝/謂弇曰)
(将軍前在南陽建此大䇿常以/為落落難合有志者事竟成也)王霸渡河之役(本傳王/郎起光)
(武令霸至市中募人将以擊郎光武即南馳至虖沱河/候吏還白河水流澌無船不可濟官屬大懼光武令霸)
(往視之霸詭曰氷堅可度遂前北至河河冰亦合未畢/數騎而冰解光武謂霸曰安吾衆得濟免者卿之力也)
皆諄諄然稱揚褒美以慰功臣之心而作将士之氣卒
之授鉞四七有翼扶王運之功焉(馬武傳論中興二十/八将前世以為上應)
(二十八宿又張平子東京賦世祖龍飛/白水鳳翔參墟授鉞四七共工是除)夫是之謂善用
人也蓋善用人矣雖短於料敵亦可取天下髙祖是也
乃若一身而兼有之則光武之興晚矣
　　　東漢下(此篇論人重名義而/其業壊於宦官之亂)
人君收集忠賢環布列位養其剛氣而厲其偉節使之
正色立朝奮不避死則雖有姦臣决不能肆志於天下
何者狡詐之謀一有暴露則正士憤疾戮力而攻之矣
夫惟僉壬攅朝擊去君子圜視前後無復顧忌然後爭
逞誤國之計而圖其私也在昔東漢之世人重名義仕
於朝者類皆慷慨忠勇芥視爵位而喜於嬰小人之鋒
學於時者亦能品覈公卿崇論閎議而敦尚名節一有
異此則芸夫孺子獻譏而騰笑矣觀夫孝和以後主勢
陵弱前有竇憲擅朝(和帝即祚幼弱而竇憲兄弟專緫/權威内外臣僚莫由親接所與居)
(者惟閹/宦而已)後有梁冀用事(梁䔬立質帝又潜行鶴殺帝復/立桓帝專擅威柄凶恣日積百)
(僚側目莫敢違命天子/恭已而不得有所親豫)手握王爵躬盜天憲(宦者傳/序句)呼
吸指揮可以貧富生死天下而士於此時終不肯俛意
屈節少有承順而程奏顯言條疏其罪者何多也若樂
恢何敞丁鴻袁安李恂伯魚之倫固嘗詆摧於竇(並各/見本)
(傳/)而張綱杜喬黄瓊延篤周勰陳龜之朋固嘗沮抑於
梁矣(並各見/本傳)是以彊梁之凶禠氣而不敢動不然天下
無漢豈待建安之末哉彼閹人腐夫五邪曹趙之輩(中/常)
(侍單超徐璜具瑗左悺唐衡共誅梁冀五人同日封侯/其後轉横云云桓帝紀論五邪肆虐流衍四方曹節與)
(趙封並見/宦者傳)既以目見前日之事矣将播虐於天下而逞
已之所欲為竊計以謂孱昏之君固可愚弄於掌股之
上而不足畏有能奮臂以摶我者獨四方忠義之士爾
於是假手於牢修借交於朱並(前見/本注)厚誣名賢指為鉤
黨(靈帝建寧二年侯覽諷有司奏李膺等皆為鉤黨之/獄死者百餘人諸附從者錮及五屬制詔州郡大舉)
(鉤黨于是天下豪傑及儒/學行義者一切結為黨人)欲一網而去之若李膺杜宻
范滂張儉之流不能以身免而其他死徙廢禁六七百
人不既多乎(侯覽怨張儉尤甚覽郷人朱並素佞邪為/儉所棄承覽意指上書告儉與同鄉二十)
(四人别相署號共為部黨圖危社稷而儉為之魁大長/秋曹節因此諷有司奏諸鉤黨者故司空虞放及李膺)
(杜宻朱㝢荀昱翟超劉/儒范滂等請下州考治)黨錮之旤渉七十載寃濫之氣
上通於天不既久乎(李膺等百餘人皆死獄中自此結/為怨隙者因相陷害睚眦之忿濫)
(入黨中乂州郡承㫖或有未嘗交關亦羅禍毒其死徙/廢禁者六七百人凡黨事始自甘陵汝南成於李膺張)
(儉海内塗炭/二十餘年)由是賢人君子無復居朝而閹寺之勢日
以翕習迴天獨坐之謡譁于民間(單超傳徐璜具瑗左/悺唐衡四侯轉横天)
(下為之語曰左囘天具/獨坐徐卧虎唐兩墯)私竊威權公取貨賂豪奢刻虐
無不為矣其後陳蕃竇武擊之而見誅(陳蕃謂竇武曰/曹節王甫等自)
(先帝時操弄國權今不謀之後必難圖武深然之武白/太后誅曹節等太后猶豫未忍而曹節脇尚書作詔板)
(拜王甫為黄門令收捕武等武不/受詔執蕃送北寺獄殺之武自殺)何進王允謀之而不
勝(何進拜大将軍與袁紹謀誅宦官/進召王允與謀進後為張讓所斬)漢室於是大壊嗟
夫東漢中葉邪不勝正故亂而不亡及其末塗正不勝
邪由是逐鹿之人叩關而至矣(秦失其鹿天/下共逐之)後之君能
戒於此不使姦邪得志而君子道長誠天下之福也
　　　曹魏(此篇論武帝/不知人之過)
人君無敏識精鑒以照知人材而疑其可信信其可疑
甚大患也昔者魏武帝東西征討艱苦百戰而老身於
鋒鏑之間其規為志意将以合天下也而三方終不平
将以傳後嗣也而胙國者止五世而已矣竊嘗誦其書
而追攻其失不知人之過也今夫劉備割據於當年而
司馬仲達之子孫簒奪於後世皆旤魏者也而詳觀其
實迺武帝之自取何者備之困於袁吕而来奔也帝固
策其英雄與已敵也(劉備與袁術相持經月吕布出兵/攻備備敗走歸曹公曹公厚遇之)
(從容謂備曰今天下英雄惟使/君與操耳本初之徒不足數也)程昱郭嘉固嘗稱有雄
才不肯為人下矣其亦宜先慮而早圖之以絶後害奈
何恬不控制而又縱之乎(吕布襲劉備備来奔程昱説/公曰觀劉備有雄才而甚得)
(衆心終不為人下不如早圖之公曰方今收英雄時也/殺一人而失天下之心不可又劉備来奔或謂備有英)
(雄志今不早圖後必為患太祖以問郭嘉嘉曰今備有/英雄名以窮歸已而害之是以害賢為名則智士将自)
(疑囘心擇主公誰與定天/下太祖笑曰君得之矣)司馬仲達數以智謀禆賛大
業帝固察其有雄豪志矣然惑於臨履芻牧之偽披懐
而信之熟視其狐媚之謀縱觀其狼顧之相而恬不屑
意(晉宣帝紀魏武察帝有雄豪志聞有狼顧相欲驗之/乃召使前有令反顧面正向後而身不動因謂太子)
(丕曰司馬懿非人/臣也必預爾家事)是以基宇為蜀侵而國祚為晉奪皆
自取之也至於楊修有射隠之才(本傳/序云)季珪有料敵之
智(崔琰字季/珪見本傳)荀彧孔融之賢郭嘉桓邵之傑(並見/本傳)皆可
付以機要而仰其成績者也返嫉其勝已無故而斃之
謀臣傷心壮士挫氣由是英偉倜儻之輩褁足而不敢向
宛洛矣嗚呼於姦猾則可疑而信於英彦則可信而疑
無乃左乎昔慕容垂仕於苻堅而陰有異志王猛苻融
策其必叛而堅弗之察(慕容垂奔秦初秦王堅陰有圖/燕之志憚垂威名不敢發及聞)
(垂至大喜王猛言於堅曰慕容垂父子譬如龍虎非可/馴之物若借以風雲将不可復制不如早除之堅曰吾)
(方收攬英雄奈何殺之/乃以垂為冠軍将軍)其後淮淝之歸請巡撫燕岱而
堅縱之遂猖獗不可制矣(慕容垂傳堅之敗於淮南也/垂軍獨全堅以千餘騎奔垂)
(垂世子容勸垂㓕堅垂弗從堅至澠池垂請至鄴展拜/陵墓因張國威刑以安戎狄堅許之權翼諫曰垂猶鷹)
(也飢則附人飽便髙飛遇風雲之㑹必有凌霄之志/惟宜急其覊絆不可任其所欲堅不從未幾垂果叛)魏
祖之遣劉備其失類此也蕭道成仕宋明帝察其非人
臣相又以謡䜟知其必享天下(南齊本紀髙帝姓蕭名/道成宋以帝為假冠軍)
(将軍加都督五州明帝嫌帝非人/臣相而人間流言帝當為天子)然而因循退怯不能
早為之慮其後竟以代宋魏武之貸仲達其失類此也
若曰𤣥徳仲逹皆天所賛而非人力所能制則愚不之
知矣儻曰天道逺人道邇(左昭十八年/子産曰云云)姑以人事而揆
得失則魏祖豈容無失哉
　　　蜀(此篇論三傑優劣關/張不及諸葛之功)
或問漢髙祖得三傑為輔故能芟夷逋穢亟定大業(髙/祖)
(曰運籌帷幄之中決勝千里之外吾不如子房填國家/撫百姓給餉饟不絶糧道吾不如蕭何連百萬之衆戰)
(必勝攻必取吾不如韓信三者皆人/傑吾能用之此吾所以取天下也)唐明皇得三傑為
臣故能興起太平比隆貞觀(宋璟為右相張説為左相/源乾曜為太子少傅同日)
(拜有詔太官設饌太常奏樂㑹百官尚/書省東堂𤣥宗賦三傑詩自冩以賜)𤣥徳之興亦有
三傑以筦戎旅(傅斡曰劉備寛仁有度能得人死力諸/葛亮達治知變正而有謀而為之相關)
(張二人勇而有義皆萬人之敵而為之将此三/者皆人傑也以備之畧三傑佐之何為不濟)而訖不
能取呉魏以合天下賢者亦無益於國乎曰否不然也
當西漢之初所與爭天下者項氏也彼方妬賢嫉能信
用間謀(髙祖紀上曰吾所以有天下者何項氏之所以/失天下者何髙起王陵對曰項氏妬賢嫉能有)
(功者害之賢者疑之戰勝而不與人功得地而不與人/利此其所以失天下也上曰云云項羽有一范増而不)
(能用此所以/為我禽也)而髙皇帝得蕭張韓信以為禆助則其興
晚矣(見上/注)唐之開元四海混一彊梁之凶禠氣而未敢
動明皇帝得宋璟張説乾曜以粉澤王化則其治冝矣
(見舊史/本紀)先主之興孤立一隅西有孟徳宅許洛之勝(曹/操)
(字孟/徳)東有仲謀據揚越之廣(孫權字/仲謀)挾天子以刼天下
則不如曹(見諸葛/亮傳)訓齊武備揣料敵情則不如孫(見呉/主傳)
彼且披懐虚已收集賢智而虎臣彪将交至層出樂為
之用蜀於此時雖得三傑以救紛亂尚未克制勝况所
用三傑者未必皆人傑乎嗟乎傅幹以孔明關張為蜀
三傑以愚觀之是獨一傑耳方先主之未遇孔明也小
戰輒殱大戰輒北身居袁吕掌握中者數矣(蜀志袁術/来攻先主)
(先主拒之於盱眙淮陰先主與術相持經月吕布乘虚/襲下邳虜先主妻子先主求和於吕布布還其妻子先)
(主遣關侯守下邳還小沛復合兵得萬餘人/吕布惡之自出兵攻先主先主敗走歸曹公)一朝卧龍
起而佐之教以跨有荆畧取益部以據要害(諸葛亮傳/徐庶謂先)
(主曰諸葛孔明者卧龍也将軍豈願見之乎由是先主/遂詣亮凡三往乃見因屏主曰漢室傾頽姦臣竊命計)
(将安出亮荅曰云云荆州用武之國而其主不能守此/殆天所以資将軍将軍豈有意乎益州險塞沃野千里)
(天府之地髙祖因之以成帝業若跨有荆益保其巖阻/天下有變則命一上将将荆州之軍以逮宛洛将軍身)
(率益州之衆出於/秦川則霸業可成)於是吞劉璋之國兼劉琮之衆而基
宇定矣(曹公南征㑹表卒子琮代立遣使請降主主乃/将其衆去過襄陽諸葛亮説先主攻琮荆州可)
(有先主曰吾不忍也云云益州牧劉璋勑關戌諸将/文書勿復關通先主先主大怒進圍成都璋出降)赤
壁之戰(孫權遣周瑜程普等水軍數萬與先主并力與/曹公戰于赤壁大破之焚其舟船羣下推先主)
(為荆/州牧)渡瀘之役(諸葛亮傳率諸軍北駐漢中臨發/上疏云云五月渡瀘深入不毛)皆能
集一時之俊功以廣疆宇已而龍驤虎視有飲馬河洛
之志(呉鴻臚張儼作黙記論亮長/驅祁山有飲馬河洛之志)真可謂一世豪傑而
懔懔乎管樂之上矣(諸葛亮每自比/於管仲樂毅)乃若關雲長張益
徳雖曰萬人敵而程昱輩竒之(張飛雄壮威猛亞於關/侯魏謀臣程昱等咸稱)
(關張萬/人之敵)然功業之著見者盖鮮耳雖嘗督軍敗于禁(先/主)
(為漢中王拜雲長為前將軍率攻曹仁於樊曹公遣于/禁助仁秋大霖雨漢水汎溢禁所督七軍皆没禁降雲)
(長威震/華夏)横矛挫曹公(曹公入荆州先主奔江南曹公追/之先主聞曹公卒至棄妻子走使)
(飛将二十騎拒後飛據水㫁橋瞋目横矛曰身是/張益徳也可束共决死敵皆無敢近者故遂得免)然皆
勇有餘而智不足者又况驕士大夫而弗恤小人躬速
旤之道而身以僇没謂之人傑可乎然則﨑嶇萬里之
蜀不能合呉魏以取天下非不幸也當天下分裂之時
雄傑並起以智鬬智則智有時窮以力角力則力有時
屈惟能兼衆智屈羣力者得天下矣先主寛恤洪毅有
英雄之㮣惜其賢佐止一孔明而其餘爪牙腹心之寄
類皆亡以逾人是以老於兵革而志卒不就西陵之敗
飲恨而死悲夫
　　　隋(此篇論廢立/太子之失)
髙祖靖三方之難(本紀周徳将盡禍難頻興宗戚姦囘/咸将竊發顧曕宫闕将圖宗社藩維)
(連率逆亂相尋揺蕩三方王受天明/命除羣凶於城社廓妖氛於逺服)破五王之謀(趙王/招陳)
(王純越王達代王盛滕王逌並至于長安云云雍州牧/畢王賢及趙陳等五王以天下之望歸于髙祖因謀作)
(亂髙祖執賢斬之寝趙王等之罪因詔/五王劒履上殿入朝不趍用安其心)南國歸降北國
遜避東隅西裔悉稟正朔(史臣曰樓船南邁則金陵失/險驃騎北指則單于欵塞職)
(方所載並入疆理禹/貢所圖咸受正朔)而君子不以為功日晏坐朝親攬
吏事登秀髦納忠讜訓兵農協禮樂(並見/本紀)而君子不以
為治何者不能長慮却顧為扶持長久計顧輕以天下
授之庸弱則治雖定功雖成其亂與亡無日矣今夫太
子天下本本一揺天下震動奈何輕喜怒而妄與奪耶
昔者子戲僭立魯國亂(史魯世家武公九年與長子括/少子戲西朝周宣王宣王愛戲)
(欲立為魯太子周之樊仲甫諫宣王曰廢長立少不順/不順必犯王命犯王命必誅之云云弗聽卒立戲是為)
(懿公括之子伯御/與魯人攻弑懿公)子荼繼統齊祚衰(左哀五年齊燕姬/生子不成而死諸)
(子鬻姒之子荼要諸大夫恐其為太子也言於公曰君/之齒長矣未有太子若何公曰二三子間於憂虞則有)
(疾疢亦姑謀樂何憂於無君公疾使/國惠子髙昭子立荼寘羣公子於莱)申生放逐全晉弱
(左荘二十有八年晉獻公烝于齊姜生太子申生又驪/娶二女於戎大戎狐姬生重耳小戎子生夷吾晉伐)
(戎驪戎男女以驪姬歸生奚齊其娣生卓子驪姬嬖欲/立其子賂外嬖梁五與東關嬖五使言於公晉侯説之)
(使太子居曲沃二五卒與驪姬譖羣公子/而立奚齊至僖五年晉侯殺其世子申生)扶蘇黜逺彊
秦喪(史秦紀始皇崩於沙丘乃為書賜公子扶蘇曰與/喪㑹咸陽而葬趙髙乃與公子胡亥丞相斯謀破)
(去始皇所封書賜扶蘇者而更詐為丞/相斯受遺詔立胡亥為太子賜扶蘇死)未有儲副之位
驟廢輕立而免於患者也乂况以不肖而易賢乎房陵
王監撫二十年岐嶷端良無大過闕守成之良主也(房/陵)
(王勇髙祖受禪立為皇太子獻皇后意有它故甚責望/勇頗遣人伺察求勇罪過晉王知之彌自矯飾始構奪)
(宗之計因引張衡定策遣褒公宇文述深交楊約令喻/旨於越國公素既知意因盛言太子不才皇后遂遺素)
(金遂有/廢立意)奈何聽艶后萋斐之辭蔽狡童中傷之計(上注/又史)
(臣曰聽哲婦之言惑邪臣之説溺寵廢/嫡託付失所滅父子之道開昆弟之隙)文致其罪正坐
質責(楊素舞文巧詆鍛鍊/成獄勇由是遂敗)當是時也元旻營救而無以
敵張衡(左衞大将軍五原公元旻諫曰廢立大事天子/無二言詔㫖若行後悔無及讒言罔極惟陛下)
(察之上/不荅)孝政辨明而無以勝楊素(文林郎楊孝政上書/諫曰皇太子為小人)
(所誤宜加訓誨不宜/廢黜上怒撻其背)于是降帝胄之貴而均之編列幽
囚􁁜閉不翅賊讎而雅無惻隠之意(乃移勇於内史省/立晉王廣為皇太)
(子仍以勇付之/復囚於東宫)逮至晉王之罪顯白上聞始大感悟悔
不晚乎(髙祖寝疾於仁夀宫徵皇太子入侍醫藥為姦/亂宫闈事聞於髙祖抵牀曰枉廢我兒因遣追)
(勇未及發使/髙祖暴崩)已而大業之君忲侈無度盡取秦皇漢武
之跡而踵之(通鑑臣光曰煬帝以悖逆計謀坐承冨强/之業志驕氣溢慨然慕秦皇漢武之為人)
(窮奢極欲兵連四夷政/煩賦重盗賊蠭起云云)耗儲偫於王門栁城之外(發淮/揚民)
(十餘萬開邗溝自山陽至揚子入江/渠廣四十步旁皆築御道植以栁)頓師徒於陰山遼
左之逺(史臣曰頻出朔方二駕遼/左海内騷然不聊生矣)宫洛陽渠通濟狩揚
越巡朔方斬刈民力輸掠甚衆四海之衆叩心怨上(大/業)
(元年巡歴淮海觀省風俗敕宇文禮與内史舍人封徳/彛等營顯仁宫南接皁間北跨洛濱發大江之南五嶺)
(汲北諸郡三百餘萬開通濟渠云云車駕發榆林歴雲/史泝金河旌旗輜重千里不絶云云郡縣競務刻剥以)
(充貢獻民外為盜賊所掠内為貪/吏所賦生計無遺加之饑饉無食)於是大盜焱起而無
以抗之鹿游咸陽身死人手斯則付託不效所致也嗟
夫開皇之盛文軌混一皆指日以俟太平而房喬父子
以殽置嫡庶獨知其将亂終如其言信標鑒通悟之士
哉(文帝之克陳也天下皆以為将太平監察御史房彦/謙私謂所親曰主上忌刻而苛酷太子卑弱諸王擅)
(權天下雖安方憂危亂其子𤣥齡亦宻言於彦謙曰主/上以詐取天下諸子皆驕奢不仁必自相誅夷今雖承)
(平其亡可/翹足待)
　
　
　
　
　
　
　
　
　
　
　
　
　
　十先生奥論註後集巻二
欽定四庫全書
　十先生奥論註後集巻三
　　　漢晉論　　　　　　　　　　　　　　張　栻
　　　漢髙帝(此篇論其勝楚者/以名正義立故也)
惟仁義足以得天下之心三王是也髙帝之興亦有合乎
此是以能翦暴秦滅强項而卒基漢業方懐王遣將入闗
諸老將固已謂沛公素寛大長者而心歸之(本紀初懐/與諸將約)　(王/先)
(入定關中者王之懐王諸老將皆曰項羽為人慓悍禍/賊不可遣獨沛公素寛大長者卒不許羽而遣沛公)至於
三章之約其所以得乎民者深矣此非其所謂仁者歟(本/紀)
(召諸縣豪傑曰父老苦秦苛法久矣吾當王闗中與父老約/法三章耳殺人者死傷人及盜抵罪餘悉除去秦法吏民皆)
(案堵/如故)予每愛三老董公之言以為順徳者昌逆徳者亡兵出
無名事故不成名其為賊敵乃可服三軍之衆為義帝縞素
聲項羽之罪而討之於是五十六萬之師不謀而来從義之所
感也(本紀漢王至雒陽新城三老董公遮説漢王曰臣聞順/徳者昌逆徳者亡兵出無名事故不成故曰明其為賊)
(敵乃可服項羽為無道放殺其主三軍之衆為之素服以告/之諸侯為此東伐四海之内莫不仰徳此三王之舉也漢王)
(曰善非夫子無所聞於是為義帝發喪發使告諸侯曰天下/共立義帝北面事之今羽放殺義帝寡人親為發喪兵皆縞)
(素悉發關中兵收三河士南浮江漢/以下願從諸侯王擊楚之殺義帝者)使斯時髙帝不入
彭城置酒髙㑹率諸侯窮羽所至而誅之天下即定矣
(本紀漢王刼五諸侯兵入彭城収羽美人貨賂置酒髙/㑹羽聞之以精兵三萬人擊漢軍大戰雎水上大破漢)
(軍/)惜其誠意不篤不能遂收湯武之功然漢卒勝楚卒
亡者良由於此名正義立故也董公盖深知其理故其
言又曰仁不以勇義不以力(上/注)自留侯而下陳謀雖多
而皆未之及嗚呼董公其一時之逸民歟
　　　文帝(此篇論初政雖善奈無賢/佐故不能追三代之盛)
文帝初政良有可觀盖制事周宻為慮深逺懇惻之意
有以得人之心三代而下亦未易多見也文帝以庶子
居藩國入踐大統知已之立為漢社稷非為已也故不
敢以為已私(本紀孝文帝髙祖中子也母曰薄姬髙祖/定代地立為代王髙后崩大臣迎代王王)
(曰奉髙帝宗廟重事也寡人不足以稱丞相平等皆曰/臣等為宗廟社稷計不敢忽願大王幸聽遂即天子位)
有司請建太子則先示博求賢聖之議而又推之於呉
王淮南王有司請王諸子則先推諸兄之無後者而立
之其辭氣温潤不迫其義誠足以感人也(本紀元年有/司請早建太)
(子詔曰云云今縱不能博求天下賢聖有徳之人而嬗/天下焉而曰豫建太子是重吾不徳也謂天下何有司)
(曰豫建太子所以重宗廟社稷不忘天下也上曰楚王/季父也春秋髙閲天下之義理多矣呉王朕兄也淮南)
(王弟也皆秉徳以陪朕豈為不豫哉有司固請/曰子啓敦厚慈仁請建以為太子上乃許之)凡所以
施惠於民者類非虚文皆有誠意存乎其間千載之下
即事而察之不可掩也史於其編年曰帝既施惠天下
諸侯四夷逺近驩洽乃修代来功(同上六月令郡國無/米獻施惠天下諸侯)
(四夷驩洽乃/修代来功)觀諸此又可見其明先後之宜而不敢私
已記史者亦可謂善發明矣其待夷狄盖亦有道以南
越尉佗之强恣自髙帝猶難於服之而帝特施恩意遣
使遺以一書而佗即自去帝制而下令國中稱漢皇帝
賢天子皇恐報書不敢慢予嘗詳味帝所與書則知忠
信之可行於蠻貊如此書之首辭曰朕髙皇帝側室之
子也棄外奉北藩于代盖後世之待夷狄往往好為夸
辭於是等皆在所盖覆矯飾以示之者也而帝一以其
實告語之彼亦豪傑也見吾推誠如此則又安得不服
故其報書首曰老夫故越吏也文帝不以髙帝側室之
子為諱則佗敢以越吏為歉哉若吾以驕辭盖之則彼
必且慢以應我矣推此一端忠信可行於蠻貊可不信
哉(南粤王趙佗秦二世時行南海尉事秦已滅陀自立/為南粤武王髙帝已定天下釋佗不誅遣陸賈立佗)
(為南粤王與剖符通使使和輯百粤毋為南邊害髙后/時佗自尊號為南武帝發兵攻長沙邊敗縣文帝初鎮)
(撫天下乃使陸賈賜佗書曰皇帝謹問南粤王甚苦心/勞意朕髙皇帝側室之子棄外奉北藩于代道里遼逺)
(壅蔽樸愚未嘗致書王之號為帝两帝並立亡一乘之/使以通其道是爭也爭而不讓仁者不為也願與王分)
(棄前患從今以来通使如故陸賈至南粤王恐乃頓首/謝願奉明詔長為藩臣於是下令國中曰吾聞两雄不)
(俱立两賢不並世漢皇帝賢天子自今以来去帝制黄/屋左纛因為書稱蠻夷大長老夫臣佗昧死再拜上書)
(皇帝陛下老夫故粤吏也云云今陛下幸哀憐復故/號通使如故則老夫死骨不腐今改號不敢為帝矣)以
文帝天資之美初政小心畏忌之時得道學之臣佐之
治功之起豈不可追三代之餘風惜其大臣不過絳灌
申屠嘉之徒獨有一賈誼為當時英俊而誼之身盖自
多所可恨而卒亦不見庸也(賈誼傳天子議以誼任公/卿之位絳灌之屬盡害之)
(云云天子後亦/疏之不用其議)故以帝之賢僅能為一時之小康無以
垂法於後世於淮南薄昭之事未免陷於刑名之家衰
世之事(淮南厲王長傳長立為淮南王自以為最親驕/蹇數不奉法六年後所犯不軌制曰其赦長死)
(罪廢勿王處蜀嚴道卭郵不食而死又通鑑将軍薄昭/殺漢使者帝不忍加誅使公卿從之飲酒欲令自引分)
(昭不肯使羣臣喪服往哭之乃自殺/又前儒林序孝文本好刑名之言)至於即位嵗久怠
肆亦萌新垣平之邪説故得以入之然終以其天資之
髙旋即悟也(前郊祀志新垣平使人持玉杯獻刻/曰人主延夀所言昏詐下吏誅垣平)其終
詔曰惟年之久長懼于不終(本紀十年帝崩遺詔曰朕/既不敏常畏過行以羞先)
(帝之遺徳惟年之久長懼于不終/今乃幸以天年得復供養于髙廟)蓋可見帝之能察乎
此矣嗚呼亦賢矣哉故予尤惜其諸臣之無以佐下風
也
　　　武帝(此篇論奢侈窮黷而不/至於亂亡者有四事)
武帝奢侈窮黷之事與秦始皇相去何能尺寸然不至
於亂亡者有四事焉髙帝寛大文景惠養其得民也深
流澤滲漉未能遽泯(後王昌傳論髙祖孝文之寛仁結/於人心深矣前武帝贊文景務在)
(養/民)非若秦自商鞅以来根本已蹶民獨迫於威而强服
耳(前賈誼䇿商君/遺禮義棄仁恩)此一也武帝所為每與六經戾夫豈
真能尚儒者然猶表章六經聘召儒生(本紀贊表章六/經又本紀遣使)
(者安車蒲輪束帛/加璧召魯申公)稽古禮文之事未至蕩然盡棄名教
如秦所為(本贊文景稽古禮/文之事猶多闕焉)此二也輪臺之詔雖云已
晚然詳味其辭盖真知悔者誠意所動固足以囘天人
之心而詔下之後不復萌前日之為思與民休息與卒
死於行而不之悟者蓋甚有間(西域渠犂傳下詔陳既/往之悔今請逺田輪臺)
(是擾勞天下非所以憂民也由是不復出軍而封/丞相車千秋為冨民侯以明休息思以富養民也)秦穆
之誓聖人取其悔過列之於書(書秦誓往穆公陳戒背/賢則危用賢則榮自誓)
(攻前過之意又仡仡勇夫射御/不違我尚不欲注自悔之至)予於輪臺之詔每三復
焉盖以為存亡之幾所係耳此三也惟其能悔過也故
自是之後侈欲之機息而清明之慮生是以能審於付
託昭帝之初霍光當政述文景之事以培植本根(昭帝/紀上)
(疾病遂立昭帝為太子年八嵗以侍中奉車/都尉霍光為大司馬大将軍受遺詔輔少主)於是興利
之源窒而惠澤復流有以祈天永命矣此四也以四者
相胥而維持是以能永保其祚向使武帝老不知悔死
於熾然利欲之中則决不能以善處其後雖使賴髙文
景之澤以免其身旋即殆矣故予深有取於輪臺之書
以為存亡之幾所係也然其能卒知悔者則以其平日
猶知講習六經之言聽儒生之論至其力衰而意怠則
善端有時而萌故耳然則其所以不至亂亡者豈偶然
也哉
　　　髙祖光武(此篇論創業守/文各有所長)
髙祖洪模大略非光武所及也髙祖起匹夫提三尺取
天下(本紀吾以布衣提三尺/取天下此非天命乎)光武則以帝室之胄(後本/紀髙)
(祖九世/孫也)因人心之思漢而復舊業其難易固有間矣而
髙祖之對乃項籍亦蓋世之豪也光武所與周旋者獨
張步隗囂公孫述輩其去籍盖萬萬相逺矣至於韓信
彭越之徒皆如泛駕之馬實難駕御(武帝詔夫泛駕之/馬跅弛之士亦在)
(御之/而已)而盡在髙祖掌握之中指麾使令無不如意使光
武有臣如此未必能用也然而創業之難光武固不及
髙祖而至於光武之善守則復非髙祖所及也大抵髙
祖天資極髙所不足者學耳(本紀不修文/學而性明達)即位之後所
以維持經理者類皆疎畧雄桀之氣不能自歛卒至平
城之辱(本紀上自将擊韓王信於銅鞮信亡走匈奴上/從晉陽連戰乘勝逐北至平城為匈奴所圍七)
(日用陳平/秘計得出)一時功臣處之不得其道往往赤族(韓信彭/越黥布)
(相繼謀反/夷三族)此則由其學不足之故也光武天資雖不逮
髙祖而自其少時從諸生講儒學謹行義故天下既定
則知兵之不可不戢審黄石存包桑閉玉關以謝西域
之質安南定北以為單于久逺之計(臧宫傳論審黄石/存包桑閉玉關以)
(謝西域之質卑詞厚/幣以禮匈奴之使)處置功臣假以爵寵而不使之任
事卒保全其終始(馬武傳帝雖制御功臣而每能囘容/宥其小失逺方貢珍甘必先徧賜列)
(侯而大官無餘有功輒增邑賞不任以吏職皆能保其/福禄終無誅譴者又唐書李靖對太宗光武保全功臣)
(賢於髙/祖逺矣)凡此皆思慮縝宻要自儒學中来至於尊禮隠
逸褒崇風節以振起士氣(後逸民傳光武側席幽人卓/茂傳光武即位先訪求卓茂)
(封褒/徳侯)後之人君尤未易及此非特髙祖也嗟乎以髙祖
之天資使之知學為當務則湯武之聖亦豈不可至哉
是尤可歎息也
　　　光武一(此篇論保全功臣不使任職/然於用人之道則有未盡)
光武之不用功臣為三公盖鑒髙帝之弊而欲保全之
前史莫不以為美談以予觀之光武之保全功臣使皆
得以福禄終身(前篇/云)是固美矣然於用人之道則有未
盡也(二十八将論議者多非光武不以功臣任職至使/英姿茂績委而勿用然原夫深啚逺筭固将有以)
(焉/爾)盖用人之道先以一説横於胷中則為私意非立賢
無方之義矣髙祖之待功臣誠非也如韓彭黥布之徒
雖有大功要皆天資小人在易之師開國承家小人勿
用(易師/卦云)盖於用師既終成功之後但當寵之以富貴而
不可使之有國家而為政也髙帝正犯此義是以不能
保功臣之終為光武者要當察吾大臣有如韓彭之徒
者乎則當以是待之若光武之功臣則異於是至寇鄧
賈復則又識明而行修量洪而器逺以光武時所用之
大臣論之若三子者類過之逺甚與共圖政豈不可乎
顧乃執一㮣之嫌廢大公之義是反為私意而已矣抑
光武之所責於大臣者特為吏事(唐馬周傳周曰光武/不任功臣以吏事所)
(以終全/其世)大臣之職顧如是乎唯其不知大臣所當任之
職故不知用大臣之道而獨以吏事之督責為憂抑亦
末矣方當亂定之後正宜登用賢才與共圖紀綱以為
垂世長久之計而但知吏事責三公(賈復傳帝方以吏/事責三公故功臣)
(並不/用)其貽謀之不競亦宜矣
　　　光武二(此篇論舉遺逸以助/成東京風俗之美)
光武鑒西都末世之弊故汲汲然崇尚風節而不忘遺
逸之舉亦可謂知所當務矣盖自三代而降在上者以
爵禄而驕士在下者慕爵禄而求君故上日以亢而下
日以委靡人君而能降心以求遺逸則是不敢以爵禄
而驕其士反有求乎士之意則於克己養徳所助固不
細矣况風俗委靡之中而見時君所尊禮延納者乃在
於恬退隠約之士豈不足以遏其奔競之風而息其僥
倖之意於風俗所助又不輕矣在光武時雖曰舉遺逸
然固有召而不能致致而不能用者(後逸民序光武側/席幽人求之若不)
(及旌帛蒲車之所徵賁相望於岩穴矣若薛方逢萌聘/而不肯至嚴光周黨王霸至而不能屈羣方咸遂志士)
(懐仁斯固所謂舉逸/民天下歸心者乎)而其流風餘韻猶足以革西京之
陋而起名節之俗則其為益固豈淺淺哉語曰舉逸民
天下之民歸心焉盖不遺賢於隠逸則天下之賢才孰
不歸心賢才歸之是天下之人舉歸之也豈非為治之
總要乎然嘗怪嚴子陵竟不為帝少屈何耶攷子陵之
言論風旨亦非素隠行怪必欲長往而不返者彼與光
武少而相從知其心度為最詳也(嚴光傳少與/光武同游學)以謂光
武欲為當時之治則當時之人才固足辦之而無待乎
已若欲進乎兩漢之事則又懼有未能信從者不然徒
受其髙位享其尊禮之虚名則非子陵之本心也故寧
不就之然而以子陵為光武之故人名髙一世而竟髙
卧不屈光武亦不敢以屈之(帝引光入論道舊故相對/累日因共偃卧光以足加)
(帝腹上明日太史奏客星犯御坐甚急帝笑曰朕故人/嚴子陵共卧耳除為諫議大夫不屈乃耕於富春山)
其所以激頑起懦扶植風化助成東京風俗之美人才
之盛其為力固亦多矣豈不美哉
　　　晉元帝(此篇論中/興得失)
為國有大幾大幾一失則其弊隨起而不可禁所謂大
幾三綱之所存是也晉元帝初以懐帝之命来臨江左
當時之意固以時事囏難分建賢王以為屏翰庶幾增
國家之勢折姦宄之心緩急之際實賴其糾率義旅入
衞王室其責任盖不輕矣(見本/紀)而琅琊之入建鄴考觀
其規模以原其心度之所安盖有自為封殖之意無慷
慨謀國之誠(本紀年十五嗣封琅琊王永嘉初用王導/䇿移鎮建鄴以顧榮為司馬賀循為參佐)
(王導王敦周顗刁協為腹心賔/禮名賢存問風俗江東歸心焉)懐帝卒以䝉塵迄不聞
勤王之舉(永嘉五年懐帝䝉塵於/平陽七年為劉聰所弑)愍帝之立增重寄委
制詔深切而亦自若也(本紀愍帝即位丞相大都督中/外諸軍事又建武二年宋哲至)
(建康稱受愍帝詔令/琅琊王統攝萬機)祖逖擊楫渡江聊復以兵應其請
反從而制之使不得有為則其意不在中原也審矣(逖/本)
(傳時帝方拓定江南未遑比伐逖進説云云及渡江中/流擊楫而誓曰祖逖不能清中原而復濟者有如大江)
(辭色壮烈衆皆慨歎逖至豫州大興政事北地遂平由/是黄河以南盡為晉土逖方當推鋒越河掃清冀朔㑹)
(朝廷将遣戴若思為都督逖/意甚怏怏感激發病俄卒)坐視神州板蕩戎馬縱横
不以動其心不過欲因時自利云耳愍再䝉塵懼天下
之議已則陽為出師之勢遷延顧望終歸罪於運餉稽
緩斬一無辜令史以塞責赤眚之異亦深切矣吾誰欺
欺天乎夫受君父之委託而坐視其禍變因時事之囏
難而覬幸以自利三綱淪矣唯其大幾既失故其所以
建國規模亦復不競亂臣賊子如王敦者不旋踵而起
盖其弊有以致之也(永昌元年正月大将軍王敦/舉兵於武昌以誅劉隗為名)使元
帝痛懐愍之難篤君臣之義念家國之讎率江東英俊
鼓忠義之氣北向討賊名正理順安知中原無響應者
以區區一祖逖崛强自立於羣豪之間猶幾以自振(祖/逖)
(言於帝曰大王誠能命将出師使如逖者統之以復中/原郡國豪傑必有望風響應者矣帝素無北伐之志以)
(逖為奮威将軍豫州刺史遂屯淮陰/起冶鑄兵募得二千餘人而後進)况肺腑之親總督
之任數路之勢何所不濟哉惟其不以大公為心而私
意蔽之甚可歎息也其餘得失予不暇論獨推其本而
言之
　　　温嶠(此篇論絶裾之/事不能無憾)
温太真忠義慷慨風節表著足以為晉室名臣古今所
共推不待詳言然吾獨有所恨者絶裾之事也(本傳平/北大将)
(軍劉琨以嶠為㕘軍元帝初鎮江左琨誠繫王室遣嶠/将命琨死除嶠散騎侍郎初嶠欲将命其母崔氏固止)
(之嶠絶裾而去其後母亡嶠阻亂不獲歸葬由/是固讓不拜苦請北歸詔不許嶠不得已乃受)昔之人
不以窮達得失累其心聽天所命而行其性命之情故
或仕或不仕皆非有所為也於其身所處之義當然耳
自功名之俗興而遷就趍避之説起三綱始隳而不得
其正雖豪傑之士一為功名富貴所誘失其性者多矣
可勝嘆哉太真少時嘗以孝友篤至稱(本傳/云云)一旦奉劉
琨之檄将命江左母崔固止之不可至於絶裾而行(上/注)
噫太真有母若此身固不得以許琨矣獨不見徐元直
之事乎元直所謂方寸亂矣盖其天性不可已者也而
太真獨忍於此乎若既以委質為人之臣當危難而無
避可也将命之舉豈無他人太真念母獨不得辭乎度
其意不過以江左将興奉檄勸進徼倖投富貴之幾赴
功名之㑹耳而其所喪不過甚乎或曰使太真来江左
則寧復有後世之事業太真固不得以兩全矣此殆不
然昔人之事業皆非有欲而為之亊理至前因而有成
之耳若懐希慕求必之心則其私欲而已苟可以就異
日之事則凡背親賊性皆可以屑為此三綱之所由壊
而弊之所由生也故伯夷叔齊均不受其國夫子以為
求仁而得仁(史伯夷叔齊孤竹君之二子也父欲立叔/齊及父卒叔齊遜伯夷伯夷曰父命也遂)
(逃去叔齊亦不肯立而逃之國人立其中子語述而子/貢曰伯夷叔齊何人也曰古之賢人也曰怨乎曰求仁)
(而得仁/又何怨)商之三臣微子不得不去箕子不得不為奴而
比干不得不死皆素其位而行也(語十八微子去之箕/子為之奴比干諌而)
(死孔子曰殷有三仁焉注云微子紂之庶兄箕子比干/紂之諸父微子見紂無道早去箕子徉彺為奴比干以)
(諫見/殺)豈直太真之事業為不足道就使太真能佐晉室
剋復神州一正天下勲烈如此浮雲之過太虚爾豈足
以塞其天性之傷也夫太真順母之心而終其身雖泯
滅無聞於後顧其所全者大於身無愧烏能以此易彼
哉故予謂太真稱為功臣之士則可尚論古人則可憾
矣
　　　謝安(此篇論其運用英/豪以成肥水之功)
苻堅掃境入寇方是時晉室之勢亦甚殆矣梁益既非
吾有而襄沔復為所破在它人宜恐懼失措之不暇而
謝安方且從容應敵不過以江北軍事付之謝𤣥及劉
牢之輩卒以成功盖其方畧素定非僥倖苟然也(晉本/傳苻)
(堅率衆號百萬次于淮淝京師震恐加安征討大都督/安夷然無懼色旋命駕出山墅親朋畢集方與𤣥圍)
(棊賭别墅遂游涉至夜乃還指授将帥各當其任既而/兄子𤣥等破堅有驛書至安方對客圍棊看書了無喜)
(色/)安明於用人考察既精不以親疏而廢𤣥有謀慮善
使人(本/傳)而牢之勇鋭出衆(本傳謝𤣥北鎮廣陵時苻堅/方盛𤣥多募勁勇牢之以驍)
(猛應選𤣥以牢之為㕘軍領精鋭為前/鋒百戰百勝號為北府兵敵人畏之)安所施置各得
其宜盖用兵之道當以竒正相須使元将重兵于後此
正也使牢之将精兵迎擊于前此竒也秦兵既近洛澗
牢之攖其鋒直摶而勝之固已奪其心矣(通鑑晉孝武/紀秦将軍梁)
(成等帥衆屯于洛澗柵苻融遣朱序来説謝石等使降/序私謂石等曰云云今乘諸軍未至宜速擊之若敗其)
(前鋒則彼已奪氣可遂破也謝𤣥遣劉牢之帥精兵五/千趣洛澗未至十里梁成阻澗為陳以待之牢之直前)
(渡水以擊大/破之斬成)淝水之戰其勝筭已在目中故秦兵一退
風聲鶴唳以至山川草木皆足以懼之惟牢之先奪其
心故也(載記苻堅傳堅與苻融登城而望見部陣齊整/将士精鋭又北望八公山川草木皆類人形顧)
(謂融曰此亦勍敵憮然有懼色又謝𤣥傳苻堅自率兵/次于項城衆號百萬𤣥等之衆凡八萬堅列陣臨淝水)
(𤣥軍不得渡堅衆皆曰宜阻淝水莫令得上我衆彼寡/勢必萬全堅曰但却軍令得過而我以鐵騎數十萬向)
(水逼而殺之遂麾使却陣衆因亂不能止於是𤣥與琰/伊等以精鋭八千涉渡淝水决戰堅中流矢餘衆棄甲)
(宵遁聞風聲鶴/唳以為王師至)安之方畧可謂素定矣惟其素定故安
靜而不撓其矯情鎮物豈固為是哉夫有所恃故耳(安/本)
(傳𤣥等破堅安了無喜色圍棊如故客問之徐答云小/兒輩已破賊既罷還内過户限心喜甚不覺屐齒之折)
(其矯情鎮/物如此)至於却上流之兵又其一竒也得上流之兵
不足以助益而適足以銷薄聲勢揺動人心桓冲是舉
亦無謀矣(桓冲傳苻堅盡國入寇冲深以根本為慮乃以為/遣精鋭三千来赴京都謝安謂三千人不足)
(損益而欲外示閒暇時安已遣兄子𤣥及桓伊等諸軍/冲謂不足以為廢興歎曰謝安不閑将畧今大敵垂至)
(方遊談不暇惟遣諸不經亊少年衆/又寡弱天下事可知吾其左衽矣)吾慮既定一却其
兵而戰士之心益固國内之情舉安安見之明且審矣
嗟乎國之所恃者人才耳以當時晉室之勢獨任一謝
安足以當苻秦百萬之師以予觀之非特安方畧之妙
抑其所存忠義純固負荷國事直欲與晉室同存亡故
能運用英豪克成勲業誠與才合故也大抵立大事者
非誠與才合不足以濟若安者其在東晉人物中傑出
者哉
　
　
　
　
　
　
　
　
　
　
　
　
　
　
　
　十先生奥論註後集巻三
欽定四庫全書
　十先生奥論註後集巻四
　　五經論　　　　　　　　　　　陳傅良
　　　五經論序
易因乾坤以定君臣之分者也(繫辭天尊地卑乾坤定/矣卑髙以陳貴賤位矣)
故易作而文字始生(書序伏羲氏之王天下也始畫八/卦造書契以代結繩之政由是文)
(籍生/焉)大傳曰有天地然後有萬物有萬物然後有男女
有男女然後有父子有父子然後有君臣有君臣然後
有上下有上下然後禮義有所錯故禮次之古者禮不
下庶人(記曲禮/上云)而太史氏觀民風以詩(記王制命太師/陳詩以觀民風)
盖禮施於君臣而詩作乎民故詩又次也易也禮也詩
也治乎下之道也而君所以自通乎下者猶未也於是
乎有書書者上所以通乎下之言也故書又次之嗚呼
春秋作君臣之道衰矣聖人所以維君臣之道者亦至
是焉始窮故春秋終焉吾病學者不知六經之作相次
以立君臣之道而曰徒文而已作五經論
　　　易(此篇論乾坤/定君臣之分)
昔者聖人出而治天下其父子兄弟君臣之號未立也
聖人惡其無别而至於相瀆故為之父子為之兄弟為
之君臣夫人之情安於其所見而難於其所不知彼誠
生於其父也吾從而父子之也無惑彼誠偕生於其父
而後於其兄也吾從而兄弟之也亦無惑無故而貴之
曰君無故而賤之曰臣則天下将以為聖人之私而不
能以聽為君者又坐而賞罰其用命與不用命為臣者
又奔走乎其役夫為君而無所甚利為臣而無所甚病
而徒號之然也人猶以為厲已也而曰君者又從而居
其逸而執其權曰臣者又從而即其勞而起其令則天
下又曰均是人也强吾戴而君之强吾俯而臣之其初
無甚異而何以得專其富貴而行其予奪之意於我而
吾亦何畏而枉於下聖人序君臣以定天下天下顧莫
之聽且将無所畏乎其上一聖人之法無以勝天下之
情則君臣之道廢聖人憂焉曰是非告語之所能辨而
智力之所能攻也夫解人之疑者必因其所已信而覺
其迷者非自其所共曉者入之不可也於是取諸天地
之間得其定分而示之易象諸天為乾曰是其髙也而
吾因以為貴焉者也象諸地為坤曰是其卑也而吾因
以為賤焉者也凡索乎乾者皆一陽而二陰君子之道
也易一作而天下定蓋曰貴賤之分天地之位也(繫辭/陽卦)
(竒陰卦耦其徳行何也陽一君而二民君子之道也陰/二君而一民小人之道也胡益之解云此是孔子又自)
(釋陽卦竒陰卦耦之所由也言陽之卦是君子陰之卦/是民一陽在上則衆陰歸之一君在上則二民歸之猶)
(天下一統衆歸於一主則成邦國之道是立治之本此/是君子之道者也言陰者是小人之象也夫二陰在上)
(而一陽居之是猶二君在上而在下之人無所適從則/天下不能統一如此則乖邦國之道是致亂之本此小)
(人之/道也)而聖人亦曰此天地之為也非我也嗚呼文字之
作聖人不得已於天下而非其意也雖然聖人之作易
其固以立君臣也親為其事而求信其事則或者疑於
自為天下未習其説而一日兆其説則人亦非以為固
然故聖人晦其智而神之蓍盖人之心玩於理之常而
竦動於數之不可混故數也者所以濟其理之所不行
今夫裂千金之藏使信士為之亦奚不均者而古之人
付諸籌使自探而自取之然後多者不徳而寡者無怨
故夫籌者所以濟信之所不行嗚呼易之作始於定貴
賤之分而其數也所以神其道以濟君臣之理而已而
非徒若是誕也
　　　禮(此篇論巽伏/隠約之容)
君臣之道其未明也天下愚既明也天下詐故聖人為
之易以覺其愚而發其微為之禮以閑其詐而救其末
而後君臣可以無廢且使夫人而皆食是食皆服是服
皆居是位則天下無至於僭且相攘聖人之法曰必若
人而後可以食此也否則不得食必若人而後可以服
此也否則不得服必若人而後可以居此也否則不得
居夫樂不可獨美不可專專美而獨樂爭之所由出也
則僭奪相攘之患生然則聖人之為是貴賤也無乃所
以開天下之利心而長其貪吁天下唯不知利而無求
多也天下而知利則名分者人之賊而爵禄者相戕之
器也夫如是則天下之亂必将起於公卿士大夫而不
起於民何也民之勢不可以為而公卿士大夫之具可
以施也是故有百乘之家則千乘之仇也有千乘之國
則萬乘之盜也(孟萬乘之國弑其君者必千乗之家/千乗之國弑其君者必百乘之家)資
之可施之具以濟其欲利之心因其所據而冀其所非
望則貴賤分而詐之具又甚乎其愚吁如之何其可耶
聖人以為不有所不居不能有所率不有所不爭不能
有所媿故夫禮者所以深為是巽伏隠約之容以退其
不滿之心莫尊乎天子而諸侯膳以犢(記禮器冇以少/為貴者天子無)
(介祭天特牲天子適/諸侯諸侯膳以犢)莫卑乎煇胞翟閽而尸及以餕(祭/統)
(夫祭有畀煇胞翟閽者惠下之道也唯有徳之君為能/行此明足以見之仁足以與之畀之為言與也能以其)
(餘畀其下者也煇者甲吏之賤者也胞者肉吏之賤者/也翟者樂吏之賤者也閽者守門之賤者也古者不使)
(刑人守門此四守者吏之至賤者也尸又至尊以至尊/既祭之末而不忘至賤而以其餘畀之是故明君在上)
(則竟内之民無凍餒者/矣此之謂上下之際)夫自其至尊有所不居以作其
亷自其至卑有所不爭以平其恨使人而皆亷於其有
餘皆亡恨於其不足則天下可以無亂雖然聖人舉强
人之禮而必人之從則人亦誰率以聽聖人故先之以
其恥曰吾為禮以待天下之公卿士大夫而為刑以待
民夫吾之禮獨以待天下之公卿士大夫而不責諸民
何也吾固謂公卿士大夫之賢可與行禮而不肖之民
宜無與焉者也人樂為賢公卿士大夫而恥為不肖之
民而後其禮行嗚呼誘於其名而安其所艱是聖人所
以弭天下好亂之機而不示者也或曰聖人之禮偽也
一賜而三辭一飲而百拜(揚修身篇禮多儀日昃不飲/酒酒必餕賓主百拜而酒三)
(行不巳/華乎)嗚呼是固聖人之至權也夫一賜者人之榮而
三辭者雍容之節一飲者意之通而百拜者屈折之義
盖聖人藴緩取之意於人情欲速之時予之以其所慕
而反致其所畏凡此者皆其所以陰伏崛强之氣而柔
其躬而非屑屑然為是偽也後之説者曰跪伏拜揖無
益於道吁跪伏拜揖之權去天下始有春秋之變也矣
　　　詩(此篇論宣/民以言)
天下之禍驕生於有所恃而怨生於有所忌故公卿士
大夫之勢易驕而民之勢易怨嗚呼驕之禍其發速而
小怨之禍其發遲而大潰血之癰不如腹心之隠疾穴
隙之盗不如臣僕之竊伺天下之患唯其伏於所不敢
而决裂於一日之敢者不可為也夫民之怨始於利害
之不敢謁而成於是非之不敢議若是而甚焉則敢議
矣而不敢謗若是而又甚焉則敢謗矣而不敢叛吁不
可以復甚也均是人也有所拂於吾心惡之而不得逃
有所慊於吾心欲之而不得求所惡不得逃所欲不得
求而上之人又從而壅其口焉疑而不敢議憤而不敢
謗則亦堙鬱甚矣夫禁之議禁之謗不過以死懼而已
而斯民察夫勿議勿謗之積死且無日而或議或謗意
者未必遽死也故寧犯死而不顧且議且謗之民夫一
有敢死之心其去叛也亡幾唯聖人逆知夫困窮亡聊
之意不可以錮而怒之巳甚藴怒而不逞其勢将至於
此也故曰貴者可禁而賤者不可抑是故節公卿大夫
以禮而宣民以詩禮行乎黙而詩達乎言嗚呼聖人所
為維君臣之道也如此忿之舒也以嘯哀之盡也以哭
蓋閟於中而泄於其外則不能以復留者人之情也嘗
觀於詩政刑之苛而賦役之重天子諸侯朝廷之嚴而
后妃夫婦祍席之秘匹夫匹婦皆得以肆言之聖人為
詩而肆天下之匹夫匹婦皆得以言其上疑於積天下
輕君之心及至於幽厲之小雅(小雅菀栁刺幽王也暴/虐無親而刑罰不中大)
(雅蕩召穆公傷周室大壊也厲/王無道天下蕩蕩無綱紀文章)邶鄘衞陳鄭之風亟諫
而不忤顯譏而不戾相與攜持去之而卒不忍(邶風柏/舟言仁)
(而不遇也鄘風墻有茨衞人刺其上也衞風碩人/閔荘姜也鄭風狡童剌忽也陳風宛丘刺幽公也)然後
知聖人使之言而至於不敢盡言而何况於教叛是故
湯武之興其民急而不敢先周之衰其民哀而不敢離
蓋其堙鬱不平之氣舒焉而亡聊之意不蓄也嗚呼詩
不作天下之怨極矣卒不能勝共起而亡秦秦亡而後
快於是始有匹夫匹婦存亡天子之權(賈誼過秦論陳/涉甿隸之人遷)
(徙之徒躡足行伍之間而倔起阡陌之中率罷散之卒/而轉攻秦天下嚮應山東豪俊遂並起而亡秦族矣)
嗚呼春秋之衰以禮廢秦之亡以詩廢吾固知公卿大
夫之禍速而小民之禍遲而大而詩所以維君臣之道
之功也深
　　　書(此篇論君/不敢自專)
聖人之始立君臣也懼其疑也而有易懼其福也而有
禮懼其乖也而有詩故易示之象禮示之理而詩示之
情而天下尊君益至矣雖然天下之待其君也日尊而
君之立於天下也日孤夫成其尊而致其孤者何也天
下之事患伏於一偏而變生於所積也其權之卓者其
情暌其勢之隆者其分隔夫是以尊之之至而孤之所
由起夫積其尊而未至於自孤既孤也則其勢将至於
復喪其尊徒開其端而不計其末馴至於其所窮而後
無繼吁聖人豈若是疎也哉是亦不反其本而已凡聖
人所為合天下之權以成其事者非徒以自威聚天下
之勢以極其重者非徒以自寵也蓋将使天下居我於
其所可甚畏而吾則與天下以其所可甚愛而後可以
用天下人之情得百金之惠於其己敵而不以為己重
而王公大人下一語而接之則詫然以為榮蓋凡出於
意之所不期而分之所不及者為能動人天下之人未
可以直遂其所欲也直遂其所欲則恩者玩之始也謙
者侮之導也是故聖人之道必先嚴於人之必尊而後
媚於不自尊嘗觀堯舜之吁謨(堯典帝曰吁又/大禹謨臯陶謨)禹啓湯
武之誓命(大禹謨禹乃㑹羣后誓于師曰甘誓啓與有/扈戰于甘之野作甘誓伊尹相湯伐桀升自)
(陑遂與桀戰于鳴條之野作/湯誓武王伐殷作泰誓三篇)盤庚周公成康之誥(盤庚/作盤)
(庚三篇周公相成王将黜殷作大誥成王命微子啓代/殷後作微子之命成王封康叔作康誥成王作酒誥成)
(王使召公先相宅作召誥周公作洛誥遷殷頑民周公/以王命誥作多士康王既尸天子遂誥諸侯作康王之)
(誥/)其與當時君臣丁寧委曲通其話言而制之心腹開
其利病以柔其不服若不敢自决而需民之肯也然後
為之喟然嘆曰彼聞其君若是其恐也視其君若是其
邈也惟其可否之聽而無得以與其予奪其求多於上
之望絶而覬心不生夫惟可否之聽而無與其予奪而
聖人乃不私其㫁與之酌其宜而折其是非夫所求多
於上之望絶而無有覬心而聖人顧出於其所不意以
役其誠盡其懽是以天下之民以為非常之遇無故之
幸嗚呼聖人致其所愛於其所畏之後而天下得所不
期於所不及之中夫亦何憂於居尊而自孤也哉天之
於物震之以雷而澤之以雨肅之以霜而渙之以日故
未雨於雷之餘而日於霜之後者天之所以不亢也易
也禮也詩也期於人之必尊而書也不自尊者君之所
以不孤也
　　　春秋(此篇論聖/人之術窮)
或曰春秋之作曷為曰極禮之衰而憂詩之去也春秋
作聖人之術始窮曰春秋之為極禮之衰奈何曰昔聖
人之作禮不過曰是足以相媿而已禮窮矣天下無足
以相媿則其甚也至於相襲而無以相討又甚也至於
相蓋而無以相議然則小人之惡不可以復沮也歟聖
人制禮之初逆察其至於此也而為之史盖小人負不
義之名雖敢於欺暗世猶懼夫後之人追而戮之也是
以中其懼心而扶其媿心之衰故夫史者禮之佐春秋
則史之君也曰國有史春秋奚必作(左序春秋者魯史/記之名也史之所)
(記必表年以首事年有四時故錯舉以為所記之名諸/侯各有國史楚謂之檮杌晉謂之乘魯謂之春秋其實)
(一也周衰官失其守仲尼因魯史䇿書成/文上以遵周公之遺制下以明将来之法)曰史又窮矣
崔杼弑其君太史書之兄弟為戮(經襄二十五年夏五/月乙亥齊崔杼弑其)
(君/光)天下之史如是其直者盖寡一死而一繼者尤寡再
死而再繼者抑尤寡也夫無其直也則未死可以禁無
其繼也則既死不可以復然則小人之惡也勿藉矣故
禮之窮至於相蓋而不相議於是乎有史史之窮至於
可禁而不可復於是乎有春秋曰春秋之異於史也奈
何曰史以官春秋以匹夫史以國春秋以天下曰春秋
曷為必以匹夫及天下曰小人之惡幸而逃於其刑不
能逃於其史幸而逃於其國之史而不能逃於天下之
春秋然則惡固不可盖作者其庶有忌乎吁聖人之術
蓋至是也窮故曰春秋天子之事知我者其惟春秋乎
罪我者其惟春秋乎(南軒張敬夫解春秋明天理遏人/欲以示萬世有國家者之大法故)
(曰天子之事又曰知我罪我者其唯春秋蓋知之則以/為聖人繼天心而立人極有不可巳者不知則以為專)
(㫁二百四十二年/之行事或云僭矣)不察聖人之心則匹夫而專天子之
事春秋固僭也焉得無罪曰春秋懼惡之書也賤者之
叛不書雖弑君不名季氏用八佾大變也不書陽虎季
孫稔禍也不書聖人不赦於其顯而諱於其微也何故
曰隠之也聖人嘗曰天下無道禮樂征伐自諸侯出天
下有道政不在大夫天下有道庶人不議當是時天子
之權凡移於諸侯者皆移於大夫矣聖人於諸侯曰天
下無道自諸侯出直辭也於大夫曰不在大夫隠辭也
嗚呼春秋近也大夫微矣聖人不忍大其微也大夫猶
近也降是益微矣故夫諸侯之僭積而至於大夫大夫
之僭積而至於陪臣陪臣之積吾未知其所終也矣畧
其微者窒其漸也嗚呼是吾所謂聖人之春秋極禮之
衰而憂詩之亡也
　
　
　十先生奥論註後集巻四
欽定四庫全書
　十先生奥論註後集巻五
　　七聖論　　　　　　　　　　　　陳傅良
　　　七聖論序
余觀天下之變傷古不復見也作七聖論人之言者唐虞
之法不如夏夏不如商商不如周吁法愈備而人愈澆
天下所以至於秦漢也歟古之聖人居世之變而不與
焉者惟文王故離之而繫其未云
　　　堯舜(此篇論舉元/凱去四凶)
風俗之變聖人起之也故夫聖人有所利於天下者必
有所病於天下火之伏也嘘之則然扇之則炎猛獸寝
于山其怒而嘷也必或驚之其貪而殺也必或誘之夫
天下之機心莫之禁也猶火而易擾也猶猛獸聖人之
初盖不急於立而震之也兹非其材之不足於立而智
之不足於慮也如是可以治矣則亦無好於有為也夫
如是可以治矣而好於有為者皆起於愧其所不能而
求工其難聖人惟不求夫工也則雖有所遲焉若畏缺
焉若偷而弗以為巳愧是聖人非惡夫成而固遲之也
而憂其成之速而弊也非惡夫備而固缺之也而憂其
備之極而巧也吾力足以成矣足以備矣而畢取焉以
為名則風俗之變巧日益滋弊日益亟而後之必有不
可支者矣惟己之快而後之人無繼者聖人不為也故
寧有屈於其名而推其餘以及後人昔者觀書至於堯
未嘗不惑之也共工之欺堯知之矣而去之不以時(堯/典)
(共工方鳩僝功帝曰吁/靜言庸違象共滔天)四岳舉鯀堯曰不可而岳猶曰
試鯀堯聽之未害及鯀用而無成則岳之責也奚辭(同/上)
(帝曰咨四岳湯湯洪水方割蕩蕩懐山襄陵浩浩滔天/下民其咨有能俾乂僉曰於鯀哉帝曰吁咈哉方命圮)
(族岳曰异哉試可乃巳帝/曰往欽哉九載績用弗成)而堯不加夫知其欺而縱之
不若未之知猶憚也責之無辭而難之則是苟有辭者
莫得而詰之也巳然則宜去弗去宜責弗責亦奚以厲
天下者嗚呼堯非不知其無以厲天下或者将有以議
己也而犯人之議也弗䘏而且安之唯憂天下之變而
不敢震之也一傳至舜四凶之未誅誅之十六相之未
舉舉之(見左文/十八年)夫族大難擊而新進者易疑舜奮焉擊
人之難而進其所疑動之以其所未嘗而收天下之權
而天下健其誅之之快而决其舉之之驟而舜之法始
詳於天下噫詳天下之法者舜也而斵天下之樸者亦
舜也孔子之論堯舜曰大哉堯之為君君哉舜也蓋思
堯也夫其嘆舜也夫
　　　禹(此篇論貢/助徹之法)
一聖人作必有以勝乎古之人者矣吁愈作而愈勝吾
固憂其所終也是故舜之勝堯禹之勝舜非舜禹之美
事也時之及聖人不能却其来則勢之積雖聖人亦不
可保其往也則舜禹亦不得以為之也後之聖人又有
以勝之者矣而天下之變遂至於窮焉而無所歸世之
議者曰治地莫善於助莫不善於貢嗟夫貢之猶有所
不善也固所以遺商周也助之盡善是其所以開秦已
矣何者天下之理是非之相因而成毁之相仍故法不
可以極而弊常生於積美之後民之初混焉生羣焉居
而已夫其混焉生羣焉居貴賤無别而彼此不相為用
甚逸而可樂也則其戴聖人而君之者非意也勢也唯
其利也而昏於其智之不察也其害也而窘於其材之
不禦也其爭也而紊於其謀之不决也彼見夫聖人之
不類也而其智之足以察也才之足以禦也謀之足以
决也則因聚而君之以求其如是之欲而已聖人者亦
供其如是之求而已上之人初無所取於其下也下之
人初無所奉於其上也夫上之人無所取乎其下是無
法也下之人無所奉其上是無禮也後世聖人謂是不
可以久也於是乎有貢嗚呼自其貴賤之無等彼此之
不相為用至於上得以取其下而下得以奉其上則亦
既詳矣羽皮不如絲麻絲麻不如衮冕佩玉至其有衮
冕佩玉人始艱於自檢且将放焉以惟安之求則曰不
如袒裼之適夫絲麻雖質民不病於寒而衮冕佩玉之
飾盛民始病於禮故凡近質者猶可措其未施之智而
盡飾者益滋其無已之情是故人之情不可使之甚便
而君子之治亦難乎其無餘巧也以無餘之利足甚便
之欲而天下之患日益故曰井田之成阡陌之生也彼
秦人以其功利之心一旦破先王之井田而阡陌之天
下亦卒不以此患苦之而亡秦也(前食貨志秦孝公用/商君壊井田開阡陌)
破先王之舊而天下不患苦之者則亦已有所厭而喜
其新幸其有所縱而解其甚也巳故孔子曰虞夏之道
寡怨於民商周之道不勝其弊(記表/記云)吁聖人固己憂天
下之必秦而悲夏之道不可復見也哉
　　　湯(此篇論援/天以自神)
聖人而有所立也猶懼其天下之變也聖人而有所變
則亦趨天下而詐之也巳矣凡人之情弗堪於尊卑貴
賤之檢恥役於人而樂於亡辨未嘗不欲一决而逞也
而聖人為之禮為之法禮之可媿而法之可畏故天下
不忍犯君之尊而憚其嚴雖然禁人己詳而人情不自
勝猶懼其僭而至於簒狎而至於無所忌也而聖人又
将易之而自肆乎其外動天下之兵加諸其天下之君
而曰吾亦以為理吁吾身禁之吾身犯之則天下蕩然
弗顧且至於大亂亡日矣聖人憂焉曰道之在天下覺
之而信愚之而尊故為之明以易天下之見而道信為
之幽以難天下之知而道尊信以行吾道之常而尊以
通吾道之變心吾知其明也卿士吾知其賢也庶人吾
知其公也索之冥冥探之茫茫而謂之卜者果何取也
見獨而未孚議揺而未固心失其明卿士失其賢庶人
失其公卜一施焉則獨者孚揺者固故心也卿士也庶
人也為之明而卜也為之幽吾取焉而用其自神之機
而寓之曰天天之説行則斯民也動於其所不測而安
於今日之所未嘗意其固然而忘其前日之所不可其
見聖人也天而不神而見其君也獨夫而不君而後禮
法可以無廢吁天之説所以愚天下之耳目而濟禮法
之窮而聖人病矣嘗觀於商其書必言卜(盤庚上下/稽曰云云)其
詩必推祥異(商頌𤣥鳥祀髙宗也天命𤣥鳥降而生商/鄭氏箋天使鳦下而生商者謂鳦遺卵有)
(娀氏女簡狄/吞之而生契)其懼民必以其祖考(意見書/盤庚)而其禮則嚴
於祭(那頌祀成湯也烈祖祀中宗也/長發大禘也殷武祀髙宗也)孔子亦曰夏道尊
命敬神而逺之商人尊神先鬼而後禮(記表/記云)則商俗之
鬼(史漢髙祖紀太史公曰殷人/承之以敬敬之敝小人以鬼)自湯之援天以自神焉
始也(書湯誓有夏多罪天命殛之又曰致天之罰湯誥/天道福善禍淫降災于夏肆台小子将天命明威)
(不敢赦敢用𤣥牡敢昭告/于上天神后請罪有夏)盖嘗論之當周之衰諸侯之
僭極仲尼欲繩之而位匹夫也以匹夫之位而繩諸侯
之是非其名日益僭春秋之作於是乎書王(隠元年春/王正月云)
(云/)湯欲加其所不可加於天子而託之天仲尼欲加其
所不可加於諸侯而託之王吁吾是以為聖人病也
　　　武王(此篇論偃/武修文)
聖人之始為天下也同之而已矣而未始震之也其次
則震之也己而未始愚之也又其次則愚之也矣而未
始媚之也媚天下焉以利而厭其心而幸其不叛而聖
人之術盖至於治周而已窮嗚呼亦其風俗之世薄也
古者君近民以寛而民之待君以嚴故聖人之治簡而
直安而無忌天下之情亦愿而聽命懽愉而無怨是以
堯舜之於天下取之不謝捨之不請儻然受之當時不
怪其無故之獲悶然釋之亦不尤其為是苟異也自商
以来上之人不固也以懼下之心未孚也以疑夫上日
以懼雖欲有專焉而不敢肆意以為下日以疑則少有
不慊於其中也巳族而竊議於其後聖人遭風俗之㑹
亦因以其術維之而已幸而便於治今則雖欲留焉以
資後人亦不可得吾於周之治蓋悲武王周公之居其
巳甚而出於其無可為而説者曰是其所以為能亦惑
也巳孔子論商民之敝曰蕩而不靜勝而無恥周民之
敝曰利而巧文而不慙(表記/云)嗚呼盡之矣武王之所以
偃兵而自疏其非忍散財發粟以致其愛(書武成散鹿/臺之財發鉅)
(橋之/粟)多其文章綢繆其禮樂以調伏其怒盖皆洽之以
歡揉之以柔以鎮其靜而滿足其無恥之俗之心而其
弊也則利而巧雖歡之而不徳也文之而不慙雖柔之
而不情也則雖有武王周公者承之天下且不可以復
見况乎其無武王周公者承之也子貢贖人不受金孔
子過之曰魯自是不復贖人矣(家語致思篇魯國之法/贖人臣妾于諸侯者皆)
(取金於府子貢贖之辭而不取金孔子聞之曰賜/失之矣自今以後魯人不復贖人於諸侯云云)以賜
之賢贖人而不利焉宜好名之趍也而遂至於不贖何
也天下之情惟期乎巳勝者不可以復加者則亦莫之
勝也己莫之勝者無繼則魯之人不贖也果矣周之道
其所以不可勝者是其所以不可繼也
　　　伊尹(此篇論湯伐桀/段之以信天下)
人心之疑舉天下之口以辨焉不解也而唯一無心者
足以定之均千金之産雖其父兄不敢以意屬諸其鄰
二人之爭必塗之人曲直之而後釋盖無心者天下之
所信而自固也昔者湯之仁天下之徳之者衆矣桀之
不仁天下之讎之者亦衆矣彼其徳湯而讎桀也則湯
之興天下必以為是而其伐桀天下亦孰以為非雖然
或者是其所徳而非其所讎天下之心猶有疑也何者
天下之人固有不忍恩湯以自便而雖被桀之虐必不
敢怨焉者在也且夫君臣之分甚明而理亂者勢之常
數則幸國之釁而易其君又仁人之所不為豈有天下
而無仁義之人則湯之仁也吾将以為固然桀之不仁
吾亦安之於無可奈何而已必不忍徳湯以叛君不敢
以桀弃而不之臣也夫使天下之大有一夫惻然乎湯
之不忍歸而愓然乎桀之不敢去則聖人所不取嗚呼
此伐夏之師所以至伊尹而定也彼伊尹者耕畎畝之
中以樂堯舜之道者也桀之暴也不加湯之聖也不聞
彼其心何嘗利湯而病桀哉湯三聘之而悶然而應薦
之桀者五反而衎然而適則其心又非欲興湯而亡桀
也夫其不病之也而非欲亡之也而至於醜夏而不留
夫其不利之也而又非欲興之也而至於歸亳而不辭
然則桀誠不足以有天下而天下果不可以無湯夫而
後向之不敢恃者以自决而不忍者亦以安而湯之伐
桀天下始晏然無疑孔子序書曰伊尹既醜有夏復歸
于亳伊尹相湯伐桀微伊尹雖湯亦無自信於天下也
哉周公之東征邦人有艱之者周公曰民獻有十夫為
之也而後邦人無異議盖嘗論之以湯伐夏猶假伊尹
以信以周公伐商猶假十夫以信故夫湯周公有無心
之實而伊尹十夫有無心之形與聲徒實而形與聲不
孚焉而動天下之兵者三代不為也嗚呼而况乎其實
之併亡也
　　　周公(此篇論誅𬋩/叔而封武庚)
武王之封武庚也存商之仁也固存商之仁也亦安周
之心也以人之臣虐其君而取其天下雖盛徳民之不
疑者盖寡而重弃其孤翦焉其族而覆之祀民心之疑
不解矣民疑而不解天下不可居也故夫封武庚亦安
周也吾行仁而不失其自安之道武王之計得矣而周
公從而殺之周公之殺武庚非武王之意也聖人之為
不如是其甚也兄殺其弟父殺其子人則曰吾固疑其
弗利於商也其號曰有之而固将徐絶之也武王之繼
商不情也周公一誅而被武王不情之名則周公之心
豈安嗚呼周公之誅管叔其諸以謝天下歟且管叔非
叛周也叛周公也武庚則叛周也非叛周公也管叔之
罪私而武庚之禍大盖武庚蓄未逞之謀而發於管蔡
之隙管叔不勝其忿以成武庚掎角之勢則周公之致
辟于武庚而寛管叔之誅也似可何至於戕其兄嗚呼
周公之誅管叔其以謝天下也武庚叛也管叔亦叛也
周公而施於武庚而置管叔是屈於親而法獨行於讎
也叛均而罰異則天下偏周公之刑矣偏周公之刑則
不情武王者管叔不忍殺也是故周公寧忍於管叔夫
周公而猶忍於管叔則非甚於武庚矣天下無甚周公
之辭而後無疑武王之心故周公能以其身犯戕兄之
不祥亦不累其君父以弗利商之謗悲夫其仁於君父
也夫昔者帝舜誅四凶人而封其欲殺巳之弟而天下
咸服(孟萬章問曰象日以殺舜為事立為天子則放之/何也孟子曰封之也或曰放焉萬章曰舜流共工)
(于幽州放驩兠于崇山殺三苗于三危殛繇于羽山四/罪而天下咸服誅不仁也象至不仁封之有痺有痺之)
(人奚罪焉仁人固如是乎在/它人則誅之在弟則封之)石碏殺州吁而及其子厚
君子曰義(左隠四年州吁未能和其民厚問定君於石/子曰王覲為可曰何以得覲曰陳桓公方有)
(寵於王陳衛方睦若朝陳使請必可得也厚從州吁如/陳石碏使告于陳曰此二人者實弑寡君敢即圖之陳)
(人執之而請涖於衛九月衛人使右宰醜涖殺州吁子/濮石碏使其宰獳羊肩涖殺石厚于陳君子曰石碏純)
(臣也惡州吁而厚與焉/大義滅親其是之謂乎)蓋象不濟四凶之惡則舜可以
私厚與州吁之謀則石碏不得不公也由此觀之管叔
無連商之罪則周公亦可以無誅吁管叔之無連商而
可以無誅周公欲也雖然吾亦悲周公之未有以處武
庚者
　
　
　
　
　
　
　
　十先生奥論註後集巻五
欽定四庫全書
　十先生奥論註後集巻六
　　西漢臣論　　　　　　　　　　陳傅良
　　　周勃汲黯霍光(此篇論三/子無學)
事有出於異天下之常者不幸而有豪傑之士任能而
為之鮮不以誤夫世之妄庸者也何者乏其器而喜為
其亊未能其心而逐其迹適以誤之也巳矣李廣不擊
刁斗而将有廣之才可也他将而為之則必以失律敗
(廣出擊胡行無部曲行陳就善水草頓舍人人自便/不擊刁斗自衞幕府省文書然亦逺斥候未嘗遇害)食
野葛而不死舉世曹公而已强而學曹公者皆速斃之
道也古之君子有餘不敢盡制行不以巳豈非樂道天
下之常以無誤人也哉昔者子路使子羔為費宰夫子
曰賊夫人之子子路曰有民人焉有社稷焉何必讀書
然後為學而子路失言聖人闢之固矣聖人不闢子路
之失言而責其有禦人之佞何耶盖不學而自能由也
可為之而欲以强中才之子羔固夫子之所疾而所謂
賊夫人之子者也它日聖人語之以六蔽以為好仁好
智好直好信好剛好勇皆不可以不好學其悟子路之
㫖微矣世之論者皆曰周勃之安劉霍光之立宣汲黯
之憚淮南皆以無學得之士亦奚貴夫學(勃為人木强/敦厚髙帝以)
(為可屬大事勃不好文學每召諸生説事東鄉坐責之/趣為我語其椎少文如此上曰勃重厚少文然安劉氏)
(者必勃也可令為太尉霍光贊光處廢置之際臨大節/而不可奪遂匡國家安社稷擁昭立宣光為師保然不)
(學亡術闇於大理淮南王謀反憚黯好直諌守節死義/至説公孫𢎞等如發蒙耳始黯列九卿𢎞湯為小吏己)
(而𢎞至丞相湯御史大夫黯時丞史褊心不能無少望/見上曰陛下用羣臣如積薪耳後来者居上黯罷上曰)
(人果不可以無學觀/黯之言日益甚矣)吁兹固子路之所獨能而欲移之
子羔者哉吾見未必能其所好而溺於所蔽也必矣
與嫠婦處而不亂栁下惠所自能也魯男子而為之
則必以自汙故莫若以吾之所不可學下惠之可(家/語)
(始生篇魯人有獨處室者隣之嫠婦亦獨處一室夜暴/風雨至嫠婦室壊趍而托焉魯人閉户而不納嫠婦自)
(牖與之言子何不仁而不納我子何不如栁下惠然遇/不逮門之女國人不稱其亂魯人曰栁下恵則可吾固)
(不可吾将以吾之不可學下恵之可孔子聞/之曰善哉欲學栁下惠者未有似於此也)世之君子
其亦以吾之不能學三子之所能也哉毋自陷於灌夫
之倫無術不遜自取大戾以為天下戮也
　　　曹參丙吉(此篇論寛/厚長者)
嗟夫小人之情最不可使之無所顧也小人而無所顧
則其心也狃於為惡而安於犯天下之不義忿戾而不
可解而無復冀君子之恕巳故夫疾不仁者不可巳甚
而惡惡者不可太明是非為是姑息也猶将有以全之
也古之用兵者圍師勿遏窮寇勿迫豈以為不可遏且
迫耶盖窮而迫之者是示之以無生意而厚其毒圍而
遏之乃所以决其怒而泄其無聊之謀者也豈惟用兵
君子之治人亦烏可俾之厚其毒而泄其無聊之謀也
哉彼小人之為奸也亦非不知負天下不美之名而有
以来君子之所不赦也惟自知其負天下不美之名故
蓋之則猶有所(闕/)　　　　　　　君子之赦巳故寛
之則庶幾於自新急之(闕/)　　　　　　為君子者不
能少忍以徐伺其變而鍜鍊縶束之以稔其惡然則小
人之無所顧也其罪豈專於小人哉亦君子者成之也
古之君子之用刑也固以懲奸也然可以懲可以無懲
可懲而不懲所以長亂不可懲而懲亦以長亂周公之
制酒誥也於周人之聚飲者殺而商之工湎于酒者姑
教之勿殺(書酒誥矧汝剛制于酒厥或誥曰羣飲汝勿/伕盡執拘以歸于周予其殺又惟殷之迪諸)
(臣惟工乃湎于酒勿/庸殺之姑惟教之)何者有可懲之罪而無受懲之情
者莫若宥而勸之以仁也曹參承秦之弊而以擾獄市
為深戒(蕭何薨使者召參參去屬其後相曰以齊獄市/為寄慎勿擾也後相曰治無大於此者乎參曰)
(不然夫獄市者所以并容也今君/擾之奸人安所容乎吾是以先之)丙吉相宣帝之刑名
而不按贓吏(居相位上寛大好禮譲掾吏有罪臧不稱/職輒子長休告終無所按驗客或謂吉曰)
(君侯為漢相奸吏成其私然無所懲艾吉曰夫以三公/之府有案吏之名吾竊陋焉後人代吉因以為故事)
嗚呼安得寛厚長者如斯人而與之共論周公之意也
哉
　　　張良二疏(此篇論不得與/周召畢榮之列)
(闕/)

　
　
　
　
　
　
　
　
　
　
兮一日不見如三秋兮且輟一日之宻邇從事於蕭葛
之微亦奚不可者而詩人有三月三秋之懼何者未及
旋踵而乘之者至也凡人臣之事君一有所疎外則其
分也日隔而君之見知也不深懼其嫌隙也易開忌其
復進也交謗而不釋君子安得而不忌也哉昔汲黯與
張湯公孫𢎞比肩於武帝之庭蕭望之與恭顯許史共
事於宣帝之日𢎞湯之疾黯者恨無所發怒恭顯之與
望之不相能又非一夕也重之武帝深昵𢎞湯而貌敬
黯孝宣亦以法律右恭顯以書生忌望之二君子立於
朝也危矣哉淮陽之命黯所以願出入於禁闥(上召黯/拜為淮)
(陽太守黯伏謝不受印綬詔數彊予然後奉詔召上殿/黯泣曰今病力不能任郡事臣願為郎出入禁闥補過)
(拾遺臣之願也上曰君薄淮陽邪吾今召君/矣淮陽吏民不相得吾思得君重卧以治之)平原之遷
望之所以雅意本朝而戚於其心者(宣帝時選博士諌/大夫通政事者補)
(郡國守相以望之為平原太守望之雅意在本朝逺/為郡守内不自得乃上疏云云書聞徴入守少府)非
擇事以為忠也懼有以中之也嗚呼彼賢者不敢離君
之左右而懼讒間之中巳孰謂武宣得人為漢家之盛
矣乎三代而上臯陶矢謨於内禹臯躬稼於外周召師
保亦出為二伯居者無間言行者無愧色無所懼也秦
漢以来此風盡矣武安一去咸陽七里而應侯之譖己
行(白起與應侯有隙秦使王陵攻趙邯鄲時起病不任/陵攻邯鄲少利秦益發兵佐陵起病愈秦王欲使代)
(陵将起曰不可秦王自命不行乃使應侯請之起終辭/不行秦王使王齕代陵将楚使魏公子将兵攻秦軍多)
(失亡起曰王不聽臣計今如何矣秦王聞之怒强起白/起起遂稱病篤應侯請之不起於是免為士伍遷之陰)
(宻起病未能行諸侯攻秦急秦王乃使人遣起不得留/咸陽中起行出咸陽西門至杜鄠秦昭王與應侯羣臣)
(議曰白起之遷其意尚怏怏不復有/餘言秦王乃使使者賜之劒自裁)董仲舒左遷膠西
幾不免於禍(公孫𢎞治春秋不如仲舒而𢎞希世用事/位至公卿仲舒以𢎞為從䛕𢎞嫉之言於)
(上曰獨仲舒可使/相膠西王云云)姦鋒之中人固如此也吁君子安得
而不懼也乎哉
　　　衞青張安世(此篇論君臣/不可相忌)
君臣之間可以相忘而不可以相忌也相忌之隙開君
臣之道喪矣大凡憂畏生於不足猜疑起於有間上之
繩下也太嚴則下之奉上也不敢自盡故操權急者無
重臣持法禁者無節士何則有所拘者不能有所縱戚
然自危必不能泰然安意為之嗚呼人君之禁其臣使
之懼不免之不暇屏迹以逃嫌損威以避禍豈國家之
福也哉昔武帝以剛明之資督責臣下自李蔡嚴青翟
趙周數相駢死牢户石慶雖僅以謹終亦數被譴公孫
賀至於流涕不敢受命(賀代石慶為丞相時朝廷多事/督責大臣自公孫𢎞後丞相李)
(蔡嚴青翟趙周三人比坐事死石慶雖以謹得終然數/被譴初賀引拜為丞相不受印綬頓首涕泣曰臣材不)
(任宰相上與左右見賀悲哀感動/下泣曰扶起丞相賀不得己拜)當時處鈞衡之地如
以其身陷不測之淵也至于宣帝其忮克又過之趙盖
韓楊之倫以微罪詘(見前/篇注)其他自全唯陳萬年之順從
丙吉之謙虚而已(萬年善事人賂遺外戚許史傾家自/盡丞相丙吉病甚薦萬年後代于定)
(國為御史大夫吉居/相位尚寛大好禮讓)髙材之立於朝者未始不累之也
世多咎衞青之事武帝不招士張安世之事宣帝不薦
賢(青贊蘇建嘗説青大将軍至尊重而天下之賢士大/夫無稱焉願将軍觀古名将所招選者勉之哉青謝)
(曰自魏其武安之厚賓客天子常切齒彼親待士大夫/招賢黜不肖人主之柄也人臣奉法遵職而已何與招)
(士莫府長史遷辭去之官安世問以過失長史曰将軍/為明主股肱而士無所進論者以為譏安世曰明主在)
(上賢不肖較然臣下自修而已何知/士而薦之其欲匿名迹逺權勢如此)嗟乎魏其武安以
厚賓客為天子切齒霍将軍以秉權萌驂乘之禍其鑒
未逺也(宣帝始立謁見髙廟大将軍光從驂乘上内嚴/憚之若有芒刺在背及光死而宗族竟誅俗曰)
(威震主者不畜霍/氏之禍萌於驂乘)况青握兵百萬振威沙漠(見衞青/本傳)安
世身揔禁旅司國之命(魏相曰車騎将軍安世事武帝/三十餘年與大将軍定策天下)
(蒙福國家重臣也宜/尊其位以為大将軍)此固武宣之所以側視貌敬其心
難之者使其招士薦賢以取士大夫之譽其能免乎易
於否之六四曰有命無咎疇離祉豫之九四曰由豫大
有得勿疑朋盍簪所居之世不同其事之所以異也若
豫之九四以上行之志不能勿疑而疇離以自守則曠
官之刺興否之六四履可危之地不俟有命而朋盍以
自助則植黨之患生矣若二臣者未能免朋盍之疑者
也孰若自處於疇離之祉也哉嗚呼是非二臣之罪也
　　　趙充國龔遂(此篇論不/利於其名)
君子之所為非利於其名而為之也利於其名而為之
則凡可以得名者無不為也嗚呼飾偽以釣名非深情
厚貌者不為也而謂君子為之乎伊尹之告太甲必先
己而後湯仲尼於夾谷之書書齊人来歸鄆讙龜陰之
田無遜辭聖人豈不知先君之義有功者之不貴矜哉
然直言之而不以為媿自為而自書之若有徳色何也
於其可以言而言不必嫌於自賢也於其可以書而書
不必嫌於自伐也聖人之心惟無所自欺而已矣其為
天下計者甚重其取譽於巳者甚輕而何暇利於名之
美而為之哉昔趙充國有降羗之績浩星賜勸之歸功
他将非愚臣之所能及(充國請罷屯兵奏事充國振旅/而還所善浩星賜迎説充國曰)
(衆人皆以破羗强弩出擊多斬首獲降虜以破壊然有/識者以為虜勢窮困兵雖不出必自服矣將軍即見宜)
(歸功於二将軍出擊非愚臣所及如此将軍計未失也/充國曰吾年老矣爵位已極豈嫌伐一時事以欺明主)
(哉/)龔遂以治郡聞王生教之歸徳天子非小臣之力遂
卒用王生之對而獲長者之譽(上遣使徵遂議曹王生/從王生曰天子即問君)
(何以治渤海君不可有所陳對冝曰皆聖主之徳非小/臣之力也遂受其言既至前上果問以治状遂對如王)
(生言天子説其有讓笑曰君安得長者之言而/稱之遂因前曰臣非知此乃臣議曹教戒臣也)充國力
拒星賜之計而以其意自陳議者莫不多遂之有遜而
薄充國之自伐也噫以渤海之治歸徳天子人臣之義
固也以屯田降羌而歸功出擊之將使在上者易以開
釁而邀功生事之臣得以中好大之欲而售其説其禍
天下豈少哉吾身獲卑牧之名而天下被其實禍君子
固如是乎君子而果如是則李斯以頌美佞秦(史始皇/二十八)
(年丞相李斯等相與誦皇帝/功徳刻于金石以為表經)公孫𢎞以隠咎欺漢(對䇿/曰堯)
(遭洪水使禹治之未聞禹之有水/也若湯之旱則桀之餘烈也云云)亦得為近厚者矣
　　　夏侯勝眭孟(此篇不言/或然之數)
古之君子能言必然之理不能言或然之數夫必然之
理言之而中者宜也其不中者非誣也戒也或然之數
言之不中者宜也其或中者非信也幸也昔者夫子不
語怪是豈其知弗及哉語之中不中皆不可以為道而
適以藉好異者之口聖人不為也邾隠公朝於魯子貢
觀焉邾子執玉髙其容仰魯公受玉卑其容俯子貢曰
以禮觀之二君皆有死亡焉未幾而邾魯之君無不如
其言者孔子曰賜不幸而言中是使賜多言也(左定十/五年云)
(云夫禮死生存亡之體也将左右周旋進退俯仰於是/乎取之朝祀喪戎於是乎觀之今正月相朝而皆不受)
(心已亡矣嘉事不體何以能久髙仰驕也卑俯替也驕近/亂替近疾君為主其先亡乎夏五月壬申  公薨仲尼曰)
(云/云)且子貢以禮覘二君之敗其中也聖人不以為賢而
以為不幸蓋揣存亡於未形之先而臆禍福於不可致
詰之際以是為賢則天下之好異者趍之矣嗟乎以理
料事君子猶不樂也如此况以數乎固矣夫漢儒之溺
於數也一災一祥無不預占而逆計之以責其言必驗
間或驗焉則好事者趍之陰雨之變也夏侯勝以之卜
昌邑之廢(昌邑王立數出勝當乘輿前諌曰天久陰不/雨臣下有謀上者陛下出欲何之王怒縳以)
(屬吏吏白霍光光與張安世謀欲廢昌邑王光讓安世/以為泄語安世實不言迺召問勝勝言洪範傳曰皇之)
(不極厥罰常陰時則下人有伐上者惡察察言故云臣/下有謀安世大驚以此益重經術士後十餘日光卒與)
(安世白太后/廢昌邑王)石栁之立也眭孟以之䜟宣帝之興(孝昭/元鳯)
(三年泰山莱蕪山南有大石自立昌邑社木卧復生又/上林苑中大栁㫁枮卧地亦自立生有蟲食樹葉成文)
(字曰公孫病巳立孟推春秋之意以為石栁皆陰類下/民之象大石自立僵栁復起當有從匹夫為天子者孟)
(曰漢帝宜誰差天下求索賢人禪以帝位孟使友人内/宫長賜上此書時昭帝㓜霍光秉政惡之下其書廷尉)
(奏眭孟妄設祅言惑衆伏誅/後五年宣帝興於民間即位)噫孰知二子之幸而中者
亦夫子之所謂不幸而致漢儒之多言也哉公孫臣推
明土徳以為證黄龍見黄龍雖果見而漢家卒火徳也
(郊祀志魯人公/孫臣上書云云)漢儒之多言而中蓋至此窮矣昔晉景
公疾桑田巫言之曰不食新矣晉使甸人獻麥饋人為
之召巫示而殺之将食張如厠陷而卒小臣有晨夢負
公以登天及日中負晉侯出諸厠遂以為殉論者曰巫
以明術見殺小臣以言夢自禍然則言怪而中不以取
禍者幾希嗚呼夏侯幾死眭孟被戮其亦有以取之也
夫
　
　
　
　
　
　
　
　
　
　
　
　
　
　十先生奥論註後集巻六
欽定四庫全書
　十先生奥論註後集巻七
　　　西漢臣論　　　　　　　　　　　陳傅良
　　　　王陵(此篇論諌吕/后欲封諸吕)
利於其自便饕安者之為也而古之君子或便於其私而
不失成天下之大功於是好名者趍之而小人亦資焉以
濟其妍欺悲夫天下之禍蓋出於君子之權而小人盜之
也故夫權者道之變而義之賊也士而未能道之變則亦莫
若無功其無求以賊義而已矣吕后欲封諸吕王陵固爭之
而平勃適順其意卒安劉氏平勃也故夫天下愚陵之忠(惠/帝)
(崩髙后欲立諸吕為王問陵陵曰高帝刑白馬而盟曰非劉/氏而王者天下共擊之今王吕氏非約也太后不説問左丞)
(相平及絳侯勃等皆曰髙帝定天下王子弟今太后稱制欲/王昆弟諸吕無所不可太后喜罷朝陵讓平勃曰始與髙帝)
(唼血而盟諸君不在邪今髙帝崩太后女主欲王吕氏諸君/縱欲阿意背約何面目見髙帝於地下乎平曰面折廷爭臣)
　(不如君全社稷定劉氏後/君亦不如臣陵無以應之)嗚呼其功不至於平勃吾未見其
不為陵而非小人者哉昔者管仲不死於子糾子路疑而問
諸夫子曰管仲未仁夫子曰九合諸侯一匡天下管仲之仁
也而不曰其仁則在於不死(子路曰桓公殺公子糾召/忽死之管仲不死曰未仁)
(乎子曰桓公九合諸侯不以兵車管仲之力也如其仁/如其仁子貢曰管仲非仁者與桓公殺公子糾不能死)
(又相之子曰管仲相桓公霸諸/侯一匡天下民到于今受其賜)然則聖人之意亦恕乎
其晚之有以蓋乎其初而薄其悦生以逃難之責故嘗
論之子路惟講於此也而自虞無以贖過而不敢徒襲
其為是以寧死於衞而或者以為由也一决之躁亦失
於攷之不詳矣嘗觀夫子見南子應公山之召皆行之
孤者也而諸子以意安之汎然莫之疑者獨由也不悦
(子見南子子路不説又公山弗/擾以費畔召子欲往子路不説)蓋子路審於自料固其
守而不眩於名者如此是故食焉而任其患者其智之
所以知而反是則彼誠有所未見夫舍其所安冐而姑
為而幸合焉則亦可以謝天下不幸而不合則流而入
於小人與其幸焉而庶幾於合孰若不欺其中之無愧
由之死衞也夫豈偶然暗者之决哉(左哀十五年衞亂/使告季子季子)
(将入子羔曰弗及不踐其難季子曰食焉不辟其難子/路入公孫輒曰無入為也季子曰是公孫也求利焉而)
(逃其難由不然乃入曰太子焉用孔悝雖殺之必或繼/之太子聞之懼石乞孟黶敵子路以戈擊之㫁纓子路)
(曰君子死冠不免結纓而死/孔子聞衞亂曰由也死矣)聖人於衞之難固以死處
之蓋好髙而取名者非由之素也夫惟天下之士好髙
而取名也則曰子路愚於勇者也王陵愚於忠者也於
是黨邪以孤正榮存而醜亡身圖而國不計君逋而讎
是與而風俗之弊至於頹壊而不可起而人主莫之倚
仗以愚觀之非管仲平勃則凡若是者亦皆利於自便
僭君子之美名以文小人之奸而已矣君子恕之乎不
恕也
　　　周勃(此篇論才不/足而質有餘)
久矣天下喜夫才也自周衰士以才相髙孔子傷之曰
吾欲從先進之野人蓋思古矣古之君子弱乎其形也
而其氣固樸乎其貌也而其心察是故簡直而不苛鎮
靜而不浮吾觀趙文子言不出諸口而所舉管庫之士
七十餘家生不交利死不屬其子(記檀弓晉人謂文子/知人文子其中退然)
(如不勝衣其言呐呐然如不出諸其口/所舉於晉國管庫之士七十有餘家)呉起與田文論
功屈於起者三不如也而至於主少國危大臣未附則
文以自居起亦愧弗及(史記傳魏置相相田文呉起不/悦謂文曰請與子論功可乎起)
(曰将三軍使士卒樂死敵國不敢謀子孰與起文曰不/如子起曰治百官親力民實府庫子孰與起文曰不如)
(子起曰守西河而秦兵不敢東鄉韓趙賓從子孰與起/文曰不如子起曰此子三者皆出吾下而位加吾上何)
(也文曰主少國危大臣未附百姓不信是時屬之子乎/屬之我乎起曰屬之子矣文曰此吾所以居子之上也)
是烏可以其才喜之耶吁世之人主則亦無誘乎其所
可喜也今之君子巧而文甚矣震整而翹秀閑麗而辯
學問之工而氣質之陋也詞藻之華而忠信之薄也機
辯慧巧者蒙不仁之具也威儀丰度者蓋空中之質也
是以攻之不窮而用之必亂摘之無尤而動則為奸上
之人其亦何便於此哉吁吾是以悲絳侯之不可復見
也(文帝初立勃為右丞相朝而問曰天下一嵗决獄幾/何勃謝不知問天下錢榖一嵗出入幾何勃又謝不)
(知汗出浃背媿不能對上亦問左丞相平平曰各有主/者上曰主者為誰乎平曰陛下即問决獄責廷尉問錢)
(榖責治/粟内史)居今之世而有如勃者則天下譁然以為斯偶
人而已矣而不知夫子之所思而呉起之所媿者斯人
也夫
　　　叔孫通(此篇論/制禮)
古之治天下者嚴於禮而寛於法後之治天下者嚴於
法而寛於禮嗚呼亦各其世之安巳乎古者天下之民
皆閑於周旋曲折而無病其難知止於其分而非敢求
過是故天下輕於自治而重於自棄夫是以便禮之詳
而宜法之簡何者不出於此固入於彼也書曰伯夷降
典折民惟刑典無與於刑而省天下之刑由是也夫自
周衰上無令徳而民無愧心其貴者習於僭儗而賤者
快於放肆夷踞其口腹耳目之欲恣而骸骨手足弗堪
於自檢故禮至於不可行及秦之興且惟功利之急也
又舉先王之制廢之而齊民於一切之法至於不可避
夫周公之禮至於不可行而秦之法至於不可避如是
而又强其所不可行之禮而待之以不可避之法則斯
人也將無動而不獲戾是何也禁人者巳甚而人情不
自勝也禁人者己甚則人将苦其苛而情不自勝其勢
将至於蕩焉而弗忌故凡設甚苛之禁者開弗忌之情
則艱天下之禮者滋天下之罪也故能有所畧於禮而
復有所不赦於法使夫庸人可以勉强而非甚過無至
於干誅而苟入於刑則莫不有定議嗚呼民散久矣則
君子亦固不可不如此也夫子作春秋削人之爵去人
之氏絶人之族甚嚴也(桓十一年九月鄭忽出奔衞注/忽昭公也不稱爵者鄭人賤之)
(以名赴荘三年春溺㑹齊師伐衞注/溺㑹大夫疾其專命而行故云氏)不盡以周公之法
繩也猶三望猶朝于廟幸之之辭也(僖三十一年夏四/月四卜郊不從乃)
(免牲猶三望文六年閏/月不告朔猶朝于廟)雖喪其大者而存其小者姑為
之幸而已矣宰我短喪之問罪之深矣(語宰我問三年/之喪期己久矣)
(子曰/云云)至於子路笑魯人之朝祥暮歌者而咎其責人無
巳(記檀弓魯人有朝祥而莫歌者子路笑之夫子曰由/爾責於人終無巳夫三年之喪亦巳久矣夫子路出)
(夫子曰乂多乎哉/踰月則其善也)夫朝祥暮歌短喪之真情也而聖人
恕之且不深探其微盖自周之季猶幸諸侯存禮之萬
一而不深探夫人無禮之心不然春秋一書将盡削之
去之絶之而已爾聖人所以不盡繩者懼不勝誅也吁
世之君子如之何其欲舉三代纎悉之文以過望於久
散之民也由是觀之髙祖制禮欲度其可行者叔孫通
亦採秦雜就寧有所闊畧而無敢極備則亦便漢而已
矣(髙帝悉去秦儀法為簡易羣臣欲爭功上患之通説/上曰願徵魯諸生共起朝儀願頗采古禮與秦儀雜)
(就之上曰可試為之令易知度吾所能行為之於是通/徵魯諸生與其弟子百餘人為綿蕞野外習之通曰上)
(可試觀上使行/禮曰吾能為此)嗚呼惟無至於上下之亂而足以便於
民是亦可矣盖求備於民而重其罪戾者亦君子不為
也
　　　陸賈(此篇論以詩/書説高祖)
漢之人主好經術者莫如武帝(本贊卓然罷黜/百家表章六經)然以春
秋復讎一言甘心夷狄(匈奴傳漢既誅大宛天子意欲/遂困胡迺下詔曰髙皇帝遺朕)
(平城之憂髙后時單于書絶悖逆/昔齊襄公復九世之讎春秋大之)汲黯仁義之諫則每
以不學鄙之而弗為聽(上方招文學儒者上曰吾欲云/云黯對曰陛下内多欲而外施)
(仁義奈何欲效唐虞之/治虖上怒變色而罷朝)至於髙帝嫚儒不可以詩書説
(酈食其傳沛公不喜儒諸客冠儒冠来者沛公輒/解其冠溺其中與人言常大罵未可以儒生説也)雖末
年猶有馬上之氣然及陸賈一説且慚且喜終身不事
逺畧(賈時上前説稱詩書髙帝罵之曰乃公居馬上得/之安事詩書賈曰馬上得之寧可以馬上治乎帝)
(不懌謂賈曰試為我著秦所以失天下吾所以得之者/及古成敗之國賈凡著十二篇每奏一篇帝未嘗不稱)
(善稱其書/曰新語)議者惑焉竊嘗論之人主之患莫大於多知
而不暇為古之王者惟知之未至而樂為之意先入夫
其先入也得之之專故其至也趍之之决至於多知而
不暇為則雖有異聞亦莫之肯行盖惟其習而玩之而
故易違之也故凡天下之事狎於其説也而苦其難者
則不可誘而進愧其非也而不能自勝者則不可諫而
卻昔者魯昭公娶於呉為其同姓謂之呉孟子陳司敗
問於孔子曰昭公知禮乎夫子曰知禮司敗以為聖人
之黨而説者亦曰諱魯聖人非諱魯也蓋非魯也昭公
而不知禮則雖娶姬氏焉亦奚不敢惟其知之也而畏
人之議而逃夫名聖人以是悲昭公之不足與有為也
然則世之人主則亦悔於其知之之晚而已知之而不
為則不可以强譬夫人之疾也其藥之則效其砭之則
達必其所未嘗試故也及其久也瀆於藥矣則補之弗
滿矣玩於砭矣則刺之弗動矣無他其備嘗而試之也
由是言之武帝所以不可諫而髙帝所以慚而悔也有
以夫
　　　賈誼(此篇論以制/度説文帝)
天下之事鮮不强其才之不足而才之不足猶强而為
之者皆其中之定論不立也夫是以眩於其名也而浮
其實誘於其利而卒蒙其害嗚呼世之君子亦毋有所
貪焉斯可矣孔子嘗曰知及之仁不能守之雖得之必
失之知及之仁能守之不荘以涖之則民不敬知及之
仁能守之荘以涖之動之不以禮未善也夫有天下者
自其及之之積而至於動之之難其任有差而其力之
堪也皆止焉而不可過過而冐之則必以自禍瑚璉之
器千金之寳也蓄千金者能得之然能得之也而藏之
不周或者盜之矣能藏之也而御之不謹或者傷之矣
其藏之也周其御之也謹是亦可矣雖然居有焉而已
矣奉之而趍吾懼其足之蹶也負之而馳吾懼其馬之
佚也則愛器者不敢以輕何者誠不敢試其所甚愛於
其所未安也至於治天下則輕動之吾不知夫愛於天
下者而薄於愛器也是故古之君子凡其所欲立必有
所甚便也寧有所畏而毋有所恃蓋亦所愛者大而寘
吾力焉於其力之所精而非惑乎天下之可否是以未
嘗一日出其定論之素而圖罔功茲文帝之治漢是矣
陳武以用兵説晁錯以削國説帝雖郤之可也(史律書/帝即位)
(将軍陳武議曰南越朝鮮擁兵阻阸選蠕觀望宜及士/民樂用征討逆黨以一封疆孝文曰朕能任衣冠念不)
(到此錯遷為中大夫言宜削諸侯事文法令可/更定者書凡三十篇孝文雖不盡聽然竒其材)甚者賈
生以制度説帝猶未暇(誼以漢興二十餘年天下和洽/宜當改正朔易服色制度定官)
(名興禮樂迺草具其儀法色上黄數用/五為官名悉更奏之帝謙遜未遑也)夫豈固為冲退
之行哉其見者審也嘗觀子産相鄭焚載書(左襄十年/子孔當國)
(為載書以位序聽政辟大夫諸司門子弗順将誅之子/産止之請為之焚書子孔不可曰為書以定國衆怒而)
(焚之是衆為政也國不亦難乎子産曰衆怒難犯專欲/難成合二難以安國危之道也不如焚書以安衆子得)
(所欲衆亦得安不亦可乎專欲無成犯衆興/禍子必從之乃焚書於倉門之外衆而後定)作丘賦(昭/四)
(年子産作丘賦國人謗之曰其父死於路巳為蠆尾以/令於國國将若之何子寛以告子産曰何害苟利社稷)
(死生以之且吾聞為善者不改其度故能有濟也民不/可逞度不可改詩曰禮義不愆何恤於人言吾不遷矣)
(云/云)犯人之議不恤可謂勇於必為而健於决者及鄭國
有災或勸之遷國子産曰吾不足以遷矣卒弗之聽(昭/十)
(八年里析子告子産曰将有大祥民震動國幾亡吾身遷/泯焉弗良及也國遷其可乎子産曰雖可吾不足以定)
(矣/)嗚呼文帝賢君也而難於制度子産賢士大夫也而
難於遷國無乃優於守之之仁涖之之荘而動也中禮
猶未也歟而後之君子恥曰未能也而獵之以為名曰
吾将必為堯舜伊周吁賢而至於文帝子産亦足矣而
堯舜伊周未易以僭也
　　　張釋之(此篇論劾/梁王不敬)
君子之用法不可貶亦不可僭賤而屈乎貴者貶也疎
而間其親者僭也夫貶也偏國之政而僭也䙝君之威
為法者固不可以害政然君威亦奚可損哉昔者周公
相成王其叔父也成王有過可以禁矣而弗禁也撻伯
禽以愧之者盖尊之也(記文王世子篇抗世子法於伯/禽欲令成王知父子君臣長幼)
(之道也成王有過則撻伯禽/所以示成王世子之道也)至於設官以秩事唯王及
后世子之用不㑹(禮天官膳夫掌王之食飲膳羞以養/王及后世子凡祭祀之致福者受而)
(膳之摯見者亦如之嵗終則/㑹唯王及后世子之膳不㑹)則亦示羣臣無敢議焉者
孔子作春秋殊王子於諸侯之㑹且不敢列而盟之周
公孔子其欲重君之威也如此哉而後之人過苛而好
名持一切之論以加乎其上之子弟吁其亦何果於此
也夫政自執而一縱焉未頗也而君威不可以替彼今
日君之家嗣而它日天下之君者也而專以法繩豈重
國之道耶吾嘗觀江充擊戾太子之使其始與釋之劾
景帝等爾而卒以譖殺太子漢果大亂至今寃之(充為/直指)
(繡衣使者從上甘泉逢大子家使乗車馬行馳道中充/以屬吏太子聞之使人謝充充不聽遂白奏上曰人臣)
(當如是矣大見信用後上疾病充見上年老恐晏駕後/為太子所誅因奏言疾祟在巫蠱上以充為使者治巫)
(蠱充言宫中有蠱氣遂掘太子宫得嗣木人太子懼不/能自明收充自臨斬之太子繇是敗又釋之為公車令)
(太子與梁王共車入朝不下司馬門釋之追止遂劾不/敬奏之文帝繇是竒釋之文帝崩景帝立釋之懼誅景)
(帝不/過也)然於釋之猶賢焉彼充之誅固也而釋之之賢亦
或不在此也夫昔魏絳戮楊干之僕(襄三年晉侯之弟魏/楊干亂行於曲梁)
(絳戮其僕晉侯怒曰必殺魏絳絳對曰軍事有死無犯/為敬臣之罪重請歸死於司寇公曰寡人之言親愛也)
(吾子之討軍禮也寡人有弟弗能教訓使干大命寡/人之過也敢以為請晉侯以絳為能以刑佐民矣)衞
鞅黥太子之傅(商君定變法之令太子犯法鞅曰法之/不行自上犯之将法太子太子君嗣也)
(不可施刑刑其傅公/子䖍黥其師公孫賈)識者亦韙荘子之能刑而虐商君
以予論之鞅則忍矣而絳亦傷恩何者君子之尊尊也
亟規而緩討規之不行則討之未失而胡若是遽也以
匹夫之責行於其君而長姦臣之禍心惜也絳亦未純
乎君子矣嗚呼江充固一鞅也若釋之若絳之過也歟
　　　季布魏尚孟舒(此篇論文帝懲髙/帝之寛而過於審)
圖天下者取人貴寛保天下者用人貴審矯寛而過於
審賢主所不免也始髙祖之與楚角也其收一世之豪
傑雖屠狗販繒之倫寸長而不棄也(樊噲沛人也以屠/狗為事迎髙祖立)
(為沛公又灌嬰傳睢陽販/繒者也以中涓從髙祖)天下既定坐沙之謀擊柱之
爭没髙帝齒而不寧(六年上巳封大功臣其餘爭功未/得行封上居南宫從復道上見諸)
(将往往耦語以問張良良曰陛下與此屬共取天下今/巳為天子而所封皆故人所愛所誅皆平生仇怨今軍)
(吏計功以天下為不足用徧封而恐以過失及誅故相/聚謀反爾云云漢王為皇帝悉去秦儀法為簡易羣臣)
(飲争功醉或妄呼/拔劒擊柱上患之)嗟乎烏喙殺人而良醫用之時也幸
而疾去餘毒猶存髙祖晚年其亦食烏喙之餘毒也哉
葅醢屠戮曾不一少顰其顔者非帝之忍也勢也(十一/年正)
(月韓信謀反夷三族三月彭越謀反夷三族黥布傳髙/后誅淮陰侯布因心恐夏誅彭越盛其醢以徧賜諸侯)
(至淮南淮南王/見醢大恐遂反)洎乎孝文天下幸於無事惟恐蹈前日
之轍而智且勇者喜於自躍以開天下復撓之隙也故
李廣賈生皆竒才也帝徒嘆其不遇而疎之(誼為長沙/王太傅又)
(為梁懐王太傅贊曰誼之所陳畧施行矣亦天年早終/雖不至公卿未為不遇也孝文十四年廣以良家子從)
(軍擊胡殺首虜多帝曰惜廣不逢/時令當髙祖出萬户侯豈足道哉)以一令官嗇夫豈為
害治一聞釋之之爭輒内媿止(上登虎圏問上林尉禽/獸簿尉不能對嗇夫從)
(旁代對甚悉帝詔釋之拜嗇夫為上林令釋之曰陛下/以嗇夫口辯而超遷之臣恐天下隨風靡爭口辯亡其)
(實不可不/察帝乃止)彼嗇夫固不足道帝豈不知廣之賢於周仁
石奮之庸誼非絳灌申屠木强者之比哉然念夫勇鷙
者易於貪功而豪鋭喜於多事吾懼其有以擾天下則
亦寧負二子也噫文帝真保世之主也哉世多疑孝文
以使酒一言而疑季布(孝文時人有言布賢召欲以為/御史大夫又言其勇使酒難近)
(至留邸一/月見罷)以出兵一戰而奪魏尚孟舒之爵(馮唐曰尚/為雲中守)
(虜嘗一入尚擊之斬首捕虜上功莫府差六級陛下下/之吏削其爵繇此言之雖得李牧不能用也帝説令唐)
(持節赦尚復以為雲中守田叔為漢中守文帝召叔問/曰公知天下長者乎對曰故雲中守孟舒長者也時舒)
(坐虜大入雲中免上曰先帝置舒雲中十餘年虜嘗一/入舒不能堅守士卒戰死者數百人長者固殺人乎叔)
(曰貫髙謀反天子詔有敢隨張王者罪三族舒自髠鉗/隨張王以身死漢與楚相距北夷来為邊寇舒知士卒)
(罷敝不忍出言士卒爭臨城死敵以故死者數百人舒/豈毆之哉是乃所以為長者上曰賢哉復召以為雲中)
(守/)遂使田叔馮唐增嘆而發憤布亦有以為言嗚呼懲
羮者吹虀懲咽者廢食有懲而過焉固也文帝懲髙帝
之寛而過於審奚疑哉唐人有言武后以易得人徳宗
以精失士(陸贄/傳云)愚於髙祖文帝亦云
　
　
　
　
　
　
　
　
　十先生奥論註後集巻七
欽定四庫全書
　十先生奥論註後集卷八
　　雜論　　　　　　　　　　　　陳傅良
　　　天(此篇論髙祖/光武之人事)
古之人君不恃其或然之數而忽其必然之理或然之
數者天也必然之理者人也天意之不集人事猶可以
自盡幸乎天而人不繼之鮮有不敗事者矣昔漢之髙
帝光武蓋嘗得乎天矣睢水之圍幾入於項氏之掌握
而以大風脱(二年楚擊漢軍大戰睢水上大破漢軍多/殺士卒睢水為之不流圍漢王三匝大風)
(從西北起折木發屋揚砂石晝晦/楚軍大亂而漢王得數十騎遁去)滹沱之役亦幾於填
餓虎之喙矣而以合氷濟(王霸傳王郎起光武南馳至/下曲陽傳聞王郎兵在後從)
(者皆恐及至滹沱河候吏還白河水流澌無船不可濟/官屬大懼霸往視恐驚衆即詭曰氷堅可度光武笑曰)
(候吏果妄語遂前北至河河氷亦合乃令霸䕶度未畢/數騎而氷解光武謂官屬曰王霸權以濟事殆天瑞也)
是豈人力也哉天也二君於此不以幾不免者自沮亦
不以其偶而免者自質方且益聽三傑之謀而延攬二
十八將之議以伺其隙以俟其可乗之機卒於垓下之
圍合而項氏擒(五年圍羽垓下灌嬰追/斬羽東城楚地悉定)邯鄲之戰交而
王郎虜(光武至信都發兵攻/拔邯鄲霸追斬王郎)是果人耶天耶能知髙帝
五年之業不成於睢水之脱而成於垓下之勝光武之
中興亦不在乎滹沱之濟而在於邯鄲之克則知人君
之有為於天下者其始也雖天啓之而成之者常以人
也嗟乎天之欲啓是君而使之有所就者不遽爾也置
諸危而福之投諸難而全之使之迫於利害以深其謀
臨於死生以固其志抑其驕矜挫其果鋭以大其所受
而人君者不能因乎天之資而善用之而方且安乎天
而棄其所以在人退處於無事之地以坐觀夫自定之
勢則向之所心福之者乃所以禍之也全之者乃所以
敗之也嗚呼人君有為天下之志其無以天之所以福
我而全我者而自取禍敗也哉
　　　民(此篇論天/下亡秦)
天下之事有可畏之勢者易圖而無可畏之形者難見
也易圖者亦易應難見者必難支故明智之君不畏夫
方張之敵國而深畏夫未見其隙之民心蓋民心之揺
慘於敵國之變其變之遲者其禍大而患在於内者必
不可以復為也古者有畏民之君是以無可畏之民後
之君人狃於民之不足畏而民之大可畏者始見於天
下嗟夫民而至於見其可畏其亦無及也夫秦之先蓋
七國也自孝公至於荘襄亟耕力戰荐食諸侯之境歴
七世而并於始皇之手吁亦艱矣始皇唯知天下之難
合而其患在六國也故歴其社稷裂其土地而守置之
以絶内爭之釁中國不足慮而所以為吾憂者猶有四
夷也於是郡桂林城積石頭係百粤而卻匈奴於千里
之外始皇之心自以天下舉無可虞足以安意肆志拱
視於崤函之上而海内晏然者萬葉矣而不知夫天下
之大可畏者伏於大澤之卒隠於鉅鹿之盜而其睥睨
覘覷者巳滿於山之西江之東也一呼而起氓𨽻雲合
雖邯鄲百萬之師建瓴而下而全關之地巳税駕於灞
上之劉季矣(秦紀衞鞅説孝公變法修刑孝公卒子惠/文君立惠王卒子武王立武王卒立異母)
(弟是為昭襄王昭襄王卒子孝文王立孝文王卒子荘/襄王立修先王功臣施徳厚骨肉而布惠於民荘襄王)
(卒子政立是為秦始皇帝初并天下為三十六郡始皇/紀三十二年盧生奏録圖書曰亡秦者胡也乃使蒙恬)
(發兵北擊胡畧取陸梁地為桂林象郡太史公曰賈生/言秦王續六世之餘烈南取百越之地以為桂林象郡)
(使䝉恬北築長城而守藩籬却匈奴七百餘里自以為/關中之固金城千里子孫帝王萬世之業也秦王既没)
(山東豪俊遂起而亡秦族矣胡亥極愚任用/趙髙髙死之後楚兵巳屠關中真人翔灞上)嗚呼秦以
七世而亡六國而民以幾月而亡秦以秦之强不能當
民之弱天下真可畏者果安在乎人君不得巳而用其
民以從事於敵國可不懼哉
　　　吏(此篇論秦/吏不肖)
昔者秦之趨亡非一道也而其若是其亟者吏不肖也
吾觀始皇之初陋三代之封建其弊至於戰國髖髀相
依以蹙王室故夷其城而郡縣之(丞相綰等言請立諸/子始皇下其議李斯)
(議曰周文武所封子弟同姓甚衆然後屬疏逺相攻專/諸侯更相誅伐置諸侯不便始皇曰廷尉議是分天下)
(以為三十六郡/郡置守尉監)其慮誠逺矣既而天下之吏習於嬴氏
之暴斬艾斵剥草芥其民而弊之重之以頭㑹之斂(前/張)
(耳傳秦為亂政虐刑北為長城之役南有五嶺之戍頭/㑹箕歛以供軍費注吏到其家令以頭數出榖以箕斂)
(之/)閭左之徭(食貨志始皇收泰半/之賦發閭左之戊)又重之以阿房驪山
土木之役(三十五年作宫阿房天下謂之阿房宫徙刑/者七十餘萬人乃分作阿房宫或作驪山發)
(北山石椁乃寫蜀荆地材皆至關中計宫三百/關外四百餘因徙三萬家麗邑五萬家雲陽)當時之
吏非殘忍侵漁病民以逢其君者則貪釁幸災不逞之
人也於是民之欲亡秦者十户而八九矣關東之豪投
袂而起一呼響從毛奮而鱗集勠力以傾秦族者不可
勝計(見前/篇注)烏合之師所至如破竹者大率皆郡馘其守
邑俘其令以應之者也(秦二世元年陳涉自立為楚/王郡縣多殺長吏以應涉)不
然則吏為自全之計挈地以賂敵而市一旦之命者也
又不然則談士掉三寸之舌傳檄而風靡者也亦孰為
秦守哉其間黨秦之惡不肯遽臣妾如三川之守田(秦/二)
(年沛公與秦軍戰大敗之/斬三川守李田注李期子)南陽之守齮(三年沛公與南/陽守齮戰犨東)
(大破/之)泗川之守壮(二年沛公兵之薛秦/泗川守壮兵敗於薛)亦徒驅欲潰之
民疾鞭而戰之不敗而塗地則亦為降虜而已亦奚救
於秦之斃耶秦以虎噬之强尺攻寸取以呑天下一旦
有變三十六郡皆無人之墟子嬰之席未煖而天下為
漢何也(始皇紀子嬰為秦王四十六日楚将沛公破秦/軍入武關遂至霸上使人約降子嬰子嬰降沛)
(公入咸陽/還軍霸上)秦人之憂素不及吏也故夫天下之禍莫大
乎視以為常而不之憂者皆它日之所不可支也且天
下不可以一人守也分疆析壤環居而羅衞之者皆吏
也吏之不肖人主将誰倚仗哉而朝廷之上方病夫財
之不豐兵之不强以為大患至於守令之奸民號而訴
者牘相銜也則謾不之省重者不過罷去次則僅免而
已舒之嵗月民之寃血未乾而謫籍之書又以恩貸矣
甚者至於公卿大夫貪沓冗耗以不勝任聞者皆剖之
符而左遷之嗟夫不意父母斯民之職而為逐臣之淵
藪也有秦之弊幸而無秦之亂吁可畏哉可畏哉
　　　士(此篇論人主/畏節義之士)
天下之士未嘗不沮於人主之所畏而疾趨乎人主之
所喜也節義美名也雖甚庸之君亦知髙其名而願
致之及見其人鮮有合焉何也畏之也蓋惟忠義之士
識髙而見殊慮逺而憂大世方無虞若可以少安矣而
為之痛哭流涕以發天下大難之端(賈誼疏/云云)乗輿無甚
失徳若可以少安矣而盡言力諫甚者有幽厲威靈之
比百官效職亦無大姦邪未去也而深懼夫指鹿之禍
發於朝夕(始皇紀趙髙欲為亂恐羣臣不聽乃先設騐/持鹿獻於二世曰馬也二世笑曰丞相誤耶)
(謂鹿為馬問左右左右或黙或言馬以阿順髙或/言鹿者髙因陰中諸言鹿者以法後羣臣皆畏髙)嘉祥
美瑞人主之所罕見而竒焉者則視以為不足信至於
一日月之變一雨暘之愆則又從而尤之曰此疵政之
招也射獵歌舞巡幸之娯似未足病於治則禁而抑之
宵旰之勤吐哺之疲非人所願為者則强其必行夫人
之情惡危而好安樂因而憚改自庶人達天子均也而
義士常責其所難而危其所欲為人主安得而不畏之
耶故雖漢武帝唐明皇之賢猶有憚於汲黯韓休之直
(黯以嚴見憚武帝召為中大夫以數切諌不得久留内/遷為東海太守韓休峭鯁時政所得失言之未嘗不盡)
(左右曰自韓休入朝陛下無一日歡何自/戚戚不逐去之帝曰吾雖瘠天下肥矣)噫視時趨向
天下之人不少也人主方是之畏彼亦孰肯自冒人主
之畏而取疎逺擯斥之苦哉於是乎争迎其好而逢其
欲覘其所向而伺其所歸有所愛也則徇之以為懽有
所懼也則寢之以為安其意有所可否之間也則兩存
之以聽其所自擇其為術也翶翔而不遽而為説也進
退而不甚堅夫然後豢於其説而穽於其術中而莫之
辨是以奸欺之患生嗟夫此武帝明皇之所以不免也
隕石妖也而方士以為嘉瑞(前郊祀志上復修封泰山/隕石二黒如黳有司以為)
(美祥以薦宗廟而方士之候/神入海求蓬莱者終無驗)殺三子大亂也(開元二十/五年楊囘)
(譖太子瑛鄂王瑶光王琚云構異謀上召宰相謀之李/林甫對曰此陛下家事非臣等所冝議上意乃决廢為)
(庶人賜死/城東驛)宰相以措刑受賞(大理少卿徐嶠奏今嵗天/下㫁死刑五十八大理獄)
(院由来相傳殺氣太盛嗚雀不栖今雀巢其上百官以/㡬致刑措上表稱賀上歸功宰輔賜林甫爵晉國公牛)
(仙客豳/國公)大旱之災則曰乾封之祥(前郊祀志武帝封泰/山改元封元年明年)
(夏旱公孫卿曰黄帝時封則天旱/乾封三年乃下詔天意欲乾封乎)霪雨之害則曰非禾
稼之損(通鑑𤣥宗紀上憂雨傷稼國忠取禾/之善者獻之曰雨雖多不害稼也)武帝明皇
皆英主也初豈可愚弄也哉惟其畏節誼之士得以窺
其所逆順而售其所喜之説而天下皆㡬於危亡然則
欲養天下之士氣惟受人之所危而甘於人之所畏者
能之嗚呼人主不可不自强也哉
　　　使過(此篇論文帝/非棄賈誼)
人主之於賢才一有所疎者必不復知之也凡人之情
所昵者易於求其美而所棄者每不見其所長故曰已
逐之婦無姬姜已絶之交無管鮑其勢然也世之忠臣
才士不幸而有所悞取疎外於其君而終身淪廢者亦
天下之常患也矣大凡愛重生於密邇嫌疑起於離間
疎外之臣其君待之也輕而視之不以為賢其左右之
忌其復進者多而攻其短者日至矣視之不以為賢則
其交也難合攻其短者日至則其聽者易疑以難合之
心聽易疑者之言其欲不棄於其君也亦難矣噫天下
之士固有失於豪鋭少年之氣而涵養成就於投閒置
散之日者人主烏可以其舊棄之耶人皆咎文帝棄賈
誼以愚觀之帝非真棄生也而不逃歸咎者之口有以
取之也漢至文帝蓋三葉矣而秦楚百鬬之瘡痍未復
劉氏之徳澤於民者未深也文帝於此亦思之矣以謂
今之治獨可以寛柔惠和懽斯民之心以厚其愛而夀
漢家之厯其它變更有所未暇誼不念此而欲一切反
秦之故以洛陽年少遽欲盡如其意兹故文帝之不安
於誼而絳灌之言所由入也故帝之疎誼也盖將老其
才使為後圖也長沙之謫鵩鳥之賦誼有以大過人者
於此而不賢誼帝誠負誼矣宣室一見自謂不及孰謂
帝不知誼乎嗚呼帝誠知誼矣且將大用之而誼不及
見者天也非人也而歸咎者卒莫之赦然則世之人主
於其所疎外之臣苟有所可用宜亟還之毋使至於賈
生之不及以自取萬世棄賢之名也哉(誼年二十超遷/嵗中至中大夫)
(誼以為漢興二十餘年天下和洽宜當改正朔易服色/制度定官名興禮樂乃草具其儀法悉更奏之文帝謙)
(遜未遑也於是天子議以誼任公卿之位絳灌之屬盡/害之乃毁誼曰洛陽之人年少初學專欲擅權紛亂諸)
(事天子不用其議以誼為長沙王太傳誼既謫去意不/自得有鵩飛入誼舍止於坐隅不祥烏也乃為賦以自)
(廣後嵗餘帝思誼徵之至入見上方受釐坐宣室上問/鬼神之本誼具道所以然之故至夜半帝前席既罷曰)
(吾久不見賈生自以為過之/今不及也拜為梁懐王太傳)
　　　國勢(此篇論秦/唐之亡)
天下之勢其立也難成其成也難變故强者不易弱而
弱者不易遽强太公之治齊周公之治魯雖數十世之
子孫而先覩其强弱之形者盖其積非一日也(前地理/志齊太)
(公始封周公問何以治齊太公曰舉賢而上功周公曰/後世必有簒弑之臣其後二十九世為强臣田和所滅)
(魯周公始封太公問何以治魯周公曰尊尊而親親太/公曰後世寖弱矣故魯自文公以後禄去公室政在大)
(夫季氏逐昭公陵夷微弱/三十四世而為楚所滅)故夫積强之後雖甚懦者處
之而其決裂猶未可以犯積弱之久雖甚强者處之而
其流亦未能以頓起昔者秦祖七世之君扼六國之吭
而奪之地至于始皇夷名城芟傑士係百粤之頸而走
匈奴天下之立者無不側足而懼也二世以庸暗承之
而山東之豪傑競起以投其罅雖嬴氏不得再傳而其
救亡奔命之師猶足以弊周章蹶魏咎潰陳呉覆田項
何者其强猶故也(史始皇紀二世用法刻深戍卒陳勝/自立為楚王山東郡縣少年苦秦吏)
(皆殺其守尉令丞反以應陳涉相立為侯王合從西鄉/名為伐秦不可勝數武臣自立為趙王魏咎為魏王田)
(儋為齊王沛公起沛項梁舉兵㑹稽郡涉遣周章等将/西至戲二世乃使章邯将擊破周章益遣司馬欣董翳)
(佐章邯擊盜殺陳勝城父/破項梁定陶滅魏咎臨濟)李唐之世自中睿不綱而天
下趨弱漸矣而極乎天寳之變(安禄/山反)肅宗克復兩京而
不能剪河北之盗(至徳二年九月復/京師十月復東京)徳宗収洛博定魏
地而不能俘孤窮之田悦(建中二年魏博/節度使田悦反)一軍大變軍
奪氣沮專以姑息稔藩鎮之驕(本贊及奉天之難深自/懲艾遂行姑息之政由)
(是朝廷益弱而方/鎮愈强至於唐亡)至於憲宗海内八九為唐有矣其殘
蘖之存者且頡頏自若也而已死於肘腋之禍(本紀元/和元年)
(劉闢伏誅五年張茂昭以易定二州歸七年魏博田興/以六州歸十二年呉元濟伏誅十三年横海程權以倉)
(景二州歸十四年李師道伏誅韓𢎞以汴宋亳潁/四川歸王弁伏誅十五年宦者陳𢎞志等反帝崩)嗚呼
數君者非不鋭而㫁也而無救於唐衰者何也其弱久
也蓋嘗論秦人之勢如康强之人空中立僵而其手足
利便耳目聰明猶未可狎而侮唐之勢如人之血氣疲
􁭪筋力頓萎雖其脉氣猶夀而亦不能以復壯故凡善
處天下之强弱者不以亟而以緩其欲敝人之强也不
嬰其猶鋭之鋒而姑堅守徐伺以陰入其隙欲振其國
之弱則亦不悻然而忿以徼成功日夜淬礪以作其氣
厚其力而後舉此酈生張良之所以謀秦而李訓鄭注
之徒所以失之而促唐之不永也髙帝之入秦也酈生
憂其瓦合之卒徑入虎口而勸其盤薄陳留之間(食其/説髙)
(祖曰足下起瓦合之卒收散亂之兵不滿萬人欲以徑/入强秦此所謂探虎口者也陳留天下之衝今其城中)
(又多積粟今請使下足下/於是遣食其往遂下陳留)至其戰嶢闗張良亦以秦未
可輕試宜堅壁以㗖其将需其懈而後擊之(沛公欲以/二萬人擊)
(秦嶢關下軍良曰秦兵尚强未可輕動願沛公堅壁令/酈食其持重寳賂秦将因其懈擊之沛公乃大破之)
敝人之强其術固如此也訓注之徒不知唐勢之弱而
欲浮躁躑躅盡擊閹宦以收朝廷之權而倡佯於天下
謀未成而腰領己入於刑餘之手(王守淮葬於滻水鄭/注奏請今内臣中尉)
(以下盡集滻水送葬注因闔門使親兵斧之俾無遺類/訓與其黨謀曰如此則事成專有其功不若先期誅宦)
(官已而并注云之一日上御紫宸殿韓約奏稱左金吾/聴事後石榴夜有甘露訓奏殆非真甘露上顧左右中)
(尉仇士良魚志𢎞帥諸宦者往觀之士良等至左仗視/甘露風吹幕起見執兵者甚衆士良等驚駭奔詣上告)
(變金吾兵登殿縱擊宦官訓知事不濟脱走/士良等命禁兵出閤門討賊死者千餘人)嗚呼有天
下者不幸而以久弱之國當積强之寇宜以食其留侯
之策處之無出於李鄭之謀以自取天下之笑
　十先生奥論註後集巻八
欽定四庫全書
　十先生奥論註後集巻九
　　史論　　　　　　　　　　　　楊　時
　　　藺相如(此篇論奉璧之/事尚有可議)
周室之季天下分裂為戰國游談之士出於其間各挾
術以干時君視其喜怒悲懼而捭闔之徼名射利固無
足道者間有感憤激昻以就一時之功其材力有足過
人而鮮克自重其身者何多耶子讀藺相如傳未嘗不
壮其為人而惜其如此也夫秦藉累世之資肆虎狼之
暴搏噬天下有并呑諸侯之心非可與禮義接而論曲
直也(賈誼過秦論秦孝公有席巻天下包/舉宇内囊括四海并呑八荒之心)相如區區掉
三寸舌入眦睚不測之秦卒能以全璧歸亦足壮哉然
當其捧璧睨柱示以必死盖亦摩虎牙矣(趙有和氏璧/秦昭王願以)
(十五城易之藺相如奉璧入秦視秦王無意償趙城乃/詐曰璧冇瑕請指示王王授璧相如因持璧却立倚柱)
(怒髮上衝冠謂秦王曰臣聞布衣之交尚不相欺况大/國乎大王必欲急臣臣頭與璧俱碎於柱相如持其璧)
(睨柱欲以擊柱秦王恐其破璧乃辭謝固請相如度秦/王決負約不償城乃使其從者衣褐懐其璧從徑道亡)
(歸全璧/于趙)夫死非難死不失義不傷勇君子所難也且秦
趙之不敵盖雌雄之國也身之存亡非特一璧之重而
社稷安危之機亦不在夫璧之存亡也然則趙之有璧
存可也亡可也初相如捧璧入秦趙之君臣計議非有
親秦之心特迫其威彊尔(秦昭王使人遺趙王書願以/十五城請易璧趙王與亷頗)
(諸大臣謀計未定召問相如相如曰秦强而趙弱不可/不許王必無人臣願奉璧往使城入趙而璧留秦城不)
(入臣請全/璧歸趙)夫以小事大古之人有以皮幣犬馬珠玉而
不得免者至棄國而逃(孟梁惠王下滕文公問曰滕小/國也竭力以事大國則不得免)
(焉如之何則可孟子對曰昔者大王居邠狄人侵之事/之以皮幣不得免焉事之以犬馬不得免焉事之以珠)
(玉不得免焉乃屬其耆老而告之曰狄人之所欲者吾/土地也吾聞之也君子不以其所以養人者害人二三)
(子何患乎無君我将去之去邠/踰梁山邑于岐山之下居焉)况一璧乎雖與之可也
相如計不出此迺以孤單之使逞螳怒之威抗臂秦庭
當車轍之勢其危如一髪引千鈞豈不殆哉當是時使
秦知趙璧終不可得則欲徼幸不死難矣若是則尚安
得為不失義不傷勇乎不三數年趙卒有覆軍陷城之
禍者徒以璧為之祟也(趙軍長平使趙括代亷頗将以/擊秦秦乃使白起為上将軍王)
(齕為禆尉趙括出兵擊秦秦璧堅拒不得入竒兵絶其/後趙軍乏食秦軍射殺趙括括軍敗卒數十萬降秦白)
(起詐/坑之)然則全璧歸趙何益哉至於澠池之會則其危又
甚矣方趙王之西也亷頗約以一月不返則立太子以
絶秦望則是行也非有萬全之計矣雖無往可也(秦王/欲與)
(趙王為好㑹於西河外澠池趙王畏秦欲毌行亷頗藺/相如計曰王不行示趙弱且怯也趙王遂行相如從亷)
(頗送至境與王訣曰王行度道里㑹遇之禮畢還不過/三十日三十日不還則請立太子為王以絶秦望王許)
(之遂與秦王/㑹于澠池)傳曰智者慮義者行仁者守然後可以㑹
三者一闕焉則危事矣挾萬乗之君蹈危事非得計也
相如為趙卿相其智勇不足重趙使秦不敢惴焉乃欲
以頸血濺之(秦王與趙王㑹飲令趙王鼓瑟相如前進/缻跪請秦王秦王不肯擊缻相如曰五步)
(之内相如得以頸血濺大王矣左右欲刄相如/相如張目叱之左右皆靡於是秦王為一擊缻)豈孔子
所謂暴虎馮河死而無悔者歟(語述/而云)嗚呼周道衰士無
中行久矣區區戰國之際尚足追議其失哉予於相如
惜其雄傑俊偉於戰國士有足稱者而其失如此故特
為之論著云
　　　賈誼(此篇論其以才見/忌皆輕躁之失)
賈誼以少年英鋭之資抱負其器頗見識拔慨然遂以
身任天下(本傳文帝召以為博士是時誼年二十餘最/為少每詔令議下諸老先生未能言誼盡為)
(之對人人各如其意/所出諸生以是為能)而絳灌之徒出於織薄販繒之武
夫先王之典章文物彼烏足與議哉髙皇帝所與平天
下定法令又皆其身親見之也(周勃以織薄為生沛公/拜為将軍擊項籍封絳)
(侯灌嬰睢陽販繒者也賜/爵列侯與絳侯共立文帝)誼以疎逖晚進之人欲一日
悉更奏之彼其心豈能恝然耶此讒釁之所由起也(誼/以)
(為漢興宜改正朔易服色制度定官名興禮樂迺草具/其儀法悉史奏之文帝謙遜未皇也然諸法令所更定)
(及列侯就國其説皆誼發之天子以誼任公卿之位絳/灌之屬盡害之曰雒陽之人年少初學專欲擅權紛亂)
(諸事天子/後亦疏之)古之君子自重其身常若不得已而後進非
固要君也盖天下重器不可易為之王業之大必遲久
而後成故人君非有至誠不倦之心則不足與有為也
其尊徳樂義一有不至則引而去之萬鍾於我何加焉
(孟公孫丑下故将大有為之君必有所不召之臣欲有/謀焉則就之其尊徳樂道不如是不足與有為也又萬)
(鍾於我/何加焉)非忘天下道固然也誼之草具儀法(上/注)與夫三
表五餌其術固疎矣(本賛及欲試屬國施五餌三/表以繫單于其術固以疏矣)當是
時人君方且謙遜未皇也誼身非宰輔乃汲汲然自進
其説盖亦不自重矣在我者不重故人聴之也輕及夫
以才見忌不容于朝出為王傅(天子不用其議以/為長沙王太傅)其論
國事猶曰陛下曾不與如臣者議之則是欲嬰撫在庭
之臣而出其上也豈不召禍歟孔子曰為國以禮其言
不讓(語先/進云)於誼有之矣
　　　鼂錯(此篇論其進/言行事之失)
鼂錯曰人君必知術數(本傳言人主所以尊顯功名揚/於萬世之後者以知術數也)
又曰五帝神聖其臣莫能及而自親事(同上五帝神聖/其臣莫能及故)
(自親事處于法宫/之中明堂之上)操是説盖未嘗知治體也夫天下大
器非智力所能勝也舜之厚五典庸五禮用五刑皆因
天而已未嘗為也(書臯陶/謨云)雖股肱耳目付之臣而不自
用(書益/稷云)况以術數而自親事乎使後世懐姦者誤其君
挾術以自用必資是言也其為禍豈淺哉若呉楚之反
不在錯天下盡知之矣景帝用讒邪之謀以誅錯其失
計不已甚乎(呉楚七國俱反以誅錯為名丞相等劾奏/錯曰呉王反天下所當共誅今錯議曰兵)
(數百萬獨屬羣臣不可信陛下不如自出臨兵不稱陛/下徳信欲疏羣臣亡臣子禮大逆無道當要斬制曰可)
當是時兵之勝負國之安危未可知也而誅其謀首豈
不殆哉而在廷之臣無一人為錯言者盖變起倉卒各
欲僥倖於無事而莫敢以身任之也然而錯亦有以取
之矣夫漢之有七國未若魯之三家也(仲孫叔/孫季孫)孔子墮
三都之城而三家無敢不受命者則其取之必有道矣
(家語相魯篇孔子使仲由墮/三都之城强公室弱私家)孟子曰子以為有王者作
則魯在所損乎在所益乎(見告/子下)使孟子而得志固将損
之也錯無碩徳重望以鎮服其心而彊為之謀其召亂而
取禍盖無足恠者武帝時淮南王欲反獨畏汲黯之節
義視公孫𢎞輩如發䝉耳(汲黯傳淮南王謀反憚黯曰/黯好直諫守節死義至説𢎞)
(等如發/䝉耳)則天下果非智力可為也以一汲黯猶足以寢
淮南之謀(唐裴度傳韋處厚疏/汲黯在朝淮南寢謀)况不為黯者乎
　　　劉向(此篇論更生不/知義命之歸)
初孝宣循武帝故事招置名儒而更生以通達善屬文
與選中可謂遇主矣(本傳是時宣帝循武帝故事招選/名儒俊材置左右更生以通達能)
(屬文辭與王褒/張子橋等並進)其後上復興神僊方術之士而更生得
淮南枕中鴻寳秘書獻之言黄金可成其所為未免長
君之過也(上復興神仙方術之事而淮南有枕中鴻寳/苑秘書書言神仙使鬼物為金之術而更生)
(父徳治淮南獄得其書更生幼而讀誦以為竒獻之言/黄金可成上令典尚方鑄作事費甚多方不驗下吏當)
(死/)豈其逢世希合而為之歟抑年少學猶未能無惑於
異端歟其後與望之堪猛輩並立于朝為羣小側目更
生乃令外親上變事其義安在哉(元帝即位太傅蕭望/之少傅周堪薦更生)
(明經有行擢為㪚騎宗正為外戚許史宦官𢎞恭石顯/譛愬皆免官乃使外親上變事云云望之自殺天子甚)
(悼恨之乃擢堪為尤禄勲弟子張猛光禄大夫更生幾/已得復進云云顯誣譛猛令自殺於公車更生傷之乃)
(著疾讒/摘要)夫君子小人相為盛衰盖天地之大義也消息
盈虚天地且不能不以其漸况於人乎且許史恭顯之
於漢也憑藉私昵寵嬖之恩非一日矣其培根深其滋
蔓長非所以朝升而暮罷而君子之去小人又非智謀
之足恃也亦有吾之仁義而已彼方欲肆欺以罔吾之
信為數以敗吾之義而吾且欲决而去之而自為不信
其見棄也不亦宜乎予讀更生傳見其惓惓於其君未
嘗不為之歎息也惜其不知義命之歸故一蹶而不振
悲矣
　　　韋𤣥成(此篇論其毁/廟之議非是)
漢儒言祖有功宗有徳不毁所以勸也(本傳𤣥成等四/十四人奏議曰)
(臣愚以為髙帝受命定天下宜為帝者太祖之廟世世/不毁承後屬盡者冝毁太上皇孝惠孝文孝景廟皆親)
(盡宜毁皇考廟親未盡如故許嘉等二十九人以為孝/文皇帝徳厚侔天地利澤施四海宜為帝者太宗之廟)
(廷尉忠以為孝武皇帝宜為世宗之廟諫大夫尹更始/等十八人以為皇考廟上序於昭穆非正禮宜毁於是)
(上重其事依違者一年乃下詔曰盖聞王者祖冇功宗/有徳尊尊之大義也存親廟四親親之至􁈖也髙皇帝)
(功莫大焉孝文皇帝徳莫盛焉髙皇帝為漢太祖文帝/為太宗世世承祀宣帝為昭帝後於義一體孝景廟及)
(皇考廟皆親盡其正禮儀𤣥成等奏曰/云云太上皇孝惠廟皆親盡宜毁奏可)曰非也子孫之
祭其親豈為其功徳而後祭之乎若以為其功徳然後
祭是子孫得揀擇其祖宗而尊之也豈事親之道哉秦
少游以韋𤣥成為腐儒惡其建毁廟之議其説曰君子
将營宫室宗廟為先廏庫為次居室為後夫營之先親
而後身則毁之先身而後親可知矣(見文/集)漢之離宫别
館長楊五柞(三輔黄圖長楊宫秦舊宫至漢修飾之以/備行幸五柞宫漢之離宫也宫中有五柞)
(木因以/為名)已大侈靡未聞其毁乃取韋𤣥成毁廟之説亟
行之此元帝寢疾所以夢祖宗譴責也(後嵗餘𤣥成薨/匡衡為丞相上)
(寝疾夢祖宗譴罷郡國廟上少弟楚孝王亦夢焉上詔/問衡議欲復之衡深言不可上疾連年遂盡復諸所罷)
(寝廟園皆/修祀如故)其後又復豈容可改乎曰審宗廟也則不容
以所未當毁者而毁之矣先王之禮天子祭天地諸侯
祭社稷(記王/制云)父為士子為大夫葬以士祭以大夫父為
大夫子為士葬以大夫祭以士(記中/庸云)支子不祭有事則
祭于宗子之家明以繼體也(記曲/禮云)如是則祭與不祭皆
不可苟矣漢之廟在郡國盖以千數嵗時皆諸侯王主
祭豈古禮哉(本傳凡祖宗廟在郡國六十八合百六十/七所而京師自髙祖下至宣帝與太上皇)
(悼皇考各自居陵旁立廟并為百七十六又園中各冇寝/便殿日祭於寝月祭於廟時祭於便殿寝日四上食廟)
(嵗二十五祠/便殿嵗四祠)使漢祖宗有靈當不享矣立無度之廟致
不享之祭以此事神尚不欲毁邪以夢寐而復既未知
鬼神之情状引之為證其説陋矣且誠如所論先王當
行之矣先王豈不敬神哉
　　　竇武何進(此篇論二人幾事不/密而禍成于猶豫)
桓靈之間昬弱相仍女后臨朝權移近習久矣(桓帝紀/太后與)
(梁兾定策禁中迎帝即位年十五太后猶臨朝政靈/帝紀桓帝崩無子太后與父竇武定策奉迎帝即位)王
甫曹節以臺厮之賤便嬖寵昵之私竊弄神器固天下
之所同嫉也竇武以元舅之親操國重柄招集天下名
儒碩徳布在王庭相與仗義恊謀勦絶凶類正猶因迅
風之勢以揚稃粃耳豈不易哉然而身敗功頹貽國後
患者幾事不宻而禍成於猶豫也(陳蕃以私謂武曰中/常侍曹節王甫等自)
(先帝時操弄國權濁亂海内百姓匈匈歸咎於此今不/誅節等後必難圖武深然之蕃大喜武於是引同志尹)
(勲等共定計策於是天下雄俊知其風㫖莫不延頸企/踵思奮其智力武乃白太后誅曹節等太后猶豫未忍)
(事敗曹節矯詔王甫将/兵捕收武等武自殺)方武之不受詔馳入步軍營召
會北軍伍校士數千人勢猶足以有為也(曹節召尚書/官屬脅以白)
(刃使作詔拜王甫為黄門令共刧太后奪璽書令中謁/者守南宫門絶複道使鄭䬃等持節捕收武等武不受)
(詔馳入步軍營與紹共射殺使者召㑹北軍五校士數/千人屯都亭下令軍士曰黄門常侍反盡力者封侯重)
(賞/)張奐北州之人豪素非中人之黨可以義動也不能
乗機決勝收為己用而乃遲囘達旦使逆賊得與奐等
合豈不惜哉(詔以少府周靖與中郎将張奐率五營士/討武夜漏盡王甫将虎賁羽林廏騶都侯)
(劒㦸士合千餘人出屯/朱雀掖門與奐等合)何進親見竇氏之敗而不用陳
琳鄭公業之諫躬蹈覆轍引姦凶而授之柄卒成移鼎
之禍進實兆之也(何進與袁紹謀誅宦官主司陳琳入/諫曰云云所謂倒持干戈授人以柄)
(功必不成秪為亂階進不聴遂召諸屯以誅宦官為言/進意狐疑後入為張讓等斬之鄭太字公業諫進云云)
(進不/能用)范曄乃引天廢商之言豈不謬哉(范曄論曰竇武/何進藉元舅之)
(資據輔政之權内倚太后臨朝之戒外迎羣殀乗風之/勢卒而事敗閹豎身死功頓為世所悲豈智不足而權)
(有餘乎傳曰天之廢商久矣君将/興之斯宋襄公所以敗於泓也)
　　　荀彧(此篇論從/曹氏之事)
厲王流彘周召二公共和為政延及宣王卒有中興之
功(史周紀厲王無道出奔於彘二相周公召公行政號/曰共和厲王薨太子靜長於召公之家二相共立之)
(是為/宣王)天下之存亡豈不以其人哉當桓靈之衰其禍未
甚於流彘也董卓之亂天之未厭漢徳豈有異於共和
之時乎(董卓廢靈帝為𢎞農王殺太后何氏焚洛陽宫/廟范曄論曰天厭漢徳久矣山陽其何誅焉)
而議者謂曹公非取天下於漢其説非也方曹公以彊
忍之資因亂假義挾主威以令諸侯其包藏禍心天下
庸人知之矣而荀彧間關河兾擇其所歸卒從曹氏志
欲扶義奮謀以舒倒垂之急迹其行事可謂勇智兼人
矣乃獨不知曹氏之無君乎(范曄論曰自遷帝西京山/東騰沸天下之命倒垂矣)
(荀君乃越河冀間關以從曹氏察其定舉措言立策崇/明王略以急國艱豈云因亂假義以就違正之謀乎誠)
(仁為已任期紓/民於倉卒也)其拒董昭之議何也(董昭等欲共進操/爵國公九錫備物)
(宻以訪彧彧曰不宜如/此事遂寢操心不能平)夫豈誠有忠正之節歟抑欲以
晚節蓋之歟由前則不智由後則不忠不智不忠而求
免於亂臣宜乎其難矣嗚呼荀君安得無罪歟觀其臨
大義㫁大謀操弄彊敵於股掌之間輔成曹氏之霸業
至其威加海内下陵上逼乃欲潜杜其不軌是猶揚瀾
潰隄以成滔天之勢而後徐以一葦障之尚可得乎而
范曄猶謂彧有殺身成仁之美吾不知其説也(本傳論/曰方時)
(運之屯遭非雄才無以濟其溺功髙勢强則皇器自移/矣此又時之不可並也盖取其歸正而已亦殺身成仁)
(之義/也)
　　　陽城(此篇論其言事雖/可取然不可為法)
論及陽城亊謂永叔不取純夫取之其言曰陽城盖有
待而為者也後世猶責之無已其不成人之美亦甚哉
此論似近厚曰陽城固可取然以為法則不可裴延齡
之欲相其来非一朝一夕何不救之於漸乎至於陸贄
之貶然後論延齡之姦佞無益矣(本傳裴延齡誣逐陸/贄等帝怒甚無敢言)
(城聞曰吾諫官不可令天子殺無罪大臣乃約拾遺王/仲舒守延英閣上疏極論延齡罪慷慨引義申直贄等)
(累日不止聞者寒懼城愈勵帝大怒召宰相抵城罪順/宗方為太子為開救得免敕宰相諭遣然帝意不已欲)
(遂相延齡城顯語曰延齡為相吾當取/白麻壊之哭於庭帝不相延齡城力也)觀古人退小人
之道不然易之姤卦曰女壯勿用取女夫姤一陰生未
壯也而曰壯者生而不已固有壯之理也取女則引而
與之齊也引而與之齊則難制矣陰者小人之象也小
人固當制之於漸也故當陰之生則知其有壯之理其
有壯之理則勿用取女可也是以姤之初爻曰繫于金
柅貞吉有攸往見凶金柅止車之行也陰之初動必有
以柅之其制之於漸乎(易姤/卦云)蓋小人之惡制之於未成
則易制之於已成則難延齡之用事權傾宰相雖不正
名其為相其惡自若也(延齡本/傳云云)何更公待其為相然後
取白麻壊之邪(上/注)然城之所為當時所難能也取之亦
是但不可以為法耳
　　　虞舜漢文用刑(此篇論法者/天下之公)
因論特㫖曰此非先王之道先王只是好生故書曰好
生之徳洽于民心(書禹/謨云)為天子豈應以殺人為已任孟
子曰國人皆曰可殺然後殺之曰國人殺之也(梁惠王/下云)
謂國人殺之則殺之者非一人之私意不得已也古者
司寇以獄之成告于王王命三公參聴之三公以獄之
成告于王王三宥然後致刑(記王制成獄辭史以獄成/告於正正聴之正以獄成)
(告於大司冦大司寇聴之棘木之下大司寇以獄之成/告於王王命三公參聴之三公以獄之成告於王王三)
(又然後制刑/又與宥同)夫宥之者天子之徳而刑之者有司之公
天子以好生為徳有司以執法為公則刑不濫矣若罪
不當刑而天子必刑之寧免於濫乎然此亊其漸有因
非獨人主之過使法官得其人則此弊可去矣舜為天
子若瞽䏂殺人臯陶得而執之舜猶不能禁也(孟盡心/上桃應)
(問曰舜為天子臯陶為士瞽䏂殺人則如之何孟子曰/執之而已矣然則舜不禁與曰夫舜惡得而禁之夫有)
(所受/之也)且法者天下之公豈冝徇一人之意嘗怪張釋之
論渭橋犯蹕事宜罰金文帝怒釋之對曰法者天子所
與天下公共也今法如是更重之是法不信於民也此
説甚好(前釋之本傳上行出中渭橋有一人從橋下走/乗輿馬驚捕屬廷尉釋之奏犯蹕當罰金上怒)
(曰此人親驚我馬馬賴和柔令他馬固不敗傷我乎廷/尉廼當之罰金釋之曰法者天子所與天下公共也今)
(法如是更重之是/法不信於民也)然而曰方其時上使人誅之則已以
謂為後世人主開殺人之端者必此言也夫法既曰天
下公共則得罪者天子必當付之有司安得擅殺使當
時可使人誅之今雖下廷尉越法而誅之亦可也
　　　周世宗家人傳(此篇論公義私/恩不可偏舉)
予讀周世宗家人傳至守禮殺人世宗不問史氏以為
知權(五代史周太祖聖穆皇后柴氏無子養后兄守禮/之子以為子是為世宗世宗即位第以元舅禮之)
(而守禮亦頗恣横嘗殺人于市有司以聞世宗不問史/臣曰予讀周史見守禮殺人世宗寢而不問盖進任天)
(下重矣而子於其父亦至矣故寧受屈法之過/以申父子之道其所以合於義者盖知權也)予竊思
之以謂父子者一人之私恩法者天下之公義二者相
為輕重不可偏舉也故恩勝義則詘法以伸恩義勝恩
則掩恩以從法恩義輕重不足以相勝則兩盡其適而
已舜為天子瞽䏂殺人臯陶執之而不釋(見上/篇注)為舜者
豈不能赦其父哉盖殺人而釋之則廢法誅其父則傷
恩其意若曰天下不可一日而無法人子亦不可一日
而亡其父民則不患乎無君也故寧與其執之以正天
下之公義竊負而逃以伸已之私恩此舜所以兩全其
適也(孟盡心上舜視棄天下猶棄敝蹝也竊負/而逃遵海濱而處終身訢然樂而忘天下)方守禮
殺人有司不能執之而徒以聞故世宗得而不問也有
如臯陶者執之而不釋則雖欲不問得乎哉然世宗取
天下於百戰之餘未易以舜之事望之也然則宜奈何
亦寘諸法而已矣法有八議而貴居一焉(禮秋官小司/寇以八辟麗)
(邦法附刑罰六/曰議貴之辟)為天子父可謂貴矣此禮律之通義也
一寘諸法而兩不傷焉何為不可哉
　
　
　
　十先生奥論註後集巻九
欽定四庫全書
　十先生奥論註後集巻十
　　聖賢論上　　　　　　　　　　楊萬里
　　　顔子上(此篇論問/仁一節)
學至乎大足矣乎曰可以止未可以足也踰乎大則荒
故欲止安乎大則忘故患足君子之學至乎大而止矣
雖然止而未足者樂心誘之也蓋至其大則見其大見
其大則樂其大未見則未樂愈見則愈樂樂心之長足
心之消也人之未有得而足心生者無怪也彼未嘗食
熊掌也而强告之以熊掌之美彼固不肯以易膾炙也
非安於膾炙而不願於熊掌也未有以誘其願而遷其
安也人必食熊掌而後知天下之無味學必至大學而
後知天下之無學甚矣道之能誘人也至則見見則樂
人惟無所樂也有所樂則競而不厭不厭故力焉而不
倦非不倦也忘倦也競故禦焉而益厲挫焉而益振窒
焉而益決奪焉而益悲夫如是奚其足奚其足且大學
無淺深卑髙之序也有淺深卑髙之序者未離乎小學
也(吕與叔大學解云大學之書聖人所以教人之大者/見序如此盖古之學者有小學有大學小學之學藝)
(也行也大學之學道也徳也禮樂射御書數藝也孝友/睦婣任恤行也自致而至于修身徳也所以治天下國)
(家道也古之教者學不躐等而由小學然後進於大學/自學者言之不至于大學所正則不進自成徳言之不)
(盡乎小學之/事則不成)何也見其卑則非卑無見見其淺則非淺
無見見非卑則卑者不足照也見非淺則淺者不足臨
也蓋有隔而不得見者矣未有不隔而不見不見而有
不見者也見則無不見矣而猶卑髙淺深之足存哉雖
然至而後見耶見而後至耶吾以為至至焉見次焉平
地而觀天以為山之端即天也至乎山之端而後見有
山而無天聞京邑之麗者謂與里之市無異也至京邑
而後見其異耳是故不至不見不見不樂顔淵之問仁
夫子一語之間入藩牆去陛級徹堂室而納之於甚大
之地付之以一日克己復禮天下歸仁之事何其大也
此君子之所驚也及顔淵領其大請其目則不離於視
聴言動之間儆於非禮而已又何其小也此君子之所
忽也(語顔淵/篇云云)惟其大而不驚此顔子之所以獨往小而
不忽此顔子之所以獨来何也已也者人之欲也禮也
者天之理也仁也者性之覺也克而復復而覺人者去
而天者還則天髙地下吾性之湛也雲行雨施吾性之
游也君臣父子仁義禮樂吾性之觸也一理徹而萬理
融當是之時一者非寡萬者非衆徹者非唱融者非隨
夫何故吾性之仁無寡也焉得衆無唱也焉得隨至則
皆至不至則皆不至見則皆見不見則皆不見至矣見
矣頃刻而天下皆吾仁吾猶遲之而何驚於一日而天
下歸仁也哉雖然夫子於此遺顔子以其憂者也何也
顔子領之而樂既樂而憂憂也者樂之生也非樂之生
憂也至其大見其樂而憂乎不得居也儆非禮於視聴
言動之間顔子也其求所以居其大者歟孟子曰仁宅
也人有聞宅之安而不得至則戚至不得見則戚見矣
而又曰吾将卜日而後居則向之戚徒戚而已矣蓋見
而不居則宅自宅也於吾何有吾亦於宅何有夫子指
是宅以居顔子顔子而少緩於居則一動目一揺足而
失是宅矣得之之不易失之之不難豈不大哀耶是則顔
子之憂也夫子曰吾見其進未見其止嗟乎顔子有憂
而夫子無憂矣
　　　顔子中(此篇論終日不/違如愚一節)
道可遇而不可傳非真不可傳也遇則可傳不遇則不
可傳矣何謂遇以吾之有迎彼之有是謂遇遇則不相
拒而不遇則不相受不相受而求相傳是煑石以求其
為粥也薪可盡釡可穿而粥不可成何也粥固石之所
必無也天下之事從其有而迎其有則其功易取其無
而納以有則其功難而况於以道傳人而傳於不相受
者耶蓋不相受而求其傳吾雖挈然有以與之彼則茫
然不知所以受之吾雖昭然有以示之彼則暗然不知
所以覩之彼非不受不覩也彼固無以受無以覩也舉
珠玉以授無指而責其不翫指日月以示無目而責其
不仰可乎若夫手與目具者惟恐吾之不授不示也授
則受示則覩矣不惟授而後受示而後覩也雖不授之
猶将取之雖不示之猶将窺之何則彼固有以遇也手
與珠玉遇則其取不可禁目與日月遇則其覩不可閉
大哉遇乎聖人以道而傳於人不有遇之何以傳之雖
然聖人之於人固不忍以不遇而不傳亦不可以不遇
而必傳不遇而不傳天下将以吾為絶不遇而必傳天
下将以吾為拂拂之則有所不勝而絶之則又有所不
悦聖人於此難矣哉以夫子而傳顔子顔子之幸耶曰
非顔子之幸也夫子之幸也何也夫子之無難也何也
遇而非傳也夫惟遇而非傳是以傳而必遇吾嘗觀夫
子與囘言終日而囘不違其契盖如此也(子曰吾與囘/言終日不違)
(如愚退而省其私亦/足以發囘也不愚)契原於順順原於遇今夫日能消
氷而不能消木豈日之樂乎氷而怯乎木哉氷與日相
順順而契也然則囘與夫子之契豈夫子之言能啓人
而顔子之聴能聴人也耶夫子之言能啓人也則難言
之童啓矣囘之聴能聴人也則車馬輕裘之言入矣(子/路)
(曰願車馬衣輕裘與/朋友共敝之而無憾)然則夫子之言言不以言囘之聴
也聴不以聴(荘人間世篇囘問仲尼曰敢問心齋仲尼/曰若一志無聴之以耳而聴之以心無聴)
(之以心而聴之以氣聴止於耳心止於符氣/也者虚而待物也唯道集虚虚者心齋也)言不以言
則言者天也聴不以聴則聴者亦天也以夫子之天觸
囘之天以囘之天感夫子之天是惟無合合則遇矣夫
何違之有當其未言囘意已傳及其既言囘意無外使
夫子一笑而囘已領矣而况與之言終日耶或者曰囘
何功於後學也參如囘則無孝經矣(史孔子弟子傳參/字子輿孔子以為)
(能通孝道故授/之業作孝經)門人皆如囘則無論語矣(語序魯論語/二十二篇皆)
(孔子弟子記/諸善言也)有經而道猶不傳也回也日居於韶濩鐘
磬之側而弗考弗擊使有耳者無聞焉非過歟違生疑
疑生問問生道而囘也不違也嗟乎道以言而通亦以
言而塞非言之能塞道也失之也一失而為訓詁再失
而為辭章言之盛道之衰也不有囘之學何以使學者
知有妙學哉學者棄其學以學囘之妙學則盛者衰衰
者盛矣盛者未衰而衰者未盛曰囘之無功於後學也
宜也
　　　顔子下(此篇論不/逺復一節)
顔子勇者歟夫子曰顔氏之子有不善未嘗不知知之
未嘗復行也知不善而不能不行無勇也無勇而知知
而不去是徒知而已矣是故知之不如勇勇者患不知
而已顔子知不善則不復行非勇歟曰非也顔子知之
極也勇足為顔子道哉今夫火樂於燥而怒於擊愈擊
則愈怒愈怒則愈樂勃然發於一熒之初而欣然進於
不可禦之勢此其勇非不俊也然勢方盛而雨驟至則
一息之間至於熄滅寒棄而不能復振有所勇者必有
所怯也人之情初而勇久而習終則頽隳委靡而不可起
何則情固有所怠也使顔子之於不善勇於去其一怠
於罷其二則勇不如怯勇足為顔子道哉是故勇於去
不善不若安於去不善勇於去不善則必有所不去安
於去不善則無所不去顔子之去不善非勇也安也然
則顔子何以能安於去不善曰知之極也鴆之能殺人
也明矣而遇鴆以死者夷然飲之而不悟非喜於鴆也
非喜則曷為飲曰不知也知則不飲矣天下之善何以
異於水之可飲天下之不善何以異於鴆之不可飲然
人之於不善明憎之明踐之何也豈非天下之不善或
有似於善者耶不善之似於善鴆之似於水者也似而
不知不知而不疑則亦夷然飲之而死爾甚矣君子之
學急乎致其知也知不善如知鴆則終身而不行其不
行非有所勉而能亦非有所思而喻思而後喻則夫不
喻者必出夫思之所不及勉而後能則夫不能者必乗
夫勉之所不繼顔子之不為不善固無所不及亦無所
不繼去思去勉而惟照之以一知故不善之来迎者則
敗過者則逝攻者則堅彼敗且逝故初不能欺而卒不
能留吾堅固不可入夫使天下之不善雜至乎吾前而
不能欺不能留且不可入則不善之来曷嘗有而不知
知而復行哉大學曰致知在格物知極其致矣物奚遁
焉故曰顔子之知知之極也知而不極猶未免不善之
欺飛蟲之觸牖而求出也其身去牖之外無毫髪之間
爾毫髪而有所隔則終日求達而不得達知而不極雖
其不知者毫髪也而於聖賢之真知千萬里之絶顔子
之知極矣豈有毫髪之隔哉有毫髪之隔猶足以為顔
子病無毫髪之隔斯足為顔子賀夫子曰顔子有不善
未嘗不知知之未嘗復行所以賀顔子之無毫髪之隔
也
　　　曾子上(此篇論孔子傳/一貫之道一節)
道不可以易言也徑則詣差則離道之難言不差之難
也夫子稱囘之愚參之魯(囘愚見上篇注參也魯/注魯鈍曾子性遟鈍也)而聖
人之傳乃愚與魯者得之學者求其説而不得則曰愚
與魯道之資也智與慧性之翳也嗟乎言之似也而差
也何也囘之愚夫子蓋嘗言其如愚而不愚矣則囘之
愚豈其真而學者猶以為真也若參之魯夫子言之未
及盡也執夫子未及盡之言而以參為真魯參又何辭
焉雖然參不病也學者病也右愚魯而左智慧則納天
下之人於荘周之瓦礫佛者之寂滅也(荘知北遊東郭/子問於荘子曰)
(道惡乎在荘子曰無所不在東郭子曰期而後可荘子/曰在螻蟻曰何其下邪在稊稗曰何其愈下邪曰在瓦)
(甓曰何其愈甚邪曰在屎溺東郭子不應後漢明帝初/聞西域有神名曰佛因遣楚王英之天竺求其道得其)
(術及沙門以求其書大抵以虚無為宗貴慈悲不殺以/為人死精神不滅隨復變形生時所行善惡皆有報應)
(故所貴修練精神以至為佛善為宏濶勝大之言以勸/誘愚俗精於其道者號曰沙門於是中國始傳其術圖)
(其形/像)豈不病哉且參之魯豈其蒙然蚩暗然昧耶子曰
吾道一以貫之門人相顧莫知所依據之參也領之以
一唯(子曰參乎吾道一以貫之曾子曰唯子出門人/問曰何謂也曾子曰夫子之道忠恕而已矣)蒙
然蚩暗然昧者能之乎然則參非真魯者也非魯而曰
魯無乃言語之不給文學之未敏歟言語之給文學之
敏君子非有廢也而非所先盖言語者道之汲而汲者
非道也文學者道之寓而寓者非道也言語之不給曰
魯可也文學之不敏曰魯可也而魯非道之賊也非道
之賊而亦非道之資人之資有所明有所能能者事之
資也明者道之資也參之魯者短於能者也非事之資
而已矣非事之資而移以為道之資道固無用於能而
亦何用於不能哉謂能可以入道者妄也謂不能可以
入道者大妄也道則有可以入者矣曰明是也參也能
之短而明之卓則其為道之資者以其卓者也今也取
其短者而謂為道之資又欲去其卓者而謂為性之翳
不知其所謂翳者乃參之所以為資而其所謂資者乃
參之無所用於道者也今夫錐之鋭刀之利此物之敏
者也然其能不出於錐刀之用而已窮日之力以瑩焉
曾不能以燭跬步至於鏡其規不盈尺而天地之大萬
象之衆秋毫之微一照而洞見焉以為鏡往而鏡未始
往以為物来而物未始来非往也而無拒也非来也而
無逃也則明之功也錐刀有是哉雖然鏡之明也反而
照焉則與錐刀何擇曾子之心鏡也曾子之心非鏡則
一以貫之之妙何以一照而洞見也則其所謂魯者亦
不能為錐刀之敏而已不能為錐刀之敏而以為道之
資則錐刀之鈍者亦可以為鏡乎且人之學於道惟根
於一明也去明則於道何徹焉謂智慧為性之翳則是
欲反鏡以求照也豈不誤天下之後學哉故曰言之似
也而差也子曰由之瑟奚為於丘之門門人不敬子路
子曰由也升堂矣未入於室也(語先進/篇云)門人之敬不敬
於吾子路無所損益也而門人可憐也聖人之言不心
造其微而貎執其粗聖人安能一一而盡也哉子曰參
也魯夫子未及盡也而參遂為真魯嗟乎參真魯也參
何病哉學者不學參之非魯而學參之魯參誤學者耶
學者自誤耶
　　　曾子中(此篇論日三/省吾身一節)
學道者必有以用道也學之而無所用之則親見堯舜
周孔而無所覿博極詩書禮樂易春秋而無所涉洞貫
仁義忠信而無所歸何也堯舜周孔道之人也六經道
之林也仁義忠信道之器也見其人極其林洞其器謂
之不學道不可也謂之學道亦不可也學則學矣用則
未有以用也布之可以温故人取之以衣其身粟之可
以飽故人取之以實其腹今且有人積布而不衣藏粟
而不食則雖積藏如丘山而夫人者不免於凍餒而死
矣夫布與粟如丘山而不免於死非不富之罪也富而
不用其富之罪也學道而不用安以道為哉曾子曰吾
日三省吾身為人謀而不忠乎與朋友交而不信乎傳
不習乎此曾子之始學也彼固有所用之也然則曾子
之用何所用用之者體之也體之者身之也學道而至
於體之以身夫然後道為吾之有矣故夫世之學道者
吾見其學道矣未見其有夫道也學而不能有則道自
道我自我也夫惟道即我而我即道者可以言道為我
之有矣曾子之三省其身非省其身也省其身與道之
一二也身與道果一也曾子之幸也若猶二也曾子其
得不省乎省之則不二矣且夫身與道為二者豈身非
道而道非身哉道與身為一者又豈道自外至而身從
中受哉謂身非道則身安得有夫道謂道非身則道安
得有於身謂道自外至則有所至必有所見謂身從中
受則有所受必有所盈迎其至而無見也反其受而無
盈也則道非自外至而身非從中受也道非外而身非
内則不可謂身非道而道非身也身與道本一也一而
二者不察之過也二而一者察之功也子思曰鳶飛戾
天魚躍于淵上下察也(記中/庸云)人之一心察之之妙上際
于天下極于淵無一理之逃也而況於反是察而用之
於吾身之道乎匹夫有璧而償之於家既久而偶忘之
不勝其困而假匄於其鄰自以為天下之至貧也而不
知其冨也三年而忽憶其璧也出而鬻之一朝而獲千
金夫千金非自外至也匹夫之所自有也有千金而困
於貧既貧則富則察與不察也當其不察璧亦不亡及
其既察璧固自若道也者吾身之璧也學者有璧而弗
察弗察而忘者也曾子者有璧而日察之日察之而日
憶之者也為人謀而忠與朋友而信傳道而必習學者
豈無是哉有而不有者誰之過歟曾子一日而察者三
豈有脱而不存也哉孟子曰萬物皆備於我矣反身而
誠樂莫大焉知備而不知反宜學者之無所樂也曾子
三省之學惟孟子傳之也歟
　　　曾子下(此篇論任重/道逺一節)
無聖人之天而求至乎聖人之地其至者否也然則其
孰為地孰為天仁也者聖人之地也力也者聖人之天
也堯舜之所性湯武之所身孔顔之所傳惟此一亊故
夫仁也者聖人之地也學聖人而不求至其地是欲歸
其家則未及門而宿於牆之外也然則仁何事於力子
曰仁之為器重舉者莫能勝其為道逺行者莫能至(記/表)
(記/云)又曰有能一日用其力於仁矣乎而冉求亦曰非不
説子之道力不足也故夫天下之重者莫重於不重之
重而泰山為至輕天下之力者莫力於非力之力而烏
獲為至羸仁也者不重之重也聖人也者非力之力也
夫惟有非力之力者然後能舉不重之重不然子貢之
辯子路之勇足以屈天下震諸子而一登聖人之門則
寂然黙弛然廢舉其辯與勇納之懐而無所用之(家語/致思)
(篇孔子北遊於農山子路子貢顔淵侍側孔子笑曰二/三子各言爾志子路曰云云夫子曰勇哉子貢曰云云)
(夫子曰/辯哉)然則必有非力之力而後能舉此不重之重者
也盖夫口易强而有辯也身易强而有勇也資難强而
有力也非有其天其誰實能之故曰力也者聖人之天
也無其天而求至其地無其力而求舉其仁此楚人之
所以學烏獲而死者也昔者楚人有慕烏獲之力而學
之其里之父欲持千鈞之負而適秦者聞楚人之力也
而請焉楚人者欣然而試負之然肩之而不能勝勝之
而不能步步之而不能至秦强而趍焉不十步而絶筯折
脛以死學者無聖人之力而求舉聖人之仁吾懼其肩
而不勝勝而不步步而不至秦也故夫烏獲可慕而不可
學也有烏獲之力而舉烏獲之負可也無烏獲之力而
試烏可乎烏獲之力千鈞之負不可試也而况聖人之
仁而可試乎哉有其力而堪其負其惟曾子歟曾子曰
士不可以不𢎞毅任重而道逺仁以為己任不亦重乎
死而後已不亦逺乎曾子之力庶乎聖人之力者也何
也其力𢎞然後肩之而能勝其力毅然後勝之而能步
曾子之於仁𢎞以肩之毅以步之其至於秦無難也雖
然輕天下之重者重而不之覺邇天下之逺者逺而不
之慮曾子猶覺其重而慮其逺者也子曰仁者安仁安
則重者輕夫何覺又曰我欲仁斯仁至矣至則逺者邇
夫何慮此聖人之事也曾子未及也故曰曾子之力庶
乎聖人之力者也雖然任重而能堪堪之而不釋道逺
而能趍趍之而不息秦雖去楚逺矣其庸不可至乎而
況吾仁非若秦之去楚也哉曾子也雖未能如聖人之
不覺其重不慮其逺之安也仁以自任死而後已曾子
其不至於仁乎子思曰或安而行之或利而行之或勉
强而行之及其成功一也(中庸/云)曾子之謂矣
　
　
　
　
　十先生奥論註後集巻十
欽定四庫全書
　十先生奥論註後集巻十一
　　聖賢論中　　　　　　　　　　楊萬里
　　　子思上(此篇論喜怒哀樂/未發謂之中一節)
道必有措手之所而後學者得以用其功邈然如天淵
然如淵則學者安所措其手哉子思曰喜怒哀樂之未
發謂之中夫不言所以處喜怒哀樂者而止言其喜怒
哀樂之未發夫喜怒哀樂之未發者初無影之可捕而
况求其形哉學者求其説而不得則流而入於槁木死
灰之學夫槁木死灰之學非洙泗之學也西學也然則
學者不入於此而入於彼無乃子思不示人以措手之
所而納之於茫洋之地而然乎子思不然也子思蓋有
示人以措手之所者矣而章句之學離之也離而不合
此學者所以止求之於喜怒哀樂未發之言而不知子
思所以處夫喜怒哀樂未發之妙則固在於言前也且
子思不云乎天命之謂性率性之謂道修道之謂敎又
繼之曰君子戒不睹懼不聞莫見乎隱莫顯乎微故君
子敬其獨然後曰喜怒哀樂之未發謂之中發而皆中
節謂之和中也者天下之大本和也者天下之逹道致
中和天地位焉萬物育焉蓋天下未有無用之道而君
子亦不為不蔕之言也中也者固性之有也然性不可
見而中不可能使子思曰天命之謂性而止耳曰喜怒
哀樂之未發謂之中而止耳則此言無乃鄰於不蔕而
此道無乃墮於無用耶故子思之學不恃其性而恃其
率不恃其中而恃其致率也者循是而教焉者也致也
者力而來之者也性不可見而率性者可見中不可能
而致中者可能致則率矣中則性矣是則子思之意也
而學者不之詳也象犀珠玉絶域之産也而人得而用
之者夫固有以致之也吾性之中不如是之逺也不逺
也而不邇也則未有以致之爾致犀象珠玉則犀象珠
玉至致中則中而相競非君子之不幸歟且君子發聖
人之微非以為功也為道也或者不察以為學聖人而
不能發聖人之微則天下將以我為無功於聖門邀功
之心生則相競之説起競則異異則朋異之中又有異
而朋之中又有朋則以强弱怪竒為勝負爾非惟君子
之不幸也亦聖道之不幸也蓋自夫子有性習近逺之
論而不明言性之善惡至孟子則斷之以性善之説(孟/子)
(道性/善)於是荀楊韓三子者各出一説以與孟子競(荀性/惡篇)
(人之性惡其善者偽也揚修身篇人之性也善惡混修/其善則為善人修其惡則為惡人韓原性篇性之品有)
(三而其所以為性者五性之品有上中下三上焉者善/焉而已矣中焉者可通而上下也下焉者惡焉而已矣)
説者以為夫子不立論以起爭而起三子之爭者孟子
喜於立論之過也嗟乎夫子非不立論也夫子而不立
論而持兩端則仁義禮樂於何而折衷哉性習近逺之
説是夫子之立論也立論而微者也孟子豈喜於立論
者哉入夫子之海先得夫子之珠瞥然見其性相近之
㫖悟其真而發其微不忍自秘而分於人此亦仁人君
子用心之切者也而孟子何過焉三子之競豈孟子起
之耶三子邀功之急者也三子邀功而孟子遂為過君
子於此亦難於處也哉蓋將附三子則悖於聖人附孟
子則三子者不服然則何以處之昔者秦緩死其長子
得其術而醫之名齊於緩其二三子者不勝其忌也於
是各為新竒而託之於其父以求勝其兄非不愛其兄
也以為不有以異於兄則不得以同於父天下未有以
決也他日其東鄰之父得秦緩枕中之書而出以證焉
然後長子之術始信於天下有所訟者必有所質也中
庸之書夫子枕中之書也而子思得之中庸曰天命之
謂性率性之謂道又曰能盡其性則能盡人物之性可
以贊化育參天地質之以此而後孟子之説始信也歟
性果惡耶則曰道性之謂道可也烏用率且性既惡則
盡性之所至當逆天地而戻人物矣奚其贊又奚其參
然則何以致夫中庸曰喜怒哀樂之未發有以處之是
也然則何以處夫喜怒哀樂之未發曰君子敬其獨是
也蓋天下之理莫隠於十目之所視而莫顯於喜怒哀
樂之未發當其未發吾已知之非吾知之也心知之也
非心知之也天知之也天且知之而曰不顯可乎曰不
顯而不戒不懼則喜怒哀樂未發之初内不既其養外
不既其閑未發而不養則其發必妄未發而不閑則其
發必肆妄與肆相遭喜與怒相激哀與樂相戰將以致
中是閑蠅蚋千百於一室而求其靜也是以君子敬其
獨也敬心不以隱顯而去留則内有養外有閑方其獨
也若不勝其衆也方其未發也若不勝其動也方其不
暏不聞也若不勝其耳目之屬也何也獨者衆之源也
靜者動之機也一息之頃心與天已知之矣知而養養
而閑則一妄起一察應一肆動一儆隨察與妄應則察
至而妄者除儆與肆隨則儆至而肆者伏妄者除而肆
者伏當是之時此心瑩然真而法矣未發而真發而非
真未發而法發而非法天下有是理乎去妄去肆而一
之於真與法而中在其間矣人有病目者不求其本而
急其末以為所以病吾目者翳而已去翳則目宜必明
然去一翳生一翳則不知養肝之過也肝得其養而目
自明則夫翳者不去而去矣喜怒哀樂未發謂之中其
自中也耶其有以養其中也耶
　　　子思中(此篇/論性)
聖人之言愈大則愈微此非有所隱也微之者顯之也
言愈微故求之者愈力求之者愈力故浚之者愈深求
之力浚之深而聖言之微者顯矣雖然後之君子有能
發之微而置之顯天下之幸而君子之不幸也三人同
行而入海一人得珠焉則三人者必擠夫一人者三人
者亦何仇於一人也珠也者擠之招也遊聖人之門而
先發聖人之微則前有愠後有忌愠與忌並起人性之
有善惡善則惡不得以寄惡則善不得以居如冰之寒
而濕火之燠而燥也今曰善惡混吾將曰冰之性燥濕
混而火之性寒燠混也可乎至於裂性而三之裂三而
五之則亦不勝其勞矣蓋三子言性而未見性者也曷
為言性而未見性也不自盡其性也自東海而趨西海
必至於西海而後盡也未至於西海而止也而曰西無
海也之二三子者是也吾性一盡而育人物參天地者
在焉性為善耶惡耶三子者亦嘗進於此也乎三子者
自有性而不盡也冝其言之不徹也質之中庸而後三
子者心服矣三子非服孟子也服孔子也三子服而後
孟子之説信孟子之説信而後孔子之意明孔子之意
明而後性善之論定性善之論定而後天下之為善者
衆則子思之功豈不大哉子思不邀功者也不邀功而
大有功者也
　　　子思下(此篇論賢智之過/愚不肖之不及)
學者病乎無見亦病乎有見學而無見學之俗也學而
有見學之妙也俗則病矣妙矣而亦曰病可乎妙亦病
也妙而不反斯病矣人惟無見也人而有見則逐於見
而不反蓋世有病於能俯而不能仰者終身不知有天
也一日而其病愈仰而見天之髙自以為未始見也而
喜焉喜而不足則終日觀天而不復視地焉坐亦觀天
行亦觀天不知逢荆棘蹈溪壑也躓而傷焉豈天使之
躓而傷哉傷生於喜喜生於見見生於不見故也學者
其初患於無見也而盡鋭以求於一見見矣其患反甚
於不見何也不見則喜其見則自夫人之喜心一生也
而道始逺非心之害道也喜其髙則必厭其下喜其逺
則必弃其邇喜其大則必厭其細不知夫道也者下不
二於髙邇不二於逺而細不二於大也而二之是故崇
先覺卑後學務遐想蔑近思以君臣父子之日用為淺
易以仁義禮樂之名教為粗迹於是探混茫以為深極
孤絶以為髙而不知入於空虛無有此地舉空虛無有
之學以治身濟世此猶取夢中之飲食以濟飢渇也不
已踈乎古之君子蓋有窮百家究六合極師友博論辨
而無得也非無得也有得而無用也有得而無用則是
吾見之為病也從其見而反焉則有得矣見不損於今
亦不加於今見不異於昔亦不同於昔至此得向之所
謂百家六合師友論辨皆非也而皆是也百家一人六
合一室師友一户論辨一口孰為髙孰為下孰為逺孰
為邇孰為大孰為細耶道之歸有在矣中庸曰道之不
行也道之不明也賢智過之愚不肖不及也夫愚不肖
之不及固離於道矣而賢智之過之乃中庸之所甚憂
而道之不行與不明乃賢智者之罪此無他見而不反
之病也又曰君子尊徳性而道問學致廣大而盡精微
極髙明而道中庸温故而知新敦厚以崇禮是故居上
不驕為下不倍夫學之功至於居上而不驕為下而不
倍此真有用之學也求其所以然者則本於不以性廢
學不以大忽微不以髙弃卑不以新忘故不以質去文
嗟乎學至於此其斯以為子思中庸之學也歟好遊者
以為九州之内四海之外其山川人物非復其鄉里所
有之山川人物也竭其家以為糧以求博觀於天下三
年而貧也而倦也悔而歸則其鄉里之山川人物即九
州四海之山川人物也而後釋然悟飜然喜學者之學
而有見見而不反蓋游而未悔者也安得游而悔者與
之共學子思之中庸也耶
　　　孟子上(此篇論/仁之端)
仁可得而求乎曰可仁可得而聞乎曰不可仁不可聞
則學者烏乎求曰求以不言不求以言蓋體仁者心也
而心非仁喻心者言也而言非心言猶非心也而言可
以求仁乎哉言之非心也以言有所不能言也非惟彼
心之仁不能言於吾也吾自求之吾自得之吾自不能
言之矣人有生而不能飲酒者問酒之何味其能飲酒
者不過告之以酒之美而已若酒之所以美者雖能飲
酒者亦不能自言也非吝於告也極天下之善言酒者
止於此也就使能言而不止於此亦不能使不飲者之
知味何則吾以其言言酒而彼以其聴聴酒而言與聴
卒非酒也韓子曰博愛之謂仁程子曰非也仁者覺也
吾將是韓子則夫子之言有不然者顔回問仁子曰克
已復禮為仁於博愛何與焉吾將是程子則夫子之言
有不然者樊遲問仁子曰愛人於覺何與焉仁之不可
言也如此然則仁不可善則二子之論烏乎歸曰吾將
歸乎夫子然則夫子之論自不一也烏乎而得歸於夫
子曰吾將由孟子以歸夫子程子者得夫子之潜者也
韓子者得夫子之彰者也孟子者得夫子之潜與彰而
據其㑹者也孟子曰惻隱之心人之端也又曰今人乍
見孺子將入於井皆有怵惕惻隱之心嗟乎孟子之言
仁蓋至於此少乎然則曷謂惻隱曰是不可言歟孟子
之言及於惻隱蓋假惻隱以明仁而惻隱非仁也今於
惻隱之外又求惻隱之説正使惻隱之説明而仁愈晦
矣雖然試言之隱也者若有所痛也惻也者若有所憫
也痛則覺覺則憫憫則愛人之手足痺而木者則謂之
不仁蓋方其痺而木也搔之而不醒抶之而不恤彼其
非不愛四體也無痛痒之之可覺也至於無疾之人誤
而㧞一髪則百骸為之震何也覺其痛也覺其一髪之
痛則愛心生不覺四體之痛則愛心息孟子曰不仁者
以其所不愛及其所愛此不覺於人者也曰人病舍其
田而芸人之田此覺於人而不覺於身者也曰指不若
人則知惡之心不若人則不知惡此覺於身而不覺於
心者也以覺吾之痛覺彼之痛則愛人以覺彼之痛覺
吾之痛則自愛自覺而自愛則何理之不悟覺人而愛
人則何物之不覆是故不愛始於不憫不憫始於不覺
不覺始於不痛古之君子以不如舜為憂此一痛也以
一夫不被其澤為責此亦一痛也故曰痛則覺覺則憫
憫則愛然則克己復禮仁也愛人仁也博愛之謂仁仁
也仁者覺也仁者何也均惻隱之心也故曰孟子得夫
子之潛與彰而據其㑹者也雖然孟子則善言仁矣何
與乎學者之事哉學者誦孟子之言也吾知惻隱之為
仁也市門之儈終日導千金之賈而鬻金於市歸其家
無一錢之藏則外而不内也孟子之言仁何與乎學者
之事哉孟子曰苟能充之足以保四海苟不充之不足
以事父母學者蓋亦求其所以充之也哉
　
　十先生奥論註後集巻十一
欽定四庫全書
　十先生奥論註後集巻十二
　　聖賢論下　　　　　　　　　　楊萬里
　　　孟子中(此篇論智/聖巧力)
學不至於聖則不至於定孟子曰天下定于一豈惟天
下求哉惟學亦然學而不至於定則難於守而易於奪
得而不能守守而不能奪自非聖人誰不肯者求定者
必至於聖而後可也雖然至於聖而得其定矣有以定
其聖無以運其聖則是鑄金以為天地之儀某氣之至
某地之震無不應者天地則非不天地也而不能生萬
物則其為天地者特末爾學至於聖者天地也至其聖
而不能運其聖者不能生萬物者也是故運天地者非
天地者也運其聖者非其聖者也蓋天地以氣運而聖
人以智運智非仁義禮智之智也智者神之用也以其
聖運其聖而後參天地澤萬世之功可得而凝矣神泯
則無所運其聖孟子曰伯夷聖之清伊尹聖之任柳下
惠聖之和孔子聖之時孔子之謂集大成集大成者金
聲而玉振之金聲者始條理玉振之者終條理始條理
者智之事終條理者聖之事智譬則巧也聖譬則力也
學者於此每難言之而説者有曰聖人猶力賢者猶巧
有曰巧或有不能力無不至是不以巧為悦者也不知
夫孟子之意正以巧為説也孟子不云乎猶射於百步
之外也其至爾力也其中非爾力也射者悦於至乎悦
於中乎射而不悦於中則天下皆后羿矣天下不皆后
羿是以中為悦者也蓋有至而不中者矣未有中而不
至者也是故至者中之所兼也中者非至之所兼也故
曰其中非爾力也中非力則至非巧矣然則力者尚乎
非力者尚乎聖之尚乎智猶射之尚乎巧也孟子之所
謂智即吾之所謂神所以運夫聖者也至於聖而不能
運則三子者是也聖而運運而聖則夫子是也三子者
惟其聖而未智是故任者不能清清者不能和和者不
能清與任夫子之聖非能離於清任和也而能離於清
任和也不離於清任和夫子之所以聖離於清任和夫
子之所以智雖然以智為加乎聖則曷為曰始條理曰
始終云者非序也用也荀卿曰始乎為士終乎為聖人
始言户終言室也此序也非用也孟子曰始終云者用
也非序也始言施終言收也有投乎吾前者無以施則
不集無以收則不正謝而不集釋老以之集而不正申
商以之智以施之聖以收之動則集集則正千轉萬變
而不踰乎同條一貫之天理此夫子之神而孟子獨見
之也壺丘子與列禦冦射壺丘子登髙山履危石足二
分垂在外而下臨百仞之淵揖列子而進之列子汗流
而不敢進嗟乎壺丘子能怖列子爾使遇孟子豈不敗
哉(莊應帝/王篇云)壺丘子能垂足於危石者二分而已加乎此
者壺丘子能之乎孟子則能之者也夫子之見道者至
乎聖極矣出乎聖之表而進乎智之事者孟子也壺丘
子而遇孟子吾恐壺丘子之汗流也嗟乎壺丘子之不
遇孟子也
　　　孟子下(此篇論舎生/取義之説)
君子能輕富貴歟君子非能輕富貴也能出乎富貴也
未有以出乎富貴而曰我能輕富貴將以輕之適以重
之夫惟出乎富貴者然後不為富貴之所誘何則此固
有以破其誘也市井之人窮日之力竭智巧以爭錐刀
之利人人自以為得也登山而下視之此與蟻蚓之爭
糞壤有以異乎非彼之暗而吾之明也彼方居其中而
吾則立其表也然則破富貴之誘者必立乎富貴之表
者也然則其孰為富貴之表禮義是也君子者登夫禮
義之山以下視禮義之市而明見富貴之糞壤則天下
之富貴有不破者乎夫既被之則無所用之天下之所
為汲汲於富貴者夫固有以用之用之故求之無所用
之則安以求為哉貴極人爵而富以萬鍾反視吾身而
無關焉而有怍焉無關則何所知有怍則有所病得富
貴也未有所加而先以自病則富貴者真何用哉孟子
曰生亦我所欲也義亦我所欲也二者不可得兼舍生
而取義者也此孟子之所以出乎富貴而立其表也且
義之必取則生猶必舍也而不能舍富貴也耶又曰非
獨賢者有是心也人皆有之賢者能勿喪耳一簞食一
豆羮得之則生弗得則死嘑爾而與之行道之人弗受
蹴爾而與之乞人不屑也萬鍾則不辨禮義而受之萬
鍾於我何加焉為宫室之美妻妾之奉所識窮乏者為
之此之謂失其本心此孟子破富貴之鉅力也歟蓋簞
食豆羮之非禮而乞人辭焉萬鍾之非禮義而士君子
受焉乞人之辭辭有用者也士君子之受受無用者也
何則簞食豆羮之不受則乞人者飢而死矣萬鍾之不
受士君子之身無乃未至於死耶身未至於死則曷為
受之曰為宫室之美也妻妾之奉也知識之求也且夫
疏食曲肱聖人樂之啜菽飲水聖人以為孝也顔路請
車聖人不與也聖人之自奉與奉親與交際夫固不以
外為悦也今也非自奉非奉親而特為宫室妻妾知識
之奉而安於受不義之富貴此為誰計耶乞人能不曖
其身之死以不離於義士君子不能不受奉人之具以
不離於不義可怪也平日身無一毫之加而有丘山之
損妻妾知識享萬鍾之奉而吾身不逭乎萬世之誅豈
必明者而後見哉故孟子曰鄉為身死而不受今為妻
妾知識而為之是亦不可以已乎且乞人之心心也士
君子之心心也曰士君子之心無乞人之心可乎有之
也而失之也故曰失其本心士君子之膏肓孟子其痛
箴之矣嗟乎欲天下之不為者不可使天下之不為也
必窮其為之之由而折之孟子不使天下之不受不義
之富貴而深折其所以有用於富貴者使天下曉然見
其有用之無用也禮義之未亡聖學之不絶誰之力也
哉
　　　韓子上(此篇論道徳/虚位之說)
韓子原道之書孟子以還一韓子而已大哉韓子乎雖
然其猶有不合於聖人者歟若曰道與徳為虛位之類
是也曰此乃韓子之所以合於聖人者也聖人之道非
以虛為道聖人之道非以虚為徳道徳非虚而曰虛位
者道徳之實非虛也而道徳之位則虛也天下之物惟
其位之實是以莫得而入也其位不實則虛與實皆得
入而居之夫惟有以實其位之虛則其位不可入矣韓
子之言所以實其虛者也且夫道徳也者果何物也謂
之無也何以不無其名謂之有也何以不有其形惟其
有名聖人之所以實之以用虛也惟其無形異端之所
以入之以欺世也昔者生民之初蓋有所甚不安也生
不養死不葬居焉而無别羣焉而無臨爭焉而無决也
聖人者倫以經之具以維之仁以親之義以媿之經之
故立維之故不散親之故不相弃媿之故相憚由乎此
者謂之道體乎此者謂之徳根乎心而形乎事進則賢
至則聖執則神皆不外焉者也聖人者以為是足以安
天下澤萬世而無憂矣孰知夫聖人之力有所不及而
遂遺聖人之憂蓋天下之未安則惟安之求而不暇乎
其他天下既安而侈心生焉於是道徳之名日起而道
徳之實日亡非道徳之名果能亡道徳之實也天下翫
其實而疑其名也自天下之翫也而道徳之位始虛自
天下之疑也而異端之道徳始入蓋聖人之道徳既行
而天下大安天下既安而不知其所以安者乃聖人之
道徳也不知故翫舉君臣父子日用飲食之事彼皆翫
以為常而不足異也而聞聖人有所謂道徳云者樂其
名而求之不知其所以常者即其所求也不知故疑彼
以為道徳公者必有所甚異而世皆未之見也於是舍
日用而求新竒而異端斯入之矣何則有虛之可乘也
人有居鉅室享膏粱者乆而厭之以為是不足居不足
享也而聞山林之姦人有異説者以為天之可以飛而
昇風露之可以食而壽也則舍其室而從焉其室既虛
則姦人者何憚而不乘以入之哉道徳者天下之鉅室
也非如曠野之空虛也而其位則虛乆矣天下之人去
其室以求其室其位得而不虛耶異端乘之韓子塞之
異端入之韓子出之韓子曰仁與義為定名又曰吾之
所謂道徳者合仁與義言之也老子之所謂道徳云者
去仁與義言之也而後道徳之虛位可得而實矣匹夫
細民見其鄰之徙而去也則私其土田而耕之它日其
鄰者歸焉則為匹夫細民者將避而去乎猶將私之也
老子以空虛為道徳此私吾聖人之田者也韓子出而
仁義還則聖人之田宜誰歸故曰韓子之言所以實其
虛者
　　　韓子下(此篇論/異端)
君子之去異端非異端不去之可憂而異端既去之足
慮異端之不去蓋有能去之者矣去之矣其患有大於
未去之時何其有以去之無以處之也如去盗焉方盗
之作也紛紜震擾若無以支持之為者於是深計以圖
之盡力以角之圖之而中角之而勝其遂無盗矣乎曰
未也盗之未敗而降也有不可以不受者矣及其敗也
有不可以盡殺者矣不受其降而不寛其殺不可也受
其降而寛其殺不可也蓋聚姦宄之民而驟散之散之
而無以處之則其復為盜也又有甚焉者矣天下之入
於佛老豈皆好其清淨寂滅之道者哉有好焉者有畏
焉者有利焉者士之為髙者則妄意以為此可以悟性
命而超死生也則之焉此好之者也士民之悻於福田
利益之誘而憟於死生報應之誑者則亦之焉此畏之
者也愚夫細民之惰者無能者廢疾者鰥寡孤獨者進
而窺二氏則見其不業而食不劬而居反而顧其身則
茫乎無依於是亦之焉此利焉者也韓子也固憂夫好
焉者之不可奪畏焉者之不可祛也而利焉者之無以
處尤韓子之所大憂也何也好焉者可以理遷舉先王
之道而力明之以實夫位之虛閉其入而開其歸韓子
則有原道之書畏焉者可以事曉善而祥不善而殃此
天下同見之事也烏有福田利益之妄旦則夕生則死
此天下不足怪之事也烏有死生之怖韓子則有與孟
簡氏之書與武侍御氏之書使韓子之言行則奪以祛
何難若夫民之利焉者一旦驅而散之其徒之為萬者
不知其幾也散而無以處也歸而無以生也廢疾者坐
而死鰥寡孤獨者坐而死惰者無能者肯坐而死哉坐
而死者奚罪焉君子何忍置之於心也其不肯坐而死
者不去而為盗决而為人亂者無之去異端所以仁也
而無罪者得死所以為治也而反得亂則是不如不去
之安也是故韓子既思所以去又思所以處韓子曰人
其人火其書廬其居明先王之道以道之所以去也又
曰鰥寡孤獨廢疾者有養也所以處也文王之治岐也
必先夫民之窮而無告者此非惟既其仁也亦防其民
之利於為異也三代之時異端之不興豈特一道徳而
同風俗之力歟亦其所以處民者盡爾韓子之意真先
王之意也然則韓子曷為言之而不行曰韓子能行而
不得行者也蓋有得行而不行者矣將能行而不得行
者罪耶得行而不行者罪耶
　
　十先生奥論註後集巻十二
欽定四庫全書
　十先生奥論註後集巻十三
　　兩漢論　　　　　　　　　　　戴　溪
　　　蕭望之(此篇論為/小人所中)
夫小人之害君子必深明其情而後用其術故攻其所
惡犯其所忌中其所不欲而致其所不樂其仁柔朴厚
也或怵之其廉㓗自喜也或汚之其剛果辨急也或激
之多方以誤之百計以困之逼之辱之以致其必死之
術有如君子一不能忍而决於速死則小人之計中矣
故始而誤之終而困之逼之辱之而屹然不動則其為
計也窮故君子不幸而至此當守死以俟命不當勇决
以自殘非愛死而貪生也從容就義死於君命而不死
於小人之術所以保全善類愛養國體破小人之奸謀
而嚴於死生之際如此也人莫難於一死而處死有道
善乎公冉務人之言曰若君命可死非君命何聴此可
謂善處死之道矣哀哉望之之死也剛悻不屈志非不
善也而卒為小人所中此可謂攻其所惡犯其所忌者
矣(上欲以周堪劉更生為諌大夫恭顯白皆以為中郎/上器重蕭望之不已欲倚以為宰相恭顯及許史子)
(弟皆側目於望之等更生乃使其外親上變事言地震/殆為恭等不為三獨夫動宜退恭顯進望之等恭顯疑)
(更生所為請考奸詐辭果復㑹望之子散騎中郎伋上/書訟望之前事恭顯等知望之素髙節不屈辱建白望)
(之前幸得不坐復賜爵邑不悔過服罪深懷怨望教子/上書歸非於上非頗屈望之於牢獄塞其怏怏心則聖)
(朝無以施恩厚上曰蕭太傳素剛安肯就吏恭等曰人/命至重望之所坐語言薄罪必無所憂上乃可其奏使)
(者召望之望之飲鴆自殺天子聞之召顯/等責問以議不詳皆免冠謝良乆然後已)為大臣不當
對吏固然也然文王囚於羑里從容演易亦自顧此心
無媿爾(史周紀西伯其囚羑里盖/益易之八卦為六十四卦)孔子亦曰公冶長雖
在縲紲之中非其罪也自漢以來將相大臣不幸坐獄
罕自保全絶吭不食死於獄户者多矣夏侯勝黄霸繫
獄再更冬講論不輟君子不以為愛死也哀哉望之之
賢不少隱忍而卒為小人所中也雖然吾於更生之事
有憾焉夫君子所以異於小人者謂其徇公而行無所
用吾智也若猶用吾智雖公猶私也更生使其所親上
書訟恭顯之惡而稱道望之之賢是猶未免用其私智
也何以間執小人之口此固君子之所深忌而小人之
所樂攻也哉
　　　劉向(此篇論不避/同姓之嫌)
漢懲七國之變疏逺同姓忘吕霍之禍親近外戚蓋恃
外者易踈恃内者易親易疎者知其惡易親者忘其危
事勢然也成帝時王氏用事劉氏微弱王氏子弟據滿
朝廷劉氏遺老獨向一人位列大夫三十餘年曽不得
一為九卿向少子歆天子欲以為中常侍而不可得王
氏太横矣王氏日强劉氏日危王氏日盛劉氏日孤此
識者所為寒心也向不避同姓之嫌反覆論外戚同姓
事詞語深切帝非不感悟為之悲傷嘆息卒不能奪王
氏權豈非成帝至此猶有疑同姓之心耶(劉向以王氏/權位太盛而)
(上方鄉詩書古文向乃著洪範五行傳論奏之天子心/知向忠精故為鳯兄弟起此論也然終不能奪王氏權)
(○劉向謂陳湯曰外家日盛其漸必日危劉氏吾而不言/誰當言  者遂上封事極諫云云天子召見向嘆息悲傷)
(其意謂向曰君且休矣吾/將思之然終不能用其言)向言及此豈自為地者帝㳂
習故事思索利害寧信外戚不敢信同姓異時欲倚馮
野王代王鳯亦王舅也慮不及宗室(元帝時御史大夫/李延壽卒在位多)
(舉野王上使尚書選第中二千石而野王行能第一上/曰吾用野王為三公後世必謂我私後宫親屬以野王)
(為此乃詔曰剛疆堅固確然亡欲野王是也心辨善辭/可使四方五鹿充宗是也亷㓗節儉張譚是也其以譚)
(為御史大夫上繇下苐而用譚越次避嫌不用野王以/昭儀兄故也野王乃嘆曰人皆以女寵貴我兄弟獨以)
(賤成帝立有司奏野王王舅不宜/備九卿位以秩出為上郡太守)吾然後知晁錯削七
國之禍其極乃至此也(景帝即位錯説上曰大封同姓/今吳王益驕恣謀亂逆削之亦)
(反不削亦反吳主先起兵膠西/膠東甾川濟南楚趙亦皆反)漢自吕氏三有外戚之
變不少懲艾一有同姓之亂悔恨至今卒使王侯宗室
厥角稽首陳説符命奉上璽綬取媚王氏以求免死可
哀也已(漢諸侯王為公者悉上璽綬為民無違命者莽/曰嘉新公國師以符命為子四輔明徳侯劉龔)
(率禮侯劉嘉等凡三十二人皆知天命或獻天符或貢/昌言或捕告反叛厥功茂焉諸劉與三十二人同宗共)
(祖者勿/罷賜姓)昔周公弔二叔之不咸故大封同姓以藩屏周
(左傳僖二十四年富辰曰昔周公弔二叔之不咸故封建親戚/以藩屛周管蔡郕霍魯衛毛耼郜雍曹滕畢原酆邭文之昭也)
(邦晉應韓武之穆也凡蔣邢茅胙祭周公之𦙍也注弔傷也/咸同也周公傷夏殷之叔世疏其親戚以至滅亡故廣封其)
(兄/弟)自今觀之二叔不咸固創艾同姓者而姬之子孫半
為諸侯周既微弱實嘉賴此聖人之所為衆人固不識
也
　　　孔光(此篇論媚/悦求寵)
古今君臣惟魏鄭公善納諫惟唐太宗善聴諌然鄭公
身没未幾或言其以諫草付史官太宗大怒已有仆碑
停㛰之事(徴亡帝思不已聞者媢之言徵嘗録前後諌/爭語示史官褚遂良帝滋不悦乃停叔玉婚)
(而仆所為碑/顧其家衰矣)君臣之問有遺恨焉甚矣太宗之不察也
至今太宗之徳巍然不可及冠絶漢唐者獨以鄭公諌
草具存耳徳宗謂諫官論事例自矜眩歸過於朕以自
取名善乎陸宣公之言曰陛下若納諫不違則傳之適
足増美若拒諌不納安能禁之勿傳使徳宗能開懷納
諫則陸宣公奏議數十條皆徳宗盛徳也夫從諫愈多
則君徳愈盛懼其不傳爾非懼其傳之廣也周書曰爾
有嘉謀嘉猷則入告爾后于内爾乃順之於外曰斯謀
斯猷惟我后之徳夫嘉謀嘉猷雖出於人臣入告於君
而君從之豈非其君之徳乎為人君而與臣下爭名此
豈盛徳事乎自漢以來有事君為容悦者始以焚草削
藁為忠夫人臣而招君之過以揚已取名如杜欽谷永
軰是誠可罪矣若愛君深切言事懇到而避嫌逺禍以
密語詭辭為忠則君臣之間未免有相疑之意此人臣
不忠之利非社稷之福也吾觀孔光齷齪自守退縮多
畏真聖人所謂鄙夫不可與亊君者時有所言輙削草
藁以為章主之過以奸忠直人臣大罪也(孔光典樞機/領尚書事十)
(餘年守法度修政事上有所問據經法以心所安而對/不希㫖苟合如或不從不敢强諫爭以是乆而安時有)
(所言輙削草藁以為彰主之過以奸忠直/人臣大罪也有所薦舉惟恐其人聞知)嗚呼彼亦安
能有言哉就使有言其大體亦可略見矣存削草藁何
足為輕重顧若此者夫亦致其小心媚悦之意以求寵
於上此不忠之尤者人臣患不忠爾苟誠忠􁂒明言陰
風無所忌諱君不以此疑其臣臣不以此疑其君開心
見誠肝膽相照區區削藁何足計利害哉孔光之事非
矣後之人或以削藁為忠尤而效之故不可以不辨
　　　張禹(此篇論引/經誤國)
漢羣臣率用經術决疑獄斷國論故事宰相至小吏皆
喜任經術飾吏事天子亦重經術士士彬彬向文學矣
然引經誤國未有過於張禹者禹通知論語為章句學
者所尊重號張侯論天子皆從受大義至謂禹師傅親
拜禹床下禹援據論語誤漢不細自夫子不語恠力亂
神與子貢之屬不聞性與天道何與災異事切取以自
文侮聖言欺君父罪不容於誅(帝至張禹第辟左右用/吏民所言王氏事示禹)
(禹曰灾變之意深逺難見故聖人罕言命不語恠神性/與天道自子貢之屬不得聞何况淺陋鄙儒之所言陛)
(下宜修其政事以善應之與/下同其福喜此經義意也)唐柳公綽曰贓吏犯法法
在奸吏舞法法亡小人不學無識公為不道雖背違經
義經術猶在也身為儒者專門名經傳托經義誣罔一
世經術亡矣禹以治論語為太子師傅至封侯為宰相
子孫親戚皆至大官身享富貴窮奢極侈天子不負禹
論語且不負禹矣禹獨負天子負論語乎成帝雅信重
禹王氏不敢望當車駕自臨問屏辟左右時天子虛心
聴受此可回之機也禹從容為天子陳説大義勸上屏
絶聲色疎逺外家懇惻深切發於至誠成帝寛仁頗易
感動一語存漢未可知也日暮途逺顧影自惜愛子念
孫患得患失何暇問漢社稷耶一言喪邦張氏安矣王
氏興矣劉氏其殆乎哀哉
　　　師丹(此篇論言/限田事)
嗚呼秦漢而下生民之不易可哀也已松栢之下其草
不殖邑有甚富之家里有甚貧之民大較富之家一而
貧之家千富之家十而貧之家萬舉天下不過為數十百
富家而民生已無所容矣古之人所以惡兼并者非惡
民之富也哀民之貧也哀民之貧而無䇿以救之則富
與貧者俱困而已矣三代之民所以無凍餒之老者非
必盡井田功也法制修明民志先定斯民不知為富之
利故亦無欲富之心民不獨富則彼也兼足矣自秦以
來閭閻市井之民患不富耳以匹夫而為王侯之事無
不可者蕩然無限凡民皆有僣侈無上之心决性命以
爭一旦之利當此時而欲行限田之制不亦難乎如賈
誼所言漢風俗不美何異於秦永始四年詔書曰方今
世風俗奢侈罔極靡有厭足若此而董仲舒師丹等方
力言限田事宜其沮格不得行也(初董仲舒説武帝限/民名田以瞻不足及)
(哀帝即位師丹復建言今累世承平豪富吏民貲數鉅/萬而貧弱愈困冝畧為限天子下其議承相光大司馬)
(武奏請自諸侯王列侯公主名田各有限關内侯受民/田皆無過三十頃時貴戚近習皆不便也詔書且須後)
(遂寢/不行)夫田不可井也又不可均也獨不可限乎限田可
也特不可徒限耳然則如之何而可夫亦先限其心而
已矣
　　　光武(此篇論/封禪)
封禪其秦漢之侈心乎(文中子王道篇封禪之費非古/也徒以夸天下其秦漢之侈心)
(乎注始皇東廵上太山立石封祠下禪梁甫以頌秦徳/漢武帝用齊人公孫卿言封禪登仙遂升中嶽又上太)
(山封王有玉牒使方士求神仙千數無驗而/㢠此皆夸侈以欺天下非事天致誠之本)雖聖人復
起不易斯言矣人之好自侈大何所不至哉極其侈大
之意施於人無以加矣而復飾説以誣上天盛禮樂侈
儀衛張大功徳升中喬嶽告成于天若此可以明布天
下誇示羣臣跨越前王傳誦來世此秦始皇之初心也
後之人君曷為而效之有言亡秦之政於太平之時則
聞者莫不惡之又從而罪之獨柰何效秦始皇之侈以
為帝王之盛事乎就使前世帝王常行之始皇帝亦為
之吾猶當廢之而况前世帝王未始行之秦始皇實始
為之吾獨柰何效之吾觀秦漢以來致治之君幸而海
内無事百姓安生業四海無外警則歉然以不得封禪
為缺又幸而舉行是禮則君臣動色交相慶賀以為太
平之極功其亦習於秦漢之事而不察於三代之故相
仍而不可變耶漢光武唐太宗皆明智有餘而執徳不
堅始之所行未嘗不善終之所行乃大不然余是以知
侈心之難忘也光武之言曰吾誰欺欺天乎曽謂泰山
不如林放乎其自知甚明自處甚謙然未嘗以封禪為
非是也(羣臣上言即位三十年宜封禪封禪泰山詔曰/即位三十年而百姓怨氣滿腹吾誰欺欺天乎)
(曽謂泰山不如林放乎何事汚七十二代之編録若郡/縣逺遣吏上壽盛稱虛美必髠令屯田於是羣臣不敢)
(復/言)他日感㑹昌之符欣然從之固亦不待勸請矣(中元/元年)
(上讀河圖㑹昌符曰赤劉之九㑹命岱宗上感此文乃/詔梁松等按索河圖䜟文言九世當封禪者凡三十六)
(事於是張純等復奏請封禪上/乃許焉登山以璽親封玉牒檢)太宗之論又異於光武
矣若曰天下乂安家給人足雖不封禪庸何傷乎秦始
皇封禪而漢文帝不封禪後世豈以文帝之賢為不及
始皇耶羣臣猶固請不已帝意欲從之獨魏鄭公以為
時不可耳(六年文武官復請封禪上曰卿輩皆以封禪/為帝王之盛事朕意不然若天下乂安家給)
(人足雖不封禪庸何傷乎昔秦始皇封禪而漢文帝不/封禪後世豈以文帝之賢不及始皇邪且事天掃地而)
(祭何必登泰山之巔封數尺之土然後可以展其誠敬/乎羣臣猶請之不已上亦從之魏徵獨以為不可上曰)
(公不欲朕封禪者以功未髙邪曰髙矣徳未厚邪曰厚/矣中國未安邪曰安矣四夷未服邪曰服矣年穀未豐)
(邪曰豐矣符瑞未至邪曰至矣然則何為不可封禪對/曰陛下雖有此六者然承隋未大亂之後戸口未復倉)
(廩尚虛而車駕東廵千乘萬騎其供頓勞費未易任也/且陛下封禪則萬國咸集逺夷君長皆當扈從今自伊)
(洛以東至于海岱煙火尚希葦芥極日此乃引夷狄入/腹中示之以虛弱也况賞賚不貲未厭逺人之望給復)
(連年不償百姓之勞出示虛名而受實害陛/下將焉用之㑹河南北數州大水事遂寢)貞觀之末
屢欲東封以事而止(禮樂志十五年將東幸行/至洛陽而彗星見乃止)由此言
之太宗非真知封禪之不足為魏鄭公非真知封禪之
不可為意有所欲為事有所未可行待時而後動爾夫
王者父事天母事地兆南郊而就陽因吉土以升中廵
狩而告祭柴望對越上天可也燔燎於山下則固已畢
祭矣登封於山上金泥玉檢之藏秘而不得宣果為何
説是亦不過秘祝之意耳果何與於事天哉勞民費財
上不足以格天而下無補於民徒事外虛名以驚世俗
此三代聖人所决不為者後之儒者事至治之君當太
平之時其母曰封禪云則善矣
　　　明帝(此篇論失/人君之體)
夫天下是非折於理不折於勢故君子論學不容以挾
貴為也况夫天子有天下之尊意所子奪羣臣承望不
及是是非非豈能盡當於天下之理乎漢明章皆崇儒
重道之君也尊禮師傅是正經義豈不盡善盡美哉明
帝臨幸辟雍自為辨説固已失人君之體矣(永平二年/十月幸辟)
(雍祈行養老禮禮罪引桓榮父弟子升堂上自為辨説/諸儒執經問難於前冠帶搢紳之人圜橋門而觀聴者)
(蓋億/萬計)他日章帝患五經同異博集諸儒㑹議白虎觀天
子稱制臨决(校書郎楊終建言宣帝博徵羣儒論定五/經於石渠閣方今天下少事學者得成其)
(業而章句之徒破壞大體宜如石渠故事永為後世則/帝從之冬十一月壬戌詔太常將大夫博士郎官及諸)
(儒㑹白虎觀議五經同異使五官中郎將魏應承制問/侍中淳于恭奏帝觀制臨决作白虎議奏名儒丁鴻樓)
(望成封桓都班固賈逵及廣/平王羡皆與焉固超之子也)去聖乆逺六經殘闕諸儒
論難前後異説而欲以天子之尊臨定其是非於一言
之間難矣哉夫有的於此十人射之不如百人之射謂
其中者之多也當六經殘闕之餘諸儒各以其意説經
一是一非何常之有並存不削以待後之人擇焉夫亦
何惡於明經哉必將去彼取此則紛紛之見何時定乎
嗚呼秦火漢壁之餘散失已乆豈無字畫之訛義理之
難曉哉蔡邕書五經文字刻石置諸太學觀者填咽亦
安保其無失也(靈帝熹平四年三月詔諸儒正五經文/字命議郎蔡邕為古文篆𨽻三體書之)
(刻石立于太學門外使後儒晚學咸取正焉碑始/立其觀視及摹冩者車來日千餘兩填塞街陌)孔頴
逹等作五經正義雜取䜟諱之説以為注疏之學又惡
可盡信乎(貞觀十四年大徵天下名儒為學官數幸國/子監使之講論上以師説多門章句繁雜命)
(孔頴逹與諸生撰定五經/疏謂之正義令學者習之)自宣帝講五經於石渠已不
能行於後世(甘露三年詔諸儒講五經同異蕭望之等/平奏其義上親稱制臨决焉韋元成受詔)
(與五經諸儒雜論/同異於石渠閣)章帝復踵宣帝故事天子自定其是
非惡保其乆而不變乎夫天子之尊不當自用其聰明
也隋煬帝自以詩名而忌羣臣之能此固不足責矣(帝/善)
(屬文不欲人屈其右薛道衡被誣縊死帝曰更能作空/梁落燕泥否王胄附楊𤣥感誅帝誦其佳句曰庭草無)
(人隨意緑復能作此語邪帝自負才學每驕天下上/嘗謂侍臣曰設令朕與士大夫髙選亦當為天子矣)唐
太宗命羣臣修晉史而加以御製為人君亦安用修史
為也自秦漢以來小人事君為容悦者惡羣臣異議始
勸人君自為制作以震服羣臣杜周欲人主自為法令
(周為廷尉而善候伺上欲擠者因而䧟之上所欲釋乆/繫待問而微見其寃狀客有謂周曰君為天下决平不)
(循三尺法專以人主意指為獄獄者固如是乎周曰三/尺安出哉前主所是著為律後主所是疏為令當時為)
(是何古/之法乎)兒寛勸人主自為禮樂(武帝議欲放古廵狩封/禪之事諸儒對者五十)
(餘人未能有所定上問寛寛對曰唯聖王所由制定其/當非羣臣之所能列今將舉大事優游數年使羣臣得)
(人自盡終莫能成上然之/乃自制儀采儒術以文焉)此豈可以為法哉
　　　曹褒(此篇論不/能制禮)
劉向嘗論禮以養人為本今有司請定法削則削筆則
筆至於禮樂則曰不敢是敢於殺人而不敢於養人也
惑莫甚焉夫去古既逺禮廢已乆上之人牽文拘義無
所制作下之人自出私意為淺陋鄙俚之習誠可恠笑
若依倣古道増損時宜以教天下一洗世俗之習雖未
必盡先王之舊不猶愈於無禮乎然則魯兩生之迂不
若叔孫通之知世務(通説上起朝儀曰願頗采古禮與/秦儀雜就之於是徵魯諸生三十)
(餘人魯有兩生不肯行曰禮樂所由起百年積徳而後/可興也吾不行通笑曰若真鄙儒不知時變遂與所徵)
(三十人面云云因進曰諸弟子儒迺生隨臣乆矣與其為/儀願陛下官之帝悉以為郎諸生  喜曰叔孫生聖人知)
(當世/務)巢太常之拘攣不若曹褒之簡易明矣(博士魯國/曹褒上疏)
(以為宜定文制著成漢禮大常巢堪以為一世之大典/非褒所定不可許帝知諸儒拘攣難與圖始朝廷禮憲)
(宜以時立乃拜褒侍中𤣥武司馬班固以為宜廣集諸/儒共議得失帝曰語云作舍道傍三年不成㑹禮之家)
(名為聚訟互生疑異筆不得/下昔堯作大章一䕫足矣)天下之事惟其未成也則
可成如其已成則止此而已矣向使髙惠之時庶事草
創漢儀未就典禮尚缺有如文帝之寛仁天下和平輔
以賈誼興禮樂之言雖欲謙遜未遑不可得也光武中
興至肅宗三世矣海内富庶百姓安堵興辟雍建明堂
封禪養老禮樂彬然盛矣使博集諸儒建一世之典漢
禮樂尚有望也曹褒何人獨當是責依凖舊典參以䜟
記之文尚得為禮乎遂使賢明之君因陋就簡安於小
成厯世相㳂浸成故事漢采秦儀唐采漢禮三代之典
日逺日亡此豈非輕議禮樂之故歟嗚呼後之天下豈
復有禮哉其存於世者法而已矣今之豪民自為禮樂
其所不得為者豈畏禮哉畏法而已矣彼漢之禮與法
令同藏於理官則禮之為法其來乆矣且令法令明備
上下有等踰者有罪而今之豪民田宅衣服奢侈如故
也今將去法從禮使天下之人從事於勞苦降心儉約
盤辟傴僂以周旋於升降揖遜之間則有非笑不為而
已矣故古之王者治定制禮非謂禮之難為也謂其治
未定而禮樂無所用之也故莫若先定人心使天下之
人明敎化而安亷恥無有乖爭陵犯之意以為禮樂之
地徐為之品節則禮行而天下服矣然則後之人君欲
為禮樂者其亦先為禮樂之地而已矣
　
　
　十先生奥論註後集巻十三
欽定四庫全書
　十先生奥論註後集巻十四
　　五經論　　　　　　　　　　　葉　適
　　　總論
古之治足以為經不待經以為治後世待經以為治
而其治未能出於經其事宏大廣逺非一人之故一
日之力而儒者欲以簡易言之此所以謾然而莫得
其統也上古聖人之治天下至矣其道在於器數其
變通在於事物其紀綱倫類律度曲折莫不有義在
於宗廟朝廷州閭鄉井之間其敎民周流登降㑹通
感應之節而誦説其所以然之意使之自得於心而
有餘於身以行之於君臣父子夫婦昆弟在於望官
其波頽風靡而天下之人無不根於性命閑於道徳
而習於死生之變其治之若此至於承弊改法聖人
繼出損益文質先後迭施治有異而不相廢道有同
而不相襲故其言語文字或始之以陳其義或終之
以紀其成言與事遷書與世易蓋皆可以為經而當
時之天下不待是以為治周室既衰聖王不作制治
之器喪失而不存或其器僅存而其數廢缺而不明
民之耳目無所聞見心無所正而其上下始習為鄙
詐戾虐之行風俗日以敝惡而相趨於亂孔子哀先
王之道將遂湮没而不可攷而自傷其莫能救也迹
其聖賢憂世之勤勞而驗其成敗因革之故知其言
語文字之具者猶足為訓於天下也於是定為易詩
書春秋之文推明禮樂之器數而黜其所不合者又
為之論述其大意使其徒相與宗之以遺後之人然猶
曰如有用我者其為東周蓋經者所以載治而非以為
治也其後卒以大亂戰國呑滅秦漢崛興天下蕩然不
復堯舜三代之舊其後學者無所依據於是始皆求之
於書而孔氏之經遂行於天下故儀封人見曰天下之
無道也乆矣天將以夫子為木鐸而孔子亦曰天之未
喪斯文也嗚呼豈非天哉自是以來句斷章解補緝壞
爛厯世數十而不能相一蓋至今百有餘年之間豪傑
之士相因而起始能推明其説務合堯舜三代之舊以
無失於孔氏之遺意蓋自伏羲至於孔氏而道始存於
經自孔氏至於今而經始明有能施之於治殆庶幾乎
㑹之於心騐之於物其行之以誠其裁之以義其聚為
仁其散為禮本末並舉幽顯一致卓乎其不可易也雖
然將即是經以求其制度器數之等而盡復堯舜之舊
歟則其世逺矣其事徃矣迂暗而不明牽合而難通而
天下病矣夫不必求之堯舜三代則將節文而自為之
歟則内顧自疑而不敢為雖為之而無所折衷則民不
從矣然則姑守其所聞以為如是而足以治歟則無驗
於事者其言不合無攷於器者其遒不化論髙而實違
是又不可也徘徊旁徨乆而不得定歟則好為異論以
敗經者將遂出其間矣是又不可以不懼也噫世無聖
人而天下之所恃以為治者是經之空言而已以其未
能出於經也是以治亂之效無以異於前世其難齊之
俗致變之由或反甚焉夫擬天地之變化觀治道之離
合如此其大也及其經之明如此其難也世之君子可
以即其故而深思矣
　　　詩(此篇論詩/言周最詳)
夏商逺矣書籍所載存其大畧而其詳不可得而言矣
詳而可言者莫如周言周之最詳者莫如詩夫人之治
始於艱難而成於積累(七月陳王業也周公遭變故陳/后稷先公風化之所由致王業)
(之艱/難也)及其天命既集極盛而太平(文王文王受命作/周也既醉太平也)至
於始衰而復興(車攻宣王復古也宣王内修政/事外攘夷狄復文武之竟土)遂微而
不振(黍離閔宗周也周大夫行役至于宗周過故宗廟/宫室盡為禾黍閔周室之顛覆彷徨不忍去故作)
(是詩/也)與其後世嘗更塗炭之民憂傷悲怨思䝉其道而
不可復得者皆見於詠歌而極於形容故夫學者於周
之治有以考見其次第難易雖逺而不能忘者徒以其
詩也詩之興尚矣夏商以前皆磨㓕而不傳豈其所以
為之者至周人而後能歟夫形於天地之間者物也皆
一而不同者物之情也因其不同而聼之不失其所以
一者物之理也堅凝紛錯逃遁隱伏無不釋然而解悠
然而遇者由其理而不可亂也是故古之聖賢養天下
以中發人心以和使各由其正以自通於物絪緼茫昧
將形將生陰陽晦明風雨霜露或始或卒山川草木形
著茂長髙飛之翼蟄居之蟲四時之迭至聲氣之感觸
華實榮耀銷落枯槁動於思慮接於耳目無不言也旁
取廣喻有正有反比次抑揚反覆細繹大關於政化下
於鄙俚其言無不到也當其抽辭涵意欲語而未出發
舒情性若止而不窮蓋其精之至也夫言語不通嗜慾
不齊風俗不同而世之先後亦大異矣聴其言也而文
不能違焉此足以見其心之無不合也然後均以律吕
諫以官師金石震蕩節奏繁興羽旄干戚弦匏簫管被
服衮黼拜起揖遜以祭以宴而相與樂乎其中於是神
祗祖考相其幽室家子孫協其明福禄盛滿横暢旁浹
充塞宇宙薰然粹然不知其所以然故後世言周之治
為詳最者以其詩見之然則非周人能為詩蓋詩之道
至於周而後備也夫王道之始自盛而入衰則天下之
心始自親而入怨蓋幽厲以來忽亡天下無以整齊諸
侯而一其民其勢如冰合而忽解雲附而忽散刀鋸斧
鉞如林而起同壤異制而權衡小數始出於政令之中
矣然猶深原憤發能思其先君祖考之舊以寛意敢忘
而不敢叛敢怨而不敢怒嗚呼仇者親之對也逆者順
之資也苟未至於不可以悔而或可以收者則皆眷然
而不忍慨然而有欲為者矣然則於其周人之治不獨
以其極盛者而言之蓋其衰而猶若此也至於削滅潰
壞亡失其舊而不可復考然後泯然而不作矣然則詩
亡然後春秋作豈不信哉雖離騷詩之變也(史記屈原/為上官大)
(夫讒王怒而疏之故憂愁幽思而作離騷離騷者猶離/憂也離騷蓋自怨生也國風好色而不滛小雅怨誹而)
(不亂若離騷者/可謂兼之矣)賦詩之流也(選皇甫謐三都賦序子夏/序詩二曰賦故知賦者古)
(詩之/流也)異體雜出與時轉徙又下而為俳優里巷之辭然
後詩之類也寛閒平易之心必習為怨懟無聊之言莊
誠恭敬之意必變為侮笑戱狎之情此詩之失也夫古
之為詩也求以治之後之為詩也求以亂之然則豈惟
其見周之詳又以知後世之不能為周之盛極而不可
及也
　　　書(此篇論/常心)
天有常道地有常事人有常心何謂常心父母之於子
也無不用其情言不意索而傳事不逆慮而知竭力而
不為父者不告其人者必以告其子此之謂常心其於
人也不然以外之不常喪其所常矣夫天地之常而得
之於物也不後而將不先而逆喜怒哀樂稱事之當然
而不為過見之者疑乎拙其於庶物也無窮聖人得是
心也奉而行之用其厚去其薄用其朴去其巧用其不
知去其知廟堂之謀其於野人必忠告而求聞焉天地
不能違鬼神不能問復合而為一是故哀憐慘怛保衛
刑政以救其民而復其常今夫外乎人之思慮而不出
於所則知者其事文以深其謀密以巧伏於潜淵之下
而動於九天之上使其卒然莫得其所從事亦其心之
放也謂之非常故亂生於非常不祥莫大焉蓋自秦漢
以來儒者爭言唐虞三代之事其化功流行而風俗純
美天文地理之極莫不順序至於自言其一代之治則
何其淺陋鄙野而不足愛其君者往往誘使致焉而其
君亦皆愧恥其意不敢庶幾其萬一蓋將從而不能及
也夫聖人之道其有遏絶於後世固若是之逺者何耶
昔者孔子序書録上古之帝王於其興事造業布政出
令以經理天下之際始於受禪終於征伐已略盡矣(堯/典)
(昔在帝堯將遜于位遜于虞舜舜典帝曰格汝舜詢事/考言乃言㡳厥績二載汝陟帝位正月上日受終于文)
(祖大禹謨帝曰格汝禹朕宅帝位三十有三載耄期倦/于勤汝惟不怠總朕師湯誓伊尹相湯伐桀泰誓武王)
(伐/商)今其存者其智謀非有以出於人也其行事非有矜
於衆也以天為不可不敬以民為不可不畏以已為不
可任以諫為不可逆患至而不敢避功成而不敢居酌
天下之心而處其中如是而已矣先事而憂已事而思
天下皆安而聖人自危其防慮畏謹有家人父子所不
能知是故智者以為愚勇者以為怯辯者以為訥聖人
之常心獨守而不失此其所以為大也穆王始喪其常
心周行天下上崑崙涉瑶水以觀天地之所極車馬不
足以給其役貨財不足以充其求(列周穆王篇穆王遊/化人之宫大悦肆意)
(逺遊命駕八駿之乘别日升崑崙之丘以觀黄帝之宫/遂賔于西王母觴于瑤池之上西王母為王謡王和之)
至於邈然衰耄始為祥刑之書以命吕侯蓋其意悲哀
焉(吕刑篇穆王訓夏贖刑作吕刑惟吕命王享國/百年耄荒度作刑以詰四方云云監于兹祥刑)秦繆
公過周襲鄭千里用兵以貪得國之功怒其臣蹇叔以
為悖繆而無智既而敗師囚將無隻輪匹馬之返復班
其悔過之意誓於羣臣(秦誓篇穆公以代鄭晉襄公帥/師敗諸崤還歸作秦誓公曰惟)
(古之謀人則曰末就予忌惟今之謀人姑將以為親雖/則云然尚猷詢兹黄髪則罔所愆左僖三十二年杞子)
(自鄭使告于秦曰鄭人使我掌其北門之管若潜師以/來國可得也穆公訪諸蹇叔蹇叔曰勞師以襲逺非所)
(聞也公辭焉召孟明西乞白乙使出師於東門之外蹇/叔哭之三十三年敗秦師于崤獲百里孟明視西乞術)
(白乙丙以歸髙唐邁濟河焚舟賦苟孟明之載戰/也前空山肉填平地血流四馬隻輪蕩然不收)夫二
繆皆好異者也及其既老而悔復其常心而孔子猶有
録焉又况於其能常而勿失者乎悲夫無惑乎後世之
極言於帝王之盛而終以不能致者也夫敎不至者殺
養不足者剥仁不足者斷今也喪其常心而君臣上下
相飾以智相鬬以巧愈出而愈竒愈用而愈疑蓋自秦
漢魏晉隋唐之君務為非常不測之智以愚其民抗焉
而為之上方合而遽散幾得而復失而欲以空心庶幾
於唐虞三代之治是猶桀之譽堯北行而求其越也豈
不悖哉夫反常以合常以其心求帝王之心其為易而
無難也然且自愧其不能為自恕其不得為使天下之
民欲被父母之化終不可得而以聖人不復起於後世
者惑矣
　　　易(此篇論聖人/以道易天下)
易非道也所以用是道也聖人有以用天下之道而名
之以為易易者易也夫物之推移世之遷革流行變化
不常其所天地之至數也聖人己見之矣是故以道易
天下而不待其所自易逆其端萌察其逆順而與之終
始自有天地生民以來至於成周之衰雖帝王異號更
易不一而未嘗有大變極亂如後世之酷者聖人迭起
而能以道易天下故也嗚呼自秦漢而下者何其禍亂
之酷耶彼惟無聖人不能以道易天下而聽其自易天
地之數與人心之不肖適相尋於無窮是以潰散而不
可支故夫聖人推為仁義禮樂制為生殺賞罰作為宫
室器用序為尊卑名品文字以通其心志權衡以一其
偏私舉皆歸之於易而文王孔子立於憂患之世有以
見天下之情而懼其不能知則又重之以示其變繫之
而存乎辭而易之為書備矣(係辭下八卦成列象在其/中矣因而重之爻在其中)
(矣係辭焉而命/之動在其中矣)書之未備也易存乎道見道者足以為
易書之既備也易存乎書天下即其書而觀之易書備
而易始窮矣測之以象數别之以筮占離析其卦爻而
推之以於事物之故辨智幾殫而不得其毫芒於是陰
陽律厯曲學小數時日下俚之説與夫素隱行怪窺測
異端恢絶不倫之士埋伏於山林草野之間者皆有以
自託於易故後世以易為幽逺難通之書其上下出入
鬼神恍惚不可窮詰而無以為用於天下嗟夫聖人非
不知卒之至於此而猶為之豈其亦有所不得已者耶
夫循其本而至其末由聖人之作易而至於天下之人
能讀易之書則其卒之如此亦何足恠也是故莫若反
其本而論之曰卦曰彖曰象曰爻此其所以為易而天
下後世之所共知者也(係辭上彖者言乎象者/也爻者言乎變者也)然至於
求之而莫得其當夫天地水火雷風山澤此八物者一
氣之所役陰陽之所分其始為造其卒為化而聖人不
知其所由來者也因其相摩相盪鼓舞闔闢設而兩之
而義理生焉故曰卦(説卦天地定位山澤通氣雷風相/薄水火不相射八卦相錯乾為天)
(坤為地震為雷巽為風坎為/水離為火艮為山兑為澤)是故有亨有否有行有止
而人則配之後有聖人焉推而明之故夫彖者所以推
明其義理之所從生而全其為是卦之意者也象者所
以言其為得是卦者也而聖人君子先王後帝雜取而
用之以之修身以之應物而無所不合夫因八卦而兩
之而後有義義立而後有用然後聖人之所以察天地
陰陽而擬其身者矣是故曰神曰變無思無為而神明
其徳者皆其勢之當然而非有獨異於人也(係上參/伍以變)
(錯綜其數通其變遂成天地之文極其數遂定天下之/象非天下之至變其孰能與於此易無思也無為也寂)
(然不動感而遂通天下之故非天下之至神其孰能與/於此又曰是興神物以前民用聖人以此齊戒以神明)
(其徳/夫)故君子之用易莫切於象爻者所以備一卦之事
者也有卦則有易有易則有太極太極立而終始具矣
(易有太極是生两儀两儀生四象/四象生八卦八卦定吉凶同上)因而兩之而變生焉
故兩者所以明變而六者所以為兩也夫因是四者而
求之而聖人之道與易之用書未知孰離也然後其所
以用是道者可復見矣然則其所以為易者何也夫孔
子則既言矣天地之大徳曰生聖人之大寳曰位何以
守位曰仁何以聚人曰財理財正亂禁民為非曰義又
曰闢户謂之乾闔户謂之坤一闔一闢謂之變徃來不
窮謂之通見乃謂之象形乃謂之器制而用之謂之法
利用出入民咸用謂之神嗚呼思過半矣
　　　周禮(此篇論其/言說未具)
先王之治不見於後世徳淺功薄而俗化陋儒者為之
感憤太息思有以易之而未能自信於必行則皆求之
於經於易所以見其載道之用者也於書所以見帝王
之處天下者也於詩所以見其天下之處其君之心者
也而春秋者所以禁其為非而反之於道以明其必不
可違天下之大義而獨任其私慾者也夫苟為得道之
用而又知其君臣上下相為報施之心以折之於是非
予奪之際是足以易後世之治為先王之治而無難矣
然而尤未能盡信者以其説之未具也蓋周禮六卿之
書言周公之為周至於建國設官井田兵法興利防患
器械工巧之術咸在凡成康之盛所以能補上世之未
備而後世不可復加者其先後可見而本末可言也於
是儒者莫不為之欣然自喜以為可以必行而無疑也
雖然使先王之治所以必不行於後世諛聞寡見之君
因遂以為經為不可盡信者其必自是書始矣夫其説
之未具也是誠若不可行焉吾其待其具而行之何哉
工之為器也得規矩而通之天下之器其可方可圓可
窊可橢者皆規矩之類也故法存於心巧形於物器成
而天下利未有盡待其法而盡用其巧者也有賤工焉
執三代之器而用今之材閉户而模之出户而視諸人
人不能識也則强之而莫之就售是其材非不美也今
夫周禮之書嘗一用矣非惟不足以治而乃至於亂孔
子之於經也微見先王之意而不盡載其所以為之之
説其告門人弟子與其當時之人所以問之政事詳矣
若曰修身以應變酌古以御今然後繼周者百世可知
也(子張問十世可知也子曰殷因於夏禮所損益可知/也周因於殷禮所損益可知也其或繼周者雖百世)
(可知/也)奈何取其説之具者而徒加之後世哉且又有大
不可者非特此也古之治天下者必辨其内外小大之
序而設施其繁簡詳略之宜三代之時自漢淮以南皆
棄而不有方天下為五千里而王之自治者千里而已
其外小大之國千餘皆得以自治其正朔所頒禮樂征
伐自天子出朝㑹貢賦賢能之士入於王都此特其大
者也而其生殺廢置猶不為小者天子皆不與焉而天
子之自治者亦斷然如一國不能過漢之數郡又有聖
賢而為之臣皆乆於其官而不去其為地狹為民寡而
治之者衆始之以勤終之以無倦行之以誠故其米鹽
繁密無所不盡而宫内之隱可以悉有之書而無所愧
蓋其自治者至則諸侯之効上也㨗輔相之尊通行於
四海而教率之而天子又為之廵狩其國以一道徳同
風俗而正其律度量衡故觀之象曰先王以省方設教
言下觀而化也今也包夷貃之外以為域破天下之諸
侯以為郡縣事雖豪髪一自上出法嚴令具不得揺手
而無聖賢為之臣不能乆於官而遽去而又有苟簡詐
偽之心生焉乃欲其米鹽委靡無所不盡以求合於周
禮之書而又易其大者將以縱井田封建之舊此其論
所以髙而難行人情不安而至於亂也夫因今之地用
今之民以周公為之其必有處此矣然則讀是書者深
思而徐考之可也
　　　春秋(此篇論聖/人之終事)
春秋道之極也聖人之終事也天地之大義在於君臣
父子兄弟夫婦朋友賔主之交其尤精者上通於陰陽
旁通於無間古之聖人其必有合是而出是者矣其於
治人也止惡而進善有不同焉止之於心而不行之於
事人不見其自治之迹而已不多其能自治之功是雖
聖人不能加焉有已則有私有私則有欲而既行之於
事矣然而知仁義禮樂之勝已也折而從之則聖人之
治之也佚是其次也仁義禮樂有不能勝則聖人之治
也始勞矣然而聞人之非已也必以為懼聞人之是已
也必以為喜是故因其所喜懼而治之是又其次也是
已不喜非已不見不喜者自弃也不可者自暴也冝何
以治之而察其情也其必不為善則慕夫賞其必為不
善則畏夫罰聖人之治人至是止矣嗚呼使其止於是
而天下惟吾之所治則春秋何獨為而書止於此有人
焉不惟無所喜懼而欲自為是非不惟無所畏慕而欲
自為賞罰其視天下也眊眊焉而期乎亂是又不幸當
王道之衰是非不公而賞罰不行聖人以為今不能治
也不若掲而示之於無窮嗟夫彼何人也以一時之得
而易無窮之名故夫春秋之所為作者所以治夫仁義
禮樂是非賞罰之所不能治者也雖然慕無窮之名而
為善畏無窮之名而不畏惡此猶天下之中人也其所
以率為而莫或制者豈其真無所畏而然耶曰逆理敗
道不自列於人類者皆其欲之流也至於定則未有不
反其本矣故崔杼能為弑君而不能殺其書已之史官
(襄二十五年夏五月乙/亥齊崔杼弑其君光)齊豹𨽻也奮於一攻難以求除
其丹書之惡(昭公二十年秋盗殺衛侯之兄摯仲尼/曰齊豹之盗而孟縶之賊此何弔焉)凡
天下之惡有未至於杼天下之賤有未至於豹仁義禮
樂之所不能誘是非賞罰之所不能革堯舜三代之治
雖不復行而是書猶有所勸也是故由孔氏以來二千
餘載易詩書之道未明也其用於當世以為援據折衷
者春秋而已故曰春秋者道之極聖人之終事也嗚呼
無仁義禮樂無是非賞罰以區區之書禁天下之惡而
歸之於善聖人之用法已嚴矣而學者又以嚴求之則
人情之所不能堪其弊必至於盡弃其書而天下大亂
而不可救此則學為春秋者之過也雖然無責焉已耳
彼無聖人之心而用春秋之法則責備者以為疵而明
微者以為訐矣是故從其三而觀之一曰情二曰勢三
曰理人之為不善其必有不自得於中者也人之施已
也不以道而後已之報物也不可反聖人獨有察焉是
之謂情迫於不可止動於不能已强有加於弱小有屈
於大不知其然而然者也是之謂勢夫如是則宜若無
罪焉可也雖然舜能事瞽瞍而天下不能為子(書大禹/謨舜日)
(號泣于旻天于父母負罪引/慝祗載見瞽瞍䕫䕫齋栗)箕子能事紂而天下不能
為臣(史宋世家箕子紂親戚也紂始為象箸箕子歎曰/不可振也紂為淫泆箕子諫之不聴人或曰可以)
(去矣箕子曰為人臣諌不聴而去是彰君之惡/而自説於民吾不忍為也乃被髪佯狂為奴)湯事葛
文王事昆夷而天下不能為國(孟唯仁者為能以大事/小是故湯事葛文王事)
(昆/夷)是何耶是未之思也是之謂理察其情因其勢斷之
於理而春秋始可得而言矣不以情不以勢其心不厭
然而服我則誰肯自負於空言之理哉嗚呼是道之極
而聖人之終事也
　
　
　
　
　
　
　
　
　
　
　
　
　
　十先生奥論註後集巻十四
欽定四庫全書
　十先生奥論註後集巻十五
　　進論四篇　　　　　　　　　　葉　適
　　　外論一(此篇論待夷/狄之道有三)
臣為外論四篇其三篇言今事著其首篇曰為國以義
以名以權中國不得夷狄義也中國為中國夷狄為夷
狄名也二者為我用故其來冦也斯與之戰其來服也
斯與之接視其所以來而治之者權也中國雖貴夷狄
雖賤然而不得其義則不可以治不得其名則不可以
守不得其權則不可以應三者并亡譬猶舍舟楫而濟
深淵以勇怯為沉浮幸而得濟不可為容不幸溺没死
且及之矣後世之事是也自嚴尤論夷狄以為前世未
嘗有上䇿(前匈奴傳嚴尤書曰匈奴為害從來乆矣未/聞前世有必征者也後世三䇿周秦漢征之)
(然皆未有得上䇿者也周/得中䇿漢得下䇿秦無䇿)至唐太宗能擒頡利郡縣諸
戎始以嚴尤為非(通鑑貞觀三年突利可汗入朝上謂/侍臣曰徃者太上皇以百姓之故稱)
(臣於突厥朕嘗痛心今單于稽首庶幾可雪前恥靺羯/遣使入貢上曰靺羯逺來蓋突厥已服之故也昔人謂)
(禦戎無上策今治安中國/而四夷自服蓋非上策乎)若太宗者所謂上策歟噫亦
陋矣以先王之待夷狄何策之可論又况從而區别之
與秦漢並稱乎若太宗者又真以為有策則是不能知
先王所以待夷狄之意而何自謂上策乎堯舜之時南
自淮徐東被青州之境土凡海濵廣斥山谷深袤之地
教治所不及者大抵皆夷狄也蓋與中國錯居又非若
後世有玁狁獯鬻乃在長城之外相去且數千里而以
為難治也(前匈奴傳序云匈奴其先夏后氏之苗裔曰/淳維唐虞以上有山戎玁狁薰鬻居于北邊)
堯舜之土地至狹又無利兵危矢詐謀竒計而夷狄不
能侵暴者名義與權皆得也嗟夫中國之所以為中國
以其有是三者而已苟捨其所以必勝之具而獨以詐
力為用是既以化為夷狄矣其至於紛紛何足怪乎蓋
自戰國並起三百年之間秦人最為雄小國次第亡滅
廣大其地而為六國秦又滅六國合天下而盡有之又
欲兼取匈奴秦人之暴甚於夷狄矣漢起匹夫親摶天
下不數年而據秦之故地此其為仁義道徳足以懷柔
其民者何在奈何冒頓反不能控弦數十萬以慿陵邊
塞入至太原晉陽乎(前匈奴傳單于有太子名曰冒頓/漢方與項羽相距中國罷於兵革)
(冒頓得自强控弦之士三十餘萬自淳維以至頭曼千/有餘嵗至冒頓而匈奴最强大盡服從北夷與諸夏為)
(敵國時漢初定徒韓信於代郡馬邑信降匈奴匈奴引/兵南侵太原至晉陽髙帝自將兵擊之至平城冒頓縱)
(兵三十餘萬騎/圍髙帝於白登)蓋三者自是并亡不復有中國夷狄之
分矣特以地勢相别異耳力强則暴師轉餉深入屠戮
如摯取禽獸力弱則俯首屈意出金銀繒帛愛女以壻
之(同上以金繒子女與/匈奴和親使之為壻)亦獨何所愛張良陳平蓋策士
而絳灌之為丞相主國論者故奮梃大呼望屋以食之
人也是亦安能知先王之意哉獨一賈誼知之以為戎
狄召令主上之操天子共貢臣下之體(賈誼上疏天下/之勢方倒垂天)
(子者天下之首何也上也蠻夷者天下之足何也下也/今匈奴僈侮侵掠至不敬也而漢嵗致金絮采繒以奉)
(之夷狄徵令是主上之操也天子共貢是臣下之禮也/足反居上首顧居下倒垂如此莫之能解臣切料匈奴)
(之衆不過漢一大縣以天下之大困於一縣之衆甚為/執事羞之陛下何不試以臣為屬國之官以主匈奴行)
(臣之計請必繫單于之頸而制其命伏中/行説而笞其背舉匈奴之衆惟上之令)雖然誼於制
患之術淺矣請自為典屬國用三表五餌而繫之(本賛/誼欲)
(典屬國施五餌三表以繫單于其術固以疏矣賈誼書/云謂愛之狀好之技仁道也信為大操常義也愛好以)
(實已諾可期十死一生彼將必至此三表也賜之盛服/車乘以壞其目盛食珍味以壞其口音樂婦人以壞其)
(耳髙堂邃宇倉廪奴婢以壞其腹於來降者上召/幸之相娛親酌而手食之以壞其心此五餌也)若是
者先王待夷狄之意乎真使匃奴不當漢一大郡此何
足治而况本不計强弱者乎夷狄嘗苦中國無信義甘
言厚利以相啗說首開兵端志在誅剪然則中國之不
振其失道乆矣豈一日之故也世無堯舜湯武待夷狄
之意終不可見無稷契伊尹終不能秉法陳義以佐其
君其所誦習以為笑於天下者蓋書籍之章句耳嗟乎
有名義而不能執有權而不能用或伐或和視其勢之
强弱而不能定此漢唐之事不足論也是既然矣執之
於無所執用之於無所用以和為與之為一而天下之
人熟於聞見不知其為中國夷狄之異者此祖宗之事
臣不敢深論也臣之所論者一事自景徳元年與契丹
盟更六聖百二十年聘使徃來天子親與之揖遜於庭
未嘗一日敗盟約也女真本小種落屬於契丹者不幸
天祚失道使得猖狂破取其國天祚以為與大國義兼
兄弟當來役我或遂不復其國則望白溝以南自歸當
是時中國以大義之故遣十萬衆制女真使不得逞彼
知大國為之助其勢何遽至此也豈與約並㓕其國分
取幽國故地以為功者比乎失此不念遂有今日然則
夷狄雖逺而常以信義望中國中國以夷狄為不義是
以不用而信義之不知此其所以為中國者本不以夷
狄之無而廢也夫兼考前世成敗之故深思今日致患
之本復修先王三者之道則中國之待夷狄固無難矣
何必勞神於智計鬬勝於士卒益趨於末而不能反哉
故夫若不足聴而决不可易者臣之論是也
　　　外論二(此篇論征伐和/親是非利害)
秦漢以來待夷狄者不和親則征伐何也其術盡於此
矣和親主辱名卑而民得安征伐有功則主榮名尊而
民傷無功則主與民俱傷而有功常少無功常多是以
後世之論是和親者十九天必有征伐之害而後知有
和親之利先王未嘗征伐夷狄雖不與之為和而亦不
與之為怨是故無以卑吾名而亦無以喪吾實雖然先
王之道不行乆矣而今日之請和尤為無名夫北地乃
吾仇也非復可以夷狄蓄而執事者過計偕夷狄之名
以撫之夫子弟不能報父兄之恥反懼仇人懷不釋憾
之疑遂欲與之結歡以自安可乎徃者紹興行之天下
不厭(紹興髙/宗朝)至於廢逐大臣誅殺名將盡黜異正者空
士大夫之列洶洶數嵗而後定一旦聞其敗約始舉不
得已之兵以應之天下因又自言復讎為事暴師淮水
之上乆未有功宰相仍用前策建請罷督師徹攻具出
東西北道四要郡以與之而復為和俄而邊又大出天
下之心凛然以為盟誓必不可保然自是疆圉無事又
十餘年虎卧在庭其起無時室中之人不得安也使無
弓矢陷穽或不免徒手以摶之以必死為决猶愈於坐
而待其下也若有弓矢陷穽可也乃畏虎而不敢用何
哉嗚呼失吾所操之具而聴虜之自為是獨何時而可
也今天下非不知請和之非義矣然而不敢自言於上
者畏用兵之害也其意以為一絶使罷賂則必至於戰
而吾未有以待之故也乃其以為不可而敢自言於上
者非真知其義之不可也直媒之以自進也非可用以
當戰也故真知其義之不可者皆内愧竊嘆而不敢言
也真知者不敢言敢言者不足信然則今之所以自備
益疎略矣今日之議臣不敢獨以告於上庶幾執事者
皆知之昔祖宗之世也内治已足則所謂求和親之利
者為保全邊民計耳是不憚自屈而力行之可也今日
存亡之憂不得尚用徃事為比使其復如辛巳甲申忽
擁大衆以求戰和固不可且其崛起强暴而據吾大半
之土壤已五六十年矣如使復為天祚盛極將亡它人
出而有之和而不可也蓋非惟其義之不可而勢則然
矣昔祖宗之世也唯其有以馴養契丹使不敢桀傲則
兵可以至於不用今日之兵其决不可不用矣其用有
早暮遲速耳而早暮遲速又非大相遼也逺者五六年
近者三四年其尤近者或在朝夕耳然而執事者畏一
戰之故不敢以告其上因不復為之慮幸其事之不在
已引而去之夫憂在子孫者偷吾身之不及見焉可也
憂在吾身而有出於十數嵗之外者偷目前之未及見
焉可也今也無十年之逺有朝夕之近是固不可免之
急患也相顧而終未敢言者何也賈誼以為抱火厝之
積薪之下而寢其上火未及燃因謂之安以誚絳灌之
徒(賈誼上疏陳政事其大畧曰臣切惟事埶可為痛哭/者一可為流涕者二可為長太息者六其他背理而)
(傷道者難徧以疏舉進言者皆曰天下已安已治矣臣/正以為未也曰安且治者非愚則諛皆非事實知治亂)
(之體者也夫抱火厝之積薪之下而寝其上/火木及然因謂之安方今之埶何以異此)今積薪盡
為火矣寢然火之中不知奮迅於烈熖以自免而坐待
其灼爛者是固不必誼之智而後誚之也以臣計之一
戰之可畏猶未足畏也然雖絶使罷賂而臣以為猶未
至於遽戰者蓋求戰在敵使之不得戰在我若此之術
執事者所當思也夫勝敵固有道用兵固有法所當施
行者固有次第矣執事者猶未敢聞其始而臣安敢詳
其終且今之能言者衆矣不度本末不量深淺而厯數
天下之至計以自衒鬻此其可用者安在夫惟以復仇
為正義而明和親之决不可為自此以徃庶有可得而
論者
　　　外論三(此篇論用兵必/有先勝之形)
羣臣雖不敢勸言兵事知陛下意欲有所發乆矣復仇
之義四十年不舉過已在前矣一日之舉難以嘗敵非
百全必勝不可為也今一日而驟舉之與嘗敵而無異
此羣臣所以不敢言也雖然不敢言何益豈若相與善
謀乎七年之前始命使祈請於敵當時舉朝以為非計
其後三年又議進書事敵嘗馳一介來未見答我復遣
使敵亦未測吾意所在此三者皆足以開隙於邊然而
卒不聞有他釁以此策之尚未動也或者内有難不暇
與吾角或者上下畏兵苟欲無事或者不肯先發坐觀
吾變是皆不足為憂然陛下昨必為是何也豈非以為
兵惡無名思所以致之乎吾用兵之名若雷霆乆蟄藏
而不震一日可用即用耳何憂無名而必為是乎臣以
為過矣夫苟惡其無名則是未能知用兵之名直論彼
我强弱之勢耳此其勝負未可知也吾有必勝之名又
有必勝之實而患不為其所必勝者譬若尋常姑以力
相摶而已此則可畏也臣聞古之善舉事者必有先勝
之形使吾之國人曉然自知其所必勝而敵不知若此
者勝不然敵見吾之所長亦曉然自知其不可當不必
外示損弱若此者亦勝内則吾國未知其必勝外則敵
人不知我為必勝若此者謂之危兵危兵難用噫今日
之事豈止㧞一城取一郡或敗其一將數萬人乃為勝
敵乎以此為勝敵兵鬬禍結未有已也桓温謝安嘗再
得中原而無救於晉之衰(事見晉載記/及晉書本傳)今日之兵不五
合六并使北方之勢皆在已雖盡取河南鼓行入京師
薦告宗廟修奉陵寢若東無齊西無秦北無趙魏三面
猶為界守臣尚不知所終而况止於㧞一城取一郡或
敗其一將為功乎往日之事是已聚數十萬兵於境上
一破靈壁虹縣遽謂一月三㨗既而偏師不利又自謂
敗撓因以罷兵為和輕計寡謀不翅如兒戱而謂今日
之兵當復然乎豈以多殺人為用兵乎諸葛亮止用梁
益故决取秦隴然猶使吳并攻(事見/蜀志)今天下中裂四方
皆可用事臣不知其為計者果何如也雖然此猶非臣
之所必知臣之所必知者陛下用事之勢夫用事之勢
必使輕利而易為不使重困而難舉何者夫鷹隼乘風
髙入於雲漢視禽鳥所在而摶取之駿馬日馳千里過
都越國恍然若無所見此其以輕利㨗疾故能勝物若
夫爰居腹融非不大也避風於魯東門而不能去駑馬
載重行才十數里復遇天雨喘息躑躅而不能進此皆
困重之勢也唐太宗取天下滅夷狄得輕利易為之勢
故兵不難動動必有功兵休事已無復後患而天下卒
以平治今日之事實有困重難舉之勢前日賣茗飲者
數百人為曹偶以抗官軍此不過弓手十將之事一兵
官足以制其命矣而猖獗嵗餘聲入閩領常罷斥兩帥
選擇使者僅而獲之若此者其可以遇大敵乎使如太
宗彼此前後所向必應而無後憂其將能乎祖宗以天
下之大困於區區夏人之數州者蓋以上下牽制首尾
顧望内外異同困重而難舉也今其勢復然陛下亦自
知之矣雖然變困重難舉之意使有輕易為之風者此
其事不在兵不在將在朝廷大政紀綱憲度之際而已
噫是又未可以一二言者也臣所謂先勝之形蓋在此
矣
　　　外論四(此篇論淮南/北防江形勢)
外可以攻内可以守全國也外不可以攻内可以守僅
存之國也可以攻而不為必攻之形不足以守而為固
守之勢折强大以就弱小臣不知其説也何謂可以攻
而不為必攻之形今之淮南北是也使吾欲得志於邊
非益進深入盡吾境而與之守立萬死百敗之地以示
其不可遏之鋒則足以庶幾於有成而况委棄垣墻視
為荒閒無用之處而無經營分畫之要乃坐困内地助
虜自攻中外抵掌但以復得故地為言是欲不出户庭
而遥策門外之事者歟何謂不足以守而為固守之勢
今之防江是也上流有武昌之兵下流有京口秣陵之
兵皆重兵也淮無宿師故恃三鎮為巨防夫以孤江與
敵為對則三鎮不得不守今淮南北尚不憂其有失也
何必預憂其有失而守江乎善守者四夷(左昭二十三/年古者天子)
(守在四夷天子卑守在諸侯諸侯守在四鄰諸侯卑守在/四境結其四援民伸其野三務成功民無内憂而又無外)
(懼國焉/用城)今不及矣守其境可也不守其境而守其室兵
甲不在邊而在堂不知今日之所謂守者何名也匹夫
小人衣食於千里之外當樽俎匕筯之間而能有逺思
今處門内之事非必智者而後能也如農夫之自耕其
田耳所以耘耨耒耜之日熟矣然且輕重失宜緩急失
中首尾顛錯而無據其於天下之大計臣固知其不及
也悲夫昔孫氏以謀臣之多將士之勁且精平生百戰
之勤欲望淮南尺寸之地而不可得今包兩道而有之
方千里十九郡使之塵沙莽然民物凋殘城戍衰弱雖
建立官吏而人有揺心不能自保曽無長乆自立之意
徒欲内守江左以為百世不傾之基豈非與古人異謀
哉雖然上則亦知淮之可重矣其所以欲為而輙止者
有二患一則以為嘗與定約無置大兵今且赫然増備
益守勢必來爭或備守不足則未能為益而先有所䘮
一則以為既分要害畫守禦必當付之其人禮有所在
則或以成他且藩鎮䟦扈之事而臣以為二患者皆非
今日之所當慮且雖使淮上地如今日未置大兵若有
善吏守之雖猝以數萬衆來攻之不能克捨之不敢過
也豈有増備益守而先憂其敗者乎夫守吾之要地所
以致敵之必爭大事之機蓋見於必爭之日且敵能以
虛言空約禁吾不敢守要地又得吾重賂不戰而勝孰
甚於此善為國者擇人而已方欲有事安能盡使權不
分如文欽諸葛誕固不(闕/)　　　　　預亦可乎藥非
烏喙無以療吾疾而烏喙之毒亦能殺人則善醫者制
之而已以其毒而并廢其藥而吾之疾不可救矣夫今
之所謂繁盛雄富者二浙七閩耳皆區區吳粤僻陋不
足較之地强弱成敗之所不在也略淮而守江守江以
安閩浙此其去中原也逺矣臣嘗患今世之言國事者
不見天下之勢而好無益之謀盖其形便曲折本非人
主之所當盡知徒以紛亂外則失委任將帥之意而内
不能為廟堂一定之策嗚呼自隆興以來天下益多言
矣
　
　
　
　
　
　
　
　
　十先生奥論註後集巻十五
欽定四庫全書
　十先生奥論註續集巻一
　　　(闕/)
　
　
　
　
　
　
　
　
　
　
　
　
　十先生奥論註續集巻一
欽定四庫全書
　十先生奥論註續集巻二
　　　(闕/)
　
　
　
　
　
　
　
　
　
　
　
　
　十先生奥論註續集巻二
欽定四庫全書
　十先生奥論註續集巻三
　　　(闕/)
　
　
　
　
　
　
　
　
　
　
　
　
　十先生奥論註續集巻三
欽定四庫全書
　十先生奥論註續集巻四
　　　(闕/)
　
　
　
　
　
　
　
　
　
　
　
　
　十先生奥論註續集巻四
欽定四庫全書
　十先生奥論註續集巻五
　　　(闋/)
　
　
　
　
　
　
　
　
　
　
　
　
　十先生奥論註續集巻五
欽定四庫全書
　十先生奥論註續集巻六
　　考古論　　　　　　　　　　　吕祖謙
　　　漢文帝(此篇論不盡/人之財力情)
治天下者不盡人之財不盡人之力不盡人之情是三
者可盡也而不可繼也彼治天下者不止為一朝一夕
之計固將為子孫萬世之計也為萬世之計而於財於
力於情皆使之不可繼則今日盡之將如來日何今嵗
盡之將如來歲何今世盡之將如來世何是以聖人非
不知間架之稅足以盡𣙜天下之利而每使之有餘財
(唐德宗建中四年六月/稅屋間架算除陌錢)非不知閭左之戍足以盡括天
下之役而每使之有餘力(前食貨志始皇内興功作外/攘夷狄収泰半之賦發閭左)
(之/戍)非不知鈎距之術足以盡擿天下之詐而每使之有
餘情(趙廣漢精於吏職尤/善為鈎距以得事情)其去彼取此者終不以一時
之快而易千萬世之害也古之人有行之者漢文是也
露臺惜百金之費後宫衣不曳地可謂不敢輕靡天下
之財(本賛嘗欲作露臺召匠計之直百金上曰百金中/人十家之產也吾奉先帝宫室常恐羞之何以臺)
(為身衣弋綈所幸/慎夫人衣不曳地)匈奴三入而三拒之未嘗敢窮兵出
塞可謂不敢輕用天下之力(匈奴傳帝三年夏匈奴右/賢王入居河南地為冦下)
(詔遣灌嬰將擊右賢王走出塞十四年匈奴單于以十/四萬騎入朝那蕭關殺北地都尉使騎兵入燒回中宫)
(候騎至雍甘泉帝以周含張武等為將軍往擊胡月餘/漢逐出塞即還不能有所殺後四年車臣單于立歲餘)
(匈奴復絶和親大入上郡雲中漢使三將軍軍屯北地/代屯句注趙屯飛狐口縁邊亦各堅守以備胡冦又置)
(三將軍長安西細柳渭北棘門霸上以備胡胡騎入代/句注邊䗦火通於甘泉長安數月漢兵至邊匈奴亦逺)
(塞漢兵/亦罷)吳王不朝賜以几杖張武受賂賜之金錢(木賛/吳王)
(詐病不朝賜以几杖張武等受/賂金錢覺更加賞賜以愧其心)可謂不敢輕索天下之
情當是時流澤淳厚極熾而昌使心一向於靡民財則
固可以建神明通天之臺(郊祀志公孫卿曰仙人好樓/居乃使卿持節設具而候神)
(人作通天臺置祠具/其下將來神仙之屬)固可以備千乗萬騎之駕(選班固/東都賦)
(千乗雷起/萬騎紛紜)固可以泛沙棠木蘭之舟固可以設魚龍曼
衍之戲而文帝不為使心一向於用民力則豈無絳灌
之將(高祖賜爵列侯周勃食絳惠帝六年為太尉十年/誅諸呂文帝時灌嬰為丞相匈奴入北地上令嬰)
(將騎八萬/五千擊之)豈無表餌之策(賈誼賛及欲試屬國施五餌/三表以係單于其術固以疏)
(矣/)豈無南北之軍(呂后紀周勃遂將/北軍然尚有南軍)豈無銅虎之符(二/年)
(初與郡守為銅/虎符竹使符)而文帝亦不為使心一向於索民情則
命晁錯以任術數(鍇上書言人主所以尊顯功名揚於/萬世之後者以知術數也皇太子未)
(深知術數者不問書說也願陛下擇/聖人之術可用今世者以賜皇太子)命郅都以按刑獄
(都以郎事文帝景帝時為中郎將又遷中尉行法/不避貴戚列侯宗室見都側日而視號曰蒼鷹)命朱
建以治縱横(時淮南厲王殺辟陽侯以黨諸呂孝/文聞其客朱建為其策使吏捕欲治)命周
湯以窮暴酷(武帝時張湯為廷尉舞文巧詆義縱為南/陽太守以杜周為𤓰牙薦之張湯為廷尉)
(史後為廷尉其治大/扺放張湯而善候司)而文帝又不為文帝可為而能不
為以其所餘貽厥子孫凡四百年之漢用之不窮者皆
文帝之所留也及至武帝志大而心勞功多而志廣材
智勇敢之臣與時俱奮桑𢎞羊之徒算舟車告緡錢以
罔天下之財(武帝元光六年初算商車元狩四年用度/不足初算緍錢元鼎三年令民告緡者以)
(其半/予之)其心以文帝之所以不能取自我始取之也衛青
之徙絶大漠開朔方以竭天下之力(元朔六年夏衛青/復將六將軍絶幕)
(大克獲詔曰日者大將軍巡朔/方征匈奴斬首虜萬八千級)其心以文帝之所以不
能舉自我始舉之也張湯之徒窮根柢究黨與以盡天
下之情(見上/注)其心以文帝之所以不能察自我始察之
也取文帝之所不能取舉文帝之所不能舉察文帝之
所不能察則𢎞羊張湯衛青之屬果勝文帝耶盖文帝
為天下計而𢎞羊張湯衛青之屬為一身之計故不同
也惟其為一身之計故興利之臣則曰窮乏者漢之民
也非吾民也罔漢民之財則可以釣吾之爵位何愛焉
至於財盡而散則他日司㑹之責耳武力之臣則曰疲
敝者漢之民也非吾民也竭漢民之力則可以釣吾之
爵位何愛焉至於力竭而亂則他日將帥之責耳典獄
之臣亦曰煆煉者漢之民也非吾民也探漢民之情則
可以釣吾之爵位何愛焉至於情盡而變則他日執政
之責耳利在於已害在於君利在於近害在於逺此所
以安為而不顧也嗚呼桑𢎞羊衛青張湯之屬方欲謀
身固不暇為漢慮矣而武帝獨何為棄六世之業以快
二三臣之欲耶君子以是益知文帝之不可及也雖然
舉事求可繼非惟人君為然也至於人臣謀身者亦如
之白起為秦將長平之事坑趙卒四十萬是不可繼之
師也可一不可再也起惟顧身而不顧國故竭智力於
一舉以僥倖不次之賞豈復料其再駕於趙哉及秦復
命之伐趙卒不行而死非惡行而樂死也雖欲行而法
不容再行也使起預知己之復用師也則必撫納新附
還定新集不為長往不來之計矣(趙王使趙括代廉頗/將以擊秦秦使白起)
(為上將軍擊之秦軍射殺趙括括軍敗卒四十萬人降/武安君武安君計曰前秦以抜上黨上黨民不樂為秦)
(而歸趙趙卒反覆非盡殺之恐為亂乃挾詐而盡坑殺/之何晏注曰白起之降趙卒詐而坑其四十萬豈徒酷)
(暴之謂乎後亦/難以重得志矣)故求為可繼者非特為國亦為身也求
為不可繼者非特不為國亦不為身也吾又論之以為
小人之戒
　　　武帝(此篇論假儒/術以欺天下)
人君之道與人臣不同人臣假儒術以為姦將以欺其
君也將以欺君而取爵祿也小欺則爵祿小至大欺則
爵祿大至假儒術而每有所得則小人假之以自售亦
其職也至於人君假儒術將何所求哉天下者吾自有
之天下也治則吾自受其利亂則吾自受其害今内為
貪暴奢泰之行而外假仁義禮樂之名使其不足以欺
人耶其亂亦自若也治亂之實初無一毫加損而徒為
是紛紛吾不知其果何為哉昔漢武帝假儒術以欺天
下講東封開西域平南越討北戎峻宇雕牆淫刑酷罰
其去始皇不能以寸而稽古禮文之事洋洋乎若與唐
虞三代比隆(本賛號令文章煥焉/可述而有三代之風)一時尊寵之臣如公
孫𢎞以春秋欺武帝位至丞相爵為通侯(儒林傳序𢎞/以治春秋為)
(丞相封侯天下學/士靡然鄉風矣)其假儒術之所獲亦大矣張湯以古
義欺武帝為御史大夫位列三公(時上方鄉文學張决/大獄欲傅古義乃請)
(博士弟子治尚書春秋補/廷尉史後為御史大夫)其假儒術之所獲亦大矣惟
武帝之假儒術非徒無利而反有害焉非徒無益而反
有損焉觀其北邊蕭然盗賊並起老妻長子不保首領
高祖之業幾墜於地其禍不亦酷乎嗚呼𢎞湯假儒術
則有利武帝假儒術則有害𢎞湯假儒術則有益武帝
假儒術則有損武帝之智不及𢎞湯逺矣雖然假儒術
之害非特及於當時其害乃見於宣帝之時宣帝之尚
雜霸不喜儒(元帝為太子見宣帝所用多文法吏以刑/名繩下嘗言陛下持刑太深宜用儒生帝)
(曰漢家自有制度本以霸王道雜之奈何純任徳教用周/政乎且俗儒不達時宜好是古非  今何足委任乃嘆曰)
(亂我家者/太子也)是非特宣帝之罪也彼見用儒之效事勢之
流相激使然耳折膠墮指之寒不生於冬而生於盛夏
流金爍石之旱不生於暘而生於淫雨然則宣帝之不
用儒豈非生於武帝之假儒術耶
　　　宣帝(此篇論好/申韓之說)
嗚呼申韓之害流毒後世何其逺耶(史申不害為韓相/學本於黄老而主)
(刑名著書號申子韓非喜刑名/法術之學亦著書傳于後世)秦始皇二世用之以亡
其國趙高李斯用之以亡其身(史始皇紀斯曰若學法/令以吏為師制曰可始)
(皇為人天性剛戾自用專任獄吏樂以刑殺為威始皇/崩太子胡亥襲位為二世皇帝尊用趙高申法令行誅)
(大臣及諸公子以罪過者宗室振恐三年趙高為丞相/竞按李斯殺之闕東盡畔二世使使責讓高以盜賊事)
(高懼乃與其壻閻樂謀誅二世二世自殺二世兄/子公子嬰為秦王遂刺殺高三族高家以徇咸陽)生乎
秦之後者可以戒矣而漢晁錯復明申韓佐景帝更律
令削七國天下幾至於亡(錯學申商刑名/所景帝即位錯)　(軹張恢生/言事輒聽)
(法令多所更定遷為御史大夫請諸侯之罪過/削其支郡後七國俱反以誅錯為名錯斬東市)甘蹈亡
秦之轍而不顧焉生乎晁錯之後者可以重戒矣宣帝
復好觀申子君臣之篇所用多文法吏以刑名繩下(見/前)
(篇/注)甘蹈晁錯之覆轍而不顧焉彼申韓之說其入人之
深雖明君賢臣皆陷溺而不能出何也其令行禁止奔
走天下誠足以稱快一時也樂其一時之快而不暇顧
其它日之害此其說所以盛行於世歟觀宣帝之為君
綜核名實信賞必罰其所以功光祖宗業垂後嗣者盖
勵精之效初非申韓之功也(本賛孝宣之治信賞必罰/綜核名實信威北夷單于)
(慕義功光祖宗業垂後嗣可/謂中興侔德商宗周宣矣)至於用恭顯而啓元帝之
信宦者(石顯𢎞恭皆少坐法腐刑為中黃門以選為中/尚書宣帝時任中書官恭為令顯為僕射元帝)
(即位恭死顯代為中書令/時帝被疾遂委以政事)貴許史而啓成帝之任外戚
(外戚傳孝宣許皇后許伯皇后父史商宣帝/外家成帝立以元舅王鳳為大司馬大將軍)殺趙盖韓
楊而啓哀帝之誅大臣(元康二年京兆尹趙廣漢有罪/要斬神爵二年司𨽻校尉盖寛)
(饒有罪下有司自殺五鳯元年左馮翊韓延壽有罪棄/市二年平通侯楊惲大逆不道要斬哀帝賛睹孝成世)
(祿去王室權柄外移臨朝屢/誅大臣欲彊主威以則武宣)開三大釁終以亡國此豈
非擇術不審之流弊乎故論其功大為中興之君論其
罪則亦為基禍之主其功罪相半者盖失於欲速而用
申韓也昔者聖人亦知遲之不如速鈍之不如利矣然
其為治乃曰王者必世而後仁(語如有王者/必世而後仁)曰久於其
道而天下化成(易恒/卦云)日計不足月計有餘其遲鈍迂闊
每不若申韓之速獨何歟使聖人而不知此理耶是不
智也使聖人知而不行耶是不仁也不仁不智豈所以
為聖人哉殊不知聖人慮事至精也其舉事厭遲而惡
鈍亦與人同也使有道於此加頃刻之捷則聖人己先
為之矣惟其原始要終探端窮本知吾道雖有歲月之
遲而終成千百年之安申韓雖有歲月之速而終貽千
百年之害故去彼取此也由是論之則莫速於聖人莫
遲於申韓莫利於聖人莫鈍於申韓其理甚明宣帝不
知此理反非太子用儒之諫(見前/篇注)豈天未欲斯民見三
代之治耶
　　　于定國(此篇論不/言四誅)
治獄者非死生禍福不入其心未足與議也苟死生禍
福入其心則迫於權勢奪於威武雖有平恕之志亦變
而為暴酷矣張歐之在文景時世共謂之長者也每上
具獄事有可郤郤之不可者不得已為泣涕面而封之
其慈祥豈弟之風温然可挹也至於與莊青翟等劾晁
錯加以大逆無道之罪腰斬錯而父母妻子同產無少
長皆棄市其殘賊忮忍雖張湯杜周亦不過如此以其
前後觀之判然若二人焉此無它歐雖天資平恕而胷
中初無所守故當景帝之怒錯則震懾失趍黽勉順指
陷於暴酷而不能自抜也于定國為廷尉民自以為不
寃後世言治獄者必稽焉然吾嘗考其實亦張歐之流
耳定國以地節元年為廷尉而以甘露二年遷御史大
夫凡十七年之間麗於刑書者无不出於定國也趙廣
漢以元康二年誅盖寛饒以神爵元年誅韓延壽以五
鳳元年誅楊惲以二年誅(並見前/篇注)皆當定國為廷尉之
時然此四誅皆宣帝之太過而千載之所痛憤流涕者
也吾不知定國嘗爭之耶其亦未嘗爭之耶若其不爭
則其罪固無所逃就使嘗爭之有官守者不得其職則
去未聞可以不從而但已也爭與不爭其失等耳夫定
國身為廷尉上則陷君為淫刑之主下則自以為暴酷
之吏以事君則不忠以謀已則不智不忠不智君子之
大節己虧矣乃反屬意於郡國鰥寡之間略於大而謹
於小吾未見其為平恕也向使定國有剛毅之操不以
死生禍福移其心如張釋之斷犯蹕盗環之獄雖帝之
所甚怒而必輕之(釋之為廷尉頃之上行出中渭橋有/一人從橘下走乘輿馬驚使騎捕之)
(屬廷尉釋之奏當此人犯蹕當罰金上怒釋之曰廷尉/天下之平也壹傾天下用法皆為之輕重民安所錯其)
(手足上曰廷尉當是也後人有盗高廟坐前玉環得帝/怒下廷尉治奏當棄市上大怒釋之曰法如是足也)
劾太子梁王之失雖帝之所甚愛而必糾之(為公車令/太子與梁)
(王共車入朝不下司馬門釋之追/止太子梁王母入殿門遂劾奏之)當官而行不吐不茹
則趙盖韓楊之徒亦庶幾不死矣成王命君陳曰商民
在辟予曰辟爾惟勿辟予曰宥爾惟勿宥惟厥中定國
獨未見此論耶
　　　韓延壽(此篇論風/俗如古)
風俗之變初无常也道隆則從而隆道汚則從而汚(記/檀)
(弓/云)曷嘗有古今之異哉昔之陋儒以為風俗自厚而之
薄猶人自少而之老古之俗厚猶人之方少者也今之
俗薄盖人之己老者也薄者不可復厚亦如老者不可
復少(張末論/法云)嗚呼何其不思甚耶將以三皇之俗為厚
乎則黄帝之末胡為有蚩尤之亂(史紀黄帝乃徵師諸/侯與蚩尤戰於涿鹿)
(之野遂/殺蚩尤)將以五帝之俗為厚乎則帝舜之世胡為有三
苖之亂(書竄三苗/于三危)將以三王之俗為厚乎則夏商之季
胡為有桀紂之亂蚩尢之亂無以異於項羽之亂也亂
既除而俗有厚薄之異者非秦民之不如古特高帝不
如黄帝耳三苗之亂無以異於七國之亂也亂既除而
俗有厚薄之異者非漢民之不如古特景帝不如大舜
耳桀紂之亂無以異於煬帝之亂也亂既除而俗有厚
薄之異者非隋民之不如古特太宗不如湯武耳自古
至今同戴一天同履一地同賦一性日月不變也耳目
鼻口亦不變也風俗何為而獨不如古哉善乎魏鄭公
之言曰五帝三王不易民而教行帝道而帝行王道而
王顧所行如何耳若人漸澆詭不復返朴今當為鬼為
魅尚安得而化哉(見唐魏徴/傳云云)盖嘗觀韓延壽之治潁川
而益信風俗之未嘗不如古焉(延壽/本傳)蓋承戰國孤秦之
弊禮樂廢弛異端並奮世以古先聖人化民之道為姗
笑賢如高帝乃曰以馬上治之安事詩書(陸賈/傳云)賢如文
帝乃曰卑之無甚高論(張釋之言便宜事帝曰云云令/今可行也於是釋之言秦漢之)
(間/事)賢如宣帝乃曰漢家自有制度本以霸王道雜之(見/前)
(元帝/紀云)君臣上下同趨於刑名法律簿書期㑹之間无復
逺略(賈誼疏大臣特以簿書不報期㑹之間以為大故/王吉疏公卿務在於期㑹簿書斷獄聽訟而已非)
(太平之/基也)惟延壽承潁川趙廣漢告訐之俗獨能取世所
姗笑為陳腐迂闊者次第而行之百姓遵用其教至於
賣偽物者棄之市道其在東郡馮翊如潁川之治洋洋
乎弦誦之聲肅肅乎爼豆之容庶幾乎治古矣(徙潁川/太守潁)
(川多豪强難治先是趙廣漢患其俗多朋黨令相告訐/潁川由是以為俗民多怨讎延壽欲改更之教以禮讓)
(因與議定嫁娶䘮祭儀品畧依古禮令文學校官諸/生皮弁執爼豆為吏民行䘮嫁娶禮百姓遵用其教)彼
謂風俗不可復古者果如何哉大抵後世之患出於待
古太高而待已太卑惟待古高故自疑而不敢為待己
卑故自棄而不復為殊不知三代雖逺其理常存苟能
盡其理則夫何逺之有哉故萬石君處家而子孫燕居
申申此一家之三代也(子孫勝冠者在側雖燕必冠申/申如也僮僕訢訢如也唯謹)
王烈居鄉而訟者望塵而還此一鄉之三代也魯恭治
中牟而童子不取乳雉此一邑之三代也(恭拜中牟令/肥親往廉之)
(恭隨行阡陌俱坐桑下有雉過止其傍傍有童兒親曰/兒何不捕之兒言雉方將雛親曰豎子有仁心此三異)
(也/)延壽之治潁川庸非一郡之三代乎以是而論之則
風俗古不必厚今不必薄古不必易今不必難惟其人
而已安可是古而非今哉
　　　蕭望之(此篇論剛褊/不受辱而死)
君子必有堅忍不拔之操然後小人不能犯吾之所忌
嗚呼小人之害君子何其多端也遇人之介者則必辱
之遇人之廉者則必汚之遇人之剛者則必折之遇人
之直者則必誣之盖介者必不受辱廉者必不受汚剛
者必不受折直者必不受誣凡此者君子之所忌也小
人知君子之所忌而直犯之君子不知而墮其計中大
則死小則亡前後相望可不為大哀乎昔驪姬將有奪
嫡之謀謂優施曰吾欲為難安始而可優施曰必於申
生其為人也小心精潔又不忍人精潔易辱不忍人自
忍也驪姬用其計以歸胙誣申生申生自殺(見晉國/語云)魏
公叔為相尚主而害吳起公叔之僕曰起易去也吳起
為人節廉而自喜名君先與武侯曰吳起賢人也而侯
之國小臣恐起之無留心也試延以主起有留心則必
受之無留心則辭矣君因召吳起與歸令公主怒而輕
君起見公主之賤君也則必辭公叔用其計吳起果辭
武侯疑之遂奔楚(見史記/起傳云)夫申生有精潔易辱之形見
於外故優施因其間而排之吳起有節廉喜名之形見
於外故公叔亦因其間而排之使二人渾然天成削去
圭角置之不慍用之不懌則小人亦安能乗間而犯吾
之所忌哉蕭望之秉直道而不容於恭顯終於殺其身
吾以望之亦有罪焉望之自始見霍光不肯露索挾持
甘心於抱關之役(時霍光秉政丙吉薦王仲翁與望之/等召見先上官桀與盖主謀殺光光)
(既誅桀等後出入自備吏民當見者露索去刀兵兩吏/挾持望之獨不願見吏牽持匈匈光聞之告吏勿持望)
(之至前說光曰今士見者皆先露索挾持恐非周公致/白屋之意光獨不除用望之而仲翁等皆補大將軍史)
(三歲仲翁至給事中望之以射䇿甲科為郎署小苑東/門候仲翁顧望之曰不肯錄錄反抱關為望之曰各從)
(其/志)其後為平原太守則不自得(時選博士諫大夫通政/事者補郡國守相以望)
(之為平原太守望之雅意在本朝/逺為郡守内不自得乃上疏云云)為左馮翊則移病(宣/帝)
(察望之經明持重論議有餘材任宰相欲詳試其政事/復以為左馮翊望之從少府出為左遷恐有不合意即)
(移/病)為御史大夫則與丙吉鈞禮(代丙吉為御史大夫後/丞相司直䋣延壽奏侍)
(中謁者良使丞制詔望之望之再拜已良與望之言望/之不起因故下手而謂御史曰良禮不備故事丞相病)
(明日御史大夫輒問病朝奏事㑹廷中差居丞相後丞/相謝大夫少進揖今丞相數病望之不問病㑹廷中與)
(丞相鈞禮時議事不合意/望之曰侯年寧能父我耶)其介然剛褊狷潔之操不以
一毫挫於人天下共知之矣當恭顯之欲害望之深思
熟慮以為望之帝之師傳著節老臣苟驟使帝誅之誰
肯從乎惟納之囹圄使俯首對刀筆吏則望之剛褊必
不受辱忍而死遂收望之下廷尉而望之果如其所料
終以自殺(宣帝崩太子襲尊號是為孝元帝望之本以/師傳見尊重上即位數宴見言治亂陳王事)
(望之選劉更生金敞拾遺左右上甚鄉納之初宣帝不/甚從儒術任用法律而中書宦官用事中書令𢎞恭石)
(顯久典樞機明習文法與史高為表裏議論不從望之/等恭顯又時傾仄見詘望之以為中書政本宜以賢明)
(之選用宦者非國舊制違古人不近刑人之義繇是天/與高恭顯忤恭顯奏望之堪更生朋黨相稱舉欲以專)
(擅權勢為臣不忠請謁者召致廷尉上赦望之罪㑹望/之子伋上書訟望之前事有司復奏望之教子上書失)
(大臣體不敬請逮捕恭顯等知望之素高節不詘辱建/白望之深懷怨望教子上書歸非於上自以託師傳懐)
(終不坐非頗詘望之於牢獄塞其怏怏心則聖朝亡以/施恩厚上曰蕭太傳素剛安肯就吏顯等白望之坐薄)
(罪必无所憂上可其奏顯等封以付謁者敕令召望之/手付吏者至召望之望之竟飲鴆自殺天子聞之驚曰)
(曩固疑其不就牢/獄果然殺吾賢傅)恭顯定計於前收效於後如取如攜
無錙銖之差者以望之之賢而不能出於小人之所料此
有志之士所以為之流涕太息而不能已歟嗚呼望之
社稷之鎭也使不感慨自殺則元帝雖不盡用恭顯亦
終有所忌憚而不敢發其惡亦少瘳矣幸而天假之年
至于成帝之世安知其不能坐銷王氏代漢之禍乎是
望之死生實漢室之所由存亡也望之縱不自惜獨不
為漢惜乎又况望之素以大儒自處一旦臨事乃自經
溝瀆與田光侯嬴之徒比豈天之棄漢而奪其魄耶何
其謬戻若斯之甚也
　
　
　
　
　
　
　
　
　
　
　
　
　十先生奥論註續集巻六
欽定四庫全書
　十先生奥論註續集巻七
　　時政論　　　　　　　　　　　呂祖謙
　　　苟且(此篇論心/不可二用)
目不兩視而明耳不兩聼而聰人之心固不可二用也
勤於公則必苟於私勤於私則必苟於公二者不可得
而兼惟觀其所向之何如耳古人之材即後人之材也
古人之智即後人之智也然古之治後之亂者豈材智
之有異耶特古人用之於公後人用之於私而已惟古
人用之於公故於私不得不苟以衛公子荆之事觀之
其宫室始有則謂之苟有及言其少有富有則又謂之
苟全苟美其言每謂之苟者非薄於私也不苟於公則
必苟於私也惟後人意在於私故於公不得不苟以漢
賈誼之言觀之其論大臣則以為有患苟免及論羣下
則又言俱亡耻俱苟安(誼疏生上遇其大臣如遇犬馬/彼將犬馬自為也廉恥不立且)
(不自好苟若而可主上有患則吾苟免而已立而觀之/耳人主將何使於此羣下至衆而主上至少也所託財)
(器職業者粹於羣下也俱/亡恥俱苟安則主上最病)其俗每趨於苟者非薄於公
也不苟於私則必苟於公也葢水盛則火滅寒往則暑
來陽消則隂長公私之相勝亦若是則已矣自漢及唐
以公滅私苟且之風盛於天下如董晉為相史臣譏其
懦弛苟安時則有苟且之相(唐晉賛懦弛苟安滋欲以/恩信傾賊迂暗之人烏可)
(語功名/㑹哉)如劉知幾謂牧伯遷代太速懷苟且之謀時則
有苟且之牧(武后天册萬歲元年知幾表云今之牧伯/遷代太速倐來忽往蓬轉萍流既懐苟且)
(之謀何暇/循良之政)如趙憬議考課欲格庶僚苟且之心時則有
苟且之吏(德宗時憬獻審官六議四議考課曰若課在/中考如限者平轉而歴試之則无苟且之心)
(滯淹/之慮)如劉祥道謂官懷去就而民苟且時則有苟且之
民(顯慶中祥道疏今任官率四考罷官/知秩滿則懷去就民知遷徙則苟且)上至於相下至
於民莫不趨於苟且則政事何由而理乎紀綱何由而
振乎風俗何由而厚乎如使當時之人移謀身之心而
謀國移富家之術而富民移保子孫之志而保治移求
爵祿之意而求義則可以不下席而躋咸五登三之盛
矣竊嘗歴考漢唐之際其粗能去苟且之弊者惟漢宣帝
而已迹其綜核名實信賞必罰(本賛/云)上下相安蔑有苟
且之意(樞機周宻品式備具上下/相安莫有苟且之意也)亦庶於古矣然宣帝
之革苟且徒變其外而不變其内也徒制其末而未制
其本也而黄龍之詔有計簿之欺避課之戒(元年詔方/今民多貧)
(盗賊不止其咎上計簿具文而已務為欺謾以避其課/三公不以為意御史察計簿疑非實者按之使眞偽母)
(相/亂)豈非苟且之俗未盡除乎楊惲之言有縣官不足為
盡力之謗(惲兄子譚謂惲曰建平杠侯前以罪過出今/徵為御史大夫侯罪薄又有功且復用惲曰)
(有功何益縣官/不足為盡力)豈非苟且之志未盡遷乎蓋宣帝導之
以政而不以教束之以刑而不以德苟且之弊所以迹
化而心不化也如使人君皆能本德教以化苟且之心
則荀卿不苟之篇可以無作(君子行不貴苟難/說不貴苟合云云)
　　　責實(此篇論尚實/所以去名)
善除弊者不去弊善治疾者不去疾善抑虛名者不去
虛名盖天下之事將欲奪之必先與之將欲拘之必先
縱之苟驟禁而遽絶未有不反受其害者也故不忍弊
之多欲一朝而去焉外雖若去而弊源實藏於冥冥之
中矣不忍疾之苦欲一朝而去焉外雖若去而病源實
藏於㝠㝠之中矣彼善除弊者初未嘗驟去其弊也徐
以待之黙以觀之使姦態偽迹蠭起於前然後從而鋤
其窟穴則弊不得而遁矣善治疾者亦未能驟去其疾
也寛以養之綏以療之使宿疹積毒發見於外然後從
而窮其標本則疾不得而留矣抑虛名之道亦猶是也
世之尚虚名者其根甚固其流甚長其風甚熾苟疾
虛名之亂眞播為號令制為賞罰欲言掃而去之豈不
足以稱快於目前哉然異時邀名之士皆將矯為務實
以投吾之所好今日之朴野即前日之浮華也今日之
木訥即前日之辯捷也今日之恬退即前日之奔競也
服勤簿書者乃不解訴牒之人恪居官次者乃不辯馬
曹之士巧詐百出而渾厚質實之君子併為當世所疑
賢否一區真偽一塗愚智一揆憒憒然莫之能分非特
名不可見而實亦不可見矣始欲去名而終至於失實
是豈為治者之意哉亦取之太迫致之无術而己大抵
致剛必以柔致寛必以猛致實必以名欲為之於此必
形之於彼欲為此而先以此示天下亦迫而無術矣是
故明君之治天下也將責之以實先取之以名開之以
其塗示之以其利天下之名爭至於吾前以文學之名
至者吾從而察之則董仲舒之實公孫𢎞之偽皆見矣
(公孫𢎞治春秋不如仲舒而𢎞希世用/事位至公卿仲舒以𢎞為從諛𢎞嫉之)以政事之名至
者吾從而察之則黄霸之實王成之偽皆見矣(王成為/膠東相)
(流民自占八萬餘口賜爵關内侯詔使丞相御史問郡/國上計長吏守丞以政令得失或對言前膠東相成偽)
(自増加以䝉顯賞黄霸為潁/川太守百姓純化興于行誼)以忠直之名至者吾從而
察之則劉向之實谷永之偽皆見矣(劉向傳薦更生宗/室忠直明經有行)
(谷永建始三年詔與方正直言極諫永於經書汎為/疏達不能浹洽如劉向黨於王氏上不甚親信也)以
理財之名至者吾從而察之則劉晏之實裴延齡之偽
皆見矣(晏賛斂不及民而用度足可謂知取予矣延齡/素不善財計乃廣鉤距取宿奸老吏與謀以固)
(帝/幸)彼皆趨之吾始得而知之是則自獻其名乃自獻其
實也世之好名者知吾必察其實皆砥礪澡濯言不敢
過行譽不敢過情苟實之未副惴惴然惟恐名之聞於
上以蹈浮虚之罰又豈有求名者乎由是言之善為治
者尚名乃所以去名不善為治者尚實乃所以失實善
為治者天下以名為實不善為治者天下以實為名特
在用之如何耳名何負於治哉聞漢宣帝之綜核名實
矣不聞其去名也(本賛孝宣之治綜/核名實信賞必罰)聞諸葛亮之循名
責實矣不聞其去名也(陳壽評曰循名/責實虚偽不齒)名者正吾所資
以責實之具柰何先去之耶嗚呼無弊之可指為吏者
之所懼也無疾之可見為醫者之所驚也無名之可稱
責實者之所憂也見其弊然後可革見其疾然後可療
見其名然後可核未識其實而先去其名吾不知所以
為治矣抑嘗聞之立高帝之朝而進用儒之說世莫不
以為踈也然用儒者實高帝之所當急立武帝之朝而
進偃兵之說世莫不以為迂也然偃兵者實武帝之所
當先處責實之世而論尚名人孰不以為愚且惑耶然
理有似緩而實急事有似異而實同使深識之士心平
氣定而思之未有不始而愕終而悟也此亦老氏所謂
正言似反者歟(七十八章受國之不祥/是謂天下王愕言若反)
　　　内外(此篇論不可/重内輕外)
終身坐談不如一時之親見終歲傍觀不如一日之親
聞蓋天下之事及之而後知履之而後喻未有不身試
之而能盡其詳者也風俗既弊士大夫樂居内而厭居
外趨其易而辭其難遂以謂得其理則事不待試而喻
定其要則功不必勞而成故不離莘野而割烹之鼎已
調(人有言伊尹以割烹要湯有諸孟/子曰否伊尹耕於有莘之野云云)不離傅巖而濟川
之舟已具(高宗夢得說使百工營求諸野得諸傅􁏾/爰立作相命之曰若濟巨川用汝作舟楫)不
離磻溪而牧野之陣已成(尚書中候云太公釣於磻溪/大明詩牧野洋洋維師尚父)
(時維/鷹揚)彼為伊傳太公者曷嘗徒勞州縣屈首簿書然後
知之哉殊不知有非常之材而後有非常之舉商有天
下六百年其不試而用者二人而已今人輒以此自許
何後世之多伊傅耶周有天下八百年其不試而用者
一人而已今人輒以自許何後世之多太公耶多見其
不知量也然則用人之道詎可信其虚言而不試之以
事乎是以明君將欲付大任於是人必納之於膠擾繁
劇之地以觀其材處之於間暇寂寞之鄉以觀其量使
之嘗險阻艱難以觀其操使之當盤根錯節以觀其斷
投之州縣磨之歲月習之既久養之既深異時束帶而
立於朝天下之事莫不迎刃而解然後知其始困之乃
所以深愛之也請以近取譬之言世有愛其子者坐之
高堂食之芻豢足迹未嘗及門自以為愛之之至矣彼
鄰人之父則不然使其子躡屩擔簦犯風兩冐霜雪以
從師取友于數千里之外伶俜顚頓雖道路之人莫不
竊議其父之不慈也及觀其終則有一人焉不辨菽麥
(左成十八年周子有兄而無/慧不能辨菽麥故不可立)頑嚚無知(又十八年/頑嚚不友)問之
何人也乃向之足迹未嘗及門者也有一人焉知類通
達為世名儒問之何人也乃向之顚頓數千里者也彼
為人父者將使其子無知為愛耶將使其子有成為愛
耶雖甚愚者亦知所擇矣君之於臣猶父之於子也欲
成逺大之器其可循姑息之愛耶世之人自非伊傅之
生知太公之絶類乃欲不出都門坐致卿相脫塵埃之
賤而日侍無間釋朱墨之勞而從容風議舍邊郵之繁
而深居禁嚴其初豈不甚美而可樂哉一旦而有大政
事大議論大征伐大典章則皆心醉語塞流汗浹背傍
徨而不知所對然後追悔前日之未嘗居外亦無及已
歴觀自古公卿以未嘗更事而敗政害民者多矣愚者
不必論也不肖者不必論也今獨以世之所共賢者論
之賈誼一出長沙而計不自得是誼未免重内而輕外
也惟其重内而輕外故於天下之事不能徧察論正朔
服色則近乎緩論系單于頸則近乎夸論三表五餌則
近乎疏(誼遷大中大夫以漢宜改正朔易服色制度定/官名興禮樂悉更奏之帝謙讓未遑也為長沙)
(王太傅既以適去意不自得及渡湘水為賦以弔屈原/歲餘帝思誼徵之拜為梁懷王太傅賛曰及欲試屬國)
(施五餌三表以系單/于其術固以疏矣)使誼安於居外身歴天下之事豈
有此失耶蕭望之一為郡守而内不自得是望之未免
重内而輕外也惟其重内而輕外故於天下之事不能
徧察其挑馮奉世則近乎刻其毁常平倉則近乎迂其
恥對獄吏則近乎躁(望之為平原太守雅意在本朝逺/為郡守内不自得乃上疏云云馮)
(奉世以節諭告諸國王因發兵擊莎車莎車王自殺奉/世還宣帝議封望之以奉世奉使有指而擅矯制違命)
(發諸國兵雖有功不可為後法不宜受封大司農中丞/耿壽昌奏設常平倉上善之望之非壽昌對獄吏事見)
(前望之/論注)使望之安於居外身歴天下之事豈有此失耶
與誼同時者未有居誼之右者也誼猶不可不更外事
則下於誼一等者又可知矣與望之同時者未有居望
之之右者也望之猶不可不更外事則下於望之一等
者又可知矣昔者孔子之教人未嘗不使之多識天下
之事故以天縱之聖而制行未嘗不以已焉其為乗田
為委吏為中都者(孟孔子嘗為委吏矣曰㑹計當而已/矣嘗為乗田矣曰牛羊茁壯長而已)
(矣家語相魯篇孔子初仕為中都/宰行之一年而四方之諸侯則焉)非有司之細務眞有
所未知也所以使後世知聖人猶必親細務也其之齊
之衛之陳者非四方之風俗眞有所未察也所以使後
世知聖人猶必歴四方也故一時高弟有為季氏宰者
(史閔子騫冉求/子路為季氏宰)有為中牟宰者有為莒父宰者(子夏為/莒父宰)
(問/政)有為費氏宰者(子路使子羔為費宰家語/執轡篇閔子騫為費宰)家臣之微
邑令之賤循循然安處之未嘗有卑小官之意豈非師
友淵源固有所自耶嗚呼天下之事有逸必有勞天下
之官有貴必有賤皆趨其逸誰任其勞皆樂其貴誰處
其賤猶之於身有心腹焉有皮膚焉苟去其皮膚則何
以衛心腹猶之於木有本根焉有枝葉焉苟去其枝葉
則何以庇本根若在官者皆欲内而惡外則茫茫禹迹
人主誰與共治之耶舉偏救弊抑揚之權正今日所當
急
　　　奔競(此篇論奔競不當禁/由上之人有以誘之)
天下之害風俗者莫不當禁而不當禁者有一焉曰奔
競是也世之禁防多矣不孝不友則有禁偽言偽行則
有禁竒技淫巧則有禁姦聲異服則有禁(禮記王/制云)何獨
至於奔競乃不當禁耶奔競之名果何從而生耶爵祿
在上下皆趨之故名之為奔則其弊非起於下也爵祿
在此彼皆爭之故名之為競則其弊非起於彼也誘之
於上而欲禁之於下誘之於此而欲禁之於彼是猶乞
醯而却蚋聚羶而去蟻雖刀鋸日用亦有所不勝矣大
抵上之人輕名器而輒以假人則多為之禁而奔競益
甚上之人惜名器而不以假人則不為之禁而奔競自
消論至於此則奔競不惟不當禁又且不可禁不惟不
可禁又且不必禁也何以知其然耶唐虞三代之時禮
義修明風俗淳厚凡為士者三揖而進一辭而退(記聘/義介)
(紹而傳命敬之至也三揖而后至/階一遜而后升所以致尊遜也)禮如此其峻也三十
而仕五十而爵(記王制五十而爵六/十不親學七十致政)進如此其迁也論
定然後官任官然後爵(同上司馬論辨官材論進士之/賢者以告于王而定具論論定)
(然後官之任官然後/爵之位定然後禄之)仕如此其難也不傳贄為臣則不
敢見諸侯(孟滕文/公章云)分如此其嚴也然處之甚安守之甚
固無滯淹之歎無僥倖之心是豈有法制以驅之乎又
豈有刑罰以禁之乎亦曰上之人未嘗啓奔競之門而
已蓋當是時持黜陟以佐天子者非臯陶稷契之徒即
伊尹傅說之儔也持黜陟以佐諸侯者非隨㑹子文之屬
即子產叔向之輩也是數聖賢者以公道而立公朝以
公心而臨公選材之外無餘位位之外無餘材天下之
士道德苟充爵祿自至初無求於上之人則巍巍廊廟
殆為無求之地故巧者無所用其智貴者無所用其權
詐者無所用其謀諂者無所用其佞貪而往戚而歸躁
而往靜而歸於斯時也雖求奔競之名猶不可得况有
所謂奔競之禁哉逮德下衰禮義廢風俗薄名器濫(左/成)
(二年新築人仲叔于奚救桓子桓子是以免既衛人賞/之以邑辭請曲縣繁纓以朝許之仲尼聞之曰惜也不)
(如多與之邑唯名與器不可以假/人杜預注器車服也名爵號也)爵祿輕(唐陸贄傳德/宗幸梁道有)
(獻𤓰菓者帝嘉其意欲授以試官/贄諌曰爵位天下公器不可輕也)不使官求人而使人
求官不使上求下而使下求上奔競成風莫之能禦權
在於左右則為之掃門(前曹參傳魏勃欲求見齊相曹/參家貧無以自通乃常獨早起)
(掃齊相門舍人怪問之勃曰願見相君無因/故掃此門於是為勃通參參乃以勃為舍人)權在於嬖
寵則為之控馬權在於妃主則為之邑司權在於貴戚
則為之主事高爵重祿如取如攜無不得其欲焉彼介
然自守之士十年不調者有之(張釋之以貲為騎郎事/文帝千年不得調無所)
(知/名)三世不徙者有之(揚雄賛當成哀平間莽賢皆為三/公權傾人主所薦莫不抜擢而雄)
(三世不徙官及莽簒位/以耆老久次轉為大夫)六世不遇者有之利害之相形
如此人安得而不奔競乎上之人既誘天下以奔競乃
屑屑然制限年之舉(禮記四十强而仕七十致仕凡三/王養老皆引年後左雄傳雄上言)
(郡國孝亷古之貢士出則宰民宣協風教若其靣墻則/無所施用孔子曰四十不惑禮稱强仕請自今孝廉年)
(不滿四十不得策舉本朝/之制二十出仕七十致仕)嚴三互之法著崇遜之論(晉/劉)
(寔以世多進趣廉遜道缺乃著崇遜論以矯之其辭曰/古之聖王之化乎天下所以貴遜者欲以出賢才息爭)
(競/也)多見其無益也然則為人上者不必沮人之奔競勿
勸之斯可矣不必罰人之奔競勿賞之斯可矣開其源
而塞其流忘其本而齊其末豈不甚可嘆哉竊嘗譬之
朝而趨市駢肩相摩暮而過市掉臂不顧非朝貪而暮
廉也朝有所求而暮無所求也一免走野百人逐之積
免在市過者不顧非前爭而後遜也前則未定而後則
已定也彼為士者在治古則靜退在後世則奔競豈情
性之頓異邪盖治古之爵祿不可求而後世之爵祿可
求也治古之爵祿皆有定而後世之爵禄無定也操爵禄
之柄者苟端本澄源於上則濟濟多士可以一旦還之
於唐虞三代之域矣風俗豈獨厚於古而薄於今耶
　
　
　
　
　
　
　
　
　
　
　
　
　
　
　十先生奥論註續集巻七
欽定四庫全書
　十先生奥論註續集巻八
　　時政論　　　　　　　　　　　　　　吕祖謙
　　　漢輿地圖序(此篇論光武有/恢復天下之志)
輿地之有圖古也自成周大司徒掌天下土地之圖以周
知廣輪之數(禮地官大司徒之職掌建邦之土地之圖與其/人民之數以佐王安擾邦國以天下土地之圖)
(周知九州之地/域廣輸之數)而職方氏之圖復加詳焉(夏官職方氏掌天/下之圖以掌天下)
(之地辨其邦國都鄙四夷八蠻七閩九貉五戎六狄之人民/東南曰揚州其山鎮曰㑹稽正南曰荆州其山鎮曰衡山河)
(南曰豫州其山鎮曰華山正東曰青州其山鎮曰沂山河東/曰兖州其山鎮曰岱山其澤藪曰大野正西曰雍州其山鎮)
(曰嶽山東北曰幽州其山鎮曰醫無閭河内曰冀州/其山鎮曰霍山正北曰并州其山鎮曰恒山云云)迨漢滅
秦蕭何先收其圖書始具知天下阨塞户口多少之差(前蕭/何傳)
(沛公至咸陽蕭何先入收秦丞相御史律令圖書藏之沛公/具知天下阨塞户口多少强弱處民所疾苦者以何得秦圖)
(書/也)然則尚矣武帝元狩六年將立三子為王御史大夫奏
輿地圖請所立國名乃開齊燕廣陵之封輿地圖之名至
是始見史遷之所載可考也(史三王世家大司馬臣去病再拜上/疏云願陛下詔有司因盛夏吉時)
(定皇子位六年三月戊申朔乙亥御史大夫臣張湯等皇/上言云云制曰下御史云云臣青翟臣湯等昧死請立)
(子臣閎臣旦臣胥為諸侯王昧死請所立國名制曰云/云維六年四月乙巳皇帝使御史丈夫湯廟立子閎為)
(齊王子旦為燕王子/胥為廣陵王云云)光武皇帝之徇河北鄧禹杖策而
從之說以大策有天下不足定之語其後帝登城樓披
輿地圖指示禹曰天下郡國如是今始乃得一子前言
天下不足定何也禹復申言之盖光武志在天下當神
州赤縣未入經畧之際其君臣更相激厲如此(鄧禹傳/禹聞光)
(武安集河北即杖䇿北渡追及於鄴先武見之甚懽禹/曰但願明公威德加於四海禹得效其尺寸垂芳名於)
(竹帛耳光武因留宿間語禹進說曰更始雖都關西今/山東未安赤眉青犢之屬動以萬數三輔假號往往羣)
(聚更始既未有所挫而不自聽斷諸將皆庸人崛起志/在財幣爭用威力朝夕自快而已非有忠良明智深慮)
(逺圖欲尊主安民者也於今之計莫如延攬英雄務悦/民心立高祖之業救萬民之命以公而慮天下不足定)
(也光武大悅及王郎起兵光武自薊至信都使禹自將/從至廣阿光武舍城樓上披輿地圖指示禹曰天下郡)
(國如是今始乃得其一子前言以吾慮天下不足定何/也禹曰方今海内殽亂人思明君猶赤子之慕慈母古)
(之興者在德厚薄/不以大小光武悅)故能兼制六合司空之所掌無寸地
尺天不歸於封域按圖分封並建諸子以為藩屏嗚呼
盛哉(後光武十王傳東海恭王强沛獻王輔楚王英濟/南安王康東平憲王蒼阜陵質王延廣陵思王荆)
(臨淮懷公衡中王簡/王焉琅邪孝王京)用敢細繹其意而為之序曰自古
合天下於一者必以撥亂之志為主志之所向可以排
山嶽倒江海開金石一念之烈無能禦之者光武之在
河北﨑嶇於封豕長蛇之間瞋目裂眦更相長雄積甲
成山積血成海積氣成雲積聲成雷九流渾淆三綱反
易雖十家之市無寧居者則光武何所恃哉亦恃其撥
亂之志而已光武之志以皇天全付所覆於我有漢今
乃八分幅裂淪於盜賊此子孫之責也責之所在雖有
登天之難不敢辭雖有暴虎之危不敢避雖有蹈水火
之危不敢回奮然直前以償吾祖宗之所負必使吾祖
宗之舊物咸復其初然後吾責始塞焉此志一立故雖
處一郡之地而視天下之廣慷慨憤悱氣干雲霄撥亂
之志蓋肇於此矣方其志之未立則一郡至小而羣賊
之地奚啻十倍吾衆至少而羣賊之兵奚啻十倍恢復
之功猶捕風係影若不可期者及既有其志則規模先
定幾謀先立兆之於前而必之於後若青若齊若隴若
蜀若楚若越皆吾志中之一物也(光武紀時長安政亂/四方背叛梁王劉永)
(擅命睢陽公孫述稱王巴蜀李憲自立為淮南王秦豐/自號楚黎張歩起琅邪董憲起東海延岑起漢中田戎)
(起夷陵並置將帥侵畧郡縣又别號諸賊銅馬大彤高/湖重連鐵脛大槍尤來上江青犢五校富平獲索等)
(所在冦掠光/武將擊之)若盆子若王昌若囂若述若歩若豐皆吾
志中之臣僕也(劉盆子王昌一名郎隗囂公孫/述張歩各有傳奉豐見上注)彼方繕
寨置戍而不知吾已破之於堂上彼方峩冠被衮而不
知吾已縳之於胷中是以論光武克復郡縣之蹟則有
難易焉有先後焉若夫光武恢復之志則一披輿圖而
三萬里之幅員皆人於靈府豈嘗得一邑而始思得一
州得一州而始思得一部大矣光武之志也斯其所以
祀漢配天不失舊物歟(左哀元年少康復禹之/績祀夏配天不失舊物)厥後建
武二十二年匈奴右薁鞬日逐王比遣使奉匈奴地圖
(光武/紀云)二十四年北欵五原塞願為藩蔽廼立之為南單
于俾預藩臣之列(同/上)是知光武有一天下之志非特輿
地圖之所紀皆為臣妾而匈奴地圖之所紀亦為臣妾
焉則志也者其撥亂濟世之樞極歟故述之以告來者
　　　武備(此篇論治世/不可去兵)
人常有言曰兵者治世之所諱也治世之士不言兵治
世之民不執兵變刀為犢變劒為牛變矛㦸為鋤耰變
營壘為畎畆(前龔遂傳民有帶持刀劒者使賣劒/買牛賣刀買犢曰何為帶牛佩犢)凡鳥
占雲祲金版六韜之書皆束之高閣(唐李靖賛世言靖/精風角鳥占雲祲)
(孤虚之術為善用兵莊子云獻說則以金版注/太公謀術論國政事六韜太公兵法書行于世)使天下
不復知有兵之名然後足為至治之極嗚呼何其不思
之甚邪治世雖未嘗好戰也亦未嘗忘戰也雖未嘗用
兵也亦未嘗去兵也先王於太平至治之世嚴師徒肅
號令謹閱習所以銷患於無形保治於無極曷嘗以兵
為諱哉且虞舜之時為治耶為亂耶雖甚愚者知其為
至治也舜當至治之時固可以忘戰而去兵矣然典謨
所書在内則明射侯以為教養之術在外則奮武衛以
為備禦之防汲汲然惟恐兵之未練固不聞其以兵為
諱也(書益稷欽四鄰庻頑讒說若不在時侯以明之撻/以記之書用識哉欲並生哉禹貢五百里綏服三)
(百里揆文教二/百里奮武衛)武王之時為治耶為亂耶雖甚愚者亦
知其為至治也武王當至治之時固可以忘戰而去兵
矣然司馬所掌於春於夏則有振旅茇舍之名於秋於
冬則有治兵大閱之法汲汲然惟恐兵之未練固不聞
其以兵為諱也(禮夏官大司馬中春教振旅遂以蒐田/中夏教茇舍如振旅之陳遂以苗田中)
(秋教治兵如振旅之陳遂以獮田中冬/教大閲乃陳車徒如戰之陳遂以狩田)舜之備既具
固可以鼓琴而詠南風之詩(家語辨樂解舜作五/弦之琴造南風之詩)武王
之備既具固可以建櫜而奏戢戈之頌(記武王克商車/甲藏之府庫而)
(弗復用倒載干戈包之以虎皮將帥之士使之為諸/侯名之曰建櫜乂詩頌時邁載戢干戈載櫜弓矢)人
見其鼓琴之逸而不知其為備如此之勞也遂以為舜
之盡於鼓琴人見其建櫜之易而不知其為備如此之
難也遂以為武王之治盡於建櫜使鼓琴可以盡舜之
治則房琯之有董廷蘭何為有陳濤之敗耶(唐房琯傳/琯請自將)
(平賊遇賊陳濤斜戰不利邢延恩促戰故敗初琯用春秋/時戰法以車二十乘繚營既戰賊乘風投芻而火之人畜)
(焚燒琯遂還走琴工董廷蘭出入琯所琯/昵之廷蘭藉勢數招賄後為有司劾治)使建櫜可以
盡武王之治則始皇之鑄金人十二何為有勝廣之亂
耶(史始皇紀分天下為三十六郡收天下兵聚之咸陽/銷以為鐘鐻鑄金人十二重各千石二世元年戍卒)
(陳勝等反故/荆地為張楚)鼓琴一也舜則可以琯則不可者有備無
備之分耳建櫜一也武王則可以始皇則不可者有備
無備之分耳房琯不善學舜者也始皇不善學武王者
也論至於是孰謂練兵嚴備非太平之先務也愚故曰
兵者非治世之所諱者也大扺銷兵不足以銷兵惟治
兵乃可以銷兵(唐蕭俛傳穆宗初兩河㡳定俛勸帝偃/革尚文乃宻詔天下鎭兵十六萬限一)
(年逃死不補/謂之銷兵)偃武不足以偃武惟講武乃可以偃武(書/武)
(成乃偃武修文歸馬于華山之陽/放牛于桃林之野示天下弗復用)人徒見文帝之結和
比鄰煙火萬里以為偃武之功也(前本紀後二年匈奴/和親史律書天下殷)
(富鳴雞吠天烟火萬/里可謂和樂者乎)殊不知文帝所以致此者以有細
柳棘門之備而已(本紀後六年匈奴入上郡入雲中以/周亞夫為將軍次細柳徐厲為將軍)
(次棘門/以備胡)人徒見章帝之儒館獻歌戎亭虚候以為偃武
之功也(後本賛儒館獻/歌戎亭虛候)殊不知章帝所以致此者以有
金城戍邊之備而已(本紀章和元年死罪囚犯法在丙/子赦前而後捕繫者皆減死勿笞)
(詣金城/戍也)人徒見太宗之四夷冠帶胡越一家以為偃武
之功也(唐魏徵傳蠻夷君長襲衣冠帶刀宿衛通鑑紀/從上皇置酒故漢未央宫上皇命突厥頡利可)
(汗起舞又命南蠻酋長馮智戴詠詩笑/曰胡越一家自古未有也帝奉觴上壽)殊不知太宗所
以致此者以有殿廷習射之備而已(通鑑高祖紀上引/諸衛將卒習射於)
(顯徳殿庭諭之曰戎狄侵盗自古有之患在邊璄小安/則人主逸遊忘戰是以冦來莫之能禦於是日引數百)
(人教射於殿廷上親臨/試中多者賞以弓帛)晉武帝當平吳之後可以治矣
恃其治而徹去州郡之備終致五胡之亂豈非忘戰之
害乎(通鑑紀太康元年王濬舟師過三山舉帆直指建/業吳主皓面縳輿櫬詣軍門降朝廷聞吳已平羣)
(臣皆賀上壽帝曰此羊太傅之功也人詔今天下為一/當韜戢干戈刺史分職皆如漢氏故事悉去州郡兵大)
(郡置武吏百人小郡五十人陶璜上言州兵未宜約損/以示單虛山濤亦言不宜去州郡武備帝不聽及水寧)
(以後盜賊羣起州郡無備不能禽制天下遂大亂如濤/所言元帝紀史臣曰晉氏不虞自中流外五胡扛鼎七)
(廟隳/尊)𤣥宗當開元之後可謂治矣恃其治而徹去中國
之備終致祿山之亂豈非忘戰之害乎(本賛𤣥宗親平/韋氏亂方其勵)
(精政事開元之際幾致太平何其盛也又兵志開元六/年始詔折衝府兵每六歲一簡至是虚耗散宿衛不能)
(給更號曰彍騎自是諸府士益多不補云云開元初朔/方隴右河東河西諸鎮皆置節度使及范陽節度使安)
(禄山反犯京師天子之兵/弱不能抗遂陷西京云)德宗當興元之後可謂治矣
恃其治而徹去河朔之備終致藩鎭之亂豈非忘戰之
害乎(本紀興元元年大赦改元朱泚㐲誅陸贄論縁邊/守備事宜狀開元天寳之間控禦西北西蕃惟朔)
(方河西隴右之節度使而已中興已來未遑外討僑𨽻/四鎭於安西權附隴右於扶風所當西北兩蕃亦朔方)
(涇原隴右河東西節度而已自泚逆以誘涇隴之衆懷/光汙朔方之軍割裂誅鋤所餘無幾而又分朔方之地)
(建牙擁節者凡三使焉其餘鎭軍數且四十皆承特詔/委寄各降中貴監臨人得抗衡莫相禀屬每俟邊書告)
(至方令計㑹用兵今之邊備勢弱氣消建軍若此可謂/力分於將多矣本賛及奉天之難深自懲艾遂行姑息)
(之政由是朝廷益弱而方鎭/愈强至於唐亡其患以此)由是觀之銷兵乃所以召
兵閱武乃所以偃武其理甚明無足疑者然則人君當
無事之時其可不為先事之備乎抑嘗謂衆人之所輕
乃明君之所重衆人之所後乃明君之所先凡開闢操
縱之權固非常情之能窺測也何以知之以光武之事
知之當用兵之際衆人之所重者騎射也所輕者詩書
也光武乃投戈講藝息馬論道於戰馬擾攘之中而篤
仁義禮樂之用輕人之所重重人之所輕非有先物之
幾孰能與於此乎(樊凖傳光武受命中興羣雄紛擾誅/戰不遑啓處然猶投戈講藝息馬論)
(道/)當偃兵之際衆人之所先者文事也所後者武備也
光武乃疏築亭障修明烽燧於宴安閒暇之中而嚴守
禦捍防之備後衆人之所先先衆人之所後非有先物
之幾孰能與於此乎(本紀建武十一年遣杜茂將衆/郡弛刑屯北邊築亭侯修烽燧)天
下方尚武吾獨示之以文天下方尚文吾獨抗之以武
一弛一張與時推移彼見其勝敵謂之勇見其治國謂
之柔是皆刻舟膠柱而求其迹者也(後漢張衡傳斯契/船而求劒注契猶)
(刻雕也事見呂氏春秋/揚先知篇膠柱而調瑟)烏足以知光武
　　　匈奴(此篇論不可以夷狄之/强弱為吾中國之安危)
治天下者不可以夷狄之强弱為中國之安危使夷狄
之勢强耶則吾中國之不可不治也使夷狄之勢弱耶
則吾中國亦不可不治也吾知治吾中國耳彼夷狄奚
有於我哉譬之治家者睦其宗族制其童僕謹其扄鐍
高其垣牆此治家之常法也是法也不為鄰之厚而增
不為鄰之薄而損不為盗賊而設不為無盗賊而廢盖
是數者之法為吾家而設非為鄰里盗賊而設也唯治
天下者亦然夫中國之與夷狄其不相為用久矣仰觀
天文俯察地理北戎為胡門自三危而至于朝鮮所以
限戎狄也南戎為越門自岷山而至于甌閩所以限蠻
夷也是中國之與夷狄風俗不同嗜慾不同彼之休戚
何預吾之利害哉是故先王之待夷狄其來不喜其去
不怒其欣然而朝覲也特象胥之職爾特行人之職爾
(禮秋官象胥之職掌蠻夷閩貉夷狄之國使掌傳王之/言而諭說焉以和親之大行人之職掌天賔之禮及天)
(客之儀以親諸侯九州之外謂之/蕃國世壹見各以其所貴寳為贄)吾心初不為之驕其
悍然而侵略也特司馬之職爾特士師之職爾(夏官大/司馬之)
(職掌建國之九法以佐王平邦國秋官/士師職掌國之五禁之法以左右刑罰)吾心初不為之
沮彼方紛然自來自去而治吾中國者亦未嘗一日廢
焉及至後世當夷狄之强則自以為危危則戒戒則治
當夷狄之弱則自以為安安則怠怠則亂故夷狄之强
弱雖不足為中國之安危而實兆中國之治亂此無它
為人君不能自治中國而每以夷狄為輕重也漢自宣
帝之前匈奴盛而漢以治自宣帝以後匈奴衰弱而漢
以亂觀宣帝以前太史之所書曰某年匈奴入雲中某
年匈奴入上郡某年匈奴入朔方誠艱難多事之時也
(前文帝紀後六年冬匈奴三萬騎入上郡三萬騎入雲/中武帝元朔五年大將軍衛青將六將軍兵出朔方高)
(闕獲首虜/萬五千級)觀宣帝以後太史之所書曰某年斬郅支單
于祠郊廟某年呼韓邪單于來朝改元某年單于來朝
赦天下誠太平無事之時也(元帝紀建昭四年春正月/以誅郅支單于告祠郊廟)
(赦天下竟寧元年春正月匈奴呼韓邪單于來朝詔云/云邊垂長無兵車之事其改元為竟寜成帝紀河平四)
(年春正月匈奴單/于來朝赦天下)有艱難多事之形而天下反治有太
平無事之形而天下反亂獨何歟多事則戒而脩政無
事則怠而佚豫此治亂之所以分也吾嘗謂漢祚之亡
不在於元帝而在於宣帝不生於王莽之强而生於渭
橋之謁焉(元帝賛上牽制文義優游不斷孝宣之業衰/焉宣帝紀甘露元年匈奴呼韓邪單于遣子)
(入侍云云三年呼韓邪單于稽侯狦來朝賛謁稱藩臣/詔單于母謁蠻夷君長王侯迎者數萬人夾道陳上登)
(渭橋咸稱萬歲平帝賛孝平之世/政自莽出方外百蠻無思不服)彼匈奴自高帝以來
桀驁不賔非祖宗之治不若宣帝特其勢自强耳及宣
帝之世欵塞來王非宣帝之治過於祖宗也特其勢自
弱耳初無一毫預於巾國而宣帝乃以為功光祖宗張
皇其事以震耀于後世元成以下習熟見聞遂以為祖
宗之所患者獨匈奴(匈奴傳漢初定匈奴大攻馬邑韓/信降匈奴匈奴因攻太原至晉陽)
(下高帝自將兵往擊之高帝先至平城冒頓圍高帝於/白登七日孝惠高后世冒頓驕迺為書使使遺高后高)
(后大怒孝文即位復修和親與匈奴為兄弟所以遺單/于甚厚武帝即位明和親約束是後往往入盗於邊不)
(可勝數漢使四將各萬騎擊胡云云武帝崩前此者漢/兵深入窮追二十三年宣帝即位匈奴降漢甘露三年)
(呼韓邪單于欵五原塞願朝云云宣帝賛遭値匈奴作/亂推亡固存信威北夷單于慕義稽首稱藩功光祖宗)
(業垂/後裔)今匈奴既服則天下無復多事矣遂般樂怠傲以
至于亡豈非宣帝有以啓之耶自古深謀逺慮之士多
以為無外患則有内憂晉與楚戰于鄢陵范文子不欲
戰曰盍釋楚以為外懼乎(左成十六/年云云)此知其一而未知
其二也夫人臣之告其君不能使之悟而徒欲其懼使
夷狄敵國常强則君猶警懼敵國之患去則君必驕矣
是其說雖足以致今日之懼亦所以啟他日之驕得失
適相半耳盍若告人君以治内之說彼夷狄敵國之或
盛或衰外患之或有或無皆無預於吾事惟專意於治
内而已如是則吾說可以常行而無弊矣此又進言於
君者所當知也
　
　十先生奥論註續集巻八
欽定四庫全書
　十先生奥論註續集巻九
　　西漢論　　　　　　　　　　　陳傅良
　　　項羽(此篇論不/殺高帝)
昔者鄧侯不殺楚文王而楚卒滅鄧(左莊六年冬楚文/王伐申過鄧鄧祁)
(侯曰吾甥也止而享之騅甥𣆀甥養甥請殺楚子鄧侯/弗許三甥曰亡鄧國者必此人也若不早圖後君噬臍)
(其及圖之乎圖之此為時矣鄧侯曰人將不食吾餘對/曰若不從三臣抑社稷實不血食而君焉取餘弗從還)
(年楚子伐鄧十六/年楚復伐鄧滅之)楚子不殺晉文公而晉卒敗楚(僖二/十三)
(年晉公子重耳之及於難也遂奔狄及楚楚子饗之子/玉請殺之楚子曰晉公子廣而儉文而有禮天將興之)
(誰能發之違天必有大咎乃送諸秦經二十八年夏晉/侯齊師宋師秦師及楚人戰于城濮楚師敗績云云)
項籍不殺高帝而漢卒誅項氏(漢元年十月沛公西入/咸陽十二月項羽欲入)
(關關門閉聞沛公已定闗中羽大怒使黥布等攻破函/谷關欲攻沛公亞父范増說羽曰沛公入關吾使人望)
(其氣皆為龍成五色此天子氣急擊之勿失項伯馳告/張良沛公與伯約為婚姻項伯還具以沛公言告羽羽)
(許諾沛公旦日從百餘騎見羽鴻門謝羽羽/留沛公飲范増數目羽擊沛公羽不應云云)志士至今
惜之嗚呼必殺其所忌而以得國則安知天下之禍將
不出於其所不足忌者哉夫變之來也無常而英雄猾
桀其伏也無盡變之來也無常則不可以逆定英雄猾
桀其伏也無盡則形索而計取也必不及是故詳於禁
者有法外之遺姦工於謀者有術中之隱禍詩曰魚網
之設鴻則罹之(二子乗/舟詩云)網以伺魚也而顧以得鴻天下
之事又焉用專於其所圖而淫怒焉以逞哉夫專於其
所圖而淫怒以逞者則必有所不可支者根之於其不
意昔秦覆滅諸侯其所憂者六姓之逋士也於是不愛
重寳致天下之豪傑而殱其黨(賈生過秦曰始皇吞二/周而亡諸侯履至尊而)
(制六合於是墮名城殺豪俊天下已定始皇之心自以/為關中之固金城千里子孫帝王萬世之業也始皇既)
(没然而陳渉甕牖繩樞之子甿𨽻之人遷徙之徒也帥/罷敝之卒轉而攻秦山東豪俊遂並起而亡秦族矣)
始皇之為計亦宻矣而不知亂秦者則刑餘之㺯臣(史/始)
(皇紀三十七年始皇出游至平原津而病崩於沙邱平/臺趙高嘗教胡亥書胡亥私幸之高與胡亥丞相斯隂)
(謀詐為斯受始皇遺詔立胡亥為太子更為書賜公子/扶蘇䝉恬以罪賜死胡亥襲位為二世皇帝趙高為郎)
(中令任用事二世乃遵用高申法令關東盡畔二世使/使責讓高高懼乃隂與其壻閻樂謀誅二世二世自殺)
而卒亡之者皆其不虞之厮𨽻戍卒也(見上/注)高帝定天
下亦惟韓彭黥布易動而難蓄二人死宜於果無事者
而祿產之孱弱幾盗天下(高后臨朝稱制迺立兄子呂/台產祿台子通四人為王封)
(諸呂六人為列侯八年/太尉勃丞相平誅諸呂)孰謂秦漢之盛而忌此族哉由
是觀之患不在於縱敵而多殺無益於弭冦故先王無
盡敵之術而有無敵之仁非其佚冦之為虞而惟速冦
之為懼盖以吾為致力焉於此足矣而掩詐以墮讎而
幸其不吾釁則亦不敢知也抑嘗觀書至於周公之命
微子乃曰洪迺烈祖萬邦作式且以新造之周待未盡
亡之商而侯其賢子則錮之之辭隄防之具也宜悉而
周公勸之以祖若不屑於留天下而欲其復商之舊云
者至於所畏則無告窮民而其勢不能患乎上者嗚呼
周公可謂知所畏矣彼范增者滋羽之暴徒欲斃漢於
一擊吾恐項氏之憂不在沛公而在肘腋之間也
　　　項羽　吳王濞(此篇論二人/利小無所就)
天下之大利非利於小者能圖之也圖天下而利於其
小則終不足以有就何者所安者陋焉能及逺見其食
而貪焉是不過飽其欲則已矣昔黥布崛起淮南薛公
遂揣其必無上計(布以論輸驪山驪山之徒數十萬人/布與其徒長交通乃率其曹耦亡之)
(江中為羣盗歸漢立為淮南王後發兵反上召諸侯問/布反為之柰何滕公問其客薛公薛公曰是固當反上)
(乃問薛公對曰使布出於上計山東非漢之有也出於/中計勝負之數未可知也出於下計陛下安枕而卧矣)
(上曰云云何謂下計東取吳西取下蔡歸重於越身歸/長沙漢無事矣上曰是計安出薛公曰出下計上曰胡)
(為廢上計薛公曰布故驪山之徒也致萬乗之王此皆/為身不顧後為百姓萬世慮者也故出下計上曰善遂)
(發兵自將擊布/果如薛公揣之)高帝一見陳豨决知其為易與(漢十年/代相國)
(陳豨仄上自至邯鄲喜曰豨不南據/邯鄲而阻漳水吾知其亡能為者)盖以布驪山之徒
必甘心於長沙而無後慮豨不能守邯鄲而負漳水其
志固已狹矣姦雄盗賊之所不得志於天下其惟利於
小而害之也哉故項羽捐關中之勝而榮於歸故鄉之
楚(羽屠咸陽殺秦王子嬰燒其宫室秦民失望韓生說/羽曰關中阻山帶河四塞之地肥饒可都以伯羽見)
(秦皆以燒殘又懷思東歸曰富貴不歸故鄉如衣錦夜/行韓生曰人謂楚人沐猴而冠果然羽聞之斬韓生)
吳王濞不趍洛陽用武之地而豢於食梁以厚其資(吳/王)
(之初發也吳少將桓將軍說王曰吳多歩兵歩兵利險/漢多車騎車騎利平地願大王所過城不下直去疾西)
(據雒陽武庫食敖倉粟阻山河之險以令諸/侯雖無入關天下固已定矣王不用其計)君子已知
其不能西矣人皆咎羽却韓生之謀吳有桓將軍不能
用以愚觀之二子之計行亦僅足紆吳項之死而已鳥
能使之得志乎以羽之淺中其易盈也如此豈復有王
者之量設得全關而居之亦不保其躑躅而東也以濞
之冒於一逞而急於徇地之利雖至洛陽亦豈能安食
敖倉之粟以徐應漢軍之懈哉猶將疾馳而嘗試之矣
鳴呼羽日躍而東濞以其銳疾馳而嘗試之是豈足以
當高帝百戰百敗之忍撓條侯堅壁之守哉不失之彼
則失之此利於其小而克有就者未之聞也昔重耳之
亡至齊而遽安從者力以為不可(僖二十三年晉公子/重耳之及於難遂奔)
(及齊齊恒公妻之有馬二十乗公子安之從者以為不/可姜氏謂公子曰子有四方之志公子曰無之姜曰行)
(也懐與安實敗名公子不/可姜與子犯謀醉而遣之)劉季入秦一無所貪范增已
信其有大志(沛公已定鬬中亞父范増說羽曰沛公居/山東時貪財好色今聞其入關珍物無所)
(取婦女無所幸此其志不小吾使人望其/氣皆為龍成五色此天子氣急擊之勿失)自古覘人之
成敗者其說盖如此
　　　范増(此篇論勸羽/疾攻恣殺)
高祖畏范増幾為所禍者數也范氏在豈眞足以帝楚
者哉君臣之間非其相濟不足之患而惟其相正以裁
其過之難項氏之斃惟其暴也力罷於亟戰勇衰於屢
逞而恩信失於好殺是皆羽之所以取亡而増也又佐
而决之猶御奔馬且疾鞭馬汗而不知止以速其逺至
焉有不敗者哉是故亞父未去楚亡兆矣何者其銳略
盡則其末固易與也盖嘗論之羽雖悍戾猶有可感而
入者欲坑外黄而愧於舍人兒之一言(史記項/王紀云)欲烹太
公而悟於項伯之微諫(前項/羽傳)則戮子嬰賊義帝斬韓生
阬秦二十萬衆(見史記及/前項羽傳)亞夫獨不可嘗試曉之耶不
惟不曉羽意者増實教之也觀其始末勸羽自急攻之
外無異策(見前項/羽論注)是所謂火濟火也始増之計一行而
楚果亡漢則羽又一秦也増又一商鞅也天下豈能久
安楚也哉管仲相桓公桓公好内而管仲亦三歸(語管/仲有)
(三/歸)桓公死五公子爭立齊亂者累世(左僖十七年齊侯/好内多内寵内嬖)
(如夫人者六人長衛姬生武孟少姬生惠公鄭姬生孝/公葛嬴生昭公宻姬生懿公宋華子生公子雍公與管)
(仲屬孝公於宋襄公以為太子雍巫有寵於衛共姬因/寺人貂以薦羞於公亦有寵公許之立武孟管仲卒五)
(公子皆求立桓公卒易牙入與寺人貂因/内寵以殺羣吏而立公子無虧孝公奔宋)君子曰齊之
亂管仲為之也仲不約公以禮而滋其淫君子咎以亂
齊况増怒羽而虐其民則弊楚之咎非増而誰鄢陵之
役范文子不欲戰盖憂厲公之侈將以全晉也(左成十/六年晉)
(楚遇於鄢陵范文子不欲戰郤至曰韓之戰惠公不振/旅箕之役先軫不反命郯之師荀伯不復從皆晉之恥)
(也子亦見先君之事矣今我辟楚又益恥也文子曰吾/先君之亟戰也有故秦狄齊楚皆强不盡力子孫將弱)
(今三强服矣敵楚而已唯聖人能外内無患自/非聖人外寧必有内憂盖釋楚以為外懼乎)高帝之
所以勝亦蕭何留侯全之而已其遷於南鄭與淮隂自
王帝有所不能忍者向微二子幾以怒敗(元年羽自立/為西楚霸王)
(都彭城背約更立沛公為漢王于巴蜀漢中四十一縣/都南鄭漢王怨羽之背約欲攻之丞相蕭何諫乃止餘)
(見前韓/信論注)而増則欲疾攻恣殺以就慄悍之項羽豈所以
全羽者乎色氣盛於年少而志量淺於更事之不多増
以垂老謀楚而暴不減籍若其尚壯殆將尢焉嗚呼是
雖高帝之所畏吾意蕭相國留侯未嘗不笑其踈而墮
於其畫也哉
　　　張耳陳餘酈食其(此篇論立/六國後)
圖天下者自有天下之勢書生之論不知也圖天下而
守書生之論不敗事者寡矣昔者秦之趍亡陳吳劉項
之徒崛起荆棘以匹夫爭天下無隻民塊土以為之階
其勢非可以仁義為也故惟急攻而疾戰寸攘而尺取
世謂十夫逐鹿一夫得鹿九人拱手倚人以為外援則
不足以自固矣而陳餘張耳以立六國之說薦之楚渉
以弱秦(陳渉起蘄至陳耳餘上謁涉渉見耳餘大喜雨/人曰願將軍急引兵而西遣人立六國後自為)
(樹黨如此野無交兵誅暴秦據咸/陽以令諸侯則帝業成矣渉不聽)酈生亦以其謀用之漢
高以橈楚(漢三年項羽數侵奪漢甬道漢軍乏食與酈/食其謀橈楚權食其欲立六國後以樹黨漢)
(王刻印將遣食其立之以問張良良發八難漢/王輟飯吐哺曰豎儒幾敗乃公事令趣銷印)吁書生
之陋如此哉夫六國之君亟用其民而魚肉之卒不能
守一折而入虎狼之秦天下之苦六國者不減秦也知
秦之可亡而不知六國之不可復其術固已疎矣况夫
六國之後而能信其民果不為陳劉之憂也哉盗主人
之金而寄諸其鄰責其不吾歸不可也以匹夫謀人之
天下而又借助於人是更生一敵也以項氏之强掌握
土宇裂置諸將而王之不保其不叛楚天下既定漢髙帝
刑白馬以封功臣恩甚渥也(高惠高后文功臣表封爵/之誓曰使黄河如帶泰山)
(若厲國以永存爰及苖裔於是申以丹書之信/重以白馬之盟注刑白馬歃其血以為盟也)然環視
而爭衡者没高帝之齒而不絶孰謂搶攘之際憑之以
掎角而能使之不吾敵耶嗚呼將以仆敵反以滋敵此
書生之論圖天下者不為也
　　　張良(此篇論招四/皓以立太子)
夫人惟有所愛也而後有所溺方其溺於所愛而視天
下無以易此也是以不可奪則有天下之所可愛者而
甚於其所溺者以動之亦將忘其中而忽變其初何者
所樂則大於彼也昔者陳子車死其妻與其家臣謀以
殉葬定而後告陳子亢子亢曰彼疾固當養者孰若妻
與宰得已則吾欲已不得已則吾欲以二子者為之也
於是弗果用(記檀/弓云)且其所以謀殉葬者愛其夫與主也
而不免以身為之愛其夫與主豈甚於愛其身哉夫惟
其愛夫與主也而不暇言禮則與之辨理之是非而必
亡以禁夫惟其愛身者尤甚於愛夫與主也則與之以
不死之利之勢將至於自沮是故人情之偏可以利誘
而不可以理刼嗚呼彼其偏於情也豈不知夫越理也
而不能自勝是以冒為之而於人之議也弗顧以姑快
其欲而曉人者持區區之理以厭服之無惑乎攻之而
愈堅却之而愈戾也高帝之立如意也唯愛而已矣愛
之入於内也固則視嫡庶之說末焉爾雖然以高帝愛
戚氏豈能愈於愛漢耶且其始也以為如意之賢足以
嗣其位而惠帝之弱不足以堪是以有廢立之謀葢其
謀生於為天下之公而成於女子之私於此也非有天
下樂於歸惠帝而弗順於如意之已形觀之而折之以
其末爾之說求攻其既固之心則亦甚踈是故叔孫通
之徒力爭而不可得四皓一侍太子以安(上欲廢太子/立戚夫人子)
(趙王如意大臣多爭未能得堅决也呂后恐乃使呂澤/刼良良曰今天下安定以愛欲易太子骨肉之間此難)
(以口舌爭也顧上有所不能致者四人四人年老皆以/上嫚娒士故逃匿山中義不為漢臣然上高此四人今)
(公誠能令太子為書使辨士固請宜來來以為客時從/入朝令上見之則一助也呂后令呂澤使人奉太子書)
(卑辭厚禮迎此四人四人至客呂澤所十二年上疾益/甚愈欲易太子良諫不聽叔孫太傳稱說引古以死爭)
(太子上陽許之猶欲易之及宴置酒太子侍四人者從/太子上怪問之何為者四人前對各言其姓名上驚曰)
(吾求公則避逃我今何自從吾兒游乎四人曰陛下輕/士善罵臣等義不辱今聞太子仁孝恭敬愛士天下莫)
(不延頸願為太子死者故臣等來上曰煩公幸卒調䕶/太子四人趍去上召戚夫人指示曰我欲易之彼四人)
(為之輔羽翼已成難動矣上起去罷酒/竟不易太子者良本招四人之力也)嗚呼委之以不
爭之便而示其利於無意之地若留侯者亦巧於悟人
也矣趙欲以長安君質齊太后不可大臣强諫太后益
怒左師觸龍以王趙之福一說而行夫以質齊之辱而
可以博王趙之福則雖婦人猶忍小以就大(史趙世家/孝成王元)
(年太后用事秦急攻之趙氏求救於齊曰必以長安君/為質兵乃出太后不肯大臣强諫太后不聽左師觸龍)
(見太后曰老臣以為媪之愛燕后賢於長安君太后泣/曰不若長安君之甚左師公曰媪之送燕后也為之)
(哀祭祀則祝之曰必勿使反豈非計長久為子孫相繼/為王也哉太后曰然左師公曰今媪尊長安君乏位而)
(封之以膏腴之地多與之重器而不及今令有功於國/一旦山陵崩長安君何以自託於趙老臣以媪為長安)
(君之計短也故以為愛之不若燕后太后/曰諾於是長安君質於齊齊兵乃出云云)彼高帝以艱
難辛苦僅得之天下而其人安於太子亦必不肯棄天
下之所安而付之於其所嬖而不保其不危故曰留侯
可謂巧於悟其君者矣
　　　陳平(此篇論取其謀/而不取其行)
古之君子正矣而不固譎矣而不詐故宜其粹然者甚
嚴而不亂而亦或曲而通焉以濟其所遭之窮昔者嘗
怪陽虎以瞰亡歸孔子豚夫子亦瞰亡而往拜之且詭
道以要見虎之賤為也而聖人襲其為而報之以其意
則無乃害吾誠者(陽貨欲見孔子孔子不見歸孔子豚/孔子時其往也而往拜之遇諸塗)
伯高之䘮冉有攝束帛乗馬以將之孔子曰是使我不
誠於伯高(記檀弓/上云)愧弗躬也而聖人於此則奚為而弗
愧蓋彼以詭要吾以誠報則是小人之智中也凡小人
之中則君子之危也夫子以聖聞魯而虎得以中則小
人之心謂君子可以巧致而天下之竒禍則必自此集
矣是故掩吾之不意者不可以情往刼吾之所必至者
不可以眞遂雖孔子亦有之而非所以害道則亦正與
譎並行而後可以濟天下之事也歟嘗觀管仲晏子皆
齊之賢大夫也管仲近譎晏子近正而晏子之功卒不
大於管仲何者謹守者拙於謀而多變者善適機㑹也
後之君子道散而學不明有才者趨利而恥於為非者
過拙是以士之正者不過廉畏而介潔而其譎者則入
於桀猾姦雄而不可御夫惟廉畏而介潔故居天下之
名而不可與成功而桀猾姦雄故雖足以成天下之功
而又不可與有守昔者嘗聞楚漢之際天下之人廉潔
好禮者歸項頑鈍無恥者歸劉高帝收屠販之徒卒以
滅楚而項羽所謂骨鯁臣往往誅斥當是時田横有死
士五百人而亦無救於亡(漢滅項籍為皇帝田横懼誅/與其徒屬五百餘人入海居)
(島中高帝使使赦横而召之横至/自剄五百人在海中亦皆自殺)魏無知薦陳平則曰
取其竒謀而不取其行(平降漢因魏無知求見漢王漢/王與語而說之拜為都尉使參)
(乗典䕶軍絳灌等或䜛平曰平雖美丈夫如冠玉耳其/中未必有也聞居家時盜其嫂事魏王不容亡而歸楚)
(歸楚不中又亡歸漢今大王尊官之令䕶軍聞使諸將/全多者得善處少者得惡處反覆亂臣也漢王疑之以)
(讓無知無知曰臣之所言者能也陛下所問者行也今/楚漢相距臣進竒謀之士顧其計誠足以利國家耳盗)
(嫂受金又安足疑乎漢王乃拜以為䕶軍中尉其後楚/急擊絶漢甬道圍漢王於滎陽漢王患之謂平曰天下)
(紛紛何時定乎平曰項王為人恭敬愛人士之廉節好/禮者多歸之至於行功賞爵邑重之士亦以此不附今)
(大王嫚而少禮士之廉節者不來然大王能饒人以爵/邑士頑頓嗜利無恥者亦多歸漢顧楚有可亂者彼項)
(王骨鯁之臣亞父鍾離昧龍且周殷之屬不過數人耳/大王誠能出捐數萬斤金行反間間其君臣以疑其心)
(項王為人意忌信䜛必内相誅漢因舉兵而攻之破楚/必矣漢王以為然乃出黄金四萬斤予平平多以金縱)
(反間於楚軍項王果大/疑亞父亞父怒發病死)嗚呼彼惟其廉潔好禮也則間
之而易踈攻之而易窮而此得以頑頓無恥者徐伺竊
應以乗其隙是以楚亡而漢興然而天下已定叛者四
起必屠戮殆盡然後無事然則楚之士盖不足與成功
而漢之士亦非所以守天下者哉世之君子欲以楚之
亡而收漢之利固踈矣而懲楚之失專於用漢之士者
亦異日之憂也
　　　韓信(此篇論不納武/涉蒯通之說)
世之君子葢有忠而被戮者矣然未必皆其不察者之
罪而或者亦自取也夫可疑之形見則徒信不足以自
孚相忌之隙開則徒廉不足以自潔是故君子之善處
此也必先有以固人之心以自固其身魯隱之欲遜於
桓也公子翬諂於隱曰將為子殺桓而終立隱公不聽
翬卒譛於桓而弑隱(左隱十年羽父請殺桓公將以求/太宰公曰為其少故也吾將授之)
(矣使營菟裘吾將老焉羽父懼反譛公于/桓公而請殺之羽父使賊弑公而立桓公)悲夫隱有遜
國之心而不能免者亦其斷不足而無以自固也矣夫
已與聞其邪說拒之而貰之雖翬不譛則桓亦不能安
於隱何者彼固有無君之心而動於桓而隱之不誅則
是縱桓之賊也攝桓之位而又縱其賊而不治豈所以
固桓之心也哉使隱而正子翬之誅則桓將義隱之為
雖有他諫不能入矣故夫君子必有所公以成其私者
謂此類歟韓信不納武涉蒯通之說其忠於漢也甚矣
已而卒執於高祖天下悲之然信有以來之也信之王
齊也豈不知夫高帝之情而出於强勉而獨以堅漢耶
(信平齊使人言漢王曰請自立為假王漢王大怒張良/陳平曰漢方不利寧能禁信之自王乎不如因立善遇)
(之使自為守漢王亦寤遣張良立信為齊王徵其兵使/擊楚楚以亡龍且項王恐使武涉往說信曰足下何不)
(反漢與楚足下雖自以與漢王為金石交然終為漢王/所禽矣何不三分天下而王齊今釋此時自必於漢王)
(以擊楚智者固若此耶信謝曰漢王親信我背之不祥/武渉已去蒯通知天下權在於信深說以三分天下之)
(計信不忍背漢又自以為功大漢王不奪我齊遂不聽/項羽死徙信為楚王羽將鍾離昧素與信善亡歸信漢)
(詔信捕之信初之國行縣邑陳兵出入有變告信欲反/上患之用陳平謀偽游於雲夢欲襲信信謁於陳高祖)
(令武士縳信載後車信曰果若人言遂械信至雒陽赦/為淮隂侯信知漢王畏惡其能稱疾不朝從由此日怨)
(望居常鞅鞅其舍人弟上書變告信欲反狀於呂后呂/后使武士縳信斬之長樂鐘室信方斬曰吾不用蒯通)
(計反為女子所詐豈/非天哉遂夷三族)武涉蒯通之說信之計可以施矣
公愜天下之議而私不失為一已之謀者二子之計也
而信失之嗚呼其卒為漢擒也宜哉或曰雲夢之會信
嘗斬鍾離昧以說矣而卒不解則亦徒為是忍也(見上/注)
是不然疑甚而隙大亦已晚矣惜也此計不行於二子
也
　　　韓信二(此篇論高祖/不能保全之)
君臣之際非惟下之人有以自全而上之人亦有以全
之者也大凡反側生於猜嫌而離隙開於讒慝之口當
是時也取之則危捨之則亂故其道莫若全之以固其
心是故有所曲而予之也以竟其歡有所寛而示之也
以弛其忌陽浮而厚之而隂奪其所欲是所謂借信以
室疑縁公以敗私雖古之君子亦不廢昔者秦穆公赦
食馬者三百人而又飲之酒韓之戰出穆公於難者皆
盗馬者也(史記秦紀晉擊繆公繆公傷於是岐下食善/馬者三百人馳冐晉君晉君解圍遂脫繆公)
(而反生得晉君初繆公亡善馬岐下野人共得而食之/者三百餘人吏逐得欲法之公曰君子不以畜產害人)
(吾聞食善馬肉不飫酒傷人乃皆賜酒而赦之三百人/者閒秦擊晉皆求從從而見繆公窘亦皆摧鋒爭死以)
(報食馬/之徳)子孔為載書而國人弗順將誅之子產焚書而
鄭衆以定(左襄十年子孔當國為載書以位序聽政辟/大夫諸司門子弗順將誅之子產止之請為)
(之焚書子孔不可曰為書以定國衆犯怒而焚之是衆/為政也國不亦難乎子產曰衆欲難  専欲難成合二)
(難以安國危之道也不如焚書以安衆子得所欲衆/亦得安不亦可乎乃焚書於倉門之外衆而後定)夫
盗不可縱也而飲之以滋惡書以治衆也而焚之則政
替然則秦鄭頼焉何也盖負不宥之罪者遭非意之幸
藴欲逞之怒者獲不爭之便此固人情之所因以死也
由此觀之欲全夫人也如此而况於岐下之盗而其罪
未彰於鄭之誅子孔者哉而况於天下之大臣也哉吾
觀高帝諸將其方介可以義閑厚潔可以禮固者獨韓
信一人也而帝莫之全卒以戮死悲夫信有以取之而
帝亦若無頼子之為者君子是以閔信而甚漢高也(見/前)
(篇/注)且使或者之告信也帝縶告者以歸誠於信信烈人
也吾見其愧死矣而何至於詐計以襲信而使之自危
然則帝之心亦無信久矣或曰彼訴信者忠漢也帝而
戮之無乃墮黨而崇讎此景帝所以僇夫晁錯也(景帝/即位)
(錯為御史大夫請諸侯之罪過削其支郡後吳楚七國/俱反以誅錯為名爰盎曰方今計獨有斬錯發使赦吳)
(楚七國復其故地則兵可毌血刃而俱罷上曰可乃斬/錯東市錯已死上問曰吳楚罷不鄧公曰錯尊京師萬)
(世之利也計畫始行卒受大戮内杜忠臣/之口外為諸侯報仇臣竊為陛下不取也)錯徒死而吳
楚不弭則訴者徒縶而信亦必逆嗚呼是未達乎輕重
之權投䑕忌器而愛牛者摶其蝱(賈誼疏里諺曰欲投/䑕而忌器此善諭也)
(宋義曰摶牛之/蝱不可以破蝨)何則小固不可害大也欲以全信則何
愛於一人况信之反未有形而七國之兵已西向告信
者未必不誣而錯則朝廷之謀主也却告之誣以安未
反之大將孰與誅朝廷之謀主以說叛國哉孟子曰為
政不難不得罪於巨室傳曰從政者有所反焉以取媚
(左昭七年子產曰從政有所反之以/取媚也不媚不信不信民不從也)夫得罪於巨室者
以其昵乎小也欲不得罪於巨室則亦有所不愛於其
小以安其大是故反焉以取媚者以安大也吁將以安
大也雖媚可也而何必行詐以危諸將之心乎
　　　韓信黥布(此篇論布/不如信)
世之所謂英雄豪傑之士不於其履常居易者見之也
臨之以無故之辱而不怒加之以非望之寵而不驚然
後可以見天下之英雄豪傑矣大凡立天下之大功非
安於天下之大變者不能也士而能安天下之大變視
之若無則天下有不足辨者矣何者履坦塗而遇猛獸
不能不失色而却走無因而見夜光之璧鮮不按劒而顧
天下之事惟出於人之所不虞者易以亂人也揚子雲
之寂寞也一懼而投閣(莽誅甄豐父子辭連及雄使收/不請時雄校書天祿閣上治獄)
(使者來欲收雄雄恐不能自免乃從閣上自投下/幾死有詔勿問京師為之語曰惟寂寞自投閣)謝安
之閒暇也一喜而折屐(晉謝安傳苻堅次于淮肥𤣥入/問計安夷然無懼色荅曰已别)
(有旨𤣥不敢復言乃令張𤣥重請安遂命駕出山墅親/朋畢集𤣥等既破堅有驛書至安方對客圍棊看書既)
(竟便攝放牀上了無喜色棊如故客問之徐荅云小兒/輩遂已破賊既罷還内過户限心喜甚不覺屐齒之折)
(其矯情鎭/物如何)人之處事不於其卒然之頃者覘之亦何以
見其守哉世多言韓信黥布同功一體予觀布之歸漢
一不如意則大恨一溢所望則大喜(布與隨何歸漢至/漢王方踞牀洗足)
(召布入見布大怒悔來欲自殺出就舍張御食飲從官/如漢王居布又大喜過望立為淮南王後反薛公曰是)
(固當反前年殺彭越往年殺韓信三人皆/同功一體之人也自疑禍及身故反耳)而信以寄食
之貧跨下之辱連敖治粟之不遇一擢而拜為登壇之
將受之而不盈居之而不靦雍容暇豫决楚漢之雌雄
於談笑間(信家貧無行常從人寄食淮隂衆辱信曰能/死刺我不能出跨下信熟視俛出跨下一市)
(皆笑信以為怯及項梁度淮信乃從之梁敗又屬羽為/郎中數以䇿干羽羽弗用亡楚歸漢未得知名為連敖)
(滕公言於漢王漢王以為治粟都尉上未之竒也數與/蕭何語何竒之至南鄭信亡何追之何來謁上曰諸將)
(亡者公無所追追信詐也何曰諸將易得至如信國士/無雙王必欲爭天下非信無可與計事者能用信信必)
(留王曰吾為公以為將何曰雖為將不留以為大將何/曰王素嫚無禮今拜大將如召小兒此信所以去也玉)
(必欲拜之擇日齋戒設壇場具禮乃可王許之信已拜/上坐王曰將軍何以教寡人計䇿信曰云云漢王大喜)
嗚呼布之所以止於布而信之與三傑之列者此也(土/曰)
(子房蕭何韓信三者/皆人傑吾能用之)布豈信之匹彚儔伍耶
　
　十先生奥論註續集巻九
欽定四庫全書
　十先生奥論註續集巻十
　　西漢臣論　　　　　　　　　　陳傅良
　　　晁錯(此篇論不緩/七國之誅)
天下之禍其積非一日也其來也有自其發也有所歸
世之忠臣謀士不幸以其身嬰大禍之所歸者固君子
之所悲惋也昔者吳王濞之謀反也其志盖萌於太子
博局之死而停蓄含忍於文帝几杖之賜西向之心未
始不欲逞也景帝之立濞之側目京師狺然而噬者屢
矣而晁錯以削地之䇿適犯其怒而泄其不逞之謀卒
死讒鋒為言事者戒錯誠可悲也哉(吳王濞傳孝文時/吳太子入見得侍)
(皇太子飲博吳太子爭道不恭皇太子引博局提吳太/子殺之吳王由是怨望稍失藩臣禮稱疾不朝京師知)
(以其子故驗問實不病天子賜吳王几杖老不朝然其/居國以銅鹽故百姓無賦歲時存問茂材賞賜閭里如)
(此者三十餘年以故能使其衆錯為太子家令得幸皇/太子數言吳過可削上書說之文帝寛不忍罰以此吳)
(王日横景帝即位錯為御史大夫說上曰今吳王前有/太子之隙詐稱病不朝於古法當誅文帝不忍因賜几)
(杖德至厚也不改過自新乃益驕恣謀作亂逆今削之/亦反不削亦反削之則反亟禍小不削之其反遲禍大)
(漢廷臣方議削吳吳王恐削地無已因發謀舉事七國/反書聞上召爰盎入問盎對曰方今計獨斬錯發使赦)
(七國復其故地則兵可毌血/刃而俱罷上從其議遂斬錯)人之受病幾死醫以一藥
速之世皆咎醫者夫醫者固有罪然致幾死之病者亦
不得謂之無愧也景帝以兒戲殺其宗子芽蘖釁端一
旦變生斬謀臣以悅叛國兾以遏其奔軼之鋒嗟乎錯
誠有罪帝獨無愧耶以愚䇿六國惟緩可以圖之錯之
議曰削之亦反不削亦反愚則曰亟削則必反緩削則
可以亡反濞以壯年受封至是垂老矣寛之數年濞之
木拱則首難無其人七國雖强皆可以勢恐之也錯不
忍十年之緩假欲急其攻而躑躅為之身殞國危取笑
天下俚語曰貪走者蹶貪食者噎其錯之謂耶
　　　絳灌(此篇論非/眞蔽賢)
人主之用人莫難乎越其常也躐其等而亟用之而不
以來讒間之口者寡矣盖天下之情非其所素安者易
以疑非其所深知者易以忽夫非其所素安者易疑故
新進者常多忌非所深知者易忽故一旦而賢者未離
乎見輕此情在人雖賢者有所不免也昔高宗之於傅
說其知之舊矣豈眞以夢得哉(高宗夢得說使百工營/求諸野得諸傳巖作說)
(命三篇王庸作書曰恭黙思道夢帝賚予良弼乃審厥/象俾以形旁求于天下說築傳巖之野惟肖爰立作相)
(云/云)惟夫踈逺之士欲舉而置之貴近之右未有以信天
下也故假諸夢以神之三代之習猶慮及此况後世乎
孟子之告宣王曰如不得已將使卑踰尊踈踰戚不可
以不重諸葛亮亦言於先主以黄忠之望素非關張之
流若班爵遽同則必不悅(先主為漢中王欲用忠為後/將軍亮曰忠之名望素非關)
(馬之倫而今便令同列馬張在近親見其功尚可喻指/關遥聞之恐必不㤝得無不可乎先主曰吾自當解之)
(遂與侯等齊位/賜爵關内侯)嗚呼孟子猶難之亮亦為大慼豈非以
其咈天下之常也哉故夫陳平以亡楚之逐臣高帝俄
置之驂乗之宻(見前陳/平論注)賈生以洛陽之少年文帝遽議
以當路之任(誼雒陽人文帝立吳公乃言誼年少頗通/諸家之書帝召以為博士時誼年二十餘)
(文帝說之超遷歲中至大中大夫諸法令所更定及列/侯就國其說皆誼發之天子議以誼任公卿之位絳灌)
(東陽侯馮敬之屬盡害之毁曰雒陽之人年少初學專/欲擅權紛亂諸事天子後亦踈之不用其議以誼為長)
(沙王/太傅)絳灌之於二子豈素安而深知之耶然則求其知
而不見其長未必絳灌之蔽賢也而勢使之也吁爭名
者於朝爭利者於市積薪之歎雖汲黯之長者猶不能
平孰謂絳灌而眞蔽賢也哉
　　　周亞夫(此篇論無負/文帝之託)
明王之用人非惟樂其所可狎而亦必有所可忌者也
天下之士峻於自居者不可屈而敢為者斯有所不自
愛夫惟其不可屈也則其形似難制而其不自愛者疑
於生事而好亂是以人主忌之嗚呼其患盖生於疑其
辨之已詳也夫天子之大臣而亦必為人所畏而後可
以沮姦之萌為天子大臣而循循無忤而聽其土之所
為則人將有所侮而動而一日有變則彼且有以辭吾
責何則損其威者固撓其氣而既安其無能則亦不可
望其有所震立是故明君必有所伸者盖有所養也文
帝之屬亞夫於景也得之於細柳之日也則文帝之察
人盡矣七國之變堅壁伺便以折吳楚之鋒不以天子
之命救母弟於垂亡之急以闕軍計則亞夫誠無負文
帝之託者景帝固以鞅鞅非少主臣卒置之死(文帝後/六年匈)
(奴大入邊以河内守亞夫為將軍軍細柳以備胡上自/勞軍之細柳天子先驅至不得入有頃上至又不得入)
(上使使持節詔將軍曰吾欲勞軍亞夫乃傳言開壁門/天子按轡徐行至中營亞夫揖曰介胄之士不拜請以)
(軍禮見天子為動改容式車使人稱謝皇帝敬勞將軍/成禮而去既出帝曰嗟乎此眞將軍矣可得而犯邪稱)
(善者久之帝崩時戒太子曰即有緩急周亞夫眞可任/將兵孝景三年吳楚反亞夫為太尉東擊吳楚吳方攻)
(梁梁急請救亞夫堅壁而守梁王使使請亞夫亞夫不/往梁上書言景帝景帝詔使救梁亞夫不奉詔堅壁不)
(出而使輕騎兵弓高侯等絶吳楚兵後食道吳楚兵乏/糧飢欲退數挑戰終不出夜軍中驚相擊至帳下亞夫)
(堅卧不起頃之復定吳楚引兵去亞夫追擊大破吳王/濞越人斬王頭以告吳楚平諸將以太尉計謀為是由)
(此梁孝王與亞夫有隙遷丞相景帝甚重之上廢栗太/子亞夫固爭之不得上由此疏之梁王每朝常與太后)
(言亞夫之短其後匈奴王徐盧等降漢上欲侯之亞夫/曰不可上曰丞相議不可用乃悉封為侯亞夫謝病免)
(頃之上居禁中召亞夫賜食亞夫出上目送之曰此非/少主臣也居無何亞夫子取庸苦之不與錢上變告之)
(書聞召詣廷/尉不食而死)至於庸懦無所為之衛綰則謂其可相少
主矣所謂朴厚洪毅以當社稷之寄者盖其若是靡耶
(綰自初官以至相終無可言上/以為敦厚可相少主尊寵之)故自殺亞夫漢之大臣
始衰太史公曰申屠嘉死景帝時及今上為丞相者齪
齪備員而已無所能發明功名有著於當世嗟乎漢之
禍成於大臣之無權而所謂宰相者取充位也夫大臣
無權則其勢可以刼而賢者止於取充位則雖甚繆而
可以無過以甚繆之人居可刼之勢是故王莽得易之
以為資而其端則出於孝景然則漢之禍景帝為也
　　　汲黯(此篇論斥張/湯公孫𢎞)
甚哉人之好名也世之論者曰士不貴淺露而貴深沉
有所不平於其心艴然溢於辭色不若夫深持不較之
形泛乎不見其喜怒之為容也故王陵以面折廷爭無
益於安劉平勃之功(高后欲立諸呂為王問陵陵曰今/王呂氏非約也太后不說問陳平)
(周勃等皆曰今太后欲王昆弟諸呂無所不可太后喜/罷朝陵讓平勃曰諸君阿意背約何面目見高帝於地)
(下乎平曰於面折廷爭臣不如君全社/稷安劉氏後君亦不如臣陵無以應之)大抵皆以委靡
適順得之彼一介自持者奚足逺到也哉嗟乎有平勃
之志則可無平勃之志吾恐未免於佞也孔子不取鄉
原而取狂狷非不欲中道也惡夫小人盗中庸之名以
自便也(孟子曰孔子不得中道而與之必也狂獧乎狂/者進取獧者有所不為也孔子豈不欲中道哉)
(不可必得故思其次也孔子曰過我門不入我/室我不憾焉者其惟鄉原乎鄉原德之賊也)天下之
患莫大乎為士者盗名以自便使世之人臣皆以長者
自飾談諧逶迤不以身嬰人怒以坐收天下之美名亦
誠可樂孰與人主死事耶而主不之察方以此賢之欲
士无諂不可得矣昔者漢武之世汲黯與張湯公孫𢎞
同列𢎞湯順旨黯心未能平也至於以刀筆吏斥湯以
詐斥𢎞積薪之嘆憤不自己(黯時與湯論議湯辨常在/文深小苛黯憤發罵曰天)
(下謂刀筆吏不可為公卿果然必湯也令天下重足而/立仄目而視矣上方鄉儒術尊公孫𢎞及事益多湯等)
(數奏决讞以幸而黯常毁儒面觸𢎞等徒懷詐飾智以/阿人主取容而刀筆之吏專深文巧詆陷人於罔以自)
(為功上愈益貴𢎞湯𢎞湯心疾黯雖上亦不説也始黯/列九卿而𢎞湯為小吏及𢎞湯貴與黯同位巳而𢎞)
(至丞相封侯湯御史大夫黯褊心不能無少望/見上言曰陛下用羣巨如積薪耳後來者居上)𢎞湯雖
不皆斥黯而𢎞則謙辭遜謝引咎於已以媿黯之面毁
武帝於此賢𢎞而短黯噫湯何足責若𢎞直盗名者哉
(黯曰𢎞位在三公奉祿甚多然為布被此詐也上問𢎞/𢎞謝曰有之夫九卿與臣善者無過黯然今日庭詰𢎞)
(誠中𢎞之病且無黯陛下安/聞此言上以為有讓愈賢之)孟子曰士未可以言而言
是以言餂之也可以言而不言是以不言餂之也是皆
穿窬之類也哉武帝於此謂賢相孟子之所謂穿窬孔
子之所謂鄉原者乎
　　　終軍(此篇論請/覊南越)
敵雖小未可以易為侮之也以易為侮敵人之國而不
以取危者幸矣秦輕鄭而覆(左僖三十三年秦師過周/北門左右免胄而下超乗)
(者三百乗王孫滿尚幼觀之言於王曰秦師輕而無禮/必敗輕則寡謀無禮則脫入險而脫又不能謀能無敗)
(乎及滑云云孟明曰/鄭有備矣不可兾也)魯卑邾而敗績(左僖二十二年邾/人以須句故出師)
(公卑邾不設備而禦之臧文仲曰國無小不可易/也君無謂邾小公及邾師戰于升陘我師敗績)况有
大於邾鄭而侮之非天下之至危也哉然古人之有以
其身犯天下之至危而卒以成大功者是非妄庸者能
之也能者必天下之豪傑也何者天下之事不能皆萬
全也圖天下之事如必待夫萬全之事而後為之則事
之可為者亦寡矣故夫豪傑之士有時乗不測之淵投
非望之隙未見其可否之形而先决其勝負之數者盖
惟以其智必之李靖必欲蹀血虜庭(唐太宗時突厥部/種離畔帝方圖進)
(取靖率勁騎三千繇馬谷趍惡陽嶺頡利可汗大驚靖/夜襲定襄破之可汗脫身遁帝曰靖以騎三千蹀血虜)
(庭遂取定襄/古未有輩)諸葛亮必欲取荆州(蜀先主見亮曰孤欲/信大義於天下計將)
(安出亮曰云云荆州北據漢沔利盡南海東連吳㑹西/通巴蜀此用武之國而其主不能守此殆天之所以資)
(將軍將軍豈有意乎十二年亮説先主攻劉琮荆州可/有琮左右人及荆州人多歸先主與曹公戰赤壁大破)
(之羣下推先/主為荆州牧)耿弇之請於光武必欲先定漁陽取涿郡
還收富平而東下齊(云云帝壯其意乃許之弇乃出/兵與張歩戰大破之步引去)三
子者躬言而躬為之卒能不愆其所素定孰謂犯天下
之至危而皆不足以成功耶昔韓信請兵東擊齊北舉
燕趙南絶楚糧道(云云西與大王㑹於滎陽漢王與兵/三萬人遣張耳與俱進擊趙代破代)
(云/云)樊噲亦欲請兵横行匈奴(孝惠時單于為書嫚呂太/后太后怒召諸將議之噲)
(曰臣願得十萬衆横行匈奴中季布曰噲可斬也以高/帝三十餘萬困於平城柰何以十萬衆横行匈奴中而)
(謾欲揺動天下太后罷/朝不復議擊匈奴事)終軍賈誼又欲請係單于之頸
而覊南越(誼疏陛下何不試以臣為屬國之官以主匈/奴行臣之計請必係單于之頸而制其命伏)
(中行說而笞其背舉匈奴之衆唯上之令賛曰欲試屬/國施五餌三表以係單于其術固己疏矣南越與漢和)
(親乃遣軍使南越說其王欲令入朝比内諸侯軍自請/願受長纓必覊南越王而致之闕下軍遂往說越王越)
(王聽許請/舉國内屬)是皆犯天下之至危越國以謀人而信與軍
得就其志噲沮於季布誼不用於文帝議者多以成敗
優劣之吁噲眞妄庸人耳貪禍幸灾信不足道者若誼
之䇿使帝誠用之亦焉知其終無所就也哉賈生豪傑
之士也後世其無以誼計之不行亦以妄庸愚生也哉
　　　霍光(此篇論安/漢於幾危)
凡天下之利害自非聖人則不以其身嘗焉而後知者
盖寡人主之用人其利害最難知也天下之人才匿眞
於似而託虚乎實雖智者易惑也故夫其人炳然其容
翹然而其中無有世主必甘心焉而不疑盖亦利其便
捷奮發之形若足以成天下之功則捨而為朴魯庸鈍
之取也必有所不暇而亦非近於人情惟其倚之而不
濟用之而有窮然後反而思天下之事不可以形求昔
秦穆公來由余於戎拔百里於虜起蹇叔於踈賤(史秦/紀晉)
(滅虞虢虜虞君與大夫百里奚百里奚走宛楚人執之/繆公聞百里奚贖之與語大悅授之國政百里奚讓曰)
(臣不及臣友蹇叔蹇叔賢而世莫知繆公使人迎蹇叔/以為上大夫戎王使由余於秦繆公問内史廖曰今由)
(余寡人之害將柰之何廖曰為由余請以疎其間留而/莫遣以失其期戎王必疑由余終年乃歸由余繆公又)
(使人間要由余由余遂去/降秦繆公以客禮禮之)春秋賢君有愧其為者矣而
聽杞子之言覆師於殽乃悔過自警而深取乎介然無
它技之臣(書秦誓穆公伐鄭晉襄公帥師敗諸崤還歸/作秦誓云云如有一个臣斷斷猗無他技其)
(心休休焉其如有容人之有技若已有之人之彥聖其/心好之不啻如自其口出是能容之以保我子孫黎民)
(亦職有/利哉)漢高帝收一時英雄共取天下天下既定叛者
九國相踵而後呂后問人則曰安劉者周也陳平智有
餘然難獨任(上疾甚呂后問曰陛下百歲後蕭相國死/誰令代之上曰曹參可問其次曰王陵可)
(然少戇陳平可以助之陳平智有餘然難獨任周/勃重厚少文然安劉氏者必勃也可令為太尉)是故
非殽之敗穆公不知一介之足以託國也而懲韓彭之
多事雖陳平獨以智疑嗚呼其亦嘗也已矣粱稻藥石
吾審知其良於柤梨菱芡也而雜羞焉則亦柤梨菱芡
之啗而不先於稻粱藥石何也快於人者誘人非有誤
焉則亦未果却也士之誘人不甚於柤梨菱芡也哉嘗
始怪武帝得人盛於七國而不足以辦事何也彼見夫
衛霍之容若是其甚武也張周桑孔之狀若是其餂而
巧也公孫鄒枚儒言而儒服又若是其文且秀也則以
為天下之功得如是者共之亦奚無成而愈多愈不濟
愈用之則愈窮(公孫𢎞等賛上欲用文武求之如弗及/羣士慕嚮異人並出漢之得人於兹為)
(盛儒雅則公孫𢎞董仲舒兒寛篤行則石建石慶質直/則汲黯卜式推賢則韓安國鄭當時定令則趙禹張湯)
(丈章則司馬遷相如滑稽則東方朔杖臯應對則嚴助/朱買臣厯數則唐都洛下閎協律則季延年運籌則桑)
(𢎞羊奉使則張騫蘇武將略則衛/青霍去病受遺則霍光金日磾)然後脫然自失而憂
天下之計非便捷奮發者能之而提孺子之命寄之朴
魯庸鈍之霍光而光果有以當其心(上老年寵姬鈎弋/趙婕妤有男上心)
(欲以為嗣命大臣輔之察羣臣唯光任大責重可屬社/稷上乃使黄門畫者畫周公負成王朝諸侯以賜光受)
(遺詔輔少主帝崩太子襲尊號是為孝昭帝帝年八歲/政事壹决於光既冠遂委任光訖十三年百姓充實四)
(夷賔/服)至於唐太宗平生無用人之失卒繆於一李勣(勣/既)
(忠力帝謂可託大事嘗暴疾醫曰用須灰可治帝乃自/剪須以和藥及愈入謝帝曰吾為社稷計何謝為後留)
(宴顧曰朕思屬幼孤無易公者帝疾謂太子曰爾於勣/無恩今以事出之我死宜即授以僕射彼必致死力矣)
(乃授疊州都督高宗立召為尚書左僕射帝欲立武昭/儀為皇后畏大臣異議未决宻詔勣曰將立昭儀而顧)
(命之臣皆以為不可今止矣荅曰此陛下家事無/須問外人帝意遂定而王后廢詔勣奉冊立武氏)由此
言之武帝雖創於殽之敗而太宗不自見黥彭之禍故
也嗟乎霍光安漢於幾危而李勣流毒數世則一霍光
足以贖武帝之過而太宗之烈至于一李勣而頓隳故
曰人主不幸而有所誤則亦寧以其身嘗之而已
　　　趙充國(此篇論善/用孫吳)
窮古人之權謀而巧用之者天下之竒才也嗟夫善劒
者死鬬善泅者死溺恃其所長者必敗則夫有才者而
不聞道孟子所以知盆成括之見殺也(盆成括仕於齊/孟子曰死矣盆)
(成括盆成括見殺門人問曰夫子何以知其將見殺曰/其為人也小有才未聞君子之大道也則足以殺其軀)
(而已/矣)窮古人之謀而巧用之而不知有所困不亦孟子
之所憂也哉孫吳之書用之桀黠變詐相傾之謀無出
焉而其間豈無養威持重緘封而不泄以自固之道世
之學其法者非能用其謀之為難而能求其道深藏而
時出之者難也漢家之將善用孫吳者趙充國一人而
已矣善戰者致人而不致於人以之伺先零之敝(充國/為人)
(沈勇有大略少好將帥之節而學兵法通知四夷事上/書陳兵利害臣聞兵法攻不足者守有餘又曰善戰者)
(致人不致於人今䍐羌欲為敦煌酒泉冦宜飭兵馬練/戰士以須其至坐得致敵之術以逸擊勞取勝之道也)
(報從充國奏充國引兵至先零在所虜久屯聚解弛望/見大軍棄車重欲渡湟水道阨狹充國徐行驅之或曰)
(逐利行遲充國曰此窮冦不可追也緩之則走不顧/急之則還致死諸將皆曰善虜赴水溺死者數百)先
為不可勝以待敵之可勝以之定屯田之䇿(欲罷騎兵/屯田以待)
(其敝遂上屯田奏臣聞帝王之兵以全取勝是以貴謀/而賤戰而百勝非戰之善者也故先為不可勝以待敵)
(之可勝謹條留/田便宜十三事)而窮寇勿追又以縱湟水之餘卒(見上/註)
大抵皆略其桀黠變詐之謀而取其養威持重之道故
天下不見窮兵之害而收克敵之利充國垂老無將家
之禍而全俱榮之身名無它養貪於廉晦勇於怯以無
用御有用固兵法之最宻人之所不察者而充國知之
也學孫吳而知此亦奚惡夫孫吳也哉項羽以其百戰
百勝之銳卒臠於漢軍之刃世多以學兵法不竟咎之
(籍少時學書不成去學劒又不成去梁怒之籍曰書足其/記名姓而已劒一人敵不足學學萬人敵耳於是梁竒)
(意乃教以兵法籍大喜/畧知其意又不肯竟)嗟乎羽非不竟其可用也不竟
其無用之用者爾以韓信之賢其智無窮而先聲後實
之計不能自知而得趙之纍囚(廣武君對曰當今之計/不如按甲休兵百里之)
(内牛酒日至以饗士大夫北首燕路然後發一乗之使/奉咫尺之書以使燕燕必不敢不聽從燕而東臨齊雖)
(有智者亦不知為齊計矣如是則天下事可圖也兵有/先聲而後實者此之謂也信曰善敬奉教於是用其䇿)
然則兵法之所謂無用之用者固難察之也哉彼霍去
病自謂無事兵法(去病為人有氣敢往上嘗欲教之孫吳/兵法對曰顧方畧何如耳不至學古兵)
(法/)東方生自謂識兵法(武帝初方朔上書臣十六學詩/書誦二十二萬言十九學孫吳)
(兵法戰陣之具鉦鼔之/教亦誦二十二萬言)噫使去病而能知兵法無用之
用則其功當不減充國方朔而僅知其所用之用是亦
孟子所憂也已矣
　
　
　
　
　
　
　
　
　
　
　
　十先生奥論註續集巻十
欽定四庫全書
　十先生奥論註續集巻十一
　　考古論　　　　　　　　　　陳　武
　　　高帝封建(此篇論創業規模後/世子孫皆失其意)
高祖封建班孟堅終始理㑹不得孟堅諸侯王表
序云高帝懲戒亡秦孤立之弊大啟九國(諸侯王/表漢興)
(之初海内新定同姓寡少懲戒亡秦孤立之敗於/是剖裂疆土二等之爵功臣侯者百餘邑尊王子)
(弟大啟九國藩國大者跨州兼郡連城數十/宫室百官同制京師可謂矯枉過其正矣)可謂
矯枉過正說高帝錯處正在此高帝之意其實不
然當時固陵之㑹用張良謀取睢陽以北至穀城
王彭越(彭越傳留侯曰彭越本定梁地功多始君/王以魏豹故拜越為相國今豹死亡後且)
(越亦欲王而君王不蚤定今取睢陽以/北至穀城皆許以王彭越又見高祖紀)從陳以東
傅海王韓信(髙祖紀從陳以東傅海與/齊王信師古曰傅讀曰附)要之除了
河濟之北滎陽以西漢所得者不以封國自滎陽以
西南河以南盡以封諸大將將如今京西湖北封英
布(黥布傳布遂剖符為淮南王都六九/江廬江衡山豫章郡皆屬焉云云)將如今京東
開封所治與宋亳之地盡封彭越將淮東淮北山東盡
封韓信盡將河南之南滎陽之東封三大將裂天下大
半當時急於滅項籍固陵之㑹不可無此三人故盡將
羽地封此三人及十二月既滅羽正月便理㑹此一項
遂下令曰楚地已定更立信為楚王王淮北都下邳依
舊是不將從陳以東與之以魏地王彭越號曰梁王都
定陶依舊是不將淮陽以北與之初間將滎陽以東一
半王韓信一半王彭越後來所封信又得而今淮北一
路越只得魏故地後來所以咎髙帝只縁封之太廣又
却削奪之殊不知一時權宜之謀不得不如此一著才
了如江南却未曽定於是時將長沙豫章桂林象郡南
海立吳芮為長沙王(吳芮傳沛公攻南陽乃遇芮之將/梅鋗與偕攻析鄜降之及項王相)
(王以芮率百越佐諸侯入闗故立芮為衡山王都邾其/將梅鋗功多封十萬戸為列侯項籍死上以鋗有功從)
(入武闗故徳芮徙/為長沙王都臨湘)盡有古揚州之域既如此了那一邊
如福建一路亦未曽定於是將七閩之地盡封故越王
亡諸(漢閩粤王無諸及粤東海王揺其先皆粤王勾踐/之後姓騶氏秦并天下廢為君長以其地為閩中)
(郡漢五年復立無諸為閩/粤王王閩中故地都冶云)豈有一个江南如此大了
只封得兩个亦可以此病髙帝殊不知後來長沙之地
分南海桂林象郡立尉佗(南粤王趙佗真定人也泰并/天下畧定揚粤置桂林南海)
(象郡以適徙民與粤雜處秦已滅佗即吞并桂林象郡/自立為南粤武王髙帝已定天下為中國勞苦故釋佗)
(不誅十一年遣陸賈立佗為南/粤王與剖符通使使和輯百粤)己自削長沙大半後又
立南武侯為南海王依舊又分尉佗之地觀髙祖圖韓
信了却立劉賈為荆王王東陽郡鄣郡立交為楚元王
王碭郡郯郡立肥為齊王王膠東膠西臨菑濟北博陽
城陽(楚元王傳漢還定三秦誅項籍即帝位交與盧綰/常侍上出入卧内傳言語諸内事隠謀而上從父)
(兄劉賈數别將漢六年既廢楚王信分其地為二國立/賈為荆王交為楚王王薛郡東海彭城三十六縣先有)
(功也後封次兄仲為/代王長子肥為齊王)盖髙祖既奪三大將地了思量未
有人去鎮服之因且分一二同姓去其實亦不在大封
同姓也又裂河北以雲中鴈門代郡立兄仲為代王(吳/王)
(濞傳髙帝兄中之子/也髙帝立仲為代王)此是圖信後方做得那雲中太原
等郡皆是河北之未曽封者於是以韓王信為韓王旋
次圖之後來韓信反既取信了後遂立趙代之地盡常
山之北趙在山南邯鄲代在山後以代地遼逺數有胡
冦於是頗取山南太原之地益屬代雲中以西别立一
郡而稍削其地盖髙祖時代已無北邊此又是一件到
這裏著意取梁夷其三族分作兩處罷東郡頗益梁罷
潁川郡頗益淮陽(賈誼傳初文帝以代王入即位後分/代為兩國立皇太子武為代王參為)
(太原王小子勝則梁王矣後又徙代王武為淮陽王太/原至參為代王盡得故地居數年梁王勝死亡子云云)
(臣願舉淮南地以益淮陽而為梁王立後割淮陽北邊/二三列城與東郡以益梁不可者可徙代王而都雎陽)
(梁起於新郪以北著之河淮陽包陳以南以揵之江則/大諸侯之有異心者破膽而不敢謀梁足  扞齊趙淮)
(陽足以禁吳楚陛下髙/枕終亡山東之憂矣)後淮南王布反既取之而立吳
王濞(吳王濞傳黥布反髙祖自將往誅之濞年二十以/騎將從破布軍荆王劉賈為布殺無後上患吳㑹)
(稽輕悍無壮王填之諸子少乃立濞/子沛為吳王王三郡五十三城云云)燕王綰反既敢之
而立燕王(髙帝五王傳燕靈王建十一年燕王盧綰/亡入匈奴明年立建為燕王十五年薨)帝
蓋欲旋以措置未畢而崩要之此事恵帝以後合當理
㑹只縁不識髙祖之意一向不整理所以文帝時賈生
出來獻言欲分王子弟地(賈誼䇿髙皇帝以明聖威武/即天子位割膏腴之地以王)
(諸公多者百餘城少者乃三四十縣徳至渥也然其後/十年之間反者九起云云欲天下之治安莫若衆建諸)
(侯而少其力力少則易/使以義國小則亡邪心)人議論髙祖當封國太廣者已
失髙祖意至武帝時用主父偃之謀奪諸侯王地封王
子弟而諸侯大弱(主父偃傳元朔二年主父偃説上曰/古者諸侯地不過百里强弱之形易)
(制今諸侯或連城數十地方千里願陛下令諸侯得推/㤙分子弟以地侯之彼人人喜得所願上以徳施實分)
(其國必稍自削弱/矣於是上從其計)亦失髙帝之意大抵創業之君這些
規模人不得盡識所以其治班駮而不可考昔武王下
車之初便封舜之後(史周紀武王追思先聖乃褒封神/農之後於焦黄帝之後於祝帝堯)
(之後於/陳云云)周公深識此意後來却立三監(書蔡仲之命惟/周公位冢宰正)
(百工羣叔流言乃致辟管叔于商囚蔡叔于郭鄰以車/七乘降霍叔于庶人三年不齒蔡仲克庸祗徳周公以)
(為卿士孔氏注云霍叔三年之後/乃齒録封為霍侯子孫為晉所滅)周公可為深識武王
意太史公表序曰天下已定骨肉同姓少故廣疆庶孽
以鎮撫四海用承衛天子郡八九十形錯諸侯犬牙相
臨乘其阨塞地利强本幹弱枝葉之勢此稍得髙祖意
後人議論髙祖道他王諸將地稍廣後皆誅滅不如漢
光武諸將地不過列侯能保全功臣人都道伊議論好
然髙祖本意不如此
　　　封建(此篇論古者之法/良後世之法弊)
古者天子之封建諸侯非有不得已禹㑹諸侯于塗山
執玉帛者萬國(記王制注春秋傳曰禹㑹諸/侯于塗山執玉帛者萬國)周之時尚
有千八百國(前賈山傳昔周盖千八百國以/九州之民養千八百國之君)豈皆不得
已哉封建之法極好古者内諸侯禄外諸侯嗣(記王制/天子之)
(縣内諸侯禄也/外諸侯嗣也)内外既無輕重而又常出入迭為之列
國之卿命于天子而諸侯每嵗貢士以士之賢否為賞
罰或益爵或削地(記射義古者天子之制諸侯嵗獻貢/士於天子夫試之於射宫其容體比)
(於禮其節比於樂而中多者得與於祭其容體不比於/禮其節不比於樂而中少者不得與於祭數與於祭而)
(君有慶數不與於祭而君有讓/數有慶而益地數有讓而削地)夫天子之卿而在諸侯
之國而諸侯之士又在京師豈非封建之為良法哉自
後魏徙都洛而舊臣皆留於鄴北不得為京師官終身
遷轉不過白直而終成六鎮之亂此不知内外之勢者
也唐藩鎮之亂亦以節度留後皆得自辟置焉烏重𦙍
到河陽未數月而石温洪造之徒盡為羅而致之而韓
昌黎且在董晉幕府此皆不知古貢士之意若依古之
封建豈有弊哉賈誼是為識封建者曰漢之傅相方握
其事數年之後各徧置私人漢法諸侯王惟得食租稅
而已事皆隸於傅相(賈誼䇿夫樹國固必相疑之勢下/數被其殃上數爽其憂甚非所以)
(安上而金下也今或親弟謀為東帝親兄之子西郷而/擊今吳又見告矣天子春秋鼎盛行義未過徳澤有加)
(焉猶尚如是况莫大諸侯而權力且十此者乎然而天/下少安何也大國之王幼弱未壯漢之所置傅相方握)
(其事數年之後諸侯之王大抵皆冠血氣方剛漢之傅/相皆稱病而賜罷彼自丞尉以上徧置私人如此有異)
(淮南濟北之為邪此時而/而欲治安雖堯舜不治)子厚不知封建之法只縁諸
儒紛紛異同故子厚一筆勾斷曰非聖人意也(唐宗室/傳賛唐)
(興疏屬畢王至太宗稍稍降封時天下已定帝與名臣/蕭瑀等喟然講封建事欲與三代比隆而魏徴李伯藥)
(皆謂不然云云栁宗元曰封建非聖人意然而/歴堯舜三王莫能去之非不欲去之勢不可也)此正如
王嗣輔說易一筆勾㫁爻象而専空談也
　　　明堂(此篇論制度雖不/一無非行王政)
自經遭秦火而六籍無全書自經無全書而議禮無定
說郊祀一也而惑於分祭合祭之義享帝一也而惑於
五帝六帝之論是以議禮之家名為聚訟而舉事之際
莫知適從將講一儀將定一制則論如蝟毛各持所見
左右詆訾互相矛盾泛然無所底麗終於不立而止嗚
呼無惑於明堂之制在後世尤為紛紛也昔者齊宣王
欲毁明堂孟軻告之以欲行王政則勿毁(孟梁恵王下/齊宣王問曰)
(人皆謂我毁明堂毀諸已乎孟子對曰夫明堂/者王者之堂也王欲行王政則勿毁之矣云云)孔子適
周考明堂則喟然而嘆以謂吾今知周所以盛(家語觀/周篇孔)
(子觀乎明堂覩四門墉有堯舜桀紂之象又有周公相/成王抱之負斧扆南面以朝諸侯之圖孔子曰此周之)
(所以/盛也)審孟子之言則明堂者王政之所由行審孔子之
言則明堂者周之所以興是則古人建明堂之義可以
意曉矣雖制有沿革時有同異而建立之意未始不一
得其意則制可以義起泥其制則意與制俱亡歴考自
古聖帝明王之所以建是室者制度固未始一也黄帝
有合宫之號虞舜有總章之目(文中子問易篇議其盡/天下之心乎昔黄帝有)
(合宫之聽舜有總章之訪皆議之/謂也注合宫總章皆明堂異名也)夏有世室之名商有
重屋之稱至周有明堂之制(周禮冬官匠人夏后氏世/室堂脩二七廣四脩一五)
(室三四步四三尺九階四旁兩夾窻白盛門堂三之二/室三之一殷人重屋堂脩七尋堂崇三尺四阿重屋周)
(人明堂度九尺之筵東西九筵南北七筵堂崇一筵五/室凡室二筵室中度以几堂上度以筵宫中度以尋野)
(度以步涂度以軌廟門容大扃七個闈門容小扃/參個路門不容乘車之五個應門二徹三個云云)而其
為制雖有一殿五宫之列九筵七筵之殊複道重屋之
異八尺三尺之殺(並見/上注)疑若不同大抵於此享上帝以
謹祭祀之禮(孝經聖治章昔者周公祀文王於明堂東/漢顯宗紀祀光武於明堂以配五帝也蔡)
(邕明堂論曰明堂者天子太廟/所以崇禮其祖以配上帝也)於此㑹諸侯以正朝聘
之儀(漢武帝紀五年祠髙祖于明堂以配上帝因朝諸/侯儒林傳叙明帝備法物之駕盛清道之儀坐明)
(堂而朝羣后禮記明堂位明堂也者明諸侯/之尊卑也成王幼周公六年朝諸侯于明堂)於此養三
老以盡恭敬之實(後祭祀志蔡邕論曰明堂天/子太廟起尊老敬長之義)於此頒
月令以順四時之氣(同上東曰青陽南曰明堂西曰緫/章北曰𤣥堂中曰太室故雖有五)
(名而主以明堂也其正中焉皆曰太廟謹承天随時之/令李謐著明堂制度論夫明堂者盖所以告月朔布時)
(令顯宗紀令月吉日宗祀光武於/明堂以配五帝班時令敕羣后)無非行王政而已有
能得古人建立之意固不泥古人異同之制也嘗怪後
世游學之士不能求禮制之意好為是古非今託聖人
之言以為髙而駭當世之俗以為誕遂使制度無以自
立尚多有之唐貞觀嘗欲定令立明堂矣然惑於崑崙
複道之説卒以不立而止(見唐禮/樂志)緫章間又嘗下詔立
明堂而惑於九室五室之說卒亦不立而止(唐髙宗改/元緫章分)
(萬年置明堂縣示必欲立之而議者益紛然或以為五/室或以為九室而髙宗依例議以帟幕為之與公卿臨)
(觀而議益不一乃下詔率意班其制度至取象/黄琮上設鴟尾其言益不經而明堂亦不能立)豈知今
古合於一時通制度起於一意則明堂夫豈不立哉
　　　史官周鼎(此篇論諸侯史籍列/國圖志皆藏之周室)
古者諸侯無私史盖周官稱天子外史掌四方之事達
四方之志(周禮春官外史掌書外令掌四方之志掌三/皇五帝之書掌達書名于四方若以書使于)
(四方則/書其令)諸侯亦各有國史者書國中之事以達于天子
也天子又時巡狩以察之(書周官六年五服一朝又六/年王乃時巡考制度于四岳)
有二伯以詢之(文選張平子南都/賦周召世為二伯)有内史以董之(周禮/春官)
(内史中大夫一人下大夫二人執國法/及國令之貳以攷政事以逆㑹計云云)故列國之史多
藏之周室孔子亦西觀周室論史記舊聞反於魯而次
春秋孟子曰晉之乘楚之檮杌魯之春秋其義一也(孟/子)
(離婁上王者之迹熄而詩亡詩亡然後春秋作晉之乘/楚之檮杌魯之春秋其義一也其事則齊桓晉文其文)
(則/史)今考之晉史自殤叔之時始有之楚自武王以上有
世次而無年月魯之春秋乃自隠公始則非諸侯之私
史亦宗周以來有之非西周之制也不特諸侯之史藏
之周室而列國之圖志亦藏之周室春秋之時所以諸
侯問鼎之輕重小大者以周鼎象物每鼎象周之山川
形勢(左傳宣公三年楚子伐陸渾之戎遂至於雒觀兵/于周疆定王使王孫滿勞楚子楚子問鼎之小大)
(輕重焉對曰在徳不在鼎昔夏之方有徳也逺方圖物/貢金九牧鑄鼎象物百物為之備使民知神奸故民入)
(川澤山林不達不若魑魅罔兩莫能逢之用能叶于上/下以承天休桀有昬徳鼎遷于商載祀六百商紂暴虐)
(鼎遷于周徳之休明雖小重也其奸囬/昬亂雖大輕也天祚明徳有所底止)戰國之君所以
急於吞二周據圖籍者亦以形勢險要盡在周也得周
鼎亦可識天下矣王孫滿答楚子極好(見上/注)未必是設
辭如戰國時周人方設辭曰一鼎當九萬人扛九鼎當
當八十一萬人漢武帝汾隂之鼎未必周鼎(前漢吾丘/夀王傳及)
(汾隂得寳鼎武帝嘉之薦見宗廟藏於甘泉宫羣臣皆/上夀賀曰陛下得周鼎吾丘夀王獨曰非周鼎上召問)
(之對曰此天之所以與漢乃漢寳非周寳也上曰善○/郊祀志文帝時新垣平言曰周鼎亡在泗水中今河决)
(通于泗臣望東北汾隂直有金寳氣意周鼎其出乎兆/見不迎則不至於是上使使治廟汾隂欲祠出周鼎人)
(有上書告平/所言皆詐也)春秋之時諸侯國有鼎者甚多故郜鼎在
宋(左威二年宋以郜大鼎賂公夏取郜/大鼎于宋納于太廟非禮也云云)黄鼎在晉吳鼎
在魯漢之所得者豈是周鼎周鼎豈得不為秦人鑄為
金人八十二萬天人乎
　　　史官(此篇論古者史/官世守而易業)
凡官非可轉移執事者世官也(前漢王嘉傳嘉上疏曰/孝文時吏居官或長子)
(孫以官為氏倉氏庫/氏則倉庫史是也)古人命史官尤為不苟須是世史
官始從而任之如從司馬談之後有史遷(漢司馬遷傳/太史公自序)
(司馬氏世典周史至漢談為太史公謂子遷曰予先周/室之太史也自上世嘗顯功名於虞夏典天官事汝復)
(為太史則續吾祖矣遷悉論先人所次舊文不敢闕卒/三歲而遷為太史令紬史記石室金匱之書述陶唐)
(以來至于麟止如淳注曰漢儀注太史公武帝置位在/丞相上天下計書先上太史公副在丞相序事如古春)
(秋遷死後宣帝以其官為令行太史公文書而已瓉曰/百官表無太史公茂陵中書司馬談以太史丞為太史)
(令/)班彪之後有班固(漢班固傳論曰司馬遷班固父子/其言史官載籍之作大義粲然著)
(矣遷文直而亊覈固文贍而事詳彪固論議嘗排死節/否正直而不叙殺身成仁之為美則輕仁義下守節愈)
(矣/)至於唐史官皆得以終其身如劉知㡬之後有劉餗
(漢劉餗傳劉餗知㡬父子三人/更涖史官著史同頗有法云云)父子世守亦復可考雖
有遷轉使命彼皆得以史書自隨而遂其職正欲其文
成一家事出一人本末相該前後相貫唐史之可攷者
以此耳今世以史館之地為士大夫遷轉之所來者茫
然不知所自去者亦不以為意故某朝某事脫有隠没
某年某月或有參錯他時史官亦不肯身受其責而朝
廷亦難執此以責之(闕/)
魯有卜齮卜楚兵晉有卜偃秦有卜徒父梁有卜招父
(並見/左傳)皆以卜氏魯有史克太史晉有史蘇史黯史趙史
墨衛有史華(並見/左傳)皆以史氏一本之古人豈惟史官世
世不易百官樂工亦世掌之此其所以精歟
　　　明厯(此篇論古之治厯/非専於古筭推步)
厯非聖人不能作非儒者不能明而巫史無與焉自後
世厯責巫史占筭推步之說勝而厯始紊矣古之治厯
者非專屑屑於是也羲和仲叔之官堯實命以厯象日
月星辰之事(書堯典乃命羲和欽若昊天/厯象日月星辰敬授人時)然星鳥星火
星虛星昴盖以正因析夷隩之序(同上日中星鳥以殷/仲春厥民析日永星)
(火以正仲夏厥民因宵中星虚以殷仲/秋厥民夷日短星昴以正仲冬厥民隩)而定閏成嵗又
以釐百工熙庶續爾(同上帝曰咨汝羲暨和朞三百有/六旬有六日以閏月定四時成嵗)
(允釐百工/庶績咸熙)捨爾亡考也周禮有太史太史日官也其職
則正嵗年以序事頒之于邦國都鄙而已閏月詔王居
門而已(周禮春官太史正嵗年以序事頒之於官府及/都鄙頒告朔于邦國閏月詔王居門終月云云)
捨是無事也古之治厯者大要則戒民事而謹天時民
事得而天時正則其厯定而明厯者亦曰審農事先後
興土功之終始布徳施恵之不可失時焉耳(見禮記/月令)故
定之方中而宫室以興(詩定之方中衛文公徏居楚丘/而營宫室得其時制百姓説之)
(曰定之方中作于楚宫/揆之以日作于楚室)三星在天而婚姻以舉(見綢繆/詩注云)
(三星參胃/心星也)辰角天根之見而除道成梁之不可後昏參
旦尾之中而田功播殖不可緩(見記/月令)以至木見而備藏
駟見而具冬裘火見而修城郭舉先王所以為民之政
而稽之天文先後始終皆不可紊者明厯如此巫史之
事未之前聞春秋之間盖有太史凡卜田宅占雲日者
皆稱太史(並見/左傳)則太史殆隂陽家流也然而書崔杼者
書趙盾者亦稱太史(左襄二十五年齊崔杼弑莊公太/史書曰崔杼弑其君崔子殺之其)
(弟嗣書而死者二人其弟又書乃舍之南史氏聞太史盡/死執簡以往聞既書矣乃還宣二年趙穿攻靈公宣子未)
(出山而復太史書曰趙盾弑其君以示於朝宣子曰不然/對曰子為正卿亡不越竟反不討賊非子而誰宣子曰)
(嗚呼我之懐矣自貽伊慼其我之謂矣孔子曰董狐古/之良史也書法不隠宣子古之良大夫也為法受惡惜)
(也越竟/乃免)則太史又兼記注不專占卜而已盖當時儒者
皆兼九流之學而通天人之際故夫史伯以祝融之功
而知楚國之必興史趙以虞氏之徳而推陳氏之未亡
(見内/外傳)其議論據證有絶人者非若後世淫巫瞽史專以
占筭為事掌厯者猶有先王之遺意也至漢而司馬談
父子為太史令盖以論著為職而兼掌天官(史記太史/公自序司)
(馬世典周史至漢談為太史公謂子遷曰予先周室太/史也自上世嘗顯功名於虞夏典天官事汝復為太史)
(則續吾祖矣遷悉論先人所次舊聞不敢闕卒三嵗而/遷為太史令紬史記石室金匱之書述陶唐已來至于)
(麟/正)然而身為儒者為天子直筆察天時不能明古人治
厯之占筭矣觀遷嘗奏厯紀廢壊漢興未改正朔武帝
詔遷與兒寛等共定太初厯則太初厯遷所定也其數
起於黄鍾之律以八十一分為統毌候於上林清臺晦
朔弦望最密占筭亦明矣洛下閎定八百年後當差一
日以時考之蓋不俟八百年也至建武才百餘年已差
矣又何其不定耶愚故曰自後世以厯責巫史而厯始
紊矣今之治厯者抑不知將為古人之謹天時戒民事
乎抑為後世之占筭也將責之儒者乎將責之巫史乎
誠責之儒者耶則定蔀統元推步占考有所未暇而天
時民事則固儒者之所講有非巫史之所得與也孔子
作春秋日食或不書朔正月二月而書無氷十月而書
隕霜殺菽十二月而書隕霜不殺草學者以為紀異未
必皆紀異也其殆天時之失夏書城郎春書延厩冬書
築圃其殆記土功之奏農事之害乎聖人考厯盖若是
耳孟子曰天之髙也星辰之逺也苟求其故千嵗之日
至可坐而致也孟子求之其故夫子作春秋之意非星
官厯翁之事也愚故曰厯非聖人不能作非儒者不能
明而巫史無與焉者此也
　
　
　十先生奥論註續集巻十一
欽定四庫全書
　十先生奥論註續集巻十二
　　治道論　　　　　　　　　　葉　適
　　　府兵(此篇論古者教/民欲使自衛)
前輩論府兵皆以為兵農之合(唐兵志古者兵法/起於井田自周衰)
(王制壞而不復至於府兵始一寓之於農其居處/教養畜材待事動作休息皆有節目雖不能盡合)
(古法蓋得/其大意焉)子細考驗却不然府兵之立乃是兵農
之分而儒者但說先王寓兵於農先王何曾寓兵
於農治天下之道分田使之耕築室使之居既有
以衣食之則不可無以自衛故教之為兵本以自
衛非以求勝亦非用是以求勝故天下之民皆可
以為兵先王以仁天下為心只就他身上理㑹調
發征行所以用也皆有常數其後春秋戰國力爭
本是自要爭土地計較勝負竭民以從之(孟子離/婁爭地)
(以戰殺人盈野爭城以戰殺人盈城此所謂率土地/而食人肉罪不容於死云云盡心下梁惠王以土地)
(之故麋爛其民而戰之大敗將復之恐/不能勝故驅其所愛子弟以殉之云云)秦之末世至白
取民為兵窮邊極逺終嵗暴露卒死於鋒鏑之下(漢食/貨志)
(至秦則不然月為更卒已復為正一嵗屯戍一嵗力役/三十倍於古師古曰更卒謂給郡縣一身而更者也正)
(卒謂給中都官者率計今人一嵗之中/屯戍及力役之事三十倍多於古也)至於室家不相
保父子不相見漢世盖嘗㨂精銳特置名號别立營屯
要之其數甚少或大征伐盡是發天下民為兵苻堅欲
伐晉自言計吾士卒可得九十七萬(通鑑晉武帝紀寕/康七年秦王堅㑹)
(羣臣於太極殿議曰自吾承業垂三十載四方畧定惟/東南一隅未霑王化今畧計士卒可得九十七萬吾欲)
(自將以討之何如朱彤曰陛下恭行天罰必/有征無戰此千載一時也堅喜曰是吾志也)當是之時
天下蕭然何縁得許多兵盖將民數盡計之大舉伐晉
民皆盡發西魏宇文周所以就中間别立頭項盖蘇綽
輩稍欲休息其民遂令各募一項人為兵蠲除科徭不
復他役國家既可以長享為兵之利而民得家出一人
之外亦且可以自安(唐兵志府兵之制起自西魏後周/而備於隋又通鑑魏敬宗大統三)
(年安定公宇文泰始籍民之才力者為府兵身租庸調/一切蠲之以農隙閱戰陣馬畜糧備六家供之合為百)
(府一郎將主之分属二十四/軍泰任緫百揆督中外諸軍)後來法度漸修立至太宗
府衛既成(唐兵志太宗貞觀十年更號統軍為折衝都/尉别將為果毅都尉諸府總曰折衝府凡天)
(下十道置府六百三十四皆有名號而闗内三百六十/有一皆以隸諸衛凡府三等兵千二百人為上千人為)
(中八百人為下府置折衝都尉一人左右果毅都尉各/一人長史兵曹别將各十人校尉六人士以三百人為)
(團團有校尉五十人為隊隊有正十人為火火有長凡/民年二十為兵六十而免其能騎而射者為越騎其餘)
(為步兵武騎凡發兵皆下符契州刺史與折衝勘契乃/發若全府發則折衝都尉以下皆行不盡則果毅行少)
(則别/將行)農遂不復為兵亦不復為農兵農之分所以終不
復合人但見其寓兵於農便以為得先王之意(見上/叚注)蓋
不細考耳及府兵法變而安史之亂天下復被為兵之
苦杜子美有詩數篇皆言此事盖民之為府衛者既得
以免征徭之患有復除之利而其他在野之民不知為
兵於民則有利遂至今日先王之制不可復反亦是置
府兵之過何者盖當時府兵既立上面一段事都忘了
不知民皆當為兵但記得府衛耳所以府兵既壞不得
不變為彍騎(唐兵志自髙宗武后時天下久不用兵府/兵之法寖壞當役更代多不以時衛士稍)
(稍亡匿至是益耗㪚宿衛不能給宰相張說乃請一切/募士宿衛十一年命蕭嵩與州吏共選之明年更號曰)
(彍騎十三年始以彍騎分𨽻/十二衛緫十二萬為六畨也)又不得不變為藩鎮(同上/初府)
(兵之置居無事時耕於野其畨上者宿衛京師而已若/四方有事則命將以出事解輙罷兵㪚于府將歸于朝)
(故士不失業而將帥無握兵之重所以防微杜漸絶禍/亂之萌也及府兵法壞而方鎮盛武夫悍將無事時據)
(要險專方面既有其土地又有其人民又有其甲兵又/有其財賦以布列天下然則方鎮不得不强京師不得)
(不弱故曰措置之勢使然者以此也夫所謂方/鎮者節度之兵也原其始起於邊將之屯防者)朝廷自
募人為兵(通鑑𤣥宗紀初府衛兵自成丁從軍六十而/免其家又不免雜徭浸以貧弱逃亡畧盡百)
(姓苦之張說建議請召募壯士充宿衛不問等色優為/之制逋逃者必争出應募帝從之旬日得精兵十三萬)
(分隸更畨上下又唐兵志徳/宗建中四年下詔募兵云云)竭太府之財以養之如京
師養兵使官官掌之(唐兵志上元中以北衙軍使衛伯/玉為神策軍節度使鎮陜州中使)
(魚朝恩為觀軍容使監其軍又通鑑德宗紀初魚朝恩既/誅代宗不復使宦者典兵帝即位悉以禁兵委白志貞志)
(貞得罪帝復以宦官竇文瑒代之從幸山南兩軍漸集/帝還長安頗忌宿將握兵多者稍稍罷之十月以文瑒)
(監神䇿左廂兵馬使王希遷監右/廂兵馬使始令官者分典禁旅)藩鎮各自募人為兵
亦竭境内之財以養之此内有禁兵外有藩鎮之兵如
李泌之流但知府衛當復(通鑑徳宗紀貞元二年初上/與常侍李泌議復府兵李泌)
(因為上歴叙府兵自西魏以來廢興之由但言府兵平/日安居田畆毎府有折衝領之折衝以農隙教習戰陳)
(國家有事徵發則以符契下其州及府參驗發之至所/期處將帥按閲有教習不精者罪其折衝甚者罪及刺)
(史軍還則賜勲加賞云云陛下思復府兵此乃社稷之/福太平有日矣上曰俟平河中當與卿議之詔十六衛)
(各置上將軍以寵功臣改神策左右廂為左右神策軍/殿前射生左右廂為殿前左右射生軍各置大將軍二)
(人將軍/二人)而不知先王之意自後鎮兵日重至五代人主
之廢置社稷之安危國家之存亡皆兵執其權太祖因
之内聚重兵於京師外而分戍天下自此綿延遂以養
兵為重如歐公所言兵㪚于府將歸于朝故士無失業
而將無握兵之重(見上/段注)皆習見近日養兵之多治兵之
難所以思府衛為善其實以五帝三王本末源流論之
府衛成而兵法益壞乃是苟一時利民之近效而非古
人經國之逺圖苟簡做成使天下知有府兵而不知先
王之制至府兵既壞遂為今日養兵之禍舉天下之大
養百萬之兵不耕不戰坐食縣官天下之財自十八以
上皆以供軍所以謀臣智士朝夕經營弊精疲力奔走
議論窮年卒世而無所定此豈禮樂之未明教化之未
備只縁許多兵在這裏措置不暇遑遑汲汲竟無了時
若就唐論之其置兵却稍善捍邊之兵各自精銳練習
足以當疆場之事而内郡不知有邊鄙之警或征伐四
夷不過間遣將發少兵以助之當唐之盛所以能常以
少弱擊衆大拓地最廣滅國最多而不見用兵之難然
府兵所以易壞者亦縁立法太宻上下急迫盖使人長
為兵則一家之賦稅皆當盡免若京師宿衛之兵則當
參用漢法時復募人如五校羽林佽飛之類(漢武帝紀/朝鮮攻殺)
(遼東都尉募天下死罪擊朝鮮又宣帝紀神爵元年/西羗反發三輔中都官徒弛刑及應募佽飛射士)盖
府兵近處畨上猶可其在外郡逺處如何教他來得(唐/兵)
(志府兵之制起自西魏後周云云凡當宿衛者畨上兵/部以逺近給畨又魏徴傳比者疲於徭役闗中之人尤)
(甚雜匠當下雇而不遣正兵畨上復别驅使市物繦属/於㕓逓送相望於道脱有一穀不収百姓之心不能如)
(前日之帖泰此/不克終十漸也)太宗要合天下之大做一國做了殊不
知成周所以立法最詳而不覺其煩碎者成周止治一
國不過王畿千里之内今若舉天下之大州府縣道必
欲盡發兵於京師此不可在逺者只可使自衛其郡縣
若使人人必要都來京師此事甚難不可行天寳以後
人主甘心於邊功大段調發逺戍民益無以為生杜子
美所謂一從十五北防河便至四十西營田去時里正
與裹頭歸來頭白還戍邊(見老/杜詩)太宗初無邊戍之事若
當時立法稍寛雖有暴君汚吏亦未敢盡廢惟其立法
太密所以易弊也今舉天下之財盡以養兵猶且不敢
憚當時若蠲免數十萬家未能當數郡之賦入何故不
為耶
　　　租庸調(此篇論吉者之/田無不在官)
自古天下之田無不在官民未嘗得私有之但强者力
多却能兼并衆人之利以為富弱者無力不能自耕其
所有之田以至轉徙流蕩故先王之政設田官以授天
下之田(周禮地官遂人以嵗時稽其人民而授之田野辨田/其野之土上地中地下地以頒田里上地夫一㕓)
(百畆萊五十畆餘夫亦如之中地夫一㕓田百畆萊百畆/餘夫亦如之下地夫一㕓田百畆萊二百畆餘夫亦如之)
(○縣正各掌其縣之/政令徴此以頒田里)貧富强弱無以相過使各有其田
得以自耕故天下無甚貧甚富之民至成周時其法極
備雖周禮地官所載其間不能無牽合牴牾處要其大
畧亦可見周公治周授田之制先治天下之田以為井(禮/冬)
(官考工記匠人九夫為井又地官小司徒乃經土地而井/牧其田野九夫為井四井為邑四邑為丘四丘為甸四甸)
(為縣四縣為都孟子滕文上方里而井井九/百畆其中為公田八家皆私百畆同養公田)井為疆界
嵗嵗用人力修治之溝洫畎澮皆有定數(同上遂人凡/治野夫間有)
(遂遂上有徑十夫有溝溝上有畛百夫有洫洫上有涂/千夫有澮澮上有道萬夫有川川上有路以達于畿又)
(冬官匠人九夫為井井間廣四尺深四尺謂之溝方十/里為成成間廣八尺深八尺謂之洫方百里為同同間)
(廣二尋深二仞謂之澮/專達于川各載其名)疆井既定人無縁得占田其間
固有弱者游手者不耕却無强民貪并之害後來井田
不修隄防浸失毁壞絶滅至商鞅用秦已不復有井田
之舊於是開阡陌(前食貨志秦孝公/用商君壞井田)阡陌既開天下之
田却簡直易見㸔耕得多少惟恐人無力以耕之故秦
漢之際有豪强兼并之患富者田連阡陌而貧者無立
錐之地(同上秦用商鞅之法改帝王之制除井田民/得自賣買富者田連阡陌貧者無立錐之地)雖
然如此猶不明説在民但官不得治故民得自侵占而
貧者揷手不得不去而為游手轉而為末業終漢之世
以文景之恭儉愛民(孝景賛漢興掃除煩苛與民休息/至于孝文加之以恭儉孝景遵業)
(五六十載至於移風昜俗黎民醇厚又武帝賛如武帝/之雄材大畧不改文景之恭儉以濟斯民雖詩書所稱)
(何以/加焉)武帝之修立法度(漢本賛孝武初立卓然罷黜百/家表章六經遂疇咨海内舉其)
(俊茂與之立功興太學修郊祀改正朔定厯數叶音述/律作詩樂建封禪禮百神紹周後號令文章煥然可)宣
帝之勵精為治(前魏相傳帝親萬幾厲/精為治練羣臣核名實)却不知其本不
如此但能下勸農之詔(文帝紀二年正月詔曰夫農也/者天下之大本也其開籍田朕)
(親率耕以給粢盛又詔曰農者天下之大本也民所恃/以生也今親率羣臣農以勸之又十三年二月詔曰朕)
(親率天下農耕以供粢盛六月詔曰農天下之本/務莫大馬○景帝紀二年詔曰欲天下務農蠶)輕減
田租(漢初十五而稅一文帝二年減今年田租之半十/二年賜今年田租之半十三年除田之租稅孝景)
(帝即位減田租故食貨志云文帝乃下詔賜民十二年/租稅之半明年遂除田之租稅後十三歲孝景二年令)
(民平出田/租稅之半)以來天下之民如董仲舒師丹雖建議欲限
天下之田(食貨志董仲舒上䟽曰秦用商鞅之法改帝/王之制除井田民得賣買云云漢典循而未)
(改古井田法雖難卒行宜少近古限民名田以瞻不足/塞并兼之路鹽鐡皆歸於民去奴婢専殺之威薄賦歛)
(省繇役以寛民力然後可善治也又哀帝即位師丹輔/政因建言古之聖人莫不設井田然復治乃可平天子)
(下其議丞相孔光大司空何武奏請諸侯王列侯皆/得名田國中列侯在長安公主名田縣道及關内侯)
(吏民名田皆毋過二十頃云云丁傅用事/董賢隆貴皆不便也詔書且須後寢不行)其制度又
却與三代不合當時但問墾田幾畆全不知是誰田又
不知天下之民皆可以得田而耕之光武中興亦只是
問天下度田多少(後劉隆傳隆守南郡太守時天下墾/田多不以實又戸口年紀互有増減)
(詔下州郡檢覈其事而刺史太守多不平均或優饒豪/右侵刻羸弱百姓嗟怨時諸郡各遣吏奏事帝見陳留)
(吏牘上有書視之云潁川𢎞農可問河南南陽不可問/帝詰吏由趣吏不肯服時顯宗年十二在幄後言曰吏)
(受郡敕當欲以墾田相方耳帝曰即如此何故曰潁川/𢎞農可問河南南陽不可問對曰河南帝城多近臣南)
(陽帝鄉多近親田宅踰制不可為凖帝令虎賁將詰問/吏乃實首服如顯宗對於是遣謁者考實具知姦狀隆)
(下獄其儔輩/十餘人皆死)當時以度田不實長吏坐死者無數至於
漢亡三國並立民既死於兵革之餘未至繁息天下皆
為曠土未及富盛而天下大亂雖當時天下之田既不
在官又亦終不在民以為在官則官無人収管以為在
民則又無簿籍契劵但隨其力之所能至而耕之元魏
稍立田制(通典後魏孝文太和初李安世上疏曰量地/畫野經國大式邑地相參政理之本井稅之)
(興其來久矣田萊之數制之以限盖欲使土不曠功民/罔游力雄擅之家不獨膏腴之美簞瓢之夫亦有頃畆)
(之分云云愚謂今桑井難復宜更均量審其經術分藝/有凖力業相稱細人獲資生之利豪右靡餘地之贏無)
(私之澤均播兆庶所争之田宜限年斷然後虚詐之人/絶於覬覦守分之士免於陵奪帝深納之均田之制起)
(於此九年詔均給天下人田男十/五以上受露田四十畆婦二十畆)至於北齊後周皆相
承授民田(隋食貨志齊河清三年定令百姓請墾田者/名為永田其方百里外州人一夫受露田八)
(十畆婦四十畆又毎丁給永業二十畆為桑田又同上/後周創制六官載師掌任土之法司均掌田里之政令)
(司賦掌功/賦之政令)其初亦未嘗無法度但末年推行不到頭其
法度亦是空立唐興只因元魏北齊制度而損益之其
度田之法闊一步長二百四十步為畆百畆為頃一夫
受田一頃(唐食貨志唐制度田以步其闊一步其長二/百四十步為畆百畆為頃凡民始生為黄至)
(四歳為小十六為中二十一為丁六十為老授田之制/丁及男年十八以上人一頃其八十畆為口分二十畆)
(為永業老及篤疾廢疾者人四十畆寡妻妾三十畆當/戸者増二十畆為永業其餘為口分田多可以足其人)
(者為寛鄉少者為狹鄉凡庶人徙鄉及貧無以𦵏者得/賣世業田自狹鄉而徙寛鄉者得并賣口分田已賣者)
(不復授死者収/之以授無田者)周制乃是百步為畆(見上/注)唐却是二倍
有餘此一項制度與成周不合八十畆為口分二十畆
為世業世業是一家之田口分須據本來人數占田多
少(見上/注)周制八家皆百畆(孟子滕文公上使畢戰問井/地孟子曰云云方里而井井)
(九百畆其中為公田八家皆私百畆同養公田公/亊畢然後敢治私事所以别野人也此其大畧也)唐制
若子弟多則占田愈多此又二項與成周不合所謂田
多可以足其人者為寛鄉少者為狹鄉狹鄉之田減寛
鄉之半其地有厚薄嵗一易者倍授之寛鄉三易者不
倍授工商者寛鄉減半狹鄉不給(見上/注)亦與周制不同
先王建國只是有分土無分民但付人以百畆之地任
其自治盖治之有倫則地雖不足民有餘苟不能治或
徳不足以懷柔民不心恱而至則地雖多而民反少唐
既止用守令為治則分田之時不當先論寛鄉狹鄉當
以土論不當以人論今却寛鄉自得多狹鄉自得少自
狹鄉徙寛鄉者又得并賣口分永業而去(見上/段注)成周之
制雖是授田與民其間水旱之不時凶荒之不常上又
有賑貸救䘏使之可以相補助而不至匱乏(周禮地官/廪人凡萬)
(民之食食者人四鬴上也人二鬴下也若食不能人二/鬴則令邦移民就穀○倉人辭九穀之物以待邦用若)
(穀不足則止餘法用有餘則藏之以待凶而頒之/○司稼掌均萬民之食而稠其急而平其與云云)若唐但
知授田而已而無補助之法縱立義倉賑給之名(唐食/貨志)
(自太宗時置義倉及常平倉以備凶荒髙宗以後稍假/義倉以給軍費至神龍中畧盡𤣥宗即位復置之其後)
(第五琦請天下常平倉皆置庫以畜本錢至是趙賛又/言置常平輕重本錢積米粟布帛絲麻貴則下價而出)
(之賤則加估而収之諸道津㑹置吏閱商賈錢毎緍稅/二十竹木茶稅十之一以贍常平本嵗有凶荒則有社)
(倉賑給不足則徙民就食諸州尚書左丞戴胄建議自/王公以下計墾田秋熟所在為義倉嵗凶以給民上善)
(之後洛相幽徐齊并秦蒲州又置常平倉粟藏九年/米藏五年下濕之地粟藏五年米藏三年皆著為令)而
既令自賣其田便無恤民之實矣周之制最不容民遷徙
惟有罪則徙之(禮記王制公家不畜刑人大夫弗養士/遇之塗弗與言也罪之四方唯其所之)
(不及以政示/弗故生也)唐却容他自遷徙并得自賣口分之田(見/上)
(段/注)方授田之初其制己自不可久又許之自賣民始有
契約文書而得以私相賣易故唐之比前世其法雖為
粗立然先王之法亦自此大壞矣後世但知貞觀之治
執之以為據故公田始變為私田而田終不可収盖縁
他立賣田之法所以必至此租庸之法每丁入粟二石
為租調隨土地所宜綾絹絁布皆有差用民之力嵗役
不過二旬不役則収其庸日三尺(唐食貨志凡授田者/丁嵗輸粟稻謂之租)
(丁隨鄉所出嵗輸絹綾絁綿謂之調用人之/力嵗二十日不役者日為絹三尺謂之庸)此即孟子
所謂粟米之征布縷之征力役之征也然孟子却云用
其一緩其二不敢兼用以取民(孟盡心下有布縷之征/粟米之征力役之征君)
(子用其一緩其二用其二而/民有殍用其三而父子離)唐初正要立法之時乃用
戰國苟簡之法盡取諸民周制用民嵗不過三曰(王制/用民)
(之力嵗不/過三日)雖立法於此其實未嘗盡用今唐用民力非
特倍其六七為一定之制否則必収其庸此正犯孟子
之所諱盖唐初君臣不學無術所以至此其間有近古處
如里有手實具民之年與地闊狹為鄉帳鄉成於縣縣
成於州州成於戸部(唐百官志戸部郎中員外郎掌戸/部土田賦役貢獻蠲免優復婣婚)
(繼嗣之亊以男女之黄/小中丁老為之帳籍)古者所謂均民之田先自比閭
族黨始以至于國都而後達于王府所謂民之貧富有
無强弱之數都要自夫至纎至悉處做成而唐亦能自
根本處做去但其後無繼耳如國有所輸先奏而斂凡
嵗斂之數書于縣門坊村與衆知之此却是他元立法
好處當時先王分民以田自至纎至悉處皆與民謀慮
經營朝廷之上所以建官立司又是為民而設所以做
得一件事成今其勤勞憂嘆之詩可見唐但付其法於
守令(唐百官志縣令一人從七品凡民田収授縣令給/之毎嵗季冬縣尉分判衆曹収率課調又𤣥宗開)
(元八年頒庸調法于天下然是時天下戸未嘗升降宇/文融獻策括籍外羡田逃戸自占者給復五年每丁稅)
(錢千五百以攝御史分行括實二十二年詔州縣/上戸口登耗採訪使覆實之刺史縣令以為課最)守令
既不能徧行其境内故雖有良法美意竟做不成何况
又有苟簡處雖是授田有式租庸調取民有定分(見上/段注)
(又食貨志唐之始時授人以口/分世業田而取之以租庸之法)只縁當時許其賣易未
幾天下之田十已八七變為私田矣其後官雖欲授民
己自無田由此田制易壊至于今官私遂各自立境界
民有没入官者則封固之時或召賣不容民自籍所謂
私田官執其契劵以各征其直要知田制所以壞乃
是唐世使民得自賣其田始前世雖不立法其田不在
官亦不在民唐世雖有公田之名而有私田之實其
後兵革既起征斂煩重遂雜取於民(同上趙賛言諸道/津㑹置吏閱商賈)
(錢每緍稅二十竹木茶漆稅十之一以贍常平本錢徳/宗納其言属軍興用迫蹵亦随而耗竭不能備常平積)
(趙賛復請稅間架筭除陌/而民益愁怨餘見下段注)逺近異法内外異制而民得
自有其田而公賣之天下紛紛遂相兼并故不得不變
而為兩稅(唐食貨志由是財利之説興聚歛之臣進盖/口分世業之田壊而為兼并租庸調之法壊)
(而為兩稅至於鹽鐡轉運屯田和糴鑄錢括苗榷利借/商進奉獻助無所不為矣盖愈煩而愈弊以至於亡焉)
(云/云)要知其弊實出於此
　　　禮樂(此篇論唐世/禮備樂缺)
唐世禮備樂缺唐志所載其間儀品最宻節目最詳貞
觀初己自行得一畨上下儀制整肅施之宗廟朝廷交
際各有其節(唐禮樂志唐初即用隋禮至太宗時中書/令房𤣥齡秘書監魏徴與禮官學士等因)
(隋之禮増以天子上陵朝廟養老大射講武讀時令納/皇后太子入學太常行陵合朔陳兵大社等為吉禮六)
(十一篇賓禮四篇軍禮二十篇嘉禮/四十二篇凶禮十一篇是為貞觀禮)張說開元禮又從
而為繁縟盛大之文盖遺文古事在開元方始畢具張
說適當盛時故能銓採詳備如此(同上𤣥宗開元十年/以國子祭酒韋縚為)
(禮儀便以掌五禮王嵒上䟽請刪去禮記舊文而益以/今亊張說以為禮記不刋之典不可改易唐貞觀顯慶)
(禮儀注前後不同宜加折衷以為唐禮乃詔徐堅王仲/丘等撰定為百五十巻是為大唐開元禮是以唐之五)
(禮之文始備而後世用之雖時有所損益不能過也云/云考其文記可謂備矣以之施於貞觀開元之間亦可)
(謂盛矣而不能至三代之隆者具其文而/意不在焉此所謂禮樂為虚名也歟云云)禮樂既至開
元而備然自此亦遂壞矣古之聖人以禮樂治天下因
人情而不敢過使之上下可以通行此所謂就他本根
處做工夫後世為禮苟簡但文飾已備便休更不復以
推行堅久為意而以禮文亟備為心所以開元之後人
主狃於奢泰隄防决壞别開門路遂至崇非聖之書行
不經之禮求方士神仙以為樂(同上𤣥宗紀及侈心一/動窮天下之欲不足為)
(其樂溺其所甚慕忘其所可戒又帝方寖喜神仙之事/詔道士司馬承禎製𤣥真道曲茅山道士李㑹元製大)
(羅天曲又酷愛法曲選坐部伎子弟教於黎園號皇帝/黎園弟子又好羯鼓又稱羯鼔八音之領袖諸樂不可)
(方也盖本戎羯之樂其聲焦殺開元二十四年升胡部/於堂上而天寳樂曲皆以逺地名若凉州伊州之類○)
(後又詔道士調法曲與胡部新聲合作明/年安禄山反梁州伊州并州皆歸吐蕃)漢世亦如此禮
文至武帝稍備武帝以為治天下止於如此故其欲無
窮唐至開元之禮備而𤣥宗之心亦遂壞故曰禮樂非
聖人不能行非積徳不能興(前漢叔孫通傳二生曰禮/樂積徳百年而後可興也)
其上下和合君臣際㑹皆能通知禮樂之情偽為治之
時斤兩皆到一處政事備舉室家給足奪攘之禍屏息
信遜忠厚之心油然而生各就本身做到然後為禮樂
之成而成康之盛號稱禮樂最備後世則不然但考求
其節目考論其制度使為禮樂之備不知精神運動全
不相闗則禮之備乃所以為禮之壞也漢武帝唐明皇
同出一律樂之要處在於聲音感人(記樂記樂者音之/所由生也其本在)
(人心之感/於物也)不知舜曰予欲聞六律五聲八音在治忽以
出納五言汝聽(書益稷/篇正文)皆就微眇處察之則歡樂愁怨
悲傷愉佚皆由聲音可見古之聖人薰陶天下之人納
之於律吕導之於五聲和之於八音播之於鐘鼓拊搏
管磬弦匏上自天子下至庶人同出於一便是禮之至
樂之極以之事天則天神降以之事地則地祗格以之
祭山林川澤神靈並至福祥自臻(周禮春官大司樂以/六律六吕六同五聲)
(八音六舞大合樂凡六樂者文之以五聲播之以八音/一變而致羽物再變而致羸物三變而致鱗物四變而)
(致毛物五變而致介物六變而致象物若樂六變則天/神皆降可得而禮矣七變則地示皆出可得而禮矣九)
(變則人鬼可/得而禮矣)他全自人本心做出以禮樂為正其所以
防範斯民周旋情偽之至皆是禮樂之功用惟不可化
者然後以刑折之(書吕刑篇折/民惟刑云云)此朝廷之上所以不可
一日無禮樂也後世治天下不如此但以刑法獄訟簿
書期㑹為本而以大勢服民乃是劫持天下之道使以
力相從别去不得方始更要立禮成樂(語泰伯立於/禮成於樂)却
是别立一箇道理根脚不牢所以做不成漢時賈誼董
仲舒劉向王吉為之臣者欲興禮樂而其君不可(前漢/禮樂)
(志云云今大漢繼周乆曠大儀未有立禮成樂此/賈誼仲舒王吉劉向之徒所為發憤而増嘆也)唐太
宗欲興禮樂而其臣不能雖君臣各有所偏然漢唐禮
樂自無縁可以制作文中子載王通河汾往來之人房
杜王魏皆許以經濟之才獨是禮樂不許惟以許董常
不知就使董常在禮樂又如何興得(文中子録唐太宗/論禮樂事魏徴嘗)
(與諸賢侍文中子謂徵及房杜等曰先輩聦明特達雖/逢明主必愧禮樂及貞觀之始徴房杜獲攀龍鱗上謂)
(徴等曰禮壊樂廢朕甚憫之今急急於卿等徵奏曰非/陛下不能行臣等無素學徴與房杜等並暫辭而出房)
(杜謂徵曰𤣥齡與公竭力輔國然言及禮樂則非命世/大才不足以望陛下清光矣昔文中子不以禮樂相許)
(良有以也向使董薛在適不至此/噫有元首無股肱不無可嘆也)文王之詩言雍雍在
宫肅肅在廟不顯亦臨無射亦保(詩思齊/篇云云)有這般資質
方可與務禮樂自立國之始至於治國之成須是逐節
做得無憾處唐太宗貞觀之治於一二節已做不盡而
况禮樂之由興自非太宗資質之所及也古樂最是散
亡而唐制度尤為苟簡不復可考只是器數已不能合
所謂律度長短自天寳後更安史之亂盡用胡樂雅樂
於是而亡(見上/注)樂本起於黄鍾之律天下之數皆由此
起(前漢律厯志數者一十百千萬也本起於黄鍾之數/始於一而三之三三積之又五聲之本起於黄鍾之)
(律/)然其說不一其義難知往往當世明智之士敝精力
以求之猶未得其當本朝仁宗世盡合天下論樂推本
其致迄無成説(歐陽文忠公文皇祐中仁宗祀明堂遂/鋭意樂律詔訪天下通知音律之士而)
(胡瑗阮逸之徒相繼而起故瑗以上黨之黍考正鍾律/而鍾之不合於古制有三磬之不合於古制者七莫不)
(按古而為之也仁宗遂造七均十二律造乾安之曲化/俗右文威功睿徳之舞與夫大善大寧大順大慶大定)
(大盛大明之舞相間之郊廟明堂故一代之典鼎新大/備葢由先和民之後正律吕也又范蜀公文景佑中李)
(照作新樂下其聲太常歌工以其太濁歌不成聲當/鑄鐘時乃私賂鑄匠使減其重而聲稍清歌乃平)
(而成聲而照竟不知以/此知審音作樂之難)
　　　財計(此篇論理財/與聚斂異)
理財與聚斂異今之言理財者聚斂而已矣非獨今之
言理財者也(易繫辭理財正辭/禁民為非曰義)自周衰而其義失以為
取諸民而供上用故謂之理財而其善者則取之巧而
民不知上有餘而下不困斯其為理財而已矣故君子
避理財之名而小人執理財之權夫君子不知其義而
徒有仁義之意以為理之有必取之也是故避而弗為
小人無仁義之意而有聚斂之資(語先進篇季氏富於/周公而求也為之聚)
(斂而附益之子曰非吾徒也/小子鳴鼓而攻之可也云云)雖非有益於已而務以多
取為恱是故當之而不辭執之而不置而其上亦以君
子為不能也故舉天下之大計屬之小人雖明知其負
天下之不義而莫之䘏以為是固當然而不疑也嗚呼
使君子避理財之名小人執理財之權而上之任用亦
出於小人而無愧民之受病國之受謗何時而已夫聚
天下之人則不可以無衣食之具衣食之具或此有而
彼亡或彼多而此寡或不求則伏而不見或無節則㪚
而莫收或消削而浸微或少竭而不繼或其源雖在浚
導之無法則其流壅遏而不行是故以天下之財與天
下共理之者大禹周公是也古之人未有不善理財而
為聖君賢臣者也若是者其上之用度固已沛然滿足
而不匱矣後世之論則以為小人善理財而聖賢不為
利也聖賢誠不為利也上下不給而聖賢不知所以通
之徒曰我不為利也此其所以使小人為之而無疑歟
當熙寧之大臣慕周公之理財為市易之司以奪商賈
之贏分天下以債而取其什二之息曰此周公泉府之
法也(周禮地官泉府/餘見下段注)天下之為君子者又從而争之曰
此非周公之法也周公不為利也其人又從而解之曰
此真周公之法也聖人之意六經之書而後世不足以
知之以此嗤笑其辨者然而其法行而天下終以大弊
故今之君子真以為聖賢不理財言理財者必小人而
後可矣夫泉府之法斂市之不售貨之滯於民用者以
其賈買之其賖者祭祀喪紀皆有數而以國服為之息
(周禮泉府掌以市之征布斂市之不售貨之滯於民用/者以其賈買之物揭而書之以待不時而買者買者各)
(從其抵都鄙從其主國人郊人從其有司然後予之凡賖/者祭祀無過旬日喪紀無過三月凡民之貸者與其有)
(司辨而授之以/國服為之息)若此者真周公所為也何者當是時天
下號為齊民未有特富者也開闔斂㪚輕重之權一出
於上均之田而使之耕築之室而使之居衣食之具無
不畢與然而祭祀喪紀猶有所不足而取於常數之外
若是者周公不與則誰與之將無以充其用而遂與之
也則民一切仰上而其費無名故賖而貸之使以日數
償而以其所服者為息且其市之不售貨之滯於民用
者(見上/段注)民不足於此而上不斂之則為不仁然則二者
之法非周公誰為之盖三代固行之矣今天下之民不
齊久矣開闔斂㪚輕重之權不一出於上而富人大賈
分而有之不知其幾千百年也而遽奪之可乎奪之可
也嫉其自利而欲為國利可乎嗚呼居今之世周公固
不行是法矣夫學周公之法於數千嵗之後世異時殊
不可行而行之者固不足以理財也謂周公不為是法
而聖賢之道不出於理財者是足為深知周公也乎且
使周公為之固不以自利雖百取而不害而况其盡與
之乎然則奈何君子避理財之名苟欲以不言利為義
坐視小人為之亦以為當然而無怪也徒從其後頻蹙
而議之厲色而争之耳然則仁者固如是耶今天下之
財亦可得而畧計矣黄帝堯舜以來財之在天下今其
不知取者幾也秦漢之後創取於民後世日以増益今
其棄而不求者幾也天下之遺利天下之所不知不得
而用之者幾也抑猶有上之所未斂者乎抑已盡斂而
不可復加歟然則有民而後有君有天下而後有國有
君有國而後有君與國之用非民之不以與其上也而
不足者何說今之理財者自理之歟為天下理之歟父
有十子闔其大門日取其子而不計其後將以富其父
歟抑愛子者必使之與其父歟抑孝其親者固将盡困
其子歟抑其父固共其子之財者歟然則今之開闔斂
㪚輕重之權有餘不足之數可以一辭而决矣奈何以
聚斂為理財而其上至於使小人君子以為不當理財
而聽其絶而不繼若是者何以為君子哉
　
　
　
　
　
　十先生奥論註續集巻十二
欽定四庫全書
　十先生奥論註續集巻十三
　　治道論　　　　　　　　　　　葉　適
　　　士學(此篇論古者取/士必先養士)
天下之物養之者必取之養其山者必材養其澤
者必漁其養之者備則其所取者多其養之者久
則其得之也精夫其所以養之者固其所以為取
也古者將欲取士而用之則必先養之故族黨州
鄉皆為之學(禮記學記古之教者家有塾黨有庠/術有序國有學又前食貨志云里有)
(序而鄉有庠序以明教/庠以行禮而視化焉)在諸侯者達於國學在天
子者達於太學其在諸侯之學者必達於天子之
學性有仁義聖智之本行有中和孝友之實(周禮/大司)
(徒以鄉三物教萬民而賓興之一曰六德知仁聖義/中和二曰六行孝友睦婣任恤三曰六藝禮樂射御)
(書數/云云)教有歌舞進退之容誦有詩書禮樂之文其
為術也備而詳故其取之也必得其雋異之甚者夫
必待之以卿相而養之既若此矣其後世衰不復取
士而養之之術壊至於兩漢有急士之心不暇于養而
遽取之多為之科目以待其來者(文帝紀詔舉賢良方/正能直言極諌者十)
(二年設孝弟力田之科又孝武紀舉賢良方正能直諌/之士召吏民有明當世之務明先聖之術者縣次給食)
(令與計偕又東方朔傳武帝初即位詔天下舉方正賢/良文學材力之士待以不次之位四方  多上書言得)
(失自鬻者以千數其/所不足采者輒報罷)其所選拔有不暫而為卿相於是
天下之士始去本忘實争為其名以應之雖其所以得
之者猶有所取之而視三代則已陋矣後世習見其事
始以不養而取者為士之常故人材衰薄乃不足以庶
幾於兩漢嗟夫豈三代之士獨賢哉然獨未至如今之
世既養而不取雖取而不養而其養之也常於其所不
取其取之也常於其所不養事具而其法不舉兩異而
莫適為用此亦執事大臣因循之過也今三嵗詔舉進
士州以名聞者數千萬人禮部奏之而天子親為之發
策於庭去為州縣吏者數百人而與大政當國論者取
焉侍從人主之左右者取焉諌諍彈擊者取焉有不暫
而遂至者焉然其在髙等者天下多以其詞藝為不當
得而况乎其人憃騃浮躁鄉里之無行者巍然躐處於
其上朝廷既已取之雖知其不可而亦不敢較則取而
不養此天下之所共知而莫能革者也今州縣自嶺海
莫不有學宫室餼廪書籍器用無所不具來學者誦讀
之聲嵗月不息州必有師而教之其禮甚優其職甚専
而又月第其進否時定其去留不知三代之學亦何以
異此然而取士之法無考察之意學官與諸生汎汎焉
不相知名無教無勸幸其嵗滿則掉臂而去既去若素
所不至者盖一官司耳嗚呼四五十年矣則養而不取
此亦方今之所未知也能勿為之計乎夫科舉之患極
矣何者昔日専用詞賦摘裂破碎口耳之學而無得於
心此不足以知經耳使其知之則超然有異於衆而可
用故昔日之患小今天下之士雖五尺童子(董仲舒仲/尼之門五)
(尺之童羞/稱五霸)無不自謂知經傳寫誦習坐論聖賢其髙者
談天人語性命以為堯舜周孔之道技盡於此彫琢刻
畫侮玩先王之法言反甚於詞賦南方之薄者工巧而
先造少北之樸士屈意而願學衆說潰亂茫然而莫得
其要人文乖繆大義不明無甚於此而智者曽不察歟
噫其過在於不養耳昔之養士誠難為也州縣無學無
師無餼廪器用其創之也勞今皆具矣加之以法度則
一日而定矣法度不立而學為無用凡今之士惟其稚
而未成貧而無食者乃肯入學惟其昏眊不才貪鄙而
無節行者乃皆聚於學其有罪而不受罰者乃求籍於
學故凡茂異秀傑之士以不至於學為髙其有在者則
必共指以為無恥而皆以為諺故其養之常於其所不
取而取之常於其所不得養然則今之學校乃為棄材
之地乎噫三代之王獨何以取天下之士而使之皆由
於學哉夫折今之取士而入於學可也因今之學而後
取士亦可也且三嵗所官數百人而天下之士常有不
遇之歎何者其一日而至者不足以厭服天下也忠信
孝悌必修於家必聞於鄉(前漢孝宣帝紀地節三年詔/郡國舉孝悌有行仁義聞於)
(鄉里者/各一人)材智賢能必見於事必推於友舉其茂異秀傑
者(前漢孝宣帝紀元康四年詔舉茂才異/倫之士孝元帝紀詔舉茂材異等云云)畢至而務養
其心以稍息其多言然後少變今之意而足以取之則先
王之道庶乎可復矣夫禮義廉恥(管子禮義廉/恥為四維)惟上所
厲故士得以自重今天下囂囂然養之而不以道而上
不免有嫚士厭儒之心譬猶父母不素教子一旦以其
不肖而欲盡棄其所愛尤不可之大者也
　　　士風(此篇論後世/養士不以道)
昔者論大雅之詩至於官人用吉士之際(詩棫樸文王/能官人也又)
(巻阿詩召康公戒成王/也言求賢用吉士也)而其詞曰濟濟辟王左右奉璋
奉璋峩峩髦士攸宜(並棫樸/詩全句)又曰有巻者阿飄風自南
(巻阿有巻者阿飄風自/南豈弟君子來游來歌)盖喟然而嘆曰周之為國至矣
哉天下之人才不能無異而不能皆賢此天地之理而
易之所著於隂陽消長之際者也其間盖亦有背公異
趣奉已而後其君者矣周之先王知其為國之要在於
士也是以巻曲虚下而能容受之其歌頌之所稱追琢
磨勵之功(棫樸詩追琢其章金玉其/相勉勉我王綱紀四方)論選汲用之法(巻/阿)
(詩叙見/上段注)博大光美而無窘曲不滿之意方其盛時郊天
祀地祼將簠簋駕乘有旗旌和鑾之節被服有雲龍藻
火之章修其仁義禮樂之序而節廉退遜之風雍容洋
溢於天下然後無一事之為非一民之不肖矣至戰國
而衰至秦而亡自是以來諸夏之無統者屢矣世方以
功利為急雜霸為要而參考推見間有表章而尊好之
則其一時之用亦必有可觀者何者君臣父子三綱(君/為)
(臣之綱父為子之/綱夫為婦之綱)五常(君臣父子夫婦/兄弟朋友五者)固士之所由出
也其上者可以為聖其下亦知義矣而天地有不正乎
共惟我宋肇基立本獨求此意於數千百年廢絶之後
而固守之兵民雖分文武雖異而要官重權與凡為治
之大體無不一出於士者當其時士亦未必能盡知大
雅之所謂者也植黨者有焉好名者有焉空談無用者
有焉而吾祖宗容之養之禮之任之不數且不惡也其
道殆與周之先王均矣是以天下之士翕然並進庶幾
於三代而過絶於漢唐至於明見性命之學扶持人紀
之具是皆與國家相持於無窮者也嗚呼使下雖不能
無不善之士而其上亦不使之有不善之名亦可以為
至矣今天下之士不幸而並見其不善者孰為之始也
十年於此矣明聖卓然獨運天下反觀而深思固守而
不變則為士者不獨知所自持而亦可以自媿矣且改
節而俟採擇焉其猶有及乎
　　　士風(此篇論士大/夫當自貴重)
士大夫之自知貴重而不待夫立法以繩之則天下之
風俗善矣人徒見夫風俗之未善必曰法制之未立也
法制固人之所不可廢而士大夫㓜學壯行者(孟子夫/人㓜而)
(學之壯而/欲行之)果何事抱負所有以自見於一世者果何術
而必待上之人肆而成之耶(詩肆成人有/徳小人有造)夫富貴利慾
人孰無是心也爵禄名器人主所以奔走天下之權也
竊其所可慾羡其所可樂翕然而趍之是孰使之然哉
要之上所以鼓舞天下之心不得不然而我之所以自
待者不容以自輕伊尹處於畎畆之中而樂堯舜之道
其君民之亊業非聘幣之勤伊尹終不輕其所就也(並/孟)
(萬章上/云云)二疎父子辭榮出闗時人莫不榮之(前疎廣父/子並為師)
(傅朝廷以為榮在位五嵗廣謂受曰吾聞知足不辱今/仕宦至二千石官成名立豈如父子相辭出闗歸老故)
(鄉以夀終不亦善乎遂上疏乞骸骨上皆許公卿大夫/故人邑子設祖供帳東都門外送者車數百兩道觀者)
(皆曰賢哉/二大夫)不為斗米折腰而甘心三徑之適此元亮之
所以不流於世俗也(晉陶潛傳潛字元亮素簡貴不以私/事上官郡遣督郵至縣吏白應束帯)
(見之潛歎曰吾不能為五斗米折腰事鄉里小人/遂解印去縣乃賦歸去來云三徑就荒松菊猶存)一時
風俗為若人而振起之則浮躁之習亦少瘳彼眷眷於
鳯池之榮(晉荀朂守尚書令初在中書專管機事及失/之甚憫悵或有賀之者朂曰奪我鳯凰池諸)
(君賀我/耶云云)而歆羨夫登瀛之盛者獨何心哉(褚亮傳太宗/作文學館収)
(聘賢士以杜如晦等並以本官為學士凡三畨逓宿閤/下毎暇日訪以政事命閻立本圖象使褚亮為之賛題)
(名字爵里號十八學士方是時在/選中者天下所慕向謂之登瀛州)夫聚金玉於堂而聽
令自取人能安其分之所當得則物與我不相及矣苟
有人焉奮然而先之則紛紛乎其後者將不可遏於是
執敲朴以杜其來計已晚矣由此觀之則風俗之弊豈
無所自來哉昔司馬公辭樞宻使而不受迫之而後進
中國夷狄以相為幸而天下之士亦有我後子先時不可
失之嘆范蜀公南宫首選於殿試法當自陳而公毅然
不以為意其安恬自守頴出於流俗之中士大夫而皆
若人也士風寧不為之有變乎然則抑士大夫風俗之貪
躁當有以養天下恬退之心若夫趨事赴功以求自効
於時者則固上之人所望也自夫利達之意勝其功名
之心是以厭薄不失也上之人至於厲法禁以禁戢之
豈士大夫之美事乎
　　　寛恤(此篇論上以仁義為/心下以正君為義)
孟子曰君仁莫不仁君義莫不義君正莫不正一正君
而國定矣(孟子離娄/下全句)盖上以仁義為心下以正君為義
則天下之民被潤澤䝉休徳而唐虞三代之盛治皆可
考而無疑聖上臨御富安海宇君臣之道猶在責難(同/上)
(責難於君謂之恭/陳善閉邪謂之敬)仁義之意施於政事者至矣不可悉
數也比者郊祀常典克舉彌文而近臣請禁刺史州縣
毌得於名籍之外有所求取以為貢舉詔既許之矣又
以往嵗郤羨錢為緡數十萬償其州之賦入也請申前
事以戒天下詔許之而江漢之舟駕空航以輸征筭者
謂之力勝復用奏請俾得蠲免詔又許之若是者豈非
上之所以為仁義而下之所以正其君者乎隨奏即從
屢請不厭曾未終月三善繼之嗚呼雖堯舜三代之君
臣其何以過此哉當今之患末利盛而本業微取已盡
而用不給臣工奔走爭以聚斂為先務而公私罄竭不能一
朝安其故安在天下之民愁苦無告猶不為被潤澤䝉休
徳也何哉將意已善而實未孚抑法有弊而勢難革或
言於此者未察於彼豈先其小者姑緩其大且下有未
正而上無不從推廣仁義之意而施實徳於民庶㡬復
見什一之法(孟滕文公夏后氏五十而貢殷人七十/而助周人百畆而徹其實皆什一也)闗
譏不征澤梁無禁(孟梁恵王昔者文王之治岐也耕者/九一仕者世禄闗市譏而不征澤梁)
(無禁罪人/不孥云云)農樂在野民欲出途(梁恵王下今王發政施/仁使天下仕者皆欲立)
(於王之朝耕者皆欲耕於王之野商賈皆/欲藏於王之市行旅皆欲出於王之塗)以追唐虞三
代之盛治在於斯時矣其深意博考以俟詢擇
　　　君子小人(此篇論君子小人/相安不求勝則治)
君子小人之際(易泰卦君子道長小人道消也/否卦小人道長君子道消也)甚矣其
難言歟為君子之意常欲使國無小人而後天下治天
下其可以無小人歟小人之於君子亦必若是矣君子
之疾小人也甚小人之怨君子也深此固禍患之所從來
矣嗟夫其亦何以合之歟誠使君子知小人之情而不
以已之所長形其非小人樂君子之名而不敢出其不
肖以與之較君子小人相安而不求勝於天下其亦可
以治歟易於泰之九二曰包荒用馮河不遐遺朋亡(王/弼)
(注體健居中而用泰能包含荒穢受納馮河者也用心/𢎞大無遐棄故曰不遐遺也無私無偏存乎光大故曰)
(朋亡/也)而否之九四有命無咎疇離祉(王弼注云夫處否/而不可以有命者)
(以所應者小人也有圖於小人則消君子之道者也今/初至在君處乎窮下故可以有命無咎而疇麗福也疇)
(謂初/也)盖易以君子為主其否泰之時猶在於維持而安
全之然則何獨不加察於此乎今國家尊名以厲俗養
望以隆賢四五十年以來雖未至於甄叙清明内外不
離然而小人樂君子之名而不敢較此則天下之所恃
以為治也夫天下治亂其權在君子而釁兆之相尋氣
燄之相乗亦可畏矣若夫漢有黨錮(東漢黨錮傳序凡/黨事始自甘陵汝)
(南成於李膺張儉海内塗炭三十餘年諸所蔓衍皆天/下善士三君八俊等三十五人其名迹存者並載乎篇)
(陳蕃竇武王暢劉表度尚郭林宗則有傳荀昱附祖淑/傳張邈附吕布傳胡母班附袁紹傳王考字文祖東平)
(夀張人兾州刺史秦周字平王陳留平丘人北海相蕃/嚮字嘉景魯國人郎中王璋字伯儀東萊曲城人少府)
(卿位行並不顯翟超山陽太守事在陳蕃傳字及郡縣/未詳朱寓沛人與杜密等俱死獄中唯趙典名見而已)
厥咎何由唐世朋黨(通鑑唐順宗以失音不能決事常/居深宫施簾惟獨宦官李忠信昭)
(容牛氏侍左右百官奏事自惟中可其奏大抵計事王/叔文依王伾伾依李忠信忠信依牛昭容轉相結交毎)
(事先下翰林使叔文可否然後宣於中書韋執誼承而/行之外黨則韓泰栁宗元劉禹錫等主采聼外事謀議)
(唱和日夜伋伋如狂互相推奬曰伊曰周曰管曰葛􁃊/然自得謂天下無人榮辱進退生於造次惟其所欲不)
(拘程式士大夫畏之道路側目又唐李徳裕傳武宗召/知平章事既入謝即進戒帝辨邪正專委任而後朝廷)
(治臣嘗為先帝言之不見用夫正人既呼小人為邪小/人亦謂正人為邪何以辨之請借邪為喻松栢之為木)
(孤生勁特無所因倚蘿蔦則不然弱不能立必附它木/故正人一心事君無待於助邪小人必更為黨以相蔽)
(欺君人者以是/辨之則無惑矣)致患何始消弭防範豈無其道激作鬬
鬩抑又甚焉所謂維持安全以為天下國家之慮而不
恵其身以私其徒者又將誰属歟則可不思其故乎
　　　錢弊楮劵(此篇論楮行/而錢必少)
天下以錢為患二十年矣百物皆所以為貨而錢并制
其權(前食貨志凡貨金錢布帛之用夏殷以前其詳靡/記至太公為周立九府圜法黄金方寸而重一斤)
(錢圜函方輕重以銖布帛廣三尺為幅長四丈為/匹故貨寳於金利於刀流於泉布於布束於帛)錢有
輕重大小又自以相制而資其所不及盖三錢並行相
制之術盡矣而猶不足至於造楮以權之凢今之所謂
錢者反聽命於楮楮行而錢益少此今之同患而不能
救者也夫率意而戲造猥以補一時之缺遂貽後曰之
憂大都市肆四方所集不復有金錢之用盡以楮相貿
易擔囊而趨勝一夫之力輒為錢數百萬行旅之至於
都者皆輕出他貨以售楮天下隂相折兊不可勝計故
凡今之弊豈惟使錢益少而他貨亦并乏矣設法以消
天下之利孰甚於此興利之臣苟欲必行知模刻之易
而不知其為盡錢之難十年之後四方之錢亦藏而不
用矣將交執空劵皇皇焉而無所從得此豈非天下之
大憂乎夫見其有因謂之有見其無而因謂之無者此
常人之識爾所貴於智者推其有無之所自來不反手
而可以除其患且今之所謂錢乏者豈誠乏耶上無以
為用邪下無以為市耶是不然也天下之所以竭誠而
獻者有二議有防錢之禁有羨錢之術夫南出於夷北
出於塞中又自毁於器用盜鑄者雖殽雜而能増之為
器者日損之而莫知也此其禁患於不宻也是誠可宻
也若夫羨錢之術則鼓鑄而已矣雖然盡鼓鑄所得何
足以羨天下之錢且天地之産東南之銅或暫息而未
復雖有咸陽孔僅之巧何以致之(同上建元以來用少/縣官往往即多銅山)
(而鑄錢亦盜鑄不可勝數云云於是以東郭咸陽孔僅/為大司農丞領鹽鐵事而桑𢎞羊貴幸咸陽齊之大鬻)
(鹽孔僅南陽大冶/皆置産累千金)噫不知夫造楮之弊驅天下之錢内
積於府庫外藏於富室而欲以禁錢鼓鑄益之耶且錢
之所以上下尊之其權盡重於百物者為其能通百物
之用也積而不發則無異於一物銅性融液月鑠嵗化
其朘天下之寳亦已多矣夫徒知錢之不可以不積而
不知其障固而不流徒知積之不可以不多而不知其
已聚者之不㪚役楮於外以代其勞而天下有坐鎮莫
移之錢此豈智者之所為哉豈其思慮之有未及哉故
臣以謂推其有無之所自來不反手而可以除其患者
也雖然壅天下之錢非上下之所欲也用楮之勢至於
此也賫行者有千倍之輕兊鬻者有什一之獲則楮在
而錢亡楮尊而錢賤者固其勢也貴莫如珠玉賤莫如
泥沙至錢而平矣先王之用幣也錢居其一而後世之
用錢也它幣至於皆廢誠以為輕重之適也故天下之
貨未有可輕於錢者也一朝而輕千倍曾不為後日之
計者何也此臣之所謂弊極而當反者也天下之事本
無竒畫為竒畫者小人之自便以干其君者也不聽也
雖然臣又有疑焉計今之錢自上而下者有兵之料有
吏之俸自下而上者州縣倚鹽酒雜貨之入民之賣易
以輸送者大抵皆金錢也故雖設虚劵以隂納天下之
錢而猶未至於盡藏而不用方今之事比於前世則錢既已
多矣而猶患其少者何也古之盛世錢未嘗不貴而物
未嘗不賤漢宣帝時榖至石五錢所以立常平之法(同/上)
(宣帝即位用吏多選賢良百姓安土嵗数豐穣榖至石/五錢農人少利大司農耿夀昌遂曰令邊郡皆築倉以)
(榖賤時増其價而糴以利農榖貴時减價而糶名/曰常平倉民便之上迺下詔賜夀昌爵闗内侯)唐太
宗新去隋亂(唐太宗賛盛哉太宗之烈/也其除隋之亂比迹湯武)而致富强米斗
十錢或上為率(虞世南上聖徳論四年天下大治/流㪚者或歸鄉里米斗三四錢)何者
治安則物蕃物蕃則民不求而皆足是故錢無所用往
者東南為稻米之區石之中價財三四百耳嵗常出以
供京師而資其錢今其中價既十倍之矣不幸有水旱
不可預計惟極南之交廣與素曠之荆襄米斗乃或上
百錢為率耳然大要天下百物皆貴而錢賤𤓰瓠果蓏
魚鼈牛彘凢山澤之所産無不盡取非其有不足也而
何以至此且漢唐之賦禄較之於吾宋其用錢之増為
若干以承平之賦禄較之於今日其用錢之増又若干
東南之賦貢較承平之所入者其錢之増又若干昔何
為而有餘今何為而不足然則今日之患錢多而物少
錢賤而物貴也明矣天下惟中民之家衣食或不待
錢而粗具何者其農力之所得者足以取也而天下之
不為中民者十六是故常割中民以奉之故錢貨紛紛
於市而物不能多出於地夫持空錢以制物猶不可而
况於持空劵以制錢乎然則天子與大臣當知其本而
已矣
　
　
　
　
　
　
　
　
　
　
　十先生奥論註續集巻十三
欽定四庫全書
　十先生奥論註續集巻十四
　　進論　　　　　　　　　　　　鄭　湜
　　　君體一(此篇論聖質非可/恃聖學所當本)
有聖質必有聖學質非聖人之所恃也有聰明聖
知天縱之質而不知至學之本其於天下國家必
有悖理傷道不中節者矣終不可入於聖人之域
堯舜禹湯文武之所以聖非特其質過人以有堯
舜禹湯文武之學也堯舜禹湯文武所以不作於
後世者豈後世之君絶無堯舜禹湯文武之質哉
數聖人學不傳也漢髙祖豁達大度寛仁愛人(髙/祖)
(紀寛仁愛人意豁/如也常有大度)其質固有於詩書者然雖銷印
輟洗從諌如流(酈食其欲立六國後漢王刻印張良/發八難漢王令趣銷印又沛公踞牀)
(使兩女子洗郡生不拜長揖日不宜/踞見長者於是沛公起攝衣從之)而溺愛易嫡
争臣不能捄諌(上欲廢太子立戚夫人子趙王/如意張良曰此難以口舌争也)誅
秦蹙項雖方此其壯而傾鵕冠之婉媚公卿乃因以
關說(佞幸傳漢興佞幸寵臣髙祖時則有藉孺非有/才能但以婉媚貴幸與上卧起公卿皆因闗說)其
雄畧雖足以駕馭桀猾而伉廉嫚侮商山之老齊魯大
儒終不肯從之游(張良傳四人年老皆以上嫚侮士故/逃匿山中又叔孫通傳召魯諸生三)
(十人魯有二/生不肯行)文帝恭儉𤣥黙化民以躬(刑法志文帝躬/修𤣥黙化行天)
(下/)二十三年如一日可謂盛徳矣然惜百金之費不營
露臺而賞賜弄臣累百鉅萬(文帝賛曰文帝即位二十/三年宫室苑囿無所増益)
(以露臺直百金乃罷之見鄧/通甚說尊幸之賞賜鉅方)稽古禮文謙遜未遑(賈誼/傳誼)
(以為當興禮樂帝謙遜未/遑又新垣平有玉杯之詐)而眩於玉杯之說及議制度
封禪號稱寛厚而所學者申韓其與廷尉議刑常過於
刻(儒林傳孝文本好刑名之言/又盜玉環事詳見張釋之傳)唐太宗文武之才英烈
之氣自足髙出前古然優游王魏𨗳人使諌(魏徴傳貞/觀之初𨗳)
(人使/諌)而有不殺此老之恨(魏徴傳何時/殺此田舍翁)力行仁義欲與
三王比隆(魏徴傳此徴勸我行仁義既效又/膠王道彦傳賛欲與三代比隆)而窮兵伐
遼乃欲求勝於隋氏(太宗伐遼詔李勣為遼東道行軍/大總管率兵二萬討之破其國)
制度紀綱雖足為子孫憑藉而家法不正父子兄弟之
間為有慙徳(太宗紀太子建成與齊王元吉謀害太宗/未發太宗以兵入𤣥武門殺太子建成及)
(齊王/元吉)夫髙帝之度孝文之仁太宗之才雖古之聖君不
過如是然而所蔽乃與庸主相類者何也可以為聖賢
之君者是質也其蔽不免類庸主者不得聖賢之學也
使三主者挾如是之質而留意於聖賢之學袪其所蔽
擴而充之則功業所就豈止為漢唐之君哉世之人主
明智者或失於苛察果决者或暗於先入强毅者或隣
於自用英銳者或喜功而貪利夫明智也果决也强毅
也英銳也皆明主之美質也天下所喜聞而欣道也然
有是質而反以害治而便嬖姦巧之人從而窺伺其質
之所向而陰投之滋其蔽而甚其惑者學不足用其是
質也古之帝王亦豈外是質而能為聖人哉然而心曠然
無偏繫嬖佞不能移功利機巧不能入雖明智足以照物
而無先事之察雖果决足以主斷而無偏信之惑雖强
毅足以有立而無輕待臣下之意雖英銳足以有為而
無謀淺妄動之躁同是明智爾同是果决爾同是强毅
爾同是英銳爾然居之無所蔽用之而不偏者學之力
也廣厦之下細旃之上留意藝文表章經術親與經生
儒士考論同異寧不曰學乎曰非聖賢所謂學也夫學
者所以正其心也堯舜禹之所以精一(大禹謨人心惟/危道心惟微惟)
(精惟一允/執厥中)湯之所以日新(仲虺之誥徳日/新萬邦惟懐)文之所以純
亦不已者(記中庸文王之所以/為文也純亦不已)果何所致力哉皆所從
事於其心也何則心者萬物之一源聖人所以治天下
之本也是心虚明純一則事之是非利害君子小人忠
邪之情狀昭然吾前是心一差則䛕佞得而誘之左右
得而蔽之憸巧得而乘之作於事害於政皆自端發耳
天錫人主之質雖有所甚美必有所甚偏所謂明智也
果毅也英銳也皆其所甚美而不能無偏也心能用其
質則質之美者日以充大而偏處日以消融是心既差
則其病必於其質之偏處而發而并其質之所甚美者
而汩亂之是以聖賢不恃其有過人之質日就月將體
察其病之所從起而究其病根之所伏而治之至於學
力純至足以化其質而不為質所勝則其發也未有不
中節者矣嗚呼此乃堯舜禹湯文武之所以作聖人之
地又奚止於治天下哉人主幸而有可致之質不以堯
舜禹湯文武所以為學者為學而自期望止於漢唐之
君惜矣
　　　君體二(此篇論人主有是/權當有以用是權)
人主所制天下之命者權也權之在我雖不可一日脫
於手然知操而不知縱知収而不知㪚知翕而不知
張則權雖在我而我終無以用是權也有是權而不能
用譬之於物非不枵然大也然挈之則不能運錯之地
又懼有負之而去者不幾於廢物乎夫惟聖人者能屬
人以權而權不下移舉天下之權攬於我而無吝權權
移於下則國不立吝權以自用則國無與共功者然既
屬之人矣而不下移者操縱自我也我既攬之而不吝
於人者我提其要也世之人主不能自執天子之權故
權移於下又恐權之下移執之而至於自用此所以兩
失之也今夫人主所為置宰輔捐爵禄而崇寵之者非
以夫萬幾不可以自治故擇人而委之耶然則論議政
事進退人才乃其職也若夫政事不出於中書而指撝
悉自於㫖意人才不繇於廟堂而驟遷驟罷於冥冥無
據之中以此為能収威福之柄在已又焉用彼相曰政
事出於中書論議皆當耶人才由於廟堂進退皆能公
耶使皆當而公則天子安用自勞哉既不能皆當而公
則夫天子自執其權者宜也曰吾惟擇其人而用之以
議論進退之權而授之其或當耶否耶公耶私耶然後吾從
而黜陟之如是則議論進退之權雖在宰相而黜陟宰
輔之權實在人主也苟預疑不能為公與當也而奪之
權無誤於委任以制斷由已為權柄昧於責成以齷齪
順㫖為忠純使材者鬱蓄而無所施不才者得以黙黙
而安其愚則成敗是非之責盡歸於人主而威福之柄
乃隂奪於私門烏在為權在我也孰若授之權而懲其
不公與其不當者使進得以効其忠退有所頋忌而不
敢其委任之體豈不博大而責之術豈不甚精且覈耶
且大臣之任自與有司不同人主之權又與臣下不同
人主惟不自用乃能用人人主不用人而自用何異於
臣下乎大臣侵有司之職猶且不可而况人主奪臣下
之權乎夫天下之才之夥政事之繁决非一人聰明所
能預吾既疑大臣而不能属之以權則夫所與議論進
退此者果誰耶必左右曲躬附耳者得以售其奸矣然
則吾之執權而自用乃姦人之幸也夫世之奸臣欲得
其君之權非肆然而據之彼固隂有以使權移于已雖明
主所不悟也何者明主必欲操天下之權彼惟因其欲操天
下之權也故間摘事之可喜而説之使益奪臣下之權
一侵則彼之說益進明主惟見威福之出於已而不知
彼實借吾權以行其說則權實在彼也此人主所以喜
奪大臣之權而忘其機柄之旁落也是以自古明主執
權而自用者其遺患於國或甚於庸主漢宣帝懲霍氏
之弊躬總核之政(宣帝賛孝宣之治信/賞必罰綜核名實)雖甚尊寵丙魏
然所與出納樞機裁可政事者皆出於中書尚書故其
功雖足以中興然所以滋恭顯亦不薄也(循吏傳序漢/世良吏於是)
(為盛稱中興焉又/詳見𢎞恭石顯傳)光武號稱總攬權綱(本紀明謹政體/總攬權綱量時)
(度力舉/無過事)然薄三公之任不付以事方其無事時權雖在
人主繼之幼少而大柄委於内而無所属故外戚閹宦
乘間而竊之雖三公憤激而不能救之者權素奪也(太/傅)
(陳蕃上疏/誅中官)夫二君攬天下之權而執之所以求為無失
也然其末流權歸於嬖戚乃有甚於大臣之専何也患
生於所偏而勢失於所不料此操權者所深戒
　　　相體一(此篇論大臣當/自正君心始)
大臣欲相其君大有為於天下者必自其正君心始何
者心者將大有為之本也心正則天下之事無不可為
者矣小人不待逐而去也政事不待更而修也心不先
正今日逐一小人明日復用一小人今日修一政事明
日復害一政事用力戛戛而𫝑愈踈矣假令其君能暫
親君子逺小人屏私意立政事以與我戮力有為於一
時他日之敗必自其心𤼵之也傅說之相髙宗也其反
復啟沃之端惟曰典于學耳(書說命念終始典/于學厥徳修罔覺)方商之
中衰髙宗之所以夢想良弼者(書説命上夢帝賚/子良弼其代予言)固欲
與共中興之業也説起版築之間謀不及此者(孟告子/上傅説)
(舉於版/築之間)盖說之所恃與中興商家者髙宗之心先之以
學以正其有為之本則撻荆楚朝諸侯有天下固已在
説與髙宗二人規摹中矣管仲一見桓公便許以霸業
不數年九合諸侯一正天下功烈非不偉也(左僖公二/十四年齊)
(桓公置射鉤而使管仲相論語九合諸侯不以兵車/管仲之力也又云管仲相桓公伯諸侯一匡天下)然
仲不知正君之學以為肉腐於爼酒腐於觴不足害霸
及桓公之心一蠧則三奸擅國六嬖多寵齊敗掃地矣
向來九合之功業齟齬而不立也仲之所以先正於君
心者度其君不能聽則功業齟齬而不立也與其功業
齟齬止於圖霸不成耳君心既蠧其禍豈止於不霸哉
觀仲之速成而遽壞則知傅説之相業所從來逺矣戰
國之世上益急於就功名獨孟子以格君心為已任以
為一正君而國定君不鄉道不志於仁而求為之富强
是輔桀而富之也後世貶管仲最深者莫若孟子盖學
術之源殊也嗚呼傅説不作正君之事不復見孟軻既
没正君之學不得其傳後之君子雖有致君澤物之意
而不探古人之本忠智者能以謀謨舉天下之事功而已
然知求治而未知正君也直亮者能危言正論繩君之愆
謬而已然知規過而未知養徳也君不正治不可保也
徳不養過不可勝改也魏徴能使其君信其行義之説
而不能救其晚節窮兵之失(魏徴傳帝謂羣臣曰此徴/勸我行禮義既效矣又太)
(宗征遼東歸後歎曰魏/徴若在使我必無是行)宋璟能使其君勵精以成開元
之治而不能去其女寵奢侈之敗(張九齡賛開元間勵/精求治故宋璟言聽)
(計/行)裴度能使其君果斷以成平蔡之功而不能止其貪
利暱小人之害(韓愈頌平淮西碑云/此蔡功惟斷乃成)夫喜功好大之心即
向者與徴力行之心也𤣥宗荒於女寵奢侈之心即向者
與璟勵精求治之心也憲宗貪利暱小人之心即向者與
度果斷成功之心也心一爾曷為正於前遽變於後乎曰
此非三宗之過也徴未死已有欲殺此翁之語(舊唐書/曰何時)
(殺此田/舎翁)則太宗好諫之心已敗於此矣璟猶居相位宇文
融遽以言利幸(宇丈融賛言利得幸者/踵相躡皆本於融云)則𤣥宗侈心已
萌於此矣度平蔡未歸李揆皇甫鏄已相(本傳皇甫鏄/由聚歛句剥)
(為宰/相)則憲宗明斷已荒於此矣吾謂璟與度知求治而
未知正君之過也徴知正君矣然知規過而未知養徳
之過也然則正君之術果何如哉邪正之機一也導
人以邪者必委曲彌縫之然後陷於邪而不自知使其
心果知邪之為非寧肯從吾於邪乎况强人以正者豈
可以一趨而直入於正哉盖嘗以易求之孟子而觀之
正君之術焉坎之六四曰樽酒簋貳用缶納約自牖(見/本)
(卦/)釋者曰牖明處也言人臣欲以忠信善道牖納之君
者必自其明處乃能入也人心有所蔽有所明就其明
處而導之推而入於所蔽則自悟矣暌之六二曰遇主
于巷(見本/卦)釋者曰巷致曲之地言當暌之世君心未合
有不可直致其意者當盡誠致曲使之信合也孟子因
齊宣王不忍一牛之死遽以為是心可以合於王而語
之王道者方其不忍殺一牛之時乃其仁心所發見也
於此引而達之則油然生矣此納約自牖之義也宣王
自言其好貨好色之疾孟子不直折其所好乃就其所
好而為之説也使之與民同者大抵色與貨與民同之
則已之所好者必薄矣所以潛移其病根也此遇主于
巷之義也大臣所以啟沃其君者豈止如諍臣徒强之
於言語口舌哉惟因其所明而悟入之使得其天理之
本然致曲而達之使漸入而不苦其難夫然故道而弗
牽强而弗抑安居而不反君心庶其正乎或曰古之帝
王正心誠意之學先已得於上故君臣之間以都俞訓
誥相與磨礱浸潤之耳後世人主長生於深宫所以害
其心者非一朝一夕也豈遽得而正諸曰是心天理之
所寓也使天理可滅耶則吾不知天理果不可滅豈終
不可感悟以復其正耶吾所以正之之術有未至耳
　
　十先生奥論註續集巻十四
欽定四庫全書
　十先生奥論註續集巻十五
　　進論　　　　　　　　　　　鄭　湜
　　　相體四(此篇論人主大臣/皆當虚心不自用)
人主虚心不自用而用大臣大臣虚心不自用而
用天下上下虚心俱不自用而天下之理得矣世
之大臣有欲為之主而功業不見於當世者問其
故則曰人主不能忘已而用我委任不吾盡也施
設不吾専也人主幸而忘已用我矣然同列嫉之
舉朝齗齗圜視而攻之功業竟無所成就此其故
又何也人主能虚心聽我我未能虚心以聽天下
天下大物也人主且不敢自任虚心而寄之我我
不虚心聼之而挟已以蓋物寜能使天下不我議
乎夫所以不能虚心者非不知天下將議已也私意
實其中而不能自勝也私意與公理相為消長公理
勝則謀雖不已出不忌其成功權雖不已専不懼其
害已天下之事使天下之人議之而吾以天下之
心聽之賢者才者若已有之賢者才者舍已從之
胷中洞然無復有我則天下亦無以致不平之心於
我矣惟夫私意既勝於中謀必欲已是也權必欲已歸
也合已者援之異已者去之勝已者抑之雖有至善不
能入也雖有至蔽不能照也何者先有以拒之於内也
古之知道者坐於廟堂之上同列不吾忌朝廷不吾議
天下不吾惑者惟以公理勝其私意耳往者杜祁公為
相范韓富同在政府(仁宗朝杜衍范/仲淹韓琦富弼)此數公者皆平日
同於愛君憂國之人也至於議論之際杜公之所欲罪
范公則以為不可韓公之所是則又富公之所非其參
差不合如此然杜公不以是而疑同列而同列亦不以
此自疑時孫甫為諌官蓋杜公所薦二三公所知也甫
論保州之變罪樞府不時發則指杜公也非益兵之議
牾牴大臣尤切則二三公也甫誠不阿其所好矣而諸
公亦不惡其異已(並見言/行録)王荆公在政府方得君用事
其所與同列者富曽唐趙也(神宗朝王安石富弼/曽公亮唐介趙抃)雖舊
徳宿望皆以議不合引去臺諌則温公申公范忠宣公
吕公誨也皆以詆訾新法罷給舍則范蜀公宋公敏求
李公大臨蘇公頌也皆以封繳已行之命斥公方怨言
者明道先生也及往議事公厲色待之明道曰天下事
非一家私議願公平氣以聽而荆公乃為之媿夫慶厯
諸公惟以公理自勝故其心曠然無所適莫爾荆公非
不欲與當時賢者共一世之功名也顧私意闗繫於中
已無受之之地矣然荆公議事人主前如與朋友争議
於私室一語不合必反覆詰難待肯乃已何獨於天下
之議使不得盡乎使荆公推我所以欲盡言於人主之
意與人主所以虚心聽我之意蕩然與物通懐以參同
異則一熙寕之政安有異日之紛紛哉後世此風益滋
廟堂之上參裁一事除擬一吏則論議互起一語不契
即成私憾操說相異立黨相攻相軋以進相持以競事
不問當否隨所主之人而罷行人不問賢愚隨所用之人
而進退非特同列如此其齟齬也都司宰相之屬也事
有依違不敢以臆見論正給舍所當預聞政事也多顧
小嫌難於違覆臺諌所當論得失也語及廟堂則䕶短
飾非以為深忌省寺所以分職守也討論故實尋㑹
比例皆觀望所主而後報立朝之士欲有所開說者必
上不拂人主之㫖意下不迕大臣之主議然後敢出於
口夫廟堂之詢謀不務以理相服而以勢相勝朝廷之
議論又喜其逢已而惡其異已此所以黜陟不厭於人
心舉動乖刺於物聽也曷若捐私意求至公忘已持議
論之平於所當守矻然如砥柱不牽於衆而妄隨於所
當從曠然如虚舟不以出於已者為是使天下泯然無
所議其好惡同異之迹嗚呼非純意於國事者其孰能
與於此
　　　國體二(此篇論深仁厚/澤威徳權制)
為國者雖深仁厚澤足以収天下之心必有威徳權制
然後可以繩肅天下之勢有以収天下之心故其民優
游而無憾其上有以肅天下之勢故國强立而不入於
偷譬之生物也濡之以雨露煖之以日欣然皆生矣然
必有揫斂堅凝之然後能成就其質苟為不然則物之
脆弱而腐敗朽蠧者相屬也將安用乎周之衰先王之
澤猶在也然其勢不足以號召役制天下之諸侯卒廢
而不振秦之亡其餘威猶足以抗禦四方之羣盜然人
心已去終潰散而不可収故五行家曰周末無寒嵗秦
亡無燠年周失之緩而秦失之急也嗚呼秦則過矣周
之不振亦可悼也世之君子徒見古人用威之失慘裂
而亟亡遂一切欲以温涵容貸為政以為寛厚長者之
道當如是名非不美也不知其徒䝉此名而設之不當
刑賞不明政令不行百度垢翫駸駸乎入於潰墮委靡
之域如痺痿之人四支雖存廢不可舉而論説之士方
且以是為出於祖宗相授之治體一定不可易之家法
也是特未深究祖宗之治耳昔太祖受命不誅一人而
天下定征伐諸國將帥不敢以一毫妄殺戮四方降王
皆得保其首領元勲宿將咸以功名終藩侯有不奉法
苛虐百姓者曰吾斷不容之(並見通/鑑長編)傳之子孫兵不得
已而後用刑有所疑則必讞承平百年未嘗殺士雖州
縣小吏亦無前世捶楚之辱而用法尤寛於齊民其所
謂深仁厚澤涵濡天下使萬世思唫而不釋者蓋在是
矣若夫官吏之黷貨貪冐用刑過差㮣量失平侵寃細
民者大則棄市小則除籍朝廷近臣養安顧避者隨以
貶斥將帥雖有大功小失紀律則奪其節制十年不問
撫養士卒不吝賞賜稍有犯法者斬艾誅戮或至百數
當是時也朝廷尊嚴官吏畏憚将士用命軍律整肅而
至仁之道常行乎其間所以能削平僭偽混一區宇一
洗五季積弊之俗而新之者有此具也太宗真宗雖稍
寛貸而威令間有出於不測者邊將擅奏事而械之獄
執政迎合而還見其疏樞臣不習邊事而下易其位監
司部内稍不治而奪賜削籍主糧之吏侵奪漕卒而斬
腕以徇大索諸軍之凶猾者而盡鉗其頸此豈固為是
褊急哉所以時出而聳天下之媮也自是之後勢漸舒
緩循習至於嘉祐内外苟簡政俗刓敝而天下之勢弛
矣胥吏讙譁當罪也而逐中書輦官悖緩當誅也而廢
退宰相卒伍薄㤙賚至慢也而賞為再行衛士踰宫垣
大變也而姦不窮禮官責罰禮生振職也而坐以奪職軍
人詈辱三司輕朝廷也而法官以為非犯階級若是數
者豈不近姑息之政乎吾仁宗之盛徳所以超絶漢唐
之君者以其慈儉好生樂受忠言惡聞人過進退公卿
大臣一出於至公涵養天下人才為數世用此萬世子
孫所當師法也然當全盛之時民窮國蹙官吏曠惰將
士驕脆而不可用夷狄侵侮而莫之禦者以其偏而不舉
之處在此故爾慶厯初仁祖亦深厭當世之敝欲振起之
而用杜范韓富此四公所以革敝之術不過以立法制
嚴按察抑僥倖振紀綱為先者誠以欲起偏舉廢以扶
天下之勢當如是耳論者不察祖宗仁徳之所在乃以
其一時偏而受患之處以為後世長治之規摹不亦惑
乎曰熙豐之間嘗變前世之政而趍於嚴矣然宿弊未
去而其患立至何也曰其所以制變者非也嘉祐之敝
非法敝也祖宗之法具在而不舉也苟因祖宗之法而
行之以强毅吏可肅也兵可制也財可富也法令可信
也熙豐大臣欲變嘉祐之敝乃併與祖宗之法而變之
一時聚斂鍜錬之吏攘臂紛更以苛刻為精明以生事
為風采大兵大獄數起宇内騷然此後世所以尤熙寕
之苛急而欲襲嘉祐之寛縱而不深察其原也大抵厲
威嚴於習寛之末奮剛强於積弱之餘固俗之所駭而
術之所難也哀帝誅斥權戚於元成之後欲則武宣以
强主威朝廷翕然以望至治然王嘉鄭崇之死不厭人
心而讒邪愈肆徳宗初欲以法制起肅代之敝誅黎幹
劉忠翼校中使按贓吏天下莫不震悚其後劉晏崔寜
之事過於猜刻而藩鎮遂以讙譁然則二君之嚴初未
必非也其所以用嚴者非也今天下之勢嚴固未可廢
也毋徒若熙寕爾
　　　國體三(此篇論固根本不/若求去其害根本)
言治者皆知以固根本為先根本不固誠國之深憂也
然不求其所以害根本者安在而謀去之徒曰吾欲固
根本云者虚語也猶之論養生者孰不曰先養元氣元
氣誠養生者所當先也然今有積病為心腹不治之痼
疾日夜消耗冦賊其元氣未有方術可以除之雖使吐
故納新葆神錬氣之術畢試元氣終不可得而養也方
今無大兵革以戕天下之命無大誅戮以動天下之怨
無大興役以勞天下之力其所以戕害天下之根本者
果安在乎愚謂在於窮民之財而已嘗攷本朝寛厚之
政雖三代無以逺過而理財之浚乃獨甚於秦漢而下
者商君之於秦也不過使民務本業耕織以謀富强爾
後世猶以功利而羞稱之今耕桑者反困於重斂而不
獲安本業矣桑孔之於漢也不過鹽鐡榷酤以佐軍興
爾今之鹽鐡榷酤籠取苛宻又大酷於初矣以唐較之
兩稅唐之貪法也五代繁重已非唐舊今之兩稅隂増
巧取又不知其幾倍於唐唐漕東南米豆闗中嵗不過
四十萬石曩時浮江淮入汴者嵗六百五十萬鹽利最
盛於劉晏也嵗不過六百萬緡而熙寕以後嵗二千餘
萬茶稅始刻於唐也嵗不過四十萬緍景徳初計三嵗
之入七百餘萬大率緫一嵗正賦之最幾六倍於唐之
數而和買免役經總皆前世所無也而數入倍於正稅
然當全盛時天下已困於苦匱不支猶且鈎剥纎末頫
拾仰取凡衰陋褊迫之策管商桑孔之所羞鄙而不為
者悉為之矣此其故何也曰非有司之罪也勢也勢使
之然兵農雖分兵猶出於農也漢之材官蹶張騎士皆郡國
之民耳唐長征之兵不過彍騎神策衛兵遇有調發而
丁壯之民皆備征伐國家無事時坐而衣食於縣官者
常百萬也漢察孝廉大郡嵗不過二人尚亡應書者唐
進士最盛嵗不過三十餘人今三嵗一舉士輒至數百
漢二千石任職三嵗姑任一子今奏補入官者毎郊數
百軍功入流特奏之冗不預焉漢初遺匈奴不過千金
唐藉突厥以興故厚為之賂而旋以擒滅國家盛時嵗
遺西北繒幣者常以百萬漢之宗子自王降而侯侯降
而庶子無復爵土盖有去而為民者國家無親踈皆養
於縣官其後復授以環衛於是廩禄之費多於百官又
三嵗一郊而大賚中外以差受賜所費萬億帑廪為之
一空此數者皆耗財之源而前世所未有所以取財之
浚尤盛於前世也嗚呼秦漢何以為國乎今郡縣催科
一按舊籍雖無加賦之名而一縑之入不啻於兩縑一
斛之輸或贏於三斛民日以削利日以侵此病不治人
愁國憊凛凛乎未知所底止欲根本之固其可得耶為
今之計將更求豐財之說乎盍亦反而就其所以費財
者而圖之乎假令仍今賦斂之政不為之少損以紓斯
民亦無以自活矣况未贍無涯之費而更無寛恤之策
是東野之御已窮而復鞭其後也今財賦之數極於斯
矣惟大立制度以為經久之計凡郊廟乘輿之奉宫禁
嬪御之用宗室戚里之澤秩禄賜予之目百官庶府之
數入仕遷補之法閹官雜流之秩工技營造之章程戎
械馬政之利害兵籍軍功之廋隠降胡荒傖之浮冗一
切去其蠧敝之有根穴者而撙節之以趨乎約日撫養
戰士儲偫邊計之外不以一毫不急之費而耗生民之
膏血凡朝廷財用之權一切歸之有司使推見出入盈
縮足以相通而後儲其贏凡省所下於郡縣使於常賦
外應辦而州縣因之巧為科歛以應上需之外而又取
其羨以供郡縣間妄用而一切峻為之禁使就法度如
此庶幾民可少瘳國可以紓乎或曰裁損浮冗嘗試於
願治之初而不効矣曰非策之不効行之不力也且以
祖宗之事㮣之公主在宫中俸不過月五千其餘後宫
大抵皆薄宫人所服但皂綈今度支宫中之俸月幾四
百萬矣近侍官不過刺史又其後不過留後而俸有或
止於七百者近或一歲超拜四使而此法不行華居厚
奉往往極於豪靡矣西北守將與强冦對壘各十餘年
位不過防團未嘗有遷官移鎮之寵今諸將平居無汗
馬之功而援節建旄者相繼閣職國初不過三五員其
後又以七人為限惜此以處勲舊賞戰勇也今權戚之
家可以夤縁而得者日以猥多書殿内閣慶厯間不過
十員以為除授太廣今執政從臣驟遷驟罷率得美職
而去一嵗任子之數千牛齋郎宅貟不過十數宰相執
政只賜子一官此建隆法也今之奏䕃猥冗未嘗限也
宗室近属初授不過殿直供奉非遇異恩不遷此景祐
以前法也今之䟽属冗食非任職者皆計嵗而遷也若
此類者縱未如祖宗之舊亦在所當損也向者不過省
卿監郎曹數員而止耳外臺官属十百而止耳百司嵗
月之賞格而止耳其大若宫掖貴戚者置不敢議也譬
啜藥者惡其苦口不能及劑欲已百年之疾者其不効
固宜也曰舉一切浮費而削之固便於國矣如咈衆賈
怨何曰昔嘉祐減奏補之例治平増磨勘之限熙寧裁
宗子受官之法豈不咈世戾俗乎然當時力行之亦莫
敢議誠亊極勢既則當反也今民窮矣而上不知國空
矣而費不止忽有水旱邊鄙之憂殆將潰裂四出矣寜
可避患偷安嵗月而不為之所乎
　　　國體四(此篇論天下大利/乃大害之所伏)
天下之大利天下大害之所伏也享其利也深則其為
害也必毒何者利極而害反也聖人處天下之利而不
敢貪其美者懼其反而有甚於此也居寒者利燠之適
執熱者利清之快雖甚而不厭也然燠甚則寒伏於内
春之日其反也為疫清甚則熱伏於内秋之日其仄也
為瘧此利極而反之之勢也和親之利尚矣愚謂享和
之利者未有如本朝蹈和之害者亦未有如本朝昔匈
奴之盛也漢人折節於和者屢矣孝文雖遣使諭意冠
蓋相望然乍和乍叛嫚辱之聲常至於中國竟孝文之
世和凡三議矣輒不數嵗邊鄙復聳景徳講解之後南
北之盟百年不寒中國雖捐金繒嵗百萬而晏然無北
頋之憂被邊之民老死不見兵革其為利豈不大優於
前世乎然匈奴之敗約也不過凌轢邊吏敗一守殺一
郡尉其甚警也候騎至雍甘泉耳漢遣將軍興數萬之
衆驅之出境則罷而歸矣寳元間元昊伺中國久安而
竊發舉天下兵革之西敗北不支北方乘之中國震動
猝無可禦之策終於屈軆増幣以紓難而天下之力頋
困矣及靖康之變轔轢闗河絶江薄海如踐無人之境
其為害盖曠古所未有也方其百年締好之歡固足為
弭兵息民之盛節矣然使中國驕懦脆弱忘戰而不知
兵凡累世涵養生息之生齒一旦令屠於邊地潰爛而
莫之救者亦自百年之好也漢人惟未嘗久於和也故
不見其利亦不見其害我惟利於久而不察勢變之將
返也所以蹈其害而不悟然中世以來賢士大夫謀國
往往多守和議者利未極而未覩其害也近世士大夫
猶以和為經逺而不懲既往之害者偷取一時之利以
自便耳紹興之和欲借慶厯之遺策也向者之和欲祖
紹興之遺策也愚謂和莫失於紹興向者之和不足咎
也譬之失足於險者肩背半折當是時得良醫乘其血
氣未定而亟療之扶其髖髀之揺者(髖古官反/髀亦弭反)續其血
脉之絶者所忍特一時暝眩之苦耳遂可復為全人有
姑息之醫曰姑存其半體之未廢者而捐其廢者以予
疾候血氣既平而後為之圖不知血氣一定不復属則
半廢之體頑然為異物矣南渡之初南北相距十餘年
兵勢方振邊形漸壯吾之健將稍出而收復之機可乘
公卿銜不忍事讎之憤將士懐因鋒北向之志兩河之
臣屬服降者未堅南北之勢未分而中原之望未絶此
猶肩背初失血氣猶未定也謀者不乘其急而療之乃
割棄而與之和既盟之後中原衣冠之裔弭首而為之
用耳謳吟思歸之民老死而無幾矣山河形勝之地據
固而勢堅矣吾士卒皆生長卑薄無復西北之健矣將
帥皆後來輕剽無復百戰之餘矣公卿皆安於東南北
方之事非所習矣南北之形既成此如半廢之體既頑
然為二物後非有神醫挾千金之劑未易療也故曰和
莫失於紹興向者之和不足咎也今勇者謀則恥既和
之屈欲輕較苛禮以敗和怯者之謀則謂非和無以為
安而憂敵之敗和二者皆非也昔孫權駕馭一方之豪
傑兵精將勇而嘗屈於魏趙咨曰是其雄畧也今吾果
能隠忍以就大事則夫區區之苛禮不足為國輕重者
又何用深校以警敵而泄吾機乎晉自渡江之後未嘗
一介使北石勒求好焚其幣而却之而晉猶不失為東
南自立之勢今吾為國不謀所以自立使敵莫吾窺而
長欲恃敵之和以為安可乎向者之和雖不足咎所可
咎者尋好餘十年矣謀國者竟未有一定之規模向者
守議者曰吾財未豐也吾兵未練也吾將未擇也姑以
和為欵敵之謀耳今財視未和之前果加豐乎兵視未
和之前果加練乎將視未和之前果加擇乎驟牽於勇
者㬰縱之説則决意北向遷移師屯増繕營壘創立敖
廥臨遣使介輕挑邊釁中外騷然自以為一師出隴蜀
一師出淮甸矣及其牽於怯者顧畏之説則又議論齟
齬規畫中棄師屯還矣營壘徹矣敖廥廢矣横使驟至
失色相沮去則晏然無所復為若遂以和之利為真足
賴矣勇怯不倫如此規模安在哉諺曰射幸數跌不如
審發輕舉妄動誠不可然漢賊不兩立王業不偏安此
古人之所深憂而不敢寧處也或者懲於妄以為生事
僥功遂一切以養患為安静保國之術乃所謂偷一時
之利以自安者爾諸葛亮居漢中一年爾所糾合四方
之精銳殆減三之一息兵將二十年精銳日消是坐而
自破也他日新進之將未試之兵何以應猝耶鳴呼蹈
和之害也有甚於前日也
　
　
　
　
　
　
　十先生奥論註續集巻十五
