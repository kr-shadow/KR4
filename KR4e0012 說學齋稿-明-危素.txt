#+TITLE: 說學齋稿-明-危素
#+DATE: 2018-05-12 10:19:56
#+SOURCE: github.com/kanripo/KR4e0012 master c96d4f9f                
欽定四庫全書　　　　　集部六
　説學齋稿　　　　　　　别集類五(明/)
　　提要
　　　　(臣/)等謹案説學齋稿四巻明危素撰素有草廬
　　　　年譜已著録據千頃堂書目其文集本五十巻
　　　　明代已散佚不存此本乃嘉靖三十八年歸
　　　　有光從吳氏得素手稿傳抄其文不分巻帙
　　　　但於紙尾記所作年嵗皆在元時所作有光
　　　　䟦稱共一百三十六篇此本乃止一百三十
　　　　三篇又王懋竑白田襍著有是集䟦稱賦三
　　　　贊二銘二頌三記五十有一序七十有六共
　　　　一百三十八首以有光䟦為傳寫之誤然據
　　　　懋竑所列實止一百三十七首數亦不符殆
　　　　舊無刋板好事者遞相傳録故篇數參差不
　　　　能畫一實則一本也素晚節不終為世謬笑
　　　　其人本不足稱而文章則歐虞黃栁之後屹
　　　　為大宗懋竑䟦稱其文演迤澄泓視之若平
　　　　易而實不可幾及非熙甫莫知其深其珍重
　　　　鈔傳葢非漫然矣乾隆四十六年四月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　說學齋稿巻一　　　　　　明　危素　撰
　　三節堂賦(乙酉/)
稽受氏於髙堂兮奠偰輦之攸居際神元之興運兮肆
強暴而攘除偉令子之俶儻兮從世皇以平呉匪徒戮
力於戰陳兮陳征討之訏謨信直道以迕時兮轉漕輓
於畨禺屬羣盗之交熾兮集草間而嘯呼阨險隘以弄
兵兮值陸梁之兇渠矢赤心而奮鬭兮凛英烈而莫渝
俄勢窮以被執兮必臨難而捐軀慘海霧之隂翳兮嘂
山鬼而乗狐嗟良配之嫠居兮厯三紀而有餘撫青鏡
以含悲兮収涕泗於衣裾哀孤惸於幼稚兮念生我之
勞劬憫無父之何怙兮賴慈母之攜扶攖疾疢以莫瘳
兮吾豈愛於肌膚刲股肉以和藥兮欣沈痼之獲蘇世
驚歎乎忠義兮作人紀之良橅表三節以詠歌兮峙堂
構於東湖葆遺器以櫝蔵兮紋緹襲乎詩書惟延祐之
后皇兮思蒐羅於文儒爰趾美於髙科兮羌簪笏之滿
家振羽翰於天朝兮流四海之名譽匪顯庸之足夸兮
拯黎庶於泥塗雖余文之骫骳兮揭潛徳以張鋪信天
道之孔昭兮式原本於厥初
　　别友賦送葛子熙(癸酉/)
余生楚南之窮邦兮嗟不逮乎古之人執簡䇿以永歌
兮視前行之逡廵悵風氣之日凋兮衆猱雜乎滓穢獨
涼涼而奚適兮虞誹言之交至能服仁而蹈義兮雖顛
沛庸何傷顧􁎾踐之或怠兮悲絲染之𤣥黄思驂雲螭
以髙馳兮下覽觀乎四海帶玉璐而佩寳劍兮劃長嘯
乎天之外值美人於丹丘兮云抱朴之來孫朝吸上池
之沆瀣兮夕掇𤣥圃之芳蓀獵六籍之精華兮悲黄農
之不吾待並騑騑之良馬兮欲導車輪而言邁有疑義
而與析兮且交修予之慝豈私情之昵比兮將以緝乎
道徳懐夫子之固窮兮雖制義而自安顧甘㫖之或缺
兮寧孝子之所歡念一門之孤惸兮而衣食之莫具汨
奔走於泥塗兮嵗冉冉焉遲莫輟彭澤之桂櫂兮爰東
憇乎錢唐撫句踐之故墟兮弔臺觀之榛荒颺髙帆以
度海兮仍羣仙於雲隖凌榑桑而遐矚兮浴赤曦之暠
暠盻梅梁而太息兮企聖賢於諸馮何三千歳之寥寥
兮大運若是其汚隆翳娭遨之足樂兮傷馳驅之勞勩
扇朱光於炎宇兮安得激清風而來至旋輕輈於汝濵
兮將同采乎莧藿玩曽峯於翠雲兮(金谿有/翠雲峯)射麋鹿以
為樂亂曰子何為行兮呉越之鄉兮韶音之鏘鏘兮矯
首以望虞皇兮邈矣夏禹海芒芒兮哀民生兮曷時而
康兮
　　存存齋賦(為李孟豳/尚書賦)　(庚寅/)
繄太極之混淪兮為生化之本根維二氣之闔闢兮暢
萬物之滋蕃羌易道之廣大兮備吾身於乾坤極知崇
以效天兮循禮卑而法地體成性之存存兮由道義之
不匱信弛張之靡忒兮亦柔剛之相濟偉鄒孟之崛起
兮當戰國之兵爭悼民心之迷繆兮揭皇極而載明謂
君子之善存兮異羽毛之頑冥彼嵬瑣之紛紛兮遂梏
亡於外誘湛明鏡之當臺兮竟昬䝉於塵垢蔚嘉穀之
羅生兮胡雜糅於稂莠懐咎繇之苖裔兮蚤奮迹於滕
邦炯氷壺之交暎兮粹白璧之無䨇玩𤣥理於簡册兮
驅長才於海江爰校書於史館兮持憲度於臺閣善和
爕於羣情兮或誾誾而諤諤沛大旱之甘霖兮蘇八紘
之毒蠚退休沐而齋居兮撫易象而觀天亶存存之不
息兮契洙泗之心傳雖首路之邈悠兮傒白首而不遷
憶旋輈於虎林兮郤傾蓋於京闕瞻雲霄之軒翥兮莫
䇿厲於駑劣葆貞白於嵗晏兮追徃行於前哲樂几筵
之潔清兮陳左圖而右書殖卉木之芬芳兮啟韋編而
載愉託中情於藻翰兮著懿戒於坐隅
　　望番禺(有序/)　(庚寅/)
廣東道肅政亷訪使欽察覈軍民達嚕噶齊托歡察爾
在廣州多不法事江南行御史臺遣監察御史鎦振徃
按之振受賕以欽察言非實欽察忿死振亦恐懼得疾
還至龍興驛舎白日見欽察於前因噤而死未幾行臺
又遣監察御史杜某訪其事得今衢州路總管薛超吾
為江西行中書省令史時所賦詩遂合諸御史上章覈
振後世有(闕/)年臨川危素聞而哀之作望番禺
望番禺兮海氣沈沈青天高高兮白日為隂悲風滿山兮
夜聞噫喑豺虎呀哮兮麒麟遯潛望番禺兮䀌傷予心
　　經厯律圖贊(庚寅/)
猗昔上古狉狉兟兟帝戰涿鹿遂生亂民唐虞命契敷
教人倫乃設庠序尊尊親親世變風移彛典弗循乃置
刑威法令式陳楚有君子哀此頑嚚表經附律提要諄
諄流行區宇明徳懐新安得率土返樸還淳各守厥職
葆其天真上下四方休然陽春刑措不用而多鳳麟我
讚斯圖爰詔無垠
　　異石銘(有序/)　(庚寅/)
夀武庫副使髙昌額森布哈君以異石示予其大三寸
色正碧上有白文有神人戴笠跨驢白氣上貫中雙龍
摩空而飛君謂其大父甘州守庫哩拜托歡公詣仁祖
山佛寺得此石道中故牘而蔵之甚久蓋靈氣所鍾睹
斯異物乃為之銘銘曰
太和絪緼二氣摩蕩山川儲英竒石異狀賦質正碧中
含素文曄乎神人其行逡廵蜿蜿驚龍乗雲飛躍乾端
坤倪膠轕回薄赫爾精氣騰為列星善匵而蔵何百千
齡
　　范文正公讀書臺銘(有序/)　(庚寅/)
宋資政殿學士户部侍郎累贈太師開府儀同三司楚
國文正范公幼孤貧從其母適長山朱氏朱氏宰安鄉
公讀書於太平興國觀既擢進士第入㕘大政功名烜
赫著在竹帛後人指其遺跡而詠歌懐思者無已㑹宋
中書舎人廬陵劉公才邵八世孫珍僑寓是邑廼作祠
宇割良田以供祭祀俾素述文刻諸臺下乃為之銘其
詞曰
允顯范公東南之英出將入相曄乎功名睠茲安鄉為
酆屬邑出自北門林阜孔岌公有遺蹟峩峩髙臺世變
事移過者興哀仲璧氏劉衣冠之裔僑居此鄉仰止異
世伐木甚良爰樹髙堂爼豆載陳靈其來享陟彼崇丘
悽其延佇江流滔滔嵗不我與猗公之仕載逢其辰孰
使荆揚才傑沈淪邈哉風㫖彌乆彌新篆銘貞石公有
鬼神
　　賜帛頌(有序/)　(庚寅/)
皇帝御天下十有八年凡三賜老人帛於是撫州民張
天祐與被寵命初賜時天祐年八十有(闕/)再賜時八十
有(闕/)三賜時八十有(闕/)最後之賜則九十有二天祐少
好道術善保嗇其精神大隱市㕓無求於世蔵書甚富
以朂其子孫其所以至於上夀者蓋異於常人矣國家
自祖宗以來子惠元元然於尊禮髙年尤為備至此先
王之所以治其天下其民化其俗易成者也於是史臣
素作頌以歸美於上其詞曰
皇有萬國莫不尊親紹天明命撫之以仁民吾同胞海
涵天覆仁政之行敬老慈幼筐篚肆頒皇有恩言惠澤
斯沛孝理實敦維撫為郡江湖之表山谷僻深民多夀
考㣲臣天祐生於宋時束帛所䝉明詔飇馳養老乞言
三王之世臨雍拜老亟稱漢帝乃如斯人道術孔多蔵
書滿家守一處和安車聘賢尚法古昔宜秉赤心上禆
聖徳化行俗美維皇之明昭垂罔極史作頌聲
　　蘄春縣興學頌(有序/)　(庚寅/)
蘄春縣長額森布哈君既新廟學郡學教授衛子炎為
記君上計京師稍為余言治邑之事君始至官修農桑
水利之政平獄訟䘏灾傷無所不用其情其興學之績
為最大蓋蘄春之學在郡城東北之鮮原素無恒産儒
之在籍者廿有八家多貧不能自振於是學舎傾圯弦
誦寂寥君始至伏謁廟下大懼無以稱國家崇學右文
之意乃出稟給為之倡尹邊守誠丞孫克昭主簿蘇世
榮教諭魯志暨胥吏富民咸相其役因其舊而修之者
大成之殿明新之堂撤而新之者門廡齋舎創成之者
櫺星大成二門若夫祀所龕室帳帟祭器無有弗備學
之閒田悉以種桑嵗集之以補贍學之費民知令之所
向相勸從事於詩書而敦行孝弟君之於政知所先後
如是乃為之頌使刻之石其詞曰
我行江濱爰采其蘄田多汙萊埜有嚬呻天監下土哀
此罷民畀我賢令惟皇之仁學校之行先王善政迨我
世皇著在甲令蘄春有學以祀𤣥聖棟橈宇傾曷以廣
敬賢令聿至顧瞻裴囘乃鳩羣工罔敢弗來祇奉明命
僉言允諧有嚴爼豆民徳孔懐雍雍童冠濟濟絃誦修
行明經聨翩充貢繄此長才小試其用伐石刻辭輿人
之頌
　　興學頌(有序/)　(辛巳/)
至正元年四月大都路都逹嚕噶齊喀喇公伯嘉努請
作左右南三警廵院大興宛平二縣孔子廟并建學舎
都府亟達諸禮部部上之中書省中書從其言各以室
廬之在官者為之又言學設教諭而無廩食非所以尊
敬師道中書亦從之嗚呼古之立學所以作成人材備
國家之任使非細故也三院之所轄五方之人咸聚焉
雖有長才秀民猶必待教而后明況於蚩蚩之氓乎二
縣者在畿内教之尤弗可以闕然也我朝建邦設都百
年於此國學京學規制已修顧於五廟學未遑有作而
作於公尹京之日則公之於政可謂知本以能成昔人
未成之志何其盛歟抑亦遭逢聖人埀意斯道故公之
言得以取信於朝廷而無或沮止之者五學之師弟子
其亦思無負公之志哉公字九德在官守職若活海
賈事皆可書今獨取其為政之知本者為頌之其詞曰
維昔火帝即燕設都山髙川回神明相扶乃作廟學于
京于國以祀聖師以講道徳人才勃興邦家之光小為
杗桷大為棟梁三院警廵以及畿縣置師無學有弗聞
見繄康里公實涖神京治政以平豪猾震驚曰兹教化
為予之責請於宰臣報可甚亟爰奏瑟琴升歌雅南籩
豆在筵有赫其臨匪公言行際時之盛化被國都風俗
以正肅肅冠裾誦詩讀書凡百多士毋昧厥初
　　趙歩院記(甲子/)
趙歩院在金谿縣南去四十里順政之鄉梧桐里所可
知者唐時興亦莫詳何年也佛殿法堂識施財者黄諤
姓名于梁修之者米邦傑也延祐間寺無僧乃五年誕
聖之節禪居寺僧如瑛歎曰趙歩院者亦我佛之祠也
吾觀善以其道行世者不階粒粟銖錢至於重樓廣宇
魚鼓相聞雖廢者宜有以興況興者其忍使之遽廢耶
為吾學者坯厓巢木草食澗㱃固何俟乎室廬之安然
故有其地厯數百年坐視為榛莽狐兎之墟誠何足勸
哉況是日祝天子夀而兹院獨無僧致其報上之禮其
可乎於是請於有司入居之稍久度弟子增置田園里
人江大舉又施其居室蔬圃若干畝後十有八年瑛已
死其徒嗣平謀曰吾師之於趙歩也勤矣不可永永無
聲畀來人乃具顛末請予記予志學經世請得而言之
國初郡縣有筦僧者其政令猛當此之時僧竭財給徵
索追呼求覓者無虚日茍弗應罰立見已奔走郡縣笠
屩炊卧費且夥故寺之貧者至鬻釡鬲鐘磬不足則散
走仁宗皇帝在東宫首罷所謂僧錄司者僧乃得蘇瑛
之來趙歩也實當仁宗在位感上恩深厚如此則以萬
嵗為祝者蓋上之情當報出乎中也然自罷去管僧者
他寺之僧晏然無外撓田連阡陌而征役弗及然則精
修萬行以躋正覺固其職也乃大不然豐車肥馬要結
權勢昵聲色殖貲産大者可以埒封君不知朝廷所以
尊尚覆䕶者欲其超出諸塵見性成佛或足以禆治化
嗚呼其亦可以深長思矣是鄉之人言瑛居趙歩日惡
衣食力種藝故寺得以不替其所見異於流俗也哉平
能念其師之勤欲不朽賢已繼其後者讀吾記有所警
也夫瑛號玉菴平號雲巖大舉者事母至謹以相人術
行數郡年九十餘終善釣魚故號釣舟子
　　㳺先生文集目錄後記(丙子/)
右宋監察御史廣平游先生文集若干巻第錄如上昔
河南二程子之門英才甚多其卓然著稱者則有謝顯
道尹彦明楊中立洎先生四人而已楊氏三傳而得新
安朱氏開析遺經張皇斯道故楊氏之書行於世為甚
盛其餘則幾於散亡磨滅豈不惜哉始先生在京師程
叔子一見謂其可與適道伯子知扶溝縣事聚邑人子
弟於庠序俾執事其間先生欣然從之盡棄其學而學
焉叔子嘗曰㳺君徳器粹然問學日進政事亦絶人逺
甚則先生之所至可知矣然則豈可使之無傳哉元純
間素客郡城故金谿縣主簿徐君竒伯之孫原假以此
書歸與友人黄冔讀之其字脫繆頗為更定又次其先
後其不可知者闕焉夫文也者心之精微在焉紋先生
親得碩師而又善學其功於斯文為甚大嗚呼奮乎百
世之君子尚有考於此編云
　　逰牛頭山記(戊寅/)
牛頭山在金陵南去三十里至元四年龍集戊寅余留
崇因寺崇因當里之半焉三月己酉將與番陽僧明晉
同逰里中僧善繼如壁山隂道士費一元皆欣然願偕
行過石子岡東行至山下尋辟支佛洞洞黒有穴在東
投之瓦石琅然有聲久而後定孫權時山裂有僧出其
中謂文殊辟支佛云南唐周彦崇記其事過大雄殿前
值寺僧明大及英臺寺一僧導予登兠率菴正近山頂
又東縁厓石尋融師足迹及卓錫泉厓甚險予五人者
皆懼而明大獨徃來如飛猱訾且笑更由菴西去予與
一元不能從而其能徃者詑其竒勝讀南唐保大時所
建佛窟寺碑實王文秉所刻文衰弱甚而刻字殊精好
摩挲久之而去至下西寺僧道宣留飯壁間見恒山周
昶詩昶文穆公之後皇慶間僉江西亷訪司事行部至
吾撫卓然有政後至者率不及也詩雖無足觀予特愛
其人焉道宣之言曰兵戈以來寺之田在鄰郡者悉不
能復故徒衆繁多營營於衣食以故不及曩時之盛云
聞祖堂寺有幽棲巖者山徑危析登之頗艱憩西峯寺
詣融禪師菴至延夀寺其碑亦文秉所刻而又有斷碑
在地唐大厯中僧靈樽書文甚簡古遂宿寺明日觀幽
棲巖搨文秉題名善繼賦詩題石上而明晉和之還上
東峯望見兠率菴隱隱然在山上樹参錯若畫圖然一
元顧善繼曰子與吾約結菴此其處矣不必他求也臨
髙而望自孫權分裂江南更晉宋齊梁以來數千百年
間金陵為必爭之地英雄豪傑之遺跡既皆剗削消磨
盡矣吾徒生值休明而得與山僧道士娯情山水之間
又何其幸歟歸而志之以薦好竒之君子
　　餘姚州覈田記(甲申/)
至正二年浙東海右道肅政亷訪司檄紹興路總管府
以餘姚州田賦未均廼屬同知州事劉侯耑治其事初
大徳四年嘗覈實田稅既而籍燬於火執事於鄉里者
徃徃增减田畝之數變亂賦稅之常於是富者享其利
而安處貧者罄其家而無告積弊蝟興莫此為甚侯受
檄以來出宿公宇日一還問太夫人起居而已晝夜悉
心鬚髮為變田一區印署盈尺之紙以給田主為之烏
由凡四十六萬餘枚田後易主有質劑無烏由不信也
民王實嘗以其所有詭户名至是懼有奪之者乃自陳
繼是自陳者五萬人或舊無粮今自實有至三五百畆
者至於消積年之争訟者七千餘事片言之下無不感
悟知悔父子兄弟復還其天者蓋多有之又覈站田一
萬五千二百念餘畆俾得田者助其役其畫田之形計
其多寡以定其賦謂之流水不越之簿又畫圖謂之魚
鱗才次之圖其各都田畆則又所謂兠簿者焉至於分
其等第以備差科則又有所謂䑕尾册者焉計其凡六
千二百五十餘帙綱目畢張如指諸掌侯既交代而上
官挽留之使不得去然其號令行於下者如始至官非
有以得於民者豈能若此嗚呼如侯者可謂能為民長
慮却顧者矣侯名輝字文大沈厚而精鍊嘗任風紀去
是而羽儀於天朝不逺矣屬予以使事過是州耆宿楊
仲等請為文刻之於石使來者有考焉
　　盜發彭府君墓記(甲申/)
宋名臣彭忠肅公之父府君諱文先葬清江縣建安鄉
四㑹山之原與四㑹院隣後百八十三年為元至順二
年八月既望院之僧敖本此率人發府君冡啟石槨斵
棺毁尸棄河中盜其蔵器瘞其師於上為浮圖焉且偽
樹小浮圖旁近以為騐彭氏子孫涕泣號哭走愬於官
清江縣檄太平砦廵檢曹某徃按之僧出偽劵以辨彭
氏持忠肅公所志其母壙云左去府君墓二十歩計之得
實墓中磚皆朱漆書彭氏記曹君命啟之得新棺旁皆
實以故甎出其所瘞乃得彭氏壊棺斧痕可識扇履具
在有同郡楊君者當時志墓石存土中縣主簿王某奮
然白上官亟上其事部使者數讞之中書下之刑部議
其罪比強盜減死黥僧為民𨽻有司充警復墓地彭氏
余奉使過臨江購史館遺書作忠肅公傳既奏御矣而
公之世孫鏞請志發塜事今國子博士劉君聞與予論
撰館中曰吾為錄事臨江觀王主簿白其事豈不毅然
大丈夫哉或謂浮屠氏恒損己以益人若敖本此之慘
毒自恣卒蹈於刑辟惡覩所謂損己以益人耶世之人
乃紛紛然求福田利益於彼嗚呼何其惑哉後十有五
年至正五年二月記
　　樂平州慈湖書院贍學田記(甲申/)
昔楊文元公之宰樂平也崇教化敦禮義治人事神克
盡其道樂平之民向之蒙公惠澤者由今觀之皆其髙
曾祖父矣然去之百年猶不能忘非摩漸撫循使之心
恱而誠服者詎能至是孔子曰君子學道則愛人有以
哉袁正肅公之提㸃江東刑獄乃創書樓廟學之後入
國朝至元十九年縣尹翟君衡謀於故宋丞相馬公専
祠楊氏請以貢士莊田若干以供祭祀以贍師生馬公
以為宜乃得魏氏之隙地於縣治之東髙明亢爽山川
獻竒爰築宫其上率諸生舎奠焉事既上聞賜額曰慈
湖書院設官如令式廿七年覈天下戸口延祐二年經
理田畆皆係於書院其後不知縁起者毎以貢士莊為
辭而吏得以舞文其間甚不足以仰承聖朝敦厲學校
成俗化民之意至正元年公之五世從孫同翁來為山
長列其事於郡饒州路總管府知事于君凱言於郡守
曰慈湖書院以貢士莊田養士行之於國初非害於法
若何而靳又以上於江淛行省行省是其言自是書院
始有田素始過是州既拜謁祠下同翁具述其顛末求
為之記惟楊氏之學得之陸文安公其為樂平也實朱
文公為淛東常平使者之所薦也而不知者紛紛然謂
朱陸異學可勝歎哉今書院有田以自養學於其間者
他日出而仕於明時有民社焉當以公樂平之政為師
範焉可也是為記
　　友樵齋記(乙酉/)
予適越得越人王君為楚語者讀之其辭若哀屈大夫
抱忠以死而實自託焉予愀然太息曰悲哉斯人之志
其命之不遇者乎他日太史葉君敬常致浮屠師大同
之言曰鄉也子之過越聞楚語者先君子之作也先君
子富於學與時不偶退蔵山海之間混混焉與樵蘇為
羣故題其燕休之室曰友樵翰林承㫖趙公為書其扁
侍講學士鄧公書所為楚語刻諸壁間子其為我記之
按王君諱發字景囘其父武岡君教授諱汝舟多蔵書
君早頴敏能盡讀之有闕遺必旁搜徧請補完乃已其
禮樂刑政冠昏䘮祭以至天地萬物虞初禆官之言凡
可輔國家禆名教輙手書之若晏丞相之類要者總若
干巻性至孝父病親治藥食楷書佛氏書以祈親夀或
聘為師則曰吾為人子有子職安敢違膝下而他適故
從之遊者踵相接於門開發成就者甚多君之接物直
而不倨和而不流口不言利大書忍貧二字於屏然不
幸年甫四十死矣嗚呼君之畜學不可謂不勤君之制
行不可謂不慎而卒隱約於山林方強而遽死余悲其
命之不遇者此也友樵齋者界上虞㑹稽二邑之境當
楊梅峯之下襟帯淛江有樹石之勝西曰日鑄山歐冶
子淬劍之地東曰東山謝太傳登臨處也大同雖去為
身毒學然亦能讀其父書慷慨有氣誼其弟克明則居
於是而能世其業者夫塞於前未必不通於後勉為善
而已余方輯續楚辭既錄君之作而叙識之又重葉君
之請而為是記
　　清嘯軒記(丙戌/)
予性嗜恬寂以職事在館閣得羽人之宫於京師太液
池上假一室以處暇則杜門清坐以自適其鄰有元君
夀卿疏暢喜交逰間徃訪之君延坐所居之清嘯軒出
法書名畫以相娯樂意豁如也他日君請記其軒予戲
問之昔之以嘯名者吾聞其二人孫登嘯於蘇門劉琨
嘯於晉陽君之嘯將孰從焉從琨之嘯耶琨名將也今
海内承平無一塵之動是以知君之嘯異乎琨之嘯也
從登之嘯耶登隠者也君方將以才出用於當世是以
知君之嘯亦異乎登之嘯也何居君囅然曰何先生之
固也吾知嘯而已奚論古人似不似哉博學者嘗為予
言嘯有十五章有所謂深溪虎髙桞蟬巫峽猿下鴻鵠
古木鳶之類尚從夀卿而求之因書以為清嘯軒記
　　休寧縣尹唐君覈田記(丙戌/)
國朝以五事六事責成於守令其目皆曰賦役均嗟乎
賦役之難均也久矣大抵江淮之北賦役求諸户口其
南則取諸土田户口之貧富無恒業土田之貿易無恒
主由是雖欲其均卒莫能均況於守令之憂民者至鮮
而貪殘舞手其間者皆是也使承平之世膏澤不及於
下果誰之咎歟予嘗求能覈其有田無稅有稅無田以
定力役者蓋得三人焉其一至元間紹興新昌縣尹李
君其一大徳間金谿縣尹趙君其一同知餘姚州事劉
君蓋皆能終始卒成其事者民之䝉惠豈其㣲哉顧今
又聞呉興唐君為縣于徽之休寜而亦以此先之至正
五年春君始至官召父老問民不便者皆以賦役不均
告君曰吾不可使胥曹任其事為其並縁為姦蠧也乃
聴民自推擇亷而幹實者諉之五月甲子鄉各舉二人
君置酒縣堂申命之戒以毋私毋擾毋欺期三月以籍
至縣八月訖事上其籍於郡民情大恱歌詠載道於是
父老請伐石紀其事使至上京求予為之文余固樂君
之慈祥清簡號令不煩而一掃宿弊使其民樂生安業
於無窮何其有古循吏之風哉君名棣字子華文章清
麗而善冩山水嘗承詔畫嘉禧殿御屛故不知者謂君
以藝名家而已
　　國子監分學題名記(丙戌/)
國子助教歳從幸分學上都佩國子學印給驛騎公車
學正或學錄一人伴讀四人其一人兼掌儀一人兼典
籍一人兼典書一人兼管勾弟子員或宿衞或從父兄
無定數初留守司供稍食至正(闕/)年罷獨國子監自大
都計錢粟以來及入學留守司前期治具宣徽院頒尚
醖中書省御史臺集賢院官必至所以奉明詔致勉勵
樞密翰林國史宣徽三院至不至視其人今年素與學
錄趙性端實來暇日遡而求之助教之可考者自大徳
八年始明年至皇慶二年闕學正錄伴讀之可考者自
延祐元年始於是諸生請彚次書於石素曰題名故有
記今若等刻石傳永久不亦善夫傳有之太上立徳其
次立功其次立言金可壊此不可壊諸生勉旃
　　殿中司題名記(丙戌/)
皇帝清暑上都臣僚分㳄扈從而殿中司題名有記從
故事也至正六年殿中侍御史哈喇多爾濟公使來請
記之惟自昔帝王之御天下深居九重而令行四海故
出必有警蹕之節入必有禁衞之嚴所以示等威昭上
下況殿廷之間朝㑹之際尤不可以不肅其奏對或病
於政儀文或􁁊於禮皆得以言之歳至上都官曹之從
幸者不出三日皆以闗白出三日非有故不至得糾其
罪此殿中侍御史之職號為清要者歟夫以國家委任
之重蓋如此居是官者其可不竭其忠貞思以稱塞哉
至若知班之始置所以舉不如儀者其後兼主文書又
設通事驛史皆國朝制也是嵗知班鄂倫博斯哈通
事闗寳譯史哈喇章實從
　　洪贊孔子廟塑象記(丙戌/)
至正三年㶟陽諸生李泰買地於懐來縣洪贊驛西北
作孔子廟驛令雲中藥温實贊其成五年站戸長宣平
王訓出錢素孔子象六年泰又出錢率衆從享顔子而
下十有四乃走上京求記之懐來古稱絶塞洪贊去其
縣逺甚厥今近在邦畿遭右文之世故雖山谷僻深聖
人之化亦無不達也泰居隠約之中能率其民習於爼
豆而温之職思其外誠賢哉使仰瞻乎徳容之盛其必
有所興起者矣
　　昭福寺法堂記(丙戌/)
浮屠師繼清具其所居昭福寺新作法堂始末至京師
屬邑人危素記之按寺在金谿縣南五十里後唐紀厯
中頭陀僧進明創之中廢宋淳化中鄉人請項山悟空
禪寺僧善津來主之津之徒曰用和和之徒曰如陵開
慶間改律為禪而静思寺僧妙冲來主之既而冲請復
律冲與陵之徒並傳而居有之焉今僧曰希晃希和正
寧正宗正大冲之傳也而繼清與正朗陵之傳也初善
津用和相繼興造寺宇如陵新作法堂元貞中火冲之
徒曰如壁乃更作之其後壊僧維仁主寺事鳩材未建
而仁卒晃繼主寺事仁之徒曰正寧及希和繼清皆竭
力相成經始於至正四年五月朔明年九月望法堂始
成堂凡七間費中統鈔萬貫鄉人以財來助者凡五之
二中室之後為觀音閣則希和静思寺僧維寧及朱琛
助之嗚呼佛之學非言語所能既然其書之多至於幾
六千巻故浮屠氏必有演説之地此法堂之所以作也
東南兵革休息垂六十年而國家崇尚佛學與之土田
蠲其徭役使其徒坦坦施施而無所憂虞然自放於矩
度者亦有之矣吾邦山深谷邃無外物之誘如昭福之
徒能篤志問學以自修飭而致力於斯堂其勤如此記
有所不得辭也
　　𤣥儒吕先生道行記(丁亥/)
先生諱虚夷字與之姓吕氏春化人世傳家始生時母
以吕氏上世止一子傳家否則必為浮屠道流不浴者
三日嫂胡憐之自為乳哺少嘗執事鄞象山二縣庭冀
得㣲祿以養母母殁遂謝去入天台之桐柏山崇道觀
著道士服益治經史皇慶間詣慶元報恩寺呉尊師㖟
祈風雨役使鬼神之法有王翁者築舘象山之鬱溪蓋
隖嶼孤絶處先生禱雨而應王翁因留共處是為大瀛
海道院翰林學士臨川呉公為之記至正元年慶元旱
五月己酉禱雨郡治雲起西北狀如天神執仗官吏驚
呼再拜頃之大雨臨江路同知總管府事趙侯由松招之
主福順觀建大閣以奉四明洞天之神先生好義而質
直端謹而和易安貧守道不事華飾不趨勢利素好客
常典衣以具食通禪觀之學沙門師恢大章噩無夢
銘古鼎俱有倡和之作嘗與翰林侍講學士同郡袁公
僧岫雲外坐松隂講老子或繪為圖呉公又為之贊其
待鄉曲至厚喜必慶憂必弔博士袁士元有疾經嵗不
瘉先生冒寒暑履氷霜求醫請禱久而不怠他日來眎
疾度河風浪忽作舟覆而溺先生徐起色不為變曰無
使病者聞之為我驚也同舎生項誠之久客杭老而無
依先生親徃迎之願終其身與處然既隠居無求於世
至杭之呉山見古梅及藤蟠曲竒怪乃以為益友四年
二月丙辰無病而卒先是郡人金諒有山在鄞東湖之
西亭預為先生營夀蔵至是其徒奉冠劍瘞焉傾城徃
送雖軍卒小夫亦設祭道傍受授法者諒及錢津與諸
交遊作天壇道院築誓壇以蔵其書曰老子講義(闕/)巻
嗇齋文集(闕/)巻先生所自著曰瀛海記言十有七巻皆
一時名人為先生所著初呉尊師别有館在城東門人
呉某毁之先生嘗受遺命於師力欲復之在勢者隂庇
呉某不能直故其殁也猶以為憾云素弱冠始識先生
信之龍虎山若神交者後四年偕徒歩徃見呉公撫之
華蓋山時吾郡處士孫君履常呉君仲谷相與登臨嘯
詠意歡如也又十有八年素事適鄞而先生化去踰月
矣嗚呼悲哉葛邏祿廼賢與其徒鄭守仁請書先生之
遺事并蔵焉
　　金谿縣梁安峽義渡記(戊子/)
撫之屬邑曰金谿其南五十里有梁安峽石壁峭險兩
崖雙峙南城諸水皆㑹於此上游有渡曰馬頭度峽東
而水深不可渡渉臨川營前里有張昭孫不恭慨然曰
吾先君葬梁安山之中距渡才二里於是作堂以祠其
父外為屋以待渡者息肩於此以永嘉浮屠普愿守之
割腴田若干畝以贍舟人而并食焉既而重之有餘財
者曾某呉某皆施田以助之始終贊其成者項山寺主
僧師啟且以其寺近因屬永久任其事庶幾無隳廢時
也呉君之子擴以書來京師與其友危素曰願有述予
讀周官書夏官之職有司險焉掌九州之圖以周知其
山林川澤之阻而達道路山林之阻則開鑿之川澤之
阻則橋梁之謂之司險者有敵國之侵陵故也今國家盡
得四方之境土固無俟乎設險以守其國故司險之官
不設然道路橋梁亦有専領之者顧有司率急於錢穀
簿書之事以此為迂緩不切無復加之意矣由是津渡
之舟悍夫㓙人把握其間爭纎㣲之利棄性命如鴻毛
者蓋多有之雖留難之禁著於令甲而亦莫之能革嗚
呼可勝嘆哉今張君與州里之賢豪致力於此非有所
驅廹而出私財披腴田無少靳吝斯亦可以言義非歟
乃為書之以示來者
　　蓮華寳勝寺記(己丑/)
豫章僧志祐來遊京師以事狀告於臨川危素曰吾所
居寺在南昌之境曰蓮華寳勝寺有田三百餘畝唐尚
書右丞相贈司徒謚文獻張公祠堂在焉宋興間田之
在官塘者為民姚氏所據主僧澄江力歸之至於今公
牒具在澄江復環寺種竹積嵗多至三萬餘箇入國朝
僧至寳作室四楹竹間榜曰蓮溪書院泰定初僧紹能
將逝囑其徒曰吾歿後汝力於為善於是僧覺先作善
法之堂至順初僧紹定與長者萬仁作石橋於寺西曰
萬年之橋再紀至元之二年主僧宗慶與僧徳寧以公
庫餘財建三門西廡僧徳淳作亭寺前曰鎻翠亭建外
門曰碧蓮梵景明年覺先出財建海㑹堂及東廡又明
年領住持事至正五年新佛殿真堂伽藍神祠洎諸塑
象庖㕑庫庾與夫器物百須無所不悉因請為之記志
祐且曰諸師之相繼致力於寺事後人何可忘考張公
之遺跡久而益著子其得無意乎按張丞相說最親重
公與通譜系曰後出詞人之冠也公進中書舎人㑹御
史中丞宇文融先獻䇿括天下遊户及籍外田署十道
勸農使分行郡縣說畏其擾數格沮之公謂說曰融新
用事辨給多詐公不可以忽說曰狗䑕何能為至是融
又請吏部置十銓分治選事說亦不從融恨恚乃與崔
隱甫李林甫謀中傷說遂罷相公亦改太常少卿出為
冀州刺史以母不肯去鄉里故表換洪州都督公之在
官豈嘗休於此耶惟公起自嶺海舉道侔伊吕科立人
之朝直道正言身之進退係乎天下之治亂蓋亦可謂
百世之師矣彼為浮屠氏學既已出世而離倫而能崇
敬先賢嚴其祀事顧豈可與淺見薄識者論哉自澄江
師而下皆宜表著其功以勸來者
　　安公隄記(己丑/)
至正八年僉福建閩海道肅政亷訪司事安侯以選為
龍興路總管既至官均賦役簡獄訟旬月之間政令悉
舉居無何連月不雨侯徧禱羣祀已而淫雨不止禱而
又應江水暴溢居民幾致漂溺禱諸水神水遂息先是
城西新坊水涸則徑湖中春夏溺則人馬俱病溺者不
可勝數侯按視之喟然嘆曰修築吾職也欲命之屬吏
則慮其並縁以厲民乃首出俸錢以為之倡屬諸翠巗
寺住持沙門師知及集衆力為之曾未經時而隄成長
若干丈當其要伐石為橋下疏水門行者恱與衆合辭
請名曰安公隄郡父老以余鄰郡之諸生備官太史書
事紀功乃其職業使為文刻石以記成績昔鄭公孫僑
以乗輿濟人於溱洧孟軻氏譏其惠而不知為政何謂
政徒杠輿梁是已侯之作是隄於是知為政矣皇上仁
被四海憂郡縣之凋敝而鰥寡之無告更立保任之法
而責其成功其急於為治之意可知已顧方今之郡縣
輕重難易勢有不齊龍興江右一都㑹臨之行省以憲
府可謂重且難矣以侯敭厯中外聲望素著畀以千里
之任侯亦夙夜憂勤思殫其智慮以建立事功此其一
也是宜書之以勸來者侯名謙字仲益
　　江州路能仁禪寺三門記(己丑/)
江州城南隅有浮圖東魏天平二年沙門祖道瘞佛舎
利其中貯以水精鉼金銀鐵石函䕶惟謹南唐李昇時
軍師威烈公何洙廼作佛寺號曰福聖宋遣曹翰取江
州屠其城寺以舎利所在獨免於兵燼天聖間賜額承
天沙門智聡大加修葺尚書禮部郎中祖士衡實記之
已而名師有若白雲端佛印元鐵靣感宏智覺皆相繼
主斯寺號為叢林之盛政和七年改曰能仁紹興十一
年龍圖閣學士蔣璨題其榜淳熙十四年有僧來自天
台笑嬉怒罵類狂易者人目為風和上一旦與僧智聡
富民巨賈為之興修事具洪文敏公所為記宋亡何公
所施田在鄂之嘉魚者田人因而有之寺僧祖印本中
宗溥應辨訟於官府弗直辨有弟子曰致堯始息田訟
而専力造作人爭致財縣鐘之樓藏經之殿煥然興復
郡人李貴和施田百有餘畝山若干畝今名曰福田莊
致堯主寺事卄有七年而退休焉至正二年行宣政院
以南康沙門師嚴學行淳備選為住持四方學者相慕
而至乃修僧堂衆寮百爾器備而居者始安顧田入之
㣲食莫能給郡人黄仁嵗以穀三百五十石貸諸田人
取息以助寺僧惟惠經紀寺故所有田在虵口湖尾者
六百有餘畝収粟以繼於是食粗給矣仁復以茶地若
干及南郭思賢橋為施而然燈之費無復屑屑求諸市
人六年夏大風雷雨壊三門乃遡江至荆州玉泉景德
寺福祐倡施者出錢五千餘緡既還寺僧徳永亦以五
千緡與師嚴之徒宏教購蜀良材至於荆值巨筏蔽江
而下因得檜柏四百餘株以七年九月庚申經始中為
屋五間東西各四間規制雄壯倍加於舊官府民庶知
師嚴之公而能勤皆出錢助之九年夏丹雘甃磩訖工
使宏教至京師求予記之師嚴之言曰吾佛氏之門曰
三空無相無願三解脫也謂頓空我法不滯法相不存
所願耳然斯亦曲垂方便欲其舎彼所滯深入一乗之
門而已若無深造上乗十方世界一道塲也十方世界
一門也十方世界一佛真法身也又有所謂三門耶予
昔與師嚴同客金陵知其清苦好修不自表暴觀斯言
也為其徒者宜於此有所悟入矣故因書其作門之役
而并及之
　　靜明書塾記(己丑/)
昔者四明袁正肅公提㸃江東刑獄行部信之貴溪作
象山書院以祠陸文安公於徐巖其流風遺俗久而不
冺故近世其邑有陳先生立大者出毅然有扶樹正道
之志而世莫能窺其藴奥也其為學也上達乎性命之
㣲致謹乎事物之細兢兢業業夙夜靡懈使先生用於
當世推之功業固鑿鑿而精實然隠約於閭巷終以老
死天也非人所能為也先生家有蔵書若千巻而繕寫
㸃校手澤存焉又有所著論語正義卄巻其子善益自
尊庋題其室曰静明書塾中設先生之像春秋嚴祀不
逺數十里俾素為之記素天厯至順間數拜先生於家
所以啟廸訓誘無所不用其情瞻其風采如孤峯絶壁
莫可得而近也素之凡陋徳不加修而行義無以踰人
嵗月不居侵尋遲暮仰思先生之盛心若何而圖報哉
先生雖沒幸而遺書猶有賢子孫襲而蔵之天下後世
之士有欲聞先生之言論風㫖而過貴溪之邑造其家
拜其像讀其書為善之意如川方增浩乎其不可遏則
先生之隂被於學者有不在兹乎乃為之記刻諸壁間
　　翰林國史院經厯司題名記(己丑/)
世祖皇帝始御宸極建翰林之官至元元年爰置學士
院四年更置翰林兼國史院階正三品二十年設典簿
㕔以楊勛為之大徳九年院升正二品更典簿㕔為司
直司設司直一員以陳景元為之都事一員王恭政為
之皇慶元年院升從一品司直司為經厯司設經厯一
員以田澍為之都事一員王璧為之至正元年復以經
厯兼經筵參贊官此其沿革之大凡也九年夏學士承
㫖威明公瑪南謀於僚友刻石載名昭示永久屬經厯
闕汪古君圖沁特穆爾以勲臣家子選為都事好尚文
雅力贊其成於是經厯司亦當有記石既具君屬素為
述之素竊稽前代代言之官纂修之職皆號為清華之
地國朝合而為一勢嚴而事重其贊畫幕府者簿書稀
簡獄訟不聞一旬之間亦三至公署而已則朝廷之優
容文臣亦已至矣仁宗皇帝蓋常申命擇賢以任之聖
慮所及淵乎深逺非臣之愚所能測識然而居是官者
其可不思所以報稱之哉
　　儒英閣記(己丑/)
宋右文殿修撰致仕中大夫贈寳章閣待制諡獻肅柴
公之六世孫季承作髙閣南溪之上以藏先世之遺書
因其婣兄陳君汝賢至京師以我漳州府君有斯文之
誼請為之制名素常讀四明袁正肅公銘公之墓有曰
維是獻肅卓哉儒英則請以儒英名之陳君又以季承
之意俾記其閣方公為吾州軍事推官韓佗胄枋國誣
害正人以濓洛所傳謂之偽學轉運司移檄令自言非
偽學始得為考試官公奮筆曰自幼習讀程伊川書以
取科第如以為偽不願考校於後遷太學博士宗正少
卿言事切直其守襄陽兼帥漕事提㸃淛西刑獄刺舉
克當其在經筵所以陳說者皆崇正黜衺磊落明白袁
公嘗引漢鮑宣之言朝臣無有大儒骨鯁白首耆艾魁
壘之士議論通古今喟然動衆心憂國如饑渴者臣未
見也惟公足以當此矣嗚呼兹其所以為儒英者歟然
其時君惑於䜛衺使公用不盡其才儒英之效未著於
天下非可惜哉素昔承詔纂修宋史嘗為公立傳則公
之髙風大節足以震耀於後世而無恨焉公沒世百二
十餘年而季承猶以詩書克世其家將繼世而為儒英
為善之報其在兹乎素家去於越不三宿可至他日歸
休田里拜公祠下讀其遺書登斯閣尚能為季承賦之
　　蘭溪橋記(己丑/)
吾金谿東行四十有五里其地曰蘭溪昔産馬蘭俗又
稱馬蘭橋馬蘭者紫莖翠葉一名澤蘭宋之末橋廢横
木為畧彴車馬必亂流而濟惟徒歩者稍踐而過焉春
夏之際溪水横溢則徃徃阻阨弗得進溪上有毛氏蓋
自宋南渡後江寧縣丞諱辨之子弟由南城之龍䕃里
實遷於此今二百五十餘年矣毛翁士謙之居與橋最
近清池茂林相為映帯翁年踰七十而子息皆無絶孤
處一室至正四年水旱疾疫並作翁病且革徃依其族
人翼㑹翼方建西溪家塾以尊祖敬宗為先務哀而留
居其中翁且去以其所居鬻於龍虎山曾君日省曾君
更治室宇扁曰蘭溪寓所命其徒閩中髙昌宗守之曾
君之族與先世之墳墓皆在金谿嵗時還家必道經蘭
溪慨橋之久廢屬同里羅君義方請曰毛氏羣從常欲
為之而未果就君得無意乎哉曾君輙出錢買石傭工
屬錢唐州民匠提領毛君一䕫督治之於是一䕫亦資
以粟米而諭其意於宗族隣里聞者輸財助力靡有難
色曽未幾嵗而役夫告成無復病渉翼至京師語予曰
願有記惟斯橋距余家為甚邇余之少嵗數過焉屢嘆
夫民之未有餘力以及於此曾君學老氏者年在耄耋
是舉也蓋無所為而為之無所為而為其心公而無私
者歟是宜記之刻石道左後之仁人君子睹其將壊而
修之庶幾曾君之善式克有繼而惠利於無窮豈非盛
哉曽君字省吾毛翁字君實一䕫字君堯翼字遇順髙
君字元適羅君字敬徳橋之成至正六年也九年四月
甲子記
　　信州龜峯瑞相寺記(己丑/)
信之弋陽南去二十有五里有山如龜南北望之則羣
峯叢映歛焉如一東西觀之則兩山對峙南聳銳而獨
立北馮陵而臂引睨其背則横亘峭碏如堅壁固壘冠
首有堞靣其前則攢巒複㟧蟬聨星錯矗矗嶷嶷更相
朝捧其將至也四視環合若無從而造焉既而縈厓繚
岫斗折以入環以羣山而峯之得名三十有二一峯曰
石蜃能吐納雲氣以占雨暘其中峯曰石龜唐乾寧中
僧茂蟾作寺其下名曰靈勝至宋真宗改曰瑞相太子
少保趙公抃龍圖閣學士韓公元吉皆嘗賦詩丞相陳
公康伯請於朝更曰顯親崇福寺今復名瑞相其寺僧
有(闕/)於其學者子瓊光應重仁事載傳燈錄其有道而
居是山者曰晦菴光雲菴慶曹原生山堂淳桕庭永孤
雲權其由此出主名刹者徑山䝉菴聰雪峯螺菴肇觀
其人則知其足以為兹山重也國朝延祐五年禪師從
正主是山明年有鬱攸之變逾十年規制悉復舊觀又
三年以老求退薦禪師徳學自代凡未備者徳學師俱
致其力八年之間法席大盛至元五年復燬於火衆皆
號泣道元容色弗變徐慰之曰此殆天數豈不聞成住
壊空世間相也吾縁未盡當力復之何憂之有既而率
諸好施者鳩工掄材以次興復雄麗倍於他日矣於是
使其徒行觀來京師屬余為之記今國家崇尚釋氏崇
墉峻宇徧於京邑大者縣官作之嗟乎勞民力而求福
田豈佛之心哉觀夫瑞相之興獨因其州里之有餘貲
者相與相成之則正學二師之行孚於其人可知已抑
其山川之勝足以致其徒坦坦施施而來趨焉則繼傳
燈而見於紀錄者將相望而出余故考昔人記其地形
而述其顛末使并刻之
　　懐徳書院記
少昊氏之四世陶於雷澤虞帝求旃以為士師造律執
中封于臯為臯陶其後封於英六今六安州也宋丞相
晏公殊謂臯陶墓在焉州治之東古有臯陶祠地纔一
畝後臨犴獄湫隘弗稱至正八年秋達嚕噶齊伯嘉納
君與知州趙君孜協謀遷之規為書院博求其墓於民
間屬軍千户將建公署於城東隅乃買地易之其勢靣
陽後負崇岡東西廿餘丈南地倍之而多十餘丈二君
率僚佐出俸錢具木石州民之好義者皆來助之為正
殿左右廡講堂前門各四楹繚以周墻經始於是年某
月日明年某月日落成成迺以書來屬素為之記素聞儒
先之言曰唐虞之世道在臯陶嘗思之而莫究其㫖蓋
當此之時在廷之臣徳之相似者伯禹及臯陶耳伯禹
之勞績著於臯陶臯陶之知見則宻於伯禹伯禹之功
天下所共知臯陶之功非虞帝與伯禹不知也禹即位
之二年臯陶薨史記曰帝禹立而舉臯陶薦之且授政
焉而臯陶卒而後舉益任之政斯言也其知帝禹之心
雖不幸而不及君臨天下而黎民固已懐其徳矣是邦
自臯陶分封之後至於今三千六百餘年始尊祀表章
於今之賢侯亦可謂盛哉按臯陶之告其君曰慎厥身
修思永惇叙九族庶民勵翼邇可逺在兹君子以為體
用具備品節詳明即大學之道至於知人安民之論又
必本於兢業信所謂朕言惠可底行此來學於斯者服
行其言而深致其力將見人才蝟集用於邦國則書院
不徒作矣伯嘉訥君於是州以清簡為治其民愛而親
之趙君名進士以選來官於此故其發政知所先務同
知何君城判官姜君權皆能克合其謀故并書之
　
　
　
　
　
　
　
　
　
　
　
　
　
　
　說學齋稿巻一
欽定四庫全書
　說學齋稿巻二　　　　　　　眀　危素　撰
　　王左山房記(庚寅/)
王左山房者友人劉君景陽所居之室也君所居距樂平
東三十有五里曰劉坊又曰流芳劉氏由大梁來遷者十有
餘世矣自流芳北行二里有山曰王䕶王䕶之西門山曰
鞍馬二山之間委虵行五里許寛平多水田四山周環如張
幕帟名曰尚忠又並山之東穿澗行數百歩折入深塢纔
半里南有小山形如伏虎左右又有支山拱揖北面大山
髙數百尋是為王左山景陽出逰四方以廣其學一旦
思其親治任南還謀樹屋三楹於小山之麓覆以白茅題
曰王左山房取古人有王佐之才而世不用者悉圗於壁
而詳書其出處始終於上屋前鑿方池種蓮中置石刻周
元公愛蓮說小山上雜植松檜異石兩旁之山有竹木桃
梅之屬有良田可藝秔稌清溪湛然埀笭箵為宜天氣
清朗奉其親嬉逰終日乃歸景陽來屬余記其所謂山
房按樂平廣記王左山起新安厯鳯逰三山而至於此在衆山
中最為雄秀蓋勝處也景陽之先當宋東都盛時去京邑
之紛華樂山林之幽獨其逺識髙趣豈他人所能及哉乃若
史數百年之久世以詩禮相承君子之澤如彼其深長聞者
其可不思也夫其圗於壁者其才皆足輔其君成文武之
業致隆平而頌清廟惜其不見用於當日或陪湛於下
僚或老死於草野斯世斯民不被其澤此天之不欲平
治天下也可勝嘆哉然而仕止久速各惟其時者其惟孔子
乎景陽眀聖賢之學蹈中庸之行乃所願則學孔子者也
　　雲林圗記(庚寅/)
雲林山在金谿縣東山由大庾嶺厯贑建昌之南境至
􁀙嶺入邵武之光澤有山髙千二百丈漢初徐仲仙遇
仙之所至烏佩山仙人烏君上升時委玉佩處過太和
山小和山委虵而走南城達於金谿之境其髙上摩霄
漢者三十六峰其中峰最髙者曰石錐其左曰白馬又
名玉馬以其形似也上有浮丘先生祠浮丘先生者或
云姓李黄帝時人或云周靈王子晉其弟子王郭二君
俱陳留人訪其師至此然臨川境内多有其祠焉其右
曰厓山山勢起伏九十有九其深谷産靈藥異草本草
云臨川士人家婢食黄精能飛者意其處也山頂多石
磴飛瀑其名曰磜有深潭廣一畆古木蒼藤隂翳慘澹
神龍居之宋有沙門師劉中宫自蜀來此結茅山中居
民苦旱問之乞雨師云今嵗數當不雨吾憫爾貧雖雨
纔沾足蔬畦而已他日師入潭中遺履石上涂叟者守
其履俟之七日師自外至謂叟曰汝可謂誠篤問其所
欲曰吾惟嗜鴨肉今禱雨者必先以鴨祭叟然後得雨
師嘗謁撫州守書刾曰豢龍僧其守惡其幻詰之曰龍
安在師曰眀公勿驚以金盤盛水探懐中若朽草置水
中風雨大至龍飛躍而去鄧氏自五代居山下宋建炎
中苗傳劉正彦作亂鄧雱集民兵追破其黨號忠義社
於後累立戰功掃禦一方入國朝設巡檢至元末天下
已定乃罷今山谷猶有壁壘在焉近厓山有神童峰方
仲永者蚤慧生其下荆國王文公所作傷仲永是也入
南城貴溪有曰豪豬鬨甚險絶余嘗與今徳慶路總管
府知事楊君季子訪故潯州路總管府經厯祝蕃逺先
生於太原僧舍猶應劭所謂前人見後人頂後人見前
人履底毒虵奔狐時出草間蓋畏涂也又嘗與祝先生
夜宿田家白雲滿谷獨聞水聲而已予所居髙橋有小
溪發原山麓至元十一年先大父白鹿府君由邑之梯
雲坊徙居於此讀書之室曰處一堂開忩正靣諸峰韓
子云横雲平凝時露數岫修眉新畫浮於天宇與此甚
類余少肄業其間有書若干巻皆先世所藏嵗縮衣食
之費增若干巻以三代所來碑刻若干巻有琴一不上
絃獨以先父太常府君遺戒不設奕具耳蜀郡簡君大
碧與余客吳文正公所謂作雲林圗道士方壺子亦愛
余山居幽僻數為之圗張彦輔真人奉勅冩欽天殿壁
余時在經筵用米氏法為余圗之翰林侍講學士虞公
嘗為賦詩海内之名勝相繼有作於是有聲之畫無聲
之詩悉萃於几席南金大貝不足為貴矣然故舊從而
以雲林為余别號則非余志也上古簡質稱名而已周
之彌文乃有字焉有字而不以稱又為之號末世之敝
也况昭武黄長睿近集賢宣城貢文靖公句吳倪元鎮
皆號雲林子余於三君子無能為役敢襲其號乎間以
圗求詩於祕書達嚕君道夫道夫曰吾既來能即其地
子盍為記以副此圗至正十年十有二月辛夘寄居城
南頭陀寺雪下盈尺道無行人夜展圗玩之忽憶去家
十有四年左親戚棄墳墓竟何為哉在令式中嵗之後
亦許致仕予眀年四十有九距納禄之年固非逺矣幸
而清朝從其早退歸與樵夫野叟嬉逰山間上下雲月歌
諸公之詩亦足以自樂也
　　上都宜興州孔子廟建兩廡記(庚寅/)
至元二年上都路宜興縣始建孔子廟後六十有五年
縣升為州初廟之成僅有正殿而兩廡未備至正八年
虞城邊侯來守是州舍奠於先聖先師退而徘徊中庭
睹從祀之無所乃謀於僚佐士民首出俸錢以倡之咸
樂於趨事無敢後者既成繪孔門七十二子與夫漢唐
以來諸儒於壁間如令式十年季夏肇興工役仲秋落
成儒學正陳士元與州之士紳某某等具事狀抵京師
請記於素惟鄉也疆埸彼此之時宜興號為塞外天運
循環皇元勃興此邦遂界兩都謂之赤縣世祖皇帝臨
御天下未久即詔郡縣通祀孔子而宜興之學興於斯
時然而嵗周甲子而廊廡未成而從祀猶闕前乎邊侯
豈無守令之良顧乃涖政濶疎漫不加意蓋猶以昔之
宜興視之然則邊侯之於仰承國家埀精斯文之㫖汲
汲焉圗以化民而成俗可謂盡心於職守古所稱循良
之吏同一軌轍信乎其可書也侯名思誠字眀善
　　無量夀庵記(庚寅/)
京師寅賓里有無量夀庵者居士屠君所建也君名文
正更名覺縁山陽人事其親至孝至元元年大兵驅至
開平日夕思念其母南望悲泣時年廿有七矣因禮佛
性道者為師絶葷酒持五戒誦佛名號冀與母遇始自
五年正月元日日誦妙法蓮華經至初八日竟又始自
五月朔日一食周月竟九月朔亦如之行住坐卧呌佛
一聲恍然如見其母恒以清旦誦四聖真詮臨暮禮白
蓮寳懴夜禮佛千拜乃寐十有一年還至大都眀年師
事蓽菴滿禪師於慶夀寺滿號之曰居士時宋已内附
疆宇混一私喜可見其母亟馳書候之則知北來之眀
年母已沒矣居士擗踊號慟若不能生乃卜六月癸未
集善信百餘人建白蓮社廿有一年出已貲七百貫買地
十畆於大廟之西作無量夀庵樹佛殿四楹屋宇象設
無不具足浚井治圃手植嘉木廿有七年四月癸酉朔
為其徒盛陳教戒其言曰諸佛菩薩不可不念九品净
業不可不修越七日晡時吾當去至是日己夘沐浴更
衣書頌畢隱几而坐俄有白虹從西南下埀庵中廣數
丈如飛橋微雨灑道門人舉佛號五聲竟作禮跏趺而
逝口吐異香彌月不散𦵏諸太史荘之阡子覺興善繼
其志皇慶二年遇灾庵盡燬覺興裒金於好施者復謀
營建未幾規制悉還其舊覺興又沒其徒魏守溪請於
鄰之大長者翰林學士承㫖裕嚕特穆爾公曰昔先師
之作庵且七十年矣未有刻石以告來者守溪之責也
公以命史官危素按宋通判贑州事尹應元所撰行道
碑而知居士之慕其親若是其至及世祖皇帝誕降
之辰用其法祈天永命故其庵名之曰無量夀充其事
親與君之心可為孝子為忠臣是宜書之傳示久逺若
居士之作此庵匪獨求夫福田利益而已
　　雲臺大隱記(庚寅/)
昔余好逰觀名山往來廣信之境由龍虎山東行二十
五里望見雲臺之山蒼翠揷入天際意其下必有遯世
之士棲息其間不然宜為珍館以居仙者乃至正二年
上清宫周君孟章始即雲臺之下曰竒扎爾者作石室
為夀藏眀年搆屋若干楹中為觀極之堂堂東為丹室
而為臨清之軒左廡為神祠右為賓位石室之下積水
為池大旱不竭曰還原池總名曰雲臺東麓初君以儒
家子少從上清之奉真西院陳尊師其學老莊之道而
果於違世而絶物矣昔楚大夫悲世俗之迫隘思輕舉
而逺逰慨然有志於方仙之學然其術甚㣲其言甚秘
非余所知也若周君退藏山林可謂心跡俱超而身名
無累人間愛憎喜怒休戚之感是非榮辱得喪之役舉
不能入其中矣是故古之為其學者其跡多在於荒厓
絶谷人跡罕至之所信乎雲臺之勝惟仙者能居之君
識量髙逺機辨過人善治煩劇而解紛挫銳築斯館也
將以佚其老焉陳尊師嘗作大隱道院尊師既沒而君
主之至正九年災而君又為之更新所以敬其所承傳
者果若是其重也君之門人徐廷傑余同郡人屬予為
之記
　　翊正司題名記(庚寅/)
國家承平百年文物大備諸官署皆刻碑題名以為故
實翊正司令丞與上幕之賓稽諸案牘亦礱石列書之
屬史官危素為之記按成宗皇帝即位之始以潛邸齊哩
克昆民户人匠無所統屬立管領隨路民匠打捕鷹房納
緜總管府鑄銀為印章秩三品其屬提舉司二一曰人
匠以董工藝一曰納禄以治賦役大徳元年有㫖以所降
歸徳楚通等三百五十户置歸徳亳州等處管民提領
𨽻焉延祐六年勅更名曰翊正司置諸色人匠局嵗作
行殿先朝皇后往往親視工事賜勞官曺有差故鹿項
龍狀輿輦金脊吾殿猶存於局其任亦重矣於是重其
任必柬其官僚昔者由斯而進用於政府臺察者往往
有之修其亷隅克勤厥職人臣之義也官於翊正者其
任之重如此可不慎哉可不朂哉
　　吏部主事題名記(庚寅/)
吏部主事公署有題名之碑自至元再紀元之六年始
顧今十年而石已盈於是托和齊君彦清楊君伯敬齊君
中允來為是官謀續刻之而屬史官危素為之記素讀
周官書首列天官其職可謂重矣然其事今歸之宰相
執政獨所謂以叙正其位以叙進其治以叙作其事以
叙制其食以叙受其㑹以叙聽其情其事則今吏部所
專掌也皇元奄有萬邦自府史胥徒及一命而上其進
退予奪皆聽命於吏部眀天下威福之枋以綱維斯世
其事權之重為何如哉然事無大小公牘之署必自主
事始本之以理揆之以法使公論無所蔽私㤙無所施
上無幸進之譏下無淹才之嘆則為不負其職矣嗟乎
為是官者可不慎歟可不敬歟
　　龍山堂記(庚寅/)
端本堂正字王君景先請予記其居龍山堂者因諗其
堂之所以得名蓋景先家在保定之遂州去州治七里
故俗呼為七里公孫莊其西十有五里有山蜿蜒蒼翠
涵清蓄潤是為龍山西麓有穴大如車輪四時之風出
於四方地志以為數有仙人往來其間下有深潭蛟龍
居之嵗旱禱之輒應故又名澤山山之北有星月巖黒
山班姬山沙門法猛入穴中見石堂唐大厯中(闕/)黒山
班姬山曺世叔墓在焉隋煬帝征遼親(闕/)班姬云東比
曰黄金臺西曰郎山唐張燕公讀書處曰黄厓山而其
髙秀莫與龍山抗故景先之先君子松江府君為堂以
面之且以為别號府君諱珪字(闕/)　蚤逰成均後以通
國書入仕厯官多在閩粤及致政而歸起居飲食恒處
是山與里之耆俊載酒臨眺彈琴詠詩山之浮嵐暖翠
飄入坐席信可樂也其後又作樂全亭於圃課子孫讀
書府君既沒景先即龍山之下結廬授徒者數年他日試
藝燕南薦名春官對䇿大廷皆冠多士益知府君之善
教其子也按今遂州戰國時武遂縣也史記趙悼襄王
二年李牧將攻燕拔武遂是也上下數千年間皆為邊
境兵戈相尋蓋無寧嵗皇元有天下承平百年而遂城
實邇京師其民沐浴聖化有休養生息之樂而府君獨能
以詩書開其後人雖其卓識逺見出乎衆人抑亦遭時
休眀卒遂其志客有覽觀龍山之勝徘徊斯堂慨然思
府君之徳於百世之下王氏之盛寧有既乎
　　文始道院記(庚寅/)
信之龍虎山距余家一舍而近余少讀書其間與了然
子居相邇及留京師聞了然子已棄家為老莊氏之學
宿留於東方出滄海之上㑹稽之人往往見之余以戀
禄於朝不遑裹粮以求而叩其所造有懐其人輒悵然
久之客曰子之於了然子殆區中之縁而情好之牽爾
曽不滿了然子之一哂蓋了然子善推眀其師之說其
與弟子言有曰大虚無所聞𤣥妙無所為杳冥無邊際
生育無定期是道也天地因此啓日月由此眀萬化從
此生宓犧得之而畫八卦軒轅得之而說隂符堯舜得
之而有天下大禹得之而治洪水吾太上得之而演道
徳青靈君得之而出洞𤣥又曰天即地也地即天也隂
即陽也陽即隂也一即萬也萬即一也不可謂之在彼
不可謂之在此不可謂之非此不可謂之非彼不可謂
之在内不可謂之在外混然融然貫通而無間者也余
於是嘆曰了然子之所造至於是乎其學者趙守真與
其弟守𤣥請余記其居文始道院其狀曰吾之先於宋
有屬籍家於海鹽州之安仁橋木父(闕/)州僉書判官㕔
公事某之所卜也吾父諱時亨遭宗國顛覆乃著道士
服舍宅為崇真庵祠𤣥武之神及髙曽以來神主至正
五年吾兄弟聞了然子棲於越上遂延禮以居之幸了
然子之不吾棄也已而更曰文始道院庵故有土田悉
以供道院之用州之好道者潘大成王安孫皆欣然相其
成道院之規制為之一新四方來學者若還其家所以
紹承先志無敢或怠嗚呼世之人梏於血氣之私囿乎
氣數之末孰知天道之廣大而窺其全體然則了然子
之言燦然而易見洞然而無疑故余記其道院而并書
之了然子姓倪氏名守中
　　惠州路東坡書院記(庚寅/)
宋元祐八年八月端眀殿學士兼翰林侍讀學士守禮
部尚書蘇公軾出知定州眀年紹聖元年四月以侍御
史虞策殿中侍御史來之邵言落職奪一官知和州尋
知英州六月責授寧逺軍節度副使惠州安置十月至
惠州寓於合江樓數日遷嘉祐寺二年三月復遷合江
樓三年四月復遷嘉祐寺四年二月白鶴峯新居成峰
在歸善縣北十餘步下臨大江逺瞰數百里蓋惠之勝
處也權臣聞公之安於惠再責授瓊州别駕昌化軍安置
四月發惠州又三年徽宗即位乃還而卒至是公流落
嶺海者八年矣紹興初䖍冦謝達陷惠州民廬官舍焚
蕩無遺獨存公故居烹羊致奠而去淳熙五年郡守韓
公磊重建祠宇丞相留公正記之嘉熙元年黄公自眀
撤而新之嘉祐五年趙公汝馭故創四楹南曰南堂北
曰北户取公語也故有徳有鄰堂思無邪齋皆更作焉
景定五年師公顯行來守郡實公之里人増創來問亭
墨池丹竈蔬畦藥圃及睡美軒斜川佳處江山千里各
有名扁兵後盡廢國朝至元三十一年僉廣東道肅政
亷訪司事張公處恭稍茀地樹堂以祀公大徳十年郡
經厯韓君克恭乃拓而大之延祐四年僉事張公世榮出
行部使者托爾齊公以公故居為言張公首出俸錢為
祠堂久之圯壊至正六年僉事周公伯琦至惠敬謁祠
下顧瞻徘徊㑹同知總管府事觀魯公治郡政成上下
孚信曰是吾之志也即斥大其祠作孔子燕居殿為東
坡書院既代還具其顛末抵京師屬素述之惟公父子
兄弟起西南萬里外俱為宗工鉅儒而聲名震耀海宇
愈逺而愈光蓋出而遭逢其國之休運上有仁宗為之
君下有韓范富歐陽為之臣一時居顯榮者汲汲焉以
薦賢報國為先務所以矜嗟奬寵者無所不用其極公
兄弟既擢進士公之父亦以布衣授官與修典禮豈非
太平極盛拔茅彚征之時歟一旦憸人用事來之邵與
李定舒亶諸人織羅誣蔑争欲致公於死地磨牙肆毒
不遺餘力曽不若後之盗賊猶能知敬此詩人比青蠅
於䜛口而反覆切責之也然公於患難得易有孚心亨
之㫖登山臨水發為文章嘗舉栁栁州之言曰孰使予
樂居夷而忘故土者非兹丘也歟則惠之君子俎豆而
尸祝之其小人託帝命假巫語以招公之魂要皆出於
秉彛好徳之良心也觀魯公與公異世而崇敬表章所
以宣眀昭代尊顯斯文化民成俗者克盡其道誠不可
以無述也觀魯君字元賓其先北庭人讀書好古亷而
有為今以選為杭州路總管府達嚕噶齊
　　石鹿書院記(庚寅/)
至正六年鄱陽陳君楨作書院於饒州安仁縣之琯溪
又四年十月庚子甘露䧏於松樹日光暎之瑩若膏沐
而光采爛然飲之其味如飴衆奔走相告以為陳氏之
瑞始君得勝地於所居之近翦薙榛棘值微徑草樹䝉
宻地勢斗絶乃盡力攀縁睨之不百舉武而豁然平衍
環以羣山中為方池鑑虚涵碧陟其顛喬木成林石磴
蔽虧兩石旁倚呀然如蚌蛤有石昂首若靈禽之翔因
名之曰鳯鳴臺三石之最竒者在其東中峰削立平若
敷席曰磐石折而西為亭曰含光亭又西大石圓頂方
趺若樹碑碣稍前為上谷厓之回者曰生雲突然垤者
曰雪丘窪然坎者曰鹿泉君於是即磐石之下為書院
授徒其間中祠孔子别為山房以庋藏先世書籍及甘露
之降復為亭以志瑞暇日馮虚四顧千里之逺近在目
睫烟雲雨風變態萬狀超然塵垢之外萬鍾之禄干駟
之馬不願易也因其婣友臨川孔君英來京師俾素為
之記素聞君之先出自九江之義門家法之懿踰數百
年雖散處他郡而流風餘思未盡冺沒君篤於孝友鄉
里信之宗族稱之顧其志願無所慕乎其外而婆娑逰
衍於水石之間與其門人子弟講說先王之道經世孰
有喻其樂者乎誠使一家之善推化行於一鄉逺而達
於一國人人有士君子之行則其為瑞莫大焉甘露之
瑞斯為之兆歟君字士周
　　寧都州儒學新作禮殿記(辛夘/)
寧都州儒學正臨川李君實再舉於江西來京師屬其
郡人危素書其學禮殿興造之始末歸刻諸麗牲之碑
按寧都之廟學創於宋末因仍簡陋圯壊弗支至正八
年知州益津胡侯秉彛與學政務章鄭君大同始謀改
作焉明年春逹嚕噶齊髙昌侯拜布哈至首帥僚屬出俸
錢以倡好義者卜以七月某日建而胡侯與鄭君俱以
秩滿去官於是知州濟南趙侯天澤與李君至趙侯以
興學為己任公退即詣學宫晨夕程督曽不數月而殿
之蓋瓦級甎黝堊丹漆及聖師象貌章服煥然聿新矣
始學之廩入纔百有餘石而趙侯能以義帥其民故民
争歡趨之以成其事惟州之山川險塞其人往往尚氣
節貴亷恥道之以義則易於為善其天性果敢然也顧
為治者多以遐逺視之是以發政茍且教化不眀使其
民䧟於罪罟而莫知恤今州之大夫乃能究先王為政
之本而盡其職業之所當為豈非賢哉抑是邦之前修
則有桂州節度判官孫公立節肇慶府節度推官曾公
興宗所謂奮乎百世之上百世之下聞者莫不興起者
也雖世殊事遷故老淪謝而二君子之言論風㫖存乎
方䇿者則有未盡消磨其模範典刑足以師表後學諸
生之逰於庠序者既知夫立身行已無愧於鄉之先達
然後可以上窺孔子之門牆而入於官可不勉諸素固
嘉州之大夫知政務之緩急且重李君之請於是乎記
之
　　梅江書院極髙眀樓記(辛夘/)
極髙眀樓者梅江書院之樓也書院在寧都州之北郭
所以祠宋肇慶府節度推官曽公樓之扁榜則丞相信
國文公所書蓋若干年矣久之樓壊㑹濟南趙侯天澤
來牧是州儒學正臨川李君實請於侯曰樓將壓矣壓
則眀公與僕皆将何辭以自解眀公其圗之侯悚然曰
吾之責也乃率州之好義者相與出力積木石傭工役
而經營之君上春官而以語同郡危素曰吾於寧都幸
遭賢侯恪承上命以興學眀教為先務故是樓完繕於
敝圯之餘諸生既具石請子為之記蓋極髙眀之語載
諸中庸其義宏矣昔者曽公逰於新安朱氏之門幾廿
年朱氏以純茂篤實切已致思用工正當稱之方慶元
間羣凶枋國詆排正學斥逐善類一時學者諱名其師
曽公執禮益䖍未始少挫師既没星馳弔哭服心喪三年
則於死生患難處之有素非所造極於髙眀其能然耶
以是名其樓託意深逺矣來逰於斯者馮髙而四顧山
髙川迴萬象軒豁超然吟風弄月之趣細故芥蔕無復
滯留其胸次將與舞雩詠歸者同其樂焉雖然易傳有
之智崇禮卑崇效天卑法地極髙眀者智之崇也子思
子所謂道中庸者其亦禮卑法地之意歟因記其樓而
并以所聞者質諸是邦之學者云爾
　　賑䘏樂户記(辛夘/)
國朝滅金之五年嵗在戊戌詔曲阜孔公元措括故太
常知禮樂者給驛傳徙諸東平眀年孔公至燕訪求掌
樂許政等九十有一人世祖皇帝中統三年九月東平
萬户嚴公忠範言宫縣二舞工人未備請以土人習之
中書省臣呼嚕巴哈議以為是且蠲其賦役至元三年
中書以東平等處禮樂户道逺資糧費重止留九十有
二户餘遣之還取京師旁近諸生三百八十有四人補
其數十九年十一月太常寺官塔爾楚圖嚕斯拜穆蘇
公言禮樂户籍田皆貧命丞相哈喇哈遜公覈其數户
賜鈔五千貫丞相僧格枋國乃征其賦役司徒薩哩瑪
公等請復之制可成宗皇帝元貞元年十月太保伊蘇
徹爾大司徒烏爾圖岱兩公請賑其乏詔賜御史臺贓罰
錢八百五十貫大徳十一年武宗皇帝有事於太廟禮
樂愬於上前詔丞相竒塔特布濟克公人賜鈔千貫至大二
年親祀者二初賜幣帛各一束再賜鈔各七十貫幣帛
各二束仁宗皇帝皇慶二年人賜幣三束鈔五貫延祐
七年英宗皇帝賜帛四百四十五束緜四百四十五斤
仍命中書與之糧食至正三年今上皇帝享帝南郊丞
相托克托公請於上人賜鈔百五十貫從之十一年春丞
相阿嚕圖攝祀先農天甚寒大樂署令髙君泰丞布延
特穆爾復以為言因核實得户賜鈔三百五十貫帛若
干於是協律郎邢敬忠丞規以余庀職史官請書其事
以刻貞石諾之而未遑為也㑹遷太常博士乃考諸故
記并叙祖宗以來未嘗不致謹於禮樂鍚賚優渥而㤙
澤深醲若乃眀律吕之原通制作之義其功至於舞百
獸而來儀鳯固非臣下之職也
　　趙氏家法記(辛夘/)
趙氏世居京師善俗坊其曰榮祖字紹先敬祖字顯卿
昆弟素相友愛臨財能譲顯卿厯官為延津縣尹有惠
政秩滿代還以疾卒於家紹先哭其弟絶而復蘇因中
風疾顯卿之配劉歸纔三年至是年廿有五以志節自
誓未四十日生遺腹子紹先喜甚力疾禱於天地曰弟
之亡命也願保此孤兒幸不絶其後逾年紹先亦卒族
人以其配徐無所出謂當付家事於劉劉流涕固辭曰
某年㓜於事未通曉嫂氏為家長某當任其勞可也於
是事無鉅細一一咨决於徐娣姒織紝以為生保育其
孤甫七歳即命入學至冠猶從外傳鄉先生名之曰可温字
以仲良以門廕授香河縣稅官將行徐曰汝方從仕顧
食指衆豈能給一家之養吾居家宜侍汝母行可温拜
且泣曰兒得成人於今日皆二母之恩伯母春秋髙豈
忍去左右哉劉亦願留於家因奉徐之香河官滿還京
徐亦中風甚劇可温母子夫婦求醫藥晝夜不就寢惟
可温所進食乃下咽越四旬始蘇可温夜禱神眀嵗餘
稍能行履卒年七十有三可温為服齊衰三年至順三
年可温塟其(闕/)氏寡姊至元元年又𦵏叔父文慶四年
𦵏從兄弟二人五年𦵏叔母張至正二年從弟沒於外
家遣童兒歸其骨四年從叔父亦沒於外親取𦵏焉其
𦵏諸喪治棺槨塋域必務堅固服與情稱聞者為之感
動改方城尉吏部留為永平倉使時劉年近七十可温
服勤左右益謹耆老以其母為貞子為孝上其事於有
司覃懐李君執中與可温同官為余言其事夫慈孝節
義人之大閑出乎此則淪胥入於禽獸鬼蜮天典民彛
壊亂不可扶植京師四方萬里之所法則幸而有貞
孝之人出乎其間眀眀天子在上旌其宅里以表著
之風化之行習俗之變孰有先於此者哉乃著趙氏家
法記異時秉史筆者尚有徴於斯文
　　廬陵蕭氏先世畫像記(辛夘/)
廬陵蕭祖生以先世畫像寄余於京師余肅容敬觀間
則考其厯官行事而嘆其生世之後不及承下風而望
餘光然猶幸得以窺其容顔於圗畫焉祖生九世祖諱
南强字彦柔累贈朝奉大夫八世祖諱遵字元卿為吉
州文學七世祖諱知節字唐叟少至孝紹熙間伏闕上
書請立寧宗為太子丞相周文忠公奏補登仕郎轉運
使趙公彦橚薦授迪功郎監衡州耒陽縣户部贍寧酒
庫轉從仕郎攝耒陽安仁縣二有聲治攸縣寃獄多所
平反累贈大中大夫六世祖諱逢辰字應甫寳慶二年
擢進士第授迪功郎濠州司户參軍辟淮西轉運司提
轄催促綱運物料官轉從仕郎權安豐軍添差淮西轉
運司幹辦公事轉承直郎論邊事尤剴切辟淛西制置
司凖備差遣轉奉議郎權提領封樁所幹辦公事通判
通州提督天賜鹽場改知黄州黄岡縣權通判黄州改
通判蘄州差監行在都奏院出為淮東制置使司參議
官轉承議郎知髙郵軍兼淮東提㸃刑獄遷大理寺簿
權知寧國府差主管台州崇道觀轉朝奉大夫改湖北
轉運判官兼安撫制置司參議權知鄂州轉朝散大夫
直秘閣知鄂州兼湖北路轉運判官升直寳謨閣計度
轉運副使兼知鄂州轉朝請大夫朝議大夫封廬陵縣
開國男食邑三百户依舊直寳謨閣主管亳州眀道宫
進直華文閣充京湖制置大使司參謀官轉中奉大夫
户部郎中總領湖廣江西京西財賦湖北京西軍馬錢
糧專一報發御前軍文字兼京湖制置大使司參謀官
特授中大夫樞宻院撿詳文字依舊直華文閣提舉成
都府玉局觀䧏中奉大夫久之起為江西安撫副使兼
知吉州秘書郎歐陽公守道稱其厯官多在邊城撫字
以寛和鎮壓以嚴肅綜理以精勤故所至皆有可稱述
者髙祖諱安中字仲和貢於江西轉運使恩授登仕郎
銓試第一授修職郎袁州宜春縣主簿安撫公守吉州
奏為書冩機宜文字改夀昌軍武昌縣主簿景定五年
再舉於江西循從事郎徳安府觀察支使曽祖諱元永
字正之兩貢於江西轉運司吉内附郡守周天驥辟佐
府事遷朝列大夫同知南雄路總管府事能撫綏其民
加中順大夫瓊州安撫副使祖諱泰登字則平為湖南
儒學副提舉擢承務郎僉海北廣東道提刑按察司事
以奉訓大夫兵部郎中使安南不辱命授連州知州丁
外艱起為江西等處儒學提舉僉嶺南廣西道肅政亷
訪司事奉直大夫拜南臺監察御史南人任風紀最有
聲者父名憲孫字(闕/)　以恬於進取蚤納其禄武昌路
總管府推官致仕方康强受養福祉未艾云嗚呼宋之
亡七十有餘年而公卿大夫之家變滅澌盡何可勝數
蕭氏之子孫禄仕者猶數世夫豈偶然哉蓋其利澤之
所施於人者久而不忘抑亦用之不盡其才留其有餘
者以遺其後人耶用掇其大要而為之記
　　陳氏尚徳堂記(辛夘/)
瀏陽陳君(闕/)　以尚徳名其所居之堂而自著家規十
有六條刻諸堂中俾世守之其子頤孫舉進士授邵陽
丞將歸榮其親則過余求記其堂按其家規曰讀書必
由小學大學循序而進講眀修身齊家之道當見諸行
事毋徒事文辭以釣聲利祭祀用朱文公家禮參之以
司馬文正公書儀著為成書毋遽増損凡祭宗子主之
叔父雖尊不當主祭不奉神鬼浮屠不用巫覡搆堂四
楹毎食男子居外女婦居内童子别席有酒肉則共食
不足則奉親慈㓜而已子婦定省毋闕廢臨事絀已奉
公或教之不從則婦出子逐勿為姑息以紊家法取婦
毋茍利其貲産家事三年以次掌之事無大小必告家
長毋得專行男子各為生計公庫給本錢居者月歸子
錢行者殺其四之三子婦績麻十有二斤取紡纑十斤
女子未嫁者取其半子婦治絲織綾緙者六十有一疋
予一疋女子三十有一疋予一疋能増置産業及桑茶
竹木必紀於籍毋私蓄私假私與飲食衣服冠婚酬酢
私親餽遺一取諸公庫定為品節毋過於奢仕而有餘
禄者亦歸諸公庫僕婢授之以事而責其成此其大凡
也然其堂曰尚徳者著其保家本其在於斯乎嗟乎甚
矣其徳之不可以弗尚也彼有徳之不尚而惟力之是騁
未有不傾覆敗裂者以嬴秦之强虎視六合而威震諸
侯曽不旋踵而亡其國有天下者且然况一家乎是以
知力之不足恃蓋如此夫且所謂徳者本之吾所固有
而非自外至亦何為而不尚之哉今君之處其家規肅
肅乎區畫之嚴宻可謂謀之深而慮之逺其為子若孫
者夙興夜寐毋喪厥徳則其興也將緜緜而未艾九江
之宗家不獨專美於前矣是為尚徳堂記
　　世學樓記(壬辰/)
素既銘宋正言陳公長元之墓其曽孫怡可復請記其
家之樓曰世學者其言曰吾家福之長樂所居之東偏
舊有樓三間乃上世講學之地昔五世節度府君與東
萊吕成公工部侍郎四眀袁公樓宣獻公為同舍又同
擢隆興進士第後四世為正言府君㓜則匿膏油夜誦
或向月眀毎聞般若寺曉鐘輒起亦擢開慶進士第自
有斯樓逮於正言府君且九世矣嵗月滋久棟宇將壊
大徳五年正言府君還自燕薊乃圗新之未就而沒怡
可與諸弟助力粗完延師以教子姓間出逰而歸憑闌
撫景瞻龜石之儀刑挹南溪之芳澤緬懐厥先大懼無
以繼緒世業願為之記俾來者勿替而益勉之素蓋觀
乎古今事變而嘗為之慨焉以嘆士君子以詩書起家
一再傳而弗墜者鮮矣三四傳者世以為異而且交譽
之五六傳者厯數郡而不一遇焉多至於七八傳者吾
未之見今也陳氏九世而得正言公十有一世而傳諸
怡可之昆弟怡可之昆弟况有子有孫自是以往復不
知其幾世嗟乎世禄非難世學為難此吾徒於陳氏喜
談而樂道之者也昔者孔子於夏殷之禮以為杞宋之
文獻有不足徴典籍之湮沒則考據無其書賢者之淪
亡則咨訪無其人豈不可惜哉夫以杞宋之有國而猶
久而荒墜若此陳氏逺處乎百粤之地而能保其詩書
之緒於世氏更革之後可謂難矣登斯樓者尚有以徴
於吾言怡可字通理
　　揚州正勝寺記(壬辰/)
有為浮圗氏學者唐廣眀二年建寺於揚州郡城左北
廂南進賢坊賜額為興教禪寺五代燬於兵宋建隆二
年僧徳欽乃重修創大中祥符五年賜改額為正勝尋
復湮廢乾道間天竺教院僧如祖力學苦行務興其教
有董評事諒者舍宅以居之遂為大隱菴菴在北進賢
坊之念佛巷基廣五畆百六十步如祖増加營葺廣其
殿堂以安徒衆淳熙十四年請於州移正勝以為今額
如祖示寂楚州净慧院僧師謙號普眀大師以州之命
來主是寺始度弟子十有七人善妙善億善倚善徳善
相相繼住持景定二年夏寺復燬善徳持鉢化金建立殿
宇郡人謝都機者施財為塑佛像作藏室以貯經揚既
歸職方江淮諸路設釋教總攝官未幾命善徳主治平
禪寺仍俾其徒宗祐領寺事加號崇理昌化大師判教
門專令甲乙相傳勿變久之棟楹梁桷腐黒撓折延祐
元年宗祐乃撤而新之益加宏壯其徒了忠裝飾靈山
九士諸天像又建法堂四楹東廊十有一楹作方丈以
為燕休之所至了恭作西廊八楹了真以舊藏殿庳小
復謀崇廣於是殿堂門廡包湢庫庾始獲具完繚以周
垣繪以丹碧大侈前觀先是如祖乞米飯僧迨咸淳間
善徳始置土田若干頃以給食又置塔基廣七百餘步
於城北以藏遺骨塔南有屋五楹以供祀事了靖所搆
也厥後宗祐了榮道元了恭了真了泰先後増土田若
干頃時則有若了忠了眀道夀道茂咸有力焉殫力以
相其成者道通道照行進道濟道成道秀云至正十二
年道秀領常住事謂創寺迄今幾四百年其興廢之故
久而無所考證因屬僧行海撰次事状京師安静寺住
持僧行璽請余為之記蓋佛之說行乎中國而尊崇䕶
衛莫盛於本朝揚為南北之要衝穹官顯人往來無虚
日富商大賈居積貨財之淵藪其成此固不可以為甚
難然猶經營數十年而後大完以是推之則天下之事
豈可易言哉惟能思其成之之艱則不至於壊雖壊必
至於復興吾於正勝觀之矣
　　太行書院先賢祠記
真定之屬縣獲鹿其里曰閻同國子伴讀髙徤實作太
行書院徤之㓜則慕學聘儒先生講道於家春秋丁日及
月朔望懸先聖畫像行釋奠釋菜禮其先君子懼其䙝
也欲作廟以祀未果而卒既終喪健之母房發所畜粟
帛以搆書院禮殿廊廡齋舍包廩莫不具完為屋於杏
壇之側以祠鄉先賢訪其遺像悉圗於壁間晉中書舍
人賈公緯及其曽孫宋左僕射昌朝金太常丞蔡公珪
左司員外郎元公好問國朝御史臺侍御史張公徳輝
江南行省參知政事賈公居貞翰林學士承㫖正公思
亷元公雖世居太原嘗買宅於獲鹿其女子子又歸邑
人故合祠於是健之㳺於成均與安陽蕭文翔雅相好
至是聘為子慶師文翔抵京師述健之意請為之記素
嘆曰中州自金源氏兵革糜爛衣冠文物掃蕩幾盡迨
於本朝雖沐浴數聖之澤而生氣猶有未復健也乃能
特立獨行為今人不能為之事何其韙哉維祠之建本
諸禮所謂祭鄉先生於社健其習於禮者歟按中書不
幸生干戈之際然猶篤好史學憂唐之事荒忽無考乃
著唐年補録之書僕射之在經筵以易春秋進講疏林
禹年月傅㑹易筭之失皆有功於名教蔡元兩公之奥
學雄文震耀穹壌張賈兩公功名在竹帛利澤被斯民
乃若王公之敦厚老成其學得於元公者固已刻諸琬
琰而盛傳於世此數君子要皆天下之士不獨其鄉邑
所當崇敬尊祀而已書院之諸生來逰來歌於此瞻昔
賢於一堂懐英風於千古其亦有所感發者乎詩曰誰
謂華髙企其齊而尚毋自畫焉可也
　　揚州普門禪菴記(壬辰/)
揚州郡城東隅普門禪菴在焉初至大三年僧志如買
地若干畆至順間創建佛殿塑阿彌陀佛及阿羅漢諸
天像建法堂六楹東廊十有一楹西廊十有四楹置蔬
圃十有七畆於東城之下元統三年築三塔於江都縣
之永真鄉其徒行真作方丈之室行定作三門八楹方
志如之經始也囊鉢不畜一錢至以其說動人或伐材
於山輦石於淵捐金於帑逺近相助其應如響前淮東
宣慰使特穆爾圗固蘓實始終相成之無土田以為恒産
乞食以給衆揚為南北都㑹其學者經行無虚日輒駐
足是菴待之未嘗厭倦又制為規訓戒厲將來令
甲乙以次相傳於後年七十有五而終用其法茶毗得
舍利無數志如蚤學於䝉山異禪師禪師授以十六字
為宗派曰志行願清普賢妙道智慧圜眀真宗河紹志
如所度之弟子曰常貴正順和成堅用應夀仙真因定
惠戒觀實正林信妙善滿行住了心恭俊清福賢皆冠
以行字從其師之命也至正十二年行戒領菴事乃營
具造嵗月師弟子傳序因京師安静寺行璽求為之記
余聞異禪師振其道於江左當時學者多歸向之蓋其
所造詣甚深非紛紛假託欺誑以從事乎口耳者也故
志如之建此菴豈茍焉安逸於旦暮之頃是以迨今恪
遵律度相率不怠則其身教固可知已堅定而不遷汨
撓而不變是在夫逰其門者何如耳居斯菴尚思無負
其志哉
　　尼山大成殿四公配享記(癸巳/)
今皇帝至元三年重建尼山書院奎章閣侍書學士虞
公集實記之未及大完而山長彭璠卒後十有七年鄒
縣達嚕噶齊瑪哈穆特増塑顔曽思孟四公配享殿中
邑士趙守寛李之質因其同里陜西行省左右司郎中
張君思政來京師屬素為之述按顔子之侑坐肇於唐
太宗貞觀二年冬尚書左僕射房𤣥齡國子博士朱子
奢之所建議也宋神宗元豐七年夏復増升孟子侑坐
禮部郎中林希之所奏請也度宗咸淳三年春増升曽
子子思逮我朝混一天下且四十年延祐三年仁宗皇
帝在位崇學右文御史中丞趙公世延始言南北祭禮
不宜有異當升曽思如典故制曰可先是四公列坐兩
旁禮部以為翼承道統述眀聖經作則萬世以立人極
論徳定名列次配侑東坐西向於禮為稱至順三年進
封顔為復聖公曾為述聖公思為宗聖公孟為亞聖公
仍命詞臣為制書一代之典可謂備矣瑪哈穆特之作邑
於聖賢之邦欽承上意克修墜典其為政知所先後從可
知已禮曰有其舉之莫敢廢也君其知禮者哉雖然君
為是舉蓋有難者方盗據徐方力抗王師鄒之為縣宻
邇其境朝廷憂其供給之繁増設邑長以君才敏而擢
用之軍旅繹騷君應答靡有凝滯將士歡悦及徐平撫
安疲甿飛芻輓粟徭役平允當此之時又能汲汲焉以
興學眀教為務是以謂之難也今年春君以仲丁藏祀
致齋之夕夢升禮殿瞻仰聖師行事之際乃覩配享未
備惘然久之首出俸錢為之倡僚吏士民相率來助邑
士張敬祖主其出納曽未數月而工告畢徳容晬温觀
者肅敬蓋啟聖王與夫人顔氏禱於是山神秀所鍾篤
生聖哲繼天測靈萬世永賴所以紹斯道之傳發㣲言
之秘四公之功終古如一日矣書院之諸生尚考求於
方䇿非四公之學不敢學也邑大夫之望於諸生者庶
其在此可不勉哉
　　金谿黄氏墓記(乙未/)
金谿黄冔告其同邑危素曰吾黄氏之先有國子孫散處
江淮間居光州固始者出於漢豫州牧婉孫固至唐監
察御史滔之孫峻避亂徙閩峻孫光仕王氏官諌議大
夫分其子散居他郡今邵武南城臨川多其後也徙撫
州南梧桐坪者曰祚梧桐今𨽻金谿又有居板橋水南
曺洲紅門相去環十里間族亦大皆云出於閩祚生述
述生漢淳漢斌漢斌之後甚蕃别居湖潭漢淳五世孫
衛以周禮貢於鄉上名春官行至安仁沒焉其子裳年
十有一聞喪號泣扶柩族人憐之提攜以往貧不能舉
喪歸因𦵏其地母熊氏亦死外家取𦵏焉稍長歲必一
至父墓安仁有王氏哀其志舍於家妻之以女生子曰
有慶久之挈妻子還鄉田廬為他人所有卒𦵏板橋其
配𦵏湖洲有慶築室母墓左躬耕給食秋冬則輦鹽於
家貿易米粟來年夏輒平價予鄰人然家用亦裕乃曰
貿易之事可恒為哉二子元吉元亨教之讀書曰勿效
吾所為當習而祖業可也卒𦵏洪厚配饒氏𦵏辛方元
吉弟兄居則同食出則同行衣冠儼雅論說終日自㓜
至耄未嘗改其度元吉生朝美朝哲卒𦵏化原配丁氏
𦵏蘇原元亨生朝華朝俊卒𦵏湖洲配丘氏𦵏夏阮朝
美端愿似不能言嘗從道間見遺衣帛物不顧而行歸
州守雷黙參族人聞之曰此兒他日必為君子以女妻
焉女素驕貴及歸黄氏遂易節為和柔讀易有得於䝉
卦名其室曰山泉端居終日若是數年俄安坐而逝生
至道𦵏夏阮雷氏𦵏洪厚朝哲嘗避亂負其兄以行﨑
嶇山谷饑餓終日得食僅足食兄兄不忍輒半分之國家
將用兵安南使民作海艘乃囊其私財就役不以煩兄
時官府並縁厲民所持不給配胡氏取已資裝白金足
之胡氏亦自此不加簪珥曰吾士人妻也安事華飾為
生立中夫婦卒𦵏蘇原朝華以詞賦中待補進士宋益
王廣王航海江東提㸃刑獄謝枋得起兵朝華得檄率
鄉里壯士行有取民菜茹按法斬之衆驚曰黄公儒生
也何嚴厲若此乎生元老敬老囘老卒𦵏湖洲配張氏
𦵏夏阮四世墳墓皆在金谿順政鄉朝俊徙南城南城
鄉翁原亦和易嵗一還故鄉㑹宗族老不能行令子亦
如此生允學允定允恂卒𦵏所居傍配李氏𦵏里之西
圍至道生正平無後立中生冔斾元老生觀生敬老無
後回老生順生(闕/)　允學生麒麟允定生驥允恂生滌
淵昔從祖元亨嘗作族譜由貢士府君而上惟始遷之祖
墓在梧桐餘已莫詳所𦵏由諱裳府君而下墳墓始有
考焉然猶可以知其世次先後厥今兵燹之餘文字無
一存者所書世次與夫生死年月復有遺忘者矣宗族
逃散念念痛心平昔聞諸先人得先世一二遺善子能
為之墓記得以慰我後之人子其毋譲素之大父白鹿
府君本出水南俱諫議公後而冔結交嵗行兩紀觀其
所述庶幾孝子慈孫之情哉蓋周官之法設墓人以掌
塋墓後世此職已廢宜乎冔之慮患若是其逺也
　　南豐曽氏祠堂記(乙未/)
宋之盛時曽氏顯於南豐有浮圗之宫曰歸信者祠堂
在焉其後多宦逰他郡因定居焉至於國朝祠亦圯壊
不治沂國公諱仁旺九世孫知南安軍冲子家於金谿
有薦於世祖皇帝授以僉福建閩海道提刑按察司事
到官未久而歸閒則命族弟三徳至南豐載沂國以下
繪像更為祠堂於金谿之南原祀焉至元三十一年也
後五十有八年為至正十一年三徳之孫熙修壊補敝
棟宇采章煥然更新因里中士黄君冔來逰京師屬素
為之記素世居臨川熟聞曽氏故事况南安公嘗受業
先曽大父仁和府君其伯氏參政淵子則素族祖姑歸
焉素嘗數過南原之祠瞻拜遺像退而讀中書舍人文
定公翰林學士文昭公之書至於廬陵歐陽文忠公我
臨川王文公彭城陳先生真定韓公維延平楊文靖公
新安汪公藻南唐江文忠公我朝野江程文憲公銘功
述徳之詞百世之下其光曄如則為之反復加嘆者久
之然則曽氏之祠豈止其子孫所當致力而已古者國
無先師則以隣國之君子為之先師南豐今雖為州故
撫之屬縣以一郡之間宗工鉅儒名臣正士磊落相望
有不待合祭於隣國顧郡縣之吏與夫鄉之學者有不
察焉何也熙也克承先志保有故業又能嚴其紀事其
賢於人可知己厥今冦攘兵燹之後盍亦購求遺書尊
閣祠下以待後之君子則素他日乞身於朝歸與俊彦
之士沉潛其間豈非餘生之大幸乎哉昔者文昭嘗作
譜序不載曲阜集中書以遺熙使並刻諸石
　　兵部續題名記(乙未/)
至正四年今陜西行省左丞髙昌亷公為兵部尚書刻
石以紀官僚姓名於兹乙紀矣而書諸石已滿尚書髙
昌烏爾圖謀諸僚宷賓幕各出廩禄更買石以刻之以
余嘗承乏員外郎去官未久宜為之記嗚呼自國家用
兵以來諸司往往増置職員而兵部為最多雖曰最多
而王事靡盬至有未嘗覿靣者向非有所紀載則孰從
而考之哉又安敢望其修子孫後世通家之好哉然則
此石之續刻誠不可闕諸且本朝兵曺之職掌其事非
一今日之所當急者乗傳為先務使者旁午道涂晝夜
不息芻粟踊貴而蘸户凋敝通變宜民必有其說幸以
恩榮所被獲聨官位未遑一日同堂而合席相與究論
其或罷或行定立規制以貽永久此今尚書髙昌公與
余相與嘗慨然於斯由是知六曺設官所以綱維庶政
若復使之馳驅四方則曠廢天職其敝有不可勝言者
故予為之記而并及之
　　静修書院記
保定劉先生以道徳學問髙天下既沒之七年新安縣
三臺鄉作専祠以祀之並立孔子廟與眀倫堂諸生齋
室皇慶元年間朝廷賜額曰静修書院静修者先生之
别號也蓋三臺皆有隱君子曰南溪老人梁至剛與先
生友善間往造焉輒旬月之留至剛之子泰及劉英李
䝉王果李真從先生逰英早嵗為吏一旦幡然折節為
學故先生始則拒之甚嚴終則與之最厚至是首倡祀
事何平章暐留守布達實哩各發金幣禆之興學闡教
大振儒風英之力居多從容贊畫者至剛之功也至元
五年縣逹嚕噶齊布哈裊山長王朝佐始搆兩廡繪從
祀像然距今五十餘年未有識書院之顛末俾後世傳
焉者非闕典歟至正十五年冬鄉貢進士東平杜禹來
為山長慨然以是為己任謀於縣尹中山劉得亨創建
神門畫泰等四人像以侑食郡達嚕噶齊布哈公聞之
曰吾守令之責也首出廩禄命滿城縣達嚕噶齊海夀
取碑材於西山已而吏民聞風慕義欣然來助他日公
使吏來屬素為之記嗚呼去古既逺世之風俗賴以不
墜者不在乎世之君子者乎先生生大河之北當國家
混一之初鋭然有志承聖賢之絶學雖罄南山之竹極
其形容贊美固不足以得其精微之萬一來學於斯讀
先生之遺書於是窺其門户望其宫牆入其窔奥力追
先生之遺躅於百世之上其庶幾乎此書院之作然則
英也不獨服勤至死以事其師其有功於後來之俊彦
豈曰小補之哉顧今用兵河南共億無藝守令士民卒
能成禹之志刻石紀載以圗不朽可謂知所先務其牽
聨得書者以此
　　臨川危氏家譜序(乙丑/)
臨川危氏家譜一巻居金谿縣者繇諱怦而下七世列
為支三居臨川縣者繇諱忱而下列為支三十有六而
以始遷江南之祖冠其端信州刺史府君諱仔倡别改
為元氏又以元氏之譜附其後其出處行事録其大概昔
閩之宗有字福可者(不知/諱)常修譜工部侍郎府君諱昭
徳及吏部侍郎延平馮公夢得序之從曽祖諱浩又修
譜朝請大夫南城周公方序之當宋末未克成編元大
徳間從祖諱瑞思竟其志而未備素在童子時請於大
父願其刻而藏焉仲父諱有成客京師求翰林侍講學
士四眀表公桷序之泰定元年從臨川縣之族得舊圗
於是所謂三十六支者始得校定其偽失益詳焉危氏
之始莫可稽或謂周武王之妃感異夢而生有文在手
似迂誕而難信然疑若未可以遽削也撫州刺史府君
之事尚矣而自宋淳化以來以眀經述文擢科第仕於
朝於郡縣者衆多也今則或有失其名或有絶其世可
悲也已嗟乎微而大大而微賤貧貴富之一去一來者
天也非人之所能為也至於浚詩書之澤樹忠孝之節
惡可以衰盛而易其心哉知不可以衰盛而易其心則
吾徒之自勗其能以已耶謹志於首將以戒我後之人
泰定二年嵗在乙丑正月
　　平徭六䇿序(癸酉/)
延祐間徐長公先生來主簿金谿縣予以縣民常造先
生所請舉子業間出其長子中立字宗道所著平徭六
䇿予録之藏於家當此之時宗道為廣東道宣慰使司都
元帥府令史上其䇿江西行中書省行省得其言亟命
從軍廣西未幾客死所著之策遂為空言其可哀也夫
予得其書十有四年矣而猺獠尚據山區谷聚之險創
作甲兵賊殺官軍俘人子女敓人貲貨以至勞廊廟之
經營罷州縣之餉餽彌年曠日荒忽不常豈所謂六䇿
者未有舉而行之者乎不然何其久而未之能息耶儒
者之論必曰先教化是固然也蓋必有以因事而制變
隨世而立功古人有言識時務謂之俊傑然則宗道之
䇿寧可廢之乎嗚呼宗道已矣其負能尚氣概渙然竒
男子世豈多見也茍有能知其人而求其䇿以之攘除
外患超立殊功夫豈難哉然則宗道猶不死也宗道沒
其長子士原纔十嵗今既長能劬學哀其父之不幸從
予求是書襲藏之以俟知者因并序而歸之惜予文不
足以顯宗道也宗道卒時年三十有一云
　　楊氏族譜序(甲戌/)
金谿縣北去七十里有山名印楊氏世居之蓋其先自
唐景雲初來守撫因家臨川縣長寧鄉之小邾里其六
世孫曰浩始徙印山浩從弟文林郎潭州節推掞嘗修
其家譜八世孫武子増修之襲而藏之者九世孫從龍
也校定而刻以傳之十世孫曰應泰曰三杰曰和也書
之者十一世孫敏也應泰又請於故翰林學士子吳子
奎章閣侍書學士虞公序之子吳子勉之立其本意有
在也虞公外家楊氏知之為詳故又言當與今全州總
管宗瑞同出華隂予讀宋侍講學士無為楊公序其家
譜分新昌院淮南院蜀院閩院丹陽房滎陽房其先固
皆羊舌氏之後而華隂最先盛矣其逺者勿論已姑自
宋中世以來言之文靖公顯於延平學於河南程氏立
朝有風節倡道於東南門人弟子率皆豪傑竒偉之才
尊宗列派逺有原緒豈非盛哉文元公顯於四眀學於
臨川陸氏髙眀純一進道不倦雖今之學者棄而弗講
然質諸鬼神而無疑百世以俟聖人而不惑者又焉可
誣也為楊氏子孫者盍亦思夫宗家大人之學若何而
學耶於此知其求端用力之方而自得焉則將光眀赫
奕不止於今日所觀而已此子吳子所謂立其本也雖
然豈直楊氏子孫當思之耶天下後世之尚友古人者
不能遺也應泰與予厚善來徴續書其後故為之書
　　送琴師張宏道序(甲戌/)
樂何為而作也將以養人之性平人之情宣天地之和
而已先王之澤熄樂經淪亡人亦莫知所以養其性平
其情所謂天地之和者往往變為乖沴無可得而宣焉
是以其器雖存其聲雖尚可以追考則亦吹竹彈絲敲
金擊石而止耳茍求其本則何能得其依稀存其彷彿
哉琴在樂中為絲屬可獨作然而古之音逺矣近世咸
宗宋少師楊纘氏毛敏叔氏諸人所度曲謂之淛譜
謂數十年以前人所彈者為江譜故淛譜行而江譜
廢蓋一時之取舎各有不同如此以此觀之愈變而愈
新愈出而愈繁遡而上之軒轅氏陶唐氏有虞氏之時
其變也多矣知樂之君子有所感也夫豫章胡子泉為
予言臨川𤣥妙觀道士張宏道能琴將負琴以逰請予
言為贈予將有所質於宏道今夫合木以為器綸絲以
為絃其聲萬變千化焉且聲之出也果於木乎於絲乎
於木耶無絲不鳴於絲耶匪木無聲是何與古之樂作
鳯來儀獸率舞者無論已後世蓋有精於此者亦能使
惟裂瓦飛鳥翥魚躍景星列卿雲出甘露降醴泉湧若
此者又何與是必有道矣宏道亦嘗思之乎思而得之
則子進乎技矣
　　送曽君静從軍廣西序(乙亥/)
元統二年夏汝寧章侯以處州路萬户鎮撫州出征黎
人有功陞廣西兩江道宣慰使司都元帥將之官先還
撫南豐曽君静告於侯曰某書生也兵法雖非所習於
先生行師之道則嘗講之今猺獠崛强未息請從君侯
行侯曰諾於是與其素所交者别其友危素為之言曰
壯哉曽君之行也夫儒者之學於古也豈欲浮湛里巷
而不思以自見哉欲自見而不遭其時不可也今曽君
有其時矣予嘗識章侯蓋精敏謙和疏暢眀達人也則
曽君之在軍中也宜其知無不言言無不從者且繕甲
兵振師旅具糗粮以事夫斬馘俘鹵騷動南服之境一
方有事四靣助之其事體至重也彼區區之猺獠負固
山谿蟻聚而鼠竄曠嵗彌年而不解傷夷我民人暴露
我吏士使耕者不安於田里商賈不安於道路是不待
教而誅者也然而人性之善蓋相近也彼豈生而好鬬
争哉其欲避害就利愛親戚畏死亡一也今欲苖薅而
獸獮之其間豈無脅從誣枉而不能自直者使之玉石
俱焚則有可哀者矣為有司者盍亦自思其撫馴之果
盡其道與漸摩之果盡其術與抑未盡歟計其民生長
谿峒之間曷嘗一日而聞禮義之教御以寛則玩而肆
震以威則憤而暴此勢之必然者古之善治天下者内
中國而外逺人良有以哉故趙充國曰戰而百勝非善
之善者也吾曽君嘗誦先王之書而知此誠得馬一匹
從以數老兵將元帥之命播告朝廷徳意諭以禍福使
之知恥而自新則長鎗大劍可以示弗復用矣於是刻
石以揚天子之威靈以紀元帥與羣執事之功則曽君
又能琢雕文章侈大而張皇之顧不韙歟顧不韙歟若
夫身之遇不遇有命焉不足為曾君言也
　　送史縣尹詩序(丙子/)
君子之於小人察其所趨而已至若見之於事則觀乎
時之有遇有不遇勢可為與不可為勢不可為而强為
之時之不遇而强行之古之知進退存亡之道者不如
是也仕於今者乗國家混一之久法制修眀黜陟嚴信
不可謂時之不遇矣然而人心風俗之變久矣服勞州
縣者亦誠難哉縣之附郡者其難尤甚焉無論其他姑
以吾撫州而觀之臨川附縣也郡臨其上百須咸取給
焉為長令佐貳者郡之史茍非嘗學問者莫不頤指氣
使之至於郡之皂𨽻亦平視或反相訕侮送迎餽􁀙日無
虚於斯時也欲少狥其誅求而茍免於譴責往往臨財
而不思義論勢而不知理喪其節而隳其名者相望也
君子深憂之吾是以為難也或曰此一縣耳而謂之難
則漢唐之長安洛陽宋之開封彼其貴家大族相陵壓
事又煩劇則將不為乎吾以為不然彼漢唐之長安洛
陽宋之開封望尊而勢重也望尊而勢重則號令之發
若霆厲而颷馳未易撓其勢也至若今之為縣則大不
然上官制之奸胥欺之民之稍富强者得以把握之甘
心於汚穢枉已而從人者可幸無事若稍鼓其才智暴
其操行毁辱不還踵而至矣雖君子不以利害成敗而
論事然有先見之知者於眀喆保身之道亦靡不盡焉
嗚呼是其事固與長安洛陽開封相遼絶哉若真定史
君景讓昔之令崇仁也粒粟縷絲以上無所受於人家
種田於沔陽収其入以資衣食故翰林學士吳先生韙
老崇仁亟稱君以為今之亷吏也世豈易得哉及調臨
川猶在崇仁也君之言曰吾所得為者吾不敢不勉為
之若其勢有不可為者詎可易而為之哉是以終三年
而上無所廹責下服其長厚今其還也咸惜其去而不
留作歌詩以送焉予聞察司有薦侯任風紀者烝民之詩
曰衮職有闕惟仲山甫補之將見有如尹吉甫者為君
歌之矣
　　送陳子嘉序(戊寅/)
古之時公卿大夫稱其徳府史胥徒稱其才無分儒與
吏也自有儒與吏之分為儒者髙談名理而不屑於小
物故常近乎迂為吏者深拘文法而不求其大體故常
近乎刻迂則政弛刻則民怨故儒與吏亦常相詬病若
枘鑿不相入焉是不知理與律者明體適用之士不能
偏廢也國朝草昧之初天下豪傑乗風雲而起者衆多
矣然皆布列乎朝廷以謀大事發大議至於郡縣往往
荷氊被毳之人捐弓下馬使為守令其於法意之低昂
民情之幽隱不能周知而悉究是以取嘗為胥曺者命
之具文書上又詳指說焉彼胥吏之患中原吾不知也
楊以南北輩嘗賤且阨於前代一旦得用如猛虎之脫
檻饑鷹之掣講其勢不得而禦之由是視賄賂為權衡
或更一字而生死禍福其良民或援一例而聾瞽箝制
其官長使聖君賢相子惠元元之意不得播其下而疲
癃殘疾鰥寡孤獨有不勝其用可哀也夫故廷臣之有
識者取學校諸生參錯用之使其貪邪迷謬者有所觀
感可謂仁厚矣哉然而上官茍賢者也則破絶厓岸時
與儒生講說詩書禮樂以風動其人顧不韙歟其不然
則反謂儒者不能巧牢籠而工謟事乃擇其貪黠者黨
詐張肆其吞噬者有焉彼儒生茍賢者也自以為吾之
學足以治其國家天下屈而居下嘗自悼矣不得於上
山林而已何至俛首包羞低回隱忍以自辱哉甚者反
舍其所學而以趨世媚俗為能則號曰用儒其實非也
故必有髙才絶識者出乎其間上之使下也以禮下之
事上也以忠夫如是其民焉有不被其澤者乎大梁陳
君子嘉工舉子業使羣進於有司可得髙第既而科舉
廢學官薦為六安府史陳君曰古之聖且賢者蓋有為委
吏者焉有為乗田者焉有為抱闗伶官者焉府史與上
官謀議政事者隨其所得為而致其力學者之事也乃
來江寧省其親而後去予嘉陳君積學而有才色温而
氣和故厯道其所聞以送之使下以禮吾望於六安之
大夫焉事上以忠吾望於陳君焉請書以為序
　　釋洙翠屏文集序(戊寅/)
予嘗觀大慧禪師之言曰忠君愛國之心與生俱生假使
鐵輪旋頂而此不可磨滅為之廢書而嘆詩云天生蒸
民有物有則民之秉彛好是懿徳豈不信夫論者謂釋
氏之學逺去倫紀其然乎宋慶元間小人用事若福王
趙忠定公以宗室為賢相擯死湖南一時大賢君子相
繼去國而吾朱子楚詞集註之作蓋為此而深致意焉
千萬世之下聞其事讀其書者感慨係之矣而王之鄉人
鄱陽僧景洙後百餘年好表其事不一書之是非忠君
愛國之心秉彛好徳之善昭眀不昧其能然耶使洙師
生於當時必能上疏正言如四眀楊文元公投劾去官
如鄱陽柴獻肅公豈不増夫綱常之重而公論不至若
是其掩晦矣雖然傳有之發潛徳之幽光誅奸諛於既
死則韓侂胄張釜之徒死而有知聞洙師之論斷豈不
局促愧懼於地下乎吁為人臣者亦可監哉泰定三年
洙師示寂又十年其徒伯𤣥掌書記於大龍翔集慶寺
予來逰海上過金陵暇日出洙師文集而觀之而嘆其
於世道有補焉𤣥之言曰洙師姓江氏早孤有賢母蠶
績以資其從師聞里有善記盧仝月蝕詩者亦具禮幣
使往學焉其篤教類如此故師亦刻厲精勤六十餘年
不廢書史是以該洽深實而尤邃於易𤣥將梓師之文
凡若干巻與好義之士刻而傳之其志殆薄俗所罕見
故予為序云
　　張文忠公年譜序(己夘/)
故贈攄誠宣惠功臣榮禄大夫陜西等處行中書省平
章政事柱國追封濱國公謚文忠張公年譜一巻素所
譔次叙曰古之君子其出處進退豈茍然哉立人之朝
食人之禄必憂人之憂其志在於天下國家而措心積慮
不止乎其一身而已如此然後有以建立於當日埀休
於無窮焉彼未得而患得既得而患失斯孔子所謂鄙
夫夫茍得鄙夫而用之則君人者獨何賴哉自昔以來
居髙眀耽寵禄之人滅䃺湮沒不可勝數惟忠臣愛國
有徳有功者能自見於一時雖更千萬世之下其生氣
凛然足以使夫頑夫亷懦夫立不與死俱亡也傳曰不
有君子其何能國豈不信然與公諱養浩字希孟泲南
人年少從名師力學逰京師太傅魯國康里文貞公一
見而竒其才辟為掾曺由是厯踐華要為堂邑時有惠
政在民拜監察御史力詆權臣參議中書諫作燈山
君相方將用之公以親老辭歸田里以吏部尚書召不
起居喪有詔起復又不起泰定間屢召皆不起文宗即
位除翰林侍講學士尋改陜西行御史臺中丞公乃幡
然曰西土旱災久矣其民苦饑饉吾寧忍不為之起乎
散其貲財即日就道凡所以為其民計者無所不用其
至竟以憂勞薨於位海内惜之嗚呼觀公之去就大節
從容得宜非所謂有志之君子者耶使公得君而行乎國
政所至又可量耶公之文有雲莊集四十巻既刻於龍
興學官經筵檢討魯郡欒公旭復掇集中之文闗於治
教大體者為若千巻别刻之以傳素在草澤聞公行義
既久至京師又從公之子祕書郎引盡取所藏名卿大
夫士紀述交際之文及公行事履厯通載為此書周雅有
之民之秉彛好是懿徳天下後世有志於自任者尚有
所考觀焉故并為之序
　　武伯威詩集序(己夘/)
詩之作夫焉有格律之可言發乎情止乎禮義而已王
澤久熄世教日卑於是代變新聲益趨於浮靡何能有
以興起人之善心懲創人之逸志也哉故共城邵子曰
删詩之後世不復有詩矣余讀邵子自序其擊壌集深
有感於斯言也蓋嘗欲傚其體而為之又退而思邵子
之為邵子其始學也冬不罏夏不扇夜不就席者數年
將以去已之滓久而玩心於髙眀知天地之運化隂陽
之消長至於安且成必造乎此而後邵子可幾也區區
模擬其文字語言之末則豈希聖希賢之道乎及問學
四方來京師聞武君伯威甫閉户却掃授徒於家翛然
深坐不接世事他日其門人山東牟謙持伯威甫詩二
編來請序余反覆讀之其詞肫肫篤實朗朗髙眀志學
於邵子者也嗚呼斯道之將墜於地也久矣諸子之言
千蹊百轍總之不離詞章訓詁異端三者波流茅靡出
彼入此所謂思誠慎獨集義為仁之訓能真知實踐於
此者蓋鮮矣伯威甫有志於其逺者大者豈不傑然拔
去流俗哉則其為詩固非雕琢章句流連光景者之比
余故喜而序之伯威甫宣徳人大徳間以神童貢於朝
有㫖學於成均厯翰林中瑞司典簿丁内艱服除授汾
西縣尹遂不復仕夫仕不仕不足以論吾伯威甫余所喜者
喜邵之志不孤也
　　趙鈐轄傳序
太廟都監閻壎謁素而告曰壎之父故趙姓而繼閻氏
既而世父(闕/)　又學浮圗法吾父憂之乃以吾兄為之
後然後吾父安焉此書者趙氏七世祖府君家傳願為
之叙按府君諱伯深字逢原秦國康惠王徳芳六世孫
也府君之父子徊以徳州兵馬都監戍棣州尋左遷監
無為軍稅府君奉其母張歸汳值金人䧟京師府君遂
失母獨與乳母走吉州居焉建炎二年府君之父起為
䖍州兵馬都監而父子始相值紹興八年府君舉進士
監吉州安福縣稅後十年父以建昌軍兵馬都監終府
君益念母日飯道士覬為尋訪二十一年㑹曽慥安撫
四川辟府君幕下行次棧道前行者奔還言有虎當道
乃止逆旅一道士自西來告府君曰而母為瀘州曺鈐
轄婦生二子而曺死因忽不見問後至者則曰實未嘗
見虎府君白慥匄治檄至瀘訪得之遂迎以歸又後十
有八年而終賦詩美之者由慥以來至於今二十有三
人題而識之者由丞相周必大以來至於今十有八人
府君之傳則淳祐間通判某州事潘忠恕所譔也嗚呼
當宋二帝北行之日宗屬妃嬪罹禍者三千餘人他王
侯以至庶民遭俘虜者不可勝數髙宗播遷僅保㣲緒
於東南亂亡之後能若府君之母子相失而復得百不
一見也非誠孝之心上通於天詎能然耶素讀中興以
來宗室列傳不著府君之事則史氏不能無失矣先是其
宗士㬚嘗録羣從之言行曰玊牒勝談多文采風致之
事使其及見府君之行而書之則於天典民彛豈不有
所係乎哉府君之沒書七言四句詩若安於生死者其
有得於修鍊之術者與慥通於神仙說所著書往往而
在府君之傳其自慥與當是時程氏之門人流離死徙
使府君及與之見其不能一變至於孔孟之道吾不信
也我師之取宋大戰厓山秦王之後孟某者赴海死其
子由儕感奮力學善事其母今居南豐素將録府君之
傳以寄之并為之序云
　　借書録序(壬午/)
余家唐宋時徙臨川先世多藏書國初罹兵燬無存者
其存者不多具見故物記方髫齔先大父俾治儒業甚
篤及長出就師友稍知自厲而無書家又貧不能致書
學未成輒為童子師得錢以供賦稅給衣食問遺婣族
應接賓友其贏悉以市書妻子數告空乏而書不可以
不備也若此者幾廿年然捃拾纎細書亦不能多致獨
賴藏書之家多素之親友雅知其嗜好之専肯以書假
借或久留而不怨或數請而弗拒故於天也日月星辰
風雨霜雹之象於人也聖賢仙佛文武忠烈戰伐攻取
賊亂姦詭之迹於地也山川郡國城郭冢墓草木昆蟲
之物靡所不載反之於身則性命道徳昭焉施之於事
則禮樂刑政具焉至於法書碑刻稗官小說方技之㣲
術數之末亦莫有所遺顧素之朴愚固陋而窺萬一於
其間者皆諸君子借之以書素得而讀之之力也向微
諸君子吾幾不得古人著書之意矣則諸君子惠利於
素何其厚哉故載其所借書目并附其家世名出處為
借書目以示子孫
　　太平十䇿序(壬午/)
太平十䇿者臨川艾君本固之所著也其綱曰開經筵
以廣聖學廣儲畜以備水旱行銅錢以助鈔法嚴考績
以擇守令崇節儉以厚風俗汰冗員以厚正官奬亷讓
以化官吏舉孝弟以正民彛通資格以任賢才修武備
以振國威艾君上書時今太師忠正方入相得君書大
喜中書參議何庭蘭世稱能吏亦曰若言可用下之部
而吏議沮之不報余嘗論之四民之中惟士有天地民
物之責雖窮居草茅其慮必周於天下後世此昔之君
子先天下之憂而憂也君處田里之間民生之休戚見
之詳矣國政之得失思之熟矣而又能窮經考史以損
益古今之宜此十䇿者蓋其燦然可舉而行者為國而
不先乎此則以為治者皆自詭而已顧豈可以老生常談
視之哉今夫居髙位食重禄者非無其人而乃使布衣
之士焦心勞思徒步五千里奮然言事言之而又困於
吏議吾不知其何說也因閲其草稿書以歸之
　　山菴圗序(癸未/)
聖井山在信之上清宫東南上為神龍所居嵗旱禱輒
雨蓋人迹罕至之處延祐中永嘉金蓬頭先生修其學
於先天觀風月良夜乃逰聖井山捫蘿而上樂其深邃
髙逺也徘徊久之其門徒頗為構室廬以待先生之來
予家雖隣境距其地不數十里朝發而夕可至且余性
嗜佳山水而先生􁀙心所敬慕者然僅能相從於先天
所謂聖井山者未能一逰徒見其積翠千仞髙入雲漢
則其幽夐可知矣方外之友曰方壺子者早棄塵事深求
性命之學從先生最久先生既去人世方壺子稍出而
逰觀天下名山至於京師曽未旬日即思南還與之交
逰之素者争挽留之張君彦輔知其志之所在乃取髙
句驪生紙作聖井山圗以慰之彦輔君國人隱老子法
中而善冩山水鄉者侍臣有進其畫於延閣上覽而說
之余數從講官入直嘗與古畫並觀幾莫可辨矣然其
畫人所罕得雖逰從之久者亦不能强求也初魯國大
長公主好名畫以自娛玩欲得其畫而張君終不肯與
他人可知己今獨嘉方壺子之髙趣而為是圗方壺子
謂余本山人戀禄於朝去其田里甚久故特以相示使
不忘乎樵牧之事亦反招隱之道也方壺子將結菴於
金先生故隱之東偏約予為投老之計其古之交誼然
耶歐陽子思潁之詩曰及身强徤可為樂莫待衰老湏
扶攜則余之非才乞身而返其初服有日矣方壺子其
候我於仙岩之上游哉書其後以要之云耳
　　夏小正經傳考序(甲申/)
素昔從翰林學士吳先生學禮得所校大戴禮先生曰
猶幸此書夏小正存焉然嘗患其經傳相混而注釋未
詳嗚呼古書之存者鮮矣而是書厯三代脫秦火而未
至於泯滅况於日星之行氣候之節國家之政生民之
業具列於此學者可不務之乎句章史君季敷甫嗜古
學作夏小正經傳考句証以山隂傅氏本及采儀禮集
參究同異附以釋音復取先儒解經所引小正語及事
相附近可以考訂者隨事疏於傳文之下脫衍者列叙
於後即其采摭之詳訓詁之宻非篤於古學不能然也
素以使事求史館遺書過句章得是書於君之子塾孫
讀之旬日乃因其請叙於篇端
　　君臣政要序(乙酉/)
至正元年九月皇帝御東宣文閣出君臣政要三巻召
翰林學士承㫖臣庫庫學士臣多爾濟巴勒崇文少監羅
羅傳勅翰林侍讀學士臣索諾木直學士臣巴克實崇文太
監臣必里巴哈少監臣羅羅宣文閣鑑書畫博士臣王
沂授經郎臣布達實哩臣周伯琦等譯而成書又勅宣
徽供其稟稍越三月書成又勅留守司都事臣布格以
􁂪厥字書之臣嘗讀唐史開元元年晉陵尉楊相如上
疏𤣥宗覽而善之今考此書相如為陸渾尉進書在開
元十三年疑史失之也書載召為左拾遺其制詞猶在
蓋史略之也由此觀之史其可盡信乎其書拳拳於興
亡之故反覆乎天人之理忠厚懇惻出乎愛君憂國之
至誠道揆法守於是乎在且樵夫之言聖人擇焉况其
著書立言有可傳於後者乎臣竊稽相如進書之嵗東
封太山告功皇天天下極盛之時曽未數年鑾輿播遷
國勢危促馴至於極亂矣是以古之聖王制治於未亂
保邦於未危夙夜憂懼恒致慎於斯故知之而必行從
之而能改斯可也向使𤣥宗篤信而允蹈之尚惡有天
寳之禍哉臣讀其書未嘗不為之掩巻而三嘆焉宋臣
蘇軾繕冩唐陸贄奏議以進而曰若使聖賢之相契亦
如臣主之同時陛下照臨萬方作新庶政思以承億萬
世無疆之休乃御延閣爰出是書俾以精㣲達諸國語
聖心之所在有非淺見薄識所能窺其萬一也臣素執
事經幄身親見之乃因臣巴克實所訂重加校讐疏於其
下藏之中祕以備乙夜之覽故得竊述其區區之志云
　說學齋稿巻二
欽定四庫全書
　說學齋稿巻三　　　　　　眀　危素　撰
　　昭先小録序丙戌
宋徳祐元年十月乙夘通判常州陳公炤死城守後六十
九年為大元至正三年皇帝詔修遼金宋史其曽孫顯
曽以書告史官翰林直學士王公沂師魯翰林修撰陳
君祖仁子山經筵檢討危素太朴請録公死節事陳君
及素復書曰史官修撰余君廷心實當紀公事而慎重
不輕信於是顯曽又亟以書告余君反覆哀痛余君雖
愛其詞然猶難之後從國史院史庫得徳祐日記載公
授官嵗月與夫復城城守兩轉官城破死節褒贈等事
甚悉始為立傳而顯曽未知也遂走京師使謁余君以
請今其傳既上進矣顯曽退而輯次諸公為公所著文
字及其前後所與書問題曰昭先録使素序其端素使
過常詢其父老而參以野史雜記所載獨恨忠義之家
其子孫往往才智下不能道先世事可勝悲哉而顯曽
獨巻巻焉於此懼其先徳之不傳可謂賢矣且顯曽學
行淳懿方出為當世之用此録蓋不待序而傳者然素
讀宋禮部郎官鄧公光薦續宋書謂常之天慶觀道士
収城内外積骸萬數至不可計井池溝塹無不充滿僅
餘婦女嬰兒四百而已大軍入江南屠戮未有如此者
則常之事史家尤當盡心焉按大元丞相巴延驅降將
吕文煥由常鄉臨安先是左丞安塔哈攻之月餘不能
下㑹守臣趙與鑑稱病温人王良臣者屢舉不中流落
無藉人也適寓常與錢訔者詐稱郡官開門迎降降書
首署錢訔而末及已今法以署後者為長良臣遂守郡
訔乃次之是年三月故參知政事姚公希得之子訔以
知某州家居宜興與公合謀起兵民二萬復常州事聞
丙申授訔帶行軍器監簿知常州調揚州兵七千𨽻之
五月戊子公差通判常州六月戊辰特以其職起復加
奉議郎於是樞宻院都統制劉師勇副統制王安節皆
以督府命分兵守常加師勇安撫使殿前都統制張彦
攻吕城八月加彦遙郡觀察使師勇防禦使又命綂制
張全將淮兵二千來援文天祥督軍平江公之子應黿
奔愬乞援天祥義之使朱華將三千人尹玉將五千人
㑹於五牧全往横林設伏於虞橋大兵掩至麻士龍死
之全不救走還五牧華欲掘塹設栅全皆不許大兵薄
華軍華力戰自辰至未華軍死於水者不可計至暮大
兵遶出華背曽全謝雲胡遇曽玉先遁尹玉力戰手殺
七八十人全軍隔岸不發一矢華軍渡水挽船全㫁挽
者指於是多溺死者尹玉戰死全亦宵遁惟尹玉殘軍
五百與大兵角皆并力死戰無一降者質眀易崇等四人
脱歸天祥謀再遣兵道不通矣全淮東僨將也嘗從許
文徳復清河兵已入城全鳴金散衆文徳不敢以斬將
自專送之帥閫竟免之及是天祥欲先斬全并置敗將
於軍法以全朝廷所遣請於陳宜中宜中又免之卒以
降天祥至餘杭姑斬曽全以狥耳自吕城之敗城中短
氣猶堅守四十餘日殿司及所親藉藉偶語欲進異謀
輒憚師勇忠壯莫敢發言俄羣䲭飛鳴匝城中衆疑其
妖亡何大軍有鴉鶻亡集城工請以善馬金帛贖之師
勇不與與淮將謀卜十月丁已率勁兵宇圍出戰乙夘
巴延親率廿萬衆扺城下急攻北門將士力戰甫退遽
攻南門屬地分將張超離所部謁神祠大兵自超所守
處登城軍士不見主將拒鬬不力城遂破撥發官傅忠
導師勇以數百人開東門拔栅踰塹而去師勇弟馬墮塹
躍不能起師勇遙舉手與訣轉戰而前間道疾走幾危
者數比至平江纔十一騎云安節善用雙刀率死士數
人巷戰及左股㫁猶手殺數十人大兵脅之降安節大
詬曰汝不知守合州王節使耶乃吾父也吾豈為降將
軍辱吾先人遂死之天祥後繫燕獄為詩哀常州云常
州宋睢陽也北兵憤其堅守殺戮無遺死者皆忠義之
鬼哀哉哀哉詩曰山河千古在烟火一家無壯甚睢陽
守寃哉馬邑屠蒼天如可問赤子果何辜唇齒提封舊
撫膺三嘆吁訔縱火自焚公調兵巷戰敗歸坐聽事左
右牽馬請由小東門出公曰去此一步非死所矣日中
兵至堂上慷慨不屈死於所居之位是時淮軍死鬬人
殺數人乃死有婦人重傷伏積尸下見淮軍六人為大
兵所逐六人反背相拄且前且鬬殺數十百人乃斃莫
謙之者宜興浮屠起兵戰死徐道明天慶觀道士不降
死至是宋雖危猶用褒䘏之典贈麻士龍正任髙州刺
史一子承信郎尹玉濠州團練使立廟贑州一子承節
郎賜田二畆王安節保定軍承宣使謚忠藎二子大使
臣㤙澤賜銀絹五百㑹子廿萬田千畆姚訔龍圗閣待
制公得贈朝奉大夫直寳章閣一子將仕郎皆立廟莫
謙之武功大夫昔聞儒者之言曰天地有大經亘萬世
而不泯者忠義是也夫惟敗亡之國其人乃見而有道
之朝務存至公不責其抗而録其節至於倒戈迎降開
門輸欵者雖賞之爵之而未嘗不疑其心薄其行是以
髙祖致丁公之戮文皇章君素之贈皆所以植天表正
民徳崇世功非淺見俗識所能測也仰惟今皇帝示天
下以至公眀詔史臣毋諱死節素待罪史官分修忠義
傳網羅放失夙夜兢兢故常之事得而備書之然猶恨
死者多逸其氏名為之水嘅而已顧安得家有賢子孫
如顯曽之能昭其先者乎公家本寒素既禄食嵗連稔
頗多積粟鄉人之乏食者以衣來質即以粟與之頻嵗
不贖之衣甚多是嵗又盛釀酒九月十有三日公生之
日應黿自無錫以數舟載衣及酒盡装以入城稱夀因
犒軍士畢公曰吾必死此吾宗不可無後汝歸守墳墓
毋復來泣别而出故應黿既請援督府又傾家募士以
補散亡革命之後杜門不出命子協購求公遺文録藏
之衣冠不改終其身焉顯曽之生協禀命其父以製名
字以景忠訓之曰顯曽者欲汝顯其曽祖也景忠者欲
汝景慕曾祖之忠烈也汝其識之及病革遺言曰汝毋
忘重闈之養及名字之命顯曽泣曰不敢已而目不瞑
顯曽泣曰不敢忘遺訓也乃暝時顯曽年方十六故顯
曽克篤孝誠久而弗懈余讀其昭先之録亦必為之廢
書而感泣也至正六年四月既望史官危素序
　　送葉庸生序
世祖皇帝既定江南取宋之臣列置要地於是錢唐葉
公驟致政府賜秩二品當是時國家初一天下立法埀
訓公周旋其間多所禆贊後六十年其孫庸字子中循
格補國子學弟子員將歸省其親京師之名能文辭者
各賦詩送之㑹余為助教其同舍生請為之序余嘗修
宋史按公為京學諸生時賈似道方枋國行公田以厲
民未幾彗星見公率同舍生唐棣葉鴻蕭規等上書攻
似道不少置似道怒甚収公等下獄會劉良貴尹臨安
承一時之風㫖鍜鍊不遺餘力棣鴻規皆死箠楚之下
獨公達廣南貶所似道既斥公乃得生還而宋之國事
去矣公既負才氣遭逢治朝功名顯赫於斯為盛所謂
興王之良佐皆季世之棄才有不信然者與今子中之
來逰於斯也天子仁聖大臣宰相無失徳異乎公之時
也故子中亦歛然自守眀經修行以待國家之任使而
已嗟乎公之祖孫俱學校諸生也所遭之時不同故所
厯之事亦異斯命之有幸不幸焉者也子中他日之來
對䇿於大廷所以忠國愛君之藴行將布露無隠矣傳
曰公侯之子孫必復其始吾於子中有望焉
　　李節婦詩序
素以職業在經幄從翰林侍講學士揭公扈從灤陽客
有以李君卿妻孟貞節為言者揭公為之賦詩而一時
諸君子相繼有作素亦賦焉灤陽在古為絶塞然秉彛
之在人心者無間於古今逺邇當是時女婦之貞節夫
豈無其人而傳記有所不及載非可惜哉顧今其地遂
建都邑天子嵗一廵幸事有係乎風教者有司不敢不
以聞以故旌其門者相望於閭巷若孟之事又得學士
大夫為之記詠以傳諸天下由是觀之雖其命之不幸
然猶幸生於斯世也且夫夫婦婦其具萬世之常道乎
隋李徳武妻裴淑英讀烈女傳見稱述不改嫁者乃謂
所親曰不踐二庭婦人常理何為以此傳記耶善夫裴
之言幾知道者雖然自先王之澤熄世固有夫不夫而
婦不婦者則孟之所以少喪其夫不復他適又撫其子
至能服官從政宜乎見稱於君子也刑部侍郎襄陽王
公彦寳屬素更為述之將請朝之宗工碩人詠歌之以
為世觀王公刑官也豈不曰出於禮則入於刑所以防
範其民者盡得夫法外之意者然則王公亦賢乎哉
　　送湖州吳教授詩叙(丙戌/)
士有天地民物之責故少而學則必思有以致其用有
國家者設為庠序學校之教亦曰他日取才於是而任
使之故有以成天下之務而善天下之俗其效莫著焉
後世之學幾與古異局於章句文詞之末究其歸不足
以眀體而適用聖人之道微矣古者鄉射飲酒春秋合
學養老勞農尊賢使能考藝選賢之政至於受成獻馘
訊囚之事皆在所當學故人才之盛風俗之厚何可及
也宋安定胡先生有見於此其教吳興之學者設經義
治事之齋當斯時湖之學多秀彦及為政又皆適於用
蓋先生知夫道與器不可離而二之也嗟乎何其後世
之不然歟新安吳君君輔甫分教於湖吾固知君之能
振先生之遺法於已墜將見湖之士彬彬而出無愧於
古昔則君之政業當樹立於永久矣
　　送鄒景孟序(丙戌/)
道家者流鄒君景孟自江南來京師訪予曰子知吾里
中二仙之事乎有超然子者為之傳宋尚書謝公又為
之書超然子既自隠其氏名謝公余所向慕者因取而
讀之蓋陳太素者字静甫新喻人時新喻袁屬邑也雄
于貲少即求導引之術隋大業間逰沅湘值蜀郡羅太
冲元真者史臣之子連試春官不中第因棄家逺逰陳
君與語甚契乃同之武陵尋陶靖節先生所記桃源者
聞王能尊師居華隂不知其年隠見莫測得辟穀之方
然善飲酒醉則放歌於道或竟卧終日二君往見焉頓
首資叩久之尊師曰世之人沈冥於聲利安知違世絶
俗之事哉二君請益力乃期以後三日至至則授一巻
書曰行之不倦仙道可冀蓋鍊白石法也復見何仙娥
於長沙娥使還新喻用其法煮白石十有二年石不壊
俄二泉涌出取以煮之石化為霜二君服食而冲舉所
坐之石悉成玊屑唐武徳二年八月望也邑令為作白
石觀已而飛茅墜地三日而生長可尋丈又作仙茅觀
貞觀九年居人見仙仗出於雲端云宋徽宗時賜白石
額曰善應仙茅曰洞真紹興二十二年縣尉韓顯祖作
亭泉上榜曰錬石泉主簿趙儼之為之記此其顛末㳄
第之可考者景孟學於山中篤志道術蓋二君之登真
且將七百嵗矣遺風流俗庶幾未絶泯滅夫學仙之事
論者恒以為茫昧不可詰觀二君之所就何其異哉彼
文成五利熒惑世主者固可疾已乃若巖棲谷遁之士
服食而引年視世之顛迷於汙濁膠轕於旦暮豈不有
間乎景孟歸其鄉宿留於仙茅白石之館二君之逸軌
固能追之翰林學士承㫖歐陽公書􁑀仙二字以遺景
孟則所以期之者不涉凡近可知己
　　承宣集序(丙戌/)
承宣集者宋政和間朝請郎權發遣南雄州軍州事周
公諤所著也叙曰吾讀周官書所以治其天下國家大
綱舉而衆目張可謂宻矣後世一切偷為茍簡之計授
之以一縣一縣之事有所不盡知授之以一郡一郡之
事有所不盡知任之以天下能盡達夫天下之事者蓋
寡矣其故何哉蓋當世之亂離則兵革起而有所不暇
為世之小康則虚談勝而有所不屑為於是乎率皆墮
於因循茍且之習政有所不舉法有所不行凡舞手以
乗民者一聽命於胥吏馴致之久民情愁怨天灾流行
其禍不至於敗亡不止也公以宏深之學剛正之氣通
練之才所厯皆可考見其成績晚起廢斥守此州著為
是書而有日成月要嵗㑹之遺法焉故山陽徐先生積
亦屢稱公之為政觀其書可以見其志焉公去南雄百
八十年而宋亡此邦遂歸皇元職方累聖之深仁厚澤
被於遐方為牧守者固多慎選其人􁀙世殊事異其設
施之道有因有革不可比而同者然公之書久將泯沒
不忍使之無傳㑹東平岳公齊髙以名進士守南雄而
廬陵劉君楚竒自中祕出為郡幕長皆好事者乃録其
書請刻諸學宫余嘗為史官傳公事請并刻之懼余之
言不足以重其書又請順慶守麥公敬存為序以冠篇
端麥公南雄人也序公書為宜嗟乎余之巻巻於此書
愛其庶㡬有周官之意故反覆道之覽者推其類盡其
材則事功可立矣
　　孝經(闕/)　序(丙戌/)
古文孝經出秦火之餘而顔芝子卓所獻今文孝經十
八章已行於世孔安國馬融為古文傳長孫氏江公后
蒼翼奉張禹乃說今文劉向校書不以古文為是故不
列於學宫劉炫作稽疑不以今文為是陸徳眀謂古文
世既不行隨俗用鄭𤣥所註今文司馬貞力主𤣥註惟劉
知幾主安國傳於是黨同伐異争論蠭起唐𤣥宗遂注
今文刻石長安仍詔元行冲撰疏自是以來祖述者幾
百人宋司馬文正公言壁藏之時去聖未逺作古文孝
經指解范太史季信州袁正肅公近世導江張氏皆宗
司馬氏而不從顔芝本惟朱文公及會稽俞氏臨川吳
氏兩存之王勔之勉注書甚夥晚乃用力於孝經章分
句析條紀燦然博考諸家之說擇其要者梓而録之而
大要以朱氏為宗嗟乎以此書觀之千載之下而欲臆
度縣斷於衆説紛紛之中非篤信精察者不能然也
夫孝之為行大矣推而行之其道溥矣王君其善錫
爾類者乎王君曺南人仕至太醫丞老而劬學尤可嘉
已
　　鄞江送别圗序(丙戌/)
至正四年素奉使購求故翰林侍講學士袁文清公所
藏書於鄞屬其孫曮同知諸暨州事方以事往海中待
之久而後還鄞之士君子聞素至甚喜無貴賤長少日
候素於寓館所以慰藉奨予無所不至其退處山谷間
者亦褒衣博帶相攜來見館名㴠虚唐秘監賀公之故
宅下瞰月湖後枕碧沚方盛暑清風時来坐有嘉客鄞
故文獻之邦距宋行都不逺往往能言前代故實又各
出其文章如逰瓊林瑶圃燦然可觀驛吏愕眙相語向
使者之來未嘗有賓客如此之盛也及訖事而去顧瞻
山川為之徘徊眷戀者久之眀年史越王裔孫文可因
果囉羅易之至京師寄鄞江送别圗以相遺其士君子
又為詩若文題其上素何以得此哉素山林之鄙人學
未卒業以貧干禄無寸長以自見且非有穹官峻爵以
聳動當世遡其先世未嘗宦逰此邦而有遺愛在其人
何鄞之士君子待遇之隆一至於此其殆有宿縁耶此
圗陳元昭所作筆意髙雅其紙猶是越王所畜皆可葆
也史館暮歸因志其後使兒子謹藏之
　　溪香文集序(丙戌/)
古者豪傑魁壘拔出之士視其時與勢往往寄迹方外
以自晦其才智吾嘗從浮圗老子之徒以求其人亦時
與之遇雖不能盡窺其中之所存察諸語言文字有不
可得而遁其情矣鄱陽釋正則故大姓曺氏㓜則志氣
英發從宋江東提刑謝公君直逰讀孫吳書問則拊髀
感慨視鄉里小兒碌碌不足數及謝公變姓名賣卜閩中
執拘北行師以親老不能從久之剪鬚髮入里之華果
寺學禪定於鐡牛禪師道出瀏陽之道吾山中龍湫甚
神有欲居寺者卜之吉乃敢留師投偈湫中龍躍出水
數尺若就之者衆為驚異定禪師與師言者非常人所
能知徒見其外形骸忘物我休休焉陶陶焉視少年豪
舉判然若異世矣然雅善為文詞方信紙行墨初則汨
汨久而浩浩其神情變化意氣飛動猶有出入行陣激
昂風雲之興豈非結習之未易掃除耶抑心華發眀其
言之出若雷行風動沛然莫之禦耶或問於師曰師之入
於異教者何曰吾患頭有創因不復存髮又問曰師臨
文猶書姓者何曰姓吾性也性可去乎余少識師於廣
信山中一見以故人相期因考求謝公之所以學師曰
要不外乎易子其勉之臨川慶夀寺僧師孔借其文三
編觀之至正六年里人饒旭子初至自金陵歸余所寄
書箧曝書守微觀遂識其上嗚呼方外之竒士若師者
吾不得而見之矣
　　送彭公權序(丙戌/)
皇帝即位十有一年詔修遼金宋史先後命中書右丞
相黙爾竒斯公為都總裁今右丞相阿喇納公左丞相揚
珠濟達公領三史事中書平章政事喀喇公今御史大
夫秦中賀公翰林學士承㫖泲南張公廬陵歐陽公故
侍講學士豫章揭公今陜西行臺侍御史大名李公翰
林侍講學士長沙楊公故禮部尚書襄隂王公為總裁
官各辟布衣士為校勘史成上進有司議校勘為儒學
教授一考為流官制可初黙爾竒斯公在相位思羅置名
士幕中乃首辟廬陵彭衡公權為校勘及當授官公權
遂厯言於朝著之知已者曰某有老母在廬陵兹幸獲
禄食以為養願乞近便地以畢人子之志於是授黄州
學教授以去士大夫咸是公權此舉而嘆羨之能文者
多賦詩以送焉公權之在京師與余甚厚善余亦愛公
權疏直而好義他人有一技之長一曲之善公權恒恐
其沒沒也必欲家至而户曉之向也已雖未遇而見王
公大人輒薦引寒畯之士又恒恐其掩困也故一舉而置
諸館閣清崇之地人莫不以為宜今也始食禄而先於
養則推其孝徳固足以為人師矣是故古之先行義而
後文華者固在於此余嘗過黄州先賢之遺蹟往往而
在兵戈之息七十年􁀙國家右文之久諸生被吾公權
之教者亦將興起其孝親之心移之以事君惡有不忠
者乎余觀昔之善教事者亦書諸史若安定胡氏之於
湖學臨川陸氏之於全學是已況吾公權之仕實兆於
此行則推其孝徳以至於顯融則將有執筆於其後者
此史之不可少者歟公權未嘗求余文而余不能已也
　　漢藝文志考證序(丙戌/)
漢藝文志考證六巻宋禮部尚書浚儀王公所著也臨
川危素序曰儒家之學至宋而極盛大備矣嘉定而後
其敝滋起大抵持鹵莽之學以争雄述蕪穢之文以相
尚假髙虚之論以自詭此其人才衰微國之所以馴至
於滅亡士生其間而不變於其俗而卒能出入百氏羅
絡羣言地負海㴠莫之紀極若是則免乎固陋之譏矣
易曰多識前言往行以畜其徳顧安得髙談性命以自
塗塞其耳目哉此公所以能自拔於紛紛之中而力追
古學者歟初公擢進士有列於朝稍踐華要而國事日
非賈似道既斥公適當言路盡劾其黨不少貸至加恩
皇子竑事實從公議及歸四眀遂堅卧不起杜門著述世
號宏博此書其一也蓋藝文之見収於前史者其耳目
千載之下欲考其原本證其謬誤亦誠難哉非曲暢旁
通枝分派列亦不得與於斯即是可以窺公之學矣素
既承詔修宋史紀載公之言行甚備復因其孫厚孫之
請而序此書後之君子其亦亮之否乎公諱應麟字伯
厚
　　本政書序(丙戌/)
本政書十巻宋賀州學教授林勲所著始素得東陽陳
亮同父所作序於龍川集中欲求其書不可得及至四
眀從鉛山州儒學教授程端禮敬叔家亂書中僅得三
葉端禮曰吾求此書久矣而未嘗見或得之願以告我
至括蒼又從王興祖君起家觀朱文公與潘叔度氏手
帖屬抄冩校正此書至松江始從莊肅㓜恭家得亮所
刋本至精好而永嘉薛士龍季宣跋其後素既假於莊
氏繕冩之亟以書告端禮書未至而端禮沒端禮守經
好古惜不及見也嗚呼任土作貢之法尚矣而儒者之
論王政必曰井田井田豈不善哉然治天下之道或損
或益或沿或革因時御變與民宜之以阡陌既開而欲
復井田之制是猶書契已作而思反結繩之時三尺童
子知其不可也勲於是書處之至精而慮之至宻足以
見其經世之大畧矣當宋髙宗之南遷行經界之法其
時勲之書方作也惜乎未有能薦其人而用之我世祖
皇帝一天下因勝國之舊以定賦役其時勲之書猶存
也惜乎未有能獻其書而行之失此二機勲之志卒未
克信於後世功名之士亦足以慨然於此乎皇上詔修
宋史素為勲立傳而撮其書大要存焉顧家貧不能刻
其書以傳姑序而藏之以俟後之知者
　　贈潘子華序(丙戌/)
開平昔在絶塞之外其動植之物若金蓮紫菊地椒白
翎爵阿藍之屬皆居庸以南所未嘗有當封疆阻越非
將與使弗至其地至亦不暇求其物産而玩之矣我國
家受命自天乃即龍岡之陽灤水之澨以建都邑且將
百年車駕嵗一巡幸於是四方萬國罔不奔走聽命雖
曲藝之長亦求自見於世而咸集輦下錢唐潘君子華
工繪事謂九州所産者昔之人擇其可觀莫不託諸豪
素而是名家矣顧幸生於混一之時而獲見走飛草木
之異品遂冩而傳之故凡子華之所能者皆自子華始
非有所蹈襲模倣也皇上初即位子華因從臣以所畫
進上賜酒勞問良久自是好事者争從子華取之以為
清賞之具而子華之名固將與徐熙趙昌同為不朽矣
初子華之父以善冩真至元間見召三被詔三進官今
子華年已七十有司未有薦而用之者然後知世之抱
道徳負才能而卒隠約於山林之下者夫豈少哉其遇
不遇果縣於天與子華羇旅四十年陶然終日無所怨
悔而一於其藝莊子曰用志不分乃凝於神宜乎子華
之畫非衆工所能及也余五至開平數與子華相見故
序以贈之
　　送葛子熙序(丙戌/)
余㓜寡昧而學弗能成其業蓋以為憂思求四方之良
友以助之有葛將子熙近在里閈獲與之交而子熙不
以予為不肖而辱以為友焉子熙少孤貧甚育於舅氏
與余問學於當世大儒先生之門吾二人者自負戴於
道路更相為僕犯霜雪觸炙毒子熙手抄口誦恒至達
旦不寐自謂其樂莫能踰之者暇則尋幽訪古至於深
山絶壑時時發為文辭以託其所懐已而更渉世故憂
患困苦未嘗一日不同也余來逰京師子熙以母老莫
能偕行久之親喪而服除乃來視余於是子熙旅寓三
四年日取經史而誦之故其學益深宏其文益粹宻所
為文恥以求知於人人亦莫能知之者然子熙亦自幸
其知之者少也㑹皇上命修遼金宋史宰相選善書者
二十有一人繕冩宋文以進子熙曰古之辭尊居卑辭
富居貧吾其為傭書史乎因在選中廷議以為郡學録
縣教諭仍檄行中書省用之子熙遂去余而南還矣余
久在羇旅以朴愚不能媚於世亦思與子熙復求當日
逰從之樂誅茅空山絃歌先王之風雅顧自累於貧未
能舍其升斗之禄為之惘然自失者久之嗚呼余與子
熙蓋相期於千載之上者非一日矣則子熙宜有以處
余也哉
　　黄氏族譜序(丁亥/)
黄氏始祖唐都頭居秀之崇徳大中元年其孫縈徙金
華子洪浩洪生珍瑕浩生琛玘璞瑕徙南昌之西山其
子贍定居豐城之沈江更八世而有吏部郎官次山又
二世而有禮部尚書疇若其尤顯者其居諸暨監利分
寧弋陽者皆瑕之昆弟矣禮部五世孫翰以其家譜至
京師俾素序之惟素族祖漳州府君昔與禮部同朝贈
别之詩見於家集今天子詔修宋史吏部及禮部與其
孫茶陵軍使端卿素備數史官實為之立傳百年交誼
夫豈偶然之故哉素早從處士孫先生輒得黄氏豐城
分寧譜至禮部之孫已不及書乃以翰本補之而翰本復
載諸暨監利弋陽譜而都頭之子孫備矣按黄氏在江
南最多自素所見惟此譜與旴江唐江西兵馬節度使
諱表譜浦城譜號為詳備素髙祖贈承事郎府君節度
之後也友人黄冔謀合黄氏諸譜以考其分合異同顧
安得皆有賢子孫如翰之葆其遺書哉素觀豐城分寧
蓋由其先俱能敦詩書尚禮義繼自今衍其世澤於無
窮者尚有考焉
　　舒文靖公文集序(丁亥/)
舒文靖公文集十有六巻第録如上公諱璘字元質一
字元賓眀之奉化人其學行厯官楊文元公銘其墓袁
正肅公提㸃江東刑獄時作祠徽州而為之記禮部尚
書王公應麟常作小傳載四眀志今天子詔修三史
史官危素以公與沈端憲公同傳宋史概可得而考矣
素於公相後百年相距且千里數夢寐拜公而承教焉
大瀛海逸人吕虚夷公里人素嘗屬之求公文集既數
年乃以書介公之六世孫莊七世族孫祥金奉遺槀至
京師以授素謹取而次第之素之不敏蓋粗考公之學
一本諸心故發而為言無往而非此心之妙斯豈執筆
摹擬區區於文字之末者所能窺其彷彿哉因序其端
以俟後世之知公者
　　送劉子鉉序(丁亥/)
至正二年皇上有詔作遼金宋史執政與總裁官等集
議設修寫四十人用翰林國史院書冩十有六人國子
伴讀籍記部令史各十有二人遼金史巻帙不甚多既
已進上獨宋故史紀載詳備今史氏勢不得盡削而野
史雜記當參證者不可勝數於是政府選能書者廿有
一人以布衣辟置館中廬陵劉子鉉鼎與焉今御史大
夫髙公以中書平章政事涖史事常掩人不備卒然至
局惟子鉉與廿人者朝夕不怠而字畫又皆楷正髙公
甚喜揚言於朝宜官之總裁官用史官言按本朝故事
大一統志成書者廿有五人經世大典成書者三十人皆
用為儒學教授今所修史尤為繁多而廿一人宜遵先
朝故事官之然廷議卒用為郡學録縣教諭且檄外中
書授之子鉉名在江西檄中行省參政亷公曰吾史官
也知廿有一人者有功於史亟白僚長擇便地近闕處
之子鉉授吉安之龍泉學教諭子鉉且南去京師故舊
分題賦詩贈之顧子鉉方盛年其學水涌而山進用以
施教於一縣既不足酬其勞又不足展其才然或疑子
鉉不能無介然於其中者余讀周官書古者閭有塾以
卿大夫士里居者為左右師或曰父師少師或曰鄉先
生凡朝夕有教焉嵗時屬民飲酒則為之僎入自門左
席於尊東所以考徳問業刑善而勸賢也今一縣之大
其廿五家之閭蓋不知其幾龍泉又子鉉之鄰邑乃往
為之師則朝廷之待吾子鉉者可謂厚之至也子鉉尚
益思以報稱哉
　　仙岩圗序(丁亥/)
信之貴溪南行八十里至龍虎山余嘗從漁者買小舟
泛溪流行數里得仙岩自舟中仰望峭壁萬仞衆岩棊
布如轆轤酒瓮仙倉仙棺不可勝數有三人者同坐岩
中俯觀流水然或隠或顯意非飛仙不能到也樵者雖
極力攀縁至絶頂僅可俯窺而石磴嵌空終莫能即至
順中居民繋長綆大樹上縣竹籠坐一人其中稍至仙
棺岩前以長鈎鈎二棺墜溪水中棺皆柟木所制一棺
中有玉連環而已或云堯時民避水其上故其遺蹤存
焉余嘗辨之堯時河水為患耳其横流泛濫惡得至此
境耶縁藤蘿而上有大岩可容數百人益折而上至
其顛甚平曠浮圗師架岩為宫室復登舟行數里至桃
原太史范先生嘗為之記及舍舟入山造演法觀漢張
天師鍊丹處猶彷彿可見又有水簾洞者瀑流㵼崖上
若縞練飛而雷霆吼入洞中可坐雖疾趨衣巾必沾濕
至鄒尊岩亂石為門扉中多黄精薯蕷鷷鴟之類鄒尊
者古仙人也大抵千岩萬壑草木秀潤非遯世好竒之
士無因而至方壺生學道於龍虎心迹超邁不汙塵垢
時時冩山水有竒趣若武夷匡廬恒岱華不注諸山數
為余圗之而仙岩者又常所坐卧其間者也然其人逰方
之外莫可測度興之所至不問姓名亦漫與之否則雖一
筆不輕與之紫陽王君達善得其所冩仙岩圗寄至京
師求余志之因序所嘗逰者而自惜其汨沒世事而不
知返也
　　經邦軌轍序
經邦軌轍十巻臨川郭君慶傳之所著也其目則十有
二曰格君進賢恤民正已守法勉學去邪絶私識量職
任寡欲兼聽各引經史於其端而証以國朝名臣之事
其後則君自為論㫁以發明之監察御史以君所著有
補於當世薦於朝集賢翰林兩院較其書亦以為善乃
按今式命為學官君持其書使予序之嗟乎經邦之道
夫豈易言哉今夫梓匠輪輿猶有俟乎規矩凖繩而後
可以作室制器況於身居輔弼凝丞之地廢興治亂之
所係豈可以不學無術者茍充其位使隂陽不和水旱
洊至社稷其有不至於危亡者乎傅説之告其君有曰
事不師古之戒周公有兼三王施四事之思古之聖賢
莫不皆然後之經邦者不求昔人之軌轍而遵行之其
可乎哉今皇上嗣大厯服勲賢並用君所著書適際其
㑹然而藏諸有司而已君雖受官以去猶宜繕冩進於
延閣頒示羣臣俾公卿百官咸知經綸邦家具有成法
一旦舉而措之宜不至於曠官而敗事則君著書之功
何可計也
　　送段學士致仕歸濟南序
昔翰林學士東平李公伯宗為國子祭酒㑹國子監知
印闕居勢者迫李公用其私人李公竟取諸生籍用其
上名蓋濟南段某也段公家甚貧當是時聞者以李公
屹然不怵於權勢而能處之以正也其後段公厯州縣
入朝為監察御史出僉河南憲年甫六十有六致其事
乃授翰林直學士中朝諸公嘉其知止自足為詩歌以
送之且七十而致仕古之制也今法亦然世固有不俟
七十而退休者非其壓於勢分有所不敢行則局於冗
散有所不可行苦於羸疾有所不能行則往往思浩然
而去之矣至於出佐風紀持節巡行郡縣威聲所加下
吏震肅況於禄養豐厚勢尊職重而體力强徤足以任
事顧能決去逺引無所攀戀如吾段公者蓋未之見也
古今之士縻爵禄之重任騁功利之修涂其為人智愚
固可知已是故量已而受任畏滿而知止者豈非君子
哉則段公賢於衆人逺矣於是世不獨嘉段公之賢又
益知李公之知人
　　送方推官赴嘉興序(戊子/)
新安方君以愚早擢科第治邑有聲用為國史翰林院
編修官㑹今宣徽使札拉爾公為院長好賢下士知君
故進士命取先後禁苑所為文章比録之君乃愽求故
翰林學士承㫖王文康公而下文集亡慮數百家册命
制誥碑銘祝文詩賦贊頌等作編次若干巻名曰玉堂
視草書成欲上進而札拉爾公遷他官及詔修后妃功
臣列傳君與史事既受代待制而下言於院長請復留
君院長曰然亟以告於政府㑹天子宰相憂郡縣之凋
敝大選賢能撫綏下民遂擢嘉興路總管府推官卜日
以行同館之士皆惘然有離别之色咸賦詩以道其情
素以君之從祖(闕/)　府君與先曽祖仁和府君同舉景
定三年進士今復為僚友因得書其首簡夫用刑之重
見諸經史者君儒者固不待有所陳矣素觀國朝之命
官無問事大小必同堂論之故人自為說而政多曠廢
獨刑名之事至郡專責於推官則其致慎於斯固足以
見聖眀之世好生之徳洽于民心者如此夫今風俗之
壊獄訟之興姦豪得以騁其强梗胥吏得以變其白黒
嘉興淛右大郡也固宜得豈弟詳眀如君者涖之庶幾
善良獲安而屈抑獲伸而無負設官之意矣昔人解字
者秉中為史君之於史章善而癉惡秉其中而已則其
治獄者亦惟秉其中而已
　　送敖巡檢序(戊子/)
天厯至順之間海内黎母山冦作出師討之時主將募
勇悍無賴子弟為之前驅謂之達爾罕軍達爾罕者縱
恣無禁也於是盡斬刈黎人無遺種其後主將者官廣
西用其法亦募勇悍無賴子弟以制莫猺獞人之為冦
者初亦頗立禦冦功久則習知官府事體乃潛與冦通
冦出則有司必使之逐冦冦既不可得乃盜奪財貨牛
豕斬馘良民以要賞其民罹荼毒者廿年去天萬里無
所控愬嵗復仰給縣官耗費亡藝言者孰知其為南粤
害請罷其所給一旦發憤相呼起為劇盜元帥府莫能
制因上聞於朝數調行省兵擊之多不利殺湖廣省臣
及諸将佐連掀數臣震動南粤盜所未至者其民供給
餽餉富完之家立致窮乏天子哀矜逺人降詔書諭降
此羣盜束手請命之秋也余嘗考國朝初取南粤功狀
惟静江堅壁難下他郡縣望風送欵當此之時得之敵
國之手猶若是易易耳今海内既平七十年而兵連禍
結賊殺王官鼠竊狗偷上煩當宁之慮是必有其故矣
識時務之俊傑豈能坐視而不開口一吐其胸中之竒
乎宜春敖遂初嘗從軍廣西論功授烏程管界巡檢昔
蘇文忠公守徐州以沂多盜乞兼兵馬巡檢今遂初專
居是職乃蘇公所願為者國家之待遂初亦云不薄遂
初早用於兵間深知所以設施之宜辨止戈不殺之意
知無不言臣子之義盍厯舉陳於闕下方侍從文臣承
詔納言無患其言之不達於天聽也余與遂初未嘗有
一日之雅太史周君以聲數稱其淳愿因其赴官而及
廣西之事不識以余言為然乎
　　史館購書目録序(戊子/)
至正三年詔修遼金宋史遣使旁午購求遺書而書之
送官者甚少素以庸陋備數史官中書復命往河南江
淛江西素承命恪共不遑寕處諭以皇上仁眀銳志刪
述於是藏書之家稍以其書來獻驛送史館既采擇其
要者書諸䇿矣暇日因發故櫝録其目藏焉其間宋東
都盛時所冩之書世無他本者今亦有之朝廷之購求
民間之上送皆至公之心也素之跋渉山海心殫力勞
有不足言後之司筦鑰者誠慎守之不至於散亡可也
有志於稽古者豈不有所増廣其學問云爾至於人情
之險阻事物之膠轕别為之録以示兒子俾知生乎今
之世雖事之小者奉公盡職之為難
　　蘭橋毛氏族譜序(己丑/)
毛文王之昭也厯世滋久系弗可考宋之時西安最盛
其後有徙南城之龍䕃又徙吾金谿之馬蘭橋遇順既
増修其家譜僅十有一世嘗自序之謂其先有為縣丞
者宋南渡初苖傳劉正彦構亂縣丞興兵勤王事定因
家龍䕃蓋其官卑不見於史而遇順亦不得其詳矣遇
順間為余言南城慧光寺有斷碑載其先世事再紀至
元之三年余與石豈生逰山水至此寺詢之則石亡已
久後八年余以經筵檢討承詔修宋史奉使求遺書於
東南得長沙丁氏所編百族譜於松江莊肅㓜恭家西
安毛氏譜在其中則知縣丞諱辨字眀仲為丞於江寧
當傳正彦之亂實在江寧宋師追至閩境罪人斯得南
城與邵武壤地相接縣丞之渉此必有其事丁氏所修
由縣丞而上七世而止其下一世而止蓋丁氏修書時
在紹興間故也遇順來京師適余供奉翰林得假是書
遇順甚喜補完其譜復自序之縣丞之族祖知衢州諱
滂字澤民與眉山蘇文忠公相好有文集在翰林余家
舊有大理寺丞漸所投三墳遇順皆手録以歸若獲拱
璧縣丞之兄諱幵字平仲有文集在揚州學宫余嘗讀
之愛其清醇遇順又將求録之則其尊祖敬宗之心甚
厚豈流俗所能識哉然予以毛氏譜觀之以遇順好文
而篤至距縣丞纔二百年亦久而後得其概則古文遺
事未易窮詰往往類此學者可不慎諸至正九年三月
朢書於金臺坊客舍是日休暇往觀銅馬於故城
　　楊梓人待制文集序(己丑/)
澧陽楊侯梓人早讀書天門山中既擢髙科仕於州縣
者廿有餘年天子聞其文章可掌誥命乃召為翰林待
制然侯素貴重其文宋正獻公其榜首也欲觀之不可
得賂逆旅主人竊取之侯在禁林四方之求文者未嘗
漫與素承乏末僚從容奉命承教於史館數以為言乃
得二鉅編讀之終嵗而不饜蓋其辭根極理要精深冲
逺如滄海無波一碧萬頃信乎能言者也詩云衣錦尚
絅中庸曰惡其文之著惟侯有焉此豈世俗沾沾自足
外加表暴者所能知哉侯自入官以來亷勤清苦鬱有
譽望東平申屠駉字廸素削刻不妄許可為兵部員外
在令式當舉守令一人嘗語素曰吾所信者惟梓人耳
則侯之於政蓋可知己侯於學尤深於易有所論述又
補注水經皆當傳於世故此不著
　　送郭真人還玉笥山序(己丑/)
世祖皇帝受命自天非獨一時豪傑文武異才並為之
用而山川百靈罔不率職方是時常山劉文正王以沈
機大畧最為親幸且通秘術行師用兵之際役使鬼神
多著竒効乃作祠宇於宛平之西山開平之南屏山以
祠太一六丁之神俱號曰靈應萬夀宫常山王既薨嗣
居之者非操履貞白眀於道術者不得與兹選至元四
年五月己丑朔今皇帝勅玊笥山道士郭君宗純為第
八代祭遁真人降璽書寵嘉之其所館兩都靖治所在
戒嚴真人龎眉皓首深居林壑時人望之已若古仙異
人未易狎習既十年乃言於朝將歸隠於故山則其髙
風益邈不可攀矣名卿大夫士聞真人之知止自足有
契於老子之㫖為詩歌以送之而屬予為之序蓋至順
初第六代真人毛君退休於龍虎山杜門簡絶人事翛
然自得余固已嘆其浮㳺塵埃之表非世俗所能汨没
者及今觀郭君之歸後世將益羨遁祠之多賢也惟其
輕世故薄功名然後心無所累而可交於神眀吾於二
君子見之矣抑常山王初嘗寄迹方外及其遭逢聖明
超拜上公之爵然處之泊如也二君子無乃聞風而興
起者歟不然何其去就之從容如此哉
　　横州新城詩序(己丑/)
周官之制致力於城郭甚嚴為之量人以營之為之掌
固以修之蓋人之並生於天地之間血氣嗜欲易於角
争故王公設險以守其國孟子亦曰天時不如地利今
夫浚溝以為城鑿池以為郭所以備預先王之制然矣
我國家初平江南即下令墮天下之城郭豈不以大兵
所至若襄陽若合州攻之久而後破然誠知其一未知
其二也今中原之地曠數千里而無城池之守近嵗悍
夫自東海以數十騎横行州縣若蹈無人之境備之無
其素焉耳横州當左右兩江之衝夷獠之為害己劇至
正五年廣信倪君友誠來佐是州與知事陳華甫巡檢
郭君惠吏目廖蜚卿謀修復州之城隍乃先為東南城
門泊鼓角樓君既出俸錢以為倡僚屬咸相其成未幾
工告訖功君曰民可用也㑹同知州事于某知事朱某
亦至官善君是舉計其役城之方三百六十丈池三百
九十丈寧浦永淳之民聞之樂於趨事俄得古甎於樂
山石邨不可數計堅緻周正上識云太元七年考之圗
經晉孝武帝時民穴處甎室至是九百六十有五年矣
民争取輦載以為州城又於眀年仲春之月君為之區
别閭巷樹立官府遷驛舍立惠民局神祠民各得其所
君調官京師間則語及某事予嘗患邊檄之地盗賊之
肆行而守禦之無䇿拘文法者昧通變之術憚興作者
樂因循之謀老弱之困於俘虜斃於鋒鏑者相望使守
土之臣皆若君之於横則又何患焉嗚呼何其不能然
也昔者廿有四春秋書之所以重民之力君之為城乃
得故甎於千年之久殆非偶然者豈其效忠之誠慮民
之功天有以相之歟則事之非常尤史家所當記也謹
叙其顛末請大夫君子詠歌之
　　送歸憲使赴河西詩序(己丑/)
新安朱文公論觀人之術曰光眀正大䟽暢洞達如青
天白日如髙山大川如雷霆之為威如雨露之為澤如
龍虎之為猛如麟鳯之為祥磊磊落落無纎芥可疑者
必君子也素之羇逰京師願求四方之君子考徳而問
業必得如朱氏所言者何髙不即何深不求其無愧朱
氏言者大梁歸公彦温其人歟至正五年十有一月日
南至河南行省掾范孟偽為中書公牘結流俗無賴者
詐稱使者入據省署立召省憲官殺平章政事等若干
人偽授肅政亷訪使段輔左丞尋升平章散遣諸司調
兵符檄交馳河渡闗隘皆為賊守孟自稱大元帥寓公
富民及小吏之桀黠者悉授偽官公以前同知潁州事
需次於家亦在召中即拜其母訣死别賊果欲偽授蓬
婆萬户府經厯公抗言曰吾起諸生擢科第方圗報國
恩憂其弗及豈肯從汝等為盜賊耶賊怒械之獄決以
詰旦殺公是夕事敗而公得免方是時大丞相秦王巴
延倉卒莫知其故奏遣知樞宻院事特黙齊罕總大兵
以出京師震恐及事覺乃知孟所為今太尉髙公以中
書參知政事承詔往訊其事汳梁之民破家隕身者相
望而公抗賊之節亦上於朝今知樞宻院事阿齊拉公
為中書平章政事驚曰儒者亦有斯人耶漢人亦有斯
人耶於是公之名聲大震於天下以是觀之若公者則
所謂光明正大䟽暢洞達者也其後中書宥宻臺閣争
以不次用之今遂超擢為河西肅政亷訪使卜日以行
朝之名卿大夫士莫不賦詩以為餞素識公最久以不
習於騷雅故備書公之大節以見公之日躋膴仕者有
以自致而非阿順取容僥倖茍得所可同日而語也若
夫一方之政或當罷行州縣之吏或當舉刺特公餘事
故此得而畧云
　　送徐時之還勾吳序(己丑/)
至正九年江淛行省承詔刻大一統志成命松江府儒
學教授姑蘇徐君時之進之於朝君數顧余於寓舍觀
其氣貌粹乎其甚温其容止儼乎其有度其論議淵乎
其不窮故中朝之名卿大夫士咸樂與君逰迨君之還
相率為詩歌送之君吳人且通春秋學而有所著述余
竊以春秋吳國之事問之吳本姬姓泰伯與弟仲雍讓
國季厯逃之荆蠻武王克殷求其後得周章者封之吳
又十有四世至夀夢春秋魯成公七年書曰吳伐郯左
氏載郯成季文子曰中國不振旅蠻夷入伐申包胥曰吳為
封豕長蛇以洊食上國此皆敵國之言要未足為吳輕
重吳周之伯父也而曰蠻夷何耶至於襄公二十有九
年書曰吳子使札來聘常山劉氏武夷胡氏皆責札不
遺餘力余嘗三復其言竊以為過矣衆言淆亂吾將折
諸孔子孔子之言曰延陵季子吳之習於禮者也又曰
延陵季子之於禮也其合矣乎蓋始聞其學禮故曰習
終見其能行禮故曰合使季子非賢孔子以習禮而合
禮許之乎方季子之聘於魯鄭衛晉其於審音樂觀人
才若燭照數計而龜卜也今曰乃吳之亂實由季子不
當以國讓夫讓美徳也孔子之贊泰伯三以天下讓民
無得而稱焉可謂至徳也已然則泰伯之讓非歟且季
子雖有父命而上有三兄卒以自立而弗讓則是自居
其賢可哉獨公羊氏曰賢季子也穀梁氏曰身賢賢也
使賢亦賢也其得春秋之㫖歟雖然夫差之稱王則非
也外其地為逺夷論者之過也或曰君之先與吳同姓
而滅於吳其與之乎春秋公天下之是非君知明乎此
其肯以舊怨而昧之乎余之送君而及乎此蓋因其地
而討論之以質子之所疑
　　送董英仲琴所詩序(己丑/)
昔者神農氏之王天下始為琴有虞氏用之以歌南風
南風之長養萬物猶人君長養萬物當此之時諸侯有
行虞帝之政徳盛教尊五穀時熟則以樂賞之也然則
治天下者其可忽哉蓋嘗考夫八音金石竹匏土木六
者皆有一定之聲革為燥濕所薄絲有絃柱緩急之不
齊故二者無一定之聲絲之聲其變無窮大晟樂府嘗
罷一絃三絃九絃琴惟存五絃琴而已以為五絃得五
音之正最優於諸琴也或者琴之絃七而以緩急變其
聲則自能具十二絃之數一絃具十二聲具十二絃則具
百四十有四聲百四十四聲本於十二律而十二律又
有六濁之異六清既為清矣而六濁無清則不和故自
黄鐘至中吕又有子聲亦六也是以五聲之旋相為宫
也則七絃可變十有八律而二百一十六聲皆備焉皇
朝一天下將百年制禮作樂兹惟其時是宜有精於樂
藝者出而效用於當日審音而知政嗚呼未易言也樂
平蕭君性淵與余為忘年交以書來告曰吾里董君英
仲願内交於子余察其性純篤而有深沈之思杜門京
師閒則鼓琴一二曲以自娛則其中之所存有非余之
凡陋所能窺者記曰君子聽琴瑟之聲則思忠義之臣
絲聲婉妙故能怨哀故能立亷隅不越其分以自立其
志聞聲達事存乎知者若董君者亦可謂志義之士哉
蕭君以古田主簿棄官而歸將有浩然長往之志董君
為我謝曰眀天子在上禮樂將興其可久淹於山林乎
　
　
　
　
　
　
　
　
　
　
　
　
　說學齋稿巻三
欽定四庫全書
　說學齋稿巻四　　　　　　明　危素　撰
　　送道士李九成序(庚寅/)
余未弱冠讀書於貴溪盧氏之館時盧尊師自閒處玉
清道館毎休暇輒過其室尊師為之陳豆觴從容竟日
而退則與其徒嬉逰茂林修竹之間彈琴焫香翛然不
知世慮之牽人也後數年再過之尊師已仙去徘徊久
之乃行及客京師驅馳塵土以求升斗之禄毎讀剡原
戴先生所著拂雲樓記思玉清之勝茫乎若弱水之不
可度矣李君九成尊師之弟子也與余别幾三十年相
見於輦下其齒後於余握手道舊故驚其鬚髮亦變余
於是浸尋將老問向時逰從諸子則多物故吾視人世
為何如哉昔者向子平宗少文志在山水之間以自娛
適好爵不足以縻之余之不肖竊尚友其人於千載之
上茍得乞身以去名山大川可以逰目而騁懐一日復
尋舊逰之蹟於玉清之館期與君踐斯言於他日未為
晚也
　　送鎦志伊采大元文乗序(庚寅/)
文章之有功於世尚矣烏可以為儒者之末技而輕之
哉自宓犧氏之先吾不知其幾世幾年其間雖人事簡
質風氣未開然載籍無所稽而鴻荒莫可詰由後世觀
之無乃失之於野而非先王御天下之意也彼三墳八
索九丘今不可得而見之矣詩書春秋具載四代之事
帝王之功業於是乎可考其大凡於後厯世有史其文
人有别集固汗牛馬而充棟宇逰於書林藝圃沛乎有
餘哉國朝起北土而并天下號令所加海内臣服昭華
延喜之珍蓋梯山航海而至府庫盈羨而民物阜殷古
未嘗有也至於文章之盛視前古宜無所愧有國百年
未有能博采而並傳者甚則散亡磨滅無復加之意焉
向江淛行省參知政事趙郡蘇公稍編輯文類若干巻
既刻而行於世宜春鎦志伊讀而嘆曰尊官鉅人之文
則既列於此其或抱道懐徳而髙蹈於山林或守志厲
行而自逺於聲利至於顦顇枯槁之士所以汲汲營營於文
字之間冀是可以自見於寥寥千載之後而卒泯沒而
無聞非可惜哉乃治裝發京師而其志將及禹蹟之所
至不盡得當世之文不為之止也吾徒日俟其成書使
四方萬里皆知累聖之深仁厚澤涵煦於區宇者殆百
年矣故民生不識兵戈之苦而得以從容摛詞而弄翰
其言皆足以鳴國家之盛然則志伊是行非有斯文之
役而其功在於本朝矣志伊與余相好其行也序以送
之至正十年三月庚戌朔臨川危素序
　　送蘇縣尉序(庚寅/)
真定蘇卿伯常調保定行唐縣尉將行京師之大夫君
相率賦詩送之卿亦過余而别昔余數以事道出保定
之境時遇行者坐卧草間飲泣歎恨或曰吾所乗馬甚
良為盗所奪矣或曰吾貲財若干為盗攫去矣頃之縣
尉率健卒若干人佩長刀弓矢馳馬疾若風雨問耕夫
云嘗見盗否耕夫以不知對乃復還余再過其地詢之
終不得盗私怪其地距朝廷近方國家天造草昧蓋有
據西山以為畔亂旌麾所向係頸轅門方之今日之盗
强弱衆寡固有間矣承平之久玩視法令使道涂之行
旅惴惴憂慄如履不測之淵不可謂非有司之罪然而
君子之論禦盗非難無盗為難捕獲誅斬政刑之末豈
必用之哉使其革心而易慮改過而遷善其本於禮乎
蘇卿嘗為太常檢討天子有事於南郊討論儀禮賜予
幣帛則固習於禮者其治盗於行唐也吾知其能使之
無盗是以貴乎知本者如此夫
　　黎省之詩序(庚寅/)
黎子省之自安南以使事至京師士大夫多愛重之及
還録其詩一巻以遺余皆道中所賦其詞清而暢其㫖
婉而正蓋飄飄然有凌雲之思者也夫文章之傳儒者
視之以為末藝然實與天地之氣運相為升降君子於
此觀世道焉大江之南自疆宇分裂宋中世以來以詞賦
試進士而安南亦倣而行之皇元諸鉅公繼作力剗前
朝之餘習駸駸然以及乎古故中州之士知有所趨向
安南邈在炎海之中其始也亦漸乎晚宋之風數十年
間朝貢之使相望於道涂故省之奮然欲盡掃其敝以
追作者志豈淺近者所能知哉省之既行余謹藏其詩
而為之序
　　送夏仲信序(庚寅/)
京師衆大之區四方之士茍負其一藝之長一才之善
逺者萬里近者數百里杭川輿陸自東西南北而至者
莫有為之限隔人之生乎斯時可謂大幸矣然生質髙
下言人人殊况其習俗不同趨向亦異修於家而壊於逰
者紛紛然皆是也必傑然不沒於流俗庶幾有以自立
焉廬陵夏君仲信其能自立者歟蚤從其從兄會稽令
仲善北來仲善既調官南去而仲信獨留從辟用有稟
禄即迎養其母已而復自力於學既而思曰昔者子路
之去魯曽子俾之哭墓而後行吾其可久去墳墓乎乃
治裝以行文人咸賦詩送之以予觀於仲信可謂傑然
不沒於流俗也夫仲信僦居鳯池之里左圗右史講學
不輟自是益自勉焉成其徳業所以顯親而揚名其亦
異乎漫然而出修於家而壊於逰者矣
　　安福周氏族譜序(庚寅/)
至正元年安福後林周氏九世孫浩字叔量修其家譜
為例畧十二章蓋自其先南唐御史矩由金陵遷西昌
之爵譽里御史府君七世孫倩始遷後林皆在郡境觀
其譜圗固已眀且盡矣素竊睹近世士大夫之家往往
譜牒滅䃺無所於考毎為之慨惜叔量能追念先徳致
謹乎此可謂賢已然周氏之先出於后稷鄒孟氏曰稷
思天下有饑者猶已饑之則其心廣大宏溥同乎天地
故詩曰誕后稷之稽有相之道凡為后稷之苗裔者宜
若后稷之宅心斯可也叔量之於其族念兵燬之餘譜
圗之軼已五十年拳拳訪求而備書之推此心以達乎
天下後世其亦庶幾后稷之心乎素之不佞亦后稷之
裔也願與叔量勉之
　　太行書院四詠序(庚寅/)
太行書院者國子伴讀獲鹿髙健文剛之所建也載道
在經紀事有史羣言迭興百氏諸子緗帙牙籖巻以億
以秭是以作教善之樓猗猗修竹卉木載芳亦有良朋
來自逺方䴡澤之兑講習有常是以作盍簮之亭聖學
之傳維鄒孟氏養氣浩然要在集義室宇肇營名則久
制是以作集義之齋太行之雲絪緼變化膚寸之生雨
澤天下執友友旃春秋冬夏是以作友雲之軒孰記其
樓御史中丞安陽許公也孰名其亭集賢大學士太原
吕公也禮部尚書襄隂王公實題集義之齋而友雲軒
者文剛之友安陽蕭貢士亢宗所寓也書院之學者童
冠侁侁響然來臻登其樓有稽古之功憩其亭聆伐木
之詠入其齋知進學之基處其軒契觀物之妙是故古
之君子藏修㳺息無往而非學者皆此類也文剛之布
置經營其勤若是而豈徒哉而豈徒哉亢宗將請世之
名能文章者各賦詩以揚其美而余為之序
　　栁待制文集序(庚寅/)
天之生才所以資一世之用使之盡其才者天子宰相
之事也千尋之木生乎髙厓深谷人跡所罕至之地匠
石之欲營宫室者必即而取焉况於人才之足以為邦
家立太平之基者乎詩曰藹藹王多吉士維君子使善
治其天下國家者宜於此留意焉可也方仁宗皇帝在
位崇尚儒術蓋朝廷極盛之時於是淛水之東有栁先
生道傳出執政知其才用之於成均又用之於頌臺卓
有譽聞及出提舉江西儒學滿秩而還家食者餘一紀
今皇帝召還為翰林待制將進用之俄卒於官先生為
國子助教監察御史馬雍古公薦先生可任風紀御史
大夫特克實不從江西之還在朝之人有忌嫉之者阨而
不用及公論開眀擢置館閣而公老矣故其所學百不
一見於功業所以傳示來學者獨賴文章之存而已先
生少厯逰前代遺老之門該綜百氏根極壼奥故其文
雄渾嚴整長於議論而無一語蹈陳襲故蓋傑然於當
時者也先生既沒門人戴良宋濓類輯為若干巻而屬
素序之先生官豫章素以諸生見焉凡訓誘奬勵者久
而彌篤知其得於天者不可謂薄而阨於人者往往若
是是故讀其文而深惜其才之不盡用也
　　宇文氏族譜序(庚寅/)
太史宇文先生公諒既増其家譜持至京師屬臨川危
素序之蓋其先自成都寓吳興宋世多顯仕者端平以
後蜀有兵擾不可歸而以詩書為世業至先生復収世
科為名進士可謂盛矣後周書云宇文之先出自炎帝
炎帝為黄帝所滅其子孫遁居朝野後大人普回因狩
得玉璽以為天授故國號宇文遂以為氏李延夀曰宇
文部出遼東塞外其先南單于之逺屬世為東部大人
或曰鮮卑呼草為俟汾音譌為宇文若今木要甲譌稱
為趙是也天台胡三省氏謂後周書為非而是延夀歐
陽子宰相世系載俟汾之說而開封王應麟氏亦取之
比嵗有㫖修宋史素以經筵檢討備數史官求遺書江
南見先生於錢唐其後先生以書言凡兩寄先世事狀
而皆不及達史館故紀載之際頗有遺恨今譜既成先
生身為史官當撰次家傳以傳於世可也夫以宇文既
出於遼東塞外其文學政事照暎今古由此觀之不必
生乎中土然後為足貴耳古之眀王立賢無方者其以
是歟先生字子貞元統元年進士
　　送吳仲傑還豐城序
客有問於僕者吾子楚人知龍淵太阿之為神乎僕應
之曰晉人雷孔章云斗牛之間頗有異氣張茂先即補
孔章為豐城令掘獄基得之於是拭之以南昌西山北
巖之土光芒豔發置劍水上精光炫目至寳之不可秘
藏如此哉雖然此物之可寳者若夫人才之所當寳客
亦知之乎今有人焉其孝弟能追乎古人學問無愧於
今人恂恂而不矜也屹屹而有立也亦産於龍淵太阿
所出之地得不謂之寳乎噫龍淵太阿之為寳内以靖
諸侯外以誅叛逆其用固可尚已人才之為寳所以安
國家利社稷其為用當何如耶昔魏侯有徑寸之珠照
車前後各十二乗齊侯曰寡人之所寳者檀子朌子黔
夫種首此四臣者將照千里豈特十二乗哉夫龍淵太
阿潛伏幽壤其氣激烈上干雲霄故遇知於識者況於
人才之生寧能甘於晦藏而沒沒無以自見彼龍淵太
阿之為神張雷二子識之矣若人才之出精於鑑裁者
其誰乎吳俊仲傑秀出豐城蓋非物産之美獨能當其
竒觀乎吳君之才且良誠世之所寳然而辭親而客於
輦下者七年而無張茂先雷孔章之眀察世孰從而知
龍淵太阿之為貴雖莫知其為貴龍淵太阿固自若也
吳君與僕尤厚善故書與客言者以贈之
　　貴溪鄭氏家譜序(庚寅/)
予嘗患近世士大夫之族譜牒不具無所徴信夫人之
生莫知所本始則與羽毛之類奚以異彼閭閻崛起之
徒竄易傅㑹尤可哂也比客京師頗從四方之名士觀
其家譜於是貴溪鄭咺宣伯出其所修世譜蓋自周厲
王少子友至於後唐左押衙立始徙信之貴溪松洋里
自立至於咺且十有六世咺之從兄弟之後又三世矣
故其家譜號為詳備按押衙君之七世孫將仕郎晉始
編為書九世孫宗學博士俊民十一世孫武昌令穰十
二世孫鄉貢進士元齡儀鳯元芝十三世孫承直郎子
顯旼十四世孫吉州軍事推官之秀鄉貢進士宗得之
怡及咺之父貴相繼纂録則其詳備也固宜至其凡例
所列有曰貪財為婣同姓為昬贓汙逆惡鬻其塋墓者
皆削去其名夫以鄭氏世為衣冠之族詩書之澤為深
且逺固安有如上事哉其作法之嚴不得以不若是也
鄭氏在唐世為太姓厥今非有專官以掌譜牒顧安得
鄭氏家有賢子孫如咺者乎余之先亦出自姬姓故咺
俾序其首
　　雲松隠者圗序(庚寅/)
雲松隠者西域彦修君之别號也孰為之圗祕書監劉
君伯熙也彦修君世胄髙顯蚤逰成均厯官清要今與
劉君同官為少監然襟度夷雅恬淡自將居京師修文
坊恒杜門却掃留情詩書文藝之間嘗誦唐李翰林廬
山巢雲松之詩而愛其山屹立江上飛泉怪石佳花美
木往往而見昔賢之遺跡可以厯厯指數誠東南之名山
奥區徒以縻於職守未遑置身其地故寄興是圗朝夕
覽觀焉嗚呼世之人亦孰窺其髙致哉昔者翰林蹔過
九江雖嘗賞愛廬山而有青天芙蓉之喻亦曰吾將而
已則其巢雲松之語終弗能踐今彦修君際國家盛眀之
時駸駸日鄉於顯用其勢莫得遂其超然逺舉之志則
雲松之號僅見其彷彿於圗畫爾若余之不才貪戀㣲
禄於輦轂之下眷焉鄉邑實邇兹山於是及其强健乞
身以去託迹烟霞水石孤迥寂寥之地則隠者之稱宜
歸於僕吾彦修君果能讓之否乎劉君亦肯為之圗否
乎
　　送李文翔序
至順間詔奎章閣學士院修經世大典申命禮部尚書
庫庫擇善書者三十人以進是時號得人為盛學士賴
其助為多天子將悉置諸館閣㑹升遐中書姑以儒學
教授命之今銅陵縣主簿李君文翔其一人也君貢方
物至京師間過余曰吾少逺逰及歸見宗人髙年者曰
吾家本宋外戚和文之裔女真陷開封從髙年南遷僑
居台之黄巖内附初兵火洊起故書無存者子嘗修宋
史其能為我備陳之蓋余所聞李氏故上黨人自判右
金吾街仗兼六軍司事贈太尉元靖公幼有至行鄉里
推服劉知逺起晉陽次上黨史𢎞肇時為先鋒都校聞
元靖名召署親吏乾祐初𢎞肇總禁兵兼京城廵檢多
賊殺軍民左右懼稍稍引去惟元靖事之益謹及𢎞肇
被誅獨得免郭威與𢎞肇素善即位訪求𢎞肇親舊得
元靖謂之曰我與史公受漢厚恩戮力同心共奬王室
為姦衺所搆史公卒罹大禍我亦僅免汝史氏故吏也
為求其近屬吾將䘏之元靖上其母弟福且素主其家
盡籍財産以付福威嘉之以元靖𨽻柴榮帳下後見𢎞
肇子孫必厚禮之初補供奉官從征高平以功轉供
備庫副使改作坊使宗訓立命元靖告哀南唐還判四
方館事宋初李筠叛命元靖帥師屯河陽攻大㑹砦拔
之改澤潞南面行營前軍都監與石守信髙懐徳羅彦
環破筠衆於碾子谷及平澤潞遣元靖先入城収圗籍
視府庫因請歸其父喪還京師許賜予甚厚拜右監門
衛大將軍充三司使從征李重進還為宣徽北院使仍
判三司乾徳二年拜樞宻使五年加檢校太傅時劍南
初平禁軍校吕翰搆亂軍萬餘亡命在其黨中言者請
誅其妻子太祖疑之以語元靖元靖請盡釋之從征太
原班師命元靖為後殿中道疾作命乘涼車還京師元靖叩
頭言涼車迺至尊所御是速臣死耳固辭得免以䜛人
訟於太祖出為鎮國軍節度使六年召為左衛大將軍
太平興國二年河決詔元靖按視出為邕貴潯賓横欽
六州都巡檢使尋移瓊厓儋萬四州都巡檢使麾下軍
士咸憚於行元靖出帑藏數百萬悉分給之衆乃感悦
時黎賊擾動元靖抵其峒穴撫慰以私財遺其酋長在
嶺海四五年恬不以瘴癘為慮衆皆懐附代還拜為右
千牛衛上將軍雍熙三年卒元靖生連州刺史知涇州
諱繼昌字世長建隆三年䕃補西頭供奉官太祖欲選
尚公主元靖固讓涇州亦自言不願元靖為聘婦太祖
頗不悦開寳五年遷西京副使入為右班殿直東頭供
奉官監大名府商稅嵗課増羨㑹詔擇廷臣有勞者府
以名聞授西京作坊副使淳化中齊饑多盗調登萊沂
密七州都巡檢使至道二年蜀賊王鸕鷀平餘黨猶據
險為㓂拜西京作坊使峡路二十五州捉賊招安都巡
檢使旋改兵馬鈐轄賊酋喻雷燒以金帶遺涇州涇州
偽納之賊懈不設備因掩殺之進西京左藏庫使咸平
三年王均亂蜀與雷有終上官正石普同受詔進討砦
於城西門賊忽開城偽遁有終等各以所部徑入涇州
覺亟止之不聽因獨還砦賊果閉闗發伏悉陷之有終
等僅以身免涇州砦安堵如故所部諸校聞城中戰聲
泣請引去涇州曰吾位最下當俟主帥命是夕有終馳
報至徙涇州屯雁橋門三月破彌牟砦斬首千級大獲
器仗逼魚橋門均脫走涇州入城嚴戒部下無擾獲婦
女童幼置空寺中事平遣還其家以功領奬州刺史俄
知青州入掌軍頭引見司景徳二年帝幸澶州遣先赴
河上散諸軍鎧甲遼人請和欲近臣充使乃令涇州與
其使姚東之偕詣遼部俄與韓和同至行在尋擢為西
上閤門使三年將朝陵寢以汝州近路衛兵所駐命知
州事兼兵馬鈐轄大中祥符元年進東工閤門使以目
疾求歸京師入對勞問再遣尚醫診視將真拜刺史復
任延安表求休致不允改右驍衛大將軍領郡如故祀
汾隂留為京城新城巡檢鈐轄改左神武軍大將軍權
判右金吾街仗其子遵勛尚萬夀公主天禧初主誕日
涇州過其家迎拜為夀帝知之宻以襲衣金帶器幣珍
果美饌賜之翌日主入對帝問涇州强健能飲食拜連
州刺史出知涇州表求兩朝御書謁拜諸陵皆許之二
年冬卒遣中使䕶喪以歸鄭伸者客元靖門下十餘年
元靖待之漸薄上書訟元靖得賜同進士出身為酸棗
主簿所謂讒人者也早死其母值嵗饑嘗詣涇州乞食
家僮竟前詬逐涇州召見與白金百兩時人稱之涇州
生和文諱遵勛字公武少學騎射馳氷雪間馬逸隊崖
下衆以為死和文徐起亡恙也後舉進士大中祥符間
召對便殿命尚萬夀長公主初名勛真以遵字(闕/)　為
元靖孫授左龍武軍駙馬都尉賜第永寧里主下嫁而
所居堂甃及瓦甎多為鸞鳯狀和文令鑱去主服有龍
飾悉屏藏之帝歎喜命領澄州刺史謫均州團練使徙
蔡州踰年起為太子左衛率府副率復左龍武軍將軍
領宏州團練使真拜康州團練使給觀察使禄時涇州
官刺史和文請班其下許之涇州得疾和文馳省不俟
命帝遣使令乗驛赴之既還上表自劾帝使近臣慰諭
之遷澤州防禦使又遷宣州觀察使求補郡自試出知
澶州賜燕長春殿作堤捍河七日而成遷昭徳軍節度
使觀察留後拜寧國軍節度使徙鎮國軍知許州水軍
多不練習和文簡拔十去七八後以疾請援唐韋嗣立
故事求山林號詔不許天聖間章獻太后屏左右問曰
人有何言和文不答太后固問之和文曰臣無他聞但
人言天子既冠太后宜以時還政太后曰我非戀此但
帝少内侍多恐未能制之耳嘗上三說五事以論時政
晉國夫人林氏以太后乳母干與國政太后崩和文請
置之别院出入伺察之以壓衆論嘗師楊億為文卒為
制服及知許州奠億之墓慟哭而返又與劉筠相友善
存恤其身後卒贈中書令謚和文子知澶州贈兼侍中
謚良定諱端懿字元伯武康軍節度使知相州贈開府
儀同三司諱端愿字公謹安徳軍留後贈昭徳軍節度
使謚恭敏諱端慤字守道良定通隂陽醫術星經地理
之學七嵗授如京副使侍仁宗東宫尤所親愛嘗解方
玉帶賜之稍長出入宫禁如家人七遷濟州防禦使為
郡牧副使杜祁公為樞宻擇外戚子弟試外官乃以侍
中知冀州為政循法度民愛其不擾轉運使移州捕妖
人李教教已死恩州王則據城畔人言教不死在賊中
遂降單州團練使知均州改滑州兵馬鈐轄賊平實無
李教者乃以為汝州防禦使提舉在京諸司庫務遷蔡
州觀察使同勾當三班院徙華州觀察使以母喪起復
為鎮國軍節度觀察留後願終制許之仍結俸命提舉
集禧觀出知鄆州兼京東西路安撫使京東水民多饑
大發倉廩以賑置弓手局教以戰鬬遂如精兵治汶陽
隄以却水患民便之尋授定逺軍節度使知澶州不拜
以留後知澶州卒帝方宴禁中聞之為徹樂賻以黄金
三百兩贈威徳軍節度使謚良定再贈兼侍中開府以
穆獻公主恩七嵗授如京副使四遷為恩州團練使仁
宗以嵗旱御便殿慮囚放宫女開府上疏謂縱釋有罪
小人之幸放宫女為宦者専制反失所歸何以弭灾變
累進邢州觀察使鎮東軍留後知襄郢二州本路轉運
使獻羨財數十萬被賞開府言常賦三折其民不堪即
上其事帝怒奪轉運使賞申折變之禁移廬州富鄭公
謂曰肥上之政何以减於襄陽開府曰初官喜事飾厨
傳以干名則譽者至更事既久知抑豪强制滑吏故毁
隨之弼深然其言英宗初同提舉在京諸司庫務帝以
疾拱黙開府求對進曰陛下當躬攬權綱以係人心不
宜退託失天下望拜武康軍節度使知相州請歸授醴
泉觀察使神宗即位遣使即家録取異時章奏賜詔褒
之河東城囉烏開府手冩趙普諫太祖北伐疏以聞連
年請老以太子少保致仕凡大禮成賜金帛器幣品數
視執政哲宗嗣位進太子太保欽聖皇后以甥舅之故
嘗幸其第禮獻穆祠堂命近侍掖開府勿拜元祐六年
卒帝輟朝臨奠賻典有加贈開府儀同三司恭敏官左
藏庫使執獻穆喪辭起復詔特給俸累遷東上閤門使
幹辦三班院嘗侍羣玉殿仁宗獨賜珠花飛白字寵顧
特異知邢冀衛三州至蔡州觀察使元祐中以安徳軍
留後卒贈昭徳軍節度使謚恭敏初良定在嘉祐時嘗
宻請建儲人無知者元豐間恭敏䄂舊稿上之神宗歎
曰近世之賢戚也良定子成州團練使知蔡州諱評字
持正少渉書傳嘗以公主遺奏召試學士院及殿中丞
意不滿辭之後二年再召試復止遷一官愈不悦由東
頭供奉八遷皇城使以父告老授西上閤門使為樞宻
都承㫖出使陜西河東還言鄜延之人皆謂城囉烏非
便乞速撤毁解一路之患師出安南調兵及河東又言
王師南征而取卒於西北使蠻聞之得以窺我以榮州
刺史出知潁州還幹當三班院使契丹分畫河東地界
幾二年乃決賜袍帶金帛以賞勞進成州團練使知蔡
州卒贈冀州觀察使賜白金千兩此文翔先世事也李
氏從髙唐度江家於山海曠絶之地百有餘年宋失其
國宜其不足取徴文翔雖為學官於汳則又五十年矣
此其志之可悲也夫傳曰公侯之子孫必復其始文翔
在館閣與一時之名勝逰討論國家之故實况於更練
之熟閲厯之深足以自見於當日公侯復始吾於文翔
蓋日望之故備書所聞以為贈
　　定武王氏族譜序(辛夘/)
王氏盛族也其出不一有媯姓有姬姓二省雜姓四定
武之王莫知其所本其可考者自仁遇始仁遇生顗舉
宋寳元(闕/)年進士為隰川尉贈太子太保隰川公生子
三人皇祐間皆舉進士長子僅終水部郎中知雅州贈
太子太傅雅州公生孝孫知代州五臺縣贈太子太師
五臺公生安中元符三年舉進士厯官二府而定武之
族益大豈獨其富貴烜赫於一時哉素嘗讀初寛集而
竊考清源公之行事直道正言無所回撓其論權奸蔡
京以為欺君僭上蠧國害民天下韙之及開北邊京父
子合謀謂公名望大臣可使鎮撫新附之邦乃出為慶
逺軍節度使河北河東燕山府路宣撫使知燕山府徽
宗之闇不疑其姦何異顔太師之使李希烈也然公所
陳之事灼見幾先而其君不悟卒至宗廟邱墟生民塗
炭公之立朝大節足以信於後世矣今天子詔修宋史
史官為公立傳既已奏御可謂發潛徳之幽光窮天地
亘古今而不朽後之為人臣者可不監諸公八世孫漸
能文章與素邂逅吳中備道其家世之懿漸從弟晉貢
於江西來上春官出其世譜俾素序之因書其後至正
十一年二月壬寅臨川危素在京師金臺坊僦舍書
　　先天觀詩序(辛夘/)
先天觀詩一巻自翰林學士承㫖楚國程文憲公而下
總若干人方曽尊師貫翁為此觀擇山水之勝而亭臺
髙下位置各適其宜逰山之君子不及至者以為恨學
道之士尤樂其喧囂之逺可以離世而獨立也素之叔
父功逺甫少從尊師學在京師以觀之圗及四眀戴先
生所為記求題詠於朝之名卿大夫清河元文敏公與
先叔父為莫逆交得記文手書一通南望再拜曰江左
之文章猶有斯人乎太史臨江范公徳機之詩曰玉堂
學士危與吳謂先叔父及𤣥教宗師鄱陽吳公也元公
親題其後深加贊賞元公學問傑出中州然挾其才不
多讓人即此可以觀其揚人之善尚有古人之風焉當
此之時國家承平以文物相尚名人鉅公畢集輦下雖
一詩之出必各極其所長期於必傳而後已故范公與
太史浦城楊公仲宏豫章揭文安公之詩皆作於布衣
之時其後雖為顯人今讀其詩亦非率爾而為者先天
觀聞於四方萬里豈不以其詩而傳歟自薛真人𤣥卿
以來詩若干首則尊師十數世孫毛遂良叔達所求初
叔達至京師俾素賦之素辭不敏安敢繼諸公之作求
免於瓦礫之譏後十年叔達將請於其師遁教宗師劉
真人耕隠刻梓以傳又屬素序之惟尊師行義甚髙與
開府𤣥教宗師張公居同邑定交貧賤時張公既遭逢
國朝寵遇甚盛數招之不至其沒也僅藏宋髙宗書隂
符經及此巻爾張公祭之以文曰偉哉斯人秉是正直
則尊師之為人可知己他日仙者金蓬頭結草庵觀旁
獨居廿有六年素屢宿庵中聞松風澗水之音清清冷
冷有髙舉逺引之志顧竊禄於朝侵尋華髪讀諸公之
詩恍若夢逰塵湖之上其能無感於其中乎
　　臨川王氏世譜序(辛夘/)
臨川王氏世譜一巻宋累贈太師中書令兼尚書令英
國公十三世孫允升所藏也昔荆國公昆弟以政業文
學克大其家厯世滋久而子孫多散居他郡素郡人也
嘗求其譜於祠堂蓋詳於前而畧於後至金陵訪之亦
不可得以屬諸名垕字載之者垕杜門鍾山讀書養親
數有書問而不及此允升自其七世祖徳慶史君卜居
諸暨而未遑一歸臨川來逰京師出示此本猶其先世
手澤素留之數年謹録而藏諸孔子謂夏殷之禮皆能
言之而嘆丈獻之不足徴然則斯譜之存係於吾邦文
獻豈可忽哉
　　三皇祭禮序(辛夘/)
皇帝御極之十有七年詔祀三皇遣大臣攝事三獻用
樂著為令從江西湖東道肅政亷訪使臣文殊納所請
也臣素供奉翰林嘗定譔樂章太常博士臣任栻爰制
樂名御樂局大使臣盧亨審其音律就正於禮部尚書
臣趙璉乃以上聞臣素調官奉常為博士竊思既隆其
禮宜定著儀文頒行郡縣屬臣栻拜監察御史因討論
典故為祭禮一巻叙曰昔孔子之傳易繫辭叙宓犧氏
神農氏黄帝氏裁成輔相之功大矣蓋有先天地開闢
之仁後天地制作之義利及於千萬世之久雖竭四海
九州之奉曽不足以圗報萬一禮曰法施於民則祀之
孰有先於三皇者乎然而三代以來卒莫之能行報本
反始何其闕然唐𤣥宗僅置廟京師宋太宗祭宓犧於
陳神農於亳黄帝於防而已郡邑徧祀咸秩無文未有
盛於我皇元也在至元初以醫家專其享祀議者謂三
聖人之功之徳含齒戴髮者皆所當尊而事之豈獨醫
家所得專之耶由元貞以來臣僚間嘗以為言有司漫
不之省今皇帝克承丕緒嚴恭寅畏事神治民者靡不
盡其道故㫁而行之於乎盛哉臣素䝉恩幸被任使與
聞禮樂之制作顧以非才惡能上副聖天子敬祀神明
之意臣實懼焉姑識諸篇端以示來者
　　廣信文獻録序(辛卯/)
信東南大郡也其山竒拔其水清寫其鍾而為人有文
章尚節概自唐吳武陵父子及校書王貞白啟其端緒
至於宋室南遷中原故家多僑寓於此而士習益盛由
僉書樞宻院事張公叔夜直秘閣知同州鄭氏驤以來
皆能仗節死義尤足為是邦之重矣余鄰家貴溪之境
少讀栁儀曺作吳君文集序奬譽備至余往求之卒不
可得而武陵之文亦復不傳及被命修宋史信獨無一
字送官攟拾他書僅成數傳其間闕遺固亦多矣蓋州
縣無良吏家無賢子孫使忠賢泯沒史家有遺恨非可
惜哉永豐士舒彬文質時客京師睹其事而慨焉乃發
憤還其鄉網羅散逸得昔人所為文辭久而㑹萃成編
題曰廣信文獻録文質居貧方汲汲於養而寢食之間
不忘乎此訪求故家世族至於浮屠老子之宫殘碑斷
碣無不蒐輯衆頗非笑之而文質不畣其老師宿學及
聞前代故實者則曰盛哉文質之舉也已而日積月累
可以更考見數縣之事及再逰京師假公私書補其未
備而所得益富而文質將還江南徧求以紀載之向使
廣信之人皆有志若此則吳氏父子之文安得并與飄
風㳺塵一歸於昧耶余故嘉其篤於好古而為之叙
　　廣信桂氏三世文集序(辛夘/)
廣信桂氏自司空公顯於五季宋初其後以儒學擢科
第者數世我陸文安公稱其族盛而尚禮法宋忠臣謝
公君直母家也余至治間客逰貴溪之境始聞桂氏伯
仲以文學為鄉先生乃齋沐修頌伏謁門下於是澹圃
先生武仲方頤白鬚類古君子不以余為少年揖讓為
禮甚恭猶扺掌談謝公言論風㫖使人毅然有立志退
則從其子林伯㳺而林伯方覃思經術思有所著述以
翼衛聖賢之道而不務茍阿於時好蓋余少林伯十有
四嵗林伯之子孟又少余六嵗而孟天才飄逸文采曄
然尤為稱其家者也其後先生即世余亦以家貧干禄
久而不能歸間數嵗而林伯與孟則以書道其殷勤友
誼甚篤也乃者孟之子訪余於京師其名曰庸其年亦
幾三十余於是見桂氏四世而亦將衰矣庸槖其曽大
父大父父三世之文請曰吾子於我有世契願序而傳
之余讀孟東䝉之詩其四章曰内充既和外形載方相
時允塞退休式康其六章曰聖軌有卓删述是儀爰指
我的眀徳是持所以述贊其大父尊府君可謂善言徳
行余之不佞誠不敢易其辭孟承其家學之緒故其文
辭有作者風昔人三世有集以為儒林之盛事乃今於
桂氏見之何其懿哉庸㳺於成均謹重而力學使予未
老并讀其四世之文豈非餘生之幸故書以為序
　　果囉羅易之金臺後稿序(辛卯/)
易之金臺前稿余既序之矣及再至京師又得後稿一
巻為之論曰昔在成周之世采詩以觀民風其大小之
國千有八百西方之國豳得七篇秦得十巻而止夫以
雍州之域實在王畿自豳秦而西未見有詩豈其風氣
未開習俗不能以相通也歟易之果囉羅氏也彼其國
在北庭西北金山之西去中國逺甚太祖皇帝取天下
其名王與輝和爾最先來附至今已百餘年其人之散居
四方者往往業詩書而工文章易之伯氏既登進士第
易之乃泊然無意於仕進退藏句章山水之間其所為
詩清麗而粹宻學士大夫多傳誦之然則果囉羅氏之
能詩者自易之始此足以見我朝文化之洽無逺弗至
雖成周之盛未之有也昔余客鄞為文送易之北來以
為祖宗取天下豐功大業宜制樂歌薦諸郊廟易之之
才足以為之聖君賢相制禮作樂豈終舍吾易之者哉
　　衛氏族譜序(辛夘/)
衛本周文王子封初食邑於康武王封紂都之東國至
秦二世始廢其君角為庶人其後散處四方今可考而知
者曰合陽派其初祖忠傾曰夏縣派其初祖宋酆州士曹
勲曰興元派其初祖唐將軍志忠曰華亭派其初祖誨
誨六世孫闐宋政和八年舉進士仕至左朝奉大夫通
判鎮江府累贈太師魏國公其長子時敏通直郎知仁
和縣生三子曰溉朝請大夫直祕閣知處州累贈宣奉
大夫曰洵廸功郎海鹽縣主簿曰洙嘉定七年進士朝
請大夫户部郎中兼(闕/)司郎中若淳熙十一年進士及
第參知政事累贈太師秦國文節公涇則魏公次子季
敏之子也户部公之𤣥孫鐘久居京師念宗族之遐邈
命其子好義増修世譜屬余為之序余嘗以事過華亭
訪衛氏子孫聞其賢而有文者其字立禮杜門不與人
接且將二紀欲問其故家遺事卒不可得猶幸因鐘而
稽其世緒之詳蓋華亭之衛莫盛於宋世變以來衣冠
之族往往淪替譜牒散亡而傳聞荒忽而衛氏之後獨
可徴信如此異哉夫人事之得喪一去一來者天也至
於上承詩書之澤下為曽𤣥之計厥有道焉昔康叔之
始封武王告之以祇遹文考又曰敷求殷先哲王曰丕
逺惟商耉成人曰聞由古先哲王說者曰近述諸今逺
稽諸古不一而足以見義理之無盡斯言也凡康叔之
裔皆可服行之矣鐘之北遷混於闤闠而不為習俗所
變知教其子吾知衛氏之必復其始故序以徴之
　　眀倫傳序(辛夘/)
明倫傳五十卷曰君道父道母道子道婦道夫道妻道友共
交友師生家臣僚屬知舉凡十五門蜀郡楊君三傑之
所著君既序次之而列其凡例於前監察御史以君書
有補於世教薦之於朝集賢翰林禮部議以克合中書
移江淛省刻其書蓋嘗求君著述之意以為人之處人
倫之常可能也至於處變而處其變者不可能也且常
而至於變固人倫之不幸素其位而行顧不在於我耶
然而未易言也非格物之深使義精而仁熟固不免於
毫釐之差千里之謬過與不及其失則均君為之書誠
足以資學者格物之助譬諸養生之菽粟治病之藥石
其可闕哉抑先王之澤既熄數千年間議論之未當處
置之失宜經權之不眀性識之昏蔽雖處君父之尊尤
不能眀乎臣子之所當為況於其他乎此書之盛行於
天下家藏而人誦之彛教庸行具有成法因時制變不
失其常豈待權然後知輕重度然後知長短君著書之
功於是為大若是而猶䧟於偏黨而不自覺無乃自暴
自棄之甚者君亦末如之何矣君在京師數與余論天
下事觀其練達政務而沈毅有為則其書非直為空言
也乃序而歸之君字曼卿
　　元氏世録序(壬辰/)
唐之末世盗賊䗬起黄巢黨栁彦璋陷撫州先南庭府
君昆弟戮力平㓂攻彦璋於象牙潭斬黄可思李道謙
禧宗嘉其功授府君刺史府君之弟諱子昌為新州刺
史再授䖍州刺史改弋州刺史加饒州制置使楊行宻
自稱留後遂自為淮南節度使及其子渥偽稱吳改元
隆演盡䧟江西州縣弋州府君依吳越錢氏梁貞明三
年十月六日卒年五十有八弋州府君二十二子其十
一人徳昭易姓改元氏從吳越王錢俶歸宋事見宋史
宋以徳昭為右僕射兼侍中晉國公生九子㓜子守文
咸平進士官止大理寺丞知白州生子絳天聖五年進
士神宗時參知政事官至正議大夫魏郡公太子太師
謚章簡生二子耆寧耆弼五孫延祖似之紹京紹直紹
著曽孫之可考見者曰康曽自章簡公二子而下其厯
官皆莫得而詳五孫亦不知耆寧有子若干人耆弼有
子若干人康曽者亦不見五人之中孰為其父弋州府
君子廿一人晉國公為最顯曽未七世已漫不可稽而
欲求廿一人之裔愈難知己自易姓以來危氏有諱清
臣者嘗與章簡公以詩叙宗盟章簡公亦歸南城界潭
省墓刻石永福僧寺至尚書都官員外郎右正言諱佑
章簡公實銘之章簡公故第在平江之帶城橋至正四
年素以事道出平江徧詢其後無有能言者徴諸吳郡
志亦無一字及之括蒼潛安撫說友尹臨安作郡志頗
載其事平陽張君仲舉與素同官史館間語素曰杭之
新城有儒者元姓自謂與子同出信乎素喜甚㑹大梁
段君吉甫亦在史館將還錢唐亟以此事屬之段君三
使人訪諸新城終無所聞章簡公墓在錢唐縣履泰鄉
之鳯皇山北庭觀驢君元賓以選守杭元賓與素有交
誼以是為請諾焉及紅巾賊起杭城䧟素備官於朝不
能即還江南因稍列其譜圗而附以金石簡册者為元
氏世録一巻用藏於家他日續有所聞當備紀焉以見
夫宗族之誼雖逺而不可忘也
　　玉堂集序(壬辰/)
昔我太子太師章簡公以世家子登宋天聖五年進士
甲科厯仕州縣號為清强神宗既更庶政欲慎選詞臣
宰相王公安石對曰有真翰林學士但恐陛下不能用
耳元某是也時雖作龍圗閣學士難下遷知制誥遂自
外遷翰林學士其制書詔令純深温潤抒思深長長於
應制神宗深加賞激至於碑表詩歌之文無所不精丞
相蘇公頌論公持論前言往行講尋源流或推究天人
善惡之應叩其所屬往往更相推許由是知公之學豈
可以淺近窺哉素之先世藏公玉堂集讞獄集等書兵
燬之餘無復存者及客京師得玉堂集二十巻於翰林
國史院公庫因假傳鈔蓋為學士時代言之作也又從
鬻古書者得玉堂詩集十巻餘所得者鹿苑寺記等文
數篇而已謹序而藏之凡所以頌公者皆非一家之私
言也自公之沒二百六十餘年吾宗詩書之澤猶未至
於斬絶者抑公有以振起於其前歟後之人讀公之書
尚無怠於世業可也
　　送許巡檢序(壬辰/)
至元間漳之南勝㓂作郡民往往結寨以自保長泰有
寨曰天城居民最多而逼於賊龍溪士許君存衷傾貲
募兵擊賊亡筭遂解其圍天城之民不至汙染而父子
兄弟夫婦獲相保以生存衷之功也事平存衷恬然不
自言後十有四年憲帥兩府薦授南勝定南寨巡檢將
行過予執别蓋自㓂平之後多以功狀來上若今永春
尉胡君長㤗主簿方君予嘗與論事知其才足以有為
皆為文以送之矣存衷以一介書生奮勢不自顧而力
與賊抗以衛其民非灼知大義之所在其能然耶此豈
與武夫悍卒同日而語哉昔者竊議之中州江南歸於
版圗者厯嵗滋久國家之法制莫非以惠安元元為本
然而盗賊之竊發或連數城其故何歟守令之失職武
備之不修有以致之然也閩粤去朝廷萬里方盗之起
警報上聞非旬日不可達及選將用兵聲罪致討而賊
勢益張誠宜使其民自相為保謹斥堠置烽燧聲勢相
倚而緩急相救則盗雖劇可平矣古者寓兵於農其意
或出於此顧以百萬之師使之長驅逺征寒暑之異候
饑渴之失宜吾未見其利也況於州縣困於送迎黎庶
疲於供給故曰莫若民為保為計之善漳之禦㓂已試
之眀騐何憚而不行哉向也存衷之處布衣捍禦之功
已章眀若此今為王官以捕盗為職業功名之立將兆
於斯行大夫君子其得無言以送之乎
　　浸銅要畧序(壬辰/)
徳興張理從事福建宣慰同考滿調官京師㑹國家方
更錢幣之法獻其先世浸銅要畧於朝宰相以其書之
有益經費為復置興利塲至正十二年三月某甲子奏
授理為塲官使董其事理持其副屬余序之序曰錢幣
之行尚矣然而鼓鑄之無窮産銅則有限理之術乃能
浸鐵以為銅用費少而収功博宜乎朝廷之所樂聞也
當宋之盛時有三司度支判官詩申能以藥化鐵成銅
久之工人厭苦之而事遂寢今書作於紹聖間而其說
始備蓋元祐元年或言取膽泉浸鐵取礦烹銅其泉二
十有二五日一舉洗者一曰黄牛七日一舉洗者十有
四曰永豐青山黄山大巖横泉石墻隖齊官隖小南山
章木原東山南畔上東山下東山上石姑下石姑十日
一舉洗者十有七曰西(闕/)焦原銅積大南山横槎隖羊
棧陲旻冷浸横槎下隖陳軍罏前上姚旻下姚旻上炭
竈下炭竈上何木中何木下何木凡為溝百三十有八
人政和五年雨多泉溢所浸為最多是書理之先贈少
保府君諱潛所撰以授其子贈少師府君諱盤成忠府
君諱甲少師之孫參知政事忠定公諱燾實序志之我
武宗皇帝詔作至大錢理之從祖諱懋與理之父諱逖
以其書來上皆命為塲官未及鑄印而塲司罷至理復
因是䝉被異㤙幾於古之世官惟其父子祖孫專於一
事其講之精慮之熟可知己何患乎冶鑄之無功寳藏
之不興哉雖然生之者衆食之者寡為之者疾用之者
舒顧上之人力行何如耳昔者張氏若贈少師諱根著
述傳學者忠定公事業在信史公侯復始將在乎是異
時之所立當不止於此也理字伯雅
　　潏水集序(壬辰/)
潏水集四十巻宋中大夫集英殿修撰李公之文也公
諱復字履中世家開府之祥符其先人累官闗右遂為
京兆人公年十有六取國學解自以年少十年不試禮
部方刻苦學問元豐二年登進士第不就制舉宋用兵
靈夏時相誘公為侍從公毅然卻之邊臣請造戰船戰
車公則又力疏其非役乃罷其節概之粗見者若此所
藴之大者固未試也參知政事觀文殿學士吳越錢忠
肅公從公之孫龜年龜朋得公文集將刻而傳之不果
錢公之孫左丞相成國公象祖稱公學問淵源文章爾
雅議論醇正淳熙九年守信州乃刻於公庫以成先志
今百七十年矣素少讀夏書建安蔡氏於禹貢導河積
石之下引公數言且謂公之學甚博自是欲求公他文
久而弗得比供奉翰林始獲讀公全集猶是賈丞相似
道家本廣信舒彬文質以書來言曰吾郡所刻潏水集
僅存而多所脱落彬逰京師遂摹刻其書以來彬又從
儒學假舊藏本補其闕以遺素仍假翰林本校定然彬
與素皆貧恨力不能完其版姑序識之使吾後之人知
先正之文日就湮沒其難致如此彬之髙誼詎可忘哉
公嘗謂漢唐之文人皆竭其精思自謂濶步一時曽何
所補亦小技而已其志必欲發道之奥眀理之隠求其
文之可傳也
　　永豐王氏族譜序(壬辰/)
廣信王君志道以其家譜示余於京師曰此大母俞夫
人手筆也吾少孤大母鞠而教之七世祖朝奉府君家
訓八事亦書於譜尚書韓公無咎内翰洪公景盧為府
君輓詩書諸壁間夫人懼夫壁有時而壊則又書於譜
若夫人之於王氏承家啟後之意何其懿哉素昔修宋
史知君之先有大勲勞欲為之倣歐陽譜法撰次為書
請以夫人手澤匵藏於家廟顧旦暮驅馳有不暇及君
將歸江南乃以序為屬叙曰王氏其先琅琊人轉徙大
名成安其可見者唐末處士肇肇子景為洛州録事贈
將作監將作子遷贈光禄卿光禄生明遭宋之興克樹
大業為推誠翊戴功臣贈太子太傅其後仕者相踵而
起其居永豐者由太傅四世孫同始至君又十有二世
矣夫以太傅際風雲之㑹功名顯赫著在彛鼎厯數百
年之久而𦙍冑繁衍厥有其由方其將兵數萬下江南
兵至洪州不妄殺人市不易肆革李氏之敝法而薄其
賦税嗚呼此豈武夫悍將所能哉至若朝奉之訓不可
起無益之争興無故之訟骨肉自相吞噬用度過為侈
靡輕棄祖業謀拆故居廢四時祀先之禮忘在庭義方
之訓其為言至簡非獨王氏可以服行之凡為人子孫
者以是更相告語則興者不能以遽廢廢者亦可以使
其興也叙其譜而推本其原而及其先訓亦所儆夫世
之人且以自厲焉
　　文殊師利菩薩無生戒經序(癸已/)
梁武帝時菩提達摩至於金陵問答不契折蘆渡江留
楞伽經曰此可傳佛心宗震旦之人有為佛氏學者敬
信而誦習之因是而開悟者未易悉數蓋天竺距中國
十萬餘里言語不通文字亦異則其書之未及翻譯者
尚多有之不獨楞伽而已皇元泰定初中印土王舍城
刹底里遜曰指空師見晉王于開平論佛法稱㫖命有
司嵗給衣粮師曰吾不為是也因東逰髙句驪禮金剛
山法起菩薩道塲國王衆諸臣僚合辭勸請少留師乃
出文殊師利菩薩無生戒經三巻欲使衆生有情無情
有形無形咸受此戒聞者歡喜諦聽血食是邦者曰三
岳神亦聞此戒卻殺生之祭愈増敬畏師之言曰直指
人心見性成佛我道則然說法放戒老婆心切故是經
因事證理反覆詳眀讀者若楞伽之初至嘆息希有嗚
呼五濁惡世其人之迷謬已甚不有以警動開諭之終
無以為入道之基矣師之學得於南印度吉祥山普明
尊者天厯皇帝詔與諸僧講法禁中而有媢嫉之者窘
辱不遺餘力師能安常處順湛黙自悔居無何諸僧䧟
於罪罟師之名震暴中外四方信向彌篤今皇帝眷遇
有加資政院使姜金剛既施財命工刻是經以傳門人
達藴請予為序
　　上都分學書目序(癸巳/)
開平距大興且千里大駕嵗一行幸恒以仲夏之月至
及秋則南還故百司之扈從者驟往倐來無復久居之
志在上者固簡其約束而弗遑有所程督國子監嵗以
助教一員佩印分學學正學録或一員伴讀四人實從
諸生之在宿衛或從父兄多至數十人以稟給庖𨽻自
隨學館即孔子廟西北為之逺絶塵囂人事稀簡助教
專於教事非休假不出户可以稽經諏史探索精㣲之
藴百司扈從者求如分學之安適亦云鮮矣至正十三
年助教廬陵毛君文在實在行中乃節縮餐錢之羨購
書一千二百六十三巻為三百五十册置於分學蓋上
都書最難致昔賀涇陽王為留守嘗遣教授董君買書
吳中藏於學宫刻書目於石凡文臣之嗜學者往往假
讀之比還必歸諸典守者先是分學亦假其書或他司已
假則不可得有志於競辰者甚為之惜顧分學買書自
毛君始繼至者將嵗嵗而増益之當至於不可勝筭諸
生學古以入官治心修身一徴諸方册毛君之功夫豈
少哉祭酒魯郡王公移牒開平府俾以其書與儒學舊
書並藏置書目一藏崇文閣一藏開平儒學一隨分學
而余序其端是年分學者學録李文伴讀劉夀張儼苑
致陳信也
　　艾蜚英竒納克實山百韵詩序(乙未/)
余好考求宇内山川風俗物産獨北方無載籍至其地
者往往不能言雖言之不能悉也往年古田主簿番陽
蕭澄嘗為和寧學官出其所撰和林賦又有李生者亦
番陽人為兵馬司吏其人儒者頗記録其槩余將撰次
為和林志顧有所未暇爾同郡艾君蜚英為内史府掾
史甘貧勵行氷蘖自持同列疾其異己令式百司官曺
凡後至者當逺役君名最居上乃令分府北行聞者為
之不平君欣然曰吾壯逰之願畢矣即日就道館遇竒
納克實山下暇日因登是山作詩百韵千言以紀述其
勝至正十一年季春之月也後五年孟秋之月君為左
警巡院判官與余皆謁告養痾録其詩相寄鋪張皇元
之豐功大業此固余之素志又足以助成其書故幽憂
之疾為之灑然以蘇君之為惠者至矣古人有云登髙
能賦可為大夫其君之謂與因書其後以歸之
　　杜氏世譜考異序(乙未/)
至正八年天台杜君昌閭奉其世譜航海以達京師俾
史官臨川危素為之序素以杜氏世大族何以序為君
自是相見輒以為言乃取其書玩繹之有未盡合者因
旁稽他書著為杜氏世譜考異一巻叙曰昔者周成王
封其弟叔虞於唐唐子孫改封為杜其後宗族散處他
國隰叔奔晉為士師因為士氏㑹食邑於范又為范氏
故宣子謂魯叔曰陶唐氏御龍氏豢龍氏豕韋氏唐杜
氏范氏皆其祖也杜氏之後洩適魯為大夫出奔於楚
生大夫綽綽生段段生赫為秦大將食邑於南陽衍子
孫因居焉世稱杜衍赫三子上黨太守秉生南郡太守
札札生御史大夫周唐大厯七年安平公顒六世孫太
子賓客信嘗修譜宋中興館閣書目猶載此書則嘗刋
行於世矣以司徒岐國安簡公之善著書羅絡古今號
為精宻未遑自修其譜何耶歐陽文忠公有言自春秋
諸侯之子厯秦漢千有餘嵗得不絶其世譜而唐之盛
時公卿家法存於今日惟杜氏則其譜宜最為詳盡而
猶有所牴牾學者之欲考求故實夫豈易言哉素嘗求
史館遺書於行者過越問祁國正獻公之後無有也至
黄岩得太子贊善梓州通判誼丞相清獻公及其子滸
之事刋諸宋史又嘗撰世徳之記以遺君考異之作抑
亦見素於杜氏深致意焉他日君歸其鄉搜訪考訂使
歸於一是山林之下宜有好古博雅之君子以補素之
不逮云爾
　說學齋稿一百三十三首予前三十年從吳純甫借
　觀今吳氏之書往往散失予一日忽憶此書亟問其
　家幸而尚存為之甚喜蓋公所自書前有臨川危素
　太樸著七字而篇别不為聨巻紙尾皆暗記所作年
　嵗獨以賦頌贊記序為次以此知公自珍其文若此
　蓋録藏之以待編次者也然尚有其半而軼矣說學
　齋稿者亦予向時所見標題亦公之真跡今復脱去
　昔宋太史稱公在至正中以文名天下淵深精純獨
　繼歐虞之後予家苦無書而公集五十巻尚未之獲
　見故命童子録而存之嘉靖三十八年六月癸亥歸
　有光跋
　
　
　
　
　
　
　
　
　
　
　
　
　
　說學齋稿巻四
