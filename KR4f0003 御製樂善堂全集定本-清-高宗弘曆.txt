#+TITLE: 御製樂善堂全集定本-清-高宗弘曆
#+DATE: 2018-05-12 10:20:19
#+SOURCE: github.com/kanripo/KR4f0003 master 6f10905f                
　　欽定四庫全書
　　御製樂善堂全集序
　　朕少讀尚書見二帝三王以及繼世之哲后君臣咨儆
　　惟是身心性命之本原其敷政命官亦惟根柢道德而
　　不規規於事為之末及考詩易四子之言凡論政者皆
　　與書所稱同其指歸互為表裏其後博涉諸史則雖明
　　盛之世所殫心竭慮者大概詳於事功而略於本原教
　　化之升降治象之崇卑其分岐實判於此用是日有孜
　　孜求所以取道入德之門䝉
皇考示以明理立誠之大訓而略得其統貫又念修辭必本
　　乎誠故凡見於古文詩辭者咸以是為宗而不敢有貳
　　焉往者嵗庚戌曽録數年中所作序論書記雜文詩賦
　　次為十有四巻置諸几案時就所言以自檢其行嗣是
　　所作葢四倍前繼序以來躬理萬㡬兢兢業業惟恐一
　　事失宜負
皇考付屬之重思如曩時從容文墨之娯不可復得然少有
餘閒未嘗不考鏡經史以自觀省爰取庚戌文鈔所載
存十之三續作未訂入者存十之七總為一編共若干
巻非欲以文辭自表著葢是集乃朕夙昔稽古典學所
心得實不忍棄置自今以後雖有所著作或出詞臣之
手真贗各半且朕亦不欲與文人學士争巧以轉貽後
世之譏則是集之輯有不得已者記曰本諸身徴諸庶
民曩予自檢所行以勉副所言者乃日用酬酢之常今
兹所行事無大小莫非政教之平陂生民之苦樂相倚
不可以中立者也因此益自警惕而克艱天位顧畏民
碞庶㡬明理立誠之學参前倚衡永永勿替也夫
乾隆丁巳仲夏朢日
　　乾隆二十三年六月十五日奉
上諭近日偶閲樂善堂集縁初刻所存巻帙頗繁其中
　多有不甚惬心之句昔人云文章千古得失寸心朕
　非悔其少作博不恡情去留之名政以隨時删訂則
　今昔詣力所到端可藉以自騐其令内廷諸臣悉心
　校閲分擬應存應删簽貼進呈候朕裁酌重訂定本
　以付剞劂欽此
　　協辦大學士戸部尚書(臣/)蔣溥等謹
　奏乾隆二十三年六月十五日奉
上諭近日偶閲樂善堂集縁初刻所存巻帙頗繁其中
　多有不甚惬心之句昔人云文章千古得失寸心朕
　非悔其少作博不恡情去留之名政以隨時删訂則
　今昔詣力所到端可藉以自騐其令内廷諸臣悉心
　校閲分擬應存應删簽貼進呈候朕裁酌重訂定本
　以付剞劂欽此(臣/)等恭奉
樂善堂全集公同敬謹校閲仰見我
皇上德協天行學勤時敏散體之文囊括六經自先聖
　　以至先儒之理無不陶鎔貫串體大思精駢體之
　　文軼唐駕漢籠罩羣言風格高古詩章則融洽三
　　百篇温柔敦厚之㫖博採歴代之英華而機杼自
　　出是内聖外王之全學無不統備兼賅實足以
訓行萬禩兹恭承
聖訓
命(臣/)等校擬簽呈恭候
欽定(臣/)等謹遵
諭㫖詳細恭繹竊就管蠡之見分别貼簽恭呈
御覽伏候
訓示裁定俟
發下之日交
　武英殿刋刻再(臣/)等伏覩初刻内恭遇
御名未經敬避深屬未安謹一併擬簽進
　呈仰祈
睿鑒再集内所刻制義理醇詞茂雅正清真洵為文章
　　榘矱今(臣/)等恭查制藝巻内計文共得二十七首
　　似應於目録末標附録制義四字而附刻於詩賦
　　雜文之後標簽書樂善堂制義下刻一小附字則
　　於刻集體製更為妥協至原本久經頒行今後訂
　　成定本在我
皇上制作如日月經天原可聽其並行但現在定本既
　　經詳訂而出海内藝林寳購必當奉為指歸所有
　　原本自應陸續恭繳(臣/)等請
㫖凡内外臣工曽䝉
頒發初刻及書坊翻板并外省官刻本並令隨時收繳
　　不必立定限期及行文追查在内交軍機處彚繳
　　在外由各該地方官轉送布政司敬謹收貯定本
　　刻成時仍乘便發交各布政司照依摹刻印行嘉
　　惠天下(臣/)等愚昧之見是否有當伏候
聖訓謹
　奏
　　　　　　　　協辦大學士户部尚書(臣/)蔣　溥
　　　　　　　　　　吏　部　尚　書(臣/)劉統勲
　　　　　　　　　　工　部　尚　書(臣/)嵇　璜
　　　　　　　　　　吏部左侍郎(臣/)董邦達
　　　　　　　　　　戸部左侍郎(臣/)劉　綸
　　　　　　　　　　户部右侍郎(臣/)裘曰修
　　　　　　　　　　禮部左侍郎(臣/)介　福
　　　　　　　　　　兵部左侍郎(臣/)觀　保
　　　　　　　　　　刑部右侍郎(臣/)王際華
　　　　　　　　　　工部右侍郎(臣/)錢維城
　　　　　　　　　　内　閣　學　士(臣/)錢汝誠
　　乾隆二十三年八月十五日奉
㫖制義不必刋刻餘依議欽此
庚戌年原序
余生九年始讀書十有四嵗學屬文今年二十矣其間
朝夕從事者四書五經性理綱目大學衍義古文淵鑑
等書講論至再至三顧質魯識昧日取先聖賢所言者
以内治其身心又以身心所得者措之於文均之有未
逮也日課論一篇間以詩歌雜文雖不敢為竒辭詭論
以自外於經傳儒先之要㫖然古人所云文以載道者
内返竊深慚恧毎自思念受
皇父深恩時聆訓誨至諄且詳又為之擇賢師傅以受
業觧惑切磋琢磨從容於藏修息游之中得以厭飫詩
書之味而窮理之未至克已之未力性情涵養之未醇
中夜以思惕然而懼用是擇取庚戌秋九月以前七年
所作者十之三四畧次其先後序論書記雜文詩賦分
為十有四巻置在案頭便於改正且孔子不云乎言顧
行行顧言書曰非知之艱行之惟艱常取余所言者以
自檢所行倘有不能自省克以至於言行不相顧能知
而不能行余愧不滋甚乎哉
　　六經之教皆以明仁義中正之道而感發人之善
　　心也降及子史必依於經義足以備勸懲輔教化
　　然後為後世所誦法故唐宋諸文家自言所學必
　　原於六經仁義之㫖然則樂善不倦固敦行之要
　　而亦發為文章之根柢與雍正十年冬
　皇四子以所為樂善堂文鈔示余而屬為之序發而
　　觀之經旬涉月猶不能窮其奥美也其義理一本
　　於五經四子而折衷於宋儒之言其文之意度詩
　　之風格按以古人成法無毫釐分寸之不合而毎
　　至忠孝友悌言之尤肫誠而愷切足以感發人之
　　善心葢
　皇子之文乃樂善不倦之誠之積於中而發於外者
　　也我
皇上聖德天縱以仁義中正之道陶冶一世而
　皇子親承
諭教近仰
儀型朝夕觀感浃於耳目心志之間者尤深且切而又
　　篤志好古深思力探於古聖賢人之言而近體諸
　　身故發為文章充實光輝而不可揜如此乃
　皇子且自以為未足自序之文猶曰彚而成帙置之
　　案左以便改正即文之不敢自是而望道之切可
　　知矣又曰常取所言以自檢所行懼言行之不相
　　顧也則進德之誠可見矣此古聖賢人樂善不倦
　　之實功也余淺見寡聞不足以發揚
　皇子之文而區區之誠所欲効於
　皇子者惟是檢身之嚴宻見於自序之文者永矢而
　　勿渝焉斯已矣
　　雍正十年冬月穀旦和碩莊親王允禄序
　　　文以載道道之體於身者為德而發於言者為文
　　　故韓子論文曰行之乎仁義之途㳺之乎詩書之
　　　源又曰仁義之人其言藹如孝弟者仁義之實道
　　　德之根源也
　　皇四子幼侍
聖祖仁皇帝特荷慈眷朝夕
訓誨且見我
　皇上視膳問安致愛致敬無事不與往聖同揆至性薫
　　　陶耳目濡染由是體諸身心發於言動者不待模
　　　擬自成方圓夫聖經賢傳所以勤勤亹亹牖翼萬
　　　世其道無他父子君臣之大倫而已
　　皇子性資樂善於道德仁義之根源既得之
聖祖之漸涵復申以
　皇上之諭教而又切磋於師友研極於詩書早夜孜孜
　　　日新其德故發為文章左右逢源與道大適衡以
　　　古作者之法中規中矩不失扶寸而事關人紀言
　　之尤懇切而周詳使讀者忠孝友恭之心油然而
　　生夫自古文人學士有一言之㡬於道其文必逾
　　逺而存况
　皇子之實體於身而藹然溢於言外者乎
　皇子夙以樂善名堂因以標文集即此見平日心力
　　之所注而所以為文之根源具在於是矣壬子八
　　月以序屬余反覆尋繹深慶
　皇子之德業日進加益而自忘其學之膚言之不文
　　也於是乎書和碩果親王允禮序
　　　我
聖祖仁皇帝燕翼詒謀盡善盡美
　皇上純孝天亶當居藩邸時先意承志尤得
聖祖歡心康熈六十一年爰命
　　皇四子寳親王入侍内廷以示寵異是時王年方舞
　　　勺而予齒亦埒相對甚歡及
　皇上紹膺大寳余以冲年特承
　恩命忝封貝子晉封貝勒自顧無寸長足録惟以恭謹
　　　慎自檢束遂䝉
　恩眷每入覲
　皇上時遇
　　王輙承奨許把握深談大有乳水之合癸丑夏月出
　　　所著樂善堂文鈔見示余為荘誦一過見其論記
　　　文序賦頌詩歌無體不備約數萬言因為舌橋不
　　　下作而言曰古謂立德立功立言為三不朽在古
　　　人非欲岐之也太上不易得得其次亦可以不朽
　　矣而衡以聖賢之道則德其所内藴耳著之而為
　　功宣之而為言莫不皆備於一身則三而一者也
　　今
　王以樂善署其堂而復以名其集葢善即德也德備
　　而功與言隨之如水之有本木之有根其條達流
　　行有不期然而然者然而混混湯湯觀瀾而知其
　　本也刁刁調調攬葉而知其根也則欲測
　王之德與功者又何不可於其言觀之哉今為取其
　　文而讀之於其藹以和者見仁之德焉嚴以毅者
　　見義之德焉暢情而不繁洞物而非察堅確而不
　　移者見禮智信之德焉夫渾而名之之謂善得之
　　於己之謂德
　王之樂善
　王之取善也葢善無窮而取善之心孳孳矻矻日有
　　積而月有累故其發而為言得心應手自有行乎
　　其所當行止乎其所當止之致斯其藴之也深而
　　養之也素矣劉晝慎獨有曰枕善而居之不以視
　　之不見而移其心聼之不聞而移其情也老子曰
　　上善若水水利萬物而不争故㡬於道斯二説者
　　可舉為
　王贈也夫文所以載道也言者心之聲也而非藴之
　　養之則不足以資其本而培其根今
　王之樂善如此擴而充之於以優於天下而馴至於
　　大舜之域其可涯量哉將見為德為功為言皆以
　　一身備之裕如矣苟浮慕詞章徒以著述相引重
　　又烏足以讀樂善堂之文哉
　　雍正十一年癸丑五月上澣允禧序
　　　夫文所以載道也自漢唐宋明以來有道諸儒皆
　　　發為文辭以明聖賢之奥㫖作為詩歌以暢一已
　　　之襟懐令後世讀之者玩其詞繹其㫖稱揚傚法
　　　之恐後文之有功於後世豈淺鮮哉若夫稟頴異
　　　之姿而精研典籍日與賢師友稱先則古討論藏
　　　修弟之視
　　兄雖所處則同而會心有淺深氣力有厚薄屬辭有
　　　工拙未敢同年而語也吾
　　兄隨
　皇父在藩邸時朝夕共處寢食相同及
皇祖見愛養育宫中恪慎温恭
皇祖見之未嘗不喜
　皇父聞之未嘗不樂而乂念弟之在家不能常聚迹雖
　　　兩地心則相通吾
　　兄純孝至悌可謂肫然無間矣及
　皇父尊居九五吾二人下帷讀書朝夕共處寢食相同
　　者如舊同氣之歡豈語言文字所能盡載乎吾
　兄於問寝視膳之暇每有所得發為文詞日課文一
　　首雖退居私室亦不敢自懈手披心繹欲力追古
　　作者八年秋九月彚訂其序論詩賦雜文若干巻
　　而命余序余曰載道之文真儒為之無實之文務
　　名者為之務名者不求實得真儒則本之躬以見
　　之言而可垂於後世今觀吾
　兄之文本平日所為講明踐履者積於中而發於外
　　上不負
皇父慎選天下英賢而教育之之心下不負十餘年窮
　　經力學憤樂相尋之篤志處帝王之家居富貴之
　　位書史所載未數數然也
　兄之樂善無窮而文思因以無盡凡古聖賢之微言
　　大義修身體道之要經世宰物之方靡不發揮衍
　　繹娓娓焉暢所欲言即至一吟一咏亦皆揚風扢
　　雅温柔敦厚有合於三百篇之㫖豈揚華摛藻狥
　　外忘内者所能髣髴其萬一哉又豈弟之淺識謭
　　詞所能贊羙哉弟𢎞晝謹序
　　文以足言而載道也内而極於天人性命之微顯
　　而通於經綸事業禮俗百為之賾皆由根柢深厚
　　詣極精微而後出之有原發之莫測所稱閎中肆
　　外貫乎道而濟乎義臻於玉振金聲之羙葢徴聖
　　垂文而作述以隆非偶然也(彭/)弱齡猥䝉
聖恩受讀
　内廷得侍
　皇四子朝夕講貫竊見
　皇四子問安視膳之餘耳目心思一用之於學考合
　　古今徴論同異雖單詞隻義必條分縷析銖黍弗
　　差毎為文筆不停綴千言立就而元思泉湧采翰
　　雲生葢天資敦敏而又緝熈光明實為天人並臻
　　其至者也積數年著作既富所裒樂善堂文鈔成
　　(彭/)盥濯讀之數過其研窮心性也則德成於天而
　　明出自然微言探賾彌綸彛憲合心源道法一以
　　貫之而無餘也其闡發經學也則深明博察探其
　　奥而約其㫖糟秕羣言彪炳至義發前人所未及
　　而開後學以津梁也至於史事有難評之迹千秋
　　積未發之疑抉隐觧蔽往往出人意表葢舉治亂
　　興衰之故是非得失之衡莫不包括隐顯變通會
　　適標論立義足以超古而信今矣旁逮詩歌賦頌
　　體製羙備寫天地之輝光琢元黄之麗藻雖組織
　　辭令排比聲律然皆銜華佩實酌雅富言而非尋
　　常之外飾雕艶所可擬於萬一者夫惟知之始能
　　言之顧(彭/)淺何能知高深之際而陳贊頌之言哉
　　(彭/)侍
　几席誦習之下每苦於室而難通也輙䝉
　片言提撕曠若發䝉而因端
　指示引繩授矩
　訓誨無倦所以培而植之者甚至顧以鈍質業不加
　　修而識不加長受讀兹編所謂出有原而發莫測
　　貫乎道而濟乎義者(彭/)誠不足以知之惟畧陳梗
　　概恭綴數言以為鼓吹休明之一助焉爾
　　雍正十年嵗次壬子十月朔平郡王福彭謹序
　　　善者一心之主宰萬化之根原事理會歸之極則
　　　也然非實有所樂乎此則見之不真信之不篤而
　　　其發為文章著為事業者終不能篤實輝光可傳
　　　於後世
　　皇四子寳親王性資純粹自幼為
聖祖仁皇帝所篤愛
特召育於宫中薫陶
德教
　皇上切義方之訓廣延師保諮經稽史惟日孜孜所以
　　　培養德性恢閎學識者既厚且深矣(爾泰/)以封疆
　　　之臣入㕘政事恭承
　恩命獲侍
　　講筵竊見
　　皇子動容出辭温肅之氣具備偶聆議論則窮本探
　　　原有經有緯未嘗不私慶
　　皇子秉元善之德而誠心體道不獨文學迥出乎尋
　　常也間出樂善堂文鈔若干巻以示開章二篇則
　　曰立身以至誠為本讀書以明理為先此我
皇上御書以訓勉
　皇子者而即首以命題所為念兹在兹以廸元德而
　　會衆善者莫不基於此矣至於推闡經義尚論古
　　人窮極事理辨析羣言實有特出之見超乎前賢
　　思議之外其或敷揚功德吟咏性情可歌可誦使
　　讀者忠孝悱惻之情油然而生葢
　皇子樂善之誠充積於中而英華外發有不知其然
　　而然者昌黎韓愈所謂原於仁義而其言藹如者
　　於是集見之矣竊考六籍所載言善者甚詳而樂
　　善一語獨發之孟子與道性善稱堯舜之㫖更相
　　表裏
　皇子誠由斯集而充之明善以誠身本之心而騐之
　　事則精一危微之訓上接列聖之心傳者莫不於
　　此會其極而世際昇平太和翔洽皥皥焉各相感
　　於至善之中而可以被之賡歌垂之簡冊者其善
　　為何如其樂又何如也鄂爾㤗謹序
　　　雍正元年
　皇上紹登大寳
　命廷(玉/)隨侍
　　皇四子
　　皇五子講讀經書蚤夜趨承仰見我
聖祖仁皇帝垂光錫祚舄奕綿洪我
　皇上敬承
庭訓以裕後昆
　聖學相傳緝熈光大
　　皇四子粹質天稟明敏博達而功力縝宻朝有課夕
　　　有程寒暑靡間有非專攻文學之儒所能希其萬
　　　一者自經史百家以及性理之閫奥詩賦之源流
　　　靡不博覽精擇講明而切究之每發一問立一義
　　　輙超出於思議之表而皆前人所未發覃心實學
　　　者之所宜辨析也含咀釀郁藴蓄富有時發抒其
　　　胸中所見著為論說詩賦諸體之作常不假思索
　　一揮數千言立就清詞邃㫖首尾爛然數年來俱
　　不下千餘篇
　皇子自加𨕖擇得如干首彚為一集以示廷玉廷玉
　　受而循繹焉大抵意義淵深文采博贍而筆力之
　　雄俊健㨗邁越等倫所闡明者聖賢之精藴宇宙
　　之名理而所吐露者經籍之膏腴藝林之芳潤自
　　昔以文章名家者莫能逮焉
　皇子之於文可謂才超而學邃矣抑尤願
　皇子之不以此自多也聞之文所以載道古聖賢修
　　已治人明體達用之大要胥於是乎在匪直工其
　　文詞以為觀羙也故曰非言之艱行之惟艱
　皇子以天授之才博通古今之學循循乎祗遹
聖訓敬勤無斁誠於載籍之指要平日口誦心維者既
　　能言之又允蹈之自此進德修業日新嵗益廷玉
　　所樂得而揚其羙盛者詎有涯哉
　　雍正八年嵗次庚戌仲冬月張廷玉謹序
　　雍正元年我
皇上紹登大寳
特命朱(軾/)侍
　皇子讀書時
　皇四子
　皇五子年甫十三嵗已熟讀詩書四子背誦不遺一
　　字已乃精研易春秋戴氏禮宋儒性理諸書旁及
　　通鑑綱目史漢八家之文莫不窮其㫖趣探其精
　　藴由是發為文章實大聲宏彬彬乎登作者之堂
　　矣雍正八年
　皇四子自訂其所作詩文為一集名曰樂善堂文鈔
　　命(軾/)為之序固陋如(軾/)何足以知
　皇子之文伏念
　皇子以樂善顔其堂又以名其集讀者徒以文視文
　　雖揚扢諷詠咨嗟歎賞烏足測斯編之涯涘乎凡
　　人為一事而或作或輟者所樂不存焉耳
　皇子之於文窮年累月抽思探賾俛焉日有孜孜誠
　　有味乎其言之矣然
　皇子之所樂者善也非文也如以文而已矣雖如宜
　　僚之弄丸庖丁之觧牛得心應手亦徒虛車之飾
　　耳於善乎何與哉樂善之説見於孟子所謂善者
　　仁義忠信而已専言仁則為心之全德而義在其
　　中兼體用而言則仁為體而義為用對忠信而言
　　則仁義又為用而以忠信為之體苟存諸中者有
　　一毫不忠不信求㡬於仁義可得乎易曰立天之
　　道曰陰與陽立地之道曰柔與剛立人之道曰仁
　　與義陰陽剛柔之流行不息迭運不窮者誠也聖
　　人之於仁義亦如是而已矣自聖人言之則為誠
　　誠者天之道也自學者言之則為忠信忠信者思
　　誠也人之道也思誠之功維何格致以啟其端克
　　復以踐其實戒懼以立其本慎獨以謹其㡬循循
　　於下學以漸㡬於上達久之而私欲潛消理與心
　　　融而樂生矣生則烏可已也烏可已則不知手之
　　　舞之足之蹈之天下娯心快志之事孰有過於此
　　　者乎欽惟
聖祖仁皇帝德合乾坤功参化育我
　皇上欽明緝熈聖以繼聖本精一執中之心法發而為
　　　蕩平正直之
　皇猷萬方臣庶是訓是行矧
　　皇子天稟純粹志氣清明晨夕侍奉之下其薫陶涵
　　　育於
　聖德聖訓者固已日新月盛莫知其然而然矣從此敬
　　　承無斁優游厭飫戒於思慮之未萌恭於事物之
　　　既接進德修業之功孰得而窺其所至哉(軾/)嘗聞
　　皇子之自言其文也曰詩歌賦古三百篇之流吾將
　　　以為山水以為樂音以養吾心焉耳㫖哉斯言凡
　　　知者之樂水仁者之樂山以及先儒樂觀天地生
　　　物氣象無往非善即無往非樂無往非樂即無往
　　非養也書曰非知之艱行之惟艱夫無所得於中
　　而强而行之則不勝其勞苟從事於窮理盡性而
　　渙然有得亹亹不倦夫何難之有
　皇子勉之哉
　　雍正九年辛亥十一月長至日朱(軾/)謹序
　　雍正八年夏六月廷錫䝉
恩命得陪侍
　皇子講席竊見
　皇四子孜孜典學日就月將自五經四子儒先性命
　　之精言以至史籍之紀載名人大家之文集靡不
　　探索研究廣覽博辨務求理道之要歸事物之衡
　　鑒文章篇什之榘度根柢融洽條貫浩然有得於
　　中至討論服習之既久廼舉其所得者而見之文
　　抒為論著形為歌詠大抵充實醇粹和平渾厚得
　　天地中和之氣亹亹乎蓄之深而出之裕也所作
　　積多彚次成帙題曰樂善堂文鈔命(廷/)錫為之序
　　昔文中子有言文必貫乎道學必濟乎義夫離道
　　義而以為文鞶帨之工虛車之飾固君子所弗尚
　　即援道以張其詞引義以暢其說薈萃經訓而祗
　　以供文章之用是猶未免岐文與道而二之未得
　　為文之至也二帝三王之道周公孔孟之傳見之
　　　貌言視聼日用動静之間施之禮樂政刑天下國
　　　家之大藴之為德行措之為事業無適而非道義
　　　之衍溢故其著於典謨垂於經傳精微廣博足以
　　　覺世牖民闡道立教而至文出焉朱子所謂有是
　　　實於中則必有是文於外其條理分明光輝發越
　　　而不可掩者非有所强而後能也仰惟
聖祖仁皇帝神靈天縱聖學高深我
　皇上緝熙光明心傳相接羲軒堯舜之統緒近在
　　庭闈
　　皇子朝夕侍奉祗聆
　慈誨提命之所啟廸耳目之所濡染固已薫陶涵育於
　　　聖賢道義之中加以稽古居今考德問業味經史
　　　之膏腴擷典籍之芳潤宜其發而為文炳炳麟麟
　　　若是其盛也若夫體之身心騐之行事道義充粹
　　　於中而至文輝著於外則可以上嫓乎典謨經傳
　　　而與子朱子之言黙相符契又何文與道之岐而
　　為二哉廷鍚因讀
　皇子之文敢敬繹其義為
　皇子誦焉蔣廷錫謹序
　　　我
　皇上至德廣運聖敬日躋丕顯丕承宏兹繼述經理萬
　　　物悉以我
聖祖仁皇帝之所淵藴者發為久大之規啟佑後昆亦以
　　　我
聖祖仁皇帝之所翼貽者著為纉承之羙覲光揚烈繼繼
　　　繩繩誠哉萬古之所獨隆者也諸
　　皇子日承
　聖訓觀感最真莫不器識深厚德性温良勤敏問學不
　　　敢暇逸以故習復之餘遂多著述今
　　皇四子自集其比年所得詩歌論賦選擇若干首為
　　　一集以示(敏敏/)雒誦紬繹至再至三論著則機杼
　　　自出羅列萬象昔人所謂宏深淵博義理精到者
　　　何以加焉至詩歌諸體之作亦莫不畢臻其妙金
　　　相玉質和雅冲融求之近古實少倫比向非我
　皇上訓廸
　皇子之方實有承先啟後垂裕於無窮
　皇子之敬承
聖教者實能親炙其光觀感而益善則奮筆抒詞之際
　　何以洋洋灑灑邁百家而超倫類也哉夫言辭之
　　中可以見道
　皇子之著述固已諸羙畢偹矣竊念自古聖賢之學
　　非獨佔畢之為功葢將舉身心性命之理家國天
　　下之故一一踐履而昭徹之夫而後發之事業者
　　皆為有本之經綸著於文詞者亦皆親切而有味
　皇子其母以文之贍羙者為足多而尤以行之光輝
　　者為可貴則修詞明道德藝交隆庶可不負我
皇上之訓誨矣(敏/)不勝區區期望之忱福敏謹序
　　　雍正元年(世遠/)䝉
　恩特召入直
　　内廷隨侍
　　皇四子
　　皇五子讀書相晨夕者九載於兹矣仰惟
聖祖仁皇帝尊經典學久道化成我
　皇上聖以繼聖學貫天人萬邦作則凡所為詒謀燕翼
　　　建極以錫天下臣民之福者莫不是訓是行
　訓誨
　　皇子尤為精詳愷摯
　　皇子仁孝聰明遜志時敏自四子書五經性理綱目
　　　大學衍義諸書以及古文淵鑑名臣奏議之有關
　　　於學術治道者莫不講貫習復藴之為德行發之
　　　為文章不為雕飾藻繪之辭而皆有以合乎仁義
　　　中正之㫖八年秋九月
　　皇四子自訂其前後所作論序雜文詩賦分為十四
　　巻名曰樂善堂文鈔命(世遠/)序之夫所謂善者在
　　天則為元在人則為仁元者天地之心舉天下含
　　生負氣靈蠢動植喙息之倫莫不有以若其性而
　　資之以始仁者萬善之長愛恭宜别俯仰酬酢莫
　　不由惻隐之心以發故在天曰元善由天而之人
　　曰繼善賦之於人曰性善吾性高明廣大與天同
　　體樂之者必至於浹洽暢遂烏可已而不自知然
　　其要有三曰窮理曰克己曰虛心人倫物則之原
　　未徹則好善之心不篤書曰惟精中庸曰明善言
　　善否之介當精以决擇也然累於有我曷以克樂
　　大學曰慎獨濓溪曰果而確言念之初生當謹持
　　而充擴也己克則私去私去則心虛易大象曰君
　　子以虛受人虛則誠誠則公公則人我之界胥忘
　　咸之感以無心貴故曰天地萬物之情可見矣
　皇子以此内治其性情敦善行而不怠因之著為心
　　聲情深而文明醇茂而雅則
　皇子勉之哉古之人無斁示我顯德行樂己性之善
　　即樂天之善也樂人之善猶己之善也以名其集
　　以裕諸心以措諸行若穀種之生生生而不息親
　　之若芝蘭之臭聞之沛然若江河之决善孰大焉
　　樂莫至焉徒文云乎哉
　　雍正九年辛亥夏五端陽日蔡世遠謹序
　　　濓溪周子曰文所以載道也道無所不在而見之
　　　於文自天地之大至於品彚之細皆有以宣其義
　　　藴而發其精華垂之為經紀之為史所以明乎其
　　　大也著之為辭賦咏之為歌詩所以該乎其細也
　　　而兼綜條貫於其中者則莫非道也我
　朝
列聖相承凝禧積慶毓秀之源既長且厚
　皇上睿智天成文思光被而
　　庭闈之近所以
　垂慈育德者必諄諄於立誠明理之功焉
　　皇四子以粹羙之姿仰承
　聖訓涵養深醇英華發越宜其施之簡墨者炳乎有光
　　　也(基/)以淺學叠荷
　殊恩備員中秘洊歴臺垣今復得侍書
　　皇子日近光儀而親講論
　　皇子以所著樂善堂文鈔示(基基/)受而讀之其氣象
　　之崇宏則川渟嶽峙也其心胷之開濬則風發泉
　　湧也其詞采之髙華則雲蒸霞蔚也其音韻之調
　　諧則金和玉節也充實光輝包涵衆羙文也而進
　　乎道矣抑周子有言聖人之道入乎耳存乎心藴
　　之為德行行之為事業
　皇子循是而不已焉則尋流以溯源明體以達用凡
　　仁義中正之規齊治均平之理體騐愈深發揮愈
　　盛洋洋乎豈特為文章之大觀哉聖賢要道統㑹
　　於斯德行事業殆將一以貫之矣
　　雍正九年嵗次辛亥長至月邵基謹序
　　文何昉乎自羲皇肇起卦圖虞書首陳謨典文明
　　之運實由此開然尚書之文簡而該周易之文奇
　　而法知非後人摹擬彷彿所可貌為形似者也至
　　尼山輯為六經天下文章莫大於是郁郁之歎厥
　　有由然此後踵事増華分門别派日易月遷而嵗
　　不同矣若夫風雲月露草木禽魚觸境書懐因時
　　寄興此逸士之文也鎔經鑄史含英咀華繡口錦
　　心敲金戞玉此學士之文也割裂經傳摘取雅馴
　　帖括自珍科名是競此舉子之文也遠追洙泗近
　　師濓洛進德修業修辭立誠此理學之文也至於
　　經國理民布綱陳紀譽隆國乘德遍寰區此士君
　　子得志於時大有為之文也然文雖不同莫不理
　　以主之識以運之氣以充之藻采以華之故文之
　　有理即太和之保合運量各正而肆應不窮者也
　　其識見之周詳貫注則血脈之流通也其格局之
　　一成不易則肢體之上下有定行止有節也其經
　　營組織光芒外煥則盛德之符睟面而盎背也故
　　思欲深不欲淺識欲精不欲粗格調欲高不欲卑
　　包涵欲大不欲小至於事本淺也而文特深之事
　　本粗也而文特精之物本卑也而文特髙之物本
　　小也而文特大之則其取精繪神超然遠寄不屑
　　屑於目前腐近文人墨士之習徑實寓籠絡一切
　　函葢萬有之光華則(煦/)於樂善堂之文鈔獨有深
　　契焉葢樂善堂
　皇四子館課文也
　皇四子無日不酌古準今朝吟暮誦無日不搆思抽
　　秘據案舒毫如是久久所作不啻千餘爰叙次甲
　　乙聚而成帙(煦/)於雍正八年六月内奉
命在
　皇子書房行走因得日親
　儀表細領嘉文總由積學廣博興寄宏敞高步遠追
　　擴然無垠用能潄六經之芳潤根柢道要増益光
　　芒揮灑於片楮尺幅中俾讀之者志翔神豁應接
　　不暇如登大雅之堂而天球河圖之萃然燦陳也
　　如聆韶濩之音而金石絲竹之翕然競奏也如觀
　　多寳之藏而竒珍異品之駭目驚心其出不窮也
　　故可以振頺懦可以維風俗可以紹前聖可以詔
　　來兹將於斯文乎是頼又奚必韓潮蘇海燕許如
　　椽始克愉心稱觀止哉胡煦謹序
　　雍正七年十一月(成天/)蒙
恩召至京邸八年三月得入伴
　皇子講讀草茅微賤不諳天下事惟洛誦聖言粗識
　　義理辰入申出竊異崇高富貴之地何功之宻而
　　心之虛加於寒畯也日既久竊見自孝經四子易
　　書詩春秋戴禮以及左國史漢唐宋諸家之文靡
　　不淹貫性天之微妙綱目之是非政要之從咈名
　　儒名臣之論理論事達人騷人之言憂言樂靡不
　　列眉指掌而究其精詳所著作若論若序記若銘
　　贊若賦若詩盈千累百靡不内朗外潤從容惬適
　　於規矩之中乃踴躍懽忭念我
皇上之所以為教
　皇子之所以為學至於如此也氣質既已清明義理
　　既已昭著問學既已淵洽而言動愈以恭謹以(成/)
　　(天/)之固陋所挾者惟此欵欵愚誠耳然土壤細流
　　山海之高深未嘗讓且擇焉葢所見者大而所志
　　於聖人之道者篤矣秋日清暇
　皇子自披其所著擇其中什之三為一集而曰知之
　　匪艱行之維艱予之言其無謬於古先哲人之言
　　乎果無謬矣其敢遂謂㡬於成乎昌黎云愈之所
　　好者道也惟恐人之以文視文也老泉謂非天之
　　所與求一言之㡬乎道而不可得不亦夸大其枝
　　葉乎吾非自珍其文將取以自騐也輪轅飾而人
　　弗庸則為虛車此之謂矣至於不涉理不涉事可
　　以助人養心者有三曰樂音曰山水曰詩歌賦亦
　　古詩之流吾將當樂音山水而資其養心也
　皇子録而存諸座隅者以此(成天/)奉
　教序簡端繹思經月無踰
　皇子面詔之意矣惟恭述
知遇之隆紀課程之實且以見
　昭代文明之盛薄乎四海者始自宫中云爾雍正八
　　年庚戌冬日顧成天謹序
欽定四庫全書　　　　　集部七
御製樂善堂全集定本目録　别集類六　(國朝/)
　巻一
　　論
　　　立身以至誠為本論
　　　讀書以明理為先論
　　　休休有容論
　　　信而後諫論
　　　寛則得衆論
　　　修道之謂教論
　　　敬以直内論
　　　上下交而其志同論
　　　君子以虛受人論
　　　家人上九有孚威如終吉論
　　　懼以終始其要无咎論
　　　物不可以苟合論
　巻二
　　論
　　　嘉言罔攸伏論
　　　有言逆于汝心必求諸道論
　　　夙夜基命宥宻論
　　　春王正月論
　　　晉荀林父帥師及楚子戰于邲晉師敗績論
　　　晉侯及楚子鄭伯戰于鄢陵楚子鄭師敗績論
　　　作三軍論
　　　三月公會晉侯宋公衛侯鄭伯曹伯莒子邾子
　　　　薛伯杞伯小邾子于溴梁戊寅大夫盟論
　　　諸侯同盟于平丘公不與盟論
　巻三
　　論
　　　愛親者不敢惡於人敬親者不敢慢於人論
　　　以仁育萬物以義正萬民論
　　　為萬世開太平論
　　　動亦定静亦定論
　　　治天下在得人論
　　　傅說論
　　　周平王東遷論
　　　宋襄公論
　　　晉悼公論
　　　宋伯姬論
　巻四
　　論
　　　漢武帝論
　　　漢元帝論
　　　韓淮隂背水陣破趙論
　　　西漢總論
　　　漢光武論
　　　李固杜喬論
　　　東漢總論
　　　蜀漢興亡論
　　　東呉總論
　　　東晉總論
　　　北魏世祖拓䟦燾論
　巻五
　　論
　　　唐太宗論
　　　長孫皇后論
　　　唐肅宗論
　　　唐德宗論
　　　唐憲宗論
　　　唐穆宗論
　　　禇遂良論
　　　郭子儀論
　　　陸贄論
　　　李晟論
　　　裴度論
　　　李絳論
　　　李德裕論
　　　唐總論
　巻六
　　論
　　　後唐總論
　　　張承業論
　　　宋太祖論
　　　宋宣仁皇后論
　　　吕端論
　　　韓琦論
　　　明道程子論
　　　程明道告神宗當防未萌之欲論
　　　北宋總論
　　　宋理宗論
　　　岳武穆論
　　　文天祥論
　　　南宋總論
　　　元仁宗論
　　　許衡論
　　說
　　　復性說
　巻七
　　序
　　　貞觀政要序
　　　韓文公文集序
　　　杜子美詩序
　　　朱子資治通鑑綱目序
　　　大學衍義補序
　　　送五弟奉
命往祭
闕里文廟序
　　　送平郡王奉
命往盛京脩理
福陵前河道序
　　　送定邊大将軍平郡王西征序
　　　稽古齋文鈔序
　巻八
　　記
皇祖聖祖仁皇帝恩賜御書記
　　　瀛䑓記
　　　豐澤園記
　　　田字房記
　　　時應宫記
　　　樂善堂記
　　　四餘室記
　　　二希堂記
　　䟦
　　　恭䟦
世祖章皇帝御註孝經
　　　恭䟦
皇祖聖祖仁皇帝御製避暑山荘三十六景詩
　　　恭䟦
皇祖聖祖仁皇帝千叟宴詩
　　　恭䟦性理精義
　　　䟦朱子大學章句
　　　書魏鄭公十思䟽後
　　　書新唐書兵志論後
　　　書朱子戊申封事後
　巻九
　　雜著
　　　讀二南
　　　讀鹿鳴至天保六詩
　　　讀弼鄘衛風
　　　讀秦風
　　　讀無逸
　　　讀吕刑
　　　讀秦誓
　　　讀董江都賢良三策
　　　讀楊漣劾魏忠賢二十四大罪䟽
　　　擬程明道請修學校尊師儒取士劄子
　　　擬胡安定置經義治事二齋記
　　　擬尹和靖六有齋記
　巻十
　　表
　　　擬
上頒
聖祖仁皇帝御纂易書詩春秋講說朱子全書性理精
　　　　義等書謝表
　　　擬
闕里文廟告成賀表
　　頌
　　　九符
　　贊
　　　十臣贊
　　箴
　　　虛受箴
　　銘
　　　樂善堂銘
　巻十一
　　賦
　　　耕耤賦
　　　四時勤政賦
　　　東郊迎春賦
　　　喜雨賦
　　　秋陽賦
　　　燈花賦
　　　鳯凰來儀賦
　　　重修
闕里文廟告成賦
　巻十二
　　賦
萬壽日慶雲見苗疆賦
　　　為善最樂賦
　　　良玉比君子賦
　　　指佞草賦
　　　松竹四時瀟灑賦
　　　帝賚良弼賦
　　　天爵賦
　　　相馬賦
　　　九日登髙賦
　　　五日角黍賦
　　　六藝賦
　　　日方升賦
　　　瑾瑜匿瑕賦
　　　水輪賦
　　　白鹿洞賦
　巻十三
　　賦
　　　文戰賦
　　　望嶧山賦
　　　迎長日之至賦
景陵瑞芝賦
　　　五絲賦
　　　稼穯惟寳賦
　　　南風之薫賦
　　　書同文賦
　　　秋河賦
　　　荔枝賦
　　　多稼如雲賦
　　　聖德合天地賦
　　　鳥求友聲賦
　　　麥秋賦
　　　夏雲賦
　　　學問至芻蕘賦
　巻十四
　　古體詩
　　　古風十五首
　　　新竹
　　　海子行圍同聞之蔡先生五弟讀杜子美秋興
　　　　詩分韻得肉字
　　　關山月
　　　題李白泰山觀日圖限韻
　　　喜雨四言詩
　　　讀昌黎集
　　　銅鼓歌
　　　讀貞觀政要
　　　傅修期
　　　公莫舞歌
　　　蠲租樂擬樂府
　　　黄石授書
　　　讀司馬温公諫院題名記
　　　芝蘭曲
　　　髙其佩指頭畫廬山瀑布
　　　觀穫
　　　擁罏讀書歌
　　　煖硯歌
　　　臘八日
　　　自鳴鐘
　　　題宋宣和清明上河圖用駱賔王帝京篇韻
　　　題戴天瑞指畫山水圖
　　　新蟬
　巻十五
　　古體詩
　　　古硯
　　　擬蘇子瞻逰赤壁詩
　　　題王原祁秋山圖
　　　郊圍見西成有象即事志喜
　　　南苑觀魚
　　　馴象歌
　　　白馬行
　　　德壽寺古鼎歌
　　　沍寒行
　　　髙其佩指頭畫馬
　　　冬夜煎茶
　　　讀西山先生大學衍義
　　　飼金魚
　　　開圃
　　　王𤓰
　　　新荷
　　　題静憇軒
　　　鵲營巢
　　　讀杜詩
　　　翠雲硯歌
　　　冬夜偶作
　　　沈石田秋林獨歩圖
　　　五弟有葫蘆筆筒用十年矣屬余題句
　　　題白居易飬竹記
　　　望雪行
　　　丈室
　　　燒香曲
　　　剪燭詞
　　　祀竈畢啖糖餳
　　　屛風謡
　　　水仙
　　　玻璃鏡
　　　春夜偶成
　　　相風
　　　填倉日
　　　催耕鳥
　　　素几謡
　　　玻璃窓
　巻十六
　　古體詩
　　　長春
　　　二月十一日晚烹雪水偶成
　　　春蔬
　　　雨前茶
　　　古意
　　　樓松
　　　王叔明山水圖
　　　大理石牀歌
　　　春暮西厰騎射
　　　移碧桃
　　　髙其佩指頭畫虎
　　　水竹村
　　　有鳥二十章
　　　采松花
　　　新漲
　　　讀蘇子瞻題司馬君實獨樂園詩即用原韻
　　　觀刈麥
　　　雨後聼溪聲
　　　熱
　　　讀書樂
　　　秋蘭
　　　投壺
　　　蓍簮吟
　　　擬杜工部東鄰棗樹歌
　　　鬬蟋蟀
　巻十七
　　古體詩
　　　題唐岱重溪煙靄便面
　　　讀白樂天集
　　　擬栁子厚始得西山宴遊詩
　　　相馬吟
　　　猛虎行
　　　擬桃花源中人送漁郎出源
　　　擬漁人復至桃花源不復得路
　　　聼鶴鳴
　　　芸香
　　　冬夜偶成
　　　換燭詞
　　　弔宋末張陸雙忠
　　　遣興
　　　擬杜工部洗兵馬行
　　　傳聞
　　　冰牀
　　　帝京嵗暮八咏擬樂府
　　　讀陶詩
　　　春水泛舟
　　　尋春見山桃始開
　　　曉起聞雀聲
　　　馬上吟詩好
　　　所見
　　　曉陰
　　　過通州浮橋
　　　灌麥
　　　讀范文正公神道碑用宋陳傅良原咏韻
　　　鳩喚雨
　　　玉帶生歌
　　　雨工
　　　陶琴
　　　蠅拂子
　　　藺相如
　巻十八
　　古體詩
　　　繰絲曲
　　　北風圖
　　　冰椀
　　　拱極城
　　　松風
　　　青玉簟
　　　王明君
　　　雪浪石
　　　騎秋雨
　　　静夜吟
　　　唐寅山静日長圖
　　　關山月
　　　櫂歌行
　　　古意
　　　神絃曲
　　　秋夕讀髙青邱大全集
　　　蘆白花
　　　壯士行
　　　織錦詞
　　　灌園
　　　虞美人曲
　　　弔孟黶
　　　李夫人歌
　　　題髙其佩指頭畫八駿圖
　　　秋夜詞
　　　讀申屠蟠傳
　　　謝人送墨
　　　美人磨鏡圖
　　　鷗捕魚
　　　倒掛
　　　牧牛詞題馬賁畫
　　　班媫妤
　　　戱擬禽言
　巻十九
　　古體詩
　　　古風十三首
　　　蘇卿節
　　　侍中衣
　　　鄭公笏
　　　叚太尉笏
　　　侠烈行
　　　秦吉了
　　　藏雪
　　　烹雪用前韻
　　　冬夜聞空鐘
　　　射雉行
　　　學仙謡
　　　向火
　　　寒月
　　　過曲澗花香逰流杯亭日知閣諸勝
　　　充隐
　　　秋夜遣興
　　　夜坐
　　　憶遠
　　　緑珠
　　　題二十一叔父山静日長小景
　　　鶴媒歌
　　　雉媒歌
　　　馮媫妤
　　　神仙曲
　　　海市
　　　覺生寺大鐘
　　　題晉戴逵剡山圖
　　　恭瞻萬壑松風圖感而有作
　　　行宫遣興
　　　雨中舟歸
　　　放鯉
　　　舟行
　　　折芳圖
　巻二十
　　古體詩
　　　夜雨齋中焚香
　　　雨中聞雁
　　　種松
　　　暮春曲
　　　西海捕魚
　　　採芝詞自題照
　　　縛雞行
　　　春蠶食葉聲
　　　秧馬
　　　聞蛙
　　　五日芒種
　　　銷夏
　　　花石綱
　　　野田行
　　　姑息行
　　　夜卧聼雨憶平郡王
　　　伐棗歌
　　　郭河陽關山積雪圖
　　　探雀兒
　　　㯶拂子
　　　豐碑行
　　　遣興
　　　燕引雛
　　　食蓮
　　　擬古七首
　　　馬賁牧牛圖
　　　中樞歌
　　　青青水中蒲三首
　　　鴈奴謡
　　　丹青樹
　　　度竹鐘聲
　　　古别離
　　　唐寅秋林髙士圖
　　　新月
　　　七夕詞
　　　弋鴈篇
　　　見桃下栽松感而有作
　　　饑鶴行
　　　羽林執㦸郎
　巻二十一
　　古體詩
　　　題劉松年武夷九曲圖憶聞之蔡先生
　　　少年行
　　　雨
　　　同五弟月夜舟歸
　　　遠將歸
　　　城門歌
　　　廢宅行
　　　蓼花風
　　　有所思
　　　月夜蘆洲
　　　雲䑓歌
　　　除架
　　　秋原草
　　　漁舟唱晚
　　　秋浦泛舟
　　　髙其佩指頭畫魚
　　　有初行
　　　八月三日作
　　　仲秋曲
　　　夜聞覺生寺鐘
　　　桑條韋
　　　遊西海
　　　南苑雨中即景
　　　䨇栁樹
　　　海子外行圍
　　　鷹搏兎
　　　南紅門捕魚
　　　寄衣曲
　　　瀚海石子歌
　　　濬沼
　　　題唐岱秋山不老手巻
　　　賦得霜花撲曉韉
　　　題李思訓寒江待渡圖
　　　風篁笙奏
　　　雀噪
　　　冬夜對月書懐
　　　遊法海寺即景
　　　法海寺題壁
　　　冬夜讀韋詩
　　　蠟珠謡
　　　村賽曲
　　　霜曉炊煙
　　　嗇夫詞
　　　鶴氅裘
　　　草色
　　　萍始生
　　　石徑松雲
　　　漁荘晚霽
　　　野寺殘陽
　　　野店風帘
　　　過覺生禪房
　巻二十二
　　古體詩
　　　熏香謡
　　　漁鄉曝網
　　　松陰午憇
　　　温泉荷花
　　　聞雞起舞曲
　　　題林朝鍇蒼松霜隼圖
　　　六月十四日聞蛩
　　　卧月
　　　題趙文敏中峰懐净土詩畫巻
　　　陌上桑
　　　封鮓行
　　　疾風勁草
　　　七夕篇
　　　古風
　　　細栁營行
　　　折檻行
　　　寄衣曲
　　　詠塞上達蘭海蘭松木筆格
　　　觀刈
　　　月夜泛舟
　　　招鶴行
　　　秋江曲送梁學士假歸省親
　　　慕容垂
　　　放燈曲
　　　待月
　　　秋日泛舟西海
　　　題朱貞女傳
　　　鶴唳行
　　　鳴雁行
　　　奕
　　　金籠鸚鵡曲
　　　秋日過廣通寺
　　　西山下故宫曲
　　　瀛洲亭
　　　明窓秋影
　　　驄馬御史歌
　　　江臯曲
　　　秋日同二十四叔父五弟逰玉泉諸名勝即事
　　　　誌興用爽氣澄蘭沼秋香動桂林為韻十首
　　　題趙孟頫洗馬圖
　巻二十三
　　今體詩
御賜書經傳説彚纂恭紀二十二韻
　　　暮春喜雨
　　　恭和
御製三月三日得雨原韻
　　　題十八學士圖
　　　賦得春風傳我意
　　　白鹿洞
　　　花影
　　　栁塘送春
　　　夏雲
　　　賦得秋水長天一色
　　　水中樓影
　　　新秋夜雨
　　　九日
乾清宫侍宴恭紀
　　　寒夜聞霜鐘
　　　題仙子圖
　　　逰玉泉山見秋成誌喜
　　　恭祝
皇父萬壽
　　　雍正己酉仲冬闕里
文廟上梁前二日慶雲見
上躬詣太學致祭恭紀二十四韻
　　　留侯
　　　郭汾陽
　　　己酉冬十一月二十一日
皇父御書立身以至誠為本讀書以明理為先一聨
恩賜懸掛書齋以寓訓誨至意恭紀
　　　臨池栁
　　　行圍
　　　春日雨後海子外行圍
　　　青雲店民家見梁上䨇燕偶興
　　　楊栁風
　　　顧孝㢘䝉
聖恩特賜進士詩以賀之
　　　賦得鷺立蘆花秋水明
　　　九日講武恭紀
　　　九日登髙
　　　霜隼下晴臯
　　　壽五弟
　　　帝京雜咏
　　　辛亥二月朔
皇父賜御書對聨恭紀
　　　辛亥仲春
上幸豐澤園演耕耤禮
上躬四推
命(臣/)等終畝恭擬應制十韻
　　　西厰習射即事
　　　佛手
　　　晚眺
　　　丁香花
　巻二十四
　　今體詩
　　　燕山八景詩
　　　闕里祭器新成
賜觀簠簋鉶登豆爵六色恭紀八韻
　　　恭祝
皇母聖壽
　　　賦得一雨便如秋
　　　雍正九年六月
上以近畿三省雨澤愆期豫籌賑恤之䇿甘霖叠沛恭
　　　　紀十二韻志喜
　　　賦得七月流火
　　　秋露如珠
　　　秋日播麥新生
　　　將獵南苑檢㸃所擕書籍
　　　校獵阻雨
　　　辛亥秋九月出南苑行圍以穡事未竣不果獵
　　　　而還
　　　讀楊忠愍集
御賜詩經傳説彚纂恭紀十韻
　　　恭瞻
皇祖恩賜御筆感賦
　　　鏡中燈
　　　雍正九年十二月二十日
皇祖實録御訓告成
皇父陞殿恭受禮成羣臣慶賀恭紀
賜烏銅罏恭紀
　　　平郡王修理
福陵前水法告成還京賦贈三十二韻
　　　孟春十日夜偶成十六韻
　　　玻瓈盤
　　　恭讀
皇祖御製避暑山荘三十六景詩并閲圖感成長句五
　　　　首
　　　東作
　　　賦得花隨春令發
　　　題蔣南沙相國畫屏五景
　　　春日寄朱可亭先生五十二韻
　巻二十五
　　今體詩
　　　三月十三日隨
皇父駕幸圓明園得詩六首
　　　賦得好雨知時節
　　　栁溪垂釣
　　　聽松
　　　賦得泉和萬籟吟
　　　濯纓泉
　　　恭和
御製詠竹原韻
　　　從軍行
　　　送邵通叅奉
命典試江西
　　　顔魯公祠堂
　　　讀項羽紀
　　　讀武侯出師表
　　　裁衣寄從軍者
　　　送毅菴鄂相國奉
命經畧西陲
　　　賦得鶴舞千年樹
　　　活水
　　　冒雨尋菊
　　　輓戴九臯
　　　弔睢陽䨇忠
　　　恭讀
皇祖聖祖仁皇帝御題耕織圖四十六景詩敬和原韻
　　　輓蔡忠烈公
　巻二十六
　　今體詩
　　　石鼓
　　　聞軍營大㨗誌喜
景陵寳城山上産石芝一本彩芝四本恭紀二律
賜哈宻𤓰恭紀
　　　恭和
御製冬至齋宫詩二章原韻
　　　再擬冬至齋宫三首
　　　橘
　　　凍雲凝雪
　　　冬早聞雀聲
　　　恭讀
御製丁未長至日詩敬依原韻
　　　村墟夜舂
　　　冬日寄蔡聞之先生
　　　詩思
　　　奉和二十一叔父用蟬聨體賦得松風雪月天
　　　　花竹鶴雲烟詩酒春池雨山僧道栁泉原韻
　　　立春前五日以詩代書問蔡先生病
　　　臘月十九日立春
　　　玉河冰泮
　　　玉河春栁
　　　探春花
　　　牡丹芽
　　　奉和二十一叔父癸丑元日早朝原韻
　　　花信風
　　　雍正癸丑二月七日
經筵恭紀
　　　二月八日隨
皇父駕幸圓明園恭紀五首
　　　千里鏡
　　　清明奉
命恭祭
景陵感成八韻
　　　憇慈雲寺
　　　漁陽
　　　盤山
　　　草色
　　　春社
　　　賦得獨倚修篁看鶴籠
　　　盆魚
　　　賦得買夏欲論園
　　　蘆塘放鴨
　　　風車
　　　魚米樹
　　　賦得船痕半載書
　　　彈琴峡
　　　朱草
　　　鶴跡
　巻二十七
　　今體詩
　　　奉題二十四叔父裕德軒三十韻
　　　螢
　　　芭蕉
　　　逐凉
　　　立秋夜作
　　　小園閒咏十五首
　　　秋日寄髙安朱先生
　　　凉州詞
　　　破秋
　　　荷燈
　　　槐市
　　　清河送平郡王西征
　　　秋社
　　　賣菊翁
　　　夜聼落葉聲
　　　始裘
　　　賦得野徑尋梅見小春
　　　櫽括蘇子瞻後赤壁賦即用賦字
　　　送桐城張先生暫假歸里
　　　西厰騎射
　　　萬年松
御賜端硯恭紀
　　　歸鴉
　　　十宫詞
　　　帝京雜咏
　　　題宋徽宗竹枝䨇雀
　　　題呉梅村集
　　　十一月十三日恭遇
皇祖忌辰感成長句
　　　橄㰖茶
　　　癸丑冬至
上躬祀
南郊迴鑾㳟紀
　　　冬至後一日同二十四叔父五弟逰西苑試射
　巻二十八
　　今體詩
　　　題唐岱畫頁
　　　夜坐
　　　水雲榭
　　　讀王安石傳
　　　幻景四咏
　　　冬夜憶平郡王
　　　冬夜食哈宻𤓰
　　　龍翰傅先生䝉
恩簡署司㓂詩以賀之
　　　逰蕉園
　　　賦得自鋤明月種梅花
　　　與唐岱
　　　百衲琴
　　　題易祖栻墨竹巻
　　　雪事八咏
　　　題董元山彴圖
　　　題鄒一桂花卉十二幅
　　　甲寅元日立春
　　　雪消
　　　春曉
　　　上林花氣
　　　清明前三日
御試命和唐人韻口占應
制
　　　榆莢雨
　　　春雲
　　　題唐岱仿古十二幀
　　　甲寅三月
上耕耤廻鑾迎駕㳟紀
　　　讀董仲舒傳
　　　同五弟舟過萬壽寺小憇
御園從耕㳟紀六韻
　　　積書巗
　　　蜂衙
　　　賦得沙留鳥篆斜
　　　轆轤聲
　　　蟬始鳴
　巻二十九
　　今體詩
　　　烹茶
　　　石笋
　　　過雪上人禪房
　　　賦得得雨溪聲壯
　　　雨後池塘閒歩
　　　頒冰
　　　題元祐黨人碑
　　　夏日園居即事
　　　夏日寄龍翰傅先生
　　　雨中舟行看山
　　　避暑
　　　夏日寄二十一叔父索詩畫
　　　賦得人立藕花風
　　　六月晦日作
　　　詠史十首
　　　竹裏流螢
　　　雨夜聞梵聲
　　　新秋
　　　秋熱
　　　秋英
　　　前寄詩索二十一叔父近製承惠尺幅兼辱和
　　　　章仍用原韻志謝
　　　雨夜聞蛩
　　　陰陽石
　　　晴
　　　郭河陽峨嵋霽雪圖
　　　軍装八咏
　　　晝漏
　　　洞庭始波
　　　鬥蟋蟀
　　　贈從軍者
　　　秋畦
　　　秋
　　　中秋前一夕對月
　　　澄江如練
　　　聞鴈
　　　暮過御河橋
　　　呉殿懐古
　　　瀛臺觀木變石
　　　水始氷
　　　板橋霜跡
　　　刻漏
　　　題焦秉貞人物畫册十二幀
　巻三十
　　今體詩
　　　冬月盆菊
　　　冬日同五弟逰西苑即事
　　　甲寅冬至
上躬祀
南郊㳟紀四律
　　　蜡日坐冰牀度太液池誌興
　　　冬夜
　　　燈花
　　　探春
　　　春曉
　　　隔花宫漏
　　　過淋河
　　　清明日奉
命㳟祭
景陵感成五律
　　　逺煙
　　　王原祁雨景畫
　　　書開元遺事後
　　　雨中訪僧不遇
　　　題趙松雪竹院鳴泉圖
　　　題趙伯駒仙山樓閣巻
　　　夏興三十首
　　　賦得岸痕新雨過
　　　清簟看棋
　　　鄭宅茶
　　　夏日園居即事
　　　有至自軍中者詩以慰之兼憶如心居士
　　　荷珠
　　　題髙其佩指頭畫雞
　　　平湖雨渡八首
　　　晩晴
　　　野塘月色
　　　水底霞天
　　　新凉
　　　題唐寅畫箑
　　　秋信
　　　題丁雲鵬羅漢巻
　　　曝書
　　　雨
　　　題石屛二絶
　　　萬壽寺方丈小憇
　　　秋曉
　　　重乳燕
　　　過玉蝀橋三首
　　　　(臣/)等謹案
　　御製樂善堂文集定本三十巻乾隆二十三年協
　　　　辦大學士尚書(臣/)蔣溥等奉
　　勅重編我
　　皇上詩文總萃富有日新雍正庚戌之秋始訂為
　　文鈔十四巻乾隆丁巳取
　　文鈔所載十之三益以乙卯以前續著十之七彚
　　　　為
　　文集頒行宇内至是復以初刻巻帙較繁
　　特詔内廷諸(臣/)校閲刪訂省去制羲一巻得
　　㫖刋布愈有以見
　　日進無疆之學與
　　聖不自聖之心並昭示無極矣乾隆四十年九月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
御製樂善堂全集定本巻一
　論
　　立身以至誠為本論
夫誠者萬物之原萬事之本天所賦物所受之正理也
故在天則為乾元坤元而萬物資始資生在人則為能
盡其性参天地而贊化育然人咸具是理而鮮能全之
故日蔽於私溺於習而天理㡬乎失矣聖人者出作君
作師脩道以立教教人由誠之之道以馴致至誠之域
故曰立身以至誠為本豈非實理本於生初在人之自
勉乎盖至誠聖人也誠之者擇善而固執之者也既能
擇善又能固執則可進於誠矣而身立矣夫立身不外
於言行而言行不可以外餙言必期於有物則言可為
天下法矣行必期於有恒則行可為天下則矣誠故也
立身必先於忠孝而忠孝不可以偽為視無形而聼無
聲則養志承歡可云無忝矣公忘私而國忘家則盡
忠補過可稱匪懈矣誠故也其要在克己己不克則私
欲潜滋何以能誠其功又在慎獨詩曰相在爾室尚不
愧于屋漏先儒有言曰學始於不欺暗室良以獨不慎
則發念行事終為小人之歸耳然則克己慎獨者求誠
之切務也歴觀古來聖有安勉而皆本於誠書曰欽眀
文思安安堯之至誠無間也又曰元徳升聞舜之至誠
上達也仲虺之誥曰以義制事以禮制心丹書曰敬勝
怠者吉義勝欲者従此湯武之勉而誠也勉而誠與至
誠無異堯舜湯武莫不稱之為大聖故曰及其成功一
也然則欲誠其身當擇善固執克己慎獨以馴致於至
聖之域以之参天地贊化育不難矣
　　讀書以明理為先論
天地之間萬事萬物莫不有理理者天之經地之義民
之行也是故日月星辰之朔望躔度隂陽寒暑四時之
推遷往來皆天之氣也而有乾健於穆不已之理主宰
乎其中山川河嶽百榖草木之麗乎地以生者亦莫不
頼坤元載厚之理以為之根柢人性之仁義禮智賦乎
天之正理也因之而見為惻隠羞惡辭讓是非之情及
變化云為萬有不齊之事由是觀之天下事物孰有外
於理哉故聖人之教人講學亦曰眀理而已矣蓋理者
道也道之大原出於天其用在天下其傳在聖賢而賴
學者講習討論之功以眀之六經之書言理之至要也
學者用力乎明理之功以觀六經則思過半矣所謂眀
理者眀其所當然與其所以然所當然者父子當親君
臣當義夫婦當别長㓜當序朋友當信之謂也所以然
者父之所以慈子之所以孝君之所以仁臣之所以忠
夫之所以率婦之所以従長之所以愛幼之所以恭朋
友之所以責善輔仁之謂也知其所當然然後信之篤
而不誤於岐趨知其所以然然後喻之深而不能以自
已至於一事一物亦莫不眀其表裏精粗與夫善惡是
非之宜夫如是然後理眀而有所持循此大學眀眀徳
之功必以格物致知為先中庸擇善之目必在於博學
審問慎思眀辨而先儒講論亦必以講眀為踐履之本
先聖後聖豈有二道哉雖然眀理要矣而既眀之後則
又在於行之之功苟或知有餘而行之不足則雖精義
入神亦無當實用盛徳至善竟何有於我哉故致知與
力行相須為用而致知則在所當先何以言之知都㑹
之壯麗而欲往觀之必先悉其所由之路而後行焉悉
其所由之路是眀理也身往由之是力行也苟不知之
悉而往行之則有失徑迷途之譏為學之功亦如是盖
知仁為萬善之本必不逞私欲而為利己害人之事矣
知義為萬事之宜必不自昧其羞惡之良而為偷安苟
合之事矣此講學之必以眀理為先也故書之稱堯曰
欽眀稱舜曰文眀堯舜天下之大聖也而其所以成大
聖者則以明為本焉彼不務眀理而徒以記誦詞章自
耀者是猶舎璞玉而貴碔砆而彼不知而㝠行者是猶
去燭而夜行均為惑之甚矣
雍正七年
皇父駕臨上書房
親灑宸翰
恩賜御聨題曰立身以至誠為本讀書以眀理為先余
兄弟盥手祗領謹懸座右爰以
寳訓著論二首庚戌之秋手録文鈔即以此弁冕全集
非敢云闡揚
聖教特以紀過
庭慈誨並誌書紳微悃爾
　　休休有容論
盖嘗讀秦誓至其心休休焉其如有容焉未嘗不喟然
嘆興曰懿哉賢人之為國寳而容賢者之利人國家至
深且逺也可以為千古相臣之法矣古大臣之相天子
也其容人有包荒之量其任道有馮河之勇果賢也不
遺於遐也果不賢也不昵於朋也是其休休之心根於
中休休之色見於外賢人争為之用争為之用即争為
國用也豈樹黨立朋者所可假託哉彼小人者冒嫉為
心懐私脩怨所致者奸人附勢者也所斥者直士抗言
者也其訑訑之象見於顔面是以賢人逺去君子道消
而國亦随以衰微三代以下稱賢相者漢有蕭曺唐有
房杜蕭何薦韓信以成王業曹参禮盖公而民歌清静
新唐書贊房杜謂帝定天下而房杜不言功王魏善諫
争而房杜讓其直英衛善將兵而房杜濟以文夫蕭曹
房杜非前古大臣之比就其所以稱賢則皆以有休休
之量也李林甫盧杞韓侂胄賈似道之徒妬賢嫉能固
小人之尤矣即以李徳裕之忠直未免有朋黨之失王
安石之才學終有不容人之譏此容賢樂善之所以難
也此秦誓所稱休休有容曽子特表而出之於大學之
卒章以為萬世大臣之標準歟
　　信而後諌論
詩曰衮職有闕惟仲山甫補之夫仲山甫之補衮職也
柔嘉唯則天子是若蓋其誠信素達於人君而人君鑒
其誠諒其忠故諌無不従言無不聼雖宣王聽言之美
亦山甫取信有素也故子夏曰君子信而後諌可謂知
進言之道矣蓋君臣一徳上下志通然後可繼都俞吁
咈之盛而致治於熈皥故人君聼言之道固不可懈而
為臣者亦當思所以善進其言之道焉夫人臣諌君非
可易嘗也必能進思盡忠退思補過職業修於莅官之
後忠誠達於未定之前然後法語不傷於猛巽語不嫌
於諛是故為人臣者必無恝而不諌之理但當素盡其
誠使人君信之而已若素無忠誠之心則雖激於一時
犯顔強諌而於國事終無濟也雖然信而後諫理也若
事至於危急一日不言則民受一日之害一日不言則
天下之害甚於一日斯亦可以待其信而不言乎故魏
徴之與太宗信而諫者也陸贄之與徳宗不必待其信
而諫者也而後之人均是之者以贄雖不能信於徳宗
而其忠誠天下後世自信之也
　　寬則得衆論
昔周公繫㤗之九二首言包荒解之者曰聖賢之心無
棄物堯舜之道欲並生非包荒則不足以體天地之心
而盡君師之道也夫子歴論堯舜禹湯武王授受之命
而繼之曰寬則得衆盖自古帝王受命保邦遐邇嚮風
薫徳沐義非仁無以得其心而非寛無以安其身二者
名雖二而理則一也故至察無徒以義責人則難為人
惟寛然後能並育兼容衆皆有所託命易貴包荒職此
之故耳蓋寬者仁之用也仁者元之徳也元者善之長
也以是而推之則所以位天地贊化育者皆在是也泰
山不讓土壤故能成其大河海不擇細流故能就其深
王者不却衆庶故能明其徳何則寛以容之故也誠能
寛以待物包荒納垢宥人細故成已大徳則人亦感其
恩而心恱誠服矣苟為不然以褊急為念以刻薄為務
則雖勤於為治如始皇之程石觀書隋文之躬親吏職
亦何益哉孔子舉寛信敏公以眀歴聖之道而以寬為
首聖人教人之意其深切而著明矣乎
　　修道之謂教論
道之大原出於天禀乎天之命以為性而因乎性之良
能以為道故率性之謂道實天地自然之理也然性無
不善感於物而動則有欲欲日以引而道或有所不行
上天眷命作之君師使有以莭民之情而復性之善以
行其道故曰修道之謂教非道之外别有所謂教也蓋
人禀五行二氣之靈首萬物而具五性仁義禮智之徳
忠信孝弟之行皆備於我然聖者能之而賢不肖則有
過不及之差焉古昔聖王之治民也漸之以仁摩之以
義莭之以禮和之以樂薫陶涵養使徳日進而道自修
自十五入學廸以性之所固有老而靡他焉故仁讓之
風周於十室而人民惇厚後世莫及盖教之以孝友睦
婣任䘏之行而仁道行矣分貴賤定上下明賞罸辨等
威而義之為教行矣鄉飲社㑹以及冠婚喪祭莫不有
禮而禮之為教行矣師友以解其惑學校以導其趨而
智之為教眀矣立此四教而使民日就月將無詭異之
習詐偽之萌而信之為教得矣故君師之責修而道乃
不虚三代以下致治之盛如漢之文帝唐之太宗宋之
仁宗皆朝乾夕惕勤勞匪懈然不圖其本而務其末徒
有恵愛之政而無教養之實方之漢唐則令主比之三
代則庸君此無他教不能行則道無由眀於天下也夫
天無不賦以性之人則天下無不能率道之人人君果
能明徳以新民修道以立教則朝行而暮效矣何難之
有哉而昏庸之君自謂不能而不行英明之君自謂己
能而不屑此三代之治不可以一日復而民之固有之
道不可以一日明也夫正身以正朝廷正朝廷以正百
官正百官以正萬民因民之善以立教即因我之教以
復性而古先王所為牖世而覺民者在是矣其於復三
代之治乎何有
　　敬以直内論
人之一心至虚至靈具衆理而應萬事備五常而制百
行蓋人所得於天以主乎吾之一身應乎天下之事者
未有大於此者也然放而不存日以昏昧衆欲攻之舊
習錮之故雜慮紛紜而不能復完其至虚至靈矣惟當
主一無適以全其無妄之體則吾心之虚靈不昧者庶
㡬復存夫子賛易所謂敬以直内者是也盖心者一身
之主宰而敬者又一心之根本聖賢之學無非欲人存
此心而所以存之之要亦不過教人主敬敬者所以成
始而成終者也苟存心不以敬則無以澄其源又何以
制其流由是而致知必不能黙㑹乎事理之當然由是
而力行必不能篤實返躬以還其性之本然是故文王
小心翼翼而孔子告仲弓以出門如見大賔使民如承
大祭蓋深知敬乃徹上徹下之聖功偶離於敬便非聖
人之學也學者當存己之心齊荘中正勿使有一毫之
虚妄惰弛終日乾乾閑邪存誠則所謂敬者卓然在我
本心存存不放於外而萬事萬物之理可随時而照察
矣
　　上下交而其志同論
夫天下安寜治登上理必頼明良一徳咨謀唘沃然後
上下一心庶績允凝而萬方順則也易曰上下交而其
志同可以覘治世之氣象矣盖天髙而地下君尊而臣
卑理勢之當然也君之不可下於臣猶天之不可卑於
地然天地之形不可交而以氣交上下之分不可交而
以心交故隂陽和而萬物順上下交而萬民化此天地
之常經古今之通誼也上下一心君臣相得則治反之
則亂合若符莭信如應響故堯舜之於臯䕫稷契成湯
之於伊尹成康之於周召皆以聖明之君交聖明之臣
而其致治之盛也勃焉三代下如齊桓之於管仲昭烈
之於孔明苻堅之於王猛太宗之於房杜王魏雖未及
上古君臣之以聖交聖然亦各以賢眀之資得賢明之
臣為之輔同舟共濟言聼計従故其治亦得小康貞觀
之風後世稱盛盖上下志交則天下乂安民受其福理
不爽也至於亡國之君莫不由君尊而臣卑志驕而意
滿臣之忠言不達於朝廷國之大寳棄之於草野小人
日侍左右而専事阿諛以取容雖有上下之分實無君
臣之誼豈得謂之交哉故二世之寵趙髙桓靈之任趙
忠張讓隋煬之用虞世基豈非交所不當交而逺所不
當逺之禍乎故易之理無定而惟在於貞與君子交則
謂之㤗而吉與小人交則謂之否而㓙書曰紂有臣億
萬惟億萬心予有臣三千惟一心夫紂之所與朝夕共
處者豈無股肱心膂之寄哉然不交正人而所交皆小
人故殷以之亡武王之臣皆周召吕散諸人一徳一心
故膺天禄而保祚無疆夫人君莫不欲得賢才以自輔
然而庶事未康至治不見者盖所謂賢非賢而才非才
也然則果無賢才之可用歟曰彼所謂賢者乃善己者
也所謂才者乃能以巧術奉上者也方是時草野之賢
才深藏不出而已矣在位之賢才遜荒行遯而已矣間
有碩果之存亦今日用之明日黜之而已矣又何能久
於其朝哉誠能舉天下之賢才登之於朝而不疑誠以
接之信以待之上下一心交脩罔懈則天下有何不治
而隆古有何不復哉雖然此特為為君者言之耳書曰
臣哉隣哉隣哉臣哉古之大臣一日立乎其位一日盡
乎其道陳善閉邪補衮職之所闕其用與舎惟君之命
耳不謂君弗用而有懈惰之心夫如是然後上下相和
得交㤗之道而都俞吁咈之風日見於朝廷矣
　　君子以虚受人論
夫君子之進徳脩業也立身行己不可不誠應事接物
不可不虚故易之中孚言立誠之學而咸卦則言受人
之學中不可不誠又不可不虚程子曰廓然而大公物
來而順應可謂得行己受人之要道矣大象之云豈有
異乎夫天地之常以其心普萬物而無心聖人之常以
其情順萬事而無情心普萬物故萬物之心即吾之心
也情順萬事故萬事之情即吾之情也以萬物為心萬
事為情尚有一己之私心一己之私情乎故天地之大
無不覆幬聖人之徳同其博厚髙明皆以誠積於中而
順物無沮也君子希聖希天必當以虚中為本如山之
虚如澤之潤則物有感而必通事無隠之不達虚受之
心即可以成中孚之化矣夫以山之峻絶似可無借夫
物之助矣而能受澤故益増其潤君子之謙牧善下方
且自視未及培塿之卑也而能虚以受人之言則當日
見其益矣彼小人者或予智自矜而恥過作非或狎侮
善人而不受其言或外従而内拂之獨何心哉
　　家人上九有孚威如終吉論
治國必始於齊家而齊家乂在於脩身身脩則孚與威
自然而合待之以誠而不使之怨臨之以莊而不使之
狎則家道永昌以之治國平天下將無所不可矣易家
人上九之爻曰有孚威如終吉可謂得治家久逺之道
矣盖居卦終而有剛徳得嚴威之道惟卦終故以象家
道之成惟有剛徳故能孚威以待下治家之道當慎於
其始防之不可不宻故初曰閑有家謂及其志未變而
閑之也又當善乎其終待之不可不誠御之不可不嚴
在上曰孚威信與威相濟則永得治家之道矣不但父
子兄弟夫婦之間必如此而後得吉也凡家之中長幼
尊卑皆當率是道以行孔子曰惟女子與小人為難養
也近之則不孫逺之則怨夫惟以威御之則近而不至
於不孫以誠待之則逺而不至於怨雖然所謂威者豈
鞭撻箠椘之加而所謂孚者豈煦煦焉徒事姑息為哉
自勝其私語言可愛行止可法而不蹈非禮則人自畏
其威矣自勉以仁立愛惟親立敬惟長妻子好合兄弟
既翕則人自感其誠矣此又反身之要而治家者所宜
先也
　　懼以終始其要无咎論
易之為道大矣以在天者言之體天地之撰括隂陽之
精而統備乎五行萬物之理以在人者言之君臣父子
夫婦昆弟朋友之倫日用酧酢吉㓙悔吝憂虞得失之
事莫不具載而原始要終之道有操之一心而有餘者
故易大傳曰懼以終始其要无咎乃總易之道而提其
要以示人也蓋人之立志行己欲自踐於聖賢之域者
其術固非一也然縂而言之不外於戒懼一心何則人
受天地之中以生其性固善然為私欲所蔽則心放佚
而莫知自省以至有過行而入於㓙咎聖人欲其思也
乃教以成始成終之道莫若以懼為本故繫泰之上六
則曰城復于隍否之九五則曰其亡其亡繫于苞桑夫
泰之為卦上下交而其志同也否之為卦上下不交而
天下無邦也然吉㓙頓異者泰之上六治極當亂之時
而志滿心驕不能戒懼故㓙否之九五亂極當治之時
而戒謹恐懼故吉此非懼以終始之大騐乎推之謙之
六爻皆吉震之六爻無㓙以能戒懼而得亨也豫上九
之象曰㝠豫在上何可長也謂不知懼則自吉而向㓙
也夬之九二曰惕號暮夜有戎勿恤謂能自懼則雖危
而无咎也盖易之要以貞為本懼則能守貞矣以孚為
貴懼則能有孚矣危者使平易者使傾而終歸於懼以
終始人能以此為法既懼之於其始以防微杜漸又戒
之於其終以持盈守成則處事之要為學之法皆備於
是矣
　　物不可以苟合論
天下之事未有可苟且以行者自小以及大自近以至
逺莫不皆然故禮者所以辨上下定民志天下之事不
正之於始必不能成之於終若不由禮而以苟合則吾
未見其可也蓋自上古結繩以降堯舜以文明治天下
於是焕焉稱治自兹以往聖帝明王為治莫不以禮為
本然後漸之以仁摩之以義和之以樂而天下化成以
之奉宗廟則有奉爵焚燎肅雍恭敬之儀以之接賔客
則有宴享進退揖讓升降之等以之理民則有分田興
學教齒教讓等威服用之文凡諸冠婚喪祭皆彬彬然
有莭有文而従無苟且以従事者秦漢以降無聖明之
君能復古禮惟以一己之便宜而行一時之權變故有
宋大儒皆以為苟道盖凡物之所以成始而成終者莫
要於禮而易之所謂物不可以苟合者其義誠廣大而
精深也且道心人心之分君子小人之辨皆在於是焉
何則人之入於私而不能自振者皆由人心之動不能
抑制遂爾因循苟且以至於不可救藥而天理㓕矣至
於君子正身脩行不入於小人之域然小人或偽為善
以誘君子君子不察而與之交終身為恥此尤不可不
慎者也故予推其意以戒後之人當懲苟合之失而造
次必由於禮庶㡬永終而無弊也
　
　
　
　
　
　
　
　
　
　
御製樂善堂全集定本巻一
欽定四庫全書
御製樂善堂全集定本巻二
　論
　　嘉言罔攸伏論
人君表正萬邦富有四海萬㡬庶政日陳於前誠有所
不至明有所不周差之毫釐謬以千里古先哲王之眀
目達聰咨岳咨牧者亦期嘉言之罔攸伏而已蓋天下
之智有不同而天下之理無一定故恃一人之智以為
智不若兼千百人之智以為智人君雖明足以照萬邦
燭萬事然天下千百人之智又何能盡兼萬事之至賾
至動㕘錯不齊者又何能盡明所頼人臣陳善閉邪補
衮職之所闕使嘉言讜論日聞於前然後明㣲燭隠政
無不通而明無不照然人臣之能盡言者由人君有以
啟之耳苟人君孜孜黽勉樂受盡言則人臣亦何惜而
不言哉故大禹之祗承于帝曰后克艱厥后臣克艱厥
臣帝之答禹曰允若兹嘉言㒺攸伏君難其位而好聼
正言臣難其位而思盡正言此野之所以無遺賢而萬
邦咸寜也夫君如舜臣如禹而一時君臣之所共勉者
惟在各艱其位而受盡言舜又不敢當以為惟帝時克
則後世之欲圗治者舎是豈有二道哉三代以降推漢
文帝唐太宗宋仁宗為令主然文帝仁厚儉約有餘而
一時無大儒骨鯁之臣宋仁宗有韓范富歐諸臣而不
能盡其用惟唐太宗以英武明智之資得房杜王魏為
之臣終日陳言繩愆糾謬太宗屈已従之貞觀之風逺
過於文帝仁宗者職此之由由是觀之納諌聼言顧不
亟哉桀紂幽厲始皇之亡也其時之嘉言無聞焉豈果
無嘉言之臣哉龍逄有嘉言而桀殺之比干有嘉言而
紂殺之厲王設監謗之巫始皇有妖言之禁夫舜禹君
臣兢兢焉惟恐嘉言之伏而此數君者方遏之絶之又
従而罪之欲其不亡豈可得乎尚論者所以遊心於都
俞吁咈之世也
　　有言逆于汝心必求諸道論
人君以一身撫馭天下臣民之衆雖有聰明睿智之才
而耳目所不及思慮所未周則或壅蔽不明必頼忠正
之臣讜言之士明辨事理之是非以啟其聰而開其蔽
然後正心以正朝廷而天下皆化於正雖其言之逆心
亦求諸道而已矣今夫草茅巗穴布衣韋帶之士白首
窮經服膺聖學將以興治教於天下效忠悃於吾君凡
天下之事知無不言言無不盡雖履尾批鱗而不頋如
是者固有猷有為有守之純臣也然不可常見也吾觀
古來之臣欲言數事而進對之際十去其七八者多矣
非天威咫尺難於盡言乎然猶不可多得也人君出一
言而百諾承之行一事而争先頌之諂諛之日進佞巧
之日精其心惟在持富貴保寵榮於天下之治亂安危
固不存於心也人君何頼焉故為人君者當納諌求言
其言而逆於心者必察其𠂻情求諸正道而虚心以受
之銳志以従之如是則嘉言正議日聞於耳而於天下
之事理臣工之賢佞民情之疾苦風俗之厚薄明若秉
燭易如指掌以之出治理民何難之有哉即以太甲一
身論之不恵阿衡之時伊尹作書以告矣而王維庸罔
念聞是逆於心而不求諸道也是以有永圗之戒既克
終允徳而復位則惟伊尹之言是聽是逆於心而求諸
道也是以為守成之令主不求諸道則亂求諸道則治
聽言者當知所鑒矣
　　夙夜基命宥宻論
周自后稷公劉太王積徳累仁至於文武而新天命撫
有四海然繼續其先明以承前業者則又成王之宏深
静宻之徳有以夙夜基天之命也盖王者受天命以臨
天下其所以潜通帝載儼然若臨者固無時而間也然
不宏則體有虧不深則用易竭不静則不能定性以立
極不宻則不能使冲漠之中萬象森然畢具故宏深静
宻則寛裕而有容粹精而不雜宏深者乾道變化各正
性命陽之徳也静宻者坤厚載物徳合無疆隂之徳也
合是二徳而夙夜無怠以承之非至徳其孰能若是乎
不顯亦臨無斁亦保者文王也我其夙夜畏天之威者
武王也夙夜基命宥宻者成王也其畏天保命則一也
是以文武以之得天下成王以之守成命延祚八百子
孫永頼豈不宜哉
　　春王正月論
春秋為尊王之書始自隠公不曰王春正月而曰春王
正月者其意深矣盖春者天之所為也正者王之所為
也欲王者奉若天時諸侯上遵王法示大始而欲正本
也是故以春生之氣貫四時以王者之命正諸侯以正
月之月統一嵗王者所行必上本於天不承天以制號
令則無法故以春居王之首諸侯不尊天王則無正故
以王居正月之首政者正也政莫先於正始故以正月
為一嵗之首所以教後之王者上承天以制法度下建
極以制諸侯則政行而教舉矣至於體元調元之說既
失之穿鑿胡氏行夏時之説雖以伊訓證之而夫子乃
従周者况春秋所書春正月無氷春二月無氷若用夏
正則無氷不足為異矣冬十月隕霜殺菽若夏之冬則
不應尚有菽矣周之改月改時何待論哉
　　晉荀林父帥師及楚子戰于邲晉師敗績論
夫戰而言及主乎是戰者也春秋善救困晉師之為邲
之役也為救鄭也救鄭而春秋不書又不言楚晉戰于
邲而使晉主之以罪晉者何也陳人弑君而晉不討春
楚子圍鄭晉又不能速救以至鄭與楚平至夏六月而
後使林父帥師救之斯緩矣故救鄭不書責緩也至於
林父之罪則在不能制馭其屬畏失屬亡師之罪従韓
厥分惡之言知難而冒進是棄其師也而又鼔于中軍
首為棄甲曵兵之舉故後誅先縠不去其官此稱敗績
特以林父主之所以著其失權惶惑敗衆亡師之罪也
　　晉侯及楚子鄭伯戰于鄢陵楚子鄭師敗績論
稱及以戰者志乎戰者也君傷則不言師敗績者君重
於師也是故鄢陵之戰書晉侯及椘子戰主乎晉也書
楚子敗而不言師君重於師也鄭伯伯也序於楚子之
下者凡戰先主兵者椘主兵而鄭従之也稱師以敗者
君無傷則師為重也而抑椘子罪鄭伯幸晉勝之義一
舉而備矣盖自齊桓沒後椘勢方張横行列國憑陵諸
夏若非晉文城濮之一勝則楚害有不可勝言者晉文
沒而楚復盛自荀林父邲之敗楚之陵駕尤甚十三國
盟蜀儼然主列國之盟晉之靈成景公屏息而不敢動
至厲公乃能一敗之於鄢陵可謂幸矣不然者楚將倚
鄭為援長驅中原周之宗祀其㡬不為荆蠻所㓕乎然
文公自城濮之勝主臣一心用垂覇業厲公勝於鄢陵
而遽自驕縦以殞其身以是知范文子之言可謂逺慮
君子也
　　作三軍論
周自平王東遷政令不行禮樂征伐自諸侯出于是朝
覲之禮廢尊王之典衰而㑹盟征伐一歸覇主順者安
之逆者伐之王綱陵夷而天下之事不可為矣魯自隠
公至於襄公凡九世而襄公之世三家始専政所謂自
諸侯出十世希不失者也三家之専政始於作三軍三
軍者魯先公之受於天子者也魯頌曰公車千乗公徒
三萬則三軍為魯之舊明矣而云作者盖魯已廢三軍
為二軍至是忽以私家之乗補公室之伍而為三軍聖
人謹書其作毁而季氏險戾無君之罪畢著矣盖季氏
専魯已數世至於宿而遂懐竊國之心故乗襄公幼弱
託於増兵備敵而作三軍三分魯地而十二分其民季
氏得四叔氏得二孟氏得一而歸其五於公以事大國
徴師承貢則季氏沛然有餘而公室用多二家力少其
勢不得不毁又顯令於國中入季者無征入公室者倍
征則二家之民屬公室者如䧟坑阱急思自脱故一旦
盡奪之公民咸順焉而公莫可如何也方作三軍時公
年始十三故叔孫雖知其不可而不敢固争至於毁之
則四分魯國之地與民季氏得二二子各一不獨君若
贅疣而二子亦不得不屬服於季氏矣其毁中軍亦乗
昭公初立叔孫身死家亂而急奪焉故余嘗謂宿之隂
鷙狡譎乃萬世亂臣竊國之渠魁而三軍之作毁則田
氏簒齊三卿分晉之前轍也故特發其義以補先儒所
未備云
　　三月公㑹晉侯宋公衛侯鄭伯曹伯莒子邾子薛
　　　伯杞伯小邾子于溴梁戊寅大夫盟論
自平王東遷王室卑微諸侯放肆㑹盟征伐一歸伯主
而政在諸侯矣及其末也大夫擅權政歸私室㑹盟約
誓出自諸侯轉不能保其無寒出自大夫則可必其守
信此溴梁之盟所以徧刺天下之大夫也孔子曰天下
無道則禮樂征伐自諸侯出又曰天下有道則政不在
大夫凡所以傷周之衰陵夷至於諸侯專政又陵夷至
於政歸大夫風愈下而俗愈卑天下之事不可為矣故
溴梁之㑹諸侯皆在大夫主盟聖人謹書之以為諸侯
相盟已非正矣而又至於大夫専盟使君若贅疣焉則
人心安有不亂世道安有不衰者乎自此之後晉移於
六卿魯入於三家齊權屬崔髙衛權歸孫寗皆溴梁之
㑹有以啟之也故曰溴梁之㑹大夫不臣也
　　諸侯同盟于平邱公不與盟論
春秋為本國諱臣子之於君父理當然也然内屈外直
則諱之外屈内直雖受辱不諱也曷為不諱人以無禮
加之適足以見彼之無禮耳故黒壤之㑹公不與盟則
諱之屈在公也平邱之㑹公不與盟則不諱屈在晉也
同不與盟而一諱一不諱焉聖人之意可見矣盖平邱
之㑹徳則不競矜兵甲之威以肆脅持之術非若黒壤
之正也受邾莒之譛而不見公非若彼不相朝聘公實
有罪也是則晉恃兵力貪財賄而以無禮加兄弟之國
於魯何有焉且王臣無下盟之禮公不與盟正可以免
盟王臣之罪耳况平邱之㑹晉之甲車四千乗徒欲示
威於衆至自言雖以無道行之必可畏也而終不能禁
煩言之嘖嘖方之桓文衣裳之㑹盖亦末矣晉之君臣
乃施施然安於不競無憤恥自強之志而齊人不盟鄭
人争承叔向皆以辯給幸而勝之晉伯之不振自是而
益甚矣
　
　
　
　
　
　
　
　
　
　
　
　
　
　
御製樂善堂全集定本巻二
欽定四庫全書
御製樂善堂全集定本巻三
　論
　　愛親者不敢惡於人敬親者不敢慢於人論
書曰立愛惟親立敬惟長始于家邦終于四海古昔聖
王之治天下也修孝悌忠信於一家之中老吾老以及
人之老幼吾幼以及人之幼然後化周天下而風俗醇
美故書之稱堯曰九族既睦平章百姓詩之美文王曰
刑于寡妻至于兄弟以御于家邦聖帝明王之致治保
邦惟推此心以及天下親親而仁民仁民而愛物舎是
無他也孝經所謂愛親者不敢惡於人敬親者不敢慢
於人盖孔子教治天下者以大孝也夫人君以天下養
其親豈非大孝哉然非徒養之又必以得其歡心為貴
而欲得親之歡心則在愛之敬之而已矣雖然徒愛其
親而惡於人徒敬其親而慢於人未足為孝也必上而
愛親問安視食欲其身之康強而無他也則推而以及
在下之民皆欲其豐衣足食以享太平之業内而敬其
親視於無形聼於無聲欲其親之歡心而無間也則推
而以及在外之臣工皆敬之以禮而弗敢狎侮夫如是
則可謂能推已以及人不惡於人而人亦不惡矣不慢
於人而人亦不慢矣愛敬之道尚有大於斯者乎盖愛
敬者仁義之用也愛親敬親者推施之本也盡愛敬之
道而由近以及逺所謂以不容己之心行不容己之事
得乎其本焉故也否則不愛其親而愛他人者謂之悖
徳不敬其親而敬他人者謂之悖禮彼薄於所親而於
人貌為愛敬則所謂傷禮敗倫之大又可謂之不惡於
人不慢於人乎夫子推言其本而大其施是在君人者
推此誠心以及於萬類焉斯已矣
　　以仁育萬物以義正萬民論
天以隂陽五行化生萬物陽以生之隂以成之生仁也
成義也陽以時出布施於上以主嵗功隂入伏於下而
時出佐陽是以陽開隂闔春温秋肅而萬物生生不息
於乾覆坤載之中此天地之大用也聖人法天而立道
輔相天地之宜以左右民亦必仁義兼施徳禮相維然
後能致大順大化以成参天地贊化育之功故通書曰
以仁育萬物以義正萬民以見聖人與天道無二也盖
古昔聖王制治保邦其養民也為之分田樹畜五畝之
宅樹之以桑使之饑饉有備祁寒有禦網罟佃漁以取
山澤之利衣服宫室以安其體舟楫服牛乗馬以逸其
身仁以育之者至矣又恐養而不教則近於禽獸於是
制庠序學校以教之使知父子有親君臣有義夫婦有
别長幼有序朋友有信有不率教者為鄉遂寄棘之法
以糾之為嘉石圜土之罰以懲之終不移而後附於刑
其以義正之者又如此於時之民冺知識而順則者遍
於作息耕鑿之倫被聲教而暨訖者届乎東西朔南之
逺是以黎民於變而教化大行不然者仁育而不義正
則民即於慆滛義正而不仁育則民苦其嚴急二者本
相資以為用也後世人君施一二善政於民曰此仁育
也然其實恵於民何有焉甚者以刑殘民以罰困民曰
此義正也則民反受其毒而生靈苦病矣故仁育義正
君人者治世之大本位天地育萬物皆由是以達之耳
　　為萬世開太平論
夫天下和平萬世永頼者以聖教之昭大道之行可以
垂之於天下後世也去聖久逺道喪文衰故民有相争
相怨之弊士有偷惰苟安之習無奮然而起以拯天下
之溺開萬世之業者惟頼聖王盡己之性以盡人之性
明明徳以新民使天下禮明樂備雍雍然於光天化日
之中為千載之規範然後謂之貽厥孫謀萬世永頼可
也盖民受天地之中以生仁義禮智咸備於我首萬物
而最靈惟溺於私欲無明善復性之功故尊卑上下智
愚賢否強弱衆寡不能秩然而受範然其本心之良未
嘗盡冺聖賢者興因其固有之良而施其禮樂刑政之
法聚之於庠序學校董之以孝友睦婣使民咸歸於善
大道燦然於天壤雖有後聖者出不易斯道此張子所
謂為萬世開太平也然其所以開太平者亦不過窮理
克己修此身以治人而已是故堯舜禹湯文武周公衍
道統之傳有敬徳勤民之功孔子孟子雖不得用於時
亦脩道明倫垂世立教其為天下後世計至深逺也彼
管商申韓之學徒以刻薄詐偽之私䧟溺天下後世之
人心而已太平之開尚何望哉張子謂為天地立心為
生民立命為往聖繼絶學為萬世開太平目雖有四其
理則一而已耳何則天地之心即所謂大哉乾元生物
之心也人能體天地生物之心去私以行健仁心以愛
民斯亦開萬世之太平也為民立命即教養之謂也苟
能養之有道教之有法禮樂刑政平中明允而可以為
千載法斯亦開萬世之太平也繼往聖之絶學即道統
之所由以傳也果能修身體道闡精一執中克己復禮
之學以紹先聖之微言開後來之志士斯亦開萬世之
太平也故曰其事雖殊其理則一也有志於聖賢者當
用直内方外之功知行並進使體立而用行徳崇而業
廣則所謂開萬世之太平者當不為虚語矣
　　動亦定静亦定論
天地之大徳曰生終萬物始萬物而萬物莫不生長収
藏之各得其時然其所以大生而廣生者亦曰易簡而
已矣聖人體天以治其心以修其道以合體用而貫顯
微然其所以聰明而時乂者亦曰定性而已矣定性者
豈不思一事不慮一物兀若槁木而已哉動亦定静亦
定乃其所以為定性也善乎易之咸九四曰貞吉悔亡
憧憧往來朋従爾思貞者定也定則吉而悔亡矣憧憧
往來者不定也不定則朋従爾思朋従爾思㓙可知矣
程子亦曰天地之常以其心普萬物而無心聖人之常
以其情順萬事而無情無心無情者非無心無情也無
私心無溺情也惟無私心故心普萬物無溺情故情順
萬事非動亦定静亦定之謂乎君子之學廓然而大公
静之定也物來而順應動之定也静定故主一無適虚
明洞徹而内邪無自而生動定故順理而行措施咸當
而用志不紛於外内外兼修本末俱備入聖之功豈外
是哉
　　治天下在得人論
夫人君受天明命表正萬邦必當使天下熈皥治登上
理澤被蒼生仁及庶物然一人之聰明有限堯舜之聖
猶待臯䕫稷契之輔以亮天工而熈庶績况未及乎堯
舜而可不以用人為急乎古之聖王自公卿大夫以至
百執事皆稱其任賢者在位能者在職故天下治而華
夏安百姓樂業風俗淳厚惟其用得其人而已歴觀三
代以下願治之君必求賢良之臣故漢髙祖之興漢有
張良蕭何故也光武之復漢有鄧禹馬援故也唐太宗
之興唐有房杜王魏故也宋太祖之興宋有曹彬趙普
故也即繼世之君使天下富厚治㡬三代者如漢之文
帝則有周勃申屠嘉宋之仁宗則有韓范富歐陽故當
時大治後世頌聖而人君亦享其安康詩曰濟濟多士
文王以寜書曰惟后非賢不乂苟人君知用賢為貴上
焉者待以師傅之禮隆其體貌推以誠心聼其謀猷専
其職任俾有以行其道而盡其才雖中才之人亦待之
以禮朂之以誠使之黾勉以任百執事之職則天下有
何不治而政事有何不舉者乎若曰用賢非難而得賢
為難則是自畫矣夫以人主之勢心之所嚮天下景従
雖珍禽異獸逺方難致之物外國絶域之所生心苟欲
致之亦可以致也况賢人君子未出寰中也其心亦未
嘗絶世也而獨以為難不亦惑乎今夫為巨室必求工
師雕璞玉必使玉人焉有治天下而不求賢才是何異
夫却行而求前乎使人君好賢之心若渇聚天下之英
才任以朝政信之無疑又使各以其所識舉之朝廷如
是則天下之賢咸登用於朝大臣有臯䕫之風牧民有
龔黄之績庶司小吏各稱其職百僚師師中外相維雖
有一二小人苟容於朝亦如裴矩之佞於隋當太宗之
時則化而為敢言者矣由此觀之人君一用賢而其效
如此彼昏庸之君妬賢嫉能親小人而逺君子者其亦
惑之甚矣孔子曰去䜛逺色賤貨而貴徳所以勸賢也
盖賢人君子正己不屈若人君聼䜛君子將救禍之不
暇又何能盡其謀猷乎近色則心昏貴貨則志鄙尚能
用君子之言乎君子亦將飄然而逺去矣此又用人之
最要而人君不可不知者也
　　傅説論
昔在髙宗舊勞於外爰知小人之依舊學甘盤乃切求
賢之意用能恭黙思道帝賚良弼而嘉靖殷邦論者謂
髙宗素知傅説假以夢寐乃聖人之神道設教耳夫髙
宗苟知説可相矣以人君之力何難於擢用而為此詭
詐之行哉誠以精誠通於神明純一不二與天無間故
夢寐之間帝賚之以良弼亦如舜之見堯於羮墻文王
之卜得吕望孔子之夢周公此皆非機心巧術之所能
為乃聖人至誠感通之妙道也説以版築之人一朝履
相位左右殷宗首以従繩従諫進說用能啟沃王心納
誨輔徳迹其交勉之言皆經世綜物之要克副鹽梅舟
楫之任君臣相得益彰豈不堪與帝廷之賡歌比隆哉
或謂君奭之篇稱武丁甘盤而不及傅説者何也盖成
就君徳則盤先於説綏民治世則説多於盤且周公推
本髙宗求賢之美而歸其功於甘盤耳至若招俊乂而
列庶位暨海邦而仰皇風紹乃辟於先王對天子之休
命則舎説孰克當其任哉
　　周平王東遷論
夫武王營洛邑使周公居之以監殷頑民非有意於遷
也卜居九鼎以象天下之中以撫殷民而已其後平王
遷居洛邑而周室遂㣲雖未即亡然終以不振矣故蘇
子瞻曰周之失計未有如東遷之謬信哉是言盖王都
者本也本揺而末安者未之有也今平王舎其本而求
其末欲求其安其可得乎詩曰古公亶父來朝走馬説
者謂古公遷岐而興周當是時太王一小侯耳廹於狄
難不得已遷岐以立國也盤庚之遷復殷之舊也廹於
河患非捐所有以與人也今夫有盜賊之患者必隆其
牆焉防其户焉斯盜無由而入矣未有一遇盜而棄其
宅者也平王之東遷也一遇盜而遂棄其宅者也棄其
宅而求安此平王之所以謬也羿浞之亂也少康能興
之厲王之中衰也宣王能興之是皆不棄其舊物而有
所恃以為安者也東遷之後諸侯不朝政歸盟主雖有
天子之名而無天子之權非平王之過其誰之過哉故
曰周之失計未有如東遷之謬者也
　　宋襄公論
夫修内者王修外者覇湯武行仁義而王天下齊桓假
仁義而覇天下修内者本於心物來則應事畢則止修
外者以一人之智力應天下之萬事故一日少懈而智
力窮焉此齊桓之所以九合諸侯一匡天下功盛業熾
而終不免於意滿心怠身沒國危何則修外而不修内
也若宋襄者内不修徳外不修政至愚而可嗤至陋而
可憫者也夫齊桓用管仲而信任之城邢救許存衞圖
伯之日如是其勤也協比諸侯輯寕東夏垂二十年内
外無患然後問包茅之不貢而楚受盟定伯之功如是
其難也而宋襄欲以頃刻覇天下甫納孝公而謂覇統
在已矣邾曹來㑹而謂諸侯歸已矣至於用鄫子執滕
子圍曹邑其暴虐無道已甚矣而欲求諸侯於楚不求
之已而求之人盂之㑹執之自楚薄之㑹釋之自楚辱
亦甚矣為宋襄者當修己睦隣養威植徳以圖後舉而
不自量力伐鄭致楚泓之戰猶狃於迂論以為不鼓不
成列不禽二毛身傷而死亦可憫矣夫㐮公無所樹立
而列於五覇之中諸儒多論其愚謬而不言其所以覇
及其所以敗者余嘗考之左氏傳宋襄公之為世子也
讓國於目夷目夷不肯既即位以目夷為仁使為左師
以聼政於是宋治則知宋之所以治與其所以覇及其
所以敗皆由目夷之用與不用也使目夷聼政而信任
之則宋治用鄫子目夷常諫矣圍曺盟鹿上伐鄭目夷
皆諫矣而皆不聼於是前有被執之辱後有身死之恥
由是觀之用一賢而一國治失一賢而一國亂不惟國
亂身且死焉豈不可鑒也哉桓公用管仲而覇文公用
子犯而覇秦穆用百里奚而覇楚莊用孫叔敖而覇宋
襄始用子魚而覇後不聼其言而死覇天下者猶當以
用賢納諫為急則欲行王道而正身以正天下者豈可
不以用賢納諫為急乎
　　晉悼公論
自晉文倡覇後之子孫世嗣其業然靈成景厲四公之
時楚勢漸張晉覇不振靈公政堕柄分無抗覇業之志
成公力弱事淺無覇諸侯之權景公心勞謀舛無馭天
下之略厲公外彊中乾無服人心之道至於悼公乃能
以幼冲振覇略其入國也施舎己責逮鰥寡振廢滯匡
乏困救災患禁滛慝薄賦斂宥罪戾莭器用時用民欲
無犯時以定國本其圖覇也舉不失職官不易方爵不
踰徳師不陵正旅不逼師以靖内而撫外忠厚而不迫
堅忍而持重有長慮却顧之思無逞志快意之舉是以
無㓕譚滅遂執曺衛之失而諸侯従之不令而來豈非
覇業之盛方之桓文為己過哉然稱覇者獨許桓文為
盛而不言晉悼者豈其蕭魚之後覇業遂衰大夫用事
之故歟且不討孫林父寗殖之惡而盟之以定衞剽則
桓文必不若是也豈非中行偃貽之患哉盖其始之盛
也以用知罃其後之衰也以用中行偃用知罃則討宋
魚石九合諸侯服鄭弱楚而悼公亦清明而無失政用
中行偃則伐秦遷延不討衛賊悼公亦怠終而不振余
故表而出之以明君天下者必自擇相始
　　宋伯姬論
春秋乃聖人經世立教之書忠臣孝子義士莭婦之事
未嘗不大書特書屢書而不一書所以奬人為善之意
深矣故紀宋二姬屢見於經豈非以守節不渝貞義昭
著足以為天下婦人之軌範乎然紀叔姬之守義善終
又未若宋伯姬之遇災而守莭不渝之難也其處變不
改其常遇災不失其志實足以為天下後世之標準也
今夫安居無事之日自許其身為賢聖不以死生患難
動其心者豈鮮也哉及事變之猝至横禍之突加失其
志易其心者多矣男子猶然况婦人乎而伯姬年至六
十火炎其宅必待傅姆之畢至其心以為越義求生不
若守義而死遂逮於火巍乎㤗山不足以為髙暴虎馮
河不足以為勇若伯姬可謂大勇矣是以聖人筆之於
經以戒後世之處變者此義若行天下豈復有亂臣賊
子哉伯姬非特天下婦人之軌範亦天下男子之軌範
也
　
　
　
　
　
　
　
御製樂善堂全集定本巻三
欽定四庫全書
御製樂善堂全集定本巻四
　論
　　漢武帝論
世之論武帝者以為窮奢極欲好兵黷武與秦皇無異
貶之矣然余則以為猶有可嘉焉何也人莫難於知過
莫難於悔過莫甚難於改過武帝即位以来内多欲而
外施仁義繁刑重歛崇尚方術内侈宫室外伐四夷中
外疲敝逺近困乏實無以異於秦皇而秦皇身死國危
為天下笑武帝歿後稱為世宗上配太祖子孫承之厯
數世者豈非輪䑓悔禍之功哉盖武帝英眀之主其向
之所為者固溺於一時之私而不自知及其翻然改過
旋乾轉坤視昔之所為恍如二人非英俊眀智其能如
是乎至於興太學舉孝亷修祭祀改正朔定歴數恊音
律考禮儀則又有功於後世者雖然與其知過而能改
孰若無過之為全哉况天子一時之過即天下無窮之
害也使武帝而無前非加之以休養生息用賢進能雖
古之賢君亦何以過哉
　　漢元帝論
自古亡國之君或失於剛暴或失於柔懦剛暴者其亡
速柔懦者其亡緩亡速者一知其将危而濟之以寛和
猶或可救於末路亡緩者日甚一日淪胥以漸雖有賢
者亦無以善其後矣故剛暴之亡國也或聚歛誅戮之
已甚衆叛親離而祖宗之徳澤未冺身雖亡而國祚有
不絶者焉柔懦者或權臣或國戚或宦寺或女謁大權
一失威福下移身雖苟安於一時而至子孫未有不亡
者是柔懦之亡國又甚於剛暴也元帝之失失於柔懦
當即位之初蕭望之劉更生周堪張猛皆正人也使元
帝早能英斷收攬乾綱誅殛恭顯為國除害豈不與宣
帝比隆哉顧乃信宦寺之䜛望之死而更生廢堪貶黜
而猛自殺望之之死僅得恭顯軰免冠一謝而已小人
亦何所憚而不為哉雖質本仁柔性好儒學貢薛韋匡
迭為丞相然所謂仁柔乃姑息之愛婦寺之仁也所謂
好儒乃徒事文墨嫺典故之儒而非篤學守道直節不
阿憂國忘身之儒也漢業之衰不自元帝始哉吾故因
元帝而備論剛暴與柔懦之失著於萹
　　韓淮隂背水陣破趙論
兵以正合以竒勝所謂出竒無窮者乃由謀審志决雖
外見危形而實立於不敗之地若韓信背水之陣是也
盖以數萬烏合之衆深入逺鬬以當二十萬守險待敵
之兵若以正合必無幸矣信謂驅市人而戰之非置之
死地則皆走其自審可謂眀然使置之死地而無必勝
之道是以其卒與敵也故以精騎二千伏趙營側然後
誘趙以背水之陣趙方以信為失計故空壁而出而二
千赤幟已入趙壁矣既背水為陣以固士卒之志又伏
其營以乘其隙趙人果空壁而出而營㧞於漢動其本
矣還頋則本既動揺以戰則我有固志奮死之卒彼軍
雖多亦無如之何矣所謂謀審志决外見危形而實立
於不敗之地也白起自言其破楚敗魏潰韓乃計地利
軍勢自然之理不足為神與信之破趙参觀則知兵法
之竒變皆握必勝之謀知己知彼而非嘗試以徼幸眀
矣
　　西漢縂論
自秦失其鹿海内擾亂英雄羣起以争天下項羽㓕秦
以暴易暴而髙祖用賢任能豁達大度平定海内卒踐
帝祚傳之子孫為三代以下享國長乆之首雖天命有
歸亦髙祖之英眀足以為開創之賢主也觀其以張良
為謀主以蕭何為相以韓信為将而終以㓕楚豈非知
人善任之眀騐乎獨即位之後刻薄少恩有功之臣鮮
能全者雖帝之失亦諸臣之身無兢兢於當世之禁云
恵帝天資仁厚乃遭吕后之虐躭於酒色以自戕其身
若無周陳之忠宗藩之强則漢室之祚㡬何不為吕氏
所竊哉文帝入繼正統寛仁恭儉愛民務本身衣弋綈
帷帳無文繡約已師儉為天下先南越自立以德懐之
匃奴入盗令邉備守専務以徳化民培養漢祚帝有力
焉景帝遵父之政與民休息亦稱小康然聽鼂錯之言
遽削七國又怵七國之强而殺鼂錯周亞夫以方正功
臣被殺則景帝不無少恩之譏云武帝内多欲而外施
仁義窮兵黷武疲民弊國宫室苑囿盤逰怠敖神仙方
術開疆擴土凡害民之政無不行焉獨其崇儒重道求
賢納諌為可稱耳孝昭以幼冲之年辨霍光之忠可謂
眀矣使天假之年得儒學名臣為之輔則周之成康不
是過也宣帝起於閭巷知稼穯之艱難褒賞名吏信賞
必罰官稱其職民安其業可謂賢矣然好刑名而雜覇
道趙葢韓楊之死為累多矣至於元帝優㳺不斷賢望
之堪猛而不能用惡𢎞恭石顯而不能退漢業之衰始
起自帝孝成荒於酒色委政王氏哀平短祚王莾乘勢
遂簒漢位夫自古國家有盛必有衰理勢之必然也然
所以亡其國者亦在人君之自取耳使元帝不任恭顯成
帝不任外戚剛眀以莅政則漢祚之傳孰絶之哉天不
祚漢遭漢中㣲國統三絶而孝元皇后以夀考為之宗
主使新莽得肆其姦慝以成簒盗之禍幸而文景之化
在人百姓未忘漢故光武起而天下響應遂成中興以
是知人主朝乾夕惕愛民培國不敢少遑者所以上承
祖宗之重下植子孫之福豈特一時稱賢君而已哉
　　漢光武論
自古中興賢主夏有少康周有宣王漢有光武尚矣考
其所以興皆由英眀大度用賢任能寛以愛民仁以撫
下天下歸心用復舊業豈非天順民歸受命而帝者乎
當王莽之亂也漢家宗室㡬絶廢斥王侯以翦漢祀城
邑為墟邱隴發掘其禍甚於羿浞之亂奔彘之辱而光
武乃以布衣仗義奮袂大呼天下響應鄧禹馮異㓂恂
耿弇吴漢軰皆一時之傑光武得而用之用平赤眉張
歩之亂成隴蜀之功戡亂誅暴平定海内卒踐帝祚功
烈不讓於少康周宣矣及天下平定口不言兵尊儒重
道褒賞循吏西域遣子入侍却之不受又非好大喜功
者比而保全功臣恩昭九族則又逺勝於髙祖可謂賢
矣是以培養東漢二百年之祚眀章繼之休養生息至
於靈獻董曺之亂甚於王莽而建安之位號依然豈非
光武垂教立則有以培其風俗庇其子孫哉石勒絀光
而尊髙非尊髙也彼盖見夫當時若項籍淮隂軰咸勇
智絶倫髙祖皆得而盪滅臣伏之故不得不俯首北面
光武仁心厚徳與勒異趨亦豈勒所能窺測哉曺子建
之論漢二祖卓識閎議信百世所莫易也
　　李固杜喬論
東漢自光武眀章孜孜學術培養氣節故雖數傳稍衰
矣而袁安楊震何敞朱穆張綱傅燮諸君子皆靖共正
直臨患難死生而不易其摻若李固杜喬者尤疾風勁
草之卓然傑出者也蓋梁冀擅廢立之權利於幼弱二
公與胡廣趙戒共争之既而廣戒順冀而二公之志終
不可移争而不得繼之以死其為漢室忠矣夫權奸之
欲擅國柄也必害其忠直不撓不與己合之大臣以震
其餘梁冀之於李杜是也彼以為此人一去則在上之
勢孤在下之望絶其餘皆軟靡易制貪位苟禄之人耳
後世奸臣多效其為而人君咸不悟焉卒之一身孤立
於上而左右前後皆彼之人豈不可哀也哉漢末忠臣
李杜並稱者三李雲杜衆李膺杜宻是也要當以固喬
為冠
　　東漢總論
自王莽簒漢處非所㩀敗禮亂度以文奸言毒流華夏
民不聊生由是人心思漢光武起於南陽撥亂反正平
定海内克承丕業較之少康周宣中興之盛用力尤難
成功尤大及即帝位守之以文興學校選亷能尚風化
敦士行西域遣子入侍拒之不納方之漢武開邉致釁
相去逺矣不任功臣以吏事使得終享福祿又逺過於
髙祖之少恩獨廢郭后殺韓歆為盛徳之累眀帝以英
睿之資加以好學重道親臨辟雍尊桓榮李躬為更老
所以勸賢勵能崇尚聖教者至矣而友愛東海王則又
常棣匪他之意始終無間也章帝寛厚長者愛民務本
休養生息尊信東平王用第五倫為相而天下以治和
帝幼冲嗣位行政無失能用鄭衆五人以誅竇憲然宦
寺之禍基於此矣殤帝早世安帝庸昏順帝頼常侍之
力以得反正外戚之禍息而常侍之亂起其後梁冀用
事冲帝短祚質帝中毒桓帝有可為之㡬而不能自强
外有强臣内有常侍正士廢斥賄賂公行迨及靈帝黨
錮之禍益烈獻帝猶寄生之君而漢祚移矣夫西漢以
文帝培養元氣入民之深故光武起而民心歸之東漢
光武眀章皆令主也愛養元元培壅國本亦未嘗不善
也乃自和帝以後外戚常侍相繼而作羅天下之賢才
置之網罟䧟阱之中如是而民心不離天下不亡者鮮
矣然董曹肆虐守臣位者二十餘年昭烈繼統延漢祚
者四十餘載豈非祖宗培養氣節之餘烈乎開國承家
貽厥孫謀者當知所尚矣
　　蜀漢興亡論
漢自桓靈以来王道中絶奸權乘釁曹操孫權公孫瓉
袁紹迭起窺伺名器而昭烈以王室之胄懐忠義之志
抱雄傑之才欲恢復天下掃除大憝然歸於陶謙依於
公孫瓉寄居於袁紹為客於荆州其間遭危困被禍亂
不可枚舉而英雄不得用其武狼狽奔走㡬二十年既
得孔眀於是待以股肱寄以心膂用其計謀而得荆州
諸郡之地有涪城成都之險以成鼎足之勢然終不能
克復天下僅得一州者固縁曹孫盛强立國既固不能
卒㓕亦以不専於圖魏忿兵伐吴之所致也使如趙雲
所言居河渭上流以伐逆㓂漢事未必無成卒至大敗
於猇亭威挫勢蹙是亦昭烈之失矣延及後主信用孔
眀成都大治守父之餘烈保土安疆七擒之威六出之
銳敵國畏之如虎迨孔眀歿黄皓陳祗用事殄民誤國
而漢祚告終嗟夫治亂之理豈非係於人君之用賢與
不用賢哉當昭烈之狼狽奔走以未得孔眀故也後主
之克守前烈為敵國所畏者以孔眀在相位故也其用
黄皓陳祗而喪國敗家者以孔眀既歿故也賢人為國
家之寳豈不信哉
　　東吴總論
自劉氏中衰孫堅據江左之地虎視中原子䇿繼之與
周瑜相友收合士大夫江淮之間人咸向之善於用人
濶達有度弟權因之用賢納諌周瑜魯肅張昭頋雍陸
遜皆被擢用於是成鼎足之勢開有吴之基兵强将勇
敵國畏之曺操智計殊絶於人而大敗於赤壁曺丕累
興大衆臨江而阻蓋以英雄布列内外共展䇿力故也
延及亮休物盛而衰禍亂内作孫綝小人為亂於内然
亦外無邉患政無大闕降及孫皓苛刻用刑肆虐日甚
任既非其人刑復非其辜使黔首有倒懸之苦而吳随
以亡雖有忠臣死節之士亦復奚救是故王濬之才非
如曺操之雄也王濬所統未如八十萬之衆也而赤壁
之戰孫權以之興石頭之戰孫皓以之亡者豈戰守之
道險阻之利有異於往時哉劉禪以昏而亡皓以虐而
亡天厭之矣於魏晉乎何尤
　　東晉總論
晉自賈后亂朝八王迭起劉石交亂中原人民塗炭元
帝據江左之地繼而中興是時有王𨗳周顗為之謀卞
壼頋榮賀循之徒分掌庶政祖逖劉琨各擁雄兵使元
帝果有恢復之志親統荆吴之衆興除暴之師速誅劉
石克清天下則晉業永安六合為一而乃遷延日月苟
圖偏安識者於是知晉業之不復振矣及其晚年復有
王敦之亂以致懐恨而崩眀帝少而聰敏躬殄大憝然
歴年不乆君子惜之逮及成帝内有蘇峻之亂頼温嶠
陶侃卞壺忠勤為國社稷無虞然勤儉愛民亦當世之
令主也康帝享國日淺國家無事及至穆帝外有桓温
之䟦扈哀帝短祚至帝奕遂為桓温所廢晉氏之政於
此遂衰簡文孝武孝安数帝不過庸庸無為尸位於上
而已而内多粃政權奸數出至恭帝而司馬氏之天下
改而為劉氏之天下矣嗟夫創業難而守成亦不易惟
在人君用賢納諌則天下自安而國家永固晉氏君臣
崇尚浮虚無用之詞風俗既薄天下澆然故王敦蘓峻
桓温王恭殷仲堪軰迭起為亂向非王導温嶠陶侃謝
安數君子則晉㡬乎不國矣况能轉危為安光復舊業
哉國勢之振莫過於劉裕之時裕不忠誠為國而思簒
盗君子所為三歎也
　　北魏世祖拓䟦燾論
北魏自拓䟦珪以来國富兵强政和民安逮及世祖藉
二世之資奮英雄之志南侵北討東征西伐使魏國地
廣兵强者大抵皆其功也雖好尚異端壇受符籙是其
所失然能聽髙允之言又從而羙之尊祀孔子祭以太
牢令公卿子弟入學徴世胄遺逸亦駸駸乎令主矣獨
功業不終卒有宗愛之禍盖亦平日任術好殺所致如
悉誅境内沙門不太苛乎伐宋之後河南赤土無遺歸
燕巢於林木不已酷乎吁天道好還可不戒哉
御製樂善堂全集定本巻四
欽定四庫全書
御製樂善堂全集定本巻五
　論
　　唐太宗論
當隋煬之時天下瓦解羣雄睚眦窺伺名器扵是太宗
以英雄之資備仁義之徳復得髙祖之賢為之父易曰
包䝉吉納婦吉子克家盖髙祖以柔中之徳賴太宗以
陽剛之體發而用之以安天下固宜唐室之興也勃焉
然太原興兵長安立帝不必詭行詐偽以兾利也不必
尊江都而立代王也宜正其罪名聲大義以討之即位
之後勵精圖治損己益人愛民従諫躬行仁義用房元
齡魏徵之儔君臣相得不敢怠遑用致貞觀之盛令徳
善政不可殫述可謂三代以下特出之賢君矣雖征遼
之役志滿意盈然既失之後即復魏徴之碑勞其妻子
深自損責其扵改過亦已敏矣夫賢君不世出成康以
降數百年而有漢文帝漢文以降又數百年而有太宗
要之以虚心待物損上益下用致天下之盛太宗與文
帝率用是道文帝質美徳純過扵太宗然致治之盛豈
能及貞觀哉人或論太宗有魏徴而身脩國理魏徴既
沒而驕滿之意生者是不盡然惟其有太宗之君然後
有魏徵之臣使太宗中人之主則雖有魏徵其亦如之
何哉獨心無知道之實而身有好名之念屈己從諫而
不免以術馭人故不能致天下扵熈皥耳然後世有逆
諫而惡賢驕奢而自滿者方之太宗則又不啻倍蓰矣
　　長孫皇后論
夫閨門王化之始也詩三百而必以闗雎為首禮嚴大
昏書重釐降易上經首乾坤下經首咸恒盖知正家之
道必本扵閨門閨門正而后家齊國治也王者立后上
法乾坤必求令徳有以禆成内政安貞載物然後協厥
坤儀為天下母故太任太姒秉㳤徳而昌周眀徳馬后
克恭儉而光漢古今所稱不可誣也文徳皇后長孫氏
者實閨門之令望也仁孝恭儉少好讀書贊成内政禆
益𢎞多訓諸子常以謙儉為先太宗亦敬其有徳常朝
回怒曰㑹殺此田舎翁后問為誰帝曰魏徴扵是后退
衣禮衣而稱賀扵上曰臣聞主聖則臣直乃陛下之聖
故也妾敢不賀扵是帝喜而徵言無不聼夫唐太宗豈
實欲殺魏徵哉然雖無此意亦微有不樂諫之心皇后
一聞此語即借賀以諷諫之徵益寵信而帝善益彰然
後知正内之益所不可少而有乾之健必得坤之貞以
順承之也易曰牝馬地類行地無疆盖馬隂物也隂之
徳利柔順然必利貞而行地無疆然後輔乾以行澤及
天下若徒柔順而鮮貞則又何能助乾道而沛膏澤哉
若長孫皇后不預朝政雖帝問之亦終不對可謂知安
貞之義者矣其資送公主諷諫以安直臣得疾不事道
釋之教尤為賢眀名垂百世嫓美周姜宜哉
　　唐肅宗論
天寳之亂眀皇幸蜀肅宗留靈武其秋即位尊帝為太
上皇君子曰肅宗之立非禮也雖云依衆人之情順眀
皇之命而速取大位開後世幸亂之端豈非悖扵子道
哉及其削除大難㝎天下迎上皇還西京奉養晨昏親
修子職可謂善矣然聴嬖幸之言遷上皇西内以兵守
之又非人類之所為矣世稱其克復之功目之為中興
然而慚徳實多當是時子儀効力扵外李泌謀之扵内
故平逆亂易如反掌迨反正之後肅宗之志荒矣始則
興復方隆而建寧身死後則身沒未㡬而良娣被弑身
為人子而不保其父為人父而不保其子為人夫而不
保其妻三綱淪矣夫何足論之有
　　唐徳宗論
世之論徳宗者以為有三失焉一曰事姑息二曰任閹
宦三曰好聚斂而不知其致亂之由則在扵用小人而
忌君子也觀其即位之初用崔佑甫為相而天下清寧
屢有善政却李正己之幣而賜其本軍非務姑息也杖
中使邵光超非任閹宦也詔罷四方貢獻非好聚斂也
故翕然稱治㡬扵貞觀而盧杞一用三者皆反之馴致
泾原之亂豈非治亂興衰之眀騐與在奉天時朱泚圍
城救兵不至扵是始信陸贄言聴計従下罪己之詔而
軍士感泣懐光再叛帝幸梁州中路失贄至扵痛哭用
其謀社稷復安至扵復國之後鳥盡弓蔵以讒見逺懼
藩鎮之禍而繼以姑息念窘窮之敝而加以好貨中使
用事天下衰微是猶弱病方愈而懲其不能飲食加之
以飽食酣飲豈不殆哉原其本末則始之清眀由用崔
佑甫其亂由用盧杞其復故都由信任陸贄其後復㡬
至扵亂由不卒用陸贄而貶斥之一人之身所為如是
盖能戒之扵有事之日而不能謹之扵無事之時也其
致亂頋不宜哉
　　唐憲宗論
自天寳之亂天下分崩民人塗炭藩鎮強梁權移宦寺
肅代徳宗屢致播遷國勢陵夷叛臣棊布迨及憲宗以
英武之資用賢能之相聴言納諫約已安民翦除藩鎮
易扵發䝉扵是平夏滅蜀朝江東從澤潞致魏博㝎淮
蔡来成徳奮五世不振之威拔數傳擅命之冦威福在
上政由人君發號施令㒺有不臧雖有彊鎮順従朝廷
奉命唯謹號稱中興不亦宜乎及其天下平定四海無
事乃進言利之臣信方士之說志滿心驕禍起所忽惜
哉使憲宗克永其終任裴度而行其道斥皇甫鏄程异
之徒加以休養生息為萬世業則貞觀之治復興未可
知也
　　唐穆宗論
自古亡國敗家未有不由子孫昏弱乖先王令典以致
喪亂唐自眀皇末年不修太宗之業外用小人内寵妃
子天下大亂職此之由延及憲宗獨能奮前世之威烈
監扵成憲削平藩鎮天下歸心至扵穆宗復不能修憲
宗之政逰畋聲色放心嗜欲宰相蕭俛段文昌杜文頴
輩又無逺略扵是朱克融作亂扵盧龍王庭凑倡逆扵
成徳魏博諸軍以次叛亂數十年經營而得之者皆不
復有而唐竟以此亡豈非後嗣不肖不能守父祖之業
而以致喪亂哉歐陽公曰憂勞可以興國逸豫可以亡
身觀憲宗之延英論事汗浃御背與穆宗之躭湎好色
其勤逸何相逺哉
　　褚遂良論
夫天下之治亂係扵人臣之邪正而人臣之邪正又在
人君之用與不用也當有唐之興也太宗以英武之資
得魏徴佐之言聴諫從厯有年所用致貞觀之盛天下
安寧㡬扵三代迨及髙宗昏庸淫欲内政既傾天下亦
亂雖有褚遂良之忠正而無私攻君之惡適足受其斧
斤耳又何能輔弼匡救以安天下哉由是觀之正士忠
臣世不乏人而人君信用與不信用實相為感召也是
故有堯舜之君必有臯夔稷契之臣有桀紂之君必有
飛㢘惡来之臣堯舜在上則雖有飛㢘惡来之徒必竄
之扵逺方桀紂在上則雖有臯夔稷契之臣亦屏而不
用雲從龍風従虎其氣相感其理固不易也故太宗居
帝位而魏徴用髙宗居帝位而遂良棄使魏徴及髙宗
之世則亦不免有廢黜之患矣致使忠臣陵夷女后用
事奸臣竊福國家殄滅非髙宗之咎其誰之咎哉遂良
以公滅私憂國忘家當太宗之時即數著忠諫及武后
欲立時帝召大臣遂良曰今日之召多為中宫上意既
㝎逆之必死乃請已獨諫既進上果言后事遂良極諫
不聴乃置笏殿階叩頭流血上怒出為都督既而長孫
無忌䓁皆得罪遂良死扵徙所嗟夫遂良可謂忠矣君
有非也乃諫之既不聴又諫之又不聴又置笏殿階叩
頭流血而諫之卒致顛沛流離死扵徙所豈非髙宗之
過哉然遂良雖貶黜流離一至扵此而忠名垂之千古
浩氣森扵史冊身雖沒而可見太宗扵地下為唐名臣
志存社稷偉哉
　　郭子儀論
自古大臣出將入相為國安危者必有忠誠之徳經世
之才有以扶危㝎傾安邦守國然後立非常之功萬世
之業漢之孔眀唐之子儀信其人也二公皆以忠正老
成為當世人望加以非常之才功盖天下是故亮沒而
漢亡子儀存而唐復古今所稱不可誣也當天寳之亂
眀皇幸蜀肅宗嗣位河南河北兩亰皆為賊有蜂屯蟻
雜不可爬梳而子儀以朔方之兵平㝎中原収復兩京
唐祚中復其有功扵唐大矣及天下畧平大難略㝎讒
臣伺間奪其兵權然朝命夕至無纎介扵心單騎見敵
感以誠信非篤扵君臣之義動天地而泣鬼神者能之
乎事上忠御下恕待人和馭将誠故朝恩以小人而知
化承嗣以傲狠而拜使囬紇以蠻貊而慕誠靈耀以據
汴而衛幣勲名顯爍千古不朽惟其忠義篤誠根扵心
故也
　　陸贄論
治有不生扵治之日亂有不生扵亂之時有國家者宜
正其本而辨之扵早也吾讀史至唐徳宗之時謂朱泚
之亂不生扵姚令言而生扵用盧杞復唐之功不在扵
用李晟而在扵信陸贄天下之治亂社稷之安危在扵
人君用一人由是觀之用人可不慎哉當奉天之難天
下反者十四五藩鎮擁彊兵虎視中原而朱泚兵勁將
彊圍城累月其破圍解難冒矢石觸鋒刃以救帝復國
者固李晟渾瑊諸将之功而經營大計調和天下使諸
鎮人人思慕唐徳者非陸贄之功其誰之功與余故曰
復唐之功不在扵用李晟而在扵信陸贄也贄為人剛
方嚴正而有經世之才其奏疏皆可行可法措之扵天
下則有治安之效大抵以仁義為夲根貨財為末務論
深切扵事情言不離扵道徳至扵君子小人之分忠厚
苛刻之別推誠任術之判未嘗不反復為徳宗言之故
在奉天之時悉聴其言而藩鎮畏威梁州再幸道路相
失號痛如失左右手及天下略平大難略定乃置扵閒
散者數年雖命為相不能信用又聴裴延齡之讒而貶
扵逺州盖君子小人之分若此其難雖贄反復言之而
身亦不免扵廢黜也順宗即位復欲用之詔未至而沒
惜哉
　　李晟論
唐室之亂始扵藩鎮彊梁虎視天下相連為朋河北諸
鎮為尤甚盖自肅宗之時僕固懐恩懐不逞之心欲結
彊鎮以賊将為節度遂世襲以為已有而不奉命朝廷
其後涇原之亂徳宗幸奉天諸鎮雖有戮力王家以拒
朱泚如李懐光者而稍有不合則復叛而歸泚扵是藩
鎮之勢益横而天子之權益弱惟李晟則不然晟以數
千之兵破朱泚解重圍復居二冦之間卒以收復西亰
身居寵貴為唐宗臣功亦偉矣而張延賞之徒讒言一
行則流涕目瘇人徒議其怯而不知此其所以為純臣
也使晟如懐光之徒受讒則叛豈其兵力才武不足為
與亦眀扵君臣之分忠義篤而邪私不能動耳世稱郭
子儀忠厚誠信為唐名將故其麾下諸将如李晟馬燧
渾瑊皆有不世之功而晟尤其傑出者與
　　裴度論
憲宗首即大位即有削平藩鎮之志用賢能之相時若
杜黄裳李絳裴度諸人皆在相位而出將入相功烈顯
著者又推裴度為首焉當是時憲宗方望治扵度而度
亦以治平為已任國有賢相外冦拱手理固然也方吳
元濟之欲為亂也自請襲節度使朝臣皆務姑息欲與
之帝曰吾用度一人足破二賊乃聴其謀猷専任責成
扵是成徳魏博淄青三鎮皆歸朝廷天下方翕然望治
以為武功既成度相天子居廟堂煥文治眀良之遇何
如也不知志滿驕生小人乗間方士鼓其邪說利臣中
其膏肓而裴度出為河東節度使矣穆宗時三鎮叛亂
復以度討之而小人沮之扵内使無成功敬宗聴韋䖏
厚之言用以為相而復出之文宗有優崇之典而無信
用之心度亦遂優㳺緑野而無志天下事矣嗟夫君臣
之間若此其難哉以裴度之忠誠正直加以經國之才
歴事四帝獨憲宗初年信用㝡篤以有成效餘則或用
之不専或出之扵外皆由小人在朝而正直之人日以
踈逺以憲宗知度之深功烈顯著猶不能保其終况扵
穆宗敬宗文宗哉
　　李絳論
唐自肅代以降威令不行藩鎮跋扈憲宗初即大位即
有削平之心用賢相聴直言而繩愆糾謬靖恭匪懈者
以李絳為首絳繼杜黄裳裴垍為相憲宗欲治之心方
殷常以太宗之治自任而絳亦以魏徴自况故君臣相
得魚水交歡言聴計従無所違拂是故寵莫如吐突承
璀則逺而出之扵外信莫如佛氏之教則斷而斥其碑
樓朋黨之疑一言而開貨財之好一言而解行之數年
内安外靖承宗束手元濟就擒雖云裴度之力亦由絳
開之扵先也余嘗論太宗之扵魏徵憲宗之扵李絳其
用與不用係夫治與不治未始不同軌焉何也太宗用
魏徴天下大治米斗三錢夜户不閉而魏徴既沒則有
東征之後天下罷敝公私困乏憲宗用李絳藩鎮畏威
不敢横肆民財充足天下乂安而李絳一出則聴言之
心稍怠迨及平蔡而志滿心驕愈不可制矣由此觀之
以太宗憲宗之英眀猶賴賢相為輔况扵中材之君哉
　　李徳裕論
唐自眀皇以後為國大害者外則有藩鎮彊梁抗横天
子内則有宦寺秉權威福已出武宗即位用一李徳裕
而河北三鎮效命昭義軍拒命即以兩鎮兵討之仇士
良屏息而致仕後復籍其家何其威命之行至扵如此
哉盖由賢相用事垂紳正笏不動聲色而天下自畏其
威也當是時武宗方信任徳裕期以必治而徳裕之才
亦足以制服諸鎮故諸鎮使者至京必面諭之曰語汝
使與其使大將以求官何如自結眀天子以是三鎮不
敢有異志為國輕重者㡬數年功烈顯名肩扵裴度然
而不能免扵朋黨之習因公以報私挟勢以復怨君子
未甞不惜之以徳裕之才加之公正無偏雖古名臣何
以過哉
　　唐總論
治天下之道當以正風俗得民心敦士行復古禮為先
故其末也人思之而不忘後世子孫賴之以安唐承五
代之末髙祖創業之後休養生息易武以文太宗以英
武之資加之以忠貞之輔聴言納諫用賢録能興學校
勸農桑行租庸調之法為子孫萬年之計可謂謀之詳
矣髙宗以柔暗之君承父餘烈初即位時頗有善政末
年嬖武后身沒而祚移唐室子孫誅殺殆盡中宗循其
覆轍為婦所弑方之髙宗殆不如矣睿宗以眀皇為之
子復辟之功不與焉然父以子貴故眀皇討賊而睿宗
入即大位鍳建成之亂立嫡以功繼以傳位可謂知權
者矣眀皇即位欲治之心方殷用姚宋為相二十年間
政治㡬扵貞觀後寵楊貴妃用李林甫以致禄山之亂
而乘輿播遷天下分裂遂始扵此肅宗用郭子儀削平
逆黨復唐社稷然遂以賊黨為節度使而河北三鎮之
禍終唐之世莫能定矣代宗徳宗皆以中材之君好務
姑息而内復有宦寺之禍順宗即位數月傳國冢嗣憲
宗有平一六合復祖宗功業之心扵是杜黄裳裴垍李
絳裴度諸人相繼為相河北三鎮效命不敢横肆然末
年惑扵方士之說志復驕滿故有陳𢎞志之禍穆宗不
克負荷三鎮再失敬宗即位三年而為宦寺所弑文宗
受制家臣鬰鬰而沒武宗用一李徳裕而藩鎮屏息宦
寺斂足以享國日淺不遂其志宣宗以刻為眀多用智
術然納諫不懈盡心民事不敢少怠懿宗驕奢無度元
氣已壊迨及僖昭而唐遂亡矣嗟夫觀太宗之立法垂
猷為子孫計者豈不詳且深乎然而終至扵亡者盖所
謂得之難而失之易也總之眀皇以前内亂為多禍多
興扵女色眀皇以後外亂為多禍多起扵藩鎮又加之
以宦寺内訌然而僖昭數遷京城數危而羣雄相視不
敢去臣位雖朱全忠篡位而奉正朔稱天祐者尚數鎮
可不謂太宗之餘烈乎書曰監扵先王成憲其永無愆
亶其然乎
　
御製樂善堂全集定本巻五
欽定四庫全書
御製樂善堂全集定本卷六
　論
　　後唐總論
余讀五代史五十年間易國凡五未甞不廢書而歎也
曰嗟夫世道衰微人心偷薄朝梁唐而夕漢晉迄無定
向然考其得國之正彼善於此者猶以後唐為差勝焉
盖李國昌平龎勛之亂略有微勞克用當黄巢之亂有
克復之功雖其擁彊兵拒朝命亦不為無過然較之朱
温賢且逺矣末年兵弱鋒衰全忠倡亂不能復平僅以
自保莊宗首承父烈加以英勇之資屢戰屢勝遂殱巨
宼建國立社然徒溺一時之娱而不為萬世之計甫得
大位沉溺聲色致使身沒伶人之手豈不哀哉明宗本
無欲立之心資性寛厚無苛猛之政然目不識丁而輔
佐之臣不過馮道諸人欲期致治之盛亦已難矣閔帝
幼沖享年不久潞王猜忌石敬瑭終以亡國嗚呼使莊
宗立法垂紀貽厥孫謀後嗣復得賢明之君則天下之
乖離當不若此其甚也而一得志則寵女色比頑童艱
難之際與太宗同英武逸暇之日與太宗殊兢惕宜乎
僖昭之世已亡而猶存而後唐之業至於一敗塗地也
　　張承業論
韓子曰人固有儒名而墨行者問其名則是較其行則
非是亦可以與之逰乎如其墨名而儒行者問其名則
非較其行則是是亦不可與之逰乎吾於後唐張承業
亦云盖自古宦寺誤人家國者多矣其類盖不可以殫
數獨承業以孤忠丹誠終身為唐其節用愛民為晉聚
財者盖亦欲平梁而復唐耳豈非閹䜿其名而忠良其
行君子之所取者乎嗚呼五代之際世道衰微王綱掃
地讀書學聖之人皆入山林而求自樂當時如張文蔚
楊渉蔣元暉桞璨之徒皆以國輸人為朱温羽翼而獨
於宦寺之中有可取者一人焉則五代之事亦可知矣
　　宋太祖論
自三代以下治極生亂亂極思治者有之矣然未有如
前五代後五代之分崩離析而亂若彼其久者也故吾
於開創之君獨以唐太宗宋太祖為不可及焉二君者
皆以不世之才平一天下而以仁愛之心寛平之政保
養百姓治功燦然昭於千古然家門之政兄弟之友則
唐弗及也太祖繼周世宗之後據有河洛即位之初首
以安内為本興學校褒忠良度民田開言路懲節鎮之
禍命文臣知州又以常參官知縣事國内既定然後興
師出兵伐南漢克西蜀無不望風披靡稽首来廷偏師
北指劉鈞喪膽舟師南下李煜歸命雖諸將効力之功
亦由太祖處之有道也夫五代之君既得天下外則猜
忌諸鎮内則溺於聲色太祖退藩鎮之兵只在杯酒片
言之間君臣之分情義兼隆而儉約是務治定功成制
禮作樂傳之来裔為萬世法其成功致治之盛幾乎唐
太宗而規模之正則又過之矣
　　宋宣仁皇后論
易曰家人利女貞言閨門王化之始必女貞然後至於
兄弟以御扵家邦故内助之賢人君治國之本也至扵
母后臨朝尤難其任三代以下賢后不為少而臨朝者
未有能全令名以施恩扵天下宋之宣仁人稱之為女
中堯舜洵以臨朝無闕政而用賢録能以成元祐之治
也當神宗敗常亂度信用小人天下大壊宣仁起而拯
之用司馬光吕公著諸賢放棄奸回大變其法於是海
内欣欣知有生之可樂豈非宣仁之施恩於天下哉天
不祚宋宣仁崩殞小人之萌蘖復生大肆姦毒凡司馬
光諸賢死者追貶生者斥逐至欲追廢后號頼向后而
止小人之心欲快其意而不頋天下之治亂何其忍與
嗟夫天下之事數君子成之而不足而一二小人敗之
而有餘韓歐為治於英宗之朝僅能紹於嘉祐而王安
石一變其法天下遂大擾司馬光諸賢孜孜矻矻窮盡
其力方使天下解倒懸之苦而章惇蔡卞一肆其毒諸
賢固受擯斥之辱而海内復有塗炭之災再傳而為南
宋矣小人之害國可勝言哉
　　吕端論
吾讀宋史至吕端閉王繼恩於室入立真宗然後升殿
審視以拜未甞不賢其能定大計而想見其為人當太
宗升遐李后方異議主幼時艱而端乃從容定計沮其
邪謀扄其羽翼頃刻之間嗣君以定昔東漢李固當質
帝之崩不能沮梁冀之謀徒以死自靖是時宰相權輕
而梁冀威熖甚熾根緣蟠深故也宋初清明信任賢相
端能不動聲色處之晏如可謂善於應變矣端器量寛
𢎞英才表表真宗雅重之先是李繼遷叛軍人獲其母
以聞太宗欲誅之端曰今日殺其母明日繼遷可擒乎
徒堅其叛心而已太宗乃悟後繼遷死其子竟歸欵端
之力也太宗甞稱吕端大事不糊塗可謂知端者矣
　　韓琦論
夫為人臣者當國家清夷之際進言納諫理國致治固
一代名臣也然值主幼時艱之日而能不動聲色措天
下於泰山之安者則又所謂國之柱石棟梁非具經濟
之才學問智勇逈出流輩者不能韓魏公兩定大計輔
相英宗調䕶兩宫處之裕如天下以治豈非國之柱石
棟梁而天下倚賴以安者哉及神宗即位出之於外然
未甞頃刻有忘君父之心故青苗之法琦極論其病民
遼使之来琦上言處置之方最為曲盡誠可謂古大臣
矣當仁宗中年雖君子道長而小人時或並用及嘉祐
以後專任魏公朝廷清明天下樂業英宗即位又用之
不疑君子在朝用臻至治故用賢人者必使小人無以
間之然後疑貳之心不生而嚮用之念彌篤也
　　明道程子論
自古兄弟俱為名儒德行顯於一時流風被於百世無
如二程夫子者盖明道伊川同受學於茂叔淵源既正
探㫖尋微卓為儒宗上承孔孟之絶學然雍容沖邃規
模宏濶有自然之矩者則伊川若遜於明道焉明道以
王佐之才大用則大效小用則小效所上章疏引義陳
善酌古變今可以坐言起行甞勸帝防未萌之欲神宗
拱手曰當為卿戒之政事堂議事一言而安石為愧屈
盖其誠敬所孚雖異己者亦心服所謂偽者獻其誠慢
者致其恭是也使神宗以用安石者用之内聖外王之
道不外是矣而卒沮於安石不得顯用及司馬光入相
方將大用而先生竟長逝矣使先生之道不得行於天
下而天下之人不得覩先生之道之行三代規模不可
復見豈徒有宋之不幸哉
　　程明道告神宗當防未萌之欲論
舜之告禹曰人心惟危道心惟微夫人心者至難防遏
而易蠱人之聰明溺人之志氣故大舜首以告禹禹聖
人也而舜猶戒之如此盖謂不必見之於行事不必託
之於語言略有所動即私心之萌也不謹防之於始可
乎明道先生以當防未萌之欲告神宗誠大儒格心之
至要也盖天理人欲二者不可並存於念慮之間如氷
炭之不相容薫蕕之不相入不入於此必入於彼人或
以為略有其幾未至已甚而不防之於漸則天理從此
冺而人欲從此熾矣是故微有貪聲恱色之意也則吾
以為聲色之私動而致力以防之微有愛珍竒欲富厚
之念也則吾以為貨利之私動而勉力以絶之微有不
樂親正人不樂聞正言之心也則以為驕心之萌也而
遏之惟恐不至微有宫室服玩之好也則以為侈心之
萌也而杜之惟恐不嚴夫如是則何私心之不滅欲念
之不冺哉易曰履霜堅氷至解之者曰霜隂氣所結盛
則水凍而為氷此爻隂始生於下其端甚微而其勢必
盛故其象如履霜則知堅氷之將至也夫欲念亦如霜
之始結也不防之於未萌則必私欲大熾而有堅氷之
禍矣神宗之行新法盖萌於欲富彊好大喜功之心而
安石有以中之也使能體程子之言以誠正為心而用
其道以輔成其大有為之志則治功所就豈難逺過於
仁英哉
　　北宋總論
夫北宋之亡外無藩鎮擁兵之横威福自上内鮮宦寺
擅權之禍廢立由已而金兵一至皆為俘虜者何哉民
心解而士氣弱也盖太祖太宗開國承家真仁英三宗
休養生息至於神宗物盛而衰信任王安石用其新法
取利盡於錙銖掊克罔不在位於是民心已瓦解矣而
哲宗復庸暗無知宣仁臨朝則為太平之盛世宣仁崩
隕則為否運所肇端宣和繼之信用小人奢華無度日
甚一日而金兵至闕矣雖讓位於欽宗而不久用李綱
狃於和議致父子俱為臣虜而宋業中衰豈非民心解
而士氣弱賢人之正不能勝小人之邪哉幸而祖宗之
徳尚在民心故康王立而為南宋然朝奔夕逃無復朝
廷之禮苟延宋祚而已由是觀之人君修徳愛民厚培
元氣非惟一時之治亦所以貽厥孫謀而為天下後世
無窮之利也
　　宋理宗論
理宗為沂王時凝重寡言潔修好學待漏禁中諸王或
多笑語獨凝然自持矩度有常為史彌逺所愛遂繼大
統觀其始非不雍容有度而可尚也而即位之後徳彌
逺之立己委以天下之政威柄下移不得自主孤立於
上朝多小人及彌逺黜而丁大全賈似道之類復聨翩
而進帝終弗悟以致奸臣貪功生事邊防兵連禍結境
土日蹙迄及於亡豈非理宗昏庸之罪哉惟表明正學
崇信周程張朱為有功於名教然西山了翁見在朝而
不克究用則知周程張朱生於理宗之朝亦難得其信
任也尊既徃之賢舎當時之賢夫亦何補也哉
　　岳武穆論
夫北宋之亡河北之失宋祚之不復振中原之不恢復
人皆曰由徽欽而致然髙宗實難逭其責焉當欽廟北
去社稷為墟髙宗入援順人心而即大位非不正且大
也及即位之後當卧薪甞膽思報父兄之讎而信用汪
黄貶黜李綱不復以河北中原為念豈非髙宗庸懦用
人不察之過哉其後諸將用命岳武穆以忠智出羣之
才率師北驅所戰皆克而以金牌十二召之班師淮北
之民遮馬痛哭曰相公去我輩無噍類矣然而武穆亦
不得以自留也夫如武穆之用兵馭將勇敢無敵若韓
信彭越輩類皆能之乃加之以文武兼備仁智並施精
忠無貳則雖古名將亦有所未逮焉知有君而不知有
身知奉君命而不知惜己命知班師必為秦檜所搆而
君命在身不敢久握重權於封疆之外嗚呼以公之精
誠雖死於檜之手而天下後世仰望風烈實可與日月
爭光矣獨不知為髙宗者果何心哉
　　文天祥論
夫士君子被服儒行以學古自名才徳兼優者上也其
次則以徳為貴而不論其才焉故自古因有才而無忠
誠之行敗人之事者多矣未有忠誠有徳而敗人之事
者即勢至於不可為亦必竭忠盡瘁死而後已不肯忍
耻偷生以辱其國也當宋之亡也有才如吕文煥留夢
炎葉李輩皆背國以降元而死君事分國難者皆忠誠
有徳之士也然此或出於一時之憤激奮不顧身以死
殉之後世猶仰望其丰采若文天祥忠誠之心不徒出
於一時之激久而彌勵浩然之氣與日月争光盖志士
仁人欲伸大義於天下者不以成敗利鈍動其心也公
初被執既而得脫猶奉二王窮居海濵至於亡家沉族
而不顧兵敗身執視死如歸而元人弗殺冀其忠義之
心久而懈也於是歸其妻還其族在中常之人固將感
徳而有轉計矣而公方以百折不回之氣行萬變不渝
之志妻子在前而不顧髙官大祿而不慕心惟宋室是
嚮自書其志曰孔曰成仁孟曰取義惟其義盡所以仁
至可謂行踐其言矣
　　南宋總論
人君立法垂猷培養元氣仁施乎百姓教被於蒼生非
徒一時享治平之休亦子孫萬世無疆之利也南宋僻
處江南窮居一隅人君無英明出類之才在位多奸邪
小人彊敵在境軍弱民貧然猶享國百五十年忠臣義
士孝子節婦親其上死其長不以倉卒死生易其操者
屢見於時史策為光豈非太祖仁宗仁澤之厚徳化之
深而後世子孫猶䝉其休澤哉盖自髙宗棄淮北而中
原不守前惑於汪黄後制於秦檜有武穆而不能用有
可復故都之幾而屈膝請和失中原之罪髙宗不得而
辭焉孝宗有猷有為足以興復而天不祚宋值金世宗
之賢無釁可乗光宗寧宗昏庸不振理宗合元滅金而
渝盟棄好任用權姦雖有尊儒之名而苛刻小民疏退
君子南宋之亡兆於此矣度宗荒於酒色亡國不於身
幸也帝㬎身為臣虜然大木之傾亦豈一繩之所能繫
哉端宗帝昺僻居海濵國不成其為國而文天祥張世
傑陸秀夫諸臣猶盡心力而為之亦忠臣義士舎命不
渝之秋也卒之端宗驚悸而死帝昺投海而沒國亡宗
絶社稷為墟其亦可哀也已然自古無不亡之國漢唐
宋為三代以下享國長久之朝漢唐立國强盛過於有
宋而宋及末運全節死義之士逺過於漢唐者則又祖
宗之餘澤與周程張朱講明正學之功也嗚呼誰謂徳
教學術非治天下之大本乎
　　元仁宗論
當成宗崩隕國家多難仁宗入定大艱克安宗社身讓
大位而不居可謂得友讓之道逺異簒竊攘奪之人矣
及其即位首罷尚書省録用舊臣信任李孟開科取士
尊尚孔子之道罷營繕屏言利盖有元數君之中帝實
首出焉至於為政一遵成憲不事逰畋不喜征伐待宗
戚老臣一以禮貌大辟上讞慘惻移時其寛厚仁愛有
以培養民心後世永賴稱之曰仁帝實無愧焉
　　許衡論
人君開國承家創業垂統必有通經明道規模宏大之
臣為之立法垂猷使子孫有所鑒成憲而持永久斯立
國之要也元自太祖太宗以及世祖并有天下莫不率
服亦賴有一二名臣為之左右於其間使敷政設教有
以成一代之紀綱則耶律楚材許衡其人也二人立綱
陳紀為國成憲才智兼全經理庶務衡讓於楚材而明
道通經匡君定國講明禮樂立一國之規模則楚材又
讓於衡焉觀其首陳四䇿其立國規模一疏世祖累用
其言已有成效至於言治道勸用賢言養民皆天下急
務而不見大用於世乃天下之不幸亦有元之不幸也
自朱子以来繼傳之儒代不乏人然推西山魯齋為尤
卓西山生於宋末雖為㕘政不究其用魯齋當元初尊
信朱子倡明正學世祖累見信用其功效頗著於西山
云
　說
　　復性說
性者體也情者用也制情以從性性其情也拂性以縱
情情其性也情其性則性為情矣烏在其為本性也然
則如之何而後可曰有復性之道焉復之之道何居曰
克己以復天命之本然使和其情以順其性而已在易
復之初爻曰不逺復无祗悔孔子觧之曰不逺之復以
修身也言性本無失有失而能速復則身修矣在天為
一陽復見在人心為本性復明豈有悔哉孔子舉此以
贊顔子劉屏山舉此以教朱子以其為修身復性之要
㫖也六二曰休復吉孔子觧之曰休復之吉以下仁也
初陽乃天心之見仁也二近初陽有下仁之美言復之
之道又在好徳親仁涵養薰陶以日復其性而休休然
有餘裕也六三曰頻復厲无咎頻復與不逺者殊科故
厲然能復則無咎矣六四曰中行獨復卦五隂獨四與
初相應處衆小人之中獨能與一君子合志同方不言
吉而吉可知故孔子以從道美之至五之敦復則曰无
悔上之迷復則曰凶以此見復性之道當謹幾察微不
貳其過修身以克之下仁以休之獨復以持之敦厚以
居之而不使之頻復而迷復焉則所謂天命之性五常
五倫之美皆在我而不為習所逺矣吾故曰復性之道
在克己以復天命之本然使和其情以順其性而已
御製樂善堂全集定本巻六
欽定四庫全書
御製樂善堂全集定本巻七
　序
　　貞觀政要序
夫三代以上君明臣良天下雍熙世登上理自東遷以
降風俗日薄天下無復熙皥之美雖有質美之主望治
甚切而所以屈己從諫力行善政者終不能有以震古
而鑠今及唐貞觀太宗以英武之資能用賢良之士時
若房元齡杜如晦魏徴王珪諸人布列左右相得益彰
葢自三代以下能用賢納諫而治天下者未有如此之
盛焉史臣呉兢纂輯其書名之曰貞觀政要後之求治
者或列之屏風或取以進講元至順間戈直又刋其書
以行於世余嘗讀其書想其時未嘗不三復而歎曰貞
觀之治盛矣然其所以致治則又在於用此數賢而數
賢之中又推魏徴禆益為多然魏徴不能自必信用於
太宗以見其功業則又知太宗所以獨信魏徴言聽計
從而見效若彼者固人君所當服膺書紳而勿失也書
中分目目中有條條之末引先儒之言而論斷之其有
望於後王也深矣人君當上法堯舜逺接湯武固不當
以三代以下自畫然觀爾日君臣之所以持盈保泰行
仁義薄法術太宗之虛己受言諸臣之論思啓沃亦庻
㡬乎都俞吁咈之風矣
　　韓文公文集序
天下之事有其藝則必有精於其術無論小大精麤能
使機應於心技疑於神則外物不能紛而後之習其藝
者皆奉以為師法養叔治射離婁治規矩師曠之於音
聲倉公之於病匠石之斤公孫之舞皆造其堂而嚌其
胾傳之後世而無窮夫文亦天下之一藝也精其術可
奉為師法者周有左氏漢有賈誼董仲舒馬遷相如劉
向此數子者雖非見道之文要皆卓自樹立不合流俗
而其文之古樸亦非浮華澆漓者所能及迨自五代剖
分文弊質窮天下之言文者務以藻繢為事娓娓如婦
人言世道衰㣲人心由之偽薄至唐幷天下蔚興文教
殆百餘年而後昌黎以六經之文鳴天下由是言之文
之繋於世道人心亦大矣葢昌黎之於文所謂造其室
而嚌其胾因文以見道以蘄至於古之立言者也其自
用之功在於培養仁義以為立言之本而其所得之趣
則氣盛而言之短長與聲之髙下皆宜至其不蹈襲前
人一語不煩䋲削而自合規矩不顧世人之笑譽反刓
以樸剗偽以醇粹然一出於正後之習文者皆奉為師
法而莫有能加焉噫亦至矣雖然公非徒長於文者其
道徳謨猷皆有唐一代之特出而不能大顯於憲穆之
朝者氣運之遷流非人力所能挽耶抑使之少抑於一
時而終揚於萬世耶将全於此則不能全於彼耶孟子
距楊墨而道以之傳昌黎排老佛而道亦因文而見起
衰反正始若未之信終大顯於時蘓子瞻以之上擬孟
子豈過譽哉
　　杜子羙詩序
夫自上古康衢有擊壤之歌虞廷有卿雲之詠帝與臯
陶禹益諸臣勅命賡歌拜手颺言於一堂歌詠之興有
自来矣爰逮姬周公旦公奭調宫協徴律其節族舂容
乎大篇堂皇乎雅辭化自二南達於列國上自公卿下
至黎庻至於變風變雅亦莫非忠臣義士攄其忠悃發
為歌辭好色而不滛怨悱而不亂皆可以勸懲當時為
教後世詩三百一言以蔽之曰思無邪孰謂詩僅緣情
綺靡而無闗於學識哉然三百萹之詩不拘格律而音
響中度所謂太羮不和而有至味也漢變四言為五言
間亦有七言之體至魏晉而音韻愈盛入唐而格律益
精鹽梅之設太羮之害也七竅之鑿渾沌之賊也至有
不言性情而華靡是務無勸懲之實有滛慝之聲於詩
教之温柔敦厚不大相剌謬乎是以言詩者必以杜氏
子美為凖的子美之詩所謂道性情而有勸懲之實者
也抒忠悃之心抱剛正之氣雖拘於音韻格律而言之
愈暢擇之益精語之彌詳其於忠君愛國如飢之食渇
之飲湏臾離而不能故雖短什偶吟莫不睠顧唐祚繋
心明皇蜀中諸作尤致意焉屈原放逐離騷是作後代
尊之為經子羙之詩亦因其顛沛流離抱忠秉義不究
其用垂於詩以自見故後世宗之參之於三百篇之列
若夫較一字之長争一韻之巧摛華藻於萹章誇博贍
以耀衆者藝也非所以求子羙也
　　朱子資治通鑑綱目序
孔子作春秋而亂臣賊子懼夫春秋亦一編年之書而
曰亂臣賊子懼者葢謂彰善癉惡比事屬辭誅姦諛於
已徃杜僭亂於将來使亂臣賊子不畏王法者讀此書
而知懼豈非有功於世道人心者哉三代而下孔子之
道㡬乎息矣故臣叛其君者有之子背其父者有之而
亂臣賊子無所忌憚子朱子生於周程之後修明絶學
深痛而甚憫之祖夫子春秋之筆削因温公通鑑之書
更創義例為書曰資治通鑑綱目其自序曰表嵗以首
年因年以著統大書以提要分注以備言洵哉善善惡
惡是是非非具於一篇之中而無不備矣然後人知忠
臣義士必獲天休也雖不用於一時而後世莫不褒歎
效法之恐後也亂臣賊子必攖天誅也雖幸免於當世
而千載以下公議莫逃也彰善癉惡比事属辭雖不足
以盡春秋之義抑其大畧則可謂同揆矣夫三代以下
傳世久逺者莫如漢唐當其盛時政教恩澤入民之深
非不可稱然其易代之際死君事者可數焉自修綱目
之後士知顧禮義亷耻以事二姓為辱故南宋之末忠
臣義士捐軀而徇王事不肯忍耻偷生以求苟活者屢
見於史䇿之中且元代宋明代元無分析割㩀如前五
代後五代之亂者亦因忠姦賢佞褒嘉貶斥凛若衮鉞
人知有所懲勸懼見誅於後世也如是而謂之綱目修
而亂臣賊子懼其誰曰不然
　　大學衍義補序
學貴於博乎堯舜心傳十六字有終身不能行其一語
者焉學貴於約乎徃聖先賢作述相接有言之而不厭
其詳者焉大凡言理則欲其精簡明切當而易守也言
事則欲其詳條分縷析便於中材而易行也吾於邱瓊
山大學衍義補葢知其義云夫聖經二百有五言為學
之道備焉為教之法具焉為治之理盡焉所謂理極精
而易守也至於後世道衰文敝賢者且不能窺聖經之
閫奥又何怪於中材乎故西山先生作衍義之書至齊
家而止而治國平天下之道備具不待瓊山之補然亦
不可無瓊山之補所謂多備規軸而易行也聖人言理
賢人言事先代言理後世言事亦學有所不齊世有所
不同而所以啓廸當時為教後世之心則一也然於此
亦可以見瓊山之有志於君民上下言事極其詳而言
理亦極其精矣至其書之條目義例則詳於邱氏之序
余因嘉其明於理而便於事故為序如右
　　送五弟奉
命徃祭
闕里文廟序
雍正八年冬十月新修
闕里文廟告成殿廡門陛黄瓦丹雘既宏既隆圭瓚俎
豆罇罍之器
頒自上方
聖天子親書大成殿大成門匾額復命良工重摹
聖祖御製文廟碑文孝思繼述重道崇儒兼備於此既
成例宜遣官祭告
皇父特重其禮
命皇五子齋居潔誠治装減從以行余與吾弟夙夜之
與俱飲食之與共講習討論之日親至於今二十年茲
徃千里之外能無依依繋戀而不忍舍顧思人自孩提
以至於老大讀孔子之書未必能志希賢聖窮理探源
以至於知孔子之道也幸而知之矣而私累之未捐精
進之不勇則鮮能行之既行矣未有不心慕孔子欲登
其堂而入其室者吾弟力學敦修不敢自懈於聖人之
道者有年矣今奉
命徃祭闕里瞻宫牆之數仞則欲得其門而入以見宗
廟百官之美富也對聖貌之巍巍則思温厲恭安如在
其上而自省其躬修也逰禮樂之區想見金聲玉振之
氣象是行也不益以増其嚮徃服行之心而為有生一
大快乎
皇父猶有後命命吾弟祭闕里畢即徃致祭岱宗吾弟
徃哉昔孔子嘗登泰山而小天下孟子述之葢謂得登
聖人之堂與聞聖道之精深廣大則諸子百家羣言皆
小也猶之登泰山之髙者得觀其嶔岑峻極則峛崺培
塿皆不足言也吾弟既登聖人之堂又登泰山之髙誠
敬之日積仰止之日深視瞻之廣濶胸次之豁然古文
人學士所謂逰名山大川以助其文思筆力者又烏足
云哉
　　送平郡王奉
命徃盛京修理
福陵前河道序
皇清承
天命為天子
太祖肇基盛京奄有三韓
太宗積功累仁式廓疆宇以及
世祖拯明室之亂興仁義之師平一六合定鼎燕京順
治八年
詔封
福陵山為天柱山
昭陵山為隆業山附祀
方澤四時大祭必命宗室一人徃莅其事雍正八年四
月
詔曰
福陵前水法歴年既久稍更故道朕萬㡬事重不能親
徃經理惟是平郡王福彭小心畏慎克當斯任其代朕
以行余與王敬業樂羣相晨夕也茲之徃也其可以無
贈竊惟古者山川都㑹恒隨有徳者為發皇我
太祖之肇基盛京義同於周文王之在豐我
世祖之定鼎燕京義同於周武王之在鎬盛京為王業
之丕基而
福陵實靈祥之所由孕育綿衍今以前河稍更故道
聖天子慎重所使
特命王徃王其慎哉祗謁
皇祖山陵敬恭將事宏仁孝之思審向背之勢必能相
地宜因利便計丈數度髙卑揣逺邇物土方分司授職
董其大要而責以成功以不負
天子任使王其可以勝任而愉快矣王雖年少而器識
深沉謙卑自牧嫻學問通事理余喜王之果足以當斯
任也於是乎書以贈之
　　送定邉大将軍平郡王西征序
惟
上帝眷顧我國家
太祖
太宗肇基盛京既創既承順天休命以造萬世無疆之
丕基惟時英藩良弼㒺不一乃心力克宣乃猷董䟽附
先後奔走禦侮之臣而甄其才以致其力用贊我王室
式闢四方若川有舟實共濟之若木有本實枝幹之詩
所謂維藩維垣維屏維翰偉哉隆古以来懿親之宣力
未有若斯之盛也逮我
世祖章皇帝定鼎燕京奄有九有惟時平郡王之始祖
禮親王實統貔貅之旅以勤襄王事功績彪炳載在國
史王其七世孫也王㓜而侍
聖祖仁皇帝宫中躬承恩眷我
皇父臨御凡事皆仰體
聖祖之心祗承勿替况在宗藩尤所惇叙以養以教㒺
不勤朂其身誘廸厥徳而王以孫枝之近眷顧尤隆雍
正六年
皇父特命王同我兄弟讀書内廷以培其才又二年知
王之可用也爰命管理旗務及為宗正理益以明政益
以練又二年知王之果可大用也遂有定邉大将軍之
命而統西征之師夫凖噶爾自策妄阿喇布坦造孽據
有波羅搭拉背我
聖祖皇帝曲賜矜全之恩及我
皇上赦過宥罪之徳跳梁躑躅至於今十餘年今其醜
子噶爾丹側楞襲其㓙逆抗我顔行幸不可冄禍不可
踵此葢天亡凖噶爾之日而王建功立業之秋也王器
量寛宏才徳優長在書室中與之論文每每知大意而
與言政事則若貫驪珠而析鴻毛也夫戰者孔子所慎
王者不得已而用之所以止戈戡亂遏劉誅暴我
皇上克承
先志思維小醜累世負恩實天人所共憤王法所必誅
而歴年以来董兵之臣率不能宣徳威而奏膚功用是
以西陲重任畀之於王王必有以副
皇父簡用之恩佐國家赫聲濯靈之大業相事宜慎權
變和輯我士卒淬厲我将校恩威並行信義昭著克殱
逆憝永息邉氛皇哉堂哉莫與京矣王以八月三日之
吉禡旗啓行余與王敬業樂羣者六年於茲今之徃也
其可以無贈然惟贈人以物不若以言之為切也贈人
以頌不若以箴之為益也言而以箴宜贈王矣復念王
日承
皇父聖謨凡軍機要務制敵御将之方籌餉治兵之畧
聞之熟而奉之謹以是始之以是成之總不出
聖天子定算之中而更何俟余之以言贈哉故為王敬
述王祖父為國宣力勲名赫奕之事於右及引書傳所
言者欲王效法乃祖而以敬謹将事也王其勉之哉祗
迓天之明命惟聿将其恪恭整我六師以伐不敬在此
行乎在此行乎余自今數王至軍之日請勒為飲至之
歌以俟之
　　稽古齋文鈔序
天地間有大本焉孝悌是也有大文焉詩書是也有本
有文積於中而發於外有徳之言是也孝悌以立其本
詩書以暢其支而因發為有徳之言英華暢達而不可
掩能全此三者寡矣至若生帝王之家居富貴之地子
道臣道交萃於躬夙夜匪懈篤念天顯尊聞行知究極
於髙明光大之域非以道自勉者能乎哉吾弟少於吾
甫三月
皇父在潛邸時育吾二人於東西室及九歳讀書同受
經於傅先生至十二嵗時吾隨侍
皇祖宫中不能朝夕共䖏者葢半載及我
皇父位登宸極妙選天下之英賢以教育吾二人凡八
年於茲矣斯邁斯征日就月将以期不負
皇父頋復燕貽之至意無時敢自懈也八年秋九月吾
弟彚訂其序論雜文詩賦凡若干卷而屬序於余余曰
吾輩所重豈止於文而已耶必若向所云三者皆克全
之然後盡吾職焉吾弟在
皇父膝下二十年愛敬懇摯從未有過愆與吾自孩提
以至於今且孺且眈怡怡如也從諸先生敬業一堂既
饜飫於詩書矣而發為文詞觀其言藹如考其意不外
古聖賢名儒之旨所云三者翼翼焉亹亹焉日進而無
疆豈止以文自鳴者哉余既以同氣之親相親相朂於
平日晨夕之與俱筆硯之與共爾我形骸之悉化兹序
其文其夷懌欣暢又當何如乎
　
　
　
　
　
　
　
　
　
　
御製樂善堂全集定本巻七
欽定四庫全書
御製樂善堂全集定本卷八
　記
皇祖聖祖仁皇帝恩賜御書記
憶自年十二時隨
皇祖聖祖仁皇帝駕徃熱河避暑朝夕隨侍
皇祖萬㡬之暇輙流覧書史或
親灑宸翰從旁竊觀心慕而未敢以請也
皇祖顧諭曰汝愛吾書乎賜長幅一復賜横幅一扇一
皆持以告我
皇父寳而蔵之其年冬
龍馭上賔哀痛沉篤每展閱
御筆手澤猶存涕涔涔下乃肅容拜手而為之記曰嗚
呼
皇祖之孫百餘人其中聰明才識好學博聞年長於(孫/)
(臣/)而任事於朝者彬彬濟濟(孫臣/)年甫弱齡性復鈍魯
顧特被
恩寵逈異他人者豈非我
皇祖推愛我
皇父之心比諸孫有獨摰乎今雖八載
聖訓慈顔宛然如昨豈徒杯棬之慟已哉昔歐陽修作
宋仁宗飛白記謂仁宗德澤涵濡於天下者四十餘年
田夫野老猶悲歌思慕况得望清光而承恩寵者尤相
與流涕不置我
皇祖君臨天下六十餘年聖徳之廣大化澤之𢎞深享
年之有永過於仁宗萬萬歐陽修不過受知近臣為僚
采作記尚流連咨嗟慨想而不能自禁况(孫臣/)日侍晨
夕誨愛特深親侍
皇祖之揮毫躬受錫予其流連咨嗟慨慕更當何如因
書以誌不忘云
　　瀛䑓記
入西苑門有巨池相傳曰太液循東岸南行折而西過
木橋邃宇五間為勤政殿自勤政殿南行石堤可數十
歩階而升有樓門向北匾曰瀛䑓門内有殿五間為香
扆殿殿南飛閣環拱自殿至閣如履平地忽緣梯而降
方知為上下樓樓前有亭臨水曰迎薰亭東西竒石古
木森列如屛自亭東行過石洞竒峯峭壁轇轕蓊蔚有
天然山林之致葢瀛䑓惟北通一堤其三面皆臨太液
故自下視之宫室殿宇雜於山林之間如圗畫所謂海
中蓬莱者名曰瀛䑓豈其意乎
　　豐澤園記
西苑宫室皆因元明舊址惟豐澤園為康熙間新建之
所自勤政殿西行過小屋數間葢
皇祖養蠶䖏也復西行厯稲畦數畆折而北則為豐澤
園園内殿宇制度惟朴不尚華麗園後種桑數十株聞
之老監云
皇祖萬㡬餘暇則於此勸課農桑或
親御耒耜逮我
皇父纘承丕業敬
天法
祖世徳作求數年以来屢行
親耕之禮皆預演禮於此乃知
聖聖同規敦本重農用躋天下於熙皥之盛若瀛䑓之
建於有明飛閣丹樓輝煌金碧較之此園固為羙觀而
極土木之功無益於國計民生識者鄙之行一事而合
於天心建一園而洽於民情身率先而天下丕變吾於
是乎知
皇祖
皇父之為首出之聖也
　　田字房記
流杯亭之西南有田字房焉丁未四月十八日
皇父萬㡬之暇燕接親藩逰豫於此是地也西山逺帶
碧沼前流每當盛夏開窓則四面風至不復知暑其北
則稲田數畆嘉禾生香藹聞於室葢我
皇父重農之心雖於燕閒逰觀之所亦未嘗頃刻忘也
古昔聖王臨朝視政之暇必有怡情娛覧之地故靈臺
之詩美文王也巻阿之詩頌成王也今田字房所以命
意重農者豈徒怡情娛覧已哉至若黛掃山顛風来蘋
末麥畦浪起栁岸煙開馴鶴從容而起舞文鴛匹偶而
泳逰蝶裁五色之文蜂喧萬花之谷物華景麗則思飲
和食徳熙穰於光天化日之下而怡然以樂其或凉飇
四起鴻雁来賔白露如珠緑雲改赤千家之砧杵遥聞
百室之倉箱盡實則思遺秉滯穂誰遺寡婦之利而悄
然以憂時引儒臣坐而論道或率諸王公子弟修家人
之禮講燕好之歡所觸目而㑹心者我
皇父之同憂同樂憇息於斯較之靈臺巻阿意更深長
矣謹為之記
　　時應宫記
夫天一生水坎精發祥凝靈聚液流為江海江海乃天
地間物之㝡鉅者也江海之有神自三代漢唐以来莫
不祠祀惟謹有宋大觀四年詔天下五龍神並封王爵
龍神之尊自是始厥後春秋犧牲之祀代有常典
皇清受
天命禋事
上帝
后土懐柔百神江淮河濟五嶽四凟之祀載在太常犧
幣之數俎豆之器既豐既隆神歆以格雍正二年
天子以為龍神之位既尊宜特修宫觀以致䖍禱乃於
西苑内豐澤園北建時應宫所以致誠明神俾雨暘時
若稼穡以成者也夏六月霖雨彌旬㡬至於澇
皇父歩行徃禱其日即晴又明年黄河清百餘里此非
神人効靈河海清晏之明騐乎夫以
天子精誠通於神明以之事
天饗
帝㒺不昭格而况於龍神乎信哉誠之能感物也是為
記
　　樂善堂記
凡人之性未嘗不善仁義禮智全備於我所謂得天地
之正氣而為人也然有智愚賢不肖之分者氣拘之私
誘之遂日以蔽錮而昏昧有能復其性者鮮矣人能自
強不息以復性為功已有善念擴而充之人有善事喜
而從之則本性呈露而有馨香之徳矣是故明徳之馨
勝於􁑀稷芝蘭鮑魚與之俱化未有樂善而不能修徳
者也余有書屋數間清爽幽静山水之趣琴鶴之玩時
呈於前莱圃數畦桃花滿林堪以寓目顔之曰樂善堂
者盖取大舜樂取於人以為善之意也夫孝弟仁義乃
所謂善也人能孝以養親弟以敬長仁以恤下義以事
上樂而行之時時無怠則能因物付物以事處事而完
所性之本體矣是故大舜聖人也猶存虚受之心聞一
善言若决江河漢明帝嘗問東平王在國何事最樂王
曰為善最樂余雖不敏然頼
皇父之明訓師友之切磋於大舜之善與人同雖有志
而未逮而東平王之為善最樂則不敢不勉焉是為記
　　四餘室記
康熙壬寅三月
皇祖聖祖仁皇帝特命予隨侍宫中承歡侍顔之暇每
得追陪諸叔父諸叔父推
皇祖愛育之勤咸善視予而二十一叔父尤肫然有加
也及我
皇父踐阼謂諸叔父年尚少養之宫中擇師以授之業
二十一叔父克遵
聖訓勵志向學每返諸身以達於事
皇父嘉之用是於雍正八年三月封為貝子未數月又
晉封貝勒叔父曰
天子友于篤愛之心有加無已顧自慙謭劣特受褒異
中夜以思惕然而懼乃以四餘名其室而屬予記之且
曰吾所謂四餘者除惡樹徳以餘慶捨巧用拙以餘智
知足安分以餘樂存理遏欲以餘壽也予惟人生於世
不能無好惡則樂其有餘者不能盡適於正視軒冕冠
裳如饑之於食渇之於飲趨權附勢以自求媚者欲其
貴之有餘也倉箱以貯之扃鐍以固之不受命而貨殖
者欲其富之有餘也髙其堂華其屋錦繡其土木鏤刻
其梁棟者欲其宫室之有餘也絲竹之亂於耳青紫之
蠱於目者欲其聲色之有餘也叔父服膺正學好尚既
端若富若貴若宫室若聲色皆不足動於心惟慶智樂
夀則好之而欲其有餘而所以求其有餘者又皆本之
於秉彞矩之以聖學以實其功可謂得立身之本矣予
嘗繹其言而有㑹焉書曰樹徳務滋除惡務本徳與惡
不兩立樹徳至於滋長則惡之本盡除矣惡之本除則
身心泰然何慶如之孟子曰所惡於智者為其鑿也又
曰如智者亦行其所無事則智亦大矣捨巧用拙以蘄
餘智者孟子之意乎晉人王昶曰知足之足常足矣知
足則安分知足安分求樂之道也宋人王昭素曰養身
莫若寡欲君子之求夀也非偃仰屈伸若彭祖嘘嘔呼
吸如喬松也惟存天理遏人欲而已矣然養身求夀之
道亦豈外是哉叔父以此四餘名其室優而游之以求
於心饜而飫之以得於己慶無疆而智靡窮樂日生而
夀嵗増於以養徳修身對揚
一人之寵命雖書史所載若河間東平何多讓焉是為
記
　　二希堂記
吾師梁村蔡先生以二希名其堂而屬記於余且曰士
希賢賢希聖聖希天此古人之言也或者謂余不敢希
天故曰二希然余之意固非若是也嘗慕宋儒范希文
真希元之為人因名堂以誌之余曰羙哉先生命堂之
意也君子之立志也必以聖人為可學而至故孟子願
學孔子顔閔諸賢皆曰姑舍是昌黎亦曰世無孔子不
當在弟子之列而諸葛武侯之自比也則以管仲樂毅
卒之學術事功逺超於管樂之上先生以漳浦名儒追
紫陽之正學表率鼇峰因以所得於道徳文章者發為
經濟事業嘉言讜論日陳於朝雖古之名臣名儒亦無
多讓然猶曰稷契伊周之所以致君而澤民者非余所
敢望也請希其次其次曰范氏希文孔孟程朱之所以
傳道而繼統者亦非余所敢望也請希其次其次曰真
氏希元夫希文之事業非稷契伊周之事業乎希元之
道徳非孔孟程朱之道徳乎希希文而至希文希希元
而至希元漸而進之稷契伊周之事業孔孟程朱之道
徳孰得而限之乎先生之立志葢可知矣抑余又聞吕
本中及朱子論宋朝人物推范文正公為第一而朱子
之後惟西山之傳得其宗則先生之有志於希二子乃
實見以為不可㡬與孔明志希伊吕而自比管樂之意
異盖孔明以語於人故慮其或為時俗之所驚而卑之
毋髙而先生自名其堂以志尚友之切則義固各有所
當也故抒所見以質於先生而因以為記云
　䟦
　　恭䟦
世祖章皇帝御註孝經
惟
上帝眷顧我
皇清克馨其徳
太祖
太宗丕顯丕承逮及
世祖提仁義之師救溺拯敝奄有四海天下已定韜黄
鉞捲白旄歸馬投戈討究先王之道播聖人之訓以休
中外以育萬民念孝經一書為孔子明倫治世之大法
而自漢以来去聖日逺古文今文之互異注䟽訓釋之
未精廼集古名儒嘉言懿論考訂採輯間出
宸斷名曰御註孝經備一經之體要明至性所周浃俾
夫搢紳之士農野之民皆有以知孝為百行之本而愛
敬尊親篤摯有加雖古聖王木鐸之徇路辟雍之鼓徴
曷以加茲我
皇祖聖祖仁皇帝上諭十六條以敦孝悌重人倫為首及我
皇父嗣登宸極迪光繼述衍
聖諭廣訓之書於敦孝悌重人倫反覆開明惟恐人之
弗知知之弗行而行之弗切以此見我
皇清
聖聖相承莫不以孝治天下依人性之本然以成淳羙
之俗而開宗明義則自我
世祖御註孝經闡發天經地義民行之確然而不可易
肫然而不容己者以昭示奕葉垂之無窮爰盥手而謹
書於後云
　　恭䟦
皇祖聖祖仁皇帝御製避暑山荘三十六景詩
曩年十二時䝉
皇祖聖祖仁皇帝推愛我
皇父之肫摯特令(孫臣/)隨侍宫中朝夕承歡不離左右
其年四月隨
駕徃熱河避暑凡三十六景之地無不周覽聆
聖訓被賞賚不可勝紀(孫臣/)時雖少然受
皇祖深恩嘗思久侍
慈顔長領
訓誨謹身約已庻無過尤以報髙厚之徳於靡窮昊天
不弔其年冬
龍馭上賔我
皇父哀毁過禮食不甘味時同兄弟問安必勉怡顔色
以舒
皇父之憂退而自號哭於廬次澘然不絶葢恐傷我
皇父之心而每念我
皇祖哀慟思慕實不能自已也數年来
皇父屢命徃祭
景陵冠劍猶存音容安在一望
山陵魂飛魄越雍正七年冬敬讀
皇祖御製避暑山荘三十六景詩兼披圗畫囘思曩時
承歡侍顔䝉恩寵而被誨愛者如在昨日興言及此淚
欲霑衣夫以
皇祖天亶之聖卓越古帝王深仁厚澤六十餘年浃於
民心載在史册固非言詞所能贊揚於萬一(孫臣/)在諸
孫中最為鈍魯然天地之澤靡不均被而有得之最深
者焉(孫臣/)得
皇祖之澤最深者也敢恭紀於後以誌思慕之誠久而
益篤云(孫臣/)　　謹書
　　恭䟦
皇祖聖祖仁皇帝千叟宴詩
古昔聖王誕膺天命表正萬邦建中立極漸仁摩義胥
天下之民躋之仁夀之域者必其身為繼天首出之聖
人然後能歛福以錫民而受非常之慶帝堯在位一百
一年帝舜三十登庸三十在位履至尊者又五十載時
若禹臯陶稷契夔益諸臣同心同徳白首黄髮賡歌喜
起於一廷之中而擊壤老人含哺鼔腹耕田鑿井於光
天化日之中者莫不忘帝力於何有用登世運於郅隆
而後世頌其巍巍蕩蕩三代以降淳風寖㣲惟殷中宗
嚴恭寅畏天命自度肆享國七十有五年髙宗不敢荒
寜嘉靖殷邦肆享國五十有九年周文王受命惟中身
厥享國五十年然其時君若臣以至庻司百職及耕夫
野叟同登夀域共宴一堂者自古無聞焉洪惟我
皇祖聖祖仁皇帝久道化成深仁厚澤六十一年官稱
其職民恒其業羣生霑濡徳被乎方外所謂繼天首出
之聖歛福以錫民而受非常之慶也康熙六十一年春
皇祖於乾清宫開千叟之宴
命年六十以上者乃得預惟時在位之臣自大學士以
下至翰林御史凡七十人庻司百職及致仕之員近畿
之民又六百六十人雅歌賦詩和樂夀愷
皇祖命子姓孫枝百餘人執爵獻酬濟蹌在列逺追饋
酳之義弗限三爵之儀(孫臣/)時年十二歳得與有事之
榮覯茲盛典
皇祖又作為歌詩
命儒臣依韻迭和為圗以夀世傳之無窮雍正七年冬
得詩與圗而披讀之竊見我
皇祖如天之徳如天之福與春陽秋露同其煦嫗甘雨
和風同其潤澤合朝野臣民老耆期艾而錫之以寵光
介之以繁祉方之帝廷賡歌之景象華封頌祝之休風
規模宏且逺矣敢恭紀於後以誌太平之盛事云
　　恭䟦性理精義
夫欲致天下於熙皥振風俗於隆古煥禮樂於三代興
孝弟於十室者必本之於崇王道而王道之崇則又在
於尊儒學古昔聖王之治天下也設為庠序學校以教
之每嵗孟春遒人以木鐸徇於路戴記司徒修六禮以
節民性明七教以興民徳凡所以重教化之道致天下
於文明者也我
聖祖仁皇帝崇儒重道仁民育物興學校舉孝弟勵風
俗崇禮讓凡古昔聖王所以治天下之道靡不畢舉而
又諄諄勉勉黙契夫堯舜之授受孔孟之心傳謂有宋
諸儒上繼絶學下開来裔實有功於世道人心乃因性
理大全之書刪去冗雜摘取精要命儒臣斟酌損益而
親為折中之乙夜披覽歴久成書勒序簡端以詔後世
偉矣哉自三代以来未嘗有也雖漢明帝之幸辟雍唐
太宗之講太學不過取美於一時又何能開示天下後
世為儒學之宗主接堯舜之心傳實政鴻名輝爍於振
古哉採羣儒之精華而去永樂大全之汎自明徳以及
新民格物以至平天下先其本而後其末探其源而考
其實周子太極圖通書明天地鬼神之奥張子正䝉西
銘發萬物一體之微至於皇極經世律吕新書皆自成
一家言則總載之以成一巻而集羣儒之言分門别類
又各於其類為之辨世次先後學問淺深寜純勿襍寜
精勿濫讀是書者必先究心於論學之篇立志以端其
本主敬以養其中致知以窮理力行以踐實然後玩味
乎治道以明治民立政之方沉潛乎全書以見天地之
所以顯鬼神之所以幽造化之所以運行而無窮聖功
王道之所以燦然而可循確然而不易夫如是則我
聖祖仁皇帝造物育材之心化民成俗之意欲天下後
世之共臻於理學之盛者不虚矣
　　䟦朱子大學章句
六經之文備衆理該萬事集羣聖之精華以立言君臣
父子之大倫徃古来今之大法莫不於此取則焉所謂
煥天下於文明而聖人之所以垂世而立教其意葢深
逺矣六經之外則有四子書大學為曾子所述反列於
孔子論語之前者以聖經亦孔子所製其言由近以及
逺端本而肇末則又實為入聖之階梯云自漢以来此
篇載於禮記而莫知尊重至宋程子始登之於四書朱
子從而解釋之盖孔曽之道絶於漢唐紹於周程張朱
五子孔曽之書亦幽而不顯於漢唐之間逮程朱表章
然後赫然昭著而大行葢道傳斯學傳非程朱無以傳
孔子之道故孔曾之書亦非程朱莫能盡發其精藴也
傳有之古之人自十五而入大學教之以明德新民之
事夫格致誠正修身明徳之功也齊治平新民之事也
内聖外王之道豈外乎此由近以及逺自小以至大言
簡而味長理明而詞約誠兼備六經之㫖而又便於初
學者可不知所致力哉盖人心惟危道心惟微明徳者
明道心而遏人心也推而及物則新民也允執其中止
至善之謂也堯舜之道不外乎是而朱子所以解釋此
書又理明詞逹得歴聖傳心之要尤學者所當體騐而
服膺也
　　書魏鄭公十思䟽後
人臣責難陳善䋲愆糾謬必本之以忠誠将之以公正
匡救將順補衮職之所闕尤以格其非心為先務焉葢
君人者天下萬民之主而一心又人君出治之主也心
一正則事事無不正矣唐太宗三代以下能納諌之賢
主也其朝亦多諫諍之臣而必以魏鄭公為首者以其
能格君之心也鄭公之奏䟽多矣而必以十思䟽為冠
者以其就發謀出慮之始而俾知所致謹也夫木本水
源之譬非謂人君之一心為理天下萬事之本乎固其
本而浚其源非欲正其心以為出治之源乎思者心之
發而未見者也心之将發未及於事則有此十思焉又
何入於邪徑而不光明正大之有哉易曰君子見㡬而
作書曰惟㡬惟康鄭公之所謂思即謹㡬之意也謹㡬
而心正矣心正則天下之事無不正矣故貞觀之治多
鄭公之功豈不偉哉
　　書新唐書兵志論後
治天下者以徳不以力故徳盛者王徳衰者滅湯東征
則西怨南征則北怨武王東征篚厥元黄惟恐後豈以
甲兵攻戰為取天下之具哉徳盛而王天下莫不順之
故黎民歸之如父母尚有以其子弟攻其父母者乎然
自秦漢以来風俗日偷人心日下則有以甲兵得之以
甲兵守之者矣其因時一切趨利苟便雖可用於一時
終無傳於後世惟唐立府兵與租庸調相表裏其制頗
為近古子孫廢之遂至於亡以此見祖宗之法制不可
以變更也唐初取兵於農分畨入衞四方有事命將出
師事成兵歸於府将歸於朝故民無怨心將無兵權及
其後也府兵之制廢而為彍騎彍騎之制又廢而為方
鎮方鎮盛強天子微弱竭天下之力以養兵而方鎮用
之以抗衡天子欲其不亡豈可得乎夫養兵所以禁亂
及其弊也足以為亂不養則不足制變於一時養之則
坐食而驕故規制不可不善也則為開創之君者固當
深謀逺慮以立法於永久而為子孫者兢兢於修徳愛
民以制治保邦又當謹守祖宗之法以無授權於他人
而資亂階焉則㡬矣
　　書朱子戊申封事後
朱子立朝四十餘日前後所上凡七十餘䟽皆切於事
務不畏犯顔雖古名臣以極言敢諌著稱未有過此者
焉至於戊申封事直指本原痛陳時事皆洞中窽要若
倉扁緩和之能起已錮之疾而惜乎其時之不用也嗟
乎此殆所謂正心修身齊家治國平天下之本為先生
封事中第一憊精竭誠不遑自顧以告其君者乎其大
本急務之説與中庸九經相表裏而大本則有一曰正
君心急務則有六曰輔翼國本選任大臣振舉綱維變
化風俗愛養民力修明軍政及末又以時之弊政與古
不合者反覆陳之累累數萬言而其文之灝氣流行變
化開闔使人讀之鼔舞激發沉吟紬繹而不自禁葢大
儒之啓沃宏矣夫學術與事功二者本相因而傳道之
言與濟時之言二者又一致濟時有大小而傳道有全
功能為濟時之言而身非傳道者有之矣未有身膺道
統之寄而功不見於時者也先生傳道之人也則其有
濟時之言也固宜
　
　
　
　
御製樂善堂全集定本巻八
欽定四庫全書
御製樂善堂全集定本卷九
　雜著
　　讀二南
夫閨門王化之端生民之始致其貞淑輔佐君子然後
夫倡婦随内以閑邪僻而養中正外以施女教而化閭
閻易首乾坤書重釐降而我夫子之刪詩復冠以二南
其㫖深逺矣盖二南所以著周初風俗之盛由閨門而
逹之邦國推之天下者也謂之風者其體製别於雅也
繋之於周召者古者陳詩以觀民風各以其地别之故
作於岐周封域之内者則謂之周南召伯廵行南國採
風而得之者則謂之召南然周召之政教即文王之政
教也文王之政教本之關雎得内助也終之麟趾關雎
之應也於是及扵江漢逮於汝墳則國中莫不化其政
教矣施於南國而南國諸侯化則鵲巢之詩作匪特人
也且及於物焉則騶虞之詩作推而至於行露摽梅則
南國之人莫不化其政教矣室家之道修則天下之理
得夫婦之義正則室家之道修男敬身以率其婦女敬
身以從其夫有關雎麟趾之意然後可行周官之法度
其語豈或爽哉
　　讀鹿鳴至天保六詩
嘗讀易之泰象曰天地交泰觧之者曰隂在上而陽居
下君下交臣之義也又曰天地之體不可交而以氣交
君臣之分不可交而以情交古昔聖王所以維持世教
平章百姓使萬邦協和黎民於變者亦頼有此情以相
維繋耳故禮以節之樂以和之飲食以薦之賓主以親
之歌咏以侑之使惬其情而不流焉其在詩曰我有嘉
賓鼓瑟吹笙人之好我示我周行燕賔客而欲其示以
大道則君臣交警之意亦寓扵其中矣使臣奔走於王
事故作四牡以勞之曰豈不懐歸王事靡盬所以逆探
其念父母之心而恤之俻也皇皇者華教使臣曰其諮
事而為諏乎諮難而為謀乎諮禮而為度乎諮親而為
詢乎欲其俻五善而事無違行也常棣之華燕兄弟也
疏其所親而親其所疏失其夲心者也故其詩曰凡今
之人莫如兄弟又曰兄弟既具和樂且孺猶恐人之弗
喻也又曰是究是圖亶其然乎既樂兄弟且逮友朋焉
曰相彼鳥矣猶求友聲矧伊人矣不求友生人君以情
接其賔客使臣兄弟友生者如此故其臣作天保之詩
以答之其詩曰羣黎百姓徧為爾徳盖既頌且規焉樂
而不滛上下和穆醉以酒而飽以徳吾於鹿鳴之什見
之孔子曰郁郁乎文哉吾従周言其化行於關雎麟趾
而施及於天下禮明樂備豈非文武周公之餘澤哉
　　讀邶鄘衛風
孔子刪詩三百篇以周南召南為正風以下十三國為
變風而以邶鄘為變風之首均諸侯也聖人列衛於首
何哉魯衛為王室之懿親既登魯於頌矣則其次莫親
於衛又有康叔武公文公之賢是以聖人登之邶鄘衛
三國也而所言皆衛事何哉盖衛之子孫稍并此二國
而一之耳既并之矣又存邶鄘之名者土風各異其詩
盖作於二國之遺民者也邶首栢舟鄘首栢舟衛首淇
澳賢侯貞婦有愷悌之徳無邪僻之行作為詩以自見
所遇不同而終歸於正然君子讀綠衣終風之詩而知
衛之無以為國矣繼以墻茨偕老之刺興桑間濮上之
音作而國社以亡由是知閨門為王化之首而男女之
際生人之大欲存焉可不大為之防哉張子曰周之興
也商民後革及其衰也衛風先變盖衛即商之地書所
謂沬土詩所謂沬鄉也其民為商紂所漸染日汨於酒
色而不知故雖康叔武公之賢凱風之孝子北門之忠
臣北風之智士干旄之大夫簡兮之賢人考槃之隠者
亦莫挽其頺風而至於滛蕩而不自禁以是知惡習之
易染而難革也
　　讀秦風
秦㐮公以兵送平王東遷王封之為諸侯能逐犬戎奄
有岐豐之地君子於是知平王之庸委舊都以與人而
周竟以不振也岐豐乃二南興化之地其民質其風淳
其土厚而水深秦之興教之以猛驅之以利其彊毅果
敢之資足以成富強而諸侯畏之故其詩如車鄰駟驖
小戎無衣諸作莫不美其車馬之盛戰陣之勇而無室
家之思論秦風者或哀世道之衰或嘆強秦之敝而余
獨怪平王東遷之謬至於此極也夫以秦民之質秦人
用之尚能鼔彊毅之氣成招八州朝同列之勢豈其以
天王之尊守祖宗之法而反不能興起於仁義厚集其
國勢以懐天下哉故定都立國者當審其居重馭輕之
勢自上臨下之方而祖宗一定之基切不可苟變也邵
康節謂夫子定書以秦誓綴周魯之後知周之必為秦
也刪詩亦然齊桓晉文之後惟秦駸駸始大周亡而秦
興夫子早見其兆矣余則以為不然魯宗國也秦誓悔
過之辭也故載於書至於秦風之後尚有陳檜曹豳四
風何所見秦之代周乎錢天錫引吴椘詩無傳而秦風
卒不削以證邵言之不謬盖夫子刪詩其存者則間存
之其無者不求以補之也吴椘之詩夲不列於周太師
之所採則夫子亦置之不論又豈可以此而汨聖人刪
定諸經之義哉
　　讀無逸
尚書自二典三謨以至商周之誥皆古先哲王明臣良
輔相與咨儆一堂以為久安之圖後之言治者舍是無
他求焉然取其近而切明而審天子臣民皆當奉以為
規則銘之於座右者則無逸一書又為最要無逸者周
公以成王初政懼其知逸而不知無逸故作是書以警
之也始言稼穡艱難重務夲也次言前王之所以享國
長久與後王之所以㒺或克夀戒怠荒也次言太王王
季文王之抑畏卑服者欲其法祖也又言嗣王無淫逸
逰田而以萬民惟正之供者欲其無荒寧而省賦歛也
又言古之人猶胥訓誥胥保恵胥教誨者欲其納諫也
又言小人怨汝詈汝則皇自敬徳者欲其謹已而無責
於人也終言嗣王其監於兹者言雖有盡而情則無極
故丁寜反覆欲其永監也自天命之精微至畎畝之艱
難無不俻具豈獨成王所當奉以為龜鑑乃萬世之龜
鑑也或曰蘇子瞻謂周公作無逸上不及湯下不及武
王以為成湯武王非聖人此固非經㫖矣然所以不及
成湯武王者抑亦有説乎曰成王守成之君也無逸為
守成之君而作也與守成之君言守成之事則欲其法
守成之君故殷三宗皆繼體之君文王雖維新周室亦
繼王季而為諸侯也故不及成湯武王者盖謂湯武伐
夏滅殷固不可與守成之君一例耳詩咏豳風書陳無
逸周公之教戒維慇成王之敬勤無怠八百之基定矣
　　讀吕刑
武王命康叔之言曰惟乃丕顯考文王克明徳慎罰又
曰用肇造我區夏越我一二邦以修是明徳慎罰者文
王之所以造周而修及鄰國也武王敬明乃罰成王辟
以止辟乃辟是武王之代殷興周成王之繼志守成亦
在慎兹祥刑也文王以之維新周室武王以之保有四
海成王以之嗣受厥命其夲皆在於慎罰用綿八百之
基而過夏殷之歴穆王用吕侯為司㓂命之作刑以詰
四方其有意於乃祖乃父之慎刑乎論者以為穆王老
而耄荒車轍遍天下而財用不足作贖刑之法以歛貨
然孔子採之於書者亦取其諄諄教誡官伯族姓哀矜
惻怛以民命為重耳其言惟敬五刑以成三徳罰懲非
死人極于病則與大舜明刑弼教之意何異然虞廷之
贖止於鞭扑而此則及於大辟故令人疑以為歛貨也
讀者知其五刑竝贖之非取其矜恤民命之意則幾矣
　　讀秦誓
孔子刪詩書以商頌魯頌次周頌以費誓秦誓次周書
商即周所代以王者魯則宗國而父母之邦也其登於
詩書均宜至秦則西戎又非夲國夫子何取於秦而收
其誓於尚書之末哉或謂伯禽征徐奉王命以討亂著
其是也龍鄭之役無王命而擅兵著其非也或謂秦代
周有天下夫子逆知其然而存其誓也二者皆非也何
也予奪是非者春秋之權也逆知後事者誕妄之説也
二者扵書何有哉登秦誓於書者取穆公悔過之篤而
諄諄於良士也孔子曰過而不改是謂過矣子貢曰君
子之過如日月之食焉聖賢之誨人改過昭昭甚明今
夫布衣里巷之徒自信其志以為可行及遇差慝明知
其非而不悔又遂之者皆是也况以千乗之尊自貶其
志而従人之是豈非易之所謂見善則遷有過則改者
乎且致戒於截截諞言之不可用黄髪無愆之不可棄
休休者好善容賢如此其篤有利於國家者如此其至
冒嫉者妬賢嫉能如此其甚有害於國家者如此其極
故夫子収之簡末以繼典謨訓誥之遺其垂訓也大矣
或曰春秋譏秦晉用兵之失起釁於龍鄭即一事而聖
人於書則嘉之於春秋則譏之何哉曰書之意主於勸
善其詞恕春秋之意主於懲惡其法嚴聖人何容心哉
　　讀董江都賢良三策
漢承秦敝文教未興髙祖撥亂返正文㬌休養生息至
於孝武表章六經興學校之政首舉賢良方正之士策
之於廷而董江都以宿學碩儒實對其問首策陳天人
相感之理二策言修明教化興太學以養天下之士三
策勸帝法天盡性知仁義重禮節安處善樂循理盖内
聖外王之道修己治人之方無不偹於三策之中而所
謂諸不在六藝之科孔子之術者皆絶其道勿使竝進
武帝用之以罷申韓蘇張之學尤為有功於聖教使武
帝信任仲舒大究其用則將有光於文景而賢相若蕭
曹軰俯出其下又豈有窮兵黷武之禍舟車緡錢之失
哉而擯之江都以終其身君子讀其策想見其為人盖
不為江都惜抑為武帝惜也世之論者謂漢儒通曉經
術宋儒深於理學夫窮經即所以明理而理學未嘗不
衷之於經術漢之董子宋之程朱又豈可以經術理學
限哉程子曰董仲舒有儒者氣象可謂的論矣
　　讀楊漣劾魏忠賢二十四大罪疏
自古寺宦之亂人家國者多矣其始未嘗不為小忠小
信以結人主之知使外言不得而入人主信之不疑然
後攬權肆虐無復忌惮而君上之操柄失矣縦復疾其
所為欲引外廷之助以除之而近在肘掖禍起蕭墻望
夷之事甘露之變良可寒心予讀楊漣劾魏忠賢二十
四大罪疏而知其不為趙髙仇士良之所為者亦㡬希
耳而熹宗略不加省専意庇璫吾以為熹宗之黯直甚
於彼二主耳盖二世文宗猶能知其為不善而欲去之
熹宗則始終信任之靡他且屬懐宗以信任忠賢吁惑
之甚矣然使熹宗而有欲去忠賢之心忠賢其遂甘心
以受熹宗之斥哉是知人主不可不延納賢良以自為
助而宵人在側附者如蟻大權已歸雖欲去之豈可得
乎故熹宗之用忠賢也王心一首言之侯震暘繼言之
周宗建又繼言之文震孟因講學之疏而直陳其奸劉
之鳳因内操之疏而指其不測至楊漣二十四罪之疏
上而忠賢之奸佞畢露盖不可一日而容於天地之間
矣使熹宗觀此疏而赫然震怒大振乾綱申春秋無將
之誅比漢法不道之律則忠賢之羽翼猶未成而忠賢
之流禍固亦未甚酷也至楊漣左光斗軰駢首被戮而
毒流縉紳元氣凋喪余謂明室之亡不亡於崇禎之有
流賊而亡於天唘之用魏璫然則楊漣此疏明室存亡
之所繋也而不用且加誅焉甚矣熹宗之黯也
　　擬程明道請修學校尊師儒取士劄子
臣聞天得一以清地得一以寧聖人得一以為天下貞
故天地之大無不覆幬而春夏秋冬分其序山川河嶽
效其靈天地惟以一元之氣主之而已矣聖人之徳無
不光被而三公六卿分其職百司庶吏效其勤聖人亦
惟恭已南面而已矣何則大本已立而所任者得其人
也古昔聖王之治天下少則習之業長則才諸位是以
人君南面正位而人稱其官天下以治萬邦以寧與天
同意者也有宋五星聚奎實主文治而教化未興郅治
未隆者盖事不師古未得其道耳臣愚以謂使賢者在
位能者在職必先於取士取士之道在於興學校而學
校之興又在於尊師儒請條其事陳之於左記曰司徒
修六禮以節民性明七教以興民徳書曰天降下民作
之君作之師又曰若有恒性克綏厥猷惟后三代而上
未有不明道重師以覺斯民者也秦漢以降聖學不明
異端蜂起各守師説簧鼓於世是以上無以持一統而
愚民不知所遵守為今計者莫若尊明正道選天下之
賢才擇其學業大明體用醇俻者以為太學之師其餘
以為天下郡縣之師不數年間郡縣州里皆有英俊之
士矣此興學校之必在於尊師儒也古者王公以下至
庶人之子弟自八嵗而入小學教之以灑掃應對禮樂
射御書數及其十有五年然後入大學而教之以窮理
正身修己治人之道是以國有學鄉有校黨有庠凡所
以教民於幼稚以成其徳而正風俗也漢唐以後學校
為具文無教養之實願陛下申命有司俾州縣各立學
校鄉學則散處於鄉以教八嵗以上之小學擇其最者
以教大學成人之士取民之俊秀者充弟子員則民知
禮義㢘恥而賢才可得矣師儒立而正道明學校修而
人才衆然後使郡縣各以其學之子弟舉其賢者貢之
京師萃之太學以考其才任之以事以觀其績察其善
否而黜陟之則天下之英俊皆登於朝而取士之道得
矣此取士之必在於興學校也夫如是則賢人在朝風
俗隆美使天下後世謂陛下為有宋致治明主子孫承
之萬世永頼臣不勝欣幸
　　擬胡安定置經義治事二齋記
學校為養才之地所以淑其性情俾歸於道徳明禮義
㢘恥之習興孝弟慈譲之行以俻國家異日之用古者
百官得其人萬事得其理未有不由於斯也今天子聖
神宰輔賢明建中出治使天下郡各立學學有教授之
員以誘廸秀民膺斯職者宜體君相牖民覺世之心彰
古聖成徳達材之教講明正學陶冶羣英方為無忝余
承命来是邦為多士師敢不殚盡心力以佐休明謹就
學中立經義治事二齋其有學識開通潜心義訓能辨
同異不乖正道者入吾經義齋相與講求至是而浮泛
剽竊持其偏見者不與焉農田水利會計邉防事之不
可不治者也明於此者入吾治事齋相與究切實用而
拘牽不通與夫俗士功利之談不與焉盖明經所以立
夲治事所以逹用夲不固則用何由精而用之所以能
達端惟夲立是賴二者雖不可以分而教者當各就其
性之所近多士尚體予意窮經者必因經以明事治事
者必因事以求經體用兼修夲末一貫而不為空言則
豈惟不負教者諄諄之苦心將見才成徳立濟濟彬彬
異日立朝廷之上引經執禮守正不阿賛治分猷天工
能亮者皆吾黨之士也多士勉乎哉
　　擬尹和靖六有齋記
余嘗思古之學者為己今之學者為人春秋時文人學
士徇物喪已孔子已深切言之至於今更有甚焉其背
馳聖道毫不為己固不待言即世所稱為建功立績思
効時用以自見者原其心勢利而已矣夫學也者古以
養徳今以飾名古以利人今以欺世思反其初其在内
外兼修存存不已乎善夫先正横渠先生之言曰君子
言有教動有法晝有為宵有得息有養瞬有存夫言期
其有教則必不敢為悖道之言動期其有法則必不敢
為非禮之行晝有為宵有得則無一日之玩愒也息有
養瞬有存則無俄頃之滑湣也以是持已則内外兼修
存存不已之道也於以反其初不難矣人之生也其性
無不善而其情有善有不善吾亦人也吾安知吾性之
果能制吾情乎吾安知吾情之果能若吾性乎情可制
也性不可流也何以防其流而使之若哉有吾六有之
法存焉六有者非吾言也横渠之言也非横渠之言也
有言有動以晝以宵以息以瞬者所同有也日従事於
六有之中而私與邪莫之有焉則所謂有其有有其有
然後天良存恐吾之志不終也因以名其齋
　
御製樂善堂全集定本巻九
欽定四庫全書
御製樂善堂全集定本巻十
　表
　　擬
上頒
聖祖仁皇帝御纂易書詩春秋講說朱子全書性理精
　　　義等書謝表
伏以承
先啟後實維
首出之君覺世牖民共仰
生知之聖亶聰明以作
元后紹庭敢懈於淵𠂻一道徳而同民風建極不忘於
典訓
王言用布
祖製聿頒億萬年道運丕昌共覩文明之式煥五百載
心傳若接咸遵刪定之維新至道光昭湛恩汪濊(臣/)等
誠惶誠恐稽首頓首上言竊惟羲皇畫卦以開天性命
之精始著堯舜傳心以明道危微之義乃彰三百十一
篇之詠歌教惟淑性二百四十年之筆削法在尊王是
以窮本溯源不外諸經之㫖然而循流竟委又有翼道
之書故周程自濓洛以揚徽而張朱起闗閩以建幟首
尋聖緒刋落陳言他如同時之儒與夫私淑之士莫不
抱遺經而叩其終始望先聖而溯厥淵源然而易道幽
深孰識由來之理數書辭佶屈或参當日之方言箋注
紛紜詩義因之而漸晦傳辭糾錯麟經反致扵難通議
漢儒者曰無明道之功訾宋儒者謂鮮詁經之實惟知
經自經而道自道豈觧經載道而道傳經雖宋儒極力
以廓清而明季復多端以煽惑未有經明道顯開通萬
世之津梁作聖述明昭揭千秋之模楷如
今日者也兹葢伏遇
皇帝陛下雲日為瞻羮墻如見治薫蒸為淳古允邁百
王學緝熈于光明式敷五典昭格
上帝時時以
聖祖之心為心涵育下民事事以
聖祖之政為政事惟師古道在率先念
聖祖仁皇帝探賾鉤深既同韋編之絶執中建極實承
道統之傳扢雅揚風何異宣尼之刪定屬辭比事盡芟
衆説之支離至羣儒皆已表彰而朱子尤加尊禮謂其
言精而義盡允宜身服而力行幾經
乙夜之勤猶分
萬幾之暇俱加纂輯重獲編摩雖開雕備續於昔時而
頒行有待於兹日我
皇上繼承志切誘廸心殷永維
先志之宜遵嘉與薄海而共守徧頒直省俾鋟版於學
宫廣勵師儒使鏤心於經術近自畿甸逺暨寰瀛聲名
文物之邦益霑
聖化嶺徼遐荒之地共覩
皇猷洛閩綿澤於無疆洙泗流芳而不竭從此遵道遵
路悟斷潢絶港之差學者是訓是行識宗廟百官之富自
天雨露育成濟濟之人材特地恩波釀作熙熙之大化
(臣/)等識同窺管學謝雕蟲佔畢徒呻每望洋於學海近
光有志賡復旦於堯天叨與
賜書凛遵
聖訓伏願治如雨化學以日新蘊周情孔思以修文法
放勲重華而御世黙成太極豈惟歌詠怡情逺接心傳
自爾是非立辨以引以翼存陟降之小心
作君作師布雍熙之大化則㑹其有極歸其有極無不
同之車書自西自東自南自北無不被之聲教矣(臣/)等
謹奉表以
聞
　　擬
闕里文廟告成賀表
伏以
帝治崇儒九有仰乾行之健
皇猷重道三無炳離照之光辟雍振鍾鼓以和聲樂華
層吐膠序集珪璋而制器禮葉旁敷元和洽而泰階平
文教昭而王道坦宫墻藻曜指檜影以増歡爼豆祥開
望杏壇而色喜儒林雀躍文囿翬飛(臣/)等誠歡誠忭稽
首頓首上言竊惟分野奎婁原屬文昌之宿儲精泰岱
實稱禮樂之邦非造化所獨私實生民之厚幸聖而㧞
萃開萬世以儒宗集厥大成等百王而未逮是以尼山
木鐸響嗣千秋繡紱神區宅安萬古牲牢過魯昭漢祖
之遺徽麟鳯升歌著唐宗之芳軌然而祖述憲章之美
上律下襲之隆既莫造其堂階又孰知其閫奥音聞絲
竹壁雖完好於魯共像設冕旒宇僅葺寕於明代未有
廟堂式廓應景運而維新典禮優崇際昌期而悉備煌
煌鉅制恰應珠聫璧合之期奕奕𢎞模適當復旦卿雲
之日人文與天文並燦聖居與聖澤偕新如
今日者也兹盖伏遇
皇帝陛下胞與無私羮墻有慕節儉以先天下階茨遵
茅土之風仁孝以育兆民堂構美丹黄之雘太平有象
郅治難名弛張寛猛咸宜樂利貽夫四海雨暘燠寒時
若懐柔暨乎百神頻行
釋奠之儀屢舉
臨雍之典觀書則政惟由舊講易則義偹畫前既化雨
之旁施亦恩波之普被稱先道古奚襲乎三老五更綱
舉目張悉恊夫周情孔思
帝謂至人之廟貎宜増美於重熈累洽之餘
天眷元后之精誠不屑循夫玉檢金泥之舉藉經營於
昭代貽締造於
一人既革故而鼎新益光前而裕後經始甲辰之夏落
成庚戌之秋璆鐡琅玕寳藏競輸精於魯望楩楠杞梓
楚材争矯首於秦封大木掄自工師髙敞煥龍文五彩
色瓦成於内府陸離瞻翬翟交翔黙呵䕶於鬼神如松
如竹顯監司於卿尹其正其平凖魏闕以定規倣巖廊
而布象域顯文明之氣雲呈卿矞之華青鳯盤乎觚稜
赤螭卧於榱桷聖時𢎞道新顔從入之門立體通方務
塞竒衺之徑儀物重修古制祭器
特頒上方允為前代莫覯之休宜在生民未有之聖(臣/)
等志存入室學僅面墻溯流以窮源粗識先河後海正
誼而明道謹思義路禮門宗廟百官之美富難窺唐虞
三代之隆平幸際伏願岡陵鞏固磐石奠安髙以下為
基若築室之必根於堅磢誠以眀為牖如容光之旁燭
於四隅無反無側無黨無偏元愷升而僉壬悉化有馮
有翼有孝有徳珠囊挈而玉燭常調行舉言揚隐致慰
於猗蘭之操耿光大烈永垂庥於闕里之居(臣/)等謹奉
表以
聞
　頌
　　九符(有序/)
　　　粤若稽古典墳厥初生民低處者巢髙處者穴
　　　取草木皮革羅鳥獸漉水物以為衣為食君臣
　　　父子上下長幼男女夫婦莫有倫紀聖人伏羲
　　　氏作始畫卦以通神明之徳類萬物之情造書
　　　契以治百官察萬民政令行民用遵約束時則
　　　有龍馬負圖之應迨黄帝軒轅氏宰制羣動垂
　　　衣以治作甲子天用錫以日月合璧五星連珠
　　　造律吕播其八音而鳯凰巢阿閣與蚩尤戰扵
　　　涿鹿之野有雲氣止於帝上其後復有聖人曰
　　　堯治歷象置州牧四岳明俊徳以親九族恊和
　　　萬邦時則百獸率舞廷生五色瑞芝舜承是道
　　　重華恊于帝建學飬老敕命賡歌卿雲復旦鳯
　　　凰來儀上下草木鳥獸魚鼈咸若暨禹湯文武
　　　祗徳建中無逸執競時則有錫洛銜鉤鳴鳥流
　　　烏之瑞揆古聖帝王罔不得天嘉祥為受命之
　　　符亦罔不在徳其惟時叙罔不克加抑畏用兢
　　　業於有邦以答天之眷命自時厥後由漢迄明
　　　英君誼辟天亦黙相厥徳眎其所履以為恊應
　　　其有矯誣䛕佞詐作符瑞以欺中外以惑蚩蚩
　　　氓天弗與民弗信也洪惟我
皇清
聖聖相承宅中圖治以撫四海徳威並行汪濊暨訖
天用錫以洪庥敬戒不怠用培我丕丕基雍正三年三
　　　月太史奏日月合璧五星連珠
皇帝曰惟予
丕顯考聖祖克聖克仁克膺
天佑予一人是賴有司其擇吉薦牲以告
景陵羣臣固請陞殿受賀不許嗣是嘉禾瑞繭慶雲芝
　　　草醴泉甘露河清鳯儀之瑞先後疉奏我
皇上祗承
天眷弗敢自居或則歸美
聖祖或則不以宣示且曰朕所喜者豐年為瑞及汝諸
　　　臣宣力四方斯朕志也(臣/)謹按王者必世而後
　　　仁天人叶應嘉祥駢臻必俟仁而後益顯故生
　　　民公劉之詩作於周召清廟明堂之什成於冲
　　　子我
太祖
太宗肇基新命我
世祖
聖祖克成先志永綏兆民功崇徳溥累洽重熈勝於成
　　　周我
皇上歸功
聖祖葢本於世而後仁之義然非
皇上以聖承
聖覲光揚烈恩澤覃敷民飲其和
天歆其治應感之符必不若是速也且周之盛時雖宅
　　　豐作洛撫有千八百國而幅員尚小孰若我
皇清東至于海南盡交趾西届哈宻北之七十四部籝
　　　齎槖負致誠貢獻者嵗嵗不絶自京邑大都以
　　　至山村僻壤耕鑿順則各勤所業武夫戰卒有
　　　老不識兵戈者由斯以談
天之眷我
皇清於周有加焉記曰聖王在上天不愛道地不愛寳
　　　人不愛情考之今時洵合其語
天子猶謙謙自牧敬徳弗遑修我人事撫我烝黎方將
　　　上溯堯舜欽明文思溫恭允塞之徳中考湯武
　　　表正萬邦敬勝義勝之徽以措諸政令以為萬
　　　載規敬迓
天庥永永無極敢敬擇其符之顯奕者有九各繫以詞
　　　以效頌祝之忱云爾
　　　合璧連珠
昊天有命眷我
皇清奄有九有暨乎八紘以養以恬灝灝和寕曰惟
聖祖文思欽明
皇帝纉之濬哲丕承
天鍳孔昭厥符惟禎自古在昔黄帝握歴璧合珠聫昭
哉藝極旃䝉之嵗單閼之月聿見嘉祥其祥長發宿躔
營室位在娵訾䨇璧輪囷五珠迤邐星臺告瑞太史書
呈
帝曰休哉惟
皇考實膺爰陳於詞爰告於
陵有謙其躬有讓其𠂻惟
皇孝思格乎
蒼穹豈惟民哉届於昆蟲
　　　黄河清
銀漢煥光河精發祥九曲彌亘浩渺汪洋宿列崑崙流
經積石匪澄伊黄浮天浴日曰既清止休符顯奕徐邳
淮泗千里静碧馮夷息浪河伯安瀾五老上告紫葢繽
翻滌而濯矣既清且泚漉其濁矣既迅且駛鏡流瀰瀰
素波漣漣上映下澈天水相鮮疇克澄其源疇克致其
然貺自
蒼旻景福永綿以光我萬年
孝陵神蓍
景陵瑞芝
煌煌神蓍奕奕靈芝百莖九光神物應期
帝命東皇分植
兩陵無節而秀不根而榮潤以仙露燦于
寳城於皇
世祖開物成務逺至邇安金甌鞏固
皇帝敬承羮墻見慕齋戒神明建中飭度是用産蓍以
應嘉祚於皇
聖祖握符夀世育之以仁正之以義
皇帝敬承同歸一致乃文乃武以葆以藝是用産芝以
昭上瑞芝既蒼矣蓍既長矣貞符彰矣夀而臧矣暨萬
邦矣
　　　嘉禾
有猗者禾在彼中田爾農來思越陌度阡芟之奕奕柞
之澤澤五榖既播三時無失載甲載坼載長載褎載穟
載實載碩載茂
帝實顧矣稷實助矣風披擭矣雨灌注矣綏我屢豐言
呈其瑞休我
皇風言多其穗逺自滇南近兆
帝耤匪䨇伊九匪寸伊尺先民有言食為民天百榖用
成自古有年
　　　瑞繭
帝念民依惟農與桑孰飢莫食孰寒莫裳雕鏤必黜爰
勤三農纂組是省用紓女工
旻天維顯聿降瑞繭瑞繭維何萬蠶同簇曽不經緯曽
不杼柚苑窳致力西陵效勤神功黙相嘉繭乃成爾純
爾素匪紅匪紫爾質爾實匪錦匪綺言徴其應言發其
祥祐此蒸民成以報章太平之澤五十衣帛夏凊冬溫
太和充溢
　　　甘露
奕奕吴都沃壤甫甫有苖有禾有絲有紵其農于田侯
主侯旅其賈于市侯笑侯語維時之泰飲
帝之和含哺以嬉渥澤孔多
上天錫瑞降兹甘露零我吳都佑我休祚其凝如脂其
甘如飴湛湛瀼瀼如珠之垂曰既零止天下寧止曰既
溥止萬邦安止以兆嘉祥降福孔穰
　　　醴泉
坤元載物厚徳安貞孕祉毓祥乃效厥靈有醴者泉載
甘載㫖莫尋其源載清載泚惟泉之功養而不窮我
皇之心濬哲宏通惟泉之㵼流膏潤下我
皇之澤物無遺者惟泉之源用之日新我
皇基命浩浩淵淵惟泉之發挹之不竭我
皇虚已聞言若决在易井六勿幕元吉勞民勸相中正
作繘
　　　闕里慶雲
巍巍
宣聖上律下襲祖述憲章斯文舄奕我
皇膺命心契聖時以養以教作君作師爰新闕里慶雲
式煥糺兮縵縵郁兮爛爛廼映杏壇廼覆檜幹金枝蓊
鬰玉葉璀璨惟
帝之誠致雲之卿以彰我文明以賁我太平
　　　房山鳯凰
四靈之一厥惟鳯凰感我
聖化遊我帝鄉帝鄉之南聿有房山雝雝喈喈來集其
巔亦集爰止惟
皇之祉藹藹吉人維君子使六象其體六府是修九苞
其文九夷來柔明明
上天鑒我
帝徳朝陽叶應文明萬國
　贊
　　十臣贊
　　　張子房
卓彼留侯家世相韓嬴殄韓宗心瘁力殫東得力士擊
之博浪匿遊下邳受書圯上乃得其傳乃遇其主謂沛
公英仁是殆天所與帷幄運籌千里决勝魚水之歡諫
從言聼既遂其志亦遯而肥優游赤松烟水鴟夷眄彼
渭濱同歸一轍渺矣風清泠乎氷潔
　　　諸葛武侯
南陽之藪有龍而蟠金玉其音碩人之寛昭烈下賢三
顧彌䖍風雲蒸變乃出其淵東聘吴都綸巾羽扇嶪嶪
樓船煌煌火焰摧曹和孫克定益州乃集其勢乃成其
謀白帝託孤實肩鉅任盡瘁鞠躬王臣之藎七擒六出
八陣千井集思廣益澹泊寧静察變以明動物以誠奸
回丕革宫府肅清諸葛大名星輝雲爛惟公一身存亡
繫漢
　　　髙伯恭
渤海之疆篤生偉人元氣所蒸厚徳無垠元伯夙譽陽
平早庸清平自守讞獄惟公乃抗雷霆乃蹈虎尾尤恐
兹心負翟黒子忘身濟物卒感主明數千人命賴以全
生才本於學知發於仁敦仁力學品乃大醇黄中内潤
文明外照百齡純嘏六朝光耀
　　　魏鄭公
隋失厥政豪傑並争孰驅而除孰創以成有唐文皇龍
凖日角杜斷房謀偉哉降嶽九有同軌仁義施治爰有
鄭公鹽梅之器䋲糾謬愆獻納忠讜安國利人浩然盛
養屢陳直諫事君以誠十思十漸防患未萌維山巖巖
維松植植猗歟鄭公古之遺直
　　　郭汾陽
河之曲賊厲其屬矯矯汾陽疾馳搴其纛藁之城淪於
思明皤皤汾陽偏師挫其萌乃搴乃挫禄山䘮謀卒帥
虎臣克復神州滅安殱史旋定河中吐蕃夜潰代宗復
國繄惟公之功招之即來麾之即去往説葛羅仗此忠
恕靈耀衛幣承嗣拜使朝恩歎為長者懐恩麾下亦愧
從於不義惟誠感物惟明保身孰克當此維公之云
　　　陸宣公
維山有玉惟璞藏之既斵其璞不圭璋之維水有珠惟
蚌孳之既剖其蚌卒棄置之卓哉宣公明珠羙玉施之
不窮守之彌篤弱齡侍從歌詩宴遊興元戡難乃展厥
猷獻納論思興利除害舉直錯枉靖内安外曽史之行
管樂之才經綸奏列不待安排事急則需事緩則舍徳
宗猜刻庸主以下君用則行君舍則藏宣公忠藎邦家
之光維公一言自知甚確不負天子不負所學
　　　韓魏公
奕奕相州維天之中孕祉毓靈間氣所鍾爰生魏公金
堅玉潤相厥明時輔成景運弱冠登第聿見嘉祥雲輝
日下五色呈光大材不器小用亦效西夏寒心两宫諧
孝齊范駕富宏展經綸臨事决疑正笏垂紳皎皎易汙
嶢嶢易缺維公徳量山崇海濶材既軼世學亦通方光
輝事業燦爛文章肫然而仁毅然而醇猗歟魏公古之
名臣
　　　范文正公
嶽嶽希文學修行淑本仁祖義正直明肅陶鑄人材心
宏誨育成兩大儒横渠明復公之心事天光日照諌垣
氣凛西夏威耀進憂退憂江湖廊廟天章論對十事聿
陳長沙之策敬輿之文參政九月譖毁交聞志未大展
千載經綸公有至性内行克敦周友恤族率祖率親義
田之舉大惠宏仁有宋人物公尤彪炳維雲之卿維星
之景
　　　司馬温公
仁英繼統韓富當朝諧孝兩宫伊韓之勞爰有溫公維
持左右直斥守忠議禮匡救熙寧元豐新法聿行惟公
上言辨之甚明宣仁臨朝自外召之爰立作相心乎好
之維士與民萬口如一僉曰休哉相我君實既遇其時
亦伸其志有猷有為補偏救弊惟公一生悉本於誠言
可對人達於生平徳化遐宣膏澤普沐於何見之社祭
尸祝
　　　耶律文正公
一代之興必有偉才元室肇造公實鹽梅幼齡質異長
究儒宗律歴術數靡不精通誠以事君公以律已糾謬
䋲愆救惡將羙育才舉士立法垂猷元政之成維公之
謀均稅均科慎選守牧不去君旁國用充足懼法之涼
錫民以福懇欵陳忠為百姓哭有元諸臣公為賢相允
如公言治天下匠
　箴
　　虛受箴
天地之心普物而發聖人之情順事而達其情其心無
彼無此厥故維何惟虛而已矧兹下學亟宜自勉胡不
虛已以受萬善天賦以性我受此中五常百行善量無
窮黽勉終身猶懼有闕矧其自足善心斯遏告我以過
乃我之師訑訑聲色誰則我規捨已之非從人之是如
圜斯轉如影斯徙曷虛爾中曰克爾已爾不克已自滿
則圮相彼溝澮雨集則潰過而不留其涸可待瞻彼渤
海浩浩浮天厥惟不滿克納百川既虛而虛復實而實
允為中孚豚魚皆吉
　銘
　　樂善堂銘
秉彛惟民氣具理存聖愚曷異善惡是分其善維何仁
義忠信知誘物化遂亡其正惟危惟微人欲天理操之
則存舎則已矣曷惟其操是曰樂善動静弗違斯湏弗
間我既受中我則蹈之我有秉彛我則好之聞人之善
我則友之非徒友之又克有之鷄鳴而起孳孳不已至
樂因心其味孔㫖樂正好善鄒孟稱優東平樂善厥徳
允修嗚呼念哉善可樂哉樂而不倦天性其培誠能好
之萬福之根反是則殆衆禍之門爰作斯銘服之無斁
朝斯夕斯果行育徳
　
　
　
御製樂善堂全集定本巻十
欽定四庫全書
御製樂善堂全集定本卷十一
　賦
　　耕耤賦(幷序/)
皇上御宇之五年青帝司方之二月春風普扇陽德方
　　　亨
天子乃耕於千畝之田禮也臣聞聖王務本耕耤以勸
　　　農功明主孝親親推以供祀事我
皇上孝以事
親勤以率民二載甲辰既耕加一兹又
躬行耕耤之禮急粢盛重民食致誠匪懈其典則隆洪
　　　惟我
皇上道洽天人化霑草木誕敷文德廣運聖謨渥澤周
　　　於羣生至治昭乎天壤乃猶頻興重農之典時
　　　勤保介之咨追厥唐虞播種之踪為彼率土民
　　　人之勸萬衆觀儀上農終畝迨厥秋成登於天
　　　廩薦之
皇天供於
祖考(臣/)知
皇天
祖考鑒
皇上之精誠歆
皇上之大孝必錫嘏降祉永保無疆明德惟馨聿懐多
　　　福(臣/)不勝踴躍懽忭之至謹拜手稽首而獻賦
　　　曰
繄惟重華之命稷兮播榖實繼乎禹功必烝民之粒食
兮始風動而時雍親耕肇於姬籍兮意往聖之皆同我
大君之首出兮屢三推以勸農豈玉食之是享兮惟簠
簋之䖍供秉耒耜以率先兮符澤物之元功於是春陽
初布青帝司方嘉萬物之昭蘇值千卉之勾萌農祥既
見土脈方昌協風應律陽氣滋彰
皇帝乃順月令撫嘉辰念民力飭甸人當前期而致敬
用有事於青春於焉載師清畿封人浄路常伯獻儀掌
舎設枑爾乃青壇蔚其聳立華蓽森其崔巍雲移翠幕
栁拂青幃啟千畦之平壤欣四塗之腴肥逮夫元辰既
届曉色方鮮
天子則御藻冕佩蒼瑌被龍衮鳴和鸞載青旂揚朱旃
接㳺車之轔轔施梁輈之戔戔爾乃稷宫将近樂具班
陳
天子乃降御輦饗農神祈嘉榖焚燎薪禮成而退有事
耤田衣被襏襫趾履陌阡王侯衛後虎賁導前太僕秉
轡牽牛奉鞭乃厯廣塲撫御耦執縻手底不辭瘁乎三
推載耒御間試躬親乎千畝王公卿貳或五或九白叟
黄童歌呼奔走維誠敬之聿昭知樂愷之孔厚於是黛
耜方輟紺轅遂旋雨㢘纎以灑潤風縹緲而浄天侍從
偕來睹
天顔之有喜馨香上達卜慶兆於豐年夫元鳯下親耕
之詔永平垂開耤之篇魏主望公田而發趾晉帝帥羣
后以祀先尚傳為古今之盛事並書之史冊而爛然况
乎我
皇至仁大知既事治而府修亦成天而平地修稼穯以
勤民謹神倉而蕆事所無逸以知艱重明粢而将癸三
春暖兮播百榖四野寧兮進䨇穗也哉乃為之歌曰田
之興兮稷之功澤萬物兮助鴻濛我
皇展事兮千耦其同和協天人兮一哉
皇𠂻既耕既耨兮我稼其豐爰播爰植兮麻麥幪幪又
歌曰思樂甸畿千頃其耦
鸞輅載臨
躬耕其畝登於秋廩斯箱斯倉薦之
宗廟供之明堂神之格思綏祉無疆
一人有慶永奠萬邦
　　四時勤政賦
惟聖人之建極兮法天運以自强歴四時以勤政兮亦
日就而月將堯兢兢而舜業業兮萃芳軌於我
皇禹惜陰而湯浴德兮繄日進以無疆道既立而化淳
兮羙光天之徧育如雲日之為瞻兮統要荒而臣服大
哉
帝德輝光被乎八埏允矣
皇風恩波沃乎四瀆爾其一日萬㡬宵衣旰食誦抑戒
陳無逸昧爽丕顯夜以繼日既勞謙而匪懈亦健行而
不息勤問夜於未央雖寸晷而猶惜若乃春居東以首
嵗夏居南而執衡秋居西而司藏冬居北而主成春動
也物以之起夏任也物以之生秋收也物以之結冬凍
也物以之貞聖人推本萬物之理而欽象四時之行政
刑準之以有度治教由是而皆平燠寒應候而時若雨
暘順序而咸亨此吾
皇四時之勤政而用致九有之和寧者也又若政要書
屏箴規刻珮日移崇政之餐汗浹延英之背彼古事之
云遠睹今兹之盛代厪夕惕與朝乾用持盈而保泰信
日昃而弗遑豈臣鄰之可貸
聖主圖治以勵精庶政分司而用乂於是喜而歌曰九
鼎奠兮泰階平
皇風普兮庶物亨萬邦惟懐兮歌永清
帝心猶戒兮無荒寧朝夕兢惕兮象天行錫極敷言兮
惟至誠拜手稽首兮於王庭
萬壽無疆兮久道成
　　東郊迎春賦
震宫初動兮青帝司辰勾芒節届兮木德惟仁條風入
律兮鳥歴紀新展東郊之盛禮兮觀畿甸之迎春既備
禮而備儀兮亦有則而有倫葢欽承上帝而敬授於下
民者也爾乃迎春東郊既著於月令青珪禮神亦載於
周禮斗柄東指而萬物生地氣上騰而蟄蟲啓出土牛
以示農駕玉輅而䖍祀於是服蒼玉載青旂宗伯前導
王公後隨有嚴有翼不疾不遲樂奏而凝寒頓減舞進
而陽和自滋於是歡迎白叟笑舞黄童夹道霏微而灑
雨平林縹緲而摇風喜鴻鈞之氣淑知大有之年豐自
南自北自西自東此皇都迎春之令典而萬國莫敢不
來同者也於是勅庶司决獄訟非終必赦惟祥是用象
暖律之發生乃省刑而寛衆又若降制詔勞三農助萌
陽勸田功法恩光之普扇布仁政以胥融於斯時也户
裊綵旛簷飛輕燕栁緑綺宫梅榮芳殿和風拂兮簾惹
遊絲暖日長兮鶯啼睍睆金屛麗而帖冩宜春寶扇開
而漏傳玉箭溥禁裏之春光煦閭閻而皆徧乃為之歌
曰迎東郊兮肅以將舞雲翹兮歌青陽乘時布令兮德
施長億萬斯年兮紀春王
　　喜雨賦
客有駕輶軒乘雲軺展軨乎南畝縱轡於東郊遨遊容
與徘徊逍遥爾乃白雲起乎空谷甘霖降於崇朝震雷
㸌㸌飛電熛熛乃往田舎而息焉有二三老人逡廵而
前曰斯雨之降時則時矣膏澤之濡普而施矣抑誰之
功乎請吾子明言以告之客奮袂而起曰猗歟休哉盛
世之民也飲其德而不知其力坐吾明語子方今龍飛
九五聖人在位德配乾坤功參天地精誠通於神明政
教化乎萬類故上天眷命俾雨暘時若而萬方以治乃
致含哺鼓腹耕田鑿井者實不知帝力之賜也老人曰
聖人之德某既知之矣請吾子賦雨之澤及蒼生者可
乎客曰若夫金烏收景層陰蔽空雷殷殷以振響電灼
灼以摇紅鼓河伯之驚濤涌海若之幽宫㵼天池之巨
浸走萬里之長虹逺迷三島近失千峯迴生意於衆卉
消渇望於三農此則雨之方作而其勢最雄也乃其雲
開雨止霽景澄鮮山宛宛其染翠木蓊蓊其逞姸鳥嚶
嚶其鳴樹草芊芊其含煙栁暗歸鴉簷喧乾鵲槐影濃
兮庭宇清花陰轉兮簾櫳薄纎歌動兮高樓紅袖飄兮
綺閣緗帙開兮芸編博山焚兮繡幕莫不欣膏澤之滂
澍喜霤聲之頻落此又雨之既足而萬方共樂者也至
若烏犍耕白水之涯黔黎藝緑野之畝白叟歡呼黄童
奔走土脉既滋兮禾麥如雲灌溉不勞兮田疇以阜爾
倉爾京爾荷爾負此又二三子所終日服事而知利我
之孔厚也於是老人倚杖而歌曰雨玉不可食兮曷若
嘉苖滿目屯黄雲雨金不可衣兮曷若五風十雨利耕
耘惟天降康兮稽首蒼旻惟皇感天兮永眷日勤千秋
萬嵗兮樂吾之君
　　秋陽賦
有畏炎公子駕輕車乘駟馬停驂乎曲畛展軨乎廣野
見秋陽之髙曝看流光之徐下乃油然而喜曰此其蓐
收司乎三秋祝融謝於九夏故炎者變而為晶畏者化
而為愛也懸清大夫過而揖之曰公子之樂秋陽者徒
以昔之炎爍今之清明也愛其温和而畏其歊蒸也不
知寒暑相遷而陰陽相生請為子賦秋陽之功而萬物
以成可乎懿夫坤兊司方商金届時潦收寒渚波浄横
池肅肅兮爽氣森森兮梧枝萎芳蘭之茁茁燦黄鞠之
離離於時日出扶桑耀乎東方六螭爰騁兮光熒熒而
閃閃九道發輝兮氣灼灼而煌煌商飇助其清暉閶闔
翼以髙翔明無幽之不照朗無微之不彰爾其金門朝
啟玉漏初宣千官鵠立百辟鵷聨晃朗兮照帝座而明
衮扆熠焴兮浮鳯繖而映龍旃合璧兮彩焕抱珥兮祥
連魯戈返舎兮彼詭誕之徒爾漢世再中兮亦荒唐之
空傳豈若炳煥彤庭靄貢金之來萬國焜煌玉闕恍會
海之致百川哉又若六街三市甲第崇嶐庭懸肆堵席
列千鐘當秋日之清爽兮喜拂筵之金風愛蜿蜒之六
龍兮惜光景之融融縁隟通輝乘虛炫彩園林掩映以
潔清庭宇當空而爽塏散菊圃之叢金霏桂苑之珠彩
信照耀之無私而盈虛之莫改亦有黄雲滿目稼穯在
望多黍多稌千倉萬箱朗旭髙懸兮舒農甿之炙背肅
霜惟時兮届榖麥之登塲歌堯年兮大有樂舜畝兮盈
筐至若榆關罷戍玉塞晏兵萬里寒光兮生鐡㦸三邊
曙色兮動危旌喜烽烟之久息俄懐鄉之念生爍彼琱
弓耀兹寳鉞莫不壯戰士之雄心蕩邊氛於窮髪乃其
林泉曠達隐士髙人此日兮何日幽蘭兮可紉霜零我
園兮秋早露泫我徑兮清晨羡朗日之一照旋洗垢而
滌塵是察察而皓皓者庶比潔於秋是於是公子撫掌
而歌曰秋容淡兮秋日明冒萬物兮晶以熒惠我百榖
兮登西成吾欲繫之兮以長繩
　　燈花賦
夫何三冬之夜永兮聼玉漏之丁丁耿宵寒之不寐兮
羌讀史而論經對銀燈之熠爍兮何用夫隨月與囊螢
松風蕭蕭於户外兮爰閉窓而掩櫺獨兀坐於幽齋兮
頼詩書之是娯引短檠而置前兮瑶篇卷而復舒注膏
油以續餘燼兮光燦爛而晃如何生意之忽發兮開花
朶於斯須曽不根而自華兮熖炯炯而扶踈蕚蓓蕾而
金輝兮葩晶熒而錦敷丹艶灼灼兮火蕋煌煌離精發
瑞兮内隐外光飛蛾嬉其來往兮恍如蛱蝶探擷乎春
芳乍蔽乍虧兮若續若離匪青匪緑兮参錯葳㽔可逺
觀而不可近玩兮花無葉而有枝歴四時而皆榮兮又
如火蓮冬秀乎雪池爾乃釵綴玉蟲兮枝堆寳粟光炫
縑緗兮影摇帷幕度長夜之迢迢兮喜銀釭之續續静
對而意蕋欲生閒吟而筆花交錯方作伴於形影兮信
有佐於誦讀若夫庭燎通晨九華達旦雞踏蓮花之巧
龍銜火樹之艶麗乎未央之宫燦乎承明之殿斯金闕
之壯觀豈書齋之清玩又若帝城三五上元佳時鼇峯
千仭金蓮萬枝縟綵與繁光共絢銀花與寳炬争竒固
游觀之雜遝非静賞之所宜乃為之歌曰幻非幻兮色
可親實非實兮報先春朗瑶室兮席上珍照芸編兮日
月新
　　鳯凰來儀賦(以聖化感孚泰平瑞應為韻/)
惟
聖皇之建極兮膺九五之寳命沛仁恩於四海兮教化
洋溢乎萬姓天不愛道而地不愛寳兮百福畢致而延
慶乃威鳯之翔集兮符
一人之神聖嘉彼休徴應我
王化向畿輔而髙鶱覽德輝而載下惟羽族之三百實
超羣而莫亞
聖德惟純祥禽潛感稟鶉火之靈曜資和氣之融暖信
鹿後而麟前亦雞喙而燕頷必梧桐之是棲非琳瑯而
不噉爾其九苞六像兮五色紛敷戴仁纓義兮蹈信惟
孚負禮向智兮順德不渝晨鳴賀世兮飛鳴郎都行鳴
歸嬉兮止鳴提扶是皆斯禽之神異掩餘瑞於瑶圖者
也若夫黄帝阿閣之巢雝雝喈喈帝嚳六英之舞萋萋
翽翽虞廷來儀而神人格岐山和鳴而聖道泰孰若當
郅治之休明集
王畿而遠邁曠千古而一覩昭德感於
聖代是以六府治九功成金甌固泰階平上瑞騈臻歡
聲徧乎閭里嘉祥叠奏喜氣達於寰瀛乃為之歌曰鳯
凰來兮
皇之瑞集天畿兮拱
帝位
帝德光被兮靈祥萃
聖心彌寅兮勤自治敬
天貺兮罔或肆又歌曰吉士藹藹鳴鳥協應曷由臻兹
我
后德盛萬有千載遐荒安定
　　重修
闕里文廟告成賦
丕鑠惟清
聖祖神宗既承顯之式榖允精一而執中欽明文思克
讓允㳟洋溢潏沕萬國來同
皇上御極是法是則煥天下於文明登九有於衽席重
道而
先聖是欽崇儒而
素王惟式
天鑒孔昭佑我
一人謂闕里之經營既久斯尼山之廟貌宜新藉締造
於昭代貽制作於
聖君
天子乃命司空勅匠作爾經爾營乃量乃度走羣靈而
驅八神鳩工徒而諮衆略劚無閭不注之巉巗伐泰嶠
嵩髙之参錯良材川委大木神輸授模定式審方辨隅
陶埴鍜厲之俱備丹青圬冶之咸臚凡工倕與匠石莫
不奏技而待須爾乃日嘉時良爰動鼛聲鍤徒奮力􁍾
人充盈既陾陾而薨薨亦登登而馮馮大冶耀兮金煙
霏屑噴兮瓊英斧斤丁丁兮觀捄度之胥法繩墨綿綿
兮看約椓之咸平矯枉兮既直削腐兮用貞曉畚橐橐
晝杵訇訇俄而确輝玉磶杗煥雲楣豐融曼衍掲嶪陸
離祕殿聳兮盤鳯傑閣矗兮卧螭何巨麗之方建乃卿
矞之呈竒曜藻流光兮欎蓊而承日麗懸華曵紫兮糺
縵以布天垂斯固天文與人文並燦聖居與聖澤偕丕
者也若乃級層階於東西拱修廡於左右大成殿大成
門實
御筆之親書聖時門𢎞道門更
睿思之口授圭瓚爼豆之式新犧牲幣帛之加舊添配
祀之羣賢増執事之奔走色瓦頒自尚方
御碑摹以重鏤丹楹列乎瓌材采桷掲乎纎繡則其為
狀也邈穹窿以宏壯亘砰磷而窅㝠殖殖兮其庭噲噲
兮其正宏卓爍以輝赫兮若燭龍蜿蜒而鬇鬡紛攅羅
以崴磈兮若巨鼇贔屭而峥嶸斯翼斯棘兮屬閣道之
駊騀如松如竹兮衛鈎陳之縱横倣巖廊而布象準魏
闕以為程磢磑既堅知為髙之基下綺疏交映悟立誠
之牖明至夫既落既成乃祭乃饗
命皇子而徂征昭
一人之敬仰牲牷肥腯黍稷豐穰衣冠肅㳟進退雍容
籩豆既旅樽罍斯崇以間兮笙鏞於論兮鼓鐘神既安
兮和冲降多福兮隆隆葢尊聖之典無以尚統前後而
莫有或同者也於是為之歌曰堂皇靈宇
天子是新既輪既奐乃㻞乃璘杏壇葱欝檜幹繽紛宣
聖是安佑我後人歴億萬禩丕焕斯文
御製樂善堂全集定本巻十一
欽定四庫全書
御製樂善堂全集定本巻十二
　賦
萬夀日慶雲見苖疆賦
惟
皇清肇三韓而定業鞏盛京以立基既應天而昌運亦
撫民而順時
世祖白旄黄鉞仁義興師於是乎撫有四海宅燕京而
嚮離於皇
聖祖作則生知正義育仁以馭世制禮作樂以定規六
十一年之湛恩渥澤逮我
皇而克享其雍熈丕鑠
皇徳
聖祖是式精神通於神眀聲色允其恭黙勤政亶乎八
年至仁孚乎萬國擊壤者歌何有之帝力含哺者順無
為之帝則
昊天曰眀鑒我
皇情何祥弗應有瑞畢呈乃撝謙而自牧更持虚而若
盈或歸
親而不居或讓羙而弗稱斯固
一人之大徳巍巍蕩蕩而難名者也嵗在上章月惟淵
獻
帝澤均施
皇風普扇坤輿載闢紅苖允致其共球版籍初登六里
亦安其服甸乃宣布化誨之初辰實誕䧏吾
皇之聖旦鴨保寨之大吏初臨地良坡之苖民同忭池
河營之猺獞咸臻萬榮江之老幼共見異地而
王命頒陳同時而卿雲燦爛歸誠之愚民稽首何異華
封之祝三宣意之将吏傾心允似嵩髙之呼萬氤氲捧
日劈碎錦之千重縹緲麗天幻榮光於萬變為樓為閣
拱黄道以旁敷非霧非煙被清風而不散五文絢彩於
璇霄十色流虹於碧漢此重譯之来不聞奏於越裳七
旬之格不聞歌其糺縵者也况於嘉時正午恰當
景命之辰歴未及申允惬綿長之碩彼夫升堂於黄帝
之時起河於伊耆之代入房於殷湯之宫浮洛於周成
之載穆天子之王母為謡漢武帝之泰山紀再或一色
而無文或旋聚而忽分豈如歴三時之久當聖夀之辰
現新附之地昭歸化之民又何足稱函關紫氣帝鄉白
雲哉乃為之歌曰於赫
聖治兮格於
蒼天嘉瑞聿昭兮於彼苖田格愚孚頑兮王化普宣祝
我
聖夀兮億萬斯年
　　為善最樂賦
居空齋以探索兮繹書史之幽深感前芳之羙則兮𦍑
遺予以嘉音渺管蠡之窺測兮天與淵其難㝷惟茲善
之具備兮信足悅夫吾心伊吉甫之清風兮謂有物斯
有則民咸秉此天彞兮孰不好是懿徳私與欲其相争
兮天良因以窒塞致儵忽之鑿竅兮感渾沌之戕賊譬
望舒之圓滿兮蟾蜍乃以侵蝕智者覺以先反兮愚窮
年而終惑觧迷途之往轡兮迴余御於中逵駕言騁乎
義路兮謂先聖其可師紛既有此内羙兮胡為汨以外
務也何既知而弗由兮夫唯己未克之故也味宣聖之
教淵兮禁視聴言動之非禮既天君之泰然兮百體從
而受紀斯已善之可樂兮樂孰能以愈此彼友朋之輔
仁兮亦示我以周行日相親於理道兮𦍑容與而相羊
發我䝉而鍼我疾兮善日進而無疆嗟蚩蚩之庸衆兮
昧虗靈其如狂忽背禮而棄義兮乃智力之相强薋菉
葹以為美兮謂蘭蕙其不芳彼是非之顛倒兮夫何樂
善而日将緬東平之脩美兮為炎室之宗臣帝問王以
何樂兮王惟樂善之云髙宫崇隆以入天兮綴珠玉而
為珍詞士紛其侍座兮姱女翩其奉巾露鷄臛熊以為
羞兮華文黼繡之錯陳何耳目之不移於玩好兮乃惟
徳之日新吾将從此以㝷樂兮庻澡浴乎眇身
　　良玉比君子賦
焜彼太璞有韜其精藴茲良玉爾晶爾瑩潤林薄兮凝
秀輝岡巒兮挺英伊美徳之莫匹吾将配君子之潔清
爾乃湼而不緇素有餘也㢘而不劌堅如初也珪以為
瑞軼碔砆也珮以致餙章衣袽也庇䕃嘉糓用𢎞敷也
氣比白虹光發舒也文質彬彬徳均如也君子比之於
焉自鏡温潤其形宻栗其性一塵不雜無疵纇之可㝷
全體胥瑩有光華之交映夫何大璞之不完而匿瑕之
為病哉
　　指佞草賦
銅龍曉啟玉漏初傳氤氲曙色縹緲祥煙朝萬國之球
璧列百辟之班聨爰有靈苖曰指佞草非時不見實天
地之無私應候而生允皇王之有道則見夫峙丹陛而
葱菁秀彤墀而縹緲金莖露灑潤貞幹之稜稜玉殿香
凝靄斜枝而裊裊無心而應獬冠之觸何殊有佞則知
金鏡之洞已早至若元愷登而憸壬化眀良慶而庻績
熈雖間生於堯代實藏用於眀時對右平兮左墄承日
照兮風披千官劍珮三殿威儀則屈軼亦呈其瑞而已
矣又安得夫邪佞而指之
　　松竹四時瀟灑賦(以題為韻/)
觀鴻濛以元探歩庭砌而從容伊植物兮不齊固賞心
兮莫同或春榮兮秋萎或冬枯兮夏豐則有蕭蕭翠竹
落落蒼松勁枝戞玉貞幹蟠龍歴寒暑而妍媸莫易冒
氷雪而綠䕃偏濃得天地之正氣乃吾心之所宗若夫
蜿蜒拏空扶踈繞屋不羡五株之封兼有數竿之綠三
友稱號仍須林氏之梅三徑標名更待陶家之菊呈彼
秀姿動予雅意匪賦性之或殊實秉氣之獨粹森森挺
翠鄙木主與花奴矗矗凌虗笑桃三而李四於是潛意
清心凝神搆思而賦曰偉坤元之播育何磅礴而無私
𦍑松竹之清勁獨秉性之不移峙泰嶠而雲霞並繞䕃
淇澳而風雨咸披伊何人斯移植助我興兮猶夷暮靄
朝煙之際輕風淡月之時栁絮因風每遜榮於冬日芙
蓉貼水難競羙於秋朝况乎飄風弗弗暮雨瀟瀟嗟柔
紅兮嫩綠或墜瓊兮隕瑶惟枝篠之挺出恒葳㽔而莫
撓故曰逞妍者易摧仗節者不改宜賞之以吟哦樹之
於爽塏照晨暄之煦嫗潤宵露之沾灑惟四時而如一
是松栢之所以乃
　　帝賚良弼賦
昔在髙宗踐丹扆之位居紫極之宫志恭黙以思道心
殷憂其如忡何精誠之弗懈允帝載之潛通神悠悠其
若往夢忽忽而凌空於是陟崑崙歴元圃遊碧落之庭
升玉清之宇謁乎上帝既拜且舞乃致詞曰惟川有水
惟舟濟之惟鼎有羮惟鹽梅偹之帝集命於臣武丁将
俾三無而治之臣恐徳弗類請賚良弼以貳之帝乃命
巫咸册之曰若有人兮山之窈雲峩峩兮波渺渺清眀
兮其躬怡恱兮其貌資汝武丁以佐有道俄而曉鐘催
曙漏箭停傳乍廻清夢恍憶前縁爰徴繪匠造進廷前
肖乎獨見之容訪其惟似之蹤而說也乃在傅巗之野
傭築之中既威儀之不忒知經緯之靡窮置之左右相
於厥躬允啟沃之是頼資誨諫以折𠂻金之礪兮差可
比木之繩兮将毋同是知天之載兮無聲無臭誠之通
兮無感不就惟髙宗之聖敬日躋斯上帝之賚賢若授
彼神道設教之言盖執理而疑誠不似宻而實漏哉
　　天爵賦
帝渾沌之苖裔兮全衆美而尊安伊冲氣之絪緼兮胚
渾司乎五官處方寸之福田兮闢靈䑓其洞寛宏泰宇
之坦途兮施耳目之屏翰蹈中正而為轍兮何姦匪之
能干紛既有此内羙兮乃上帝之鑒觀帝用嘉其完備
兮詔天君其聽焉若曰予有四徳厥首惟元廓然無我
順應無偏是用錫汝莫或不全在事有宜在理有義應
酬裁度發强剛毅是用錫汝外以制事節文之詳厥惟
有禮清眀在躬中立不倚是用錫汝以綏福履人為物
靈惟智盡之是非臧否洞然不疑是用錫汝以揆厥時
惟是四徳服行母怠惟信之功大小咸在是用錫汝動
罔或悔心官既受此五爵於上帝也乃再拜而言曰皇
天無私兮賦徳在躬五典有秩兮委任實隆期篤守而
莫忒兮副簡命於蒼穹庶天職之常保兮弗憧擾於朋
從
　　相馬賦
伯樂過冀北之野見羣牧焉在坰之野在阜之岡惟騂
惟騏有矞有皇長嘶兮于林之下低飲兮在水一方或
伾伾而繹繹亦袪祛而彭彭雖騏驥之在望恐駑駘之
相妨於是舍舉肥用心鏡不觀其外附之毛獨察其内
秉之性窺其心兮不趨於險相其目兮惟視乎正以之
御兮則既佶且閑以之馳兮則進退惟命是盖獨擅駉
駉之場而所謂馬中之聖者也於是飽以甘芻浴以清
水既範我之馳驅可不加夫鞭箠星角目兮電發鐵踣
蹄兮風駛耳鳳聳以䨇峻鬐龍騰而孤起蜿蟺堤陌之
間徘徊閶闔之裏是雖斯馬之迥異亦因斯人之知己
於是呼造父招王良騰六合歕八荒朝稅駕於咸池暮
返御乎扶桑顧羣駑而若遺繼後塵而難望盖養之者
有方用之者有矩節其力而不勞因其時而不苦不然
者何異於撲縁之拊而東野之舞哉
　　九日登髙賦
嵗九秋之暮月兮天肅霜其寂寥羲和倐忽而躔在房
兮又值重陽之令朝何景物之慘悽兮𦍑草木之蕭條
悴繁緑於寒渚兮萎柔紅於荒郊命駟馬余阻征兮駕
言往乎山之椒凌髙巒而遥瞪兮度迴壑以逍遥既流
眄於平隰兮見落日之還臯鴻雁翩翩而来賔兮聼霜
翮之翛翛至若龍山髙㑹飇館傳觴楚䑓馬戯沙苑鴻
翔咸宴凱而吟詩兮仰清風之髙遐何好事之傳說兮
獨稱落帽之孟嘉今視古其猶昨兮𦍑節物之堪誇聊
容與而徜徉兮請採佩乎茰華
　　五日角黍賦
嵗辛亥月天中客有以角黍請賦者主人曰唯唯昔在
三閭大夫抱孤忠而無貳矢靡他而莫移悼方正之不
容𦍑殷憂之日離搴芙蓉兮木末採薜荔兮江湄浴蘭
湯兮詎潔乃浮游塵外而自投於汨羅之涯盖仲夏之
月而正陽之期也於是楚人哀之截彼竹筒貯茲糯米
塞以楝葉縛以綵緹望水濵而相投亦社祭之變禮今
角黍之制乃出於此也客曰此夫人而知之矣更請進
焉主人曰伊五月之為卦實下巽而上乾惟五陽其既
盛乃一隂之是旋覩菰葉之裹米方隂陽之包連此亦
扶陽抑隂之意而聖人之大道存焉若夫煮龜之骨為
葅烹鶩之羮以薦百索之號徒傳九子之名空擅既無
取於懐賢悼古之風更無渉乎扶陽抑隂之善雖養口
體之㣲亦不可以不辨
　　六藝賦
居髙齋以逺紹娱情志於典墳藉義府之息㳺望宫墻
其聿新伊六藝之為懿雖宿儒而必親余下學其何知
敢玩愒而不遵矧夫禮縁情以制物樂平情而返初射
必先乎正直御必範乎馳驅書貴六文之不忒數窮大
衍而有餘於身為終始之伴於道為行邁之輿請為言
其羙備俾達者其聼諸原夫禮儀三百威儀三千既安
上而治民亦緯地而經天其制之也必傳道之聖其行
之也必守道之賢郊廟有饗祀之典朝宁有聘㑹之䖍
尊尊則衣冠拜舞親親則酬酢蕃駢尊卑頼以等殺進
退恃以周旋是盖禮之大者而其細尤莫能以盡焉粤
自軒轅雲門定樂溯源必本於中和相濟必分其清濁
以歌則管聲噦噦以舞則鷺羽翯翯五音六律之交宣
八風九歌之相續審音兮既換羽而移宫吹律兮復度
商而揣角入耳兮􁂌心以釋傾聼兮欲心以平雖宜觀
於韶舞必先放乎鄭聲以宣民志以和民情惟樂舞之
至正斯風俗其可成若夫敦弓既堅四侯既均可縁此
而觀徳亦因之而序賔在澤在宫必有一定之制少筭
多算難紊不易之倫騶虞之節兮天子所用貍首之風
兮諸侯是陳慎其所舉取制於中聖王合射以眀教男
子蓬矢而桑弓在昔宣尼曰執御矣平心正體兮在茲
自下奉上兮以此四黄既駕兮總轡分鑣兩驂不倚兮
過都越鄙追電兮逐風發豝兮殪兕鄙組舞於東野羡
辭乘之王良愛蘧瑗之過闕馳造父於康荘孰謂御為
賤役非君子之所方哉至若畫始羲皇字肇蒼頡史載
觀於蹄迒易稱代乎繩結百官以治兮宣猷萬民以察
兮仰哲迨書契之大眀快苞符之盡洩於焉籕斯造乎
前驅羲獻繼乎後乘文皇飛白張顛草聖顔栁法嚴蘓
黄筆勁雖歴代有作者要悉歸乎心正乃若司天之職
推歩萬端黄鐘定其分至玉律辨其暑寒既参天而兩
地亦稽坤而考乾下至内府外府之嵗㑹郊人㕓人之
定田無一則何以成十有百則至於累千参伍而其法
備錯綜而其数全豈若商鞅近功始按人而立稅𢎞羊心
計算舟車與緡錢盖所以裕國計敬昊天惟損上而益
下乃自古而云然懿茲六藝用藉㝷求若行逺兮駕車
若溯川兮泛舟嗟不學兮面墻期佩服兮優㳺庶不忒
兮我心用黽勉兮前修
　　日方升賦
伊蒼旻之懸象兮焕二曜之重眀麗中天以臨照兮終
萬古而健行分宵旦之行藏兮仰瑞應於升恒維光華
之烜爛兮百昌欣以向榮偉魄淵之繼照兮請仰觀旭
日之方升眀萬彚其伊始兮符天心之生生方其玉䋲
罷繋斗杓收指望舒隠曜以西馳啟眀藏輝而逺徙覧
東方其生白眄海水而煥紫滄溟罷浴駕羲御以遄征
火馭載臨邁天衢其自此璇圖不忒兮正羲仲之寅賔
玉律無差兮合容成之歩晷銀虯渇兮燭龍翔陽鳥飛
兮曜靈揚出渤澥兮經若木歴暘谷兮拂扶桑瀛海燐
燐洗寳輪而皎潔咸池炳炳拱神鏡以汪洋玉衡隠約
兮低度瑤華烜赫兮含章照彼鮫宫添輕綃之晃朗射
兹龍窟増寳藏之輝煌則見金門初啟玉漏停傳天鷄
喚兮報曙寳鼎列兮生烟陽侯執轡兮炫彤墀之璀璨
后羿揚麾兮催青𤨏之班聨雲旗縹緲兮映百川之㑹
海霞車陸離兮靄萬國之朝天此出震一人之有慶嚮
離敷治以無偏者也至若六街香霧九陌紅塵曙色方
升晉謁之驄駉駉晨光乍爛計偕之車轔轔瞻祥光之
錯落覩瑞靄之氤氲此王路馳驅之士鸞翔鵲起而欣
欣者也又若幽人曠逸竿甫逾三學士清嚴甎未倍四
梳翻雲髻兮曉景透乎香閨經開貝葉兮晨鐘鳴乎古
寺舟横野渡兮驚月落而烏啼獵合平原兮喜黄牽而
蒼臂草木向曙以敷榮飛走和鳴而得意此又臨照無
私恩光遍及於萬類者也斯時也後天一度而輝燭於
大荒出地咫尺而宣耀於無疆夜光無所施其用火齊
無可耀其光杖何為兮誇夸父戈何為兮稱魯陽蔀何
用兮其豐繩何施兮其長考盈虧兮何與驗中昃兮無
妨若太極兮始判而将分如元㑹兮方流而未央又何
必記合璧於伊耆之代舉抱戴於晉帝之堂侈談王字
之瑞徒稱五色之光哉客有興寄泰山之嶠神逰日觀
之峰覩初陽之煒煜攬顥氣之冲融開懐抱暢心胸鄙
熊曜瑯琊之跡追青蓮登眺之蹤将逰心乎太始觀造
物之元功
　　瑾瑜匿瑕賦
爾其林薄生光岡陵煥美矚寳氣之爛然知太璞之在
是命彼良工呈其巧技既剖既琢成文成理雖連城之
比價亦㣲瑕之在裏磨為器允稱夫圭璋調之音甚和
乎宫徴若精求其瑕輕棄其瑜則以分寸之㾗翳累徑
尺之瓊琚譬夫水至清無魚人至察無徒故求全者舍
細謀大者略小不瑣𤨏以求眀不察察以致考瑾之玼
弗以否而混臧瑜之瑕掩其裏而揚表用成韞匵之材
為彼希世之寳尺有所短寸有所長伊尺璧之為貴詎
㸃瑕之足妨程材以辨器舍疵而取良願寄言於銓才
銘座右而莫忘
　　水輪賦
削竹為管揉木為輪假廣川之利潤代膏雨之宏恩因
時制宜奚必資乎匠伯澤民利物乃有待於梓人爾其
東作云興西成在望大田多稼或懐旱魃之憂宻雲不
雨每厪旻天之貺雖抱甕之勤奚為即挈瓶之利亦讓
於是轉岸上之飛輪汲江中之巨浪方来旋去詫機軸
之周環已納而吐欣洪波之奔放劃如雷鼓之聲翩若
飛鳬之状揚清激濁兮大澤旁通救患分災兮連畦滋
暢鄙桔橰之小恵殊轆轤以致功匪疾匪徐兮運旋而
不竭突如来如兮灌注而莫窮盈科而進兮施有次第
轉轂而輸兮用無始終流洋洋兮比潤甘霖苖薿薿兮
同舒律暖垂稻穗兮壠畆勻黄築場圃兮篝車載滿是
知輪者木之體既巽順而有功水者坎之盈亦剛中而
有信相資以濟引重之象何殊因物而施救暵之功以
迅敬陳澤物之竒勲用備風人之雅訓
　　白鹿洞賦
流鄱陽之洪浸峙五老之竒峰星分軫翼以上耀境接
吴楚而旁通諒地靈之所聚實間氣之攸鍾吾聞山蒼
蒼其含翠水渺渺其如油松濛濛而黛蔚石磊磊其雲
浮伊眠鹿之町畽乃是創而是修架修椽以為屋聳髙
構而成樓聚羣英以逰息惟古訓之研求陸有登鄒之
屐水有泛泗之舟想前修其未逺知遵路之所由是地
也李氏為之開先晦翁為之善後講一理之淵源致四
方之奔走既道薮而學淵亦書左而史右綘帷捲處月
霽階前書帶抽時翠迷洞口緬遺蹟於匡廬仰先賢之
啟牖此嚮風者所以争先而至今長垂為不朽也
　
　
　
　
　
　
　
　
　
御製樂善堂全集定本巻十二
欽定四庫全書
御製樂善堂全集定本巻十三
　賦
　　文戰賦
甚矣人之好争也軒尤鼓怒扵凶器羿浞鬭技於霜鋒
賁育逞力扵舉重般婁恃巧扵雕蟲良増騖智扵劉項
儀秦馳辯於横從是盖所居者髙則惡人之我並所操
者異則嫉人之我同未有觧搆釋紛齊天地扵一指和
光同塵歸大化之元宗者也吾意文人學士知命樂天
謙卑自牧慎重為先其㳺心扵淡也若太羮之味其麗
澤相滋也若共濟之船宜其煦煦為儒魚魚為賢不恧
我之㦯後不憎人之㦯前而孰知所謂文戰者更有甚
扵前言當其屬詞鋒排筆陣萬夫之雄莫擬六籍之奥
並進徹札之鏃必期乎中堅露頴之囊何妨扵㳺刃鶚
視而張弛咸宜虎變而雷霆用震於是緗帙繽紛盡作
鼓鼙之響絳帷掩映俄興旌斾之思呼十二之龍賔發
攄竒策揮五千之文字奮迅偏師臨局早分其勝負當
場叠用其正竒弟子降心而歛手先生談笑而觧圍是
盖厲兵扵學海藏甲於文山請纓同弱冠之子投筆似
定逺之班硯石如砥兮紀功莫盡霜毫飛白兮露布爰
頒齊物子見而笑之曰是盖以文為戰者夫文以載道
而又何戰乎請與子觧干戈之擾而歸洪荒之都
　　望嶧山賦
居義府之邃深兮藉藝苑以遨㳺慙脩綆之汲古兮𦍑
魄淵其如流邈髙山而景仰兮余獨媿夫前修矢中志
以日征兮庶自畫之免羞聞嶧陽之聳峙兮厥維在乎
東鄒余仲氏其再經兮為余道其緣由子車氏之故墟
兮溯芳軌之尚㽞欲躋攀以顧瞻兮阻川原之亘悠爰
徘徊而永念兮運綺思而裁句於麗則乎何有兮名望
嶧山之賦昔神禹之任土兮取兹陽之孤桐魯僖公之
保有兮乃遂荒扵大東固坤輿所鍾靈兮氣旁薄而莫
窮配浩然之至正兮挽戰國之頽風卑衍詭與儀辯兮
非大丈夫之謂也排楊墨之滛辭兮曰維正道之足貴
也丁鉅艱而獨往兮邁仔肩扵千載也其功不在禹下
兮斯言確其可味也惟樹徳之既堅兮吾獨羡夫孕育
之所由来奚必誇夫川原之綿衍兮侈形勝之崔嵬重
曰望嶧山兮魯之邦隔千里兮天蒼茫竊仰止兮路修
長慎自邇兮勤就将指余駕兮息彼鄉徜尼山兮猶可
望
　　迎長日之至賦
惟大祀以事天爰考候而迎日時履端扵方始迓初陽
而誠壹既展奉常之儀乃協用牲之吉稽古之典黄鐘
正應乎宫縣行夏之時葭灰亦飛乎緹室盖所以欽承
上帝宜調象緯之平布政萬方必始璣衡之一仰斗柄
其始旋望扶桑而將出斯日也符上春以備儀詣泰壇
而将祀迎祥迓福兮必惟其時𨗳氣延和兮爰修其始
遲遲暖律與圭影而並長烈烈凝寒避爐烟而自徙豈
惟靈鼓之聲不止陶匏之禮維父天而母地實覃誠而
在此是知經紀不忒乃貞眀之有常疾徐中度胡躔緯
之失次盖日者陽之精君者徳之成表著眀扵君象乃
致敬而用迎萬國共球望金門而和㑹千方輻輳仰旭
日之長眀羣僚景從而有秩千古輝煌而莫京斯固一
人法天而有慶九有戴帝以咸寜者也
景陵瑞芝賦
盖聞王者孝慈則芝茂又曰君有至徳則芝生仁恩覃
敷扵率土草木爰叶夫嘉禎考夫瑞應之圖稽乎符命
之經未有治功允協乎郅理而祥應不驗於山靈者也
欽惟
聖皇御世敬
天法
祖煦嫗之澤比陽春汪濊之㤙如膏雨亮功則克諧三
事歌叙則允治六府凡溥大化扵雍熙悉循
聖祖之遺矩
上帝是鍳靈瑞斯頻河清海晏之紀麟逰鳯集之文與
夫嘉禾甘露之迭見盖不可以指數陳是皆
一人格
天之元功而厚澤永逮夫生民者也乃若瑶光發辰象
之精金色吐隂陽之秀衍
鼎湖兮億載休徴鞏
福地兮萬年鴻祐繽紛芝彩表
聖祖盛徳之常新焕爛芝房驗吾
皇孝思之孔厚金枝瓊葉浥瑞露扵
寳城十色九光燦祥霞扵仙囿鏤珊瑚而作榦葩盖髙
擎肖龍鳯以呈形卿雲低覆氤氲並日月以争華蔚靄
與松楸而並茂豈與夫生扵石室産自珠宫王母之䑓
虚紀宓妃之館成空秀甘泉之庭而傳誇晋帝産延英
之座而稱美唐宗也哉
聖聖同揆徳惟其至既丕顯而丕承信格
天而格地嘉祉効乎百靈景運凝乎二氣謹拜首而颺
言賦太平之至瑞
　　五絲賦
律中蕤賔時惟臯月賞天中之令晨值薰風其南發撫
兹佳景浴蘭爰遍乎寰區文此太平競渡亦盛乎楚越
乃有金閨雅製綉幕芳思不止線添對日長之何遣聊
同錦織象雲爛以交披憑兹十指運彼五絲觀寳縷之
續續粲文采之離離延夀算扵萬禩傳勝事扵一時爾
其香奩纔罷彤管方陳麗學天孫之様巧開地臘之辰
鴨綠鵞黄選色而艶分八彩淺紅深紫成章而手拕雙
紋皓齒含霜意運神工而不語青蛾歛翠心追天巧而
宜嚬鶯其羽鶯其領難比方其爛熳絲五紽絲五緎更
觸緒而繽紛則見夫續比貝連艶羞花朶色如螮蝀逥
射乎虹橋舞比羽霓直通扵馺娑瑶筐用盛錦袱是裹
方携蒲酌願萬年以祝君亦比葵忱藉一綫而達我重
曰當午日兮結五絲綜萬緒兮抽巧思綿寳命兮夀無
期紀嵗華兮長如斯
　　稼穡惟寳賦
天之鍾異物也石韞玉而山輝蚌含珠而川媚金在沙
而待披綃織鮫而成瑞火齊共木難而交朗都梁與五
木而争貴繡毯紅氍赤羽文翠固海舶之誇珍亦大賈
之網利者也然而饑不可食寒豈能衣惟土物之是愛
乃民命之所依希代之姿莫匹連城之價在兹此聖世
之至寳羌歌咏扵周詩爾其既耕既耘既方既皁沃時
雨而霑濡熟西風而堅好珠顆滿車兮無慙照乗之光
玉粒盈倉兮絶勝瓊瑶之報故珍重上厪乎一人而滋
培全仰乎大造為植物之獨貴豈異賄之足稱勤耒耜
而莫怠謹播植而乃成爰藉亞旅之衆如施追琢之精
力作三時兮類藍田之種玉有秋不日兮誇赤水之求
珍兾千倉與萬箱兮寜必不貪為寳慶崇墉與比􁈊兮
懸知有道則生信饑寒之可禦陋瓊瑰之為輕不假居
竒以市何須韞匵而藏餘滯穂兮伊寡婦之利匪異物
兮實餽貧之糧故曰寳金玉者心勞而鮮益寳稼穡者
心逸而獲臧其為利也最溥其為物也孔良尚計九年
之蓄以期兆姓之康
　　南風之薰賦
祝融司方朱眀應節蒸溽暑兮欎陶遲火輪兮炎熱羡
萬物之敷榮坐池䑓之清絶猗珍簟兮如霜皎氷盤兮
沃雪乃其堦塵初動羅幕微飄協巽方以律轉應鶉火
而候調出谷泠泠輕纔偃草入林習習響不鳴條蒲劍
刺波兮岸畔斜縈乎翠帶荷珠承盖兮池心低曵夫紅
綃觧煩襟於九夏扇清景扵崇朝客有廣厦披衣北窓
延賞喜嘘拂之及時欣凱樂之有象欎佳氣兮氤氲埽
祥雲兮淡蕩爰符五日之期可卜三秋之穣吹来閶闔
何須辨其雌䧺布自郊原欣可覩夫長養時也虞絃鼓
堯厨吹有道聖人之世無為郅治之時著物如薰疑度
籬邉香芷乘陽欲動微飄座上輕絺中八音之節族叶
三光之舒遲豈比夫蘭䑓徒侈其詞華沛里空思夫勇
士舞掌中而懼飛賞亭畔而稱美彼宫殿但泛其蕙蘭
伊閭閻豈被其福履惟睿作聖惟風時薰宣和觧欎澤
廣恩均既揚颸扵八表亦應候扵五辰冬暖吹葭管之
律春和拂梅栁之津㑹南風之入夏尤遍被乎無垠斯
所以醖醸太和之氣而王者法之以施仁者乎
　　書同文賦
偉哉書契之盛也麗光天而有耀敷海宇而無垠掌之
保氏而肇夫小學觀乎人文而成彼大勲代結䋲而為
治因載道以稱神洋溢之風普扇光華之治聿新書紀
遵道遵路記稱同軌同倫固草野咸欽其法式抑巗廊
用布其絲綸繄夫庖犧造書倉頡創字蝌蚪成形鳥魚
誌瑞原所始作不一其類迨後八體漸分六書遂製或
篆𨽻而殊科或殳戈之異制或偃露湧泉而稱工或離
星垂珠以布勢或掲象魏之條或質嵗成之計或逰元
圃之麟或折蟾宫之桂莫不依乎典則遵我王章錯綜
以盡其術採摭以備其詳藻耀乎典冊之府輝煌乎翰
墨之場指事象形之中則協聲轉注之允臧潤太平而
有色宣文治扵重光扵是靖萬慮之紛拏布一人之大
化金殿春永而閣帖臨餘玉筆龍飛而黄麻草罷欲加
㸃而無有詎一畫之可假昭萬里之同風自一人而逮
下眀廷敷奏曽無馬字之訛在野遵從何有魚書之詐
則知聖人有作書文大同自南自北自西自東光如日
月之燭遐屆舟車所通布章程扵畫一闡治理於鴻濛
豈操觚而濡墨者徒工技雕蟲也哉
　　秋河賦
暑風退秋月眀麗銀浦扵碧落映金漢扵丹京耿耿之
波瀾皎潔皚皚之氣象澄泓露下而天津可渡風飄而
微浪不生經漸䑓而逶迤亘玉䋲而清淺從碧海以分
来豈黄河之上轉入三秋以杳茫直萬里而曼衍深莫
測兮懸東井而昭囬逺莫知兮歴南箕以舒展客有閒
庭容與梧砌逍遥感砧聲扵野墅驚蛩響乎清宵眄眀
光而寄興抒曠懐於泬寥夫其龍駕将臨星橋初起弄
機之女停梭河鼓之旂近止霞妝斜整映牛渚以非遥
閣道潛通望鵲梁而甚邇樂莫樂兮舊相知悲莫悲兮
久别離嗟陽烏之欲上又天雞之早啼何絳河之傾而
不竭兮抑天限固若是其難移徒見夫皓如白練之披
皎奪景星之燦當霽夕而逾眀吐霄光而猶爛興無邉
之秋思漫題句扵紈扇
　　荔枝賦
氣禀純陽根植炎方燦瓊華之爍爍垂寳實之煌煌蔡
譜爰稽紀方紅與江綠白圖聿考誇雪肉與氷瓤領味
者歎為仙液觀色者驚若絳囊張公之梨難並美安期
之棗莫擅長江城之橘謾比擬瑶池之桃洵荒唐信乎
天下之竒産而果中之稱王者也爾其瘴雨初収炎風
微扇條宻抽旗花開綴霰殆有積而後彰豈無實而自
炫翔彩鳯以輝煌合彤雲而絢爛紅丸萬斛紛玉樹以
流光神丹九成射瑶圃而掣電燕支顆顆欲盈閩客之
筐火齊纍纍乍佐畨舟之宴豈云憇之者如雲葉之垂
寳之者無斧斤之患而已哉時惟遐邇同風盛徳昭融
雖限山川之逺竟如堂奥之通彼宣風之大吏乃方物
之是共樹植皇州豈分幅􁇠之隔實垂上苑應知造化
之功賜出金門羣捧玻璃之盞恩分青瑣携歸筠籜之
籠此盖叨仙味扵閬苑而沐聖澤扵無窮也夫其朱殻
纔分脂膚照眼朗若玉壺之氷潤似清凉之散𦍑熱中
之始消豈病渇之用遣佐玉杯兮輕含白露之團列華
筵兮共賞氷蠶之繭唇未沾而已香手含潤而莫盥亦
何必羡嶺南之三百堆驪珠而滿盌哉
　　多稼如雲賦
出郊原而縱目愛金秋之氣清草霏霏而露濕天寥寥
而風生寒蟬収響隂蟲載鳴繡錯溝塍乍青連而散漫
綺分隴畆正黄茂以縱横酬勤劬扵東作告豐稔乎西
成逺而視之如膚寸之出石也近而睨之似朝隮之凝
碧也當夫公田既雨霑膏澤之調勻嘉種徧敷披薰風
之順適厥田上上兮芒既抽而散芳實發芊芊兮花已
飛而帶白奄觀南畆之収何異西郊之積則見夫綿邈
鋪川豐融亘田層阜遥分似無心而出岫千畦遍滿若
竒峰之連天氤氲散潤兮既史書以占嵗曼衍流膏兮
果戶慶扵有年豈坻京之足喻恍薈蔚之愈綿於時庤
乃錢鎛築我場圃以樂農夫以御田祖豐滋漫若且聞
束晳之詩悦茂油然欣聴籥章之鼓方苞既實慶髙廩
扵茨梁堅好不秕喜盈疇之稷黍故曰榖為君寳惟農
是親遺秉盈場玉食亦登其芬潔餘糧棲畆金枝轉掩
其輪囷豈非聖徳之格天而多稼乃得以如雲乎
　　聖徳合天地賦
聖人膺寳籙握靈圖躋含生扵富夀致萬類之昭蘇澤
允覃乎九有道克奉乎三無欽眀文思帝堯無以踰也
温恭允塞虞舜曷以加乎紀巍巍與蕩蕩信一揆而同
符天無不覆地無不載蒼蒼者昭丕冒之宏混混者順
發生之大窺博厚而難名測包容而無外是亘古此天
地也而誰與為對待哉王者中和位育並立為三規模
既同乎幬載對越尤致其精嚴故升中扵天而鬼神格
告成扵地而恩澤覃茂以對時而行无妄卑以自牧而
體福謙扵是歌一徳之允若與二儀而脗合布政則温
如春融育物則量同海納眀如日也麗九華以昭宣散
如風也紀八莭扵閶闔然而髙眀既被朝夕彌䖍昭事
則幾康是飭行健則元㑹永綿小心翼翼是曰法天若
夫廣大咸亨品物必遂既柔順而利貞亦履仁而行義
安土能敦是曰則地扵是乎乾坤合徳君師並修海宇
仰崇髙之象羣靈樂静謐之休徧尊親扵血氣成參贊
之謨謀豈非與清寕而永奠合上下而同流者哉
　　鳥求友聲賦
暮春日永修褉風輕栁依依而始綠桃灼灼而載榮山
含翠而水秀雲觸石而氣清想羣賢之盛蹟追永和之
芳聲命我樽斚招我友朋既窺花而拂竹足樂志而怡
情乃有流鶯傍乎髙栁乗春載鳴知時不苟既擇木而
遷喬亦因心而求友翺翔寡侣兮爰懐切切之思睍睆
呼羣兮用發嚶嚶之口枝頭乍囀兮念知我之猶希陌
上頻啼兮恨相應之恐後蜂蝶来往兮疑尚阻扵羣猜
鸞鳯遥逺兮兾以引為吾耦歎離羣之已久謂知音其
可期友既不我棄兮吾亦豈不爾思自秋徂冬業過時
而已矣穿堤泛栁盡今日以求之取則寜逺流音在兹
莫使鵩鳥兮得讒言之是肆應同鳴鶴兮願好爵之與
縻乃其谷裏春深林間交訂始也以類而相求終焉同
聲之是應是謂其音既諧其志亦正爰符金蘭之契雅
合風人之詠彼夫烏衣國裏紅縷樓前呌邉秋之孤鶩
啼蜀月之杜鶻豈得義同金石韻佩管絃也哉
　　麥秋賦
繄鶉火之司令疑商金之屆期影度朱眀始散芳扵榴
圃律侵白帝獨抽穂扵麥畦愛芃芃之連纈亦離離之
下垂南畆正勤扵此日西成偏紀乎兹時披梅風而含
顆潤榖雨而雙岐是盖四時之代序而萬物各遂其繁
滋者也乃其堤上鶯啼隴間雉雊芳草未歇而猶霏緑
樹成隂而始就何銍艾之奄觀兮當隆曦之永晝覩黄
雲之滿野兮驚白藏之應候溽寒露而朝濡兮潛隂吕
而夕秀雜収歛扵長養兮參結實扵紛茂炎炎當令碩
碩成行紫莖兮韞爽青穂兮含凉大有占而豐登肇象
兮中和順而隴畆飛香對銀縚而偶穂兮散珠顆而分
芒豈非化工之獨運而為盛世之嘉祥哉
　　夏雲賦
夕陽退暑晚籟吹凉蝉嘒嘒其曵響榴艶艶其含芳揮
羽扇兮納爽坐氷簟兮生光既澄觀兮瀟灑爰延歩兮
徜徉策杖清流之畔響屧踈林之旁見夫夏雲矗峰無
心出岫峩峩而其氣始升氲氲而其勢漸就晻靄岡巒
之崇蔽虧松杉之茂其方起也似迎日而流霞其上騰
也如凌風而散華其紛郁也状綵纈而錦叠其輪囷也
類玉葉而金葩或現神女之佩或駕王母之車依稀漢
帝兮望祥而書紀寳鼎彷彿安期兮成仙而棗大如𤓰
同崑崙兮五色突嵩少兮三花驅不勞鞭兮乍峭峰之
崒嵂斵何須斧兮已空竅之谽谺爾其炎蒸頓歇池䑓
清絶抱翠石兮影留俯清波兮紋潔暝烟杳靄兮隔栁
岸以深沉餘景紛綸兮鏤殘陽而眀滅思添棐几之清
病消文園之渇豈非覩欎興之勢而忽觧心中之熱哉
　　學問至芻蕘賦
原夫泰岱之髙不譲土壌而尊五嶽河海之廣不擇細
流而納百川載萬物而不盈者曰地覆羣有而不居者
惟天是以有大而能謙必豫見善而能遷始賢固至理
之如此豈入道而不然盖自先民有言詢於芻蕘既下
問之不恥乃大徳之孔昭野無遺才英俊彈冠夫廊廟
政皆丕應庶人罷議扵市朝固已五風順十雨調集濟
濟之多士覩師師扵百僚然而謙謙君子延訪不遺夫
草莽穆穆元后諏諮乃逮夫薪樵是以禹下昌言之拜
湯勤有莘之招髙宗㳟黙而得左右扵巗野周公勤思
而傳吐握扵崇朝凡其守謙以受益用是居上而不驕
爾乃設鐸設鞀而蒿莱亦及爰咨爰度而草澤無餘道
至廣也豈必備乎垂衣之主心之虚也乃旁求扵戴笠
之夫邇言不棄良才必選大度扵是乎彰隆業因此而
顯戒損用以持盈得師期乎主善此聖王樂取之誠心
而非徒規倣乎先民之舊典
　
　
　
　
　
　
　
　
　
　
　
　
　
御製樂善堂全集定本巻十三
欽定四庫全書
御製樂善堂全集定本巻十四
　古體詩
　　古風十五首
天地有至德健順運萬善陰陽迭往來寒暑互流轉大
生而廣生疇能體其撰根柢祗一誠神功何易簡
羲皇初畫卦猶以結繩治後聖繼心傳法夬興書契豈
徒充簡編即是傳道器君看六經中言言道仁義
有苖蠢弗率大禹爰徂征三旬猶逆命豈云無甲兵伯
益贊讜言感神由至誠惟昔號旻日克諧致烝烝文徳
既誕敷逺人亦來庭動物物不動今古無其情
髙宗求良弼簡在通夢寐傅巗版築人一朝履髙位和
羮作鹽梅朝夕資納誨阿衡豈專美嘉靖殷邦治惟此
㳟黙思尚賢天所賜
隆冬無溽暑盛夏無祁寒寒暑協太和往來相推遷蚩
蚩彼衆氓努力籌逢年我當惜寸陰黽勉期前賢
泰山不讓土河海不擇流為學亦如此取益在廣求見
惡當自戒見善期自修三人有吾師近取乃日休
孟山何岧嶤有獸曰騶虞賦性本仁慈舉趾惜蘼蕪終
為王者瑞見乃盛世符南山有猛虎食肉如食芻饞嗜
飽腹腸何論有無辜一朝獵者至咄嗟喪其軀仁殘天
道顯視此何所殊
銅鑑正衣冠人鑑别善惡人苦不自知箴規已病藥疑
事莫蓍揲疑謀莫龜灼但聼善人言萬事免乖錯
秋聲何瀟灑翏翏刁刁然吹萬忽奔騰千里淡雲烟振
羽階下蟲吟風樹上蟬物類本無情菀枯感變遷謾說
蓬瀛洲居住不老仙三山阻且遥荒唐徒爾傳我有不
老藥不用求金丹清心與寡欲可以延長年嗟彼名利
人營營凋朱顔
郭公解布榖王孫能促織區區禽與蟲因時亦有識人
生性本靈充然備五德私利一薫蒸靈䑓因窒塞譬彼
瑶臺月忽被蟾蜍蝕克已萬理明處事乃不惑
春風二三月花嶼争芬芳出門踏青人車馬沸如狂芳
甸布綺席繡陌遺琳瑯幽蘭在空谷詎肯生道旁地僻
人莫賞誰識王者香我來採盈把歸植讀書堂同遊不
同趣對爾聊徜徉
平原昔聚客毛遂乃下列備數入强楚碌碌何分别一
朝脱頴出厯階騁辨説手招十九人從約自此决䇿士
且垂名矧乃匡時傑
燕昭用樂毅連下七十城惠王信反間全功一旦傾齊
威察毁譽左右計不行烹阿封即墨戰勝在朝廷外間
與内間一伺主疑乘所以為政者去讒心乃明
屈原沉汨羅孤忠光日表賈誼過長沙臨流抒懐抱楚
懐本庸昏漢文稱有道胡為志未伸悲歌賦鵩鳥絳灌
豈子蘭洛陽英鋭早龍門作合傳孰謂善品藻
鳯凰鳴崑邱惟食琳與琅九苞耀竒彩天宇恣翺翔豈
比藩籬雀卑棲飽稻粱達人豈自枉鄙夫巧趨蹌尚父
年八十猶自釣渭陽一朝遇西伯殊績展鷹揚是知賢
路闢斯為邦家光
　　新竹
新笋已成竹檀欒影簾箔風翻翡翠林露灑琅玕籜猶
然婉孌姿已具堅貞格蕭踈戞寒玉歴落吹竽籥長房
漫騎龍公輸寧飛鵲撫摩留仙人棲托遲鸞鶴梁園㡬
萬箇盛事今寂寞森森階砌前添我興寥廓烟凝翠欲
流枝篠紛參錯莫謂無姸華嵗寒猶可託
　　海子行圍同聞之蔡先生五弟讀杜子羙秋興詩
　　　分韻得肉字
秋曉獵平原露重林如沐歸來息離宫繞砌開黄菊豈
以漫遊荒往籍閒披讀維昔天寳初楊李竊威福道旁
有餓殍朱門饜粱肉漁陽鼙鼓來驚破霓裳曲杜老時
隨征殷憂積誠篤傷心秋興詩令我勞往復硬語蟠虬
松蒼渾神味足錦江波浪愁巫山眉黛蹙何如屈問天
空同賈賦鵩遥遥千載心文囿仰芳躅
　　關山月
玉門關外秋風清玉門關上秋月明戍兒歸卜刀鐶鳴
離家見月㡬虧盈天河浄洗兵不用早晚可得酒泉封
燕頷將軍飛食肉每同甘苦均寒凍遥憶千家砧杵聲
舊衣未解新衣送舉頭皓魄又重圓邊笳四面方吹動
　　題李白太山觀日圖限韻
供奉沉香亭遣調若鐘銑意在諷色荒不獨詞華擅五
嶽峙胷中磈礧難消遣長嘯登太山日觀峯當面東望
滄溟洲坳堂杯水轉陽烏浴未乾魚龍乘曼衍扶桑已
三竿猶不聞雞犬遐觀小宇宙形勢天下選咫尺大羅
天天帝端衮冕叩閽謁通明從容陪玉輦醉踏青芙蓉
豈以佯狂免騎龍恣天遊白雲共舒展帝女賜錦裳聞
説冰蠶繭長鯨不復回竒傳類詭辨何人冩丹青壁上
裊香篆披時泰嶽雄收處滄波巻即此當卧遊悠然興
不淺
　　喜雨四言詩
明明
上天照臨有赫至誠克應無感弗格穆穆我
皇乾惕朝夕鍳在
帝心九有是宅
皇帝膺籙丕顯丕承洋溢暨訖被乎八紘民安其居物
樂其生爾畊爾桑以成以平
瞻仰
昊天昭回雲漢未曰如焚亦云微旱
帝心用憂徹懸減膳亦保亦臨曰明曰旦
有頒其絲有降其綸訪自三公延及百臣式陳爾言庶
禆我身用沛恩施以答
蒼旻
有曀其陰有虩其雷雲既油然雨亦沛哉曰霑而濡曰
滋而培自我京畿遍乎九垓
民鼓其腹榖潤於田溝澮潺潺沃壤㳙㳙匪以灌而鮮
匪以溉而妍
聖帝是䖍致雨澤是宣
雨而暘矣澤則洋矣遍農桑矣碩且長矣萬斯倉矣供
明堂矣祝無疆矣
　　讀昌黎集
建安騁駢儷斯文體一變俳優務悅人靡軟風相扇自
此八代間羣言紛汗漫起衰昌黎公鋭然負謗訕刓偽
還淳古籍湜愧流汗渤海收衆瀾斗建失星爛尊聖衛
藩籬幟樹先登岸因文道以見一語千秋贊
　　銅鼓歌
　　　雍正庚戌秋九月廣西撫臣金鉷進銅鼓一云
　　　民間墾田所得名諸葛鼓相傳諸葛亮以鼓鎮
　　　蠻云因歌以紀之
赤帝失御火不燔冠以苴履翻坤乾靖王後裔英且賢
慨然奮義振中原南陽之藪卧龍蟠下車三顧意何䖍
龍飛雲路見在田君臣相得魚水歡東使呉會騁辨言
八十萬衆成灰烟西入益州奠本根鼎足峙立固且完
永安宫裡龍髯攀調和宫府整而閑命師南指定獞頑
七擒七縱服諸蠻鑄銅成鼓永鎮旃風雨侵蝕年復年
數易時代陵谷遷下巢蚯蚓鄰黄泉照臨無復資魄淵
濡潤還沾雨露偏崇鼎貫鼎増斕斑獨於厚地全其天
由來竒物終播宣一朝光氣騰荒阡施厥畚鍤瓦礫翻
有聲鞺鞳非絲絃宛然銅鼓形不刓洗剔苔蘚光澤鮮
驚看老幼何喧闐大吏表進
九重前為陳檀案撒包氊聚觀羣下充庭軒試加擊伐
聲啍啍大鵬搏風長鯨噴上有四蛤狰獰蹲旁有雙耳
綬色緼龜文虬篆隐隐存覆之黄縑加束純方今
舜目闢四門兩間並獻貞符繁不誇寳鼎出河汾詎數
劔氣冲斗躔我聞置鼓召諫臣訪察民隐牧元元此應
其兆無乃然坐見讜議日聯翩鏞鐘大叩張宫縣
　　讀貞觀政要
薫風何習習朱明屆長候北窓髙卧起洛誦勤時懋貞
觀政要編覧罷再三復文皇治世功在漢文景右斗米
值三錢太倉粟腐臭關東暨嶺南開門夜無㓂論古緬
遐思治功非倖覯文貞立朝端彌縫而匡救九重亦虛
已勤政夜繼晝勵精圖至治俗用臻富厚二十餘年間
中外稱明后徴沒明鑑昏志滿漸差謬東征無成功幸
能自引咎復碑念前規厚賜撫其後猶不負初心終身
無罅漏信順立丕基尚賢天所祐先哲留嘉謨後人當
勉就
　　傅修期
昔有韜鈐士投筆願從戎終生美少年請纓志甚雄讀
書貴有用躍馬馳邊烽所在戰必克豈是虛譽崇偉哉
傅修期卓然儒將宗擊賊萬人前掃筆三軍中勇力駭
豺狼流文貫星虹非云尚血氣詎是工雕蟲小戎賦良
人温然美玉同讀史撫青編芳蹤千古隆
　　公莫舞歌
　　　昔人有公莫舞歌道項伯翼蔽漢王也然但言
　　　漢王有天命未及項王不聼范増之言及増不
　　　知㡬而事項故歌以補之
刳牛割猩殪封豕羞鉶實豆堆盈几錦繡筵開藏壁壘
𠂻甲宋盟無乃是亞父腰下玦三視項荘劍氣寒如水
公莫舞兮行且止以身為衛拂衣起増卻顧兮良色喜
隆準果是真天子怒撞玉斗亦徒爾同雲集霰已如此
　　蠲租樂擬樂府
勾芒布令土脈濡荷犁早向東阡趨男耕婦織閒時無
料理粟帛供正需食毛敢辭王稅乎春回蔀屋大澤敷
小吏旁午捱門呼竊疑督賦驚農夫却宣王命傳蠲租
傳蠲租蠲租樂新絲繅後新榖登换取金錢娯老弱
　　黄石授書
智勇非深沉難言天下事稍挫便拂顔斯為杯缶器留
侯不世才佐漢膺重寄當其圯上遊與衆了不異何來
一老翁猝然命納屣三進不為羞深折少年氣所授是
何書乃擅帷幄議當時林隐人踪跡畧竒祕郤令榖城
石受祀永不替
　　讀司馬温公諫院題名記
豐碑聳立高尋尺銀鈎鐡畫生光澤纍纍若若同時榮
莫混賢奸一片石天風凜烈䕶剛堅表列平生勝竹帛
他年元祐鈎黨臣義形石工傳安民豈知後世翻寳愛
㡬與諫院題名隣君不見山可礪兮河可帶桑田滄海
還相代此名一留不復敗
　　芝蘭曲
　　　芝蘭者芝花如蘭非芝與蘭也見陸象山集
碧空星耀明離離下映瓊圃三華芝玉英綽約如蘭猗
幽姿特藉五雲竒九光攅簇寳葢垂珊瑚玉樹紛葳蕤
畝畹之間歛葱蒨國香得並芝房薦瑶草琪葩種獨擅
採上彤廷露華泫
　　髙其佩指頭畫廬山瀑布
廬山髙髙揷天瀑布千尺飛其顛擘開玉峽白龍走空
濛萬古生雲烟七十老翁戯作此不用霜豪用十指丈
山尺樹都不論壁間彷彿流寒水
　　觀穫
秋聲入園林凉風動髙閣偶出步郊坰斜陽照墟落眄
彼隴畝間黄雲堆漠漠錢鏄已早庤銍艾聲參錯畦東
與畦西是處竟秋穫手刈賽疾遲背負争强弱遺秉與
滯穂寡婦亦云樂吾聞四民中惟農苦莫若有年榖價
低歉年委溝壑即今豐稔收租重主人索益信為政者
仁民最先著
　　擁鑪讀書歌
首山之銅出天然何人鎔冶精雕鐫鏤蟠刻螭無斧鑿
天呉紫鳯紛騰鶱巋然不共桑海變萇𢎞血色生新鮮
嗟予好古忽得此寳之不啻珊瑚鞭豐隆布雲青女降
凌空裁玉落地繁飄風弗弗起天末千里萬里沉寒烟
有懐趙衰苦莫遇博山獨擁紅炭然温懐續續吐㬉氣
性根理窟資探源我有會心非獨樂常思衣被天下大
小無號寒
　　煖研歌
陰凝北陸寒風多燕山雪片紛相摩山積皜素池停波
翔陽隐光倐忽過指頭冰凍真無那我方臨窓事研究
空齋賞玩煩磋磨縱有翠濤端石可柰何呼童為添煖
硏火更濟之水隂陽和寒熱均調融墨氣安置几上平
不頗浮光含潤露精彩佐我終日之吟哦抒長句歌煖
硏君不見當時此法無人傳乃令嬪妃呵筆於便殿
　　臘八日
索饗大蜡伊耆始夏曰嘉平殷清祀周家蜡禮舉嵗終
文武之道均張弛秦復夏名縁祈仙權輿定臘實劉氏
蜡八相沿訛臘八八日號臘何所指當年飲粥成風俗
果糜雜和期相侈或傳此日浴佛節阿誰能辨非與是
嵗在庚戌月己丑羲娥丸轉窮次紀哉生明後後五日
作粥吾亦聊爾爾松榛棗栗杏胡桃黍稷粱豆堆纍纍
水火既濟入鼎烹聲㵼松風萬壑起便啜數椀潤詩腸
侑以新句加綺靡明窓静賞送流年不隨獵騎平原裏
　　自鳴鐘
扶桑日出海門紅大秦西洋颺景風懸撞度索底貢同
於皇聲教敷天通梯航山海來朝宗厥獻竒物自鳴鐘
銅輪鐡絃凡㡬重機軸循環運其中應時滴響聲舂容
挈壺無所施其功精巧絶倫疑鬼工倕班流汗難追踪
異哉兹物無始終週歴晝夜春與冬懸置几上勝金鏞
晚報日昳曉嵎東我聞寳賢寳物雖不同咸賔亦足效
球共考時定律佐三農此鐘之利貽無窮
　　題宋宣和清明上河圖用駱賔王帝京篇韻
大禹敷水土導河過龍門漭泱萬里間卓為羣瀆尊流
經積石走函谷東過洛汭繞甸服土中自古稱洛都襟
帶山河雄地軸維昔宣和全盛時寒食初過一百六淡
烟輕雨清明天踏青嵗嵗侈華屋華屋朱樓金闕隈千
門萬户天邊開飛花香滿宜春苑稱觴獻壽柏梁䑓珮
響千官入山呼萬乗來簮裾艶文藻雲漢儼昭回梯航
萬里至輻輳日中市綺縠揚衯裶連袂如雲起栁陰暗
沙堤花光明御水寳葢蔡京車髙牙童貫里中樞甲第
起崇墉相國髙堂列鼓鐘道君禮樂三千盛孱國山川
百二重春入上林迎旭日雲開水殿躍飛龍龍樓鳯閣
相輝映山城鼓吹春遊盛春逰處處多貴臣青驄駉駉
車鄰鄰明月樓中邀上客紫薇花下宴嘉賔滿堂珠履
珍羞錯從容欵曲金蘭親斜陽返照天欲暮汴水橋邊
車馬度橋邊街市何喧闐萬貨千商夾道路路旁桃李
紛芳菲逰人雜遝白馬肥朝催玉勒花間去暮拂金鞭
栁岸歸頗厭錦繡服新裁白紵衣劇孟風未峻郭觧力
猶微五陵擅游俠戚里相因依平生但言慿義氣捨身
許友未覺非郊畿靄靄帶晴雲稻田桑圃望中分村墟
景象多幽趣㸃綴蚩蚩忘帝勲婦子嬉無節長幼畧無
文常樂昇平烽火息覇陵閒却故將軍栁堤逰客艤船
待一棹輕移山勢改嫣紅粉白夾岸矯蘭橈畫舫中流
在中流競渡各紛馳渡口魚磯疊石為更有一川風景
别身在蓬萊自不知蓬萊宫殿何繁華瑤島瓊臺入座
賒仙人爐煉長生藥羽客丹成九轉砂靈素作安期遺
我棗如𤓰驅山走海丹青變筆底烟雲紙上見神思妙
藝出清新偶然展軸驚萬人巧贍奪天工結構含精氣
逺過顧虎頭不數陸仙尉仇子此巻何為哉燕雀嬉嬉
畫裏來驅鄰自召强鄰侮繁華侈泰禍之媒牛車俛首
受縛去冰天雪窖嗟徘徊即今歌舞地花發為誰開空
留遺跡在慿弔費詩才
　　題戴天瑞指畫山水圖
玻璃貯碧無涯津田田荷葉出水新草堂坐對清埃塵
忘機養得鶴性馴瀟灑更有松與筠逺峯掃黛青嶙峋
有客有客來訪頻髙山流水無俗縁苔徑曲轉過栁樊
主人不用迎出門筆墨渲染古來聞指頭蘸墨見此人
吁嗟絶藝工且神一指乃能探其元無因得悟天龍禪
　　新蟬
今年天氣炎五月新蟬噪初聼聲尚澁漸覺羣喧閙飲
露抱髙枝臨風曵長調傍晩響愈繁先秋未免躁榆枋
恣往還决起安所好未能萬里遊且共鷽鳩笑
御製樂善堂全集定本巻十四
欽定四庫全書
御製樂善堂全集定本巻十五
　古體詩
　　古硯
雀䑓舊瓦埋烟草追琢為硯誠堅好端溪紫石石質良
金文鸜眼成文章何如天然古硯省磨礲淋漓墨海變
雲龍他山之石無所用隐相呵䕶煩神功翠濤剡剡露
精彩恍疑寳氣浮晴虹藏之七十有二代以為金泥玉
檢充東封
　　擬蘇子瞻逰赤壁詩
赤壁赤壁何崔巍清流蹙浪如銀堆我來擕客弄小艇
一輪秋月光徘徊座中洞簫吹莫哀酡顔恰有新秋醅
眼前好景不易得何妨磊落玉山頺君不見紅樓綺閣
管絃髙富豪子弟争逰遨又不見鼓鐘歌舞府中宴日
食萬錢殊未饜惟有清風明月不外求㡬人江上為勾
留東方既白且歸去得閒還擬重來遊
　　題王原祁秋山圖
屋壁淋漓懸尺素琅琊妙筆寫烟樹草堂空對夕陽閒
伊人宛在知何處蒼蒼暮景遥空白雲山滃翠迷咫尺
簷前弗弗起飄風獨與髙秋留本色
　　郊圍見西成有象即事志喜
去冬雪盈尺占之利東作今春雨如膏可卜豐登樂一
自入夏來雲漢光煜爚崇朝歇甘霖祝融扇炎灼
聖皇念民艱憂勤倍諮度對越保無斁
昊天鍳誠恪未㡬三日雨霑濡徧村落庭除景色佳苔
痕茂參錯那知郭外田良苗助長若承
恩獵南苑平野秋風掠氣爽馬蹄輕天髙鷹眼矍合圍
出紅門更覺郊原廓行行歴野店去去穿林薄中林施
兎罝歇驕奮噬搏田事亦云畢農夫罷秋穫眄彼場圃
間黄雲堆漠漠婦子利秉穗老幼飽藜藿從識天人理
應響如鳴鶴宵旰
聖人心頓起下民瘼太平徴有象永言誌其畧
　　南苑觀魚
霜寒秋水澄鏡光天一色潑潑巨壑魚潛躍咸自得獵
罷觧征鞍網罟頗諳識觀魚寄我情豈為貪口食鯤鮞
夙有禁留以繁生息為語捕魚兒取之不可極
　　馴象歌
皇靈赫濯昭八荒西極咸池東扶桑于闐盤况求王章
嵗嵗奉貢來九閶厥貢惟象象云馴龎然巨體性孔良
金羈錦襜餙身首正朝分立金門旁玉輅金輅髙數丈
駕縛安稳行堂堂昇平儀衛匪異物屹然排仗威遐方
我聞象形如珂雪又聞象力絶羈纕生花拄地曽耳聼
究竟未見嗟荒唐辛亥九秋獵海子路西却過馴象房
因縁一覽愜宿願長準大武誠昻藏蠻奴五六蹋其背
隨所使令如驅羊或俯厥鼻一叩地特作鼓聲鳴鏜鏜
仰天時亦戛長韻鼻孔嘔啞吹笙簧渇來吸水盡巨甕
俄然噴出如西江作樂昔曽效率舞占星聞説散瑶光
狻猊獅子稱善吼山林詎足供廟廊
　　白馬行
秋陽皎皎秋風起千山萬山收紅紫南苑平蕪曉色寒
逰絲白日長空裏我從前嵗罷秋圍經年未到南海子
重來歴歴憶舊逰真教見獵心猶喜黄羊麋鹿滿平郊
㨗射争誇馳騄駬就中白馬夙我隨德力相諳已久矣
神姿崷崒隅目熒峻骨昻藏􁏢上指罽織鞍稳革鞚牢
牽來不騎且熟視翹然長鳴向我前意氣稜稜蹄股峙
舊聞天馬老能行雄逸何用加鞭箠合圍少試秋草原
驍騰未改舊時美一馳射中䨇兎兒再馳殪彼一封豕
亟命觧鞍休息之秣以甘芻飲以水勞爾汗血歴有年
愛䕶馴良宜若此豈令老却青絲絡鹽車伏櫪終厥齒
但使長逰坰牧間一年一度一騎爾
　　德壽寺古鼎歌
龍宫巍巍紫氣軒輝耀榱甍焕崇垣寺名德壽菴羅園
刹竿髙挂珊瑚旛停鞭卸轡山門前一滴欲尋曹溪源
東瞻紫霧明朝暾清凉頓覺隔塵喧香浮寳殿謁世尊
兀然古鼎吐雲烟何人鎔冶工雕鐫金翠斑斕歴嵗年
上文雷回下雲紜狰獰狀類獅子蹲籕書斯篆跡難分
世次那辨癸與辛蝌蚪盤屈蛟龍奔周彛虞敦恍猶存
葆精凝潤疑瓊璠寒光欲流不可捫日月照射輪朝昏
濯洗全資雨露恩在昔盛事傳横汾此鼎神異邁等倫
我欲負之千蹄犍移向帝闕鎮厚坤充以大武佐魚豚
萬斤木火為之燔有實大亨養聖賢
　　沍寒行
陰凝北陸元㝠朝皚皚天表飛瓊瑶小池凍疊層冰裂
博山獨擁獸炭燒重簾暖閣有如此愛日負暄聊徙倚
沙漠龍堆雪蔽脛念彼萬里從征士
　　高其佩指頭畫馬
平川苜蓿烟濛濛一株老栁秋陽中二馬昻藏趂西風
連錢蹀躞傑且雄一匹摩癢一匹卧驚鴻脫兎凡馬空
當年畫馬稱韓幹安排筆墨成欵段何如一指運千鈞
墨汁淋漓法不亂自今繪苑傳竒觀不在毫端在指端
　　冬夜煎茶
清夜迢迢星耿耿銀檠明滅蘭膏冷更深何物可澆書
不用香醅用苦茗建城雜進土貢茶一一有味湏自領
就中武夷品最佳氣味清和兼骨鯁葵花玉􁢲舊標名
接笋峰頭發新頴燈前手擘小龍團磊落更覺光炯炯
水逓無勞待六一汲取堦前清渫井阿僮火候不深諳
自焚竹枝烹石鼎蟹眼魚眼次第過松風欲作還有頃
定州花瓷浸芳緑細啜漫飲心自省清香至味本天然
咀嚼回甘趣逾永坡翁品題七字工汲黯少戇寛饒猛
飲罷長歌逸興豪舉首窓前月移影
　　讀西山先生大學衍義
晴窓披典墳望古興遐想眷惟希元翁體道粹涵養著
有衍義書妙藴資尋倣大含亦細入渟泓包萬象孔曽
緒不墜千載掲昭朗讀書思其人髙山欣景仰
　　飼金魚
彎環碧水滿方塘文魚翕忽朱鬛張閒坐石磯抛飯饊
百千争唼樂徜徉維河有鯉潛淵藏見人輙避奔如狂
暫自為計雖云良終入鼎烹供客甞金魚何幸鯉何辜
試言其故客聼諸金魚有智鯉不如不知以近為逺兮
以實為虛君不見呢呢喃喃梁上燕絶塞秋鴻遭羽箭
　　開圃
開圃種新蔬墾闢堂隙地壠畦繡錯分種植從其類寧
同抱甕勤未使桔橰智灌溉苟及時烟甲抽次第蘿蔔
白玉花蕨芽青線穟曉露帶如珠朝餐足佳味豈云佐
盤飱聊以觀生意
　　王𤓰(嘉祐本草作胡𤓰拾遺錄作黄𤓰今/以其最先出名王𤓰非月令王𤓰也)
老圃種王𤓰鬻市争及先長無二寸蘆管圓髙價直欲
索千錢豪家富室張錦筵相誇早啖王𤓰鮮曽無㡬日
王𤓰老味全色足方美好豪家富室偏不買貧人每食
王𤓰飽天非愚富却智貧都由人眼尚鮮新
　　新荷
晴暾照蘭沼蕩漾波光淺貼貼小緑錢水面八九㸃已
足泛盃盤尚未擎青繖芳心不肯舒半為蘋蒲掩
　　題静憇軒
非静不能憇非憇何由静心與境相忘一泓止水定小
軒僅容膝頗足適幽興臨窓俯碧池波光入眼浄爐有
香可焚牀有几可凭即景裁短句豈復論聲病喜得大
自在而無俗慮競安佚非素懐聊以適吾性
　　鵲營巢
亭栁青青緑陰鎻栁下乘凉亭上坐飛來䨇鵲搆巢居
上下枝頭不避我一日復一日營巢亦將成傳説巢成
始上梁上梁開户卜陰晴卜陰晴如其語舊年上梁南
其户由來多是北風雨今年上梁户向東定知西雨兼
西風嗟爾鵲兮識天工胡為世人昧所從不觧趨避吉
與凶
　　讀杜詩
大雅止姫周何人繼三百卓哉杜陵翁允擅詞塲伯歌
謡冩忠懇灝氣渾鬰積李韓望後塵鮑謝讓前席緬想
浣花溪披讀仰髙格詩史非妄評良足娯朝夕
　　翠雲硯歌
　　　松花江之涯有石質堅色綠磨而為硯不減端
　　　溪爰以翠雲名之而歌以詩
松花江水西北來揺波鼓浪殷其雷波收浪捲灘石出
髙低列翠如雲堆蜀相八陣此其種江間水流石不動
日月臨照皛光華波濤濯洗如璧珙長刀槎枒繩修蛇
刀割繩縛出灘沙他山之石為之碬氊包車載數千里
逺自關東來至此横理庚庚緑玉篸長方片片清秋水
爰命玉人施好手質堅不受相攻剖磨礲㡬許研乃成
貯以檀匣陳左右龍尾鳯咮且姑置銅雀舊瓦今何有
自憙得此逈出羣錫以嘉名傳不朽
　　冬夜偶作
天寒鴉歸早月上人語静融融地爐煖紙牕散清影白
日雖苦短迢遥愛夜永敲句和殘更惕然發深省
簾幙重重下獸炭旋旋然猶恐寒侵肌向火争趨前懸
知玉關外雪積層冰堅出征衆軍士皸瘃實可憐况當
歳云暮家室情更牽所恃雨露厚兼賴主帥賢凱旋應
指日永不戍窮邊
梅月窓外横漏滴響未了心閒吟思生境静俗情掃毎
從物理中略識清心道撥火且烹茶一杯供軟飽
昔者諸葛公南陽一隐士攘魏兼和呉早定方寸裏一
朝遇主知終身不易此鞠躬更盡瘁總為酬魚水設非
劉王孫疇展經綸美
　　沈石田秋林獨步圖
壁上髙掛七尺練沈子石田之所作安排妙意神淋漓
摹冩秋容氣蕭索梳空白雲起峯頭弗弗金風蕩日脚
長林深樾何畏佳一氣怒號萬葉落何來瀟灑杖䇿翁
獨步有似雲中鶴板橋石磴一徑通山腰茅屋看束縛
逺山無皴樹無枝非復尋常具邱壑滿空烟霧如欲滴
目極天邊更寥廓
　　五弟有葫蘆筆筒用十年矣屬予題句
物貴朴質不貴竒用貴長久不貴暫譬如君子小人交
或如醴甘或水淡何處西風蒲栁姿忽成雅製佐鉛槧
日與湘東三品俱位置安排毋乃僣吾弟用之已十年
資益吟哦恒不厭磨礲本自無圭角日事摩挲光泛瀲
腰胸肩頂相稱停映射溪藤雲藻掞架筆何湏紅珊瑚
只此天成質無欠伊予鴈序愧先行十有四年共筆研
枯韻同拈工拙殊心中歡喜兼艶羡不辭復作筆筒詩
已費苦吟一日半
　　題白居易飬竹記
瀟灑白少傅妙理寄清談自為養竹記竹性頗能諳森
森抽枝篠千頭緑玉篸欲踈不欲宻三昧還湏探亦思
覔㡬个琅玕栽宅南
　　望雪行
今年三冬未見雪同雲苦被風吹撤夜觀望舒如鏡明
曉看翔陽似冰潔秋麦全資冬雪培遥識農家望歳切
我聞三白兆豐年望霰先集心如結上帝穹窿坐玉京
青女滕六分行列如何不一駕雲車試剪飛瓊噴玉屑
飄飄灑灑頃刻間利我三農都喜悦
　　丈室
丁東漏聲寒更長甲乙夜萬籟俱閴寂宵鐘響亦罷聊
撥爐中灰向火消閒暇鼻觀趣自永旋旋添蘭麝香灺
不能眠静中觀造化
丈室有餘清寒宵正三五紙窓近檐階月色差可覩地
爐獸炭暖夜永灰更聚手擘小龍團閒向松瓷煮讀詩
品古人心許杜工部篝燈一再披恍似促膝語
　　燒香曲
鏤銀匙子紅芙蕖䨇金細筯頭珊瑚宣銅流金乳耳爐
活灰冉冉雲翠鋪獸熖光騰紅映座分來細壅安隔火
霜天如水月華寒玉檠三兩明珠堕小炷沉香灰半殘
黄雲一穂裊帷幨静叅得意六根遣呼童且莫捲重簾
　　剪燭詞
漏聲丁丁催落日皷聲鼕鼕喚月出朱扉半扄金屈戍
蘭釭獨朗窈窕室雕欄匼匝䕶丹葩燼長光暗雲漿宻
幷州霜鋒黒燕尾䨇飛拈得金英起落花貼貼流水寒
瓊枝却在紅紗裏
　　祀竈畢啖糖餳
糯花浮光細如絲菉豆磨末白如粉肅具盤盂為供養
瓣香束楮申謝悃家家此日祭竈君得食祭餘身安稳
燭光照盤堆錯雜甘如崖蜜供口吻破臘今知歳序周
交年漸覺春光近挑燈且復坐匡牀清茗一杯潤舌本
　　屛風謡
錦純方寸虬蟠拏岌岌兩扇端不斜紙面木骨非炫華
軒窓閒敞為周遮朔風度雪松翻影當門瑟瑟蝦簾冷
霜刀落燼銀蘭明一縷香雲坐夜永
　　水仙
女夷裁冰作仙骨色香浄洗水雲窟天風吹送洛浦春
虙妃小步瑶臺月金鈿掠鬢玉簮横向人不語如有情
採芝皓腕渾不見倚屛却坐羞銀檠
　　玻璃鏡
斵檀紫翠蟠龍蛇錦簾半掲文繡斜中含冰月無㸃瑕
水精雲母羞精華西洋景風吹海舶海門曉日揺波赤
梯陵度索萬里遥價重京華等球璧虛明應物中何有
妍者自妍醜自醜匡牀坐對寂萬縁我方與我周旋久
　　春夜偶成
開年喜陽和月明三五後挑燈裁短句閒消清夜久敦
敦書案前積册紛左右緬懐古作者杜韓期尚友汲深
苦綆短奥衍終莫剖譬之水在器量物隨所受惟在適
我心豈計悅人口
我思天地間孰非造化功冬春相代謝循環嬗無窮一
氣鼓大冶萬彚形色同如皇建厥極頒令自法宫垂衣
端拱理四海聲教通陰陽無愆期百昌乃告豐象魏布
始和八表扇仁風此理非臆談權輿自鴻濛
側聞斗有柄四時異所指仰首望斗垣又見向東徙乃
知陽德普萬物資於此大哉行健心妙矣於穆理
　　相風
長竿三丈繩絲直上掲飛輪如鳥翼雨淋日炙更陰晴
風飄籟静隨興息二十四番曽慣經三百六旬立亭亭
朝看披拂送落月暮看颯沓呼羣星等閒塵市罕得見
未央宫裏明光殿御罏香靄午晝長飄揚每被陽和扇
即今五兩春氣融豈是尋常雌與雄但使巽二欲吹萬
那管東西南北風
　　填倉日
月正己過二十五陽和布作新春景東風次第催物華
隔窓晴度遲遲影共傳此日填倉節不喫糜飯惟嚼餅
青青早韭列盤香細細茆芹入齒冷食罷髙齋歩㡬回
簾櫳深鎻爐烟静更喜今朝風日佳豫卜黄雲堆萬頃
　　催耕鳥
條風天宇布百昌欣韶熙村原趣已佳緑水明千畦秉
耒耕南畝提壺餉東菑郭公何丁寧催耕田畔啼髙棲
嫩栁梢低喚柔桑枝分明為一言東作當及時田老聞
之喜胼胝非所辭田婦聞之喜饋饁職所司但願歳豐
穰辛苦甘共之㡬度聞此聲蚤起竭力為那似香閨中
驚眠翻怪伊
　　素几謡
素几素几胡為乎不雕不斵不丹漆直方之中存本質
深山大壑儲良材工倕裁製陳書室使我凭之不肯以
汝佐尊斚不肯以汝供梳櫛惟有乘興賦詩時蠻牋藉
爾快吟筆
　　玻璃窓
西洋竒貨無不有玻璃皎潔修且厚小院軒窓面面開
細細風櫺突紗牖内外洞達稱我心虛明暎物隨所受
風霾日射渾不覺几筵朗徹無塵垢溪畔髙枝宿鳥飛
門前小徑行人走秋添瀟灑看階菊春回消息憑庭栁
一徑入望盡分明萬象為呈妍與醜依稀對鏡延清賞
裁詩可似銘座右
御製樂善堂全集定本巻十五
欽定四庫全書
御製樂善堂全集定本巻十六
　古體詩
　　長春
春華秋實催年改繁卉辭條想弱蕾駐春惟有月季花
㸃綴四時勝剪綵緑葉雜間深淺紅亞盆巧笑凌東風
不笑東風放花色惟笑東風吹不得
　　二月十一日晩烹雪水偶成
仲春澷天飛瑞雪不異甘霖及時節預卜二麦兆豐收
田夫村叟咸懽悦吾曹此樂正有餘清興更與尋常别
呼僮藉席為收取滿貯磁缸水甘冽晩來活火事煎烹
一甌香乳看清絶自啜自省沁詩脾銀蘭熖長光明滅
因思上蒼霏瓊霙祗緣大地春方茁如何吾曹擅妄取
但為口腹供飲啜復思此法古有之清味不須和梅齧
吾曹所飲能㡬何萬物資生亦不缺竹爐茗椀相周旋
哦詩夜半寒更徹
　　春蔬
春融地氣如膏滑一畦煙甲隨雷發檐前小鳥喚春眠
裛露擕籃勤采掇早韭初菘紛列盤清芬細嚼氷齒寒
淡泊有味取次領旦晩為爾還加餐君不見一食千金
丞相府猶説區區難下箸
　　雨前茶
糓雨前春雷後色染鵞黄新上栁擕籠男婦谿山走爭
試採茶三昧手日烘山腰暖碧雲槍旗半吐揺酣春賣
與商人博衣食徒勞曾未沾其唇伊余品泉逸興賖啜
罷還憶貧民家新絲新榖都已賣即今又賣新芽茶
　　古意
好花早萎謝佳人半顦顇天非惜雨露尤物人所忌寳
鈿羞黄金傅粉奪珠翠清曉臨荷池脉脉含愁思上開
並蒂蓮下有䨇鴛睡繁英且耐時接翅緣同類一朝秋
風凄中路還乖異物理有如此那得長相萃惆悵倚朱
欄旁人詎觧意
寧為山下草不為山上松雨露苟及時榮長争茸茸憶
昔當結褵原以託始終如何顔色改棄置等飄蓬青樓
繫玉􁏢二八桃李容君脱紫錦裘貰酒擊歌鐘不念貧
賤時以我曽禦窮
灼灼海棠花闗闗黄鶯兒綵袖倚䦨干眄彼芳菲枝芳
菲豈常住况復鶯語遲離愁已若此㑹合應無期素手
援龍梭織成廻文詞廻文有斷絶此恨無已時
綿綿洛陽道道旁何所有多見送行人悲歌折楊栁楊
栁折不盡絡繹驅車走願為路上塵逐君馬蹄後君行
求富貴金印大如斗還恐宦途艱榮華不可乆何如早
歸來與君長相守
　　樓松(即偃盖松也見抱朴子/)
盤山之側䨇株松拏空森竦翠色濃落落不改四時色
蕭蕭獨韵三秋風幾年驅車薊州路摩挲古榦不能去
高聳浮圖帶野煙平飛畫棟凌雲霧品題曾記抱朴子
樓松鬰鬰差相似梢振寒聲捲浪濤根蟠巨石叠階戺
當時銅雀已成塵此樓獨占千年春婀娜何曾貯歌舞
幽秘或可棲仙人可憐路旁桃李枝陽和發育争參差
西風揺落無顔色空令獨樹含清悲安得韋偃寫直榦
倩伊圖入鵞溪絹掛壁凉颸鎮日秋坐卧青雲眄銀漢
　　王叔明山水圖
吳興王叟風流客愛向生絹寫丹碧畫家六法占高科
氣韻生動神奕奕粉墨慘淡費經營懸之高堂滿秋色
胷中邱壑鬰盤礴安排三逺(畫家有高逺深/逺平逺之説)無形迹主
峯聳峙客峰赴山帶溪流相絡繹溪邊釣艇任風斜溪
上人家隠竹柏仰睇高𣺌若無路梵宫忽向青冥闢千
尋石壁掛瀑布匹練遥空瀉飛白盤拏撑突老松枝三
面(畫法石/分三面)還看多怪石筆思縱横奪化工恍惚煙雲生
几席摩詰風流難再續此圖珍重等球璧
　　大理石牀歌
皚皚雪質排雲黑葆光含潤如球璧來從滇南萬里遥
量度長材越數尺良工琢磨成匡牀紫檀為架文錦席
天然山水石紋間倪黄手蹟横空碧窈窕洞壑藏神仙
瀑布飛流掛松柏峯巒層沓雲氣深灘頭溪尾相連繹
坐中恍惚秋風生何必買山娛泉石
　　春暮西厰騎射
離離紫陌花苒苒暮春天紛紅一以萎緑楊全鎖煙可
惜流鶯語驚起曉窓眠秣我青驪駒策我珊瑚鞭乘興
聨騎去晴郊草芊芊馳射平原中隨意娛芳年君看女
夷功三月韶華鮮九十弹指過有似箭離弦何如無心
者萬物任其然榮華何繋戀風過百花穿維時日西下
歸鞍三五聨有客興春緒中懐凄以牽勸君莫傷春四
時相代遷與君消惆悵瀹茗烹山泉即此目前景可味
南華篇
　　移碧桃
園中碧桃樹滋生隨處有日久未剪治叢條覺漸醜遊
賞寂無人隠榮山之後嗟哉繁華姿棄置誰之咎幽齋
一日閒呼僮荷畚走叢者去其雜隠者出諸藪移植小
池前間以垂絲栁三月花盛開殷紅暎紗牖桃兮不徒
榮報我亦已厚我既悟此理願告灌園叟良材莫使淪
嗟爾能聼否
　　髙其佩指頭畫虎
鐡嶺老人閻李流畫不用筆用指頭縱横揮灑饒竒趣
晩年手法彌警遒為吾染指畫蒼虎氣横幽壑寒颼颼
落墨伊始雅雀避著色欲罷豺狼愁怒似蒼鷹厲拳爪
炯然霹靂凝䨇眸萬里平川望無極三株古柏拏龍虬
老人閲世如雲浮獨於畫法未肯休此圖贈我實手蹟
筆繪還輸第二籌髙堂晝静風生壁却憶行圍塞北秋
　　水竹村
清溪左右環緑玉參差繞悠然水竹村迥絶塵氛擾細
籟韻琅玕月鑑澄光皎中有静觀人託興何幽𣺌春漲
起平波小園發新篠可以釣修鱗時或集佳鳥披書綠
窓隂得句蕭齋曉訪客過溪邊回望叢篁杳
　　有鳥二十章
　　　孔子教小子曰詩可以興又曰多識於鳥獸草
　　　木之名鳥獸草木中觸吾性情有興機焉若徒
　　　追琢字句强裁聲韵烏可與言詩哉唐元微之
　　　作有鳥二十章備載鴟鴞老烏諸惡鳥之可憎
　　　雖疾世之憤辭然不失三百詩人之㫖余讀而
　　　慕之倣其體亦成二十章所詠者皆鳯皇鵷鷺
　　　諸名禽㣲之以刺而示戒余以美而示勸其有
　　　助於性情一也至於風格之髙錘錬之雅余固
　　　未能及古人觀者取其意而畧其辭焉
有鳥有鳥百鳥王雄為鳯兮雌為皇朝棲崑圃飲玉露
夕宿蓬島餐琳琅九苞六徳耀文明恢恢天宇恣翺翔
厥惟聖人修至徳來巢阿閣呈嘉祥藹藹吉士馳王路
千秋萬載邦家光
有鳥有鳥名朱鷺波静昆明常顧歩漢鼔曽標樂府聲
周舞亦載詩人賦振振有序羽翮聨和鳴未許雜孤鶩
玉筍班中識爾名由來博得人人慕
有鳥有鳥䨇鴛鴦接翼交頸遊方塘共宿蘭沼何容與
同飛鏡浦相廻翔若有人兮翠䄂裳思夫君兮天一方
春朝歩兮春池旁覩佳禽兮増慨慷
有鳥有鳥在水滸飛鳴行揺如相語如相語相急難相
急難兮食不安逺羅網兮泛清瀾啄蘆頭兮心共閒君
不見悌有鶺鴒孝有烏人禀秀靈如不如
有鳥有鳥聲緡蠻遷喬求友出谷間楚楚金衣緑隂裏
諧鳴玉管呌春䦨髙齋日午簾幙悄側耳徐聼音未了
生平不少素心人闗山迢遞予懐𣺌
有鳥有鳥曰靈鵲羽族本天似先覺但不告憂惟告樂
恵廸則吉宜忖度慿兹作喜易舛錯鳥智人愚非見謔
有鳥有鳥名布榖髙喚枝頭村栁緑村老聞聲急荷鋤
趂時耕作還相朂東鄰西舎催耕遍喉吻苦乾飲水曲
不似籠中䨇畫眉巧言但博主人肉
有鳥有鳥枝上啼啼聲風送到深閨聲聲催織當春日
織女聼罷顰雙眉飽蠶方作繭那易成新絲新絲還要
賣匹帛安可期我願拖綾曵錦者常念茒簷忍凍時
有鳥有鳥如輕舟毛衣皓㓗名沙鷗穏宿洞庭秋夜月
閒泛瀟湘煙水流將雛命侣頗自得對爾還似逍遥遊
有鳥有鳥名鴻雁秋去春來期不變成羣飲宿向沙洲
蘆葦蕭騷波㶑灔古人重爾信義敦嘉禮親迎用致奠
如何世人轉不如糟糠富貴分欣厭
有鳥有鳥雉將雛雛兒聲澁學母呼壠上風揺麦浪緑
引雛拾蟲却相逐大堤年少挾金丸見雉此意不肯弹
弹雉雛兒誰為哺弹雛却憐雉心寒收弓擲丸不復看
有鳥有鳥慈烏鴉飛集庭樹聲啞啞聲啞啞引其雛羽
毛翩翩尾畢逋尾畢逋雛亦長烏老更借其雛養母為
慈兮子為孝禽鳥亦識人之道
有鳥有鳥清秋隼獨韻金風利爪吻勁氣狰獰似駿驄
眼疾身輕䨇翅敏晴臯一下萬山青狐兎燕雀藏伏盡
有鳥有鳥名黄鵠軒軒霞舉超凡俗矯翮翩躚來玉京
却向太液池邊浴随仙去後空餘樓入琴弹罷猶思曲
㝠㝠灝氣恣翺翔引我欲窮千里目
有鳥有鳥雲錦文巴山靈禽夙所聞的的彩色映日麗
煌煌繪羽翻風新竒姿藻耀欺凡鳥雕籠飲啄為君老
却勝塒頭村雞鳴瘦立風霜報天曉
有鳥有鳥呈符瑞援毫作歌紀其事伊昔明皇即位初
貝州飛蝗害苖穂乃有白鳥凡數千一一喙啄蝗盡斃
當時姚宋作相公調和燮理稱郅治開元天寳易治亂
玉妃擅寵昭陽殿禄山食人如食禾嗟此蝗兮可若何
安得白鳥大如盖食此蝗兮安内外
有鳥有鳥志不移啣石填海無巳時海却何時滿石亦
何時斷但見羽毛秃兀爪喙疲咄哉汝鳥尚有志人而
無志鳥所嗤
有鳥有鳥䨇白鷴清秋玉立菰蒲灘踏波緩舞藻文動
澄流照影翩珊珊性情髙潔如其色自首至尾無㸃黒
俗眼欲看看不得
有鳥有鳥金翠斑厥名孔雀産巴山産巴山來帝里屏
張藻耀文眀起羽儀為國獻嘉祥不甘戢翼巖阿裏
有鳥有鳥雲間鶴萬年枝上欣所託勁羽梳風意態孤
清聲韵月響深壑常伴仙家丹鼎煙不慮虞人施矰繳
有時灑翮一髙飛迢迢天路翔寥廓
　　采松花
緑蘚遍松隂松花帖蘚落嫩黄映深碧清香入簾箔我
持碧筠筐采采盈筐著服食為清心非欲驂元鶴
　　新漲
雨餘眄蘭沼泛㶑新波漲碧沚蹙羅紋紅荷揺翠浪新
浴鷗鷺羣沙嶼遥相望我欲置扁舟鼔枻空明上
　　讀蘇子瞻題司馬君實獨樂園詩即用原韵
挿架萬巻書随手自拈下披覧結遐心似遊霄雿野當
時獨樂園温公開樽斚清吟薄雲天曠談述虞夏洛中
九老人來往渉風雅事同東山遊跡非白蓮社東坡生
花筆自是天假者題詩盤硬語曲高和者寡獨樂悦性
情衆樂看陶冶惟公入朝時衛卒擁其馬惟公入園時
一切浮榮捨蕭然物外遊不似歌渥赭猗歟匡濟才閒
情寄嘔啞
　　觀刈麥
麥苖入夏結穂黄東壠西壠碩且長老農此日走田忙
腰鐮遍割樂嵗穰笑看黄雲各成片宻莖随手行行亂
肩挑背負晒檐頭饘粥有餘他不羡呼兒莫逐飛來雀
令渠亦識收成樂
　　雨後聼溪聲
流雲猶在青天上霽景澄鮮風蕩漾因風泛起是何聲
但見溪頭新水漲溪流宛轉繞芳堤采采蒹葭覆水齊
宿潤全滋菡蓞色新晴不斷鸊鶘啼鸊鶘啼處煙波繞
直瀉流泉鳴未了決決長疑珮響揺潺潺低咽琴聲悄
耳根塵雜苦訇轟入聼從教洗滌清我非智者亦樂水
幽情逸韵相交并㡬度臨流閒徙倚風力漸停溪漲止
莫謂溪聲斷續殊動静循環理若此
　　熱
連朝祝融氣正作碧落無風雲脚破揮扇招涼凉不來
匡牀暑熾誰能卧我思上蒼運四時祁寒暑雨原相佐
冷暖由來有定期怨咨自是人心過平情可得避暑方
深屋下簾獨静坐
　　讀書樂
周孔未云逺典籍良具陳深造乃有得面墻終自淪伊
余本下學敢忘書史親轉念學海濶未易窺涯津汲古
乏修綆貽誚腹笥貧昌黎讀書篇字字堪書紳况復饒
至味好與結芳隣樂意寓静觀優游期日新
　　秋蘭
崇蘭泛清飇婆娑翠帶長采采欲誰贈徘徊歩中堂露
彩含莖潤日華映蕋黄蜂蝶不知采古澹含幽光我持
金剪刀更擕緑筠筐非為紉芳佩愛此王者香
　　投壺
秋風動簾幙曉隂忽開晴中堂聚嘉客投壺怡我情一
中詎云巧三辭禮亦成勝負不相角新詩還共賡餘韵
雜踈籟入耳聲琤琤
　　蓍簮吟
　　　韓詩外傳載孔子遊少源之野有婦人中澤而
　　　泣使弟子問焉曰鄉者刈蓍薪亡吾蓍簮弟子
　　　曰刈蓍薪而亡蓍簮何悲焉曰非傷亡簮也葢
　　　不忘故也余讀而有感焉作蓍簮吟
憶昔妾簮蓍結䄜事夫君和鳴如鼔瑟自卜將終身妾
失蓍簮日乃在彼中澤良人天一方誰能覔其迹妾泣
亡簮非泣簮可憐郎心異妾心君不見新衣稱體舊衣
捨世間誰泣亡簮者
　　擬杜工部東隣棗樹歌
春光晼晩春風斜東隣棗樹方開花大火西流届秋日
東隣棗樹紛結實開花結實年年好催得東隣人欲老
兒童不觧惜流光但愛秋來飽吃棗西隣有客常著書
閉户不出一月餘東隣棗亦覺少否不似王吉誇出婦
　　鬬蟋蟀
百草收芳秋瑟瑟烏衣王孫應候出兒童不觧秋聲凄
延入髙堂甓為室甓為室甕為城厲鋒養鋭期相争甘
芻好飲供其腹豪氣凌秋喙爪速是時晶陽照華屋兩
童角勝誰輸服乘閒偶作壁上觀沙塲不見戈㦸攅當
前勇力先手搏怒氣奮張敵膽寒濶顙修腰振兩翼牙
排利鋸目如墨羽林十二漢家郎蟲達功髙居第一軒
鬐仰面試長鳴臨敵拏攫如鷙英草間竊伏堪鄙笑陣
前持重功方成功成破敵立不動應機變化多操縱黄
髭鮮卑見股栗獨身跳免呼伯仲燕然峯上勒勲功蠮
螉塞外靖邊烽定州花磁賜湯沐飛將軍是人中雄湏
㬰角罷兩童起負者蹙眉贏者喜呼童來前聼我言自
古興衰皆若此楚漢雌雄迹已陳三家鼎峙徒紛紛將
軍汗馬功難並鐘鼎勒字生埃塵獨不見開元天子宫
内宴玉妃小賭昭陽殿金籠不啻十家産萬金之資費
一旦又不見咸淳丞相半間堂翠盆香褥臨秋張但愛
山河鬬蠻觸那知六載圍樊㐮由來此物亦有時榮華
昔日今安之浮生誤落汝童手驅之陣戰焉能辭一朝
偶敗非得已應看再戰出新竒聆我此言氣始釋梧桐
月上天將夕匡牀静倚未曽眠更聼盆中鳴唧唧
　
　
　
　
　
　
　
　
　
　
　
　
御製樂善堂全集定本巻十六
欽定四庫全書
御製樂善堂全集定本巻十七
　古體詩
　　題唐岱重溪煙靄便面
山容邐迤開屏障前溪後溪遥相望雨餘煙靄濕未乾
流雲不捲青天上溪流宛轉抱花源茒舎㡬間面青嶂
板橋架波通徑窄梵宫結搆層巒壯山水與我有宿緣
每遇佳景輙歡暢名山萬里未曽遊對圖逸想那能忘
唐生當今稱妙筆知我心胸愛清曠晴忩為我圖便面
潑墨淋漓傳景狀千重林麓抹蒼翠一片煙雲作供養
逺峯近態無不兼樵路疑聞牧童唱莫辭復為一拈毫
添個輕舟雙槳盪
　　讀白樂天集
元白夙齊名並號能詩者後來趨向殊品格别髙下以
此評其詩我愛香山社况復無䋲削體裁極閑雅吟咏
攄性靈後人繼者寡弗弗紗牖風炎炎朱明夏把玩不
能置博山香細灺
　　擬栁子厚始得西山宴遊詩
佳境天所儲常以供幽客我得遊西山追蹤謝公屐髙
峯挿天漢嵌空叠翠碧其下森萬山朝拱歸一脉古磴
長竒葩靈扄多仙跡得意亦何有會心聊自適盤桓撫
長松清風生野席
　　相馬吟
知人固非易知己良獨難譬彼駕鹽車太行阻且岏惜
哉騏驥良徒共駑駘餐一朝遇伯樂三鳴感多端秣甘
飲清水飾之錦繡鞍西極崑崙墟東窮渤海漫追風四
蹄輕飄飄如羽翰聊藉酬知音不顧汗血殚伯樂不世
出騏驥空自殘誰憐伏櫪者執策一長嘆
　　猛虎行
東山無虎獸跡多西山有虎獸跡少白日繞林鳥雀驚
耽耽後逐三子小秋風獵獵原野平饑膓未飽山中行
鹿兒被獲供大嚼老鹿長逃不敢鳴將軍笑撚鐡絲箭
不射虎腰射虎面可憐三子亦被擒穽裏同來入虎圏
虎圏晨開鐡作門聊憑一息定驚魂乞生也向人垂首
昔日威風今何有
　　擬桃花源中人送漁郎出源
日長山静春歸早千樹霞綃纈林表無頼東風吹落英
沿溪為引漁郎道晉代銅駝荆棘中秦家宫闕埋煙草
何緣㡬日共盤桓翻知多少紛争擾君有家鄉君自歸
來路去路兩杳𣺌送君還復閉洞天洞裏花香春浩浩
　　擬漁人復至桃花源不復得路
憶昔入桃源萬古仙家趣桑麻滿平疇緋英纈千樹惜
我覊世網未能驂雲霧洞口執手别殷勤頻屬付重來
問仙源歴歴想前度雲水兩𣺌茫欲渉迷故路歸來日
已西租吏守門户烹雞送租吏自愧初心誤
　　聼鶴鳴
白雲捲遥天澄潦收寒瀨入秋詩思清吟望中心快何
來警露音清越振林外在隂無子和孤鳴何幽介是時
田間雀喙啄羣喧噦兒童驅不起雜沓殊無頼忽聼九
臯鳴清耳如梵貝㑹心豈在逺霜風度天籟
　　芸香
青油隔子屏風曲青簡繽紛三萬軸屈戍不閉午風凉
吹送芸香香馥郁都梁五木不須焚芝印未結飄幽芬
老蠧辭家墮䨇涙坐失書屋三千春可惜三仙未餐罷
避舎有似雲中下
　　冬夜偶成
人苦冬日短我愛冬夜長皓月懸長空朔風飄碎霜重
簾垂氍毺紅燭明深堂博山炷水沉和以梅蕋香敲詩
不覺冷漏永夜未央
招揺正指北黒帝方司辰三餘饒樂事華屋夜如春我
屋雖如春廣厦安得均因念雪霜裏尚多僵卧人展轉
不能寐閒敲詩句頻曠懐天地間人我本相因鴻荒始
判初有如一家親後來生蹊徑肥瘠異越秦我願讀書
者立達自其身
烏雀集庭樹啞啞呌風冷無食哺其雛羣棲嘆夜永豈
如青田鶴梳雪毛羽整不用稻粱資髙空盤孤影九臯
一聲唳聼者發深省
　　換燭詞
燄燄瓊枝綻紅蕚蘭膏四下玉珠落熏爐甲煎篆煙消
將炧幽光暗錦幙寸心不惜盡成灰斜倚雕䦨玉如削
玉鏡臺邊新睡起春蘭秋菊皆相似獨有幽人悟火傳
前燈未滅新燈是
　　弔宋末張陸䨇忠
午潮樂作檣旗仆蒼天不遺一塊肉海邊拮据兩孤臣
有淚何能向天哭陸公負帝先沉海張公露祝天心改
兩公先後死不同忠肝凛烈千秋在嗚呼委身事主不
兩全竭心成敗斯由天趙武得生帝昺覆嬰杵當年難
獨賢
　　遣興
隂凝北陸盛魄淵窮次紀觱發曉風寒霜花拂忩紙偶
思弄翰墨排籖列十指一字不能作閣筆且已已因思
寒暑易天道固如此暑雨與祁寒怨咨豈明理况復陽
和近轉眼物華美譬彼養狙公不出三四耳失者何必
愁得者何必喜我願世間人平等觀如是
　　擬杜工部洗兵馬行
長雲不隐闗山月沙漠龍堆多戍卒壯士横戈古戰場
將軍飲馬長城窟長城水寒馬不嘶刀環入夢多歸思
少婦樓頭咽横笛一聲秋韵臨秋吹吹笛聲髙復聲下
驚起匡牀髙卧者側身吟望興咨嗟向天長歌洗兵馬
謂天盖高聼自卑電光倐忽雷車馳雲師雨伯揚青旗
隂昆水族功並施盆傾瓶注遐邇滋洗盡塵氛永息師
男歸其家婦育兒九州安堵樂雍熙壯士勇力亦奚為
欲挽天河安用之
　　傳聞
傳聞西師秋大㨗露布軍中踵相接零星困獸争逃生
駾走喙息震且慴
皇清赫濯揚聲靈共球萬國均臣妾何來小醜擾西北
此敗驚心定安貼太平有象當偃戈喜動中心上眉睫
男不戎行罷戍歸春風四海咸和燮天心仁愛定如是
但看明年進降牒
　　冰牀
御河臘月層冰凍河干輻輳千人衆徃廻争欲倩氷牀
空設輿梁恒不用細長明鐡當車輪架雕文木鋪重茵
平湖舟駛不驚浪廣陌車馳那有塵客來不須勞問渡
但向河邊鏡明處隐隐雷聲聼未休坐中疑向瑶臺去
　　帝京歲暮八詠擬樂府(并序/)
　　　四時灰琯知玉律無差九有春臺慶熙朝樂事
　　　十二月之佳景妙筆難描億萬載之休徵金甌
　　　永戴况乎天中旭麗輦下雲屯漢京兆之樓臺
　　　綺䟽繡幕宋汴梁之車馬香霧紅塵萬國共球
　　　望金門而獻嵗千方輻輳向玉闕以輸誠暖帶
　　　春風喜椒花之有頌寒辭冬雪堆柏葉以為盤
　　　韶景麗萬物以蕃鮮猶少蘇家三首芳辭申八
　　　詠而㸃竄非同王氏七人雖即事以興懐遜緣
　　　情而綺麗不拘成律各賦一章
　　　臘八粥
臘月初旬纔八日都人醖醸年華出招提蘭若結常緣
竈下火光然百室黍米棗栗雜胡桃煑粥朝餐如一律
如一律異甘㫖貧家不似富家美華屋雕盤肉侑餐茅
簷一椀充腸耳充腸飽腹却歡然人人争道新年邇
　　　祭竈
鄉村臘廿四家家祭竈王城中二十三比户燈燭張傳
言輦轂百神聚竈君奏事非荒唐竈君奏事向何方九
天之上有玉皇年年此日竈君升雲旗龍馬宵翺翔且
祝家事莫短長為乞明年安且康我聞作善斯降祥竈
君直奏職所當天君自有定賞罸隂氏由來費黄羊
　　　立天燈
金龍䕶柱長數丈四柱撑如巨靈掌綵燈左右列丹墀
萬壽燈明丹陛上年年臘月二十四縛架懸燈聲擾攘
百夫轝柱齊用力一一都聼銅鑼響燈上聨書細金字
惟乞嵗嵗登豐穰瑶宫樂事與民同從識太平真有象
　　　貼門神
家家嵗底貼門神門前一望景象春將軍鐡甲逞威力
丞相冠帶容彬彬更換桃符粘福字等閒惡厲不敢親
陳陳相因門板上新神還與舊神鄰神豈隔年舊習俗
尚鮮新只願閭閻躋仁夀常見期頤百嵗人
　　　饋嵗
刺繡新驚添㡬線團團繡得荷包面就中各盛金豆兒
開匣争看文采絢亦有文房雜珍玩苕溪紫穎端溪硯
易水松煙黒似漆倭牋蜀紙生東絹紅橘黄柑與鹿兔
渇能生液饑堪嚥帝里豪華固如此三元令日人争羨
試想村中老灌田此景何緣一聞見
　　　供天地
新年淑氣靄百祥䖍供天地通萬邦由來帝里制更詳
中宵華燭紛煒煌屏風設列庭中央盤堆果實羅酒漿
主人前跪燒瓣香一年戶口安且康荷神之徳報所當
今值除夕歸帝鄉更迎龍駕錫福長五更曉起未出房
迎喜避鶴擇向方後趨庭院拜玉皇送神爆竹聲硠硠
夙興歡喜謹立旁遥瞻爐煙縹緲光靄靄天門闢九閶
　　　熰嵗
地爐然松枝續續煙縷起暖氣滿户庭熰嵗今宵是豈
云借其煖詎為聞其香但願一家人和氣致千祥東鄰
撥新灰西鄰燒硬炭煙熏靄如霧自夜達明旦明旦天
未明三五燦踈星賀年人畢至喜氣迎新正松枝不用
添留為今年計彈指又除夕仍復供熰嵗
　　　守嵗
赴壑修蛇留半尾堂堂去勢誰能止萬户千門守嵗人
守至明朝新嵗是今年還是舊年年倐忽更新萬象鮮
人生㑹有百除夕高堂且復列華筵華筵開處羅老幼
家僮歡喜忙奔走屠蘇遞飲亞元正少者在前長者後
出門看天斗指寅由来一夕變冬春書傭總是為書役
繞架更復呼長恩
　　讀陶詩
風雅乆失墜三百無人繼斯文蘇李徒權輿成五字子
建嗣其音清辭發幽思卓哉彭澤翁别擅此能事自然
無安排一以道已意至味寓澹泊字句絶詭異寄情五
栁間瀟灑標逸致我今讀公詩數過不能置擬學眉山
叟和咏良匪易
　　春水泛舟
新流滑笏如油綠栁帶廻溪曲復曲輕舠載我逍遥遊
滿眼韶光看不足水清魚静舟子閒獨下青天白鷗浴
　　尋春見山桃始開
尋春在何處乃在山之陽曉風吹料峭著體如沾霜逺
甸草未緑長堤栁漸黄乍見山桃樹參錯吐花房露顆
裛幽馨日暄淡素粧呼僮折一枝歸挿膽瓶香猶憶去
年時九十惜韶光轉眼春又到此意渾欲忘女夷回造
化遲遲日正長
　　曉起聞雀聲
簷牙凍雀侵晨語似喚春眠覺行旅昨朝小園花正開
不見飛向枝頭来今日寒郊草未緑却自成羣上林木
曉寒喉澁不成聲何如且在林中伏
　　馬上吟詩好
馬上吟詩好即景堪驅用途長詩思長不復畏炎凍憶
在書齋裏一作和者衆雖云足賞識轉覺苦吟弄何似
自歌吟却去安排重亦有從行者且喜不成誦我得此
中味願與識者共莫學東坡老但欲續殘夢
　　所見
東皇迴星軺和氣遍六宇應候百昌蘇黙黙春風鼔皇
州景物饒廣麗洵天府臨風跨紫騮緩轡過郊墅壟上
事春耕停馬問田父小立汗不乾向我情畢吐去年冬
不雪今年春未雨野老望雲心此意良辛苦清晨負鋤
出努力向日午畝耕次第完下苗何日舉我聞田父言
仰望黙不語天心本仁愛自有元功補甘霖應在即如
膏潤沃土佇俟西成時萬户倉箱貯
眀月當三五流影遍萬方萬方同一照所在分輝光昨
夜出東林映我讀書堂今宵行帳宿亦復明煌煌人處
境地異月不改其常古來賢達者用貴物我忘
清明重拜掃貴賤良俱然彌望村郊中士女車馬闐富
室羅祭品髙堆白紙錢貧者伏路旁空餘涕淚漣生有
榮辱争沒後廼甚焉何人能觧此便是無為仙試看古
墓道亦復犁為田
我從御園来夭桃花半放路過桃花寺遥從山底望未
見一枝開春風疑兩様春風固如常前後亦湏讓
　　曉隂
曉看西北雲峯起奴僕蹙眉主人喜僕言長路多䟦渉
雨積塗泥艱歩履爰命来前聼我言若軰徒知自為爾
不見辛苦三農望嵗賖此日方資挿秧水
　　過通州浮橋
煙郊濛濛多白沙晨行更值寒風加馬蹄躑躅不能進
回頭迷眩眼欲花却到潞河風日静浮橋横卧波中影
南望飛鳬接逺汀何似江鄉呼舴艋
　　灌麥
大麥五寸長小麥三寸半地乾苖欲枯離披隴畆畔猶
幸灌溉便近傍河之岸清晨課僮僕轆轤轉雙腕初看
土濕濕漸覺流漫漫湏㬰苗盡起生意良可玩爾僕聼
我言莫怨體流汗不見萬頃田農夫徧澆灌
　　讀范文正公神道碑用宋陳傅良原咏韻
入夏南風薰花木圍我廬我廬何所有挿架古人書希
文古大臣不與伊葛殊特達圭璋器心跡天日如今讀
神道碑更識為名儒中庸頼公顯程朱繼其餘廟堂而
江湖憂樂與民俱天章十條陳忠懇豈區區仁宗稱賢
主郅理亦可期參政僅九月不及大有為徒令范老子
聲名播荒陲
　　鳩喚雨
我聞鳩喚雨又聞雀呼晴邇来鳩雀争相鳴勞勞對語
頻入聼忩前栁色正深緑芳郊未雨遲春耕小雀得意
呌不止嗟爾鳩兮胡不靈
　　玉帶生歌
　　　玉帶生端人也事文丞相為文墨賔
神工踏雲割寒玉追追琢琢虬盤緑曾為信國席上珍
墨瀋猶疑血淚哭樂作午潮事已非玉帶生從信國歸
海濵戰衂門生散玉帶生為信國伴嗟爾玉帶生我獨
歎爾卓爾皓㓗胡為乎却笑禇淵犬不如
　　雨工
　　　栁毅見涇川婦人牧羊問之曰此非羊雨工也
　　　葢雷霆之類毅回視之矯顧怒歩飲齕自異見
　　　異聞錄
碧潭潭底開珠户烏龍晝卧當瓊樹神女割雲補錦裳
閒却雨工睡元圃天上人間隔夜晨一朝還過九十春
何日鞭渠令行雨大慰田間望嵗人
　　陶琴
壁上掛何物亦被琴之名猶然徽軫具而無疏越聲古
来多寳器亡失糞土輕兹琴存十一特以陶公稱伯牙
彈不得穎師奏難成人皆指上覔我獨虚中聽有絃絃
有止無絃絃外鳴不獨學彭澤自取琴中情
　　蠅拂子
驅牛不可驅蠅可玉絲霜縷垂婀娜華筵六月風日炎
獨將瀟灑登君坐濯濯􁏢毛㓗且脩閒供揮拂隨右左
王謝家風何足云愛渠亦復周旋我
　　藺相如
和氏匣中一匣水十五金城持易此城不歸趙璧亦歸
狼虎强秦亦披靡嗟乎人寳玉寳豈可同年語相如自
知趙二虎秦廷斮藺趙如何和璧雖歸藏外府君不見
鴻門玉斗應劍碎子房依舊逡廵退
　
御製樂善堂全集定本巻十七
欽定四庫全書
御製樂善堂全集定本巻十八
　古體詩
　　繰絲曲
吴天風軟春光暮吴蠶三眠絲欲吐日上茅檐火馭遲
白絮紅塵夹兩路中婦晨起中心忙乾桐曉炊付阿香
繰車軋軋轉幽澁一年衣食慿繭腸釡中絲斷愁不斷
良人戍逺交河畔
　　北風圖
我聞古人精藝事繪月有色水有聲更聞繪風殊妙手
庭中六月常清泠筆法墨法超象外逸氣獨擅箕星精
天中候届遲朱明暑風拂拂翻可憎陶令北忩不知快
列子御行我未能安得劉裒北風圖懸我髙堂之素屏
圖豈有風作卧對能移情我今静觀圖便掛滿堂覺有
清風生
　　冰椀
浮𤓰沉李堆冰盤晶光雜映琉璃丸觧衣廣厦正盤礴
冷彩直射䨇眸寒雪羅霜簟翩珊珊坐中似有氷壺仙
氷壺仙人浮邱子朝别瑶宫午至此古人㸃石能成金
吾今化氷將作水
　　拱極城
九重城闕䨇丹鳳萬國車書歸禹貢嚮明麗照鞏金甌
百二山川作提封梯陵度索盡拱極此城獲名獨標衆
南過都城十里遥斜日秋風拂塵鞚䇿驄城下懐古蹟
兒童十言九不中由来太平久息兵窮黎不聞呼楚痛
還見城頭磨盤石盡是當年防盗用流㓂近畿肆刼掠
明代君臣鄒魯鬨
皇清受命定遐荒小大共球奉一統弱婦春深惟飼蠶
丁男雨足事耕種堡上健夫夜熄烽城中秀士朝絃誦
禮綱義維被遐邇建極堅牢逾鐡甕迢遙萬方朝拱人
筐篚都由此城送
　　松風
繞宅栽蒼松虬枝盤碧盖濤聲萬壑傳颯颯引清籟六
月不知暑妙境殊可㑹飄颻葛衫輕揮霍麈柄快我得
松風趣珍重如球貝人間恐無價持向何方賣
　　青玉簟
贈君青玉簟薦君玳瑁牀珠簾繞四圍布設庭中央去
去夏云半滿眼秋水光晩雨滌暑清肌膚生㣲凉夜静
人未眠撲牖花氣香閒身藉琅玕曠逸懐瀟湘
　　王明君
萎紅飛碧春風老琵琶抱出長安道長安北去達王庭
四絃彈破知音少君王不是憐妾面未畫時應賜一見
君王不是憐妾身猶勝獨閉漢宫春四絃嘈嘈絃絶聲
高絶絃續絃馬上音調青山綠水皆聽取生女應須辭
父母此日穹廬號閼氏不愈老作巫山女
　　雪浪石(石在定州中文廟宋蘇文忠知定州時所/留雪浪齋  物高廣二尺餘蒼質白理承)
　　　(以石盆有/亭覆之)
雪自天上降浪從海面生何時相薈萃却與石為名雪
浪本非石石以齋名稱如今齋不見此石猶峥嶸定州
廟貎敞左墄對右平巍然踞其間萬古凝堅精不共桑
海變稜稜瘦骨撑誰言承有盆謾說覆有亭湏知雪浪
齋亦以木石成尤物貴特立此理不湏驚欲喚眉山老
新詩還共賡
　　騎秋雨(江南諺一夜騎秋雨遍地是黄金/)
雨工騎龍不肯下油油雲陣鋪平野魄淵瞞人獨三旋
今日新秋前日夏江南老翁笠底笑作農年乆知天道
但得騎秋甘雨淋今年遍地是黄金
　　静夜吟
玉繩迢迢向西轉長空月上浮雲捲十二時中秋思多
都付幽情作排遣博山吐盡香霧深螢光㸃㸃流踈林
空庭萬籟俱閴寂獨有詩人静夜吟
　　唐寅山静日長圖
我非山中人愛說山中話行遇好山水自覺中心快豈
能長留玩聊且娱眼界山静日長圖相傳伯虎畫為愛
景物幽持向壁間掛峯巒翠欲滴樹石紛古怪縛茅為
屋宇飛泉流數派中有常住人看經不行邁伊余勞逸
殊徒此償詩債静對轉増慙烹茶洗慸芥
　　關山月
關山月如彎弓看月不與鄉里同鄊里關山豈異月關
山月下多戍卒怕見清光似鏡明月明却照沙塲骨
　　櫂歌行
江南少婦能櫂歌櫂歌一曲凌江波欲知幽情有㡬許
脈脈離愁春水多春水復秋水蓮花復蓮子蓮子獨苦
心魚書失雙鯉失雙鯉可奈何收珠翠叠綺羅待郎歸
日舞婆娑郎不歸時空櫂歌
　　古意
春老金條脫塵生玉鏡臺分明陌頭望不自陌頭来
明月入髙樓上有綽約人只見樓中秋誰知樓外春
熏爐炷水沉拜月衣裳冷拜起歩階隂桂香弄寒影
青青楊桞枝淡淡和風吹忽見一枝折無情復阿誰
　　神絃曲
鼕鼕鼔娑娑舞紙錢飄風神欲下(叶/)神不能言巫代語
椎牛刳豚汝莫後(叶/)疾病銷除還福汝石馬汗流神已
回老巫腹飽酡顔開今日西村病者死明朝更向東村
来
　　秋夕讀髙青邱大全集
碧潭秋水清寒山月華白水月兩澄明中有静觀客披
襟樂容與爽籟生几席偶讀青邱詩尚友獲莫逆短作
紛珠璣長歌戞金石不事追琢巧渾渾含光澤伊余豈
能詩對此仰高格撫巻吟寒空中心聊自適
　　蘆白花
蘆白花狎洲渚一片蒼茫迷處所翻風著意作金聲坐
中有客懐秋緒懐秋緒逸興賖渚邊獨立弄蒹葭逢春
㦸㦸且得意秋老煙波君莫嗟
　　壯士行
生肉亦能噉悲筑亦能擊不學三軍師只學萬人敵
少小長幽州生憎繞指柔今朝受君恵明日報君讐
易水送荆卿秋風拉瑟聲一去不復返咄哉壯士行
　　織錦詞
睡鴨盤盤翠雲吐漏添細把丁東數鳳梭千擲素腕疲
寸錦難成愁不語明明寒月照流黄三日一匹臨秋張
并刀象尺分明度莫教裁破䨇鴛鴦裁破鴛鴦作春被
惆悵空幃獨徙倚年年織錦却徒勞良人逺道寒無袍
　　灌園
種樹圍小園種菜數畝餘緑畦足野趣且復得嘉蔬春
風千頃浪秋雨一犁鋤四時供盤餐青青藿與茹今朝
桞隂下課僮轉轆轤吸彼井華水灌我珠玉畬芳坂潤
新緑勃然生意舒自饒塵外味何必山中居
　　虞美人曲
露泠泠濕啼眼空憶帳中歡幽情不能綰芳心全是恨
心抽烏江江水至今流至今流非漢土虞美人兮猶楚
舞
　　弔孟黶
　　　孔悝之難子路死於石乞孟黶後乞奔楚黶在
　　　衛子路之子仲子崔以復仇請於夫子子曰行
　　　矣子崔遂入衛使人告於孟孟曰君子不乘人
　　　於闇明日戰於西郊蒲弓木矢以徃死焉盖傷
　　　子路之賢而成子崔之孝也事見金管集
古有侠烈者輕生等弁髦嗟哉彼孟黶乃以義為高心
傷戕善良大讐不可逃捐軀執蒲弓舎命齒霜刀由也
非合道孟也豈行超委贄瞶輒間已是附猿猱君子慎
所事生死如雲霄
　　李夫人歌
夜風吹開琅璫鎻繡房燈暗蘭膏火分明記得擁衾時
是耶非耶帳中坐翩珊珊来何遲死憐更比生憐癡金
雞嗚嗚月如練相見何如不相見
　　題高其佩指頭畫八駿圖
苜蓿平川數十里㡬株楊栁秋風裏兩駒並馳若驚鴻
一匹齕草閒且喜卧者有二立者一老馬磨癢如龍視
就中紫騮獨稱神滚地煙塵幅上起奚官無事但立望
兩人容與踈林底古人畫馬用秋毫鐡嶺老人用十指
腕下生風何足云指頭隨意傳神髓懸之高堂秋意多
哂余興在南海子
　　秋夜詞
桂風吹送西陽疾海風吹送氷輪出千山暮色轉蒼蒼
清絶蟲聲上瑶瑟睡鴨香凝暖霧深更長夜静凉生衾
羅帷銷光霜簟老忽驚凄切鳴寒砧零露漙漙白於水
池邊曉看芙蓉紫
　　讀申屠蟠傳
多士清流太皎皎由来尾大難為掉漢綱陵夷何足云
言高致􁪽不為少飄然惟有申屠生孤鶴盤空絶羣鳥
林下鴻名播士林逸氣凌凌光日表嗚呼邪正原不容
薫蕕臭味豈同道宋室洛蜀標名字室中操刄相攻討
金人三緘實可師處士横議身難保梁碭春深山水閒
鈎黨吏不尋門考非但容身叔世間中庸品行誰能紹
　　謝人送墨
徂徕老松辭山阿元霜夜搗萬杵多丸成渾似懸璧月
硯池鼔浪騰風波古来作者難屈指前朝潘生近曹氏
嗟君此墨從何得錦囊贈我光生几秋風颯颯透書帷
霞牋未拂含淋漓此物宜歸青玉案勒文竹石垂無涯
太學碑前紀功德燕然峯畔標鴻績不然臺中草諌章
直令萬里流王澤何来髙齋供染毫吟詩獨自裁風騷
從來所寳慎所用珍重還欲方瓊瑶
　　羙人磨鏡圖
阿嬌階下燒銀水瘦玉春慵日晏起夢醒芳情却惘然
纎纎手把芙蓉洗璧月光沉鸞影破畵眉挿鬢誰為佐
欲擬磨成舊様明照出新愁更無那
　　鷗捕魚
蘆花叢裏風獵獵秋浦波寒人鮮渉雙鷗飛下浴澄明
饑腸未飽波上行却顧波中探長嘴銜得遊魚出深水
㡬番吞吐恣果腹魚何苦兮鷗何喜爾鷗爾鷗喜莫亟
江邊有人施矰弋
　　倒掛
畵欄翠柱春宫曉顧影憐恩異凡鳥綠衣倒舞不曽翻
只妬能言秦吉了蟬鬢新梳短夢䦨手握香稻添朝餐
更呼小鳳聽分付閒言莫向人前訴
　　牧牛詞題馬賁畵
老牛角彎環小牛角繭栗歳初祭耒罷村村驅犢出東
坡草半芽西坡草未長草乏牛苦饑牧兒愁惘惘不是
愛憐牛南畝功正稠牛肥好耕種黍苖青油油獲黍輸
官租莫漫償私債官租苟不足還將此牛賣
　　班媫妤
　　　媫妤辭輦後廢處長信宫盖古貞女之流唐人
　　　諸作率比之怨女思婦夫憂愁幽思則有之而
　　　借問承恩者雙蛾㡬許長又何以云乎
深宫人静秋英馥永巷遥連三十六昭陽絲管風送聞
且喜君王歡意足妾居長信猶金門妾生一日皆君恩
君王安樂妾願畢區區辭輦安足論千秋萬嵗長如此
莫中披香博士言
　　戲擬禽言
提壺盧提壺盧提壺逺向村南沽快哉快哉提壺去来
婆餅焦焦婆餅婆去餉孫村路永田中稻苖新發穎秋
成有食好光景爾莫憂婆焦餅
郭公郭公山中樹中一朝西北来金風徘徊四顧家室
空身寒腹饑呌不止生不如杜鵑死
泥滑滑雨淋漓行不得中夜啼我在枝頭猶自可道路
難時湏憶我
得過且過得過且過有身不愁室家破日頭出来枝上
坐得過且過
布榖布榖風和日暖春水緑趂時耕作應湏速汝莫學
富家翁晏起早眠食肥肉
御製樂善堂全集定本巻十八
欽定四庫全書
御製樂善堂全集定本巻十九
　古體詩
　　古風十三首
堯舜傳心學危㣲十六字禹湯繼其傳執中與禮義文
王躬亹亹不已功常粹唐虞三代初大道中天麗比屋
皆可封無煩别義利詩亡春秋作風薄俗亦偽惟時王
道衰人人騁私智天生我仲尼金聲振洙泗刪詩定禮
樂堯舜功不啻一自泰山頺彌天布妖彗楊墨逞邪說
申韓建私議鄒嶧乃揚徽奮然闢險詖戰國逮嬴秦道
蝕斯文墜祖龍輕狂兒輙敢燔典志劉季提三尺儒風
豈云熾武帝始求賢董子明正誼三䇿醇乎醇天人理
咸備昌黎稱聞道猶未嚌其胾自漢迄宋初道昏人如
醉偉哉無極翁粹然秉道氣學不由師𫝊理已臻極致
二程實見知主敬標赤幟朱子集其成經天復行地緬
維千載心授受本同契絶續逓相衍斯文統緒寄午運
數恰中自協唐虞治作君兼作師吉士踵相繼
東皇運洪罏發生滋萬象卉木争芳菲春和風淡蕩入
夏氣益舒夭喬俱榮長凉飈西北来一吹天地爽洞庭
木葉落空林月色朗萬物何蕭條摧殘委草莽惟有嶺
頭松蒼顔挺百丈偉哉君子節千載令人仰
巢由避堯舜遯世心自安嚴光繼其蹤隐釣富春灘光
武曲成之髙節難躋攀東漢尚名義㢘立懦與頑奸雄
且顧忌千古一釣竿
比干既已死後世仰忠誠吾於三代下復得楚屈平諌
君君不聼汨羅抱孤貞詎不惜身死未忍楚祀傾今讀
離騷篇凄然傷我情
中天秋月皎四野秋風生庭梧一葉落隂蟲相和鳴鴻
鴈横逺塞音響一何清蟬嘒忽已寂又催刀尺聲物理
皆如此隨時有枯榮
鍾期既棄世伯牙不鼔琴管鮑貧時交意氣稱斷金豫
譲報智伯吞炭自成瘖知已有髙下友道有古今骨化
不能冺千秋同此心
東海有瀛洲僊人居其間安期羨門子九轉成金丹自
謂得長生飛昇如羽翰倫物苟遺棄孤生亦何歡
子房報韓讐傾産不謀家去項而事劉迹如博浪沙功
成託導引豈曰棲煙霞全身更全名飄然髙風遐髙風
本血誠莫使毫釐差
濂溪惟愛蓮淵明惟愛菊吾於羣卉中特愛渭川竹嚴
冬草木枯依然挺青綠扶踈繞屋栽朔風鳴寒玉直哉
君子節所守貞且篤
秦王失其鹿英雄争逐之沛公入關中三章法令施偉
哉蕭相國䇿力咸㑹時鴻門宴諸侯端坐衮冕垂一増
不能用勇力徒爾為矧乃恣殘暴衆志均乖離用賢兼
愛民斯為王道基
煌煌諸葛公大義炳宇宙三分計先定三顧始勉就拒
曹挫其鋒和吴息戰鬪七擒孟獲降六出仲達走漢祚
竟不振星落莫能救惟公仗忠誠中心思克復雖未躋
伊吕猶在蕭曹右豈徒仰勲名宫牆輝爼豆
淵明既歸田門前種五栁心與世俗隔讀書快飲酒惟
結山水緣那復戀五斗㣲意殊可風亮節不掛口
同雲布層隂宻雪降九霄乾坤大地間化為瓊與瑶六
龍廻日御中天光孔昭藹藹復融融積素一時消人生
秉性良胡為自刻雕理欲戰其中復被外誘揺安得如
日出隂氣無凍膠執中存道心吾聞諸唐堯
　　蘓卿節
氊廬夜囓天山雪一腔血性猶然熱空教淚灑李陵襟
獨重千秋蘇武節秋草蕭蕭老茂陵幽宫路杳喚難譍
持謁荒原痛𠂻曲節旄落盡如髪秃
　　侍中衣
侍中衣慎勿涴草中天子識良佐官蟇呌罷肉糜殘此
日何能救饑餓倉皇應悔晨鷄鳴蕩隂秋色闇欃槍正
色從君却佳馬侍中浩氣今如生猶憶知㡬衛伯玉撫
牀惜座傷𠂻曲
　　鄭公笏
貞觀天子能納諌黏壁封章盈便殿當時貞亮數鄭公
君臣一德堪歆羨十思纔上十漸陳仲山補衮抒忠純
祇今遺蹟傳公笏想像進奏風霜新卓哉牙笏因公貴
正直常留浩然氣立碑可仆婦可改此笏千秋只姓魏
　　段太尉笏
饑軍蟻雜提霜戈瓊林庫貯何其多倉皇羸馬奉天道
寳玦珊瑚可若何封帛梁楣舊相識一時北面非羽翼
㡬事不宻乃害成此日司農見本色氣似虹霓目似電
不擊賊身擊賊面慨慷一死重太山凜凛秋霜飛白練
公笏非石亦非銅一腔血性流其中桑田有改笏不壊
即今見笏如見公
　　侠烈行
侠烈復侠烈血性腸中熱能為百折綱不為繞指鐡能
為易壊齒不為長存舌一身與一劍衆中推人傑畢命
報知已中心差自恱
　　秦吉了
雕籠繡柱光離離語䦨芳意情凄迷空庭新緑圍四面
家在關山西復西主人憐愛比小鳳筵前艶曲曽三弄
等閒不敢學雞鳴鮫綃只恐驚春夢
　　藏雪
青女昨夜廻鸞車忽遺徧地瓊瑶屑朝來愛日正三竿
霽景更與尋常别蝶夢初醒扶短笻踏破瑶京屐齒裂
却觀秃兀玉山頺更愛長林素蕋纈課童藏雪聊復爾
大瓶小盎分行列隨圓掬起古鏡冷因方裁破瑑圭坼
映目晶英心似氷渇腸未沃寒生舌比之滿貯甕頭春
自謂此舉猶非拙古香仙露沁詩脾髙齋清供天然設
何湏雜沓争後先霽後晨寒市踪絶
　　烹雪用前韻
瓷甌瀹净羞琉璃石鐺敲火然松屑明忩有客欲澆書
文武火候先分别甕中探取碧瑶瑛圓鏡分光忽如裂
瑩徹不減玉壺氷紛零有似瓊華纈駐春纔入魚眼起
建城名品盤中列雷後雨前渾脆軟小團又惜雙鸞坼
獨有普洱號剛堅清標未足誇雀舌㸃成一椀金莖露
品泉陸羽應慚拙寒香沃心俗慮蠲蜀箋端研几間設
興來走筆一哦詩韵叶氷霜倍清絶
　　冬夜聞空鐘
　　　空鐘者以竹木為之繫於鴿尾鴿飛空中則衝
　　　風而鳴泠泠然如清夜霜鐘信可聽也
屋門下重簾歸鴉寒不起朔風户外飄霜天净如洗我
時聊復閒吟弄虚齋裏何來空鐘音喚醒敲詩耳徘徊
雲霄中清越難為比乍如焦尾琴調自伯牙指又如寒
蟬聲咽露喨且美舂容招提煙清泠三峽水耐冷不能
翔飛鳴殊未已鵓鴿爾何勞歸鴉已安只一勞而一逸
為君評其㫖野鴉不受羈動息由於已鵓鴿戀豢飬由
人而已矣束縛其羽毛玩弄慿童子傍晩放之飛達旦
何能止嗟哉天地間何事不如此
　　射雉行
麥塍臯月浪花長雉母呼雛翠隄上雛兒䙰褷纔學飛
翅弱母心愁惘惘少年初挾燕角弓芳畦緩歩薫風中
雛飛不似雉飛疾箭翻繡羽飄腥紅歸来日暮心中喜
不憐老雉傷心死
　　學僊謠
東東叩齒鳴天鼓希夷内景昇瓊户蓮臺坐嬰閉三蠱
僊名已入玉清府海塵漸起蓬莱山瀛洲方丈飄𣺌間
淮南雞犬不易及碧落龍髯那許攀始嘆平生空費力
家鄉欲歸歸不得
　　向火
人生貧富殊畏寒情無二暖閣下重簾獸炭罏中熾豈
無輕裘暖向火時坐地芳馥水沉銷聨翩蠟珠墜春融
丈室間清供良具偹是時萬籟收徙倚猶未睡忽聞街
市聲寒宵風送至勞逸乃爾異伊人亦我類苦耐霜飇
冷為覔錐刀利祁寒而怨咨聞之周書紀所幸陽旋復
春和歸次第貞者元之基成者君之賜况復雪新晴豐
年已告瑞
　　寒月
寒月上忩夜方丙歸鴉棲稳松梢影篆煙一炷裊沉檀
静坐髙齋聽漏永年来頗得三餘樂妙趣當前黙自領
何用文牀卧翠衾正是幽人蝶夢醒
　　過曲澗花香遊流杯亭日知閣諸勝
西苑曠且奥肇自明代作瓊華萬玉堆太液千夫鑿平
地起蓬瀛城市而林壑松篁㡬百年參天秀崖㟧秋深
鴻鴈鳴春暖桃李灼肅廟求神仙林亭更開拓方士朝
扶鸞虚皇夜飛鶴丞相冠蓮花將軍赤符縳雞犬倐已
昇殿宇還如昨
盛朝建邦畿舊制因城郭何獨廢西苑姑亦存其畧髙
居非昔比偶幸行宫若雍正二年夏承
㤙開講幕避暑供遊息勝迹頻探索湛湛芳草青潑潑
游魚躍蔥蔥梧桐枝爛爛蓮花蕚或宴水雲榭佳景開
芳酌或賦迎薫亭妙句隨興落師友得從容昆弟善笑
謔是秋獵塞北竒峯峭天削回思此間山宛似日出爝
因縁不復至撫景懐佳約時過玉蝀橋波光含漠漠煙
際辨樓臺松竹紛竽籥彈指十年間何異風鳴鐸前日
重来遊未能窮其樂遥矚淑清苑凍岸不可泊今朝好
風景遲日中天爚歩自瀛臺橋踏氷行蹻蹻乾蘆尋曲
徑虚殿開金鑰穿雲洞户深歩石川梁迮乃知洞裏天
自與尋常各冬深景寂寞翠剰琅玕籜閒坐流杯亭更
登日知閣㑹心濠濮間呼朋嗒然噱其北乃假山巉巗
何磊硌攀援徑絶處深澗戲騰踔時我徑過之我童猶
畏却其上掛瀑布結搆儼廬霍飛沫雜氷流玉牙排齗
㗁其池乃不凍疑有馮夷託當年觀魚亭塵土生珠箔
歸鞍適然返聊爾何住着我聞山水縁好者不為惡何
必買山錢底須蠟芒屩前居水中萍兹遊林裏雀異日
得清暇還教度略彴
　　充隐
小隐隐山林大隐隐朝市如何末世人充隐稱君子安
車假徵求賂資囑莫起盛朝有遺賢乃是皇甫氏清流
本皎潔咄哉濫於此
　　秋夜遣興
春華復秋實来往運槖籥世人於其間憂喜隨時作歡
賞樂青陽金天嘆蕭索但知逐境流觸處成執着何人
能觧懸便是希夷樂皎如秋月心大哉天地幕
　　夜坐
夜坐悠然欣自得地罏火煖燈花直年来詩興富冬宵
清吟消得銅壺刻朔吹生寒雪灑天窻前梅蘂饒顔色
因思勞勞市上人半身僵凍還謀食有時西北来凉颸
邊陲天末頻相憶勞逸憂娱頓爾殊慚愧吾廬獨宴息
九臯生去不生歸(戴九臯以七年出/征十年轝骨而返)前年夢見傷心極
天心仁愛應洗兵旋看明年大平賊軍營十萬壯男兒
各各歸家勤稼穡
　　憶逺
銀燭垂金英夜長人未睡重簾下氍毺邈然動遐思邊
陲萬里遥故人勤王事雪花大如拳朔風勁如刺虎帳
不禁寒征衣逺難寄我軰擁重裘宴然讀書次况復嵗
華近團圞一家萃何當息烽燧凱旋歌飲至遐邇共歡
娱仰首望天賜
　　緑珠
學舞按歌足靈慧翠鈿珠落烏雲髻筵前擊碎紫珊瑚
盈盈弱質天教麗傾城未得却傾家石侯東市堪咨嗟
髙樓一夕恨惆悵玉樹朝来惜落花此時樓廢無消息
野草還作傷心色
　　題二十一叔父山静日長小景
吾叔乃詩翁裁句清而好近復叅畫禪頗得畫中道髙
齋長日暇為我濡毫掃即景繪為圖筆法特髙老一峯
挿天青波面池亭小峯腰瀑布飛亭畔清流繞更無别
粧㸃寫意殊了了我聞詩兼畵妙品古来少摩詰真蹟
無元鎮清風𣺌吾叔乃升堂况值青年早從知天授竒
不慿人力巧嗟我學畫法年來曾探討髙山但景仰興
洽林泉杳
　　鶴媒歌
童子開籠放鶴媒音長翅短清池隈上有野鶴翩然來
青莎顧歩相徘徊主人喜得新鶴易剪羽還將稻粱餧
鶴媒有聲不能語長呌寥天韻凄楚但願聞聲鶴莫來
却得髙飛不籠汝
　　雉媒歌
平岡草淺雉媒呌遊絲飛絮紛斜照野雉歸飛帶夕暉
迴視雉媒如相召翻同飲啄不加防上下鼔翅争翺翔
雉媒引雉入羅網弋師歡喜媒徜徉嗚呼同類且如此
機詐相傾殊未已雉媒欲報稻粱㤙莫辭自赴烹調裏
　　馮媫妤
上林虎圏䨇門開奔熊正對官家來弱支膽敵千夫勇
當前直立驚同儕同儕驚上心喜始識媫妤真愛已得
寵不如失寵安懼心纔定妬心起君不見呼天誰白中
山寃致使人傳大内言
　　神僊曲
飄颻羽佩凌天風雲裾娑娑曳綵虹西池阿母煩守宫
夢中㡬過桃花紅下視蓬萊塵欲起吹來鐵笛蘭煙紫
欝羅蕭臺空刧中驂鸞謁帝雲霄裏却去竹山穿石窟
泉底今朝葬仙骨
　　海市
蜃氣遥浮滄海東離離曉現蓬萊宫璇題銀榜幻空影
重樓掩映扶桑紅鮫綃驪珠燦光澤市與麻姑飾瑶席
坐令人間眼界新煙雲萬頃連天碧君不見方士迴舟
阻風水僊踪大抵皆如此
　　覺生寺大鐘
洪鐘二丈髙其圍乃數倍隆棟繫旋蟲含光耀精彩摩
挲古質想前朝精鐫表裏龍蛇髙標題嵗月去如海空
餘鉅響振雲霄即今猶眩俗人眼那論曽傾萬家産道
塲水月幻莊嚴此語吾聞諸内典層樓重建梵王家彷
彿諸天散雨花一聲擊撞獅子吼沙界同音演法華(鐘/)
(上有全部法華經文/)
　　題晉戴逵剡山圖
山川靈秀稱江南伊人小隐為結庵竹籬茅舎頗自適
雲容水態曽相諳老松落落蟠翠色髙峯矗矗烘朝嵐
興来掃筆作長幅故知邱壑性所躭三徑雖開人跡絶
先生杖䇿獨幽探何湏絶琴誇逸致個中妙趣誰能參
　　恭瞻萬壑松風圖感而有作
老松經萬年幽壑紛千派蜿蜒掃黛眉虬龍結青葢耳
際無餘聲颯㳫泛天籟奔騰鐡騎馳遥見捲旗斾神韻
動諸天妙意殊堪㑹大哉造化功金泉創仙界髙堂臨
萬壑一瀉松風快當年諸孫行惟我承
㤙最
賜居亭畔室虬枝森一帶盛夏如秋深日夕静相對謖
謖吹衣襟谷神守清泰轉瞬成昔遊感企瞻圖畵
　　行宫遣興
春風布始和昭蘇百卉萌靄靄景物佳曙鳥相和鳴砌
畔抽新草緑意含生生何幸承
㤙来南苑薄言行芳郊未合圍朝暾暎檐楹隨境可怡
恱吾誰與繫情欲開有山桃未語彼黄鶯借問造化者
何復殊枯榮
　　雨中舟歸
夕陽西下春雲布霏霏細雨迷蹊路中流䨇槳盪歸舟
十里横煙暗村樹岸栁㝠濛待暮鴉寥天低黯催孤鶩
咫尺玻璃太液池幻作寒江煙雨渡
　　放鯉
修鯉揚朱鬛雙雙卧筠籃失波受困縛吐沫心難堪有
人持贈我將以佐㫖甘劇憐苦涸轍猶可潛深潭春風
漾水紋新藻緑毿毿撥剌彼遊魚各各生意含呼童攜
鯉至放之小池南赴波漸旋泳倐逝如脫銜我非好清
况不為口腹饞今春放雙鯉明春百倍添寄語饕餮者
放生乃大貪
　　舟行
御湖三月春水生㣲風不動玻璃平樓臺咫尺方壺聳
楊栁千條煙靄横蘭舟容與盪雙槳飄颻渾似坐玉京
緋桃緑李夹兩岸綰綺錯繡春色并我思去夏泛太液
荷香十里疑蓬瀛即今光景正明媚緑波揺漾鷗鳬輕
等是舟行别今昨年華荏苒何湏驚
　　折芳圖
烏雲蘭馥翠未整阿香燒水簾櫳静曉寒初試五銖衣
庭欄小立胭脂冷笑折芳枝佐玳鈿露凝粉氣猶鮮鮮
歸來徙倚香奩側膽瓶謾挿憐清妍對鏡簪花長太息
年年不改枝頭色
　
　
　
　
　
御製樂善堂全集定本巻十九
欽定四庫全書
御製樂善堂全集定本巻二十
　古體詩
　　夜雨齋中焚香
虚齋坐清夜斗室如方丈容膝且自安忘機心宇曠忽
驚灑窻雨因風送㣲響喚醒吟詩耳焚香助清賞細細
沉檀煙篆絲裊直上簾垂避輕寒静聼閴萬象更深香
影殘夢與蝴蝶往此中樂趣多户外非所想
　　雨中聞鴈
蕭蕭夜雨飄風鳴新寒料峭著體輕空中鴻鴈三兩横
音徹虚齋凄以清上苑景物争明媚倐爾變作三秋聲
蘆荻蒼茫漫含思瀟湘煙雨空復情沙暖鴛鴦逺浦浄
明朝從看春光榮
　　種松
園中足桃李錦繡争春容一朝朔風撼寂寞芳條空欲
儲嵗寒景當春乃種松抽枝始落落含氣方濛濛風雨
小亭側乍見出窟龍漫言少丰韵莫嗤乏丹紅君子苟
相顧勁節在三冬
　　暮春曲
暖雲晴日烘春老殘紅埋逕消芳早緑楊十里暗朝煙
得得催晨鶯語巧荏苒風光已似奔輕寒料峭金猊温
抽毫為寫留春句時向窻前惜曉暾天津暖漲明如鏡
指日應看芰荷盛
　　西海捕魚
平湖蕩漾春波長萬頃玻璃暎日朗唼浪修鱗水面遊
争駕扁舟盪雙槳漁人那曉生意多不捨鯤鮞盡收網
網罟紛絶流時作求魚想嗤彼貪利人吾寧號清賞勸
君解網放羣魚篙撑緑水中流響花片飛香㡬處漂宿
鷗眠起冲雲上剌剌新蒲欲出波逺㟁煙光含莽蒼樂
哉此遊逸興多鱣鮪洋洋任觸榜殘照西山返棹歸别
舟笑我成空往
　　採芝詞自題照
何来瀟灑清都客逍遥為愛雲烟碧筠籃滿貯仙巖芝
芒鞋不踏塵寰跡人世蓬萊鏡裏天霞巾彷彿南華仙
誰識當年真面貎圖入生綃屬偶然
　　縛雞行
縛雞莫縛牝留以蕃孳生縛雞莫縛牡留報長短更牝
牡皆有用金鼎將誰烹君看羣雛長頗足供胾羮口腹
恣饕餮所欲難滿盈何如留有餘長以佐生成
　　春蠶食葉聲
吴天三月春光蕩吴蠶三眠蠶更長陌上新桑葉葉抽
晴窻鎮日風雨響喚起深閨未畵眉携筐急就飼朝饑
流水潺潺箔間落爽籟瑟瑟簾前吹日長莫厭耳根閙
蠶飽絲多足相報但願今年官絹輸却免門前租吏到
　　秧馬
清和四月新秧緑一壠分来千壠足桐馬平馳碧浪輕
鬃鬛森森稻苖束北人使馬南人船兩蹄踏破横塘煙
畦東畦西來往速挿罷儂家㡬頃田㦸㦸青針波欲沒
載驅終日何曽歇草壁髙懸睡老農好與吴牛同喘月
　　聞蛙
竹影揺夕凉清光入窻牖霜簟含風漪文室周旋乆抱
枝蟬噪寂蛙鼔羣如吼昆蟲各任時日月雙丸走一徑
繞溪行叢葦盖數畝千百沸成羣噂沓不住口我聞雷
鳴夏汝蛙功何有徒供小兒輩垂釣出淵藪轉眼堕笭
箵因鳴受災咎九夏能㡬時胡不以黙守
　　五日芒種
南風薰薰麥苖緑稻鍼出水如新浴五日天中節物佳
却逢芒種農功促平湖㶑㶑欲生煙角黍蒲尊雜管絃
老農炙背溪田裏那得閒從競渡船暮歸偶自街頭走
買得靈符貼門首但願神貺沛曼陀指日西成看大有
　　銷夏
銷夏慿何事清吟興欲催心閒日晷永綺思方悠哉天
際凉颸動檻外山花開倐看明月上入我户牖来即境
自怡恱拈韵無安排何湏逐曉凉歩屧登髙臺詩成哦
㡬過清夜閒徘徊此樂足銷夏非云誇别裁
　　花石綱
江南花石新編綱舳艫銜尾達汴梁延福五位争工巧
地狹更廓皇城墻深壑嶄巖極險邃難妨馳突燕山騎
徽廟精思百藝能如何獨昧經邦智
　　野田行
驅車古城道寒煙濕秋草欹倒繚墻垣悲風白楊老白
楊樹下誰家園苔迷碑字棘生門年年墓道無人掃空
餘麟卧石虎蹲生時富貴誇得意不惜萬金營幽隧叨
榮已結上公儀殊㤙更賜東園器熏人勢燄今安在百
年事業歸桑海老松秃兀祗餘根子孫劚倒旁人買
　　姑息行
君不見明皇開邊用邊將祿山秉鉞臨牙帳又不見代
宗無智用承璀三郡河北幕府開子嗣弟及殊未已自
此朝廷事端起徳宗為政事姑息封拜無能振披靡瓊
林大盈牓庫新涇原兵至玉石焚由來悖入亦悖出坐
看宫闕生埃塵嗚呼姑息真無濟令人却憶貞觀世
　　夜卧聼雨憶平郡王
朱明届候天方永如烘暑氣焦塵境座間揮扇手欲疲
林下乗風吹不冷今朝一雨洗煩囂入夜濛濛萬縁静
楊栁隂中罷暮蟬梧桐枝上收清影時有匡牀髙卧人
一杯芳潤澆苦茗夜凉霜簟好安眠芭蕉響滴殘夢醒
醒後悠悠動逺思思在龍堆連雪嶺如心居士在軍營
年来王事勞馳騁即此清凉夜雨秋行帳殘燈懸耿耿
天心仁愛當偃師坐看絶塞狼煙靖百萬健兒歸故鄉
净洗兵戈只俄頃猶憶去年煙雨中綠簔共泛滄波艇
清宵蝶夢亦偶然人生何必嘆浮梗借有好風吹送詩
知君應在三秋領
　　伐棗歌
老翁持斧林中過伐取供人輪與軻我遊棗林惜生意
謂翁計拙如之何輪菌枝茂葉婆娑結實應比尋常多
年年秋成但賣棗管足朝餐與晩醝何忍急取目前利
坐令大樹投斧柯老翁揖謝言難采低價還愁人不買
縱令留樹計乆長只今枵腹誰能待
　　郭河陽關山積雪圖
層巒積翠數千里磴道盤空連玉壘鈴䭾風霜得得行
長途䟦渉間關裏世人馳利未肯休風巻紅塵撲馬頭
河陽一幅炎凉景不徒妙筆誇風流
　　探雀兒
小雀出卵纔數日老雀將雛雛六七兒童縛木作髙梯
廵檐探得雛兒出雛兒無知不憶母老雀殷勤抱辛苦
翾翻羽翼未長成嗟汝何時離哺乳
　　㯶拂子
驅蝇㯶拂子綘絲縷縷垂如何有用物壁間閒置之髙
堂珠箔圍四面氷盤清暑神安怡座中恍似蓬萊島蒼
蝇郤避將安施亦如太平羣蠭息海宇不用驅除為我
願㯶拂長如此莫資談柄頻頻揮
　　豐碑行
夕陽返照輝道周驅車古路西風秋路旁豐碑何其稠
森森挿笏盤龍虬誰能細考姓氏留但聞土民說所由
明代貂璫威福擅司禮還兼御馬圏秉筆曽標封事題
内操更教昆明戰沒後養子不掃墳羣埋此地多無算
當時威燄劇熏人只今草掩流螢亂我聞此語識興亡
秦漢唐宋皆殷監私暱何曽念履霜竊權頓令愁飛霰
勒石猶誇爵里髙千年青史誰能逃辛勤汗馬創業勞
大半抛擲由若曹
　　遣興
數日忽成月數月忽成年年月何曽異秋枯復春妍而
人於其中胡為感變遷浩浩東海水舊時為桑田清風
拂我面明月照我前馥郁芰荷香澹蕩楊桞煙即境自
怡恱饑餐困便眠
薰風送蘭香清芬透紗牖烈烈夏日炎誰能户外走霜
簟含清潤北窻髙卧乆心如止水澄物來随所受漫云
苦煩歊静觀暑何有
日昨䇿輕駟適從街市過見彼逐利者流汗肩相摩豈
不畏炎囂辛苦出無那歸來竹窻下月影含松蘿迴念
市㕓人塵境甘消磨九夏尚如此三冬當若何
輕舟泛晩湖一棹煙波緑荷芰襲衣香鵁鶄傍人浴天
地一畵圖俯仰供清矚何必蓬萊洲雲霞覔仙躅黄昏
蛙鼓鳴還似雲山曲
我聞古人語詩以道性情題韵随手拈易如翻手成乃
有追琢者格律嚴為程搥字苦幽澁結響務鍧鏗情性
轉拘廹未得天趣并廣厦避煩暑心閒塵境清即事攄
别裁得句還獨賡譬彼蒼松枝風来自在鳴
　　燕引雛
營巢屋梁頭抱卵雛兒長捕蟲飼其饑雙燕心悒怏羣
雛長大巢居難䙰褷弱翅凌風單引飛庭院愁欲墮願
借已力為羽翰嗟汝老燕胡不悟謾教飛来又飛去羽
翼成時㑹逺颺可似烏鴉能反哺
　　食蓮
平湖參錯芙蓉紫看罷蓮花食蓮子輕舟棹入碧洲灣
猶有新紅纔出水出水新紅未吐花晩風輕度香雲霞
㡬回流賞冷衣袂蚤秋消息知非賖笑對氷盤珠玉净
清芬恰與幽懐稱莫教入口嫌苦心從識生成有本性
　　擬古七首
離離山頭花青青墻上草夭夭松下桃芃芃阪田稻雨
露苟不及指日成枯槁空谷有佳人幽閒而静好憶昔
出門時蛾眉未曽掃日夕侍舅姑小心奉栗棗夫君乆
不見出身事君早只戀洛陽花不返洛陽道日暮掩柴
扉脈脈空房老
露蟬掛髙樹聲入西北樓晩景可憐生傷心樓上頭羅
衣掩秋扇風度寒颼颼伊人天一方逺戍并凉州家居
有如此氷雪况遲留深悔失斟酌却令覔封侯
織成鴛鴦錦裁成鴛鴦被鴛鴦本同心同生亦同死嗟
哉末世人其心不如此朝愛芳草青暮憐野花紫野花
得意時芳草正委靡
堂堂復堂堂羲和何奔忙三日不見君見君髪半蒼五
日别故人故人天一方世事如飄蓬聚㪚那有常中庭
羅酒漿烹豚刲肥羊滿酌金屈巵笙簫奏兩旁勸君且
飲酒莫負好時光
天地一逆旅光隂乃過客如何百年中更促駒過隙勞
勞長安道役役洛陽陌車馬争春風管絃擁上席但見
庭中花那見路旁柏柏樹日以老落葉無人掃朝夕牧
兒来抛磚擊神道
冬至羣芳歇松柏乃青青衆人賞後凋松柏轉傷情傷
情亦何為見賞嵗寒時嵗寒不可回良材將安施不如
同枯槁免使獨樹竒君子苟相顧莫信桃李姿
玉䋲横長夜斗柄向西指寒風拂象牀爽氣生蘭戺美
人傷獨處拜月更衣起去年月圓時良人同妾視今年
月滿時出門求金紫金紫亦難求得之何足喜不如早
言歸與君長共此
　　馬賁牧牛圖
平川苜蓿含煙緑牧童羣集雲山曲烏犍逺放晩風凉
偷閒笑語相徴逐但願禾稼如雲收足供租賦免賣牛
安得太守如龔遂腰間樂勸解吳鈎夕陽在山尋歸路
煙氣濛濛暗林樹河中一幅景物繁監門圖繪意畧具
　　中樞歌
秉鉞託干城坐謀稱媪相奏對百官前供奉金華上䛕
詞飾進報功勲中樞威燄天下聞健兒自衛弱攻戰董
兵權重唐監軍嗚呼徽宗猶不悟自恃可用唯宦䜿草
竊雖平内寺横坐令宋室成南渡
　　青青水中蒲三首
青青水中蒲如劍森池沼下有雙鴛鴦同生亦同老
青青水中蒲間以芙蕖花自問無顔色相對重咨嗟
青青水中蒲忽萎秋風裏終始不離波嗟君不似此
　　鴈奴謠
臨秋霜信排空書雌雄一失為衆奴飛随天際不敢後
為恐羣鴈相招呼蘆荻蕭蕭白花亞成羣分偶眠秋夜
寄語彎弓羙少年當時何不連雙射
　　丹青樹
終南有佳樹其名曰丹青孤榦挺百尺上結車盖形青
赤葉相間望若錦繡明崔黄好手筆一一畵難成抽條
應春和呈祥藉地靈鳥雀不敢巢映日獨蔥菁梁棟未
試用徒傳竒樹名不如松杉質猶足架軒楹良材苟終
棄空勞造化生
　　度竹鐘聲
月窻清映檀欒影細吟輕籟孤梢静蕭踈透響送霜鐘
招提何處山僧醒韵雜琅玕度綺寮㸃滴寒更發深省
玉露頻敲淅瀝㣲斷續如傳青籜冷今宵參破耳根禪
乍迴殘夢清懐永
　　古别離
古别離天上牽牛織女星一年一見徒含悲銀河清淺
欲度難何况白槐虧蔽之人間有怨婦七夕夜半嗚嗚
啼空抱心事不得訴仰窺雙星欲寄詞鵲橋嵗一駕猶
有交㑹期那似良人戍隴上生去未必生還歸
　　唐寅秋林髙士圖
寒溪引入仙鄉深一川風景含秋林霞衣雲帔結知心
徘徊稱意羞華簮或浮輕舠或卧岑把釣蘆㟁垂絲沈
有來童子斜抱琴髙山流水彈清音拏空松柏虬龍吟
白鷗為伴浮碧潯商山遺跡復見今箖箊晩籟寒窻侵
生綃一幅重南金唐君妙筆何森森乗槎他日擬追尋
祇今卧游瀟湘滌煩襟
　　新月
七月哉生明露坐寥天濶碧梧影漸稀清映蛾眉月古
鏡吐㣲芒銀鈎光出沒况當早秋夕素娥逾皎㓗對此
新光流逸想随時發盈虧始何年照耀無休歇古來對
月人胡為流波忽際兹玉輪生胷懐正清越無須秉燭
遊何用上探窟對月不暢吟轉瞬三五闕
　　七夕詞
孤桐泣露䦨干濕絳河迢逓離懐急雙星契濶動經年
寳婺生塵掩雲笈歡娛却被離恨牽天鷄喚曙良宵殘
誰家弱婦髙樓上何處金針玉指穿弱婦穿鍼羣乞巧
那知箇裏光隂老萬里逺戍祁連城十年不返長安道
長安月夜臨風歎空羡雙星渡銀漢龍輈旋轡鵲橋收
天上人間腸共斷
　　弋鴈篇
三秋月如水風雜喧菰蒲羣鴈自北至飛飛集平湖稳
向沙汀宿夢與秋波俱誰與弋鴈者巧計突澤虞潛身
葦㟁側持燈照鴈奴鴈奴嗷嗷呌羣鴈驚眠初避射各
分飛旋顧矰繳無無端迴幽夢共疾鴈奴誣喙啄更爪
擊忍辱聲嗚嗚雌䧺各安眠孤身痛始蘇弋者還復來
噤口不敢呼随意恣弋取滿載尋歸途我聞傳此事把
筆長嗟吁嗟吁意何為覧古興懐紆諌官君耳目讒者
百計圖一朝誅斥盡旋亦亡其軀干刳周代殷員沈越
滅吳自閉其耳目古今嗤至愚嗚呼興亡事視此竟何
殊
　　見桃下栽松感而有作
園中種樹羣芳滋㡬年榮長紛葳㽔或列山側或傍池
同䝉雨露争參差阿誰位置失其宜山桃下植青松枝
蜿蜒未放拏空竒甘為蓊蔽嗟何辭春日抽條緑葉彼
勢髙獨占陽和私葱蘢待到嵗寒遲吁哉已過煦嫗時
我欲借問場圃師種植顛倒意何為青松磊落龍鳳儀
山桃弱質人所嗤胡居松上茂䕃垂因循坐令虬枝萎
自古掄材還若兹坐對感慨抒幽思安得槖駝妙手移
或棄山桃付芟夷良材俾沐三春曦他年梁棟誠堪期
　　饑鶴行
松隂顧歩霜翎拂徘徊本是山林物秋澄鏡浦魚深潛
饑腸獨立金風疾雲間萬里青田遥雙翅新剪難冲霄
主人稻粱㤙未報仰唳長空天泬寥
　　羽林執㦸郎
香衢走馬雄風生蹴踘塲開連夾城朝遊玉埒春如畫
夜醉青樓酒似渑青樓留宿金貂脫拚却一生花底活
野老吞聲哭忍饑兒今執㦸黄金闥
　
　
　
　
　
　
　
　
　
　
　
　
　
　
御製樂善堂全集定本巻二十
欽定四庫全書
御製樂善堂全集定本巻二十一
　古體詩
　　題劉松年武夷九曲圖憶聞之蔡先生
武夷層巘嵐煙碧水墅山村變朝夕桃源祗許一舟通
就中疑有神仙跡聞之先生八閩客為余曾說山川僻
當時興寄玉筍峰嗟吁道阻未尋屐錢唐筆墨超凡格
半幅霜綃圖咫尺題詩九曲足卧遊還似書窻話疇昔
　　少年行
邯鄲羙少年平生好仗義白日佩劍出里門一聲叱咤
千人避捨身只為意氣投生憎富貴誇交遊為君復讐
望君報千杯一醉酒家樓
　　雨
夜窻響芭蕉曉荷亞洲渚誰知夢覺中一枕新秋雨牀
頭蠟屐閒起走繞廊柱葛衫不禁風㣲凉添㡬許
　　同五弟月夜舟歸
湖波㶑灔當秋澄一輪寒浸秋月明上下清光星斗燦
輕舠打槳中流行萬籟閴寂天在水蘆葦㸃㸃飛流螢
長空泬寥堪妙㑹鴈行拈韻欣同賡詩成泊岸松窻卧
還聼沿階蟋蟀鳴
　　逺將歸
欲别恨時促將歸恨日長庭前繋馬雙垂楊為君再整
羅衣裳去時路即歸來路别後新歡應勝故記得曾攀
弱桞枝即今瀟灑成枯樹今宵夢不到天涯垂垂銀燭
初成花欲訴離愁猶未了一聲雞喚東方曉
　　城門歌
城門閉兮言路開羣驚鐡騎燕山来城門開兮言路閉
處堂燕雀欣得計同盟已悞復和親坐令汴水成灰塵
小舟黎陽渡五日却笑南朝無一人君不見當時首禍
由童貫纔見邊烽先䑕竄
　　廢宅行
蛛絲宻織珊瑚箔銅扉雙敞堪羅雀花開寒砌為誰妍
鳥啄風筝珠玉落當年甲第禁人窺此日塵生秘閣帷
繚垣欹倒村童入折取庭前丹桂枝老翁驚視傷𠂻曲
憶種茒檐領芳馥薰人勢燄强移栽曽拆儂家數間屋
　　蓼花風
秋潭徹底清岸蓼紅低映西風水面来娉婷舞腰競蒼
茫蘆葦花寂寞芰荷柄日落晩煙横韻寫寒芳浄
　　有所思
置酒髙堂上聼歌有所思所思在何處迢遞天之涯有
恵雙南金不如心相知南金用有盡相知無已時眄彼
中庭樹忽生連理枝連理非為貴所貴不相離同心而
契濶咄哉徒含悲
　　月夜蘆洲
似雪蘆花滿洲渚摇曵西風夜深語喚迴清夢水亭幽
秋色秋聲迷處所清光㶑㶑月在江隐映漁舟過寒浦
　　雲臺歌
紫氣欲奪炎天赤南陽布衣提三尺昆陽一戰掃豺烽
洛中布治敷天澤攀龍附鳳為侯王二十八將名煌煌
中興功烈資贊襄雲臺圖貎千秋揚君不見淮隂葅醢
英彭死子房從遊赤松子何似榮名保始終卓哉君臣
能濟美
　　除架
白露零場圃瑟瑟西風寒可憐含甲蔬生意忽摧殘垂
架青青葉引蔓已半乾呼僮為除治蕭然景物䦨猶喜
逺山翠乍入踈窻觀無須感代謝漫愁乏盤餐冷畦旋
種韭㑹當凌霜攅
　　秋原草
迷離鋪翠露珠濕村郊寒颭西風急錦蹊繡阪憶春遊
秋光滿目扶笻立霜林葉落叠殷紅猶疑紫艶堆芳叢
寒雀成羣噪新霽平原晩景煙濛濛
　　漁舟唱晩
蒹葭戰夕風明霞入澄水罷釣盪漁舟欸乃波面起雲
山列逺屏坐卧鏡光裏孤篷掛玉鈎濁醪宴妻子短笛
咽凉颸詎解調宫徵秋来景寂寥漁樂獨無比
　　秋浦泛舟
西風拂水煙波綠櫂過寒溪三四曲采采蒹葭颭白花
臨流驚起雙鷗浴雙鷗忽入芰荷叢可憐寂寞餘殘紅
錦帆畵舫披薫風猶憶競渡誇天中轉眼秋湖明似鏡
雲山倒影澄波静岸桞寥蕭咽晩蟬艤舟月掛孤篷正
　　髙其佩指頭畵魚
玻璃㡬頃孤煙横修鱗數尾不辨名晴光蕩漾耀金碧
泳游波面依浮萍誰知瀟灑濠梁興付與一指傳其生
掛壁滄浪秋意渺彷彿當年在藻情
　　有初行
君不見晉武曽焚雉頭裘平吳還駕羊車遊又不見明
皇珠玉焚前殿太真寵盛長夜宴人心靡不有其初㡬
見歴久常不渝當時焚寳博虚譽誰知欲熾翻焚軀漢
文却馬輕千里崇尚節儉輝青史不聞號令付炎官祗
覺中心淡如水
　　八月三日作
金烏纔西下歸鳥集踈林乍見中秋月弄影清池深徘
徊倚石欄閒望抒清吟却憶昨年秋今夕送知音(癸丑/年八)
(月三日平郡王/奉  命西征)邊陲渺天末颯沓霜風侵撫景懐契濶
躊躇思不禁南仲方出車頡利未生擒月明人盡望壯
士秋思沉我方宴卧餘風景聊追尋夜深蛩語咽凉露
濕衣襟
　　仲秋曲
銀壺滴滴更漏長踈梧月影含秋光夢迴幽枕蛩響切
曉看殘荷露氣凉蓼花翻風亞洲渚驚起賔鴻飛别浦
一聲孤唳碧天髙二十四絃調玉柱
　　夜聞覺生寺鐘
紗牖度凉颸桐枝弄踈影睡鴨篆紋消一榻深宵冷忽
聞野寺鐘十里傳音永不知十方界誰歟發深省
　　桑條韋
桑條韋繼娬媚娘一朝封劍斬五王後車仍蹈前車轍
可憐唐室多専房本為相憐更相倚誰知祻在椒房裏
神龍餤餅不可言總為龍裘欲加已嗚呼開創事亦難
太宗圖治頗英賢惜哉家法未盡美致令女祻相連綿
　　遊西海
輕舠盪入蒹葭叢波澄西海連長空雲山倒影弄明媚
寂寞殘荷摇晩紅蕭齋習静過三伏今日扁舟晩景逐
煙汀沙渚轉蒼茫却憶薫風吹岸緑
　　南苑雨中即景
蕭蕭緑槐枝徹夜滴踈響檐頭喚曉頻野雀三與兩閒
從閣道行金風透颯爽含潤草猶芊凌寒菊初放墻外
馬聲嘶悠然動遐想
　　雙栁樹
雙雙髙栁拂長空繁枝低亞相青葱不知植此者誰氏
秋来踈葉凌西風露浥平原獵騎出得意誰知消嵗日
南苑徘徊雙鳥飛煙栁蕭條僅存一漫言草木本無情
可憐獨樹傷無朋寒郊彷彿靈和殿月上空餘孑影明
　　海子外行圍
朝霧歛秋空遥天白如水獵騎出郭門寒郊行邐迤箭
逐雙雕飛鷹伺羣雉起相逢倚杖翁農話斜陽裏悠揚
墟里煙淡掛踈林紫歸鞍拂晩風獵罷心猶喜
　　鷹搏兎
風吹衰草寒颼飀蒼鷹在臂凝霜眸瞥然狡兎走平疇
三窟已失空含愁髙盤雲翮孤星流厲爪下擊勢更遒
怒氣一奮誰能收嗟彼韓盧有技徒増羞嗚呼汝鷹性
匪柔却邀富室千金求古来英鷙半埋没凡雀嘈沓何
其稠
　　南紅門捕魚
煙蓼亞寒汀澄波漾秋浦垂綸玉鏡明潛鱗堪指數蕭
然秋意深數聲離岸櫓漁笛横西風雲山入新譜
　　寄衣曲
夜凉漏永聲鼕鼕征衣自裁還自縫素絲牽恨紛難理
銀釭照淚闌干紅香閨無那秋蕭索頻憶龍堆朔風作
及時遥寄禦君寒只恐到遲君不著
　　瀚海石子歌
昔聞瀚海石子竒今日几席得玩之瀚海渺在天之涯
草不抽莖樹鮮枝春光罕照秋風悲長年那得雨露滋
其中産石𦍑誰為嗟彼從軍戍邊陲更過萬里無歸期
故人天末相贈貽開匣忽覩光離離逺寄用表長相思
紅如珊瑚碧琉璃硬黄深青各有差大如雞卵未剖時
小如釵上紛珠璣亦有竒峰異壑姿天然那事追琢施
感君贈我置芸帷長日静對心神怡髙歌消得梧月移
吁嗟故人知不知
　　濬沼
圓池寛數畝秋水涵清虚植以芰荷花畜以文錦魚嵗
月既云乆其下積泥淤潑剌礙遊鱗相忘憶江湖物亦
含其生與人豈異趨一朝深濬之爰為安其居快哉玉
鏡中潛躍随所如何殊濠濮上撫景襟懐舒
　　題唐岱秋山不老手巻
唐生胸中有廬霍為余一寫秋山狀毫端氣韻擅蕭踈
􁃼壑縱横出心匠逺峰螺髻翠欲滴飛龍直下噴銀浪
招提想像晩鐘鳴森列松杉作屏障我聞山水貴可居
卧遊亦足娛清曠展對蕭齋秋意深拂拂金風侵几上
　　賦得霜花撲曉韉
山路散晨光行人殘夢醒欵叚嘶寒風落月挂斜影空
林霏素霜萬壑朝嵐静愛日晃征鞍㸃滴留清冷彷彿
踏春遊花落餘殘景
　　題李思訓寒江待渡圖
輕嵐淡抹西風肅征人趂曉紛馳逐啞啞羣雀噪渡頭
漁舟猶伴殘燈宿千林紅葉正凋殘欲落未落古月寒
勞勞名利何時歇一幅寥蕭几上看
　　風篁笙奏
明窻愛日多几案光生暖檻外竹千竿翠影欣踈散何
来笙簧韻寥寥風送逺繁節乍敲鏗低拍殊幽緩清如
嘯遇孫勝比咸撥阮漫云耳根囂天籟三千滿
　　雀噪
東方欲生明纎月西南落平林曙景通啞啞鳴寒雀霜
風斷續吹繁音轉髙閣似話五更寒如語栖枝樂蕭晨
入聼幽明窻興堪託愛日已三竿暖影侵帷幕快哉黄
棉襖人鳥同時著
　　冬夜對月書懐
烏鵲棲稳人行少弗弗霜風窻外掃曲屏銀燭含幽光
獨愛侵帷玉蟾皎地罏然炭暖氣徐俯仰丈室慚温飽
此時緬想饑寒人茅屋欷歔愁未了境遇由来不可齊
消懐聊把陳篇考忽聼霜鐘送林杪踈櫺影度梅香悄
喜對清光延佇吟殘更欲盡雞啼曉
　　遊法海寺即景
纎月挂空林曙鴉帶寒影匹馬衝霜風為訪招提境村
墟散炊烟迴首眄斜嶺扶桑耀朝暉寒谷添晴景我行
已覺疲禪僧坐方静稍然石竈烟為我烹苦茗尋古斷
碑存探幽石徑永誰能問法源暫可息浮梗帝京佳氣
多烟火籠萬井却供眺逺閣一覽餘清省(寺有眺逺閣/晴明望帝京)
(如咫/尺)
　　法海寺題壁
百年蘭若雲封戶山僧静坐絶往還我来杖䇿尋幽勝
啾啾山鳥鳴空山欲落未落楓葉赤乍斷乍續秋雲閒
烟蘿石徑歸路杳孤月已上臨禪關
　　冬夜讀韋詩
焚香對銀檠夜静見明月遲遲玉漏寒萬籟此時歇蘇
州五字詩披覽逸興發園客事獨繭格調殊清越七竅
總不鑿安排活潑潑終巻不能釋玉繩横未斡
　　蠟珠謡
香篝斷續蘭烟吐月窻細把長更數銀檠明滅詩思遲
一天霜影簾垂户誰敲仙掌鏗鏘鳴猶疑滿斛珠璣傾
却教吟興娛清夜窻外寒賡緑玉聲
　　村賽曲
老巫伐鼓聲鼕鼕冬醅初熟霜柑紅合家羅拜致䖍恭
村村樂事傳豳風黍稌堆西稻堆東倉箱萬億快年豐
謝神黙佑㤙何窮賽罷福酒先酬翁老巫牽羊别家去
来年大有神應助
　　霜曉炊煙
村墟寒曙暉霜重烏啼少㣲辨炊烟横旋向踈林繞縷
縷披風寒依依散晴曉晨粥想已成曵篆絲漸小長祝
茅簷裏歡然温且飽
　　嗇夫詞
上林虎圏當晨開六龍飛騎官家來苑尉小臣乏口給
諜諜獨顯嗇夫才覇陵漢帝稱仁厚特地褒嘉頒墨綬
若非採取釋之言坐令佞者羣奔走君不見正色立朝
周大夫廷議期期不出口
　　鶴氅裘
翩翩鶴氅如披銀望之直是仙中人可憐落魄籬邊者
中心歆羡良艱屯君不見仙人不住人間世瀛洲方丈
誰能濟長安比戶豪富家朝坐華堂暮空第吁嗟仙人
不若此豈如垂釣披裘學嚴子
　　草色
勾芒鼓吹招摇東羲和御日騎蒼龍暖雲晴旭當天烘
皇州十里輝春融女夷小試龍梭慢春信遲遲歸别院
繁紅猶未上瓊枝嫩黄乍覺鋪芳甸光風轉蕙物昭蘇
暗報陽和日日殊輕寒料峭天街曉試辨茸茸色有無
　　萍始生
潑剌遊鱗纔上水嫩萍拖翠春流始牽風摇漾縠紋輕
試詰生生忘所以緑髮新梳濕未乾半含清潤凌波寒
誰家一匹氷紈素忽織參差藻無數
　　石徑松雲
石洞盤紆雲掩門長松落落拏雲根虬枝颯沓泛清籟
幽勝不數桃花源緑隂掩映蒼苔翠仙家孤鶴偷閒睡
醒来雲氣忽滿身疑是丹爐烟繞翅
　　漁莊晩霽
夕陽天外明逺浦歸颿疾吴童盼阿儂獨倚柴門日晩
烟漾澄流漁莊足蕭瑟何来欵乃曲忽自叢蘆出霽影
射波紅曬網椶皮室共擬金波上數杯醉椰蜜
　　野寺殘陽
斜日照林低野寺鐘魚静亭亭塔影孤川風淡晩景片
雲出岫間餘霞横抹嶺誰歟牛背人歸路歌聲永暮色
逺蒼茫金波忽流影山僧獨趺跏炷香觀平等
　　野店風帘
杏花村裏春光好人家隐暎迴巒抱招得遊人䇿蹇来
一尺青帘挂林表輕風摇曵髙復低斜拂垂楊緑未齊
曉烟羃䍥溶溶月夕籟低徊淡淡溪東皇鼓物標青幟
臨風無限悠揚意韶華撩眼興陶然不緣野店新醪醉
　　過覺生禪房
十里輕隂路便覺非塵境緩轡到招提颯然松風静禪
房花木香小憩耽清景上人息萬縁跏坐觀平等徘徊
石徑紆徙倚松軒永且喫趙州茶莫問雲門餅歸騎漫
教催餘霞亘西嶺
　
　
　
　
　
　
　
　
　
　
　
　
　
　
　
御製樂善堂全集定本巻二十一
欽定四庫全書
御製樂善堂全集定本巻二十二
　古體詩
　　熏香謡
寳鴨昻頭綠雲吐湘簾㡬扇垂當户廣座風生六月涼
水沉一片熏爐炷熏爐棐几清無埃芝印欲就光徘徊
誰家才子紅蘭署何處佳人玉鏡臺篆絲細裊香烟散
萬境都來參鼻觀主人日午正髙眠夢中留得殘香伴
　　漁鄉曝網
殘陽西落射柴扉漁翁盪槳前溪歸歸來枯栁扁舟繋
長竿曝網溪風㣲風吹網眼千珠落網得魚歸兒共索
老翁不與意非慳換取青錢供晩酌江鄉有酒更有魚
一家長享豐年樂豐年樂雨後明霞抹林脚
　　松隂午憇
長松夏亦寒嘉䕃如張盖白石堪坐卧清泉流一派有
時㣲風起瑟瑟泛虚籟繄余閒歩屧小憇松隂内枕簟
延清芬濤聲凉可愛徙倚林泉間興寄雲霞外
　　温泉荷花
首夏荷葉纔田田温泉開花已如然六月池塘荷始盛
温泉花謝餘青柄温泉水暖荷花早羣驚艶質凌波好
那知消長不須時九夏未半先枯槁我欲乗興弄扁舟
蒹葭青青壓㟁頭可憐荷花轉不若已作一段横塘秋
　　聞雞起舞曲
聞雞鳴中夜舞英雄志氣冲天宇聞雞鳴舞且歌功業
未就可若何古來壯士多消磨待旦不寐空枕戈君不
見士雅擊楫意慷慨越石清嘯胡兵退當年事蹟略相
同恨不功成青史載
　　題林朝鍇蒼松霜隼圖
長松落落拏龍虬下暎清淺之碧流何来霜隼脫覊鞲
高枝獨立態轉遒搏風羽翮横九秋電光閃閃輝雙眸
挂壁直使燕雀愁啣泥怯上雕梁頭君不見將軍臂上
軒勇氣饑飽由来受人制又不見王孫愛汝雪毛竒髙
飛不得遭縛繋豈如幻化生綃裏厲爪秋空攫飛雉五
方小兒謾張羅因風直欲凌雲起
　　六月十四日聞蛩
今年秋信早六月蛩已鳴月檻納凉天籟寂唧唧忽作
三兩聲主人哦句繞徑行砌旁幽韻如共賡㡬度振羽
音逾亮轉動經年離别情仰看踈梧魄影明銀河如練
碧落横葛衾生寒羅幕静秋聲秋色今宵并
　　卧月
新月挂玉鈎露下空庭濕高懸緑湘簾盡放清光入桃
笙漪翠浪桐風来習習獨卧看流螢千㸃星光集
　　題趙文敏中峰懐浄土詩畫巻
了得心如幻西天即東土多少念佛人覔佛在言語妙
哉松雪翁筆意脫凡腐借問是佛非燈籠答露柱
　　陌上桑
離離陌上桑桑葉初染綠郎在姑蘇城妾在大隄曲相
隔迢迢如萬里大隄秋冷芙蓉紫風光春去復秋来可
憐郎心不可恃郎心風中燭妾志水中石願作白馬逐
君行天宇寥寥覔無跡
　　封鮓行
曽聞陸氏子懐橘餉其親又聞陶氏母封鮓謹持身懐
橘可云孝封鮓可云仁兒豈無母遺官物非濟貧卓哉
陶士行其後為顯臣運甓久習勞分隂常所珍教子以
義方湛氏真其倫
　　疾風勁草
金風颯沓至羣卉皆委靡豈無芳華姿時過不堪恃矯
矯彼勁草特立秋原裏枝葉已蕭條堅心猶未死迴顧
羣卉悲非甘衆所竒春和苟回煦願共芳菲時
　　七夕篇
白月皎皎欲上弦西風送爽侵帷筵秋聲秋色相婉孌
撫景䇿杖庭梧前迢遥碧落横銀漢此夕雙星得相見
脈脈盈盈一水間經年話别情何限桂宫雲帳罷龍梭
羽盖初嚴欲渡河天下人間兩無異惟有今宵秋思多
秋思綿綿亘今古離愁渺渺迷處所可憐羅幔暗驚秋
不比尋常乞巧樓誰家砧杵傷獨宿何處邊笳淚欲流
邊笳砧杵斷復續恨比蛛絲縈萬曲仙人掌上露華寒
曝衣樓畔金颸肅天雞唱曙各東西榆影茫茫路更迷
可知此夕雙星㑹便是當年古别離
　　古風
矗矗山頭峰忽為山下道汎汎水中萍倐作原上草何
異人間世夢幻頻顛倒朱墨分貴賤彭殤齊夀天萬境
何縈心瀟灑舒懐抱池水淡以深一泓秋月皎
暮出城東門見彼耘田者傴僂畦壠間紅日正西下揮
汗立片時薰風散平野指日卜西成篝車賽秋社還憂
租稅重催廹不相假終嵗事辛勤農夫獲利寡
黄金鏤為鈿明珠飾為珥裊裊瘦腰肢若不勝羅綺佳
人命多蹇嫁與薄情子勸君覓封侯出門求金紫雖去
萬里遥脉脉甘守此朝遊花陌間暮宿青樓裏終老迄
無成妾身安所恃
有客天一方遺我尺幅書開緘肅起拜如獲雙明珠還
君以空函非緣友道疏相思在𠂻曲覼縷不能抒
明月照髙樓上有窈窕人秋風冷蕙帯舞䄂欲生塵腸
斷望斑騅心灰憶錦鱗叠我鴛鴦被收我芙蓉茵相思
隔萬里羅帳為誰春
獨樹少嘉䕃兩樹隂扶疎彼此相託藉春風擺葉初蘢
葱森天宇綠影含綺疏雨露豈有私生理頗自殊忽然
萎其一孤立等無徒草木尚如此交情慎莫渝
秋風西北来庭砌凉以清玉魄映踈梧唧唧寒蛩鳴雙
星在河漢新傷離别情誰家砧杵動良人方逺征而我
晏然卧凉颸拂畵楹殘夢廻枕簟吟哦月影明
　　細栁營行
壁壘傳呼天子来將軍無令門不開介胄不拜識軍志
棘門㶚上真兒戲君不見淮隂多多稱益善漢王夜入
恣調遣從知持重勝多謀亞夫名望從兹顯掃平六國
智不淺
　　折檻行
建章殿上垂龍裘槐里小令面請求願斷佞臣一人頭
佞臣為誰安昌侯觸犯天威攀殿檻抛將血性塗肝膽
免冠叩首老將軍却令遺直出屯坎嚴威忽霽迴春暄
令勿完葺留斷痕徒教事後旌忠直何如聼取當時言
　　寄衣曲
綘河西亘天欲秋聲聲砧杵雜風流誰家少婦傷離别
并剪裁衣明月樓新棉絮罷開香笈手把金針燈下泣
舊衣棉少不禁寒新衣棉多線縫澁線縫澁衣寄遲夢
中識得龍堆逺衣到愁過沍凍時
　　詠塞上達蘭海蘭松木筆格
迢遥絶塞隔萬里其間乃産海蘭松虬枝勁直傲霜雪
盤盤偃盖蒼翠濃故人戍回言其畧懸知風景邊壌同
開笈更贈我筆格云即此木已所攻視之脉理頗宻緻
内黄外白如兩重磨礲光澤全天巧素莖幻出幽蘭崇
背上題字選名句疑鏤玉葉鐫青銅吁嗟沙漠所生物
何期得伴書齋中韵助揮毫楊栁月秀生覓句梧桐風
芸窻宛覺添芬馥研山更似增玲瓏感君雅意恣吟玩
良材樸斵思無窮
　　觀刈
秋露零場圃金風氣蕭索百榖已告成呼童庤錢鎛為
地只盈畝頗可騐耕鑿届兹西成候䇿杖課收穫轉憶
東作時雨暘卜時若入夏秀以實日中驅鳥雀念此終
嵗勤亦得一朝樂園林喜空明爽氣侵簾箔撫景獨吟
哦允矣興所託
　　月夜泛舟
西山斜照秋江暮東林乍湧銀蟾露隊隊歸鴉噪樹烟
一葉扁舟凌晩渡風閃氷輪縷縷光波含玉鏡如如去
長天一色望欲迷㸃㸃疎星堪計數髣髴河漢坐乗槎
白榆茫茫夹兩路秋景寥蕭已可人更兼秋月明寒素
便卧蘆花任所之何須更問歸来處
　　招鶴行
主人招鶴鶴不来雲中洒翮空徘徊徘徊有語不得訴
一聲長唳告鶴媒翁家白石間蒼苔林園勝絶無塵埃
飲啄更喜稻粱足翺翔無復駕鵞猜淡沲清池供暮浴
迷離曉㟁衝烟開絶異華亭怨明月不殊瀛海棲瑶臺
吁嗟不返胡為哉臞骨自知與世乖主人雖容奴僕恨
不如小鳳巧語諧珍重深㤙從此去煙嶠茫茫不知處
　　秋江曲送梁學士假歸省親
秋江月印秋水明行人弄棹江上行帆指錢塘促離恨
㕍来北塞多凄聲凄聲離恨何時已只為髙堂念遊子
從知計日賦歸来繞膝承顔無限喜秋江㟁颭荻蘆花
故鄉風物依然嘉慈親早慰門閭望再謁金門捲綘紗
　　慕容垂
慕容竒男子低頭初入鄴馬上歌丁零得預隂山獵髙
繋白鼻騧共醉燕姬家燕山不知處健馬如飛去莫怪
王景畧封劍用詭計早知未遂時已有虎狼志
　　放燈曲
中宵弄槳蘆荻洲幻成萬朶金蓮稠凉露涓涓月華白
澄波㡬頃連天碧詩思因秋一快哉放燈滿湖歸去来
　　待月
銀河流素寒宵永簷牙挂樹疎無影石欄徙倚望金波
時有金風送㣲冷瓊樓半開天際紅香熏睡鴨沉烟濃
繡屏十二秋無色頻聼階前細語蛩蛩音留客為乆立
寥空露重衣衫濕
　　秋日泛舟西海
金颸漾蘭渚霞光射明川兩㟁荻蘆花中流獨放船水
氣含㣲冷棹破秋湖烟一派空明景與我相周旋憶我
臨薫風輕舠弄清漣彈指九夏過秋水連長天擊檝暢
吟懐鷺起横塘前
　　題朱貞女傳
卓哉朱氏賢女子柏舟矢志志不徙蔡公獨展大手筆
質言傳紀書盈紙窈窕少長相公家笄年禮聘許適李
李未昏姻中道捐女乃慟哭爺前跪兒已命字不可移
兒未成婦不可死權衡生死兩塗間兒惟自盡兒心耳
江頭秋冷水無波市中火煽房不燬貞心幸托蔡公傳
傳存人亦歸蒿里伊余耳聞此事熟㡬年宛轉詩腸裏
今朝檢傳作題詞題成凛凛秋風起
　　鶴唳行
長松落落經千嵗下有孤鶴石邊睡睡醒臨風唳一聲
聲中無限幽憂思欲上松梢卧月明可憐剪却雙飛翅
主人稻粱豈易餐獨歩青莎不得意漫誇衛國乗華軒
空傳瑶島陪鸞馭争如野鶴不受覊飛止由心無箇事
　　鳴鴈行
洞庭葉落寒林空雁行斷續鳴金風烟波浩渺望無極
好共銜蘆明月中流黄弱婦起長嘆銀河皎皎夜將半
可憐鴻鴈尚知歸郎似斷蓬何處飛
　　奕
長夜苦無眠銀檠燈花落丁東漏聲寒風響葳㽔鑰消
遣慿何物楸枰差可樂布子定規模就勢覘强弱棄取
大小間幾許費忖度何須分勝負妙理應思索試從奕
罷看本来無一着
　　金籠鸚鵡曲
芙蓉小苑曲欄東緑衣深貯黄金籠春来景色潑眼濃
杏花㣲雨紅濛濛翠毛丹咮饒佳麗獨傍罘罳剪雙翅
主家歌舞按凉州毎聞入破垂珠淚稻粱飽飲金籠裏
不如饑飲壠頭水
　　秋日過廣通寺
鳴鞭御街過小憇招提境瀟灑松竹秋因風弄清影咫
尺紅塵中便是山林景欲去夕陽西颯然衣袂冷
　　西山下故宫曲
蕭晨䇿馬西山足嵐氣纔分萬峰緑颯沓霜風冷野橋
霏㣲露氣摇寒竹野橋寒竹接宫墻何年帝子黄金堂
苔鎻雙扉人不見空餘寂寞山花香當時緑鬢承歡處
燕巢蛇穴迷煙霧金牀文毯已成塵井欄想像梧桐樹
華清宫殿絶鳴鑾建章萬户圖中看徘徊追賦前朝事
蘚篆題碑字未殘
　　瀛洲亭
木天儲羣彦古蹟留芳馨咫尺樹石間舊結瀛洲亭清
風振瑶席花影落階庭渺茫弱水遥荒唐白玉京誰知
通仙籍不隔水盈盈院松四時色天籟萬古聲成器皆
琳瑯裁詩或瑶瑛寄語亭中客莫負登仙名
　　明窻秋影
秋日上窻窻紙明閒庭梧竹紛縱横扶踈更復含凉籟
為我乍作蕭騷聲霜林敗葉如染紫遥漏螺峰浄初洗
引入文䟽弄影枝倍添一叚秋光美
　　驄馬御史歌
行且止避御史官道開驄馬来驄馬御史真雄才令行
無阻厲風雷五日京兆誠惜哉民擁處驄馬去君不見
鈎黨祻起玉石焚一時清流羣避路
　　江臯曲
蘭洲㶑灔春波緑十里横塘曲復曲歡跨青驄上大堤
妾在吳船夜獨宿船頭恰見冶遊郎立馬贈我黄金璫
還君金璫君莫惱不作錢塘蘇小小
　　秋日同二十四叔父五弟遊玉泉諸名勝即事誌
　　　興用爽氣澄蘭沼秋香動桂林為韻十首
秋光淡空碧蕭蕭天地朗令日勝遊招雙槳扁舟放倒
影鴻鴈寒澄翠玻璃廣殘香度荷風颯然襟袖爽
輕舸泝遥波荻㟁蒼茫意眼界淡烟光心宇澄秋氣便
狎鷗鷺羣詎羡笙歌沸舊遊境頗諳兹遊足清味
我聞好事者萬里勞攀登咫尺苟㑹心邱壑咸可慿草
枯石岸出霜落溪光澄泊舟古寺邊欲覓浄名僧
漁村互掩映遥矚凭䦨干三秋稻已熟空畦野水寒繁
艶萎堤花幽香剰澗蘭最喜螺峰青不随時序殘
層臺接曲阿梵宇凌霞曉紅舒野蓼花翠㸃殘蓮沼川
泳而雲飛無心適魚鳥觸景樂相忘如遊寥廓表
蕭晨歩名園况復值髙秋晴旭隔林上天宇嵐煙收長
空浄如洗爽氣澄雙眸坐看衆木末如登百尺樓
西風摇梧竹泠然泛笙簧石梁古月明華池淡冷光已
見蒹葭白漫憶荷芰香妙哉嵇中散髙懐一嘯長
雲日掩映間遥峰乍清聳霜染槲葉丹臨風枝亂動野
鶴唳髙空忽被閒雲擁我亦棹歸舟明湖泛澒洞
書帷捲午晴小山賦叢桂衣袂足清凉雲山復開霽故
知素節佳况是神仙地即景暢襟抱陽烏已西逝
凉風起天末落照掛疎林栖鴉噪樹杪寒烟濕衣襟勝
遊那可戀逍遥本無心歸来坐明月蒼然暮色深
　　題趙孟頫洗馬圖
平郊拖邐迤一川寒且泚怪石刺波青槲林紅間紫奚
官驅天閑盡就明波洗酡顔斜坐鞍奚童任指使計數
約百千量材皆騄駬名駒志氣殊好境亦知喜或馳若
龍飛或静若鴻止並驅争先後滚地烟塵起或牡求其
牝或母乳其子亦有獨立者昂昂鬃上指駿馳千里遥
怒破萬軍壘我聞李伯時畵馬夙擅美雪翁傳宗派妙
意得神髓如遊汾漢間似歴渥洼裏是時金風奏郊外
秋蒐始擬欲試金鞭一箭落雙雉
　
　
　
　
　
　
　
　
　
　
　
　
　
　
御製樂善堂全集定本巻二十二
欽定四庫全書
御製樂善堂全集定本巻二十三
　今體詩
御賜書經傳說彚纂恭紀二十二韻
帝治布寰瀛天心佑永清奉三宏建極得一允居貞禮
樂觀明備詩書恱性情石渠掄碩彦天禄聚羣英謂是
典謨語由来齊治程先朝曾纂輯今日重脩明諸子收
精粹羣言費品評孔門傳伏氏漢代著康成自合抽絲
細非如聚訟争紫陽經校定仲黙㡬研精多士承
明命儒臣殫悃誠午窻几上列乙夜案頭横㡬嵗青藜
照逾時全壁呈奎文光有蔚
聖語奥難名非僅筌蹄得將俾天地平恵民符保赤卜
相法調羔佑起明良盛栽培宅俊宏千秋傳治典萬國
仰躬行喜荷縹緗
賜㤙叨雨露榮臚陳明國是往復繹歌𢋫識淺難窺秘
心䖍等捧盈從知文治化海宇慶同聲
　　暮春喜雨
正是三農望雨時甘霖應候為頻施緑添香稻抽初頴
紅綻名花壓故枝澤被園林新似染膏流村落滑如脂
黄雲㑹見田疇盛大有人歌擊壌詩
　　恭和
御製三月三日得雨原韻
知時甘雨動春荄潤物流膏澤孔皆綠野空濛生意滿
平疇霡霂兆情諧豐亨景象占多慶晼晩風光喜更佳
自是
天心馨至治嘉祥允慰
一人懐
　　題十八學士圖
風虎雲龍自景從畵圖冠佩盛雍容緱山無客招王子
盡向瀛洲傲赤松
　　賦得春風傳我意
轉蕙催􁆉瑞靄紛十分春色占三分泠泠入律渾難識
習習過條静不聞岸栁待梳青碧縷池波欲縐綺羅紋
吹嘘到處皆生意傳我窻前大塊文
　　白鹿洞
李渤結廬後綘帷開紫陽經綸歸性命道德煥文章剖
析危㣲㫖從容禮法塲祗今傳鹿洞几席有餘香
　　花影
花散清隂傍砌移半疎半宻影遲遲鵲飛空自周三匝
鷦羽應難借一枝輕䕶錦苔方掩映低臨文石更參差
香紅競逞尋常事那比風前月下姿
　　栁塘送春
惜春無計可稽遲花信更畨欲盡時惟有栁枝低拂處
烟絲依舊戀清池
緑栁煙濃度鳥聲流光荏苒最關情年年春事成功後
消得長條㡬送迎
　　夏雲
出岫還成岫從龍更似龍何當化霖雨沛澤潤三農
　　賦得秋水長天一色
天涵静碧水涵虚本色今朝見太初决眥空明無下鵠
印心澄徹有遊魚已包物象三千界不數玻璃萬頃餘
試想滄浪垂釣客一竿相對意如如
　　水中樓影
清池㶑灔映長空蘸影樓臺入水紅軒爽龍盤金鏡裏
觚稜鳳翥玉壺中仙翁宅近人難到帝子居遥路未通
眼底景光天外想畵圖一幅水晶宫
　　新秋夜雨
西風驅溽暑細雨送㣲寒洗竹枝逾緑經楓葉未丹乍
披襟颯爽不覺夜闌干秋色今多少来朝仔細看
　　九日
乾清宫侍宴恭紀
繡錯仙枝煥彩霞重陽侍宴佩茰華牋分
御筆親標韵席撤
皇恩别賜𤓰一德賡歌仁夀世太和景象
聖人家獻詩爵躍追天保宴畢歸来日未斜
　　寒夜聞霜鐘
夢醒不成眠鐘鳴欲曙天一聲清夜氣到處警官聨繞
闕華紳肅趨朝玉珮傳披衣更危坐無逸誦終萹
　　題仙子圖
紫芝瑶草滿丹山特向髙峯取次攀披荔不須霞作帔
帯蘿何用玉為鬟緑華去後留條脫洛浦逢時觧佩環
行地暫辭鸞鶴駕五銖衣袖接仙班
　　遊玉泉山見秋成誌喜
天未風吹溽暑清家家銍艾慶西成宜人爽氣山前景
載我扁舟畵裏行田父村頭閒共語牧童牛背笑相迎
年来屢見三秋稔擬報農祥慰
聖情
　　恭祝
皇父萬夀
太平天子應昌期五十欣逢獻夀時華渚波澄虹爛縵
瑶光霄燭月琉璃野農芹曝精誠㑹仙仗衣冠拜舞隨
正是太和充宇宙春暉照耀萬年枝
　　雍正已酉仲冬闕里
文廟上梁前二日慶雲見
上躬詣太學致祭恭紀二十四韻
化洽文明世風登熙皥時車書九有共禮樂萬方綏至
治乾坤應仁㤙草木知崇儒欽往聖重道禮
先師特舉
臨雍典頻行釋奠儀宫墻新棟宇殿廡整罘罳(文廟以/雍正甲)
(辰年/重修)軒爽盤青鳳觚稜卧赤螭桷成輝玉磶杗立焕松
楣上瑞方呈日卿雲恰應期非烟籠紫閣似霧匝丹墀
掞藻流光遍懸華曵曜竒欎蓊承日麗糺縵布天垂文
運重離炳嘉祥衆目窺守臣封表進大吏露章随喜氣
三宫滿歡聲九陌馳龍墀涣大號
鳳詔凛如絲
聖德誠光被
宸𠂻益慎持命期勤
翠輦卜日展
鸞旗
詣學行殊典𢎞文答景禧因加登選額(㤙㫖明年㑹試/加至四百名壬)
(子科鄉試十/名加一名)用勵作新思藝苑薫風普膠庠膏雨滋唐
虞風更洽洙泗道逾彌玉燭綿
皇祚金甌鞏
帝基萬年綏福履端拱樂無為
　　留侯
博浪金椎中屬車圮橋遁跡得竒書坐謀帷幄追秦鹿
立定中原覆楚狙烏喙事成多變詐鴟夷功遂棄簮裾
復仇當日因韓出滅項興劉亦緒餘
　　郭汾陽
朱邸方酬盖世功蒼蠅猶惑曙雞中淮隂須讓全身䇿
諸葛應輸破敵雄涇覲惟聞一老卒宋盟祗用數家僮
中孚可信豚魚格博得朝㤙泣令公
　　已酉冬十一月二十一日
皇父御書立身以至誠為本讀書以明理為先一聨
㤙賜懸掛書齋以寓訓誨至意恭紀
文明雅化敷重譯咫尺
奎章賁玉除妙義直須十四字至言已勝萬千書
天顔有喜龍鸞動緗案承
㤙雨露舒從此就將當益奮敢違提訓負居諸
　　臨池栁
皇州春色滿夹㟁栁先知漸吐鵞黄色低臨鴨緑池每
當韶景麗偏沐好風吹入水分斜影含煙潤細枝波光
摇上下帯縷漾參差魚唼疑牽荇鶯梭欲織漪絮飛洲
㸃雪花落水添絲㶚㟁空含雨章臺競逞姿何如上林
苑嵗嵗渥㤙滋
　　行圍
春郊萌動沐陽和嫩草新抽翠欲波回首鳳城佳氣繞
林風時送牧童歌
芳圻剪剪草痕生桞浪聼鶯鶯未鳴獵騎雲馳心更惬
平原千頃不曾耕
　　春日雨後海子外行圍
雨後觀新栁垂絲帶玉珠村村生意足處處早春殊馬
健方堪騁鷹雛未解呼萬家烟火裏簔笠快何如
繡陌連芳嶼韶光十里繁綠深楊桞㟁紅暗杏花村時
雨占年稔新晴愛日暄遊觀回勒晩殘照落柴門
　　青雲店民家見梁上雙燕偶興
春来吳楚方成别社到幽燕又見歸掠水塘邊相對語
採芳簾外故低飛欲尋謝宅迷長巷不借盧梁愛短扉
一任處堂巢自稳等閒竈突事應稀
　　楊桞風
江南二月麗晴暉楊桞風和乳燕飛堤上馬嘶芳草去
湖中㠶帶夕陽歸柔條漫著遊人眼弱線頻牽過客衣
待到清明寒食後池塘輕絮又霏霏
　　顧孝亷䝉
聖㤙特賜進士詩以賀之
薄海同歸雨露培宣尼寧獨鑄顔回得君初不緣多遜
及第今還勝栁開青𤨏班聨宵漏永彤墀臚唱慶雲来
㑹看五色生花筆長日揮毫視草臺
　　賦得鷺立蘆花秋水明
風起蘆洲鷺翿斜欲飛還竚水程賖凌波雪羽輕翻節
倒影羅紋皎奪花宛在伊人深白露㡬分秋色淡明霞
遥看景物蒼茫意擬共鷗盟荻浦沙
　　九日講武恭紀
四海遍雍熙三秋閱虎羆代當全盛際節應大蒐時日
月中天麗旌旗曠野麾軍容森甲胄坰牧物黄驪爽氣
浮仙仗卿雲映
御帷虎賁争蹻蹻戎御盡師師拂劍霜華動彎弓月影
披馬嘶黄菊野鴈過白雲陲組練生光焰衡鑣中式儀
九宫羅畵㦸六甲載雲旗舞鍔遊絲裊穿正閃電馳古
来歌七德今日炳重離
聖治輝千載
天威震四夷
鑾輿歸紫極扈從詠周詩
　　九日登髙
節物推遷秋氣深重陽今日此登臨東籬露潤花將放
北塞風寒鴈有音氣爽天髙秋颯沓山青水碧樹蕭森
松梢鶴韵和清瑟竹裏泉聲雜古琴吹㡌還須窮絶壁
整冠且復盡前岑地寛自覺塵埃逺境静全無俗慮侵
白石卧雲苔漠漠青巗引徑洞沉沉已從蘭若聼僧梵
更雜寒村送旅砧觀海何湏登泰岱到山已足散胸襟
歸来觧却茱茰佩閒看東岡月上林
　　霜隼下晴臯
九臯秋氣肅沙浄水痕明蒼隼低青岫孤飛下碧泓摩
空盤勢矯收羽削風輕墉上無人射溟東㡬度行攫拏
藏利爪爽豁湛圜睛萬里悠悠意金聲寄一鳴
　　夀五弟
繡線添端始桑弧慶履長雲書卿矞爛琯度褓襦香音
羽調分候天心復一陽慧根資豈弟醇意發文章著紙
霞朝麗揮毫玉夜光鴒原欣得侣鴈序愧先行願挹層
霄露言斟初度觴同携瞻紫極靄靄萃千祥
　　帝京雜詠
雪瓣初收放曉晴西山一帶湛虚明玉屏重叠玲瓏様
若個神工造得成
嵗臘欣逢蚤立春銀旛綵勝逐時新漫言春色知多少
寒谷陽回自此辰
兒童隊隊趂閒行市口新張賣畵棚不惜金錢多買取
歸来弟妹笑相迎
古禮原稱老婦祭於今禮拜祗諸男雲車龍馬昇天去
户户争傳二十三
大官清曉布
王言濟濟鵷行錫賚繁領得天庖鮮羙味親朋㑹食說
君㤙
君王錫福溥㤙施鳳翥龍翔莫並竒頃刻漏聲傳玉箭
聨翩
御筆下彤墀
紛紛争向地爐邊添滿松枝颺碧煙熰嵗成風傳自昔
一家烘煖話團圓
送舊迎新未得眠一畨守嵗列華筵却將舊學商量過
培飬新知勝往年
　　辛亥二月朔
皇父賜御書對聨恭紀
夹鍾應律普條風浩蕩春熙造化同雨露澤来三殿上
壁奎文降九天中漫言北海書稱健可識山陽句獨工
(聨句係唐/人趙嘏詩)最是
萬㡬無晷暇
㤙頒宸翰荷無窮
　　辛亥仲春
上幸豐澤園演耕耤禮
上躬四推
命臣等終畝恭擬應制十韻
大地陽和淑景韶濳蘇土脉應風條洪鈞普扇百昌序
大造均舒萬物調
翠輦臨耕旗閃爍
金輿載駕玉鎪雕行行西苑停鸞輅泛泛天池盪畵橈
帝耒四推膏壤沃
皇躬一墢甫田遥先期已見寅恭懋終畝還思
教澤饒種布期生連理穗壠開願長九岐苖追思
聖祖觀耕地却值吾
皇演禮朝豐稔嵗功九有遍太和景象萬方昭放勲乆
頌
堯功茂恊帝重瞻
舜德超
　　西厰習射即事
行行西厰路猶賖習射非關玩物華怪底今朝寒料峭
平明宿雨濕桃花
拂栁穿花過小溪紫騮不用錦障泥東風可是能裁剪
飄灑香紅散馬蹄
西海清流漾碧鮮相將此日盪蘭船溶溶新漲春蕪合
始識分来自玉泉
　　佛手
天龍一指稱禪伯接引猶聞爪甲香瓶鉢罷持忘色相
珊瑚閒撇愛清凉靈根疑長兠羅樹慧質原生選佛塲
何事全身藏丈六玻璃盤内笑拈芳
　　晩眺
沉沉暮色迷烟鬟髙樓半出松篁間樵牧歸来晩燒起
駕鵞飛集斜陽閒窻開蝶逐花片入簾捲燕啄香泥還
極目芳菲将九十楊栁春風為掩關
　　丁香花
細葉纎英不染塵㣲風時度暗香勻兩般顔色分枝麗
四出瓊瑶著樹新淡洗露華披寳粟斜翻堦影卧花茵
縱令百結猶須觧那鎻芳園荏苒春
　
　
　
　
　
　
　
　
　
　
　
　
　
　
衘製樂善堂全集定本卷二十三
欽定四庫全書
御製樂善堂全集定本巻二十四
　今體詩
　　燕山八景詩
　　　瓊島春隂
瓊華瑶島欝嵯峨春日輕隂景色多雲䕶鳳樓松掩映
瑞凝仙掌竹婆娑低臨禁苑滋苔蘚逺帶郊畿䕃麥禾
更向五雲最深處好風時送九韶歌
　　　太液秋風
秋到宸居爽籟生玉湖澄碧畵橋横荷風晩送殘香氣
竹露凉敲緑玉聲翠合三山連閬苑波涵一鏡儼蓬瀛
由来禁籞林泉好行樂還同萬物情
　　　玉泉垂虹
湧湍千丈落垂虹風巻銀濤一望中聲震林梢趨衆壑
光浮練影掛長空跳波激石珠丸碎濺沫飛花玉屑紅
自此㤙波流處處公田時雨澤應同
　　　西山晴雪
銀屏重叠湛虚明朗朗峯頭對帝京萬壑晶光迎曉日
千林瓊屑映朝晴寒凝澗口泉猶凍冷逼枝頭鳥不鳴
只有山僧頗自在竹爐茗椀伴髙清
　　　薊門煙樹
蒼茫樹色望中浮十里輕隂接薊􁃼垂栁依依村舎隐
新苖漠漠水田稠青蔥四合鶯留語空翠連天鴈逺遊
南望帝京佳氣繞五雲飛䕶鳳凰樓
　　　盧溝曉月
蘭若霜鐘斷續鳴盧溝曉月正西横蒼烟淡接平蕪逈
曙色纔分逺水明傍㟁人行聞犬吠蹙波風動見魚驚
車馳馬驟長安道何限低徊旅宦情
　　　居庸叠翠
居庸天險列峰連萬里金湯固九邊雄峻莫誇三峡險
崎嶇疑是五丁穿嵐拖千嶺浮佳氣日上羣峰吐紫烟
盛世祗今無戰伐投戈戍卒藝山田
　　　金臺夕照
燕臺遥望澹烟濛返照依稀禁籞東是處人家圖畵裏
一川風景夕陽中溪頭棹響歸漁艇牛背簫聲過牧童
千古望諸留勝蹟㡬迴慿弔向西風
　　闕里祭器新成
賜觀簠簋鉶登豆爵六色恭紀八韻
代啓文明炳崇儒
聖道光
皇心欽日月禮噐偹宫墻舊譜稽成式新圖發尚方斑
斕紛有耀簠簋列成行
頒示来三殿傳觀遍兩庠涵光呈玉質絢彩燦金相萬
國同文軌千秋肅典常從兹先後聖一揆頌吾
皇
　　恭祝
皇母聖夀
蓬莱曉日照金扉糺縵雲成五色輝觴捧六宫趨綵仗
嵩呼四海仰
慈闈瓊筵恭進仙人膳文錦歡呈玉女衣叨沐
㤙勤逢令節年年拜舞慶春暉
　　賦得一雨便如秋
園林新霽後徙倚小亭前宿雨催殘暑餘霞抹逺天風
隨輕扇度爽隔薄衫穿泉滿澄潭裏鷗閑野岸邊苔痕
侵履濕梧影落階圓秋思先秋發於今卜有年
　　雍正九年六月
上以近畿三省雨澤愆期豫籌賑恤之䇿甘霖叠沛恭
　　　紀十二韻志喜
帝念民衣食端惟農與桑粒民符后稷熙績法陶唐乾
惕通朝夕中和善弛張朱明三夏永甘雨萬民望
睿慮周三省
宸衷達九蒼普天頒惠澤特地厪諮商精禱思無逸殷
憂問未央貯倉施舊積轉漕截新航更降停徵
詔仍頒捐賦章
㤙綸過所望膏澤應非常對越何昭爽誠通自溥將從
知
天佑
聖萬國慶豐穰
　　賦得七月流火
玉律商聲應金天大火流祝融朱斾巻少皥素車留炎
氣驅天末凉颸拂樹頭潭中波影浄盤裏露珠稠興助
西風客思添明月樓授衣期在即砧杵響清秋
　　秋露如珠
七月凉初至三危露漸零圓凝成顆粒紛墜散瓏玲只
許盈眸洗無能傾耳聼平分素秋景梧葉老階庭
　　秋日播麥新生
釐牟遍壠拂參差正是西風八月時翠毯乍抽新頴細
緑波輕泛早苖披芊芊不畏秋陽暴靡靡長霑白露滋
此日種成来嵗穫化工四氣為全施
　　將獵南苑檢㸃所擕書籍
入髙秋氣肅郊坰南苑將除信宿停檢㸃行幐整書籍
不因校獵廢談經
　　校獵阻雨
崇朝秋雨細絲絲草濕平原滑似脂罷却行圍何所事
吟詩未稳獨尋思
閣道遊廊鬪角齊侵堦嫩緑草萋萋却憐苑外随圍者
上雨旁風下濁泥
　　辛亥秋九月出南苑行圍以穡事未竣不果獵而
　　　還
耞翻雲板敲塲圃錢利霜刀刈大田一幅豳風圖畵似
肯教獵騎悮民天
霜後平原地已堅青驄不用錦連錢相逢野老扶兒笑
今嵗豐收倍往年
　　讀楊忠愍集
家學關西素行淳浩然惟與義為隣一生名節堂堂在
兩䟽風霜字字新報國不辭履虎尾排奸直欲犯龍鱗
開編省識忠良氣不愧牽衣折檻臣
御賜詩經傳說彚纂恭紀十韻
學古初循壁承
㤙尚面墻二南風化首六義詠歌長邦國由閨闥聲音
叶紀綱孔門傳卜氏漢代著毛萇考訂慿先哲要歸守
紫陽膠庠遵注釋藝苑藉翺翔秉一先生訓排諸愽士
場羣言難約達萃羙得㣲臧纂定遵
皇祖装潢出上方趨庭慚寡昧雒誦敢遺忘
　　恭瞻
皇祖㤙賜御筆感賦
亭俯玻璃荷芰芳(賜書處名/觀蓮所)孫枝獲侍
聖人旁寸心已覺趨陪幸尺幅曾頒翰墨光羲畫軒書
叨賜屢玉函金笥貯
㤙長只今空對
宸章麗瞻仰徒迴九曲腸
分隂宵旰萬㡬繁餘暇精神寄筆端運腕力如撐海岳
揮毫形似舞龍鸞當年歡忭承
榮賜此日依遲忍重看詎止宋臣飛白記涕流頻拭那
能乾
　　鏡中燈
數尺玻璃鏡中含燭影横光凝千樹燄彩散一燈明圓
相分来滿空花對處生撲蛾渾不用剪燼笑難成乍似
氷壺漾還如水月盈若令長照物莫徹玉堂檠
　　雍正九年十二月二十日
皇祖實録御訓告成
皇父陞殿恭受禮成羣臣慶賀恭紀
承平嵗乆共尊親萬類欣遊浩蕩春六十一年緜郅治
百千萬國沐洪仁行昭日月瑶篇富言揭山河寳冊新
聖主紹庭欽陟降顯承允萃一人身
寳袱金輿瑞靄盈恭迎
帝輦出乾清起居本是當年注紀載欣看此日成佑啓
萬年隆國祚繼承四海仰
皇情告成應受千官賀金殿曈曨旭影明
績奏修和被管絃只今載筆尚依然精研始識
天心奥紬繹從知
聖學淵乆道化成仁正漙重熙累洽慶方緜朝来閱罷
昇平禮寳歴初周已十年
史館修成
聖典垂一畨歡喜一畨悲提擕舊憶
音容在愾慕今驚嵗月移光發瓊嚢臨殿陛祥開玉帙
煥罘罳㡬迴拱手丹墀立感事沉吟七字詩
薄海霑濡雨露勻
九重咨儆煥絲綸典謨從識唐虞聖功敘還同覆載仁
憶昔追随
宸極久祗今瞻仰史書新光天黎獻歌思永况復躬承
渥澤人
吾
皇至德懋重華
實錄成書自帝家經國大猷延宅俊務民本業重桑麻
載功多藉羣工手紀實曾無一字夸受賀禮成還紫極
中天日燦五雲斜
賜烏銅罏恭紀
迢遞三餘永研精書室中窻眀欣向日簾宻為禁風
布澤從金殿
頒恩自法宫名罏傳雅製新様出良工素色青鉛似圓
形寳鏡同細雕檀木案巧鑄首山銅夜爇蘭煙紫朝熏
獸炭紅袖来寒却避著處煖頻烘拜
賜回春德榮分解凍功年年長至日永得奉
恩融
　　平郡王修理
福陵前水法告成還京賦贈三十二韻
薄海承平日光天丕冐時奉三宏郅治得一普
恩施
列祖貽鴻業吾
皇紹大基
聖心通陟降孝治本型儀緬想
山陵地欽惟功德垂殿堂宜戎煥水法度重為
簡命賢藩往工程鉅任禆星軺辭輦轂駟乗望
靈祠九十韶光半逶迤周道遲嫩茵鋪古路山鳥喚髙
枝日脚来孤鶩雲邊現彩芝奉天春滿目望海翠凝眉
(山海關有/望海樓)言邁勞征騎遄臻止繡麾命徒勤匠作鳩衆
發工師月斧千人舉雲斤萬手持尋源䟽舊道鑿石濬
新陂利便因形勢髙卑物土宜敬公常惓惓慎事毎孜
孜不惜司農帑還餘御府資兩年寒暑易再往路途知
晴旭光明照和風左右吹歸輿旋帝里返斾邁通逵蕆
事封章奏論功
聖澤推逾時成契濶此日喜追随分韻箋同劈探㣲冊
共披心知才磊落意欲共磨治古有登臨士遊窮山水
竒因之健筆力用以助文思况復三韓舊猶然萬載䂓
省風思
祖德考俗問鄉耆益重圭璋品應叨雨露私篇章聊志
喜詎比穆如詩
　　孟春十日夜偶成十六韻
天宇祥風布東方木德生入春旬已過望月璧將盈獨
坐披緗帙無眠對玉檠推敲裁律句吟咏費精評自憶
髫童嵗粗知書史名但能覓梨栗豈解協音聲顧復
皇恩厚提撕
聖訓明選師皆宿彦教我盡披誠學識尊周孔詩知道
性情韻宗金石響詞薄偽刓輕繭紙浮光净蘭毫蘸墨
并綺思抽乙乙俗慮静營營堪㑹天人理兼消長短更
燼生霜燕翦茶沸玉壺鳴旋裊沉香細迢遥永夜清吟
成梅月朗天際玉繩横
　　玻璃盤
棐几無塵罽毯平玻璃盤子伴髙清一般皎潔羞雲母
四射光芒突水精巧質非緣周玉府(周禮天官玉府合/諸侯則共珠盤玉)
(敦/)嘉名詎數漢金莖㡬回拂拭澄如鏡静對氷心一片
明
　　恭讀
皇祖御製避暑山莊三十六景詩井閲圖感成長句五
　　　首
天開勝境比巻阿浩蕩春熙萬物和祗為養
親温凊備非闗奉已豫遊過迎凉臺榭依山逈延爽軒
窻傍水多頷領孫曽難數計扈遊何幸沭
恩波
猶憶壬寅三月春随
鑾方始奉恩綸
天顔近接承歡乆
日角時臨賜喜頻在耳
德音猶似昨開函
御筆鎮如新祗緣深眷吾
皇意愛育餘波及小臣
金泉避暑闢離宫行樂還期兆庶同書史研求遵古訓
桑麻藝植愛豳風追陪六膳分銀鱠趨侍三驅躍玉驄
指㸃圖中當日事
鼎湖何處可攀龍
靈臺不見文王御仁夀空傳唐帝宫樓閣簾櫳虚夜月
殿堂松柏老秋風當年遊賞疑天上此日酸辛對畵中
賸有
宸章恭洛誦㡬回青睐憶
重瞳
鼔響舂音夢裏遷披圖不覺淚澘然詩侔風雅傳千載
畵聚烟霞扄一編爽籟秋風嘘大塊雲章星彩麗髙天
冷窻課罷頻吟諷回首光隂已八年
　　東作
東作三春始滋生萬物稠公田平似掌新水緑如油蟲
捲柔桑葉針抽嫩頴頭乗時功力備多稼定今秋
　　賦得花随春令發
青陽消息到春臺嫋嫋風光費剪裁滿院猶遲千樹放
傍簷早覺一枝開日烘不藉温房暖令至何須羯鼔催
嫩蕚半含春力薄悠揚蜂蝶莫頻来
　　題蔣南沙相國畵屏五景
　　　桃栁
金絲錦浪舞東風㸃綴陽和尺幅中見説花源春靄靄
遥知㶚㟁雨濛濛輕綃雜間參差緑翠帶低臨深淺紅
消息化工歸燮理丹鉛未許畵師同
　　　蒼松牡丹
錦繡堂中開畵屏牡丹紅間老松青日烘始識三春麗
嵗暮猶看百尺亭夭矯拏空欣得地輝煌散彩正當庭
一般都是生生意坐對從知筆有靈
　　　荷
玉鏡平鋪一帶長紅衣翠葢儼明粧不争艶麗當春日
獨濯清漣傍夕陽雲髻峩峩疑洛浦秋風嫋嫋憶瀟湘
鷺鷥可是知人意雙落明波領晩香
　　　黄蜀葵
色是黄金花是盤迎風未舞已珊珊蕋珠宫裏仙人珮
姑射山頭玉女冠承露更添千葉碧向陽還有寸心丹
鵞黄淡抹饒深意漫作尋常渲染看
　　　梅
天上春陽回未回早傳消息到庭梅暗香和雪尋常放
嫩蕚侵寒三兩開每傍階前照清淺更於月下重徘徊
一枝風物資清供調鼎還看濟世才
　　春日寄朱可亭先生五十二韻
遲日山河麗青春風物妍皇州籠淑氣天宇燦祥烟景
媚韶華世人遊熙皥年先生方抱病静室獨安眠當代
窮經彦清時守道賢事
君欣際遇奉職佛仔肩
寵命登台輔鴻才掌選銓寅恭朝宁右弼亮
聖人前只此氷兢志那忘對命䖍
皇情常有眷臣節總無偏早嵗承綸綍成童授簡編芳
䂓看表帥函丈獲周旋義府優游永春風坐卧便賦詩
閒檢韻味道細烹泉每自威儀謹從知學問全董生醇
治術朱子續心傳十載如旬日髙山復大川汲長難試
綆質魯詎窺淵惟借開陳力常資接引縁前途粗省識
往籍事精研方示尋鄒屐旋招泛泗船髙深終莫測言
象未忘筌竊意精神固何期衰病連道存看潤貎身老
惜華顛觧習安心法參明樂性禪三年常疢疾晩嵗每
迍邅更受
宸𠂻注頻䝉
恩㫖宣賜醫經嵗月賚食列甘鮮㡬度秋梧落經時春
草芊尊生資攝理養静悟魚鳶入臘魔纔退頻年疾稍
痊經帷常一過日暮薄言還早識文如斗新叨筆似椽
風披重幙外晴照綺窻邊坐乆添光霽来頻領蕙荃如
何新嵗到轉覺舊㽸牽呼僕長扄户飛花未撲韉竹爐
朝自焙湯劑晩仍煎消悶慿書籍無心託管絃神清依
素几守寂坐麄氊未及頒春俸應勞買藥錢東皇今布
令黒帝乆收權坦履宜悠爾沉疴定霍然追随私念切
趨歩寸心懸况乃須調鼎方看用作舷時平交正泰
君道健如乾宣力疇堪並陳猷未或先陽和敷化國膏
澤被王田何日趨朝陛多時隔講筵裁詩羞未稳有暇
賜雕鐫
　
　
　
　
　
　
　
　
　
　
　
御製樂善堂全集定本巻二十四
欽定四庫全書
御製樂善堂全集定本巻二十五
　今體詩
　　三月十三日随
皇父駕幸圓明園得詩六首
春園初見百花開日午欣隨
御輦来纈錦蒸霞呈麗景東皇雨露好栽培
最是蓬莱浩蕩春東風如剪物華新裙腰草合平於毯
滑笏溪流色似銀
邇来甘雨潤苖新走馬天街絶㸃塵試䇿金鞭回望處
翠條如染拂行人
黄繖當中映午暾
太平天子幸春園靈臺靈沼同民樂夹道齊呼
萬嵗尊
寒食常年桃已謝今年寒食正開花天工有意供
宸賞特教東君駐物華
御爐香煖恵風晴日映墀頭喚上卿不是物華供玩少
殿顔勤政意分明
　　賦得好雨知時節
漠漠春雲布濛濛時雨飛㸃空方霡霂入夜轉霏㣲正
助資生德從知造化機東郊明曉歩坂上麥苖肥
　　栁溪垂釣
傍岸青青一帶遥玻璃鏡净拂烟條持竿不為貪鱸鱠
天水空明萬慮消
花嶼南頭曲水東石磯晩坐綠隂風臨流暫作垂綸客
興與漁郎却不同
　　聼松
凉風過院裏踈響度庭前乍覺蛟龍吼徐聼絲竹傳春
濤盈峡漲沸茗滿壺煎入夜心偏静慿參天籟禪
　　賦得泉和萬籟吟
野逕無絲竹飛泉亦可聼千條流澗白萬古韻松青自
是饒天籟多緣借地靈跳波珠絫絫激石玉丁丁樂奏
簫韶曲圖開十二屛何當鋪翠毯終日對清泠
　　濯纓泉
碧映一泓清當年誰濯纓滄浪衣帶水到此亦成名
　　恭和
御製詠竹原韻
琅玕敲雅韵蒼翠布清隂逺映山光入低臨階影侵寒
梢蓊雨潤勁節颯風吟仙苑供
宸賞還同松柏心
藻砌紛青籜芳園滿緑隂最宜時雨洗不碍嵗寒侵
宸暇方遊豫
皇情暢詠吟年年常近日清節與虚心
　　從軍行
三邊烽火照軍營十萬丁男夜練兵但使腰間懸寳劒
丈夫何處不成名
關山月冷夜黄昏指日應擒吐谷渾誰憶樓頭新少婦
一聲横笛正銷魂
沙漠風髙列戍連寒侵行帳不成眠狼山夜半聞新警
披甲争聼號令傳
辭家萬里路迢遥龍虎軍中夜擊刁底事成功如約早
将軍聞是霍嫖姚
横戈結伴共遊盤日乆翻忘行路難却恨此方無鴈到
慿誰傳信報平安
夜戰洮河馬不嘶無邊殺氣與雲齊偷閑一枕金戈卧
半是人膏半是泥
二十三畨月缺盈君王㤙重致身輕轅門試射誰穿的
十萬軍中最有名
戍兒約計看刀環對鏡新驚髮半斑不是親擒生頡利
何顔復進玉門關
　　送邵通叅奉
命典試江西
天門旭日耀晴明
帝簡儒臣典試榮虎觀暫教違問難龍門旋見擷瑶瑛
征輪正愛山花繞歸路應看朔鴈迎一載春風頻坐卧
可能不動别離情
昭代文明重棘闈雄州遥指四驄騑三秋瞻斗龍光射
一月蒐才紫氣圍堂上頻呼添蠟燭日中俄見擲珠璣
迢遥驛路回鞭日好載公門桃李歸
豫章佳氣欎葱葱牛斗光芒映彩虹
帝遣文星司玉尺人欽精鑒詠敦弓驊騮遇主鳴方健
鵰鶚摩天勢更雄宗𣲖西江還在否慿君一振古人風
放榜懸知聚彩霞歸輿歴歴雪初花縱横禮樂文章盛
来往山川道路賖日照金臺迎畫幰風吹滕閣送仙槎
天街十月陽春早光霽重看捲絳紗
　　顔魯公祠堂
草長華清作古原魯公祠宇至今存松圍四面濤聲颯
戸守千靈道貎尊一片忠誠光日表㡬遭貶斥别君門
平生浩氣消奸氣盡節從容且謾論
　　讀項羽紀
鹿走荒郊壯士追蛙聲紫色總男兒拔山扛鼎興何暴
齒劍辭騅志不移天下不聞歌楚些帳中惟見歎虞兮
故鄉三户終何在千載烏江不洗悲
　　讀武侯出師表
燎滅中原鹿又亡獨留㣲燼熾炎方三分已是輸全局
七縱猶然保小康此日欃槍須北指當年魚水憶南陽
魏宫草樹終摇落千古丹心表兩章
　　裁衣寄從軍者
玉關天氣凉六月已飛霜驚理篋中素寄與逺行郎
長短尚如初寛窄想非舊那堪孤燈下縫紉聼寒漏
中庭度金風緘刀著手冷歎息厚裝綿行將寄雪嶺
裁衣何所願願郎早樹勲郎為萬户侯妾作郡夫人
　　送毅菴鄂相國奉
命經畧西陲
清秋霽日照征鞍上相臨戎劍氣寒
詔㫖欽承三殿宻機宜默運寸心殫馬騰士飽来裴度
鶴唳風聲避謝安欲别先生何所贈臨風握手勸加餐
書文一軌泰階平蠢爾戎夷敢弄兵
天子運籌頻下顧相臣經畧此西征風翻武帳三台入
日耀軍門萬㦸明佇看對颺歌虎拜邊烽永熄玉關清
　　賦得鶴舞千年樹
太液池邊千嵗松飛来白鶴愛隂濃雪衣斜掠披風態
丹頂髙昂舞月容閬苑有書傳秘信緱山無處覓仙踪
翩翩還就三清路翠葢徒看攫老龍
　　活水
滑笏流波不暫停鵁鶄鷗鷺滿沙汀眼前觧得空明理
清濁何勞辨渭涇
　　冒雨尋菊
秋雨霏霏碧蘚滋閒情今日歩東籬不知冷夜寒朝裏
開到西風第㡬枝
我愛秋来菊蕋開天工偏為洗塵埃倚欄閒咏衣衫濕
應是纔從籬畔回
　　輓戴九臯
都門握手别清儀生别重添死别離蒿里應懐埋玉恨
龍堆想見致身時魂還故宅三秋冷名列新編萬載垂
惟我思君勤懇意裁詩洒淚不勝悲
　　弔睢陽雙忠
蚍蜉援絶守孤城遮蔽江淮九死撐可惜絶繩無復續
翻教越俎共捐生一時慷慨多全節千古春秋有令名
籩豆生光祠宇在雙忠浩氣焕丹楹
　　恭讀
皇祖聖祖仁皇帝御題耕織圖四十六景詩敬和原韻
　　　浸種
氣布青陽造化功東郊俶載萬方同溪流浸種如油綠
生意含春秀色籠
　　　耕
宿雨初過曉日晴烏犍有力足春耕田家辛苦那知倦
更聼枝頭布榖聲
　　　耙耨
九重宵旰厪民依課量隂晴總不違縹緲雲山迷樹色
緑蓑扶耙雨霏霏
　　　耖
新田如掌水潺湲扶耖終朝那得閒手足沾塗渾不管
月明共濯碧溪間
　　　碌碡
帶雨扶犁一夕周作勞終畝敢辭休縱横碌碡如梭轉
膏壌勻鋪惣舊疇
　　　布秧
二月春風料峭寒原田鱗疉入遐觀最憐舊榖生新頴
欲布秧還仔細看
　　　初秧
栁暗花明春正深田家那得冶遊心老翁䇿杖扶兒笑
却喜初秧擺緑鍼
　　　淤䕃
短杓盛灰淤畝勤髙原下隰望中分鳴鳩喚雨聲聲好
嶺外旋看起白雲
　　　㧞秧
勻鋪緑毯滿平川萬井風和花欲然移自南疇向西陌
㧞秧時節日長天
　　　挿秧
甫田萬井水瀰瀰㧞得新秧欲挿時槐夏麥秋天氣好
及時樹藝莫教遲
　　　一耘
新頴鵞黄逺似波揠苖助長槁如何惟應芟薙勤人力
自鮮苞稂害穉禾
　　　二耘
壺漿饁婦大堤行最是畦邊莠易生勞苦再耘還再饋
可憐農叟望年情
　　　三耘
朱火炎炎日午長三耘曝背向林塘那無觧愠傳風信
天遣㣲薫動緑芒
　　　灌溉
抱甕終輸氣力㣲桔橰輪轉迅如飛池塘水滿新禾潤
樹下乗凉待月歸
　　　收刈
桐風瀟洒露珠晞滿野黄雲映落暉是處腰䥥收穫遍
擔頭挑得萬錢歸
　　　登場
登場此日望西成大有頻書慶帝京䆉稏滿車皆玉粒
比隣亦覺笑顔生
　　　持穗
塲圃平堅灰甃成如坻露積最關情殷勤婦子争持穗
好聼千家拍拍聲
　　　舂碓
木末金風陣陣吹松明火燒隔踈籬何来舂相深宵裏
可是村謳唱和時
　　　簏
秋成那得暫遊盤顆粒精粗欲别難周折不辭身手瘁
猶餘一掬㡬回看
　　　簸揚
郭外人家茒舎深門前揚簸趂風林莫令飄墮成狼戾
辜負耕夫力作心
　　　礱
相將南畝苦胼胝望嵗心酬庶免飢石磑碾来珠顆潤
家家鼓腹樂雍熙
　　　入倉
霜㸃楓林似火然千倉滿貯賜從天輸官不假徵催力
喜值如雲大有年
　　　祭神
擊鼔吹豳報屢豐朝看索饗萬家同更期来嵗如今嵗
苖碩不知願莫窮
　　　浴蠶
曽讀豳風七月篇遲遲日景麗光天新蠶未起先宜浴
盆滿明波人滿川
　　　二眠
女桑摇綠葉參差曉起人慵欲採遲雙燕入簾長晝静
再眠恰是仲春時
　　　三眠
淑景頻催喜載陽㣲行歩歩採條桑三眠三起新蠶老
篝火看時夜未央
　　　大起
春光荏苒去堂堂無那黄鶯一日忙箔上吳蠶方大起
氷絲色映綠筠筐
　　　捉績
蠶筐髙下架頭紛食葉聲煩似雨聞捉績欣看光練練
一家婦女共辛勤
　　　分箔
栁絮飛時晝下簾桑柔蘩細食徐添却慿纎手為分箔
未暇朝餐日過檐
　　　採桑
墻畔青條著雨滋繁隂初覆葉齊時春深八繭蠶争餧
稚子携筐上緑枝
　　　上簇
覓樹尋枝手足疲柔桑采采飼蠶飢今朝報道新抽繭
老幼羣欣上簇時
　　　炙箔
重簾不捲畏風寒猶爇松明向夜闌皚雪霏霏堆滿箔
殷勤弱女把燈看
　　　下簇
獻繭由来重女功繪圖今見列璇宫
聖人不為丹青玩玉榖珠絲此意同
　　　擇繭
弱繭何時成綺紈拮据冀免一身寒八蠶獨蛹還須擇
几上分明取次觀
　　　窖繭
春日遲遲執婦功何心戀賞牡丹紅繭成好向村頭窖
荷鍤携兒緑䕃中
　　　練絲
煮繭炊烟颺短籬絲腸纍纍練成時探湯試展纎纎手
那聼枝頭呌畵眉
　　　蠶蛾
蠶蛾絲浄方生子送向溪頭任所之黙祝明春盛今嵗
隔年生理計家資
　　　祀謝
年年勞苦事耕桑及早還將租稅償今日蠶成䖍祀謝
西陵功德戴無疆
　　　緯
蠶繅輪捲遍千家午静人慵鳥語譁浸緯欣看供織作
阿香軋軋轉雷車
　　　織
織女工夫午夜多何曽已自著絲羅銀蘭照處方成寸
却早循環擲萬梭
　　　絡絲
秋惹深閨無限情可堪蟋蟀送寒聲玉關萬里征夫逺
惆悵新絲絡不成
　　　經
砌下風飄待女蘭新絲經理欲成紈安排頭緒分長短
約伴同来仔細看
　　　染色
經緯功成尚染絲晴光萬縷燦離離天工奪處關人巧
棚上還看五色施
　　　攀花
簇簇堆成錦繡紋攀花鬪巧最精勤堪憐織婦空勞勩
著體無過大布裠
　　　剪帛
溪尾如藍秋水清裁衣寄逺重關情金刀欲下躊躇意
絲縷皆從素手成
　　　成衣
戔戔束帛費縫紉只為祁寒事切身
聖意憂勤圖畵裏宵衣永庇萬方人
　　輓蔡忠烈公
　　　公諱道憲號江門閩之晉江人為長沙司李獻
　　　賊攻長沙吉藩及撫藩監司相率遁衡州公攝
　　　太守事為死守計總兵尹先民叛附於賊城䧟
　　　百計脅降公不屈怒罵愈甚賊遂錐其胸斷其
　　　手割鼻舌毁齒寸磔以死事聞贈太僕謚忠烈
　　　先是公就擒時有從役九人隨公不去賊先殺
　　　五人以懼公公不動及以次斬及凌國俊國俊
　　　者九人之一也國俊請葬主而後就戮賊許之
　　　後與公同祀長沙
牧民身不典戎曹為守孤城展六韜振鼓縱能摧賊銳
倒戈先已樹降旄夜臺有路丹心炳帝闕無門白日髙
沅芷澧蘭芳不歇招魂只合誦離騷
　
　
　
　
　
　
　
　
　
　
　
　
　
　
御製樂善堂全集定本巻二十五
欽定四庫全書
御製樂善堂全集定本巻二十六
　今體詩
　　石鼓
橋門森矗兩蒼松翠護雕鐫舞鳳龍漫說晉臣精博物
難稽周帝耀軍容銅駝已見藏荆棘石鼓依然鎮辟雍
百里聲聞今試扣太平留此溯遐蹤
　　聞軍營大㨗誌喜
旭日揚輝氛沴消光天雨露九瀛朝行間効命票姚霍
斗畔推車相國蕭沙漠忽聞收戰馬泮林佇見集飛鴞
勒功一片留何處更過燕山萬里遥
蠢爾西夷敢跳梁凶殘肆取武維揚淮山無騎聞清鶴
大漠千師掃駭狼破竹功成歸有日采薇歌作嵗云陽
從兹德水清無外天際長懸日月光
轅門鼔角萬軍鳴執訊連連繋大營日照三山光四壘
風迴千隊動雙旌已聞魚海全銷燧更看天河浄洗兵
最是王師征不戰金甌永固萬方清
閫外専征將帥雄㡬年區畫厪
宸𠂻欣看㓂盡窮荒北可卜兵歸漢苑東萬里露章初
奏凱千年麟閣定論功賡颺誌喜葵忱切咸五登三祝
聖躬
景陵寳城山上産石芝一本彩芝四本恭紀二律
瑶光星耀麗重霄瑞産芝英玉露調最是顯承通有赫
可知陟降本於昭日暄
寳頂金幢粲風拂
明樓玉節飄千載嘉祥綿國祚由来虞舜繼唐堯
扶輿積氣炳貞符芝葢繽紛護
鼎湖上瑞兩逢得未有靈根五本自来無光天雨露謳
歌切大地㤙波浩蕩濡總是覲揚同一揆休徵草木慶
昌圖
賜哈宻𤓰恭紀
玉琯灰飛候璇璣斗紀辰陽從一氣轉
㤙自九重新異品遐陬至名𤓰
賜賚頻分餐消永夜獨喜沁清神霜刄絲絲剖氷瓤片
片陳青門應讓美朱火漫誇珍堆處盤添冷嘗来齒潄
津中宵詩思潤轉盼是三春
　　恭和
御製冬至齋宫詩二章原韻
五雲糺縵䕶齋宫晴旭纔升暖綺櫳氣轉初陽迴玉律
天開子月應祥風百昌新慶昭蘇景萬彚均沾槖籥功
可識泰禋綿福履
一人誠敬早潛通
日朗瑶宫瑞色新履長納慶協芳辰精禋共識
皇心恪齋宿羣瞻
聖敬純和氣初融丹禁曉葭灰乍動玉衡春
宸居此際乾乾意為懇
蒼穹佑兆民
　　再擬冬至齋宫三首
瑞靄氤氲滿太清九華髙曜鳳墀明齋宫晝静爐烟直
廣殿風和梅蕋生氣復一陽璇象轉福凝五位泰階平
春回大地鴻鈞普始識天心饗
聖誠
亞嵗芳辰景福臻歡聲陌上
九重聞琯中鼓動迴元氣臺上豐亨兆五雲金闕祥光
浮雉尾玉爐斜篆裊煙紋賡歌拜手葵忱切長仰經天
日月文
帝御齋宫敬且莊
泰壇寅祀亞初陽斗邊看日方移晷谷口占風又協祥
郅治平成過夏后
聖躬雍肅邁周王至誠已自通
天貺
萬夀應知卜算長
　　橘
朱橘團團嶺海濵年来包貢逺通閩玉盤盛得珊瑚色
為識江南霜信頻
離離不譲洞庭南玉液瓊漿珠顆含未免一籌輸土物
春前進到九頭柑
　　凍雲凝雪
出岫雲嵐凍飛空雪霰凝漫天寒欲逼大地氣難騰淅
瀝朝逾宻氤氲日始升地爐熏不暖梅谷踏何曽過屋
馳蒼狗敲簷落細氷誰能分白黒乍不辨村塍列嶂眉
如洗平湖鏡似菱陽和期尚逺觱發候相仍錦繡簾重
護玻璃窻暫凭喜看三白瑞預卜九秋登
　　冬早聞雀聲
㡬日晨窻鳥亂鳴似来報曉最關情霜凝凍翅看雙落
冷逼寒喉辨數聲乍似庭中吹急管忽思春杪聼遷鶯
想伊預識陽和近為見南枝梅蕊生
　　恭讀
御製丁未長至日詩敬依原韻
鴻鈞氣轉中黄鐘六出飄飄喜應農臺上雲霞看紀瑞天中顓頊正
司冬陽迎葭管方萌動禮薦蕭馨倍祗庸知是履端逢景運太平
天子福重重
　　村墟夜舂
霜落園林時届冬稻粱全獲罷三農田家作苦無休息
更聼村墟半夜舂
萬籟全收夜已分寒舂聲急隔窻聞髙齋識得豐年景
篆裊爐香獨自焚
　　冬日寄蔡聞之先生
一綫陽迴節近春先生獨卧病兼貧釡漂白水薪為桂
簾捲寒風雪作銀未識命車期㡬日已經伏枕過三旬
藥爐静對無餘事應有新詩付錦鱗
書齋十載接輝光屈指暌違一月長試問鑪錘何忽忽
可知嵗月亦堂堂腰圍定减冬前帶髮際應添鏡裏霜
佇待春風重坐卧新知舊學總商量
　　詩思
詩思竟如何都於静後多繭絲抽更細春水皺生波得
意全由此忘言亦任他古人多達者誰是破詩魔
　　奉和二十一叔父用蟬聨體賦得松風雪月天花
　　　竹鶴雲煙詩酒春池雨山僧道栁泉原韻
　　　右二十字宋太宗試進士趙昌國題也叔父取
　　　以自詠創為蟬聨體屬予和之予愧非所習勉
　　　强奉和觀者得毋以效顰笑耶
龍鱗含秀色偃盖欲拏空不畏嚴霜偪偏宜細雨濛貞
堅有本性瀟灑與誰同天籟還堪聼笙簫愧下風
浴日紀堯淵生雲傳禹穴何如孟婆風泠然亦可恱飄
飄散幽襟裊裊起蘋末莫漫向春園吹攪梨花雪
千山瓊瑶堆萬樹青葱沒砌面足虎鹽波心冷石髮凍
鴉呌不已樵客歌獨歇誰與把筆人孤吟對寒月
良宵值三五皓魄正髙懸海上初籠樹空中恰印川征
人榆塞外才子綺樓前對景情偏别盈虧欲問天
蒼蒼標正色浩浩逺無涯氣結山河秀光分日月華問
曽傳正則補欲憶皇媧聞說空桑法曼陀更雨花
薜荔繚為墻芙蓉盖成屋人疑是仙源客来探丹谷凌
晨採春蘭裛露掇秋菊為恐脚踏殘短欄縛湘竹
幽篁令人逺隔亭看約畧檀欒清影圓森踈餘粉落冒
露振青竿韻風鳴紫籜伶倫十二管吹集雲中鶴
振翮盤霄漢清標逈不羣九臯空外響午夜月中聞緱
嶠随王子瀛洲駕太君千年遼海上鄉里隔浮雲
因風勢欲牽出岫轉悠然乍可同蒼狗猶然䕃一蟬梳
空紋似浪映日白於棉樓上分明看還疑谷口煙
野燒致偏竒停車一望之初從山脚起俄向樹頭披最
是村郊裏愛看濃淡時右丞雲水幅佳景妙於詩
終朝静裏吟聊試拈毫手即景自怡恱裁句覓對偶但
期合古人未許甜俗口不學李青蓮百篇酣斗酒
甕裏香醪熟盃中湛露新麴紅傳綺席蟻緑獻佳辰錫
嘏尊三爵言歡歴再廵兕觥方上夀天子萬年春
麗日烘窻暖條風拂面宜愛看民析候更值物華時鳥
語呼名急花嬌放朶遲寒氷已觧凍料可泛前池
夹鏡抱花源曲欄圍瓊戸凌曉逺浮烟俯波倒映樹水
心舟響檝岸上人接武最愛夜深時隔窻聼㸃雨
霏微迷逺近徙倚小亭間樹潤蒼龍甲花明織錦斑塵
氛歸閴寂澗水落潺湲更向天邊望珠簾隔萬山
列嶂碧崚嶒乗間一眺登峰青髙旋髻泉迸逺拖繒誰
識丹梯路羣觀白玉棱飛来小鷲嶺㑹遇浄名僧
招提搆靈境滿樹蟬聲噪中有老尊宿拈芳坐深窕鐘
魚共朝昏物外恣尋討却笑紅塵客勞勞洛陽道
人歌行路難誰肯蓽門守學士錦輪飛將軍鐡馬走終
日逐紅塵為客成白叟何為祖離亭更復折楊栁
㶚岸千條色章臺萬縷煙待看飛絮日正值暮春天摇
綠棲新燕成隂噪晩蟬最憐横古渡漁父釣清泉
滴瀝復琤琮幽人詩料供尋源迷半嶺擘峡走雙龍入
眼心方㓗烹茶興更濃瓦盆聲叩罷翹首望髙松
　　立春前五日以詩代書問蔡先生病
早起披衣喚小僮新裁柔翰走詩筒問師冷日迍邅景
憶我春風坐卧中最是能安天與命况於所遇病非窮
寄詩正值韶華近可與宜春帖子同
　　臘月十九日立春
氣轉鴻鈞萬物新寳旛綵勝總宜人韶光破臘都逢霽
玉歴週年兩立春暗數元正纔㡬日須知殘嵗只餘旬
朝来喜啜盤中餅明庶風飄送暖頻
　　玉河氷泮
靄靄春歸帝里新玉河觧凍泛清淪東風細拂紋如縠
暖日晴摇色似銀隄上愛看初綠栁汀邊凝望未生蘋
朝来添得流澌擁還恐遊波礙錦鱗
　　玉河春栁
春栁碧如煙春流宛轉沿低垂金鏡畔斜拂玉橋邊眉
細波中畵腰輕風裏旋章臺千萬樹羡爾沐恩先
　　探春花
寳粟堆枝翠葉飄年年長自報青韶隐辭殘臘偕梅蕊
逗漏陽和先栁條無事冶容争麗景别餘芳氣散疏寮
庭前試問春来未坐對方知春信饒
　　牡丹芽
消息東皇淑氣調嫩芽新發䑕姑梢芳菲已許詩人賦
麗艶猶遲畵筆描風信頻吹還未綻露華暗潤不須澆
莫驚秃兀看来熟㡬日如霞映綺寮
　　奉和二十一叔父癸丑元日早朝原韻
昭蘇萬物樂春臺初日天門曉景催雉尾風摇雲影動
龍鱗色煥曙光開蓼蕭禮異周詩咏湛露
恩從漢殿来深喜圭璋成特達髫年書史共追陪
　　花信風
欲識春来處先看花信風未摇枝上綠已綻蕊頭紅長
飬元功普吹嘘大造同何須催羯鼔列繡杏園東
　　雍正癸丑二月七日
經筵恭紀
風光駘宕鼔春和講幄宏張俊彦羅稽古直探謨典秘
談經逺邁漢唐多爐烟裊裊香凝座鵷列珊珊響振珂
羣仰
九重敷化雨從知大地沐恩波
　　二月八日随
皇父駕幸圓明園恭紀五首
金輿赤羽鳳城隈上苑
宸遊向日開最是東皇偏有信都於此日送春来
和風披拂物華妍細泛松篁勝管絃緑野隂濃供勝覽
紫騮一路不須鞭
韶光先已到
楓宸芳籞迎陽景倍新
聖德體元七字裏(是日御聨有節届/仲春欣長養之句)由来化育即
皇仁
栁隄冉冉纔舒緑桃塢菲菲已吐紅從識
御園春信早不關二十四畨風
平湖解凍泛龍舸打槳中流一字過謾憶荷塘紅十里
且看春漲綠千波
　　千里鏡
誰歟巧製過工倕玩景何須出綺帷視逺惟明元在我
鑑空無礙却慿伊光如水月初圓際了若湖山盡歴時
聞道離朱能燭眇還疑千里未曾窺
　　清明奉
命恭祭
景陵感成八韵
猶憶髫齡際趨承
御案前可憐逾廿載瞻拜
鼎湖邊錫類
皇仁切蠲辰孝享䖍應期春二月奉
命九重天晴旭輝征䄂和風拂錦韉松榆深石路殿宇
鎻雲煙盛禮陳今日
深恩隔往年孫枝思
祖德迴首淚澘然
　　憇慈雲寺
曉跨征鞍日漸斜暫教小憇梵王家雲深古殿苔衣潤
風入髙松天籟譁語僕且閒從繋馬問僧何事亂鳴鴉
比来塵境都消盡不用曼陀更雨花
　　漁陽
漁陽古名郡沃野遍桑麻士俗能知禮民風喜不奢長
途来百里懐古憶三撾恰值清明日迎神晩出衙(州民/以清)
(明日鼔吹迎城/隍神謂之出廵)
　　盤山
盤山山色翠空濛我欲登遊霧半封寄語山靈還訂約
他時擬上最髙峯
　　草色
次第和風日日殊裙腰嫩合翠勻鋪芊眠大地春方半
㸃綴寒村景不孤撩眼畵圖分别墅惹人詩思滿歸途
凌晨却欲遲征馬恐踏芳郊破露珠
　　春社
社日慿誰報梁頭燕語新纔看如畵景已是可憐春風
軟遊絲重晴烘花氣醇賽神村鼔響酣舞太平人
　　賦得獨倚修篁看鶴籠
萬竿寒雨鎻寒烟瑞鶴籠来不計年漫憶松梢餐玉露
且從竹外飲秋泉風霜縱幸離身畔鳥雀難堪噪耳邊
看鶴不如看放鶴一聲嘹唳碧雲天
　　盆魚
圓池蓄水不須寛依藻文魚自覺安待到夜深㣲雨滴
跳波還似躍層瀾
緑荇青萍可避隂一泓滿貯足浮沉箇中也有相忘樂
不羡滄浪萬丈深
　　賦得買夏欲論園
夏日慿誰買名園畧可論青山列圖畵修竹是庭軒氷
椀寒生簟香醅緑滿樽泉聲鳴石砌鳥語報松門消得
三庚永渾忘九陌喧支公應問價欲告已忘言
　　蘆塘放鴨
新蒲㦸㦸纔生緑夏水油油欲縐波㡬隊看他輕放去
消閒不作右軍鵞
老鴨湖中欲去遲迴頭着意顧雛兒沙塘蘆岸蒼茫意
一幅徐熙落墨時
隐映蘆洲是鴨洲一羣唼喋逐波流勝他霜信勞長路
饑餓瀟湘夜雨秋
　　風車(湯時竒肱國来朝所乗車御風而飛/)
異物原非貴風車亦可稱輕輕隨籟動冉冉似雲興聖
德寰區普遐方瑞應徵来賔非限逺奉朔自相仍謾說
鸞凰翼何勞騄駬騰夕轅指帝里朝軫發竒肱列子應
慚㨗工倕不擅能還輸西旅貢魯壁未曾登
　　魚米樹(一名康洋樹出宜興其結子似米則年豐/似魚則多水農家以此占年云)
春入靈根枝葉抽嘉名聞道數興州求魚緣木須防澇
聚米成林定有秋砌荚饒他能識朔庭萱空自解忘憂
那如望樹占年好嵗嵗農家社鼓稠
　　賦得船痕半載書
春水弱無力春船行覺遲饒他乗興日是我讀書時桂
棹逍遥去芸編左右披綆長堪汲古何用釣竿垂
　　彈琴峡(居庸關水流石鏬聲若調琴/)
彈琴峡口聼彈琴清韻悠揚入聼深漫數成連工奏曲
不須鍾子始知音調髙流水誰能和響薄焦桐更耐尋
却笑陶公空掛壁何如大地是琴心
　　朱草(地祗格則朱草生賢人出/)
聖德光天壌宸修格地祗瑞呈朱草出祥應紫雲垂㦸
㦸抽莖宻離離擢榦竒朝芳珠露潤午秀恵風吹不數
椿知嵗休誇蓂應時彚征占有吉濟濟助無為
　　鶴跡
曲徑苔迷路幽棲鶴作隣舞階猶惜影歩月不生塵印
出留深跡翻將叠軟茵松門未曽掩幸得接嘉賔
　
　
　
御製樂善堂全集定本巻二十六
欽定四庫全書
御製樂善堂全集定本巻二十七
　今體詩
　　奉題二十四叔父裕德軒三十韻
聖治崇棠蕚天心重鶺原諸藩多俊乂吾叔擅璵璠麟
趾祥符厚宗璜介弟尊性情恒静正體貌更恭温尚友
希千載成文易百言夙嘗勤典籍頻自惜朝昏深領書
中味渾忘户外喧銘辭方刻器裕德重顔軒邃爽宜凉
燠幽閒類澗村砌堆文石面柱立老松根謂我須題壁
伊余似叩盆句羞青玉琢才愧墨花噴每憶髫童際親
承
聖祖恩漏聲傳禁切膏露自天繁辟咡依前膝含飴共
夕飱七齡叔敏達十二我愚芚近嵗
恩加渥書齋業共敦文章森義府翰墨煥崇垣緗帙循
環誦瓊編次第翻數曽相賞析㡬度易寒暄講學欣同
幄延師更一門曉晡常並席嵗臘偶開罇聨騎趨香陌
輕舟泛御園騄驪工歩驟鸞鳳必騰鶱饜飫心方永從
容道自存隔窓聞鳥哢傍砌長苔痕靄靄空雲動遲遲
午日晅春風頻度處花信幾更畨願永名軒志還陳攻
玉論
君恩正如注砥礪待便蕃
　　螢
我憶去年秋飛螢幾㸃流忽於今夏夕熠燿最髙樓映
月光無定隨風散欲稠爲添詩客興莫照旅人愁夜静
千山寂天空萬籟収蒼茫蘆葦岸把巻有行舟
　　芭蕉
幾葉紛敷翠影亭却憐幽趣伴窓櫺因君不是塵中質
笑我常來雨裏聽卉譜應添居士傳空階常演湼槃經
月明風静相忘處正是幽人夢蝶醒
　　逐涼
逐涼成獨徃得意亦忘言坐久看花落心閒識水源暑
從塵外去風自静中喧瀟灑吾何似雲邊白鶴翻
　　立秋夜作
瑟瑟金風報節頻飄颻梧葉落階新不嫌白日馳駒隙
且喜輕凉上葛巾入夜漸長人未睡裁詩有興句無塵
空庭小酌龍團坐孤鶴一聲隔緑筠
　　小園閒詠十五首
　　　曲徑通幽
爲隔塵氛逺應憐曲徑長紆廻山勢抱邐迤竹垣藏鶴
歩苔痕合春歸花氣香板橋流水外别有讀書堂
　　　芳嶼圍棋
乘興歩芳嶼逍遥任所之已看苔作席最愛栁成帷漫
煮䝉溪茗閒抛賭墅棋東山稱盛事吟望寄遐思
　　　桃溪歩屧
山桃開也未杖䇿試探尋好景春來遍芳溪曲處深明
霞千樹叠傍水一枝臨何必武陵路隨縁物外心
　　　竹塢春深
閒過山塢裏粉脱見新篁勁節當春緑踈竿泛籟長蕭
騷寒雨夜彷彿輞川莊不肯裁為管無勞引鳳凰
　　　芳港聞鶯
春色堂堂去鶯聲恰恰来緡蠻聼處澁風景暗中催長
日慵攤飯新缸喜撥醅笙簧随分有何必舞三臺
　　　春湖涵碧
碧水漾平湖空明一鏡鋪鬚眉應可鑑塵壒杳然無㸃
㸃浮青荇雙雙下白鳬春風浴沂水視此意何殊
　　　石坂烹雲
敲火烏卿熾烹雲玉液清龍團曽未㸃魚目已旋生漫
說腸堪潤應知眼倍眀披襟成小啜孤鶴一聲鳴
　　　廣厦冰壺
天伏三庚永堂開六月凉深深屏隔暑叠叠簟含霜底
事揮紈扇無勞問蔗漿氷壺供坐卧樂意自相忘
　　　鏡水荷香
半夜芙蓉雨三間水月樓清香随處度風景一時収榦
宻妨魚躍花深隐鷺逰詩情頻入座不必問漁舟
　　　月樓夕幌
雨洗塵氛静天空花鳥閒月樓開一面夕幌捲千山牧
笛耳邉過征鴻眼裏還桂香依舊發付與阿誰攀
　　　蘭橈獨釣
秋湖魚怯餌把釣事如何緑水一竿竹清風㡬領簔蒹
葭塵外老星月箇中多夜静獨歸去清光掛女蘿
　　　竹籬鶴歩
結社松為宅看家鶴守門偏知人客至不負稲粱㤙宿
月精神古梳風毛羽繁由来好僮僕不必貴乗軒
　　　蘆岸秋晴
秋色知多少蘆花盡白頭戰風摇夕浦飲露亞寒洲生
意知将謝随時未肯休蒼茫烟水裏好去弄扁舟
　　　板橋霜跡
隔溪亭子逈為架板橋通秋老碧天白寒流楓葉紅捲
簾吟夜月著屐歩霜風愛此雙雙跡扶笻過水東
　　　雪逕梅姿
四時花木足最喜是園梅傲雪三冬裏因風㡬朶開清
香流玉骨冷潤滴氷腮獨有幽人賞廵簷杖䇿来
　　秋日寄髙安朱先生
新凉初到北忩清聞道先生體暫平漫說春風違坐卧
應教霽月仰澄眀草長書帶階前思秋老荷衣檻外情
遥憶匡牀閒夢蝶懶聞蟋蟀一聲聲
　　凉州詞
關外風寒水不流戍兒望月唱凉州莫道凉州便絶塞
還過萬里去防秋
黄雲漠漠連白沙秋聲到處賽聞笳落日旌旗捲空碧
隴頭莫上上思家
戍乆翻忘塞上塵笑提賭具向東鄰寳刀不敢輕輸與
仗此區區報國身
　　破秋
破秋纔旬日滿目便秋光樓逈輕嵐入林踈爽籟長鏡
波方淡沲蘆㟁轉蒼茫瀹茗煙生户開簾月上牀心如
寥廓表境是水雲鄉敲句娱寒夕翻書趂晚凉風清塵
不雜意適倦都忘箇裏無人㑹天邊雁㡬行
　　荷燈
㸃㸃荷浮瑟瑟波麗華端不讓湘娥燈眀萬朶蓮心吐
月印千潭法海多只是金英含綽約無須綠盖舞婆娑
御湖錦繡憑誰織来往輕舠一夜梭
　　槐市(漢羣儒㑹市禮樂之器於此揖譲論辨彬彬/然)
文物東都盛聲名槐市揚學淵深璧水義府儼宫墻特
逹珪璋器從容禮法塲無勞評月旦此處定行藏
　　清河送平郡王西征
宗翰臨戎劍氣寒来廷屈指覲呼韓秋風慣拂征人面
馬上何須迴首看
溶溶碧水向東流戎馬催程敢重留莫把渭城新曲子
翻成水調唱凉州
武畧文韜藉指揮書齋倍覺有光輝六年此日清河畔
君作行人我獨歸
　　秋社
秋社今朝是秋光逈不同庭前梧葉落梁上燕巢空村
酒成新釀田禾颯晚風太平兼大有烟火萬家中
　　賣菊翁
秋光未到小籬東已有街頭賣菊翁滿擔寒芳霏玉露
一簾清氣韻金風
巧數花師奪女夷四時芳信總先知深紅淺碧渾餘事
先買鵞黄第一枝
　　夜聼落葉聲
半榻秋寒清夢魂紙忩颯颯響聲喧渾如一夜風兼雨
童子開門葉滿園
霜後踈林葉已乾清宵風送打忩寒飄零今夜知多少
曉起憑欄仔細看
　　始裘
霜滿園林葉作聲薄寒風度几忩清試開舊箧衣頻換
纔着新裘體更輕冷暖由来皆有定推遷何事重關情
薫爐沉水從添未消得三餘樂事并
　　賦得野徑尋梅見小春
幽谷香凝氷玉腮尋芳纔見一枝開雪封野徑行行逺
春到山村得得來最愛輕盈含數㸃莫愁狼籍落成堆
明窓雅助新詩興座上曾延蕚緑陪
　　櫽括蘇子瞻後赤壁賦即用賦字
赤壁我曾識巉巗今復逰千山木落葉十月夜登舟寥
寂吾良樂風霜客不留横江一孤鶴不與歲時流
　　送桐城張先生暫假歸里
丹鳳啣書下紫廷樅陽早已望台星
新恩優渥榮旋里舊德綿長肅薦馨(時以故大學士文/端公崇祀賢良祠)
(於本籍/賜祭)北闕絲綸方待掌東山絃管暫教聽即看稳步
沙堤上颺拜從容對御屏
　　西厰騎射
霜林葉落雀羣空馳射平坡試駱驄猶憶三春陌上過
玉蹄滚滚踏香紅
　　萬年松
勁榦挺森森窓前滴翠深依然臨水石即此是山林香
氣濛春霧華枝覆午隂瓶梅與盆竹聊結歲寒心
御賜端硯恭紀
靄靄午窓明融融御苑晴
恩波流浩蕩緗案沐光榮雅質傳端石髙標紀舊坑一
泓秋水淡幾片碧雲清入席添詩興開嚢粲玉英虬龍
渾欲動藻采自然生學海慚無檝心田勉欲耕研精書
史裏總是被生成
　　歸鴉
歸鴉集庭樹翅影帯斜暉傍晩羣争宿逢人馴不飛逺
村霜月冷古戍稻粱稀始信鄉園好枯枝猶可依
　　十宫詞
　　　吳宫
白苧輕盈屧響廊青龍舟裏換晨妝夜逰朝宴千年樂
那管人間有越王
　　　楚宫
渚宫春暖翠華遥簾幙風輕裊細腰不道君王深注意
行雲行雨隔迢迢
　　　秦宫
春鎖阿房静管絃塵生舞袖爲誰妍從來不識君王面
忽過人間卅六年
　　　漢宫
水晶盤浄玉腰酥舞態生憐可用扶底事天家萬乘富
等閒難獲晝明珠
　　　魏宫
平生戎馬樂何曾銅雀成時幾度登不爲夜臺聽不見
悲歌一曲向西陵
　　　晉宫
滅蜀平吳處上㳺大開武庫甲兵収而今四海渾無事
只駕羊車日夜遊
　　　齊宫
歩歩蓮華歩歩春香凝羅襪不生塵何須洛浦遥相見
已是人間有洛神
　　　陳宫
結綺臨春户對開後庭花發引金杯景陽鐘曉方酣宴
不信横江木柹來
　　　隋宫
海錯山珍雜綺羅鑾輿空待未曾過夜深欲識君逰處
但看飛螢㸃㸃多
　　　唐宫
沉香亭畔晩春妍玉樹煙濃院宇連何事宫娥羣戯劇
應縁分得洗兒錢
　　帝京雜詠
九㸃烟中古冀州萬年天府壯宏猷矞皇禮樂三千盛
襟帶山河百二稠天上樓臺懸日月人間車馬富王侯
太平有象光遐壤况是神都處上㳺
髙標象魏五雲端帝座重重瑞靄攢自古幾朝稱景運
如今此地是長安文章二馬應慚盛吏治三王未足觀
總是太和薫郅理天街十月不知寒
輻輳千家日月旁九衢風送玉塵香歡騰履義行仁里
春暖瞻雲就日坊駝背伊歌翻續續象奴蠻曲喜洋洋
六龍幸處陽和豫夾㟁平鋪軟土黄
玉蝀橋頭望禁林重重樓閣聳千尋兩行烟栁春光媚
幾頃澄波緑意深池水皆成瀍澗澤宫牆常透市朝音
大家真是同民樂不異薫風解阜心
　　題宋徽宗竹枝雙雀
兩兩珍禽翠羽修緑筠深處舞風流筆端多少江南意
何事終成塞北逰
　　題吳梅村集
梅村一巻足風流往復披尋未肯休秋水精神香雪句
西崑幽思杜陵愁裁成蜀錦應慚麗細比春蠶好更抽
寒夜短檠相對處幾多詩興爲君収
　　十一月十三日恭遇
皇祖忌辰感成長句
浩蕩洪慈被九州
一人常厪萬年憂絲綸允協衣裳治冠劍今驚歲月流
自隔
音容週一紀敢忘
恩澤永千秋朝來更憶攀
龍日仰首髙空淚不収
　　橄欖茶
吹雪磁甌絶㸃瑕新烹異品味尤嘉山厨漫説玫瑰露
髙閣初嘗橄欖茶興入盧詩風滿腋書澆邊腹響鳴車
武夷應喜添知己清苦原來是一家
　　癸丑冬至
上躬祀
南郊迴鑾恭紀
星雲糺縵燦神京玉路喧傳警蹕聲長至履端儀告偹
泰壇寅祀禮初成
龍輿喜見千祥集象輦旋看百辟迎最是一陽初復處
永綿多福洽
皇情
顒若誠通顯肅將天心消息復㣲陽和鸞九奏鳴韶濩
奠璧三躔紀奉常候氣羲和應告瑞書雲太史正占祥
今朝納慶
宸𠂻豫
寶祚綿綿日月長
鴛鷺千官擁
六飛午門鐘響散晴暉陽廻
御座衣裳暖風動龍旗日月輝靄靄上林暄玉樹依依
青瑣敞彤扉近光兆庶瞻香霧共道
君王迓福歸
　　冬至後一日同二十四叔父五弟逰西苑試射
駿馬紫藤鞭宫城九陌連平池鋪玉鏡晴雪晃金錢歡
賞娛今日追陪憶往年東瞻
宸極近靄靄羃祥烟
輕風摇苑樹碧宇散晴光氣復初陽暖人迎化日長縁
堤看凍栁繫馬坐氷床到此同携手臨風樂倍常
蕉園成古刹喬木隱伽藍貝葉飄花雨香雲䕶寶龕隨
縁逰勝地冺念禮瞿曇何用僧雛引由來此路諳
太液無勞渡羣欣歩屧行龍宫隔㟁聳玉蝀跨波横不
見潛魚躍空聞寒雀鳴平田豐澤北指日試春耕(豐澤/園北)
(有田/)　(上演耕耤禮於此/)
燕角敦弓勁輕楊翠羽修中時驚月落發處迅星流更
歩三梁閘因登百尺樓淑清遲勝約聊待再來逰(瀛臺/東北)
(有淑清苑是日偶未到/)
迎薫亭子畔山勢欝崚嶒松柏開三徑岡陵列幾層石
龕穿洞入雲竇捫蘿登蠟屐肩輿勝都輸蓮社朋
乘興到瀛臺詩情入目來水心飛棟宇人世入蓬萊雪
覆孤桐直風吹虚閣開舊時聽講席亦復滿塵埃
煙光凝逺岫晩景向西斜舊熟神仙境重逰山水嘉風
聲送歸騎月影照棲鴉漫憶十年事心清一椀茶
　
　
　
　
　
　
　
　
　
　
　
　
　
　
御製樂善堂全集定本巻二十七
欽定四庫全書
御製樂善堂全集定本巻二十八
　今體詩
　　題唐岱畫頁
　　　峨嵋鋪雲
春入岡巒暖欲烘翠雲鋪岫淡𡨕濛寺臨峰頂嵐烟䕶
閣跨川梁霧氣通疑有王喬乗碧落那無列子御清風
海塵任起石山下長對方壺弱水東
　　　秋澗鳴泉
滴滴復淙淙飛泉挂玉峯聼時秋韻肅望處翠烟濃丹
改寒楓葉黄添細草茸披圖饒逸興擬欲䇿孤笻
　　　瀟湘烟雨
瑟瑟瀟湘烟雨秋憑将妙筆冩風流蒼茫雲水望無極
佳句都輸趙倚樓
　　　湖山春曉
我愛湖山好春来景倍嘉和風吹淡蕩遲日麗穠華桞
岸青垂縷桃谿錦叠霞新針抽嫩稻碧葉暗踈麻峯黛
疑靈鷲波光是若耶輕舟浮水靣芳徑引山家渲染毫
添潤游觀興自賖何須蠟雙屐小閣坐烹茶
　　　山雨欲来
南峯北峯雲布千樹萬樹風生獨凭危樓望逺忽然簷
滴琴鳴
　　　逺浦歸帆
天末見扁舟頃刻来前浦塔院晚鐘聲客船一夜雨
　　　浮嵐暖翠
宿雨含朝潤浮嵐望處深溶溶流碧水羃羃暗踈林萬
壑輕風度重溪暖霧沉髙低煙翠裏終日惬登臨
　　　煙浮逺岫
水閣臨波結搆竒秋澄千頃碧琉璃何人閒倚危欄望
正是煙浮逺岫時
　　　漁荘雪霽
把釣寒江雪送歸瓊瑶埋徑認依稀㸃空逺色迷前墅
積素遥岑對野扉此日定知魚不餌長天乍見鳥孤飛
晩来簔笠檐頭掛隠隠村墟澹落暉
　　夜坐
月滿忩櫺風滿簾地爐銀燭暖帷幨更因静坐聴逾永
詩到寒吟興屡添梅挿㡬枝供繡佛香熏一炷閱楞嚴
於今識得清凉樂向火何曽為附炎
　　水雲榭
雲無心出岫水不舍長流雲水相連處蒼茫數㸃鷗
坐席生烟雲石欄俯秋水空眀是我心何如漆園史
　　讀王安石傳
保馬青苖次第行累朝成法忽新更難将知己酬神廟
都為違人用恵卿當日司權原作福昔年辭召豈真清
試看安石居然出不道蒼生轉􁪽生
　　幻景四詠
　　　銕馬
雨夜風晨夢裏驚青驄去後只聞聲嘶殘落月溶溶色
響動深閨脉脉情丹鳯城頭還獨宿祁連河畔鎮孤征
将軍功與雲臺並㡬見臨風血汗生
　　　鏡花
箇裏春和分外長不随代謝鎮芬芳香塵如霧何曽著
綵蝶成羣那覺忙階畔日暄同借暖檐間風度共飄香
仙家若把壺中種詎向人間見阮郎
　　　水月
一顆眀珠鏡裏涵氷輪孤影印千潭妙圓俱足真無碍
形色難求最好参風動波紋光似燭水含雲影碧於藍
池邊掬起還慿手歸路湏盛無底籃
　　　蝉猴
乆竹青寕生不休阿誰妙慧製獮猴蛻身粧出看新巧
薄質生時憶去秋深館三更人共舞江陵千里客同愁
萬年松綠磁盆浄時綴髙枝最上頭
　　冬夜憶平郡王
暖閣熏爐刻漏移閒情萬里憶相知髙齋趣永三餘樂
絶塞風寒列戍悲約計凱旋應指日欲緘書寄更無期
難堪剪燭清吟夜念到寒更毳幙時
　　冬夜食哈宻𤓰
異域稱竒品中宵潤客腸霜刀剖翠質氷齒嚼黄瓤清
觧心頭渇甘生舌本香東陵無此種包貢自西方
　　龍翰傅先生䝉
㤙簡署司㓂詩以賀之
一紙宣麻特進班虞廷弼教典秋官平情早識懸氷鑑
紏惡仍然領豸冠階秩頻膺八座貴
絲綸榮錫五雲端從知刑措襄
王化台斗星眀傍日㸔
　　逰蕉園
氷牀聲裏過長湖逺岸人行似畫圗雪覆蕉園松突兀
雲生古殿路虗無南臨太液風鈴語北望瓊華塔影孤
屐齒㡬畨逰歴處寒林已聼噪歸烏
　　賦得自鋤眀月種梅花
溪畔梅花欲放遲數株分種傍堦墀鍤翻夜月和香動
手握寒根帶影移花信漫愁催落蕋畫楹初有照来枝
何湏秉燭尋幽趣舉首氷蟾未墮時
　　與唐岱(唐善畫山水/)
范緩倪迂自古人而今繪事數唐寅安排邱壑渾無迹
盤礴丹青别有神逺塢人家煙淡淡野橋流水石粼粼
買山不用閒尋訪倩爾拈毫眼界新
　　百衲琴
汧公精物理百衲製名琴見說風流極悠然山水心桐
孫勞細綴焦尾漫相尋指上宫商辨誰知絃外音
　　題易祖栻墨竹巻
翠掃琳瑯繞曲池東坡妙筆冩幽姿一聲清籟露華濕
萬箇寒梢月影披想像笙簧吹颯㳫依㣲烟靄辨参差
香篝銀燭消長夜恍似瀟湘晤對時
　　雪事八咏
　　　東郭履雪
敝履雪中行皚皚滿地平無湏憐玉趾真是踏瑶京晃
朗花紋綻蹁躚鶴歩輕等閒藍縷客東郭獨傳名
　　　蘇卿囓雪
寂寞窮荒北飄颻凍雪凝饑腸寒可供浩氣餒何曽聊
共氊毛囓從知苦節勝少卿難共喻心事冷如氷
　　　袁安卧雪
雪深門巷逈僵卧有餘清不作干人想何煩除道迎漫
空飛淅瀝撲户轉輕盈素履幽人吉千秋仰令名
　　　謝庭咏雪
謝家誇寳樹咏雪一庭同獨許閨中秀渾如林下風無
心裁綺句有意惜飄蓬何幸三春桞能兼造化功
　　　王恭渉雪
朝罷催歸騎天街㣲雪連喜看三白瑞低覆九衢煙緩
度髙輿稳輕披鶴􁑵翩窺籬人落魄驚許是神仙
　　　孫康映雪
積雪夜談經寒光映滿庭雲鋪難逐月冬破乏囊螢豈
為憐飛白聊資照汗青朗然消萬慮眉目覺清泠
　　　陶榖烹雪
削玉更鏤珠寒烹清味殊天香沁肺腑冷色上眉鬚玉
食何湏羡山厨且自娯羊羔千斛醉漫愧党家奴
　　　程門立雪
洛學先生啟巍然道德崇雪深雙户外樂永一庭中乆
立情靡倦端居興不窮伊人非耐冷應為坐春風
　　題董元山彴圗
山境忽窮處潺潺野水流慿誰添畧彴引我度荒邱澗
草深藏鷺巗藤細舞虯㡬株枯木冷一片白波秋掛壁
延清矚横溪足卧逰愛耽風景别不必問孤舟
　　題鄒一桂花卉十二幅
　　　杏
春雨胭脂洗嫩華㡬枝濃叠赤城霞雙鸞恒在雲深處
不遣飛瓊到阮家
　　　梨
比桃清絶比梅妍風送嫣香戶牖傳寂寞雲鬟不堪整
惱人天氣暮春天
　　　芍藥
繁紅艶紫殿春餘第一揚州種色殊逞盡風流還自恨
被人強喚是花奴
　　　紫藤
紫藤花繞蒼松樹嫩蕊垂垂麗㡬多一夜西風吹白露
還輸老榦耐消磨
　　　葵
金盤向日如承露憐爾傾心為阿誰午静花磚風影直
將開又是最南枝
　　　碧桃
薄縠輕綃麗午風畫堂人静暮春融重門難把芳心綰
獨露一枝深院東
　　　酴醿
羞與羣芳争冶艶每於幽處見丰姿但教香色尋常在
莫恨人間知不知
　　　虞美人
一曲虞兮愴别神徘徊猶憶楚江濵那知愛玉憐香者
不是當年姓項人
　　　山丹
斕斑瓣纈黄金㸃錯落花擎赤玉盤砌畔落殘供上藥
旁人漫作女兒看
　　　石竹
也向人前稱此君一叢翠帶襯紅雲但教色媚時人眼
漫說檀欒獨出羣
　　　牽牛
脆蔓芳葩繞竹生錦裳披就下瑶京莫耽佳麗人間樂
河畔盈盈最有情
　　　菊花
看到東籬覺有神風流畵史更詩人素華獨殿羣芳後
箇裏原藏萬卉春
　　甲寅元日立春
青陽韶運㑹三寅節應王正景倍新萬彚欣沾元旦雪
(是日/瑞雪)百年喜遇嵗朝春昭融氣協鴻鈞德浩蕩
天開大造仁獻嵗椒觴還獻夀永綿福履祝
君親
　　雪消
皓素漫空映綺寮春回大地凍全消光凝玉樹寒深淺
水潤蘭階影動摇梅已過時添舊蕊桞将應節放新條
朝来最喜霑濡足指日芳畦透麥苖
　　春曉
綠野朝煙歛春生料峭寒披衣閒獨歩曉日正三竿興
逐東風去心随大地寛桃花開也未聊復倚欄看
　　上林花氣
户外春光到㡬分嫩紅新綠間繽紛清浮玉露瓊葩潤
芳透珠簾沉水焚散彩偏承晴旭照飄香多為恵風薫
錦叢繡徑經行處蛱蝶驚飛已半醺
　　清明前三日
御試命和唐人韻口占應
制
千紅萬紫正紛紛暗引尋芳蛱蝶魂欲識太平真氣象
五風十雨杏花村
　　榆荚雨
紫房鑄出沈郎錢庭院霏霏散暖天最愛一朝榆荚雨
買成十里桞絲煙
　　春雲
淡蕩凝佳氣氤氲散逺天㸃空晴旭漏出谷晚霞穿麥
隴將翻雨花街正羃煙天衣誰為織髙映九霄鮮
　　題唐岱倣古十二幀
翠滴螺峰絶㸃埃㡬間板屋面波開為穿曲徑通幽處
惹得逰人杖筞来
蕭寺髙臨雲壑秋一聲清磬萬縁收却教健筆圖清勝
好與詩人作卧逰
閣跨眀波映水紅開忩不斷芰荷風巨然一幅風流意
都入雲煙淡抹中
飛流瀑水㵼銀缾散作平湖漾碧泠最愛髙樓臨樹杪
好山濃入四時青
米家家法有誰傳渲染烟嵐逼老顛最是披圖堆濕潤
江南五月熟梅天
桃蹊桞徑行行逺水郭山村處處幽日暮髙齋讀書罷
一篙新綠泛澄流
宗派吴興皴法竒千巒萬壑正秋時雲間髙閣依㣲辨
為愛拏空松柏枝
板橋㡬曲接迴塘煙樹迷濛晩影蒼欵乃一聲人卧月
不知身在水雲鄉
翠含眉字列遥岑亭子臨波暮靄沉淡墨天然饒氣韻
由来逸品數雲林
両岸猿聲一葉舟客忩鐘醒夢魂留羡君圖冩生綃裏
朶朶芙蓉天際浮
七尺青竿五尺綸春波鏡面色鋪銀一聲長嘯滄浪濶
不羡當年釣渭人
胸中邱壑三冬瘦手底瓊瑶六月寒大地忽教成一色
凌兢擬踏馬蹄看
　　甲寅三月
上耕耤迴鑾迎駕恭紀
昭蘇景物正勾芒千畝
躬耕典制詳禹甸三春榮草木周官六禮煥旂常均平
何用郊人耨豐稔遥占太史祥最是
聖情勤保赤歡騰父老列成行
御苑親推歩玉田青旂摇曳引祥煙
九重雲擁千官仗萬卉春和三月天樂奏迴鑾鳴鳯管
禮成
帝耤紀瑶編前期時雨霏㣲灑早卜寰瀛大有年
淡蕩和風霽景開天閑十二駕龍媒香街㡬里花如霧
繡陌千塍車似雷華宇共霑
㤙澤普
御園羣仰
聖人来迎
鑾踊躍葵忱切獨愧凌雲獻賦才
　　讀董仲舒傳
不問蒼生問鬼神猶䝉宣室席前親誰知寂寞江都相
老抱春秋一逺臣
　　同五弟舟過萬夀寺小憩
桂櫂輕移過水村午風吹送給孤園繋舟鴈侣同登岸
迎客山僧逺出門古殿燈眀佛日照齋厨火爇野蔬温
綠楊十里連歸路弄影寒鴉語更喧
御園從耕恭紀六韻
上苑土泉滋
躬耕膏壌肥禮因加
帝耤心是念民依水暖流塍細光融向午暉省耕廑
聖慮終畆沐
恩輝種布珠塵墜犁翻玉屑飛農勞誠可念豐稔願無
違
　　積書巖(河北層山巖有石室室中若有積巻故名/見水經注)
杳杳層巖裏依稀巻軸重瑶編餘鳥跡石室有雲封何
異金泥宻空懐玉檢踪草青書帶細苔碧篆題濃靈籙
誰能識神仙或可逢洞天多秘藏躡履欲相從
　　蜂衙
百忙忙裏過三春曉色催衙欲放晨釀宻應教輸玉府
添丁何事按魚鱗花間户牖重重邃門外風光日日新
採得瓊葩無限喜更看歸仗簇前陳
　　賦得沙留鳥篆斜
好鳥離芳樹春晴下錦沙繁音奏絲管古篆印龍蛇紛
錯蒼苔偃縱横緑字斜蹄迒誰爲辨新漲莫教遮
　　轆轤聲
渌水漲平湖春田轉轆轤耳根鳴斷續眼界樂霑濡漫
厭繁音急從觀生意蘇機心縁力稼不與漢隂殊
　　蟬始鳴
濃隂一帶暗溪煙曳響新蟬噪午天曾記昨年嫌聒耳
今朝初聽轉生憐
緑林髙處弄㣲聲似話寒暄最有情向晩臨風吸清露
枯枝遺蛻認前生
春園幾日罷流鶯又聽新蟬嘒嘒鳴誰道耳根難擺脫
請君聽取噪前聲
　
　
　
　
　
　
　
　
御製樂善堂全集定本巻二十八
欽定四庫全書
御製樂善堂全集定本巻二十九
　今體詩
　　烹茶
梧砌烹雲坐月眀砂瓷吹雨透煙輕跳珠入夜難分㸃
沸蟹臨忩覺有聲静浣塵根心地潤閒尋綺思道芽生
誰能識得壺中趣好聼松風㵼處鳴
　　石笋
朝嵐濃處萬峯連紫碧稜稜滴翠鮮疑是仙家炊玉版
却教洞口颺輕煙
雷雨初過石溜痕逺峯秀矗兩三根化工造物原来巧
翠映筠篁綠滿軒
　　過雪上人禪房
上人飛錫處過客息車時花現優曇色林深貝樹枝看
門鶴影瘦聼法鳥聲遲最愛清凉地塵襟天籟吹
山僧静閉關白雲鎮封户金猊噴意香玉砌飄花雨法
堂自鳴鐘方丈頻揮麈入座聼談禪林間日過午
　　賦得得雨溪聲壯
山雨昨朝過沿溪景倍多平添三尺水髙湧㡬層波繁
響鳴琴筑餘紋散縠羅昨来逰賞處乍喜放新荷
　　雨後池塘閒歩
青鞵歩屧過橋西細草輕莎㸃活泥顫雨蘆梢纔卧起
笑風蓮蕚乍開齊参差逺岫煙猶濕摇曵長條翠欲迷
霽後園林風景别好供詩料任拈題
　　頒氷
金鎻開丹闕彤墀綴曉班政施依月令恩沐拜
天顔職是凌人掌時當仲夏頒清泠泉灑沫朗照玉堆
山惠逮鵷鸞侣凉生几席間清都懸月鏡溽暑避塵寰
　　題元祐黨人碑
元祐清流號濁流黨人鐫石石遺羞祗今欲補名臣傳
猶喜殘碑姓氏留
　　夏日園居即事
園有山為郭齋因樹作墻開軒惟欲敞引徑不嫌長淡
月梧桐影輕風蘿薜香無心瀟洒客勝地足徜徉
消閒慿筆墨無慮即漁樵為愛塵氛逺寕耽景物饒清
風滿襟袖夜雨聼芭蕉好謝緱山客煙霞不可招
宿雨潤新葩紅蒸一片霞看雲閒藉草愛客緩烹茶坐
弄流泉㓗眠當皓月斜子西得意句分付與山家
緑竹令人逺青松迥出羣山明眉乍畫溪暗帶如分古
帖閒来搨名香手自焚晚凉急雨過星漢淡㣲雲
為有披襟者林風拂面来芙蓉碧沼麗楊桞夏亭開愛
鶴閒移榻呼僮浄洗盃往来依石徑半為愛蒼苔
板橋波上跨歩屧似乗船緑水平鋪掌青楊暗鎻煙魚
多原不釣花落自相憐一幅江鄉畵慿將俗慮捐
催荷清籟急挂樹夕陽低信歩過橋北乗凉到水西添
丁鶴生子營户燕銜泥更擬扶笻去裙腰翠欲迷
梧竹影縱横軒忩倍覺清草青階砌合荷放鏡池平洗
硯臨流碧攤書卧月明誰家弹百衲流水一聲聲
　　夏日寄龍翰傅先生
軒楹閒敞午風凉為想髙齋静趣長松柏蟠龍塵自逺
精神秋鶴病無妨竹牀拂簟醒殘夢石鼎烹茶泛乳香
試問何人施肘後早教霽月映書堂
　　雨中舟行看山
輕舟細雨雜㣲風十里青山杳靄中桞岸遥看新洗緑
荷洲還似乍添紅潤含螺黛峰頭滴曲轉芳屏徑裏通
何似水亭閒倚榻一簾煙景坐空濛
　　避暑
避暑消長日渾忘户外喧午冝開北牖晚稱卧南軒帶
月蟬聲静臨風樹影翻凉秋彈指到何用苦歊煩
　　夏日寄二十一叔父索詩畵
庭院清凉竹柏新懸知詩畵倍通神胸中早貯千年史
筆下能生萬彚春臨几興来鋪越練當忩茶罷試龍賔
瓊瑶乞并縑緗惠景仰還期歩後塵
　　賦得人立藕花風
徙倚眄蓮塘凉颸引興長披襟清暑氣撲鼻送花香露
滴珠璣顆波明錦繡粧餘芬迷蛱蝶幽夢睡鴛鴦出水
青羅盖臨風紫玉裳誰能勞歩屧竚賞水雲鄉
　　六月晦日作
夏令今朝盡西風眀日迎誰知銷半嵗都為過三庚榴
火臨忩暗荷香入座清夕陽蟬噪急已帶早秋聲
林中閒避暑石上坐烹茶綠樹引清籟紅雲叠綺霞葛
衫輸羽扇蛩響雜池蛙入夜清懐永㣲吟愧八义
　　詠史十首
　　　樂毅
君臣知遇甚分明七十齊城智力勝可惜恵王承父烈
却教名將避青蠅
　　　屈原
千秋遺恨楚江濵宗社将傾敢惜身何事承平漢文代
長沙偏欲學斯人
　　　董仲舒
建章奏對䇿天人帝眷名儒禮獨親誰使江都終老去
千秋史論恨平津
　　　李廣
平生義勇隴西聞命蹇終難與䇿勛迴憶㶚陵遭醉尉
那知渠是故將軍
　　　蘇武
囓雪氊廬心似氷故鄉逺寄鴈書憑難堪持節旋歸日
秋草蕭蕭老茂陵
　　　李陵
生降迹似負恩深誰信區區報國心他日王庭對蘇武
空教泣下數沾襟
　　　東方朔
畢生玩世事詼諧朝隐端知是逸才却被何人入仙史
虚誇阿母宴蓬莱
　　　田千秋
髙寝郎官能悟主應時一語便封侯試問両宫猜貳際
長陵封事為誰休
　　　蕭望之
不知廷尉是何司飲藥空教洒淚悲最恨老臣遭毒䧟
顯恭叩首只移時
　　　王章
當年相對泣牛衣此日忠言觸􁪽機漫道忤時縁激烈
三王譽早播京畿
　　竹裏流螢
琅玕清韻肅熠燿夜光浮翠影千竿静踈星㡬㸃流眄
林何用燭應節已知秋猶憶隋隄畔王孫徹夜逰
　　雨夜聞梵聲
霏㣲蕭閣坐秋霖㸃滴簷牙入夜深何處山僧散花雨
却教仙梵雜潮音
不捲珠簾户半開經聲還共雨聲来明朝為凭朱欄看
階砌青青㸃嫩苔
　　新秋
松舍螢光㸃蕉忩蝶夢成風從今夕爽月比舊時眀蛩
響縁階急蟬聲向晚清新凉纔可樂莫漫動秋情
　　秋熱
踈梧葉落早知秋轉覺如蒸暑氣流翠竹盡閒天籟寂
晶陽髙暴午雲收頻揮葵扇凉颸動漫徹氷盤碧玉浮
借問炎熇能㡬日祝融返轡肯重留
　　秋英
誰道西風急能摧衆卉殘石欄紛翠纈蘚砌簇金冠入
夜香偏細凌晨露未乾化工工㸃綴轉覺勝春寒
　　前寄詩索二十一叔父近製承恵尺幅兼辱和章
　　　仍用元韻志謝
露潤霜毫句倍新松筠瀟洒鶴精神一天爽氣髙懐邈
尺幅霞牋錦字春幸作開筒吟句客猶慙據案論書賔
生綃惠我王維筆三逺由来不染塵
為愛園林秋景新敢從芳藻覩丰神寒潭月影空中畵
落葉風情幻裏春響奏階前蛩促織書排天外鴈来賔
阿咸近日尤無似杜老空勞灑玉塵
南華秋水一泓新撫景悠然覺爽神已媿徴詩裁下里
還叨歩韻咏陽春心情近似天邊月花竹聊充榻上賔
桂露滿瓶熏手讀恐教仙藻汚凡塵
　　雨夜聞蛩
一枕新凉雨未休王孫何事獨添愁吟殘衰草空階寂
呌徹寒宵半榻秋清夢乍迴銀漏永踈梧漸隠玉蟾收
聲聲入聼增吟興彷彿深更互唱酬
　　隂陽石(荆州狠山有二巨石一燥一濕俗名隂陽/石每天時不調鞭隂石則雨鞭陽石則晴)
　　　(見荆州記/)
異石含精秘能為造物先凝靈原藉地應候忽知天旱
澇無煩慮隂陽各異鞭楚民應擊壌嵗嵗樂豐年
　　晴
浮嵐散天宇爽籟拂秋晴光漏㣲穿牖霞殘淡抹楹纔
添池水漲乍覺逺山眀蕭閣塵氛浄新凉着體輕
　　郭河陽峩嵋霽雪圖
積翠林巒濕未乾迢迢蜀道接長安石門氷雪塵氛浄
驢背風霜客路難梵宇凌空知日近翠㣲開霽倚雲看
河陽一幅風流筆三十二峯春正寒
　　軍装八詠
　　　胄
虎皮䝉鐵葉貝齒飾黄金猶憶絶纓㑹能收壯士心
　　　鎧
細鎧攅金綫蛇鱗鎻玉環唐夷已穿破未入玉門關
　　　刀
隴戍悲風起将軍髪上指敵来知何處欲試匣中水
　　　弓
三秋塞草長鼔臂挽弓强臨風懸滿月百歩殪豺狼
　　　矢
飲石稱神力中環能制勝誰道天山遥只湏三箭定
　　　麾
纁帛曵流虹陣列長蛇勢指揮王者師立使風波濟
　　　矛
畫榦凌風直屈盧立月寒沙塲恒作伴應為苦羈單
　　　袍
三軍温挟纊天府製将来何似家鄉寄伊人手自裁
　　晝漏
晝漏聲催午籟長踈梧翠竹隐秋光目隨野鶴神同逺
詩寄髙岑句亦涼霜信排空寒淰淰蘆花亞浦颯蒼蒼
知心一片南華水㶑灔含風盪夕陽
　　洞庭始波
岳陽樓下楚江分天浄長空水蹙紋最是洞庭秋意好
西風眀月弔湘君
一天秋色晚雲低碧漲寒江逺欲迷棹破煙波三百里
好風吹送岳陽西
楚水巫山秋意多輕颸一夜洞庭波誰知帝子無寒暑
八月風涼試縠羅
　　鬬蟋蟀
飬銳欲相争盆中鼔翼鳴庭莎鋪翠褥甓室列堅城覇
氣撐雙臂雄心突兩睛可憐一朝忿㣲物也捐生
　　贈從軍者
秋風吹塞草壯士往從軍大節羣推汝平生此報君朔
雲天際暗寒袂路岐分迢逓交河道笳聲不可聞
　　秋畦
秋畦零白露生意詎甞停殘賸菠根赤新抽韭葉青架
除通户牖葉脫豁軒庭曵履經行處寒螀入晚聼
　　秋
瘦竹修梧接桂叢風簾半掩翠蓊濛晴光乍向踈枝漏
寒影頻從隔岸通白露潤涵文几上凉颸潛入綺䟽中
披襟試向階前看糁徑還添㡬片紅
　　中秋前一夕對月
豐隆知節近此夕宻雲收(連日隂雨/是夕忽晴)規滿疑金鏡輝遥
勝玉鈎入波光不定度竹影偏流為愛中秋景先期獨
倚樓
　　澄江如練
霜滿江城葉落時洞庭秋意許誰知逺澄潭影天光合
浄叠風紋練色披河伯波濤徒自詡天孫機杼未曾移
曉来漁笛衝煙散恰似并刀欲翦遲
　　聞鴈
嘹唳長空鴈陣過行宫月影上松蘿寒更半為抽思永
秋韻無妨入耳多瑟瑟風凉愁欲斷寥寥天末逺相和
蘆花浦溆明如鏡清怨瀟湘意若何
　　暮過御河橋
太液風漪正作秋殘荷踈葦冷颼飀愛看好景瞻天近
漫憶春光付水流玉蝀橋頭催曉騎五龍亭畔起沙鷗
歸来無限低徊意月照桐忩影半鈎
　　吴殿懐古(在南苑中明時行宫也苑内有晾鷹臺/射鴨池)
煙桞殘蕪鎻敗垣空庭寂静晚鴉喧晾鷹南望髙臺迥
射鴨旁臨廢沼存想像朱廊曽響屧空傳金屋最䝉恩
客来指㸃前朝事極目寒暉散古原
　　瀛臺觀木變石
異質傳何代天然挺一峯誰知三徑石本是六朝松苔
㸃猶疑葉雲生欲化龍當年吟賞處借爾撫遐蹤
　　水始氷
漫坐氷牀罷泛舟沿溪初看碎瓊流芙蓉倚岸凌霜晚
鷗鷺成羣憶夏逰何處水亭珠箔巻誰家古渡釣綸收
蕭踈楊桞眉難畫一片清光上綺樓
　　板橋霜跡
迴溪霜月落略彴帶餘寒曙色暄猶潤晨行跡半殘憑
添驢背冷未許屐牙乾此趣何人㑹清吟倚石欄
　　刻漏
刻漏迢迢霜月凉曲屏銀燭燦輝煌句排七字更忘永
時到三餘趣轉長砌竹迎風敲緑玉忩梅和影弄明粧
年来消得冬宵味半是煎茶半爇香
　　題焦秉貞人物畵册十二幀(每幀二絶句/)
雕䦨曲曲倚雲娥嫩日烘晴勝事多賭擲鞦韆携伴侣
綠楊影外舞傞傞
小板塗朱貫綵䋲嬋娟天上踏雲登桞風拂處人吹過
環珮聲摇最上層
簾幙周遮重復重春情難綰倩雲封蛾眉兀坐低無語
金鴨燒香鎮日濃
户外辛夷已放齊花光掩映碧欄西簾櫳不閉虗堂敞
飛集黄鸝恰恰啼
平臺文石浄無塵小立凝眸景物新春到人間饒富麗
桞煙花雨總宜人
遲遲春日上迴廊庭院深沉午晝長徙倚東風不歸去
撩人花氣撲衣裳
珮環聲響出簾帷結隊雙雙蓮歩遲紅紫隔垣紛潑眼
臨風小語立移時
望裏重重綺作䟽閒庭風暖午晴初能言鸚鵡窺人語
報道春寒已盡除
亷纎細雨宻如絲㸃滴檐聲落玉墀消遣餘寒香閣裏
花牋閒劈自題詩
綠忩髙啟對迷濛雲影垂垂滿太空花好不禁遭劇雨
落紅明日掃晴風
曉風澹澹爽扵秋笑語聲喧緑水洲貪採蓮花歸櫂緩
一輪紅日上山頭
髙荷朶朶映波紋大葉田田散綠雲清露滴盤珠萬顆
抝花傾濕藕絲裙
亭外無人夏日長名姝逭暑倚匡牀臨風試舞翩躚態
消遣閒看小女郎
髙桞隂濃暑不生小亭終日有餘清筠簾捲處風吹到
送過凉蟬斷續聲
璚忩深閉静無聲隔斷凡塵院宇清閒賭圍碁消乙夜
祗聞腷膊響楸枰
漏滴銀壺箭響時手談無語罷碁遲燒殘紅蠟斜明月
階下梧桐影已移
聞道瑶池阿姥家瓊宫璇室鬪髙華就中儼亦成瀛閬
㡬隊仙姝倚立斜
翠壁撐空石氣寒迴廊屈曲倚㠝岏姮娥鏡檻粧初罷
寳鼎香濃爇未殘
晚凉庭院與人宜手把生花抝一枝羅袖髙擎香不斷
輕風有意往来吹
踈籬巧様織山屏㸃綴花枝映畫櫺多種芭蕉聼夜雨
風旗舒緑覆檐青
月户團圞中有人文䟽繡桷綺堂新琵琶一曲聲清脆
大小珍珠散落勻
松風謖謖拂香幃閒撥檀槽響徹扉驚起棲簷雙白雀
空中鬪舞繞林飛
一剪貂茸覆綠雲温房煖室地爐熏任他簾外寒威重
金琖仙醅注十分
華燈懸處影瓏玲瑟瑟踈林朔吹生啟户月髙天宇逈
雪峯數㸃映空明
御製樂善堂全集定本巻二十九
欽定四庫全書
御製樂善堂全集定本巻三十
　今體詩
　　冬月盆菊
瀟洒東籬已過時文窰佳色尚新滋未殘綠葉紛千㸃
初放金英簇㡬枝髙格傲霜兼傲雪逸情宜畫亦宜詩
晩来篝火清吟處静領寒芳得句遲
　　冬日同五弟逰西苑即事
上林冬日暖風物轉暄妍草色餘青毯晴光撲錦韉探
幽尋勝地撫景憶流年詩意催歸轡飛鴉帶晚烟
　　甲寅冬至
上躬祀
南郊恭紀四律
馳道曈曨散曙光祥凝玉輅焕龍章精誠
聖德通
乾貺肅穆
皇儀紀奉常黍谷灰飛方應律雲門樂奏正迎陽㣲風
不動柴煙直遥望天門闢九閶
一綫陽和何處生重重瑞靄映層城曉光彩映霜花動
韶律春迴朔氣清百福均隨長日至九瀛並奉泰階平
上林已先東皇令殿桞宫梅欲向榮
晴旭融融耀曉暉和鑾鳴處啟天扉一陽已復凝千祉
萬乗初旋擁六飛雲物定書豐稔嵗祥煙欲上
衮龍衣
聖𠂻乾愓昭寅祀兆庻羣瞻迓福歸
昭蘇景物漏春妍初動祥風拂曉煙五位福凝璇象轉
一陽德合
聖恩宣瑶編紀瑞飛瓊管篆縷凝香繞
御筵最是歡聲連九陌千秋同祝太平年
　　蜡日坐氷牀渡太液池誌興
破蠟風光日日新曲池凝玉浄無塵不知待渡霜花冷
暖坐氷牀過玉津
太液人行歩玉花金鼇遥望鎻煙霞勝逰不數瓊華島
愛聴寒林噪暮鴉
　　冬夜
八日方過蜡三餘好是冬漏長銀箭澀爐煖繡簾重梅
帳春融雪松忩月舞龍忘言参鼻觀一縷篆煙濃
　　燈花
蘭煙凝寳鴨玉燭燦銀檠坐乆輕花結春来喜氣迎輝
煌紛散彩的爍鎮敷榮錦綺新添瑞華堂更助眀陽和
一室滿風月九霄清佳祉欣占報新詩藉爾成
　　探春
桞岸輕黄染薄紈風光摇曵許人看花磚度影晴初放
錦甸成泥雪半殘何處乍開金屈戍誰家試倚玉䦨干
閒情都被春情綰莫漫尋芳趂曉寒
　　春曉
春曉晴暾麗名葩宿雨滋紅深新著色芳細潤含姿蝶
入花房重風舒葉帶遲徘徊觀霽景山閣夢醒時
　　隔花宫漏
禁籞芳菲淑景融遥聞漏滴百花中暗傳日永遲催箭
似染林香細度風聲斷續時鳥語雜韻悠揚處午晴烘
誰知髙閣輕移㸃消得春園㡬樹紅
　　過淋河
慿催詩思客途過得得輕蹄踏嫩莎拂面春風三十里
一灣新碧小淋河
　　清明日奉
命恭祭
景陵感成五律
玉劍還依舊
龍髯未許攀
音容千載渺嵗月十年還奉祀瞻依切追思涕淚澘春
風送歸轡愁對水潺潺
　　逺煙
曉色輕嵐布凭欄入望遥非雲迷谷口似水抱山腰羃
䍥披千樹蒼茫隔㡬橋山靈驅霧轂飛謁九天朝
　　王原祁雨景畫
竹樹冥濛處谿橋杳靄時水風翻桞浪霧雨沐山姿氣
韵三秋潤煙嵐尺幅宜司農瀟洒筆似讀許渾詩
　　書開元遺事後
沉香亭接望春樓百面牙盤博笑眸一夕淒涼馬嵬驛
不教還保玉搔頭
漢武曾求汗血蹄百蠻纔服又安西當時頗有英䧺軰
不及王元一彈泥
太阿倒柄奈如何閹拜將軍澤已過那識将来猶未足
門生天子負心多
金雕翡翠玉雕環一笑春生百媚顔試問洗兒錢在否
可能容昜贖潼關
　　雨中訪僧不遇
煙雨濛濛暗石磯人行渡口鳥飛稀尋僧不遇空迴棹
還似扁舟訪戴歸
山僧閒踏芒鞋去留得蒼松伴客茶我亦無心戀風景
歸舟輕拂雨絲斜
　　題趙松雪竹院鳴泉圖
山花繞徑竹梢椽一巻黄庭聼瀑泉幽韵清泠傳别院
寒光瀟洒動明川依稀琴瑟調階畔借助瑯玕戞座邊
試問飄然雲水客就中消得㡬多年
　　題趙伯駒仙山樓閣巻
雲山縹緲列仙鄉海隔紅塵路渺茫只許人間圖上㸔
廣寒宫殿午風凉
彩鳯騎来閬苑西瑶華枝上暫教栖晚来留却乗雲去
輸與王喬一局棋
雲衣散作㡬絲霞清淺蓬莱似若耶莫倩麻姑說接待
此間不是蔡經家
霞帔蹁躚瑞靄生飄飄金舄歩風輕飛花一任随流水
劉阮何能借問程
　　夏興三十首(用上下平韵/)
水亭簾捲芰荷風香錦堆波㸃㸃紅一幅生綃誰為展
不知身在畫圖中
落落松篁緑䕃重髙齋閒對樂無悰逺山雨後堪摹似
螺髻新梳黛色濃
梧桐月影上氷忩凉露㣲侵暑氣降堦際蛩聲纔唧唧
庭前螢火故雙雙
只將無事消長日不用松枰一局棋浄洗端溪焦白硯
凭欄又是課詩時
閒踏青莎憇石磯清風細雨正霏霏三庚預作三秋意
潤氣輕沾白紵衣
勻碧玻璃萬頃虗採蓮一曲午風初南華秋水何須讀
都入扁舟一覽餘
風度修篁月上梧藥爐茶鼎興偏孤生綃欲覓倪迂筆
好作髙齋消夏圖
疊疊紅霞映碧溪逺山猶在夕陽西㡬回歩過横橋去
十里輕莎覆軟泥
溶溶月色淡空堦未盡蟬聲咽綠槐髙卧匡牀風味好
從知陶令亦吾儕
雨餘青篆長莓苔洗盡塵氛爽氣来日暮凉颸拂巾履
扶笻獨上最髙臺
氷椀氷厨不受塵閒心消得作閒身桃花源裏風光别
来捉蒲葵得㡬人
一瓣名香静裏焚篆烟縷縷白如雲幽情未許旁人㑹
手自繙書到夕曛
古樹月眀鴉影翻空堦露浄泣王孫誰家少婦傷離别
未到秋来已斷魂
西池荷葉大如盤六月春光爛熳看(蘓詩繞郭荷花一/十里誰知六月下)
(塘/春)笑煞雙鴛花底宿不勝香霧欲飛難
採蓮少婦滿溪灣露重紅裳涕淚澘轉眼秋光到前浦
依稀風景想榆關
安石榴開照檻鮮綠衣小鳯語庭前遣情花鳥知人意
為報山中過小年
茉莉香風透綺寮天街夜静漏聲迢桂宫只在星榆裏
無那銀河一水遥
石磯晚坐釣綸抛蘆荻蒼茫兩岸交添得一畨新鼓吹
宫蛙雨後滿池㘭
席間暑淨三庚退樓上凉生百尺髙白紵輕衫消受得
西風閒倚吮霜毫
紈扇初收疊綺羅夜凉人静蹙雙蛾幽情却恨秋風到
細數流螢㡬㸃過
慿誰催得朱明去為有庭前夜合花三度芳菲俱已過
一彎新月照枝斜
架上縹緗玉軸装呼童趂夏曝書忙緑槐庭院無人語
時有天風送古香
松隂攤飯石牀平静聼寒濤汗不生那更閒情逐蝴蝶
逍遥一枕卧桃笙
碧水彎環俯小亭倚欄獨坐閱金經問誰識得菩提趣
恰有芭蕉側耳聼
紗忩竹簟静無蠅香吐金猊碧縷凝休向人間求避暑
箇中自有玉壺氷
漫憶秋凉秋昜到不堪夏熱夏難留眼前風景渾無定
供我閒吟獨倚樓
林泉瀟洒惬幽㝷興罷歸来暮靄侵凉月照人人不寐
一甌香乳聼調琴
氷盤葵扇何須戀沉李浮瓜底事貪俯檻早占秋景近
一灣水色已成藍
昨夜㣲風拂屋檐荷亭爽氣一畨添今朝夢醒披衣處
飛瓣飄香到繡簾
消夏纔教脫葛衫藤蘿月影上巉巗秋聲欲倩歐陽賦
白帝明朝又署銜
　　賦得岸痕新雨過
急雨初過溪尚喧緑堤苔漬帶新痕烟低岸桞根疑失
翠染平蕪浪欲翻波漲漁船方弄棹景供詩客正慿軒
那知野老情偏異預卜豐登笑倚門
　　清簟看棋
松枰消夏日竹簟納凉颸任爾機心宻皆吾静賞時鼎
鳴濤泛峡香灺篆縈絲黒白分明看踈簾月漸移
　　鄭宅茶
榴枕桃笙午晝賖紅蘭香細透忩紗夢回石鼎松風沸
先試氷甌鄭宅茶
水逓何須古辣泉滿杯香露侍兒煎浮𤓰沉李渾無事
為咏盧仝七椀篇
　　夏日園居即事
為愛林泉入座清臨溪結屋敞軒楹枝頭閒弄笙簧奏
階下平調水石聲苔漬雲根成古篆鷗閒沙浦結前盟
午餘底事尋荘蝶恁逐晴莎信歩行
綠苔滿徑竹梢簷午静薫風撲畵簾鹿柴間開知客到
魚苖新漲識丁添藤牀恍帶三秋爽竹簟渾忘六月炎
晚凭欄干閒極目紅霞猶遶數峯尖
鏡浦輕颸漾碧漣池亭霽景正澄鮮蝶依芳草能㝷路
鶴習茶鐺不避烟任去任来㡬㸃鷺半開半落數枝蓮
晚来弄棹無人畔水滿清溪月滿船
古香齋伴㡬枝桐百尺扶踈翠色籠杖䇿每縁尋勝景
披襟半為納清風篆烟結細簾方静棋局敲殘日已中
不住吟哦縁底事㑹心原與物偕同
　　有至自軍中者詩以慰之兼憶如心居士
萬里榆關罷戍回情懐如舊鬢毛皚如心居士知無恙
兩字平安藉送来
繫馬都門正落暉三庚未脫夹征衣因君畧曉邊庭令
八月祁連雪已飛
㡬年别去經風雪今日歸来話别離想像伊人歸未得
龍堆握手送君時
　　荷珠
曲池彷彿鮫人宅一夜明珠萬斛傾翠盖敲風紛聚散
紅衣映旭轉晶瑩虙妃珮上熒熒墜帝子釵頭顆顆盈
分付蘭舟為停棹露盤終日鎮教擎
　　題髙其佩指頭畵雞
淮南曽伴升仙去留得生綃幻裏身秀埭昂昂誇獨立
可能風雨報寒晨
　　平湖雨渡八首
一堤楊桞樹數里白蓮花細雨霏霏處輕舟泛若耶
烟雲暗逺天獨坐孤蓬裏颯然風滿湖衣履皆寒水
欲覓古渡頭烟波不知處我亦無心客輕舠任来去
参錯漁樵舍隐映菰蒲叢冐雨一聲笛吹破千絲風
細雨滿湖秋扁舟泛碧流平分詩景去恰有一羣鷗
掛帆風力健不湏盪雙櫓遥望翠㣲峯濛濛亂烟雨
乍聼芭蕉鳴却是殘荷響夢中萬里逰只在扁舟上
山圍天欲暮風過雨初晴餘景猶堪賞平湖落照明
　　晚晴
浄洗塵氛天宇清溪流新漲一聲聲芭蕉葉綠經雷長
茉莉花香帶雨榮蟬抱桞枝初放響螢黏荻岸轉添明
東岡隠約金波上彷彿年来秋夕情
　　野塘月色
菰蒲亞水正青青月色寥蕭淡晩汀野景乍疑秋寂寞
新凉且喜夜清泠波紋㵼碧翻輕縠鏡影流光閃碎萍
獨對池塘空濶意㡬家茅舍㸃郊坰
　　水底霞天
晩籟閒登百尺樓明霞倒映十分秋餘光綺散鮫人宅
返照晴摇蘆荻洲雲際鷗閒波蕩漾日邊魚躍景沉浮
須㬰天末殘紅捲依舊髙空接碧流
　　新凉
連朝㣲雨促新凉獨倚寒空意渺茫庭樹早驚金氣候
幽人為換葛衣裳月流梧榭添踈影風入荷池泛冷香
欲效廬陵工體物含毫詩思共秋長
　　題唐寅畵箑
蘆荻蕭蕭颭碧流月明獨去放扁舟誰知一枕荘周夢
占斷寒江萬里秋
　　秋信
今年秋信較分明白帝初旋暑氣平梧落井邊天籟動
蛩吟砌畔晩凉生已輸紈扇三分爽閒對銀河乙夜清
占斷一畨瀟灑意金風玉露動關情
　　題丁雲鵬羅漢巻
幻化空中傳幻化却教圖作紫磨身機心息後龍能伏
業境忘来虎亦馴缾鉢繽紛饒法味伽黎圍繞足精神
懸知笑㑹拈花處倒退聲聞八百人
　　曝書
天末金風至庭前晝曝書古香飄座永秀色入忩虗次
第排青簡縱横打白魚繞廊吟賞處爽度葛巾徐
　　雨
驟雨催餘暑幽香濕畹蘭從知秋颯㳫漸覺夜䦨干蛩
咽階前細蟬吟桞上殘蕭晨憑賞處添得㡬分寒
　　題石屏二絶
扁舟夜泛正秋清赤壁巉巉類削成欲共坡翁圖畵裏
月眀風淡聼江聲(赤壁圖/)
片石本来邱壑物却將邱壑箇中看千林日上嵐烟净
七十二峯濕翠寒(木蘭山圖/)
　　萬夀寺方丈小憇
門枕秋河冷堂堂法界寛坐參真瓠落小憇且盤桓塔
影含烟直簷鈴奏響殘徘徊無一事何用覓心安
庭有参天柏階饒匝地花鳥栖喧皓月鶴立對晴霞寥
寂鐘魚静蕭閒山水嘉闍黎公案熟譲客趙州茶
禪房隐修竹杖䇿試幽尋路僻莓苔長人閒花木深梵
經書貝上古衲挂庭隂掃石聊跏坐悠然塵外心
　　秋曉
閒歩空庭倚石欄寥蕭秋色入澄觀千章樹葉随風落
一夜蛩音到曉寒鴈字排空長不斷荷衣貼水那勝單
招提何處晨鐘度隠隠霜聲帶月殘
　　重乳燕(雛燕長成本年即能營巢更伏新雛/)
纔學翻飛下畵堂􁉅泥旋復上雕梁未能返哺同烏子
且乳新兒作燕娘斜掠西風誇得意却歸南國儼成行
盧家少婦凄凉甚兩見雙棲更斷腸
　　過玉蝀橋三首
蘆荻蕭蕭颭碧流長空渺渺望中收御河八月芙蓉紫
彷彿江南一叚秋
秋煙漠漠散輕綃斜日西風玉蝀橋乍聼扁舟歌欵乃
蘆花深處望迢遥
楓林葉落漏斜陽遥望瀛臺隔淼茫却憶十年逰息處
水風吹送芰荷香
　
　
　
　
　
　
　
御製樂善堂全集定本巻三十
欽定四庫全書
御製樂善堂全集定本䟦
　　乾隆元年冬
皇上萬幾餘暇取前後所著散體古文詩賦彚為一集
　　而
命疇昔侍學之臣䟦之(臣/)爾泰以雍正十年入侍既嘗
　　承
命敬序樂善堂文鈔今年秋復敬序日知薈說
聖性之誠一
聖學之廣淵
聖治之淳懿皆備於前文所稱述而熟復是編益信先
　　儒所稱天下無二道聖人無両心洵深探本源之
　　論也夫道之體於身者為德施於事者為治而見
　　於言者為文道以乆而益明德以乆而益懋治以
　　乆而益光即文亦以乆而益粹惟二帝三王能一
　　以貫之故德為聖人之德而非大賢以下所能㡬
　　也治為聖人之治而非三代以後所敢望也文成
　　典誥後賢後儒力追而終莫能及焉然其所以致
　　此者則惟誠之不息而已(臣/)始入侍我
皇上之學已大成而惟日孜孜未見有晷刻之懈也及
　　登
宸極布德明教敷政寕人無一不與民心相應萬邦忻
　　戴如天地之盖容而猶欿然自以為未足文與治
　　之日新皆由於
聖心之誠一可見矣伏讀前後
御製序文所時切於
聖心者於樂善堂文鈔則因文以檢躬行於日知薈說
　　則即文以考治法而是編之序言之尤深切焉體
　　道不息而與時偕行將見
聖德
聖治直接武於三王而是編之傳布於寰區皆以典誥
　　奉之矣是則(臣/)心所厚幸也
　　乾隆元年嵗次丙辰仲冬月少保大學士(臣/)鄂爾
　　泰恭䟦
　　　(臣/)聞文以載道而道本於身故必實能明道而文
　　　始可貴必實能身體而道始能明我
　皇上躬濬哲之姿夙承
庭訓緝熈光明聖學淵茂(臣/)自雍正元年䝉
世宗憲皇帝恩命得侍
　　左右於今十有餘年伏睹我
　皇上稽古遜修研精經術於六經四子之書儒先之緒
　　　論諸史之成蹟博觀約取剖晰精㣲舉天人性命
　　　之理政治之所從出皆有以得其大本大源之所
　　　在所學之正如此寒暑晨夕矻矻孜孜熟復㝷究
　　　融洽貫穿進進不已與道大適學之精且専又如
　　　此故發之於文日新富有麟炳矞皇充溢緗帙曩
　　　者
　親定樂善堂文鈔十有四巻(臣/)既承
　命而敬序之矣
　御極以来敕㡬清宴乃合前後所著選定編次為
樂善堂全集(臣/)受而讀之其義藴之宏深則經緯天地
　　無乎不包其辭藻之贍博則鎔鑄古今無乎不備
　　仰泰岱而知衆山之卑觀河海而知行潦之細誦
　　聖言而知百家衆說之凢淺巍巍乎煌煌乎洵宇
　　宙之鉅觀也(臣/)仰惟
皇上聖學髙深固非擬議所及而竊謂其所以發而為
　　至文者由至道之藴積者深也夫道豈獨為文而
　　已聖賢本是道而垂彛訓帝王體是道而成治功
皇上本皇極之敷言既已見諸行事中外欣欣文德誕
　　被矣而猶夙夜孜孜因言考行所謂
聖天子建中和之極金聲而玉振之者誠在今日而是
　　編也天德王道合為一焉乾坤之容日月之光與
　　詩書相表裏而世為天下則又何疑哉(臣/)校錄之
　　次伏讀
御製序文竊有以知
聖心之所存兹奉
命綴言簡末仰至文之炳蔚而拭目以觀至治之日升
　　海内臣民涵泳
聖澤偕登大道區區蠡測所及盖不能自己云
　　乾隆元年嵗次丙辰仲冬月少保大學士(臣/)張廷
　　玉恭䟦
　　(臣福敏/)叨陪侍從謬側細氊廣厦之間十有八年
　　於此矣親見我
皇上以天縱之聪眀殫日勤之學問自六經四子以及
　　諸史百家無不登其堂入其室嚌其胾味其腴於
　　道則宗二帝於法則統三王於學則承孔孟凡作為
　　文章以及偶爾吟咏皆藹然以萬物為一體而與
　　天地同流
御極以来以仁心布為仁政四方萬姓莫不喁喁向風
　　從欲丕變向也見之文章今也行之政事洵典謨
　　之繼響雅頌之嗣音匪徒有其文確有其實也夫
　　聖神之德作式萬邦今天下臣民皆以躬逢
聖世為至幸而(臣/)不惟逢其盛且近其光不惟仰瞻
　殿陛之間而且侍從
　左右積嵗積時至於如此之乆盖視天下臣民為尤
　　幸也(臣/)聞傅說之告髙宗曰知之非艱行之惟艱
　　魏徴之告文皇曰始之非艱終之惟艱
　皇上舉平日所常言無不見之於實政則其知生知其
　　　行安行行既與知一則終必與始一如天不已應
　　　地無疆斷可知矣(臣/)又聞古人言禮樂之興俟以
　　　百年王者之仁要諸必世我
　　國家定鼎以来
列聖相承於今百年正禮樂大興之㑹而我
　皇上好生之德洽於民心立之斯立動之斯和漸仁摩
　　　義㨗於影響(臣/)雖衰朽無能未克仰贊
　髙深猶得優㳺
　　禁籞曲沐
　慈仁與海㝢羣黎共逰昇平盛世作為歌詩以詠王化
　　　之成豈非至幸中之尤幸也歟(臣/)區區至愚不勝
　　　厚望焉
　　　乾隆元年仲冬月太子太保左都御史(臣/)福敏恭
　　　䟦
　　　欽惟
　皇上躬天縱之資單心稽古夙夜維勤粤自冲齡研精
　　　六籍旁及諸史百家以逮有宋大儒之書靡不薈
　　　萃貫通得其大本大原之所在致知格物誠意正
　　　心修身齊家治國平天下之道一以貫之矣臣竊
　　　惟二帝三王之學備見於尚書所謂上天垂文象
　　　有節度者是已其軼見於他書若帝堯戰栗之戒
　　　帝舜南薫之歌成湯之銘帝甲之箴片義單詞類
　　　皆闡發道妙昭兹來許後之賢君如唐太宗宋仁
　　　宗間有文詞表見要亦隨其所得之淺深以著爲
　　　篇章善乎唐臣李漢有言文者貫道之器也不深
　　　於斯道有至焉者否也我
　皇上味道之腴聲律身度夙承
世宗憲皇帝明理立誠之大訓純亦不已緝熈光明以聖
　　　賢之所得者治其心即以聖賢之垂訓者顯諸文
　　　包藴天地鎔鑄萬有而渾然黙契於聖人制作之
　　原(臣/)自辛亥入直
　禁庭親炙
聖顔敬聞緒論庚戌以前所製序論書記雜文詩賦十
　　有四巻(臣/)皆得而伏讀之數年以来
聖德日新極深研㡬文益充邃茲者
繼序乗乾敕㡬餘暇取前後諸編
親加刪定合為一集(㣲臣/)恭與校對自懼爝火之照末
　　由上測
髙深第就臣管見窺之舉凡天地四時之行雨露風霆
　　之變山川草木之麗名物象數之繁帝皇王覇心
　　術事功之分井牧農桑禮樂兵刑之用仰觀俯察
　　援古證今千彚萬状不可端倪而悉貫之於道至
　　若涵泳性情流連光景無非萬物一體之懐流露
　　於翰墨間在易之賁曰剛柔相錯天文也文明以
　　止人文也
皇上學貫天人參贊位育觀文以察理修辭以立誠自
臨御後薄海内外蒸然向風蠕動蠉飛無一物之不得
　　其所良由
聖心與道為際而本身徴民悉以驗其言之實效向之
　　藴涵蓄積者已一一見之治法矣(臣/)幸依
日月獲窺
聖學淵㣲集古先哲王之大成謹拜手颺言推原於道
　　德文章一貫之㫖(臣/)以知天下臣民由
宸章之炳煥求
皇極之㑹歸
帝光所被與天無極而(臣/)得附名簡末竊嫓於景星慶
　　雲之先睹可不謂厚幸歟
　　乾隆元年嵗次丙辰仲冬月吏部左侍郎今授江
　　蘇廵撫(臣/)邵基恭䟦
　　　(臣/)竊惟帝王御世有心源而後有治法然必基於
　　　學以成而文其學之散見也在昔唐虞授受危㣲
　　　精一為言心之祖未甞以學名而千古之聖學苞
　　　焉二典之垂三謨之作為帝王言治之極未甞以
　　　文著而千古之大文煥焉則夫文章之與政事通
　　　而治本於學學本於心一以貫之而已矣欽惟
　皇上聰眀天亶秉睿哲之資切就將之學
世宗憲皇帝甞以眀理立誠
宸章錫訓
　聖敬祗承孜孜夙夜上探四子六經之淵㣲旁渉諸史
　　　百家之浩博精究於身心性命大周於天下國家
　　　細及於日用行習彚三才萬物之理莫不探本索
　　　原兼綜條貫而一發之於文自闡道眀教之篇以
　　　至體物縁情之製無格不具無盛不臻大矣哉合
　　　作者之聖述者之明而一之故學為
　聖人之學而文為天下之至文也(臣詩正/)新進小臣甲
　　寅入侍
　内廷仰覩我
皇上學問髙深日新嵗益敬讀
樂善堂文鈔自庚戌以前凡十有四巻年来復數倍於
　　昔爰於
萬㡬之暇總彚全編
親定成集(臣/)以在籍䝉
特㫖宣召侍直
　南書房恭與校對自惟扣槃揣籥之愚何足以殚測
　　海窺天之識竊見
聖主臨御以来至徳覃敷千載未有倫比凡行政用人
　　仁民愛物之際羣生沾濡太和翔洽雖在萬里之
　　表四海之遥號渙言傳罔不暨訖因以知
盛治郅隆實本於
皇心之純一而緝熈光眀之原基於學古之日者舉尭
　　咨舜儆之憂勤禹儉湯仁之典則文謨武烈之覲
　　掦穆然如見心源治法之相接而陶鑄羣言發皇
睿藻亦遂與典謨渾噩炳焉同風所由統自古聖君哲
　　后之緒金聲而玉振之用集制作之大成也詩曰
　　訏謨定命逺猶辰告書曰皇極之敷言是彛是訓
　　(臣/)知
天章焜燿倬雲漢而麗星辰傳示萬世永永無極而(臣/)
　　蒙被
厚㤙身侍
　禁闥親覩
日月之光摹繪萬一謹附於拜手颺言之次是則(臣/)之
　　殊榮也夫
　　乾隆元年嵗次丙辰仲冬月侍講學士(臣/)梁詩正
　　恭䟦
　　　(臣/)聞乾坤之容無從仰繪而川流敦化所以為大
　　　未始不可明言
　皇上以生安之聖學倍懋於儒生盖惟聖而始盡學之
　　　能事也唐虞授受論學而未顯言說命首掲之不
　　　及政事惟曰學于古訓乃有獲而萬有悉包舉焉
　　　尼山木鐸諄諄勉人亦諄諄告君大哉學乎此先
　　　聖後聖所同揆者乎(臣/)沐
世宗憲皇帝殊恩草茅之身偹員
　　禁近親炙於
　聖德者深而竊窺於
　聖學者畧稔謂不博於文禮不可得而約也故自通經
　　　貫史而後諸子百家以及詩歌騷賦靡不究其條
　　　理窮其㫖趣所以灼見性天而正大之情充周洋
　　　溢全體太和昭融於翰墨之下機動神随自然合
　　　度今者
　紹承大統惟日孜孜無刻不以敷政寕人為念間於萬
　　　㡬清宴取向所作各體文詩賦彚為全集而以(臣/)
　　　謭陋復得䝉
　㤙與於校對之列乃拜手稽首而為言曰凡物皆性凡
　　　人事皆天道而不眀乎性與天道之㫖則見物不
　　　見性見人事不見天道矣故舍本狥末者騖華而
　　　不既於實而稍窺理域則又簡棄乎文辭以為非
　　　所急皆蔽也六經之垂顯萬世之道開萬世之文
　　　道與文有二乎哉
　皇上既敦敏夙成又承
先皇立誠眀理至訓一以貫之於文見道即於道見文斐
　　　然外見者皆粹然内藴者也類萬物之情以通神
　　　眀之德禮樂之陶淑仁義之漸摩偹於其中矣(臣/)
　　　願
　頒之學宫播之天下以教育乎多士俾知
　　青宫養正之年崇髙之地不自暇逸而學古以獲治
　　　平之本勉勉我王綱紀四方疇弗仰
聖人而思聖功哉
　　乾隆元年丙辰仲冬月編修(臣/)顧成天恭䟦
　樂善堂全集自頒示海宇凡在臣子操觚誦習訓行
　　近光殆如仰曜靈者求暉於暘谷導積石者向若
　　於崑崙矣我
皇上聖學日新冲懐謙抑近復以全集巻帙綦繁
命(臣/)等重為釐定編節恭聆之餘無任惶悚以(臣/)等淺
　　識膚學何由窺溯巔涯顧
聖德下濟之謙至於如此敢不勉竭區區祗承
盛意爰敬謹校閱數過精益求精擬為三十巻恭呈
乙覽
上復親加裁定重付剞劂較之全集存者十之五六云
　　伏惟
鴻製昭垂萬世發乾坤之秘奥煥奎壁之精英又何庸
　　(臣/)等頌揚贅述惟是㳟繹初本
御製序文有云自今以後雖有所著述或出
　詞臣之手真贋各半(臣/)等日侍
　禁籞朝夕見聞竊於此有未能安於心而已於言者
皇上臨御二十四年以来求衣問夜勤政健行每㡬務
　　餘閒即濡毫摛藻詩或數篇或數十篇文則煌煌
　　鉅製或數千百言為時不逾晷刻脱稿渾若天成
御製詩初集四十四巻乆已風行天下户誦家絃今二
　　集且將編次告成矣篇什之富為古今大家所未
　　曾有其他紀功書事碑版之文以及序記論賛無
　　體不偹皆詣極精㣲兼綜謨誥若平定金川伊犁
　　諸碑勒石學宫
駿烈大文並燭天壌尤為有目所共覩此在廷諸臣流
　　汗頫首竭管蠡之見且不能窺測
髙深而尚有能賛一辭者乎然則前
御製序所云乃
大聖人謙尊之徳自然流溢於毫楮閒亦與刪訂斯編
　　同一淵乎若谷之心云爾(臣/)等榮與編校謹拜手
　　稽首識於簡末
　　乾隆二十四年嵗次己夘上巳東閣大學士兼管
　　户部尚書(臣/)蔣溥協辦大學士吏部尚書(臣/)劉統
　　勲禮部尚書(臣/)嵇璜吏部左侍郎(臣/)董邦達户部
　　左侍郎(臣/)劉綸户部右侍郎(臣/)裘曰修禮部左侍
　　郎(臣/)介福兵部左侍郎(臣/)觀保署刑部左侍郎(臣/)
　　于敏中刑部右侍郎(臣/)王際華工部左侍郎(臣/)錢
　　維城内閣學士(臣/)錢汝誠恭䟦
　
　
　
　
　
　
　
　
　
御製樂善堂全集定本跋
