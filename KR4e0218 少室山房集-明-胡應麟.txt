#+TITLE: 少室山房集-明-胡應麟
#+DATE: 2016-06-11 12:25:39
#+SOURCE: github.com/kanripo/KR4e0218 master 35f4478c                
欽定四庫全書　　　　集部六
　少室山房集　　　　　别集類五(明/)
　　提要
　　　　(臣/)等謹案少室山房集一百二十巻明胡應
　　　　麟撰應麟字元瑞更字明瑞蘭溪人萬厯丙
　　　　子舉人嘗與李攀龍王世貞輩游其所作詩
　　　　藪類皆附合世貞藝苑巵言後之詆七子者
　　　　遂并應麟而斥之然其詩文筆力鴻鬯又佐
　　　　以雄博之才亦頗縱横變化而不盡為風氣
　　　　所囿當嘉隆之季學者惟以模仿剽竊為事
　　　　而空疎弇陋皆所不免應麟獨能根柢羣籍
　　　　發為文章雖頗傷冗雜而記誦淹博實亦一
　　　　時之翹楚矣是編前有王世貞所撰石羊生
　　　　傳稱應麟有寓燕還越計偕巖栖臥游抱勝
　　　　三洞兩都蘭隂畸園諸集凡二十餘巻朱彞
　　　　尊明詩綜内别載邯鄲華陽養疴婁江白榆
　　　　湖上青霞等集而無三洞畸園之名蓋應麟
　　　　在日諸集皆随作随刻别本單行世貞彞尊
　　　　各據所見故名有異同此集為萬厯戊午歙
　　　　人江湛然通判金華時所刋乃其合編之本
　　　　也乾隆四十三年五月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
少室山房集原序
明興以帖括俳偶之文籠士士不復知有古文詞正嘉
以来搢紳先生始名古學葢濫觴於北地而婁江新都
始暢其流焉當二子角峙海内如唐昌黎栁州士闖其
閾涉其階墀即可以傲睨當世況其服膺避席而不敢
與齒於當世又何如哉蘭溪胡明端以殆庶之姿䇿勲
竹素於文無不工而尤工於韻語自漢魏流開元大厯
以還皆字摹句擬如循枝攬葉以探厥本根意得之餘
泯然與之合轍其致辯成都鰓鰓不倦余季幼清以為
忠告其然乎又何恠當世方聞博雅之士聞聲而色飛
望㬌響而股弁矣嘗一登婁江之堂婁江曰吾不能諱
獻吉昌穀軰之玼也融而超之于鱗庻㡬焉後我而作
其在此子矣交新都新都曰成都博而不核也江左核
而未精博而核核而精宜莫如明瑞夫濟南之秀句婁
江之東野也江左之賅練新都之退之也若曰吾終身
所服膺在是餘子録録不復置齒牙矣一旦得明瑞而
遽躋之二君之上此寧可虛詞浮説相假借哉苞稸之
富位置之髙騁騖之𢎞放誠有以服其心折其喙如尹
望邢而泣季咸見壺子而却走固不自知其如此也夫
當明瑞罷公車脱塵鞅髙卧蓉山靈洞之間目視雲漢
非其人即貴倨弗友傲然以千古自命莊生有云談二
子於戴晉人之前猶一吷也豈不然哉昔喻君邦相尹
蘭江慕交明瑞相従於山顛水涯唱詠連日夕余心實
向往之適視瑑兹土而明瑞已騎雲煙去我而㳺寥廓
㢙購其遺文讀之而板復漶漫紛錯囙以公事之餘稍
為銓次又得蘭溪令君盧爾騰以襄其役鴻臚趙君文
鎮以董其成孝㢘徐伯陽章無逸軰以校其似皆閎覽
博物君子也巻計為詩八十文半之臚分部列犂然可
觀矣余嘗讀弇山羊石生傳時明瑞年纔三十有八耳
而所著詩已二十巻他所撰述計二十四種共為巻二
百三十有三制作之富逾於古人後其年復不少也計
所論著當有所散軼伏匿而不出者購成全書将在来
喆嗟乎蘭隂之間瀫水之上髙門華閥上第元僚指不
勝僂矣其間道徳功業昭垂於日月者殊不乏人而明
瑞裹敝幘弄三寸柔翰直與争不朽於穹壤天嗇之於
彼而昌之此於世正得失半也乃世或為明瑞扼腕一
第夫唐以詩賦取士猶失之李杜況夫俳偶帖括之習
又烏足籠吾明瑞哉史氏傳文苑要當置是子婁江新
都間耳萬厯戊午中秋日新安江湛然書于金華郡齋
少室山房集
　石羊生傳(王世貞/)
胡元瑞者名應麟一字明瑞嘗自號少室山人已慕其
鄉人皇初平叱石成羊事更號曰石羊生人亦曰元瑞
殆非人間人也仙而謫者也遂呼之石羊生元瑞父曰
按察公僖母宋宜人按察公為行絶類萬石君而文藻
過之所至好行隂徳名位不甚稱以雲南按察副使歸
今尚壯無恙元瑞為兒時肌體玉雪睂目郎秀五嵗按
察公口授之書輙成誦見客客使屬對輙工九齡従里
社師日估俾習經生業而心厭之俄悉胠按察公篋得
古文尚書周易國風雅頌檀弓左氏莊列屈原兩司馬
杜甫諸家言讀之按察公竒其意弗禁也稍長遂能為
歌詩藉藉傳里中而于經生業亦不廢十五補博士弟
子員非其好也㑹按察公拜尚書禮部郎挟與俱渡錢
塘過呉閶汎楊子北厯齊魯趙魏之墟至燕市而止所
經繇吊古即事往往於詩歌發之而是時南海黎惟敬
歐楨伯呉郡周公瑕呉興徐子與嘉禾戚希仲沈純父
永嘉康裕卿先後抵燕發元瑞藏詩覽之咸嘖嘖折行
請交至扵琳宫梵宇髙㑹雅集元瑞以齒坐未坐片語
一出無不恍然披靡自失也曰使用昔賢𨽻事奪席例
吾曹無坐所矣臨淮小侯李惟寅慕元瑞甚使客簒而
致之為上賓旬日不聴出惟寅用是亦以詩名而周宗
正灌甫雅自負風雅有人倫之鑒貽元瑞三十韻首以
北地信陽相屬元瑞益自信尋以按察公外除元瑞歸
従母里中母患頭風甚劇元瑞委身醫藥間日夜扶侍
不休母頭風良愈而身過勞得清羸疾矣因跳匿金華
山中而㑹大司空萬安朱公衡還過蘭谿朱公故従燕
見元瑞詩而驚賞者至是發使山中蹤跡得元瑞以書
要之而泊舟待三日元瑞感其意為長歌七百言以贈
朱公公袖示督學使者滕君伯輪曰天下竒才也滕君
輙超格檄受餼學宫且趣入試兩御史再試再為諸生
千人冠已薦鄉書上公車報罷元瑞意殊不在一第其
所㳺從皆天下賢豪長者然所當心獨余兄弟與李觀
察于鱗汪司馬伯玉呉𠫭政明卿㑹于鱗死餘皆散䖏
不相及久之意邑邑不自得而余弟敬美與觀察公同
年過蘭谿謂觀察吾欲就阿戎談當勝卿遂即元瑞劇
語二夕皆申旦臨别眷眷不忍釋曰吾扵詩獨畏于鱗
耳已矣今庶㡬得足下又曰幸與家中丞同世胡不一
及門即卒然抱于鱗恨若何時余方謝客曇陽觀聞元
瑞来喜不自勝力疾啟闗與為十日飲間出所著少室
山房詩余得而序焉所以屬元瑞甚重而用是頗有齗
齗者余二人俱弗顧元瑞乃髙卧山中不復就公車而
蘭谿令喻邦相豪於詩與元瑞意合忘形爾汝嘗偕過
趙學士山房倡和連日夕元瑞之卧山中凡六載而始
上公車至都下遇張觀察助甫助甫余兄弟友也讀元
瑞詩擊節曰二十年亾此調矣元瑞亦竒助父詩契密
無間且各自悵相遇晩試復罷歸時大司馬張公肖甫
靖浙難過元瑞里元瑞避弗見張公謂按察公公兒佳
甚故知之今難我得非以使者恵文嶽嶽耶為我致之
錢塘請得具賓主禮元瑞乃強為錢塘謁張公果以上
客客之㑹伯玉来湖上大將軍戚元敬系至伯玉數與
元瑞相聞問把臂劇驩出元敬七絶句詫之曰大將軍
健兒也乃能作文語不下沈太尉曹竟陵生亦能賦贈
我乎元瑞援筆干餘言立就竒思滚滚既大將軍集相
向嘆賞不置伯玉因曰我欲之海上訪王元美兄弟生
復能従我乎元瑞曰吾心也遂同過弇州園伯玉道為
少室山房集序其重不下余時偕元瑞至者伯玉弟仲
淹仲嘉而張大司馬亦以内召跡伯玉而来尋先别去
余兄弟與伯玉元瑞諸君積日㳺弇中甚樂也元瑞性
孤介時時苦吟沉思不甚與客相當至其揮麈尾扢藝
文持論侃然尤慎于許可有莫生者躁而貪以品不登
上中側目元瑞甚屬伯玉元敬㳺西湖故遍詈坐客為
閧端元瑞夷然弗屑也及在弇仲淹被酒狎元瑞元瑞
拒弗受客謂元瑞曩湖上之役胡以異兹元瑞徐曰莫
生者庸詎足校也仲淹司馬公介弟吾儕當愛之以徳
獨奈何成人過耶客乃服元瑞自髫鬐厭薄榮利餘子
女玉帛聲色狗馬服玩諸好一切泊然而獨其嗜書籍
自天性身先後所購經史子集四萬餘巻手鈔集録㡬
十之三分别部類大都如劉氏七畧而加詳密築室三
楹貯之黎惟敬大書其􁍃曰二酉山房而屬予為記旦
夕坐卧其間意翛如也恒自笑蠧魚去人意不逺又謂
我故識古人恨古人乃不識我其托尚如此好稱説前
軰風節嘗怪其郡若梁劉孝標之介唐駱賔王之忠而
世僅僅以文士目之當由作史者盲於心故且史第知
有狄梁公宋廣平賢皆頫首而従周祼將以視賔王何
徑庭也上之采風使者蘇君禹君禹雅敬信元瑞趣下
其事賔王得以鄉賢祀郡城而孝標亦暴顯元瑞所著
詩有寓燕還越計偕巖棲卧游抱膝三洞兩都蘭隂畸
園等集二十餘巻詩藪内編外編十二巻他撰述未行
世者有六經疑義二巻諸子折衷四巻史蕞十巻筆叢
十巻皇明詩統三十巻皇明律範十二巻古樂府二巻
古韻考一巻二酉山房書目六巻交㳺紀畧二巻兠𤣥
國志十巻酉陽續俎十巻隆萬新聞二巻隆萬襍聞四
巻駱侍御忠孝辨一巻補劉氏山棲志十二巻蒐輯諸
書有羣祖心印十巻方外遐音十卷考槃集十巻談劍
編二巻采真㳺二巻㑹心語二巻類萃諸書有經籍㑹
通四十卷圖書博攷十二巻諸子彚編六十巻虞初綂
集五百巻蓋生平於筆硯未嘗斯須廢去元瑞壯未有
子邇始舉二子戊子冬復以按察公命赴公車至瓜洲
而病病積久不愈慨然曰吾其殆乎謂余知應麟者唯
子幸及吾之身而傳我使我有後世後世有我也王子
曰元瑞年三十有八耳神清而意甚舒即偶犯霜露何
恙不已而慮至此也夫以元瑞之生僅三十年而著作
充斥乃爾過此以往所就當又何如耶元瑞扵他文無
所不工績學稱是顧不以自多而所沾沾獨詩彼固有
所深造也元瑞才髙而氣雄其詩鴻鬯瓌麗迥絶無前
稍假以年將與日而化矣至勒成一家之言若所謂詩
藪者則不啻遷史之上下千載而周密無漏勝之其刻
精則董狐氏韓非子也吾長於元瑞二紀餘姑為傳以
慰之且謂元瑞子後當竟傳我
欽定四庫全書
　少室山房集巻一
　　　　　　　　　　　　明　胡應麟　撰
　　樂府十八首
　　　擬大明鐃歌曲十八首(有序/)
　　　　夫鼓吹鐃歌之作肇自有熊所以象成功昭盛美
　　　　凡聖王受天明命摧陷廓清之烈非此亡以被諸
　　　　聲容粤自商周以征伐定天下一時播告之章勿
　　　　可覩已漢鐃歌十八曲其辭迄今尚存雖文義譌
　　　　脱難以盡諧歌中之辭亦匪専為武功而設至味
　　　　其音節隠然發揚蹈厲之風視漢諸古詩優柔馴
　　　　厚者迥絶不倫則鐃歌所由作可知已兩漢而下
　　　　魏繆襲吳韋昭晉傅𤣥宋何承天唐栁宗元代相
　　　　擬襲趙宋無聞則皇明宋濂氏嘗追述之尋諸家
　　　　制作即風格詞藻未能抵掌西京一時可頌之績
　　　　固咸取以被諸樂章矣髙皇帝提三尺起淮甸掃
　　　　邉塵而遏絶之大荒之外此其勲徳巍巍亾論湯
　　　　武即軒轅氏不無遜心獨鐃歌之作諸文章家往
　　　　往缺焉間一二僅見而辭義寂寥音節迂緩未足
　　　　以揄揚大造垂示無窮夫魏吳偏閏唐宋下衰繆
　　　　韋何傳於騷壇未槩作者彼且黽勉歩趨以自侈
　　　　一時殊際焉明臣子目擊髙皇帝震古無前之偉
　　　　樹以安享二百禩之太平即草莽山林疇匪帝力
　　　　而黙黙終身不能效一辭之贊甚非所以效康衢
　　　　擊壤野老細人之義也應麟不敏呻吟佔畢餘二
　　　　十年蠡海管天頗測毫末謹按我聖祖發軔之初
　　　　以迄於四方底定之日敘次其事為大明鐃歌曲
　　　　一十八章誠知謏聞謭識上不足以鳴昭代之鴻
　　　　庥下不足以騖西京之遐軌以較唐宋諸家庶㡬
　　　　近之綴屬既成不忍焚擲爰錄笥中附諸康衢撃
　　　　壤之末異時鴻生碩彦製作迭興盛演歌辭登諸
　　　　鼓吹俾聖神勲徳永揭千秋此或為之嚆矢云爾
　　　　鐃歌本二十二曲其四曲亡魏吳所擬僅十二曲
　　　　説者咸以十曲仍用舊名然其辭亦不復傳何也
　　　　今止據存者十八曲擬之考諸家詞惟繆韋傅常
　　　　被施用承天宗元輩率私作之以備異時采擇者
　　　　而憑依名義流播迄今故敢竊取其例焉
　　　黄河清
　　　　元至正末黄河清大聖啓運協符載闢宇宙為黄
　　　　河清第一
黄河清聖人出應昌期誕至徳著戎衣奮三尺靖四方建都
邑干戈偃弧矢戢統九有主社稷神與鬼咸受職烽烟掃爝
火熄維大明照中國萬千禩與天一
　　　　右黄河清二十句句三字
　　　鳳之翔
　　　　髙皇帝起濠上追王迹肇今名為鳳之翔第二
鳳之翔在濠梁義師起帝網張二十四將驅天狼兵鋒
所指定四方薄海内外以莫不来王威加六合返舊疆
徵歌悉發諸兒郎復彼人民世世無有所與為我沐與
湯擊筑大風雲飛揚千秋萬嵗樂未央
　　　　右鳯之翔十一句四句三字六句七字一句
　　　　九字一句十五字
　　　攬羣雄
　　　　龍飛淮甸豪傑景從得大將達遇春等二十
　　　　四人以一海内為攬羣雄第三
攬羣雄盜如蝟大聖握符起淮汭與神為謀蓄鋒鋭提
三尺劍驅海内驅海内攬羣雄真人出天下同四方六
合咸景從如風從虎雲從龍汛掃大漠如飛蓬扶桑曈
曈朝日紅驅海内攬羣雄
　　　　右攬羣雄十五句八句三字七句七字
　　　克建業
　　　　師濟采石長驅金陵定皇畿繫萬國為克建
　　　　業第四
克建業定皇畿皇畿定舉義旗天兵百萬任所之東吳
南漢西蜀七閩六詔從風靡天下大定一戎衣
　　　　右克建業六句四句三字二句七字一句十
　　　　三字
　　　婺歸徳
　　　　大駕東征首下寧越婺女之郊聖蹕駐焉為
　　　　婺歸徳第五
天兵十萬下東國婺以先寧駐皇蹕景星熒熒耀城邑
我戰則勝攻則克四海從風靡弗一勢如破竹烽燧息
天命曷歸歸有徳
　　　　右婺歸徳七句句七字
　　　四友
　　　　兵入浙聘劉基宋濂等四人置帷幄中為四
　　　　友第六
於維文王是親四友疏附後先以翼元首峩峩高蹤異
代曷有天威是臨匍匐奔走猗與聖祖廣延羣雄如天
如海為萬物宗王師所向六合景從爰率車徒以定浙
東浙東底平大統未集蚤作暮思思布文徳曰基曰濂
曰琛曰溢𤣥纁奕奕交布東國曰四先生論道經邦坐
而弗名匡朕弗遑嗚呼盛節慶流無疆徳六五帝功百
三王
　　　　右四友三十二句句四字
　　　戰鄱陽
　　　　偽漢陳友諒率徒數十萬來抗高皇帝躬督
　　　　大將達遇春等鏖戰湖口滅之為戰鄱陽第
　　　　七
明日大戰戰鄱陽簡師料徒百萬强烈風吹沙湖水揚
煙焰漲天焚大航三十六將死康郎再戰湖口殱餘皇
我舟膠沙敵尚强疾呼奮臂來衝撞鯨鯢蔽空雲日黄
拍江巨浪何茫茫如血鉅鹿尸昆陽維天命我明車輪
碎螳螂百矢定邊背若芒一矢貫睛諒死亡諒死亡理
出降威加四海莫不來王
　　　　右戰鄱陽十九句二句三字二句四字二句
　　　　五字十三句七字
　　　盤門入
　　　　張士誠據姑蘇命將覆其巢兵不血刃為盤
　　　　門入第八
盤門入士誠泣前歌後舞大師集兵不血刃下城邑誰
其帥者公魏國歸市弗止廛弗易萬姓懽呼頌皇徳二
敵既殱皇之土東極滄溟南亘楚長驅入中原孰敢余
阻
　　　　右盤門入十句二句三字七句七字一句九
　　　　字
　　　降谷珍
　　　　島夷首亂元末懾我大威束縛待命海口為
　　　　降谷珍第九
方谷珍起盜藪乗元之亂竊據一方地如斗耗金幣大
官酒海上時時飛且走如鬼如蜮雞與狗大明當空燭
九有舉宗乞命竄海口帝憫其愚印加肘以較羣雄最
小醜
　　　　右降谷珍十一句四句三字六句七字一句
　　　　十一字
　　　七閩
　　　　陳友定保閩粤師縛之為七閩第十
七閩保岩阻連亘皆山梁友定據其巢負固如金湯我
皇命將諭諭以開茅疆自謂故元臣負義不肯降王師
十萬下戈船逐長江兵入如破竹如虎吞羣羊委身繫
尺組支體磔分張自謂故元臣守節甘喪亡大都以淪
覆誰為招國殤
　　　　右七閩十八句句五字
　　　維中國
　　　　大將統六師北鄉儒臣濂諭檄中土華夏擴
　　　　清為維中國第十一
維中國帝王所自立欃槍遍郊原天地黯無色天重開
地重闢扶桑熒熒日月出照八荒爛九域芟夷禍難四
海一神龍夾助正統集帝愍邊塵擾中國詔下大將軍
達副將軍遇春提兵九十六萬戈鋋甲胄如浮雲命詞
臣濂草檄諭彼中華民長驅入河洛壺漿簞食來成羣
　　　　右維中國十六句五句三字三句五字四句
　　　　七字二句十一字一句十二字一句十三字
　　　大都走
　　　　天兵入大都故元主棄社稷奔為大都走
　　　　第十二
元都平四海清神鬼受職萬方庭列大藩置神京汛掃
烽烟混一區寓再造華夏開文明
　　　　右大都走六句四句三字一句七字一句十
　　　　五字
　　　庫庫
　　　　元規復故都師擣之大戰於定西古城夷其
　　　　部落王保保絶塞遁為庫庫第十三
察罕起元末舉代推鷹揚天命去勝國剚刃爭戰塲維
庫庫察罕子復良下益都伐洮陽驅兵出没觀以望帝
三諭彌陸梁執囚我行人怒臂如螳螂命大將統武驍
北征隴右一戰搗其巢搗其巢萬騎突至如風飈賴傅
潁公却前茅兩軍就舍不得交夜分刦營足納一靴身
騎騸馬逃騸馬逃絶大漠我軍四十萬勝負互相角巨
網漏吞舟竟死蕃部落帝稱好男子維庫庫
　　　　右庫庫二十六句七句三字十句五字一句
　　　　六字四句七字二句八字一句九字一句十
　　　　三字
　　　昇面縛
　　　　蜀阻聲教璟諭不從大兵入成都虜明氏母
　　　　子歸為昇面縛第十四
昇面縛出成都母子啞啞啼路途父旻玉珍一目枯貪
饕亂亡起雄圖不久身殉留遺孤大明區寓至化敷屢
使遣諭如追逋獷兵悍將驕相扶驕相扶守瞿塘帝命
潁國公東甌王伐山通道開戰塲直搗階文潰腹心腹
心潰肝膽亡母子輿櫬大道旁昇也肉袒仍牽羊侯以
歸義戒殺降高皇帝徳洪虞唐唐高宋武如豺狼
　　　　右昇面縛二十一句六句三字十四句七字一
　　　　句八字
　　　北征
　　　　中夏略平分命諸上將耀兵沙漠朔庭一空
　　　　為北征第十五
明受命海宇一前元餘屬負固北庭保其宅團結黨類
以俟我釁隙為我子孫慝皇帝遐思勿姑息乃眷西顧
以北征桓桓大將統兵億萬犁其庭犁其庭心膽落單
于遁絶大漠
　　　　右北征十一句六句三字二句七字二句十
　　　　一字一句十四字
　　　納噶楚
　　　　宋國公出塞俘降元將悉收其衆二十萬餘
　　　　人為納噶楚第十六
納噶楚居金山二十餘萬衆虎視一何眈眈帝命上公
馮統兵出全燕天威所震懾敵騎不敢馳敵弓不敢彎
二十餘萬衆一時赴長安摐金伐鼓壯士懽築三受降
玉門關
　　　　右納噶楚十三句二句三字八句五字一句
　　　　六字二句七字
　　　六詔
　　　　元孽負固滇中命沐英等督兵平之永鎮其
　　　　地為六詔第十七
六詔天西南惟滇號最鉅殘元厯數盡遺孽猶虎踞帝
愍絶塞民使命馳風塵彼昬不奉詔䖍劉我信臣皇赫
斯怒命黔寧艨艟巨舶浮昆明昆明水涸殱長鯨碧雞
金馬入我版圖四海平
　　　　右六詔十二句八句五字三句七字一句十
　　　　一字
　　　受天命
　　　　四方底平九域以寧百千萬禩統我皇明為
　　　　受天命第十八
受天命定四方干戈偃鈇鉞藏軼大武駕成湯嫓軒轅
儷虞唐擴地萬里居中央整齊萬國開明堂漢唐宋晉
隋諸邦絜功比徳如蜩螗萬八千嵗永無疆
　　　　右受天命十三句八句三字五句七字
　
　
　
　
　
　
　
　
　
　少室山房集巻一
欽定四庫全書
　少室山房集巻二
　　　　　　　　　　　明　胡應麟　撰
　　樂府三十首
　　　漢鐃歌十八首
　　　朱鷺
朱鷺下漢道昌一雙羽翮雲中合沓而飛翔合沓而飛
翔在我庭户以建華鼔導大輅魚魚雅雅詫彼行路朝
食沆瀣夜濯風以露應期出世所慕五帝三皇巍巍福
我祚
　　　艾如張
艾如張張四維擊高鉦懸大旗戈鋋甲胄光陸離千靈
從七校移虞人雜沓冠以皮臂蒼走黄當路岐南山有
虎豹北山鹿麋狐免若丘山縮足不敢馳我欲上天天
門九重我欲入淵血肉餧蛟魚龍王者合三驅百獸一
一歸我樊籠不見青㝠㝠㝠者鴻聳六翮乗長風遊赤
霄入無窮雖有矰繳羅網將安庸
　　　思悲翁
思悲翁氣結不能言兒長翁為娶婦思得奉晨昏白頭
以團欒婦惡如豺狼入門作災患牝翼鳴前庭舉室愴
以煩知交各各縮舌親戚斷往還我有壺漿翁饑不得
飡我有裳衣翁體不得完思悲翁氣結不能言我欲訴
上帝天門九重入以難我欲訴司命司命徘徊以盤桓
念欲以高飛無羽翰以負翁去體毛何摧殘不若城上
烏反哺翁殘年思悲翁氣結不能言安得天雨雹霹靂
震長夏雷霆半空下永永戒來者
　　　翁離(舊辭缺今/據補之)
翁離趾中可築室何用葺之桂若蘭翁離趾中可築宫
何用塗之椒以檀修竹夾廣除一何檀欒千乗萬騎繽
紛哉往以還左長楊右甘泉汾陰後泰畤前黄鵠高飛
極雲天詞臣獻賦陛下之壽三千年
　　　上之回
上之回祀甘泉金支颺翠旄旋雨師後風伯前鼔鐘管
吹聲何填駢東達扶桑南逮于闐西逕流沙北訖祈連
天出景星地産醴泉報慶成致精䖍肅雍哉愴以嚴五
帝三皇享億萬斯年
　　　戰城南
戰城南日無色壯士長征死願作烏鳶食請謂烏與鳶
壯士死國家委身喪其元汝食其肉一胡忍且殘世有
大豪元惡巨奸殺公吏探赤丸暴戾恣睢膾人肝一旦
禍機發横尸道旁血如流泉腐肉如丘山汝胡不食甘
此忍且殘請為烏與鳶答君子言世有大豪元惡巨奸
司命不敢錄司敗不敢拘司𨽻不敢糾彈十九老死牖
下子孫貴盛冢墓象祈連彼雖有肉血我安得飡壯士
不自惜委身徇國家喪其元我固當得食彼復何言
　　　巫山高
巫山高高望不可極日月蔽虧雲雨出入有美一人曰
維神女朝為行雲暮為行雨泠然入余夢貽我以翠羽
鬱陶乎余心將以疇語將舍余國都以往從女朝朝暮
暮為雲為雨
　　　上陵
上陵一何崔嵬宫殿若雲屯觀者為徘徊門有車馬客
駕言上陵迴千乗萬騎宵行烈風雷我欲遐征憩望金
銀臺封泰山禪梁父登日觀觀蓬萊蓬萊東見朝旭芝
草藂生醴泉滿谷七十二家著編錄
　　　將進酒
將進酒乗乗黄列鼔吹嗚笙簧齊姜楚姬列兩傍衛女
秦娥左右以成行挾安陵戲龍陽擁長劍珮琳瑯繽哉
紛盈高堂烹大彘炙肥羊五音和八珍良天瓢甘露臣
以嘗千秋百嵗逍遥以徜徉
　　　有所思
有所思思美人美人渺何許大海天東南曷不往從彼
游路途險且艱弱水不容舟三山鬱㠝岏宫闕冠巨鰲
遥遥極青天美人在其上三山高以寒我為釣巨鰲截
竹為長竿持竿坐滄海大水何漫漫巨鰲牽不動但見
一雙鯉魚遥墮青雲端呼童剖此鯉中有美人尺素翰
前有長相思後有勸加餐徘徊感此意躑躅不能言
　　　雉子斑
雉子斑雉子斑一雄一雌抱子田野邊雄飛摩天去不
還孤雌養雛寄草間養雛寄草間乳哺一何艱夜不遑
寢晝不及飡毛羽既長成五色麗且鮮一鳴舉世驚一
飛上沖天回頭顧視我母六翮何闌珊老病倐已至懨
懨向重淵有子不得養慟哭摧心肝有子不得養慟哭
摧心肝
　　　君馬黄
君馬黄臣馬蒼飛軒蹀躞大道旁旁人顧見臣馬以莫
不謂良一朝中涓下明堂君馬入天閑意氣何揚揚臣
馬老伏櫪伶俜瘦骨朝逐水草暮逐斜陽背負鹽車以
西上太行路逢伯樂造父王良停車振䇿為我彷徨念
欲剪拂我以登明堂嗟筋力已盡莫能騰驤長鳴短號
斷絶中腸
　　　芳樹
芳樹芳樹揚春華結秋實東風歴亂而飛揚容色在朝
夕美人坐高堂兀兀愁蛾眉君心為他人冶豔能幾時
春華詎能久秋實那可期普天之下悠悠疇非輕薄兒
班姬與陳后解事一何遲黄金買詞賦徒為世主疑不
見芳樹枝榮瘁各有時端居任大化何用戚戚顰蛾眉
　　　聖人出
聖人出明光宫萬乗千騎升回中望祀天地禋於六宗
百神來享以莫不肅雍肅肅雍雍四方同風唐虞之世
比屋皆可封浩浩大化與天地無終
　　　上邪
上邪我與君輸肝委膈他人那得聞急難各相䕶救決
絶妻子如浮雲中心耿耿金石百年以為鄰巢由撫六
合堯舜下閶闔山崩石爛河枮海水竭十日竝出天地
裂我與君好永不絶
　　　臨高臺
臨高臺望長安飛甍畫楝嵯峨峭崪而㠝岏蒼龍九斿
限重關我欲謁天閽一覲上帝顔手持長生藥以奉心
所懽上帝肯聽臣億萬千斯年蒼龍九斿限重關限重
關使我欲進心茫然臨高臺望長安撫膺三嘆行路難
　　　逺如期
逺如期遊四方北碣石南瀟湘西太華東扶桑鑿混沌
竅燕中央飲則食兮樂而康以尋列仙拾金光飛翔八
極行七襄馳驅絶㝠觀大荒千秋萬禩壽未央男兒墮
地桑弧蓬矢射四方安得老死一丘局促若轅下駒守
故鄉
　　　石流
石流南山有石北澗有流石何齒齒流何湯湯石以枕
我流以潄我腸幽蘭哉夾岸芬以芳芬以芳順風揚彼
美人兮天一方安得寄此永永長相望
　　　補蜀漢鐃歌十二首(有序/)
　　　　炎精既缺海㝢三分昭烈以漢室宗親親任武鄉
　　　　君臣一徳託孤寄命比隆伊周自兩漢以還大統
　　　　故當以蜀為正王通氏抗言武鄉不死禮樂可興
　　　　識者咸謂不誣顧漢氏而下魏吳晉各有鐃歌以
　　　　播揚功徳蜀反缺焉蓋武鄉身任復漢之責魏吳
　　　　未滅夙夜皇皇惟誓師鞠旅東鄉是圖舎是而播
　　　　告聲歌彰明得意此天下既平之事非枕戈待旦
　　　　之日所暇為也又蜀之文人時尤不競譙周郤正
　　　　等輩槩之詞賦咸匪所長亡論武鄉未暇即欲有
　　　　事焉未有可以肩草創之能洪潤色之寄者也惟
　　　　是魏吳製作流傳迄今才流藝士簧鼓筆端動以
　　　　昭烈武鄉夷諸僭竊順逆邪正鬱而勿彰余甚憾
　　　　之昔陳夀三國帝魏先晉紫陽一正其謬稱快千
　　　　秋不佞佔畢詞塲餘二十載于樂府雜調頗覩一
　　　　斑每讀鼓吹鐃歌至繆襲韋昭傅𤣥諸作不勝搤
　　　　腕至欲鼓而攻之噫彼各自尊其主勢則宜然百
　　　　世之後是非大明而操管握觚之儔従事樂府惟
　　　　齊梁月露冶豔相沿迄未能一厝意於此余則何
　　　　敢以謙讓未遑也爰效繆韋諸體為蜀漢鐃歌曲
　　　　一十二章上以著昭烈間闗戡定之績下以明武
　　　　鄉夾輔盡瘁之忠即藻繪方之諸家未當魯衛而
　　　　理直義形據事陳詞羣嗥自廢忠臣志士之憤或
　　　　賴此其一雪矣夫(宋無鐃歌宋景濂嘗追/補之惟後漢獨缺云)
　　　帝車見
　　　　昭烈甫髫舎東南産竒樹五丈餘童童若羽蓋望
　　　　氣者咸屬心焉為帝車見第一
帝車見涿鹿墟童童立五丈餘千靈衛七聖趨颺金支翼翠
旟雨師道風伯驅氣如龍殷里閭真人起握斗樞奠漢鼎撫
皇輿炎精曜火徳嘘億萬載帝方隅
　　　顧隆中
　　　　先主屯新野三顧諸葛亮於隆中明良之盛夐絶
　　　　千古為顧隆中第二
顧隆中一顧再顧三顧何従容千秋載覩明揚風君臣契合
魚水同莘野幣交湯匪躬渭川一見羅非熊何如三顧勤隆
中惜哉炎燼嘘殘虹創業未半中道終三分鼎足寧稱雄
　　　克老瞞
　　　　曹操取荆師百萬而東先主命諸葛亮諭權發兵
　　　　大破操於赤壁為克老暪第三
克老瞞厥功不可量瞞挾天子令四方以暴如虎貪如
狼既定荆州下長江併兵八十三萬强兇威所指横以
張所觸者碎當者亡遣軍師亮諭孫權權奉命發兵助
我屯江干桓桓烈炬戰艦轟將士大呼衝敵堅賊兵百
萬屍如山操走烏林四海安
　　　權進妹
　　　　既破操屯荆權懾大威詭媒締好為權進妹
　　　　第四
權進妹託同仇外戚内疎諧孫劉包藏禍心蓄愆尤牀
帷甲第圖淹留戈鋋矛㦸紛相求帝握大機與神游與
神游衆叵測劉郎懽孫郎泣周郎脣乾口燥呼不得以
頭搶地長太息千秋齒冷笑吳國(史稱瑜令權離間闗/張等臨殁復以為言)
(云/)
　　　定兩川
　　　　成都底定遂圖漢中馘淵驅郃魏操鼠奔爰
　　　　建大號即帝位為定兩川第五
定兩川皇圖赫赫帝業安成都破竹萬姓懽壺漿夾道
食以簞西指定軍奪前山夏侯來爭馘斬淵馘斬淵衆
大崩郃也棄馬亡心魂操懾首鼠抱頭奔抱頭奔兩川
一順天應人即皇帝位新萬國
　　　討漢賊
　　　　關侯破襄圍樊風動華夏操震怖欲奔權帥賊
　　　　黨䝉遜襲荆州漢事遂壞先主親征權軍於
　　　　猇亭為討漢賊第六
討漢賊屯猇亭屯猇亭皇赫斯怒以親征嗟關侯率衆
圍樊城七軍夜渰師徒崩操懾大威如雷霆賊權惴惴
怖且驚怖且驚謀吕䝉逞虐熖乗奸兇為鬼為蜮蠛與
蠓遂亡荆州喪大功踰月䝉死屍流蟲皇赫斯怒離巴
中離巴中以親征破秭歸震夷陵䝉賊既死遜賊復興
嗟嗟昊穹漢事壞垂成
　　　渡瀘
　　　　丞相亮受遺輔政五月渡瀘羣夷格心式歸
　　　　大化為渡瀘第七
渡瀘師徒一何勞五月盛暑深入不毛託孤寄命予惟
伊咎陶勞實在予予曷敢逃五月盛暑深入不毛獲彼
大酋以令羣豪七縱七擒俾返其巢衆懾天威永戴大
朝振旅而還徒御弗號雍雍斾旌肅肅羽旄文徳誕敷
爰格有苗千秋兩階載覩唐堯
　　　祁山
　　　　丞相亮將圖中原上表出師三郡響應魏人
　　　　震恐舉國奔命為祁山第八
祁山出漢賊驚創業未半先帝崩丞相匪躬夜弗寧上
表師師東鄉征卒徒十萬如風霆潛張箕谷為疑兵身
率大衆屯街亭三郡響答如流星惜哉馬謖毁垂成毁
垂成載出軍王雙梟郭淮遁㧞武都隂平魏大震
　　　馘張郃
　　　　司馬懿帥衆來攻命魏延等逆擊大破之馘
　　　　其將張郃於陣魏人喪氣不復出為馘張郃
　　　　第九
馘張郃在鹵城蜀人歡忻魏震驚魏兵百萬乗蜀營司
馬披甲仍先登我師一出殱長鯨卒徒賈勇懿大奔積
甲三千若丘陵司馬匍匐亡旄旌賊徒郃追木門萬弩
射郃褫郃魂馘之不異雞與豚桓桓八陣孰敢嬰所當
者破擊者平如湯如武天下無敵十一征
　　　蜀如虎
　　　　賊堅壁不戰使以巾幗遺之懿顰蹙受焉魏
　　　　衆咸曰公畏蜀如虎奈人笑何為蜀如虎第
　　　　十
蜀如虎師甚武熊羆十萬下天府仁義禮樂為盾櫓奸
雄閉穴氣銷沮甘受巾幗呼老姥嗟嗟懿如鼠亮如龍
蜀如虎
　　　五丈原
　　　　師上五丈原畊者雜於渭濱三代節制之師
　　　　至是再覩為五丈原第十一
五丈原駐三師三代以還僅覩兹濱渭雜畊軍無私芻
糧百萬饒餘貲中原克復功須斯功須斯定關洛滅魏
斬叡梟懿殛權混一四海興禮樂
　　　餘威懾
　　　　大星殞亮卒師魏衆來追我兵反斾擊之懿
　　　　魄奪反走為餘威懾第十二
餘威懾走仲達胡天弗弔喪諸葛大星煌煌殞天末我
師反斾喪不發魏人懽呼夜來躡鳴金展幟雷電掣懿
也狼奔膽欲裂千秋壯士贊諸葛死諸葛走生仲達
　少室山房集巻二
欽定四庫全書
　少室山房集卷三
　　　　　　　　　　　明　胡應麟　撰
　　樂府三十首
　　　擬漢郊祀歌十九首
　　　練時日
練時日候陰陽郊圓丘祀明堂焄哉蒿薦上帝靈來思
思弗替靈之駕六飛龍天門開詄九重靈之旟翼神魚
乗罡風載行㕑靈之裳曳三光爛虹霓象𤣥黄靈之珮
建蒼玉鏘太虛答窮谷靈之下赴閶闔洋洋如走六合
靈之歆稷用登告特牲報維馨靈之留駐蒼虬紛萬舞
結綢繆靈之往遺肹蠁儼若思企餘想奏咸池舞韶箾
繽紛哉靈之樂臣八荒馭九夷嵗千億靈之貽
　　　帝臨
帝臨中央以運四方苞孕萬彚協和三光厥服載黄厥
數載五克配上帝維我后土皇皇后土徳周遍咸百穀
告成大有斯年
　　　青陽
青陽載臨萬物敷榮勾萌甲坼惷動含靈雷乃發聲雲
行雨施大造之仁品彚華滋跂行喙息繄以疇息東皇
太乙莫匪爾徳
　　　朱明
朱明燁燁品彚嘉悦鮮潔齊均以莫不達祝融司造薰
風維時皇人法天南面象離萬物相見茂昭大夏昭告
昊穹百神來下
　　　西顥
西顥金方蓐收是秉卉木變衰霜露凄𦂳既蓘既穮我
稼我苗實穎告成碩彼東郊爰馨黍稷殷薦上帝于億
千年永矢弗替
　　　𤣥㝠
𤣥㝠水伯載司寒沍殞霜殺草昆蟲閉户北風宵厲飛
霰晝零木脱水涸雷蟄無聲嵗運既徂陽和在候萬寳
既成敢告明后
　　　維泰元
於維泰元象帝之先綱紀三才遍周八埏皇皇天地疇
闔疇闢於維泰元潛運無極風雨雷露維日月星咸若
其時克順克成胎卵濕化生育孳遂滅除灾兇增長福
艾四序既宜八表既安孰司其柄於維泰元嘉牲燁燁
陶匏涓潔聿來駿奔靈爽斯達以莫不䖍以莫不馨元
化絪緼泰階底平
　　　天地
維天維地協尊竝巨嘏余一人六合和豫皇皇齋宫穆
與神通臣隣景從肅肅雍雍報圜丘兮祀后土千童羅
列謳且舞曳擊笙鏞鳴琳球神如有知儼來遊大小諸
秩咸敬厥職整齊服章駿奔翼翼羣公秉徳毋怠毋忽
大君恭黙式於列辟降天神兮下地祗朱雀為駕蒼龍
旗勾陳前導屏翳馳長劒幼艾紛陸離流商刻羽歌咸
池神飈擊轂河宿移簫韶九成鳯來儀皇人萬壽登維
祺
　　　日出入
日出入暘谷扶桑間一何迅且疾百年若電光四序如
風飄祝融驅火輪蓐收乗斗杓羲和掣神鞭𤣥冥扇狂
飈安得駕六龍遊遨遍八極長生不復死永永天地畢
　　　天馬
天馬徠自渥洼度月支逕流沙天馬徠以蹀躞骨權竒
汗維血天馬來驥為友喪驪黄牝與牡天馬來躡浮雲
日千里空而羣天馬來服帝閑從法駕鳴和鸞天馬來
兆有徳瑞萬方景四國
　　　天門
天門開闢九重上帝居百靈從瑶為臺璇為室樞紫貝
牖金碧吐望舒宅曜靈建雷鼓樹霓旌左蒼龍右白虎
守飛廉衛𤣥武靈光被六合周燭萬景洞九幽勵精誠
薦嘉藻永如期錫難老靈爛爛兮載揚光清飈激雲下
羽􁊇牽牛織女行七襄蛾眉稚齒紛君堂靈目成兮悦
而康合柷敔兮陳笙簧天門呀然豁扶桑雙翼乗風朝
紫皇揖西王母攜東方食蟠桃實乗乗黄周歴八紘度
九域吐納真精戲無極
　　　景星
景星見祠神鼎載出煌煌赤文以播有徳經緯虹霓屈
蟠蛟螭魑魅魍魎莫能逢之我鼎爰獲我號爰建以祀
汾陰光我大漢巍巍夏后錫此實勞閲歴商周肇見我
郊敢告上穹肆逮下土作樂象成百獸率舞享帝享親
以莫弗歆甘露是凝昭我萬齡
　　　后皇
后皇降休介我景福以𤣥以黄黼黻章服靡邇弗洽靡
逺弗䝉億萬兆庶視此成功
　　　齋房
齋房三秀柯葉九莖煜煜皇皇太和是蒸亭雲爛霞噓
日月精句曲之天金液玉英羽駕罡風八翼上征春曲
靈苗維王國禎於鑠我皇禩億萬徵
　　　華燁燁
華燁燁黍載馨延庶旄駐翠旌神之來七聖俱虹為馬
蜺為車神之來百靈萃風為裳水為佩神之來薦嘉豆
八珍輻衆芳輳神之來肆長筵雷大鼓鳴鈞天何以休
神之留赤鳯至黄麟游何以豫神將遇慶雲見甘雨澍
蹻鹿盧綦星辰佐昊穹佑下民酌斗杓和沆瀣揄長蛾
擁幼艾日馳精月揚光爛昭昭樂未央崑崙墟瀛海澨
以余歸浩無際
　　　五神
維五神五岳精徳盛大包羣靈佐東皇賛太乙報圭璋
達琮璧奠桂醑以椒漿牲肥腯袚斯皇女巫進姹以麗
迴雲旓駐霞幟神偃仰以徘徊歴明堂昇帝臺維光華
嘏大漢年嵗登永嘉薦
　　　朝隴首
朝隴首遊白麟顯光華(字説麐之來也光華/不可正視從鹿從文)輔一人靈
昭昭慶萬國肇皇仁祗帝徳八蠻共四夷王毋怠荒納
嘉祥嬉余藪服余輅浴和風沐廿露左蒼龍右紫鸞文
貍後赤豹前圖爾形輯爾瑞五千厯視兹嵗
　　　象載瑜
象載瑜粲六牙至萬里自流沙入天閑服輿皁扈法駕
彰大造翩翩哉赤鴻來超虞羅翔玉臺翮五文麗以鮮
銜靈芝嚥醴泉兆嘉祥禔景福八荒來四夷服
　　　赤蛟
赤蛟下蒼龍遊靈已醉不可留赤蛟翔彩虹馭靈欲歸
不可駐靈之逝觀玉臺戲閬風宴蓬萊靈之昇上無極
挾宇宙傍日月靈般般亦享余下神雀降天㕑靈殷殷
肆余佑億萬祀永以壽
　　　蒲梢歌
天馬來兮涉玉門服天閑兮朝至尊駕余車兮上崑崙
閲萬國兮超乾坤
　　　太乙歌
貢驊騮兮自太乙若滅没兮亡其一以龍為駒麟為匹
歴塊萬里昭帝徳
　　　靈芝歌
孕三秀兮毓靈芽承月精兮映日華爛輝光兮發雲霞
服紫莖兮嚥胡麻乗赤霄兮上無涯
　　琴操十一首
　　　龜山操
龜之峻嶒兮望魯之疆龜之憑陵兮蔽魯之邦遲遲余
行兮載贄於筐余懷以怦怦兮胡為去父母之郷
　　　猗蘭操
汎汎崇蘭在彼空谷以芬以芳達於平陸達於平陸大
國之香薄言掇之以遺明王以遺明王疇適逢世嵗月
行暮芬芳將逝芬芳爰逝羌不可留忡忡我心曷維其
憂
　　　履霜操
嗟嗟皇考放余於野兮凛凛嚴霜雨雪交下兮雨雪交
下夐弗可留兮念欲自明我維君憂兮我維君憂逝將
安適兮世豈有兹無父之域兮無父之域余曷以居兮
㷀㷀上天罪實在子兮
　　　殘形操
夢之憧憧兮厥形維貍形之蛩蛩兮胡首則遺茫茫吉
凶兮疇尅我期皇皇昊穹兮庸豁我疑
　　　雉朝飛
雉雊於田兮維雌則隨暮而無妃兮入而安歸憂心怦
怦兮將以告誰援琴而歌兮以寫我悲
　　　采芝操
煌煌紫芝三秀五莖鬱鬱崇岡巃嵸眇㝠爰卧其巔爰
掇其英顔色麗鮮以敷以榮身輕翼舒遊六合外駟馬
高蓋翳以疇賴巢哉由哉寤言弗猜唐哉虞哉亦已焉
哉
　　　秦女操
縠之襜䄡兮可裂而朽兮屏之巖巖兮可越而走兮劒
之巉巉兮可捍匕首兮
　　　八公操
煌煌八公下帝庭兮貽我大藥登遐齡兮嬰兒姹女相
和鳴兮飛翔九垓羽翼成兮金支翠旂夾路迎兮萬年
不死居曾城兮俯視六合徒營營兮朝生夕枯如蠓螟
兮
　　　思歸引
維鹿有由兮維鳩有仇兮爾徒余囚余寧爾留兮
　　　别鶴操
羽翼雙飛兮中道當乖汝翔安適兮余居曷諧彼忮則
害兮為家庭灾汝淑則慧兮曷明余懷
　　　牝晨操
維牝無晨兮爾胡以鳴兮維爾之鳴兮家胡以寧兮牝
兮鳴兮鳴兮晨兮家兮庭兮怦兮營兮雷兮霆兮
　
　
　少室山房集卷三
欽定四庫全書
　少室山房集卷四
　　　　　　　　　　　　明　胡應麟　撰
　　樂府二十五首
　　　王子喬
王子喬玉笙霞珮長飄䬙王子喬玉笙霞珮長飄䬙下
遊來王子喬緱山萬桃花白日行逍遥倐忽上浮雲騰
身還九霄足躡一雙鳬虛空以遊遨顧視世間人勿復
勞相招蓬萊之水清且淺金銀樓殿一何岧嶤三神之
山連巨鰲仙聖億萬計驂鸞跨鳯紛紛而來朝蒼龍為
我車烏鵲為我橋道逢王方平拍手彈雲璈麻姑十八
九紅顔髪垂腰要我擘麟脯進藥長生瓢顧視世間人
勿復勞相招今上神聖海晏河清曷不跨雙鳬來覲漢
家朝凝圖奉籙壽與天迢遥下游來王子喬
　　　桂之樹
桂之樹桂之樹輪囷偃蹇寂寞山之阿山阿者誰被薜
茘帶女蘿淹留桂樹枝以婆娑以婆娑嵗月冉冉而蹉
跎攀援桂樹枝行且歌瞻彼桐栢之山桂樹叢生其上
高嵯峨高嵯峨吾欲采其實蔭其葉憩其柯白日將暮
熊羆虎狼夾路當奈何白日將暮熊羆虎狼夾路當柰
何
　　　猛虎行
南山有猛虎白額斑斕而錦文南山有猛虎白額斑斕
而錦文目睛鑠雷電齒牙決浮雲出入乗風飈威加百
獸熊羆豺狼狐兔惕息莫敢與共羣(一解/)山頭絶樵采
山底無四鄰終朝攫取行旅食黎氓婦女小兒骨骸若
丘山腥穢不忍聞(二解/)謂虎汝胡不仁胡不學彼騶虞
鳯與麟百獸有恒食胡汝好食人汝胡太不仁吾將上
訴汝訴汝司命君(三解/)唶司命君不汝罪傅汝角張汝
翼礪汝爪距鋒以鋭俾汝飛而食食人萬里外(四解/)食
人以足天道好還忽遇洛陽三河少年賁戎發機卞莊
奮拳佽飛鼔刃裴旻控弦擊鼔鳴鉦張網樹旗有角曷
抵有翼曷飛割裂其肉寢處其皮以首承溺為百獸嗤
永戒後人為惡勿長為善勿疑彼不余信請視此詩
　　　烏生八九子
峩峩秦氏高樓桂樹輪囷出雲間上有一雙頭白烏毛
羽何摧殘唶彼頭白烏生八九子養雛坐樹端八九子
乳哺亦誠難朝不得食夜不得餐八九子羽翼以長成
各各飛去忘來還唶彼頭白烏空腹坐樹端饑餓頓欲
死淚下如流泉唶彼秦氏少年子怒激壯士肝白玉為
琱弓黄金為彈丸一發中羣雛魂魄飛上天八九子魂
魄飛上天唶彼烏不反哺誰當憐
　　　西門行
綦隆世化日舒玉尊肴醴羅前除東隣子燕趙姝清歌
妙舞揚羅襦賢豪過駟馬車良辰日吉心相娛人命無
百年日月同斯須胡為自約束悵悵常獨居豈無仙人
王子喬駕六飛龍遊太虛豈無仙人王子喬駕六飛龍
遊太虛天地會有終千秋萬嵗後仙聖同凡愚不如命
我友撞鐘攂鼓鳴笙竽
　　　東門行
出東門步且吁時世混濁難共居我欲乗長風東遊扶
桑西瑶池揮首向容成億萬不相疑歸來告妻子牽衣
蹬足長歔欷長歔欷上有垂白親下有黄口兒孔雀東
南飛十步五步不相離君今獨行安所之君今獨行安
所之不如守窮巷雞鳴狗吠相因依不見伯夷叔齊采
西山蕨薇榮名被百世難等夷
　　　順東西門行
嵗行暮時既昏設我肴醴開玉尊樂親故延嘉賓軒車
雜沓徒在門列五鼎羅八珍甘嘉溢口呈芳新飲麻姑
招洛神擘紅虬脯羞黄麟琴瑟和鐘鼓陳樗蒱六博何
繽紛長袂掩羞蛾顰纎歌隨風飄青雲良夜半星河傾
主人未醉客尚醒二難具五福并億千萬嵗延遐齡
　　　燕歌行
嚴霜蕭蕭白露漙三星在房月在天空閨思婦愁城南
起㸔北斗何闌干樓頭旅鴈鳴飛翰口銜尺書下雲端
同心為結緘瑶函下有相憶上加餐何以寄情雙玉環
念欲報之青琅玕山高水長浩漫漫我欲從之途路難
羅帷倚燈曙不眠秋風颯颯吹重關安得送我置汝前
　　　平陵東
平陵東氣鬱葱大雷電天以風啓金縢告元功誰其輔
者安漢公安漢公坐明堂發天兵下咸陽討賊盜捕亂
亡賊盜亂亡疇則使東郡太守翟氏子不量其力罔畏
死天兵桓桓孰敢當所擊者破禦者殃烟塵掃蕩清一
方頸係諸纍俘未央君不見翟義公今日繫安漢公明
日帝彼已之子甘若薺天鳯改元易漢制白水真人從
東來昆陽百萬成沙灰坐倚斗柄臨高臺胡不再開金
縢諭九垓胡不再開金縢諭九垓
　　　鞠歌行
攜玉女邀僊童天門詄蕩開九重揖金母拜木公蹻躡
鹿盧乗罡風飛廉導屏翳從周遊八極騎茆龍乗元化
入無終千秋萬億齊喬松
　　　上留田(用本調/)
噫嘻人世大難(上留田/)貴賤貧富相懸(上㽞田/)富貴阡
陌綿延(上留田/)貧賤家無一廛(上留田/)四體衣襦不完
(上留田/)毛翮凋疎摧殘(上留田/)氣息懨懨自憐(上留田/)
赴訴司命君前(上留田/)我獨胡為蹇連(上留田/)夙生期
運致然(上留田/)飲泣吞聲何言(上留田/)
　　　董逃行(用本事/)
東京城郭煌煌(董逃/)冠蓋羅列成行(董逃/)天禍漢國彷
徨(董逃/)白晝兵戈奪攘(董逃/)刼制天子侯王(董逃/)千乗
萬騎北邙(董逃/)焚燒廪庾餱糧(董逃/)郿塢黄金作牆(董/)
(逃/)天道好還有常(董逃/)司徒祓除不祥(董逃/)首惡刳胸
裂腸(董逃/)膏血燃燈道傍(董逃/)百代箴規莫忘(董逃/)永
戒貪饕陸梁(董逃/)
　　　悲歌
巫山之高淮水湯湯我欲東歸洛大河無梁船道阻絶
登高以望故鄉故鄉不可見熊羆虎狼夾路而成行狐
兔失羣我與為侣日暮途逺傍無旅舍悒鬱誰語悲風
動地陰雲四起仰天悲歌泪墮不能止
　　　前緩聲歌
緣木求魚譬彼入山采珠意氣雖勤奈此道路殊總角
相親同室共居君心有他如隔里閭身非草木根株他
人有心忖度在余欲見子都乃值狂且嗟他心之人蟲
鳥之弗如
　　　蛺蝶行
飛來雙蛺蝶羽翅一何翩翩掠春風而遊東園彼姝者
子朱為顔年十四五被髮齊兩肩忽來覩此雙蛺蝶心
中以慘然春風浩浩嵗月行蹉跎我欲捉蝶以婆娑蝶
以雙飛奈蝶何
　　　滿歌行(感事作/用本調)
嗟人世㷀㷀若過隙駒百憂填中當復誰與娛憶我年
少時慈親大憫惜中遭荼毒展轉愁悶嵗以為日家室
荆榛牝雞奪晨罹此悍虐伶俜莫可告人彼婦之惡為
鬼為蜮潛行昏黑無從方物彼婦之惡為虺為蛇造作
語言鼓吻揺牙慈親積戾奄忽棄背黄口嗷嗷轝埋山
椒箠笞炮烙兇威灼鑠姬妾徬徨進退錯愕猶復蚤夜
思維圖覆厥宗仰面叩天無地自容宻計深謀獰不可
近風波起咫尺白晝為陷穽而家弗殃彼念弗忘而家
弗禍彼業弗墮吞聲飲泣以訴司命君彼司命之君杳
若弗聞悍婦持門戸胡以事嚴親嚴親七十餘風燭暮
逡廵安能舍之逺去去適滄海濱憂來起中夜攬衣不
及晨皇靈會動變沴氣干天閽大雷電風雨永戒後世
人
　　　兩頭纎纎詩二首
兩頭纎纎少媍眉半白半黑枰中棋逼逼膊膊倉鼠馳
磊磊落落道傍梨
兩頭纎纎麋鹿角半白半黑檐前鵲逼逼膊膊林鴉啄
磊磊落落荆山璞
　　　五雜組詩二首
五雜組中天霞往復還貫月查不獲已遇龍蛇(古云嵗/在龍蛇)
(賢人/嗟)
五雜組芝為蓋往復還咸陽塞不獲已見褦襶
　　　公無渡河三首
公無渡河大河揚波長鯨如山鬐鬛嵳峩
公無渡河一葦奈何河水萬丈出没蛟鼉
公無渡河讒言孔多不見申屠負石投河
　　　枯魚過河泣二首
枯魚過河泣宛轉沙泥側神龍處九淵螻蟻安能測
枯魚過河泣定作盤中腊願覓斗升水為君赴溟渤
　
　
　
　
　少室山房集卷四
欽定四庫全書
　少室山房集卷五
　　　　　　　　　　　　明　胡應麟　撰
　　樂府三十首
　　　短歌行(五解/)
日吉時良嘉賓滿堂星河在天蟋蟀在房(一解/)
懽娛易終白髮苦蚤金罍玉尊長夜傾倒(二解/)
舞袖紛紜蘭膏載焚衞女齊姜左右如雲(三解/)
有美一人稚齒倩盼攜手同車光華粲粲(四解/)
翩若游龍遨嬉八埏蕩意平心永宅大年(五解/)
　　　善哉行(七解/)
來日大難腸乾體疲今日不樂嵗月如馳(一解/)
訪我親知總角燕好踰陌度阡以贈芳草(二解/)
何以延賓清酒百壺何以銷憂五木摴蒱(三解/)
美人滿堂巧笑便辟更長燭明今夕何夕(四解/)
南箕在楹北斗在簷星河陸離肴醴汎瀾(五解/)
忽逢安期餽我靈藥主客再拜洗盞酬酢(六解/)
共餌大還身輕翼舒乗雲御龍游戲六虛(七解/)
　　　日出東南隅行
日出東南隅照我陌上桑峩峩秦氏樓佳麗鬱相望飛
甍百餘尺高棟五丈强琉璃為門限桂樹為中堂窈窕
樓中女容華世無雙提籃向朝日採桑大道傍腰懸瓊
瑜珮耳綴珊瑚璫首戴金雀釵足躡雙鳯凰吳絲作中
襦蜀錦充下裳紫綺緣領巾綠羅隨風揚借問汝何名
羅敷秦女郎借問汝何居第宅連明光問汝適何人家
令殿中郎問汝年幾何十五正相當行者觀羅敷五歩
一徬徨居者觀羅敷耒耜相扶將趙王暮登臺挾瑟奏
笙簧侍從數百人冠蓋何煌煌舉頭見羅敷顧盼自生
光遣吏前致辭可得充后房昔為千乗妻辛苦行採桑
今為萬乗后芻豢同匡牀羅敷仰頭答君侯一何狂國
主位雖尊二八盈高堂家令位雖卑糟糠亦難忘尊卑
各有分貴賤各有雙君非秦王子妾非邯鄲倡
　　　名都篇
三河聚年少五都盛材雄傾貲灞上水結客咸陽東呼
鷹過長樂走馬遊新豐左櫜揷楛矢右箙彎良弓控弦
疾流星鳴鏑如追風穿楊競百步蹲甲洞七重仰面落
九烏俯身拾雙鴻萬夫為辟易觀者盈道中日暮還城
郭華筵撞笙鏞屏間擁稚齒坐右羅妖童烹鮮割翠縷
椎牛炙黄熊酣歌酌太白慷慨噓長虹呼盧列明燭良
夜未及終酒闌拔劍去斜月猶朣朧
　　　美女篇
長安出佳麗宛洛多名姝遊戲芳春日踏青岐路隅銀
環約素手玉珮飄華裾丹霞錯綺袖惠風揚羅襦懸腰
燦火齊充耳大秦珠珊瑚間四體寳釵直萬餘揚音若
蕙蘭吹氣勝芙蕖吳姬亮非偶衛女焉得如衆觀共嘆
息日暮羅長衢居者為忘飱行者各踟蹰何來少年輩
三五乗驪駒傾城覩明豔蕩思欲忘軀豈無千金聘諧
此百嵗娛疇為伯鸞匹偃蹇寧獨居寄聲俠遊子相望
徒區區
　　　白馬篇
白馬誰家子揚鞭大道傍銀鞍耀明月寳劒如秋霜十
五𨽻金吾二十拜龍驤百千聚遊俠百萬要名娼鬭雞
入南内挾彈遊平康京兆不敢呵司𨽻為彷徨征塵際
天起邊烽達長楊長揖大將軍慷慨事戎行横行絶大
漠虎嘯臨窮荒矯詔襲樓蘭飛書定朔方左射中休屠
右盼伏中行兵威懾絶塞奏凱向咸陽獻俘詣平樂賜
第連明光歸來顧少婦挾瑟宴華堂
　　　升天行
九州非我宅五岳不足居乗蹻躡浮雲周覽萬里餘朝
遊崑崙頂夕息瀛海隅舉頭見三山城闕正逶紆圓嶠
聳巨鰲方壺戴神魚西行謁王母置酒行天㕑靈妃酌
金液玉女吹笙竽燕樂未及終飛騰起太虛驂龍叩玉
闕駕鳯翔靈旟長揖問軒轅俯身拾帝車明霞為我珮
素霓為我裾飄飄謝塵世萬嵗同斯須
　　　仙人篇
我思忽不懌投袂起行遊擔簦躡芒履去上嵩山丘王
屋一何高太行亦阻脩危峰冠浮雲巨石横道周青松
數十圍枝葉自相樛上有千嵗禽下有萬尺流矯矯浮
丘公吹笙跨靈虬投我不死藥攜我升蓬丘丹霞起素
壁紫霧開瓊樓横飛絶四海高舉臨九州顧視世間人
局促安可留朝生等舜華夕死同蜉蝣
　　　相逢行
相逢狹路間騎從一何都借問來者誰中尉執金吾銀
鞍耀白日寳劍珮昆吾英聲走劇孟勇氣凌灌夫西征
破大宛北顧摧匈奴去年出湟中一戰定邊隅歸來報
天子賜第連皇都黄金為門限白玉中堂鋪堂上何所
有七尺紅珊瑚十千治晨飱百萬當呼盧樂工高漸離
蒼頭馮子都長婦字莫愁中婦名羅敷少婦何名字顧
盼日當壚弟兄八九人各各列當塗炙手勢可熱聲焰
絶代無行人但引避無事勞追呼
　　　門有車馬客行
門有車馬客意氣何揚揚千金飾玉鞭百金寳劍裝傳
呼動里閭顧盼自生光長婦出迎客問客來何方客言
自幽薊乍者發漁陽道逢逺征人寄書來故鄉開緘竟
何道細書八九行昔為絲與桐今為參與商參商各異
地羽翼安得雙長跪再拜客邀客暫徜徉烹庖出豐膳
高宴羅酒漿願為傳語懽努力莫相忘
　　　逺遊篇
端居厭塵世飛步凌大荒左挾青龍馳右驂赤豹翔西
遊翳若木東望窮扶桑竦身崑崙顛息駕𤣥圃傍道逢
安期生托手共徜徉攜我黄金臺坐我白玉牀太虛為
我宅沆瀣為我漿俯仰竟百世焉能辨彭殤
　　　結客少年塲行
長安富遊俠騎射出名都飛揚結壯士慷慨聚屠沽百
千市駿馬十千裝轆轤朝遊上林苑暮宿賣酒廬赤丸
報司𨽻白刃戕金吾笑傲金張第叱咤許史途盛年諒
難再壯志不可孤鳴弓向張掖揷羽飛平盧左發摧焉
耆右發中休屠死當畫麒麟生當雄萬夫
　　　箜篌引
良時率已邁蟋蟀鳴我牀眷言召親友㫖酒羅中堂東
鄰飾妖女南陌招名娼綃衣隨風舉羅襪自飄揚秦聲
被金石楚曲流宫商清談蔚霞爛妙舞若雲翔頽陽倐
西落明月出東方飛軒歴層囿改席臨洞房華燈吐芳
焰列宿澄清光齊心懷令徳四坐咸盡觴芳辰諒難再
嘉會詎可常人命一朝盡奄速如秋霜樂哉今日宴百
嵗遥相望
　　　從軍行
邊塵起西北敵騎日相望仗劍報明主長揖辭故鄉征
行渡沙漠慷慨𨽻戎行羽書昨夜至匈奴寇漁陽吏士
若雲屯我兵精且强揚旌耀漢月吹角飛邊霜一戰摧
月支再戰欵名王彎弓月在手鳴鏑星流光勒功燕然
石傳檄瀚海傍歸來拜驃騎恩寵冠長楊
　　　置酒篇
端居觀大運去日常苦多幸有盈尊酒賓朋各來過佳
人出後房被服綺與羅纎腰鬭妙舞皓齒揚清歌輕飈
蕩浮雲華星爛明河好鳥鳴高枝文魚翔素波百年若
朝露白日馳山阿樂哉今日宴不飲復如何
　　　君子行
嗚呼大聖人世或見疑猜周公被流言仲尼困桓魋賢
材實累身忠信為禍媒蒼蠅㸃白璧蚊蚋噓風雷麒麟
匿郊藪朱鳯成摧頽仰天再嘆息沈憂熱中懷擾擾蝸
角爭忉怛勞形骸千秋萬世後愚智同塵埃
　　　豫章行
螣蛇自有翼未若應龍潛蠖屈重淵中潤澤被八埏宣
尼浴沂水武仲巢箕山於陵餓仲子通國稱其廉
　　　孤兒行
步出北郭門荆榛夾路齊悲風起白楊葉落何凄凄道
逢孤兒卧肌膚若螬蠐伶俜瘦皮骨却立忘東西對我
但長跪氣咽不能啼自陳無罪過父惑後娶妻夙昔千
金愛慈母嬌提攜高堂倐背棄妖牝鳴晨雞風波起骨
肉咫尺如秦齊終朝拾橡栗薄暮飡黄韲箠笞動盈百
卒嵗無領綈棄置田野間冉冉白日低昔為掌上珍今
為濁水泥千秋履霜轍永永戒前蹊
　　　白頭吟
結褵奉明徳精誠􁋶浮雲死生誓同穴富貴安足論一
朝事勢異緬邈若越秦風波起對面讒慝來相仍盛衰
捷反掌愛憎一何頻昔者寒爐火今為甑下塵還君錦
繡段著我苧羅裙念彼求凰曲恨恨不能陳
　　　鬭雞曲
翩翩五陵少挾彈遊咸陽萬錢飲俠客千鎰招名娼走
馬東郊外鬭雞大道傍兩雄昂然出五色麗且光黄金
介白羽綠沈鑄𤣥裳雙眸炯相射四距翼而張憑陵壯
夫膽激烈猛士腸俱呈慶忌捷競逞黑卵剛獰牙攫豹
虎怒臂撑螳螂先聲驟恫喝後舉劇披猖朱冠碎靺鞨
彩頰掀琳瑯寧論北宫撓肯避平陽創迴身角伎巧聳
翮馳精芒初交氣方盛再合勢彌强捐生赴仇國效命
臨戰塲縱横掣驚電䟤跋挐秋霜摧鋒若禦寇逐北如
擒王干旄助踴躍鉦鼔隨騰驤天地黯無色塵沙劇飛
揚懽呼壓廛市登眺摧山岡中原逐秦鹿大陸豗天狼
雄雌久未決轉戰益慨慷遲遲白日墮兩敵為彷徨安
得魯陽刃一揮返扶桑
　　　三婦豔二首
大婦拂花箋中婦理冰絃小婦學彈棋夭桃鬭春妍良
人定睛覷誰當最可憐
大婦貼花鈿中婦理紅粧小婦畫蛾眉含嬌踏春陽良
人試垂盼良夜殊未央
　　　廣三婦豔四首
大婦出姬姜族望不可加中婦出燕趙容色鮮如花小
婦出吳越盈盈嬌浣紗丈人但安坐四海方為家
大婦字若蘭深閨理流黄中婦字羅敷陌上行采桑小
婦字莫愁盈盈居畫堂丈人但安坐滿目饒春光
大婦出迎客二十頗有餘中婦起持觴二九曳羅襦小
婦坐鳴箏二八正敷腴丈人但行樂南面安得如
大婦年十九高堂坐摴蒱中婦方十七明瓊角呼盧小
婦正十五青春獨當壚丈人但行樂何羨執金吾
　　　續三婦豔二首
大婦處華堂玉貌錦衣裳中婦處高樓玉指撥箜篌小
婦處金屋玉簮髻初束白日懽未足良夜更秉燭
大婦粧初成一顧傾人城中婦粧乍畢一盼傾人國少
婦粧未己一笑傾人主有酒清且㫖交加學連理
　　　反三婦豔二首
大婦吟白頭溝水東西流中婦歌懊儂紅顔空自紅小
婦咏團扇辛苦郎自見莫誇三婦豔丈人涕如霰
大婦氣食牛千喚不回頭中婦愁緒縈敢恕不敢嗔小
婦訴卑賤終朝淚洗面莫誇三婦豔丈人腸欲斷
　少室山房集卷五
欽定四庫全書
　少室山房集卷六
　　　　　　　　　　　　明　胡應麟　撰
　　樂府十八首
　　　逺别離(七夕感事作/用李白體)
逺别離古有之不見牽牛星熒熒河漢湄黄姑弄杼軸
錦石為支機招要自成匹永永不相疑終朝卧閶闔折
花事遊嬉逡巡怒上帝立遣東西馳天孫尚爾爾世人
了可知酌君一杯酒聽我歌别離君不見重瞳墮地氣
食牛掃除六合朝諸侯美人嬌愛置金屋彭城著繡誇
遨遊時危勢屈走垓下楚歌四面興仇讐蛾眉倐忽化
黄土拔山力盡烏江頭君不見隆凖布衣奮三尺蹙項
誅秦四海一淮陰菹醢百慮空掌上嬌兒夜啼泣迴身
楚舞涕泗横黄鵠摩天招不得未央美人居厠中地下
誰呼寵姬戚古來豪傑流住往稱二子裂眥摧天關五
岳任驅使徘徊一婦人竟作别離死何況蚩蚩輩疇能
不罹此房帷僅咫尺陷穽如丘山不信别離苦焉知行
路難荆榛莽閨闥對面生尤愆逝將舍之去去去適荆
蠻荆蠻非我鄉念欲還長安載歌别離曲使人嘆息摧
朱顔逺别離何匆匆浮世狹難為容胡不醉我美酒三
千鍾蒲萄之釀紫花潑綠尊翠杓春溶溶兩手持蟹螯
拍浮玉缸中落葉有時合明珠有時逢人生把酒當盡
醉回頭萬事成虛空項劉兩豎子齷齪非莫雄天孫與
河鼓兒女徒忡忡二妃從遊已百嵗湘水底事流啼紅
屈原李白俱謾語謔浪分明欺迺公大人虎變挾宇宙
傍日月駕雙飛龍黄童姹女永相逐周遊八極乗罡風
安能低眉折腰局促相若轅下駒守樊籠逺别離何匆
匆安能低眉折腰局促相若轅下駒守樊籠(沈存中云/二妃從游)
(之時齒近百嵗詞人率/以女子待之非實事也)
　　　飲馬長城窟
飲馬長城窟長城多白骨白骨縱横如雪山風吹飛沙
馬不前借問何人骸暴露置其間云是當時秦王築城
卒被驅什九亡黄泉膏血飼螻蛄肌肉餧烏鳶惟有白
骨存安能復持還歇馬上長城覩此重辛酸令我中氣
咽徘徊不能言男兒立功名介胄辭上官横行萬里外
勒勳赴燕然黄金絡馬頭白玉飾馬鞭胡不奮長劍平
沙漠欵服諸部落勒石燕然入長安生封定逺侯冢墓
象祁連胡為老死長城下白骨支撑玉門關黄榆翳衰
草一望徒漫漫子孫不復知悲鳴裂腸肝腸肝痛欲裂
子孫無柰何至今長城下白骨年年多存亡信有命壯
士悲蹉跎閔彼長城卒聊作長城歌長城歌歌莫哀秣
余馬登輪臺輪臺浮雲極天開我馬𤣥黄以豗尵當時
班定逺髩髮焦黄埃皓首博侯封慈親溘蒿萊其人至
今亦白骨定逺之榮安在哉何異長城卒埋胔長城隈
不如驅我馬舍之歸去來五花一擲換美酒竹林痛飲
忘疑猜雙眼瞢騰向天白飛行八極騎龍媒
　　　登高丘而望逺海和李白
登高丘望逺海海水何茫茫齊州九㸃渺空闊東西日
月懸扶桑扶桑宫闕連蓬萊白虹照耀中天臺六鰲贔
屭負圓嶠羣帝百千億萬紛紛跨鶴遊崔嵬峩岢大舶
走徐市安期一去無時囘我笑秦王乏靈骨人言漢武
非仙才登高丘望逺海海水茫茫接天迴使我極目心
悠哉心悠哉以彷徨何來龍伯人濯足臨扶桑一釣連
六鰲攬之不盈筐煮鰲為臛充余糧鰲骨如山今已霜
我醉欲卧黄金牀呼吸靈和挾三光睥聣漢武嗤秦皇
周行八極還大荒
　　　白紵四時詞四首
東園桃李爭春陽美人如花簇華堂彎弓舞袖搴羅裳
沈香亭北春茫茫東風吹歌繞畫梁迴眸一盼神飛揚
我醉欲眠黄金牀
南原日長蝴蝶飛朱樓畫閣臨芳池美人含嬌拂羅衣
歌喉宛轉浮雲馳流商刻羽知音稀纎腰起舞光陸離
我醉欲罷黄金巵
西堂雨霜胡鴈來中天皎月璚雲開纎歌遏雲夜徘徊
美人擊筑秋風哀華陽碣石俱蒿萊荆卿漸離安在哉
我醉欲上黄金臺
北風蕭蕭撼陵谷白雪飄花滿平陸何處陽春鬭歌曲
雲錦纏頭舞鸜鵒美人修蛾無疹粟素手垂垂照寒玉
我醉欲買黄金屋
　　　虎穴行送曹秀才從軍
男兒墮地氣壓鰲俯拾將相如鴻毛時來擁篲掃六合
雲霞五色飛宫袍君不見蘇秦微時皁貂泣一朝金印
都六國位高金多歸故鄉妻嫂匍匐趨道傍一家骨肉
尚如此陌上行人誰家子丈夫恥作兒女悲世路滔滔
競青紫酒酣憤歌歌激烈雙眼横天日星裂便從東海
批龍鱗更向南山搏虎穴寧能寂寂雞鶩羣燕雀螻蟻
爭紛紛金盤六博飲美酒匣底芙蓉電光吼來朝揮戈
大漠北辟易咸陽萬夫走
　　　悲歌行
滔滔百川逝還流夸父逐日不回頭秋風鴻雁春風燕
河東織女西牽牛牽牛織女不相見一似秋鴻與春燕
人生有錢付酒家何用殷憂涕如霰君不見黄河奔流
下太行魯陽難返九日光黄金可成腦可補試問秦皇
與漢武
　　　長相思
長相思久離别單于臺上秋草歇玉帳寒朱旗折三年
灞陵夢萬古陰山雪邊笳日暮起塞門流水無聲隴雲
咽長相思久離别
長相思路行難玉關鴻雁何時還張霧幄捲雲鬟青燈
夜未滅翠被曉猶寒荏苒紅顔鏡中老空閨日日望刀
環長相思路行難
　　　楊白花
楊白花隨風漂泊天之涯深閨無人白日暮金輿玉輦
空咨嗟惟有舊時楊栁樹月明夜夜啼棲鴉
　　　白鼻騧
逢歡白鼻騧駐妾青絲騎羅帶結同心留連合懽被君
作干將珮儂作莫邪鈎雄雌兩物巧相遇安眠玉匣三
千秋
　　　擬李白蜀道難作梁父吟
抱膝南陽廬明時甘陸沈唐堯倦六合飛書入深林潁
川之水咄嗟不足洗余耳拂衣長嘯直上岱宗之嶔岑
岱宗高高不得上卧龍之叟來相尋邀余憩梁父重作
梁父吟我吟梁父君莫猜仰天叱咤浮雲開晏嬰侏儒
忌賢哲二三力士庸堪哀古來封禪之君七十二其人
一一俱塵埃請為梁父吟我吟君莫猜梁父中天十萬
八千有餘丈一柱亭亭迥出泰山上􁨕砑巃嵸獨立標
乾坤恍若元氣浮崑崙龜䝉鳬繹以東諸阜盡培塿紛
紜拜伏羅兒孫決眥斷虹入盪胸明霞屯手接飛鳥度
步學猿猱蹲竦身十八盤象緯漸可捫黄河一線繞山
麓徂徠矯首勢欲吞鹿盧之蹻摶旋撇捩不遑息神人
絶頂為我開天門開天門閲仙籍其間似有胡生名謫
向金華煮白石朝從天門卧夜坐日觀峰峰頭望海色
灝灝連長空五城十二樓嵳峩駕天風天雞亂鳴不知
夕迴飈忽卷大海立海水横飛十洲溢灩灩扶桑吐朝
日紅輪轣轆碾太虛我欲乗之走八極金銀臺殿咫尺
間玉女攜余掉臂入掉臂入謁元君呵赤蜺導黄麟右
拍浮丘肩左顧招廣成神農以還九千九百九十有餘
帝揚雷掣電紛紛跨鶴而來迎鳥篆鴻章閟靈蹟仲尼
捫崖怪難識(管子云古封禪文字萬/家仲尼觀之不能盡識)蛟螭缺落狐兔跑
對此撫膺重嘆息翠華茫茫杳何處四顧中原日無色
君不見秦祖龍云亭柴望擁列辟衣冠劒舄如雲虹至
今淪没盡荒草故物但有當時松君不見漢孝武馳驅
欒大延文成鹵簿干旄照東魯東方小兒弄乃公寂寞
荆榛翳坏土吁嗟乎秦皇漢武真蜉蝣我今胡為此滯
留拂袖行歌下梁父下山竟作齊東遊齊東道上逢李
白飛揚跋扈心神投鷫鸘之裘五花馬一醉五月眠高
樓吳鈎如霜雪花落縱横眼底無全牛我歌梁父屬爾
和遥空立降雙青虬世人拍手笑輕薄我嗤人世真纍
囚渭濱老叟太多事行年八十圖封侯鄙哉齊國三豎
子沾沾一果同獼猴力排南山軀九尺殺身反墮侏儒
儔隆中釋耒大星殞人間事事當回頭頭上青絲一朝
倐爾變白髮九州之伯四岳之長如懸疣梁父吟歌莫
愁男兒有身睥睨六合追巢由不然淋漓大白掃椽筆
陽春百代鳴天球猶勝古來封禪之君七十二伐功詡
徳誇蚩尤君不見七十二家文字總頑石漢碣秦碑半
頽泐惟有青蓮居士梁父吟萬古長懸岱宗日惟有青
蓮居士梁父吟萬古長懸岱宗日
　　　將進酒
將進酒乗飛龍滿引大白噓長虹舜百石堯千鍾北斗
奉杓南斗從天瓢出沆瀣大樂鳴笙鏞綃衣萬玉女綠
髮雙仙童左拍浮丘肩側睨容成公百年三萬六千日
一日不醉令我行步如龍鍾君不見泗上亭長隆凖公
斬蛇逐鹿驅羣雄鴻門高㑹割巴蜀肝腸鬱鬱長思東
結約五諸侯伐楚彭城宫一朝項氏自東至五十六萬
如飄風滎陽匍匐作降虜何如飲酒來新豐信陵賓客
但墟墓古木荒榛穴狐兔平原毛遂骨已灰黄金之館
生塵埃何如一笑飲美酒白眼横吞三百杯長安桑落
名最古山東秋露清且苦麯米雲安逺難得若下吳興
近堪數世人每病金華甘此酒名高𢎞正間只今天下
貴三白積薪後者常居前盛衰好惡若反掌時來不得
論媸妍太白三閭豈庸俗一醉一醒操行獨醉者騎鯨
上九天醒者反塟蛟鼉腹劉伶阮籍雙酒狂竹林牛飲
稱高陽當時頗遭俗子罵至今百代垂文章今晨何晨
夕何夕炰鱉烹熊衆賓集觴行瑟作不暫停玉椀銀缸
興逾劇三星在簷河漢入扶桑茫茫日東出安得八駿
摶長風爛醉瑶池三萬日
　　　行路難二首
君不見東家叟昔日容華今老醜君不見西家翁昔時
豪富今貧窮盛衰美惡反覆掌造化小兒劇罔兩敝車
羸馬聊自儲蕩意平心恣歡賞人心險阨如山川行路
之難君所諳有酒盈尊肉盈几明日咸陽過趙李
君不見原上草一夜霜飛淨於掃君不見園中花一朝
風蕩隨泥沙男兒快意在行樂何用營營逐飛藿白日
苦短秉燭遊玉碗淋漓恣斟酌人心對面隔九疑行路
之難君所知速來就我飲斗酒倐忽華顚壯夫醜
　　　東飛伯勞歌
西飛者燕東伯勞華堂錦帳生蓬蒿少年兒郎輕薄子
棄捐比翼如鴻毛咫尺天孫與河鼔嵗嵗年年隔銀浦
一朝烏鵲來填橋猶得相逢話辛苦脂車秣馬夜不停
漂流南北如浮萍當時離别勿復道悲風冉冉來長檠
機上雙鸞手中線宛轉流黄涕沾面鉛華落盡君不見
東飛伯勞西飛燕
　
　
　
　少室山房集卷六
欽定四庫全書
　少室山房集卷七
　　　　　　　　　　　明　胡應麟　撰
　　樂府五十五首
　　　長安道
長安開大道佳麗壯秦京帝座懸雙闕皇居控百城重
關函谷氣夾岸渭川聲冠蓋凌雲度軒車耀日行新豐
花簇騎上苑樹巢鶯鼔吹元僚第旌旗大將營狹斜何
處是北里近西清
　　　黄鵠
何處雙黄鵠飛來自大荒聲傳北塞逺影落漢宫長嚥
露過平樂銜雲入建章誰同二千石萬壽獻君王
　　　雨雪
雨雪霏霏下遥知行路難將軍金甲重戰士鐵衣寒落
葉邊淮盡飛花度隴殘城南有思婦擁被獨更闌
　　　出塞
隴首雪花飄征人出渭橋長城屯萬騎大磧下雙鵰閃
月朱旗靜穿雲畫角遥横行榆塞外一戰靜氛妖
　　　梅花落
何處邊聲切迢迢逐暮笳天山飛雪暗萬樹落梅花度
漠邊雲斷飄空漢月斜那能遼左客此夜不思家
　　　隴首
九月被氊裘征人上隴頭黄龍懸塞色白馬赴邊愁隴
坂高無極寒泉咽不流梅花何處折腸斷在朱樓
　　　入塞
九塞燧烟銷將軍罷度遼前軍嚴陣壘大漢靜氛囂玉
勒飛黄靜金戈太白遥塞門歌舞入紅斾暮飄飄
　　　十五盧家女
十五盧家女盈盈勝莫愁氷心持跳脱玉腕撥箜篌拾
翠游川上流黄寄隴頭生憎雙語燕比翼在青樓
　　　折楊栁
送客灞陵橋娼樓雪未消當壚年少女十五正嬌嬈栁
葉如垂手楊枝似舞腰相㸔不忍别折贈最長條
　　　小垂手
錦帳出紅綃佳人鬭步揺纏頭矜稚齒入掌妬纎腰帝
子迴鸞輅天孫度鵲橋莫嫌銀漏短甲煎徹明燒
　　　征婦怨
去年征鉅鹿今嵗入盧龍玉塞鶯聲斷銀河雁影重裁
衣猶憶體臨鏡懶窺容秋風起昨夜牀下又聞蛩
　　　班婕妤
長門秋已到昭陽懽未終綠苔積永巷黄葉閉深宫啼
紅祗自惜擣素為誰工惟將舊團扇寂寂對西風
　　　劉生
劉生何慷慨任俠冠東平五侯前筯借千乗下階迎季
布匿來久陶朱名已成誰言一劇孟能重亞夫營
　　　明妃曲
驄馬載蛾眉明粧出帝畿含顰辭玉闕結恨向金微月
疑秦地鏡雲憶漢宫衣傳書寄鴻雁一為報龍旂
　　　後明妃曲
出塞涕沾襟遥望陰山陰舊寵漢宫薄新恩邉地深紫
騮涉長道黄鵠寄哀音千載琵琶曲誰明去住心
　　　董嬌嬈
素手撥箜篌盈盈在畫樓玉釵翹紫燕金盒貯紅虬楚
臺行雨過漢殿乗風遊期門諸俠少無處繫驊騮(紅虬/脯見)
(唐小説同昌/公主傳中)
　　　洛陽道
迢迢洛陽道日暮正飛花公子青絲榼王孫白鼻騧騎
吹金張宅歌鍾趙李家遥傳麗人至偷眼七香車
　　　秦王卷衣
春色醉秦樓秦玉夜宴遊鑾輿迴鹵簿鳯管叶箜篌七
寳流蘇帳千金集翠裘何人最承幸卷贈龍陽侯
　　　銅雀伎
松栢西陵路君王不復遊高臺銅雀暮故苑石麟秋舞
將羅袖歇歌倚繐帷愁浮雲渺天末漳水共悠悠
　　　賦得盈盈樓上女
盈盈樓上女十五正嬋娟照膽秦宫鏡含情蜀國絃踏
青迴綺陌拾翠傍晴川輕薄金吾子無勞問少年
　　　少年行
翩翩遊俠客結束自名邦過趙黄金百遊秦白璧雙鳴
鞭中貴避揷羽右賢降日暮名姬肆飛花撲玉缸
　　　紫驊騮
蹀躞天閑騎曾從大宛來懸金當駿市歕玉過龍堆伏
櫪心元壯鳴鞭氣不迴何辭萬里道逐北向輪臺
　　　關山月
絶塞生秋早空閨入夜愁光飛銀闕上影抱玉門流露
氣漙絲管霜華拂錦裘征夫猶北戍目斷大刀頭
　　　劍俠行
少年學劍術飛身遊泬寥鹿盧雲氣擁龍匣電光揺醉
呵魯句踐怒罵霍嫖姚夜來風雪猛拂袖灞陵橋
　　　驄馬驅
驄馬千金裝日夕過平康寸心重衡岱片諾迴滄桑白
屋笑原季青雲輕趙張明朝砍文吏竟夜赤丸光
　　　公子行
新開平樂第紅粧簇畫樓驊騮金作埒鸚鵡玉為鞲漢
宫鳴珮入梁園挾彈遊海棠花正發選伎合梁州
　　　俠少曲
鳴鞭白門道新栁正藏鴉七寳裝緐弱千金散狹斜飛
揚孟公坐調笑季倫家夜夜雙龍氣腰間挂赤霞
　　　邯鄲曲
夜宿邯鄲花朝扳灞陵栁五侯競獻鯖七貴爭持酒巨
先膠漆契翁伯金石友縱死咸陽宫何負將軍首
　　　夜夜曲
褥隱芙蓉麗筵開玳瑁頻繡屏朝選伎羅幌夜留賓豔
曲梁間度纎腰座裡陳漸㸔銀漏促舄履雜華裀
　　　采蓮曲
桂楫漾沙棠向暮出横塘羅裙嬌緑水玉腕映紅粧搴
花憐蓋弱折藕愛絲長迴橈弄斜影驚起雙鴛鴦
　　　仙人篇(為李逸/人題)
飛身下七襄驂駕六龍翔負局行中夏攜壺出大荒蓬
萊千日酒沆瀣萬年漿勾漏砂如石藍橋玉作霜
　　　愛妾換馬
行雨蛾眉去追風駿足來金羈沙苑秣寳屧畫廊苔太
息專房豔長鳴伏櫪材何當效周穆騄耳上瑶臺
　　　邯鄲才人嫁為厮養卒婦二首
乍辭鸞輅出迴望鳯墀高幸脱君王難寧忘厮養勞生
輕慚比葉命薄嘆同蒿尚異烏孫貴窮氊配二毛
新恩偕伉儷舊寵易纍囚飲恨辭金屋含悽下玉樓鳩
巢元鵲憩魚服暫龍遊不見平陽壻次且擇衛侯
　　　巫山高
陽臺出天半高壓大江湄暮雨連三峽朝雲合九疑猿
啼青嶂急鳥度翠屏遲莫作峰頭夢魂迷十二時
　　　芳樹
年年舊桃李爛漫帝城陰結實當前殿開花滿上林香
飛金谷早影墜玉池深一曲山香罷芳菲何處尋
　　　蜀國絃
春風杜宇國千載寄哀音水激巫娥珮山鳴卓女琴銅
梁朝日豔玉壘暮雲深浣花谿上宅詞人可重尋
　　　邯鄲行
狹斜連錦里垂栁夾香堤綠綺千條潤青絲萬樹齊玉
鞭騎過馬金距鬭回雞朝日紅粧坐流鶯拂戸啼
　　　豔曲十首
青樓開大道翠館接平陽栁拂葳㽔鎖花明玳瑁梁合
懽年少客新鏤鬱金牀
畫閣青門外朱簾碧水潯繡衾描比翼羅帶結同心夜
夜求凰意無勞聽玉琴
北陸歌鍾起東郊騎吹旋花香長樂外草色未央前十
萬章臺栁玲瓏拂翠鈿
春光平樂近勝事曲江留帝子聨鑣語王孫挾彈遊共
邀金犢至藉草大堤頭
金羈連綺陌玉珮照晴沙北極元僚第南陽貴主家樓
臺七十二日暮亂飛花
神女雲為色妖姬雪作歌三千迴粉面二八擁青蛾咸
陽遊冶客趙李日經過
粉黛徵歌伎腰肢鬭舞人綠珠金谷豔碧玉玳筵春珊
瑚十萬樹一一破𤓰辰
明眸驕綺繡皓齒粲瓊瑰挾瑟燕姬肆吹簫鳯女臺巫
山何處是指㸃片雲來
寳帳連金屋瓊筵弄玉簫嬌嬈花作髻靜宛栁為腰當
歌小垂手爛漫雪花飄
淥水蕩漣漪江南日暮時吳姬木蘭棹越女竹枝詞惱
殺横塘下紛紛輕薄兒
　　　又六首
金埒貯驊騮銀粧絡馬頭相逢狹斜道並倚大長秋何
用知名姓聨翩入畫樓
博山銀縷細沈水玉壺香後院通韋曲前除接建章名
姝三百輩月底誦靈光
瑪瑙粧為砌珊瑚聚作林萬錢編馬埒一臠試牛心向
夕香風動連車爇水沈
乳燕穿朱屋流鶯啄畫簷霧消雲母帳風動水晶簾遮
莫嫦娥下千花拂彩蟾
朝朝呈翠黛夜夜鬭纎腰枕上偷金合屏前弄玉簫羅
衣三十院無處覓紅綃
綺樓藏盼盼羅幙貯盈盈霧袂空中舉霓裳月下行相
㸔時一笑若箇不傾城
　
　
　
　
　
　少室山房集卷七
欽定四庫全書
　少室山房集卷八
　　　　　　　　　　　　明　胡應麟　撰
　　樂府六十一首
　　　企喻歌四首
雙鞬鐵裲襠誰家大健兒蛇矛丈八盤上馬捷若飛
腰間大羽箭豎指百夫力突如飛天鷂萬鳥戢羽翼
落日平原西射鵰控飛騎九種黑山戎各各相引避
天生健男子何須多結伴獨身取月支降卒三十萬
　　　鉅鹿公主歌
油壁香車向何許玉勒花驄汗紅雨
呵殿縱横灞陵渚夾岸行人目相語
新封大國鉅鹿主鉅鹿為誰大家女
　　　七夕夜女兒歌四首
儂家白揄樹一年一開花郎如牽牛星一年一來家
不恨懽意薄但願懽情長牽牛與織女一年一成雙
一年但一㑹一夜一年周猶勝儂兒郎十載客巴州
都將一年意一夜申繾綣橋畔烏鵲聲天河漸清淺
　　　碧玉歌二首
莫嫌小家女青春正十六新嫁瑯琊王嬌愛比碧玉
恨無傾城色不敢邀王憐相懽那在貌動體生春妍
　　　桃葉歌二首
可憐王家郎不解事桃葉清晨渡江去日暮忘迎接
桃花作羅袖桃葉為羅裙何似阿兄騃終日憐此君
　　　懊憹歌二首
翩團黄犢車載懽出城東㸔㸔白日墮那能不懊憹
誰家嬌女兒三三復五五結伴邀懽行今夜大辛苦
　　　白團扇二首
白團扇含情待郎來不使路傍見
白團扇懊恨負情儂手持不令見
　　　華山畿
華山畿不願生同棲但願死同止上有雙比翼下有雙
連理
　　　安東平
嚴冬凛烈北風雨霜河大水氷斷絶車航
客子逺遊夐夐秦越囊無貲糧帶斷裘結
我有綈袍以遺故人物薄意厚貴稱君身
微物在機是儂手織千縷一丈三丈一襲
東平劉生逺持遺郎愿得邀郎早還故鄉
　　　女兒子
木蘭歌聲起兩岸江陵一夜腸欲斷
估客年年下黄牛巫山十二猿鳴愁
　　　子夜四時歌
大堤三月中垂楊千萬樹郎騎白馬來堤上遥相遇
　　　　右春
期懽大堤口遲我采蓮迴向暮南風急蘭橈不敢開
　　　　右夏
人言秋日短儂愛秋月光邀郎解衣坐肌膚如雪霜
　　　　右秋
圍爐然獸炭為郎理瑶瑟不知重簷外雪花厚三尺
　　　　右冬
　　　子夜變歌
期懽半夜來忽復月光曉九月芙蓉花顔色詎長好
　　　青驄白馬
青驄白馬嬌成羣往來蹀躞如浮雲
繫馬高樓石城下三百青銅莫論價
七香炯炯並馬行盧家少婦車相迎
鬱金堂前雙紫燕白馬青驄暮相見
　　　壽陽樂
粧樓百餘尺壽陽開白馬從東來
　　　石城樂四首
歡居石城西儂住石城東何愁不相見一夜秦淮風
秦淮便風起布帆疾如矢恨殺巴陵秋洞庭八百里
洞庭八百里一夜南風迴送郎到長干泊舟鳯凰臺
攜手登高臺臺荒半野草殷勤傳語郎莫忘石城好
　　　莫愁樂二首
莫愁在何處石城西南弄手攜盧家郎吹簫跨雙鳯
昔為石城鄉今作莫愁里開門見所懽容色豔桃李
　　　襄陽曲
襄陽輕薄兒挾彈出大堤嬉遊向日暮高唱白銅鞮
　　　大堤女
大堤羣女郎各各自言好愁殺襄陽兒白日情顛倒
　　　長干行二首
爺娘錯嫁女嫁與長干商今年發灩澦明年發潯陽
爺娘錯嫁女嫁與江陵賈八月下瀟湘九月下揚子
　　　估客樂二首
樂哉估客樂黄金作銅使大艑乗長風峩岢發揚子
樂哉估客樂魚蝦賤如泥愁殺閨中婦玉筯鎮長啼
　　　新估客樂二首
不從估客遊不知估客樂百萬揚州鹺持籌勝騎鶴
不乗估客舟不知估客樂十萬荆州娘紅粧照羅幙
　　　大道曲
翠袖紫羅襦胡牀坐明玉相逢謝鎮西邀作大道曲
　　　前溪歌
春蠶挂門口抱絲向牀前鏡昏不見面施朱紅可憐
　　　自君之出矣
自君之出矣鸞鏡黯無光不嫌紅粉汚持底試新粧
　　　嬌女詩
莫愁年少女十五嫁盧家雕梁雙紫燕白日坐飛花
　　　江陵女
女郎大堤游顧影各言好相逢平樂兒班荆坐芳草
　　　黄鵠歌二首
黄鵠參天飛高高上寥廓游戲青雲中那能顧燕雀
黄鵠參天飛九萬忽如馳當時戢羽翼燕雀那得知
　　　石城曲二首
踏青無限好江頭二三月恨殺潯陽風吹郎下三峽
迎懽不下堂送懽不出户生憎揚子潮隨郎過𤓰步
　　　清溪小姑
小姑青溪曲大姑赤山磯獨處誰相依
　　　白石郎
儂居清溪郎居白石途中相遇宛若舊識
　　　采蓮曲四首
采蓮復采蓮揺蕩木蘭船日暮湖頭雨羅裙色倍鮮
儂棹湖心舟郎來湖北㟁笑指雙鴛鴦戲擲黄金彈
荷葉如儂衣荷花似儂面艤棹向中流懽來倩誰辨
昨夜芙蓉花縁堤一時發清波照玉腕下有雙羅襪
　　　出塞曲五首
大獵漁陽罷椎牛上谷營酒䦨飛騎去夜奪受降城
日暮寒風起長城雪夜飛一軍齊逐北二鼓過金微
拔劍追强敵黄塵際碧天固原風雨黑前隊縛呼延
漢壁風烟靜霜天帳幕低雙鵰何處落大磧五原西
畫角霜天下轅門徹夜開梅花飛不盡月色滿輪臺
　
　
　
　
　
　
　
　
　
　
　
　
　
　
　
　少室山房集卷八
欽定四庫全書
　少室山房集巻九
　　　　　　　　　　　　明　胡應麟　撰
　　樂府八十首
　　　讀曲歌四首
忩前安石榴花開正見汝百舌枝上啼含情不得語
園中櫻桃熟朝暮倩人守昨宵摘遺懽纍纍不盈簍
懊惱枇杷實核多而肉少不療腹中饑那禁眼中飽
郎遺佛手柑馨香動彌月報郎紅荳子相思永無歇
　　　秋閨曲二首
八月秋風起揄關正雪花何因吹妾夢萬里到龍沙
日把金錢卜征人尚未還龍城五千里目斷望夫山
　　　子夜歌四首
開門得懽書有魚長尺一不知溪頭鯉認作潭中鯽
子度饒芳香子都好容髩觸目俱可憐身今阿誰近
懊恨負情儂薄于下秋葉持刀截亂絲肝腸中半裂
燈前驟相見含情不敢道乍可要郎眠那能就郎抱
　　　丁都䕶
徙倚木蘭花流光莫虛度人命無百年聽唱丁都䕶
　　　明下童
誰家少兒郎緑絲作單袴白馬紫游韁蹀躞長干路
　　　歡聞變歌二首
青梅繞樹頭若箇不作酸君行有兩意莫戀故所歡
十月芙蓉花九月楊栁樹那得男兒心長若初相遇
　　　楊叛兒
可憐白門栁依依二三月一曲楊叛兒飛花亂如雪
　　　江南樂
舉頭見歡來迴橈蔽蓮葉不知湖心娘濕透雙羅襪
　　　幽州馬行客歌
惱殺燕臺騧發足千里逺只解䭾郎行不解送郎轉
　　　阿子歌
阿子住東鄰自矜好顔色春風動羅帷半夜邀懽入
　　　湖就姑
大姑住湖口便風渡潯陽小姑住湖心月明就彭郎
　　　上聲歌
春蠶空有絲不解雙雙眠垂楊空有絲不綰别離船
　　　折楊栁
恨殺城南栁絲絲管離别殷勤折贈君記取豔陽月
　　　越城曲
磯頭日浣紗春波瀉明玉指㸃苧羅村儂家在山麓
　　　春江行
一夜春江漲江頭浪拍天中流便風起持底挽郎船
　　　雙行纏
繡作雙行纏步步嬌春陽那知羅襪中兩足如秋霜
　　　隴頭歌五首
塵起玉門關琱弓馬上彎身隨漢飛將乗月奪天山
番人吹篳􁐲漢女撥琵琶征人三十萬若箇不思家
絶塞少人行蕭蕭過雁鳴征衣猶未寄大雪滿龍城
欲寄征人信難禁玉筯啼惟應紙上淚㸃滴到遼西
空閨一枕夢杳杳邊頭去雙彎不出門也到黄花戍
　　　從軍五更轉五首
一更邊月上流影照長城營門擊刁斗萬隊寂無聲
二更邊月高戰士攬征袍何時封定逺霜露濕弓刀
三更邊月斜戍客夜思家𤓰期殊未及腸斷聽悲笳
四更邊月隱征人夢初醒恨殺城南婦流光伴孤枕
五更邊月落晨起清油幕飛騎奪天山王庭空大漠
　　　長安四時辭四首
攜手七香車春風向狹斜燕姬年二八爛醉碧桃花
太液池邊路輕舟蕩緑荷三千漢宫女齊唱采蓮歌
寂寂霜天下寒砧搗月明長安十萬户一夜盡秋聲
紅袖炙瑶笙夜醉平原館拂曙共鳴珂天街雪花滿
　　　燕京曲
綽約兩青娥一笑遥相遇何處問儂家玉河雙栁樹
　　　古意
玉帳結流蘇金鞭照春色二八艷名姝尊前乍相識
　　　俠少行二首
白馬躍金環揚鞭大道間五陵春草色日暮臂鷹還
呼盧夜來家醉眠不知曙忽憶灞陵遊拔刀衝雪去(夜/來)
(用周/皓事)
　　　夜渡娘
翩翩桃葉舟昏黑向江夏那怕狂風吹佳期在梁下
　　　江陵曲
惱懽青絲笮凌晨只欲開狂風趂心起四面石尤來(石/尤)
(非打頭風余有/辨見丹鉛新録)
　　　映江曲
夾岸千桃花紅暈雙蛾綠惱殺冶遊兒絲鞭映江曲
　　　青陽度
金犢遊東郊玉驄返西路相逢無一言脉脉青陽度
　　　長樂佳
深宫鬭百草嬉遊共春日蝴蝶雙飛來故上搔頭立
　　　白符鳩
以我雙碧桃係懽雙紫騮相逢那得去聽唱白符鳩
　　　同生曲
妾貌嬌如花郎顔粲於玉妾年方二八郎年正十六
　　　來羅
池上雙鴛鴦釵頭孤鳯凰雙飛太無賴孤宿鬭誰强
　　　拔蒲
拔蒲復拔蒲六月湖水中纎纎十春筍不肯露青䓤
　　　孟珠
誇他孟珠富却笑陶朱貧西施老歸越空作苧羅顰
　　　黄淡思
今生作女郎萬恨攢眉頭來生作兒郎饑餓亦自由
　　　白頭吟四首
巴江九曲流不似兒郎心蜀魄千年啼是儂白頭吟
大車乗駟馬揚揚漢天使不記當壚日辛苦臨邛肆
箱中犢鼻裩碎破不堪著迴身擲向郎將心自摸索
當日臨卭妻今朝茂陵妾金莖半勺露那能救消渴
　　　長史變二首
懊惱爺娘痂貪他門戸熱措大作官人兒命薄于葉
寧作中人婦莫作上官妻風波起平地山岳移東西
　　　捉搦歌四首
爺娘養女兒但教學鍼線許嫁前溪郎十五不相見
采桑南陌頭田間日來往傍人指笑儂夫婿漸成長
阿母教女兒殷勤候姑眠女兒問阿母若為得懽怜
十四嫁官人抱衾作小妻終朝大婦罵眼淚洗面啼
　　　采桑渡二首
不采陌上桑蠶在筐中饑欲采陌上桑使君道傍嬉
采桑作羅綺總為他人忙不見長干娼一曲衣盈箱
　　　雀勞利二首
禾傍雀啄啄日暮不得飽人生無百年别家太草草
丈夫各有志不作籠中雞朝歌猛虎吟暮從野雀棲
　　　白銅鞮
郭郎巾折角孟嘉帽頻落底似山翁醉接䍦翻轉著
　　　烏夜啼二首
期懽中夜來月光滿庭柱展轉天欲明烏啼石城樹
匆匆金犢車上路正天曉不恨懽來遲但恨歡去早
　　　趙瑟曲
輕盈窕窈邯鄲姬挾琴鳴弦聲乍希梁塵拂空霜霰飛
霜霰飛雲霧集月西沈日東出
　　　秦笙曲
呼盧一擲百萬强妖姬如花出咸陽箏聲嘹嚦夜何長
夜何長管絃列遏流雲弄華月
　　　江南弄
秋江日暮天無雲蘭舟桂楫何紛紛美人如花簇羅裙
簇羅裙鬭玉腕歌采菱歸去晚
　　　龍笛曲
楚山修竹雲團欒伶倫截管飛青鸞美人一曲凭雕闌
凭雕闌弄纎手落梅花折楊栁
　　　鳯笙曲
紅爐熾炭玉筦驕誰其吹者王子喬羽衣玉氅行逍遥
行逍遥聽仙樂萬桃花兩𤣥鶴
　　　烏棲曲五首
步障華燈光照屋質如輕雲色如玉白馬金環遊狹斜
楊栁啼烏來妾家
鬱金為堂玳瑁梁牀上流蘇百合香同心寳帶合歡結
攜手邀郎拜明月
錦幔銀屏張五采華堂宿霧籠香靄此時心意兩相憐
含嬌顧影不自前
叠股釵横金鳯凰連環交結雙鴛鴦啼烏啞啞楚天曙
荏苒容華逐郎去
玳筵張燭三星低羅襟繡褥怯分攜郎騎白馬去關西
鳯凰臺前烏夜啼
　
　少室山房集巻九
欽定四庫全書
　少室山房集巻十
　　　　　　　　　　　明　胡應麟　撰
　　樂府七十四首
　　　塞上曲八首
白草連天大漠秋千家鐃吹古梁州飛霜為洗燕然石
上客新從定逺侯
紫電花驄白玉鞭逺從都䕶出居延清秋不辨龍城色
一片黄雲瀚海前
接天烽火照平盧乍夜單于獵上都十萬征人明月裡
一時齊挽繡蝥弧
絶磧霜飛塞草空燕支晴色亂雲中將軍醉擁呉鈎出
萬里霜天照白虹
塚上明妃草色青征人立馬問龍庭西風片月秦城下
愁絶胡笳幾處聽
平沙一望隴雲開玉笛飛聲夜轉哀萬里朔風吹不斷
梅花齊落李陵臺
戰馬驕騰大漠間遥㸔敵騎薄陰山横戈不待嫖姚令
靜掃邊塵入漢關
邊烽不動邊塵收刁斗無聲夜色流醉殺歌姬油幕底
霜天遥按小涼州
　　　春宮曲四首
昨夜春風拂苑牆三千南内鬭紅粧朝來鳯輦花前過
報道君王入上陽
殘雪初消太液前御溝晴日栁如煙披香殿上承恩早
千縷黄金拂御筵
長門花滿月華高雲鎖珠簾䕶碧桃夜靜南宫歌吹發
新聲遥奏鬱輪袍
玉階草色上忩紗深鎖葳㽔隔翠華添罷晚粧無一事
白櫻桃下試琵琶
　　　秋宫詞
梧桐飛葉下銀牀腸斷秋聲玉漏長三十六宫明月裏
夜聽絃管出朝陽
　　　少年行五首
匣底雙龍斗色流長安道上紫驊騮燕姬二八彈箏坐
千樹垂楊拂酒樓
平康歸路欲黄昏下馬青蛾白玉尊一曲菱歌揮袂去
月明裝束候期門
五陵樓殿雪初消玉勒翩翩意氣驕落日萬家春草外
呼鷹遥過灞陵橋
甲第新開上苑邊滿堂花色照嬋娟醉攜如意堦前舞
七尺珊瑚碎畫筵
調鞭徐傍夕陽亭繡箙雕弧架雁翎夾路萬人齊指處
碧天遥墮海東青
　　　劍客行
雙丸耳畔雪花明九陌長安任意行片語樓中無處覓
夜飛龍蹻入青城
　　　遊仙詞十首
玉檢金泥柱下藏書成函谷蹔徜徉流沙一望三千里
遥跨青牛出大荒
𤣥圃明霞望不窮金銀樓殿碧天中春風似識周王面
乍夜蟠桃萬樹紅
百辟衣冠照鼎湖軒轅臺殿夕陽孤雲間獨跨雙龍背
萬頃天風墮鹿盧
七步文章煥斗牛遮須聊作御風遊狂揮大筆天河畔
題遍瑶京十二樓
羽蓋如雲下夕陽俱言浮海謁東皇麻姑夜擘紅虬脯
指爪偷㸔一尺長
采石船頭月濺衣長鯨高擘綘霞飛安期一見如相識
指㸃蓬萊萬玉妃
洞裏青霞照玉盤飛星羣灑石門寒桃花五報西池發
可奈峰頭局未殘
縹緲飛梁駕赤城漫勞司馬問初平金泥玉版長生籍
同向丹臺列姓名
少室峰高接絳河千秋詞客鬭嵯峩誰言不是靈仙骨
遥夜天姝出大羅
海上朱明碧霧流五仙同跨五羊遊何如野客金華洞
卧領羣羊十萬頭
　　　雲龍引
芒碭秋空映赭袍龍光雲氣與天高五湖何處無明月
斫竹南山坐釣鰲
　　　後采蓮曲二首
畫舫青絲蕩綠油羅裙玉腕坐中流生來菡萏元同蒂
若箇芙蓉不並頭
湖心濤浪拍天流湖上王孫挾彈遊一派蓮歌何處起
大堤齊控紫驊騮
　　　明妃曲
目斷長安漢使來五雲何處是蓬萊龍沙月色三千里
獨抱琵琶上紫臺
　　　涼州詞
靜夜流雲拂畫檐微風不動水晶簾紅牙拍按瑶臺上
古調初翻昔昔鹽
　　　伊州曲
碧天如水暮雲收明月平鋪翡翠樓樓上美人三十六
夜彈瑶瑟唱伊州
　　　横江詞二首
結束腰肢賽水神沙棠舟楫往來頻江風日暮連天起
愁殺西陵破浪人
揚子江頭風色狂白波如山五丈强自是吳姬慣迎客
來來去去木蘭航
　　　從軍行五首
大漠秋風吹鐵衣長城明月滿征旗捷書飛奏明光殿
乍夜前軍獲郅支
九月邊頭朔氣殘賀蘭山北望長安殷勤去鴈傳消息
欲寄征衣趂早寒
寥天霜色暮凄凄無定河邊落日低欲問輪臺前去路
黄雲白草遍遼西
吹笛關山月半痕梅花無數落轅門不知何處旄頭現
一夜漁陽萬騎屯
白馬將軍慣渡遼笑提金勒掃氛囂五千劍客當前隊
盡欵名王入漢朝
　　　北院詞八首
紫燕雙飛拂畫梁雕甍百尺隱垂楊東華門外諸年少
攜手先過白玉堂
西第千門簇五侯御溝春水逐人流罘罳爛漫黄金色
遥指梳粧近妾樓
金水橋邊一百家家家簾幙䕶桃花青衣日暮濃粧出
指㸃蕭郎白鼻騧
珠簾不動控銀鈎内苑春光入畫樓深夜月明絃管沸
露桃花下合梁州
雙雙羅襪鬭凌波兩兩沙棠泛玉河日暮大堤流水急
迴橈齊唱采蓮歌
别開金屋倚岧嶤白玉河邊第二橋夾岸紫騮三十騎
花時齊過董嬌嬈
綺陌東頭接上陽娉婷年少舞霓裳怪來香閣時常閉
盡日濃粧對海棠
靈濟宫前翠幙懸平康門巷百花連西園公子攜賓過
十六青娥舞玳筵
　　　南院詞八首
浮雲樓觀接蓬萊五岳三山大内開昨夜春風城外過
千花齊發鳯凰臺
公子連翩挾彈遊垂楊偏拂紫驊騮長干巷裡三千隊
若箇新粧是莫愁
紫燕銜泥度夕陽雙飛南陌認雕梁高門不用尋王謝
盧女新開白玉堂
歡作沈香儂博山雙烟一氣紫霞間千門栁色啼鴉暮
自喚情人月下攀
桃葉年方十五强春波揺蕩木蘭航不知何事歸來晚
狂殺王家白面郎
萬户千門玉作臺春風何地不徘徊烏衣巷口紅粧亞
一路歌聲鬭草回
垂楊千樹拂紅塵壓酒吳姬動絳唇日暮狂風連袂起
飛花愁殺渡江人
城下春江抱石頭秣陵南下是𤓰洲相邀女伴尋春去
共擲金錢賽蔣侯
　　　燕京四時詞四首
帝闕皇居北斗間春風長繞玉門關東郊昨夜桃花發
一樹先開萬嵗山
沈李浮𤓰燕玉臺氷山雪谷倚蓬萊珠簾百尺重重下
不放人間赤日來
千葉從風盡報秋長門團扇迥添愁玉河橋畔東流水
幾處題紅出御溝
玉宇吹花度栢梁千門飛雪夜茫茫銀笙暗炙紅爐畔
一曲陽春漏正長
　　　長門怨四首
羅幌飛螢玉露漙珠簾不捲坐更䦨昭陽月色渾無賴
才到長門特地寒
鎖閉葳㽔絶履綦宮花猶發萬年枝沈香亭北無窮恨
盡在䦨干獨倚時
鳯吹喧傳隔彩霞龍旂揺曳暮雲斜預知行幸平陽宅
不用庭前望翠華
金屋粧成盡日閒十年紅粉誤朱顔腰肢漫自誇纎細
管領華清是玉環
　　　青樓曲八首
十里秦樓近灞橋簫聲何處起岧嶤珠簾百尺東風裏
雙鳯聫翩逐翠翹
粉面三千照玉臺期門南去是蓬萊金鞭暮過張公子
一騎潛呼萬乗來
兩漿頻催過石城沙棠揺曳畫船明莫愁湖上千株栁
腸斷王孫作隊行
一樹含桃鎖曲房金籠鸚鵡喚斜陽霍家娘子新粧罷
擁髻來迎李十郎
蘇小粧樓隔畫橋湧金門外半蘭橈相攜女伴巫山去
昨夜錢塘正上潮
指㸃平康宿暮鴉粧臺紅粉簇明霞曲江筵上諸先輩
躍馬爭尋阿潤家
二八青衣彩袖懸相逢如夢畫堂前無端錦瑟撩春思
歴亂東風五十絃
銀牀梧葉墮高秋良夜吹簫憶舊遊二十四橋天似水
畫船乗月下揚州
　
　
　
　
　
　少室山房集巻十
欽定四庫全書
　少室山房集巻十一
　　　　　　　　　　　　明　胡應麟　撰
　　五言古詩五十四首
　　　擬古十九首(有序/)
　　　　不佞垂髫談藝即耽嗜東西二京憶操翰之
　　　　初賦詩送人之白下起句云悲風號枯桑吹
　　　　墮林上月客子将逺行驅車中夜發一時名
　　　　流驟加賞嘆以厯塊期之弱冠從家大人入
　　　　長安社中酬倡大都五七言律亡暇古風比
　　　　嵗巗居始克以佔畢餘工稍稍從事嘗擬作
　　　　古十九首束裝北上染指輒休乍過婁江請
　　　　益王長公長公拳拳進余努力兹道適長夏
　　　　閉關因檢拾舊草㸃綴聯絡竟成此章并士
　　　　衡所擬蘭若生春陽為二十首古詩絶唱世
　　　　以為白雪陽春不當擬議迺昔人每云取法
　　　　乎上僅得其中則自三百篇而下當法孰先
　　　　國朝仲黙于鱗咸有斯作兩家得失集中具
　　　　見余之擬此聊為異時印証之自若曰優孟
　　　　抵掌非余所能知矣
嚴霜結重隂嵗序忽已暮念子當逺遊抗手即行路路
行常苦逺客歸嘗苦晚浮雲蔽關塞白日不可挽昔為
婚與姻今為越與秦落葉隨飄風飛鴻辭故羣君心豈
難保妾顔匪長好登髙望平原四顧盡衰草相思無朝
夕沈憂令人老願為雙車輪隨君萬里道
鬱鬱城東門盈盈桃與李抽條仲春月穠艷若羅綺軒
車競采掇日暮未言止如何秋風生揺落自兹始寄語
青樓倡盛顔難久恃
清晨䇿駑馬整轡南山隅遥望長安城飛觀百尺餘峩
峩青雲端甲第羅長衢華鑣若流水軒蓋何威紆各騁
要路津盈盈道中趨人生若飛藿奄忽隨丘墟盛衰各
有極貴賤同斯須何如命我友斗酒鳴笙竽逍遥放情
志卒嵗聊自娛
令節懐嘉賔親友四面會軒車若雲屯髙談盡冠蓋㫖
酒羅長筵新聲動環珮秦筝響未畢楚袖盈庭内同心
競酬酢羽觴互更代各言行樂殊少壯不相待勞生徇
榮華日月忽已邁千秋萬世盡賢聖亦焉在
綺樓亘中天窈窕百餘尺飛甍架複道藻井縱横出上
有雙蛾眉容華世無匹臨風發皓齒當户理瑶瑟新聲
入雲漢四座咸動色行人競傾聴日暮不遑息但覩來
者懽誰明居者臆盛年處空閨中夜起悽惻
采采叢蘭花美人隔江沚褰裳涉其波舟楫誰為理迴
風動羅裳日暮聊徒倚安得雙鴛鴦銜致篋中綺
客遊異鄉縣終嵗懐苦辛憂思起長夜展轉不得晨舉
頭望河漢悵彼參與辰疇昔同盟友金石偕交親飛飛
振六翮棄我若途人我欲東歸洛日暮河無津徘徊入
房中涕淚沾衣巾
彼美東鄰子習禮明書詩十五登君堂新婚諧結褵願
為雙飛鴻百嵗不相離風波起中路忽去天一涯不惜
去日逺但恐懽愛移黄塵蔽關塞會合無前期願君䇿
髙足努力趨明時生當聚華堂死當長别離
灼灼芳樹枝敷榮一何早緑條被繁英初日何杲杲感
此芳春時采掇寄逺道馨香不終夕零落隨百草盛年
處空閨顔色為誰好
嚴霜瘁百草節序忽復易噭噭雙飛雁雲中各自適念
我同衾人索處異南北披衣望天宇衆星何厯厯牽牛
隔河梁織女限東壁徬徨間一水欲往步難即同心復
異地何異不相識
清晨出大梁遥瞻北邙道野火燒平田白楊半枯槁人
生寄宇宙忽若原上草去日常苦多來日常苦少少者
日以壯壯者日趨老幻軀無百年富貴何足保思為魯
中聖萬世同夀考
髙城跨東南大道夷且直青樓間綺疏曈曈照初日五
陵俠少年結束事遊暱白馬飾銀鞍連翩度阡陌美人
遥目成相對理瑶瑟十千輕一笑百萬當一擲為樂願
及晨為懽願及夕紅顔匪百嵗何由保金石
迴車灞原上白日忽将暮石門髙崔嵬悲風起長路借
問何人阡無乃前朝墓人生寄一世奄忽迅朝露荒哉
秦漢主尋仙起遐慕弱水不可援三山竟焉度玉碗出
人間徒為赤松誤傷彼泉下人喟焉䇿蹇步吹竽宴華
堂娛樂從所務飄飄極心志千載為旦暮
驅車越長道還歸故里閭少小客咸陽今來廿載餘親
知半凋落塚墓留村墟松柏儼成行狐兔交路衢門巷
寂無人誰為問鄰居停車再嘆息日暮長欷吁客行盡
九州不如守敝廬
浮生若飛蓬寄迹宇宙間萬物皆有盡胡為長苦顔㫖
酒列髙臺嘉賔共盤桓夜闌當秉燭日晏當沈酣人生
無百年譬彼東逝川生者不暫歡死者寧復還
昭昭三五夕皎月流素光徘徊入髙樓照我羅衣裳攬
衣坐嘆息起步仍徬徨良人懐逺遊九載客他鄉空閨
知嵗暮獨處知夜長嗷嗷雲中雁隨風忽南翔安能假
羽翼萬里來君傍
凜凜北風至霜雪零前除惜哉征人婦嵗宴恒寡娛夙
昔奉衾裯矢志誓不渝如何棄我去悠悠長路隅思君
隔天末邈如秦與越歡愛寜復論鉛華為君絶君懐如
明月妾心如氷雪君懐有圓缺妾心徒皎潔
清晨啓重關有客千里至手攜尺一書言我故人寄長
跪問故人客亦無所言開緘讀素書宛若覩所歡上有
金錯刀下有白玉環明月三五滿故人會當返
仲秋凉氣肅嚦嚦雁南度北斗倚闌干氣運凄以暮悲
來撫長劍浩歌起庭戸一為逺方客永别親與故頻夜
夢室家展轉忽已寤念欲還故鄉按轡遵廣路悠悠大
河水一葦安可渡
亭亭孤桐樹託根嶧山岑良工琢其枝為我匣中琴膠
漆相交結珍重逾南金被以朱絲絃彈以白雪吟清音
順風揚四坐疇同心佳人隔天末日暮涕沾襟(王長公/云十九)
(首最難言離之則虞落節前輩俱所不免合之則虞捧/心于麟亦微用為累足下加之矣唯在更刓鋒巧露其)
(本質/而已)
　　　又擬古八首
冉冉嵗云暮念君逺别離浮雲蔽原野四顧白日馳夙
昔幸同衾懽愛誓不移如何百年好去我忽若遺嚴風
起天末霜雪盈路歧晨起踐關山薄暮長抱饑音徽日
夜隔會合當何時恨無晨風翼並起東南飛
髙樓有思婦被服姣且妍横琴理清曲渌水被幽蘭一
彈浮雲暮再鼓流風旋哀音振林木聴者為忘餐借問
何人婦感嘆停朱絃征夫越萬里一别嵗載遷鉛華坐
銷歇太息空嬋娟
灼灼園中花盈盈道傍栁敷榮艷陽月攀折佳人手秋
風一朝至容耀詎能久人生寄天地聚散何不有俛仰
百嵗間倏忽成老醜身名匪金石富貴欲誰守怡我平
生親獨有盈尊酒
肅肅金風至大火時西流遊子異鄉縣中夜懐百憂驅
車駕言邁奄忽嵗已秋登髙望故里江漢何悠悠佳人
在逺道欲濟無輕舟同心日夜隔涕淚縱横流願為南
飛翼萬里行相求
朝登北邙山徘徊望陵谷荒墳何纍纍狐兔自相觸白
楊夾修途黄泉蔽層曲傷彼潛寐人年命一何速生存
宇宙間行樂苦不足驅車暮歸來鳴筝燕華屋北里揚
清音南鄰薦新曲親知從我游被御紈與縠相對各盡
觴良夜更秉燭榮名耀百代轉盼同初旭亮無喬松夀
誰能傷局促
青鳥從南來翩翩隨風翔口銜尺書至乃自大海傍美
人三嵗别沈憂熱中腸織成機中錦拂拭爛生光下為
連理枝上為雙鳳凰致之萬里道聊以充君床願言勗
斯義旦夕毋相忘
迴風吹轉蓬倏忽行萬里遊子懐山川驅車暮不止荒
郊四無人日入斷行旅熊羆向我啼僮僕為我侣南望
見故鄉失路空徙倚眷彼平生親氣結不能語
東鄰有美質雜珮何繽紛明眸輝朝日絶代少其倫結
褵為君婦婉孌日偕親風波起閨闥中道成荆榛君為
東流水妾若西路塵東西各相背信誓何由聞紅顔會
當歇豈不懐苦辛願君企髙節賤妾寧復云
　　　古離别二首
戚戚逺行子駕言還舊疆脂車望關塞願逐晨風翔主
人卜清夜置酒臨髙堂妙伎出閨闥纎腰移曲房當筵
發皓齒四坐流芬芳迴飈襲綺户飛霜飄長廊良宵一
何促瑶瑟無輝光征夫念明發握手起徬徨仰視雲中
雁三五各成行胡為雙飛龍羽翼多參商丈夫志萬里
會晤安可常勗哉就長路皓首期相望
驅車出郭門徘徊望都邑念我平生親聚散何倉卒白
露塗中逵清霜被原隰驚飈動地起黄葉無寧夕羇禽
懐故林疲馬倦行役羣雁西南翔哀音正嘹嚦豈無盈
尊酒執手歧路側飛觴屬華筵行子相向立别離在須
臾沈憂萬端集去去勿復論紅顔中道擲
　　　雜詩四首
明河沒天宇白露晨為霜睠彼同心人忽去天一方倉
皇挈尊酒送子河之梁登髙望四野川陸浩縱横豈無
瑶華音道逺不得将攬衣入房户馳念忽如傷
曜靈薄崦嵫光景忽已夕圓魄猶未升明星爛然出寒
蛩號我前蟋蟀鳴我側凉風起庭户樹木何蕭瑟佳人
期不來延佇空歎息寧知三嵗心為子長惻惻
冉冉西馳日悠悠東逝川征夫怨長路志士惜盛年長
路行當歸盛年不再還寒暑互推移隂陽浩無端凄風
起簾幙白露中夜漙美人坐髙堂投袂起長嘆
窮隂亘晦朔山谷多寒風悲哉客遊子旋足如轉蓬昔
行屆長夏今來值𤣥冬悠悠十年内車轍窮寰中人生
貴適意遥役何憧憧逝将歌考槃岩穴安微躬
　　　寓懐十二首
端居意不適䇿杖起行遊仙人八公侣攜我昇蓬丘泠
泠隨風舉衣袂若雲浮放歌崑崙頂下視弱水流天都
信寥廓絳節聊淹留黄金被髙館白玉開層樓樂哉瑶
池上一飲為千秋
崇蘭處深谷緑葉凌朝陽迴風一披拂百里傳芬芳惜
哉叢林下無人知國香燁燁桃李樹託根歧路傍飛花
落閨闥㺯影臨華堂詎以盛衰故易此貞素常不見西
山老食薇終首陽
飄飄穆天子八駿乗風馳日行三萬里逺道何不之西
遊見王母宴飲登蓬池千秋蟠桃實萬仞扶桑枝寄言
謝塵世百代同須斯
夷羿射九日共工觸不周龍伯連巨鰲伯鯀湮洪流貪
嗔起一念乃與造化仇力窮固難繼身滅将誰尤巍巍
軒轅帝問道崆峒丘唐虞守無為四靈畢來遊
亭亭孤松樹託根徂徠顛髙枝翳白日曲榦臨迴川女
蘿蔚䝉籠風雷岌相纒豈無明堂用物性貴自然一為
匠石顧斤斧成災患何如鄧林下寂寞全天年
壺丘與天遊列子乗風行飄飄漆園吏九萬凌髙冥胡
為末世士多歧日屏營蹻跖死財利夷齊徇空名寧知
大道觀不異蝸與螟華胥有逸民去去行相親
弱齡負奇尚雅志誦墳史訪岳懐尚生浮湘慕遷史杖
䇿遊中原邂逅二三子裘馬何翩翩招要共生死經過
漸離輩感激昭王士黄金空崔嵬所願非尺組長揖辭
諸侯歸耕汶陽涘
彼美傾城子艷色明朝霞寶釵耀金雀充耳珮瓊珈相
如既西席宋玉仍東家春風起羅袂琴瑟相交加但知
良時樂安覩白璧瑕託身一失所百嵗徒咨嗟
昔有夸娥子猛氣雄千兵褰裳逞逸足思欲追曜靈逡
巡暘谷傍道渴不任行投身死岩穴骨肉盈林坰過澆
簒夏室莽卓乗炎精人謀豈不殫天命俄已傾寄言雄
圖者割據徒營營
曰余負奇好夙尚在髫齡禮樂觀百王詩書窮六經言
乗休明會将致海宇平如何嵗年邁依依卧柴荆亮乖
四方志永希千載名文章亦大業富貴寧重輕勉哉事
著述三代追遺英
丹霞蔽岩谷素雪霏林皋悠悠避世士嵗晏守蓬蒿箕
山既紆鬱首陽何岧嶤時偕沮溺侣耦耕向南郊大厦
匪安居千駟為禍招悲哉路傍子磬折方勞勞
有鳥從東來游戲青雲中朝翔閬風館夕息瑶池宫言
欲覽徳輝來下雙梧桐揺揺荆棘枝鴟梟宅其叢所嗜
惟腐䑕焉知彼所從竦身奮六合将返崑崙東
　　　咏史八首
清時厭藜藿挾䇿干承明肅肅中天宇列宿懸神京衣
冠萃閶闔謁帝羅羣英如何攀龍客相棄若浮萍長嘯
出宛洛驅車返柴荆升髙望八荒濯足臨四溟商山豈
不貴畏壘豈不榮大哉魯尼父著作垂千齡
鯤魚産溟渤鬐鬛如山丘朝行發碣石暮宿崑崙陬竦
身激巨浪噴沫飛洪流倏忽化大鵬九萬乗風游翼若
垂天雲衆羽不敢侔一飛絶五岳再舉凌十州翩翩鷽
鳩侣榆枋自相求翺翔但咫尺曷覩大化遒
飄飄潁中客黄屋若浮雲矯矯嚴陵叟垂竿卧江濆脱
屣九州長長揖萬乗君棄瓢入深谷舉足動星文英風
振薄俗勁節凌髙旻樊公信獨往周生亦離羣一朝徇
微禄遺累流千春
世途日紆局達士隨所遭侯生隠抱關朱亥匿鼓刀鼓
刀實賤役抱關非崇寮煌煌魏公子車騎來招要虚左
大梁席執轡夷門郊堂中衆賔客錯愕起相嘲寧知救
趙日叱咤風雲髙竊符出中禁奮椎奪前矛偉哉却秦
績百代稱雄豪
虞卿本説客著書自窮愁馬遷下蠶室史筆垂千秋楚
澤放靈均漆圓餓莊周伊人一何否舉足罹愆尤文章
實大業寧與富貴謀峩峩金張第七葉開王侯一朝隨
物化榮耀同蜉蝣
伯夷餓空谷務光沈清泠湯武首征誅白公徇其名嗟
哉古賢達舉足罹天刑茫茫大造間遺跡若蟭螟升髙
望宇宙攝衣御雲軿追隨廣成子乗化入瑶京九州一
坏土何以勞我精五岳一拳石聊以棲吾形
荆卿卧燕邸屠狗相過從朝為太子客暮出遼城東酣
歌和漸離壯士髮盡衝前登咸陽殿意氣何其雄左操
督亢圖右揕秦王胷劍術豈云疎天運良已窮寥寥易
水上萬古悲寒風
田巴辨稷下緩頰摧千人鄒生館碣石五徳何繽紛夸
夫樂驚世小人恒共羣誰明白馬喻徒擅雕龍勤豈若
魯連子笑談却秦軍成功不受賞萬乗如浮雲
　
　
　
　
　
　
　
　少室山房集巻十一
欽定四庫全書
　少室山房集巻十二
　　　　　　　　　　　　明　胡應麟　撰
　　五言古詩四十七首
　　　入新都訪汪司馬伯玉八首(有序/)
　　　　余以癸未之秋識司馬汪公于武林片語定
　　　　交誼逾傾蓋於時公即訂余把臂黄山白岳
　　　　間旋以病冗侵尋匍匐風塵滯淫湯藥奄忽
　　　　十禩竟爽成言客嵗之春公至嚴陵復申前
　　　　約期余仲秋入新安行有日矣會聞王長公
　　　　病亟踉蹡走弇山園一問之後取餘杭陸道
　　　　入歙而長公晨夕挽留余亦惓惓瀕發復止
　　　　卧公故所居來玉樓中再閱月長公竟爾傾
　　　　逝余抵舍則嵗行盡矣今春鄉人至自函中
　　　　傳公将入吊弇山拉余同發爰特買舟西上
　　　　謁公太函修社白榆之末因追隨杖履偕過
　　　　婁江念宇宙間遞主文柄惟公二人而余皆
　　　　濫叨國士存亡倏異感愴何言孤航逆流中
　　　　夜不寐撫今追昔成賦八章稍次後先亡論
　　　　工拙知公讀之感愴有大于不佞也
芳時忽不樂悵然思美人美人天都上宫闕何嶙峋手
把瑶華草逺寄越江濆念欲往從之弱水不可親愧無
晨風翼寤寐懐苦辛
軒車何皇皇東下武林驛冠蓋羅長衢嘉賔四面集伊
余實駑蹇喟焉傷伏櫪一顧天閑空髙座傾四席眷眷
忘年交惓惓在兹夕
歡言奉尊酒既登君子堂不惜羅衣襦為君充下裳寧
辭入宫妬亭亭理紅粧常恐朝露晞歡愛不能長中宵
起房室引領情内傷
峩峩弇山堂美人在其下脂車婁江涘聊用息余駕燁
燁雙飛龍連城詎論價咨嗟良宴會朋舊半凋謝三星
爛河漢鈞天在廣厦
懽日苦不足愁日苦有餘談笑未及終執手河山如蒹
葭阻長道渺邈天一隅殷憂見華髮嵗暮空踟蹰焉得
摶風翮送我來枌榆
百年迅朝霜奄忽越與楚鬱鬱瑯琊墳瞬息已千古河
清邈難俟中夜頻起舞歧路安足論暌離熱肺腑明發
戒沙棠維梢瀫江浦
西上新安江危灘峻浮雲太函何巍巍逈與上界鄰蒼
龍守重關鵷鶵日為羣美人坐金堂一笑情内親悲來
話親故氣結不能陳
往事去莫追來懽倘可續金石誠匪堅富貴焉所欲平
原十日飲嵗月苦不足㫖酒羅髙堂新聲動絲肉令名
敝天壤何事傷局促
　　　别司馬汪公八首
有鳥巢天都自名為鳳凰文章被六翮五色河輝煌飲
啄梧桐枝矯翼臨朝陽一鳴舉世驚清音雜琳瑯云是
王者瑞千仞方髙翔
髙翔欲何為浮雲渺天末言欲攬徳輝翩翩下閶闔東
海有鵷雛孤鳴蔽林樾羽翼苦未長天路逈難涉延頸
望霄漢邈若秦與越
丈夫重意氣焉論越與秦千里行相求岡陵若雲屯輕
舟涉廣漢夾㟁垂芳蓀巨石何崔嵬日夜飛流奔天都
在咫尺舉頭見龍門
龍門造中天片刺亦何有清風惠然來長揖把余手肝
膽儼欲披豐庖出㫖酒廣樂羅前庭鈞天在戸牖一别
已九春相顧驚老醜
老醜詎足嗟百年迅飛霞念彼弇山堂緬邈天一涯佳
人逝安適相望徒蒹葭悵焉念長别中腸結如麻今我
不為樂日月忽已遐
行樂當及時百嵗難為期鉛華若流水日夜東南馳夜
長日苦短秉燭遊芳池明月出西園衆星何陸離顧視
兩天孫冉冉雲中嬉
嬉遊亦何常髙談蔚霞爛絲竹羅前庭新聲一何艷娥
娥紅粉粧妖姬列如粲登彼幔亭峰酣飲日方晏詰朝
泛浮槎遥遥上河漢
河漢杳無極仙槎逝難留明發還舊疆何以寫我愁依
依丈人行傾蓋為九州天都望威鳳八翼凌空遊誓将
振弱羽嵗嵗行相求
　　　東陽李茂才允達以古風六章雜詩一巻見投
　　　　斗酒定交留連浹夕答贈四首
首夏維清和朱光何熠爝衆木紛扶疎朝陽翳林薄鳥
雀羅前庭飛鳴自相樂伊余懐一丘索居卧層閣誦彼
伐木章喟焉傷寂寞
寂寞不可居起坐彈鳴琴清風穆然至之子貽好音自
言長東郭夙昔懐同衾丈夫重意氣焉論尺與尋飄然
命余駕信宿來蘭隂
蘭隂屹岧嶤雙溪紆且鬱蓬蒿蔽行徑倒屣為君出中
㕑呼斗酒申盟指金石願為雙飛龍霄漢長比翼良哉
如澠燕生平在今夕
今夕復何夕燕婉難具陳三星爛東壁皎月懸髙旻朱
絃從風發四坐回陽春但言戒明徳努力希良辰千秋
樹大業皓首以為鄰
　　　寄李惟寅歐禎伯四首
迢迢牽牛星乃在河漢旁織女處其東脉脉徒相望鴛
鴦失羽翼烏鵲難為梁采采芙蓉花道逺不得将
逺道亦何思美人在京洛白日麗中天流雲飄阿閣煌
煌五侯宅冠帶日相索寧知甕牖士終嵗長寂寞
寂寞寧復陳嗟此明盛年矯矯黄鵠姿孤飛鎩其翰山
川鬱以紆道路長苦難顧視雙游龍嘆息浮雲端
浮雲不終朝嵗月忽復易豈伊岩廊慕大業在金石緬
懐同心侣沈思無終極安得西飛鴻假我雙羽翼
　　　寄邦相四首
凉風倏以厲日短夜苦長大火西南流蟋蟀鳴我牀徘
徊起中夜攬衣不及裳念彼同懐友投袂忽如傷
弱冠京華遊衣冠九衢列鞍馬如浮雲與子獨相狎灼
灼桃李花光華自怡悦飛沈一朝異忽若吳與越
與子别三載中懐日熬煎豈不念同心悵彼河與山趙
璧有時合隋珠有時遷安得晨風翼送我置子前
心悲亦何為各願加餐飯子游青雲途予守藜藿賤百
代同音徽何論異鄉縣黄髮會有期兹盟庶當踐
　　　送朱水部可大入都四首
蒼龍守阿閣赤驥鳴天閑彼美承家子被服都且妍飛
飛振六翮游戲青雲端出入承明廬行者夾道觀朱絃
順風揚四坐靡不歡
矯矯孤飛鴻明時策髙步亮節難為容浮雲起中路層
隂蔽白日圓景忽将暮轉蓬隨長風行行踐霜露驅車
大河涘瀍洛莽迴互
王屋一何髙嶔岑蔽層雲登髙望宛洛車馬如游塵萬
象列毫端抽思戾髙旻仙人王子喬轉盼迹已陳三花
滿懐袖寄我忽若新
百里詎足棲長途復當踐帝優循良吏召對明光殿羌
子與我親綈袍長戀戀雙鳬一朝去臨風涕沾面努力
崇千秋慰此金石願
　　　别汪仲淹二首
　　　　仲淹病卧三載矣兹以余之抵新都也為我
　　　　一至桃溪再至岩市三至太函聞余告歸意
　　　　殊戀戀别之古詩二章
噭噭雲間雁飛鳴各有適翩翩水中鳬中道乖羽翼我
當還故棲子病卧蓬室明發從此辭遥遥望鄉國東顧
臨大江波濤無終極
大江豈不遐一葦朝可航我友一為别倏若逾三霜踟
蹰念子病送我濠之梁遲遲白日暮車馬為徬徨人命
匪金石暌離熱中腸長當保玉體百嵗遥相望
　　　娟娟苧蘿女二首寄李生時秋試罷歸
娟娟苧蘿女艷色明朝霞珊瑚被玉體瓔珞相交加綺
疏傍阿閣髙居臨狹斜朝披越臺錦夕浣吳門紗一為
白雪言清音浩無涯哀思激雲漢行路咸咨嗟寧知中
腸怨愁結紛如麻芳春倏已盡白露漙蒹葭
娟娟苧蘿女婉婉矜弱步浣紗越溪上西施屢迴顧羅
襪揚輕塵徘徊感行路但持雙明璫贈君比紈素灼灼
桃李華嘗恐瘁霜露羞為倚門笑寧為入宫妬亭亭處
空閨冉冉白日暮
　　　己夘仲秋復當計偕北上以家母病不赴與諸
　　　　友言别四首
荏苒嵗時邁蟪蛄鳴前庭大火倏西流白露中夜零公
車有程期僕夫戒我行州郡忝招邀閭里相送迎肅肅
同袍侣命駕來林坰各言休明世努力事遐征夕當辭
室家明當赴神京
神京豈不遥閶闔造中天金莖夾廣陌玉陛蒐羣賢幸
生唐虞代况逢强盛年徘徊髙堂病一卧垂十年既無
稚子娛亦寡羣從援椿庭渺何許萬里越南滇感此去
住懐戚戚摧心顔
戚戚徒爾為興文各踟蹰夙昔慕巢由散髮箕潁隅矧
兹烏鳥情能不懐倚閭令伯惟承懽王陽實迴車亦知
軒蓋榮方寸寡所愉願言青雲客矯翼升天衢君子遊
岩廊小人安敝廬
敝廬亦何有有稼復有萱旭日麗遥岑清風濯林園問
寢趣庭幃進膳列芳鮮雖無黻冕貴彩服歡慈顔板輿
厯髙臺絲竹羅長筵踟蹰禽鳥聲映䕃林木繁俯仰中
所欲百嵗聊自全
　　　寓懐三韻七首
泛泛海上鷗機忘意自適嗟嗟塞翁馬何失亦何得七
日混沌死哀哉倏與忽
膏以明自煎香以熏自燔葆光茹其和乃可全天年巍
巍廣成公千嵗空同顛
西方大聖人國土名極樂萬法同虛空一塵安所著嗟
嗟蠻觸民智勇困蝸角
向長志五岳宗炳卧一丘濟勝苟無具澄懐亦天游鳴
琴一室内萬象同蜉蝣
飛蛾赴明燭徇利忘其身蒼蠅集鼻端髙峻為禍因石
戸有遺民古今稱達人
齊王本好瑟東郭仍濫竽與世苦枘鑿獨處恒嗟吁九
州不足居何况五畝廬
世人競巧知逐逐如飛蠅井蛙亦詫海夏蟲曷語氷俟
彼千秋人陳迹異代論
　
　
　
　
　
　
　
　
　
　少室山房集巻十二
欽定四庫全書
　少室山房集巻十三
　　　　　　　　　　　　明　胡應麟　撰
　　五言古詩二十七首
　　　秋日偕諸同志遊金華二首
屈子歌逺遊尚平有遐慕顧謝青雲人言尋赤松路厯
覽窮幽深冥探愜情素磵壑捫嶔岑林巒陟迴互崖傾
黄葉積谷轉垂蘿䕶髙峰散餘靄峭壁屯寒霧娟娟初
月昇隠隠微陽暮長謡欽昔蹤獨往懐蹇步慮由忘物
超道以遺榮悟迹契容成公神交子支父徘徊北山文
惻愴淮南賦睠彼丘中人迴鑣對岩戸
成羊閟昔蹤化鶴神遺迹曰余蹇劣姿緬企靈仙窟時
維仲秋暮舂糧負瓢笠落葉紛前林凄霜被長隰躡履
行翠微捫蘿上層壁岩巒莽迴互雲霞屢興沒蒼蒼猿
鼯啼濯濯麏麚集乍聞帝鴻鼎今見初平石芝田翳宿
莽玉竈埋金液羽駕何飄遥人寰信超忽胡為七尺軀
甘此百年役去去從吾初城東有黄石
　　　仲夏至自京師作
人生如飛蓬倏忽異鄉縣僕夫趣我遊肅駕向畿甸朝
登太行嶺暮宿黄河岸荏苒踰修途遲迴陟層巘中林
絶煙火塵沙蔽顔面浮雲翳荒壘咫尺行莫辨遥遥至
幽并四顧見閭閻中天帝王宅飛甍翼樓殿空懐稷契
志未遂䕫龍願辭非上林侈賦豈河東擅長嘯起拂衣
歸來㺯柔翰寄言達生者驕人有貧賤
　　　秋日攜尊城東大寺山作
步出東郭門騁望西山麓信足登其顛聊怡白雲目川
原何逶迤城邑自相屬飛甍儼鱗次萬戸列平陸髙峰
下牛羊斜照散麋鹿蒼蒼瀫川流靡靡蘭皋緑列岫澄
塵襟清漣媚遐矚契深浩忘言慮澹信超俗載詠衡門
詩軒蓋非所欲
　　　九日喻邦相邀司馬汪公洎諸君登髙天竺屬
　　　　余尚留檇李不及會以遍插茱萸少一人插
　　　　字為韻
霜露維深秋木葉殆盡脱紛披時菊繁憔悴蘭芳歇上
客懐登髙羣公欣令節薄暮迴輕橈凌晨戒車轍窈窕
度城闉逶迤陟岩穴遐覽窮八荒輕舉渺六合三竺凌
層霄雙峰表天闕緑野名園開朱宫梵筵列白雲冒岡
巒丹霞冠林樾淅淅凉風生隠隠微陽滅修鱗競容與
平湖亦澄澈感此嵗序更羽觴共怡悦妙管激清商流
音迴白雪解珮俱朝賢銜巵並時哲言念同袍子鴻飛
渺天末醉把茱萸枝徘徊不能插
　　　與衆賔遊城西園亭作二首
端居俟時命日暮寡所懽眷言寫憂思散步遊西園西
園一何麗薜茘交崇垣飛甍帶層閣曲榭臨迴軒丹霞
吐岩岫白雲冠林巒灼灼芙蓉披瀼瀼白露漙遊魚躍
清波好鳥鳴樹端感兹動植情悟彼節候遷百年亦瞬
息金石疇能堅念當命我友肅駕開華筵悠然遲心賞
寓目雙飛翰
嘉賔既咸集徒御何輝煌逶迤度飛觀置酒臨迴塘長
渠激芳流曲岸披叢篁齊瑟列前楹秦筝鳴後堂燕姬
發皓齒越女呈紅粧清音振林木妙舞協宫商觥籌互
交錯四座咸慨慷夜闌更秉燭雕輦隨風翔明月出雲
間列宿正縱横四序忽若馳行樂安可長申章紀良晤
無為歌太康
　　　卧遊室午睡起題
東方談十洲尚子懐五岳𤣥覽豈不遐浮踪竟安泊伊
余實蹇劣稟賦孱且弱遲迴三十年强半客京洛風沙
蔽顔面神明日凋落雖竊文苑聲未覩寰中樂朅來卧
一丘晨昬課耕鑿卜居鄰莽蒼築室事恬漠軒窻不盈
丈周遭藝蘭若游目惟圖書怡神匪丹雘時援白雪琴
三㺯對猿鶴泠泠衆山響一一度林薄五鼎非我榮萬
鍾亦奚樂達哉宗炳言先民有遺矱
　　　将負瓢笠入金華從赤松三子遊作(有序載/别巻中)
三十六洞天金華亦奇絶古昔羣真棲雲霞閟閶闔赤
松乗紫煙皇氏憩丹穴緬邈懐仙靈栖遲表才傑奕奕
孝標生漂流寄東越長生本經世不朽惟大業伊余後
千載束髮慕賢達逝将辭垢氛尋幽入林樾大藥倘可
逢雄詞冀頏頡異日騎雙龍攜手輕六合
　　　題陸信卿書屋二首
五岳豈不遐一丘良自適言從谷口居永憩隆中膝結
搆凌層霄飛軒控奇石嶔岑帶林巒窈窕羅原隰輕飈
迴座隅明霞䕶檐隙之子何逍遥鳴琴坐幽寂列岫披
琅函遥峰映緗帙攬挈萬古心俯仰千秋迹白馬窮妙
詮青牛探真籍神遊羲禹庭冥棲素王室伊余麋鹿蹤
羨爾煙霞癖殷勤勞夢思惻愴務晨夕何當辭世紛相
對捫蘿薜散髮繙金書長歌抱瓊笈一笑塵氛空揮手
凌八極
大鵬摶九萬尺鷃翔榆枋逺近各有適逍遥固其常伊
人勵髙躅卜築鄰山崗四壁羅琬琰五車插琳瑯冥搜
極浩渺幽探窮微芒棲心丈室間寄情八表傍丹霞入
我牖白雲為我裳馭風學鄭圃棄瓢懐潁陽豈同渭川
釣恥為吳市藏一區足吟嘯萬巻聊徜徉樂哉帷中子
嵗年良可忘
　　　仲秋十四夜同諸子攜觴登一覽亭玩月作
秋髙桂華滿夜静蘭膏歇素影流長空寒光浸天闕孤
城白露下萬户凉飈發置酒臨髙臺長歌對佳節憶别
蓬萊宫迴首三千劫蹉跎落風塵荏苒見華髮舉杯屬
嫦娥乞我長生訣乗雲朝太清飛步還紫闥自按霓裳
操重翻羽衣闋愧彼塵世人徘徊望圓缺
　　　十五夜對月獨酌有懐燕中諸君
佳期三五臨遥望挂圓璧皓魄揚清輝亭亭墮檐隙攬
衣歩前庭感此長嘆息憶昔京華遊文儒盛東壁中宵
薊門燕五夜甘泉集蒼龍玉繩挂露掌金波溢惜哉道
路分佳人遂南北寤寐安可憑瑶華詎能即欲從萬里
天持贈嬋娟色願言逐飛鴻隨風起雙翮
　　　登鹿田
日暮捫女蘿亭亭出危磴萬壑來松風飛雲墮樵徑行
窺虎豹穴側並猿猱進及登衆山顛始覺天宇峻曾聞
赤松子兹域開靈勝丹砂信有術塵慮了可竟傷哉緱
山鶴不返瑶池駿惆悵仍獨歌青霄落寒磬
　　　家君北上半載不得問述懐
朝日照髙臺清風被華池椿庭萬里外北望浮雲飛豈
不念行役相攜赴皇畿眷言髙堂病藥石久告疲仰無
令昆託俯靡弱弟依以兹謝形役息意掩荆扉朝掇南
澗藻夕采西山薇緬懐彈冠客惻惻常抱饑天門九重
闢王路正逶迤軒車滿京洛鞍馬如雲馳窮年叫閶闔
當道饒狐狸積薪諒難守嵗暮空流離側身起長望涕
淚沾裳衣
　　　寄懐司馬汪公(公與余期是嵗遊/金華台雁諸山)
天游表龍徳水擊知鵬摶矯矯司馬公偉度周八埏先
驅既左馬緩步亦揚班伊余慕匠哲邂逅自臨安千秋
黙相許片諾永不寒追隨武林驛揮袂弇山園黯黯臨
别懐欲吐不得宣殷勤戒兹嵗瀫水仍周旋天台訪大
藥雁宕窮靈源春和届炎夏寤寐來華軒願當脱羈馽
一杖攜名山雄章闢混沌片碣三千年
　　　聞大司空朱公訃志哀十二韻
匡廬摧大江天柱折南岳涕淚盈九原伊人豈重作桓
桓大司空束髮仕臺閣小心厯四朝姬旦恒惕若維昔
嘉隆嵗河流泛大壑臨軒萬乗送飛馭百靈愕八荒就
疆理四海安畫諾晩遂蓴鱸興髙蹈游廣莫裴公係安
危司馬耽獨樂方勤大廷詔忽跨遼東鶴衣裳躡箕尾
名姓懸海岳煌煌億萬載禹功在河洛
　　　祝貞婦詩(有序/)
　　　　貞婦邑茂才祝獬妻也二十夫喪矢志弗二
　　　　撫其遺孤勗以成立迄今年七十矣厥孤大
　　　　猷既東走長洲乞御史大夫陳公傳復日夜
　　　　叩余門頓首庭下曰光生幸惠一言則母氏
　　　　永以不朽余悲其意援筆為賦兹篇
結髮奉君子懽愛兩不疑如何髙堂上一旦生别離驚
飈蕩白日去我忽若遺重泉逝将會念此黄口兒皎皎
匪石心柏舟以自持績絍度晨昬卒嵗恒抱饑繐帷下
重關荆棘盈柴扉冬半多烈風憭慄中我肌顧瞻雙鴛
鴦比翼東南飛豈無賢雄匹再適匪所宜亮為南山松
安受雪霰欺願當畢餘命不媿死者知我聞再嘆息三
嘆懐令儀抽毫賦黄鵠萬古欽蛾眉
　　　二酉園為陳玉叔京兆題
　　　　不佞藏書室黎惟敬題曰二酉山房而玉叔
　　　　京兆闢園亦曰二酉命余賦詩
吾家二酉齋斗室不盈掬何以稱兹名架上書萬軸公
家二酉園大厦蔽陵谷何以稱兹名筆底珠萬斛樓臺
瞰空起雲霧傍檐宿雕甍挾天柱髙棟擎岳麓軒窻洞
庭葉戸牖雲夢竹蜃鰐遊長川虎兕嘯平陸岸芷紛葳
㽔汀蘭互芳馥主人湖海豪瀟洒脱塵俗開襟跨寥廓
解帶謝拘束三閭問靈均九辯追宋玉名驚孟公座夢
啓傅岩卜誓掃六合塵一榻非所欲蜚聲京兆里張趙
三鼎足至尊催賜金上相待横玉異日休林泉賜第鏡
湖曲華堂坐晝錦飽看四野緑煌煌中令墅燁燁魏公
築寧當卧二酉卒嵗事畊讀好借胡生居日饜蠧魚腹
攜手崙崑丘相将問周穆
　　　大隠園為陳司理題
　　　　大隠園者陳司理立甫讀書處也在沔陽城
　　　　東名流題咏甚富書來以五言古屬余
衡陽七十峰洞庭八百里翛然五畝宅結搆傍江汜仄
逕穿藤蘿層軒萟桃李白雲何英英丹霞亦靡靡空翠
流重檐林嵐潤湘几主人金閨彦夙昔厭紈綺名家孟
公後俠氣元龍侣髙言和陽春清響激流徴縱横彩毫
落燁燁雋聲起朝辭薊門燕夕佐越臺理騄驥遊天閑
鸞鳳出榛枳一丘寧獨樂十載曠棲止緬懐東方生大
隠帝鄉邇聊用名吾園歸夢時徙倚伊余東海民蚤嵗
羣鹿豕孤悰託松桂幽夢結蘭芷側聞輞川勝佳興浩
難已冉冉攜芳尊悠悠負緑綺攜我初平石適君仲長
里青鞋與布襪行邁自兹始
　　　心逺堂為陳立父題
　　　　心逺堂在大隠園之内堂前後有栩栩齋萬
　　　　緑軒等處堂則總會一園之勝者也
陶公住人境心逺地自偏陳侯服官政結廬詎同然吾
聞魯仲尼行止非一端寸心若太虚龍蠖偕媸妍華堂
搆空起正對衡岳顛洞庭八百里日夜浮朱欄鯨鯢跋
髙浪蜃鰐遊驚湍祝融及天柱雲密紛鈎連迴雁遏層
霄石廩屯飛烟奇峰七十二一一羅堂前彼美堂中客
妙齡夙忘筌氷壺瑩塵表玉笈開瑯函攜賔坐堂上四
面羅蒼矸鳴琴憩深樹看奕垂疎簾目送雙飛鴻迢迢
極雲天心逺室從邇悠悠浩忘言興文念朋好一訂柴
桑縁殷勤沔陽約尺素馳江干吾将負瓢笠卜築鄰青
山異時陳蕃榻倘為孺子懸
　　　送李子赴試錢塘
大梁本任俠壁立逾千尋一遇昌穀生握手為斷金申
臺振髙步十載囊瑶琴中途遘君采邈焉奏遐音聲諧
響必赴異代猶沈吟矧兹百里壤而不懐同心緬余起
末學努力搴詞林遐思太古上時俗非所欽栖栖卧一
壑委懐甘陸沈李生一何戅物色來蘭隂雙溪入馳溯
三洞迴登臨清言吐肝肺古色流衣襟吾寧負奇癖爾
亦饒書淫揚亭共寂寞原巷偕蕭森子迹尚霄漢余蹤
久蹄涔他時樹大業盟言倘在今
　　　七夕
昔余遊天門白榆正飄颻濯足銀河水驚飛烏鵲橋牽
牛與織女欲渡愁無聊相将忤上帝譴謫離青霄騎鯨
向東海龍伯頻招邀舉足屆五山投竿連六鰲狂風鼓
大壑吹向西南郊青鞋曳布襪濩落不得驕朅來三十
載食粟同曹交珠璣一萬斛散亂隨塵坳猰㺄難共居
貪狼如蝟毛蒼蠅變白黑䑕璞矜瓊瑶回首望閶闔雙
星正岧嶤而我一何悲偃伏同鷦鷯逝将脱塵網天路
長逍遥寄言夸毗子役役徒為勞
　　　余既不上春官燕中遂有傳余病不起者孟弢
　　　　方就試輒于院中大慟王次公過瀫水為余
　　　　言之余聞劇喜命酒索筆賦此寄孟弢
漆園喻桑户鄭圃稱楊朱豈無王者樂孰與真人居大
鈞播羣象品彚盈寰區偶然值為人稟此七尺軀營營
一生内十九嬰憂虞懽愛苦不長勞悴迺有餘冠裳檻
沐猴鍾鼎羅爰居三旬亮已多百年亦奚娛風霜遍項
頷塵垢盈眉鬚齒髮諒非堅金石猶可渝七十二聖君
百千億庸愚參差就黄土轉盼隨丘墟安期信茫昧松
子難覬覦何如一宿覺大夢伸蘧廬陶公製哀挽王孫
却衣襦偉哉哲人見我心獲所如死生固有命夀夭詎
足虞戚戚兒女仁毋乃曲士拘願言勗明徳今古流芳
譽樂哉白雲丘萬代同斯須
　　　夜夢裕卿惟寅覺賦此詩寄懐并呈邦相
康生秉俠烈李子𢎞風流塵埃困鴻鵠天廏儲驊騮曰
余抱微尚弱冠羈皇州洛中富冠蓋一一俱琳球風塵
片言合把臂為千秋夜談促瑶席春燕開雲樓飛蓬一
朝散抗袂還林丘道路阻且長尺素安可求眼底孰同
聲論心惟喻侯喻侯與康李宿昔伸綢繆雄飛失天路
雌伏來山郵伊余實傾蓋契分逾白頭笑談樂新知感
激懐故儔中宵夢二子宛若平生游慇懃十載别不為
終夜留覺來但長嘆坐失雙吳鈎迺知豪傑人聚散俱
萍浮申章示同好咫尺毋悠悠
　　　始入州謁宣尼廟二首
猗歟大聖人樹建實髙厚道苞羲農前業擅堯舜右茫
茫滄海水涓滴靡不受儼若登岱宗絶頂小宇宙於戲
七雄降生民失領袖九流競紛紜百氏互馳驟虚無駕
猶龍因果鑿靈鷲駸尋天網缺疇補坤軸漏龍飛歘淮
甸六合更造就車書煥一統譜系明授受寰區設黌校
家掖仍戸誘詩書被華貊狐兔伏林岫遂令宣尼脉炳
耀絶先後偉哉成周基八百衍潢胄
厥初水精帝肇迹維山東鄉閭表鳬繹𦙍胄延龜䝉胡
為姑蔑墟亦有文宣宫時維趙宋末兵戈競華戎渡南
實孔裔大衍三衢宗精靈動世主錫命傳豐隆沿流洎
明代奕葉馳皇封創祠視曲阜貤恩逮無窮清華世世
及岳降齊申崧兩宗峙南北輝赫羅章縫至今太末里
恍忽鄒尼風我來謁遺像三嘆欽遐蹤皇皇六萟軌萬
古侔穹窿
　
　
　
　
　
　
　
　
　少室山房集巻十三
欽定四庫全書
　少室山房集巻十四
　　　　　　　　　　　　明　胡應麟　撰
　　五言古詩二十首
　　　始出西直門策蹇行堤上四十里暮抵碧雲禪
　　　　寺宿顒上人方丈中
塵氛翳京洛客子悲途窮芒鞋出西郊陡覺萬慮空
垂楊四十里長堤跨游龍蹇驢負破帽泠然若乗風
平湖漾明鏡匝岸紛芙蓉源窮見大陸平野羅千松
環青障𠖇漠積翠摩穹窿嵳峩衆山頂忽覩金銀宫
碧雲際天出氣勢何其雄欄杆冒白日棟宇凌秋
空飛泉繞重砌潄玉聲玲瓏浮雲出深澗映樹明
遥峰山厨積古雪石梁卧長虹始知五濁界咫尺
蓬萊通吾將結茅屋一杖時過從徘徊不成夢静
夜聞微鐘
　　　早飯罷由碧雲入香山山麓及顛俱有亭諸宫
　　　　殿最古是勝國時遺搆
仄徑縁藤蘿逶迤入深谷重隂夾磴道彌望皆古木長
松數百年夭矯雲際矗飛泉挂峰頂蜿蜒出平陸石門
森隧道孤亭峙山足四天劃然開空洞豁塵目千崖布
黄金萬仞嵌蒼玉梵室緣危杉禪關䕃修竹聖果森菩
提曇花吐薝蔔琳宫是何代相傳至元築兹山蹟最古
創始見身毒悠然念人代累劫如轉燭夜分息塵囂重
展法華讀何日歸流沙吾家舊天竺
　　　來青館夜分獨坐題
昏黑登上方遂抵兹軒宿遥峰過疎雨衆山若新沐晚
凉憑闌坐流螢出深竹明月東方生依微隠喬木泠泠
發孤嘯空響答巖谷山僧供伊蒲飽飯禪堂浴微鐘歇
清夜星斗爛可掬終南饒白雲暫此憩幽獨
　　　山左側小徑捫蘿入紅光寺寺僧盡出獨坐贊
　　　　公房題十韻壁間
西山四百寺金銀爛蓬島紅光據絶顛迥出千岫杪香
山既窮望石磴上深杳奇峰刺天出勢欲截飛鳥憑髙
豁雙眸頓覺宇宙小危龕貯金粟(像/也)億萬恣圍繞禪堂
閴無人黄葉浄於掃曇花吐優鉢香氣達蘿蔦悠然悟
塵世解脱何不早會當攜瓢笠一息萬縁了
　　　将登西山絶頂昬黑法華寺廢址小憩
捫蘿上層顛石門嵌空立千嵓吹烈風遺棟裊絶壁古
佛頽蒼藤禪關尚雙闢我行窮登頓假此暫棲息殘僧
一二輩破榻置瓢笠山魈供夜談木客伴朝汲嵐光壊
竈起燐火斷垣出虛牖號寒蟬隂廊走伏翼梵天亦銷
歇塵世幾更易愀然發長嘯感此獨悽惻桑田復滄海
浩浩無終極踟蹰白日暮拂袖下昬黑
　　　凌晨起梯鳥道抵玉巖寺望長安宫闕題
清晨饌伊蒲飽飯捫石壁天風拍兩袖樵路尚昬黑微
月耿嵓際殘星墮山脊明霞挂石梁漸起赤城色仰攀
猿鳥巢俯瞰麋鹿窟山椒見臺殿經嵗斷人迹危梯霧
半隠古砌雪長積聳身上絶顛河漢僅咫尺震旦隘目
睫宇宙轉呼吸天門九重啓棟宇爛金碧仙姝十萬輩
一一似相識胡為墮人世甘此下方謫勞生四十年營
營若蟣虱長謡歸去來香案玉皇側
　　　西山絶頂縱目誦供奉呼吸通帝座及拾遺焉
　　　　能辯皇州二語臨風嚥桑落十數觥沈醉憩
　　　　大磐石上昬黑迺下
燕山八萬仞樓臺夾層嶂緬懐窮絶顛攬此大千狀時
維九月暮决䇿浣塵况蹇驢華嚴宿凌晨䇿孤杖捫蘿
翠微半亭午思挾纊石門排空入猿鳥捷下上兩岸夾
霜楓燁若錦步障憑髙宇宙隔陟險身世忘疊磴何岧
嶤遥峰漸超曠披襟豁雲霧把袂狎星象皇都但一氣
帝座屹相向九㸃分齊州一一羅眺望頽然步空虛嗒
爾齊得喪吾将御風遊乗化入無量
　　　翠岩寺在碧雲左障蔽髙崖層巘中最為幽絶
　　　　余每過必留浹旬
碧雲既鉅麗香山亦宏敞翠岩蔽層巘車馬或希往曰
余負奇癖一一恣探賞羣峰障谷口彌望悉林莽谽谺
一線入仄徑若指掌危梯屢攀躡喬木時偃仰隂崖伏
空洞陽嶠入宏敞俯窺地欲窮上陟天轉朗樓臺互迴
合金碧時惝恍虛簷織蛸蠨畫壁森罔兩繩床敗葉積
禪堂壊苔長悠悠石火身兀兀挂世網向暮聊獨唫徘
徊發深想
　　　維摩菴又翠岩最幽絶處科頭獨坐萬籟澄寂
　　　　殆不復知有人間世因與山靈約異日者畢
　　　　婚嫁願攜一鉢安息此中
萬峰人聲絶蘿磴恣攀陟樓臺跨深崦盡納衆山色大
地紛金銀遥天挂丹碧禪關面重壑窈窕開丈室科頭
挾書坐如面達摩壁五藴窮真如六根斷情識将因抱
華嚴住此阿閦國他年號居士説法嗣摩詰
　　　山麓遊卧佛寺寺極宏煥金銀奪目畫廊數百
　　　　千尺圖大雄氏顯化顛末備詳僧寮花木彌
　　　　靚幽支枕敧卧不覺日晏
琳宫萬山麓勢欲翔遥天金扉燁宏敞玉棟紛鈎連飛
蘿映禪室古木藏𤣥關奇花及靈果布列森祇園偉哉
化人居傑搆凌飛鳶金身丈六强證果示涅槃修廊耀
丹碧粉墨流雲烟始疑張僧繇或詫吳道元窮源遡流
派一一圖真詮天魔亦俛伏外道紛纒綿感此三嘆息
臨風涕如澘猥以無涯智逐兹有盡年何當蠟雙屐西
入清凉山杳然絶人累乗化歸竺乾
　　　出山投華嚴寺夜宿晨起遊吕公洞曩同惟敬
　　　　題名老衲炊黄梁作供憶邯鄲枕上事憮然
　　　　久之
夜宿華嚴堂晨探吕公洞懸梯噴飛雪流泉伏螮蝀星
流墜幽壑俯視勢若動僧房雲作關禪宇石為棟雷轟
蒼崖裂霧壓翠巒重老衲炊黄梁停午具清供毋疑邯
鄲生至人久無夢
　　　望湖亭亭午小酌空水明媚四山金碧倒浸澄
　　　　波中芙蓉菡萏流芳吐艷杳然身在六橋孤
　　　　嶼間惜乏兩沙棠艇子載吳娃十雙耳
衆山合長堤空水相映帶平湖漾明鏡秋色照眉黛中
流赤欄起亭亭列車蓋琉璃十萬頃倒浸畫簷外憑虚
望寥廓心賞劇堪快菡萏餘汀洲芙蓉匝灘瀨蛟龍伏
空洞鸛鶴摩逺塞魚遊迥自得鷗行豁無碍美人期不
至豈乏沙棠載吾将返若耶夷光久相待
　　　𤣥貞觀髙峙山顛孤峭突兀望之真中天積翠
　　　　由飛梯左右數百級上有石壇宏敞可坐千
　　　　人
四山抱若垣蒼翠照林樾中天峙棟宇大地聳雙闕穹
階百級上左右互森列石欄層空立瑶草紛可掇平臺
坐軒敞髙棟表􁊢嶪振䇿登翠微朝元叩丹訣玉洞繙
靈篇人迹往來絶暗谷埋寒雲隂崖墜古雪明河漾花
際新月吐木末逝将遺世紛永謝俗士轍
　　　三大士殿
普賢肇峨眉示迹惟西方文殊現五臺臺殿俱清凉猗
與觀世音普陀實吾鄉胡為三大士鼎足偕兹堂吾聞
維摩室方丈羅八荒須彌眇一芥諸佛同行藏况兹三
如來功徳侔三光秉心佐迦文並起懸津梁青獅負瓔
珞白象銜珠璫千億昭化身大悲浩難量區區南贍洲
勺水軍持将楊枝洒甘露涓滴迴枯腸我來重瞻拜感
嘆殊未央善才一童子百十叅慈航峩峩兠率天不改
帝釋疆胡為滯五濁塵土紛彷徨逝将去人世謝此浮
名繮他時會解脱説法酬空王
　　　大佛寺觀釋迦文佛金像題
峩峩薊城西飛觀聳百級金身五千丈照耀天北極畫
棟糜丹青雕甍爛朱碧琪花燁如散瑶草紛可拾耨水
清六塵雪山炯四壁廣座陳香燈長廊繪粉墨優鉢梵
筵啓伊蒲僧供出俗染汰欲空浄因了可覔香象來醫
王天龍䕶帝釋茫然小宇宙一愴大雄力
　　　寺後磊土山為十洞曲屈邃幽余嘗納凉其中
　　　　杳若别有天地者
西山實佳麗步步金銀宫四百八十寺窮極土木功或
云寡岩穴未若天南東異哉此叢林製作侔鬼工塊然
一培塿其下皆虛空十洞列左右恍惚蓬萊峰地肺鑿
委羽天忩移張公不假杖藜入無俟乗舟通猗與造化
力播㺯指掌中何因遘二女劉阮追遐蹤千秋餌靈藥
緑髮稱仙翁桃花閉流水絶勝丸泥封
　　　髙凉橋晚憩望新月作
入山路不迷出岫興彌逺平橋帶流水喬木數家晚湖
頭雨初歇沙際塵尚軟彩雲籠大堤新月吐層巘金銀
耀梵刹珠翠競雕輦馥馥紅蕖開靡靡緑萍斂改席臨
菰蒲攜壺就葭菼吳歌起難遏越調和仍緩把臂無求
羊同懐有嵇阮厯落摧雄心憑陵豁醉眼朱顔稍淪謝
白髮且荏苒人生貴適志對景聊引滿
　　　湖上菡萏盛開游人如織抵暮皆入郭余獨往
　　　　坐堤畔命小奚撥阮為吳歌
仲秋出湖隂衆芳亦未歇嫋嫋垂楊疎翳翳浮萍合紅
蕖遞芳馥緑蒲可攬結遊子飾金羈美人競羅襪笙歌
夾岸起簫鼓臨流發日入息羣囂長謡待新月
　　　歸途過真覺寺五招提突兀雲際與帝城諸宫
　　　　闕參差相望寺中車馬旁午蓋漸近國門云
真覺依帝城參差僅十里削成五招提如薄太清起憑
髙盡胡越眺逈入箕尾七層際空遥千級去天咫青霞
濕衣袂紫霧飄杖履羲和馭金輪拘翼憑玉几俯身視
塵闉局促類螻蟻何當八翼成昬黑猶徙倚
　　　謁觀世音大士禪院院在髙凉橋側自漢唐下
　　　　未嘗稱大士婦人蓋宋元始譌謬王長公近
　　　　作大士本紀辨析詳至余復厯據六朝及五
　　　　代諸野史小説證驗甚明後人當無詞費矣
吾聞觀世音顯化肇天竺發心救魔難千億現手目功
徳如丘山聖愿肯自足遍觀閻浮界衆生苦㷀獨嘘呵
儼一氣陽春布窮谷凡人發善願一一遂所欲至仁形
影彰明效桴鼓速遂令南贍洲夫婦蕃孳育我來載瞻
拜頂禮大悲足妙相呈十方天人麗冠服胡為晚近代
姑嫗謬稱祝良哉弇州氏雄辯破流俗中年窘嗣息晚
境冀多福願言普慈施世世事身毒
　
　
　
　
　
　
　
　
　
　
　
　
　少室山房集巻十四
欽定四庫全書
　少室山房集巻十五
　　　　　　　　　　　　明　胡應麟　撰
　　五言古詩二十首
　　　古意贈雲間唐子四章
飄飄雲中鴻口銜尺素書有美雲間客宛在天一隅蘭
臺振髙躅青驄曳華裾初承百里命栽花爛長衢鳴琴
訟堂上素幙垂清虛泠然念同調發篋貽雙魚贈我金
錯刀投我琅玕珠感子繾綣懐殷勤繫羅襦豈無傾城
色貴此無鹽姝林風冉冉暮嵗晏羌何如
哲人代淪謝大雅諒難作世路日凌夷詞場巧枘鑿睊
睊郢都匠戾目陵陽璞何彼金閨彦髙誼振頑薄尺書
寄逺道論交慰離索風霜粲華緘颯爽動林薄神劍貽
雷張仙舟佇李郭寥寥九成奏孰振鈞天樂千人失酬
和片語謝雕琢泠泠金石聲三嘆起韶濩
神交豈在面片諾為生平緬彼古聖賢立談蓋自傾伊
人瑚璉器光輝耀連城跫然窮谷中晤言托同聲朱絃
久摧絶為子繞夜鳴傷哉白日暮俟彼黄河清金石有
時泐浮華安足營所希大業崇努力追炎京百世猶比
肩千載垂令名區區九州内胡懼不合并
大江際天流将子一葦航飛濤如雪山日夜奔錢塘同
心苦離索泪目馳河梁豈無盈觴醪我友不共嘗蒹葭
被白露林葉何萎黄朱絃感人懐怨彼離别長翩翩兩
龍劍各逐晨風翔雄雌一朝合紫氣騰岩廊許身貴許
心片諾為肝腸寄謝久要客形骸良可忘
　　　贈吳生充二首
季重方七才子華侈八面承家得苗裔甘守蓬藿賤世
途尚豪侈裘馬互矜炫伊誰振大業往往讐筆研翛然
韋布中嗒爾罷歆艷遁迹吳山陽索居嚴陵岸千秋豈
不勞樂此琴書翫
一丘伴麋鹿抱膝良堪多何來念同好負笈攀藤蘿先
生久避世白眼横庭柯乾坤莽寥廓故交邈山河𤣥亭
不盈丈愧汝常經過矯矯侯芭生抱饑習吟哦英詞爛
金石激楚停陽阿黄鵠飛摩天壯齡日蹉跎豈無朱絃
瑟為子迴沈痾才人例百六坎壈終如何
　　　贈黄氏二仲詩二首
括蒼一抔土遂安萬山腹大澤生龍虵連城孕雙玉俱
操七寸管並騖千里足邂逅錢塘涘翩􁮞紫陽麓折齒
師仲淹和歌到窮谷眷言申末契悠然味伐木
孟陽誠哲昆季方亦難弟矯矯江夏黄聯飛盛明世談
詩各起予琳瑯逺公社雙鳳鳴雲中二龍語天際回首
華陽宫故交日殞逝晚合蓋自傾居然洞肝肺隋珠豈
不耀愧此荷裳繫歸與葺衡杜白首期勿替
　　　清華館為程生元魯題
大鄣擅幽奇名園負東郭衡茅數十椽軒敞帶長薄林
木何翳然空庭散鳥雀清漣媚藻荇緑波映蘅若夾岸
芙蓉披中流芰荷灼翩飜白羽下撥剌紫鱗躍之子吟
逍遥飲泌自斟酌沾沾御元禮亹亹獻康樂問字開揚
亭校書閉劉閣丈人習名理夙諳卧遊樂觀魚失濠梁
騎馬涉京索緇塵染衣袂行行悔入洛何當築土室行
坐此丘壑千秋三逕中求羊未寂寞
　　　汪生惟徳工奕而温然長者行持巻乞言為賦
汪生歙都彦家世本閥閲總角遊巴邛邂逅四仙列龍
肝竊餘剰隨風墮天末攜書客武林精心究圖牒休仁
迨仲甫遺譜恣繙閲藏機玉局中妙思鬼神協一㕓據
湖山所當幟必拔九枰欲較王半道祇輸滑紗帽挈隠
囊翹然布衣俠髙車長者聚短巷俗流絶半軒風雨聲
廣武戰初合奇謀騁六出廟算窮七伐斜照委緑苔殘
星蔽黄葉逡巡斧柯爛慘淡燭花滅誰云奕小道先生
早䟤跋嵗月贏二毛悠悠茂𢎞業當今號國手方吕蔡
頏頡一匡方擅齊(方寓/清源)偏霸汪表越吕蔡季孟間吾評
匪僭躐黄王及朱范少俊互騰踏猗哉盛一時輓近諒
難越就中孰恂恂生也最馴洽澄清叔度侣謹畏伯髙
埒争先戒貪競殿後冺驕伐遇我吳峰巔屢結丈人襪
願言丏隻字千秋耀眉睫年來謝筆研推敲廢頰舌參
差宿習萌把袂若中熱為汝聊囁嚅毫端縱塗抹久矣
忘成虧誰云較優劣枯棋三百六廿載閉空篋冉冉負
局翁騎雲去閶闔
　　　送林貞耀藩㕘之嶺南
晨餐悵不御飛龍在河梁駕言奉王命千騎巡東方材
官負旌節組練紛路傍還州震華鼓里閈爛生光偉哉
圖南鵬八翼順風翔把袂即修途行行涉炎荒豈無臨
歧戚執手互徬徨與子異形骸去住安得雙丈夫志萬
里六合如帷房勉哉䇿髙足銅柱流芬芳
大荒極東南山川莽迴互四百羅浮峰參差矗雲霧關
河信紆鬱人文亦横騖闤闠連城壁吹嘘競相慕興言
適逺塞甘棠夾廣路猗與振大雅始興並風度落帆炎
海陬捨筏曹溪渡勾漏饒丹砂行歌白日暮絶域寧久
淹金莖湛仙露萬仞飛雲巔帝閽會平步
　　　讀林氏三世集寄貞燿參知天迪員外
峩峩晉安里王謝惟髙門三朝四八座玉立輝乾坤木
天何寥廓金閨信沈淪雲烟爛東序河漢流西崑賡酬
亦遞唱文采如雲屯突兀黄金臺咫尺限帝閽川容卧
輞水山火歌陸渾花晨競彩筆雪夜攜芳尊歡言頌遺
藻典刑儼生存良哉汗青業奕葉垂雲孫
　　　乙未秋邂逅梅生泰符把臂甚暱同觀濤江上
　　　　别去未幾則聞生病且殆俄聞生竟不起矣
　　　　余再入武林檢敝篋得生手書屢紙不勝山
　　　　陽鄰笛之愴爰賦二言投宛溪之上以吊之
梅生宛陵秀負笈來錢塘嘯咏湖山間咳唾馳琳瑯一
朝玉樹亭覩我神飛揚十載胡先生姓名狎詞場慕子
如渴飢戚戚縈中腸龍門屹造天怨彼一水長班荆倏
成故願得升君堂嗟余蹇且拙厯落如桓郎将汝繾綣
懐永夕連匡床觀濤大江涘海若為徬徨眷眷執手言
晨風發河梁将無綺語累念子毛髮黄願言保玉體百
嵗遥相望
流光不相待倏忽三嵗久鬱鬱上東門春風五楊栁端居
感離索念子成老醜何圖羽翼乖喪我同心友玉樹埋地
中垂楊幾生肘發函見君書洒泪濕蓬牖天運阻百六詞
人厄陽九勁風掃飛藿弱質復何有傷哉大國賦黙黙如
澠酒遺篇爛金石為汝藏二酉千秋宛溪上不愧朗陵叟
　　　玉樓篇題李能茂遺墨後(有序/)
　　　　東陽李生能茂抱絶人之姿年未四旬而夭
　　　　折中道且遺文漫軼有長吉錦囊之憾焉大
　　　　塊於才胡亟栽之而亟覆之若是豈上清白
　　　　玉樓重搆非隴西氏子例不使操觚帝傍耶
　　　　余視生忝一日長生謬以匠石見推余亦以
　　　　得生里閈快愉甚迺生竟落落死矣昔長吉
　　　　就徵杜紫薇至為奴僕命騷之説生幸獲長
　　　　年即亡論驅馳屈宋其力追兩都三唐而不
　　　　為王孫之誕漫可前箸㳏也生于當世所尸
　　　　祝弇州氏外意以信陽吳亳三數公悉易與
　　　　而頗時時輓轂厯下生此其持論稍與不佞
　　　　左者自餘上下千載大都若合塤箎居常盛
　　　　氣欲見所論著垂一家言而疾病未逮今所
　　　　存歌詩僅僅數巻則余業序行諸世矣他傳
　　　　記雜文既散失而書牘數十百首獨巍然余
　　　　巾笥中暇日因為裝潢成軸時展閲之以舒
　　　　憤懣秋清木落宴坐齋頭一二友人過從談
　　　　藝偶取生遺墨縱觀不覺哀涕淫淫横集衣
　　　　袖河山宇宙纔一俯仰便作陳人悲嘆之懐
　　　　庸可復喻輒走筆三十六韻塗抹巻終生誠
　　　　有知得無太息於穹壤也
香山兠率宫譙郡遮須國笙飛蜕子晉樓成召長吉造
物誠小兒大塊黯無色傷哉一抔土瘞此連城壁矯矯
東陽生雕龍擅疇昔雄心萬古挫猛氣千夫失踔厲無
前修精進寡儔匹雙眸狹宇宙今古照瞬息彈丸婆娑
界十指肯浪屈猥余一日長閭閻復咫尺負笈來藤蘿
披襟坐蓬蓽長嘯金華顛大呼石羊窟操觚問真宰慘
淡白虹泣晩叩瑯琊門中郎倒屣出通家孔融後下榻
陳蕃側如澠卜興代生花贈彩筆頻闚慈氏閣屢面初
祖壁善才拜未終慧可髓幾得嗚呼大雄逝金棺拉摩
詰一真返桑扈三號吊秦失白日愁西南浮雲悵東北
伯道無遺孩梁鴻有陋室弱女涕泗横孤嫠形影隻蟪
蛄集荒榛狐兔入樷棘殯宫對棠梨織烏伴於邑何人
奠麥飯有客嘆陳迹髙文汲冢殉麗句紫薇緝粲爛流
江河縱横走都邑隻字迴彭殤寸心炯得失榮華劇臭
腐眼底復何惜嗟余少濩落狂名世争詘青衫二十載
窮愁仗汝釋一朝斷交臂疇與豁胸臆聞笛時悲酸横
琴重悽惻粲粲白玉京修文拜新職惟應大鵬輩八表
獨揮斥
　　　寄蘇君禹二首(有序/)
　　　　與君禹别都門倏復二載是秋余寓武林忽
　　　　聞君禹仍有燕中之役亟躡屩錢塘握手則
　　　　先以黎明出關外矣一水盈盈坐失良晤悵
　　　　憾不可言
轉蓬亦有根飄颻隨長風遊子豈無家卒嵗歌途窮宛
宛同心人咫尺錢塘東眷言贈芳草軒車若遊龍朝馳
武林驛夕止禦兒宫八翼排金門雙鈎氣如虹而我獨
何為一室長忡忡傷彼四愁咏目送寥天鴻
桂林實奇秀千峰矗雲霄丈夫桑弧志驅馬萬里遥曲
江浣塵壒愚溪滌煩囂伐鼔震五嶺舞干洽三苗昔人
讀書臺突兀迴霞標黄鵠一再舉宇宙參遊遨鴻篇勒
琬琰姓字留荒要皇皇四門闢柱石毘清朝
　　　幔亭篇答黄文學堯衢(有序/)
　　　　莆中黄堯衢以干牘見投亹亹數百言陳義甚
　　　　髙而過情推挹鄙人幾於昌歜之嗜比讀其所
　　　　為諸序傳樂府雜詩奔詣兩都六代間令人應
　　　　接靡暇聞生年僅僅逾冠胡以一蹴至斯堯衢
　　　　雅欲得予言為序適病中憒憒且茂漪始睹逸
　　　　少筆蹤神氣頓爾疲薾爰賦五言古體二十
　　　　韻稍致區區僕生平寤寐閩遊三事拜甌寧
　　　　滕先生墓及握手武夷君飽啖側生而返今
　　　　且並黄生四矣他日扁舟東下振衣長嘯于
　　　　幔亭之顛堯衢得無踴躍和我也
黄生起南服摛藻自弱冠蟬噪薄隋梁龍躍躪秦漢大
言或元封小咏亦貞觀宛宛樂府詞珠璣燁璀璨畸遊
閩海上獨抱延平劍九曲浮清泠九漈吟泮渙飛揚大
江楫躑躅廣武戰何哉九合勛桓文謬推贊前茅受旗
鼓中權屬壇坫穆穆清風頌寄我劇三嘆嗚呼哲人頽
往事涕如霰瑯琊𤣥草絶豐社白榆散陽春悵誰和長
夜邈難旦灼灼傾城姝昭陽擅飛燕凌雲羽翮就澤霧
文彩變大鵬遇希有八極眇一盼将無笑鷽鳩會有嘲
斥鷃俗士迷前籌達人炳遐算奇峰三十六一一造天
半為報武夷君廣張幔亭燕
　　　夜燈同永叔話舊仲子弼年十四於座中戲咏
　　　　白石榴有霜寒秋色浄明月挂枝頭之句余
　　　　嘉其風格朗朗賦此勗之
石梁駕丹壑赤城横紫霄天台八萬丈的皪懸霞標司
空毓靈秀龍躍隨神堯華名走絶域茂實騰中朝鬱鬱
庭階樹三珠粲同胞青錢捷唾手俯拾如承蜩髙陽失
才彦潁上慙時髦文章聚花萼薄海誇賢豪緬余識季
公把臂成久要古心出墳索逸韻馳風騷矯矯八尺軀
恥偕兒女曹胷吞夢澤水氣折洪河濤雄飛邈廣漢雌
伏懐窮交皇皇潞河涘十口勤維梢空同倚長鋏函谷
遺綈袍吹嘘及朽榦攬挈當前茅狂歌復痛飲浩蕩窮
深宵呼盧墮明月角奕流神飈情投儼膠漆契合鈞咸
韶酒酣見仲子燁若英瓊瑶翩翻慕周孔卓犖譚伊皋
孤芳滌塵膩五字驅炎囂靈光詫授簡鸚鵡憐揮毫揚
收劣加嵗子安正垂髫伊余越四十蘭玉殊凋蕭對此
重嘆息中腸熱如焦于門一何盛咄咄鍾靈苗丹山詎
凡翮渥水真奇毛勉哉事大業嵗月如風飄無窮有令
聞不朽寧金貂下幃第發憤惜隂競蓬茅六經鼓元氣
百氏羅秋毫餘皇破巨浪繁弱聨雙鵰祖孫及子父奕
葉馳華鑣回首天台色東南正寥寥惟應太原望世世
争岧嶤
　
　
　
　
　
　
　
　
　
　
　
　少室山房集巻十五
欽定四庫全書
　少室山房集巻十六
　　　　　　　　　　　　明　胡應麟　撰
　　五言古詩一十八首
　　　戒裝武林别施蔡二生
施生赤城彦蔡子黄岩英吞吐石梁霞各著詞苑聲相
逢武林道握手蓋自傾交孔競持刺識韓互班荆廿載
龍門懐一旦希合并空山咏伐木求友何嚶嚶緬余朽
且拙蚓竅鳴舂鶯翩翩兩國士立談四座驚擊筑邀漸
離脱劍遺荆卿河橋驟脂轄立馬言長行行行去吳會
望望投幽并屋梁夢顔色落月懸髙旌念彼新知樂日
夜肝腸攖
　　　翠筠軒十六韻為姑蔑柴生起用題
仲蔚耽蓬蒿陶公藝松菊何如三徑中翛然萬竿緑掩
映王猷居蔽虧張廌屋夾砌澄清漣捎簷洒飛瀑琤琮
風乍鳴蔥蒨雨新沐秀色分渭川清隂散淇澳天寒白
鶴下日暮文鵷宿主人挾胡床閒把道書讀曳杖時科
頭銜杯或坦腹裴李咸披襟嵇阮互遊目髙秋横笛音
五夜洞簫曲嗟余罹世網羨爾軼塵俗佳人隔翠袖千
里夢空谷将因挈枕簟晩嵗共幽獨
　　　題蔡稚含適適軒二首
達人委元化哲士戒迷塗一枝遂鷦鷯九萬匪所圖樂
志追仲長潛耀希王符軒忩僅容膝結搆臨菰蒲座右
横清琴相對酒一壺客來但留酌往往髙陽徒俯仰宇
宙中倏若黄公壚秋色下前山我醉君但扶不見南郭
生嗒然忘故吾
憶昔金馬門執㦸趨銅龍雄飛奮六翮夭矯隨天風一
朝事勢異漂轉如征蓬人生貴適意大業寧三公開軒
赤城畔丹霞照簾櫳圖書不盈丈有若蓬萊宫神遊八
極表目送雙飛鴻陋彼征西貴柴棘盈胸中太虚為我
宅何事悲途窮
　　　再送惟徳使君挂冠還景陵
士有曠世志宏覽隘八荒燁如岐山鳳千仞常孤翔矯
矯徐使君束髮趨明光髙臺騁驥足絶棧逾羊腸淮圻
縛猖獗歙甸寧劻勷膚功勒琬琰大業懸旂常洪流割
淮泗再起紓懐襄𤣥圭帝三錫薦牘交岩廊皇皇神武
門振步皆康莊凉飈倏以厲悲彼芰荷裳一朝返初服
挂冠出徐方父老涕泗横蹩躠盈路傍勇退乗急流永
謝浮名繮咄咄邯鄲翁朝餐熟黄梁大千等夢幻緑鬢
俄秋霜逝将息埃壒冲漠朝羲皇築宫寄層巘結宇臨
崇崗曵杖泰山顛挂瓢潁水陽五湖笑鴟夷六合追雲
将我友值明發送子臨河梁眷眷脱屣懐大覺迴滄桑
髙風凜百代感嘆徒彷徨偉哉扶揺翮宇宙呈圓方他
時挾雞犬拔宅升微茫金莖爛雲際甘露流天閶願言
洒病骨餘􁏏沾枯腸
　　　懐姑蔑柴生起用時生将謁余燕中
秦嘉滯府胥常建窘邑尉良哉達人言髙才鮮貴位矯
矯姑蔑墟柴生出其類青雲走牛馬白日侣蚊蚋案牘
勞形神刀筆記功罪八議權親疎五刑覈情偽寧懐張
杜刻敢冀蕭曹會論交企蘭荃投誠密蕭艾麗句蒐梁
陳遐思闖晉魏白雪流輕揚丹霞獻明媚沾沾太𤣥草
捧誦若金匱嗟余素寡合念汝欲捐珮南山歌未闋北
陸盟忍背(時生将北上/謁余燕中)勝流實嶔崎名士本憔悴浮蹤
自昔然大業豈終累不見漁陽撾正平興彌鋭至今鸚
鵡篇永拔詞賦萃
　　　輓宋西寧忠父
賢士悲龍蛇才人困百六嗟嗟宋子侯宛爾大夫玉夭
矯珊瑚枝光輝奪魚目冲虛本天性濡下甘自牧執轡
道愈尊結襪躬豈辱門庭聚四海賔客互追逐飛觴不
問主洗盞輒更僕悲秋坐五夜避暑卧三伏懽言詎知
疲豪舉動驚俗才髙世争妬名成帝未録上谷無爰書
中山有謗牘一眚遺干城寸朽棄良木長康笑黠癡桓
倫嘆􁀙轆萬鍾亦何加千秋會相屬煌煌白玉樓忽赴
上清籙令威去遼陽莫邪閉豐獄虚堂妖鵩鳴荒塚孽
狐伏河山怨離索宇宙恨幽獨白楊翳泉臺青藜熄天
禄寥寥郢中賦悽愴不堪讀
　　　方母孀節詩為厥子伯苓題
燁燁新都媛修蛾粲明璫十三字君室十五登君堂良
辰一以醮中㕑奉姑嫜眷言拂巾席皓首偕匡牀風波
起中路庭樹飛秋霜青銅擲粧閣碎裂羅衣裳剖心慰
夫壻截髮藏筐箱空閨撫弱息血淚横枯腸松關白日
暮永夜啼寒螿抱影三十年哀哀稱未亡緬懐勵髙節
泚筆題篇章他時繼黄鵠萬古明天常
　　　寶劍篇(以下古意三首/贈鄧子逺遊)
司空兩龍劍紫氣何煌煌雄雌閉石匣萬古垂精光憶
昔初鑄時乃在越溪傍誰能為此技莫耶與干将百鍊
就鐔鍔千鍊成鋒芒風波起長路出處俄參商一飛九
天外八翼遊岩廊一沈九地中悲鳴和寒螿時命固大
謬分違亦其常與子匪一身爾我安得雙
　　　天馬咏
天馬汗血駒騀駊出湟中一鳴伯樂顧再鳴冀北空何
來市駿者相值華陽宫黄金百萬鎰玉勒馳青驄飛行
厯九陌疇不憐追風悲哉照夜足躑躅太行東豈無烈
士腸嵗年倏成翁徒令厮養卒執䇿嗤龍鍾
　　　豫章行
亭亭孤生木厥惟豫章材蒼龍蟄岩穴鱗甲纏莓苔一
朝魯班氏伐至秦王臺中天懸髙棟有若登蓬萊萬間
礙星月九級披雲霾金銀互文飾朽櫟庸堪偕寧知大
椿樹廣莫甘塵埋春秋八千計逍遥卧無懐
　　　二難雙美詩為大叅張公賦(有序載/别巻中)
猗歟三百篇張仲顓孝友四姓雄金閶吳趨實材藪森
森五丹桂揚芳賛皇囿惟時疫癘侵髙堂阨陽九饔飱
滯床笫湯藥盈鬲卣諸昆競扶侍昏旦遞奔走叔也尤
徬徨蟣虱生帶紐露禱臨中逵恍惚心語口母算倘可
延兒躬曷遑有昊天若傾聴冥冥肯其首沈疴遽霍然
衰札起蒲栁一死全吾心庸恤近與久飛騰屬少公萬
巻窮二酉大孝昭顯揚龍章煥星斗元方操實奇季方
遇寧偶峩峩二難列異代同不朽
二難既表吳雙美尤擅越緬懐神仙尉微官寄太末束
帶見督郵甘等絳灌列去思二十載髙風栁下頡積慶
流參知振代覩人傑詩禮聞家庭頌賦起岩穴讀書直
中秘五車恣漁獵升沈遞敭厯顯晦互更涉直聲聳廟
堂上考奏藩臬大斾翔三衢棠隂半姑蔑遺民泣往躅
故老頌休烈㕔事垂雙松步武儼對越熙朝述盛事名
宦祠世業至行通神明清芬播齒舌弟昆洎父子後先
逈光絶令譽收一門千古垂閥閱
　　　飯惟寅白雪山房話舊
錯落雙龍劍寒芒凌素秋紫氣燭豐城射彼斗與牛一
朝遇司空發函佩吳鈎風霜劃相妬坐拆蒼精虬雄飛
渺北極雌伏還南州山川莽寥廓哀鳴互相求霜華粲
中夜索處聲啁啾何意長安陌相逢重夷猶一見喜且
驚倒屣羅珍饈髙堂把桑落厯數平生遊彈指三十年
震旦若浮漚夙昔紅顔子參差俱白頭升沈間存沒萬
感盈荒丘緬邈同心人中原聚名流瑯琊失麟鳳嶺表
埋黎歐突兀魯靈光寥寥見君侯頭風汝旋愈肺病余
寧憂惟應委元化百齡暮優游安期下玉舄赤松駐瀛
洲仙飈載羽翼八極朝宸旒
　　　惟寅以書貺馳使潞河適媵人偶舉一子走筆
　　　　賦答
驚塵蕩白日羸馬馳郊墟悵彼同心人緬邈百里餘舉
頭雲中翮有鳥銜尺書粲粲瑶華札開緘照衡廬慰我
加餐飯問我何方居十口寄他鄉晨餐食無魚芒鞋役
欵段誰為供髙車感此長太息臨風重踟蹰骯髒宇宙
間畸遊抱琴書朱門盛先達落落窮相如夙昔逢君侯
青驄曳華裾情親四十載膠漆垂桑榆纏綿國士念涸
轍頻吹嘘豈忘木桃報再拜慚庭除中閨夜得雄旅抱
偶一舒眷言骨肉友卧起同徐于持此答芳訊聊用當
璚琚頽然定一笑為我掀氍毺
　　　題瞿令人冊為茂才紹曾(有序/)
　　　　令人瞿氏丁生紹曾母也笄嵗有家夫遘癎
　　　　疾矢心夙夜扶顛持危垂四十年終始惟一
　　　　今紹曾長補邑弟子員矣念令人劬勞逆境
　　　　逈絶他為人婦者持冊介從叔父文統謁余
　　　　武林曰惟先生寵施一言即華衮母氏亡異
　　　　余既髙令人之誼且愍紹曾之惓惓請也援
　　　　筆慷慨為賦五言古二百餘言
婦惟丁生母卓行超人寰笄嵗適名門婉若蕙與蘭結
褵詎云久災氛岌相纏良人遘奇疾百體紛摧殘心神
忽眩瞑手足時顛連歡娛擲中道疇不虞紅顔母也執
髙節涕泗如流泉呼天誓同穴肯析雙飛翰一身委床
笫藥物長周旋肝腸絶怨懟面目忘媸妍仰事頭白姑
頫鞠黄口男家徒四壁立辟纑夜燈前拮据度荒饉永
晝懐饑寒彼蒼鑒明徳繞膝森鵷鸞矯矯汗血駒勵志
遊天閑劬勞念母氏賦咏蒐名賢我聞載嘆息踴躍操
如椽偷生信為易蹈死亮非難厄哉斯人遇畢世罹憂
患貞心既不毁淑問仍終完夫存子亦樹晚節聊蟬聯
寧知處困懐荼毒窮當年凜凜鐵石腸興彼懦與頑裁
詩頌令哲史筆千秋傳
　　　謁關忠義廟作
中原遘百六漢鼎分三雄矯矯忠義侯挺身出蒲東草
茅識先主仗劍扶真龍間關袁吕營百折明丹衷飛揚
白馬戰鋭氣嘘長虹立取上将頭萬夫摧折衝解圍謝
曹氏絶婚詬吳儂巨浪渰七軍襄樊列艨艟禁俘徳亦
虜大江血流紅威聲赫華夏皦日懸晴空陸渾亘許洛
壺漿若雲從詎意肘腋間包藏劇羣兇蚩蚩衆狐蜮發
姦維遜䝉輕舟襲南郡九仞隳成功麥城困孤旅臨殂
徼元戎詎云彼蒼酷况乃炎精終昭昭玉泉宇肹蠁侔
層穹河山峙壯節尸祝盈寰中姓名走婦孺位號歆兒
童伊余肅遺像颯爽來英風嗟彼操與權死生細螟蠓
纍纍兩國賊紫陽筆何公遐哉九朝祀元運偕無窮剛
腸儼對越三嘆欽前蹤
　　　觀察林公嘗感異夢於忠義以左轄趙公之輯
　　　　侯志也索題其像爰繼此篇
漢統遘桓靈縣宇互分裂卓布首傾危操權晚猖獗矯
矯中山胄風塵締材傑猛氣雄萬鈞危途厯九折下邳
阨羊腸官渡奮䑕穴生平為劉念俄頃報曹節大呼梟
敵元干将路明滅全師鎮荆楚威名愈騰掣孟起標盧
前漢升恥灌列長驅出漢沔舟航泰山壓禁俘若羊豕
徳磔等蠓蠛先聲震華夏壺簞道填咽髙光四百基克
復儼眉睫漢賊肝膽驚吳歈夢魂攝外交託姻㜕内忌
逈秦越隂謀劇魍魎狙伺鋭饕餮艛􁑆藏戈矛烽屯虜
間諜侯也天日衷迄墮羣小策峥嶸兩岩郡望風授兇
孽遂令蓋世功彈指恨(闕/)
　
　
　少室山房集巻十六
欽定四庫全書
　少室山房集巻十七
　　　　　　　　　　　　明　胡應麟　撰
　　五言古詩二十八首
　　　婺中三子詩(有序/)
　　　　三子者劉參軍峻沈僕射約駱侍御賔王也
　　　　孝標以流寓休文以宦遊賔王以起義出奔
　　　　他郡迹三子始終無論隠侯即劉駱二君未
　　　　可以婺槩者第吾邦文學三子實首倡之則
　　　　婺雖一日之過猶其湯沐矧其生于斯仕于
　　　　斯沒于斯也夫休文達矣孝標賔王則窮迺
　　　　其風節矯矯咸足重婺余既為白諸學使蘇
　　　　公則復櫽括其槩並隠侯為三子之篇亦以
　　　　余之窮有相類者匪曰氣味之合已也
嵯峩婺女郡星斗垂寒芒寥寥曠千載氣運開齊梁劉
生實天啓乳哺隨髙堂翩然自北來燁若孤鳳凰讀書
紫薇岫一目逾十行山棲表逺志絶交廑中腸千言走
珠貝七録披琳瑯含毫䇿錦被倏忽驚岩廊遂令世主
忌坎壈終詞場龍蛇諒斯在鴻鵠詎可量矯矯七尺軀
恥為萬乗降胡然際悍室妖牝啼朝陽潛身嘆孤犢跛
足追亡羊太息敬通論今古為徬徨(劉困于悍室轗軻/終身常著論擬馮)
(敬通見史余/每太息云)
　　　　右劉參軍孝標
仙李方二葉九廟摧妖狐刳剥盡生靈宇内無完膚岳
岳臨海公奮袂起菰蘆義旗舉大澤百萬當一呼虹霓
切雲漢雨澤滂泥塗操我七寸管問彼六尺孤片言嚇
淫牝一戰梟羣奴惜哉下阿戰倒甲如摧枯奇功固罔
立大義差足扶披緇入靈隠覔句酬跏趺金鎚隠博浪
鉅軸流江湖固知藝文傑詎曰器識疎一辭道王辟無
忝令伯徒至今讀遺草激懦開頑夫(駱沒後詩文散逸/郗雲卿蒐録餘剰)
(梓之余别輯駱/氏忠孝傳詳載)
　　　　右駱侍御賔王
六代更廢興文士故不乏奮迹驚才賢乗時見髦傑猗
歟沈隠侯文章何燁燁騁望遊中台違情守東越珮玉
辭岩廊鳴金下閶闔沿泳雙溪流遲徊三洞穴會圃臨
春風登臺望秋月(引沈/原句)旌斾俄飛揚劍履倏騰踏一代
懐龍門千秋仰驥秣四聲啟後流八病表先達盡剖洪
荒秘卓為藝林筏儒生互雌黄志士競鈇鉞寥寥數千
載風流竟誰越豈伊腐草流塵土共澌滅(八咏綺習本/非絶塵然四)
(聲之傳足/俟百世)
　　　　右沈僕射休文
　　　二懐詩(有序/)
　　　　二懐者張進士子同姜禪師徳隠也一遯于仙
　　　　一遯于釋固薦紳先生所不道然唐婺中詩流
　　　　自駱丞而下必次及焉即調或卑卑固時代使
　　　　然矣夫志和浮家霅上而休公駐錫川中蓋二
　　　　君亦非老于婺者豈賢者避地自昔共然将詞
　　　　人多窮迄今尚爾耶夫余亦有逺遊之思而未
　　　　得其挫名之術也故于二君咸沾沾有遐慕焉
有唐迄元和畸流尚不之翩翩𤣥真子百代恣漁獵雅
志游松喬奇蹤軌莊列嗒爾柱下言超然謝津筏富貴
輕鴻毛軒冕等澌沫一辭世主聘浮家老苕霅
　　　　右𤣥真子張志和
唐末緇流空休公崛然起卑卑局晩調兀兀吐𤣥㫖冥
心師楚圓苦思叶齊已禪啓天竺詮畫妙應真理片言
忤大帥脱身錢塘汜一鉢游岷峨逍遥入無始(緇流談/禪盛極)
(唐术然文彩頓乏矣休/公畫理入妙應真今傳)
　　　　右禪月大師貫休
　　　婺七賢詩(有序/)
　　　　七賢皆婺中先達宋元以來文學士也吕太史
　　　　雖一代儒宗顧其實有不可盡泯者屈就兹列
　　　　焉
於越稱上游婺實文獻域唐末何式微宋南復中闢太
史雖儒宗詞華蔚天植惜哉掩藝成端居聖門籍
　　　　右吕太史伯恭
同甫真人豪矯矯謝拘局寧為躍冶金肯作瓦全玉四
上阜陵書十返紫陽牘至今華川陽英氣貫岳瀆
　　　　右陳狀元同父
與正頗負奇翩翩孝皇代作吏𢎞風流經國紀鄉遂世
尊考亭疏迄掩干城鋭細行誠足矜大徳豈終累
　　　　右唐刺史與正
侍講起勝國舉代推詞場髙蹤峙虞揭遺躅開宋王遂
令婺女顛光焰萬丈長(韓/語)惜哉駱劉緒緬邈空梁唐(侍/講)
(元倡宋王繼之然風/雅一途猶三舍也)
　　　　右黄侍講晉卿
文肅興閭閻揮毫走當代文事既渟泓儒宗亦映帶毫
濡瀫川涘研滌浦陽瀨一傳太史公粘天決千派
　　　　右栁文肅道傳
金華本學藪淵穎彌鏘鏘潛心事大業奮志遊羲皇一
命詎足榮千秋在文章鴟鳶亦奚事腐䑕矜鸞凰
　　　　右吳山長立夫
元季多奇人出語必驚衆山川縱吞吐造物時簸㺯魂
夢遊玉樓敲推入醋甕嗟彼龍豹姿甘為鬼才用
　　　　右陳隠居君采
　　　邑三賢詩(有序/)
　　　　余邑當宋元得賢者三人皆深於經術不可
　　　　以文藝盡之迺其著述班班足考鏡也作三
　　　　賢詩俾毋以質掩其文焉
濯濯香溪流汀洲雜蘭芷之子懐清芬南渡勃然起大
隠𢎞髙風真修味𤣥㫖遺文詎必多一臠見嚆矢(邑有/文集)
(自茂明始今香/溪舊刻尚傳)
　　　　右范隠君茂明
吉父英雄姿夙負濟時略不受帝王知遂工賢聖學著
述逾三車卧遊厯五岳至今尚典刑遺像儼丹雘
　　　　右金文安吉父
煌煌禮部公執㦸隠金馬憐才若饑渴片善必揮洒餘
日酬詩歌居然振大雅世無揚子雲誰為好𤣥者(正傳/著敬)
(鄉前後録禮部詩話等/編采掇故實勤至亡比)
　　　　右吳禮部正傳
　　　讀國初四君遺集(有序/)
　　　　文章國初越最盛越中婺最盛浦陽義烏金華
　　　　三數君子者雖風調沿襲宋元而淳龎敦大蔚
　　　　然開一代先李獻吉云金華數子真絶倫非溢
　　　　語也詩歌稍左次當行亦往往有足觀者余讀
　　　　四君遺集慨然其人人為四韻以識余臆
猗與太史公振代見才傑百氏勤琱鎪二典恣漁獵雄
章發天造大手揚帝烈至今藝士林冠世推閥閲
　　　　右宋學士景濂
忠文起草昧弱冠宣王猷雄才動宸宁大節揚蠻陬肝
腸凜鐵石毛髮如懸疣巍巍文士烈燁燁垂千秋
　　　　右王忠文子充
奕奕空同生名家出華右雕龍擅制作繡虎威百獸才
啓北地先裔屬潁濵後遂令赤松頂峨眉鬱同秀(平仲/潁濵)
(九世孫亦號空/同子在獻吉前)
　　　　右蘇内翰平仲
才賢萃吾婺仲子維吾宗雙溪濯蘅杜三洞捫芙蓉霜
蹄縶百里天門恨九重寥寥信安集一臠窺良工(仲申/所傳)
(信安集甚寥寥讀/者不無遺恨云)
　　　　右胡教授仲申
　　　宋王二雋篇(有序/)
　　　　宋文獻有子曰璲王忠父有子曰紳各以少
　　　　穎知名璲書法為國朝第一惜夭折中道而
　　　　紳以孝行蔚然光紹先人皆匪可文藝一端
　　　　盡者并識數語為二雋之篇
浦陽既龍躍華川亦鷟起有雛必九苞為駒日千里飛
翰洒玉樓重繭厯金齒太息承家風寥寥墜蘭芷(仲珩/書絶)
(少詩僅數篇王氏/繼志集亦罕傳者)
　　　　右宋璲王紳
　　　存沒篇四首(有序/)
　　　　粤黎梁歐三子洎吾鄉子與方伯皆余忘年
　　　　交也都門一别梁徐相繼下世僅黎歐存爰
　　　　敘四子為存沒之篇
黎公産嶺表宛若荆山璞沉湎偕步兵滑稽類方朔一
官寄長安十載卧𤣥閣悠然太古民相對忘寥廓
　　　　右黎秘書惟敬
嘉隆振雅道徐君實天縱翺翔五子間燁如九霄鳳維
昔平原館如澠為余頌倏為岱岳遊能無山陽慟
　　　　右徐方伯子與
燁燁歐楨伯人倫挺奇邁宦遊三十年囊惟一氊在大
隠留金門遐悰寄塵外把臂慚後時論心迺前代
　　　　右歐博士楨伯
太息平生交梁鴻遂長夜憶昔長安遊屢命千里駕遺
冢鄰要離修文佐卜夏羅浮四百峰望爾涕交下
　　　　右梁内史思伯
　　　寄吳門四子詩(有序/)
　　　　王承父屢訂余入訪烏鎮至則葭菼茫然無
　　　　復問津處過金閶適周公瑕與客遊天池泊
　　　　崑山覔王世周寓婁江覔曹子念皆出謁所
　　　　知矣遂各為一章寄焉
公瑕布衣俠夙習游鍾王珠璣耀千裔琬琰被八荒詩
篇匪細事一一追三唐希聲豈諧俗太息雲門章
　　　　右周文學公瑕
東吳菰蘆中乃有如此人形骸若象罔富貴輕浮雲含
毫役萬彚混迹游風塵笑我何太拙白首攻𤣥文
　　　　右王山人承父
曹生滑稽雄自稱子建後鬚髯河朔豪翰墨江左秀康
伯惟令甥楊惲實賢舅為憶兩瑯琊哀涕泫清晝
　　　　右曹山人子念
藝士工浮儇末俗寡淳質自與王郎遊恍入華胥國錦
里餘角巾臨邛有立壁一誦次公言千秋白虹泣
　　　　右王茂才世周
　
　
　
　
　
　
　
　
　
　
　
　
　
　
　少室山房集巻十七
欽定四庫全書
　少室山房集巻十八
　　　　　　　　　　　　　明　胡應麟　撰
　　五言古詩一十九首
　　　六公篇(有序/)
　　　　六公者髙太史季迪李觀察獻吉何觀察仲黙
　　　　徐博士昌穀髙參知子業李㢘訪于鱗也其三
　　　　洛下其二江左其一濟南總之上距國初下迄
　　　　𢎞靖詩家者流正宗巨擘盡矣余束髮寤寐諸
　　　　君子讀其遺集恨不獲一當其人是秋舟過吳
　　　　門欲入訪季迪昌穀故居而州民遂無識者蓋
　　　　頽沒榛莽久矣嗟夫彼其盛名朗朗懸諸日月
　　　　世代非逺河山邈如由後視今維今視昔俯仰
　　　　宇宙能無悵然爰並李何四子為六公之篇後
　　　　之同志或将有感於斯咏云爾
四傑起江左太史何琅琅一鳴駭萬鳥百中連雙鶬朱
絃奏上國白紵歌明堂遂令十葉後率土歸吳閶(謂嘉/隆間)
(也/)
　　　　右髙太史季迪
河洛鍾人龍圖書倏輝映文起八代衰詩還四始盛坎
壈雖當時靈光獨晩境突兀空同顛猶懐廣成問(獻吉/年視)
(何徐輩獨髙一時並起/薛鄭熊髙等皆無年云)
　　　　右李觀察獻吉
嵩岳降英靈生申維仲黙威鳳摶紫霄祥雲捧丹日得
嵗劣陳思齊年過王勃今古三少成惜哉同六極(嘗謂/古今)
(早慧而能大成者三/君居最又不夀畧同)
　　　　右何觀察仲黙
斯人江左秀朗若披雲岑清風振玉珮白雪鳴瑶琴應
劉失前步陸謝無遺音太息談藝録良工誠苦心
　　　　右徐博士昌穀
李何峙中原顧盼失後輩髙生稍晩出如澠倏興代清
廟列尊彛中天落空翠咄嗟有盡年驟與飄風會
　　　　右髙叅知子業
嘉隆建大業濟南實前茅含毫有八極聳翼無九霄遐
心自皇古傲骨寧中朝至今蛾眉雪千仞留孤標
　　　　右李㢘訪于鱗
　　　五君咏(有序/)
　　　　丙戌嵗王長公作重紀五子篇今復逝其二
　　　　矣叅以余所知歐趙兩公為五君咏兩公亦
　　　　司冦舊稱五子之二也
桓桓司馬公文武實天授大筆攄雲雷穹碑揭宇宙横
飛北地前獨步弇山後偉哉詞人場百代歸領袖
　　　　右汪司馬伯玉
明卿起南服束髮嫺聲詩一麾守嶺海三黜行羅施飛
書問供奉鍊句追拾遺誰能竭大海盡出珊瑚枝(吳官/夜郎)
(嘗有詩懐/李供奉)
　　　　右吳叅知明卿
張公江海客丱角遊天朝霜蹄躪千里風翮摶九霄彩
毫建安席赤幟開元標遇我華陽館片諾成久要
　　　　右張中丞助父
嶺南維歐君儼若飲醇酒拙宦三十年工詩五千首黑
髮遊中原白頭卧林藪惆悵蘭隂臺落日共揮手
　　　　右歐水部楨伯
矯矯趙司成風槩自天植胸腹羅星辰肺肝秉鐵石輪
埋御史亭座首司冦席蔚為文士光寧彼九鼎力
　　　　右趙太史汝師
　　　八哀詩(有序/)
　　　　八哀皆當世鉅公名流也昔杜陵咏八哀以
　　　　李北海蘇司業之文學張相國嚴鄭公之政
　　　　事李司空李大尉之勛勞李汝陽鄭司户之
　　　　才藝為次蓋通舉當代之烜赫者不必受知
　　　　也若國朝名臣輩出嘉隆之際倍蓰開元文
　　　　學則有琅琊二王公政事則有若萬安朱公
　　　　建寧滕公勳勞則有若銅梁張公定逺戚公
　　　　材藝則有若茂苑文公嶺表黎公不必曰通
　　　　舉一代揆厥攸造視少陵所稱述無弗逮者
　　　　或逺過焉有之余生也賤且年地懸絶諸公
　　　　顧並當伯樂之盼即交有淺深受知一也爰
　　　　效杜體為八哀之篇其文辭則瞠乎昔人後矣
　　　大司冦東吳王公世貞
洪荒忽中闢宇宙鍾人豪間氣五百年一旦開皇朝天
挺瑯琊公河漢騎斗杓題詩惱玉帝謫籍遊塵囂肝腸
錯錦繡咳唾垂蘭苕胷吞太湖水筆湧耶溪濤九嵗咏
鳳凰十齡題寶刀十三作文賦十九摶青霄髙才聚東
井散秩同西曹廣心出皇古奮臂追前茅嗚呼薊門事
大纛摧鳴梟倉黄别上國惕息還蓬蒿歸來卧窮巷削
迹甘漁樵雄文鑿混沌大樂鳴英韶東瀛極滄海南紀
逾銅標北冥亘沙漠西域窮荒要八埏走琬琰九域飛
瓊瑶千金買隻字百鎰酬揮毫瑰辭匹墳典麗句駢風
騷多聞失劉向捷給凌枚皋帝心亦簡在日夜馳干旄
東山乍一出被髮仍由巢竺乾叩真詮漆園明逍遥香
雲拂几席甘露流天瓢金棺下閶闔玉樹埋山坳中華
折天柱下界聞鸞簫雙虬去廣漢八駿升岧嶤𤣥丘見
王母白雲和長謡乾坤失盟主海岳頽髙標安得跨大
鵬萬里隨神飈
　　　太常東吳王公世懋
清河維哲昆潁川實難弟太常何英英二十誇謁帝雋
聲走上國唾手拾巍第居然棣花萼燁並芙蓉蒂翩翻
擅綺藻韶瑩絶塵泥皎月懸春空朝霞豁晴霽朗朗屋
百間虚舟了無繫振珮遊春曹詩篇驟名世標新見𤣥
理汰俗起凡例縱横信陽筏磊落濟南契憐才貫金石
握手忘荼薺伊余實庸駑公也口不啻扢揚亘古今寄
託深禰禘太息身後名孤憤千載計神遊貫八極江海
窮鼓枻飛泉潄三疊大澤浮九漈徘徊華峰蓮厭飫閩
嶺荔一紆太常綬清齋問真諦紫府繙丹經絳宫候飛
履洪崖拍右肩金母拜左髻雲軿下五濁笙鶴遽迢遞
龍虵發丹竈雞犬入霞際虚疑老成喪坐惜典刑逝三
嘆杜陵詩髙才日凌替
　　　大司空江右朱公衡
猗與大司空突兀起江右燁如匡廬顛羅列千萬岫弱
冠登岩廊老宿推領袖功名迄自致建樹必髙厚厯敭
亘二紀盤錯靡不就嘉皇四十禩八荒慶在宥河流倏
奔突淮泗若懸霤生靈困魚鼈巢窟雜猿狖大庭推司
空僉曰惟夏后一麾出飛雲百神互馳驟鐵鎖纏支祈
金書勒史籕大澤疏洪濤長堤障罅竇三時督工匠百
里並延袤留城距濟谷一一置封堠白馬沈宣房𤣥圭
錫華胄平成在天地吐納偕宇宙擇言到芻蕘采納及
蕪陋垂髫詫國士煦燠若懐袖深知大海量涓滴務兼
受緬懐西山芝願紀南極夀胡為跨鶴羽羣真畢相候
褒榮亘泉壤雨泣遍耆舊尚憶驅龍蛇至今貢橘柚明
明大禹徳夐夐絶前後
　　　御史中丞閩中滕公伯輪
維三十六峰秀甲東南服篤生大中丞如海王百谷夙
偕武夷君並主赤城籙沆瀣餐七臺明霞卧九曲一朝
念黎元曳杖下雲陸孩提見異質儀羽何郁郁虎頭燕
頷姿萬里飛食肉龍泉太阿鍔見者詎敢觸意氣干層
霄襟次苞岳瀆皇王及帝霸一一悟正鵠居鄰紫陽宅
先覺竊自淑剛嚴繼子厚方雅表正叔三十登熙朝厯
塊徵驥騄嶺海行花封羅浮翫朝旭含香入銓省造請
絶苴牘當門忌蘭􁈙故里蓺松菊明主念舊勳飛詔起
林麓朅來柄文衡越士罄程督樓船汎滄海藍筍厯天
目浩蕩窺人文豪英聴約束夜課三千徒朝薦十六族
泰山納寸壤渤澥收一掬伊余實駑蹇鹽車困馳逐顧
盼超驪黄立貢千里足世輕園令金公擬卞和玉提攜
洞底裡邂逅吐肝腹峩峩翠虛亭清燕幾迴矚禮數捐
苛煩杯斚絶邊幅潢池忽中擾帝命馳大纛强弩横錢
塘朱旂鎮三竺威嚴控豪右字䘏逮樵牧閭閻絶冦警
倉厫發餘粟遂令全越氓比户䕃膏沐仰父仍俯子左
餐更右粥鑿鑿元戎疏宰司罄采録方酬大賢績永顯
儒效速胡為跨青鸞倏爾䜟妖鵩劇知勳庸盛翻訝日
月促譬彼南陽龍盡瘁事興復一朝殞大星精爽尚肅
肅緬懐澗中藻已拱墓傍木吞聲受恩士血泪盡痛哭
先民失懿範遺統竟誰屬惟應聖門業永永耀斑竹
　　　大司馬西蜀張公佳𦙍
張公産岷峨夙抱文武畧偉哉沈深度宛若未雕璞通
籍遊皇都浩氣貫碧落出宰河陽縣解褐遘盤錯姦萌
起肘腋萬衆互駭愕一顧摧兇渠勢若反掌握及乎任
西曹亟闖五子幕大敵逢李王奮勇與之角遂登作者
壇文譽不落莫功名浸鼎盛嵗月曠著作三關樹髙牙
敵膽懾沙漠嗚呼壬午事大手覩揮霍潢池舞鰍鱔白
日走蜃鱷明廷廑南顧大吏咸塞縮維公奮臂出長虹
耀千莫首刷閭閻憂六街静鳴柝淵謀秘胸腹逺智運
龍蠖聲色了不動從容卧帷幄一朝令轅門羣小悉面
縛纍纍九青兕一一就脯臛人懐顧復惠士有更生樂
武功既蕩平文事稍恢拓飛檄凌扶桑露布入平樂長
裾曳曹丘敝屣接東郭帝嘉定邊勛飛詔下京洛本兵
屬運籌九塞遵東約胡為殞長城驟失北門鑰迴思瀫
江涘單騎訪岩壑迓我錢塘郊恍忽共濠濮詫我雍然
音一代恣騰攫(張公手/書今存)手迹宛若新足音遽寂寞矯首
銅梁里大樹日蕭索
　　　少保山東戚公繼光
嘉皇三十載薄海飛長鯨波濤蹴宇宙勢欲東南傾定
逺起列校巍然任彭黥鳴梟樹大纛束馬懸髙旌轉戰
日千里刁斗竟夜鳴天山破强敵白水殱驕兵三吳蹙
徐海五嶺摧吳平初聞燧火息再覩潢池清七閩共尸
祝儼若居神明武功固日揭文藝時潛精婁江謁廷
尉蜀國遊中丞翩翩左司馬金石偕同聲飛揚将壇
略趺宕詞苑盟隨車盡貔虎入幕俱豪英强敵躪西
鄙髙牙馳北平雙鞬絶大漠横槊歌長征天山十月
雪一劍無留行奪彼賀蘭山築我受降城勛髙薄上
賞業就遺浮榮飄然策羸駟投袂辭神京參差武林
驛遇我如生平恂恂見儒雅詎曰曼胡纓惜哉赤松
逺丹砂邈難成悲來誦雙劍海岳迴光晶(余嘗為二/公賦雙劍)
(之篇謂/汪戚也)
　　　博士長洲文公彭
江左𢎞風流吳中盛才傑文章固挺出翰藻彌不乏長
洲一散吏勢乃傾六合畫工啓南理書嗣京兆業餘工
及篆隸一一皆卓絶新詩亦韶潤舊典多博涉蕭然卧
窮巷不減原憲俠徵求或匪人絹素劃中裂愧余生後
時未及覩先達京華遇伯子忘年共頏頡真行嗣父風
隸草變家閥雙鈎幻唐晉片楮貴燕粤尤工古印記珉
玉浩森列龜螭兩京後科斗三代末澹宕杯酒間真致
表疏越顧我何殷勤十指不停跋雲霞煥楣棟星斗爛
筐篋龎年及上夀彭􁎔冀相埒倏爾乗化終飄然返六
合遺蹟儼若新天路渺難越緬懐父子風老泪墮閶闔
(前半敘徵仲太史余未及/晤此公故因夀承及焉)
　　　秘書南海黎公民表
嶪嶪羅浮顛上有瑶石臺秘書起嶺表恍若登峩嵬古
心亦古貌多藝仍多材悠然葛天氏醇朴逾嬰孩青衫
困一第十上仍徘徊龍門實有策狗監嗟無媒匏𤓰詎
足係一命沾蓬萊拙宦三十年羽毛日摧頽風騷炳一
念壯志浩不回髙歌掩陸謝麗賦酬鄒枚梁歐日倡和
王李時沿洄餘工入翰墨落紙皆瓊瑰龍章剪薤葉鳥
迹行莓苔八分走夷貊四體攄雲雷邕斯有絶詣鍇鉉
無兼裁緬思穆皇世京華盛游陪杯盂洞肝腹土木餘
形骸横當賀老盼謂我青蓮才三留瀫水棹十寄羅浮
梅老成倏凋謝涕泗横蒿萊
　
　
　
　
　少室山房集巻十八
欽定四庫全書
　少室山房集巻十九
　　　　　　　　　　　　明　胡應麟　撰
　　五言古詩五首
　　　四知篇(有序/)
　　　四知者歙汪司馬汝張中丞濠李通侯閩蘇參
　　　伯皆不佞生平知已之最也始余年十六遊長
　　　安遘萬安朱公賞識則惟寅業已上座延之中
　　　　國士兩瑯琊而伯玉司馬助父中丞咸以傾
　　　　蓋定千秋之契暮途却掃則君禹以督學踵
　　　　建安滕公至却鹵簿踐蓬蒿卑卑執問字之
　　　　禮焉即余匪其人而四君子之知余允謂平
　　　　生之最矣余既沒林莽為一蠧羣書間方憑
　　　　藉諸先輩寵靈以自見異代而十載以還二
　　　　王滕朱相率殞逝越三載而四君子又相率
　　　　而繼之蓋不佞生平知已於是垂盡而老泪
　　　　臨風有不知其慟絶者卧病岩居永晝如嵗
　　　　詳述顛末為四知之篇於戲伯牙之絃自兹
　　　　永絶而君苖筆研亡所用其焚如已矣
粤惟漢元封司馬兩當軸宇宙皆文章千載被芬馥明
徳洪唐虞朝舉十六族婁江洎新都一網盡推轂弇州
既龍奮太函亦虎伏白晝臨髙臺狂歌擊燕筑是時西
曹彦年少四五六詩篇甚張皇文事稍局促丈夫志萬
古不朽寧案牘經天緯地業九代喪空谷英雄倏相遇
羣起赴秦鹿上駟誰先登遺編在斑竹丘墳並典索乙
夜朗披讀列莊孟荀韓檀左吕公穀先秦數作者鞭弭
恣馳逐當其神理輳罔顧毫穎秃穹碑峙山陵巨碣控
河瀆餘事拈風騷不脛走遐隩烟濤漲渤澥英聲振獯
鬻騰身上将壇號令鬼神哭追奔極窮島蛟蜃碎屠戮
華銘勒居胥京觀自天築八翼摩丹閽上謁九州牧帝
命總六師長城倏如矗大纛巡邊疆軍吏道匍匐安危
係中外閩楚遍尸祝功成戒盛滿洞霄乞微禄戲彩娛
髙堂孫枝競蹙鞠仙人鳳與麟園居各洗沐居公季孟
間嵗寒訂松菊製作頻賡酬緘裁遞往復交親劇杵臼
調洽迥敔柷沾沾問蘭隂笑我甘韞匵相逢武林道傾
蓋洞肝腹宛若平生懽坐久屢更僕床頭出雙劍光焰
凜霜鏃感公思纏綿囊底叩餘蓄花生七百字草墜三
十幅公時奮蒼髯誇我才萬斛眇論開醍醐清言佐饘
粥乗興過弇山諸峰插平陸仙翁絶頂下執手道寒燠
黄池挾日飲代興話濠濮巧匠無旁觀良工有預卜三
人坐丙夜相親互以目曾參唯曷疑季路諾庸宿含悽
别英風衣袂盡滲漉迴瞻縹緲雲廣厦遽傾覆輕舟發
嚴灘白榆訊孤獨兒童若走卒競指司馬屋公也聞余
來傾筐倒庋簏将余入後堂明粧照羅縠椎牛擘黄熊
輿儓厭梁肉吳生歌落梅謝生辨幽菽憑陵屋如椽東
歸記草木五噫序窮愁孤憤志幽鞠鴻章過十餘晨夕
驟登録睊睊噉名子藝苑對顰蹙余也百八章呻吟亦
成軸河梁迄揮手泪眼暮簌簌寥天僅一柱靈光鎮大
麓将偕石羊君吾里永辟穀胡然跨飛鯨倏爾殘妖鵩
空觀疑地文神遊恍天禄當年讀書臺闌干長苜蓿名
已擅八荒聲猶借四服良哉副墨子百代稱郁郁惟公
晩遇余盟契匪碌碌乾坤失遺老病骨祇盈掬舉頭拘
翼宫鈞天醉秦穆山香舞未竟飛花墮如蹴知公究浄
業不受轉輪福追隨無量夀永刼住西竺
　　　　右新都汪司馬伯玉七十三韻
明維嘉隆世率土皆琳瑯前茅奮厯郡大樹標婁江東
南並虎視河洛誰鷹揚張公起汝鄧九尺鬚眉蒼追風
躍兹白掣電飛乗黄腰懸兩龍劍絶代俱干将燕臺際
天起黄金矗華陽公年十八九掉臂排楓閶都人詫玉
潤夾道觀河陽含香入建禮待漏趨明光明時甫釋褐
吏部聊為郎青藜校中壘畫㦸持東方一官等泡幻千
劫寧存亡維時西曹雋六七争騰驤分麾軼兩漢授甲
陵三唐張公奮臂入操翰如長江流星控繁弱貫月浮
餘皇金膏麗若木火齊明扶桑維揚怯旗鼓下雉靡旌
􁊇髙牙矗梁苑巨纛懸徐方睊睊絳灌目謗牘如螟蝗
羣雄一網盡竄削盈遐方鹿冠挂𤣥武一笑騎天狼天
風拂兩袖被髮還山岡渌波帶瀍澗翠黛縈嵩邙蘇門
扣真諦王屋求仙方蒼生半眼熱薦辟交岩廊丹青遍
畏壘無地潛庚桑驅車入函谷紫氣流咸陽瑯琊遇次
美櫜鞬劃相當曹劉倡鄴下蘇李酬河梁英詞錯金石
逸調劘風霜庚辰計羣吏摳趨亦明堂伊余黑貂敝青
衫卧篷窻長安一傾蓋大叫呼元長名流本第一國士
元無雙潦倒南皮社分攜劇黄粱寥寥二十載復此聆
篇章嘉隆數六子吾汝成髙陽矯矯瑯琊鉢授衣命如
螿平原十日飲異味窮膏粱燕姬及趙女寒鼈庖嘉魴
雄譚走蠻觸劇論驚蜩螗山川墮秀色宇宙迴精光帝
心雅推轂大府開平凉飛書走北塞諭檄平西羌峨峨
受降壁三城夾銀潢殊勳勒銅柱萬仞臨要荒華名既
海岱鉅蹟仍疆場寧知息壤誓不救中山創功成合身
退鳥盡知弓藏人生貴適志嵗月如滄桑築宫近河渚
丹青儼成行金釵七十二如花簇銀缸赤松永辟穀大
隗遥舂糧途逢廣成子餽藥盈筐箱時時發緘鯉詢我
騎羣羊庸知兩孽豎作劇蟠膏肓寥天逝雙舄玉樓路
茫茫丹臺易遷少要秩居文昌中原二三子振袂俱飛
揚迴眸盼塵世鼯䑕跑空倉神州逐麟鳳阿閣馳鸞凰
通都洎名岳百代留青緗濬沖復少達英風嗣王楊新
聲播琬琰舊業呈圭璋雞羣覩野鶴意氣時昂昂佇看
汝南族奕奕傳芬芳
　　　　右汝南張中丞助父六十八韻
於戲戰國後永絶原嘗風五侯洎七貴紈袴矜豪雄岐
陽本懿戚帶礪盟元功惟寅奮甲胄巨筆如長虹英英
楚遊集弱冠推文通明霞傳兩頰皎日流雙瞳亭亭古
玉樹百尺懸蒼空騰身起宿衛帝夢來飛熊晨趨景陽
漏夕儤承明鐘餘晷輒賦詩髙吟月朣朧前鑣逐濟上
後乗馳江東丰姿寄朗潤句格諧纎穠憐才實天性下
士惟謙沖門庭盛交際軒車沓雲鴻傾心放崇伯握髮
模姬公八荒並九域踴躍歸樊籠涓流赴溟渤尺土依
衡崧逡巡抱一藝疇不懐登龍尤欣禮寒素率土皆吾
宗華名譟逺近帝眷彌優崇陪京借管鑰𤓰步羅艨艟
江流照横槊徹底瑩青銅長驅白門道夾路停花驄車
前八騶列一笑卑王融夜登鳳凰臺謔浪青蓮翁糟丘
亘阡陌雲車盍相從朱旗閃碣石七萃提兵鋒貔貅八
十萬操戈候元戎月支奉舊朔日本祈新封狼烟絶張
掖獵犬迴居庸胡床挾僚幕羽扇揺清風當筵盡珠履
金釵錯簾櫳時邀四方客大集華陽宫纎腰舞静婉艷
曲歌玲瓏慈恩結永夏景福逃殘冬西山四百寺寺寺
懸詩筒賢勞動當宁寵渥流宸衷勛階埒師保晉接何
從容三朝憲吉甫文武攀宗工登壇兩突兀推轂雙穹
窿安危係中國絶徼傳精忠有如汾陽令華夏叨帡幪
虵分匣寶劍鳥盡弢良弓參差薏苡謗一夕流丹彤欣
然釋重負長嘯還隆中青門種𤓰地五色開䝉茸閉關
却人累習静眠髙舂食經減何𦙍飲量增盧仝交遊遍
宇内若箇娛幽悰維余二三子旦夕攜孤笻伊余夙邂
逅丱角遊新豐當塗一傾蓋拍手呼終童名篇誦池草
繡句繙江楓君能汰禮法余亦忘疎慵深盟三十禩膠
漆盤心胸河梁劇酬倡流水鳴絲桐将因畢婚嫁把袂
尋韓終云胡玉棺下冉冉移空同死生竟長訣去住殊
匆匆河山夐猶昨九原邈難逢虚堂翳圖籍别牖扄笙
鏞天池涸大澤日觀頽孤峰千秋信陵誼百代臨淮蹤
吞聲遍韋布飲泣環章縫佳城甃白石馬鬛浮蒼松靈
虬逝天末泪目懸孤蓬雋聲逮嗣服蘭桂逾芊葱君看
白雪調奕世標芙蓉
　　　　右盱眙李大保惟寅六十八韻
七臺髙刺天九漈逈浮日真氣蟠山川逢時異人出矯
矯蘇君禹天才實飛逸名宗自峨眉源委繼洵軾一目
餘十行填胸半緗帙弱冠升賢書閩士歸第一講業嗤
京房窮經誚王弼雋聲洽㝢内光焰難具悉三呈大禮
賦彤庭授清秩西曹擅文衡前輩曾六七居然躡其後
功欲收蚌鷸督學來吾方神明朗無匹紛紜簿書藪推
案風雨疾吾鄉萬青衿手自標甲乙絳帷細雌黄百中
副名實衰風遂一變彬彬有文質曰余抱沈冥廿載廢
羸疾塵埃蔽行逕塞馬忘得失推誠却鹵簿逕草踏蒭
苾逡巡越三顧甕牖忍長窒衣裳劇顛倒面貌恍親暱
雄心貫今古風雅恣評隲揚馬枚曹流一一研學術燭
花爛長筵丙夜互前膝千秋覈本支八代綜作述調合
饒笙鏞情投鋭膠漆君誠左太沖余愧皇甫謐河梁一
倡和乾坤對蕭瑟翩翩臨海丞仗義討兇泆邦人昧逆
順背叛擬佛肸義激胡先生昌言鄭莊驛維君企英風
罔待齒牙畢移文下州郡意氣逈逾溢祀典貽明神幽
光播泉窟遂令談藝士赤幟樹髙密燁如開𤣥黄儼爾
脱梏桎君行五嶺遥余戀一丘佚美人隔蒹葭志士掩
蓬蓽濠梁析莊惠疇為吐奇崛三秦豪傑徒强半坐捫
虱去年聞子歸長齋事繡佛鑿度推盈虚元苞洞凶吉
晨興得雙鯉渾身欲翀翐舉頭望赤松羊羣政堪叱言
尋十六天幔亭訪芝术輕紅劈霞茘重翠剖霜橘甌寧
拜滕師龍門莽崪嵂凄凉國士泪亂洒向溝洫古墓辭
松楸新居問秔秫登君讀書堂卧君𤣥草室淋漓金叵
羅燦爛銀不律斫地偕飛揚談天鬭真率三千大千界
微塵罔漏軼九十六聖君賢愚任陟黜落落雙干将星
河翳䝉密舂糧十日期此會豈難必造物真小兒文章
引􁀬嫉白雲乗帝鄉一老竟疇䘏慟哭西州路風雷鼓
寒栗屠龍絶朱泙窮鳥困趙壹玉樹摧庭階神理殊慘
慄惟應咸池奏萬古破蟋蟀
　　　　右温陵蘇學使君禹六十二韻
　　　孤憤篇挽王山人叔承八百字(有序/)
　　　　始余讀山人吳越諸遊草異之顧其人未識
　　　　面也庚辰秋息駕杜門忽閽者以曹生書來
　　　　稱山人往攜一刺入長安城亡所詣閉篋中
　　　　廿載矣今特持以詣足下辛毋訝其漶滅也
　　　　余亟倒屣出迓山人十日齋頭縱談風雅本
　　　　支流别殿最雌黄莫逆於心相視而笑人皆
　　　　以山人不言備四時之氣余知其滑稽玩世
　　　　大於東方也既與余訂盟江上明年余入弇
　　　　泊舟垂虹問所謂十八橋者而太湖三萬頃
　　　　浩渺亡際范張雞黍竟爽成言又明年余復
　　　　入弇適山人躡草屩貿貿來迺長公病卒不
　　　　起慟哭弇山之堂再信别去俄寄余手札千
　　　　言情致委篤而五言一律云千秋詞苑劇萬
　　　　態筆鋒新以余綴詩藪初成帙也後十載聞
　　　　問中絶邇遣役詢諸吳門則山人墓木拱矣
　　　　余不勝悼怛爰麤述爾時邂逅顛末倣青蓮
　　　　送魏萬體為五言古八百言而輟其三韻韻
　　　　亡旁出者故也詩成致二子焚之几筵以告
　　　　山人山人靈爽奕奕且擊節浩歌于大羅之上矣
千秋布衣才往往專一壑窮年覔五字埳穽觀海若唐
維襄陽孟間代推製作嵬峨洞庭句元氣攝林薄五季
宋及元餘音噪烏鵲非無二三子天授慙磊落有明盧
柟氏騷些首恢拓途遵長卿轍步躡左徒躅幽鞠及擬
招囹圄盛刪削詩歌遂非長風雅久寂寞茫茫鹿門緒
一綫綴寥廓王生起菰蘆名姓早飛躍弱冠遊燕齊强
齡走京索長懐濟時念雅抱經世畧無媒恥白玉草莽
甘落魄禹穴繙圖書堯天㺯畊鑿傲誕偕東方曼衍類
南郭敢為蘭陵論偏究漆園學神來把觚翰六藝盡糟
粕竦身出闤闠攘臂脱籬落四唐入經營六代佐伸縮
大篇競飛揚短什互沈著星河晝璀璨雷雨夕噴薄混
沌迷雕鏤震旦困籠絡鏗鏘鸞鵠鳴突矯虎兕攫名姓
聚倡樓老将鎮戎幕張公兩神物所向失盤錯太華三
芙蓉秀色照廣莫懐中但一刺塵冠翳竹籜時無孔文
舉竟爾徒入洛維時嵗申酉芒鞋試行脚訪我蘭隂陌
孤航載停泊披襟發長嘯搏帽吐清謔易水雙湛淪夷
門兩嚄唶結交詎同裴登仙儼偕郭平原十日餘緑尊
間翠杓微誠洩中夜萬古對斟酌明時遘何李天心寄
鳴鐸人豪瑯琊公乾坤縱揮霍繼起維奉常詞林創新
薙斯文幸未喪大雅竟誰托吾意甘沈冥君才實磅礴
無雙國士韓常勝冠軍霍鹿失餘中原龍騰絶大漠厯
下窮髙華成都侈宏博勉哉曹溪鉢毋令一士諤沈吟
感子意踟躕復前却明燈徹曉漏撩亂燭花落倉皇嵇
阮契竟爽范張約垂虹亭下浪浩淼阻越舶一别俄十
霜邂逅弇山閣爾衰背欲鮐余瘦膝乗鶴吞聲話故舊
喪逝捷飛藿起舞中自疑放歌久仍愕眷言懐故棲荏
苒理歸槖河梁白日墮一葦迅鵰鶚伊余骨伶俜念汝
神矍鑠相期保玉體赤松問靈藥胡為兩豎子膏肓恣
燔灼虚傳段璋句竟坐杜陵瘧生平褐衣貴不受帝王
爵大鳥來滄溟神虯去碧落百身定奚贖九原亮難作
嗟彼志與蜍牖下飽狐貉維汝賦頌聲􁊢嵲表衡霍居
然布衣雄八面控繁弱修文亦地下玉樓富丘索遮須
奉新盟眭邃赴前諾緬余昔遇汝臭味恍荃葯𤣥宗各
諷詠妙理遞酬酢濠上迴周施江東析昉約朱絃斷流
水陽春咽冥漠荒阡月三尺破冢雲半槨參差迹已陳
宛轉夢如昨夜臺覔青蓮攜手共杯勺老柏鳴鵂鶹枯
松照熠爝談天悵鄒衍擲地愴孫綽生芻愧晚暮永閉
石門鑰白楊號悲風萬疊鬭蕭索崑崙眇何處南面醉
王樂
　
　
　
　
　
　
　
　
　
　
　少室山房集巻十九
欽定四庫全書
　少室山房集巻二十
　　　　　　　　　　　　明　胡應麟　撰
　　五言古詩四首
　　　庚辰夏五月念之二日余三旬初度也碌碌塵
　　　　土加以幽憂之疾靡克自樹俯仰今昔不勝
　　　　感慨信筆抒懐六百字
浮生寄天地瞬息如風霆回首塵埃中倏已三十齡家
人慶初度漿酒羅前庭寧知志士懐百憂中坐并粤惟
肅皇世婺女流星精休禎兆前夢抱送錫嘉名三冬學
頗足抽翰預時英才非正平敵賦奪文考聲垂髫謁帝
里弱冠棲神京散髮昭王臺萬象愁憑凌悲歌問屠狗
擊筑偕荆卿郭隗豈佳士樂生徒老兵登髙望幽薊長
嘯盧龍營風吹大漠雪亂洒寥天青盛時方罷戰絶塞
無王庭徒令終童策黙黙不得鳴蕭條對裋褐激烈投
長纓飛書入詞社授簡羅簪纓羣公競識面大匠遥尋
盟清談墮玉塵劇飲呼長鯨華陽莽空濶碣石髙峥嶸
千言照白日隻字懸青冥風塵一朝異聚散如流萍衣
冠競祖道却出長安城含凄問歧路息駕還林坰袖中
兩龍劍錯落埋寒星窮年卧深巷白眼横柴荆時人不
解識往往呼狂生咄嗟大運謬采藥尋仙靈翛然負瓢
笠獨往事遐征絶壁聳天姥飛梁横赤城千花鏡湖緑
萬樹錢塘明金華最咫尺蘭隂窮絶陘道逢牧羊子恍
忽黄初平将隨赤松去永與塵世冥寧知浣紗地物色
來娉婷飛揚靦前事佔畢起浮名低頭拂殘蠧眯目囊
流螢雖勤伯樂顧豈投國士情匪乏鍾期知流水難為
音遲迴十年内强半居敧傾雌黄逐兒輩粉黛隨優伶
南宫籍初上東山意彌醒横金亦何有拖王非吾誠逡
巡計偕嵗屏迹留家庭為園寄莽蒼鑿沼浮清泠含菽
奉髙堂釀秫邀同盟芳春愴庭樹雪夜懐原鴒寧乖四
方志實恐壯節零遘兹懸弧始涕泪摧生平戀舊迹已
往感來念逾嬰昔居少年坐今為强者形容顔漸凋落
齒髮非神明千秋竟何以百嵗詎足營㷀㷀六尺軀皇
皇五鼎榮豈無箕山穴亦有谷口扃逝将守初服畢世
窮遺經鴻裁列琬琰大業垂丹青藏書遍五嶽濯足凌
滄溟却招兩黄鵠萬里還瑶京
　　　憶在京洛遇鳴臯游契甚洽一别五載鳴臯既
　　　　赴召玉京余亦轗軻家難偶祝生如華攜所
　　　　業印正門下詩以勗之
昔余寓京華紅顔髮垂腰翩然遇祝生里閈同游遨矯
如長空鶴清唳聞九皋呻吟落珠貝咳唾飛璚瑶奇情
兩突兀衣被長飄飄青箱破萬巻白眼持雙螯調笑謫
仙人騎鯨墮煙霄悲傷杜陵叟二頃荒衡茅馬遷下蠶
室相如困中消東方枉設難子雲徒解嘲造物真小兒
役我隨塵囂黄土摶下愚茫茫若蟭蟯南陽貴賔客什
九横金貂盜跖塟東陵髙墳鬱嶕嶢伯夷餓西山腐骨
湮蓬蒿陶朱竊西子黄金壓波濤屈原有何罪委身飼
魚蛟為善福安厝為惡刑安逃長當畢吾願痛飲歌離
騷狂思捧北斗醉欲呼天瓢玉女令鼓瑟仙童使餔糟
窮年誶司命真宰為嗷嗷以兹訴上帝帝怒馳神飈雷
公擊天鼓屏翳嘘風潮青天拆龍劍易水寒蕭蕭吞聲
出京洛洒泣沾河橋一與此生别三年隔東郊煌煌白
玉樓倏已升岧嶤山陽愴鄰笛玉洞聞鸞簫歸來瀫川
上一室藏鷦鷯俗子遍闤闠可人費招邀塵埃閉窮巷
草色盈疎寮科頭誦四部赤脚繙緗縹蟭螟鑒止足偃
鼠明逍遥皇天未悔禍家門日煎熬慈親悴霜露稚子
埋山椒晨牝噪髙堂孽狐瞰林巢戚戚類馮衍皇皇逾
孝標人生亦何樂七尺徒煩勞逝将棄家室六合窮荒
要翩然挾大鵬九萬騰扶揺嗟咨念良友宿草迷荒坳
陽春慨永絶白雪空長謡懽言遘之子興文自垂髫飛
揚慕古昔跌宕扳賢豪沾沾問奇字片語為神交斯文
久淪謝𤣥閣長寥寥爾志亮金石遺風未全凋抽毫述
往事贈汝為䖍刀勗哉丈夫子努力追前茅
　　　将入金華諸山述遊五十韻
昔我遊崑崙長嘯望𤣥圃手拍浮丘肩濩落還下土帝
閽不可扣頻為世人侮蒼茫五龍蹻旦夕無所伍飄風
從東來吹我向齊魯徘徊岱宗側萬象劃争吐遥空勢
崔嵬大塊色消沮幽燕各羅列梁宋但仰俯龜䝉與鳬
繹培塿不得數昏黑留天門海日正可覩白雲封中出
片片墮梁父晨窺金銀闕玉珮遍廊廡警蹕懐祖龍鑾
輿憶漢武調笑七十君空名竟何補荒碑亦磨滅遺跡
半塵土迴首徂徠松亭亭尚堪撫恍惚秦時官蒼然大
夫五何來安期生相對形貌古攜我登雲車縱横擘麟
脯掀髯但一笑東瀛復斥鹵却下丈人峰行行至南楚
鼔棹潯陽流吹簫洞庭浦三湘亘七澤茫茫散樓櫓放
歌答魚龍懐才弔鸚鵡初聞黄鶴遊忽覩馮夷舞九疑
何芊綿離立向平楚宛轉雙蛾眉慟哭摧肺腑萬古蒼
梧雲不散黄陵滸緬思向衡岳改轍望岩户裏足捫嶔
岑決䇿窮齟齬絶壁棲鸞鳳層巒攖虬虎石留媧皇煉
崖豁巨靈斧嵯峨大禹碣窈窕祝融府千峰既騰擲衆
壑亦旁午舉頭觸支機側身見河鼓海月明冠簪天星
拂綦組朅來歸東皋屏迹偕溺沮薜茘交岩房蓬蒿翳
環堵灌園事於陵飯牛狎五羖短褐嵗載隂長鑱日卓
午感激何時平形骸亦良苦咫尺金華山洞天列吾婺
霞氣連赤城霜華拂天姥石室函金書丹臺秘鴻譜瑶
草紛可飱青精賸堪咀壯哉神秀區逖矣靈仙塢翩然
羽翼生白晝還紫府
　　　李生歸東陽益肆力千載手札寄余幾數十返
　　　　推挹過甚彌非所安報贈六百字
曰余抱遐尚念載卧𤣥閣逍遥榆枋下矢志遊廣莫一
室羅青緗萬巻恣棲託門無問奇客與世久枘鑿匡牀
起亭午髮散仍赤脚空齋垂藤蘿兀坐數花落苔痕閉
重關何自來剝啄有美東陽生意氣本卓犖夙昔瑚璉
姿弱齡自追琢上下三千年珠璣吐錯落雅志親典謨
𤣥悰攬墳索莊騷逮左馬一一窮槖籥逺甘杜陵豪邇
嚮弇州博矯首金華顛誰其嗣述作後起凌宋王先驅
併劉駱片刺懐十年名姓漸凋落願言申末契一過傾
伯樂維日大火流空檐噪鳥雀清風惠然來瀟洒動林
薄感汝纏綿意褦襶亦何惡倒屣迎嘉賔衣裳不遑著
呼童割菘韭班荆坐籬落滌釜燔枯魚提壺勸清酌殷
勤效明璫繾綣斟翠杓舄履何繽紛觥籌亦交錯把臂
游鴻濛懸心契冥漠歡來不知疲軟語間清謔淋漓契
肝膽鄭重吐然諾雄文詫鸚鵡麗句誦鳷鵲狂歌發清
商中夜互踴躍嗷嗷曼倩齒冺冺五鹿角典衣困鷫鸘
掩袂嘆龍蠖十載豐城劍漶漫斗文剥一朝遇張公紫
氣貫碧落努力追前修遺編在先覺吾衰亦已久豪舉
徒岳岳頭顱遽如許精爽漸銷鑠緬思少年日挾䇿走
京洛荆山並韶潤姑射方綽約人驚士龍筆世許袁豹
學昔苞鸞鳳文今愧犬羊鞹薜茘懐佳人菰蘆憶髙躅
登門遘國士况乃同一壑萬斛吞餘皇千鈞控繁弱邂
逅蓋己傾縱横思仍拓望望瑯琊雲瑶池斷笙鶴乾坤
泣大老海岱遇韶箾典刑四部存巍巍見遺矱中原失
秦鹿上國誰宋鵲舊社紛摧頽新知乍忻樂照乗隋侯
珠連城卞和璞平生實憐才見汝難落落酌汝青玻瓈
珮汝錦芍藥贈汝五色翰如虹跨寥廓汝實河宿精吾
寧北海若小道未足觀大方詎難作瀫江一杯水彷彿
共濠濮翩翩李公子毌爽代興約
　
　
　
　
　
　
　
　
　
　
　少室山房集巻二十
欽定四庫全書
　少室山房集巻二十一
　　　　　　　　　　　　明　胡應麟　撰
　　七言古八首
　　　昔遊篇錢塘舟中作贈董觀察
秋風肅肅鴻雁鳴南斗參差北斗横孤客迢遙過越水
舊遊憔悴隔燕城燕城越水三千里憶昔聲華滿人耳
藉草曾留太液旁看花誤入明光裏明光太液連西苑
徃徃遊人駐雕輦楊栁春風七貴門梧桐夜月諸王館
王家貴里不相親聯裾握手盡詞人鳯凰原上題詩處
鳷鵲宫前草賦晨紛紛冠蓋爭馳逐載酒籠燈過輦轂
緩轡同看白玉京揚鞭醉入黃金屋秦箏趙管春不休
歌聲繚繞碧雲愁香塵百里昌平道飛雪千門易水流
五夜論心傳彩翰珠璣滿把皆堪羨衣袂揚揚逼九霄
劔鋒耿耿流雙電誰言潘陸是才人肯與王楊作後塵
格調逈追天寳上風期直與建安隣鑾坡鳯閣多相值
鐵券金貂總歡暱羣中忽覩三楚豪坐使瓊瑤驚四席
豸冠繡服光陸離片語如金山可移暮攜奏草歸青瑣
曉對封章下赤墀赤墀青𤨏生風彩手握芙蓉珮蘭􁈙
元禮聲華動闕庭陳登意氣傾湖海匆匆識面比南金
慚愧論文契未深欲攜短刺通華舘忽棹扁舟出漢隂
荷衣蕙帶還鄉國回首交游成太息落日長歌玉樹詞
浮雲遠蔽金臺色落日浮雲夢轉長却乗烟水下錢塘
徘徊殿閣迷仙署寂寞川原望帝鄉帝鄉仙署空遼絶
何意輶軒到吳越欲向西湖訪畫圖蹔辭北斗離閶闔
雙峯緲緲揷烟霄三竺蒼蒼引畫橋清風暗拂蘇堤栁
壮氣平吞浙海潮朅來問訊蓬蒿士遠思幽情何楚楚
短褐長裾謁上官麻鞋布襪從泥滓屈指并州幾故人
嗟咨徃事轉傷神虛傳異日山隂棹無復當時洛水春
山隂洛水俱陳迹㑹見飛騰返京邑乍經薇省布陽和
更上楓宸扶赤日幾年騏驥阨鹽車矯首長鳴氣不舒
孫陽造父俱垂盼肯使竒才卧草廬
　　　崑崙行送大司空朱公馳驛還豫章並呈唐太
　　　　常萬直指
君不見黄河之水來崑崙濁流萬里經龍門環嵩絶華
不少息吞吐日月排乾坤天吳揚瀾九河溢大澤龍蛇
起原隰洪荒不解堯舜憂平成却藉司空力自從大禹
作司空百川四瀆俱朝宗鎖壓支祈鎮淮甸至今玉策
垂神功國家定鼎幽燕北財賦實仰東南域河渠一線
厪帝衷維時首頼平江伯二百年來飛輓停肅皇之末
何邅迍千艘莫進餉道阻臨朝南顧嗟羣臣我公崛起
江之右列星顯化神明胄匡廬彭蠡毓精華西山南浦
鍾竒秀早年通籍謁承明中歲翺翔漢兩京一朝起任
虞庭事九官四岳咸推能沛渠已淤徐方塞巨浪滔天
勢難遏兩岸洪波逈莫分百年故道誰能識神功實始
南陽口夏村旣道留城走報國難将寵辱驚乗時大展
經綸手櫛風沐雨卧不寧追逐魍魎驅𤣥㝠八年胼胝
勲績就青天不動黄流平東連揚子息江濤北望天津
散海潮車書萬國看王㑹玉帛羣方賀聖朝隆慶之中
河再决帝謂元臣有遺烈一麾蹔駐淮泗清風雷寂靜
波濤絶飛亷導車屏翳從馮夷海若應濳蹤金書鳥篆
迹靈秘異時彷彿岣嶁峰大禹功髙古來少姬旦才多
心轉小門下爭看桃李榮車前肯使驊騮老紛紛制作
懸丹霄馳驅阮陸追風騷元和文譽斗山重天寳才名
今古豪三朝出入方垂注投簪忽擁南歸騎蒼生常恐
謝公閒黄閣難留疏廣去樓船簫鼔出皇州錦纜牙檣
作勝遊羣公祖帳㶚陵晩萬姓環看渭水秋迢遞關城
望鄉邑浮雲漸送匡山色蹔􁑾蘭舟水驛濱故老相逢
話胷臆酒䦨倚劔心飛揚語及前朝俱感傷丈夫報國
志猶在星辰錯落雙干将旌旗明發川原阻著繡晝行
誰與伍滕王閣上幾留賓孺子亭前頻弔古卽今廊廟
求賢急肯使元勲卧黄石緑野堂開祗蹔留終須勉為
蒼生出五老東南勢轉尊三台佳氣正氤氲鸞箋倘逐
蒲輪到極目燕臺五色雲(時公與太常唐公燕瀫水舟/中卽席命余賦此凡六百八)
(十/言)
　　　送朱可大還萬安
自從戰國更王風屈原師弟俱稱雄西京蘇李復繼作
遺篇十九真宗工黄初七子各有得勃興杜李文章伯
此道凌遲大厯還世代紛紛轉荆棘千年大雅幾茫然
信陽北地何翩翩力剪榛蕪繼唐漢恍揭日月懸髙天
眼中作者難盡數戞玉敲金事竒古相逢海内俱賢豪
奮迹前茅追歩武看君意氣何昻藏十九謁帝趨明光
胷蟠萬巻破幽眇手鍊五色囘天章藉甚聲華滿京洛
咫尺雲霄見孤鶴司馬仍傳太史書拾遺頗負襄陽學
飄然遇我燕市中河梁邂逅雙飛龍髙歌擊筑白虹斷
劔花欲墮青芙蓉莽蒼風塵遽相别美人迢遞音容絶
五年空覩芳草生萬里長看碧雲合雲泥自分隨升沉
豈料重逢瀫水濱咄嗟徃事如夢寐解衣共拂京華塵
五夜論文思逾壮濁酒淋漓對惆悵天地遲迴秉燭間
星河磊落孤舟上眼看世變隨江河憫時憤事憂彌多
百川砥柱賴公等異時詎肯揚其波伯樂張華古難得
時乖蹔斂圖南翼燕雀寧爭世上名蛟龍豈是池中物
一朝變幻乗風霆磅礴六合摩崑崙卞和之玊詎三刖
季子金多安足論髙天黄葉連鄉國大艑乗風度秋色
短歌送汝不成聲握手臨岐淚沾臆千秋傑閣倚清沙
百尺珠簾挂晚霞兹行定擬滕王賦一寄蘭州孺子家
　　　幔亭雲氣歌為督學滕公作
君不見武夷之峯髙揷天幔亭玉女騰蒼烟層巒列嶂
三十六相傳秦代巢真仙狂風怒號滄海立海水蹴日
日欲没峯頭雲霧長晦㝠青虬赤鯉當晝集蓬萊東望
若可招貝闕珠宫浮巨鰲紛紛群帝持綘節揚雷激電
朝丹霄兹山形勢實竒絶紫氣迢迢亘吳越扶桑萬丈
渤澥低齊州九㸃乾坤狹溪流屈曲環清沙緋桃夾岸
蒸紅霞鸞鶴翺翔度空谷猿猱寂厯啼山家危岩絶磴
倚石壁去天冉冉不盈尺仰視列星河漢垂下窺飛鳥
松蘿黑藥爐經窟多遐蹤蘇門髙步隨韓終霞光半落
錦繡座日色返射金銀宫仙居縹緲隔人世環珮飄䬙
落雲際半夜天鷄絶頂鳴清秋石馬凌空繫雜花幽草
何芊綿松枝柏葉皆堪餐洞前三女不相待彷彿麻姑
留翠鬟祝融梁父空鬱律太乙終南自騰擲遍觀豈若
兹山竒寥泬清虚閟靈迹真人度世三千秋俯看人代
如浮漚朅來欲濟生民困拂衣長嘯離丹丘金書玉檢
秘空麓鶴馭鸞駢罷馳逐一朝乗蹻來東南手挽江河
障平陸眼中軒冕如埃塵葛洪王遠時相聞清夢常隨
岩際月幽懷每逐洞中雲即今宇宙須真宰拭目經綸
横四海漫勞黄帝訪空同蹔借庚桑居畏壘武夷山何
蒼蒼真人下閶闔草木無輝光他時簪笏升岩廊致君
堯舜追虞唐却駕白鹿還仙鄉天齊地久長無疆
　　　題鐵幹回春圖山隂劉世儒工畫梅以巨幅贄
　　　　余乞詩為賦
吳綃七尺鋪寒玉幻出名花照幽獨微霜淡月春朦朧
何處佳人卧空谷畫梅自昔傳華光擅竒更有王元章
千秋絹素漸零落古色黯黯留虚堂邇來劉生最殊絶
十載含毫走燕越一榻常棲剡水雲雙帆忽下桐廬月
看君落墨如有神解衣盤礴隨天真淋漓數筆生意動
隂崖頃刻囘陽春林危逕仄飛鳥絶偃蹇虬龍鎖深穴
彷彿羅浮萬丈峯孤根倒挂千年雪大枝詰屈粘莓苔
小枝蜿蜒花亂開虢國蛾睂逞疎淡壽陽粧額矜徘徊
風臺月觀遙相望園林更染孤山樣絶艶驚從漢苑來
氷肌更出唐昌上吁嗟劉生畫己仙坐令鐵幹摩蒼烟
髙屏巨障欲飛動素册單條絶可憐長安五侯招不得
王家珍重走書乞何縁好博胡生詩亂灑琳瑯向蓬蓽
隂鏗不作何遜亡人間佳句何茫茫暗香疎影亦長語
後來誰復傳篇章嗟余潦倒筆力弱細嚼瓊朶搜枯腸
劉生劉生勿悽蹙自古髙流混凡俗卽今且作瀟湘遊
坐觀瀑布匡山麓他時問訊子猷船倘寄鵞溪三百幅
　　　舟次錢塘謁滕公值風雨夜作解所珮為寳劔
　　　　歌
江潮十月如山丘北風轗江江倒流星河一片落寒鐵
暗中擎出蛟龍愁君不見豐城獄裡百鍊鋼精靈埋没
三千霜當時不遇雷與張至今神物終濳藏又不見曹
沬手中三尺水却制桓侯輕管子一朝壇上行竒謀百
代聲華耀青史胡生寳劍人不識十千買自邯郸邑朅
來持贈歸滕公繞座虹光流四壁憶昔干将初鑄時睥
睨歐冶麾風胡低迴天地鍊精氣噴薄宇宙烹洪鑪泰
山為鐔渤海鋏神鋒指石石欲裂緑柄猶沾苔蘚文赤
花半墮芙蓉匣有時夜嘯風雨聲千夫辟易萬馬驚山
中魍魎晝摧絶水底鯨螭寒不鳴湛盧飛景亦凡俗純
鉤巨闕皆碌碌取次横裁麗水金紛紜碎割昆吾玉一
揮四國如建瓴挽囘日月轟雷霆朝攜赤堇鬼神伏暮
宿蒼梧濤浪青荆軻孺子本無術匕首蒼皇挑強敵片
言枉殺樊将軍易水悲風轉烏邑項王智力何豪雄廢
書苦學仍無功垓下誰知萬人敵時哉不利嗟重瞳豈
若胡生磨此劒寸心耿耿橫孤電十年坎坷意不平提
與滕公肝膽見滕公豪氣凌穹蒼一朝覩此神飛揚願
持此物登朝堂時時拂拭生秋霜蚩尤遁迹魑魅藏周
遊八極還大荒
　　　虔州歌送大中丞江公之南贑
東南海色何蒼蒼旌旗夾岸澄清光迢迢斧鉞自天下
帝遣中丞巡朔方銅符玉帳分千里畫甲雕鞍圍綉綺
三軍鼙鼓寂無聲萬竈風烟晴不起中丞自是河宿精
乍窺人世辭蓬瀛流沙咫尺不可越怒鞭海若驅長鯨
停車忽傍黄山麓笑揖浮丘跨䨥鹿曉逐霞光度赤城
暮餐雲氣離天目胸中遠思凌泬㵳却來湖海稱人豪
單詞隻語露肝膽白日不動蒼旻高猿韜豹畧多竒跡
早握兵符窮戰術八陣常翻魚復圖千言自獻龍門策
策名飛步登皇州紛紛簪筆皆儒流斗邊夜嘯䨥龍劒
天上春開五鳯樓賈生意氣本英發終軍才調何穎脫
兵鋒直欲欵匈奴尺組恒思縶南粤華袞朱軒出未央
竹馬壺漿迓道傍已見褰裳臨薊野還㸔賜服下南陽
再歲超遷左馮翊鳯凰神雀咸來集聲名從此播寰區
二省三臺勞涉厯東南財賦日徬徨一麾承詔來餘杭
唐代征輸屬劉晏漢家平準羞𢎞羊政成績奏多清燕
越水吳山自游翫酹酒初登武穆祠飛書忽下明光殿
匆匆督府推賢臣九重煥爛傳絲綸隴西黎庻望充國
河内軍民嗟寇恂䖍州形勢本四塞渺渺川原開郡邑
波濤半蹴閩海青瘴癘斜連惠潮黑汀漳諸府列犬牙
紆縈四省藏千家窮鄉絶峒鏁魑魅深岩大澤盤龍蛇
廟堂撫髀思經濟時來崛起風塵際三苗方畧從便宜
九姓羌渾隨節制軒車雜遝送離觴十月江城滿路霜
大将樓船横浙水元戎隊伍出錢塘錢塘浙水俱秋色
囘首嚴陵瞻故國白岳崚嶒帶雨寒蒼巖兀突齊雲立
雲岩白岳望不停番陽彭蠡江溟溟千年滕閣迷丹嶂
萬仞匡廬削翠屏厯厯關河度章浦緩轡停驂問風土
送客應過孺子亭提兵却入中丞府中丞號令何雄哉
指揮叱咤行風雷将軍列戍秦城遠壮士長歌漢壁開
建牙吹角觀游獵士氣軍聲騰百粤鐵馬驕嘶海月寒
琱戈乍舉岩雲裂海月岩雲壮品題登壇横槊思清凄
慷慨寧論班定遠風流不減庾征西緩帶時時臨絶域
綸巾羽扇何閒寂驃騎空馳大漠烟詞人枉勒燕然石
崔巍銅柱鎮封提縹緲珠崖接五溪分耕坐使陽春布
講武俄㸔太白低講武分耕嚴紀律瀘夷永靖先零輯
主恩時賜鷫鸘袍兵氣濳消狐兔窟津亭黄葉轉紛紛
腸斷驪駒不可聞晚思蒼茫盈落日愁心悽切駐寒雲
男兒意態元磊落抗手何須怨離索指日威名虎豹關
他時事業麒麟閣雨露沾濡大海濱谿山隨處淨烟塵
更令文字流荒服行見衣冠入紫宸
　　　題黄初平叱石圖
古木蒼藤挂風雨白石峨峨洞門倚黄家兒曹不解事
叱作羣羊遍空起胡生較汝差長年俯窺五岳石五拳
他時一叱五羊起白雲飛盡羅浮巔
　少室山房集巻二十一
欽定四庫全書
　少室山房集巻二十二
　　　　　　　　　　　　明　胡應麟　撰
　　七言古詩九首
　　　題何仁仲甘露園(有序/)
　　　　何氏之先繇開創勲世襲金紫至司寇公遷
　　　　詞章學術重宇内仁仲其仲子也幼受業家
　　　　君弱冠名家詩賦兹繪其所搆林亭千里索
　　　　和余弗獲辭
園林舊說何將軍應門稚子俱能文即今盛世寧好武
登壇載覩鴻臚君别起樓臺眺三楚冠蓋章華總非伍
九疑七澤天茫茫千秋屈宋垂文章何日𤣥亭借高卧
乘風㑹鼓瀟湘柁
　　　梅窻歌壽何處士作
吾聞羅浮之山四萬八千丈絶頂仙葩隔塵壤鐵幹斜
撐大海濱霜梢亂揷遙天上江南十月寒信來雪花如
席飛瑤臺千枝萬枝凍欲折凌風一樹何竒哉清標雅
質真絶俗為誰移向孤山麓東閣曽聞杜陵句西湖更
入林逋目道人自是姑射仙幾年采藥羅浮巔參差老
態看不足却窺春色來湖邊滿屋琳瑯坐相對五夜虚
窻月光碎夜永寧知素影單酣歌絶勝紅粧醉縞衣鶴
氅何翩翩况有逸思凌開元有時興到起濡墨隂鏗何
遜皆陳言只今尚作梅花主甲子一周還二紀山房乍
夜春意囘彷彿枝頭聞翠羽綉屏朱户羅嬋娟孫枝遶
膝才且賢折花浸酒為翁壽清香習習來華筵王母安
期世誰識玉桃丹棗空陳迹豈若氷肌耐歲寒破臈含
春映朝日梅窻叟且莫吟䌓苞落羌笛國豔傳幽琴遙
望羅浮隔南粤玉宇雕梁逈清絶聳身欲去重徘徊冉
冉雲軿下天末且揮白鶴留人寰幾畨渤海成桑田更
卧梅花三百年一笻長嘯凌蒼烟
　　　褒忠祠祀禮成代直指蕭公作
一夜并州赤龍起浩蕩風塵播疆宇捲甲朝降十萬師
懸烽夕照三千里真主初還建業東儲君却下金陵宫
羣臣駢首甘就戮至今正氣吞長虹憶昔齊黄在帷幄
首縶親王入京洛書生坐失應變機遂使貔貅暗沙漠
同時抗節練與陳壮懷凜凜雄三軍偉哉正學十族死
精貫日月開浮雲全師僅見南陽鐵獨守危城破堅甲
暴昭姚善兩激昻視死如歸狥鈇鉞皇皇周子百鍊鋼
題詩自縊太學堂景清枉効漸離術勢孤不得抽魚腸
紛紛義士難悉數力挽頺波示今古投河直欲拒成湯
扣馬寧辭諫周武大厦難将一木支江城白晝飛旌旗
鄗南正位大統集劒閣巡行天命移沉吟徃事空憤切
耿耿英魂豈終滅四海同悲東市刑曠代猶瞻首陽烈
百年祀典何寥寥明良繼起登熙朝首録忠誠建祠宇
天書五色垂丹霄峨峨遺像表忠赤報禮殷勤慰悽惻
西日含窻鳥自過北風吹樹聲猶急隂蟲夜促霜露零
群公恍惚來精靈九原遺恨豈堪說天空月落秋㝠㝠
我行覩此重太息後世誰傳董狐筆海濱義士何足論
洛邑頑民真再出英英壮氣摩乾坤流光竹帛垂丹青
千秋萬代鑒徃轍君臣大義如日星於戯君臣大義如
日星
　　　河洛篇督學滕公夜邀齋中談道命賦
茫茫太始誰開闢耿耿元精貫三極自從河洛生圖書
中華首肇文明迹羲皇手抉天地心羅列八卦標乾坤
軒農堯舜復繼出垂衣萬古開人文夏商體格多渾噩
遺風未散鴻䝉樸成周一代首尚文緯地經天傳制作
紛紛侯國隳王綱宣尼崛起稱素王七十二表擅靈異
驂逐五帝馳三皇神遊岱宗憇梁父下瞰日月相吞吐
三千弟子咸摳趨從此儒冠盛東魯窮年贊易評羲周
詩書禮樂勤删脩至今大盜屏不發凜凜鈇鉞嚴春秋
淵輿資稟實𤣥奥獨冠諸生聞至道惟時游夏得精華
散入南方布文教遊梁崛起孟氏賢乘車列鼎何翩翩
公孫萬章不足數岩岩氣象誰其傳荀卿議論本該博
時乖廢死蘭陵郭後來蜀國空草𤣥白首蒼黄墜高閣
河汾自是王佐才曳裾獻策窺蓬萊昌黎夙負斗山望
路途二鳥重低徊千年至道轉寥落重見周程起濓洛
紫陽之巔異人出一掃蓁蕪繼絶學我明設教崇成均
十三學政分儒臣七經訓詁行海宇彷彿雲漢垂星辰
關中江右兩督學景明獻吉真間作才名氣節天下傳
渺渺斯文未有託武夷之山何嶙峋丹梯百尺連高旻
我師篤生任斯道挽囘一髮伸千鈞周情孔思實天縱
玉質金相本梁棟年少親承明主知時來却為蒼生用
三吳才士集如雲帝遣真儒下漢庭伏生晁錯豈知道
丁寛孟喜空談經一麾暫駐吳山麓已見清風走南服
坐席江聲走具區褰帷海色明天目魯國生徒遍品題
當筵彩筆飄虹霓漫擬真人過函谷共看夫子在關西
王良造父本精識雷煥張華渺難及臺上俄看萬馬空
獄中解使雙龍出麟符綉鉞行高秋追步琬琰披琳球
縱横禮樂三千士縹緲絃歌十二州絃歌禮樂連薇省
片善微長勞接引百川齊赴滄海流抔土同登太行嶺
泗水尼山迹未湮升堂入室多竒珍西施尚作浣紗女
和氐猶為抱璞人馬卿自昔工鉛槧終軍意氣空凌亂
照乘連城世所希夜光明月誰能辨葱葱紫氣繞三臺
遙見徴書落上台更聞黄閣收桃李㑹看青衿出草萊
　　　董生行贈中秘董體仁
逺遊昔登梁父巔天門突兀摩蒼烟秦碑漢碣半寥落
萬家封禪俱茫然憶從蒼頡制文字六書燦爛星辰懸
八百年來陽氷死邕斯體製誰其傳董生今年政三十
曳裾笑指長安日論心遇我遊俠場意氣翩翩指金石
自言家住滄海東曽入禹穴探竒蹤門外寒山掛蒼玉
青天削出䨥芙蓉朅來挾瑟齊門老客子形容半枯槁
黃金臺舘天茫茫繫筑悲歌和窮鳥興到長鐫石鼔文
快劍長㦸秋森森突兀虬龍起幽壑翺翔鸞鵠迴高林
金薤琳瑯徧筐篋螺畫蟲書互驚絶白石烟銷苔蘚凝
寒雲海凍珊瑚裂年來徴仲數八分長沙小篆稱通神
生也雕蟲不自惜徃徃制作追前人偏傍頗肖韓擇木
風格時兼蔡有鄰十載都門困旅食短衣匹馬隨風塵
吁嗟董生何僕僕歸去猶堪友麋鹿攜尊傍我吳山麓
飽看秋潮落天目
　　　霞林樵隱歌為梁太學賦
七閩孕竒秀秀出壺公山壺公懸壺住絶頂雲霞萬叠
供朝飱玉宇瓊樓架天末翠葆丹旂互明滅高寒可望
不可親一片晴光墮林樾林中大隱梁伯鸞飛身直上
凌嶄岩蒼精之龍不肯佩却從杜甫歌長鑱長鑱朝持
柄白木伐木丁丁向空谷竦身乍可親猿猱跂足時堪
友麋鹿峰迴岫轉興不窮壺公絶頂尋壺公高霞萬疊
餐不盡擔頭五色紛葱蘢荷擔歸來石床畔兩腋風生
體輕健金莖底事月底尋石髓無勞洞中翫君不見赤
城之下吾所廬霞標突兀千仞餘興公麗賦久埋没桃
花流水空踟蹰又不見武夷之蹊君咫尺霞幔為亭駐
征蹕天孫懶織雲錦裳邂逅梯仙竟誰識願君大隱留
人間長林築室三千年春來倘挾汝南費一笻厯探壺
中天(七閩之秀實惟壺公丹霞如樓逈出天半梁太學/維築室其下将終身馬屠長卿為題曰霞林樵隱)
(而陳季相乞余長歌以/紀之余不獲辭賦焉)
　　　夜飲喻邦相署中酒酣邦相諸郎君出見咸朗
　　　　朗玉立可念也因戲成短歌一章為贈
自從管鮑交游不再見世人結交徒結面南昌喻侯青
雲客邂逅逢余偏戀戀丈夫意氣凌青㝠契合寧論越
與秦弟兄異姓古來有一呼盡出諸郎君大兒今年纔
十二霜毫日掃五千字差肩兩郎亦其匹八法淋漓照
湘帙抱中小者尤絶竒玉為肌骨雲為睂毛詩三百不
離口氣槩似欲吞虹霓看君四子並英物朗朗寒空挂
奎壁徐卿兩兒那得比王氏三珠總非敵人生有兒百
不憂况復滿眼俱驊騮喬當及卿髦詎減湛旣難兄紀
更優君不見胡生今年政三十日夜明珠探驪窟大兒
文舉小德祖徒爾相親不相識此時盡閱君諸郎使我
臨風重悽惻謂生好飲勿復言且盡三百青銅錢生兒
蚤晚㑹有命何用蹙蹙愁心顔君不見喻侯膝下四男
子行年三十初得此至今玉樹森庭廡
　　　鍾室行題淮隂侯傳後(有序/)
　　　　淮隂侯不反明矣而史遷附㑹獄辭致千載
　　　　之下徒惜其功大而不克終且歸罪於吕氏
　　　　吕氐固漢祖所託而甘心者也漢於當時所
　　　　畏惟籍與信籍滅而信繼之時事必至無可
　　　　言者彼陳兵之搆舍人之訴皆漢之為也信
　　　　亡即庸庸如越猶以故智除之誅越以速布
　　　　之死而漢之謀無不效矣於是以戅如陵椎
　　　　如勃者而以後事付之然且曰陳平智有餘
　　　　難獨任也嗚呼漢之心可識矣
黄河倒流日東轉地坼天摧鍾室晚志士千秋空扼腕
誰為淮隂明不反憶提利劒追重瞳邂逅關前隆準公
登壇片語定劉項豈須垓下知雌雄井陘戰血飛長虹
齊城七十如飄風當時楚漢在掌握磊落千言辭蒯通
固陵長驅三十萬手挈神器歸真龍泰山為礪河為帶
欲齊伊吕稱元功寧知隆準猜忌主畏信雄圖如畏羽
旌旗夜入定陶壁警蹕朝行雲夢渚朝行雲夢夕出迎
天日可照微臣情縱虎誠難縛虎易青㝠咫尺飛雷霆
列侯朝請亦奚忌隱若大澤居長鯨陳豨相過理則有
舍人上變誰當明遂令身首異都市九族併命咸陽城
嗟嗟吕姥豈辦此固知漢主行叮嚀卽豨不反信亦族
欲加以罪寧無名嗚呼季也實凉德萬古愁雲弔鍾室
史臣徒賛寛大辭百代梟雄定誰匹君不見三雄死三
吕立厠中愛姬人作彘掌上佳兒血盈席天道好還如
一日長信宫深辟陽入愧殺長陵一抔土冢中强魄無
顔色君不見亞父當年賜骸骨虞姬効死隂陵側壮士
至今猶悼惜千秋為季寧為籍嗟乎千秋為季寧為籍
　　　吳章兩門士後先以新作至咸精進逈出余讀
　　　　之朂之以歌
吳充遠示林屋詩讀之使我興飛越沾沾欲度驊騮前
不減觀潮誦枚發章生近投詩百篇敏而好學吾所憐
昌齡我師花蕋婦肯與王建論媸妍何哉世謂兩生魯
中夜聞雞解起舞異日英雄起儔伍不用登臨嘆廣武
　
　
　
　
　
　
　
　
　
　
　
　
　
　少室山房集巻二十二
欽定四庫全書
　少室山房集巻二十三
　　　　　　　　　　　　明　胡應麟　撰
　　七言古詩一十一首
　　　嵩山歌(有序/)
　　　　去余家五十里而近有山曰嵩穹窿崒嵂峭蒨
　　　　幽邃視洛之嵩高不知孰為伯仲也旁一峰千
　　　　仞秀出􁊢嵲雲際若軒轅浮丘所嘗居者余因
　　　　以嵩之少室名之且為作長歌以紀其勝異
　　　　日者採三花攜玉女歸將結茅於兹老焉
君不見嵩高之山高高出天半萬古扶輿結葱舊孤標
突兀迴日星秀出蒼茫界河漢恍疑帝遣夸娥負中岳
擲向東南鎮磅礴又疑巨靈一夜排風雷空中掣此青
崔嵬仰觀宇宙豁俯瞰滄溟開天傾錦繡壁地湧金銀
臺飛鳥不敢度猿猱為之摧層巒疊崿何竒哉倒影下
墜扶桑隈㑹稽秦望相去但咫尺赤城天目左右羅列
如浮埃絶壑迤邐飛梁縈洄空青水碧劃然蓬萊天仙
跨鸞鵠時時下九垓遙峯揷天更竒絶天柱嵳峩象緯
列云是嵩高列峯三十六其一飛來墮吳越參差太華
十丈蓮重疊娥睂萬年雪雲中之君紛紛拾瑤草散髮
長歌弄明月朝來忽見黄帝車方明前導昌㝢趨七聖
盡迷襄城轍却望天壇尋故廬頃刻笙歌起岩際白鶴
凌空舞瑤砌乃是緱山王子喬金支翠旗朝玉帝真人
一去不復還玉書靈笈埋空山俗流徃徃輕飛仙不見
此后三千年少室山人結廬長嘯卧其巔峰頭一室但
盈丈大易黄庭坐相傍紫芝空谷紛葳蕤真氣關門浩
排蕩朝飱玉池露夜濯金屑泉明霞翼我體白雲怡我
顔山靈候余户跂息不得眠一行卧此三十載上元夫
人時徃還俯視城郭真囂煩縞衣素氅何翩翩乘風幾
欲凌蒼烟胡爲羽駕尚躑躅惆悵孤峯夕陽落仰天大
咲寒風生徙倚青藜望名岳無乃未踐三花諾寄言廣
成子浮丘公吾将跨白鹿騎蒼龍訪爾三十六峯中横
絶具茨凌空同歸來却卧此峯上千年一視輕鴻濛
　　　金華山三洞歌三洞曰朝真氷壺雙龍是黄初
　　　　平昇仙處
薄遊金華山信足支短笻長嘯黃初平蹴踏金芙蓉芙
蓉峰頭白雲起天風習習兩腋舉相傳古來洞天三十
六乃是赤松真人之所理千岩拔崔嵬萬壑亘迤邐高
欲凌空同側若摧鳥鼠括蒼與台雁瑣細不足擬帝鴻
旣長逝雨師邈難招迴看昔日講堂洞却憶當時劉孝
標九龍蜿蜒讀書處穹岩怪石摩蒼霄荒墳突兀葬彩
筆至今詞客何寥寥講堂信鬰紆朝真益𢎞敞天門劃
然開石洞豁榛莽恍然坐我金銀臺崑丘𤣥圃恣來徃
青虬赤鯉盡羅列三仙七聖時俯仰幽懷轉軼蕩勝槩
杳莫窮飛梁百尺下窈窕舉足却墮氷壺中氷壺跨山
腹氣勢何其雄何年虎豹穴置此蛟龍宫水簾參差直
下五千尺銀河宛轉倒㵼雙白虹天孫雲錦織璀璨鮫
人珠箔垂玲瓏飛流濺沫日夜不得息驚濤湧雪六月
迷長空聳身出氷壺倚杖息餘峭舉頭萬松巔隱隱落
斜照石羊紛紛望不窮突見雙龍挂寒嶠恍惚初平兄
弟騎蛻骨遺此青天貌俯窺曲澗僅容膝解衣燃燭渡
深黑行行不盡一線明萬乳熒煌噴蒼壁玉樹羅青葱
芝田爛金碧誰持巨靈斧鑿此靈仙窟真人渺何許瑤
草紛可拾枰間數子勢飛動細看尚記當年奕人言此
穴穿四明天牕萬疊開蓬瀛摩挲仰視衆仙籙隱見若
有胡生名吁嗟我今胡為在下土青鞋布襪濩落如流
萍迺思昔日玉皇側看花醉卧芙蓉城木公徘徊向我
怒授簡謫余離太清一落人間五千載滄溟浩刼㑹巳
盈顧瞻靈境但咫尺奮身欲飛還不能倚杖還悲歌壮
心浩難遏却憶雲門期瓢笠候明發迴望金華山兹遊
信竒絶餘霞映袍袖嵐翠尚明滅何當躡蒼虬長揖衆
仙列提攜兩赤松永與塵世别
　　　寄三衢易使君惟效約秋深為爛柯之遊并懷
　　　　蔡景明蘇以脩
易侯意氣天下無蚤年宦籍通皇都豸冠繡服天咫尺
風裁落落長安途一朝使酒忤權貴憑陵太白歌嗚嗚
埋輪有疏不得上拂衣大笑遊江湖瀟湘雲夢長在目
却來東海談乗桴五花蹔輟御史馬百里仍躡仙郎鳬
江郎峨峨三片石屹立千仞東南孤題詩灑墨登絶頂
白眼瞋視天糢糊桑田滄海倐變易九重特詔還金鋪
梅花遍咏水曹雪清源皂蓋停菰蒲憶昔扁舟駐東郭
驀然見我心神孚鹵簿江州却羣從胡床明月邀呼盧
蘇别駕蔡大夫十日九日黄公壚夜擊青萍唾壺碎晝
拈緑玉楸枰枯清源明粧十萬隊紅裙翠袖驕相扶淹
留卒歲不忍别春風拂面吹屠蘇雲萍忽爾摧浪迹平
原河朔成虚無踟蹰蘇蔡各分手閩山蜀道難追呼君
侯政績何煒燁立驅千騎來東吳窮交念我宛如乍飛
書徃徃尋屠沽一丘獨卧子真谷入門三徑嗟荒蕪雕
蟲小技何足論眼空六合成狂夫青霞之君日候我斧
柯欲爛三蓬壺玉局縱横衆仙列雲漿一吸三千觚使
君倘許㟁幘過秋風八月來高艫
　　　章生持所業遊余門詩朂之
火雲崢嶸照林薄赤日團空坐如灼高堂褦襶者誰子
云是香溪少年章敏學少年十九能作詩沾沾欲問揚
雲竒先生四十髮種種抗顔肯受庸人嗤新詩讀女吾
動色東野窮愁浪仙僻電光雷鋏雙芙蓉爛漫苔痕土
花碧君不見神物不遇張司空萬古豐城白虹泣
　　　小園杏花爛漫與客攜酒酌其下至醉
牆頭昨夜春風顛醉著接䍦花下眠東方欲曙忘晨飱
應門何客來翩翩城東郭君履欲穿手持三百青銅錢
要我為客開瓊筵水晶之壺白玉盤銀箏翠管張哀絃
吳姬度曲越女彈相將載酒臨西園西園萬樹紅照天
杏花朶朶含春烟隨風故落蒼苔前恍如紅雪堆青錢
摘花浸酒酬清酣主人勸客客不言人生豈得長朱顔
眼前有酒不盡懽參差白髮來相纒君不見相如卧病
歸文園笑殺長安羣少年又不見子雲寂寞耽草𤣥日
暮何人迴酒船何如醉挾雙嬋娟玉山酩酊長花前
　　　秋日泛舟錢塘觀潮放歌
黒風夜簸滄溟水馮夷却走海若靡素車白馬來何方
璇室瓊樓遍空起玉龍垂地五千丈銀河駕天一百里
三軍鉅鹿戰始酣萬甲長平潰難止胡生此時歸適越
醉挾扁舟離江渚皷柁初疑月窟中旋身已入氷壺裡
雪山恍見釋迦坐一葦聊将達摩擬波翻魍魎泣浪跋
天吳語長鯨鼔鬛如峻山電掣雲愁墮飛雨舟人漁子
袖手不敢出篷底倉皇掩其耳是日胡生氣無比輕橈
在手疾于矢白眼茫茫向天際欲乗長風破萬里迴瞻
圓嶠若咫尺東望扶桑聊徙倚即如魯連蹈豈得便逐
靈均興難已君不見越王宫吳王宇寂寞空厓半頺圯
日夜寒濤浸荒址滿眼豪華遽如許人生齷齪胡為爾
乘槎八月差快意擊楫中流竟何以天寒日暮風轉疾
彷彿鴟夷共相語朝來更泛若耶棹㑹挾西施從范蠡
　　　釣臺謁嚴祠作
高臺倚空雙突兀釣絲下墜桐江石客星慘淡呼不應
片片飛雲向人立憶昔真龍起新野百萬昆陽碎如瓦
朝端但訪赤伏符澤中那問羊裘者逍遙建武垂裳初
乃有物色來菰蘆新銜乍可授諫議故態寧肯迴狂奴
長嘯還歸富春瀬采藥桐君坐相待石上明霞照秋水
峯頭雪瀑飛寒籟箕山潁陽杳莫覩太息斯人遂千古
方干謝翺兩小子廢宅荒墳強為伍胡生抗志五岳前
中歲偶落風塵縁釣竿倘拂紫薇坐歸來與爾共拄東
南天
　　　夜飲芙蓉舘大醉放歌寄黎惟敬康裕卿李惟
　　　　寅朱汝脩
初平騎羊去不返沈侯八詠空嶙峋劉生老死駱生竄
誰令大壑迴陽春君不見蘭州胡元瑞九齡學仙已成
癖欲乘長風遊八極大鵬扶揺不肯騎幾度鞭羊復成
石十五更作咸陽遊五花笑脫青貂裘酒闌大叫呼李
白雪花飛墮長安樓是時真龍御皇極雙闕嵯峨象緯
闢作賦寧論狗監知曳裾自許龍門客人前白眼雙飛
揚誰其握手黎惟康李侯曉散禁廬直停車數過朱生
堂相看意氣誰肯下握塵含毫破深夜萬象淋漓碣石
宫千人辟易華陽社五陵軒車春不開狂歌獨上黄金
臺拔劍起舞長虹摧睥睨燕昭王䜿子非仙才荒碑零
落翳榛莽其人白骨隨塵埃劇辛郭隗豈壯士汝曹自
爲千金來當時迺公用齊國臨淄豈得同蒿萊前瞻涿
鹿野左瞰盧龍隈浮雲萬疊飛不盡但見太行山色青
崔嵬入洛聲名晚差著掉頭忽出新豐市拂袖初辭上
苑花持竿欲挂滄溟樹吕梁震澤天茫茫扁舟一葉飛
錢塘鏡湖剡溪咫尺不得渡十月寒濤如雪霜孤峯指
㸃嚴陵宅古木槎牙向人立羊裘客子雙眼青分我桐
廬半江碧高臺祗合長垂綸誰知物色來衡門天閽突
兀帝星遠十年五上空沉淪蘿薜歸來手還葺一笑文
君壁空立生計猶餘二頃田謀身豈必千頭橘五侯七
貴俱浮雲鄴侯萬巻堪横陳男兒大業在金石那令七
尺隨風塵醉墨蒼茫浩歌發紫氣東來照吳越文章得
失心自知肯向朱門傍先達唾壺擊碎歌轉長美人天
外空彷徨眼前齷齪誰相望大兒劉孝標小兒駱賓王
後生不死亦前輩九原可作同翺翔遙遙八詠樓樓空
竟何有樓中之人今在否袛今誰是東陽守㑹叱羣羊
起太空卧看扶桑日西走
　　　賦得赤松宫為東陽盧祠部
君不見赤松宫前赤松色夭矯輪囷際天碧霜皮不減
三萬株鐵榦寧論二千尺初平騎羊去不迴藥爐丹竈
空崔嵬山中白石亂無數何人叱咤飛風雷君不見東
陽盧君大竒絶前身曾受長生訣徃來三洞躡明霞嘯
傲雙溪弄明月朅來欲作人間游蒼生六合攢睂頭帝
傍玉女不敢留飛行獨下崑崙丘挾書却走明光殿躍
馬天街誰不羨栁色隂濃彭澤車桃花錦簇河陽縣一
朝鳴珮趨南宫爐香畫省追夔龍退食羞爲素餐士願
將直筆迴宸聰五夜排雲叩閶闔凜凜孤誠照丹闕丘
埴寧増泰山峻微絲願補衮衣缺九關䆗窱環蒼龍燕
臺白晝飛長虹曳裾止輦亦臣職拂衣神武來秋風衡
門却返東陽舊落落松隂浮遠岫已見聲名重斗山更
欲棲遲終宇宙名山咫尺黄初平石羊成陣來相迎天
王明聖臣願足富貴浮雲何足論盧君盧君真丈夫直
節祗今天下無從我且酌黄公壚漫學三閭賦沅水肯
令董相淹江都一朝當宁思良弼飛詔東山起安石㑹
教霖雨遍遐荒取次天門生八翼赤松之宫君暫居高
吟抱膝聊吾廬三洞寧為長往客九重行問治安書
　　　題岳陽樓圖
危樓倚空欲千尺闌干下瞰洞庭色狂風盡捲蒼梧雲
萬頃瀟湘照空碧江花㝠㝠日欲冷㟁芷紛紛翠猶濕
參差忽覩馮夷舞縹緲疑聞帝妃泣七澤縱横渺難數
九疑如黛尊前出舟人漁子棹空曠薄暮波濤歸不得
樓中騎鶴誰者流此事恍惚曾同遊憑闌試誦杜陵句
日夜乾坤相對愁
　　　歲杪送鄭茂才北上
北風動地捲行色鄭子辭家赴京邑蹇驢欲踏東蕐塵
手挈空囊行不得親知遍謁乞斗水徃徃白眼誰相識
男兒意氣輕王侯有身七尺那用憂溪頭握手拚一醉
驌驦且付黄公留君不見來歲長安百花發銀鞍擁簇
歌姬樓
　
　
　
　
　
　
　
　
　
　少室山房集巻二十三
欽定四庫全書
　少室山房集巻二十四
　　　　　　　　　　　　明　胡應麟　撰
　　七言古詩二十六首
　　　閆蓬頭歌(代滕中丞作/)
閆先生羽客流髮蓬蓬不褁頭身騎兩白鹿手掣䨥青
虬前生七聖相追遊飛翔八極横九州朝升大羅頂暮
宿崑崙丘木公授寳籙王母發清謳飛瓊弄玉衆仙女
行厨上食羅珍饈桃花萬樹核如甕東方小兒不敢求
何來醉闖拘翼座脫巾露頂眠瓊樓雷公轟轟上帝怒
謫向下土稱蓬頭長身大腹状殊絶赤顴紅頰驚庸流
方瞳射空碧電烱紫髯拂地蒼虹流終朝一食氣逾王
終夜不寝神長游嚴冬雪片大於席寒氷十丈風颼飀
先生此時赤雙足單衣不御青貂裘道旁觀者色沮喪
真仙出世誰能儔和光頗類柱下史玩俗或比䝉荘周
仰天大笑暮雲碧茫茫下土皆蜉蝣朅來偶過勾曲洞
乗鸞跨鶴三峯頭乖龍左耳割不得飄然一葦來南州
衆中遇我心莫逆片言立使千金投微辭奥㫖發中夜
變化恍惚難先籌時時詫我骨毛異青城僊伯行相求
三生石上事非遠努力繕性窮熏修愧我中年薄聞道
塵埃碌碌隨軒輶神明凋謝鬢髪改豈將七尺圖封侯
感君便欲逐君去乾坤萬事同浮漚三公七貴竟何物
五隂四大俱懸疣何如長嘯出寥廓霍然盡豁平生愁
閆先生且莫行爲我留謫期未滿堪夷猶吾家别業武
夷上鐵船丹竈懸高丘幔亭之君日來下三山九曲隨
㝠搜他年挾爾櫂歌去坐看大海天咫尺巨鰲贔屭浮
中流珠宫貝殿耀金碧清都綘闕喧琳球鵾鵬一卧九
萬里鴻鵠一舉三千秋玉皇香案倘相憶羽翰白日飛
神州
　　　賦得靈隱寺飛來峰贈盧祠部
靈隱門前千歲松夾堤九里來青葱何年突兀金芙蓉
削成四面摩蒼穹恍疑夸父移空同一拳擲向滄溟東
日月東西懸混濛雲霞上下披䝉茸周遭刻畫非人功
象王鶴駕行虚空投身直入蓬萊宫丹樓雪乳垂玲瓏
流泉百道聲琤琮有如仙樂嗚笙鏞金書玉簡潛竒蹤
䆗窱恍與銀河通靈威丈人不得窮古來傳是飛來峯
萬古壁立青霄中何人散髮攜孤笻捫蘿直上乗天風
金華有客真豪雄孤高大節將無同少年挾策遊新豐
五花蹀躞長安驄出宰百里花為封鳴珂入候甘泉鐘
握蘭典禮稱儒宗素飱恥學凡夫容織成雲錦蟠心胸
要将琬琰垂勲庸直排閶闔陳孤忠曳裾折檻驚天聰
轟轟天鼔鳴雷公覆盆不照微臣悰精誠貫日飛長虹
挂冠神武何匆匆迴頭却望丹宸楓血淚亂灑征衫紅
歸帆正值錢塘風六橋三竺春溶溶不學留侯師赤松
且邀白傅尋蘇公振衣千仞聊從容朝飱沆瀣追㝠鴻
暮拾海月鞭虬龍六丁撝呵玉女從俯視六合俱螟蠓
朅來遇我東陽東竹林把臂心神融仰天大笑横雙瞳
欲騎箕尾還長空盧君勸汝滿釂黄金鍾且為拂拭朱
絲桐萬事人間如轉蓬古來直道多難容卽今吾道寧
終窮絲綸竹帛行遭逢一朝前席明光宫誰其穩卧飛
來峯
　　　醉中放歌贈祝生并寄司馬汪公
祝生家無擔石儲短衣掩肘不願餘生年三十走牛馬
世人攘臂爭揶揄胷中壯氣何磊落眼看俗子如蘧篨
欲從翰墨樹勲績恥結黄綬懸金魚自言太古重三立
文章功德原無殊朅來叩我草𤣥宅殷勤片刺通前除
先生崛起劉駱後華名岳岳天南隅泰山寧擇土壤細
滄海詎惜涓流瀦蘭臺高揭並二酉龍門咫尺懸桑榆
堦前尺地倘少假令我一臠嘗天厨伊余謝客事焚掃
閉關長日扶潘輿親知宇内半凋落豁然見汝心神愉
憶汝新都謁司馬太函突兀開雲衢無殊字汝豈無謂
樹勲努力操長殳汝兄汝姪並瀟洒問竒徃徃來吾廬
古今詞賦厄陽九先生身試不汝愚怪汝胡為蹈前轍
甘心趙瑟忘齊竽腰纒萬貫亦不惡三槐九棘垂騊駼
沾沾五字作何狀黃金不逐貧相如生乎大笑掩余口
先生戲我猶羣兒天生七尺當不朽大千世界皆蘧廬
倘來富貴寧足論電光石火同須臾一朝腐骨委草莽
醉生夢死隨溝渠秦宫漢闕走狐兔公卿未必贏樵漁
男兒大業在金石要令天壤㽞迂儒先生兩耳濯清渭
十年不受凡人諛終朝隱几吾喪我一聽汝言良起予
雄談五夜劒花落緑尊翠杓行茱萸高歌贈汝兔毫秃
唾壺擊碎青氍毺長風吹雲入廣座欲躡象緯淩蟾蜍
生乎生乎汝勿疑古今不朽真無殊好讀離騷飲美酒
便作名士追三閭莫将狂簡訝年少仲尼大聖思歸歟
卽今名姓已不朽先生筆底開璠璵他時藉手見司馬
為我捧腹當軒渠(祝生樹勲遊新安司馬公字之曰無/殊謂所立維三不朽一也石羊生胡)
(元瑞聞而韙/之而作是歌)
　　　瀟湘座為祝無殊題
我築瀟湘島斗室懸竹中汝搆瀟湘座千竿舞秋風我
島舟可沿汝座車難通一朝乗興來子猷直造竹所聊
優游主人莫作辟疆態仰天大笑風颼飀
　　　送郭汝冲遊吳中
郭生有父鴻臚君自言東野之後身飱風卧月三十載
至今詞筆留長春生也學書仍學劒抱玉無媒羞自獻
延賓雅有郎罷風典盡鸘裘不咨怨時時問字來門牆
先生為汝開𤣥堂五月南風稻苗熟扁舟一葉飛錢塘
生平不識瑯琊里特向婁江弔蘭芷中原萬里失麟鳯
宇宙文章孰盟主江隂亦有朱鴻臚結交四海雄菰蘆
沙頭把袂詢父友孤帆八月來三吳
　　　憶章雲
去年送子城之北北風怒號天慘戚濃霜宻雪洒岐路
若箇綈袍話相識今年憶子城之東落花爛漫飛春紅
人生好遊遊亦得五見社燕迎歸鴻岳陽樓頭秋萬頃
醉殺杜陵呼不醒何時挾汝荆門濤狂歌痛飲賡離騷
　　　哭祝鳴臯
　　　　鳴臯既避地齊東復客長安而死同里友人
　　　　胡應麟聞而悲之作歌弔焉
吁嗟祝生誰謂而年僅止此爾胡以生胡以死文章獨
抱掩夜臺寂寞寒山餓妻子憶生束髮負竒尚壯氣凌
雲薄金紫繩樞甕牖窮徹骨恥向豪門謁涓涘世人妬
生狂欲殺白眼縱横半睚眦青衫一領不得消擲向齊
東營耒耜胡為復作長安遊瞰􁋧芒鞋汚泥滓嗚呼大
塊亦忘才玉折蘭摧繄誰使昔余與生初結交邂逅塵
埃雙國士拂衣初上西山巔萬岫囘青八陵紫崢嶸高
論駭俗流磊落雄心付良史生今已矣寧再得泪目淋
漓傍桑梓酸風落日華陽宫素旐翩翩潞河涘孤墳三
尺暮雲白白馬生芻者誰子我歌薤露生莫悲自昔賢
豪並如此
　　　寄張伯起
去年我病維揚邸日望琴高騎赤鯉一朝起色乘江潮
朔風狂雪吹綈袍呉門邂逅張伯起萬巻縱横列湘几
蓬蒿夾徑春不開焚香永晝眠蒼苔翩然為我倒屣出
握手論心稱莫逆烹熊炰鱉出豐膳繡虎雕龍指金石
男兒七尺當自强巢由豈必攀虞唐千秋大業在竹素
胡為燕雀譏鸞凰抽毫日纂文選註恍入梁臺試精騎
倘來富貴詎足論避世墻東有深意陽春堂上横朱絃
子夜歌成興杳然他時倘慕蘭陵宅日候山隂訪戴船
　　　登大雲山望瀫水寄李允達
憶昨曽攜李仲子釃酒遙登瀫江渚美人一去秋水寒
望望蒹葭隔烟浦朝真洞口饒白雲尺書天際時相聞
山棲倘續孝標志與爾同棲麋鹿羣
　　　祝太學遜之五十始為詩戲作短歌贈之
君不見天寳詞人高達夫行年五十執金吾一朝作詩
遇杜老聲華奕奕留吾徒君不見成均胄子視懋學五
十無聞甘寂寞一朝壇上逢胡君奮臂詞林問前矱沉
吟二事迹頗竒千載何當復遇之汝為常侍理或有我
說杜甫人爭嗤丈夫有志未可輕古人詎必皆無成杜
陵四十始獻賦當時頗遭俗子淩脫身錦里拾橡栗長
鑱短褐徒悲鳴達夫青雲本自致高牙大纛懸長城嗚
呼後世兩寂寞惟有隻字留其名我今四旬汝五十二
子之年巧相值焉知異代無子雲未信東山少安石男
兒致身苦不蚤髮短心長恨何及我歌杜陵念已灰汝
效達夫志當立不見􁐀越師諸侯努力餘年莫輕擲
　　　琵琶行
李将軍虬髯㦸列横秋㝠當關壁立萬夫勇掃空大漠
無王庭一朝謝事東海上皓首蕐顛氣逾王醉歸叱咤
㶚陵尉長揖嫖姚不相讓欲将雄劒賣黄金却把琵琶
彈素心凄清激烈風雨過高樓五月如山隂君不見賀
懷智石槽鐵撥雲雷氣唐家供奉推第一青史流傳誇
絶藝君不見康崑崙指下鏦錚捷有神玉盤驪珠千百
轉春氷拆裂河流渾将軍岳岳起當代手挈二子成三
人卽今狼居盡欵塞九邊鐵騎閒黄雲明妃奉帚長信
殿娥睂不踏燕山塵山西老将亦無用金甲苔生土花
重笳聲寂靜刁斗寒但把琵琶學三弄華堂秋空月滿
楹朱絃翠幙流明星觴行樂奏豪興發快劒長㦸紛爭
鳴為君慷慨彈入塞莫作琵琶亭下聽
　　　寄鄴中王孫灌父時約余為嵩少之游
昔我年少思遠遊飛行八極尋浮丘夢寐三花映絶壁
崑崙倒挂黄河流主人况有淮南術要我峯頭鍊金液
石林萬仞掃空翠念載無人白雲濕亭亭孤鶴來緱山
王喬有約予當還今年曳杖定偕汝三十六峯秋月圓
　　　嶺南祁羨仲以詩見貽賦答并問惟敬祕書
南海祁生何卓犖題書遠寄吳天鶴開緘恍對四百峯
片片羅浮白雲落年來嶺表多詞人黎歐以後誰其倫
丈夫寸心在萬古那能齷齪隨風塵聞汝好吟兼好酒
一釂千鍾世希有黎生夙昔稱酒狂對汝還能劇飲否
高陽酒徒氣若虹有興倘過蘭陵東不信今時酒殊絶
試問瑯琊王長公(長公近一書云酒味殊/絶足洗數十年月旦)
　　　余在婁江日孫齊之徐孟孺同日先後過訪余
　　　　以行迫不及報謝追憶二君輙成短歌
孫郎已老徐郎少一日婁江逢二妙趙家白壁總連城
海上明珠雙照耀孫郎髮短垂六旬徐郎三刖仍干秦
余亦狂歌稱隱淪虎溪相别成大笑滿眼人間失意人
　　　兩得歐楨伯書及致西署秣陵二集走筆寄謝
　　　　詢其蒼頭李英
王生手持雙鯉魚剖之中有明月珠鮫人夜泣魑魅走
珊瑚十萬羅前除美人吏隱金陵畔金馬銅龍誰不羨
緩轡晨過莫愁里鳴珂夜入明光殿秦淮千里心悠哉
瀫水蘭橈那得開君家摩勒有佳句祗今何似郗方囘
　　　題瀟湘烟雨圖
桂樹叢生石嵓側萬仞寒雲挂蒼壁窮隂大澤龍蛇走
緑蘿䝉蘢楚天黑行吟澤畔者誰子日暮欲歸歸不得
黄陵美人把瑤瑟杜宇啼烟鷓鴣泣
　　　詹東圖有茶癖即所居為醉茶軒自言一飲輙
　　　　可數百杯書來索詩戲成短歌寄贈
吾聞盧同有茶癖七碗清風生兩腋吾聞陸羽稱茶仙
銅缾細酌中泠泉古來知味但如此咄咄新安詹仲子
胸吞雲夢蟠瀟湘一飲百碗消枯腸虎丘之産茶僅斗
盡采遺君不盈口䝉山石上青槎牙咀嚼那能煩齒牙
斟酌建溪三百餅巨杓長瓢堪酩酊風爐竹几羅庭除
大鐺貯月來中厨松風才過魚眼發玉乳盈缸噴香雪
鯨吞鰲吸如有神淋漓醉墨馳風雲一飲一揮三百首
若箇能詩復能酒胡生十載戒飲茶金莖日夜烹黄芽
天瓢一滴欲沖舉刺刺文君未相許羨君豪興為汝歌
歌成擲遡桐江波明年倘憶吾鄉茗穀雨前朝赴龍井
　　　夜集郭鴻臚舘偶聞鄰室有使酒相虐者余為
　　　　解紛竟戲作短歌示鴻臚
古人飲酒戒沉湎一石蕭然神不亂今人飲酒如沐猴
脫巾狂叫無時休雙眼茫茫向天白知交側目成愆尤
清音軟謔有何意白波平地如山丘君不見張旭滿引
揮雲烟李白一斗詩百篇遇汝那得開心顔又不見劉
阮朝朝竹林醉當日髙談遇此輩大白流離玉缸碎
　　　謝文度年八十餘而歩履輕健如少新秋棹小
　　　　舟千里過訪且拉余徃閩中曰武夷君遲子
　　　　久矣余大壮其矍鑠于其行也賦短歌以訂
　　　　後期
謝君束髮湖海狂飛騰若木窺扶桑只今九十健于虎
白睂紅頰雙瞳方伯陽我師吕公友玉笈雲章佩星斗
人間獨好胡生詩千里拏舟瀫江口自知名姓在瑤京
塵世蜉蝣那得聞朝來共跨赤虬去玉笙吹向武夷君
　　　夜同方吳兩生集汪士能宅留宿作新都豪士
　　　　歌
君不見新都俠客汪士能意氣磊落形骸真鬚髯如㦸
鬢如蝟泰山一擲輕千鈞大腹便便亦何有半生但貯
宜城酒日倒青蓮三百杯家藏白墮五千斗暮春三月
日頗長杏花半落梅子黄先生白眼空四海却來岩市
登君堂堂上吳生宛如玉座右方生逈超俗博山爐中
沉水香玳瑁玻璃照􁘜醁相看一笑輕王侯長鯨跋浪
風雲愁主人尚醒客已醉熒熒華燭開朱樓綉縟紗茵
逈竒麗一卧明窻不知曙感君意氣為汝歌贈汝狂名
在天地吁嗟乎世途局促難為容賣漿隱博甘途窮身
後榮華竟誰是眼前尺蠖嘲蛟龍生家伯兄文且武驃
騎才名駕千古二兄三兄咸楚楚生也第六之名詎減
五(伯兄司馬二兄仲淹三兄/仲嘉士能行適第六故云)城東紅粧十萬家朱唇翠袖
爭朝霞相逢不飲漫成别參差笑殺千桃花君不見杜
陵布衣老且拙典盡春衣興逾發黄四娘家花滿蹊大白
攜生醉明月
　　　翌日仝集方羽仲宅則王生為大力者負之而
　　　　趨戲作短歌題汪氏壁并示汪吳二子
豐干里畔方干宅喬木森森向人立高堂淨掃無纎
塵片片明霞傍檐入主人古貌仍古心市隱蓬蒿甘陸
沉片言遇我心欲醉鷫鸘立解千黄金春日春盤薦春
韭白粲鮮鱗無不有乍可朝眠杜曲花那能夜欠新豐
酒溪南兩岸烟樹深美人不見愁人心(用盧/仝語)暮雨朝雲
杳何處明月香車返岩市
　　　夏日同吳叔思東陂觀蓮
若耶之溪五十頃緑暈紅酣畫船暝吳王宫中十萬粧
明霞為珮風為裳簫鼔參差棹歌發隔岸清波照羅襪
年少誰家雙紫騮坐看玉腕明中流日暮香風四天起
惱殺金陵謫仙子
　　　題山房梅花帳
剡藤為簟湘為簾十幅吳綃更竒絶羅浮狂客劉世儒
一掃贈我千峯雪主人清夜眠其中羽衣恍惚來相從
參横斗落不知曙一枝醉抱春朦朧
　　　送張英甫歸永嘉因詢康山人裕卿
兩年不見張山人阮公眼白誰相親草堂何來下孤鶴
青山歲暮迴嶙峋長揖辭余復行邁指㸃龍湫白雲外
語汝山中康裕卿萬尺飛流好相待
　　　題宣和帝御製楚江秋晚圖
當年曽挂瀟湘席厯厯雲山似相識長憶江頭紅樹村
千林落照催行色隔岸人家草屋深憑闌浩嘯舒塵襟
長天茫茫鳥飛絶潮落汀洲龍夜吟隱見漁舟泊沙阜
莎逕寒烟莽迴互羣仙可望不可招虚閣凌空挂烟霧
兩翁矍鑠巢許儔崇岡之北茅堂幽登登迴顧蹇驢客
撩亂瀑花天際流何人筆底開層巘貌此江南秋一片
瘦金書法了可騐恍惚似入宣和殿
　　　嚴陵晚泊
嚴公昔未遇畊釣日沉㝠一朝動人主始識少微星余
亦任公子垂竿三十齡被髮上高臺浮雲空翠屏雙磯
拳石那可坐却望三山游四溟袖裡虹霓一千尺手掣
鰲魚歸帝庭
　
　
　
　
　少室山房集巻二十四
欽定四庫全書
　少室山房集巻二十五
　　　　　　　　　　　　明　胡應麟　撰
　　七言古詩一十五首
　　　白紵歌二首
葡萄之酒琥珀缸金罍玉斚春茫茫博山爐焚沉水香
翠屏朱户羅笙簧援琴鼔瑟流清商洞簫遏雲聲飛揚
珠簾不捲凝夜霜千花萬花夾蕐堂明星爛爛出東方
左挾安陵右龍陽美人翠袖嬌紅粧秦城衛女紛成行
願君一盼生輝光清歌盈盈繞畫梁夜如何其夜未央
黄金為堂白玉椽翠屏珠户羅嬋娟流蘇帳煖春茫然
鴛鴦錦被裁合歡明眸皓齒嬌相憐三星煌煌月在天
燈長燭明興未闌都梁甲煎焚華軒茱茰蘇合紛纒綿
非烟非霧非人間引宫刻羽鳴幽蘭崑崙之觴斗十千
美人垂手臨風前迴身雜佩何珊珊珊瑚火齊間木難
腰圍尺六芙渠鮮驚鴻宛轉飄瓊筵雙成弄玉俱神仙
夜如何其夜漫漫
　　　行路難六首感事作
君不見竿頭鳶乘風浩蕩遊九天君不見棟頭雀百尺
憑虚俯寥廓君子雌伏安蓬茒小人雄飛勢揮霍乞哀
中夜如鵂鶹志意滿極驚庸流時移事改惡聲播遺臭
墦間萬夫唾君不見公孫張儀稱丈夫至今行乞羞庸
奴
君不見盤中蠅變幻黑白如丹青君不見市中虎利口
紛紜捷桴鼔君子推誠洞腹肝小人柴棘横肺腑讒言
交搆四國譁貝錦百匹張雲霞邦家覆敗手足露絶臏
刳腸示行路君不見江充舉族無極殱有北陳詩盈簡
編
君不見帳前蚊侵肌啑肉無時停君不見襟前虱飲血
噆膏㒺休息君子守道甘困窮小人聚斂恣胸臆谿壑
之欲浩無涯狼貪蠶食肥私家禍盈孽滿罹刑辟崑岡
火延灰玉石君不見梁冀籍貲元載誅黄金滿谷成丘
墟
君不見波間蜃吞吐樓臺倐千仞君不見巖間蛛四張
羅網迷空虚君子行善苦不足小人濟惡才有餘沉機
伏弩絆飛走變幻譸張何不有術窮數盡來天刑青㝠
白晝飛雷霆君不見林甫剖棺檜醜繆千秋永刼昭大
戮
君不見牆畔蝎猛刺如山蝕金鐵君不見澤畔蛇惡氛
湧霧張獰牙君子乗時沛膏澤小人併日行兇邪一朝
無處肆酖毒餘憤憑陵螫草木噬人旣盡隂禍延刀鋸
鼎鑊快意飱君不見陽由棄市俊臣族天道好還如轉
轂
君不見海中鱷利齒如山逞兇虐君不見穴中狼巨口
如城當道傍君子好生戒苛慝小人毒害盈剛腸積尸
纍纍血成塹意氣揚揚了不變神人共憤罪惡盈百骸
分裂宇宙腥君不見董卓然臍侯景滅萬古元兇戒車
轍
　　　圍棋歌贈黄生應魁
嘉隆奕者師鮑髯敵手燕臺惟小顔瑯琊門下角程李
斧柯欲爛天東南四明岑乾出稍後自說髫齡遇神授
一時諸子皆偏師何能突過顔鮑右邇來國手歸維揚
方生日新最擅場天馬行空絶蹊逕喧啾百鳥鳴鸞凰
㑹稽黄生名較晚負局攜家傍天苑蹇驢破帽春明門
落落乾坤孰青眼當時奕道頗有聲十年賈勇爭時名
一朝神理洞仙著驊騮獨步長安城落子濳思動移日
夢入巴卭四仙窟有時大敵交中原徃徃一枰竟秋夕
兵鋒所指無羣雄錚錚劒㦸摩蒼空虚堂棐几對剥啄
晴天雨色交長虹猛若重瞳戰鉅鹿竒如鄧艾收西蜀
槎山通道㨗有神斬壁開關恣騰逐卽當死地偏用竒
背水援桴號令馳俄看赤幟樹高壘股弄強敵如嬰兒
倐忽長驅走雷電太白經天助鏖戰全齊陡下七十城
雄趙一坑四十萬長安五侯不乏材連雲甲第朱門開
高軒駟馬競延致爭先結襪黄金臺黄葉盈庭僕夫卧
風雨蕭蕭燭花墮斧柯幾爛局未終不覺晨鐘徹高座
唐時供奉誇積薪生豈冢嫡繄後身荒丘仙嫗姑若婦
九枰口訣畱千春丈人耽奕自蚤歲飛将詞林絶無對
茂𢎞五品輸江郎遇爾那能不心醉嗟嗟黄生意氣豪
豈徒覆局兼含毫上書無路謁明主狂吟易水風悲號
世人沾沾事酒肉高蓋峨冠耀流俗生徒工奕仍工詩
老向金華走碌碌黄生黄生歌莫哀三公九列俱塵埃
不見東南八萬仞寥天石室青霞開奕罷兩奩收白黑
局上虧成總虚擲乗雲且逐胡先生跨鶴鞭龍訪太乙
　　　後圍棋歌再贈黄山人
隆萬以來攻奕者歙有小吕閩小蔡黄生崛起禹穴中
倐忽時名共當代丈人丱角遊長安國手何人不針芥
鮑顔二李盧及岑次第攜枰入東岱中原豪傑屈指空
晚得方生最稱快方生巧思凌古今游戲神通了無礙
永嘉方生並時出名姓俱同劇堪怪少年復有六合王
浸浸澠池欲興代黄生善戰尤自負夙昔疆場構吕蔡
方生之下三子優叱咤登壇勇莫逮有如孟德肩孫劉
鼎足三分建旗蓋碁雖小道實可觀生也精進迥不懈
并吞割據𢎞霸圖刼殺侵漁盡變態楸枰落子大勢分
先著紛紛布要害吾觀此道與兵合一一為子陳梗槩
攻城略地創都邑背水依山列營砦發縱元勛首帷幄
指畫竒謀洞蓍蔡援桴擊鼔事征討躍馬横戈奮驕怠
湘東一目寧久長大舜重瞳迄推戴三千牧野行造基
百萬昆陽坐奔潰大軍涿鹿平蚩尤孤卒鴻門闖樊噲
混壹區夏秦有權表裏河山晉無害成臯堅壁控土宇
函谷封泥距關隘含枚定陶襲項梁巻甲隂平走鄧艾
七縱七擒啟荒服八戰八克定邊塞歲時吳魏爭長江
日夜梁唐鬭夾寨乗風帥衆下井陘冒雪濳師抵淮蔡
晉陽三版浸難没卽墨殘都守無奈闔閭貪欲甚蛇豕
勾踐隂謀桀蜂蠆推鋒白起勁若飛持重亷頗老能耐
盧狻李密王世充鷸蚌高歡宇文泰東西並舉騁全力
南北中分各兩大氣盈量滿隳成功忿削貪亡示明戒
入神入聖窮幽微爲虜爲王決成敗棋與兵合種種然
始作何人世沾漑相傳放勲教丹朱上聖無縁發機械
或言戰國尚雄略餘習縱横此流派丈人髫歲負棋癖
錚錚鐵中號亡頼一枰懸榻晝夜攻寝食俱忘減腰帶
迴光返照念載餘四大部洲任成壞胡來遇爾重作歌
見獵渾忘喜心汰下車搏虎衆欣悅拍手其如士林訾
尚憶斐旻舞劒時道子揮毫攝千界崔家延伯每臨陣
亦藉僧超鼔豪邁雄才絶藝兩間值憐汝求言日瞻拜
虚堂洒墨元氣流萬壑寒風度天籟君不見休仁中正
蚤已没待詔師言近誰再仲甫四篇差足存伯祥三路
逝安在由來一局塵世空底事妻兒溺貪愛君不見巴
卭仙橘大於斗商山四翁樂相待九枰輸我愿未酬㑹
擘龍肝了餘債他時負局尋先生洞壑金華亂峯外
(㑹稽黄生奕為過江第一流而詩亦佼佼一日邂逅/黄金臺上持巻乞余贈言嗣是亟見亟請今且逾十)
(八載矣顧余卒卒亡寸晷之暇仲冬扁舟北歸楸枰/塵積不勝技癢因抽筆為長歌食頃便成餘興勃勃)
(復摭拾古今與兵家合者數十百事餖飣兹篇勉之/黄生努力精進異日者荒郊仙嫗可亡請益於九枰)
(外/矣)
　　　武林大雪程太學仲凱邀同張總戎黄刺史徐
　　　　司理錢文學吕山人汎棹湖中泊南岸放歌
　　　　徒步入龍井汲泉瀹茗延賞至暮迺歸
雪花夜半飛三竺萬壑千巖恍如玉新都程生太好事
曳杖清晨叩茒屋手持三百青銅錢要我湖頭豁塵目
茂先叔度錢及吕斗笠芒鞋恣追逐偉長詩思亦横發
首御肩輿入窮谷觴行到手不暫停鸚鵡鸕鷀互相屬
人比竹林差有餘客方蓮社寧不足階前竒石疊層巘
洞底流泉吐深麓山僧瀹茗作清供色香味美迥可掬
蒲團棐几媚優鉢竹院明窻照薝蔔幽深若與塵世辭
昬黑将求上方宿或言獰虎山下過吾意神龍井中伏
諸君先發余少畱爲語平頭免刺促四百八十金銀臺
㑹策黎睂入天目
　　　錢象先過訪深雪中徃報不克短歌柬之
武林夜半北風疾雪片垂天大于翼孤山老梅僵欲死
跨蹇呼舟漫尋覔東吳錢生住昭慶擁褐高眠送長日
吟成字字敵瓊瑤皎若天花墮禪席憶生三月來武林
嘯傲西泠事琴奕憐才總稱陸士衡好士亦有徐元直
窮愁骨相自古然典盡鸘裘壁徒立沾沾訪我空巷中
把贈明璫示親暱風塵勃窣倦奔走咫尺錢塘夢瓢笠
朝來策杖擬尋汝泥濘堦除没雙屐美人娟娟隔湖水
一望雲山思無極登壇大老儼欲盡藝苑今誰占名籍
羨君咳唾饒珠璣下里千夫走辟易文通老朽嘆才盡
形穢那能不趨匿醉拈秃管書短章小刺聊當正平擲
他年把臂姑蘇臺倘許忘年訂金石
　　　仙橘行贈吕生
吕生好奕良有年口如懸河決百川憑陵負氣雙眼白
强項肯伏公卿前自言勍敵止方蔡三人海内季孟間
楚中近有朱氏子黄王以下知無前朅來武林四閱月
室中薪盡晨無烟臨安富兒不好事日夜空囊捫酒錢
一朝遇我湖水曲脫巾大叫狂呼天先生名姓久岳立
願得片語垂人寰憶乍持刺遠謁我蹇驢薄暮西長安
塵埃碌碌不稱意雲萍此地仍周旋試生伎倆果精絶
疾風飛雨鳴華軒唐時待詔宋供奉齊梁中正俱流傳
胡爲終世僅布素江湖老大垂華顛吕生吕生勿復言
才高自古多迍邅煌煌國匠抉天巧造物小兒寧汝憐
不見先生坐詩癖百憂萬恨攢睂端荒丘姑婦兩竒絶
橘中四叟吾忘年他時芒屫㑹挈汝一枰柯爛青霞天
　　　湯隂王翁年百八十矣而肌膚綽約若處子且
　　　　豪飲數斗不酲座間出諸名流贈章邀余繼
　　　　作
王仙翁髮如孤鶴顔如虹大腹便便貯河漢鯨吞鼇吸
三千鍾龜紋蹙起隱胸後玉璜炯炯横雙瞳睂毫耳毫
燦霜雪時人不識呼社公步輕履坦疾于箭周行五岳
攜孤笻自言今年百八十九朝舊事盤心胸高談𢎞正
儼目睫信陽北地俱兒童大還曾受柱下老素書亦從
河上公王母瑤池燕周穆仙源幾度桃花紅崑崙閬風
不肯住脫身混迹遊寰中朅來瓢笠武林逍湖光山色
聊從容飄然遇我雲水窟謫仙大叫呼人龍初平騎羊
去不返子豈有意仍前蹤金盆玉壺亦咫尺翩翩竒骨
寧凡庸感君意氣爲君歌參差兩腋乗長風却憶玉皇
香案側丹臺恍惚曾相逢塵埃墮落經幾刼欲騎鯨背
飛寒空大鵬希有儼相值遨遊八極追鴻䝉他時再赴
易遷約仰天大笑扶桑東
　
　
　
　
　
　
　
　
　少室山房集巻二十五
欽定四庫全書
　少室山房集巻二十六
　　　　　　　　　　　　明　胡應麟　撰
　　七言古詩一十七首
　　　李大将軍惟寅得唐呉生觀自在菩薩真蹟長
　　　　裾跣足天男相一洗世人稱謂之謬且荘嚴
　　　　妙好六法具備非五代宋元諸名家所辦因
　　　　手勒心經其上而屬余長歌識之
畫師崛起開元日萬象毫端鬼神泣前無顧陸曹衛張
二李閻韓總非敵胸中六法參羣靈解衣盤礴流風霆
斯須宇宙落指掌茫茫大塊愁憑陵曽畫𤣥元皇帝廟
隱見人工奪天造杜陵老子筆扛鼎恣冩篇章豁懷抱
金莖碧瓦扶雕梁旌旗冕黻爭飄揚詞鋒繪事兩突兀
恍揭日月懸宫墻裴旻将軍號大俠力懇丹青薦冥業
干将起舞爛白虹倒擲寒空日星裂爾時逸氣横鬚睂
狂墨亂洒秋淋漓辟支羅刹儼飛動旁觀辟易驚神竒
吳生一去八百載後起何人劃真宰徒聞冩照推揚光
未信登壇屬王靄脫壁庸庸孫夢卿五朝人物傳虚名
宋元能事著山水開元遺蹟如晨星此幀大士最殊絶
妙好荘嚴種種列珠璣瓔珞被四體咫尺天人共頏頡
高堂十仞雲婆娑彷彿朱闌臨普陀俯窺渤澥僅涓滴
青蓮一瓣揚洪波刼風萬古吹不動金身丈六天嵯峨
大悲顯化遍五濁宰官帝釋隨呼呵有時幻相示閨閤
世人眯目談娉娥卽今看畫豈待說幅巾長帶垂山阿
誰其摹勒事琬琰侯也功德真江河憶侯夙世住靈鷲
金粟如來本身後閻浮一念偶下移暫寄貂蟬曳華綬
将壇文苑雙張皇八荒九域傳琳瑯鷄林百金買隻字
徃徃逸調追河梁生平寳此若垂棘樹下楊枝宛曽識
焚香手篆般若經照耀叢林炯雙璧朅來示我令作歌
欲嘘甘露迴沉疴才枯思竭腕力弱仰天白眼空摩娑
惟余與侯深肺腑意氣鏗鏗邁今古侯能射虎過裴旻
余非雕龍愧杜甫吳生千載若有縁三生裴杜重周旋
安得再起斯人貌君虎頭燕頷相堂堂九尺玉立麒麟前
他年雲臺烟閣第一書姓氏為君大揮十丈之如椽
　　　易水壚頭放歌懷慶卿
君不見高漸離舉杯擊筑天淋漓君不見魯句踐叱咤
干将起雷電十載荆卿遊酒人褐衣短後隨風塵一朝
匕首刺秦國白虹千丈垂嶙峋貔貅萬億夾廣陛閶闔
眈眈虎狼睨羸軀五尺掉臂入勇懾孟賁走慶忌世儒
刺促計成敗胡不身履斯人地君不見十三殺人秦舞
陽死灰躑躅秦宫傍當時孺子果怯死捧圖胡以來咸
陽乃知鼎鑊良可蹈一時感激輕毫芒豆羮簞食色陡
變况持白刃遊朝堂天門峩峩九重闢六師七萃紛張
皇從容步履若無事俯視政也如蜩螗圖窮督亢刃廼
見至今神貌猶揚揚偉哉大勇曠百世共工項籍爭
雄強八創嬉笑總餘事沾沾俗士徒稱揚君不見聶政
大呼本倉卒専諸進食元潜藏豫生毁形伏橋厠誰哉
十目交嵓廊三人視卿孰難易一死雖同蹈死異吁嗟
太史傳刺客百代何人奮高義我來易水吟悲風蕭蕭
匹馬隨征鴻當時壮士豈復得黄金臺舘徒穹窿為卿
作歌酹卿酒恍忽精靈下攜手田光鞠傅渺何處獨徃
城南問屠狗(太史傳諸刺客其事惟荆卿至難子長摹/冩亦極感發余累有辨折詳筆叢史蕞等)
(書/)
　　　醉中放歌五章
君不見北斗精天瓢湛露浮金莖君不見酒泉域甘
醴瀼瀼地中出三漿沆瀣盈帝壺觴泛崑崙盡紅液
從知大造亦耽酒不樂人間復何有笑殺移封唐汝
陽兩缶能令風伯狂西園公子號無忌一醉瞢騰小
天地
君不見放勲堯千鍾一飲常逍遙君不見重華舜百
觚一舉受天命袗衣鼔琴二女果多壽多男祝神聖
誰云至禹衰帝德㫖酒千秋肇儀狄鄙哉巢父及許
由一瓢不保箕山頭何似攜将貯􁘜醁蕩蕩巍巍九
州牧
君不見秦祖龍布衣十日咸陽宫君不見漢高帝擊
筑登臺望天際驅山鞭石魑魅走素媪雲中夜流涕
威加四海巻六合匍匐平城命如葉不因大風沛上
歌千秋胡顔較仲多博浪沙中副車碎底似平原浹
旬醉
君不見魯仲尼聖德巍巍穹壤齊君不見姬公旦赤
舄忠勤古今擅有孚濡首繫易終惟汝無量不及亂
嗚呼周孔兩大聖歡伯時時見親幸胡爲屈子遊江
潭獨醒反被蛟龍餐諒爲名士傳不朽但讀離騷飲
美酒
君不見東王公金莖瓊醴延青童君不見西王姥高
宴瑤池萬粧舞白雲在天丘陵出青雀飜飛報漢武
列仙羣聖三百六笑揖天姝美如玉東方小兒下界
遊蟠桃三熟仍三偷蹔解貂裘換雲液我欲乘風上
八極
　　　後醉中放歌五章
君不見陳孟公席間壮氣嘘長虹君不見孔文舉座
上賓朋劇風雨金罍玉尊酒滿堂跋扈飛揚恣豪舉
才疎志大差足惜投轄楗關政堪語人生倐忽同蜉
蝣夜長晝短秉燭遊千秋飲者傳異代漢魏王侯竟
誰在
君不見阮嗣宗竹林白眼天朦朧君不見陶元亮破
帽東籬漉家釀五斗何如歸去來長嘯壚頭興逾王
謝公雙屐嵇公琴明哲胡爲異霄壤步兵臧否吾所
師柴桑三徑嗟無資當時一官不自保百代聲華擅
文藻
君不見張季鷹放浪江東稱步兵君不見晉吏部醉
倒甕頭笑行路衣冠齷齪徒檻猿富貴斯須草頭露
姦雄竊國中華亂日月何如醉中度鱸鄉亭下風颼
飀高標想像垂千秋不因酣卧遭束縛後世何縁有
畢卓
君不見太白翁鯨吞鰲吸三千鍾君不見少陵叟蟬
腹龜腸三百首狂歌痛飲差快意典盡春衣漫回首
身後河山千載名生前宇宙一壺酒人生有錢付酒
家十日五日傾流霞今辰何辰夕何夕試問耒陽與
采石
君不見王長公彩毫萬古稱人龍君不見汪伯玉一醉
頺唐倒千斛太常齋日不禁酒歲歲如泥三百六金華
邂逅赤松子潦倒乾坤洞肝腹弇園澹園及太函悲風
宿草俱茫然當時把臂誰上坐老泪河山夕陽墮(平原/道中)
(無侣卧卜舟獨為十日飲飲醉日為一短歌前後各五/章荒唐謬悠間以詼滑禮法之士咸誚弗根典午林下)
(諸賢顧躍然羣起和/我聊復掇而存之)
　　　長安僧舍邂逅荘山人靜父余初未之識也靜
　　　　父獨以意契邀余啜茗禪榻中翛然竟日垂
　　　　别問姓名乃相顧大笑贈以此歌
黄金臺下荘靜父嘯弄雲烟天尺五烹葵拉我遠公社
錯落芙蓉劍花吐經年作客咸陽東浩歌擊筑飛長虹
貂裘敝盡歸不得五見黄葉號西風何日相将武夷去
桃花九曲流春紅丹青樓殿四百八醉謁上帝金銀宫
　　　晉陵夜泊寄懷張總戎黄刺史
君不見黄叔度胷次汪汪千頃波君不見張茂先襟懷
朗朗百間屋萍蹤邂逅天東南把臂論心洞肝腹張公
僦舍宗陽宫生平俠氣摩蒼穹高牙大纛屏一壑十年
釣艇横西風黄君卜築紫陽岫四壁圖書坐清晝雌雄
二劍巧相值錯落寒光映袍袖一朝遇我肺肝親青天
散髮成三人把盃白眼望晴昊寒冬大壑廻陽春圍爐
煖閣坐深夜彈碁覆局流星文形骸不将爾汝隔徃徃
一諾懸千鈞邀我湖頭結新社春花秋月長為鄰何意
風波起倉卒轉盼交游異南北脂車秣馬發中路把袂
河梁壮夫泣青衫潦倒困一經俯首王門弄齊瑟平津
相君差快意吐哺延賓近東壁客星帝座寧久眠夢入
桐江釣鰲窟吕梁震澤天茫茫極目飛雲横太行遙看
親舍宅其下霜鬟雪鬢垂高堂功名富貴果何物經時
乞米留長楊扁舟便作五湖客重孥十口歌滄浪黄河
濁浪浩無際支祁魍魎爭豪强大鯨如山奮鬐鬛參差一
葉浮沙棠窮途厯盡抵淮甸南下維揚疾于箭却憶張
黄兩故人宿昔河梁涕沾面男兒有身百不憂千秋大
業寧公侯三孤九列亦餘事榮華倐忽同蜉蝣君不見
張公英雄蓋一世烟閣雲臺了無繫㤀却麒麟第一人
獨徃寒山問真諦君不見黄君意氣横青霄一麾海上
遊逍遙垂天大翼六月息中林徃徃嗤鷦鷯我今胡為
尚泥滓布襪青鞋共吾子四百八十金銀臺割㨿湖山
誓從此
　　　聞清源王孝亷得第将歸戲為短歌寄訊
王郎再謁甘泉殿一日聲名滿畿甸中天百尺黄金臺
走馬看花亦堪羨清源栁色縈啼鴉紅粧十萬嬌明霞
若箇新知莫愁女獨倚高樓望宋家
　　　燕中日聞文仲使君手書寄余不達而返短歌
　　　　訊之
憶昔仙鳬下東國種露栽雲遍城邑至尊召見明光宫
上考呉公書第一含香郎署五載餘大府却擁專城居
黄堂赫赫五馬貴翻令尺素來樵漁宛轉雙魚瀫江畔
為復浮沉付殷羨美人如花若耶岸遲我同開越王殿
　　　蟠桃歌為大學士趙公賦
君不見大羅之天天盡頭峨峨五城十二樓金銀臺殿
四百八瑤池阿母乗蒼虬上有蟠桃枝下拂崑崙丘托
根層城頂倒影弱水流一花三千春一實三千秋一花
一實遞開落滄桑億萬増牙籌成周穆滿慕長世飛黄
騄驥憑空遊西華設燕坐樹下欲噉此果不敢求元封
武帝候青鳥行厨玉女羅天球貪心欲植上林苑詎知
人代同蜉蝣東方本是謫仙子三熟三偷混塵滓巨靈
一見呼兒曹函谷於今氣長紫池頭又閱三千年幾看
渤澥成桑田玉桃偷得不自飽却來東閣登華筵玳瑁
筵開近平樂南斗為樽北斗杓中使傳觴太液亭大官
行饌甘泉幙五陵冠蓋何絪緼八荒一氣旋洪鈞三年
三月十三日河清海宴飛祥雲老人星見紫微側百辟
趨鏘酬相君相君世胄本清獻琴鶴風流誰不羨焚香
告天天下聽炯炯靈臺絶欺謾龍頭晚達升長楊要将
隻手扶綱常觸喉時宰甘播棄一麾南海趨衡陽采藥
羅浮巔折梅庾嶺旁朱門鑿䆗窱勾漏捫丹方拂衣却
返嚴子瀬六洞三山逈相待背城十里金臺尖買斷寒
崕碧霄外嵯峨絶壑懸飛龍白雲紫霞湧雪同流泉百
尺清見底噴珠潄玉聲玲瓏灼然靈境果竒絶彷彿藏
書神禹穴初平騎羊當晝過大士雙林話禪悅東山一
壑寧久扃應圖處處懸丹青南陽抱膝卧豈得𤣥纁東
帛來緇軿乾綱再振寰宇闢左列䕫龍右垂益一朝百
揆司鹽梅萬姓歡呼荷天力和衷協德居承明正笏垂
紳臨大廷帝心黙感九重上劃然天地迴清寧維時西
夏變倉卒奮臂兇渠一呼集包藏禍心結狂狡當宁皇
皇食為昃東方島夷彌陸梁篡竊故主圖開疆玉京一
鼓平壤破揕胸車轍矜螳螂中原旱魃播灾禍十家九
家望門餓三方大難叢一時姦豪所在盤蛟螭誰其帷
幄運竒策太阿白日飛丹墀天威咫尺强敵下汛掃妖
氛出寧夏兩宫賑給十郡全民忘旱魃爲豐年總戎經
畧度鴨緑敵騎倉皇軍盡覆朝鮮故主仍復都稽顙西
飛乞臣伏區區鹿蠡左右王糾集萬衆窺遼陽王師一
出盡瓦解槖駝千隊俱奔藏南北東西盡安輯偉哉相
業不世出驅除咸謂參等勞發縱伊誰匪相國宫府一
體忘喧囂皇儲出閣安勤勞一人元良萬邦肅功百房
杜追䕫陶俯仰天心念良弼五福煌煌厥躬集越裳翡
翠日夜輸肅慎波臣到重譯卽今壽域開明堂桑弧蓬
矢羅圭璋十方翹首望霄漢含哺鼔腹歌陶唐天子傳
宣下丹闕尚方親賜渾羊設金錢粲爛内府儲品饌珍
羞路填咽維時春暮百卉榮梅李杏柰俱生成牡丹今
歲尤蚤發燁如雲錦披仙城獨有蟠桃隔瀛海𤣥圃蓬
丘斷樵採乍宵東走過吉雲偷得持觴獻真宰真宰年
才七十强豐頤廣顙形貌康四聰四目明且達儼如威
鳯遊岩廊孫枝遶膝百千指蘭玉盈庭照羅綺面前羅
拜但㸃頭樂事世間誰更比願公酌我酒聽我蟠桃歌
不爲萬間厦奈彼寒士何聽我蟠桃歌願公酌我酒大
庇寒士顔還須棟梁手蟠桃歌莫浪嗟願公歲歲傾流
霞姜公八十造王室衛公九十勤王家阿衡百歲佐商
運雲臺烟閣傳無涯
　
　
　
　
　
　
　
　
　
　
　少室山房集巻二十六
欽定四庫全書
　少室山房集巻二十七
　　　　　　　　　　　　明　胡應麟　撰
　　七言古詩一十一首
　　　金壇鄧孺孝以易詮見寄賦答時舟過京口
垂髫夢入華陽洞耳割乖龍興飛動茅家兄弟騎赤虬
握手胡生喚珍重金壇壇上鄧伯羔謫籍何年離大茅
三山長嘯俯六合濯足瀛海霜空高㸃易研朱閉蓬户
塵世浮榮瞥朝露韋編幾絶不肯休恍惚羲文案頭晤
成書寄我十萬言言言盡抉參同詮丹霄擇日待冲舉
何物黄金稱大還還山高拄九節杖一見初成訝神王
傳語山中白衣相屈指相逢大羅上
　　　洛陽春色圖題陳道復水墨牡丹(乃黎惟敬出/都日持贈者)
二百年來畫花卉吳中沈周稱第一頡頏並數陳生淳
不事丹青祗水墨天機一派掌上流盡掃鉛華露風骨
家雞曩昔厭餘子邇歲聲名陡籍籍吾家此巻尤絶竒
不向長安市中得南海黎君夙遺我把袂河梁示親暱
牙籖錦軸題八分四字猶存故人迹憶生袒裸盤礴時
頤指羣工若𨽻役中山大管操如椽半醉掀髯見真率
桑皮丈八横高堂元氣茫茫墮儿席姚黃魏紫信手拈
瞥眼千花萬花出須臾四座廻春風媚李穠桃總辟易
青油翠幙張層階十二雕闌䕶傾國天然富貴壓塵土
底事珊瑚鬭玉石盤行瑪瑙夜色殷屏敞琉璃曙光濕
瓊樓特起明朱霞玉佩低垂映紅日女英嬀汭偕娥皇
飛燕昭陽倚合德廊開響屧西子遊亭俯沉香阿環立
霏烟綰霧態不禁握雨攜雲状難悉枯枝斷榦若草草
嫩蕋䌓英轉奕奕芳菲恍度洛水頭爛漫如棲上林側
咄嗟陳生何太竒十指參差幻帝力含毫肯避造物嗔
落楮翻令化工泣經時顧凱筆欲飛曠代徐熙品推逸
趙昌形似真兒曹黄監精工詎倫匹爲拈老句題册終
跋扈飛揚逈相敵連城十五差足償美錦三千復何惜
卧觀旬月仍巻還笑殺明誠録金石(丹圖以直重巻還/趙明誠得徐熙牡)
(丹/)
　　　于生歌贈鳯鳴
齊東于生太竒絶草就征西纔十八萬言落筆風雨驚
白眼青天對明滅憶生年少歌遠遊興到扁舟夜中發
嬌妻稚女了不顧一葦蒼茫汎吳越㑹稽秦望攀嶕嶢
迴首山隂正飛雪四百八十金銀宫湖上烟波若塗抹
移舟却向姑蘇臺揚子濤聲暮填咽石城城南訪莫愁
畫棟雕甍管絃列平康巷陌人如花散盡黄金等塵屑
萬金散盡歸故鄉斑爛菽水娛高堂三冬文史業頗富
驊騮騄駬爭騰驤一經恥逐蠧魚老摩挲石鼓臨鍾王
解衣盤礴得畫理朱欄澒洞浮瀟湘禽魚小景各生動
飛鳴宿食交林塘明窻淨儿拂縑素虎丘細酌焚清香
名流滿座揮大白百觚一飲雄高陽酣來如意舞精鐵
雙龍錯落迴精光一朝遇我荘岳底飄然挾刺來茅堂
念年魂夢走瀫水龍門渺邈如天閶先生牙頰肯終惠
蟭蟯努力追飛黄嗟余濩落拙且蹇江淮一旅徒披猖
中原屈指故老盡卽今二仲誰求羊邂逅逢生竹林下
有如阮籍偕嵇康淋漓麯糵豈無意仰天大笑神飛揚
男兒事業在十指述功紀德皆文章高冠大蓋等澌沫
電光石火徒張皇生今二十甫逾八聲華燁燁懸鄉邦
歌處呻吟總金石賦成咳唾俱琳瑯山東英妙孰卿比
長纓直欲蒐窮荒他時掉臂走雙闕天人三策攄岩廊
名成彈指竟大業肯将肉食移青緗春風乍夜變楊栁
娟娟别思盈河梁念子殷勤若膠漆紛披大雪攜壺漿
男兒抗手詎足論新秋計日來餘皇芒鞋布襪吾共爾
翩翩結束窮齊方雲霞萬仞躡梁父七十二帝驂翺翔
磨崖絶頂勒名姓卧看海日生扶桑
　　　讀漢壽亭侯廟志歌(有序/)
　　　　關忠義侯廟祀遍海内獨履歴自陳壽本傳外
　　　　槩亡足徵壽書體存簡質賴裴注贍縟差足證
　　　　明而是傳參伍殊寡迨勝國明初雜劇傳竒與
　　　　市井之演義出而忠義生平事迹混淆極矣左
　　　　轄蒲州趙公産侯同里因㨿元人所修漢壽亭
　　　　侯志詳加訂覈擴為兹編余諷誦興懷輒綴長
　　　　歌巻末百世而下得亡以為知言也
芒碭天開九州牧白水中興符赤伏炎精四百運數終
海㝢𤓰分魏吳蜀巍巍忠義起解良精忠大義扶三光
南權北操兩巨猾侯也睥睨如蜩螗憶破袁軍訪昭烈
十萬貔貅俱膽裂飛身立取上将頭擲向曹瞞血猶熱
荆州坐鎮推元戎恢圖漢室除姦雄舉襄圍樊勢破竹
七軍電掃如秋蓬禁俘德梟兩雉兔大澤艨□莽廻互
天崩地坼華夏驚六合幾完漢時故自許以南遙受盟
壺漿簞食傒湯征笑殺曹瞞挾漢帝中原無穴逃長鯨
苦恨東吳衆蟊賊割㨿河山騁詐力隂謀秘計日夜萌
舉國昬昬效鬼蜮賊䝉詭避遜嗣興甘言宻餌藏戈兵
侯也胸懷豁雲夢那知故穴濳分崩樊圍不没僅三版
赤手荆州竟徒返麥城困守臨沮悲今古英雄遞扼腕
侯亡逾月䝉亦亡流芳遺臭垂青緗漢統興衰實侯繫
䝉身百斬寧堪償權本狼貪遜狐媚㓙德於時偶參㑹皇
天有意灰炎精詎曰羣姦志能遂玉泉之山紫氣屯侯今
世世為明神童孩走卒競瞻拜萬年廟食昭君臣皇皇左
伯亦蒲産異代同心帝猷展執鞭想像迴英風欲起侯躬
訴悽惋九原不作空踟蹰拮据徃事垂璠璵青緗觸目覩
顔面侯也恍惚來前除雲旗飄空互明滅鐵馬金戈儼騰
踏紛紛成敗論後人矇瞽何由覩雙睫東陽腐儒史筆流
褒誅隻字嚴陽秋為侯作歌侯俯讀掀髯一笑諸吳牛
　　　逍遙篇爲袁履善八秩賦(有序/)
　　　　袁丈履善行年政八十矣而色若孺子且步
　　　　履矯輕筋骨强悍神明之用老而逾王至𤣥
　　　　譚眇論儼叩巨鐘河懸海翻亹亹不竭飲酒
　　　　奕棋賦詩染翰浹辰傾宵即壯夫未易追也
　　　　是秋聞余匏繫湖上挐舟千里屬賦長歌為
　　　　壽昔盧照隣抱疾幽憂一旦遇孫思邈慨然
　　　　作賦以自况迺余年垂半百齒髮變衰而袁
　　　　丈方霞舉軒軒泠然天際今之所遇得亡猶
　　　　昔乎夫上古有大椿者八千歲以為春秋而
　　　　袁丈年甫八十夫荘生之㫖此特其兆端耳
　　　　因稍次其厯履為逍遙之篇
國初詞人袁海叟白燕篇章膾人口風流文藻二百年
載覩當今沔陽守沔陽刺史真人豪弱冠雄心蟠巨鰲
射策曾同弇州榜三山彩筆飛寒濤白㲲青衫走燕市
杜曲東風綰游騎黄金臺舘千尺強擊筑狂歌五侯避
長楊執㦸甘沉㝠一麾出守辭神京朱旛皂蓋列先後
峨㞹大舳浮江城江城八月天茫茫九疑七澤連高唐
岳陽樓頭喚杜甫乾坤萬古留詩狂吏事紛紜苦拘束
迴首家林夢松菊拜迎官長折腰領鞭撻黔黎碎肝腹
文人拙宦自古然丈夫詎乞兒曹憐區區五斗若毛髮
肯将一飽酬如椽步兵江東興飛越兩屐秋光路明滅
爲園半割三泖雲築室全邀九峯月九峯三泖長逍遙
飄然越海來輕橈金銀梵宇四百八烟霞石屋攀岹嶢
疇昔逢余大堤上拂拭楸枰互神王持杯恍締竹林友
醉眼朦朧豁霄壤四腮鱸熟歸興濃河梁對拆雙飛龍
重來握手瓦棺寺燭花夜半流殘紅聞道今年政八十
步履康荘㨗蚊翼家家拂席延林宗處處攜觴候安石
嗟余落魄雅好游夙生藥物攢睂頭看君耄耋若孺子
香山洛社同優游玳瑁筵開虎丘畔矍鑠亷頗老能飯
芝蘭玉樹森庭階舞綵含飴劇堪羨何來初度地藏符
孟秋晦日懸桑弧今年七月月小盡安期一夜來蓬壺
太白浮公爲公壽塵世浮華孰先後靈光一柱海岱間
屈指君王問耆舊㝠靈瑣瑣未足誇瑤池幾見飛桃花
春秋載閱大椿厯青牛相逐還流沙
　　　布帆行寄徐使君(有序/)
　　　　先是惟得使君以青雀見假自淮達燕至是
　　　　晤余彭城復輟所御艨□載我十口兩入帝
　　　　都行人亡恙秋毫使君力也爰賦長歌屬之
　　　　榜枻凡八百八十言
吾家大羅上絶頂増城樓醒逐東方生竊桃瀛海頭罡
風起八極吹墮蒼精虬支機隔銀漢織女忘牽牛男兒
意氣凌千秋如椽十丈輕王侯蘭陵美酒三萬斛百觚
一飲眠糟丘吳娃越童兩綽約粧成累月彈箜篌參差
狂態發中座不告妻子乗扁舟山隂夜半六花綻雪片
紛紛墮高㟁戴家慵夫喚不應載得西施若耶畔五湖
汎宅天茫茫九疑合沓連高唐巫娥握手呼宋玉朝雲
暮雨啼英皇北望宸居建章起西笑長安興難已大江
東下飛寒濤南顧洪河疾流矢亂山芒碭尋真龍咄咄
新豐亭長公甘言鼎鑊紿父老彎弧反躬如逄䝉榖城
酹留侯緬懷遊赤松胡顔教隆準背約追重瞳侵尋楚
事去垓下貪天功時無軒轅帝䜿子皆英雄迺知疇昔
廣武嘆步兵衡鑑懸秋空丈夫白眼甘慟哭忍将涸轍
行途窮彭城困阨古來有躑躅徐卿望余久尊前片諾
肝胆傾苦憶忘年竹林友樓船一借張孝亷勃窣猶堪
事奔走齊滕魯衛遵遺墟極目黄河薊門栁蹇驢蹩躠
窺蓬萊華陽碣石俱塵霾道傍叱咤魯句踐白虹怒吼
昭王臺左掣雕龍右屠狗乾坤嚄唶雙青鞋俗流驚怪
頗欲殺先生玩弄如庸孩故園松菊渺何處拂衣長嘯
吟歸來親舍夷猶太行麓抱膝躬耕事樵牧長鑱谷口
時逍遙㸃綴魚蝦伴麋鹿石羊成隊閑金華丹崖翠壁
流胡麻支機却訪鵲橋畔尋源直駕崑崙槎長洲宫闕
閉荒苑潮打空城秣陵晚壚頭誰問太白星六代殘碑
弔蒼蘚夕陽竚桃葉雙槳沿前溪莫愁盧家婦邀我長
干西臨春結綺蔓狐兔白門禾黍空高低笑殺當時景
陽井三人貫索如連雞𤓰步旌旗逈迴合燈火䢴溝互
明滅珠簾十里歌吹濃一派簫聲廣陵月青樓宿紫薇
繡幕圍羅衣征夫念長路明發臨淮圻使君彈指詫歴
歲大纛高牙坐相慰布帆不厭長康癡安穩行人出徐
沛嗟余畏路頻遠遊羨汝急流真勇退挂冠神武殊匆
匆黯淡鄉心入鱸鱠砍鱸鱠勻秋霜張錦席浮滄浪大
姑迓客來南康小姑送客過潯陽武昌黄鶴爲君下闌
干百尺摩青蒼買得秦人避秦地夾堤紅樹迴漁郎拂
衣偃息武陵洞白雲如絮縈軒窻人生俯仰貴適意築
宫冲漠朝羲皇危亭四顧象緯列九𤣥瓊笈羅縹緗噫
吁使君卧豈得緑野平泉漫營室蒼生四海唇嗷嗷翹
首經綸帝三錫司空治水魍魎愁太尉登壇鬼神泣降
生名世詎偶然突兀麒麟候顔色廟堂計日諏雄圖掃
除日本平海隅天吳竄迹海若徙雞林重譯來長途勲
庸奕奕樹彛鼎飄然一葦還菰蘆三千行圓八百就刀
圭入口升蓬壺此際胡生滿謫籍香案仍居玉皇側大
鵬希有行相逢浩蕩扶搖騁八翼營營下土同蜉蝣天
上寧知總舊識蟠桃盡摘𤣥圃霞爛漫瑤池醉千日
　　　寄俞聲父廣文俞君六十而意氣壮甚投余萬
　　　　言之書愧無以報報以短歌
俞翁六十形貌蒼胷中壮氣何昻藏唾壺擊碎鐵如意
獨夜悲歌神慷慨素書雙鯉乍遺我剖之字字皆琳瑯
豐城雙劒久埋獄誰從石匣提干将載讀名山兩游記
雄詞直上追班揚琴聲四壁響空翠雲霞萬疊流青緗
興來便欲遠尋汝青鞋布襪雙翺翔叢霄絶頂跨鵬背側
身南斗呼瓊漿晨風不假子安便滕王髙閣天蒼茫珠
簾畫棟永寂寞何人百代垂文章參差念汝袖中刺片
帆計日來潯陽琵琶亭下遇商婦荻花楓葉吟秋江洞
天攜手三十六醉鞭亂石成羣羊王門鼓瑟讓兒輩沾
沾白雪彈清霜誰云燭武非少日即今聖主開明堂魏
尚雲中阨羣吏樓船十丈横扶桑一朝談笑生羽翼至
尊投袂呼馮唐君不見公孫片言合武帝千秋爵位髙
明光(余君寄余/雜文甚夥)
　　　度遼行再送萬中丞
山西萬侯真丈夫豪名七世聞匈奴虎頭燕頷鐡作膚
弱齡猛氣吞於菟擔簦挾策遊天都赤手欲把蒼生扶
九重含笑留操觚一麾重鎮分銅符念年大白揮酡酥
雄心日夜馳伊吾漁陽鼙鼓動地呼至尊輟飯思良謨
倉皇頗牧勤朝晡璽書十道飛平盧紫貂三錫來屠蘇
清酒黄封傳玉壺酒酣耳熱聲嗚嗚擲盃慷慨登長途
貔貅十萬聽援枹鵝鸛三千隨渡瀘八百家丁操僕姑
甲光耀日天糢糊朝鮮簞食歌來蘇王京一掃空萑苻
樓船鴨緑江平鋪長驅海若縻侏儒釡山對馬風摧枯
西飛清政魂先徂六十六島追逃逋行長骨碎行頭顱
生擒關白如螻蛄金人夾道陳休屠至尊前殿臨賜餔
子孫奕奕封金吾河山帶礪名公孤一編黄石垂孫吳
山西萬侯真丈夫
　　　昌世孝亷有子記誦絶人十二遊泮傾動儕輩
　　　　爲作阿咸行
阿咸七歲工臨池眼如㸃漆膚凝脂九齡大書掃秋葉
墨花徃徃堆漣漪十二青衫走黌校十五胸腹蟠珠璣
千言一揮河漢溢萬巻一目風雲馳矯若金莖擢雲際
亭亭百尺無傍枝君不見楊收十三擅文藻乞言盡日
窺籓籬男兒墮地山岳動豈與氓庶同蚩蚩又不見子
安十四序滕閣落霞秋水標神竒低昻造化在掌握寸
管立洩𤣥元機區區富貴果何物百代聲華逈難匹古
今名士多少成大業終須汝曹立况復而翁字彦國載
世文光炯奎壁他時稅駕詎可量汗漫扶搖待風翼嗟
余潦倒病且愁倐忽流年近髙適王家玉樹空寤寐一
子呱呱尚袵席蒼茫覩汝思欲飛那得寧馨在蓬蓽後
生可畏亦可虞電火人身詎金石少時我亦王楊徒此
際何由髮重黑含毫爲汝聊作歌努力韶光莫虚擲
　　　䌓弱行王世叔通侯圃中觀射作
王侯腰懸鐡裲襠雕弧手挽五石强竦身注目㨗風電
左射右射逈莫當大斾高牙矗雲際戈鋋甲胄紛飄揚
觀者如山盡辟易九兕却走千夫僵巖呼谷應地洶湧
砂奔礫舞天蒼茫羲和慘沮白日匿飛星十道流扶桑
一發旄頭落再發連雙鶬三發定天山築城連受降連
珠四五六七八紛相将九發九日墜百發百穿楊巧若
甘蠅教飛衛勇如養叔攜潘尫雀兒隻目詎足擬牛心
片胾差堪甞丈夫夙昔四方志桑弧蓬矢懸髙堂登壇
仗鉞挂金印英風八面馳戎羌稜稜霜氣輳羽筈秋空
俊鶻爭翺翔吁嗟君侯絶技有如此厯數古來名将疇
能雙憶昔文成挽宗社元勲茂烈標旂常河山帶礪國
同永丹書奕葉傳貂璫侯也登朝在髫丱朱顔緑髮驕
琳瑯晝攝衣冠扈鑾輅夜鳴刁斗驅龍驤臨淮座上倐
相值軒軒霞舉明朝陽驊騮騄駬詎凡骨聲華藉甚蜚
天閶帝謂河漕實司命九重特詔來淮陽艨□巨艦載
芻粟旌旄絡繹浮長江黄流徐沛忽中斷一麾立度千
餘皇干城獨坐鎮寰宇巍峩天塹雄金湯八年貢篚輸
上國天子設燕開明堂安危華夏賴公等張公神物真
干将寳弓玉欛帝三錫雅稱大白呈中黄太平無事罷
征戰緑蕪生㦸苔沉槍酒酣耳熱壮心發唾壺擊碎敧
胡床矢鋒貫虱總浮誕弓弦落鳥徒誇張縱觀侯射果
殊絶飲羽穿札誰低昻吁嗟侯技詎止此弱齡海内傳
篇章詞鋒筆陣兩揮霍将壇文苑俱輝煌即今侯年但
强仕威稜燁燁傳遐荒他時累葉事明聖二十四考追
汾陽麒麟第一鐫姓氏萬年䌓弱流芬芳
　　　南都留贈榖元厚之并寄别文明玉吕靜父長
　　　　方至卿燕孺七子
君不見燕昭王高車大帛招賢良黄金臺舘矗天際樂
生掉臂來華陽又不見漸離子白眼酣歌競睚眦囊無
擔石那復論手拉荆卿誓生死豪華極目俱荒丘蕭蕭
易水長東流何人築宫舘材傑何人擊筑追名流先生
濩落滄海上䝉茸七尺披羊裘虹霓為竿月為餌六鰲
夜掣珊瑚鈎飱霞嬾逐赤松卧馭風屢學青蓮遊長鯨
鱗鬛差快意揮斥八極同浮漚狂來拍手驚帝座失足
偶墮天南頭天南臺殿四百八金銀觀闕連神州一遊
一月不知返勝槩欲盡仍淹留浮槎遡溟渤泊宅凌滄
洲名娃擁駿騎調笑輕王侯遙遙去揚越望望來燕幽
長安富兒不解事如山酒肉供俳優長裾不曳朝貴第
却來易水聊優游翩翩二仲巧相值片言頓覺平生投
雄心總向劇孟吐俠節肯使朱家羞名園爽塏背北郭
粲爛珠簾䕶油幕軒窻屈曲縈莓苔户牖周遭藝蘭若
爐烟澹宕逐揮洒茗椀清泠恣斟酌緑尊翠杓春茫茫
指㸃明星月西落青絲挈盒游南郊王蔡追隨恣歡謔
紫髯静父雅好文風雅塲中主畫諾蹇驢夜入長安城
一粲徐卿手重握徐卿意氣天下無蚤排閶闔嬉皇都
鐵冠豸繡等長物玩世蹔逐金門徒陳生元方美冠玉
雕蟲刻鶩酬操觚倉皇七貴招不得為我日寫秋山圖
錢塘散僧尚留髮孤山舊社追林逋灤州黄生年最少
擔簦共入黄公壚一時衣袂把羣彦仰天被髮歌嗚嗚
起舞那知夕陽落飛談直遏行雲徂呼盧覆局興逾銳
淋漓身世隨屠沽更長漏永列紅燭十千醪醴窮清壺
人事紛紜百憂集哀樂相乗豈終極别離忽動陽關愁
栁色青青遍畿邑丈夫恥學兒女顔萬里比隣叶金石
吁嗟兩生良好仇爲我分攜泪沾臆君不見昭王臺舘
屹天際衰草寒烟幕荒埭豈若胡生五畝宫鄴苑梁臺
遘明世又不見漸離擊筑徒悲號匣中一擲空鉛刀豈
若茒生把柔翰崢嶸碣石攀吾曹卽今塵霾暗四野吾
曹豈是蠅營者卧龍管樂疇賢愚屠狗荆髙並瀟洒大
河氷澌竹箭流燕姬送客臨髙樓驪駒唱徹渭城畔悲
風萬壑晨颼飀人生㑹晤邈河漢功名何物真蜉蝣作
歌鄭重别二子為我厯訊諸同遊(時兩生送余舟中/申旦解維迺别)
　
　
　
　
　
　
　
　
　
　
　少室山房集巻二十七
欽定四庫全書
　少室山房集巻二十八
　　　　　　　　　　　　明　胡應麟　撰
　　七言古詩十五首
　　　宋榻蘭亭趙文敏臨本真蹟歌
永和九年歲癸丑典午衣冠盡南走臨池崛起王右軍
萬古乾坤落書藪江東勝槩標蘭亭軒窻亂疊羣山青
流觴曲水修禊事一樽隨意酣沉冥道服逍遙坐亭子
認是當年㑹稽史尋山玩水不解愁屢向人前誇樂死
含毫是日如有神飛天厯厯來仙真崢嶸隻字啟八法
快劒長㦸劘星辰諸賢詞翰盡壓倒興公虵足徒夭矯
垂頭大令甘罰觥奕葉瑯琊傳至寳雲礽智永歴辨才
屋梁伏檻叢蒿萊文王百計命蕭翼逡巡玉匣沉泉臺
餘子紛紛競摹勒掌指烟煤半狼藉率更棐几撫硬黄
來世爭傳定武石勝朝妙蹟仍浮屠北禪老僧秘若無
吳興轉乞獨孤本十三跋語題長途窮年兩腕追步伐
牝牡驪黄較絲髮雙雕比翼翔太空勢極扶搖貫閶闔
此􁘣舊榻真宋前五字未損湍流天奚潘墨瀋儼如漆
澄心素札鋪純綿朅來燕市褁敝篋瞥見寰中眼雙熱
傾囊購得置案頭不減西方貝多葉龍盤鳯翥何紛披
三百餘字字字飛乾坤萬古但一帖含毫落筆皆天機
呉興臨本推冢嫡中郎虎賁貌如壹誰哉帖尾聯王羊
展巻狂呼勝和璧古今二絶偕遭逢茒齋氣色干長虹
将無一夕雷電入六丁下索還鴻濛沉吟却憶永和世
舉代清談誤真際虚聞一統儷漢唐大業三途驟凌替
猶餘八法懸髙旻墨池滉漾雄千春漢文唐律遂鼎峙
至今免誚秦無人腐儒徃徃嗤小技賢刼疇令重晉氏
歐虞薛褚匪上乗吳興入室世無異一觴一咏樂奈何
醉來故帖重摩挲恍入山隂坐修竹拍浮流水觀群鵞
　　　王元琳伯遠帖真蹟歌
自從兵入宣和殿晉人真蹟世罕見二王之外尤無聞
胡乃此帖傳王珣四十二字鬭竒絶字字精芒射天闕
蕭踈逸宕轉姿態牝牡驪黄半明滅當年宣武稱黑頭
誰其大筆東亭侯至今江左僅兹帖如椽恍忽存風流
錚錚伯遠𨽻書譜妙蹟宣和曠今古右軍大令俱塵埃
靈光一柱猶蒿萊九百餘年秘雲笈暗中神鬼互呵斥
何論寳玉與大弓茅齋白日飛長虹
　　　顔魯公祭姪草歌(有序/)
　　　　呉興跋禊帖謂右軍書蘭亭是已退筆因其
　　　　勢而用之無不如志兹其所以神也今蘭亭
　　　　不可見矣魯公祭季明文其筆鋒退盡者披
　　　　攬真蹟呉興數語宛然若為兹帖傳神惜當
　　　　時困學齋中何以不令一覩也
漁陽播亂飛黄塵旄頭月黑纒妖氛常清血戰棄全陜
二十四郡虚無人平原魯公眦雙裂一麾猛氣雄三軍
疾呼河北倡忠義普天率土知君臣帝心未滅安史禍
杲卿碎舌投天津巢傾卵覆季明死舉宗三百遭坑焚
烏鳶飽食螻蟻妬毒痡四海同酸辛魯公惋憤掩胔骼
哭兄哭姪嘘愁雲生平正氣塞宇宙淋漓一帖猶千春
乾元元年歲戊戌昊蒼有意開斯文摛章吮筆筆欲舞
墨池一派流天真肝腸寸寸委波磔縱横䟤跋超羣倫
長風巨浪鼓淜澎泰山喬嶽盤嶙峋夭矯虬龍赴幽壑
繽紛鸞鵠翔髙旻十行遒婉尚含怒五行浡鬰逾生嗔
卒章沉痛徹心髓恍疑汲塚窺三墳如椽一掃二百六
一言一字皆千鈞卽令塗抹逈姿態西施傾國加雙顰
當時魯公豈匠意精誠烈烈懸風斤相傳一草厯元宋
太空磊落垂星辰二陳跋語差可玩文家待詔彌津津
鮮于困學傳累世即今妙蹟來江濆凌晨攬誦䜿毛髮
齋頭什襲藏家珍君臣大義貫星日矧兹八法尤通神
作歌鄭重寄仰止墨林萬古颺清芬
　　　米南宫誤恩帖歌
張顛老死米顛出好手中原鬭狂逸南唐寳石作研山
三十六峰舞寒碧低頭拜石石不語袍笏􁀙跚笑兒女
一朝把換薛公鶴泣向蟾蜍泪如雨興來刷筆掃孤憤
十萬材官破堅陣青城俠客揮劒鋒夜义飛天雲霧中
宣尼常笑由也喭顛也淋漓逞豪健此帖數字亦怒張
兒駒泛駕不可當五百年來米顛子絶倒當年顛長史
鍾王節制安事此(宋人送南宫有名滿天下之稱或疑/米不足當者曰二十年來何處不省)
(有米顛/子耶)
　　　題李龍眠二十七祖圖歌
丹青國手吳道𤣥眼空萬古當開元沿流晚季六法盡
中興十指傳龍眠何人攜此􁘣佛祖遍羅列馬鳴衆大
士歴歴具顛末袈裟挂膝右肩袒妙相人天儼對越二
十七祖僅九幀十八應真徒耳聞云是吳儂利厚值輿
圖剖析成三分朱門貴戚萬與栁募置齋頭數各九蘭
隂措大拚鼎足盡典商彛鬻漢卣瓦棺寺壁畫久亡僧
繇衛陸俱渺茫荆關遞得山水趣誰持大筆描空王參
差絹素裂強半魚口横紋欲糜爛人言畫理出唐世遠
即楞伽近靄瓘即今宋代寜庸工龍眠繪事真人龍諸
天帝釋尤冠絶青獅白象行虚空阿難陀下九尊宿一
一披圖認睂目或眠樹底修四禪或坐林中斷五欲或
拈聖果菴没羅或把靈花給孤獨或看澗壑浮清漣或
聽岩巒墜飛瀑或從長爪證縁覺或遇獰牙騐調伏或
開甘露廣法門了了根源繪身毒憶昔李侯盤礴時胸
中壮氣横須彌大千世界攝毫翰狂墨亂洒天迷離逡
巡群祖真相出虎頭金粟爭神竒惜哉賈䜿巧壟斷吉
光片羽猶分持復憶龍眠好畫馬筆力曹韓較多寡
驪黄注想馬胎入足墮泥犁若飄瓦以兹懴悔寫佛門
丹青燁燁留乾坤香燈高閣互供養天龍八部如雲屯
乃知古德真善誨隻語單詞係成毀祇今名蹟六百秋
夜夜光芒䕶神鬼二十七宗瞥眼過東土祖師來達摩
面壁形模竟何以寰中試見龍眠李
　　　題趙千里真逸圖歌
吳郎示我真逸圖生綃半幅雲霧裂高堂挂之夏六月
䬃䬃寒風墮林葉縱横亂瀑墜髙崦千峰萬峰路明滅
峰回路轉天欲盡似有孤亭架木末其下巨石盤長松
楓丹栗黄秋事濃松間講易三兩翁秦時四皓鬚睂同
一翁擊阮一坐嘯其一恍似東園公斟酌兹圖定誰筆
神品錚錚世無匹細看樹石用勾法人道王維字摩詰
或言近出趙千里徃徃抽毫弄金碧嗚呼王趙不可作
縱復天工繄誰識須臾暝色來朱欄耳邊潏潏來飛泉
吾将追逐黄與綺坐占孤亭號甪里
　　　題李唐雪山遊騎圖歌
隂崕凍雪霾亂石誰其畫者李唐筆萬仞寒山挂崒嵂
恍見當時大斧劈何人布裘褁竹笠欵段婆娑入高壁
後有蒼頭挈雙屐太華路南望咫尺欲陟其巔叩拘翼
帝座罘罳儼呼吸十二瓊樓衆仙集鶴氅繽紛互長揖
白晝乗風繞八極我欲從之路昬黑未滿丹臺謫來籍
策蹇言歸故井邑㶚陵橋頭句堪覓
　　　題趙承㫖野岸呼舟圖歌
髙堂飛瀑十丈寒青山四面浮朱欄繞砌霜楓墜紅葉
恍忽城居在林樾吳興畫手真傑特人巧天工擅開闢
細看此水與此石非畫五日即十日紫衣抱膝坐渡頭
蒼頭弛擔遙呼舟清溪萬頃隔孤棹隔崦人家落斜照
山深樹黑逕險﨑石床天畔雲迷離歸樵谷口冉冉入
似有柴門挂蒼壁標題軸尾了可尋集賢學士孟頫臨
今古令人嘆三絶惜哉二字遭鼠齧(承㫖名爲/䑕囓幾半)
　　　題黄公望西泠烟靄圖歌
大痴老人黄子久塗抹丹青號名手名呼大痴畫不痴
此圖氣韵尤淋漓危峯突起矗霄漢迤邐横岡折層巘
其下澄湖八萬頃金碧樓臺挂天半芙蓉及菡萏艶色
何紛披恍如若耶溪並浴千西施飛鷗明滅傍沙際挾
雌抱子羣翔飛第六橋南入靈隱此去南屏尚多景岳
王墓倚金沙灘竺色三天浮髻鬟隔崦人家夕陽落破
帽騎驢出東郭尋詩何處攜絲桐美人遲我飛來峰
　　　題黄監桞塘禽鳥圖歌
五朝畫筆推黄荃徐熙之後昌友前禽魚花鳥落掌指
即今繪事仍流傳十畝方塘浸寒碧髙栁繁隂弄斜日
夾堤荷葉青連錢翠蓋亭亭萬粧出蒹葭藻荇翻縞帶
隱映清波漾盤石沙頭浴鷺拳八九石上雙鷗儼相識
魚蝦潑刺明鏡中迫視渾疑手可拾黄鸝紫燕語深樹
㸃綴精神著顔色臨池誰喚王右軍池頭一白俱鵞羣
大鵞仰吭鳴向人小鵞數十何紛紛天時淑風清氣媚
野鶩家雞各求配一雄前引衆雌後宿食飛鳴宛成隊
嗟嗟荃也得妙理意匠經營入無始揮毫衆羽倐生動
造化真機在十指爾時徐熙亦化工兩賢相阨悲途窮
祗今無論黄監手雜埒趙(闕/)
　
　
　
　
　
　
　少室山房集巻二十八
欽定四庫全書
　少室山房集巻二十九
　　　　　　　　　　　　明　胡應麟　撰
　　七言古詩五首
　　　雙劒篇(有序/)
　　　　少保定遠戚公得精鐵百鍊為二劒一贈少
　　　　司馬汪公一以自珮每相遇則專設一榻陳
　　　　之示延津之合焉是秋應麟謁汪公於武林
　　　　適戚公自燕來㑹于是二劒復合司馬公出
　　　　示坐中精彩射人毛髮洞鑒真神物也公命
　　　　作歌輒成一章以紀其事
君不見新都司馬公手提三尺驅羣雄文章落筆掩左
馬出將入相稱人龍又不見山東戚少保結髮從軍事
征討高牙大纛海岱間南北王庭淨如掃兩公文武真
竒才中原相遇神徘徊片言握手肝膽合白日莽蒼青
㝠開帝遣將軍獲精鐵鑄作純鉤兩竒絶一攜自珮一
贈公繞夜虹光對明滅相逢則合離則分雄飛雌逐流
風霆合如雙龍挂宇宙離如獨鶚横秋㝠何來胡生客
武林躡兩芒屫登龍門長揖将軍拜司馬瞥然覩此驚
心魂蜃飾蛟装逈竒麗土花半蝕芙蓉膩三秋太白横
亘天萬丈銀河寒壓地飛霜噴雪魍魎愁掣電揚飈神
鬼避武林八月天茫茫白波兩岸飛錢塘天目東西八
萬仞勢壓大海摩青蒼此時雙劍坐中合神鋒咫尺相
低昻縱横壮氣攝五岳浩蕩精魄迴三光将軍百戰挺
竒節司馬百代留餘芳丈夫樹立固當爾那令異物長
濳藏君不見䝉荘周平生說劒干諸侯窮來斗水不自
覓咄嗟文士真蜉蝣又不見淮隂侯仗劒從戎追沐猴
武士知幾古來少未央落日風颼飀豈若公遭明盛世
文武雄才更相濟壮烈同標天地間淳風直挽周秦際
東海胡生不自量蚤年俠氣飄魚腸長纓欲係玉門敵
寸管擬軼開元章只今三十尚碌碌爾髪胡短心胡長
嗚呼兩鉅公絶代真罕有干将與莫邪世世長共守靈
物由來異人得青萍詎落凡夫手笑殺狂生一蒯緱歌
罷無魚厭奔走謂生且飲勿復言天生七尺寧徒然劇
孟曾傾亞父坐侯芭亦受揚雄𤣥名山石室豈遼絶㑹
令大業流青編胡不為公一掃五千字珠光照耀雙龍
泉渇病年來廢書久茂苑西風重搔首寂寞公孫劒器
行一代雄才我何有覩公神物心飛揚醉墨淋漓忘妍
醜篇成一笑還自歌錯落寒空墮牛斗倘勒豐城雙玉
函萬古雷張同不朽
　　　蚤春苦雨邦相明府見過留飲齋中竟夕走筆
　　　　放歌為今雨行并懷燕社諸子(曩甞與惟敬/惟寅子大裕)
　　　　(卿文父汝修集思伯/舘有中秋雨集巻)
白龍夜挂錢塘渚兩㟁嵯峨雪山起狂風忽捲大海流
散作東南萬家雨蘭隂一雨俄經旬茅齋獨卧愁晨昬
剥啄何人駐髙蓋傳呼喻侯來扣門喻侯意氣天下無
結交平生盡酒徒五載空淹茂陵秩一官再問長安途
憶乍停車瀫江涘邂逅逢余誓生死片語平将白雪投
雄心真向青㝠吐汝自分符出建章余亦攜書上帝鄉
掉頭不入金華殿却憶山中尋石羊風塵道路巧相值
宛轉蘭隂舊相識把臂寧論白璧雙酬知頓擲黄金百
人間彩筆何紛紜相看吾汝真忘形乍可經年對叔度
那能一飲無公榮蚤春人日差可賞塵尾𤣥言豁塵坱
輕雲忽妬上元節窮隂驟入花朝想衡門獨掩空莓苔
白眼四望青天摧飛鳬忽報故人至拂衣大笑愁顔開
曲逕迴軒逈幽寂面面雕闌䕶竒石珠簾十二清晝垂
一塵不到胡生宅博山爐中沉水香蘭陵之酒雙玉缸
蒲團對酌春茫茫居然一息破萬古那知雨色來虚堂
漆園無人左遷没屈宋曹劉俱寂寂千言欲起杜陵歌
四部重翻弇州集人生瞬息同埃塵碌碌誰憐身後名
日月空懸古今照宇宙不補東南傾何如雄飲呼大白
百川一吸飛長鯨匕首縱横雪花亂唾壺錯落浮雲驚
酒間起舞真態出元氣淋漓袖雙濕輕薄何由嗔禰衡
磊塊政須澆阮籍髙山流水盡知已授簡含毫仍促席
沉㝠不辭真宰怒跌蕩猶堪鬼神泣紫氣豐城暝不流
寒芒婺女紛相射回首華陽夙昔交十年俠氣摩蒼霄
黎子歸耕大庾側梁生草没羅浮坳劉侯李侯差振翮
朱生但乞夷門食康胡咫尺招不得眼底何人寄肝膈
吁嗟吾汝自一時越吟楚調俱稱竒飛揚總讓少年貴
嚄唶從教行路疑鄴侯滿架差足樂長孺淮陽豈云薄
種秫聊耕彭澤田草𤣥絶勝揚雄閣喻明府歌莫悲汝
是豫章一男子余亦豈俛首低睂世間士浮榮一代安
所希大業千秋竟誰竢丈夫㑹合自有神肯将鸞翮隨
鷄羣孫陽造父一朝值騄駬驊騮雙絶塵歌莫悲喻明
府我欲乗雲歸太清汝但為霖佐真主異日中原共鞭
弭肝腸一寸久相許漏盡銀虬雨聲歇蕭䬃如聞二龍
語為君作歌聊爾女無論筆落驚風雨
　　　折檻行送沈純父北上(有序/)
　　　　余以孟冬過檇李訪純父適純父將應召北上
　　　　謂余賦一長歌為贈援筆慷慨得六百字為折
　　　　檻行純父謫戍四載直聲動天下故自千秋丈
　　　　夫而余與純父誼托久要志存大業即世俗期
　　　　望非所宜道故歌辭莽莽直吐胸臆知純父不
　　　　鄙余言兼柬同時趙呉艾鄒四君子
北風動地捲霜雪沈子嚴装候明發白馬銀鞍走燕市
天子召見黄金闕憶昔丁丑年中事嗚呼已徃難陳說
綱常萬古忽如綫沈子旁觀眥雙裂三年忍蔑父母愛
七尺自與妻兒訣飛書一夜上明主百辟蒼皇膽俱懾
宫闈動色問忠悃乞得殘軀傍南粤茫茫大海天欲盡
野魅山魈共生活銅柱頻更伏波戍鐵衣亂洒羈臣血
桄榔葉㡳托餘䕃荳蔲枝前賦鶗鴂鬢毛五載凋欲盡
意氣千鈞莽難折離騷熟讀引斗酒怒擊青萍唾壺缺
雲霧朝披博羅頂星斗夜摸空同峽歸來笑擁緑衣女
盧橘楊梅照紅頰朝雲已去學士還瘴雨蠻烟䕶荒碣
精忠大節豈重覩文藻風流頗頏頡乾綱一振壬午歲
地闢天開走狐孽徴書九道發燕邸盡起龍干布朝列
是時沈郎奉明詔長嘯扁舟返西浙逡巡故國拜丘壠
問寝髙堂痛離濶縣官日夜戒行李驛使交馳訊車轍
男兒肯作里中老直臣更樹臺端節同時吳趙艾與鄒
騄駬飛黄並騰踏沈郎詎得終岩穴天上仙查遡河漢
腰下刀環耀明月揚鞭再過五陵豪擊筑重招薊門俠
薊門樓殿花三千尚記公車抱長鋏對策明光亦草草
敝履短衣行䠥􁋧中原邂逅吾共爾白眼紅顔寸衷合
誦余連璧心已醉示我郊居思横發蒼茫大雪華陽街
拂袖徐生舘中别風塵傾蓋古則有宇宙論心近誰洽
即今汝燕余復越抗手胡能不悲咽沈伯子酌汝蒲萄
之美酒繫汝珊瑚之寳玦一言贈汝中自知此去中外
望掀揭兒童走卒盡道汝凜凜剛腸石與鐵腰金拖玉
寧汝事義膽忠肝豈虚設三公九列貴易保萬姓千秋
口難輟重華尚納大禹戒仲甫亦補周王闕朝多善政
禄可飱事有當言檻仍折風雲况遇大行日努力群龍
樹勲業竹帛旂常兩光絶一旦抽身蚤林樾丈夫出處
須偉烈嗚呼丈夫出處須偉烈異日儒生秉鈇鉞
　　　長歌行送方翁恬遊武夷(有序/)
　　　　方生翁恬祖太古以隱操著稱為詩歌不規
　　　　規繩墨而天趣自得呉歙間名士多與之游
　　　　生少即世其家業時時挾策及余門所為寄
　　　　贈推挹者甚至今秋得余白榆集讀之狂叫
　　　　擊楫立為跋數千言余彌愧其奨飾顧自生
　　　　昌芰之嗜發之余未嘗請也爰報以詩
方生堯治太古孫丘壑流風今尚存敝衣掣衿動見肘
負氣不肯干豪門自言知交遍海宇輸肝伏膽惟三人
新都汪伯玉興國吳明卿里中胡元瑞三子者令我寤
寐勞心魂丈夫壮志在不朽要今竹帛垂乾坤升堂入
室即先達眼底窮通安足論憶汝前年走興國雲夢瀟
湘眼雙碧吳郎跳梁空一世贈汝篇章朗奎璧憶汝去
年入新都司馬文名天下無如椽立草處士傳坐令氣
色髙菰蒲兩公聲譽冠天下汝得璠璵重増價先生齷
齪類楚囚汝何所見何所求方生大笑笑余嬾惟我與
公交不淺柴門相去十里强溪上時時達雞犬自君總
角才已聞我向何人不道君大蘇小陸長在口王後盧
前詎足云曹劉李杜亦男子見君敢謂秦無人君或未
知我我實深知君君也歌詩遍林樾恍揭大吕懸雲門
珠璣萬斛落謦欬世人疇不攀青雲胡為靳我無一字
如挾九鼎持千鈞即今便欲武夷去寸心耿耿當誰陳
秋風布袍寒徹骨願得片語迴陽春我聞生言亦大笑
過誠在我不在君不見杜陵贈端復文章有道交有神
家雞野鶩種種好大鵬斥鷃何疎親醉中狂筆歌贈汝
朱絃白日飛梁塵憶生年少氣横發世世綸竿受家業
學書學劍三十年學得新詩動吳越青鞵半踏天竺雨
白紵全驕武林月我謂汝詩勝汝祖汝得余言欲起舞
先生片諾豈偶然立榜余名在今古髙堂䬃沓來寒風
繞夜芙蓉電光吐干将莫邪自有靈誰其拂拭華隂土
嗚呼窮鬼實伺人五畝經營生計阻連年旱魃滿山谷
赤日横天跨平陸十家九家鬻嬰孺生也寧免妻兒哭
晝捫甑釡多游塵曉摸瓶罌絶餘粟床頭魍魎時揶揄
屋上鵂鶹多刺促任使喉端喙三尺不博車前薪一束
以兹欲作閩中遊幔亭峨峨天盡頭雲璈玉佩紛上界
鐵船丹竈懸中流一遇靈仙蛻凡骨脫棄妻子如蜉蝣
先生較汝窮更甚蹉跎四十談封侯老親稚子倐抛擲
一身宇宙如懸疣浮名雞肋果何用百年强半居窮愁
作歌贈汝慰汝意仰天長嘯風颼飅三山九曲㑹尋汝
竹枝桂棹行夷猶武夷君兮倘相值挾汝爛醉金銀樓
(病餘絶不作長歌生兩以書來堯治垂槖而遊閩惟藉/子大篇以重即子有辭於堯治其曷辭於武夷君噫余)
(懶慢自廢若青霞赤城兩地主步武間不聞問久矣况/武夷君庸暇以苛禮責余惟是生十載之勤缺焉久未)
(報也故歌以慰之/并寄詢武夷君焉)
　　　二酉山房歌(有序/)
　　　　弇州王公既為余記二酉山房矣新都汪公
　　　　復為余作山房書目叙敬賦長歌奉酬凡千字
君不見崑崙高高閬風出其上下視扶桑弱水相去幾
千丈傍開四百四十門日月東西互相望傳聞大酉小
酉雙名山迺在崑崙閬風二岳之中間帝遣藏書號羣
玉金庭石室森鈎連白虹璀粲映緗帙朱霞錯落垂瑯
函自從軒轅來窅絶殊人寰靈威丈人過縮足不敢前
成周穆滿驅八駿躡電乗風到靈境嵐深谷峭黯莫留
却攜王母升蓬丘祖龍炎威掃六合秦人留書閉空峽
至今玉洞開桃花仙源可望不可涉坑灰未冷漢社興
大兒中壘小子雲藜然天禄下真宰爛漫七略羅天人
阮家居士重蒐録蠧簡縱横委胸腹湘東再火一不留
七萬瑤華燼荒簏聚書崛起開皇朝縹囊璚笈摩丹霄
纍纍三十七萬巻嘉則之殿髙岧嶤諸儒讐校汰冗雜
正本亦止三萬饒開元八萬最竒絶徃徃𤣥珠出岩穴
宋時羣主競好文一日三詔何繽紛後來馬鄭諸子出
摩娑論列亦已勤好武遍中華馬上為生涯詩書匪故
習文具徒矜誇鴻荒重剖大明域九曜含輝聚東壁天
開地闢恢雄風霧湧潢流映朝日吾鄉文憲達最先髙
文大册揮如椽青蘿讀書四十載鑽研法藏窺重𤣥雲
間子淵嗜綴輯斷簡殘螢映墻壁成都用修雅好竒索
摸科斗成嗔痴南陽陳卿負綜博一生惟折五鹿角北
海馮君推殫精歌謠委屑煩經營突兀瑯琊起文苑力
挽頺風究墳典爾雅樓中四萬軸金石齋頭五千巻須
彌磅礴宛委深吐納宇宙横古今張王陸沉驅左席何
因物色來蘭隂蘭隂胡生負書癖早逐劉郎卧岩石髫
年已絶軒冕好壮歲偏耽窮鬼力北走燕臺東走吳金
陵閩越窮江湖僦居寄廡録餘燼負薪織履償追逋陸
則惠施水米芾昬黑忘眠晝忘食乍可休糧餓途路詎肯
空囊返鄉國二十四庋羅山房二千四萬堆琳瑯黔婁
妻子困欲死君山篋笥富可量上距羲農下昭代觸手
牙籖宛相待聖神賢哲窮訏謨帝伯皇王罄元㑹一榻
一几横疎寮一琴一研祛煩囂焚香獨擁四部坐南面
王樂寧堪驕黎生八分稱好手夜宿山齋笑如斗縱觀
丘索盈前除大叫狂呼題二酉瑯琊作記當代傳姓名
已覩琬琰懸觸目傷心故交盡却尋司馬來新安司馬
心胸曠千古夙昔圖書探天府三墳二雅勤雕鎪一笈
五車勞綴補太函峨峨雲際開恍入東觀窺蘭臺衆中
誇我好𤣥者撐腸拄腹談天才寂寞螢窻守殘雪攬鏡
蒼茫見華髮聲華豈必專窮愁著述總知成滅裂側身
六合中自疑異代乾坤未堪說感公國士知肝腸為公
竭幔亭十日飲驅車復成别廻看二酉山崚嶒渺天末
崑崙閬風定何處弱水扶桑杳難越底似從公居太函
副墨煌煌恣繙閱君不見太函五城十二樓金銀城闕
天盡頭陶公八翼不得上梯仙豈合凡人留孤帆且返
越江涘俛仰竹素聊優游異時四部讀已盡𤣥關或許
停蒼虬君不見蘭隂下瀫水流輪囷古木枝相繆甕牖
繩樞閉荒逕蓽門蓬巷懸清秋夜夜紅光燭星斗兀兀
陳編栁生肘短鋏長檠竟何有醯雞甕裡真自笑蠧魚
架上安足友竺乾本來一物無柱下青牛亦西走函中
領取五千言赤脚流沙尋二酉
　
　
　
　
　
　
　
　
　
　
　
　
　
　
　
　少室山房集巻二十九
欽定四庫全書
　少室山房集巻三十
　　　　　　　　　　　　　明　胡應麟　撰
　　七言古詩四首
　　　白榆歌别司馬汪公歸婺中(有序/)
　　　　余入新都再閱月一蒯緱置旅店中而時時襆
　　　　被從諸酒人游于白岳為日五之一于豐干為
　　　　日三之一餘日則皆寓太函司馬公洎羣從傾
　　　　倒流連窮極勝賞即平原河朔詎能什一于兹
　　　　余瀕發復止數四咸以司馬公固要期修禊後
　　　　同過弇園申絮酒之酹既司馬以仲淹故改訂
　　　　暮秋余始前發公輕舠餞送百里執手惓惓且
　　　　撰記送余東歸纎悉如畫固知百世而下有聞
　　　　風躍然者媿亡以報稱大雅爰厯叙從公讌遊
　　　　始末為長歌千五百言先是公有詩招余入白
　　　　榆社余未及答篇首之興遂起白榆古歌行贍
　　　縟極於駱氏諸篇今之曼衍殆且倍之要以具
　　　載當時詞之冗劣弗暇計也
天上何所有厯厯種白榆光輝爛絳闕照灼青雲衢白
榆花開銀漢傍千枝萬葉垂琳瑯榦擁西池翳若木根
盤東旭凌扶桑何來太乙精騎龍遊八荒折花戲閶闔
竦身朝紫皇帝命攜青童下界聊徜徉時維乙酉歲元
㑹呈嘉祥長虹百道飛紫陽胃婁奎壁交寒芒巍然名
世降空谷九州四海垂文章文園消渇太史腐宇宙何
人策髙步千秋再起司馬公鼎足中原共馳騖司馬當
年年甫髫食牛吞虎心雄豪試宰烏傷動當宁立驅五
馬行春郊蕞爾倭酋躪中國流血膏原胔横隰九重拊
髀思長城大開幕府羅羣英餘皇亂蹴滄海上隻手盡
補天南傾偉哉司馬文且武左挈䕫龍右方虎瑯琊兄
弟中頡頏一字憑陵鬭今古如椽大筆流風霆落落逈
與元化并差肩檀孟走公榖揚班十輩無留行餘事為
詩歌格力尤矯絶宵馳厯下軍神交大梁俠稜嶒健骨
摩蒼霄燁如威鳯升岧嶤有時掉臂浣花宅杜陵野夫
不得驕岳岳龍門並真宰却向溪頭問蘭茝憐才意氣
貫金石下士聲名亘湖海胡生雙刺懷十年姓名磨滅
甘塵烟參差一泛洞庭棹極目練水心茫然山隂乍夜
雪三丈立呼舴艋來新安新安山水何竒哉巨石林立
髙厓摧奔流濺沫望不極恍若吕梁懸水三十仞廬山
之瀑灔澦之流砰訇觸怒爭喧豗長年捩舵不遑息轉
入危灘勢逾急窮幽厯阻到梁下翹首天都倚絶壁天
都去天不盈尺雲門隱隱雲氣入兩袖乗天風蒼茫踏
雲中舉頭見太函疑是軒轅宫軒轅不肯謁却謁司馬
公公也倒屣出一笑心神融中厨餖豐膳炰鱉羞黄熊
𤣥談叩無始髙論探鴻濛醉中吐豪氣四坐驚元龍不
知天河落盞底但見蓬萊旭日荏苒懸城東城東陌上
春風來十里五里桃花開飄然藍轝捫崔嵬紅霞紛紛
落緑苔明眸皓齒臨髙臺恍如瓢笠行天台吳生曼聲
振林木謝生懸河笥充腹美人臨卭得王四豪士扶風
見汪六曲江觀濤病色揚龍山落帽饒清狂山公倒著
接䍦坐相看一一俱髙陽定甆博山焚妙香蒲萄之釀
琥珀光大叫酣眠竹林下下視六合天茫茫大白頻揮
不知數斗酒寧論百篇富文章乍可穹壤齊富貴真如
草頭露拂衣東望生離愁我欲東歸公苦留為君且解
青貂裘山靈入夢幽思發单車竟作齊雲遊齊雲􁊢嶫
天盡頭何年赤縣開神州蹊迴谷轉劃然一竅透混沌
香爐紫烟繚繞五城十二崑崙丘憇公無量閣宿公文
昌樓羽人跨白鹿道士騎青牛五老岩岩立霞際環珮
髙翔隔塵世三姑亭亭若可招蕙裳羅帶長飄搖迴瞻
巨碣峙寥廓科斗蟲魚籀文剥云是元封封禪碑帝遣
神書鎮名岳朝辭白岳下暮宿岩市溪如花六七輩秉
燭相招攜華燈熒熒夾明月笳鼓煌煌衆星列忽看紫
氣屯關門走卒兒童競懽悅曳杖扶天孫徘徊登幔亭
周遭列岩岫綵繪飛銀屏觀者盈道傍嘆息難具陳有
如武夷君揮手辭世人幔亭登乍畢還尋上池室浮筏
泝空明揚帆弄春碧沙棠為楫繡幕懸金甖玉瓶置我
前百壺蕩漾如流泉翠睂蝉鬢紛嬋娟觴行樂奏雷電
作迴橈轉向濠梁泊清沙錦石儼可數細雨斜風亦不
惡李姬拂袖擁高浪趙女褰裙映林薄漫憶岑郎吟渼
陂欲效陳思賦河洛昏黑歸來興逾逸玳瑁芙蓉衆賓
集紅牙按拍催鸞笙紫笋攢簫和龍笛痛飲淋漓将至
石主人留髠向西席吁嗟乎今晨何晨夕何夕人生快
意差已極樂極悲來将奈何登山臨水哀情多倚風老
泪雙滂沱公為我楚舞我為公越歌豐城兩神物㑹合
長蹉跎眼前歲月東逝波青青栁色明關河明發牽衣
强余住咫尺芳洲斷春樹欲行不行行且留未忍匆匆
别公去公不見瑯琊布衣十日飲瑯琊之人渺何處當
時太白配殘月此日中流僅孤柱何如片鷁飛嚴陵生
芻泂酌澆吳城白玉之樓縹緲孤懸大羅上弇州之山
五彩之鳥八翼四足仰天矯首而長鳴定知精爽為公
下輜軿雜沓來秋㝠旁觀客有騎羊者彷彿生平共杯
斚如澠之酒迹已陳此臂寜堪少年把俯仰乾坤但公
在磊落肝腸爲公冩已從孔禰申末契底事桓文論興
謝願作靈光千萬年白首同公白榆社
　　　題趙相國齋頭中天一柱圖
老幹凌空舞秋色大澤龍蛇聳千尺何年夸父移崑崙
撐拄東南半天碧畫師名姓聞國初郭熙遠裔留荆吳
平生畫松三百本此圖卓犖傳皇都丈八桑皮白雲蓊
落墨含毫勢生動恍忽秦時大夫五其一飛來挂高棟
崚崚皺鬛横崔嵬霜皮何止四十圍絶壁孤懸蔽岩岫
太空直上挐雲雷松下爲誰獨箕踞白眼科頭坐深樹
迥疑叔夜揮五絃目送飛鴻暮來去畢宏韋偃紛難儔
生枝秃枿驚凡流笑殺杜陵褐衣破拮据絹素摹青虬
黄扉元老真柱石落落岩廊為時出朝端祇服公旦勤
海内渾忘帝堯力念年懷山歸夢長一朝覩此神揚揚
縱横麗句洒胸臆如椽巨筆垂琳瑯迴望蘭隂舊松逕
幾欲乗風赴清䕃疇當大厦庇寒饑孰向明堂佐神聖
踟蹰且閱三萬秋蟠桃歲歲紅丹丘八蠻頓顙九土服
剡溪却泛鴟夷舟􁊢嵲芙蓉亂峰紫湧雪餐霞伴周史
無勞辟榖追前人自是重來赤松子
　　　趙侯汝申以學術興起一方憐才下善闔邑推
　　　　其長者兹以七賢圖屬余賦之倘亦有王阮
　　　　忘年之意乎敬題短歌
趙侯欵我城南屋堂上高懸畫一幅是時六月凉飈生
萬箇琅玕照新築衣冠不類河朔豪船舫曾非剡溪曲
細看乃是晉諸賢醉倚長林㺯修竹疎枝的皪横瀟湘
密葉瓏蔥巻淇澳珠簾粉閣坐相對盡日明窻看不足
彷彿當時六七公持螯白眼横霜空脫巾露頂挂石壁
仰天大笑來清風匆匆典午事難說烟塵澒洞盈寰中
此時不醉欲何事眼看浮世眞虚空步兵睨樹嘯聲發
濬仲清言宛如屑子期鼔鞲仍著書伶也攜壺更荷鍤
阮生撥阮嵇生絃目送飛鴻遊太𤣥就中山公最長者
百觚在手情頺然南陽趙侯世希有滿腹珠璣貫牛斗
偷桃偶墮方朔縁謫向人間卧巖藪生平飲酒但數巡
座中賓客長千人何人把贈周昉畫躍然對我融心神
胡生晚得酒中趣跋扈飛揚有深意一朝覩此形貌親
恍若諸賢把余臂爲君作歌還贈君生綃落筆飛𤣥雲
何時買斷篔簹谷共作林中避世人
　　　偃卧俞公臨榻上戲題
俞郎一榻長安市破衲䝉茸褁布被狂來坦腹呼元龍
蹴蹋星辰動天地華胥國小安足遊君家赤舄雙琳球
大鵬希有儼相值飛行八極眠瓊樓
　
　
　
　
　
　
　少室山房集巻三十
欽定四庫全書
　少室山房集巻三十一
　　　　　　　　　　　　明　胡應麟　撰
　　五言律詩八十一首
　　　西山十詠同陳沈二太史黎秘書楊祠部丘計
　　　　部李環衞朱光禄安茂才童康鄧朱四山人
　　　　作
　　　　晚至碧雲寺
梵刹金銀布花香繞碧欄㫁崖交檜柏飛瀑洒琅玕霞
起天台暮雲生嶽麓寒鍾聲似迎客時出逺林端
　　　　香山寺飯初上人禪院
梵閣千尋起琱壇一徑斜僧歸迷翠巘客至掃青霞竹
裡分香積松間轉法華遙看層砌上縹緲墮天花
　　　　玉泉
飛流望不極縹緲掛長川天際銀河落峰頭玉井蓮波
光迥太液雲氣引甘泉更上遺宫頂千林起夕烟
　　　　功德寺望景陵
宣皇游幸日千騎轉晴沙殿繞驪山樹窻開綉嶺花星
辰留御輦雲霧鎖仙槎北望龍蟠氣飄飄想翠華
　　　　登碧霞宫閣
檻立孤峰上窻開萬嶺西霞光流紫極日影抱丹梯綺
樹三春長金芝五色齊蓬萊宫殿裡笙鶴舊曽攜
　　　　𤣥貞觀
萬山蒼翠合流水晚瀟瀟霧裡瑤臺出雲中綘節朝桃
花開絶澗松影落層霄時聴羣仙度天風引玉簫
　　　　秋日同諸子登望湖亭
殿隠芙蓉外亭開薜茘中山光寒帶雨湖色浄連空作
賦攜詞客行歌伴釣翁夕陽沙浦逺北雁起秋風
　　　　小憩圓通寺題
説法聞初地題名到上方砌幽松子落林逺葉聲長夜
雪飄山磬秋雲洒石牀坐來千嶂裡嵐翠滿衣裳
　　　　洪光寺聽真上人誦經作
地入空王宇山蔵釋子筵白雲流五岳青壁俯諸天象
外烟花麗空中色界懸為將忘世念一誦法華篇
　　　　宿翠岩寺
晨風遙䇿杖夕露㡬沾衣禮佛青山塔逢僧白石扉懸
蘿山鳥集亞竹水螢飛為愛西窻宿泉聲出翠㣲
　　　仲秋同祝鳴臯諸文學再遊西山得詩四首
　　　　天壽山謁諸陵
紫殿衣冠肅𤣥宫劍璽遙天迴羣后集地迥百靈朝文
字垂羲畫聲歌咽帝韶萬年沾洒處寒雨動青霄
　　　　湖上
積水湖天合泠泠帝闕西逶迤雲色浄掩映日華低鳯
吹臨髙岸龍舟出大堤桃花源咫尺洞口夕聞雞
　　　　游𤣥真觀
積翠三天迥飛梁百尺横星河浮玉砌雲霧攬金莖羽
客青泥飯仙人赤石英何年生羽翼塵外訪蓬瀛
　　　　攜尊翠微閣晚坐
振錫千林暮移尊片月秋不辭青嶂逺聊共白雲遊洗
鉢花臺静懸燈竹逕幽朝來挈小朗乞食向牛頭
　　　答李惟寅病中見寄
豈是趨朝懶風塵損壯顔閉門芳草合髙枕白雲閑柳
色溪南棹鶯聲郭外山遙憐作賦客䰟夢屢躋扳
　　　題朱山人汝修巻
石磴烟雲起仙源費獨尋碧山𤣥晏宅滄海尚平心嵗
月留斑管陽春抱玉琴㡬年嵩洛思倏爾一開襟
　　　丘謙之招遊崇善寺分得雲字
竹院名香起花臺積翠分雙松寒挂雪一榻晚生雲畫
想滄洲迹經傳白馬文平生許𤣥度何事戀人羣
　　　康裕卿山人移居
燃桂生涯盡飛蓬旅迹多地偏餘水石鄉逺隔闗河夜
帳悲猿鶴春山怨薜蘿蕭條剡溪宅風雪近誰過
　　　送人還秣陵
獻書辭北闕㐲劍出西京落日滄江逺孤帆萬里征烟
霞淮口寺風雨石頭城别後相思處闗山候雁鳴
　　　春日送人之劒南二首
大澤氷初解長途雪正晴孤帆送爾去千里獨含情竹
翳湘妃館花明蜀帝城當壚人好在不淺舊逢迎
蜀道難猶乍湘潭去若何青天浮灔澦白雪湧岷峨宅
問揚雄隠堂攜杜甫過錦官城外路翠柏㡬婆娑
　　　送呉廣文之嶺南
寂寞青氊地何當事逺遊問人還劒浦尋雪上羅浮海
岸飛花盡蠻天落木愁粤臺時眺覽萬里見髙秋
　　　渡江望金陵宫闕四首
望望呉天迥遙遙越客來萬山京口立孤舶海門開蜃
噏風雷起龍吟日月迴鳯城迴首處佳氣滿蓬萊
上國堪萍梗長江動旅愁天浮揚子樹日照廣陵舟駕
浪黿鼉語飛空蜃鱷遊五雲看咫尺臺殿擁神州
紺宇三山近皇畿萬堞遙雲蔵佳麗國地拱聖明朝玉
輦扶雙鳯金甌奠六鼇秦淮今夜月愁倚木蘭橈
搖落江天上秋風度李膺來槎真汗漫擊楫豈飛騰紫
氣扶天闕明霞拱孝陵鍾山舊遊地夢繞白雲層
　　　金山
兀立江心寺芙蓉萬古看孤峰留杖錫絶嶠鎖闌干碧
湧髙天浪青浮大海瀾妙髙臺上客日暮轉盤桓
　　　焦山
何年雲霧裡卧此少㣲星地擁幽人宅天蔵處士靈一
峰齊北固雙井象中泠向暮風濤起誰尋瘞鶴銘
　　　夜同裕卿話舊
萬里相逢日那能不黯然移家當暮雪行乞傍寒烟賦
豈三都後心猶五岳前向來溪水曲頻繫子猷船
　　　答文父見懐之作
不見江西客相望鬢欲絲十年滄海夢千里碧雲思寥
廓南華論飛揚左尉辭但令龍劒合那復問雄雌
　　　紅雲塢
㡬夜瑶臺上移來十畝春籠烟千樹宻照水萬花新環
珮堪留阮衣冠不避秦扁舟如可再長此謝迷津
　　　病中文父過訪兼攜近作見示二首
豈謂伊人至能令倦客狂千秋誰陸謝一逕且求羊夜
色青藜短秋聲白苧長朝來還奏賦不擬步長楊
遙遙風雪裡對語欲忘眠爾擅遊梁賦余慙入洛年天
浮鳷鵲影城繞鳯凰烟何限金莖色相期漢苑前
　　　聞大參滕公擢任嶺南有寄二首
鼓角炎荒外旌旗大海傍九霄懸寵渥萬里倚翺翔郡
古羅浮雪天空粤嶠霜祗因將雨露沾洒盡扶桑
五嶺看乗傳千峯引佩刀春隨南極迥雲擁太㣲髙霧
鱷先移瘴溟鯨已息濤獨憐呉越士泪滿别時袍
　　　送劉従事之成都
翩翩遊客斾去指蜀門斜夜宿巫山雨朝行劒閣霞古
碑丞相廟蔓草拾遺家馹路留題滿頻將寄海涯
　　　寄沈山人嘉則二首
異代看黄綺明時更許巢乾坤長作客湖海半論交卧
憶鯤鵬起吟従蝘蜒嘲𤣥亭竒字遍吾夢亦衡茅
四海聞髙適中林得阮咸岳雲依短屐山雪洒長鑱夢
㫁真千里書空漫百函何當明月夜一試剡溪帆(嚮計/偕聞)
(嘉則以詩/寄余未獲)
　　　寄李本寧督學二首
自失華陽社長懐渭水濵傳聞秦博士猶借漢詞臣絃
誦千花色襜帷萬柳塵若過中壘宅藜火定誰親
聞道三秦使烟花夾道看天髙捫太華日近倚長安散
吏趨經幄諸生侍講壇上林應有賦時寄五雲端
　　　寄汪仲淹伯仲
二仲何為者翩翩鄴下流白雲裁楚服明月攬呉鈎並
握揚雄草長陪謝傅遊碧山空咫尺䰟夢使人愁
　　　寄汪獻于
自返金陵客何方定卜居七哀應著咏孤憤蚤成書卧
榻芙蓉在衡門薜茘餘碧雲懐望久一悵剡溪魚
　　　過呉門不及訪弇州王公寄懐十首
屈指中原業誰登大將臺千秋王粲起一代子長來日
逺龍樓梦天留兔苑才呉閶雲霧裡相望首重回
逸駕開元上雄風正始鄰雲霄誰北斗天地此陽春作
賦三都客傳詩四海人未應雙劒老雷電起延津
諭蜀傳司馬還呉憶士龍萬峯吟薜茘一逕把芙蓉月
落干將倚雲飄太乙従異時成握手白眼坐髙舂
渺邈違芝宇風流憶草堂藍田聊卜築緑埜暫浮觴日
避長庚色天回大酉蔵十年翹首地葭菼倍蒼蒼
虎觀才俱屈雞林望轉髙千言無彩筆片諾有綈袍夢
隔蓬丘樹吟殘閬苑桃何年攜手遂相對咏離騷
曳杖辭三島投簪傍五湖九丘窮倚相片語失潛夫鶴
唳天門逺鵬摶海色孤近來秋興劇散髮卧菰蘆
日月回真想乾坤入夢遊曉風呉苑屐寒雨石湖舟匣
底雙龍卧毫端萬象愁亦知三逕好咫尺負羊求
貝錦看如昨牛衣卧轉深洞庭寒濯足林屋逺論心落
日天邊氣浮雲海上吟呉王臺北望作者自如林
此日雲門笠平生漢殿冠一時誰把袂萬古獨登壇岳
色崆峒曉河流砥柱寒尚思燕北社風雨動長安
帝惜懸車蚤人看杖鉞雄青山鄖子國白雪楚王宫杜
甫名差著靈均曲未工峴臺遺跡在千古擅流風
　　　寄張茂才
聞道安仁鬢秋風半欲華青囊猶隠市白帢屢移家竺
色三天雨湖光萬岫霞絶憐揮袂日相對武林花
　　　贈顒上人
㡬嵗遊天姥經秋住越臺萬山靈隠錫斜日海門杯出
定逢花雨傳燈悟刼灰何因偕爾去結宇卧飛來
　　　送周少㕘督餉還楚
萬舸通淮泗雙旌傍海涯籌邊王相國經世賈長沙
霧擁春臯珮雲停野廟花遙看下車日題詠遍章華
　　　哭童山人子鳴二首
海岳誰髙蹈丘園有獨醒下帷頭自白避俗眼長青日
慘延州碣風寒鄭圃靈夜臺人近逺徙倚少㣲星
石户真髙隠雲卿此後先一家猶紫閣萬恨已黄泉禪
岳無遺草蔵山有太𤣥向來攜手地悽絶子期絃
　　　寄戚總戎
聞道嫖姚將提兵大漠間旌旗行漢壁鼓吹出秦闗白
日雙鵰下黄雲萬騎閑時同投筆吏乗勝過天山
　　　懐歐楨伯博士
藉甚中原譽浮沈異代蹤青衿聊宦轍絳帳自儒宗冷
日華陽筑髙天漢殿鐘祗園春草外猶記昔相逢
　　　送王山人遊秦中
斗酒山城暮東風悵别離天青遊華日地紫入闗時博
望千年苑昆明萬古池平生飛動興合遣杖藜知
　　　送張茂才北上
燁燁張公子乗軺意氣新萬言看謁帝千里獨寧親柳
折長安暮花吟太液春寄言闗外吏能識棄繻人
　　　夏日同諸子宴郭鴻臚池亭分韻得凉字
背日山堂午含風石逕凉閒來松桂下各把芰荷觴地
稱南州隠天容北海狂坐深漁唱發白眼對滄浪
　　　寄徐大㕘
西署初迥轍南天復擁符飛芻傳九塞轉餉出三呉海
色搖冠珮江雲照舳艫不堪攜手夢明月洞庭孤
　　　秋日送陳山人還江右賦得廬山瀑布水
萬丈廬山瀑經行照客衣晝看銀海立晴望玉虹飛激
浪迴丹壑分流出翠㣲憑誰喚匡續一酌共忘機
　　　寄方山人
憶爾辭家久秋髙客況増帆當鄱水挂屐遍楚山登夜
宿隨沙鳥朝吟伴岳僧九疑風雪外何處吊黄陵
　　　送艾都閫督餉淮上
九邊芻輓急飛將豈辭勞獨坐黄龍舸長驅白鷺濤江
花明綉箙海日擁征袍横槊風流在遙天佇彩毫
　　　贈𢎞上人
昔事崔羅什今逢帛道猷存思馴象下潄齒毒龍愁衲
綻三天雪杯懸萬里流呉中四百寺煙雨遍曽遊
　　　送天台二僧還西域
挂錫同霞嶠歸帆並海涯雲侵秦磧逺路轉蜀臺斜翠
竹空中相青蓮定裏花誰知雙大士持鉢渡流沙
　　　奉寄王江州六首
絶勝匡廬郡分曺蹔嵗年髙牙三楚外巨舳九江前日
抱香爐上天齊瀑布懸東林秋咫尺一問逺公禪
棨㦸開雄鎮旌旗列上游猿聲千嶂色雁影萬峰秋散
怢聊公事褰帷即勝遊祗應明月夜長嘯庾公樓
豈為干城駐能將一壑專郡僚攜白傅地主借青蓮岳
色含杯墮江流卧榻懸轉看牛斗近雙照莫耶前
極目登髙處淹留漢大夫萬家南斗近千里北辰孤虎
豹分流徙魚龍夾岸呼可容王勃賦今古擅洪都
但覺官曹勝寧知吏牘饒白雲匡嶺樹紅日海門潮酒
送陶公醉詩酬謝客招那能望鄉日不過虎溪橋
飛動征西節分違薊北盟詞人空碣石才子蹔江城綵
筆千秋價綈袍一代情向來揮手地忍憶去帆平
　　　寄華亭呉少府
伊昔迴車日嚢空但一錢乞身三泖地垂泪五湖天養
鶴重開逕烹鱸獨扣舷茂陵余亦病憶爾思茫然
　　　題松
離離搖碧澗落落俯蒼郊拔地虬龍偃中天鸛鶴巢濤
聲寒月上野色亂雲交寂寞徂徠頂秦封只浪嘲
　　　徐方伯子與將之江右過訪有贈二首
豈謂看山地能令結駟來人非中散卧客是偉長才把
袂淹蘿薜行觴藉草萊夜中占紫氣雲擁豫章臺
弭節過嚴瀨褰帷問楚臯北風千騎發南斗片鴻髙撫
字聲先著登臨思獨豪萬年滕閣賦行矣待抽毫
　　　送夀山人
飄然滄海客曽事紫陽君袖裡黄庭字嚢中赤伏文放
舲三泖月攜杖九峯雲後夜華亭夢應同鶴唳聞
　　　寄李季宣二首
葢憶曽傾地檣移逺别年千花淮浦浪獨樹海門煙白
苧呉郎曲青娥楚客筵廣陵橋上月相望㡬嬋娟
最憶真州夜臨岐解鷫鸘江風停去鷁海月伴離装柳
謝君平曲花饒杜牧狂呉姬三百輩若箇擅平康
　
　
　
　
　
　
　
　
　
　
　
　
　少室山房集巻三十一
欽定四庫全書
　少室山房集巻三十二
　　　　　　　　　　　　明　胡應麟　撰
　　五言律詩七十七首
　　　徐銓部過訪不值二首
何因藂桂下駟馬值仙郎日駐金珂影星流玉劒光登
龍餘顧盼題鳯愧行蔵佇聴東山起含香入建章
傳呼鸞掖吏來訪鹿門樵曲徑俄雙屐空山祗一瓢白
雲寒自倚紫氣暮誰招好去蓬萊殿千花待漢軺
　　　遊横山菴
白馬何年到名山敞梵筵壇空諸佛下洞古一僧禪鉢
與龍俱卧燈將虎並傳真如祗自得誰為問青蓮
　　　寄陸太史敬承二首
濩落吾能返飛騰爾故頻自為三館客誰共五陵春白
日流金掌紅雲䕶玉宸故園芳草外曽否念垂綸
爾作承明客吾歸已判年花香鸞掖底柳色鳯池前醉
任眠中秘閒仍草太𤣥燕姬無限好猶記琵琶絃
　　　哭唐太常二首
乍輟金華講長投海岸簪中涓誰冀北太史竟周南襚
道黄泉啟闗門紫氣含平生攜手客泪盡百花潭
袛謂焚魚卧真成跨鶴遊千秋誰掛劒萬事已蔵舟夜
壑星辰逺重泉日月愁獨將知已淚慟哭洒西州
　　　送王大行使嶺外
迢逓雙旌色朝行大海東天垂鵬翼盡日照蜃樓空玉
節諸番衞金函萬國同歸來銅柱畔題賦尉陀宫
　　　荅汪茂才
尺素天俱逺芳尊日蹔同自懐和氏璧誰問楚王弓晝
卧蒼龍偃宵談白馬雄青雲太史在寧復念途窮
　　　夏日同諸子登望衢亭作呈趙明府
劇興真飛動層臺半斗牛天空疑不夏地迥欲生秋峽
色雙龍抱山形萬馬留異時懐賦客吾豈仲宣儔
　　　李生西遊久不得問因寄
西遊去何日念爾獨離羣履綻秦山雪笻飛蜀嶺雲鄉
心寒狖落客思夜鴻聞記取岷中事南歸報右軍
　　　送趙太史之嶺南五首
一麾辭禁闕萬里赴長沙地入蠻王壘天浮漢使槎亂
山梅嶺樹絶徼夜郎花永夜羅浮頂誰同眺日華
賈傅章纔上王襃命已傳飛霜隨劒舄大海傍樓船客
夢梅花裡鄉謠桂酒前坐看公府暇白雪滿南天
獻納紆青瑣驅馳戀紫宸珠厓百蠻路銅柱九夷春郡
邑横天起旌旗截海陳祗應宣室夜萬里召孤臣
豸服層霄下麟符夾道光萬峯行瘴色獨馬度炎荒暮
雪秦闗擁春城粤海長轉將金掌露移洒向扶桑
蹔輟蘭臺講言乗桂水橈牙旌馳絶域綉斧出中朝瘴
壓髙凉晚山通大宛遙莫嫌文字癖干羽徧三苗
　　　送何山人遊邊
悠然尊酒别秣馬問漁陽漢磧連天紫邊沙擁日黄列
營隨驃騎分險駐龍驤㑹挾金城策長纓請建章
　　　送人還桐廬
不逺桐江路歸帆候月牽赤霞晨際海青壁午連天鳥
道従人問猿聲傍客懸釣臺千尺倚誰伴子陵眠
　　　送人入蜀
客畏蠶藂路君仍駟馬過白波三峽滿青嶂九疑多絶
棧移旌節層臺夢綺羅海棠花在眼爛漫倚髙歌
　　　秋晚靈隠寺小憩
咫尺東林寺欄干不厭凭萬山迴卓錫一水䕶傳燈梵
室偕龍樹經壇接恵能上方鐘磬發晚傍白雲登
　　　送李逸人西遊
一騎西遊逺雙鴻北望饒雪深眠太白雲起問中條漢
磧名偏古秦碑字半銷已無婚嫁累何地不漁樵
　　　方伯滕公由嶺南過訪不值二首
翩翩岩穴畔千騎逺従東劒履周方伯軒輶漢上公花
看薇省近竹訝草堂空萬古夷門道誰論意氣雄
小隊行春日華鑣問俗時孤亭留皁葢萬户擁朱旗氣
色函闗繞星辰漢殿移未應題鳯字曽受子雲竒
　　　壬午秋以家君命北上舟過嚴光先生祠戲作
不向長安去何人奏客星物情違偃蹇吾道寄飄零大
澤寒収釣髙天暮放舲羊裘謁明主歸卧萬峯青
　　　舟次檇李寄王承父山人
痴絶王摩詰何時出輞川迷花孤洞裡採藥亂峰前劇
飲留真態長齋㫁俗縁虎頭新使者曽乞賣文錢
　　　再遊焦山
尺地開龍象遙江浸畫圖排雲千寺立湧霧一亭孤叠
嶺蔵鐘磬中峰過舳艫憑誰買山色把釣作潛夫
　　　夜宿金山作
叠浪天浮玉中流地布金寺圍孤島面亭插萬波心日
候晨鐘出潮將夜梵沈妙髙寒獨上風雨過龍吟
　　　金陵襍詩二十首
宛洛飛龍地岐豐下鳯年河山西控蜀象緯北朝燕玉
殿淩霄出金城截海懸嵯峨帝京色萬古鎮江天
寳鼎成周奠靈符大夏開日當濠水上雲傍孝陵來百
辟瞻黄屋千靈扈絳臺時看青瑣客鳴玉鳯池迴
虎豹天都近魚龍地軸閒穿壕𤓰步水鎖岸秣陵山上
苑明冠葢新亭集珮環徘徊承露掌百尺暮雲間
帝闕三秋到人烟四望平城闉盤海氣市井雜江聲翠
管呉謳發牙檣越舶行未央宫萬户恍忽見蓬瀛
禁苑花如織離宫樹作行虹橋懸太液鳯管集昭陽日
麗雕甍動雲穿碧檻蔵翠華雙掩映猶記六龍翔
畫㦸三千隊琱戈十二營貔貅嚴左翼熊虎列前旌草
木環滁動蒹葭到海平越裳重譯至何事問長纓
樹色東華逺鐘聲大内開紅雲長樂觀紫霧柏梁臺帝
座罘罳擁僊城睥睨迴蔣山青不㫁百里掛崔嵬
畫檻排空立飛甍逐望低觀危鳷鵲度臺古鳯凰棲海
日千門上江雲萬堞齊大堤楊柳色彷彿舊烏啼
巷陌連松桂園亭翳薜蘿人家王謝舊佛寺晉梁多北
固晨鍾㫁西陵夜舶過紫騮渾欲住無奈客愁何
大道開平樂名姝傍狹斜黄鸝交坐柳白馬競穿花翠
箔通雲氣珠簾上月華畫梁雙燕子遙認莫愁家
𤣥武湖邊路西風載酒行中流蔵灔澦叠島象昆明落
日喧沙雁迴風動石鯨樓船三十萬猶記漢皇營
勝絶南朝地淹留北上程石城看虎踞蕭寺聴雞鳴岫
鎖呉雲暗江飛蜀雪明詰朝闗外路真作棄繻行
寂寞空三殿豪華記六朝齊梁頻禪代支許競招要隻
字神飛動千言思泬寥昔人吾倘遇玉塵向誰驕
傑閣憑虛上迴瞻帝闕西城開千巷陌刹湧萬招提靈
谷青松合鍾山碧樹齊朝來渡江去擊楫為聞雞
落日長干道青絲照玉壺碧桃雙繫馬緑柳半蔵烏濩
落堪詞客飛揚問酒徒縦邀金谷侣長夜鬭摴蒱
衮衮牛頭路青山極望同天開呉楚地寺鎖晉隋宫宿
霧縈窻白朝霞出户紅異時飛錫到闡化大江東
句曲山中樹華陽洞口雲玉樓千地湧金鐸四天聞老
鶴傳丹訣乖龍䕶赤文五芝容客采長揖大茅君
結綺誇前代臨春憶大家清歌傳寳瑟麗藻擲瑤華殿
倚千門月樓飄萬井霞即今商女恨悽絶後庭花
屈指前朝事悲凉舊跡存金甌長日月玉殿自朝昏野
雀棲朱桁啼烏過白門柳花香滿店愁絶送王孫
獻賦趨鸞掖題詩寄鳯臺自呼狂客飲誰問謫仙才步
憶金蓮下歌聴玉樹迴三山吾欲去萬仞卧蓬萊
　　　歐水部招同張太學劉大理顧司勲夜集徐園
　　　　遲李臨淮不至同用心字二首
華館夜沈沈追隨愜素心珮環三署合燈火萬家深白
苧翻呉曲青萍動越吟征西期不至愁絶露華侵
名園仍北郭小徑入東林地憶先皇賜天迴上客吟當
尊荷芰色滿座薜蘿心冉冉長安月飛光下翠岑
　　　區用孺以端研見貽索余一詩為報
邂逅羅浮客論心衞水傍紅絲勞把贈青玉爛生光偃
月窺芸案涵星動草堂輸他阿環麗捧立在昭陽
　　　哭黎惟敬秘書四首
此日朱明洞誰同對濁醪宦途窮執㦸人代絶抽毫雞
犬聞天路魚龍泣海濤傳家大令在忍覩鳯凰毛
驟得天涯訃真成地下遊羅浮殘月墮碣石㫁虹留慘
淡青黎閣嵯峨白玉樓梅花一萬樹何處挂呉鈎
石室瑤華閟泉臺玉樹遙神遊今八極宦蹟舊三朝客
競傳中論人誰賦大招那堪潞河望風色暮蕭蕭
邂逅為𤣥日踟蹰射䇿年飛觥桃葉下授簡竹林前調
已中華絶名應大海傳亂山銅柱外若箇是新阡
　　　寄觀察金公
按部雙旌逺行邊一劒雄圖書觀魯殿謠頌采齊風泰
岱浮空紫蓬萊上日紅登臨時極目作賦許誰同
　　　秋日湖荘八首
幽棲只數椽野水十家連静室長生白閒亭獨草𤣥蒹
葭湖北路禾黍郭西田理就滄浪曲呉歌日扣舷
湖濶疑青草原荒近赤松㣲名蔵一壑大業寄千峰户
牖嵐光滿階除露氣濃樓髙纔十尺莫擬卧元龍
素髮垂垂近青陽去去多霜簷飄橡栗雨壁上藤蘿越
女紅蓮棹呉儂白苧歌翛然車馬絶曳杖步山阿
野色看逾近秋光澹欲無凄風迴大壑驟雨入平湖碧
樹通樵徑丹楓繫釣艫江東步兵後瀟灑見吾徒
六尺鴟夷舫蕭然繫短籬亂山明隔垞積雨暗空陂身
世鸕鷀老行蔵雁鶩知五湖秋萬斛㸃綴著西施
大野黄雲熟平湖白露凉菰蘆環笠澤薜茘翳柴桑落
雁啼沙汭流螢度石房寒花綴籬落作意近重陽
窮巷迴車轍柴門盡日幽杜陵歌大厦𤣥徳卧髙樓地
許鳬鷖占天容鹿豕遊虞卿懶成癖㸃筆為春秋
此日遊仙夢當時結客情玉繩鳷鵲觀金鑰鳯凰城白
眼長安卧紅顔上國行十年湖海氣踈濶傍柴荆
　　　送蕭司空之南都四首
劒履新南國旌旗舊朔方一麾移細柳萬舸静扶桑虎
豹軍容肅麒麟帝眷長異時書太史寧復論平陽
燦爛熊車度逶迤鳯闕來戈鋋千堠列鹵簿百城開日
近司空座星移上將臺大廷推相國誰並鄼侯才
組練過呉㑹衣冠入漢宫日光搖畫㦸霞色射彤弓渤
海三秋静潢池四望空未應勞夢卜天意屬非熊
鼓吹出江臯前驅意氣豪射潮収萬弩横海列千舠日
月瞻黄屋雲霞䕶錦袍秣陵花似綺爛漫待抽毫
　　　贈趙茂才
言開緑蘿逕却訪赤松遊枕簟依山僻琴書入洞幽姓
名文苑客身世醉鄉侯莫羨侯芭業𤣥亭易白頭
　　　李逸人西遊寄訊
一壑容髙卧頻年賦逺遊卜居秦望頂長嘯越臺秋海
日低龍屫山風綻鹿裘錢塘潮漸長乍夜放扁舟
　　　秋日題唐惟良山房二首
郭外千峯色翛然墮草堂挂冠三逕蚤髙枕一丘長夕
露團幽砌朝霞宿畫廊門添五楊柳何異在柴桑
結宇雙松下為園萬竹中壯年歌老驥長日送飛鴻露
浥琴絲潤星搖劒色雄看余五游畢絶頂卧空同
　　　寄灌父
悵望西亭客沈吟北海筵玉笙王屋頂珠履鄴臺前桂
樹先秋發藜燈入夜懸異時雙鶴語歸問大羅天
　　　懐鄧孺孝兼訊周山人
憶汝龍門過蒼茫鶴馭分暮歸句曲洞晨謁大茆君把
釣呉江雪傳書越海雲草堂人獨卧誰勒稚圭文
　　　呉叔通以四詩見貽賦答
寂寞乾坤事歸來一敝裘雲山成獨卧海岱見名流璧
已三年抱珠仍萬里投白蘋洲上路曽試木蘭舟
何處懐同調飛書問獨醒乍迴雙眼白猶阻萬峰青慘
淡垂綸石棲遲載酒亭異時新論就能賞太𤣥經
病肺荒園外潛身大海傍青陽馳翰墨白雪照行蔵一
水蘭苕近千岩薜茘長夜來星斗色明滅傍干將
夢寐延陵客風流故不羣千秋曽和雪片語欲凌雲柳
隔青絲笮花生白練裙浮家何日事來往霅溪雲
　少室山房集巻三十二
欽定四庫全書
　少室山房集巻三十三
　　　　　　　　　　　　明　胡應麟　撰
　　五言律詩七十八首
　　　句曲道中奉懐王司馬先生寄訊八首
帝夢思良弼天書問老臣彤弓分雨露赤舄上星辰虎
豹千營合熊羆百衞陳何妨文武畧第一畫麒麟
夙世元戎業明時上將材大開貔虎幕長嘯鳯凰臺記
室班揚聚胡床陸謝陪昨宵江上笛飛盡帝城梅
鳯徳元千仞熊飛自一時河山分玉帳日月繞牙旗錯
落霜毫動熒煌露布馳共知莘野出寧畏草堂移
蹔辭三教主聊作萬夫雄横槊長江上揮毫大海東隂
徐非賦侣鮑庾豈文工晉宋齊梁業何人不下風
譚天曽帝問縮地舊仙才未論青牛出真成彩鳯來毫
端窮宇宙匣底閟風雷戲作梁陳句猶堪長玉臺
寂寞千秋事踟蹰六代間新亭新日月舊館舊河山柳
色停車騎花香襍珮環呉姬年尚少勸客亦酡顔
豪華非昔日羅綺尚前朝俠少黄金勒名姝赤玉簫花
明新院髻柳學故宫腰今夜揚州月平分十二橋
石頭城外路光色度青驄説法尋支遁㕘禪叩懶融塔
花晴日映潭影暮天空擬逐三車去西方問大雄
　　　渡江有懐秣陵舊游八首再寄王長公
六代風流地豪吟興未涯層臺花宿鳯故堞柳蔵鴉海
日籠丹霧江天照綺霞春光何太蚤先到莫愁家
投閑滄海上閱勝大江濆老樹齊梁雪飛蓬楚蜀雲帝
城雙鳯下官路八騶分悵望前朝事含杯㡬夕曛
金波憐舊句玉樹待新題夜宿尋髙座春遊出大堤殘
僧留晉宋古佛辨隋齊明日樓船上誰同教水犀
由來佳麗地本是帝王州緑浪邀盧女青山抱蔣侯桃
花雙闕路柳色萬家樓摠道官如屣那知宦是遊
幕府三千客轅門十萬兵登龍環海岱候騎半江城畫
甲飄雲氣珠簾上月明夜來清嘯發雙鶴下瑤京
玉洞留仙棹金陵問帝都野花朱桁雀霜樹白門烏晏
寝團牙㦸宵吟擊唾壺能教竒偉客白首卧菰蘆
青鞋曽碧落彩仗乍丹霄大雅追三代雄風掃六朝帆
檣揚子驛鹵簿秣陵橋但作文章客寧知武畧饒
柱下書堪著壺中術已傳三花留埜寺一葦渡江天浪
息滄溟外塵消大漠前何須片石上辛苦勒燕然
　　　病卧原口長公以詩見存遂有起色賦謝四章
骨立乾坤外呻吟嵗月過片言迴大造孤榻起沈疴驟
覺頭風愈寧論肺病多觀濤定何日飛棹廣陵波
病卧空搔首文成劇賞心乍迴燕客夢初理越人吟白
雪流空館青陽動絶琴片言千古在底事論飛沈
一札長干里悠然病目開詎知垂燼燭猶作復然灰趙
璧初還邸燕金任築臺朝來滄海上咫尺見蓬萊
無媒寧逐鹿有路任亡羊朗誦陳琳檄髙懸杜甫章神
明開混沌鬼魅失膏肓濩落餘生在猶堪王夜郎
　　　渡淮
拂曙淮堤上垂楊漸可攀霧濃孤客舫雲淺八公山不
作投珠去真成抱玉還十年牛馬走端合髩毛斑
　　　自嚴灘至新安途中紀興十首呈司馬汪公
四百灘頭路峯巒面面青路疑行絶棧灘似泊空舲平
地飛千瀑髙天突萬星不因司馬在吾豈别𤣥亭
一灘髙一丈灘盡到天都叠嶂雲飛動隂厓日有無辛
夷殘紫落躑躅亂紅敷獨少行雲廟分明入峽途
明發寒逾甚羊裘當錦袍争風帆力猛破雪櫓聲豪闇
谷迷紅樹懸厓露碧桃居然丘壑底不用武陵逃
懸水三千仞奔流落大川片帆危欲墮羣纜急争先石
險時棲鶻峯髙欲跕鳶兹遊信竒絶㸃筆漫成篇
樹色逶迤合山光次第來岸疑夸父坼厓似巨靈開蜀
客迷三峽閩人話七臺移舟傍鷗鷺此夕漫驚猜
嵯峨探虎穴䆗窱入龍宫百丈飛湍下雙篙巨石中地
危真破冢天近欲乗風恰稱詩懐壯長歌萬慮空
宻纜紛如織髙檣望若攅怒濤翻絶壑飛浪叠層巒不
雨青天潤無風白日寒蒼松植何代百尺架㠝岏
片石俱飛動千山競送迎地真遊黯淡天似入蓬瀛纜
東髙厓度檣穿絶壁行誰呼謫仙至白日跨長鯨
白岳新遊快青谿舊迹存亂山衝虎過竒石象獅蹲賈
舶環楓社漁梁䕶蓽門飛鴻渺天末消息信乾坤
十年懐命駕千里棹孤航大壑行嚴瀨飛流涉吕梁猿
猱晨作伴豺虎夜成行咫尺龍門在無勞嘆望洋
　　　驚猿峽
不見啼猿樹孤峰劃翠屏峭逾捫太華危欲墮中泠鳥
道懸空濶龍潭伏杳㝠笑他韓吏部勒石向山靈
　　　伏虎岩
何年飛灔澦百尺挂崔嵬絶壁盤飛電髙梁劃迅雷檣
危三老懼纜急萬人摧日暮雄心發狂歌興未迴
　　　古意
鳴鞭白門道新柳正蔵鴉七寳裝繁弱千金散狹斜飛
揚孟公座調笑季倫家夜夜雙龍氣腰間挂赤霞
　　　柬汪仲淹時以足疾居肇林去太函三十里
方丈維摩室翛然物外蹤花餘天女散果剰法王供白
日流禪榻青天落梵鐘何當問神足白眼對長松
　　　贈片雲片雲者司馬公所命王姬名也
窈窕尊前態娉婷畫裡顔客疑遊洛水神似降巫山夜
月輝眉黛朝霞動髻鬟不應撩宋玉名字落人間
　　　仲嘉攜酌過箕臺四首末篇懐汪獻于
信步南岡上寒松一逕斜浮杯當柳色促席坐桃花古
殿明丹壑方塘漾彩霞紅糚晩成隊拾翠傍晴沙
步步春原色尋芳意自閒石枰疎竹裡金鐸亂松間一
壑停蒼佩千峯峙翠鬟平生雙屐在天濶任躋攀
逺天横霽色箕踞坐莓苔竹露晨猶滴松風午漸來翠
㣲懸絶壑蒼靄覆平臺十日猶能客將無典緑醅
潦倒悲華髮追隨蹔少年煖風抽麥日㣲雨拗花天遊
女矜環珮居民競管絃維揚好春色何地著絲鞭
　　　士能齋頭阻雨仲淹輿疾來㑹一律遲之
風雨催寒食殘花閉小樓丁香空結恨紅豆故生愁夢
隔青綾被春遲緑綺裘觀濤今起色遲汝萬峯頭
　　　同盛山人壚頭話舊作
一騎呉闗外悲歌脱畏途殘生餘海嶠萬死得江湖盆
底寃誰燭壚頭興未徂十年攜手泪相對濕菰蘆
　　　春日司馬公同攜王姬入紫霞洞觀桃花時少
　　　　連太寧仲嘉仲淹並集司馬以桃花源美人
　　　　家為韻分得桃字
爛漫西郊外肩輿度碧桃春生武陵洞病起曲江濤(時/仲)
(淹輿疾/來㑹)日彩搖紈扇天香襲錦袍絶崖仍獨上誰似謝
公豪
　　　得花字(代王姬作/)
十里春山色芳菲亂水涯瑤池迷故蹟玉洞鬭新葩野
豁千林霧川明萬樹霞不知劉阮輩何事到仙家
　　　題老蚌生珠圖
㡬夜驪龍頷偷攜徑寸遊蕪城雙月上合浦一星流影
似懸鮫室光疑發蜃樓未須慚老蚌照乗詫諸侯
　　　汪參軍邀飲作
畫拱搖丹日雕闌駐彩雲榻延徐孺子吟接鮑參軍午
饌行山蕨春羹薦野芹醉歸渾不解蘿月漸紛紛
　　　休寧道中四首
百里休寧道肩輿度夕陽川原明翠黛闤闠鬭紅糚玉
珮時相亞金釵盡作行何方犢車至夾路爛生光
拂曙征人起蒼雲抱郭流落紅依小徑深緑漲平洲竹
色偏縈輦松隂直過樓天然對圖畫底事喚營丘
白墮家家釀黄梁處處舂飛泉懸薜茘逺岫削芙蓉晩
日前村斾春烟隔寺鐘𤣥天看咫尺紫氣欲成龍
望望山疑近行行路轉遙依岡梅子熟夾路豆香飄翠
幙縈朱户紅糚簇畫橋百錢猶挂杖爛醉在今宵
　　　同汪士能入豐干路逢仲淹寄詩輿中口授用
　　　　原韻
泠然遺俗累曳杖到仙家布帽扳名岳荷衣㺯太霞吾
寧驅白石君已飯丹砂縦有天台遇能如萼緑華
　　　阿四既留谿南士能命更呼劉生佐酒亦以事
　　　　羈賦此嘲之
咫尺𤣥英宅朱絃試一彈中原留上駟蓬島隔飛鸞(劉/生)
(名/鸞)酒壓荼䕷甕春遲苜蓿盤美人期不至惆悵月華殘
　　　宜男堂為汪氏題
階前植瑤草芳色暮離離艷入三姬座香飛百子池氷
桃偕獻實玉樹並生枝旦夕佳男兆華堂事事宜
　　　槃樓
何年碩人住結搆傍蒹葭睨柱千山月推窻萬壑霞青
藜中壘閣緑綺少文家好著元龍卧翛然世慮遐
　　　贈髙深甫二首
最憶髙常侍生平樂事饒千金求騄駬十院貯紅綃古
蹟留三代新聲和六朝湖頭明月滿無夜不吹簫
自愜逍遙理誰同汗漫遊異書中秘得名墨太清留夜
月漁陽鼓春山燕子樓六橋楊柳色無處避驊騮
　　　夜集劉將軍即席作示孫徐兩生
聊同珠履客共此嵗華徂潦倒青絲盒淹留白玉壺寒
風迴擊筑驟雨促呼盧不道嫖姚貴猶能事博徒
　　　讀季孝亷匡廬詩巻題
彭蠡揚帆近匡廬縦目長髙峯懸紫翠亂瀑洒青蒼竹
隠文殊座蓮空慧逺堂攅眉何處客不逺是柴桑
　　　輓趙别駕汝申四首
神武門前路何人復挂冠華陽閒鶴馭瀫水罷漁竿冷
日黄金竈寥天白玉棺君看雞犬去已到赤城端
頻年嗟伏櫪此日嘆蔵舟世閥傳中壘鄉閭問太丘朱
絃俄入夜素翣正逢秋好在蓬池頂題詩遍十洲
玉局留丹界琳宫寄碧霞漸荒陶令菊難覔邵侯𤓰霧
裡三天舄雲中八月槎椒漿聊一奠隴樹亂棲鴉
蘧然孤蝶寝忽到夜臺傍别墅藂青桂空齋翳白楊星
沈南極杳天入大羅長一尉何須恨修文正拜郎
　　　蕭含譽自楚中來訪留集二首
下榻仍松檜移尊更薜蘿星當雄劒聚雲傍彩毫多客
計留天目鄉書問汨羅五游他日遂相逐老岩阿
狂歌青桂下醉舞緑筠前越絶書猶著湘纍賦已傳風
葭雲夢笛雪葦洞庭船歸路甔甀近能無問太𤣥
　　　訪張伯起煖閣小集夜同過幼于園
伐木懐同調連枝愜共吟圍爐冬閣煖秉燭夜堂深月
倚孤城棹風交萬户砧龍唇絃絶久拂拭為知音
　　　幼于園中聴歌
一徑蓬蒿入層臺面緑波客攜桑落酒人倚柘枝歌夕
露更衣墮晨星襆被過五湖花照眼蚤晩著漁蓑
　　　贈錢將軍
屬國儒風逺輕車將畧長侍童青玉案前隊緑沈槍北
府晨開席南樓夜據床邵陵游獵處白馬映絲韁
　　　題呉肇成清波碧玉圖
亭亭開素面裊裊出朱唇水畔疑西子波心似洛神浣
紗猶倚石移襪乍生塵那得相攜去馨香贈逺人
　　　聞王問伯領解南都喜而有作
此夕庭階樹真成奕葉光賦曽標五子名欲擅三王客
禮龍門下神交雁塔傍百年兄弟好同日奏長楊
　　　舟次檇李寄王承父山人
邂逅蘭溪約秋風望未涯地違青雀舫天靳白鷗沙虎
阜看茶近烏程問酒遐春來定尋汝酩酊萬桃花(承父/約余)
(過溪上余道出檇李遂/不及往寄此以訂後期)
　　　泊姑蘇寄呉文仲
寂寞寒山寺鐘聲只自聴髙雲隨去舄夜雪到空舲竹
色誰分座花香獨扣扄太湖峯七十歴歴傍愁青
　　　訪曹子念戲贈
幽居仍薜茘雅興舊菰蘆一榻懸東海孤航領太湖鬚
髯疑大俠骨相異潛夫何事呉閶底頻年侣博徒
　　　長干道中書事(時太學同/人邀飲)
金波鳷鵲下玉管鳯凰調晉帳延雙隗呉糚出二喬柘
枝頻度曲桃葉舊傳謠欲認相尋處城南十五橋
紫霧蔵金屋丹霞間玉樓那能佳麗地不作狹斜遊江
女名無畏盧家字莫愁徐娘雖老去象管不停謳
　　　過淮上讀貞烈沈氏實編作沈為侍御呉公妾
　　　　余丙子呉公所取士也
匪石心難轉如山諾竟酬餘生寧九地一死為千秋壯
節長淮逺貞䰟大海留預看彤史筆燦爛照松楸
憶昔呉公賞真同賈傅看凄凉神武闕早挂恵文冠舊
事悲桃李髙風想蕙蘭酬知萬行泪愧汝大江干
　　　渡黄河
九曲黄河水奔流下夕陽蘆根漁網集樹杪客帆張巨
石撑淮浦髙洪壓吕梁黄姑頻嵗約擊楫上扶桑
　　　宿良鄉
小市良鄉驛征人蹔解鞍空林萬木落孤館一燈殘旅
色逢秋暮鄉心入夜闌那知百里外明日是長安
　
　少室山房集巻三十三
欽定四庫全書
　少室山房集卷三十四
　　　　　　　　　　　　明　胡應麟　撰
　　五言律詩七十二首
　　　家大人七秩恭賀四首
粲爛長生籙髙懸瀫水陽中元秋屆節南極夜生光黄
鶴呉天外青鸞越海旁惟應雙瑞曲永送萬年觴
懿行三千就遐齡七十延竹宫觀禮日蘭署校文年六
傳巡滇騎雙旌入楚船謳歌猶咫尺拜舞大椿前
華堂開夀域瑞靄接瑶池十地來菩薩三天降辟支名
猶喧𨽻卒化已洽邊陲何限朋游集千花照玉巵
慎黙蔵身寳圓明應物蹤年髙黄叔度世擬郭林宗日
月遲𤣥草雲霞戀赤松八千春共祝寧羨渭濵封
　　　寄居曲水園柬張氏伯仲二首
自愛新居僻寧論故業貧伯通能借廡仲蔚已為鄰茂
苑花淹客呉門藥贈人蒼茫太湖底生事起垂綸
獨有陶公徑能停謝客輿陸渾虛舊宅陽羨覔深居水
木孤軒外雲蘿四壁餘何如傳舍客日月敝長裾
　　　嶺南陳孔信贄其詩來謁報贈二章
何物元龍少嚢攜絶妙詞百篇難汝弟一字媿吾師劒
擊要離家壺傾泰伯祠錢塘萬家雪隻棹慰相思
驟發扁舟興佯狂到海涯詩成筒寄草夢㫁筆生花把
贈羅浮雪迴看茂苑霞鱸鄉亭下館歸路欲棲鴉
　　　過張水部新居
負郭成三徑郊原帶草堂飛甍搖海氣畫檻納江光花
色呉門近棠隂越里長中朝思大厦未許醉清商
　　　過婁江載宿弇園時冏伯逸季並以事留雲間
　　　　獨房仲在下榻欵留亡異長公存日感賦此
　　　　章
十日懽猶洽千秋態未忘開尊憐仲子下榻夢中郎旅
色停孤棹歌聲咽後堂屋梁明月滿惆悵夜何長
　　　小袛園懐冏伯逸季
寂寞雙林下遲迴一杖過盛名猶宇宙陳迹已山河落
月連枝逺悲風大樹多獨將知已泪爛漫洒青蘿
　　　澹圃訪王閑仲及二弟淵季征叔留集作
夜久尊偏緑更闌燭尚紅雲霄三雋在海岱二難空舊
業東陵異新懽北海同那將季札劒兩地挂悲風
　　　陸楚生新居在弇園澹圃間邀余齋中啜茗即
　　　　席賦
愛爾新居僻令余世事忘一瓢寒樹裡四壁浣花傍鴻
漸餘茶竈龜䝉但筆床坐聞鄰笛起涕泪滿山陽
　　　再過陸楚生
小築婁江畔蕭然四壁空㫁橋流水外茆屋亂雲中有
意交胡質長歌問陸通猶憐傅舍客彈鋏卧秋風
　　　夜卧沈子書齋出素箋索題信筆賦
褥許分青錦厨仍卧碧紗濃香熏柏子清夢雜梅花未
覺仙家好渾忘客路賖異時懐仲舉湖水渺雲沙
　　　伯隅童子冶卿持扇索題走筆一律贈之
偶遇張公子頻年擁素琴貌堪酬白璧名已鑄黄金肻
作調鞭老時為捧劍吟紅綃遇何日倩汝入花隂
　　　送呉刺史之桂林
莫作炎荒嘆騫騰識鳯麟棠隂流皁葢桂實墮朱輪雨
潤遐陬俗風馳絶徼塵好將南國化沐浴瘴鄉人
　　　陳方伯自閩中移蜀寄柬
奏事馳仙闕除書下聖朝楊舲江樹合行部海棠嬌雲
暗三峨寺天長萬里橋浣花溪上路詞客可重招
　　　蔡生移居城北招飲作(諱英/南)
咫尺城東寓相尋路未遐懐人閩海茘留客武夷茶几
席凝香霧杯盤散綺霞成行兒女在袛合老天涯(蔡僑/居余)
(邑十年至/長子孫)
　　　過郭翌之故居有感
尚憶鴻臚第淹留白日斜新墳俄宿草舊圃更殘花地
迥悲鄰笛天清咽暮笳異時風雪滿孤棹問誰家
　　　贈張真人
何年赤松子羽節到皇家步躡飛雲履遊乗貫月查珠
宫浮紫貝絳闕煉黄芽應笑唐供奉仙裙滯九華
　　　壽郭隠君
蒼茫翠微半突兀見孤亭大壑懸真氣髙天臥客星桐
江標勝迹廬阜毓英靈不盡名山色東南萬古青
　　　題孫生别墅
小築寄林泉蕭森十數椽蘇門飛嘯日郢國和歌年室
靜飱霞飽牕虛臥月便谿蘭一以擷為汝拂氷絃
　　　題朱茂才孝行巻(有序/)
　　　　朱茂才伊臣余丁丑同進士也古樸真至細
　　　　行必矜事父母能竭其力尤重然諾為閭閈
　　　　所信從諸黌士美其潛徳咸詩歌以咏嘆之
　　　　余引諸簡首
千古朱家俠芳聲異代留蒸梨知孝行瀹茗見清修烏
鳥心長切羔羊願未酬君看彤史筆卓犖下螭頭(朱生/灌園)
(以養二親余嘗食其/梨茗皆手自培植者)
　　　寄何穉孝
邂逅清源下差池易水濆心期元獨許意氣本無羣六
翮排青漢孤蹤傲白雲春風上林苑擊節子虛文
　　　少宰趙公還北寄送
餞别列鵷鴻懸腰劒色雄台垣三殿近冢宰二京同禁
樹連雲紫庭花傍日紅掃門饒賦客寧復嘆飄蓬
　　　少宰趙公拜相寄賀八章
一夜求賢詔懽呼萬國同謨謀咨大老啟沃仗元功絶
域車書㑹中天劒舄崇異時評太史何羨帝臣風
翊運逢明主匡時倚上材尊榮逾四岳寵渥重三台瀫
水初調鼎華陽已築臺早知霖雨澤六合浄炎埃
玉鉉調賢佐金甌扈聖朝羣龍齊捧日雙鳯各凌霄大業
臯夔近榮名稷契遙蓬萊雲五色燁燁近人飄(時洪都張/公同拜)
滿目乾坤事闗心社稷臣八荒懸宻勿九域藉經綸煖
閣調羹夜平臺賜宴辰好將司馬業傳播外番人
六館推名徳三司備羽儀麻宣鳷鵲殿草輟鳯凰池禮
樂重興日詩書再覩時太平方有象寧訝廟堂遲
鳯誥輝綸綍龍光切冕旒坐調中極鼎永作大川舟八
表清風被三朝壯節留長安貴遊滿處處撤行騶
尚記臨軒日龍頭曳珮環帝心懸北斗人望切東山燮
理陽春布論思乙夜閒萬方伊葛想翹首玉宸班
上相同心日真儒佐命年白麻初翊聖黄閣驟招賢吐
握迴三代吹嘘動八埏肻教揚馬輩頭白卧林泉
　　　長至後三日幼于齋頭對菊同張使君陳文學
　　　　周山人陸孝亷即席分賦得寒字
節已過長至花猶耐早寒似忻彭澤采偏稱汨羅餐裊
裊團霜砌亭亭立露盤何當擷千朶爛醉赤欄于
　　　過王氏小隠同陸山人周上舍閤中小集
信步緑蘿庄春波夾畫牆壺中蔵灔澦盆底著瀟湘曲
折花為逕縦横竹繞廊乗風時一到好是白雲鄉
　　　夜過周懋脩館中月色盈庭皎如霜雪即席口
　　　　占
咫尺周郎館衡茅葑水傍披襟流素月把袂落繁霜逸
調陽春逺清歌乙夜長預愁明發路楓葉亂金閶
　　　西林汎舟即席作
谷口肩輿入悠然興未窮尊前五湖盡檻外十洲通削
壁籠丹霧飛梁掛彩虹坐聞天籟發兀兀萬縁空
　　　賦得壯士樂長征
言従漢飛將結髮𨽻行間列㦸秋乗障揚旗夜出闗雙
雕婆勒渡獨馬賀蘭山寧憶空閨下梅花樹樹攀
　　　過沈材叔留卧齋中作
華亭疎雨過小閣亂雲流榻為延徐下船因問戴留春
光迴枕簟寒色駐衾裯十日猶能客従君笑薄遊
　　　贈錢將軍
征馬去飄飄將軍舊度遼運籌推武庫横槊羨英標轉
粟三呉盡飛芻六郡遙煩君持大纛取次靜氛妖
　　　司馬汪公以仲淹訃至寄挽二章
消渴真憐汝幽憂竟若何一尊猶水曲(暮春司馬修禊/仲淹輿疾别余)
(于曲/水亭)萬事已山阿舊業荒蘭芷遺文照薜蘿異時軒冕
貴較仲定誰多
濩落詞人長飛揚俠客儔生寧慙一諾死欲擅千秋失
弟憐司馬従師困伯牛天都亂山色何處挂呉鈎
　　　寄丁元父
聞道丁元父筵傾鄴下才政成初百里名動已三臺岸
幘尋芳草彈琴坐落梅尚思風雪裡並馬立蓬萊
　　　題章氏木假山
早謝樵人斧悠然野客家雙峯寒宿霧列幹迥撑霞埋
没溝中㫁飄零海上查逢時千載事為爾一長嗟
　　　蘇君禹留集翠虛亭共賦二首
一徑雙松裡孤亭萬竹旁髙秋全障日盛暑欲凝霜籜
自翻龍虎枝従宿鳯凰畫簾清絶處渾擬坐瀟湘
百尺烟霄上千竿霧雨餘緑隂浮枕簟蒼靄浄庭除寂
寞王猷駕蕭森杜甫廬何如偕篠簜取次貢乗輿(時君/禹方)
(校秋/試文)
　　　易惟效署中避暑同賦四首
逃暑仍河朔尋幽到習池青絲行共挈白幘坐頻攲宻
竹團書舍疎花照奕棋黄鸝似相識恰恰在髙枝
落日孤亭上㣲風動碧梧浄疑開雪檻凉似浴氷壺茗
竈供新瀹楸枰覆舊圖吟餘爇沈水雲起博山爐
竹樹參差緑葵榴爛漫紅徑幽長蔽日林宻盡含風白
羽髙談洽青萍醉色雄大夫饒酒徳無擬笑山公
舊識燕臺下新知越水濵乾坤雙傲吏海岱獨歸人薄
有騎羊骨能同躍馬身萬山嚴子瀨秋色未全貧
　　　送友人遊邊
憐君隨漢將䇿馬度燕臺六郡風沙合三邊雨雪催邉
笳秋色逺羌笛夜聲哀來嵗看花節還聴草檄回
　　　送李従事之南康
十載京華陌還為故國行岸花飛客舫江草問王程曉
夢匡山月春烟白下城誰堪萬里外尊酒動離旌
　　　壬申夏生日途中作(時余年/三十一)
此日還初度葵榴照綺筵鯤鵬聊息翼犬馬漸増年賈
傅書難上終童䇿浪傳平生四方志覽鏡一茫然
　　　寄題王中丞小袛園二首
欲問西天樂聊同北谷愚山圍迦葉坐水浄法蘭居蔵
室棲龍象經文蝕蠧魚慈航容並載吾亦慕真如
萬古乾坤意居然見草堂浄心超大士彈指謁空王永
悟三生刼時繙二酉蔵何如浣花叟白首杜陵庄
　　　金山寺
絶頂開樓殿中流見畫圖雲霞千界合宇宙一山孤逺
浪晴連蜀奔潮夜到呉向來舟楫念寂寞對江湖
　　　錢塘秋望
郡國三秋迥烟波四望開潮深呉相廟山繞越王臺逺
樹天邊没孤帆日下來安期如可遇指㸃向蓬萊
　　　寄朱汝修兼訊李惟寅
不見朱生久新篇近若何雲山孤鶴在江海㫁鴻多築
室移青桂鳴琴掩緑蘿李侯詩句好騎馬日相過
　　　寄朱在明
獨有金門客頻年隠未迴扳花遊漢殿駐馬上燕臺梅
福神仙吏相如賦頌才五雲空極目何處是蓬萊
　　　送人遊燕中
亂山霜色裡行客迥添愁萬里看黄鵠孤心寄白鷗髙
風沙塞晩明月海天秋莫以劉义劒狂歌對五侯
　　　暮行桐廬道中
納納驅行斾遙遙泛客槎萬山蔵鳥道一水䕶漁家束
峽天形小奔崖地脈斜嚴陵磯畔月蚤已著蘆花
　　　泊舟登釣臺作
峽口抱雲汀中流坐放舲亭髙雙逼漢臺迥一窺星海
氣吞江白山光壓瀨青綸竿千尺在吾計漸沈㝠
　　　寄蔡侍御
憲節初臨蜀征軺舊出秦襜帷開氣色斧鉞静風塵峽
口雲迎客峨眉雪照人海棠花萬樹夾路待西巡
　　　送蔣祠部北上
豈意青雲客飄然過草堂龍門留問字鳯閣待含香萬
樹長楊外千花太液傍何人年弱冠議禮動明堂
　　　聞裕卿移居山中寄詢
移家仍絶嶠秋色滿垂藤磴裊雲千尺峰迴月半稜龍
湫寒獨卧雁宕曉頻登我亦耽竒客尋君愧未能
　　　喻邦相遷守括蒼寄賀二首(有序/)
　　　　邦相以錢塘别駕擢守括蒼舟過瀫水訂余
　　　　以是秋把臂仙都余以病未能賦此寄憶
袛縁香閣吏領郡亦仙都重鎮初移節名山獨剖符兒
童迎彩鷁父老認青鳬不奈溪頭别桃花覆酒壚
試縣名方藉専城寵驟加符分蒼嶺月綬結赤城霞吏
散朝行郭官閒午放衙何如遷客泪九載濕長沙
　　　朱在明初至長沙詩以問之
浩渺銀河色孤槎起壯遊亂山雲夢澤斜月武昌樓解
珮湘娥去鳴笳楚客愁尺書能逺寄迴雁滿髙秋
　　　聞蟬二首
白雁將秋至𤣥蟬入暮催清吟隨落葉宻响度髙槐暑
覺簾櫳斷凉俄枕簟迴日長堪聴汝無擬抱琴來
客醉秋山底蟬吟白露時凄清流古木㫁續倚髙枝静
逐凉颸轉低含夕照移枋榆吾自適九萬欲何之
　　　秋日過王世周寓逢汪仲嘉潘景升賦贈
逍遙孤客邸邂逅二豪吟面貌誇聫璧風期得㫁金琴
書雲閣迥杖屨雪房深後夜芙蓉色湖頭次第尋
　
　
　
　
　
　
　
　
　少室山房集巻三十四
欽定四庫全書
　少室山房集巻三十五
　　　　　　　　　　　明　胡應麟　撰
　　五言律詩八十七首
　　　題野鶴孤雲巻贈閆道人(有序/)
　　　始為大中丞作歌贈閆尚未識面是冬北上
　　　　過小祇園適閆自茆山至袒膊科頭雙顴玉
　　　　赤行步若飛信異人也而風度甚爽朗真率
　　　　絶不為詭秘狀自云與某道者訂期蓮花峯
　　　　下十年矣將以嵗杪往踐兹約特就長公乞
　　　　言因出冊子皆一時名士題贈余曩賦長歌
　　　　亦在焉長公援筆書四大字曰野鶴孤雲而
　　　　屬余更綴一詩即席四十字并紀其人
科頭無一事松下日盤桓骨相堪鵬背生年異鶡冠月
輪天柱頂雲色洞庭干薄暮揚舲去相攜問大丹
　　　秋日溪南晩眺適趙生攜酒共酌村店中
行行隨杖履徙倚夕陽斜野寺明楓葉山籬著豆花飛
鷗過淺瀨浴鷺上浮查之子期方到悠然問酒家
　　　　寄大司空朱公六首(有序/)
　　　　　公屢以手書見招屬家慈病未能赴踐宿約
　　　　　懐仰之暇集成六章聊代起居云耳
徳望三朝舊勲名八座餘廟堂周太保劒履漢尚書翼
矯丹霄鳯鱗潛碧海魚惟應並南斗萬古照匡廬
賜履優前代乗桴記昔年龍蛇驅大陸蛟鱷奠長川宦
績崑崙外神功碣石前試看淮瀆廟禹碣至今傳
社稷憂仍在中華問轉頻帝能優大老史已傳名臣紫
氣偏南極青雲自北辰無論漢宫逺玉樹正嶙峋
里閈知司馬乾坤識卧龍為園名獨樂抱膝寄孤悰瀑
布簷前水香爐坐右峰大江西望處愁絶暮雲重
長日東林下看花自閉闗緑偏裴相野青占謝公山嘯傲
藜床静登臨竹杖閒獨餘憂國夢時到紫宸班(李詩宅近青/山同謝眺)
尚憶風塵際能髙物色情吹噓慙國士吐握為儒生山
水孤琴合虹霓一劒鳴含珠十年夢無路報投瓊(公常/賞識)
(余詩於童子時余/故每有國士之感)
　　　王孫貞吉以手鐫印章寄恵走筆奉謝
遙遙雙玉佩贈我意何勤石鼓周王篆金泥漢帝文蛟
螭寒壓霧科斗暗蔵雲萬古岣嶁碣何時一對君
　　　雪夜邦相過齋中小集四首
寂寞幽人卧追尋茂宰賢飛觴臨夜雪把袂坐髙天剡
曲三更棹梁臺萬古筵異時吾黨事蘭水定誰傳
不謂山齋雪能來侍従臣談詩雙郢客和曲㡬巴人玉
笛生春早金尊促夜頻曉來飛舄處瑞氣滿楓宸
彩筆寒相對朱絃晩故留飛仙誰鶴氅野客自鸘裘擁
坐城雲立窺筵海月流預愁新賦出人擬兔園遊
此夜平原醉人間更有無乾坤懸玉闕日月坐氷壺磊
落新詞社蕭條舊酒壚灞橋回首處凄絶㫁雲孤
　　　與惟寅一别淹冉五載消息不復相聞春來忽
　　　　得手書新刻見寄賦懐五首
賜履傳周室分符衞漢京白虹懸結客紫電照論兵四
百西山寺三千大内營㡬因飛檄暇出郭遍題名
帶礪中朝望詩書上將才珮刀初制閫横槊自登臺萬
騎長城合孤鴻大漠迴河梁人漸老吟望獨徘徊
長嘯青油幕雄談白㲲巾射鵰新驃騎圖象舊麒麟雪
照梁園夜風髙瀚海晨遙遙雙鯉下猶憶尚𤣥人
憶昔長安騎相逢狹路間乾坤雙彩筆吾汝各紅顔萬
感歸來集千秋病後閒惟應别時夢繞夜向燕闗
一代華陽社平生碣石遊坐攜鵷鷺侣吟傍鳯凰樓夢
寐猶青眼形容漸白頭尺書聊寫寄涕泪盡南州
　　　寄朱在明光禄
夙昔長安社朱家興獨豪深杯傳竹葉艷曲度櫻桃宦
拙従雞肋身閑付蟹螯近來偏憶汝愁望大江濤
　　　寄丘謙之
底事丘靈鞠年來復罷官驚心吾道左落魄世途難月
過衡峯近星離益部寒九歌何日就洒泣傍南冠
　　　寄朱汝脩山人(有序/)
　　　　汝脩業醫而余好談長生迺京華日朱生最
　　　　稱善病余頃復嬰疾彌年兩病軀南北相望
　　　　良可笑也因詩訊之
掌露偏誰得秋風各未蘇骨仍滄海立魂傍碧山孤白
帢名先後青嚢術有無㡬時攜竹杖燕市問懸壺
　　　再寄在明
　　　　在明家有聲伎之奉近聞其方再納寵因寄
見說休官後鄉園樂更饒屏開張静婉坐列董嬌嬈紫
電黄金勒紅霞白玉簫興來應載酒時醉廣陵橋
　　　膝汝載先生卜築武夷邀余過訪余以家慈臥
　　　　床褥尚孤此約感念今昔不勝悵惘敬賦小
　　　　詩奉寄凡八章
北極聲華久東山氣象新乍辭文苑秩初乞武夷身闢
地連三島看天臥七閩惟應幔亭月時傍紫綸巾
九曲移家近三山入望遥樓臺臨碧漢户牖逼青霄坐
叩梅仙訣行逢木客謠袛疑塵世隔無路問漁樵
遊神近何所三十六峯前鳥下談經榻猿窺問字船飛
蘿懸白日古樹拂蒼烟彷彿秦人住桃花隔澗泉
勝許龎公擅名應善卷逃挂瓢滄海濶倚杖碧山髙萬
事留青髩孤忠藉彩毫無嗟塞翁意天地一鴻毛
柳色呉天夢梅花粤嶠情吏才髙漢代儒術重周京霧
澤南山豹雲寒北海鯨無言帝閽隔咫尺是蓬瀛
黼黻真王佐絲綸蹔釣徒中天儀鳯杳大海蟄龍孤入
夢猶金鑰翻歌自玉壺向來門下士桃李遍三呉
作賦慙鸚鵡空羣辨鷫鸘千人摧稷下一士擅襄陽色
借青雲迥心懸白日長惟應夢中路惚忽到滄浪(滕公/督學)
(浙中於諸生中/獨以異等見遇)
九折王陽道千秋大隠廬雲山容負笈宇宙礙驅車業
豈門人盡名猶國士餘憑將一掬泪徧洒越山隅
　　　得安仲子書却寄
嘆息延陵客清才獨後時三都全入賦五岳半題詩壯
節摧青髩雄心狎翠眉呉天花欲盡好訂白雲期
　　　懐祝鳴臯
南歸書札㫁北望舊遊孤一鎩悲鸞翮三年問狗屠汝
才寧巷陌吾道實江湖㡬夜狂歌發寒雲碎玉壺
　　　奉寄司成許公二首
一代崇周學諸生侍魯儒田何慚受易伏勝早傳書八
座飛騰外三垣悵望餘猶思問竒日大雪滿庭除
載籍窮金馬論思坐玉堂洪鈞迴稷契大典翊成康日
近尚書履霞明學士裳生徒愧原憲十載夢長楊
　　　上元觀燈有懐京華舊游時集邦相署
山城逢令節燈火蹔同遊月映千花上星従萬樹流遺
簪連紫陌委珮出朱樓不是金吾地無妨徹夜留
逺憶長安道華燈正陸離雲霞千蜃結山嶂六鼇移玉
珮邀春早銅壺聴夜遲即今天禄畔太乙傍誰嬉
　　　周公瑕書來索余贈言為賦二首
作賦元驚坐臨池更擅場真行王大令篆𨽻蔡中郎巨
榜髙天揭窮碑絶域蔵太湖花滿目斟酌欠書航(景聫/韋誕)
(歐陽詢事周素/怖水故尾句云)
詩名人自老墨妙世誰如瘞鶴髙風在籠鵞逸興餘藜
然中壘坐花浣少陵居最憶長安日垂髫問子虛
　　　顧朗生山人以四詩見貽賦答
萬感紅顔盡孤蹤白眼餘何堪梁苑客遙寄茂陵書雪
色晴偏照星芒晝不除太湖蓑艇畔誰共覔鱸魚
意氣塵埃外心期夢寐間一尊違白社十口共青山桂
樹幽人賦蓮花國士顔倘懐天姥雪拂石候柴闗
極目皋橋客長歌扣玉壺天蔵林屋逺雲壓洞庭孤卜
築仍三徑浮家任五湖試探呉市女能識姓名無
不謂菰蘆畔頻年見偉人髙天容荷鍤大海傍垂綸一
壑心長戀千秋業未貧異時雙劒合誰謂白頭新
　　　寄謝宗伯何公四首(時得寄恵燕中書/并新刻大復全集)
十載瞻台座三春佐秩宗文章空左馬禮樂擅䕫龍鄴
下才偏盛河南譽日崇殷勤大𤣥草猶記昔相従
燦爛遺編在峥嶸大雅留黄河龍馬出紫閣鳯凰遊李
薛年誰少徐邊譽豈儔不辭扳逸駕世業在瀛洲
少日遊金馬平生近玉宸中天迴雨露絶域望星辰咳
唾千秋迥吹噓萬象春慚無杜陵句池上賛絲綸
尚憶梅花下飛觴醉玉堂先春大庾月達曙廣陵霜鬢
惜年來短情偏别後長綈袍今古泪寂寞洒滄浪(曩寓/燕日)
(何公招余飲梅花館/中聫句達旦者再)
　　　寒食夜集邦相署中分韻得吟字
荏苒逢佳節招攜見苦吟乾坤雙劒色湖海一麾心柳
宻陶公署花閒宓子琴蘭陵今夜月百里為誰深
　　　又得巵字
萬古山城畔風流見此時署元方朔隠亭更子雲竒片
月窺簾下疎星抱席移袛應雙白眼兀坐把深巵
　　　題大司空潘公芝林二首
燁燁鍾靈草青蔥發澗阿九光呈玉葉三秀挺瑶柯滴
露滋苔蘚蒸雲映薜蘿蚤知王佐出寝殿有興歌
丹崖蔵淑氣白日湧靈葩百本俱擎露千林競照霞瑶
池仙母住勾曲羽人誇寧似商山客成功翌漢家
　　　聞裕卿卧病有懐
茆屋何年借柴扉盡日扄已無人和雪誰問客為星病
骨留東海雄心付北溟暮雲回首處寂寂萬山青
　　　得何仁仲書
舊事燕臺下看花汝亦狂雙鴻俄越嶠匹馬竟瀟湘賦
就人千里書來泪八行向來神女約早晩到髙唐
　　　題元旦早朝卷
玉殿春風起金門曙色通珮聲千柳外旗影萬花中鳯
厯頒羣后鵷行列上公陽春纔一曲擬獻大明宫
　　　題大閱巻
劒珮中天出旌旂大漠開風傳青海戍霧捲白登臺列
陳盧龍動翻營涿鹿迴九邊銷燧色横吹莫興哀
　　　秋夜諸子過集
豈是談𤣥宅偏令問字過客當蓮社滿人比竹林多霽
月流丹嶂飛星度絳河毋悲秋夕永散髮向藤蘿
　　　寄劉子大金吾
玉禁康侯寵金吾上將榮潛消三輔俠坐偃百蠻兵夜
月雕弓滿秋霄畫㦸明共誇遊獵暇時入建安盟
　　　懐劉觀察仲脩
㡬夜懐髙適當年賦上林髙虹流擊筑朗月墮鳴琴客
散誰燕社人歸自越吟西山暮樓殿極目薊雲深
　　　寄宫詹陳公二首
執㦸元中秘鳴珂更上公雲霞流紫殿日月扈青宫磊
落燕臺駿飄零越嶠鴻台垣何處切五夜望寒空
建禮摳趨近延英進讀勞露漙金掌重雲斂玉繩髙苑
樹縈朱紱宫花落彩毫尚思燕市夕濁酒坐持螯
　　　哭康裕卿五首(有序/)
　　　　始余年十六逰長安邂逅裕卿於友人席上
　　　　裕卿得余詩讀之即狂叫擊節曰子珍重必
　　　　有聞於世自是定交無間者十數載迺今裕
　　　　卿不可作矣聞訃哽咽情見于詩
搖落龍蛇嵗天南墜客星寒灯孤月白遺塜萬山青永
閉髙人宅誰題處士銘傷心舊朋輩十載逓凋零
宿草孀妻奠遺編稚子留山陽愁聴笛剡曲恨迴舟九
死還初服三生記舊遊踟蹰季札劒日夜夢東甌
忽跨遼東鶴誰瞻薊北鴻雲山藜杖在天地草堂空隴
樹經時碧原花著處紅終令石門谷千古號愚公
漂泊南遊日峥嶸北上年狂名懸楚越俠氣動幽燕大
雪行歌外長虹擊筑前向來攜手客老泪盡江天
垂髫游洛邑識面記燕城問賦驚文考投詩謁正平大
鵬猶宿契老驥忽悲鳴地下梁鴻在應酬碣石盟(裕卿/與思)
(伯契分殊厚今/先後入岱矣)
　　　秋日送人之彭城
柴門喬木下送汝一含杯大澤秋聲早長河曙色開隂
風韓信廟紫霧漢王臺后夜芒山氣誰尋吊古才
　　　為邦相題蕉石圖(圖出元人張伯/雨貞吉所臨)
寒蕉依怪石仙液貯銅缾日夜孤根老冬春片葉青風
疑搖鳯尾雨欲化龍形恍對張勾曲星冠坐草亭
　　　王長公寄恵集序賦謝四首
字字風霜色緘題向草廬百年雙涕泪萬古一吹噓附
驥名難盡屠龍業未虛異時歌九辨寧敢忘三閭
漶滅書生刺迢遙國士恩片言猶海嶠三賦已乾坤道
豈中原喪交寧異代論尚拚雙髩在垂白子雲門
家學三王上時名二李前江河趨大壑日月並髙天業
已迴長夜名猶借少年代興聊一鉢黙黙少林傳
刻鵠紛難辨鳴蛩獨見知左遷元命世揚馬快同時一
字人堪老千秋客自遲㑹攜孤劒色東海傍要離
　　　送金大參入滇
除目下楓宸飛旌動去塵共看金馬客遙問碧雞神草
色窮南服花香夢北辰到時薇省宴猶記六橋春
　　　寄董太史二首
作賦俱青髩攜書共赤墀我懐三秀草君奪萬年枝鸞
鶴甘泉殿魚龍太液池當年六橋柳能記共含巵
世事甘余拙時才羨爾長讀書同左史執㦸異東方霧
擁金門色天迴玉陛香深慙潞河鯉萬里到滄浪
　　　送人之黔中
匹馬衝寒霧孤城問瘴烟花深羅鬼地箐宻夜郎天野
戍傳諸葛藂祠賽謫仙五谿相望處白日墜飛鳶
　　　送人遊邊
嚴冬武林驛一騎問京華大野霜飄樹長城雪作花櫜
鞬迎屬國劒珮逐輕車早奪天山地銘功入漢家
　　　題東臯園亭巻
近卜東臯墅推窻面面山榻懸雙樹底亭鎖萬花間白
鶴迴孤嘯蒼龍問大還異時藂桂發尊酒定同攀
　　　送張山人楚遊
岩穴憑誰問飄然賦逺遊風髙雲夢笛月滿洞庭舟短
刺攜孤客長裾狎五侯蛾眉亭下泊飽看荻花秋
　　　南屏逢沈李二生談道因約余遊天台口號戲
　　　　贈
越國竒男子呉中偉丈夫游心出蓬艾把臂入菰蘆龍
虎蟠金鼎鴛鴦語玉壺天台八萬丈指㸃向虛無
　　　夜集李景穎出土𤓰佐酒成賦二章(有序見/文集)
雲霞蒸上瑞氷雪薦華筵醒酒功侔石烹茶味勝泉梨
非張氏谷𤓰豈邵侯田好比金莖液分攜漢闕前
司理耽竒甚甘𤓰薦味長飛霜勻玉質重露浥瓊漿碧
茘唐宫重丹桃漢殿祥何煩方朔盜袍袖溢芬芳
　　　贈孫國梁
談𤣥吾不厭問字爾相尋興逸飛流賦情髙潄石吟春
郊聫玉勒夜閣擁瑶琴二仲翩翩在何煩覔向禽(時金/生數)
(同過飛流潄石/皆孫氏事也)
　　　題性天真孝巻(有序/)
　　　　惟孝使君族子某七嵗而刲股救其親竒節
　　　　也聞者咸為詩歌以美之使君因雥集成冊云
焚香星月下一臠冀親延詎意揮刀日纔同扇枕年孤
誠迴大造至性徹重泉莫以昌黎論雌黄孺子賢
　　　潘翁九秩詩為望之茂才作
玉醴汎蓬池瓊枝煥陸離𤣥纁遲伏勝帶索異榮期種
橘盈千頃栽花但一籬不知柯㡬爛猶閱洞中棋
　　　題中丞滕公武夷精舎圖(有序/)
　　　　先生自癸未拂衣卜築武夷之上日與二三
　　　　同志講業其中放舟曳履之暇時寓意棋奕
　　　　間此圖磐石方廣數丈上設楸枰坐而手談
　　　　者先生洎里社楊君李君皆生平莫逆友也
　　　　圖于先生貌酷肖仲子萬里北上出示索題
　　　　瞻玩再三不勝國士之慟謹賦五言律一章
精廬聊十尺坐嘯建溪湄蹔挂中丞笏閒揮太傅碁野
花蒼鹿獻林果白猿持惆悵流風逝徒瞻大樹遺
　　　送李内翰入都
一騎衝寒發梅花照客顔亂雲揚子渡殘雪皖公山舊
直青綾被新恩白玉環夜來前席夢光到紫宸班
　　　寄李允達二首
底事翩翩客長懐落落愁驥心猶五夜雞肋已三秋犢
敝相如袴貂殘季子裘長門售何日少婦繞機愁
失意真憐汝沾衣向薜蘿屠龍人未識買駿客頻過投
筆徒為爾焚舟竟若何千秋吾道在異日較誰多
　
　
　
　
　
　
　
　
　
　
　少室山房集巻三十五
欽定四庫全書
　少室山房集巻三十六
　　　　　　　　　　　　明　胡應麟　撰
　　五言律詩六十八首
　　　呉郡金公應照令吾邑凡後先六載清風卓操
　　　　絶代無倫黌士慕其遺愛將舉祀名宦不佞
　　　　恭竊門下敬賦二章
當年武城令故國近三呉睿識懸氷鑑清標瑩玉壺琴
遺何處鶴舄化異時鳬磊落循良傳千秋更有無
素絲傳苦節彩筆擅瑤華彭澤門蔵柳河陽縣帶花雲
霄餘宦轍江漢逝僊查寂寂談𤣥者空悲隔絳紗
　　　夜宿黄季主對奕决賭金伯韶為㸃籌酣飲達
　　　　曙題壁間
念汝能懸榻令余忘憶家香凝燕邸霧燭裊漢宫霞仄
徑眠孤鶴虛簷集亂鴉今宵橘中卧極樂在天涯
　　　送僧還赤城
春遊秦苑外夏返越臺傍片石幽期逺千峯别夢長危
杉飢鶻墮古柏病猿蔵問訊寒山子題詩遍佛堂
　　　宿狄明叔園亭二首
閒來種𤓰墅門巷半垂藤石室蔵金匱星臺控玉繩茶
招陽羨客飯供雪山僧下榻余將卧清宵話大乗
自是詞人社虛疑上將壇清香浮畫㦸異味薦雕盤五
色𤓰縈砌千株橘繞闌黄梁炊漸熟飽飯話邯鄲
　　　再過狄明叔園
咫尺將軍第重來日未衙逕添何氏竹畦蔓邵侯𤓰曲
榭㣲生月層樓半納霞一枰堪度世何地更吾家
　　　送徐亷訪之虔州
為羨虔州路依然借寇行闗西羣吏送嶺北大僚迎日
擁琱戈艷霞飄畫轂明五羊天咫尺髙眺粤王城
　　　破山寺老衲夜談作
一逕入蒼翠飛雲裊裊屯危亭標木末古刹翳松根海
月時窺牖山風日掃門憑呼野衲至信宿共芳樽
　　　過張伯起幼于園中二君各出小影索余題即
　　　　席賦二首
乾坤長嘯客林壑自由身蚤闢東山墅閒垂北海綸新
聲傳子夜麗管握陽春我亦思逃世貂裘再敝秦
　　　　右伯起
何年醉玉京謫籍下蓬瀛方外唐徵士江東晉步兵鶡
冠雲氣入龍劒雪花明異日投竿去毋令帝座驚
　　　　右幼于
　　　次𤓰步張别駕留酌署中
欄杆明月下蘿薜暮紛紛翠杓調甘露香厨供彩雲含
毫春半入剪燭夜平分更喜朝來約三山跨鶴羣(擬次/日遊)
(金焦余病甚/遂不果往)
　　　秋日遊大慈岩作
薄暮肩輿到歸樵處處逢萬尋開峭壁千級上危峯樹
杪禪闗出蘿隂梵刹重何當専一壑絶頂卧長松
　　　姬人有従行岩上者蹻捷之甚戲贈此詩(岩名/大慈)
偶逐天台客桃花照玉顔繡裙時綰霧羅襪慣登山嶺
月生眉黛峯雲動髻鬟不因劉阮至那得共追攀
　　　題祝無殊棲雲軒
小築蘭陰下幽居瀫水濆八牕全受月一榻袛棲雲竹
杖占龍氣蒲團臥鹿羣何人日攜酒相對草𤣥文
　　　輓呉封翁四章(文仲觀察尊人行誼髙/卓潛耀弗彰為時楷則)
閥閲崇三世絲綸賁九重行髙黄叔度名重郭林宗茂
苑新楓落蘇臺宿草茸異時雙廡下誰問伯鸞舂
髙蹤懸石戸古行鬱泉臺海月長鯨去天風大鳥來河
南傳治行鄴下紹詞才世澤今何限無煩嘆草萊
劒色豐城閟書香茂苑長題銘符季子樹碣副中郎閣
翳新𤣥草齋繁舊白楊明珠遺集逺光照玉涵堂(封翁/厥考)
(純叔先生以行名嘉靖/間有明珠玉涵二集)
緑埜承先世蒼生付象賢恩波填越海涕泪咽呉天薤
露丹旌外松風素旐前袛應門下客長廢蓼莪篇
　　　送僧遊越東
窮年持戒律行脚遍蒿萊碧海浮杯度青山躡屫來天
台方廣寺雪竇妙髙臺匣底蘭亭帖相傳自辯才
　　　劉廣文擢北司馬詩送之
漢殿移官入燕臺謁帝行敦詩元郤縠議禮舊荀卿海
國朝霞麗江城霽雪明題書頻寄憶翹首北鴻征
　　　越嶺瞻喬巻為易使君仲子題
公子舊翩翩寧親羨汝賢瞻喬離楚服懐橘向呉天柯
爛青霞斧帆飛赤壁船太行他日望重賦白雲篇
　　　次日葉孝亷復邀集館中賦
水亭門外望朱户萬花間逸興饒金谷豐肌倍玉環紫
騮雲雜遝黄鳥雪間闗肻學山隂棹空成興盡還(妓有/貌甚)
(豐偉而歌/舞殊佳)
　　　寄李左轄
皁葢江都舊朱衣漢殿新雲霄迴北望山岳動西巡薇
省千花夕棠郊萬樹春何人學徐穉今古接芳塵
　　　劒泉
當年歐冶鑄蓮鍔夜生花赤電飛延浦青虹照若耶風
期絃上得意氣筑傍賖㑹挈樓蘭首銘功瀚海涯
　　　衞河阻風同張陳兩生小飲作
何限蕭條色相看一坐中乍収霞脚雨仍起石尤風逆
浪衝飛鷺驚沙没㫁鴻移文岩際滿獨此滯征蓬
　　　登陸行齊魯趙間二首
望望鄉猶隔行行路轉難村醪過曲阜野飯駐邯鄲白
墮誰争醉黄粱任飽飱憑招吕翁至一問大還丹
乍騁思鄉目聊舒逆旅䰟牛羊遙隔岸雞犬自成村隴
麥侵齊甸山花照魯門岱峯雲咫尺如迓丈人尊
　　　余従陸至安平鎮聞傅伯俊明府先一夕過此
　　　　悵然有寄
一夜長洲令雙鳬跨碧虛徒飛秦觀夢未達魯連書計
吏黄金詔郎官白玉除鱸鄉亭下路歸客倘踟蹰(伯俊/别號)
(秦觀聊/城人)
　　　贈謝山人
一榻衡門下蕭然共白頭長林中散卧古木謝敷留石
室蔵孤憤金庭夢五游剡溪前夜雪曽否下扁舟
　　　項山人季輿過訪賦贈二首
柴門朝雨霽鳥鵲噪簷牙車馬何方客新來自永嘉去
偕滄海月歸指赤城霞遲汝秋風夕同扳桂樹華
總為尋詩過難將問字留萬峯陽羨色雙艇石湖秋霧
擁王孫珮星隨客子裘歸來定何日長倚碧雲樓
　　　繫航閣為紀旭仁題
嵯峨揚子閣百尺大江邊竹繞談𤣥座花蔵問字船捲
簾羣壑入敧枕萬峯懸夜雪如相過那能興盡還
　　　中泠館為楚宗侯仲和作
勝蹟中泠畔名亭大海頭石欄三楚色金錫九江流谷
有康王卧泉堪陸羽留春芽陽羨熟一鉢許同遊
　　　集郭鴻臚聴歌
赤欄橋子畔來過百花叢一徑延新緑孤亭坐落紅歌
聲全度雪舞態半隨風向夕瑶臺望真疑鳯下空
　　　林山人逸民自閩中來訪賦贈
野鶴閒雲輩何因獨扣闗為尋天竺寺來話武夷山客
路松華熟禪房桂樹閒那能待婚嫁五岳早躋扳
　　　過林生啜茗作
七閩山水盡仍艤瀫川航一室空林下長齋葉滿床畫
圖傳蛺蝶書札動鸞凰為客烹陽羨雙松正夕陽
　　　送黄廷評
東陽仙隠吏八詠萬家傳政就花連郭秋成秫滿田龍
扳新絳闕鶴舞舊朱絃藉甚王廷尉君看結襪年
　　　客有自金華諸洞返者窮幽歴險所覩甚異余
　　　　偉其事而賦之以訂再遊
洞天三十六竒絶擅金華雪壁盤空上氷壺抱月斜玉
桃千嵗實瑤草四時花瓢笠吾當去驅羊臥赤霞
　　　燕臺驤首為方元素題
赤驥畫桃花長鳴逐暮笳霜蹄穿大漠電影涉流沙伏
櫪心期壯登臺意氣遐秋風閑十二早晩向天家
　　　毛文學招集命幼子慶郎出見座上賦
何處來英物娟然玉雪同春山聫寸黛秋水浸雙瞳異
日徵飛兔當年憶夢熊看君懐橘去誰不羨黄童
　　　王孝亷邀集城西張氏館即席作
結束問東家聫翩到狹斜緑楊初擁絮紅杏半飛花綉
榻籠輕霧珠簾罩落霞坐來庭樹色冉冉欲棲鴉
　　　贈謝少亷
舊閥知王謝竒情識魯連世傳如練句人誦搗衣篇冠
鶡餘生事屠龍入暮年白門桃杏色次第理吟鞭
　　　送王使君之滇中六首
樓船秋水平汝向碧雞城絳殿分符别黄堂視篆行萬
山蔵貴竹孤島闢昆明爛漫東方騎遙知夾路迎
詔書來日下行色動江臯鹵簿專城貴旌旗列郡豪檄
傳巴俗逺詩到夜郎髙何處看銅柱飛揚勒彩毫
銅魚分絶塞金馬問長途地入三苗險天懸六詔孤中
華傳製作異域上輿圖新醸椰陰滿何妨醉百觚
不堪垂老態仍對欲分襟杖擬攜卭竹舩應載鬱林夷
歌傳白璧漢詔錫黄金何似長安吏窮年問陸沈
西南天欲盡剖竹問羅夷想像千村外驅馳九驛時山
行忘蜀道水戰息昆池臥閣桄榔下能無咏别離
迢遙丹鳳詔燦爛白狼篇弭葢朝行僰飛槎夜入滇長
途山作地大澤海為天絶域陽春布無勞話瘴烟
　　　聞司馬張公蕭公訃二首
廿載甘棠愛千秋大樹名㫁虹燕北路斜日渭南營部
曲清笳送官僚素旐迎東南天半壁誰為築長城
北里丹旌度西江素翣迴千秋申甫業一代管鮑才象
緯中台坼風雲太華摧袛應廬阜色名姓共崔嵬
　　　哭大中丞滕公八首
間代鍾豪傑嵬然岳降神三朝傳政績萬國待經綸賦
就悲題鵩書成嘆獲麟何須論夙夜盡瘁見王臣
絶學傳鄒魯洪都陋漢唐君王悲大樹父老泣甘棠百
萬清油底三千絳帳傍尚思龍起日風雨動南陽
羽節吳山駐貂裘漢殿來詩書三代佐文武萬邦才日
慘中丞幙雲寒上將臺袛因秦望石勲業並崔嵬
漸覺三台近俄驚八座空髙牙懸落日大斾颯悲風部
曲謳吟外賔僚悵望中佳城猶鬱鬱誰為問滕公
甲胄重闗静樓船大海閒勲名韓范後籌畧管蕭間月
擁丹旌度雲拖素旐還異時靈爽在長鎮武夷山
七臺初返斾九曲罷揚舲琬琰留中秘輼輬出大廷山
川摧間氣海宇泣英靈萬古真儒業重看配考亭
尚記掄才日雞羣識鳳毛塵埃援錦瑟雨雪贈綈袍徳
並生成大情兼怙恃勞百年知已泪遍洒越門濤
念載門人籍千秋國士期長鑱驚老大短褐愧支離宿
草孤㠶近生芻一劒遲殊恩何日報慟絶大江湄
　　　挽馬都閫二首
矍鑠聞飛將蒼茫失故侯金章新息在銅柱伏波留已
逐沙場逝寧懐下澤遊至今靈爽在猶自懾壺頭
韜畧知名舊封侯泣數窮前茆沈落日大樹颯悲風馬
革當今羨鴟夷自古同雲臺政圖畫忍没漢庭功
　　　先宜人不幸棄背泣血苫次志哀四章
一夜西風色俄然到北堂千秋黄壤逺萬感白雲長寂
寞幽蘭思遲迴寸草腸夜臺無日返何處報春陽
忍憶丸熊事空餘戒獵言北風頻撼木西日故摧萱玉
匣埋孤隧珠襦閟九原閑居曽一賦慟哭望髙軒
刀尺遺中閫輜軿向大羅夢迴衣線杳寒入繐帷多夜
月沈蘭茝秋風瘁蓼莪流黄叠空篚觸目動悲歌
驟得西華信雲軿去不疑星冠朝玉闕霧幄返瑤池白
日蘭陵暗清霜薤里遲惟餘嗣宗恨血淚洒殘棋
　　　贈管茂才坤
管子南州傑飄然此地逢風塵隨燕雀雲霧隠蛟龍堂
上湘妃曲溪頭越女容一尊何日對相傍采芙蓉
　　　贈趙長吉中舎
何來中秘客巨筆迥如椽鳥迹羲皇後螺書大禹前硬
黄貞觀帖飛白永和篇竒字吾猶識能來話草𤣥
　　　郭生燒一鵞食余甚香美詩以賞之
西園新燕集東郭舊鵞羣炙處逢劉毅燖時笑右軍金
盤疑噴霧玉盞競傾雲更有渾羊設竒方欲贈君(宋人/以蒸)
(鵞為湯燖右/軍見筆談)
　
　
　
　
　
　
　
　
　
　
　
　少室山房集巻三十六
欽定四庫全書
　少室山房集巻三十七
　　　　　　　　　　　　明　胡應麟　撰
　　五言律詩八十二首
　　　夀郭金吾
閥閱汾陽盛簪紳代國留𤣥關馴獨鶴赤縣駐雙虬覆
局青霞爛鳴絃白雪流三珠庭下樹冉冉拂瓊樓
　　　早春自西掖過訪宋忠父作
言尋中禁路來問列侯家玉座攀雲色金城步日華池
烟深鎖樹苑漏曲穿花莫笑綈袍敝長裾半赤霞
　　　醉卧趙文學榻上蘧然甚適覺賦此章
頽然聊一榻酣卧碧紗長極樂知仙界温柔羨帝鄉春
疑迴大庾賦已就髙唐可怪黄粱熟莊生興未央
　　　送鍾天毓南還二首
送汝木蘭橈髙天正泬寥楓行揚子岸栁折灞陵橋麗
賦三都擅狂名六館饒東溟聊一息奮翮上扶揺
寂寞中涓後何人問駿才藏書還禹穴抱賦出燕臺大
漠新霜下長河片月來異時重入洛雲色竚蓬萊
　　　贈丁文通太學
邂逅咸陽市干将照白虹新詩傳敬禮舊夢識文通業
豈吹竽賤心猶擊筑雄寧親暫升斗奮翮待天風
　　　臨淮史夫人挽章四首
令族姬姜並賢聲孟衛流貴從周太保體敵漢諸侯寶
匣飛鸞鏡瓊簫咽鳳樓預知陶氏冢新兆卜眠牛
雲軿飛絳闕哀詔下明堂大樹猶撑日芳蘭驟仆霜泉
臺春寂寞石室夜蒼凉冉冉靈妃珮乗風度七襄
嘆息蘭閨底悲風一夜多星芒沉寶婺日彩斷銀河跨
鳳佳期阻丸熊舊事過鍾情潘岳甚其奈二毛何
寵數頒宸極恩光備寢筵珠襦藏大隧玉匣閟重泉懿
徳絲綸著芳聲竹帛傳談詩憐哲𦙍凄斷蓼莪前
　　　題何仁仲園亭二首
采采白蘋洲三湘欲盡頭危欄雲夢夕飛閣洞庭秋漁
父持竿過靈妃結珮遊武昌新水發遲我木蘭舟
别館寄清沙飛甍觸望遐徑移湘浦竹溪浣杜陵花萬
岫交明月千林逗彩霞牆東處子麗莫是宋生家
　　　甘露園二首
為園近茂陵甘露遍垂藤月底寒猶墜風前曙欲凝餐
蓮疑太華瀹茗勝中泠試作相如賦誰云渴未能
泠然松竹徑㸃綴自何年北固昭明寺中嵩慧可禪寒
生金掌外清注玉壺前好傅何郎頰朱衣拭更妍
　　　同李惟寅何仁仲集朱汝修觀梅花
一尊春興劇花下共傳籌艷質霜先避清香月並流詩
憐羣玉句人倚仲言儔恍入西湖道吾家萬玉樓
　　　送王伯固之臨漳
承恩出尚方躍馬向臨漳身是王喬族官鄰子晉鄉芙
蓉周闕紫松柏魏臺蒼預聴鳴琴日陽春滿未央
　　　送吳翁升還霅上
河梁樽酒暮一騎向飛沙旅服驚霜樹歸裝冒雪花豪
遊新北闕艷賦舊東家好去苕溪上羣姬輟浣紗
　　　雪中過孟弢不值
濩落懐同調經過問索居雪花行剡曲雲樹隔匡廬大
業元龍劍微名尚鹿車不知𤣥草外奇字近何如
　　　子玉以大計量移賦慰
三嘆崔亭伯清風玉不如吏情甘慘淡公府絶吹嘘考
署陽城拙名成谷口愚祇應宣室夜前席治安書
　　　聞王閑仲得雋燕中志喜二首
閥閲三朝舊弓裘四世新霜蹄金騕􁀙天種石麒麟桂
擢燕山夜梅標碣石春平康花似綺結束待車輪
金泥初帝闕玉樹舊王家間氣鍾三葉奇葩炫五花追
風横大漠躡景度流沙寧似吳宫外窮年學浣紗
　　　大學士趙公招飲小憩章行父館中作
尺五瀛洲路頻過户不扄漏長中極殿(時趙公尚/視事閣中)春滿
太𤣥亭(行父方館穀/大學士門下)舞鶴花間度飛鸞竹外停最憐調
鼎暇吐握共忘形
　　　是夕留飲至丙夜詰旦再呈此章
紫極方延佇黄扉乍卜歡上公能結襪羇客盡彈冠玉
臠移中禁瓊漿出大官夜闌台斗色清切動長安
　　　訪蘇君禹城南别墅時郎君新獲雋計偕二首
韋杜城南曲經過路不遐重垣千樹棗曲徑四時花楚
思融春雪燕歌促暮霞日斜羸騎返睥睨半棲鴉
豈是東山墅頻張北海筵帝城雲色近仙掌日華懸舊
燕紛窺幕新鸎促和絃坐看池上鳳矯翼向甘泉
　　　雲嶺真松巻為崔母楊孺人題
朗月懸西極髙風勁北堂雲松千尺秀氷蘖萬年芳跨
鳳春情杳丸熊夜漏長惠文看哲𦙍飛詔下明光
一醮悲前事三遷訓後賢即今衣繡日猶是斷機年黄
鶴瑶池下青鸞玉座傳蚤知驄馬客風化遍淮瀍
　　　題楊孝子巻為世叔孝㢘
當年排帝闕萬死白虹知楚澤長醒夜燕臺困餓時有
天號半菽無地獻三芝藉甚遺孤在干将對陸離
　　　過蘇生期歌者小謝不至戲作
寂寞看花興徬徨伐木歌虚聞鸎出谷未見鵲填河暮
雨當忩斷春星入户多明朝攜小謝池草夢如何
　　　贈騄兒
騄兒才五嵗意氣欲凌霞骨已徵千里書應誦五車神
清珠在握體潤玉無瑕莫作雞羣擬終當勝阿爺
　　　送鄔子逺還京口
倦索長安米言尋舊鶴羣傳家中憲業負笈太𤣥文(鄔/生)
(為中憲公孫/中憲有詩集)客路櫻桃雨歸帆杜若雲卜居何日事攜
爾大江漬
　　　贈胡孝㢘昌世
旅食渭橋邊青萍僦舍懸驪珠溟海握駿足薊臺捐謁
帝留孤憤逢人話太𤣥憑收嫁時淚會有惜嬋娟
　　　贈璚樹為顧朗生
艷色真瓊樹豐肌倍玉環紅粧停夜月翠黛壓春山飛
鳳秦臺下游龍洛浦還相思幾攀折遮莫髩毛斑
　　　臨淮席上蔡生乞詩作時王山人在坐
龍陽君已貴一笑眼能青玉樹標前砌金莖夢後庭聲
馳千里驥歌送五侯鯖莫以安期舊揶榆蔡克靈
　　　過王山人啜茗作
束書來薊北題賦遍江南不慕千鍾粟時分一味甘蒼
筠揺午夢黄葉墜清談細酌天池坐何殊繡佛龕
　　　鍾天毓過訪索詩賦贈
沾沾越吟客窮巷又移居舊著叅軍品新臨太傅書花
香縈短屐栁色傲長裾寂寞黄金館誰今問子虛
　　　朱山人以非罪淹獄賦慰
泄栁門時閉鄒陽獄未甦𤓰田寧納履藥肆尚懸壺業
就肱先折愁深目半枯青天覆盆底見汝出窮途
　　　過劉茂才百世讀其𤣥珠諸稿作
似汝年猶少投予賦已工青藜三世後赤幟萬人中朗
潤知潘似清揚憶衛同韶顔吾盡擲一愴異時紅
　　　送人遊塞上
曉發灞陵橋彎弓箭在腰黄沙隨地濶紫塞極天遥玉
乳蒲萄熟金羈苜蓿驕賀蘭千百仭飛騎上岧嶤
　　　送章秀才從軍
白草暮蕭蕭黄榆葉半飄四時風不斷經嵗雪難消大
磧逢偵騎平沙見射雕兵鋒隨所指百戰靜氛妖
　　　贈楊文學
身世一袍青柴關盡日扄鹿門傳舊業𤣥閣抱遺經玉
樹祥雲擁金莖湛露零異時飛紫誥何羨客為星
　　　和趙相國懐山八咏
　　　　棲真居士
北極恩偏注東山興未窮民猶歌畏壘帝已問空同絳
闕星辰麗彤墀日月崇寧知西竺想寤寐化人同
　　　　六虛主人
翠屏羅窈窕丹壑敞嶙峋獨占三山色長棲六洞神雲
霞居士夢宇宙宰官身幾夜騎羊客傳書到玉宸
　　　　二初牧侣
煉藥閑金竈宣麻上玉除黄庭𢎞景籙碧洞稚川書鶴
化翀霄後羊眠叱石餘赤松如待牧前席為誰虚
　　　　紫霞洞叟
巨磴山腰豁流霞洞口平闕疑屯紫氣館憶坐朱明草
色金光綻桃脂玉乳瑩為探輕舉候少俟大還成
　　　　靈溪漁父
澤畔吟初就溪頭望未涯坐攜青竹篠行趂碧桃花錦
曳千林霧綃疑萬樹霞秦人遺核在一種帝王家
　　　　白雲樵客
古樹白雲含晴光上鬱藍為霖今塞北挾霧舊東南石
上凝蒼靄峰頭雜翠嵐萬方膏雨洽出岫詎空談
　　　　湧雪寒翁
一澗蜿蜒出胡麻飯有無雲淙穿石竇雪乳噴氷壺峽
峭憑舟探潭深藉杖扶隔凡天咫尺歸夢夕陽徂
　　　　玉露丹仙
石室清虚畔研朱坐泬㵳空濛流月窟㸃滴貯天瓢掌
憶金仙近盆憐玉女遥他年把周易騎鶴上岧嶤
　　　哭汪司馬伯玉十首(太函司馬齋/名白榆社名)
北闕懸車蚤東林曳杖餘神留中土卧帝命太函居五
岳藏𤣥草三天墜白榆庭堦雙玉在雪涕茂陵書
青萍懸虎穴赤幟樹龍門居後楊寧恥齊名杜轉尊星
樞摧軫翼天柱折崑崙白玉樓前侣飛雲限九閽(司馬/為弇)
(州同年友又齒差長且文望相亞而/極意推轂弇州感之甚數自言于余)
杖鉞平邉塞麾戈逐戰塲風霆流武庫河斗燭文昌玉帳三
韓外銅標百粤傍祗今吉甫頌猶自播夷方(伯玉嘗于白/岳建文昌祠)
黄山初謁帝𤣥扈舊棲神華夏悲司馬春秋痛獲麟名
猶標泰岱魄已化星辰寂寞東南事文章孰後塵
一榻中林畔如椽大海頭豐碑騰六合巨榜揭千秋妓
狎東山卧賔殘北海遊瑯琊雙墓在天意合吳鈎
漢閣空劉向揚亭逝子雲中原誰步武上界已修文馬
骨驪黄外蛟珠鴨緑濆異時傳汲冢一代有三墳
浮生偕電露名理悟旛風濁酒談中聖清齋問大雄浄
名居士榻忉利梵王宫此日三車去懸知二業同
黄粱殊未熟大夢竟難呼兠率天髙下遮須界有無文成
歆上帝草定屬潛夫伏櫪今誰辯長歌碎玉壺(公嘗以全集/屬余校定)
龍宫開浄業鷲嶺學枯禪障息三天外神遊萬劫前空
花函谷夢祇樹肇林縁誰復偕蘇晉長齋繡佛筵
邂逅平原飲飄然夜雪過寸心雄海岱隻語廢江河落
日生芻逺悲風大樹多如澠猶夙昔萬恨擲蹉跎
　　　香山寺流憩亭小酌逢張鄭應季四文學邀宿
　　　　華嚴洞余與諸子素昧平生酒酣興發䇿蹇十
　　　　里從之詰朝復抵碧雲泉上
十里華嚴寺重遊不厭頻攜尊三市客擊筑五陵人野
篠長封雪池蓮不受塵故園滄海上飛夢繞垂綸
　　　送倪明府之桐城
河梁尊酒别霜樹半遥空駿市燕臺上鳬飛漢殿中桐
花城畔月桃葉渡頭風最羨琴堂色青蒼對皖公
　　　送李少府
都亭尊酒别秋葉照離筵菊綻燕臺下松哦越嶠前孤
航衝雨雪短劍拂星躔咫尺徵賢詔黄金漢殿前
　　　送趙進士使太原
秋水木蘭橈雙旌出渭橋飛雲行上黨積雪過中條謁
帝朱衣近寧親繡服遥向來龍劍影輝赫電光揺
　　　過董中翰體仁余廿載前舊友也别後始授室
　　　　燕中今一子已踰冠矣感念今昔為之憮然
卄年燕市客爾外更誰存逆旅推耆舊他鄉見子孫花
香分玉殿藜火直金門笑我青衫敝西風曳帝閽
　　　同王行父李叔操徐象先諸子十日飲作
嬾習干時技聊同玩世人華陽寧異代河朔動經旬旅
興先黄菊鄉愁過白蘋莫教龍劍色容易射星辰
　　　廿載前讀王汝化詩已意其為古人邇晤李本
　　　　建乃知此公僅百齡尚無恙也因賦一律寄
　　　　之
磊落王宫翰青編入夢頻那知三楚客遍閲五朝人藝
圃占靈藥詞林頌大椿前村武陵洞相對幾遺民
　　　送汪象先伯仲還新安二首
嘆息金蘭逝參差玉樹長多才秦别駕雅量陸平章馬
鬛封仍下龍門副永藏河橋相送地抆淚滴干将
燁燁名家後翩翩上國來𤣥經司馬業文賦士龍才玉
閟豐干社金殘碣石臺喧傳茂陵詔漢使下蓬萊
　　　送何仁仲之南都二首
去去何公子春風一騎寒含香辭上國傅粉入長干桃
葉江帆穏梅花郡閣殘芳洲尋白鷺何似故園看
祖帳春明外桃花别路長暫弢題賦筆初綰納言章觀
入新鳷鵲臺呼舊鳳凰晝遊懽咫尺一水是瀟湘
　　　送崔子玉之逢州
春水潞河舟春風拂面柔飛驂臨劍閣别駕問刀州嬾
卜嚴遵肆頻登杜甫樓巫山行雨暇入夢正髙秋
　　　送人還四明
悵望春風色河橋落照間酒人三市别狂客四明還再
舉看黄鵠孤飛羨白鷴新粧苧蘿下吾夢亦潺湲
　　　送區學文還嶺南
彩筆吾衰甚驚看白面郎家傳周太史殿賦魯靈光上
國啼鵑盡東風結駟長羅浮花事早月夜見明粧
　　　集張仲立館中同胡孟弢賦
世事真雞肋吾儕日蠏螯撩人偏笋蕨作客又櫻桃業
豈窮來擅名應醉裏逃相看聊起色毋擬曲江濤
　　　胡昌世張仲立過訪小集
何限春風色長安醉碧桃雙攜蒯緱劍一話鬱輪袍射
虎心猶劇屠龍思並豪平康花爛漫未肯負持螯
　　　哭李能茂五首
命豈文章達才偏造物憎霜蹄殘騕褭風翮墜鯤鵬大
業愁中廢雄圖悵代興蘭陵川上酒猶憶共如澠
肺病呻吟外魂揺棄擲年千秋遲白紵萬恨劇青毡雞
鶩争誰得龍蛇命豈然𤣥亭莽空濶愁絶異時傳
世事狂歌外人才太息中篇章亡白賀翰墨逝氷邕弱
女啼荒徑孤嫠咽殯宫棠梨最無賴滿樹發東風(李生/書學)
(王履吉翩/翩近之)
世誰憐薄禄天亦忌雄才落月長鯨去悲風大鳥來遺
書殘竹素舊宅翳蒿萊絶頂芙蓉上曾同眺越臺
青山曾不厭朱紱定誰强宇宙瑶華歇川原玉樹藏無
年嗟太傅有業恨中郎寂寞安昌第堪誰到後堂
　　　　達父齒僅四旬一女無子蓋生平未嘗廢佔
　　　　畢業垂就而年阨之造物之于材豈其真有
　　　　所忌耶
　　　送沈明府之竹溪二首
一騎蘆溝畔西風落葉號那知花縣客猶是竹林豪霧
擁雙飛舄霞蒸八咏毫黄金懸漢殿側席待賢勞
暫握銅章去花封未寂寥囊琴辭上國岸幘望中朝賦
就湘潭竹書傳霅水苕吳娃粧閤畔計日候蘭橈
　
　少室山房集巻三十七
欽定四庫全書
　少室山房集巻三十八
　　　　　　　　　　　　明　胡應麟　撰
　　五言律詩八十三首
　　　永叔方舟豪飲即事十首時行次齊魯衛間
彩服榮新命綈袍戀舊知河梁晨艤棹水國夜銜巵渡
逺攜桃葉灘長和竹枝疎燈解娛客花艷樸談詩
錦席時先後清尊日過從荒城嚴夜柝逺寺咽昏鐘意
氣紅顔盛心期白首濃即今元禮棹誰復共林宗
鼓吹中流發圖書四壁陳髙談迴丙夜大雅和陽春水
驛馳關吏津亭候榜人雄飛吾黨事一快倦游身
海月維仙纜天風度客檣賦題新赤壁吟和舊滄浪汎
汎俱西子依依但北堂江魚如玉雪滿載大家嘗
雲霄慙比翼湖海豁遐心一駐青絲窄同攜白玉琴清
吟霞色爛劇語露華侵快意篷忩下天池酌水沈
大有乗桴興能無汎宅游垂天雙翼左縮地寸心投鹵
簿黄河岸帆檣碧海流支機懐袖滿昨夜到牽牛
攜來雙彩華寒夜互生花雪擁山隂棹星偕博望槎鴈
聲流古塞螢火亂平沙幾憶春明外長燈對棣華(恒叔/冏卿)
(南/改)
河朔當年事平原異代盟登仙班景倩為客孟雲卿捩
柁晨霜滑維梢宿雨晴如澠政堪賦篷底百壺傾
擊楫神俱王垂竿興未徂飛談凌海若長嘯挾天吳玉
珮仍三殿金尊暫五湖寧知奇偉客唱和在菰蘆
汎鷁垂冬半呼盧過夜分燭花深對酒囊草細論文湖
欲名髙士灘應號使君千秋吾道逺未遣世人聞
　　　舟中即景十首再呈永叔并寄李惟寅宋忠父
　　　　二君
漸喜雲天豁猶憐道路長大河風烈烈平野日荒荒疊
浪蘆根黑飛沙木末黄翻思載圖籍片楫漾瀟湘
寒蘆沙淅􁏏逺樹岸瀠洄挂席天疑近揚舲地欲迴登
仙偕李郭望氣合張雷咫尺扶揺思無嗟六翮摧
曉色南風正狂歌岸接䍦魚龍浮大澤鴈鶩掠荒陂貫
月槎飛動衝星劍陸離深知五湖客不為載西施
静夜銜杯坐天風襲錦袍推篷霜半入鼓柁月全髙宇
宙捐雞肋河山劃蟹螯何慙古名士痛飲讀離騷
天末歸人興臨流賦式微長風簫鼓發細雨舳艫飛入
饌黄雞嫩傾篘緑蟹肥沙鷗似相識檣底日忘機
劇飲嗤投轄長歌樂扣舷推敲殘月下欸乃亂風前塹
黑驚鴻墜沙明宿鷺拳将因苕霅去老占孝㢘船
土俗經行異風烟逐望遐獵人争雉兔罟客售魚蝦水
柵平連市山城曲抱衙夜闌渾不寐秉燭對棲鴉
此日逍遥興平生汗漫遊客星寧帝座卿月且仙舟巨
鎮臨關出洪河抱驛流人烟十萬户問是古營丘
代北游真懶齊東俗未訛荒郊環棗柿古壁蔓藤蘿宿
霧氷生井微霜月度河搴舟王子興将奈越人何
一代交游盛豪華冠洛中有天皆碣石無地不新豐浮
海憐孤客登壇憶上公并州何處望老淚盡寒空
　　　送李掾之南康
好去尋詩客聊同捧檄人雲屏髙嶺外雪瀑大江濵水
驛魚成市山衙虎作鄰琵琶亭畔月一曲夜誰親
　　　南歸倉卒宋忠父邀餞齋頭不及赴寄别四章
飄零辭越日留滯客梁年憶過西寧宅頻開北海筵觀
棋晴雪後秉燭曙霜前長夜真堪樂誰令縱酒船
午夜攜燕妓當年賦洛神草縈青玉案花亞白綸巾上
國三千騎華堂十九人最憐傾蓋日局促侍車裀
横槊風流甚登壇意氣饒上官留絶唱神女戀清標巫
峽雲來去昆明石動揺永懐雙玉樹花下醉深宵(上官/昭容)
(評沈宋昆明/詩見唐襍説)
賦頌元推楚才華夙擅唐九歌傳正則十字叩賔王釀
秫開霞館烹茶搆雪房東籬攜手别夢寐菊花黄
　　　寄李惟寅兼懐王朱兩生四首
咫尺憐分手徘徊各斷腸離心揺海國淚目限河梁珮
我雙龍紫驅君獨馬黄廿年彈指恨頭白少年塲
落魄長安市抽豪興遏雲醉呼嚴僕射狂揖衛将軍玉
饌遺鯖渥金羈簇馬勤别來知己夢愁絶亂絲紛
披褐寧髙隠攜書異昔遊一身投蜀國十口寄并州幕
借桓温府床移庾亮樓即今離合事萬感碧雲秋
意氣聨三俊聲華軋四豪章徒騰薏苡貢已入蒲萄王
粲從軍樂(仲宣有/從軍樂)朱家結客勞濠梁倐千里飛騎贈綈
袍
　　　仲冬朔舟次南旺閨中暮夜得雄鐙下發書報
　　　　家大人信筆志喜四律
庭樹先春發堦蘭入夜茸帝心憐敝族天意繫衰宗甓
社明孤蚌髙陽兆一龍桑弧挂篷牖差快浪遊踪
圖籍曾先世弓裘盼後人芝蘭聊慰念梨栗漫生嗔謝
氏庭階茂陶公户牖貧尺書連夜發先報白頭親
但説充閭慶都忘立壁愁百年今始慰五岳暮仍遊入
掌珠先媚看肌玉並柔茆廬三萬軸累汝瀫江頭
作賦長安邸談詩大海湄千秋吾自得再世爾何遲貴
敢希龍種痴從笑虎兒蹉跎罔極恨無計起萱墀
　　　是夕寒燈結花甚艷蕾蓓若叢珠更賦二律
一夜寒燈色飛揚照客槎乍看叢綺樹誰為擷瑶華繡
幙籠丹霧紗忩暈紫霞支機寧待卜天意茁蘭芽
燈花寒更結喜色炫歸槎金粟呈雙穗瑶芝發九華光
輝流素月彩艷燭明霞一慰東山望庭階玉樹芽
　　　夜半篝燈寒甚余推篷出則雪深尺餘花艷若
　　　　晝明晨兩崕玉樹璀璨成行永叔賦詩以謝
　　　　庭見况和畣二首
璨璨奇花發亭亭玉樹陳吾寧湘水客爾亦剡溪人鶴
展瑶臺翅龍拖貝闕鱗故園三畆在歸思起垂綸
莽莽乾坤内悠悠一腐儒乍忻蘭吐玉敢詫樹呈珠八
駿休黄竹雙龍儼白榆(時新得/家弟)含飴嵗除日好慰謝庭
趨
　　　稚升席上再與永叔言别(永叔先/還天台)
節序驚殘漏暌攜悵此晨平原曾十日河朔更三旬積
雨留淮騎飛霞度海人書傳二仙媛為掃石牀塵
　　　中叔衙齋小集
郡郭全披霧衙齋半住山狂吟修竹下沈飲落花間别
夢将雲到新詩問月刪萬峰京口勝厯厯待躋攀
　　　暮登金山同永叔憩閔山人軒中
一龕聊避世絶頂見髙秋舸艦維青雀軒忩借白鷗江
風傳磬逺山月照幢幽瓢笠吾将去相攜問十洲
　　　郭叅知過訪旅中賦贈
南粤文章吏東曹禮樂臣生花景純筆折角介休巾鹿
豕親遊屐魚龍駭釣綸百年傾蓋誼偏向白頭親
　　　香雪齋為郭張虚茂才賦
茆齋餘十尺香雪綻雕欄獨樹孤山老千花大庾寒髙
樓吹漸落古驛寄仍殘欲喚娉婷語師雄夢未闌
　　　送趙太學
尚寶傳新命飛航悵别筵恩光龍闕下春色鳳池前緑
草燕山斾紅蕖越水船相門經術在奕世重韋賢
　　　次髙唐旅邸戲題
旅跡真無定踟躕舊驛堂朱榴晴綴火緑樹午生凉岡
勢蟠堤曲河聲囓岸長将無夢神女地入古髙唐
　　　過王世叔舟中留飲同説仲君倩作時王世叔
　　　　方出獵歸二首
亦知金甲貴頻許布衣遊短劍攜孤客長纓問五侯碁
酣紅日墜箭駛白虹流快意平原獵髙天控紫騮
説劍樓船上霜華照轆轤将軍長揖重處士少微孤日
杳青油幕風酣白玉壺誰同霍驃騎横槊賦三都
　　　是日世叔座中出八帶魚供饌余夙聞未覩即
　　　　席復成此章
異族來東海鮮鱗出上都一身同水荇八足擬天吳玉
筯餐偏美金盤薦未孤當年五侯客飽飫此君無
　　　舟中觀漁人舉網再賦
寧知濠濮思咫尺在樓船水鏡氷鱗躍霜刀玉鱠傳鼇
磯東海上鱸網太湖前後夜披裘去寒星帝座懸
　　　贈徐生皞民
豈是荆髙輩沾沾易水潯屠龍先世業射虎壯年心斗
室長懸劍匡床獨貯琴長門新賦就未肯博黄金
　　　同厚之過瀫元池上觀魚
翠幙清風逺雕欄赤日微熒煌朱鬛動撥剌紫鱗飛南
國鱸應美西山鱖漸肥長竿一千尺歸釣子陵磯
　　　夜集王将軍園亭留宿齋頭二首
劇飲連朝暮狂歌動斗牛樽纔空北海榻已下南州繡
褥明霞綻紗廚霽月流佳期近三五重訂庾公樓
邂逅青油幕觀碁興未徂為園當薜茘鑿沼近菰蒲雨
砌黄金甲風忩白玉壺不知韋杜曲三過拾遺無
　　　秋日同顯卿瀫元厚之過城南禪院小憩作
名香聊一炷山色滿繩床初地談真諦空門對坐忘維
摩身是幻梵志爪偏長擲杖吾将去西林下夕陽
　　　同茅徐兩生過瀫元太學園中時秋海棠盛發
　　　　劇飲暢歌遂至丙夜
曲榭延秋色名園傍午橋晨霜山果熟宿霧海棠嬌緑
水銜堤近青林抱郭遥參差發狂興醉墨滿芭蕉
　　　相國趙公以犀斚文綃見貽各賦一律為謝
製作商觚並珍奇漢斚留來從蛟室底頒自鳳池頭入
水驅魑魅通天象斗牛何煩百觥舉一飲媿難酬
　　　　右斚
錦帳非金谷絲綸借玉堂青綾遥動色緑綺暗生光萬
縷含風細雙緘襯雪凉寥寥解衣事凝望碧天長
　　　　右綃
　　　懐梅客生二首
授䇿紛紜際成功顧盼間虬髯銅柱塞燕頷玉門關選
士迎黄石陳兵上黑山凌烟三百仞圖畫定誰攀
油幕羣趨夜胡床獨坐時濃霜花墜笛殘月茗收碁獸
錦中朝錫貂裘上谷馳呼韓今絶塞憶共請纓時
　　　徐象先訂約同發而榜人留滯余待之不至殊
　　　　悵然
望望幽并隔行行汴泗來城荒頽枳棘殿古蝕莓苔尺
水憐魚服長途滯駿才夜看雙劍氣能復射燕臺
　　　同吳叔嘉黄説仲憩開寶禪林浮屠雪山設伊
　　　　蒲供并出紙索書即席賦得雲字别二山人
梵刹斜陽裏孤舟繫水濆竹林幽把袂蘭若浄論文古
碣横蒼靄疎鐘出亂雲寧知虎溪上一笑是離羣
　　　雨過茅生賦贈二首(茅自云/初成後)
一室長安市蕭然静者踪途逢茅季偉夜飯郭林宗細
雨花臺奕寒飈竹院鐘華陽何日返白眼臥千松
易水才容棹君垂百尺綸巨先原任俠方朔豈長貧坐
有含毫客門多擊筑人懐中雙刺在肯逐五陵塵
　　　夜泊彭城夢家君作二首
九月南徐路椿顔入夢頻太行雲喚客東海月迎人桃
葉新歌扇蘆花舊釣綸篋中萊子服先拂上陽塵
乍輟三更枕初迴萬里航眼青猶上國頭白正髙堂厯
厯瞻鴻羽呱呱憶雁行應知海籌屋遐算八千長
　　　甓社湖作
行行南服近望望北辰孤巨浸浮三峽驚濤入五湖蛟
龍晴自鬭鸛鶴夜相呼明日江東客相逢鱠玉鱸
　　　界首晩泊
繫纜依髙樹推忩坐短篷地偏秋積潦湖近夜生風鱠
縷銀條白粳炊玉粒紅飄飄苧蘿夢漸過越臺東
　　　惠山泉上小憩薄暮入僧房觀王孟端竹壚
玉井甃銀床山泉噴石梁江寧擅揚子谷豈後康王石
鼎流雲潤銅瓶貯月凉竹壚煨苦茗彷彿孟端狂
　　　盧使君追步隠侯作後八咏詩不佞次題倚和
　　　　倚檻思民力
碧檻抱朱樓髙憑動斗牛桑麻深逺墅禾黍匝平疇渤
海仁風逺宣城惠績流踟躕念民力漫擬仲宣遊
　　　　瞻斗望京華
静夜胡床坐遥瞻萬里還清光流北極爽氣動西山鶴
羽思仙蹟龍鱗憶聖顔異時香案吏翹首玉宸班
　　　　芳圃傷啼鳥
複道春風起黄鸝晝滿林間關流葉底睍睆出花隂綺
陌傳金縷紗忩和玉琴願偕韶濩響一奏未央深
　　　　名園惜落花
把酒髙城望春光正暮天落紅深小逕新緑漲平田粉
翅迷蝴蝶芳心泣杜鵑誰憐隠侯病憔悴百花前
　　　　署府聞秋笛
何處拈長笛飛聲㺯月明梅花千萬樹一夜落江城隔
座桓伊思登樓越石情洞庭秋水濶嘹嚦雁鴻鳴
　　　　江城暮聽笳
幕府秋笳起隨風度海濆哀音揺落日逸響度寒雲斷
續邊鴻羽飛揚塞馬羣萬方烽燧熄無擬玉關聞
　　　　倦遊懐畎畝
豈為東方㦸沾沾舊草堂風流傳蜀郡政績重淮陽海
岳閒情逺雲天健翮翔故園聊寤寐前席待龔黄
　　　　髙嘯隠烟霞
逸興黄堂上髙情碧海涯勛庸留社稷寤寐落烟霞八
邑聲同著三朝望正遐陽春誰倚和萬古誦瑶華
　　　贈狄将軍鼓琴雙鬟(有序/)
　　　　黄河遇狄明叔沙棠聯下雄飲達旦凌晨策
　　　　騎同登彭城子房山南望雲龍放鶴諸阜狄
　　　　生連釂巨觥余命小奚吹鐵笛振袖絶顛超
　　　　然遐想昏黑還舟明叔盛為具呼小鬟鼓琴
　　　　侑觴余醉而復醒數四榜人告東方白久迺
　　　　罷許為狄作長歌先賦此贈侍者
追歡連日夕小隊出霓裳入指朱絃媚含情緑綺長新
聲傳舞鶴舊曲和求凰何似歌桃葉盈盈在畫堂
　　　輓楊明府遇二首
夙昔俱童稚親情四十年尋詩燕雪底作吏海雲前草
闢依山墓蓬侵負郭田豐城墜牛斗誰掘兩龍泉
一病歸何早空齋種白楊尚期中散出不謂太𤣥亡舊
宅扄南院新阡樹北邙乍宵鄰笛過涕淚盡山陽
　　　送郭廣文之南康
射䇿時方棄明經路未窮衙齋飛瀑底驛路亂山中赤
葉明楓樹黄花綻菊叢琵琶亭上雨秋色正連空
　　　送王中叔比部北上二首
乍擁三秋楫言乗八月濤日華仙掌近雲色帝城髙獄
底占龍氣池頭憶鳳毛羨他詞賦客强半在西曹
大斾飛紅葉閑門閉緑苔雙蛾辭玉洞獨馬赴金臺甕挈
中泠去藜招太乙來君王受釐夕刺刺嘆雄才(中叔以潤/州倅遷)
　　　送陳廣文自上海遷池州
乍奪唐宫錦仍浮漢使槎岸楓霜染葉籬菊雨催花地
坼行三泖天窮望九華異時窺絳帳問字幾侯芭
　　　寄王伯固明府劉百世茂才
尚憶南皮飲圍爐夜唱酬仲宣才冠世公幹氣凌秋藜
閣新編啓蘭亭巨軸留重逢定何日氷雪倍離愁
　
　少室山房集巻三十八
欽定四庫全書
　少室山房集巻三十九
　　　　　　　　　　　　明　胡應麟　撰
　　五言律詩七十一首
　　　吕梁阻風呈徐使君
彭城遥騁望突兀見黄樓驟雨悲泥滑狂風畏石尤千
山攢地出一水抱天流羨殺徐車騎干旄控上游
　　　寄李景穎
一騎長干去千花簇珮環尋仙句曲洞作吏秣陵關鳳
吹金門寂龍旟玉座閒寧知鬭棋夕夢入爛柯山
　　　贈王生
不假茒為杖偏宜杏作林五龍扶蹻逺一虎住菴深古
洞探瑶笈名山㺯玉琴丹砂勾漏滿計日化黄金
　　　夜集王太僕聴歌
列炬明粧出寒宵興未涯翠翹偏束鳳青鬂儼塗鴉艷
艷珠揺月亭亭玉照霞細聴桃葉曲身在騎曹家
　　　寄王山人
役役浮生老誰同戰勝肥生涯南畆秫世事北山薇短
笛吟蒼靄長鑱斸翠微異時眠帝座星斗動龍旂
　　　送黄生六治還灤州
翩翩江夏客才望世無羣旅興殘春雪歸心促夏雲吳
歌新白紵楚黛舊紅裙惆悵平康陌芙容折劍文
　　　佛日少傅趙公設供齋頭兼抱新誕兩郎君出
　　　　拜紀以小詩
綺閣仙雲曙黄扉佛日晴隋珠雙照夜趙璧互連城學
語翻多態迴眸欲寄情異時符抱送花萼照蓬瀛
　　　胡静父邀集齋頭賦
拚作扶笻過誰言病未能長吟飛緑醑劇語墜青燈射
䇿空三殿傭書遍五陵十年湖海夢行脚愧孤僧
　　　野寺古槐奇絶亭亭如車蓋四望皆同樹身屹
　　　　立丈許其顛折為五枝折處寛平可四人箕
　　　　踞坐余挈胡茅兩生散髮豪飲其中日暮乃
　　　　下
古樹空王宅重來一抱琴清隂浮廣殿黛色挂遥岑薄
暮凉風動先秋皓魄臨南柯塵夢斷千劫䕶叢林
落落蒼鱗皺亭亭翠幄懸百圍全蔽日千尺競參天老
榦巢孤鶴踈枝咽亂蟬漫誇丞相宅瓔珞梵臺前
　　　過吳生夜飲作方徐茅王諸少同集
落日襄陽道閒來醉叵羅狂夫能劇飲稚子亦清歌巻
幔當紅藥移燈就緑蘿平生雙白眼花底暫婆娑
偶挾荆髙伴過從趂晩凉飛觴臨廣陌秉燭坐虚堂萬
事消詩癖孤踪劇酒狂興來頻散髮宇宙入髙陽
　　　題黄隠君静軒冊
青山鹿門宅大隠自何年密竹披三逕長松羃四筵鯤
鵰秋偃息魚鳥暮留連曳杖南鄰客時時問太𤣥
　　　夜集黄燮卿言别時余将暫入都門
紫陌居相亞𤣥亭路不遥攜琴斜照落擊筑斷虹飄逸
興舒河朔離心怯灞橋拚成千日醉徒御發深宵
　　　寄李逸人
自得丘中樂閒居鬢欲皤青精鄰叟共白墮野人過緩
步依松竹長吟向薜蘿漫愁歸路濕湖上有漁蓑
　　　贈月仙為蔡茂才
問竹來朱户如花出玳筵飛觴霞外客鳴珮月中仙艷
色蟬光墮佳期兔魄圓相攜廣寒榭長夜奏鈞天
　　　贈陳生即席
咄咄陳生在相逢尚黑頭風傳中散弄月照廣寒遊織
屨長楗户擔簦不卧樓醉來雙眼白未懾武安侯
　　　贈支山人
早挾長桑術青囊不記年懸壺居小市擊筑問髙天逸
興燕臺上狂歌漢闕前将因被裘客歸釣洞庭鯿
　　　贈楊生叔嘉
宛爾清揚客翩翩玉不如看花晴曳屩擲果暮迴車意
氣紅顔外聲華緑鬢餘即今逢逸少白練為誰書
　　　座中有名蓮萼者持扇乞題即席賦
爛漫芙蓉色居然似六郎朝雲團翠蓋夜月舞紅裳景
奪前溪麗香飛太液長空令李供奉極目紫騮傍
　　　鄧逺遊以八章見贈推挹過當奉報二詩
有美青雲客才華蔚鄧林中原馳㨗足上國締同心磊
落千言賦飛揚七步吟寥寥燕市筑一擊為知音
屈指詞塲彦翩翩意未降過江原第一華國定無雙稍
結名流襪終搴上将􁊇生花寧夢寐五夜筆如杠
　　　送胡将軍之遼左
片雨都門霽飛花照别筵舊持横海節新隸伏波船鼓
吹漁陽外旌旄鴨緑前歸來歌杕杜金印出甘泉
乍拂千金劍仍為萬里行長纓紓北望大纛賦東征鉅
鹿雲連塞盧龍雪照營春風薊城畔獵獵動飛旌
　　　胡鴻臚五十舉子詩以賀之
書來滄海上喜色耀門闌天闕珠呈樹堦庭玉照蘭紗
廚迴霽色繡褓怯春寒冉冉凌雲翮無憂暮景闌
　　　題陳山人畫松二首
半壁嵐光潤髙堂露色濃寧同居士隠不受大夫封翠
羽疑藏鶴蒼鱗欲化龍何年值韋偃洒墨傍孤峰
懸崕一千尺誰寫碧絪縕直幹遥撑雨疎枝亂拂雲天台
寒影落靈谷夜濤聞恍惚蕭郎管狂揮白練裙(蕭子雲書如/孤松一枝)
　　　王至卿乗輿見假賦謝并期試事入長安
燁燁青油幰平分片諾中乗輿勞鄭相藍轝狎陶公未
擬驅金犢寧須跨玉驄燕臺百里近六翮趂天風
　　　寄李長史
一為珠履客十載滯邯鄲此夜叢臺月應同易水寒壯
心猶躡屩華髮漸盈冠幾度黄梁熟盧生夢未闌
　　　王生母六秩乞詩
燦爛支機色華筵瑞靄籠星橋寧駕鵲雪案祇丸熊玉
洞三芝紫瑶池萬樹紅劇憐雙彩袖膝下舞黄童
　　　送易山人
老作平津客囊金出塞多千花離紫陌一葦度黄河釡
泣歸時夢盆傷醉後歌東籬秋咫尺掃榻向藤蘿
　　　題郭金吾册
金吾行樂地瀟洒接蓬萊玉樹雙莖長瓊花四座開晴
光揺院落春色遍樓臺一夢羲皇杳池鷗莫浪猜
　　　王至卿借騎入長安賦謝
未遘中涓訪猶勤上駟來壯心懸伏櫪逸足借登臺䟤
跋看龍種飛騰羨駿才天閑雲五色矯首見蓬萊
　　　題韓節婦巻
蚤遂殞身願都忘剔目愁結褵才六月懸帛已千秋大
節氷霜擅貞心鐵石留祇應連理樹一夕冢前抽
　　　賀人得雌并慰之
春色畫簾中衾裯瑞靄籠蘭肌初浴雪蕙質乍含風夢
豈熊羆異苞應鸑鷟同連翩燕姞夢孔釋下遥空
　　　同王行父管建初汪公榦謝彦雲集區太史館
　　　　即景分賦余得盆中紫茄
寧知草莽質邂逅入金門湛露晨披葉仙霖夜沃根桃
緋殊度索𤓰紫羨崑崙却笑於陵客攜鋤傍帝閽
何來天禄畔繞砌列嘉蔬𤣥圃刪雲種青門抱月鋤含
苞花爛漫綴實樹扶踈一飽堪晨夕那能賦衆狙
　　　送郭尉之河南即席賦
瀲灧芙蓉幕君權一尉行官衙漳水岸帝苑洛陽城寶
劍衝星發銀筝抱月鳴黄花薊門市滿掬照離情
　　　挽陳太夫人孝㢘仁夫母也
一夜青鸞札流黄罷錦文去逢瑶水使歸伴玉華君楚
珮俄捐月秦簫暗拂雲那堪北堂畔風木驟紛紛
　　　挽胡太夫人為太學瀫元賦
丸熊聞淑媛跨鳳逐仙娥晩日凋蘭蕙寒風廢蓼莪珮
環新玉闕機杼舊銀河躑躅春暉恨霓裳隔大羅
　　　送趙參軍
矯矯平津客林間識仲容傳家留一鶴入幕佩雙龍樹
色遼城近花香漢殿重尚期明月下憶汝汎芙蓉
　　　寄黄説仲
屢入參軍幕頻依上将幢華名今第五雋譽舊無雙倚
馬才仍捷歌魚意未降經旬會偕汝千頃濯長江
　　　夀趙隠君
茒廬仍負郭户外緑隂重幾夜裁𤣥草頻年事赤松雙
溪雲墜笠四洞雪沾笻却笑龍門史低眉傳素封
　　　夀畢中翰太夫人
瀲灧西池酒笙歌擁百壺三珠呈海國片玉耀天都札
付青鸞否簫迎彩鳳無丹砂滿庭砌昨夜到麻姑
　　　送沈廣文之侯官
日暮河梁畔歸帆趂北風一氊初就日雙劍舊如虹驛
路蒹葭外齋頭苜蓿中飄飄幔亭宴霞色近人紅
　　　送章博士之崑山
共作燕臺客君歸思欲狂雙鴻馳海㟁獨馬倦河梁故
國蘭苕近新齋苜蓿長崑岡偕片玉獻嵗到明堂
　　　送張生還四明
一樽殘嵗别揮手各凄然野凍層氷外山明積雪前貂
裘秦苑敝鳥迹漢京傳到日尋安道應維入剡船
　　　感事二首
五畆荒猶客彷徨素髮侵年華趨老大詩思入沈深絶
域舟車夢危途劍㦸心飄飄灞陵雪無賴入衣襟
濫逐齊門好真逢蜀道難百憂攢鬢底孤憤疊眉端布
被翻霜薄綈袍綻雪寒蒼筤富春渚老盡釣魚竿
　　　題楊母冊為其子舍人
綸綍飛青瑣恩光下紫宸龍章雙闕耀象服九原新寶
籙傳金母珠襦映玉人惟應寸草念百結遶三春
　　　期曹能始登岱二首
一尊髙館暮下榻意偏勤旅興窮燕雪歸裝促岱雲簫
傳雙鳳吹劍合二龍文何限賡酬事無令洛下聞
夙訂金蘭社聊辭玉筍班片帆同挂海雙屐互登山梅
栁争春發松蘿結夏攀天門和梁甫聲振白雲間
　　　送曹能始遊盤山
勝欲窮三輔幽仍問五盤輕裝凌曙色短褐耐春寒壑
窅雲全卧峯明雪半殘帝京樓殿近百里見朱欄
　　　過楊不棄索其丹青適大雪盈尺即席題
怪底春城雪從君筆下飄飛花藏逺寺古樹折平橋驢
背吟方劇龍團興未銷倪迂倘留客清閟日相邀
　　　再賦
飄然逐朋好來過百花潭雪照藍田畫風生碣石談落
梅俄塞北飛絮詎江南極目招提上同雲遍鬱藍
　　　題夢竹巻為吳孝父山人
亭午華胥國翛然萬玉長吹簫疑嶰谷捩柁即瀟湘霧
色偏籠座風聲半入廊何當挈劉阮斗酒日相将
　　　江村巻為吳太學題
新安江色近一曲抱村幽日暖蘼蕪岸風恬杜若洲亭
臺通鶴逕籬落繫漁舟四百灘頭路将因到子猷
　　　題張文仲母孀節巻
截髮甘扄户同心悵結褵百年蒿里夢五夜柏舟詩熊
膽含辛日鴛衾入夢時斑衣張仲在好為賦瑶池
　　　過皦生齋中即席題
蕭然一凭几兀坐萬縁空舊茗猶含緑新梅半著紅山
疑摹北苑石擬贈南宫好覔金波句清尊後夜同
　　　别章敏學
青絲綰朱榼追送潞河潯寂寞窮途淚支離故國心晨
炊投古戍晩宿寄荒林何限浮雲色雙龍入夢深
　　　同徐文明六客集竹里館時余太學為主人
屈指春光半尋芳興未窮竹溪偕六逸花墅挾雙童劇
飲妨歸騎清歌落斷鴻遥看燕市月冉冉入簾櫳
　　　入長安路逢徐文明蒼頭持新作見貽和答
輕寒策羸馬䠥􁋧向風塵筑問燕山社帆留潞水津浮
沈金騕褭飛動石麒麟縱目春明外花朝萬樹新
　　　過徐文明邸適陳長芳在坐作
欵段春風裏頻逰興獨狂抽毫尋孝穆卧榻對元方雲
似飛天姥霞疑挂石梁芙蓉雙燦爛乍夜夢干将
　　　載過曹能始時能始入長安余暮留齋頭翌日
　　　　題詩壁上
夜掃陳蕃室春雲繡褥温敢言龍卧榻無復鳳題門西
笑非吾事南遷亦主恩長門會題賦漢武欲消魂
　　　胡静父攜盒過大槐寺作
拂曙青絲榼提攜潞水東為尋芳草色重到大槐宫老
榦排丹壑疎枝礙碧空黄梁炊漸熟千劫夢魂中
　　　野寺别于鳳鳴李惟朴兩生
尋幽來古寺霽色傍禪棲劍豈雙龍隔門難一鳳題夕
陽髙枕外新月亂帆西共惜天涯别何妨醉似泥
　　　贈汪生
暫卸東山屐言乗汎海航遺書觀魯甸古樂問齊方白
㲲敧髙座紅粧醉曲房踏歌潭水畔人識姓為汪
　　　夀吳隠君希學七秩
君平曾寄蜀尹喜尚留秦杏植三千畆桃偷七十春壺
中長宇宙屐底半星辰白日飛雞犬無勞頌大椿
　　　再遊大慈岩三首(前巻遺去/遂補入)
仄徑攀蘿薜明霞挂石梁危崖常墮虎怪石盡成羊緑
篠千林合青松半壑藏雲房遺象古恍惚見齊梁
不倦探奇足名山到處尋筍輿迴谷口蘿殿出雲心絶
壁千松挂髙空萬籟沈不知傅大士何代布黄金
逕草重重緑岩花處處紅猿聲山寺合鳥道石房通峭
峽行無際平疇望不窮世縁吾欲斷聳翮上天風
　
　
　
　
　
　
　
　
　
　
　少室山房集巻三十九
欽定四庫全書
　少室山房集巻四十
　　　　　　　　　　　　明　胡應麟　撰
　　五言律詩七十六首
　　　侍御葉公初度賦柬四章(時中秋/後五日)
白鹿梯仙境青牛柱史臺東華晴旭現南極瑞雲來玉
蘂凌蒼柏金莖映緑苔黄封将湛露瀲灧出蓬萊
豸繡輝瑶席鸞笙奏玉除紅雲三島近白露九秋餘祝
頌填宫觀謳歌沸里閭西泠木蘭棹花色擁芙蕖
曙色重關外湖山列夀觴桂圓猶八月菊吐漸重陽紫
鳳新辰極青鳬舊上方天風何處落一曲度霓裳
繡斧清朝出光生大海涯梅鹽徴相國柏酒送仙家舄
履排青漢衣裳逗紫霞錢塘十萬户簫鼓沸蒹葭(公時/按鹺)
　　　送吳山人吳時為桃花會
豐樂橋邊路相逢鬢未皤形骸長土木夢寐半雲蘿洞
口銘題鶴池頭帖換鵝桃花飛欲盡曉發奈愁何
　　　題胡京孺三緘齋
玉塵揮仍置金人戒不忘譚寧空稷下辯已詘華陽塞
兑遵𤣥聖冥心對上皇白圭晨起誦三復意何長
　　　林孝㢘以黄堯衢書至并新詩投贈報以此章
席帽戴殘陽翩翩白面郎登龍年尚少繫馬日偏長萬
巻窺藜閣雙鈎合草堂寄聲黄叔度夜雪待孤航
　　　永叔坐中戲贈奕者鄭童
十五侍王郎盈盈坐隠囊雄思馳虎穴險欲控羊腸玉
洞青霞麗金庭白日長毋懐陸郎橘髙跨赤龍翔
　　　夀陳翁
大隠聊城市青霞渥妙顔一壺懸海岱雙屐占湖山繞
砌蘭芽茁當樓桂魄閒中宵占紫氣已到穆陵關
　　　午日訪吳文仲使君適湖上燕集寄柬二律
午日尋芳候千秋祝聖年樓船浮别島簫鼓列長筵紫
翠仙城出丹青梵刹懸金閶折垂栁何似越門前
騎吹千山外招尋總勝遊蒲觴飛别墅桂楫競中流日
湧江心鏡霞增海上籌天顔欣咫尺一望翠雲裘(吳公/以萬)
(夀入都唐人祝賀用鏡水/心鏡以午日鑄唐小説中)
　　　次日集明府齋頭長君文學侍坐
依然五楊栁丈室卧東臯海岱驕鴻翼林塘狎蟹螯飛
觴春色淺秉燭夜談髙冉冉凌雲氣池頭著鳳毛
　　　狄叅戎邀集園亭觀女劇即席賦
将軍西第燕奏伎鬱金堂樊素先登席秦青正繞梁巫
雲飛繡褥楚雪照羅裳不盡淳于興留髠夜正長
飄飄青鳥使晨迓白鷗羣艷舞偏傾國嬌歌盡遏雲江
深桃葉度灘逺竹枝聞不分黄花色霜前撲畫裙
　　　羅生館中閲伎作(是夕奏梁辰/魚吳越春秋)
逆旅愁無賴良宵興若何纖腰呈楚舞稚齒發吳歌院
落飄紅霧樓臺駐絳河扁舟拉西子蚤晩若耶過
為探傾城色聊停上漢槎興移金谷樹春滿玉臺花益
夀懐差壯安仁鬢未華異時雲水約珍重越溪紗
　　　同方上舍集施山人二首(時立春/前一日)
旅况新年接鄉心故國同吟猶懐洛下語漸識齊東逕
草初迴緑園桃欲放紅朝攜雙蠟屐南陌鬭春風
柏葉孤城蚤梅花絶域遲暫将春雪興同醉暮雲時白
練毫飛洒青燈劍陸離吳歌夜闌發星斗墮敲棋
　　　王将軍邀集西園賦時大雪初霽
将軍西第近曳履暮追遊不夜開瑶圃先春宴玉樓月
窺庭樹上雲逐劍花流片石燕然頂嵯峨待紫騮
　　　張博士過訪賦贈二首
世業明經舊家聲作賦隆四知傳漢代三絶擅唐宫匣
劍芙蓉麗盤飱苜蓿窮何人問奇字旬月坐春風
蕭然廣文邸半榻擁青氊著述河汾後摳趨泰岱前虚
堂時繫馬髙座幾懸鱣咫尺侯芭在花時過酒船
　　　送周新之
久事元戎幕新辭上客行雪深離瀚海潮落到錢塘射
虎矜衣窄歌魚笑鋏長小喬粧閣畔計日望周郎
　　　送汪生歸大鄣
客邸悵離羣連天木葉聞囊琴凄鶴調匣劍隠龍紋野
凍黄河雪山昏白岳雲嚴陵吾舊宅一訊孔珪文
　　　潞河遇陳子卿同飲胡瀫元齋頭即席賦梅花下
白社元同調清風忽故人荆髙逢易水干莫照延津謁
帝心期壯封侯骨相貧梅花齋閣底沈醉異鄉春
　　　陳生出所藏半照及匕首乞詩為離合作五言
　　　　律
惜别佳人意酬知列士腸粧臺分鳳影寶匣現龍光蓮
鍔誰同鑄菱花意對藏樂昌何日返見汝合干将
　　　送趙别駕
參軍曾入幕别駕復移舟渌水蓮花隔清溪杜若留鸎
聲吳甸曉騎火粤山秋好作師雄夢羅浮問舊遊
　　　春日胡茅兩生訪王至卿攜妓東郊藉草暢飲
　　　　迨暮泛舟從北郭歸
拂曙薊門東尋芳入亂紅園梨嬌墮雪堤栁浄含風逸
氣雙鈎並清歌一棹同盈盈美人意悵别夕陽中
　　　贈唐山人二律
暫輟嚴陵釣懸壺向紫宸仙莖攜沆瀣帝座問星辰白
苧新燕客青囊舊越人昆明泉萬斛花裏試垂綸
綵筆神飛動青囊術有無看松留泰岱採藥望天都霧
引車前鹿雲迎舄下鳬異時滄海色千古屬潛夫
　　　和吳茂先悼亡
王生馳夢日潘令悼亡年雨滅巫峰外雲沈洛水前笑
言孤枕共形影一燈懸好借文成術紗廚望晝眠
　　　于鳳鳴攜酒慧覺禪寺作
尋幽偕賦客古刹亂雲傍優鉢千花浄菩提一樹芳談
天遊浄樂掃地坐清凉欲共寒山衲西歸不二鄉
　　　贈真頭陀
南州來賦客北苑問髙僧佛土窮三界人天度七陵孤
雲晨拓鉢大雪夜傳燈便欲逃禪去風旛證惠能
　　　再賦同吳生
問法來方丈清齋供野蒲髙禪逢普化古佛現毘盧大
悟三乗徹真空一念無那能将寶筏咫尺濟歸途
　　　座中贈吳隠君
梵刹金銀布人天下夕陽菩提千界浄荷芰六時芳渺
漫恒河筏蹉跎劫海航憑君畏壘下一授衛生方
　　　贈鄭生
卜居仍海嶠門巷一壺懸采藥陶𢎞景迷花孟浩然星
垂漳水釣月引衛河船縱目金華頂羣羊正熟眠
　　　吳生談魯連臺在遼城東北未有題咏余素髙
　　　　其節俠即席賦此
􁊢嵲髙臺畔猶傳俠客名千秋餘故壘片札下堅城晩
日殘花墜寒雲蔓草平誰言蹈東海風馭入蓬瀛
　　　吳希學齋頭鸚鵡學語慧甚戲贈此章
似汝聰明質誰将閉玉籠鄉心馳隴右野語狎齊東倚
竹身全翠餐桃頰倍紅秦宫三十六一一訴春風
　　　贈耿中官
萍梗淮圻北桑弧碣石東心長懸魏闕疏屢入隋宫色
相三途幻因縁四大空侯鯖頻日饜拂袂近春風
　　　送倪明府
燁燁蘭隂里銅符羨晝遊鳴琴聊寄傲㟁幘正風流桂
折羅浮頂梅探庾嶺頭黄金臺百尺獨步佇驊騮
　　　贈盛明元昆仲時余将卜居葛湖之傍以諸子
　　　　翩翩雅尚有足依者焉
盛世塤篪合翩翩逸興同六龍齊潁上三鳳倍河東玉
樹聨花萼瓊枝壓桂叢滄浪分一曲肯著杜陵翁(諸盛/凡六)
(人/)
髙門懐伯仲上座集賢豪對列三珠樹同揮五色毫披
襟憐爾輩結襪愧吾曹老大才名盡惟應把濁醪
　　　題湖上方舟四首(有序/)
　　　　舟下聯三小蜻蜓艇上覆方板衡徑丈許縱
　　　　倍之欄檻四列頂幕青油中二髹几可坐十
　　　　人寛平軒爽規製甚適盛明元氏昆仲所創
　　　　以待賔友之汎湖者余既日以杯酒從事遂
　　　　賞以五言四章
桂楫漾沙棠朱欄十尺强三舟聨錦纜四柱簇牙檣障
日青油麗凌風翠黛狂洞簫明月底一曲和滄浪
平湖秋色浄一舸繫蒹葭懶搆思光宅堪浮少伯家窺
簾鳴鸛鶴掠檻度魚蝦竟夕看明月無勞促曙鴉
薄暮方舟集芙蓉次第尋臺驚浮水面亭似壓波心雅
稱苕川釣偏宜笠澤吟浮休定何日一壑暢幽襟
湖上暮雲稠青絲蕩碧油移舟過巨石浮筏向中流擬
作張騫泛真同郭泰遊余将挈佳麗日醉大隄頭
　　　盛母孀節詩為思達思𢎞題
盛世髙孀節光增婺女奇志堅初矢日年倍未亡時片
玉懐中抱雙珠膝下遺桃花三月近戲彩傍瑶池
　　　贈雲濤祝生所狎美人也
翠袖撥箜篌居鄰八咏樓雲偷巫峽曙濤占曲江秋經
巻王姬誦詩箋薛媛留何妨祝融氏同赴爛柯遊
　　　思齊夜出楊𤓰佐酒稍異常者訊之知楊姥得
　　　　諸異人即席賦此
何代貽嘉實纍纍越水涯稱名同邵圃問姓是楊家五
色縈丹洞三漿爛紫霞異時營子母蘿蔓日交加
　　　贈李廣文
舊國天都近新齋婺女懸彩飛江令筆青挾鄭公氊三
洞雲攜屐雙溪雪放船無誇沈侯句苜蓿誦嘉篇
　　　送栁使君之南雄
五馬趂西風朱旛氣槩中淮陽移長孺蜀郡待文翁梅
發新郵使棠飛舊寓公羅浮峰四百躡屐遍秋空
　　　送王廷尉還東陽(時有鼔/盆之變)
晝遊蘭渚上花色艷簪裾舊翥雙鳬舄新馳駟馬車紅
雲燕日近緑水婺星虚藉藉張廷尉髙門葺故居
　　　送沈明府之江右
五馬晝飛揚雙龍照夜光公庭髙岳底官廨大湖傍舊
讌虚平樂新恩出建章為知良吏傳藉藉贊龔黄
　　　暮秋病肺夢中作
微霜九月朔一病罷登臺熟睡蟬聲裡柴門午不開茶
烟縈翠篠藥褁翳青苔兀兀巢居子塵心且未猜
竟日焚香坐丹楓敞畫屏參同原有契道徳豈無經白
露髙塗屋青山逺抱亭那能世縁縳華髮已星星
　　　題趙鴻臚文鎮西園並蒂黄花
並蒂秋難老同心暮更嘉金莖雙濯露玉蘂對凌霞色
映天隨圃香飛靖節家翩翩白衣過把酒興無涯
　　　花朝吳孝父邀集髙深甫湖上園亭
名園總宜客春半大堤頭渌水時扄户青山日滿樓攜
壺新雨過挾瑟亂雲流漫惜花朝宴拚成列炬遊
　　　送吳文仲使君并懐參知睿父二首
鼓吹錢塘驛帆檣趂暮潮雙龍初析羽駟馬暫停鑣繡
鉞吳門近牙旌越嶺遥異時成握手列炬坐深宵
後乗遵吳苑前驅問薊方瞻依猶大樹蔽芾盡甘棠霧
躡三天紫雲停六洞蒼提攜更何日爛醉舊髙陽
　　　寄吳希學徵士兼懐啓元茂才
萬事總長鋏一身餘短笻别三天子障吟五大夫松滄
海有時涸丹砂何嵗逢周顒卜居近憶卧定林鐘
　　　過俞羨長小飲二首(有序/)
　　　　羨長寄居吳山之麓四壁蕭然僅圖書盈篋
　　　　笥余為欵語移日歸寫其風素成詩二章
極目函關曉居然異氣停姓名髙逸傳身世太𤣥經獨
鶴雲蹤杳雙龍電色靈孤山梅萬樹新著少微星
四壁圖書滿藤蘿壓座蒼陸渾新邸僻陽羨舊田荒大
業占毛穎雄心托杜康褐衣吾自貴未擬謁金張
　　　送汪山人歸四明四首
兩鬢懐人短雙瞳作客方文淵神矍鑠叔夜思昂藏薜
茘裁衣古蘭荃結珮芳戴顒精舍近歸卧白雲長
相逢寧海岱對語即江湖肯抱臨淄瑟聊攜督亢圖官
衙吟苜蓿客館寄菰蘆異日山隂興能來白玉壺
𤣥亭吾久閉問字不辭勞妙訣青囊古雄談白㲲髙東
瀛朝濯髪北海夜持螯極目河梁雨寒光隔珮刀
邂逅青山陌飄然思不羣乍歸鄞海月長嘯瀫溪雲劍
擁蒼精氣符懸赤伏文東山逢謝傅好作片鴻聞
　　　輓祝母
飄飄易遷駕凝望白雲長橋逈分烏雀臺髙失鳳凰東
陵辭聖母南海謁空王何夕雙溪水重懸婺女芒
　　　唁祝遜之
傳聞倚廬客布帽碧山阿讀禮依松柏傳詩廢蓼莪熊
丸魂夢逺雞骨淚痕多迢遞支機石無由問絳河
　　　謁董江都祠二首
太息江都相遺風尚宛然帷疑曾下日園憶未窺年大
業尼山後真源洛水前天人三策在不廢萬年傳
一逕浮雲入千崖落照明廣川新廟貌繁露舊家聲水
緑平吞市山青半壓城九原人可作相對話西京
　　　寄潘上林二首
　　　南海潘上林少丞光禄伯子也嘗共集黎秘書
　　　　邸雄飲達旦别去廿載矣今春余卧疾武林忽
　　　逺寄手書新刻盈篋爛然慰藉之餘聊寄兹什
廿載長安陌君能憶酒狂片鴻來庾嶺雙鯉到錢塘賦
草新藜閣詩篇舊柏梁春明退朝晩擲果遍奚囊
　　　　憶弱冠燕中惟敬少丞朝暮遊往或浹旬不
　　　　面則咸詫為疎迺今諸儕輩略亡存者即君
　　　　華吏部喪逝繼之河山之感觸目飛動今覩
　　　　上林君羽翮翩翩典刑如在重賦此章
落魄南皮社壺觴數往來夜眠光禄邸晨叩秘書臺永
絶抽毫彦猶餘執㦸才重看潘騎省題賦入蓬萊
　　　夀王山人子英
初度逢元日華筵正七旬遺經藏甲乙秘籙授庚申庭
樹三株發堦蓂一葉陳共欣蘭水上比屋頌靈椿
宅寄吳山外籌添越海傍玉壺懸大藥金匱謁長桑紫
府青牛駐𤣥關白鶴翔東風門第在拂面杏花芳
　　　送黄野人二首
倦作蘭隂客花期一棹閒真形模五岳秘籙授三山電
掣蒼龍下雲驅白鶴還越王臺漸近先到若耶灣
自得茅山秘休糧卧翠屏銖衣朝絳闕玉簡誦黄庭六
甲時觀象庚申夕煉形石床雲霧滿懸珮濕青萍
　　　題黄上仲大有山房巻
吾憐黄叔度一榻抱雲眠早賦中原雪長吟大有天瑶
芝榮積石玉乳噴飛泉笑我金華洞羊羣正熟眠
　
　
　
　
　
　
　
　
　
　少室山房集巻四十
欽定四庫全書
　少室山房集巻四十一
　　　　　　　　　　　　明　胡應麟　撰
　　五言律詩八十九首
　　　破山寺偶題
髙禪何處尋杖屨入祗林古寺無人到虚堂落葉深溪
光經雨滅瀑響過雲沈兀兀繩床客誰明定慧心
　　　送王文學還武昌時以陳從訓書至
問姓曾驚座藏名類接輿到偕京口雁歸趂武昌魚竹
素千秋上芸編萬帙餘相逢不成醉天末意何如
　　　瀫溪别業二首
茅廬南郭外十畆帶横塘曳杖青山逺飛槎渌水長花
香浮雪壁竹影動雲房五岳游堪卧悠然號上皇
巻帙桓譚富篇章杜甫貧乾坤容傲骨海岳遂閒身坐
挾垂綸客行招荷鍤人一癡殊未厭久已絶貪嗔
　　　夀范茂才
當年聞五范閥閲首吳中咫尺金閶下仍看玉樹藂青
鸞翔海日白鶴舞天風謾逐東方去氷桃萬核紅
　　　葉太孺人輓章六首
懿行標彤管芳聲動紫宸庭前驄馬客膝下豸袍人南
岳金璫返西華玉珮陳惟應萬家淚雨注婺州民
鸞章晨北極鳳管暮西池萬室悲慈訓三朝頌母儀修
齡逾大耋上夀接耆頤咫尺潘輿在傷心白日馳
劬勞初罷誦聖善舊徵歌母徳傳中壘仙踪赴大羅音
容吳里隔涕淚越天多寂寂支機杳無由覔絳河
慘淡丸熊夕輝煌冠翟年寧知蒿里淚偏洒柏臺前素
翣含霜動丹旗抱月懸異時良史筆閫徳照重泉
令譽中閨擅恩綸上國來青鸞朝玉闕紫鳳集瑶臺落
日萱花逝飛霜蕙草摧朝看攜萼緑聨袂上蓬萊
何來三鳥使相逐絳臺傍夜月殘西島晨霜浸北堂叢
蘭芳獨逺寸草恨空長尚憶飛雲起停車望太行
　　　湖頭夕汎
十里平湖色芳菲夾大堤山迴雲夢澤水出武陵溪渚
浄鳬鷖浴籬明鳥鵲棲沙塘何處泊隔港已聞雞
　　　送李太史使湘中
片帆春草外千里問衡陽劍履金閨色衣冠玉座香攀
雲遊岳麓冒雨宿髙唐蚤就湘娥賦鳴珂入建章
　　　宿嚴灘作
扁舟富春渚迴望瀫溪濆渌水晨生霧青山暮出雲荒
村猿嘯侣廢崦鹿成羣會著羊裘在毋令漢殿聞
　　　望湖亭雨中作懐祝鳴皋
極目危欄外秋光亂夕舂雨聲千澗集雲氣兩湖重翠
壓仙壇竹青舒佛院松美人烟水畔何處采芙蓉
　　　一夢
一夢遥天末羇人萬里心關河秋氣早風雪夜來深擁
褐聞征雁褰裳見宿禽誰哉共尊酒燒燭自長吟
　　　送劉内翰使嶺西
拂曙下征軺鳴鞭出㶚橋方輿窮百粤土俗辯三苗樹
色桄榔古花香荳蔲饒金門持㦸暇魂夢憶瓊瑶
　　　彭城雲龍山晚眺憩項王故臺并酹亞父冢有
　　　　懐題
返照長河急浮雲大澤空遥凭孤閣上俯眺萬家中地
廢悲王略天亡惜覇功荒墳猶亞父涕淚盡城東
　　　　送李鴻臚之白下
白面紫薇郎承恩出建章啼鵑催别騎舞燕逐征航日
抱金珂影星揺玉劍光秣陵佳勝地蚤晚賦長楊
　　　送閔孝㢘之苕中二首
落日抱離旌蕭蕭白雁鳴夕陽孤劍别秋水一帆征粉
署寧親思彤扉謁帝情河東新草就珥筆上瑶京
野色飄行斾江光照客船長林楓葉路孤館菊花天狗
監文初達龍門賦已傳浮家何日事問汝霅溪烟
　　　九龍别業
何年遺别塢十畆亂雲邊五栁長垂碧雙松對草𤣥斷
崖撑閣逈飛瀑挂亭偏滿目忘機客花時數放船
　　　問李惟寅病
已似休文瘦還耽叔夜吟夢迴芳草逺病起落花深雨
濘黄金甲風疎白玉琴蚤知朝謁懶藥餌稱閒心
　　　夀吳淑人
春色重簾外笙歌晝未闌屏開迴白鶴席上舞青鸞浥
露金芝秀凌雲玉樹寒氷桃漫留核方朔已偷殘
　　　吳山人持齋戲贈
笑汝清狂客持齋繡佛前周顒元䕶法何𦙍舊逃禪嶺
砌須彌石池䟽阿耨泉翛然攜手去塵外息諸縁
　　　白雲世徳詩為林孝㢘賦
誰専巴穴富夙擅渭川封薛氏誇三鷟荀門羨八龍新
居蟠翠柏舊壠夾蒼松何限孫枝在林林玉樹茸
　　　題林孝㢘家慶圖
棠棣偕芳日椿萱並茂時金莖懸五葉玉樹綻雙枝海
鶴傳書近山鶯度曲遲今來上元宴麟脯擘含巵
　　　送陳季相還七閩
乍得溪頭信俄欣海上逢雲山偕獨往湖海狎髙踪坐
嘯雙黄鵠歸騎兩赤龍相攜子騫侣十日幔亭峰
　　　寄真如上人
行乞過三市隨縁住五陵南徐先舍筏北地逺傳燈古
洞雲埋柏清池月挂藤門前多寶塔出定幾同登
　　　輓鄧太翁兼唁逺遊明府四首
此夕仙槎逝當年宦轍迴松猶彭澤撫木已豫章頽獻
賦名空藉修文業未摧祇應豐獄底劍色謝風雷
東華新劍珮南楚舊弓裘世系蕃髙密鄉評重太丘經
猶傳馬隊勅已下螭頭藉藉承家譽相望在斗牛
政爾生芻隔将無宿草茸孤亭徐孺子大厦郭林宗素
旐霜華薄丹旌露色濃異時銘太史不受漢亭封
化鶴還丹嶂騎鯨上碧虚一竿遺蠡澤雙屐挂匡廬日
朗新題碣雲寒舊著書鹽車何足恨千里屬騊駼
　　　歙中謁徽國文公祠作
閩粤真人起髙標自不羣丁年窮百氏乙夜攬三墳力
障鵞湖水神遊鹿洞雲至今靈爽在長對武夷君
　　　清源寺中戲效晚唐人五言近體二十首(有序/)
　　　　唐律元和後卑卑甚矣韓栁元白振代之才
　　　　弗能挽頽波而力遡之古而賈簿姚監輩實
　　　　始以清新奇僻闡别派于五言咸通以降厯
　　　　世相沿上自宋初下迨元末凡詩家者流律
　　　　有唐韻者率是物也舍是則又自為宋元本
　　　　調迺初盛中三唐自沈宋孟王韋栁外大都
　　　　髙閣束之明𢎞正諸先輩出有事掃除即李
　　　　唐中葉剔去齒牙晚季奚有迺余絶長絜短
　　　　篤而論之氣骨雄髙聲調鴻碩當特屬之初
　　　　盛諸家至抒情難言鑄景難狀形神湧出誦
　　　　者躍如則晚唐獨造偏長亦間有足采者其
　　　　格姑舍旃弗論可也余弱冠談秇中原匠心
　　　　曩哲至于斯義久畜胸中嚴羽卿氏所謂作
　　　　法于凉懼繇隗始已亥北上卧痾清源禪寺
　　　　放棄羣典偶目僧房中支枕數軸首尾漶滅皆
　　　　晚唐諸人詩因戲步其遺韻為五言律三十餘
　　　　章匪曰亡羊于多岐抑亦求馬于全體云爾
寺憶支公住林餘惠逺蹤浮杯來大壑振錫上孤峰逕
僻雲埋樹忩明雪照松踟蹰貪佛日歸趂暮天鐘
大地懸香刹中天築化城重簷飛岳色古壁撼河聲法
座琪花暗經壇貝葉明異時齋繡佛帝釋下瑶京
香積何年啟天風躡屩攀白雲平講座青靄覆禪關斷
碣横髙隴疎鍾出亂山一僧頭白坐兀兀定林間
雲霞尋老衲塵土拂征衫鹿叩談經石猿啼説法嵓寒
雲封密篠凍雪墮危杉何限宗雷句穹碑百尺鑱
杖䇿平堤外輕風拂面柔寒山成獨往老衲話重遊怖
鴿蘿龕下飛螢竹逕流将因謝塵鞅丈室住牛頭
能仁元海嶠伏毒舊江濆隘地龍藏雨髙天鶴跨雲嵐
深秋徑失瀑逺夜堂聞寂寂盂蘭想先題發願文
户牖生虚白樓臺上鬱藍談經獅子吼䕶法象王叅檜
老斜撑石松枯半壓潭何因挈天女絶頂卧茒菴
杖履初辭越菴堂半住吳臘深松樹老禪久桂叢疎五
岳雲髙下三峨雪有無異時騰劫海片笠授潛夫
蚤浄三生業真傳二祖衣蓮花叢佛座柏葉䕶禪扉石
為懸燈動泉因卓錫飛居然離捧喝黙會洞仙機
為叩西方刹因停北上槎金身懸寶樹玉髻湧瑶花夢
已清圓覺心将悟法華恒河歸去路雲霧繞三車
震旦聊乞食佛座湧金鼇骨瘦知吟苦眉長見臘髙香
燈岩洞月杖錫海門濤近失瀟湘譜瑶琴廢不操
辭家來北岳結社向南屏夙擅降龍訣新傳相鶴經推
敲臨野燒飲啄閉山亭夜夜康王谷飛泉獨坐聴
香爐峰外路雲日晝凄凄飛瀑當樓滿寒山入座低潭
心龍女出塔杪雁王棲會逐曇摩履翩翩大磧西
一褐閉禪關孤雲盡日閑來從身毒國買斷沃洲山白
象鳴鑾去青獅䕶駕還中天彌勒閣未許善財攀
十里華嚴界重來雪未消鍾聲寒殿出塔影夜池揺桂
樹縈堦發藤花拂座飄西來亂峰外有路入中條
浄樂傳尊者真如卧法王池幽菱芡熟殿古芰荷香一
鉢擎秋雨三衣挂夕陽塔中多寶佛夜吐白毫光
萬峰天竺杪丈室寄禪心野鶴經秋卧山猿徹夜吟稻
香雲碓逺花影石壇深一衲函髙座相傳自少林
為樓依北固舍宅望西江竹逺通金磬杉髙並石幢龍
歸雲壓棟蜃起月沈忩孰是髯居士前身合姓龎
雙林曾授記百丈近安禪洞古頻棲鶻峰髙欲墜鳶秋
燈雲閣外晚磬雪房前乍夜維摩到天花遍佛筵
偶入清凉界同探大小乗北宗仍事秀南法已傳能苔
逺連深竹花疎墜古藤故山瓢笠夢極目海雲層
　　　廢寺十首(序意見前/)
寺敞千峰入橋危一逕通白牛遺漢像蒼䑕竄唐宫劫
火頽垣外隂燐壊竈中南朝四百八成住盡虚空
階基元晉代棟宇自梁年草閣螢潛住繩牀鹿借眠荒
碑沈亂石廢沼咽寒泉擬喚廬山衲開山種白蓮
雙林遺古佛六代幾殘僧畫壁全封蘚香㕑半壓藤池
荒螢亂入塔壊蟻頻登一杖圭峰老猶談大小乗
浮蹤仍岳麓舊宅寄岷峨摩詰終年病文殊信宿過池
幽霜墜栗洞古雪封蘿一塔危崕上人傳舍利多
落落蒲團好遥遥竹杖來寺寒千嶂入門浄兩湖開古
砌風鳴葉隂廊露滴苔若為論去住千劫總浮埃
松風隨曳杖伏翼走危欄古寺何年廢空門盡日寒流
泉交井竈墜雪擁林巒欲叩西來意寥寥竺法蘭
翛然天姥外斷絶世人知老檜穿崖長寒松抱石敧鉢
殘呼䑕共牀朽倩龜支一衲都忘老雲房自在披
疊嶺飛丹鷲殘碑記赤烏山風寒梵逺水月夜禪孤瀑
洒林長潤岩傾樹半枯閒階蔓蒼蘚恍惚舊金鋪
禪堂餘結搆破衲挂林樊宿霧沈荒井秋河沒斷垣杉
深時墜鶻果熟乍聞猿寂寂拈花手應悲末法繁
寂寞空王座蕭森佛子廬蛛絲縈石屋虎迹印山廚火
滅天然後燈殘慧可餘悠然念塵世昬黑重踟蹰
　　　夀程隠君
瑞日華筵啓明霞彩袖陳𤣥關懸大藥漆圃現靈椿嶂
挹三天子峰攜五丈人(白岳有五老/峰君家其麓)朝來海籌屋紫氣
正嶙峋
　　　寄包稚升二首
政績飛三殿風流擅六朝歌喉桃葉細舞態柘枝嬌㕔
事淮山月鄉書越海潮玉皇香案近八翼夢雲霄
何由滄水使縮地對仙曹綵悞江淹筆綈慙范叔袍髙
牙瀕海戍巨艦夾河濤不分清江月盈盈入夢勞
　　　題鄔生逍遥游巻
久客金臺雨渾忘鐵甕潮人從嗤汗漫帝許號逍遥五
岳環孤枕三天挂一瓢秋風大鵬背穏坐上扶揺
　　　送王令自錢塘博士遷富春
祖帳西泠畔驪歌薄暮聞一氊猶挂雪雙舄已乗雲官
舍新栽秫黌池舊薦芹知君政成後絃頌繞江濆
　　　是夕周元父攜琴命所懽竇姬為猗蘭之曲索
　　　　余贈詩再賦得街字
中秋先此夕露色滿天街桂折黄金蕋蘭垂碧玉釵髙
山懸廣座飛瀑繞空階會挈平原侣經旬臥竹齋
　　　寄贈㢘訪梅公(時方校/賔興士)
風裁百僚長繡斧曳朱衣姓氏書長樂光芒徹太微樓
臺三竺繞鹵簿六橋飛燁燁黄金下花驄近帝畿
矯矯羣龍集掄才作賦塲樓船移采石斧鉞駐錢塘宦
業三臺重鄉書一水長蚤知門下彦騰踏半飛黄
　　　友人分惠秋海棠一本爛漫檻中自綴小詞命
　　　　雙鬟霓裳歌以送酒醉中賦贈並命玉素和
　　　　之
小徑移紅藥閑亭閉緑蘿神飛天姥夢興逐雪兒歌冶
色矜眉黛流光惜鬢皤不須賡子夜風露帝城多
　　　秋夜過沈純父同王文學汪山人聯句
己占青山色仍逢白社人(沈/)仙槎分雨露祖帳出風塵
(王/)夢繞三江樹心飛八月蓴(汪/)碧宵誇鸑鷟黄閣笑麒
麟好去嚴陵畔星河拂釣緡
　　　贈陳鍊師二首
廿載雲臺觀憑虚謁上皇彌明孤髻短𢎞景一瞳方劃
地蛟涎浄摩天鶴羽翔秋來九華枕遊厯遍扶桑
羨汝𤣥都客神情半泬㵳黄粱炊處熟紫氣望來飄玉
檢移新秩金􁊇問早朝西池桃萬樹幾夜躡神飈
　　　友琴冊為陸太學題并呈思清孝㢘(乃翁嘗任/單父宰)
名香蘿薜下一室素琴懸四壁青山响千秋白雪傳廣
陵新按譜單父舊鳴絃欲起鍾期聴乾坤對惘然
　　　題祝無殊小像
一壑堪誰置三毛頰畔長豪吟卑下里狂興劇髙陽緑
水芙蓉社青山薜茘裳𤣥亭吾罷草媿爾及門牆
　　　喻邦相束裝入計中途忽有遷杭之命寄懐二
　　　　首
舄已飛王令刀俄佩吕䖍移官滄海上候吏大江前栁
葉千家笛桃花十里船湖山真勝絶獨少伯牙絃
豈謂雙龍劍翻成獨鶴操樓臺三竺近省署萬松髙海
色飄行蓋湖光落畫舠不堪靈隠月飛夢對持毫
　　　魚竹軒為玉叔大叅賦
别墅擅林塘開從顧辟疆龍鱗金照日鳳尾玉凌霜翠
袖寒猶倚宫袍墮欲翔誰同濠上客散髮臥篔簹
　　　憶王山人
沈瘦吾偏甚王癡奈汝何萬峰林屋杖孤月洞庭蓑鹿
豕親狂態魚龍避醉歌一丘他日遂白眼對雲蘿
　　　楊思悅邀集涵碧亭遇雨作
良辰饒勝集箕踞百花潭逸調飛金縷新詞度玉簪雷
聲髙棟入電影曲臺含河朔元吾黨寧辭十日淹
　　　湖上汎舟憩俞祠同趙生汝元聴歌作
蕩漾青絲笮淹留白接䍦人歌朝雨後客醉暮雲時隔
竹觴頻送穿花席屢移他年懐李白應賦習家池
　　　送方伯徐公入梁
夾岸桃花水春江照畫船雙旌辭嶺日六傳入梁年草
色申侯里棠隂召伯田勿云河内借劍履上甘泉
　　　攜郭生汝沖憩山寺偶題
信步空王宅譚心佛子筵靈花紛寶地忍草覆金田刹
影禪關外鍾聲梵閣前一僧頭盡白趺坐不知年
　　　閏九月九日集趙汝元
髙齋猶菊色名勝競過從月屆三秋閏天令九日重雲
林眠獨鶴星斗墮雙龍悵望桓車騎遥聴逺寺鐘
　　　送鄔生還京口
何縁京口客偶逐片雲來五岳邀遊興三都競賦才新
裝淳化帖故里妙髙臺笑殺茅平仲從軍樂未迴
　　　夀漁塘余翁七秩
林塘稱大隠漁釣舊生涯亭下三珠樹簷前五色𤓰金
樽流紫氣綺席送青霞日暮斑斕袖翩翩舞百花
　
　
　少室山房集巻四十一
欽定四庫全書
　少室山房集巻四十二
　　　　　　　　　　　　明　胡應麟　撰
　　五言排律一十四首
　　　汪仲淹病足三年未瘳余先有此疾半載始愈
　　　　戲作十六韻嘲之并期起色焉
底事羈神足将因斷俗縁悠然疑入定嗒爾類逃禪箕
踞蒼松下跏趺給樹前但妨义手立偏稱曲肱眠筏舍
清江上杯留碧海瀍按圖遊五岳隠几問諸天步學邯
鄲客行嘲鹿苑仙漫愁雙屐折何忝一壺懸蹇拙存吾
道驂驔記昔年盜驪元泛駕飛兔舊忘筌玉笈看長往
金針待大還吾将倩磨勒負汝出蒼煙
　　　贈董使君十六韻
紫氣黄山外青雲白岳傍五花元蹀躞千騎暫徜徉曙
日懸官舍春風拂郡堂科徭閒巷陌獄訟臥桁楊異績
東方最遐心北海長琳宫遊問政飛閣駐文昌鼔吹傳
清練謳謡接大鄣園桃紅照郭隴麥翠登塲地主新知
洽天人舊䇿良片言逾琬琰隻字並琳琅司馬邦人重
元龍座客狂朱旗晨赫奕華燭夜輝煌意氣迴飛動形
骸釋混茫徵歌慚下里感事憶髙陽漫擬扶風借行看
渤海翔峩峩柏梁殿第一待明揚
　　　寄陳玉叔十韻
尚憶燕臺别長歌蜀道行元龍原俠氣仲舉最髙名露
冕千岩秀褰帷萬岫明地鄰巴婦穴天近夜郎城灌口
花相待峨嵋樹若迎海棠開四座杜宇逐雙旌望闕依
星象登樓試晚晴朱衣羣吏謁彩筆衆僚驚賦屬揚雄
和詩從杜甫評支機有片石一為問君平
　　　題柏萱圖八韻
紫岫元君宅丹丘阿母家簷前交綺樹庭際長瑶葩翠
色凝霜秀孤芳伴日斜筠篁堪並古蕭艾豈同嗟密葉
低垂露疎枝上拂霞亭亭驕晚節冉冉駐春華餐實心
長苦忘憂思轉遐清氷元獨瑩純璞本無瑕片諾當年
許三遷異代誇願言仙圃外長御五雲車
　　　賦得十五盧家女
十五盧家女歌喉繞畫梁西鄰窺宋玉東壁住王昌畫
態真真似詩才盼盼長玲瓏聲窈窕静婉質輕揚月下
紅粧麗風前翠袖狂玉巵含國色金盒貯天漿解珮逢
交甫更衣逐李郎終須募摩勒致汝鬱金堂
　　　讀何氏集三十韻
　　　　何太史以先公仲黙集見貽展誦興懐敬題
　　　　三十韻末簡
寥落黄初後詞壇更幾人齊梁紛藻繪元宋轉荆榛盛
世占龍馬明時起鳳麟黄河懸日月嵩岳降星辰屈宋
休前代盧王祇後塵才髙梁苑客賦擬洛川神意氣横
今古馳驅邁等倫垂髫遊上國聳翮戾髙旻天詔頒黄
屋星槎下紫宸通滇窮越巂諭蜀近峨岷弔古多停騎
違時蚤乞身攜尊漳水夜飛蓋鄴園春嵗序堪藜杖鶯
花暫釣緡九重思麗藻雙闕召詞臣邂逅邊徐合賡酬
李薛頻雞林傳制作鳳沼降絲綸帝命軒輶出人看斧
鉞巡横經非寂莫執憲豈沈淪絳帳絃歌日青衿問字
晨岳蓮垂二華宫栁暗三秦仙掌金莖舊咸關紫氣真
䕫龍方步武鵩鳥遽酸辛消渴相如伍修文子夏鄰調
髙原寡和道喪孰知津彩筆精靈逺瑶編絶藝陳千秋
垂燦爛一代仰嶙峋鸞掖名長在龍門跡未湮凄凉𤣥
閣草重覩玉堂賔貌識鄱陽烈詩傳水部親轉教山斗
望悵絶潁溪濵
　　　投贈督學滕公三十八韻
雲霧南溟外星辰北斗傍九霄迴氣色千里見飛翔大
雅今誰屬明公早擅塲應圖看騕裊絶代起鸞凰出入
平津底超遷吏部郎攀花遊太液視草厯明光珮染金
莖露衣含玉座香直躬行殿陛蹋翼守遐荒瘴癘開盤
水川原接夜郎停車蠻壘肅駐節海山蒼名姓傳閶闔
絲綸下廟廊雙旌辭漢苑匹馬渡錢塘斧鉞江城樹樓
船水國霜海隅興禮樂河宿斂文章時雨行連郭春風
坐滿堂真才呈琬琰異品得圭璋沂水琴堪奏豐城劍
有芒絃歌聞曲阜桃李遍河陽吾道乾坤闢斯文日月
光六橋供艤棹三竺引飛觴黄閣聲華逺青冥道路長
鸞書飛建禮鳳藻出長楊師範真遼絶生徒轉激昂陸
機曾入洛司馬舊遊梁九嵗題鸚武三冬解鷫霜上書
思漢主作序擬滕王綵筆空凌厲丹梯尚渺茫塞翁悲
失馬牧子嘆亡羊寂莫松蘿契蕭條薜茘裳一區原憲
宅萬巻子雲床避世嗟秦士酣歌學楚狂煙嵐尋白石
雲水狎滄浪厯塊憑誰試連城祇自傷幾年懐卞氏此
日遇孫陽軹里心猶在夷門念不忘惟餘星斗色夜夜
繞干将
　　　奉贈督學喬公四十韻
大雅開元際髙風正始前幾人操白雪四海和朱絃磊
落陳王調凄凉杜甫編餘波空綺麗哲匠幾雕鐫盛世
稱才子明公實妙年姓名懸寶籙文采燭奎躔已詫龍
為種曾聞鳳集肩兩朝司馬學一代子雲𤣥漢苑昆明
外秦城太白顛看花韋曲雨攜酒杜陵煙賦以凌雲貴
才因命世傳勝遊飛彩筆麗藻擲青錢斗畔雙龍氣人
間五色箋沖騰隨八表取次上鈞天粉閣青綾被璚樓
赤玉鞭鳴珂趨建禮視草向甘泉鯤化風雷繞鵬飛宇
宙旋一麾辭殿陛萬里問山川講道嗤王弼窮經答鄭
𤣥絳帷朝入越清夢晚臨燕代北看名士關西仰大賢
選才空萬馬罷講得三鱣竺國煙霄裡吳峰霧雨邊校
文多暇日登眺儼神仙栁外林逋宅波心白傅船潮聲
吟際落寺影望中連隻字霜飈動千章錦繡懸宫商閒
自繞金石巧相宣氣壓珊瑚樹光生玳瑁筵赤城霞並
起滄海月孤圓桃李三春合台垣計日旋碧霄看紫綬
白屋有寒氊上䇿懐終孺遊齊憶馬遷屠龍空故業落
蠧守殘篇學豈三冬富詞非子夜妍世途甘寂莫雲路
阻飛騫已辱鹽車顧能忘國士怜鷫鸘愁泛駕魚兔有
真筌萬仞終南色千秋太華蓮願言開覺路瀟洒出塵
縁
　　　夀大司空雷公四十韻
宇宙鍾名世山川誕哲人祥光迴八極紫氣動三辰晚
節憂時念當年報主身飛騰隨白日指顧上青旻劍倚
雙龍合橋過駟馬馴孤悰盟檜柏雅操勵松筠環珮燕
臺上旌旗越水濵文章傳董賈名理陋莊荀桃杏千門
色絃歌萬户春驅馳違梓里簡渥近楓宸稷契堪誰伍
䕫繇早見親九霄垂氣象四海荷經綸瑣闥傳宣夜璇
臺草創辰憂勤迴聖主撙節為生民制作傾流輩恩榮
邁等倫丹青圖駿馬名位掩麒麟前席長頒幣臨軒或
賜銀明良時有待魚水契無鄰一夕金縢啟千秋玉几
陳烏號空洒泪龍馭永朝真遺命乾坤闢謳歌海嶠臻
大廷看正笏清廟仰垂紳社稷關心久林泉入夢頻留
侯元辟穀張翰幾思蓴勇退占賢達隨時悟屈伸挂冠
辭殿陛解組出風塵舄履閒無棣詩書問有莘蒼生徒
想像黄閣已逡巡雪瀑延清賞星潭理釣緡匡廬晴對
客滕閣晚攜賔鶴引登山屐猿窺漉酒巾虹霓流甲子
河宿繞庚寅網祝新投鴿袍餘舊挂麟玳筵羅窈窕華
館列芳新縹渺三株樹崔嵬五岳神金章垂素頷綵服
照朱茵朗月燕山桂明霞漆圃椿方壺聊寄迹南斗待
持鈞版築徴前事樞衡憶老臣遥看紫泥詔早晚下江
津
　　　集趙汝申望衢亭大雪分賦同郭翌之趙汝元
郢里徴歌日梁臺奏賦年飛霜流翠幙密雪擁華筵浩
蕩龍鱗布飄颻鶴馭旋春隂濃四野瑞靄覆三躔海凍
鯨鯢蟄林昏燕雀懸㶚橋初䇿騎剡曲乍移船葉落千
林瘦花飛萬象妍亂飄鸞掖外斜洒鳳城前綽約翻多
態輕盈自可憐珮疑湘女授璫擬洛神傳素魄瑶池近
寒光玉座連清音迴白紵麗曲奏朱絃漫學瞿曇座誰
參慧可禪輸他袁僕射擁被日髙眠
　　　不佞自燕中歸後却掃閉關一時秇苑諸名公
　　　　以吏事來越者雖聞問間通而逢迎都絶迺
　　　　君禹蘇丈獨下詢芻蕘窮搜草莽停騶傾蓋
　　　　把臂忘形至貽贈諸篇金石鏗訇風霜錯落
　　　　揄揚蔑副愧汗彌深敬題排律五十韻奉酬
　　　　大雅
宇宙開鴻運東南毓駿才華名懸八斗秀色動三台磊
落賢豪契縱横哲匠來青袍多士避赤幟萬人摧内翰
詞誰匹中郎句獨裁王維元擢雋杜牧載掄魁片玉咸
陽市千金碣石臺稱臣離草莽謁帝上蓬萊太液春風
近長楊霽雪迴朱衣蘭署入絳帳棘闈開並列中朝彦
同蒐大厦材門庭饒董賈廊廡半鄒枚執憲皇情注傳
經衆望推髙空摶鳳羽大澤市龍媒伏夏牆逾峻毛韓
席乍回連山繙彖象分野别臺駘桃李參差發蓀荃次
第培生徒紛負笈士伍競銜枚藻鑑明逾郭包涵徳過
裴剪裁俱繡綺追琢盡瓊瑰紫貝窮鮫室明璫擷蚌胎
星辰諧奠麗河漢並昭回七十摳衣侍三千曳履陪風
標崇泰華氣象薄岨崍彩筆扶桑畔朱絃若木隈書藏
神禹穴賦就越王臺攜客觀江漲逢僧話劫灰嵐光停
竺寺霞色候天台指顧登槐棘從容問草萊干旄晴掩
映鹵簿晝徘徊少日題孤憤頻時和七哀卜居鄰木石
隠迹混塵埃鴻鵠長矜志鯨鯢慣曝腮清湘晨葺芰孤
嶼嵗尋梅漫詫形如鶴真成背欲鮐紅顔勞想像白眼
任疑猜總道三鱣隔能堪駟馬來逃榮知石户守分識
澹臺把臂行紅藥論心坐緑苔金蘭投管鮑膠漆誓陳
雷厚義黄河溢深衷赤日摧長鑱猶雨雪短鋏驟風雷
浮海懐偏壯藏山興未頽枯株慚匠斧鈍質快神鎚拒
户非干木逃家異老萊蘭隂花爛漫瀫水樹瀠洄且自
探𤣥草何妨醉緑醅天長窮鳥逝地曠大鵬迴浩思凌
三極元神攝九垓會令千古色閩越共崔嵬
　　　賀易使君父母偕夀三十六韻
𤣥圃崑崙外蓬丘日月邊殊方傳勝迹人代幾真仙藉
甚文章客棲遲少壯年叔孫元學禮揚子舊談𤣥夜雪
宫牆外春風壁水前杏園虚彩筆棘院墮青錢匡阜晨
攜屐潯陽晚扣舷拂雲穿蒨峭臨水弄漪漣勇退聞先
哲雄蜚識後賢挾書遊建禮視草向甘泉太液池頭樹
慈恩寺裡筵鸎花辭漢闕禾黍問吳田五袴謳歌起雙
鳬舄履旋戴星離禹服瞻日上堯天冕拂金莖露香分
玉座烟龍鱗看咫尺貝錦乍流傳帝謂淮陽近民稱潁
水便之官同白傅奉使屬張騫擁節霜威静褰帷雨澤
綿香爐吟際出瀑布望中連觸目親闈阻馳情綵服偏
西江移鼓吹南浦繫樓船燦爛緋桃實熒煌赤錦箋中
庭羅窕窈别墅進芳鮮片玉輝藍井雙星耿婺躔蒼虬
臨几席騄駬候輜軿跨鳳來王母騎麟下偓佺白雲空
入夢青瑣待鳴鞭鼎鼐調元氣舟航涉大川八荒偕忭
躍四海荷陶甄瑞靄時時發祥光夜夜懸萬年觴咏地
長奏碧霞篇
　　　夀大學士趙公二十四韻
夀域黄扉啓祥光絳闕懸謳歌來六合氣色動三躔玉
醴東華外金莖北極前八千逢景運五百降名賢瀫水
生申日南陽臥葛年(公郡望/本南陽)詩書王佐業禮樂帝臣傳
錦向龍門奪藜當鳳閣燃探花晨太液視草夕甘泉虚
受心如谷違時道若弦一麾俄去國雙屐乍歸田白社
便髙枕清溪樂扣舷直聲喧海岱正氣鬱閭㕓密勿皇
情注徴求使命遄商岩圖酷肖漢殿席頻前挾日潛鱗
起凌風大翼翾新恩移國學舊徳重經筵燮理衷元赤
登庸鬢尚𤣥窮邊收羽檄絶島静戈鋋宰割羣方正調
和衆味妍皋䕫重步武稷契互周旋蓬矢春華遘椿齡
暮節延安期分履舄王母駐輜軿社稷扶元老乾坤入
大還願為天一柱萬古鎮璣璇
　　　送李山人入洛弔灌父王孫
夏五淹淮曲秋成問洛陽關河停别棹驛路促歸裝積
雨連中岳飛雲斷太行芰荷孤旅盡蘿薜故廬荒滿目
平原客何人弔白楊
　
　
　少室山房集卷四十二
欽定四庫全書
　少室山房集巻四十三
　　　　　　　　　　　　明　胡應麟　撰
　　五言排律一十七首
　　　留别胡茅兩生十八韻(有序/)
　　　　僦居易水邂逅胡生瀫元茅生厚之游處甚
　　　　洽胡生家有臺榭池館余時時攜書帙坐臥
　　　　其中門庭蕭然俗賔都絶茅生一室不盈斗
　　　　而長者車轍紛紜道傍余屢入都門駐易水
　　　　問黄金臺故跡僅僅荒丘蔓草以為擊筑狗
　　　　屠當不復覩今代何意兩生者伉爽俠烈儼
　　　　其遺風兩生亦嚴事余朝平原而夕河朔或
　　　　時挈粉白黛緑縱遊西郊東郭間至精廬佛
　　　　閣一二浮屠善名理者暇日相與煮淡麪談
　　　　真空生平壯心賴以耗磨銷釋且將卜居其
　　　　畔挾二仲為終老計焉亡何余以家大人微
　　　　恙室人趣駕南歸兩生送余河梁之上誦賈
　　　　長江却望并州及王中允陽關西出二詠泫
　　　　然哀涕集於衣袂因稍次第一時過從陳迹
　　　　為百八十言寄之異日者舴艋山隂道上訪
　　　　兩生舊宅于剡溪風雪中即不見安道主人
　　　　當毋訾子猷之興盡也(兩生皆/會稽人)
相逢燕塞晚共指越山隂問姓知花萼忘年是竹林踟
蹰談異域舒豁快同心樓觀飛青藹軒忩䕶碧岑關遥
停紫氣臺逈貯黄金海上來三鳥池頭戲五禽雜芳羣
爛漫喬木半隂森大業堪霞舉雄圖尚陸沈含毫霜色
墜秉燭露華侵日日平康燕時時笠澤吟荒郊雲共逺
野寺月同深愛客呼珠勒尋僧抱玉琴茶當流水瀹酒
傍亂峯斟劍合延津畔帆催潞水潯凄凄臨去袂惻惻
乍分襟爾自耽𤣥寂吾寧嘆滯淫驪歌南去路鴈遲北
來音何處懸青夢空階臥緑沈(胡尊人任北平叅戎而/茅君父為之記室故結)
(語云/云)
　　　四明沈孝㢘士安甫弱冠詞筆翩翩而丹青音
　　　　律咸入妙解邂逅武林甚契賦贈此章
桂籍誇年少蘭心託漫遊霜蹄寒照夜風翮健凌秋意
氣狂昭畧腰圍瘦隠侯筆揺鸚武座簫引鳳凰樓白練
書屏脚青繒畫扇頭應知鵲橋畔計日待牽牛
　　　秋杪渡江望金陵有懐惟寅少保并寄訊小侯
　　　　汝藩八十韻
乍喜風期洽那知道路長倉皇馳海國躑躅問河梁興
盡燕山下魂銷碣石旁肝腸縈聚散涕泪逐行藏此日
旋車地當年擊筑塲陸生元入洛枚叟舊遊梁挾䇿逢
王翰論交得孟嘗金蘭投管鮑膠漆重求羊俗詫相如
慢公憐叔夜狂髙歌神踴躍劇語興飛揚爾汝頻相喚
形骸欲對忘聯鑣遊太液襆被卧長楊玉麈晨南陌珠
簾夜北堂西園偕嘯傲東郭並徜徉傑觀捫鳷鵲層城
躡鳳凰登山題翠巘臨水和滄浪藝圃千秋擷詞林一
代翔希聲傳魏晉麗句薄隋梁屈宋交凌厲曹劉互頡
頏光芒騰李杜藻繪飾岑王冶女青絲盒奚童赤錦嚢
金尊筵燦爛銀燭座熒煌浩思凌先哲𤣥心揖上皇雙
鈎聯拱璧寸楮擲琳琅露砌行紅藥風簷坐緑篁霜華
蘭桂楫月影芰荷裳夏驛馳山茘春郊綻海棠池餐菱
芡碧籬嚥菊花黄痛飲誇司户清齋詈太常百觚豪未
厭五斗劇難量潦倒投車轄淋漓拭劍鋩行廚羅鼔吹
步障夾笙簧宴樂前期盛升沈末路詳碧霄看起鳳丹
璧笑騎羊志業乖鵬鷃頭顱狎虎狼賔朋違杜曲黨與
析華陽故里嗟囊藥修途問褁糧韶光同代謝土俗異
炎凉楚越天迢遞燕吳地渺茫丹青求傅説圖畫失王
嬙嵗月蓬蒿度朝晡橡栗嘗登壇名岳岳飲泌樂洋洋
僻巷開蘿逕深居搆葯房簞瓢懸絶壑蓑笠憩横塘厯
落悲鴻漸翻飛覔鴈行攀龍時剌謬捫虱事尋常雨雪
紅顔瘁風塵緑鬢戕乗輿留夜白伏櫪夢飛黄邂逅逢
髙座參差集上陽披襟逾慘淡把臂各徬徨動色談傾
蓋關心念對床山陽全喪逝鄴下半存亡社冷餘春雪
臺荒翳夕陽七哀盈大宅萬感熱中腸道直躬如髮勛
髙背若芒孤誠疑博陸百戰忌平陽息壤閽誰叩中山
袂易攘辱曾虞醉尉名尚怖降王是處囚安國何人雪
冶長少卿寧負漢太白詎逃唐璞會明和氏珠應合孟
嘗(前孟嘗乃戰國四君封號/此孟嘗人姓名合浦令也)餘生饒舌在九折鬬身强
鐵騎閑沙漠金雞放廟廊逡巡生馬角指顧脱魚腸燕
頷封仍在鴟夷汎未遑言歸衷戚戚惜别恨茫茫落景
浮清渭飛雲動太行上書迴令伯陳啓急賔王羽翼分
岐路風標限屋梁𤓰田情鬱鬱菽水思皇皇野岸氷澌
結關城露色瀼重來期阮肇再入待劉郎短䇿朝馳驟
長謡暮激昂愁惟傾白墮夢幾熟黄梁廣漢懐捐佩清
溪戀釣璜杏花源上客桃葉渡頭娘漫説幽期誤終知
勝會償三山停鹵簿一水下帆檣養鶴新禪院啼烏舊
女牆盈盈白門月萬里共相望(惟寅所居地近杏/花村在白下淮清)
(溪/北)
　　　送沈純甫司馬還就李十八韻
祖帳燕城外仙查潞水濵掛冠辭日月投袂出風塵節
槩虞翻亮心期賀監真五湖深買宅三輔劇埋輪磊落
千言疏嵯峨萬折身羅浮雲喚客大庾雪迎人絶徼孤
行戍長途數問津鴻冥初返越鷟舉更遊秦劍氣雙鈎
躍爐香八座親才髙元誨忌道直嘆無鄰勇退占賢達
遐思悟屈伸金臺馳駿骨玉陛盼龍鱗黄菊浮村艷丹
楓抱驛新暮嵐藏嶺樹秋色露江蓴北斗名逾重東山
望未湮列營屯虎豹飛閣耀麒麟赤舄應無棣𤣥纁自
有莘沉沉合宫夜前席候經綸
　　　花燭詩十四韻(蜃脂仙音妖燭三事/俱散見唐人小説中)
春色照房櫳迎親夜正中杯光才泛緑燭影驟揺紅絳
䗶傳唐陛青烟出漢宫開花疑蒂並結蕊驗心同滑膩
頻消雪輕盈半受風流輝呈瑞露吐燄發晴虹玉樹前
階並金蓮後院通紗廚螢燦爛綺閣蜃玲瓏引鳳來丹
穴乗龍下碧空蘭膏焚易徹桂燼落難窮巫峽雲飄蕩
藍橋霧鬱葱昭陽明舞燕洛浦炫驚鴻妖魄藏逾媚仙
音奏未終良宵恣歡洽朝旭漸曈曨
　　　龔使君合祀供奉拾遺於任城紀事三十韻(有/序)
　　　　濟上故有太白樓及杜陵南池云兩拾遺常
　　　　客其間嵗久皆頽沒荒草乙未之春晉陵龔
　　　　觀察子勤來莅兹土不逾月修葺繕治翼然
　　　　更新仍别為祠合酹李杜其中余既幸兩公
　　　　以羇旅遭逢異代且快睹觀察斯舉有大造
　　　　于詞場也輒賦其事為五言三十韻以並致
　　　　髙山之仰云
齊東浮大澤濟北滙飛泉亭古淹詞客樓髙卧謫仙聲
名偕宇宙藻繪劃星躔奕葉流風謝沉冥厯數遷芳塵
誰想像故蹟重留連有美延陵季神交百代先韶顔舒
彩翮綺嵗奪青錢磊落王褒頌洸洋曼倩箋金羈遊太
液玉珮侍甘泉絳闕恩光動黄堂惠澤宣吳峯翔省署
越水襯樓船謗牘初辭魏除書驟發燕虹蜺流鹵簿雪
霰耀戈鋋意氣中原盡心期大厯偏行春懐勝躅吊古
惜名賢嗟咄崇祠樹熒煌巨碣鐫丹青塗傑搆俎豆飾
長筵衛竹縈忩勁秦松夾座鮮緑蘿垂蒨峭紅芰浴淪
漣西陸迴真氣(太白自/稱隴西)南池薦舊篇延津龍劍合海岳
鳳毛聯白鶴云亭上蒼虬泰岱巔並懐和氏璧齊奏伯
牙絃是處憐方駕何人快著鞭蹉跎投賈賦寂莫問揚
𤣥未授楞嚴記空留道徳編壯心斜日外愁色斷雲前
慘淡論交臂蒼茫失並肩沙棠停畫鷁隴樹咽寒蟬萬
古如澠思長歌酹碧天
　　　齋頭春草和相國趙公
逕草積如裀蕭疎斷俗塵不隨金谷艷長占玉堂春繞
砌青疑滴當忩緑漸勻霏霏烟色麗燁燁露華新細雨
留征斾斜陽逐畫輪西堂偕夢弟南陌伴攜賔静對談
𤣥客幽逢覔句人榮枯憑樂育生發荷陶甄太液皇仁
布平津相澤淪為将庭卉意九域播洪鈞
　　　寄景陵徐使君三十韻(有序/)
　　　　徐初以宰邑異才最天下後數更盤錯所至
　　　　有非常稱近又鑿淮上新渠㡳績云
七澤浮真氣三湘兆異人虹霓流藻繪海岱入經綸洛
下名先著河東賦蚤陳朱衣馳棘院赤舄上楓宸碧漢
摶雙翮潢池沸萬鱗笑談清㝢縣顧盼出風塵楚璧騰
輝舊燕金動色頻花封移愷悌蘭署贊清寅枚叔聲華
艷文翁治化循分符勞漢吏約法諭齊民皂蓋明雕轂
朱繙結畫輪黄山遊汗漫白岳駐逡巡里閈蒲鞭洽郊
原竹馬馴孤懐吟岳麓逺思逐峨岷綬解防消渴簪投
習隠淪春眠髙隴樹秋擷大江蘋帝夢徴良弼朝思問
鬼神榮光浮紫極厚幣出青旻淮甸褰帷入徐方列㦸
巡滔天勤哲后敷土急賢臣雨雪偏乗橇風濤日算緡
決排羣議劑疏鑿衆材掄逺利超三䇿殊功羨十旬忘
家心匪石憂國鬢如銀白馬初沈日𤣥熊創覩晨休禎
符鸑鷟異相卜麒麟南郭竽真濫東方篋轉貧窮愁嗟
阮籍厯落誚桓倫鶡敝仍居魏貂殘重入秦防身雄劍
在夜夜拂星辰
　　　題陸履素使君兩朝八命册二十四韻
黼黻開金殿絲綸下玉除蒼龍雙御極紫鳳八銜書睿
藻飛岩穴天恩湛里閭虹蜺懸巨軸駟馬集髙車五世
環投雀三朝珮映魚機雲人望切遜抗吏才舒試縣催
鳬舄専城列隼旟朱絃鳴淅􁏏黄綬曳清虚鹽鐵初裁
論緡錢乍榷儲桓寛文彩耀劉晏䇿籌攄煮海心聊繫
看山興自如登壇攜大筆倒屣納長裾雪夜船移戴風
晨榻挂徐名流饒吐握寒士極吹嘘西竺時參梵南屏
或叩漁蛟宫鑱錦貝鷲嶺簇璚琚河内賢勞劇淮陽嵗
月除達人齊久近明主惜居諸雲霧披丹闕奎躔煥石
渠殊榮喬梓並逺思蓼莪舒棘寺騫騰外槐堂盼望餘
千秋未央詔永永賁幽墟
　　　大參維揚張公過訪武林旅邸中賦贈十六韻
淮海生人傑翩翩第一流氷壺寒照夜霜鉞浄含秋大
樹榮東國甘棠匝上游苕溪頻駐節蘭水半維舟五馬
追風電雙龍射斗牛新裁𤣥草社舊詠白蘋洲器宇司
空並聲華博望儔星芒朝帝闕日彩扈神州下士輸青
睫論交異黑頭懐珠𤣥俗傲抱璧卞和羞潦倒親長鋏
殷勤拂敝裘湖光芒履盡江色布帆收肱在餘三折腸
迴劇四愁孤誠懸海岱片諾重山丘指顧排閶闔參差
侍冕旒黄金未央詔行見出燕幽
　　　題寄亭十四韻祝山人别號也
寂寞談𤣥第何人重起予雲霞雙草屩宇宙一蘧廬供
奉神遊外䝉莊物化餘踰垣時學段懸榻間留徐緑綺
孤琴奏青緗四壁儲那知金是谷寧羨石為渠白雪流
湘瀨清飈扇舞雩雙林來梵釋六洞過樵漁芳草從滋
蔓飛花斷掃除尋丘縈薜茘尺水漾芙蕖甲子初周白
春秋正及蘧曲肱聊寤寐容膝暫踟蹰大隠依泉石中
行在里閭吾将戒行轍蚤晩賦歸歟
　　　問歐楨伯訃八韻(有序/)
　　　　楨伯以是嵗大耋余方圖寄一詩而訃至交
　　　　游垂盡衰涕泫然
尚憶黄冠嵗扁舟向若耶青牛埋紫氣白鶴隠朱霞劍
合延津畔(楨伯最善惟/敬今俱岱遊)竿留渭水涯(年政/八秩)飜飛神武闕
寂寞廣文衙逸駕開元逝鴻裁正始遐髙原騰雉兔大
澤返龍蛇庾嶺梅空折羅浮桂漫芽惟應蒿里月夜夜
慘霜笳
　　　柬相國趙公二十四韻(有序/)
　　　　相國趙公乞休章十數上而聖眷愈殷凡其
　　　　投夢林泉寄情澗壑者具悉懐山諸咏中不
　　　　佞既倚韻遞酬邇復示我歸興十絶翩翩然
　　　　神遊八極想因竊取其意為長律二百四十
　　　　言
八極黄扉上三台絳闕前䕫龍扶舜日稷契在堯天磊
落熙朝佐飛騰命世賢經綸侔董相學術邁彭宣虎觀
無雙對龍墀第一傳直聲朝野震勁節廟廊騫吏隠羅
浮僻春生大庾妍朱明留巨碣勾漏覔真詮六洞深迴
轍雙溪獨扣舷桃花人代隔栁色嵗時遷雷電驚千域
風雲動八埏敷文毗夏后奮武翊周宣絶島憑陵日雄
邊覆沒年謨謀羣䇿聚籌略萬夫先撻伐過平壤芟夷
遍赫連吳綾貂帽渥蜀錦獸袍鮮賜屢馳中極心長繫
太𤣥赤松遥入夢黄石驟忘筌浩蕩皇情注優游聖澤
綿謗寧傷薏苡名轉重蘭荃雅量乾坤小孤忠社稷懸
鳴岐仍鸑鷟釣渭正鷹鸇海晏知難俟河清詎偶然轉
将良弼夢移告北山巔
　　　題瀛海長春冊(代/)
　　　　大中丞河間劉公家門貴盛冠冕一代迺二
　　　　親偕登大耋尤近代希有者敬賦長律二百
　　　　八十言
南極呈輝夜西池設宴辰遐齡曾覩伏間氣重生申大
府俱三事髙堂並八旬棠枝聨竇桂萱萼競莊椿淑問
馳邦媛英材降岳神懐中金紫客掌上玉堂賔彩日鳴
雙鳳丹霄躡二麟機雲慚末駕尾雅鬬前身學士羣工
艷中丞百吏寅絲綸懸㝢内節鉞樹江濵苦縣藏書富
華陽授籙頻蟾蜍流月窟烏鵲渡天津象服彤墀下龍
章絳闕陳岩廊交黼黻里閈集簪紳賦擷梁臺彦謳騰
越部民歡聲羅甸服喜色動城闉黄鵠屏間戲蒼虬户
外馴尊罍浮竹葉絃管沸花茵霧隠偷桃孺霞明種杏
人圍棋邀謝傅投轄駐陳遵将相庭階植師儒禁闥掄
十州環撫御八表俟陶鈞雨足耕莘耜雲閒釣渭緡優
游黄髮皓容與白頭親握算躋恒華添籌邁劫塵劉樊
偕混俗孫馬互全真解珮虚臨漢吹簫謾入秦綿綿瀛
海上寶厯慶長春
　　　夀何太史啓圖六秩二十韻時尊人亦以是嵗
　　　　八旬
間氣生申日靈圖出洛年春秋曾五百甲子又三千閥
閱聞當代弓裘嗣昔賢凌雲懐舊賦却月和新篇弱冠
遊中秘清朝臥太𤣥帝遴金匱客人艷玉堂仙夜被吳
綾薄春袍蜀錦妍蓮燈移大内藜火揭髙天玉座星辰
綴瑶臺日月聯參差朱綬下次第白麻宣鳳起垂雙闕
鴻冥驟八埏振衣王屋霧飛蓋鄴城烟墅卜藍田下堂
標緑野前琴樽芳草静枕簟落花鮮蘭桂堦庭合桑蓬
户牖懸寰中呈上瑞象外得真詮黄鶴峰頭駐青牛洞
口旋浮丘晴旭近函谷暮雲偏突兀珊瑚樹輝煌玳瑁
筵西池流寶液東壁煥琅編白石圖空兆蒼生頌久傳
車輪馳上國舟楫濟長川姓字旂常耀勲庸竹帛綿還
将大椿夀一代庇凌烟
　　　送王水部之錢塘
乍捧周王檄言乗漢使槎賦掄新竹箭吟戀舊梅花海
曙占霞色江明逗日華樓臺籠紫氣城郭䕶青沙故國
吳都稻春山越井茶應知苧蘿艷十載抱溪紗
　　　詰朝雪不解再柬永叔黄門二十四韻并邀同
　　　　賦
密霰三冬集𤣥雲四望同迷漫屯巨壑浩蕩布長空拂
曙光交映連宵勢倍雄㢘纎時雜霧淅􁏏暗隨風漠漠
縁堤厚霏霏入塹融重隂浮海岱積素暈河嵩擬絮情
殊愜探梅思未窮凍埋深浦竹寒折大江楓逺渚拳饑
鷺荒陂匿斷鴻貂殘秦塞上鷁返越溪東沾濕全妨舵
傾敧半壓篷羣呼憐榜豎獨釣羨漁翁爨擁孤烟白爐
煨宿火紅衾裯屏障外几簟畫圖中翠管徐聞笛氷絃
驟拂桐褰簾珠錯落振珮玉籠葱石鼎龍涎汎甆甌雀
舌鎔錦袍狂太白彩筆粲文通飛動昭陽燕翩􁮞洛水
鴻輕盈團粉頰綽約膩酥胸握麈神先王持螯興愈洪
登仙寧有道中聖自無功流徴傳詞客清商奏樂童君
看白雪賦萬古孝王宫
　
　
　
　
　
　
　少室山房集巻四十三
欽定四庫全書
　少室山房集巻四十四
　　　　　　　　　　　　明　胡應麟　撰
　　五言排律一十三首
　　　題畫贈陳生東父兼柬王伯寵将軍十八韻
落落乾坤内清狂見汝曹孟公元世閥仲舉舊人豪萬
事捐雞肋孤心逐蟹螯浮生閒處得濁世静中逃海岳
驕藜杖江湖狎布袍營丘傳洒墨洪谷授揮毫繡柱懸
飛瀑雕梁壓怒濤冬亭河漢入夏檻雪風號五竺攜靈
鷲三神挈巨鼇洞庭迴鴈鶩巫峽挂猿猱珮玉明冠劍
鏘金肅羽旄樓臺籠曉色城闕洞秋毫果欲嘗丹茘花
應墜碧桃幽人題桂樹上客醉葡萄盤礴迴千慮經營
費二毛窮年思訓力竟日道𤣥勞北海盟投禰南山趣
逼陶惟應伴王績西第日醄醄
　　　贈馬計部三十韻(馬多畜彛鼎古/玩甲于中州)
盛世徴才彦明時毓俊髦青雲馳洛下紫氣躡崧髙蚤
擢仙臺桂重攀帝苑桃雙旌移海右六傳駐江皋嶽色
東横岱河流北控漕城闉迴萬堞樓櫓夾千舠握算邊
儲重持籌國課勞紛紜留駿足盤錯試牛刀會計名逾
藉登臨思並豪深期投翰墨雅韻擷詩騷草閣親藜杖
芸忩狎布袍虹霓流竹素星斗燭蘭膏秘玩呈荒隧奇
珍出斷壕遐觀籠古昔勝賞滌喧囂夏鼎占神物商觚
醉濁醪尊罍陳九兕簠簋齧雙饕照乗全收魏連城盡
壓洮沉沙錢背蝕入土印文韜籕跡披蟲篆羲文辯鼠
毫張吳時久近徐趙業卑髙英水羅羣石官哥列衆陶
虵紋琴斷腹龍鍔劍遺弢鑒别衡先定媸妍鏡莫逃吹
嘘存薜茘吐握下蓬蒿意氣憐孤憤形容媿二毛心懸
丹壑静首傍碧天搔未擬題孤鳳猶懐釣巨鼇寥寥白
雪唱一為伯牙操
　　　贈朱本立山人十二韻
大隠齊東市青囊不記年攜将三泖宅並載五湖船鶴
渚穿雲僻漁汀釣雪便然藜驚杖化賣藥指壺懸海上
攜真訣區中得秘傳玉機頻攬義金匱幾探𤣥挂壁雙
龍下應門獨虎眠餐苓遊絳闕辟穀守丹田異證倉公
習殊方葛令研軒岐存後裔俞華失先賢祖徳持三世
神功奏十全沉疴吾已脱一笑紫霞前
　　　寄丁元父
艷識千秋帥驚看萬里侯風聲雄海岱意氣重山丘報
國籌先運開疆筆暫投援桴推後勁仗鉞覩先憂雨雪
霏行斾氷霜綻賜裘列營屯虎豹增竈宿貔貅諭檄流
關外飛書遍隴頭漁陽塵驟息遼水淖全收月滿劉琨
塞天清庾亮樓胡床無限興能似昔時不
夙昔登壇客于今出塞雄擁旄摧太白横槊貫長虹文
武周卿亞詩書晉帥同轅門環甲胄記室聚章縫斧鉞
軍容盛樓船将令崇投鞭縈渤澥礪劍拂崆峒鴨浄遼
江緑狼銷碣石紅天髙鯨觀峙塞絶雁門通券議新頒
鐵標模舊建銅平陽勳七十第一讓元功
　　　贈王将軍貞伯二章
鎮北威名著安東将畧長援枹肝膽赤仗鉞鬢毛蒼置
陣分鵞鸛連鑣控驌驦旌旗縈析木檣櫓散扶桑草檄
屯兵地分題結客塲荀吳元破敵段熲舊平羌巨碣祁
連外髙牙勅勒傍煌煌麟閣燕獸錦出明光
八陣新魚復三關舊虎符横行金鎖甲獨挽繡蝥弧紫
塞雲連磧黄沙月滿途擒生過涿鹿轉戰出飛狐朔雪
飄笳吹寒星墜鹿盧胡床秋弄笛油幕夜投壺熊豹傳
韜畧麒麟照畫圖受降城下戰一舉懾威弧
　　　大中丞萬公伯修以出塞百咏湟中經畧諸牘
　　　　見貽卒業寄懐十六韻時萬公復有塞上之
　　　　行
獨坐中丞幕雄飛國士塲雙雕白羽箭萬騎緑沉槍籌
筴金城擅韜鈐玉壘揚舉天依大樹畧地到扶桑積甲
隂山下投鞭瀚海傍受降來紫塞歸附半青羌屬國賡
酬麗中軍敘致詳郵筒馳百韻竿牘報千章吐握追公
旦吹嘘接孟嘗詞流傾陸謝賦客聚班張玉屑霏盈坐
金釵儼作行南樓談未徹北府宴頻張篳篥驅前部琵
琶醉後堂珠簾宵墜月畫㦸書凝霜相貌圖髙閣勳庸
勒太常煌煌三錫命鐵券下明光
　　　賦得西海子
䕃樹分仙闕浮花出帝城微茫銜日動浩蕩接天平雁
鶩依沙下魚龍觸浪行石疑藏灧澦池似鑿昆明鼔角
隋隄暮戈鋋漢殿晴凉秋汎槎去織女下機迎
　　　寄趙相國一百韻
赤漢雙扉近黄河一棹遲憑陵蒼野外悵望碧雲時酒
肆遊真倦鹽車力漸疲書徒勤馬服䇿轉誤鴟夷絶域
春如夢他鄉嵗若馳行藏嗟厯轆去住嘆支離水欲浮
三峽峰猶礙九疑有登懐泰岱無路息峨眉此日文迷
豹當年瑞應麒朱絃千古抱彩筆萬言持藝圃誇韶雋
詞塲問宿耆元戎推授甲老将屬褰旗一代尊𤣥晏三
生遘子期升堂偕偃夏對陛壓郊祁燦爛甘泉燭熒煌
太乙藜金波鳷鵲觀玉漏鳳凰池直道崇三黜危言和
四維埋輪揺地軸折檻樹天彛率土聲華震窮荒竄逐
罹羅浮盟蜃鰐嶺表攝鮫魑進退占坤剥盈虚悟坎離
三山行息足六洞坐支頤豸繡資騰踔麟符藉保釐楓
閶仍出入棘殿重逶迤勞來初煩契寅清獨任夷都俞
堯寵渥吁咈舜顔怡温室舟航待明堂柱石毘推誠扶
社稷盡瘁鞠烝黎㦸楯開邊釁戈鋋慮世危烽烟纒上
谷郡邑踐髙麗獨坐裴中令横行郭子儀運籌惟撻伐
請劍必芟夷號令嚴貙駁威名捷虎貔追奔逾朔漠經
畧到嵎峓廟縶中行説街懸右谷蠡八荒迴夭札四表
浄瘡痍浩蕩皇仁布紛綸聖澤貤雙螭文郁郁五翟命
纚纚祖徳鸞章耀幽閨象服宜禎祥符宇宙肹蠁格靈
祗御苑窺神雀天閑狎盜驪深仁淪鳥獸殊錫兆熊羆
(時公孿/生二雄)好善真諧克推賢欲過皮肝腸洪絳灌耳目洞
黄驪吐握傾流輩游揚洽等夷塵埃鳴鬱憏磵壑話棲
遲龍性乖鱗鬛鴻心豁羽儀沉珠勞罔象抱璞詫窮奇
意氣凌山岳風流溢路歧孤亭償寂莫大府接温夷東
閣床容卧西園席並怡盤飱調芍藥枕簟挹荼䕷黼黻
參芒屩絲綸逗接䍦參差聞鼓吹酩酊沃巵匜傅鼎頻
頒鹿郇㕑或餽鰣捎檐陳董杏匝座䕃張梨栁暗前除
蝶花明後院鸝珠宫遊紺碧貝刹步琉璃突兀中郎座
留連太傅碁帝京紅旭邁親舍白雲移興盡燕都稻神
飛越浦蘺歸程攜候雁舊隠逐文貍菽水輸堂搆糟糠
慰扊扅髙齋焚甲煎别館搆辛夷上苑偏垂翼南冥數
挂鬐墨悲晨骯髒楊泣暮淋漓落落松盤徑盈盈菊亞
籬鷁堪苕水汎蹇任㶚陵騎屋倒牽蘿葉冠頽製竹皮
圓方違鑿枘甘苦狎糟醨夢已交猿鶴書頻扣鹿麋擔
簦辭海甸振斾發淮濰嚄唶人情慣飛揚世事疑鳴岐
嘲鸑鷟出華怪肥遺骨相寒崔顥生辰軋趙岐頭風那
噪鵲腹痛詎烹蜞落月枯顔貌酸霜裂肺脾彭城虞困
阨嬴博痛暌離啞啞回歌嘯皇皇挾涕洟金莖沉沆瀣
土窟壓餔糜飲恨邊城驛吞聲故國陴髙門忘鼔瑟下
里憶吹篪正則占雞鶩元長對蛤蜊稱詩慚孟浩獻曲
陋王維潦倒三千客顛狂十八姨堅氷凝絶壑重霧勒
清漪目斷蘇司業魂摧杜拾遺側身從瓠落彈指失𤓰
期杜牧才元俊劉蕡䇿故奇風寧滕閣送雪已謝庭遺
赤幟方平趙青衫尚隔淇徘徊燕塞外躑躅潞河湄乍
許攀槐棘能教困蒺蔾朱陳新閥閱秦晉舊襟褵紫極
庸窺豹滄溟漫測蠡金猶懸駿骨玉豈賺峨眉雨露通
鳷鵲星辰列鵕䴊孤鴻怜太白二烏惜昌黎拂拭存衣
袂提攜到履綦生平萬言筴一為奏彤墀
　　　寄胡孟弢兼懐惟寅李子
乍别君山署仍飛帝苑航談天來碣石賦雪罷瀟湘闕
已蓬萊近齋猶苜蓿長芝蘭搴馥郁桃李樹芬芳國子
先生列成均博士行傳經酬寂寞問字鬬趨蹡安定才
何屈昌黎譽漸揚論兵肝膽赤諫獵鬢毛蒼僚屬頻攜
糗生徒競裹糧瑟寒朝煦日氊薄夜凝霜五鹿新迴座
三鱣舊報堂九流窮竹素六館校青緗贈酒逢司業持
齋學太常烟霞縈繡佛雷電激干将曉殿遊鳷鵲春城
宿鳳凰長揚催拄笏太液待飛觴萬寺西陵外雙扉北
斗傍垂鞭時覔句緩帶日成章永拆徐陳社誰登陸謝
塲應憐李都尉偃卧緑沉槍
　　　覺生詩贈吳啓元
役役浮生内先登大覺塲恒河初舍筏苦海驟迴航緑
綺聲誰和青衫債漸償因縁投翠柏夢寐熟黄梁寶座
懸空濶珠林搆渺茫𤣥心偕去住聖諦徹行藏杖錫凌
風露袈裟傲雨暘乾坤怡草屩嵗月度繩床説法髙峰
外談經巨石傍楞伽持處密般若誦來長磊落機鋒契
逡巡棒喝忘散花摩詰幻篩粟惠能狂絶島驅龍伯遥
空躡象王給孤禪苑樹香積梵廚糧慧日三天覆慈雲
十地翔愿攜金色臂投袂入清凉
　　　題松茂蘭馨圖二十韻(有序/)
　　　　蔡景明先生家大人同榜也年七秩初度稱
　　　　觴者四集而適以是日舉冢孫姻友咸傳詫
　　　　以為希遘爰繪松茂蘭馨圖而索余賦之
霽日明松檜光風毓蕙蘭一弧懸海上雙舄墮雲端殿
宇金莖矗庭堦玉樹團丹膏凝琥珀翠萼綻琅玕五粒
垂山逕孤根翳石壇沅湘思楚客泰岱覔秦官勁節迴
春意幽芳襲嵗寒亭亭標院落冉冉拂欄杆突兀朝霞
映紛披夕露漙當風旂獵獵雜雨珮珊珊鸑鷟文猶貴
熊羆夢未闌燕臺新驥足渭渚舊漁竿象緯中天謫波
濤弱水殘含飴呈極樂設醴助清歡火棗頻餐易氷桃
乍得難後堂羅管籥中路集衣冠北極催綸誥南冥兆
羽翰青雲傳上國紫氣接長安奕葉清芬播蘢葱瑞靄
蟠雲礽八千禩絳闕下還丹
　
　
　
　
　
　少室山房集巻四十四
欽定四庫全書
　少室山房集巻四十五
　　　　　　　　　　　　明　胡應麟　撰
　　五言排律三十三首
　　　參知張公睿父博極羣書侈于三篋而不佞猥
　　　　以臭味國士龍門執手晤言兼旬欵洽輒因
　　　　揚扢寫寄詩歌凡六十四韻
六洞神仙吏三天侍從臣宣猷元借召布徳重生申卓
犖傾流輩飛揚邁等倫宏才川浩蕩偉度岳嶙峋令譽
收南服英聲動北辰丰標凝衛玠局量峙王珣調自中
原合文從上國掄衣冠逰太液舄履步長春黼座瞻皇
極綸扉謁帝宸金門勞執㦸玉殿伺垂紳勁節先排漢
昌言或借秦輪埋躬愈直檻折道彌伸李嶠箴規切陽
城獻納頻幼安懐並席長孺慕聫茵貝錦初騰越牛刀
試割閩蒼茫辭薊闕濩落度延津九鯉披雲夕雙龍躡
霧晨干旌停枳棘鹵簿却荆榛吐握加寒賤吹噓及隠
淪襟期青眼洽意氣白頭真絶代誇殊色登壇屬俊人
含毫千藻發洒墨萬花新宛委羣編列瑯琊鉅軸陳𤣥
談迴夏棘廣譬狹莊椿竹素隋宫繕菁華鄴架論牙籖
攜丙乙甲帳坐庚申掩映堦前雪紛紜閾外塵昆池方
朔秘曲水摯虞擯貳負歸漁獵撑犁入嘯嚬懸標搜異
粟輟箸驗勞薪肄兔優成式徴貍劣鼎臣爰居恒獨悟
弗述詎同詢地戒遙通貉天文上接鶉七車寧後裔三
篋定前身秇圃宗師匠文園臥逸民頽垣庸築傅廢隴
漫畊莘谷口霜沾笠灘頭月挂綸違時腸拂鬱避世足
邅屯骯髒虞卿匹顛狂賀監鄰傭書疑闞澤講易類嚴
遵孝緒行藏僻君山積貯貧編摩淫束晢訓誨溺劉臻
擁被嗟捫虱摳衣笑獲麟酸吟鼯鼠狎苦蝕蠧魚嗔逕
菊荒仍嚥臯蘭裂故紉桂叢居索莫蘿蔓屋艱辛璧乍
完衰趙珠徒綴大秦踟蹰愁炫璞宛轉惜藏珍下里容
賡曲東施屬效顰分庭延墨翟倒屣接莊辛混俗東方
朔逰仙郭景純神明交孔鮒宦業締崔駰厚誼偏敦薄
冲懷劇飲醇敲碁俄潰敵投轄剰留賓河朔差酬嵗平
原漸隔旬蒼虬聊海甸彩鷁復溪濱汗漫烟霄翼峥嶸
渤澥鱗宫行開碣石邸會葺平津敢竊丘樊賁貪隨巷
陌淳孤城留保障率土藉陶甄叱處羊難臥畊餘鹿易
馴八詩猶並耀一志未全湮曳杖將投華擔簦欲憇岷
惟應挈四部絶頂對朝真
　　　題闗忠義侯像二十韻(代/)
間氣鍾材傑蒲東迹未塵千秋聞將帥一旅見君臣䘮
亂情偏洽間闗力愈陳飛揚辭操日突兀剌良晨大義
伸三國雄風敵萬人單刀迴魯肅巨舫困曹仁顧盼吳
儂匿追奔魏卒淪七軍全解甲九域漸同輪雀鼠張牙
角蛟龍挫羽鱗章丘虞暴猾臨沮厄囂嚚縛禁差踰月
誅䝉僅隔旬精靈蟠上國肹蠁徹髙旻白髪心摧寇蒼
髯貌絶倫名猶懸宇宙魄已化星辰婦孺瞻依切生儒
嘆息頻珠旗來恍惚鐵胄下逡巡紫霧排􁦆闕丹霄扈
帝宸玉泉遺像在今古頌明神
　　　送吳允兆歸霅川十韻
十年京邸客龍劒竝懸腰鮓饜諸侯饋羮分上相調紅
顔輕漢綬白首曳秦貂劇孟聲華壯朱家意氣饒片言
籠宇宙孤諾動雲霄擊筑聞三殿迴船就六橋離亭殘
月墜祖席斷虹飄揚子行春樹錢塘落暮潮川長歸夢
怯道逈客魂消珍重浮家約無嫌霅上遙
　　　同允兆諸子夜集趙相國齋中得山字
間氣鍾名岳頽齡覩盛顔青霞流碣石紫霧照函闗贈
棗安期狎偷桃曼倩閒調羮當北極置酒傍南山後院
羅絲竹中亭集珮環百僚趨館閣九列候朝班省問皇
情渥謳歌相業嫺飛鸞馴竹下舞鶴嘯花間賜履来中
禁懸壺得大還煌煌海籌屋遐算邈難攀
　　　少傅趙公遍出宋元及近時名畫俱少傅手題
　　　　縱觀移日如行道山陰應接不暇紀以排律
　　　　百六十言
宿霧雕欄霽輕烟畫榻流圖書分太液翰墨冩瀛洲玉
軸標雲漢金函控斗牛堦篁俄蔽夏簷樹逈生秋疊障
斜窺院飛泉曲抱樓虹霓懸佛刹日月拱皇州野老騎
蒼鹿天人駕赤虬遙空盤野鶴別嶼㸃沙鷗翠幄藏青
杏朱房綴紫榴洞庭霜後熟陽羨雨前抽五岳紓行步
千峰夾卧遊撩吟松徑僻逐望草亭幽意態張吳幻風
神顧衛遒名髙黄秘監秇絶李營丘妙蹟三車聚清芬
四座留諦觀殊未厭花色墮簾鈎
　　　俞羨長留集齋中畢出新稿索觀卒業賦贈
憶罷葵丘會誰操碣石盟中原無獨步上國有同聲草
莽元仙籍山林即帝城𤣥亭窺老宿白社領時英賦擷
潘張譽詩參鮑謝評凌風吳咏擅和雪楚才驚飲石千
鈞鋭披沙百鍊明虹霓流巨軸雲霧擁高旌嵗儉擔簦
出時違躡屫行迷花居北院乞米傍西京郭泰聫舟思
陳登臥榻情天遙頻伐木地僻祗班荆緑蟻窮途汎蒼
龍大澤鳴踟蹰悲老驥寂寞語流鶯舊業慚𤣥晏新知
狎正平皇皇魯中葢一為美人傾
　　　代贈滎陽新郎君
閥閲滎陽郡簪紳碣石筵春波明太液彩日駐甘泉白
屋書連棟彤庭筆似椽千言横赤幟萬選奪青錢舊筞
龍門避新詩雁塔傳螭頭攜雨露豹尾握星躔玉珮縈
仙仗金釵簇畫船花香韋曲度樹色㶚陵懸意氣慚吳
質襟期洽鄭𤣥通家兄弟誼好憶下帷秊
　　　夢登彭城諸山騁望大河因懐景陵徐惟得使
　　　　君(新渠迄工徐/君勞勣最懋)
涉險愁逋客凭髙快旅人谷深疑子午河決念庚辰城
郭圍千雉樓臺簇萬鱗飛龍餘霸壘戲馬息征塵夢隔
山陵使勲留社稷臣桃花武陵澗春水正垂綸
　　　壽沈夫人十二韻
錦石支機夜華堂設帨時婺輝流北極河影接西池趙
璧邯鄲映隋珠合浦移玉麟雙抱送金馬半驅馳内殿
繰龍黻中閨濯鳯匜丸熊昭燕翼冠翟耀蛾睂舉業依
黄閣吹簫近赤墀氷桃來曼倩神棗下安期院落花香
細簾櫳樹影遲萱齡春冉冉桂實暮離離煥爛温綸錫
熒煌命服馳漫論滄海陸庭日正逶迤
　　　賀章宗理拜納言六韻
拜命銀臺重承恩玉陛長舊焚司諫草新綰納言章左
掖鄰宫禁西清近苑牆鳴珂趨建禮待漏入明光雨露
沾堯厯風雲挹舜裳歸來雙袖底不斷御罏香
　　　夜窓急雨迅雷簡章生行父六韻
入夜天威動羇人賦式微疾雷穿瓦落驚電掣垣飛鸛
鶴摶空迅魚蝦掠岸肥涼生青竹簟暑浄緑蘿扉積潦
盈川谷愁霖漲海圻將因湖水畔對濯芰荷衣
　　　贈徐司空十七韻
何來星斗色永晝駐干將意氣髙元直聲華擅偉長新
宫營北極故郡憶南昌帝胄滕王閣宗支孺子堂垂天
誇矯厲絶地快騰驤冕露昆池外帷褰粤嶲傍赤墀傳
鳯吹丹闕覲龍光萬户停芝葢千門跨柏梁緡錢蒐海
岱材木下荆襄樽節蘓黎獻憂勤翼聖王朱衣晨煥爛
彩筆暮芬芳並探圖書域先登翰墨場雄篇馳月露隻
字鬬風霜麗藻芙蓉幕幽情薜荔裳疎狂容孟浩貧賤
揖田方市駿帷寧敝歌魚鋏詎忘欣傳賜履近無棣錫
封疆
　　　相國趙公損餉酒脯及鰣魚䬪飥各賦排律八
　　　　韻
異饌金華出甘漿玉髓流黄封螭陛底彩翰鳳池頭東
海無勞牧中山不待求清香浮緑蟻麗色映紅虬鼎鼐
分朝食杯盤愜夜逰投醪情繾綣輟饋思綢繆劇飲邀
名勝加飱豁旅愁欣然聊一飽何羨醉鄉侯
耒耜莘郊畔綸竿渭水涯羮分元相座鮓合五侯家入
鼎猶生霧堆盤欲照霞刈雲連隴阪釣月倚汀沙玉粒
逾紅稻金鱗錯紫茄杜鑱知有託馮鋏豈重嗟緑埜懸
情劇清溪入夢遐窮年勞稼穡未暇咏蕪葭
　　　詰旦用孺太史亦以賦茄古體至余讀之清思
　　　　道發更賦排律二章章十二韻茄為物最賤
　　　　吾兩人盛為品題若此士固有遇不遇也
弱植慳詞賦微名昧典墳岩廊新蔽芾隴畆舊耕耘灌
溉人工洽栽培帝眷勤先春芽甲拆首夏葉紛紜色借
青綾被光欺白練裙甘漿籠紫電嘉實抱𤣥雲下箸迷
山蕨登盤勝野芹蹲鴟寧比芋辟蠧謾同芸杏酪何秊
共梅鹽異代聞石渠根暢茂金鼎味氤氲􁑚蠢聊諧俗
離披會出羣遙憐百子殿花照越羅紋
植處非金谷移來是玉堂𤣥亭潛借色紫闥爛生光密
葉團芝葢疎花發米囊雞頭形彷彿馬齒味參商萬子
綿𤓰瓞三漿沃茘房隨波萍實麗入火芋魁香樹擬蒲
盧速枝慙苜蓿長朝蘭偕飲露晚菊互披霜祭敢勞先
聖齋惟狎太常斷虀聞學士蒸瓠憶平章傅鼎調和熟
郇厨餖飣良憑將遐賤質浣滌助嘉芳
　　　輓侯中丞六韻
寂寞青萍化蒼茫素旐昬才華新漢殿俠氣舊夷門仗
鉞三軍鋭登壇百吏尊胡床邊月墮油幙陣雲屯馬革
悲王事龍章荷帝恩異時瞻大樹奕奕象賢存
　　　秋日過用孺太史館中看菊作
九日移庭砌三秋列苑牆吳綃紛浥露蜀錦碎勻霜幄
借青綾被簪宜白苧裳林塘寒鬬色籬落静生香戲蝶
渾迷素㳺蜂欲讓黄朝飱期笠澤夕采問柴桑汾水佳
人興成都倦客腸龍山風日在歸理舊壺觴
衆木凋零後羣芳爛漫時移從新上苑采憶舊東籬玉
琫交璀璨金鈿鬬陸離色披羅幔蚤香度繡屏遲綴席
千霞艷浮觴片月宜含霜晨縹緲冒雨夕淋漓隠士岩
邊植騷人澤畔持何如酌甘谷萬壽獻彤墀
　　　咏黄葉同區孝亷純𤣥太史用孺作
合浦飄仍逺長安落未終千林俄失翠一水間流紅寂
寞經秋雨彷徨後夜風迷蜂當觀閣伴蝶戲簾櫳命薄
侔隋苑身輕異漢宫騷人悲葺芰賦客嘆飛蓬桃杏凋
元蚤芙蓉發漸空妬他籬下菊增艷向梧桐
弱質全凋露繁陰半墜霜紛紛飛玉砌冉冉覆銀床色
豈經秋澹聲偏入夜長翠銷蘭芷珮青浥芰荷裳蒲柳
俄更緑蕪葭盡變蒼隨風吟埜寺伴雨積山堂奉帚悲
長信含毫泣未央故園遙極目天濶洞庭傍
　　　曾秘書招同區純𤣥用孺汪公翰登顯靈宫閣
帝畤浮丘肅仙壇太乙崇飛甍凌廣莫傑觀峙窿穹百
級懸蒼霧雙扉闢彩虹憑髙千地入望逺八天空目杳
吳門騎毫披碣石鴻蓬壺迷上下泰華辨西東樹色新
豐近花香太液同慈恩何代刹紫極異時宫綘節朝金
相銖衣侍玉童長陵懷左纛太隗問遺弓不死標靈藥
浮生劇轉蓬升沈飛鳥外聚散隙駒中氣色睂山秀才
華粤嶠雄踏歌鄣郡客獻賦杜陵翁藉草逰寧倦捫蘿
興未窮吾將趁昬黑絶頂御罡風
　　　壽茅母八韻
爛漫青霞色晨飛玳瑁筵庚寅初降日甲子乍周秊鳳
翮秦樓下鸞書漢闕傳芝停句曲葢芰擁若耶船酌醴
春光媚含飴樂事綿雙珠呈碣石片玉照藍田躍鯉看
純孝烹雞識象賢瑶池八萬里振佩白雲前
　　　載別靜父瀫元二宗人并懐徐陳茒王四子
吾宗神秀裔二仲最翩翩桂樹燕山並棠花易水聫名
園鄰北郭别墅帶南阡曙聽鈎輈去昬馳叱撥旋妖童
攜篳篥冶女競鞦韆逺寺投清磬長堤簇畫船清風貽
賦頌白雪和詩篇徐幹才名著陳遵翰墨傳茒容腸鬱
結王粲思飛騫屢入華陽社俄空碣石筵河梁愁緒促
海國夢魂牽意氣長虹拆襟期片月懸放懐丹壑近迴
首碧雲偏㶚岸重登日陽關乍出秊吳田初放鶴越岫
正啼鵑日夜相思切瑶琴抱絶絃
　　　侍御葉公資送樓船抵杭賦謝五百字
伏柱辭燕闕褰帷向虎林花驄千里道竹馬萬家心白
筆含霜動朱旗曳霧臨埋輪神鬼避折檻帝王欽捧日
聲華著迴天意氣任斜封先罷勅直指載題箴鼓吹錢
塘㟁樓船震澤潯浮江消癘疫煮海蕩氛祲豸繡威祛
蜮魚鹽弊剔蟫三吳豪右懾兩淛吏氓愔縣栁標前植
谿蘭拂舊絍河陽霞粲爛秋浦月蕭森紫霧催王舄丹
霄麗宓琴名賢遺惠愛茂宰播芳馨鹵簿江州却橋梁
瀫水尋兒童羣接袂父老競披襟合浦光搖電函闗氣
屬雲澹臺徵往昔石户詢當今僕射憐才切司空拜善
諶衡茅蒐野逸草莽薦﨑􁃓末契申盧駱孤悰託向禽
公車時序換客邸嵗華侵絶域傷流寓荒塗惜滯淫一
身餘杖屨十口互衣衾驟得鸞翔漢真憐鮒涸涔銀缸
寒乍照玉斝醉頻斟董相虚陳筞莊生實廢吟乗槎騫
並適捧檄義同歆足刖寧愁卞頭風欲愈琳誼高雙白
璧賜溢萬黄金敝篋離并塞輕装發薊岑嚴城宵擊柝
古戍暮傳砧野店黄茒簇山郵緑樹沈沿淮程冉冉入
越路駸駸蕙圃欣逢鴂楓亭快食鱘孤㠶移霅上敝宅
認山陰猿狖迎空谷鷦鷯集故林陳情慙李密養志愜
曾參午憇甜仍黑晨炊突漸黔蘇機聊下軸竇錦趣停
針草閣喈雙燕椿庭戲五禽蓬蒿行處合蘋藻薦來歆
白鳳騰書帙蒼龍掣劒鐔銜恩腸易結飲惠舌難喑八
表瞻星象三韓待雨霖羮牆峕自劇翼卵定誰深灑墨
紬丹匱濡毫綻緑沈惟應感知什百代為知音
　　　再送包觀察稚升之閩中
已奏淮陽績仍浮渭北船飛霜隨憲節明月挂離筵郡
邑崤函外城闉㶚滻前重闗行紫氣别業問藍田六傳
排雲日雙旌拂漢秊袖中龍劒色燁燁射星躔
　　　贈別區太史用孺三十韻
屈指登壇業如公更幾人英詞摛晉宋大雅擷周秦粤
海三珠耀崐岡片玉掄紅顔攀桂闕白面上楓宸棣蕚
燕山下梅花易水濱珮紆新鸑鷟袍奪舊麒麟秘閣然
藜夜香亭屬草晨横身飛日月舉足步星辰意氣深流
輩風期絶等倫湘臺盟景屈鄴郡締徐陳契為論文篤
交縁作賦神舟聫吳苑雪笠共漢京塵馬走提攜渥牛
驅顧盼頻空林移皁葢委巷曳朱輪握麈酬𤣥度濡翰
接景純留連時達旦臥起或經旬岳立千秋廢㝠搜萬
象陳高標凌泰岱厚誼薄峨岷劒妬芙蓉合衣便薜荔
紉駿才寧易屈龍性故難馴濩落商岩畫棲遲渭渚緡
揚雄𤣥寂寞宗炳卧逡巡别恨催紅葉歸期趂緑蘋一
丘容寄傲九域藉經綸石户偏懷璧天墀憶賜銀孤騫
憐大翼獨處笑窮鱗徙倚三垣切參差一德鄰乾坤留
哲匠社稷待詞臣努力時餐飯闗心數飲醇金閨墜梁
月投夢瀫溪垠
　　　夜集萬中丞齋中二郎君出侍翩翩玉立且風
　　　　致卓爾不羣追賦八韻寄懷并似中丞以當
　　　　尺一
識面雙投刺舒懷一抱琴雲中鴻雁翼原上鶺鴒心並
宿桃花岸聫飛桂樹林風華喬梓茂意氣棣棠深翰墨
眉山下箕裘洛水潯藍田誇合璧麗浦重兼金文武家
聲擅詩書世業任西堂春色蚤爛漫憶披襟
　　　謁闗忠義祠十八韻(代/)
凛烈貞元氣時危屬異人河山留壯節海岳降髙真北
陸扶皇胄南陽協帝臣從龍嘘赤伏躍馬踐黄巾夏口
單刀駐荆門萬甲巡精忠餘報效大義絶連姻畫界獰
權忌遷都猾操顰吳師魂半逝魏卒陣全湮斧鑕威屠
德艨􁅉勢蹙仁風馳秦塞外電掃洛川濵域内俱徯后
江東實震鄰神明炎祚厄鬼蜮詐謀伸麥邑悲逢蠆章
丘痛獲麟陰靈遺百代肹蠁亘千春隧道紆松栢宫牆
飾藻蘋斷雲迴悵望斜日助酸辛古壁蛇蟲字空梁燕
雀塵惟應玉泉刹永刧鎮長新
　　　李本寧亷訪以武侯廟八律見貽倚賦排律四
　　　　首(有序/)
　　　　世之善頌孔明者三代而下一人止矣迺余
　　　　意猶以未盡往往發之雜論著間謂詩篇束
　　　　聲偶欲效工部古栢行為長歌而未暇是春
　　　　本寧使君自蜀至手書武侯祠廟八章見貽
　　　　余受讀躍然因取陳志洎諸野記小説凡武
　　　　侯嘉謨偉節韻為四章章毎百字即瑣語逸
　　　　事亦間附焉葢區區仰止可概見已
隴上耕耘日隆中嘯傲時分荆存霸迹入蜀定皇基建
業元將命(先是當陽之敗孔明/請奉命求救于江東)成都迄受遺交鄰吳壤
服討賊魏廷知舊鼎三垂叶新圖八陣移七擒降孟獲
十倍勝曹丕大將嗤巾幗(魏/平)追兵怯鼔旗(楊儀反旗鳴/鼓懿不敢逼)
伏龍人羨艷如虎敵紛披絶棧巴山曲樷祠漢水湄炎
精垂燼夕泪盡杜陵詩
時務真誰識﨑嶇見武侯勤勞同稷契正大協伊周鹿
任奸雄逐龍占俊傑留相才元獨擅將略定誰優治世
休從惠交鄰或用柔南荒窮絶域少陸蕩神州取善規
忠益開誠布逺猷(俱武/侯語)仇家偕飲泣(李平/廖立)敵國競含羞
紀法森鵞鸛(八/陣)機神運馬牛(木牛/流馬)巍巍三代下王佐嗣
先憂
抱膝南陽下乾坤入嘯吟犁鉏莘野重畚插傅岩深大
澤皇圖創(孔明隆中之/議先主荆州)中原帝胄臨萬年扶漢誼五月
渡瀘心羽扇驅風電蒲輪挾雨霖遺書穹峽外(川中有/諸葛兵)
(書/峽)藏甲故崕陰(滇南有/藏甲崕)部伍歸寧輯酋豪入縱擒南人
慙數叛(孟獲云南/人不復反)北孽戒重侵(昭烈初卒/爽懿來侵)六出先聲壯
三言後慮諶(告李/福語)錦官祠柏在黛色尚森森
吞吳情拂鬱(杜/詩)滅魏思飛騫管樂寧同座蕭曹定隔藩
南征弢劒㦸北伐誓旌旛萬事三分策千秋二表言庸
禪知盡瘁桀懿詢加餐(即食少/事煩語)日慘祁山戍天昏渭水
原(五丈原/在渭北)金牛炎社促銕馬夜臺喧古柏籠祠砌(見杜/詩)
枯桑抱屋垣(成都桑/八百株)江空殘月墮峽逈斷雲翻白帝留
營陣傷心亂石繁
　
　
　
　
　
　
　
　少室山房集巻四十五
欽定四庫全書
　少室山房集巻四十六
　　　　　　　　　　　　明　胡應麟　撰
　　五言排律二十首
　　　效陰鏗安樂宫體十首(有序/)
　　　　梁陰鏗安樂宫新成詩云新宫實壯哉雲裏
　　　　望蓬萊迢逓翔鵾仰聫翩賀燕來重檐寒霧
　　　　宿丹井夏蓮開甃石披新錦雕梁畫早梅欲
　　　　知安樂盛歌管襍塵埃右五言律十句為篇
　　　　者齊梁以還時有此體獨是作格調精嚴音
　　　　節圓鬯古今五言律鼻祖也前而鮑謝諸子
　　　　律既未純後而江徐以迄盧駱尚多四聲八
　　　　病之犯律家正始無出是篇暇日輙取漢魏
　　　　六朝唐宋宫苑之瑰艷者倣安樂體成賦十
　　　　章聊用自娛匪求多于曩哲也
　　　甘泉宫(見漢武故事/史漢等書)
紺殿明丹壑朱欄麗碧空金芝藂紫翠玉樹翳青葱閶
闔千門度罘罳萬户通魚龍吟太液雞犬咽新豐後乗
雙飛燕蹁躚豹尾中(趙飛燕從幸甘泉引晉/志語疑漢有兩人也)
　　　銅雀臺(見魏志樂/府等書)
千秋遺片瓦萬仞憶崇臺繡柱星河落雕欄日月開歌
聲迴白苧舞影拂蒼苔舊寵羅衣歇新粧繐帳哀當時
笑公瑾不載二喬來
　　　清暑殿(見晉書本紀及/通鑑綱目等書)
曲榭生風蚤層窓漏日遲氷山圍􁊢嵲雪巘架逶迤石
甃長秋井泉疏太液池御舟三翼泛宫扇七輪馳莫漫
酣吳酒輕言狎翠眉
　　　景陽樓(見宋書及/詩紀等書)
紫氣重闗外飛樓上屬雲迴梯盤月窟複道駕星文列
聖金支現諸真玉珮聞爐香晨雜沓燭靄暮絪緼不分
銀床下他時狎翠裙
　　　閲武堂(見齊書東昏/紀南史等書)
萬栁何年植枝枝淨隔塵堂猶名閲武苑欲借宜春滌
器非寒士當壚亦麗人金丸穿葉巧寳屧墜花新屈指
西師入能舒翠黛顰
　　　同泰寺(見梁書南史/通鑑等書)
園林標帝闕水石麗神州入座慈雲動登壇法雨流三
乗歸獨詣二酉入窮蒐彩筆詞人聚緗縑學士留逡巡
成要略寒賤失雕鎪
　　　臨春閣(見隋遺録及/南史陳書)
瑣閣披香砌風光照麗蕐腰縈前殿栁臉奪後庭花暗
牖通秦蹕明窓泊漢查流蘓懸重錦步障夾輕紗正爾
呼江令隋兵集似麻
　　　朝霞院(見隋煬海山記/南部烟花等録)
宿霧懸珠檻朝雲動玉扉樓心窺帝座閣道隠僊機八
水清相觀三山翠欲飛萬籹圍錦帳百媚擁羅衣一曲
菱歌罷蕪城事已非
　　　沈香亭(見唐人本事詩/及紀事等書)
十二雕欄外名花照玉壺翰林方醉卧中使遍傳呼行
樂詞先奏清平唱未徂春山雲作黛秋水月為膚妬殺
紅絲畔纎纎入畫圖(紅絲研出/唐彦猷)
　　　神運峰(見宋人艮岳記/及宋史本紀)
飛來自何處突兀挂雕牆帝命徵千邑神功運八荒摩
霄孤鸑下駕海巨鼇藏五岳真形在三峨故域長惟愁
絶顛眺燧火燭天狼
　　　結夏西山諸佛刹效初盛體為排律十首
寳樹雲霞出珠林日月懸豐碑鑱晉代巨榜揭梁年綉
柱排雙闕雕甍控八埏塔光摩宇宙􁊇影矗星躔海蹙
浮杯浪江縈卓錫泉中峨羣岫列上竺亂峰連鹿苑全
鋪桂龍池盡植蓮曇花青鳥駐忍草白牛眠兠率髙天
外崐崙大地前神功香積運聖諦法輪傳萬刼空王座
千燈釋祖筵焚身銷衆業斷臂伏諸縁入室聞師利登
壇見普賢曹溪存一悟臨濟徹三𤣥有漏先除障無生
欲問禪行行負瓢笠曳杖到金田
玉鏡懸髙座金輪壓大荒國疑逰淨樂山似踏清涼殿
吐祥雲色窓含慧日光虹霓行畫壁牛女宿雕梁一鉢
攜千界孤燈現十方袈裟晨燦爛􁊇葢暮飛揚夾户杉
松麗捎簷桂柏香靈花芬别院苦竹翳迴廊馬為䭾經
白龍因聽法蒼足三禽是使牙六象稱王那叱獰牙動
修羅恚目張腰疑天女細爪憶梵流長㡬夜眠風穴經
年事石霜曇摩聊示寂普化舊徉狂浩瀚遊秦論圓通
入洛章津梁如可涉拂袖上慈航
杖履遵山麓欄杆列磵阿飛梁攢泰岱畫拱壓岷峨實
閣慈恩近琱宫淨飯多天台浮海嶠岳麓控江沱振錫
啼猿下登堂法雁過焚香馴怖鴿乞食叩靈鼉曲徑穿
黄葉迴廊步緑莎崕亭交竹樹石室掛藤蘿萬億先明
藏三千窣堵波雙林開覺路八水渡恒河白足依龍樹
緇衣住鳥窠禪燈圍帝釋梵樂奏仙城雪竇偏宜頌雲
門不厭訶大悲觀自在上首阿難陀幻夢清圓覺真如
會密多將紉居士服一榻伴維摩
半嶺金銀出中天杖錫留門庭炎漢闢棟宇大唐修一
水浮精舎千峰插梵樓憑髙雙檻豁望逺七燈幽舎利
神光躍兠羅佛臂柔閻浮窮上國贍部盡南州削壁雲
霞動飛簷象緯逰􁊇髙寒月墜磬斷夕陽収麓勝前飛
鶴山深近伏牛象王迎法駕龍伯䕶靈湫芥吐須彌色
蓮垂阿耨流旃檀長照夜祗樹不驚秋大士居岩際髙
僧坐石頭機深頻掣棒偈苦欲沈舟溪㟁聞三乗雲門
見四愁謾論生老病千刼盡浮漚
殿起凌三竺臺孤望四𬈑遙空呈紺碧絶頂挂丹青巘
崿横香案峰巒列畫屏刹高全碍日池逈半披星古砌
流雲積陰廊凍雪扃泉當秋徑濯瀑向夜窓聽影落吟
邊雁光飛定後螢鐘疎聞鶴唳鉢冷帶龍腥薜荔蒼凝
壁藤蘿翠壓庭齋厨菱芡熟講席芰荷馨忉利旌旛合
潮音杖錫停三車迎海嶠一葦渡江汀覺路超千界𤣥
闗䕶百靈圓明童子偈定慧法王經夢幻清禪鐸機鋒
徹梵鈴鰲山欲成道會待奯公醒
薦福崇新搆能仁拓舊基殿疑身毒割宫似竺乾移法
力金容耀毫光玉髻披恒沙登覺㟁阿耨渡香池五藴
空羅刹三摩駕辟支千身菩薩現九刼梵王離幻化天
魔伏靈通地藏知運開龍漢後秊紀赤明時鹿女銜花
獻猿孫拾橡嬉楗闗馴虎豹伏砌斷蛟魑古樹撑崕出
寒花抱石敧飛蘿懸絶磴夾篠蔽清漪生老偏愁病貪
嗔獨戀痴道存無盡藏刼滿阿僧祗舎宅王珣癖過門
杜甫饑芒鞋萬峰雪嵗晚入蛾睂
梵宇千靈集禪堂萬法森琱楹浮絶巘畫檻卓遙岑枕
簟霞光入竿􁊇霧色侵懸崕冬雪墜背嶺夕嵐沈鶴去
天飛錫龍來地布金持齋馴鴿下施食斷猿吟樹老僧
忘臘花空佛印心菩提清欲界簷蔔淨祗林經巻流泉
側香龕巨石隂普陀懸海嶠靈隠矗江潯敎自磨磚徹
禪因面壁深迷津航易度彼㟁筏難尋四品中軍好三
乗吏部欽王丞情汗漫許椽思沈淫大夢銷塵刼高談
暢古今明朝瓦棺閣乗勝更登臨
寺古傳迴向園空認給孤飛軒臨廣莫疊閣到虛無白
玉中天甃黄金大地鋪千僧繙般若七佛證毘盧黙坐
超人境高憑豁帝都東西凌泰華南北控燕吳阿閦靈
光現婆娑聖教敷幽明窮六道神鬼徹三途嶺欲騰丹
鷲碑疑下赤烏香林獅子伏法駕象王扶淨業依蘭桂
空心會苾蒭沈檀霏貝葉茗荈浥雕胡板屋雙扉静繩
床一袖枯𤣥談披沆瀣妙義發醍醐支遁神偏王周顒
興未孤無煩畏昏黑絶頂上浮圖
傑搆臨丹地飛梁瞰碧峰臺高蒼埜盡殿古白雲重峭
峽虹斜度危崕雪半封佛疑維衛至僧似落伽逢舞鶴
參朝座饑烏集暮鐘縁深頻伏象定久忽聞蛬暗牖閒
生竹虛檐密種松持經迷菡蓞説偈墜芙蓉異荈分泉
瀹香粳激浪舂蒲團藏閴寂木榻寄䝉茸八識空塵累
三禪别梵宗九州遙挂衲十岳遍扶笻瓔珞天人餽玻
瓈釋帝供文殊行處脚迦葉笑時容東域摩騰化西江
道一蹤將辭氻潭去闡法號黄龍
佛日千岩靜人天萬壑遙珠宫浮碧落貝闕抱丹霄玉
盌霞明滅金燈月動搖旌旛朝霧結鈴鐸夜風飄袒膊
眠山洞飛身渡海潮香看塵外續火辨刼前燒阿育誠
心化登伽幻術調波旬迴憤恚戈利失矜驕塑壁環雙
樹鑱碑記六朝梵僧家姓竺梁帝寺名蕭北固凌虛曠
東林跨泬㵳池開龍母窟塔湧雁王標翠栢禪機契青
蓮釋證饒揮鋤除障業破竈絶喧囂五岳攜孤杖三田
寄一瓢流沙歸路近柱史乍相邀
　　　　唐五言排律沈宋肇端盛唐則供奉右丞大
　　　　都不過十韻上下繇簡故精而千言數百匪
　　　　冗則糅故也明楊用修選杜發明斯義大有
　　　　抑揚雖其意左袒青蓮要非亡謂迺杜諸短
　　　　章亡若吳生畫壁十韻楊特舎旃而沱水臨
　　　　中坐亟稱絶到則其舛也夫詩近體五七言
　　　　八句至矣盡矣既曰排律矣惡用以長短限
　　　　之況篇短而精由隆凖公將才止堪十萬衆
　　　　過此非長韓淮陰悉蕃漢以成躪楚之大勛
　　　　亂于何有則杜陵固其鵠已惟是才賦所趨
　　　　人難強合且用韻多取材博得與失參互其
　　　　間則用修之論政自有不可廢者唐人藻繪
　　　　十九攄之僧寺佛宫結夏西山諸招提永晝
　　　　如嵗漫取十二家讀之至四君排律燁然心
　　　　會輒步其體格積成十章章十六韻誠知時
　　　　代所壓靡足以馳騁前規要以紀興一時備
　　　　忘他日至于競傳之句已著之篇亡復因襲
　　　　則近時流弊余不佞知免矣夫
　
　
　
　
　
　少室山房集巻四十六
欽定四庫全書
　少室山房集巻四十七
　　　　　　　　　　　　明　胡應麟　撰
　　五言排律一首
　　　乙未仲冬朔舟次濟南大雪百二十韻(有序并/呈永叔)
　　　　詩成後雪愈盛六花如翼連三晝夜不解兩
　　　　崕之間瓊林珠樹璀粲萬行沙棠溯流真如
　　　　入瑤池汎銀海晉人亟稱山陰道上徒凡境
　　　　耳余晨起披氅躡屐從兩奚奴登高阜吹玉
　　　　笙飄飄然有馭風騎氣想恨不攜太白子微
　　　　輩升五城十二樓望之入舟呼酒豪興逸發
　　　　信筆縷縷復得千言通前短章凡一百二十
　　　　韻唐五言百韻昉于杜陵韓白踵作然皆歴
　　　　陳時事未有咏物而韻百餘者又皆用寛韻
　　　　四支一先之属未有兹韻而至百餘者余不
　　　　佞實始濫觴即搆思荒幻取証襍猥大方之
　　　　家諒有餘笑顧邯鄲之蹷粗竭于此而用事
　　　　之變于詞場亦庶㡬焉因並前什繁簡互存
　　　　以敬俟後君子且以為異日者考見顛末淺
　　　　深之自云
密霰三冬集𤣥雲四望同微茫屯巨壑浩蕩布長空入
夜光交暎連朝勢倍雄紛披遙墜露颯沓近含風漠漠
縁堤厚霏霏入塹融凌波來冉冉逐浪去匆匆島嶼縈
枮枿汀洲結亂葓(水/草)修途霜淅瀝闇谷霧巃嵸屏翳驅
馳疾𤣥㝠號令隆山川呈渾沌(帝/名)宇宙簸共工(共工自/謂水德)
(王介甫稱/雪為水種)鍊石媧皇瘁填河織女癃衣裳青媛濕環珮
素娥璁(玉/聲)月杵舂來細星箕颭處濛(元詩雲孫捧出南/箕簸月娣舂來北)
(斗/量)斗牛沈劒色雷電撤車攻(王介甫雪詩凍/雲深閉阿香車)南紀陽和
伏東蕐灝氣籠扶桑霾曙旭析木炫層穹齊魯青如羃
岷峨翠若幢重陰浮海岱積素暈河嵩潮湧錢塘濶濤
蒸渤漲洚(音義俱/仝洪)滹沱流易合勃律颶難通(見酉陽/雜俎)廬
阜天連瀑燕臺日貫虹(白/虹)柱凝江館瑟絃折塞門弓弱
水氷堪渡遼陽淖未瀜瑶翻藏地軸(樊宗師文/瑶翻碧斂)玉戲笑
天工(清異録以雪/為天工玉戲)碎訝昆吾切瑩看匠石礱瀟湘遺是
玦宛洛種為珫琮璧唐郊薦圭璋夏廟肜(祭/名)王孫珩粲
爛和氏璞蘢葱瑪瑙霏成屑琅玕劌欲鎔水晶鹽味淡
火浣布毛冲(白/也)貝錦披文砌鮫綃錯綺櫳玻瓈新步障
雲母舊屏風蟾窟俄圓桂鵾絃驟拂桐(以白/雪言)白華懷烱
潔黄竹寄憂忡處士牆頽蓽幽人徑翳蓬千林凋橘柚
七澤凍杉楓濘隔雙柑侣泥霑百草叢禾苗占上瑞楮
葉陋凡工擬絮情殊愜吹葭節漸融(和也時/近長至)吟梅標逸
韻泣笋騐深衷庭院饑喧雀軒墀靜撲蟲(蘓雪詩隔窓/撩亂撲春蟲)
羅張梁苑兔(兔/園)耒瘞鄴田螽(蝗/也)瀲灧傳羔帳蕭疎放鶴
籠狼峰清代北鵲幟讋雲中(太白詩梟首/髙懸白鵲旗)蜃吐樓臺鉅
鯨封觀壁窿(左氏取其鯨鯢以為京/觀韓雪詩鯨鯢陸骨死)黿鼉愁永蟄鸇鶚
快髙翀逺渚拳棲鷺荒陂竄落鴻灞橋驢蹇足藍嶺騎
埋鬃汞已凝貞白鉛仍聚葛洪玉京朝柱史銀闕跳壺
公棺下喬應耄笙飛晉尚童餐苓延薊訓服乳度茅衷
(貞白而下仙家/八事並以色言)慧可禪鋒利(用少林/斷臂事)瞿曇佛行崇(雪山/苦行)
散花摩詰幻篩粟惠能侗(見壇/經首)嶂没須彌嶺池添阿耨
谼菩提陳大梵優鉢湛真空(菩提優鉢/俱以花言)冶色凌姑射炎
威淨祝融軒塗迷七聖舜麓正羣工(烈風雨/弗迷事)孟氏離宫
(雪/宫)樂顔囘陋巷窮(王介甫詩擁箒尚憐/南北巷謂不蔽風雪)水精傳孔父(緯/書)
(云水精子繼/周為素王)石髓問嵇公秀徹膚明玠(玉/人)瑰妍質粲濛
(王/濛)凝脂誇杜姣(杜/義)傅粉詫何工賻亮嗟埋樹(埋玉樹着/地中事)
懷忱嘆濯桐(王大/濯事)浩遊賢七貴(孟浩然名浩嘗與李白/鄭䖍七人逰雪中有七)
(賢過/闗圖)安臥卜三公(袁安後至三公介甫雪詩/袁安交㦸豈須又用此事)竹墅深逃
廌茒廬破匿仝(韓贈盧仝詩破/屋數間而已矣)孫窓芸帙耀蘇窖莧腸
充有履穿東郭無衣晒郝隆陶巾敧自漉姜被薄誰烘
蝶記元嬰(滕王/蛺蝶)冩鵞忘逸少籠(白/鵞)含寃齊婦孝(東海孝/婦齊地)
殉節宋臣忠(朱弁祭二帝/文魂消雪窖)左伯骸將斃全師睫故矇(全/奯)
(沮雪髙/臥鰲山)綈分須賈袂褐綻范丹躬雨粟嬴君駭量沙魏
卒懵(道濟量沙以/餘米覆其上)程徒傳舊業石帥擅竒功(石/雄)炭化虛
疑遜(旌陽化炭為婦/人美肌如玉雪)薪慳孰代崇(蠟代/薪事)長謠逢賈簿(唐/人)
(贈島詩十二/街中春雪遍)大獵罷蕭忠(見𤣥/􁁣録)暑檻宜河朔春盤憶射
洪(杜/詩)崢嶸驚嵗暮朗潤報年豐蘭舫忻聫鷁桑弧慶得
雄(余是日/適舉子)倦逰秦邸外(蘇季子/黑貂事)乗興越溪東(剡溪在越/余方挾策)
(東歸而與永叔/聫舫故用二事)濡澁全妨舵飄颻半壓篷羣囂憐榜竪
獨釣戀漁翁爨擁孤烟白鑪存宿火紅布㠶懸蒨峭絲
笮繫青葱綽約肌生疹清華目眩瞳衾裯吟嘯裏几簟
畫圖中白苧歌游子清商發侍僮逍遙披氅客骯髒被
裘公角賦豪吞惠(惠連/雪賦)琱詞捷仆融(張融海賦鹽云積/雪炎天飛霜暑路)
船邀狂太白(杜贈李天子/呼來不上船)筆授雋文通(用彩筆生花事/余與永叔聫舟)
(而旦夕唱和故以上十/餘韻俱冩沙棠中風景)皓齒紛相藉明籹儼作樷輕盈
迴曼臉滑膩襯酥胸飛動昭陽燕翩􁮞洛水鴻浣紗西
子潔織錦竇姬聰蛾黛呵張敞鶯喉簇馬融登仙慚有
道中聖羨無功握塵神先王持螯思並洪(余及王君皆/攜家故五韻)
(及/之)百壺攜若下五石醉新豐斝玩商雕㲄觚攜漢鑄銅
藏鬮拈勝事横槊鬬英風潦倒青田核淋漓碧萏筒南
皮簪競盍北海座寧空甲煎芬逾嶺天池味勝䝉(䝉/山)棗
梨膏野熟薏苡釀泉冲(淡/也)鼎列雲英麫匙抄赤穬穜爛
煨樊圃芋細嚼夏畦菘汀鶩肥供案河魴健入􁗭(捕魚/竹器)
(見/韻)竒毛蒐海雁(茂先海鳬毛事取類雪之故亦/舉案中品饌言薏苡即今薏酒)異味獻
家豵(王武/子事)虬脯時刲鹿羊蹯或饌熊烹鮮庖中窽斫膾
匠成風(登仙以下至此十餘韻大都無與雪典然/皆余偕永叔豪飲雪中事故縷縷叙卒章)大纛
思平蔡高牙誓縛戎(李靖雪中求頡利牙帳遂禽之永/叔伉爽激烈常有封狼居胥意雪)
(中拉余登髙阜馳射誦唐人欲將輕/騎逐大雪滿弓刀之句北望慨然)射從飛衛習棋效
積薪攻(攻治也舟中有/善奕者王山人)挾日平原暢談天碣石訌鳳池
延小謝龍鮓詢司空絶倒元平子清言復阿戎(仲子/侍坐)三
墳羅倚相四部繕行冲(余與永叔坐中戲放温李/舊習各𨽻雪事遂盈數巻)屈宋
才無敵鄒枚宴未窮寥寥白雪賦千古孝王宫
　　　　唐人百韻若子美樂天集中多重出者已悉
　　　　前人詩話明何仲黙壽李文正韻才三十餘
　　　　而迭見數四尤非後學所當法余此篇凡字
　　　　義同者絶不復重若字同義異或人名地名
　　　　則雖屢出實與别韻無殊嚴羽卿胡元任及
　　　　唐宋諸名流夙嘗論此咸有成説顧其間一
　　　　二寛韻猶不妨恣意汎瀾至短促韻不盈百
　　　　中又有絶不可入詩者而欲演繹千餘言非
　　　　此何以措手足如此篇四空字一實用一虚
　　　　用一梵語一官名字雖同而義亡一同且其
　　　　難用尚有甚于字異者故聊存之以備一體
　　　　兼以就正大方家又前用惠能篩粟事粟即
　　　　秔稻之屬壇經自明與後用燕丹天雨粟事
　　　　亦不同自餘率放此
　
　
　
　
　
　
　少室山房集巻四十七
欽定四庫全書
　少室山房集巻四十八
　　　　　　　　　　　　明　胡應麟　撰
　　五言排律一首
　　　輓王元美先生二百四十韻(有序/)
　　　　嗚呼此余哭元美先生之作也庚寅秋聞先
　　　　生病則馳小艇過婁江比至先生病已革起
　　　　榻上執余手曰吾日望子來而瞑吾續集甫
　　　　成編子為我校而序之吾即瞑弗憾矣余欷
　　　　歔唯命留來玉閣六旬雪涕與先生别卒嵗
　　　　抵家則報先生逝矣嗚呼山頽木壞世將誰
　　　　託吾將疇依記曩嵗病𤓰步先生為余作傳
　　　　因以傳下屬余弗敢當顧有片長可以自効
　　　　者爰掎摭先生生平履歴閉户一月勒成此
　　　　篇凡二百有四十韻二千有四百言古排律
　　　　至多不過百韻至先生哭于鱗百二十韻而
　　　　極奈余之才不能半古人則先生履歴非藉
　　　　此固亡以徵萬一而冗濫之誚誠無諉于大
　　　　方矣
泰岱崩頽日乾坤混闔年共驚梁木壞誰擁刼灰然北
極悲遺老東吳泣大賢八荒情慘怛九域涕淪漣訃達
雞林外神逰鹿苑前青牛應獨跨赤鯉詎同還憶昔嘉
隆運重看間氣聫星移嚴子瀨岳降洞庭巔花甲庚寅
兆蓬弧戊子懸貞元逢五百盛美冠三千奕葉龍為種
苞苻鳳集肩脩睂揚八彩異骨聳雙顴毁齒驚閭族垂
髫詫里㕓應聲題寳鋏唾手拾青錢玉陛晨宣唱瓊林
晝錫筵蘢葱韋曲霧搖曳杜陵烟栁㟁青絲盒桃堤赤
玉鞭墨花浮太液嚢草動甘泉東壁呈輝耀西曹得靜
便鋭情三古上矢志百王先盡却區中累全收物外權
詞林勤斵削藝苑恣騰騫正始追遺躅開元繼絶綖摶
空孤翼上歴塊衆蹄竣(避/也)歴下論心最新都託分堅宗
吳偕駿發余李並蟬連南海攜公實西堂對惠連(謂次/公也)
張公江海契徐子廟堂縁社自簮紳合門仍韋布延伶
俜噓謝叟羈縶脱盧楩結侣摐金石同心叶筦縣(樂/名)虹
光搖海岳雪色被幽燕入穴雛探虎登壇耳握犍遐踪
恢孝武陋習起成宣(以上叙/交逰事)嶓冢千江派崑崙萬谷泉
五經憑發笥六藝浩忘筌大筆籠檀左雄章軋孟遷漆
園饒採掇鄭圃縱漁畋頌發商周藴詩紬漢魏詮中郎
同麗爾都尉共超然八斗虚髙第(鍾嶸第子/建為上品)三閭實冗
員(審言呼屈/宋為衙官)興深陶栗里情逸謝臨川叙述卑平子鋪
張狹孟堅靈光霞映桷景福霧盈櫋隻字摩穹壌單辭
耀幅􁆟喑嗚人自廢踔厲世無前(以上叙/著作事)楮墨時隨溷
緗縑半矗椽蘭膏經嵗竭藜火徹明然閣上讐中壘亭
中閲太𤣥多聞留偃賜好學嗣顏騫急就章章疏凡將
字字箋蟲魚評叔夜科斗辨僧䖍鼮鼠竒毛列商羊獨
足拳浮游無宿疾貳負有遺骭獄底知神物(雷/煥)河邊識
女媊流觴徴仲冶威斗騐承天待詔今方朔司空舊茂
先編成羅豔異志就薄夷堅腹貯須彌外胸藏宛委還
諸劉慚博核二沈謝覃研(以上叙/問學事)絶代難酬價傾城易
遘譞桓文名藉藉絳灌目睊睊道直元如矢躬行更若
弦當門寧植蕙曲徑詎容荃蕭艾紛投隙椒蘭競搆愆
一麾辭豹尾雙珮拭龍淵易水悲歌歇潢池武略宣緑
林弢劒㦸青土靜弓弮(以上叙/外補事)屏翰風猷著家門歴數
邅髙牙淪瀚海大纛仆居延池水先波及崑崗驟火延
乗時交鬼蜮濟惡剰蝗蝝刻木傷縲絏肩輿詢竹箯千
機同織貝百足漫扶蚿魚服恫誰訴牛衣困自綆形骸
迷骯髒手足竭胝胼痛切腸攅蝟熹微命綴蜒痬薫肌
徹骨癭決項流咽斷絶張儀舌轟豗石勒拳韜鈐明主
惜法網柄臣牽霹靂髙空下雷霆大地燀(炎/也)魂飛巢壓
卵膽奪棟頽枅進退身維谷縱横泪若沺刳心聞唳鶴
洒血和啼鵑(以上叙/家難事)星散華陽市天迴震澤瀍善權捫
紫翠陽羨卜蒼矸大澤偏容卧長林不厭穿扶笻升險
絶躡屐犯危顛謝客西州墓為農北海堧楸梧存越嶠
禾黍種吳田茂苑繁花麗婁江秀麥䅌開園鄰緑埜築
室傍藍田畫棟金銀列雕楹繪堊填竒峰俱岳麓恠石
盡平泉曲榭遙通竹飛樓逈架梴殘山疑墜碣剰水似
浮滇橘柚連村樹芙蓉隔港沿萍颸吹襲襲葵露滴涓
涓隴首珍禽戲黔南語鳥儇逰人懷鞠􁀙冶女話鞦韆
(以上叙/賔客事)揖客長停哺迎賔屢握鬈交逰太丘廣車騎孟
嘗闐急難時捐囷逢迎嵗竭廯(廩/也)朱衣驚坐衆珠履入
門駢别墅矜馳騎行庖試擊鮮紛紜操膾脯蹀躞驟連
錢粣效虞悰製茶呼陸羽煎沈酣桑落會潦倒竹林眠
較罸逾金谷移封隘酒泉糟醨憑寄迹麴米笑流涎鸚
鵡玻璃杓鸕鷀玳瑁棬鴟夷浮菌惷象鼻吸連巻笠澤
槎頭鱠淞陵縮項鯿連螯烹紫蟹帶甲供黄鱣(鱣即黄/魚諸解)
(並/同)水芡房房坼山櫻顆顆圓兒拳呈紫蕨佛手薦香櫞
饌敵郇厨美羮嘲党帳羶嵯峨薪代蠟嗟咄豆成饘桂
樹時停楫沙棠日扣舷綸竿張氏舸簫鼓孟家船登善
文皇册元常季直箋𤣥圭銘大夏蒼珮琢于闐孟德臺
端瓦烏曹槨上磚月輸求誌費日損賣文錢(以上叙/燕會事)勝
負天人定升沈氣運遷辭家悲李密伏闕慟王延浩蕩
新恩下熒煌宿垢湔勒銘同峴首封冢象祈連綸綍飛
朝宁冠紳會陌阡霜蹄仍剪拂彩翮驟翩躚突兀烟霄
上嶒嶸日月邊三闗勞控馭兩越寄旬宣太僕分司重
中丞節制全空羣留騄駬異隊别駰驙將轂頻推楚兵
符半攝鄢秋霜凝斧鉞晴旭照戈鋋嵾上攀名岳沅湘
涉大川雲低神女駕月冷帝妃鈿京兆鮮于敏廷評定
國䖍先驅馴䝟貐密網化鷹鸇(以上叙/宦逰事)倐忽人情異悲
涼世態懁青蠅從抵隙白鳥任遺諓勇退羞羅雀幽棲
避跕鳶世驚鵬偃息自喜蠖蜿蜒展巻忻長日懸書得
大年三蒼勤剞劂五緯罄雕鐫鉅碣新羅購穹碑日本
傳褒誅崇衮鉞晃朗切璣璇黼黻垂鐘鼎絲綸飾豆籩
江河馳藻繪象緯錯丹鉛氣色龍成彩聲華蟻集羶家
藏三郡集童習二鳴編寳籙窺靈秘真機握大還入闗
遺世事閉户息塵縁紺殿羣囂絶清都百慮蠲遺經繙
損益大道識坤乾真誥裁𢎞景隂符注李筌瑤函王母
授金榜木公嬗(傳/也)厭次東方朔羅浮郭稚川黄庭神煜
煜紫府息綿綿白石攙霞煮丹珠滴露研虚無逰大洞
冲漠憇重淵取次蒲團熟縱横木榻穿低迴遲鷟羽隠
約下鸞軿太上留函谷先生叩竺乾(謂古/先生)普陀談五藴
臨濟覈三𤣥作偈呈希運題書謁大顛孤峰凝獨峙古
月証重圜砌上祗園菓池中法界蓮菩提垂寳地香積
布金田靈祐軍持蹋丹霞佛像㸐直窺無始奥真徹上
乗禪(以上叙/焚修事)隠豹藏林密鳴騶入谷遄𤣥纁何奕奕束
帛匪戔戔禮數三台接恩光八座偏長干邀鹵簿白下
註旌旃東土明無二南宗集大千雨花臺上句桃業渡
頭篇元禮門如海文通筆勝椽世俱榮白傅疇不慕青
蓮(南中日/接千賔)帝命勞疏廣臣心戀偓佺歸尋霞外侣逝作
地行仙(以上叙/再出事)放浪君平卜逍遙善巻佃陶朱頻易蠡
博望幾浮騫小閣披芳素層軒搆碧漣(公歸重搆芳/素媚清二軒)鳴
琴娛蒨峭吹笛和潺湲大白凌周顗深杯角鄭䖍(公自/南都)
(歸毎賔友過/從必極酣暢)優㳺寛禮法爽朗越拘攣擁髻迴通徳脩
蛾却麗娟閨房閒窈窕枕簟絶便嬛(長公暮年/聲色都絶)玉樹前
階盛金莖後裔綿虹霓爛芝桂雨露䕃楠楩尺璧名髙
楚千金骨市涓流沙陳騕裊汗血聚騝駽(公諸郎君/名率從馬)福
履人生備期頥衆望顓(以上叙/乞歸事)飱苓逾薊訓辟穀度彭
籛兠率仙宫麗遮須梵宇妍龍蛇占起陸雞犬候離􁕽
共詫三彭伏那期二豎蹎(跋/也)肺愁司馬渴腰惜隠侯朘
杜瘧原難起曹風不易痊蘭金辭管鮑藥石謝和扁驟
解形骸縛初離眷属纒金棺來燁燁玉舄去翩翩化鵠
徒為爾騎鯨固有焉尚疑元放脱翻憶令威翾烈魄摶
箕尾精魂落斗躔夜臺風淅淅朝隴月娟娟震悼聞雙
闕吞聲屆八埏榮封符馬鬛異兆協牛眠大樹英靈在
生芻涕泗濺倉皇捫草屫躑躅負寒氊片刺交文舉孤
城託仲宣風塵饒盼睞湖海竭陶甄宗廟裳衣列門牆
裋褐褰敢云千里足突覩九方歅磊落孫陽御馳驅祖
逖鞭虛懷懸藻鏡側目任衡銓翠黛雙彎嫵朱唇一笑
嫣無媒甘老大不嫁抱嬋娟異代瞻提挈中途恨棄捐
佳人寧獨立國士詎同憐骨相成虛負音容記勉旃文
漪空嘯咏碧浪罷延縁苦思啼莊舄深悰泣鄭𤣥良工
亡偃翟巧匠失輪扁太室三花瘁曹溪六葉跧虚聞南
岳讓濫擬石頭遷迦葉神徒懵維摩病豈然城佳松鬱
鬱墓宿草芊芊郢國陽春絶邯鄲步驟􁁜荒丘盤狡兔
髙嶺咽寒蟬堂後聽絲竹壚頭漬酒綿滂沱臨大壑嗚
邑問重泉宇宙遺空笈乾坤入斷絃惟應四部稿萬古
誦鈞天
　　　　凡字同義異或名姓字同例得重押其字義
　　　　並同者唐人雖或重押此不復沿
　
　
　
　
　
　少室山房集巻四十八
欽定四庫全書
　少室山房集巻四十九
　　　　　　　　　　　　明　胡應麟　撰
　　七言律詩八十一首
　　　送王敬美先生入賀萬壽二首並寄徐子與右
　　　　參黎惟敬秘書
馬首寒雲碣石開逺從青雀建章臺霓裳自獻千秋曲
露掌頻分萬壽杯把袂應徐天咫尺抽毫枚馬日徘徊
山陰亦是旋舟地雪夜能忘駐草萊
暮擁軒車入帝州曉排閶闔問龍樓西山紫氣飄環珮
北極寒光照冕旒天際薇花聊獨倚日邊藜火定誰酬
荆髙舊侣能相過已拚華陽十日留
　　　懷大司空朱公
華髮歸來臥洛京三山晴望紫霞平遙傳大陸思神禹
不見孤峰下廣成日冷金縢猶泰畤春回玉樹已承明
夷門咫尺酬知晚慘淡吳鈎匣底鳴
　　　江右王孫貞吉以書併畫見貽賦此寄謝
浩渺涼風嵗色徂遙傳尺素到江湖誰誇特進鸞凰筆
自冩滕王蛺蝶圖明月萬家愁外滿碧雲千里望来孤
攜琴會入東林社徙倚蓮花醉玉壺
　　　寄荅同伯王孫
屹立廬峯挂紫烟中林有客坐談𤣥高軒蚤識王孫句
畫閣重開帝子筵秋逺北風隨雁字夜深南斗動龍泉
何縁一借天池榻攜手銀河百尺懸
　　　送梁持伯蹔還南海
翩翩輿馬駐江干蹔輟含香漢殿官雲氣乍看隨玉節
露華猶憶對金盤尊前葉送羅浮暝笛裡花飄大庾寒
極目故園瓊海上好攜春雪向長安
　　　觀察吳先生分署東甌與余期為雁蕩之逰久
　　　　不獲赴小詩奉寄
行車何處不風流名岳能將漢使留萬頃白雲迴雁蕩
千峯寒瀑掛龍湫深春薦福亭中醉竟日能仁寺裡逰
咫尺山靈定相笑苦將瓢笠望丹丘
　　　病中王山人過訪有贈
年来消渴未全除曲巷時時長者車寳籙自探俞跗訣
金函長秘葛洪書茅飛白晝龍隨杖杏發青山虎守廬
試事長桑三十日上池仙液定何如
　　　聞商侍御按部山西有寄
攬轡飛霜滿冀丘豸冠何客伴風流千山坐擁堯都日
九派行疏禹鑿流瀚海烽清長息甲漁陽塵起一登樓
雙鴻是處南来色愁憶長安把臂逰
　　　望雲遙祝為興化徐别駕題
千花晴日滿林臯鶴髮鸞箋照錦袍紫氣乍占函谷逈
白雲遙望武夷髙天瓢露染三春樹海屋霞明萬嵗桃
不道偉長詩興淺畫筵留客幾揮毫
　　　寄趙太史
紫霄遙憶漢官儀誰似夔龍集鳳池雲色並攜三殿草
日華長繞萬年枝趨蹡玉珮觀祠夜徙倚金莖伴直時
無賴問竒亭下客秋風猶占五湖湄
　　　雪中同王少參集彭廣文齋閣
飛雪千門照彩毫登臺寒色滿林臯論心敢訝青氊薄
倚曲偏驚白苧髙冶艷正隨仙客氅輕盈旋拂侍臣袍
亦知郢國春難和且傍天花醉濁醪
　　　薄暮同二君過集張明府署中
綺席華筵擁上賔飛花寒夜逈生春無論漢水千株發
轉覺河陽萬樹新艷色並看瓊作圃清光遙映玉為人
天涯二仲過逢日可道王猷引興頻
　　　明晨邀三君集舟中是日雪大作竟暮
黯淡同雲際碧天溪山遙望轉清妍誰將剡曲風前棹
並載梁臺雪裡筵玉樹乍驚瑤瑟倚氷花時傍彩毫傳
飛觴總是瓊樓客肻借陽春和昔年
　　　彭穉修以病乞假蹔還匡廬詩送之
憔悴青氊越水頭一尊長嘯攬吳鈎髙齋暮輟康成講
名岳朝看太史㳺五老雲霞天並入九江濤浪雪爭流
春花正逐離筵滿忍聽陽闗上客舟
　　　王次公敬美寄惠計偕集叙走筆二律奉謝
字字青雲拂斗躔蓬蒿何意彩毫傳雙龍並出豐城夜
萬騎遙空朔野前當代自尊𤣥晏語異時誰問子雲𤣥
亦知流水千年在敢向人間話絶絃
浩渺吳闗落雁羣飛椷遙自九江濆山川忽借濳夫色
宇宙長懸太史文潦倒十年慙賦雪吹嘘一夜有凌雲
無勞更覔青藜杖不忝瑤華異代聞
　　　蚤春雪後攜尊小樓獨坐因憶客嵗同三君子
　　　　舟中飲樂甚也輒賦四韻寄麟洲公并柬張
　　　　彭二丈
百尺晴光繞畫闌一尊池館坐髙寒璚樓四照天花合
玉笛孤吹隴樹殘郢客陽春元寡和兔園詞藻盡登壇
亦知剡曲堪乗興十載袁安啟户難
　　　夏日攜尊大雲山晚眺并尋白蓮池諸蹟
落日壺觴興未迴飄然藍轝問崔嵬飛檣夾漢雙流下
畫檻浮空萬堞開㟁草似留湘客怨池蓮能識謝公来
翩翩白帢俱年少搦管誰當作賦才
　　　秋日登八詠樓讀休文諸詩有感
突兀飛樓霧裡看當年詞客此盤桓窓中二水浮天入
檻外千峰插地寒海嶠心情饒伏枕台垣消息㡬彈冠
朱絃萬古重相對轉覺他時属和難
　　　杪秋逰金華芙蓉峰憇劉孝標讀書處
叠嶺危梯挂碧天支笻遙踏亂雲前芙蓉萬朶煙中出
檜栢千林洞口懸采藥壇空猶晉代讀書臺古自梁年
移家我亦尋仙客試伴羣羊絶頂眠
　　　題管建初山人逰𤣥岳巻
龍嶠千盤霧色開中天何處躡崔嵬遙峰恍入飛仙户
列岫高懸上帝臺倚杖祝融雲自起題詩天柱月頻来
風前絳節如相問為拾瑶華寄草萊
　　　送管山人逰吳
束書迴首問滄溟何處逢人話客星三竺暮雲藜杖紫
五湖春日布㠶青闗心雁陣愁邉落拂面驪歌醉裡聽
歸去萬峯林屋底好攜鸞鶴報山靈
　　　秋日同郭鴻臚集趙明府宅對菊得寒字
緑野晴開一逕寛清尊攜客此盤桓千枝的皪明秋序
萬朶娉婷立暮寒露色總深陶令采霜華誰問楚臣餐
西風拂面饒相笑得似龍山座裡看
　　　讀弇州山人集二首
十襲琅函散紫氛碧窓遙夜擁蘭芬羣編盡廢中郎篋
隻字堪藏太史文萬古江河誰白日千秋閭巷有青雲
𤣥亭肻着侯芭卧不向名山乞典墳
錦帙牙籖次第開披襟山色滿蘭臺初成漢苑然藜業
盡壓梁園授簡才一字霜風猶縹緲千章河漢轉徘徊
相思㡬夜瑤華切肻惜如椽借草莱
　　　柬彭穉脩(有序/)
　　　　先是穉脩與余會都門未㡬别去至是復來
　　　　為吾邑廣文云
帝城風雪苦飄零何意南天到客星埋没乍看雙劒紫
浮沈猶傍一氊青桃梅拂坐春相麗苜蓿行杯午未停
莫戀横經函丈底碧山時過子雲亭
　　　送沈純父之嶺南
一封誰遣上天闗垂死行蹤瘴癘間萬里獨懸羇客泪
九重曾問逐臣顔天迴北極龍樓逈日湧南溟象郡閒
絶塞梅花題咏夜可無魂夢到朝班
　　　康裕卿挈家臨安僅一子復䘮為詩唁之
白髮攜家傍五湖紅顔何意杳先徂一抔泪向延陵盡
十口心懸伯道孤種玉尚看迴暮景投珠那忍憶長途
西風獨夜猿啼切可道東門恨有無
　　　送習太史還江右
草奏曾將動紫宸一麾河上有垂綸千年赤日懸明主
萬里青山度逐臣玉筍琴尊餘嵗月金門環珮老風塵
珠簾百尺滕王館囘首能無望北辰
　　　得弇州公書並見寄諸作賦荅四首
玉樹雙裁照錦囊鴻書誰擬問滄浪頻年紫氣髙函谷
一日青雲徧首陽門客有詩傳大雅老臣無賦上長楊
烟花繞座秦淮月愁絶春城夢去長
環珮當年七子流何人詞藻擅登樓筵開碣石青天盡
社冷華陽白日愁八座尚看裴相起三山聊擬謝公逰
離心咫尺雙龍暮醉拂芙蓉望斗牛
迢逓雙緘到海涯美人何處把瑶華吳天不斷雲千里
瀫水長飛雪萬家㡬夜幽情懸薜茘十年愁色老蒹葭
追陪逺愧龍門客目送寒空雁影斜
極目中原感慨同百年湖海嘆飛蓬臺空薊北無名馬
筑散長安有斷鴻爾雅故應窮郭璞子虚寧得誤揚雄
相思總傍湛盧色夜夜寒光吐白虹
　　　送潘少丞還嶺南
把袂都門别思濃河梁寒色照雙龍官閒蹔乞文園病
宦拙那能騎省容鶴夢西樵雲慘淡羊裘南海月䝉茸
莫誇賀監當年賜不盡梅花四百峰
　　　同諸公夜餞楊使君於梁中翰宅得低字
五馬長馳朔雪低衣冠握手重含悽驚心北闕辭丹鳳
愁色南雲望碧雞銅柱千年標障塞鐡橋萬里界封提
亦知上國懸金在咫尺炎荒到紫泥
　　　秋夜同陳太史康山人集李環衛園亭
薄暮朱門並騎來相看詞客共徘徊孤亭逈對芙蓉出
一逕深從薜荔開夜靜飛霜流玉斚天空明月上瑤臺
風塵是處應劉合肻讓當年鄴下才
　　　夜同童子鳴康裕卿宿香山禪寺限韻分賦
絶壁蒼茫霧裡看振衣蘿薜上千盤軒窓盡鎖西山色
樓殿平分北斗寒雨過松聲隨錫杖風迴花影動瑶壇
相看不盡憑高興欲向蓬萊借羽翰
　　　冬日黎員外招同思伯諸丈夜集不赴寄得雲
　　　　字
一尊華館動星文客夢飄飄擬對君𤣥草舊從金馬識
青藜遙自石渠分春生大漠飛燕雪曲奏高天散楚雲
零落梅花鄉國逺風塵誰不念離羣
　　　送太史趙公封楚藩
惆悵驪駒易水傍西風愁色賦河梁金函夜捧辭金闕
玉節朝攜下玉堂七澤星辰浮去棹九疑雲霧濕征裳
丹梯絶頂岣嶁外幾送吟眸入帝鄉
　　　穀日同黎惟敬秘書梁思伯中翰丘汝謙計部
　　　　童子鳴康裕卿二山人安茂卿文學集朱在
　　　　明宅得宫字
佳節西園燕賞同相將才子集芳藂簾前霽雪飄仙掌
席上春星繞漢宫萬里清愁懸别鶴千門寒色動歸鴻
梅花㡬度孤山下心折闗河尚轉蓬(時二山人/将南歸)
　　　送陳穉冲還晉陵
元龍何事獨棲遲散髮狂歌返翠㣲白石未忘松桂隠
青山遙待薜蘿衣春寒雨雪連𤓰步夜色星河傍海沂
時憶燕城攜手客登樓迴望五雲飛
　　　送胡計部督餉儀真
旌斾遙遙海色開燕城春雪照離杯分畊乍息秦兵戰
轉餉仍勞漢使才京口雲山圍省署廣陵花月傍樓臺
烟濤極目淮流阻絶塞誰傳錦字迴
　　　送劉别駕之漳南
一尊清夜此留懽離思蕭蕭雨雪殘萬里秋風還故國
幾年春草客長安煙開郡郭漳流逈日落闗門海氣寒
惆悵天南相憶處飛鴻遙望五雲端
　　　同童山人安茂卿夜集何太史宅觀梅得春字
檻外幽芳欲照人相看瓊朶淨無塵南枝未送江頭色
東閣先傳雪裡春明月寒林書共逺亂山孤驛夢難親
不縁水部詩情在那得花前索笑頻
　　　夜同子鳴茂卿攜酒重集何太史宅觀梅兼送
　　　　吕山人忠父南歸得湖字
清夜尋花雪滿途何因東閣坐狂夫瑶臺影落霜天淨
玉笛聲殘隴月孤醉拂莓苔驚庾嶺夢驂鸞鶴到西湖
一枝欲贈南歸客囘首春山隔畫圖
　　　送梁思伯内史蹔還南海
綵筆經年侍赤墀離旌初下鳳凰池停車欲度梅花嶺
望闕頻扳桂樹枝萬里歸心殘雪後千山行色暮雲時
薊門囘首生芳草莫使衣冠憶問竒
　　　席上送童子鳴逰衡山得蹤字
躡蹻初尋七十峰亂山秋色傍行蹤中天翠削芙蓉秀
絶障青含薜荔重金檢自探神禹䇿丹臺誰辨祝融封
登臨憶爾層雲上杖底千岩落暮鐘
　　　送楊祠部出守滇南
露冕西南瘴癘清十年𤣥草擅才名秋風劍珮辭天出
落日旌旗傍海行賦就客非金馬署書來人臥碧雞城
昆明萬頃浮槎夜愁絶魚龍異漢京
　　　送朱在明使長沙
西風遙夜起長楊使節翩翩下建章淮海㠶檣飛夢澤
楚天城郭出瀟湘心搖桂樹筵中月夢繞梅花笛裡霜
宋玉臺邊芳草盡幾從秋色吊襄王
錦纜朝霞出潞河雙旌南去意如何泥金漢使傳書下
玉珮湘妃作賦過萬嶺秋光天柱月千秋寒影洞庭波
清尊莫滯王門燕握手蕐陽待和歌
　　　送沈僉憲入越
幾年尊俎淨狼烟獨下青霄雨露偏三殿清霜隨憲節
五陵斜日照離筵梅花夜繞江城發棠樹春從海國懸
此去湖山堪極目湧金門外半樓船
　　　送涂明府之龍丘
黄金臺下共留懽獨向青㝠奮羽翰雁塔乍題唐進士
鵷行仍别漢郎官江雲縹緲雙鳬下海日蒼茫一騎寒
白晝琴堂歌咏暇看花還憶在長安
　　　秋夜同惟敬諸子集劉觀察園亭分得髙字
一尊三徑掩蓬蒿詞客相看盡綵毫華館乍停鸚鵡曲
青藜遙識鳳凰毛天垂閶闔繁星轉霜滿樓臺夜月髙
十載梁園幽興在不妨寒色上綈袍
　　　送伍明府景周之永嘉
逺塞寒聲起暮笳離亭歸思逐黄花雙鳬欲化郎官舄
片鷁先開使者槎旌斾夜懸滄海月樓臺春繞赤城霞
乗閒擬著西征賦為報安仁髩未華
　　　哭梁思伯中翰四首
華髮才名滿玉樓思鄊仍作嶺南逰三秋鴻雁音書絶
一夕龍蛇䜟緯愁易水飛霜閒别館海天斜日下荒丘
西風獨把延陵劒不是詞人亦淚流
五夜簫聲逐鳳凰碧桃枝下幾傳觴雲開郭隗黄金館
花滿盧家白玉堂尚擬故人来漢闕不堪遊子去濠梁
相思欲吊天南塚落盡梅花大海傍
憔悴孤城此哭君闗河萬里見浮雲空齋寂寞青綾被
遺藻凄凉白練裙醉客尚餘山簡夢招魂誰續景差文
松風忽傍遙天起猶擬精靈下夕曛
奇絶當年顧虎頭停杯為我畫滄洲毫端雲霧三湘色
堂上煙霞七澤流漁艇依微臨野㟁人家搖落帶沙鷗
只今粉墨空惆悵一片青山起暮愁
　　　送安茂卿賦得富春山釣臺同諸子分題作
百尺危梯上翠㣲空臺長日亂雲飛山寒麋鹿歸樵徑
水落魚龍傍釣磯越渚㠶過蘭杜逺漢庭書到薜蘿稀
披裘莫道垂綸客夜夜雙星動帝畿
　　　將之武昌留别社中諸丈(時家君出/參楚藩)
　　　　黎秘書惟敬
萬壘西風接暮秋楚天城郭蹔淹留樓臺寂寞僊人去
環珮凄凉帝子愁過雁定傳衡岳字啼猿初繫洞庭舟
佳期南國無由共獨對青藜悵逺遊
　　　　劉憲副仲修
十載青衫傍帝都鄊心遙夜憶蓴鱸林間賦客閒三徑
天外歸人問五湖秋雨㠶檣連白帝碧雲原廟鎖蒼梧
江城玉笛休迴首零落梅花客夢孤
　　　　康山人裕卿
握手孤雲爾共論不堪岐路倒芳尊經年暮雪棲燕市
一片春霞阻石門江上鴻書誰賦别天涯龍劒早酬恩
蘆花夜夜扁舟色愁絶青山繞夢魂
　　　　丘計部汝謙
蕭蕭殘葉攬吳鈎才子臨風憶舊遊客路逺過湘水宅
離心獨上武昌樓黄陵日落千花暮赤壁雲生萬葦秋
㟁㟁啼猿江色裡不堪重繫木蘭舟
　　　　李環衛惟寅
京洛逄君解珮刀翩翩人識鳳凰毛歌殘白雪瑶華在
夢倚青雲玉樹髙故國深秋淮甸雨歸心寒月海門濤
江魚塞雁能相憶莫滯西堂五色毫
　　　　安文學茂卿
野竹江花繞㟁迴長沙晴望漢陽開浮雲曉色襄王夢
寒雨秋聲宋玉臺白苧早飛三楚調青袍誰識五陵才
南歸好逐征鴻翼一為湘娥解珮來
　　　易侍御蘇别駕蔡亷訪攜酒清源大雄閣餞别
　　　　得才字
碧瓦雕甍玉作臺真從人世躡蓬萊盤空日月三天近
抱郭南山萬井開冠盖乍逢梁苑集㠶檣初望越城迴
亦知信美非吾境魂斷登樓賦客才
　　　荅徐仁仲二首(有序/)
　　　　返次清源阻水者㡬載月豫章徐仁仲逺移
　　　　舟見就日夕晤語甚懽將别賦贈
相逢豪氣自翩翩早覩靈光第一傳李郭仙舟同此夕
張雷神劒合當年眠雲欲借匡廬頂望日聊依泰岱前
七十二君君試問㡬家遺碣到桑田(仁仲賦排律四十/韻見貽推寄殊篤)
(余别有/報章)
朱絃無分奏彤庭濁酒猶堪話獨醒歴落雄心懸老驥
蹉跎愁鬢擲流螢江頭地逺滕王閣湖上天開孺子亭
縱是河東能邂逅千秋能似太𤣥經
　　　渡江聞汪司馬避暑焦山有寄
隨縁瓢笠又東林玉觀瑶臺望欲沈長憶鳳翔千仞上
不知龍臥大江心名將日月題丹洞賦擁雲霞列翠岑
倘覔戴逵溪畔宅秋風迴棹是蘭隂
　　　淮徐歸興六首
一棹乗秋出五湖西風愁色動蓴鱸金門帝許排閶闔
寳劒人誰問鹿盧千尺尚懸東海釣百年休踐太行途
平生烈士心長在碎撃王郎白玉壺
夾岸㠶檣衛水濵蒼茫雲霧入垂綸三生不戴如花面
九尺長餘食粟身杜宇慣嘲多病客辛夷頻喚欲歸人
滄溟萬斛吾家在好逐漁郎問去津
一望龍門興已闌漫將陳䇿射金鑾生來驃騎封侯易
老去馮唐謁帝難栗里乍看三徑在桐江猶剰一峰寒
秋風咫尺天池上未向榆枋刷羽翰
短褐猶聞卧海湄長裾曽否曳天池蒼茫八翼飄雲漢
慘淡雙肱折路岐玉洞豈無千嵗水金門寧乏萬年枝
從教少婦機頭坐賦裡黄金尚陸離
一㠶春雨下淮陽栁色偏嘲薜荔裳病後風塵堪躍馬
歸来陵谷任騎羊髙山自奏三千牘上苑誰矜十八行
莫嘆盧生魂夢裡㡬人窮達在黄梁
白面題詩碣石臺紅顔擲盡重徘徊虛疑駿足曽雙刖
不信羊腸易九迴縮地將隨徐甲去談天毋擬劇辛来
飛揚摠属羣公事一壑猶能擅草萊
　　　司空潘公行水徐泗間訂余晤語淮上適黄河
　　　　阻風不及赴約輒因使者報謝四章
側席天書降紫泥東山寧得遂幽棲琅函晝捧千靈集
玉珮晨參百吏齊碧樹交陰籠大道蒼松垂葉䕶長堤
龍蛇滿壁郵亭下一認當年夏后題
一舸南征嵗月遐老臣馳驟日天涯平驅邵伯湖頭雪
盡築髙公堰口霞稍喜故堤添栁色從教新漲没桃花
軍儲絡繹三邊外底事屯田説漢家
􁊢嵲穹碑頌姓名輝煌巨軸紀平成縁堤彩鷁千羣度
掠水黄龍萬隊行轉粟東南無大澤飛芻西北有長城
異時河洛看遺跡何限秋風璧馬情
燁燁龍章下鳳樓漢庭何羨富民侯中天日月低環珮
大陸風雲近冕旒蚤闢西園延上客行開東閣貯名流
不縁石匣司空問誰識干將在斗牛
　　　過觀察金公故居有感(有序/)
　　　　公名應照宰吾邑者逾六年亷介逈絶歴官
　　　　山東觀察使一日無疾終余素辱知國士爰
　　　　詩吊焉
六載氷壺異政傳琴堂晴色弄朱絃邴原乍肻懐千石
劉寵猶憎受一錢桃李春風繁越嶠松楸寒日吊吳田
門庭寂寞登龍後慟絶當時問太𤣥
　
　
　
　
　
　
　
　少室山房集巻四十九
欽定四庫全書
　少室山房集巻五十
　　　　　　　　　　　　明　胡應麟　撰
　　七言律詩七十九首
　　　余為五岳之懷舊矣丙子冬將以計偕北上適
　　　　少參王公自秦中過訪為余劇談蓮花玉女
　　　　之勝且出諸登覽作見示恍然如曳杖從公
　　　　遊憩太華絶頂者不勝飛動之思輒賦七言
　　　　律四章
縹緲青天華岳西萬峰雲色繞丹梯行窺日月中華盡
坐倚星辰太白低陰洞古壇猶積雪斷崕飛瀑幾留題
知君苦覓驚人句不奈清猿絶頂啼
五夜扳蘿到絶顛俯看城郭帶秦川攜將太華峰頭月
獨聴終南樹杪泉千里河山朝白帝九霄雲霧失青蓮
探奇漫倚孤笻嘯咫尺瑤臺是列仙
片片青霞屐底移半空岩壑轉逶迤悲風萬里來三蜀
落日遙天斷九疑渭水秋光猶殿閣昆池寒影自旌旗
狂來健翮飛揚甚翹首寧論謁帝遲
歴盡飛泉到上頭白雲迴望滿皇州千峰不斷秦闗色
萬壑長懸漢樹秋赤日陰森猿語亂蒼烟明滅鳥飛愁
何因瓢笠相從去醉踏蓮花問斗牛
　　　初至都下康裕卿李惟寅胡文父何仁仲朱汝
　　　　修過訪
翩翩裘馬又長安握手風期尚未闌白雪舊知心賞在
青山猶作夢魂看燕臺日落星應聚函谷雲生氣自寒
却笑五年江海上飛鴻何處不憑闌
　　　夜同黎惟敬康裕卿胡文父何仁仲朱汝修集
　　　　李惟寅宅得寒字
握手論心盡鶡冠相逢何意復長安衣裁薜荔元同色
劒合芙蓉好並看明月萬家閶闔曉青山十載路岐寒
憑陵欲望燕臺氣一片星河繞畫闌
　　　贈沈比部純父
八詠風流自古聞一時江左更休文朝端玉珮趨明月
署裡金珂冷白雲入夜驪珠真射斗髙秋龍種欲空羣
孤㠶忽漫雙溪去千里那能不憶君
　　　同殷無美胡文父魏茂權集歐楨伯博士得情
　　　　字
才子初尋碣石盟一尊遙望五雲平當軒似落梅花色
入座俱含桂樹情四壁春陰迴禁苑萬家殘雪擁髙城
翻憐舊日羅浮客不向詞壇識姓名
　　　送裕卿二首
貰酒都亭旅思長相看那忍别離觴單車客去華陽社
萬里人歸越嶠霜岐路東西空哽咽乾坤南北共行藏
丹霞樹樹秦源底尺地還堪寄草堂
一夜驪歌繞薊門青山何處不銷魂懐鄉杜甫心元壯
去國張儀舌尚存夢斷河梁燕雪阻星移嚴瀨海雲昏
他時倘問蘭陵宅風雨猶堪共一樽
　　　南歸留别無美文父茂權二首
落日長安涕泗流飛揚誰信五陵逰中原彩筆猶天地
故國寒槎自斗牛抱璞已甘和氏刖凌雲無奈長卿愁
南歸是處山堪臥敧枕嚴陵萬疊秋
撃筑長歌且未哀紛紛詞藻栢梁臺人因李郃登龍挫
客自昭王市駿迴孤劒霜飄南斗近萬舠雲擁北風来
碧山幸有藏書穴誰遣潛夫出草萊
　　　夜同裕卿諸子集惟寅宅得中字
一夜心期握手中吳鈎寒色照長空新愁紫氣重闗外
舊宅青山大海東摧落世應疑斥鷃翻飛人豈后㝠鴻
髙歌蹔向淮王席千載休論桂樹叢
　　　留别惟寅汝修
攜手都門話息機筑傍愁見和人稀千山積雪盧溝斷
萬里寒雲碣石飛紫禁未前明主席青門頻把侍臣衣
尺書何處堪相望天地東南一少微
　　　别祝鳴臯
砍地哀歌氣尚雄十年詞賦與君同琴聲一奏風塵下
劒色雙懸宇宙中已信君平堪市隠何来阮籍尚途窮
心期不道天南北對握驪珠望彩虹
　　　潞河舟中同裕卿文父作
羸馬風塵鬂色愁一㠶同下海門秋星辰自合雷張劍
岐路真逢李郭舟青嶂五湖寒並倚白雲三楚暮爭流
支機滿袖瓊瑶在不信銀河祇獨逰
　　　寄大司空朱公
萬峰晴䕶草堂寛帝許司空蹔挂冠兩鬂自懸滄海白
寸心猶傍紫宸丹垂天翼駐風雲繞挾日鱗藏洞壑寒
不信渭濵能久臥東南佳氣滿長安
　　　寄何内翰
彩筆翩翩奉紫宸鬱葱佳氣滿平津金門露映然藜客
玉座雲隨視草臣司馬大名懸日月賈生愁色轉風塵
清尊萬里論心夜腸斷梅花驛路春
　　　寄朱在明鴻臚
神武秋風萬木殘扁舟回首隔長安飄零敢挾齊門瑟
潦倒誰論魏闕冠白紵總邀逰伎舞青萍長向酒人寒
傷心碣石談天處寂寞浮雲夢裡看
　　　登天津閣望海同康裕卿胡文父作二首
畫檻横空海色開一尊攜客上崔嵬扶桑日傍千㠶落
碣石雲浮萬島迴採藥未應徐市老乗風聊擬羨門来
仙居咫尺蓬壺近指㸃憑誰出草莱
百尺闌干望未涯寒烟遙䕶海門斜羣峰亂吐崑崙日
叠浪瀕翻渤澥霞薄暮機絲鮫客館中天樓殿羽人家
攜来並有𤣥虛賦為寄銀河八月槎
　　　為文父題匡山讀書處
面面烟霞䕶草堂千峰遙墮子雲牀琅函盡敞三墳色
玉軸新開二酉藏藜火夜寒迴太乙桂叢秋逺夢淮王
東林剰有迯名地不奈聲華滿栢梁
　　　薜蘿館為裕卿題
縹緲烟蘿䕶石扉幽軒十尺逈忘機吟窺彩筆青雲墮
坐擁瑶琴白雪飛洞口經春詞客興山阿薄暮楚臣衣
深居莫訝時人識夜夜寒光動少微
　　　竹在亭為王孫貞吉題
清風何處洒琴書面面琳琅雪雨餘千畝晝圍中散宅
萬竿晴拂子猷居聲搖淇澳来中坐翠擁瀟湘䕶碧渠
尊酒欲尋長嘯客美人空谷正踟蹰
　　　同詹東圖康裕卿胡文父集胡上舎館有贈
大隠何妨卜市㕓華裀長日擁嬋娟吟餘河朔堪消暑
住久臨卭不記年千里壯心慙驥櫪九霄寒色舞龍泉
長安此夜占星斗半入荀陳座裡懸
　　　送黄孔昭還七閩
匹馬何来自薊城蘭臯攜手白雲平長裾尚曳三峰色
短劒初回五岳行夾㟁㠶檣漳水夜中天臺觀武夷晴
離尊咫尺空相望愁絶華陽社裏盟
　　　艾都閫見過不值
飛花長日掩柴闗小隊俄来曲巷間上客已驚題鳳去
元戎誰共射鵰還青天畫甲嚴城逈明月牙旗大海閒
聞道漠南諸将在㡬人名姓動陰山
　　　寄胡文父
潦倒公車記昔逰青絲白馬並皇州霜華夜拂髙離筑
雪片朝寒杜甫裘一代風期誰獨往百年肝膽自名流
相思倘逐飛鴻翼綵筆同攜八詠樓
　　　送王先輩還二華
匹馬言歸太華顛五陵行色暮飄然逰吳衛玠名偏重
入越中郎賦已傳白閣雲霞孤劒底黄河星斗一尊前
無嗟片語天南北屈指看花漢殿年
　　　寄徐子與
車騎輝煌列上㳺㡬年方岳擅風流西山萬樹浮官閣
南浦千花入郡樓授簡客知王勃在據床人憶庾公留
毋誇石匣豐城畔振珮遙看接斗牛
　　　寄李惟寅兼訊朱山人汝修
朝懸鵲印坐長楊鋒鏑平銷一劒霜射虎乍聞過㶚㟁
飛龍猶憶賦河梁丹心自照論兵地青眼頻輸結客場
獨有夷門舊賔從偏從長揖問容光
　　　聞安茂卿逰臨安作此問訊
飛揚裘馬各逰秦拂袖俄驚海上春三洞稍酬新日月
五陵猶記昔風塵紛紜白眼空調世濩落紅顔已讓人
聞道如花仍共載若耶溪色定誰親
　　　喜滕公擢任浙中方伯二首
叱馭遙看五嶺来雙旌薇省蹔徘徊三朝驟起吹嘘色
十道誰先撫字才赤日扶桑過露冕青山鄞海傍登臺
謳歌豈獨東南借繞夜寒光接上台
南来海色傍旌旗猶似横經越嶠時華省坐開新氣象
青衿傳迓舊威儀籌輸九塞軍儲集珮壓三曹帝寵移
屈指侯芭曽問字十年長鋏未酬知
　　　送喻邦相之都下
臥掩衡門病色侵相逢詞客重開襟孤尊蹔詫梁園集
萬里仍趨魏闕深風雨大江隨撃楫雲霄赤縣待横琴
殷勤片諾他年事北望鴻書瀫水潯
　　　送張明府移任江右
擁轍千家泣道旁飛書誰為轉循良清霜乍徙朝歌署
白雪俄深單父堂栁色映簷江浦近梅花入夢海天長
極知百里非重借曳履晨看到尚方
　　　中秋夜同諸君鎮海樓玩月
縹緲銀蟾落庾樓憑髙一望海雲收千林露色天如洗
萬井河光地欲流大漠旌旗誰倚嘯長門環珮逈添愁
追陪正憶羣公語莫訝胡床竟夕留
　　　寄邊上友人
早聞詞賦擅西京更羨終軍獨請纓萬里旌旗分漢壁
十年刁斗隔燕城雲沈瀚海風沙起雪滿交河道路平
堪笑故人猶短褐欲將孤劒事長征
　　　送人入蜀
離思翩翩把濁醪錦城西去不辭勞星辰夜拂張華劒
風雨寒生范叔袍三峽啼猿青嶂逺九疑迴雁碧天高
蜀中形勝堪憐汝定把新詩吊薛濤
　　　送徐明府之瓊州
春花繚繞鳳凰樓襆被憐君賦逺逰風俗自分天外郡
山川愁問海南舟珠崕雲氣經秋斷瓊島波光入夜浮
惆悵一尊芳草畔不堪離恨對吳鈎
　　　秋日送人之洛中
挾䇿憐君出漢闗驅車晴色滿山川浮雲半落漳河水
寒日斜分博望烟龍劒獨攜星斗外鴻書遙寄雪霜前
綈袍對拂雙蓬鬢猶是京華旅食年
　　　送中丞曽公之成都
使者新傳諭蜀章朱衣晴日下明光揚旌欲挂峨嵋雪
拂劒遙生灧澦霜幕府夜談賔滿坐山郵朝發吏成行
共誇僕射詩情在小隊時能過草堂
　　　花朝思伯邀同諸子集李氏園亭
緑野晴開一徑斜夕陽聫騎到山家綈袍乍擁梁園雪
綵筆先飄漢殿霞大麓春陰迴逺樹髙城霜色墮清笳
看花剩有劉郎興十載長安鬂欲華
　　　清源道中别裕卿二首
十日平原飲未闌更攜離色上征鞍浮雲萬里幽期隔
明月千峰旅夢寒片諾久知肝膽盡深交那問鬂毛殘
孤㠶嵗暮能相過風雪桐江有釣竿
㡬夜風雲入倡酬一朝岐路攬吳鈎天懸大陸雙龍語
霧擁寒山疋馬愁憶戴未闌王子興登仙猶滯李膺舟
秋期倘問垂綸客散髪同看大海流
　　　齊東道中
羸馬經行日草莱齊東遙望海雲開春光莒父層城合
曙色瑯琊萬井迴織屨自高陳仲隠飛書誰問魯連才
遺踪九合俱零落滿目晴花度野臺
　　　懷史元秉李惟寅朱汝修
浩渺春光接漢闗金莖遙望五陵間詩成碣石人猶聚
賦罷長楊客已還碧漢鵷鴻堪並起青門鸞鶴㡬同閒
芒鞋莫問天台色萬樹桃花照玉顔
　　　同文父登泰山四首
百轉丹梯上翠屏天門遙望海㝠㝠幽燕北護諸陵紫
齊魯東迴萬壑青松色自揺秦帝輦芝封猶駐武皇靈
殘碑七十俱塵土千載憑誰問勒銘
縹緲飛雲十八盤高臨迴首盡長安青天萬仞樓臺立
白日千重杖履寒若木煙光浮帝闕扶桑霞影落仙壇
相攜並倚孤鸞嘯不向遙空問羽翰
獨夜行吟到斗牛闌干遙倚碧天愁千峰日抱秦臺上
萬嶺雲爭漢碣流絳節光生羣帝語玉扉寒啟衆靈逰
吹笙不淺王喬興杖履何年更十洲
面面芙蓉立紫烟石門丹壑逈相連遙峰霧擁星河出
絶頂天迴日月懸玉碣尚傳司馬後蒼松誰問祖龍年
相看十載沈㝠意梁父吟成共黯然
　　　送文父還匡廬
涕淚江湖范叔袍相看愁色轉蓬蒿人歸廬岳千峰雨
夢阻潯陽八月濤酒畔蓮花傳般若窓前桂樹詠離騷
臨岐漫脱干將珮斗氣雙懸日月髙
　　　再寄朱大司空
𤣥圭曽告萬年功歸去堂開緑野中聖主自尊前尚父
蕃人来問大司空吟邊駕引新調鶴臥裡車懸舊賜熊
愧殺酬知長劒士白雲無路到崆峒
　　　别李季宣
萬里澄江片月虚故人相望轉踟蹰寒星欲墮張華劒
逺道仍驅孟博車獨夜魚龍京口夢高秋鴻雁廣陵書
花時好訂吳天約題偏樓臺四百餘
　　　同茅平仲登甘露寺絶頂作
天畔危亭綉拱扶並逰詞客摠江湖千山雪浪吹樓殿
萬里雲㠶下舳艫秋色平分𤓰步逺暮烟斜合景陽孤
興亡六代俱陳迹對倚西風盡玉壺
　　　重逰金山四首
海色迢迢四望齊孤峰突兀聳招提亭嘘大壑千㠶盡
寺繞寒空萬堞低天地對懸南北影雲霞不斷古今題
憑髙一片真堪畫縹緲樓臺鐵甕西
百尺危闌坐振衣白雲蒼霧滿禪扉天空一柱中流出
日午層濤四面飛秋色㠶檣淮甸逺暮鐘樓殿廣陵微
重来為搆焦君宅對狎青山住海沂
曳履千盤到上頭蒼烟寒梵滿清秋闌干曲抱孤雲色
殿閣飛懸大海流日落黿鼉時自語風髙鴻鵠晚仍留
蓬莱咫尺堪乗興坐倚芙蓉望十洲
一峰塵外聳巉岏屹立青螺鏡裡看萬古乾坤誰卓錫
三山濤浪此憑闌秋空蜃氣連江暝夜久龍宫上日寒
何處玉笙吹不斷五雲樓殿滿長安
　　　江右嵬父佳父二王孫以書翰見貽賦此寄贈
紫氣豐城望不窮雌雄龍劒拂長空持觴並入蓮花社
卜築同依桂樹叢天際碧雲迴錦字石邊流水傍絲桐
青㠶咫尺堪乗興為借潯陽一夜風
　　　寄曹山人子念
大雅曽聞郢客操蒹葭何處夢魂勞青萍夜嘯吳門月
白舫晴飛震澤濤海岳壯心藜杖逺乾坤秋色草堂髙
西風是處堪乗興相對蘭陵把濁醪
　　　寄朱可大進士
曽共長楊謁聖君一鳴龍種獨空羣彤墀未捧千年日
紫殿先傳五色雲花氣上林春浩渺酒香韋曲晚氤氲
酬知莫問馮驩鋏片片霜華落斗文
　　　登臨安鎮海樓
郡閣㝠㝠霧雨開蓬瀛遙望氣雄哉千檣晝挾潮聲下
萬樹晴飄海色来䇿石舊傳秦帝輦還鄉初見越王臺
髙歌且遂乗桴客莫問安期早晚迴
　　　蘇君禹觀察抵武林以手札詩扇附李參知見
　　　　寄且勸駕北上意甚惓惓感事賦答二首
論文曽駐木蘭舠按部長懷使者勞豈謂青衿還絳帳
尚從黄綬問綈袍書傳大禹千秋穴賦湧靈胥八月濤
不是輶軒頻顧盼桐君山色為誰髙
雙鴻迢逓問柴荆片鷁猶思下婺城祗媿烟霄勤物色
能從湖海擅時名遺音空谷聞三嘆大樂明堂重九成
莫向雲泥論出處乾坤何地不堪盟
　　　仲秋北上次武林謁大中丞滕師招飲賦謝
錦瑟沈沈夜未闌胡床明月坐来寒抽毫久媿門人籍
伏劒重登國士壇一壑龍門懷豹隠千山燕闕話鵬摶
青㠶咫尺臨安路躑躅河橋去住難
　　　中丞滕公遣人舟傳送渡江賦謝一律
十年雲水斷風塵一為酬知謝隠淪擊楫豈容髙卧士
飛檣聊作浪逰人長康破冢應無恙逸少臨池合有神
無奈夢魂秋色裡白蘋紅蓼喚垂綸(王右軍有/借船帖)
　　　别蘇觀察君禹作
曲檻迴廊玉署開髙雲斜日共徘徊縱横大筆生徒候
慘淡長裾客子来狂擬持竿眠漢闕老堪攜筞傍秦臺
飛查蹔乞銀河去拾取支機萬顆回
　　　君禹病瘧二月餘余過訪不能數語情殊戀戀
　　　　途中追憶再成二律奉寄
一舸蘆花正夕陽題詩秋色照河梁風驚宋玉三秋鬂
露浥相如萬古腸劒色飛揚閩海外琴心憔悴越溪傍
途逢伯樂應相笑㡬度鹽車扼太行
隻字風雲逐彩毫雙緘雨雪問綈袍朱顔摠為懷人瘦
緑髩能無課士勞歌徹四愁神已王篇成七發興逾豪
何當一喚枚乗至萬叠吳山望海濤
　　　周元孚過訪見贈奉答時元孚方有南都司馬
　　　　之擢
翩翩詞客氣凌虛朗潤周郎玉不如佐郡蚤持三尺劒
安邊頻著萬言書霞飄雞舌黄金殿霧擁螭頭白玉除
四百樓臺春雨後看花何處不停車
　　　為周元孚悼亡
百琲明珠照畫樓閨中林下並難儔新詞盡壓周公瑾
絶唱先傳宋子侯落月素琴千里夢西風團扇十年愁
亦知王母遙相憶肻放雙成到白頭(古樂府宋子侯/有董嬌嬈曲)
十幅鸞箋麗彩雲雙飛龍劒惜離羣哀傷奉倩傾城語
慟絶安仁祭墓文夜雨乍堪琴瑟斷春風長憶珮環聞
天台咫尺誰攜手落盡桃花越水濆
　　　送喻邦相移任雲間
剖竹新分大郡符朱軒華轂照行途雲驅五馬朝辭越
霧擁雙龍夜入吳重遣遺民歌麥穗盡搜奇士出菰蘆
雙旌遍閲閭閻後釃酒能過二陸無
　　　夜登鎮海樓月色瑩然萬里如晝因憶王長公
　　　　元美時方以司馬應召南都
登壇初卸黑貂裘玉宇無聲夜色流十萬貔貅環漢幟
三千熊虎抱吳鈎歌傳桃葉清江上曲奏梅花大海頭
徙倚胡床豪興發不知明月墮南樓
　　　寄周元孚
含香猶是舊蓬莱躍馬長干定㡬迴搦管客留鳷鵲殿
吹簫人去鳯凰臺黄陵異日傳仙夢赤壁今時擅將材
見説秦淮春滿座新詞何限篋中裁(元孚方失偶而主/駕部事故有鳳臺)
(赤壁/之句)
　　　寄懷少宰趙公
衣冠何地不蓬莱大府晨趨百吏来拄笏雲霞流十廟
浮查河漢接三台牛頭寺古尋僧去燕子磯寒送客回
屈指鹽梅飛詔下調羮人在鳳凰臺
　　　大司空潘公寄示河渠諸刻卒業賦此奉贈
巨軸髙懸照紫霞平成功就世誰加渠通上國三千里
堰䕶長淮十萬家匝地甘棠偏捧露參天垂栁不霑沙
傍觀漫自工萋菲白髪臣心盡海涯
　　　寄答劉君東孝亷時新刻乃族祖子髙職方集
　　　　成
邂逅長安握别年清源一望路三千雙龍豫野偏藏匣
片鷁潯陽未放船𤣥草閣深天寂寞赤松亭古地蔥芊
當筵朗潤真如玉為憶氷清夢寐懸
　
　
　
　少室山房集巻五十
欽定四庫全書
　少室山房集巻五十一
　　　　　　　　　　　　明　胡應麟　撰
　　七言律詩八十三首
　　　余君房招同劉子𤣥胡孟弢盛太父李季宣夜
　　　　集言别
攜取靈光下玉墀敝裘無賴出闗時那堪水部梅花燕
却訂王孫桂樹期青瑣珮環紅日近翠微車馬白雲遲
惟應入夢君房筆永夜同過越水湄
　　　將出都丁元父過訪數四且貽詩餞别意甚惓
　　　　切賦此奉酬
片語都門醉濁醪黄金臺上共持螯毫端並吐千秋色
筑畔誰當一世豪紫陌天迴中秘逺青山雲淨少㣲髙
花期首探驪龍窟肻著東方賜後袍
　　　南歸留别胡孟弢區用孺李季宣王冏伯王永
　　　　叔黄季主馮咸父金伯韶八子
陌上東風御栁黄胡姬相對一傳觴空傳八駿来燕市
未許雙蛾擅洛陽握手虹霓猶意氣闗心岐路獨文章
提攜競著南征賦萬叠春山萬里航
　　　贈莫廷韓
時名籍籍尚風塵索米長安嵗未貧囊草欲飛三殿色
墨花長洒萬家春茶烹陽羡過名士酒釀臨卭醉玉人
莫恠相逢談太劇洛中詞客舊為荀
　　　送陳玉叔大參之蜀
握手華陽别思濃驪駒一曲蹔相從雄風七澤登臺近
積雪三峨問寺重上客題詩留錦里佳人攜手醉臨卭
亦知蜀道行偏易惆悵河橋落暮鐘
　　　同諸子集吳山人叔嘉館二首
一星隨客住長安折柬能開大將壇自許含毫新賦就
誰論擊筑舊盟寒千門北極雲中出萬寺西山雪裡看
落落乾坤公等在春明吾豈恨彈冠
春光何地不徘徊緑酒銀燈别墅開絲竹東南傳勝事
冠裳西北盛詞才吟呼片月甘泉下坐引羣星太液來
拚取深杯酬令節莫教行屐破蒼苔
　　　湯義少過訪賦贈
看花吾汝又蓬莱彩筆翩翩氣不迴二酉再誇藏穴富
五丁重起伐山才輝騰白璧過秦殿色借黄金上薊臺
蚤晚河東題賦就春明門外共徘徊
　　　懐吳大參
使車何處倚星躔回首錢唐握别年海國蒹葭停鼓吹
江城秔稻滿樓船千倉轉運飛京邑十郡催科息市㕓
極目後堂絲管在獨慙經術老彭宣
　　　聞張助甫擢寧夏中丞喜而有作四首
燦爛除書出帝京詞壇飛將舊知名三河擁傳過秦塞
六郡吹笳入漢營露布夜馳平樂館風旗朝獵受降城
不須更問祈連道谷蠡昆邪到處迎
金甲光揺獬豸冠玉門西度舊長安黄河曲抱中丞府
絶漠孤懸上將壇鏑控流星摧冒頓旗搴大雪定呼韓
千烽夜静天如水一曲梅花上賀蘭(用桓/伊事)
匣底霞飛玉轆轤壇前月出繡蝥弧中郎再問西凉俗
(助父舊/任甘州)博望先開大夏途令出材官齊候馬吟成詞客
競呼盧亦知記室多袁伏能奏儂家出塞無
廿載登壇識蒯緱欣傳持節到凉州風髙漢壁初行塞
月滿胡床獨上樓驃騎三千呈角觝蛾眉二八奏箜篌
青油豈少觀碁興目斷闗山是隴頭
　　　集劉金吾子大第作
耀馬春光上苑来華堂絲竹玳筵開含杯四海俱同調
授簡千秋各異才縹緲長虹懸帝闕熒煌太白動仙臺
共誇此夕金吾宴肻信花前玉漏催
　　　同黄季主金伯韶兩生過伯符宅時傅明府先
　　　　在坐
殘雪初回萬井春一尊官舍暮留賔抽毫太液多名士
擊筑長安盡酒人慘淡驥心逢處老飛揚龍劒合来神
盤中苜蓿猶堪飽莫放仙鳬去紫宸(是夕明/府先行)
　　　送盛山人泰父奉母南歸
風色蕭蕭散酒徒一蓑隨處占菰蘆將親南下非潘岳
逐子東還是大姑殘月夜投𤓰步逺斷霞朝擁石城孤
飛流百尺蘭陰下倘覓𤣥真舊釣艫
　　　天津訪趙夢白邀同林登卿夜集並遲陶别駕
　　　　不至
玳瑁筵開集彩毫侍臣相對此持螯雙星碣石盟初聚
十日平原氣並豪畫省白雲三輔色牙檣明月九江濤
論心是處堪長夜悵望王祥隔珮刀
　　　夢白業留余為三日飲余迫歸解維辱遣人追
　　　　送百里并出槖裝為贈賦謝此章
追懽能復少年場意氣偏君重太行脱劒青天明海岱
抽毫白日動河梁窮途欲慣虞卿屫絶塞翻疑陸賈装
歸去故園蓬髩在下機寧似出咸陽
　　　暮登太白樓望岱宗題
闌干十二挂城頭百尺飛甍暮靄収醉客千秋曽上坐
詞人萬里一登樓天門月並長庚出日觀雲吞大海流
屈指蟠桃歸曼倩騎鯨八極問離愁
　　　再過婁江訪二王先生二首
百里婁江路未遐丹砂重問葛洪家飛花似識尋源棹
古木如停上漢槎織女機頭長日月秦人洞裡遍雲霞
相逢莫話河東賦一出春明髩已華
拂曙吳門一棹開尋真何啻入蓬莱蒼虬欲傍遙天下
黄鵠仍看大海来玉樹雙莖懸帝坐瓊花萬里落仙臺
亦知樵斧千齡易敢道平原十日迴
　　　長公偶以小恙為余強起卧榻間隠几對談閲
　　　　二晨夕迫歸告别意殊戀戀再賦此
落日長松半榻懸科頭相對欲忘眠無勞香積千人供
黙㑹維摩萬古禪跨鶴共觀滄海上驅雞遙赴白雲前
由来肺病文園事贏得清虚是大還
　　　舟泊檇李沈純父邀同陳茂才登烟雨樓
泠然清興逐菰蒲萬頃玻璃浸畫圖水泛瀛州環叠島
山懸方丈插平湖傳聲簫管時聞越倒影樓臺盡入吳
昬黑更須臨絶頂蚤知能賦属吾徒
　　　寄趙夢白計部(秋夜夢與夢白/論文久之因寄)
落月梁間夢寐懸風神猶憶對床年官仍大隠金門後
帝問長庚玉座前白馬看花孤閣霧黄龍飛粟萬家烟
他時倘躡虞卿屫醉舞平原十日筵
佩玉初辭漢苑春鳴榔十月下天津由来辨馬無先達
誰道騎鯨不後身雙闕雲霞髙隠吏五湖天地獨歸人
江東渭北論文夜愁絶邯鄲夢未真
　　　寄余君房
中朝詞賦舊名家握手都亭興未遐北極衣冠頻視草
西陵環珮日看花聴雞長樂千門月立馬新豐萬樹霞
却望四明雲霧裡少微星色傍誰賒
　　　過崇徳訪朱可大留飲呂明府園亭二首
握手天涯話舉杯河陽花色照徘徊當年撃筑豪燕市
此夜鳴琴坐越臺龍劒千秋牛斗合羊裘萬里雪風迴
雙鳬莫問王喬舄爛漫恩光漢闕来
寒雲一逕入烟蘿斗酒相逢意若何捧日乍看威鳳舉
垂天誰問大鵬過千門樹色深桃李十里花香散芰荷
經國文章吾汝在肻縁華髮嘆蹉跎
　　　送趙太史之留都
錦纜錢塘霽色開題詩先寄鳳凰臺投簪未許文園渴
前席仍看漢殿迴𤓰步月明滄海近石城雲起大江来
青藜豈獨仙曹借咫尺寒光到上台
　　　同喻邦相别駕話舊作
髙秋㠶挂大江東屈指清尊碣石同一去鴻書迷逺近
重来龍劒合雌雄錢塘雪捲千家白石屋霞生萬岫紅
何限勝逰天竺頂與君攜屐待秋風
重来河朔問風流握手天涯各倦逰疋馬乍堪題柱返
雙鳬曽是佩刀留平分水月眠官舍獨占湖山坐郡樓
簫鼓畫船君但飲至今人羨白杭州
　　　楊思悦茂才招同沈侍御金觀察李山人集湖
　　　　上得長字
蔭竹穿蘿一徑長誰専别墅在錢塘尊攜北海千秋色
座納西湖萬頃凉上客風流元賈馬中林詞藻盡求羊
棲遲十載談𤣥意白髮雲天卧草堂
　　　子念承父過訪同集喻邦相署中
斗酒山城薄暮開蘭陰攜手一登臺白雲漢殿鳬雙下
紫氣吳天鶴並来席上雄心時慘淡尊前狂態各徘徊
桃花滿路看明發遮莫青藜洞口迴(承父將/逰天台)
　　　顧觀察維舟瀫水招集
斧鉞輝煌漢使才曽同作賦上燕臺昆明萬里浮槎到
瀫水千山列座迴潮起魚龍窺鼔瑟月明烏鵲傍含杯
瓊筵不是征西興肻許名流達曙陪
　　　夏日郭方伯沈侍御李祠部金大參招集祐聖
　　　　道館四首(其二補/六巻尾)
駿骨燕臺事有無看花重入舊𤣥都談詩客豈唐供奉
作賦人俱漢大夫筑畔虹飛滄海近毫端霞起赤城孤
何須逺締平原約到處黄公是酒壚
玉殿瓊樓坐太清追隨仙侶到蓬瀛天垂越國星文聚
地擁吳山雪色明嘯傲琴尊仍北海招攜環珮盡西京
狂歌不信雙龍合匣底芙蓉夜夜鳴
飄零華髪塞門迴結社錢塘闢草萊江左才情饒陸謝
梁園賔客擅鄒枚含杯象緯中天出握麈虹霓大澤来
好為湖山留勝事抽毫同上越王臺
　　　贈顧不疑山人
癡絶曽聞顧虎頭諸孫文苑尚琳球書飛白鴿霞光動
劒舞蒼龍雪色流獨訪秦封過泰岱遥探禹碣上岣嶁
𤣥亭寂寞歸来事乍許侯芭一校讐
　　　答卓澂父
相逢裘馬自飛揚握手湖山興欲狂俠比王孫居蜀郡
人如宋玉在髙唐(澂父美風儀/而一姓宋)千金再散名逾重百石
纔沾意已㤀不爽芙蓉凉夜約月明簫管到横塘
　　　小飲楊思悦館
裘馬飄零漢殿迴為君重上越王臺廿年蘿薜𤣥亭老
一畆篔簹白社開共醉不妨中聖酒先登誰是大夫才
揚雲世業猶堪守莫羨平津到上台
　　　題齋中五岳圖(有序/)
　　　　余髫丱即有五岳之懐頃嵗疾病糾纏尚平
　　　　之興鬱焉莫遂因築室曰臥逰而繪五岳壁
　　　　間毎撫琴動操則衆山泠泠響答岩谷几席
　　　　之上白雲蓊然而生不知此身匏繫扵塵世
　　　　也爰各綴七言一章俾同余所好者歌之
絶嶠横空礙斗牛孤松百尺挂蒼虬中峰萬仞雲霞合
巨壑千盤霧雨流玉節恍疑青帝下金泥誰侍素王逰
飛龍為訂扶桑約獨探紅輪大海頭
　　　　右岱
玉殿瑶臺跨紫氛雲璈霞色半空聞龍㳺尚憶重華駕
鳥迹長留大禹文翠岫隂森巫峽雨蒼崖明滅洞庭雲
誰同躡屫尋仙去天柱南頭喚鶴羣
　　　　右衡
杖底明霞照玉杯黄河清洛互縈迴乾坤四望鴻荒盡
日月中懸混沌開大雪恍留初祖卧飛雲如扈上元来
三花爛漫吾將去為憶當年絶頂栽
　　　　右崧
峭壁崚嶒霧雨愁明霞天畔削瓊樓金仙示跡猶存掌
玉女含顰未洗頭大壑風生羣虎過飛崖雲滑斷猿愁
何當盡掬黄河水濯足蓮峰話壯逰
　　　　右華
絳宇琳宫跨絶顛大荒亭堠正蒼然懸崕盡壓秦城外
峭峽平分漢壁前雷電九霄摧裂石虹霓百道挂飛泉
狂來欲趂摶鵬翼倚杖徐看北斗懸
　　　　右恒
　　　蘇君禹觀察過訪奉贈四首
魯國諸生望後塵爭傳環佩上星辰那知紫極攀龍客
来訪青山抱犢人日射蓬莱雙闕曉霞蒸桃李萬家春
長裾不厭他年曳自棹孤航向七閩
大纛頻年别武夷髙牙仍為白雲遲乾坤驟向論交合
日月旋從握手移一代文章明主問三朝蹤迹世人疑
狂来漸作㐮陽態髙唱銅鞮㟁接䍦
翛然一曲住岩阿十畆横塘半芰荷隙地祗容凡鳥占
垂天曽是大鵬過傷心萬事歸𤣥草把臂千秋在緑蘿
東望扶桑豪興發欲飛椽筆鬬銀河
賦日初從漢殿迴談天重上越王臺雌雄乍合雙龍氣
牝牡那分八駿材曳杖虹霓東海出披襟雲霧北辰来
亦知傾盖元如故可道浮蹤隔草莱
　　　送司馬蕭公入都
奏凱千官夾道迎欣傳司馬入承明嚴兵立偃三千甲
謁帝初迴十二營丞相經綸懸玉壘老臣方略擅金城
丹青細數凌烟上横槊誰兼大雅名
　　　徐茂吳過訪賦贈
十載形容夢寐看江天雪色對盤桓貧如厭次長為客
渴比臨卭自罷官日湧虹霓雙劒聚天垂星斗一枰寒
春風爛漫湖頭約萬樹桃花覓翠巒
　　　王司寇還自金陵寄訊四首
百辟衣冠餞道傍瑯琊雲色倚徜徉千秋職位符司寇
一代文章擅子長乗興已迴婁水棹遂初聊記弇山堂
鱸魚正熟金閶外斜日秋風盡意嘗(長公先任南司馬/繼以司寇歸故頷)
(聮云/云)
日夜丹青問草莱老臣銜命一徘徊三天澤降龍仍臥
八極祥呈鳳已迴劒佩諸真朝絳闕笙鏞羣帝集瑶臺
從知六翮扶揺上倘許初平叱馭陪
長干一葦破江烟𤓰步千花照别筵祖席衣冠髙座寺
歸裝環珮大羅天白牛馴擾金田下𤣥鶴翺翔玉洞前
極目五城樓十二不知何路向梯仙
咫尺行藏見大機婁閶晴色正熹微千身水月尋常現
八翼雲天自在飛核種西池桃已熟苗長東海蕨初肥
太湖萬頃家林外為報君王已拂衣
　　　天恩勅賜為楊明府題
三筞當年動草萊鳴琴百里蹔徘徊園開五栁雙鳬駐
户植三槐駟馬来慘淡髙風神武闕熒煌新命建章臺
承家宓子飛揚甚屈指龍光到上台
　　　答陳司理汝立
誰人得似陳公子散帙髙齋坐晚衙白馬風流初佐郡
金門詞賦舊承家雲霞明滅看天姥島嶼縈迴泛若耶
若問胡郎婚嫁事赤松原上近移家
　　　贈楊明府楊為中丞滕公内弟
十載通家問草𤣥龍門愁望大江懸棲遲廷尉辭賔日
藉甚仙郎作令年越渚蘋香迴㟁幘吳城花色照鳴絃
由来百里非賢路屈指雙鳬帝座前
　　　喻邦相將還括蒼寄此
咫尺飛鴻墮草堂盈盈秋色限河梁神交不道千峰隔
病卧翻憎一水長玉樹遏雲天縹緲金莖承露月微茫
西風未下觀濤興七發行傳大海傍(時以病留郡城得/善洞簫者月夜聴)
(之遂漸有/起色云)
　　　朱在明過訪作
廿載重逢各髩皤追驩寧問夜如何華陽社逐浮雲散
瀫水船將片月過竹逕談棋雙鶴下蘿軒明燭亂蛩多
那辭醉作他鄉客百斛蘭陵任嘯歌
　　　寄問喻邦相病時中秋前二日
咫尺牙旗越水頭招尋猶滯木蘭舟羊裘萬里歸風雪
龍劒三旬隔斗牛沈約病餘偏瘦損虞卿書就任窮愁
生憎後夜雙谿月獨照胡床八詠樓
　　　陳玉叔書来賦答
驚人曽覩孟公狂作吏咸推仲舉良劒合飛龍延浦外
書傳迴雁洞庭傍薇垣夜醉三千客荔圃晴深十八娘
莫詫宦㳺専勝絶將因題賦入長楊
　　　吳文仲與余訂約淨慈昭慶間届期往晤則文
　　　　仲尚未至也余迫歸不能待意甚悵悵走筆
　　　　寄吳
春風晨駕木蘭橈十里平湖正落潮萬壑霞光靈隠近
千峰晴色淨慈遥參差玉珮縈朱陌錯落金鈿照畫橋
惆悵美人期未得一笻何處問岧嶤
　　　舟中寄别祝文學鳴臯
薊門秋色近何如憶汝倉皇賦索居千里寒風晨挂席
萬山殘雪暮驅車形容漸老歸時髩意氣偏懸别後書
為報武陵花滿目青鞋吾欲伴樵漁
　　　過晉陵哭陳生穉冲
握手京華意氣投風塵馳驟兩驊騮人間未識青藜杖
雲際先歸白玉樓溟海煙濤横赤鯉亂山寒霧擁蒼虬
吞聲欲挂留徐劒蔓草何因識故丘
　　　寄姚安楊使君
匹馬天南客夢孤一麾迢逓問蒼梧魚龍夜度昆明水
虎豹朝行貴竺途草檄共看司馬後題詩曽吊謫仙無
燕山越嶠空迴首愁絶都門舊酒徒
　　　舟過吳門奉懐王太僕元美祠部敬美兩先生
　　　　(時俱在/燕中)
玉樹雙瞻漢苑才分曹清切侍蓬莱何年海岳鍾元氣
㡬夜星辰接上台草夢春生鴻雁渚花香晴憶鳳凰臺
遥憐作賦登髙處萬里浮雲大漠開
聫珮翩翩碣石宫陸家兄弟摠稱雄雲霄忽訝雙龍合
朔塞平看萬馬空東觀圖書霞色裡西園車蓋月明中
塵蹤十載虛相憶寂寞孤舟自轉蓬
　　　夜同俞蔡二子集楊茂才館
一尊岐路暫追扳詞客相逢鬂已斑海内詩名誰白雪
人間愁色共青山浮雲西北孤㠶逈明月東南萬壘閒
道是子雲幽興在不妨頻夜扣𤣥闗
　　　寄燕中友人六首(有序/)
　　　　諸子皆燕市舊交自余南還音問疎逖離索
　　　　之懐日形夢寐爰詩寄焉
誰向風塵問謫仙相逢賀監自飄然青春畫省追逰地
白首金門侍從年栁色乍分燕塞底梅花長憶嶺雲前
佳期慘淡瓊瑶隔愁對孤城落日懸(右嶺南/黎惟敬)
江左曽聞第一流攜書京洛㡬同逰風塵杜甫三秋髩
湖海元龍百尺樓染翰白雲飄薊野看山明月冷吳鈎
狂歌寂寞當年事何處逢人賦四愁(右吳門/周公瑕)
慷慨京華憶舊蹤交逰南楚得元龍新豐市裡三春酒
長樂宫前萬户鐘野客心情懸薜荔故人肝膽托芙蓉
長安極目征鴻阻愁向衡陽第一峰(右麻城/丘汝謙)
長嘯秋風問解攜黄金臺上㡬扳躋霜飄鼓角中原静
霧捲旌旗太白低伴直毎趨三殿曉看花時出五陵西
相思共拂張華劒莫使寒光暗鸊鵜(右秣陵/李惟寅)
天末寒風起暮秋碧雲翹首倍添愁都門俠客空彈劒
日下歸人已倦㳺十里鶯花桃葉渡半㠶烟雨木蘭舟
攜家早赴青山約寥落羊何阻唱酬(右永嘉/康裕卿)
把袂都亭木葉稀陽闗一曲轉依依天邊劒拂長虹斷
海上㠶侵暮雪飛蘭杜欲紉湘女珮芰荷新製楚人衣
相思何處偏惆悵獨夜寒空望少微(右濠梁/朱汝修)
　　　送謝中丞入都
劒履輝煌入漢闗蒼生遥指謝公還千營夜發鯨鯢静
萬㦸晴開虎豹閒紫電朱旗分野色赤霄華衮近天顔
承明㡬度看花暇飛夢猶過海上山
　　　不佞𨽻博士籍五載餘逈逰京師不為當道所
　　　　知今歸業且謝去迺辱督學滕公物色風塵
　　　　擢之異等而且脱略師生罔間形迹青衿之
　　　　遇近代所無感徳酬知輒復賦謝二首
落魄風塵㡬嵗年凌雲豪氣自翩翩持竿欲挂珊瑚樹
挾瑟重登玳瑁筵吏部聲華唐闕裡長卿詞藻茂陵前
無論國士今難遇萬古夷門白日懸
極目孤雲大海平夕陽千里共含情闗前一雁凌秋起
匣底雙龍繞夜鳴中散形骸元傲世婕妤容色豈傾城
酬恩亦是書生事愁絶江淹賦未成
　　　寄李環衛惟寅(時鄉人以惟/寅燕中書至)
十載長安道路分傳書重覩信陵君千行淚盡吳天雪
一字神飛越海雲夜帳梅花孤鶴逺秋齋梧葉片鴻聞
狼煙淨掃居胥外好乞班生石上文
　　　黎惟敬得告還南海過余草堂話舊信宿别去
着繡看君海上逰白雲攜手問丹丘中郎舊業藏金馬
内史新書滿玉樓山水十年桃竹杖闗河千里木蘭舟
題詩莫向羅浮頂片片梅花引客愁
　　　春日韓使君過訪(韓名邦憲亦/曩燕中社人)
十二樓臺擁帝京一時才子最闗情分符已奏淮陽績
授簡仍追鄴下盟袖拂驪珠江月逺光生龍劒海雲平
狂逰轉憶當年態萬井烟花宿鳳城
　　　同諸友分賦臨安十景二首
　　　　萬松嶺
峭壁層崕萬仞開離離松色隠崔嵬雲排鐵榦蒼龍舞
月滿瑶枝白鶴来㡬夜秋濤翻客枕半林寒影挂仙臺
虚疑日觀烟霞古寂寞秦封半草莱
　　　　玉蓮亭
瀲灧晴光一鏡寛漢宫羅綺畫中看風揺翠蓋凌波出
霧洗紅粧映日寒太液池邊香自繞若耶溪上采應殘
莫教腸斷金陵客載酒重過白玉欄
　
　
　
　
　
　
　
　
　
　
　
　
　少室山房集巻五十一
欽定四庫全書
　少室山房集巻五十二
　　　　　　　　　　　　明　胡應麟　撰
　　七言律詩八十三首
　　　郭方伯以三詩見贈賦此奉答
新詩題贈遍瓊瑶握手龍門路未遥姓字三朝傳岳牧
風流一壑伴漁樵芒鞋石室雲隨杖桂楫金沙月滿橋
極目錢塘秋漸爽一尊同賦大江潮
　　　秋日張使君招飲湖上作
綠楊紅蓼半斜曛錦纜牙旗蕩瀫紋水面樓臺千刹繞
波心城郭萬家分洞當靈隱偏藏雪峰到飛來盡入雲
無限畵船秋色裡歸途風雨濕羅裙
　　　送屠長卿北上
十日爐頭問酒頻春明廻首各風塵朝攜一鶴還青浦
夜扣雙龍入紫宸霞色薊門供傲吏雲花天姥臥閒人
中朝手定明堂禮莫忘襄陽賦有神
　　　中丞蕭公自闗中來越喜而有作
玉詔輝煌下彩鸞朱旗遥捲出長安天南再擁中丞節
渭北初辭大將壇别墅談棋千障肅胡床吹笛萬峰寒
西來小隊能多暇山色湖光次第㸔
　　　顧觀察維舟瀫水招同王承父燕集迨暮廼别
江天攜手一尊同錦䌫牙旗夕照中十日平原今再見
千秋河朔定誰雄渾疑白社開薇省共向青山覓桂叢
寂寞黄金臺上事西風吹墮北來鴻
　　　送唐刺史之洛中
分符新命下明光坐擁单車赴洛陽六載風期懸夢寐
一時聲價動循良先春苑雪飄行蓋薄暮嵩雲到訟堂
絶頂三花尋少室何人相對話胡郎
　　　送吴文仲入都
片語溪頭問鶡冠驪駒催發向長安金華洞壑神仙吏
玉殿星辰侍從官東漢循良傳賜履西曺詞賦接登壇
嘉隆數子盟仍在肻放陽春属和難
　　　司馬汪公伯玉拉余過海上訪兩王先生適司
　　　　馬張公肖父同日至留集弇園者三宿澹圃
　　　　者再實一時之盛事因成七言四律紀之
名園樓閣麗丹霄握手千秋意氣饒日月雙懸婁水近
星辰羣下越臺遥探書題柱俱司馬飛舄吹笙並子喬
獨有侯芭長寂寞𤣥亭相對髮蕭蕭(張公蜀人汪公適/由越至王喬一緱)
(嶺周人一/葉縣漢人)
秋光何處一尊同十畆平泉眺望中鶴駕並留孤島上
龍泉重合大江東星懸析木三垣紫日擁扶桑萬界紅
矯首乾坤才欲盡那知人在闔閭宮
飛僊環珮入蓬萊木落霜清萬象開宇宙文章傳四子
東南名勝属三才(曺子念汪仲/淹仲嘉同集)丹成鸞鶴中天下樂奏
魚龍大海來七十二峰雲霧裡憑將竒句勒崔嵬
屈指詞塲大業新輶軒離合並傷神重逢洛下含杯客
半是華陽授簡人一代風期留管鮑百年金石聚雷陳
相㸔忍賦河梁曲荏苒垂虹挂月輪
　　　贈王瞻美
玉樹王家並寡儔翩翩羣從見風流烏衣不愛諸郎坐
白帢偏從二美遊婁水秫香晴荷鍤石湖花暖夜維舟
恠來雙燕頻相認玳瑁堂深貯莫愁
　　　王宗伯督學招同張汪二司馬王長公次公洪
　　　　山人汪太學同集園亭賦
十載𤣥亭夢寐過登龍此日並羊何闗前紫氣飄槐棘
海内蒼生問蓼莪一代文章諸老盡三朝禮樂二難多
亦知元禮門風在摠為名流到綠蘿
　　　重九舟中懷汪司馬
何人同賦仲宣樓爛漫黄花引客愁一片秋光隨越舫
萬家寒色到吳鉤波濤震澤神龍過日月天都彩鳯遊
依舊六橋荷芰滿不堪明夜大堤頭
　　　送徐觀察之嶺北
繡斧朝持出漢宫提兵遥赴粤臺東三江雨色雙帆静
五嶺霜華一劒雄虎帳分霄延上客貂裘移日候元戎
胡床不淺登樓興萬里遥瞻碣石鴻
　　　陳觀察過草堂余適遊金華山中不值
西風遥駐越江船竹逕深慚問草𤣥星斗乍㸔題鳯日
雲霞長䕶牧羊天秋明斧鉞羣山外夢隔旌旗一水前
莫詫雁南風景絶平津開閣候登仙
　　　送徐方伯之江右
飛動襜帷出帝京漢庭才子舊知名驚風蠡澤揚帆下
落日匡廬攬轡行鐡柱蛟涎秋盡洗石函龍氣夜雙明
為知到日滕王宴四座爭攜彩筆迎
　　　閩中謝文度以詩及新集見貽賦答
一函飛雪下江魚慚愧同聲驟起予松菊滿栽彭澤徑
蓬蒿深葺杜陵居乾坤萬事懸車外日月雙峰伏枕餘
不逺龍門堪汝過幔亭雲色定何如
　　　題徐大㕘瞻雲堂
負郭新㸔一逕成金華山半入簷楹喬松不斷瞻雲色
寸草長懸愛日情檻外翔烏餘涕泪樓前馴鵲動悲鳴
莫言遺恨終天抱屈指徵書下帝城
　　　顧觀察益卿過訪
衡宇飛花暮不扄傳呼車馬到林坰何來海岳稱同調
是處乾坤問獨醒一水近拖揚子白千山遥墜夜郎青
莫言寂寞揚雄臥旌節分明駐草亭
　　　題凌使君别業(别業吴山之上/用使君韻作)
五畆青山自結廬欄干十二坐幽虛烟蘿地近揚雄宅
水竹天成杜甫居海色千家潮落後湖光萬頃月明初
飛花遶徑誰相過一巻黄庭石上書
　　　送徐大㕘入都
飛旌長夏問京華紫氣蒼茫越水涯南國芝蘭初映日
西秦桃李並成霞三朝吏績推前輩一代儒宗見大家
翹首秋風天闕近夜㸔牛斗落仙槎(先是公山房産/芝草数十本)
　　　嶺右張使君闢園城中臺榭池沼皆桂林勝絶
　　　　處予聞竊嚮徃焉賦得六題
露曖長空片月流䦨干十二倚丹丘千山霽色飄銀殿
萬頃寒光抱玉樓曳杖迥疑天柱過吹笙長憶廣陵遊
當年莫奏開元曲燦爛星河落翠裘
　　　　右清虛閣
曲曲雕䦨面面霞何如蓬島問仙家客來精舍談雙樹
人倚名園坐百花翠合暮雲流藻井紅分朝日上簷牙
啼鶯滿徑壺觴在長伴羊裘閲歳華
　　　　右叢芳舘
叠嶺高盤挂夕霏雲光霧色亂侵衣雙鸞夾漢青疑墜
萬鷲摩空翠欲飛北望星辰懸帝座西來水石䕶禪扉
他時倘共商山客日荷長鑱賦采薇
　　　　右鳯台嶺
噴玉千尋望轉竒平開十畆漾漣漪閒花弄色全依砌
古木叢隂半入池雲合四山龍起夜露濃三徑鶴來時
吹笙自是神仙客蹔逐雙鳬到鳯墀
　　　　右來鶴池
淥水微茫漲碧空佳期誰向大堤同氷輪兩㟁飛明月
玉柱三天駕彩虹殿閣半浮朱舫外笙簫時出畫䦨東
宜人最是新秋色十里芙渠一夜風
　　　　右霽虹橋
突兀羣峰倚碧臺如登方丈入蓬萊天垂象緯三辰列
日射雲霞五岳迴幾夜漢槎孤泛到何年秦䇿並驅來
從知帝夢思良弼莫訝商岩産異才(用傳說/列星事)
　　　　右三台石
　　　送顧觀察之薊中二首
白羽初停越水湄彤庭北顧璽書馳清霜八郡飛長㦸
積雪三邊照大旗異代勲名麟閣並生平骨相虎頭竒
新蒭滿甕蒲萄熟誰共襄陽醉接䍦
銅柱威名播粤都樓船勲業遍江湖行邊首定周王策
出塞新分漢使符倚劒蒼龍鳴涿鹿揚鞭白馬照飛狐
從知幕下多詞客彩筆班生定有無
　　　寄歐楨伯水部(時鄉人以楨/伯秣陵書至)
明時大隱謫仙來紫氣千門建業開幾夜獨吟鳷鵲觀
何人同上鳯凰臺楊花拂雪壚頭臥桃葉乘潮渡口來
莫問羅浮峰四百一官原合近蓬萊
　　　方伯滕公起任嶺南喜而有作
十載蒼生望未平雙旌遥赴越王城朱明洞啓霞光待
大庾山將雪色迎四岳輶軒聊海甸三台劒履漸承明
新題滿勒飛雲上銅柱誰誇漢將名
　　　寄易使君
獨把芙蓉越水湄青衿長憶問竒時虛疑剡曲帆來近
轉愧延平劒合遲指顧風雲隨八翼踟蹰歳月上雙睂
青山萬叠黄堂外柱笏誰同望武夷
　　　聞王長公元美再起南都司寇走筆奉寄(時有/傳長)
　　　　(公已/出者)
争傳霞珮出蓬萊紫氣闗前鬰未開金液好探龍虎地
玉笙聊試鳯凰臺先秋列叟乘風去後夜王郎挂雪迴
林屋洞門元咫尺不妨瓢笠蹔徘徊
　　　憶燕中元夜與朱十六童三安二縱遊長安陌
　　　　上今倐十載矣山舘寂寥再逢兹夕感舊賦
　　　　此
鳯輦鰲山出上京長安宫闕暮雲平千枝火樹宜春苑
萬炬金蓮不夜城艶舞嬌歌游客醉靚粧華餙麗人行
江樓此夕頻搔首飽㸔梅花上月明
　　　歐楨伯南歸過訪賦贈
四十年操秇苑盟秋風遥起挂冠情羅浮絶頂披雲上
庾嶺歸途踏雪行海岱名流誰並數嘉隆詞客半同聲
朱明洞口攜尊日首探梅花寄越城
　　　贈郭隱君為思清孝廉作
大隱華陽不避喧謝家庭砌盡芝蘭西池鸞鶴扶雙壽
東壁麒麟抱二難紫綬定加萊子服青藜長伴竹皮冠
八千歳月靈椿在一誦逍遥興未䦨
　　　送朱孺子還豫章兼寄宗良孔暘嵬父佳父四
　　　　王孫
蘭陵新緑乍吹醅指㸃銀缾為客開雙劒夜持南斗出
一帆朝溯大江迴鵷雛五色凌霄翅龍種千金歴塊才
羣從兎園應汝候彩毫齊拂豫章臺
　　　江右來相如過訪同唐惟良夜集分冬字韻
嚴陵長日候孤笻底事芒鞋雪後逢結夏西湖眠菡萏
髙秋南浦落芙蓉人如司馬名堪借客比梁鴻姓易重
把臂舊游肝膽在接䍦那不醉雙龍
　　　敬美使君再起督閩中學聞將于歳杪蹔出寄
　　　　訊
重飛天詔出彤墀特許㸔山出武夷雙舄恍疑雲際現
片帆剛待雪中移七臺高步穿林逺九曲長吟破浪遲
珍重紫陽遺墨在好將椽筆鬪淋漓
　　　張使君招飲舟中作
五馬喧傳瀫水傍含杯猶記舊高陽自呼南郭幽人至
相對西臺御史狂地挾雙流縈畫舸天垂千障落胡床
接䍦顛倒休辭醉同是當年白面郎
　　　題少𤣥宗矦冊
玉檢金泥出太常桐圭花蕚逺相望西園車蓋邀明月
南浦樓船泛夕陽兎苑登臺無俗客龍沙開閣有賢王
張筵可解呼王勃為聼鳴鑾入豫章
　　　孔暘得王中丞所貽西僧自焚灰像因立精舍
　　　　奉之乞余作詩先是惟敬永叔諸君咸有題
　　　　咏遂繼七言一律
精廬何自布金銀白足西飛事已陳鹿苑乍施焚後像
龍池重現刼前身空門色相元無住净土莊嚴合有神
欲起丹霞㸔舍利摩尼長照大江濵
　　　送喻邦相吳文仲試士省下
畫舸齊飛瀫水頭潮聲八月下杭州懸心兩地桃花色
縱目三天桂樹秋日上朱衣晴鎖院虹飄彩筆暮登樓
無勞石匣占雙劒並識龍光在斗牛
　　　將過婁江奉訪王長公先柬二首
西風船下越江湄恍入三天問路岐雲滿大羅朝宴日
雪飛中岳夜來時千秋一鉢勞先贈萬里孤笻愧後期
笑殺盧敖遊汗漫丹臺咫尺是蓬池(公與余相聞問十/載餘數訂期奉訪)
(以病不果今秋北/上實以踐此盟云)
片刺飛揚國士情登龍迢逓闔閭城一身海岱依元禮
雙眼雲霄属正平下里乍堪酬郢曲中原能許問齊盟
莫言把臂詞塲晩躡蹻天門象緯迎
　　　初至曇陽觀訪長公作二首
龍篆熒煌列太清鳯簫時落步虛聲千靈劒佩朝拘翼
七聖輜軿候廣成王母宴時香霧合上元歸處片霞明
騎羊莫問闗前客石室初平是姓名
絳宇瓊樓壓巨鰲扶桑晴翠落飛濤攀雲頓覺蓬壺近
望日猶驚泰岱高面貌諸天曽省識風神八極共遊遨
含毫小畢千年事長侍方平醉玉桃
　　　次公於曇陽觀傍新搆澹圃落成適余過訪留
　　　　宿其中敬賦
青牛西去定誰從賦就歸來學老農醉白堂成初養鶴
草𤣥亭啓一登龍機雲洛下堪同住梁孟臯橋欲借傭
深夜曲䦨池上月萬峰林屋浸芙蓉
　　　又題澹圃一首
築宫猶自傍曇陽空觀惟應侍法王揚子門庭長寂寞
文殊臺殿盡清凉鳴鐘震旦紛華過就枕邯郸障業忘
不見西方真樂地玉蓮琪樹遍金堂
　　　小飲曇陽觀中呈兩王先生作
十年書札滿林臯先後青雲識彩毫海内文章司馬擅
洛中才望士龍豪一珠投處開塵榻雙璧聨時坐縕袍
餘興正狂那得盡雪花從漲剡溪濤
　　　次公攜酒招遊弇園山池登縹緲樓二首
縹緲飛樓逼漢開河山四望轉崔嵬石驅瀛海千峰立
池劃昆明萬島迴曳杖星辰干帝座吹笙雲霧遶仙臺
莫言緱嶺堪忘世指㸃遥天鶴馭來
層臺飛觀曲相連彷彿丹梯象外懸半壁霞生林屋底
八窓雲起洞庭前黿鼉㟁坼藏山夜烏鵲橋成叠石年
醉望玉楼天尺五帝閽誰召筆如椽
　　　再别元美長公
乍喜平原十日留征塵俄動鷫鸘裘南宗敢謂傳衣去
北塞翻同躡蹻遊婁水三天雲霧擁華陽萬里雪風愁
春花定約漁舟入相伴秦源到白頭
　　　寄王次公敬美時方辭督學越中之命
飛詔東來髩未皤白雲深護洞庭蓑乍堪霞珮遊高闕
肻戴星冠出大羅紫氣昔縁闗尹住蒼生今奈謝公何
惟應二仲心偏契早訂風期在薜蘿
　　　過檇李懷沈純父
從軍何處覓封侯落盡梅花倚蒯緱五嶺雪深楊僕戍
三苗雲合尉佗樓登壇大業窮猶擅伏闕雄心晩定酬
一事為君差快意緑衣無恙住儋州
　　　登甘露臺望金焦作
叠嶺嵯峨到碧天攜壺秋色暮雲前樓高北固三千丈
殿鎻南朝八百年雁鶩驚飛吴苑笛魚龍亂語蜀江船
乗風恍憶銀河去拾取金焦石二拳
　　　鳯凰臺懷李白題
百尺危梯上紫烟層臺十二鳯遊年天浮楚蜀千檣下
地夾淮滁萬井懸睥睨白雲高闕底䦨干紅日大江前
謾誇黄鶴樓中句今古長庚合並傳
　　　訪李惟寅話舊作
一賦河梁事事慵秣陵闕下見扶笻觀心競作逢時態
把臂頻㸔别後客萬㦸天都環虎豹孤航水國釣魚龍
亦知不是封侯骨蹔學河汾謁九重
　　　同張幼于潘象安集李臨淮即席作二首
斗酒平原話各天深杯猶似夢中傳青油獨坐元戎幕
皁帽羣趋上客筵五夜歌聲桃葉底十年容髩菊花前
抽毫忍和飛龍曲月瞑長干是去船
六載華陽賦别離臨淮此日見旌旗悲凉白髮談兵夜
宛轉紅顔任俠時萬户侯真誇燕頷九天人欲問蛾睂
桃花爛醉春明畔一騎旋飛到習池(惟寅已見二毛/余亦安仁之歳)
　　　獨遊燕子磯作
曲檻危欄霧色開慿陵飛閣駕蓬萊江山上下千門入
吴楚東南萬舳來吹浪黿鼉銜日起擘雲龍蜃挂天迴
凭高莫問前朝事巷口烏衣半綠苔
　　　奉贈大司馬潘公
瓠子功成帝眷馳老臣銜命出彤墀千門月静留都鑰
萬竈霜清白下旗賔客南樓頻擁嘯生徒東閣盡裁詩
極知吐握姬公念躑躅河梁問路岐(時公屢致意惟寅/欲余一見余北上)
(期廹甚遂/不及奉謁)
　　　題留餘堂為潘大司馬
朝日堂開霅水濵昆山入坐照嶙峋騎曺官顯非先世
駟馬賔多属後人綠野雲蘿長護色平泉花木盡含春
謾將七葉誇門第百代勲庸属老臣
　　　壽陳茂才
一經垂老意何如聞道元龍氣未除鹽鐡幾裁文學論
金銀遥問武夷居七臺紫霧飄藜杖九曲青霞候草廬
莫謂漢庭方貴少蒲輪旦夕有徵車
　　　真州逢李季宣
短棹東來不厭遊吹簫彈鋏下揚州風塵作客誰青眼
海岱論交尚黒頭薊野長虹千驛路秦淮明月萬家樓
相逢合在華陽邸大有荆高佐酒籌
　　　泊廣陵懷顧益卿
秋風騎鶴向天涯路入揚州興轉遐有客登樓懷玉樹
何人開觀出瓊花壇前横槊三千幟橋上吹簫十萬家
笑殺紫薇今夜醉布帆無賴宿蒹葭
　　　聞沈純父將還有寄
南過銅柱絶風塵北望金門戀隱淪荳蔲花前千里客
桄榔樹底十年人驂鸞雪擁名山色驅鱷雲開大海春
聞道天雞來旦暮可令宣室遲孤臣
　　　寳應碧霞宫宏麗甲天下其後玉皇閣高寒特
　　　　立環以大河東望淮海莽蒼無際余維舟其
　　　　下登臨竟日恍然馭風遺世之想為賦二首
積翠中天勢欲翔分明臺殿到扶桑雲霞上下飛丹壁
日月東西抱畫梁座裡黄河千舶聚毫端滄海一盃長
祗今誰識宣城句搔首騎龍入大荒
斗畔危梯百尺懸岧嶢飛觀矗層煙長淮蜃起朱闌外
大澤龍吟碧檻前抱瑟湘靈時自舞吹簫秦女欲誰憐
却思香案曽為吏白晝蓬萊絶頂眠
　　　明上人居少林三十餘年以遊方淮上説法于
　　　　通𤣥禅寺余從大衆諦聽異焉造室𤣥談遂
　　　　至丙夜詰旦留詩為别且訂後期
泠然飛錫下西方乆住名山侍法王持呪毒龍歸藻椀
談經馴象過繩牀諸天日月千花供大地山河一葦航
我亦宿生稱大士相隨七佛赴禪堂(傳大士/金華人)
崔嵬臺殿入清凉月色天香對坐忘洗鉢師能容姓字
留衣吾欲廢文章纔叅雪竇人天近共指雲門客路長
計日靈山攜杖去白牛車畔問慈航
　　　沛上懷古寄喻邦相
酹酒遙當百戰塵彭城山色大河濵攀龍北極非無客
逐鹿中原定幾人雪浪吕梁飛一舸日華芒碭駐雙輪
登臺苦憶神仙吏擊筑歌風望紫宸
　　　次夏鎮謁朱公新祠
􁊢嵲宫牆跨海隅嵬峨廟貌鎻清虛天開雄鎮猶名夏
地擁長堤並接徐疏鑿歲深頻想像平城功就幾踟蹰
丹青旦暮思良弼倘為蒲輪到玉除
　　　寄黎惟敬
辭官不聽上陽鐘結社遥當四百峰仙子衣裳餘白鶴
詞人環珮隔蒼龍羅浮樹裊雲千色大庾花殘雪萬重
縱是寒梅難折寄可無書札慰遐蹤(惟敬晚年自/稱白鶴山人)
　　　懷滕方伯先生
矯首𤣥亭憶問竒海天愁絶雁來時清宵跨鶴還方丈
白晝鞭龍上武夷舟楫尚廻明主夢衣裳遥赴大羅期
星河未吐吴鈎色十載寒光珮陸離
　　　初抵都下馮咸父以詩草見貽賦此奉贈
紛紛才子競談天入洛何人最少年賦就三都吾欲老
吟成七步世爭傳呼盧雪照咸陽市握塵虹飛碣石筵
寂寞焦桐絃絶久為君重拭漢宫前
　　　同社諸子招遊顯應觀閣得臺字
夾篠千林蔽緑苔飛樓百尺上崔嵬山將華岳蓮花並
嶺學淮南桂樹開隔坐三天懸帝闕凭闌七曜動仙臺
君平此夜成都卜應怪乗槎客未迴
　　　題陳玉叔雪坡草堂二首
平坡飛翠立羣巒大隱新開十二䦨秀色逈當銀闕墮
清輝疑傍玉樓㸔歌成郢國千花聚賦就梁園萬竹寒
何似一舟乗興去閉門三日臥長安
城隅一曲抱滄浪有客新裁薜荔裳檻外漁舟迴七澤
座中龍笛到三湘松花暮合陶潛里草色春添杜甫堂
莫向峰頭歌白雪夜驚神女出高唐
　　　答屠長卿
風塵攜手各茫然恍惚西湖載畫船六載蒹葭餘舊夢
萬家桃李奏氷絃雲驅赤驥燕臺下電繞蒼龍魏闕前
莫羨初平能辟穀餐霞曽謁大羅仙
　　　再贈長卿明府
繽紛詞客盡西京赤幟誰持大將營司馬賦才元絶代
文房詩律舊長城霞光若木飛三島雪色扶桑射四明
漫向石函占紫氣雙龍齊傍薊臺鳴
　　　幔亭雲氣圗壽陳徵君作
當年詞筆擅靈光白首青袍厭舊行曳杖少游行下澤
吹篪仲舉在長楊庭前玉樹森蘭桂闕下瓊花憶棣棠
咲指幔亭歸路近鐡船高繫白雲鄉
　
　
　
　
　
　
　少室山房集巻五十二
欽定四庫全書
　少室山房集巻五十三
　　　　　　　　　　　　明　胡應麟　撰
　　七言律詩七十三首
　　　夜同祝鳴臯話舊
𤣥亭遥夜一尊開握手青衫氣未回擊筑幽燕人漸老
㸔花韋杜客重來千秋彩筆雙驚座萬里黄金獨上臺
咲殺公車成偃蹇仍將詞賦入蓬萊
　　　答何仁仲見寄(曩與晤/于都下)
白眼雙攜向濁醪平原十日興偏豪千金客邸新龍劒
五色王家舊鳯毛赤壁簫横雲夢月黄陵帆落洞庭濤
持螯一醉堪名士何用床頭著楚騷
　　　贈張觀察助甫四首(有序/)
　　　　不佞與張公助甫相慕有年矣長安邸中邂
　　　　逅識面宛如生平旋出素業揚扢指歸語語
　　　　契合肝膽形骸幾欲為一昔人亟稱忘年交
　　　　盖未足多也爰賦四詩用志鄙懐
夢寐中原問執鞭櫜鞬此夕快周旋星窺碣石談天座
月擁梁臺賦雪筵造父馭來俱駿骨風胡攜處總龍泉
無誇片諾乾坤易屈指詞塲二十年
羸馬西尋易水來和歌無客自徘徊翻疑地逺荆高俠
豈謂天留屈宋才八郡河山開氣象七陵風雨動崔嵬
從他令尹闗門候縱飲黄金百尺臺(時將有寜/夏之命)
臨風何處不支頥邂逅平原即故知紫氣坐間中岳近
白雲停處太行遲先登獨著三朝望後起猶攀七子時
醉解吳鈎君莫咲十年虹色伴要離(助父汝南人以/山西觀察入覲)
一尊岐路去仍留唱徹驪駒下酒樓西日萬山懸晉冀
北風千里度燕幽詞臣欲傍褰帷老壯士難禁擊筑愁
最憶故人闗右句牙旗金印坐邊頭(敬美曩送助父有/金印牙旗君好住)
(之/句)
　　　别殷無美
桃花紅照白綸巾去住陽闗各慘神杜宇競催題賦客
伯勞如送和歌人何慚駿骨還青海獨探驪珠上紫宸
四十成名君豈暮九重開閣在平津
　　　王季孺過訪寓中值余偶出詰旦徃報季孺已
　　　　得第遷居矣
十里名山一抱琴那知車馬到同心徘徊凡鳥題空谷
悵望遷鶯隔上林太乙爐香三殿逈平康絃管萬家深
木天咫尺羣公聚獨有莊生尚越吟
　　　湯義仍過余適余命工櫛髮欲起義仍亟止余
　　　　對談竟櫛因相顧大笑曰竹林風致何必晉
　　　　人俄余鼓枻南歸興㑹相思輙有此寄
散髮逢君易水頭紅塵紫陌並追遊狂呼楚客青絲騎
醉擁吳姬白玉樓三館地堪容執㦸五湖天欲問歸舟
江聲月色能相望九月鴻書到敝裘
　　　别章陳二進士
龍樓春色蹔徜徉滿袖桃花越客裝望裡黄金高碣石
行邊白璧照咸陽雲沙西北雙芒屫象緯東南一草堂
君自乘車吾戴笠暮天長揖下河梁
　　　别劉仲清
盧龍寒色暮蕭蕭指㸃黄金半寂寥廿載聲華傳岳牧
宿生緣業在漁樵塵埃擊筑千山動宇宙藏書一壑遥
無限渭城杯酒思行人車馬出河橋
　　　别朱汝修祝鳴臯
一蓑重問舊漁磯回首桐君賦式㣲客路千山明月老
覩闈萬里白雲飛幽燕姓氏窮先輩吳越行藏舊少微
莫怪荆高攜送逺春明門外和人稀
　　　贈濟上張公子
飛霜匣底轆轤寒玳瑁堂開白玉盤豪士扶風新閥閲
儒風曲阜舊衣冠當門鳯尾俱成竹後院蛾睂欲夣蘭
肻許四明狂客醉一尊河斗任闌干
　　　贈姜計部仲文
蚤向龍樓奪錦袍含香蹔輟下仙曺牙檣十道催燕餉
畫㦸千山醉楚醪芒碭龍蛇閒大澤吕梁魚鱉静飛濤
莫誇戲馬前朝句今日登臺属俊髦
　　　懷大中丞滕公二首
雨露經時竭海壖東南民力兩茫然潢池驟喜驚波息
沃野重㸔化日懸氣象三垣元拱極勲名八柱已擎天
丹宸蚤夜思良弼肻放歸畊下澤田(時公方上疏乞休/不允浙中頻歳饑)
(饉復當多故兵民/帖然公之力也)
十年塵土快遭逢碌碌慙為國士容業在祇應捫薜荔
恩深何處効芙蓉寒風海甸驅千鱷曉日天門扈六龍
獨有夢䰟長戀戀夜隨征雁過吳峰
　　　與朱在明訂期江上十年矣是秋北上余復病
　　　　不能赴約走筆寄此并詢諸郎
彩筆翩翩照畫橈青春曾賦廣陵潮誰言魯國風流盡
自許夷門俠氣饒白髮懷人猶四海紅顔結客已三朝
成行玉樹堦庭下可記當年抱阿瑶(在明初得子日余/與黎惟敬諸君咸)
(集坐中惟敬/以阿瑶名之)
　　　復作此戲柬在明二首
馬䭾沙長一棹遊朱家十六最風流屏前小小初勻額
畫裡真真欲㸃頭客到玉臺花似綺人歌金縷月如鈎
參差已盡浮生樂獨欠銀河問女牛
象枕牙牀白雪驕畫楼朱閣暮雲飄能將鸑鷟排高髻
肻惜驊騮換細腰桃葉盛誇三婦艶蓮花差比六郎嬌
(在明行第十六貌不/甚揚而風度致佳)何因驟發觀濤興來聽揚州月下
簫
　　　夜泊京口懷李惟寅
金釵十二逈成行彩筆三千照畫堂座裡新霜流漢闕
尊前明月滿胡床簫横赤玉元戎醉拍按紅牙上客狂
一片秋光渾似畫爛燒銀燭理霓裳(時大江明月如晝/因憶燕中舊遊寄)
(此/)
　　　夢遊白下遇朱十六鴻臚
一枕黄梁白日懸西風遥上木蘭船江光翠落千門底
山色青浮十廟前酒壓吳姬春似海香消盧女夜如年
何因喚取朱家俠盡出紅粧玳瑁筵
　　　病中張别駕以薪粟見餉賦謝
昨日江風大放顛六花成陣月明前三漿錯擬天人供
一飯真逢地主賢郢里寒光飛白苧河陽春色㺯朱絃
殷勤為訊文園客可是登臺作賦年
　　　贈余明復水部(時枉過/舟中)
青雀黄龍駐彩旄牙檣錦纜照宫袍當今學士誰山斗
自昔文人擅水曺象緯中天流説劒雲霞絶壁墮揮毫
他年勝蹟留孤艇肻讓登仙郭李豪
　　　大司空潘公馳驛夏村時不佞臥病舟中公特
　　　　使相存且為覓舟南返感謝二律
崛起東南見偉人行藏咫尺動星辰丹心自許乾坤業
白首誰稱社稷臣擁傳百川勞灌注持籌萬國待經綸
遥知夏后功成日燦爛𤣥圭出紫宸
蕐夏勲名二十秋大臣風節逈難儔扶天厯捧三朝日
鑿地頻安四海流九塞飛芻停帝闕八方輪粟湧神州
他時名姓麒麟上肻讓平陽第一籌
　　　夏邨病劇不能北上而返有懷大中丞滕師
國士知從最少年飛揚騰踏擬無前何難虎觀名三百
總為龍門路八千太白東南孤配月長虹西北逺連天
無慙老作揚亭客白髮猶堪侍草𤣥
　　　再叠前韻懷滕先生
十二樓中二十年一身渾擬當三千虛疑駿骨圖中問
不信蛾睂畫裡傳酒肆欲尋西蜀底鹽車長阨太行前
從教老被嬋娟誤肻抱琵琶向别船
　　　司空潘公濬渠迄工紀事
突兀高牙駐海湄峨㞹大艦接淮沂千山鑿就魚龍囿
百水輸成雁鶩池(渠中水自濟上來/泉源凡七十二道)赤日燃燈窮魍魎
碧天横鎖鎮支祈何辭盡白潘公鬂一代君臣際遇時
　　　柬余明復乞舟
臺上黄金半草萊追風躡電且徘徊窮當岐路千愁集
老向風塵百病摧上國寒梅從報雪故園新籜已聞雷
殷勤為問余工部幾日青帆泗上來
　　　寄王敬美太常時新赴白下任
一官誰道太常閒六代名山任意攀句曲洞前捫峭蒨
石頭城下㺯潺湲青天跨鳯高臺去白日飛騶大桁還
若問季真狂態盡風流何客伴酡顔
　　　陳玉叔方伯以書扇見貽寄荅并與索鮮荔子
飛椷頻到瀫江濵意氣寧知岳牧臣帝謂旬宣勞大吏
天將形勝属才人棠隂護處連三蜀荔子嘗來遍七閩
道是楓亭神韻絶可能籠寄隔州民
　　　題張大宗伯閒雲館
十二䦨干照碧梧鬱葱臺舘傍洪都閒將太乙青藜杖
蹔憇東方白玉壺大澤未應龍臥穩高崗寜許鳯鳴孤
蓬萊五色天光近屈指黄麻到畫圖
　　　張大來過訪適余至自新安大來以詩見貽賦
　　　　答兼柬明府葉公
蕭然行李發清笳握手江城思獨遐一去白榆干象緯
千秋𤣥草贈雲霞津頭乍合司空劒海上仍飛博望槎
滿目河陽桃李色不堪離恨對瑶華
　　　贈俞山人
杖屨千峰度夕嵐青鞋蹤跡遍江南風輪獨悟恒沙刦
水運重飛碣石談望裡牛眠占自合封來馬鬛氣長含
騎羊獨有金華客不向公明問石函
　　　題白雲遐思巻
鬱鬱名山瑞氣藏青囊聞說受曾楊三秋落日懸高隴
一片飛雲堕太行松栢望中愁並逺蓼莪吟處夢偏長
終天我亦同遺恨颯沓寒風到北堂
　　　再寄汪司馬先生時司馬避暑焦山未返
蒹葭晴望逈蒼蒼白露漙空盡作霜倦客已辭天北極
佳人猶在水中央江霞萬叠晨飱麗海月千㠶夜坐長
咫尺羣真蓬島近大將椽筆洒扶桑
　　　贈武林章太學
百里錢塘路未分幽棲誰狎鷺鷗羣扶風豪士能題賦
蜀郡王孫舊好文白苧飛觴時墮月青萍懸榻夜生雲
凉秋莫負樓船約爛漫芙蓉越水濆
　　　寄吳憲使先生
太微重照越江南何似薇花對夜談雪色雙龍頻掩映
風稜千騎並驂驔平湖西去浮青黛大海東廻望鬱藍
十里芙蕖公事盡可辭椽筆寄雲嵐
　　　聞汪伯玉至自京口暫寓武林僧舍走筆代柬
　　　　并以奉期
錢塘此日停絲笮鐡甕經秋臥錦袍虎豹有時驚仗鉞
魚龍無處避揮毫湖頭寺擁三天竺海上樓觀八月濤
百里蘭陵歸路近西風那不醉葡萄
　　　滕中丞行汎海上奉寄
秋色轅門照大旗千山𤣥甲度熊羆頻年河内謳歌借
此日淮隂號令馳大海潮生强弩合平湖波簇畫船移
何人為草征西檄得似袁宏幕下時
　　　黄公補過訪話舊寄訊喻邦相胡孟弢
雙樹蕭蕭對不眠狂歌痛飲竹林前何來把臂蕐陽夕
宛似論心碣石年北極寒星隨舄履西山踈雨待樓船
江州舊識如相問寂寞揚亭抱太𤣥(公補弟公紹/時在南昌)
　　　奉寄中丞滕師
倚天雄劒切雲冠山岳猶驚柱後弹虎豹留都環仗鉞
鯨鯢淮海避登壇牙旗挂月千艘静玉笛飛霜萬燧寒
最是青油碁興劇不將藜杖到長干
　　　題葉明府兩臺交奬巻
動地懽聲徹紫宸偏從盤錯覩經綸芝蘭萬室圍仙吏
桃李千山照玉人舄下青雲鳬欲化簾前白日雉偏馴
極知姓字懸當宁百里那能借鳯麟
　　　送大中丞吳公之洛中二首(吳公初/擢南都)
雨花臺畔乍停車重覩青鸞下玉除大府賔僚迎獨坐
中原豪傑避前驅雲飛雒邑朝廵外雪滿梁園夜燕餘
屈指内廷徵異績門人誰薦治安書(余吴公所/舉士也)
幾年方岳借雄才奕葉龍章漢殿來帝寵驟移中執法
軍容初建大行臺戈鋋掩映崤陵日鼓吹喧傳洛水雷
小隊雲中尋二室何人詞筆競鄒枚
　　　送少宰趙公入都
五夜丹青出九重千秋廊廟慶遭逢兒童夙昔傳司馬
元老當今属臥龍舘近𢎞文天咫尺宫深平樂暮從容
三台望處偏清切不盡東南瑞氣濃
　　　喻封翁八旬寄賀
八公曽否下淮陽五老真㸔出豫章夢逐非熊遊絳闕
身將雛鳯住黄堂氷桃坐上初留核玉樹庭中儼作行
翹首仙都雲氣合夜來笙鶴正徜徉
　　　中丞滕公移鎮越中寄訊
鐡騎牙旌控上游飛書馳檄羨風流誰言夾谷偏文事
共識南陽借武侯大吏百城環綉斧材官十郡扈清油
千山月色胡床夜獨奏梅花坐海樓
　　　蘇觀察君禹校士吳興迴省余入訪留飲署中
　　　　作
一榻蕭蕭萬籟澄䦨干十二暮同凭當時虎觀誰先達
此日龍門詫獨登著就新書逾越絶攜來名酒自吳興
極知顧盼王陽在不羨輕肥遍五陵
　　　張孝廉大來以詩翰從葉明府見貽賦荅
稷下論心興未遐風塵囘首隔天涯迷花有客棲三洞
采藥何人臥九蕐篋秘龍韜光射斗書傳鳬舄氣凌霞
同聲咫尺仙郎在一棹能無向若耶
　　　允達臥病山中寓書拉余過訪先此寄荅并促
　　　　拏舟
榻上寒山擁夕陽西風憔悴芰荷裳豐城自昔多龍氣
鄴下扵今少雁行渴露相如情獨苦觀濤枚叔興偏長
何旹定作東籬客白酒黄花盡意嘗
　　　易使君還三衢寄訊
黄金輝赫下龍樓竹馬争迎郭細矦渤海盛傳新政績
河陽猶詫昔風流山中白石經時臥洞裏青霞隔歳遊
莫戀桃花樵斧畔含香仍見入螭頭
　　　送郭觀察之秦中
大斾晨飛下越臺咸陽宫闕正崔嵬三秦紫氣懸書出
二蕐青雲作賦來海畔棠隂猶蔽芾天邉藜火獨徘徊
亦知太史留遺宅重向龍門闢草萊
　　　送區太史使江藩便道蹔還南海寄訊程孔信
　　　　山人
玉冊揺光下帝畿春明霞色上朱衣不妨閉閣停𤣥草
猶記聽鐘直紫薇海月夜迎仙蓋滿江雲晨逐使槎飛
丹梯萬丈羅浮頂幾折梅花問少㣲
　　　送熊茂初之閩中
才子成都第一流含香遥下鳯凰樓詞塲蚤壓三千客
酒户偏宜十萬侯金鑰夜懸青瑣夢玉簫晴引赤城遊
新詩九曲留題徧莫忘飛鴻瀫水頭(茂初訂余為/赤城之遊)
　　　贈馮觀察二首
識面馮君最少年何來雙翮並蒼然黔陽萬壑褰帷後
潞水千家擊筑前大雪當杯停馬首清氷盈匣贈龍泉
慇懃遍踏吳山色肻許文園卒歲眠
把袂秋風白苧凉壚頭猶記舊清揚談兵武略雄三署
校士文名擅八荒得句乍逢天姥客飛書曽懾夜郎王
那堪後夜河橋别落月啼烏上客航
　　　壽方翁為門士祝華父作
拂座桃花映壽觴清歌一曲和霓裳真人忽駐青牛駕
處士新開白鶴庄酒送芳筵林月滿籌増華屋海天長
經年彩筆𤣥亭閉一為侯芭薦頌章
　　　壽何宗伯啓圖六秩(宗伯為仲黙先生冢孫/時尊人亦以是年八秩)
紫氣東溟日夜懸安期飛舄畫堂前圖書再覩生申地
甲子初迴降岳年虎觀千秋藜作杖龍門三世筆如椽
靈椿更入飛熊夢盡壓人間玳瑁筵
　　　送丁文統少府之龍溪
百里浮沈上駟才一官袍笏下蓬萊寜辭海畔哦松去
摠為山中抱檄來孤劒星辰延水躍尺書雲霧幔亭裁
薰風荔子衙齋熟好寄筠籠到越臺
　　　送范使君之壽州
驂驔五馬盡驊騮燦爛雙龍拂斗牛圜土西曺推執法
專城南國借名流徐方樹色侵官道濠上花香撲郡樓
為探霍林天逺近秋風行拉巨卿遊
　　　寄題王明府湘山别墅
拙宦頻年髩色侵歸來松菊漸成林河陽小試栽花技
彭澤寜忘愛秫心賜履尚方曽易識挂冠神武定難尋
名駒正接天閑步可戀湘山入處深
　　　奉東師相趙公二首
北蕩東征盡敵巢指揮廊廟失蕭曹功高已見𤣥圭錫
道大翻憐赤舄勞謾説南郊饒薏苡終㸔西域醉蒲萄
(時甫有/事西方)他時四海平成後盛集詞人賦彩毫
華夏安危屬上臣折衝尊俎冠羣倫雲霞夢屢飛黄閣
天日忠偏繫紫宸祇見龍裳増黼黻寜容貝錦玷絲綸
中宵試望長安氣爛漫台垣扈北辰
　　　送何仁仲之白下
又整行裝向石頭春雲無賴紫驊騮千門樹色開長樂
雙槳桃花過莫愁罷賦上林吾偃蹇吟詩東閣汝風流
深秋儻下金陵鷁為掃城南太白樓
　　　賀陳玉叔六秩二首
百尺樓頭臥正長東來紫氣繞扶桑三湘雪色流花徑
五岳霞踪寄草堂經世文章唐宿老登壇詞賦魯靈光
無論伏櫪雄心在奕葉天池鳯羽翔
廿載馳驅岳牧勞懸車蹤跡且漁樵家傳楚客青雲舊
洞訝秦人白日遥伯玉詩名元四海孔璋文譽已三朝
猶聞昨夜麻姑信書到潯陽正落潮(玉叔家/近武陵)
　　　寄張觀察時駐節婺中以翰貺見訊
雙虹何處伴吳鈎按節遥當大海流染翰雲霞千嶺色
褰帷城郭萬家秋時同仲舉開陳榻日伴休文臥沈樓
莫訝駱生頻獻賦州民誰不頌行騶
　　　送蘇叔大還嶺南並遊白下江都買妾
一枝南海見琅玕詞賦翩翩刷羽翰彩筆半傾鸚鵡座
青衣羣着鵕䴊冠言尋桃葉江都去不待梅花碣石殘
我亦南中行買宅春風藜杖到長干(蘇生美風韻多/安陵之好故云)
　　　題盧思美大雅堂
大厦新成燕雀留高軒長日坐夷猶圖書四壁窺河漢
枕簟雙扉宿女牛尼父刪垂洙水畔杜陵題寄蜀江頭
他時八咏標名勝底事東陽說沈樓(黄魯直題杜陵/所居大雅堂)
　　　送張仲立之清源
花簇紅亭悵解攜敝袍猶戀故人綈雙龍劒豈當年合
駟馬車仍舊日題彩筆雄風横泰岱銅符名郡控青齊
飛書蚤報循良績旦夕黄金下紫泥
　　　送葉起元入都
飛揚三䇿射蓬萊龍劒翩翩度越臺蜀國盛傳中散賦
河汾誰似仲淹才旌旗太液春風繞鼓吹平康夜月來
到日彩毫干氣象泥金先向洛陽裁
　
　
　少室山房集巻五十三
欽定四庫全書
　少室山房集巻五十四
　　　　　　　　　　　　明　胡應麟　撰
　　七言律詩八十六首
　　　喻明府邦相新至邑適康山人裕卿自䖍州還
　　　　雁宕過訪同集署中分韻得杯字
雙鳬新自鳯城來疋馬言尋雁宕廻萬里風期仍下榻
千秋詞賦共銜杯雲霞彷彿飛燕社星斗依微堕越臺
試問移官湘水日曽將賔客並鄒枚
　　　冬夜喻水部康山人過集齋中
萍踪十載共相望邂逅重開竹下觴客子驅車還越嶠
詞臣飛舄到河陽虹霓色動高天外日月春生大海傍
㑹見桃花連四境先攜賦草過西堂
　　　曹子念歳暮過訪夜同集喻邦相署中分得雲
　　　　字
仙槎逼歳下江濆客舘張筵傍夜分西北萬星懸對酒
東南片月堕論文鳴琴是處棲鸞翮岸幘誰能喚鶴羣
不信茂陵愁緒減坐深庭葉漸紛紛
　　　寒食喻明府以詩招集署中
折簡應憐令節徂琴堂尊酒坐頻呼青雲漸許詞人合
白雪偏隨傲吏孤海嶠仙風迴玉舄江天明月墮氷壺
河陽樹樹催春發一問安仁賦有無
　　　題邦相容膝軒
一椽容膝搆初成坐挾胡床碧蘚平漫擬柴桑歸日傲
蹔同梁父抱時情忩臨南浦千花入簾捲西山萬樹明
自是太𤣥耽寂莫可容雙屐問柴荆(陶審容膝/之易安)
　　　午日王次公過訪小齋邀同邦相夜集二
　　　　首
幾年詞賦憶登樓錦䌫初停節使舟午日正逢花縣賞
(是日先集/邦相署中)薫風仍赴竹林遊歌來大澤青天暮語入長
安白雪愁漫道匡廬帆色好于今地主是南州
千騎輝煌出帝都一尊攜手話長途桃花忽駐吳門鷁
栁色重邀漢殿鳬坐裡天迴卿月並亭前雲擁客星孤
無輕此夕平原醉容易人間覔酒徒
　　　明晨邦相為具邀余同次公登蘭隂山迨暮乃
　　　　别
絶磴飛梁杖底迴䦨干遥望夕陽開天懸萬壑低吳岫
地擁雙流抱越臺賦就定應雄屈賈遊成端不負宗雷
藂蘭滿目堪攜興一為千秋闢草萊
捫蘿日暮到蒼茫絶壁看天興轉狂三洞霞光逥蠟屐
九峰雲色堕胡床青精欲借仙人箸白練偏題國士裳
悵望十旬虛左意片帆簫鼓下潯陽(是日次公為明府/及余作大書至十)
(餘/紙)
　　　王長公兩寄余書不值乍次公之江右始得之
　　　　時公雅慕長生將以八月閉闗與塵世絶書
　　　　來云云悵然奉寄二首
落落登壇意未降生花長夢筆如杠風霜驟喜來空谷
雲霧猶驚隔大江上界仙才元第一中原詞客定無雙
三山尚計當年約肯遲寒空白玉幢
郢曲徒勞望海天吳絲真愧玉堂傳頻年客夣青綾外
一代神交白苧前大藥蚤聞飛姹女靈圖曽否下真仙
西行莫謂秋期近紫氣闗門日夜懸(時公以吳綾/及詩扇見貽)
　　　夀邵使君八秩(司成許公命作/邵為侍御君父)
海嶠千花簇綺筵金章遥並繡裳懸趨庭正值乘驄候
臥閣猶思下鳯年天姥月明飛夢過若耶雲起探春還
垂竿可道偏行樂咫尺蒲輪渭水前
　　　寄楊計部
蹔辭簮筆下蓬萊縹緲風烟越嶠開放鶴夜眠高士墓
呼猿晨謁梵王臺平湖絃管千家集大海帆檣十郡來
早晚長楊思獻賦豈應岩穴滯仙才(時楊寓錢塘放鶴亭/呼猿洞俱在湖上)
　　　胡文父自燕中迴同邦相夜過齋中小集
故人青眼話從容明府朱絃並過從此夕風烟迴薜荔
十年星斗散芙蓉神來未覺匡廬逺夢去先愁越嶠重
下榻南州今好在漫將離色賦飛龍
　　　同胡文父集喻邦相署中
射䇿初從漢殿逥風流地主重徘徊三年共記㸔雲别
萬里真成挂雪來揺落劒光偏傍斗浮沉書札但含杯
無誇席上荀陳聚紫氣中宵遍越臺
　　　中秋日同邦相餞孟弢於蘭隂山得詩四首
絶頂秋光面面迴平分吳楚一登臺尊前白日雙龍下
屐底青天萬象開握麈並高詞客興含毫深憶大夫才
(先是王次公過與邦相及余/同登是日出觀所留詩巻)銀蟾漸起東南色遮莫驪
歌薄暮催
漫向名山賦别離芳尊纔愜故人期嬋娟萬里猶今夕
兄弟中原自一時地擁蘭臯餘氣色天逥濲水盡漣漪
使君大有襄陽興醉舞何妨並接䍦
彩筆曽將擅帝京何來愁病臥高城乾坤漸老文園客
湖海猶深魏闕情一代應徐非異域千秋潘陸是同盟
相逢此夕雖云易忍挂青帆月下行
一時賔主並風流無柰離心傍客舟待月總攜天柱興
觀濤俄失廣陵遊凄清畫角同歸暮縹緲寒砧獨去愁
咲殺平原期十日不禁盧女望刀頭(孟弢以思家亟/歸故末句嘲之)
　　　大司空朱公招余過訪余以病臥不獲赴意甚
　　　　感焉輒成小詩奉寄
領袖三朝岳降神乞歸江畔有閑身雲霄北望猶明主
日月中原自老臣青玉乍攜扶骯髒𤣥圭載錫偃經綸
極知一水堪移棹愁絶文園病肺人
　　　王孫孔暘以廼翁自號竹隱因作亭曰依隱走
　　　　册索余賦詩
淇水何年卜素封依然丈室寄遐踪高枝逼漢曽棲鳯
新籜連雲更臥龍色照西山青萬叠影揺南浦緑千重
清吟不訝王猷傲藍轝何妨日過從
　　　送廣文閔先生之檇李二首(閔烏程人余/嘗及為諸生)
為羨除書下日邊一官猶抱昔時氊菰蘆舊業行偏近
苜蓿新齋坐更偏繡服春回苕水上青衿雲擁濲門前
莫誇竒字空千載蚤向揚亭授太𤣥
五載蘭隂宦轍勞移官華髮未蕭騷衙齋地僻占龍氣
閶闔雲深憶鳯毛夾道吳民誇絳帳分行越士泣青袍
偏怜百里苕溪路竟日能傳若下醪
　　　寄答宗良王孫
渥洼何處問龍媒共識南州八斗才海嶠未容雙劒合
江城俄報尺書來天迴滕閣霞生座地近梁園雪滿臺
見說鳴鑾多樂事一帆能許傍鄒枚
　　　寄答孔暘王孫
寒濤寂莫豫章舩翹首朱門客思懸片諾未交南斗下
千行遥堕北風前亭依孺子堪招隱閣近滕王借草𤣥
咫尺龍沙春信到白梅青栁定誰傳
　　　邦相以新正趨府舟中望金華雪色見懷賦答
乍喜春風問鶡冠開緘白雪照林巒飛花逈落鄒枚座
麗藻先登屈宋壇江浦樓臺晴㺯色海天城闕暮生寒
瑶京咫尺三山在乗興能過十二䦨
　　　人日邦相過訪小齋留集至暮分得尋字並懷
　　　　燕社曩歲之集
飄然雙舄暮相尋佳節頻過意自深掃徑乍當梅栁下
飛觴遥坐薜蘿隂中天日月燕臺色萬里江山越嶠吟
舉目賜環應有詔大明宫闕翠華臨(唐人有人日大/明宫應制詩)
　　　奉賀觀察吳公擢任大㕘二首
除書五夜下青霄共識吳公治行超象緯坐看燕闕近
雲霞行憶雁山遥湖心錦纜維春色城上金尊落暮潮
倘許侯芭仍叩閣紫薇花下問瓊瑶
牙旗又轉越江西荏苒年光惜解攜轉粟蹔勞蕭相畫
㸔花猶記白公題雲屯大陸千倉滿雪照長淮萬舸齊
回首石門歌嘯地幾從明月望丹梯(時吳公/職督運)
　　　寄懷方伯滕師二首(時方卜/築武夷)
萬山何處粤王臺半榻寒空寄草萊白社定偕高士臥
青門聊學故矦開風塵西北懸車淨宇宙東南曳杖迴
愧殺草𤣥亭下客攀雲無路到崔嵬
十載頻含帝命馳掛冠偏稱黒頭時風雲一代歸文苑
日月千秋弄武夷白傅詩情囊草在謝公幽興杖藜知
扁舟九曲誰言逺極目桃花徧路岐
　　　送王次公觀察視學闗中六首
咫尺除書氣象新漸㸔霄漢問詞臣文章一代初推轂
名姓三朝舊斵輪露冕星光遥動鄴褰帷雪色欲飛秦
柏梁臺殿抽毫處年少誰當屬和人
牙旌初入豫章臺繡鉞俄看灞上開把袂雲霞匡續去
飛書河岳巨靈來公餘雁塔誰高倡客滿龍門孰上才
寂莫漢庭遷史宅遺踪一為問蒿萊
絳帳遥趨大國風懸腰雙劒拂長虹旋收駿骨過秦市
盡輦蛾睂入漢宫紫閣烟霞晴望裡黄河氷雪醉吟中
驚看岳頂重題後萬古金天色對雄
拂袖驪歌共黯然青山孤照越門筵藍田畫好推摩詰
灞㟁詩成憶仲宣朝日未央千榭起暮鍾長樂萬家懸
何愁肺病當年事對倚金莖玉露前
皷吹朝巡百二州五陵花色傍行騶山迴菡萏終南出
殿鎻芙蓉太液愁異日諸儒傳白虎(班氏通/徳論)早時多士
識青牛葡萄細酌咸陽夜好是經過舊酒樓
西征車騎去翩翩夾道爭迎使者賢執憲盛推何李後
雕文重識漢秦先幨帷翠逼長安栁杖屐青攜太華蓮
莫以上林秋雁盡緘題憑寄白門舩
　　　秋日送僧遊天竺遂之五臺
寒風挂席下滄溟是處名山適性靈勝地蹔依三竺紫
高天遥望五臺青中林伏虎雲生座絶澗尋龍月滿缾
若見文殊勞寄語法門何日擬談經
　　　吳文仲明府過訪有贈并柬喻水部
片語青雲照玉珂驚看結駟傍岩阿河南政績吳公最
鄴下風流季重多㟁幘晴光三徑滿鳴琴秋色萬峰過
同聲咫尺何郎在倘許頻來醉薜蘿
　　　秋日邦相署中對菊作篇末兼期枉過
僊令裁花自國工幽香競吐曲䦨中瑶臺驟立霜千朶
玉砌渾攲露一叢摘處杜陵堪歳晩餐來屈子未途窮
白衣剰有江州醖莫遣東籬悵望同
　　　邦相遊爛柯山值雨不遂以長歌見示賦此奉
　　　　嘲
曽聞樵者說丹丘流水桃花事事幽風雨忽摧飛舄興
雲霞如妬爛柯遊千秋且向塵中住十日誰能洞裡留
好趂峭帆安道宅青天豪飲瀫江頭
　　　易惟效明府過訪有贈
蕭條一曲臥烟霞忽有軒車到狹斜天闕九重曽攬轡
河陽百里蹔栽花寒星婺女隨春棹片石江郎對晚衙
回首爛柯仙宅近幾從飛舄問丹砂
　　　鄉人有自吳中來者談曇陽仙師坐化事竒甚
　　　　信筆奉寄王長公元美
自是梯仙第一才豈無清夢到蓬萊書飛南岳夫人下
燕罷西池阿母廻高浪駕天懸玉闕綘霞扶日近瑤臺
三山金記應相授曳杖行看出九垓
　　　哭穉修博士
斗色俄看散楚墟青袍猶憶上公車十年風雪淹行巻
萬死乾坤逐謗書冠掛尚留神武恨壁空誰問茂陵居
相思忍誦招魂曲滿目陳編涕淚餘
　　　貞吉以秦鏡并短歌見貽賦此奉答
誰訝軒轅舊物留美人持贈自南州傳看玉質千秋上
不愧氷心萬里投勲業杜陵堪徙倚雲山王勣任遨遊
莫誇照膽秦宫事一對蛾睂客自愁
　　　送易使君之延平
驪歌催發向華筵千騎延津去黯然偃蹇金魚辭上國
煇煌銅虎出高天三山叠翠流公署九曲分青照畫船
何限武夷雲際色時從絶頂候飛仙
　　　聞楊懋功闢園城中有寄
拂袖匡廬興自濃開成池沼半芙蓉青山九叠窺𤣥閣
緑水千家抱素封燕社琴尊時寂莫龍沙冠葢日從容
傷心直北談天處坐盡雙林雪夜鐘
　　　東陂菡萏盛開即事
紫騮何處繫垂楊菡萏初分太液長十萬紅粧齊衒色
三千彩袖各飛香遊童戴葉翻歌扇稚女穿花出畫航
最是夜來添悵絶湖南一路下新霜
　　　題吳文仲萬緑軒
萬綠沉沉一逕開幽軒十尺浄無苔簾垂吏向花間出
印鎖人從竹下來晚色掛雲流渭浦秋隂籠月住湘臺
含杯倘借清談客日把琅玕醉不廻
　　　同邦相攜酒蘭隂送曹子念入閩作
平原此日又離筵夾坐青山對惘然丹荔欲餐閩海上
紫蘭重擷越溪前船過楊僕行師地劒訪雷生作客年
為向武夷看謫籍東歸同赴大羅緣
　　　再送子念一首
長嘯東遊罷請纓閩天何處一帆征黄鬚自識英雄後
白眼誰猜骯髒名(杜贈曹將軍途窮反遭俗眼白/子念方以貧故客閩故用為戯)蕉葉
覆溪猿狖下桐花夾路鷓鴣鳴芒鞋試踏三山徧釃酒
無諸舊築城
　　　奉題毘山草堂二首為中丞潘公讀書處
萬巻縑緗百尺臺白蘋風起對銜杯窓中日抱吳山下
座裡天浮震澤來秋興賦成聊偃仰河渠書就一徘徊
無誇太乙當年事已見寒光屬上台
曲榭雕楹霅水傍琅函挿架照滄浪丹霄正錫尚書履
綠野先題相國堂句就松風閑鶴浦夢廻蘿月上鵷行
憑誰寄問花溪叟稷契何由近廟廊
　　　夏夜座主觀察吳公招集行舘賦謝
畫㦸初殘晏寢香遥從閣夜問飛觴登龍舊忝諸生列
倚馬新叅上客行擁架圖書廻秀色當筵絲竹動清商
莫將異數誇羣弟誰似彭宣到後堂
　　　秋日同邦相明府敬承太史集鄭氏園亭薄暮
　　　　攜酒登大雲山二首
濁酒虛亭共解顔歳星雙伴客星閒雲蔵翠竹迷深徑
日落丹楓照暮山賜履漸回金闕夢鳴珂初散玉堂班
由來一壑髙人事縱許羣公只蹔攀
　　　其二(時方/仲秋)
石磴千盤上翠岑迴看秋色半蘭隂攜琴共識仙郎過
曳杖重占太乙臨病裡河山雙極目狂來天地一論心
莫將峴首誇遺蹟屈指殘碑異代尋
　　　送顒上人遊臨安
一肩瓢笠自飄然遥向西湖覔梵天壇上萬僧昭慶刹
寺中千佛浄慈筵傳燈共挾西來侣綻衲重尋北去縁
便欲辭家同出世秪今摩詰病沉綿(昭慶戒壇淨慈羅/漢五百俱在西湖)
(上/)
　　　聞王次公自闗中回寄
闗外千言定有無重看紫氣照三吳青牛獨夜驅函谷
赤鯉經時候太湖宫栁折餘閒薜荔岳蓮攜得傍菰蘆
秋來倘憶乗槎客坐扣雙仙白玉壺
　　　金伯韶以春懷小草見詒訝其結交甚盛戲為
　　　　賦此(伯韶與余同舉/於鄉時年甚少)
看花曽共憶明光攜手聲名動洛陽獻賦競誇童子日
封書猶記丈人行交論一代饒知已語到千秋孰擅塲
若問景純雙彩筆好飛魂夢過錢塘
　　　丁節推以滕公書過訪夜遂夢遊武夷
洞底遥探十六天蒼茫龍蹻踏寒烟瑶臺霧裡三山出
金闕雲中萬界懸絶頂笙簫聞上帝隔林機杼見羣仙
桃花肯着秦人住長侍丹經碧落前
　　　九日丁喻二丈約訪太史趙公山庄值雨不遂
　　　　夜遂同集署中對菊
蕭蕭風雨暗林塘難醉龍山落帽觴白苧懷人當五夜
黄花留客過重陽金門恍惚看鵷序玉署參差過雁行
滿坐青雲名勝在雄談誰柰孟嘉狂
　　　送丁右武入都
揺落西風大海涯美人愁色共蒹葭氷壺夜照閩天月
玉珮晴飛碣石霞駟馬于公新上計雙龍雷煥舊名家
他時鹵簿江州駐倘記柴桑問菊花
　　　奉寄中丞蕭公
憲節新持下玉宸函闗西去息征塵輶軒盡壓三秦吏
斧鉞先驅二華神紫塞風雲廻夕望黄河雨雪避朝巡
青油幕静含杯處能憶天南授簡人
　　　奉寄左司馬汪公四首(有/序)
　　　　不佞傾慕左司馬汪公久矣向以臥病不獲
　　　　通姓名左右乍忽致書邦相明府首辱垂詢
　　　　且勉之出赴公車意蒸蒸溢楮墨焉感知酬
　　　　徳輒賦四章并以代贄
功成一䟽下蓬萊寂寂平津晝未開九伐尚傳司馬法
千秋重覩臥龍才天懸白岳雲霞駐地擁黄山日月廻
聞道藏書岩穴遍好飛椽筆到蘭臺
垂旒朝日侍明光開府頻年控粤裳幕下詩名收李杜
朝端文譽重班揚行藏未許親魚鳥棲處還應是鳳凰
最是憐才心更切逺題書札問陵陽
紫閣歸來髩尚𤣥朱軒遥憶宦遊年毫飛雪色三湘外
劒吐霜華百粤前尺地東陵聊寄迹扁舟西子蹔隨緣
漫從九折誇迴馭屈指蒲輪日下傳
乾坤何處獨支頥咫尺龍門駕尚遲七步已非年少日
四愁偏向倦遊時書傳一雁堪飛動匣隱雙虹漸陸離
縱是焦桐慙拂拭㑹將流水傍鍾期
　　　大司寇豫章李公以手書見貽賦謝二首
八座歸來髩未斑三朝舊徳逈難攀雲霓尚切中華望
宇宙偏容大老閑賦罷滕王無彩筆書成匡俗有名山
獨餘吐握當年思尺素蓬蒿問閉闗
斧鉞頻年寄折衝乞身茅屋傍蕭峰霜威大漠猶方虎
斗色孤城自臥龍匣底劍花收菡萏嚢中詩草泣芙蓉
莫誇驟貴東京紙屈指三都未易逢
　　　太史趙公於山荘後開二洞并前為六命堂曰六
　　　　虛齋曰三山同邦相賦二首
卜居太史乍江潭攜酒仙郎更夕嵐户列三峰天上下
堂開六洞地東南侵堦瀑色懸空翠八座雲光散鬰藍
十里衙齋山路近儘教明月候歸驂
蹔解朝紳臥越臺重飛仙舄傍崔嵬寒岩雪噴雙龍下
叠嶺雲驅萬鷲迴花木平泉春縹緲藤蘿谷口暮徘徊
臨池莫詫山隂興今日登高盡賦才
　　　曹子念東歸同邦相攜酒蘭隂作
紛紛白眼又吾曹睥睨山堂對濁醪白晝星辰羣下榻
青天雲霧一揮毫歸途漸喜還江縣起色重因望海濤
十日平原堪此地千峰寒月坐來高
　　　王長公閉闗修𤣥謝絶一切獨期余過訪禪堂
　　　　余以母病迄今未赴春日索居讀公所致諸
　　　　札掩袂太息懷不能已積成七言律八章用
　　　　攄鄙臆詞之荒陋不暇計也
屈指𤣥闗大藥成仙臺咫尺見蓬瀛河山漸隔青霞色
宇宙空懸白雪盟避客草深句踐里懷人花滿闔閭城
芒鞋儘識臯橋路躑躅遥天去雁鳴
夢寐龍門曳客裾浮雲東望獨躊躇乾坤片刺華陽後
海嶠孤吟越絶餘千里壯懷懸謝屐百年遊興屬潘輿
何如賣藥吳閶外七十雲峰恣所如
寂莫千秋大將壇誰標砥柱立狂瀾三墳讀盡神偏王
四部成來髩未殘大澤風雲迴雁杳中原日月臥龍寒
代興總愧當年約極目遥空十二䦨
拂袖吟行大海傍闗門紫氣正徬徨心懸寸草時千折
淚灑孤桐日萬行下榻塵埃慙仲舉驅車岐路畏王陽
亦知把臂濠梁近愁絶兼葭尚一方
題詩遥向大羅天負笈曽期問草𤣥信宿未酬中散駕
經春長繫孝廉舩形骸病後銷孤枕意氣狂來付絶絃
彈指歳年三十過幾時林屋剰周旋
彈鋏頻年賦逺遊獨將離恨對滄洲魂飛桂樹千山色
目斷桃花一水流海内何人偏御李塵中有客尚依劉
(李令伯/祖母劉)高秋倘借南溟翼萬里摶風到玉樓
病餘天地骨全銷荏苒行藏付寂寥終古神交𤣥度在
異時昏嫁尚平遥紅顔轉自宜丘壑白眼那能對市朝
愧殺美人千里顧可從青雀問瓊瑶
十載風塵國士知論心深負白雲期遲迴五岳天難問
落魄三都世尚疑敢向周王誇駿足聊從越女鬪蛾睂
高山久絶人間調試拂氷絃問子期
　　　遊仙詩六首再寄王長公
弱冠登樓漢大夫中年捨宅傍浮屠青霄忽下緱山鶴
白晝頻飛葉縣鳬仙篆可攜中散讀神鞭欲贈蔡經無
由來一局千秋易遮莫狂歌醉玉壺(偶憶王家故事遂/至八句各用漫存)
(以發作者一咲王子喬乃太子/晋周漢異時非必葉縣王喬也)
采藥何時下帝闗看花聊復住人寰崑崙日月懸髙臥
勾曲雲霞照大還綘節逍遥鸞馭逈丹􁊇縹緲鳯樓閒
騎羊漫有初平骨未乞靈砂䕶壯顔
曾攜玉杖侍東華一謫頻年臥海涯萬頃太湖堪洗藥
千層弱水待浮槎吟窺㺯玉臺邊月醉躡飛瓊座裡霞
何事當時勾漏客逺從荒徼問丹砂
矯首扶桑帝闕開人間真覩謫仙才青牛未向函闗去
白馬先從漢殿來下界懸壺聊戲劇中天乗蹻獨徘徊
靈圖阿母如親授乞取蟠桃下絳臺
五夜𤣥扉閉薜蘿坐聞仙樂度岩阿雲中劒擲蒼龍起
海上車乗白鹿過金闕九重瞻泰岱玉樓千里問岷峨
遮須却笑陳思國八斗何縁到大羅
咫尺瑶壇上界分自攜真訣傍氲氤龍蛇大陸飛丹竈
鷄犬全家住白雲種得神芝遺桂父攜將靈藥寄茅君
華陽瞬息乗風到一鶴能無洞口聞
　
　
　
　
　
　
　
　
　少室山房集巻五十四
欽定四庫全書
　少室山房集巻五十五
　　　　　　　　　　　　明　胡應麟　撰
　　七言律詩八十二首
　　　冬日同喻水部趙觀察趙徐章葉郭鄭六孝廉
　　　　趙唐童范四文學遊靈洞山房十首
　　　初扺碧霞宫集趙眀府汝申别墅　宫汝
　　　　申新創祀碧霞元君有昇仙岩禮斗臺諸
　　　　迹
出郭青鞋不憚勞草堂新築萬峰高天容二子探竒入
地引羣公發興豪蓬島秋聲猶鶴馭武陵春色漸漁舠
(天氣燠甚桃/杏已有開者)東方自識前身是少别元君又碧桃
　　　午過青芝舘小憇　汝申丈墅中煉藥之所
歸來散髮臥青山丈室峰頭自閉闗大藥欲成丹竈底
靈芽先湧白雲間餐來四皓鴻堪住采罷三茅鶴並閒
一笑風塵吾漸老㑹尋瑶草上仙班
　　　薄暮遊湧雪洞　洞山之麓乳泉流漫蜿蜒如
　　　　雪中甚竒䆳炬盡輒返未有窮其穴者
石竇中開雪乳懸迎人百折自蜿蜒瑶池忽覩三山下
玉井平分二華前素練生風揺大壑白波吹雨漲平川
由來郢客才堪並一借陽春洞口傳(邦相先有日對寒/泉自詠詩之句)
　　　夜投紫霞洞童范二文學攜具小酌　洞突出
　　　　山腰高明宏敞羽流宅焉宋隱士于介翁以
　　　　古詩有輕舉乗紫霞之句故名即其詩所云
　　　　洞門相對是吾家者也
捫蘿昏黒度崔嵬萬炬山腰石扇開巨壑逈排丹嶠出
飛橋横跨赤城來桃舒錦障猿初下草長金光鹿未迴
莫鬪謝家成綺句朝攜五色上蓬萊
　　　同邦相集趙太史山荘作　地故白雲寺址四
　　　　山圍合中忽平敞清泉竒石為一方最太史
　　　　公選勝得焉
迴合千峰望未真平開十畆坐嶙峋雙鳬忽駐神明宰
一鶴曽閒侍從臣(清獻/事)阮籍嘯歌聊玩世尚平婚嫁故
留人山靈咫尺堪攜手白石長松對結隣
　　　山行觀飛來石　山堂之後巨石千尺峭立平
　　　　地峰巒秀出勢欲飛動靈隱之具體而微者
午夜松風襲錦袍起看孤嶼矗林臯初疑片石飛靈鷲
忽似三峰駕巨鰲仙掌捫時應拆漢神鞭驅處欲驚濤
何當一棹西湖上臥對寒雲萬尺高
　　　登洞山絶頂至白雲洞　邑東南最高處雲氣
　　　　出入其中岩壑宏朗徑路窈窕遊人至者徃
　　　　徃忘返
踏盡青山興未還帝鄉仍到白雲間瓊樓特起三千界
綘闕遥封百二闗自擬探遊窮地脉誰論呼吸近天顔
亦知怡悦幽人事持贈聊當茂宰閒
　　　自白雲返由故道抵新洞　久蔽榛莽近樵婦
　　　　堕其中居氓踵入得之洞類白雲而深窅峻
　　　　絶遊人魚貫纍纍而下秉炬千盤始抵石室
　　　　路中復斷用梯乃得達平敞處
躡屫褰裳列炬從投身捷下最高峰壺中地欲窮千尺
杖底天猶隔九重跂足青泥捫虎兕盪胸蒼乳攫虬龍
梯仙是處吾家在莫遣流泉世上逢
　　　新洞或以飛龍名之余謂弗善與邦相謀更他
　　　　名洞中最勝者蒼壁陡立飛泉數十道迴旋
　　　　直下邦相擊節目余曰水簾哉余因為更賦
　　　　二首洞雖晚出故不謂不遇也
絶磴千盤下翠微遥驚瀑色挂丹扉淋漓恍墮鮫人窟
燦爛全窺織女機天逺玉繩浮帝座地寒珠箔䕶仙衣
廬山谷畔尋常見得似靈源洞底飛(廬山康王谷/有水簾洞)
　　　其二(洞中先有避秦來此/處何必問桃源之句)
雪浪盤空望漸低清湘一幅似堪攜瀫紋細綰千絲潤
練色平鋪萬杼齊丹闕夜懸銀是檻絳宫晴捲玉為梯
重來莫障劉郎步咫尺桃源記舊題
　　　暮春遊白岳十二首
　　　　同遊者謝少廉汪士能吳肇成方羽仲余有
　　　　題文草中
　　　齊雲岩
中天城闕吐蓬萊萬仞芙蓉壓翠苔紫霧晝連三竺起
青霞晨傍九華來龜蛇隱見靈仙窟龍象騫騰上帝臺
竒絶東南誰並此祗應人世有雄才
　　　小天門
重叠崖巒䕶翠屏何人持斧鑿青㝠千尋峭壁移夸父
一線寒空透巨靈錬石誰當搘玉竈丸泥吾欲閉金庭
不縁混沌頻年斵千岫桃花隔釣舲
　　　太素宫
綘節宸居北斗懸金銀臺觀屹相連朱甍宿霧千峰外
碧瓦籠雲萬岫前粲爛靈旂朝帝日飛揚神劔伏魔年
何因屫躡罡風去一叩𤣥闗意惘然
　　　香爐峰
斗絶穹窿四望竒削成員嶠置坤維孤峰宛自廬山得
一柱真從太乙移青燎夜升雲黯淡紫烟晨合霧淋漓
漫思香案曽叨秩少住塵寰八百期
　　　紫霄岩
萬峰晴色暮登臨望入山腰翠欲沉霧擁樓臺横碧落
雲拖􁊇葢出青岑雄文勒岱知司馬秀句題匡憶翰林
三絶祇應留異代蓮花千丈撲狂吟(汪司馬李太/史各有詩)
　　　紫玉屏
崢嶸香案帝庭留萬仞高懸翠欲流九叠似張廬岳頂
三峰如削華山頭長舒霧色黄金界半掩霞光白玉樓
椽筆大揮飛瀑底凌雲何似仲將愁
　　　司馬碑
十丈穹窿峙翠屏如椽真慰北山靈蟲書半蝕先秦字
龍畫傍分大夏銘虛擬相如論泰岱漫勞太史序云亭
何人解摸邯鄲碣祗是中郎讀未停
　　　飛雨樓
懸泉百尺亂侵衣珠箔銀屏䕶翠微霧裊重崕渾欲墮
風逥羣岫盡如飛山樓夜榻眠蒼蘚石室春盤饌紫薇
一宿已知塵累斷竹西猶夢舊漁磯
　　　無量閣
熒皇金碧挂檐楹蘭若翛然出化城十里亂雲雙屐到
萬山斜照一鐘鳴岐崖北繞飛梁現黟水南拖匹練明
自是圭峰飛錫地何須塵外問蓬瀛
　　　樃梅菴
移根何代植崔嵬結搆名猶借樃梅千里漫勞孤驛寄
一株元自太和來花翹鶴膝時沾霧榦坼龍鱗乍起雷
嫩蕋疎枝渾欲折凌風無處問瑶臺(今梅毁/于火)
　　　五老峰
蒼然離立盡彭聃底事乗風下欝藍四皓衣冠猶減一
八公環珮僅餘三移來不借匡廬頂飛去重尋雁宕南
潦倒青蓮頭漸白乍因竒絶駐征驂(雁宕南山亦有/五老峰見志)
　　　三娥石
參差霞珮出蓬萊次第雲鬟立翠苔石上同心朝帝罷
山頭聨臂望夫來從游宛入黄陵廟(舜冇三妃/見大戴禮)爭艶如
登白玉臺(古樂府題有三婦艶詩/見玉臺集六朝多為之)漫説桃源雙占盡尚
留傾國候仙才(是遊也伯玉司馬有送余/東還記叙諸厯覽甚詳)
　　　西湖十詠(有序/)
　　　　余自九齡從家大人客武林迄今三十餘載
　　　　湖山面目狎習久矣廼篇咏未嘗數數也今
　　　　秋再過社中諸同志固以為請酒酣援筆得
　　　　七言律十章王司宼元美嘗謂錢塘越佳麗
　　　　地不應例以闗洛之調寫之兹作數篇頗竊
　　　　其意第老翁塗抹作態兒子終于本色不倫
　　　　以供來者之捧腹庶幾云爾
雪消塵淨見層空山色湖光面面同巘崿遍圍雲母障
波濤長浸水晶宫青天遊葢飄香霧白晝飛梁墮彩虹
隔㟁近移蘇小宅畫舩齊泊藕花東
一鑑空明暮靄收短簫長笛亂雲流天浮殿閣連三島
風引帆檣到十洲峰際欲呼巫女下波心如抱洛神遊
翩翩蘇白留題滿得似才情瀫水頭
繽紛桃李盡成蹊夾㟁晴沙送馬蹄逺水落霞蕭寺外
孤峰殘雪斷橋西䦨干半倚青林出睥睨遥看碧樹齊
小扇輕羅歌未闋樓舩已到百花堤(元人西湖樂府有/小扇輕羅曲今尚)
(傳/)
徙倚危䦨醉目醒淡粧濃抹望難停波揺西子睂端緑
山叠文君髻上青楊栁千絲圍别墅芙蓉萬朶簇南屏
迴橈欲到錢塘㟁一派絃歌月下聽
錦䌫牙旗夾畫橈雙高晴色望岧嶤諸天龍象圍三竺
大地黿鼉架六橋丹壁旛􁊇時隱見白雲鐃吹互飄揺
斜陽一抹人歸處多少紅粧落翠翹
油壁香車夾路馳目成何處兩蛾睂荷風錦席參禪夜
梅雨紗窓入夢時湘浦珮環無别恨曲江亭院有佳期
菱歌唱徹黄昏後對對文鴛浴水湄
千山臺殿列金銀草色湖頭緑漸匀白傅堤前題栁客
陸矦祠畔賣花人連峰黛簇嬋娟髻滿路香飛叱撥塵
四百旗亭遊未半遥看斜日墮紅輪
一望平湖翠幙懸湖心亭上劇堪憐凌波舴艋雙雙度
掠水鴛鴦隊隊眠靈隱僧歸雲色裡淨慈人醉月明前
吳姬十六俱年少競結同心玳瑁筵
碧空如水淨無氛雁子鳬雛蕩濲紋繫䌫半依秦帝石
攜尊齊酹岳王墳荷花色照千門月桂子香飄萬壑雲
向暮西泠風轉急淥波横濺石榴裙
玉勒金鞍照綺羅游人成隊出清波(門/名)丹青屏障穿蘿
竹紫翠樓臺夾芰荷絲笮似携盧女到畫橋曽約泰娘
過千篇未少風雲氣柰此湖山媚客何
　　　後西湖十咏(有序/)
　　　　十咏成湖中景物大都具矣自餘峰巒臺榭
　　　　諸名勝未盡窮也座中諸子更有乞余分賦
　　　　者漫爾占綴數亦如之為西湖後十咏焉
　　　湖心亭
萬頃寒波蕩瀫紋朱簾十二挂絪緼䦨干盡壓魚龍窟
簫皷長驚鴈鶩羣山色四圍晴擁霧湖光八面夜飛雲
中流好是西施宅早晚鴟夷挈畫裙
　　　靈隱寺
畫栱雕甍勢欲翔居然臺殿到清凉三天竺色全窺户
九里松隂半入廊絶頂竿􁊇紅日近中峰鐃磬白雲長
異時禪榻驚人後彩筆猶傳婺女傍(用駱氏事/駱婺人)
　　　飛來峰
突兀空明架紫苔紛然龍象鑿瑶臺崑崙一柱從天下
灔澦孤根㧞地來飛到豈縁夸氏力(夸娥移山/事見列子)削成庸
假巨靈材他年挾汝乘風去不羨如拳寄草萊
　　　武穆祠
十尺嵬峩岳降神當年横槊狥邊塵中原萬姓遮留日
絶徼全師慟哭晨隂雨旌旗朝上帝春風笳皷酹遊人
凄凉大樹英靈在盡拱南枝向北辰
　　　三天竺
百尺金身峭壁前三峰雲氣屹相連渾疑竺國諸天墜
絶勝秦城太華懸(以三/峰言)隨處法身分翠竹(禪家冇青翠/竹盡是法身)
(之/語)無窮妙相示青蓮瑶軿咫尺西方在一叩如來結梵
縁(觀世音為功/徳山王如來)
　　　九里松
鷲嶺西來梵刹重長松落落倚芙蓉千林夜湧濤聲出
九陌晴飛露氣濃翠葢中天巢鸛鶴蒼髯匝地舞虬龍
餐霞亦是華陽客遮莫秦娥樹底逢
　　　孤山宅
兀立中流四望竒誰開丈室枕漣漪雲埋洞口呼猿日
雪擁湖頭放鶴時藂桂作花猶滿砌踈梅横萼逈當籬
凌風却月慿誰和一樹寒香入夢遲
　　　寳所塔
絶頂浮圖出化城捫蘿如躡太空行孤標突兀神光現
七級玲瓏妙相呈大海雲霞頻幻色平湖日月逓生明
亦知多寳元無相何暇當年阿育成
　　　六橋堤
千尺晴虹架彩斿䦨干三百大堤頭繽紛冶女迷花到
雜沓王孫戲草留玉管競催明月上金丸時遂暮雲流
春風一路堪圖畫萬樹桃花簇紫騮
　　　湧金門
皷吹喧闐一望遐湖頭雲日亂蒹葭三千舩舫家家月
四百樓臺寺寺霞桂影荷香迷越客竹枝桃咏醉吳娃
天容乞與西泠地獨擁寒濤臥釣槎
　　　武林徐明府招集西園時風雨驟至剪燭劇談
　　　　幾達曙矣賦謝二章并以為别時明府將入
　　　　覲余徃吳中
握手新知興欲狂熒煌燈火夾華堂荆州意氣歸元直
(明府/楚人)鄴郡聲名擅偉長白苧生風揺彩袖青萍飛雨落
胡床為知政績書前殿不遣雙鳬出上陽
痛飲狂歌意未平坐聽寒漏滴高城裝因北海經旬滯
燭向西堂盡夜明是處湖山重借色他時風雨各闗情
含毫漫詫雙龍合拂曙河橋問去程
　　　少岷山房為曾大㕘題(冇序/)
　　　　少岷山在蜀之合江鄭繼之楊用修各為曾
　　　　計部作歌大㕘曾公以世澤索題諸末簡
積翠遥天挂玉臺少岷山色峙崔嵬雙溪雲霧尊前合
六洞烟嵐杖底迴閣上𤣥經中散臥堂中詩句拾遺裁
從知勝槩堪遊目躡屫何時萬里來
　　　汪茂才獻于以先隱君像千里函致乞詩
大隱風流世未孤少㣲星色臥江湖園荒漢上甘攜甕
室僦於陵但辟纑廿載避人呼漫叟一書遺子號潜夫
天池鳯羽行看近日聽鸞章下帝都
　　　遊爛柯山題青霞洞天石室中
布襪芒鞋興未䦨天風吹客上層巒仙山七日柯初朽
人世千秋局未殘塔影半揺蒼靄暮鐘聲㣲度白雲寒
龍肝食罷知難老咲揖羣真跨紫鸞
　　　過嘉定集張伯隅閣上同房仲孺穀諸君
緑埜堂開碧水頭平原河朔讓風流雕䦨百折捫霄漢
畫棟雙飛挾斗牛麗賦總輸鸚鵡捷清歌如跨鳯皇遊
莫將十日淹行斾極目華陽待紫騮(時伯隅先得/雋將上春官)
　　　即席再賦得臺字
百轉長廊入翠臺不知身世近蓬萊當門淥水流金谷
繞座青山挂玉臺舊主人非吳下客新郎君是洛陽才
(戲用張/解元事)瓊筵咫尺春光到深夜狂歌落早梅
　　　别趙張兩生還越張以氣俠聞青樓趙雅歌吳
　　　　閶稱最浹日同飲舟中甚樂也
白舫青蓮任意遊好天良月大堤頭金衣驟擲張公子
玉笛頻吹趙倚樓奏罷陽春無和客酣來河朔盡名流
那堪後夜驪駒起千葉吳閶競送愁
　　　别房仲洎冏伯逸季
尊酒淋漓醉復歌紫簫紅燭夜如何猶嫌十日平原少
未信千秋碣石多狼藉杯盤沾重露縱横舟楫漾明河
惟應伯季吳閶逺悵絶河橋一斾過
　　　再為房仲贈侍姬(時獨居一室/以禪恱為事)
禪闗趺坐寂無塵水月長餘自在身行雨盡忘三峽事
餐霞時伴四天人天桃媚栁寜同色忍草靈花别占春
莫向維摩論侍疾由來捨宅是王珣
　　　幼于留寓曲水園張九卿周懋修錢功父黄仲
　　　　華趙凡夫吾君先後過訪賦贈此章
屐齒紛紛破綠苔爭攜流水入平臺清風驟擁三高至
明月仍將二妙來西第琴書慚浪客南皮觴咏盡詞才
春晴定卜滄浪墅不厭相過暮百迴
　　　陳長洲楊吳縣訪曲水園幼于攜尊夜集以河
　　　　陽花作縣秋浦玉為人拈韻余得花字時二
　　　　明府皆將入覲并以贈行
茆堂燒燭散林鴉車騎聨翩夕放衙越嶠移來閩海荔
吳天栽遍蜀城花朱絃和處雙凌雪玉舄翔時並帶霞
翹首黄金天闕近盡將離思入蒹葭(陳君閩人新自永/嘉移任楊君蜀人)
　　　過晉陵訪安茂卿洎乃兄緒卿光禄時長至前
　　　　一日也
握手渾疑夢寐餘故人杯酒蹔躊躇尊前重碧香仍艶
席上輕紅態未除菜甲初傳春早信桃花不鎖夜來漁
西陵咫尺元方在片石何妨共結廬(輕紅茂卿童/子嘗入余詩)
　　　寄朱在明
五載幽懷尺素傳北風猶滯木蘭舩横江欲度偏愁浪
下澤堪居未買田桂樹飛揚招楚日桃花零落避秦年
沙頭定艤春來楫共結揚亭話太𤣥
　　　夜同徐茂吳宋化卿集許才父聽歌作
把袂重過白板扉一尊嵐靄坐霏霏雲因洛水先春現
雨為陽臺徹夜飛(時大雨/連日夕)爛漫歌喉縈錦瑟輕盈舞態
拂羅衣當筵授簡俱詞客唱徹梁州露未晞
　　　中丞滕師入越賦賀
十萬貔貅候羽旗登壇横槊賦成時頻年漢闕絲綸下
此日轅門號令馳大海潮生强弩合平湖波煖畫船移
丹青第一麒麟上肯數班矦骨相竒
　　　送遷客之嶺南
離心何處一登樓折檻嶙峋漢闕留曉霧乍將龍豹臥
朝陽行覩鳯皇遊梅花醉折羅浮頂桂樹閑吟庾嶺頭
為問蓬萊朝上帝如何砥柱在中流
　　　千秋閣四首為司馬汪公賦閣在千秋里中
偉閣嵳峩北斗前千秋誰擅筆如椽窓中𤣥草雲霞入
座上青藜日月懸中令才華慚緑埜右丞名理讓藍田
惟應太史書成日突兀龍門四海傳
縹緲飛樓大谷傍雕題遥接海雲長中原雪色高黄阜
太乙星精下紫陽五栁荘前蓬作户百花潭上草為堂
却思香案紬書日十二樓頭侍玉皇
紫氣青都屬望來熒皇飛搆入崔嵬𤣥龜左右圖書出
翠鷲東西法象迴草就滕王千客避藜然天禄萬靈陪
莫誇名姓麒麟上别擅乾坤在草萊(公所居太函二峰/環抱昻首相向宛)
(類龜/形)
湖海飄然一敝裘縱横豪氣未全酬閑慿司馬千秋閣
絶勝元龍百尺樓座裡風雲逥客傲壺中天地縱神遊
寜知文舉雙眸白大有忘年在黒頭
　　　夏日三衢水亭作(有序/)
　　　　易使君李司理招同屠儀部夜集城南水亭
　　　　使君新創屹立水心四面環菡萏數百夾堤
　　　　散植桃栁芙蓉青油畫舫一繫亭下容十人
　　　　尊罍簫管錯列其中每公暇燕集臨亭放舟
　　　　微風自來平波如掌銀鱗鮮鯽近人可數雜
　　　　花芳樹應接不遑真姑篾一勝境也先是衢
　　　　苦無游觀處自使君實始營此而司理佐之
　　　　人以方蘇白兩公云
促席張燈喚叵羅習池心賞未蹉跎半依城郭栽桃栁
小著亭臺伴芰荷露洗長空沉皓魄風揺殘夜落明河
相逢倐盡東南美不飲其如浩興何
　　　徐明府仁卿招集墅中(有序/)
　　　　時孫生國梁金生石聲在坐酒酣命小奚歌
　　　　紅線侑巵入夜别明府過劉總戎兩生拂衣
　　　　從余潦倒幾申旦復發興攜兩生入徐納言
　　　　宅觀梨園適演雜劇黄四娘乞人有借名杜
　　　　拾遺者傍觀爭目兩生余為撫掌一大噱而
　　　　出
面面朱簾霽色流主人攜榻自南州三年潁水傳新績
一夕臨安話舊遊舞罷青萍霜照匣歌迴紅線月如鈎
銜杯未劇高陽興笑殺君卿事五侯
　　　徐納言汝材過訪邀集賦謝并東其諸郎君時
　　　　二尊人皆睂夀無恙
舞罷斑衣玳瑁筵瓊林玉樹半堦前縱横冀北三千隊
聚散蘭隂二十年亭倚惠風臨曲水徑穿竒石到平泉
莫將貝錦紆行樂宣室行看太傅旋
　　　李司理招集署中
玉署燒燈共歳殘胡床攜手不知寒微言總為千秋合
縱飲何妨乙夜䦨竹送清霜流藻井梅飛殘月下雕䦨
傳家剰有河梁句莫詫雙龍唱和難
　　　送劉傒如吏部入都
早擅昆丘片玉塲仙曹司法蹔徜徉深宵藜大懸書閣
白日蒲鞭臥訟堂去曳朱衣朝漢帝歸攜彩筆賦滕王
雄飛不獨銓衡借八翼天門次第翔
　　　雨中董使君招同汪司馬集諸天閣
樹樹桃花㸃緑苔萬山金碧挂崔嵬筵開五馬春風駐
座合雙龍暮雨來漢殿才名饒賈董梁園詞筆愧鄒枚
無論借寇當年事突兀黄金擁薊臺
　　　夜過汪士能家看燈同肇元太學奕戲贈并呈
　　　　司馬公
萬炬烟銷夜色潜一尊明月吐朱檐遊同太傅偏能奕
貌學參軍未有髯畫閣盛開雲母帳琱盤時薦水晶鹽
揚州肯挾劉晨去十萬紅粧盡巻簾(叅軍肇元父也王/長公嘗贈以聞道)
(叅軍頗有/髯之句)
　　　憇嘯園有感(時汪公在/小普陀)
油壁香車在處逢嵬然飛閣架巃嵸爭傳西竺留司馬
誰向南陽識臥龍古磴千盤藏檜柏芳池十畆漾芙蓉
亦知杖錫三天上布帽何因曳屫從
　　　十九日為大士誕辰司馬公施像菴中適余為
　　　　友人邀遊别墅奉寄四章
方丈莊嚴闢草萊天龍八部儼徘徊函闗是日真人過
竺國當年大士來千室笙鐃臨寳地十方瓔珞施瑶臺
騎羊莫咲初平拙恍忽前身是善財
蒼茫雲氣百花潭總為靈光下鬱藍般若向來傳自在
圓通渾欲問瞿曇須彌界似移金竺兠率天疑近太函
漫向彌陀論法嗣只今龍象在江南(司馬所居山名/金竺在肇林西)
閻浮提界蹔徜徉海上曽聞一葦航紺殿乍傳金粟影
紅樓初放白毫光慈雲迥結三天外慧日高懸八水傍
千億化身何日遇漫將詞筆問空王
玉樹金襴百寳陳低睂睊目坐陽春蹔來東土依檀越
誰道西方得美人淨妙總因圓覺相莊嚴元是法華身
君看一傳瑯琊後大覺從教萬古論(自宋世譌大士為/婦人王長公始闢)
(其妄余有考/詳莊岳委談)
　　　夀汪㕘軍六秩
紫氣遥占白岳傍青鸞長駐白雲鄉張筵鄴下三千客
照坐揚州十萬粧觀裡瓊花初破萼庭前珠樹欲成行
他時倘問㕘軍句一笑掀髯向畫堂
　　　贈汪元清肇元二太學
寳鐙銀鞍白馬調烏衣羣從盡蘭苕同攜賔客探璚樹
並載嬋娟㺯玉簫别墅風流安石共中林才思阿咸饒
秋風騎鶴能相過定約揚州第幾橋
　　　士能屢遲所懽不至仲淹怒使家衆數輩促之
　　　　來座中戲作
寒雨蕭蕭閉緑苔乍聞環珮下陽臺不因枚叔觀濤至
已作王郎挂雪迴國色名花雙爛漫(是日初/見牡丹)高山流水
共徘徊腰肢沈約偏能瘦狂倚東風唱落梅
　　　方景真邀遊幔亭同司馬公賦(有序/)
　　　　山本名烏石突主人張繡幄為幔笙歌粉黛
　　　　周列其傍觀者屬路余因謂司馬公昔李白
　　　　張謂泛湖郎官之名迄今不朽兹山勝絶而
　　　　不佞幸從公後傍觀者闐訝咸以為武夷君
　　　　請遂以幔亭名之司馬擊節曰善同集者謝
　　　　少連汪士能潘南仲吳太寜諸子詳司馬公
　　　　記中
窈窕肩輿度白雲幔亭霞色轉氤氲千山夕照羅峰外
一線春流練水濆冠葢盡攜文苑客笙歌如下武夷君
名花滿座天孫外何忝𤣥光百代聞(武夷山道書稱/白馬𤣥光之天)
　　　方于魯以墨譜乞詩卒業賦贈
粲爛雙螺出魏臺奚潘遺法儼重裁𤣥雲蔽月非烟下
(武公業妾/名非烟)紫霧寥天太乙來九錫漫誇龍獻兆七香寧
假麝為媒何因飽嚥金莖露一吐王郎萬斛才(非烟寥/天一七)
(香金莖露方氏墨名王勃作文磨墨/水數斗飲之萬言一揮見唐小說)
　
　少室山房集巻五十五
欽定四庫全書
　少室山房集巻五十六
　　　　　　　　　　　　明　胡應麟　撰
　　七言律詩七十四首
　　　夀貞吉王孫太夫人七秩并寄芾斯孔暘
婺女寒芒接豫章天孫雲錦落持觴金芝百本來西極
玉樹三株耀北堂紫鳯夜含靈笈舞蒼虬晨逐素書翔
窺簾敢作偷桃客願借天厨一臠嘗
　　　題希夷髙臥圖奉夀郭泰和封翁大參知相奎
　　　　尊人也時年七秩
躡蹻罡風度十洲一笻長嘯華山頭神遊欲盡三千界
夢斷俄驚八百秋絳闕徴書迴紫鳯(圖南/表文)丹臺靈笈駐
青牛(函谷華/山宻邇)龍光忽照匡廬下重遣蒲輪出帝州
　　　夀舒封翁七秩二首
夀域晴開傍海隅安期雙舄漸凌虛秋明南極三天上
夜燕西池萬里餘鶴算定知同綺皓扁舟寜假問陶朱
虛疑卓氏臨邛盛次第黄封照里閭
青雀西來瑞氣濃方塘秋色照芙蓉華陽是處傳丹籙
渭水何人敵素封桂樹堦庭巢六鶴棣華天闕近雙龍
翩翩叔寳今華髮尚記東床臥日容
　　　題趙汝元白雲荘
岧嶤飛磴入林丘天際遥看瀫水流青壁秪疑人世斷
白雲何羨帝鄉遊茆簷上月千花瞑草閣吟風萬樹秋
聞道生徒多受業蓼莪篇廢定誰酬
　　　顔廷愉過訪有贈時廷愉將之都下因寄諸友
片帆風雨泊孤城一刺龍門曳履迎閥閲平原推世德
詩篇光禄擅才名風期乍擁衰顔壯雪色頻扶病眼明
多謝酒人燕市上竹林吾已負生平
　　　贈宋化卿
廿載錢塘悵獨遊風塵何意片言酬嚴城畫角雙鴻下
客舍清燈駟馬留賦就幾人春雪和篇成何處夜珠投
明朝爛漫湖頭約十里桃花照畫樓
　　　送蘇君禹觀察之嶺右八首
握手衡門思欲狂相逢如夣在河梁三年素札咸陽斷
十日青尊瀫水長絶塞風雲懸馬首大荒岐路出羊腸
因君一問龍標尉明月梅花遍夜郎(青蓮詩我寄愁心/與明月隨風直到)
(夜郎西嶺右/與接壤故云)
極目遐荒共黯然蒼梧何處問樓舩天窮象郡千峰外
地隱龍城六洞前飛詔金門頻計日傳書銅柱易經年
無勞更閲河東記海色黄溪晝夜懸(桂林隠山有六洞/見吳武陵記黄溪)
(詳子/厚文)
萬里襜帷渉瘴氛炎州風物向來聞羅池翠羽多充賦
林邑鮫珠競購文荳蔲飛花園似雪桄榔垂葉路如雲
伏波祠廟經行處一奠椒漿桂水濵
腰下雙懸玉鹿盧拂天雄劒倚昆吾褰帷霧洗三苗窟
露冕霜飛百粤途荔子尚祠遷客否蕉花能憶美人無
七星岩畔題詩過羨殺朱旛在畫圖(韓詩茘子丹兮蕉/黄見羅池廟碑閩)
(中有美人蕉/故頸聨云)
錦席孤飛散曙鴉如椽雙筆氣凌霞遐荒詞賦傳中國
絶徼文章配大家灕水瘴雲行駐節欝林竒石坐當衙
紅潮醉頰檳榔熟努力朝餐望裡加(文章謂/栁州也)
萬山行盡見牂牁處處椰漿酌叵羅赤日猩鼯啼古洞
青天龍蜃出層波風生羽節炎威靜露洗牙旗瘴色和
好作刺桐花下客細吹蘆笛聽夷歌
雙旌行色暮蕭蕭天地西南問泬寥姓字始興懸竹帛
功名新息樹銅標藤江水溢青蘿近荔峪嵐深翠障遥
珍重大廷思綵筆看君六翮上層霄(昌黎送人之嶺右/云江作青羅帶山)
(如碧/玉簮)
煥爛新除下玉宸聊從殊域試經綸傳書己見迴周史
諭檄能無待漢臣夜月三花流皂葢朝霞八桂上朱輪
𤣥亭咫尺堪誰守一盼東陽問字人(君禹自闗中返登/崧岳賦詩寄余尾)
(句謂李生允/達嘗受知也)
　　　　戊子之秋與君禹督學晤武林時方病瘧僅
　　　　僅數語别去己丑春余自夏村歸適君禹擢
　　　　闗中前發閲月矣秦越茫然邈不聞問比余
　　　　居先宜人憂夜分車騎過從則君禹再擢嶺
　　　　右中途不通一刺特為余艤棹蘭隂感舊論
　　　　心達旦忘寐申言餞别成詩八章嶺右山川
　　　　秀甲㝢内君禹兹行神與俱徃矣
　　　夜泊金閶寄奠王敬美先生八首(有序/)
　　　　不佞丱歳遊燕則次公以年家見知凡竿牘
　　　　下詢家君齒及不佞亡慮十數顧不佞未嘗
　　　　識面也丙子秋次公以參知赴江右過訪蘭
　　　　隂邂逅蓬茆片語投合杯酒揚扢形骸頓忘
　　　　爾後不佞拏舟閶闔者四次公停車瀫水者
　　　　三每一把臂輒潦倒淋漓濡首廼别比次公
　　　　入南都不聞問幾半載詢諸吳中則報次公
　　　　逝矣是秋北上極意酹酒婁江少致國士之
　　　　感適病中憒憒不及遄赴爰賦七言八律以
　　　　代奠章
明時何客並登壇宇宙文章屬二難大海雲霞麟鳯出
(鳯麟洲/在海中)中途風雨鶺鴒寒三天謁帝更容髩八極游神
快羽翰不逺桃花瑶水上飛書無路問青鸞
白面含香上紫宸前身曾是石麒麟天容作賦遊闗洛
(公有□洛/紀遊諸稿)帝遣傳經到越閩(次公嘗督/學二方)飛葢西園饒和
客曳裾南國盡才人重來欲話當年事落日山陽笛滿
隣
飛詔頻年下赤霄故園薇蕨興偏饒高風突兀迴三代
大業熒煌擅九朝禮樂夔龍元事舜(敬美為禮官/有蘭省等集)耕耘
巢許亦逃堯(所居草堂名澹/圃有田可耕)莫言遺冢臯橋畔千古人
傳玉樹標
仙游何處白雲鄉絳節飄䬙上帝傍五葉世傳中令貴
三朝誰識次公狂丹青永夜悲前席絲竹頻年醉後堂
茗椀酒鎗渾似昨不堪重過緑蘿庄
環珮當年碣石臺一時才子盛追陪鐙懸太乙人初聚
漏盡長楊客未迴楚澤悲風迷屈宋梁園殘雪散鄒枚
龍門咫尺無窮恨誰共登樓賦七哀
年纔四十五游成昏嫁何須畢尚平泰華兩登天地小
崧衡齊躡斗牛驚九疑峰憶帆前墮三叠泉猶杖底鳴
瓢笠王郎今在否朝騎鸞鶴上瑶京(次公於名山惟北/岳未登餘四岳外)
(太和匡廬武夷皆杖履/所歴具名山遊記中)
抗手吳門歳月除三年秋色斷鱸魚清江一曲題詩外
大海千峰入夢餘紫氣尚懸朱雀桁丹霞長擁白牛車
何因一問梯仙道並捧金璫拜玉除
短褐長安記昔遊忘年傾葢見君侯淮隂敢竊無雙譽
江左元推第一流吟盡白雲鳷鵲觀坐殘紅日鳯皇樓
蕭條徃事空華髮落木凄風遍海頭
　　　賦八詩後鄙懷不能己巳伏枕呻吟再成八律
　　　　共前什計十六章輒命使者焚之几筵次公
　　　　有靈當為我擊節三神之頂浮一大白也
中年真訣至人傳晚歳仍參佛祖禪夜雪尚疑中岳頂
朝霞俄赴大羅前黄金闕近雙龍駐白玉樓高萬象懸
為問仙都題記者幾家詞筆並如椽
才名伯仲世爭竒並握隋和照海湄大野正看儀鳯日
荒郊俄遇泣麐時惟應翰墨留千載盛有文章落四夷
燁燁雞林傳賞遍懸金寜俟國門知
作賦東南見大夫平將彩筆擅菰蘆青衿問字環三省
白幘傳詩盡五湖遼海客歸應化鶴緱山人去定飛鳬
天瓢萬斛金莖滿肯憶黄公舊酒罏
綽約仙山大海東神人何事蹔乘風裁花已見潘安似
擲果將無衞玠同入座朝霞明逺岫披襟寒月挂長空
屋梁此夜看顔色猶作當時夢寐中
紫綬金章白玉珂風流誰柰使君何文雄剰欲誇天寳
句好寜甘壓永和大斗十千傾緑蟻崇臺二八貯青蛾
名園一别空囬首滿眼霜稜折芰荷
宿世含毫自右軍池頭秋色照鵝羣吳中驟貴烏絲紙
海内爭傳白練裙片石嵳峩枯樹賦(次公家有禇河/南枯樹賦刻石)千
金零落送梨文(次公入覲都下有以大今送梨帖/來售即傾五十金易之才七字云)空餘
太極臺前榜大筆高懸駐彩雲
三年移疾住吳閶不改清齋舊太常豈謂龍蛇能作讖
坐令鴻雁不成行遊同兠率非天姥秩主遮須勝夜郎
猶憶向來尊酒興亂山風雪㶚橋傍
總角攜書到上林華筵何處不招尋淮南桂樹枝枝賦
薊北梅花片片吟斜日劒鋒雙黯淡暮年書札半浮沉
鍾期一去絃堪絶碎折床頭叔夜琴
　　　張仲立過訪舟中邀集新居奉贈二律
修竹千竿蔽草廬蓬蒿一徑共躊躇嚢傾記室三都外
(張景陽注/左三都賦)架揷司空萬巻餘茂苑祥光逥鸑鷟吳門秋
色到鱸魚他年孝友知侯在底用尋源上玉除
　　　其二(是日適與仲立棊故用張𤣥事青/錢并鸑鷟並文成事浮家志和事)
青錢萬選世誰倫金鏡千秋動紫宸三篋當年窮宇宙
七車遥夜辨星辰枰空淝水知無敵劒合延津自有神
倘許孝廉舩上約浮家何惜去來頻(仲立博核羣書二/詩每篇八句用一)
(張氏事存之/以備此體)
　　　贈幼文幼文丁氏逸季侍童也常置帳中余從
　　　　諸客徂伺得之賞其丰神瑩徹為賦二首
入幕何來傅粉郎居然容色似龍陽書裙是日逢王令
(大令為羊欣書/白練時欣方幼)斷袖當年憶漢皇曲裡含桃歌韎韐車
前名果擲琳瑯異時開府能相過莫遣才人坐别床(庚/信)
(事見/北史)
秋水為神隔絳紗何年捧劒入王家床頭夢有金莖露
庭後春生玉樹花才比郄郎偏有意色同彌子更無瑕
他時倩汝汾陽宅飛挾紅綃上太霞(捧劒見/唐小說)
　　　為房仲贈姬人時齋素獨居一室
盡抛鉛粉着袈裟長日焚香誦法華不學楊枝辭白傅
蹔同桃葉住王家臺深㺯玉鸞簫斷殿鎻飛瓊鶴馭遐
自是蓮花離火宅子猷狂興為誰賖
　　　答贈戚山人不磷不磷工繪事及詩寓逸季所
飄然孤鶴下𤣥闗十日高陽共破顔白苧霜華婁子國
青繒雲色敬亭山嚢中毛遂人爭識廡下梁鴻客未還
慙愧五君勞入頌風塵吾已髩毛斑(戚投余詩有見説/五君無爾敵之句)
　　　贈王孟嘉弇州公從孫也
弇山堂下一逢君玉樹翩翩自不羣馬埒謾呼狂武子
龍山寜學醉叅軍朱絃蹔習南風操玉劒行衝北斗文
最憶竹林深夜語亂星􁍥月坐宵分
　　　夀王公詹七秩
瑯琊門第舊稱雄握手翩翩大令風函谷雲霞新紫氣
燕臺日月舊青宫竹枝賦就徴才子桃葉歌成教短童
聞道瑶池開燕日萬花如綉簇簾櫳
　　　再輓王長公二十首(有序/)
　　　　余旣為長公輓章二百四十韻矣顧鄙懷猶
　　　　有未釋然者憶曩哭次公賦七言律十六章
　　　　長公讀之數過因戱謂古今哀挽之什至子
　　　　多乎哉第辭竭思枯即異時吾不諱何以措
　　　　手余亦戲荅方公為魯靈光砥柱百世僕以
　　　　朝菌觀大椿雖欲有言得乎長公目余一咲
　　　　耳音泠泠誠不意鸞驂鶴馭倐忽昇於大羅
　　　　也追惟宿諾勉爾含毫呻吟一夕成二十章
　　　　於乎伯牙絃絶江淹才盡余此後亦永謝筆
　　　　研矣
絳節初昇上帝朝清都何處問岧嶤龍歸大壑乾坤暮
鳯返高岡日月遥文字八荒傳衮冕詩篇六合誦簫韶
莫言名世期終在永刼人才付寂寥
遥夜青鸞帝闕來驟看黄鶴向蓬萊三車詎載平生業
八斗難名間世才心折班揚愁搦管汗流枚馬避登臺
風流咫尺人寰盡慟絶瑯琊玉樹摧
萬象文光燭海湄蚤聞名姓動華夷雄飛宇宙三千刧
獨應貞元五百期龍去南陽高士逺麟歸東路哲人遲
生芻泣奠婁江下不為楊朱感路岐
一謫長庚茂苑前紅光白日照奎躔詞華盡挈三唐調
文管兼操十代權夷貊盡傳鸚鵡賦兒童能誦鷓鴣篇
亦知上帝頻前席白玉樓中萬景懸(長公有鸚鵡賦鷓/鴣詩並見集中故)
(借禰衡/鄭谷事)
四部書成興未窮名山隨處勒崆峒開函再覩三墳出
列架渾疑二藏同大業龍門卑馬史竒文虎觀陋揚雄
平生謬作談𤣥客寂莫侯芭髩已蓬
三十年來上將壇平將赤幟樹狂瀾山頺泰岱千峰失
海涸崑崙萬谷殘素旐翩躚來大鳥丹臺游戲挾飛鸞
便應瓢笠相尋去靈藥何由借羽翰
躡履頻年到海涯青童環珮結飛霞毫端巨壑翻雲夢
研底春濤漲若耶庚子日斜驚鵩鳥戊辰年逺怪龍蛇
慿誰更發山隂興腸斷王猷一棹遐(公有戊辰/三郡稿)
弱冠中原結駟行朝陽爭覩鳯皇鳴朱絃萬古迴長夜
彩筆三朝擅大名座上雪花凌楚澤壚頭虹色貫秦城
為知兠率迎新帝不向遮須問舊盟
粲爛雙鉤倚鹿盧人倫一代擅風胡刪詩秩繼周司寇
作賦名高楚大夫閥閲五朝傳父老門墻四海見生徒
尋仙政有青蓮癖日候長鯨返太湖
三篋曽誇暗誦能七車今代幾同乘金泥籙辯神仙窟
玉鑑文窺帝子陵海上專車無巨骨山中着械有竒形
干將一夜飛雷煥服匿何年問陸沉(讀巵言附録作用/張寛安世嵇康江)
(淹防風貳/負等八事)
十載𤣥闗閉緑蘿一朝禪榻蛻維摩金棺掣電飛西竺
玉舄摶風上大羅丹闕授書偕素女絳臺摛藻侍皇娥
青天度索山頭望試問桃花發幾何(皇娥歌見/拾遺記)
七雋翩翩聚紫宸陳思才調擬誰倫蕐陽舘内飛談日
碣石宫前鬪賦晨白璧千秋無大楚黄金一字有先秦
參差王氣東南歇悵望遥天絶後塵
奕葉瓊枝照錦袍何人不羨二王豪爭傳一帖辭中令
忽報孤琴逝馬曹大地驊騮紛蹀躞中天麟鳯並遊遨
雲漿萬斛西池上好憶金華濺露桃
雙旌曽駐白公堤夾㟁桃花送馬蹄大筆今懸婁水上
高門元峙越臺西兩高岩壑爭竒句三竺雲嵐䕶舊題
陳迹諸王何處問亂山嚴瀨夕陽低(婁江之王實吾越/睦州分水自國初)
(徙吳今尚/同譜系云)
棘闈綿上舊躊躇彩筆寜論晋問如汾水真儒羅上第
晋陽精甲候前除千峰曙日褰帷外百谷晴嵐眺望餘
翹首太行雲霧色幾囬梁國為停輿(長公庚午校士山/西程式咸出其手)
(尋以内/艱歸)
一䟽東南臥草亭自將遊屐臥沉㝠丹霞蔽日攀林屋
白露横天汎洞庭甪里攜家迷故蹟靈威入穴辯遺銘
泠然一夢乗風去悵望吳峰立翠屏(長公有陽羡/洞庭諸遊稿)
尚思斧鉞駐鄖闗開府中丞節制閒萬馬不嘶雲夢澤
孤鴻時達洞庭灣(用栁毅事長公/嘗開府鄖陽云)朱絃夜和湘靈瑟白
苧秋紉漢女環極目招魂勞楚夢三閭能復戀人寰
白門花月漫撩吟可柰蒲輪歴歲尋一曲五湖頻入夢
三生八座詎縈心風摧玉軫高山絶露掩金刀大壑沉
信有騎曹清癖在仇池新竹漸成林
臺殿金銀挂夕陽婁江百畆蹔徜徉全收五岳壺天内
别起三山陸海旁堂上凉風生緑埜亭前竒石䕶滄浪
(弇園有凉風堂蘇子美/滄浪亭在吳門僅百里)祗今誰主花溪宅萬朶芙蕖泣
露房
短髮飄蕭大海頭登龍曾是昔年遊長裾晚曳三千隊
彩袖朝傾十二樓字挾風雲心未老名懸日月望難酬
無勞動色真長問已盡人間第一流(長公舊贈余詩云/一字風雲爭吐氣)
(千秋日月破藏名又云代興天地有詞/壇國士誰能不讓韓俱非余所敢任云)
　　　抵新安訪汪司馬伯玉八首
叠浪奔流大壑摧龍門咫尺擬蓬萊三千界逈乗風入
四百灘長挂雪來隘地黄山無俗轍中天白岳有仙臺
躋攀一快平生目肯作咸陽十日迴
匣底青萍煥陸離酬知今日愧前期三朝詞賦羣公盡
一代文章大老遺宇内高名譁北斗壚頭陳迹悵南皮
闗情最是婁江色萬樹桃花落海湄
紫氣新都間白雲闗前晴色望絪緼誰家片碣無題字
到處名山候勒文亭倚太𤣥空八代嚢攜副墨象三墳
何言吉甫偏能頌手繫樓蘭粤水濆
當年横槊氣如虹戰血猶殷大海紅七澤戈鋋移小隊
三河鐃吹候元戎營中賦客袁宏俊幕下詩流杜甫雄
拂袖麒麟成徃事亂山雲色臥空同
十載東山挂夢魂歸從西竺問乾坤孤悰自寄函三室
大法遥探不二門香積飯僧忘歳月菩提㕘佛悟晨昏
猶餘慧業差縈念尺寸毫端萬古論
藝苑宗盟四十年暮途真契少林禪雲扶砥柱千秋壯
日揭靈光萬古懸虎帳韜鈐聊偃息雞林詞筆競流傳
無論片諾登龍易大雅堂深列管絃(司馬有傳竒四巻/名大雅堂集世方)
(盛/行)
當年懷刺出菰蘆傾葢錢塘月滿途綺席衣冠連北海
畫舩簫皷出西湖熒皇麗句懸金刹爛漫清歌送玉壺
雙劍只今猶賦草擅塲能憶禰生無
五子當年迹已陳竹林攜手重傷神齊驅碣石無先輩
學歩邯鄲媿後塵海内誰當司馬客山中今見牧羊人
惟應乞取朝元訣坐嘯天都望玉宸
　　　抵太函適汪司馬赴許將軍泛舟余遂為不速
　　　　之客座中分賦
暖日暄風照畫船茂林修竹聚羣賢雙旌乍識元戎隊
片刺忻同上客筵邂逅洪都無彩筆賡酬郢國盡朱絃
歸來更下函中榻千樹梅花伴獨眠
　　　司馬公邀同謝少亷吳太寜集函中
萬山迴合太𤣥亭五夜雄談入杳㝠繞座春風凌白苧
當筵牛斗落青萍抽毫客似登梁苑張樂人疑在洞庭
醉擁如花明月下路岐何用嘆飄零
　　　是夕遂宿太函
金碧檐楹䕶翠嵐鬰葱雲霧繞東南頻年司馬懸高榻
此夕元龍臥太函古檜飛霜盤絶壑踈梅翹雪㸃空潭
水晶簾外千家月細酌天池佐夜談
　　　董使君過訪賦贈二首
朱顔攜策赴長楊笑揖花驄大道傍赫燁封章馳紫殿
飛揚名譽出黄堂新都日月三天近夢澤雲烟一水長
囬首竹林成舊迹壚頭猶記阿咸狂
天人三策向來傳萬室爭誇太守賢夢繞花驄長樂外
風行竹馬大鄣前朱樓畫閣灘聲近紫殿琳宫岳色懸
爛漫黄金雙闕下蚤攜繁露入甘泉
　　　送汪象武之南都
祖帳天都樹色重懸腰長鋏動芙蓉遊梁上客傳司馬
入洛羣英艶士龍五夜桃花朱桁落三春楊栁白門逢
飛鴻咫尺平安報奕葉泥金瑞氣濃(象武汪先生仲子/故有司馬士龍之)
(句/)
　
　
　
　
　
　
　少室山房集巻五十六
欽定四庫全書
　少室山房集巻五十七
　　　　　　　　　　　　明　胡應麟　撰
　　七言律詩七十六首
　　　聶水部報命北上訂余握手谿頭賦此為别
河梁揮袂惜追遊五夜雙龍拆斗牛皂葢欲飛燕闕底
青帆仍遡越溪頭熒煌御氣瞻華衮慷慨窮交惜敝裘
明月梅花春事蚤為公懸榻在南樓
　　　憶蘇别駕以修(有序/)
　　　　憶在清源日與惟效使君以修别駕沈飲十
　　　　旬極人生聚首之樂一别五載使君出守三
　　　　衢尚獲談謔朝暮以修歸卧巴蜀遂絶無鱗
　　　　羽相聞惟是使君擢任觀察以修實其州民
　　　　焉豈龍劍有靈天作之合乎余既悲使君之
　　　　行而又竊幸以修之遇感懷戀别情溢乎詞
笑憶清源市上年沈酣長伴酒家眠空傳剡曲三冬棹
竟阻咸陽十日筵犢鼻正窮司馬賦貂璫誰達子雲𤣥
花驄此際堪攜興極目雙鱗灔汿頁前
　　　題徐納言具慶貤封冊
壽域雙開越水頭金章赫奕下龍樓星飛南極晴光爛
月湧西池瑞氣流八百年方騎紫鳯五千文欲駐青牛
承家況是仙郎在戲彩翩翩近玉旒
　　　登鹿鳴山絶頂憩小蓬萊觀易使君留題作(有/序)
　　　　山與郡城相望超然亭孤峙其顛四面無際
　　　　俯瞰衢闉萬瓦鱗次飛流百尺環抱其前呉
　　　　雲楚樹映帶左右近郭一大觀也舊止𤣥武
　　　　一祠葺而新之為游覽所寔始使君云
絶頂仙風面面來中天何異到蓬萊江流噴雪飛呉甸
石磴盤雲上越臺覽勝欲窮遊子目留題誰並使君才
含毫驟發登高興莫訝銀鈎破緑苔
　　　次日復攜酒酌山堂晴眺再題壁之左方
徙倚危峰散鹿羣尊前呉楚望絪緼亭臺四壁全披霧
城郭千家半入雲薄暮飛檣環浦下中宵寒磬隔谿聞
青霞忽記觀棋約曳杖行探玉笈文
　　　贈李司理二首(有序/)
　　　　司理楚嘉魚人曽祖承箕舉于鄉棄弗上南
　　　　宫與陳公甫倡和嶺表即白沙集所稱李世
　　　　卿者也從弟承勛復以戰功列名臣文詞勲
　　　　德棣萼相望司理寔世其門閥尊人孝亷亦
　　　　有集行於時
環珮翩翩下玉除漢庭司法定誰如才名供奉騎鯨後
家世將軍射虎餘座裏雄風迴七澤嚢中春雪照三衢
探竒不獨青霞興物色時能到草廬
識面荆州更有無頻將意氣傍菰蘆青春紫殿誇陳策
緑鬂黃堂佐剖符三尺清風懸水鏡萬家明月浸氷壺
銅鞮況是山公在把臂何妨學酒徒
　　　壽喻封翁七秩
三生曽授大還丹七紀長看住翠巒座上雙龍隨舞隺
亭前五馬候驂鸞西江水接東溟近南極星朝北斗寒
莫道授書年尚少蒲輪行見出長安
　　　張成叔過訪以尺牘詩草見投頗深推挹賦答
　　　　四章
意氣翩翩入洛才衡門游屐破蒼苔朱絃慘淡佳人絶
彩筆崢嶸大將來宇宙漸開新兔苑風雲重上舊燕臺
從知國士深難遇片諾何妨共草萊
十年塵迹嘆飄蓬傾葢何由道路同一顧驥羣空牝牡
雙飛龍劒隔雌雄名流上國交垂盡才子中原業未窮
悵望四明雲霧滿獨將離目送高鴻
片席乗風下海頭屋梁明月夢難酬尚虚文舉三年刺
誰共元龍百尺樓大業乾坤孤鳯起長途雨雪片鴻愁
京華舊識如相問老盡桐江釣客裘
粲爛鮫珠海色傍飛光遙夕遍茅堂千金易水看過市
片玉崑山總擅場白日鴻心游浩渺青天鵬翼破蒼茫
為君一誦如澠句齊晉他年可蹔忘
　　　歐楨伯八旬矣而神逾王千里餉書頗寓前薪
　　　　之憤寄答二章
老大登壇興轉豪懸書雨雪問綈袍文章得失寧兒輩
意氣縱橫尚我曹壯節轉深題柱感雄心曽怯據鞍勞
期君一在天風上信宿羅浮望海濤
十載西風嘆路岐菰蘆長卧越江湄宫殘碣石才人盡
殿聳靈光賦客遺斗酒乾坤迴骯髒尺書湖海問支離
竒峰四百飛雲外題遍梅花夜雪時
　　　夜同孫金潘葉四生集文如美人館
繫馬高樓興未迴銅瓶春色照寒梅人同師利觀空坐
客似維摩抱病來雪後何妨尋剡曲雲深無處問陽臺
相逢肯下高唐榻總為當年作賦才
　　　張大來至泰和以翰貺見貽賦謝
鴻書遥下白綸巾聞說題橋氣象新賜履乍聞中禁側
鳴琴獨坐大江濵蒹葭瀔水孤蓬夜桃李河陽萬室春
莫向龍頭嗟晩暮翩翩八翼上平津
　　　丁觀察以兩臺疏薦留住四明賦懷二律
千騎縱橫夾上游飛章推轂動宸旒干旄舊識長城寄
斧鉞重因大海留玉局閑敲風滿座金尊長嘯月當樓
春晴試弄桓伊笛何限梅花越水頭
咫尺樓船號令新欣從帷幄覩詞人關中久自推馮異
河内今誰屬寇恂溪擁越來清霧雨山橫秦望絶風塵
大揮椽筆成功暇修禊蘭亭正暮春
　　　送易惟效觀察之蜀中同李司理作八首
粲爛除書漢闕來蜀天何處望蓬萊黄堂久擅分符績
烏府新推仗鉞才霧擁雙龍行劍閣雲隨一寉度琴臺
百花潭上題詩暇幾喚詞人共緑醅
熒煌簫鼔夾離筵處處棠隂拂畫船叱馭重看行棧日
觀棋猶憶爛柯年瞿塘急峽高牙外䕫府孤城大纛前
滿目匡山雲霧色好憑遺碣問青蓮
憲節朝巡白帝宫千山行色望難窮城懸灔澦飛濤上
署湧岷峨積雪中社稷關心龍劍紫鄉閭游目錦袍紅
極知河内追思切伏闕何由借寇公
彩筆西南見吏情風流何似在承明花香匝地文君肆
樹色浮天望帝城攬轡岷山千騎肅飛書瀘水百夷平
莫言玉壘堪長借翹首雙珂漢闕鳴
楚水巴山别思重經遊何地不竒踪黃金作客憐司馬
白羽談兵羨卧龍絶棧三千行蜀道危闌十二望巫峰
高唐賦罷堪攜手咫尺雲華夢裏逢(巫山神女號雲華/夫人見太平廣記)
江城晴色照蒹葭彩鷁鳴榔散曙鴉鼓吹乗風還七澤
旌旗揺月上三巴揚雄閣畔題𤣥草杜甫堂前覓浣花
到日海棠開欲遍可能移植到山家
緑酒紅顔悵和歌金罏銀燭奈愁何青羊肆逺孤旌駐
白馬寒江大舶過錦里春風啼蜀魄陽臺暮雨狎湘娥
雙魚是處能相憶極目遥天劍水波
歌罷驪駒散夕氛天涯何處悵離羣猿啼駱谷千峰雨
馬踏蠶叢萬岫雲大樹尚留嚴武碣小桃偏䕶薛濤墳
眉山伯仲銜知久唱和能令越客聞(謂蘇以修/伯仲也)
　　　題琴鶴重鳴巻(代送易/使君)
繡斧輝煌下越城江天晴色耀飛旌當年舄化雙鳬去
此日琴偕一鶴行巫峽彩雲晨送客巴山明月夜談兵
何煩更就成都卜囘首花驄向北平
　　　春日送趙均甫敬甫二文學一之北庠一之南
　　　　雍秋試并寄懷大學士汝邁先生
畫船簫鼓發江潯猶為離鴻一抱琴彩日燕呉雙鳯下
青雲南北二龍吟輝皇棣萼聨高闕爛漫荆花簇上林
何事中朝論閥閲萬方翹首祝商霖
　　　題陳玉叔天尺樓
宸章爛漫燭奎躔呼吸真看帝座懸閥閱九朝韋曲後
聲華三世杜陵前風雲仲舉方高步湖海元龍漫獨眠
翹首珮環紅日近好開東閣待如椽
　　　李允達過訪賦贈
十年塵迹愧疎慵一刺何來倒屣逢文彩乍斑難隠豹
髩毛垂白為屠龍尊前片語江河盡筆底千秋海岱從
何限朝真諸洞色暮天凝望白雲重
　　　早春汪司馬伯玉抵嚴陵以手札見招先此奉
　　　　柬期司馬過小園時仲淹同至
踏盡名山興未迴一笻春首問崔嵬東華紫氣真人駐
西竺青蓮大士來絶壑魚龍迎繫纜中天鸞隺候登臺
千門雪色澄江上咫尺能無過草萊
　　　雪中寄司馬汪公洎方山人劉文學
千峰寒色坐霏霏極目瑶華倚石扉八座蹔囘司馬駕
孤亭遥問釣魚磯同雲匝地江華暝宻雪連空海樹微
莫道剡溪仍返棹子猷狂興正橫飛
　　　汪司馬偕龍博士登嚴陵賦雪寄訊
蕭森寒色照菰蘆縹緲青山入畫圖不為文星移海甸
能令春色遍江湖千花桐瀨飛瑶瑟萬樹蘭陵照玉壺
況是郢中才子集賦成題寄茂園無
　　　同徐茂呉集唐惟良蘭隂館
蘭隂攜手白雲平湖海重追舊日盟魏典乍傳中論在
楚詞曽賦大言成(用唐/勒事)千崖薜荔誰同往五畝蓬蒿任
獨行莫負習家池上燕爛燒銀燭照山城
　　　王長公二郎君同補邑庠寄賀
六朝門第盛瑯琊五葉儒紳冠海涯片玉蚤曽誇郄氏
三珠仍見屬王家雌雄出匣俱生霧伯仲當尊並瀉霞
屈指天閑掄上駟大蒐龍種向流沙(伯仲句用/三雅事)
　　　梁持伯内史過谿上夜談燕市舊遊感而有贈
握手無言意已消江干晴色此停橈千年紫閣幽期在
萬里青門别夢遥掩逕有心酬鹿豕巢林何事擬鷦鷯
塵埃漫憶東華日濁酒長歌劍影揺
　　　寄喻邦相二首(時擢觀/察山東)
輝皇除目下蓬萊繡斧麟符擁上材攬轡東方千騎合口
褰帷南國片鴻來摳趨日月宣尼廟叱咤風雲管仲臺
莫道臨淄能久住太微寒色正崔嵬
雙飛龍劍出天涯燁燁寒光射彩霞碧海樓臺環碣石
青山城郭抱瑯琊齊都按節民風變魯壁探書世代遐
底事徂徠看日上扶桑晴旭正當衙
　　　張幼于悼亡作
十載青閨戒婦儀一朝環珮赴瑶池傷心孔雀孤鳴夜
照影文禽獨立時霜薄騎曹愁裏髩月殘京兆畫時眉
自從巫峽雲歸後不向人間怨别離
　　　壽王轉運八秩二首(代長公作轉運/元美從子也)
紫綬金章照暮天斑衣玉樹間華筵八旬正值飛熊候
九折能忘駐馬年屫躡仙風陽羡頂船邀明月洞庭前
東山咫尺過從易嵗嵗看花共阿𤣥
南北驅馳髩未皤一身鹽鐵寄婆娑烏衣坐處官仍達
黃綬歸來客競過桃葉興將中令逺竹林年較仲容多
明朝倘赴安期約雙舄同凌大海波
　　　易計部過訪賦贈
輝皇鹵簿到蘭舟認是栽花舊易侯岸幘已更新氣象
彈冠猶問昔交游攜來梁父中天日望入江郎大海流
美酒頓澆愁頓釋不知行李駐山郵
　　　答李允達秀才四首
風霜遥墜筆如椽有客論文自綺年八咏漫愁人代隔
千秋重覩帝京傳(來詩及隠侯八咏/賔王帝京諸篇事)乾坤寂寞華陽社
雨雪蹉跎瀫水船莫訝中郎貪割炙于今國士定誰憐
濁酒蘭陵悵望頻如澠今覩代興人居然鵬賦追仙客
誰解麟經作素臣(允逹業/春秋)雷雨延津誇合劍星河嚴瀨
照垂綸無論白首侯芭業八翼看君近紫宸
青眼橫承百尺樓尊前何物慰離愁丹山月老寒棲鳯
白石雲荒夜飯牛屬國才名猶奉使輕車勲業漫封侯
期君對挾飛鯨去小作人間汗漫游
消渴頻年寄茂園何人詞賦競中原花生曼倩三千牘
草就䝉莊十萬言梁父雲霞期望日崑崙星斗待窮源
蟭螟一室猶堪共莫使清風隔晤言(史記稱莊周著/書十萬餘言)
　　　壽王司寇元美六秩四首
　　　　長公之初度也實前丙戌之嵗今甲子一周
　　　　矣𡨕靈大椿以五百八千為春秋區區人間
　　　　世駒隙眇不足論矧長公身居赤城名首仙
　　　　籍即𡨕靈大椿亦小年耳而何有于一甲子
　　　　耶第遐齡億算此實兆基詎容無祝以虚大
　　　　慶輒賦四律代頌嘉辰海内蒼生當同此願
　　　　云爾
玉珮曽聞下帝都金丹此日兆懸弧千秋事業周司寇
六秩行藏衛大夫伯仲塤箎麟是友孫枝蘭桂鳯為雛
呉門乍夜麻姑到仙釀何妨醉百觚
紅顔紆玉上彤墀秇苑縱橫大將旗萬古文章尊泰岱
三朝名譽葢華夷靈光突兀雲霞擁兠率髙寒日月遲
七十二峯元宅畔從教鸞隺醉中騎
安車迢逓出楓宸側席明光問老臣獨步詩名齊大雅
髙懸文價重先秦追隨隺馭三天客出入龍門四海人
漫詫蓬萊雲色裏西園臺殿盡金銀
曽從彌勒問三禪更逐方平煉九還寄迹乾坤中土外
飛身雲霧大羅前桑弧想像庚寅日花甲週迴乙酉年
莫笑騎羊人老去摳衣常侍玉華筵
　　　送王次公入賀萬壽
屐底山川遍七閩仍將金鏡入楓宸三為大國掄文吏
兩作中朝獻壽臣拄笏露華流紫殿稱觴霞色動青旻
為知燕錫承明後首問華陽擊筑人
　　　祝山人將過白岳訪汪司馬即席賦并寄汪公
四海蒼生卜謝安誰同司馬話登壇新安水似龍門出
白岳山將泰岱看明月乍淹蘿徑曉西風遥灑薜衣寒
亦知幸舍堪彈鋏曽否中林問鶡冠
　　　沈明府二親貤封寄賀
八咏當年詫妙才鳴琴南國暫徘徊循良政績飛三殿
撫字聲名動兩臺單父雲當公廨入河陽春傍訟庭迴
危樓百尺東陽近肯握如椽到草萊
　　　新正懷喻邦相方余過雲間恍忽不及往晤擬
　　　　至都下握手復以病歸漫此奉寄
孰是攜書問帝都聊同捧檄向江湖愁多總入三秋髩
病久那遵百折途赤日虹光龍劒杳青霄雲色鳯城孤
春風逺憶朝元客滿錫黃金醉玉壺
　　　清源訪蘇别駕以修邀同蔡景明夜集
扶疎雙樹似禪堂緑酒銀瓶喚客嘗麗藻世傳蘇屬國
高名人識蔡中郎三峨雲霧揮毫落九曲溪山入話長
已􁨣平原留十日漫將離色賦河梁
　　　同蔡觀察蘇别駕集張文學園亭分賦
䦨干百尺暮雲流八面疎櫺瞰斗牛彩筆詞人紛入坐
青衫遊子獨登樓無論河朔千秋勝已過平原十日留
一笑驪駒魂自斷不堪明夜木蘭舟
　　　應麟自髫丱即辱大司空朱公賞識兹公將南
　　　　歸不勝戀戀謹再賦七言二章
刋木當年夏后才乞歸優詔下蓬萊黃河萬里崑崙靜
紫氣雙帆碣石來北海琴尊初寄傲東山杖屨蹔徘徊
莫言五老雲松近斗色崢嶸照上台
十載謳歌扈聖君三朝出入冠人羣華夷並切姬公望
河洛長思大禹勤賜履燕臺晨動色懸車廬岳暮生雲
猶憐越客干將在拂拭寒光射斗文
　　　同趙明府郭鴻臚遊洞岩山
石壁高盤澗道分夕陽鐘磬坐來聞雲堆絶壑嘘龍氣
霧擁危峰下鹿羣曳杖乍招叢桂侣吹笙遥問大茅君
移家咫尺堪忘世那得鐘山更勒文
　　　大司馬張公秋日過訪溪上余時留武林不值
　　　　抵舍後再往謁謝二首
熊車遥度越王臺駿骨仍慙漢殿迴廿載登龍頻入夢
當時題鳯亦憐才三峨雲氣飄蘿薜五岳風期動草萊
翹首未央天咫尺秪今東閣定誰開
交游七子氣凌雲出入三朝帝眷勤文武並傳周吉甫
詩書長誦郤中軍風高秦望雙旌入潮落錢塘萬弩聞
突兀南樓秋色裏胡床能許坐宵分
　　　送戚都督之嶺南二首
大府新移鎮粤臺辭天白馬下蓬萊三邊帳幕霜華淨
五嶺櫜鞬雪色來説劎荆高多俠士抽毫袁伏是竒材
征南漢將曽飛檄寧似元戎出手裁
絶徼重飛上將星揚旌伐鼔度滄溟長驅吏士過南粤
逺播聲威到北庭杕杜含杯千堠肅梅花吹笛亂山青
羅浮銅柱燕然石萬古何人並勒銘
　　　秋日湖上奉訪汪司馬伯玉時仲淹仲嘉同至
十載龍門夢寐長披襟何意共錢塘軒車驟擁西湖畔
劍珮遥占北斗傍業就千秋陵左馬家攜二仲勝求羊
漫誇四百臨安寺遍勒新題向草堂
　　　湖上逢王承父
溪上秋風罷舉盃湖頭白眼重登臺乘槎汝自崑崙至
躡履余仍少室迴三尺劍花凌宇宙十年囊草秘風雷
惟應爛醉烏程下盡解鸘裘付緑醅
　　　送唐别駕之䖍州
蕪城初别鳯凰簫水國重過駟馬橋共惜士元居小郡
何如長孺在中朝千林大庾含芳近萬蕋唐昌入夢遥
便覺佩刀干氣象驛亭風雨夜來饒
　　　送大司馬張公還朝四首
赤羽初銷萬竈烟朱旌重閃入朝年鯨鯢觀築三呉外
虎豹關清百越前西北風雲馳劍履東南日月䕶樓船
莫誇定逺封時事一代殊勲太史傳
中天名岳降崔嵬望裏三娥雪色開父老競傳司馬諭
君王遥借卧龍才長城乍起當周甸大海初澄傍越臺
縱是抽毫難和客幕中猶許孟堅來
氛祲天南逼大荒獨持雙斧到錢塘三年幕府蟠蛟蜃
一夜轅門縛虎狼淮蔡櫜鞬爭伏謁朔方旗幟盡飛揚
賔僚漫擬從軍樂手定鐃歌十八章
大纛生風入帝城雙龍遥夜雪花鳴餘皇十萬清呉塞
練組三千肅漢營淝水蒼生偏聽捷潢池赤子競輸誠
何人第一麒麟上彩筆詞埸更主盟
　　　王山人世周以長歌及七言二律見貽賦答二
　　　　首
旅食經秋傍越臺王郎瓢笠為誰來平收南國雙金價
自老崑岡片玉才俠氣爾仍摽海岳詩名吾亦困塵埃
尋仙倘覓金華洞雙跨虬龍出草萊(王崑/山人)
客館逢君思欲狂呉山握手望錢塘寒光驟吐青萍匣
秋色先凋白苧裳老去雲霞忘世態窮來天地問詞場
漫將七子推同調不盡雄心驥櫪傍
　　　中秋夜司馬汪公招同呉越諸名士湖上玩月
　　　　得秋字
縹緲晴烟一望收樓船明月大堤頭芙蓉花發重湖夜
桂樹香飄萬壑秋彩筆乾坤誰大雅青衫呉越盡名流
何當醉逐羣公去十二瑶臺次第遊
　　　十六夜喻别駕邀同汪公重集俞園得池字
滿坐青山照習池上公攜客共含巵中天月色重圓夜
大海潮痕乍落時杖擲廣寒銀闕近盃傾河漢玉輪遲
當筵觸目俱名勝爛醉高陽白接䍦
　　　是夕邦相以公事先行余同司馬移舟六橋布
　　　　席堤上澄湖月色萬頃如晝簫管間作諸君
　　　　劇懽丙夜迺返
十里長橋跨水涯狂呼明月醉流霞平湖影落虹千丈
逺岫光飛雪萬家映席楓杉俱錦樹迴船葭菼半瑶華
洞庭秋色饒相似莫把雲門異代誇
　　　陳觀察留飲賦贈
豪氣曽聞百尺樓重看下榻自南州雙懸斧鉞名山色
獨坐樓船大海流絶頂雲霞藏雁宕中天雷電挂龍湫
探竒不淺王郎興瓢笠能容次第遊
　
　
　
　
　
　
　少室山房集巻五十七
欽定四庫全書
　少室山房集巻五十八
　　　　　　　　　　　　明　胡應麟　撰
　　七言律詩八十首
　　　七月望抵武林陸履素使君招集湖上樂人周
　　　　生瑾者年少善歌酒酣持扇索題即席塗抹
　　　　四韻
華星明月遍西園皁蓋追隨識大藩南國風流周小史
東呉才望陸平原朱絃度曲飛霜麗玉局觀棋墜露繁
夾㟁芙蕖千萬朶歸來何異宿桃源
　　　秋夜集程仲凱玉樹亭同梅太符羅高君作
珠簾十二鎖蘭苕一樹亭亭碎月揺貝葉恍疑天竺寺
瓊花如覩廣陵橋堦前秀色呈諸謝庭后新聲度六朝
最是縞衣明夕夢相思愁絶彩雲遥
　　　霅錢太學懋穀過訪奉贈余懋榖年家子也
奕葉風流大雅堂飛揚才藻敵文房青鞋遍踏呉山下
皁帽頻攲越水傍賦就長楊迷國艶栽成叢桂發天香
東南彩筆錢郎舊名士今誰列雁行
　　　寄贈龍君御校文南都便道入楚省覲
湖頭晴色罷參禪又覩風流白下年六館才人爭射策
三呉詞客候譚𤣥雲拖彩服椿庭外霧擁朱衣棘院前
莫戀長干風景麗西泠何限木蘭船
　　　寄贈長洲江明府明府楚之桃源人
十載風期夢寐賒相逢何意驟天涯栽成林屋花千畝
恍入桃源樹萬家畫鷁秋分呉苑月飛鳬晴蹴漢宫霞
青旗夾㟁休迴首滿目河梁散曙鴉
　　　舟過廣陵訪陸無從夜集託以買宅橋東因寄
　　　　贈此作
橋上相攜不厭頻鈿車油壁半香塵貧將玉樹誇詞客
老向瓊花作主人䢴浦月華秋似練曲江濤色夜如銀
青樓肯著狂夫卧傳語吹簫為卜鄰
　　　閏九月望後抵淮上包穉升水部邀集署中二
　　　　首(有序/)
　　　　衙齋之傍雕欄曲池特擅華勝入夜登西臺
　　　　長空無雲皓魄如晝酒酣樂作小奚歌紅線
　　　　行巨觴豪飲劇談遂至申旦蓋余自癸酉之
　　　　嵗以大中丞滕公命入武林與穉升及元采
　　　　立夫輩同學萬松精舍屈指二十四秋浮沈
　　　　異趣穉升故人之誼戀戀猶昔云
白面揚亭話草𤣥升沈迴首一潸然飛揚六傳浮淮日
潦倒單車入洛年劒合青萍明月底杯分黃菊暮雲前
投醪拚吸長河盡可奈平原是别筵
雕欄十二淨無塵緑酒銀燈勸客頻持節汝為都水使
乘槎余是問津人風生錦樹鳴霜葉露洗瑶臺上月輪
莫訝秋宵談易徹廿年朋輩各參辰
　　　泊天津遇陳孝亷仁夫為十日飲賦贈
把袂飛揚易水頭當年馳疏識名流從軍自結三千客
破敵頻呼十萬侯劒拂秋霜臨虎穴毫揮春雪上龍樓
期君一在新豐市爛漫桃花撲錦裘(陳雅喜談兵欲以/三十六人横行日)
(本如班定/逺故事)
　　　初入都與惟寅話舊白雪齋作
聚散升沈二十年一尊攜手暮雲懸觀魚尚憶濠梁下
市駿重逢碣石前意氣乾坤誰並許頭顱霜雪競相憐
從知奕葉麒麟貴彩筆何人載世傳
　　　仲冬長至大學士趙公汝邁大將軍李惟寅同
　　　　日先後招飲賦謝二章
飛葭六琯動芳晨玳瑁筵開並帝臣長揖將軍元有客
掃門丞相詎無人黃雲絶塞閑金甲紫霧中天䕶玉宸
不為上公雙吐哺荷衣容易到風塵
旅館陽迴雪乍晴梅花吹角暮雲平羮調上相長楊殿
酒出元戎細柳營鵷鷺三千隨玉陛熊羆十萬衛金城
酬知何限干將色夜夜雙龍匣底鳴
　　　至日同俞孟武顧朗生朱汝修集李太保惟寅
　　　　白雪齋即席得來字
朱門遥喜一陽迴曉逐春光上薊臺隴右英豪元世業
淮南賔客盡時才驅車豈為千秋出擊筑重將萬感來
拚取深杯酬令節參差銀漏滴蓬萊
　　　次日再同俞劉朱三子集李汝藩齋中分得花
　　　　字
華堂燒燭散林鴉坐擁紅爐片月斜漸喜春光迴白苧
尚餘秋色對黄花孤蓬游子衝殘雪大筆才人照綺霞
莫訝金閨年少甚岐陽詞賦舊名家
　　　夜同孟弢諸子集白雪山房得雲字
畫㦸清香上紫雲西園明月坐絪緼三年桂樹尊前别
一夜梅花笛裏聞白雪齋中人漸老黃金臺上客成羣
朝來太史占星聚燦爛干將易水濆
　　　上元雪後過宋忠父入直不遇寄懷
縹緲天花散鶴羣瑶臺十二迥難分光揺火樹甘泉月
焰吐金蓮太液雲殿上攀龍文苑客壇前飛騎羽林軍
知君此夕高堂夢一賦晨看帝座聞
　　　過王思延齋頭讀所撰新草并鈔本夷堅支志
　　　　十􁘣主人索七言一律及詩藪三編為報即
　　　　以見歸走筆賦此
萬軸琳瑯照五車天涯何意復吾廬登堂盡讀潛夫論
入幕先攜仲任書赤水頻年迴象罔(此書余向/求未獲)丹鉛遥
夜校蟲魚(以鈔本/多訛脱)從知錦被參軍業挾策重過大酉居
(王時為京/營參戎)
　　　題帷幄元勛冊八首(為相國/趙公賦)
　　　寧夏獻俘
十萬材官奏凱旋天威如電掃祈連窮追冒頓蕭關外
盡縛中行漢殿前宿霧三河沈劒㦸新霜六郡洗戈鋋
金門咫尺瑶編就何限殊勛太史傳
五載干城急上材傳呼中令出蓬萊長纓北繫名王去
大纛南俘叛將來淨掃烽烟張掖郡平銷雲霧赫連臺
誰論淮蔡功成易為說元戎是姓裴
　　　朝鮮復境
飛騎紛紜易水傍羽書題處筆如杠月支故主仍修貢
日本殘兵盡乞降鼙鼓漁陽空大磧戈船鴨緑靜長江
經綸黃閣真誰並一代凌烟照畫􁊇
清秋遼左陣雲寒伐鼔吹笳上將壇乍見嫖姚屯細栁
俄傳都䕶奪皋蘭千檣觸浪長鯨碎萬弩乘潮巨鱷殘
一望越裳天似洗大標銅柱報金鑾
　　　闗西告捷
一鼓居延萬甲馳風雷揺曳助搴旗天驕膽落犁庭夜
日逐魂銷度漠時朔雪頓隨騕褭淨隂風旋挾虎狼移
金城却問諸年少可解營平授策竒
露布風馳入紫宸何人第一畫麒麟雙旌出塞元飛將
一柱擎天自老臣突兀燕山銘處石縱橫遼海戰時塵
槖駝千隊南驅夜不數周家白雉馴(時邊將獲/槖駝千頭)
　　　日本祈封
巨筏連雲盡度遼紛紛乞命候封軺單于𠢐面思歸國
贊普輸心願入朝九塞軍容銷戰伐八方民力謝征徭
安危華夏看今日一騎何煩出渭橋
平明閶闔露華晞六服懷琛候紫薇島虜行成祈北面
蕃臣重譯到西飛清風絶塞塵沙淨赤日扶桑燧火微
從此禦戎傳廟略上公橫玉贊垂衣(日本使名/小西飛)
　　　雪中同胡孟弢諸君集宋忠父第分得歌字
朱樓百尺帝城阿策蹇東來問叵羅獻賦客當梁苑聚
尋詩人自灞橋過千門落絮銀為殿萬井飛花玉作河
寂寞郢中高唱後重將白雪擅新歌
　　　薄暮雪霽改席小西園步縹緲臺玩月入清華
　　　　洞觀梅花復張樂堂中華燈火樹絲竹間作
　　　　丙夜擁爐小齋聽韓生琴與周生較奕達曙
　　　　再用韻賦之
春光遥逐片鴻過有酒寧論夜若何東市張燈雲氣早
西園飛蓋月明多孤亭草色叢青桂古洞花香翳緑蘿
十二金釵屏後滿競翻瑶瑟奏呉歌
　　　雪中同王明府蔡儀曹集恒叔冏卿宅
縹緲關河凍欲含灞橋吟興正驂驔千門雪照梁園賦
萬古天空碣石談栁絮樓臺迷塞北梅花籬落認江南
相逢盡是朱絃客一奏陽春意未慙
　　　翌日再同恒叔冏卿集穉含儀部第
攜手高齋散鶴羣帝城春色漸絪緼金庭日月三都賦
(恒叔有五/岳游草)玉洞雲霞二酉文(稚含自號/二酉山人)雪霽爐烟縈樹
起風清碁響隔花聞朝來共策黎眉去折盡寒梅易水
濆
　　　奉壽大學士洪都張公四首
律轉洪鈞萬象移金莖承露出瑶池蓬弧已卜三千外
花甲才周六十期霧擁青牛來絳闕雲飄黃鵠下彤墀
憑高一望台垣色南斗中天正陸離
海屋籌増玳瑁筵東皇靈氣夜周旋三台拱極星辰上
八柱擎天日月前左馬文章鸞掖貴䕫龍勲業鳯池傳
桃花漫憶西華外玉洞明霞萬樹懸
二百年鍾命世才垂紳端笏住蓬萊三神山外青鸞下
五老峰頭白鹿來中貴傳觴臨玉陛大官行饌出瑶臺
無論吉甫清風頌煥爛宸章屬上裁
赤舄雙瞻傍紫宸華夷誰不羨經綸安危一代徴王佐
侍從三朝識帝臣異日才名金騕褭當年形貌石麒麟
閒雲極目匡廬畔能憶𤣥亭問字人(公在南成均日余/出門下命賦閒雲)
(館/詩)
　　　雪中陸使君過訪時大計初解嚴
千山飛雪灞陵橋策馬長安路未遥豈為魚鹽來上國
爭傳牛酒錫中朝綈袍碣石交情古(使君徃與余邂逅/長安彈指遂三十)
(載/)彩筆甘泉氣象饒八百璚樓春苑外新詩隨處勒岧
嶢
　　　贈呉翁升
握手新知更酒徒由來竒偉擅菰蘆星河靜日飄雄劒
風雨殘宵擊唾壺白玉堂中人在否(翁升買一姬甚麗/而早死集感懷之)
(作為山/黛閣編)黃金臺上客來無異時苕霅家能泛何用扁舟
狎五湖
　　　夜同胡孟弢龍君超楊世叔三孝亷周陳二山
　　　　人集宋忠父第觀梅花繁英盛開芬郁殊絶
　　　　適侯萬二都尉在坐琳瑯珠玉與花艶相映
　　　　發同集諸君應接不遑余傾賞丙夜幾欲醉
　　　　卧閣中作趙師雄羅浮夢矣歸賦一律似忠
　　　　父并博笑侯萬二君
姑射雙仙玉不如一尊花底鬭璠璵夢迴大庾繁霜外
吟斷孤山片月餘寂歴寒香飛枕簟玲瓏疎影出庭除
東風何處吹長笛極目江南舊草廬
　　　區太史用孺過訪小飲
濁酒翻歌意氣長金門環珮蹔徜徉詞臣煖借青綾被
倦客寒消白苧裳賦雪何人還郢里談天吾輩尚華陽
相看伏櫪同盟在未遣雄心阨太行
　　　夜同子玉過用孺出荔枝酒轟飲至酣即席賦
爛漫名花壓酒巵主人留客鳯凰池何煩大白呼桑落
宛似輕紅擘荔枝把臂浮雲春盡日持螯明月夜䦨時
莫教一騎華清笑膓斷當年杜牧之
　　　送趙鹽鐵之維揚
燕山晴雪照宫袍車騎東方意氣豪臺上千金騏驥骨
池頭五色鳯凰毛深花揚子迷春渡逺樹蕪城落夜濤
二十四橋人似玉畫筵何處伴揮毫
　　　送孟弢之沅中
東風帆色潞河瀍無賴楊花舞别筵龍劒未收豐獄底
鮫珠猶泣洞庭前千人漫擬酬春雪一士何妨守太𤣥
(庠士僅/二十人)此去長沙應計日受釐明主在甘泉
　　　贈李大將軍二首
誰奪天山蓋世勲登壇長鋏動星文隴西猿臂傳飛將
薊北麟臺屬冠軍十萬琱戈營似雪三千珠履座如雲
猶憐射獵平原后彩筆拈詩過夜分
金鎖花深醉玉壺緑沈苔卧伴雕弧爭傳都尉晨風曲
自寫將軍落照圖轉戰頻年屯涿鹿禽生遥夜出飛狐
長纓不道終郎懦躍馬蕭關日未晡(李善/丹青)
　　　同賀伯闇集蘇叔大聽謝孫兩孺子歌曲作是
　　　　夕賀遂以獲雋歸
曲巷濃春到竹扉羊求相過並忘機尊前月似羅浮出
座上雲偏碣石飛花院管絃流翠幄棘垣燈火動朱衣
慈恩百尺青霄外姓氏晨看徹帝畿
　　　曽人倩春日移居招同諸君夜集余偶以他燕
　　　　不赴賦謝此章
韋曲西南大隠留卜居春日近龍樓金門詔許東方待
玉殿書將太乙讎栁色甘泉移砌上花香平樂過床頭
羣公正引揮毫興愁絶青絲絆紫騮
　　　奉贈大學士馮公
當年曽謁大馮君皁蓋飛揚瀫水濆華國更傳中秘草
名家誰嗣太𤣥文香浮赤舄唐宫霧燭引緋袍漢殿雲
解道鳯池霞色滿餘波長借白鷗羣
　　　夜遇蔡𢎞父館中呼盧戲贈時蔡將買妾長安
屈指新豐散酒徒長燈明月蹔呼盧關東意氣慙吳質
洛下風流羨蔡謨翠縷同心金是屋青絲垂手玉為壺
曲江花事輸年少一載嬋娟向五湖
　　　王文學以忠八十餘徒步入燕訪大學士趙公
　　　　而神明茂甚詩以壯之
五字新詩一釣綸攜將帝座問星辰聊行雪裏山隂道
肯逐風前洛下塵大厦萬間依梓里危樓百尺近楓宸
無嫌掃葉王生耄結襪猶能重相臣
　　　送屠田叔之七閩
抗手春明話别離為君重賦七閩詩官曹鹽鐵酬文學
佛寺金銀卧武夷目斷紫騮紅杏苑歌殘黃鳥緑楊枝
側生飽啖楓亭下可忘京華識面時
　　　應揮使招集坐中北樂侑觴賦謝
燕寢清香散鶴羣玳筵霞色坐絪緼蹁躚舞袖花間出
嘹喨歌喉竹下聞旅夢乍迴燕邸月鄉心猶共越谿雲
憑高試望東南氣燦爛明星拂劒文
　　　錢參戎移任北平二首
飛將新移右北平度遼橫海舊知名珠弓射日千鵰避
玉帳連雲萬騎鳴羽檄晝馳平樂館鐃歌春滿受降城
曽聞異日東征績半夜天山已結營
一劒凌空舞雪花雙旌揺日動龍蛇從來驃騎能憂國
未滅匈奴肯顧家苜蓿城邊吹篳篥燕支山下奏琵琶
大標銅柱祈連外第一凌烟摠浪誇
　　　王通侯世叔以新刻詩草見貽卒業賦二首
奕葉金貂大海濆風流王謝舊無羣清標突兀麒麟畫
彩翰飛翔鸑鷟文勑勒歌成才冠世燕然銘就氣凌雲
寧知逸少將軍貴搦管千花拂練裙
年少登壇笑伏波飛章雲錦粲明河大揮隴右屯田疏
重製伊州出塞歌謁帝華筵聞杕杜懷人清興入藤蘿
翩翩白馬燕臺暮頻許荆高挾筑過
　　　寄李逸人李好談長生别余入咸陽自云將煉
　　　　藥終南與人世絶
黃河遥望盡飛沙一别難尋漢水槎白苧閒過韋曲栁
青萍狂狎杜陵花長生籙在顔終駐太乙丹成髩未華
寄問旗亭耕種叟荒原曽熟邵平𤓰
　　　送鍾太學天毓歸越省其尊人觀察公
驪歌不斷夕陽樓又折黃花賦逺遊六館諸生驚翰墨
三河羣少羨風流朱衣上國誰青眼彩袖高堂正白頭
歸去若耶西子近絲韁煩為片雲留
　　　奉贈大司徒蒲坂楊公二首
當年袍笏借南宫片刺曽勞答孔融世德摠傳䨥八座
家聲遥羨四三公芻飛絶塞軍儲盛粟輓長淮帝眷雄
自媿銜知年少日蒲梢憔悴太行東
三朝出入珮雙龍四岳諏諮近九重社稷勛勞周太宰
川原籌畫漢司農朱旗代北邊烽静絳帳關西世澤濃
廿載長安聊再入不禁風雨敝芙蓉
　　　中秋夜大學士趙公招集待月賦謝
長廊秋色轉斜曛握手平津上客羣酒出天厨容並醉
羮調帝座許平分黃金城闕籠香霧白玉樓臺挂彩雲
酣醉莫辭過丙夜清輝蘿薜已紛紛
　　　中秋先一夕同呉允兆周元父集宋西寧園亭
　　　　翫月申旦即席分賦得郊字
秋半園林易水郊郇厨頻出大官殽茒堂一葉霜華下
桂殿千花月色交極目蟾蜍初展鏡驚心烏鵲未安巢
清光儻為侯門駐後夜重攜上客敲
　　　秋日王太學行父招同顧朗哉顧靜父李叔操
　　　　李本建袁微之魏穎超汪明生王資敬集長
　　　　安西曲
碧瓦朱甍大道傍招邀臺館尚華陽壚頭擊劒多燕俠
澤畔抽毫是楚狂露黯翠梧頻換色風酣紅芰亂飛香
疎簾清簟人間世賭墅憑誰敵謝郎
　　　中秋後一夕蘇叔大招同汪公幹胡昌世區德
　　　　符攜尊步月西長安遇趙汝元兄弟痛飲達
　　　　曙
一尊星斗挂長空良夜招攜桂樹叢玉鏡尚圓千里外
瑶臺同望九霄中高林墜露驚棲鳥逺塞飛霜落斷鴻
廿載素娥成逺别天香零落廣寒宫
　　　蔡立夫素不事麯蘖入都下忽以酒人名每一
　　　　舉觴輒酣暢累日夜乃醒醒則復呼酒酒已
　　　　復醉或至經月始復常自名連環飲得歌者
　　　　苗鳯時置屏障間相酬酢余甚高其風格戲
　　　　贈此章
擊筑燕臺興轉狂離騷讀罷思飛揚經時曲阜邀從事
盡日糟丘卧太常帳裏玉簫傳鳯吹筵前珠履集龍陽
竹林風致看垂盡儻許頻過白面郎
　　　何長卿至自南都技益精絶賦贈此章
一擲千金散彩雲愀然長嘯大江濆生花驟入銀鈎夢
倒薤俄成玉筯文帝命靈篇傳七緯人誰竒字話三墳
𤣥亭十載清吟斷為汝重題白練裙
　　　汪象先伯仲招遊城東阮姬館即席索詩題壁
　　　　間
落魄長安思轉豪新聲同聽鬱輪袍看花悞入林中竹
(姬阮/姓故)採藥迷行洞口桃(亦劉/阮事)小玉橫釵頻擁髻阿環持
硯伺揮毫(妓名/瓊瓊)酣歌剩發青蓮興莫遣汪郎笑二毛
　　　汪象先復邀集阮氏明月樓
羸馬東郊不厭狂坐攜豪興入平康觀風上國來呉季
(坐中呉/生善歌)待月前溪遇阮郎石上桃花迷對奕壚頭竹葉
照飛觴青衫漫濕潯陽泪一曲琵琶萬恨忘
　　　長安秋暮
萬户西風急暮砧錢塘秋色夢中尋毫端漫詫相如璧
槖裏誰操郭隗金長信宫寒雲漠漠華陽社逺日沈沈
登高且逐黃花醉遮莫霜華入髩心
　　　陳太史孟常過訪
環珮翩翩洛下逢越溪猶記舊芙蓉琱弧百中長懸虱
寳劒雙飛欲化龍載筆西清霞縹緲讎書東觀日從容
高樓肯作陳登卧大闢翹材傍九重
　　　壽李惟寅五秩初度八首
紫氣清秋駐玉宸蒼生華夏頌經綸三千刼外懸弧客
五十年中仗鉞人文彩聲名符鸑鷟丹青圖像照麒麟
崧高突兀生申後誰復成周話降神
樓臺十二靜飛沙帶礪山河柱國家映日堦蓂呈五葉
(公以暮秋五日初度/越三日乃為重九)先霜籬菊綻三花紛紜瑞鶴遊蓬
島蹀躞名駒聚渥洼虎帳麟袍天北極人生何處覓丹
砂
黃菊初開玳瑁筵羣仙齊降大羅天登龍預報重陽日
躍馬才過半百年北府聲歌傳出塞西堂名勝鬭凌烟
貂蟬肯挾元侯重五夜花生巨筆前
十萬材官大將旗安危南北髩毛知青萍錯落談兵夜
白羽飛揚誓衆時雁塞爭傳都尉曲雞林頻誦拾遺詩
(李白亦拜左拾遺惟寅/新集名青蓮閣草故云)烽烟淨濯榆關外贏取天河作
酒池
廿載隂山懾大名天驕消息斷龍城長驅蜃鱷扶桑界
盡宿貔貅細栁營疎勒勛勞班定逺先零籌策趙營平
由來文武中朝憲一頌聊煩吉甫評
登壇才氣冠時髦橫槊風流擅彩毫喬梓家聲雙鳯躍
孫枝門望八龍豪(公諸孫正/得八人)青油幕䕶淮山桂赤玉盤
行閬苑桃尚記少年裘馬事西園旬日醉葡萄
北海筵中醉未停南皮社裏嘆飄零青衫白璧聨燕市
(余與惟寅嘗合所/作詩為聨璧編)紫綬黃金壓漢庭宇宙同盟三十載
江河齊算八千齡赤松少俟功成候把袂驅羊入翠屏
海岳風期聚草萊江山文藻半莓苔獨看魯國靈光殿
長峙燕關碣石臺射虎縱橫當世略雕龍淪落異時才
朱絃久絶雲門調一為鍾期次第裁
　　　送汪象先還歙中余將卜居秣陵象先訂余買
　　　　宅杏花村同以明嵗秋晩
青萍長夜舞離筵緑綺猶將别路彈㟁夾丹楓雲外寺
江鳴黃葉雨中船鄉心半咽驪駒外客夢孤飛雁陣前
攜手杏花原上約鳯凰臺月幾迴圓
　　　同王行父呉允兆沈孺休李本建魏穎超汪明
　　　　生李叔操集惟寅宫保第得飛字
玳瑁筵開半褐衣侯門猶憶故山薇當尊紫氣函關落
繞座青霞碣石飛客醉南樓秋浩渺兵談北府夜霏微
中天試望長庚色燦爛晴光徹帝畿
　　　趙相國齋中芍藥盛開即席賦
春色長安尚未䦨平津西第近金鑾瓊林種就三珠樹
玉砌粧成七寶欄露浥朱唇霞競吐風迴粉面月初團
調羮況值台垣暇百遍休辭大白殘
　　　同王水部蔡祠部袁儀部集高比部正父邸中
　　　　同賦兼送正父南還(時正父以恤/刑暫歸南海)
一騎遥衝雨色來金門曽念舊蒿萊含杯四座俱仙吏
授簡三曹各賦才紫氣豐城看射獄丹砂勾漏待登臺
春光倘憶成都客人日詩篇海上裁
　　　再用前韻送正父
斜日蒼涼轉翠苔一樽秋色指蓬萊西山林葉儀曹興
(柳子厚有秋日遊西山詩/蔡袁兩君皆嘗為儀部郎)東閣梅花水部才(王君/水曹)璧睨
秦庭仍舊邸金殘碣石豈空臺南征何限登臨句四百
峰頭取次裁
　
　
　
　
　
　
　
　
　
　
　
　
　
　少室山房集巻五十八
欽定四庫全書
　少室山房集巻五十九
　　　　　　　　　　　　明　胡應麟　撰
　　七言律詩八十首
　　　大司馬東明石公過訪奉贈二首
百萬良家白羽中驅除南北羨雄風坐收貔虎無雙策
誰擅麒麟第一功帶礪河山新氣象旂常社稷舊精忠
遥憐抗疏黃門日折檻長留玉陛楓
三朝詞筆大如椽琬琰勛勞柱石前七尺安危懸宇宙
䨥鈎離合動星躔陳兵鉅鹿登壇夜破敵盧龍出塞年
堪笑班生頭漸白欲將銘頌勒燕然
　　　送羅浮陳山人
揮手元龍客思遐十年豪氣共天涯愁深白下三秋月
夢入朱明萬樹霞卧榻經年聞帝座支機何處問仙槎
樂遊原上飛霜色惆悵離心折暮笳
　　　同胡孟弢張仲立過集李惟寅宋忠父作
欲綰相如賦倦遊歸心頻折大刀頭桃花一樹空含笑
栁葉千絲盡喚愁狂逐春風眠北里醉呼明月上南樓
應門莫怪齊竽拙挾瑟時能過五侯
　　　雨中同行父元兆集惟寅第作
皁帽攲斜白苧袍尊前華髮漸蕭蕭西堂殘暑驅紈扇
南陌新涼上彩毫風度蛩聲油幕逺月分螢影畫牆高
從知隻字千秋在底事平原説四豪
　　　夏日集大學士趙公齋中時羣從諸孫咸集
畫檻雕楹煥陸離雪桃氷李坐含巵天迴廣厦流雲入
地擁長廊夕照移繞砌蘭孫誇奕葉當筵花萼鬭連枝
朝來霖雨商岩足好奏南薰上赤墀
　　　夜同謝友可集曽人倩新居分得臺字客罷復
　　　　對奕丙夜
深居贏得近蓬萊路轉黃金百尺臺入座風流垂拱客
登壇名譽建安才雙扉積翠西山墮四壁新涼上苑來
清簟畫簾爭奕罷坐攜明月向蒼苔
　　　寄贈李參知(駐婺中出示呉下/名流詩帖甚都)
突兀龍門重漢都誰從長揖望司徒天邊紫霧飄熊軾
日下紅雲抱轆轤種就甘裳連百粤攜來𤣥草半三呉
胡床見説風流甚試問南樓月有無
　　　為行父贈西曲薛生
誰挈名花到上林居然一笑謝千金江天桃葉凌風渡
水國蒹葭抱月吟朱鳯半翹縁比翼翠蛾微斂為同心
白家長恨殊堪誦早拂東床侍玉琴
　　　薛生以七夕初度故小字巧巧又清齋學佛復
　　　　有素素之稱行父拉余過曲中薛持箋索題
　　　　走筆賦此
名花移植近金鑾一朶能傾十二欄巧思正鍾天女夕
素肌長抱月娥寒清商管協河東鳯(薛于坐吹玉簫汪/明生作白眼和之)
(絶類燕中瞽目彈琵/琶者衆為之大嘯云)赤錦箋裁蜀郡鸞可但校書推學
士龍門飛將舊登壇(薛濤稱女校書仁貴以白袍顯/素素于騎射甚精皆薛氏云)
　　　李本建招集薛館薛於弧矢最精挾彈尤稱絶
　　　　技是日縱觀許為李作長歌贈薛先賦此篇
曽伴天孫侍玉宸偷從太白下峨岷驚看絶代無雙質
解道登壇第一人(薛一見余即/以此語相贈)翠袖彎弧長貫月青絲
馳轡不飛塵亦知八斗才華絶能復抽毫賦洛神
　　　同謝友可集王行父館中
一尊長夜把蒲萄邂逅燕城貰錦袍彩翰舊飛三楚雪
青萍初濯九江濤銷沈徃事迷雞肋歴落雄心擅蟹螯
驚座莫言狂態甚風流王謝總人豪
　　　王行父入都以鵞飵糟鰣葛簟等物見餉賦此
𤣥經曽授楚三閭賦就河東出草廬餽我正思衡岳雁
為君重食武昌魚蒼筠巻雪真無價素葛含風玉不如
漫向美人論識面十年䰟夢倚璠璵
　　　唐從事邀集酒樓觀女樂即席賦此送唐之歙
　　　　中
錦纜黃河憶共來輝煌袍笏下蓬萊風流蹔借蓮花幕
意氣頻呼竹葉杯海上晝遊還越郡天涯春色遍秦臺
雙騶倘憩齊雲石為掃題名舊緑苔
　　　同王行父集惟寅齋頭得來字
曲几疎櫺照緑苔髙陽狂興逐人來即看談虎當今事
何減雕龍異日才座上彩毫仍楚澤門前珠履半燕臺
蛟螭剥落司空字猶記岣嶁絶頂裁(時出大禹/承帝碑)
　　　楊博士招飲館中(博士成都人舊/為長洲縣尹)
白板雙扉䕶碧苔何人攜酒問竒來𤣥亭暫寄成都客
宣室初還洛下才座裏盃盤仍苜蓿宫前袍笏漸蓬萊
無論麋鹿姑蘇畔蚤逐飛黃上薊臺
　　　仲夏初度惟寅為余舉觴話舊感懐賦謝此什
年少相逢結客塲翩翩裘馬賦河梁風期肻逐朱顔盡
意氣偏偕白髮長閣上麒麟雲縹緲宫前鳷鵲月微茫
桑弧莫話男兒事縱目天山大樹傍
　　　蔡穉含招同王恒叔永叔雨集
繞架琳瑯四壁前翛然門巷似神仙風驅殘熱先開徑
雨送新涼驟入筵三俊聨翩飛宛洛一經憔悴卧幽燕
毋嗟老眼風塵下賭墅猶能壓謝𤣥
　　　同王太僕蔡祠部集永叔黃門館中
十日平原燕未空千秋河朔思偏雄雙攜綵筆邀王粲
一抱朱絃和蔡邕太液輕陰迴驟雨甘泉殘照挾飛虹
淋漓大白休辭醉何限蘭心玉署中
　　　周窽六招飲齋中
苜蓿空齋坐典墳居然野鶴在雞羣前身宋玉偏能賦
早嵗陳思善属文絶頂匡廬捫墜雪深秋滕閣卧飛雲
何須更作如椽夢粲爛朱華鄴水濆(窽六臨/川人)
　　　贈王吏部
江左高門舊不羣埀紳端笏氣凌雲千秋藻鑑山公疏
一代菁華吏部文漏待明光天咫尺香含長樂霧絪緼
干將此夕堪延佇何限飛虹易水濆
　　　惟寅治第于甃石中得大禹岣嶁碑因函置壁
　　　　間賦此紀事是日同觀者王行父汪明生
十丈穹窿照海湄𤣥圭猶憶告成時不縁竒字中郎識
那得靈文大夏遺霧擁蛟鼉晴挂壁星攢科斗夜臨池
他年手勒燕然碣萬古銀鈎對陸離
　　　贈京兆尹錢公
宦迹三朝舊建章風流習習滿維揚髙門奕葉推王謝
大府聨翩接趙張謁帝競傳京兆尹入官曽記禮曹郎
燕臺百尺衙齋近燦爛黃金出尚方
　　　贈答郭太史美命
縹緲蓬壺十二樓鏘金鳴玉扈宸旒客傳江夏無雙譽
人擬汾陽第一流紫闥霞明螭陛底青宫雲繞鳳池頭
遥憐後夜藜燈色曳杖頻攜太乙遊(太史江/夏人)
　　　與君禹蘇丈别且六載入都後忽聞以大計至
　　　　余喜極策蹇訪邸中君禹方病齒謝客躍起
　　　　擁褐對談丙夜各賦一章
金銀宫闕駕蓬萊入覲歡聲漢使來一自驪駒傳象郡
那知龍劒合燕臺新書碧荔枝頭寄麗賦紅蕉葉下裁
秉燭對談拚永夜參差梁月墮莓苔
　　　張中丞助父兩以書寄余余亦兩書寄助父而
　　　　皆不達郎君後之都下再得手札賦此奉酬
廿載梁園望目勤西風林葉轉紛紜浮沈殷羨書中字
明滅荆卿劒上文地盡中原惟片雪天長南國有飛雲
悲歌屠狗燕臺事寂寞年來未易聞
　　　壽柳封君
紫氣東溟日夜懸瓊樓春色照華筵簪纓世襲河東後
綸綍新傳渭水前桂樹一株偏倚月桃花千度不知年
誰論五馬人生貴屈指青鸞絳闕傳
　　　區太史用孺招同屠田叔胡孟弢曽人倩崔子
　　　　玉謝天章高正甫張孟竒夜集得霞字
青熒藜火隔窓紗咫尺瀛州路未遐執㦸共誇中秘館
飛觴頻入近臣家毫端麗賦燕臺雪座上雄談碣石霞
不道羅浮天萬里玉堂清夜看梅花
　　　秋日汝元招集城西李氏髙嘯臺即席賦
百尺䦨千掛斗牛千家簾幙浄髙秋慈恩花竹深藏寺
太液芙蕖逺入樓檻外飛雲盤野鶴尊前斜日墮沙鷗
脫巾洗足俱成趣莫負平原十日游
　　　惟寅偶中人言不佞復將南發去住之懐凄然
　　　　岐路漫成此章
虎將親提十萬師功成頻奏乞歸詞寧知巧貝生文錦
不信明珠溷素絲上將且開黃菊宴遊人先到赤松祠
飛霜夜發河橋舫愁絶乖龍入夢思(時值/暮秋)
　　　别沈司空純父二首
津亭黃葉正紛紛不斷秋聲馬上聞客子衣裝鴻雁隊
元戎旗幟鸛鵞軍攜歸海嶠猶春雪望入河梁幾暮雲
萬里孤舟三刹畔不堪重泊過宵分
何限飛霜易水頭木蘭舟楫蹔夷猶四愁是處羈平子
八詠當年擅隠侯羽扇論兵朝北塞胡床攜客夜南樓
誰言片月關山逺夜夜雙龍合斗牛
　　　别李太保惟寅
一騎西風問故山淮南樷桂正堪攀華筵首列三千坐
大厦長依十萬間出塞功成遼海戍攜家秋盡洞庭灣
高牙突兀雲霄上清夢頻飛玉筍班
　　　别郭太史美命
午夜西風興式微并門黃葉背人飛孤雲萬里還丹壑
列宿中天覲紫微異代漢庭談結襪他年周鼎佐埀衣
莫愁楚越音書斷何限陽春落海圻
　　　别王文學行父並所知薛生
長嘯都門話草萊驪駒猶傍夕陽裁新詩絶代王摩詰
妙舞傾城薛夜來尺璧故應還楚嶠雙珠何日問秦臺
紗窓繡幙論心地飛夢時能到緑苔
　　　次潞河少保趙公太保李公各遣人以綾錦追
　　　　遺賦謝
煥爛雙緘襲彩毫春風如拂潞河濤寒銷學士青綾被
艶借元戎赤錦袍范叔豈忘歸魏思蘇卿寧憚入秦勞
江干好伴羊裘客埀釣三山問六鼇
　　　與行父别都門意殊戀戀抵潞水則象先尚未
　　　　發舟把臂驚訝雄飲浹日言念行父再贈此
　　　　章
興盡西風策蹇驢河梁酬唱未全虚那知流水思君日
(徐幹詩思/君如流水)正值陽關送客餘(是日辰别行父夕遇/象先陽關王維詩也)中斷
雁行仍比翼雙緘魚腹互傳書(行父象先彼此致書/問訊互以不佞為言)由
來象緯占離合遮莫寒光射玉除
　　　潞河南發永叔黃門虚所乘舟以見待賦謝二
　　　　章
北上青㝠問紫宸東歸滄海話埀綸那知錦纜登仙客
猶戀綈袍謁帝人萬里長風吹浪日千山晴雪渡江晨
豪遊是處堪河朔底事平原話浹旬
攜手雙星散玉函故人憔悴百花潭多情落日停絲笮
無恙西風入布帆大澤魚龍天上下清溪鳬雁地東南
聨艫且角新題句何限江楓逐夜談
　　　永叔舟中同王山人石父較奕作
天末歸心墮釣綸青鞋能復戀紅塵仙槎此夜偕王質
旅店何年卧積薪滿座星辰寒照客半窓風雨夜留人
無論甲子須臾事筆底桃花萬樹春(奕經有半/軒風雨集)
　　　次夕飲酣永叔得句云柝聲頻入夜霜寒余為
　　　　足成一律時仲子弼侍坐而余于司空為年
　　　　家
柝聲頻入亂霜寒燈燼交飛片月殘詞賦千秋攜玉樹
風期三世見金蘭寧親海甸驅馳急送客河橋去住難
迴首爛柯吾舊宅石門天際候青鸞
　　　林計部天迪招飲達曙作時舟次清源關下
華館邀賔駐玉驄當筵霞色照新豐西園公子留明月
東海詞人擅大風十道帆檣飛輓外千門絃管嘯吟中
匆匆把袂南州去膓斷清源驛路楓(天迪宗伯/公子也)
　　　是夕伶人奏劇客有以救蛇獲報者戲于席上
　　　　賦此呈林君
千帆晴色下高舂錦席華鑣夜過從塵榻久懸徐孺子
角巾長墊郭林宗青雲是處披文豹紫霧何年化白龍
愁絶呉楓江路逺飛霜寒徹曙天鐘
　　　天迪以新詩屬序未及脫稿賦此報之
青藜遥夜並過從白帢聊將對曼容一遇仙郎慚倚馬
從知詞客擅雕龍丹霞恍忽閩山駐紫氣蒼茫岱岳重
遍讀新詩三百首江天何處覓芙蓉
　　　雪中再作此呈永叔
疊鼓嚴鉦報曙雞關河寒色望凄凄飄揺落絮縈高􁑕
綽約飛花罩大堤鶴氅乘風天上下漁竿橫霧月東西
蘭芽暮茁休相咲玉樹王家遍舊蹊
　　　舟次清河逢王世叔通侯先是惟寅以尺素貽
　　　　世叔至是遇于途中二律奉贈
大纛髙牙鎮海濆山河帶礪漢元勛旌旗汴泗千艘合
簫鼔淮徐萬舶聞開府世傳嚴僕射輕裘人識杜將軍
翩翩白馬平原外時見雙雕落彩雲
征西勛烈冠雲臺奕世威名被草萊十道軍儲橫海節
三朝人望伏波才摶風白鵲飛旌度噴雪黃龍巨艦來
後夜南樓豪興發新詩何限月中裁
　　　永叔舟中遇稚升水部再柬二首
聲名藉藉動皇畿錦纜牙檣出海圻萬鷁連雲金翅擁
雙龍橫霧玉鱗飛淹留彩筆歌叢桂濩落青衫問采薇
同學廿年年少友幾人袍笏到丹扉
雙旌寒拂大河東舸艦如雲節制雄十載詩名傳水部
一時才望重山公風清䢴浦梅花句月朗淮堤桂樹叢
咫尺牙璋龍闕畔金緋懸錫大司空
　　　贈王中叔别駕二首(中叔為永叔伯兄次圭叔/與余同鄉薦三君並掄魁)
移官何啻入蓬瀛矯矯朱霞麗赤城荀氏一龍誇首占
薛家三鳯羨偕鳴江天樓閣金陵壯海㟁帆檣鐵甕明
聞道畫簾清興劇欲將藜火較楸枰
名家曽識晉司空佐郡重看借大馮㟁幘光隂詩巻外
褰帷名勝畫圖中西江楚蜀帆交下鐵甕金焦寺對雄
屈指中朝優詔下肻令神足限追風
　　　入武林寓沈材叔園亭作
行李蕭蕭倦客嚢衣襟憔悴北來霜花隂忽睹揚雄宅
草色重開杜甫堂刹逺盡流青嶂色簾疎長浸碧湖光
亦知八咏才情富曽許風期在末行
　　　曽方伯過訪寓中奉贈
婺水分符接畫橈聲名八咏共岧嶢縱橫彩筆留三洞
燦爛雙旌駐六橋擁霧薇花燕闕近參天棠樹越城遥
酬知未和休文曲獨把干將劒色揺
　　　再柬陸履素使君
矯首湖天望目長畫船簫鼓出錢塘東京驟貴桓寛論
南越都忘陸賈裝幕下清霜流彩筆樓頭明月據胡床
芙蓉萬朶沈酣夜曽憶當年共酒狂
　　　陸使君過訪作
門巷蕭蕭閉緑苔高牙俄報使君來驚心雨雪違燕市
把臂星辰聚越臺寂寞𤣥經沈草莽飛揚丹詔出蓬萊
春花四百湖頭寺彩筆將因次第裁
　少室山房集巻五十九
欽定四庫全書
　少室山房集巻六十
　　　　　　　　　　　　明　胡應麟　撰
　　七言律詩七十九首
　　　沈侍御楊茂才同邀太虛樓燕集余適留滯湖
　　　　上以薄暮過則賔主偕行矣戲柬一律
蕭蕭寒雨隔孤篷慙愧平原十日同是處新詩懷沈約
何人𤣥草敵揚雄地偏雲際留雙鶴天濶湖頭滯片鴻
握手後期堪永夜暫將離恨託絲桐
　　　送程仲凱之兩都
五夜山隂興獨乘海天遥望白雲凝囊攜劒色過燕市
船載簫聲出廣陵何處新詩酬北雁當年竒氣羨南鵬
高臺倘遇荆丹輩好上黃金第一層
　　　黃禹鈞邀同張總戎汎舟湖上作
飄然飛鷁下澄波千頃其如叔度何郭外雲嵐芳草合
湖頭風雨落花多參差碧殿浮丹鷲曲折朱欄竚翠蛾
握手茂先雄劒在夜來星斗共摩娑
　　　送趙符卿之燕中
夾道衣冠瀫水傍欣看承詔入長楊龍池乍逐抽毫客
鳳闕新超尚璽郎斾擁飛霞行碣石船隨疎雨出錢塘
中朝相業誰堪並竹帛行占太史揚
　　　夢王行父並寄薛素卿二首
水殿雲廊卧碧紗長風吹夢入東華高梧帝苑猶飛葉
藂菊仙臺盡試花江上數峰湘女瑟河邊孤月漢臣槎
牆東是處新粧麗莫戀青門舊種𤓰
天街何處問平康不捲珠簾見畫堂粉面三千迴薛媛
朱顔十五侍王昌名駒蹀躞黃金勒乳燕呢喃白玉梁
斟酌章臺人在否羅巾猶䕶百花香
　　　同茅山人過胡上舍園亭作
面面珠簾䕶緑蘿平湖十里漾清波長風廣榭飄梧竹
細雨孤亭拆芰荷愁緒頓隨秋色逺賞心殊為暮涼多
相逢大有高陽興不駐征驂奈爾何
　　　趙中丞以督學檄祠鄉賢中丞宗魯别駕尊人
　　　　也
歸來三徑抱雲眠片石江郎大隠年五畝盡忘中令貴
一鄉誰並太丘賢青門舊吏懷風素紫閣名卿問草𤣥
共識珮刀龍種在翩翩才望達甘泉
熒煌飛檄到鄉閭猶憶中丞舊上書九列勲勞存琬琰
三朝名姓重璠璵納言司近雙龍闕廷尉門容駟馬車
咫尺遺風勞夢想高槐留䕃在前除
　　　送趙宗魯之河間别駕二首
雙旌揺曳薊門東易水飛花撲亂紅國憲久傳中執法
家聲重覩右扶風交河壁壘巡行近渤海樓船控制雄
屈指循良推第一徴書晨出未央宫
十載明經擅草萊青雲揺曳珮刀來名家舊識中丞後
佐郡仍推别駕才擁葢日華流漢殿抽毫霞色動燕臺
應徐咫尺南皮近彩筆雄章次第裁
　　　大學士趙公手書促駕賦謝二首
十年臺館布甘霖迴首高山悵玉琴身傍紅雲扶日月
夢隨黃石到家林天邊八駿堪誰馭海上羣羊漫獨尋
慙媿草𤣥門下士大揮椽筆到江潯
蒼蒼雲霧繞漁磯漫説商顔戰勝肥丈室擬從三島借
尺書仍傍九天飛肩攜瓢笠來青瑣夢掩琴尊出翠微
清切上台連紫極不煩河畔訪支機
　　　淮甸張公舊守吾州將繇上考擢行省參知聞余
　　　　僦居武林夙駕見枉且邀飲署中並命舟資
　　　　送京口感其厚遇賦謝此章
曽是司空舊莫耶精光揺曳傍高牙胡床正落南樓月
大斾仍飛北府霞蔽芾甘棠懷海嶠青熒藜火夢天涯
銜知未愜如澠報心折江城奏暮笳
　　　流河驛遇蔡儀部稚含話别作併訂約晤于武
　　　　林
握手雙龍去住懸河橋晴色對潸然中林驟報亡猿日
北塞真同失馬年曳杖天窮蒼嶺外抽毫霞湧赤城前
戴家精舍谿頭近乘興能飛雪夜船
　　　送人還㑹稽
夕陽行色悵孤蓬大海家林挂樹樷芳草不堪呉塞緑
飛花猶戀越臺紅相看遊子悲春盡何限才人泣路窮
明到錢塘潮落後書郵頻寄北來鴻
　　　登檇李烟雨樓寄沈純父侍郎
夾㟁春波漾緑蘋千家晴色照埀綸獨為烟雨樓中客
遥憶昆明殿裏臣九塞兵車閒仗鉞五陵冠葢避埋輪
應知屠狗風塵下大有華陽擊筑人
　　　淮上遇景陵徐丈以參知督開新渠余目擊其
　　　　胼胝之苦兹工將告成先賦二律柬之
四載功成翊帝堯驅山鞭石夢䰟揺蔥蘢紫氣騰天闕
燦爛𤣥圭錫聖朝白浪南排千谷迴黃流東注萬川遥
當年璧馬俱陳迹何藉宣房漢殿謡
海㟁清秋奠六鼇空濛元氣䕶臨濠平成載睹唐堯世
疏鑿寧知夏后勞大野寒風迴濁浪長淮晴雪下飛濤
他年太史河渠傳錯落金泥映彩毫
　　　徐參知總角與余游中間顯晦殊途不相聞問
　　　　者廿載兹邂逅淮甸特邀余為具署中清燈
　　　　話舊不勝今昔之感即席載賦二律時參知
　　　　以青雀見假由此竟達燕中矣
蹤迹雲萍半杳然相逢岐路剩留連慚稱魯國通家後
好是豐城拭劒年錦席易中賢聖酒牙檣難認孝亷船
銜恩不盡窮途思極目長淮大斾懸
濩落長途賦逺遊青帆馳載出河洲雙龍吐霧蓮花合
片鷁乘風竹箭流搦管東南空大澤飛旌西北近神州
酬知一寸將何事日夜薇垣望斗牛
　　　稚升水部余同甲子而艱於嗣育亦略同兹抵
　　　　淮聞諸姬有將就館者余為喜而不寐先賦
　　　　一律柬之
舟航長日寄菰蘆紫氣淮陽照客途蹀躞共誇騏驥種
飛鳴今見鳯凰雛芳蘭九畹移金屋(君侍姬/美且都)樷桂千山
照玉壺(用淮南/小山事)為愛謝家庭樹好三珠林立報懸弧
　　　彭城晩泊蔡别駕載酒驛庭話舊蔡以前西安
　　　　令遷淮上署篆于徐
一尊何處慰窮愁清夜前除問蔡侯露冕中原新政績
鳴琴南國舊風流波聲淮海環公署山色徐方照郡樓
明發可堪揮手恨青帆遥遡大河流
　　　龔觀察子勤舊分部越東于不佞大有國士之
　　　　遇兹舟過濟上奉寄二詩
朱旂曽閃越城頭渤海重看政績留南國雙龍飛電彩
東方千騎擅風流嵯峨傑搆靈光殿縹緲危梯太白樓
後夜胡床明月滿可容詞客並追遊
江風無賴木蘭橈濟上逢君興獨饒一代循良垂琬琰
千秋詞賦勒瓊瑶參天松色秦封近際海棠隂越甸遥
莫笑征途頻繫纜孤雲隨處是河橋
　　　濟上遇王世叔通侯時龔觀察邀王同集太白
　　　　樓以督運迫簡書不能待輒此寄訊并柬黃
　　　　說仲山人
玳瑁筵開半寂寥青帆無賴木蘭橈波濤水國雙鴻度
星斗天門一鶚遥閥閲累朝傳帶礪詩篇頻夜夢瓊瑶
何人共賦從軍樂咫尺長安近灞橋
　　　觀察晉陵龔公招飲城南太白樓二首
百折危梯上翠臺飛樓雲際劃蓬萊客疑供奉乘風到
人似征西玩月來宇宙並懸終古蹟山川重遘異時才
當筵何限清秋色欲挽羣仙步玉臺
五夜騎鯨八極遊千秋陳迹尚高樓窓中齊魯青如畫
檻外徂徠翠欲流呼吸舊知通帝座飛騰今見近宸旒
酣歌敢作長庚態清切寒光射斗牛(呼吸帝座/太白舊話)
　　　翌日載集杜陵南池二首(有/序)
　　　　杜舊有五言律見集中後人因為亭館植荷
　　　　芰池上嵗久頽廢龔公子勤至改葺塗繕煥
　　　　然復新且以濟寥寥一水迺兩拾遺並有藻
　　　　翰揭之千秋因建祠城東合奠太白少陵實
　　　　詞塲一盛舉也余以行迫不及賦詩輙并紀
　　　　此序中
濟水東迴衆壑馳才人名蹟尚清漪高樓百尺曽供奉
旅館千秋更拾遺白苧飛揚春雪後青萍離合暮雲時
浣花溪上愁無限得似修篁䕃夾池
萬瓦鱗鋪霽色分滄波長日下鷗羣當年海岱留詞客
此日河山共使君大業庭中𤣥草在孤芳池上白蓮聞
風流咫尺饒相望搦管長天對夕曛
　　　王新建邀集樓船賦謝二首
幕擁清油近玉除筵開紅拂薦郇厨侯門是處容彈鋏
相府何勞話曳裾天外欲歸遼海鶴霜前頻膾潞河魚
珠簾十二饒清燕一枕棋聲夢寐餘
古樹疎花照緑苔樓船開讌客頻來營門禮數寛長揖
記室詩篇媿上材大斾生風鳴朔野飛旌揺月動燕臺
寧知一代元侯重彩筆華箋次第裁
　　　秋日過茒厚之同胡勞徐三子小飲作
徑裊松蘿半榻懸圖書四壁倍蕭然揮毫是處慚先達
伏櫪能無笑暮年旅興蒼茫斜日底雄心寥廓斷虹前
千金抵售長門賦誰解成都覓太𤣥
　　　贈南吏部
吏部聲華四海聞山公才望世無羣南金並奪中朝譽
東壁兼傳太史文水鏡清光懸白日氷壺寒色駐青雲
從知意氣風塵外幾夜長歌拭劒紋(吏部為太/史從子)
　　　送南太史歸關中省覲
西風晨起木蘭橈垂栁千絲拂畫橋夢倚日華中秘近
心飛雲色太行遥翩􁮞彩服娯春讌奕葉青綾話蚤朝
一笑下機秦媛在簫聲頻夜合瓊瑶(尊人亦讀/書中秘)
　　　同徐皞明茅厚之過胡上舍園亭聽閔生琴作
夾道修篁帶茂林一尊攜手暮登臨咸陽趙李頻相過
易水荆高不待尋花榭雲霞流秉燭蘿軒風雨入鳴琴
亦知湖海原兄弟暫借衡門話陸沈
　　　贈孫水部用純用純工文賦學無不窺至弧矢
　　　　之精儕輩尤罕及者
縹緲黃金薊北臺高天虹色異人來雕弧七札穿楊技
綵筆三都視草才秦望山川盤禹穴昆明池水夾蓬萊
談詩東閣饒清興莫遣斜陽墮翠苔(用純㑹稽/人藉六詔)
　　　過孫水部談兵
一劒虚堂共眼明談天捫虱異時情曽聞潄石臨滄海
幾為餐霞賦赤城燕俠未荒屠狗事邊庭偏畏射鵰名
長纓莫漫誇樽俎逺懾匈奴避漢營
　　　孫用純署中觀射作
金僕姑懸鐵裲襠紫髯豪俠舊孫郎曽攜短劒過平樂
欲請長纓出未央東閣梅花聊入咏南州竹箭共稱良
何當手勒燕然碣白馬横飛向大荒(用純官水部/而原籍越中)
　　　送人入蜀
龍劒光揺大海濆河梁斜日賦離羣三千蜀棧長飛雪
十二巫峰半出雲迴雁祗從親舍落啼鵑偏向客途聞
新詩一寄臨卭肆投夢先過卓女墳
　　　寄徐方伯二首
惆悵驪駒繫緑楊一燈聊為故人長朱絲永日閑清廟
白紵深宵出畫堂耒耜風雲莘野畔舟航霖雨傅岩傍
碧天呉越相望近對倚青萍拭劒鋩
長嘯歸來話陸沈草堂新築近東林南州尚憶朱旛度
西洛爭傳絳帳臨匣底星辰蟠玉劒床頭山水拂瑶琴
探竒莫戀登高屐飛動蒲輪越水潯
　　　贈黃山人說仲二首(時居王新/建幕中)
短髮飄蕭話轉蓬𤣥心寥廓送飛鴻樓依庾亮窺明月
劒倚荆卿擊斷虹古洞天台桃自發小山淮海桂偏叢
燕然絶頂題名處可羨班生制作雄
幕府翩翩舊孟嘉居然長揖傍高牙攜將江夏波千頃
共汎山隂雪萬家記室雄詞飛彩翰營門高嘯和清笳
荒臺百尺斜陽裏慘淡黃金宿暮鴉
　　　寄區用孺太史兼柬高正甫秋官
四百竒峰取次遊飛帆重遡潞河流純鈎乍合雙龍劒
彩筆偏修五鳯樓日轉薇花連帝座星分藜火近宸旒
翩翩常侍同盟在風雪華陽幾唱酬
　　　參知淮甸張公以崇正書院志屬余校定且命
　　　　賦詩寄以七言一律
畫棟雕甍越嶺前摳趨名蹟儼羣賢宫牆百尺星辰聚
俎豆千齡日月懸絶學龜鳬留正統(婺中舊有/鄒魯之稱)遺經龍
馬識真傳衣冠夾路甘棠化絶勝文翁治蜀年
　　　聞惟寅謝事寄慰四章
銅柱勲名日月傍誰將薏苡溷行藏袖椎無客同朱亥
彈鋏何人過孟嘗動色燕臺傳市虎關心遼海問岐羊
他年首事金城策老為先零出廟堂
燁燁聲名駕四豪邊烽十載罷臨洮藏弓敢抱孤臣恨
授鉞寧知上將勞篋裏千章饒賦雪床頭七發快觀濤
赤松黃石俱相待底用留侯辟穀逃
明滅烽烟大海頭可堪投杼入龍樓降王尚自驚飛將
醉尉能無阨故侯馬革塲中心未老鴟夷湖上興難留
河山帶礪先朝事遮莫功成賦逺遊
十萬良家劒氣騰天威南北倚憑凌虚疑都尉降沙漠
不遣元戎駐灞陵宇宙論功誰白馬江湖流謗幾青蠅
寧知廿載東山夢一到𤓰田恨未能
　　　無題二首
行盡春風白鼻騧傾城傾國漫同誇纎腰欲姤三眠栁
笑靨長欺百合花紫陌鳴鞭朝映水青門挾彈午飛沙
高唐頗憶襄王否獨向詞林説景差
窈窕珠簾䕶緑苔平康三曲近蓬萊黃鸝百囀金鈿盒
紫燕雙棲玉鏡臺北苑丹青元絶世東隣紅粉最憐才
傳聲為問章華客尚許劉郎隔嵗來(曲中有善丹青/而好遊丈士者)
　　　榜人自潞河歸再寄徐觀察時徐丈以河工奏
　　　　計晉階
雪花長日墜干將何限酬恩國士腸揮翰敢期王逸少
飛帆重借顧長康河流百折蛟鼉靜海㟁千秋蜃鱷藏
是處平成誇帝力𤣥圭三錫下明光
　　　秋夜長安邸中同葉叔明燈下酣飲至醉作時
　　　　葉以閩中公務至
木葉紛紛墮翠苔西山秋色半蓬萊青燈載下陳蕃榻
濁酒頻呼郭隗臺雲暝帝城雙鳯宿月殘仙掌片鴻來
無嗟宦轍風塵下歴塊行占上駟才
　　　贈傅吏部代同人
屈指蘭陵校藝年飛揚環珮入甘泉氷壺獨抱風塵際
水鏡高懸日月前價踊層臺收駿骨光浮深獄辨龍泉
吹嘘倘借東風力旦夕河東上御筵
　　　夜集相國趙公府中話别作
銜恩龍劒色凄凄何限霜華照鸊鵜紅日已看中秘近
白雲猶傍太行低親闈菽水飛魂夢相府藜燈惜解攜
莫悵燕呉成逺别春帆先到潞河堤
　　　相國趙公邸中夜談因留宿齋頭作
劇語深杯興未闌平章西第傍金鑾高齋敢謂青綾薄
煖閣渾忘白苧寒密篠飛霜流藻井疎桐移月下雕欄
無勞夜望三台色萬仞晴光燭翠巒
　　　送沈司馬請告還越西
易水寒風遡畫橈歸裝行值廣陵潮休文老去腰圍痩
昭略狂來意興饒白日鴻心猶慘淡清㝠鵬翼轉逍遥
看君司馬書成後藉藉埋輪在聖朝
　　　相國趙公屢疏乞休未得請見寄二章奉和
啓事頻年叩玉宸飛書遙夕降絲綸東山是處催賢佐
北極能無仗老臣三殿風雷馳豹尾九重天日耀龍鱗
他時太史如椽筆肯放平陽躡後塵
江天何處問蒹葭六洞三山照紫霞朱草欲尋仙梵宅
赤松猶駐帝王家經綸魏闕憂難竟黼黻虞廷望未涯
十載飛熊仍夢寐滄浪能復戀魚鰕
　　　潞河夜泊同黃說仲過陶懋中舟中二首
白舫青簾半畫圖金尊銀燭夜呼盧投簪元亮開三逕
汎宅朱公住五湖太液新霜流菡萏長安明月墜菰蘆
荆高眼底看誰在目斷燕城舊酒壚
跋扈飛揚縱叵羅一尊攜手暮涼多江湖意氣關蘿薜
(說仲時居世/叔通侯幕)海岱行藏狎芰荷片月新秋蟾闕吐雙星明
夜鵲橋過西風玉笛胡床上無限梅花落絳河(時七夕/前一日)
　　　閔山人逸之工琴奕丹青而賣藥長安市秋日
　　　　過訪即席賦贈
短褐翩翩向暮過居然名勝對藤蘿燕京舊識懸壺技
易水重聞擊筑歌杏苑春光頻爛漫橘林秋事近如何
西風漸起枚生色同步長安太液波
　　　送李太史使秦中
乍捧龍章上玉墀飛旌遥别鳯凰池雲開乍識蓮花掌
月滿頻攀桂樹枝赤社琴尊操管夜黃河簫鼓落帆時
朝元閣上春風繞為賦河山百二詩
　　　送區用孺之楚中便道還粤
吟盡長安白鼻騧一函晴捧下金華青圭夜剪唐藩葉
彩筆晨飛漢殿花星動斗牛人倚劒天垂河漢客停槎
飛雲絶頂重攀處莫戀羅浮葛令砂
　　　送錢將軍之北平
斧鉞朝移右北平東方千騎去還鳴霜飛大纛盧龍塞
霧擁高牙涿鹿城將苑揚班新授策詞場韓白舊知名
梅花一曲胡床暇草檄時過細栁營
　　　與張仲立顧靖父别且十年餘忽晤于顧山人
　　　　齋中喜而賦此
憶别西崑二十年陵陽雙璞尚依然聲音未變論心後
髩髪頻驚握手前風雨差池河朔社乾坤寥廓汶陽田
高齋此夜長虹色何羨黃金帝闕懸
　　　熊茂初蔡伯華袁景從招集劉仲修園亭
掩袂風沙赤日昏長安西曲亂雲屯花前一駐黃金勒
樹裏頻呼白玉尊漢柱文章高八斗燕臺絃管落千門
竹林嵇阮俱陳迹突兀靈光尚帝閽
　　　題李大將軍鄭大司馬閱武諸營冊
精甲橫陳大野傍上公文武並鷹揚貔貅萬隊連營出
魚鳥千羣列陣翔劒拂天山紅日近旌懸遼海白虹長
功成羽獵仍題賦不道詞人是姓揚
　　　送崔子玉之川中
細雨行裝發潞河都亭握手聽驪歌傾殘竹葉能留否
飛盡桃花奈别何郢里雪深詞客到陽臺雲滿逐臣過
鸞箋十樣饒春色蚤寄西征向緑蘿
　　　送謝友可還臨川
斗酒都亭落日懸清霜紅葉舞離筵長驅駿足燕臺上
少别螭頭漢殿前秋事轉深陶令菊歸期曽約逺公蓮
東風韋曲花千樹早發潯陽下瀨船
　　　秋日高正父邀同汪公幹蘇叔大遊天寧禪寺
玉栱璇題照畫廊珠扉銀鑰䕶禪堂青獅躡霧遊天帝
白象拏雲坐法王樹老菩提雙刹在花殘優鉢一燈長
前身我亦龎居士倘許先登七佛航
　　　登天寧寺浮圖送高正父南歸得霜字
天豁西郊半大荒高秋雲日散微茫三千界湧招提色
四十門開舍利光易水荒臺傳市駿羅浮歸路問騎羊
孤航拂曙河橋别月滿長堤萬樹霜
　　　壽李太夫人太夫人為本建孝亷母昆季五人
紫氣秦臺上碧紗支機何處問仙槎庭前瑞鳯啼孤竹
(太公觀/察先逝)堦下名駒列五花南岳金璫揺彩日東陵玉舄
步明霞當筵可認偷桃客一笑重來阿母家
　　　送胡昌世還嶺南
漫道虹光燭斗躔塵埃猶蝕舊龍泉不禁徐幹成中論
誰識揚雄抱太𤣥桂樹霜林孤渚外(昌世有別/業在桂州)梅花鄉
國亂峰前羅浮翠羽人如玉絶勝長安杜曲眠
　　　送汪明府之蘭谿二首
雙鳬迢逓出楓宸駟馬喧闐擁畫輪邑宰成都衣錦客
關逢函谷授繻人春風水驛栽花遍夕照山衙掃葉頻
囘首御屏書第一循良何事問州民
河梁初日照棲鴉玉舄高凌大海霞射策中朝新上第
傳經南國舊名家香飛桃李盈山郭秀擷蘭苕傍水涯
屈指黄金徵漢殿漫將離色賦蒹葭
　　　暮秋望日同潘少逸蔡稚含夜集王水部宅
過從良夜拂朱絃上客相攜玳瑁筵工部詩名三世後
司徒文望四朝前梅花尚憶揚州署桃葉頻呼白下船
莫悵秋光重九暮月華仍向鳯城圓
　　　是夕月色如晝水部改席庭中酣暢丁夜再賦
萬頃蟾光浸碧空千門雁陣巻西風高天霜露金莖外
大地山河玉鏡中團扇欲辭清暑殿胡床如坐廣寒宫
夜深誰唱霓裳曲極目飛鸞大海東
　
　
　
　
　
　
　
　少室山房集巻六十
欽定四庫全書
　少室山房集巻六十一
　　　　　　　　　　　　明　胡應麟　撰
　　七言律詩七十首
　　　暮秋舟次南皮故人太末趙宗魯以别駕經略
　　　　河渠邀集行館話舊并命小奚撥阮放歌酣
　　　　暢達曙即席賦贈二章
長夜髙齋坐緑苔扶風名郡近蓬萊中丞海岱傳髙節
太史河渠録異才月影似窺桃葉下風聲如和竹枝來
誰言百里淹騏驥滿眼黄金碣石臺
促膝談心宛故廬雕欄香閣夜躊躇千家海色堯封近
九派河流禹鑿餘嘯引雄風來大陸歌延明月下前除
腰間漫詫䖍刀在咫尺甘泉攬珮魚
　　　留别宗魯别駕二章
河橋霜落片帆遲握手平原佐郡時共道賔遊新北海
那知名蹟舊南皮毫揮五色霞飛動劒擁雙鈎霧陸離
一笑主人情不淺蘭橈先訂隔年期(宗魯署在泊頭驛/東偏河西南皮皆)
(漢魏/故蹟)
蕭蕭寒雨菊花晨握别那堪衛水濵愧我尚為浮海客
知君元是濟川人滹沱雪淨千門曉渤澥霞明萬樹春
廿載羊裘仍大澤東風愁色話垂綸
　　　重九前一夕宗魯攜具泛舟中流月光澄徹千
　　　　里如練命北部樂人合絲竹二奚童以南音
　　　　佐之丙夜改席登臺暢飲主客咸潦倒濡首
　　　　復泛舟奏樂而歸二首
縹緲滄波浸緑苔仙槎搖曳見蓬萊登髙不為重陽住
送逺仍攜片月來夾岸旌旗縈舸艦飛空鐃吹動樓臺
驚心後夜河橋别彩筆頻将麗句裁
古樹寒花夾細莎玳筵銀燭照清歌城臨大陸飛霜蚤
舟放中流得月多鼓瑟似逢湘女下抽毫如覩洛神過
不緣别馬風期逺誰解沙棠泛綠波
　　　九日舟次吳橋過顧生樓船夜酌即席賦
古道垂楊映緑莎中流横吹咽清波黄花九日淩霜發
白苧三秋並雪歌朔氣乍傳金柝冷秋光遙墜玉繩多
朱門豈必非同調大有才人挾瑟過
　　　寄周文學懋修余客嵗過吳門宿其齋頭聴懋
　　　　修歌自製吳歌甚適二首
郭外尋君繫短篷蘆花深映夕陽紅江東似爾真公瑾
吳下何人更阿䝉淅􁏏商風迴錦樹飛揚春雪和絲桐
紙窗竹屋青熒處苦憶疎燈夜半同
沙棠遙下越江濆握别垂虹幾暮雲胡廣自慙東漢譽
周顒寧負北山文風前郢曲陽春度雪後吳歌子夜聞
三畆太湖容客住荷衣行赴白鷗羣
　　　與狄明叔别十載邇来舟過清源凡三繫纜俱
　　　　不及晤特紆道訪之南郊
黄河南下半飛沙一别旗亭髩已華𤣥閣千秋揚氏草
青門五色邵侯瓜頻年罷擊霜天筑幾度空浮雪夜槎
聞説玳筵歌吹滿春衫行醉碧桃花
　　　狄明叔後房姬侍甚都而新畜小鬟十餘合奏
　　　　南劇尤為賔客艷慕先是余未及覩特此訊
　　　　之
十斛明珠燕子樓白櫻桃下最風流爭誇靜婉腰圍細
每憶嬌嬈態度柔買處赤繩頻繫足歌來紅錦半纏頭
龍鍾定逺龜兹外底事當年筆浪投
　　　戲柬張刺史仲立
咫尺刀州近帝都為官何事執金吾青袍懶逐唐先輩
墨綬爭迎漢大夫越賈三千饒泛宅齊姜十萬盡當壚
騷人一借循良傳莫訝南皮舊興孤(張時為/清源守)
　　　送林貞耀擢嶺南大㕘
慷慨芙蓉拭劒鋒飛揚雲色射雙龍留題竺國三千界
倚嘯羅浮四百峰驛路梅花春浩渺郊原棠樹暮従容
那堪大纛錢塘外把袂河梁急暮鐘
　　　張孝亷話舊作
濟上相逢話獨長燕山迴首廿年强聴鶯日醉鞦韆陌
走馬時穿蹴踘場厯落雄心摧倚劒蹉跎華髮付沾裳
前驅為謝諸年少曽是新豐白面郎
　　　為曾人倩題風木樓
日慘天垂大庾陰樓居人去白雲深千秋尚記靈椿祝
百折常懸寸草心砌裊餘花増悵望窗搖殘葉助悲吟
枝頭夜夜啼烏宿腸斷西陵月下砧
　　　寄歐太史用孺曽内史明吾
雙飛龍劒隔天涯五夜干将映莫邪客自西清傳起草
人誰東閣代宣麻㕘差玉珮聨清漢突兀金莖駐彩霞
囘首長安猶尺五不堪魂夢到霜笳
　　　任城待閘再柬龔觀察子勤二首
髙牙猶矗岱雲間松色徂徠墮翠鬟北望燕幽饒大陸
東迴齊魯半名山中流鼓吹洪濤靜逺岸樓臺碧海閒
一代循良寧乆借春風明月向朝班
繡斧霜天羨獨持百城民吏候朱旗宫牆曲阜摳趨日
郡郭瑯琊眺望時李杜詩篇千古並唐虞文字萬家遺
風流漫詫銅鞮絶幾度南池岸接䍦(太白樓杜陵南池/並在濟上岱宗亦)
(僅百/里餘)
　　　寄懐徐㕘知二律(時君尚駐/淮沛問)
十載元龍興未頽使君髙誼重徘徊爭傳大纛臺端借
不道孤帆闕下囘千仞吕梁雲縹緲萬山芒碭日縈洄
浮家莫話鴟夷事愁絶鄉書限大雷(時余以家君乆/不得問故暫歸)
一舸晨移越海濆邊淮林葉正紛紜飛揚使節持滄水
憔悴親闈望白雲世業乆傳中論就家聲猶借太𤣥聞
由來國士身堪許夜夜湛盧刷斗文
　　　桑園晚泊民家籬菊盛開因寄宋通侯忠父
苦憶東京宋子侯嬌嬈歌曲擅風流金花燦爛縈金谷
玉樹玲瓏照玉樓西第壺觴頻嘯傲東園車馬盛淹留
一尊何日長安市醉揷霜華任滿頭
　　　夏鎮得家君手書寄謝相國趙公一律
客舎何因戀采薇親闈長日夢魂飛猶欣太白陪明月
漫訝中台隔少㣲龍衮乍開新鳯闕羊裘聊問舊漁磯
春風咫尺長安道拂曙蘭橈度海圻
　　　王通侯世叔與余訂約同舟余以諸故人挽留
　　　　未發世叔解纜先行特駐濟上為岱宗之遊
　　　　以相待寄謝此章
突兀徂徠控斗躔如雲車騎去飄然行窺紫氣天門上
坐倚紅輪日觀前吳越封疆千壘盡云亭壇壝萬家傳
蒼松百尺遙相迓一笑秦皇避雨年
　　　舟抵留城追世叔説仲聞已達淮上矣
十日侯門醉玉壺西山晴色滿燕都蹉跎上國停車盖
縹緲秦淮下舳艫調合雙龍詩思逺愁牽獨雁旅魂孤
遙知王粲従軍樂繞夜霜華照鹿盧
　　　登鄒觀察彦吉鬯閣望九龍諸山
古檜新篁浥霧濃芳池晴色照芙蓉雕欄紫翠飛千雉
畫棟丹青列九龍搦管登壇春雪麗銜盃開閣暮雲重
何因結社精廬畔杖履名山日過従(彦吉構新居甚華/整晉陵勝概咸在)
(目/中)
　　　七夕張汝元諸君醵金見過命樂工奏南劇申
　　　　旦乃别
令節過従正女牛天河斜挂越城頭髙賢總逐雙星聚
大火初當七月流玉樹階庭懐乍遣金蘭湖海興難酬
清歌爛漫紅妝出秉燭風林盡夜遊
　　　輓吳鴻臚(年政/八秩)
彩筆淩雲帝座知投簮旋赴鹿門期三朝宦迹疎𤣥靖
一代人倫重紫芝鶴駕乍飛緱嶺日魚竿纔棄渭濵時
佳城鬱鬱黄山畔淚盡階庭玉樹枝
　　　後重九舟過姑蘇再泊葑門訪周文學懋修夜
　　　　集坐有善歌者即令歌懋修所製新詞余醉
　　　　憩齋頭達旦登舟為别
喬木吳閶帶淺莎子雲亭下即烟波那知九日黄花艷
重聴千秋白雪歌霜色乍侵羅袂冷月光偏向玳筵多
亦知古寺寒山近愁絶鐘聲夜半過
　　　武林夜泊雪大作晨起柬陸履素使君
蕭蕭風色晚来嚴淅􁏏天花照畫檐粉署亂飄雲母屑
雕盤斜拂水晶鹽歌成宋玉才情麗論就桓寬政績廉
咫尺段橋春思近蚤梅何處吐幽巖(履素時/司鹽鐵)
　　　入武林再柬陸轉運
千騎東方皁盖從雲間才望舊人龍金銀佛寺遊三竺
鹽鐵官衙寄萬松送客湖頭青嶂逺懐人天際碧雲重
桃花樹樹長堤上憶醉精藍靜夜鐘
　　　汪明府行春阡陌寄柬
行春車騎寂無譁人識仙郎上漢槎谿澗芝蘭初綻萼
郊原桃李競開花飄颻玉舄攜雲氣縹緲瑤琴弄月華
却笑當年勾漏令賜金何以問丹砂
　　　夏日同諸君訪黄元樞于禹鈞刺史邸得中字
蹤跡頻年悵轉蓬披襟聊此坐雄風平原十日心期在
河朔千秋意氣同南郭几凭朝雨後西堂簾巻夕陽中
無論異日黄香譽明月雙懸射彩虹
　　　夜同詹東圖邵道卿過禹鈞元樞邸即席作
妙舞清歌出玳筵一尊攜手醉花前藜然劉向談經夜
草定揚雄作賦年話舊總深天竺雨烹新重醉惠山泉
不堪明夜河橋别憔悴雙龍劒色懸(詹癖茗事/有醉茶軒)
　　　賀曽方伯遷左二首
燦爛除書絳闕來㕘差紅日近蓬萊河山十二分齊甸
(浙中凡十/一郡一州)城郭三千控越臺大樹帝思馮異績甘棠人
憶召公才那知鼓吹西泠畔剰有閑情賦緑苔
燁燁雙旌瑞氣濃湖天晴色半芙蓉楓宸黼黻三孤近
薇省衣冠百吏従瀔水當年符借虎豐城遙夜劒成龍
誰言陜服棠陰舊突兀黄金近九重(曽君舊守吾/郡而家豫章)
　　　王中叔擢北部歸省天台以尺素相聞賦此代
　　　　餞時永叔乞假里中二首
除書遙逐夏雲來希白齋空賦浪裁突兀螭頭還漢殿
飛騰驥足上燕臺桃花滿路迎仙客棣萼分庭對上材
爛漫瑤池金醴熟早攜青雀赴蓬萊(仲叔倅潤顔其署/中軒曰希白有賦)
(傳於/時)
三山迴望暮雲平巖石嬴鐫傲吏名玉漏乍趨新建禮
金波猶戀舊承明帆拖霧色臨滄海斾擁霞標向赤城
一笑季方重握手夜床風雨二龍鳴(中叔先任南曹今/擢北部故頷聨云)
(云/)
　　　王水部招集署中
熒煌銀燭照窗紗握手新知鬢未華忽向西園吹桂樹
渾疑東閣玩梅花崢嶸四岳排青漢突兀孤峰逗紫霞
(署傍有四古石甚/竒中一峯特髙秀)錦瑟沈沈春滿座何須蓬島問仙家
　　　伶人奏劇適歌陸浚明珠記戲成此章呈水部
朱門何事濫吹竽玳瑁筵開繫白駒是處雲霞聨趙璧
頻年風雨泣隋珠華名第一歸仙客髙價無雙得麗姝
美酒十千拚盡醉共将行樂賦山樞(仙客無雙/俱劇中語)
　　　無題戲為義山體
兀兀匡床旅夢遐銀屏珠箔思無涯陽臺作客千峯雨
漢苑懐人九陌霞舊恨經年迷錦瑟新愁頻夜泣悲笳
桂堂東畔天如水空結同心咏上邪
　　　唐明府長公以詩札見貽賦答二律
浪迹山川信短笻塵埃十載笑疎慵聲華郢上推唐勒
詞賦雲間識士龍囊草雲霞飛薜荔劍花星斗濕芙蓉
無論咫尺神交易不忝鍾期異代逢
繡虎經年識姓名飛鳬遙夜入承明詩篇六代誇彭澤
文學千秋擅武城突兀山河留間氣躊躇天地話同盟
看君赤羽登壇日粲爛雙龍匣底鳴
　　　林貞耀觀察以先集新草見貽賦謝
飛書遙羨筆如椽滿握驪珠破夜眠三世青藜千載業
一時𤣥草萬人傳星辰劍色延江外山水琴聲越署前
尚記阿咸林下醉風篁搖曳夢魂懸
　　　再入武林柬王水部并懐蔡南宮
瑯琊門閥擅三吳攜手燕城醉玉壺尚記南宫鄰北闕
那知東閣傍西湖簾櫳夜月飛吟嘯船舫春風入畫圖
誰道宦遊鄉信隔長洲咫尺在菰蘆(曩在燕水部與南/宫寓所僅隔牆頭)
　　　右方伯曾公過訪賦贈二首
十二岩城坐嘯中湖天晴色畫船空薇垣鎮靜周方伯
棘寺飛騰漢上公環珮乍看燕闕底旌旗曽閃越臺東
猶憐竹馬爭迎日屈指黄金召次公
突兀髙牙大海傍分符猶憶舊黄堂兒童是處誇騎竹
父老經時識種棠北闕絲綸催曉露西泠絃管競斜陽
雙龍總屬司空珮幾夜寒花拂劒鋩
　　　讀唐明府竒樟公傳作
亭亭蒼盖立莓苔彩筆偏宜太史裁四海競傳枯樹賦
千林重覩大椿材低枝乍挾虬龍動老幹遙驚鸑鷟來
見説三珠瀛島上可辭飛舄向蓬萊
　　　送趙鈞父之都下
黄金臺下暮雲平首躡騊駼問去程帝里聲華馳孝穆
相門經術重𤣥成秋風大壑潛虬化春水長天畫鷁明
莫道平津猶臥閣三台遙夜映吳城
　　　方仲闇招同袁履善張汝元黄元樞陳忠父遊
　　　　湖上髙梧飛葉菡萏盛開舟行樂甚即席賦
背郭名園一徑幽佳人同載大堤頭千花别浦猶呈艷
萬葉平湖盡報秋夾岸軒車紅霧裊飛空絃管白雲流
沙棠後夜仍堪共方外無勞問十洲
　　　袁履善過訪余報謁秋湘館則先一日避暑入
　　　　虎跑矣泚筆題此章芭蕉莖上毋以為嵇生
　　　　之鳳也
野外𤣥亭翳白茒朱門猶帶夕陽敲尋僧何處開龍藏
避客經旬住虎跑掩徑寒松飛雨集當簷脩竹亂雲交
従知叔夜疎狂甚片刺無勞續解嘲
　　　贈王秀才(有序/)
　　　　秋夕遵考冬官招飲署中坐命嗣君出迓文
　　　　恪公四世孫也
握手階庭意氣懸雙瞳秋水照華筵熒煌玉樹三朝後
奕葉瑤華四世前江左烏衣元上座山陰鴻筆舊如椽
髙臺百尺雲霄近翹首飛黄入薊年
　　　陸使君邀集淨慈作
湖天晴色照樓船酩酊桃花又隔年皁盖徧留三竺頂
青鞋時曳萬松前塵埃司馬裘空敝海岱元龍榻尚懸
莫向鹽車談吏隠黄金臺色正蒼然
　　　過任侍御池亭留奕達旦
菰蘆何處一留連握手任安意氣懸八郡風稜持斧日
三山霞色爛柯年梅花慣覔湖頭寺桃葉頻呼渡口船
莫訝秋宵銀漏促分行雲髻簇華筵
　　　寄周懋修文學并懐殷無美職方
飛書遙下楚江濆錦字横題白練裙作客瀟湘頻望月
懐人閶闔幾停雲紅顔總擅當壚曲黑髮先傳吿墓文
最是滄浪亭下約不堪魂夢繞鷗羣(懋修訂余/卜居吳中)
　　　與詹東圖别十載餘邂逅武林邸中乞余所著
　　　　詩藪余拉其繪事為報戲贈此章
廿載都門醉濁醪重逢岐路興偏豪攜書笑我非麟角
落紙看君盡鳳毛(君名/景鳯)中岳亂雲秋夢逺少林深雪夜
禪勞殷勤且趂吳山色對握如椽望海濤(詹别號中岳/余以邑有嵩)
(髙嘗自稱/少室山人)
　　　追和黄侍御滇遊詩冊(有序/)
　　　　夏日過友人黄禹鈞第仲氏元樞出示先大
　　　　父滇遊詩一帙李于鱗徐子與謝茂秦皇甫
　　　　子循方君九敘施君峻諸名流遺墨咸在焉
　　　　瑯琊長公一篇盖其弱冠時作風骨已自錚
　　　　錚吾邑章黄門适七言律亦整緻不後諸君
　　　　而今集似不載且章集中餘詩備出此下豈
　　　　文字之傳真有幸不幸耶然此篇大類李于
　　　　鱗或一時同社稍為櫽括也元樞力丐余追
　　　　和余于諸君惟元美子與石交餘率未面而
　　　　臭味風期不啻蘭艾且黄君先大父夙與家
　　　　大人同朝余雖晚未及把臂即一時文士麏
　　　　契若斯趣尚固可概見因課一章并占綴數
　　　　語巻末而蜀州散帙之感不能不悵惘于暮
　　　　雲斜照中矣
朱旗搖曳度丹梯白筆輝煌下紫泥宇宙忽看銅柱外
山川遙問鐵橋西猿聲九驛催龍劍象迹千崖送馬蹏
咫尺風流庭樹在緗縑吟眺夕陽低
　　　秋夜遵水部招同錢山人蔡文學集署中其前
　　　　庭古桂數株皆合抱芬馥襲人時遵考瓜代
　　　　将及矣
握手青袍戀舊綈華堂風霧酒頻攜梅花東閣傳新賦
桂樹南山憶舊題(古樂府南/山一桂樹)萬壑天香靈隠近中峯月
色廣寒齊淹留莫唱王孫曲赫奕徵書到紫泥
　　　薛㕘知過訪奉贈
蓬門千騎寂無譁肯向鹽車問渥洼海上雙龍新氣色
河東三鳳舊聲華旌旂日閃錢塘樹鹵簿霞明瀔水花
咫尺寒光牛斗近支機何用望仙槎
　　　黄貞父過訪寓中余報謁已計偕北上矣
握手蓬門話太𤣥如雲車騎去飄然長鳴騄駬燕臺上
淡掃蛾睂漢闕前是處名山藏彩筆何人流水和朱絃
花枝爛漫平康下好趂春風十日眠
　　　俞聲父餉書萬言推挹深至殊愧過情搦管附
　　　　酬并期見過
破浪雙魚下越來何人攜擲向蒼苔開函尺璧飄虹氣
伏櫪千金滯駿才流水胡麻尋玉洞(俞君有玉/石岩志)名山靈
藥問瑤臺莫嫌元禮門風峻五夜𤣥亭闢草萊
　　　三楚盧使君過訪時以考績抵武林
五馬風行治蜀年歡聲馳頌使君賢重飛八咏雙溪上
舊事三閭七澤前畫鷁髙秋停霧雨蒼龍遙夜揭奎躔
明光上考親題後爛漫黄金漢闕懸
　　　盧文學以寧親來婺中賦贈祁陽郡公子也
意氣翩翩接雁行遙従朗潤識盧郎軒車此夕留河内
閥閲先朝重范陽貫日干将虹慘淡淩空毛穎雪飛揚
神交未極班荆思目斷錢塘一水長
　　　送王思延還洛中兼詢陳别駕耀文
崧髙雲色正嵳峩拂袖言歸故綠蘿三箭流星傳紫塞
片帆飛雪渡黄河従余結襪心猶素羨爾投簮髮未皤
問訊潁川癡别駕君苗焚筆近如何
　　　贈楊不棄山人楊工書畫篆刻風致甚髙二首
淨几明窗照緑蘿鍾王遺迹自摩挲雙鈎忽覩唐貞觀
八法爭傳晉永和碣石譚天新塵尾嚴陵披月舊漁蓑
彈歌漫作馮生歎剰有黄庭換白鵝
畫史曽聞顧虎頭詩情重覩鄭台州揮毫白練霜風起
研濯紅絲霧雨流篋底靈文傳趙璧尊前竒氣問吳鈎
羊裘莫漫披燕邸昨夜星芒動斗牛
　　　賀趙仲子擢秋官作
圖書東壁正逶迤環珮西清更陸離六翮驟飛鵷鷺省
一毛曽占鳳凰池香含太乙雲霞擁漏聴長楊日月遲
奕葉𤣥成門第逺併将經術報彤墀
　　　賀李廉訪本寧初度二首
紫氣朝看越海屯加餐消息徧乾坤文章一代靈光殿
閥閲三朝建禮門北斗轉依南極耀長庚偏傍太㣲尊
方城漢水看如昨大業桓文次第論(北斗用泰/山北斗語)
東方千騎擁華筵金粟如來下降年黄菊盛開重九後
丹桃長熟小春前明堂共倚材如棟藝苑爭誇筆似椽
為駕青牛還漢闕書成函谷已流傳(時重九/後十日)
　　　王冏伯至武林以彚輯武矦全書見貽卒業賦
梁父當年澤畔吟千秋魚水坐談深成湯聘後聞三顧
大禹征來見七擒渭水飛揚平寇畧祁山憔悴出師心
風期奕世朱絃在史筆煩君次第尋
　　　鄭太初明府過訪賦贈先是明府大父光禄君
　　　　與惟敬惟寅及余輩結社長安今三十餘載
　　　　故人寥寥獨光禄巍然晚境并此寄懐
聲名藉藉重璠璵賜履飛騰上玉除文舉通家三世後
仲宣驚座萬言餘花香檇李連公廨栁色柴桑近故廬
咫尺髙堂人健在新篇光禄定何如
　
　少室山房集巻六十一
欽定四庫全書
　少室山房集巻六十二
　　　　　　　　　　　　明　胡應麟　撰
　　七言律詩八十首
　　　御史大夫豫章徐公過訪(有序/)
　　　　徐公方督大工而破冗過存兼以貺贈勤渥
　　　　殊非所安賦謝二律
萬户千門闢草萊甘泉馳道拂雲開梯航絶塞中丞績
柱石明堂大匠材鄴郡風流齊七子豐城虹色射三台
寧辭病骨鹽車下矯首長嗚郭隗臺
天都翹首碧雲重粲爛軒車此日逢廷尉髙門容駟馬
司空神劒合雙龍丹扉夜闢乾坤靜絳闕晨披雨露濃
最憶登壇清興逺千篇晴色照芙蓉
　　　唐㕘軍相國趙公客也以需次居積燕中戲贈
　　　　兹什
三尺芙蓉照鸊鵜居然大隠帝城西懐中片玉仍依趙
槖裡千金欲擅齊紫殿衣裳雲色近青樓絃管月華低
何來短簿輕相笑計日斜封下紫泥
　　　潞河僑居逾月媵人于首夏朢前舉一女逾旬
　　　　復舉一男黄燮卿王至卿胡靜父胡穀元茅
　　　　厚之過集齋頭戲作
拂曙懸弧向草萊經旬㺯瓦坐莓苔雄雌敢謂雙龍出
絡奕偏勞駟馬來栁絮何時吟院落芝蘭遙夜發庭臺
無嫌婚嫁催頭白九域名山候賦才
　　　相國趙公命館人除舎授餐以待余適産二雛
　　　　未及趨赴先此寄懐二首
設帨懸弧僅隔旬翩翩遊屐阻風塵加餐乍慰江湖客
吐哺重勞社稷臣五岳尚平先繫念三峨逸少晚留神
他年嫁娶酬生事萬里相隨叩玉宸
長鋏歸來嘆夜眠黄金臺色正蒼然髙懸一榻平津上
驟啟千門碣石前風雨未教淩白苧乾坤何意問朱絃
無勞大厦歌寒素柱石明堂四海傳
　　　王貞伯總戎曹能始計部偕僚屬並遊胡氏園
　　　　亭昏黑言旋二君更衣拉余痛飲申旦時張
　　　　中貴為主人
急管繁絃興入雲新歌妙舞送斜曛花間乍别鴛鸞序
竹裡重呼鸛鶴羣飛盖陳思元結客抽毫王粲舊従軍
無論夙昔司空珮永夜雙龍合斗文
　　　飲王茂才園亭戲作
碧天翹首暮雲流笑揖雙龍問斗牛賦就轉深司馬渴
詩成不散杜陵愁千春海岱留髙迹萬事乾坤託逺遊
大白滿斟花滿座姮娥今夜宿南樓
　　　夀相國趙公二首
突兀平津見老臣天容黄髮佐金輪八荒夀域開𤣥圃
三殿祥光接紫宸操管異時符鸑鷟懸弧當日兆麒麟
亦知竹素流千載一頌聊同四海人
綺閣晨開玳瑁筵東華金醴百壺懸周流花甲仍三五
迢遞椿齡尚八千紫氣正留函谷外丹心猶照渭濵前
他年無棣分封廣玉舄虚勞大海傳
　　　長安逢吳允兆賦贈
布襪芒鞋易水遊相逢頻典鷫鸘裘論交宇宙誰青眼
握手河山共白頭上座飛譚迴九列後車傳食遍諸侯
他時叱石金華頂遲汝同登十二樓
　　　同允兆夜譚作
殘燈遙夜話飛蓬慷慨燕歌照白虹青海未停東伐騎
黄河猶滯北歸鴻毫端秀色三都並筑畔雄心萬古同
一笑鍾期絃絶後髙山重拭舊絲桐
　　　過王中翰奕棋作
清簟疎簾照綠莎匡床曲儿對維摩庭中白晝銷碁局
席上青山爛斧柯賭郡宣城知得否連營淝水定如何
無愁晚色催歸騎大有銀蟾絳闕過
　　　答東阿張明府肅仲時肅仲逺命書貺物色余
　　　　長安風塵中不遇㡬返胡孟弢特為致之感
　　　　而賦答并似孟弢
屐齒蒼茫破綠苔飛緘雲色滿蓬萊應憐疋馬齊東駐
敢望雙鴻代北來遙夜石函干斗氣異時金鏡補天才
何當一别荆髙筑抵掌華陽百尺臺
　　　送章行父之景州
五載𤣥亭憶問竒秋風晨起出闗時天涯客況誰青眼
海岱人倫見白睂一水移舟燕月墮千峰搖筆岱雲馳
銅駝陌上花如錦大有山公醉接䍦
　　　贈翁少府
新様春衫白苧裁翩翩遊騎近蓬萊桃花尚狎潘郎貌
蓮幕曽傾庾尉才豈為鱸魚還越郡仍驅駟馬入燕臺
當壚漫奏文君曲夾座紅桃映緑苔
　　　訪李汝藩獄中作
貫日長虹暮色凝淋漓杯酒頌如澠含悽小吏呵周勃
雪涕中郎和李陵書就圜扉腸拂鬱劍埋深獄氣翀騰
文皇每飯思飛将荏苒金雞下玉繩
　　　王行父授官上林賦柬(有序/)
　　　　行父乆需次不調忽以是月拜上林喜而賦
　　　　此
五載緇衣徧洛塵明光晴日拜絲綸唐宫全樹依官舎
漢苑飛花接帝宸玉陛含香春縹緲金門持㦸夜沈淪
八川向背分流處能憶當時奏賦人
　　　送徐大司空還豫章時俞羨長挈家附公樓船
　　　　南返
掛冠神武思飛揚揮手浮雲八座傍劍擁霜華辭碣石
帆飛風色過潯陽天髙自鑒葵心赤地近初逢菊蕋黄
漫逐羨門瀛海去宗臣勞勣在明堂
　　　寄李長史
脩竹㕘差映夾池十年歸夢阻江蘺曳裾漢殿春風蚤
飛盖梁園夜月遲七發盛傳才子調四愁偏失美人期
唾壺歌曲英雄老憔悴青衫易水湄
　　　送宋少府之南康
一葉秋風度薊臺爭傳飛檄下蓬萊雲收函谷青牛去
霧擁匡山白鹿來帝惜揚雄甘吏隠人占梅福是仙才
香爐紫氣三千仞為掃題名舊緑苔
　　　送范㕘軍之白下
藉甚㕘軍鮑照賢攜書遙赴秣陵船清江桃葉懐人夜
渌水蓮花作吏年大府旌旗朝讌合髙門袍笏晝遊旋
崢嶸鳷鵲金波麗賦就先従洛下傳
　　　中秋同允兆諸子集趙相國第玩月二首
靜夜胡床拂斗牛天街涼月湧青虬銀窺帝釋三千界
玉倚仙人十二樓墜露迥霑長樂夢飛雲旋逐廣陵遊
淋漓桂醑黄封在一洗都門萬斛愁
吐握平津近帝閽鹽梅佳節許同論蒲萄漢殿馳中使
薏苡燕臺出上尊玉笛飛霜連四野金莖零露滿千門
霓裳陣陣天風落猶記嫦娥一笑温
　　　林冏卿過訪作
一别錢塘夢未迴朱明雲色幾含杯旌移合浦風前葉
傳擁羅浮雪後梅建禮含香清蹕近甘泉司僕紫泥催
三千騋牝馳金埒倘許飛黄託乗陪
　　　查少㕘入賀賦贈
獻賦當時共洛陽翩翩裘馬少年塲追思文考朱顏麗
轉愧安仁白髮長暮雨軒車留碣石秋風船舫隔錢塘
金銀四百湖堤寺悵望遙天菊蕋黄
　　　送斯惟武之塞上(惟武余郡人負竒氣逸才與/李允達善以尺牘千言謁余)
河東裁就筆生花聊逐秋風問漢查身著短衣隨屬國
手提長㦸事輕車千言謁帝心逾壮一賦従軍髩已華
竒績賀蘭峯頂望萬山明月照龍沙
　　　贈鄧㕘軍明府逺遊尊人蚤嵗棄官隠匡岳
手板那能謁路傍扁舟歸興逐潯陽㕘軍不戀芙蓉幕
仙尉偏宜薜荔裳釣倚宮亭明月近樵穿廬岳亂雲長
誰言玉樹階除畔百尺嵳峩在廟廊
　　　送鄭明府之山東
百里絃歌遍訟堂銅符墨綬正飛揚橋迎駟馬過平樂
舄化雙鳬到上陽汶水星芒流劍匣齊山雲色墮琴床
看君異日循良宴第一雄飛漢殿傍
　　　送鄧逺遊令浦江
九月西風木葉黄才人初釋芰荷裳無論白雪誇金馬
聊為丹砂問石羊縹緲孤查淩大澤聨翩雙舄度長楊
江城咫尺絃歌起桃李新陰匝訟堂
　　　送鄧逺遊之浦陽時将以便道歸匡廬為太公
　　　　夀
黄金臺下驟驊騮又見栽花大海頭洞倚匡廬新白鹿
闗停函谷舊青牛三都賦在驚𤣥晏八咏篇成和隠侯
溪上秋蘭吾舊宅一觴行為瀫紋留
　　　送張博士
賦就河東絳闕傳一官行李尚寒氊青衫乍脱燕城下
彩筆仍飛越嶠前去日雲霄偕雁序到時星斗動龍泉
摳趨咫尺南宫近莫滯侯生問字船
　　　送張仲蔚之慶源
河橋尊酒醉還醒惆悵離歌薄暮聴五夜芙蓉雙劍紫
萬山桃李一氊青何人帝里酬春雪有客仙都問嵗星
計日子虚天尺五生徒猶誦太𤣥經
　　　送陳座師之嶺右
除書初下玉宸班詔遣詞臣諭百蠻一棹鬱林先訪石
雙旌梨嶺盡穿山風雲絶域聊乗障雨露明堂欲賜環
花底刺桐春萬樹七星巖洞並誰攀
　　　輓吳别駕
藉藉賢聲動草萊翩翩半刺未塵埃三臺總擅功曹績
八郡同推别駕才易水佩刀殘月墮天都歸櫬斷雲哀
無嗟司法吳郎逝鉅筆曽煩杜甫裁
　　　題管建初紫宸宣對冊
五彩毫揮白練裙紫宸前殿召偏勤百篇留宴唐供奉
三絶親題鄭廣文斗色已看龍劍耀家聲重詫鳳毛聞
長安多少擔簦客咫尺何人覲五雲
　　　送萬伯修中丞之朝鮮四首
鵲印朝従漢殿懸歡聲雲擁薊門前休戈隴坂屯田日
伐鼓漁陽出塞年結客威名馳豹尾封侯消息到龍泉
胡床不厭王猷傲爛漫梅花笛裏傳
甘泉初錫紫貂裘劍色飛揚射斗牛定逺侯封天北極
受降城築海東頭連營甲胄分丹轂擁道旌旗照碧油
道是征西唫興劇月華遙夜滿南樓
萬斛餘皇照叵羅清江鴨緑笑顔酡山西上将能横槊
塞北名王盡倒戈露布夜除𤣥菟壘霜笳晴擁白狼河
金閨漫作遼陽夢一戰燕然石已磨
輝煌珠履将壇従奕葉金貂帝眷濃座上短衣容薜荔
尊前長鋏叩芙蓉扶桑日出消千蜃細栁天迴駐六龍
可念茂林詞賦客當壚憔悴謁臨卭
　　　答張孝廉
貂裘垂敝尚遊梁欲挽鹽車上太行劍擁石函龍闕下
毫揮金鏡鳳池傍中山麯米澆愁盡大庾梅花入夢長
道是妝臺饒錦瑟佳期晨夕按霓裳
　　　與黄山人舜夫别三十年絶不相聞問忽道遇
　　　　于長安青燈話舊不勝今昔之感即席賦此
把袂風前各愴神青燈明滅潞河濵三生恍覩前朝客
萬死驚逢絶域人寂寞未妨龍劍老飛揚猶喜鳳毛新
同聲咫尺荆髙在散髮狂歌傍紫宸
　　　少林浮屠秋溟行脚都下以姑布術持巻乞題
　　　　賦贈(代/)
麻衣道者術親傳石室瑤編豈偶然一缽舊攜中岳頂
雙燈今續大溈前封侯定逺寧無骨入相剛成且問年
愧我黄扉頭白早丹青行辟四門賢
　　　寄王新建世叔并詢黄山人
小隊尋花易水傍元戎旌節乍徜徉千檣楚塞飛葭菼
萬斛吳都下稻粱赤管頻年貽上國𤣥圭他日告明堂
翩翩門客饒朱履喜怒惟應共郄郎
　　　夜過鄧逺遊劇談申旦先是逺遊賦五言八律
　　　　見贈屬余病冗未報兹當握别援筆近體四
　　　　章付逺遊小史歌之
落木蕭蕭夜過従青燈明滅照芙蓉櫜鞬驟覺中原盡
旗鼔俄驚上國逢霧擁雙龍懸碣石風馳駟馬到臨卭
他時廣樂鈞天奏莫忘齋頭舊雨濃
乍釋青衫賦逺遊翩翩文彩跨登樓躊躇易水新交定
濩落夷門故老留寸管乾坤才欲盡雙燈湖海話難酬
無論一盖傾如故已訂詞盟到白頭
面壁傳衣事已陳孤雲寥落傍風塵青萍萬里長為客
彩筆三朝未授人把臂壚頭傾海岱持螯天末動星辰
何辭大白終宵醉話入如澠對愴神
擁坐黄花照别筵西風無賴木蘭船千人楚國迴髙倡
一士成都抱太𤣥叔度經旬貪晤語淵源少日慰周旋
那能驟割新知興極目河橋思惘然
　　　寄贈項觀察二首
幕擁青油坐緑苔髙牙三輔近蓬萊函闗吏識終軍貌
宣室神占大傅才雪地呼鷹迴樂堡霜天馳馬赫連臺
誰言帥府多袁伏露布千篇屬手裁
片語雞林百鎰傳何人不慕項斯賢飛揚北府談兵夜
磊落南宮謁帝年絶塞雄風迴白羽長空明月墮朱絃
髙門倘記登龍客一借胡床玳瑁筵
　　　夀李翁
蓬矢桑弧繡闥懸桃花開落又千年流沙欲度函闗外
弱水聊乗漢闕前拂曙霞光三鳥使横秋霜色二龍泉
無論寶籙方平授窈窕麻姑出玳筵
　　　夜同張轉運葉觀察秦孝廉集淩比部宅坐中
　　　　王大理孫太史曹計部皆同年友也
秉炬髙堂話昔遊升沈離合遞生愁江東閥閲三才聚
洛邑軒車四貴留下榻共青今夜眼驅車全白異時頭
朝來一劍仍岐路相望郵亭各斗牛
　　　答吳觀察文仲時文仲以長歌寄余
彩筆翩翩漢史才黄金持賜出蓬萊長驅五馬過秦望
逺寄雙魚下越來大海雲霓晨仗鉞孤城雨雪暮登臺
名山萬仞金華色屈指題名到緑苔
錦字千行墜北平飛書天末故人情揮毫白雪流三洞
露冕青霞接四明水國蒹葭寒入夢山堂蘿薜夜尋盟
瓊珠滿握慚相報慘淡長途一劍鳴
　　　章納言宗理有事諸陵拉余同謁歸賦七言四
　　　　章
壺中何處問三山輦路蒼茫弱水環霧擁六龍迴地軸
雲扶雙鳳出天闗雕梁甃玉丹臺淨畫栱鋪金絳闕閒
五夜靈旟清蹕近蕭森風雨落人間
百二河山望未涯飛流環玉潄雲芽宫懸劍舄長春近
殿擁旌旗太乙遐古洞藤蘿時墜雪仙源桃李亂飛霞
鈞天忽聴簫韶度七日那能記暮笳
中天晴色敞𤣥扉秣馬平明度翠㣲碧嶂巧分千鷲立
蒼泉寒擘九龍飛雲霞散彩鋪瑤闕象緯飄光動玉旂
舊識上清童子在應門猶著五銖衣
突兀𤣥宮䕶翠苔金銀隨處現蓬萊乾坤南北崑崙峙
日月東西泰華來永夜旌旗環帝蹕清秋絃管逐仙臺
鼎湖一望龍髯近欲起軒皇馭世才
　　　題趙比部崧髙巻
六洞三山締夙緣崧髙雲色正蒼然金身百丈飛龍日
寶籙千秋記鳳年杖錫乍移吳苑外香燈長䕶越臺前
菩提一缽開甘露猶憶中林靜夜傳
　　　投贈沈相國八首
金鼎調元賛玉宸羣公環立讓經綸華夷一代瞻王佐
社稷三朝仗帝臣絳闕頻年迴雨露彤墀遙夜接星辰
異時伯仲標鴻業肯向伊周躡後塵
萬丈花光筆似椽明時蚤嵗奪青錢垂紳迥立烟霄上
振珮長趨日月前白髮樞衡調鼎夜丹心帷幄運籌年
平津漫詫封侯貴赤舄勤勞四海傳
屈指蒲輪魏闕徵蒼生翹首屬騫騰文章八代占重起
禮樂千年待中興西極雲沙馳象馬南溟濤浪浴鯤鵬
亦知賜杖堪扶老未許東山日暮登
飛書遙度玉門闗鴨緑江清燧火閒萬甲驟空𤣥菟壘
雙旌遙奪賀蘭山紛紜虎帳咨良䇿磊落麟臺畫壯顔
漫説平陽饒汗馬中天一柱定誰攀
十年調鼎繫遐思霖雨親承玉陛詞八士夜登元愷族
千官晨謁帝王師逶迤樹色長春殿縹緲藜光太乙祠
慚愧鈞天韶濩在入将流水奏朱絲
冠代詞華八詠儔中天霞色四明流黄冠未許歸賢相
彩筆聊将和隠矦環珮西園晴赫奕圖書東壁暮優游
無論消渴須盤露百尺金莖望斗牛
廿載貂裘客路難青𠖇長日望鵷鸞華軒肯挾三公貴
大厦寧忘一士寒日月䕫龍新政府風雲揚馬舊詞壇
𤣥亭不厭侯芭學掃葉頻過十二欄
十年懐璧臥山堂老逐鹽車上太行矯首乾坤空駿骨
闗心岐路半羊腸星河暗蝕芙蓉珮雨雪全凋薜荔裳
道是姬公勤吐握将因詞筆獻長楊
　　　感事
九折曽聞蜀道難綈袍誰戀故人寒長鑱杜甫朝朝斸
短鋏馮驩夜夜彈垂首乾坤皮骨盡側身湖海髩毛殘
天風習習扶搖近會向南溟刷羽翰
　　　送李㕘軍使秦中
朱節朝持下紫宸北風揚斾潞河濵飛槎渭水星為使
授簡梁園雪照人去路正逢葭菼夕歸期先趂棣棠春
遙遙草色西池畔何限新詩入夢頻
　　　贈孫太宰二首(代/)
名世中原間出年三朝人望屬材賢氷壺獨抱青雲上
水鏡髙懸白日前珂色蔥蘢分建禮履聲搖曳動甘泉
千秋啟事傳緗帙肻讓山公筆似椽
徵書晨下建章宮赫奕蒲輪眷注同黜陟千官周太宰
安危一代晉司空尊罍尚憶東山勝柱石遙瞻北斗崇
咫尺黄金飛兔滿驪黄聊為辨追風
　　　章納言得雄過是将益燕山之數賀以七言一
　　　　章
梅花南陌正毿毿蘭萼東風瑞氣含四鳳桓生重遘一
八龍荀氏僅餘三充閭此夕傳歌頌跨竈他年入笑譚
屈指瑯琊符勝事珠璣林立待分甘
　　　陳冏卿過訪二首
危樓百尺暮雲孤象緯寒飄玉鹿盧校士當年曽越郡
空羣此日更燕都天閑盡獲龍媒否海甸仍求駿骨無
最憶牙檣蘭水畔滄浪一曲和潛夫
髙天雲霧玉宸班咫尺龍鱗近聖顔靜夜鳴珂朝北極
清秋拄笏望西山風馳騕裊三千隊電擁驊騮十二閑
慙愧方皋談滅沒鹽車憔悴太行間
　　　惟寅病榻對譚作
大厦華軒接上林閒窗孤榻類山陰朱顔我向愁中擲
白髮君隨病後深櫪下驥心時慘淡杯中蛇影任浮沈
蒲團兀坐黄粱熟萬户燕臺急暮砧
　　　徐文明館中聴歌
清歌一曲暮雲長秉燭呼盧萬事忘朱履三千迴别院
金釵十二照華堂誰言工部生來瘦漫説司空見後狂
妬殺盧家雙乳燕春風聨翼向雕梁
　　　夜飲徐文明邸即席作二首
相逢湖海盡詞才車馬蒼茫踏翠苔萬里鄉心同越嶠
新年春色到燕臺筵前栢葉風初動庭際梅花月漸來
遮莫河梁成逺别黄金新詔出蓬萊
散髮狂歌動紫宸天街良夜月如銀朱顔暫借逢春客
白髮偏驚受嵗人宇宙風期迴擊筑江湖消息報垂綸
髙陽是處名流集痛飲何辭大白頻
　　　胡穀元招同茅陳諸生夜集余適留滯都門不
　　　　及赴
折簡招邀玳瑁筵那知春色負華年才人並集春明外
倦客孤吟建禮前易水乍聞新擊筑稽山殊愧舊移船
拚成十日平原醉栢葉椒花次第傳
　　　寄何轉運(代/)
嚴城平楚正蒼然突兀髙牙大海懸三輔雲霞雙闕底
九河氷雪萬家前公車竹箭同登日宦邸梅花獨賦年
漫説魚鹽留滯乆家聲八座在甘泉
　
　
　
　
　
　
　
　
　
　
　
　
　
　
　少室山房集巻六十二
欽定四庫全書
　少室山房集巻六十三
　　　　　　　　　　　　明　胡應麟　撰
　　七言律詩七十一首
　　　贈戚山人伯堅(有序/)
　　　　始邂逅戚山人伯堅於弇州園别去十載而
　　　　山人遊金陵獲少姬麗甚以壁立復出謁所
　　　　知適馮太史開之倡社湖上遂留館太史家
　　　　拉余贈章戲成此什併呈太史博一掀髯云
　　　　爾
散髮相逢大海頭弇山堂下即糟丘余歸故里攜通德
汝向新亭載莫愁厎事歌魚來越郡誰能騎鶴上揚州
皈依合傍蓮花社天女維摩話昔遊(時太史拉諸名/勝為淨土之會)
　　　七夕馮太史開之邀同俞羨長潘景升吳泰寧
　　　　徳符喻叔虞傅太學王山人集湖上觀少姬
　　　　走馬戚不磷洎仲君繼至余夜分返太史以
　　　　輕舟載羨長不磷宿玉蓮亭
折簡秋宵興欲狂東南名勝半沙棠天孫河畔停烏鵲
地主池頭宿鳳凰緑樹迴風全送暑紅蕖搖月細生涼
無勞更覔牽牛信一騎湖頭到謝娘
　　　過天津訪萬中丞伯修四首
建牙吹角下蓬萊飛檄千章盡手裁晉代詩書元帥業
周家文武上公材還搖大纛天驕遁曾繫長纓日逐來
漫道平陽曽第一無雙籌䇿照雲臺
翩翩白馬氣淩虚老将漁陽盡不如出塞盛傳破敵䇿
籌邊頻上䕶羌書千檣跨海長驅鰐萬弩乗潮各射魚
落落元規豪興在南樓明月半長裾
威名十載鎮祁連又見登壇仗鉞年列校總驅横海節
偏師遙下伏波船風行蜃鰐扶桑外觀築鯨鯢細栁前
屈指鐃歌飛㨗夜抽毫何客代如椽
玉帳梅花照叵羅南樓吹笛夜如何中丞節鉞行三輔
大将樓船出九河赤日桑乾窮兕虎青天蒲類息蛟鼉
燕然片碣題銘處萬丈窮崖絶頂磨
　　　李萬户過訪舟中作
寂寞孤㠶滯水濆雙旌俄報李将軍虬髯本自山西出
猨臂先従塞北聞異代淩烟誰左席他年冒雪有竒勳
燕然絶頂聊相待為掃班生石上文
　　　夜集萬伯修中丞署中聴奚童彈琵琶即席賦
鼓瑟吹笙夜未䦨狂歌醉舞燭花殘清光琥珀浮金斚
逸響珠璣墜玉盤細栁生風迴綺席叢篁扶月上雕欄
真堪十日平原飲莫向㕘軍話路難(行路難始/鮑㕘軍)
　　　同陳子卿胡瀫元集黄茂才館茅生擊鼓侑觴
　　　　席上戲題
旅髩蕭然越客蹤故人文酒暫従容風霜驟擊漁陽鼓
雲霧深藏碣石鐘春盡短衣殘薜荔夜闌長鋏笑芙蓉
朝來曲水堪沈飲何處桃花問舊峰
　　　春日黄文學館中送陳子卿南歸訪馬生即席
　　　　賦
行李蕭蕭易水寒不因題賦到長安魂搖薊闕千門樹
興入湘臺九畹蘭擊筑風雲晨骯髒抽毫星斗夜闌干
東歸未值秦淮棹愁絶春風兩髩殘
　　　禊日再送陳生
布衣行色又風塵攜手平原未浹旬易水悲歌逢壯士
蘭亭修禊屬才人扁舟自許浮東海龍劍猶堪射北辰
歸去白門機上女莫言裘敝出三秦
　　　黄燮卿王至卿胡靜父瀫元茅厚之過集
蕭蕭四壁似禪闗縱飲寧辭十日閒邂逅江湖成白社
㕘差河朔見青山壚頭乍發幽人興廡下頻開倦客顔
臺殿黄金原咫尺朝攜瓢笠共飛攀
　　　送包稚升觀察之蜀中
握手河橋興未闌春風笳鼓出長安千波已見淮流靜
九折寧辭蜀道難酒肆才人原犢鼻花溪詞客尚漁竿
岧嶤雪色三峩上何限新詩勒翠巒
　　　首夏少傅趙公齋頭縦觀宋元本朝書畫名蹟
　　　　出家藏焦尾命作梅花三㺯飯罷奕棋留連
　　　　浹日即席賦詩
畫檻雕楹白玉堂髙山流水落胡床牆頭樹色分長樂
户外花枝接上陽筆札西清懸琬琰圖書東壁散琳瑯
翛然一枕蓬壺畔臥聴棋聲入夢長
　　　少傅趙公齋頭烹供虎丘新茗適侯家以紫牡
　　　　丹至清香艷色應接不遑即席二首
楊花飄落遍天涯十二雕䦨散曙鴉玉盌坐邀陽羨月
金盤馳送洛城霞清香恍墜幽人席艷色偏歸上相家
入夢故園紅紫遍千峯寒瀑潄靈芽
樓頭紅日近扶桑乳燕㕘差入畫梁雪乳乍分盧處士
天香元屬魏平章移來上苑非金谷烹處中泠是玉堂
莫便清風生兩腋聨翩傾國在明光
　　　曹計部訪寓中賦贈
詞藻翩翩跨七閩樓船曽宿大堤春輝煌結駟尋燕俠
縹緲驚鴻問洛神闕下雲霞飛錦綬湖頭風雨濕綸巾
知君暫駐𤣥亭筆鹽鐵将成獻紫宸
　　　詹司理過訪并邀集寺中夜譚司理家去余邑
　　　　百里而近
駟馬驂驔碣石東持杯蕭寺問飛蓬無論客思孤航外
何限鄉心一座中説劍春雲流綺户抽毫晴雪照絲桐
塵埃蹔試空羣足荏苒黄金出漢宫
　　　王将軍過訪不值次日遣信相聞走筆四韻代
　　　　東時方拜總戎之擢而余寄居胡氏園芍藥
　　　　盛開故詩句云云
髙空遙望碧雲殘細雨蕭蕭一逕寒小隊朱旗頻出郭
元戎金印乍登壇雙龍色照芙蓉匣駟馬光生芍藥欄
為報主人林竹在天風晨夕候飛鸞
　　　方伯苓徐彦伯胡靜父王孟博吳雲従同集茅
　　　　生齋頭
相逢湖海合吳鈎笑拂青萍上酒樓坐裏風霜流覆局
簷前星斗墜藏鬮三生障業輸芒蹻十口生涯問敝裘
拚取髙歌酬令節紅牙催拍按梁州
　　　王貞伯過訪胡園作時澍雨驟至轟飲幾達旦
　　　　歸
握手髙陽盡賦才㕘差遊屐㸃蒼苔虚疑上客尋花過
總為元戎看竹來急雨亂飛巫女峽雄風遙度楚王臺
誰言定逺先投筆粲爛如椽勒草萊
　　　王總戎攜酒同登新城南樓即席賦
突兀飛甍潞水頭欄干十二挂朱樓雲拖漢闕雙龍度
月擁燕城萬雉流坐裏胡床應盡興登來彩筆蹔銷愁
山川信美吾鄉異聊伴元戎作壯遊
　　　東黄水部孟修并乞其繪事
才名江夏世無雙耆舊襄陽接姓龎興裏烟嵐流彩筆
吟邊雲日㺯紗窗鴻㝠大澤心長逺駟逐中原意已降
識面長安吟晚暮爛燒紅燭醉銀缸
　　　花朝過劉金吾齋閣小飲即席賦
暖日暄風半畫堂金吾西第暮傳觴圖書粲爛偏盈架
緑竹㕘差盡繞梁賦就桃花潛弄色吟餘梅萼亂飛香
接䍦顛倒休辭醉能憶通家舊雁行
　　　楊不棄吳用卿追送潞河作
慘淡塵沙吹别顔都亭楊栁並追攀河梁客趂雙魚下
海岸人浮片鷁還白苧淋漓燕雪底青萍搖曳潞雲間
誰言岐路分飛近縦飲猶拚十日閒
　　　曹計部至自盤山極譚夜宿招提之勝賦此
亂山迴合暮雲齊流水桃花漢闕西絶頂雙燈懸舎利
中峯一刹現菩提蘿深忽跨猨猱上樹古聊同鸛鶴棲
最是夜深鈴鐸畔天雞如傍法輪啼
　　　過萬都尉館賦贈(萬君虚懐好/學風致甚髙)
坐捲珠簾夏日長主家樓閣鳳城傍金池草色連興慶
玉洞花枝映夀陽逸氣千秋迴處仲𤣥談一代擅真長
春山寫就難停筆次第蛾睂出後房
　　　過區用孺太史適長公繩𤣥誕日即席賦贈
五夜文光切上台三春晴色繞蓬萊桃花漫向秦源覔
棣萼先従漢殿開紫氣絪緼紅日駐清歌搖曳彩雲來
丹砂勾漏容相問六翮従君跨九垓
　　　送吳太學遊邊
燕臺秋色乍䦨珊少借壚頭十日閒説劍風聲流易水
彎弓雲色墜天山平沙夜伴孤鴻宿大漠朝馳駟馬還
愁絶南樓離恨杳西風吹夢出陽闗
　　　潞河東郊同胡生踏青即席賦
春色三分二已過空門相逐問維摩新紅破萼盈髙樹
淺緑迴莖上細莎雪裏袈裟留絶域風前杖錫度恒河
頽然一飽香厨飯坦腹繩床話貝多(時飯維/摩菴中)
　　　送王遵考使君之嶺南
鹵簿春風出禁城驂驔五馬向人鳴南州桂樹傳新賦
東閣梅花問舊盟銅柱亂雲行處合金門殘月望迴明
名山莫戀羅浮色前殿長楊識姓名
　　　熊中丞出塞詩
百萬曽提閫外兵君王西北問長城埋輪疏上豺狼避
横槊詩成虎豹驚川入大非晨按壘河當無定夜移營
雕弧白馬翩翩去盡遣降王欵帝京
　　　于鳳鳴得雄賦贈
窈窕笙歌出畫堂将雛一闋暫徜徉羣珠合浦爭呈艷
片玉崑岡乍發祥藪畔青雲麟趾集池頭丹日鳳毛翔
無勞骨相占英物已聴啼聲出後房
　　　江汝成駕部留集丙夜即席題
振䇿西遊半五陵旋車聊待帛書徵三天會見翔孤鳳
六月何妨息大鵬欵語涼風生白㲲酣歌明月墜青燈
猶聞彩筆多竒句題遍慈恩第一層
　　　黄觀察自沛上擢濟南賦柬二首
奕世通家問孔融頻年經國倚司空千檣大海羣飛鷁
六傳髙天並駕熊雨浥杉松秦帝畤風翻匏竹魯王宫
猶能一識荆州面漫向闗河問落鴻
竹箭南州貢競輸梅花東閣夢頻趨彭城浪息三千仞
濟郡泉疏七十區白馬何天沈漢壁蒼龍隨地獻隋珠
拾遺池上飛豪翰笑揖長庚下紫樞
　　　過濟上昭劉大司空奉贈二律
玉匣雙龍挂斗躔金堤千鷁度樓船褰帷大吏羣趨日
緩帶中丞獨坐年碧漢雲霞髙鳳羽黄河氷雪淨蛟涎
無論四載驅馳急燁燁旂常太史懸
寶籙瓊函煥赤文支祈摧伏奏元勲旌旗泰岱瞻紅日
節鉞瑯琊駐彩雲搜粟漫勞横海校飛芻何待伏波軍
由來據饋深延客倘借胡床坐鶴羣
　　　淮上訪王世叔留集署中座出新鰣共飽即席
　　　　題
急管繁絃次第陳歌魚寧嘆暮途貧崢嶸鐵網飛銀鬛
粲爛金盤照玉鱗豈為江蓴能喚客祇因岩桂共留人
孤亭環碧他年過遮莫羊裘動帝宸
　　　東葉侍御初抵武林(葉公舊為/余邑明府)
霜威拂面豸袍懸突兀聲華柱後傳鼓吹春風吳苑外
樓船秋水越城前芝蘭競發曽遊地桃李偏滋舊植年
珍重魚鹽聊駐節摶空鵬翼上甘泉
　　　送趙總戎之北平
大纛髙牙照彩虹除書遙下建章宫前驅半雜三河少
别隊新分六郡雄騕褭登臺呈逸步麒麟開閣待殊功
平津突兀鈞天上吐哺能無憶轉蓬
　　　張㕘知睿父過訪賦贈
委巷蕭疎臥緑苔髙牙俄報上公來谿頭弭節臨三洞
海畔揚舲度七臺此夕星辰垂草莽當年日月扈蓬萊
長楊一代推題賦白首能憐問字才
　　　寄吳文仲使君八首(先是文仲以長歌寄余兹/復屢使過問積成八章)
大纛飛揚駐草萊孤查寂寞坐莓苔花溪乍識元戎過
葉縣爭傳令尹來霧湧雙龍呈玉匣雲驅六驥上瑤臺
中原匠石凋零盡敢向靈光惜賦才(文仲舊為/余鄰邑宰)
百尺清潭理釣緡雙魚何意問沈淪維舟敢道菰蘆客
入幕偏容草莽臣海嶠塵沙埋駿骨天都日月覲龍鱗
崢嶸八座家聲在香案能無捧玉宸
十載青尊悵未同雲天隨處繫孤篷東方號令驅千騎
南陌音書墜片鴻洞口觀碁銷永目壚頭擊筑動長虹
竹林舊眼容青白何事車前泣路窮
白羽登壇意氣豪偏従寒谷戀綈袍三年天姥迷清夢
十日江郎醉濁醪紫電蒼龍明説劍朱霞白鶴麗揮毫
煩君一棹相攜去並賦錢塘八月濤(吳公自四/明擢三衢)
輶車晴駐越臺前指㸃金華叱石年萬井霜飄觀察斾
雙溪雲泊孝㢘船囊中舊草餘孤憤案上閒花落太𤣥
漫道經時流水絶相思長抱伯牙絃
縹緲寒霜墜鹿盧江州鹵簿晝頻呼猶疑玉舄飛三洞
不道金尊汎五湖逕倚蓬蒿新白社蹊尋桃李舊𤣥都
天門八翼星河近試問長庚謫有無(文仲舊/宰金華)
盡日江頭臥白沙長天孤夢隔瑤華田餘元亮曽栽秫
縣接安仁舊種花六洞浮雲迎仗鉞雙溪明月候飛查
菟裘半畆勝漂泊霜落東陵正熟瓜
突兀長歌贈逺遊淋漓霜色墮高秋如聞桂樹招淮上
祇為梅花别隴頭晴雪萬山迷欵段夕陽千塢亂鈎輈
歸來咫尺堪攜嘯極目雲天下彩斿
　　　送包稚升入閩(稚升先/擢蜀中)
錦纜初停汎蜀船驪駒仍送入閩筵無誇積雪三峨外
盡占飛雲九曲前栁拂襜帷春燕候花迎袍笏晝遊年
為君拂拭雙龍去遙夜延津斗色懸
　　　黄堯衢屢寄詩札余讀其九漈遊草慨然興懐
　　　　賦答一律(堯衢才髙博雅詩/文外雜著幾百□)
臥掩衡門髩欲皤雙鴻嘹嚦墜巖阿三山傲吏偕三謝
九漈飛仙挾九何獻賦柏梁知自許藏書天禄定誰多
荒園萬巻堪留客載酒能無問緑蘿(時同遊三/君宦閩者)
　　　送李太史之秦中
絳節朱旛太史才春風鳴玉下蓬萊雞聲萬井開函谷
馬色千山度薊臺授簡明光朝日近飛觴平樂暮雲來
含香舊侣深相憶莫遣𤣥闗閉緑苔
　　　送江汝成駕部之秦中二首
祖席驪駒唱未停河橋寒色晚㝠㝠髙天六傳飛函谷
隘地雙旌出井陘雨雪蒼茫南北路星河明滅短長亭
干城豈獨扶風借百鎰黄金下帝庭
百壺春酒照華筵曽是荆州識面年問竹敢勞中散駕
看花頻繫孝廉船崢嶸斗色雙鈎墮粲爛虹光四壁懸
明發旌旄凝望處太行無際白雲前
　　　初入葛湖同王仲升章茂徳陳惟敬夜集盛明
　　　　元思達思𢎞思齊思登思遜六昆仲社中賦
　　　　贈
壚頭十日又髙陽年少羣趨作賦場人比竹溪非異姓
客方蓮社是同鄉論心海岱千秋合握手乾坤萬事忘
貪把深杯華月下不知零露墜衣裳
　　　是夕陰霾無月諸子酣飲夜分而唐祝兩生不
　　　　至命小奚奏樂侑觴拈韻得中字即席賦
曳履南樓興未終胡床相對一尊同霜飛玉宇秋将半
露濕瑤臺夜正中繞樹㕘差飛倦鵲銜蘆嘹嚦墜征鴻
更闌競奏霓裳曲誰喚嫦娥出海東
　　　葛湖草堂四首為盛氏六生題
滄波九疊浸芙蓉夾岸千峯與萬峯才子溪頭頻拭劍
仙人陂上舊攜笻髙天霧隠前村舶落日風傳古寺鐘
莫遣桃花飛一片津門流出世人逢(葛溪鐵李/益劍名)
十里澄波鏡面秋雞聲一塢住中流閒花半落辛夷岸
古樹平連杜若洲晩日亭臺朱户掩㣲風簫鼓畫船遊
紅妝隊隊湖堤上唱徹菱歌興未休
湖上茅堂秋可憐浣花流水不知年縁隄藻荇浮仍沒
隔浦蒹葭斷復連過雨鳬鷖臨檻外乗風鷗鷺到門前
攜家信宿堪忘世底用頻移霅上船
衆壑天然敞畫圖牙檣明月坐氷壺雙流近接雙龍洞
九曲遙穿九鯉湖野客為園當薜荔竒人結社傍菰蘆
他年會挾西施過日占烟波理釣艫
　　　同盛明元散步山岡望金華諸洞壑賦示思達
　　　　思齊思𢎞思登思遜五生
五岳長懐濟勝才三山何事問蓬萊岡頭處士龍仍臥
嶺外飛仙鶴並來積翠中天藏洞府空青半壁墮池臺
翩翩羣従俱竒雋為掃如椽向緑苔
　　　明日泛舟湖上王仲升以公事先行即席再賦
牙檣秋霽喜同登極目長天暮靄凝月色正浮三翼舸
星芒如徹九㣲燈汀洲曲折沿芳草島嶼縈洄出亂藤
投轄乍堪消永夜雙鳬寧畏簡書徵
　　　十三日再同王仲升陳實卿章茂徳王仲濟盛
　　　　明元六昆季宴集祝華父唐汚父適至分韻
　　　　得前字即席賦
鼓瑟吹笙玳瑁筵狂歌醉舞興飄然疎星競向寒更出
明月偏宜後夜圓(時中秋/前一夕)氣色熒煌雙劎底心期迢逓
一燈前經旬漫詫平原約千日中山任晏眠
　　　又明日汎舟東湖湖蜿蜒十里許渟泓靚澈大
　　　　類輞川時㣲雨灑空旋即開霽中天皓魄朗
　　　　然如晝芙蓉一樹亭亭南岸若淩波仙子含
　　　　情婉約不可名状余命維舟其下小奚吹笙
　　　　撥阮歌滄浪明月之章飛白無算賔皆潦倒
　　　　比歸就枕漏下五鼓矣
載酒鳬鷗靜不猜謝家羣従故多才沿隄竹樹㕘差發
隔塢芙蓉爛漫開晚色拖烟籠逺寺秋光含雨濕平臺
尋源異日扁舟到夾岸桃花次第栽
　　　中秋諸子雨集遅祝生不至賦以示嘲
天際輕陰繞畫樓渌波俄漲大堤頭清秋漫憶乗查去
盡夜何妨秉燭逰殿閉長生収月影園荒獨樂罷風流
無媒一覩嫦娥面正為陽臺雨色留(明元所懽淑卿華/父數贈以篇什期)
(是夕挈以來而復為所羈又祝/生以園地為族人所侵奪故云)
　　　再疊前韻寄祝生時明元以舟遡之不得
悵望幽期越水頭蒹葭白露滿中流空懸仲舉千秋榻
苦戀休文八咏樓玉笛闗山偏引恨珠簾雲霧迥生愁
惟應天柱尋仙客曳履孤峯盡夜遊
　　　十六夜雨不絶同唐祝兩生集明元齊頭秉燭
　　　　劇譚四鼔迺罷
驟雨淒風斷續聞西堂燒燭話偏勤空勞神女飛三峽
不見嫦娥駕五雲葉落仙蓂秋縹緲花殘叢桂夜絪緼
朝來一舸乗流去盡擷芙蓉越水濆
　　　别明元思齊六昆季時余将卜築葛陂之上詩
　　　　以訂盟二首
短髮江湖抱太𤣥歸攜羣従興飄然當年溪上聞諸逸
此日林中聚七賢卜宅舊尋陽羡口移家新赴陸渾前
他時倘遂桑榆筴一笑𤣥真臥釣船
十口經年繫短航何如一曲借滄浪天空穏臥揚雄閣
地僻粗營杜甫堂西塞鳬鷖迎嘯咏北山猿鶴伴行藏
不緣二仲翩翩甚投老那依玉樹行
　　　贈喻叔虞邦相明府季子也攜來余邑日僅十
　　　　許嵗今儵忽廿載餘矣時俞羨長吳泰寧同
　　　　集
花縣雛将玉樹叢當年見汝僅成童驚人彩筆飛王粲
狎客清樽醉孔融賦草欲追膝閣麗談鋒偏向越臺雄
髙陽爛漫名流集莫負渠蓮十丈紅
　
　
　
　
　
　
　
　
　
　
　
　
　
　少室山房集巻六十三
欽定四庫全書
　少室山房集巻六十四
　　　　　　　　　　　　明　胡應麟　撰
　　七言律詩七十四首
　　　李本寧廉訪入武林以手書新厯餉余谿堂却
　　　　寄七言八律
白面登壇寸管馳縦横九域讓蛾睂神龍大海雙飛日
老驥中原獨步時麗賦梁園春雪滿長歌蜀道暮雲遲
誰言越客朱絲斷極目遙天候子期
八代文章覩典型雞林重譯購題銘無勞大澤誇雲夢
乆識鈞天奏洞庭禹廟冠裳迴百吏胥臺檣櫓壓千靈
精廬四百湖堤上爛漫新詩勒翠屏
翹首湘潭半夕陽誰傳詞藻賦髙唐宗盟一代聞三李
伯仲千秋見二王北極雲霞迴指顧東山日月謝行藏
新篇漫惜南遊寡海外流傳徧越裳
中弇名山迹已淪太函髙座定何人傳衣兩地歸南岳
賜履三天上北辰大厦紛紜羅國士孤查浮没問波臣
中興咫尺葵丘畔寓目江淮一旅陳
一麾環珮下甘泉雙管横操百代權燦爛圖書遊洛日
飛揚文字入秦年風雲八座長秋近象緯三臺太乙懸
不是觀濤瀛海上西泠那駐木蘭船
入剡名山思轉遐雲嵐晨夕候髙牙寧無逸興歌天姥
大有閒情賦若耶萬岫分青懸梵刹千巖飛翠落官衙
香風夾岸驊騮倚隊隊明妝越水涯
珮玉含香事冕旒横金馳傳出龍樓遊窮八極飛仙在
望重三朝宿老留白帝城探新雨色黄公壚續舊風流
無誇海上干将合昨夜精芒射斗牛
邂逅金緋照石渠盧溝橋畔暮踟蹰同盟敢托先朝後
並軌猶慚易世餘轉自慵疎憐叔夜寧因消渴慢相如
無由共賦南鵬翮大斾摶風上玉除
　　　送徐惟得還楚中
嵗晚蓴鱸樂事饒淒然風雨發征軺𢎞文館闢雙龍近
神武門深一騎遙夢渚寒雲飛獵斾湘江晴雪候漁橈
憑君漫卜東山墅三錫𤣥圭下聖朝
　　　王别駕過訪賦贈
當年詞賦滿林皋閥閲瑯琊擅俊髦驥足暫紆龎統駕
雞羣聊試吕䖍刀齊封魯甸驅馳急郢雪秦雲眺望勞
咫尺風期同調在碧天河上首重搔
　　　送張仲立上計二首
龍劍雙飛入薊城一尊揮手暮笳鳴分符帝問淮陽績
授簡人推鄴下盟萬樹未央春雪煖千花長樂曙霞明
亡誇爛漫黄金錫前殿如椽勒姓名
飛旌千里問神州驛路梅花照錦裘上計詞臣新渤海
稱詩才子舊長洲風烟御苑迴金埒雨露明堂下玉旒
惆悵河橋深雪裡盡將離恨入齊謳
　　　朱吳于三生攜酒同遊城南觀音禪院
皁帽青鞋霽雪前叢林遙望七燈懸乾坤萬古空王刼
水月三生大士緣下界風旛搖貝闕上方雲磬落金田
踟蹰未辦西歸衲杖錫香林對惘然
　　　張博士以壺觴過訪余病不能起迓賦謝此章
野外孤篷繫白茅齋頭長鋏倚青郊壺傾博士蓮花釀
盤載先生苜蓿殽海岱雲霞驅别夢天涯氷雪綰窮交
亦知凡鳥堪題字浪逐揚雄賦解嘲
　　　張别駕過訪舟中以新刻餉惠旹聘修郡志将
　　　　成
燦爛詞林見白睂挂冠偏趂黑頭時安仁宦就花盈郭
元亮歸來菊繞籬作賦髙唐巫雨過飛書東嶽岱雲馳
十年流水希凡調試拂氷絃和子期(張君先任/新安尹)
　　　狄明叔邀集新居命女伎奏劇凡玉簮浣紗紅
　　　　拂三本即席成七言律四章
名花十院盡蛾睂美酒金樽照陸離霧裏雙鸞騰玉闕
雲中八駿下瑤池參差趙瑟傳情逺縹緲秦笙度曲遲
後夜屋梁頻悵望河橋孤館月明時(伎十人二/尤善謳)
痛飲狂歌白日酣何人同住百花潭明妝陳女開金屋
妙舞羊姬㺯玉簮滿架荼蘼風乍入當庭楊栁月初含
追歡拚竭良宵興滿眼闗河繫别驂
繡柱雕欄夾畫圖幽棲河上擅菰蘆壺觴元亮開三徑
舟楫陶朱泛五湖草色共悲吳苑廢花枝猶傍越臺無
干将對舞東風夜燦爛明星墜轆轤
畫檻㕘差照緑苔三山何處問蓬萊朱顔驟向新春合
紅拂偏宜靜夜來風裊梅香縈玉砌月穿蘿影度瑤臺
髙唐總入襄王夢未擬重憐宋玉才
　　　于生髙岡以早春九日初度賦贈二章(時生年/二十)
東來紫氣繞華筵玉舄飄颻大海􁕽九葉蓂舒元旦後
千秋桃熟早春前馳心髙宻談兵夜屈指重華謁帝年
試問嘉名懸錫處桑弧晴色廣陵懸
玳瑁堂開霽雪凝百壺春酒照如澠斷氷竒句推良史
明月新篇和武陵鴻雁渚寒勞夢寐鳳凰池逺待鶱騰
追歡況值梅花早倚嘯晴空望玉繩
　　　夜同朱吳李徐諸生集于茂才宅聴歌
南陌朱樓並馬尋一尊塵外共披襟齊姜乆擅髙唐曲
越客同操下里吟燭映紗厨春色淺香飛羅袂夜寒深
雲門寂寞當年調慚愧鍾期抱玉琴
　　　送趙太學之北雍
束書迢遞赴皇畿岩壑何言戰勝肥緑綺正攜春雪過
青帆俄逐夏雲飛雄材世許攀槐棘古調時能問蕨薇
到日含飴窮燕樂千花晴色映荷衣
　　　送黄上仲歸赤城時以伯兄説仲書至
翩翩戎服傍髙牙長揖歸來興未涯别夢乍懸淮海月
鄉心遙引越城霞毫端秀色舒毛穎匣底寒光照莫耶
最憶元方油幕臥獨将清嘯和悲笳
　　　朱太學元長以新刻過訪卒業賦贈余與元長
　　　　大父司空尊人廷尉通家再世覿其韶令喜
　　　　溢于辭
靜掩衡茒覺地偏輝煌詞筆照臨川通家政自推文舉
倒屣能無屬仲宣殿聳甘泉晨賦雪宫深碣石夜談天
春風一騎長安邸何限飛花墜玉鞭
彩筆翩翩驟過従居然文藻挹芙蓉門留廷尉甘羅雀
劍授司空欲化龍謁帝明光春浩渺論交平樂暮従容
當年國士雙垂眄握别銜知思萬重
　　　夀胡隠君九秩為玉呂茂才題
杖履飄然鸛鶴羣函闗靈氣暮絪緼三生夙擅榮期樂
二典新傳伏氏文大海亭窺秦望日清溪船㺯越來雲
毋誇經術承家舊屈指鸞章帝座聞
　　　送趙汝信奉常入都
挂席南風錦樹重頻年溪上濯芙蓉尋仙玉洞雲長滿
謁帝金莖露正濃午夜素琴偕一鶴商秋神劍合雙龍
台垣咫尺黄扉啟燦爛棠花拂過従(奉常于少/傅為昆仲)
　　　送吳文仲觀察入賀四首
鼔吹江城落日懸牙旗明發使君船青牛一望函闗外
黄鵠雙飛漢殿前北極衣冠晨拜舞西池環珮夜㽜連
壚頭夙昔荆髙輩極目燕山共惘然
燦爛明星墜轆轤懸腰雙鍔並昆吾千秋録就呈金鏡
萬夀筵開送玉壺飛盖西園涼月滿垂鞭南陌夏雲徂
加餐何處頻相望嘹嚦征鴻下太湖
斧鉞中吳羨晝遊闔閭城下暮淹留安期舄捧遙天外
博望查飛大海頭北斗文章新氣象南皮談謔舊風流
黄金臺殿三千尺擊筑憑誰共酒籌
椽筆翩翩賦頌裁誕章晨捧入蓬萊花前彩鷁飛吳甸
栁外青驪繫越臺長樂露華金掌下建章雲氣玉繩來
天顔尺五稱觴地尚記吳公第一才
　　　寄區用孺
一棹棲遲大海濵桐江雲色繞垂綸青山乍飽閒中目
白石猶飢病後身别去龍門無國士歸來鮒轍有波臣
故人藉甚甘泉畔日醉𤣥都萬樹春
　　　汪明府邀集衙齋陶駕部懋中適至同賦
秉燭髙堂燕笑頻歌喉搖曳玳筵新琴中白雪飛仙吏
坐上清風挹故人剡曲蒹葭千里夢河陽桃李萬家春
凭欄無限青雲色欲喚雙鳬到紫宸
　　　入郡城訪睿父㕘知適文仲觀察以公事至同
　　　　集
西園髙宴月華濃咫尺台垣並過從座上儒冠容一鶡
尊前神劍合雙龍陰森棠樹春光滿燦爛薇花夜色重
最是胡床清興劇羊裘何惜醉䝉茸
　　　是夕二丈以直指葉公招中席輟赴畢燕仍過
　　　　戚園轟飲達曙乃罷
皁盖㕘差越水頭千山寥廓暮雲収風前並遡王猷棹
月底重登庾亮樓彩袖翩􁮞傳楚舞朱絃嘹嚦和吳謳
梅花漸吐新春色秉燭何妨盡夜遊
　　　直指葉公枉顧賦謝四章
攬轡千山入畫圖偏従巖穴問潜夫臺端此日冠峨豸
闕下當年舄化鳬把臂蓬蒿新白社闗心桃李舊𤣥都
天門六翮雄飛近一盼鹽車在暮途
燦爛西臺白玉珂頻年直指向闗河豐城劍抱雙龍出
瀫水橋乗駟馬過作賦風雲迴縹緲飛章山嶽動嵯峨
寧知一代蒼生寄幾向清溪問緑蓑(余邑浮梁數百年/靡修復者葉公一)
(旦談笑新之諸遺愛霑/渥婺中童孺咸悉焉)
大纛髙牙控斗躔豸袍驄馬出甘泉雲霞驟劃雙溪上
雨露偏濃八邑前秋浦棠陰懸節鉞河陽花色映樓船
無勞汲孺誇長揖竟日茅亭話太𤣥
又擁朱旗入婺城清江寒色暮雲平霜飛竹馬兒童集
日照花驄父老迎繡服三天傳疏草綈袍一代見交情
由來國士非凡遇匣底干将夜夜鳴
　　　夜集王仲升新第即席同盛氏諸仲分韻得寒
　　　　字
畫檻雕楹十二欄一時尊酒盛詞壇風人把袂遊平樂
月姊更衣下廣寒臺接丹山翔彩鳳簫横碧落度青鸞
従知子敬多豪興桃葉歌成宴未闌
　　　王仲升以五言長律見貽賦此答贈
尺組長纓奮草萊清香畫㦸臥莓苔北門鍞鑰歸雄鎮
東觀圖書集上才疊嶂分青横几簟雙流飛翠入池臺
知君未厭従軍樂大纛髙牙帝座來
　　　入三衢訪文仲觀察邀同睿父㕘知酣集丙夜
　　　　期以詰朝方舟下瀫水即席賦
玳瑁筵飛白苧新鶯喉搖曳舞梁塵金尊竹葉銷長夜
玉笛梅花綻蚤春雪照吳門雙彩筆星環越署兩朱輪
朝來共有鳴榔約一棹能無繫水濵
　　　同張吳二丈方舟東下沈飲三晝夜四之日始
　　　　達瀫濵即席賦
仍飛寶瑟佐清酣豪興飄飄瀫水南河朔千秋今見二
平原十日已過三含毫鸚鵡催詞賦倚席魚龍狎笑談
信是青雲留白帢一丘誰訝管寧憨
　　　遇張孟孺于湖上未及問姓名别去詰旦以羨
　　　　長書洎新作來謁賦答此篇
相逢今雨大堤頭梵刹丹青暮靄流赫奕家聲曽御李
飛揚門閥舊封留何須鐵騎桑乾戰暫解金魚杜曲遊
昨夜淨慈秋色裏霜華寒透鷫鸘裘
　　　陳明府書來賦答
尚憶登仙共李膺風摶水擊羨鯤鵬天長片鷁飛淮甸
地近雙魚出廣陵桃李城頭春色滿蒹葭堤畔暮愁凝
髙樓百尺堪同臥把袂何時第一層(時陳君令/廣陵旁邑)
　　　登趙太學文鎮谿雲閣懐睿父文仲二公
簾櫳十二挂髙寒突兀樓臺峙翠巒六洞烟嵐長繞座
雙溪雲月半慿欄丁丁樵斧飛春暮杳杳漁舟泊夜闌
此日平原堪盡興深杯何惜醉詞壇
　　　寄陸使君使君舊治河濟上同龔觀察及余名
　　　　姓余弗知也
挂笏黄堂坐晏然雙旌猶記北來船時名赫奕機雲後
世業巍峩遜凱前六洞晴雲江郭繞雙溪明月郡樓懸
甘泉咫尺徵良吏突兀龍章漢殿傳
　　　上元同睿父㕘知文仲觀察夜集谿堂看燈作
千騎聨翩集水涯上元燈燭興偏遐憑欄火樹千枝月
照坐金蓮百本霞織就鮫綃珠有暈妝成鸞鏡玉無瑕
深宵拚醉平原席遮莫蘭陰送曙笳
　　　詰旦兩公各以詩來走筆和答
聨飛鴻翼度天涯並握鸞箋思轉遐季重詞名元海岱
孟陽詩筆半雲霞提攜頓覺燕金重顧盼寧愁趙璧瑕
宛轉雙珠呈夜色不知庭月墜春笳(時歌者趙/璧在筵)
　　　寄張睿父㕘知時以新賦三律見示
風前何處覔新裁目斷仙槎繫翠苔畫㦸東方千騎繞
朱旂南國片鴻來桃花爛漫飄吳岫棠樹陰森蔽越臺
莫道干将長射斗司空袍笏近蓬萊
　　　陳太學過訪為借沈材叔園亭以頓行李賦此
　　　　謝之
意氣翩翩越水頭居然名士擅風流獨将仲舉千秋榻
懸向休文八咏樓几席平原堪縱飲杯盤河朔競追遊
亦知廡下梁鴻寄一為窮途破旅愁
　　　侍御葉公疏陳鹺事得請賦東二章
諤諤千言奏彩毫英聲直氣冠仙曹批來豈憚龍鱗逆
觸處真憐豸角勞日揭虞淵消霧雨雲収溟海息波濤
惟應報國丹誠竭五夜霜華襲髩毛
一疏迴天四海聞懽聲馳頌越江濆臣心總為埋輪切
帝眷偏従折檻勤十道乗驄爭吐氣三朝鳴鳳欲空羣
西京底事蒐鹽鐵為報桓寬正屬文
　　　鄧逺遊以書貺見貽賦答二律
飛蓬何處遂幽棲咫尺雲萍悵解攜吏隠欲兼山大小
客居難定瀼東西鳴琴海國雙鴻度鎖印江城獨鳥啼
是處休文饒八咏危樓曽否共攀躋
病肺經時息茂園淋漓書札到丘樊花栽檇李三千樹
草賦長楊十萬言爾自飛鳬臨大邑人誰逐鹿向中原
盈盈一水相思切極目湖頭暮雨繁
　　　觀察林公過訪賦贈
才名藉藉冠青錢執憲欣逢入越年起草夜停雙闕下
看花晨憩六橋前飛揚白馬笳聲動縹緲蒼龍劍色懸
四百樓臺題咏處登臨誰不羨如椽
　　　夀陳隠君
瑞日暄風滿畫堂東來紫氣近錢塘千春大海籌増屋
十里平湖樹夾航盛世謳歌情正洽明時耕鑿興偏長
何當醉挾元龍去百尺樓頭話對床
　　　贈仁和劉明府曩有事計偕邂逅君于濟上同
　　　　舟驩聚者月餘
識面長淮記苦吟黄金臺館獨登臨當年飛舄過嚴瀨
此日鳴琴坐武林南斗夜光雄劍合西湖春色畫檣深
懸知漢殿循良詔屈指晨催大海潯
　　　侍御葉公既按部吳會復以鹺政倥偬馳返臨
　　　　安諭檄通逵衆以大定輒綴七言四律代柬
　　　　行麾
東來紫氣又臨安拭目蒼生望未闌一劍乍過千壘靜
單車纔入萬家歡霞光北極飄清禁斗色西臺照畫欄
信是批鱗頭易白霜毫時拂惠文冠
比屋香燈越水濆霜天晨夕望氤氳中朝獨占乗驄步
大海爭傳諭鱷文柱後峩冠心捧日臺端搖筆氣淩雲
栽花漫憶河陽事燦爛芙蓉拭劍紋
吳山晴翠拂髙車隻字風霜繞玉除驄馬近傳鹽鐵論
雞林遙誦治安書三臺色動迴天後十郡歡騰煮海餘
最是憐才勤吐握登龍時曳舊長裾
繡斧朝持越郡前花驄行部筆如椽風雲西北飛揚候
海岳東南鎮定年秋思芙蕖明玉斚春光桃李媚瓊筵
寧知鹵簿江州貴日向蓬茒話太𤣥
　　　夀龍使君六秩
旭日扶桑繞畫欄安期雙舄對盤桓紅霞一曲秦源近
白雪千家楚水寒小逕壺觴移竹樹前庭袍笏映芝蘭
山香莫問羣花落一喚飛瓊舞翠巒
　　　送章宗理納言使楚中
輝煌丹詔出蓬萊窈窕𤣥闗閉緑苔劍珮青雲辭玉闕
衣冠紅日下銀臺河橋薄暮蟬聲起驛路深秋雁陣來
漫憶觀棋淝水上蒼生元屬謝公材
　　　送王永叔入都四首
大斾翩翩越水濵朝天白馬向楓宸飛揚䟦扈千秋思
磊砢崢嶸八尺身興裏平原寧計日歡來河朔動經旬
誰言綵筆偏詞賦已卜螭頭氣象新
壚頭促膝又吾曹斫地王郎思獨豪九陌霞光迎劍珮
千山雲色度旌旄中朝奏疏闗辰極故國音書問海濤
尚憶春明門外事紅牙催拍鬭持螯
吳山晴色墮髙牙歌闋驪駒興未涯錦綬乍抛滄海月
緋袍猶綰赤城霞垣扉燭影宵分直禁闥棋聲午放衙
明發武林闗外路盡将離恨入征笳
把袂錢塘又别筵升沈往事一潸然公車賈傅仝遊日
帝里班生獨上年握麈何天非碣石抽毫無地不甘泉
亦知疏草焚難盡諫獵書成太史傳
　　　睿父㕘知入武林余過署中適以公讌湖上不
　　　　遇留柬
寂寞𤣥亭臥草萊登臨長憶謝公才猶疑斧鉞清溪駐
不謂帆檣大海來繡服定過吳子國珠簾同望越王臺
金銀萬寺湖堤畔椽筆能無麗賦裁(時文仲文/将達吳門)
　　　闗忠義侯廟作二首
絳節緋袍氣凜然巍巍遺像識忠賢河山萬古精靈在
宇宙三分壮節懸燦爛黄金辭操日飛揚白刃刺良年
莫言遺恨章丘下五夜英魂照玉泉
巨顙長髯貌絶倫當年馳騎破黄巾崢嶸正氣鍾三國
慘淡英風敵萬人縛禁已酬吞魏志誅䝉猶現伐吳身
雙旌異代鹽池上想像鐃歌入帝宸
　　　送右轄吳公擢左山西
并門遙望思如何縹緲棠陰十郡多鹵簿北風辭粤嶠
樓船西日渡汾河青萍謁帝龍光近彩筆懐人雁字過
上考吳公元第一題詩能到舊烟蘿
　　　季秋同李鄧二明府俞山人尋靈隠故址作(有/)
　　　　(序/)
　　　　樓觀滄海日門對浙江潮駱義烏靈隠詩也
　　　　今寺在山麓於二語殊不合山之腰最幽絶
　　　　處有弢光閣登其上則跨重湖攬江海十字
　　　　真境儼在目中其下石梁亘絶考之終篇皆
　　　　符迺知今靈隠建自宋時非考功覔句地也
疊磴危梯萬仞懸嵯峨飛閣架蒼烟天浮海色雕楹外
日蕩江流畫栱前𤣥鶴並攜珠履客青鳬雙下玉臺仙
誰言康樂題詩舊婺女猶聞筆似椽
　
　
　
　
　
　
　
　少室山房集巻六十四
欽定四庫全書
　少室山房集巻六十五
　　　　　　　　　　　　明　胡應麟　撰
　　七言律詩五十二首
　　　直指葉公以髙堂大耋累疏陳情爰自孟冬移
　　　　節苕上不佞分忝州民遇隆國士分庭抗席
　　　　迥出形骸睽攜在兹睠戀彌劇河梁握别情
　　　　見乎詞二首
突兀髙牙鎮海濤衡門猶戀舊綈袍千秋烈日扶肝膽
五夜飛霜襲鬂毛報主共知心計竭思親誰識夢魂勞
他年大節標良史一代名臣付彩毫
萱花遙望北堂懸一疏陳情四海傳繡斧聲名紅日下
斑衣魂夢白雲前埋輪未促燕中駕鼓柁聊移霅上船
屈指瑤池華宴近蟠桃消息報新年
　　　憩唐生汚父舟中作
羊裘白眼天䝉茸獨占蘆花鷗鷺叢月底科頭弄雙楫
日中坦腹眠孤篷江湖散人陸魯望烟波釣徒張子同
底事陶朱鬢毛白西施竊負驕兒童
　　　方伯吳公過訪話舊先是吳公北上余邂逅於
　　　　金陵至是垂廿載矣
青春攜䇿赴甘泉邂逅金陵北上船傑觀並遊鳷鵲底
髙臺同宿鳳凰前飛身碧漢三千仞散髪滄浪二十年
慙愧操觚成白首紫薇黄閣共周旋
　　　賀吳方伯擢晉中左轄
赫奕除書下帝庭六橋離思繞烟汀旌旂匝地過陽曲
鼔吹中天出井陘望重三垣頭轉黑論交一代眼長青
太行絶頂凝眸處海上紅霞接幔亭
　　　鄧逺遊以浦陽改劇檇李孟秋有事棘垣不佞
　　　　邂逅湖上二律志喜
黄金臺下賦河梁兩見栽花越嶠傍舄化雙鳬離瀫水
琴攜一鶴度錢塘雄談自許千秋合痛飲那能十日忘
莫詫重垣霜色裏繽紛桃李候門牆
片月燕臺萬户懸芳尊何地不留連飛揚碣石論交夜
潦倒臨卭作客年大邑桐陰流廨宇重湖花色媚樓船
遙憐客嵗青燈下達曙狂歌玳瑁筵
　　　蚤春寄宣律師
風範支公昔未頽龍池曽辯刦前灰竹齋疎雨焚香坐
花徑閒雲乞食迴地勝東林時卓錫天長南海一浮杯
金銀四百湖堤畔得句能無贈蚤梅
　　　湖上同喻邦相泛舟離淨慈入玉泉觀魚池上
　　　　徐茂吳以家釀至余迫暮同吳生德符先歸
抗手河梁二十年談心湖上一潸然乗風泛鷁離金界
冒雨觀魚向玉泉葉墜丹楓孤刹底花餘黄菊斷橋前
餘杭麯米堪同醉不奈秋空咽暮蟬
　　　㕘知洪公得雄寄賀
扶桑晴望海雲開蓬矢新看射越臺玉樹正従文苑出
(公方以學/使擢任)金莖元傍武夷栽(洪公家七閩/奕葉貴顯)鵷鶵燦爛淩
霄翮龍種飛揚厯塊材信是髙門蕃七葉祥光頻夜繞
珠胎
　　　秋日集汝申使君喜雨作時潘生對奕乆之
淅瀝寒聲繞畫牆髙梧飛葉半銀床珠簾乍巻三秋色
玉局徐生五夜涼南國蕙蘭應被野西郊禾黍漸登場
酣歌不是耽行樂二頃城頭有汶陽
　　　寄鳴皋
邂逅京華得向禽攀花攜酒日長吟聴鶯上苑雲連陌
並馬西山雪滿林一夜征塵迷寳劍三年流水隔瑤琴
傷心碣石論文地零落寒烟夢裏尋
　　　劉觀察仲修席上言别
抗手河梁思不窮髙天遙望楚王宫吹簫幾夜騎黄鶴
解劍經時斷白虹潞水霜華猶拂坐湘潭雲葉已浮空
風塵别後頻相憶錦字千行墜北鴻
　　　同惟敬諸丈邀劉觀察集李園(有序/)
　　　　時李惟寅朱在明安茂卿康裕卿梁思伯咸
　　　　在坐凡一十六人余得寒韻
樓閣淒淒雲霧殘幽盟河朔此盤桓庭催黄葉風交響
席倚青萍月共寒一徑秋光搖碣石千門晴色繞長安
題詩剰有鄒枚侣並拂朱絲興未闌
　　　題劉觀察日涉園
錦石清沙動畫闌深居贏得近長安晴窗霧壓亭臺濕
夜榻雲移枕簟寒逕掩杉松迴白鶴池分梧竹下青鸞
門前俗轍虚勞問十載焦桐已罷彈
　　　送左轄趙公入覲兼便道還晉中
雙帆晨掠大河飛燁燁星辰動紫薇上黨風光停繡鉞
太行雲色候緋衣流傳竹素盈江表蔽芾棠陰盡海圻
青史趙張元藉藉燕金馳賜出皇畿
皁盖飛揚白日前汾河秋色半樓船輝煌白璧掄文夜
(時公甫/畢試事)爛漫黄金奏績年握裏驟誇雙劍合囊中爭覩
一琴懸匆匆錦里停車日盡折梅花玳瑁筵
　　　題唐山人蓮葉舟二首(有序/)
　　　　蓮葉舟輕自學操唐人句也山人輕舠湖上
　　　　悉屏長年青笠緑蓑悠然獨往余為載賦二
　　　　詩
芙蓉花壓大堤前六尺沙棠任晏眠南楚舊聞唐勒賦
西泠重覩白公船吹簫極浦淩風去把釣前灘抱月還
三十六陂新水漲行吟何地不堪憐
琴書一榻任夷猶畫槳朱簾蕩碧油夕趂蒹葭移逺岸
晨搴荷芰入中流飄飄舴艋風前戯汎汎蜻蜓日下遊
莫笑米顛今載見孤山雙鶴在湖頭
　　　答睿父㕘知四首(有序/)
　　　　余自遘室人之變侍家大人于里中楗闗蓬
　　　　莽幾與世絶辱㕘知張公札詢拳至奉謝鄙
　　　　律四章
雙魚晨下瀫江瀍字字瑤華握裏懸倦客已歸青嶂底
佳人猶望碧雲前千秋宇宙供揮麈五夜風霜入斷絃
莫詫婺光長佇倚大㣲清切照龍泉
廿載江天逐塞鴻歸來華髪嘆飛蓬三墳左氏窺難遍
六事張卿問易窮伎倆乆嗟鼯鼠薄心期猶詫蠧魚雄
胡床夜夜雙溪月咫尺元規悵未同
半壑東南寄草堂牽蘿捫虱且行藏風前漫自歌招隠
月底那堪賦悼亡海岱飄零馮叟鋏湖天搖落米家航
従知上客饒珠履愧殺淮陰願未償
寂寞清溪罷釣綸跫然窮谷問遺民明堂政爾思方岳
宣室能無叩鬼神玉笈㕘差羅二酉金章搖曳動三辰
支機總為浮查出底事重尋賣卜人
　　　答郭方伯舜舉(有序/)
　　　　郭方伯舜舉屢致手書慰問惓切感愧之餘
　　　　賦答二章
先朝名徳重長楊拂袖言歸大海傍南浦輕烟流畫鷁
東山明月候胡床風期肻逐紅顔盡意氣偏従白首長
莫詫林宗巾角折蒼生頻夜卜行藏
雙魚晨下越江潯厯厯加餐問向禽代國聲華餘賦草
汾陽勲績擅詞林名山是處藏瑤笈流水何年和玉琴
屈指梅花春萬樹西泠橋畔雪堪尋
　　　答世叔通侯見訊并懐説仲詞盟
尺素雙傳瀫水鱗江天翹首一傷神緋袍紫綬雲霄客
羽扇綸巾社稷臣藻翰千秋鳴鸑鷟勛庸三世勒麒麟
相思幕下偏惆悵不見黄生又幾旬
　　　費孝廉過訪投贈新詩将由錢塘入廣陵買麗
　　　　姝長干而返即席戲贈
伏枕衡門萬事忘為君顛倒著衣裳紅絲欲繫朱顔客
彩筆偏攜白面郎一榻星辰吟處墮半軒風雨話來長
臨安咫尺堪攜醉千樹桃花拂短航
　　　送張大㕘知睿父擢江右廉訪四律(有序/)
　　　　自杪嵗與張公晤語溪上疎曠迄今聞擢西
　　　　江别悰鬱憏走筆成賦四章
萬户歡聲徹海圻喧傳除目下皇畿當年石室紬中祕
此夕天垣動太㣲玉匣靈文雙劍啟銀河寒影一槎飛
誰言鹵簿江州貴小隊時能問蕨薇
朝看綸綍下宸旒千騎傳呼簇上游帝命西江移斧鉞
人従南國望軒輶能無麗賦誇滕閣剰有雄章壓沈樓
惆悵雙溪溪上月胡床遙夕夢風流
突兀匡廬霧裏來登髙詞賦並堪裁留題欲占青霞色
倚和誰當白雪才九派寒光彭蠡澤萬家晴色豫章臺
遺踪謝監俱零落一為名流問草萊
望裏襜帷大國懸一時名勝摠堪憐藍輿數載徵君過
木榻長偕孺子眠賦憶寒雲三洞底書酬明月九江前
何緣並擷香爐秀徙倚東林話白蓮
　　　贈汪中丞四首
鵲印朝馳下九重雙飛長劍拂芙蓉詩書異域傳方虎
禮樂中朝待臥龍勒石燕然雲縹緲登壇淝水日従容
紛紛坐客饒朱履吐握能無問短笻
一疏埋輪四海傳三臺推轂借豪賢飛狐倒馬當闗日
鉅鹿盧龍出塞年燧火北亭殘帳幕波濤南粤淨樓船
淩烟異日論功最十八鐃歌被管絃
尺羽纔飛萬竈收先聲何藉冠軍侯風馳細栁三千壁
電掃扶桑六十洲玳瑁筵開晨北府琉璃屏敞夜南樓
遙憐月底桓伊笛吹徹梅花興未休
三輔旌旗控月寒九河臺殿壓風湍元戎舊建征東節
上将新登鎮北壇列校任驅鵝鸛陣髙流容脱鵕䴊冠
懸知王粲思鄉切一賦従軍為路難
　　　直沽逢丁元父夜談作余與元父别十年餘而
　　　　邂逅中野真萬里不期之遇也
邂逅天涯總白頭雙㠶偕發潞河流孤臣海嶽猶生色
獨客乾坤已倦遊舊疏間闗遼水舶新詩迢遞岳陽樓
黄金何限干霄色落日荒臺起暮愁
一疏千言動紫宸三臺九列望經綸猶聞絶島追窮冦
未擬清時放直臣日月並懸新折檻風雲長逐舊埋輪
更闌秉燭真如夢把袂狂歌各愴神
　　　送鄧汝髙督學滇中
燕臺春色照龍泉藉甚王褒奉使年竒字舊従千古識
遺經重向百蠻傳髙峯越嶲停征斾大海昆明息戰船
萬仞㸃蒼題賦日抽毫何似帝京前(鄧舊草名/帝京篇)
　　　曹能始改官南都
題詩遙向鳳凰臺人識青蓮冠世才宦薄南曹寧薏苡
官閒西寺亦蓬萊蒼山建業排雲上淥水長干漾月來
為報鬱金堂畔女流黄重織候新裁
　　　夀吳太學母七秩
紫色朝臨玳瑁筵斑衣垂手畫堂前雙金突兀髙燕市
片玉熒煌映婺躔青鳥未歸天外使蒼虬長逐地行仙
簾前認我東方朔一摘蟠桃又幾年
　　　贈盛徵君
不學文園賦倦遊髙風遙夜攬貂裘櫪傍驥尚思千里
廚下鯖長合五侯桂樹叢生淮海岸桃花深發武陵丘
鬱金何日延州道玉盌相攜醉莫愁
　　　集惟寅第同顧朗生王行父作
嵯峨西第接蓬萊窈窕閒窗臥緑苔倦已攜書還越嶠
狂猶擊筑上燕臺宫雲五色迷花駐苑月千枝映樹來
何事觀濤溟海上當筵枚發正堪裁
　　　詹山人伯虎以玉印贈余乞詩
奕奕昆吾詫有神雙魚遙憶附書晨千秋玉璽傳丞相
十襲瑤華贈美人錯落蛟鼉吹霧雨熒煌科斗拂星辰
江潭何事占雞鶩白岳黄山會結鄰
　　　過汝元太學話别作同仁夫孝廉
河橋寒日㺯新晴唱徹驪駒恨逺行慘淡黄金辭上國
蒼茫白璧抱連城舟移片鷁時時望劍拆雙龍夜夜鳴
揮手不堪梁月色亂山猶傍客途明
　　　同趙汝元集陳仁父痛飲狂歌亹亹申旦離别
　　　　之臆備見乎詞
把酒疎星傍玉除相逢猶是舊公車髙堂秉燭三更後
故國浮查萬里餘海岳未妨攜短劍風雲那復戀長裾
他時兩地遙相望尺素能無問鯉魚
　　　即席再别仁父汝元
征馬蕭蕭倦客遊天涯憔悴鷫鸘裘雄才尚抱千金璧
豪氣難忘百尺樓野戍孤雲頻入夢闗山明月正添愁
猶餘舊日荆髙筑徹夜狂歌易水頭
　　　是夕劇談漏盡相對黯然余與二君邂逅湖海
　　　　訂盟金石者廿載於兹拂袖故山且楗闗為
　　　　終老計來晤未卜仍賦此章
列炬華堂夜不眠驪駒歌徹最堪憐浮雲未信君門隔
明月偏隨客棹懸四海正逢多事日三生猶結並遊緣
乗時何限雄飛思努力加餐玳瑁筵
　　　乆不得趙汝元問鄉人乍至自都下云墓木拱
　　　　矣
少日風霜墮彩毫中年日月厭青袍紅顔意氣消雞肋
白髮心期付蠏螯作賦中山酬薏苡飛書西域問蒲萄
天津橋北糟丘近試覓青蓮望海濤
　　　米仲詔書畫船巻即席題
汎汎風光易水瀕沙棠晴照白綸巾中流荷芰藏仙客
極浦蒹葭望美人經巻香爐晨獨倚筆床茶竈午相親
懸知舟楫商巖待漫向鴟夷話卜鄰
　　　憶燕中仁甫汝元余三人晨夕縦飲垂十載餘
　　　　頃挈家南旋話别仁甫齋頭縷縷申旦歸後
　　　　聞問杳絶今汝元告逝仁甫竟客何方載賦
　　　　此什志感
擊筑層臺夜放歌十年燈火寄婆娑天空潁水荀陳隔
日落咸陽趙李過閣上舊藏𤣥草富齋頭新種白楊多
悲涼廿載談天客不見三星聚釣蓑
　　　同王行父顧朗生胡孟􁂥俞羨長集惟寅白雪
　　　　齋分得人字
南北驅馳道路頻一尊攜手話沈淪驚看鄴下抽毫客
漸少華陽擊筑人四野雄風迴白雪六街飛雨淨紅塵
應憐獄底干将在繞夜寒芒射北辰(時汝藩/在獄中)
　　　再送座師陳公
一賦驪駒共黯然春明迴首夕陽懸綈袍邂逅三千里
絳帳分攜二十年祇見中朝傳鳳德誰従幽谷辨龍泉
蒼生萬室瞻依乆闕下行看太傅旋
　
　
　
　
　
　
　
　
　
　
　
　
　
　少室山房集巻六十五
欽定四庫全書
　少室山房集巻六十六
　　　　　　　　　　　　明　胡應麟　撰
　　七言律詩五十一首
　　　唐明府長公新搆園亭三泖之上書來徴詩賦
　　　　荅二首
翛然十畝占菰蘆净室名香饌埜蒲賦就園亭聞拙宦
書成闤闠識潜夫青山有夢飛盤谷渌水無心乞鑑湖
漫道岩居堪獨樂蒼生能識謝公無
亭子蕭疎隔水開聞君十尺卧蒼苔芝從甪里先生乞
术倩茅山道士栽簷際數峰如斵就檻中羣石盡飛来
清沙蕩漾鳬鷗集永晝相過暮不猜
　　　寄鄧逺逰逺逰書來云新搆書樓髙矗雲漢索
　　　　余一律紀之
聞爾為樓近鬱藍晴川厯厯豫章南當檐河漢三千尺
繞架雲霞八百函徑壓蓬蒿同蒋詡堦蔵蘭菊類羅􁀼
書成白馬深相憶不得南皮竟夜談
　　　春日張明府過訪賦贈二首
　　　　(明府閩清源人而為烏傷宰/駱侍御舉邑賢祠明府力也)
熒煌車盖集檐牙握手孤城送暮笳紫氣乍浮蒼嶺月
清光時墜赤城霞雙飛玉舄髙天外獨奏瑤琴大海涯
聞説河陽春爛漫一笻能許叩官衙
空齋一榻臥莓苔上國雙旌叩草萊拂劎星光延浦合
飛觴雲色幔亭来詩傳勵志驚髙唱賦倚思𤣥識異才
莫訝絃歌猶下吏黄金千尺步燕臺
　　　閩中黄孝亷過訪作
花底何來抱玉琴一燈聨袂夜堂深舟移九曲多雲霧
笠戴雙溪半雨霖射虎愧余終落魄雕龍憐爾驟同心
胡床欲起征西讌百尺危樓望水潯
　　　晉安林計部以翰貺見存賦謝并寄懐仲兄貞
　　　　曜先生(時計部/在淮揚)
經旬寒色倚綈袍窮谷跫然墮彩毫五夜書傳淮海月
千秋詞壓廣陵濤中朝劎舄聲華逺故國塤箎夢寐勞
二十四橋花滿目吹笙彈瑟擁持螯
分曹何處最風流燈火維揚近石頭蕭鼓萬家隨畫㦸
舳艫千里遇牙籌東園棠樹經春别西嶺梅花厯嵗逰
計日候公䢴水上月明重卧舊青樓(揚州有/梅花嶺)
　　　題天恩四諡冊(有序/)
　　　　晉安林氏自文安厯康懿文僖文恪四公竝
　　　　翺翔八座賜謚易名一門之盛古所未有廼
　　　　文恪二仲奮翼熙朝子姓繩繩彌益顯大将
　　　　來異數未可量也覽誦欽懼輙綴塵草
奕葉恩光道路頻一門華衮動星辰三傳鳯徳依清廟
(自文安至文恪三世八座/皆以正直忤時不及大拜)四拜龍章出紫宸金匱易名
蔵太史玉堦銜命發行人君看琬琰新成録百代何方
殿後塵
　　　讀林氏文僖文恪二公集(有序/)
　　　　家君登己未第文恪公知貢舉而不佞受知
　　　　貞曜仲季盖兩世通家云
金莖雲色近蓬萊禮樂文章寄上才三世聲華懸魏闕
一時詞藻擅梁臺蓮燈後夜中官集藜杖先春太乙來
羨殺庭階雙玉樹聨翩花蕚照鴻裁
　　　屠緯真訪睿父㕘知厯朝真諸洞壑暫憇葛陂
　　　　寄聲盛氏兄弟渴欲不佞一過從廼余自臨
　　　　安歸緯真發逾月矣賦此寄訊且期再至同
　　　　入天台雁宕為汗漫之㳺
洞口君攜赤玉虬湖堤余躍紫驊騮四愁明月歌平子
八咏寥天問隠侯上苑雕龍羣彦絶中原逐鹿幾人留
桃花萬樹仙娥近為報屠郎續舊㳺
　　　憶在臨安舜舉觀察數過從旅中自庚午迄丙
　　　　申嵗致手書益以嘉貺屈指嘉隆詞客幾盡
　　　　靈光一柱僅觀察存而余以晩進忝竊深知
　　　　殊感且作園居多暇賦此寄懐
嘉隆詞客草半芉指㸃靈光一柱懸紫電蒼龍浮大壑
朱霞白鶴麗髙天晨飛杖屐東山墅夕縱壺觴北海筵
溪雪滿空狂興在聨舟何日話登仙
　　　世叔通侯以選詩新刻見貽賦謝因訊説仲文
　　　　學二首
材官十萬浄蛟涎賦客三千侍草𤣥劍拂蒼龍淮海上
帆飛青雀潞河前中郎論豈當年秘太史書寧百代傳
妒殺南樓絃管夜胡床相對月華圓
天吳河伯静無譁獨坐平乗似漢查客子抽毫題桂樹
将軍横笛弄梅花蔵山業在神偏王治水功成鬢未華
莫上燕臺頻倡和風傳雙嘯入龍沙
　　　㕘知洪公舉駱侍御吳中丞朱比部同入賢祠
　　　　喜而有作
　　　　(先是蘇君禹督學按部余為駱/舉呈入郡祠迄今始祠于邑)
廟祀新裁日月懸千秋輿論協名賢髙風慘淡三君列
大典熒煌八邑傳俎豆竝陳丹雘底旌旗同曳翠屏前
鄉閭不盡摳衣思倚和猶能筆似椽
　　　題張明府子環考績榮封册
百里歌聲奏管絃三臺馳疏達甘泉椿萱日永髙堂上
桃李雲蒸大邑前燦爛冠裳龍闕下飛揚綸綍鳯池傳
中朝屈指思良驥極目黄金照海瀍
　　　送汪山人還四明
驪歌一曲亂雲馳白帢黄冠照路岐八咏樓中人臥久
四明城外客歸遲髙天暮雪帆飛動大埜春星劎陸離
極目河梁慙握手壚頭霜色對凄其
　　　送徐太常之白下
驪駒又唱瀫城西龍劍尊前惜解攜旭日葵榴争吐艷
春風桃李自成蹊千秋大業傳鄒魯六代繁音陋宋齊
屈指鳯臺吟嘯暇可無雄筆到幽棲
　　　吳允兆過訪同趙太學夜集坐中驟雨如注申
　　　　旦迺别
望斷雙魚霅水濆深居長日念離羣詞人躡屫來今雨
病子支笻出亂雲縹緲蘭膏延度曲繽紛梧葉墜論文
相逢垂老堪留戀莫厭蕭蕭徹夜聞
　　　同吳允兆登趙文學環翠亭時梅雨大作談棋
　　　　竟暮
危亭髙峙越江湄城郭千家暮靄移北海聲華聞異代
西京才藻見同時雄風却暑離山逕驟雨催凉到石池
最是辟疆豪興發一枰花影度敲棋
　　　送吳允兆還霅中
戴笠披緇問隠淪平原相值未經旬湘山蘿薜懸髙士
越水蘭苕限美人㳺覽謾誇雙屐慣分攜長恨一舟頻
浮家咫尺非難事為覓𤣥真舊釣綸(張志和婺/人徙霅中)
　　　夀葉母趙太孺人詩(有序/)
　　　　邑明府涇上葉侯宰我三稔民用大和監司
　　　　奏厥績天官得貤恩所生母孺人命垂下而
　　　　母適以是秋屆七秩翟冠霞帔玉醴瑤漿一
　　　　時並集竒斯甚矣不佞沐侯知逾越覩兹大
　　　　慶喜溢乎辭
紫氣滄溟日夜懸玉冠瓊帔照華筵誰将黄鵠歌中事
盡入青鸞詔裏傳南岳霞光雕輦外東陵雲色畫堂前
桃花萬樹瑤池熟好是仙郎作令年
　　　王㕘知過訪賦謝
風雨衡門一逕寒青雲何事問魚竿輝煌鹵簿留丹壑
搖曳旌旗度翠巒永夜薇花千吏肅深春棠樹萬人懽
酬知不盡書生意慷慨魚腸抱月彈
　　　葉明府創浮梁新成往來利涉二律以紀樂觀
　　　　并寄師相趙公
夾岸津亭架彩斿艨􁀙不斷大堤頭長虹盡壓雙溪浪
畫鷁横分萬里流幾處尊罍浮白坐誰家環珮踏青㳺
甘棠滿植沙洲上荏苒仙鳬近玉旒
三百欄干照畫檣澄波如黛壓飛梁天浮烏鵲長河畔
地接黿鼉大海傍㳺女東西矜拾翠行人南北罷褰裳
乗輿最笑公孫拙何限恩波瀫水陽(竹書架黿/鼉以為梁)
　　　春日侍家君過祝太學留宿别館夜出羣少侑
　　　　觴豪飲申旦醉夢中拈韻得此詩題壁示太
　　　　學并示山人無殊
十日髙陽興未闌一樽雲霧繞朱欄光搖銀燭春偏麗
焰吐金爐夜不寒舊業中郎仍閉户新詩常侍已登壇
清歌妙舞桃花下痛飲何辭玉漏殘
　　　飲酒漫成寄李允達
擊節長歌興轉豪浮名何事讀離騷飛揚跋扈元吾輩
放逐飄零更汝曹白日騎羊三洞逺青天捫虱萬峰髙
先秋已訂浮槎約散髮扶桑弄海濤
　　　輓劉仲修觀察
斗酒逢君白接䍦談天長醉習家池猶聞碣石千人廢
不見靈光一老遺蕙畹蘭臯斜日外竹枝桃葉暮雲時
他年渤海詞名盛十五寧論作賦遲
　　　秀上人自永嘉過謁乞余言紹介汪司馬公将
　　　　以是秋駐錫黄山白岳間賦贈
贈我新詩瀫水前天台霞色案頭懸來徴𤣥晏先生序
去結青蓮大士縁白岳何方重示迹黄山隨地足安禪
莫言垂老才情竭和汝猶能筆似椽(江淹嘗擬/惠休詩)
　　　聴雨齋
十尺幽軒静者棲碧梧蒼竹亂雲齊初驚滕閣珠簾暮
漸訝陽臺玉珮低翠色西山寒並倚秋容南浦浄堪題
美人正有芳尊約目斷芙蓉萬頃西
　　　朱山人卜居廣陵持巻遍乞名公題贈余賦二
　　　　章
武夷山色最堪憐何事維揚覓畫船乗興剡溪春雪後
卜居䢴水暮雲前枚乗麗賦經時和杜牧新詩異代傳
二十四橋人似玉明粧十萬勝腰纒
廻首髙齋翳緑苔大江晴望海雲開言将徳耀居吳苑
不學靈均放楚臺一葉乍從蘭浦過四松先傍草堂栽
抽毫試覓平原叟曾寄雙魚到越來
　　　毉張生世業瘍余病卧半載生以鍼砭起之持
　　　　巻索詩為賦
病裡過從問獨醒何來年少解忘形三彭逓守庚申籙
五運重蒐甲乙經碧洞騎羊原有術青城化鶴豈無靈
相逢拚作平原醉何限名山入座青
　　　新春魯總戎招同李都閫夜集署中座上得笳
　　　　字作
尊酒孤城急暮笳玉壺金縷興無涯茶烹雁宕千峰雪
酒醸龍山十日霞幕府春光廻大纛轅門晴色護髙牙
相逢況是河梁客握手何妨片月斜
　　　喻邦相過瀫上余以病瘍牀褥不能出晤寄訊
　　　　此章
一病衡門罷草𤣥歸鴻長盼瀫江瀍那知叔夜風前駕
真作王猷雪後船五畆蒿萊元獨樂雙溪桃李尚争妍
飛龍自古多乖隔悵望河梁白日懸
　　　同趙使君雨中登大雲絶頂夜飲見一樓題
縹緲危梯望目縈微茫秋色半江城蒼龍掣電千禾立
白鳥棲烟萬樹明北浦魚竿誇舊漲西郊農鍤快新成
攜壺不盡追逰思剪燭虚堂聴夜鳴
　　　聶水部招集署中賦謝兼送聶公北行
握手翩翩興未窮芳尊何意武林同不堪坐倚瓊枝畔
飽聴歌翻玉樹藂越海地偏雲氣紫燕臺天近日華紅
春風爛漫甘泉側賦就能無望北鴻
　　　鄧逺逰過訪溪上握手移日别去無何太公訃
　　　　聞促歸小詩奉唁
春花攜手瀫溪傍滿目飛雲望太行念我驥心猶伏櫪
悲君雞骨驟支床孤航不柰蒹葭逺一枕偏憐薜荔長
蚤晚尋君豐獄畔星河頻夜合魚腸
　　　夀張母八秩詩(母冢子元春瑯琊兩/王皆盛推其繪事)
蚤跨青鸞下玉宸寧馨争羨膝前人斑爛張仲詩傳孝
彩翰僧繇畫入神鵲渚夜寒星炫彩蟾衢秋半月重輪
方平莫哂姑年少少駐塵寰又八旬
　　　虞鴻臚以精舍借居竟不克往賦謝
典盡鸘裘易水潯髙臺何處問黄金一枝吾自安幽谷
全樹君猶借上林廡下伯鸞逃世念壚頭司馬倦㳺心
亦知大厦堪棲寄百遍寧辭抱素琴
　　　懐管秘書
浪迹燕山嘆滯留一朝名姓動宸旒金門執㦸推龍尾
玉陛抽毫羨虎頭草色杜陵供眺望花香韋曲伺遨逰
從知遇合堪青史莫笑馮唐未拜侯
　　　答顧叔時吏部二首
　　　　余與叔時相慕積有嵗年兹屬安茂卿以手札
　　　　投寄託契良深報謝二律
憶賦河東紫極傍娉婷搖曳動明光千金函谷髙懸市
片玉崑丘蚤擅塲直諫世傳韓吏部清脩人識顧長康
盈盈一水吳楓外愁絶菰蘆引夢長
藉甚雄才北斗懸緘書何意茂陵傳屠龍技絶三朝後
射虎心雄百代前㑹見名山蔵彩筆聊從流水和朱絃
延陵一棹堪相傍信宿揚亭話太𤣥
　　　再叠前韻寄叔時吏部二首
拂曙魚緘溯草堂美人題寄自涇陽雙鈎匣底星辰動
一刺懐中道路長緑水蒹葭浮夢寐青山薜荔伴行蔵
相思㑹發蘭隂興爛醉青蓮玉盌傍
一徑蓬蒿任晏眠東南雲壑乍㽜連浮踪宇宙三生合
片語江湖萬古懸越水魚竿忘嵗月吳天龍鍔射星躔
陽春落落猶堪和敢向鍾期話絶絃
　　　睿父丈既有西江之擢復聞臺疏挽留将以大
　　　　觀察移節㑹稽三郡興文愴别更賦六詩異
　　　　時一棹溪頭絕倒子猷之興盡也
明發雙帆大海濱璽書遙夜出楓宸闗中乍擬徴黄霸
河内重看借寇恂君子六千初仗鉞生徒四百競攀輪
猶聞僕射花溪上竟日茒堂話隠淪
分陜頻年召伯棠千家巍碣頌琳瑯纔聞大纛移江右
忽覩髙牙駐海傍月下登樓懐婺女風前開閣謝滕王
山隂咫尺堪攜興雪夜能無棹短航
江城秋半促驪歌醉解魚腸柰别何紫翠林巒三洞隔
丹青城闕四明多仙人絕徼尋方丈大士髙空謁浦陀
漫詫越裳重譯至十年鯨海静烟波
褰帷霞色候朱衣縹緲稽山入翠微千騎乍環秦碣轉
六龍長抱夏陵飛公餘卧閣紬𤣥草吏散行臺憶紫薇
遮莫山隂乗興訪若耶溪上醉芳菲
皁盖翩褼越海頭當年椽筆照龍樓瑯琊山水詞臣醉
天姥雲霞賦客逰黄絹色絲時想像青鞋布襪暫淹留
靈篇禹穴探行遍何似緗縑詫鄴侯(張公先任南滁有/瑯琊代醉等編)
大府征西接上材參差飛詔出蓬萊金華石室雙仙去
玉洞天台二女來月色微茫方廣寺日光浮動妙髙臺
無論擲地興公價彩筆縱横鉅賦裁
　
　
　
　
　少室山房集巻六十六
欽定四庫全書
　少室山房集巻六十七
　　　　　　　　　　　　明　胡應麟　撰
　　七言排律一十四首
　　　俠客行六十四韻
朝端新拜大長秋賜第東方最上頭曲榭華甍蔵燕雀
畫堂飛棟列貔貅論功肻就平陽列相骨争誇定逺儔
太宰均裀容接席中丞停節讓鳴騶前茒鼔角陳清吹
後隊旌􁊇樹碧油幾為髙名羅蒯徹時從長揖見曹丘
雄心黯淡操戈發竒䇿縱横借箸籌博浪誤驚嬴主中
白登長抱沛王羞長驅欲踐天驕血轉戰思椿日逐喉
然諾季心輕海岱風聲劇孟重山丘朱家緩頰共排難
郭解捐軀代報仇八百家奴懐蜀鏹三千門客佩吳鈎
登壇辟易漁陽帥分道憑陵博陸侯向晩章臺嘶叱撥
深春韋曲叫鈎輈麒麟閣聳飛身上鳷鵲宫扄掉臂逰
入幕嘉賓窺喜怒當塲摩詰效俳優微行漢帝令衷甲
清暇唐宗待蹴毬絶代妖童顔比鄭傾城小史貌逾周
頻呼第五嬉金埓屢竊無雙下玉樓貴介原嘗元並峙
奢靡王石定誰優雙珠跳脱迎無畏百寳流蘇障莫愁
雲母屏開紅日耀水晶簾捲碧天幽燈籠錦織流黄被
火浣衫裼集翠裘五彩同心饒綰結七珍如意競雕鎪
盈拳韎韐商胡贈徑尺瑯玕貴主求象齒穹窿来絶域
蛟精瑩膩出靈湫齊璜楚玦相輝映魯璧秦碑互校讐
彝鼎蚩尤存大夏尊罍饕餮騐成周華箋溢案鍾王聚
妙墨盈箱顧衛留緑埜遺踪看載闢藍田名蹟羨重修
為園直跨新豐市鑿沼斜穿太液流曲島廻汀浮灧澦
孤峰層巘矗瀛洲岧嶢睥睨通河漢􁊢嶫罘罳礙斗牛
泉美乍分揚子渡石竒先載鬱林州偏箱絡繹馳山荔
巨舶聨翻餉海榴選匠荆揚喬木盡營工川洛衆材鳩
瓜田灞滻聨郊隧柳陌咸陽夾置郵十院名花行索笑
八窻文杏坐銷憂松風晝起娛貞白竹露晴翻媚子猷
芳草夢時連驟覩蟠桃栽處朔勤偷相思樹底閒情劇
連理枝旁逸興遒菡蓞飄香縈桂闥芙蓉輸艷撲蘭舟
青萍瑞實浮江上緑蕚寒英寄隴頭俊鵲東方勞逺致
神鷹南國費窮蒐爰居受享翻成福吉了能言不解愁
子母𤣥猿攜上峽雌雄丹鶴貯浮丘當階檜柏龍鱗勁
側徑梧桐鳯羽稠把釣文魚時撥剌開籠細鳥日啁啾
玻瓈盞浄屠蒼鹿瑪瑙盤殷膾赤虬食進萬錢忘下筯
羮調千鎰未盈甌牛心探胾熊蹯脆蟹足熬膏獺髓柔
李尉庖中贏寳屑郇公㕑内足珍羞從容握䴤延諸謝
慷慨呼盧軋二劉侯白抗顔陳戲劇秦青揚袂動歌謳
數聲子夜明星落一部陽春霽月流别館笙簫雲共咽
廻廊燈燭霧難收杯傳鸚鵡長酣醉杓滿鸕鷀逓勸酬
五斗椰漿嘗異核百壺桑落薦芳篘生來梁孝豪㳺擅
蚤嵗燕丹俠氣投日杳虞淵猶角逐天傾杞國漫咨諏
無論蕭相居帷幄謾説孫郎近冕旒倐忽韶光侔閃電
須臾滄海變浮漚霜華爛熳催紅頰石火紛紜照白頭
好是太𤣥揚子業書成名字在千秋
　　　青樓曲三十六韻
紫陌青樓接上林香車油壁鳯池隂珊瑚繞砌縈丹嶂
瑪瑙當窗甃碧岑絶代秪看雙白璧傾城何啻萬黄金
鮫鮹帳煖勻蘇合玳瑁筵芬爇水沉樹樹相思巢比翼
枝枝連理結同心風鬟墜馬嬌堪畫霧髻盤龍力未任
淡掃春山重閣曙斜拖秋水曲房深床頭琥珀鐫文貝
几上琅玕琢翠禽沙浄鴛鴦翹綺褥泥融鸂鶒睡羅衾
葱籠石竹縁衣繡馥郁溪蘭並帶絍理棹湖堤春漠漠
乗槎河漢夜隂隂波填烏鵲虹千丈水戲魚龍獸百尋
鼔瑟湘妃傳麗句吹簫嬴女發清音褊褼舞燕甘泉畔
宛轉驚鴻洛水潯天女大羅邀把袂仙姝少室戀披襟
三三楚岫朝相似六六巫峰暮半沈玉洞𤣥漿霞共汎
瑤池丹醴月同斟青鸞慣向前除下赤鳯偏宜後掖尋
日隠未央頻望蹕霜飛長樂驟聞砧銀屏照膽悲華落
鐵鎖傳心怨陸沉織錦素娥情慘淡題紈班氏興蕭森
崔徽謝客容顔瘁薛媛懐人涕泪霪竇太主驕長臥疾
息夫人憾但如瘖生來陳后情元妬老去徐娘思尚淫
㟁隔楊花愁嵗暮江迎桃葉畏寒寝虬髯邂逅縁持拂
犢鼻逶迤為聴琴破鑑徳言憐濩落投梭益夀笑崎嶔
霓裳殿逈唐宗入銅雀臺髙魏帝臨東壁王昌懐易暢
西隣宋玉賦難禁時憑劎術祛凌暴屢握刀頭盼滯淫
落盡紫薇重倚架開殘紅杏獨停針成隂結子須臾事
腸斷春風杜牧吟
　　　　(事多出漢唐雜史小説楊花即/楊白華劍術如聶隠荆娘之類)
　　　輓朱廷尉可大十六韻
　　　　(先可大以建言論斬/恩詔釋歸尋疾終)
冠玉凌雲美少年峥嶸人代擷青錢批鱗日慘雙龍闕
折角風吹五鹿筵勁氣千秋横碣石餘生萬死出甘泉
無論廷尉張羅事政憶司空解綬年石匣蒼茫南斗下
鹽車淪落太行前吹嘘土壤人誰測物色塵霾爾並賢
赫燁蘭隂廻鹵簿殷勤瀫水繫樓船騰空騄駬庸多讓
貫日虹霓豈偶然去住未妨鴻羽隔升沉俄析雁行聨
飛揚大業河山並突兀雄詞海岱懸共擬隋珠還漢闕
那知和璧瘞藍田藜空向閣殘新序草没雄亭掩太𤣥
强直自知文季遂貞孤誰並伯喈傳闗心雨露酬前席
極目乾坤倚斷絃函谷青牛沉紫氣匡廬白鹿弔黄泉
生芻一寄遙天外萬壑松湫冷暮蟬
　　　　(朱暉字文季强直自遂蔡邕稱朱穆貞/孤羔羊之節可大生平行誼大類二朱)
　　　朱十六在明訂余過訪沙上念載矣嵗杪得手
　　　　書猶故情皧皧也新春忽聞長逝感愴不勝
　　　　挽以長律十六韻
慷慨朱家結俠年金罇何日不花前仙源洞府三千闢
帝苑池臺八百懸夜夜更衣逰太液朝朝聨袂入甘泉
臨淮桂樹通侯第大庾梅花上客筵突兀雄心摧海岱
飛揚豪氣挾星躔建安遺瓦酬雙璧宣徳新磁破萬錢
彩翰如椽仍自貴黄鬚張㦸定誰憐官微恥抱齊門瑟
宦拙寧廻越水舡海月亭中邀月坐江雲樓上抱雲眠
明眸皓齒羅閨閣妙曲新聲被管絃舞罷柘枝頻笑傲
歌餘桃葉乍留連孤松爾自陶元亮芳草余慚謝惠連
幾夜梁園期作賦經時揚閣候談𤣥生年忽報龍蛇值
哀訃俄驚鵩鳥傳地僻髙陵盤狡兔天垂荒隴咽寒蟬
酬知未遂延陵諾愁絶生芻寄墓田
　　　　(在明家有園池聲伎江雲樓最軒爽每訂余/海上為十日飲余亦欲卜居其傍竟參商未)
　　　　(如/愿)
　　　憇清源舊逰禪寺懐蘇别駕以修二十四韻(有/序)
　　　　憶曩在清源日易使君座中邂逅以修别駕
　　　　握手定交淹留累月窮極平原之興一别十
　　　　年聞問杳絶扁舟再過不勝今昔之感云
十月繁霜正滿籬孤城凝望碧雲馳青衫落魄還舟夜
緑綺傳聲命駕時玉勒亂嘶章氏苑銅鞮髙宴習家池
龍蛇四壁毫飛動牛斗雙函劎陸離妙曲西園陳翠管
清歌北里近彤墀豪逰南郭朝朝共勝槩東山日日期
綺陌朱樓情浩渺紗忩紅燭夢逶迤何人作賦非同調
若个談詩不解頤一代平原懐競爽千秋河朔興難疲
從知意氣闗寥廓詎謂形骸判别離驛路論心愁汎梗
河梁揮手惜臨岐窮来海曲甘垂釣泪盡山隂獨解維
揺落慚余同塞栁漂零聞汝逐江蘺茫茫白水迷三峽
厯厯青山礙九疑無客乗風來灌口與誰尋雪上峨嵋
雕闌繡柱孤懸榻清簟疎簾静覆棋漫詫王嬙留鳯輦
徒聞薛女畫蛾眉君平易肆虚談卦揚子𤣥亭失問奇
㟁拆黄牛廻舸艦城深白帝罷旌旗遙天灧澦雙魚絶
僻地臨邛駟馬遲秫貫十千時潦倒柑題三百尚淋漓
清風明月覉𤣥度流水髙山咽子期越國啼魂無翠鳥
蜀天翹首但黄鸝亦知聚散人間世極目長空雁影移
(後再過聞/以修歿矣)
　　　夀吳封公七秩
遙遙紫氣度滄溟翹首文園見徳星三世龍章偏鳯躍
四朝鵷羽獨鴻㝠才髙曼倩飛千牘道直劉蕡困一經
骯髒田方驕富貴蹉跎杜甫惜娉婷傳家夙擅瑶華譽
報國争傳玉樹馨赫爾盛時新閥閱依然名士舊門庭
姑蘇麋鹿逰春墅震澤魚蝦臥晩汀閶闔廟前閒倚仗
滄浪亭下戲揚舲髙陽藹藹睂先白大耋垂垂髩尚青
東望瀛洲鸞馭出西来𤣥圃鶴書停花枝燦爛供談笑
竹色葱芊伴醉醒神棗安期遺履舄氷桃王母降輜軿
前除冠盖如虹集後苑笙歌帶月聴綸綍幾看廻結駟
緗縑猶自憶囊螢天河路近槎堪汎海屋籌多户未扄
蚤識大椿千萬禩南山無事祝脩齡
　　　　(封公文端公孫純叔少㕘子而文仲使/君父也后先膴仕以潜徳弗耀于時)
　　　挽周徴君公瑕二十韻
藝苑靈光四十春翩翩竒氣上青旻飛翔鸞鶴三千界
慘淡龍蛇百六辰北嶺彦倫非異族東吳公瑾是前身
宗雷綺嵗躭𤣥寂禽尚生來習隠淪虎阜池頭尋紫劍
鱸鄉亭上㟁烏巾雄章甓社珠同耀麗藻昆丘璧共陳
玉筯縱横三李合銀鈎揺曳二王親􁆩嶁絶頂文摹夏
梁父中天篆勒秦巨榜華夷懸突兀穹碑河岳鬭嶙峋
西泠倚棹吹黄葉南浦垂竿弄白蘋好士孟公膓磊落
無兒伯道思艱辛羣仙閬苑招同列上帝叢霄憶戲臣
太傅遺踪沈草樹中郎餘業散荆榛家殘甫里悲羅雀
冢翳皋橋嘆獲麟是處霜飇摧大厦當年湖海問前薪
浮名早借逰燕客秀句偏攜入洛人劇飲平原寧計日
髙談河朔動經旬踟蹰舊雨舟蔵壑痛哭酸風笛滿隣
瘞鶴銘存徒自惜籠鵞帖杳定誰真惟應彩筆星河畔
元氣淋漓照玉宸
　　　送萬伯脩中丞經略朝鮮二十四韻
突兀熊車控九邊熒煌鵲印下甘泉元戎夜仗黄金鉞
壯士晨驅白玉鞭驟擁全師過碣石徐分小隊出祁連
驊騮五色羣連代鵞鸛雙飛陣拂燕赤羽登壇環甲胄
青油張幕䕶樓船雲銷上谷旄竿駐霧湧丸都箭鏃穿
伐鼓吹笳行塞日飛槎浮筏度遼年詩書總屬中軍好
文武咸推吉父専曲逆竒謀神鬼運嫖姚雄略帝王傳
轅門妙算聞三策樂府豪吟擅百篇西第徴歌霞照席
南樓舒嘯月窺筵椎牛有客俱長孺倚馬何人不仲宣
潦倒鸕鷀盃似杓淋漓鸚鵡筆如椽千言草綴陳侯牘
一傳花生杜氏箋横槊澄江天破浪拔刀窮谷地生泉
摧牙怪鱷鱗堆阜授首封狐血漲川道左纍纍迎吐谷
管中厯厯拜呼延寧知報捷憑公異㑹見題銘壓孟堅
後乘長驅母寡入前茆生縛郅支旋扶桑日上清妖氣
細栁虹飛息燧烟定逺威名元獨步平陽勲烈舊無前
銅標直建三韓外鐵券遥頒萬户先虎豹崇闗茆土闢
麒麟髙閣畫圗懸縠城佇待功成後一舸陶朱釣巨鯿
　　　蚤春寄懐大學士趙公三十韻
金扉銀鑰散爐薰玉座琳居架斗文日為唐堯懸北極
風因虞帝動南薰花明建禮宫前雪樹拂含元殿裏雲
長樂烟光晨浩蕩未央霞色晝繽紛衣冠肅肅甘泉聚
環珮鏘鏘太乙聞左邑亭臺行未厭西清城郭望難分
九苞鸑鷟俱呈瑞五色鴛鴻並作羣求友黄鸝啼廣陌
将雛白鶴卧斜曛昭容户外垂羅袖采女車前曳繡裙
十様蛾眉桃李艷千盤鸞髻麝檀芬熒煌甲煎中庭燎
縹緲都梁别院焚水汎昆明寧習戰山逰興慶詎成醺
明堂禹益攄謨誥清廟䕫陶繹典墳獻賦班揚馳彩筆
陳詩枚馬擅風斤傅巖板築真符夢莘野鉏犂合罷耘
優詔異時仍白璧辟書何處更𤣥纁趨朝政喜羣公洽
報國應憐太老勤絳闕頻年勞上相丹扉無䇿對明君
羊裘數問嚴江外雁序長瞻瀫水濆瑣闥交章神轉王
平臺傳論思偏殷三千魚鳥張旗幟百萬貔貅礪劍紋
龍武盡收榆塞卒鷹揚全護棘門軍材官甲胄先浮渭
大将樓舡欲濟汾舉鼎威名雄夏説揚鞭豪氣邁髙賁
倉皇跛足知狼顧躑躅獰牙見豕獖海匝雞林傳帝力
江寒鴨緑淨妖氛耆英紫綬堪圗洛狂客黄冠㑹入鄞
講易庭前饒管輅傳書門下半羊欣淇園荏苒齡齊竹
鄴架㕘差帙散芸翹首越裳重譯至赤松岩畔候元勛
　　　㕘知張公睿父觀察吳公文仲過訪吳公舊宰
　　　　金華訂盟莫逆張公神交十載近始識荆迺
　　　　並辱提攜收之方外髙軒枉問讌洽連宵國
　　　　士之知敬酬此什
繡服緋袍試晩晴荒途曲巷謝逢迎州民禮數容長揖
地主風騷接大名幄裏雙虹交映日輿前千騎並干城
人倫張仲推忠孝吏績吳公擅治平白雪中原馳錦翰
青霞太末射楸枰三都浩瀚裁新註七子峥嶸締舊盟
志續齊諧羅艷異書傳博物洞幽明朱旗蹔借臺端曳
玉珮行趨闕下鳴躡蹻久虚陳榻夢飛觴何限庾樓情
茆檐豈為看花入草徑聊同問竹行業綜緗縑元自得
篇攜綺繪定誰評從知國士深留盼愁絶文通賦未成
　　　送周大㕘之楚中
當年文價重連城蚤向詞壇識姓名玉署鳴珂朝建禮
金門持㦸扈承明中天正屬飛龍起南國遥看結駟行
侍從清朝臣不厭驅馳赤社帝闗情㕘差原勒含毫待
次第英皇抱瑟迎衡岳雁廻雙節迥武昌魚躍片帆輕
登臺風雨三湘暗按部雲霞七澤明方岳大藩形勝地
甘棠寧譲召公評
　　　送㕘知洪公入賀聖節十六韻
暖日暄風上栁條樓船晨遡越江潮腰懸玉珮趨辰極
手捧金函入聖朝魯國生徒圍講座燕臺豪俠避行軺
棠隂婺里闗情切荔子閩鄉送目遙藉草定過平樂市
看花頻宿灞陵橋天浮太液明霞麗地接甘泉湛露饒
彩筆何方留鼔吹朱絃隨處叶簫韶南皮舊事猶飛動
北海新盟未寂寥駿骨千羣隨顧盼雄心八極任逰遨
空囊厯嵗蔵孤刺陋巷經時挂一瓢洞裏秦人捫峭蒨
山阿楚客寄嶕嶢觀禾乍許親田父伐木偏能問野樵
敢謂龍蛇同奮蟄深知鵬鷃異逍搖移床實奉元規宴
下榻虚煩仲舉招荏苒三卿廻獨坐逡巡九列譲元僚
從知岳牧明堂近蚤伴臯䕫翊帝堯
　　　懐王恒叔十四韻
　　　　(恒叔以擢任還天台尋赴/白下中途病臥京口卒)
南遷新命下蓬萊紫氣函闗日夜開霞色乍眠方廣寺
月華頻坐妙髙臺三山興盡思三竺九曲吟成夢九垓
瑤圃勒銘推哲匠玉樓題記仗雄才熒煌賦草傳中國
燦爛文芒接上台軹里晨霜流檜柏茂陵秋雨滴莓苔
窮交此夕攄孤憤故友當年和七哀授簡甘泉誇駿骨
飛觚碣石羨鴻裁峥嶸汲鄭交難續嚄唶荆髙世尚猜
咫尺遮須尋子建龍門曾識仲宣來
　　　哭蘇學使君禹十八韻
皁盖朱旛辟衆僚青鞋白帢問山椒猶思藉草過三洞
尚記看花就六橋剗地雕戈紅日駐倚天長劍白虹飄
論心北海尊偏洽握手西園盖未遥一水驟縈桐柏夢
萬峰俄矗桂林標(君之擢嶺右參知也先銓/曹兩擬中州命皆不下)桄榔樹色
浮公座荳蔲花香撲使軺玉管暮揮盈洞壑金函晨捧
接烟霄長門鬬賦驚先達宣室紆談誤早朝十日河梁
懐並鬱經時濠濮興難消将因索處尋公叔詎意飛昇
逐子喬齋老白楊情漠漠閣殘𤣥草意蕭蕭中郎典籍
悲零亂太史篇章恨寂寥蹻躡五龍飛帝闕旌懸雙鶴
度神飇胡床瀔水迷秋月畫舸錢塘咽暮潮國士中原
時自惜名流東域定誰驕遺書百代鳴孤憤大樂千年
閟九韶潦倒酬知腸寸折不禁寒雨墮深宵
　　　　(君禹過余必却鹵簿掩蓬茆留連浹/日余病或不冠對談亹亹形骸盡忘)
　
　
　
　
　
　
　
　
　
　
　
　
　少室山房集巻六十七
欽定四庫全書
　少室山房集巻六十八
　　　　　　　　　　　明　胡應麟　撰
　　五言絶句八十五首
　　　自桐盧至新安雜咏十六首
(原闕/)
　
　
　
　
　
　
　
　　　　石壁
天風吹客衣削壁逺如墮何人掃石來獨抱蒼雲臥
　　　　辛夷館
愛此幽人居春風滿庭戸指㸃辛夷花忘却來時路
　　　　瀑布
亭亭瀑布泉風吹一千尺朝來海上帆挂斷長虹色
　　　　方干宅
萬山圍欲合一水去仍遙不識方干宅桃花滿路飄
　　　　謝翺墳
西巖謝翺冢一徑惟莓苔相對鹿麋坐秋風時自來
　　　　新安江
蒼郊四無人輕橈蕩空碧春江不斷流滿柁蘼蕪色
　　　　仙桃巖
絶壁聳精藍孤懸五千丈何代武陵人移家此峰上
　　　　胥口
落月溪水寒漾舟時未己西泠何處村望望茶烟起
　　　　北髙峰
言尋王子喬吹笙跨鸞鶴髙峰不見人日暮藤花落
　　　　南髙峰
維舟北嶺下搖蕩青芙蓉欲向南峰去夕陽千萬重
　　　　烏石磯
瞥見雙白鷗飛來似相識翩翩欲近人復濺苔花濕
　　　　桃花硤
移舟信江風沿洄不知暮前村路轉遙繫纜桃花渡
　　　題翠虚亭廿絶(有序/)
　　　　亭在劉氏園四圍皆竹萬緑森然余嘗避暑
　　　　其中因酬以廿絶(逸三首/)
雨色凝書案秋隂拂畫牆萬竿雲霧裏知宿幾鸞凰
上枝凝翠柏下葉染蒼苔莫使王家見清吟不肯廻
昨夜凉風起笙簧滿坐幽何當裁萬玉吹盡楚天秋
霜朝庭聳玉雨夕院敲金一自淇園後詩人幾廢吟
棲禽蔵宻篠鬬雀墮髙枝老幹空千尺何人寫楚辭
鏤就雲門玉吹成嶰谷音晝日過滄海蛟龍不敢吟
鳥雀下前除幽篁百尺餘昨宵風雨過寒灑杜陵書
野色琴書裏江聲枕簟傍恰稱幽人卧湘雲晝滿床
參差臨渌水嫋娜拂秋霜忽記文同畫生綃六尺强
涓涓薄暮霜嫋嫋經秋雨深院寂無人叢篁自相語
晉代諸名流清談自相詫何如阮嗣宗長嘯深林下
倚闌無俗事解帶自清吟一雨朝來霽千竿翠欲沉
萎㽔紫翠間珍禽自逰戲何當覓羽人共跨青鸞去
閒來晩翠亭四壁皆清翫傳聲王丈人更致蘄州簟
縹緲碧琅玕森沉下彩鸞佳人翠袖薄日暮不勝寒
截作簫君管攜來弄玉家一吟雙鳯舉白日赴青霞
迢遙風雨夜臥此一窗幽恰似揚舲日瀟湘兩㟁秋
　　　宫怨二首
羅幌寂無人玉階秋草緑永夜不成眠飛螢照華屋
學得琵琶曲深宫不忍彈水晶簾幕下寂寂倚闌干
　　　夏日齋居雜咏八首
　　　　陽春館
一雨過修篁微風動清夏萬籟晝蕭然援琴北窗下
　　　　緑筠軒
獨坐清風裏流雲濕畫欄空齋無長物十萬紫琅玕
　　　　潄芳池
明月照芳池倒景浴層嶂文魚不畏人競出滄波上
　　　　馭風亭
五岳非我鄉九州非我宅泠然起太空忽見蓬萊日
　　　　西園
閒持一杯酒獨向西園醉想像鄴中人青雲動飛盖
　　　　東園
西園復東園焚香送餘日微風掃落花忽墮幽人席
　　　　嘯臺
鏗若鸞鳯音隨風落天半空令阮籍聞未許嵇康見
　　　　臥㳺室
泠冷七絃琴飛聲白雲上三十六洞天不假盧敖杖
　　　小齋宴起偶題
午日照柴扄先生宿酒醒科頭了無事散步讀黄庭
　　　題神逰八極巻(為金華髙生/)
青天騎大鵬汗漫㳺八極笑殺牧羊兒空山弄拳石
　　　題畫(僧寺四景/)
青鞋趂桃花杳杳前山暮霞標起赤城漸入天台路
赤雲遍長空何處清涼國遙望五臺山中天挂金碧
一鉢復一鉼相隨不知老蒼蒼太白峰落葉秋多少
剪月作蒲團紉雲為破衲嵗晩入峩睂千山萬山雪
　　　緑筠軒夜深作
岸幘坐微涼荷池雨新足永夜寂無人流螢度深竹
　　　長日抱疴掩闗謝一切客朝夕相酬往者惟齋
　　　　中十六君焉興文托好各贈以詩嵗寒之誼
　　　　要諸白首矣
　　　　石屏
竒峰置案頭恍憶包山麓萬朶洞天雲鞭龍入林屋
　　　　琴
一鶴復一琴翛然成太古朝來岳麓僧寄我瀟湘譜
　　　　劎
鹿盧秘空匣十載無精光昨夜飛空去龍吟大海傍
　　　　書笥
三萬六千巻一巻供一朝百年雙白眼不向世人驕
　　　　玉磬
誰将一片雲置此禪床側相對寂無聲南山下秋色
　　　　五岳圗
援琴對五岳流響入青雲猶勝四壁立獨擁卓文君
　　　　碁
一枰秋色裏時翻古人局飛霜擊畫廊鄧艾收西蜀
　　　　膽瓶
折取三花歸琉璃貯春碧三十六峰雲晝繞維摩室
　　　　笛
手挽鐵龍君登樓喚黄鶴萬頃碧天空梅花何處落
　　　　茶竈(水記桐廬/第十九)
夜涼起南軒然藜煮雀舌山童荷擔歸滿瓮嚴陵月
　　　　杖
青藜攜作杖霞色照人明偶過劉中壘翻疑太乙精
　　　　琴石
何年空林中置此太古石嵗逺莓苔深片雲無處覓
　　　　博山罏
月影下蒼苔閉門無剥啄白雲一縷髙幽人臥初覺
　　　　麈尾
玉柄蟠蛟螭隠見前朝字逍遙七百言花照瓦棺寺
　　　　羽扇
羽扇白綸巾寥寥坐清宴千秋廣武軍誰知阮公嘆
　　　　芒屫
足下兩青鞋他時作何状白日五龍飛崑崙三萬丈
　　　臥室四詠
　　　　芙蓉帳
夢寐青蓮詩千篇謝雕飾却笑江文通花生景純筆
　　　　湘竹簟
攜來六尺雲恰稱衡門夜一枕洞庭秋萬山明月下
　　　　胡床
散髮踞胡床徐看白雲過時有鹿麋來胡床相對坐
　　　　石枕
至人本無夢何者蕉中鹿松風滿石䦨任意黄梁熟
　　　逰囊雜咏五首
　　　　蠟屐
長物不隨身周㳺信雙屐中天泰華雲絶頂蓬萊日
　　　　席帽
秋風飯顆巔吟成一登眺日暮謫仙來相逢應大笑
　　　　如意
摩挲三尺鋒虬龍掛寒鐵萬古英雄心歌成唾壺缺
　　　　布裘
清晨偶出山一衲挂枯樹向晩白雲深䝉茸不知處
　　　　藥壺
五城十二樓髙懸煉金液朝來費長房誤入神仙宅
　　　秋日獨逰蘭隂山五絶句
　　　　蘭隂山
午風吹芒鞋獨往忘日夕指㸃山阿人衡門在蘿薜
　　　　西樵嶺
落景留空山無人自來往一片白雲中時聞樵語響
　　　　聖羅菴
一鉢坐禪床清齋自朝暮經年不出門忘却前峰路
　　　　顯教寺
探竒興不盡秋思滿林薄祇園掩夕陽小坐曇花落
　　　　龍湫
波光滿沙際夜景湛林樾山僧抱甕來搖動潭中月
　　　杪秋再逰蘭隂過精舍見前壁間題悵然復書
　　　　一絶
謝客訪石門杜公懐峴首萬古一傷心無言對樵叟
　　　漫興四絶
斟酌千秋事何人一瓣香婁江宵夢斷月色滿空梁
一代汪司馬憐才海内聞乍日傳書至慇懃問白雲
十載吳明卿相聞不相識遙夜武昌樓梅花飛鐵笛
可恠滇南老雌黄信筆成那知陳晦伯剖擊更無情
　
　
　
　
　
　
　
　
　
　
　
　
　
　少室山房集巻六十八
欽定四庫全書
　少室山房集巻六十九
　　　　　　　　　　　　明　胡應麟　撰
　　五言絶句八十五首
　　　題李惟寅山房三十八咏
　　　　清嘯園
為園學步兵築臺五千丈清夜嘯聲流冷然萬峰上
　　　　松闗
愛此松風吹柴闗抱麋鹿白眼四無人濤聲滿空谷
　　　　陽春臺
髙堂揮彩筆字字濯雲霞錦帳三千女齊歌玉樹花
　　　　芙蓉閣
傑閣起千尋芙蓉不盈丈為有謫仙人含毫坐其上
　　　　清風館
一徑入深篁翛然碧雲墮涼飈四面來吾将北忩卧
　　　　先月臺
中天白玉臺髙挂九千尺薄暮海東雲先送嫦娥入
　　　　涵虚閣
平湖千丈寛中有涵虚閣静夜時推忩星辰四簷落
　　　　度雲橋
青鞵趂桃花杳杳赤城路石梁千仞横自躡飛雲度
　　　　浣花池
方池六尺强風吹衆芳墮時有杜陵翁扶藜石欄坐
　　　　拱辰閣
危欄跨長空星辰俯手拾獨有紫薇垣可望不可即
　　　　蔵真洞
藤蘿垂洞口空谷四無人恍惚天台路難尋兩玉真
　　　　白雲峰
移來十丈峰虬鸞舞虚牖面面白雲生終南亦何有
　　　　翠微亭
荷鍤入中條雲霞導雙屐山腰翠漸微冉冉孤亭出
　　　　凝秀軒
軒窗洞然開正對西山碧十日忘朝飡飽此蓮花色
　　　　來雲洞
去家十里遥結茒在深樹白雲洞口來忽與幽人遇
　　　　虬峰
蒼鱗剥苔蘚千尺自成趣朝來雲霧生緲縹欲飛去
　　　　釣磯
八十曽無恙蒼顔出渭濵寧知漢飛将黑髮畫麒麟
　　　　鰲嶼
海上釣鰲客曾聞太白翁何如置孤嶼圎嶠在庭中
　　　　琅玕亭
十萬琅玕枝箇箇青欲墮不分王徽之借我亭中坐
　　　　芳草齋
幽齋只數椽科頭抱書讀經旬不出門芳草上堦緑
　　　　青霞館
朝吟白雪齋暮憇青霞館羲皇以上人脚赤髮仍散
　　　　松室
危闌繫鐵絙髙懸四松上千尺凌雲臺晉人何足尚
　　　　青蓮閣
虛閣倚青蓮恍入荘嚴界悠然清浄身萬古長不壊
　　　　貝葉齋
一出恒沙河彈指幾千劫金剛在舌根何許貝多葉
　　　　㑹心處
聚書三十冬插架三萬軸開巻時忻然三公豈吾欲
　　　　蒼玉館
簾内延湘妃簾外種湘竹秋風何泠然淅淅動蒼玉
　　　　製芰軒
湖上秋風生推忩緑無數不製三閭裳但製三閭賦
　　　　疑舫齋
虚齋窅千尺恍忽阿融留何須疑陸處天地一虛舟
　　　　浮白齋
左手鸕鷀杓右手鸚鵡杯拍浮酒缸中萬事何有哉
　　　　草𤣥居
翩翩白鳯凰夜吐青藜館何人坐吮毫莫是揚中散
　　　　梅花亭
孤亭十尺蔵梅花萬株列中有姑射仙肌膚若氷雪
　　　　澹然閣
事業等唐虞浮雲過太虚何如髙閣上支卧一床書
　　　　如如境
蘭若何翛然焚香擁孤衲兀坐萬縁空繩床下黄葉
　　　　滋蘭室
移将九畹芬散植雕楹畔悠然丈室中如坐瀟湘岸
　　　　緑雨樓
飛樓瞰平津空翠散遐矚山雨暮欲來蕭蕭入窗緑
　　　　留客處
十畆辟彊園寒風灑亭榭何須問主人日坐琅玕下
　　　　延春亭
南園紅藥盡西塢緑隂重别有蔵春處胡床未易逢
　　　沙上晩泊即事
葉落楓如撼花攲桂若崩白頭溪上叟閒坐結魚􁉞
　　　月下船忩獨坐寄内是夜繫纜東昌
憔悴鷫鸘裘飛霜正暮秋亦知粧閣上頻夜望刀頭
　　　席上戲為崔孝亷贈所歡
妖姬年二八艷色妬名花莫問張君瑞崔鶯是婿家
　　　王恒叔山居雜咏十首
　　　　紫芝山房
何物東園翁老作儲皇翼後夜呼茆君乘風起八極
　　　　松潯
飛樓跨四松杳杳拂雲漢白日廣陵濤飄蕭起天半
　　　　蓮社
西來有别傳自得碧筒趣肯使柴桑公攅眉獨歸去
　　　　嘉樹臺
千尺摩雲霄百圍蔽林莽逍遙雙樹根不作大槐想
　　　　釣亭
玉璜釣姬公羊裘釣漢祖竒哉清静君𤣥成釣萬古
　　　　忘歸石
雙磯漬莓苔赤脚此閒坐偶逢隣叟談不知夕陽墮
　　　　芙蓉城
層城粲朱華彩艷照林薄新篇露下吟一一謝康樂
　　　　曲水瀨
玉匣閟昭陵聚訟欲成藪千載真蘭亭復落王郎手
　　　　雲碓(李詩水舂雲母/碓風掃石楠花)
林鐘踈北嶺茶杵急西家湖風亭子外掃盡石楠花
　　　　龍蔵
前身阿難陀種此青蓮舌何事五千函虚谷盡貝葉
　　　春日同葉唐趙郭朱包諸生逰蘭隂作
百雉雲中午雙虹水面晴曲江春事蚤隨處麗人行
　　　為趙宗魯别駕題屏菊四絶
玉蘃迎風粲金英浥露開東籬遙悵望拊掌白衣來
直榦經時雨緐英乍夜霜靈均餐不盡艷色滿瀟湘
簮來盈宿露插處炫明霞布帽須頻落何煩笑孟嘉
裊裊依危石亭亭照暮山羨他甘谷水千載駐紅顔
　　　胡穀元池亭雜咏十二首
　　　　深雪菴
襆被蠒雲窩清虚四天照門前乗興來或有王郎棹
　　　　凝香寢
斗室羅尊彛名香坐中發何處佳人過援琴鼔白雪
　　　　薝蔔齋
虚齋植薝蔔香氣何繚繞一路聞碁聲琤琮出花杪
　　　　水竹居
千頃竟何為萬竿復何處居然五畆園獨領浣花趣
　　　　清華榭
朗吟池上篇搆此數椽屋禽魚互親人恍惚見濠濮
　　　　浣花池
方池六尺脩為深劣加丈㳺魚不畏人潑剌清波上
　　　　懸蘿逕
何年卜此居恍入子真谷一徑懸飛蘿孤亭吐喬木
　　　　叢春館
堂上三千賔堂中六一叟無日不開花無時不攜酒
　　　　不染亭(周植芙/蕖萬本)
翠幰何亭亭朱霞亦濯濯周遭十二䦨飛香透簾幙
　　　　秉燭軒
敲碁坐明燭微風動清夜遲我同心人落花滿亭榭
　　　　飛嘯臺
髙臺四無人嘯聲墮林樾彷彿羅浮仙空山弄明月
　　　　竹素園
亭亭風霧中琳瑯自成圃何言對此君大業在千古
　　　沈氏園異竹數竿儼如紅玉客話於余乞一絶
　　　　紀之
淇園暈紫霞恍作赤城色為問石家郎珊瑚幾千尺
　　　題寺壁二首
青林帶平楚雜坐惟漁樵廻看萬峰裏一逕入中條
樓臺出林杪入望杳難分半夜投龍去千山盡白雲
　　　黄河大風商舶阻絶姜計部仲文遣人覓舟載
　　　　余一夕遂抵淮上因得口號六首却寄
茫茫大河水一葉向江南不遇姜公子何人借布帆
揚帆度吕梁囬首見蕭縣桃源何處村千家寄髙岸
四月桃花水歸帆處處看南風薄暮起停棹向新安
黄河九驛路驛驛旅人懐飛流六百里一夜到長淮
渾如白帝峽千里一朝還獨少陽臺女雙蛾碧霧問
長風破巨浪一葦下三吳那羨揚州鶴腰纒上帝都
　　　園中即景
庭樹清隂滿園林翠色交數竿春雪重搖折紫雲梢
　　　題畫
水緑紅衣浄沙翹白羽幽塵中騎馬客誰見五湖秋
　　　題祝生無殊瀟湘坐同司馬汪公二首
萬緑圍軒忩蒲團弄秋色時聴湘夫人雲中鼓瑤瑟
兀兀幽篁裏槁梧同嗒然科頭抱雙膝目盡九疑天
　　　徐象先以薛生素巾花卉五圗乞題各系一絶
不作倚門粧尚假傾城色何似薛家娘巧心懸素質
　　　　右山茶
飄然姑射仙亭亭出林藪宛似薛家娘霜天濯素手
　　　　右梅
瑤琴月下彈羅帶風前解大似薛家娘幽香勻素彩
　　　　右蘭
霜飄金奏沉風動玉聲碎可似薛家娘秋閨鳴素珮
　　　　右竹
泠泠氷玉姿獨立瀟湘岸恍似薛家娘寒濤披素練
　　　　右水仙
　
　
　
　
　
　少室山房集巻六十九
欽定四庫全書
　少室山房集巻七十
　　　　　　　　　　　　明　胡應麟　撰
　　五言絶句七十三首
　　　别業瀫溪之南平湖逺岫幽谷長林登頓沿泗
　　　　頗擅獨往之趣暇日效右丞輞川體為五言
　　　　絶三十章竝拉諸同好作焉
　　　　春瀫草堂
幽居武陵源背城止十里汎汎桃花舟春江瀫紋起
　　　　谷口
縁堤十數家蘿蔓相縈帶亭午聞雞聲翛然白雲外
　　　　瀼西
愛此春風吹持竿坐溪畔粼粼瀼西水浮萍聚復散
　　　　瀼東
桂楫横沙棠沿泗殊未已落日漾中流蓮歌四面起
　　　　三徑
青山在南隣緑水在北牖為問柴桑翁徑中復何有
　　　　華嚴精舍
焚香延衲僧偏袒坐林薄相對談華嚴西巖夕陽落
　　　　蘭薄
采采幽蘭花清香畏零落何處佳人来含情坐林薄
　　　　談𤣥室
𤣥亭落花遍兀兀把壺酒山童懶應門失我同心友
　　　　桞庄
今朝好風日䇿馬東郊行雙柑挈斗酒往聴黄鸝聲
　　　　薝蔔齋
偶結清浄縁幽齋種薝蔔凄迷月色下馨香不忍觸
　　　　芝坪
深林斸黄精冉冉白日暮千巖與萬壑不記来時路
　　　　嘯閣
静夜無人聲微風動梧葉散髮踞胡床忽上南樓月
　　　　北窗
赤脚仍蓬頭焚香坐長夏何處来清風泠然北窗下
　　　　滄浪亭
言從劉伯倫荷鍤載壺酒一醉眠滄浪蟬聲在髙栁
　　　　梧隂館
夜凉起南軒梧風時澹蕩疎雨滴堦除復濺池荷上
　　　　蘿月軒
横琴當緑蘿萬籟夜俱寂凉月何紛紛飛螢暗中入
　　　　烏石岡
信歩不知逺䝉茸入深樹悠然亂石中忽與樵人遇
　　　　寒林
深林四無人秋意滿長薄日暮牛羊歸寒烟出籬落
　　　　廢寺
一榻懸空林寒蟬滿窗户但記入山年不知出山路
　　　　樵塢
曳杖隨寒山遙遙不忍别欲趂斜陽歸亭臯遍黄葉
　　　　叢桂山房
扳援桂樹枝秋色俄已半為報山中人花開正如霰
　　　　鷺查
連山帶返景依約澄潭上白鷺時驚飛銜魚入深巷
　　　　芙蓉汊
何方問竒客扁舟載尊爼欲采芙蓉花悠然向南浦
　　　　瀟湘島
偶作瀟湘逰置此江中嶼萬緑圍軒窗九疑何處是
　　　　明霞洞
尺素隨桃花傳情報仙媛為掃石床霞殷勤待劉阮
　　　　苾芻園
閉户動經旬長齋度晨夕不知園中草蒼翠已盈尺
　　　　葯房
手持長生瓢隨意坐林薄凉風吹古藤時復數花落
　　　　柴桑里
凌晨出東籬采菊動盈手悠然南山色落我杯中酒
　　　　梅嶼
素手何亭亭新粧儼明玉誰憐絶代姿嵗暮倚空谷
　　　　雪岑
清晨䇿蹇驢正見梅花發獨往灞陵橋千峰亂飛雪
　　　秋日同郭朱吳鄭四子登大寺山尋東峰亭故
　　　　蹟(亭故有唐/人馮宿記)
掃石坐危顛髙天下雙鶴欲問馮郎碑東峰夕陽落
　　　秋日送僧逰五臺山二首
挂錫辭吳嶠支笻入晉闗秋風秋葉裏獨向五臺山
五臺五百僧日暮鳴鐘待獨有病維摩未赴文殊㑹
　　　蚤春同惟敬諸子登顯應宫閣望西山霽色即
　　　　席賦
立馬蓬萊島千門霽色通西山四百寺處處玉華宫
　　　即事
文杏作雕梁盧家白玉堂武陵雙俠少下馬入垂楊
　　　九日李環衛招同諸公登顯應觀閣不赴
寂寂東籬下黄花意自真笑殺龍山客空遲落帽人
　　　夏日集古堂閲宋元諸名流畫題十絶句
短橋留夕照烟樹隔江深過客應廽棹疎鐘出定林
前途風色起孤舟暫停泊寒鴉不斷飛殘暉在山閣
一巻南華子科頭抱雙膝時有鹿麋来殷勤似相識
芒鞋不覺逺目與歸鴻遇萬壑無人聲天風起孤樹
醉吟緑蓑底孤舟繫漁梁不知沙頭水夜添三尺强
深林四無人徙倚白雲坐山風日暮来吹我鶡冠墮
赤脚步青沙斜陽照古查鳬鷗太欺客相趂入蘆花
散髮孤峰頂去天不盈尺四顧中原空悠然獨捫虱
汀洲黄葉落一望彌蒹葭美人隔秋水相憶空瑶華
前村風月好杖藜時不厭一逕荳花明數家松葉暗
　　　夏日雙樹園閒居櫽括昔人成語作十絶句
悠然濠濮隣㑹心豈在逺魚鳥時親人不覺白日晩
乞得真形圗五岳在指掌撫琴一動操欲令衆山響
蓬蒿滿宅前中開一行徑髙樹八九株挾書坐餘䕃
可人費招呼俗士且廽轍入室惟清風當窗但明月
山静無人聲焚香坐朝暮蒼蘚盈堦除落花遍庭戸
空齋種白楊悲風時謖謖人生不得意千嵗復何益
長嘯臨髙臺白虹貫四野龍泉與太阿汝乃知我者
何勞鄴侯書繞架三萬軸痛飲讀離騷居然名士足
庭花晝合圍松竹蔽行道淡麵邀緇流相對豁懐抱
左持鸚鵡杯右把鸕鷀杓拍浮酒缸中生計長不惡
　　　獨酌逍遥館醉中拈筆漫書五絶
薄俗難共居紅顔不長好吾将跨大鵬神逰八極表
振衣望天漢六翮来長風翩翩佳公子胡為濁世中
仰面看屋梁著書閲千古誰為揚子雲作計徒自苦
長笑山中醪千日誇酩酊安得逰華胥萬劫時一醒
巢由抱箕潁堯舜開虞唐何須論得失臧穀俱亡羊
　　　瞻堂十景為大㕘徐公作
　　　　一環樓
底事愛樓居樓居自堪愛千峰翠若環不斷雕欄外
　　　　翫月堂
南峰流素華光彩蕩林樾胡床人未眠翫此瑶臺月
　　　　碧練湖
一鏡涵空明波光倒樓殿錯誦𤣥暉詩澄湖碧如練
　　　　古柏
移来蜀相祠曽息軒皇駕乍宵風雨聲恍惚蒼龍下
　　　　巖泉
何来千仞壑貯此百尺流莫令到人境畏引桃花舟
　　　　緑野堂
禾黍被郊原緑疇自髙下何論十仞堂将築萬間厦
　　　　咫尺松楸
松柏啼烏鳥楸梧下寉羣咫尺親顔在無勞望白雲
　　　　人境舟車
悠然人境中舟車任來去底事論避喧本無喧可避
　　　　陽峽倒流
泠泠清溪水倒流向幽谷任洗髙人耳不濯凡流足
　　　　峰霽金光
突兀金臺尖去天不盈尺中夜五雲飛正見蓬萊日
　　　題大隠園芭蕉二首
年年學臨池赫蹏苦不足種取緑雲箋窗前三百幅
六翮何飛揚含苞翳深樹朝來覓羽人共跨青鸞去
　
　
　
　
　
　
　
　
　
　
　
　少室山房集巻七十
欽定四庫全書
　少室山房集巻七十一
　　　　　　　　　　　　明　胡應麟　撰
　　五言絶句五十三首
　　　程氏息園三咏
　　　　繡佛齋
蕭然丈室中焚香自朝暮乍夜文殊過窻前遍甘露
　　　　揮麈堂
盱衡長史鋒緩頰中軍筆門外真長來氣壓孫安國
　　　　卧雲館
愁看巫峽雲懶醉羅浮月靜夜楚天遙黄陵秋萬疊
　　　題漁樵耕牧圖四首
持竿俯碧流莫學蟠溪客白首向岐周抛綸事西伯
觀棋坐斧柯四面青山色囘首一千年桃花爛春碧
時邀石户農耦耕放黄犢翻笑厯山人移情九州牧
大隗在何方襄城亦奚有莫言五尺童曽稽軒轅首
　　　題畫
四山晴送色孤榻午生凉伏枕無餘事幽禽噪緑篁
　　　偶題四首
上下五千年縱横三萬軸高憑百尺樓遠送乾坤目
不讀昔人書那知當代㫖自信阿龍超任將周顗比
落落諸年少沾沾問字來莫嫌雙眼白白眼更慵開
駱生去靈隱八咏何人識寥寥婺女傍一片寒山石
　　　秋日同友人登蘭隂山小憩華嚴精舍作
支笻上寒山石磴連雲陟蘭若無人聲禪關墮黄葉
　　　寄江雲樓
危樓倚太空裊裊一千尺美人期未來江雲四面入
　　　寄松齋
箕踞長松下一齋大如斗白眼雙飛揚人間復何有
　　　寄雪廊
虚廊寂無人飽看瓊瑤墮想像釋迦文頺然雪山坐
　　　寄江蘺舘
朝夢江蘺開夜夢江蘺落如何二十年不到江蘺閣(右/四)
(題俱朱在明園亭余/未能徃作此寄訊)
　　　出郭望西山諸寺二首
栁色帶平湖桃花拂釣艫斜陽下南垞一片輞川圖
西山四百寺寺寺金銀臺莫言去天遠囘首見蓬萊
　　　題祝生玉華舘圖
孤亭寄華頂去天僅容尺時有牧羊兒招邀煮白石
　　　題花石獅貓圖
長日花隂下安眠雪作膚玉人春夢醒何處喚貍奴
　　　題朱光禄園中雜景十首
　　　　江蘺館
一夜江蘺花亂吐山房側喚取汨羅人窻間弄秋色
　　　　江雲樓
何年駕飛閣縹緲凌天風朝來五千丈半入江雲中
　　　　雪廊
羽扇白綸巾瑤琴坐來歇山童無處尋一片長廊雪
　　　　松齋
悠然四松頂置此六尺齋事事張功父何論十二釵
　　　　雨花菴
手持淨名經高座揮玉麈長爪何錚錚菴頭遍花雨
　　　　筠房
苦竹數百竿中藏室如斗試窺隔岸人可是王猷否
　　　　凝香室
博山燎沉水鳯巢擁羣娃雙烟結一氣爛漫凌紫霞
　　　　鶴院
感君刺臂恩聊此休六翮夜來警露聲時墮清音栅
　　　　嘯臺
鼓吹出層顛恍奏鈞天樂氣懾阮嗣宗聲從半空落
　　　　快閣
中天搆層臺登臨何快哉披襟一長嘯萬里雄風來
　　　題畫四首
半畝疎烟合危峰落照含蒼茫白雲裡有路入終南
　　　　右樵
禾黍滿前村桑麻自成邑千古桃花源秦人餘古蹟
　　　　右耕
平野何蒼蒼空林動寒影扣角晚歸來斜陽墮西嶺
　　　　右牧
隔岸遠山色蒼茫生暮愁孤舟烟雨際獨占楚江秋
　　　　右漁
　　　題九華精舍册為顒上人
五岳行蹤僻三山去路遐何如北窻外坐卧九蓮花
　　　張伯起幼予邀集别墅觀白公石戲贈
崢嶸十尺幽誰辨白公畱試喚香山丈時時解㸃頭
　　　伯起園池中鸂鶒數十頭甚馴擾戲贈二首
暫去三冬候重來六月中何如隴山翼空憶主人翁
為笑支公鶴凌雲杳莫攀羨他池上翼飛去復飛還
　　　憩陳從訓湘竹榻戲題
大夢全忘日清音半雜雲蘧然修竹裡恍忽下湘君
　　　嘲老杜
笑殺杜陵狂題詩欲斷腸寧知謫仙子捧研在沉香
　　　余既賦瞻堂十景矣而意有未盡復三絶句寫
　　　　之
翠蓋何亭亭蒼虬舞天半恍忽真人游金支夜璀璨
　　　　右古柏
㶁㶁幽巖泉源流自東魯中有杏樹壇莫認桃花塢
　　　　右巖泉
一柱障中流洪濤渺難越已見廻百川何論倒三峽
　　　　右陽峽
　　　題章氏園亭四首
偶逐武陵人移家來絶巘日暮碧桃花沿洄出深澗(紅/雲)
(塢/)
長夏懶着冠經旬閉門睡偶來深院中萬朶紅雲碎(絳/英)
(臺/)
何年植此君蒼翠壓林杪十畝渭川雲山童寒不掃(修/筠)
(館/)
綽約孤亭中梅花鬭清絶高天一萬株亂灑羅浮雪(萬/玉)
(亭/)
　　　題巻二首
世事了不聞峰頭數椽屋劚取華山雲長歌下空谷
　　　　右終南山樵
家臨洞庭口門對君山色微風巻釣綸萬頃湘潭碧
(原闕/)
　
　
　
　
　
　
　
　少室山房集巻七十一
欽定四庫全書
　少室山房集巻七十二
　　　　　　　　　　　　明　胡應麟　撰
　　五言絶句三十九首
　　　自淮上挂帆便風一夕遂抵梁下
淮水何湯湯布帆疾于矢一夜東南風吹船七百里
　　　吕梁阻風
百尺牽大河一步一囘首懊惱石尤風多于故人酒
　　　題于生蘆雁四圖
落日燕山道寒風漢水波碧空秋萬里錦字數行過
　　　　右飛
不斷征人淚全消旅客魂一天疎雨過燈影暗長門
　　　　右鳴
漠漠秋清月蕭蕭野岸風寒蘆休揀盡全樹上林東
　　　　右宿
乍可餐菱荇那能豢稻梁數羣烟雨外恍忽似瀟湘
　　　右食
　　　寄居榖元池亭陳生為除室張榻酬以二絶
雪阻燕山道風寒易水塵獨憐陳仲子掃榻待幽人
一家猶道路十日寄并州幸借元龍榻安眠百尺樓
　　　送祥光還白門四首
為愛三山色金焦問法幢一酌中泠水浮杯夜渡江
布衲披雲去蒲團向月裁故園芳草色應遍雨花臺
片錫長安去珠林照紫霞横經高座寺講席半天花
四百南朝寺青鞋處處遊何方駐瓢笠古刹寄牛頭
　　　為盛生明元贈淑卿二首
嘹嚦鶯初囀輕盈燕欲飛應知杜陵老日日典春衣
遠山睂綽約秋水睫瀠洄好覔張郎畫無煩魏帝催
　　　九日同荘靜父俞羨長登寶所塔(時歌者顧生/戴黄花侑酒)
突兀龍山色登高豁旅愁黄花亦無賴偏逐少年頭
　　　河梁話舊十絶句送左轄吳公之山西(有/序)
　　　　憶壬午計偕晤莆田吳公於白下僅京兆府
　　　　一交臂耳其明年吳公遂以上第敭翥列籓
　　　　飛沉異途垂二十禩庚子秋羇寓武林吳公
　　　　以右轄破例存枉屈指舊遊杳若陳夢而吳
　　　　公氣誼綣篤不啻久要未幾而公有晉中左
　　　　轄之拜河梁斜日揮袂黯然漫述短歌以代
　　　　驪唱通計前後都得十篇興集神流亡論工
　　　　拙(吳公别/號霞城)
粲爛朝霞色峰頭幔作亭長城一萬里天接太行青
太行何崔巍千崖界空紫異日吳使君功名亦如此
使君本人傑挾策遊蓬萊朱顔映緑鬢片諾雨花臺
雨花臺上遊黄金館頭别一鳴空驥羣排雲叩閶闔
閶闔皇皇開青袍脫䝉茸燁如太阿劍白晝飛神鋒
神鋒入腕飛青㝠掣雷電上考書吳公第一明光殿
明光寄陜服朱旛滄海頭東方簇千騎出入偕軒輶
高軒惠然來光照寒士寓笑揖大將軍爭誇汲長孺
亡論汲生戅祗益衛侯賢何限飛沉事黄梁二十年
分攜二十霜騰踔九萬里高咏河梁篇涕淚盡知己
　　　再送左轄吳公十絶句(有序/)
　　　　公將以便道還七閩却赴晉轄之擢余詞有
　　　　弗盡寫者後十絶所繇續也
一代絲綸寄千秋保障名高牙擁大斾西入晉陽城
白頭徒自新傾蓋儼如故蔽芾越東西棠隂十萬户
飛鴻遊碧漢尺鮒泳滄浪脉脉窮交意相看大海旁
當年京兆府一面覩荆州詎意飛騰速鱗符覲玉旒
百吏咸趨風千官競迴席人生得意年天門騁八翼
旬宣既南國保釐復西土著繡還故鄉朱節震華鼓
靈泉滙九漈澒洞浮蒼雲飛書乞佳夢為報九何君
左淬莫耶鋒右淬干將鍔宇宙兩神龍延津當晝躍
樓船濟汾河中流渺雲霧耐可鮮荔枝不到桑乾渡
燁燁承明廬上考書第一白首洛陽才呻吟卧蓬蓽
(原闕/)
　
　
　
　
　
　
　
　
　
　
　
　
　
　
　
　少室山房集巻七十二
欽定四庫全書
　少室山房集巻七十三
　　　　　　　　　　　　明　胡應麟　撰
　　六言絶句三十三首
　　　長夏閉關散髮高卧吟誦之暇時或焚香鼔琴
　　　　殊有羲皇之適信筆六首
開巻小酬歲月出門便畏風塵十洲三島遊客萬壑千
峯主人
誰言名教樂地懶著沐猴衣冠午睡不知日落晏起欲
廢朝餐
科頭不出城郭散步或傍簷楹前身灌園處士今代閉
户先生
尼父六經日誦鄴侯四部時開領取千秋萬世從他九
棘三槐
小草自甘慚忸大椿終古逍遙不夢有莘五鼎高挂箕
山一瓢
東郭飛花晏坐北堂芳杜晨興迴馭王陽自得絶裾温
嶠何能
　　　題畫四首
桃花夾水千樹栁色垂堤萬重何處數聲雞犬人家只
在前峰
南澗新篁雨過西嶺長松日斜散髮孤亭相對忘言一
巻南華
窻北寒光露滿籬東暮色雲低地僻黄花自採天空白
酒誰攜
千嶺槎牙古樹萬峯搖落孤梅試問長安高卧何如剡
曲空迴
　　　端居述懷六首
千刼總歸眼底萬縁不入胸中散髮狂歌宇宙側身高
卧崆峒
朝見許由行遜暮看虞舜明揚黄屋翻成重累不如枯
坐禪床
千古登壇大帥一時出塞諸侯試較兩家得失莫將毛
穎輕投
户外時時獰狗床頭日日晨雞可道敬通戚戚須知𤣥
靖栖栖
爛漫圖書自惜蕭條門户誰持莫笑枚乘年老遊梁剰
見佳兒
二女九男有底三公七貴無由架上乾坤萬巻毫端日
月千秋
　　　園中四時歌
　　　　春
北郭尋芳冉冉西園載酒遲遲曉日含花紫燕春風繞
樹黄鸝
　　　　夏
午日隂隂枕簟凉風習習窻紗緑染芭蕉一丈紅舒菡
萏千家
　　　　秋
偶約南鄰二客扁舟湖上從容不省停橈何處秋光萬
頃芙蓉
　　　　冬
白帢孤吟蹇衛紅裙低唱羔羊何似陶家學士龍團煮
雪谿堂
　　　客歲病畱𤓰步且三月今年春仲復過此値江
　　　　魚大上每至友人家玉尺銀條咄嗟便具殊
　　　　厭饞口余越中不能爾也
夜夜三更瀫水年年三月揚州飽食河豚江鱭何論越
鳥吳牛
　　　富貴曲十二首
翠靨霞生玉鏡紅粧日耀金鈿後院花開百合前庭栁
學三眠
妙舞誰同靜婉清歌莫辨嬌嬈綺閣珠簾半捲畫堂銀
燭高燒
膩玉搓成素頸鬆雲綰就烏絲乍夜靈光賦就人人高
唱新詞
灼灼朱唇澄霧亭亭素面迎風夜合花梢月上王昌近
在牆東
西北浮雲隱隱簾垂百尺高樓羅袖風前試巻玉釵斜
撥箜篌
寶屧參差步障銀缸爛漫窻紗一掃如椽萬字酣歌笑
擁如花
杳杳笙歌院落煌煌燈火樓臺十二金釵對舞三千玉
蝶齊開
縹緲湘裾曳地翩􁮞洛襪凌波院院紅綃國色莫將磨
勒來過
趙媛燕姬作隊秦娥衛女成行盡日綸巾羽扇絃歌荳
蔲花傍
驟見爭如易别相思入骨難禁南陌花開並蒂西陵草
結同心
鳯輦晨遊綺陌羊車夕叩紗窻長信宫中第一昭陽殿
裡無雙
日暮木蘭舟上羅裙玉腕從容北浦遙通菡萏西洲競
採芙蓉
　
　
　
　
　
　
　
　
　
　
　
　
　少室山房集巻七十三
欽定四庫全書
　少室山房集巻七十四
　　　　　　　　　　　　明　胡應麟　撰
　　七言絶句八十二首
　　　再送茂卿還晉陵四絶句同童山人子鳴作
草色蕭條六代宫故園囘首嘆飛蓬秦淮一夜西風急
落盡芙蓉細雨中
客裡黄花别季鷹清秋殘葉洒孤燈歸帆憶爾江城下
半夜潮聲泊廣陵
楚塞吳關望裡賖遙遙雲水接蒹葭秋山何處幽期近
縹緲峯頭一片霞
揚子汀洲起暮潮片帆南下雨蕭蕭他年共訪蘇臺月
攜手垂虹百尺橋
　　　寄陳稚冲一絶
緑髮青袍易水涯東風頻過酒人家為言上苑三春雪
何似長干二月花
　　　唁陸茂才二首
謝家庭樹正蘢葱莫擬探環向别藂白玉樓中題記罷
他時來作顧非熊
潦倒青氊氣未除莫將流淚洒長裾聊堪剰取雙眸在
老向西河學著書
　　　别惟寅入燕四絶
星散交游二十年兩人相對白門前西風無賴長干栁
吹送千條上别筵
白鷺洲前白浪高飛帆晨發廣陵濤浮雲萬里燕臺上
擊筑何人伴彩毫
十載酬知淚未忘攜來爛漫洒河梁愁人最是秦淮曲
月落霜飛上去航
片席遙分大海流寶刀持贈若為酬黄金臺舘三千尺
截取長虹寄石頭
　　　黎秘書劉觀察劉金吾丘計部李環衛周明府
　　　　康茅朱三山人出餞即席賦
駿骨黄金且未哀飄然裘馬賦歸來河梁日暮驪歌發
囘首高天郭隗臺
滿坐青山照客装風塵憔悴舊荷裳吳鈎莫問尊前色
白日長虹墮太行
四海論交碣石宫一時攜手向西風惟應别後嚴陵釣
千尺重懸大海東
高天擊筑暮雲屯大陸飛霜滿薊門莫向塵埃慚浪迹
十年詞賦在乾坤
寂寞妖姬舊酒樓南歸金盡鷫鸘裘隂符匣底猶堪讀
可怕機前少婦愁
　　　潞河舟中再别惟寅裕卿汝修絶句五首(時余/将由)
　　　(越適/楚)
雨色荆門樹樹哀武昌黄鶴暫徘徊西風玉笛危樓上
萬片梅花落酒杯
亂山臺殿楚江頭極浦蒹葭夾岸流二十五絃湘水瑟
月明何處不堪愁
神女祠前落日低祝融峯外亂雲迷那堪重作高堂夢
萬樹清猿岳頂啼
一望巴陵楚嶠分木蘭舟上雨紛紛中流無限瀟湘色
日落君山起暮雲
衡岳千峰霧裡看洞庭波色照䦨干揚帆自為青山去
漫擬當時白雪寒
　　　華陽雜咏八首
　　　　垂虹嶺
萬仞危巖古木低翠屏迴合上丹梯桃花流水無人問
一路猿聲夕照西
　　　　小石梁
雲際飛梁壓水開翠巖丹壑自縈迴捫蘿欲記天台路
片片青霞屐底來
　　　　水雲洞
積雪蒼茫澗道分空林麋鹿自成羣夜來洞口飛泉過
流出西巖幾片雲
　　　　武陵洞
雲壓重崕午不開石門烟雨䕶莓苔分明記得秦時路
曾到仙源採藥迴
　　　　涵碧池
池上藤蘿歲月深半空寒影動青岑攜琴欲冩瀟湘意
夜夜蛟龍水面吟
　　　　浴雲潭
絶壑東迴鳥道微隔山流翠轉依依西風落日空潭上
滿地寒雲濕不飛
　　　　飛來石
片石巑岏倚怪松清秋寒雨滴虬龍苔深不記飛來處
疑是崆峒第一峯
　　　　步虚臺
縹緲天都十二樓銀河遙望不勝愁何因醉逐飛瓊語
謫向人間五百秋
　　　西湖竹枝歌四首
四山樓殿鎖清秋一水縈洄島嶼幽咫尺蓬瀛休道遠
畫船簫鼓在中流
聽樂魚龍出渼陂學飛鳬雁繞昆池青林半鎖瑤臺暮
緑浪平鋪畫舸移
倚棹汀洲草色齊迴船濤浪滿蘇堤萬家楊栁青門外
一片芙蓉緑水西
雙鶴徘徊幾夕陽孤山雲水似瀟湘重遊好探東風信
萬樹梅花艤雪航
　　　送胡文父還匡廬五首
爾去匡廬第一峯翠屏千疊紫烟重何時共拾金光草
對倚青㝠跨白龍
秀出香爐萬嶺西遠公精舍夕陽低憐君我欲逃禪去
相逐寒雲住虎溪
棲隱峰頭樹色分傳書遙寄紫陽君一聲鐵笛千林晚
片片桃花落彩雲
聞説年來李夢陽青鞋曽遍踏蒼茫扶笻何處天池近
指㸃銀河百尺長
九疊雲屏霧雨餘海風江月望來虚攜書倘逐青蓮興
乞取匡君舊結廬
　　　挽陸文學一絶
廿載青衫閲歲華殯宫遙映夕陽斜春風何處山陽笛
落盡棠梨萬樹花
　　　湖上即事二首
一派笙歌擁大堤春風攜酒畫橋西囘鑣競挽青絲騎
蘇小門前栁色齊
垂栁朱門十萬家青帘紅斾各年華蘇小墓前寒食近
碧桃無主亂飛花
　　　渡錢塘七首
一夜天風挂海濤雪山零亂舞江臯輕舟忽渡錢塘水
萬仞扶桑日色高
赭龕迴望兩山屯天削銀屏障海門白浪晝看三百里
不知誰喚伍胥魂
濁浪東排萬里天平分吳越海雲前憑誰為乞支機石
坐擁浮槎到日邊
十二樓臺倚碧空安期亦在紫雲東璚車笑指相逢處
摘取蟠桃萬樹紅
江色浮空四望遙青山斜倚木蘭橈何人共擊中流楫
散髮迴看大海潮
十載長安祇浪遊揚帆東蹴海天流含毫秋鬭思光賦
萬壑魚龍起暮愁
坐擁輕橈入亂山蓬萊東望彩雲閒麻姑是處堪攜手
重疊秋江倚翠鬟
　　　夜發錢塘以風濤迅甚次日遂抵桐廬
暮雲飛盡海門開越客扁舟萬里迴一片青山濤浪裡
不知帆過子陵臺
　　　裕卿業與余為錢塘之約余以歸計迫不及待
　　　　輙畱一絶
飛流如雪洒篷窻一夜離心擁去艭囘首不堪相憶處
千山明月滿桐江
　　　登釣臺四絶
重疊嵐光倚翠屏天風吹客上危亭持竿試著羊裘坐
何處長安有客星
挾策初從帝座囘繫舟重上子陵臺峰頭日暮狂歌發
萬里浮雲海色來
欲向桐君話隱淪千峯寒色對嶙峋青袍可是遊燕客
不染𤣥都半樹塵
百尺綸竿俯碧流危䦨天半夕陽愁山靈似識攜家意
十里魚龍送客舟
　　　邦相遊爛柯不遂戲為四絶詢之
底事雙鳬向碧空洞天重疊鎖芙蓉虚疑王質雲中去
仍見王喬縣裡逢
乘風百級上莓苔樵者峯頭喚不迴何似歸尋胡伯子
石屏霞譜為君開
當年仙訣妙通神下子蟠桃十度春一自移居蘭水上
爛柯巖畔更無人
一局纔從石上看人間千日已闌珊何如共載溪頭酒
剰作平原百遍懽
　　　問喻邦相病四首
閉閣經旬卧起遲青山長日對支頤吏人莫訝休文瘦
政是初成八詠時
名姓曾聞在赤城衙齋一卧萬縁輕惟應剰取清羸骨
白日飛鳬上太清
十年歸卧茂陵居長日惟删舊著書最是漢庭憐汲黯
病來猶得伴相如
爾閉高齋送夕陽余愁肺病卧空床何縁對挾飛龍去
萬仞青天坐石梁
　　　題方山人聽秋軒
宻甃疎欞翠篠中碧天遙挂二梧桐何時自挾蒲團至
坐領堦前萬葉風
　　　齋中繪五岳為圖稱卧遊焉各系以詩
　　　　泰山
玉殿瓊樓起太空扳藤遙上碧雲中中宵不辨星河色
萬丈天門海日紅
　　　　衡山
拄杖飛蘿上百盤狂吹玉笛和青鸞囘看月色千巖吐
不道峰頭日是廣寒
　　　　嵩山
遠下崑崙度玉華黄河九曲照三花空明洞底無人住
散髮中天弄紫霞
　　　　華山
太華三峰削不成巨靈高掌矗咸京相攜玉女朝天去
朶朶蓮花足下生
　　　　恒山
絳節迴看上帝臺金莖雲霧接蓬萊不知碣石青何處
萬里氷天雪色來
　　　秋日南軒櫛髮忽數莖斑斑焉漫題二絶志感
未到潘年已二毛胡床箕踞白雲高猶勝寓直秋風裡
寂寂寒更賦騎曹
緑鬢全抛舊日容一菴秋色照䝉茸憑誰試摘三千丈
挽取羲和駕六龍
　　　七月十五夜小亭翫月
尊酒憑䦨客思孤萬家明月對氷壺不知簷外秋多少
一夜飛霜下井梧
　　　謝章儀父惠家釀二絶
玉碗香飛琥珀明自呼南斗吸長鯨河清莫道今難俟
已換王家月旦評
一飲揮毫一百篇何人真是酒中仙應知他日來民舍
不飲麻姑石上泉
　　　送人之㑹稽
問水看山興未涯十年瓢笠寄烟霞青鞋夜宿雲門寺
好趂千峰向若耶
　　　秋日寄友人山中
白雁丹楓盡作行霜天何處問重陽東鄰老衲歸來晚
靜夜猿聲到竹房
　　　寄洛中友人
濁酒青絲照玉壺信陵公子對呼盧狂歌莫問燕臺客
零落秋風傍狗屠
　　　寄張鍊師
搆得茅齋傍玉華芙蓉伏火鍊丹砂清秋絶頂朝元夜
白露千巖溼桂花
　　　韓逸人西遊二華持扇索題戲為書一絶句(時/韓)
　　　(寓余/城東)
豆蔓松花䕶客居半床雲色半床書西遊何處燒金液
太乙峰前舊結廬
　　　送人入蜀
遠下荆門客思濃清秋落木遍千峯猿聲一夜孤舟雨
愁殺巫山十二重
　　　送何生遊邊
翩翩書記向龍堆白草黄雲大漠開落日固原飛檄少
題詩頻上赫連臺
　　　寄黔中劉從事
崔嵬銅柱亂峯前迢遞鄉書隔歲傳醉卧桄榔明月底
不知人在夜郎天
　　　秋日送人之䕫州
黄牛峽口暮雲愁白帝城前江水流落日片帆秋色裡
千山行盡見䕫州
　
　
　
　
　
　
　
　少室山房集巻七十四
欽定四庫全書
　少室山房集巻七十五
　　　　　　　　　　　明　胡應麟　撰
　　七言絶句八十三首
　　　秋夕紀夢十絶(有序/)
　　　　夜夢至一處萬山嵯峨白雲載之其上有金
　　　　銀宫闕麗甚榜曰碧落洞天余徘徊其外良
　　　　久不得入而寤因戲作十絶紀之
芙蓉一枕自徘徊恍惚鈞天帝子臺長嘯八公攜手去
萬峯雲色駕蓬萊
足躡安期兩赤虬飛行忽到海西頭青山一片崑崙頂
亂落星河滿蒯緱
曉入瑤池殿裡行珠簾斜捲月華明天姝十萬花如綺
不省何人是智瓊
十五神鰲戴白雲三山長揖魏元君不須遠問靈飛籙
玉佩金璫盡秘文
永夜銀河送客槎吹笙遙赴阿環家狂抛織女支機石
攜手扶桑萬尺霞
龍蹻泠泠踏紫烟罡風吹向大羅天白雲滿地秋如水
十二瓊樓獨自眠
一局王喬對未殘飛書何處到青鸞騎龍夜赴西池㑹
三百明星亂玉盤
玉榜瓊樓次第開梯仙靈境乍徘徊花前舞罷山香曲
萬朶紅英落絳臺
樹樹桃花玉洞前成都賣藥已千年秋來跨鶴騰空去
月滿仇池第一天
縹緲羣仙列上清天都齊送珮環聲歸來莫道無人見
兩袖霞光罩赤城
　　　夜登金華絶頂慨然有懷作步虚詞五章
兩袖明星拂絳河天風吹客上嵯峨無勞更覔梯仙界
半夜鞭龍入大羅
長揖元君向紫宸中天樓殿矗金銀如花座上三千女
攜手先過第一人
禮斗壇邊下夕陽焚香絶頂奏虚皇不知誰喚羣仙到
零亂星河白玉床(洞中有仙人石/床瑩如白玉)
一謫仙班下海涯夢魂長繞阿環家西華舊業荒蕪甚
老却瑤池萬樹霞
左揖龜臺右木公仙壇瑤草暮茸茸金華自有騎羊客
漫許畱侯事赤松
　　　新秋郭鴻臚吳文學過訪畱飲小齋至暮
一自華陽罷和歌頻年白眼卧山阿𤣥亭莫怪秋來啟
剛為侯芭到緑蘿
　　　嘲小杜
　　　　舟泊廣陵憶杜紫薇青樓薄倖之句戲成此
　　　　絶
花壓虹橋水壓城玉簫吹月到天明當時自少揮毫客
可道青樓横得名
　　　喻邦相即署中建樓題曰信美索詩為賦四絶
胡床明月坐高秋碧瓦朱甍大海頭十二危闌賓從滿
一時傳作庾公樓
畫檻雕闌瞰越城平湖十里最分明公餘半捲珠簾坐
四百樓臺弄晚晴
嬋娟一片起簷牙影落臨安十萬家絲竹管絃清夜滿
何如遷客在長沙
不道青衫客異邦錢塘江外是潯陽扁舟若趂滕王宴
一夜南風到豫章
　　　戲贈貞吉中尉兼柬唐惟良
來鵬姓僻人希覩司馬名成帝未聞獨有故人先識面
豫章前殿舊將軍
　　　靈洞山房雜咏為趙太史題五首
　　　　古洞棲霞
石磴岧嶤挂紫烟芙蓉萬朶石羊眠尋仙不用盧敖杖
雙跨虬龍入洞天(洞名/雙龍)
　　　　中巘干霄
鳥道千盤壓翠微中峯突兀鎖烟霏天風兩袖捫蘿上
不道金丹白日飛
　　　　三山環壁
十尺幽軒鎖碧桃三山羅列畫屏高登臨忽憶吾家近
萬仞扶桑壓巨鰲
　　　　片石飛雲
蕭然行槖賦歸農琴鶴齋前但故蹤莫道嶺南無長物
羅浮攜得最高峯
　　　　山亭樵語
萬籟無聲晝寂寥小亭徐坐看花飄前山何處來人語
一片歸雲下晚樵
　　　讀方僑山人集二絶(有序/)
　　　　方僑山人太古從子也學五言律有清韻如
　　　　霜清漁艇集雨暗客帆收野水通泉脈山雲
　　　　露石根藤交山寺僻溪截野橋横細草幽縁
　　　　徑新篁宻蔽簷曉樹籠雲暗寒山帶雪竒溼
　　　　含鳩雨細香賺蝶風輕等句率晚唐餘味視
　　　　從父可謂青氷第才具不多耳堯治又僑之
　　　　猶子既從汪王兩司馬乞太古傳與銘復裒
　　　　僑遺草刻之而懼其傳之弗永也索余題二
　　　　絶其後云
廿載寒溪曳短笻何人攜酒日相從林中偶遇飛觴客
把臂無勞覔仲容
尚記蟬聲過别枝韶卿亦與謝翺期(方干有句云蟬曳/殘聲過别枝方鳯)
(宋末婺人/字韶卿)流風莫嘆諸方盡五字重吟鐵馬詩(山人有/題鐵馬)
(詩頗/可觀)
　　　再送吳師入洛四絶句
翩翩行斾逐西風十郡材官指顧中屈指大廷推第一
河南寧羨漢吳公
珠履三千各賦才向來門客盡鄒枚高牙大纛鳴鞭去
白日遙登古吹臺
二室東西並拂天中天樓閣擬雲烟抽毫絶頂嵩峯上
一線黄河墜檻前
七聖襄城駕不遙三花紫氣拂輕霄遙知問道崆峒後
鹵簿相催入聖朝
　　　客有至自吳門者傳周公瑕媵人將就館喜而
　　　　為詩詢之
臺深銅雀鎖斜陽高唱將雛待鳯凰筵上不須重顧曲
吳門今是老周郎
　　　葉明府校士錢塘五絶余邑方大有秋故末首
　　　　并及焉
曙色蘭隂照錦袍飛檣遙下越門濤高秋棘院掄文夜
萬樹天香入彩毫
明遠高樓百尺懸寒光遙夜動龍泉由來寶劍司空識
紫氣行看北斗連
紫綬緋袍煥陸離畫堂燈火徹簾時湖頭十里秋風色
兩袖天葩上玉墀
􁊢嶫雙高上紫氛迢遙三竺架青雲雄飛好趂仙鳬翼
一顧能空萬馬羣
處處黄雲足稻粱家家秋色賀登場東南竹箭三千尺
更逐伶倫到上陽
　　　日暮風起仲嘉戴一布帽復落賦此嘲之兼呈
　　　　汪司馬
谷口天風起暮笳笙歌催客嚥流霞亦知閫内非宣武
布帽何須落仲嘉
　　　訪汪士能不値吳生畱飲狹斜席中漫興二絶
潭水桃花閉緑蘿一尊其奈片雲何何時更發青蓮興
飽聽汪郎白雪歌
滿蹊花色繡平沙自在嬌鶯喚落霞莫笑杜陵衣盡典
曲江還醉四娘家
　　　又戲作寄汪六
漫詫蓮花似六郎鬚髯如㦸太昻藏若為騎鶴揚州去
十萬朱提照畫堂(汪適以㑹/計入郡)
　　　晨發題壁
春風一笑引流霞占盡揚州十萬家惆悵碧桃何處落
銀屏珠箔寄天涯
　　　為沈生題扇(沈生善歌余使習司馬/大雅堂四劇詩以朂之)
清夜琵琶搊落梅香山司馬玉山頺若為長恨歌成誦
一曲千金意未迴
　　　夜同汪六吳三過城西酒樓巨觥飛白墮數十
　　　　巡旋取余所攜金華更酌小奚撥阮二䜿子
　　　　歌弋陽潦倒申旦迺别俳語一絶紀之
潦倒壚頭作酒狂青衫重入少年場那堪醉憶瑯琊語
滿酌金華聽弋陽
　　　楊孝亷邀遊河西酒樓歌者持扇乞書
垂栁垂楊千萬條春風畱客董嬌嬈他時怕唱清江曲
二十年前舊板橋(戲用唐/人原句)
　　　即事
蕭蕭風雨坐莓苔百罰深杯未擬囘莫怪桃花閉春澗
劉郎今度是重來
　　　歌者屢召不至汪生狂發據高座劇談水滸傳
　　　　奚童彈箏佐之四席並傾余賦一絶賞之
琥珀蒲桃白玉缸巫山紅袖隔紗窻不知誰發汪倫興
象板牙籌說宋江
　　　贈吳美成
崇蘭滿室坐飛香十二樓頭白玉堂自是宣和詞賦手
莫將年少詫周郎
　　　睡起作
綉衾霞褥卧徘徊啼盡天雞喚不迴無限悲歡十年事
一宵齊向夢中來
　　　巖鎮遇雨宿汪士能齋頭櫽括唐人絶句作續
　　　　惆悵詩十二章(止成二/首而止)
騎鶴吹簫空月明亂山風雨閉荒城那曾一覺揚州夢
贏得青樓薄倖名
仙源何處覔瓊漿萬朶飛紅亂夕陽莫怪桃花貪結子
芳菲元不為劉郎
　　　答汪仲淹
寒雨巫山閉楚臺七香俄載阿香來不因宋玉能相撓
日日行雲未肯迴
　　　又分得花字代歌者答
胡麻何處問仙家忽有明粧出亂霞自是劉郎重到晩
莫將風雨怨桃花
　　　司馬公既命片雲矣更謂余命一字憶公高唐
　　　　記神女小字瑤姬請遂輟以字之公笑曰可
　　　　并為賦一絶句
仙姬環珮下瑤臺(戲借用/傳竒語)握手桃花萬樹開日暮巫山
行雨去莫教人擬片雲來
　　　翌日吳肇成招同司馬洎諸君浮筏遇雨泊梁
　　　　下有挈歌姬趙某至左手三指爪皆長六寸
　　　　餘司馬記中所謂邯鄲才人者也
方平遙駐五雲車勾引麻姑出絳霞莫向蔡郎矜指爪
夜深畱取撥琵琶(席中方演琵琶/伎適趙姓亦竒)
緑髮紅顔照舞衣門前車馬未全稀若為湖上參禪去
長爪錚錚法雨飛
　　　别汪仲淹二首
痛飲狂歌夜不休華堂風雨促離愁相思何處偏惆悵
三月桃花病倚樓
籃筍扶攜出釣磯河梁别淚亂吹衣不堪重執汪倫手
潭水桃花撲面飛
　　　别汪士能二首
野店相逢匹馬黄畫樓紅燭照霓裳虬髯自是前生貌
莫向扶餘作國王(是夕適奏張伯/起紅拂傳竒)
緑酒銀燈露未晞紅粧深夜舞明妃無論車笠他年事
已共咸陽作布衣
　　　邦相卧病金華寄訊二絶時余亦伏枕山荘
八咏樓空月色饒青衫憔悴沈郎腰西風露白金盤冷
咫尺恩波下絳霄
挾策歸來似轉蓬卧彈長鋏送飛鴻金華舊是尋仙地
可道雙旌駐葛洪
　　　同祝遜父葉叔明諸子登大雲山
萬井樓臺夕照間青烟明滅鎖林巒憑誰冩寄中原客
一片關仝畫裡山
　　　是夕趙汝元祝無殊同游市中觀燈
熒煌燈燭照山城攜手春風入畫行歌罷落梅清吹合
恍疑笙鶴在蓬瀛
　　　祝太學昆季過雙樹園不值
三徑蓬蒿晝不開落花長日鎖蒼苔何因看竹西鄰去
忽報羊求二仲來
　　　雪中二祝生攜酒過訪
四山晴雪照疎櫺片片蘭隂入座青試問成都攜酒客
幾人能過太𤣥亭
　　　將遊新安葉明府傳送人舟即席賦謝二絶
竹箭春江二月流桃花紅映木蘭舟聊因葉縣神明宰
一借仙鳬瀫水頭
寧國新都一水間朝遊白岳暮黄山乘風坐嘯天門上
遙指雙鳬入漢關
　　　張元春為余作書齋四圖各系以詩
　　　　金華三洞
萬仞朝真天際頭雙龍飛瀑望堪愁何如坐對王維畫
四壁青山盡意遊
　　　　少室三花
三花晴色際天開尚憶當年二李才(李渤/李荃)莫笑書生長
寂寞碧油車引上元來(封陟事/見廣記)
　　　　二酉山房
海外徒聞二酉山崑崙𤣥圃隔人寰生綃拂拭高堂上
彷彿曾驅八駿還
　　　　蘭隂精舍
溪上秋蘭帶暮春萬峯晴色照嶙峋他年莫使閻侯見
認作僧繇第二身
　　　春日送高生楚遊
雲漲平湖緑滿堤片帆朝掛武陵西春山盡日無人見
萬壑飛花杜宇啼
　　　方山人章葉二太學過集
龍門何客曳長裾年少翩翩各起予不是元龍豪氣盡
十年湖海斷來書
　　　同胡孟弢王永叔李季宣遊曲中戲為二絶
十年沽酒共持螯淪落長安氣尚豪銀燭綉簾春似海
夜深重奏鬰輪袍
蒲萄新緑照人明急管䌓絃四坐傾莫道春明能久住
朝來仍别潤娘行
　　　同房仲過雲間舟中聽趙五叔遠夜歌作
樓船明月夜如霜一曲清歌趙五郎貪聽陽關第三疊
不知行色在吳閶
　　　潘張兩生小飲舟中時童子阿四侍側衆以黄
　　　　四娘呼之余賦一絶
騎曹公子各翩翩黄四娘嬌壓玳筵狂殺杜陵歌扇底
爛燒銀燭坐霜天
　　　趙生以歌者范三至再乞余詩
淋漓尊酒醉還醒嘹喨歌聲出錦屏最愛趙郎情性好
雙眸時為萬山青
　　　再贈小范歌玉簪
欲解綈袍換緑衫梅花明月夜毶毶不因趙氏連城在
那得尊前聽玉簪
　　　幼于所懽王姬攜酒餞别戲酬以小詩
最愛風流黄四娘偏能問字浣花堂他年細檢成都札
猶恐才人是洛陽
　
　
　
　
　
　少室山房集巻七十五
欽定四庫全書
　少室山房集巻七十六
　　　　　　　　　　　　明　胡應麟　撰
　　七言絶句八十首
　　　鄧遠遊貤書遠訊纚纚千言副以絶句十章如
　　　　龍泉太阿不可迫視間頗為余致前新之憤
　　　　不知余比為浮名所累無地自藏知我者希
　　　　我且貴矣四絶寥寥用謝良友
珍重雙魚到草堂暮雲春樹話偏長仙山咫尺攜家近
滿把青芻飯石羊
昌黎漫詫蚍蜉横中散休嗔蝘蜓豪濩落乾坤元我輩
紛紜月旦任兒曹
散髮垂竿大海東羊裘無計擲西風雌黄政爾須賢輩
一掃浮名萬累空
十斛明珠顆顆圓驪龍光射草堂前論心不為鍾期在
廿載震旦抱絶絃
　　　金華山雜咏八首
　　　　朝真洞
徙倚明霞上百盤石門天際敞高寒峰頭生讀黄庭罷
遍禮羣仙白玉壇
　　　　氷壺洞
一線懸崕鳥道通石床鍾乳鬭玲瓏飛流萬尺無人到
誰縮廬山此洞中
　　　　雙龍洞
洞底雙龍挂碧流蜿蜒十里暮雲愁朝來拂拭仙人蹻
攜爾同登十二樓
　　　　二仙祠
臺殿崔嵬鎖玉京白雲遙按步虚聲他時辟榖堪尋汝
絳節雙飛繞太清
　　　　芙蓉峯
萬仞嵯峨霧色重青天誰削紫芙蓉扶笻恍憶西遊日
玉女盆邊第一峯
　　　　赤松澗
鹿田西下接魚磯千頃寒流照客衣薄暮亂山風雨過
不知潭底玉龍飛
　　　　紫薇岩
文采曾驚六代豪紫薇深鎖白雲高何人為啟藏書穴
搖落青山伴彩毫
　　　　石羊峯
絶頂寒雲挂玉清三山何處有蓬瀛乘風自叱羣羊起
不向黄冠道姓名
　　　調安茂卿時安攜妓湖上
一舫朝移入畫圖亭前蘇小鬭摴蒱徘徊十里春湖色
忘却吳松舊釣鱸
　　　寄祝鳴臯
落魄長安舊酒徒五陵花色勸提壺别來肝膽憑誰問
一片霜華照轆轤
　　　湖上寓目
獵獵輕風試碧蹄羣兒相逐段橋西不知何處雙鴛度
十數金丸落大堤
　　　過吳門不及入訪喻邦相寄懷四絶
錦纜牙檣出太湖樓船簫鼔入皇都那堪此夜吳閶外
斷雨凄風問客途
越國山川處處畱吳門花月更優游何人不道神仙吏
四百樓臺任意遊
燕寝凝香畫㦸開雲間太守舊憐才蕭然一榻黄堂畔
飛騎時迎二陸來
玉尺銀條照座明鱸魚乍夜到江城秋風斜日長亭畔
更向何方作步兵
　　　河渠歌十首為大司空潘公作并奉懷前大司
　　　　空朱公
大海波濤靜不流長堤雲霧似龍游千秋玉帛朝仙苑
萬國車書㑹帝州
鼓吹連天發棹歌旌旗耀日午風和波搖栁色通淮甸
水泛桃花入潞河
寶應堤成不避風高郵湖遠若行空由來餉事今年蚤
四月樓船盡過洪
大聖曽聞出泗州司空重起鎮淮流河開砥柱三千丈
殿鎖琅璫億萬秋
鐵騎雲屯漢武年翻愁瓠子變桑田何如此日新梁就
南控長淮北控燕
六月邊頭未請糧河西已到萬餘皇懽聲欲沸三關士
滿載嘉禾出太倉
錦纜牙檣照碧天黄旗十道晚風前山櫻未入吳姬口
乍日中官已進鮮
朝行齊魯暮淮徐沐雨棲風志屹如業就恥方徐内翰
功高不數宋尚書
三十年來治水勞白頭猶自駕輕舠河邊莫漫誇千騎
海上曽聞釣六鰲
隨山刋木兩司空萬古勤勞夏后同試聽河堤行客語
朱公一去有潘公
　　　抵淮上友人邀飲狹斜迫歸不能艤棹
新水黄河没釣磯一帆高挂暮雲飛紅粧十萬無顔色
笑殺當年杜紫薇
　　　别蘇别駕南歸四首
邂逅相逢興獨豪平原十日醉葡萄風前忽奏陽關曲
别淚千行墮寶刀
紅粉清源十萬粧亭亭高髻緑羅裳那能不滯狂夫興
滿目飛雲是太行
桃花新水木蘭橈揮手離人出畫橋何處相思偏入夢
嶓江飛雪越江潮
才大君猶困執鞭書成余亦倦遊年惟應匣底湛盧色
夜夜雙飛北斗前
　　　送黄季玉還楚四首
一棹依然入五湖數聲長笛楚山孤岳陽樓上高迴首
何處長安舊酒徒
神如秋水玉如顔贏得殷郎喚阿環若向黄陵祠畔過
莫教風雨妬湘山
電影霜蹄八駿材鹽車猶自困蒿萊亦知龍種元西極
不向黄金戀故臺
布帽壚頭撲舊塵貂裘愁殺薊門春洞庭湖上南歸雁
莫忘芙蓉寄遠人
　　　憩白牛精舍夢遊湖上聽歌作并寄郭鴻臚
翛然文室卧楞伽一枕江南興未涯三十六陂春水色
畫船簫鼓載吳娃
　　　食河豚
鼠肝蟲臂任乾坤修短茫茫一氣論絶粒五旬身尚在
何妨殘喘食河豚
　　　河豚味在諸魚之下僅腹中腴可賞昔人目以
　　　　西施乳亦稍誇矣余驟食此魚頗有聲過其
　　　　實之嘆戲題一絶以俟定論物固有遇不遇
　　　　也
掩映銀盤白玉壺質如雞卵味如酥若將西子胸前較
未必鴟夷泛五湖
　　　記十八九時章二宅中食江鱭狂飲劇醉豪興
　　　　欲飛迄今二十餘年再過瓜洲食此此物風
　　　　味不減疇昔乃余髮則種種不復能作少年
　　　　態矣
玉盤金縷按霓裳曽倚瓜洲作酒狂二十餘年重下筯
一生江鱭幾囘嘗
　　　鱭魚水族中佳品也江淮惟二月有之故亦謂
　　　　時魚昔人恨鰣魚多骨此物鱗刺尤多余酷
　　　　重其風味每食必盡數盤座中戲題此絶
最愛鮮鱗出素波金盤玉筯薦銀梭人生事事元堪恨
豈獨鰣魚骨太多
　　　渡江一絶
一片歸心付倦遊碧桃花盡大堤頭滄洲不借凌風舸
二月春江似箭流
　　　過晉陵欲訪朱在明安二茂卿云在明以先一
　　　　日徃京口矣十載之期竟左成約殊悵悵也
蕭蕭風雨一帆開恨殺篙師捩柁囘不信習家池上飲
十年長是夢魂來
　　　再寄文仲一絶
千峯迴合碧雲遲想像吳閶日暮時何日雙柑尋舊約
一尊湖上聽黄鸝
　　　夜過長安酒樓作
壚頭飛雪萬家寒琥珀香吹白玉盤歌罷落梅天漸曉
不知門外是長安
　　　夜讀獻吉仲黙廷實昌穀于鱗詩漫興五首
囘首開元八百秋莫將蹊徑細追求巨靈自有移山力
手擘黄河萬里流
自得西方最上詮蓮花千仞撲青天由來騕褭鳴鑾足
可作風螭步驟傳
北地申陽各儁流中原名譽本鴻溝當時誤作攀鱗客
王後盧前特地愁
肝膽平生獻吉聞金丹煉就肯離羣時人浪自開門户
㸃染高流入墓文
七字高華一代知若為諸體遍稱竒猶龍莫訝宣尼賛
自是難忘問禮時
　　　采菱曲十二章(有序/)
　　　　采菱者髫丱事緯真今長矣余乃遇於三衢
　　　　屠謂余是子知詩冀一言附集末追數其舊
　　　　為采菱曲十二章
風情老去似徐娘猶逐王孫負錦囊莫駕輕車殘雪裡
人間無處覔蕭郎
碧衣長袖伴瑤琴欲擬方囘更自矜學得新詩明月底
含羞不肯向人吟
十院名花院院開高懸明鏡在瑤臺碧空萬里天如洗
飛挾娉婷夜半來
紅顔二八定誰如三十專房寵未除頭白楚宫看似舊
登車何用泣前魚
風神秋水照華筵怪得王孫掌上憐惆悵後庭花底月
凭闌迴憶破瓜年
綉帽羅衫恰稱身緑絲布褲最撩人愁中開府看如掃
夢裡司空認未真
那曽調笑問當壚慣向書齋直唾壺驀地閒行尋不得
畫廊東角鬭摴蒱
焚香懶著鵕䴊冠長日東君帶笑看好是緑窻明月夜
濳身行傍曲闌干
舊識花卿在錦城相逢高唱少年行那堪囘首東風惡
吹送青帆入四明
玉雪肌膚姑射仙天涯揮手劇堪憐明年定挂山隂雪
人在陽明赤水天
玉樹相輝照畫屏朱陳遺事最堪憑含啼却笑文君拙
不遣相如聘茂陵(是子姓陳又朱/生年差少同事)
十年聲動大長秋一笑如花越水頭為有薛家紅線在
何須重上木蘭舟
　　　送董大之㑹稽
風雪離人下灞橋長歌不斷董嬌嬈梅花兩岸清溪色
船到西興正落潮
　　　再别惟效觀察一絶
陽臺題罷復琴臺夙昔風流擅楚才君到川南相憶處
海棠煩寄一株來
　　　寄觀察陳座師
千騎西南最上頭雪山晴色照吳鈎高牙大纛行春暇
滿酌郫筒酹武侯
　　　入晉陵復不及訪朱在明悵然復寄此詩
廿載飛書醉白沙亂山寒色限孤查南園一夜西風急
無數江蘺盡落花
　　　楓橋夜泊夢與房仲諸君懽飲達旦覺而悵然
　　　　寄此
玉立紅粧照畫船終朝寒夢不成眠風流何處王公子
落盡蓮花玳瑁筵
　　　湖上酒樓聽歌王檢討敬夫汪司馬伯玉二樂
　　　　府及張伯起傳竒戲作
光隂百歲迅流霞一曲東籬擅馬家何似翰林新水令
秋風遷客走天涯
水雲深處木蘭航白雪紛飛大雅堂莫向五湖尋舊迹
于今司馬在鄖陽
掩徑頻年侣博徒陽春堂上白雲孤才聞北里歌紅拂
又見東園演竊符
　　　贈棃園邵生
艶舞嬌歌向月明金釵羅襪鬭輕盈何縁飽聽花卿曲
今日錢塘是錦城
　　　幼識歌者何生一别廿載相對憮然為題一絶
囘首高陽二十年何戡重對各澘然渭城是處殷勤唱
遮莫明朝送畫船(俗傳有渭河邊/倚畫船一曲)
　　　憶以修挐舟餞别至魏灣執手戀戀聞某直指
　　　　垂至乃發迄今令人悵然偶値清源鴻便輙
　　　　題二絶寄蘇并訊易惟效蔡景明
脉脉盈盈一水頭何須七夕笑牽牛秋來兩地如相望
夜色天街萬里愁
四倍平原飲酒期牽衣猶自恨臨岐遙知送客河梁後
不向襄陽倒接䍦(余曩在清源三君旦夕談燕/今易擢關市蔡歸閩中矣)
　　　寄亭四絶為邑文學祝宗旦題從其子樹勲請
　　　　也
縹緲千峯列翠屏八窻雲氣透疎櫺遽然一枕南華夢
别有乾坤在草亭
科頭箕坐一亭空白眼青天送斷鴻幾許豪華駒隙内
何人先覺大槐宫
高峯攢翠落精廬五斗頺然不願餘舉白持螯應自快
著朱騎馬定何如
風潭百頃和滄浪坦腹遽廬萬事忘睡起秋山捫虱坐
不知斜照墮胡床
　
　
　
　
　
　
　
　
　
　
　
　
　
　
　
　少室山房集巻七十六
欽定四庫全書
　少室山房集巻七十七
　　　　　　　　　　　　明　胡應麟　撰
　　七言絶句八十首
　　　武林送吳山人北遊
雪裡錢塘一棹孤送君寒色滿長途黄金臺館三千尺
曽伴荆高作酒徒
　　　哭李惟寅太保十二首
大將星沉易水頭五陵城闕暮生愁那堪落日臨淮第
珠履三千覔故侯
笙鶴遙天擁上才何年華表一歸來黄金慘淡名流絶
落日隂風滿壞臺
秋色轅門照大旗塞垣金柝夜遲遲危樓十丈中天月
尚憶司空坐嘯時
細栁營中柝夜停衣冠朝野惜精靈無煩更樹中郎碣
潮海千山盡勒銘
露洗長空散鬱藍無窮秋色庾樓南胡床寂寞珠簾閉
不見征西月下談
羽扇綸巾白紵袍聲名華貊羨人豪不知累代凌烟上
若箇如椽擅彩毫
梵宇金銀簇畫梁湖山晴色遍奚囊魚龍寂寞仙槎去
四百樓臺挂夕陽
十萬貔貅靜不譁青門歸熟故侯𤓰城頭一夜飛霜急
落盡桓伊笛裡花
百尺層臺近潞河瑯琊二美數經過華陽座上談天客
强半追隨入大羅
燕子磯頭落葉黄秦淮南去是金閶分襟最憶河橋畔
明月千山墮屋梁
憶共春宵禁籞東玉鞭馳驟兩花驄六街明月天如水
誰喚詞人碣石宫
國士提攜最少年青衫聯袂洛城前重來慟哭西州路
萬樹棠梨咽暮蟬
　　　哭曹子念六首
厯落嶔嵜赴九泉伯通椽下最堪憐扶風何處歸妻子
慟哭梁鴻廢冢前
乘風先到鳯麟洲二舅星冠話昔遊樹樹棠梨婁水上
殯宫何處問曹丘
一病相如困茂陵玉樓魂夢夜飛騰亦知鶴背難勝汝
應逐齊諧跨大鵬
三尺鬚髯十尺軀便便大腹定誰如莫言飽食曹交粟
七步才華四部書
縲絏寧當罪冶長當年書記羨鄒陽只今何處尋遺草
無限春風屬野棠
避地金閶歲不遙蓽門蘿徑晚蕭條鐘聲送客寒山寺
恨泊吳楓第二橋
　　　送謝文度還武夷二首
長江天際一帆開拂袖離歌下越臺君去幔亭囘首望
霞光猶似赤城來
凄風殘月大江濆送爾津亭見白雲搖落萬山秋色裡
何人同謁武夷君
　　　過齊東不及持斗酒酹鳴臯墓二絶寄懷
滿眼寒山卧北邙修文人去尚為郎無勞更下楊朱泣
曽共齋頭種白楊
殯宫遙鎖石門寒淺土齊東寄伯鸞惆悵棠梨飛欲盡
亂山無語夕陽殘
　　　天香館
縹緲孤根立翠巒扶疎晴影拂仙壇瑤臺十二金風起
吹送天香出廣寒
　　　空翠亭
翠葆林林夾畫牆萬株寒玉鎖烟霜閒來此地堪逃暑
滿榻清風伴上皇
　　　紅蕖沼
徙倚清香動曲池赤欄亭榭午風遲紅粧半掩青鸞扇
疑是温泉罷浴時
　　　來鳯岡
百尺亭亭翳紫苔清隂長夏滿樓臺風前漫作琴聲聽
白晝天池鳯鳥來
　　　斷橋斜照
夾㟁輕風上栁條桃花晴逐杏花飄遊人不道春光晩
簫鼔樓船入斷橋
　　　漳塘霽月
明月娟娟漾碧沙銀塘秋水浴蒹葭凉風忽逐雙鳬起
零亂中流白藕花
　　　天井平原
古木寒林四望幽經過麋鹿共淹畱翛然不起紅塵念
坐占平原十畝秋
　　　鶴阜清風
何年孤鶴此徘徊引步僊風拂島來永夜月明秋萬里
滿空零露濕瑤臺
　　　靈鷲峰懷童子鳴二首
行盡天台三十峯春烟重疊鎖芙蓉孤雲不作還家夢
卧聽僧堂雨後鐘
翠擁千林路不分夕陽囘首一鐘聞天南詞客畱題處
惆悵西巖滿寺雲
　　　憶同俞羨長張元春何主臣吳德符遊宿湖上
　　　　彈指隔歲孤坐小園横塘烟雨甚思四君挐
　　　　木蘭飛白墮共之輙題一絶便面寄吳生傳
　　　　致三子
好風凉月大堤傍何限秋光撲畫牆迴首亂山飛鳥隔
一林烟雨滿横塘
　　　王山人希曽記室戎行廿載矣歸武林寄止窮
　　　　巷門庭蕭然余偶過啜茗其中為題此絶
老傍東林學種𤓰當年投管事龍沙胡床獨坐秋風裡
門巷無聲落荳花
　　　憶與王生酣眠小玉館中迄今垂三十載武林
　　　　邂逅縱談疇昔則同事酒壚者什九岱宗矣
　　　　把臂澘然輙復賦此
三十年前宋子侯名花傾國爛溪頭簫聲斷絶秦樓閉
何處重攜弄玉遊
　　　送徐茂才
竹窻螢火記當年心折蘭陵繫酒船縱是相逢猶有恨
西風憔悴菊花前
　　　送王生之白狼幕中二首
不逐游閒抱隱囊翩翩結束事戎行閨中秋夜長如許
莫遣音書斷白狼
廿載封狼憶舊籌懸腰霜色粲吳鈎殷勤脫贈秋風裡
五夜飛餐日逐頭(時方有/事日本)
　　　病卧旬日焚香小齋偶扶杖過牆東則池上芙
　　　　蓉盡放矣秋色三分倐忽强半捉筆聊賦短
　　　　章
肺病寒窻卧緑紗竹床支枕誦南華不知湖上秋多少
簾外芙蓉盡落花
　　　王生希曽以文犀琥珀贄余序其滇遊諸稿余
　　　　諾之未暇也㑹生有事白狼戲成二絶句柬
　　　　之
燦爛文犀粤嶺來竹皮冠小正堪裁異時牛渚休然却
畱伴温郎玉鏡臺(右犀/導)
一寸寒光萬里心懷中明月夢中尋莫將玉盌移相傍
看作蘭陵舊鬰金(右琥/珀盃)
　　　少與徐文學同館萬松别去二十四載一時諸
　　　　子邈如晨星今秋邂逅武林因各舉大白為
　　　　壽題小絶以紀之
一氊猶記共錢塘舉白持螯思未忘二十四年彈指過
莫教容易賦河梁
　　　祝生如華舊從余學詩溪上一别三載餘是秋
　　　　余羇寓武林忽棹扁舟來謁投我七言律四
　　　　章風骨崚嶒殊可喜愕于其行也走筆五絶
　　　　勉之
一枕梧堂亂葉飄新詩何處擲瓊瑤數篇風骨崚嶒甚
可道青衫業未消
寸管縱横白雪飛夜光前乗簇珠璣從他赤幟收全趙
斟酌登壇在布衣
盡道寥天跨赤虬那知深獄閉吳鈎自知匣底千秋在
無奈寒光逼斗牛
騄駬飛黄並絶塵太行高坂骨嶙峋君看異日登臺客
可笑于今伏櫪人
一棹河梁繫白沙芙蓉江上未開花十年句踐羅傾國
投老西施學浣紗
　　　再送汪山人兼寄余督學君房六絶句
玉舄雙飛大海晴河梁斜日斷雲平凉秋試躡青蓮蹻
一問黄冠到四明
一曲君王賜鑑湖蒼生能起謝公無雲門寺口青山色
憶對金陵舊酒徒
懸圃層城碧海頭何煩徐市説瀛洲月明天姥三千仞
對挾飛鯨夢裡遊
迴首南皮舊蹟存當時詞客半銷魂由來筆札君房妙
一柱靈光鎮海門
洞壑潮音阿耨前金銀樓閣太空懸三生大士容聽法
淨洗軍持供白蓮
望氣頻過大禹陵甬東城郭近西興天風萬斛潮聲起
人倚浮圖第一層
　　　看花湖上人家覩閨中四時障子為題樂府四
　　　　章
繡户重重閉緑苔桃花一樹曉風來羅衫乍試嬌無力
淡掃春山上玉臺
一枕相思夢未成銀屏珠箔畫樓明石欄杆畔橊花發
相對貍奴坐晚晴
萬户寒砧接暮笳征夫何處未還家相攜女伴瑤臺上
五色金盤弄月華
窻外寒風正襲衣流黄那復理殘機鳴箏熾炭圍爐畔
高捲珠簾看雪飛
　　　栁枝詞二首(湖上/作)
湖上春風萬萬條纎枝長學漢宫腰憑君莫奏清江曲
無限情人憶板橋
嫋娜輕盈拂畫樓佳人金絡控驊驑同心何處真堪結
樹樹青絲緑水頭
　　　衢陸君七旬矣而嗜奕靡倦過余茒堂竟日索
　　　　詩為别一絶
蚤歲巴卭遇橘仙枯棋三百思通𤣥何當戲叱羣羊去
獨占青霞洞裡天
　　　楚余生千里過訪乞詩四絶以贈其行
握手新知話未央狂歌深夜舞魚腸蘭陵百斛猶堪醉
莫指宜城憶故鄉
車騎翩翩瀫水頭朱絃彩筆羨風流元龍豪氣今餘幾
為汝重登百尺樓
零雨蕭騷滴夜眠送君愁上木蘭船征途不為南風惡
何限黄鸝碧樹前
皓齒明眸照玉臺清帆瀕發更徘徊憑君小適山隂興
明日溪頭挂雪迴
　　　題扇
滿空飛雪墮闌干長信宫中夜不寒自是壽陽粧額蚤
錯教人擬落梅看
　　　中秋夜小亭對月獨酌四首末首懷邦相明府
危闌十二倚長空寂寂樓臺露氣中吹斷碧簫天似水
玉盤初上海門東
玉露無聲桂宇高小亭孤坐一揮毫百篇斗酒聊今夜
斟酌騎鯨欠錦袍
萬家秋色武昌樓樓上霜華靜不流好踞胡床成獨坐
幾人年少解悲秋
樓閣嶕嶢練影開遙知仙令亦含杯不因桂樹飛香滿
真作山隂夜雪來
　　　戲贈相者吳生
痴絶平生顧虎頭衹從丘壑擅風流由來寸管千秋在
莫詫當年萬里侯
　　　題葉太學㑹心處
四面青山䕶草堂芙蓉萬朶浴銀塘黄庭一巻焚香罷
散髮胡床坐晚凉
　　　送趙明府之同安
新捧銅章下瀫川同安百里候朱絃飛鳬慢憶雙龍闕
少駐仙家十六天
　　　送郭生遊金陵二首
瀫水蘭隂不耐遊飛帆遙入帝王州石頭城上花如綺
為覔長庚舊酒樓
滿載金華百斛春青袍緑鬢紫綸巾珠簾半捲長安道
爭喚投壺郭舍人
　　　贈章生從龍
緑鬢紅顔學楚狂看花攜酒過溪堂生涯莫笑揚雄拙
老挾𤣥經不下床
　　　小憩長春圃作
谷口雲深䕶翠巒科頭長日對盤桓一聲山鳥夕陽墮
滿榻長松生夏寒
　　　送陸孝亷
玉匣豐城劎氣重暮山重疊照芙蓉應知洛下諸詞客
彩筆分行待士龍
　　　吳之衛過訪迫行不及徃報率爾寄懷
邂逅吳郎曲水頭吳天霞色照吳鈎孤航不奈明朝别
千樹寒楓盡作愁
　　　安二席上重聽輕紅歌作
深夜西林棹雪過一尊其奈故人何寧辭大白千鍾醉
飽聽輕紅百遍歌
　
　
　
　少室山房集巻七十七
欽定四庫全書
　少室山房集巻七十八
　　　　　　　　　　　　明　胡應麟　撰
　　七言絶句八十五首
　　　夜飲郭金吾齋頭同韓劉兩生奕達旦歸寓則
　　　　晨餐久熟矣戲走一絶柬郭君并韓劉二文
　　　　學
談棋説劒更呼盧絳蠟燒殘白玉壺痛飲不須愁禁夜
主人曽是舊金吾
　　　病目初起汪象先太學以玉簪十二餽我即取
　　　　小軍持承露分貯几上覺茅齋秋色種種撩
　　　　人報以口號二
雙眼婆娑病色含不禁秋夢繞江南風流最是王公子
滿把霜林贈玉簪
荏苒秋光遍六街玉妃聨袂到空齋軍持滿揷文園露
何似華堂十二釵
　　　夜飲仁夫館大醉吐頓因借所服緑衣歸詩謝
　　　　之
五斗醒來恣所如幕天席地坐蘧廬酒闌人靜披衣出
滿路晨鐘下玉除
　　　馬上望天寧寺浮屠作
十層珠瓦亂雲齊百丈金身落日低幾許慈恩高刹上
千秋惟覩少陵題
　　　登玉華峰寺西山絶頂處余夜宿其中題此絶
　　　　於巖石
絶頂秋光萬壑懸青萍搖曳亂雲前峰頭五夜聊伸足
莫訝孤星帝座眠
　　　湖上
風起平林月色低飛香十里禁城西不知人在清涼國
萬朶芙蓉夾大堤
　　　題董體仁壁間
二十年前灞水傍壚頭晨夕縱清狂天南海北凋零盡
贏得君家玉樹長
　　柬蘇叔大乞黄花魚
徙倚東籬日漸舂南山何處見秋容憑君乞取羅浮膾
吟望飛雲四百峰
　　　無題五首戲惱李王元三子
珠箔銀屏玳瑁梁何人低語合歡床金籠鸚鵡渾多事
窻外頻呼李十郎(霍小/玉事)
金水橋邊白玉堂人人爭問薛家娘青衣屏後褰簾看
不是王郎是李郎
文君顔色鬭誰强十様鸞箋總在唐一片蒹葭秋似水
月明何處問元郎(相國稹最/屬意薛濤)
紅牙敲徹總尋常指㸃傾城在末行歌到玉門楊栁句
諸君端合拜胡郎(見集/異記)
風流千古擅詞場濯錦江頭正夕陽花發小桃寒食夜
莫將魂夢惱元郎(戲用李昌祺/餘話田洙事)
　　　射所牆東書事
門掩湘筠翠色虚將雛語燕入庭除不知金犢何時返
閒坐櫻桃第四株
　　　歌者陳邵兩生别余二十餘載忽與遇長安邸
　　　　中一曲辭去
廿載桃花瀫水頭腰肢垂老尚風流相逢一笑畨成别
月落參横下酒樓
　　　偶題
獨捲紗窻晝漏遲春風含笑畫蛾睂東鄰預訂黄昏約
夜合花香月上時
　　　春閨曲
春衫斜捲越羅輕女伴西園作隊行蕩子不歸三月暮
百花深處亂啼鶯
　　　秋閨曲
沉水香銷白玉壺薫籠斜倚月明孤狂夫尚作瀟湘客
夜夜金風落井梧
　　　題畢餘興未盡戲用唐宋人元句綴七言二絶
　　　　末行(此題薛生繪事五言絶後者薛嘗以素/巾繪雜卉五種為一圖余系以五絶句)
五色毫揮五彩裙五言詩燦五花文薛家少婦行原五
傳玩爭看五朶雲(用宋韓維句五圖共繪一/巾儼若郇公五雲體云)
獨步江東杜紫薇横行塞上薛明妃君看彩筆雙題後
萬古長如白練飛(用唐徐凝題瀑布詩也/以入羊欣事差不惡)
　　　為象先題畫後薛生偶見特以精綾繪五卉見
　　　　餉而易山茶松石豈其以歲寒盟余耶漫賦
　　　　一絶
浣却紅綃著翠盤亭亭雲色墮雕欄分明蜀國魚箋様
莫道青樓不耐寒
　　　潞河畱别王行父袁微之李本建徐象先四絶
　　　　句
瀟湘才子王行父燕趙佳人薛素卿千秋一字神偏王
一笑千金目未成
懸弧正値中秋夕設帨仍當乞巧筵天孫雲錦千機細
月姊霓裳一代傳
當年畫識真真面此日綃看素素題南岳地仙寧再下
上元天女㑹重攜
袁宏徐幹各風流李益王維興未酬迴首素娥天咫尺
片帆無頼出并州
　　　潞河南發永叔黄門舟中話舊因讀余少作絶
　　　　句石梁横截海天流明滅飛霞挂嶺頭及蒲
　　　　桃新緑照人明三語則余皆忘之并失其稿
　　　　矣戲為足成二章
石梁横截海天流明滅飛霞挂嶺頭好去大羅仙子宅
碧桃千樹倚蒼虬
鬰金沉水未稱豪噴玉飛泉助彩毫北塞邇來饒薏苡
西凉何處問蒲萄(永叔出都舟空亡一物/第載薏苡酒十數瓶)
　　　黄生石父碁於吾越為第一手而詩思亦翩翩
　　　　是夕賦一律送余南還酬此
一吐瑶華字字竒星芒寒逼丈人詩青萍暫隱吳閭博
可道長安似奕棋
　　　卧病舟中旬日永叔命郎君過訊走筆賦贈二
　　　　章
半腮迎日鬭鮮紅累葉睂山賦颶風屈指烏衣三世後
新詩重覩薛竒童(蘇長公幼子過賦石橊詩半腮迎/日鬭鮮紅又颶風賦亦附見坡集)
霜寒秋色淨枝頭又見王郎白石橊笑殺子安才欲盡
風帆猶趂大江流(仲君年僅十四王子安/序滕王閣正兹歲云)
　　　憶與永叔丙戌上春官永叔至安平鎮登陸今
　　　　屈指十載乃余附永叔舟再過兹地追憶曩
　　　　時王生據鞍上馬狀恍惚在目相與拊掌大
　　　　笑即席漫成
對倚青萍夜不眠雄飛雌伏漫誰憐衰楊古馹安平道
迴首西風巳十年
　　　稚升席上再與永叔言别
九馹洪濤晝拍天城隂聊繫孝亷船殷勤淮水東頭月
重向河邊照别筵
　　　狄明叔新居河上所幸美人十數輩築臺榭以
　　　　館之余過戲贈此絶
秦臺雙鳯太寥寥銅雀徒聞大小喬何似霓裳三十二
月中樓殿鬭妖嬈
　　　次盂城稚升使者以酒貲追至再賦二絶寄之
雙鯉迢迢尺素傳飛騶遙問孝亷船江風不為離人住
恨殺盂城片月圓
敧枕篷窻月色澄屋梁猶記共青燈多情似逐長淮水
一夜隨人到廣陵
　　　永叔别余入天台四絶送之江上
天末飛檣挂海濤江頭晨送木蘭橈當筵忍疊陽關唱
斷雨凄風遍客袍
玉洞明霞樹樹催青鸞先傍大羅迴春光滿酌高堂上
拚取胡麻作壽杯
洞天曽宿上清扉雙送劉郎出翠微斜日亂山歸路遠
桃花千樹赤城飛(余嘗夢遊天台二仙子洞中/儼如畫圖所遇故屢及之)
萬里長淮挂北風大江東下雪連空虚疑瓢笠王郎去
翹首鳴珂碣石宫
　　　出塞曲十六首為周元父題(周嘗為大將軍李/幕客精騎射兼習)
　　　　(琴奕/丹青)
曽隨飛將奪天山横槊詩成顧盼間萬里玉門沙似雪
生還曽未鬢毛斑
書生骨相未封侯暫逐荆卿卧酒樓腰下魚腸公莫舞
大荒曽挈郅支頭
年少江東智畧饒長驅日本破天驕不縁羽扇能揮敵
銅雀春深閉小喬
高宴從軍樂事多白登城上夜如何數聲清嘯迎風發
十萬前驅盡倒戈
受降城下戰初迴無定河邊畫角哀落日沙場秋色滿
題詩人在赫連臺
磨滅雄心仗翠鈿幽蘭一曲暮雲前從知顧盼仙郎熟
不向人前誤拂絃(周生多/狹邪遊)
幕擁青油夜漏遲從軍爾亦解觀碁不知淝水風行日
可似張𤣥授策時
駿馬雕弧鐵裲襠何人不羨獨孤郎横戈夜度燉煌戍
直取涼州獻未央
躍馬隂山白日低拂雲堆上醉如泥彎弓錯擬旄頭落
並墜雙雕大磧西
八法縱横擅彩毫何煩抛擲事龍韜聊飛尺檄蕭關外
已報單于雪夜逃
一笑能空塞北亭寒光閃爍射青萍歌殘杕杜長城下
萬仞燕然自勒銘
漁陽東望海雲平横笛偏吹驃騎營繞夜落梅春不斷
千山明月滿龍城
青海城頭月照沙黑山何處問琵琶長纓盡縛呼韓將
重取明妃入漢家
短小周郎五尺軀侯門花色照長裾莫言談笑無竒策
百雉聊城祇片書
君卿脣古詫紛紛筆札兼傳谷子雲怪得五侯鯖滿座
鐵椎曽奪信陵軍
拂袖行歌入帝都灞陵亭上醉相呼過從頼有任安在
使酒何勞挈灌夫
　　　渡黄河抵吕梁再寄徐參知即景舒懷共十絶
　　　　句
千頃清淮匹練長使君高誼重餘皇布帆無恙南風正
日暮行人到吕梁
漫說陳登百尺樓十年湖海浪成遊多情好是徐元直
一借仙槎問斗牛
星宿黄河濁浪澄長淮飛雪罷奔騰金堤萬國輸王㑹
玉盌千秋鎮茂陵
櫛雨梳風事若何古來師克在人和飛芻直接桑乾塞
轉粟新成瓠子河
花照桃源百里紅班荆曽此聚羣雄虚疑仙子栽靈藥
莫認漁郎繫短篷(桃源縣俗傳先主/聚義處在彭城下)
龍起曽驚大陸前書生今握萬夫權輕裘沛上分曹處
鼓吹牙門白日懸
千仞雲龍列翠屏亂山環匝楚天青干旄絶頂行人過
遙指元戎放鶴亭
芒碭龍飛大澤雲高臺戲馬送斜曛胡床何處邀詞客
清夜黄樓萬柝聞
豹略熊韜冠世姿雙龍腰下劒雄雌封侯莫訝儒生薄
談笑曽紆十萬師(亷訪嘗定淮南變/為天下治平第一)
進履橋頭國士蹤榖城山下記相從功成屈指封侯日
重向金華問赤松(君嘗從家大人游在總/丱時已錚錚播露竒穎)
　　　瀫元亭上聽歌作
花竹周遭十二欄萬家明月滿長安夜深庭院天風起
隊隊霓裳出廣寒
　　　秋日卧病瀫元顯卿厚之皥民過訪
老病秋來話息機滿階梧葉夢魂飛亦知極樂華胥界
無奈西風撼竹扉
十年消渴夢魂搖驢背風烟又灞橋玉露金莖何處問
漢宫秋色正岧嶤
　　　再别惟寅十絶句
三十年來擊筑場白頭相對又河梁雙龍莫訝經離合
滿目飛雲是太行
亂雲殘葉晚凄凄揮手長安日漸低眼底只今饒醉尉
不煩追送灞橋西
君向青門話種𤓰余歸亦卧武陵花扁舟後夜堪乘興
雪滿山隂十萬家
千里行歌出薊門何年同住杏花村衰楊古馹盧溝道
歌到驪駒各斷魂(余擬卜居秣陵/與惟寅相晨夕)
十載青萍賦浪遊蕭蕭羸馬塞門秋那堪茅店雞聲夜
落月梁間夢李侯
日夜西風起潞津余歸君住總傷神相看脈脈燕臺上
地北天南兩病身
易水燕山半草萊蕭蕭風色暮偏哀悲歌屠狗凋零盡
無頼黄金百尺臺
玉河流水暮潺潺行李西風出亂山一路相思秋色裡
孤雲何處秣陵關
極目天南雁鶩羣荷衣深入五湖雲華陽碣石當年事
憔悴西風不可聞
十萬貔貅罷枕戈中山無奈謗書多祇今銅柱畱遺迹
誰見當時馬伏波
　　　柬李汝藩四首
萬斛鯨波大海頭扶桑東指亂雲愁玉門生入殊堪樂
莫羨當年定遠侯
憔悴東還泣數竒親闈南國倚閭時誰言敬仲操戈怯
剩有交游鮑叔知
歸來無恙舊樓船贏得雞林字字傳不是王陽難九折
千山雲色太行前
不解征衫客異邦興闌初返木蘭艭東游可道風波惡
題遍新詩鴨緑江
　　　巧巧素素皆薛生名也而字特未稱余與行父
　　　　定議曰瑤英庶於二名不偏亦以古有兹字
　　　　也
翩翩長袖越羅輕玉骨氷肌照眼明莫道元家人已去
千秋重覩薛瑤英
　　　滕觀察先生招遊湖上藩臬諸公咸集命余賦
　　　　詩
弱水盈盈一望中羣仙環佩起天風青霄盡斂浮雲色
紫氣遙臨大海東
　
　
　
　
　
　
　
　少室山房集巻七十八
欽定四庫全書
　少室山房集巻七十九
　　　　　　　　　　　　明　胡應麟　撰
　　七言絶句八十首
　　　再題大雅堂七首(為東陽盧生/)
十尺荆榛峽口濤千年遺搆蜀雲高堂成莫話幽憂事
列座王楊盡彩毫
半壁天南八詠樓陽春今在瀫溪頭華堂肯借抽毫客
五夜如椽拂斗牛
千樹桃花送夕陽莫愁家住石城傍從今再覩清商調
絶勝當年白玉堂(李義山詩又入/盧家妬玉堂)
靈隱高僧卧佛廬參軍亦傍紫薇居丹梯莫話盧敖杖
三百篇成奏玉除
清川如玉抱前村處士當年舊蓽門破屋數間君莫笑
千秋大厦有雲孫(韓贈盧仝詩破/屋數間而已矣)
珠箔銀屏賦浪裁美人何處問瑤臺鬱金堂上雙棲燕
妬殺君家少婦才(沈盧家少婦鬱金堂又玉/川有當時我醉美人家詩)
屈指河山罷酒徒華陽重見李生無知交尚有盧鴻在
如意狂敲碎玉壺(盧嘗及李能茂/游蓋其仝邑人)
　　　汪明府以校文來武林旬日别去追送四章
乍擁軒車到六橋不堪江浦繫蘭橈飛檣百尺西風裡
萬壑千巖送暮潮
堤上明霞躍紫驑接天絃管帶瓊樓漫將桃李誇梁國
采盡芳蘭瀫水頭
迢遞朱絃百里鳴朱衣仍傍棘闈行新栽何限淮南桂
滿路飄香入帝城
星斗崑崙一柱懸文光千丈燭龍泉渾忘鹵簿江州貴
寂寂衡盧問太𤣥
　　　同黄生過方生仲闇適沙棠入湖曲因寄聲畱
　　　　棹子夜同醉狹斜中
天際樓臺掛碧空芙蓉十里褪殘紅岳王祠畔狂歌發
何限湖山夕照中
縹緲寒光石磴幽佳人無賴木蘭舟青帆莫便乗風去
子夜錢塘載莫愁
　　　祝遜之訂約新秋過湖上不至
湖畔秋風日夜過東來舴艋定如何蒹葭滿目澄江上
不分蘭隂墜露多
　　　秋晚再寄祝遜之
老去馮唐不解愁南山秋色暮悠悠歌殘白石無人和
荒草斜陽獨飯牛
　　　聞弇州續集殺青寄懷王冏伯昆季四首
四部重開詫汗牛千金懸市定誰讐風霜字字遙天外
悵望如椽白玉樓
副在名山更殺青茫茫元氣走羣靈從知百氏毫端廢
可道傳家但一經
百尺危欄跨紫虚青藜遙夜燭前除莫言中壘慵疎甚
閣上曽讐太乙書
萬顆驪龍抱月圓江河不廢異時傳琳瑯何限堦庭下
次第三株拂斗躔
　　　新秋再寄冏伯
栁色金閶半夕陽鱸魚雖好未堪嘗莫言方外狂司馬
多少樓船鴨緑傍
　　　夢弇園懷逸季茂才
極目婁江大海潯弇園秋色夢中尋興懷莫話蘭亭序
玉樹瑯琊正滿林
　　　黄生九斗攜所業千里過訪于其别也贈以絶
　　　句六章
萬仞潮頭濺客衣布帆無恙雪中飛推篷面面青山色
已到嚴陵白石磯
千里遙遙問字船海天長嘯白虹懸還家莫話相如
璧攜得成都舊太𤣥
衮衮青雲結駟遊沾沾白雪斷鴻愁何來意氣縱横甚
昨日龍門御李侯(時諸士以/賓興至)
縹緲仙都挂碧空石門飛瀑亂雲中他時倘為名山出
雙屐巖前候謝公
秋風秋葉亂山蒼踏盡秋山到遂昌問訊故園樵牧侣
只今誰住鄭公鄉(鄭遂昌元祐在/勝國有文名)
掃石題詩坐緑苔黄家羣從最多才無雙漫自誇江夏
次第三珠照玉臺
　　　題册贈凌别駕二首
絃歌百里畫簾深桃李千家接上林試問珮刀臨瀫水
何如飛舄向蘭隂(凌時署/篆邑中)
仙吏仍浮剡水槎天都縹緲接金華官衙盡說囊如水
攜得芙蓉幾片霞
　　　題林孝亷園池四絶
百頃風潭照玉壺清鱗白石擁菰蒲沙棠獨抱夷光卧
何事風濤汎五湖
　　　　右浣花池
八面疎櫺挂夕陽樓頭雲色尚飛揚屋梁咫尺親顔在
不用褰帷望太行
　　　　右飛雲榭
古檜崚崚映夾池虚亭十尺鎖漣漪朝來載酒誰相過
正値揚雲賦就時
　　　　右清漣館
縹緲精廬入望遐芙蓉秋水舊生涯如椽莫笑書生筆
十丈亭亭照暮霞
　　　　右振秀軒
　　　題祝山人樹勲棲雲軒四首
掩徑蕭蕭木葉聞干將明滅動星文青山獨據胡床坐
閒看中條石上雲
木末飛軒面水流終南遙挂萬峯秋𤣥關白日重重閉
不放飛雲去嶺頭
一徑莓苔盡日封匡床雲色卧雙龍羅浮四百青天外
不認飛來第幾峯
十二巫峰挂楚臺高唐新賦定誰裁莫言神女朝行倦
夜夜閒雲卧榻來
　　　送祝如華二首
抗手𤣥亭話别離青衫憔悴越江湄那堪獨宿孤舟上
潮落錢塘夜雨時
十載高山託素琴朱絃無處覔知音飛霜落月河橋畔
惆悵行人發武陵
　　　履素使君邀集衙齋中嗣君出迓僅五齡風儀
　　　　韶潤而衣裳楚楚如老成人賦贈二絶
三尺龍淵掌上持亭亭寒玉照風儀機雲漫自誇年少
又覩雲間小陸竒
徑寸驪珠夜色懸衣裳楚楚畫堂前抽毫異日蘭臺坐
㑹學盈川賦渾天
　　　呉德符損餉宣德茶盂二枚因瀹天池新焙賦
　　　　二絶以賞之
柴汝官哥各浪傳摩娑秋色到龍泉筵中宣德新磁在
笑殺何郎食萬錢
把贈雙珍破寂寥龍團翻雪亂雲飄瑯琊舊著煎茶賦
已説宣窰勝定窰
　　　卧病經旬呉生持所業新詩來謁訝其精進賦
　　　　贈二章
何人不羨濟川功策石虚傳大海東莫笑老為題柱客
當年曽住玉華宫
獨綰金繩繫法輪重施寶筏架迷津亦知黄蘗前身是
肯作恒河自渡人
　　　蘭江竹枝詞十二首(夜飲浮梁懷/大學士趙公)
兩岸清溪中有洲山花紅白遍溪頭聞說西門好風景
大家同上木蘭舟
蘭隂蒼蒼北固遙中洲水面似金焦欲把湖頭比溪上
若個三山在六橋
飲水白虹千丈强來來去去罷褰裳中流不碍蚤行客
隔水休呼夜渡娘
渡口狂風掀白蘋驚波猛浪不愁人乍宵西崦踏青罷
明到蘭隂賽水神
苧蘿村中花滿蹊廬江亦有仲卿妻銀釧金釵照溪水
徃徃來來唱大堤
嚴陵東頭七里灘家家門户釣魚竿良人乍夜趂潮去
將船賣酒入臨安
四柱凌雲排六鰲鐵絙高繫最堅牢水母難興泗洲浪
蛟精不作九江濤
溪上浮梁春漲平濛濛烟霧懶囘程風秋潭上踏歌去
水遠山高無限情
鄭村渡口風浪多魚船來去疾如梭相邀女伴到梁下
一時同唱采菱歌
三百闌干浮碧空笙歌繚繞暮雲中天香夜半廣寒落
錯認銀橋在月宫
金臺尖高高揷天俯江樓俯夕陽邊當年板築遁荒野
今日舟梁濟大川
城南迴望告天臺衢婺悠悠二水來清獻前身為時出
蕭然琴鶴在蓬萊
　　　贈霓裳十二首
響遏行雲未足多陽春流水定如何夜來小玉飛銀漢
傳得開元第一歌
一枝明艶照窻紗曽事仙人萼緑華唱徹山香蓬島上
瑤池千樹盡飛花
玉面朱唇陌上逢香車油壁乍從容莫教行雨峯頭去
尋遍巫山十二重
睡足紗窻晝漏遲白櫻桃下畫蛾睂珠簾百尺重門閉
沉水香銷月上時
金屋何曽盼阿嬌臨春歌吹總寥寥遙空一片飛雲駐
人倚危䦨弄玉簫
月底朱絲競管絃風前紅袖趂鞦韆爭誇靜婉腰圍細
不解湖頭唱采蓮(樂府有張靜/婉采蓮曲)
紫燕雙飛掠畫樓黄鶯百囀和箜篌妖姬十五顔如玉
底事長干喚莫愁
女伴相攜鬭晚粧風鬟雲鬢若耶傍乍宵湖上歸來晩
阿姊同遊字蕙芳
振袂飛霜襲彩毫新聲頻奏鬱輪袍十千長恨真堪買
三百靈光漫詫豪
瘦妻羸女各傷神紫鳯天呉拆洗頻笑殺杜陵溪水畔
雲鬟香霧是何人
七香霞珮午珊珊駿馬金羈照玉顔跋扈飛揚湖海上
前身莫是李東山
園桃巷桞色紛紛素口蠻腰並出羣不信寒酸饒下駟
西京誰並卓文君(藝苑卮言云退之桃栁/樂天蠻素皆寒酸所得)
　　　題藝苑五游册(有序/)
　　　　新都程太學文東博雅多藝能摛詞染翰外
　　　　琴奕丹青咸躋其妙余為題册曰藝苑五游
玉軫閒揮望太空目隨中散送征鴻無勞郢國千人和
白雪晴飛大海東
　　　　右琴
杖底雙龍跨夕陽荒村仙嫗坐更長枯碁三百無人共
零亂青霞滿石床
　　　　右碁
八法縱横晉永和鸞箋十幅照春羅科頭獨抱蘭亭帖
散步臨池看白鵞
　　　　右書
沉水香焚白玉壺洞門深鎖碧雲孤窻明几淨人聲絶
閒冩初平叱石圖
　　　　右畫
獨坐匡床枕半敧山堂寒雨漲秋池夜闌松子前堦落
吟得襄陽五字詩
　　　　右詩
　　　曳杖村西閒步見壁間二語甚佳而不知名字
　　　　漫為易數字足成之
紅白花開籬豆齊野人茅屋亂雲西庭前桑樹老無葉
日午鄰雞飛上啼
　少室山房集巻七十九
欽定四庫全書
　少室山房集巻八十
　　　　　　　　　　　　明　胡應麟　撰
　　七言絶句八十一首
　　　題徐惟得冲漠齋十二絶(有序/)
　　　　徐惟得使君人貌天行超然物表築茅齋數
　　　　椽於楚水之上而以冲漠名厥㫖邃矣海内
　　　　諸名流競賦新詩爛然巻軸顧獨於名館之
　　　　義濶焉余乃竊取古今達人微言奥㫖與冲
　　　　漠相發明者始壺丘太冲終曇陽恬淡凡十
　　　　有二氏而各繫七言一章義取循名館中山
　　　　川景物略而弗具使君有讀當仍舉桑落十
　　　　餘觥頺然捧腹于北窻之下也
　　　　壺丘示觀
寂寂𤣥關閉萬縁頺然一榻抱枯禪天游未許時人識
正是壺丘入觀年
　　　　姑射凝神
肌膚綽約瑩秋霜絶頂凝神眺八荒得喪窅然天地外
不知身世住何鄉
　　　　鄭圃御風
羊角鵬程快羽毛罡風八極送飛濤窅然天際真人度
始信長沙蹋翼勞
　　　　南郭隱几
靜坐焚香一畝宫灰心槁念夕陽中那能濫作吹竽客
凭几蕭然萬慮空
　　　　化人躡景
振袂翩翩到北辰中天城闕跨金銀誰言半畝差容膝
十二瑶臺屬化人
　　　　華胥夢游
勇退何人犯急流分司猶攝醉鄉侯朝來夢入華胥界
一榻軒皇盡意游
　　　　摩詰散花
擲㦸歸來理釣竿不将零露望金盤飛花散盡三千界
丈室分明有大觀
　　　　少林面壁
勇猛精修萬刼離窮年枯坐更何疑為言一葦浮江日
可似三花面壁時
　　　　雪山空寂
戰勝歸來巖穴間空花落盡閉禪關大千世勢㝠心處
恍惚當時坐雪山
　　　　五臺清涼
古寺清涼闢草萊三湘門巷半莓苔翻然杖錫騰空去
閒看飛雲落五臺
　　　　漆圃逍遙
一枝殊自慰鷦鷯身世千年付泬㵳北海南溟俱莫問
長空何處不逍遙
　　　　曇陽恬澹
空山寂寂午聞雞一路桃花照舊蹊漫說婁江恬淡觀
真仙今在武陵西(使君居去武/陵甚邇故云)
　　　又題八絶
　　　　藂青閣
疊搆危梯入窈㝠長空不斷暮天青松隂竹色憑欄處
次第千山入畫屏
　　　　白雲洞
石洞蒼茫閉水簾碧窻雲冷玉龍濳不妨行雨邀巫峽
猶記為霖出傅岩
　　　　水竹居
嫋娜千竿翠欲沉一區烟雨坐來深君恩乞與瀟湘地
閒聽蒼龍日夜吟
　　　　習家池
峴首穹碑百尺遺襄陽仍覩習家池如泥不學山公醉
自唱銅鞮㟁接䍦
　　　　九𤣥室
畫棟雕甍挾斗牛瑤箱瓊笈鎖層樓五千何代傳周史
三萬當今跨鄴侯
　　　　適意軒
九列三孤亦偶然能將簪紱誤流年歸期趂得西風蚤
何限鱸魚七澤前
　　　　四顧亭
萬壑千巖照眼明中天蒼翠撲檐楹憑欄四顧皆秋色
疑是山隂道上行
　　　　偃息居
水擊天飛快羽翰巢林聊借一枝安參差已熟邯鄲道
枕上從他萬刼殘
　　　即席
刺史蘇州欲斷腸腰圍尺六舞霓裳若為並作盧家燕
雙宿雙飛玳瑁梁
　　　萬伯修中丞東巡歌十首
大纛高牙拂絳霄青袍白馬似風飈千帆掣海鯨波靜
萬礟摶空蜃市消
三千門客報晨雞八百家丁耀水犀何處精兵逾代北
由來飛將出山西
平倭望海説劉江閩越新傳戚繼光底似中丞文武畧
彎弧飛檄到扶桑
平壤王京鐵騎屯西飛青政盡游魂笑他定遠空投筆
華髮蕭蕭望玉門
對馬洲前積甲懸黑雲東起霧連天轅門夜縛平行長
露布星飛北極前
關白頭梟太白旗白狼河上羽書馳樓船却笑文皇帝
百萬琱戈困不支
麾下俱封萬户侯金戈淨洗薩摩洲山城肥後諸酋長
叩顙遙天拜玉旒
詩才舊壓丁都䕶將畧平欺霍冠軍一代雞林傳麗句
千秋麟閣畫元勲
爛漫黄金百尺臺將軍飛騎入蓬萊何須更奏征東曲
十八鐃歌盡手裁
萬甲憑陵大海東清江鴨緑亂流紅元戎奏凱歸來日
天子晨開碣石宫
　　　送安頭陀還蘭隂作同少傅公四首
野鶴孤雲去路長袈娑隨處謁空王楞伽一巻焚香坐
先到裴公緑野堂
百丈金身照緑苔青蓮瓔珞䕶瑤臺天龍一指猶堪䜿
莫詫西方大士來
十年湖海話禪機歸問雲山舊衲衣後夜月明金錫冷
遙空笙鶴不停飛
六洞三山次第看白雲迴望滿長安何須更覔蓮花藏
一代金輪屬宰官
　　　東園四時詞
尺書何處候青鸞吟遍東風十二欄金谷樓臺春尚蚤
海棠憔悴不禁寒(春/)
薰風長日度簾鈎河朔園林總勝遊珠箔銀屏清吹滿
石橊花底按梁州(夏/)
朝來簷樹著新霜小玉銀箏抱雁行紅蓼碧蘆秋十里
不知亭榭在瀟湘(秋/)
雪片高天墜草廬瑶臺鸞鶴望清虚梅花萬樹孤山下
何似橋頭策蹇驢(冬/)
　　　王太學至卿一子四歲未能言嘗兩遇大厄夢
　　　　異僧獲存或夙生有縁習也一絶紀之
似夢如痴畫閣前前身誰為問梯仙三生我亦瓊樓客
一墮風塵四十年
　　　王生庭中二雛鶴見余甚狎即席贈詩二章
尺八翩􁭧鳯鳥文雌雄追逐氣凌雲怪來花下如相識
曽是當年鸛鶴羣
凌風相逐下瑤池雪羽霞標燦陸離自是主人多逸興
庭前雙鶴解看碁
　　　題浮屠秋溟巻時以姑布術遊都下
扶餘國小漫稱王定遠封來白髮長自是青蓮多傲骨
錯將竒句恨昭陽
射虎年來漸白頭南山風雪夜悠悠他時太史傳飛將
肯信平陽第一籌
　　　萬伯修東巡歌八首
麟閣由來畫虎頭轅門此日拜貂裘金泥玉璽從天下
御筆親題定遠侯
聞道將軍武畧饒頻年横槊絶臨洮酡酥一醉樓船上
十萬雄師已渡遼
親提精甲到平襄汛掃鯨鯢百丈强莫詫伏波年尚少
大標銅柱在扶桑
征馬翩翩度北風干將曽授白猿公胡床靜夜梅花落
萬騎長驅一嘯中
鐵甲三千照大幢金戈百萬洗長江前茅壯士謳歌發
一箭天山夜請降
無定河邊息鼓笳受降城下聽琵琶何勞更問燕然碣
萬丈穹碑勒海涯
山西諸將定誰賢烈烈營平四海傳盡掃先零何足道
千秋勲業付屯田
露布千言盡手裁霜笳奏凱入蓬萊西京枉貌麒麟閣
文武何人吉甫才
　　　王行父惠簟賦謝二絶
伏天無處避斜曛氷簟何由借鶴羣漫作巫娥雲雨夢
月明環珮下湘君
珠簾十二照華堂一巻湘雲白日長已悉王恭無長物
莫教殘夜踞胡床
　　　再送遠遊明府二絶
一葉晴飛大海傍東南雲色滿錢塘誰言薊闕三千里
夜夜雙鳬入上陽
千秋重覩豫章材五夜狂歌雪色來莫向斗牛占紫氣
雌雄龍劍合燕臺
　　　玉城十景為侍御涇邑葉公賦
　　　　石門鎖翠
峭壁危崕暮靄屯桃花開落自乾坤中天積翠無人到
萬岫飛霞鎖石門
　　　　天柱凌空
一柱凌空不記年嵯峨秋色敬亭前虚疑玉筍排雲上
自是金莖浥露懸
　　　　鷲嶺迎暉
千仞岡迴倚石梁扶桑霞色對蒼茫長鳴獨向朝陽下
人識清時有鳯凰
　　　　豸峰吐霧
古岫飛霜日月寒動搖山岳惠文彈誰言絳闕仙人屩
恰是烏臺柱史冠
　　　　蘭津望月
種竹聊依宛水頭栽花仍記瀫川遊萬家明月懸秋浦
千尺飛虹鎖暮流
　　　　柏塢飛霜
翠蓋亭亭繡作衣虬髯龍甲互相依風稜恍惚臺端見
霜色參差柱後飛
　　　　考水涵珠
噴雪鳴環斷世塵胡床誰識洞中春花浮片玉來青澗
樹列三珠對紫宸
　　　　桓城映玉
萬堞嵯峨照水明紛紛鸞鶴下瑤京狂來欲趂罡風起
十二樓臺望五城
　　　　五老排雲
晴巒一望紫烟重玉洞桃花處處逢蚤晚排雲閶闔畔
天門遙揷五芙蓉
　　　　三台輔斗
鼎立蒼峰峙翠苔遙看銀漢列三台誰言拔地三千丈
斗色平連上帝臺
　　　余家藏道復水墨牡丹紛披老筆而扇頭折枝
　　　　淺絳豐肌曼色嫣然襲人更題一絶于便面
　　　　右
誰冩天真第一枝盈盈霞色照軒墀多情錯認楊妃醉
亭倚沉香日暮時
　　　永叔挾小友鄭生入都生年甫十六美秀工奕
　　　　酒中持素册進余乞詩戲成四絶
石梁天際夢魂勞雙别仙姝渡海濤綺閣紗厨春書永
一枰閒對鄭櫻桃
清簟疏簾奕未停楚江雲雨正㝠㝠莫教夜半成虚約
辜負燈花落小亭(杜楚江巫峽半雲雨/清簟疎簾看奕棋)
緑髮朱顔羨子都楸枰拂拭倩華襦摧鋒謾自誇年少
一著還須讓老夫(宋人送徐/師川語)
長鋏翩翩海上遊明光謁帝暫依劉無勞更賭宣城郡
一局龍陽已拜侯
　　　題趙太常山居四絶
　　　　眠雲洞
疊嶺層崕落照懸桃花萬朶浴飛泉𤣥關盡日封雲氣
一任羣羊化石眠
　　　　凌翠樓
傑搆中天翠欲流罡風迴合亂雲愁何當八翼凌空去
長嘯三山十二樓
　　　　薜荔園
流水柴門白兔宫一區晴鎖萬山中成功㑹著荷衣返
入夢休猜蕙帳空
　　　　緑䕃池
千緑蕭森映夾池此君長日對支頤泠然詩思清神骨
何似山隂夜汎時
　　　寄祝華父郭汝冲盛明元
夾岸晴波潄緑苔青帆遙遡大江來相逢問訊蘭隂客
蚤趂桃花上越臺
一夜帆飛瀫水潯南屏山色望來深燈花落盡棋敲罷
兩屐春風到武林
　　　春日過皦生齋頭米仲詔倪迂擴本在焉披閱
　　　　數過吳楓秋色照人睂睫恨不攜緑蓑青笠
　　　　容與其間作竟日主人也
野渡無人盡日閒茅亭斜揷亂雲間不知簷外秋多少
一片關仝畫裡山
　　　題壁
千觴欲盡尊前酒七盌曽傾月下茶莫笑盧同憐赤脚
當時曽醉美人家
　　　趙相國以絲布衣材見貽
霧展霞舒簟色勻清風兩腋度綸巾從知黄閣絲綸在
不是塵中褦襶人
　　　謝趙相國借湘竹榻
落魄宗郎愛卧遊十年湖海夢魂愁朝來一榻平津至
何事陳登百尺樓
　
　
　
　
　少室山房集巻八十
欽定四庫全書
　少室山房集巻八十一
　　　　　　　　　　　　明　胡應麟　撰
　　序九首
　　　弇州先生四部藁序
(原闕/)
　
　
　
　
　
　
　
　
　
　　　　　　今稱集大成焉學者往往謂六經匪可
以文章言而仲尼之集大成庸詎槩以文章之一節姑
亡論巳語文章於三代之下則在百氏矣軻以儒周以
道非以法不韋以雜短長以縱横丘明高赤以編年向
固曄壽以紀傳斯以書誼以論江左六朝以偶儷唐宋
而下諸子以雜文原玉以騷卿雲以賦唐山子樂以樂
府乘陵操植以古風勃照鄰賓王太白以歌行佺期之
問維顥頎昌齡參以律絶皆傑然各名所長迺上下數
千年間未有總攝㑹萃而綂于一者譚藝之士不得巳
則判途為二而取漢之遷唐之甫以當之咸曰集厥大
成矣夫遷吾亡論其聲詩卽一史外若騷若賦若子胡
以弗少槩見也甫吾亡論其紀述卽諸律外若樂若選
若絶胡以弗皆中程也曰遷曰甫誠哉數千年間出而
較彼一偏之技猶然陷缺若斯矧乎搴百氏之長極二
途之趣洋洋纚纚以自𣗳一代之言之人也姬周而降
可易得其仿彿哉葢至明而東海之上有弇州先生出
焉高皇帝手闢洪荒載造區㝢文軌所訖悉主悉臣擬
諸漢唐功德遼邈而二百餘禩綦隆之化烝薰灝澒洽
為泰和於是乎造物者始盡發天地之材全畀名世之
士而弇州王先生巍然崛起東海之上以一人奄古今
制作而有之先生靈異夙根神穎天發瓌質絶抱八斗
五車眇不足言弱冠登朝橫行壇坫首建旗鼓華夏耳
目固己一新中罹家艱載颺臺省曁乎晚歲籍僊苑覲
帝宸中間動息起居詘信榮蹇造次顛沛壹發攄於文
章雖咳唾呻吟嬉笑怒罵世咸傳誦以為法則當嘉隆
萬厯際亡論藝士鴻流薄海内外無思不服卽嬰兒走
卒里婦擔夫西南裔夷江淮草木靡弗知有弇州先生
也者遂使金石之藏延亘六合珠璣之散充斥八表至
四部二藁出而古今著述盡廢於我明矣其為巻也四
百有奇其為言也兆億靡量合宫衢室軒豁其規模大
吕雲門邕和其音調火齊木難絢揚其色彩湛盧飛景
震耀其光鋩祥麟瑞鸑容與其威儀天驥神龍跌宕其
步驟夸父巨靈堅强其骨力皇娥趙燕綽約其丰神赤
明龍漢渺邈其津梁兠率須彌惝怳其境界何體弗備
何格弗苞何意弗規何法弗典何辭弗鑄何理弗融何
今弗離何古弗合九騷則屈宋之閎深也十賦則馬揚
之鉅麗也逸篇則左國之瑰瑋也劄記則公穀之嵳峩
也序說則孟莊韓吕之雄高也志傳則班劉陳范之瞻
密也書牘之淩厲縱橫其比蹤上蔡乎論著之豐溢渾
厚其合轍長沙乎四六之整而流艷而發其含吐江左
蹈藉唐初乎性碩之文俶以奥韓之力去陳言乎山水
之文卓以詭柳之大放厥辭乎廊廟之文達以昌軾之
源泉混混乎而雅頌祖述商周鐃歌憲章漢魏樂府慿
陵八代古風馳驟兩都歌行出鬼入神勝擲乎駱盧崔
李律絶超凡入聖奔走乎沈宋岑王總先生諸所撰造
周視乎古昔宗工不必執甫以難遷第卽遷所長與遷
角而遷弗勝也而遷之短于所長者先生饒爲之不必
執遷以難甫第卽甫所長與甫角而甫弗勝也而甫之
短於所長者先生饒為之不必合遷甫以難諸作者第
卽諸作者所長以角諸作者而諸作者弗勝也而其凡
有所短先生又各饒為之大哉先生之於文章乎猶崑
崙峻極中天而五岳其佐命猶渤澥渟泓大地而四瀆
其支流猶清寧奠冒羣生而象形靡弗該猶化育范型
庶彚而氣韻靡弗肖庶幾哉混合大千深入不二兼收
廣蓄亡所成名戰國以來一人而已迺先生學術尤有
不易言者巵言宛委筆記諸編覈元㑹運世之始終酌
皇王帝霸之高下洞仙釋怪神之窅眇抉昆蟲卉木之
幽微以迨一技一長之淺深工拙王仲任秘其論衡張
司空删其博物劉參軍謝其類苑虞少監失其秘書梁
太子隘其選裁鍾記室陋其品藻是又疇昔文人蔑能
儷得先生顧網羅囊括恢恢有餘嗟乎先生之於斯術
也可謂至矣極矣美善盡矣蔑以加矣三代六經旣𤣥
旣邈不有先生孰與集文章之大成哉不有先生孰與
集文章之大成哉卽以宣父門庭而差文學之科標詞
命之軌先生非升堂之素相則入室之上賓司馬汪公
有言宇宙文章維先生􁐴維先生亦自謂前亡昔人後
亡來者諒哉言乎不我欺也應麟束髮操觚服膺大業
次公紹介獲附忘年猥擇芻蕘面命兹序倘曰阿私所
好古今方册具存昔翰林屬撰於陽氷吏侍申盟于皇
甫千百世下當以不佞為知言巳
　　　兩岳遊序
方可大謫官汝南亡弗以吏事難可大者卽知可大能
吏事又亡弗以冗秩難可大者迺可大聞命無幾微怏
怏色也顧大喜自得曰吾夢寐嵩岱兩岳十年矣今謫
官汝嵩三十六峯在吾几席間而道出齊魯岱宗梁父
復當吾車轍庸詎非造物者以一官私余遊哉于是亟
命駕而東要友人于太史可遠相與躡天門日觀恣攬
封禪萬家遺蹟秦皇漢武所駐驆處夜半觀日出大海
扶桑方丈雲霧燁煜盪胷決眥洋洋乎宇宙大觀也已
乃飄然一葦浮河入洛下車􁍤政民用太和公事之暇
屏去騶從扶杖曳屐登太少二室絶頂俯首中原千里
一色空同王屋浮丘廣成若可左右望而招者神情飛
動逸思横發長謠短歌寓目輙書合前與太史同賦得
雜體若干首而總目之曰兩岳遊而走書瀫水之上曰
兾吾子一言序之夫域内名山大川無慮百千十而瑰
瑋絶特以岳稱者僅五五岳相望奚啻百千里而岱宗
為羣望首嵩高當天地中尤世所爭先快覩者史稱尚
子平遊五岳至屏家累絶人事而嚴君平氏終身遊僅
得其四天于畸人逸士猶或靳之可大特以一謫官不
閱歲而兩陟其顛遍窮其勝且歴以詩篇紀之為篋笥
中物胡造物之獨私于可大也可大尊人大司空宏勲
茂烈震耀今古以身為斯文盟主四十年而余猥以童
子當國士之盼曩者南還之夕定交可大稱觴秉燭窮
日達旦語語開元皇初上事迺今三復兹編氣骨高華
聲調閎爽真若與泰岱嵩高爭雄萬仞之表者非其才
橫絶一世能然乎哉昔屈原賈生皆以忤時貴見擯斥
比余讀其文詞誠極才人之致而悽愴憤鬱識者病之
可大少年材美無謝兩生顧所為諸詩特悠然曠適過
長沙三閭逺甚固宜隨試輙效當盤錯位卑冗而卓然
穎脫無難也雖然今可大且踵大司空故武膺内召入
承明勒著作于石渠金馬卽欲復為兹遊不可得而余
幽憂疾病自放塵世之外方圖以雕蟲敝帚託之名山
大川可大行矣兩岳之遊造物且以私不佞矣
　　　素軒吟稿序
素軒先生詩一巻古體若干首五七言律絶若干首洎
詩餘若干首邦相明府旣以屬不佞校之矣則復命不
佞為之敘素軒先生者邦相尊人封繕部公也先生少
習舉子業稍不售輙棄去築文室龍沙上命曰素軒朝
夕卧其中取古今名能詩家語恣讀之凡境有所㑹情
有所鍾遇有所觸以至牢騷愁怨燕遊賞適寄憶酬贈
一一而鳴之于詩旣邦相成進士先生沐貤封膺寵命
顯重矣而其好為吟顧愈益甚時時出遊西山南浦間
分樵青牧子半席驟而遇之一翁蒼顔野服跨蹇驢執
鞭䇿作推敲狀童子操几杖其後大類深山窮谷有道
者不知其貴人父也先生質力材具于詩故足躋上乘
方極軌而其大旨要在陶寫性靈標舉興象以自愉快
不欲以矯峻刻厲自見故其為詩沖和恬泊優游雅適
宛然太古康衢甪里之遺卽偉詞奇句時出間發而卒
歸之用意忠厚其於詩家者流葢粹乎根極情性之正
非世稱述文人墨客可比迹上下也明詩之盛盛于𢎞
正李何一倡諸君子從而和之聲調未舒異者輙議其
後嘉靖中李于鱗氏出而獻吉復尊至王長公勃興江
左遂操百代風雅柄次公繼起齊驅競爽一時周旋中
原肩荷大業者亡慮數家而嘉隆之際幾軼唐漢若邦
相其最著者也邦相雅善兩王先生顧以其餘謬推轂
不佞不佞旣素習邦相而於其來令吾邑也益相與提
挈為不朽計恒意其文辭得於天挺獨詣乃今而得之
素軒先生夫江出岷嶺其始濫觴河流之發崑崙涉者
可褰裳渡及其排砥柱絶吕梁滙為洞庭彭蠡雲夢之
澤浩溔澒洞滔滔日夜以赴之乎尾閭之壑而後江河
之大觀斯極迺以窮其源則謂非出岷嶺崑崙不可故
夫讀詩者讀素軒先生而邦相槩可見矣先生於詞尤
工是歲以邦相迎養來蘭不佞獲以通家子謁庭下不
閱月輙促駕曰吾以返初服也詎以吾一人故旦夕曠
子百里任吾得歸卧故素軒中足矣旣抵家則以一奚
囊貯詩若詞謂邦相善為而翁論次付之梓庶幾俟他
日揚子雲者毋令而翁今世藉而爵位重而後世復藉
而文辭以重也葢先生所為自期待者如此
　　　方外吟序
鹿城雁蕩之區奇秀甲天下故生長其間者率清遠夷
曠皭然埃壒之表至發為詩歌亦往往與其人類葢山
川之助云余所知者布衣康裕卿裕卿以詩名家隆萬
間余與交最乆且善裕卿下世余亦謝病谿上杜門高
枕不復通一客壬午之歲忽有投刺稱永嘉林山人者
余倒屣揖進與語覩其狀翩翩野鶴然居數日輙别去
是歲山人再過谿上手一編謁余余亟取讀之則山人
近游武夷洎關中諸作也山人于詩偏好王維孟浩然
故不為刻酷雄深莽宕語而興象蕭疎神情𤣥暢如藉
茂草蔭長松臨水登山嗒然竟日每一誦之輙使人有
輕世遺累蜉蝣方外意卽亡論其格極其才窮其致摩
詰襄陽門户無難入也談者以為山人家雁宕而客武
夷奄有二方之勝宜所為詩宛類其人若此今秋山人
益謀泛舟下錢塘並四明遍走吳閶白下贄其詩以謁
海内作者因固請一言為臨歧之贈余辭弗獲則進山
人謂曰子游方之外者也吾何以贈子雖然子今槖中
裝亦僅一武夷耳夫㑹稽秦望天目之山大禹之穴洞
庭七十有二之峰金陵石城龍盤虎踞之氣浸以具區
滙以長江控以大海其勝不知視武夷何如其鉅麗瑰
瑋什伯武夷不啻然皆余曩昔杖履間物也今於子之
行盡輟以贈子異時再過谿上手一編以示我更有進
于是者庶子之游為不負而吾之贈為不虚哉山人曰
諾敬奉胡先生之敎以行
　　　吳生德符詩序
新都詩派肇自許宣平李供奉讀其静夜明月穿雲翠
微二咏至以為神仙歴千餘載而汪伯玉以閎深傑異
之才壁立嘉隆諸子之際風骨稜然典刑大雅重以兼
收廣納流壤靡遺一時彬彬家隋珠而人和璞葢司馬
之勛于是為烈而詞塲接踵有指不勝屈者矣乃余獨
以吳生德符為難能吳生溪南巨族也少從父祖業鹺
客武林歙人占籍武林亡慮十三四率富商名賈以貲
力泉貨自雄子弟遊閒鮮裘馬飾輿𨽻挾毛嬙子都張
吹六橋三竺間㨿湖山為湯沐最上畜書畫鼎彝然香
煮茗容與太平之世而生顧翹然自奮于詩歌凡衆所
競趨裘馬輿𨽻毛嬙子都亡一足芥其中而滑其好卽
書畫鼎彜指一間染焉而有未嘗數數者僦居委巷􁇅
一室青苔黃葉中撚髭擁褐朝呻夕吟夢寐所游從羮
牆所揖遜亡非漢魏盛唐也者其口呐若不能言而縱
談古今則懸河注海而酌之莫窮其際其容瘁若不勝
衣而揚扢千秋之上則撫劒顧盼而追逐作者于九原
其意矯矯舉一世鮮當其衷而獨以昌陽棗芰之嗜偏
注于不佞其為詩掃去一切巧曼浮詭尖纎之敝習而
力追大雅之上乘醇乎太羮𤣥酒之遺味沖乎高山流
水之遺音邈乎土鉶瓦缶之遺軌沈而深之擴而大之
其必傳于后世斷斷乎其亡惑也嗟乎詩至嘉隆聲律
之途斯為極盛而薰蕕禾稗並蔓叢生間者二三遺老
相繼喪頽子夜繁音淪浹心髓卽豪傑儁流時溺其說
生也獨崛起紛華靡麗之交正色抗詞推而遠之匪其
勇兼人其才軼俗其識曠世足萬一語此乎此余所為
戛戛嘆其難能而每讀其詩輙為之擊節而三倒也俾
司馬公在且把臂入林延之上坐惜乎其弗可復作徒
使生以昌陽棗芰之嗜日偏注于不佞不佞于是倀倀
乎有餘慨矣
　　　毉括序
毉肇迹軒農長沙發其獨智首揭羣方津筏千載繼之
稚川之肘後思邈之千金洎近代劉張四氏備矣顧載
籍浩如伏習者類不無望洋之嘆而晚近世病情紛拏
百變刻舟緣木又往往以陳言束之此易水張元素氏
所以有古方今疾之嘆也新都張君柏弱冠客遊吾土
輙以毉知名淛中今年垂七秩矣生平湯劑全活自通
都大邑以及下里窮鄉殆不可數計迺君恒不自滿足
復慮一人之仁蔑能遍咸㝢内則以間日類集試騐諸
方括為短歌數十百首至病情稍涉疑似反掌死生者
又緒為諸論以剖析之其取效若符左券其闡微若燭
秋毫且俾世之學流一披閱間旬月之功可人人抱其
術以仁壽天下噫是何其慮之精而識之邃也明興才
諝輩出自學問詞章以至百家衆技類能駕軼前古獨
毉門眇覩其人王綸氏之襍著徑捷旁通最為方家尸
祝而推之近日稍扞格而難行葢陽有餘陰不足固彥
修不易之定論而寒涼膠膩鋭情尅削或反以伐其天
和楚失而齊庸得乎此余身以疾嘗而洞徹其脈理者
知李朱二氏世靡得而偏重明也君治毉一以補中為
槖鑰而旁擷諸名家佐之故病者獲其診視雖未心奏
奇旦暮而算計見效往往迄於萬全其賢于剽輕詭遇
之夫不待明知而後策也是編行君之仁且遍咸㝢内
卽長沙諸公不得顓耀其美而余之言亦且與之俱遠
故不辭而序以復之
　　　印譜序
印章所從來遠矣自李斯以昆吾刀刻秦璽兩漢而下
官私傳流博雅之士代有編集若王順伯呉孟思宋元
諸模譜迄今雲間印藪㑹萃古今參伍載籍斯以勤矣
迺余自髫丱客長安三十年來耳目覩記亡慮千百顧
氏所録什九未遑葢承平奕葉陵谷逓遷蟲魚科斗之
迹襍出于荒林大隧沈沙斷甓壞礎間固非一人聞見
能盡蒐括也鐫印入國朝亡出長洲文氏父子世濟迨
今後禘禰二家大抵待詔之工法為政博士之妙意為
師法勝者往往局于法之内而精意時詘而意勝者又
往往溢於意之外而成法時乖劑二者而酌其中俾法
不泥意而意能無骩法斯上蔡之真源而長洲之喆𦙍
矣四明張大木年少才高以篆刻遊燕中余邂逅于黃
生六治館軒軒然霞舉埃壒人也已視余所鐫諸印淳
質典藻俊而弗冶宕而弗流一展翫間古色蒼然隠映
睂睫葢庶幾哉能劑量於法與意而獨擅其解者異時
繇文氏而努力前規以馳騁於六代漢秦之列余固未
知其稅駕所也大木將歸越持譜詣不佞頓首曰入長
安遘逢胡先生大幸遇胡先生而蔑能隻字等之乎亡
遇耳願得數語勒簡端梁也終身奉之噫子雲老不解
事僕僕長安市卽奇字多識其何以語侯芭生生歸矣
宿㫪粮曳芒蹻長嘯入四明洞天讀靈文於上清石室
迴視人間世六書得無復躋一格耶審爾其更鐫一石
曰石羊生後身以寄我
　　　兩都游草序
此張孟孺兩都游草也先是尊人佐虞以詩名鵲起介
胄司宼王公蓋嘗上客客之而淪躓中道余每讀伐檀
諸集輙恨與若人並世而不獲把臂于東西雙弇間比
入都晤俞羨長亟稱佐虞伯子孟孺其材詣亡謝迺翁
余私衷愈益嚮往焉顧一水盈盈卽奇偉菰蘆亡從物
色是秋始遘伯子湖上未及問姓名别去去明日而羨
長以八行來謂乍所邂逅卽孟孺其人今且持所業謁
門下矣余倒屣出迓視其狀孤雲野鶴翩翩然亟拂席
命坐坐定命酒酒至命酌微醺抵掌揚扢古今語語埃
壒之表余傾耳側聽不自知膝之前於席而席之前於
賓也巳孟孺袖中出一編長跽進余曰惟先君子之臭
味門下也敢介俞君而以蠅附請余展巻疾讀之韻高
而曠思沈而澹調逸而新如片石孤峰清池皓月興象
泠泠標揭人外卽驟見似坦易無奇也者而微詞雋致
引之彌長而繹之彌遠達其材竟其詣亡論跨竈異時
以較孫仲謀氏之于破虜堅庸詎難于步伐也嗟乎詩
自三百下迨𢎞嘉漢唐以還于斯為盛頃者儀璘匿景
燐爝當空衺詭尖纎之態沁人心目孟孺方考業兹時
而亭亭獨上一舉而盡前之非誠所謂穎脫于塵坌而
軒舉于闤闠者哉憶瑯琊次公疏世說謂𤣥晏文匪三
都亡傳理余絶嘆為名通兹孟孺兩都雖寸臠片胾居
然有振衣千仞意而余言謬以糠覈抗顏前導而弗辭
者知孟孺之必傳于是編而不佞且並傳于孟孺也
　　　李仲子集序
吾郡李仲子能茂天才瑰邁奔逸無前自束髮為詩歌
已駸駸有吞虎食牛氣里中先達或以年少易之覩其
落筆吐語驚人句相屬咸逡巡却避其鋒仲子顧弗以
自足也益肆力劌心友千古士於漢則兩司馬於魏則
三曹於唐則杜甫明則李夢陽李攀龍弱冠補邑弟子
員為督學使者蘇君禹識拔巳縱遊秣陵吳㑹間卒業
弇州四部乃擊節大嘆咤曰起八代之衰者其斯人乎
亟陳啓自通纚纚數千言弇州大奇其材數寄聲不佞
子國有李子子其知之余唯唯庚辰之夏有持刺叩門
者自稱東陽李生余方飲投箸踉蹡出屣不遑倒旣執
手晤言扢揚上下逺自昊穹近迄昭代亡弗懸契則又
起大嘆咤曰與子同里閈三十年而毋相值微今日者
幾失之余非夫哉今而後所不以不朽謝子有如日余
忻然而笑莫逆於心遂定盟焉自是仲子歸彌月輙有
所撰述輙走尺一命蒼頭三百里持詣余凡仲子所為
文大都陶冶秦漢偏長獨造則記問啓札為尤每一援
筆大者河決瀾倒雷厲飈馳卽寥寥隻詞亦委篤雋永
妙思橫流采絢溢發總之神動天隨非斤斤研墨畦逕
者詩歌則其生平精力萃焉七言律之高朗鴻麗五言
律之嚴雅清新高者揖讓開元平者馳驟元和諸子歌
行絶句時有離合淺不逗俗深不墮魔至五言古則幾
逼建安吾婺中千餘年所僅有也總之仲子天才絶出
而又能師古匠今焚舟舍筏厝力篇章故克以少壯之
齡驟臻此域過此以往余弗知其所稅駕矣仲子素蔑
視一第以青紫可芥拾旣數困諸生黙黙也又以好吟
故嘔血久憊卧床蓐間一旦籍其生平製作洎雜文若
干篇緘奚囊授余曰以不朽累吾子茂曩昔所息壤於
吾子者在耳而僅僅若兹命也吾子其謂何噫仲子休
矣千秋之業旦暮且而屬矣而且務攝藥餌抑思慮專
精神而乂年甫壯業甫就名甫走宇内而未克彰造物
者忍以彼其材畀子而竟天䦪子中道乎吾為子序焉
為異日先驅計可也仲子字允達父靑州公亦能詩饒
著述有集行于時
　
　
　
　
　
　
　少室山房集巻八十一
欽定四庫全書
　少室山房集巻八十二
　　　　　　　　　　　　明　胡應麟　撰
　　序六首
　　　黃說仲詩草序
越山川瓌麗甲天下錢塘富春四明三竺南北二雁幽
奇靚峭薄海外内罕與倫迺天台尤以靈蹟著石梁亘
空瀑流畍道赤城之標高揭萬尋曩讀晉孫綽先生賦
輙豪興勃勃如神遊金庭玉壺與二仙姝目成霞外者
亟思拉同好偕往庶幾晨肇之一遇而難其人丙戌計
偕晤李大將軍劇談天台黃君說仲不容口心翩翩慕
嚮之明季扁舟淮汭謁世叔通侯則說仲儼然在焉把
余臂懽劇欲狂中夜造膝𣢾言縷覼洞肝腹已袖出是
編進余曰不佞寤寐吾子三十年于此矣惟是不腆敝
帚不敢有所隠也敢悉索以累下執事余受讀卒業而
三嘆赤城之郊磅礴鬱葱之氣至說仲而彬彬盡洩也
說仲故天台世家蚤歳才情蔚起與蔡儀制稚含王黃
門永叔結詞盟東海上而厥先宗伯公綰實從世叔王
父文成公游世叔以勲胄仗鉞登壇龍門嵳峩一代景
附說仲首居戎幕為上賓操觚授簡而外元戎喜怒一
切置若罔聞也者獨􁇅丈室坐蒲團如苦行頭陀浹旬
足不履户閾童子鑽穴聚窺第聞㗋吻間隠隠囁嚅聲
兩手伸縮往來㨿棐几作推敲狀時而掀髯時而拄頰
得句踉蹡起探赫蹏掌許録之句累成篇篇累成巻巻
累成帙帙成則世叔趣為剞劂行諸世說仲用是愈益
自信發舒瀝思覃精亡虚日亡論魯連卻秦馮驩振薛
毛遂激楚古岩處畸流往往有以殊勛奮記室者而說
仲規圖大業迴睨諸人漠如也今緫萃其生平詩歌為
什亡慮千數計為巻亡慮十數計左提右掣大都得之
世叔為多選體之夷曠雍容長短句之輕新婉達合作
置鹿門輞川嘉州集夐不易辨五七言律絶亭亭獨上
百尺無枝朗抱沖襟汛洗塵俗清者大厯㫖者元和淳
者咸通質者長慶司空皇甫姚鄭復生說仲無忝孟季
鄕先達載式之輩宋渡南號巨擘較說仲才或少贏以
格藐乎卑瞠乎後矣始說仲名籍郡諸生中棄去佔俾
弗習習詩歌詩歌成而佔俾廢迺余􁃓﨑濩落放情宇
宙胥國能家武失之今頭顱業俱種種而邂逅合并窮
途得微赤城之靈果有意吾兩人者之為兹山主耶吾鄉
黄初平煉藥處去天台僅僅數百里旦夕曳敝青鞋入飛
流懸瀑中覓晨肇曩時遺蹟胡麻之粒庶幾一載遇焉即身
後不朽名付諸蝸沫區區人間世雞肋其何足以攖之
說仲亟從余歸矣二仙姝振衣霞外遲余與說仲乆矣
　　　王生四遊草序
余識王山人在癸酉甲戌間始山人在瀫上從諸年少
飲狹斜一日邂逅余當壚酒家問姓名踉蹡前揖曰象
不敏蓬遊江湖習聞胡先生稔矣迺何幸於此獲一當
先生亟罷飲持刺候余門余與語移日壯之以千秋大
業朂焉山人悦盡謝諸年少而從余學詩俄挾䇿辭余
走秣陵謁李惟寅太保聞問中絶三十載丁酉夏余羇
卧武林忽閽者以山人報余聞倒屣出覩山人乘高軒
擁上駟從蒼頭五六翩翩來其風度亡少頽于昔而意
氣神貌油然睟然盎然殆非復吳下蒙也余甚怪且慰
趣呼酒坐山人語之曰自子之去吾溪上一時過從朋
舊聚散浮沈不知凡幾變遷矣而吾與子若魯靈光迄
無恙兹復合延津謂造物者無意乎胡以巧為吾兩人
地若是也子别吾三十載矣中間蹤迹何方交游何人
佔俾何狀其悉有以語我來山人遽從囊中出一編避
席長跽曰㣲先生問之象固且從容請之始象辭先生
走秣陵已遂由秣陵入燕悲歌黃金故臺覓慶卿漸離
不可得則復南邁而之楚浮洞庭汎雲夢吊二妃九疑
藂竹間則復西折而之蜀挽舟巫峽瞿塘白帝躡草屫
三峨􁪽洋洋乎震旦第一觀矣則復益西南折而入滇
窮竟碧雞金馬昆明㸃蒼聲迹幾達于緬甸富良而後
以吾興盡而返吾初服大都五岳之勝得於吾之杖者
亡慮十之九九州之内得于吾之目者亡慮十之六六
合之外得于吾之耳者亡慮十之三生平感遇忻戚紛
糾萬端一于吾詩歌發之是編固曩昔先生餘敎也不
揣徼惠一言附異日青雲之末先生幸卒寵施之余讀
之喟然擊節曰有是哉子之遊也今㝢内名能詞賦不
啻數十百曹大都矜幅尺樹門庭高者自托于狂恠怒
張而卑者纎阿浮狡優童市娼角容澤甚且折輩行捐
泉布博游揚之口于曹丘而韋布之鮮修者酗酒踞坐
藉口灌夫禰衡致廟堂之上吏議主逐客而山林之下
明詔忘求賢葢詩道與游道迄于今胥病矣卒之聲稱
隨冺于月旦而行履蔑能逾尋常固也山人發軔海東
攜一劒自南而北復自北而南至接壤南交西竺而後
返覩其人五尺恂恂匪有乘蹻履風之術而周歴四表
若步武於宫中此庸詎可以聲音笑貌兾耶余讀山人
詩一再過清而婉秀而宕新而弗刻高者毋為亢卑者
弗納于衰葢粹乎一規于風雅之正而絶出于晚近儕
流習尚畛畦之外者固宜愈逺而游亡弗得狎魋結偶
雕題而坦然户國無碍也余别山人溪上且易世卽詩
歌屣倍兹編而足迹自燕吳齊魯外無能越一境余固
甚愧山人者而胡以敘山人詩以山人沾沾余言甚力
也姑援筆紀其歲月且以徵余之知山人三十年猶旦
暮云
　　　林貞耀觀察覆瓿草序
國初稱才之盛者無若吳下四傑嶺南五子咸彬彬合
軌一時云而閩中以才著稱者凡十較二方不啻倍之
而林員外子羽又翹然為十人者之冠鄭繼之王道思
崛興𢎞德嘉靖間迨今日而闤闠詞章幾于家靈蛇户
罔象矣而閩之尤稱極盛者亡若晉安之林榮名奕葉
焜耀于一門三世之中父子弟兄更倡迭和而山林枯
槁之言望之自失若今觀察貞耀先生覆瓿草其一斑
已先生王父文安公尊人文僖伯氏文恪皆以良史之
才擅藻木天聯翩八座其鴻裁巨軸紬之金匱石室而
播之通邑大都者固已人人講習之而先生特以蚤歲
成進士􁧑歴中外已而養高岩穴十餘年所而以其生
平全力萃於詩歌吟咏故尤為精詣亡前其體自河梁
以迄輞川無所不懸解其世自黃初以迄大厯無所不
馳驟其人自蘇李以迄錢劉無所不取裁兹所傳覆瓿
一編不佞麟受而伏讀未嘗不三擊節也五言選體温
裕和平薄太康而上之而五言律為尤勝如茂林豐草
幽谷長松味之亡窮索之逾逺七言近體清融婉亮兼
天寶而有之而七言古為尤超如流水行雲迴風急雪
排蕩莫測操縱自由他如大篇長句鬯麗而舂容莊嚴
而富縟短章孤絶優柔而閒曠逸發而穠纎卽鼎中一
胾全牛固己目中大都先生之治詩才高而絜之以法
氣厚而標之以韻骨澹而永之以思情與景適象與境
鎔比興彌深而觔節靡減葢卓然自名一家而侈大三
世之傳籍第令陸氏兩生見之君苗焚研之弗暇而敢
以三都覆土瓿也嗟夫古今所炫稱簪紳閥閱極於漢
之袁楊顧其人菁華不少槩見唐之竇宋之蘇蟬連競
爽而率壈坎宦途求其膴于仕者一不可得又僅僅一
載傳而驟止以今先生較之通塞乆近其果孰與仲多
故不佞竊以先生一門殆造物者陰縱完畀詎惟昭代
亡兩亘古今罕覩其倫非虚語也而不啻已也先生從
子計部郎天迪方以文辭雄藝苑不佞嘗序其詩謂閩
有兩林員外行且嗣先生之業而益傳之無窮而林之
獨盛於當代也行且不可以世數計敬因先生命序而
陳說私所艷慕如右俟尚論者執余言為左券云
　　　李臨淮青蓮貝葉二藁序
夫絳灌無文隋陸無武才之難兼葢自古嘆之云迺仲
尼稱有文事必有武備詩歌吉甫為憲萬邦而春秋美
晉郤縠敦詩書而說禮樂此其人寧亡一二槩見也豈
歴數盛衰固人材所繇高下而瑰偉殊絶命世之英挺
生間出則造物者亦有時而獨縱其全與漢李少卿首
創五言河梁諸篇上繼三百惜也没身塞外摧敗之功
靡足自贖藥師以雄畧佐文皇混一縣㝢而輓近世所
傳兵法龎猥錯襍薦紳先生罕言之兩君子皆曠代人
豪奮迹行伍揆諸二者猶戛乎難兼若此矧世胄勲華
身際豐亨豫大之朝而坐極膏梁都冶之奉卽父祖箕
裘置為長物而詞章瑣瑣奚足以云此余上下數千百
年而不能無心折于余友李惟寅氏也惟寅故歧陽冢
嫡髫鬌從尊大人楚游白雪山房一編海内喁喁亟稱
寡和旣用才諝受知當路宿衛羽林慨然遐思迹古作
者與余輩結社華陽當代大家名流瑯琊歴下武昌新
蔡長興南海之倫朝分廷而暮造膝而尤喜折節寒賤
士士挾一長操一曲靡不躡屫而走臨淮嘉隆慶厯之
間風雅大𢎞詞塲四闢上自王公下訖韋布洋洋纚纚
同聲合轍咸惟寅作新振起之卽古鉅匠宗工身關世
運隆汚者曷尚焉迺惟寅迄未嘗以文事詘武備自居
督府守陪京極而位元戎列師保百萬之衆操縱掌握
登壇忼慨宇宙肅清當西夏㺯兵東境竊發中原士庶
岌岌皇皇惟寅坐鎮廟堂聲色不動而長鯨折角羸豕
獻俘窮髮頑酋匍匐請命卽古重臣元老身係社稷安
危者曷尚焉迺惟寅迄未嘗以武備輟文事功名日起
閥閱日崇九域之人望焉而震而吐哺結襪念弗少衰
花晨雪郊大集名勝據胡床而揮彩筆一篇一咏甫出
而人争誦之以及羽書紛沓尺素淋漓頃刻百函交授
並發今其製作大都裒成巨集若青蓮貝葉二藁可較
覩已其格也典鬯和平而盡削巉崖詭峻之狀其調也
清融亮節而一掃尖纎浮曼之風其神情之來飈如翼
如如登九成之臺招閬風而飡沆瀣其色澤之傳溫如
燁如如入萬花之谷濯春月而坐氷壺讀之而泠然大
雅之音翫之而雍然泰和之象明一代詩求絶去宋人
唇吻而一稟于大厯開元者舍惟寅將疇歸耶葢語文
事則篇章接軌隴西而勲勞逺邁語武備則韜鈐比蹤
衛國而藻繪彌光非所謂瑰偉殊絶文武兼資崛起于
珥貂橫玉之中而併包乎垂紳貫札之業若春秋雅頌
所稱述三軍司命萬邦為憲者否耶然耶余與惟寅交
緫角迨今逾三十載人謂知惟寅者世莫余若而余亦
謬自謂能知惟寅輙因二集之成而備述其生平梗槩
如右後世子雲者作庶㡬哉以不佞為知言雖然余之
知惟寅與世之艷耀惟寅特功與言二者其篤而論之
謂深知惟寅未也惟寅宿根天植少卽棲心𤣥寂皈依
太上之初故所居齋閣一以青蓮貝葉名之其意㫖較
然可覩異日者屣脫浮榮出函關而化西域卽山河大
地彼且一切空之而奚有于二者噫嘻淺之乎余之所
以知惟寅矣淺之乎余之所以知惟寅矣
　　　瑞雲樓藁序
自昔名世偉人肩將相文武之業者葢莫如漢之諸葛
武鄉迺唐宋以還胡寥寥弗遺見也逮明而吾越兩文
成後先並起括蒼劉公伯溫以雄略翊真主而以其餘
事偕高楊輩振一代風雅于明初㑹稽王公伯安以雄
略戡大艱而以其餘事偕李何輩振一代風雅于明盛
余嘗慨慕兩公兾一為之執鞭弭而阨于世代之弗相
及而猶幸得交王公之後若今通侯世叔君者余讀其
瑞雪樓藁未嘗不三嘆息云世叔為伯安先生冢孫髫
鬐卽以清標令望照映蟬冕嘗邂逅不佞李惟寅第中
恍然天際真人令人俯仰自失稍長輙以弓裘自奮居
恒有馳伊吾絶大漢之想凡所為挽强執鋭披堅躍駿
介胄之士見謂縮朒難勝者率道之談笑間旣身襲龍
陽公封以列侯督樞筦董江防其雄才大略若龍泉太
阿陸試犀兕水試蛟鼉投之所向砉然理解天子亟心
異之未幾遂有總理漕鎮之拜國家西北九邊數十百
萬之衆朝夕待命世叔建朱節震華鼔舳艫載道芻輓
如雲廷中翕然擬之長城大樹迺世叔不惟韜鈐冠世
而間推其餘力于文事尤矯矯絶出一時每臨江而橫
槊出塞而據鞍分閫而運籌登壇而仗鉞以至留賓西
第乘興南樓坐嘯霜空輕裘雪夜興㑹所觸一發之於
詩歌若今黃君說仲所校輯瑞雲樓藁特其鼎中一胾
已余嘗受讀卒業竊以世叔之詩揮洒性靈淘浣風骨
思深以逺緒密以清于情靡弗達而禦之以格于景靡
弗㑹而諧之以調于境靡弗探而裁之以法于體靡弗
備而標之以神莊嚴而清廟明堂華重而大弓寶玉婉
暢而行雲流水奇峭而白鶴朱霞纎穠而芳草落花間
澹而長林藂薄葢世叔於詩歌絶去彫鎪刻削浮曼兒
女之態又槪不為牢慅憤鬱無病呻吟之詞而一稟于
三百篇十九首優柔平中之餘韻真渢渢乎大國風哉
無論諸徹侯中邈焉寡儔藉以韋布苦吟之客挾其一
技以與王公大人争千秋萬世于身後者其能德色所
長以自侈于世叔否耶異時近述遠宗屹然為東南赤
幟俾吾越兩文成故武有所恃以永永弗墜匪世叔而
疇其人耶雖然伯溫氏啓運國初高楊諸子大都因襲
元政伯安先生崛起𢎞正間李何甫洽業己游精太上
駢拇藝文故嘗竊謂兩文成勲伐品流誠超百世而詩
歌猶若弗能無待焉者今六合為家八荒重譯卽世叔
雄才大略嫓媺兩公亦將局於時之亡所試獨聲律自
嘉隆再造㡬奄黃初寶厯而有之當此時氣運之隆較
前人不翅倍屣而世叔夙以鴻篇鉅藻驚弇州之座且
春秋鼎盛中嘗欿然自下若溟渤之受萬流彼其稅駕
之所余惡得而窺諸日新富有挈斯道之上乘主風雅
于一代視兩文成之世奕奕乎有光焉世叔所躬自期
待意在兹乎將相文武之業行且于其身卜之而胡以
云唐宋以還寥寥也
　　　西湖百咏序
武林山川勝絶錢塘天目等區為東南遊賞甲而西湖
之韶靚穠麗尤震旦國第一觀澄波鏡空萬頃如席外
環三竺傍峙兩高𤣥宫梵刹四百八十金銀丹雘照耀
其中恍惚窈㝠殆匪人世始余讀穆天子東方生書輙
謂寓言亡當比周歴湖上迺知方壺員嶠聚窟閬風諸
書所談境界卽此而世人弗詧類馳想于大瀛窮髮之
墟致足哂也自秦并六合祖龍車轍幾遍域中迺燕楚
晉梁往蹟眇覩而吾越遺事簡册班班藉人口吻得微
以神仙藪穴靈藥易求故耶古今題咏香山睂山兩刺
史而下充棟汗牛田氏志餘葢嘗備載顧前人所賦或
總挈大凡或標舉尤最湖中景物軼漏滋多迨今黃刺
史禹鈞百咏出而毫髮無遺憾矣禹鈞故富才情饒纂
述筮仕一州意有弗欲翻然拂衣邁徃大業樂武林風
土妍美遂定居焉紫陽之麓咫尺大堤(闕/)
　
　
　
　
　
　
　
　
　少室山房集巻八十二
欽定四庫全書
　少室山房集巻八十三
　　　　　　　　　　　明　胡應麟　撰
　　序十首
　　　范浚先生集序
婺自劉駱兩才人肇興其後迄以文獻甲㝢内惟吾邑
據甌閩楚粤水陸之衝山川之秀發林麓之窅眇巖壑
之瑰麗風氣之淑清迥出諸邑上而上下數千餘載僅
貫休氏以浮屠稱詩唐末五代間而著述遂亡一顯者
其以著述顯而遺集迄今傳于世實始自范浚先生先
生生宋南渡及考亭朱氏游考亭嘗過先生而㑹先生
出顧案上得所撰心箴讀之大擊節賞嘆手錄以歸今
附載孟氏書中是也是時郡人陳同父以氣豪一代而
尤尊事考亭考亭與同父論學往復劄動盈巻軸縷縷
不啻數萬言皆抨駁不少假同時橫浦張九成金谿陸
九淵輩並負海内聲高位置持其說不相下考亭一切
攘斥為異端距之弗遺餘力而獨先生迺虚懷茹納若
此葢自伯恭敬夫二大儒外夐弗再覩者卽先生學術
醇然度越餘子可弗問知也先生生平所著述甚多多
散軼今存者尚二十巻余讀之其于道德天人之際深
博矣其詩文不甚概于古其持論甚破窽而才藻辭令
奕奕足以發之非齷齪守章句椎樸俚儒比尤慷慨好
縱譚天下事所上皇帝諸書及李富兩柄臣啓抵掌萬
言率引喻古今洞達彼己鑿鑿可見施行至傳翟義說
李孝逸志徐徽猷雄辨瑰略百折弗窮而忠義激烈浩
然之氣誦之猶若浡鬱于簡編而飛動于翰墨是又足
覘先生肩抱之奇偉匪槁首山澤鋭于忘世者也俾南
渡君臣一聽其言而委之以國必載造式微之宋而起
之而徒以空文托諸異代可悲巳乃先生所陳䇿雖廢
弗售而遺集流傳自宋迄今行且與劉駱兩公後先不
朽則造物之庇于先生固逺且大其亦無足悲者矣胡
應麟曰余蓋于范浚先生為後學云余嘗及過其故居
卽今集所繇名香谿者范先生聚族居谿上兄弟同氣
凡十人九人皆登制科躋膴仕獨范先生以布衣終其
身而獨以著述顯今去宋南渡紹興僅數十世而九人
者之名卒而問諸范氏之子孫莫能一對而范先生集
爛焉為吾邑寶玉大弓而九人猶得以科名自列于後
復于兹集乎賴焉於戲輓近世夸毗之子往往挾腐鼠
以嚇鵷鶵其弗思亦甚矣夫吾邑自范先生前歴數千
百載未始有以著述顯者而有之實自兹集始而余猥
以後死而得與於兹也則夫兹集之序非余序之而誰
也
　　　吳中往哲圖贊序
大司宼弇州王公圖吳中往哲遺像自先世兩司馬外
起高太史季迪韓襄毅永熙葉文莊與中吳文定原博
王文恪濟之至祝京兆希哲沈處士啓南唐解元伯虎
徐迪功昌穀王太學履吉李太僕貞伯劉參政欽謨楊
禮部君謙都少卿𤣥敬陸太常浚明桑博士民懌黃孝
㢘勉之文待詔徵仲陸少卿子傳王吏部禄之蔡孔目
九逵俞山人允文皇甫司直子安司勲子循凡若干人
人為傳傳為贊而虚首簡俾不佞應麟序之吳之為國
粤自商泰伯至德建邦逺矣春秋之世闔閭以功札以
言皆皭然懸炳竹帛若伍行人之忠孝義烈言吳公之
文學精華厥功厥言尤非末世人材所及漢唐而下雖
才代不乏律以商周或少降焉至于國朝而吳中人才
之盛斯極槩觀司宼所繪兹圖瑚璉豫章人龍天驥可
歴指數也不佞髫歲讀太史迪功遺集則私衷勃鬱恨
弗一當其人執櫜鞬鞭弭之末至襄毅文莊之勲名希
哲啓南原博伯虎履吉濟之徵仲諸君子之才藝烜赫
乎旂常而縱橫於毫素流風稔澤百世而下尚猶使人
矍然興奮然起獨其體貌之瓌奇神明之煒燁儀觀容
止之肅穆而恬愉散朗而逸邁者業已俯腐草木化為
塵埃矣夫以不佞之生去諸君子僅數十百載一旦而
過吳物色其里閭而推求其屬𦙍尚有弗盡獲者而矧
乎其與人偕逝石火而電光者也迺今入弇園拜司宼
揭兹圖而諦翫之曾弗崇朝而三吳先哲鉅公偉人俊
士一目而在吾睂睫恍乎聚首乎丈室之中而儼乎交
臂乎一堂之上所謂瑰奇煒燁肅穆恬愉散朗逸邁者
往往並其人得之使人羮牆寤寐之念勃焉飛動于尋
縑丈素顧戀徘徊而弗能自已司宼之所為顯暴前修
而發揚潛懿者心甚盛哉雖然兹圖于吳中先達備矣
而揆之太上不佞猶以非其至者司宼起諸君子後鴻
德駿猷懸揭海㝢而文章之盛絶出古今遂舉明一代
製作而商周之葢東南千古大觀至是而後極非可以
吳中一方槩也異旹江左名流有若曹不興顧虎頭輩
以冠世之筆寫先生兹圖之末以附列兩司馬後後學
泰山北辰之仰將于是乎在太史迪功諸君子且側席
避矣鄙劣弗文公命為序謹識所窺測一斑而并發明
斯義于末簡葢當今己有定論無俟議之百世也(司宼/祖父)
(兩司馬/皆列圖)
　　　增校酉陽雜俎序
志怪之書自神異洞㝠下亡慮數十百家而獨唐段氏
酉陽雜俎最為迥出其事實譎宕亡根馳騁于六合九
幽之外文亦健急瑰邁稱之其眎諸志怪小說允謂奇
之又奇者也唐㑹昌而後文章衰颯弗振極矣成式與
溫李輩同時其才力豪勁特與杜紫薇類而學術逺過
之惜其亡所用心而託好于是殆滑稽俳笑之雄耳然
非是亡以抵後人之好而永傳不廢至今夫世固有享
大名顯當代製作盛行身殁而其言繼之泯焉偕草木
腐而小說志恠之書卽筆力逺出雜俎下迺遺籍什九
爛然而其人之才氣豪勁素奇於文而製作末繇考見
者尚因小說之傳而獲覩一斑則段氏之託好是書要
未可以盡訾也昔杜征南勒文于石率一置山上一沈
水中以豫防陵谷之遷毁其苦心為身後謀可謂備極
至于石有時以泐而征南之術于是遂窮然則欲為不
朽計誠亡若著述之足恃而著述傳與弗傳又未足以
盡憑則亡若大肆其力於逺且難而小見其能於近且
易則好之彌衆而其傳可必于後則雜俎之流是也故
大丈夫志於立言固當以删詩書制禮樂為首務(六朝/張融)
(語見/本傳)而業成之後間一染指于斯俾吾之不朽于來世
可以萬全亦豈非征南勒石遺意哉段氏書近多雕本
而魯亥殊衆師儒老宿弗易徵又軼漏㡬過半余谷居
孔暇稍稍據廣記校定之并錄其所謂續編通三十巻
藏篋笥中吊詭士旦暮遇將羣起互傳之若其為說致
詭誕不可盡信則余業蔽以滑稽俳笑之雄君子毋求
備焉可也
　　　羲蒼漫語序
自仲尼出而六籍傳自六籍湮而諸子作不佞幼則沈
酣四部博考古今竊謂子書之變大槩有三春秋戰國
文不在經而在子子不在儒術而在百家漢晉而下文
不在子而在史子不在百家而在二氏唐宋而下文不
在子而在集子不在二氏而在諸儒故夫戰國而上之
為子者子以文唐宋而下之為子者子以理葢文與世
汚隆而理弗以代為升降故也明興而子以文著則劉
青田之郁離崔相臺之士翼以理顯則薛河汾之日錄
羅豫章之困知自餘彬彬未易指屈慶歴以還談文者
盛紀述談理者眇見聞著作旣詘焉迺今讀羲蒼先生
之為漫語也庶幾乎劑文與理有之矣先生英質絶人
弱冠穎脫舉乙丑上第出宰吾蘭治平之績為一時最
中颺歴清顯車轍所輳頌聲塞途一旦移疾山中却掃
閉關盈十餘載旣以朝命强起分部嶺南署面挹羅浮
背枕大庾烟雲萬變吞吐胷中黙照静觀神動天解凡
宇宙之窮際元㑹之運行陰陽之屈伸以及聖真賢喆
之訏謨皇王帝霸之經略極而草木昆蟲勾萌蠕動之
微瑣鬼神僊釋之怪迂亡弗洞極其要歸而燭鑑其情
狀隨所得而筆之書而未嘗以示人也葢先生中歲好
道絶去一切騖名之念淵通綜練不沾沾為博閎深瑰
傑不岳岳為高故其為漫語也文不必戰國諸子而有
今之人所難及者理不必趙宋諸子而有昔之人所難
言者其傳而之于後世也斷乎其亡惑也是書業已為
倪司理强而出諸帳中屬之剞氏矣郭生時騰復謂余
髫丱時先生所識拔士亡一言跋諸末簡弗可也輙因
其請而以鄙說敬質之先生
　　　百家異苑序
自漢人駕名東方朔作神異經而魏文列異傳繼之六
朝唐宋凡小說以異名者甚衆考太平御覽廣記及曾
氏陶氏諸編有述異記二巻甄異録三巻廣異記一巻
旌異記十五巻古異傳三巻近異録二巻獨異志十巻
纂異記三巻靈異記十巻乗異記三巻祥異記一巻續
異記一巻集異記三巻博異志三巻括異志一巻紀異
錄一巻祖異記一巻采異記一巻摭異記一巻賢異錄
一巻他如異苑異聞異述異誡諸集大槩近六十家而
李翺卓異記陶穀清異錄之類弗與焉今世有刻本者
僅神異述異數家餘俱弗行迺其事大半具諸類書鄭
漁仲所謂名亡實存者也第分門互列得一遺二雖存
若亡余屏居丘壑却掃杜門無鼎臣野處之賔以遣餘
日輙命穎生以類鈔合循名入事各完本書不惟前哲
流風藉以不泯而遺編故帙亦因槩見大都遂綂命之
曰百家異苑作勞經史之暇輙一披閱當抵掌捫蝨之
懽昔蘇子瞻好語怪客不能則使妄言之莊周曰余姑
以妄言之而汝姑妄聽之知莊氏之旨則知蘇氏之㫖
知蘇氏之㫖則知余類次之㫖矣
　　　赤松藁序(今名/華陽)
赤松子者神仙傳所稱黄初平叱石成羊事舊矣迺劉
氏山棲志則以赤松為雨師何也夫雨師本列仙傳炎
帝時赤松非黄氏弟兄明甚第孝標博極群書其說或
有所受神仙傳出葛稚川列仙傳出劉中壘晉與梁世
代相去不遠其時書無刻本稚川所録孝標未必見之
列仙籍曰中壘而文匪兩漢要亦晉人偽稱咸不足據
惟留侯辟穀從赤松一語可徵葢二傳皆因是附㑹而
孝標流寓紫薇遂與兹山共敝天壤則人間世所謂長
生誠在此不在彼其有無無足辨也第兹山穹窿延袤
雄峙東南朝真氷壺雙龍三洞天幽深窅絶往往人迹
罔到固宜有仙靈宅之余束髮慕孝標比年病困枕席
翛然有輕舉逺投蜉蝣蟬蛻之想因自呼曰石羊生將
棄室家負瓢笠遍行金華窮谷中物色其人賴天之靈
間有遇合卽留侯所從中壘稚川所傳第居一焉亡弗
可者否則蹤迹孝標托棲遺宅異時獲以片言並峙兹
山例諸不朽安知三氏者所云赤松不偕僕而四乎因
首綴兹篇假以名集而略陳其意如此云
　　　養痾藁序
不佞客歳之秋奉命家嚴治裝北上朝辭瀫水夕次武
林角弓遘疑寒疾陡作始於腠理旋中膏肓二豎恣其
憑陵三彭逓相侵擾驚風同乎宋鷁喘月甚于吳牛延
及孟冬舟抵𤓰步饔飱并廢非赤松而辟穀五旬藥餌
遍嘗類秦穆之復甦七日猶以簡書載至黽勉前發抵
淮臘盡入沛春初適大司空有事河渠築堤濟上舟航
阻絶行旅不通車馬紛紜咸從陸道而余蒲栁之姿不
任霜露蘿薛之性屢夢林泉昔人興盡剡溪尚言何必
見戴況以三折之肱扶再臏之足涉大行之險蘄定逺
之封哉夫孝大於顯親顯非必於三事行隆於養志養
有出於萬鍾且也惟疾之憂逺遊之戒諄諄尼父詎曰
空言畊於寛閒畋於廣莫萊彩用代貂蟬菽水是充牲
醴奉大椿而偕樂樹萱草以忘憂取義達生喻言卒歲
斯亦可矣爰尋初服言返故棲感遇述懷咸綴兹集雕
蟲小道貽誚大方筆研未燔聊復爾耳
　　　唐詩名氏補亡序
唐詩之盛無慮千家流傳至宋半已亡逸度南而後諸
家所畜僅三百餘葢五百之中又逸其半矣今世傳百
家唐詩十二大家二十六名家益以單行别刻纔百數
十而已余夙嗜藝文至于拮据唐業頗極苦心購募殘
編鈔謄秘錄之外凡散見諸書附載羣集稍堪巻軸靡
不窮蒐摠之不盈三百之數間閱宋人書目有製作至
繁而字里行藏邈無可考者嗟夫昔之文人學士平生
精力咸萃兹途當其馳驟名塲飛揚藝苑隻辭之懿半
簡之工咸以紙貴雞林價傾洛下孰不懸衷結念宇宙
自期詎意零落異時遽同草木鴻函鉅櫝散若晨星充
棟盈車鞠為黃壤此太史所以蹲躅於名山元凱所以
欷歔於片石者也夫一綫尚延千秋如在義存後死忍
没前規因據三史藝文五家經籍以及列傳野記之中
凡遇編名輙加捃拾芟除複襍融㑹有無具列兼收以
貽同好夫載籍云亡姓氏昭灼後之君子披覽斯文興
言曩哲倘可以慰作者于九原遡遺風于百代如曰踳
駁淆亂速朽為宜則杜李以還例應焚擲余固亡所容
余喙矣
　　　青芝稿序
芝之靈于羣卉也則古以瑞稱矣三秀之柯燁燁煌煌
陳於合宫薦於清廟肖其形摹其事而侈諸四方卽五
尺童子有弗徵其瑞者乎而吾以芝之靈也匪僅瑞于
一世已也厥有大於是者焉增城閬風𤣥圃羣玉諸洞
天福地絶㝠之巔無底之壑日晶月英磅礴輪囷勃然
而芽蓊然而茁如道家者流亟稱五芝之屬樵靑牧豎
所不能窺達官貴人所不能逢而明王喆后所不能必
致惟列仙羣聖時得茹之壽至與元化相畢此其瑞固
以百千萬世計者也而匪僅僅焉瑞於一世已也厥今
之業儒者起佔俾奮賢科往往績三載之勤乘一戰之
捷大者君剛成侯平津次亦序鵷鴻驂驥騄經綸際九
域而黼黻橫八荒非芝之陳合宫薦清廟而五尺之童
共徵其瑞者乎周之雅魯之頌楚之騷漢魏晉宋之樂
府五言唐之歌行近體絶句作者人與代偕逝並遐而
姓名族里亘于今而為烈彼其帶礪湮鐘鼎蝕而片言
隻字之懸於大造愈乆而愈無窮若是者將無列仙羣
聖所茹之芝百千萬世以為瑞者也噫瑞而計諸百千
萬世幾於無何有之鄉廣莫之埜驟語之乎少年鋭進
之夫彼執以為詼彼執以為幻將羣然而譁而誚而侮
而孰從信之葢余讀余郡張生詩而異焉張生用善于
宋太史公為同里瑰葩逸藻挺出于輩流甫弱冠緝詩
成帙而命以青芝是固弗沾沾一世而蘄瑞于百千萬世
者也匪直惟弗譁且誚且侮而已余讀生詩一再過光
黯然而幽色黝然而蒼味泠然而沖雋然而旨厥有當
于芝允矣輙因其請之力也而序以復之
　　　二酉山房書目序
自羲皇畫卦書契肇與周衰仲尼轍環列國退而定六
經程百代說者以為墳籍之始余考緯書古文開闢以
至獲麟葢三十七萬餘歲云諸史如合雒禪通之屬絡
繹繁夥至帝皇封禪文字萬有餘家仲尼觀之不能盡
識則上古之書其數不可勝紀後世迺謂三代以前無
書可讀者不深考之過也秦不師古燒燔詩書項氏繼
之咸陽三月先王典籍實始蕩然漢興除挾書律武帝
表章六經諸子往往出於破壁壞冢不數十年而劉向
氏七略遂至三萬五千餘巻非古人述作素盛故掇拾
煨燼存者尚如此哉王莽之厄至於東京班氏藝文視
前僅三之一厥後魏晉六朝兵革劻勷􁨞燬􁨞收不盈
七略之數元嘉中謝靈運摠萃書目六萬餘巻齊王儉
所録萬五千七百巻梁任昉二萬三千一百六巻昉儉
並稱博洽與靈運時代相次不應多寡殊絶葢靈運總
萃一時所藏而昉儉芟除重複故也隋嘉則殿藏書之
富至三十七萬餘巻其正本亦止三萬七千惟開元帝
累葉承平異書間出一時纂集及唐學者自著八萬餘
巻古今藏書此為極盛趙宋諸帝雅意文墨慶厯間崇
文總目所載三萬餘巻累朝增益巻不盈萬宣和北狩
散亡畧盡至淳熙四年書目成乃得四萬餘巻葢歴代
帝王圖籍興廢聚散之由大都具矣夫以萬乗南面之
尊石渠東觀之富通都大邑之購求故家野老之獻納
而累朝著録不過如此葢後人述作日益繁興則前代
流傳浸微浸滅增減乗除適得此數理勢自然匪力所
强也至薦紳先生博物君子收藏遺書若張華之三十
乘任昉之四萬巻鄴侯之三萬軸宋公垂葉夢得尤延
之代稱宏富大略相當若漁仲氏之志略端臨氏之通
考則又槩録前人不必代之所有家之所藏也余嘗總
覽歴代藝文以及諸家所録而參之當代經則十三家
註疏外丁孟夏侯傳授僅著空名其餘六代以還流傳
絶少惟宋儒諸說盛行海内大槩存者十三史則二十
一代類梓於太學單行於各州編年自荀恱袁宏至司
馬朱氏不過數家而諸起居註實錄野史之類傳不能
半大槩存者十五子則老莊列氏外宋鈃關尹淮南吕
覽盛行星厯䜟緯間多湮没而漢唐宋諸小說紛然畢
出傳者殆十之八惟詩文諸集六代以前甚寡唐宋至
今迺始大盛而最不易傳卽唐詩八百餘家宋人有得
五百家者余方極意搜訪手抄集録僅得二百餘家文
集則唐以前存者不過數十家而宋元諸名公不必能
文之士皆有集行世迨今尚數百家而國朝尤盛葢世
代逺近然也余自蚤歲營心載籍累銖積寸至四萬有
餘巻雖今人所自為書居三之一倘有以釋道二藏來
售者盡鬻負郭之產以當之則余家所藏幾可與前代
等不可謂非布衣之幸也第凡物盛必有衰聚必有散
卽前代帝王名公鉅儒竭天下之力畜之而一旦且散
軼而不能保則余今所得庸詎可據為已物因略敘其
意錄四部書為二酉山房書目藏於家
　
　
　
　
　
　
　
　
　少室山房集巻八十三
欽定四庫全書
　少室山房集巻八十四
　　　　　　　　　　　　明　胡應麟　撰
　　序六首
　　　大中丞劉公奏疏序(代臬長/梅公)
萬厯乙未春河間劉公奉上命以大中丞來填越公至
則周視境内而條畫其便宜凡先後數十百疏先後數
十萬言詔一一報可越三載威惠誕敷環海以東鯨鯢
之属竦息待命于是藩臬庶僚某等咸請公頒刻所上
封事揭四裔而垂千秋不佞得以次伏讀卒業嘆曰猗
歟盛哉文章之用其最鉅者宜莫如經世之文其最鉅
者宜莫如奏章唐虞三代都俞一堂亡論漢則賈太傅
之治安偉矣顧其言弗効于用甚且弗能一日安其位
于朝廷說者謂長沙通達國體王者之佐而立談太息
則自用其才者非也唐宋以還其人之傑然名世而疏
草之燁然名家者亡若忠宣陸公文正范公迺陸公生
唐季運身際庸猜晚輯方書以避讒搆君子弗能亡憾
於其君范公當宋用兵西夷跳梁先憂後樂卒爽成言
君子弗能無憾於其國兩公而外卑卑載籍古今名實
罕覩其人若夫肩皇王帝霸之猷事神聖英毅之主際
鴻龐熙皥之㑹而樹倜儻無前之烈者舍劉公奚適焉
不佞某謭劣無似無能為公役萬一第讀公封事而知
公有大造于越者六事曰覈吏治也曰振民窮也曰練
師徒也曰肅戎政也曰汰冗濫也曰䘏災傷也嘉隆以
降吏不迹古窺瞷成俗媮惰相師戸口為增薰蕕錯列
公於是有覈吏治之疏錢塘具區海㝢樂土歲比大祲
重以疫癘流莩枕籍蒼赤嗷嗷公於是有振民窮之疏
㑹稽甲楯觸鬭成風綦隆日乆縱弛濳滋卒弗服習將
且予敵公于是有練師徒之疏勾踐遺敎君子六千一
二狂狡脫巾潢池首惡就金餘孽觀望公於是有肅戎
政之疏承平極際姦蠧藂生費出無經吏緣為市詭竄
名籍坐縻縣官公于是有汰冗濫之疏全淛居氓枕江
抱湖洪水時行灌溢川澤黿鼉雜處人不聊生公於是
有䘏災傷之疏加以大庭之上萬機旁午時務孔殷朝
鮮亟則公有排難之疏日本張則公有戡暴之疏戍兵
發則公有善後之疏鑛使臨則公有豫防之疏自公之
開府兩越章亡慮數十百上上亡慮數十萬言大都纒
綿于憂國激發于愛君普訊博諏長慮卻顧務鑿鑿可
見設施而弗為迂逺矯伉之談以詭衆昵俗故上于公
之誠亡弗格而議亡弗行亡論洛陽少年卽陸范兩公
未覩其弗貳弗疑若公被遇於今日也距兹三載大淛
東西吏職民懷師武戎戢冗餉畢空天災潛弭風聲震
乎遐貊而窺伺絶乎近郊匪所謂仁人之言其利甚溥
社稷之臣以安為悅者哉且賈生少年鋭氣一蹶弗伸
兩公陳力富强弗獲乆于其道致厥就寥寥簡編公以
三十之齡建旄秉鉞而老成持重絶無沾沾喜事之心
卽方今勳業爛然異時達公之年而竟公之緒寧詎弗
逺軼西京近軋唐宋而與周之吉甫同為憲於萬邦也
不佞某寤寐三代之英乆矣顧濶焉未覩何幸于昭代
一遘逢之而于公一親炙之敬綴不腆之詞當左劵于
琬琰之末
　　　送大中丞山西萬公經理朝鮮序(代/)
今天下稱極隆盛際矣四荒九域玉帛來王蠕動含靈
咸若大造獨倭奴負固窮島包藏禍心比者徂伺䲭張
躪我藩服上赫然震怒特簡重臣以經理為名提十萬
衆張皇境上閫以外若鉅若細聽便宜凡諸罪人務在
必得戊戌秋銓曹以員缺上聞上博綜羣議僉謂今大
中丞山西萬公威望夙著宜徃詔報可公受命趣裝刻
期明發某不佞忝公屬僚快覩公被遇上知樹壯猷絶
徼外則於啓行之次作而言曰聖天子之以東伐畀萬
公也豈不誠為社稷得人哉夫才不虚生變不虚兆故
非常之才生必有賴非常之變兆必有繇故瓌瑋鴻碩
冠世之勛非紛紜盤錯亡繇以自致摧陷廓清救世之
略非橫決潰崩亡繇以自顯斯兩者其人其事始恒互
相需而卒未始不巧相值也不佞恒竊志三代之英而
下上其世若成周吉甫為憲萬方尚矣春秋而降郤縠
氏之詩書諸葛氏之禮樂葢彬彬焉彼其人皆絶類離
倫文武兼濟出而將入而相定傾弭變業亦如之明德
郅隆人才盛極以不佞耳目覩記當今之世躬非常之
才遘非常之變偉然以七尺軀負天下望如古所稱社
稷臣者舍萬公而疇屬焉公生長西陲服習介胄髫鬌
卽以儒自奮高步詞垣器度巍峩望之若岱宗溟渤莫
知顛㟁而下士若渴蹄涔蟻蛭具網畢羅先是上雅知
公才拔自曹郎專制一面垂十餘禩狡夷狂噬用觀察
舊使超大中丞履任未朞海波澄澈兹東藩移鎮節旄
所指長虵封豕亡穴自藏不佞奚容緩頰第以非常之
數窺測天人而知公之樹壯猷威絶徼者匪偶然也倭
奴古不經見陸梁元初蒙古驅混合之鋒乘全盛之勢
曾不能折其半鏃高皇帝肇造函夏沿海諸衛遍置重
兵慮深遠矣俄而望海堝之捷屠磔靡遺嘉隆以來實
始滋蔓吳越七閩戰亡虚日邇復掩襲我藩邦蹂踐我
邊域六師萃止猶揚鬐鼓鬛拒死岩城之中自北邊受
盟未有暴戾獰頑劇于斯宼者揆諸世變允謂非常而
公適以非常之材遘兹運造執言問罪奉行天誅是役
也庸詎直撫靖遐方掃除逋孽已哉樓船十萬飛度重
溟生縛酋豪俘獻闕下列扶桑為郡縣編窮髮于版圖
復千八百國之封疆蕩六十四洲之氛祲較諸城濮創
荆瀘水禽獲彌有光焉凱旋之晨勒石大荒紀頌聖天
子功德文焰武烈震耀簡編所謂萬邦為憲吉甫其人
非耶所謂才不虚生變不虚兆否耶然耶迺公以七尺
之軀係中國安危先㝢内憂樂當宁恃為長城蒼生庇
為大廈孟軻氏亟稱社稷之臣匪公之攸屬而繄誰屬
耶不佞幸以臬僚朝夕接見奉公敎甚乆而狎公愛最
深是役也旣為聖天子社稷得人慶又為公奠安社稷
以上報聖天子知遇慶敬於馬首之東布斯言高牙大
纛下以壯公行色
　　　送鍾天毓歸苧羅序
余自丙戌罷歸不上春官者凡十禩甲午奉大人命靑
衫蹇衛蹩躠入長安中則曩時髫鬌交游悲歌屠狗之
倫什九物化間一二存者李大將軍輩僅僅如魯靈光
每曳屐黃金故臺盱衡四望陰風颯然萬里北至若相
對欷歔于華陽碣石間嗟夫犬馬齒旣日益增而前輩
風流浸微浸滅若為得盛年好學瓌邁不羣之士提衡
揚扢以庶幾疇昔之譚天卽繇此終身吾以為遇之旦
暮已迺今而邂逅鍾君天毓葢庶幾其人焉天毓故貴
介公子尊人觀察公歴仕通顯聲實彪炳一時天毓少
厭芻梁凡世所艷趨狗馬子女玉帛諸好意所嚮宜亡
所弗極顧一切掃去而獨沾沾以不朽自期弱冠身所
師友旣已盡越之雋豪而猶以未足居恒念大丈夫生
明盛操七寸管樹百代稱必游道盡一世而後亡遺憾
惟是皇都四方之極而太學又四方賢士所走趨吾方
欲盡交一世獨奈何局促轅下以不貲奉妻子耶亟長
跪請觀察公從二奚奴束書擔簦下金陵渡揚子擊楫
長淮大河馳騎東北走青徐齊魯衛趙之墟所至發為
篇章盈篋盈笥旣抵燕市入成均公卿而下列署之英
六館五陵之彥嚮慕之如饑渴就之而發其櫝藏靡弗
恍然自失曰鍾君信盛年好學瓌邁不群士也君旣度
爽神清尤敏妙饒能事行草珮鐫聲歌琴奕多所嫻習
而賞鑒其精高辛顓頊夏后之鼎彝柯亭之材赤堇之
冶漢碑唐碣五代宋元鍾張顧陸吳李米趙楮墨絹素
之遺一望而核其真贋緣是士益嚮附之出其下迺君
雅不以自多日鰓鰓然以弗獲盡交當世為憾一日與
余把臂通侯宋君座而喜可知也詰旦踉蹌攝衣冠伏
謁余寓曰英不敏越中豪儁無所不締交顧獨弗能得
之胡先生賴天之靈長安中望見先生顏色先生幸卒
賜一言旣英垂槖以覲觀察公於生平無遺憾嗟嗟天
毓不佞故嶔崎歴落魁也世所稱狂而可笑宜莫余若
者子獨惡所見而樂聞其言而驟欲得之自余三上春
官而髮幾種種燕市悲歌屠狗之倫什九物化亟思獲
一盛年好學瓌邁不群士與游迺吾鄉有天毓其人而
又雅好余若是余則惡能以黙黙也天毓行矣都人士
業皆有言為天毓壯行色不啻和璧夜光惟是鄙人之
言靦焉以糠覈先之觀察公驟而讀之其能無掀髯噱
耶雖然余與天毓家相去僅五百里而遙異日者操扁
舟負瓢笠訪天毓苧蘿之下彼姝之子翩翩然出而迓
焉卽曩時擊筑屠狗之倫群起要余余弗與易矣余且
從天毓老矣
　　　壽郡伯張公五秩序(代陸/太史)
萬厯十有二年甲申六月實維大郡伯桂林張公五袠
初度之辰諸邑屬吏汪君可受輩謀祝公遐籌躋於大
椿㝠靈以仁壽當世則相率問序於余余不文不能稱
公壽顧竊從諸大夫後窺公所為治婺與婺人所為祝
公而卜公獲算于天未艾也夫今之太守非虞廷所稱
牧伯周諸侯漢二千石哉坐黃堂駕五馬裂千里而為
封疆秩貴倨至亡二也顧守之秩于民若甚尊而守之
職于民則甚親晨興坐堂皇閱簿書發號令午而聽訟
獄一政失環一郡氓庶怨咨之一政得環一郡氓庶愛
戴之愛戴之弗已則羣起咏歌之又弗已則羣起祝頌
之故夫仁逮一鄉者頌止于一鄉一邑者頌止于一邑
守之仁則一郡之民千萬姓之口同祝而蘄其壽者也
以千萬人蘄一人之壽則壽雖諸福之首造物者亦靡
得而靳其算矣太史氏曰以余所覩記于今良二千石
張公厥其人哉張公用經術起嶺右服官南昌治平為
天下第一入拜臺御史所在捐小苛崇大體務矜惻廣
惠懷至解剝忠邪振飭紀法則風裁稜然山立岳峙弗
可奪卒用此失當事心謝病去天下望公為祥麟威鳯
而公終不忍抱其仁民之具小試而藏于一壑一旦竟
驩然出上方念婺越東巖郡非公莫可輙以婺八邑畀
公公始下車趣行郡覩學舍庳陋嘆曰婺為文獻藪窟
自沈隠侯以風流倡唐宋勝朝代有其人國初文士雄
跨海内而胡近寥寥也則黌校之地非耶爰相厥宜建
鳩工庀材新之不日且為㑹城中羅一郡之秀而月課其
殿最士自是喁喁嚮風矣則又以為紀綱之淪斁繇胥
𨽻之作姦也于是汛狴犴肅科條畢慮殫精旁睨却顧
爬搔蠧穴遏絶倖門大猾巨狡奉法惟謹則又以為左
右之售欺繇賓旅之壅遏也于是繕輿梁飭郵傳一命
而上通刺請謁握髮倒屣發膽露肝八荒洞如蔀隠畢
達而又以其間勸農桑行賦稅訪耆碩卹孤嫠挫豪彊
格鈔竊葢張公之為婺曾不再歲而士奮于庠氓飽於
野旅優游於途貪虣革盜賊屏縉紳作氣諸執事師以
成風太和之象旁皇四境樂惠之聲浸滛九野公之仁
無所冀于婺而婺人沐公之仁不能不頌公而快覩其
壽而造物者亦不能不為婺人而陰以上壽畀公天子
旦夕用潁川故事徵公入禁庭筦樞軸公之仁一郡者
且將擴而仁天下而公之壽亦且將由五袠而六而七
而期頤而五百八千歲為春秋而綿綿未艾也諸大夫
仁壽一世之祝意在兹乎抑余有進于是金華之山突
兀巉岩穹然造天夫非皇初平叱石沖舉地耶公始稱
壽而適守兹土其偶然耶抑造物者有意耶有如公由
此極人臣備五福一且念婺舊游曳杖而尋所謂金華
赤松子者余雖老尚能候公朝真諸洞間以快覩大還
之為公有當不啻如大椿㝠靈已也於是諸君起再拜
曰偉哉太史公之言壽也敬載斯文觴公郡庭為八邑
大夫士倡
　　　送大參李公擢楚中㢘訪序(代/)
萬厯丙戌冬十月大冢宰以湖廣按察使員缺聞皇帝
曰楚幅員遼鉅冠㝢内厥民剽輕厥俗獷悍洞庭雲夢
大澤間奸宄伏匿竊發責咸委按察使非他方比其慎
擇大藩之良以往于是吏部上浙大參李公名詔報可
時李公職分守越以東三郡婺實公首治地八邑令長
方君輩驟聞公行戀戀如奪怙恃相率走書幣太史氏
乞一言太史氏辭弗獲則進幣颺言曰夫諸君亦知聖
天子與大冢宰庸李公意乎國家昉古建官外藩自郡
縣而諸司無慮十數而獨按察稱外臺外臺吏自清戎
督學而諸道亡慮十數而獨按察使稱臺長按察使之
職上之則奉行紀法昭聖天子威命爽靈下之則佐兩
臺覈羣吏禁非剪暴鋤惡刓弊剔蠧環一省之中數什
百萬之衆俯首聽命于三尺之牘其權至崇峻亡抗而
其任亦至叢鉅不易勝也世儒斤斤論治體非寛則嚴
按察司獄訟視刑書勢不得越嚴而任寛然咎陶理官
也重華之命一則曰惟刑之恤一則曰刑期無刑此曷
以稱焉夫務姑息溺長厚其弊也選懦無當或靡稱國
家任使而工督責習文深武健暴伉任法寡恩卽貪夫
墨吏望風解綬大憝元慝屏息于潢池之畔謂培植國
家元氣何故夫按察之職寛者體也而嚴者其用也仁
以䘏矜義以剖鉶内奉無私外秉至明聲色弗動而訟
簡刑清百度以貞豈直惟按察一方執此提衡天下易
易耳則李公其人哉李公繇名進士起家江右始以御
史按楚楚人業家頌而戸祝之旣出守吳興備兵海上
所歴治行無弗稱天下第一者比分部東越下車之始
三郡士民喁喁迴視易聽公日坐堂皇夕引賓客糾劾
靡事而汙灠鐬心鈎鉅弗施而虣猾屏迹耳目罔寄而
隴畝隠憂閭閻疾苦洞達于函几之上葢李公之為治
不為小惠而為大德不務小察而務大綱寛而有制嚴
而不廹黙養寧静和平之福布于令甲播于謳歌以故聖
天子燭照萬里大冢宰衡鑑百執咸以臬事非李公弗
勝也夫全楚之任非浙東西比而按察使之重加於藩
參顧李公視之曾不足當小鮮何論盤錯李公第行矣
躬其化導何逺弗平勵其風猷何氓弗率彼剽輕者將
革而歸厚獷悍者將淬而好禮洞庭雲夢湯湯王澤詎
惟永絶萑苻之警寧静和平之福昔被于越之一方今
且洽楚之四境矣雖然兹不佞抵掌楚事耳有如聖天
子軫念海内晨下尺一書以臯陶舉公以社稷累公上
佐當宁格心之化俾國家刑措不用如成周公之澤庶
幾盡究哉則是行也楚實始基之矣
　　　賀張明府子環考績敘
葢嘗聞之太上有立德次厥有立功次厥有立言夫三
者則德也始基之矣匪託之乎言亡以垂百世永千秋
德矣言矣功弗効于行事將德為徒善將言為徒文夫
庸詎可以輕重後先論也要以其二在人其一在天適
逢而交搆古昔難之以余所覩記若今華川張侯葢獨
操其盛者哉矦家世溫陵溫陵才諝藪窟賢科自奮往
往數十百曹而侯尤名能邃于其業戊戌掄魁制義亡
弗人人誦者侯自眎彌益欿然以趙宋度南幅員僅三
之一而大儒崛起閩遂以荒服配魯鄒明德郅隆追蹤
三代胡紫陽而後繼作寥寥也則苦行湛思枕籍其遺
編而摳趨其故躅凡域中雅言名理者亡論舂粮躡蹻
必虚往而集其長復以當今之世士持學術則擯詞章
掞詞章亦絀學術是二人者所為皆過也蚤夜皇皇程
古匠喆上遡秦中歴漢下訖唐而一稟之乎風雅之優
柔謨誥之渾噩葢侯以眇然一身交負並荷曰德曰言
咸足乎已矣迺侯之器亡弗苞材亡弗繕厥功之首試
吾得諸華川士民又有更僕未能盡者焉華川婺東岩
邑其風樸其俗獷其訟獄繁當嘉隆末造數與島夷角
壯者負戈老羸轉徙戸口凋閭閻匱壕隍亭傳曠弛弗
營侯下車周覽愴焉而㑹上所遣中貴人適以采鑛至
鑛議所繇起者婺諸山皆峒空獨華川南麓傳有金銀
氣覆其上浙以東俠徒亡賴甘心奇貨乆而中貴人銜
上命來衆益洶洶將復釀戊午之變侯推几勃然曰何
哉彼所謂鑛者是倡亂之囮也矧邑瘵若斯黙弗言焉
用令趣上書當道極陳鑛不可啓當罷狀卽罷鑛有他
令以七尺軀當之當道韙侯議力争之中貴人役中輟
四境大驩侯旣沮止中貴人則晨起坐堂皇朝吏役而
示之政曰訟之繁也匪民之訐也繇聽之失其平也于
是開誠布公屏姦燭幽醳滯囹圄一空前此邑中有大
獄株連千家侯訊得其情立破械縱之而以反坐坐誣
者民志大畏無情之詞噤弗敢吐矣侯則曰未也民之
獷也吾且以仁讓師之于是享儒先肅耆舊比邑諸黔
首而勞以鄉方朔有期望有㑹歲有稽不逾時而郊圻
之内揖遜藹如侯又曰未也民之樸也吾且以禮樂文
之于是隆師傅攬俊髦羅邑諸青矜而劌以藝業日有
程月有課季有録不逾時而里社之間絃誦彬如于是
諏農隙視公餘發贖鍰振廢墜弊者更之庳者拓之高
者培之下者浚之茀者除之溱洧之間乆病厲揭大捐
俸入鳩工庀材梁成其上萬衆賴焉葢侯之試邑甫三
載而訟息刑清化洽政成百廢具興頌聲沸騰監司徵
侯績茂異考上上報銓曹當宁紀侯名姓于御屏之上
計日下龍章貤象服顯揚之孝光於四方君子謂侯德
立而弗為徒善言立而弗為徒文功立而弗為徒効握
三事之全胥不朽之盛垂百世而永千秋若侯者誠瑰
邁倜儻振古傑出之士匪有待而興者也不佞跧伏草
茆凡郡邑大夫靡敢冒昧通一刺獨于侯忻慕為執鞭
而纂述其行事實于中有深締焉敬因二太學之請而
首揭其大如此若夫牛刀之割發硎百里而上之而九
列而極之而三公皆侯異日所必至惟是侯生平所任
之重者與道之逺者弗與存焉卽沾沾為華川士民祀
要不足以當侯一吷也
　
　
　
　
　
　
　
　
　
　
　少室山房集巻八十四
欽定四庫全書
　少室山房集巻八十五
　　　　　　　　　　　　明　胡應麟　撰
　　序十首
　　　送張參知睿父擢江右憲長序(代/)
高皇帝稽古設官上律三代其於外藩衆建分部之秩
所以樹屏翰而寄旬宣葢卽成周召伯分陜保釐之遺
意焉厥為任至崇鉅也惟我三郡都全越上游而婺自
高皇帝撫運應天率先歸化故聖心繫屬尤厪特為置
大參知行省于郡城以控制東國非德望穹窿才猷烺
爀者例不輕授至滿秩奏遷輙有非常之命所為報稱
勞伐甚殷若今擢大觀察吳郡張公尤其卓卓者也始
公由高第列木天博學宏詞中秘無兩上識公稠人以
為古之遺直亟遴諸史局俾長掖垣公夙夜矢心言無
弗契㑹憸人挾私搆訐蜚語蔓延天子赫斯玉石咸坐
公飄然一葦泝越入閩徜徉七臺九曲放於瑯琊所在
以文事飾吏治公餘篹述充棟汗牛代醉一編傳播㝢
内乆之公論益明遂以大參知分部東浙是時三郡並
以水陸之衝丁疲薾之候壤瘠民劬財殫力竭游閒掉
舌武健操矛猾黠舞文頑嚚聚訟豪强影射孱懦流莩
公下車周覽四境喟然嘆曰是庸詎可以多事擾也于
是建之以惇大馭之以寛柔觸之以真誠鼔之以信義
作之以禮讓期月之間喁喁向風旣而敎洽化流仁孚
恥格暴戢而馴狡創而愿貪激而㢘懦振而立庫藏實
户口增狴犴空萑苻絶甘棠之陰蔽芾萬家故老遺黎
咸以寧謐和平之福數十年所未覩也余待罪輦轂凡
奏最都門者交頌公之為政不繩而聯不約而劑不斤
斤而辦不察察而明且也崇祀前修𢎞奬後學式林泉
之耉賓山澤之癯盛節高標名言莫罄兹豫章命下臺
疏競留白叟黃童攀轅屬路葢允矣上對帝衷下厭群
望無論庖丁之解全越有餘卽由此躋九列宰百司皆
恢恢游刃其于公又奚難焉公治裝在卽惟是居婺日
乆故婺人德公彌深是行也薦紳逢掖争致命猶子鳳
城徵不佞片言以祖公前道余聞公先君子佐理三衢
肹蠁名宦仲兄明父氏籲天代母精貫穹㝠公後先濟
美忠孝比肩固宜其政績之瑰異不凡也余歲比乞休
誤恩未遂目睹公譽命騰踔行且用成周召伯故事入
禁廷筦樞軸棠陰之蔽芾三郡者益推而大厦四方余
雖耄且憊猶能操天禄之管計日為公頌之姑勒言以
當左劵云
　　　信州土𤓰詩序
信州土𤓰奇産也生深林土窟中形質菌蠢類山蕷而
色香味絶與梨同至醒酒之功卽李太尉平泉石弗過
也余九齡行脚燕市與四方賢豪長者游頗歴噉殊珍
獨是物未登牙頰仲冬客三衢適李司理以文藝定交
夜燕出此驟嘗殊不能辯載詢迺知因嘆物固有抱靈
孕秀而沈伏草莽埋没于山嵓者卽以兹𤓰之奇上之
曾不得偕吳柑閩荔貢御府薦寢筵下之復不能如冬
薯春菘交布田畦婦人童子咸識其形食其力非好奇
如司理則終吾世且無繇覩之嗟夫士之遇弗遇亦猶
是矣雖然老氏曰知我者希則我貴而物之貴于天下
亦往往希有焉然則𤓰之弗遇政其所以為貴也夫𤓰
也司理識之余食之旣弗為弗遇矣而俾其名竟没没
于後則雖遇猶弗遇乎夜歸倚酒輙賦五言律二章以
呈正於司理焉
　　　更定九流序(詳九流/緒論中)
余所更定九流一曰儒二曰雜(總名法諸家為一故/曰雜古雜家亦附焉)三
曰兵四曰農五曰術六曰藝七曰說八曰道九曰釋儒
主傳統翼敎而碩士名賢之訓附之雜主飾治捄偏而
旁蹊末學之談附之兵主法制權略而縱橫占候之籍
附之農主稼穡蠶桑而飲饌藥餌之方附之術主蓍龜
厯算而禽星宅相諸技附之藝主書計射御而博奕繪
畫諸工附之說主風刺箴䂓而浮誕怪迂之錄附之道
主沖退恬愉而房中爐火符籙章醮附之釋主經典禪
觀而論宗戒律梵唄機緣附之夫上聖哲王之治亡尚
六經故首之以儒崇大道也異端衰世之觀咸徇一典
故次之以雜覈支流也國所重在戎故次兵以審大機
民所天在食故次農以植大命術雖淺數神智工巧之
規寓焉故次術藝雖末流弛張游息之務存焉故次藝
說出稗官其言滛詭而失實至時用以洽見聞有足采
也故次說道本柱下其言放蕩而難遵至齊物我達死
生不可易也故次道釋本西方其言荒忽而亡據至明
心性破塵幻不可誣也故次釋而九流之事終焉
　　　羅氏路史序
三皇而上若存若亡矣史遷紬繹舊聞肇基五帝葢暴
秦烈焰載籍焚如祖述尼經用當前導云爾六代凌夷
史才中絶馬貞補傳劉恕外紀語焉弗詳羅氏此編最
稱後出迺獨窮蒐眇邈劇探幽微圖書河洛之文封禪
云亭之蹟旁逮大隧荒林之竊伏下兼頽垣敗壁之深
藏片款隻詞一章半策有關前乘具網周羅遂俾辰放
以還燧人而往遐蹤絶軌逸事奇聞綴屬森然粲如指
掌斯其輟羮謝饋之勞閉戸然膏之力固已至矣迺若
靈篇秘笈散見羣書乆缺傳流向湮紀錄者率賴是編
提攜弗墜後世亦因綜核大都良哉學圃之鄧林詞塲
之寶筏也特其才高意廣見戾識偏異說放言縱橫亡
忌且矜靡炫博鮮所折衷揆厥研摩僅當草創有能整
齊筆削勒成不刋上翼麟經下恢馬史則明諸君子有
木天金匱之責者當亟為究心云
　　　賀張侯考績榮封序
海陽張侯之蒞吾邑也下車之始播揚仁風宣導德意
朞之歲紀綱飭令甲新越明年大稔農有餘粟夜戸弗
扃又明年化洽敎淪禮樂具興頌聲沄沄徹于大廷于
是大冢宰以考績報侯課上上天子旣錄侯姓名于御
屏復追念侯篤生所自贈侯父瀛峰先生如侯秩而侯
母某太夫人封孺人命下之日士驩騰于庠農踴躍于
野商若旅播布于塗薦紳先生摩肩接轂于侯堂皇之
上咸上贊聖天子之明而下慶侯與二尊人之遇博士
莊君陳君孫君邑佐桂君唐君樂觀盛典相率詣不佞
乞一言紀之不佞鄙曷足以知侯顧竊視侯政之大而
諗侯獲福揚休之未艾也今之仕者釋褐而當一命孰
不曰大丈夫當樹無前之烈成踔厲之勳使事功暴一
時聲名揭㝢内迺愉快人心耳不佞竊以為非然論治
道莫辯于六經載治効莫良於諸史詩稱子民必先豈
弟史傳賢吏輙首循良彼庸不知威儀徼察多赫赫之
光葆大舒徐為悶悶之政哉葢令長之秩于民最邇于
下最親故其稱則曰父母其事則曰拊循故恫瘝疾痛
咸切厥躬㷀瘁顛連若蒿而目生之殖之化之誨之斯
父母之任已卽養有難遂困之勞之敎有弗率楚之撻
之亦父母之任已世代波流吏不師古恃督責為精明
襲鞭箠為敎化彼其當時建竪詎不斐然顧黎元氣脈
日鏟削而月枯稿亡論三代豈弟之風兩漢循良邈不
復覩於天下矣若張侯之于吾邑豈非所謂豈弟循良
民之父母者哉蘭踞兩浙上游甌閩楚粤之所綰轂聲
名文物之所㑹同舟車廩餼輻輳傳郵案牘簿書旁午
道路科徭稅斂獄訟鬭争紛紜轇轕堂署之間葢東南
最岩邑也頃者大役頻仍戸口流移歲比弗登敎尼弗
行侯始下車嘆曰是胡可以峻法繩而多事擾也視篆
之明日大戒于郊與民更始一切煩苛悉宥悉除于是
挈綱總維開誠布公集思廣益建之以惇大畜之以寛
和鎮之以静謐作之以勤敏舟車廩餼先事而儲案牘
簿書當機而發征徭稅斂絜力而科獄訟鬭争平情而
聽行之朞歲賓旅如歸氓庶復業訟簡刑清政且有成
侯曰未也閭閻未實孰愈流離則躬儉節以先四郊絶
苞苴以風羣下潔粢盛以召天和觀樹藝以罄地力精
誠布假㴻雨應期百穀咸登道靡拾遺侯曰猶未也禮
讓弗興曷取飽煖則又申約束以導鄉閭播聲歌以鎔
俗習敦賢達以示範型一彰癉以昭懲勸德義薰蒸敎
化大明薄漬而敦戾革而仁葢侯之令蘭至是僅三載
而吾邑之民始勃然蘇繼盎然足終陶然化卽詩稱豈
弟史傳循良繇昔揆今孰侯愈者固宜大冢宰徵之民
風受之監郡以上考録侯而聖天子崇褒寵命上逮二
親備存殁之榮極顯揚之願也夫為民者戴吾父母而
遡念吾父母所自生則覩侯二親沐崇褒膺寵命而歡
騰踴躍播告相賀尤其情所必至藉第令侯以威嚴飭
下皎察馳聲卽與古趙張衡烈邑之黎民有革面戒心
而已欣欣喜色弗謀自集胡為乎然哉雖然兹特侯始
事耳侯博大閎深肩鉅克勝納繁不亂固屹然台鉉器
也異時循吏往往由郡縣而入三公聖天子方大蒐牧
保之良以風厲海内旦夕用故事擢侯心膂之任侯之
政將自一邑而四方而二尊人之封將自一命而九命
庸詎止自今已哉于是莊君桂君等咸聳然曰善乎胡
先生之頌侯也敬書文綺為異日徵
　　　賀嚴封翁洎孺人錫命序
余讀太史氏書至天道無親常與善人輙擊節其言達
于天人之際迺其究歸之閭巷之人必附青雲以施於
後則未嘗不私竊陋之夫士也砥節礪行甘困窮亡悔
要以弗欺其意詎寧有尺寸希冀于天哉卒之天乆而
定鬱遏其始而厚植其終隠約其躬而崛興其裔身不
出閭巷之下而望隆乎冕黻之上是之謂無用而用挫
名而名太史氏所稱天之報施善人匪虚語也而鰓鰓
焉挾一長矜一善苟依託顯重以蘄没世之稱語于狹
小丈夫可耳胡以謂善人胡以謂天道耶以余所覩記
嘉定嚴翁洎談太孺人益信嚴翁者婺邑侯浦陽君尊
人也以厥考南臯翁故自稱曰夢臯南臯翁蚤卽世翁
甫壯起當戸盡推故殖三孤弟而淬勵其仲以儒顯與
人豁達大度把臂洞肺肝至慈愍惠利好周人緩急尤
天性親故迫患難以情告翁輙罄所有輸之坐是家旁
落幾廢箸翁亡毫髮介顏面獨與太孺人勤壠畝自給
日夕屢空晏如也而太孺人尤能以德義相翁姑葛病
躬湯藥視寢溲十歲所遇臧獲絶訶誶聲妯娌逺近風
其德咸相率為孝謹太孺人之好周人緩急一如翁翁
平居鋭施予比窮折弗自振猶欣然有以相樂皆太孺
人為之内也而是時明府君甫髫丱已穎脫羣兒日誦
讀數千萬言矣翁顧謂太孺人是兒昻昻千里先大人
遺命經術敎子孫其何敢失墜亟節饘粥館明師課迪
之稍不給太孺人簪釧隨其後明府君用是感奮甫踰
冠業成以周易試南省試南宫連首掇旣對大廷授政
百里賀者牛酒填里門翁與太孺人顧相對不釋然曰
兒幼未習吏倉卒負任使柰何趣為敎賜明府君勉以
㢘平字䘏凡當官務甚悉太孺人亦數寄聲兒為縣第
視而翁居家狀毋浮慕赫赫稱明府君敬奉敎治青溪
治改而治東陽東陽復大治今皇帝戊子明府君報政
成大冢宰署君考上上而後翁洎大孺人喜可知也曰
審爾吾夫婦高枕亡慮矣天子旣内嘉明府君政績詔
推其爵爵二尊人命下吳鄕族姻婭慶于閭婺父老吏
氓慶于邑咸嘖嘖嚴翁有子而明府君以大孝揚其親
于是一時同官吏方君輩幣而詣不佞若翁年家子詎
容無一言紀之夫夢臯翁用布衣起閭巷皇皇仁義如
弗及豈其騖奇吊詭苟附託靑雲以要來世哉要以獨
行其意自愉快于心其惓惓課督明府君亦以先君遺
命當爾卒明府君用經術奮推二尊人澤灌漑一方而
翁洎太孺人爛焉沐恩綸襲冠帔聲實際乎九重景曜
燭乎當代非所謂無用而用挫名而名者耶所謂天之
報施善人非耶方翁力行善致困窮八口饉千年百楹
燼于火律以天人際宜不能無少動翁顧力行善自如
其識量誠過絶尋常萬萬宜迄能待天之定而遹觀明
府君之碩大其後也雖然不佞言尚有進于是明府君
方以循良最天下異日者柄樞衡筦喉舌將益推二尊
人澤布海内而二尊人食報將益與明府君展布之澤
相為無窮萬鍾之養九命之錫翁一切眎之漢然無加
損迺不佞固與諸君子執左券俟矣
　　　賀葉母趙孺人七袠詩序
太孺人邑明府葉侯母也桃葉宜家柏舟當戸清水矢
志匪石為心訓賢𦙍以一經卜芳鄰于三徙精誠所格
維帝若臨福佑所鍾維侯克大花封馴洽雲霞迴百里
之春葉縣飛鳬雨露藉九重之賜維孟秋之朔日為設
帨之嘉辰金風乍起于庭除玉宇初澄于院落四郊赤
子讙呼禾稻之登塲萬室黎元快覩蓬萊之錫命紫鳳
銜書北極虹光挾婺彩以齊飛蒼龍傳詔東華奎畫跨
金垣而並耀地控蘭陰之麓如阜斯登天懸瀫水之流
猶川甫至蟠桃洊熟祝王母者三千年寸草長春頌神
君者八百載七言偕賦十韻俱成
　　　登趙鴻臚溪雲閣詩序
趙君文鎮新居北浦别搆西泠縹緲飛樓高插星河之
上嵳峩傑閣俯臨雲漢之中左顧則蘭陰橫峙聳翠壁
于千尋右瞻則瀫水斜來濯清漪于萬丈胡子元瑞登
而樂之輙抒彩毫爰賦四韻落霞秋水匪云逺附才情
芳草晴川抑或同舒興象云爾
　　　大參知張公二難雙美詩序
二難雙美者大參知長洲張公喬梓昆玉也先是參知
太孺人呻吟霜露淹歴歲年叔子明父氏匍匐庭闈周
旋床笫神祗上下無禱弗䖍巫醫近逺亡技弗奏痛蔑
施于人力竟籲代于天曹真宰鑒觀神明有赫太夫人
旣康寧宿障明父氏亦委順初心俄參知繇明經奮巍
第讀書秘省都諫掖垣象服龍章褒崇備極而叔子精
誠之行卓絶之蹤遂益以艷耀三吳流聞四海時人咸
謂季公之孝匪叔也莫為前而叔子之孝匪季也莫為
後卽陳氏二方蔑能尚已迺兹者大參知分轄之境實
曩昔太封翁逰宦之鄕去思未遐故老猶在沐保釐之
新澤者咸追愷弟于風聞淪撫字之深仁者彌快旬宣
于世及君子以張氏一門衆善畢輳葢不惟佑啓感通
肇家聲于莫二而顯揚繼述𢎞世業于無雙于是邑諸
生鄭雲鵬輩目擊躬逢踴躍盛際蒐羅篇什垂賁千秋
以不佞應麟受知國士被化州民屬賦短章俾同輿頌
通家子弟誼弗容辭輙用秕糠前導金石云爾
　　　松茂蘭芳集序
今皇帝萬厯庚子清源蔡景明先生七秩加四矣懸弧
之旦為仲夏朔三日而嗣君適以前三日舉先生冢孫
於是姻友之暱先生者咸共傳詫繪松若蘭為圖而詩
歌以侈大之不佞伏讀卒業作而嘆曰天道之報施善
人抑何婉而彰曲而中也當江陵相之擅國炎炎之勢
上蒸乎朝署而下鑠乎鄉邦一時巧宦之士蘄旦夕速
化其門卽社稷生靈彼且竊而中柄臣之欲而矧乎一
名第之微也而癸酉之歲先生以棘事蒞楚闈同官目
案頭巻亟稱奇貨不可失先生心知為權相子自念以
名器納交貴倖臣節之謂何卒擯之孫山外用此大拂
當事心投劾罷而當是時他藩臬以衡文自媚者往往
雄飛直上推而餘膏剰馥漑子若孫而先生秩不過下
大夫禄不過二千石懸車之日行道之人亡弗以志業
未售為先生憤而宗嗣未立為先生憂先生夷然穆然
無幾微介顏色第掩關卻掃時取故所藏法書名畫三
代尊罍彞鼎卣鬲之屬摩娑撫翫之間用詩酒琴奕取
適里中者十餘載一日輕裝小舠度錢塘歴吳㑹訪古
秦淮石頭東行越齊兖青冀魯衛間窮竟諸方之勝者
又十餘載而後歸歸而嗣君候門則已昻昻汗血居然
千里之駕先生為一掀髯笑蓋至于懸弧之旦冢孫併
誕于一朝而先生喜可知也世方以大材蚤售為先生
惜先生顧得以葆真茹和巻其未試者還之造化以倍
易喬松之遐算且得以望八之齡覩蘭芬于奕世而以
身所未竟屬之而彼一時也市寵乞榮之徒不旋踵而
褫奪澌盡并其子若孫之忝竊亦緣手化為子虚而先
生方逍遙乎上皇以坐照其成虧而付之乎一吷彼蒼
之捷于報施抑何其婉而彰曲而中之若是也昔陶元
亮以折腰束帶故去彭澤就孤松其勁幹挺節誠磊砢
相肖迺五男之咏弗能亡悵憾箕裘謝太傅欲芝蘭玉
樹並生庭階于時子姓羣從亦曰彬彬而文靖之年曾
未及登乎太上是松也蘭也兩者並躋其盛固難而交
遘其盛不尤難之難也先生穎邁天植十四卽以異數
燕賓興距今政一甲子而冢孫適誕于初度彼其歧嶷
夙成行步武先生之故躅而造物所為娛先生于晚暮
者且繩繩乎日升而川盈兹集也特其嚆矢云耳輙為
弁其端以俟之
　
　
　
　
　
　
　
　
　
　少室山房集巻八十五
欽定四庫全書
　少室山房集巻八十六
　　　　　　　　　　　明　胡應麟　撰
　　序七首
　　　藝葵園草序
萬厯癸未春余北上公車時黎惟敬歐楨伯並在燕而
張助父陳玉叔諸君以奏計至胡孟弢區用孺諸君以
射䇿至余咸以舊好過從甚洽也而獨大來未識面心
竊竊傾鄕焉一日大㑹于吳山人館亡慮三十餘曹轟
飲夜分應門報大來至時同人以疲薾幾散去什之九
余獨留晤大來覩其狀頽然穆然汪汪然千頃波也已
促膝共語則又泠泠然入于耳㑹于心間發一難析一
疑若庖丁之解牛而老吏之折獄迺作而嘆曰豪傑士
故有真哉彼中亡所有而色取于聲音咲貌之間若河
伯未離龍門曷與言海乎未幾余兩人各以下第去後
十年余株卧一壑大來亦數困春官丁亥之秋葉明府
子木來余邑首出大來札授余迺知明府大來婣家而
大來屬余于明府也尋大來再入試都下則嵬然掇上
第以甲次出宰西昌矣湛盧大阿之鍔精光乆閟函石
之中一旦拭華陰而試盤錯將上干牛斗中裂犀駁下
斮蛟龍奚往弗得而有于百里之邑也大來下車西昌
甫期月政聲四馳刑清訟簡覩公署傍隙地蕪穢輙葺
而藝葵其中春夏之交華葉芬敷日手一編獨坐吟諷
長謠短章積成巨軸邑之士民争乞梓焉因自命草曰
藝葵而屬序不佞竊惟葵之為卉一也公儀拔而傳記
播于前大來藝而賦頌傳于後豈所謂道不同不相為
謀者哉公儀相也相師表百僚閭閻之計吾何暇親焉
故公儀之拔利民也拔而民獲其勞也大來宰也宰父
母百姓塲圃之工吾何敢忽焉故大來之藝亦利民也
藝而民享其逸也藉令大來居相職拔一葵而利天下
詎曰弗為公儀子而宰一邑乎西昌之葵有加藝而亡
加拔審矣第公儀以拔葵達相體而魯削滋甚來賢者
無益之譏身當戰國中處曾孟立言之際其文詞不少
槩見豈其果有餘于識不足于材乎迺大來之為西昌
曾不閱歲倉廩實戸口增敎浹化淪百廢具舉且也案
牘紛如文詞爛發飛觚縱筆馳大厯而驟元封葢識固
兼人才尤絶世洸洋渟滙畜極而流故能超然獨往追
百代而上之眎晚近尺寸形骸奚翅千里故欲知大來
之製作卽大來之藝葵而居可繹也余孱且陋於大來
亡能為役惟是三都之附竊艷于中輙綴數言篇首行
且燔筆研以俟大來矣
　　　盛母雙節序
婺之東十里而遙有巨浸焉曰葛湖渟泓瀰淼都一郡
之勝堤上下舊族盛氏環居之其少而雋者世魁有客
癖賢豪車轍踵户外而羣從世𢎞四昆季雅同志倡酬
湖之名遂駸駸聞于越云世魁貴介翩翩世𢎞弟兄咸
奮自農畝屬者余汎舟湖上卽其廬止焉飛甍若鱗危
棟若翼迴軒曲榭靡不有致以為厥先遺搆也而丹堊
塗赭爛然而若新詫問焉世𢎞顰蹙曰先君子甫壯棄
諸孤不腆敝廬皆拮据二母氏手孤弟兄受成事而已
繄豈惟敝廬卽不肖孤黽勉成立以庶幾先人堂搆絲
毫二母氏力也當是時嫡母曹下世已十載余欽其風
素大書其冊曰賦鵠丸熊越明年友人屠長卿系至復
為文歴序二母賢而謬薦余言實之余竊愧未有當也
未幾祝母亦乘軿仙去于是世𢎞伯仲介門人祝華父
持冊詣余廬請曰當先君子卒棄藐諸孤二母氏稱未
亡持門户其劌心蒿目有人子咋舌不忍言者賴天之
靈不肖孤弟兄奉慈訓獲有今日迺禍延曹母溘亡猶
冀祝母健匕箸酬烏鳥寸衷而竟無幸矣惟是錫大造
于二母有文章鉅公在屠先生業命之惟長者無靳片
言二母氏死不朽余悲其意請輙援筆序長卿後曰節
之稱難于宇宙也詎弗彰彰哉塞兩儀橫六合亘萬祀
而垂千秋皆是物也故大塊之賦材他無所獨靳而獨
靳于節而儒者之藻鏡人倫百行備而節少虧其餘槩
無足觀已迺士君子涵貫古今學術融而操趣定臨大
節而不可奪者子輿氏猶孑孑焉而矧乎闈帷之習婉
娩之姿矯焉而以節特聞此其難不尤倍蓰亡算也劉
向氏列傳所稱蹈白刃而赴黃泉偉矣第或深于情或
激于義或顛連而訣或迫切而捐較諸抱影窮年荼苦
九折而靡悔憾者其乆暫猶逕庭也且或驟見一鄉或
間見一國甚或僅見于一代葢節之難于宇宙而大塊
之弗輕畀可知已若乃一時並見而震耀一門者惟盛
氏二母然矣始曹母室盛翁四旬未育母日夜懷宗祧
憂一旦束裝趣翁客金陵吳㑹間廣覓宜子者翁入武
林館祝氏覩室女賢挈以歸逾歳而駢舉思達弟兄曹
子之已出不啻祝母亦卑卑自牧嫡曹母而奉之俄翁
抱微恙捐館舍二母佹各殉以身顧兩孤子未立也于
是閫以外曹任之閫以内祝任之門戸斬然釁侮不作
人以盛翁弗亡矣已兩孤子稍長立成童則罄資給延
明師誨以義方課以藝業二子感淬奮勵卒能以遐陬
僻壤來海内諸賢豪而登壇匠哲如吾長卿者操如椽
而侈述之母之行籍揚大廷登良史傳百千萬禩而未
艾而奚以余言重輕惟節之難言希遘古昔迺今顧並
耀一門豈婺女之墟元精孕毓磅礴藴隆大塊特縱之
而靡靳耶噫此固余所為沾沾齒頰而諸盛弟兄之賢
且藉是蟬連聞海内不僅止越焉已也若二母節而且
才以㷀㷀未亡葺前人之緒而大貽厥後有巴婦清望
而恧焉者則屠先生之言備矣
　　　黃堯衢詩文序
古今人之材果弗相及乎哉古之世之稱材者詞章問
學出于一而今之世之稱材者詞章問學出于二夫詩
而枚曹也杜李也古之人有不必文兼也者迺其詩藻
繪蕃葩故未嘗廢問學也自南渡嚴氏之說興而詩自
三唐外汰百家矣文而左馬也揚韓也古之人有不必
詩兼也者迺其文淵綜富碩故未嘗廢問學也自北郡
李氏之說興而文自兩漢外屏百代矣夫汰百家而一
于唐以為詩似也顧百家汰而後世之詩卒無能登枚
曹杜李之壇而奪其幟屏百代而一于漢以為文似也
顧百代屏而後世之文卒亡能馳左馬揚韓之壘而角
其鋒而徒俾詞章問學判為兩途而愸愸乎其弗相入
是何古之立言者為術之工而今之立言其為計若是
左也余不敏結髮操觚輙秉斯談以諗諸同志而二氏
之指舉世靡然卽有喙三尺鳴將疇和葢自丙子之夏
晤瑯琊長公而入可知也迺今于閩而得黃子堯衢若
而人者豈亦所謂旦暮遇之者耶堯衢故文獻世家弱
冠雕龍英英汗血當世所稱賢豪匠哲靡不控櫜鞬輟
鞭弭逡巡退舍以避前茆而堯衢雅不以自足益虚懷
勵往追逐古初詩則禘枚曹禰杜李如洛陽少年漢濱
遊女風流格致婉約靡加望而知其詩唐也而詩匪足
以竟堯衢也文則享左馬配揚韓如幽燕老將河朔名
流氣韻襟靈逸宕自恣望而知其文漢也而文匪足以
竟堯衢也迺至蒐羅二酉紬繹五車大而天地日月之
不廢不墜逺而元㑹運世之無始無終顯而皇王帝霸
之衰盛廢興幽而神鬼僊釋之推遷變互微而昆蟲卉
木之蠕動發生靡不總統其要歸而是正其龐謬今勒
成黃氏之言區分畛列亡慮百􁘣藉非其才軼人其識
曠世竭乙夜而殫三餘胡以萃體製之全窮淹貫之實
之若是也葢堯衢所為詩若文法唐非不猶嚴氏而未
始競焉若嚴氏之于唐法漢非不猶李氏而未始局焉
若李氏之于漢故諸所結撰馳百家驟百代卽以追曩
時名世鉅公吾見其進而未止厥今所詣固已起弇州
之廊廡而直闖其堂皇矣以彼其才究竟業成而論定
身後夫孰謂古之人果弗可及而今也詞章問學之並
擅者或是之亡也堯衢都盛年負盛氣顧獨以三都前
導謬屬于余亦越五載而余未有以應邇復悉索篋中
浮雙魚東海上曰履康生不幸稟賦孱弱且方罹幽憂
一旦卒然冒霜露君雖恨于臣將若之何噫余之髮已
種種矣經國大業不朽盛事皆堯衢所自有余何能為
堯衢役堯衢勉矣格有所必程法有所必比辭有所必
鍊思有所必抽入之九淵而毋墮于魔放之八極而毋
蕩于幻舉之千仞而毋激于峭按之萬鈞而毋滯于麤
博而核之精而瑩之俾異日為子雲氏者後之視今亦
猶今之視古也此余所謂古今人材未嘗果不相及者
也亦堯衢之所為屬序與余序堯衢意也
　　　觀風錄序(代/)
昭代之文至于今而極盛矣而於越以東南大藩翹然
冠羣省而出其上其文之發為時義以演繹聖真宣洩
儒術者稱極盛中之尤盛焉葢自大禹塗山之盟玉帛
萬國實開闢以來文明所繇肇歴漢唐宋氏藝士代興
至勝國而鵲起聯翩佹割天下十之七以為明前導迨
我高皇帝統一區㝢宋文憲劉文成旗鼓並建若王若
方諸君子羽翼而先後之而經世大業遂咸萃于越之
一方迺今時義之工特其餘事顧二百年來三試而皆
首列者僅越商文毅為然而他方不一覩卽其故可推
已余故嘗艷稱越中文物之盛客有盱衡而詰恒為之
神動色飛兹猥以官守攬轡而東單車疾馳不閱月而
抵禦兒之境其山則天目秦望穹窿崒嵂盤鬱而造天
水則錢塘富春浩漾滉洋澒洞而浮地其外環以渤澥
峙以赭龕洪濤巨汐之震蕩激春為觀之卓詭有獨擅
于六合之内者固宜鍾為穎秀纈為英華光藻舄奕與
三吳分道互馳卽諸方之矯矯者亡論也余旣以職事
巡行兹土復自幸得以巡行餘隙縱觀越諸士之文每
奉璽書臨郡邑彰癉激揚之暇輙檄所部青衿程其藝
業而殿最之而間錄其文之一二尤雅者大都以譚道
則肆而昌以析理則縝而邃以雜物則該而洽以敘述
則贍而典以論辯則覈而衷彬彬哉質有其文卽未必
家連城人歴塊要以䇿賢良應舉選居然有游刃而亡
乏材則是編也其鼎中之一臠矣雖然吾尚有諗于越
諸士文詞之極盛莫逾於今日而文體之變衰亦莫有
甚于今日者始也程朱之不足則抗之而左史以為高
旣也左史之不足則放之而莊列以為奇終也莊列之
不足則遁之而貝經竺典惝恍窈㝠昬惑不可知之域
兹三者非必越一方為然而越諸士故其嚆矢頃大宗
伯數上言至布章程申令甲而弊也迄于今而未巳彼
其思愈深工愈篤詞愈修而聖賢之旨趣愈益乖經傳
之面目愈益遠究且為牛鬼為蛇神司世道者有隠憂
焉爾越故亟稱天下鉅藩將以首善率先諸省㑹若之
何任其溺而莫之返也余兹一與諸士約寧以平毋寧
以詖寧以樸毋寧以纎寧以顯毋寧以幽寧以實毋寧
以幻諸所結撰務約諸先民之軌凡邇來佔俾流弊汛
掃而一空之異日者繇時義進之古文詞又進之而功
而德繇文毅上之而文憲文成又上之而伊傅而姬孔
庶幾爾今日之肄習為亡忝而余他日所厚望為弗孤
哉於是越諸士亟以為然而乞余次第書之以冠諸篇
首
　　　忠清里林氏族譜序
錢塘之有林氏也其先世葢徙自大梁云徙當宋渡南
時譜系綿邈弗可考勝國初提領公首以仕聞提領生
士民士民生居義居義三子仲曰榮入皇朝以孫章貴
贈通議大夫太常寺卿榮子三才文森才隠德弗耀文
永樂庚子舉于鄉歴柱下史森亦以子貴贈官如父榮
才子秀性至孝博通三敎書爰自吳山大井巷徙今里
中森子章幼敏工八法景泰中有司以神童薦歴官太
常寺卿從一品貤封三世子二長應祥以蔭官太僕主
簿次應禧亦用有司薦入中書為人强直自遂武宗朝
不肯阿逆瑾挂冠去瑾敗復召歴官尚寶卿順天府丞
父子毖飭好修相繼綰簪組登九列立朝餘七十年負
郭廬亡寸溢州里偉其為人至方諸胡威子父秀子二
曰巒曰岡岡生寵及奇奇生梓梓進士起家至雲南按
察副使岡負氣任俠業賈賓客傾四方以同事中傷圽
縲絏識者悼其非辜扼腕天道當有後俄五子舜愛受
孚爵咸克世其業以高貲雄里中旣而受嗣絶從子遜
嗣愛子念絕繼功嗣受孫孟春絶之蕃嗣世代數更子
姓岌岌如綫林氏此時號中衰而舜子思思子文明始
皆用儒術自奮恩年十一孤弱冠入太學負塲屋聲弗
售賫志殁文明十二亦孤再試太學不利絶意進取屏
居一室以經籍自娛讀史博綜古今成敗得失利害至
端木計然諸傳喟然曰大丈夫當身名俱泰岩處長貧
賤誠足羞史遷因是至欲後之人諱談仁義則惑滋甚
也陶朱氏三致千金而散之吾師法葢不遠始大肆其
力于治生身與童僕嘗甘苦視百貨緩急而時操其奇
贏旣饒智慮多億中亦㑹數有天幸不詘乏歲入滋稔
益規恢其已成之緒不數十年而武林田園廬舍腴上
者相率歸太學家一時里中素封靡敢差甲乙迺其好
施予利澤人尤天性比閭族黨空乏以情告人人厭其
意去數捐已貲佐大興當宁重嘉其誼為棹楔樹閭間
太學子曰之盛之芬之芳之盛少卓犖不凡雖寢處膏
粱而下帷焚膏與寒素士競佔俾聲藉甚冠諸生丙子
與余同計偕再上公車報罷慨然躡屫登岱宗拜闕里
周歴大河淮泗已浮扁舟入石頭吊古秦淮北固間歸
而學殖彌邃諸儕輩争俛下之方淬勵盛年攄夙抱以
建樹當世而㑹太學嬰疾亡母安人張偕逝之盛執二
喪傷功名未逮怙恃相繼溘焉卽異時萬一適逢而終
天之恨殆不可復于是乘幽憂餘隙捃摭先世積累之
自為林氏家乘傳之諸子若孫謂不佞年家子宜有序
序簡端輙因之盛所自述而稍次第之以俟後之紬金
匱石室者且以徵林之所繇碩大繁昌非一朝一夕故
云
石羊生曰余讀司馬氏書至貨殖諸列傳未嘗不竊陋
遷之無識也彼所沾沾卓王孫程鄭烏倮輩皆賈人之
雄耳身旣薄仁義弗為其先世靡有功德之素子若孫
又斬然蔑聞卽傾國都亘阡陌君子唾去弗暇而侈諸
載籍其奚以稱焉余觀林自崇善公迄太學父子積操
絫行葢世世然矣致奕葉擅富饒以義聲奔走一郡非
僥倖至也孝㢘齒力富强且益擴太學公所未究以潤
澤當代諸仲繽紛蔚起多材能林之稱甲族于㝢内將
駸駸與隴西太原諸族伯仲競爽而有弗可一方限者
余不佞計日望之矣
　　　祝生草序
詩能窮人甚矣東陽李生能茂以振世之姿遑遑佔俾
顧不能博一第與白面經生伍又不能存如綫之脈以
慰若敖氏之幽䰟而賫志之年曾未逮乎四十迺暴戾
恣睢之夫黃耉遐齡至生平一善亡稱者孫枝繞膝日
升川盈而未巳豈其人誠賢于顏淵冉牛而才于王勃
李賀哉余固日問諸天而未得其解矣吾郡劉駱兩君
子首揭文學兩君子以窮著前代後有作者固宜窮李
生則余交臂而失之者今祝生樹勳之窮殆又甚焉祝
生家亡擔石僅一婦供饘粥復終歲病床蓐間而其激
昻邁往之氣雖鶉衣百結而不少衰每舉觴白眼旁睨
一世亡足少當其意獨時時過余𤣥亭揚扢風雅其英
識宏辨若懸河放海而無所底止間出其詩歌讀之輙
殷殷留金石聲余每顧其人奇之而耳目其窮又未嘗
不為之三嘆也嗟嗟古今所艷稱世禄世家大者十餘
傳其極三數百載耳矣驟而執途之簪紳之子而叩其
祖翁卽賢且好學蔑能對其行履之悉他懵然莫知字
與名者比比而文人騷客特以片詞隻語永天壤同敝
之令名欲彼蒼之中泰然靡争而不困阨其躬而齟齬
其後得乎生旣落落于時而好為詩歌彌甚鋤屋旁隙
地為園園中空無所有第種竹數千竿汪司馬為題曰
瀟湘坐而余亦屢贈以詩生日俛仰葱蒨間或竟午突
靡炊烟意恒蘧蘧然適也一日持其草若干篇乞余塗
抹評定之且曰幸胡先生同世惟賜之一言卽􁀙軏終
身亡憾噫若不佞者􁃓崎歴落舉世之所訕笑而生乃
沾沾蘄得余言得亡愈益其窮乎哉昌黎氏為文送窮
卒燒車與舩延之上坐而令名迄今不磨藉第令生身
弗窮才弗豐窮弗甚詩弗工窮日益甚詩且日益工而
名且日益逺窮于生亦何負也生齒方盛强異日者子
虚達于承明天子欣然召見殿上未可知余獨悲李生
之卒窮以圽也因其請序謾及之
　　　唐長公詩集序
古今稱文獻則首三吳矣而吳之才至國朝而猶盛國
朝詩凡四變而吳凡四踞上游初則太史導其源盛則
迪功探其委中則皇甫揚其瀾迨弇州而地負海涵古
今之詩幾于盡廢一時吳㑹彬彬迹弇州伯仲而起者
亡慮十數皆不佞願為執鞭者也然而全盛之極芽蘖
潛萌外道出于菰蘆而與二乘角忮心侈于調達幻術
大于登伽其尖纎浮艷揚袂市門之態亡論壯夫忸怩
卽唐餘元末諸人有囁嚅㗋吻者而揚睂瞬目意且籠
一世而趨之嘻毋亦已甚乎哉往余游歴吳閶每與周
公瑕氏縱談斯道未嘗不嘆太音之寥落而末法之淩
遲也迺今而得雲間長公詩余讀之至為之三擊節云
長公髫丱卽鋭意千秋大業弱冠屈首青衿汛掃博士
陳言而一緣飾以西京戰國同事諸人咸誚夫夫也衣
狐貉而當暑長公置若弗聞也者俄而聲實崇隆沸起
黌校葢身未離逢掖而譽藉寰中矣卒之上公車掇巍
第因以大肆其力于文章釋褐莅官出宰百里鳴琴之
暇篇什輙形其才無所弗懸解而學無所弗究極古風
樂府鎔裁于漢庀材于魏而旁茹晉宋諸名家近體歌
行範格于杜擥調于唐而近遡𢎞嘉諸前輩氣之雄而
厚也幽燕老將之行兵也骨之沈而深也河朔酒人之
任俠也體之大而莊閎而栗也入清廟覽明堂而百辟
裳衣雍雍而濟濟也聲之鬯而和色之豐而麗也秦青
之振袂而玉環靚粧也思之穎而發韻之逸而𤣥也供
奉之沈酣而步兵長嘯也時乎而朗月繁星時乎而凄
風急雨時乎而高江巨濤時乎而疊嶂危峰讀之使人
神動天怡心驚魄軼而一軌之正始之門大方之家藉
匪其姿絶人其識曠世則方彼鄭聲合奏之時豪傑雋
流且將傾聽忘倦胡以澡濯潢汙皭然氛翳而力障狂
瀾于旣倒哉曩者瑯琊次公嘗謂不佞少遊中原力追
大雅而不為柔曼兒女子之習不佞恒愧斯言迺今當
之長公允無慙色矣余與長公素昧平生第目擊江河
而不能無扼腕于世道輙因三都脱藁而僭序其端如
此葢聲氣傳合隨叩輙鳴卽小挺巨鐘靡當魯衛亡暇
辭遜也長公文奇偉瑰邁直闖東西二京尤足以砭尖
纎浮艷之聾瞶豐碑巨碣業已盛行當世余不復具論
論其詩
　
　
　
　
　
　
　
　少室山房集巻八十六
欽定四庫全書
　少室山房集巻八十七
　　　　　　　　　　　明　胡應麟　撰
　　傳三首
　　　中丞滕先生傳
中丞滕先生者名伯輪字載道閩之建安人也六世祖
禮部郎中員殉難土木祀學宫員生𢎞恩𢎞恩生彝彝
生海州别駕㴻是為先生王父㴻生贈禮部主事鶴齡
卽先生父也娶封安人陳氏以嘉靖丙戌冬季誕先生
先一夕陳太安人夢日輪浮海起幔亭亭亭如車葢一
金紫偉丈夫拱立睨其傍厥明先生誕維肖贈公悦爰
命以今名先生警穎殊絶髫鬌受經目常數行下弱冠
補邑弟子員時贈公已前貢鄉書凡五與計偕始謁選
得南安倅莅任殁于官先生匍匐奔赴號慟感路人贈
公吏潔㢘先生扶櫬歸家壁立瓶粟弗繼先生恒晏如
益發憤下帷濳心神聖大業自洙泗洛閩下逮新㑹新
建諸家言無所不洞極而期于彌綸康濟沛澤黔黎當
是時先生身未離黌序已隠然負天下望矣㑹大司空
萬安朱公來督學朱公倫鑒高一代得先生制義大奇
之曰是將為異日儒宗亟拔多士右乙夘秋試果掄魁
壬戌第進士以甲次出宰番禺適潢池㺯兵勢張甚先
生橫身排決築外城以捍宼縮浮費三萬餘緡盜野無
所資羣就縛于是兩臺使交疏褒薦以上考遷秩禮部
郎番禺故南海劇地明珠文犀充斤先生束裝度嶺行
槖僅梅花數枝宰司㢘知狀趣超改先生文選先生持
公壁立苞苴肅淸乆之政府權貴人多不悦者乘先生
移疾歸卽家拜貴州按察副使先生奮然曰昔尼父欲
居九夷矧今貴竹匪唐漢三苗夜郎彼耽耽奚能難我
立就道俄今皇帝御極榱棟一新冀得耆宿鴻儒挽文
風以迴世道僉謂微先生莫可遂仍故秩督學校浙東
西浙人才炳烺霸天下頃年奇衺溢濫有識隠憂先生
下車申約束樹章程叛道離經雖才必黜自餘纎長曲
善藻鏡靡遺是秋鄉貢士畢出先生門亡一闌入者明
年大合浙東西不及貢髦士三百有奇捐俸入餼之㑹
城而躬謁臺使者蕭公萬公示以天人性命之奥時時
課其藝業殿最之間拔文之尤雅者為錄若陸太史可
敎鍾太常化民朱省元用光蔡茂才大節悉矯矯著稱
塲屋後先馳驟宦籍亡慮百餘曹談者以先生振勵陶
鎔師模冠絶明興二百年所未覩也先生聲動大廷旦夕
翺翔九卿列屬臺使某欲賈人子補諸生檄先生按令
甲先生申報倖門乆塞不宜啓某恚揭蜚語中先生僅
敘遷浙藩右參政先生雖職司㑹計而浙諸髦士競從
之如雲先生提攜誨諭視督學時無少倦謗俄白擢嶺
南按察使番禺老稚襁負拜瞻壅閼道路先生至則以
政暇登羅浮絶顛觀日出方丈扶桑探勾漏良常朱明
所在窮其勝紀以詩歌羅旁凱旋先生贊畫機宜功第
一幕府奏聞優詔錫金帛遷右布政浙中故事右轄第
雍容閒局先生勵精任職蚤夜弗遑鎮巡見以為越俎
庚辰入計言官遂希旨齮齕先生先生慷慨投牒歸􁇅
關謝絶一切例予告卿士大夫有司歲月給輿皁先生
願言麾去幅巾杖履徜徉七臺九曲間里中歸宗巖林
莽翳鬱先生廬其下黙照静觀飄飄有塵芥六合想守
相達官屏干旄踵戸閾先生為弗聞也者亡論婣婭乞
援卽親子弟郡邑試未嘗寸牘入公門鄉鄰為不善聞
先生風素相率化人以司馬端明在洛不啻也先生屏
居岩穴僅六載七閩以南童孺走卒亡弗寤寐先生而
冀其大用監司推轂章十數上先生卧益堅旣而朝命
敦迫其使者冠葢屬道途先生强起補粤中右布政河
工訖超南都察院右僉都御史閱江防先生殫心擘畫
條便宜八事上之上嘉納趣命以右副都御史填浙中
先生之吏浙凡三政敎而且富氓庶帡冒若二天兹復
秉鉞一方山川草木色飛相慶先生亦惓惓過化視官
維家嚴冬颶風起瀕海堤堰衝決極望無人烟先生多
方賑䘏民倚賴全活無算諸惡少白晝剽善良法其尤
不逞者而反覆示羣黨予以維新悉解散浙自辛壬間
載被兵居人岌岌先生軒輶蒞止萬衆帖然黃門章君
尚學特疏方諸古社稷重臣人謂無愧色上方且大用
先生而先生胎稚苦痰疾歲壯漸增比填浙復當多故
日夜拊循其民人以事煩食少屢陳疏乞骸骨上溫旨
勉留有謀猷宏博志慮忠純等諭先生彌感勵蘄盡瘁
答主恩因犯顏力疏改折漕綱停減織造等六事上一
一報可巳丑春先生督材官防汛海上渡錢塘疾大作
忽夜偵島夷盛集餘皇犯内地先生投袂起部勒諸將
奮擊大破之馘首虜數百計餘醜魄奪絶流遁而先生
神慮耗竭疾深入腠理不可為矣凱旋省僚屬迓于郊
覩先生顏色異常日先生猶疇咨民事刺刺不休時暮
春望後十日也越五日集諸藩臬諸司拱手逝片語不
及私事聞上嗟悼贈先生兵部右侍郎無何科臣以海
洋功上特旨賜祭及塟旣撫臣復以海塘功上事下大
司空曾公同亨曾公具疏先生勛伐勤勞宜加䘏朝廷
是其議予一子入成均制三品未滿考無乞恩請廕例
卽祭塟僅半給惟先生全得之異數也先生修七尺有
餘而軀幹魁岸長髯拂膺望而知為鉅公長者自丱歲
研精太上嘉隆儒碩羅公汝芳陸公光祖許公孚逺孫
公應鼇洎家大人輩盛推轂先生為任道之器其在北
觀工部政則豐城雷公禮主吏部事則蒲坂楊公博並
以累朝勳舊折輩行諏時務于先生至開府留都海忠
介公瑞尤稱莫逆人以兩公剛方毅重其意氣實相契
云先生故以立德立功為上節而兼收互畜時逮詞章
大司宼弇州王公左司馬新都汪公文名震曜慶厯間
先生恒樂道其長未嘗葢之以學業卽不佞應麟雕蟲
末技無足厠先生下走先生一見遽賓之上座授以前
茒旣而忘分忘形所為卵翼撫摩不遺餘力葢應麟之
辱知先生埒于生成怙恃古所稱國士無雙風斯為下
矣維是應麟忝竊門牆餘三十載而碌碌塵埃靡尺寸
仰酬大造敬掎摭先生行履之槩俟異日傳名臣者萬
一考焉
　　　林茂才傳
林茂才者名巽字健伯錢塘忠清里人也父曰林仲公
受母劉先仲公卒繼潘孺人仲公繇積著起家鏹萬計
中年未有嗣夫婦以為憂吉月輙禱祠高禖嘉靖庚戌
秋仲公夢神人介而金胄坐堂皇呼曰而知而之季婦
娠且佹育乎所育非季子而子也仲公寤持潘臂流涕
果爾者吾其鄧攸氏矣潘力贊神言聽之吉因趣仲公
往視則季公婦已前卧卒聞叩戸聲心動遂以厥明生
茂才茂才生有奇表仲公耳其啼曰英物也林氏宗非
是莫亢立取金錢綉褓數事授季公疇昔之夜神人者
業以而子命余矣季唯仲氏欲之卽微神人敢辭命明
年仲公寢疾且亟遍召宗人申前諾見茂才于先廟而
命之名罄籍所藏鏹二萬七千屬季公牛羊倉廩室廬
稱是期他日嗣子壯則按籍以歸又為敎貽茂才屬以
母潘洎媵人愛女甚悉季公奉茂才拜受敎櫝而藏之
仲公目遂瞑茂才幼警穎異凡兒五齡授章句塾中占
對多奇㨗九齡習經書義篝灯丙夜大寒暑風雪以為
常二十補邑諸生試高等尋受餼學宫凡後先黌序十
餘年校藝自監司下迨廣文亡不褎然冠同列然至大
期率不利茂才喟然曰以吾下帷之勤卽三事可翹足
待而邅蹶一第迺爾天乎詎可以人力争也因稍稍罷
佔俾以菽水娛二親先是季公緣茂才受仲產徒手一
朝賫槖鉅萬數中不能無侈心旣子女彌益衆嫁娶繁
殷方士羽流競從所好為姦利駸駸漏初籍過半㑹歸
槖且及期季公熟計無所出則呼茂才謂曰余年邁而
往矣爾方壯任産顧而父遺籍在罄兄弟貲弗能償奈
何茂才泣數行下曰大人休矣兒一身毛髮皆稟之大
人金于奚有大人第以輕貲畀兒往母卽推遺籍兒以
不肖身任之季公大悦悉索餘鏹五千緡畀茂才歸母
潘得茂才果懽甚旣而亟訊故父遺安在茂才謝有之
己長跪前說曰先大人之以厚貲遺兒也亡他上而蒸
嘗下而甘毳世世毋失墜也兒誠不肖仰藉先大人寵
靈厠姓名多士末行博一命用冠帔榮二親蒸嘗甘毳
固餘事矧金帛倘來物庸暇較多寡有無母潘異其言
而未能驟信欲試以諸艱因屏居一室諸仲公所存器
物錙銖加扃鑰而獨以門戸委茂才茂才謂室人沈曰
吾母之為是也阨我耶嘗我耶玉而成我耶吾聞之龍
泉太阿非盤錯固無以自見卽踴躍前受事凡經費委
輸徭役倚辦宗戚問餽亡弗砉然中肻窽人以仲公且
不亡而仰事母潘於子職尤兢兢及仲公所遺諸眷屬
多方體恤無使有纎芥後言葢母潘乆之遂忘茂才之
非已出曩季公所乾没置之恬然矣茂才雖以身後仲
公而愛慕所生怙恃不少替弱冠母沈病癎茂才晨夕
親湯藥娶婦僅再宿卽率之左右病姑殁痛服緣禮降
為心喪三載季公晚而瘵寄息帷床茂才扶飲膳掖寢
溲委身巫祝亡虚日病革哀毁逾篤至竟以一慟弗能
興未屬纊前一日猶自力拜母潘曰兒不孝事吾母弗
獲始終惟吾母一委之天命遺令室人沈以婉嫟承姑
懽子際春以端慤成父志遂卒得年僅三十八云茂才
内行固甚修其外與人交尤慷慨尚義俠始餼學宫念
受業師某貧推廩食之終身不奉一鐶入他姻族多賴
以舉火㛰者周以財居者授以室塟者給以地應接不
暇中閨簪珥脫繼之其卒也里中亡問識不識咸咨嗟
扼腕或號慟至失聲當茂才齒盛氣盈視青紫不翅槖
中物旣屢試弗效恒邑邑寡娛中陳力母潘屬季公槖
垂之候拮据匍匐艱阻備嘗幸家庭亡間讁而㑹所生
怙恃相繼湮迄捐驅以成孝雖天年蚤終志業鬱而未
暢于為人後之誼兩無負矣世銳言古今人弗相及以
茂才躬所蹈槩之傳記所艷稱庸多讓也茂才娶婦沈
先後事二姑具閫德子際春儁朗嗜學以儒術世其家
胡先生曰當健伯周旋二尊間戛戛乎難哉潘母躬抱
撫無異屬毛季公托孤矣令按籍索遺貲當潘母心謂
窘季公何卽不難傾槖奉所生而潘也堅持成命季公
其奚詞解焉陽委順以適潘而陰輸悃以遂季遺貲旁
落庭亡譴訶卒之令潘也忘其贏而季也忘其詘媺哉
孝思之格彼神人之預啓仲公弗虚也至捐廩廩師然
諾緩急此其人詎晚近世偃有哉身雖困閭門弗彰所
為貽穀後昆者繩繩乎未艾矣
　　　貞慧唐母傳
貞慧唐母者祝氏邑太平里人也世為望族王父比部
公以制科顯父光禄君修頽然長者而特善居積起家
鉅萬稱素封母生而令淑端穎異凡孩始笄字唐太學
廷倬卽宫保文襄公諸孫而宫諭思濟先生冢嗣也為
人豁達無城府町畦母年十八嬪于唐筐篚資送千計
太學一不問悉閫以内政授之族中率易母年少驟而
當盤錯非任母受事綜理擘畫咸井井中規晨昏服勞
大者姑嫜儕者妯娌微者娣姪亡弗厭其意人人以宫
諭公有賢冢婦云而太學亦用是佳公子稱藉藉太學
雖生長膏粱然恬于世味獨雅好與懽伯游而量故洪
甚旣得母亡復内顧念益發舒高㑹平原河朔間一飲
濡首旬月母大以為憂恒多方譬諫至涕泣下沾襟太
學心善之而未能用竟坐是得沈痼疾母躬視湯藥掖
寢興衣帶不解百晝夜卒不起母號慟籲天佹以身殉
地下顧遺孩宗本呱呱彌月也翻然曰是藐焉者唐氏
宗百代攸係吾奈何輕一死因稍稍進饘粥為撫育後
人計杜門蓬垢絶膏沐稱未亡一切人間世紛華靡麗
屏去耳目寒燈夜霜形影相抱起居寤寐惟唐氏一綫
是圖唐自文襄登八座宫諭大魁禁庭閥閲高華冠㝢
縣已太學早世未幾宫諭繼之未幾兩姑又繼之𦙍嗣
單危僮奴背叛園田室廬蕪穢弗治姻黨比鄰之豪黠
者往往持兩端觀望成敗當是時卽健男子未易支迺
母以㷀㷀一嫠含辛茹荼介以禔躬彊以勵志勤以率
下儉以治生爬搔拮据四十餘載若史遷所記丹穴婦
清自衛以財人莫敢犯間推其餘潤以霑漑困窮俾太
宰太常之緒已僨復興垂斬復續秋毫皆母力也今母
行年六十而宗本服膺慈訓踵躅前修祖父家聲浸假
光大且育丈夫子二人矣于是邑黌士李生惟聰等羣
上事督學使者曰竊見故太學生唐廷倬妻祝氏逾笄
而嫁閱歲而孀弱息露珠高堂風燭而祝栢舟自誓之
死靡他共子職于婦儀抗師模于姆敎迨今年逾五紀
行矢一貞里閭觀刑鄉邦慕頌願亟加崇奬以勵風猷
使者下其事郡邑人無間言因棹楔閭左且具列始終
將以次上聞當宁迺是月七日適届母懸帨之辰宗本
率其婦子戲彩稱觴羅拜膝下母含飴弄孫意蘧蘧適
也已潸然大息曰鄉者而父之殁吾業已蓬垢稱未亡
所不從游地下徒以而未立故賴天之靈而旣室旣後
而父逝不復返吾胡以獨樂為宗本黙黙不自得則紹
介郭生來謁九頓首請曰不肖孤匪母亡以有今日繄
豈惟不肖孤先太宰太常之脈胥賴母以延以母含辛
茹荼勞苦百倍本也卒亡能報稱萬一惟是徼惠大君
子片言庶幾當華衮之錫先生幸卒寵施之余時方逃
謝筆研迺余廬去母居僅僅數十武母生平行誼皆余
所夙習見聞且也家大人國士文襄而余及宫諭門忝
忘年小友之目于太學固奕葉通家也以母之大節凜
然不欺其意卽微宗本力請之且揭其高節以風示海
内矧郭生之代請尤力也余安能以筆研辭作貞慧唐
母傳
　
　
　
　
　
　
　
　
　
　少室山房集巻八十七
欽定四庫全書
　少室山房集巻八十八
　　　　　　　　　　　明　胡應麟　撰
　　傳二首
　　　長安酒人傳
長安酒人者吾里祝鳴臯也父璋軀幹絶偉修八尺有
餘而好勇負氣比鄰王謝子酗酒狎璋廣座中璋躍起
奮拳拳其齒幾折坐客大驚已睚眦一市魁袖鐵椎狙
伺得諸巷叱令匍匐呼迺公偃蹇者立椎殺之魁不意
皇駴乞命抱頭去自是璋勇氣聞一鄕鄕逺近相戒莫
敢犯其父及弟兄慮仇家報復為患害且連坐有司號
泣禁沮之璋意不自得脫身走長安更折節為謹厚以
鼓琴遊公卿公卿善璋者為授室納燕媛逾年而娠鳴
臯先一日母夢大鳥縞衣𤣥裳聳翮而唳于九霄卜史
占之曰吉是惟男子之祥當以文彩知名于當世迺其
性樂雲漢惡虞羅終亦非世途所紲馽矣占旣而鳴臯
生鳴臯生慧甚日晶晶數行俱下總角占對數有奇稍
長讀三唐兩都七國諸漢魏詩家言心勃勃慕效之父
璋抑而徇時藝始治易春秋補京兆弟子員試高等以
連最餼學宫非其好也而慕效古文辭愈益甚時發其
意于篇章一撰出一咏成傳録長安城殆遍諸木天貴
人争願事鳴臯而鳴臯雅自負下視一世又􁋁􁀪蔑禮
法弗耐籧篨貴人前而諸貴人之愿事鳴臯徒陽浮慕
冀為代言地而已實亡能推轂祝生者鳴臯覘其微凡
高葢大冠呵殿持刺來輙謝病弗迓卽迓無所報里中
兒或白眼視之以是暴得簡倨聲而獨好飲酒其天性
一舉白淋漓數斗弗酲終用此困始父璋垂槖留長安
一蒯􁚩外悉倚辦五陵豪家其殁也豪家子羣起貲殯
之鳴臯藉是得遍遊豪家子長安俗豪家少年子相率
危帽繡衫挾金丸騁名馬擊毬擘阮蒱博聯翩狹斜為
聲容太上攻奕道書畫闢園墅春明旁以意氣結要聚
族效河朔平原飲鳴臯故洪飲出羣少年上又辨口滑
稽弗窮至則盡傾四座衆群少年大驩謂飲非祝先生
弗樂競推為祭酒鳴臯顧世方落落而群少年所尚得
我心慨然有東方氏玩世想因遂浮湛麴糵中為簿書
期㑹以次發夙日告治具届期賔至毋得後月宵花晨
鼇吸鯨吞散髮披襟左手持蟹螯右執如意擊唾壺嗚
嗚誦杜陵贈李謫仙痛飲狂歌空度日之句時而大呼
時而慟哭群少年拊掌竊笑政以酒態當爾爾趣御者
亟進觴叵測其寄寓指也醉甚則以頭搶地竹林諸狂
夫安在哉夜臺沽酒客無祝生爾胡以豪也一日過羣
少年飲所觀案頭慶卿傳亟取讀終篇攘袂曰惜哉荆
高二庸豎操劒筑靡秋毫嬴氏子遇我者虀粉矣其喜
為大言類如此非狎習而驟睹靡弗驚而鳴臯意自若
益發舒問其姓名睨而弗答迫之則漫應長安酒人乎
其後謁刺達官長者亦自署長安酒人某歙何生以篆
刻受知今皇帝特為鳴臯鐫印章珮之一時名公卿李
惟寅沈純父輩挾日與沈飲繇是酒人名噪長安而是
時石羊生業已從按察公至與鳴臯遇華陽碣石間愸
愸然莫相知己問知為酒人則躍然已就酒人語則洒
然已遂把臂為劇譚已遂促膝為劇飲迄三晝夜弗忍
舍去咸自恨相值晚也間以其私臆語生舉世汶汶莫
知余迺今于里中獲元瑞天乎吾其真酒人乎哉自是
稍謝去群少年而從石羊生遊減異時酒中故態什六
七鳴臯為人嗜古文辭放蕩不羈矜意氣重然諾厭薄
俗子浮榮皆與石羊生合尤偏嗜讀書三墳五典八索
九丘下迨百家亡弗窺家故貧鬻文所得錢罄持授書
賈妻子凍餓啼號為弗聞也者而四壁琳瑯縑素炫心
目石羊生固有書癖兩人緣此彌交親昕夕過從揚扢
古始大而宇宙細而昆蟲明而聖王幽而老佛河懸澥
翻電掣雲蒸機鋒所諧麈尾盡秃語小極呼茗飲澆之
長安麴米春繼進飲己復譚譚已復飲至雌黃藝苑月
旦人羣有好必投有惡必斥兩人恒自詫形骸為二肝
膽維一也葢鳴臯短而肥石羊生頎而瘦云善謔者或
舉沈昭略王微事為絶倒隆慶戊辰春兩人徒步入西
山置瓢笠廢禪房周覽金銀宫闕四百所長湖巨岑裊
地浴天没日更決䇿褁粮窮極人迹弗到處所至橫盡
筆端彌月歸倡和篇章盈篋好事家多剞劂以行鳴臯
旣自放酒中又修古與時尚悖博士少俊者據高座嚄
唶臨之鳴臯天憤懣柰何以雞肋檻而翁裂衣冠飜然
去其籍羣豪家子覩鳴臯數蹭蹬塲屋今且并博士籍
去之中厭而狎相侮了無曩時罄折風而石羊生以按
察公外除復將返谿上鳴臯愈不樂處京師㑹所善邢
直指為買田濟漯遂先發妻子赴之而身留長安酒樓
與石羊生十日飲飲己為别泣數行下曰平生不解作
兒女悲今别知己誠不知涕何從也又曰足下方以盛
年勉荷不朽大業余不幸自放麯糵中今己矣長為農
夫以没世矣千百世後齊東野人之語或有稱述者吾
其識之鳴臯别余之齊東居五載以歲儉入長安詢所
知適故人邢直指來報命㑹晤甚懽牛飲過丙夜甫就
榻痰涎泥膈間欲路弗得時吃吃有聲童子以鳴臯醉
夢囈語耳迨明直指就呼之死矣直指為經紀其喪卒
返之齊東直指名侗字子愿故齊東產也始鳴臯居長
安以酒人自呼旣去之而復入一以是終竟符其䜟
野史氏曰傷哉鳴臯之困于酒也昔唐李杜兩布衣偕
死於客而偕厄于酒鳴臯亦爾爾豈其苗裔耶古之湛
于酒者文士弗經見竹林而下浸有聞彼肩瑰負奇而
所如弗合或顧人間世一無足事事始假以遺外俗棼
誠不得己而託之酒第其狂易自恣若晉劉阮氏之屬
嘗疑史泰甚其辭迺今以余所覩記鳴臯否耶然耶鳴
臯以酒人自命而竟死于酒至今愚夫傖父姗笑之里
中兒維甚嗟嗟彼未覩劉阮氏耳千百世後頌頌酒咏
咏懷者能復以酒人名之耶且非酒人而能若是耶雖
然里中兒則奈何使之解也
　　　趙先生傳
大庭而降風㑹茆然靡矣士尚論咸以古今人弗相及
然而孟軻氏稱豪傑輙曰雖無文王猶興何也得非苞
靈孕和裒然挺出者代有其人耶余束髮走四方恒思
一當孟氏所稱而未獲顧得之里中趙先生砥行褆躬
里中五尺童能抵掌道迺四方或未習聞也作東華趙
先生傳東華趙先生者名祐卿字汝申東華其别號也
厥先宋清獻公抃居三衢元末少府君挈家徙瀫上十
一傳而為趙先生父處士公以獨行著母童夫人感異
夢娠趙先生先生幼有至性常跏趺危坐識者詫非凡
兒弱冠補邑弟子員歴試高等歲丙午舉于鄕是時趙
先生于書槩已無弗窺嘗讀左丘明三不朽語慷慨擊
節曰士生天地間駒過隙耳不及時蚤努力樹大業三
公五等朝菌奚殊耶始發憤下帷潜心太上自洙泗洛
閩以及荀況董仲舒揚雄韓愈昭代薛吳王諸家言咸
洞晰㫖歸而發颺其所未及作悟思等録前後萬餘言
間以暇日講竟皇帝王霸之略度方今天下可施行者
竟有所觸發為詩若文根極性情置漢唐名流靡媿色
矣趙先生業旣日益進名亦日益高顧每試春官輙不
利居恒自嘆一第足以當不朽卽十上吾甘焉不爾者
吾從吾好可也乙丑謁選得高安敎授倡明師道為黌
校先隆冬沍寒大雪壓廬集諸生談藝其中矻矻丙夜
俄就黔中衡文聘取士得人為多學使群江右秀彥于
㑹城念敎事非趙先生莫任者趙先生則奉檄往晨起
據經坐上坐青衿環侍千餘人質疑發覆人人自以意
得去銓曹雅知趙先生儒者負經濟材毋令乆間局擢
知縣事建平建平故水鄉也圩田歲乆汚壞什七八民
顧賦靡所出相率流殍他州趙先生至至捐俸募役夫
板築并請倉粟助其成圩迄亡害逃亡歸倭寇四起當
道令悉城屬邑無城者而建平次當城趙先生曰大役
也若疲邑何顧城不可已則多方斥浮濫抑送迎得奇
羨若干先城邑四門餘樓櫓塹堞以時就民大悦争勒
石頌成功當道幾用上考薦而州以議馬直積與縣不
相能趙先生復争諸刺史前甚力刺史恚掎摭浮言中
之印馬使竟用此調任之保康民雨泣遮道挽留請得
抱牘訴闕下趙先生揮手謝曰良苦諸父老第此王命
也單車疾馳不挾日抵保康邑踞鄖萬山中姦民目無
長吏白晝殺令尸堂上稱最岩趙先生下車則大召四
境氓諭以禍福而剪艾其一二敗羣者以漸飭壕隍繕
器具稽什伍扢逋逃而開誠布公𢎞以更始之路巨猾
惴惴告自新無何蘭谷公訃至趙先生徒跣奔歸治喪
事骨立苫塊間闔邑咨嗟其孝服闋補龍溪邑屢中倭
瘡痍之家十室而九撫摩其疾苦而噢咻之歲暮念窮
民無告呼入出已鏹置坐隅寒者衣饑者食病者療不
資公帑寸錢民德趙先生若怙恃以入覲便過省太夫
人冀偕往太夫人苦瘴霧憚行趙先生泣曰母不行而
吾行溫生絶裾哉亟移文乞終老當道報可俄太夫人
遘危疾夜叩天刲股肉以進疾良己太夫人竟享遐壽
不及耄者三服闋再入都補乳源令擢别駕雷州地密
邇珠池亡賴子僉衣重鎧出没海島以盜珠為業吏追
捕往往殺傷相當趙先生察知不勝憤甫入境日夜勵
士衆以待賊葉宗權等餘皇數百趨博里我兵奮勇擊
之馘斬鹵獲百數餘黨駭散入諸洋同事叩趙先生計
安出趙先生曰賊尚衆未易一舉殱遲之除夜彼揣兵
莫至方樂飲吾出不意縱火焚可使無遺類議克合而
督府馳檄撫之趙先生以單騎入賊壘至則諸營各羅
拜請命惟賊首十數懷狐疑因具以狀聞督府命便宜
從事趙先生密偵賊所在遣兩吏賈人裝躡其後而鋭
士數十持兵仗繼之賊果不設備悉就禽是役也凡招
賊舶二百三十二禽賊首一十九瀕海氛翳一空趙先
生力也當道方倚重為長城而趙先生以年老堅上事
乞骸骨臺使詧其誠不忍拒行之日餉遺慰勉有加趙
先生旣以完節歸慕司馬君實范希文故事與從弟今
大學士趙公太僕卿徐公洎家君躬服古道化鄉閭風
俗為一變以淸獻名德葢宋代而焚香告天事尤偉則
建議舉宗創祠廟而獨捐金數百臺其上曰告天並輯
處士公而上水部公而下積功累仁事為一編命之曰
傳香錄自餘鄕先達偉人劉孝標駱賓王輩皆著論暴
其忠節當世韙之性澹泊惡紛華獨寄好山水時時挾
名勝探幽奇長吟短謡翛然自適方秋作感懷十咏騰
播一時他篇什工者尤衆葢趙先生自罷别駕還里中
及余輩相唱酬十年所如一日也始趙先生業以不朽
奮晚年顧事功僅小試而詞章又小道無足為且德成
名立思有以進是者遂殫精性命築禮斗臺鍵關據梧
取參同悟真讀之行其術有奇騐旣益讀楞嚴圓覺金
剛諸書乃大悟曰噫嘻道至此乎夫儒以淑世仙以度
世梵以出世函三者而一之丈夫事盡矣因著書曰三
逃記作佛宫奉大士日跏趺相對宛如髫歲時識者知
其宿根所植云趙先生年且大耋矣而色若孺子修睂
方瞳步履輕越望而知其稚川𢎞景輩流至與談竺乾
内典則真覺妙明圓機朗照令人身世并忘又鮮不以
為維摩詰龎居士也趙先生于余為丈人行余少趙先
生二紀餘然里中稱習趙先生莫余若者趙先生命為
傳余不得辭輙稍次其行事傳四方焉
石羊生曰孟軻氏所稱豪傑舍趙先生疇屬哉世沾沾
徇耳目七尺之軀浮沈于聲利之途而舉世莫能拔最
上侯平津班定遠極矣彼其眎不朽為何物趙先生獨
蚤用三大業自期佹得之而暮途棄去益逃諸無何有
之域務解脫死生而後已此其人寧有待而興者夫孟
軻氏所稱豪傑舍趙先生疇屬哉
　
　
　
　
　
　
　
　少室山房集巻八十八
欽定四庫全書
　少室山房集巻八十九
　　　　　　　　　　　明　胡應麟　撰
　　傳三首
　　　補傳一首
　　　　補唐書駱侍御傳
駱賓王越東陽郡人也父為博昌令(見本集與博/昌父老書中)賔王
生七歲能詩嘗嬉戲池上客指鵞群令賦焉應聲曰白
毛浮淥水紅掌撥清波客嘆詫呼神童比長天才逸發
與王勃楊炯盧照鄰並以藻繪擅一時號垂拱四傑云
先是唐起梁陳衰運後詩文纎弱委靡體日益下賔王
首與勃等一振之雖未能驟革六朝餘習而詩律精嚴
文辭雄放滔滔混混橫絶無前唐三百年風雅之盛以
四人者為之前導也永徽中歴官侍御史時高宗孱不
君后瞾擅國賔王覩唐運且密移數上書言天下大計
后瞾怒誣以法逮係獄中作螢火賦以自廣乆之謫臨
海丞高宗崩后瞾廢廬陵改唐物賓王恥食周粟卽日
棄官歸賦寶劒思存楚金鎚許報韓之句㑹英公徐敬
業起兵誅后曌賓王仗䇿從之敬業雅慕賓王名得之
大悅引至戎幕中羽書文告之屬一切諮焉旣而義師
大集將直指長安賓王援筆慷慨為檄文以諭海内詔
云偽臨朝武氏者人非溫潤地實寒微密隠先帝之私
陰圖後房之暱踐元后於翬翟䧟至尊於聚麀猶復包
藏禍心窺竊神器君之愛子幽之于别宫賊之宗盟委
之以重任嗚呼霍子孟之不作朱虚侯之已亡燕啄皇
孫知漢祚之將盡龍漦帝后識夏庭之遽衰敬業皇唐
舊臣公侯冢子因天下之失望順宇内之推心爰舉義
旗以清妖孽南連百越北盡三河喑嗚則山岳崩頽叱
咤則風雲變色以此制敵何敵不摧以此圖功何功不
克公等或居漢地或叶周親或膺重寄于大廷或受顧
命于宣室言猶在耳忠豈忘心一抔之土未乾六尺之
孤何在云云檄傳四方振動瞾讀之至一抔六尺語凜
然曰如此材而流落不偶宰相之過也敬業進兵拔潤
州敗偽周將雷仁智與李孝逸遇下阿擊其前鋒大破
之敵垂遁適星墜營中魏元忠縱火圍逼敬業軍遂潰
黨與悉禽獨賓王變姓名逸去削髮為浮屠居天竺靈
隠間十餘載考功郎宋之問謫官嶺表宿寺中賦詩得
鷲嶺龍宫之句思不屬方苦吟一老僧卧禪榻問故遽
續云樓觀滄海日門聽浙江潮之問大駭質明趣訪之
逝矣識者云此駱賓王也以是知敬業之敗有司慮曌
以檄故必蘄得其人因斬貌類者以獻云始賓王父早
亡奉母竭力裴行儉再辟幕下皆陳啓峻辭意致委篤
人以方李密陳情表世傳士先器識之云殆匪實錄至
奮身為國舉宗百口棄置若遺其忠孝天性然也賔王
旣以起義亡無敢裒其製作者廬陵復辟累詔訪求魯
國郗雲卿始集傳之天寶以還唐風載變後生輕薄齮
齕前薪杜甫氏以淩跨百代之才特推轂賓王至擬之
江河不廢李夢陽王世貞本朝稱大匠咸歸甫論篤而
斥行儉為腐談新都汪道昆尤重賔王檄洎帝京疇昔
二歌方諸秦漢間作者當孽曌革運滔天刳剝生靈毒
痡九野葢開闢未聞之變一時唐之臣子宋璟姚崇婁
師德輩俯首北面蒲伏裙裾殆不知廬陵何物獨賓王
仗義執言大聲其惡瞾雖漏網逆狀纍纍千載讀之轘
磔靡過視行儉目擊惽滛苟全汚濁者器識先後何如
哉自唐世因仍周厯目以叛臣剌戾相沿郡乘邑志咸
屏弗錄明萬厯丙子滕觀察伯輪董浙學事于是門下
士胡應麟婺人也首上事訟賓王云竊見故唐臨海縣
丞駱賓王大節高風瑰材卓行詞華冠代學業超群至
孝篤于平生孤忠竭于始仕微官奉母任武功簿而不
辭直道事人謫臨海丞而靡悔屬牝晨之篡國𤣥樞撼
而八極搖奮雄略以登壇赤羽呼而萬衆集慟一抔于
故主問六尺于元兇歴數屠兄殺子之姦鯨鯢褫魄亟
發酖母弑君之惡䝟貐寒心旣首建義旗將裂渠魁于
七廟旋身膏逆刃尚飛靈爽于千秋偉哉器量無雙詎
曰文章寡二迺史氏頽靡弗昌言于紀述而州民謭陋
迄罷享于蒸嘗誠亘古不白之沈寃實闔郡當先之鉅
典伏惟闡發幽光播揚茂烈聿修廢墜廣勵風猷俾乾
坤壯氣恢𢎞于崇正之朝海甸英魂鼓舞于右文之日
書上事垂下所司適擢去不果已蘇督學濬至亟申前
議列祠郡城已洪督學啓睿至復采夙聞專祀邑里三
觀察使皆閩人雅尚風節而後先繼至故自賓王舉事
歴宋迄今八百餘載而公論始定于一殆若有天意存
焉於戲賔王不死矣顧新書文苑闊略未詳而劉昫舊
唐論述尤謬因稍據臨海丞集掇其忠孝大都曁埜乘
稗官之足徵信者為駱侍御補傳以傳
胡應麟曰吾越之言詩文率繇賔王始非直婺一方耳
也迺余產婺中于賓王實晚進云賔王檄后瞾大惡數
十義炳日星而史臣以怨誹􁀙之偽周羣鼠倒置君臣
大倫以媚瞾可也而亘千百載而下而皆周之史何也
大明御㝢覆盆洞鑒勾萌蠕動有濫必伸而矧于賔王
於虖歴世乆而公論明葢記之古昔矣
　　　家傳一首
　　　　家大人歴履迹
家君諱僖字伯安一字子祥厥先安定先生瑗安定先
生仕宋敎授吳子姓留吳興遂世世家其地勝國兵起
徙蘭谿五傳而為贈奉政大夫禮部儀制司郎中富是
曰先大父先大父質而愿與兄弟同業賈獨重然諾安
義命用是賈日困而家君總角則已悉讀素問靈樞金
匱等窮其說忽翻然悟曰大丈夫生明世當用仲尼周
公道沛澤萬里胡株守一技亟棄去業儒補邑弟子員
試輙高等是時太宰唐公龍方請告偶讀家君文大奇
之立召見家君甫弱冠衣弊衫草屨進而神彩秀徹風
度朗朗玉立一坐客盡傾太宰顧謂諸君是寧獨藝文
卽器識亡兩幾欲以女女家君中奪母命止然自是遇
家君特厚歲問遺無虚日巳酉當省試督學豐城雷公
行校士得家君巻快甚為私識其處適萬安朱公以督
閩學至訊雷公諸生義雷公雜取家君巻授之朱公閱
未竟擊節曰此空羣足毋失也雷公徐摘示所識處為
撫掌一大笑兩公皆當代文辭宗牙頰奔走天下士顧
交重家君若此是秋赴省以名高謀僻寓習静得潘氏
園夜束書至則羣蟻坌集室中無隙地一僕夫請縱火
焚之家君顰蹙曰若以是蠕蠕非生類耶一舉火數萬
命立盡胡忍也遽踉蹌還寓越數日入試精思首義至
日晡竟三義闔闈燭矣復屬四義草忽蟻集筆端如蝟
閣筆稍稍去再舉筆再如前時漏且二鼔家君顧事急
則不復屬草而録三書義甫竟夜過半旋縱筆書四義
文思輙溢出如泉湧而蟻亦絶不來輟巻申旦矣已中
式謁座主方祥先生謝方先生迎謂吾讀子四經似非
人間物也始信為羣蟻報云巳未第進士迎大父母入
都歲歉甚家君罄俸入市白粲大父母而身脫粟俄鄭
太宜人病匍匐籲天竟不起奉喪還瘵瘁骨立闔郡嗟
咨其孝癸亥服除以郎中公春秋高欲終養郎中公趣
之乃行授禮部儀制司主事乙丑提調塲屋爬搔宿垢
百廢具振竣役條陳便宜十事將上之㑹聞郎中公訃
奔歸毁瘠如喪太宜人禮而貧愈益甚聚徒自給靡寸
牘入有司戊辰再謁選太宰蒲州楊公夙習家君名卽
出他精膳郎以家君補其處踰歲遷祠祭員外逾歲遷
主客郎時諳達以孫巴罕故乞款塞舉朝叵測宗伯潘
公咨主客郎家君謂敵一小入殺傷鹵掠不可以億計
今納款歲費不過十萬緡而於朝廷體甚尊許之便諸
大臣議以克合凡宴錫賚予悉委所司家君擘畫處置
鑿鑿中􁏛政府大以為材驟遷秩儀制郎亡何穆皇帝
上賔一時登極改元覃恩肆赦詔書宣布中外踴躍咸
以數十年所未覩也於是當以大典勞遷九卿銓曹虚
秩待而㑹有陜諸王襲封事高皇帝制諸親王庶子封
郡王親王絶而將軍中尉繼者仍故封不在例而王某
故由中尉入其次子亦欲得郡王封家君持不可而某
覬覦王爵甚行萬金大璫恫愒扇謗旁午家君弗為動
曰吾不過罷儀制郎耳姦高皇帝三尺卽幸漏網謂臣
節何事迫權璫迺授旨吏部出家君湖廣右參議葢不
踰月襲封典行矣楚歲比大水荆襄二郡彌望魚鼈而
大司農方日夜持尺籍責委輸家君下車太息卽日請
行郡身暴草野中三月盡得虚税蠲額十之四民大悦
頌生我而二郡故江陵相里也江陵相新得柄威福甚
諸奉檄楚者伏謁視家臣而家君過其門僅一刺江陵
父治第宅四方餽餉幣山積家君公覿外毫不私江陵
子若弟赴省試諸司率毁堦級降禮貌家君曰吾天子
藩臬也不復能折腰事權貴由是江陵積怒而當事者
遂上章按家君督餉亡狀例運艘渡江三月淮五月後
期責所司而是歲楚艘皆先月度道路扼腕而江陵從
中主竟奪級調雲南按察僉事家君被命去楚吏民遮
道留以千數已乘扁舟浮洞庭度沅湘吊九疑益西南
行夜郎貴竹萬山中攬觀夷夏大防天地日月所窮際
出没凡百日抵滇蒞政愈益以恩信逮下不為時尚阻
訟牒鬭争輙賜粟帛解散之境用大治所轄地鄰緬甸
緬以大理饒涎沫乆而属夷刁氏父死兄弟争立其兄
尤虣猾自分庶孽不得請則操戈為緬前當道旰食下
其事家君家君飛檄緬諭以禍福大旨謂若不過中國
一郡縣當若盛時悉若衆窺我我沐將軍以偏師殄若
亡遺類今皇帝神聖橫如倭强如夏悉心委命若乃無
故入奸人言若朝啓天朝大兵夕至鞠若地為茂草若
熟計利害毋悔緬得書震怖謝家君則身馳至刁氏立
二人庭下責大義令疾自新兩人讋且泣誓世世不復
倍因為中割其地還報撫臣大喜與臺使交推轂家君
仁而有勇遂以僉事晉藩參不越歲超臬副家君前後
敭歴滇四載所至桁楊罷陳囹圄若洗深山窮谷耳胡
使君名輙頂禮呼佛子然家君為人持大體捐小苛樂
拊循惡迎合屬僚自守令椽丞感刺骨靡二而同列文
深與直指貴倨者往往枘鑿癸未大計卒從不及論疏
有滿腔赤子等語家君慨然曰陽城心勞撫字吾豈以
鷹鸇易鸞鳳哉且吾行年六十間關萬里博一官一級
何異味雞肋今者吾得我卽日拂衣還里中大召親族
故舊日燕飲相勞苦窮乏不能婚者損貲授以室喪暴
露者畀吉壤毋令後時宗人數百指日夕待家君以舉
火間有陽請乞而陰背訾者家君如弗聞他日更以窮
歸益復厚遇之其樂為人所難率此類也家君博大慈
祥忠信坦厚皆天授宿植幼卽慕司馬文正公為人三
尺童子不加一謾語無疾聲無厲色無城府無町畦絶
口不談人過人以橫逆來恒樂受至鄉鄰有鬭則引咎
自辜不能安寢食尤好捄患卹灾老弱病躬調藥飼饘
粥下逮丏徒賤役靡不然賴以全活甚衆生平祭祀外
未嘗殺牲而於小物微命逾謹嘗大㑹燕中貴賓賓垂
集顧簷前一蠅戢蛛網惻然取置掌理其結結纒糾十
數重家君竭心目力自己至申卒活蠅而後舉㑹龜鼈
螺蚌之屬必重購投深淵日以千萬數卽蜂蠆亦不令
人傷第謹避而已家君外和而内介與居終日挹畏不
自勝一遇大節臨大義則賁育莫能奪故一扼于中貂
再扼于權相又再扼于臺使者皆坐此也始用布衣奮
閭巷中間空乏隠憂險阻毁折靡不備而意常豁如視
宇宙百物一亡足嬰其内自以少時抱羸疾數勤大父
母稍壯卽斷一切嗜欲今年踰耳順形神甚茂鬢鬒黑
而貌敷腴驟而望之四十許人也雅好讀書諸子百家
靡不究業以擴見聞不蘄為博長吟短章援筆立就業
以暢情素不蘄為名居常不談性命而被服仁義聞望
偉然自嘉隆來薦紳先生童孺走卒無問識不識以為
鞠躬君子大學士李公春芳都御史何公遷天下稱儒
碩咸忘分傾葢延至家塾命諸子拜床下善人倫者僉
謂家君孝謹類萬石平恕類劉寛剛操類嚴挺之雅量
類婁師德樂善好施類白樂天范堯夫至仁䘏懇至昆
蟲草木靡不周遍則于古罕見其比葢實錄云家君他
媺不可更僕盡不肖麟自束髮服膺庭訓迄今靡尺寸
樹且身抱狗馬病大懼一旦溘而令家君淳德冺冺于
當世用是不量謹掇拾大都如右以俟當世大人君子
之秉椽筆者
　　　自敘一首
　　　　石羊生小傳
石羊生者金華山中人金華山道書曰三十六洞天故
黄初平牧羊處也生少迂戅好談長生輕舉術又所居
鄰上真于是里人咸謂孺子不習當世務而遊方之外
豈曩昔牧羊兒耶生聞輙大喜自呼石羊生云生父憲
使公母宋宜人生五歲憲使公令出侍客客占對必屬
九齡受書里中師業已厭薄章句日從憲使公篋中竊
取古周易尚書十五國風檀弓左氏及莊周屈原司馬
遷相如曹植杜甫諸家言恣讀之憲使公奇其意弗禁
也十三四為歌詩稍稍聞里社中十六補邑弟子員
已挾書從憲使公北下錢塘浮震澤並吳㑹金陵擊楫
大江益東走青徐齊魯境踰趙入燕乞食長安市悲歌
薊門易水間所至興㑹感觸一發于詩時莊皇帝御㝢
八荒敉寧萬里重譯薦紳先生際㑹綦隆紬述古始吳
則王司宼太常歙則汪司馬楚則吳參知蜀則張司馬
洛則張中丞皆龍奮虎蔚為世宗匠生每慕悦其人顧
諸君子或敭歴四方或退居一壑亡從識面俄黎惟敬
自南海來從友人邸讀生閒居十詠咄嗟何物寧馨詩
四壁冠也而徐子與周公瑕戚希仲歐楨伯陳玉叔何
啓圖康裕卿沈純父祝鳴臯先後至咸交口譽生盱眙
李環衛惟寅方盛與海内諸賢豪談天碣石一日耳生
名亟虚左席以上客迎之由是生歌詩頗傳播長安中
諸長安貴人往往愿交生亡何憲使公以襲封忤大璫
指補外藩生侍宋宜人還越宋宜人患頭風生日夜治
湯藥遂感羸疾跳匿金華山而㑹大司空萬安朱公馳
驛過瀫水始朱公從長安覩生詩數物色至是發使要
生山中艤舟待載移日生心感朱公知愧亡以報則述
公治水顛末賦長歌七百言以為獻朱公擊節示督學
滕先生曰奈何當吾世而失此人滕公讀大奇之亟移
文博士廩生并檄生入武林時侍御蕭公萬公合試越
東西士千人再拔生文冠次年丙子以經義薦于鄕生
始願從赤松兄弟牧羊窮谷間中屈意當路恒勿勿每
攝衣冠則攬鏡自笑是楚人猴而沐者然用二尊人故
未敢遽絶去丁丑夏北還杜門谿上適王太常先生自
吳中來顧謂憲使公阿戎安在吾願就與語浹談竟兩
晨夕瀕行王公握生手曰不佞縱橫藝苑自于麟外鮮
所畏差强人意獨生耳則又曰生幸及家司宼胡可弗
一遊其門先是生讀弇州四部集謂古今文章咸總萃
是幸太常紹介劇懽輙以尺一通司寇司寇業聞生得
生恨晚首為生序少室山房詩挈衣鉢授焉生自揣亡
能萬一弗敢承也司宼數期生海上坐宋宜人未能赴
葢自是不上春官者六載邑明府喻邦相嫺于詩意不
可一世獨善生游覽倡和亡虚日壬午宋宜人病稍瘳
而憲使公屢自滇發使督生偕計生顧長公知(闕/)　假
北上亡從面因努力治裝過吳謁司宼弇山堂叩曇陽
太師恬澹觀恍如躡閬風升兠率揖金母而拜木公其
明年癸未與張中丞遇都下張中丞者新蔡張助父也
生素不相聞邂逅朱山人汝修館片語投合肝膽形骸
幾欲為一卽傳稱傾葢如故不足喻也俄再下第還里
則張大司馬前此弭節過訪生且屬憲使公必致生幕
下生則復入武林報張公而少司馬新都汪公至自歙
生則復謁汪公湖上汪公持生刺倒屣出于坐間脱匕
首視生此戚大將軍贈也生能吐奇語賦此乎生夙慕
汪公甚卽援筆綴長歌千言旣戚大將軍至嘆曰名下
無虚士生果然汪公旋挾生過弇州伯仲于中路序生
詩所寓寄彌篤至洎抵婁江張大司馬亦取華亭道來
㑹諸君子合并樂甚劇飲沈酣生以一年少翩翩盛集
諸君子咸國士屬之人人意得也生結髮從事詞塲于
當世名文章士僅呉明卿未識面目餘鴻碩俊髦交游
莫逆徧海内然于時尚益枘鑿丙戌入都復不第葢自
是三北禮闈矣人或咎生背今趨古生聞輙逌然笑若
欲以萬鍾不朽我乎生性喜静寂惡紛華于世味聲色
狗馬軒冕玉帛泊然獨偏嗜古書籍所購經史子集其
世自洪荒以至昭代其梓自吳越以至燕閩插架幾四
萬巻治屋三楹貯之黎惟敬大書其楣曰二酉山房而
司寇為記生日坐卧其中毋論里中兒雖同室罕覩其
面又少慕尚子平為人而稟賦孱弱乏濟勝具因繪圖
齋壁綴詩其上曰卧遊室以自遣性尤好纂述所著書
有寓燕還越計偕岩棲卧游抱膝三洞兩都華陽蘭陰
畸園邯鄲養痾婁江白榆湖上等集六十餘巻詩藪内
外雜編二十巻筆樷三十六巻丹鉛新録八巻藝林學
山八巻弇州律選六巻他未行世者六經疑義二巻諸
子折衷四巻史蕞十巻婺獻十巻皇明詩統三十巻皇
明律範十二巻明世説十巻古韻考一巻二酉山房書
目六巻交遊紀略二巻兠𤣥國志十巻酉陽續俎十巻
全姓名考十巻蒐輯諸書有群祖心印十巻方外遐音
十巻兩司馬録二巻考槃集十巻談劒編二巻采真游
二巻㑹心語二巻類萃諸書有經籍㑹通四十巻圖書
博考十二巻諸子彚編六十巻虞初綂集五百巻以婺
先達無若劉孝標駱賓王二子孝標博洽冠古今當梁
武忮君不少殉而賓王武氏一檄為唐三百年忠義倡
世率以文人亡行視之于是合傳二子而輯其遺文為
一編㑹閩蘇君禹來督學讀生文稱善相屬卽日檄賓
王入郡祠千載鬱閼之疑暴濯一旦生亦頗自厭意云
生疎睂秀目長身望之癯然野鶴姿長經月不梳櫛科
頭松下夏則袒裼裸裎爇沈水據槁梧翛然莫窺其際
隆冬盛寒于雪中戴席帽著高足屐行危峰絶壑折梅
花滿把嚥之當其為詩歌㝠搜極索抉腎嘔心宇宙都
忘耳目咸廢片詞之合神王色飛手舞足蹈了不自禁
以故人相率曰狂生至性孤峭寡諧慕雅士若渴惡俗
子若熱又相率病生狷惟生亦莫能自名姑隨俗牛馬
應而已始生齒髮盛强寤寐古人櫜鞬當代鋭欲敝帚
一家追隨百氏之末迺今疾病殷憂年踰三十顛毛種
種自顧項頷腰肢匪塵世物亡論一切有為視同夢幻
卽文字結習且一洗空之旦夕將從赤松兄弟採藥金
華石室間呼吸靈和永絶世緣參乎大業遊乎混元斯
生所夙負然哉惟是生平歴履大都不亡足述者懼久
益泯泯因稍掇拾為石羊生小傳以自考焉
吊詭士曰士誠各有志哉夫當綦隆豫大之運疇不欲
自奮以取世資石羊生獨厭薄一切為澹泊亡媒之業
此其志可知也左丘氏亟稱三事言若匪所先者他日
之論魯大夫臧文仲也獨曰身没其言立是之謂不朽
此其說奚以徵焉要之德與功非言弗樹若孟列達尊
輕重各有攸當必以上次論溺其指矣夫劉駱兩生是
非旁午歴千餘載至生而始定生業今方覆瓿百年之
後或盛以靑黃文之惜當世子雲不得與異日為子雲
者一交臂語悲夫
　
　少室山房集巻八十九
欽定四庫全書
　少室山房集巻九十
　　　　　　　　　　　明　胡應麟　撰
　　記五首
　　　二酉山房記
二酉山房余所搆藏書室也書以經類者三千七百餘
巻以史類者再倍之子三倍集四倍凡三萬六千巻有
奇友人黎惟敬過而樂之題二酉山房云始余受性顓
蒙于世事百無一解亦百無一嗜獨偏嗜古書籍七齡
侍家大人側聞諸先生談說墳典則已心慕艷之時時
竊取繙閲十一二從家大人宦遊燕燕中四方都㑹故
鬻書藪也而家大人亦雅負兹好每退食諸賈人以籍
來余輙從㬰其旁市得輙乞取盡讀而是時肅皇帝末
年旱蝗迭見大父母復就養京師俸入不足恒乞貸鄕
里以故帙繁而價重者率不能致間值異書顧非力所
辦則相對太息乆之巳家大人再丁内外艱余再從還
越戊辰復上京師時余年十七始娶亦㑹家大人官禮
部俸入稍優于是極意購訪凡寓燕五載而家大人出
參楚束裝日宦槖亡錙銖而余婦簪珥亦罄盡獨載所
得書數十篋纍纍出長安自是余奉母宋宜人里居十
載中間以試事入杭者三入燕者再身所涉歴金陵呉
㑹錢塘皆通都大邑文獻所聚必停舟緩轍蒐獵其間
小則旬餘大或經月視家所無有務盡一方迺已市中
精綾巨軸坐索高價往往視其乙本收之世所由貴重
宋梓直至與古遺墨法帖並吳中好事懸貲購訪余則
以書之為用枕籍攬觀今得宋梓而束之高閣經歲而
手弗敢觸其完好者不數􁘣而中人一家產立盡亡論
余弗好卽好之胡暇及也至不經見異書倒庋傾囊必
為己物親戚交游上世之藏帳中之秘假歸手録巻軸
繁多以授侍書每耳目所值有當于心顧戀徘徊寢食
偕廢一旦持歸亟披亟閲手足蹈舞驟遇者率以為狂
而家人習見弗怪也自余為童子至今年日益壯而嗜
日益篤書日益富家日益貧家大人成進士敭歴中外
滋乆乃敝廬僅僅蔽風雨而余所藏書越中諸世家顧
無能逾過者葢節縮于朝晡展轉于稱貸反側于寤寐
旁午于校讐者二十年于此矣山房三楹中雙闢為門
前施簾幙自餘四壁周列庋二十四度尺度皆齊一縱
橫輻輳分寸聯合中遍實四部書下委于礎上屬于椽
劃然而條岌然而整入余室者梁柱榱桷牆壁皆無所
見湘竹榻一不設帷帳一琴一几一博山一蒲團日夕
坐卧其中性旣畏客客亦畏我門屏之間剝啄都絶亭
午深夜焚香鼓琴明燭隠儿經史子集環遶相向大而
皇王帝霸之事功顯而賢哲聖神之謨訓曲而稗官野
史之紀錄葩而墨卿文士之撰述奥而竺乾柱下之宗
㫖亡弗涉其波流咀其雋水意所獨得神與天遊陶然
羲皇萬慮曠絶卽南面之榮梵天之樂弗願易也昔人
謂醯雞處甕中蔑知六合之大而終日飽食没世無聞
為天地間一蠧余自束髮受書卽妄意掇拾一家追隨
百代迺今甫壯而衰亡能萬一自見而徒以七尺之軀
沈痼于遺編敝簡而弗能出則當今為二物靡宜莫余
過者顧余父子累積之勤嗜好之篤與諸書之聚余室
皆非偶然于是歴敘梗槩所由志之山房為一公案非
海内同好不敢以出示也
　　　關忠義侯祠記
漢代闗忠義侯義烈英靈炳蔚萬古而祀典之盛極于
本朝慶厯間今香火蒸嘗薄海内外孩提走卒靡不知
有侯者獨侯生平終始大節陳壽寥寥數簡缺略未詳
且筆削之正肇造紫陽自朱氏前卽名世鉅儒猶繫綂
于曹魏則侯之效命先主譚者大都以盡心所事而已
其于翊衛炎精恢復漢室之誼槩乎未之有明也迺至
東吳諸人名魏仇讐實漢蟊賊自孫策周瑜輩皆不過
欲乘時宼敓跨割江表傳之子孫曷嘗有纎忽為劉之
念權旣破操鼎足形成纘圖父兄志滿意得烏林之役
昭烈奮身矢石以啓全荆而權百計忿争必𤓰分而後
已此其肝膈底裏固可洞見侯睥睨其人曾斗筲弗若
而肯俯與㛰乎葢侯之絶㛰孫吳卽其辭爵曹魏方寸
昭昭揭于天日迺後人聾瞶動以侯躁忽寡謀過也若
荆州之失王公元美以先主不當委侯(闕/)　　旁援後
勁曾亡一旅之師其失當蔽之昭烈余則以孫氏三世
江東士暇卒練赤壁長驅中原岌岌而周瑜敝全吳之
甲曾不能乘鋒席鋭鏟江北之彈丸比權親率大衆窺
伺合肥張遼以偏師一擊隻輪靡返則侯之舉襄圍樊
渰七軍而震華夏允謂百代之殊勛三分之上略其難
其易未可以淺薄窺也當其時魯肅未亡法正猶在吳
軍徐沛蜀軍秦川努力同心掎角大業則中原之復卽
侯一人負荷有餘昭烈武鄉高枕而議禮樂矣天不祚
漢仁竄則留操遷則止若權若遜為鬼為蜮葢世之伐
毁于垂成漢事至是遂無復更可為者葢㝠㝠之中陰
若尼之不待武鄕淪喪而後決矣然則侯之存亡匪侯
一身漢四百載存亡實侯焉係而判于蒙也長江全據
之一言此余所為掩巻咨嗟太息痛恨于吳宼者也今
侯之精爽巍巍赫赫宇宙亡窮迴眎東吳君臣奚啻犬
鼠獨世人習論成敗槩侯生平往往若有遺憾焉者而
絶吳摧魏浩然之正氣穹然之偉績習矣弗詧鬱而未
彰余甚憤之輙因蒲東趙公命記侯廟而詳著其説如
右若堂構之崇隆侍衛之華煥與興作之歲月日時前
人紀載己悉而余方為侯鳴不平于千載之上固亡庸
于贅録也
　　　白嶽遊記
白嶽東南一奥區也雖勝槩不越尋丈間而天造神工
炫心駴目游人往往詫為絶奇余夙有少文之癖嘗得
齊雲圖揭之齋中每撫琴動操山靈響答乆矣尚以未
及攀陟為恨仲春過新都去兹山百里而近旣復過汪
司馬肇林則兹山僅咫尺間㑹坐中有談及者余豪興
勃勃欲飛司馬及諸仲仍從㬰之適暮春三日當𤣥君
覽揆之辰爰覓笋輿發峪口薄暮抵休寧宿旅舍中傾
白墮十餘巡數浮屠自九華至舉似白岳問孰優曰九
華外拓白岳中擫其勝故未易甲乙也詰朝蚤起行休
寧郭西游女方浣紗堤上平波漲空草色迤邐肩輿過
之袍袖皆綠屬舁者為緩行亭午達岩下曳屐上東天
門飯樃梅庵次日齋服謁𤣥天太素宫香爐千仞突兀
霞際折而東曰紫霄岩行小倦取磴道百級而下憇無
量壽宫宫司馬新建極華靚可觀千山環拱黟水一線
橫拖其前背負三峰矗天而起曰紫玉屏卽女媧鍊石
巨靈削成宜不及此而舊志絶不齒之又稍東穹碑屹
立勒文其陽曰三楚升中頌藉第令以鳥迹鑱之末不
署司馬姓名幾以為漢秦遺碣矣又次日攜酒登文昌
閣望五老峰旁三石離立曰三姑余謂弗善易三娥取
峨睂音近也通諸勝得詩十二章白岳遊人足迹所常
至故世所共徵者弗列列勝之後出者如右自餘槩于
詩中見之
　　　谿雲閣記
渡瀫江並崕行五里而近有山嶪然橫峙曰蘭陰俯控
城闉仰屬霄漢邑西南最勝地也山之背重岡沓嶺延
袤而下若凰騫若鷲躍抵洲上而稍就平是為蘭陰之
麓大雲對聳闤闠萬家飛梁界空舳艫千丈又兹山最
勝地也迺趙君文鎮卽其地為書齋遊息焉堂五楹顏
其楣曰草𤣥室朱簾翠幙位置甚都堂之後為軒曰嘉
色取柴桑公采菊語也傍隙地藝叢菊數百本枝幹窿
穹飽霜露率逾丈羣木旣脱幽芳錯呈爛然庭除組繡
奪目凡邑中言花事者咸出趙君下軒之下甃方池池
淥浄不容唾金鱗尺餘撥剌藻荇間陽琢石為平臺中
散植牡丹芍藥山茶葵榴之屬右為燠室牖戸蒙密亡
纎隙受風以冬貯蘭蕙素馨左為便房設木榻棐几桐
琴四壁圖繪多名手古銅觚彝鼎官􁁉泉定諸窰焚妙
香瀹嘉荈雜貯江梅岩桂菖蒲而閩中盆卉若牙松若
拳柏亦列置其次焉循曲房稍東為仄逕逕窈窕穿重
壁穴旁為天忩以受明計其衡尺有咫而縱亘五丈折
而北又旋折而東升石磴垂二尋磴窮得方檻小憩
平疇沃野彌望皆綠憩者為跂足弗忍前舍磴緣檻
歴飛梯二十四級梯凡三折每折級如之迤邐絶頂
而至所謂谿雲閣者雕甍翼然金碧焜燿如費長房
夜入壺公壺朝而聳翮閬風之杪舉閻浮提界在我
目睫弗啻也閣四周施畫楯楯之内為風忩三十六
皆洞開河漢縱橫象緯出没雙溪如帶合流跨其
前九峰若屏離立峙其後振袂而歌赤松則朝真
芙蓉紫薇諸嵓岫飛動于檐隙已曼聲長嘯騁望
于嚴瀨富春之際羊裘翁持釣竿曳草屫貿貿然來
矣蓋蘭陰之勝據吾邑最山麓之勝據蘭陰最而
趙君齋閣籠一邑之瑰麗而盡收之又山與麓之
勝之最也胡先生旣用趙君請數止宿齋頭時縱
目乎谿雲之上乃喟然而嘆曰觀之不可以已如
是夫夫蛙之羣居于埳井也仰而窺夫蒼蒼正色
者甕然焉耳矣釜然焉耳矣夫若是匪蒼蒼者之
眇也地之卑勢固宜爾也一旦而登杜甫氏慈恩之刹
而吾之呼吸且泠泠通帝座焉彼浮屠雖高矗霞外
而崷然一柱豈誠什百于埳井乎哉迺厥覩相萬萬其
地勢高下殊也趙君斯築崇不逾十仞而廣僅足數筵
大都孟軻氏所稱五畝之宅也而能籠一邑之勝而收
之卽其人磊砢扶疎亭亭獨上超然廣莫之表匪齷齪
裩中流審矣異日者余將拉鴻䝉氏遲趙君化人之宫
相與陟叢霄叩大羅歴㣼利兠率諸天而後返其觀也
當必有倍進于是姑為記以塞趙君而使之俟之
　　　聚順堂記
丁巳冬瑯琊次公有豫章之役過家大人卽索阿戎見
見卽抵掌語徹丙夜不休洎行送至蘭陰山下攜白墮
躡笈登巔南望九峰蒼翠插天若青蓮然蜿蜒下亘數
十里而遙至風秋潭上止焉斯地也華山枕其後漁塘
滙其前紆曲迴旋于堪輿家言甚符次公指曰鬱蔥哉
佳氣此必有順德君子若隠鹿門者流居其間哉余識
之然遷延數禩未涉其境問其人也迺余宿有元亮之
癖聞漁塘余君善蒔菊因同二三友人造焉門以外灌
木交加藝菊數百本爛焉奪目漁塘君出迓則貌穆然
則色溫然則言呐呐若不出口然予私念曰此次公所
云順德君子若隠鹿門者流也迨入而其堂壯以峻其
軒翔以朗其迴廊曲欄秩秩而噦噦朱簾高捲花香入
座而子若孫胥彬彬然儒衣冠侍余謂友人曰堂以聚
順顏厥有旨也漁塘君卽九頓首請曰古自棟宇來肯
堂構者多矣獨晝錦三槐兩堂迄於今若新則惟永叔
子瞻之記是藉猥兹野人之居願先生不惜片言記之
異日得與兩堂俱永先生之賜其在萬世乎余曰唯唯
夫順之義大矣以毫靡乖忤言若導山泉而注之東也
順之聚難矣以毫靡缺漏言若㑹百川而歸之海也聞
君庭闈承顔則薛包遜孝順以克諧焉而聚棠棣燕樂
則姜肱讓友順以克念焉而聚琴瑟敦好則梁伯鸞輸
敬順以克正焉而聚且也以其順德迪子若孫若萬石
君之不言而躬行他日子若孫奉君敎逓登膴仕為聖
天子將順之臣則綸音下錫必曰此三代遺民為朕釀
大順之風者德足褒也此堂不更色飛乎哉君謝曰余
不識聚順之奥義不謂當耆年而幸聞先生敎余曰君
髮鬒已耳順乎此天之所助而聚之所致也立成五言
近體一章壽之因與君約共葆兹順德握手入金華山
中為皇生石羊牧倘皇生乞余作赤松宫記當必有進
於是者今日且醉黃花間毋為元亮所笑
　
　
　
　
　
　
　
　少室山房集巻九十
欽定四庫全書
　少室山房集巻九十一
　　　　　　　　　　　　明　胡應麟　撰
　　行狀二首
　　　先宜人狀
先宜人宋氏宋余邑中最著閥也聚族居尤埠食指無
慮數百千即𨽻博士籍恒以十計而外大父最有聲外
大父字道亨震其諱為人倜儻負奇芥視一第甚既屢
試不售中棄去攝古衣冠築别墅曰雪溪堂聚書萬軸
卧其中經史子集環向恣讀之間發為詩歌盈帙晚尤
好方術家言自長生黄白星厯緯候鍼石六甲五行無
弗治而獨形家得其宗所著風水井見輿地指蒙多行
世達官巨室延至恐後外大父亦雅好遊而體便登陟
每出恒旬日一歸歸而宜人持槖鑰飾籩簋謹候閫閾
間外大父受成事而已始外大母首舉長母姨女于黄
次舅氏旦以疾廢季乃誕宜人而外大母殁故外大父
出游獨宜人持門户外大父覩其經畫斬然嘆曰是女
也仁孝莊淑則天賦乃其材矯有女丈夫風非賢如伯
鸞吾弗與壻也時家大人以制義傾邑中未室外大父
一見輒語門士施令喻㫖委禽焉俄而家大人名曰益
起己酉薦于鄉歸迎宜人蓋十年長矣贈奉政公洎鄭
太宜人咸在堂得婦宜人懽甚奉政公家故饒既而燼
于火家大人奮中微藉脯修以給甘毳是時江南諸從
學就之如雲宜人孑然一軀内奉姑嫜外奉賔客庀牢
醴括米鹽周旋中饋諸勞苦若固有之間以篝燈餘隙
刺繡辟纑佐家大人乏舉宗藉藉詫其賢己未家大人
第進士宜人侍奉政公太宜人就餼京邸以外大父春
秋高固請偕值嵗大蝗厯齊魯趙衛至燕中千里地盡
赤宜人躬飰脫粟而多方張具奉二尊洎外大父驩俸
入不足簪珥脱繼之務各厭其意迺已明年鄭太宜人
病宜人扶掖視寢溲衣帶糾結十旬竟不起宜人柴毁
骨立從家大人扶櫬歸中途視膳奉政公尤曲至間密
語家大人舅齡迫崦嵫邇鰥居恒鬱鬱而􁂎御亡足司
巾櫛者脫昏夜驟有緩急吾兩人曷從知家大人矍然
起曰乍吾夢爾爾微子吾告幾忘之立召命諸媒妁得天
津陳氏女媵奉政公踰年生子佐奉政公撫而謝宜人
吾賴若以有今日尋奉政公下世宜人匍匐苫塊一如
昔喪太宜人丁卯夏家大人襄大事于瀫水源宜人主
工役饋餉一切辦兆以協吉尋奉政公媵陳相繼亡稚
子佐呱呱袵席宜人躬保抱鞠養之是時家大人以不
肖獨子納貳室唐舉弟鵬齒相若宜人懐佐而膝鵬兩
忘其非已出也又以舅氏旦痿外大父繼體岌岌因力
從臾娶于徐得子浩甫髫而外大父殁宜人擗踊呼天
慟幾絶捐囊篋以治喪仍悉索餘貲畀弟浩浩感奮卒
納婦世其家識者謂宜人一身匪直胡氏宗賴以葆大
宋之宗垂絶而續疇力也奉政公服闋從家大人入燕
補禮部儀制郎自是周厯四司凡五載適邊人欵闕下
今皇帝撫運應天凡登極改元錫封通市諸大議悉下
家大人宜人握家秉槩以便宜從事家大人得精心展
布品式典章朝野傾動佹以勞勩擢九卿亡何持慶王
襲封議忤大璫出為湖廣右叅議挈宜人便道還里中
宜人顧從宦日久田園蕪又不肖體素羸徬徨不忍割
因請留處守而家大人入楚督漕糧江陵相諸子試㑹
城家大人靡溢禮其家盛鳩工治府第諸司奔命匠石
家大人如弗聞也者江陵相積怒漕使遂希旨齕家大
人鐫一官移六詔稍遷至副觀察凡三政不離滇中屬
弟鵬復殤而不肖艱嗣育故家大人自楚而滇越十載
諸媵畢從宜人亡纎忽介懐抱每信使旋聞家大人健
匕箸則喜動顏色居恒謂不肖吾無他冀第得而父康
於官而體康于室南面之榮吾弗與易矣其恬于世分
類如此不肖自丁丑一赴公車旋絶進取念亦以奉宜
人慈訓不忍蹔離也舍傍闢隙地為小園雜蒔桑苧葵
榴時時御板輿挾子婦及諸雛翛然花木間竟日念同
氣惟一姊一兄姊寄迹窮鄉而兄廢髫鬌絶人道因嵗
時推負郭問遺長姨母而掃丈室延舅氏出居之躬撫
摩存恤以為常舅氏徐于一榻凡九易寒暑大期至揮
手告旁觀吾以喘息腐餘竊生人之樂晷刻皆宜人賜
也人以為宜人孝友惠慈悉備衆善槩之往籍𦕈覩等
倫劉中壘所傳古今哲媛彼其義激所形白刃易蹈至
安常履順無可釣之奇顧人情所難有特甚者迺宜人
聲色不動而尊親之道事育之節纎悉理解女徳之盛
邈能其繼矣既而家大人請老歸自滇宜人以女弟殤
感疾猶强起洗沐出迓豸袍翟冠金紫暉映白首晤言
殊樂也諸側庶羅拜侍席前無所問一笑頷之而已宜
人自歸家大人苐舉丈夫子一即不肖麟次女弟鳯年
十四殤宜人以夙鍾念也惨怛甚卒湛思中痰久而痼
不肖晝夜繙經方問毉術聚羣兒襍奏宋元諸劇宜人
覩不肖每强食自寛如是者亦越十載己丑仲冬朔晨
起語不肖夜夢觀世音大士導而往西方鼓吹音樂從
者以百數何祥也豈所稱極樂界耶不肖唯唯然喜不
勝憂七之日忽風昡作于脾亭午正襟趺坐奄然逝傷
哉彼蒼者胡奪余聖善之遽也距生嘉靖辛卯夏去古
希僅一間云宜人警穎殊絶雖不諳筆硯而諸史百家
稗官小說下逮傳奇詞曲屬于耳終身不忘諸妯娌雜
坐亹亹談說不去口家大人列方面不肖忝冠紳而寒
素自將與人處油然亡少驕貴色片語間肝腹洞見絶
不為城府町畦至普濟博施尤慧根夙植稚齒即䕶覆
衆生昆蟲草木不忍踐其命既歸家大人日給不遑而
務行其意聞人患難痌瘝切于身匱乏以情告必宛轉
周其急一日之間饑者食渇者飲寒者衣病者藥喪者
柩若山陰道中行應接不暇恒言吾樂此不為疲也逝
之夕鄉鄰哭于邑族黨哭于宗婣婭哭于堂娣姒哭于
寢臧獲輿𨽻丏者哭于途以宜人存日沾溉遍咸無物
弗被故也宜人少蔬素禮三元北斗而于觀自在如來
敬事彌篤至朔望度誠焚掃有疾輒夢大士以楊枝展
拂之輒差鼔吹音樂之導蓋往生西方時至云於乎人
孰無母母孰無愛迺宜人之母不肖則愛絶常情一念
精誠結于腑肺起居憂樂喘息貫通蓋舉世界大千無
一足入吾母之衷而少奪不肖者至不肖依依膝下自
少及强四十年猶一日無論妻孥燕婉棄置若忘即五
鼎三公蔑知何物誠謂母子二人更相為命一旦溘然
先朝露而不肖復以家大人遲暮不敢捐孱軀下從罔
極昊天之慕曷能以瞬息已也惟是先宜人百行在躬
宜得命世鴻裁以傳示來葉敬用幽憂餘晷掇狀萬分
伏惟大人君子躬當道立言之寄者采摭而賜之銘不
肖幸甚先宜人幸甚
　　　别駕吳君行狀(代/)
君姓呉氏諱某字某歙之海陽人先世自唐少微公迄
宗漢公源流最逺詳載家乘中至君父鳯英而客死于
楚君時方三齡兄禪亦在襁褓遺貲竟為某子甲匿弗
予母劉孺人旦暮拮据鞠君及兄禪君甫有知問父狀
輒擗踊弗食後十年劉孺人亦謝世君號慟骨立服除
猶毁瘵不勝衣君既失怙恃獨依伯兄禪以湖陰江左
饒沃地謀僦居為治生計㑹女兄從令俞君之大田君
徒步上謁俞君執君手與語大竒之何物寧馨匪碌碌
轅下駒也亟命修贄就外傅力學居無何俞君逝欲卒
業槖垂無寸錢喟然曰儒者業不諱治生顧今衣食靡
所資而株守一褐奚為者遂與兄禪改業賈以信義著
稱交游資用藉藉起則又飜然曰吾大者既不能業儒
其次尚可以刀筆自奮幸藉二先人寵靈獲挂一命樹
尺寸功可無負七尺能役役老闤闠間耶始循例補郡
功曹潔廉自持吏名儒行前後羣有司交口嘖嘖賢公
以文無害授永平衞幕衞古漁陽境與邊畨犬牙錯故
事嵗時發金幣賜諸豪酋吏縁為姦徃徃飾濫惡乾没
奇羨公受事毫忽無所犯賞勞繒帛皆令人持鏹致之
呉越都㑹間精好什倍諸豪酋大喜過望世世奉約束
稱外臣督府以是材君舉盤錯政咸諉焉君被知益淬
勵自效凡徵衞課督邊儲給營餉所至寢私杜謁釐弊
剔垢振頽頌聲四溢永平邊郡雉堞圯君親操畚鍤不
數日奏功昌黎遷安令逓缺君再署二嵓邑民上書求
得君為眞令者累千人東事迫將越常格録用君直指
行部薦章旁午總之無慮數十上時銓曹以左輔重地
非呉公莫可卒擢君判通州余方待罪州將簿書鞅掌
奪寢飰既得君懽甚内外諸劇務一切畀君職其羣州
當孔道君所轄漕糧商稅最艱鉅又監司大農僉以君
有異能符檄倚辦載道君恪共厥職一如官永平時獄
訟繁興君據案片言立決率以為神明富民妾以罪縊
父母訟于官當道下訟鞫審君問狀情得趣破械遣之
富民懐百金頓首庭下君怒曰折獄辨寃余分也奈何
持阿堵衊迺公其人惶駭逸去大豪蠶蝕堤坼壩頽毁
幾不支君履畝悉復故經界貂璫縮手奉行其不畏强
禦類如此州土瘠嵗侵逋負萬計窮民展轉枮槁什九
囹圄君悉心撫字民賴以全活甚夥至家奉香火尸祝
君君平居繩趨矩步恂恂雅飭即儒者自以弗如一臨
利害山立岳峙雖賁育莫能奪恒以少不獲竭力二親
盛年操末業弁髦遺書為終身陷缺事既服官躬儉約
饔飱草具烝嘗享祀必備物致精捐俸入延明師誨諸
子弟皆嵓嶄見頭角事兄禪克盡弟道白首無間言至
處閨闈馭臧僕嗃嗃如也不佞頃被内召治裝旦夕發
顧徘徊不忍去君君亦戀戀河梁莫能别余為黯然登
車未幾君疾聞又未幾訃音至矣吏民被君徳者環泣
四境咸以呉公不啻吾怙恃胡彼蒼奪之暴也君柩將
以秋初行孤起龍具行實衰絰踵門請曰知吾父者莫
如公言足以信今傳後者莫如公不肖孤匣遺骨歸首
丘敢丏狀垂不朽余交君最久且深即不文義無容黙
黙敬據諸孤所稱述而筆其尤大較著彰顯者如右公
生年為丙午九月廿五日殁萬厯戊戌正月初九日娶
汪孺人次娶某再娶某丈夫子二長起龍某孺人出配
某人女繼配某人次起鳯某孺人出聘某氏女一女出
適某孫男某孫女某俱幼未聘字公之柩行矣余束官
守不能執紼泥途而素辱君同官為狀皆耳目所覩記
不敢謾浮借以㸃君生平惟當世立言大君子擇馬
　
　
　
　
　
　
　
　
　
　
　
　
　
　少室山房集巻九十一
欽定四庫全書
　少室山房集巻九十二
　　　　　　　　　　　　明　胡應麟　撰
　　墓誌銘三首
　　　嘉議大夫都察院右副都御史贈兵部左侍郎
　　　　建安滕公墓誌銘(代司空/曾公作)
莊皇帝初御㝢余承乏文選郎與今大司馬粤西舒公
前大中丞閩南滕公交莫逆也余在事彌年獲免諐戾
兩公左右力為多是時上勵精當宁中外有司更置略
盡一時疏請什倍世皇朝賴天之靈兩公以同舍日夜
匡余弗逮迺滕公方抱痾猶為余强起勾稽功令銓次
除目迄丙夜余以是徳滕公尤深隆慶己巳春余竣事
稍遷奉常請給歸未幾公亦予告嗣是余與公先後忤
權貴人數起數廢蓋二十年間出處隠顯之迹略同云
頃余拜命冬官公適起塡兩浙方冀公旦夕内召披瀝
肝膽共淬晩節以報聖天子則公奄然逝矣余既偕舒
公合詞馳奠公居恒念公赤心死王事冀得當以慰地
下而未有㑹俄上命覈海塘功余因得備疏公勞勩茂
異上聞幸天子嘉納詔予公一子入成均異數也又逾
年公仲子萬里匍匐持右叅朱君狀介使函幣載頓首
庭下以公塋石泣請銘嗟虖余于公死生患難之交也
即銘公非余疇任者按狀公滕姓諱伯輪字汝載别號
少松其先周子男國世居洛後扈宋蹕僑㝢閩之甌寧
六世祖員郎禮部死難土木祀學宫員生𢎞恩以廕籍
知邵陽縣𢎞恩生鏞鏞生海州别駕㴻别駕公二子長
古松公鶴齡即公父也嘉靖甲午薦鄉書授通判南安
娶于陳以嘉靖丙戌十二月初五誕公公生而岐嶷幼
不好㺯始就學日誦數千言塾師駴異弱冠補邑諸生
未幾南安公殁于官公奔赴邸中哀毁骨立南安公廉
介絶出居官日不私一錢公徒跣扶櫬歸家壁立公怡
然不屑也下帷誦讀伊吾聲徹晝夜學使者行部至建
安公輙高等名藉藉起諸生嘉靖乙卯舉澤宫壬戌成
進士觀政水部大司空豐城雷公試諸進士備邊策獨才
公游揚諸薦紳不絶口已授官知廣東番禺縣番禺故
嶺海巖邑適潢池㺯兵勢張甚公至緩催科審保甲浚
濠隍繕樓艪教技擊至不遑盥櫛兼以鎭巡趣築外城
調停節度縮浮費幾三萬緡兩臺交章薦激奬備至丙
寅擢禮部主事尋改吏部考功厯主文選事時蒲坂楊
公為太宰於諸曹郎愼許可顧特雅重公日有所咨訪
公徐條品目無弗犁然當楊公隆慶初以大慶贈南安
公如公秩母陳氏配楊氏俱安人尋遷員外郎移疾歸
權貴有不便公者即家擢公貴州按察副使公脂車就
道絶不以外遷芥胷中今皇帝御極廣厲人文特詔公
以故秩移督兩浙學政浙人物聲華甲海内而奇衺弔
詭稍稍遜曩時公以身帥之敦本實黜浮華甫閱嵗文
體斐然後先僅三載士蜚英通籍名流自奮無慮數十
百人尋轉督儲叅政修漕艘謹兊運輸輓如期擢廣東
按察使粤諸士民習知畨禺政聞公來戴若慈父母惟
公雨露霜雪迭出互施憲度張皇吏民咸飭羅旁之役
公監領贊畫功最大幕府言于朝詔予金幣擢浙江右
布政使㑹鎭巡爭苛禮不相能而風聞者妄意公搆成
間隙庚辰大計言官遂希㫖齮齕公公投牒銓司歸屏
跡公府寄傲林泉至不知嚇鼠為何物間以餘隙讀方
外書要一二友人登晀里中歸宗巖縱觀瀑布之勝飄
飄然有御風騎氣想郡邑守長踵門請質屬道路公輙
鍵闗以疾辭權奸敗臺諫羣起推轂公癸未徴補廣東
右布政使濬河役興公簡廉勤吏分曹課督所節費不
貲尋超擢南京都察院右僉都御史閱江防公念根本
重地民匱軍驕漸不可長亟取事闗振刷者條便宜十
上之詔報可長江上下竟公任無一葦之警擢都察院
右副都御史提督軍務塡浙中公之再蒞浙也雖山川
草木莫不習公色飛者公念浙自兵民叢棘旱澇頻仍
地若甌脫矣至則延見父老咨訪藩臬大僚度不起凋
瘵不已又值嵗凶米價翔踴桴鼔晝驚盜萌磔起公掀
髯奮曰迺公奉三尺苐恤饑民詎長亂民耶趣移檄諸
郡邑示諭黔黎多方賑濟諸無藉惡少蜂屯豕突槩峻
法繩之因力請改折漕綱停減織造以休息困瘵一一取
中㫖報可亡何疫癘興死徙相枕藉捐俸槥瘞度二千
有竒他如議常平乞赦賚少可舒民瘼者不憚反覆疏
陳必得請乃已公自撫浙以來朝夕飲氷寢食俱廢數
陳疾乞休不允㑹颶風起揚沙拔木蕩析民居而海鹽
防海塘堤震壊公悉心計畫括全省無碍帑金八萬資
工費閭閻按堵若不知有大興己丑春以防汛出海上
忽島夷盛集余皇將入犯内地公夜召諸將校以方略
掩擊大破之殺獲千計餘什九溺水中㨗聞上優詔褒
賚有加然公自是疾遂亟凱旋卧床笫者五日竟不起
上念公薄伐功特贈兵部左侍郎給祭葬如例邇年三
品未滿考予全葬自公始公為人外剛内和獨持敢任
生平慕包孝肅為人其介特天性然也讀書恥逐逐章
句留心性命之學閎深博大人不可以涯涘窺居官厯
通顯絶不為家山庒僅老屋數椽磽田數頃卒之日餘
俸百八十金至勇於為義賙恤困窮孜孜若不及人謂
百餘年來嶺南人物公與何文裕海忠介為稱首殆確
論也公配楊安人出文敏公後多淑徳後公二月卒子
四長萬申娶博士張衮女先公卒次萬言殤又次萬里
國子生娶觀察陳君烈女繼娶游處士士璉女俱安人
出又次防側室高出女二長適庠生陳奎章次范有嚴
公卒于己丑三月二十八日距生嘉靖丙戌得年六十
四云往公之貴竹弭節訪予山庒再信乃别後十三年
赴嶺表又期予出晤留連江介三日餘因極談建安山
水勝絶謂數年後解官歸當掃丈室俟予嗟乎孰謂公
竟不待耶雖然予後死矣異日者歸而善飯浮一棹武
夷之曲拜公墓下以托于延陵之劒固有日也輒因仲
子之請援手志公墓而系以銘
　銘曰猗滕啟宇自姒麟若若纍纍延七閩公繩祖武
　降庚寅排雲掣霧攀龍鱗絃歌聲徹嶺海氓天曹簡
　秩超人倫秉鐸三周髦士馴良知高揭越水瀕建藩
　陳臬懸朱輪吏肅霜威民飲醇帝念三呉灾沴仍簡
　書特厪控江漘載憂兩浙多呻顰量移節鉞驅頑嚚
　鯨鯢築觀髙由旬璽書三錫來楓宸凱旋飲至車轔
　轔鞠躬盡瘁殞星辰帝聞震悼煥絲綸豐碑巨碣鑱
　髙旻公死不死眎後人
　　　太子太保工部尚書食正一品俸萬安朱公墓
　　　　志銘(代大學/士許公)
肅皇帝季年河決華山絶沛趨昭陽漕渠受齧二百餘
里餉道阻焉天子南顧太息咨羣卿士疇為我任渠事
者僉曰今大司寇朱公其人也於是朱公改司空視河
公至則彭城之郊沮洳彌望又地當水衝即濬之必復
齧庚齧庚濬費且無巳時亟下令召諸父老徴所見聞
對或云城之東十里而近趾隆阜可渠曩胡公世寧創
議開鑿後盛公應期經始而罷者故迹尚存河勢紆衝
齧所弗及兼道徑易漕復西渠不若穿東渠便疏入詔
報可而故渠旁居民多賈人子藉渠為利流言沸騰中
朝諸年少持空談和之交難公以勞民殫財幸不可必
成之役上意不能無動詔給事中何君勘議焉何君具
言舊渠不可復者五而急宜治新渠議乃定新渠穿自
南陽折而趨夏村東南距留城百四十二里復疏舊渠
起留城南抵境山五十三里渠成而東齊呉楚舳艫五
千艘衘尾而至天子大恱為歌詩紀之侍臣屬和厯莊
皇帝世渠益修楗石樹隄建閘瀦薛沙諸水於湖徙故
留城水部及郵傳于夏村而漕務大集蓋公之䂓畫纎
悉委折至今覯若云明興以漕渠顯者及公凡五人工
部尚書宋公禮平江侯陳公瑄武功伯徐公有貞兵部
尚書劉公大夏皆因勢順導役不踰時未有如公之排
衆獨往手縣官金錢米粟鉅萬數劃厚地為長河而功
用竟成澤垂永世今徐邳以南濟汶以北頻嵗潰決不
恒而公所治渠垂二十年宴然如故此其一費百全暫
勞永逸之明效也公家居十年所而寳應役興今上思
得練習渠事白首舊臣而任之公乃以其年七月戊寅
棄賔客逝矣於乎惜哉訃聞上震悼下禮官議祭葬如
令甲封阡造塜示異數而伯子維京倚廬布狀來乞銘
不佞嘗幸于公即無暇何敢辭公諱衡字士南薦紳學
士稱鎭山先生上世居南康宋東京郡公孺庭徙萬安
遂為吉州人孺庭子良臣紹興中以貢補進士良臣子
誠之官秘書誠之子子厚子厚子致美當淳祐咸祐先
後以伏氏書為解首數傳而至彩者公髙祖也彩蚤世
遺腹子祖貴祖貴有隠行二子伯寵仲憲憲任婺源博
士以子麟貴贈刑部員外郎憲仲子鵬為伯寵後即公
父也鵬及寵憲俱以公貴累贈資徳大夫正治上卿太
子少保工部尚書鵬娶贈夫人陳以正徳壬申正月二
十日誕公東門慶元里先是有羣鶴盤空下迴翔於舍
日者謂公父而不聞當世有劉忠宣乎兒他日是已稍
長就外傅穎異絶人日誦數千言目十行下贈公憲甚
竒之親授易解年十一補邑弟子員督學使者呉郡周
先生得試巻大驚詫每飯輒食公號朱童子賦詩誦于
人自後督學試輒首公辛卯公年二十遂以易魁其鄉
壬辰第進士授龍溪令踰年改婺源甲午擢刑部主事
遷員外郎贈公病請告家居六年强起轉郎中甲辰與
大比武士乙巳奉勑録囚江南居子舍七日而贈公卒
免喪補禮部主客郎擢福建提學副使久之叅政四川
便道省陳太夫人居二月太夫人卒起補河南叅政明
年擢山東按察使尋擢右布政遷左明年以都察院右
副都御史塡山東亡何晉工部右侍郎董三殿石工以
勤辦受知肅皇帝賜飛魚服予一子入胄監改吏部右
侍郎滿三嵗贈父鵬及所後王父寵俱如公官復廕一
子而本生王父母不得與公因疏請移恩報所生特詔
並給公兩王父母尋遷左侍郎擢南京刑部尚書未任
㑹河決害漕改工部尚書兼右副都御史總理河漕璽
書嚴重山東河南兩直𨽻咸受節度陛辭賜金幣麒麟
服隆慶初新渠成晉太子少保食俸正一品仍總漕戊
辰召還部壬申科臣交疏薦復兼右都御史出視河賜
蟒服經理淮邳等處俄莊皇帝崩山陵事亟復召還癸
酉慮囚奉勑主廷議所矜宥三十餘人衆稱允乙亥言
路承權貴㫖疏詆公外强直中腹誹無人臣禮請罷公
公抗疏乞歸再疏再留衆謂公少濡忍且秉銓公陳引
益力于是温詔褒諭加太子太保乗傳歸初公守司空
一日有詔遣工曹郎一人偕中使往造胡良河橋公知
出大璫馮保意也河故山水四聚勢甚駛轉石下楗勞
費百倍工與新漕渠等遂疏言徒杠輿梁有司事無事
煩中官抑王政有大體至尊上奉慈寧怙冐宇内如天
無窮詎在濟涉今公私方告匱罷之便疏入寢不報王
大成獄起詞連新鄭羣情洶洶公急排江陵相闥抗言
曰一妄男子闖禁地付尉士足矣乃使蔓引株連此所
闗國體不細仍促駕諭金吾帥令速抵罪妄男子以息
羣疑時變起倉卒掖廷驟以大獄付帥朱朱𢥠昡蔑知
所措鄉聞公言大悟即夕具獄上江陵意公右新鄭内
御之方議橋胡良時江陵相要公語宫中建造木抵累
朝故事吾所先斡旋者數矣非甚蠧政第順之公正色
曰僕乃與公異公職在納誨僕職在守官江陵嘿然蓋
言者前所指為腹誹而利公去者以此隆慶中朝廷清
宴乗輿六宫所徴服御器用動以億千計公疏奏國計
耗竭久願勑中貴人母濫徵言甚惓篤監局將作多無
賴子竄姓名籍中冐既禀公奮然請覈之所汰去數什
百人時司禮貴人滕祥監内工憾刺骨顧上方尊信公
卒莫能難也其他諌張燈者一諫織作者再首劾閹陳
洪再劾孟沖再劾李祐趙遷諸大璫耳公名無弗縮首
重足者其不畏强禦類若此始司空蔵承凋弊之餘贏
金厪厪七八萬公在事六年乃餘八十萬穿漕河衆十
萬餘溽暑暴露往往成癘疫公噢休撫摩行視醫藥咸
樂為盡力亡怨咨是時公年已及耆每櫛沐風雨乗小
舟犯洪濤登降陂陀糧裹時絶左右不任罷餒公益鮮
監將作西苑肅皇帝從帷中望見問偉儀度者誰由是
嚮意用公開府山東嵗饑人相食嘯聚㺯兵公蠲賦省
役以招徠之盜相率解散繼大蝗公令民以斗粟易斗
蝗蝗立盡四郊頌生我景藩之國貂璫緹騎屬道路公
好語中貴人務為約節事辦而民不騷在臬司一日呼
積嵗在官閽把其陰重罪數之曰若當死吾導汝以生
吾廉知官中為蠧者種種因投牘于地令疏記實吾且
顯用汝一不合立撲殺汝矣閽惴惴無敢隠公按疏拔
去蠧甚者椽曹大驚以為神督學閩中所甄士多名臣
有魁天下者太宰黙方秉銓公以事法其子弟宰婺源
令出必行與寵臣太宰鋐忤所親以禍福爭之公邈然
弗為動其彊直自遂矯有古大臣風蓋自少然也生平
著述有東撫奏議若干巻河渠奏議若干巻司空奏議
若干巻詩文集總若干巻公雅不欲以雕蟲末技名而
文渾噩爾雅存大體集史漢韓歐之長弗䂓䂓一氏詩
清新麗密汛洗宋元頺習追大厯黄初而上之正嘉慶
厯之間獨公當一代稱作者宗工嗣起王元美汪伯玉
李于鱗輩交口推轂公以勛徳詞章雅相頏頡云尤喜
引拔雋流得一善惓惓齒頰學者宗仰之若泰山北斗
非獨以功名盛也方公得請出都門憾者即摭昭陵方
中事衊公削宫御以尚書致仕公殁逾年守臣為力請
詔復還太子太保享年七十又三元配劉封孺人累贈
夫人繼劉累封夫人子二長即維京丁丑進士歴官工
部屯田司主事娶鄒氏故祭酒文莊公女也綬京太學
生娶劉氏三女長元配出壻劉應宿季繼配出壻劉士
遷皆邑諸生其嫁廬陵諸生曾文昌者中女也媵彭出
孫二大夏維京子大商綬京子卜以萬厯丙戌月日葬
邑之雙龍阡
　銘曰煌煌大朱始卜萬安自公孺庭代有顯者迄司
　空世莫之與京休烈赫隆益阜以昌惟天篤生篤生
　名賢厯事三朝為帝股肱河流湯湯延道弛離懐山
　襄陵沈璧搴茭旰食宵衣疇咨大廷司空受簡陛辭
　而往四載是乘徙渠便漕徐兖之間水土以平天葩
　燦曜侍臣廖和紀厥功成既錫𤣥圭遄歸弼予帝曰
　汝衡眷倚方懋益輸其藎多所匡正貴戚倖璫側目
　耽耽萋菲横生請乞骸骨臣老宜罷非敢要名天子
　慰留引退益力賜傳南征優游林臯返眞于斯便房
　泉扃礱石堅膩藏閉中羨銘詞可徵不朽者三景鍾
　汗青萬古全名
　　　應文學墓志銘(代大學/士趙公)
君諱召字可南古平其别號也先世自天台徙婺永康
逮宋有孟明者與邑人陳同父及朱元晦吕伯恭諸大
儒㳺厯五傳至君王父惇惇生璋是為君父東白公東
白公由佔俾起家蚤嵗擔簦謁同郡章文懿公文懿一
見輒避席呼小友鄉先達大司空徐公雅器重之行實
具載郡乘君幼警穎寡言笑異羣兒前進士徐君覩其
神彩玉立以息女女焉業成試有司督學張公按部竒
其文拔高等補邑弟子員孔公天𦙍系至閲諸生巻得
君大擊節有深探理窟之評是時東白公亦用諸生高
等授新安博士過里挾君與俱適增城湛若水先生談道
黄山白岳間君摳衣門下一時海内名士相肩摩聲稱
燁燁起㑹母朱遘疾君窮日夜侍湯藥不解帶比終扶
櫬還值洪水漲溢柩展轉急流君擗地籲天誓俱没俄
厲風倐霽若有神竟舟達岸無害觀者萬人嘖嘖呼孝
感尋東白公請老歸君以冡嫡當户晨昏竭力奉顏色
頥指悉當東白公心東白公繇此得一意葆攝天和登
上壽以無疾終君毁瘵骨立蔬食飲水迄三載毋失容
鄉黨推善居喪自君為標的既身代東白公握家秉益
修明約束而光大之遇羣從子姓恩禮隆篤弗率務以
躬切劘至出入比閭族黨一秉以直道誠心獧薄者竊
聞其風多自化環一鄉亡問識不識交口頌古平公篤
行君子也君素履雅以和洽稱迺一當大節山立崖峙
不可奪靈岩寺廢斥賣縣官有力者羣起睥睨君毅然曰
先少師妥靈斯在奈何當吾世失之亟奮身廢箸酬其
直且建祠享祀以東白公配他獨行往往稱是中年數
以文藝困有司慨然念男子生墮地業當不朽自期待
即萬鍾五鼎足加損我乎翩然裂青衿去其籍日取古
先王六藝演繹之間以餘力推能事于篇詠所撰述有
周易質言道統録靈嵓寺志古平漫稿等書君以萬厯
丁丑閏八月卒正寢距生正徳辛未三月享年六十又
七配徐氏宋竹齋公女孫即前進士君冡息始笄嬪于
君柔嘉娩嬿更禮敬若賔主雖生長閥閱而簡素自下
有桓少君風事舅姑饔飱滌􁏠先意曲中諸娣姒怡怡
如也以至遇臧獲羣下咸有恩閫以内若大若小師其
令淑生正徳辛未五月卒萬厯庚辰九月享年政七袠
云君丈夫子三人長昌期殤仲昌㬇邑庠生力學有時
望以例貢入太學授兵馬副指揮娶徐氏季昌穆郡庠
生娶季氏女二長適貢士周某子次適太學生徐一謙
孫男九長處思邑庠生次夢思孝思忠思太學生次明
時亦邑庠生次清時進思盛時嘉時孫女一人曩余備
員史局適昌㬇偕余弟需次天官因介紹襄大事余諾
之未暇也既余南徙則昌㬇以南揮使至未幾余復徙
而北今駸駸十禩矣是嵗昌㬇亦以服闋來燕匍匐持
徐君師臯狀拜庭下曰願終藉師相寵靈余悲其意且
諾責亡他諉迺稍據狀論次之而系以銘
　銘曰夫鴻婦光履直蹈方爾躬弗彰爾後大昌華山
　蒼蒼有阡在崗奕世永康是為應長君不朽之鄉
　
　
　
　
　
　
　
　
　
　少室山房集巻九十二
欽定四庫全書
　少室山房集巻九十三
　　　　　　　　　　　　明　胡應麟　撰
　　墓誌銘一首
　　　明奉政大夫雲南布政司叅議東陽王公洎封
　　　　宜人徐氏墓誌銘
閼逢困敦之嵗莊皇帝御極改元家大人官儀制而同
郡盧公仲佃在部中王公乾章在臺中朝夕過從暱甚
也兩公淳徳望一鄉而正氣直節咸矯矯與時俗忤以
故仕不登九列後先繇藩臬挂冠歸于家大人蓋相類
云其後十年盧公伯子祠祭君以抗言杖闕下海内高
其風而王公伯子孝廉君亦鷟舉藝林紬千秋經國之
業天之懸左劵以報善人胡毫髮不爽也余鄉嘗以童
子識兩公今盧公厭棄塵世久迺王公客嵗之杪復以
無疾終于是家大人京洛故交垂盡矣是春孝廉君舂
糧三百里介斯生匍匐庭下曰世方急吾子片言仰藉
尊大人寵靈之末敢以先考妣塋石請惟吾子惠然以
不朽施之不孝亮將世世奉明徳余悲孝廉君情致委
篤抑通家故誼弗獲辭按狀公諱乾章字順卿别號震
所自十世祖宋安撫使霆居婺之東陽奕葉為鉅族國
朝六世祖墀習形家望邑西南青雲里有異氣遂挈家
徙其中載傳而為公曾大父志志生公大父廣濟縣教
諭垓垓生贈奉政大夫四川按察使寛即公父也先是
公母蔡宜人娠公方就蓐夢神人儀觀偉甚鼔吹騎從
翼而趨堂皇寤則誕公狀維肖舉族知非常兒既髫丱
神穎秀發九嵗能屬文奉政公撫公背嘆曰吾家兩世
治毛詩芥一第而均弗售大吾宗者非此兒也耶十四
遣就安成受春秋劉某先生公獨從一僕負笈往未朞
嵗盡得要領手録歸始安成擅春秋相戒毋得傳外境
于是公之行也同舍生合謀祖道上而一二無賴胠公
篋簒取之抵家奉政公詢録烏有矣公大慼已奮曰彼
能胠吾篋庸能胠吾舌也即朗朗誦奉政公前竟篇靡
一字訛脱奉政公屬耳大驚亟謂兒休矣奚以録為哉
明年補邑弟子員督學劉公按部試崔浩自方子房論
公操翰若飛陳漢魏兩朝用兵事纚纚目擊且言浩之
運籌帷幄也批窽破的不啻超子房上之迺子房穎脱
雄猜而浩湛七族于悍黷之主明哲保身戒胡方相逺
也劉公披巻擊節非文塲老宿莫能立拔多士右既覩
公僅踰冠彌賞艷錫楮幣四倍至委不能勝無何奉政
公寢疾公侍湯藥衣帶不解累十旬卒不起公柴毁骨立
懼傷蔡宜人意中夜抆泪令弗聞辛酉服闋薦于鄉壬
戌第進士授中書舍人轉山西道監察御史巡視盧溝
橋時世廟高拱穆清貂璫用事多不法宛平令彊直自
遂中以非辜係圜扉御史顏公鯨抗疏極論坐奪官是
時上怒甚臺無敢救者公獨疏繼之略曰宛平古所稱
赤令非受役中貴人者也夫中貴人行其意宛平令受
其法意與法恒相左也陛下不罪中貴人而覆罪宛平
令且連及御史若國家紀綱名分何因力請汰羣閹以
肅城社還臺諌以作敢言旌縣人以彰奉職疏入留中
人洶洶懼公禍叵測公氣益發舒將具疏再上㑹閣臣
列名申救上意解奪公俸三月以鹺政按山東長蘆時
例嚴夾帶鹽不以時掣稍稍踰故額輒用其罪罪之羣大
賈疑畏不前公晨至夕疏議停罷賈稱便屬道途先時
除解額取盈外嵗竒羨往往溢萬緡公秋毫無所問敝
衣冗簏竟任不睥睨一錢復命論劾兩藩臬不職事兩
人皆籍山西與銓衡相綰結疏入吏部果恚公而給事
中某遂希㫖盛稱兩人賢而公糾刺不以實公謂臣于
僚屬日耳而目之科臣輦轂下何所從悉治狀其承望
風㫖灼然疏俱寢不報俄命下按楚中甫旬日外遷四
川按察司僉事時田蔡亂初平又播州酉陽地犬牙錯
其間號難治上特賜璽書兼兵備誥贈公考如公秩而
封母蔡氏太宜人蓋天子西顧特典也公入境身先僚
屬問民所疾苦而噢咻之川以東土風獷戾訟獄旁午
公視事日理爰書數十以為常重慶民有悦鄰人婦而
挑之者婦礪錐樁其腹吏以未成姦抵婦罪公曰婦致
死而加之辟是為宣淫者幟也立釋之有翁甚憐其子
婦嫗疑焉夜竊翁衣履突婦床婦惶急咋嫗舌幾死有
司當婦罪大逆公以婦所操者貞所觸者誤置弗問一
日登郡城四顧慨然曰郡襟帶二江盤踞巉壁稱天險
今彌望頺垣敗堞險安在即出贖鍰繕築迄城就民不
知有大興先是叅將一控播州中廢格不行而兩臺使
欲追設如故公議曰播人心習服楊氏大而叅將所號
令所鞭笞者皆其爪牙脇腹也犬羊之屬刻木可以傳
信而吾以漢法治之如率鷹隼而搏豺狼彼有噬且鬬
而已往叅將周表在播曰惟高卧杜門蠢首揚烈猶紛
紛奏擾今一旦驟復之彼愈不自安從其愬而中止是
天朝命將之權反制于蕞爾之狄不得所請恐西事紛
紛浸從此始矣為今計莫如以不治治之浚濠隍斥烽
堠練兵積粟以備非常彼畏威懐徳耦俱無猜又何求
焉議上撫按大然公得不置後三十年而播酋楊應龍
竟釀亂人嘖嘖頌公逺識云東城隙剏書院爽塏宏潔
簡青衿慧者程督之所甄拔胥君從化汪君言臣張君
似渠蘇君雨毛君蔚相率取高第用是政聲藉藉播都
下佹内遷而太宜人訃至公哀毁深墨一如昔喪奉政
公瀕行諸父老扳送闐咽仍剏祠生祀香火不絶至今
萬厯改元以服闋赴部除河南按察司僉事巡睢陽督
學使者遷公暫攝朝貴欲縫掖所親意公攝官無拂理
公眙愕曰青衿國家名器吾敢輒阿權貴人且吾任外
臺専紀法而驟以私牘溷公庭何耶使語答稍不遜杖
而繫諸獄彌月甫釋之所拔士逾籍尤衆安君世鳯甫
垂髫試諸生苐一癸未偕計果掄魁公蒞河南四閲月
遷江西布政司左叅議分部九江都昌劇盜何鳯等蟠
據湖上恣寇鈔吏督兵往捕鼠竄洪濤中稍解嚴徒黨
四出羣不逞揭竿助之殺傷官卒不可以數計公奮髯
曰盜在吾四封而衡行若是不滅此何以朝食哉苐古用
兵殱厥渠魁今有司欲一切蒐獮之宜人自為鬬牢不
可破也因下令揭通逵誅止二兇諸脅從槩罔治旬日
間衆面縛十之九因趨兵夜襲之逮明兩大酋首畢函
致麾下所駐南康負匡廬面潯陽形勝甲宇内公登臨
嘯咏以隙日訂五經同異録國朝北地信陽諸名家製
作甲乙品題之時時捐月俸購古文竒籍有屬令槖金
簏中公發緘大駭召令切責之令惶恐幾無地容滿秩
陞廣東按察司副使兵備海南兼提督瓊州學政未行
坐建邸失印鐫一官先是建昌郡王湎于酒一酲輒旬
日盜且即卧内攘之郡邑秘其事日濳索民間公時兼
攝吉安夐不相聞知盜就捕建康踪迹始大暴上震怒
諸蒙蔽者悉嚴譴而公以分部抵罰同羣僚愕然請治
裝入自明上且無以罪公謝曰宦于朝譬操舟于水諸
君乗長風破浪萬里而吾至困石尤天也何言哉竟拂
袖歸歸掃軌杜門足跡不一至城市既銓曹廉知江右
狀起公福建按察司僉事駐節福寧州時劇盜林道乾
郭東山等勾引倭夷猖獗甚而福寧據上游實汀潮門
户舊設守備部千兵鎭海島島卑僅巻石寇舟至末及
舉烽已蟻傅城下已公親率所屬抵海上遙見一山隠
起巨浪中距州僅四十里許促拏舟登之山外衍而中
豐於海氛無所不目攝公以杖擊地曰此所謂天塹非
耶吾頓兵其中奚賊敢越此越此吾踵其後彼將亡噍
類遺因狀聞兩臺臺報可竟公任果無害江陵握國秉
汰藩臬諸司十之三公兼視七道事晨起據公座胥吏
抱牘常累百公雙曈炯炯剖決如電人纎忽不敢欺直
指使者雅重公冬月慮通省大辟囚先一日檄公讞狀
公繙閱成案並釋諸囚面鞫之所開釋如建寧民丁五
郎等三人則盜所仇逮自誣服者也漳州楊氏婦以弑
夫寘極典訊其年距入狴纔十三公大駭詳詰乃知婦
夫實贅壻母孀居私惡少慮壻之梗也而害之紿女任
其辜且曰若年稚官必汝貰也無何母與姦者相繼死
婦遂永閉囹圄中福州民身首殊邸舍盜絶踪吏縶同
宿抵以罪公以亡者亡寸挾邂逅剸以刃非人情夜具
疏諸囚誣濫狀御史是公並得生不爾五人者質明磔
于市矣福安治環大海一夕颶風發水墳地幾十丈壊
城堞漂廬舍溺者數萬人公馳徃惻然出帑金置棺殯
其骼大發倉粟賑流殍而為文吊其禍讀者感動悽惻
以方李華古戰塲是時刑部卿洪某忤權相放歸江陵
憾不置密㫖以大獄寄公公廉知洪枉申啟營救殊力
當事切望之㑹仲秋省試七閩士公入為總裁官御史
命試題藩臬諸公環視莫敢詰公越衆請曰題誠美然
傳播道路稔矣御史不怡題中易而公亦以是月擢叅
議雲南布政司癸未春大計考功卒從不及論以二憾
故也公聞報欣然曰吾一官萬里視浮榮譬嚼䗶彼其
以歸老難余哉抵故鄉懸車謝客斥餘俸創别墅東郊
高臺曲池曵杖臨眺無虚日性雅嗜讀書杜門手一編
貴交游罕得覩其面獨寒士投刺匆遽中亦倒屣迎之
郡人祝無殊邑人斯惟武李允達數過從揚㩁公握杯
酒相勞苦若平生間發一談諸後進犁然絶倒咸以為
先達未易窺也為文章援筆立就大都不加㸃尤工詩
樂府新詞所著浪遊等集梁太素傳竒並行世嘗題壁
弋陽署王次公行部九江讀漁燈燃楚竹人語漸呉楓
之句顧同寅郭公孝曰此咄咄逼人可畏公優游林下
以文藝自娯者一十八禩卒萬厯己亥仲冬距生嘉靖
丁亥秋暮享年七十又三公貌和平而氣瑰岸兼擅政
事文學之長即應接上官不肯少為籧篨態惟通人雅
士能諒之蜀則臺使兩陳公楚則大司馬凌公御史大
夫喬公直指徐公熊公燕公安公皆交章薦辟恐後晚
節宦閩藩伯某集衆僚出示所作詩韻連失讀者唯唯
競贊揚公却立微哂某怒形于色酌大白前浮公曰古
行酒軍法從事今公犯諠譁禁趣盡觴公遽曰師出以
律不以律胡衆之肅也某色愈厲中罷燕公出入談笑
自如迺至緩大獄爭大典竟以是遭三黜直道之難容
蓋自古嘆之矣公自奉甚約素欵客則人務盡懽與人
交由由然惡語不狎及奴𨽻以故爭徳公長者尤善以
骨相觀人李文學能茂數上詩公稱其翩翩竒雋假年
嵗足逐鹿中原而不無太和缺折之慮李果先公咯血
卒公素强無疾先一日尚康步良食命應門掃逕灌花
木俄有星夜殞里中翌日沐浴正襟坐中堂揮手逝卒
應曩神人兆云公娶封宜人姓徐氏敏慧恪共始公為
諸生食貧旦夕所需饘粥而瓶粟時告罄宜人躬績絍
多方佐公無幾微愠見色公既貴迎養太宜人京師時
春秋高多嗃嗃宜人怡聲屛氣必蘄中其懽而後已凡
逮事公逾四紀白首相對亡間言外而婣㜕内而妯娌
微而臧獲人人厭其意鍾愛孝廉君特甚而弗為姑息
嚴督以詩書孝廉自塾歸誦制義公前宜人以意辨高
下恒十中五六工治生絶不為孝廉君計曰男子生墮
地桑弧蓬矢射四方寧齷齪卧蓬蒿守阿堵物哉居常
諭孝廉而父子世受國恩努力鉛刀呈一割之用異日
居官受事毋負清白吏子孫可也公殁悼慕深至成痼
疾竟以次嵗庚子臈月終距生嘉靖壬辰春春秋凡六
十九云子一即孝廉嘉亮娶盧氏叅軍洪度女女一適
侍郎虞公守愚孫應旂孫女三皆嘉亮出尚幼始公翺
翔臺諌及家大人游余年甫十二公一見以小友呼之
比余嬰肺疾雕蟲刻鶩自放一丘而孝廉君顧盛見挽
推引而納諸作者之域則余于公固載世通家也不朽
之責即言之無文其曷辭爰泚筆志諸石而系以銘
　銘曰華宗十葉蕃東陽瑯琊太原屹相望一經世授
　沉宫墻三世之後飛岩廊直詞勁氣吞豺狼矯如孤
　鷟鳴朝陽璽書持斧巡荆揚高牙大纛懸疆場政聲
　煒燁馳明堂逡巡九列朝天王南金百練瑩剛膓中
　山謗牘流螟蝗挂冠神武天茫茫初平握手呼羣羊
　遺編萬軸堆琳瑯繽紛製作羅縹囊婉娩中閨同頡
　頏白頭比翼諧絲簧趨庭汗血神昻昻傳家大業追
　三唐靈光一柱撐銀潢胡乘白雲歸帝旁鬱鬱佳城
　蟠北邙貞珉百代垂𤣥黄遺風山高繄水長
　少室山房集巻九十三
欽定四庫全書
　少室山房集巻九十四
　　　　　　　　　　　　明　胡應麟　撰
　　碑銘一首
　　　唐令君新建信陽願豐隄碑
常山邑全浙上游其地界七閩三楚舟車之所綰轂富
商巨賈萬貨之所走趨錢塘之水實濫觴焉源發縣東
北郊逶迤百里抱城瓴建厯衢婺以達于江嵗月滋久
洲東港堙水折而西去郭紆繞閭閻之溉汲行旅之灌
輸咸病之又形家者言率以水逺弗宜於黌序諸青衿
士蚤夜皇皇冀得良有司以紓宿患先是𢎞治中令劉
君擬築堤捍水使毋西而合流港東旋以憂去弗克嘉
靖初張倅尋劉故蹟亦罔迄工今上改元甲午雲間唐
侯以進士綰符來邑甫下車揖諸父老問一切政所宜
先合詞稱築堤為第一義侯周行境上喟然曰是誠不
可旦夕緩顧大興匪可倚辦頃刻間越明年惠政四孚
頌聲沸起邑茂才徐仕陞輩復請之侯曰嘻微諸士余
豈其一飯忘爰白當路發贖鍰鳩衆工相物宜時農隙
侯躬率僚屬即勒指麾靡遺餘力始秋中迄冬末為旬
僅十有五而版築告成衡為丈若干有竒廣為武若干
有竒高為尺若干有竒凡舊堤之材朽者易而良弊者
撤而新頽者封而固隙者繕而完庳者增而隆隘者闢
而曠又環視港之壅者決之激者排之溢者疏之膠者
浚之沙者瀹之磑者夷之飛流如虹襟帶城下縈洄顧
盻亦拱亦留百年之利暴興一旦士胥慶于庠民謳歌
于野旅相率加額於途侯鑱石于隄而命之曰願豐逝
將以地利人和而必天祐於是徐生介祝生樹勲輩羣
詣不佞碑侯伐以志不忘不佞槩觀載籍洪荒以降水
之利害所闗于家國天下甚鉅而治水之任最為盤錯
亘古今不易其人勛華二帝如日中天懐襄之厄四岳
九官舉遜避而推鯀微大禹幾無唐虞漢武席累代之
雄驅山鞭石勢無弗行瓠子之決殷憂作歌至沉璧馬
而後濟太史八書河渠列于禮樂班椽十志紀溝洫以
配天文誠重之也唐侯以明經上第初命而宰一方稍
飾撫字振傕科掉臂而躋省闥固匪以隄之成否為殿
最而隄之成否又未嘗顓責之侯若他政事弗容已而
侯則奮然任之鞭笞罔施聲色匪大而數千百載無窮
之利執劵而收之掌上非夫誠結于中仁昵于外抱絶
類離倫之識而負䂓天條地之材其胡以及此抑余嘗
聞之文人無用則舉世以為然惟是唐之白宋之蘇兩
使君者咸以築堤垂永賴之烈彼其時寧無揚眉瞬目
自詡任事之臣而以隄特聞㝢内者胡寥寥希遘見也
侯方以文學追馬班即兩使君猶將需之左席迺今願
豐告成文人之用彰彰耳目有明效焉傳諸異代庸詎
知其不與蘇白二堤同弊穹壤也不佞無能為侯役特
以臭味忝一日之知樂覩是隄之成不直為一時良吏
快且為百代文人快輒援筆碑其事而系以銘
　銘曰姑蔑之淵錢塘之源如何崑崙發軔萬川沙墠
　中流既分既合胡然而盈胡然而竭居人抱甕行旅
　挈囊皇皇青衿旦夕望洋偉哉唐侯先憂後樂綰符
　下車首訊痌瘼竒樟斯得桃李並栽偃室告成聿來
　澹臺僉曰河渠利病孔亟侯聞矍然隄此朝食爰戒
　于邑爰次于郊沐雨戴星以先庶僚蒼赤纍纍奔走
　赴義譬彼嬰孩饑渇怙恃經始仲秋迄于嚴冬我隄
　告成燁如長虹十旬非遙五月何速眞宰上訴衆靈
　匍匐一水抱城蜿蜒若留鵬躍鯤飛龍門上游禾黍
　盈阡是灌是溉我昔何勞夫負妻戴閭閻踴躍道路
　懽呼寶筏金繩廣濟迷途巨川舟航明堂梁棟詎曰
　文人亡實亡用曰白曰蘇洎侯而三堤垂宇宙伯仲
　之間峩峩曾城閬風𤣥圃欲駕靈槎汎彼銀浦隄石
　窿穹鑱碑大東百世永豐自唐長公
　　銘二十九首
　　　古玉方鼎銘(有序/)
　　　　得古玉文王鼎方腹圓趾以周尺度之髙九
　　　　寸八分衡廣四之三縱四之二腹四週卧蠶
　　　　鏤刻精工而内外折旋纎悉中矩四足空中抵上
　　　　鬲皆近代玉工竭力不能為者信齋閤中竒翫也
　　　　惜一足蝕土變蒼下稜㣲挫絲忽中損連城耳
　　　　然亦非窮措大宜有物是月以歳凶將鬻諸歙
　　　　賈因稍述其形製而系以銘米元章所謂吾齋
　　　　秀氣從此不復泯矣戊寅秋半識于羣玉山房
奕奕陽精至自于闐厯漢迨明千五百年法象乾坤腹
方趾圎入矩應䂓天工折旋昆吾鍊鋼篆刻糾纏蠶卧
螭遊神物蜿蜒石匣秘藏虹霓在田太隧崇陵綉蝕隠
然天發靈光燁煜市㕓抱璞以歸陵陽素縁白板精廬
蕭條太𤣥棐几銅尊沉水晝然拂拭焦桐泠泠五絃五
鼎萬鍾浮雲邈綿嵗薦苦饑豐玉詎憐爰飾明妃以媾
呼延懐寳迷邦誚彼聖賢我獨何人韞匵自妍鸜鵒澄
心勒銘如椽秀氣吾齋千秋並傳
　　　白玉如意銘(有序/)
　　　　燕市張燈従二三好事游俠斜得白玉如意長
　　　　尺有四寸首琢靈芝身作子母螭上下相向蜿
　　　　蜒若生古云玉逕尺為寳此雖長尺餘非逕也
　　　　然亦竒矣昔人以玉柄麈尾為王謝子弟物余
　　　　之畜此聊取適一時而已因銘以識之
誰剖長虹自西極上座談天絳宫闢白晝干人走碣石
　　　齋頭小彌勒博山爐銘(有序/)
　　　　歙人斵壌得萬歳藤根二為彌勒像一軀博山
　　　　爐一座精巧瑰特儼出天成余兩逰燕市得之
　　　　嘗合置齋頭諸好事雅相慕翫暇日因命名像
　　　　三曰聖菩提曰木上座曰龍樹尊爐之名五萬
　　　　年芝仙人掌小崆峒旃檀座香象龕盖像惟取
　　　　義爐則四旁上下各從其形且為之賛若銘
　　　　頌十餘大都穎傳餘瀝存其半以諗滑稽
丈六金身示現寸草靈根不昧孰曰枯槁相彼伽文八
十二好冡嫡在兹永世為寶
　　　又
而躬頽然而腹坦然而口莞然問疾維摩胡以欿然補
處大雄胡以偃然吾弗知其所以然而然
　　　又
超大千界入不二門於未來刼為無量尊不知者曰菩
薩之幻相知之者曰菩提之上根(右像/)
　　　又
木上有火鼎君子以凝香晏寢
　　　又
六鰲蟠五龍蟄吐𤣥雲潤八極
　　　又
三秀草萬年芝斵靈根樹鼎彛
　　　又
萬嵗仙藤九曲靈根玉靄蘭芬永裕後昆(右彝/)
　　　螺觥銘
東海波臣南山木客象彼犧尊為大白
　　　鴟夷觥銘
營糟丘鑿酒池載西施浮子皮腹如壺號鴟夷
　　　又
翩翩者鳬中流一壺拍浮菰蘆高陽酒徒
　　　又
鸕鷀杓鸚鵡杯玉山倒非人推
　　　又
木兮癭兮酒兮觥兮酌兮斟兮濁兮清兮醉兮醒兮
　　　又
長生木瓢示眞率浣花野老醉爭席
　　　海山琪樹銘
太華峰頭十丈蓮少室三花凌紫烟
　　　玉塵尾銘
白馬酣蒼虬駕辟華陽空稷下
　　　九節笻銘
九華仙人九節笻飛行五岳如㳺龍西朝白帝上芙蓉
玉女洗頭下相逢(爽鳩氏為靈/壽丈人銘)
　　　壺公壺銘
須彌山納一芥一壺中貯三界
　　　大䲭夷觥銘
鴟夷公腹如壺挾西施汎五湖
　　　又
南有箕北有斗千金一壺中流為友
　　　湘竹如意銘
逍遙七百名理秩如維摩默如文殊懌如
　　　水沉如意銘
龍樹斯雕虬枝若亞畫地隆中談天稷下
　　　長生瓢銘
承露天中俯八極飲泉丘中隘九域拍浮缸中醉千日
　　　又
挂之高林由曰煩居之陋巷回曰賢慮為大樽周曰然
帝錫長庚為酒船
　　　又
維地有泉星在天飲如長鯨吸百川有能盡此詩百篇
　　　青田核銘
爾腹枵然乎而背騷然乎而口㘭然乎而飲飄然乎而
醉嘐嘐然乎
　　　旃檀如意銘
以擊珊瑚汝先折以擊唾壺汝先缺旃檀之座𤣥理徹
爛熳天花墜春雪何物麤豪逞鋒鐡
　　　趙文鎭一蟠木儿置齋頭若翔鸞舞螭形甚怪
　　　　偉乞予為銘余為銘銘其足
靈根萬禩蟠蛟螭鳯舞鸞翔紛陸離晏寢凝香國華胥
我欲嗒然從子綦
　　頌一首
　　　乾清宫落成頌
大明御㝢奄宅四荒華夏再造日月重光神聖相繩餘
二百禩徳化郅隆遐格廣被維皇嗣服克長克君薄海
外内悉主悉臣高拱穆清幽隠畢達霜露所墜洞燭我
闥府宫一體臺省肅雍仁裕卉木澤彌昆蟲巍巍合宫
靡潤靡飾上法唐虞土堦茆蓽端居高拱二十六年除
舊布新象魏式懸天心弗違申命熒惑袚除故基示我
物力帝其明命夙夜咎躬攬一宏綱車書來同潢池既
安疆宇旋定海外獻琛從好從令大工伊曠建樹孔時
公輸效長將作請期皇帝曰嘻予罔敢逸仁愛自天惟
毖惟飭庶司衆職旁午九闗僉曰神居宇宙具瞻乃命
工師乃庀林木選匠荆揚伐材庸蜀靈臺經始蒼赤景
從西山文石北苑椅桐帝念其咨經始勿亟父事子來
堂構如翼業業言言兩宫告成三光在檐七曜在楹罘
罳切雲飛甍綰霧蒼龍九斿鸞鶴屬路乾一以清坤一
以寧維皇得一天下以貞明堂既開清廟既闢撫馭萬
方永示皇極
　　贊二首
　　　李惟寅太保像贊
晬乎其容坦乎其躬廓乎其度藹乎其𠂻朗朗若萬間
之厦峩峩若干丈之松開國岐陽元勛上公龍門之下
虎帳之中解推盡海宇而不名其徳安危繫華夏而罔
居其功湧若耶于毫端流河漢于心胸禰供奉兮鳴臯
禘都尉兮晨風髫鬌蜚聲詞林國工壯嵗登壇馳驅四
封晩途學道兩朝之業八代之文浮雲之㸃太空容與
乎青蓮之閣逍遙乎貝葉之宫孰貌兹圖角巾蒲團穆
然太沖吾誠不知為地文為天壤其殆壺丘之未始出
吾宗也耶
　　　李允逹像贊
而形偉然而容岸然而心胸廓然洞然苞千古而籠八
埏食牛三朝倚馬萬言賦頌西京聲詩開元跋扈飛揚
作者亡前荆玉雙刖蓬蒿蔽園矻矻揚亭以守太𤣥嵗
值龍虵命也弗延騎氣乘風游于混元嗟嗟仲子疇豐
而材疇嗇而年疇阨而遭疇縱而傳嗚呼仲子孰令汝
賢造物小兒維汝實忌匪汝實憐予之胡昌奪之胡遄
嗚呼仲子余弗知其所以然而然
　
　
　
　
　
　
　
　
　
　
　
　
　
　
　少室山房集巻九十四
欽定四庫全書
　少室山房集巻九十五
　　　　　　　　　　　　眀　胡應麟　撰
　　奠文十首
　　　奠王太夫人(代直指蕭公/)
維坤元之肇毓兮挺茂徳于姬姜降輜軿于鉅閥兮佐
鼎鉉于眀堂鑠天孫之雲錦兮衷月媛之霓裳御東陵
之玉舄兮捧南岳之金璫夕西華而侍宴兮朝北極而
偕翔輔臯夔于密勿兮翼旦奭于眀光劑梅鹽于閫閾
兮紓内顧于巖廊昭肅雍于寢廟兮篤婉娩于家邦肆
大廷之簡命兮蜚紫誥于長楊茂賢聲于綸綍兮永哲譽
于縹緗峩翟冠之璀璨兮被象服之煒煌既柔嘉之爾
式兮聿聖善之彌彰胎上真于紫極兮誕殊質于閨房
授靈圖于廣莫兮閲人代之滄桑朝太真于丹闕兮職
女史于軒皇挈瑯琊之二輔兮吏香案于文昌洎鵷鶵
之並育兮矯汗血之飛黄騁空羣之絶歩兮儼特逹之
圭璋和陽春于郢國兮肩赤幟于調塲猗婦儀與母訓
兮隻今古而疇雙極生人之竒遘兮軼眀盛之嘉祥謂
遐齡其川至兮萃百順之繁昌起東山于捉鼻兮符渭
水之琮璜斡璇璣于帝座兮繰黼黻于天閶耀千秋之彤
管兮標令淑于旗常胡溘捐于一夕兮廻鶴馭于窮蒼
超閻浮之混濁兮遡兠率之㣲茫慟萱庭之萎蕚兮咽
蘭砌之摧芳錫珠𥜗于絳陛兮瘞閤樹之琳瑯跂音容
之聳絶兮杳河漢之湯湯望易遷于霞外兮𣺌去路之
悠長某辱師門之鑄造兮尾驥足于康莊拜緇帷于堂
下兮竊懿範于羮墻驟訃音之耳屬兮詠白馬而悲傷
紓惠文于鄰境兮愕夢寐之徬徨束生芻以寄奠兮絮
濁酒于椒觴惟鳳簫之鑒陟兮歆薄酹于㣲腸尚饗
　　　祭胡太夫人
維姬姜之窈窕兮毓靈爽于坤維降輜軿于南岳兮雜
霞珮之離離繄惠心之婉娩兮昭四徳之咸宜羗女紅
之馴習兮聿婦訓之脩持爰作嬪于巨閥兮蓁桃葉之
維時肅􁏠滫于中饋兮薦蘋藻于先祗相夫君于帷幄
兮暢威武于邊垂佐嫖姚于朔塞兮煜飛將之搴旗騰
令聲于帝座兮躳象服之紓徐雛九苞于丹穴兮翩五
色之長離肆丸熊之㷀瘁兮俾典籍之如飴規詞盟于
壇坫兮濯文采于漣漪腰斗牛之雙鍔兮組雲漢以為
綦既肅雍于蘭壼兮亦聖善于萱墀謂百齡之爾錫兮
偕白首于娥眉覿侯封于燕領兮辨汗血于黄驪胡溘
捐于一疾兮載天末之鸞旗升大羅于廣莫兮滿謫籍
于僊期覲上元于髙闕兮武蕚緑而逶迤目飛瓊而一
粲兮訝㺯玉之來遲悲秦簫之獨奏兮析連理之仳離
痛象賢之遐慕兮泪雞骨之淋漓某等竊通家于載世
兮欽淑媛之芳儀挹餘休于令哲兮祝純嘏之維祺聞
訃音而躑躅兮麾白馬而狐疑傷昊穹之弗弔兮紛扼腕
而淒其陳束芻于枯絮兮冀肹蠁之如馳維素軒之來
格兮下青鳥于瑶池尚饗
　　　祭内兄舒允升
繄蘭隂之崷崪兮峙瀫水之淪漣肇人文其蔚起兮毓
靈爽于東南誕神眀之華胄兮遡家學之淵源振衿珮
于芹黌兮欽髫鬌而譽延羌下帷而發憤兮絶步履于
窺園驅盧王于后乘兮揖楊馬而周旋美室家之窈窕
兮協麗藻于蘋蘩逓和鳴于閫閾兮鼓琴瑟于朱絃維
槐隂之鬰茂兮茁世澤于芸蘭儼三珠之林立兮森玉
樹于詞垣肆棘闈之飛步兮奪標錦于青錢矯垂天之
大翼兮兆水擊于三千既龍門之屢上兮亦陳賦于甘
泉期彤庭之獨對兮躍飛兎于天閑排雲霓于閶闔兮
暢鴻碩于奎躔軼經綸于董賈兮邁術業于歐韓胡溘
捐于一疾兮仆逺志于盛年𣺌太清之獨遊兮蜕凡骨
于塵寰載靈輀于道路兮歌薤露于新阡咽寒風于丹旐
兮杳騎氣之翩翩嚴親白髪而閭倚兮痛長夜之漫漫
繐帷愴以獨處兮望隴樹而哀嘆式諸昆之聳肖兮肻
堂構于象賢洎孫枝之觸目兮紛振後而承前雖永逝
而猶生兮卑輕舉于大還都髙門之突兀兮忻結駟之
軿蕃恫余心之震慄兮悼白馬之遲延𣺌生芻之一束
兮奠泂酌于穹泉維雲軿之來格兮下笙鶴于瑶天尚
饗
　　　祭陳太翁(代廵臺李公/)
維岳降神是生甫申孰為之先積功累仁於赫封翁淳
慤天授中州孕靈大河毓秀樂志丘樊鷟翥鴻騫矯矯
亭亭羽儀八埏仲舉髙標太丘偉度日揭星懸海涵地
負躬脩至道畏壘之陽俗里薰蒸比屋善良靡畜弗通
靡隠弗耀翳翳堂槐蔽芾清廟佑啟我師名世儒宗六翮
雄飛昌辰奮庸釋褐軒墀鳴弦井邑桃李盈阡桑麻被域
廼膺簡命逕蒞淮漕芻粟千倉雲屯田郊貪墨劇心豪
强攝氣南迨呉淞北訖燕薊十禩霜臺白簡豸冠為社
稷臣貽四海安天子曰俞撫我京國爰開大府百吏受
職何教非翁師鋭于承何澤非翁師沛于行駟馬髙車
翁門既闢鳳誥霞章翁既報食芝蘭繞膝戲彩含飴五
福萃躳若固有之拭目經綸霖雨一代遹觀厥成兆姓
允頼云胡二豎奄勿膏肓躡霧乗颷遊于混茫僊馭翩
翩瑶臺鸞鶴白雲在天帝所甚樂㷀㷀我師純孝夙鍾
罔極劬勞哀感昊穹翁卧一丘翁徳萬姓舄奕融昌全
歸奚恨某濫竽堂廡厠列門墻沿遡淵源嘆慨望洋聞
訃震驚匍匐奔走白馬皇皇羈馽官守生芻一束逺致
㣲誠方寸飛馳搖搖斾旌有醴在筵有牲在俎徙倚青
虬降格下土尚饗
　　　祭劉封翁(代督學洪公/)
於戲碣石之靈醫閭之精挺生人豪太阿發硎燁若孤
霞烱如列星百尺無枝矯矯亭亭懾暴鋤强掖懦扶傾
族黨比閭恃公輯寧武略鷹揚文鋒蝟興材㨗數竒脱
衘浮名遁迹窮山脩持姹嬰布襪芒鞵棲神練形草拾
金光芝粲玉英丹霄跨鳬赤岸騎鯨榖貽冡嗣翀騰一
經掣電西池摶風北溟試宰百里繽紛頌聲帝曰循良
首鐫御屏作朕耳目天垣驟升有赫鸞章飛馳大廷鬰
鬰堂槐邦家榦楨偉哉維公遹觀厥成移孝疇先勿欺
是徴苟利宗社毋䘏生平黄門矢操維白維精請劒尚
方朝陽鳳鳴封事萬言海隅艶稱檻折輪埋飛霜晝零
公食為甘公飲為頳詎曰投荒天王聖眀岳岳髙風人
倫重輕大賔鄉舉允協輿情紫氣青牛廻翔漢京謂越
期頥千億斯齡云胡一疾奄忽遐征擁霧乗颷十樓五
城廣陌哀恫窮鄉悼驚國逝黄耉朝嗟老成某等夙叨
世講邁融若膺筆研追隨通家過庭企祝嘉祥五福備
登溘焉聞訃躑躅屏營白馬生芻徬徨斾旌既束官守
彌傷典刑泂酌陳詞涕集如傾維公鑒格聿來雲軿尚
饗
　　　祭劉太孺人(代觀察林公/)
靈光孕育兮維婺之躔順徳凝承兮繄坤之元肄籍龜
臺兮雲裳霧鬟握手二娃兮降于江潭名門作嬪兮令
聞廣延舜華燁敷兮有渥其顔夫君式好兮婉嫟靜嫺
髙堂視膳兮肅雍毖䖍申椒襍芳兮陸離蕙蘭禋祀克
共兮拮据蘋蘩妯娌繽紛兮閫無擇言臧獲優游兮强
力自前操臼若光兮提甕若桓彼蒼胡奪兮一蹶弗旋
喆𦙍垂髫兮泣血汍瀾支床雞骨兮抱經熊丸紫氣燭
穹兮太阿龍泉賜履尚方兮花栽鄴樊八翼雄飛兮集
于禁垣正笏垂紳兮驅除佞讒直聲振代兮於維象賢
綸綍輝煌兮聖善廣傳躑躅黄門兮板輿夢懸飲恨終
天兮莫贖九原亂曰乗罡風兮鳴珮環左赤豹兮右文
鸞厯瑶池兮餐大還靈昭昭兮樂蜿蜒從夫君兮日游
槃閲東海兮成桑田産渥洼兮遊天閑駕屬車兮鏘和
鸞曠禄養兮渝斑斕憶劬勞兮衷愴煩嗟罔極兮慟潺
湲美孝思兮劇纒綿和楚些兮垂千季
　　　祭俞太封翁文(代張眀府/)
維公洞庭毓秀陽羡儲精懐琳抱璞履素含貞隱迹丘
園長嘯雲岫氣軋虹霓胷蟠河宿七尺之軀萬夫之雄
龍泉太阿孰嬰其鋒施弗近名善弗期報大徳弗彰髙
門迭耀桓桓吏部玉質金相南宫奮迹天署翺翔矯矯
令君人龍文虎擢桂禮闈掄魁天府於惟眀公遹觀厥
成生人至樂宇宙孰榮居貴日虛處盈愈下閭巷青雲
鄉邦大厦納汙含垢排難撫災太丘之度義方之懐僉
謂燕貽維公足法僉謂顯揚維公為烈龍章燦爛鳳誥
熒煌朱紱方來于彼廟堂矢畢百齡維祺夀考為世靈
光為時大老云胡一疾奄忽夜臺乗風騎氣返駕蓬萊
月犯少㣲峰摧岱岳薤露興歌松關㝠漠皇皇哲嗣㷀
㷀賢孫當官聞訃摧裂心魂某等沗竊同袍因縁年誼
骨肉通家情均靡二方憑耆宿示我周行典刑澌沒五
内如崩敬束生芻將此泂酌來格惟公遥天笙鶴尚饗
　　　祭陸黄門
猗歟陸公矯矯人龍豫章驊騮寳玉大弓奮翮摶霄剖
符百里單父絃歌河陽桃李循良比迹豪獷革心仁孚
赤子教洽青衿天子曰都汝來禁闥紏繆繩愆拾遺補
闕猗歟陸公進思盡忠正笏垂紳百僚歛容直道難容
一麾海嶠息駕投簪徜徉嘯傲裴公緑埜謝傅東山六
合蒼生延頸賜環帝念老成朝訪耆舊鳳誥頻飛蒲輪
逺就謂公復起握樞秉衡大廷耳目當宁股肱詎意雲
軿溘焉長逝九列興悲萬夫殞涕某髫齡沐教庇藉恩
私提攜卵翼慈父仁師泂酌載陳生芻載束佇望瑶笙
聿來空谷尚饗
　　　祭葉叔眀文
奕葉華宗兮越海之隅誕降精靈兮婺女之墟南金貢
闕兮漢維相如六館肄名兮翩躚長裾水竹㑹心兮人
境是廬平原河朔兮聿來髙車緗縑四部兮鄴架廣儲
八代神交兮三唐拮据瑰詞藻發兮秋江芙蕖令譽光
融兮木難瓊琚捧檄金門兮趨蹡石渠枳棘卑棲兮鸞
凰乍紓武夷九曲兮洞天踟蹰霞色幔亭兮羣仙授書
夜郎萬里兮一麾扶餘昆眀㸃蒼兮九夷是居濁世詎
諧兮戚施籧篨廻首苾芻兮白雲巻舒拂衣三逕兮蓴
羮鱸魚騎鶴吹笙兮言旋太虛絮酒在筵兮生芻在除
蒼虬帝閽兮極目欷歔尚饗
　　　祭太傳趙文懿公(家君命代/)
猗歟我眀光岳鍾靈盛于世皇廼生名世誕應昌期維
瀫之陽三策天人纚纚萬言大廷對颺天子曰俞五色
雲英輪囷廟堂執㦸彤墀如彼髙梧晨棲鳳凰直道匪
躬正色昌言狐狸遁藏一夫横行毁滅天彛百僚彷徨
公髪指冠面折權憸以植大防貝錦齦齦馬首遂東馳
驅夜郎爰集朱眀歴探洞天耀真良常夜登羅浮絶頂
題詩淋漓石床今古賢豪始興昌黎後先若望度嶺遄
歸滿折梅花以充宦囊焚彼銀魚棲我碧山岩阿芰房
湧雪紫霞玉露水簾廻環畫廊緑埜逍遥問道容成游
心上皇神聖嗣興地闢天開顯忠遂良首御蒲輪少宰
成均清華厯敡詔下老臣汝作雨霖大川餘皇元首股
肱喜起賡歌謨謀頡頏統萬逋逃負固窮城主帥是戕
公怒赫斯立命元戎剪鋤亂蝗蠢兹有苖躪藉藩市兇
威陸梁公運神機魄禠羣兇欵封乞降中州易子西播
㺯兵海隅沸湯公坐闕庭黙奪濳消四空彗芒慨念皇
儲國本攸關夜寐弗遑力疾上書洞格宸衷老成慮長
一十二年身係安危化徴越裳相業維公岌嶪嵬峩超
蹤漢唐帝眷彌殷天庥洊加百福煒煌麟趾振振奕葉芝
蘭芬敷棣棠言念赤松累疏乞骸歸侶二皇天子曰都
莘埜渭濵期頥帝傍公戢上知廻首白雲欷歔太行㷀
㷀昊穹一老弗遺傾頽棟梁大星墜垣五位震驚九列
悼惶賻贈褒崇日月昭囘賜車轀輬維公與余束髪同
嬉翺翔棘塲晩締婣㜕兎絲喬松永矢弗忘屈指晝遊
太白望舒生平願償遐訃倐聞五内痌瘝崩摧若狂於
戱維公位極人臣師兼帝王於戲維公子姓孫枝雲仍
發祥公徳九原公望三朝公勲太常既尊既榮既夀既
康公逝弗亡蘭隂蒼蒼蘭澤湯湯公騎石羊羽蓋霞軿
聿來故鄉鑒此薄觴尚饗
　
　
　
　少室山房集巻九十五
欽定四庫全書
　少室山房集巻九十六
　　　　　　　　　　　　眀　胡應麟　撰
　　論十首
　　　晏嬰
夫春秋之世之亂也而忍言哉蓋君臣之義絶矣晉欒
書中行偃執厲公召韓厥厥曰二三子不能事君焉用
厥也齊崔杼弑莊公人謂晏嬰死乎曰君死社稷則死
之若為已死非親暱誰敢任之韓厥晏嬰夫非春秋所
謂賢者哉君父之仇義不共天臣弑君子弑父殺無赦
無論其職大小也二子身為大夫驟聞君父之難當率
先有衆奉大義而赴之誅元惡以靖國家上也苟不能
則死之又不能則去之舎是亡可言者方厲公之執而
書偃之召也厥横身力爭庶幾萬一挽囘必不得已猶
當致命畢力于嗣主之世而始焉則為克之中立以觀
其變繼焉則為盾之比周以怙其終晉尚為有人乎蓋
厥也弗臣而悼也弗子矣夫人臣之義食焉弗避其難
嬰之食誰之食也莊弑而弗從猶之可也方莊之未弑
弗當諫與迨莊之既弑弗當討與諫而弗行與討而弗
獲弗俱當去與四者之義嬰亡一焉生食其禄死而置
之臣焉用哉夫春秋之世君臣道絶矣以二子之事如
彼而世以為賢後世亦卒無有聲其罪以責之者甚矣
大義之難眀也
　　　豫讓
豫讓漆身吞炭以媿人臣之懐二心者讓蓋以義士自
許也當其時通國義之迄于今萬世義之迺宋儒蘇氏
胡氏直以為聖賢大學之道甚矣其識之陋也余以為
讓特刺客之好名者非惟弗知義殆近于弗知耻所持
論正以導人臣之懐二心而胡以愧也夫君臣父子一
也父有弗子子無弗父君有弗臣臣無弗君孟軻氏論
手足腹心報施之道至矣而其言可以訓天下之為君
不可以訓天下之為臣可以陳于唐虞桀紂之朝不可
以陳于春秋戰國之世以故言出于孟氏而豪傑猶或
非之然而曰犬馬曰土芥曰國人曰寇讐其輕重之等
較若也夫范氏荀氏滅于知氏知氏滅于趙氏則知氏
于范氏荀氏正趙氏之于知氏也讓以衆人報范氏荀
氏則二氏之亡仕他姓可矣曷在乎仕其故主之仇之
後而且為之盡力也不幾于宼讐之報犬馬之視乎夫
瑶之未敗果知之讓擇而事之惡取其知瑶之將敗希
爭之讓黙而成之惡取其賢瑶亡也可以死矣弗死襄
執也可以死矣弗死至再刺而再執也猶不死惡取其
勇俾襄子而再釋焉將以刺終乎將以弗刺終乎刺而
中胡以見襄子于身後刺而弗中胡以見襄子于生前
終止而弗刺胡以自立于天下萬世故吾直以讓非惟
弗知義而近于弗知恥也其厪厪焉惜其一死務以苟
成其一刺之名而已于人臣於二心奚有也即人臣二
心將以讓藉口自逭而又奚媿也然則為讓計宜何如
曰死范氏荀氏上也死知伯之亡次也死襄子之執又
次也以刺而報其主則已卑卑再刺而再弗行而卒弗
死而徒欲以漆身吞炭愧人臣之懐二心者難矣哉
　　　樂毅上
樂毅不拔二城夏侯𤣥以為庶幾湯武何其陋哉河汾
氏從而㬰之眉山氏又從而駁之是皆有疑于毅之不
取而未嘗熟察古今攻守之大勢也以吾論之即墨之
守不必智如田單而後全而二城之拔非特毅有所不
能即力與材倍蓰於毅者未可必也胡不以戰國推之
燕視秦鬭士孰鋭毅視武安君起將略孰優下齊七十
餘城坑趙四十餘萬震讋孰甚燕之圖即墨視秦之圖
邯鄲孰急平原安平之應變孰短孰長智者所了也然
起以百戰之威挾秦國之衆乗長平之勢蹙垂亡之趙
一圍而不能舉再命而不肻行三迫而甘伏杜郵之劒
觀其力拒應侯之請即未必盡然而邯鄲之不易克固
昭昭矣獨于毅焉疑之可乎夫齊之與燕勢相軋也單
之與毅略相等也然而主客異勢怠奮異心重以嗣主
狐疑鄰國反間亡臣合力戰士思歸騎刦之代蓋毅有
天幸焉不然其能成師返哉故吾謂即墨之守非單亦
全二城之拔非毅所及而論事者必灼見古今攻守之
大勢而後可也
　　　樂毅下
甚矣攻守之勢之相懸絶也故守者將有不必才兵有
不必衆而攻者將之才有無所用而兵之衆有無所施
夫王莾以百萬圍昆陽也而殱隋煬以百十三萬圍平
壤也而潰此其兵莫衆矣則曰將非才也孔眀以十萬
圍陳倉而不拔孫權以十萬圍合肥而幾擒此其將莫
才矣則曰兵非衆也光武悉漢將之良以圍天水而折
北神武悉齊兵之鋭以圍金墉而殞身此將非弗才兵
非弗衆矣則猶曰敵堅也拓拔英楊大眼以四十萬圍
鍾離而隻輪不返郭子儀李光弼以六十萬圍相州而
九帥盡奔此將非不才兵非不衆敵非不脆矣則猶曰
救至也至魏太武屯百萬于宋唐太宗聚天下于遼則
不惟將之才絶古今而且帝矣不惟兵之衆極海宇而
且精矣(王莾隋煬/兵未必精)加以盱眙小城安市夷帥敵非勍也
義隆膽破延夀望風救已絶也然而卒自解者何以故
也故曰攻守之勢懸絶甚也有善守則無善攻也而况
乎樂毅之將燕昭之兵而攻乎田單之守若之何二城
之可拔也而夏侯氏以庶幾湯武然乎否哉
　　　趙奢
自山東遭秦禍諸侯之得志者三而蘇氏之合從弗與
焉孟嘗之臨函谷也信陵之存大梁也趙奢之救閼與
也孟嘗信陵俱貴公子率列國以攻秦獨奢起小吏提
孤軍大破秦師其事甚偉功甚竒而讀史者忽焉第知
奢之勝而已而所以勝弗知也當秦之圍閼與也惠文
以問亷頗以為難救何哉閼與之地秦韓趙三國之交
秦攻韓而移兵閼與蓋出趙之不意也而趙始發兵救
之令秦也㨿險以拒趙若魏太祖之屯柴壁則趙師阻
令秦也扼險以要趙若唐太宗之襲美良則趙師殱二
者皆曉兵所忌而頗位趙上將氣聞諸侯固不肻輕用
其名鬭成敗于鼠穴也奢則未嘗有戰伐之勲一旦欲
翹然自樹勢不容不出死力以見其竒而奢方拔自細
㣲又易以愚秦耳目于是頓兵邯鄲增壘以示吾弱而
弛敵之防堅壁以蓄吾威而俟敵之間至于二十八日
之久彼師已老而我師方壯然後乘秦之無備而巻甲
以趨之彼欲拒吾於險之外而吾已入欲邀吾於險之
内而吾已出比秦人悉甲來攻而吾壁壘已成士有必
死之志以久蓄之鋒乗初至之鋭勵必死之勇以馳乎
疲勞暴露之師此其廟勝之勢在趙在秦不待智者而
决矣或曰奢之勝厯之謀也厯所謂厚集其陣先㨿北
山皆兵家之常偶合于奢而奢用之蓋奢之勝而非所
以勝也奢受命出師勝秦固燭鑑焉而俟厯乎哉然則
亷頗之議失與頗秦所忌奢秦所易也奢將則敵信而
弗疑頗將則敵疑而弗信故奢之事頗雖勇有弗能行
頗之言奢雖勝有弗能奪也夫道逺險狹頗之言誠未
為失而括也長平大衂亦父奢閼與事狃之悲夫
　　　趙括上
白起坑長平四十萬古今以罪趙括輕躁寡謀可罪也而
長平之事則大有難言者世襲故常類以括為妄庸豎
子則弗考之甚也何者四十餘萬之衆匪易御之師也
四十餘日之圍匪易支之困也使括也而果妄庸豎子
若宋義劉秩李元平輩將鋒交即潰曷能以其衆戰耶
將伏發即殱曷能以其衆守耶以四十萬之兵䧟必死
之地壁四十餘日之久而無一叛者至括死而後降則
括之為括可知也括當時所與援桴對壘何人哉秦兵
之强天下靡敵焉白起所擊天下靡堅焉彼且因失地
之忿勵用壯之師非閼與之戰兵無名將無勇者比也
當起未將而頗之禦齕已惴矣洎乎武安既出秦掃境
以濳屬之而其王又親至河内發穉弱以趣之蓋不啻
宋人所謂空國而戰者噫嘻當其時事勢之亟何如也
吾以即信平弗代而馬服復生未易云也夫括也果若
李元平輩則一王齕舉之矣而胡以必起以寡擊之以
正擊之亡不可者而胡以用衆而胡以用竒且一朝食
滅之矣而胡以若是久也惟將而必起而必用衆而必
用竒而括之不得為妄庸豎子也審矣
　　　趙括下
秦之縱反間也苐欲將括趙卒將之而括卒覆其軍胡
秦之巧趙之拙而括之愚也當孝成之受上黨也議之
平原以亷頗當起其策之亦審矣及頗失亡堅壁孝成
讓之而秦間之入直以頗為易與且降頗也將四十萬
之衆外創于敵而内迫于君是章邯鉅鹿之勢也縱頗
之才足以堅守趙之君臣而聞斯語其能無矍然動哉
而當其時孰可以代頗者馬服死安平亡李牧方保塞
未知名葢六國之將舉亡任此不獨趙也獨括素喜兵
時亦以能將歸之而先是父奢又嘗代頗却秦故孝成
平原驟舉之而不惑也夫秦之利在去頗不在任括趙
之失不在任括在廢頗頗代而四十餘萬之命已懸于
白起之手矣方是時趙之夙將頗外樂乗龎煖二子而
已趙不將括而將二子未必不為芒卯扈輙之續而其
敗或速于括未可知也括堅守四旬而救弗至而卒以
身死敵雖不足以贖其僨軍之罪較之誤國而降者猶
有間也而世之罪括甚于趙葱騎刼而孝成平原夷于
王遷郭開余是以悲之
　　　韓信
神矣哉漢髙之智也其智之神蓋不惟顛倒一世且籠
絡萬世而愚之夫韓淮隂之反不反于武渉蒯通之説
而反于擊狶豈人情哉自史遷文致獄詞世遂徒惜其
功大而弗克終至稍名能扼腕者又率以髙自將而蔽
罪于后雉此淮隂之寃所以亘古不白而天下萬世咸
籠絡于漢之術中而莫悟也髙于當時所深惡而劇畏
者籍耳信耳自臨淄之乞封與固陵之割地髙之亟欲
取信曷嘗一日忘之廼至垓下之戰蹴百勝之楚于掌
股之上而立致其亾髙之所畏而惡且不在籍而在信
而信方孑孑然抱其微誠今日却武渉眀日辭蒯通以
漢終不忍奪我不知楚旦亾而已且暮及矣夫奪信齊
而徙之雲夢猶置蛟龍于大澤而日虞其騰也奪信楚
而居之咸陽猶柙虎兕于髙堂而日虞其攫也葢漢之
縛信不待陳兵之釁信破籍而陳平之謀已筞矣漢之
戮信不待家衆之誣髙擊豨而蕭相之禍已成矣夫豨
匪布越伍也所將固勁兵而翺翔趙代為漢疾埒諸疥
癬而信則漢以腹心虞之命將擊豨周勃灌嬰輩比比
足任髙也其胡以舎信于近而事豨于逺也信功大而
材髙廢不以罪海内功臣已人人臲卼而髙之積慮必
戮信始安戮之復不以罪則功臣愈危而髙亦亾以自
解于天下萬世即聲罪戮之猶或慮夫世之投喙于我
也則無若自將以擊豨而推后以戮信夫然後罪信者
咸以失職怏怏罹禍致疑間有矜信苐以雉一婦人不
當顓戮而髙也竟遁之乎是非衮鉞之外於戲此淮隂
之寃所為亘古不白而天下萬世咸籠絡于漢之術中
而莫之悟者也夫淮隂之愚于漢吾不暇惜而天下萬
世咸愚于漢而莫之能悟則吾之論有不容秘之終身
者矣
　　　關忠義
余讀陳夀書至關忠義之走麥城未嘗不掩巻三嘆也
蓋漢事至斯遂無復可為者矣王長公謂荆州之失昭
烈與有責焉當忠義破襄宜遣孔眀益徳帥精甲數萬
控扼江陵遙相首尾庶乗魏之衂而伐呉之謀其論甚
卓而夷考時勢則有不遑及而且有不必然者先是劉
封孟達屯戍上庸侯始圍樊累趣發兵而二人衘其矜
髙堅閉不出以致逕路斷絶迄墮呉宼之奸當南郡既
失麥城孤危二人罄兵風發赴難即亾救荆亾何至忠
義父子駢首淪胥致古今一大扼腕哉若昭烈之不預
遣孔眀益徳非委侯也三蜀甫定驚擾不常如魏衆所
傳日斬數人而莫能靖孔眀固未可旦夕離益徳破張
郃鎮閬中移軍逺出郃必乗虛來冦亦非所以敉輯巴
徼總之時勢未遑然俾昭烈逆計侯之安危則寧舎巴
蜀而援荆之師有不俟終日者要以侯方乗勝而南郡
匪旦夕可下或小有利鈍上庸密邇足相應援詎意封
達外訌芳仁内叛瓦解土崩至于斯極也耶夫漢事可
為僅僅侯威振華夏之頃而一跌至斯此吾所為三嘆
流涕欲磔呂蒙之屍于千載之上者也
　　　龎徳
古人云死有輕于鴻毛者其龎徳謂哉徳之于蜀以故
誼則主超在焉以天倫則兄柔在焉何親于魏而必附
之况徳既食張魯之食矣魯滅于操則操者魯仇而徳
委質于操以終其身其視忠義守邳見執曹氏間關萬
死故主是求至竟立效報曹而後去者其人何如也且
也中山帝室之胄海㝢所知徳豈有胸無心者流顧捨
正統之昭烈大節之雲長而奮臂螳螂致命簒竊方其
就戮雲長親諭之降而惡言抵觸自蹈天誅據徳所云
魏王帶甲百萬等語徒以操兇威虐熖雄視四方詎復
知所謂順逆邪正哉操一天下徳且為上佐為元勛彼
區區一死未足償其助桀之罪也而矧乎其為助操也
　
　
　
　
　
　
　
　
　
　
　
　
　
　少室山房集巻九十六
欽定四庫全書
　少室山房集巻九十七
　　　　　　　　　　　　眀　胡應麟　撰
　　論八首
　　　諸葛亮
武侯人品信軼漢唐而班三代矣迺其人才又絶出于
三代之下者夫三代而下稱才之盛莫如漢漢髙之目
三傑也其才猶千古一遘也然良能運籌而未必能臨
陳何能治國而未必能運籌信能行兵而未必能治國
髙能用三子之長以取天下而弗能以身兼三子之長
武侯之才則三子之長以身兼之而且能取天下能取
天下而且能弗取者也夫武侯之治國人能悉之其運
籌之大者隆中以一言定鼎江東以片語致師祁山之
出龎統圽法正亾間一二僅存無益勝負之數審也而
曹氏謀臣策士布列後先武侯惟綸巾羽扇談笑道之
而司馬諸人一籌㒺措即曲逆剛成紛綸帷幄而庸詎
加焉迺其時蜀將之堪大敵者關張黄馬久殁行間苐
魏延足使而狼戾矜髙尤難獨任故自街亭失事之後
前茆後勁皆身當之斬王雙圍賈詡破費耀走郭淮敗
宣王馘張郃迄于斜谷之運渭南之耕未嘗别遣一軍
獨任一校而八陣一圖同流宇宙為萬世法則武侯行
兵克敵亷李遜心居可見矣夫相可與治天下而已夫
將可與平天下而已鈞之匪所以取天下也取天下必
其中有帝王之度混一之䂓乃能得之故蕭張淮隂不
遇漢髙將相之才終無以自顯而矧于天下武侯則可
以將可以相可以取天下而無所藉于昭烈之錙銖也
夫懿之神奸籠絡一世蓋亦庶幾有取天下之慮者而
兩雄相當智窮力屈巾幗之受借曰老師而蜀方屯田
持久上下一心天假嵗餘魏眀夭折曹爽紛爭國難四
起揚旌以入秦隴闗洛悉無人之境矣呉之甲兵孰與
中原呉之閫帥孰愈仲逹魏滅呉孤舉九州之八以壓
一隅于取天下興禮樂又何難焉而武侯則未嘗有意
于天下之取要以答先主之知眀老臣之節竭盡瘁之
忠而已吾故曰武侯者無論其人物品流軼漢唐而班
三代其人才亦絶出于三代之下而不可載覩者也
　　　張郃上
余以為張郃街亭之戰盖古今天幸之尤者非可以兵
家得失論也夫郃之在魏稱宿將知名然不過一校之
任趙雲魏延等埒耳當武鄉出師關張黄馬悉喪亡矣
而趙雲尚在不以督街亭而以軍箕谷何也雲年力暮
衰䧟陳先登慮非壯日而箕谷濳師張皇一靣非雲之
老成持重故未易勝也則蜀將可使當其時宜莫如魏
延而武鄉復置之不用曷以故哉延始出巴中即欲分
道與亮㑹于長安尋武鄉用兵一皈紀律以延之負勇
好竒使當前隊或任情輕敵以致他虞此武鄉之慎也
舎二將而将之良無㡬矣其以大衆付之馬謖之手固
由謖計畫辨才見知夙日蓋亦大不獲已存焉廼其遣
謖也行師制勝當事有畫一之䂓而孰意謖之敢于方
命也夀史眀言違亮節度舎水上山舉措繁擾郃因絶
其汲道大破之俾謖也率履周行毫無矯越乗初出之
鋒併三郡之力拔王平以當旗鼔而援桴擁鋭奮命而
前武鄉親率魏延呉懿等長驅以蹴之郃將授首伏屍
之不暇而暇待木門之役乎哉嗟夫明如武鄉違衆而
舉謖受知如謖違亮以覆師而郃逢其適而徼其功吾
故以街亭之勝為天幸之尤者也葢自是武鄉出師遂
身為前鋒不復命將矣即武鄉垂歿遺教楊儀反斾鳴
金魏衆却走死生仲達之謠遺笑無極夫以殞逝之武
鄉按其章程足以摧懿于後日矧以生存之諸葛循其
節度不足以破郃于當年哉然則街亭之勝信古今天
幸之尤無論乎兵家之得失也
　　　張郃下
難曰郃之成功若吾子言信天幸匪人謀矣迺魏書本
傳盛稱郃久鎮邉陲長于應變昭烈武鄉咸深憚之其
聲實懋著奔走敵人豈悉徼天幸無預人謀也噫郃之
籌略器能槩之壽史終身可考矣自去袁氏歸曹公雖
平魯破超時奏勞伐皆一㦸之任非仗鉞登壇自建旗
鼓也迨曹公還自陽平留拒昭烈始擢之衆將俾督諸
軍然而守疆塲則漢中䧟沒佐統帥則夏侯喪亡至進
兵宕渠一遇益徳萬衆盡殱棄馬緣山為世辱戮尋曹
公身至巴中精甲被野郃為上將亾能規恢尺寸鼠竄
故邦此其才略器能固近出羽飛之下而敢望諸葛之
萬分哉暨郃因天幸䟤跋街亭魏宜顓委西方永杜敵
患迺武鄉載出舉朝惴惴惟蜀是虞選將罄兵空國而
戰主之司馬佐之郭淮費耀戴索魏平賈詡之屬國無
留良而郃也受命宣王僅同一校胡街亭制勝于前者
大勲陡滅而祁山因敗于後者鋭氣嘗伸哉則郃之為
郃昭然可見魏眀帝諭司馬以西方事重非君莫可固
洞悉餘子之才艱于禦侮矣非馬謖庸夫自投死地即
王平之守郃且兩攻之而莫能克而矧乎其他也吾故
曰郃之成功古今天幸之尤不可以兵家得失論也夫
自昭烈既崩魏疆弛備武鄉始出蜀勢方張使天祚炎
精木門之殱早遂兹日則咸陽以西一舉㡳定長驅河
洛兖冀風靡不半載而中原復可也惟漢祚告終而街
亭一戰實大運興亡之候故㝠㝠之中若使若尼智無
所運巧無所䂓盖渭南之卒師不待大星宵殞而後决
矣夫然則街亭之役天實為之而謂亮為之或謖為之
哉郃為之哉
　　　魏延
始武鄉之出祁山也前鋒將魏延欲假竒兵五千道子
午襲咸陽謂長安以西一舉可定武鄉以計危不用議
者至今惜之是徒知街亭喪師貽討賊之憾而不詳覈
事勢之當否籌畫之是非也古之伐國而以竒兵勝者
衆矣然必其國之削弱主之惽庸與臣之憸邪與將之
携二而後可故梁元帝之講道陳後主之賦詩皆敵兵
咫尺蒙蔽㒺聞以致天塹為墟宗社淪覆乃三軍之帥
非得于謹楊素賀若韓禽軰尚未易言也鄧艾道隂平
以滅蜀允謂不賞之勲陳同父氏猶以徼幸行險折之
百代之下若延之請竒兵以襲函谷其事勢可同日議
哉魏何國也全盛之國也叡何主也敏達之主也大臣
則曹真蔣濟矢心于其内諸將則張郃郭淮効力于其
外而司馬懿之窮姦極宄馳驟疆塲其握筭若神眀發
機若鬼蜮而謂子午之途若隂平之道長驅以入無人
之境乎即延能以一旅奄至咸陽蜀援未交魏救四集
窮城獨守究竟奚之無論長安以西寸壤難拓五千精
甲且盡沒虜廷矣武鄉身統六師關中震動平取隴右
䂓出萬全而舎彼康莊希此詭遇乎是其事勢之艱毫
亡克理而延者猜狠之雄傾危之黨又匪可寄之重任
屬以深謀者也考延委質武鄉推鋒司馬搴旗䧟敵勇
略足稱迺發縱指示靡非戎幕竟亮出師未嘗委之别
部予以一軍彼其人才固可槩見及武鄉之卒遺令殿
師兹何時也大喪在前大敵在後全軍返國尚慮不支
而延奮欲部曲先還身留擊賊卒以中途叛亂三族誅
夷此其才識器能庸人之下而妄希五千組練一舉足
而定咸陽其籌畫是非武鄉所謂臣之未解莫斯為甚
矣於戲始出祁山三郡響合街亭一戰士氣焚如要以
天促炎精堂堂之陳蹉跌意外而矧乎行險徼幸覬獲
大功然則延策之不行益以覘武鄉之逺識而不足為
憾也
　　　　考武鄉傳出師祁山不載延議延本傳但言
　　　　延每欲與亮異道㑹于潼關亦不載此謀僅
　　　　見裴注所引通鑑因之恐未足深信緫之街
　　　　亭失事羣議紛拏使當時一戰而克多口寂
　　　　然矣惜哉
　　　劉裕
英雄之士崛起紛爭戰伐之際必先有濟世安民之大
志而後可與成撥亂反正之大功志不先定而汲汲焉
㨿髙墉竊神器苟以傳其子孫此盜賊之靡而胡足議
于英雄之萬一也秦之將亾也項羽劉季所謂時之英
雄也覩始皇車服儀衛之盛一則曰大丈夫當如此一
則欲取而代之吾以為兩人者皆富貴之徒而匪所以
議于英雄之大業然而羽誅宋義破章邯以五載恢霸
迹季降子嬰報義帝以三傑定丕基彼皆卓然自立而
未始竊秦之名擅秦之勢拊其背扼其吭而敓之位則
列之英雄之等而亦宜也蓋至于光武文皇而英雄大
業庶幾近之矣光武以神眀之胄芟夷新莽合徳成宣
文皇以髫鬌之齡掃蕩隋煬比蹤湯武故三代而下得
國之正必曰漢而唐而宋弗與焉以宋之得國匪正也
非吾所謂英雄也迺六代之君劉宋之裕則大異于是
矣裕奮臂草茅不階寸尺覆孫恩殪盧循夷桓𤣥滅譙
縱縛姚泓虜慕容超百戰百勝幾一四海不可謂非英
雄之主也令裕外宼首取燕次取粤次取蜀又次取秦
秦之亾也魏人重足河洛震驚裕能翻然改圖置晉度
外乗闗中之勝摧呉越之鋒猛將鋭師長驅北向魏雖
全盛以拓跋嗣之庸庸而當裕之神武以長孫嵩之憒
憒而當王鎮惡檀道濟之威名其折而宋也必矣彼屈
丏者犬鼠之媒裕一天下將稽首剺靣匍匐逺塞之不暇
而敢窺函谷之泥丸哉迺裕也一簒皇皇無復他慮聞
劉穆之死即日南歸以稚子憸夫鎮遏巨寇三秦故土
縁手失之蓋裕之肝腹崔浩王買徳之徒洞燭之矣有
削平底定之績而徒區區愽圖簒之名豈非安民濟世
之志未嘗素定于其中故撥亂反正之功不得倖成于
其後哉夫曹馬誠權姦而廢立之舉彼猶然有所待也
而裕無所待而躬廢之師昭誠悖戾而弑逆之舉彼猶
然有所諉也而裕無所諉而躬弑之自是而齊梁而陳
隋無弗躳廢矣躳弑矣究其端皆裕作之俑也而矧乎
其屠戮已降睚眦舊怨猜忍刻虐豺虎同羣于人君之
度何如也吾故曰若裕者春秋之大憝聖筆之首誅古
今盜賊之靡而胡足議于英雄之萬一也
　　　髙歡
君臣之義自曹氏攘敓朝綱辱戮主后踵接以師昭劉
裕諸人滅絶凌夷于天地之内久矣當其時君其上者
徒竊空名寄頓廊廟社屋祚夷非酖則縊迺强臣悍帥
劒履入朝睥睨其君殆如無物五朝因襲謂為當然而
孰意元魏之衰尒朱之亂又有北齊之髙歡氏也歡始
出秀容麾下滅兆殪隆位大丞相其舉兵晉陽致孝武
出奔律以人臣之誼罪亾所逃苐自榮穆殞身人戒前
轍歡執言討賊有社稷功而魏主偏聽囘邪致生携貳
則播遷之罪固難盡蔽于歡也至嗣君繼立大創前愆
引分輸誠靡所不極噫典午以還冠裳倒置君之生殺
懸命一人首領獲全已為至幸而歡也曲拳擎跽恭順
自將敬事至尊終身毋越即道非粹白不謂難乎夫歡
在當時割據中原兵精士衆垂旒而王孰能禦者彼草
昧之雄富疆是急區區名義不啻贅疣寧假是以塗民
耳目哉大都激發真心兾追曩失較諸六代諸臣遂非
文過𨽻視其君而卒弑之非徒倍蓰而什百也夫前歡
而司馬以迄爾朱後歡而宇文以逮普六其位皆歡之
位而其勢皆歡之勢也有能為歡之為者誰乎而世以
晉陽之甲蔽罪于歡必夷諸司馬宇文而後已吾恐自
新之路絶而人無為善之望司馬宇文輩且相率揶揄
于地下矣
　　　髙敖曹　慕容紹宗
拓跋氏衰齊神武以英雄之度鵲起中原善任知人流
譽海内迺余考其將帥之良勇莫若髙敖曹而智無出
慕容紹宗右者而神武用之皆弗能盡其才也夫敖曹
之勇當時已配楚項籍其歿于行陣神武如喪肝膽宇
文泰賞追者布帛迄數世莫能盡償其威名震慴若此
而首領不保何哉敖曹能勇而不能怯者也而神武直
任其勇而不思佐之以謀至建旗鼓以攻黑獺則其視
宇文為何物其輕敵可謂至矣輕敵者亾兵家烱戒而
敖曹臨大敵而犯之能亾及也紹宗智略自爾朱兄弟
皆違戾其策以底敗亾至歸神武宜若韓信之遇左車
迺齊之驍銳竇泰彭樂侯景諸人神武纎悉委寄凡周
齊後先大戰數十河橋邙山沙苑之役連兵百萬震動
宇宙迄未聞紹宗運一籌借一箸于神武之幕豈神武
之不用紹宗耶將紹宗自諱其能不以薦之神武耶迨
神武垂歿子澄憂侯㬌之亂始特舉紹宗以命之且云
我故不貴之貽為汝徳於虖使景也前斃于歡則以紹
宗才歡終不及一用而偕腐草木矣何以異于爾朱之
世哉卒紹宗决水潁川淪溺塹下破景之外未奏一勲
則以兩將之智且勇而用之咸不盡其才皆神武之失
也嗟夫六代之雄言知人善任者若神武亦庶幾矣駕
馭少疎以二將之才而莫能竟其用而皆致之不得其
死至唐文皇效之于尉遲恭李世勣幾帝武曌而𦕈任
城術之不可不慎如是夫
　　　爾朱榮
余讀史至元氏之末未嘗不竒羡爾朱榮之雄武而重
惜其無成也夫自三代以迄六朝能以身一四海定中
原者漢髙魏武而已迺兩君初起草昧攻城略地兵家
利鈍皆互有之及其鋤大敵戡大艱往往顛沛流離幾
敗而克而榮獨不然始自秀容夷帥一旅入朝遂沉母
后易長君通國之人毋敢衡抗尋誅那果滅韓樓逐陳
慶之平拓跋顥縳蕭寳寅万俟醜奴兵鋒所加靡擊不
碎至以七千之衆禽葛榮百萬之師頃刻之間放散立
盡其摧䧟廓清之略豈戰國以來所常覩哉當是時㝢
内人豪若賀六渾賀拔岳侯㬌髙敖曹慕容紹宗之属
咸出麾下蒲伏指揮猗與盛矣以較昔之開剏無論江
左諸君因仍剽竊即漢髙魏武雖所遭人傑非羣盜靡
遘逢榮世其功烈當不過此王元美氏至以為振古之
豪項籍流亞匪虛語也顧江左諸君道成覇先輩攘敓
一時策無不遂而榮之末路身首分張天壤懸絶何以
故哉志大而慮疎謀深而術淺輕天下之人謂無足一
虞而不知禍機之伏驟發于肘腋之下此正漢髙魏武
之所為兢兢而榮視之漠然者也俾榮也輸忠委赤内
絶異圖假以數年取三呉定百越始終臣節光輔魏君
伊周管霍流芳奚逺即功非混合不失為王㬌略陶士
行而始念不臧身名俱滅惜哉信古之英雄惟諸葛孔
眀為不可及矣
　
　
　
　
　
　
　
　
　
　
　
　
　少室山房集巻九十七
欽定四庫全書
　少室山房集巻九十八
　　　　　　　　　　　　眀　胡應麟　撰
　　史論五首
　　　陳壽上
甚矣哉史氏之言不可不詳其顛末也陳夀之志三國
繼躅馬班而世率以夀父子見法武鄉故諸葛傳贊有
將略非長之訾此皆不詳覈傳文之顛末且不知夀之
所處何時而托摭片言以藉口者也夫壽之志三國也
天下統于晉矣司馬昭者懿之子而炎為武帝則懿之
孫也炎以懿孫混一海㝢臣六合而奔走之夀于斯時
雖蜀之遺民而實晉之編戸也壽能抗節首陽不食晉
粟作蜀漢先朝之史以彰直筆而死生利害一置無心
其于晉氏之先即毫無諱忌世孰得而議之迺蜀亾之
後壽固已身為晉臣久食其禄矣所纂國志雖非被命
纂修書成之後張華杜預輩一時朝士咏嘆播傳其不
得私之家塾而藏之名山審也若是而顧于晉之先世
兵爭仇敵之人據事直書臨文無隱大者將為崔浩之
暴揚國惡湛七族于一朝次亦且如蔡中郎輩嬰縲絏
於狴犴而望書之行于世而傳于後乎此壽子武鄉行
陳之際戰勝攻克不得不紆囘其筆以少致其北面之
私者而其意于武鄉實未嘗有所軒輊也夫壽之成書
列傳百數吾悉取而讀之矣軆存簡質辭絶浮蔓即昭
烈魏呉寥寥紀述獨武鄉一傳紆徐鬱茂備極敷颺僅
大㨗鹵城一諱宣王之敗至渭南之卒按行營壘天下
竒才之嘆且揭篇終噫彼司馬懿者百代姦雄之最迹
其生平曷嘗有所輸服獨斯言也觸于目而發于衷蓋
古今之公是而壽直書之而不没所為揚詡武鄉之將
略固已至矣而謂父見髠鉗已遭箠辱畜憾于武鄉而
報之于史筆否乎然乎且武鄉之在當時雖管樂自居
實伊周之匹也廖立抆涕李平捐生彼其馭下一操以
直道誠心獨于壽之父子行法參商致憾身後壽不足
言武鄉之治理固已疎矣是後人之扼腕武鄉適以啓
武鄉之疵纇也矧本傳之文彰眀較著其大如彼不詳
覈而毛摭片言足以服壽之心于千古之上哉
　　　陳壽下
或曰尋壽之傳武鄉信無風刺世人之疑均為未逹矣
第武鄉一集壽所纂修篇末眀言亮于治戎為長竒謀
為短理民之幹優于將略此例數言詎得悉為壽諱也
是又不然諸葛氏集雖壽所纂修實奉命晉君者也首
稱毗佐危國負固不賔蓋亦遵時遣詞不容直遂中厯
敘其逸羣之才英覇之器立法施度工械技巧物究其
極惡無不懲善無不顯吏不容奸人懐自勵道不拾遺
强不凌弱則幾于王者之事矣且以武鄉素志進思龍
驤虎眎苞括四海退欲凌厲邊疆震蕩宇宙然則亮之
將略壽以為長乎為短乎若夫應變數言其下亟稱所
與對敵或值人傑加衆寡不侔攻守異體連年動衆未
能有克蓋天命有在不可力爭其抑揚㣲㫖眀寄宣王
壽之本意灼然自暴豈得以為譏亮所短耶申言梁益
之民追思不置咏甘棠于召公又以周公之誥丁寧煩
悉擬武鄉之文告則壽固尊亮以為周召品流匪但匹
蕭亞管而已迺至篇終佚道使民雖勞不怨生道殺民
雖死不忿四語也唐虞皥皥大公之化三代之下惟孟
軻氏能道之諸葛氏能行之而壽也顧亦能徴之能贊
之則古今之知武鄉壽居其最焉可也俾當時壽之父
子毫有未盡于孔眀胡以敘致纚纚聯篇累牘極其揄
揚而弗能自己哉惟是後人捃拾此言而上下全文漠
然不考又往往不省其著作之時諱避之體而譏彈
一轍不惟上負前人敘述之素心而且貽累武鄉之盛
徳故詳為辨析俟尚論君子衷焉
　　　　表文又云昔管子舉城父蕭何舉韓信皆忖
　　　　已之長未能兼有故也亮之器能政理抑亦
　　　　管蕭之匹亞也而時之名將無韓信城父其
　　　　人故大功迄于未建云云數言頗近似而實
　　　　未然夫蜀之將率時誠乏才而魏以九州之
　　　　七武士千羣其于將材固不可勝用也而自
　　　　街亭一戰之後武鄉載出之餘王雙覆亾郭
　　　　淮竄遁魏平賈詡圍困於祁山戴淩黄曜敗
　　　　衂於上邽凡魏兵遇蜀如破竹壊茆迎刃摧
　　　　裂至鹵城之戰木門之追今古笑端迄今未
　　　　巳懿每覩武鄉綸巾羽扇蕭然戎陳而軍政
　　　　嚴眀竒變莫測輙極口嘆羨擬之天人余嘗
　　　　笑宋儒以子房孔眀並稱而本朝維楨氏拔
　　　　鄼侯武鄉之上夫子房鄼侯籌帷幄治國家
　　　　可也使之統大衆臨大敵彼能然乎故時無
　　　　韓信城父益足以顯亮之才而不足為憾也
　　　　本朝王維楨氏著論以何屈羣策亮恃已長
　　　　為兩公優劣之辨甚矣其憒憒于史也余以
　　　　亮與何所值之世所處之國所事之主皆迥
　　　　絶不倫何所值開創之初賢能輳集而亮季
　　　　世也何所處紛拏之際豪傑周流而亮偏國
　　　　也何所事豁達之君風聲感召而亮庸主也
　　　　以垂亾之漢當積衰之蜀奉庸劣之主即一
　　　　餽十起而才生有限惡得而用之考亮于巴
　　　　土名流纎長寸善蒐錄靡遺而廖立痛哭李
　　　　平捐生皆以亮既亾無能拔已史楨之妄不
　　　　辯自眀矣
　　　范曄
典午以降無文矣迺范曄後漢一書彬彬贍縟軌轍馬
班無論六代諸人蓋厯唐宋以迄勝朝宗工鉅匠名世
迭興而史筆寥寥自若也曄自謂體大思精天下竒作
以今較之良謂不誣李獻吉荅人論史雖稍致不滿律
以馬班故耳至謂三國以迄金元逺不及曄致公論也
而宋史曄傅則有大不可曉者曄雖世家近臣而文章
之士其於軍旅非所夙習又未嘗聚徒結俠覬覦非常
孔熈先者曷故而深相援結務推之俾為戎首且世之
營圖不軌必若王敦桓𤣥輩氣勢威力彈壓一時庶幾
偽定否亦當如臧質鄧琬憑依喪亂藉口宗支而時則
宋主勵精國儲武戾無論萬無一幸即事成倉卒詰旦
皆虀粉矣兹下愚極陋類能辨之以熈先之狡獪而顧
出此余有以知曄之逆狀未足盡憑也嗟乎左丘失眀
馬班狴犴而曄至身首懸殊豈文章之羙抉奪化工造
物小兒真不無悉忌耶不然胡自曄而後之作史者皆
顯達而亾弗令終也
　　　歐陽修
歐陽氏之史五代也當時尊之謂出太史公上厯宋至
元無弗以上接班書餘子弗論也迺本朝楊用修列之
司馬家奴王元美擬之下里學究胡毁譽懸殊至于斯
極哉余嘗以西京而下史有别才運㑹所鍾時有獨造
故文之髙下雖以世殊而作者逓興主盟不乏自春秋
以迄勝國槩一代而置之無文弗可也若夫漢之史晉
之書唐之詩宋之詞元之曲則皆代專其至運㑹所鍾
無論後人踵作不過緒餘即以馬班而造史于唐李杜
而掞詩于宋吾知有竭力而亾全能矣迺至陳壽范曄
之才不過三國六朝中人之上者其于昌黎河東廬陵
眉山兄弟不同日語審也迺昌黎中書一傳真足頡頏
司馬而意欲自開堂奥盡削陳言故太史之文不以馳
驟于順宗而以戲劇于毛頴他可推已河東叚氏逸事
體法孟堅餘率已調眉山家世序論表䇿其所偏精而
紀傳之文寥寥絶響獨歐陽究心史學摹勒馬班五代
一書差存勸戒而以曄書壽志較之猶將瞠乎塵後是
固時代所壓未易超然要亦史有别才難于兼美也不
然謂數君子之才而出陳范二子下可乎司馬君實嘗
謂唐三百年鉅公間出遂無一人足與陳壽范曄伍而
寧知厯宋迨眀而二書之懸掲自若也吾故以西京而
下史有别才而運㑹所鍾時有獨造也善乎李獻吉之
言史曰古史筆形神湧出覽者躍如五代雖成一家言
而無是也此歐史之定品也
　　　司馬光
偉哉司馬氏之為通鑑也迄宋而亾此書則編年之體
絶而春秋之迹熄矣而評者不先其大徃徃以義例精
粗褒誅出入而議之是徒知筆削者之易工而不知創
締者之難合也夫綱目之與通鑑雖制作相因而紫陽
法春秋者也涑水法左氏者也春秋以辭為褒誅故一
字榮于華衮片語嚴于鈇鉞而左氏則直書其事臧否
自形即是非曲直大綱所係公論時参而于春秋之書
法則夐乎其不侔者也而安得以綱目而例之惟是曹
魏系統意重中原而武侯入㓂之文世所同惜迺紫陽
未作之先三分順逆固未盡眀涑水苐因仍舊史非用
情于排蜀也夫通鑑之作無俟綱目之修而綱目之修
斷不能無待于通鑑之作有春秋不可無綱目則涑水
之啓紫陽其功斷斷乎有不容軒輕者矣
　　說一首
　　　松溪說壽李隱君
盈天地間之物節最髙而年最永宜莫有松若者陶濳
氏之逸也盤桓栗里之孤松杜甫氏之放也睠戀草堂
之四松祖龍氏之威推倒百皇鞭撻萬彚顧獨託䕃于
梁父之五松至尊之大夫而靡敢斥焉上古仙家者流
或餌其花或飯其葉或飽其脂飫其膏究至通弗眀列
丹籍冲舉霄漢者往往而是故千嵗之松雲氣覆之乳
苓鍾之霜露降氷雪沍厲風之震蕩摧折雜芳羣卉漶
滅澌盡嘗試攬衣策馬登髙丘而一寓目焉荒林敗葉
厭厭惙惙若無復毫髪生意而亭亭一蓋鬱葱千丈特
立於中條太華祝融王屋之顛藉令樵人弗知匠石弗
採則厯塵刼敝元㑹而不朽不腐即大椿㝠靈胡以加
故余嘗謂天地間之物節最髙而年最永宜莫有松若
者也龍丘李君别業清溪之上長松數百株環精舎而
周焉故君少輙以松溪自命今年登五秩矣懸弧之旦
親婭謀所以薦一觴者相率而丏言于余余不識李君
何如人第即松之為物而卜君之算日升川盈繩繩乎
其未艾也或曰吾子之所云松節最髙而年最永彼托
根于岩穴委榦于泱莽生寛閒之野長寂寞之鄉老無
何有之境其得算也固宜李君腰巨鏹客燕呉錢塘廣
陵營丘碣石當世所謂天府陸海豐亨盛麗區也李君
以大賈冠危衣繡烹肥擊鮮夷衍其中芳辛㫖醴之所
炙蝕妖冶娥曼之所蕩滛竒衺詭特之所播㺯吾見其
精日益以搖神日益以騷而形且日益以凋若之何與
彼清溪之上蒼然鬱然者而計其久近也是不然子獨
不聞之大隱市朝小隱林藪之説乎有熊帝而仙者也
周穆王而仙者也柱下史而仙者也關尹令而仙者也
夫其㩀九五之尊肩朝命之重猶之乎蟬蛻塵埃羽化
霄極而矧乎李君者弢靈茹和濳耀歛鍔爵禄靡人簪
珥弗攖精外嗇而神内完彼其所為自葆者充矣碩矣
堅且固矣其獲算之永也㣲松之為物其孰與之上下
其論也且也祖龍氏以殺伐蘄長生以嗜欲蘄羽化其
于松殊趣無論若陶之逸杜之放臭味埒之乎松若無
間然迺取稱太宏流譽太逺犯造物之所夙忌故兩君
子之季不可以夭折論而要以耄耋期頥逺矣李君者
不惟不風波于富貴抑且游心于混元抱朴于兠𤣥澹
乎其無名穆乎其忘言之人也之算也將邁陶駕杜而
與赤松諸真揖讓于清都絳闕者區區人間世夫胡足
以既之于是或人聳然避席載拜曰㫖哉夫子之所為
說松也請揭之文錦播之鄉閭以永為松溪君夀
　
　
　
　
　
　
　
　
　少室山房集巻九十八
欽定四庫全書
　少室山房集巻九十九
　　　　　　　　　　　　眀　胡應麟　撰
　　辯十二首
　　　五霸辯
學者多譚五覇而不得其說于桓文之外于是取昆吾
乎夏取豕韋取大彭乎商以合乎周之齊晉而五之自
遷史夏商本紀既絶弗載而春秋秦漢雜傳子書又往
往掇拾其一而軼其二三是以後世之惑滋甚盖余讀
汲冡紀年而始得其說焉夫覇之取稱其大㫖二諸侯
而有勞王室錫之茅土俾專征伐而人服之若文王之
為西伯是其伯伯以功也諸侯而弗共王室恃其强大
自專征伐而人畏之若共工之伯九州是其伯伯以力
也自徐偃宋襄攘竊仁義卒以削亾為天下笑而戰國
之君盛以甲兵土地相凌于是乎孟軻氏大明王道以
辟之而覇之云者衹以為尚力之事槩之三代盛時之
所謂伯迥不侔矣考竹書所紀三氏其始之伯也要皆
得之于功而其末之亾皆失之于力者也夏仲康六年
錫昆吾命作伯帝芬三十三年封昆吾氏子于有蘇帝
厪元年昆吾氏出居許帝癸二十八年昆吾氏伐商三
十年商師征昆吾三十一年商克昆吾此昆吾氏之始
末紀于竹書者也夏孔甲元年廢豕韋氏使劉累豢龍
帝昊元年使豕韋氏復國商外壬四年邳人侁人叛河
亶甲元年彭伯克邳五年侁人入于班方彭伯韋伯伐
班方侁人來賔祖乙元年王即位自相遷于耿命彭伯
韋伯武丁四十三年王師滅大彭五十年征豕韋克之
此豕韋氏大彭氏之始末紀于竹書者也合前後而較
之昆吾也豕韋也大彭也其詳不可得聞其興滅之大
都槩以具矣夫昆吾氏之覇覇于仲康之代而亾于桀
豕韋大彭之覇覇于亶甲祖乙之代而亾于武丁夫昆
吾氏其興弗可考自彭伯韋伯之命于商而昆吾氏可
知也大彭豕韋其滅弗可考自昆吾氏之黨于商而豕
韋大彭可知也然則世之談五覇者以其始之以功覇
而合之桓文乎則可以其末之以力覇而合之桓文乎
則弗可夫桓文固尚力而厥功實弗容掩也迹三氏于
始則類迹三氏于末弗類也是昆吾大彭豕韋齊桓晉
文之說也
　　　伯翳辯
三代而上史書名氏之譌衆矣其最大而可疑可疑而
弗可弗辯者亡若伯翳之與伯益自史以伯益佐禹以
伯翳先秦司馬貞張守節等並疑其謬而莫能援眀証
以折衷之故厯世紛紛迄于今伯翳伯益為二也夫使
伯翳伯益若共工倉頡栗陸容成鴻蒙雲將齧缺之屬
荒忽茫昧而不足有無則可誠禹之佐舜之輔而秦之
先則其人所係世道何如者而可弗定于一也史遷秦
本紀云大業娶女華女華生大費大費佐禹平水土輔
舜馴鳥獸舜妻以姚之玉女是曰栢翳為秦之先夫禹
作司空天下之大任佐禹濬川天下之大功藉令非伯
益而别一人則尚書載之當參咎陶伍稷卨矣今考虞
廷臣庻四岳九官十二牧輩靡不具載于書而伯翳之
文獨不經見以史所稱平水土者質之乎書則偕奏鮮
食益事也以史所謂馴鳥獸者質之乎書則掌火作虞
益官也然則尚書所云伯益非伯翳而誰耶秦紀所云
伯翳非伯益之誤耶蓋伯與栢其音同(秦本紀/作栢翳)益與翳
其聲近故史記誤以一人析而為二猶幸乎其人雖二
而其事則一也然而大費之云又胡以稱也則吾嘗讀
汲冡紀年而得之竹書紀啓即位之二年費侯伯益出
就國夫史記先稱大費復稱伯翳伯翳為人名則大費
為國封矣大費為國名則伯翳為伯益矣即竹書一簡
而伯翳伯益大費舉不待辯而眀而司馬貞張守節皆
置弗道彼索隱者惡在其為索而正義者惡在其為正
也
　　　少康中興辯
春秋戰國之世文士之好竒不已甚哉自古中興之烈
亡大于夏少康者粤自襁褓之中已蒙大難流離竄匿
四十餘載迄以一成一旅復夏舊物而光大之彼其﨑
嶇有虞仍鬲之間所為布徳兆謀蓋將靡所不極而史
遷本紀盡逸其文後人求之弗得遂舉離騷天問荒忽
謬悠之說以實之夫夏自太康距于夷羿寒浞簒于有
窮中間喪亂因仍世已三易而浞與過澆狡力相資滅
斟弑相跨據都邑視王莽桓𤣥之禍弗啻十倍豈一刺
客一虞人之任哉少康履厯僅見左氏而首末弗詳惟
汲冡紀年差備復夏之事苐言伯靡自鬲帥斟鄩斟灌
之師以伐浞世子少康使汝艾伐過殺澆伯子杼帥師
滅戈少康自綸歸于夏邑其事雖不可詳考要皆王者
正正之師至如離騷所謂襲女岐縱田犬則絶不見于
簡編也離騷所問蓋齊東里社鬼巫虛墓之談屈子放
逐無聊感而筆之以問後世世儒不能辯斥而好竒如
沈約者义引之以釋紀年遂使少康靡艾萬古中興之
績下仝孟嘗郭觧之儔余不得不辯之
　　　文丁殺季歴辯
劉知㡬史通云汲冡瑣語稱舜放堯於平陽而書云某
地有城以囚堯為號識者馮斯異說頗以禪受為疑又
云汲冡書稱舜放堯于平陽益為啓所誅又太甲殺伊
尹文王殺季厯凡此數事語異正經其書近出世人多
不信也按舜之放堯文之殺季無事别說足驗其情已
于此篇前後言之詳矣夫惟益與伊尹受戮並于正書
猶無其證㩁而論之如啓之誅益仍可覈也右皆劉語
按汲冡書目云瑣語十一篇諸國夢卜妖恠相書也則
璅語之書大抵如後世夷堅齊諧之類非雜記商周逸
事者也其書自隋唐志外諸家書目咸所不載盖自汲
冡既出之後旋就湮沒可知惟紀年載太甲殺伊尹沈
約固疑為後人所增至文王殺季歴乃商君文丁非文
王也考劉史通前後議論一以春秋亂臣賊子䂓度賢
聖故妄意文王得位亦如商臣許止之為而弗詳考本
書恣其毁衊真所謂言偽而辯記醜而愽者其能免仲
尼之誅乎夫即劉引紀年鹵莽舛譌若此則所謂璅語
云云尚足信哉
　　　西伯辯
自文王釋羑里之囚紂錫之弓矢得專征伐世遂以文
王為西伯至戡黎一事咸曰文王是舉將以震紂而萌
其悔心也噫文王三分有二以服事殷仲尼至徳之嘆
蓋惓惓焉一旦甫釋囚繫而輙有戡黎之舉若句踐以
美女豢呉而兵隨其後者孰謂文王之德顧為是耶且紂
當文王之時三仁未亾天命未絶諸侯八百未㑹而文
王遽稱兵以獵其郊視後世亂臣賊子舉晉陽以清君
側者復奚異哉元儒金吉甫氏獨引膠革之言直以戡
黎繫之于武而文之心始暴白于天下萬世然膠革之
言足以証西伯之為武而不足以証戡黎之為武也余
考汲冡竹書帝辛四十一年西伯昌薨四十二年西伯
發受丹書于呂尚四十四年西伯發伐黎自武王之立
以至殷亾始終西伯之外無别稱焉于是始信戡黎之
舉灼然出于武王而文之以服事殷没齒皦無纎芥可
以刷百代之疑矣金氏前編多引竹書獨兹事關涉非
𦕈而紀年所載彰眀較著特為愉快人心而偶未之引
豈考覈有所末至耶
　　　夷齊叩馬辯
甚哉三代而上史氏之說之不足憑也司馬遷列傳七
十而首伯夷而其傳伯夷也始之以逃堯之文卒之以
伐紂之諫蓋厯數百千年未有核其實者也夫讓王之
謬有識槩能辯之獨叩馬一事其所關涉甚鉅宜其所
紀載特詳乃遷所取証茫無一焉而世之儒者萬喙一
詞即愽渉自信如宋羅泌之流亦僅啓其端而其說迄
靡竟也夫三代之書遷所取証者六經孔孟之外國語
短長莊列韓呂數子已爾孔子于夷則賢之矣孟子于
夷則聖之矣而未嘗概叩馬之事也孔子于夷稱其餓
矣孟子于夷述其清矣而未嘗概叩馬之言也采薇一
歌足發眀武未盡善而孔則刪之食粟之恥有大于弗
聽惡聲而孟則置之揆之事理胡刺謬也先秦之文詳
于識文武者宜莫踰左氏勇于非湯武者宜莫踰莊周
而左國諸書談者弗引莊列諸書引而弗言書出于漢
之後而足以証周之前者汲冡而汲冡諸篇又始終無
一語及也然則叩馬之諫大史所采據果何書也夫三
代之書其傳于後世常寡而三代之迹其軼于上古常多
至聖賢大節未有不具載于六經而互見于子史者若
之何合六經諸子諸史而茫亾一証也故吾斷以為夷
齊無叩馬之說也然斯語非遷創之蓋戰國遊談之口
而遷信之大果也夫戰國之談其起于見夷齊之遜位
而遂疑武王之有爭聞夷齊之居周而遂疑伐紂之當
沮因委曲傅㑹而為是與夫叩馬一節在夷齊誠優為
而君臣父子一言足以樹天地古今之大戒顧以之垂
訓則偉而以之紀實則疎也則君子之讀斯傳者尚亦
取其言而姑畧其事也哉
　仲尼曰伯夷叔齊餓于首陽之下餓之云者蓋以夷
　齊遜國而貧弗若景公之擅國而富曷嘗謂餓而死
　也夫孔子餓于陳蔡靈輙餓於翳桑而皆未嘗死胡
　首陽之下夷齊獨死于餓也食粟采薇其因餓之一
　言而附㑹歟夫武王非愎諌者二子之難難遜國弗
　難叩馬難無怨弗難采薇莊周稱夷齊之成陽見武
　伐殷曰天下亂周徳衰不若避之遂至于首陽之山
　因餓而死此太史之說所從出然莊生滑稽口也而
　亦愈可証其無叩馬而諫之事矣
　　　東遷辯
蘓子瞻論周之失計莫甚東遷而以靈王神聖諸侯服
享為証此但據子朝之書而弗及詳論其世也靈王之
世孫􁐀出君而莫能討崔慶弑君而莫能誅陳生伯輿
争政而莫能斷至假列國大夫以聽訟于王庭其紀綱
名分幾于蕩無一存矣榖洛之鬭王欲壅之太子晉之
誎可謂切深而王卒弗能用也終其身政事可見者聘
后致命于齊而已神聖服享惡乎在哉善乎唐李翺之
言也神堯以一旅取天下後世不能以天下取河北夫
唐之弗振豈亦東遷之罪也夫太子晉一言晉人遽欲
舉侵地而返之俾弗蚤死而君天下即成宣之治可驟
復衰周之末胡以蔽失東遷哉
　鄉先達范茂眀作東遷辯眀周失計弗繫此亹亹數
　百言其説大備即子瞻復起莫能奪矣獨所謂髭王
　神聖諸侯服享二言蘇氏引以証東遷之失者未有
　說以破之余恐後學于史傳弗深考尚為眩惑故詳
　覈其世以補浚眀之遺夫靈劣諡也春秋諸侯諡靈
　若陳若晉若楚其君皆不道之甚迺鬚王神聖服享
　而獲諡為靈何也即二語不足徴而以周之弗振委
　東遷謬矣餘說皆范已得之吾是以弗及
　　　麾蓋䇿馬辯
呉眀卿肥城縣重修關侯廟記云侯嘗麾蓋䇿馬刺顔
良萬衆中語誤甚按陳壽三國志於闗侯本傳云望見
良麾蓋䇿馬刺良于萬衆之中斬其首而還其句讀當
以麾蓋為句屬上而策馬刺良文屬下句麾蓋者如韓
信與趙戰汦水建大將旗鼔之類東魏髙敖曹攻宇文
泰建旗蓋以臨陣魏人盡銳攻之一軍皆没蓋大將行
兵率戴兠鍪被鎧甲混卒伍中庻不至為敵餌若建旗
蓋履前茒一為敵人所識叢而射之萃而攻之無弗立
斃矢刃者如劉宋殷孝祖自負誠節嘗履行陣中軍中
謂之死將卒殪流矢張廵欲射尹子竒而不識乃以荻
為矢敵得之馳白子竒隨而射之喪其左目齊神武再
攻宇文有識神武所在者以白泰泰因亟選壯士十人
配賀拔勝以攻神武幾獲之唐李晟錦裘繡帽以奪敵
心李懐光銷其餌賊即大將行兵可見當時良不建麾
葢則萬衆中何繇别而刺之凡熟史學者此等入眼瞭
然呉第習聲詩而未暢今古誤則宜也
　　　張飛字益徳辯
　　　　(世說劉孝標注引蜀志張飛字/翼徳今志不爾亦傳寫之訛也)
陳壽三國志關盪㓂表字雲長一字長生張車騎飛字
益徳而無别字元末市井演義訛益為翼世人童孺習
觀而正史反髙閣束之遂不復知演義之謬據關侯本
傳孔眀荅雲長書論馬超云當與益徳並驅爭先又飛
傳據水斷橋云身是張益徳也可來决死司馬公通鑑
所載並同元好問唐詩鼓吹李商隱詩云益徳寃魂終
報主阿童髙義鎮横秋其本集亦然自唐人未嘗以益
為翼也宋洪景盧夷堅壬志第七巻論張益徳廟云蜀
車騎將軍張益徳廟元在遂寧之涪江又引王景文夷
堅别志云雲安夢張益徳甚白亦見夷堅七巻此條之
下是宋人未嘗以益為翼也近王長公關忠義論乃有
孔眀翼徳之文此蓋錄者依傍演義反以益字為誤而
私易之長公斷不知也緣翼義于飛稍軋故舉世雷同
不知古人字義類有不可解者即如蜀諸臣黄忠漢升
徐庻元直字皆不𨽻于名詎容億逆余嘗戲謂必欲名
與字協曷若以翼徳字闗以雲長字張耶談者為一大
噱
　　　河伯辯
馮夷之為河伯其說逺矣好竒之士讀張眩惑紀載實
繁即特立自信君子亦但斥言其妄而未嘗不以河伯
為水神也乃余讀竹書紀年而得其說焉紀年載帝芬
十六年洛伯用與河伯馮夷鬭夫洛與河國名也伯爵
也用與馮夷人名也謂河伯河神則洛伯洛神耶夫洛
伯能與河伯鬭矣胡用之為神寥寥後世而馮夷獨稱
耶觀泄十六年殷侯以河伯之師伐易則河伯為諸侯
而馮夷非神鬼昭昭矣穆天子傳河宗栢夭為穆王乗
副車導之極於西土而後返則當時栢夭亦造父賁戎
之屬扈從穆王者藉如後世所謂魚身人首何以周旋
天子之側哉夫九歌屈氏之寓言而秋水莊生之幻說
本未嘗謂實有且絶不道馮夷之名而茂先愽物成式
酉陽從而為說以實之吾不可以不辯亦幸而得之竹
書也
　　　西王母辯
山海經稱西王母豹尾虎齒當與人類殊别考穆天子
傳云天子賔于西王母觴于瑶池之上西王母為天子
謡天子執白圭𤣥璧及獻錦組百純組三百西王母再
拜受之則西王母服食語言絶與常人無異並無所謂
豹尾虎齒之象也山海經偏好語恠所記人物率禽獸
其形以駭庸俗獨王母幸免深文然猶異之以虎齒益
之以豹尾甚矣其無稽也竹書紀虞舜九年西王母來
朝獻白玉環玦則西王母不始見於周時莊列俱言西
王母亦不言其詭形惟司馬相如大人賦有豹尾虎齒
之說蓋據山海經耳乃山海經則何所據哉因讀穆天
子傳漫識此為西華解嘲倘大荒之外果有其人當命
三鳥使邀不佞閬風之頂浮大白三百賞余知言也
　　　二女辯
山海經云洞庭之山帝之二女居之是在九江之間出
入必以飄風暴雨按二女之辨厯世紛紛景純獨謂天
帝之女似為有見苐云湘川不及四瀆堯女既為舜妻
安得下降小水而為夫人此又首尾衡决之論夫堯女
舜妻不當下降小水迺天帝之女不尤貴乎總之荒唐
悠謬無事致詳也
　　考二首
　　　唐天策十八學士考
世傳天策府十八學士以唐一代人才盡此然當時隱
太子及齊王元吉各延攬相傾秦邸不能兼得也按史
武徳初太子建成與秦齊二主勢位相軋爭致名流以
自助太子則詹事李綱竇軌庻子裴矩鄭善果友賀徳
仁洗馬魏徴中舎人王珪舎人徐師模率更令歐陽詢
典膳監伍璨直典書坊唐臨隴西公府祭酒常挺記室
叅軍事庾抱左領大都督府長史唐憲秦王有友于志
寧記室叅軍事房𤣥齡虞世南顔思魯諮議叅軍事竇
綸蕭景兵曹杜如晦鎧曹褚遂良士曹戴胄閻立徳叅
軍事薛元敬蔡允恭主簿薛收李道𤣥典籖蘇幹文學
姚思㢘褚亮燉煌公府文學顔師古右元帥府司馬蕭
瑀行軍元帥府長史屈突通司馬竇誕天策府長史唐
儉司馬封倫軍諮祭酒蘇世長兵曹叅軍事杜淹倉曹
李守素叅軍事顔相時齊王有記室叅軍事榮九思戸
曹武士逸典籖裴宣儼文學袁朗及從弟承宗然則秦
邸幾有雲臺之數亦不止十八也内顔思魯師古相時
父子兄弟褚亮遂良父子薛收元超淹如晦叔姪一時
同與盛矣
　　　唐十八學士像贊考
天策十八學士像閻立本寫今藏兵科中舊在大内相
傳永樂中收付兵科每詹翰諸臣供事廷試者必留飲
科中索一玩以為故事萬厯初周公瑕游燕中得摹本
知巻為沈存中家物而跋尾書迹頗不逮因補錄之瑯
琊兩王公俱有跋大學士淮南李公介弟子毓刻之石
嘗以一本遺家君余及見之存中跋謂圖中名字官秩
與史多不合如姚柬字思㢘史作姚思廉柬之蘇壹陸
元朗薛莊史皆以字為名李𤣥道蓋文逹于志寧許敬
宗蔡允恭史皆不字房𤣥齡字喬年史以房喬字𤣥齡
孔頴達字仲達史以為字頴達蓋唐書成于後人之手
此乃當時紀實者也右皆存中跋語然以余所見圖中
最可疑者莫如顔相時圖載相時字師古按史師古相
時兄弟也師古字籕相時字睿師古亦為秦王府文學
聲實出相時上而天策之選不與相時傳新舊唐書皆
云武徳中與𤣥齡等為秦府學士舊唐書瀛洲事未復
言相時有兄師古紀載甚眀當時在選决相時無疑而
以師古為字存中博極羣書諸學士官名仝異悉考列
跋中此其大矛盾者胡絶口不及嘗意摹本非存中之
舊後人因筆談所載按其名字與史異者贗作斯圖而
不知相時何人以為即師古也苐存中所考史傳亦自
多互異唐書薛收傳以為圖像而思收存中以為思收
而圖像按收四年入館至七年卒以劉孝孫補之未圖
象之先孝孫已召入為學士不因思收始以孝孫補也
新舊唐書褚亮傳俱以贊亮作杜如晦傳亦云而存中
以為于志寧考志寧傳不言此然亮及志寧各有贊其
語殊不類自為藉如傳及存中言則二人必居其一並
可疑也存中引蘇世長召對𤣥武門上譏其名長意短
以蘇為學士日改名按史世長入唐髙祖責為屯監尋
引見𤣥武門與語平生因調之曰何名之長而意之短
此時世長未嘗入秦邸存中蓋誤以髙祖為太宗唐書
孔頴達元字仲達不云字頴達也存中素名淹洽而所
取証咸抵牾若是蓋全憑記憶不檢冊書考之前輩往
往病此眀楊用修亦然余恐後人取信存中將史傳漫
不復徴是又與齊楚得失無以異轍叅訂是非而並存
之俟異時學士定焉
　
　
　
　
　少室山房集巻九十九
欽定四庫全書
　少室山房集巻一百
　　　　　　　　　　　　　眀　胡應麟　撰
　　策一首
　　　問士稱文章學問尚矣顧前代以文章稱者其
　　　　途有二以問學稱者其途有四其目可悉陳
　　　　與其人之專門名家者可悉數與三代而下
　　　　有能總括而薈萃之者與眀養士二百餘載
　　　　理學事功無論亦有文與學名者與亦有能兼
　　　　此二端者與近世有詆文章學問為枝葉而
　　　　託之乎空虛性命者以覈於周公仲尼之道
　　　　然與否與諸士懐才待試有槩于中夙矣即
　　　　昌言劇論主司固樂聞之毋諱
才之難于天下也匪贗才之難也而真才者之為難匪
偏才之難也而全才者之為難夫隋侯之珠代不一遇
而蚌胎盈目和氏之璧世不一覩而碔砆塞塗萬物盡
然也而矧于人乎此贗才衆而真才所以難也輕清之
形靡不覆幬而或虧西北重濁之軆靡不持載而恒缺
東南造物且然也而矧于人乎此偏才盛而全才所以
難也夫真才之難一代不累人而全才之難尤累代不
一人無惑乎文章學問士弗多見于天下而空疎謬悠
竊性命以自文其陋也愚請厯陳其槩並擷其人而折
衷于周公仲尼可乎夫士也艶稱于世非以其椎朴無
文執鋤犁䂓什一下同于畊農坐賈也又非以其浮夸
無實絶文采屏見聞竄迹于黄冠梵流也蓋古今言士
自道徳事功外其途轍槩有二焉執事所課文章所謂
學問是已文章者上而皇帝王覇之謨下而神聖賢喆
之撰逺之而彌綸宇宙幽之而感格鬼神亡弗賴焉其
功用若是大也士亡貴乎文即六經咸虛說矣問學者
上下古今之迹百家衆技之方禮樂聲明事物之煩鳥
獸昆䖝草木之細無弗貫焉其統括若是備也士無貴
于學即六藝咸虛文矣夫文以闡乎學學以博乎文二
者未始不交相用顧天之生才有限士各以其性質所
近而專門名家于是工撰述者以文章名務淹貫者以
學問名而其途始分而文章之體非一為之者徃徃極
于力之所到而時之弗及乗于是或剽意詩歌或殫精
紀述而文章之途復析而為二學問之道非一為之者
往往困于資之難兼而日之弗暇給于是或以經學名
或以史學名或以典章經制名或以百家小說名而學
問之途復析而為四以文章之士言之春秋則檀楊左
史公榖荀卿韓非屈原宋玉漢則賈誼董仲舒司馬遷
相如揚班枚李六朝則曹劉阮陸潘左陶謝唐則王勃
李白杜甫韓愈陳子昻栁宗元宋則歐陽修王安石曾
鞏蘇洵軾轍黄庭堅陳師道是皆卓乎以文章師百代
者也然或長于敘事而短于持論或工于古選而詘于
聲詩或富于大篇而艱于小絶即文章一體尚不能㑹
其全而各極其趣况兼二者而時出之也而欲以其餘
而究極乎學又可知矣以學問之士言之春秋則公孫
僑萇𢎞倚相漢則東方朔劉向歆馬融鄭𤣥六代則張
華束晳郭璞皇甫謐王肅陸澄劉炫劉峻唐則孔頴達
虞世南歐陽詢顔師古李善杜佑宋則徐鉉徐鍇劉敞
沈括鄭樵馬端臨王應麟皆赫然以學問著一時者也
然或優于經術而典故未詳或核于史書而幽隱未洽
或博于徴事而名理未精即學問一道且不能該其二
以及其三兼四者而悉備之也而欲以其餘而肆力于
文又可知矣即其中若史遷之紬繹金匱劉向之直諒
多聞揚雄之究心竒字韓愈之博極羣書非不羅百氏
于文辭也而吟咏則非長若陳思之綜核天人景純之
注釋蟲魚子安之辭邃五雲杜公之書破萬巻非不蒐
羣彚于詩賦也而紀綴則未極是數君子者上下千秋
最為傑出其得其失且較然若此而况乎其下此者也
眀興聖化作新人才蔚朗醇備于國初優游于宣化勃
興于𢎞正博大于嘉隆若伯溫季迪仲黙昌榖子業于
鱗敬美助父眀卿之于詩子允希直平仲賔之克勤仲
鳬徳涵允寧道思伯玉之于文以絜古作者之途亦既
纚纚乎可觀矣若介夫仲深元眀應徳才伯窒甫之于
經于史子淵用修子元子衡非言叔心之于子于集以
較諸古學者之途亦既琅琅乎可述矣顧其所就猶之
乎各擅一長自名一家未有能緫括前人超軼往代者
也至于浦陽之文稱博洽矣而勝國餘風纎艶未掃尚
慊于詩北地詩文稱並媺矣而六代以還典籍未覩何
有于學瑯琊崛起呉㑹文則根極漢史而出入貞元詩
則風骨建安而鎔情大厯以至邃古之遐踪昭代之經
制蟲魚之瑣屑科斗之瑰竒無弗肆而覈曲而通焉庻
幾乎齊驅左馬杜韓追美僑𢎞向朔矣惜其于文則尚
缺于史于學則未暇于經也夫獨造而不能兼該固前
人之所短自開一堂奥自立一門户亦眀代之所闕也
蓋前人當特起之運天肇其機人殫其力故偏至非難
而兼長並茂為難眀文承累代之餘蹊徑無餘矩矱偹
極故總統非難而特出創造為難時也勢也亦莫非才
也然此特論于三代之下也等而上之不有元聖如周
公其人乎材美冠天下而驕吝不形藝能髙一代而吐
握不暇多士無逸諸篇委縟而真至七月東山諸什典
厚而沉深周禮一書四方百物之具陳何其肆而隱也
爾雅諸訓草木昆蟲之備舉何其賾而該也不有大聖
如孔子其人乎經天緯地以為文致知格物以為學風
雅之陳爻象之係詞人皓首弗能窺書禮之刪春秋之
作文士一詞弗能贊而問禮問官學琴習射對商羊辯
萍實讀泰岱之竒文識防風之巨骨神遊六藝之精而
統括之無外心通萬物之表而周晰之無遺是二聖人
者誠命世之真才萬古之全才文章學問之極而士所
亟當誦法者也迺漢唐以後諸君子亦豈可遽少哉精
凝于一而志于必傳神運于先而矢于必達網羅百氏
以為業羽翼羣聖以為功其自信于中有俟之百世之
後而不惑其自得于已有投之千乘之重而弗顧其造
詣雖有淺深其成就雖有鉅小均之無負真才之名永
肩不朽之寄誠桀紂之威武不能屈祖龍之烈熖不能
焚者也柰何近日冐士之名者畏惡其能而且自揣其
弗能至乃欲以虛名髙之逺宗主静之禪機近述良知
之骫說以詞章為雕餙以文字為浮華詩書名物問之
茫然曰六經皆注脚也秦漢君臣詰之莫對曰諸史皆
陳編也其意若甚𤣥而可喜其言若甚簡而易循其自
處若髙于子貢有若而究其指歸探其藴奥曾不足以
焚香洗鉢于小乗之門伐薪汲泉于外道之側而方且
居之不疑岸然左氏所謂太上欲羣天下之豪傑而下
之嘻其亦甚矣其亦悖于周公仲尼之道矣吾意二聖
人多材多藝多能多識當不若是之墻而靣膚而立也
藉使二聖者詩書易雅之無傳禮樂春秋之無作而吾
且信其能為而能弗為也何也彼其天聰眀之盡决非
椎朴無文𤣥虛無實者倫也謂二聖之道盡于文與學
乎固不可謂文與學而無與于二聖人之道乎則尤不
可繇今之道則大易所謂往行前言顔之所謂博文曾
之所傳格物思之所稱問學孟之所推詳說皆一舉廢
矣下而子貢游夏之文學况雄通愈之著述其於聖門
堂廡無復歩武之望矣為之說者求其故而不得于是
陸氏楊氏以周公仲尼其過不可枚舉王氏輩以文王
孔子逺出堯舜之下其說愈新其詞愈誕使天下之人
敢怒而不敢言大駭而不敢致詰甘為之下而習聞其
論者狂易反走飛揚跋扈而莫知底極有志之士太息
流涕痛哭欲究正其故而往往阻于其道之不相入嗚
呼彼誠惡夫周公仲尼開文學之端文王之諡而為文
孔子之大而能博不若堯舜之精一執中也吾不知堯
舜之精一于庖羲氏之畫卦庖羲氏之有畫于天皇氏
之無言而上而盤古而混沌其等可一一差别耶若是
則秦始之焚書功烈當首乎三皇漢髙之不學道術上
崇乎五帝梁武之餓臺城逺勝放勲之殂落蕭繹之談
老子迥邁杏壇之設教而即其羣剽而隂習者老氏何
以有道徳五千之文釋氏何以有大藏五千之富也吾
聞老聃氏之史柱下藏書溢于九丘吾聞瞿曇氏與外
道角各習其道而勝之而後出其上而大弟子阿難以
多聞為苐一彼其說則誠異端其才亦必有過絶于人
者未聞有所弗能有所弗知而後謂之上乘絶詣也吾
聞老𣆀莊周列禦冦之文簡奥而宏深洸洋而竒肆吾
聞法華華嚴楞嚴圓覺維摩氏之書博大而要𦕈周遍
而精㣲彼其中亾意于文然而曷嘗不文也其道弗專
于博然而曷嘗不博也今之儒者自佔俾世資外茫乎
昧乎含哺鼓腹太平之世則亦已矣何至視筆札為仇
讐以載籍為疣贅摽同伐異造作名字㝠心閉目樹徒
扇黨其流相引而不已其禍循環而無端不至于楊墨
之横議代厲之縱横弗止也此雖東晉清談諸君子且
未能揖讓其間而况江都河汾之閫域伯淳元晦之緒
餘哉若是則為今之士宜何若而可曰周公仲尼其道
大其徳備其才全士之極也漢唐而下諸君子其業精
其見確其才真士之次也近世之髙談性命以自文而
中無所有者士之贗也才之蠧也士也以贗者為戒以
真者為師以全者為極文章則發攄道術學問則翊衛
聖經不用則寄之立言而道統眀用世則飭之吏治而
功業起庻幾乎周公仲尼之徒在是彼空談性命者將
自愧自艾之不暇而詖滛邪遁不得以說為天下禍矣
　　　　此余鄉貢嵗塲屋時義也當時命題者意有
　　　　所屬風簷下漫爾信筆偶座師直指呉公閲
　　　　及大賞之錄程式中自後余浮游江海原巻
　　　　棄擲久矣辛卯東歸檢拾故篋覩程錄此篇
　　　　在焉其詞間有泰甚皆呉公筆削之餘所存
　　　　余語不過十之五六余巻既無從校覈重以
　　　　呉公筆不忍舎旃輙據錄梓巻終匪以存余
　　　　語實以存呉公筆也
　　䇿問二首
　　　兵機
問兵非盛世所諱譚也迺古今稱善用兵往往不可以
一端泥嘗試與諸士商之違令者誅師律也穰苴行之
莊賈矣迺鄧羌于王猛顧以邀賞而策勲將違令者有
不必誅與梗法者戮軍政也魏絳行之楊干矣迺許厯
于趙奢顧以請刑而奏績將梗法者有不必戮與穆公
之釋孟眀非以使功不如使過耶而狄青破南蠻以僨
軍之必罸也安在于過之使也武侯之縱孟獲非以攻
城下于攻心耶而叚熲平西羌以窮冦之必追也奚昧
于心之攻也君命弗受漢文所以勞細栁偉矣而髙帝
單符直馳廣武之壁謂淮隂將略而出亞夫下吾弗信
也敵虛必乗宋武所以克廣固竒矣而文皇大衆竟扼
髙麗之墟謂任城將畧而出太宗上吾弗知也陸戰用
車一也衛青以武剛走老上馬隆以偏箱討樹機一以
攻一以守而皆破敵胡後世弗能遵歟水戰用舟一也
關羽以艨􁀙虜龎徳岳飛以舴艋殄楊么一以巨一以
小而皆獲俘胡後人弗皆濟歟此其轉移呼吸違行若
氷炭而明效捷鼓桴豈運用之妙存乎一心成法有不
必泥與將事機夐異非紀載所能悉歟爾諸士夙諳韜
鈐當必有燭照于衷者
　　　時務
問昔人亟稱識時務則存乎俊傑矣夫俊傑未易言而
時務未易識也聖朝建都西北與邊境隣東南實維財
賦之域頃關白訌于海楊酋横于川國家竭東南民力
從事二方幸天子威命爽靈服斃其處顧識者以關酋
雖殄餘黨尚存彼其不得志于朝鮮將無益導吾之無
備而出吾之不意吾所為飭勵于東南者何可後也楊
酋殪矣而安氏諸姓恃功耽耽不乗此時講永賴之策
踵楊酋者㨿其巢窟復爾横行東南將士何時而息肩
耶越故稱君子六千肅皇帝末訓練張皇摧鋒㝢内曩
二三狂狡脫巾潢池賴當事諸臣厥辜咸伏兹東戍解
嚴南旅旋撤何以使之帖然閭井亾復隱憂歟天下方
金甌全盛而人情洶洶造孽興妖靡有寜日大都東南
不逞之徒而越諸無賴為之嚆矢所為逆折姦萌而濳
銷釁罅將何道而後善凡此數端皆時務至亟誠不可
不逆計于前而預圖于後爾越故東南首藩諸士必有
以俊傑自期待者其詳著于篇
　
　
　
　
　
　
　
　
　
　
　
　
　少室山房集巻一百
欽定四庫全書
　少室山房集巻一百一
　　　　　　　　　　　　明　胡應麟　撰
　　讀二十一首
　　　讀後漢書
余嘗竊第古史筆為三等尚書春秋上左國司馬中班
范二漢下而三國五代諸史弗與焉或以進范曄退陳
壽為疑不知遷固而後文質兼該贍而不穢詳而有體
者僅曄庶幾雖剜精鏟采竭力字句獻吉所短迺盛極
難繼遷固居前更有馬班能為史漢乎昔人謂孟堅死
而史職亡余亦謂蔚宗圽而史才絶後生晩出挾天子
令諸侯即孟堅且恣齒牙矧復餘子試舉後漢一編歴
南北二唐五代宋遼金元衆籍較之李獻吉云逺不及
曄孟浪難觀者左馬復生斯言不易矣
　　　讀三國志
陳壽有餘于質而不足于文范曄有餘于文而不足于
質品格政自相當迺壽書失之太簡而東京一代故蹟
讀范籍粲然足徵洎辭亦豐藻奕奕二史之優劣判矣
　　　讀三國蜀志
王仲淹稱陳壽三國依大義而削異端朱紫陽亦謂近
是乃今讀陳書者無裴注參考其顛末則魏蜀吳事幾
若春秋以前若存若亡矣他無備論如闗忠義水淹七
軍雖天時偶合當時攻圍排決寧無方略謨謀矧曹氏
戰將可當一面者惟于禁與張遼徐晃數人老瞞之克大
敵類為軍鋒非許褚龎德一勇夫輩比也而傳苐言忠
義乗大船攻之禁等窮促悉降僅同兒戲於乎使老瞞
任使繆悠皆若此類則二袁呂布之世雖百操無存而
能併吞海内十之六七耶
　　　讀晉書
晉書成于開元之世謂文皇掠羣下之美以市名非也
其贊有制曰者數處皆出自貞觀意見要以衆史官雜
沓輯成難于偏屬總而歸之文皇耳李獻吉極論晉書
蕪雜當修而王元美以為稗官小説之倫皆得之矣苐
惜自竹林而後風流崇尚芬溢齒牙而此書備載話言
履歴故清聲雅致往往有使人絶倒者猶勝于宋元之
塵陋也
　　　讀晉書司馬宣王本紀
晉書司馬宣王本紀云諸葛亮冦天水圍將軍賈嗣魏
平于祁山天子曰西方有事非君莫可付者使帝統車
騎將軍張郃後將軍費曜征蜀䕶軍戴凌雍州刺史郭
淮等討亮張郃勸帝分軍住雍郿為後鎮帝曰料前軍
獨能當之者將軍言是也若不能當而分為前後此楚
之三軍所以為黥布禽也遂進軍隃麋亮聞大軍且至
乃自帥衆將芟上邽之麥諸將皆懼帝曰亮慮多決少
必安營自固然後芟麥吾得二日兼行足矣於是捲甲
晨夜赴之亮望塵而遁帝曰吾倍道疲勞此曉兵者之
所貪也亮不敢據渭水此易與耳進次漢陽與亮相遇
帝列陣以待之使將金牛輕騎餌之兵才接而亮退追
至祁山亮屯鹵城據南北二山㫁水為重圍帝攻㧞其
圍亮宵遁追擊破之俘斬萬計天子使使者勞軍増封
邑諸將賞擢有差右事實本漢晉春秋前半大同獨後
百數言誣甚漢晉春秋明言歛兵依險軍不得交而云
與亮相遇列陣待之兵才接而亮退又尋亮至鹵城登
山掘營不肯戰諸將咸謂公畏蜀如虎奈人笑何懿病
之乃自案兵向亮亮使吳懿魏延等逆戰魏兵大敗漢
人獲甲首三千懿還保營通鑑綱目皆同而此云亮據
鹵城南北二山㫁水為重圍懿攻㧞其圍亮宵遁追擊
破之俘斬萬計何矛盾之極也陳壽亮傳于街亭之役
直書不諱而此但言糧盡退軍與魏將張郃交戰射殺
郃絶無損軍失律之文郭沖五事亦言祁山之戰殺張
郃却宣王諸軍大克壽之不書為晉室諱耳自餘孫盛
鑿齒皆身為晉臣直筆其事懿之子孫亦不加罪要以
張郃之亡事勢彰灼無可飾言也晉史之修乃在唐世
其于典午時代遼邈一時諸臣何所遵據竄易舊文顛
倒故實以愚觀者即元兇褫魄棄甲潜奔悍將輿尸隻
輪不返而索隱語怪代有其徒或藉以為口實使孔明
震古一建之勛壞于瞽説此余不得不詳為辯也善乎
文皇之贊懿云秦蜀之人勇懦非敵夷險之路勞逸不
同以此爭功其利可見而返軍固壘莫敢與爭生怯實
而未前死疑虛而猶遁云云即贊詞以觀傳語其前後
枘鑿自相背違無事詳覈他書誣罔立判矣
　是役也張郃先請分兵住雍郿懿曰此楚之三軍所
　以為黥布禽也及相遇祁山郃固請分兵為竒以擊
　亮懿又不聽蜀兵既退復遣郃追亮以致陣亡自胡
　三省注通鑑皆以郃拒亮街亭威名夙著懿忌其能
　言計沮格以致殞身此似是而非者郃街亭之勝由
　馬謖非才違亮節度出于天幸且主客勢殊郃嘗以
　十萬之衆喪師清川棄馬緣山鼠竄歸國其才固出
　益德之下而足當諸葛之前茆耶夫郃既再拒武鄉
　蜀人所畏則魏明宜委郃隴西以永杜蜀患可也胡
　武鄉載出王雙授首郭淮曳兵郃于斯時無能建一
　矢之效耶觀魏平之圍明帝靣命宣王以西方事重
　非公莫可固明知郃輩偏裨之才不足當兹大任允
　矣使郃前遇武鄉奮其螳臂則萬弩之射豈待木門
　之追而後決哉矧鹵城之戰宣王自案中道向亮而
　令郃攻何平干南圍非不任以兵事迺郃統數倍之
　師攻蜀之一校而不能克彼街亭之勝由亮不用魏
　延吳懿輩二將一出即宣王大奔郃于何有也
　　　讀三國志裴注
裴世期之注三國志劉孝標之注世説傍引博據宏洽
淹通而考究精嚴辨駁明審信兩君之深于史學也迄
今三國六代小説逸事往往覆賴二注以存而二書無
注亦大有茫然不可讀者故余謂著書誠難而注書尤
難能注若二君可也
　　　讀宋書(二則/)
沈隱侯裴松之傳稱後人無聞而裴子野更為宋略書
戮沈氏之先以報之約聞徒跣詣裴謝遂兩易其文今
裴略不傳大槩當是荀袁漢紀之屬以編年為體文存
簡要故纂輯易成且義取春秋以字為褒貶也迄今觀
之沈之忠邪自有定論而裴之文學亦無事系籍世家
而後傳徒令人窺見私臆資笑藝林耳
　　　又
隱侯子野皆宋世博洽之尤者然沈視裴先達隱侯作
傳子野未必知名是沈故出于無意也而裴至取一代
褒誅之大典以隱然自快其私可乎沈之徒跣固已卑
卑苐為厥先不容已而裴之淺中狹識即其書義例可
徵其泯絶不傳于後非著述之不幸也
　　　讀北齊後周書
古今行陣之間兩雄相抗而不相下如兩虎並搏勢必
一傷幸而不傷則天命在焉若漢髙帝之阨睢水困滎
陽是已迺袁紹之于曹操則一敗而亡劉曜之于石勒
則一蹶而縛夷考古今兩雄相抗衂而隨振殆而輒安
未有如賀六宇文二霸主者也歡以一旅滅爾朱兵强
國富割據中原泰崛起歡後知衆寡非儔而委任賢能
優禮智勇兩國之志于吞併數矣戰之最苦伐之最大
者蒲坂河橋邙山沙苑四役東西魏之勝各二歡與泰
各失馬濱危幸而獲免而泰為彭樂所窘歡為賀㧞勝
所追幾禽于敵而俱脱于險一何其巧也葢兩人者才
略大都等埒謀臣戰將又略相當而又皆偏霸之主天
命在焉故行陣之間符巧若此然歡晩再舉兵以挑西
師而泰竟不出葢宇文之氣索矣考當時促歡受禪者
甚衆歡皆力折之而泰酖其君而竟簒之國則歡之賢
泰不啻倍蓰而後世東魏並稱何也
　　　讀魏書
魏収北士之小有才耳其人之鄙屑庸猥不可更僕道
也而齊人以一代之史付之髙氏之政事㫁可識矣
是時北士之堪史筆者良鮮而邢子才最為宿學可參
用也胡獨以収流古今穢史之誚耶
　　　讀隋書
鄭漁仲劇重隋書謂古今史籍苐詳于紀傳而略于表
志史自馬班外范曄陳壽皆徒具紀傳而已于表志不
敢窺也其論迂謬不情迺爾余謂陳范不作表志咸有
他故范蓋書成未久旋即被刑而陳書分志三國與史
漢體製懸殊且史之所重紀傳而表志若其閏餘故耳
若以表志有無為史才優劣則沈約魏収之史宋魏固
皆有之而李延壽南北史之無表志者一出而沈魏咸
廢何耶且唐而後宋遼金元表志咸備而其文益下又
何耶惟隋志一編古今卓絶唐室諸臣分任備極研摩
又承隋世嘉則殿三十七萬之後物力全盛海宇綦隆
而魏徵諸公得以肆意于此故自班氏藝文後獨賴是
編之存得以考究古今載籍離合盛衰其闗涉非淺尠
也劉子𤣥迺驟譏之是豈知史學者哉
　　　讀南北史
司馬君實以李延壽書為近代佳史余讀之信然所云
禨祥謔浪璅屑備載余考典午以還清談鼎沸臨川世
説晉書掇拾幾無孑遺沈約魏収等史巻動盈百延壽
芟除蕪蔓薈萃此編筆削之功固以勤矣小説諧辭種
種備載要以原書紀述不忍槩刪亦以其人多好且習
尚所趨未能驟變也總之唐三百年史筆可覩僅兹二
籍耳昌黎碑淮西傳毛穎而不能史順宗豈人禍天刑
果以拙避乎
　　　讀新舊唐書
崆峒氏云歐陽人雖名世唐書新靡加故今之識者購
故而廢新此責備廬陵語也楊用修遂劇罵新書以逺
出舊唐下余不敏未敢謂然新書雖耽尚竒僻其氣法
勁悍猶足成一家言苐律之史筆當行不無三舍耳舊
唐叙事委縟間有足稱而猥俚之詞冗薾之調旁午簡
編果出新唐上否耶故余嘗謂史畏繁而繁若後漢可
也舊唐不可也史貴簡而簡若三國可也新唐不可也
二書者兩存之備考可也舉一而廢一不可也
　　　讀宋遼金三史及宋史新編
宋遼金三史皆元托克托修實歐陽𤣥輩筆也遼金二史
雖叙述庸庸猶粗足省覽迺宋史則叢脞極矣葢𤣥總
其事非一人所成故諸傳志中有極冗者有極猥者亦
間有整比可備刪削者總之李獻吉所謂晉宋元三史
必修之書而宋其甚也本朝柯維騏宋史新編稍去蕪
蔓而筆力痿弱無發明殆若節抄耳王長公謂宋史之
繁寧為遼史之簡金史繁簡在宋遼之間亦差為彼善
于此也
　　　讀宋史李全傳
李全始末頗見周公謹襍説宋史全傳間采之至盈兩
巨軸其繁猥野俚亡論史筆幾與市井小説宣和遺事
水滸等傳埒亦可徵元世文運否極也全起羣盜包藏
禍心蹂躪淮泗青齊間幾二十載金宋元三國五遭其
患非新塘支解禍亂未已金謂之紅襖賊全至死尚衣
緋袍全傳盧鼓槌即金將赫舍哩約赫徳以好用鼓槌
擊人故又綉旗女將楊用修以配錦繖夫人者劉制使
女也張惠號賽張飛後降全復歸金三峰之潰步持大
槍奮鬪死之三人皆僻而不易考聊并識此
　　　讀通鑑綱目(三則/)
綱目之繼統春秋也聖人復起斯言弗易矣迺至正閏
之間名義之際槩之始終時有一二未甚懸合者今人
窺見一班便執為竒貨毛舉坌出以難紫陽而不知皆
紫陽胸臆之餘剰也古今宇宙事變萬殊誅意原情勸
戒百出即如後人之説一隅得矣反之三隅則其變態
異同當益甚焉故紫陽寧偏徇其長而不暇盡圖其合
要之足以寄褒誅存筆削而已若夫一人之力而上下
千秋數禩之工而整齊百代耳目漏遺編摩譌舛當必
有之苐平心易氣各尊所聞即紫陽復生無嫌諒直而
猥以螢爝微明横生詆訕人雖自絶日月何傷於乎春
秋而後歴世史書苐存紀述素王遺業永廢人間獨是
編體大思公詞嚴義正真足繼往聖開羣䝉何不知量
者之比比哉
　　　又
莽大夫揚雄死紫陽特筆也其意則偏惡子雲其義則
責備賢者也後人求之而過有謂因貶見褒者而紫陽
之序反騷邊笳皆深斥子雲貶而褒非其㫖也有謂罪
之使弗與于道者而雄之于道醇疵之間有亡之際非
若曽孟之繼體宣尼也且罪雄而苟董王韓輩又胡可
以一一罪也夫紫陽之有功聖門過周程邵張逺而皆
極口推轂之非䕶前者也雄身為漢臣莽簒而不死可
也而猶仕何也紫陽特而筆之假雄以明春秋之義也
而非雄則紫陽固未暇筆也總之責備賢者也求之而
過者皆非也
　　　又
盧格荷亭辯論難紫陽以不死書狄梁國也是徒知文
公之有綱目而弗知其有語類也語類明言書梁國死
矣而竟弗果也其潜授五龍挾日虞淵也非周旋孽后
而得其聽從弗能也故梁公之仕為唐也匪為周也其
死死唐也匪死周也夫責賢者備春秋也為賢者諱亦
春秋也然則胡以弗責梁國而諱子雲也子雲昧大義
而梁國振大艱其迹同其心異也於乎文公之諄諄於
語類也亦既慮夫埳井之夫必呶呶于一得矣而卒弗
果也則吾所謂不得已而徇其長者也夫彼所自詡國
能皆邯鄲之餘步也觀語類可以愧死矣
　　　讀通鑑胡氏注
自裴松之三國志注成史學中無可繼者獨胡三省之
注通鑑宏蒐博引備録諸説而斟酌事勢懸斷是非皆
昭昭目睫于千載之上俾温公未發之㫖開巻瞭然真
司馬之忠臣洓水之素相也當温公之成通鑑自謂得
劉道原范祖禹諸人各任其事以奏其功而不知三省
之注其功尤有大者世或日用而弗知也
　　　讀世史正綱(二則/)
通鑑之後有朱氏之綱目綱目之後有丘氏之正綱三
書皆宇宙不可缺者而綱目之異于通鑑正綱之異于
綱目皆所以究于同而不足為異也
　　　又
西京而後史之所謂褒(闕/)　　如矣司馬氏之纂通鑑
也體主編年意(闕/)　　所先務非褒貶也紫陽始折以
春秋裁(闕/)　　華衮鈇鉞隻字凜然矣而其創于嚴也
(闕/)　　為刻也故法有所不必盡行而意有所不(闕/)盡
究也蓋丘氏之正綱出而充類盡義無(闕/)　矣亂臣賊
子明以後其少瘳乎
　
　
　
　
　
　
　少室山房集巻一百一
欽定四庫全書
　少室山房集巻一百二
　　　　　　　　　　　　明　胡應麟　撰
　　讀十二首
　　　讀汲冢三書
春秋戰國之書亡于秦漢而出于晉之汲冢而傳于後
者厥有三焉魏紀年也逸周書也穆天子傳也紀年合
乎魯史逸周合乎尚書穆天子合乎山海經迺吾所謂
合云者匪其事之合已也其文其義其體其合者往往
如一手而粹者往往足以破千古之疑世以伊尹季歴
而置紀年以世俘王㑹而置逸周以西王母崑崙𤣥圃
而置穆天子是謂舉一而廢其百夫周書迄于太子晉
紀年迄于慎靚王皆春秋之末戰國之衰也浮誇之議
其峕即左氏且弗免乃史遷之採上古其淫誕怪詼葢
不可勝道也以二書較之乎丘明司馬吾以為駁者猶
未若彼之衆而其粹者可與暴聖賢之心迹覈皇王之
軌度昭昭乎弗可掩矣穆天子雖非二書比而其敘簡
而法其謠雅而風其事侈而核視山海經之語怪霄壤
也錄之以資閎洽無寧愈于神異洞㝠之陋哉故余為
詳次其可信者而稍白其可疑者讀者將亦以余為好
竒也
　　　讀莊
莊周南華其文辭瑰崛横放固獨行天地間至掊擊聖
神淩侮賢哲亦生民以來未有之變也眉山氏癖其文
辭而謂盜跖讓王四篇非周作尋其旨趣或近之至以
天下篇不叙仲尼為陽擠隂助則無謂之大者夫楚公
子被難出奔其僕操箠𨽻之匪得已也𨽻之而足免於
厄以為得事主之權固宜若戰國之時仲尼雖没六經
之道燦如日星周能大聲疾呼以暴其教于天下若孟
軻氏之著七篇即舉世莫宗俟之後聖足以不惑夫奚
厄于已而又奚厄于仲尼者而奚取于陽擠之而隂助
之也周方槌仁提義廢禮絶樂欲以一人私臆掃百代
名教而空之爰自神農氏下至堯舜禹湯文武亡弗詆
訶而仲尼當時特巍然為仁義禮樂之宗故尤極意訕
譏恣其脣脗盖文固弗予夷考其實則尤甚矣真所謂
小人之無忌憚者求諸眉山氏所云竟南華一編邈未
之覩也後之讀是書若孟旃抵掌驪施騁姿揮之一笑
而已藉以為陽擠隂助吾恐後世之人將遂以其文并
既其實其為禍也必不尠矣
　　　讀山海經
古人著書即幻設必有所本山海經之稱禹也名山大
川遐方絶域固本治水作貢之文至異禽詭獸鬼蜮之
狀充斥簡編雖戰國浮誇之習乃禹貢則無一焉而胡
以傅㑹也偶讀左傳王孫滿之對楚子曰昔夏之方有
德也逺方圖物貢金九牧鑄鼎象物百物而為之備使
民知神姦故民入川澤山林魑魅魍魎莫能逢之不覺
洒然擊節曰此山海經所由作乎盖是書也其用意一
根于怪所載人物靈祇非一而其形則皆魑魅魍魎之
屬也考王孫之對雖一時辨給之談若其所稱圖象百
物之説必有所本至于周末離騷莊列輩其流遂不可
底極而一時能文之士因假穆天子傳之體縱横附㑹
勒成此書以傅于圖象百物之説意將以禹益欺天下
後世而適以誣之也自此書之行古今學士但謂非出
大禹而已而未有覈其自于穆滿之文者尤未有詧其
自于王孫之對者區區名義之末誠非大體所闗然亦
可見古今事理苐殫精索之即千載以上無弗可窮也
作者有靈其將為余絶倒于九京也哉
　　　讀墨
諸子百家並出于春秋之世所以誣衊帝王聖喆者無
所不至然于吾仲尼未嘗不知所尊事也特其學術偏
陋雖間引仲尼以自文而踳駁不中誕幻無稽適所以
誣衊之然而未敢有昌言以排之極論以毁之者有之
盖自墨翟始翟書十五巻今存余嘗讀其非儒明鬼公
孟諸篇所為囑授其徒簧鼓其衆者一以指摘仲尼為
事莊周逺出翟後葢聞其風而興起焉耳周之為書蕩
乎禮法之外自神農以至湯武靡不在其戯侮之列其
敢于非聖葢無足怪而翟者固是堯舜非桀紂摩頂放
踵以為天下而獨甘心置喙于吾聖人何哉盖其意欲
與吾儒角立竝驅以上接二帝三王之統故肆言以震
驚一世而冀其從而又苦行以先之聚徒以倡之馴致
儒墨之稱雜然並立于衰周之世正仲尼所謂言偽而
辨行堅而僻者聖王有作其無逃于横議之刑必矣孟
軻氏距楊墨考楊之言論指歸要以自為不至如墨之
恣無忌憚也貽禍之烈唐儒如韓愈者亦從而尊信之
彼未深考其言耳窺其一二則所以誅之絶之者庸詎
在二子後哉
　　　讀呂覽
吕氏春秋史遷以為遷蜀後所作乃一時信筆之詞傳固明
稱不韋相秦慕平原信陵諸公子貿致游俠人撰所聞
其説是也高似孫子略謂始皇不好士不韋招英茂聚
俊豪始皇甚惡書不韋極簡冊攻筆墨且舉是書所指
摘近似始皇者以始皇能不怒而容之數語本播弄詞
鋒罔稽情實而後人或規倣其意以秦法若猶寛者余
以不韋自計脱異人俾莊襄之國亡而為有秦戴之不
啻父母讋之不啻神明盤錯氷霜固非一日而政也弱
齡甫立端拱深居一國之柄咸其所操招徠賓客陳説
古今特其藐者彼其于始皇何有而始皇亦曷由禁之
耶且始皇之初非不好士喜書者讀斯之逐客則亟毁
其令開闗以納之讀非之説難則撫髀其人伐國以求
之其勤于下士溺于好文如是即尉繚氏所為致詞逺
遁者固足覘其大都矣洎海宇平志意極規為萬世不
㧞之業而弗由其道于是坑儒生焚經籍以愚黔首築
長城絶大漠以遏四裔觀髙氏所稱西服北懐等語是
固非數齡之始皇所有事也詎得以不韋為譏而秦不
怒哉
　　　讀戰國諸子
竺乾之教漢明始入中國其徒往往主鄭圃西方之説
以爭之識者以後人攙入之文不足據也余嘗讀戰國
諸子書竊謂西方之説大略已具斯時世苐知老氏之
致虚墨氏之博愛為佛所自出皆得其一而未得其二
者夫為老氏之説有三虚静也恬愉也濡弱也佛之所
云寂滅非虚静乎安樂非恬愉乎慈忍非濡弱乎為墨
氏之説亦三兼愛也明鬼也尚仝也佛之所云化度非
兼愛乎輪迴非明鬼乎普遍非尚仝乎鄒氏之言曰九
州曰瀛海則佛之大千微塵也須彌阿耨也列氏之言
曰周穆曰華胥則佛之神通游戲也變幻空花也莊氏
之言曰大椿㝠靈曰蜉蝣朝菌則萬刼億塵之旨曰䑕
肝蟲臂曰生馬生人則三塗六道之因至其生死之談
真際之論機鋒迅發于後世禪學門風尤為脗合盖釋
氏未至中國而其立教之規大都已具于戰國數子矣
至六朝南北盛演諸經一時能文之士盡取諸家之説
以潤色而張大之而世外閎深傑異之觀遂盡入于瞿
曇之門戸而猶以為未足又取釋氏之説而竄合之毋
亦泰甚矣哉
　　　讀世説新語
劉義慶世説十巻讀其語言晉人面目氣韻恍忽生動
而簡約𤣥淡真致不窮古今絶唱也孝標之注博贍精
覈客主映發並絶古今考隋唐志義慶又有小説十巻
孝標又有續世説十巻今皆不傳悵望江左風流令人
扼腕云
　　　讀蜀志譙周傳
當塗為魏典午為晉世所知者而意義出處或未洞然
按代漢者當塗髙春秋䜟也自西京末兹語盛傳世祖
與公孫述書嘗一稱而竟亡驗及曹操建號譙周以問
杜瓊曰魏闕名也當塗而髙䜟驗矣然安知非老瞞擅
國日假封號以應謠言耶典司也午馬也見周所為䜟
文後果驗史謂周有他術數寄辭于䜟䜟之不足信也
如是夫
　　　讀吳志魯肅傳(按肅深不欲取闗侯詳傳中/)
史稱肅軍旅間手不釋巻談論文詞思度𢎞逺三國將
帥有儒者風諸葛外一人而已而世罕知之肅在闗侯
不亡乗襄樊之鋭與蜀併功中原復矣肅死䝉代與權
遜定計襲侯蜀失荆大事遂去炎燼坐灰若䝉古今亂
賊之最不足與張承業為奴者遜以姦濟權以惡濟操
皆春秋所必討史軼弗誅致羣賊漏網數千載余説出
而無逃天地間矣
　　　讀杜甫咏懷古蹟詩
莘埜躬畊南陽抱膝處仝也成湯三聘豫州三顧出仝
也伐桀弔民出師復漢心仝也德感嗣王誠格庸主道
仝也尹奮乎百世之上故人亡異詞亮崛起三代之後
故家肆臆喙杜工部云伯仲之間見伊吕葢千載論孔
明者至是始定孰謂文士筆端迂逺情事亡足重輕哉
　　　讀葛稚川魏武逸事
葛稚川抱朴子云魏武姦雄簒竊迺心欲用乎孔明孔
明自陳不樂出仕魏武謝云義不使髙世之士立于汚
君之朝也按此事他無紀録僅見洪書操之不强武鄉
與不追忠義大類皆庶幾五伯之風又昭烈在魏日久
操不加忮害反資給兵仗遣之雖昭烈能自晦匿迺魏
武容賢之量亦差有足稱者不得以人廢也
　　　讀空同子
李獻吉空同子云闗張死而蜀事去矣王元美孔明論
云以闗張之鷙悍而死孔明安得不親戎陣其用魏延
馬謖輩非得已也兩公語皆卓識初昭烈入川忠義忠
武同鎮荆州洎龎統卒而孔明赴蜀蜀甫定而取漢中
時事劻勷日不暇給其委忠義與魏角者以侯鎮兩郡
威信大行即樊城不㧞魏未能卒取荆也詎意吳宼之
肘腋哉俾士元弗夭孔明弗西漢事寧當至此大㮣炎
精垂燼匪人力所能嘘也王允寧諸葛蕭何論尤陋不
足辯
　少室山房集巻一百二
欽定四庫全書
　少室山房集巻一百三
　　　　　　　　　　　　明　胡應麟　撰
　　讀十一首
　　　讀鬼谷子(二則/)
鬼谷縱横之書也余讀之淺而陋矣即儀秦之師其術
宜不至猥下如是栁宗元謂劉氏七略所無蓋後世偽
為之者學者宜其不道而髙似孫輩輒取而尊信之近
世之耽好之者又往往而是也甚矣邪説之易于入人
也宋景濂氏曰鬼谷所言捭闔鈎箝揣摩等術皆小夫
蛇䑕之智家用之則家亡國用之則國僨天下用之則
失天下其中雖有知性寡累等語亦庸言耳學士大夫
悉宜唾去而宋人愛且慕之何也其論甚卓足破千古
之偽
　　　又
鬼谷子漢志絶無其書文體亦不類戰國晉皇甫謐序
傳之按隋志縱横家有蘇秦三十一篇張儀十篇隋經
籍志已亡葢東漢人本二書之言薈萃附益為此即或
𤣥晏手裁而託名鬼谷若子虚亡是云耳
　　　讀越絶書(二則/)
越絶書䟦云維子胥之述吳越也因事類以曉後世著
善為誠譏惡為誠句踐以友更始之元五百餘年吳越
相攻復見于今百歳一賢猶為比肩記陳厥説略有其
人以去為姓得衣乃成厥名有米覆之以庚禹來東征
死塟其疆不直自斥託類自明寫精露愚略以事類俟
告後人文屬辭定自于邦賢邦賢以口為姓承之以天
楚相屈原與之同名明于古今德配顔淵時莫能與伏
竄自容年加申酉懐道而終友臣不施猶夫子得麟覽
覩厥意嗟嘆其文於乎哀哉温故知新述暢子胥以喻
來今云云以上俱本書䟦語按漢書藝文志雜家有伍
子胥八篇今詳越絶一書于子胥始末特詳且稱賛其
賢者不容口而子胥之列雜家者本書竟不復傳觀此
䟦首言子胥之述吳越終言述暢子胥以諭來今豈東
漢越中文士因子胥雜家之舊而附益以句踐種蠡行
事㑹為此編易名越絶乎不然此書所載吳越事相半
何得獨云述暢子胥且首言子胥之述吳越又何也用
修據以去為姓等語而得袁康吳平名姓可謂異代賞
音至子胥撰述之繇明記始末而不復詳詧亦得其一
而不得其二者與
　　　又
此書以為子貢作者絶不經又一無左騐苐據亂齊存
魯一章爾用修以為罔説是也詳味此䟦子胥之述吳
越因事類以曉後世著善為誠譏惡為誠洎後温故知
新述暢子胥以諭來今等語則子胥舊有是書述吳越
雜事而後人温其故典而暢叙之以傳于世意㫖甚明
其云更始之元當是西京之末而此書文氣絶不類其
時盖袁康者先述此書于東漢初而吳平者復為之屬
文定辭于東漢之季故云百歳一賢猶為比肩也其云
禹來東征死塟其疆末又云覆之以庚兵絶之也豈袁
非越人更始間為亂兵戕于越地因而塟與吳平則自
是越人成此書者故云文屬辭定自于邦賢也此書閲
世數千年至用修始發作者姓名而未及究其顛末之
悉余不敏實首竊窺豈書之顯晦自有時與庸録諸此
俟異時博綜之士
　　　讀三墳
元經出阮逸世以即阮逸也孔叢出宋咸人以即宋咸
也朱紫陽以麻衣出戴師愈黄東發以文子出徐靈府
宋景濂以闗尹子出孫定王元美以元命包出張昇獨
三墳亡謂出毛漸者余知其漸出無疑也漸所作三墳
序其詞實淺陋與書合故覈偽書者覈所出之人思過
半矣或曰若子言世得論衡將益為中郎之秘獨奈何
令人好古也噫尚書出孔壁世以偽詆安國乎竹書出
汲冢世以偽姍束晳乎列子過江始傳世以為張湛偽
乎惟其是而已
　　　讀闗尹子
闗尹子九篇以即老耼弟子而莊周稱之者按七略道
家有其目自隋志絶不載則是書之亡久矣今所傳云
徐藏子禮得于永嘉孫定者陳振孫疑定所受不知何
人宋景濂以即定撰皆有理余則以藏定二子尚非如
阮逸宋咸輩實有其人或俱子虚烏有未可知也篇首
劉向序稱渾質崖戾汪洋大肆然有式則使人泠泠輕
輕不使人狂等語葢晩唐人學昌黎聲口亡論西京即
東漢至開元無有也至篇中字句體法全倣釋典成文
如若人有超生死心厭生死心等語無論莊列即鶡冠
至亢倉無有也且隋志既不載新舊唐志亦夐無聞而
特顯于宋又頗與齊丘化書有相似處故吾嘗疑五代
間方外士掇拾柱下之餘文傅㑹竺乾之章旨以成此
書雖中有絶到之談似非淺近所辦第以闗尹則萬無
斯理彼藏耶定耶真耶贗耶吾何暇辨之哉
　　　讀淮南子
漢世記事之博莫過太史公立言之博無出淮南子故
揚雄以淮南太史並論又以為淮南之用弗如太史公
知言哉淮南葢效吕覽而作者其文詞竒麗宏放瑰目
璨心謂挾風霜之氣良自不誣而詭辭衺説坌溢篇中
自戰國莊列二鄒縱譚宇宙茅靡瀾倒舉世若狂漢興
董賈諸人漸趨淳朴一代文章垂復古始淮南又羣集
浮華網羅淫僻淵渟澤滙萃為此編自以極天下之觀
而不知好大喜夸之弊不亡國殺身有不已者余讀淮
南既竒其才悲其遇又重惜其未聞君子之大道也因
題簡末云
　　　讀中説
王仲淹之著中説也唐宋以還知之者十而三罪之者
十而七疑之者十而九甚至以河汾有穢行史削之夫
仲淹生隋季世遯迹閭岩一時與游董常數子而外無
論房李魏王若風馬牛絶不相及即薛収杜淹識者疑
焉而隋史成于武德貞觀之間計中説當時潤飾于王
氏諸子者尚未行世未必知隋有若人史置弗録胡怪
也余讀仲淹書獨慨夫士之生于三代之下者一靡于
管晏載蕩于孫吳三溺于申韓四淪于楊墨五淫于莊
列六徇于曇摩下逮六朝南北即瑰偉絶特葢世之英
亦將望是數者趨焉息焉其于周公仲尼之道盖邈不
知其何物矣仲淹勃興衰運直欲懸掲而日月之今繹
其遺言源流洞如規模廓如詞義秩如温如燁如即性
命天人之極彼或未窺是非大謬聖人者固已鮮矣藉
令靣命杏壇詎出端木顓孫之下若之何後世之知之
者弗勝夫罪之者之衆也至刻畫顔曽步趨鄒魯福郊
福畤之為固無事辨特其肩任太𢎞論建太廣志意太
驟稍似有以啓其端者紫陽所為三嘆而致惜歟
　　　讀鬻子
鬻子章次篇名前人論者咸以殘缺不可曉余初讀尤
漫然載閲之覺其詞頗質奥雖非真出熊手要為秦漢
前書及反覆紬繹之迺知此書之存眎舊纔十之一而
篇名章次錯亂混淆之甚宜宋以來諸家未有得其要
領者也葢古鬻子本書篇名章次與莊列不同而絶與
今傳闗尹子類所謂撰吏道符等目即闗尹之一宇二
柱等篇也撰吏下有五帝等目道符下有三王等目即
一柱篇之盆沼等章二柱篇之盌于等章也闗尹九篇
而每篇章次少者六七多者十餘更互闡發以竟一篇
之義故每章之語雖極寥寥而不覺其簡鬻子二十一
篇律以闗尹則今傳短章總之當不下百數十而東京
之後兵火殘逸至唐所存僅此一十四條當時注者鹵
莽苟欲庶幾前代全書遂以每章當其一篇而僅以為
缺其八故今讀之寥寥枯寂若本末略無足觀者又其
篇章既混而先後復淆後人因益厭棄弗省余既幸得
其説輒稍為更定之雖缺者不可復完而章次篇名咸
中舊解亦謂旦暮遇之者也
　　　讀論衡
王充氏論衡八十四篇其文猥冗薾沓世所共輕而東
漢晉唐之間特為貴重蔡邕秘諸帳中葛洪懸諸座右
劉子𤣥搥提班馬不遺餘力而獨尊信是書三子皆鴻
生碩彦目無今古迺昌歜羊棗異代同心何哉秦漢以
還聖道陸沈淫詞日熾莊周列禦鄒衍劉安之屬揑怪
興妖不可勝紀充生茅靡瀾倒之辰而獨岌然自信攘
臂其間剗虛黜増訂譌斮偽詖淫之旨遏截弗行俾後
世人人咸得藉為口實不可謂非特立之士也故伯喈
尚其新竒稚川大其宏洽子𤣥髙其辯才特其偏愎自
是放言不倫稍不當心上聖大賢咸在訶斥至于問孔
刺孟等篇而闢邪之功不足以贖其横議之罪矣近世
誚充太甚若何氏沈氏諸説或未足以大服其衷故余
稍為次其功罪以折衷後之君子
　　　讀齊丘子
化書六巻稱宋齊丘撰宋景濂曰齊丘子六巻言道術
德仁食儉六化為甚悉世傳為偽唐宋齊丘子嵩作噫
是書之作非齊丘也終南山隱者譚峭景升也齊丘竊
之耳其文高簡固微有見于道德者非淺機小數比也
按此書張文潜黄東發俱以為齊丘撰而景濂歸之譚
峭因考諸仙傳得其人錄于後峭字景升唐國子司業
洙之子師嵩山道士十餘年得辟穀養氣之術周遊無
所不之夏則服烏裘冬則綠布袍或臥于風雪霜中經
日人謂已斃視之氣悚悚然因遊三茅經建康見宋齊
丘有仙風道骨雖溺機智而異乎黄埃稠人遂出所注
化書授齊丘曰是書之化其道無窮願子序之流于後
世齊丘因奪為已有而傳之厥後不得其死宜哉景濂
之言蓋出于此然齊丘仕南唐而南唐又有金陵羽客
譚紫霄者能劾召鬼神四方道流從學百餘人于三教
書皆所洞曉嘗教其徒講莊列深以為合于釋氏則于
今傳化書意旨尤若相類二譚並與齊丘同時一人耶
二人耶吾不得而知也因景濂語并及之
　
　少室山房集巻一百三
欽定四庫全書
　少室山房集巻一百四
　　　　　　　　　　　　明　胡應麟　撰
　　讀二十首
　　　讀太平御覽三書
宋初輯三大類書御覽之龐賾英華之蕪冗廣記之怪
誕皆藝林所厭薄而不知其功于載籍者不眇也非御
覽西京以迄六代諸史乗煨燼矣非英華典午以迄三
唐諸文賦烟埃矣非廣記汲冢以迄五朝諸小説烏有
矣余每薄太宗之涼德至讀三書則斧聲燭影之疑輒
姑舉而置之迺廣記之臚列詳明紀例精密灼然必傳
又當議于二典之外者也
　　　讀冊府元龜
景德間冊府元龜輯自楊大年陳彭年手其書今鈔本
具存顧無大足省發者反不若廣記三書何也元龜所
輯皆擷之正史而正史家傳人誦無賴于元龜也至類
例參差體裁割裂乙夜之觀徒成溢美蓋是時通鑑通
攷二書未出諸史浩如烟埃無從措手小加類次以便
九重耳嗟夫吾于是知涑水番陽兩馬氏之功于史學
真億世不磨今家蓄二書遂侔飲食而不知未出之先
艱于考索有百倍者後學無易視哉
　　　讀通志略
鄭漁仲通志略謂其十五略皆漢唐諸儒不得聞者番
陽馬氏駁之審矣大都鄭之學術深于探索而短于㑹
通密于典章而疎于故實知得而不知有失知已而不
知有人其以博且雅不足為太史公惜似也而劇罵孟
堅使之容足無地馬班一體不知孟堅能知太史乎至
謂編年紀傳書生皆足辦之而表志非鉅儒不能然則
太史左丘見重百世者果以編年耶紀傳耶表志耶此
皆鄉社老人動止供笑之論也若其殫心畢慮欲度前
人獨到之思偏精之識往往有不可泯没者要自宇宙
間必傳之書讀者取舍焉可也
　　　讀文獻通考
鄱陽此書于古今典章䂓制囊括網羅無鉅弗該無細
弗綜研摩之力勤亦至矣迺其持論衷操見確按證精
又昔人之難于兼美者余嘗謂洓水馬氏通鑑出而歴
代經綸治理明鄱陽馬氏通考成而歴代典章規制備
通鑑紀傳之全體而通考表志之大成宇宙間不可一
日而無史則不可一日而無二書雖洓水主格君鄱陽
主格物用不同而功則一也
　　　讀類説
曽慥類説今尚全余在長安得鈔本精甚每獨置案頭
經史作勞暇時一寓目以蘇疲薾頃年攜家逺出不復
記存辛夘北歸掃除敝簏則此書亡去什九僅一帙襍
蠧囓中拂拭之猶無恙可讀也因識而藏之以比于吉
光之羽唐人詩得劒乍如添健僕亡書久似憶良朋信
然
　　　讀説郛
陶九成説郛百巻蓋信手鈔録成編非廣記等書比也
陶所録本書今什九不存間存者往往賴此而完帙僅
半餘恍忽覩其名耳宋人雜説單行本朝垂百數種舍
此遂無可别稽故是編雖蕪冗世莫得而廢也書素無
雕本鈔録譌脱之甚即深于經史是正為難當得沉湎
是中者閉闗旬月耳
　　　讀古今説海
雲間邇輯説海余稚歳從人借讀大詫為竒書即該洽
亦往往見欺纂人以家藏秘本也比長博考諸説家乃
知此書就日瀟湘等録多出説郛靈應洛神等傳多出
廣記僅巻首北征半夏諸編襍彚本朝故實又皆人所
常見家有之書也蓋是時廣記未行説郛罕蓄一時老
宿訂証無從如前此陸氏小説三十家後此顧氏小説
四十家皆廣記鈔出襍他書不過什一二耳惟百川學
海當是宋人遺書近海鹽王文禄擬而為學山割裂亡
當大可笑也
　　　讀鶴林玉露
山静日長數百語幽事楚楚有味乎言哉而友人善謔
者云如此乃忙了一日何閒静之有余不覺噴飯滿案
細繹之雖滑稽語實自有深致可尋時暇一猛省可也
　　　讀桯史
南渡諸將武穆功最大禍最酷古今所共扼腕而張韓
劉三氏子姓悉無聞吳氏遂以逆赤其族僅武穆孫珂
仕顯且文學矯矯為一時宗亦好還一證也余嘗讀金
陀等編知當時議論誣枉滔天似閻浮東南界人理永
絶者迺今精忠大烈宇宙並存檜能以十指掩萬世共
覩乎此書襍記當時聞見持論衷叙事核當是南渡諸
説家第一編閲之不但藝苑賞心且時為武穆吐氣也
　　　讀西溪叢語
西溪叢語南渡姚寛令威撰其人與紫陽同時文公論
子華子疑寛偽作而又恐非所及輩行當視紫陽稍先
也記録雖璅屑時有可觀第文獻通考無其目而有姚
氏殘語六巻豈即此書或寛别有殘語今不傳而此書
近出鄱陽或未之覩耶其顛末不可詳考漫併識之
　　　讀洛陽名園記
李文叔格非易安居士之父也所纂洛陽名園記一時
全盛風景賴此尚傳枕席間時一展之不啻臥遊金谷
也王長公嘗欲彚輯古今記文為名園墅稿已成序而
未卒業聞此不覺悵然
　　　讀東京夢蕐録
東京夢蕐録四巻記汴中風俗時序景物以及祠宇樓
觀甚詳信宋人之好事也其辭頗猥俚而開巻見當時
全盛風華種種目睫吾嘗欲稍加剪飾合南渡武林舊
事刻之便自覺兩都遺習爛熳著人宋雖弱運猶逺勝
今之秣陵燕市也
　　　讀夢溪筆談
沈存中博洽名一時所著夢溪筆談議論多獨造朱元
晦亦盛稱之苐其師心自信往往有牴牾史傳處葢此
書成于遷謫之所亡載籍可參攷故本朝楊用修蚤戍
滇南所著書牴牾史乗處尤夥其病正與存中同要之
著述非詞賦比或至貽誤後人疑者缺之信者稽之務
出萬全可也
　　　讀演繁露
程大昌演繁露攷訂多精核可觀據周公謹謂此書初
出髙似孫方弱冠即為繁露詰以復之今不傳于世苐
高氏他書如子略握竒經注之類率迂詭不振即所謂
繁露詰亦此例耳胡以難文簡哉
　　　讀齊東野語
宋末周密公謹所著齊東野語癸辛雜志武林舊事諸
書尚傳宋史中頗采用其説張魏公富平等敗及韓平
原被禍始終皆實録今儒生動輒攘臂南渡事盖徒據
史家紙上不旁考他書故宋自朱仙鎮後恢復事殆無
可言讀史忠惠韓仲止諸疏當時兵勢事機可想見朱
元晦似亦有斯意所謂豪傑識時務者明丘文莊崔文
敏議論大槩主此余意直以岳武穆亡百年間無一可
將者李邵郭田齷齪小子不敢望楊沂中劉光世而命
以經略中原譬肉投虎口何異俾外有武穆之將而内
李忠定主之即無匪恢復之時也蔡州之勝雪百年恥
要以孟珙氏為將故坐収成績不爾金縱垂亡豈宋所
能必克耶䝉古滅金勢已壓宋而孟顧能于其間収復
襄鄧諸城廬州之圍杜㫤以數千禦八十萬之衆元人
傾國不能進跬步余嘗謂國勢無强弱人實為之至守
之與攻又絶不類理度世固萬萬無完理苐大江有吕
文德髙士璧輩守之亦未必遂淪喪或以諸葛不復中
原為疑者乃其所遇曹馬皆勍敵非王莽赤眉輩也
　　　讀夷堅志(五則/)
洪景盧夷堅志四百二十巻巻以甲乙丙丁為次每百
巻周而復始四甲迄四癸通四百巻餘二十巻則洪殁
而未盈百也余少讀鄱陽經籍考則遍詢諸方弗獲至
物色藏書之家若童子鳴陳晦伯皆云未覩蓋瑯琊長
公亦不省有是書矣武林雕本僅五十巻而分門别類
紊亂亡章余固知非野處之舊然無從一叅考之癸未
入都忽王叅戎思延語及云余某歳憩一民家覩敝簏
中是書鈔本存焉前後漶滅亟取補綴裝潢之今尚完
帙也余劇喜趣假録之王曰無庸子但再以筆樷餉我
可矣余持歸竟夕不能寐篝燈披讀迺知此特四甲中
之一周為巻凡百每篇首綴小引其後先次第大都洪
氏舊裁餘巻三百二十竟不可得然其梗槩臚列也自
漢迄唐書之簡帙重大者什不存一太平廣記五百巻
宋世之書今逸其數􁘣茫無要領而此編以荒唐璅綴
尚巍然四分之一非藏書家至快極愉哉因亟題其後
俟異日校而梓之
　　　又
武林刻本夷堅志不知始自何時以余所得百巻參之
盖亦洪氏之纂非後人偽託也其叙事氣法相類如一
意南渡宋亡之後原書散軼剞劂者難于補亡又巻帙
繁迄工不易易故摘録其中專志竒詭事自餘冗碎咸
汰弗録且臚列門類以便行世其書僅五十巻益余藏
鈔本則合夷堅所存尚百五十巻也苐刻本統于四百
􁘣摘出則余藏百巻中同者固當什二三今閲之迺無
一重見則刻本尚難據為洪書姑識以俟考
　　　又
余鄉從王叅戎處得鈔本洪志其首撰甲至癸百巻皆
亡僅支甲至支癸十帙耳迨其中已辛壬等帙又三甲
中書蓋支志亡其三而三志亡其七矣四志百巻竟亡
繇物色武林本或從初志摘出或即初志而妄析門類
未可知余既幸是書存世猶悵悵欲覩其全真無厭之
欲也苐野處文譽噪一時容齋隨筆等筆力錚錚而夷
堅猥薾彌甚疾行亡善迹信矣王質景文夷堅别志世
不傳而余得夷堅續志四巻葢本朝人録也
　　　又
談者率以廣記五百巻所輯上自三皇下迄五季宜靈
怪充斥簡編而洪以一人耳目一代見聞逐千載而角
之其誕曼亡徵固勢所必至也今閲此書紀載不僅止
語怪一端凡禨祥夢卜璅襍之譚隨遇輒録以逮詩詞
謔浪稍供一笑靡不成書其巻帙易盈而速就職此故
也然取數至四百餘亡論靈怪不足徵即樷談傅㑹不
啻什之五六惜無從起而質之
　　　又
宋有國二百年耳野處宦達南渡其時僅僅百載餘而
怪力亂神紛然若是去莊列之夷堅幾何哉余生肅皇
帝季世濟承平今馬齒半百竒衺詭異事自生平未一
覩焉則傳之耳者率誕妄足推矣迺余遇志怪之書輒
好之無異于洪氏也豈野處之為是姑假以優游晩歳
若蘇長公之談鬼耶余嘗欲取洪書芟其非怪而附録
者與往籍已見而並収者洎宋元諸小説及國朝祝希
哲陸浚明等編分類以續廣記一書大都亦五百餘巻
雖靡闗理亂而或禆見聞猶勝洪之售欺于天下也
　
　
　
　
　
　
　
　
　
　
　
　
　
　
　
　少室山房集巻一百四
欽定四庫全書
　少室山房集巻一百五
　　　　　　　　　　　　明　胡應麟　撰
　　讀三十首
　　　讀諸葛武侯全書
石羊生曰武鄉之自擬管樂宣父竊比彭耼耳杜陵氏
伯仲伊呂之評觀其深矣余嘗讀王長公夷吾論而知
管氏難于太公也則較武鄉之時于管氏不尤難之難
耶夫太公所輔聖主仲則中君而武鄉闇君也太公所
伐獨夫仲則脆敵而武鄉勁敵也君闇敵勍而輔之而
伐之俾君也信其忠敵也信其略極之而仇信其法又
極之而夷信其威若人者規模局量漢唐下可萬一再
覩耶他如出師二表恍忽典謨開誠四言參伍訓命襍
畊于渭水盡瘁于祁山大都外王之事内聖之學也則
杜陵二語意尚有未能盡者頃讀王氏武鄉全書偶得
十四言云成湯聘後聞三顧大禹征來見七擒殊自忭
躍謂粗足槩侯生平且符合天然了無矯强即九京之
下武鄉謙讓未遑知夏商二后周攬漢唐不以孺子為
狂易也
　　　讀諸葛孔明集(二則/)
武侯自擬管樂管九合一匡才誠不世而所輔桓公所
柄齊國挾天子令諸侯其勢易舉功用易成武侯扶弱
主藉偏邦人心去漢迥不侔也至規模局量則檻車三
顧寵辱異觀五畆三歸宏隘殊域弗待言矣樂策士之
雄耳内襲燕昭之鋭外因齊湣之孱中入蘇代之間即
他帥行師臨淄外掌何艱于毅而武鄉匹哉大率孔明
為當旹言不容太盡否則史壽之訛非事實也
　　　又
江流石不轉遺恨失吞吳杜葢以法孝直在二語窺見
孔明本意不欲伐吳也迺吳人賊害闗侯其為漢賊已
均矧昭烈于侯手足腹心闗侯死而不為出一旅之師
而置之伐魏吳乗勝而助之魏亦詎可旦夕下也惟權
懼乞盟而昭烈不答此則天意之圽炎精與紫陽謂孝
直輕快能止伐吳此有妙理觀髙帝寄腹心留侯而間
亞父賂閼氏等策必曲逆能之孔明語可想見矧魚水
之譬生已奪好闗張而死沮昭烈之出尤孔明所難言
哉
　　　讀三國諸葛氏傳
漢末諸葛氏分處三國並著功名瑾子恪孫竦亮子瞻
孫尚誕子靚孫恢奕葉知名諸葛之才一何盛也恪以
忠誕以節俱覆宗族禍害略同至瑾以喬延息于蜀誕
以靚嗣續于吳天之弗絶賢者又何其巧相視也瞻則
死君尚則死父懿哉武鄉其有後矣恪智辯英英照耀
一世伐魏之舉乗瑕蹈隙詎曰佳兵世率以成敗論異
哉
　　　讀唐駱賓王集
用修云孔北海大志直節而與建安七子並稱駱賓王
勁辭義舉而與垂拱四傑為列以文章之末技掩其立
身之大閑可嘅也君子當表而出之楊氏此論甚公然
謂大閑掩于末技恐不應爾妖牝竊唐舉唐臣子頌德
恐後自賓王一檄痛摘其姦疾呼其惡曌雖漏網千載
下罪孽歴歴即轘磔都市弗過寧曰末技且當時從敬
業起事詎止賓王數人今皆名姓無聞而賓王以一檄
故烜赫天壤謂文章永氣節乎氣節永文章乎
　　　讀昌黎毛穎傳
文自唐宋而下昌黎才具當特髙于諸人其意創自為
尊不欲𠞰前人一字無論前人隻字即自出體裁亦千
億化身靡一律焉故其機軸若生龍活螭不可摹執非
才力絶人真足起八代之衰未易語也而近来評者謂
韓序記書啓如達摩西來獨啓禪宗惟紀傳志銘未得
太史公法噫今天下枕藉史公殆百年矣有能躍出毛
穎之上者乎昌黎者能為史公而能弗為者也然又不
肻盡没其伎故假毛穎以泄之若曰吾非尺寸史公聊
以文滑稽而已此其微㫖獨寄于千載之上而始發于
余者也
　　　讀平淮西碑
昌黎之有古意者毛穎傳進學解送窮文皆以文為戯
示不欲步驟前人也世徒知其滑稽而罔測其微旨所
在乃不佞竊獨窺之至如平淮西碑自是唐宋以來第
一篇大文字而段文昌敢重作之已極可笑吳興姚鉉
復取段作而舍韓碑迺知劉邕嗜痂亦宇宙間宜有事
也
　　　題樊宗師集後
燕市中得一書題曰竒文集亟展讀之迺樊宗師絳守
居園記也退之嘗為樊志墓紀其著作甚盛今行于世
僅此篇為文而騖竒僻者可以少省矣
　　　題皇甫湜集後
皇甫持正論文謂虎豹之鞟不得不炳于犬羊鸞鳯之
音不得不鏘于烏雀是也然虎豹之鞟鸞鳯之音異于
犬羊鳥雀者一稟諸自然匪有意于為異也六經而外
孟荀左國莊列短長斯為極軌退之纔覺措意便落一
塵要以時代所壓而閎深奥衍名理隱中縱横幻化詞
必已出西京而下故當以韓為第一流迺至皇甫諸人
出韓門下以竒自負今讀其遺集所謂天心月脇鯨鏗
春麗皆摛精匠彩片語之間咀嚼其中毫末無有此其
相去庸庸蔑能以寸而曰竒哉而曰竒哉
　　　題歐陽詹集
李觀歐陽詹皆昌黎所極提奬者觀至與韓並稱今集
不傳而詹集寥寥乃爾唐亡子厚昌黎幾獨步一代矣
　　　讀白樂天長恨歌
樂天長恨歌妙極才人之致格少下耳唐時一女子姿
僅中庸而索價十倍以能誦長恨歌故不知徐君蒨姬
侍三百悉暗記魯靈光者當何直酬之耶
　　　讀劉中山集
劉中山全集近始刻于嶺南友人黎惟敬訂定者也楊
用修以為元和而後巨擘首當推劉其才格錚錚誠無
能逾過者迺其意致時時著議論色相都緣伎倆有餘
不肻受束縛樊籠中耳蘇子瞻始一學之便開宋人二
百年門户故知流弊浸淫不可不慎也品彚於劉五七
言律少選而絶句最多自是獨見迺用修評品又自確
然余兩存其説學者竝實見胸中詩過半矣
　　　讀杜紫薇集
紫薇燕將録縱横凌厲氣雄一世短長而後可繼先秦
者僅覩此篇而世誦其阿房宫賦此賦若郗方囘蒼頭
小有意耳迺篇末數語村學究面目可憎之甚故不若
李華含元殿稍具典刑也
　　　題栁河東集後
栁州嶺右諸近體靣目愈工神情愈逺何也盛唐之工
在神情故愈工愈合晩唐之工在靣目故愈工愈離悟
此數言詩道過半矣
　　　再題栁州嶺外詩後
觀宋人使事持論咏物往往極天下之工而詩道遂為
之下裂是其驗也然元和七言律可以工言者夢得子
厚而已樂天工而太易以易而没其工此外雖昌黎之
才力於近體固未遑矣
　　　題李長吉集
唐人以太白為天才絶樂天為人才絶長吉為鬼才絶
信乎其各近之也卒之太白應長庚樂天主海山而白
玉樓一記天帝特下詔長吉為之豈漢庭貴少兠率大
羅之表或以其竒思竒語鑿天巧奪化工召而閉之玉
樓中耶世以長吉才稍加以理奴僕命騷不知長吉非
附于吊詭無所置才加以理且併長吉俱失之而胡騷
之命也
　　　題元次山集
元次山文故為艱深險澁而無大發明盖樊宗師皇甫
湜之前驅耳高似孫至謂視栁河東英崛過之唐之文
惟二公豈不省昌黎何代人耶甚矣髙之無目且無耳
也余讀元子文佳者僅世所共傳中興頌迺其文體典
雅渾雄非艱澁比而諸艱澁之作無一傳彼藉口盤庚
者戒之哉
　　　讀李華文
華在中唐前與蕭穎士並有盛名今二集皆不傳僅散
見英華文粹等書耳含元殿賦命班倕之匠下荆楊之
材持斧執斤者萬人涉磧礫而登崔巍誠快語而自以
為三都二京則彼所長顧不在是也老杜極苦作無韻
語而九天之雲下垂四海之水皆立特竒太白文賦亦
往往有佳境蕭士贇謂所能僅詩管中窺豹者哉
　　　題李習之集(二則/)
李習之孟東野張文昌皇甫持正皆退之門下士也惟
東野退之多推奬語至三君或稱之籍湜或以李翺張
籍從游並稱則翺之師愈審矣讀翺集凡韓皆名之祭
韓文僅呼之為兄何耶
　　　又
翺又有答韓侍郎書詞甚率易疑非退之然他文于愈
皆兄之而此亦然則為愈審也翺答某後進書謂足下
齒幼位卑不當名前輩迺其人書中尚云劉君某楊君
某而翺每書及昌黎輒以李觀韓愈竝稱何輕于責人
重于恕已耶讀翺集斥異端崇聖道詞義凜如在唐人
茅靡仙佛中可謂卓然不惑者他文亦典實明健一洗
浮華歐陽永叔至韓李並稱而不及子厚以其識也然
其文率人所能至竟集中無可與梓人封建及嶺右諸
記等列者翺生平得意高愍女楊烈婦傳自以不減孟
堅以較段太尉逸事尚避三舍况霍光等傳摹勒如畫
者哉唐惟栁差可配韓而歐公去取若是葢一時論道
之語非定評也
　　　題白樂天集
唐詩文至樂天自别是一畨境界一種風流而世規規
以格律掎之胡耳目之隘也倦綉圖詩遼陽春盡無消
息夜合花開日又西中唐後第一篇而正聲不収暨品
彚亦失之聊識于此又昭君一絶亦可為中唐第一品
彚並失収
　　　讀李賓之金山四詩(二則/)
巵言云文正之先何李猶陳涉之起漢髙余謂此四詩
葢已兆嘉隆門戸不特先鞭𢎞正也同時謝鳴治程克
勤俱文正齊名二集余遍讀之程風格雖整而乏天趣
謝則元白宋人遺響耳逺非文正比也四詩見餘冬序
録以為文正生平所自喜也諸家亡一選及余特掲之
　　　又
四登覽詩皆宏大雄爽所謂順流直下一氣呵成者非
小家凑砌語雖間有不甚合處顧成𢎞間未易語
　　　讀顧華玉詩
𢎞正七言律李何外集中殊寡佳者往往為杜陵變體
所誤氣骨雖勝而韻調殊乖獨顧華玉一稟唐音故視
諸家獨多合作此例數篇皆灼灼可傳者也
　　　讀華玉風洞詩
此首全類嘉隆亦與華玉他作不類總之𢎞正前七言
律合篇不越十數合李何百餘止耳嘉隆迺不勝數而
五七言古蔑矣
　　　讀徐迪功集
徐迪功髙觀察皆以沖澹勝者也兩君入唐與王孟絶
相類徐五言律不能工有樂府歌行絶句往往可觀髙
不能歌行樂絶而五言律清新婉麗出徐上若其安身
立命則竝在五言古詩總之迪功才近王觀察才近孟
五言古品格髙華似過之而他作咸弗逮也然工此道
者于七言律㫁非長乃右丞獨以此擅今古古人信未
易及耶而兩君匪今人矣
　　　讀高子業集(二則/)
髙子業嘗言李獻吉評其詩不如文子業詩世所共知
其文迺寡述者余讀其集實温雅古質有崔蔡風惟其
意不事竒險又刋落藻麗故讀者忽之品格故非詩下
也是時士甫脱宋元習李何崛興為西漢盛唐學然大
而未化一時羽翼諸君子反掇拾李何餘瀋自昌穀仲
鳬外未有絶自名家者子業後出少年迺能壁立自樹
超千載而上之即遺集寥寥求隻字宋元弗可得其眎
李何大非所及幾于化矣若其才之孱氣之促則其年
之所以弗長者
　　　又
余嘗評李何製作異時曰漢文唐詩可也曰明一代之
文之詩可也若髙集㫁于古人中求之王次公嘗以昌
穀子業並稱謂千載校李何尚有廢興二君必無絶響
可名確論苐昌穀集迺獻吉刪定其他翳襍尚多子業
諸篇顧一無可去取其尤戛戛耶才則子業似非昌穀
比
　　　讀王道思集
道思于文章目無千古壁立萬仞雖門户不越宋人而
規模宏逺曲折紆䆳較歐曽二氏不啻過之然其才非
八靣受敵者故匪歐曽等輩也其集序記合作處殊絶
于人而志傳啓札弗逮至論策諸體一不概見何耶道
思嘗謂學班莫如曽學馬莫如歐學歐曽正所以學班
馬特與今人所學異耳然則道思固未嘗以班馬弗當
學也
　　　題皇甫司勲集
皇甫子循之詩之于中唐也之文之于六代也至矣詩
調本中唐而取材齊梁取韻韋栁故五言律髙華迥出
閒逺有餘眎大厯諸子情致少乏而品格過之文四六
偶儷之中有翩翩自得之妙先是吳中為六代者數家
類矜局未暢昌穀伯虎書尺工美諸體蔑聞至子循操
筆縱横靡弗如志幾化于六代矣以較江左諸人雖淵
藻不足而神令殊超總之名家本朝而必傳來世者苐
詩自五言律外餘率非長而文亦不能為宋人之表啓
則才具所限也子循于瑯琊先達而兩公後起掩之弗
能平晩年多發其意序論中又以濟南刪其詩作諭歙
文存于集余生平不識子循顧其能誠有足尚即殊好
弗可泯没也因題巻末云
　
　
　
　
　
　
　
　
　
　
　
　
　
　
　
　少室山房集巻一百五
欽定四庫全書
　少室山房集巻一百六
　　　　　　　　　　　　明　胡應麟　撰
　　題䟦二十六首
　　　題方氏䟦益藩賜宋懌書
國初吾郡宋太史文舍人書父子並起一時而皆為當
代冠又太史書舍人文亦卓然稱名家盖古今創覩也
方氏為景濂門下士而極口贊仲珩至品之威鳯翀霄
祥雲捧日噫若正學寧䛕人者哉其言當時乞文太史
者必謁舍人書之令人想像其父子間一吮毫而空四
海而海内奔走其門者亦樂得二絶于其父子間以為
快未幾仲珩没景濂徙造物乗除之數可畏哉仲珩子
懌復能書益藩嘗舉魯公多寶塔碑賜之䟦見方集可
考宋氏箕裘之盛迺爾今懌書絶不傳即仲珩書亦寥
寥什一存世嗟夫三世為將道家所忌乃自昔患之矣
　　　又題方䟦宋仲珩書寄自作詩
希直最不輕許可此䟦于勝國趙康二承旨意若弗盡
予獨謂仲珩兼撮其勝而俊放有加豐人翁目曠古今
迺其贊仲珩秀逸雄麗之中具冠冕珮玉之象而皆盛
以本朝第一歸之其品格可想見藉令稍引以年駸駸
軼宋唐躋魏晉矣而夭閼中道豈造物者必欲典午諸
賢長技千載耶余性拙于書至仲珩亦望而知其美若
其詩國初髙楊輩無以過也惜仲珩書及詩今率鮮存
者大塊忌才蘭摧玉折余尤不忿于斯人云
　　　題駱賓王起義檄
武曌以淫牝穢亂唐室實曠刼所無之變而一代瑰才
傑士擎跽曲拳無敢聲其罪者獨駱賓王廣陵一檄詞
義凜如足寒猾賊之膽盖唐初第一流人物也而生懐
淺躁之譏死罹怨望之訕史氏因循列于文苑并其字
失之遂令邑井祀典千載寥寥往余籍弟子員日嘗以
白督學建安滕公滕公急材甚業舉行㑹擢任去弗果
蘇觀察君禹繼至大快余論即移文祀駱于鄉此舉不
特為當時節士伸寃亦為萬古詞塲吐氣也
　　　題駱賓王集後(二則/)
賓王起義世所共知而不知其奉母至孝集中三與上
官啓皆以捧檄負米為言至裴行儉辟為記室力辭以
母老不堪逺行情致酸楚意旨真篤言言涕淚即李令
伯表弗過也道王命以自陳則抗詞不答半千諭以干
進則守道不迴槩賓王操履類出唐文士上遺集班班
學者徒泥裴語何哉
　　　又
史稱駱賓王失職鞅鞅遂與徐敬業起兵夫孽后臨朝
羅織萬態即狄仁傑輩尚誣以反况賓王倡義殺身欲
加以罪寧足據乎且文人失意憤誹其常屈平懷沙賈
誼賦鵩後世咸悼其忠賓王首倡大義庸可以此訾之
駱集十巻今存自疇昔書憤三章外無一鞅鞅語至忠
孝氣誼浡鬱諸製作間有足異者余别傳之
　　　題駱賓王帝京疇昔篇後
汪司馬伯玉嘗謂余三代而下有才子有文人有學士
有作者才子文人學士代有之作者非屈之騷司馬之
文賦杜李之五言白甫之律絶莫能當唐以後無作者
矣惟秦栁之詞王闗之曲耳因及吾郡駱生曰若賓王
二長歌前無古人後無來哲盖亦庶幾作者也余有味
其言而志之
　　　題范茂明淮隂先生辯陳同父酌古論
方茂明為此文年僅二十一同父作論纔十八九耳英
氣已勃勃迺爾二君皆老壽終顧其後撰述卒無能有
加于此豈其筆力弱冠時固已定耶茂明辯説縱横大
有秦漢風一掃宋人頽習而他作不盡爾同父論體勢
實步驟蘇氏兄弟時時錯稚語其間而竒偉絶人之識
即前代豪傑身當其事者且心折九地下惜乎其登第
遽没當南渡劻勷戎馬而未展一籌也其論淮隂筴李
左車足盡刷史遷胷臆之陋但所設破趙策未為中窾
至論薛公策黥布孔明扼司馬鄧艾取蜀可謂深識天
下之大勢切中行陳之機宜非振世之才莫能與矣茂
明亦好談兵事屢進䇿紹興間弗用同父上皇帝四書
卒為姦人所中幾殺身宋柄國者類爾弗滅于金固幸
尚望以恢復計乎但兩君生同世又並及紫陽朱氏游
而絶不相聞問何也豈同父數走四方而茂明老居一
壑故耶噫嘻若兩君者吾郡二百年無此人物矣
　　　題陳同父集後
同父當靖康建炎間以氣雄一代其説以漢唐創業之
君即商周之始無以異故朱紫陽亟詆為功利而外之
而同父亦自有堂堂之陳一日差長等語世以為譏切
紫陽也余讀其集迺不然同父之尊事紫陽至矣每紫
陽誕日輒走使千里寓書損餉備極情文其終身弗能
相合者僅前一説而同父之尊事紫陽凡可以致其推
挹無所弗備迄未嘗因是而少替也二君子書尺往還
不啻十數二家遺集班班學者弗知詳考徒據史傳舊
文俾同父之虛懐夷于子静之拗崛余弗得弗辯之
　　　題陳同父水龍吟後(二則/)
陳同父絶不能詩今集存者僅二絶一長歌知其未嘗
事聲律也集末載詩餘數十闋而草堂所選水龍吟詞
特佳甚而集不存古今製作佳者不必傳傳者不必佳
大都有幸不幸耶
　　　又
此懐所懽作者殊足情致與同父他詞不類周公謹野
語載陳嘗狎一妓欲娶之蘄落籍于唐與正唐以言間
妓好遂弗終陳因是大憾搆唐朱元晦卒起嚴蘃之獄
此詞之作豈即其時耶所狎妓或即蘃故與正不肯為
落籍耶今紫陽集載論劾與正封事幾萬言所謂行首
嚴蘃稍以色稱紫陽筆也蘃亦能詞見野語甚詳以一
婦人色致諸名士紛紛聚訟為千古口舌端令人噴飯
不已
　　　題泊宅編後
泊宅編十巻金華方勺仁聲撰勺當靖康建炎際隱居
不仕後終于霅上與唐張𤣥真操行略同𤣥真所著大
易等不傳而子書今尚行世吾郡南渡而後吕太史一
倡何王四氏繼之所為發明經術不啻數十百種世傳
僅什二三而是編以脞辭𤨏録至于今而完袠不廢而
其間亦往往有可訂史乗之所弗及者世以隱君子亡
裨于時而小説家靡足論于著述然乎
　　　題庚溪詩話後
詩話為南渡陳嵓肖子象作子象吾郡金華人父德固
當靖康時為汴京守備官嘗獻制敵䇿朝廷弗能用俄
都城陷率衆赴敵死之子象以任子中詞科仕至兵部
侍郎見吳正傳敬鄉錄近詩話彚刻百川學海中不題
作者姓氏余參訂本書前後得之喜甚綴詩藪尚未知
其郡人也乍閲吳公所録始悉其家世履歴因亟識之
詩話最盛于宋當未渡南日不啻數十家而知詩者曽
弗一二至南渡末而劉㑹孟嚴羽卿出遂以譚藝雄古
今此書成于紹興適南渡之始其綴述見聞網羅散軼
良有足多不僅僅談藝而已又吾鄉先達忠義世家固
不得而泯也輒并及之
　　　題困學紀聞後
趙宋自渡南後詩文書畫率厭厭不振絶與其國勢相
侔豈錢塘孤僻海隅又非建康比故爾時人才無一可
軫接漢唐耶而獨該洽士天挺其間紫陽氏之致廣大
盡精微固不可時代論至如鄭漁仲馬貴與撰次類書
其討覈之勤綜理之密皆卓然自名一家横行濶視于
著述之塲而不為無補于世顧反有唐漢所不及者而
王伯厚生平製作迺至七百餘巻噫嘻一何盛也玉海
一書今存大都幾希馬鄭之間困學紀聞二十巻中尤
多發明讀書得一義如獲一珍珠船雋哉斯旨非真有
志學問未易咀嚼其間也余之生也家大人命名適與
伯厚同而生平術業乃逺出伯厚下若所謂困而能學
雖伯厚以自謙而余實不敏有之因志巻末以致余仰
云
　　　題吳禮部敬鄉録詩話雜記後
吾邑自范浚先生始用著述顯金吉父氏系興于經典
發攄無遺力而他固未遑也禮部吳公師道生視吉父
稍後而于著述尤殫心補註戰國䇿大行于時考覈之
精深辯析之窾當嘗鼎一臠足例其餘其全集余嘗得
其鈔本詩歌盖多佳句余摘録詩藪中至敬鄉二録及
詩話等編舉郡邑凡有聞者緝其製作履歴粲若指掌
下逮畸流逸客片語隻詞亦博采旁證竟其隱伏耳目
所及㸃綴弗遺噫其為力至勤而用意良獨厚矣今去
吳公僅二百載而文獻之詳遂邈弗得而覩而南渡而
上人才篇什史乘軼而未収者尚倚藉諸編稍獲綜其
崖略盖吳先生功于是為烈而余于禮部固異世子雲
也因筆余懐于末簡以俟異世之為余子雲者諗之
　　　題劉青田集後
戰國後無子書矣東西京文賦特盛而子書逺非先秦
埒異哉青田之子郁離也竒氣瑰藻絶唐宋越兩都翩
翩然周末抗衡焉殆天授非人力也髙皇帝載造區宇
同文八荒郁離哉彼符赤伏者陋甚矣迺青田之為他
文體格卑卑元末無纎殊故曰殆天授非人力也而嘉
隆之際短長復出于明明之盛至此乎噫
　　　題方希古遜志齋集後(三則/)
余往述諸子辯雜取唐宋文人遺論訖本朝宋太史景
濂王長公元美凡數十家而竊以鄙意折衷之弗能秘
而行諸世世之治諸子者頗韙余言當是時獨方氏遜
志齋集未覩也癸酉春客武林邂逅是集龍丘賈人處
亟取閲之中辯論諸子凡二巻其為説亡弗犁然當余
心即太史長公所論有弗若是脗合者中間稍稍矛盾
僅百之二三餘合者幾不啻什八九矣希直精忠大節
爛焉日月爭光諸所為説一原本六經軌諸至道余願
為執鞭弗可得顧時時有合于余余寡昧索居自放人
外而私衷謬臆亦時時有合希直者此何以故也後之
君子欲以狂誕罪余余且得藉口若人以自逭亦因以
考見余之困而能學雖髙賢大良垂世之訓而千慮所
得時或中焉庸詎非吾生平至快極愉哉因泚筆題諸
簡末
　　　又
弇州文評云方希古源出眉山氏才髙特少波瀾耳余
讀之其詞氣俊爽英發特類大蘇志傳簡勁有法過之
而奏疏之屬不逮表啓則逺矣詩學太白歌行時有近
者葢亦眉山前轍而不能如蘇之自得也總之子瞻才
較大希古才較偏至學術之髙明識趣之閎粹矢口成
言皭然一秉于正如堂堂之陳王者之師直之無前舉
之無上無論眉山父子盖三代而下文章之士所未覩
矣
　　　又
王長公謂國初之業潜溪為冠烏傷稱輔次及蘇平仲
胡仲申皆吾郡産也又李獻吉送徐昌穀歸吳門詩云
金華數子真絶倫意亦爾爾然數君子皆産元末且受
業其人之門浦陽閎才絶學足盡掩虞楊諸氏而意調
不甚相逺忠文持論中窾而南渡儒元語時時錯之眉
山染説瞽説卓有秦漢風他文率仍爾時舊習仲申抑
又靡焉獨希古年視諸君子最少與勝國文人夐弗相
及故其文一掃元調追逼盛宋大家惜其知名稍晩旋
殉節革除志業鬱而未竟篤而論之國初自潜溪外當
首推也
　　　題唐伯虎書牘後(二則/)
余三復此書而悲之大塊忌才固自昔亦何忍荼毒之
至此然伯虎非身罹此境亦無以有此書今當時之竊
髙第享榮名者什九腐草木伯虎此書爛焉竹帛千秋
永垂視商文毅輩所得孰多不待智者而決矣
　　　又
此書視六朝所擬李少卿作可謂合曲同工舒冩淋漓
濃至處殆不忍讀然伯虎此書外他文遂無復傳即傳
者一二亦弗能工何也豈其才固盡于此將一躓而不
復奮耶計伯虎之卒僅得年四十許盖亦不久喪矣昔
武曌讀駱賓王檄曰人有如是才而使之流落不偶當
時之擠伯虎者殆曌之弗如也哉
　　　題二王書牘後
右兩瑯琊書牘四巻為長公者十之六為次公十之四
次公生平與交游書牘自三數達尊外凡等輩率手書
至與余還往者尤無一非真迹行押之妙在有意無意
間姿態溢發而行間鬱茂望而知其晉唐人物也長公
書牘大篇多侍者代錄亦蕭散無掾史氣侍書者二人
皆長公家僮郗方回奴故自不俗余至小袛園每見之
他短章則亦手書為多雖不規規曩轍當其合作竒逸
縱横不啻蘇黄入室賓也余自交兩王公片楮隻字咸
所珍惜積之念載以成此巻今兩王公相繼作白瑤宫
客即欲更求一㸃畫震旦中不可得矣敬題末簡以識
余慨若其文章之美亘宇宙而長新者在處自當有神
物䕶持固無俟後人贊嘆也
　　　題康裕卿詩冊後
余初識裕卿于今大學士趙公座上余尚未冠也裕卿
讀余春日閒居十詩中句若曳杖青山逺推窻綠水來
風雲欺病骨天地與閒身之類輒狂呌擊節期他日必
有聞于世自是裕卿凡製作寄余無慮數十百洎他篇
什得意者必手錄貽余重其人恒秘諸篋笥久而慮其
散軼則命家僮裝潢成帙每臨風對酒興㑹相思輒時
展閲恍若裕卿之在目焉今裕卿已入岱所恃以寄想
像獨賴是巻之存而余童子日所為詩囊草率已漶滅
僅前數聮以裕卿賞識故尚存胷臆因泚筆紀之河山
之慼臨楮懣眩裕卿有靈得無欷戱地下耶
　　　題李達甫投贈古風後(二則/)
婺中詩𣲖肇于駱賓王適唐初沿襲陳隋五言古詩與
近體無以異孝標二作稍超故未脱六代聲格宋元後
益卑卑或謂吾郡舊無五言古余殆無以難之達甫生
數千載後迺奮臂嘔心直探魏晉之壘掣其符而珮之
此六詩其投贈不佞者令具眼諦觀庸待其詞畢也今
而後有能復舉前説以謂余者乎噫達甫尚益竭而才
建安黄初規矱弗逺婺之詩駸駸上乗矣
　　　又
盧藏用謂李泰和子如干將莫邪鍔不可犯但虞缺折
耳余每舉斯言風達甫以其才高急名又體氣劣弱慮
年壽非所長不三載竟赴白瑤宫召矣英雄大業未半
中殂徒使存者抱知人之嘆于地上噫
　　　題李仲子詩草後
余嘗摘鈔仲子集中佳句無慮數十餘寄余如寸心懸
宇宙片語劃江河雄名枚叔後絶技杜陵前毫端雕混
沌篋底遡洪荒天姥雲堆案嚴陵雪照篷薜茘封囊草
芙蓉澁劒花駿骨時名重羊腸世路艱䇿抱龍門下詩
裁兎苑旁斑衣正逺慈親夢彩筆先傳幼婦詞謁帝星
辰天北畔懷人風雪海西頭𤣥晏為傳諸賦出中郎還
秘論衡無海岳心懸孤劒迥乾坤業就彩毫多(已上俱/寄余詩)
(中/語)他作則路通秦望北山㫁禹陵西急峽魚龍鬪深林
鸛鶴呼樓臺句踐國玉帛夏王宫綺羅縈萬陌鐃吹競
千家别溆藂青荇平泉綴綠苔勝事蘭亭墨幽期剡水
艫擊劍長虹流碣石呼盧明月滿咸陽秦淮鷁首春烟
合建業驄前暮雨殘攬轡風霜迴百吏飛章河岳走千
靈畫棟飛雲滕子閣胡床明月庾公樓青天片鷁岷江
去白晝雙鳬賀嶺來千花南浦吳娃醉獨樹西陵越客
過皆整麗可觀惜汗血中道未竟飛黄之馭又題余陽
春館十六咏金華山十絶句並佳作也暇日曝書得允
達草于散帙中不勝河山之感因援筆志巻末異世有
揚子雲出余將俟而質之
　　　書二王評李于鱗文語
庚辰夏過小祗園長公譚藝次偶及李于鱗文長公曰
余初年亦步驟其作後周覽戰國西京諸家迺翩然改
轍于鱗初極不喜久之余持論益堅李遂止弗復更言
余請初年所作觀之長公曰當時意不愜即棄置其稿
今不復憶何語矣是冬次公訪余溪上夜評隲當代諸
名家至歴下曰李文辭多繳繞紆曲固其體欲艱深亦
繇才短故不能詞達其意猶口吃人終日諄諄聽之者
苐覺難解今之憙為此體者大都才具所趨也兩王公
筆札間推轂濟南不容口其靣論不同迺爾盖兩公于
李交厚董狐之評不無少曲而其指往往寄寓他文中
初學不盡叅其集未易悟也偶讀于鱗文輒識簡末俟
精月旦者定之
　
　
　
　
　
　
　
　少室山房集巻一百六
欽定四庫全書
　少室山房集巻一百七
　　　　　　　　　　　　明　胡應麟　撰
　　題䟦十二首(遺墨上/)
　　　䟦王大令送棃帖
右大令送梨帖云今送梨三百顆晩雪殊不能佳凡十
二字五字紙素破蝕筆踪大半不存無恙者七字而已
庚辰夏王次公以計吏入燕竣役瀕發賈人持是巻索
十萬錢顧囊空直無所出偶朝士寄贈所知金五十在
焉輒罄舉償之一時盛傳為竒絶事信次公之癖于書
也晉自典午渡江距今不啻千載二王真蹟流落人間
如天球河圖舉世不能三四此帖雖漶滅不全而筆勢
之瀠洄縹緲飛動于薄蹏之上即寥寥數字如目擊其
超逸絶羣之氣致足觀也或猶以五字殘缺為憾余戯
謂今世購定武蘭亭者必五字損本為真送梨亦五字
不全異時將復為書家公案得非山隂父子翰墨間例
有斯厄耶同閲是巻者是日聞余言皆失笑噴飯滿案
次公亦捧腹而起
　　　再䟦
永師書一字五萬錢即今中金五十也然則大令身後
一帖僅足當永師存日一字耳而次公是舉世便詫為
異聞即此徵古人好事倍于今今嗜利百于古矣迺次
公方以書名天下寸楮片箑舉世共珍傳諸異代知不
有以五萬錢易其一帖者耶
　　　䟦鍾元常季直表
王長公義聲振一世其豁達大度詞塲中漢髙帝也其
氣宇籠罩今古故製作亦如之為大厦庇天下士殆三
十年又園林水石之盛為一時冠故世莫不以其富侔
于三吳巨室而實弗然也丙戌秋余嘗偕汪司馬過弇
中玩諸古帖司馬乞鍾太傅季直表觀之長公黙然良
久曰是月以催科不辦持質諸檇李項氏矣余舟迴詣
項氏假其所藏彜鼎及遺墨遍閲則此帖儼然在云於
戯即此一事而長公之為德于當時寒士者其難易可
知矣
　　　題蕭翼賺蘭亭圖
世以蕭翼誘取蘭亭事誣不可信其説以文皇威加九
域一尫殘老僧敢固匿之非也人主之威固有不能勝
匹夫者文皇于蘭亭誠弗欲必得則已欲必得而弗緩
圖之而徒脅以威彼潜藏伏匿為計甚深極而恨且投
諸水火人主之威不過殺其身而已如藺相如懐中璧
嬴昭王耽耽虎視在秦廷而莫能奪之而况于兵燹亂
離之後若存若亡之一帖耶且一夫之癖愛亦有甚于
人主寧殺其身而以毋失所寶為快者此其勢視人主
之物為尤難即明知其處而匪威脅之可得而文皇于
蘭亭又其意所欲必得欲必得則所以詳為之慮而緩
為之圖將亡所弗至而何有于發一使以欺之然則蕭
翼之謀雖曰文皇與知焉可也
　　　又䟦
當貞觀末年文皇之大漸也語太子治曰吾從汝乞一
物為殉可乎叩之則蘭亭也夫太宗誠欲殉蘭亭遺令
顧命大臣昭示百辟即嗣君弗欲惡得而違况萬萬無
此理而文皇直巽詞宛轉于彌留之際豈其智顧弗知
出此哉嗚呼彼其以誠動其子即其以詐使其臣之道
同一癖愛而必欲得之心故勢所得行而有弗用也嗟
乎俾太宗執是心為天下雖堯舜之治有弗成于貞觀
耶而徒使後世以一帖窺之惜也
　　　䟦褚河南哀冊文
褚河南哀冊文真蹟藏王司宼元美伯仲俱有䟦次公
行草得法此帖為多巻後宋米元暉元陳寧極二䟦此
書老筆縱横而姿態逸發絶得典午風流唐人書可裝
二王屏脚者無踰此武家子舍之而取枯樹賦何耶
　　　又䟦(二則/)
方希直遜志齋集亦有此帖䟦知是書國初嘗入越矣
希直䟦不見此巻中兩王公論復不及盖革除際人諱
其文因毁裂俾泯其迹耶方所䟦論河南及顔栁書法
髙下最為精識又其集評書甚衆且夙游宋氏父子間
必深于此道而今隻字無復存者當亦坐革除故若其
精忠大節與河南異世相符合固非人力所能存亡也
輒并志之
邇弇州續稿出迺知此䟦長公亦論及之豈勒石之時
偶未考及集耶然則希直手書信亡久矣石勒于長公
家
　　　䟦米顛自薦啓
米元章顚事甚衆散見宋人小説襍記無慮數十百條
余嘗欲彚輯為一編以資藝林中謔浪是啓亦其一也
米又有長箋訂某公閲所藏墨蹟彌可笑憶宋人送米
詩落句有名滿天下之稱或疑太過米不足當答曰二
十年來何處不知有米顛子耶雖戲言可謂實録因題
巻後俾讀斯啓者相向發一大噱云
　　　又䟦
觀老顛此劄迺欲中立蘇黄間亦其戅也余嘗上下史
籍得類米者一人曰張融思光其才具類也詩文類也
伎倆類也南史稱融衣履言動意制甚多芾每一出小
兒羣噪隨之至呼為活卦影融海賦精麗瑰崛芾潮詩
閎大沈雄融書謂二王無臣法芾畫謂不使一筆入吳
生噫其相類何其酷也融嘗自言大丈夫當刪詩書制
禮樂何至碌碌寄人籬下可謂有志芾自負自古及今
余不敏實得之乃沾沾不出翰墨間然融集今不傳而
芾之筆踪滿世得失大都相等也南齊人目融不可無
一不可有二余于米老亦云
　　　䟦吳德基千文
勝國末吾邑吳履德基以書名婺中而宇内無知者由
元世臨池特衆故耳今吳書吾邑故家多有之余所見
不下百幅而他方絶迹並書家無咳唾其姓名者近文
氏停雲館帖元人書甚夥迺德基亦泯泯焉豈徵仲太
史尚未及覩吳書耶此巻全録千文缺二六字用筆勁
峭遒㧞處深入右軍間有一二不甚合作者蘇人摹勒
攙用文氏筆耳以吳之臨池工苦爾爾而絶不遇賞音
士之埋没可勝道哉
　　　䟦周公瑕書朱司空河工叙
天弢居士周公瑕髫歳遊文太史門小楷稍變尖纎益
以濃厚其用筆法子昻而結搆則徵仲矩矱也嘉隆之
際獨步江左垂三十年遇合作處真如陳思洛神賦穠
纎得中修短合度淩波微步羅韤生塵者苐驚鴻游龍
之態微所短耳兹序迺甲子歳為朱大司空衡撰者朱
公創鑿漕渠為慶厯間名臣冠而此書最公瑕平生合
作神采奕奕良足相當豈其感恩刻意致然或瓠子功
成偶一時有神助耶褉日可大出真蹟縱觀移日題
　
　
　
　少室山房集巻一百七
欽定四庫全書
　少室山房集巻一百八
　　　　　　　　　　　　明　胡應麟　撰
　　題䟦二十首(墨蹟下/)
　　　䟦家藏宋搨蘭亭趙文敏臨真蹟(三則/)
右蘭亭諸鑒家咸以為定武本苐首行缺下一字與吳
興十三䟦本微不類其後復有子昻臨本亦缺首行一
字而雄逸遒潤天真爛然自蘭亭神詣八法唐人歐虞
褚薛所臨今無論真蹟即墨本混淆靡定獨吳興臨本
存世余目覩不下十餘此猶其合作者也豐人翁最迂
持論獨謂趙去右軍不逺紬繹此臨不惟得其體貌殆
兼風骨性情而有之視昔人豔稱雙鵰並運各極摩天
者加一等矣若墨本定武是非固難懸㫁而楮素膩宻
烟煤濃瀋灼然宋搨無疑也因䟦而藏之一展閲間忽
忽身在茂林修竹間雜坐東晉諸賢矣
　　　又
謂文章闗氣運下士聞道大笑之右軍素不以著作鳴
而蘭亭褉序俯仰感慨實際之語千載若新加書法入
神遂以盈尺之箋同弊塵刦晉人謂右軍自録數十過
終無褉日所書余謂令右軍閉户窮年更草一叙能前
作抗衡乎盖書契以來應有兹帖一時氣運助以發之
即右軍莫測所以然也孫綽興公文名振代而後序寥
寥殊無省發彼赤城霞起瀑布飛流非異時天台賦語
乎至羣賢賦詩不可解者甚衆且無一佳而大令罰觥
寧其不能事此也古人意興弗極不强搆思正髙出今
人數倍處矧坐中雖觸目名流才出大令下者衆矣彼
以罰觥為非耶總之山川間氣一時並攝右軍筆端故
令六宫粉黛無復顔色耳
　　　又
夏侯太初謂樂毅伐齊之兵庶幾湯武晉人迂蕩不情
迺爾直可壓巻啓顔顧右軍屡為傳録豈好異㧞新名
士例不免也大令意氣鑑鑑欲淩阿父計㑹中羣賢在
其目睫者不過數輩而十數脞辭甘出諸人下哉固爾
時情興弗屬大都翫世罰觥反以為適耳太初以樂生
不㧞二城意未可量余亦以大令不屬隻字旨未易窺
也顧千載未有發其微者聊為拈出配太初當啓顔一
則也
　　　䟦吳德基行草
余所藏吳德基行草大書四軸皆錄李青蓮絶句盖吳
生平好書太白五七言絶余所見亾慮百數邑故家往
往有之而傳流他處靡一蹟並自元及明詩書家絶不
及其名姓士之傳真有幸有不幸耶此四絶用筆遒勁
特甚而結體圜密精工殊得晉唐遺意王次公過余齋
頭覩其一矍然問何人以吳對曰鮮于困學不過也惜
不使長公見之得其片言可無遺憾地下矣
　　　䟦家藏吳德基陶詩
此德基行草靖節停雲詩也字大僅若錢結法遒婉而
筆意峭勁與柴桑品格良足相當下作靖節扶笻像韻
度翩翩非俗工所辦疑亦出德基手也故老傳髙皇帝
聞吳書名嘗詔令進御並浮屠月鑑芙蕖以吳筆太剛
鑑畫太媚皆不録苐此余邑傳流語他野記逸史無可
互證者今吳書存邑尚衆鑑芙蕖遂絶不聞并識于此
吳嘗及景濂太史游為其室傳傳見集中
　　　䟦王元琳真蹟
右王珣伯逺帖真蹟珣江左有盛名即桓宣武幕中所
稱髯參短簿者其書流落人代宣和譜有伯逺三月二
帖此伯逺帖真蹟也書凡五行六十九字古澹蕭疎真
趣流溢如飛天僊人遊歴下界頫視凡俗悉同塵埃望
而知其晉人筆也典午真蹟存宣和書譜者尚不下數
百今惟右軍大令一二靈光自餘翰墨永絶而此帖獨
巍然宇宙之間昔人評晉人一帖當二王五帖得元琳
不啻羲獻矣
　　　䟦顔魯公祭姪帖(二則/)
念載前閲停雲館刻魯公祭姪季明帖天真爛熳從心
不踰以為古今神化之筆元二陳及文太史鑒定詳矣
王長公䟦真蹟在永豐聶氏意公見未易得忽燕中邂
逅此巻裝潢漶滅幾不可觸手而文草首尾尚完驚喜
浹日輟飲食恣閲之迺知此書全用退筆鋒穎摧衂淡
墨微茫而氣韻飄動遒逸字字欲飛真間代竒物也唐
三百年間臨池滿世而追逐二王迺魯公以無意得之
　　　又
停雲館刻余始閲之大詫以魯公此筆不似從人間來
者及真蹟縱觀迺知墨本相去尚懸隔三十里非神化
所至而何苐稍有可疑者停雲二陳文太史䟦此本並
無之則長公所云聶氏藏本屬太史鑒定無疑而此巻
尾元人數䟦皆名士鮮于伯機輩序購求源歴甚詳決
匪後人偽撰而其書則皆贋作計必有真蹟系顔帖終
太史胡以弗及見而止録二陳䟦耶又䟦稱天水小印
今巻首亦不復存以為摹本則筆勢放縱墨瀋濃淡相
承決匪雙鈎廓填所辦以為臨本則行款字數較石刻
不爽纎毫即魯公自書百過㫁不能盡仍其舊而何論
後人也或聶氏所藏䟦尾二陳真蹟而魯公書贋則徵
仲太史目睫所經鬚眉洞鑒而胡以曲筆于此豈此書
太史䟦後後人割奠文真蹟以摹本傅二陳文氏而售
之聶又贋放鮮于等䟦傅真蹟以他售之人而鮮于等
真跡又别傅摹本為三耶此其顛末故未易一二懸㫁
異時當特過江右假聶氏所藏觀之
　　　䟦米南宫誤恩帖(二則/)
老顛書僅六行而筆勢翩翩其䟦扈飛揚之氣不可馴
狎致足賞也鑒者多以為摹本屬中一二字剝蝕少有
廓填耳末三行則真蹟無疑矣唐之旭宋之芾皆顛名
一代今覩芾筆踪狂態淋漓尚在旭書傳世雖寡苐摩
挲秃素諸帖亦自想見其人惟六代張融之顛不減二
子而書絶不傳近王長公以知汝殊愁為融書亦以顛
態億之耳苐六代人書傳者不過數行而殊愁至百餘
語故當是唐人筆也
　　　又
米老以顛名一代而大罵旭書以變亂古法驚諸凡夫
彼不惡傷其類耶令二顛相遇中原各騁尋丈之勢差
足以快旁觀苐未知鹿死誰手耳
　　　䟦蘇長公帖
坡公黄柑帖骨法凝重而肌肉豐妍非貴嬪妃子如楊
太真不足喻苐無奈身材大匾濶何黄長睿謂書縱易
横難古今惟鍾太傅一人效之者非濁則俗蜀中一人
是矣盖指坡言也
　　　䟦吳履書栁詩(二則/)
右吳履德基書栁子厚真源了無取古詩似退筆不經
意細閲之晉人風骨種種具存迺知勝國臨池苦工逺
出宋世上盖趙宋諸公往往好入已意故翰墨雖各名
一家而典午範型都盡元自趙鄧鮮于究心古學頓還
舊觀今師趙者衆後生厭同喜異山谷海岳時復主盟
大都習尚所趨非大力者起而挽之故未易口舌爭也
　　　又
子厚古詩沖淡峭峻在唐齊名蘇州蘇長公至品諸韋
上然韋詩蕭散自然去柴桑格致不逺子厚雖骨力稍
勁其不及韋政坐此故由子瞻勘捉未破耳道人庭宇
静苔色連深竹宋人謂逺勝竹逕通幽處禪房花木深
亦憒憒之見常詩警絶處在山光悦鳥性十字初不係
頷聯也
　　　䟦楊廉夫論詩巻
老鐵此巻評詩頗得源委而詞太冗蔓當是一時信筆
苐其書亦瘦勁不俗聊復存之
　　　吳中四名家真蹟䟦
此巻祝京兆楷書一字大若錢書邢麗文上祖戸帖甚
端飭其後小楷十通皆與外父李貞伯者初以京兆遺
落世事甚讀諸札迺知其周旋家庭閫閾間尚有余輩
所不及者在也苐書多信筆起草不經意者半之又行
草蘂珠宫三詩又行草四文待詔小簡二精工之極當
是刻意書吳興碑記草其一面即陸子傳札訊太史者
盖案頭偶乏取以代箋也子傳書是小楷清麗覺微弱
耳尚隱可讀王履吉行草絶句一又長札三而一短啓
三行者字字欲飛又襍柬十餘大都非烟火食人筆也
陳道復二一送扇一借牛即鄙事數言以楮墨映帶之
翻令作雅觀書不可不學如此
　　　吳下名流襍帖䟦
右巻皆吳下名流書吳原博葑溪詩逼大蘇彭孔嘉一
作顔平原體王履約二長箋翩翩有致而知者絶寡以
難弟故也王禄之二一楷一行文休承二周公瑕一唐
伯虎一呼張夢晉春遊古詩無復作栁隂丐者耶鄧徴
父西山八詩神采奕奕即公瑕用意未必過也其人晩
出寥落舉世鮮推之可嘆又三紙學米未成末有岱字
當岳子餘也張伯起一張仲立一皆與余酬往札伯起
不出無恙迄今仲立纔博一州守中道奄逝矣人生出
處窮達信自有命苐仲立枉作三年折腰耳
　　　䟦吳下名流江南春詩
巻首王禄之江左名流四大篆江南春畫意一帖題文
太史而行書三詩于後王次公過江右訪余齋頭偶閲
此巻謂文太史書及吏部篆皆真蹟畫則贋本也文壽
承小草二文休承小楷二甚工王禄之行草二彭孔嘉
行楷二周公瑕行草二精極盖初年得意書也袁魯望
行草二袁為兩瑯琊婣家覩此知臨池非長存之如見
次公耳諸詩大類宋人長短句然則謂江南春詞可也
詩不可也
　　　文太史倣山谷書䟦
右巻文太史倣涪老大書山寺五言四律遒逸蒼勁清
思照人眉睫間詩亦蕭散有餘讀之令人意外作一適
又長幅大書早朝七言四律字縱横三寸餘沈雄偉麗
雅與題合盖八詩皆徵仲得意而境地不同故俱作黄
體而能各致其工如此信前輩未易材也
　　　王履吉伯仲雜柬䟦
履吉書蕭散縱横天真爛漫近代書家恍忽晉人丰度
僅覩此君而豐人翁以為邪氣溢紙何邪履約履吉之
兄書法翩翩真足魯衛而世以難弟掩之履吉詩髙華
朗秀儼若朝霞吳中一時才彦自昌穀外惟此君可追
逐亦以夭折未成俱可憾也
　　　䟦何仲黙詩巻
嘗于何啓圖太史處覩仲黙銅雀瓦詩邇得一巻真蹟
也樊少南志仲黙墓言與李獻吉並學顔栁今觀之誠
非漫然信筆者嘗見李石刻數處皆然苐二君詩文皆
學秦漢而書不能越唐人何邪聊書此發一笑
　
　
　
　
　
　少室山房集巻一百八
欽定四庫全書
　少室山房集巻一百九
　　　　　　　　　　　　明　胡應麟　撰
　　題跋三十九首
　　　跋唐人長林疊嶂圖
右長林疊嶂圖濃郁逺深大類王右丞而精工密緻又
似小李昭道筆或以渲染鮮明略無追蝕唐畫不宜爾
爾疑為趙千里者近之而山石全用勾法不甚合宋人
鑒賞紛拏至今未決也其絹素縝厚之極非南渡勝朝
所辦且單條衡僅盈尺許而縦乃四之於小閣疎窓位
置殊惬每焚香棐几縦目其間不覺身入萬山與鹿麋
逰衍豐草矣
　　　跋黄筌栁塘禽鳥圖
右巻鑒者率以為黄筌而末無欵識絹素堅厚無損而
渲染粉墨往往有剝蝕處長可二丈所摹鳬雁鸚鵡山
雀以及林塘蓮芡之属種種入妙吳中諸名流文休承
張伯起周公瑕輩十餘人咸有跋以非筌不能也第今
人遇唐宋畫無欵者山水則曰王維人物則云吴生金
碧則云小李花鳥則云黄筌殆成套語恐其時尚自有
人即如此畫真出五代筌之諸子固亦能辦此矣况趙
昌王友之属之花鳥知名不一而足欲㫁以此畫為筌
余未能決也
　　　跋李龍眠佛祖圖
右李伯時二十七祖圖念載前當為完巻頃落一賈師
管生手因割為三取諸跋真贋雜置之一以鬻萬中尉
嘗出示余凡十四幀一鬻吳用卿即此巻以六十緡售
余者凡九幀一鬻李大將軍其巻當為十三幀方謀一
借觀適李奉命備邊以七千人深入敵境盡沒巻遂不
知何所噫古人遺墨一覩亦有緣耶畫法絹素灼然南
宋前無疑或尚以非李所辦而疑為唐宋五季者總之
神品無上不必求實其人也余見伯時蓮社圖巨幅其
筆墨氣韻妙絶不可言下為文太史書李元中記文精
工之極且略無絲毫損蝕殊可寳玩亦為吴用卿得以
八十千歸劉金吾矣
　　　跋伯時西園雅集圖
右西園雅集圖扇景也逕可盈尺許而人物泉石花木
器具種種備生動相或以非伯時不能余所見此巻甚
衆一豫章薦紳所蔵人物稍大與佛祖圖等筆法亦蒼
古而缺一姬人且注意獨人物而水石花竹等不具余
鄉徐先輩復得一巻絹素破裂甚人物視前差肩巻甚
髙大具池島峰巒而筆類元人疑勝國所臨者也此圖
巻末虞伯生書特佳絶余數見虞公他書字形頗長而
文弱遒緩此則方古端勁而字形殊匾視子昂頗蒼較
敬仲尤雅盖其最合作書也或以此跋故謂圖亦元名
手臨余未能決俟精鑒定之
　　　跋趙千里後赤壁圖(三則/)
右全寫蘇長公後赤壁圖巻末意態皆完而題欵為装
師割去盖此巻絹素自首至尾分寸㫁裂装者罄工累
月僅克成巻山水樹石多剝蝕而人物面貌無損秋毫
亦絶竒事也畫法之工張元春詹東圖楊不棄咸以神
品無上余鄉吳少君瞥覩以頭搶地呼老師拜百數不
已即無欵望而知為千里生也人物長劣盈指氣韻矯
矯欲生而長公夫人持斗酒出送郊外縞衣綽約有傾
國之態未審爾時措大家室果此殊尤否耶
　　　又
或疑此圖當有前赤壁者余謂未必然前赤壁自白露
横江數語外皆議論無可摹寫後赤壁文簡于前而實
景實情不啻十倍畫師欲紆徐盈軸自不能舍後而前
也此圖尋丈之間有江山萬里之勢其人物之精工水
石之竒古類非勝國後所辦即出趙千里亦其生平合
作之最也前輩風流韻度壒逐塵土賴此少存其概每
良天佳月一展玩之以當神逰自以為不減長公兹夕
也
　　　又
此巻于赤壁後賦語無一不具愈玩愈見其工長公嘗
謂涼天佳月即中秋兹逰豈其口實耶二客不審何人
盖無是子虚之類當時蘇公謫黄門下士無一在坐非
黄秦晁張等也長公夫人亦殊有林下風嘗謂春月使
人懽欲令長公呼趙徳麟輩飲花下者其能畜斗酒以
待不時固宜至圖長公登髙岡履危石扁舟皓月放乎
中流一派天機蕩漾楮墨非神匠不能惜余不及同事
兹逰少沾溉餘􁏏也
　　　跋閻次平江潮圖
江潮圖一巻宋蜀錦装首寫吾鄉錢塘江潮絹素筆墨
絲毫完善獨巻末無欵識其品格非前宋㫁不能也董
太史定為閻次平余未及詳勘宣和諸譜當亦近之或
以此巻之工品第神妙恐次平未易至也巻首圖江干
秋色蕭寺浮圖闤闠鱗集觀潮民庶紛沓往来而雪山
一派如白龍千仞巻海而東噴薄震蕩宇宙晦㝠漁橈
客棹飄飄數敗葉颺舞虚空出沒濤浪一展玩次心悸
魂消恍忽几格間十萬軍聲矣
　　　又跋
巻首觀潮圖三篆字李文正題末書長歌似未至吾越
者余謂枚叔以揚子為錢塘亦未至吾越之故或太子
吳人厯轆欺以其方耳而至今談者紛紛謂曲江即具
區而廣陵揚州揚則越分野属焉胡紆繞不情至于兹
極為枚生計者患文筆未工耳豈以地分逺近為瑕疵
耶此詩詞三昧故屢為掲之是巻也而遇枚生操筆再
賦一通當令吳太子氣雄萬夫豈直霍然起色已哉
　　　題秋江百雁圖
右秋江百雁巻無題欵巻末詩一巻皆浮屠題畫語當
是南渡勝國間某生手筆俞䇿公臨以為北宋夢英恐
未然也元名士張憲馮海粟亦有詩所圖羣雁飛鳴宿
食之態備極天工而枯枿横江葭蘆夾岸長洲逺渚殘
霞落日恍忽瀟湘彭蠡置吾齋頭或以趙大年有此圖
當是同時或勝國浮屠摹本余未及見大年巻俟他日
定之
　　　題宋人雪山逰騎圖
右雪山逰騎圖絹素縝細之極而行筆秀潤精工絶出
蹊逕之外鑒者咸以為李唐或當爾也寒林逺岫磴道
蕭索二士䇿蹇驢入山崦一操几杖者隨之豈鄭五相
公所艷稱灞橋風雪衞子上者耶
　　　黄子久縹緲仙居跋
黄子久縹緲仙居圖層峰疊嶂矗起千仞橋道樹石朝
嵐夕霞襍沓相間絹素不越尺餘而天機一派流衍毫
墨真所謂桃花流水天地杳然者若其行筆之秀潤蒼
逺逼董李而超錢盛諸人固老癡能事也
　　　題黄子久西泠烟靄圖
平林逺洲水天一色危峰突起白雲晴嵐横亘其中一
翁䇿蹇驢出垂楊映修竹蒼頭抱焦尾䠥􁋧而前楊鐵
史題筆所謂今日抱琴何處去美人秖在段橋東當是
西泠三刹風致不知何以能盡闢逰人専此岑寂也此
幀黄子久筆尤為媚潤清新至其氣運之生動真足為
湖山傳神者非久居武林天竺間未易領略也
　　　黄公望秋江漁笛圖
秋江漁笛圖題大痴老人筆意蒼然望之可識第絹素
破裂之甚丙戌春入都装潢僅能成軸雖漶滅不完其
氣韻尤足傾倒餘子篷底二簑翁撫掌樂甚興到便欲
浮舴艋瀟湘夢澤間惜無従喚老痴寫之
　　　題趙承㫖春江晩棹圖
蕭子雲待渡圖趙吴興筆也纎濃秀潤凝睇一盼百態
横生如苧蘿夷光無問識與不識掩袂心折要之楮墨
間片語未足罄其形容也吴興筆向與子久叔明狎相
雄長爾時吴人酷重黄王氣韻念年来吴興倐忽増價
大癡黄鶴又小挫矣此亦一時好尚未足盡憑迺其偏
正絶詣咸自有不可掩者也
　　　題王叔明松溪書屋圖
右王叔明松溪書屋圖用筆布景迥出畦逕之外危峰
特起矗峙九霄飛流濺瀑滙為深潭二士解衣促膝濯
足其間一精舍隠見懸蘿喬木中幽人持巻黙照静觀
若揚子之草太𤣥長安中數賞鑒家咸稱卓絶攜至江
南議論頓爾不侔盖此畫筆意過竒故好者以黄鶴生
平妙境而不合者以為外道野狐余特舉似張元春張
曰筆誠竒第以必出阿䝉手則未易定也
　　　題沈啓南重溪秋色圖
沈啓南重溪秋色圖吴文定題識其上真蹟也而啓南
自題小詩筆意緩弱不甚類或以啓南中年筆率此類
而張復元春驟見輒咋指驚愕謂為啓南得意之尤者
此君最慎許可不妄也圖惟枯枿二陂陀數行而涼風
颯然素練飄舉非啓南故未易辦輒跋而蔵之
　　　沈啓南山水大軸跋
右啓南山水巨軸桑皮可四丈許跋以最晩年筆也樹
石橋道澗瀑陂陀無一不備而蒼勁𤣥澹老筆淋漓後
人罄嵗月為之未易及也
　　　文待詔春山喬木圖
文待詔春山喬木圖為李貞伯後人題者古松老檜黛
色叅天精舍數椽隠見木末幽人抱膝袒裸濯足于懸
流飛瀑間上有待詔二詩以貞伯蔵書甚富不知邇来
異書迭出㡬倍成𢎞二酉山房六萬巻瑯琊長公為記
以宛委石簣禹穴洞庭見擬惜不令待詔一摹寫似後
人也
　　　文太史虎丘虎溪二圖跋
虎丘圖秀潤蒼古太史真蹟無疑而詩筆遒媚過甚或
以詩非系圖後者賈師强之耳又蓮社圖記文精工之
極當是太史生平小楷第一而圖極潦倒不足存盖亦
原圖失去贋者强模舊草以愚𨽻家不意二巻皆入余
手真北山愚公也聊跋此每閲巻自發一大噱
　　　文徴仲雪山圖(二/則)
文太史雪山蕭寺圖危峰沓嶂特起萬尋同雲冒空四
壁之間不寒而栗噫豈大峨峰顛下臨夔峡悲臺巄嵷
哀壑嵯峨意耶何時浮一棹訪周益州登頓沿洄窮其
獨往歸懸此幅枕席之左以當卧逰也
　　　又
此幅待詔筆無疑而止徴明小印或以為摹本未必爾
也上文夀承真蹟鑒定以為太史晩年得意筆朱子朗
次題舟移野渡寒風逺門掩空山夜雪深景界脗合周
公瑕評意大同而文氏一子姓絶嘆非太史傑思不能
到聊并識之
　　　題陳道復竹林精舍圖
陳道復竹林精舍圖上書五言絶一用筆草草不經意
而天真爛漫若楊凝式神仙起居法世以為散僧入聖
不誣也
　　　跋仇英漢宫春曉巻
右仇實父漢宫春曉圖文夀承𨽻其末以臨宋李伯時
筆其于宫中景物纎悉具備第所圖嬪御皆豐妍而寡
綽約盖自唐周昉諸人傳流體法大槩爾爾余嘗于童
子鳴處見戲嬰圖王敬美處見撥阮圖文夀承處見搗
練圖皆題昉作其美人態度咸爾盖婦人以綽約聞者
古今一趙飛燕耳然成帝幸之不久遂為女弟所奪唐
自太真擅寵一代風靡習尚所趨豈盡畫工傅合哉
　　　題唐子畏夏山琴趣圖
唐伯虎夏山琴趣圖甚秀潤妍美而或以為摹本余未
能辨也第伯虎跌宕不羈而于繪事往往精工縝密法
度森然是亦唐人四倒之一也余嘗于弇山堂見伯虎
像青袍布笠風骨癯然自是四海九州一窮措大面目
與繪事尤不類云
　　　題文伯仁雪山行旅圖
文伯仁雪山行旅圖同雲四郊天地一色孤亭木末幽
人擁褐静觀千岩萬壑樵采㫁絶而蹇驢數騎驎鱗涉
峻坂而越危峰噫是非鄭綮相公自灞橋尋詩得句迤
邐未歸耶此圖意氣飛動而墨瀋淋漓㡬欲與待詔争
長鼠穴中故非餘子所辦也
　　　跋周昉育嬰圖
右圖周昉作昉嘗與韓幹俱貌趙郎而昉得性情韓得
狀貌世以定二畫師優劣余謂得性情者尚未離狀貌
也必如顧虎頭圖裴叔則頰上加三毛迺為得其神韻
而性情狀貌不足言矣昉幹之優劣世所共知而虎頭
之所為異于昉則畫家所未究余覩夫近世談詩之士
咸致力狀貌間以為親切至情性之説往往置之而何
有于神韻輒因昉畫漫及之
　　　又跋
圖名育嬰寫唐人宫中景物酷類絹素破裂而設色如
新尾有晏元獻跋㡬七百言文既雅馴書亦嚴飭迺晏
公在宋自詩名外他不復傳㣲此世㡬無知者信古人
才未易測也此圖昉筆真贋難遽定斷然非五代後物
矣
　　　跋米元章拜石圖
右米元章拜石圖孤峰巉巖雖庭中尋丈而有摩霄挟
日之勢老顛以宫袍象笏蒲伏蹣跚其下想見其眉睫
稜稜視海内空無一物獨片石可當吾拜一展玩間桀
驁不恭之狀溢毫素可窺也徐孝穆自中原還謂惟寒
山一片石堪語老顛之拜指不同而意同迺同時蘇子
瞻亦有此好至以仇池石假王晉卿往復紛争㡬成聚
訟使老顛見之不知更作何景狀耶
　　　又跋
米老愛石之癖至此豈其胸中磊塊固脗契耶米以研
山易與薛紹彭後紹彭秘不復出米嘆息圖之屏間大
以彭為忍人此其故後世無知者余獨悉之盖米多伎
倆薛恐墮其術中不得不爾宋人小説記米瞥見故家
竒物洎書畫之属必百計取之不入手者不已如御屏
前端研舞蹈奉之以歸亦拜石之一驗薛之終秘不出
固宜哉偶憶得兹事漫題巻後老顛有靈將為余發一
大噱也
　　　跋陳道復水墨牡丹真蹟
右水墨牡丹白陽山人陳道復真蹟也戊辰之嵗黎惟
敬偶得于長安西市愛之甚恒置齋頭辛未春余將侍
家大人入楚惟敬戀戀不忍舍既賦贈長歌復輟此巻
首以大篆題洛陽春色四字納余行槖中余曰此公所
耽玩奈何奪之惟敬曰惟吾所耽玩故以貽子子日一
展即與吾面晤奚殊矣余重違其意受以歸珍襲山房
視他巻有加巻後皇甫子循題字謂此筆似不従人間
来周公瑕跋以陳畫筆自林藻深慰帖悟入盖書畫理
本互通也余以斯巻雖草草㸃綴若不經意者而天真
爛漫妙奪化工老格縦横絶出毫素閲之恍忽洛陽姚
魏移植吾廬昔趙明誠得徐熙牡丹圖賈人索值二十
萬不能致巻還之夫婦惋恨彌日余山房積書四萬巻
不減明誠獨趙氏所蔵金石法書名畫余無一焉僅此
巻又故人贐行不假寸錢而得視明誠所遇何啻天壤
然明誠有才婦朝夕晤語揚摧校讐即頃刻之間足以
樂死而余際敬通之厄戚戚無懽是明誠所遇視余又
不啻天壤矣
　　　又跋
五代時寫生徐熙獨步以其全用水墨不假丹青驟閲
間粗枝老枿極似潦倒熟玩之神韻飛動天真爛然猶
李成闗仝山水迫視㡬不類逺觀則雲烟蒼翠恍坐千
岩萬壑中皆前古所未有也仝時黄筌父子稱亞熙然
工在形似下熙格固已數等而熙當年為筌所扼至困
瘁以死未久而聲價燁如即南渡一巻之需贏二十萬
噫是時筌復能扼之否耶熙畫今彌不易得窮措大得
此巻不啻得熙矣
　　　跋所蔵黎惟敬隸書
慶厯間吾友黎惟敬八分獨步當代歿後其書尤重海
内争購之布衣李自竒者素儇獪偶従惟敬乞得大書
十數行秘巾笥中迨惟敬歿摹勒作百餘幅散鬻閩楚
間時海内驟貴其書黎又驟沒皆不暇辯其真偽相率
重價酬之此人遂致金數百後蹤迹敗凡交㳺咸為媿
恥李更揚揚然得意也余因嘆惟敬生存日每與人作
書不能博半鐶身後事迺頓爾迥異如此物固有遇不
遇而盜鬻其書者又不中與啖羊羔人作僕矣
　　　題何長卿文夀承墨竹圖
國朝文太史父子風流照暎㝢内而夀承篆刻特為一
代宗師長卿自弱冠執業夀承之門蟲書鳥迹不脛而
走六合之外者越三十禩即兒童走卒靡不知有何氏
印章者以較夀承不啻髙師一著矣迺文氏丹青世獨
以休承繼徴仲而此圖老筆縦横直闖湖州之室信前
輩未易材也長卿寳蔵真迹摹拓有年文氏篔簹一派
行且復落新都手不獨以印章雄一代矣
　　　跋周公瑕畫蘭巻
公瑕雖出文待詔門而生平未嘗作繪事晩嵗忽吴中
盛以蘭畹歸之歙人重購書筆㡬為減價此巻清絶楚
楚真足争勝吴興第作此時年已望八越數載逰岱矣
其披拂散落人間不過百餘本恐異時無復知者聊識
巻中因憶曩嵗宿公瑕天池方為一粤客圖扇余迫欲
得書小楷遂無暇近兹今其書畫尚可得迺其人不可
得矣弛筆三嘆
　　　題于鳳鳴畫册
唐人于良史詩風兼殘雪起河帶㫁冰流古今絶唱也
今人酷尚標格步趨盛唐此等句絶不復覩然此句雖
極精工而風神遒朗氣骨雄厚不失開元晩唐間有此
精工而神氣委弱往往墮纎靡窟中初唐風骨崚嶒而
餖飣華靡模寫生肖殊寡即盛唐一二見耳因憶于生
家故事適此句此景竅合天然不覺為三擊節輒援筆
紀巻終生其深味余言努力先業異時扁舟載過知毋
作吴下䝉也
　　　清源舟中雪後題于生扇頭
舟次清源于鳳鳴文學過従旬月㳺處甚驩蚤春北首
鳳鳴載酒舟中為賦此章時初旭乍升流澌交下㫁冰
殘雪照暎兩崖鳳鳴著單裌素綃趺坐榜枻儼若相對
畫圖中何日同醉都門躍馬燕臺堤柳作三竺六橋想
也
　　　再題文夀承墨竹圖
右文夀承墨竹老幹紛披足為篔簹冡嫡迺世之耳食
者往往以書法掩之長卿師夀承篆刻印章流播㡬遍
海内而潛心繪事備得文氏風神亦世所未悉也因載
是巻末俟異代子雲賞焉
　　　跋王中叔希白軒賦
南州之勝無若潯陽吴㑹之勝無若京口潯陽則匡廬
五老干霄矗雲京口則北固三山吞天吐日皆宇宙竒
偉觀也自昔建髙牙擁大纛逰宦其地者不知凡㡬而
其勝往往為羈人遷客擅之樂天氏之在江州一郡司
馬耳而匡廬五老迄今藉其篇咏以雄視東南昔人亟
稱地以人勝殆非虚語若北固三山寥寥千載地主未
逢盖至明王中叔而後顯君于白公瑰才同直節同遷
謫同地勝同其築室衙齋而以希白自命豈所謂有其
實而名弗得辭者耶余嘗讀白公琵琶諸行誠極才人
之致而憂憤鬱憏哀傷不無泰過故白公雖不久召還
而媒糵偕生卒未獲究其底藴迺中叔所為希白軒賦
齊得喪置順逆冰融霧釋于物我之交其詞無論其識
且超白公而上之異日者一息而摶扶搖大究厥施于
海内俾北固三山與匡廬五老東南並峙吾固于兹賦
窺一班已
　
　
　
　
　
　
　
　
　少室山房集巻一百九
欽定四庫全書
　少室山房集巻一百十
　　　　　　　　　　　　明　胡應麟　撰
　　題跋二十一首
　　　周公瑕書王司冦石羊生傳跋
戊子冬余卧痾京口不食者載閲月長公屢使過存余
因丐作小傳長公慨然属草信宿文成淋漓萬言咸謂
極筆余攬誦沈痾頓減已稍進匕箸己丑春還溪上舟
過吳門周處士公瑕来訪語次及長公新作讀之大詫
子何幸以一疢致千秋吾兹且樂附驥尾余亟請公瑕
以蠅頭録之公瑕曰子能輟棹三日則可余唯易舴艋
入葑門訪張伯起兄弟復乘月過周文學懋修暢飲兩
晨夕比返金閶則公瑕攜册遲舟中久矣精工縝密固
此老境界而其書是傳飄飄自得妙入山隂真有飛天
仙人揮斥八極之勢盖公瑕弇州石交而此文又弇州
絶詣竭其能事為之傳神信筆所投花豔爛發如右軍
曼倩大令宓妃弇州文故不啻夏侯陳思公瑕書亦不
失二王喆𦙍獨不佞才忝東方詩慚甄媛耳然生平之
願足矣
　　　跋周公瑕書王司冦詩巻
癸未過公瑕炊筍齋頭甚暇因出素巻索書長公前後
見贈詩七言律二絶四初通問酬答者又七言律二邀
余過弇山又五言律二讀余全集代跋又五言古一送
余北上又五言古一末五子詩又五言絶二十陽春館
襍題和余凡三十二章諸體略備惟丙戌許一長歌今
不可得矣第止此亦震旦第一瑰麗也况重以公瑕書
乎敬跋而蔵之
　　　周公瑕書二酉山房記跋
公瑕年已望八猶自力為余書此記其精工密緻有壯
嵗不如者由弇州生平知已意氣所發故自超然耳此
記迺長公閉闗修𤣥日謝絶一切文債獨為余破例成
者書来謂僕已息慮葆和非復曩時元美拙記皆按足
下原草信筆㸃染不足塵大雅青緗也記文之末大概
與書㫖畧同繇當時刻日引接上直閻略提君一切舍
置矧復餘者比出闗後稍稍掇拾前業如弇山别集之
類意况頓自不侔余丙戌入都談及神王意取前記㸃
綴之則後半盡易矣因笑曰昔嘲揚子雲雕蟲小技壯
夫不為語顧晩為足下作此得無益甚後来之誚乎亟
毁前草勿示人可也余以公瑕書弗忍且前草亦自有
深致因並存之
　　　跋二王詩巻
長公詩率題扇頭惟此二十絶和余陽春館者錄荆箋
筆勢翩翩有蘇文忠餘韻當時嘉隆五子無一工書者
濟南之拙于筆與其工于詩政可頡頏吴明卿之學山
谷亦鄉社老人動供一笑耳徐子與題扇冊嘗門下士
代之廣陵文札未嘗稍近翰墨恐南海亦畧同究竟長
公其佼佼者自評眼中有神腕中有鬼知人自知固灼
灼矣近以書非所長并其評掩之彼亦知古今評書張
懐瓘黄長睿之倫果皆書名一世者乎而書名一世者
鍾張皇索之倫有片詞月旦流布今代否乎次公書釣
臺短歌一雪中七言律二端陽七言律二其書自是名
家亡事擬議也
　　　跋羣公手簡
右巻俱慶厯名公與家君往還書尺王司寇元美三王
奉常敬美二王學士元馭一汪司馬伯玉一吴叅知明
卿一外元美與余長箋三又小牘四敬美與余長箋一
又小牘三皆以附家君書来并置巻末其言言肝膽也
每案頭值此輒縮朒不忍展讀情輒脈脈久之
　　　兩司馬書牘跋
王汪兩司馬並千秋文章伯也王公既自云腕中有鬼
汪公于翰墨尤若謙讓未遑者每長箋巨牘必使家僮
代書王公二僕一名瑤一名璉書皆雅飭而意度翩翩
時有吴興風致汪公門下士二皆工顔平原體汪公雖
小牘數行亦属草令書之今兩公啓札具存齋頭皆装
潢大軸光焰萬丈開巻閲之雖望而知其代書細玩則
全無一筆入掾史門閾者固知郗家蒼頭詎特小有意
已哉
　　　跋張伯起詩巻
癸未過吴門訪伯起曲水園出素巻索書得此乃洞山
十絶句書端縝温厚鋒穎内蔵詩亦穏妥清適雅與書
稱當是伯起合作此君四十即輟試禮闈鑿坏蓬蓽真
古之遺隠無奈翰墨為累又傳竒數本俊語灼灼人口
耳視龔家老友不覺輸一籌耳漫書巻末伯起當一笑
喟然也
　　　跋楚㳺餞别巻
右癸酉余歸越中一時社中諸賢餞送之作陳思育太
史二五言律黎民表秘書一長歌康従理山人八七言
絶潘光統鴻臚一七言律安紹芳太學六七言絶又康
山人洎丘齊雲户部朱正初光禄各七言律一外李言
恭太保四五言律安太學一七言律茅溱山人周柱明
府各七言律共作一册今失去而此巻嵬然獨存其人
則什九岱錄矣輟筆泫然
　　　跋李逹父書牘
吾郡李達父氏目無古人惟弇州濟南兩公在牙頰不
知何以謬濫及余豈以同郡故小紆月旦耶其書尺皆
信筆起草而花艷爛發天機自流即手札千言大都爾
爾豈其天授偏属此中耶不然胡他文之鐻削泰過者
往往不逮耶前後書尺㡬百篇余悉為存錄今裝潢二
軸時一閲之以當達父半面然山陽之感愈久愈深宗
廣陵所謂一言一泪者彼其人皆存世漫為致語耳若
余于達父二牘真實景實情矣
　　　扇頭跋一
右箧皆嘉隆前輩陳道復淺絳牡丹一背題湖上看花
七言律陳子兼二一書金山詩一書春㳺詩筆勢翩翩
雄逸其背余近乞楊不棄作燕磯京口二畫殊勝楊名
明時歙人亦近日佳手也文夀承行草共六彭孔嘉行
書一文休承行草九俞仲蔚黄淳父各四諸君惟道復
不相及餘率莊皇世尚存然余僅二文識面他聞問而
已
　　　扇頭跋二
右篋二王書之上長公一書七言律二一書七言絶四
即余初通訊日答書所謂二律四絶少酬来美者也又
一小行書七言律二則邀余過晤弇園之作又一書末
五子古詩又一書七言律貽家君楚藩同事場屋尋長
公擢廷尉賦別後癸未寓書家君憶癸酉之嵗奉接徽
音于黄鶴大别間今復覩癸矣數語指此也一書五言
古送余北上頃嵗失去每念及彷徨久之
　　　扇頭跋三
右箧二王書之下次公小楷一書周公瑕天池精舍七
言律行楷一書癸未過余齋頭五言律行草二書丙子
贈余計偕詩小草一書聞余得雄及過蘭隂詩行草一
書罷官歸寄余詩皆七言律也餘行草二十雜書贈送
諸詩通次公生平為余書扇頭暨餉恵後先無慮數十
並友人持乞以往或紙敝墨渝所存不能三之一矣
　　　扇頭跋四
右箧皆慶厯間名公書贈朱大司空一書寄贈余詩又
二書園居漫興皆行草七言律贈余詩如春天攀樹雙
鴻度秋夜懐人片月来此日漢廷方貴少非君誰是洛
陽材無媿大厯諸子汪司馬伯玉一小楷書贈余同過
婁江四七言律沈雄整栗為生平諸作冠二王亦津津
色動而世率以文掩之非論篤也又一小楷書中秋湖
上二詩亦佳又二書招余入社詩俱行草其一失之張
中丞助父一書文殊菴訪余詩又三皆章草書山行及
過梅客生七言律此公章法工甚與肖父司馬行草在
嘉隆足繼次公詩不必言矣
　　　扇頭跋五
右箧朱宗正灌父小楷排律一即贈余北郡詞林冠申
陽藝苑英斯人誰繼美之子獨成名十韻者時余年十
七今一讀一汗矣戚希仲行草一戚名元佐檇李人弇
州分部三郡屢與倡酬青藜閣集其序也此公古貌古
心同家君官禮部日覩余詩稍有未合咸為痛削苦鍼
余因是積漸悟入盖生平受益之最者次則周公瑕康
裕卿耳是三人余至今每飯如覩也羅觀察汝芳小楷
一觀察譚理有盛名其年位趣尚余皆眇不相及不審
何以見知此其七旬外書蠅頭逕分殊不易得余感其
意至今什襲珍之黎惟敬行草三余得惟敬扇頭最夥
小楷一書謝端陽綵扇五言律行草二書金山京口二
七言律𨽻書二書顯靈宫雪望二七言律皆及余酬唱
者餘行草二十餘雜書諸體詩今率為人持去及展拂
渝敝僅此三存故事耳歐楨伯行草一書邀余及魏茂
權胡孟弢集齋頭詩又一書秣陵秋夕同惟寅諸子分
韻詩諸公惟敬以八法名餘不盡爾然其書皆可貴也
　　　扇頭跋六
右二箧皆周公瑕書余十齡即識面此君當時輒書二
箑贈余爾後屢有寄餉及余過吴閶輟棹訪公瑕必索
書十數迺别又公瑕晩再逰燕余日夕過従故為余揮
洒獨多即扇頭不下百數十大都漶滅懐袖及散失攜
去之餘完者尚四十許柄當時以其人存世不甚珍惜
今復覓寸翰不能矣因錄為二箧而蔵之
　　　扇頭跋七
右文夀承小楷書倪雲林江南春二詩時年已九十矣
周公瑕小楷一書毘盧閣觀象臺四七言律皆雄麗宏
整亦其平生合作也警語如邊聲乍息漁陽警風色全
催易水寒晩色千門雙杵動寥天萬里片鴻分此例不
可勝舉而吴中無論長幼皆以周為不能詩今當久論
定矣又一小楷書句曲道中二七言律于武林失之又
二一書七言律四一書五言律二字皆逕分是偕余過
訪長公書于弇山堂者又一書天池二律時年已八十
而字僅若蠅結法精悍亡毫忽疎慢意致足寳也又一
楷而差大書七言律贈余者繼莫廷韓七言律共一箑
又一小楷五言律同黄淳父錢叔寳張伯起彭孔嘉五
君共一箑書各精美翩翩逼晉唐而休承圖其一面尤
得黄鶴大痴三昧當時金閶名士畢集成此不過頃刻
間今求一握于吴中恐窮嵗不易得矣
　　　扇頭跋八
右張伯起小行一書贈余長歌又行楷一書送余北上
及哭王長公二律又行草四雜書他作莫雲卿行草四
又行草二康裕卿行草一書送余楚㳺七言律又行草
五言律二又行草七言律三裕卿髫嵗遇余燕中即有
小楷書送余八絶句爾時未有書畫之癖緣手失之自
後累書贈余不啻數十以其嵗月過従不甚珍秘此君
入岱後所存僅此髙常侍開箧泪沾臆見君前日書政
可借用也詹東圖行草二又一書同余山行詩亦失之
曹子念行草一書贈余七言律梁思伯行草一諸君交
㳺中工翰墨者今相率修文白瑤宫幸伯起健飯耳
　　　扇頭跋九
右李惟寅小楷四又行草六屠長卿小楷一王世周小
楷一蘇君禹小楷二行草十喻邦相胡孟弢區用孺朱
可大小楷各一張睿父吴文仲小楷各一俞公臨小楷
一吴叔通楷書四李允達小楷三行草七諸君皆㳺従
深厚且名能書者詩多贈余之什惟公臨作五言餘率
七言律也
　　　扇頭跋十
右沈純父行草二郭美命行草一王永叔小行二行草
六鄒彥吉行草四安茂卿行草一朱在明小行一又小
楷一顧朗生代書者失之錢象先小草一黄貞父楷書
一陳玉叔行草二陳従訓行草二董述夫行草一鍾敬
之行草一林貞耀行草一宋忠父行草一朱宗良行草
一鄧逺逰小楷四黄公補行草一朱孔暘行草一張仲
立行草一王中叔行草一顧道行行草一蔡稚含行草
一崔子玉行草一右俱交㳺中書贈亦有八法非長而
其人尤不可失者並留以當一面云
　　　扇頭畫跋上
右篋皆嘉隆以還名手陳道復牡丹一玫瑰一文休承
茂林修竹一錢叔寳荼䕷一梅花一張元春江南春一
湖上居一顧仲芳水亭一顧道行山水一鄒產吉山寺
一詹東圖蘭一竹一又枯枿一又淺色蘭竹各一楊不
棄金山圖一燕磯圖一倣倪一又烟籠萬玉圖一管建
初梅花二宋晉之逺山一嘗得謝時臣山窓讀易圖一
戴文進雪山行旅圖一皆失之可憾也自休承而下率
交㳺工渲染者今半不存矣
　　　扇頭畫跋下
右李郡山寺鳴鐘圖一沈仕古木寒鴉圖一孫枝野渡
漁舟圖一朱朗紅梅折枝一錢序重岡疊嶂一劉爵古
松流水一董良史梅蘭竹石一周之冕栁港啼鶯一其
人皆近代渲染有聲然余皆未識面故別而存之
　
　少室山房集巻一百十
欽定四庫全書
　少室山房集巻一百十一
　　　　　　　　　　　　明　胡應麟　撰
　　書牘十首
　　　與王長公第一書
應麟海濱之下走也倥侗顓蒙於人間世百無一解獨
自燥髪以還即知慕好古文詞每攬觀典墳丘索虞夏
商周而上倚相之所誦讀尼父之所刪修渾渾噩噩蔑
以尚已至先秦盛漢黄初開元諸大家遺言若孟荘若
屈宋若左丘兩司馬陳思李杜十數公輒廢書太息曰
偉哉六經而後文不在兹乎俾今之世也而有十數公
其人終吾身執鞭其側何憾哉弱冠従家大人宦㳺長
安業聞執事以文詞起海上靡然羣一代而奔走之中
山之毫横騖于千秋雒陽之楮騰踊于四境雞林之金
絡繹于上國昆丘之璧飛照于大荒承雲之樂髙張于
洞庭春雪之音絶和于郢里而且天函地苞河茹海納
士無賤而弗下才無下而弗憐即崇伯子據饋什起姬
文公沐髪三握武鄉侯集思廣益昌黎氏濟溺振頽弗
云過也于時應麟方齒髪盛强沾沾自憙天幸一當大
君子于吾世庶㡬者其以臭味之末卵翼青雲乎迺執
事甫以克壯之猷為聖朝所嚮注建髙牙擁大纛鎮撫
一方紆朱拖墨之吏辟易前茒韋布賤儒欲以長揖為
大將軍重而無其自頃者伏聞執事拂衣東歸逍遙海
上既切憤叔孫桓魋臧倉郄慮皇甫鏄魏泰李定楊畏
之属無世無之又竊沾沾自憙執事之謝人言也天將
以為木鐸乎懸慧曰以徧照羣迷澍法雨以普施来學
大千微塵悉属𢎞濟豈其余小子而獨靳焉則復以嚴
君匍匐于炎徼慈母委頓于髙堂竄身藥物削足庭户
側身東望奮飛莫能嗟嗟執事語不云乎百世一賢接
踵而興千里一士比肩而立今者不肖之于執事嘉隆
相迹匪有古初輓近之殊也吴越為鄰匪有闗塞胡秦
之隔也道術仝方聲氣傅合匪有儒墨楊秉之辨薰蕕
涇渭之差也然而懐中之刺漶滅澌盡迄今念載而竟
弗獲贄姓名達謦欬于龍門之下河清難俟人夀㡬何
彼訪道崆峒問途大隗立雪少林傳衣嶺表獨何人斯
哉若髙文鉅册奉以周旋藉之卧起則受執事之教世
固未有如不佞之最深者嘗試論之古今製作仝委異
流體既旁分幟亦各樹故或嫻于辭令而聲音之妙未
諳或邃彼風謠而著述之功罕奏或兼資謨雅而學問
之閾㒺窺或綜洽簡編而占綴之能彌劣厯㕘載籍専
門匠哲代不乏賢惟是總挈之才胡寥寥希覯也明興
慶陽李氏崛起八代之衰希蹤三古之上經秦緯漢出
宋入唐亶謂不賞之鴻勲無前之傑思而運属蓁蕪功
繇草創擬議之則滯焉弗鎔采蓄之程隘焉弗廣兩都
而外誦法靡徵六季以還見聞旋廢以致緣情者病其
剽敚多識者陋其拘攣嗟嗟執事豈大統之集天意固
有待於今日耶鄉者徧窺四部全草浩瀚洸洋莫知底
止錯綜神化無所成名左逸諸篇則魯史雍容之度也
短長諸䇿則横人倜儻之風也記傳碑志則太史孟堅
之雄也賦頌箴銘則中郎文考之蔚也序論之閎深奥
衍則韓蘇四子競出其長書牘之俊逸詼竒則晉宋九
朝互標其勝而四言斟酌風雅雜些馳驟離騷樂府比
節三曹郊祀聨鑣二京古風枚蔡雁行歌行李杜遐軌
近體拾遺之造極絶句龍標之軼塵自昔名流有従事
弱齡望洋白首者執事率談笑道之間用其一以與孟
莊屈宋十數公方駕長驅曽未既其疇捷而况乎總統
百家鎔鑄萬品條理始終一以貫之而各臻其極哉且
也巵言筆記宛委諸編鉅而須彌細而芥子𤣥言奥㫖
迥獵窮蒐璅説稗官旁引曲暢粤若丘明太史曹杜諸
君咸以文詞取稱博極未聞有兼攻爾雅别擅凡將與
東方中壘角異拔新茂先廣微拈深競僻如執事所撰
述戛乎毫髪無遺憾者也然則奚論明興即穹古以来
六經而降文章大統匪執事集之而誰耶猗與執事是
豈人力實曰天授令後世言材越漢唐而推明代㫁可
識矣今㝢内詞人駢首北面眎獻吉成𢎞之際倍屣什
百孰使然哉不佞跧伏窮鄉㣲吟土窟雖甕天蠡海無
異醯雞實于詞壇鮮所降伏惟一當執事則心醉神馳
魂悸精奪猶李邢國見唐文皇英雄氣概都盡然又不
屑為延陀之倔强扶餘之攘據敢徼恵次公世及之雅
馳獻五言十章七言百韻皈正大方伏願因縁鈍根廣
説妙法屈金色臂指授菩提不佞幸甚天下幸甚千百
世幸甚
　　　第二書
吴中使以人日来持賜大教藉以雄章應麟方卧病床
蓐亟躍起盥沐展誦之尺牘千言洋洋纚纚恍然如陟
崑崙泛溟渤耳眩目易精攝魂搖宇宙大觀斯其極已
二律之神竒四絶之杳眇陽春白雪洞庭雲門乎一唱
三嘆有遺音矣嗟夫應麟曷以得此于執事哉今㝢内
操觚之士于詩文尺寸有窺莫不憑軾而東上者驤首
雄鳴冀一當造父之馭次亦呈溲渤于和扁薦樗櫟于
班倕迺應麟于門下則有大不然者生長嘉隆與執事
輩行崇卑遼絶其涉世也既晩僻處海邦倥䝉孤陋其
聞道也又晩遭逢次公因縁紹介其納交執事也又最
晩執事誠俯念通家不麾而置之固已大幸乃猶拳拳
然奨以代興埒之國士應麟曷以得此于執事哉今世
所盛行執事四部全草不肖亦既徧讀之矣中所謂國
士其人不二三見也所謂代興其語不一再見也而一
旦舉以畀之後進之中最晩合之士豈執事我欺乎不
肖始而懼中而疑終而勃然興渙然釋怡然悟曰執事
片語即千古在焉舉海内賢豪冀一當之而不可得而
一旦以畀之後進之中最晩合之士執事者固必有以
重教之而不輕棄之也此應麟所為奮迅激昂中夜徘
徊而不能無厚望于執事者也應麟自髫鬌従事詞場
迄今荏苒十載矣私竊以為三代而降立言之徒一盛
于東周載盛于西漢三盛于李唐而總之莫盛于今代
而今代所以盛者莫盛于今日而尤莫盛于明公夫文
之鹿失于永元北地濟南始再逐之然而臨摹之習未
融也刻畫之痕未汰也孰與執事之闔闢縦横錯綜滅
沒弗蘄合而無乎弗合也夫詩之幟頽于大厯齊東洛
下始狎樹之然而混一之功未奏也神化之域未探也
孰與執事之廣大悉備莽宕沈深弗蘄超而無乎弗超
也故愚嘗竊取執事巵言前説而廣之曰先秦兩都之
則闢于北地劌于濟南脗于新都至瑯琊而輳其極建
安天寳之業暢于仲黙髙于于鱗大于獻吉至元美而
集其成此非愚一人言也即以俟百世談藝者可也而
未足以既執事也夫杜甫韓愈博識矣其蔽也學術囿
于詩文而莫能自見郭璞張華洽聞矣其蔽也詩文掩
于學術而莫能自拔子建子安二少俊兼之矣而子安
詩文子建學術稍非其至上下數千載間誠未有詩而
文文而詩詩文而學術兼際其盛如我弇州者不肖所
亟稱莫盛今代而尤莫盛明公盖實有徵焉非苟為佞
也夫上下數千載間瑰流哲匠若彼其多而卒無能逾
越執事不肖沒齒皈依舍執事何適矣舍執事何適矣
追惟舞象之嵗拈弄筆墨鋭意成一家言自樹不朽而
鈍質孱軀用力愈深望道愈渺僅騷人軌域恍忽有窺
于樂府得其原于古風得其質于歌行得其氣于五七
言絶得其韻近體排律一章半簡無大踰人至數百韻
以還數十篇而外淋漓浩蕩㸃綴不窮竊窺藝林靡敢
多讓而尤嗜讀書身所購蔵㡬等鄴架經史子集網羅
漁獵時有發明不敢以鴻碩自居不致以空疎自廢慨
自𢎞正以来作者如林學者如綫楊用修一木耳風迴
瀾倒故未易支匪執事崛起盛時奮臂大呼為六合倡
豈直取輕唐漢將遂姍笑宋元人才汚隆邦國榮瘁詎
弗信哉顧此意非執事莫能知非執事亦莫敢告也今
漫上不肖所存詩歌十巻文賦一巻雜撰述三十巻才
格上下聞見廣狭知識有無概無遯于左右伏惟痛加
繩削指示迷途昔人所云莫為之前莫為之後其説良
可念也嗟嗟執事與當今海内賢豪冀一當之者執事
既以命之矣迺不肖所厚望門下執事終無意乎清如
孤竹仁如子淵猶庇藉青雲以施来世而矧乎閭巷之
士也龍門未登寤寐饑渴俟髙堂藥物稍稍奏功便當
負笈摳衣伏謁函丈爾雅之樓文漪之館願假片席以
待胡生為平原十日也惟執事毋訝其狂焉
　　　第三書
春首北還金閶遇張太學武林遇栁水曹載附短牘起
居計後先入記室矣清和伏惟尊候萬福抵舍後適友
人攜酒過存座中獲聞冡君文戰之捷不覺狂呼絶倒
相與浮大白百餘華陽碣石間自嘉隆一振雅道寥寥
兹文悼代興詎非天意恨不獲周旋鞭弭竊望下風耳
杜門谿谷宿疢漸平學步邯鄲近亦稍稍二親堂上兩
孩膝前三萬軸縦横案頭不腆敝帚十數巻零落筐笥
戲采弄雛之暇拂拭遺編刋定故業與蠧魚醯雞争雄
長鼠穴中聊復自快五畝之隙旁搆小園蓬蒿蔽虧闢
行逕僅容雙屐飛流千頃環帶其前喬木數株掩芾其
右蒲團竹几了無人聲散髪赤脚坐送餘日籬根繫小
舴艋興至出逰于篷底瀹佳茗焚妙香沿洄落花信其
獨往當景物㑹心劃然長嘯二奚童歌鷓鴣舞鸜鵒以
佐之行道聚觀咸謂襄陽米顛復覩今代晴天爽月雪
晨風朝時或岸髙幘扶短笻憩平疇躡幽徑尋僧逺寺
振衣髙岡麋鹿為羣猿鳥相狎無次公之慟哭有林慮
之忘憂庶南華之達生㡬右軍之樂死回憶客冬𤓰步
恍若隔世非執事存䘏撫摩胡以今日惟是吴越千里
美人一方鱗羽浮沈起居離索此曹生所以長嘆于轉
蓬杜子所以馳懐于春樹者也嬰疾以来人間世事無
復縈繫惟著述一念耿耿方寸未能遽灰昔人所謂生
年不百奈何仰面看屋梁著書寧闗身事又謂使我有
身後名不如生前一杯酒快哉二言足稱名喻不幸宿
生障業纒糾膏肓雖司命末如之何且忝竊國士之知
荏苒廿載萬一無狀為門牆羞用是竭其疲猥不敢自
畫惟執事始終教督之冬杪以藥物屏除人事呻吟嵗
月紀述道途復得韻語垂二百篇通計舊稿五七言律
不下千首自餘諸體合聚數亦相當第不肖于兩漢樂
府古詩意有獨㑹日坐應酬不遑操筆今欲盡棄唐風
専精斯業務得其恍忽備明一家行有餘力旁及魏晉
下沿六朝戸擷其華家饜其粒不僅作昔人擬古一臠
數胾而已二氏歌行氣骨可逮至于變幻恍忽俟之神
情若陳隋盧駱蹊逕具存綴属之工匪所患也期以十
年削迹庭户庶㡬此懐而才弱志强心長技短盧蒲蹩
足髪已種種復奚能為所恃執事青雲之上不吝手援
俾蒼蠅絶羣駑馬增值耳詩藪小復益之外編巻帙略
與内等漫應徴索大為側理氏災尚數板剞劂未完尋
當貢上大序聞已脱稿幸即發舍親雲天渺茫臨楮馳
溯不盡
　　　奉報中丞王公
客嵗子念過蘭應麟方以賤恙謝客枕席間獲聞執事
起居慰藉無任且知執事手書原貺見貽而子念以不
肖計偕中途璧上矣洎得子念吴中啓復云翁以来教
轉擲都下嗣於喻明府處兩閲翰教復兩下詢不肖諄
諄也末學鄙生即執事一念之知一言之及且懼無以
當辱迺明公垂神懇篤再三不厭如此古所稱國士遇
者曷以過哉鏤刻鏤刻新春伏惟杖履萬福弇園水竹
日佳日勝而翁以葛巾野服嘯咏其間意興所寄萬象
欲新真㝢内獨樂視列仙傳所載絳宫瓊樓貯安期偓
佺輩旦夕啖食赤松丹棗竟無一事可託不朽此徒天
地間一蠧雖千載何益若翁身居福庭神逰八極咳唾
笑嬉與造物爭雄長者何如也應麟滿意去秋計偕之
便移舟海上一登龍門用慰十餘年寤寐之想坐老母
疾憊方寸皇皇遂爾中輟深惟年齒日加佔俾無狀惟
翁恵賜大教終始曲成不勝生平至願喻使来便敬布
謝私倘髙堂藥物稍酬挾笈吴中伏謁有日次公計已
旋車或得取道錢塘嗣聞動履尤所願也子念不及通
詢并祈晤間叱致餘寒尚峭伏惟若時為萬世自玉臨
楮馳戀不宣
　　　再報廷尉王公
喻使旋獲奉大教嗣以鴻乏失候起居深春子念又至
伏詢道履安和慰藉無量載讀曇陽大師傳知執事姓
名夙登仙籙而復接遇上真翀舉旦夕盖不惟開闢以
来文人創見即列僊羣聖如執事身名烜赫獨冠古今
而復脱屣塵凡終始宇宙者曷嘗有二妄意仙師金母
大士元君一時咸為執事而出非虚言也東方小兒久
以口舌陸梁上界異時一與執事遇便當作小巫神氣
索然矣一笑一笑子念入閩計其歸途當在秋杪爾時
西風涼適病骨少蘇決策相與同舟而下伏謁弇中以
攄豁生平宿抱第恐登假期近乗風帝鄉瑤池大羅萬
里杳隔鸞軿鶴馭攀跽無従徒增悵結耳喻使行便敬
附八行沉水一斤博山一座奉供清燕惟左右者麾入
之
　　　與王元美先生
觸暑婁江明公不以褦襶見拒祇園澹圃載辰周旋宿
生塵垢頓欲消盡奉别後兼程還越六月之杪始抵故
山息翼榆枋尋盟泉石弄雛二親之側頗用自娱子念
過蘭僅一交臂舟人促行不獲附狀左右新涼伏惟道
履萬福每憶嚮者北上上謁辱翁投轄閉闗為十日飲
弇山之堂文漪萬頃峭碧千文芙蓉菡萏飛香逗空含
艷撲目自謂人間世無復此樂兹秋清木落正值其時
景物之勝定當逾昔而賤子薄福株卧一丘不獲負長
生瓢操九節杖日従逰于玉壺金闕中悵恨何可言何
可言曩不自量徼恵次公世講之雅洎明公國士厚知
冒求家傳輒辱俞允命以仲秋脱稿兹特専力候領大
篇俾家君姓名永藉不朽即人子萬鍾五鼎蔑容此矣
詩藪六巻附上記室蠡測管窺略盡于此計不足當一
噱惟慧眼諦觀概加塗抹俾無誚于大方白露蒹葭美
人千里臨楮馳溯不宣
　　　報元美廷尉
扁舟海上載溷名園授簡飛觴傾筐倒庋無夕弗燕無
晝弗逰無逰弗懽無燕弗洽兩瑯琊既震旦盟主兩司
馬亦宇宙人豪四美二難一朝畢集而應麟以草莽鄙
生曳青鞋欹皁帽飛揚跋扈于其間迴想金谷蘭亭豈
直座中無此髙賢又何嘗有此狂客也呵呵執事遭逢
南岳印證大還嵗月既深熏修彌邃弇州園金銀樓閣
宛爾玉京梵天而太湖三萬頃洞庭七十峰即弱水𤣥
洲方壺圓嶠奚啻乃執事時時挾賓㳺聚名勝一觴一
咏汗漫逍遙坐鵬背閲青天擘龍肝飽白日真廣成浮
丘蹔謫人世世人往往于世外覓梯仙國都胡左也曹
子建舉九州之八讓五官中郎展轉臨菑東阿侯服生
平戚戚無一好懐晩得遷陳竟以憂死死復作遮須主
人眎昌黎生従軍眭邃差神王第恐其間苦惱政自不
少即上帝憐才不令飄轉要是地下夜郎扶餘何渠若
執事身居福庭名貫仙籍耶異日飛昇時至拔宅大羅
不佞願逐丹房中一雞一犬並翔青雲執事肯假之羽
翼否次公役旋卒卒附笑諒之
　　　與長公
清和肅狀起居嗣乏便鱗弗獲申候惟是狗馬下悰即
一寤寐一步趨未嘗不奮飛函丈之側也執事千秋鉅
望特簡上心蒲輪帛書軫接道路明揚盛際曠代眇聞
而鳳翥鴻鶱彌不可即亡論淵源長源二子文靖東山
展也慚徳矣麟猥淑大教門牆末光實竊輝暎私衷慰
藉曷可勝言霜寒伏惟道候萬福自客冬返舍益知世
途榛棘鑿枘難諧科頭杜門謝絶一切軒盖浮榮雅非
夙願筆研狂習漸亦掃除方且遁跡大山窮谷中友麋
鹿食蕨薇遣送餘曰所未能決然長往者逺則執事近
則二親耳豫章来生過訪云大集就梓以較前刻巻帙
過之方寸怦怦寤寐瞻切幸毋金玉慰我渴饑秋初傳
執事蹔赴留都輒綴小詩奉詢兹来鴻迅發謹錄吴箑
上博軒渠小稿剞劂適完并奏記室樂府歌行百八十
篇得之結夏縁曩奉尊教抹摋應酬因漫擬鐃歌諸題
浸淫郊祀下逮西洲而長篇瀾汎極于供奉惟少陵創
格稍别前規當俟異時直書耳目備一家言執事樂府
前無古人希明箴得失指鏡然疑此不惟麟一人之幸
也不宣
　　　報長公
不肖自總丱逰燕微吟短述薦紳先達互締忘年盛欲
引掖門牆賓諸國士迺不肖瓣香一炷未敢遽有所属
也稍長益蒐讐載籍綜攬賢豪知宇宙文章咸萃執事
側身東望實始繫心既因縁次公紹介壇坫青雲之附
竊幸庶㡬誠不自意執事過相期拔暴之萬衆授以千
秋感激厚恩踴躍中夜妄意斯文正朔如日中天䕶法
持教所當自力以故遇有謗佛之調達孽孔之桓魋無
弗昌言疾論面折其非而怒螳盈道桀犬成羣埳井之
蛙告海則驚醯甕之雞語天則笑招尤啓釁實係于兹
又以古今才傑或參商異代或枘鑿當年而不肖草莽
鄙生馬牛下走其于明公分懸位絶顧以尺簡受知寸
朽䝉拾神情標舉興㑹飛動即不能如迦葉之破顔少
林之得髓亦豈敢為請息之端木顧後之南榮而人微
力寡地卑望末爭名者惡其少達浮慕者害其精研娥
眉之妬劇于専房駿足之摧萌于驂乗莠言日至浸潤
潛投職此二端更無他道客秋上謁僅得聴聞退自深
惟既駭且愕所幸曽參之罪未至殺人執事之明逺軼
慈母遂使蚊雷肅清貝錦㫁裂䜛人失足自投有北媢
嫉反走如放四夷然而古道凌遲世途榛棘亦大可畏
矣至于弇園雅集狂客嗣興尤為可笑藉令不肖材至
駑劣藉令不肖不遇明公猶將躑躅中原披倡小島秋
蛩春蚓不竅自鳴寧至與此輩較量身手挈競短長蘇
長公云周伯仁腹中所容迺王茂𢎞等輩彼哉彼哉鄶
以下何譏也不肖久已忽忘執事拳拳聊復緩頰盖此
之不虞抑又甚矣奉大教歸業已杜門息交抹殺塵世
柱史𤣥同莊生齊物是非臧否一切置之㒺聞倘天假
餘年沈疴退聴尚當奮勵六經摩研四始模二炎之矩
轍窮七閏之波流擘調于開元鎔裁于大厯馳驅于𢎞
正歸宿于明公婆娑一氏之言仰答非常之遇且以三
餘隙日綴葺蕪詞羽翼巵言俟諸身後彼呶呶者惡能
恣衷臆于九京鬭唇吻于百代哉信筆狂譚縷覼及此
執事者亮之秘之霜寒强飯自玉萬萬
　　　薦李能茂書
東陽李能茂者燥髪殫精古文辭今年垂三十尚碌碌
困諸生乍盛暑叩門出一刺袖中慷慨曰不佞茂為足
下懐此五載矣實以無因至足下非若禰正平之入洛
初無所欲詣而漶滅無所投也已又出一編袖中曰凡
不佞茂所為五載懐一刺于足下者以此夫千里一士
誼猶比肩矧不佞茂去足下僅僅贏二百里豈足下無
意乎某聞其言竊異之亟受讀卒業見其所為諸詩歌
類能脱棄凡陋五七言律體大思超時離時合七言古
頡頏未熟氣骨稜稜自雄五言古尤所偏長髙者可升
魏晉之堂平處亦不失王岑前躅他傳記酷放東西京
雜文錯韓蘇諸子往往矜局寡暢至啓事書尺縦横跌
宕贍縟淋漓肆筆所投多而益辦即嚇蹏掌許而花艷
爛發應接弗遑度其人才耳目儕流罕踰過者其持論
陷缺一世獨服膺執事亘賢刦不再覩奈何躬邂逅失
之輒以姓名紹介某于左右某嘗伏窺執事大集記執
事曩在燕于鱗子與六七公倡和時私相誓吾黨従㝢
内得一瑰奇士無論吴越必展轉遞報以為懽如某者
雖未獲追隨六七公後迺執事業以命之矣庸詎知執
事不遂以所望六七公厚望于某也以執事之厚望某
而某幸得斯士尚庶㡬一當其人且咫尺里閈中沾沾
嚮慕執事而某閼扼不聞是某不惟下有負此生并上
有負執事也夫知而弗舉而上負明公匪報塞之義知
而弗舉而下負李子匪𢎞逮之仁匪仁罪也匪義亦罪
也失一士而抱兹二不韙以行于天下是則某之所大
懼而蚤夜弗敢以寧者也伏惟執事據饋握沐之風流
于海外倘不以某言為迂為僭慨然接引其人覽觀其
業有萬一可與進授之銜轡䇿以馳驅使得夷于泛駕
之列某誠劣無似異日者且將緣是受上賞于藝林焉
某不任悚息待命
　
　
　
　
　
　
　
　
　
　
　
　
　少室山房集巻一百十一
欽定四庫全書
　少室山房集巻一百十二
　　　　　　　　　　　　明　胡應麟　撰
　　書牘二十三首
　　　報王中丞先生
客従婁江持雙赤鯉至剖之素書在腹封識宛然知葛
仙翁以是月朢日寄我者也新詩字字欲飛函闗紫氣
閬風朝霞自不當以漢唐凡格論嘗夷考古昔才人列
名謫籍若李供奉之長庚杜拾遺之文星典吏白舍人
之海山使者皆烜赫可徵迺其仙去之後間有篇章往
往不逮存日豈詩必窮而後工一躋通顯涉要津無論
欲界清都鈞有才盡之厄耶以今觀于執事而知二三
子之才不盡于人間而盡于世外猶之乎非才之極也
否則傳記所稱二三子之得仙有未必盡然者即如執
事一旦奉上帝御書為五城十二樓長將製作遂侔化
工異時續成四部于鈞天之臺萼緑吮毫蘭香和墨智
瓊捧研騰楮價于七襄耀文光于八極庸詎若長吉小
兒受帝命賦白瑤宫迄無片語隻詞流傳人代耶聞次
公小需次作闗西夫子便欲挂冠聚首之期逆計不逺
東方生所記聚窟鳳麟洲儒家者流每謂謔浪究竟得
之耳目間漢武皇而在今當無不與同時之恨矣晨起
值三青鳥海上旋敬附尺箋于五雲閣下
　　　再報元美中丞
不聞笙鶴之音又閲月矣瑤池大羅咫尺人世東南中
山弇遂與海上三神無異顧安得如費長房持葛陂九
節杖乘風馭雲飛入壺公白玉樓也厯稽古今才彦往
往見忌造物小兒羇旅窮愁疾病夭折悉是其常無足
嗟怪甚而戮辱不免其身何以故取精泰多取名泰劇
消息盈虚更倚互伏昊穹定數孰能踰之且秦漢以還
證道之士非童年屣脱室家遺外一切則壯嵗萍棲草
澤屏息萬緣彼其于世味毛髪染指便無復登真之望
固未有優㳺百順極紛華鉅麗之享于人間而又㕘峙
兩儀握悠久靈長之柄于物外者惟是執事江東望族
髫鬌青雲父子弟兄奕奕蟬冕重以文章之妙姬孔千
秋學問之宏威文六合兹又接引上元印心大道永漏
岱宗之籍長居建徳之鄉竊恐司命之君將愈益不勝
其忌雖然天以古今全盛之材縦執事矣則亦安能不
以古今全盛之算畀執事今而後即㝠㝠之中欲有所
簸弄顛倒知小兒伎倆不足當王先生一吷矣迺若一
時艷慕之儔稍覩末光頗聆緒論而人人自謂大丹可
得黄金立成端簡朝元刻期拔宅至以東南仙聖洊至
八百之多者應麟竊又以為未然夫升洙泗之堂不必
皆顔冉比唐虞之屋不必盡巢由故耼老著書惟吐舌
于闗尹牟尼設敎僅灌頂于文殊固知學者牛毛成者
鱗角百代接踵一士比肩不然胡喬松而後冲舉之證
寥寥楊許以還宗派之傳落落也臣之少也亦嘗妄意
兹途鋭情往籍既而屠龍愒日畫虎彌年荑稗未登蒲
栁先撥神明耗竭齒髪變衰深惟根株鈍弱運數涼蹇
馳驅不朽之場已為溢分覬覦長生之業切慮無階每
攬觀九命所陳時復三嘆自失何敢以蟣蝨規圖園綺
蟪蛄等夀昆騫哉伏惟執事丹臺之上屢賜手援竊計
髙真紫府之前或垂齒錄而度徳量力徘徊中宵實所
未厭故寧求觀于小道無使見笑于大方執事者將亟
賞其自知之明為復亟哀其自畫之陋也信筆縷縷不
任主臣青雀西来尚毋金玉
　　　　弇州書来云僕已辦兩青鞋作西歸津梁計
　　　　不意中道為易遷宫所邀然𤣥闗一竅大較
　　　　非異足下仙才也有意捐夙障従我㳺乎
　　　與少司馬王公
夏五附小狀水曹属車駕北征竟以原札返舍卧病衡
茆海内交知聞問闊絶燕鴻吴鯉河山邈如尺一之訊
久蔵笥箧乍者驟聞留都大司馬之命中夜躍然如執
事曠刼人豪即九州之長奚當一吷然而斯舉也生色
詞林吐氣文士即不為一身一家慶能無為盛世得人
慶也應麟仰藉寵靈株伏以来體氣漸平飲啄無害惟
世念益灰冷將移家金華窮谷中為石羊君供伐薪汲
泉之役惟是二親斑白下寡弱息旁無幼弟徘徊顧戀
未即飄然邇以丹元子告疲并聲韻蹔束髙閣竊懼一
旦溘焉為門牆羞因稍稍檢拾故所論著十數家災之
于木庶㡬楊氏之𤣥中間抉幽摘遐剔訛糾繆頗以一
斑自信即古人閎鉅之業未敢覬心較近日用修之鹵
莽差謂愈之属剞劂未完新嵗之春當持以奉獻也間
嘗竊謂文章學問本非二途無論左馬杜韓人皆淵洽
即六代唐初風軌具存自宋熈豐趣尚浸異迺一時博
雅尚有其徒𢎞正諸賢號稱復古操觚雲湧而咸以讀
書為戒至有晉魏以還茫然心目者噫是詎可聞于鄰
國也故不肖妄謂國朝文章之盛㡬軼古先而學問之
衰無逾晩季至于嘉隆𤣥談日沸即豪特之士崛起其
間而属辭者虞譏于堆垜多識者取誚于支離不有執
事出而挽之將恐兩家者言浸淫無極天不生仲尼萬
古如長夜虚語乎哉不肖夙抱此懐以時多枘鑿未敢
誦言今惟一吐于執事之前且巻而懐之以俟異世矣
六詩過䝉奨飾彌匪所安仲黙于鱗千秋一出即代興
迭王明徳方隆奚小子之敢覬覦惟執事不靳深教庶
㡬竭蹶趨之不一
　　　謝司馬王公石羊生傳書
卧疴京口兩辱手書厚徳榮施迥逾骨肉而鄙劣姓名
濫叨鴻鉅千秋百代快覩身前今而後所不以九死餘
生奮蹶竭趨圖國士于萬一非夫也南中閒局即本兵
重寄未足展命世才旦夕璽書趣召大拜樞衡稍出緒
餘膏澤㝢内俟三千八百功滿行圓然後拔宅紫霄乗
風玉清即仙籍中且將列銜無上區區人間世駒隙蠅
頭詎足㸃之眉睫也
　　　與大司寇王公
伏中褦襶名園留連浹日邃閣崇臺雕闌畫楣金碧熒
皇炫耀心目而荷颸蘭馥侵裾襲履松聲竹色盈觴夹
坐皆非復人間世往籍所志洞天福地類以浮艷過實
等之寓言迺今耳目覩記殆軼所聞矣六月之杪僅抵
故廬二親在堂兩孩繞膝青緗萬軸薄用自娱間有呻
吟大都倦逰所得加以藥物之餘意氣澌盡知大方壇
坫不足當一笑也伏惟晉秩南都崇遷八座國朝文人
學士度越宋唐獨名位逺却執事者實始兼之暇日登
鳳皇之臺揮如椽而引大白千秋著作將遂併廢一朝
不肖足疾稍瘳秋杪扶藜躡屫􁋧蹩髙牙快覩羽儀之
盛不知珠履末行肻一厠㑹稽狂客否也
　　　與王司寇論丹鉊諸録
客嵗三狀起居俱未獲垂報殊極悵悚豈鴻鯉浮沈將
大教奪冗未發耶自我公晉陟崇班蒼生拭目門牆末
士踴躍昌勝想像留都燕間建朱節震華鼓釃酒大江
弔古雨花鳳臺畔無論六代諸君即李供奉久擅金陵
王氣今且却步三舍區區孫仲謀劉寄奴輩徒豪舉一
時胡足道也新春伏惟台候萬福靈光一柱南極一星
撐拄照臨大千世界盖九州之内華封之祝有同心焉
詎直鄙人私慶而已麟自客夏病歸沈痼就平慈顔奄
背創深痛巨㡬不欲生深惟千秋不朽之權有海内鉅
公在冬杪倘能扶曳當擔簦負笈候命閽人計執事不
靳餘輝榮賁幽壤也病中檢摭稗官十數種生平佔俾
概見大都其半剞劂麤完尚多未備急于教削先此上
呈中間數􁘣稍稍舉正丹鉊諸録曩讀用修書絶嘆以
為國朝不可無比讀晦伯書則又絶嘆以為用修不可
無惜繩糾所得僅十之三因取厥義例増而廣之得失
是非方册具列不敢俾用修之誤復誤後人竊惟當世
子雲無逾執事故敢悉効其愚不知千慮之餘時得一
否雖然執事今方深入無諍㳺心太初談堯舜于戴晉
人譬猶一吷而况乎區區齊魏之爭奚異乎蝸之左角
也
　　　雜啓長公小牘九通
臘盡以家嚴命强起涉淮属徐沛運艘旁午鷁首復東
中途改嵗將觀燈于廣陵雨阻弗克仲春抵𤓰步晨渡
大江遙望金陵宫闕神爽翼翼㡬欲奮飛迺賤軀瀕死
之餘步履趻踔加以僮僕流移一水盈盈邈如天塹惟
是清宵魂夢恍忽髙牙大纛間比聞憑軾趨南中者日
以千計龍門之盛絶古今益嘆鄙人之瓠落也
　　　二
某於詩歌即結髪従軍大小百戰而僻處海邦進寸退
尺曽不足稱王夜郎擁衆扶餘而敢妄希壇坫之盛惟
近所著詩藪内外四編頗竊自信管中之豹盖生平精
力畢殫此矣昔楊中散著書以俟後世属當世無子雲
耳世有仲尼子淵殆庶㡬且附驥顯矧師友淵源未及
㳺夏者耶數朝計已卒業知齒牙餘論匪所惜也
　　　三
執事之于文章也前無昔賢後無来哲内苞函夏外徹
裔夷聲譽之隆尡耀存日亘賢刦中當無二矣迺天之
所為獨縦執事與執事所為迥異諸人者叩之所以或
莫能知也告以所知或莫能信也嗟嗟執事少陵氏之
在唐厄窮卒世當時齷齪餘子吾無暇責君如開元帥
如嚴武友如李白亦概棄且忽焉至元相國韓昌黎而
後始論定豈杜猶有待哉要以自信確然弗為時沮則
屈宋曹劉甫也業先自任矣
　　　四
𢎞正諸賢律詩寡合而古作時自可觀嘉隆諸子近體
偏工而古風㡬復絶響兼集其盛者執事外李何二氏
國初若髙太史亦庶㡬焉次公足稱具體此外非無名
世總之一技之長顧未易為學人道也
　　　五
徂春結夏往来燕吴閩越間得書經史子集一萬二千
五百八十四巻詩藥府歌行律絶一百四十二章名山
川岩洞瓌瑋絶特處足迹所厯又無慮十餘生平之㳺
弗壯于此執事得無樂聞之敢悉以布于左右
　　　六(来云蘭谿新酒碧于/泉一斗真堪價十干)
自明公之月旦行金華遂無處生活然尚據麻姑上㳺
將無繇皇氏伯仲故耶朝来驟得新評覺壚頭光焰頓
爾萬丈急呼竹林舊㳺浮大白三百澆之不知鼻端之
出火也
　　　七
金華三洞天朝真冰壺雙龍皆幽靚窅絶洞前産嘉荈
殊不下陽羨建溪已買田其麓刻私印珮之曰金華洞
牧羊君何時仙蹻乘罡風過此呼萬石羊起立攜手一
大笑青雲中也
　　　八
秋杪褁糧挈同志登金華山絕頂夜宿孝標紫薇岩慨
然念其人上軋忮君下刼悍婦終身戚戚無一日歡而
此山此岩遂千古為其有至國朝遇先生而名益爛焉
彼華林之黻冕惡乎在因以鉄如意擊岩石大呼劉生
姓名酹鸚鵡十餘觥林谷之間恍若有嚮而答者
　　　九
昌黎氏云揚子雲著書以待異世之為子雲者迄今千
年未嘗有兩子雲也僕未嘗不大笑其言士患不著書
或著書不能千年耳夫世有昌黎矣而尚為無子雲哉
　　　與王次公
仙舟過瀫不佞獲以年家子側侍笑言蘭隂之下淹留
竟日山靈動色白雲晝飛子猷返棹昔為雅談方之執
事殊有慚恧所乏者戴安道為地主耳吴使嗣還伏荷
手教麗藻素絲光照蓬室重以覆瓿之業仰託大篇匪
侯芭之素而過辱子雲之知蔑左思之才而濫冒士安
之賞即千載而下持以不朽寧獨一時知已感哉于時
輒成二律錄寄扇頭新春亟擬挟笈褁糧候公于匡廬
絶頂則復以舍事倥偬就道中輟俄聞副臬之拜側身
西望愈益神馳伏惟明公以命世偉才當右文鴻運翺
翔華省厯有嵗年日且大究其用于天下令異時屈指
我明豪傑有臯夔屈馬合而為一者非古今文人快覩
事耶豫章竒秀不啻九江雖蓮峰瀑布蹔逺旌麾而西
山爽氣日候几席暇日登滕王之閣揮如椽而引大白
昌黎子安有靈當局促三舍矣賦成見寄引領来鴻無
任惓切
　　　奉次公敬美
自去冬邦相丈来邑即懸企台旌過瀫為平原十日懽
中間抗疏乞休悵望彌日暨豫章迎吏至知疏上留中
輒又慶幸久之迴仙舟辱臨敝邑不佞曽不能奉宿昔
教也則何以稱北道主哉憶乍艤棹蘭隂登髙握手迫
晩言别情況種種神思欲飛執事念及斯時得無一為
悵然否尊使還吴逺辱手教恵貺駢蕃殊出望外酷熱
中展大篇讀之清風穆然襲我肺腑蘭隂瀫水再經品
題異時遂為勝地非特鄙人幸也感佩何可言何可言
車駕已至豫章江右諸公當復有倡酬之什伏計内遷
旦夕舟過敝邦更得于髙牙大纛中望見顔色尤私衷
所切計也喻使歸里敬附短章珠玉在前令人辟易無
論形穢伏惟削而教之
　　　與王太常敬美
婁江一棹載覿清光浹旬華館授簡飛觥窮日落月以
二先生為北道主而兩司馬為坐上客無論金谷蘭亭
不知郢中鄴下能専此盛否而應麟以世講之末濫辱
提攜渥聆𤣥教迄今追憶猶神動色飛于澹圃之間春
和伏惟道候萬福執事千秋大匠一代儒宗而永退盛
年棲心禪寂豈特名世僅見求之前代邈難等倫第神
龍威鳳終非藪澤中物昔右軍一憤逺引後世往往有
未竟之嘆妄意執事焚修之暇暫出𤣥闗俾㝢内蒼生
稍霑福澤旋復拂衣稷契巢由參合為一足稱古今詞
場一大愉快豈執事無意乎名園清適大篇竒句日益
繁富曩面乞諸題計俱脱稿萬希揮擲以慰渇饑新正
病卧未能走候輶軒専人代叩暮雲春樹神與俱馳
　　　報王敬美先生
客嵗束書北上摳衣龍門瞻望山斗十年寤寐傾倒一
朝至愉快也落羽南歸風塵眯目辱明公載啓𤣥闗進
之晤語中宵揚扢萬古若新第于時玉體違和未竟請
益西天阿閦隨見輒隠延平雙劍乍合復飛不無悵悵
耳行日承惓惓盛心勗以大業應麟自髫丱誦法古昔
窺豹有年比来屢奉教言彌復領悟于古則樂選歌行
近則五七律絶叩源推委具得體裁搆思吮毫時出蹊
逕當意所獨得神情飛動身世並忘南面王樂無以為
喻第犬馬邇来益苦多病竊恐力不従心遵道中廢為
門牆累非復淺鮮所冀執事終始造之乍漫與友人評
覈當代竊以𢎞正之才博于嘉隆而精詣未極嘉隆之
才密于𢎞正而統括未全𢎞正材饒于古即朱顧孫鄭
歌行時自可觀律則以獻吉為之而猶未暢嘉隆材殫
于律若吴徐宗梁近體各臻其妙古則以濟南出之而
猶未超故規雅道于儒門則廣陵才近體顓孫長興徳
隣卜氏昌榖子業古選夷清于鱗明卿近體尹恵仲黙
具體猶顔氏之一間獻吉聖域類湯武之未優必求神
化無方古今悉備詞人周孔藝苑唐虞長公一人而已
至如精詣則厯下武昌兼體則信陽北地而且絶出羣
蹊自建旗皷如迦文之後少林西来獨啓禪宗别開甘
露者執事一人而已同調犁然頗稱確論計門下燕閒
省及噴飯案頭也還山大序暨北上長歌統惟揮發側
身東望神爽奮飛
　　　雜柬次公四通
王穉欽不死可名才子吴明卿雖老祇作詩人二語于
兩君可謂千秋㫁案大抵穉欽才具過吴即詩文逕庭
作者而天授處勃勃不可掩吴才情藻繪皆匪王敵而
近體卓然名家由工力深至故也若吴自近體外諸古
風樂絶種種非長而王之五言律雖長公擊節稱善格
終出吴下則天授難以盡憑而人工不可不力審矣鄙
見夙爾乍聞執事兹評不覺犂然心醉以為王吴復生
亦當欵服而晩進深味兹言受益非眇輒援筆退紀之
并綴一轉語以聞執事將無莞爾而笑也
　　　二
乍齋頭覩鄧氏函史属辭聨類足逺繼扶風而近驂檇
李亦文獻之一徵也嗣讀其上編迺潦倒無所發明盖
下編先就且史才不易志特其一端故耶陳晦伯博洽
自居所著述自正楊外若經典稽疑數種皆淺隘不足
觀天中記尤僕所未解者類書之體有二匪博則精此
書既極挂漏又所輯皆凡近庸冗事以擬宋人海録彼
猶有意而天中何也
　　　三
李于鱗以詩鳴而唐詩選一書去取乖方靡闗軌筏陳
晦伯以學稱而天中記一書采掇蕪陋㒺裨見聞李序
説大自矜持陳篇名髙自標目良可作對往嘗疑詩刪
匪出于鱗乍始得之執事將英雄欺人或才識異軌耶
第李序雖持論過髙獨造之見尚足千古陳故一書簏
耳詩文意義多所未諳矧操筆自運而可責之然天中
類書捃摭故典本子見存亦何難辨而疎淺若是唐宋
迄今類書存者十數家得失短長大都等埒明無類書
而是編之輯殊為可笑蘇子瞻以五臣注文選俚儒荒
陋詎曰增足于蛇已耶
　　　四
劉義慶世説一書誠古今絶唱所謂三嘆有遺音者然
至執事伯仲始大顯長公序中四語得其神綮即令世
説自評無極此妙顧學人未易㸃頭執事復巻為之標
句為之繹遺恨無毫髪矣第前史藝文志臨川所纂尚
不下數種今一二存廣記中較世説霄壤不侔也豈精
力固盡此耶
　
　
　
　
　
　
　少室山房集巻一百十二
欽定四庫全書
　少室山房集巻一百十三
　　　　　　　　　　　　明　胡應麟　撰
　　書牘一十三首
　　　報左司馬汪公
應麟生長于越材質庸下行年三十落落于時顧聞海
内文章鉅公有身任千秋萬世之責者必摳衣引領冀
一趨其下風盖自燥髪迄于今兹猶一日也曩嵗浪逰
燕中每従一二兄弟捧誦執事諸大篇輒擊節服膺以
為丘明太史並見當代惟時執事方馳驅四方折衝萬
里㦸門大纛之下草茅禮絶不敢以姓名通既執事拂
衣東歸黄山紫氣咫尺相望日夜褁糧負笈庶㡬一登
龍門坐家母沈疴厯年日尋藥物盈盈一水奮飛無従
竊意大人君子棄置牙頬間久矣邇者喻明府坐中伏
辱瑤緘下訊慰誨拳拳且勗以青雲期以大業五内鏤
刻如不欲生古人薄感恩而死知已曰知己不易遇也
如應麟者謭才末學無異醯雞即有呻吟何足當名世
鉅公一吷迺執事以喉舌之尊山斗之重不遺葑菲采
掇芻蕘即握沐吐哺之風奚以過此此應麟所為徘徊
中夜神爽飛越于大匠之門者也應麟自少日厭棄舉
子繫心聲韻乾沒嵗月迄無所成頃因王次公聞問長
公獲當眄睐俯仰宇宙亟欲求知者明公門下耳迺今
賤姓名濫竽毫翰即未敢遽従國士之後生平寤寐之
思慰矣明府使便敬布腹心俚刻十種奉塵𤣥覽伏惟
俯賜鐻削終始大恵不宣
　　　奉汪司馬伯玉
自秋風起嚴瀨日候仙查既則嵗行盡矣知執事遲遲
其行以愛弟故也因束芻漬酒東下婁江哭司寇公于
弇園哭奉常公于澹圃瑯琊二墅風物宛然觸目劌心
靡匪河山之慼追惟曩嵗縹緲樓豪飲仲淹跋扈飛揚
而執事丰度頽如恬如穆如廣厦百間澄波千頃混茫
空洞了無垠際兩王公塤篪二美并合一朝明月並懸
髙霞雙映迺不佞嶔﨑可笑亦令㸃綴其間十日華陽
縦譚今古真宰上訴萬象欲新乃至改席良宵張鐙乙
夜名花異荈左右錯陳俊味芳羞先後層出子夜數闋
清商半部軟語冷謔時時間之神動機流阿平絶倒真
如大雪行山隂道應接不遑迄今眷戀舊懽庸可復再
衰草斜陽寒蟬荒笛一慟而外他非所云伏計執事俯
同斯念異日者青牛望氣白馬踐盟弇園澹圃真是不
堪重過也王氏諸郎君朗朗玉立瓌姿異質咸自絶人
渥洼丹穴之産故非凡翮下轅所能彷彿嘗試竊窺其
志慮庶㡬克紹前芳不僅僅朝暘天廏而已長公身後
属籍大篇以存者任歿者是在執事攬觀古昔文人類
多抗厲即國朝𢎞嘉二李雖開創之勲迨今為烈興起
之效邈乎未聞至同好相凌同名相戾尤藝苑之中膏
肓之疾復有生食其力死食其言者紛紛輕薄殆不忍
譚惟我汪王兩公偉度沖襟囊括海㝢如南岳青原並
收法嗣維摩師利互闡教宗一時善信稽首皈依就之
如雲望之如日且瑯琊才具之于濟上不啻諸葛之視
魏文而推賢竭誠無所容口執事年輩之于長公大類
青蓮之于工部而和衷合徳無復二心迴視李何往復
紛爭㡬以詞場化為敵國良可慨嘆夫于鱗身後長公
業任之矣長公身後匪執事疇任也曩長公存辱命為
傳兹集序仍玷姓名一么麽鄙生厠五六鉅公之末執
筆忸怩㒺知所措稍一搆思愧汗淫淫繼之雨泪簌簌
矣顧幽㝠之寄終不敢忘所冀大匠宗工不吝教我俾
仰藉寵靈下報知已萬一不勝大愿春寒苦雨日髙卧
太函中竒句新篇動盈箧笥幸毋金玉以慰遐心仲淹
比来安否仲嘉㳺道若何士能竒興勃勃晝持牙籌入
都邑作豪估夕擁燕趙卧狭斜鬚髯如㦸丈夫態殊可
念第黄四娘家滿蹊花木頗聞易主不虞冀北羣空耶
想像執事疇昔風流倐忽又如隔世矣中年後一作書
訊知舊傾逝離仳之感百端交集宛然衞洗馬度江時
狀曹子建所謂保玉體享黄髪良獲我心屈指當代賢
豪喪頽㡬盡伏惟執事為世靈光為時大老當今氣運
盛衰中國輕重詞場有無盖以一身係之萬惟加餐自
愛以上膺穹眷也
　　　中秋湖上飲歸柬伯玉司馬並元敬大將軍
東南之最勝者錢塘也錢塘之最勝者西湖也西湖之
最勝者湖心亭而湖心亭之最勝者中秋月色也以湖
心亭而當中秋月色而得司馬公暨大將軍為北道主
而又得海内名流十五六為之客而又益之以不佞胡
生之狂謬亦濫竽其間焉兹㳺也兹集也可謂才兼乎
文武而美盡乎東南事絶于湖山而聲光乎宇宙得非
千百年最勝中之尤勝耶夫泰甚者衰之候也盛滿者
缺之徵也惟尤勝于千百年之最勝也而造物者弗能
無忌矣而酗酒者弗能無譁矣而古人最勝之集屈指
于千百年而弗足者于是乎折足乎一夫而有餘矣夫
詩文書畫其體殊其用一藝則鈞藝道則鈞道不朽則
鈞不朽不足為則鈞不足為然而鈞之未有非其才而
至其域者也古之同學書者弗勝則去而為畫同學畫
者弗勝則去而為塑藉令同學塑而弗勝也下于塑而
可至其域者彼且樂為之何也彼誠樂于至其域而無
所取于蹈其名也夫詩文㕘天地闗盛衰書畫亦合神
明符造化東漢諸賢伯英子玉輩不以文易書東晉諸
賢逸少世將輩不以詩易書三目翁不以書貶帝虬髯
公不以書貶王曹孟徳不以書貶霸虞永興不以書貶
忠歐率更不以書貶孝褚河南不以書貶諍顔平原不
以書貶殉蘇子瞻不以書貶才黄魯直不以書貶節朱
元晦不以書貶道趙吴興不以書貶藝虞伯玉不以書
貶學王介甫不以書貶抝張思光不以書貶狂米南宫
不以書貶顛厯證古能書之名書于人果何負也而稱
彼能書又實匪不肖意也藉令不肖意而所稱又實匪
其人也湖山盛集觸目琳瑯家享黄初户饜大厯其孰
非詩而且文者至于書則不必人人能不肖所為舉公
瑕而獨賛之也猶之乎頌明公之武功而美戚大將軍
之文事也夫公瑕之詩不肖固賛之不啻口出者而彼
以為譏則僕于公瑕亦有所譏耶盖不佞有是言誠為
公瑕而未嘗為彼而彼以沈湎之餘乘鬨詈之後修睚
眦之隙報疇昔之故跳梁于湖光山色之間呶叫于朗
月清風之下使其林慚無盡澗愧不歇王衍無暇于清
譚賈誼屢為之太息盖自有中秋有西湖以至今日未
有若斯㑹之竒亦未有若斯㑹之厄者也雖然其人醉
矣甚矣而與較是非計得失是不肖亦醉也而亦甚也
况其始而怒號旋即創艾長跪乞盟者再指天畫地而
自誓者三皆金觀察沈侍御所目擊當其時不肖第付
之一粲而已而何所復芥耶以執事方酬酢衆賓事之
顛末或未曉暢其詳且使問之惓惓也故敢布腹心于
左右者
　　　與汪司馬
嵗杪戚大將軍過溪上肅狀起居計入尊覽首夏北歸
抵京口友人拉逰浮玉徜徉大江雲濤雪浪間遙望焦
先先生宅隠見鼇背猛欲移舟一登而風雷陡作竟為
同行所尼比至吴門問訊則聞翁避暑吸江之亭且匝
月矣一水盈盈坐失良晤悵恨不可言已附小刺景升
且冀仙槎迴日胥命嚴瀨迺闗門紫氣迄今杳然將取
道餘杭更如曩嵗耶朱博士以堪輿赴歙敬附八行俟
明春賤恙稍瘉躡蹻龍門用慰十年饑渴也前寄扇頭
詩極草草兹更賦七言一律薄展候衷伏希大匠鐻削
不宣
　　　報伯玉司馬
自餘杭别仙駕再宿遂抵金閶周公瑕健飯猶昔獨兩
耳聵聵甚已於嵗首辭謝一切謁者以先宜人誌出執
事大手筆也而不肖復通家累世誼萬萬不得辭因强
為書石適刻工沈幼文偶暇旬日鐫成神采斐然精華
奪目自詫暮年最得意書也新春方擬貢上搨成者百
幅適鄉人齎大教至云仲淹已即世矣十載同盟一朝
電露私衷悼惻何可勝言執事天篤友于際此故難自
遣第瑯琊洊沒宇宙寥寥砥柱詞場靈光藝圃萬古文
柄執事一身繫之即手足之恩勉為少割且仲淹學成
名立第五之稱亶足以豪而其遺文在箧孤子藐然微
執事而孰為經紀之此不可不蚤為計也僕比来舊殖
益荒間取樂府諸題一二擬議之六旬之中遂得十巻
已刻成并誌銘貢上此道蕪沒千年瑯琊一振今又厭
厭長夜矣不肖間得其意耳于古人無能為役也白榆
百八十章啓之旬月固霍嫖姚天幸實徼執事寵靈惜
不獲長公見之雖然日月逝矣後人螢爝微光藉有所
明不過容隙執事濫賞至以吴匪越班此非鄙人所敢
聞命嗟嗟夫豈直今兹千百世而下事已定决矣世儒
狺狺詈亞父鴻門之役謂沛公死天下寧無沛公迺自
漢距今未覩有兩沛公也千百世而後之于長公可知
也不肖近為長公續稿序讀者頗有阿私所好之疑夫
古今作者方册具存試厯舉不肖所列諸家㕘以弇州
四部二稿虚心易氣互見短長然後知不佞之語為不
慚而弇州之造為不易計當今㝢内惟執事首肯斯言
他非所敢必也若騷不埒楚賦不逮漢古詩不敵東西
二京則自唐以迄今日皆然不肖夙持此論當長公存
日屢發其意于詩藪中長公弗以為忤且非獨自唐厯
明而已建安黄初去東西京㡬何曹劉諸人製作已大
逕庭昔人論禹入聖域而不優謂堯舜之後復有堯舜
且猶難之噫此未易為耳食道也若夫體多總雜而間
涉豪麄格務兼該而時流輓近語必瑰竒而或傷浮巧
事惟竅密而小逺性情此弇州之大亦弇州之病弇州
之病亦弇州之大惟是初學讀之則茫無入手習之則
率虞捧心故不肖嘗謂唐之老杜今之弇州皆學人末
後一著非入門發軔所先政若汰其離而標其合則唐
人何渠能越老杜今人何渠能望弇州譬則崑崙為天
地之心九州之脊欲升髙極逺五岳三峨足矣始發足
而問崑崙鮮不僵仆中道者然惡可以衡岱廢崑崙也
况五岳三峨既陟其顛崑崙或可循級而至耶自弇州
伯仲之沒不肖每一吐詞捫舌輒止顧今日所以道弇
州即異時所以道執事抱區區之臆而不一驤首長鳴
于伯樂之前非夫也蘇文忠公謂言有大而非誇達者
信之衆人疑焉當今之世所稱達者舍明公誰耶近讀
老杜存沒詩悲嘆陡集因作八哀篇首瑯琊以識歿者
五君咏首執事以識存者雄飛北地前獨步弇州後自
謂庶㡬實錄竊以明公與長公一時並起無論文章殊
絶即人品度越古今要皆亘賢刦中一二創見匪可以
世代論也弇州抔土未乾而生前所素卵翼駸駸叛而
之他薄俗紛紜殊可鄙畏天幸明公以厚徳偉度鎮定
其間第恐更二十年前輩風流邈不復覩矣言念及兹
令人太息伏惟强飯自愛努力景光以對𤣥祜不宣
　　　奉少司馬汪公
客秋天幸瞻竚台斗于湖光山色間辱公倒屐龍門齒
諸國士而大篇日揭錫以千秋尤末學後生沒世之感
豈直鏤銘心骨而已婁江之行獲侍杖履遂得載晤兩
王公張司馬暢飲劇談皆非人間世所有函闗紫氣髙
陽徳星平原豪舉古今三盛事不旬月間咸躬遘之抑
天幸中又有天幸矣旋舟日小駐中途遂致相左武林
握手倉卒臨岐言念河梁悵惘欲絶不肖返舍後困卧
衡茆日尋湯藥馬齒浸長樹立茫然未審將来能以寸
尺慰藉盛心否公碩徳偉望大業鴻猷社稷華夷繫籍
輕重兹尊服告除海内蒼生喁喁綠埜寧終靳一出以
酬名世之責耶璽書旦夕南下麟雖病且憊猶能持雙
柑斗酒遲彩鷁于嚴陵歌大厦之章以壯行色也
　　　雜柬汪公談藝五通
何主臣將至慧月天人傳讀之神爽飛馳真使人有乘
查犯斗之興自昌黎毛穎兆派西来祖襲紛然至于獨
成一史總之不離子長故躅執事兹文躍出則前人撰
述併廢一朝不知後有作者従何措手耳
　　　二
辱垂示鴻篇古風蒼勁閒逺多得黄初意象視東西漢
温夷稍遜然無一語入梁唐諸人歌行步趨王岑㡬于
十肖五六五言律整而健實而沈絶句雅而沖新而峭
至七言律髙華儷密雄大精深千鍊為格萬鈞為字厯
下武昌真可鼎立為三而排律之愈出愈竒益多益善
又非吴李等班當議之王氏伯仲耳今五尺童子能知
公文而白首藝林者于明公之詩或未能悉窺壼奥明
公不鄙而令不肖評定之不肖不敢有所隠亦不敢有
所私謹粗據管窺以復惟大方萬一采焉
　　　三
大雅堂四劇雖文彩翩翩而精嚴密麗工極人間自當
為南音絶唱元人第長本色耳稍入紛華即闗鄭王髙
不無冗複之累視明公才情奕奕而峻潔清泠一塵靡
染者竟代寥寥何時更叶北音集長勝國使崔蔡三家
不得専門前世亦藝苑之賞心也近作十巻漫呈知執
事朝来且噴飯盈案矣
　　　四
近讀山隂徐文長氏四聲猿惟壓巻禰正平罵曹氏一
章佳耳中饒本色雋語矯矯不入南音細檢之字意亦
多複雜且用韻時有重者此勝國名家通病益以見執
事之超然非良工苦心故未易識也梁辰魚紅線足稱
本朝雜劇鼻祖豐而潔麗而清繁而不亂第本色頗為
彩繪所勝若浣紗則終篇無一佳語往往鄉社老人動
止供笑矣且執事水雲深處南北詞寫夷光少伯心事
委篤如訴而文極雅緻即元人煙波釣叟三舍不遑彼
不知遵用而自出諢語結案去為蛇足者㡬希徐四劇
自首章外木蘭差可誦餘亦庸庸門下皆已覩否
　　　五
白岳海内名區而舊志篇章遂無復致佳者當以執事
四律為開山祖也惟文亦然不肖十二章分咏諸勝概
頗為不惡方之盛賦恐不能馳躡後塵耳人旋附去須
大手鐻削之
　　　自歙歸再報汪公
奉違几杖炎沍載更矣追惟曩嵗棹孤航浮夜雪泝四
百灘伏謁太函之下執事倒屣而進之把臂談天扢揚
今古上窮羲昊中覈漢唐下綜昭代製作汚隆體格髙
下燁如懸鏡茅塞洞開爾乃升安昌之堂入髙平之幕
卧汝南之榻傾北海之尊無晝不㳺無夕不燕登山臨
水窮日落月誠生平之豪舉㝢外之極觀也瀕行辱長
者髙車餞别浦漵順流東下疾于乘飈迴望三天子都
不啻霄漢西風翹首黯爾魂銷惟是鴻筆大篇奎聨璧
耀衡茅之下日奉周旋九鼎萬鍾概無論矣仲淹溘沒
痛悼不勝㡬欲持生芻絮酒奮飛谷中且以其間摳挹
末光重修社事而病冗交妒行或尼之新春伏惟尊候
萬福盛徳大業富有日新𤣥貺特綏無庸賛祝慨惟嘉
隆先達喪頺略盡瑯琊墓木行且翳然獨執事崔嵬靈
光師表一代穹苞壤負岳聚川蔵文軌所通無思不服
盖皇王之烈匪霸伯之勲葵丘城濮咸在下風軻氏所
稱以善養人中心誠悦于今覩之桃花源紅霞千樹絶
勝武陵幔亭雲氣五色亭亭如車盖執事當兹春和景
明之候乘肩輿出郊遂挟二三門下尋厯舊逰簫皷競
前絲竹沸後寳釵旁列珠履錯陳西方南面曾無越是
座中太寧雅歌少㢘雄辯士能狂興故應靡減昔時第
桃葉渡江蘭隂隔水二仲翩翩又弱一個恐銜杯念及
時為憮然耳長君久客廣陵比復何似次君汗血異常
行且厯塊空羣蜚聲天廏矣大集剞氏迄工方掲日月
而懸宇宙奈何令鄙人一朗誦之偶值便翔起居記室
惟葆攝天和以膺遐算不宣
　　　報汪氏二仲洎獻于肇元諸昆
司馬公以文章命海内所謂五百年而一覩者迺二足
下以同氣懿親左提右挈更倡迭酬不出家庭而聲走
㝢縣豈三天子都清淑之氣蓄之千古而未洩而一旦
盡洩之峪中耶自二足下以字顯而求羊兩生措足無
地行且削迹避二足下詎惟驃騎之名第五不减即司
馬公命世大業安得如隆凖所云孰與仲多哉獻于肇
元兄弟並復佳否異時躡屫峪中觸目見琳琅珠玉也
　
　
　
　
　
　
　
　
　
　
　
　
　
　
　少室山房集巻一百十三
欽定四庫全書
　少室山房集巻一百十四
　　　　　　　　　　　　明　胡應麟　撰
　　書牘十四首
　　　報皇甫司勳
憶髫嵗過吴閶伏謁龍門之下冀瞻望顔色一奉教言
適明公卧病精廬掃絶塵軌即片刺無繇自達訊諸閽
人知河魚作楚旬月矣嗣是菰蘆之間率扁舟夜度盈
盈尺水夐若明河每長嘯臨風未嘗不竊嘆御李之無
自也客嵗遇周公瑕于燕市極口稱明公注問雅情方
圖謁姓名于左右而子鳴持大教繼至則司勳全集爛
然辱長者之垂施焉僻壤鄙生胡洊膺殊寵至于斯極
豈明公過聴二君子以不佞甕天蠡海而窺于雅道之
萬分耶不佞嘗僭謂五季以迄勝朝六代三唐流風掃
地𢎞正諸公鋭情復古要以振起當今可耳揆諸曩昔
恐叔敖優孟後世不無異同何者弟子髙師一著僅及
其師北地信陽之才不能越馬班李杜而詩文製作復
壹稟陳規則奔走步趨固已逡巡塵後矧時代所壓有
未能盡超者耶故不佞嘗以當今之世不可無何李而
尤不可無明公非苟為佞也明公菁英天授視三唐六
代殊自錚錚而業以功深境由𤣥詣語文則縦横自得
變幻従心語詩則色相盡空神情獨㑹試以司勳一集
上律齊梁諸子大厯十才髙者逾軼沈謝錢劉平者不
失隂徐郎耿即前人羣然復起有能增損隻字者耶生
平骯髒獨于明公傾嚮渴饑北鴻遄發敬附八行未竟
緒言胥之面晤
　　　再報子循司勳
王次公云千秋而下信陽北地容有廢興觀察迪功必
無絶響僕三嘆其知言若執事六代之文含沈吐任鑠
顔凌謝五言之律苞元孕起驟冉馳曾詎惟十得八九
㡬于毫髪亾恨且超乘而前矣故嘗謂何李除髙西漢
盛唐而不足者也執事江左大厯而有餘者也絶長補
短政爾相當今之為劉為吕不佞以為皆非也即散體
之文長句之律勢所難兼然所謂同能不如獨勝也
　　　報徐子與
元美蹈海黄金臺館閴其無人頃天幸明公上計明堂
一時諸子雲合景従華陽碣石間復為雋國第迴眎往
日西曹不無逕庭所謂極盛難繼耶不佞䠥躠蹇驢風
塵眯目三千里入長安僅明公日夜周旋差無憾耳惟
敬座中載奉談笑穆生醍醐周郎醇酎依依心醉寤寐
念之辱諭鄙言奬提泰過嘉隆𢎞正邈矣前修何敢以
邾莒之賦妄意代興惟長者不棄成言所謂蒼蠅絶塵
政自無妨騏驥南皮之㑹面叩不宣
　　　報張肖父司馬
車騎過婺城辱枉訊家君下逮小子属萍梗江湖不獲
従瀫水羣兒竹馬之後抵舍讀諭教拳拳彌感且愧明
公材兼文武任隆將相古今詞客力屈事功至明公迺
一洗之㝢内抽毫孰不仰沫壇坫之下願惓惓以雍然
一代謬借芻蕘豈過聴瑯琊愛忘其醜耶青衫上謁遂
承破冗過存大貺丘山逾切蚊負之懼偶司馬公訂期
三弇蹔别髙牙春深旋越晉謁不宣
　　　與吴明卿
不佞束髪習詩歌則聞㝢内有明公矣于時直以明公
齊驅五子狎主葵丘耳既稍稍習見諸君子製作集衡
而篇角之迺知明公材力固伯仲濟南而沈著森嚴雄
深渾麗句百鍊而字千鈞盖上自開元下迄嘉靖直接
杜陵五七言律者明公一人而已不佞少逰京師於當
代名家靡不接席至心所獨醉弇州而外惟是明公每
誦蔵甲諸編輒神明爽然為國朝詞場一大快第楚越
蒹葭美人千里無由縮地少奉晤言中常怏怏竊謂明
公亦同此懐當今左袒濟南十夫而九不佞時抗論焉
惟王次公所見略同自餘鮮首肻者計惟明公能自信
之百年而後公論迄定不佞其嚆矢耶詩藪三編近頗
行世辱長公驟許以為千慮之得汪司馬公亦以公心
獨見濫推摠之私衷謬臆廿載以還逢人囁嚅不輕吐
者比嵗沈疴枕席竊恐溘先朝露不得已出之中間數
則僭及明公聊用附諸隋和之末然非縁是以求知下
執事也黄孔昭過瀫水極稱注問雅情敝邑章生者頗
習詩景慕髙風鋭于饑渴且夙聞邑之方子嘗䝉顧拂
輒躡屩負笈逺謁門牆惟明公與進之
　　　報灌父宗侯
讀中州人物志洋洋乎鉅麗之觀也無論文章典縟班
范而下邈焉寡儔至采掇之勤揚扢之當真宗國之蓍
龜昭代之良史矣李何王髙等傳尤見執事精神所注
昔司馬子長纂史記而竒文特發於㳺俠刺客間至今
儒家者流恒誹其腹庸詎若執事極意表章皆學術才
華羽儀盛世之士也此書成而諸君子不相與愉快九
京以執事為地上知己者僕請任之不佞下里顓䝉甫
學聲韻管窺蠡測曽不足當楊氏之烏寜敢自附公家
之駿迺大教過情推挹至並舉中原豪傑責望將來公
所以𢎞奨氣類庶㡬追配古人藉第令一么麽海上鄙
生胡以肩荷也嵩髙二室不佞夢寐之中日夜覩之乃
今獲以童子當國士之知入洛之懐何能復已冬初䇿
羸馬曳長裾追逐羽盖於三十六峰之上俟孝王之園
雲花十丈登臺染翰與執事同賦之
　　　與黎惟敬三通
四千里入長安門冀得荆州一面耳乍傳車騎抵潞陽
瞻望踴躍亟擬策蹇衞馳叩行軒則連朝風雨妬之惟
寅見枉以長者邇讀鄙言謬相擊節有欲避三舍之稱
令人惶怍無地齒牙餘論一旦奨借至斯顧異時國士
厚知胡繇報塞孫陽氏佇足冀野馬羣遂空要以騄駬
渥洼無難厯塊迺不佞之駑劣豈其人哉裕卿往敬布
腹心縷覼願言需之異日
　　　二
西園盛集公豪興遄發浮白玉舟百餘醉中作二酉山
房四古𨽻咸稱竒絶僕楸枰藉公靈爽亦屢占上㳺同
座以裕卿大北為耽耽不平然莫能一籌難我也
　　　三
詰旦惟寅載酒肴拉公洎思伯裕卿在明同登顯靈宫
閣晴雪萬家縦目昆明太液間何異曾城絶頂二小羽
士風度迺致佳且善謳霓裳三疊公當蚤一振衣也
　　　報歐楨伯
片語壚頭遂成宿契髙陽十日逾越千秋而鉅筆鴻章
懸掲海岱即無賴南征未嘗不爽然自適也衡陽巫峽
之間魚沈鳥浮迺病子株卧一丘足音屏絶騶従自楚
而蜀蜀而復閩與武夷君酬酢厯嵗無繇致一耗于門
下至先拜大教之辱媿罪何言陸生行附致懸耿涼秋
躡兩青鞋訪公白下當令燕磯牛首山川色飛耳
　　　再報歐楨伯
諸集髙華秀朗世所共欽迺使事之工聨類之富綺而
不繁大而能化則自老杜外惟弇州伯仲洎歐先生三
耳仲黙于鱗名髙一代要以風格興象抵掌開元至綜
貫百家下上千古非其所務亦非其所長良工苦心同
調濶疎知我罪我斯言不易承秋深言返初服公赤幟
藝林方為海内所急胡能一旦飄然即欲南歸何哉近
舍西泠逺尋南岳大江風濤舟楫不易輕艑浙上無異
康逵僕病且憊猶能攜斗酒相遲溪頭為布衣十日飲
息壤在彼惟門下毋他圖焉
　　　與黄淳父
少讀五岳山人集私衷竊勃勃鄉往焉顧墓木已拱無
繇一把臂吴楓秋色中已復従子鳴諸君讀足下句曲
諸篇嘆曰勉之不死矣過金閶亟擬懐片刺卧齋頭縦
談千古属家君北行期迫無寸晷之暇頃嵗因緣裕卿
始獲通聞問下執事旋辱手札報以璚瑤古調清聲隠
映眉睫不惟恍覩足下且恍覩足下先君子矣中原何
李勃興詞流雲集而載籍極博未覩其人爰自尊君超
乘而出蟲魚科斗精研極索詩文縟贍雅亦稱之迺足
下天挺才情諸所結撰形迹不傍色相都空盖尊君鏤
金雕玉而足下初發芙蓉猶之光禄臨川各擅其美本
朝藝苑相承聲華奕葉者江夏之外耳目無雙矣裕卿
翩翩豪舉布衣之俠意氣難干獨推轂足下不容口酒
中輒稱足下往客金陵攜漢玉巨觥入長干東南諸曲
潦倒酣暢美人持箋索詩及書者數十輩足下手不停
揮俄頃成集逾令人寤寐髙雅垂虹亭月色萬頃何夕
維蜻蜓小艇放歌散髪同載而南也
　　　與周公瑕
憶従家大人謁刺門下不佞僅十齡耳于時瞻望顔色
竊以門下非今之人也古貌古心夐出塵壒當求之幼
安叔度間方今江左第一流宜無過者北抵燕中華陽
碣石豪雋如雲不佞猥以微詞為惟敬諸君賞識獨恨
無従接門下一談戊辰南返輟棹吴閶適門下受聘東
諸侯𤣥纁蒲輪為黄金臺上客秋杪載抵燕中亟訪寓
舍則風馭泠然出長安旬有五日矣竊嘆名流契合古
昔惟艱胡不佞于門下載世通家而齟齬道途若斯之
巧也已物色一二酒人咸以門下讀鄙作于管秘書席
上撃節咏嘆有可冠四壁之稱令人既感且怍門下三
十年藝苑名家迺不佞蚓竅微吟庸詎足當晉人一吷
而不惜齒牙輓推至此益信門下古之人而匪今之人
也自今以往僕固奮蹶竭趨期無負九方之盼而銜策
馳驅以終竟大恵所望于門下豈淺鮮哉吴使再南率
爾陳謝子循淳父計旦夕操觚聚首幸晤間一為寄聲
秋色吴楓臨楮瞻企
　　　再報公瑕
鄭文學以誌事及門牆漫枉側理數畨索書仲長統樂
志嵇叔夜養生二論垂省入矣憶與足下晤金閶迄今
淹冉六載吴越相距一葦非遙而音問濶疎茫如異域
乍冬計偕而北屈指過姑蘇首詣足下信宿天池登蓮
華峰絶頂歸拉幼于伯仲痛飲俠香亭却假吴娃雙槳
載足下虎丘啜茗千頃雲為别亦大快心事而春期迫
甚竟為二三仝人所尼踉蹌解維亾論勝縁抹殺即數
字不及相聞想像夜泊寒山江楓漁火一段旅人況味
今猶懣懣胸臆間瑯琊公歸卧祗園主盟斯道而足下
以古心𤣥覽左挈右提一代風流于斯為盛觴咏之暇
曽否齒及胡生耶彭廣文来知足下健態猶昔七十老
人篝燈夜坐作蠅頭細書終篇無一潦倒大似㢘將軍
飯斗粟據鞍上馬時何修致此矍鑠艶羨艶羨僕年甫
不惑老境已種種迫人聞足下内好尚未衰諸姬玉立
當御美哉周郎南面之樂胡以過也承春深㳺目湖上
桃花栁色念之令人奮飛計三吴奥區足下皆㡬殫厯
迺嚴陵仙都赤城二雁宕併不腆金華三洞天咸僅僅
咫尺胡乃靳此數百武令大川名岳不一漬周郎筆跡
髙秋涼爽作十日布帆計便足了此足下果有意乎青
鞋皁帽恵然南来則蘭隂之下尚有挈長生瓢負九節
杖以殿逰屐者毋若子猷之興盡也穉修才猷揮霍而
局促一氊唐人雜纂所謂窮波斯病醫人不識字措大
殊邈不相稱可笑第此君伶俜瘦骨日擁如花卧床第
尤似非宜天女維摩故自病中有宿分人匪羅什吞針
實難不見許旌陽炭婦耶渠極傾倒足下不惜齒牙一
為破除此障恒河沙界功徳也華陽碣石間諸酒伴比
来一一相聞否新墳宿草觸目友生惟敬夀承思伯子
鳴裕卿謙之先後作白玉樓客天留足下為吾黨中碩
果何時面孔相向臨風悵然
　
　
　
　
　
　
　
　
　
　少室山房集巻一百十四
欽定四庫全書
　少室山房集巻一百十五
　　　　　　　　　　　　明　胡應麟　撰
　　書牘十五首
　　　與大學士趙公書
長君至自燕中甫解装則大教發焉盥誦載三泠然金
石之音従天而墜而二錄緗縹互暎又恍然紬石渠之
秘而披芸閣之編也以相公執事端居廟堂密勿之中
萬方待命而不遺草莽軫念衡茅至于斯極即古上臣
休休吐握一饋而七十起者奚殊哉伏惟執事躬聖賢
之學負豪傑之才自蜚聲玉堂正氣直節已岳岳動海
内兹起昌辰握鼎鉉調元化運斗樞登庸以来三光順
序百神受職黄童白叟霑溉雨霖此大人正已物正感
格帝衷之明驗也頃窮邊小醜戕賊主帥負固重城奮
螳臂以觸天朝而日本兇渠陸梁島嶼襲奪我藩邦狙
伺我甸服東西二方亦孔亟矣執事聲色不動簡命元
戎授以方略不逾旬月叛黨肅清父子纍纍組繫闕下
若刲羊豕迺比者又聞平壤大尅羣倭䑕奔封豕長蛇
旦夕殄戮即公旦徂征山甫薄伐僅此繼見裴中令之
平淮范㕘知之懾夏皆下風矣不佞以通家世誼竊覩
末光隂受太平之賜慶幸曷勝自惟迂謬狂疎生彌寸
樹惟是佔俾呻吟贏二十載于古鐃歌鼓吹等曲竊覩
一班將追倣韓愈氏作為詩詞以鋪張武功揚詡聖徳
且俾天下後世采録民風參稽野乘者備知執事垂紳
正笏措天下于太山若此雖然芹曝之衷竊有獻于左
右夫統萬之平也固繇社稷之效靈廟堂之定策與夫
邉將之戮力逆黨之天亡亦以西倕諸冦玩弄我掌上
出入我彀中無復英雄之度故也今大衆解嚴人心懈
弛反側得亡有未安乎瘡痍得無有未復乎萬一䑕穴
餘兇規圖前事勾引羣冦中之饕餮者乘我無備出我
不意夤緣復入竊據為姦海内英雄藉之而起其憂更
有大于曩日此不可不為蚤計也夫平壤之尅也功則
偉矣顧巨寇方張詭變叵測懸軍絶塞主客勢殊樵采
易撓飛輓難繼情見勢屈何以自拔昔魏太武禽赫連
昌于統萬旋即罷歸定以殘孽招合燼餘更據邉陲㡬
為勍敵竭國之力而取之唐文皇以古今善將將天下
精兵頓安市堅城之下竟不能一抵平壤亡功而還至
宇文述滻水之事足為永戒雖繼絶存亡除兇伐叛堂
堂天朝王者之師非前代驕卒貪帥兵出無名者比而
二方故轍昭灼簡書草茅書生良不能無漆室之憂杞
人之戚執事方博詢㝢内石畫以興太平豈遂以不肖
為狂為迂也竊以當今之䇿西事已寧者宜速諭指邉
臣一切澡濯其前非而更張其敝轍行寛大之政養和
平之福開生息之源柔詿誤之徒收桀黠之效而明斥
􁧕于外詰戎兵于内俾士懐其安民㤀其敗庶瘡痍漸
復反側自安十年之後葆大藩滋更為雄鎮雖有狂冦
息其狡心東事之未殫者示以便宜戒之深入毋貪功
毋玩敵毋養冦而俾我大兵之戍遼左者多為之形援
四張其聲勢務令吾一身血脈呼吸闗通即有緩急辰
發已應使朝鮮之君徇行境上招徕其攜貳傾誘其散
亡彼腹臣心旅貴戚遺氓聞故主尚存而天朝為之規
復將掲竿斬木以剚仇讐簞食壺漿以逆戎陳然後出
吾兵之據平壤者樁其心發吾兵之戍遼左者擣其腹
彼欲去弗能欲戰弗角欲守弗固不半載而醜類之胾
懸于槀街可也吾誠若是則振古之功成善後之策備
執事所為上報主知下厭衆望者烜赫炳耀竹帛旂常
髙掲大書詎惟我百里光即垂諸千禩永永不朽矣以
執事之明燁如衡鑑而不肖一書生謬談天下大計至
此可為捧腹然古今載籍事有類此無慮數端則皆厯
覩其利病而不敢以無實之空言進也惟執事者熟詧
而審計焉倘萬一以為可采則國家幸甚桑梓幸甚
　　　報少宰趙公
企瞻垣斗載厯嵗時屬賤疾膏肓即長干嚴瀨一水盈
盈莫能鼓枻而東以庶㡬旬日之誨迺尊者之賜儼然
辱先臨之盛藻華緘煥逾九鼎感私謝臆殆將奉以終
身竊惟執事剛方之氣崒嵂萬仭鴻偉之度周暨八埏
㝢内蒼生若近若逺拭目繫心久矣兹留都蹔借天假
晝逰旦夕徵拜大廷舟楫函夏身係中國安危俾宇宙
東南千古生色詎惟婺人一方私祝私慶而已承弇州
晨暮聚首文殊摩詰二大士互説妙詮將遂令大地山
河六種震動若何令須菩提舍利弗輩與聞之首夏清
和南中多暇雨花牛首髙座諸勝日嵯峨尊俎間倡和
篇章動盈巻軸願一一致歸勒飛雲片石之傍為異時
靈洞山房増一卧逰公案也
　　　奉大司空朱公
鄭商行肅狀起居尋挾書北上日踆踆牛馬走中首夏
南還晤長公知福履方来不任私慶翁累朝宿徳一代
元老雖逍遙緑埜怡神太虚而鴻烈駿猷屹然與匡廬
南斗參峙大江昔人所稱身係中國安危殆非虚語應
麟忝收國士亦越十年碌碌塵埃亡一善狀属者稍欲
以雕蟲自見而幽憂疾疢日尋湯藥文園病軀青蓮傲
骨長康憨態孟郊窮愁兼兹四子合為一身無昔人之
寸長有古者之衆疾當今棄物自揣其尤落羽遄歸勞
苦徹骨叨竊洪庇遂煖桑榆圖書萬軸金石千巻蝸涎
䑕壤差用自娱且遁迹廣川長谷遂其幽深間以畊釣
之餘成一家之業庶㡬上酬教毓盛心生成大徳而二
親在堂旁無庶弟下寡弱息顧戀徘徊未便長往惟我
師相始終造之家君比歸自滇父子晨昏頂戴髙厚非
言所既明府使西附致犬馬新霜乍寒珍攝道躬為宗
社為生靈自愛不宣
　　　奉滕中丞先生
春暮蘭隂一瞻道範属樓船迅發悵惘迨今師碩望駿
猷昭揭寰宇宏才絶學振起東南兹偶以萋菲莠言飄
然岩穴青鞋布襪徜徉幔亭九曲間即考亭無能擅媺
前代何論東山謝公第海内蒼生喁喁旦夕恐神龍威
鳳終須一出以副霖澤羽儀之望非岩穴能久佇也應
麟於於越諸生最辱空羣之顧迄今幽憂枕席尺寸無
聞追惟曩昔國士殊恩慚汗浹背迺嬰疾以来烟霞泉
石愈結膏肓究竟未知面目何似或藉師靈寵得少以
著述自係千秋庶不負教育生成億萬分一耳春深藥
餌稍讐將負笈舂粮介武夷君伏謁函几于三十六峰
之下櫂歌漁唱昕夕周旋知龍門之不見拒也
　　　與王世叔通侯
曠覿風儀載厯嵗矣伏惟節旄金印坐鎮長淮芻粟如
山鯨鯢屏息社稷重臣當代無兩而偏工餘事漁獵詩
騷又且騁曹劉而軼韋孟豈昔人所謂天授非人力者
耶何全智獨稟也至虚懐樂道忘分下賢若禹周之據
饋吐哺則原嘗四子不足齒牙矣不肖猥以庸樗謬䝉
采拾中懐耿耿每遇西風何嘗不振袂長吟冀追逐三
千珠履晤對笑言于清油幕下至夜雪谿頭輒思浮輕
舠入剡曲一問安道故居惟是病廢以来班白在堂孩
提在抱加之賤荆淪喪半壑之外步武惟艱所冀明公
亮其疎節不以人間世禮法督過之幸之幸也説仲使
旋附訊起居主臣無任
　　　又
辱諭皇明詩統舊輯古近體僅六十巻稿垂脱而奔走
江湖以巻帙浩繁扃置子舍第五七言律自隨易惟效
使君偶覩稍命增入𢎞正前名下諸公什之四三凡耳
目所及概不敢錄慮或漏遺故也蜀中業已梓行君侯
下問惓切謹仍錄首巻以上惟俯為蔵拙焉
　　　報郭舜舉觀察
曩客武林一奉末光于湖上即單辭片語而古心古誼
令人如醉醇醪尋復晤對郎君喬梓風華交暎眉睫羈
懐旅況淘遣一空新秋拜命華緘副以鉅刻于時披誦
踴躍擬趨叩行館以罄宿衷則文駕前發闗外念之悵
然(闕/)　　　　行恍晤顔色丘山之恵既感且慚胡長
者昌歜鄙人至于斯極也不佞樗櫟散材志無廊廟謬
知當路跬步靦顔頃復自放丘園奄冉廿載而數膺家
難載涉風塵兹馬齒日衰倦逰彌劇加以髙堂八旬弱
息三禩病荆床蓐瘦骨伶俜而欲以青裙白髪塗抹于
五陵年少之前寧不滋其捧腹也長者垂神委篤漫爾
及之二詩少致仰懐并希鐻削蘇堤岳墓花事漸饒軒
車至止更圖握手以悉愿言
　　　再報舜舉
明公一代人倫千秋匠哲頃嘉隆諸老相繼喪頽詞場
尊宿指無多屈靈光一柱行且頏頡大椿以覆庇海内
寒士胡来諭之謙謙也名篇華什麗爾清新大厯黄初
縦横信手揭之座右日奉周旋附復不既
　　　與楊使君
憶二三君子結社都門時也執事實以大雅主盟其間
而不肖之獲従諸君子後則執事以通家子進之朝夕
坐隅揚𣙜古今摘剔瑕謬執事所為功徳不肖甚盛也
俄執事有滇中之命二三同志次第星散不肖亦以隨
侍還越每追念舊逰側身南望萬里之外神爽欲飛方
日夜以淮陽之召為執事祝迺聞執事竟拂衣歸矣瀫
雖孔道不肖故多病謝客無従通尺素以候起居曩者
稚修来邑私竊自幸可縁是一奉大教俄而此兄物化
竟爾中輟媿之媿之邦相丈至詢知道履萬福裕卿繼
来稱述近況竹林風致宛然猶昨江右山川比之京洛
故自不減第曩時坐中小阮竟属何人含杯之暇故未
能無念不肖耶執事偉望碩才上之當握管大廷黼黻
皇度下之亦當秉鐸一方鎔鑄羣品迺以盛年屏迹田
里豈造物者忌才抑固將用是成執事千古也執事無
苦丘明氏所稱不朽豈獨區區功名際哉後世知揚子
雲固百倍于當時知者奚以解嘲為也小詩一章聊當
奉憶并属邦相使致之
　　　報大司寇李公子安
於越鄙人跧伏草茅於當代鉅公鮮所知識顧自髫鬌
往来京洛間則伏聞執事髙風冀一摳衣門下盖匡廬
南斗之仰十禩于兹矣頃者邦相明府以舊知来邑朝
夕聚首揚扢藝文每屈指當今匠哲輒推轂明公不啻
口出因間請大集閲之恍然若入清廟明堂觸目皆天
球彝鼎誠希世之偉觀而藝林之竒搆也于時附驥之
思寸衷飛動妄冀一厠名簡末自係千秋而邦相遽以
校讐見委且盛稱執事廣心偉度靡擇芻蕘遂輒因明
府之言濫加次第自顧菲才陋識管窺一二無異醯雞
旦夕兢兢獲諐大君子是愳迺重辱使者逺將筆札副
以腆儀慰誨勤惓賜予逾越感恩沐徳鏤蝕肺肝伏承
嚴諭盛欲以俚語弁之巻端尤非眇薄所敢聞命夫文
逾左氏而徵序士安賦越隠侯而邀賞元禮執事固撝
謙亡已迺賤子之弗量其何假以自文涼秋具草印正
大方或仰藉寵靈獲以塗抹之餘玷名山之籍豈直惟
萬鍾五鼎榮莫並之不腆脞詞且日月偕永矣来鴻促
發草勒謝悰緯羅一襲絲布一端附使者西以竊比于
越裳之貢
　　　報陳京兆玉叔
陸司成攜大集至盥沐誦之如清廟朱絃華堂白紵沖
夷粹雅三歎而有餘音文則周鼎商彝隋珠卞璧古色
黯然精理瑩然亾絲微可瑕摘也古所稱和順積中英
華發外有徳者必有言亮哉乎不誣矣尺牘纚纚數百
言靡非肝腹至詩藪筆樷二序快哉公以千秋恵我也
公名篇鉅製流布遐邇雞林之徼捐金購募或終嵗不
能得片言鄙人顧未及請而兩得之公之溺愛鄙人迺
至于斯極而鄙人之庇藉寵靈懸諸日月不將與二序
無窮耶天尺樓詩草綴上二酉園遂得五言古一章并
心逺堂萬綠軒冡君所命皆成之一日者不佞之索居
而離羣也久矣惟大匠斧削焉
　　　與玉叔
僕嘗謂公雅量足以鎮一世髙誼足以驅千秋廣心足
以容萬夫虚懐足以傾四海無論當代賢豪聲氣輻輳
即韋布山林晩進末學片長寸善葑菲不遺達公之志
匹夫匹婦有弗與被吐握之澤者且引為已辜焉雖謂
公藝苑中伊周可矣洎公之晉而留都海内同聲莫不
舉手加額冀公立躋三事髙峙岩廊為文章吐氣而寒
素之流尤汲汲焉所望于大厦之庇可知也迺公則竟
以留都歸也豈道大莫容自昔固然耶將公取精造物
者衆而不能毋小阨于位耶將造物者故小阨公之位行
且大昌公之樹以永賴于千秋耶維是謝公不起蒼生
之望惡能釋然逮今雙鬂未蒼二屐猶健優㳺東山花
月間小適嵗時一旦蒲輪入楚終當出建掃除天下之
業而以其緒餘雨澤東南半壁俾人人以太丘庇我庶
明公素志為允愜而當代瞻仰為不孤哉夫雨花靈谷
之勝不佞往来方寸十載矣計且因公一縦其逰目方
束裝而驟聞公之促駕歸也夫安能無望于公之復出
也
　　　與吴大㕘座師
急足過蘭辱師俯念門牆將致大恵感戀之深淪浹心
髓亟欲叩謝薇垣属家慈宿疾未平每嵗之中暑候尤
劇坐是未克裹粮東下罪狀何言師名世偉才藩㕘之
擢越在疆場寧足為久借寇公地然臨安一郡遺愛萬
家兹者建髙牙擁大纛坐嘯其間湖山列庭雲霞属路
徵輸之暇時一巡行使錢塘士民嘖嘖稱羨此前使君
吴公也豈不亦快心壯逰哉雁蕩烟嵐六橋花栁數嵗
之中兼撮其勝師殆玉皇香案吏暫謫塵寰非復世人
也嘯歌成帙愿發郵筒涼風伊邇倘許以青鞋布襪唐
突干旌當買孤槎犯雪浪奉候于龕赭二峰之側江潮
千丈絶勝廣陵門下生老矣猶能従師賦焉
　　　報羅觀察
俞生至自豫章首出華緘副之麗箑蠅頭蠶繭清風穆
如公海㝢達尊震旦老宿俯視不佞辟諸一蚤一蚊勞
于何有迺不棄芻蕘先施草莽多方汲引慰誨拳拳即
有胸無心寧不寤寐奮飛冀執鞭弭于門牆之末惟是
小子狂簡不知所以裁之政恐太上之途非凡質鈍根
單刀可入耳鴻歸草勒陳謝新秋涼適擔簦躡屫候公
廬岳之巔雲屏九疊瀑布萬尋勝概大觀惟長者指示
以洞開茅塞幸毋曰㳺夏弗能賛一詞也
　　　報劉君東
頃嵗偕吾丈握手清源碣石間一别便如夢寐迄今十
載餘矣接大教迺知丈已髙尚不赴公車者久矣僕邇
嵗以賤荆淪逝株守一丘無復計偕之念意丈飛騰雲
漢摶扶搖而上九萬不謂亦同此懐也人世浮榮電光
石火區區蝸角雞肋何足論哉職方公集夙所嚮慕而
往時收録僅得數巻今大編勒成殊快仰止之私怡園
佳勝種種暇當如命作一記奉贈不敢負諾也令壻英
英玉潤足為後進中領袖而忻慕不朽之業尤為難事
亦吾丈翁壻之間意氣所注致足欽也詩藪一部中間
持論頗為藝林所許其國朝一帙首論國初諸公便以
職方公為領袖其時談藝之士未暇及尋也今俱為友
人攜去僅一部留杭者存而紙素漶滅以兄所必欲見
者輒附請教幸笑存之伏枕口占一律聊致鄙懐外新
刻一部詩扇二握方墨四函奉上病痬不見賓客者兩
月餘以公手札勉起與令壻相接粗糲匆匆不能留為
平原之飲異時丈或乘興完溪上之盟當傾倒十日以
竟此懐耳十指憒憒不復能作蠅頭書亦計丈髙雅不
復以世法相束縛耳鴻迫萬不一申既惟照亮
　
　
　
　
　
　
　
　
　
　
　少室山房集巻一百十五
欽定四庫全書
　少室山房集巻一百十六
　　　　　　　　　　　　明　胡應麟　撰
　　書牘二十七首
　　　報王承父山人
虎頭公大艦中邂逅足下不數語别去真若崔家摩勒
持匕首瞥然飛翔太空了無蹤迹可問此時僕恨不得
為千牛後身以紅綃累足下嵗杪鄉人迴忽將至手教
縷縷數百言怪渠何從值足下訊之乃知其人業醫走
呉㑹間得無足下賣藥青城後還訪崔家郎君驀與相
遇耶僕自别足下歸杜門塞兌人間事一無所問實有
如足下所謂三萬巻中老蠧魚不復出世者亦以邇来
大老相繼䘮頽兼之儕輩往往傾逝所可揚眉吐氣僅
吾承父一人舉足出門鮮可控告無論生乎吾前後起
之士如吾鄉李能茂楊承鯤英英上足僕素以大業期
之一嵗奄然同殯狐貉憶僕曩在京師與諸子倡酬齒
最稚末三十年来存者遂如晨星今開眼乾坤殆無故
物僕雖甫越四旬頭顱種種浸假作靈光殿遺瓦矣足
下眎僕十年以長樷林耆宿屈指能幾僕於足下惡能
一日忘也别来游道何似飲興何似痴憨何似少病少
惱少魔障否妻孥不訕詈否男女不啼號否故交厚禄時
時問遺不大落莫否鄉里小兒着緋騎馬揚揚巷陌間
自雄亦知震旦國有王先生不舉兩白眼相向否長日
坐蟭螟寄讀浮屠氏書老和尚舊公案頗有所窺將来
臨大事不至鶻突否幸一一明以諗我足下别諭僕詩
藪於前古甚覈廼國朝諸公不無阿私掩䕶當别為快
筆紀之僕宿根介戅不解逐影吠聲至於随人悲咲彌
所不耐所為詩藪一書悉是肝腹剖露隻字毋敢襲前
人前人藻鑑有當於衷必標著本書使之自見其有不
合即名世鉅公不復雷同汪司馬作序謂僕于于鱗元
美抗論醇疵時有出入無偏聽無成心數言真知僕者
居甞恐訐直獲戾信如足下云云人人能如足下者讀
此書迺生平大幸夫復何言且僕之談詩大都蒐獵往
代罕及本朝偶諸大家有相聨類間一染指不數數然
也足下目無往古顧每降心折節于僕此書至欲盡舉本
朝名流俾之揚扢此自足下盛意見推可耳當今之世
元美所云闤闠詩書人人大將僕雖有喙三尺何敢與
也頃為易使君所要選輯明近體詩凡二十餘巻起髙
太史季迪訖吾鄉東陽李生自餘存世諸公慮采掇未
周槩不敢録若已逝同盟黎祕監康山人之類僕俱纎
悉料理不使遺憾九京獨足下名篇傑句浩如烟海而
局於欵列無從措手王長公戯余仲蔚若幸健匕箸特
吾書太寥寥得無今日謂耶嗟嗟承父同心同調如足下
海内無多方與足下為太白殘月相望耿耿寜當以速
朽冀足下驟發斯言要令足下洞知胡元瑞方寸中惓
惓耳頃閲足下呉越游某子甲夢足下非常足下欣然
引滿賦長句以自快僕常嘆羨足下真達人計今聞吾
言當復舉大白百餘觥不爾不足為王承父倘天帝白
玉樓首詔胡先生或遮須界地主急缺須代後事便當
責足下足下幸毋忘吾言詩藪中闊略足下亦坐是故
也歐楨伯比一書所論詩藪諸篇與足下見推意大合
昔楊子雲草太𤣥俗物揶揄滿路逮百年之後桓君山
賞識則子雲者人與骨已久腐矣僕書未殺青王次公
從篋中胠得輙狂呌擊節稱善後書成小有異同而長
公遂以為竒絶無兩所奬誘咸出過情兹承父楨伯諸
君又遞相印可所遭視子雲奚翅什倍愧淺陋不足當
或致貽賞音之憾於来世耳足下别我十載間著述更
復幾種剞劂更復幾編僕甞謂足下崛起孤島自當為
一代布衣之雄唐之二孟非不矯矯然鹿門才偏東野
才僻並似非足下伍至近時孫謝之流𦕈無足論若八
面受敵一瀉千里成佛受記不傍他人竟當屬之足下
苐古今辭章軌筏具在屈騷馬史非必其才夐絶大要
天地間有此杼軸其人適當運㑹假以發之杼軸既彰
猶䂓矩既設後之欲為方圓即公輸墨翟安能外此故
以少陵太白之雄不免憲章魏晉者寜其材視曹劉鮑
謝弗如也下至近世秦栁之詞闗鄭之曲卑卑小技不
可不曰自開堂奥其才顧賢於李杜耶足下倔强自負
顧生平製作脱離今人可耳何甞能躍出古人若才力
錚錚破的飲羽則古人復興亦無能多難足下政不必
拘拘所見也僕月旦足下身後大略如斯足下其以僕
為阿私耶掩䕶耶瑯琊既歿㝢内寥寥英雄逐鹿之際
亷將軍善飯猶昔須叩囊底一決之果爾者僕請悉索
敝賦巻甲以從與足下掎角中原快哉萬世一時也足
下勉旃努力毋令老態逗漏為童孺子所窺宗子相云
大丈夫處世上之不能為飛仙周遊八極次之便當為
詞客横行千秋僕每咲此君失言疇昔道家者流羽化
尸解不知凡幾後皆展轉澌滅肹蠁無聞求其姓名邈
不可得與草木腐何異中間稚川𢎞景一二有聞自以
依附辭章故匪曰神仙庸詎若原遷甫白數公頌聲燁
燁塞人口耳讀其遺集如兩儀七曜光彩常鮮玩其成
言則風氣性情恍忽生動此乃吾所謂長生不老非服
食煉養蟬蜕鳥伸之謂也藉令宗生而在而聞吾言定
當俛首輸伏足下以為何如承春初北游齊代徴長歌
於僕以壯行色僕請為足下賦千二百言俾足下登岱
宗絶頂奮袂歌之海日夜出天雞亂號雲中之君紛紜来
下俯視齊州為九彈丸秦皇漢武胡足豪耶僕將於秋
首赴婁江為長公竟集事比時却過溪上載宿足下焦
𡨕寄究竟堅白之譚随挾足下卧朱在明江蘺館縱觀
女樂罄平原十日驩足下於時多乞烏程若下或隣翁
社茒柴數斛以醉我萬勿扁舟他適茫茫烟水問津無
從使烏有先生無是公更入長卿子虚賦也
　　　與康裕卿
八雁山諸詩伸紙疾讀一再過恍然與吾裕卿扶笻振
袂涉四十九盤之嶺東望巨海滉瀁淼漫金支翠旗仙
聖出沒以億兆計已而宴坐龍湫俯窺瀑布銀河萬丈白
練千匹飛流倒挂於空青石壁之間信兹遊之奇絶也
觀察公亭亭物表足下又矯矯霞外兩賢相得為山靈
成此盛觀良足今古獨僕於二君最善而又所居與二
雁甚隣迺不獲把臂同之得無復貽康樂之憾於来世耶
夜来睡寐中忽得百餘語遂用昔人夢遊天姥例作二
長謠寄足下俾觀察公於東南雁宕絶顛各鐫其一異
時足下結茒其上却躡兩青鞋過訪呼李孝光輩擊節
歌之勿虞兹山石裂也
　　　報康子
省啓知定居珠浦三面面山一面面野谷中竟日不聞
人聲清溪百畞飛流鏡玉恍忽浣花茅堂數十椽當山
谿之勝最㑹心處柴闗僅設八窻洞開白雲英英時墮
儿席屋後長松古檜髙矗霞表左右隙地雜蒔修篁杞
菊四時取其苗榦花實以療饑籬根繫小蜻蜓艇興至
出遊老妻稚子盡室同載得魚沽酒則叩舷擊楫歌滄
浪之章一醉篷底不復知東方吐白視曩昔曵長裾彈
敝鋏碌碌長安塵土中豈但羅刹之與梵天而已
　　　報胡孟弢
中秋瀫上握手論心登髙賦别暢劇一時致足樂也榜
人還得足下諸作悲壯雄爽飄飄有躡叢霄凌倒景意
僕病餘向戒作詩是日讀蘭隂四章酒酣耳熱不自抑
按援筆步武數亦如之雖玉樹蒹葭不堪照映以施山
靈不妨作苐一重公案也次公秋杪過蘭偶邦相不在
邑復值令先公忌僅作刹那㑹遽行僕賦六詩祖筵并
似足下解裝以来更有妙製不惜寄將恐邦相旦夕量
移音問遂難數得耳弇州公已入闗不復與塵世事英
雄逐鹿之際千秋大業方與足下勉之足下努力人生
不百毋更作良知見解耽悞嵗時也新秋與邦相山遊
甚適得詩若干草寓貞吉所能發興倚和乎裕卿近一
書至惓惓致囑足下故交離索念之令人慨嘆深不多
及
　　　報喻邦相
出武林即擬作雲間十日客而疾入腠理矣輕橈抵京
口之明日問醫服散而後知呉閶之夜過也意恨恨不
可言呻吟枕席間不覺竟成四絶然無繇寄足下緘之
奚囊渡江抵淮疾迺大作一卧五旬粒食俱絶奄奄待
盡及春始蘇想像足下兹時挾二三同調雕龍碣石躍
馬華陽飛觚振袂一日而屈千人甚適也不佞病後如
惠施五石瓠濩落亡所之視往與足下唱和時意氣什
耗八九矣方且慮以為大尊浮沉江湖恨不獲逍遙生
把臂濠梁商其棲泊耳得北来耗有天津之命殊為足
下神王髙牙大纛居東方千騎上頭建朱節震華皷循
行九河故道思禹功而咏明徳丈夫生平意氣差足一
吐蓬莱閣去轅門咫尺間鄉者與裕卿孟弢同登其上
飄飄有馭風遺世想三人信筆留題一時傳誦以為殊
作恨少足下和之今宦遊此中政可了此公案并前六
詩榜之楣間亦盛事也濵海白鹽肌理如玉以并刀削
之粲如雪霜太白所謂盤中水晶宜無越此紫蟹惟一
売外郛黄膏滿中遂無復肉二物美而且豐僕往留天
津朝暮食之聞足下是遷幾於指動然幽越路殊未能
浮一葦逕造足下俟秋風起覔錢塘枯枿散髪偃卧其
中厯四明呉松登莱至足下所轄而止今之天津又何
異織女津耶兹人生一大壯遊非足下不能啓余興苐
燕趙古所稱佳人如玉近寥寥不一覩而成都垂簾賣
卜者世杳弗聞恐支機石了不可得即得之無復能推
筭不若得足下詩耳在明餽米以足下驟遷無復將至
僕已往蒸豚與相易令渠更餉足下渠遂并掩僕他寄
詩藪奪之一笑
　　　與易使君惟效
僕之以蒯􁚩留滯清口也蕭然短褐鬱傺無聊若觸藩
之羊涸轍之鮒圉圉焉臲臲焉困亦甚矣賴天之靈邂
逅執事者軒輶實蒞兹土不佞以舊好提攜追随蘇蔡
兩君於玳筵之末操觚雪夜舉白花朝飛葢西園巾車
南郭遂令快心之事頓出於窮途極意之懽飜成於逆
境較諸平原之期而過之十倍擬諸河朔之飲而益以
千秋誠耳目所曠逢而古今之盛集也别来放身江海
日從赤松子牧羊窮谷中想像襜帷邈如天上身無六
翮奮飛莫能乍覩除目驟聞假重三衢中夜雀躍明公
以經國上材干城偉器而久淹侍從心厭承明兹剖符
名邦綰章劇地牛刀盤錯游刃有餘矧以江郎舊治棠
䕃蓊然過化之區何難速肖哉僕頃益自廢人外百念
灰冷萬縁氷消棄禮簡賢世所擯嫉即以公照臨隣壤
亦無能挾一刺以俟閽人惟是山川之勝方寸未忘俟
衢澗春深桃花彌望支笻躡屐覔青霞洞主較九枰石
室之中公於其時倘能却鹵簿減騶從憑軾而来一寓
目焉當勿虞斧柯之爛也
　　　報易使君
公之照臨鄉國也亦越三禩矣婺去衢僅百里而遙而
辱知如鄙人曾不能浮舴艋叩軒輶一接温如於宴寢
之暇大懼不恭之罪分無所逃迺長者不惟不以為罪
也而寵命以先之腆貺以副之懇懇焉懃懃焉布衣之
懽金石之契儼猶之乎十載之前定交之始也夫鄙人
胡以得此於公惟是雌伏衡廬閉闗却掃足不履郡城
之中目不識賢大夫之面為日久矣豈長者過知其戅
而大降其疎耶伏惟蒞政以来仁風四訖敝邦密邇尤
切見聞厯稽古為守者龔黄召杜惠聲廣布而風雅未
嫺元白栁劉潤色多方而膏澤未洽若我惟效使君兼
之無媿矣自清源别公離羣索處異時雄飲之態邈如
河山實以久在菰蘆不見偉人故也杪嵗桃花之約復
爾寒盟兹酷暑如焚未能覔爛柯之客俟秋風起當騎
石羊入青霞洞天三衢道中木奴萬個不減巴卭橘鄉
樹端有實大如斗剖之而四仙子對奕於中者其一頎
然而少擘龍肝於座旁即蘭隂胡生訪易使君而至也
　　　報李景穎司理
嵗杪持樵斧入爛柯方與負局翁決賭九枰於青霞石
上不意使君之過聽易使君也而屈威重以先之極禮
意以下之使人綢繆固結而莫能自解即以嵗事峥嶸
扁舟瀕發猶心旌飛動於太末之墟昔人亟稱與公瑾
交如飲醇醪得無明公謂乎抵舍後圖籍塵埃蓬蒿滿
目即欲如張仲蔚中開一逕且病未能迺車駕方賢勞
四逺日馳驅東西二越間而僕又索居離羣無從候闗
門紫氣計明公具悉於形骸之外也秋首為家嚴諭督
勉爾挾書二十載老明經䇿蹇驢冒風雪千里而入長
安固已委頓頽落而况以皮骨殘軀强顔塗抹與東家
年少子角麗昭陽殿下寜待識者然後胡盧苐有大不
得已迫之昔張子房駕言辟榖以歸今胡元瑞駕言干
禄以出歸與出則不同寓㫖一也縱筆繆談至此明公
得無大咲其狂耶郡志辱明公下委寢瘵以来素業久
廢僅舉正大綱及刋定紕誤數則行迫草草致上煩記
室檢入之以明公如椽大手即帝命修五鳳樓猶將成
之不日而况乎州里之乗何游夏能賛一詞也
　　　報童子鳴
得足下藏書目閲之所臚列經史子集皆犁然㑹心令
人手舞足蹈古今書目條例惟隋志最詳明馬氏經籍
考會萃晁陳諸家折以已意幾於豪髪無憾迨今得見
古人著述大都往往藉此至故家文獻若張茂先任彦
昇輩代逺無論即趙宋盛時宋公垂葉夢得家藏劇稱
宏富迺書目蕩亡一存鄭漁仲羣書會記三十六巻見
馬氏通考葢亦端臨會萃入已書矣今原書行世可見
僅尤氏遂初堂目一巻以説郛鈔録始末具存第其間
銓次蕪紊蒐輯濶疎如晁陳馬鄭所載羣籍南渡當悉
存世而尤氏所收十缺三四或漏軼過半有之又不分
四部而信手錯陳僕每疑非文簡之舊然陶氏當勝國
末年去南渡纔百餘禩且説郛特記全鈔於此目之下
不應偽撰明矣國初宋文憲博極羣書子集之流似非
經意近時馮汝言李伯華諸氏亦名藏書數萬其目考
見無從計巻帙或多足下若分門别類部伍井然當無
復踰此者足下久客三呉近日藏書更何氏稱最信還
具示不宣
　　　與朱在明
魯有大俠朱家氏甞手挈季將軍於虓炎之網而出之
今足下豈其苗裔耶胡興之暴也自足下起島上而士
争憑軾而趨風遂令馬䭾之沙與春申之阜岳岳相望
古今人顧豈誠弗相及也俾足下而當楚漢無論三千
珠履旦夕致之即竒計縱横於脱季將軍何有迺令俯
同羣卒日與抱闗擊柝者嚄唶夷門屠市中一念之令
人英雄氣槩都盡惟是荆卿漸離二三酒人輩如昔庶
幾少泥吾在明歸思邇聞當路竟以王官趣足下彼其
以足下難拂衣耶以拂衣難足下耶嗟嗟在明雪廊無
恙雲樓屹然盍歸乎来髙卧江蘺館日飲醇酎一斗和
離騷一章猶足稱夜郎自王菰蘆中安能俛首折腰作
賈太傳長沙面孔也
　　　又雜柬七通
跨蹇驢晨入春明門風塵簌簌滿面一青衫何物能造
爾許大惡業昨乗興擲付酒家卧聽呉姬歌楊叛兒劇
飲漏盡不復知城栁之啼烏也
　　　二
足下買麗姝平康里當復費十斛青琅玕耶江雲樓貯
此尤益泠然作真人天際想然何可不一致胡先生也
　　　三
足下過廣陵璚花觀謁后土夫人樂否腰纒十萬騎鶴
揚州無足論要當攬取二十四橋月色滿載而南期足
下垂虹亭上耳
　　　四
婁江含桃大者徑可半寸許色殷紅如靺鞨光爛爛照
一室中百蓏之甘殆無復居其右吾里中楊家果差足
當然時時作措大風味也
　　　五
足下所餉藤衣桂餅悉至陳心叔名疑是夕遂篝燈遍
讀之此君博洽可念當與晦伯並驅嘉隆間至於絶倫
逸羣故當歸弇州氏
　　　六
徴父西山八章奕奕神令其人已歿遺集當可致不
　　　七
足下今遂五男兒耶憶足下舉子長安中僕與諸公畢
赴湯餅㑹黎生以阿瑶字冡君恍然政類昨日不謂琳
琅珠玉盈庭頓爾僕三紀尚無復萌孽念之慨然
　　　與祝鳴臯文學
今年夏溽暑蒸人頭岑岑若五石甕恨不與足下解衣
散髪牛飲河朔之間憶爾時長安中伏天偕足下過某
勲戚貴人家惟敬仲修思伯子鳴裕卿少承謙之輩咸
集髙堂十仭八窻洞開層氷嵯峨如雪山離立左右前
後客坐其中儼入洞庭㸃蒼間大甆盤盈六尺一貯甘
泉浮碧桃朱李一滿貯青門𤓰五色鮮華瑩徹不啻瑪
瑙水晶平頭奴運七輪扇涼颸滿庭令人心骨俱冽酒
酣興發龍陽君振袂起歌髙氏小梁州詞妖姬年十五
吹紫玉簫相逐清音泠泠上屬雲漢俄洗醆更席俯臨
大渠樓臺倒影金碧洸漾芙蕖菡蓞矜妍競笑應接不
遑既則明月出於花間飛星流於木末琴瑟笙敔交搆
遞作恍忽遊廣寒聆鈞天迄今追思此樂懵然殆如隔
世事矣
　　　戲與鳴臯論手談書
快甚髙軒出郭輙拂拭楸枰傾遲於白玉壺中而柴闗
亭午了無剥啄聲也豈畏心過甚有託而逃耶殘雪疎
梅㸃綴籬落明窻棐几不受纎塵擁博山爇沉水憑斑
絲隱囊獨坐此時得一碁品卑卑王茂𢎞者㺯之掌股
之上追奔逐北千里無留行棄甲曵兵而不止即南面
王樂吾豈易哉公在扶餘國中當無復敵手沾沾一方
作草頭天子故自雄然何若佐命文皇䇿勲百世也呵
呵
　　　燕中與祝生雜柬八通
安石榴二樹可盆栽着北窻俟五月盛開胡先生戴砑
光㡌舞山香一曲其下何但絳英㸃頭當令阿平絶倒
不已
　　　二
金水橋偏見寫本北堂書鈔與購未獲賈人索值四十
千購得即馳送足下適煮羊胛已復爛足下食指動者
速跨東華門衛子来
　　　三
太平廣記近迺有刻本出晉陵談氏讐校頗精今六代
唐人小説雜記存者悉賴此書苐中間數巻全缺僅目
存首帙吾暇當與足下參互訂補俾此書復稱完璧亦
異代子雲也
　　　四
陳晦伯正楊援証頗精至詩文引用或㫁章取義或反
覆抑揚此自詞人所解而陳苐據紙上陳言格之恐用
修有靈將復稱屈地下
　　　五
蚤入燈市中購得陶氏曾氏兩雜説知足下雅欲觀以
累東郭君使者此二書鈔本僕所覩十餘無一善足下
讀之疑誤輙止乙其處
　　　六
乍過酒樓擁少姬彈琵琶樂甚甚思與足下共之一同
人趣赴朝貴約興遂颯然不可留豎儒敗阿公事迺爾
書報足下為掀髯一大噱也
　　　七
聞邢直指為足下買田濟上當去厯下生故居不逺新
秋煩足下攜彘肩斗酒以大白往酹其墓曰蘭隂胡元
瑞寄聲聞谷中有響答者以報我
　　　八
足下齊東生計想益就秋成在目異時學稼吾子雖尼
父自謂弗如何可以老農少也
　
　
　少室山房集巻一百十六
欽定四庫全書
　少室山房集巻一百十七
　　　　　　　　　　　　明　胡應麟　撰
　　書牘三十三首
　　　報梅客生
别吾丈不三載丈遂披青雲入紫闥以循良最一方又
不五載丈遂建髙牙擁大纛以勲名揭四海奇矣奇矣
大丈夫不當如是耶疇昔邂逅劉金吾座上竊窺丈虎
頭燕頷類班定逺其人而鬚髯磔張虬鸞飛動又與李
衛國所遇海客張公絶類迺今綂十萬背嵬縱横鴨緑
平壤餘威震乎殊俗將令日本豪酋如扶餘國中自相
戕賊而坐收一皷之效異日者旋師玉門丹青麟閣定
逺之封特緒餘矣世人譏薄文士往往謂鉛刀亡取一
割自近日汪張兩司馬稍稍破屈之苐彼非夙昔預期
要亦時適逄世未足大建詞塲旗皷若吾客生擢一第
曾幾何時而奮身投足委命不測之淵卒之算計見效
言無不讐舉宇宙至難之事運量掌上此其忠肝赤腸
雄算偉略寜全軀保妻子巽懦齷齪庸流可同日語惟
是公仗鉞登壇材官突騎雲集待命意且應接不遑乃
蓬蒿故人落落如胡元瑞尚往来方寸間何足下軫念
舊知久而彌篤也孟弢留滯齊東尚無来耗惟寅忠父
旦夕聚首差足為懽敝邑方生其人誠有致苐僕尚索
米侯門倘攜来燕市將竝懸枯魚肆矣拙刻寄頓中途
數種先上胥後令異日致之
　　　與錢將軍
湖光山色間稔飫髙情秋暮出闗迴首故人邈如河漢
每相思興會神爽欲飛縮地無從彌增悵戀計彼此共
之也明公雄爽傑魁之氣不啻樊舞陽長驅十萬衆横
行匃奴而興寄沖𤣥標韻神令又逺出祭征虜雅歌投
壺表所謂文武兼才世不一覩柰何令東南閒局久絆
旌旄間者度遼新命儼然重借將無益以胡生詩為左
劵也公虎頭燕頷自堕地業當封侯乃今建髙牙擁大
纛坐鎮右北平丈夫得志以殊伐報王家今代麒麟閣
何人苐一功努力努力胡生潦倒一經竟爾作東華門
落第舉子自是蹇驢上業債未酬長安米貴居大不易
嚴僕射憐才下士名滿天下豈不能營燕山尺寸地為
少陵野老作瀼西居耶
　　　又
山童偶過麾葢敬致八行何時乗興一叩公青油幕下
呼盧較奕度此岑寂杏花朝也
　　　與宋忠父
新都汪太學象先司馬公胄子也髙才逸韻翩翩(闕/)
中白眉邇乞令先公贈謚偕季方入長安楗闗謝客獨
雅慕君侯髙誼冀一望顔色龍門惟明公賜之清燕此
君伯仲皆奇雋尤癖游觀葢渥水之胎去凡櫪不翅千
里新秋計軒車衹役陵寢夙期僕紹介前茅偶病目旬
餘不克顓櫝奉聞倘獲殿輜軿得於金城玉扉中遍閲
羽衛典章之盛歸譚之不佞以當廣陵濤色即病軀潦
倒將霍然東走髙齋悉索大官餘饌為長夜飲矣
　　　報鄧逺遊
公方張樂洞庭之野而僕以瓦缶前鳴得無貽形穢之
誚於大方耶惟是木桃不投瓊報無自願足下振以同
聲𢎞以大雅𢎞嘉而後竟在兹乎如曰吾為魏公藏拙
匪所望於蕭傅也
　　　報林貞耀
樓船晤語懽極生平惜公冗方殷而不肖復為六橋花
事所驅放舟東下顧逺勤使者賫賜八行奬諭綢繆餽
贈豐渥而鴻篇名集罄發鉅公累世之藏不啻寶玉大
弓下賁蓬牖鄙人寡見謏聞即結髪詞塲所得僅如雞
肋迺執事撝謙已甚至欲舉千秋之業授以雌黄即有
胷無心逾切蚊負之愧頃復瑤緘嚴督慮以方命而蹈
不恭謹罄其愚衷卒業貢上間以管中之測跽請髙明
執事亮之教之
　　　報唐長公
不佞海濵豎儒也束髪操觚輙妄意䇿名藝苑之末而
技劣才疎無聞四十自嘉隆諸老淪謝以来無論二三
同仇邈如秦越即㝢内賢豪擅古今述作之塲如執事
者亦未能擔簦隣邑聆謦欬於大方誠不自意金玉之
音一旦跫然下於窮谷露盥披讀語語肺肝益以華衮
繡衾情文備極而且大篇把贈明月投懐妙墨逺貽清
風拂坐吁嗟長公僕何以得此於左右哉不佞自挾䇿
京華遭逢瑯琊伯仲定契忘年既而伯玉司馬晩收榆
社當時亦謬擬鵠刻一家蟬連百氏而殷憂疾病展轉
泥塗迄今齒髪變衰萬縁灰冷自分區區噪抹付之子
虚而况欲馳驟中原分途上駟如虞淵之逐日王屋之
移山自非夸父愚公疇不嗤其狂昧也明公光岳效靈
震旦應化人倫麟鳳藝圃騏騮當今壇坫桓文孰為二
廣而迺下掇芻蕘窮蒐林麓即聶生􁀙􁀙尚在鼓刀此
身六尺已允為嚴君有矣滄桑可變盟好不渝白首之
期矢於今日固鄙人之靡量亦知執事之罔遺也招遊
宇下神爽奮飛家累寓杭末繇遄發尊駕不日垂扺此
間净慈天竺諸峰日望彩毫發攄奇秀不佞黒貂久敝
尚能解付酒家當北道主人萬一執事念之
　　　與王參戎
聞麾葢將臨掃苔瀹茗以聆𤣥箸而風雨陡作令人悵
然旦日必期髙軒再過川原朗霽飛埃不揚大將軍前
茒所指即清道滌塵固屏翳飛亷職也園中緑牡丹盛
放若沉香亭美人見者心折車騎到日滿酌劉荆州巨
雅浮之
　　　與徐惟得使君
明公勇退急流不啻鳳凰千仭苐時事紛紛恐捉鼻謝
公至竟東山一出異時凱歌淝水勛勒旂常武陵洞中
桃花千樹皆門下優游日也不肖於明公稚齒通家而
中道雲泥聞問疎闊不意漂流江海獲奉晤言竊窺明
公如萬斛餘皇破浪乗風靡重弗勝靡逺弗到而綜理
周密經略縱横又如庖丁之刃肻窽洞中砉然犁然真
可謂曠世全材吉甫流亞至棲心溟涬脗合道初即留
侯赤松瞠乎後矣僕僕僕塵埃倦遊彌劇將擔簦鼔柁
訪明公於三湘七澤間獻嵗秋髙幸宿戒閽人毋閉闗
以謝越客北帆漸逺臨楮神馳
　　　與萬伯修中丞
一代龍門之仰飛動寸衷二十載矣何意髙牙大纛間
獲奉言教幕府容其長揖胡床拉以嘯歌撥軍旅之勞
規長夜之飲略王公之貴結韋布之歡目炙清輝神怡
妙論八珍溢齒六律爽心即平原河朔未及兼旬而桓
府庾樓足當千禩瀕行腆惠優渥濡及榜人荒塗大河
石尤四面塵沙夕起飄空障日妻孥對面杳隔異境行
路之難古昔嘆之迴望干旄益深戀戀計明公仗鉞含
毫之暇持觴北望亦不能無慷慨於臨風也舟達潞津
二三舊俠擊筑悲歌留連晨夕未及䇿蹇驢一入春明
門宗人行便粗致八行臨楮馳溯不盡
　　　與萬伯修
留滯都門索米為日晝夜思歸而十口纍纍故鄉天末
惟是明公仗鉞雄邉專制萬里驛騎車徒槩得以便宜
徴發迺不肖夙膺眄睐忝當國士下陳不揣敢冒假餘
皇自燕扺越俾窮途倦客髙枕而達故鄉即明公大造
鄙人衘戴沒齒矣戒裝晨夕敢布腹心
　　　柬呉生徳符
昨足下所云壇盞及俞仲蔚集借過刹那頃即返上鵲
橋之夜幸無他駕當拉天孫擊河鼔行酒終宴贈之雙
彩筆以當纒頭耳
　　　報唐長公
曩謁武林適公軒車見枉竟阻道途自門下養髙岩壑
僕亦旅食江湖即飛夢相尋而山川間之𦕈不可即杪
嵗梓人過雲間始克附八行於左右辱公報以赫踶字
猶未滅而蘇君嗣致大教娓娓數百言何門下注念鄙
人委篤真至至於斯極也明公經世大業經國大猷上
之當參峙木天黼黻皇度次亦當褰帷秉鐸陶鑄一方
迺區區小邑竟阨牛刀才髙見忌造物者隂實為之臧
氏之子惡能使公不遇也至百代之傳在彼在此必有
能辨無論耳目浮榮彼云亭封禪七十二家今皆淪沒
澌盡吾黨視之奚異蝸之左角耶華居新搆如曽城閬
風迴出塵壒令人恍然作天際真人想恨兩腋圉圉奮
飛莫能向夕扁舟挂雪造膝𤣥廬以平原十日之懽繙
鄴侯四部之蓄亦古今至快極愉也藏山之製月盛嵗
增雙鯉錢塘幸毋金玉蓬萍六載僅得詩二千什書二
萬巻差足自喜計門下亦樂聞之蘇君鐫刻之妙夙所
傾嚮顧片刺輙行如西天阿閦柰何已拈一律寄之併
上愽咲
　　　報張大參知睿父
斯生還婺城伏謁仁臺業附賤姓名一致犬馬尋挾書
北上至呉中而得室人之耗竊計老親在堂菽水晨昏
靡可寄者匍匐東歸扺舍而家嚴疾作不肖委身藥物
奔命巫醫二六時中寢飯俱奪坐是薇垣之下聞問闊
焉即十旬之遙百里之近無能削寸牘一候閽人知明
公地負海涵不深加督過也頃黄口病痬倉卒赴省歸
而三復至教九頓腆儀鏤結肺肝罔知報塞伏惟髙牙
大纛坐鎮一方比屋黔黎頂戴𢎞造苐恐司空龍劍紫
氣燭霄寇公之借徒厪河内萬一賴天之靈建節敝土
異日者元戎小隊載過婺中得從州民之後一望見上
公顔色則生平莫大幸也文仲累瓦編購之未獲所云
董彦逺葢宋人董逌廣川書畫二跋見馬氏通考近代
具存畫跋不肖甞一載讀之葢亦愽雅之士考宋史文
苑儒林並無逌傳啓中六事意若評隲六書恐不皆闗
係故典明公該洽冠世必洞悉其指歸鄙劣管窺胡能
隻辭為賛役旋附報並希指示原籍庶千慮之一嗣就
正於大方焉
　　　報睿父參知並柬文仲觀察
杪嵗平原之飲濡首渥肝窮日落月無論竹林諸賢即
朝穆之酲酣中山之暢洽殆無以過迺二先生並握驪
珠同紀勝㑹言言刮目字字賞心每把翫扇頭彩雲白
雪擊節呼盧等句令人兩腋習習乗罡風而上扶搖何
髙華奇麗一至此乎上元之夕載辱提攜遂為蘭隂瀫
水間無前勝事計兩公必盛有篇章垂之不朽楗闗索
居慨焉艮覿側身天末神爽飛馳
　　　報李本寜觀察
梁舍人座中周旋大雅迄今三十載矣兩司馬相繼脩
文嘉隆遺老靡孑遺者惟執事靈光獨峙砥柱江河一
代千秋大統攸集茫茫震旦不遂淪為長夜以明公在
也不肖疢病羅躬百念灰冷頃徳星臨照亟擬趣奉笑
言不意逺辱手書重之新厯古昔王侯先施草莾迺今何幸
驟於明公見之春分挐一葉東下謁軒輶萬松三竺間
馬齒雖長尚思努力鞭箠以追随六驥之末惟大教之
無吝焉
　　　又
軒車垂訪屬館舍􁀜臲未遑謁謝臺端夜来歸自湖中
適明公手教飛墜遂使窮旅生春清厨改色感飫不可
言雄篇妙墨當代無兩鄙人何幸一旦獲兩奇珍當與
觀自在真言同掲座右終身盥沐誦之
　　　又
公政務殷冗且四方之憑軾者紛然坐是不敢晉謁迺
惓惓方寸則靡瞬息而不在龍門也炎令方乗日袒跣
科頭匡坐丈室想像明臺雖霜威肅然或不無褦襶之
困適平頭持大教下臨重以佳箑文履恍然乗雲御風
晤真人於天際即伶俜瘦骨不自知兩腋之奮飛矣伻
旋附致犬馬容日躬叩領刹那之誨不宣
　　　報呉文仲
郡城邂逅旌麾旋有三衢之謁辱門下軫念故交客之
首座以一布衣介兩上公之側晝而華筵綺席窮十日
之懽夕而艷舞清歌竟百刻之漏髙陽河朔亟稱豪舉
槩之今兹胡足論也塵冗紛紜忽忽嵗暮得參知公下
示三什穆如清風方翹首来鴻而瑶緘飛墜捧誦佳律
髙華縝切如對開元大厯諸君良哉此會突兀千古矣
承軒車湖上之約適本寜亷訪手書同至春初買棹遲
車從於南北兩髙暢飲酣歌作生平快愉事也
　　　報鄧逺遊
扁舟晩泊禦兒辱公物色津門客之上座樓船盛集華
燈列前清吹夾路論心促膝旅况盡銷重以平湖朗月
千里若䂓逺岸長空萬頃一碧丙夜沉酣狂態逸發杯
斚縱横纓舄顛倒誠生人之劇懽詞苑之盛集也詰朝
解纜黯然魂銷執手故人時入夢寐既歸谿上一卧六
旬絶粒枵膓僅存喘息淋漓藥物展轉床笫秋深閉户
奄忽初冬二豎見寛稍稍起色老親弱弟聚首殘年仲
春買舟扶掖東下擬館舍小定馳遣一介聞問琴堂則
大教儼然先於窮谷長箋誨慰縷覼千言誼激肺肝情
紬金石令人馳望毛骨奮飛咄咄逺遊逸氣干雲雄才
絶世若足下者謂宜髙峙木天端居藜閣迺俯同羣倅
出宰一方拜迎官長鞭撻黔黎期會簿書拮据錢榖罄
折賢勞良哉獨苦苐尼父執鞭子弓問政古聖昔賢咸
親民事以足下碩抱駿猷何施弗合異時張皇循吏標
揭名臣毋使輕薄中庸交口亟稱騷人無用文士寡效
其亦可乎僕年垂知命蒲栁蚤衰即著述一念尚攖方
寸而晷短途長憚於驅䇿加之二三朋舊日益䘮頽將
鼓缶而歌鼓腹而遊為呉越閒人宇宙一蠧足下春秋
鼎盛努力前䂓砥柱狂瀾挽迴鴻造葵丘城濮狎主齊
盟是則不佞惓惓私衷匪敢佞也俸餘損餉即付酒家
重以口腹為亷吏累柰何
　　　報俞羨長
足下體中尚未佳耶久客逺歸加餐故應努力苐驕陽
作祟養盛以候涼秋何如素馨損惠即配天池取郭婆
新汲烹之作凌晨清供如足下云云以脂粉涴其澹粧
不可也一咲
　　　又
夜来素馨至今芳意未歇凌晨蒼頭趣郭婆汲新供上
當瀹羅岕擁少君啜之異時夢得樂天茗飵相迴易倡
酬之什播誦詞林吾與足下苐各賦一章何必減昔賢
風味也
　　　與俞羨長雜柬五通
詰朝煮茗摘蔬客何長卿張元春雕繪皆江東獨步須
足下攜大手筆来成小齋三絶也
　　　二
湖頭邂逅燕姞遂令桃花千樹片片欲飛樂事賞心得
之意外僕徃在長安許為薛素素作歌今迄未就足下
賈勇先登僕狂興陡發當繼作二百言許并一了都下
宿逋政恐造物小兒見嗔無賴耳
　　　三
郭外登髙即片石可觴亦為游人所據足下捫蘿絶壁
舉觴白眼呼吸帝座古今豪舉無越兹辰雲門天闕二
語尤崛奇入唐人座中當令元白動色
　　　四
小樓匡坐觸目琳瑯令人浹日留連竟暮忘去頃詞塲
百六江左風流零落澌盡一朝遇足下頓還舊觀
　　　五
𢎞正以還膚立成風古今學問之途靡復一綫昨過足
下髙齋圖書四壁皆手自校讐覺雙曈頓爾開豁須異
日買田陽羨朝夕過從足下作三萬巻中老蠧魚也
　　　報鄧逺遊
極浦層堤挈芳攬秀髙峰逺寺涉險攀竒加以天時朗
徹人境清真燕樂嘉辰牛飲長夜無論平原布衣即金
谷蘭亭詎當全盛哉湖頭把袂悵戀風流音徽泠泠恍
在耳睫伏想旌麾蒞邑簿書旁午轉盻舊遊倐成塵迹
能無夢寐飛越河山耶北上之期茫然未卜倘蹇驢業
債若戀寒酸執䇿追随軒葢之末並驅徐沛逹於蘆溝
亦震旦國中豪舉極樂事也
　　　與陸使君
濟上遘龔使君沾溉下風一二賴天之靈徳星巍巍照
臨東國應麟方旅食淮甸弗獲以青鞋布襪從州民伏
謁道旁杪嵗歸廬始遂荆識大懼龍門峻絶草茒一介
無地自容迺執事頽然屈千乗之尊隆三接之遇披襟
欵狎懽若平生即孟軻氏稱樂善忘勢古今賢豪殆同
一轍矣扁舟入省濡滯及朞春風載和專使馳候不腆
敝帚索笑大方惟明公之寓目焉
　　　報王恒叔
讀五岳游草覺撫琴動操之餘山谷皆響足下信奇人
然造物小兒亦何意獨縱杖頭若是僕犬馬四旬僅岱
宗一入眉目客嵗挈家逺遊將永别金華諸洞壑因發
憤走芙蓉紫薇厯探朝真氷壺雙龍窮極幽峭而後返
尚未暇寫之筆端閲足下遊記快哉十得八九矣何時
同蠟雙屐登金盆玉壺絶頂大呼石羊君也
　　　與王永叔
足下移疾還赤城桃花萬樹爛如蒸霞二僊娥出迓胡
麻澗旁攜手入天台洞中樂否見司馬子微為致聲僕
久厭塵囂何日謫期垂滿相與逍遙鵬背作八極遊也
　　　與蔡稚含
一别足下歸谿上聞問便自杳然追憶齊河邂逅不數
語揮袂真若西天阿閦國随現輙隱迺人生夢幻泡影亦
何處不然足下髙嘯石梁鴻篇巨製當令興公舊賦無
復金石聲春深謀一相過飽餐赤城霞色也
　　　報黄説仲
武林邂逅遂不獲以雞黍享故人今猶悵悵足下扺淮
大將軍有揖客顯重可知青油幕下觀棋往事恍忽如
夢苐小山樷桂無復遺踪跨馬郊原得無躑躅於西風
殘照也
　
　
　
　
　少室山房集巻一百十七
欽定四庫全書
　少室山房集巻一百十八
　　　　　　　　　　　　明　胡應麟　撰
　　書牘十七首
　　　報顧叔時吏部
昔在丙子得公鄉書制義讀之輙狂呌擊節以為自趙
宋以迄當今五百餘載士之殫精塲屋不可為量數而
盡削凡蹊超然化境神通游戲於八極之表者門下一
人而已載讀涇上諸篇總之髙處在古無上平處頫視
唐瞿令制義足傳南華浄名鼎立宇宙矣顧猶以公之
業聖於今而未敢必公之邃於古也已則聞公出而仕
以正氣直節樹朝紳已則聞公引而歸以清標特操振
閭俗至學術之富窮四部而覈九流私心之鄉往愈勃
勃焉每欲介茂卿通姓名下執事惟是慵疎玩愒片刺
未遑孰意公之過知不佞而儼然先之也毛子貞夫將
至大教副以妙墨貺以鴻編恍忽瑶華飛墜天際踴躍
披誦病骨欲仙嗟嗟執事僕海濵豎儒耳弱冠狂歌放
情丘壑即眇聞謏見罔異醯雞之處甕天迺執事方龍
躍鳳鳴奮乎百代而旁蒐草莽博詢芻蕘真至委篤過
情乃爾將泰山渤海必茹納涓涘以自成其大耶劄記
諸篇超超𤣥詣尤匪近代淺識所窺不佞甞竊謂不朽
二途咸勃興於𢎞正之際而得失瑕瑜大都等埒古道
問學以尊徳性而今也問學廢於徳性之尊古源實學
以著文詞而今也實學䘮於文詞之著流弊逡巡致談
理者上不復知有六經而談藝者下不復知有六代此
其漸庸可長也執事偉論欲配周朱於大享而續黄陳
於正聲規模思度𢎞且逺矣千慮之一幸附髙明砥柱
狂瀾惟公自愛呉鯉溯流匆匆勒謝小詩四律小刻百
巻惟大方削而教之
　　　與顧叔時論宋元二代詩十六通
病中毛文學過溪頭首出大教亟伸紙疾讀之清風穆
如沁澈五内不啻枚乗之發陳琳之檄矣公偉度沖襟
苞舉六合而獨虚懐於鄙人大觀宏識殿最百家而獨
注念於宋元諸作者豈其不得中行下思狂狷耶要以
芻蕘弗遺流壤靡擇政所以自成其大耳承欲類集古
今諸詩自蕭氏之選馮氏之紀以及髙氏之彚李氏之
刪悉加訂定而旁擷兩宋勝朝都為一集誠不刋之盛
典苐時代邈綿篇章總雜即未易嵗月訖工且竊窺公
之用意片長必采衆善畢羅大小各因其才盛衰不沒
其世非心公量拓鑒徹裁精詎容輕議僕醯天蠡海學
步前流目睫之譏徒貽来哲公言逺矣未敢聞命也迺
劉氏詩統寤寐頻年公既索諸蜀中冀可必遇獲覩之
後或當參其類例有所建明削鐻大方庶幾萬一何時
孤帆夜雪乗興延陵晤對𤣥亭縱譚奥眇以十日之工
定千秋之業亦古今至快劇娯也寄至元人諸集格致
風尚咸有足觀而若倪若陳之外藝林之中杳無識者
以今核之其中寜無一二追逐唐餘者耶此彌足徴公
逺見非逐人悲笑者流矣辱委稍加評抹印證宗門宋
人詩話數種檢摭如命伏枕岑岑未竟傾吐来鴻迅發
嗣致願言
　　　二
辱諭韓栁元白諸家皆大方材具也昌黎五七言古及
東埜倡和諸篇窮竟筆力司空圖謂掀雷掣電撐抉天
地之垠信矣而揆之昔人則和平温厚之義缺焉李賔
之謂為角音似也至近體卑卑不離中晩寸步氣運所
驅即以退之材力蔑克挽回而今人以咎温韋李許舛
矣栁州古選自是陶韋正脈正聲亦亟收之其近體精
工之極迺所以不如大厯諸人髙氏之不取非無見也
樂天信手縱横妙思溢發唐謂人才之絶允矣不誣而
淺近膚率詩家所忌什九蹈之微之才不如白力不如
韓致不如栁通較中晩人才三大家外劉禹錫為最優
惟中山諸律絶元和巨擘首藉此君而自劉之外又僅
元差足配白故一時竝稱耳宋大家王蘇黄陳介甫步
趨唐人小詩絶句時足亂真而近體劌思求新遂肇坡
谷門户長公俊爽瀾翻歌行時覩合作而近體龎雜詼
諧雖老境參横至貽誤學人尤有甚於白者涪老一代
自居其詩苐得杜之拗澁偏枯而沉雄偉麗無萬一焉
不知舉世胡以茅靡若是是時坡既武庫矛㦸不厭衆
心而陳無已輩又皆出谷門廡且師法歸之杜氏見以
名髙宜海内旁無異吻亦古今變革大限也陳雖出谷
而近體邃密精嚴深造自得匪三子流總之以才具言
則趙氏之稱大家故當四氏政不必苦校其詩若梅聖
俞之學唐陳去非之學杜皆錚錚躍出庸詎可以宋槩
耶南渡尤陽范陸時號大家而才逺出蘇黄下詩率唐
調寡而宋調多至永嘉四靈雖跬步不離唐人而調益
卑卑才具瑣尾無足論矣元之號大家者虞楊范揭而
前則趙子昻後則楊亷夫數子而其才咸窘邉幅詩亦
粗具膚響若唐之空花水月杜之萬户千蹊槩乎未之
有聞迺元調較之於宋則於詩差近而自諸子外傳於
今世者類有足觀振起國風之一漸也諸君子集惟延
之曼碩未覩自餘僕備有之暇當一一評訂印正大方
苐非公鮮不以葛藤誚僕矣
　　　三
正聲不取垂拱四傑誠為卓識惟排律駱賔王蓬轉俱
行役一篇不在二庭歸望下王勃滕王髙閣短歌足為
唐七言古壓巻以繫序末不及收耳此外盧駱長歌例
不一載自是正聲皭然家數品彚固並收之廷禮非憒
憒者後来仲默論出要為另一宗門于鱗和之苐非所
以論正聲也
　　　四
葛常之云太白不取建安七子而少陵亟稱垂拱四傑
七子固兆端綺靡而王楊盧駱亦詞人之小巧者耳此
正論也而非所以論太白少陵李氣㟁髙拔故持論常
輕又篇名古風挾風雅以令曹劉不取固宜杜意度包
含故立論多恕又篇名為戲憤輕薄之訕前哲亟稱有
故夫李於杜猶然不滿而杜于髙岑蘇李富嘉謨孟雲
卿皆什九見於題咏矧王楊盧駱輩耶(李邕蘇源明/見杜八哀)
　　　五
篤而論之四傑固以巧麗為宗然長歌婉縟上繼四詩
近體鏗鏘下開百世其功力匪邈小也自五言律掩於
沈宋王岑七言古掩於少陵太白後人展巻忽之不思
陳隋極敝之後非四子草創厥初盛唐諸公能遽抵妙
境至此耶迺其萬言一揮滔滔混混恐陳思而後賢刦
中未有過者總之才情富而氣格卑駢儷工而典則逺
故視李杜韓栁四家聲實懸遜要之長處不可盡誣也
(楊用修以杜韓于王猶地上老驥/不能追雲中俊鶻亦偏見未足憑)
　　　六
髙氏正聲一部其評批朱者在不佞未冠之前墨而楷
者亦曩時鄙臆也今以較之去取往往異同惟大㫖差
不悖一人之見且爾况上下數千載乎憶近某公選集
唐詩自序云品彚之博而尚有遺篇正聲之嚴而兼收
劣製殊有味乎其言即今正聲所收劣者大都十之一
而所遺佳製無慮十之三品彚所收劣者大都十之四
而所遺佳製無慮十之二所繇然者唐宋選詩國秀英
靈極𤣥間氣皆漫無倫次鼓吹等集尤為可嗤周氏主
裁方氏主格率泥一偏僅唐音粗備一代而簡擇未精
蒐輯未廣至庭禮二編庶幾十得八九矣而時際國初
元風未滌兵燹之後載籍多湮耳目所羇故難盡善也
僕異時肺病少蘇或當循門下教㫖取王楊韓白諸百
家唐集遍閲之益品彚之遺而大芟其蕪雜損正聲之
劣而畢聚其菁英此則工力差易而僕亦自計足辦者
書成之後門下更一揚扢之唐諸作者當無遺憾矣顧
丘陵川澤因之髙下易耳新寜草創非超世之識未易
云也
　　　七
僕甞欲竊取明公之意倣髙氏所輯為古今詩彚一編
以漢郊廟鐃歌洎諸樂府為始音十九首洎蘇李河梁
兩京雜詩為正始陳思李杜及明王元美為大家曹劉
阮左潘陸陶謝沈宋王孟及明髙李何徐輩為正宗顔
鮑庾江錢劉韋栁及宋梅陳明薛王呉張輩為羽翼隂
何徐庾及南渡范陸勝國虞揚明皇甫昆季輩為接武
王蘇黄陳北宋諸人為正變陳隋晩唐宋季元末諸人
為遺響而旁流閨秀代録其人似亦足備詩家一公案
苐其工當以歴嵗計巻當以近千計帙當以近百計恐
非一舉所能就一人所能任徒付之一胡盧耳以明公
之度甚逺思甚公也姑録梗槩以俟異世之同兹志者
　　　八
汪司馬伯玉嘗屬僕選古今詩以三百為祖分風雅頌
三體𨽻之凡題咏感觸諸詩屬之風如太白夢游等作
是也紀述倫常諸詩屬之雅如少陵北征等作是也贊
揚功徳諸詩屬之頌如退之元和等作是也意亦甚新僕
時以肺病不獲就緒今司馬公已不復作言之慨然以
其㫖不廢宋元有與公相發者聊為一拈出之且以俟
後之君子
　　　九
讀宋髙僧詩選乃錢塘陳起編輯文獻通攷但有九僧
詩集而絶無此編今攷其前集一巻正九僧詩也自希
書迄懐古瀛奎律髓名字次苐悉符方氏所選諸篇咸
備兹集知律髓所據即陳氏編也惠崇九僧之六佳句
致多尚存總龜警䇿一門如露寒金掌重天近玉繩低
隂井生秋早明河徹曉遲無慮數十今皆不存惟河分
岡勢㫁春入燒痕青數首而方氏所選亦僅此一二篇
注云崇有佳句為圖詩殊不止此當續攷補入之自餘
律髓所收往往具載即所據是編可見其後集續集數
巻宋諸名僧道潜祕演善權惠洪大都無遺漏者苐以
惠崇諸警句十不存一而題鷺清字五言律妙絶亦不
録其他散軼庸可勝道惜九僧原集之遂亡也
　　　十
此編必方氏所據選本道潜風林驚墜雪雨澗咽飛湍
又祕演諸人所作往往槩見集中僕甞謂僧詩無唐宋
欲取六朝道猷等作迄於元止(来復宗氻/皆元僧也)彚作一編力
既不勞而傳亦可久暇當印正於公耳
　　　十一
此編題錢塘陳起宗之稱宋人而通考止載九僧詩集
近閲齊東野語十六巻論詩道廢興云某某咸以詩語
被禍而刋書陳起亦在禁錮之中迺知其宋末人也此
書抄録即印本廢久公何自得之或以畀好古君子并
唐僧𢎞秀集合梓之題曰唐宋詩僧集豈不愈於近刻
鼔吹草堂等編耶
　　　十二
倪元鎮詩之於虞揭四家正猶其畫於趙黄王呉四氏
清空簡逺纎壒不侵而天趣超然在勝朝殊不易得惜
元人繪事特重今時而詩律無稱述者此老復以迂潔
蔽之故世徒知其人與其畫而篇章一付之無是子虛
非得公此編檢勘即僕且失之久矣王叔明詩亦間有
可觀同時潘子素等惜集皆不可得
　　　十三
王長公云倪元鎮筆如風女兒灕凝長袖晉人所謂張
茂先我所不解政此類也世人評書迺稱其逼近黄庭
何耶余以元之擅臨池者比屋而詩得孟韋遺韻獨元
鎮一人特才具不多渭城而外無復他曲耳今倪畫海
内酷尚書亦時時見重鑒家迺其詩既不為當時所予
今知者益復寥寥豈迂潔一端取名太過亦造物所忌
致其篇什無稱耶漫書此發門下一噴飯
　　　十四
寄来諸集陳衆仲爽勁鮮華然一誦興象俱徹詩所以
貴深婉也周衡之不知名其集殊有佳者管𤣥皞如管
中之豹時得一班惟黄氏厯宋至元世有吟咏而無一
足發悟之時義大矣哉僕收書凡勝國遺編遇則録之
不復較其工拙兹羣集俱迄工附璧幸一一檢歸笥中
　　　十五
周衡之竟不得其名公别考或得之當録以寄我其詩
五言古學陳陶稍具膚響歌行在集中獨為合作奇警
飛逸伸縮自由迺近體局促卑陬遂亡一章半簡可備
采擇者致足訝也僕甞謂自宋迄元諸名家惟歌行代
有篇什絶句次之近體得失相當而古風漢魏永絶徴
此君彌益信矣
　　　十六
詩話玉屑野語僕近得副本頗佳二集童時所閲以巻
頭時塗沫漫往印正大方餘南唐近事郡閣雅談諸書
悉存總龜集僕已折録之役竣當如命也
　
　
　
　
　
　
　少室山房集巻一百十八
欽定四庫全書
　少室山房集巻一百十九
　　　　　　　　　　　　明　胡應麟　撰
　　書牘十六首
　　　報李仲子允逹
允達足下語有之百世一賢接踵而起喻才之生也時
之同者之難也千里一士比肩而立喻才之生也地之
同者之難也同其時難矣同其時又同其地弗尤難乎
同其地已難矣同其地又同其心弗尤難之難乎此有
兩人焉時則同地則同迺其心又無弗同若是者百世
而喻之接踵吾猶詫其速矣千里而喻之比肩吾猶駭
其繁矣夫不佞之與足下何如哉不佞生肅皇之末足
下産穆廟之初時之相後弗能一紀也不佞處瀫水之
濵足下隱東陽之麓地之相去弗能數㕓也僕尊古允
達亦尊古僕卑今允達亦卑今僕矜名允達亦矜名僕
負氣允達亦負氣僕善病允達亦善病僕寡交允達亦
寡交僕狂迂允達亦狂迂僕疎戅允達亦疎戅葢不佞
之於足下摩頂放踵無一弗同者小有弗同則不佞已
絶意進取足下稍染指事功也而其無一弗同者較若
也顧僕與足下時同地同者三十年而未甞一把臂一
游從焉抑又何數之竒也此其失宜歸於僕誠不意足
下一旦抑邁往之衷勤下人之慮求虚已之益擴包荒
之度極友善之量陳啓萬言纚纚自通將進而若局促
於雁行退而若忻慕於驥尾者此非不佞所敢知也嗟
嗟允達才之難於天下久矣才同者限於時時同者限
於地地同者限於心心即同矣尚猶有限於迹者若前
乎此三十年不佞於足下是也迺今足下不鄙僕而辱
施之僕不自揆度而應之若鱗之縱壑矣羽之搏風矣
膠之投漆矣兩人者庶幾哉一無遺憾矣如是而僕猶
抱其區區而有所弗盡於吾允達非夫也嗟嗟允達吾
與足下婺産也婺越之東國也厥初人才何如哉學術
則孝標之博洽籠千秋詩歌則賔王之綺藻煥百代而
皆婺産也唐宋之際稍陵夷焉伯恭同父一再振之至
黄晉卿栁道傳呉立夫輩聨翩勝國殆十數家而婺之
才遂以一郡踞海内者十之三至王子充蘇平仲胡仲
申輩馳驟皇朝又十餘家而婺之才遂以一郡割海内
者十之六葢至於宋文憲景濓而一代之才咸歸吾婺
矣今去文憲僅二百年雖豪雋迭興鴻鉅間出而嗣續
前䂓者胡寥寥希遘也豈造物者以其初洩之太盛而
閼之其終耶將猶有未足於其先姑閼之其中而大昌
其後耶嗟嗟允達弗可預知者彼蒼意也弗容自己者
吾黨志也語不云乎法乎上僅得其中當文憲之從事
於學甞沾沾仲尼孟軻矣而迄成其為文憲也使其所
師下於仲尼孟軻則其所就將又有下於文憲者今僕
之才淺薄委瑣萬不足以辦此而足下儼然抱絶人之
姿空羣之足又卓然弗奪於時尚而敏而好學不恥下
問又惓惓焉舍足下而弗告其誰可告者僕之所以弗
敢終匿其愚也夫世所謂不朽者三徳也功也言也言
所為不朽亦三文也詩也學也夫學如孝標博矣極矣而
製作之傳未之廣覩也詩如賔王髙矣美矣而淹貫之
域未之洞精也文如景濓大矣成矣而聲律之途未之
深造也是非三君子才有弗逮也孝標六代賔王唐初
景濓元末其時則非也即窮三君子之力而挽之而欲
以一人焉盡革其舊力固未易也今僕與足下之世何
世也大明御宇非江左偏安匹矣神聖重光非垂拱再
傳擬矣車書全盛非至正末造倫矣則夫集三君子之
長以上接周楚漢唐之緒使婺之為婺異時不以一代
一方限者非生乎今所當有事耶嗟嗟允達僕犬馬長
矣聰明衰矣少之時殫力於詩歌而莫能究壯之嵗覃
思於學術而莫能備洎乎晩節而垂涎於文事誠哉却
行而求及前人將一無所就是愳而覬希三者之萬一
乎惟是足下年甚富力甚强中甚虚思甚逺才甚閎今
之世而䂓圖大業於吾郡宜無踰足下者徒以不佞臭
味之間有相契而謬相附且欲相師焉誠非不佞所敢
知也無己則當今天下固有全執三事之權以追蹤三
古之上者足下亦知其人乎呉會之墟洞庭之澤洋洋
乎大觀焉由婺而趨僅旬日之軌也足下闖其垣而有
得焉其於三君子之業思過半矣夫才逞則禦之以格
格定則通之以變氣揚則沈之使實節促則澹之使和
數語也瑯琊法門以始基不佞也不深不𤣥不沈不堅
入之沈深出之自然完之粹然數語也瑯琊法眼以終
授不佞也顧不佞實未之能副也敢敬以布之足下足
下潜繹此而有得焉其於瑯琊之道又思過半矣嗟嗟
允達不佞自還里以来楗闗結舌不為人談藝久矣而
獨諄諄然辭費於足下以足下於僕時同地同心與迹
無弗同有所言而弗盡於足下非夫也惟足下無棄葑
菲無擇芻蕘以毋忘比肩接踵之義異日者青鞋布襪
惠然肯来將與足下徧厯金華諸洞天呼牧羊兩小兒
登芙蓉萬仭之杪振衣長嘯極目齊州為生平一大快
也
　　　報陳立父
曩嵗獲交尊公竊聞足下誼槩則私衷嚮往久矣頃黄
金臺上一奉教言公方酣燕杏園僕遂翻飛林麓雲泥
異趣聞問無從自車駕蒞止越中一時人士憑軾而東
嵗以百數不佞每邂逅知交劇談大雅未甞不色飛神
動夢游天姥之間也明府至自錢塘逺拜手書嘉貺之
辱重以瓊瑶下贈清風穆如足下之軫念故人意則蒸
蒸厚矣迺不佞疎節隱衷其何藉以自文於左右名園
鉅圃勝槩冠絶楚中不佞夙聞之都人士委賦大隱諸
題即未能負笈攜笻以盡挈林樊之勝而想像髙深徘
徊靚麗固已神怡采菊之軒耳飽松風之閣矣賤疾未
平筆硯蕪廢殘暑漸收敬如来命不敢辭也尊公雄飛
直上㝢内繫心一代詞人將為吐氣倘遂獲移鎮浙中
俾大海澄波長湖增艶豈不亦千古快心哉使旋附謝
卒卒無次不任主臣
　　　報顧朗生
僕迂僻狂戅人也世縁落落顧獨好慕古文辭尤願交
當今作者曩嵗侍家大人遊楚獲交在明朱丈每卜暇
相過從為文字飲一日在明與諸同志屈指當代名流
輙盱衡謂不佞曰子識顧君朗生乎是呉會間錚錚者
也不佞時則私竊識之方潦倒風塵不獲藉在明交懽
足下既家君出參楚藩在明旋亦拂衣海上鱗羽乖隔
嵗不能一再聞問春間裕卿使者有呉中之役輙附一
札通在明洎返舍持在明書至則足下手教儼然辱先
之陳義繾綣寄情委折披誦再三不能去手重以瑶篇
下贈清聲古色意氣所寄千里若新吁嗟顧生僕何以
得此於足下哉僕自束髪拈弄筆墨欲為今人而志弗
安欲追古人而材弗逮躑躅二途迄無定趣間為二三
同志左提右挈形之篇什一皆委瑣蕪雜曽不足當大
方一噱柰何足下獨從而好之好之不己又從而筆之
書而託之詩也即葑菲之采足下不遺令當今綜核名
實者謂足下何愧矣愧矣僕自去冬坐老母病己無復
計偕念將来或可從黄勉之孫仲可輩作呉楚間閒人
不妨稱足下同好也承諭髙軒逺吊子鳴審於何日倘
遂不棄扁舟皁帽惠然衡門之下僕雖鄙劣尚能拉足
下溪頭為十日飲或深秋過海上訪王長公亦當首詣
足下徜徉薜蘿談討芝桂延津之合不逺有期康使再
過草草奏報小刻二種并往拙詩四章附酬大雅瓦礫
視之可也
　　　報宗良王孫
不佞十載前從山隂劉生得畫梅詩一帙讀之至足下
輙擊節賞歎以為不意今人中有才如足下者而是時
不佞方索居無能藉交游通尺素於左右頃嵗周旋文
父始稍稍竊聞下風邇者邦相兄来令敝邑王次公往
来瀫水間每一晤言輙交頌足下不容口私心則愈益
鄉往欲藉明府君紹介相聞屢矣顧恒以病冗奪迺兹
辱手教儼然臨之雄詞麗藻穆如清風雅誼欵忱投我
肝膈不佞何以得此於足下哉以足下才而當西京建
安無論梁孝諸王即陳思兄弟奚能難足下者顧不自
滿足而過知不佞不佞非枚叔劉生其人曷以稱同調
下執事也不佞自髫丱習古文辭念載於今靡能尺寸
自樹惟是海内名流什九不鄙而與之交獨以未識足
下為憾乃今得一當足下十年寤寐之思慰矣邦相人
便敬布腹心小刻俚言就正大雅足下儻有意卒教之
者彭蠡歸鴻不佞尚當翹首俟焉
　　　報孔暘王孫
不佞曩從友人黎惟敬輩結社燕中每與揚扢當今名
勝至大江之右則惟敬輙津津口足下也於時私心竊
以嚮往久矣邇者邦相丈借重敝邑不佞以臭味獲與
朝夕過從晤間尤亟稱述足下不置杪秋遂荷佳篇并
屬詩册方藉手以尺素通記室乃足下大教辱先臨之
而且申以瑤草侑以華刻一再捧閲恍然若與足下晤
語龍沙之上不自知楚越千里隔也足下麗藻清才宿
根天授竟所造詣豈直雄視東南故當凌鑠大厯元和
而上而傾才下士亹亹一念尤信陵梁孝以来所僅遘
見者至如友雅之輯即李何徐薛輩相與愉快九京何
論當今迺不佞株卧一丘顧得因縁邦相締神交下執
事抑何竒且幸也匡廬滕閣不佞寤寐有年矣重以足
下洎諸君在則何能頃刻忘深春或遂挂帆之興當艤
棹江門首詣足下依隱亭中能分孺子半榻偕胡生為
十日飲否
　　　報何仁仲
不佞童丱時即厭棄博士家言少長随侍家大人都下
稍援筆習古文辭顧當世賢豪作者未數數覩也一日
家大人從署中歸手一編示不佞曰是漢東何仲子詩
也是曩甞從余習舉子業今且翩翩以詩自雄矣於時
即受置几席讀之具見足下神情朗逸風疎霞舉埃壒
之表恍然若於僕之衷素有相入者輙和之以寄足下
一再相聞後尺素夐絶惟心念之頃為世路所驅黽勉
北上燕楚異域分於足下無縁晤語比至都下過康山
人甫就席有騎而叩門者問其姓名即曩所稱説何仁
仲也輙相對握手歡極平生揮毫雄飲狂態淋漓旬日
之間十數聚首一何竒且快耶俄不佞落羽東歸足下
亦鼓枻南返十年寤寐得之一旦旋復失之區區七尺
何能堪此離索迴望黄金臺館腑欲為裂惟黯然長吁
而己里中落落追念舊遊日以為嵗昨忽别駕熊公持
一書一刻至云足下自楚中寄我者亟取閲之則燕中
倡酬之什與不佞諸詩種種具在嗟乎足下之於友義
篤矣自得深矣顧不佞何以當辱也披誦来教無非裏
言三復之餘令人氣結至訂期過我又翻然神動色飛
苐所謂米家畫舫迄今寂寂豈漢東仲子易而卧遊宗
生耶抑子猷興盡中道遽返也足下勉之蘭亭春色不
減武陵来嵗願蹔輟漁竿一操瓢笠若耶雲門之畔倘
有青鞋布襪長嘯而来者不佞雖駑劣猶能一旗鼓相
當也别駕使旋卒卒附報不一
　　　報呉叔通
不佞結髪操觚聞海東呉叔子稔矣頃浪遊金閶武林
邂逅諸同志稱述足下不容口鄙心竊願交焉顧無從
修短刺謁姓名於下執事昨偕汪司馬過兩瑯琊海上
歸抵舍而鄉人以雙鯉至亟投筯發緘則足下見貽手
教洎下贈諸篇也足下藝苑菁英人倫秀出鴻騫鷟舉
横絶無前不佞固亟願執鞭奚翅接席而迺先施菲劣
諭義茒衡雅量虚懐太丘有道髙情逺韻摩詰襄陽風
霜之氣飛動於寸蹏金石之音鏗訇於尺箑不佞把翫
三過既私竊慶幸於吾鄉一當足下而臨風長謠美人
離隔則又未甞不嘆河山之邈如憾執手之無自也僕
自髫鬌厭棄時䂓妄希大業研精畢命念載於兹雖間
辱鉅公濫相呴沫而幽憂疾病進寸退尺加以倥䝉狷
戅索處窮居青眼既乖二毛滋見丈夫樹立倀倀莫之
惟是足下崛起頽波力追曩哲即大浙之西家驥人璧
分庭抗禮寡見其儔矣勉之叔通日月如馳努力不朽
異時左提右挈方駕前修西京盛唐詎曰遐軌哉鄉人
立待報音卒卒未展鄙言四律敬謝瓊瑤惟足下之垂
教焉
　　　報張茂才
癸已之夏陳觀察過我定交不佞與抵掌談天夜分而
罷别去武林甫閲月而以賢書寄我意觀察竒人所漁
獵當得瑰瑋絶特之士比開巻而足下姓名巍然首舉
焉不佞之為觀察喜可知也又閲月而洪茂才来敝邑
輙傳致足下惓惓云將以返棹之候抵不佞結文字驩
夫以足下才何有於不佞顧才如足下誠不佞願為執
鞭者於時竊又大喜過望葢不寐而企足下髙軒四浹
日矣嵗迫易使君御者在門不得已一赴三衢歸而家
大人出示手教而知足下之已過瀫水也則豈直惟河
山之戚躑躅鄙人足下鼓枻而東亦寜無興盡之憾耶
翰諭諄諄靡非肝腹至五七言諸體清聲古色雋調瓌
詞黄初開元燦爛筐篋不佞讀而應接不遑錯愕自失
咄咄張生胡足下埋名鏟照東海之濵閎抱大觀一至
於此當今諸老垂盡宇宙寥寥代興盛世使全越山川
重於九鼎非足下而疇其任之僕犬馬長矣聰明衰矣
才盡於文通涕下於逸少豈其敢以鼠璞魚目矜侈隋
和惟是足下厚誼虛懐雅不容已同聲之契實締於今
惟足下念此盟言毋忘夙昔也大集索序鄙人寜有推
諉迺静卿行迫而新嵗文逋輳沓幾奪寢溲謹先綴七
言四章附驥末簡即詞愧腆嫺總之衷膈所攄非敢為
佞惟足下鑒之亮之異日序成更覔便鴻致之都下郭
隗之臺黄金百尺足下左䇿飛黄右驂騄駬方一騁而
空率土之羣何言薊北暇而過問昔時屠狗復有狂生
胡元瑞乎華陽無恙碣石獨存秋清木落幸挈荆髙二
三子擊筑放歌歌易水之章以待我
　　　報崔子王
鮑生回辱手教縷縷置之袖中字猶未滅而嗣音洊至
大貺之錫雲霞爛焉載讀誨言故人所以屬我者厚矣
第不佞自結髪以来委身鉛槧犬馬日長碌碌蓬蒿進
之不能以鴻筆潤色皇王之大猷退之不能以微言紹
明神聖之絶學即間以雕蟲末業染指大方不朽之塗
恐難預必且病近世之殫精性命者薄九丘百氏為陳
言劌志詞章者鄙六代五朝為勦説𢎞靖之間一二名
公卓然特立而時無英雄輕於持論今其著述流行海
内後學取信貽盭良多故不自揣揆掇拾謏聞用相質
正或得以夤縁曩喆傳示將来庶幾虞稗之流猶賢博
奕之士可耳足下盛諭云云詎僕所敢望哉惟辯或過
煩詞間傷激大槩為髙因下本之前人藉非足下古誼
古心何從領略今兹以往僕將守雌齊物以畢餘生堅
白異仝匪所計矣昨載晤王參知咏歎髙雅甚悉足下
如氷壺秋月迴絶塵緇而光輝朗潤彌不可遏又如玉
盤露屑雖食之寒澹而能令俗子臟肺泠然未易為餖
飣紛華者道也訟堂清暇卧理餘間篇章綦富休文八
咏一一和之以寄胡生武川雙鯉辰發酉至鄙人日侯
於瀫江之上矣
　　　報張大来
郭隗臺前髙賢滿坐僕酒態狂發而足下川澄淵渟若
千頃之波浩乎而無紀極也僕於時竊已心醉久之俄
䇿蹇驢出春明門青衫無賴不復能覔足下五陸三市
間客嵗秋首赴燕滿意物色曩時諸酒人擊筑放歌尋
荆髙故事計望見足下顔色不逺復以病卧京口委頓
東歸一榻衡門湯藥為伍生平意氣盡矣明府公甫下
車即出足下手書副以華什叙致繾綣許予真切頓令
病骨習習欲飛噫嘻足下僕五上春官兩刖大都三返
窮谷丈夫樹立自分己矣惟是雕蟲之技妄冀於著述
稍見一班若足下盛業偉才絶出一世謂宜登石渠坐
天禄大者黼黻帝猷追蹤夷契次亦當如左馬楊劉輩
然藜秉筆洋洋纚纚以播告八方乃燃尾曝腮亦且數
四豈造物小兒必欲以鹽車阨良驥耶蘭陵釀法頗異
往時鬱金之香不減唐日足下儻有意乎曵屐放舟為
臨卭十日飲乗興歴武夷窮䧹宕而歸麄足作東南佳
觀不落莫也新春掃榻以待髙車君典遺集梓行何似
幸至一觀禹金足下所稱鼎足於来諭中得之乃僕素
樂道其人者計亦能聫璧同来乎盛暑揮汗作荅俾刻
百巻悉索敝賦以上惟大匠斤削之
　　　再報大来明府
晨起啓闗而葉令君使人手持雙鯉至曰得之西江上
游者急呼童剖之素書爛焉無論加飡相憶語語肺肝
而且懐以新詩授以素筆至酒貲之餽寄頓杜康至今
尚酩酊柴桑之秫也足下捧銅章宰百里栽花鳴琴之
暇日跨雙鳬入上陽名姓紀於御屏且為天下治平最
異時文人循吏兩傳並入輝赫簡編吾黨士良為吐氣
乃若葉令君之宰敝邑足下亦欲聞其政乎古所謂愷
弟神明公勤亷飭當官之美咸備一身今海内賢能所
在蔚起僕不敢妄恣較量至夷考唐漢以還史書所録
即裒然一代未有若令君之絶出者也自令君下車即
以足下故知不佞驪黄之外顧不佞於令君踪迹曠疎
嵗不載覿豈解為緩頰隨生惟是賢聲惠績下徹閭閻
上通衿珮萬衆一詞亦豈能掩其實耶足下西江政績
僕得之參知王公大自瓌異兹者復令君矯矯相望楚
越間計聞此而喜可知也羅太宰學術風猷岳峙當世
其遺言緒論掇拾而表章之實在足下此外皆牛刀餘
割無所俟不佞云云矣
　　　報胡文父
次公車騎己達龍沙計日相與下上徳甫用晦宗良貞
吉孔暘諸君子鱗比里中一呼畢集含毫洒翰白雪四
飛將遂匡廬之顛瀑布無色斗牛之分紫氣燭天千古
快心殊令人妬不肖索居海上互鄉難言邇邦相至始
獲一吐胷中塊磊苐彼此相對旁觀遂無復人也一咲
一咲
　　　燕中與文父小牘二通
裕卿雞鳴出函谷殊駭聽聞昨晤惟寅亦云揮泪而别
而何仁仲以為尚留都門誤也今特遣一信問諸水濵
　　　二
信歸已悉彼寓所裕卿片紙至黯慘不可讀且欲拉吾
及足下同買一蜻蜓艇鼓枻而南亦㝢内至快心事僕
凌晨前發遲足下潞河之陽足下須辦裝亟至無為使
燕世子聞率荆卿漸離輩擊筑放歌大閙黄金臺下也
　　　報李通侯惟寅
讀貝葉齋草鄙人以姓氏占籍青雲幾十七焉快哉無
所憾矣自君侯倡盟大雅域中諸談藝士憑軾趨風華
陽碣石之間蔚為雋國每花朝月夕風天雪郊挈盒携
尊連鑣並轡無論雙闕五陵西山金銀樓殿四百餘題
名其上殆遍雖尋丘仭壑稍具遐觀君侯必聨絡賔朋
窮其勝而後已按是編一時倡和宴遊之盛觸目可想
像也今往事遂為陳迹而故人亦大半入岱僅君侯與
僕以其時年齒差少故相望僅存若太白之配殘月耳
君侯虎頭燕頷行且立勲萬里外一通侯故物不足言
僕自别君侯離羣索居持一竿東海之上即擁衆扶餘
稱王夜郎安能與英衛元勛絜量髙下哉賢郎雋聲傑
起幾跨阿翁不佞髪種種矣而心故長何日相遇中原
覩其騰霄厯塊也
　　　與李臨淮
連朝風色莽莽咫尺間遂不能相過一道别悰行期己
卜暮春之朔扁舟泝潞河發矣古人所以執手徘徊臨
岐戀戀者非無丈夫之志以知己之難遇也僕於君侯
誠所謂傾葢如故者况益之二十年之雅而值兹數千
里之别彼此戀戀更當何如析雙劍於河梁坼長虹於
薊野中夜悲歌不自知衰涕之交集矣俚言二律呈正
大方心長調短不足言别君侯念之
　
　
　
　
　少室山房集巻一百十九
欽定四庫全書
　少室山房集巻一百二十
　　　　　　　　　　　　明　胡應麟　撰
　　書牘十首
　　　與李惟寅
君侯之結社長安也義薄雲天聲鬯海㝢四方才雋影
合嚮從葢平原信陵梁孝陳思合而一焉維時不佞齒
最少技最劣而名最卑而君侯一見拔之珠履數千之
中置之國士無雙之右以上賔厠下走以大將呼小兒
渥解衣之惠𢎞結襪之風崇㫁金之交竊聨璧之譽即
君侯鋭情吐握靡擇芻蕘乃不佞沐浴殊恩卵翼洪庇
鏤丹擢赤自矢以毛遂荆卿冀一當狗盜狗屠於門下
者詎旦夕忘哉何期游從欵洽造物見猜唱和繁興真
宰積怒風波倐起羽翼中乖足下留都不佞還越躑躅
薊門之野徬徨易水之章飛霜擊於青𡨕長虹貫於白
日壯夫之髪竪而指天烈士之肝墮而墳地當是之時
僕與君侯面孔相向黯然魂銷嗒爾神去窮愁孤抱逆
旅萬端口欲訴而一詞莫陳膓已㫁而九迴靡歇誠生
人之荼毒而知己之極悲也自别足下言返故廬肺病
侵凌雄心滅沒分已息交軒冕絶迹市朝雕蟲是師蠧
魚為友經史子集環蔽蓬蒿典索丘墳唔吚草莽以立
言為盛節以不朽為殊勲覽太𤣥則大子雲之準易紬
中説則韙仲淹之續書讀史記則榮司馬之褒誅咏離
騷則髙左徒之比興紛華盛麗弗存乎中隱約沉淪無
慕乎外跋扈飛揚取諸懐抱優游泮渙遂其平生日晡
而眠日旰而起科頭跣足不履不冠抱膝微吟曲肱長
嘯清琴數弄名香一炷頽然丈室耳目盡忘霽景良朝
荷鍤小車携壺蹇衛興集神王無問所之招南鄰之叟
尋北寺之僧耦東郊之農挈西園之幼時而濯和風㺯
佳月翫晴雪眺晩霞時而厯層巘升髙岡浮清川浴淺
瀨時而撫長松倚修竹坐茂樹掇幽芳時而釣浮鯉弋
飛鴻聽鳴禽友黄犢得意則涉旬長往耽竒則彌月忘
歸黜陟不知理亂不聞寵辱不驚利害不入汎汎然若
大尊浮於江湖虚舟泳於川澤一切人間世不復繫寸
衷久矣惟是空谷之中足音曠絶二三兄弟耿耿余懐
若吾惟寅尤所眷注追惟夙昔授簡操觚把臂崇壇論
心廣座自謂黄河如帶泰山若礪金鐵可泐盟好弗渝
寜意渙散暌乖至有今日此黄鳥之歌所以興悲於逺
别碧雲之怨所以極望於長空也嗟嗟惟寅華陽未毁
碣石猶存屈指故交無恙有幾祕書長夜於羅浮内史
先秋於大庾康子棲神於雁宕童生委骨於龍丘謙之
草宿於瀟湘鳴臯木拱於京洛仲修汝修楨伯持伯𢡟
功孟弢在明諸子或投簮海㟁或解珮江臯或挾䇿都
門或懸壺市肆莫不雲萍蕩析風葉紛披後㑹無期前
懽蔑續桓大司馬云樹猶如此人何以堪嗟嗟惟寅追
思往事能弗痛哉周視吾曹僅一足下嵬然靈光樹燕
趙之長城撐呉楚之半壁坐朝堂則方虎之重出沙漠
則韓白之英際遇隆矣建樹偉矣榮名顯矣志願躋矣
亦念鄙人之瓠落乎已乎惟寅君侯進而清廟垂不世
之勛不佞退而名山希来世之業固知鵬鷃異翔龍蠖
殊軌然而屈伸逍遙大小一也合浦之珠復還有日延
津之劍重合何時臨楮吞聲泪目枯竭
　　　與黎惟敬祕書
始不佞之遊長安一丱角童子耳公以三十年名家覩
其隻語而拔之庸衆之中躋之國士之右略其黄驪期
以神駿即中郎倒屣於仲宣元禮通家於文舉較之今
日不足異也六載都門聫鑣並轡西山四百八十寺題
名其上嵗輙一周每令節芳辰名園勝墅若河朔盛夏
蘭亭暮春梁臺冬初赤壁秋望靡不折柬追呼窮極興
會華堂邃閣飛塵不侵繡户珠簾珍玩羅列圖書四壁
彛鼎兩序清談甫洽能事競興公與壽承以翰墨思伯
以丹青惟寅以鳴琴鳴臯以擊劍謙之子鳴仲修汝修
以壺矢六博僕與裕卿在明顔生岑生以奕棋董生何
生以篆刻又武人李生箜篌琵琶藝絶當代前無等倫
自餘諸子有抱膝而吟有曲肱而卧有胡床瀹茗有棐
几焚香人自為偶形骸盡忘禮法無拘機械不設羣賢
既至少長既集披襟酬錯撫景留連或惠風暢於庭際
或素月皎於簷端或密雪布於長空或曽氷啓於幽壑
重以名花十畞喬木干章深菊萬叢疎梅千樹四時景
物觸目彌佳至於改席懸燈淫宵徹漏左龍陽右安陵
前緑珠後静婉魯衛新聲宫商迭出滇閩異味水陸遝
陳飲則踰平原之日而不歸醉則届中山之期而不醒
一咏成而句己傳於碣石一賦出而楮輙貴於洛陽誠
人代之賞心而帝京之盛集也自門下引髙岩穴僕亦
羇卧林坰一時同社雨析星飛十禩以還喪頽略盡思
伯圽粤仲修圽燕鳴臯圽齊謙之圽楚壽承圽呉子鳴
裕卿圽越兩朱生落魄昻藏一則罷瑟王門逍遙簮紱
之外一則鼓刀屠市宛轉縲絏之中僅惟寅燕頷樹都
邑長城洎門下鴻𡨕垂藝林碩果追憶曩時樂事如彼
軫念兹辰離索乃爾何能不扼腕徘徊撫膺躑躅望美
人於天末思公子於雲端也緬惟門下俯同此懐寄我
新篇誦之踴躍僕常抗論古今文人年迨晚暮非才力
之變衰則志意之横放較之壯齒往往不侔獨吾惟敬
楨伯二君並起一方咸汰斯患比聞卜築朱明閉闗勾
漏羅浮萬仭競秀争竒而公方吐納雲嵐超忽霞霧固
宜青蓮歌曲倚醉彌工拾遺詩律投老逾細也君華翼
翼騰踔九逵何物黎君生此寜馨豈所謂丹穴之鷟騄
耳之駒非耶僕下駟程材黔驢較技二毛滋見一善靡
聞微長康之黠而類其痴匪嗣宗之狂而慕其達﨑嶇
大於馮衍厯落甚於桓倫加以牝雞在室無晨不鳴獰
狗當門有時而噬雄圖幾於盡擲壯志尚爾未灰爰倒
檢舊殖垂且百弓馳上大方慮規三益興文道故神往
形留徙倚足音惠予窮谷
　　　報蘇君禹督學
語云白頭如新傾葢如故不佞每三復斯言未甞不拊
髀嘆也何者不佞東海之鄙人耳束髪修詞則雅嚮慕
兩漢三唐之業既從家大人浪遊京洛一時名勝不鄙
謭陋引以過從年弱氣盈妄意舉足掉臂可升作者之
堂入風人之閾而志大才疎心長技短世務嬰其懐抱
疾病中其膏肓將遂負笈名山脱屣塵外而當路一二
鉅公憐其泛駕拔以空羣復爾逐隊簮紳靦顔佔俾古
今殊尚妍醜異觀屢上公車輙復報罷兹者三戰皆北
被褐東歸却掃閉闗自同麋鹿不願一㸃迹郡縣之門
厠足旌旄之末即以命世賢豪登壇鉅匠輶軒咫尺徒
有神飛詎意執事聖不自聖念及蒭蕘才以憐才采兹
葑菲車徒雜沓相對屠沽軒冕熒煌下交岩穴即不肖
知同斥鷃藝劣黔驢能不一披肝􁏏膽吐露於大方之
側哉樓船豪飲懽極平生握手欵言誼成千古桐江入望
嚴瀨分襟夕陽在山黯爾魂佚即不肖於門下未敢謂
國士無雙迺執事於胡生允可謂知己莫二矣夫士有
生同里巷迹締姻㜕而蒿艾異芬參辰沒齒者明公獨
不階片刺無事先容結駟班荆頓成金石則古人所謂
白頭如新傾葢如故豈欺我哉載讀參知公下頒手札
大義勤惓鴻篇尡耀輟問字傳經之冗尋分題授簡之
盟非慧業宿根庸暇及此謹用掲之坐右誦以終身即
下問撝謙拳拳無已譬則瓠巴鼔瑟慶梓削輪諦聽旁
觀惟有心醉而已卧病以来向疎筆研清風披拂舊習
復萌綴七言律六章不揣碔砆上酬珙璧將因布鼓竊
叩雷門伏惟惠以同聲痛加繩削尚胥後命神爽飛馳
　　　再報君禹
夜来篝燈疾讀諸大篇古風已登漢氏之堂入阮公之
室當今獨步靡可比肩五言律清融朗秀接軌開元七
言律流暢和平比蹤大厯時而屬比少疎音節過亮猶
之商彛小蝕趙璧微瑕固無損其連城苐益彰其至寶
伏惟明公虚受之懐獨隆千古下交之誼夐絶一時草
茒曲士濫荷深知稍有隱情便為大慝故忘其聾瞽冒
布腹心非敢説劍公孫之門賛詞尼父之筆實欲反求
大匠加削朽株上冀隋珠借光魚目耳占對卒卒不既
願言
　　　報王大參
應麟牛馬下走瞻企清光夐若霄漢兼以幽憂之疾株
伏枕衾素不敢冐昧晉謁大人君子即郡城之中足迹
疎曠十年所以春初驟承車駕左顧衡茒國士之知踴
躍肝肺强顔持刺一再公庭辱明公忘分推誠屈威損
重寵施異數冠絶後先以王侯而友匹夫以方岳而遵
窮巷閭閈目以生輝道路詫為殊特擬諸信陵之轡則
上焉者齒徳俱尊揆諸僕射之旌則下焉者技能彌劣
誠當今之創覩而古昔所難遭也間者復辱雲箋下詢
岩穴腆儀盛貺飽徳醉衷九頓拜嘉罔知報塞頂髙履
厚奉以終身使旋卒卒肅狀布私媿小子之不恭惟長
者之崇照
　　　謝張大參知睿父
谿谷波臣林丘牧豎管窺蠡測無異醯雞辱長者采擇
蒭蕘過存藜藿屈上公之威重問下士之沈㝠發金紫
之謙光忘草野之侮倨征西車從闐咽道旁鎮北干旌
徘徊閭右固己榮逾衮鼐寵溢衡茅迺至彌生之刺甫
入於公庭崇伯之饋遽吐於私室中郎之屣旋倒於賔
席孺子之榻長懸於郡齋爾其握手披襟論心造膝深
宵坐月永晝談天縮四部於齒牙羅三車於指掌懸八
荒於匕筯酌萬象於尊罍洪荒混沌之前元會運世之
後兠率須彌之外僬僥蠻觸之中無不綜核精研旁通
曲暢張華束晳耳目未該劉杳陸澄記誦徒侈奪何憲
五花之簟窮王勃七曜之文元氣淋漓真宰幾於上訴
靈光焜耀太乙為之下巡藝苑大觀詞塲豪舉斯其極
己又何加焉盛集希逢令辰難再布衷陳謝莫罄願言
　　　報張中丞助父
自北地信陽兩君子龍躍鳳鳴奔走一代子業以清聲
古色接軫聨鑣河岳之靈幾於盡洩嗣是中原文獻一
綫寥寥明公崛起方今雄飛直上較之三氏於湯有光
不佞雖未迓後塵得諸瑯琊伯仲恒以為湛盧太阿鋒
不可犯宗梁徐謝咸避前茒於時私心嚮往饑渴靡加
而霄壤途岐聞問稀值間者敝車羸馬蹩躠長安邂逅
壚頭周旋大雅辱明公略去形骸剖露肝腹扢揚文藝
上下古今莫逆於衷相視而笑至枉駕衡茒停騶閭巷
上公之貴置之若遺豈不佞夙生縁業當御李君天作
之合靡由人力耶不然而間濶於平生者胡其遭逢於
漏刻也得書慰諭拳拳以不佞從事嘉隆五子並驅孰
知先後令人愧忸罔知所承明公瑰材麗藻横統亡前
逸調雄詞髙華莫並俯眎鄙人殆大鵬之於尺鷃而靦
焉希有見目狂迂有胷無心能弗沾背所冀登壇大匠
終始玉成毋使知人之哲翳累千秋知己之明局蹐五
夜至所望也至所蘄也鴻旋勒謝未竟願言
　　　報葉鹺臺
應麟之乞米長安也敝裾羸蹇蹩躠塵埃十口纍纍故
鄉天末重以老親門閭弱弟襁褓俯仰宇宙躑躅河山
欲歸則羽翼摧頽奮飛無路欲留則形影㷀獨語告曷
從天幸明公政成報命闕下皇情首注簡蒞越邦應麟
方以貴賤途岐尊卑禮絶摳趨謁舍投足次且迺明公
軫念舊交不遺遐逖形骸罔間勢分盡忘寵以華筵賔
之上座披肝洞膈挾日傾宵於時應麟固以飽徳醉衷
刻深五内矣至詢及羇旅靡依長途病涉慨然垂慈不
報侈惠難名飛檄自天單符動地遂使六翮生於白晝
四牡附於皇華門無垤澤之呼野絶雈苻之警俾呻吟
餓蜀之夫憔悴遊梁之客安車而遵大路髙枕而達故
棲迄今松檜猶存蓬蒿旋掃白頭無恙黄口同驩疇之
賜也疇之力也應麟之頂戴鴻恩䘖結大造此生此世
何日忘之古人艶稱知己埒於生成麟也不肖昻藏七
尺已為明公有區區妻子脱屣何論哉舴艋度淮亟思
上謁側聞台旌蒞止改吉秋初敬因家嚴賀使狀布腹
心髙牙大纛巍峩九霄馬首威嚴未敢以韋布短衣匍
匐道左軒輶少暇圖候顔色不宣
　　　報謝直指葉公
易水羇棲渥承睐盻臨安留滯更辱提攜大造洪恩怙
恃為一而且誠推肝膈分絶形骸以草莽下臣據上公
之左席以荆榛窮巷駐長者之軒車古昔僅聞今兹曠
覩藐焉一介其奚以堪自大斾出闗樓船抗手臨岐黯
慘神爽飛馳洎扺故廬將圖北首而賤荆奄逝井臼靡
供嚴父衰遲晨昏莫寄踟蹰里閈寤寐風流極意徳星
還照東國迺聞太夫人仙遊之耗痛惙不勝亟擬生芻
絮酒匍匐𤣥堂恐盛暑酷炎復勞苫次側身東望悵惘
難言伏惟至性夙根哀慕罔極迺玉體方勤劬王事㷀
瘁百端尤冀勉思大孝損節深思以上副聖天子九重
之望下慰太夫人九地之靈詎惟愚父子旦夕懸懸葢
東南萬姓同以為祝者也家君使候敢布腹心鄙律六
章少抒悼臆惟執事頫亮之
　　　載報直指葉公
應麟山鹿野麋自放人外長林豐草抹摋世縁惟是明
公下車敝邑首辱拳拳捐百里之煩勤三接之遇略州
民之分申國士之交即窮年掃迹不敢一投足公庭迺
明公諒其迂疎貰其狂簡吹嘘盻睐無已有加應麟於
是時業已醉心飽徳自矢豫生久矣自明公飛翔天路
不肖亦䠥􁋧風埃旅食江湖萍蓬靡定而邇嵗滯留燕
土羇寓武林困瘁伶俜不可名狀乃長者停騶土窟賜
席霜垣夐絶恒情一掃世法即古之樂道忘勢推誠下
賢未有如執事之光絶後先者也顧麟也何人以最下
之朽株當無上之𢎞造劘肝鏤腹愧切難名嵗杪病痬
迄今兩載伏枕岑岑辱金玉之章下頒窮谷霍然起誦
恍接風儀伏惟明公鳴琴之政迥出千秋攬轡之風髙
舉一代即今輿梁溱洧廟貌錢塘萬姓瞻依八表傳播
國朝名臣倍屣唐漢至絜功較半未有居下位而立譚
之頃成百年之永賴處外臺而垂紳正笏措天下於泰
山者也仰惟玉體頽然不勝苫塊矧太夫人有子明公
足垂不朽而大廷之簡注環堵之謳吟不可失也讀禮
之餘間進苓术節哀撙泣以成異日者震古無前之大
孝愚父子旦暮望之旦暮祝之使旋草勒報謝未罄願
言
　　啓劄七首
　　　賀申學士生辰啓
壽域啓黄扉八表覲三台之象祥光流絳闕萬年懸五
岳之圖昌期恊而名世生治運隆而真宰出轉洪鈞於
北極海晏河清騰紫氣於西華虹飛電繞恭惟某一代
真儒累朝宿徳閎深䆳密接孔孟之淵源廣大髙明負
伊周之局量蚤年射䇿彩雲垂耀於楓宸午夜然藜太
乙下窺於祕閣文章蔚為宗匠朝野視以儀刑紬金匱
石室之藏兼總乎丘明大史之所未備校天禄石渠之
籍博綜乎揚雄劉向之所未通萬方翹首以望其雨霖
五位虚心而倚為柱石惟兹大徳克當天心爰及熈朝
時升台座經邦論道尊同帝者之師翊化調元望重王
朝之佐掌絲綸於禁闥贊黼黻於明庭陋唐漢之䂓模
功百於蕭曹房杜起勲華之禮樂任兼乎稷契䕫龍越
裳重譯以来賔西域懐琛而入貢恩加九錫普天同祝
其修齡化被四方率土並占其遐筭惟中元之詰旦為
初度之良辰欣玉露之方溥值金風之乍起兎宫蟾闕
呈五彩之竒輝鳳閣鸞臺備千秋之盛典禎祥協應日
朗天開淑氣氤氲嵩迴華拱姓字逺符周伯知間氣之
生申聲名近邁潞公適嵗支之逢午兩宫眷問交馳中
使於掖庭三殿傳宣盡出大官之庖饌降而百辟莫不
同懽爰及羣黎咸知共慶環珮趨鏘於瑣闥衣冠輻輳
於通衢金醴熒煌並列安期之赤舄玉桃芳馥雙飛王
母之瑶緘誠哉海甸竒逢允矣天人交慶彼函闗之西
駕奚裨王靈而洛社之中興空傳逸事孰有榮膺百禄
歌太平宰相於明時澤遍重溟頌中國聖人如往代者
也某樗櫟庸流草茅下品龍門顧盻濫空冀北之羣雞
樹瞻依彌切周南之想届兹華誕曷任飛馳敢竭愚衷
少申毫未伏愿介富夀康寜之景福奠靈長鞏固之丕
基奉天子者億萬年大業與乾坤而並久相成周者八
百載太和亘宇宙而長新某不勝翹企祝望懇切屏營
之至
　　　賀大宗伯王公啓(代/)
伏以八座尊嚴當代重斗山之仰九重咫尺敷天切霖
雨之思興禮樂於太平䕫龍再遘復文章於元古左馬
同聲凡叨函丈之末光曷任門牆之私慶瞻依莫喻踴
躍難言恭惟某海嶽儲精貞元毓秀巍巍名世應五百
年間出之期赫赫儒宗際億兆載方亨之運雋譽流聞
於襁褓英稱藉甚於簮裾瓊島風清獨占羅浮之桂樹
玉堂天近先攜大庾之梅花雄飛雁塔之前髙步螭頭
之上讀書中祕羣公讓彩筆之鶱騰獻賦西清列辟覩
宸旒之悦豫視東觀蘭臺之草紬石室金匱之編天顔
肅穆以親承日角從容而坐對堂中刻漏蓮燈合藜火
以交輝閣下絲綸槐色與薇花而互映望極乎清華之
選恩隆乎密勿之司鼎鉉時升佇聽宣麻於北極軒輶
蹔借猶煩典禮於南宫治神人和上下非伯夷何以任
其官審經曲觀㑹通必商容乃能舉其職郊天祀地之
典一振宏綱朝日夕月之儀咸撮機要萃衣冠於朱雀
兩都瞻黼黻之光馳劍履於蒼龍四海播儀文之盛玉
樹鳳凰之句金波鳷鵲之章振六代之靡風一歸大雅
攬三山之秀色盡掃陳言中夏外夷拭目冀希文之大
拜兒童走卒傾心頌君實之明揚誠哉不世竒逢允矣
當今快覩明良喜起之氣象將益信而有徴聖賢豪傑
之經綸行且立而可待某白屋經生寒氊末品衡茅佔
俾濫膺桃李於公門草莽摳承幸接芝蘭于下席夙奉
鳴絃之教冒干製錦之榮葉縣飛鳬有惆王喬之異術
冀羣識駿敢忘伯樂之殊恩用竭愚衷肅陳短狀少紓
蟻悃上祝鴻猷伏冀珍玉道躬膺承簡命彤庭晉接効
鹽梅舟楫之誠綘殿敷陳荷柱石台衡之寄與周召閎
散而相望並伊臯稷契以為徒某不任翹企瞻望之至
　　　賀御史大夫趙公啓(代/)
栢府崇遷九域佇澄清之化蘭臺獨坐千官迴振肅之
風廟堂動色於周昌朝野歸心於汲黯太微髙揭清光
徹帝座以昭回執法中懸紫氣合皇都而照耀恭惟某
命世儒宗昌辰碩彥為時而出膺五百年豪傑之期協
運以生際億萬載明良之㑹爰自立朝之始常存正直
忠讜之心洎乎入仕以来茂著渾厚精明之業大行首
試聲名逺播於邉陬給舍旋超奏疏交馳於瑣闥敭厯
乎東藩西省惠愛旁流飛騰乎北寺南臺丰裁益峻昌
言正色屹立於波靡瀾倒之時大烈精忠聳動於地闢
天開之日駐襜帷於蜀郡三峨飄象緯之光行鹵簿於
江州五嶺借山川之色四海之傾心日衆九重之注念
彌殷大纛髙牙不踰年而内徙穹階峻秩甫閲月而重
遷威行百辟之先位列羣公之右鷹揚虎視巍然柱下
之元僚鳳翥鸞騫赫矣臺端之碩輔蒼珮逶迤於廣殿
綘騶馳騖於中逵姦人遙望以潜踪善類因之而作氣
垂紳正笏雍容而鎮定乾坤載筆峨冠指顧而動搖山
嶽稷契臯䕫之事業復見於今漢唐晉宋之功名𦕈乎
其下倬哉盛世斯民之遇偉矣得時行道之秋某樗櫟
冗材疆塲未吏沉浮列署濫叨白簡之餘光奔走外藩
竊庇皁囊之休烈恭聞大拜曷任瞻依敬竭衷誠少攄
忭躍
　　　啓汪明府(代同人/)
玉舄乗雲漢殿重雙鳬之賜銅符耀日燕城分五鳯之
華春光將遍於河陽爽氣式瞻於秋浦某南宫與計叨
陪奏對公車上國覃恩幸獲樞承仙駕敢託花封之未
僣申芹曝之思伏惟惠降華鑣照臨廣座琴飛白雪幘
㟁清風一奏驪歌並折渭城之栁色少紆鸞馭先流瀫
水之蘭芬云云
　　　賀睿父亷訪擢江右
崇遷大國峻陟元僚象軋三垣班聫八座香爐瀑布候
旌旄於匡俗之廬畫棟珠簾瞻鹵簿於滕王之閣紫氣
極西江而照耀蒼生合東郡以攀援應麟猥以衡茒濫
竽溲渤興言芝桂託好蘭蓀懸上榻於髙齋敢云孺子
據胡床於廣榭數奉元規顯擢躬逢榮光快覩薄言申
賀未罄悃誠神劍雄飛佇躍司空之珮僊機咫尺頻占
博望之槎離合互并懽虞並集仰惟崇鑒曷任飛馳
　　　賀參知洪公得雄啓
棠服延芳户牖協三槐之慶薇垣炫采階除徴五桂之
祥雙珠兆而合浦霞飛尺璧現而崑岡電繞懽騰海嶠
喜溢江藩伏惟某某髙門日掲巨閥雲礽司文苑於中
台是生玉樹宅武夷於上界爰擢金莖八翼垂天預識
九苞之鳳五花墮地争竒千里之駒懸弧矢以射中華
紹弓裘而傳大業應麟叨光世誼竊庇州民忻逢岳降
之辰樂遂華封之祝薄陳牙頰敢布腹心曝欵未申塵
悰幸炤
　　　舉唐臨海縣丞駱賔王祠鄉賢劄子
竊見故唐臨海縣丞義烏駱賔王大節髙風瑰材卓行
詞華冠代學業超羣挺生景龍垂拱之辰驟掲天寶開
元之幟雕章繪句則霧捲霞舒授簡揮毫則星流電掃
楊盧遜其渾博沈宋範以馳驅逃榮上裴聞喜之書陸
沉靡悔潔己拒員平原之請壁立難攀至孝篤於平生
孤忠竭於始仕㣲官奉母任武功簿而不辭直道匡王
謫臨海丞而愈奮屬牝晨之簒國𤣥樞撼而八極搖仗
雄略以登壇赤羽呼而萬衆集慟一抔於故主問六尺
於元兇厯數屠兄殺子之姦鯨鯢褫魄亟發酖母弑君
之惡䝟貐寒心既首建義旗將裂渠魁於七廟旋身膏
逆刃尚飛靈爽於千秋偉哉器識無雙詎曰文章寡貳
迺史氏因仍弗昌言於紀述而州民謭陋迄罷享於蒸
甞誠亘古不白之沈寃實闔郡當先之鉅典伏惟闡發
幽光播揚茂烈亟修廢墜廣勵風猷俾乾坤壯氣恢𢎞
於崇正之朝海甸英魂振迅於右文之日某不任激切
祈懇之至
　
　
　少室山房集巻一百二十
