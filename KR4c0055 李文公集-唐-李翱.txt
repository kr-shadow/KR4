#+TITLE: 李文公集-唐-李翱
#+DATE: 2018-05-12 10:19:03
#+SOURCE: github.com/kanripo/KR4c0055 master 01f0da33                
李文公集序
邵武郡守西蜀馮君師虞以唐
隴西李文公所為文一十八卷
凡一百三首命工鋟梓以傳扵
天下後世乃以属余序扵乎文
章之有補扵治道也尚矣為文
無補扵治道雖工何益然文不
本扵仁義則扵治道亦何補之
哉孟子七篇惓惓扵仁義之言
故程子謂孟子有功扵聖門者
以其開口便說仁義也公嘗與
其従弟正辭論文章云汝勿信
人號文章為一藝夫所謂一藝
者乃時世所好之文或有盛名
扵近代者是也其能到古人者
則仁義之辭也惡得以一藝而
名之哉仲尼孟軻殁千餘年矣
吾不及見其人吾能知其聖且
賢者以吾讀其辭而得之者也
後来者不可期安知其讀吾辭
也而不知吾心之所存乎尔未
可誣也公之所論文章如此故
其凡所為文莫不本扵仁義其
曰仁義之道章章然如大道焉
人莫不知之然皆不能行者嗜
欲害之也曰君子非仁與義則
無所為也曰近代以来入仕者
以容和為貴富之路曷嘗以仁
義愽施之為本乎此皆直指仁
義以示人者也其曰君子進退
周旋群獨語黙不失其正曰善
理其家者親父子殊貴賤别妻
妾男女高下内外之位正其名
而巳矣曰行巳莫如恭自責莫
如厚接衆莫如弘用心莫如直
進道莫如勇受益莫如擇友好
學莫如改過曰用忠正而不疑
屏邪侫而不返改稅法不督錢
而納布帛絶進獻以寛百姓稅
租之重厚邊兵以息蕃戎侵掠
之患数引見待制官問以時事
以通擁蔽之路此皆本扵仁義
尤章章者也公之文本扵仁義
如此惡有讀公之文而不知公
之心之所存者乎公嘗有云僕
之道窮則樂仁義而安之者也
如用焉則推而行之扵天下也
何獨天下哉将後世之人有得
扵吾之功者爾然則公之存扵
心者仁義是也夫仁義乃人人
之心之所固有者也公之心存
乎仁義讀公之文者有以知之
則必有以慕之慕之不巳則其
心亦在扵仁義矣孟子曰為人
臣者懐仁義以事其君為人子
者懐仁義以事其父為人弟者
懐仁義以事其兄是君臣父子
兄弟去利懐仁義以相接也然
而不王者未之有也是則公之
文也扵治道豈小補之哉而郡
守馮君欲公之文傳扵天下後
世也尔豈不為治道計哉公諱
翶字習之官至山南東道節度
使撿校戸部尚書盖嘗徔昌黎
韓先生㳺而為先生之所重者
云
　成化乙未春二月之吉
賜進士岀身通奉大夫廣西等
　䖏承宣布政使司左布政使
　王融何宜序
唐李文公集　總一十八卷凡一百三首(二首元闕)
　　唐山南東道節度使檢校戶部尚書
　　　　　　　　　　　　李翶字習之
　第一卷賦三首
　　感知巳賦　幽懐賦　釋懐賦
　第二卷文三首
　　復性書上　復性書中　復性書下
　第三卷文三首
　　平賦書　進士䇿問二首
　第四卷文七首
　　　徔道論　去佛齋　觧惑
　　　命觧　帝王所尚問　正位
　　　學可進
　　第五卷文八首
　　　知鳯　國馬說　截冠雄鷄志
　　　題燕册傅後　拜禹言　送馮定序
　　　雜說二首
　　第六卷書四首
　　　荅韓侍郎書　荅獨孤舎人書
　　　荅皇甫湜書　荅朱載言書
　第七卷書六首
　　論事宰相書　勸裴相書
　　薦士扵中書舎人書　謝楊郎中書
　　與陸傪書　荅侯高書
　第八卷書六首
　　薦所知扵張僕射書　與淮南節度書
　　賀陸大夫書　勸河南尹復故事書
　　寄徔弟書　與李舎人書
　第九卷䟽七首
　　論事䟽表　䟽用忠正
　　䟽屏奸佞　䟽攺稅法
　　䟽絶進献　䟽厚邊兵
　　䟽引見待制官(闕)
　第十卷奏議狀六首
　　百官行奏狀　陵廟祭議
　　與本使論陸巡官狀　與本使請停率脩寺觀錢狀
　　與故度支李尚書事狀
　第十一卷行狀實録三首
　　韓吏部行狀　嶺南莭度徐公行狀
　　皇祖實録
　第十二卷碑傳四首(歐易詹傳闕)
　　高愍女碑　楊烈媍傳
　　東川節度使盧公傳
　第十三卷碑述三首
　　平原郡王栢公碑　僕射傳公碑
　　陸歙州述
　第十四卷墓誌五首
　　楊僕射墓誌　馬少監墓誌
　　李長史墓誌　侯處士墓誌
　　叔氏墓誌
　第十五卷墓誌六首
　　武侍郎墓誌　馬少監墓誌
　　李長史墓誌　盧司録墓誌
　　武録事妻墓誌　韓書記夫人墓誌
　第十六卷祭文十四首
　　祭韓吏部文　祭獨孤中丞文
　　祭韋相文　祭盧夫人文
　　祭楊僕射文　祭李賔客文
　　祭李峽州文　祭徔弟少監文
　　祭劉巡官文　祭錢巡官文
　　祭伏波神文　祭天中王文
　　祭灊山神文　祭女足墓文
　第十七卷雜著八首
　　行巳箴　陸傪檻銘
　　泗州開元寺鍾銘　舒州新堂銘
　　江州南湖堤銘　趙州石橋銘
　　觧江靈　数奇篇
　第十八卷雜著八首
　　来南録　題桄榔亭
　　題峽山寺　題靈鷲寺
　　五木經　韋氏月録序
　　何首烏方録　戯贈詩
目録畢
李文巻第一
　賦三首
　　感知己賦　幽懷賦　釋懷賦
　　　感知己賦(并序)
貞元九年翺始就州府之貢舉人事其九月執文章
一通謁于右補闕安定梁君是時梁君之譽塞天下
属詞求進之士奉文章造梁君門下者盖無虚日梁
君知人之過也亦既相見遂於翺有相知之道焉謂
翺得古人之遺風期翺之名不朽於無窮許翺以拂
拭吹嘘翺初謂面相進也亦未幸甚十一月梁君遘
疾而歿翺漸逰於朋友公卿間徃徃皆曰吾乆籍子
姓名於補闕梁君也翺乃知非面相進也當時意謂
先進者遇人特達皆合有是心亦未謂知己之難得
也梁君歿於兹五年翺學聖人經籍教訓文句之㫖
而為文將數萬言愈昔年見于梁君之文弗啻数倍
雖不敢同徳於古人然亦常無怍於中心每歲試於
禮部連以文章罷黜聲光晦昧于時俗人皆謂之固
宜矣然後知先進者遇人特達亦不皆有是心方知
知己之難得也夫見善而不能知雖善何為知而不
能譽則如勿知譽而不能深則如勿譽深而不能乆
則如勿深乆而不能終則如勿乆翺雖不肖幸辱於
梁君所知君為之言扵人豈非譽歟謂其有古人之
遺風豈非深歟譽而逮夫終身豈非乆歟不幸梁君
短命遽歿是以翺未能有成也其誰能相継梁君之
志而成之歟已焉哉天之遽䘮梁君也是使翺之命
乆迍邅厄窮也遂賦感知己以自傷其言怨而不亂
盖小雅騷人之餘風也其辭曰
戚戚之愁苦兮思釋去之無端彼衆人之容易兮乃
志士之所難伊自古皆嗟兮又何怨乎兹之世獨厄
窮而不達兮悼知音之永逝紛予生之多故兮愧特
于世之誰知撫聖人教化之㫖兮詢合古而乖時誠
自負其中心兮嗟與俗而相違趨一名之五稔兮尚
無成而淹此路岐昔聖賢之遑遑兮極屈辱之驅馳
擇中庸之蹈難兮雖困頓而終不改其所為苟天地
之無私兮曷不鑒照於神祗心勁直扵松栢兮淪霜
雪而不衰知我者忽然逝兮豈吾道之已而
　　　幽懐賦(并序)
朋友有相歎者賦幽懐以荅之其辭曰
衆囂囂而雜處兮咸嗟老而羞卑視予心之不然兮
慮行道之猶非儻中懐之自得兮終老死其何悲昔
孔門之多賢兮惟囬也為庻幾超群情以獨去兮指
聖域而髙追固簞食與瓢飲兮寧服輕而駕肥望若
人其何如兮慙吾徳之纎㣲躬不田而飽食兮妻不
織而豐衣援聖賢而比度兮何僥倖之能希念所懐
之未展兮非悼已而陳私自禄山之始兵兮歲周甲
而未夷何神堯之郡縣兮乃家傳而自持稅生人而
育卒兮列髙城以相維何兹世之可乆兮宜永念而
遐思有三苖之逆命兮舞干羽以來之惟刑徳之既
修兮無遐迩而咸歸當髙祖之初起兮提一旅之羸
師能順天而用衆兮竟掃㓂而戡隨况天子之神明
兮有烈祖之前規剗弊政而還本兮如反掌之易為
苟廟堂之治得兮何下邑之能違哀予生之賤逺兮
包深懐而告誰嗟此誠之不達兮惜此道而無遺獨
中夜以潜歎兮匪吾憂之所宜
　　　釋懐賦(并序)
讀黨錮傳哀直道之多尤不容作釋懐賦其辭曰
懐夫人之鬱鬱兮歴晦吝而不離吾心直以無差兮
惟上天其能知邪何徳而必好兮忠何尤而被疑彼
陳辭之多人兮胡不去衆而訊之進藎言而不信兮
退逺去而不獲弗驗實而考省兮固予道之所厄昔
師啇之䂓聖兮徳既均而行革惟肝膓之有殊兮守不
同其何責願披懐而竭聞兮道既塞而己行路非險
而不通兮人忌我而異情王章直而獄死兮李固忠
而陷刑自古世之所悲兮矧末俗之衰誠哀貞心之
潔白兮疾苖莠之紛生令農夫以手鋤兮反剪去乎
嘉莖豈不指穢而語之兮佯瞪矒而不肯聴歎釋去
而不忍兮終留滯亦何成當晨旦而歩立兮仰白日
而自眀處一世而若流兮何乆永而傷情樂此言而
内抑兮壯大觀扵莊生㧞馨香之茞蘭兮樹蒿蔚以
羅列斥通道而使蕪兮戀棘徑之中絶置春秋而詢
心兮羗與此其奚别昔誓詞而約交兮期共死而皆
居嗟所守之既異兮乃汗漫而遺初心皓白而不容
兮非市直而望利忠不顧而立忘兮交不同而行棄
悲夫不徇已而必仇兮諒非水火其何畏獨吾行之
不然兮直愧心而懼義嘉山松之蒼蒼兮歲苦寒而
亦悴吾固樂其貞剛兮夫何尤乎小異欲静黙而絶
聲兮豈不悼厥初之所志抑此懐而不可兮終永夜
以嘘唏
一卷
李文巻第二
　文三首
　　復性書上　復性書中　復性書下
人之所以為聖人者性也人之所以惑其性者情也
喜怒哀懼愛惡欲七者皆情之所為也情既昏性斯
匿矣非性之過也七者循環而交來故性不能充也
水之渾也其流不清火之煙也其光不明非水火清
明之過沙不渾流斯清矣煙不欝光斯眀矣情不作
性斯充矣性與情不相無也雖然無性則情無所生
矣是情由性而生情不自情因性而情性不自性由
情以明性者天之命也聖人得之而不惑者也情者
性之動也百姓溺之而不能知其本者也聖人者豈
其無情邪聖人者寂然不動不徃而到不言而神不
耀而光制作参乎天地變化合乎隂陽雖有情也未
嘗有情也然則百姓者豈其無性者邪百姓之性與聖
人之性弗差也雖然情之所昏交相攻伐未始有窮故
雖終身而不自覩其性焉火之潜于山石林木之中
非不火也江河淮濟之未流而潛于山非不泉也石
不敲木不磨則不能燒其山林而燥萬物泉之源弗
䟽則不能為江為河為淮為濟東匯大壑浩浩蕩蕩
為弗測之深情之動弗息則不能復其性而燭天地為
不極之明故聖人者人之先覺者也覺則明否則惑惑
則昏明與昏謂之不同明與昏性本無有則同與不同
二者離矣夫明者所以對昏昏既㓕則明亦不立矣是
故誠者聖人性之也寂然不動廣大清明照乎天地感
而遂通天下之故行止語黙無不處於極也復其性者
賢人循之而不已者也不已則能歸其源矣易曰夫聖
人者與天地合其徳日月合其明四時合其序鬼神合
其吉㓙先天而天不違後天而奉天時天且弗違而况
於人乎况於鬼神乎此非自外得者也能盡其性而已
矣子思曰唯天下至誠為能盡其性能盡其性則能盡
人之性能盡人之性則能盡物之性能盡物之性則可
以賛天地之化育可以賛天地之化育則可以與天地
参矣其次致曲曲能有誠誠則形形則著著則明明則
動動則變變則化唯天下至誠為能化聖人知人之性
皆善可以循之不息而至於聖也故制禮以節之作樂
以和之安於和樂樂之本也動而中禮禮之本也故在
車則聞鸞和之聲行歩則聞珮玉之音無故不廢琴瑟
視聴言行循禮而動所以教人忘嗜欲而歸性命之道
也道者至誠也誠而不息則虚虚而不息則明明而不
息則照天地而無遺非他也此盡性命之道也哀哉
人皆可以及乎此莫之止而不為也不亦惑邪昔者
聖人以之傳于顔子顔子得之拳拳不失不逺而復
其心三月不違仁子曰囬也其庻乎屡空其所以未
到扵聖人者一息耳非力不能也短命而死故也其
餘升堂者盖皆傳也一氣之所飬一雨之所膏而得
之者各有淺深不必均也子路之死也石乞盂黶以
戈撃之㫁纓子路曰君子死冠不免結纓而死由也
非好勇而無懼也其心寂然不動故也曾子之死也
曰吾求何焉吾得正而斃焉斯已矣此正性命之言
也子思仲尼之孫得其祖之道述中庸四十七篇以
傳于孟軻軻曰我四十不動心軻之門人逹者公孫
丑萬章之徒盖傳之矣遭秦㓕書中庸之不焚者一
篇存焉扵是此道廢缺其教授者唯節行文章章句
威儀撃劍之術相師焉性命之源則吾弗能知其所
傳矣道之極于剥也必復吾豈復之時邪吾自六嵗
讀書但為詞句之學志扵道者四年矣與人言之未
嘗有是我者也南觀濤江入扵越而吳郡陸傪存焉
與之言之陸傪曰子之言尼父之心也東方如有聖
人焉不出乎此也南方如有聖人焉亦不出乎此也
惟子行之不息而已矣嗚呼性命之書雖存學者莫
能明是故皆入扵莊列老釋不知者謂夫子之徒不
足以窮性命之道信之者皆是也有問於我我以吾
之所知而傳焉遂書于書以開誠明之源而缺絶廢
棄不揚之道幾可以傳于時命曰復性書以理其心
以傳乎其人烏戯夫子復生不廢吾言矣
　　　復性書中
或問曰人之昏也乆矣将復其性者必有漸也敢問
其方曰弗慮弗思情則不生情既不生乃為正思正
思者無慮無思也易曰天下何思何慮又曰閑邪存
其誠詩曰思無邪曰已矣乎曰未也此齋戒其心者
也猶未離扵静焉有静必有動有動必有静動静不
息是乃情也易曰吉㐫悔吝生於動者也焉能復其
性邪曰如之何曰方靜之時知心無思者是齋戒也
知本無有思動靜皆離寂然不動者是至誠也中庸
曰誠則明矣易曰天下之動貞夫一者也問曰不慮
不思之時物格扵外情應扵内如之何而可止也以
情止情其可乎曰情者性之邪也知其為邪邪本無
有心寂不動邪思自息惟性明照邪何所生如以情
止情是乃大情也情互相止其有已乎易曰顔氏之
子有不善未嘗不知知之未嘗復行也易曰不逺復
無祗悔元吉問曰本無有思動靜皆離然則聲之來
也其不聞乎物之形也其不見乎曰不覩不聞是非
人也視聴昭昭而不起扵見聞者斯可矣無不知也
無弗為也其心寂然光照天地是誠之明也大學曰
致知在格物易曰易無思也無為也寂然不動感而
遂通天下之故非天下之至神其孰能與於此曰敢
問致知在格物何謂也曰物者萬物也格者來也至
也物至之時其心昭昭然明辨焉而不應於物者是
致知也是知之至也知至故意誠意誠故心正心正
故身脩身脩而家齊家齊而國理國理而天下平此
所以能参天地者也易曰與天地相似故不違知周
乎萬物而道濟天下故不過旁行而不流樂天知命
故不憂安土敦乎仁故能愛範圍天地之化而不過
曲成萬物而不遺通乎晝夜之道而知故神無方而
易無體一隂一陽之謂道此之謂也曰生為我說中
庸曰不出乎前矣曰我未明也敢問何謂天命之謂
性曰人生而靜天之性也性者天之命也率性之謂
道何請也曰率循也循其源而反其性者道也道也者
至誠也至誠者天之道也誠者定也不動也脩道之
謂教何謂也曰誠之者人之道也誠之者擇善而固
執之者也脩是道而歸其本者明也教也者則可以
教天下矣顔子其人也道也者不可須臾離也可離
非道也說者曰其心不可須臾動焉故也動則逺矣
非道也變化無方未始離於不動故也是故君子戒
慎乎其所不覩恐懼乎其所不聞莫見乎隱莫顯乎
㣲故君子慎其獨也說者曰不覩之覩見莫大焉不
聞之聞聞莫甚焉其心一動是不覩之覩不聞之聞
也其復之也逺矣故君子慎其獨慎其獨者守其中
也問曰昔之註觧中庸者與生之言皆不同何也曰
彼以事觧者也我以心通者也曰彼亦通扵心乎曰
吾不知也曰如生之言脩之一日則可以至扵聖人
乎曰十年優之一日止之而求至焉是孟子所謂以
杯水而救一車薪之火也甚哉止而不息必誠誠而
不息必明明與誠終嵗不違則能終身矣造次必扵
是㒹沛必扵是則可次希扵至矣故中庸曰至誠無
息不息則乆乆則徴徴則悠逺悠逺則慱厚慱厚則
髙明慱厚所以載物也髙明所以覆物也悠乆所以
成物也慱厚配地髙明配天悠乆無疆如此者不見
而章不動而變無為而成大地之道可一言而盡也
　　問曰凡人之性猶聖人之性歟曰桀紂之性猶堯舜
　　之性也其所以不覩其性者嗜欲好惡之所昏也非
　　性之罪也曰爲不善者非性邪曰非也乃情所爲也
　　情有善有不善而性無不善焉孟子曰人無有不善
　　水無有不下夫水摶而躍之可使過䫙激而行之可
　　使在山是豈水之性㢤其所以導引之者然也人之
　　性皆善其不善亦猶是也問曰堯舜豈不有情邪曰
　　聖人至誠而已矣堯舜之舉十六相非喜也流共工
　　放驩兠殛鯀竄三苗非怒也中扵節而已矣其所以
　　皆中節者設教扵天下故也易曰知變化之道者其
　　知神之所爲乎中庸曰喜怒哀樂之未發謂之中發
　　而皆中節謂之和中也者天下之大本也和也者天
　　下之達道也致中和天地位焉萬物育焉易曰唯深
　　也故能通天下之志唯㡬也故能成天下之務惟神
　　也故不疾而速不行而至聖人之謂也問曰人之性
　　猶聖人之性嗜欲愛憎之心何因而生也曰情者妄
　　也邪也邪與妄則無所因矣妄情㓕息本性清明周
　　流六虚所以謂之能復其性也易曰乾道變化各正
　　性命論語曰朝聞道夕死可矣能正性命故也問曰
　　情之所昏性即㓕矣何以謂之猶聖人之性也曰水
　　之性清澈其渾之者沙泥也方其渾也性豈遂無有
　　邪乆而不動沙泥自沉清明之性鑒扵天地非自外
　　來也故其渾也性本弗失及其復也性亦不生人之
　　性亦猶水也問曰人之性本皆善而邪情昏焉敢問
　　聖人之性將復爲嗜欲所渾乎曰不復渾矣情本邪
　　也妄也邪妄無因人不能復聖人既復其性矣知情
　　之爲邪邪既爲明所覺矣覺則無邪邪何由生也伊
　　尹曰天之道以先知覺後知先覺覺後覺者也予将
　　以此道覺此民也非予覺之而誰也如将復爲嗜欲
　　所渾是尚不自覺者也而况能覺後人乎曰敢問死
　　何所之耶曰聖人之所不明書于策者也易曰原始
　　反終故知死生之說精氣為物㳺魂為變是故知鬼
　　神之情狀斯盡之矣子曰未知生焉知死然則原其
　　始而反其終則可以盡其生之道生之道既盡則死
　　之說不學而自通矣此非所急也子脩之不息其自
　　知之吾不可以章章然言且書矣
　　　　　復性書下
　　晝而作夕而休者凡人也作乎作者與萬物皆作休
　　乎休者與萬物皆休吾則不類扵凡人晝無所作夕
　　無所休作非吾作也作有物休非吾休也休有物作
耶休耶二者離而不存予之所存者終不亡且離也
人之不力於道者昏不思也天地之間萬物生焉人
之於萬物一物也其所以異於禽獸蟲魚者豈非道
德之性乎哉受一氣以成其形一為物而一為人得
之甚難也生乎世又非深長之年也以非深長之年
行甚難得之身而不專專於大道肆其心之所為則
其所以自異於禽獸蟲魚者亡幾矣昏而不思其昏
也終不明矣吾之生二十有九年矣思十九年時如
朝日也思九年時亦如朝日也人之受命其長者不
過七十八十九十年百年者則稀矣當百年之時而
視乎九年時也與吾此日之思于前也逺近其能大
相懸耶其又能逺於朝日之時耶然則人之生也雖
享百年若雷電之驚相激也若風之飄而旋也可知
耳矣况千百人而無一及百年者哉故吾之終日志
於道德猶懼未及也彼肆其心之所為者獨何人耶
巻之第二
李文巻第三
　文三首
　　平賦書　䇿進士問二首
　　　平賦書(并序)
孔子曰道千乗之國敬事而信節用而愛人使民以
時又曰若欲行而法則周公之典在孟子曰夏后氏
五十而貢殷人七十而助周人百畆而徹其實皆什
一也欲輕之於堯舜之道大貉小貉也欲重之於堯
舜之道大桀小桀也是以什一之道公私皆足人既
富然後可以服教化反淳朴古之聖賢未有不善於
為政理人而能光于後代者也故善為政者莫大於
理人理人者莫大於既冨之文教之凡人之情莫不欲
冨足而惡貧窮終嵗不製衣則寒一日不得食則飢
四人之苦者莫甚於農人麥粟布帛農人之所生也
嵗大豐農人猶不能足衣食如有水旱之災則農人
先受其害有若曰百姓不足君孰與足夫如是百姓
之視其長上如仇讎安既不得享其利危又焉肯盡
其力自古之所以危亡未有不由此者也人皆知重
歛之為可以得財而不知輕歛之得財愈多也何也
重歛則人貧人貧則流者不歸而天下之人不來由
是土地雖大有荒而不耕者雖耕之而地力有所遺
人日益困財日益匱是謂棄天之時遺地之利竭人
之財如此者雖欲為社稷之臣建不朽之功誅暴逆
而威四夷徒有其心豈可得耶故輕欲則人樂其生
人樂其生則居者不流而流者日来居者不流而流
者日来則土地無荒桑柘日繁盡力畊之地有餘利
人日益富兵日益强四鄰之人歸之如父母雖欲驅
而去之其可得耶是以與之安而居則富而可教與
之危而守則人皆自固孟軻所謂率其子弟攻其父
母自生人以来未有能済者也嗚呼仁義之道章章
然如大道焉人莫不知之然皆不能行何也見之有
所未盡而又有嗜欲以害之其自任太多而任人太
寡是以有土地者有仁義無代無之雖莫不知之然
而未有一人能行之而功及後代者由此道也秦滅
古法隳井田而夏殷周之道廢相承滋乆不可卒復
翺是以取可行於當時者為平賦書而什一之法存
焉庻㡬乎能有行之者云耳
凡為天下者視千里之都為千里之都者視百里之州
為百里之州者起於一畆之田五尺謂之歩(尺為歩/古者六)
(為古之方一歩餘三百六寸二分五釐也/古之尺小為兹時之尺四尺八寸則方一歩)二百有
四十歩謂之畆(数則易行也一畆為古之田三畆也/古者歩百為畆與此時不同則從俗之)
三百有六十歩謂之里(三為井一井之田九夫三屋/古者畆百為夫夫三為屋屋)
(里之田九夫場異名也/方三百歩為一里也方一)方里之田五百有四十畆
(所以古之方一里為田九頃兹時方一里為田五頃/畆百為頃五頃四十畆也古之里雖小其畆又加小)
(六頃有二十畆也/四十畆為古之田十)十里之田五萬有四千畆(十頃也/五百四)
(六百二十頃也/為古之田一千)百里之州五千有四億畝(頃也為古/五萬四千)
(萬二千頃也/之田一十六)千里之都五千有四百億畆(萬頃也爲/五百四十)
(二十萬頃也/古田一千六百)方里之内以十畆爲之屋室徑路牛
豚之所息葱韭菜蔬之所生植里之家給焉(一里為/古者方)
(家同飬公田公事畢然後理私田詩曰雨我公田遂/井為田九百畆農夫八家各受百畆公田八十畆八)
(之田為古之田三畆十畆之田爲古之田三十畆校/及我私餘田二十畆爲閩井屋室兹時既加大一畆)
(相若矣/其多少亦)凡百里之州爲方十里者百州縣城郭之
所建通川大途之所更丘墓鄊井之所聚甽遂溝瀆
之所渠大計不過方十里者三十有六有田一十九
億四萬有四千畆(百四十頃也/一萬九千四)百里之家給焉千里
亦如之髙山大川則郭其中斬長綴短而量之一畆
之田以强并弱水旱之不時雖不能盡地力者嵗不
下粟一石公索其十之一凡百里之州有田五十有
四億畆以一十九億四萬有四千畆爲之州縣城郭
通川大途甽遂溝澮丘墓鄉井屋室徑路牛豚之所
息葱韭菜蔬之所生植餘田三十四億五萬有六千
畆(百六十頃也/三萬四千五)畆率十取粟一石爲粟三十四萬五
千有六百石以貢於天子以給州縣凡執事者之禄
以供賔客以輸四方以禦水旱之災皆足於是矣其
田間樹之以桑凡樹桑人一日之所休者謂之功桑
太寡則乏于帛太多則暴于田是故十畆之田植桑
五功一功之蠶取不宜嵗度之雖不能盡其功者功
不下一匹帛公索其百之十凡百里之州有田五十
四億畆以十九億四萬有四千畆爲之州縣城郭通
川大途甽遂溝澮丘墓鄉井屋室徑路牛豚之所息
葱韭菜蔬之所生植餘田三十四億五萬有六千畆
麥之田大計三分當其一其土卑不可以植桑餘田
二十三億有四千畆樹桑凡一百一十五萬有二千
功功率十取一匹帛爲帛一十一萬五千有二百匹
以貢于天子以給州縣凡執事者之禄以供賔客以
問四方以禦水旱之災皆足于是矣鰥寡孤獨有不
人疾者公與之粟帛能自給者弗征其田桑凡十里
之鄉爲之公囷焉鄉之所入于公者嵗十舎其一于
公囷十嵗得粟三千四百五十有六石十里之鄉多
人者不足千六百家鄉之家保公囷使勿偷饑嵗并
人不足於食量家之口多寡出公囷與之而勸之種
以湏麥之升焉及其大豐鄉之正告卿之人歸公所
與之畜當戒必精勿濡以内于公囷窮人不能歸者
與之勿徴于書則嵗雖大饑百姓不困于食不死於
溝洫不流而入於他矣人既富樂其生重犯法而易
爲善教其父母使之慈教其子弟使之孝敎其在鄉
黨使之敬讓羸老者得其安㓜弱者得其養鰥寡孤
獨有不人疾者皆樂其生屋室相隣烟火相接于百
里之内與之居則樂而有禮與之守則人皆固其業
雖有强暴之兵不敢陵自百里之内推而布之千里
自千里而被乎四海其孰能當之是故善爲政者百
姓各自保而親其君上雖欲危亡弗可得也其在詩
曰迨天之未隂雨徹彼桑土綢繆牗戸今此下民或敢
侮予此之謂也
　　　進士策問第一道
問初定兩稅時錢直卑而粟帛貴粟一斗價盈百帛
一匹價盈二千稅戸之嵗供千百者不過粟五十石
帛二十有餘匹而充矣故國用皆足而百姓未以爲
病其法弗更及兹三十年百姓土田爲有力者所併
三分踰一其初矣其輸錢数如故錢直日髙粟帛日
　　卑粟一斗價不出二十帛一匹價不出八百稅戸之
　　嵗供千百者粟至二百石帛至八十匹然後可足是
　　為錢数不加而其稅以一為四百姓日蹙而散為商
　　以逰十三四矣四年春天子哀之詔天下守土臣定
　　留州使額錢其正料米如故其餘估髙下如如供百
　　姓頼之以比兩稅之初輕重猶未相似有何術可使
　　國用富而百姓不虚逰人盡歸扵農而皆樂有力所
　　併者稅之如戸而士兵不怨夫豈無策而臻扵是耶
　　吾子盍悉懐以来告
　　　　　又第二道
　　問土蕃之為中國憂也乆矣和親賂遺之皆不足以
　　来好息師信其甘言而與之詛盟耶扵是深懐隂邪
　　乗我之去而欺神雪人係虜卿士大夫至兹為羞俻
　　禦之耶則暴天下数十萬之兵或悲號其父母妻子
　　且煩饋餫衣食之勞百姓以虚弗俻禦之耶必将伺
　　我之間攻陷城池掠玉帛子女殺其老弱係纍其丁
　　壮以歸自古帝王豈無誅夷狄之成筞邪何邊境未
　　安若斯之甚邪二三子其将亦有說乎
　　巻第三
李文巻第四
　文七首
　　徔道論　去佛齋　解惑
　　命解　帝王所尚問　正位
　　學可進
　　　徔道論
中才之人拘於書而惑於衆傳言違衆不祥書曰
三人占則徔二人之言翺以爲言出於口則可守
而爲常則中人之惑者多矣何者君子徔乎道也
不徔乎衆也道之公余将是之豈知天下黨然而
非之道之私余将非之豈知天下謷然而是之将
是之豈圖是之之利乎将非之豈圗非之之害乎
故大道可存是非可常也小人則不然将是之先
戄其利己将非之先怖其害己然則逺害者心是
而非之眩利者心非而是之故大道䘮是非汨人
倫壊邪說勝庸可使衆言必聴衆違必徔之耶且
夫天下蚩蚩知道者幾何人哉使天下皆賢人則
從衆可也使天下賢人二小人三其可以徔乎况
貪人以利徔則富者之言勝柔人以生徔則威者
之言勝中人以名徔則狷者之言勝而君子之䖏
衆則諄諄然如愚怡怡然如卑當言而黙者三逰
同而器異則黙待近而責逺則黙事及而時未則
黙小人俱不然所以君子慎言而小人飾言君子
俟時而小人狥時也然則君子默於衆小人黙於
獨皆事勢牽之豈心願耶學而從之者得以擇之
矣嗚呼治世少而亂世多賢一伸而邪百勝在上
者言貴和而不貴正在下者言貴徔而不貴得設
使一室之中一人唱而十人和一人訥則雖欲言
之羣而訧之矣是則和者人之喜默者人之怒吾
寧徔道而罹怒乎寧違道而徔衆乎斯所謂辨難
易而攉是非矣或曰衆可違而不可從必乎曰未
也君子怯於名而勇於實吾非衆之首衆非吾必
從君子完其力而已則奚以違理不吾之問辭非
人必從君子耳其聲而已則奚以違所謂君子者
進退周旋羣獨語黙不失其正而不罹其害者盖
在此而已矣
　　　去佛齋(并序)
故温縣令楊垂爲京兆府叅軍時奉叔父司徒命
撰集䘮儀其一篇云七七齋以其日送卒者衣服
於佛寺以申追福翺以楊氏䘮儀其他皆有所出
　　多可行者獨此一事傷禮故論而去之将存其餘
　　云
　　佛法之流染扵中國也六百餘年矣始于漢浸滛
　　于魏晉宋之間而瀾漫扵梁蕭氏遵奉之以及于
　　兹盖後漢氏無辨而排之者遂使夷狄之術行于
　　中華故吉㐫之禮謬亂其不盡為戎禮也無幾矣
　　且揚氏之述䘮儀豈不以禮法遷壊衣冠士大夫
　　與庶人委巷無别為是而欲紏之以禮者耶是宜
　　合于禮者存諸愆於禮者辨而去之安得專己心
　　而言也苟懼時俗之怒已耶則揚氏之儀㩀於古
　　而拂于俗者多矣置而勿言則猶可也既論之而
　　書以為儀捨聖人之道則禍流于将来也無窮矣
　　佛法之所言者列禦㓂莊周言所詳矣其餘則皆
　　戎狄之道也使佛生於中國則其為作也必異於
　　是况驅中國之人舉行其術也君臣父子夫婦兄
　　弟朋友存有所養死有所歸生物有道費之有節
　　自伏羲至扵仲尼雖百代聖人不能革也故可使
　　天下舉而行之無弊者此聖人之道所謂君臣父
　　子夫婦兄弟朋友而養之以道德仁義之謂也患
　　力不足而已向使天下之人力足盡脩身毒國之
　　術六七十歳之後雖享百年者亦盡矣天行乎上地
　　載乎下其所以生育於其間者畜獸禽鳥魚鼈蛇龍
　　之類而止爾况必不可使舉而行之者耶夫不可使
　　天下舉而行之則非聖人之道也故其徒也不蠶而
　　衣裳具弗耨而飲食充安居不作役物以養己者至
　　於㡬千百萬人推是而凍餒者幾何人可知矣於是
　　築楼殿宫閣以事之飾土木銅鉄以形之髠良人男
　　女以居之雖璇室象廊傾宫鹿臺章華阿房弗加也
　　是豈不出乎百姓之財力歟昔者禹之治水害也三
　　過其門而不入手胼足胝鑿九河䟽濟洛導漢汝决
　　淮江而入于海人之弗為蛟龍食也禹實使然德為
　　聖人功攘大禍立為天子而傳曰菲飲食悪衣服卑
　　宫室土階髙三尺其異於彼也如是此昭昭然其大
　　者也詳而言之其可窮乎故惑之者溺扵其教而排
　　之者不知其心雖辯而當不能使其徒無譁而勸来
　　者故使其術若彼其熾也有位者信吾說而誘之其
　　君子可以理服其小人可以令禁其俗之化也弗難
　　矣然則不知其心無害為君子而溺於其教者以夷
　　狄之風而變乎諸夏禍之大者也其不為戎也幸矣
　　昔者司士賁告於子㳺曰請襲扵牀子㳺曰諾縣子
聞之曰汱哉叔氏専以禮許人人之襲於牀失禮之
細者也猶不可况舉身毒之術亂聖人之禮而欲以
傳於後乎
　　　觧惑
王野人名體靜盖同州人始游浮山觀原未有室居
縫𥿄爲裳取竹架樹覆以草獨止其下豺豹熊象過
而馴之弗害也積十年乃構草堂植茶成園犂田三
十畒以供食不畜妻子少言說有所問盡誠以對人
或取其絲約酬利弗問姓名皆與或負之者終不言
凡居二十四年年六十二貞元二十五年五月卒于
觀原茶園村人相與鑿木爲空盛其屍埋于園中觀
原積無人居因野人遂成三百家有尚恠者因謬云
野人既死處士陳恒發其棺惟見空衣翺與陳恒相
遇問其故恒曰作記者欲神浮山故妄云然元和四
年十一月翺以節度掌書記奉牒知循州五年正月
准制祭名山大川翺奉牲牢于山致帝命遂使斵木
爲棺命将吏村人改葬野人遷于佛寺南岡其骨存
焉乃立木於墓東志曰王處士葬于此削去謬記以
觧觀聴者所惑
　　　命解
或曰貴與富在我而已以智求之則得之不求則不
得也何命之爲哉或曰不然求之有不得者有不求
而得之者是皆命也人事何爲二子出或問曰二者
之言其孰是耶對曰是皆陷人於不善之言也以智
而求之者盗耕人之田者也皆以爲命者弗耕而望
收者也吾無取焉爾循其方由其道雖禄之以千乗
之富舉而立諸卿大夫之上受而不辭非曰貪也私
於己者寡而利於天下者多故不辭也何命之有焉
如取之不循其方用之不由其道雖一飯之細猶不
可以受况富貴之大耶非曰廉也利於人者鮮而賊
於道者多故不爲也何智之有焉然則君子之術其
亦可知也已
　　　帝王所尚問
夏尚忠殷尚敬周尚文何也曰帝王之道非尚忠也
非尚敬與文也因時之變以承其弊而已矣救野莫
如敬救鬼莫如文救僿莫如忠循環終始迭相爲救
如火之菑而燒也人知勝之于水矣勝于水者土也
水之潰遏其流者則必大爲之防矣故夏禹之政忠殷
湯之政敬武王之政文各適其宜也如武王居禹之
時則尚忠矣湯居武王之時則尚文矣禹與湯交地
而居則夏先敬而殷尚乎忠矣故適時之宜而補其不
得者三王也使黄帝堯舜王三王之天下則亦必爲禹
湯武王之所爲矣由是觀之五帝之與夏商周一道也
若救殷之鬼不以文而曰我必以夏之忠而化之是猶
適於南而北轅其到也無日矣孔子聖人之大者也若
王天下而傳周其救文之弊也亦必尚乎夏道矣是文
與忠敬皆非帝王之所尚乃帝王之所以合變而行權
者也因時之變以承其弊不可休而作爲之者爾
　　　正位
善理其家者親父子殊貴賤别妻妾男女髙下内外
之位正其名而已矣古之善治其國者先齊其家言
自家之刑於國也欲其家之治先正其名而辨其位
之等級名位正而家不治者有之矣名位不正而能
治其家者未之有也是故出令必當行事必正非義
不言三者得則不勸而下從之矣出令不當行事不
正非義而言三者不得雖日撻于下下畏其刑而不
敢違欲其心服而無辭也其難矣或寵其妻或嬖其
妾或聴其子或任其所使既愛之則必信其邪言信
其邪言則害於人也多益於身者無有苟如此則名
位必僣矣他人拒其間則不和順其過則虧禮不正
　　之則上下無章正之則不得其情不如己者言之則
　　爲愚賢於己者言之則爲吾欺此治家之所以難也
　　彼人者豈言其家之不治㢤縦其心而無畏欲人之
　　扵我無違故及於斯而不知也然則可改而爲善乎
　　曰耳目鼻口四支百骸與聖人不殊也聖人之道化
　　天下我獨不能自化亦足羞也思其不善而棄之則
　　百善成雖希於聖人猶可也改爲何有如不思而肆
　　其心之所爲則雖聖人亦無可柰何
　　　　　學可進
　　百骸之中有心焉與聖人無異也嚚然不復其性惑
　　矣哉道其心弗可以庶幾扵聖人者自棄其性者也
　　終亦亡矣茫茫乎其將何所如冉求非不足乎力者
　　也盡而止進而不止者顔子哉意顔子短命故未到
　　乎仲尼也潢汙之停不流也决不到海矣河出崑崙
　　之山其流徐徐行而不休終入于海吾悪知其異於
　　淵之自出者邪
　　巻第四
　　李文巻第五
　　　文七首
　　　　知鳳　國馬說　截冠雄雞志
　　　　題燕丹傳後　邦禹言　送馮定序
　　　　雜說二首
　　　　　知鳳
　　有小鳥止扵人之家其色青鳩鵲鳥之属咸來哺之
　　未乆野之鳥羽而蜚者皆以物至如將哺之其蟲積
　　焉群鳥之鳴聲雜相亂是鳥也一其鳴而萬物之聲
　　皆息人皆以為妖也吾詎知其非鳳之類邪古之說
　　鳳者有狀或曰如鶴或曰如山鷄皆與此不相似吾
　　安得知其鳳之類邪鳳禽鳥之絶類者也猶聖人之
　　在人也吾聞知賢聖人者觀其道由黄帝堯舜禹湯
　　文王至扵孔子顔回不聞記其形容有相同者是未
　　可知也如其同也孔子與顔回並立于時魯國人曷
　　不曰孔之回而顔之丘乎是可知也陽虎之狀類孔
　　子聖人是以畏扵匡不書七十子之服于陽虎也有
　　人焉其容貌雖如驩兠悪來顔回子路七十二子苟
　　徔而師之者斯為聖人矣故曰知賢聖人者觀其道
　　似鳳而不見其靈者山鷄也則可視其形而鳳之云
邪天下之鳥雖鳳焉鷹鸇鵾鴻其肯鳳之邪是鳥也
其形如斯群鳥皆敬而畏之非鳳類而何鳥至於宋
州之野當貞元十四年
　　　國馬說
有乗國馬者與乗駿馬者並道而行駿馬囓國馬之
􁍺血流于地國馬行歩自若也精神自若也不爲之
頋如不知也既駿馬歸芻不食水不飲立而慄者二
日駿馬之人以告國馬之人曰彼盖其所羞也吾以
馬徃而喻之斯可矣乃如之於是國馬見駿馬而鼻
之遂與之同櫪而芻不終時而駿馬之病自已夫四
足而芻者馬之類也二足而言者人之類也如國馬
者四足而芻則馬也耳目鼻口亦馬也四支百骸亦
馬也不能言而聲亦馬也觀其所以爲心則人也故
犯而不校國馬也過而能改駿馬也有人焉恣其氣
以乘人人容之而不知者多矣觀其二足而言則人
也耳目鼻口亦人也四支百骸亦人也求其所以爲
人者而弗得也彼人者以形骸爲人國馬者以形骸
爲馬以彼人乘國馬人皆以爲人乘馬吾未始不謂
之馬乘人悲夫
　　　截冠雄雞志
翺至零口北有畜雞二十二者七其雄十五其雌且
飲且啄而又狎乎人翺甚樂之遂掬粟投于地而呼
之有一雄雞人截其冠貎若營群望我而先來見粟
而長鳴如命其衆雞衆雞聞而曹奔於粟既來而皆悪
截冠雄雞而撃之曵而逐出之已而競還啄其粟日之
暮又二十一其群栖于楹之梁截冠雄雞又來如慕
侣将登于梁且栖焉而仰望焉而旋望焉而小鳴焉
而大鳴焉而延頸喔咿其聲甚悲焉而遂去焉至于
庭中直上有木三十餘尺鼓翅哀鳴飛而栖其樹顛
翺異之曰雞禽于家者也俻五德者也其一曰見食
命侣義也截冠雄雞是也彼衆雞得非幸其所呼而
來耶又奚爲既來而共悪所呼者而迫之耶豈不食
其利背其惠耶豈不䘮其見食命侣之一德耶且何
衆栖而不使偶其群耶或告曰截冠雄雞客雞也予
東里鄙夫曰陳氏之雞焉死其雌而陳氏寓之于我
群焉勇且善闘家之六雄雞勿敢獨校焉是以曹悪
之而不與同其食及栖焉夫雖善闘且勇亦不勝其
衆而常孤遊焉然見食未嘗先啄而不長鳴命侣焉
彼衆雞雖頼其召既至反逐之昔日亦由是焉截冠
雄雞雖不見荅然而其迹未曾变移焉翺既聞之惘
然感而遂傷曰禽鳥微物也其中亦有獨禀精氣
義而介者焉客雞義勇超乎群群皆妬而尚不與
儔焉况在人乎哉况在友朋乎哉况在親戚乎哉
况在鄉黨乎哉况在朝廷乎哉由是觀天地間鬼
神禽獸萬物變動情狀其可以逃乎吾心既傷之
遂志之將用警予且可以作鑒于世之人
　　　題燕太子丹傳後
荆軻感燕丹之義凾匕首入秦刼始皇将以存燕
寛諸侯事雖不成然亦壯士也惜其智謀不足以
知变識機始皇之道異於齊桓曹沬功成荆軻殺
身其所遭者然也及欲促檻車駕秦王以如燕童
子婦人且明其不能而軻行之其弗就也非不幸
燕丹之心苟可以報秦雖舉燕國猶不顧况羙人
哉軻不曉而當之陋矣
　　　拜禹言
貞元十五年六月二十九日隴西李翺敬再拜于
禹之堂下自賔階升北面立弗敢歎弗敢祝弗敢
祈退降復敬再拜哭而歸且歌曰
惟天地之無窮兮哀生人之常勤徃者吾弗及兮
来者吾弗聞已而已而
　　　送馮定序
馮生自負其氣而中立上無援下無交名聲未大
耀于京師生信無罪是乃時之人見之者或不能
知之知之者則不敢言是以再舉進士皆不如莫
心謂生無戚戚盖以他人為觧予聮以雜文罷黜
不知者亦紛紛交笑之其自負益明退學書戒憤
而為文遂遭知音成其名當黜辱時吾不言莫拙
也豈無命耶及既得時吾又不自言其智也豈有
命邪故謂生無戚戚生家貧甚不能居告我逰成
都成都有岷峨山合氣于江源徃徃出竒恠之士
古有司馬相如楊雄嚴君平其人死至兹千年不
聞生逰成都試為我謝岷峨何其乆無人邪其風
侈麗奢豪羇人易留生其思速出于劍門之艱難
勿我憂也
　　　雜說(二首)
日月星辰經乎天天之文也山川草木羅乎地地
之文也志氣言語發乎人人之文也志氣不能塞
天地言語不能根教化是人之文紕繆也山崩川
涸草木枯死是地之文裂絶也日月暈蝕星辰錯
行是天之文乖盭也天文乖盭無乆覆乎上地文
裂絶無乆載乎下人文紕繆無乆立乎天地之間
故文不可以不慎也夫毫釐分寸之長必有中焉
咫尺尋常之長必有中焉百千萬里之長必有中
焉則天地之大亦必有中焉居之中則長短大小
髙下雖不一其為中則一也是以出言居乎中者
聖人之文也倚乎中者希聖人之文也近乎中者賢
人之文也背而走者盖庸人之文也中古以來至
於斯天下為文不背中而走者其希矣豈徒文背
之而已其視聴識言又甚於此者矣凡人皆有耳
目心口耳所以察聲音大小清濁之異也目所以
别采色朱紫白黒之異也心所以辨是非賢不肖
之異也口所以達耳之聰導目之明宣心之知而
惇教化阜風俗期所以不怍天地人神也然而耳
不能聴聲悪得謂之耳歟目不能别色悪得謂之
目歟心不能辨是非好悪悪得謂之心歟口不能
宣心之智導目之明達耳之聰悪得謂之口歟四
者皆不能於己質形虚為人爾其何以自異於犬
羊麋鹿乎哉此皆能己而不自用焉則是不信己
之耳目心口而信人之耳目心口者也及其師曠
之聰離娄之明臧武仲之智宰我之言則又不能
信之於己其或悠然先覺者必謂其狂且愚矣昔
管仲以齊桓覇天下攘夷狄華夏免乎𬒳髮左袵
崇崇乎功亦格天下溢後世而曾西不忍為管仲
也孟軻又不肯為曾西向使孟軻曾西生於斯世
秉其道終不易持其道終不变吾知夫天下之人
徔而笑之又徔而詬之曰狂民爾頑民尔是其心
悪有知哉曾西孟軻雖柀訕謗于天下亦必固窮
不可㧞以湏後聖尔其肯畏天下之人而動乎心
哉世俗之鄙陋迫隘也如此夫何敢復言安得曾
西孟軻而與之昌言哉
龍與蛇皆食於鳳龍智而神其德無方鳳知其可
與皆為靈也禮而親之蛇毒而險所忌必傷且悪
其得於鳳也不惟齧龍雖遇麟龜固將噬而亡之
鳳知蛇不得其欲則將恊犲犬而来吠嘷也賦之
食加于龍以龍之神浮於食也將使飽焉終畏蛇
而不能麟與龜瞠而謳曰鳯兮鳯兮何德之衰徃
者不可諫來者猶可追已而已而既而麟傷于毒
伏于窟龜屏氣潜于殻蛇偵龍之寐也以毒攻其
喉而龍走鳳䘮其助於是下翼而不敢靈也
李文巻第五
　　李文巻第六
　　　書四首
　　　　答韓侍郎書　答獨孤舎人書
　　　　答皇甫湜書　答宋載言書
　　　　　答韓侍郎書
　　還示云於賢者汲汲唯公與不材耳此言取人得
　　無太寛否灼然太寛夫又何疑此事汲汲如嗜欲
　　之未得自以為勝苟令君耳目所及書記所載未
　　見其比何意忽然當一時而更有人也故具於後
　　以當講學且自道無愧兼以為戯耳如愚之扵人
　　但患識昏智不足以察人為累耳苟以為賢則不
　　要前人相知相識逢便見機巧有慧辨故身雖否
　　塞而所進達者不為少矣其鑒賞称頌人物初未
　　甚信其後卒享盛名為賢士者故陸歙州常簡州
　　皆是也好善太疾智識未精彼勝於彼則因而進
　　之或取文辭或以言論或以才行或以風標或以
　　政術徃徃亦有不称於前多矣不可以言其名然
　　亦未嘗以為悔也其中亦有痛與置力後因禮節
　　不足或因盡言而詰之前人既非賢良遂反相毁
　　損者亦有其人矣且龎士元云拔十失五猶得其
　　半真大賢之言也如鄙人無位扵朝阨摧扵時恓
　　恓惶惶奔走耻辱求食不暇自一千年来賢士屈
　　厄未見有如此者尚汲汲孜孜引薦賢俊如朝饑
　　求飱如乆矌思通如見妖䴡而不得親然若使之
　　有位於朝或如兄㑪得志於時則天下當無屈人
　　矣如或萬一有之若陸歙州韋簡州之比猶奔走
　　在泥土則當引罪在己若狂若顛朝雖飢不敢求飱
　　曠雖乆不敢思通見妖䴡閑眼而不觀視遷榮如
　　鞭笞宫割之在躬夫又何榮樂而得安然也不知
　　此心自古以來曾有人如是者否不妨大有聖人
　　排肩而生曾有一賢用心近扵此者乎若古或有
　　之幸示其人如或無之柰何乃言惟公與不材耳
　　如兄者頗亦好賢必湏甚有文辭兼能附己順我
　　之欲則汲汲孜孜無所憂惜引拔之矣如或力不
　　足則分食以食之無不至矣若有一賢人或不能
　　然則將乞丏不暇安肯孜孜汲汲為之先後此秦
　　漢問尚俠行義之一豪雋耳與鄙人似同而其實
　　不同也三五日前京尹從叔云某大官甚知重陸
　　洿當時對云士所貴人知者謂名未達則道之家
　　之貧則恤之身之賤則進之故也若陸洿之賢章
然矣某官之知既甚矣某官之位日見于天子足
以進人矣開幕辟士足以招賢矣而皆未及陸洿
若如此之知知與不知果同也若實知乃反不如
不知矣京尹不能對也大凢身當位得志於時慎
閉口不可以言知人若知人而不能進志未得而
氣恬體安不引罪在己若㒹若狂與夫不知人者
何以異也如離娄與瞽偕行而同墜溝中或以無
目不見坑而墜或以心不在行憂思之病而墜所
以墜則殊其所以為墜則同也天下如瞽者鮮則
其墜者皆離娄也心不在焉故也樂道此者盖以
自勵非欲刺乎貴富之人當為再三讀之以代撃
髀而歌焉某再拜
　　　荅獨孤舎人書
足下書中有無見怨懟以至踈索之說盖是戯言
然亦似未相悉也薦賢進能自是足下公事如不
為之亦自是足下所闕在僕何苦乃至怨懟僕嘗
恠董生大賢而著仕不遇賦惜其自待不厚凢人
之蓄道德才智於身以待時用盖將以代天理物
非為衣服飲食之鮮肥而為也董生道德俻具武
帝不用為相故漢德不如三代而生人受其顦顇
於董生何苦而為仕不遇之詞乎僕意緒間自待
甚厚此身窮達豈関僕之貴賤耶雖終身如此固
無恨也况導猶未甚老哉去年足下有相引薦意
當時恐有所累猶奉止不為何遽不相悉所以不
数附書者一二年来徃還多得官在京師既不能
周遍又且無事性頗慵懶便一切畫断祇作報書
又以為苟相知固不在書之踈数如不相知尚何
求而数書或惟徃還中有貧賤更不如僕者即数
数附書耳近頻得人書皆責踈簡故具之於此見
相恠者當為辭焉
　　　荅皇甫湜書
辱書覽所寄文章詞髙理直歡悅無量有足發予
者自别足下来僕口不曾言文非不好也言無所
益衆亦未信秖足以招謗忤物於道無明故不言
也僕到越中得一官三年矣材能甚薄澤不被物
月費官錢自度終無補益累求罷去尚未得以為
愧僕性不觧諂佞坐不能曲事㩲貴以故不得齒
于朝廷而足下亦抱屈在外故畧有所說凡古賢
聖得位於時道行天下皆不著書以其事業存於
制度足以自見故也其著書者盖道德充積阨摧
於時身卑䖏下澤不能潤物耻灰燼而泯又無聖
人為之發明故假空言是非一代以傳無窮而自
光耀於後故或徃徃有著書者僕近冩得唐書史
官才薄言詞鄙淺不足以發明髙祖太宗列聖明
德使後之觀者文采不及周漢之書僕以為西漢
十一帝髙祖起布衣定天下豁達大度東漢所不
及其餘惟文宣二帝為優自恵景以下亦不皆明
於東漢明章兩帝而前漢事跡灼然傳在人口者
以司馬遷班固叙述髙簡之工故學者悦而習焉
其讀之詳也足下讀范曄漢書陳夀三國志王隱
晉書生熟何如左丘明司馬遷班固書之温習哉
故温習者事跡彰而罕讀者事跡晦讀之踈數在
詞之髙下理必然也唐有天下聖明繼於周漢而
史官叙事曾不如范曄陳夀所為况足擬望左丘
明司馬遷班固之文哉僕所以為耻當兹得於時
者雖負作者之材其道既能被物則不肯著書矣
僕竊不自度無位於朝幸有餘暇而詞句足以称
讃明盛紀一代功臣賢士行跡灼然可傳於後自
以為能不㓕者不敢為讓故欲筆削國史成不刋
之書用仲尼褒貶之心取天下公是公非為本群
黨之所謂為是者僕未必以為是群黨之所謂為
非者僕未必以為非使僕書成而傳則富貴而功
德不著者未必聲名於後貧賤而道德全者未必
不烜赫於無窮韓退之所謂誅奸䛕於既死發潜
德之幽光是翺心也僕文采雖不足以希左丘明
司馬子長足下視僕叙髙愍女楊烈婦豈盡出班
孟堅蔡伯喈之下耶仲尼有言曰不有博奕者乎
為之猶賢乎已僕所為雖無益於人比之博奕猶
為勝也足下以為何如哉古之賢聖當仁不讓於
師仲尼則曰文王既沒文不在兹乎又曰予欲無
言天何言哉孟軻則曰予之不遇魯侯天也臧氏
之子安能使予不遇乎司馬遷則曰成一家之言
藏之名山以俟後聖人君子僕之不讓亦非大過
也幸無恠某再拜
　　　荅朱載言書(一本作梁載言)
某頓首足下不以某卑賤無所可乃陳詞屈慮先
我以書且曰余之藝及心不能棄於時将求知者
問誰可則皆曰其李君乎告足下者過也足下因
而信之又過也果若來陳雖道俻具猶不足辱厚
命况如某者多病少學其能以此堪足下所望大
而深宏者耶雖然盛意不可以不荅故敢畧陳其
所聞盖行己莫如恭自責莫如厚接衆莫如弘用
心莫如直進道莫如勇受益莫如擇友好學莫如
改過此聞之於師者也相人之術有三迫之以利
而審其邪正設之以事而察其厚薄問之以謀而
觀其智與不才賢不肖分矣此聞之於友者也列
天地立君臣親父子别夫婦明長㓜浹朋友六經
之㫖也浩乎若江海髙乎若丘山赫乎若日火包
乎若天地掇章称詠津潤恠麗六經之詞也創意
造言皆不相師故其讀春秋也如未嘗有詩也其
讀詩也如未嘗有易其讀易也如未嘗有書也其
讀屈原荘周也如未嘗有六經也故義深則意逺
意逺則理辯理辯則氣直氣直則辭盛詞盛則文
工如山有恒華嵩衡焉其同者髙也其草木之榮
不必均也如瀆有淮濟河江焉其同者出源到海
也其曲直淺深色黄白不必均也如百品之雜焉
其同者飽於腹也其味鹹酸苦辛不必均也此因
學而知者也此創意之大歸也天下之語文章有
六說焉其尚異者則曰文章辭句竒險而已其好
理者則曰文章叙意苟通而已其溺於時者則曰
文章必當對其病於時者則曰文章不當對其愛
難者則曰文章宜深不當易其愛易者則曰文章
宜通不當難此皆情有所偏滯而不流未識文章
之所主也義不深不至於理言不信不在於教勸
而詞句恠䴡者有之矣劇秦羙新王褒僮約是也
其理徃徃有是者而詞章不能工者有之矣劉氏
人物表王氏中說俗傳太公家教是也古之人能
極於工而已不知其詞之對與否易與難也詩曰
憂心悄悄愠于群小此非對也又曰遘閔既多受
侮不少此非不對也書曰朕堲讒說殄行震驚朕
師詩曰苑彼柔桑其下侯旬將采其劉瘼此下人
此非易也書曰允恭克讓光被四表格于上下詩
曰十畆之間兮桑柘閑閑兮行與子旋兮此非難
也學者不知其方而称說云云如前所陳者非吾
之敢聞也六經之後百家之言興老聃列禦宼莊
周鶡冠田穰苴孫武屈原宋玉孟軻吳起啇鞅墨
翟鬼谷子荀况韓非李斯賈誼枚乗司馬遷相如
劉向楊雄皆足以自成一家之文學者之所師歸
也故義雖深理雖當詞不工者不成文宜不能傳
也文理義三者兼并乃能獨立於一時而不泯㓕
於後代能必傳也仲尼曰言之無文行之不逺子
貢曰文猶質也質猶文也虎豹之鞟猶犬羊之鞟
此之謂也陸機曰怵他人之我先韓退之曰唯陳
言之務去假令述笑哂之狀曰莞尔則論語言之
矣曰啞啞則易言之矣曰粲然則榖梁子言之矣
曰攸尔則班固言之矣曰囅然則左思言之矣吾
復言之與前文何以異也此造言之大歸吾所以
不恊于時而學古文者悅古人之行也悅古人之
行者愛古人之道也故學其言不可以不行其行
行其行不可以不重其道重其道不可以不循其
禮古之人相接有等輕重有儀列於經傳皆可詳
引如師之於門人則名之於朋友則字而不名称
之於師則雖朋友亦名之子曰吾與囬言又曰參
乎吾道一以貫之又曰若由也不得其死然是師
之名門人驗也夫子於鄭兄事子産於齊兄事晏
嬰平仲傳曰子謂子産有君子之道四焉又曰晏
平仲善與人交子夏曰言㳺過矣子張曰子夏云
何曾子曰堂堂乎張也是朋友字而不名驗也子
貢曰賜也何敢望囬又曰師與啇也孰賢子㳺曰
有澹臺㓕明者行不由徑是称於師雖朋友亦名
驗也孟子曰天下之達尊三曰德爵年悪得有其
一以慢其二哉足下之書韋君詞楊君潜足下之
德與二君未知先後也而足下齒㓜而位卑而皆
名之傳曰吾見其與先生并行非求益者欲速成
竊懼足下不思乃陷于此韋踐之與翺書亟叙足
下之善故敢盡辭以復足下之厚意計必不以為
　犯李某頓首

李文巻第六　嵗乙酉卲武府通判舒
　　李文巻第七
　　　書六首
　　　　論事於宰相書　勸裴相不自岀征書
　　　　薦士於中書舎人書　謝楊郎中書
　　　　與陸傪書　荅侯髙書
　　　　　論事於宰相書
　　凡居上位之人皆勇於進而懦於退但見己道之
　　行不見己道之塞日度一日以至於黜退奄至而
　　終不能先自為謀者前後皆是也閣下居位三年
　　矣其所合於人情者不少其所乖扵物議者亦已
　　多矣姦邪登用而不知知而不能去栁泌為刺史
　　䟽而不止韓潮州直諫貶責諍而不得道路之人
　　咸曰焉用彼相矣閣下尚自恕以為猶可以輔政
　　太平雖枉尺猶能直尋較吾所得者不啻補其所
　　失何足遽自為去就也切恠閣下能容忍亦已甚
　　矣昨日来髙枕不寐静為閣下思之豈有宰相上
　　三䟽而止一邪人而終不信閣下天資畏慎又不
　　能顕辨其事忍耻署敕内愧私歎又将自恕曰吾
　　道尚行吾言尚信我果為賢相矣我若引退則誰
　　能輔太平耶是又不可之甚也當貞觀之初房杜
　　為相以為非房杜則不可也開元之初姚宋為相
　　以為非姚宋則不可也房杜姚宋之不為相亦已
　　乆矣中書未嘗無宰相然則果何必扵房杜姚宋
　　况道不行雖皐陶伊尹将何為也房杜姚宋誠賢
　　也若道不行言不信其心所謂賢者終不敢不進
　　其心所謂邪者終不敢不辨而許敬宗李義府同
　　列用事言信道行又自度智力必不足以排之矣
　　則将自引而止乎将坐而待黜退乎尚自恕苟安
　　扵位乎以閣下之明度之當可知矣凡慮己事則
　　不明断他人事則明己私而他人公勇易断也承
　　閣下厚知受奨擢者不少能受閣下德而献盡言
　　者未必多人幸䝉以國士見目十五年餘矣但欲
　　自竭其分耳聴與恠在閣下裁之而已
　　　　　勸裴相不自出征書
　　三兩日来皆傳閣下以淄青未平又請東討雖非
　　指的或慮未實萬一有之只可先事而言豈得後
　　而有悔且如房杜姚宋時政大耀而無武功郭汾
　　陽二李太尉立大勲而不當國政閣下以舎人使
　　魏慱六州之地歸矣自秉大政兵誅蔡州乆而不
　　克奉命宣慰未經時而吳元濟生擒矣使一布衣
持書渉河而王承宗恐懼委命割地以献矣自武
德以来宰相居廟堂而成就功業者未有其比是
宜以功成身退養德善守為意奈何如始進之士
汲汲於功名復欲出征以速平宼賊之為事耶自
秦漢以来亦未嘗有立大功而不知止能保其終
者即韓侍中親率重兵以壓境矣田司空深入賊
地以立功矣夫人之情亦各欲成功在己唯恐居
下顧宰相䘖命領三数書生指麾来臨坐而享其
功名耶奪人之功不可一也功髙不賞不可二也
兵者危道萬一旬月不即如志是坐棄前劳不可
三也凡三事昭灼易見豈或事在於己而云未熟
邪伏望試以狂言訪于所知之厚者意切辭尽不
暇文飾伏惟少賜省察翺再拜
　　　薦士於中書舎人書
前嶺南節度判官試大理司直兼殿中侍御史韋
詞處士石洪(前曽任兾州紏/明經出身十五年)前宣歙来石軍判
官試太常寺恊律郎路隋江西觀察推官試秘書
郎獨孤朗右三人先以論薦一人継此咨陳如韋
之才能無方忠厚可保翺與南中共更外患始終
若一此人先為一二閽人之所排詆聞宰相惑於
流言都無意拔用如此材能豈可不達適足以厚
其資耳石洪之賢優於李渤身遯而道光材長而
器厚若在班列必有殊跡如路隨首以父在蕃中
未敢昏娶年六度矣不畜僕妾居處常如在䘮雖
魯閔復生何以加此其見觧髙明事悉相類獨孤
朗人物材能不後韓林起居比以伯父年髙罷舉
歸侍遂伯父之身豈非厚於孝而薄於名者耶凡
此四人材能行義超越流軰自二年來閱除書采
擢後進多矣未見勝之者或隔以浮言或限以資
叙賢者自䖏而不求苟進在上者無超異之心因
循而不用則馮唐白首董生不遇何足恠哉翺以
為宰物之心患時無賢能可以推引未聞其以資
叙流言而蔽之也天下至大非一材之所能支任
重道逺非狥讒狠之心所能将明也嗟夫翺之說
未必果信扵兄兄之言亦未盡行於時雖殷勤發
明何有成益但知而不告則負於中心耳
　　　謝楊郎中書
月日郷貢進士李翺再拜前者以所著文章献于
閣下累獲咨嗟勤勤不忘翺率性多感激毎讀古
賢書有称譽薦進後學之士則未嘗不遥想其人
若與神交歎息悲歌夜而復明何獨樂已徃之事
哉誠竊自悲也臨空文尚慨慕如不足況親遇厥
事觀厥人哉幸甚幸甚翺自属文求舉有司不獲
者三栖遑徃来困苦飢寒踣而未能奮飛者誠有
說也竊惟當兹之士立行光明可以為後生之所
依歸者不過十人焉其五六人則本無勸誘人之
心雖有卓犖竒怪之賢固不可得而知也其餘則
雖或知之欲為之薦言扵人又恐人之不我信因
人之所不信復生凝而不自信自信且猶不固矧
曰能知人之固是以再徃見之或不如其初三徃
見之又不如其再若張燕公之於房太尉獨孤常
州之於梁補闕者訖不見一人焉夫如是則非獨
後進者學淺詞陋之罪也抑亦先達称譽薦進之
道有所不至也孔子曰舉尔所知古君子於人之
善惧不能知既知之耻不能譽之能譽之耻不能
成之若翺者窮賤樸訥無所取然既為閣下之所
知敢不以古君子之道有望於閣下哉不宣翺載
拜
　　　與陸傪書
李觀之文章如此官止於太子校書郎年止於二
十九雖有名於時俗其卒深知其至者果誰哉信
乎天地鬼神之無情於善人而不罰罪也甚矣為
善者将安所歸乎翺書其人贈於兄贈于兄盖思
君子之知我也與李觀平生不得相徃来及其死
也則見其文嘗謂使李觀若永年則不逺於楊子
雲矣書己之文次忽然若觀之文亦見知於君也
故書苦雨賦綴於前當下筆時復得詠其文則觀
也雖不永年亦不甚逺於楊子雲矣書苦雨之辝
既又思我友韓愈非兹世之文古之文也非兹世
之人古之人也其詞與其意適則孟軻既沒亦不
見有過於斯者當其下筆時如他人疾書冩之誦
其文不是過也其詞乃能如此嘗書其一章曰獲
麟解其他可以類知也窮愁不能無所述適有書
寄弟正辝及其終亦自覺不甚下尋常之所為者
亦書以贈焉亦惟讀觀愈之辝既試一詳焉翺再
拜
　　　荅侯髙第二書
足下復書来㑹與一二友生飲酒甚樂故不果以
時報三讀足下書感歎不休非足下之愛我甚且
欲吾身存而吾道光明也則何能開難出之辝如
此之無愛乎前書所以不受足下之說而復闢之
者将以明吾道也吾之道非一家之道是古聖人
所由之道者也吾之道塞則君子之道消矣吾之
道明則堯舜文武孔子之道未絶於世也前書若
與足下混然同辝是宫啇之一其声音也道何由
而明哉吾故拒足下之辝知足下必将憤予而復
其辝也足下再三教我適時以行道所謂時也者
乃仁義之時乎将浮沉之時乎時苟仁且義則吾
之道何所屈焉尔如順浮沉之時則必乘波隨流
望風髙下焉苟如此雖足下之見我且不識矣况
天下之人乎不脩吾道而取容焉其志亦不遐矣
故君子非仁與義則無所為也如有一朝之患古
君子則不患也吾之道學孔子者也孔子尚畏於
匡圍於蒲伐樹於桓魋逐於魯絶粮於陳蔡之間
夫孔子豈不知屈伸之道耶故賢不肖在我者也
貴與富貧與賤道之行否則有命焉君子正己而
湏之尔雖聖人不能取其容焉故孔子謂子路子
貢曰詩云匪兕匪虎率彼曠野吾道非耶何為至
於此子路對曰意者吾未仁且智耶而人之不我
信與行也子曰有是乎使仁者而必信安有伯夷
叔齊使智者而必行安有王子比干子貢對曰夫
子之道至大故天下莫能容盍少貶夫子之道子
曰良農能稼而不能為穡良工能巧而不能為順
君子能脩其道綱而紀之統而理之而不能為容
尔不脩道而求為容賜也而志不逺矣謂顔淵如
謂由賜顔淵對曰夫子之道至大故天下莫能容
雖然夫子推而行之不容何病夫道之不脩也是
吾醜也夫道既已大脩而世不用是有國者之醜
也夫子何病不容然后見君子孔子盖歎之也以
孔子門人三千其聖德如彼之至也而知孔子者
獨顔囬尔其他皆學焉而不能到者也然則僕之
道天下人安能信而行耶足下之言曰西伯孔子
何等人也皆以柔氣汚辝同用明夷也以避禍患
斯人豈浮世邪人乎西伯聖人也羑里之拘僅不
免焉孔子聖人之大者也其屈厄如前所陳悪在
其能取容於世乎故曰危行言遜所以逺害也其
道則不尔其能逺之與否而必容焉則吾不敢知
也非吾獨尔孔子亦不知也僕之道窮則樂仁義
而安之者也如用焉則推而行之扵天下也何獨
天下哉将後世之人有得於吾之功者尔天之生
我也亦必有意矣将欲愚生民之視聴乎則吾将
病而死尚何能伸其道也如欲生民有所聞乎則
吾何敢辝也然則吾道之行與否皆運也吾不能
自知也天下人安能害於我哉足下又曰吾子夷
齊之道也如僕向者所陳亦足以免矣故不復有
所說若韓孟與吾子之於我心故知我者也苟異
心同辝皆如足下所說是僕於天下衆多之人而
未有一知己也安能動於吾之心乎吾非不信子
之云云者也信子則於吾道不光矣欲默默則道
無所傳云尔子之道子宜自行之者也勿以誨我

李文卷第七
　李文巻第八
　　書六首
　　　薦所知於徐州張僕射書
　　　與淮南節度使書　賀行軍陸大夫書
　　　勸河南尹復故事書　寄從弟正辝書
　　　與翰林李舎人書
　　　　薦所知於徐州張僕射書
　翺再拜齊桓公不疑於其臣𬋩夷吾信而覇天下
　攘夷狄足周室亡國存荆楚服諸侯無不至焉豎
　刁易牙信而國亂身死不塟五公子爭立兄弟相
　及者数世桓公之信於其臣一道也所信者賢則
　德格于天地功及於後代不得其人則不免其身
　知人不易也豈惟覇者為然雖聖人亦不能免焉
　帝堯之時賢不肖皆立於朝堯能知舜於是乎放
　驩兠流共工殛鯀竄三苗舉禹稷咎繇二十有二
　人加諸上位故堯崩三載四海遏宻八音後代之
　人皆謂之帝堯焉向使堯不能知舜而遂尊驩兠
　共工之黨扵朝禹稷咎繇之下二十有二人不能
　用則堯将不得為齊桓公矣豈復得曰大哉堯之
　為君也惟天為大惟堯則之蕩蕩乎民無能名焉
者哉春秋曰夏滅項孰滅之益齊㓕之曷為不言
齊㓕之為桓公諱也春秋為賢者諱此㓕人之國
何賢尔君子之悪悪也嫉始善善也樂終桓公嘗
有継絶存亡之功故君子為之諱也継絶存亡賢
者之事也𬋩夷吾用所以能継絶世存亡國焉耳
豎刁易牙則不能也向使桓公始不用𬋩夷吾未
有豎刁易牙爭權不塟而亂齊國則幽厲之諸侯
也始用賢而終身諱其悪君子之樂用賢也如此
始不用賢以及其終而幸後世之掩其過也則㣲
矣然則居上位流德澤於百姓者何所劳乎勞扵
擇賢得其人措諸上使天下皆化之焉而已矣兹
天子之大臣有土千里者孰有如執事之好賢不
倦者焉盖得其人亦多矣其所可求而不取者則
有人焉隴西李觀竒士也伏聞執事知其賢将用
之未及而觀病死昌黎韓愈得古文遺風明扵理
亂根本之所由伏聞執事又知其賢将用之未及
而愈為宣武軍莭度使之所用觀愈皆豪傑之士
也如此人不時出觀自古天下亦有数百年無如
其人者焉執事皆得而知之皆不得而用之翺實
為執事惜焉豈惟翺一人而已後之讀前載者亦
必多為執事惜之矣兹有平昌孟郊貞士也伏聞
執事舊知之郊為五言詩自前漢李都尉蘇属國
及建安諸子南朝二謝郊能兼其体而有之李觀
薦郊扵梁粛補闕書曰郊之五言其有髙處在古
無上其有平處下顧二謝韓愈送郊詩曰作詩三
百首杳默咸池音彼二子皆知言者豈欺天下之
人哉郊窮餓不得安養其親周天下無所遇作詩
曰食薺腸亦苦强歌声無歡出門即有閡誰謂天
地寛其窮也甚矣又有張籍李景儉者皆竒才也
未聞閣下知之凢賢人竒士皆自有所負不苟合
於世是以雖見之難得而知也見而不能知其賢
如勿見而已矣知其賢而不能用如勿知其賢而
已矣用而不能盡其材如勿用而已矣能盡其材
而容讒人之所間者如勿盡其材而已矣故見賢
而能知知而能用用而能盡其材而不容讒人之
所間者天下一人而已矣兹有二人焉皆来其一
賢士也其一常常人也待之礼貎不加隆焉則賢
者行而常常人日來矣况其待常常人加厚則善
人何求而来哉孔子曰吾未見好德如好色者聖
人不好色而好德者也雖好色而不如好德者次
也德與色鈞好之又其次也雖好德而不如好色
者下也最甚不好德而好色者窮矣有人告曰某
所有女國色也天下之人必将極其力而求之而
無所愛矣有人告曰某所有人國士也天下之人
則不能一徃而見焉是豈非不好德而好色者乎
賢者則宜有以别於天下之人矣孔子述易定礼
樂刪詩序書作春秋聖人也奮乎百世之上其所
化之者非其道則夷狄之人也而孔子之廟存焉
雖賢者亦不能日徃拜之以其益扵人者寡矣故
無益扵人雖孔子之廟尚不能朝夕而事焉况天
下之人乎有待於人而不能得善人良士則不如
無待也嗚呼人之降年不可與期郊将為他人之
所得而大有立扵世與其短命而死皆不可知也
二者卒然有一扵郊之身他日為執事惜之不可
既矣執事終不得而用之矣雖恨之亦無可奈何
矣翺窮賤人也直辝無讓非所宜至扵此者也為
道之存焉耳不直則不足以伸道也非好多言者
也翺再拜
　　　與淮南節度使書
翺自十五已後即有志於仁義見孔子之論髙弟
未嘗不以及物為首克伐怨欲不行未得為仁管
仲不死子紏復相為讎而功及天下則曰如其仁
曰由也果賜也達求也藝扵從政乎何有然則聖
賢之於百姓皆如視其子教之仁父母道也故未
嘗不及於衆焉近代已来俗尚文字為學者以抄
集為科第之資曷嘗知不迁怒不貳過為興學之
根乎入仕者以容和為貴富之路曷嘗以仁義愽
施之為本乎由是經之㫖棄而不求聖人之心外
而不講幹辨者為良吏適時者為通賢仁義教育
之風於是乎掃地而盡矣生人困窮不亦宜乎州
郡之亂又何怪焉竊嘗病此以故爲官不敢苟求
舊例必探察源本以恤養爲心以戢豪吏爲務以
法令自撿以知足自居利於物者無不爲利於私
者無不誚比之時軰亦知頗異思齊古人則十曾
未及其一二爲恨耳自到有改易條上者亦有細
碎侵物彰從前之失太深不令條上者縦未窮盡
亦十去其九矣唯三两事即湏使司處置已有申
上者未䝉裁下謹具公状若或並賜處分則當州
里無弊矣盖古人屈於不知己而伸於知己翺不
肖既已謬蒙十一叔知奨如此其又何敢不言翺
再拜
　　　賀行軍陸大夫書
某月日布衣李翺寄賀書謹再拜大夫(閣下)竊聞
閣下白宰相使汴州人執鄧惟恭歸于京師奏天
子處其輕重生死罪伏覩詔書捨惟恭死罪俾永
為黔首于汴州翺九月時上宰相書言政刑中有
詞曰親戚懐二殺之可也况懐二且非親戚哉當
是時惟恭在其位故不直書而㣲其詞然則惟恭
之罪聞知于四方其孔甚已嗚呼乱本既除矣自
兹日厥後汴宋頴亳人其無事矣豈汴宋頴亳人
而已實天下皆受其利昔閣下為建州刺史人足
食與衣且知廉耻礼義治平為天下第一其為信
州猶建州也其為汝州猶信州也汴人苦其政失
其心十五年矣乆則不易变矣亦惟閣下孜孜不
怠致汴州猶汝州焉天下莫不幸甚而翺則喜樂
萬乎世之民所以然者夫陋巷裋褐躬學古知道
之人其所以異於朝廷藩翰大臣王公卿士者口
未嘗猒乎肥甘尔体未嘗煥乎綺紈尔目未嘗悅
乎采色尔耳未嘗樂乎声音耳居處未嘗宿乎華屋
尔出逰未嘗乗乎乗黄尔禄利未嘗入于家尔名
字未嘗得進于天王尔其如此而已至若憂天下
之艱難幸天下之和平樂天下之人民得與其身
臻乎仁夀思九夷八蛮觧辮髪椎髻同車書文軌
則雖朝廷藩翰大臣王公卿士亦未必皆甚乎陋
巷裋褐躬學古知道之人者也若必皆甚焉則天
下之理得日变化可以如響之應乎声也故天地
山川草木鱗羽之瑞有一可以為昇平之苻者時
政有一可以教民者藩屏之臣有一可以長人行
化者則未嘗不私自喜樂也萬類含育有一傷和
平之氣者夷狄蛮戎之俗有一咈乎道者時政有
一不毗于下民者則未嘗不私自憂惧也而况其
逺者大者乎天下之一善故不足以喜樂然多其
善則太平之基可庻幾乎天下之一不善故不足
以憂惧然累其不善則㒹覆之形殆将至也太平
之基㒹覆之形乃徔政者之所喜樂憂惧尔其為
布衣守道之人不同任如耳之不司采色文章也
而與知之者士之躬學古知道者固與夫天下百
姓同憂樂而不敢獨私其心也翺雖不肖未嘗瞬
息動心而不景行乎此也是以憂樂萬乎世之民
也亦惟少加意焉翺再拜
　　　勸河南尹復故事書
某道無可重每為閣下所引納又不隔卑賤時訪
其第故竊意閣下或以翺為有所知也情苟有未
安不宜以黙故詳之以辝河南府板牓縣於食堂
北梁毎年寫黄紙號曰黄巻其一條曰司録入院
諸官扵堂上序立司録揖然後坐河南大府入聖
唐来二百年前人制條相傳嵗乆苟無甚弊則輕
改之不如守故事之為當也八九年来司録使判
司立東廊下司録於西廊下得揖然後就食而㧞
條黄巻則如故文焉大凡庸人居上者以有權令
陵下處下者以姑息取容勢使然也前年翺為戸
曹恐不知故事舉手觸罰因取黄巻詳之乃相見
之儀與故事都異至東知厨黄巻為狀白於前尹
判牓食堂時被林司録入讒盛詞相毁前尹拒之
甚乆而竟徔其請翺以為本不作作則勿休且執
故事爭而不得於本道無傷也遂入辨焉白前尹
曰中丞何輕改黄巻二百年之舊礼而重違一司
録之狥情自用乎前尹曰此事在黄巻否翺對曰
所過狀若不引黄巻故事是罔中丞也其何敢前
尹因取黄巻檢條省之使人以黄巻示司録曰黄
巻是故事豈得責人執守當司録所過狀注判云
黄巻有條即為故事依牓當時論者善前尹之能
復故事焉自後翺為司録所毁無所不言前尹相
告曰公以守官直道紏曹所傷乃至激横過朝官
於某處揖公見公公事獨立且又知毀之所来故
塞耳不聴翺慮前尹迁改来者不知為誰終獲戾
故後数十日以軟脚乞将去官不五六日亦幸有
敕之除替人因以罷免前日閣下偶說及此云近
者縁陸司録之故却使復兩廊相見之儀此義盖
惑閣下聴者必曰京兆府之儀如此閣下徔事京
兆府習其故而信之焉尔夫事有同而宜異者京
兆府司録上堂自東門北入故東西廊相見得所
宜也河南司録上堂扵側門東入直抵食堂西門
故舊礼扵堂上位立得所宜矣若却折向南是司
録之欲自崇而卑衆官非所宜也此事同而宜異
者耳假令司録上堂由南門北入河南府二百年
舊礼自可守行亦不當引京兆府之儀而改之也
况又自側門東入者耶河南尹大官也居之嵗乆
不爲滯且如故門下鄭相公之德而居之六年閣
下之爲河南尹亦近何知未歸朝廷間亦有賢者
未得其所或来為曹掾者耶安可棄舊礼使之立
於東廊下夏則為暑日之所熾曝冬則為風雪之所
飄洒無乃使論者以閣下為待一司録過厚而不
為将来賢者之謀耶且此事某前年辨之因而獲
勝閣下前日亦自言某不知有測門故也且閣下
曹椽非為不多乃無一人執舊礼以堅辨焉此亦
可歎也夫聖人然後能免小過竊恐閣下於此事
思慮或有所未至而官属等唯唯走退莫能進言
則誰與閣下為水火酸醎少相承者以大府而苟
以自尊者寡見細人之所行耳盧司録性甚公方
未必樂此閣下召問之可也伏望不輕改二百年
之舊礼重惜一時之所未達意盡詞真無以越聀
出位言為罪幸甚某再拜
　　　　寄徔弟正辝書
知尔京兆府取觧不得如其所懐念勿在意凡人
之窮達所遇亦各有時尔何獨至扵賢丈夫而反
無其時哉此非吾徒之所憂也其所憂者何畏吾
之道未能到於古之人尔其心既自以為到且無
謬則吾何徃而不得所樂何必與夫時俗之人同
得失憂喜而動扵心乎借如用汝之所知分爲十
焉用其九學聖人之道而知其心使有餘以與時
世進退俯仰如可求也則不啻富且貴矣如非吾
力也雖盡用其十秪益勞其心矣安能有所得乎
汝勿信人號文章為一藝夫所謂一藝者乃時世
所好之文或有盛名扵近代者是也其能到古人
者則仁義之辝也悪得以一藝而名之哉仲尼孟
軻歿千餘年矣吾不及見其人吾能知其聖且賢
者以吾讀其辝而得之者也後来者不可期安知
其讀吾辝也而不知吾心之所存乎亦未可誣也夫
性扵仁義者未見其無文也有文而能到者吾未
見其不力扵仁義也由仁義而後文者性也由文
而後仁義者習也由誠明之必相依尔貴與富在
乎外者也吾不能知其有無也非吾求而能至者
也吾何愛而屑屑扵其間哉仁義與文章生乎内
者也吾知其有也吾能求而充之者也吾何惧而
不為哉汝雖性過扵人然而未能浩浩其心吾故
書其所懐以張汝且以樂言吾道云耳
　　　與翰林李舎人書
翺思逃後禍所兾存身惟能休罷最愜利志徔此
永已矣更無徤羨之懐况乞得餘年退脩至道上
可以追赤松子房之風豈止扵比二䟽尚平子而
已但舉世好爵禄權柄具寫此心以告人人無有
少信之者皆為不誠之言也王拾遺是桂州舊僚
頗知此志若與徃来伏望問之可知其㫖但以常
情見待豈知失時还有偏尚之士哉又近日来兩
施子粗得其說未及就正當此時使獲長徃亦足
以不愧宗門不負朋友嘗慕張公以不能取容當
世故終身不仕况向前仕宦亦以多矣幸免刑戮
方爾退修與致令名年已六十有一比之諸叔父
兄弟為得年矣且不知餘年幾何意願乞取殘年
以脩所知之道如或有成是萬世一遇縱使無成
且能早知止足髙静與三老死扵林藪之下比其
終日矻矻耽樂富貴而大功德不及於海内而卒
於位者所失得伏計舎人必以辨之矣以舎人比
他見知故盡其意焉若非至誠亦何苦而强發斯
言乎
李文巻第八
李文巻第九
　表䟽七首
　　論事䟽表　䟽用忠正
　　䟽屏姦佞　䟽攺稅法
　　䟽絶進献　䟽厚邊兵
　　䟽数引見待制官問以時事(闕)
　　　論事䟽表
臣翺言臣素陋幸得守聀史官以記録是非為事
夫通前古治亂安危之大本者實史臣之任也臣
雖愚敢懐畏罪之心而不脩其聀竊見陛下即位
以來招懐不廷之臣誅宼賊十餘事刷五聖之憤
耻為後代之根本自古中興之盛孰有及者自臣
得奉詔朝謁以來親見聖徳之所不可及亦已多
矣至如淄青生口夏侯澄等四十七人皆所宜誅
斬者也陛下知其逆賊所逼脅質其父母妻子而
驅之使戰其陷悪逆非其本心赦而不誅因詔田
弘正隨材任使其欲歸妻子父母者縱而不禁臣
竊聞夏侯澄等既得生歸淄青賊兵聞之莫不懐
陛下好生寛惠之徳而遂無拒戰官軍之心矣刘
悟所以能一夕而擒斬師道者以三軍之心皆以
苦師道而思陛下之徳故能不費日而成大功也此
聖徳之所不可及者一也今歲関中夏麥甚盛陛下
哀民之窮困時下明詔放夏税約十萬石朝臣相
顧皆有喜色百姓歌樂遍於草野此謂聖徳之所
不可及者二也韓弘献女樂陛下不受却而賜之
昔者魯用孔子齊人恐惧遺之女樂季桓子受之
君臣共觀而三日不朝故孔子去魯陛下超然獨
見遂以歸之此聖徳之所不可及者三也出李宗
奭妻女於掖廷以莊宅却賜沈遵師聖明寛恕億
兆欣感者不可俻紀若下詔出令一一皆類扵此
武徳貞觀不難及太平可反掌而致矣臣以為定
禍亂者武功也能復制度㒷太平者文徳也非武
功不能以定禍亂非文徳不能以致太平今陛下
既以武功平禍亂定海内能為其難者矣若革去
弊事復髙祖太宗之舊制用忠正而不疑屏邪佞
而不近改稅法不督(改下同/犯御名)錢而納布帛絶進献
以寛百姓稅租之重厚邊兵以息蕃戎侵掠之患
数引見待之制官問以時事以通擁蔽之路故用
忠正而不疑則功徳成屏邪佞而不近則視聽聰
明改稅法不督錢而納布帛則百姓足絶進献以
寛百姓租稅之重則下不困厚邊兵以息蕃戎侵
掠之患則天下安数引見待制官問以時事以通
擁蔽之路則下情達凡此六者政之根本太平之
所以興陛下既以能行其難者矣又何惜不速其
易為者乎以臣伏覩陛下上聖之姿也如不惑近
習容悅之詞選用骨鯁正直之臣與之脩復故事
而行之以興太平可不勞而功成也若一日不以
為事臣恐大功之後易生逸樂而群臣進言者必
曰天下既以太平矣陛下可以髙枕而為宴樂矣
若如此則髙祖太宗之制度不可以復矣制度不
復則太平未可以遽至矣臣竊惜陛下聖質當可
興之時而尚謙讓未為也臣謹條䟽㒷復太平大
畧六事别白扵後若行此六者五年不变臣必知
百姓樂康蕃虜入侍天埀景星地湧醴泉鳳凰鳴
扵山林麒麟逰於苑囿此無他和氣之所感也詩
曰先人有言詢于芻蕘伏惟陛下明聖思慱聞天
下之事以助政理故臣敢忘其愞愚而盡忠焉無
任感恩激切之至謹奉表以聞臣誠惶誠恐頓首
頓首謹言
　　　䟽用忠正
臣聞國之所以興者主能信任大臣臣能以忠正
輔主故忠正者百行之宗也大臣忠正則小臣莫
敢不為正矣小臣莫敢不為正則天下後進之士
皆樂忠正之道矣後進之士皆樂行忠正之道是
王化之本太平之事也今之語者必曰知人邪正
是尭舜之所難也焉得知忠正之人而用之耶臣
以為察忠正之人盖有術焉能盡言憂國而不希
㤙容者此忠正之徒也夫忠正之人亦各自有黨
類邪臣嫉而讒之必矣且以為相朋黨矣夫舜禹
稷契之相称賛也不為朋顔閔之相徃来也不為黨
皆在於講道徳仁義而已邪人嫉而讒之且以為
朋黨用以惑時主之聴徔古以来皆有之矣故蕭
望之周堪劉向謀退許史竟為邪臣所勝漢元帝
不能辨而終任用邪臣漢室之衰始於元帝此不
可不察也故聴其言能数逆於耳者忠正之臣也
雖任之雜以邪佞之臣則太平必不能成矣文宣
王曰十室之邑必有忠信如丘者焉故忠信之人
不難有也在陛下辨而用之各以類進之而已臣
故曰用忠正而不疑則功徳成
　　　䟽屏姦佞
臣聞孔子逺佞人言不可以共為國也凡自古奸
佞之人可辨也皆不知大体不懐逺慮務於利己
貪富貴固榮寵而已矣必好甘言諂辝以希人主
之欲主之所貴因而賢之主之所怒因而罪之主
好利則献蓄聚歛剥之計主好声色則開妖艶鄭
衛之路主好神仙則通燒鍊变化之術望主之色
希主之意順主之言而奉承之人主悅其不違於
己因而親之以至扵事失怨生而不聞也若事失
怨生而不聞其危也深矣自古奸邪之人未有不
如此者也然則雖尭舜為君稷契為臣而雜之以
奸邪之人則太平必不可興而危事潜生矣所謂
奸邪之臣者榮夷公費無極太宰嚭王子蘭王鳳張
禹許敬宗楊再思李義府李林甫盧𣏌裴延齡之
比是也奸佞之臣信用大則亡國小則壊法度而
乱生矣今之語者必曰知人邪正是尭舜之所難
也焉得知其邪佞而去之邪臣以為察奸佞之人
亦有術焉主之所欲皆順不違又徔而承奉先後
之者此奸佞之臣也不去之雖用稷契為相不能
以致太平矣故人主之任奸佞則耳目壅蔽耳目
壅蔽則過不聞而忠正不進矣臣故曰屏奸佞而
不近則視聴聰明
　　　䟽改稅法
臣以為自建中元年初定兩稅至今四十年矣當
時絹一匹為錢四千米一斗為錢二百稅户之輸
十千者為絹二匹半而足矣今稅額如故而粟帛
日賤錢益加重絹一匹價不過八百米一斗不過
五十稅戸之輸十千者為絹十有二匹然後可况
又督其錢使之賤賣者耶假令官雜虚估以受之
尚猶為絹八匹乃僅可滿十千之数是為比建中
之初為稅加三倍矣雖明詔屡下哀恤元元不改
其法終無所救然物極宜変正當斯時推本弊乃
錢重而督之扵百姓之所生也錢者官司所鑄粟
帛者農之所出今乃使農人賤賣粟帛易錢入官
是豈非㒹倒而取其無者耶由是豪家大啇皆多
積錢以逐輕重故農人日困末業日增一年水旱
百姓菜色家無滿嵗之食况有三年之蓄乎百姓
無三年之積而望太平之興亦未可也今若詔天
下不問逺近一切令不督見錢皆納布帛凡官司
出納以布帛為准幅廣不得過一尺九寸長不過
四十尺比兩稅之初猶為重加一尺然百姓自重
得輕必樂而易輸不敢復望如建中之初矣行之
三五年臣必知農人漸有蓄積雖遇一年水旱未有
菜色父母夫婦能相保矣若稅法如舊不速更改
雖神農后稷復生教人耕織勤不失時亦不能躋
扵充足矣故臣曰改稅法不督錢而納布帛則百
姓足
　　　䟽絶進献
臣以為自建中以来稅法不更百姓之困已俻扵
前篇矣今節度觀察使之進献必曰軍府羨餘不
取扵百姓且供軍及留州錢各有定額若非兵士
闕数不填及减刻所給則錢帛非天之所雨也非
如泉之可涌而生也不取於百姓将安取之哉故
有作官店以居啇賈者有釀酒而官沽者其他雜
率巧設名號是皆奪百姓之利虧三代之法公託
進献因得自成其私甚非太平之事也比年天下
皆厚留度支錢蓄兵士者以中原之有宼賊也今
吳元濟李師道皆梟斬矣中原無虞而蓄兵如故
以耗百姓臣以為非是也若選達吏事之臣三五
人徃諸道與其節度使團練使言毎道要留兵数
以俻鎮守責其兵士見在實数因使其逃亡不補
自可以毎年十銷一矣告之以中原無事蕃夷可
虞毎道宜配兵若干人取其衣粮以賜邉兵而召
戰士使邉兵實則蕃夷不足慮也夫錢帛皆國家
之錢帛也宜作明法以取之是也若使通達吏事
之臣徃使焉雖其将帥之不誠盡者亦不敢有所
隱矣今受進献則節度使團練使皆多方刻下為
蓄聚其自為私者三分其所進献者一分也是豈
非兩稅之外又加稅焉百姓之所不樂其業而父
子夫婦或有不能相飬矣父子夫婦不能相飬而
望太平之興雖婦人女子皆知其未可也臣故曰
絶進献以寛百姓稅租之重則下不困
　　　䟽厚邊兵
臣以為方今中原無事其慮者蕃戎與北虜而
已議者以為邊俻尚虚皆可憂矣兵法有之曰
不恃敵之不来恃此之不可勝今國家威武達于
四夷其不敢犯邉為宼雖已明矣然蕃戎如犬
羊也安識礼義而必其不為宼哉且去嵗犯邊
足以明矣臣以為使縁邉諸節度使特共召戰
士十万人毎嵗不過費錢一百萬貫則邊俻實
矣邊上有召戰之声達于四夷四夷心伏不敢為
盗矣四夷不敢為盗邊鄙之人得無兵戰之苦則
京師可髙枕而視矣
李文巻第十
　奏議狀六首
　　百官行狀奏　陵廟日時朔祭議
　　與本使論陸巡官狀
　　與本使請停率脩寺觀錢狀
　　再請停寺觀錢狀　論故度支李尚書事狀
　　　百官行狀奏
右臣等無能謬得秉筆史館以記注為聀夫勸善
懲惡正言直筆紀聖朝功德述忠臣賢士事業載
奸臣佞人醜行以傳無窮者史官之任也伏以陛
下即位十五年矣乃元年平夏州二年平蜀斬闢
三年平江東斬錡張茂昭遂得易定五年擒史憲誠得
澤潞邢　七年田弘正以魏博六州来受常貢十
二年平淮西斬元濟十三年王承宗献德棣入租
税滄景除吏十四年平淄青斬師道得十二州神
㫁武功自古中興之君莫有及者而自元和以来
未著實録盛德大功史氏未紀忠臣賢士名德甚
有可爲法者逆臣賊人醜行亦有可爲誡者史氏
皆闕而未書臣實惧焉故不自量輒欲勉强而修
之凢人之事迹非大善大惡則衆人無由知之故
　　舊例皆訪問於人又取行狀諡議以為一據今之
　　作行狀者非其門生即其故吏莫不虚加仁義礼
　　智妄言忠肅恵和或言盛德大業逺而愈光或云
　　直道正言歿而不杇曾不直敘其事故善惡混然
　　不可眀至如許敬宗李義府李林甫國朝之奸臣
　　也使其門生故吏作行狀既不指其事實虚称道
　　忠信以加之則可以移之於房玄齡魏徴裴炎徐
　　有功矣此不惟其處心不實苟欲虛美於所受㤙
　　之地而已盖亦為文者又非㳺夏迁雄之列務於
　　華而忘其實溺於辝而棄其理故為文則失六經
　　之古風記事則非史迁之實録不如此則辝句鄙
　　陋不能自成其文矣由是事失其本文害於理而
　　行狀不足以取信若使指事書實不飾虚言則必
　　有人知其真偽不然者縦使門生故吏為之亦不
　　可以謬作德善之事而加之矣臣今請作行狀者
　　不要虚說仁義礼智忠肅惠和盛德大業正言直
　　道蕪穢蕳册不可取信但指事說實直載其詞則
　　善惡功跡皆據事足以自見矣假令傳魏徴但記
　　其諫爭之詞足以為正直矣如傳段秀實但記其
　　倒用司農寺印以追逆兵又以象笏撃朱泚自足
以為忠烈矣今之為行狀者都不指其事率以虚
詞称之故無魏徴之諫爭而加之以正直無秀實
之義勇而加之以忠烈者皆是也其何足以為據
若考功視行状之不依此者不得受依此者乃下
太常并牒史舘太常定諡牒送史舘則行状之言
縦未可一一皆信與其虚加妄言都無事實者猶
山澤髙下之不同也史氏記録湏得本末苟慿往
例皆是空言則使史館何所為據伏乞下臣此奏
使考功守行善惡之詞雖故吏門生亦不能虚作
而加之矣臣等要知事實輒敢陳論輕黷天威無
任戰越謹奏
　　　陵廟日時朔祭議
徴事郎守國子博士史館修撰臣李翺等謹獻議
曰國語曰王者日祭礼記曰王立七廟皆月祭之
周礼不載日祭月祭惟四時之祭禴祠蒸嘗漢朝
皆雜而用之盖遭秦火詩書礼經烬㓕編殘簡缺
漢乃求之先儒穿鑿各伸已見皆託古聖賢之名
以信其語故其所記各不同也古者廟有寢而不
墓祭秦漢始建寝廟扵園陵而上食焉國家因之
而不改正觀開元礼並無宗廟日祭月祭之礼盖
以日祭月祭既已行於陵寢矣故太廟之中毎嵗
五享六告而已不然者房玄齡魏徴之軰皆一代
名臣窮極經史豈不見囯語礼記有日祭月祭之
辝乎斯足以眀矣伏以太廟之享籩豆牲牢三代
之通礼是貴誠之義也園寢之奠改用常饌秦漢
之制乃食味之道也今朔望上食扵陵寢修秦漢
故事斯為可矣若朔朢上食於太廟豈非用常䙝
味而貴多品乎且非礼所謂至敬不享味而貴氣
臭之義也傳称屈到嗜芰有疾召其宗老而囑之
曰祭我必以芰及祭薦芰屈建命去芰而用羊饋
籩豆脯醢君子是之言事祖考之義當以礼為重
不以其生存所嗜為献盖眀非食味也然則薦常
饌於太廟無乃與薦芰為比乎且非三代聖王之
所行也况祭器不設爼豆祭官不命三公執事者
惟宫闈令宗正卿而已謂之上食可也安得以為
祭乎且時享于太廟有司攝事祝文曰孝曾孫皇
帝臣某謹遣太尉臣名敢昭告于髙祖神堯皇帝
祖妣太穆皇后竇氏時惟孟春永懐罔極謹以一
元大武柔毛剛鬛眀粢薌萁嘉蔬醴齊敬修時享
以申追慕尚享此祝詞也前享七日質眀太尉誓
百官於尚書省曰某日時享于太廟各揚其聀不
供其事囯有常刑凡陪享之官散齋四日致齋三
日然後乃可以為祭也宗廟之礼非敢擅議雖有
知者其誰敢言故六十餘年行之不廢今聖朝以
弓矢既櫜礼樂為大故下百僚使得詳議臣等以
為貞觀開元礼並無太廟上食之文以礼節情罷
之可也至若陵寝上食采囯語礼記日祭月祭之
詞因秦漢之制修而存之以廣孝道可也如此則
經義可據故事不遺大礼既眀永息異論可以繼
二帝三王而為萬代法與其黷礼越古貴因循而
憚改作猶天地之相逺也謹議
　　　與本使李中丞論陸巡官狀
古人有言君之視臣如犬馬則臣之視君如國人
君之視臣如土芥則臣之視君如仇讐上之所以
礼我者厚則我之所以報者重故豫讓以衆人報
范中行而漆身吞炭以復趙襄子之讐其所以待
之各不同也閣下既嘗罰推官直矣又将請巡官
狀矣不識閣下将欲為能吏哉将欲為盛德哉若欲
為能吏即故江西李尚書之在江西是也閣下如
此行之不為過矣若欲為盛徳亦惟不惜聴九九
之說或兾少以禆萬一閣下既罰推官直又請陸
巡官狀獨不慮判官軰有如穆生者見醴酒不設
遂相顧而行乎陸巡官處分所由不得於使院責
狀科决而於宅中决地界虞候是初仕之未適中
也閣下既與之為知己矣召而教之可也不従退
之可也若判令通狀但恐閣下之所失者無乃大
於陸巡官乎翺受㤙於閣下也深而與陸巡官之
交尚淺其所深者誠欲閣下之為全德也若信其
所言即伏望使人收取元判召而語之闔府賔寮
孰不幸甚如以為小生之言不足聴也我富貴人
也何為而不可哉即敢不惟公命翺再拜
　　　與本使楊尚書請停修寺觀錢狀
伏見修寺疏閣下出錢十萬令使院共出十萬以
造石門大雪寺佛殿翺性本愚聞道晚竊不諭閣
下以為歛錢造寺必是耶翺雖貧願竭家財以助
閣下成如以為未必是耶閣下官尊望重凡所㪯
措宜與後生為法式安可舉一事而不中聖賢之
道以為無害於理耶天下之人以佛理證心者寡
矣惟土木銅鉄周於四海殘害生人為逋逃之薮
澤閣下以為如有周公仲尼㒷立一王制度天下
寺觀僧道其将㒷之乎其将廢之乎若将㒷之是
苻融梁武皆為仲尼周公也若将廢之閣下又何
患其尚寡而復率其屬合力建置之也院中判官
雖副知己之命然利禄逺仕亦不以貪也豈無羇
孤親友由未能力及賙之歟何暇出錢以興有損
無益之務衆情不厭但奉閣下之命而為耳拳拳
下情深所未曉伏惟憫其拙淺不惜教誨若閣下
所為竟是翺亦安敢守初心以従而不為也若其
所言有合於道伏望不重改成之事而輕為後生
之所議論意盡辝直無任戰越
　　　再請停率修寺觀錢狀
率修寺觀錢事前後已两度咨聞伏請停罷前奉
處分云要與換寺觀家人院蒲藿屋以為火俻此
後任停既已計料支給訖後奉處分又云且更待
一兩月者伏以前件錢於公家無𥙷但實置稅名
公議所非為日固久不猒尚實但苟思壯嚴城池
閒化源孰大於此若閣下尚不改易則弊終無已
何特愛於此因循未革自仲尼既歿異斈塞途孟
子辝而闢之然後廓如也佛法害人甚於楊墨論
心術雖不異於中土考較跡實有蠧於生靈浸溺
人情莫此之甚為人上者所宜抑焉閣下去年考
制策其論釋氏之害於人者尚列為髙等兾感悟
聖眀豈不欲發眀化源抑絶小道何至事皆在已
而所守遂殊知之不難行乃為貴况使司稅額悉
以正名幸當聀司敢不俻舉伏見朝廷故事一人
所見或不足以定是非者即下都省衆議則物情
獲申衆務皆理倘翺見解凡淺或未允従院中羣
公皆是材彦伏乞令使院詳議惟當是従理屈則
伏不敢狥已實下情所望累有塵黷無任戰慄翺
再拜
　　　論故度支李尚書事狀
故度支李尚書之出妻也續有敕停官及薨亦無
追贈當時将謂去妻之狀不直眀白無可疑者故
及此近見當使采石副使劉侍御說朝廷公議皆
云李尚書性猜忌甚於李益而出其妻若不縁身
病即合左降翺嘗従事滑州一年有餘李尚書具
能詳熟李尚書在滑州時收一善歌媍人陶芳於
中門外處之於後陶芳與主鑰㕔子有過既發李
尚書召問㕔子既實告之曰吾従若父所将若来
故不能杖若吾非怒而不留若既犯此即自於軍
中不便若逺歸父所慎無他往遂斥陶芳于家而
不罪也當時翺為觀察判官盧侍御憲曰此事在
衆人必怒而罪之在中道即罪之而不怒大夫雖
未足以為教然亦可謂難能也推此以言即性猜
忌不甚於河南李少尹詳矣劉侍御又說朝廷公
議云李尚書之在滑州也故多畜媵遂断送其妻
入京以遂所欲翺又能眀其不然李尚書有二子
仕于京師奏請至滑納妻德宗皇帝敕奏事軍将
張璀曰與卿本使無外往告卿本使可令妻及新
媍家来就上都為婚亦有手詔李尚書遂發二新
媍及妻入京以奉詔二男既成婚其妻遂歸滑州
自陶芳之外更無妾媵况李尚書将畜女媵不假
令妻入京推此以言即與朝廷公議之不同也如
此翺以為古人之逐其臣也必可使復事君去其
妻也必可使復嫁雖有大罪猶不忍彰眀必為可
辝以去之也故曾參之去妻也以蒸棃不熟孟軻
之去妻也以悪敗鮑永之去妻也以叱狗姑前此
皆以事辝而去之也李尚書於此二事外猶有他
過即非翺所知也若公議所責秖如劉侍御之傳
則翺據所目見而辨也章然如前所陳矣凢人家
中門内事外人不可周知偏信一黨親族之言以
為公議即不知是議之果為公耶私耶未可知也
以閣下所聞倘猶有加於是者不惜示及如或秪
如前兩說伏望不重改既往之論而眀之於朝廷
使非實之謗罷傳說於人間既沒之魂不銜冤於
泉下幸甚幸甚翺於李尚書初受顧惠及其去選
也客主之義亦不得如初􁁅矣兹所陳者但樂眀
人之屈而正之耳伏計不以為黨謹狀

李文巻第十　乙酉臘
李文巻第十一
　行狀實録三首
　　韓吏部行狀　嶺南節度使徐公行狀
　　皇祖實録
　　　故正議大夫行尚書吏部侍郎上柱國賜
　　　紫金魚袋贈礼部尚書韓公行狀
曾祖泰皇任曹州司馬祖濬素皇任桂州長史父
仲卿皇任秘書郎贈尚書左僕射公諱愈字退之
昌黎某人生三嵗父歿養於兄㑹舎及長讀書能
記他生之所習年二十五上進士第汴州乱詔以
舊相東都留守董晉為平章事宣武軍莭度使以
平汴州晉辟公以行遂入汴州得試秘書省挍書
郎為觀察推官晉卒公従晉喪以出四日而汴州
乱凢従事之居者皆殺死武寧軍節度使張建封
奏為節度推官得試太常寺恊律郎選授四門博
士遷監察御史為幸臣所悪出守連州陽山令政
有惠於下及公去百姓多以公之姓以命其子改
江陵府法曹軍入為權知國子博士宰相有愛公
文者将以文學聀處公有爭先者􁀌公語以非之
公恐又難遂求分司東都權知三年改真博士
入省為分司都官員外郎改河南縣令日以聀分
辨於留守及尹故軍士莫敢犯禁入為聀方員外
郎華州刺史奏華隂縣令栁澗有罪遂将貶之公
上疏請發御史辨曲直方可處以罪則下不受屈
既抑澗有犯公由是復為國子博士改比部郎中
史館修撰轉考功郎中修㯢如故数月以考功知
制誥上将平蔡州先命御史中丞裴公度使諸軍
以視兵及還奏兵可用賊勢可以滅頗與宰相意
忤既数月盗殺宰相又害中丞不克中丞㣲傷馬
逸以免遂為宰相以主東兵自安禄山起范陽陷
两京河南北七鎮節度使身死則立其子作軍於
表以請朝廷因而與之及貞元季年雖順地節将
死多即軍中取行軍副使将校以授之節習以成
故矣朝廷之賢恬於所安以苟不用兵為貴議多
與裴丞相異唯公以為盜殺宰相而遂息兵其為
懦甚大兵不可以息以天下力取三州尚何不可
與裴丞相議合故兵遂用而宰相有不便之者月
滿迁中書舎人賜緋魚袋後竟以他事改太子右
庻子元和十二年秋以兵老乆屯賊未滅上命裴
丞相為淮西莭度使以招討之丞相請公以行於
是以公兼御史中丞賜三品衣魚為行軍司馬従
丞相居於郾城公知蔡州精卒悉聚界上以拒官
軍守城者率老弱且不過千人亟白丞相請以兵
三千人間道以入必擒吳元濟丞相未及行而李
愬自唐州文城壘提其卒以夜入蔡州果得元濟
蔡州既平布衣栢耆以計謁公公與語竒之遂白
丞相曰淮西滅王承宗膽破可不勞用衆宜使辯
士奉相公書眀禍福以招之彼必服丞相然之公
令栢耆口占為承相書眀禍福使栢耆䄂之以至
鎮州承宗果大恐上表請割徳棣二州以献承相
歸京師公迁刑部侍郎嵗餘佛骨自鳳翔至傳京
師諸寺時百姓有燒指與頂以祈福者公奏疏言
自伏羲至周文武時皆未有佛而年多至百嵗有
過之者自佛法入中囯帝王事之夀不能長梁武
帝事之最謹而囯大乱請燒棄佛骨疏入貶潮州
刺史移袁州刺史百姓以男女為人隷者公皆計
傭以償其直而出歸之入迁囯子祭酒有直講能
說礼而陋容學官多豪族子擯之不得共食公命
吏曰召直講来與祭酒共食學官由此不敢賤直
講奏儒生為學官日使㑹講生徒多奔走聴聞皆
喜曰韓公来為祭酒囯子監不寂寞矣改兵部侍
郎鎮州乱殺其帥田弘正征之不克遂以王廷湊
為節度使詔公徃宣撫既行衆皆危之元稹奏曰
韓愈可惜穆宗亦悔有詔令至境觀事勢無必於
入公曰安有授君命而滯留自顧遂疾驅入廷湊
嚴兵拔刄弦弓矢以逆及舘甲士羅於庭公與廷
湊監軍使三人就位既坐廷湊言曰所以紛紛者
乃此士卒所為本非廷湊心公大声曰天子以為
尚書有将帥材故賜之以節實不知公共徤兒語
未■及大錯甲士前奮言曰先太史為囯打朱滔
滔遂敗走血衣皆在此軍何負朝廷乃以為賊乎
公告曰児郎等且勿語聴愈言愈時為児郎已不
記先太史之功與忠矣若猶記得乃大好且為逆
與順利害不能逺引古事但以天寳来禍福為児
郎等眀之安禄山史思眀李希烈梁崇義朱滔朱
泚吳元濟李師道復有若子若孫在乎亦有居官
者乎衆皆曰無又曰令公以魏博六州歸朝廷為
節度使後至中書令父子皆授旌節子與孫雖在
㓜童者亦為好官窮富極貴寵榮耀天下劉悟李
佑皆居大鎮王承元年始十七亦仗節此皆三軍
耳所聞也衆乃曰田弘正刻此軍故軍不安公曰
然汝三軍亦害田令公身又殘其家矣復何道衆
乃讙曰侍郎語是庭湊恐衆心動遽麾衆散出因
泣謂公曰侍郎来欲令廷湊何所為公曰神策六
軍之将如牛元翼比者不少但朝廷顧大体不可
以棄之耳而尚書乆圍之何也廷湊曰即出之公
曰若真耳則無事矣因與之宴而歸而牛元翼果
出乃還於上前盡奏與廷湊言及三軍語上大悅
曰卿直向伊如此道由是有意欲大用之王武俊
贈太師呼太史者燕趙人語也轉吏部侍郎凢令
史皆不鎖聴出入或問公公曰人所以畏鬼者以其
不能見也鬼如可見則人不畏矣選人不得見令
史故令史勢重聴其出入則勢輕改京兆尹兼御
史大夫特詔不就御史臺謁後不得引為例六軍
将士皆不敢犯私相告曰是尚欲燒佛骨者安可
忤故盜賊止遇旱米價不敢上李紳為御史中丞
械囚送府使以尹杖杖之公曰安有此使歸其囚
是時紳方幸宰相欲去之故以臺與府不協為請
出紳為江西觀察使以公為兵部侍郎紳既復留
公入謝上曰卿與李紳爭何事公因自辨数日復
　為吏部侍郎長慶四年得病滿百日假既罷以十
　二月二日卒於靖安里苐公氣厚性通論議多大
　体與人交始終不易凢嫁内外及交友之女無主
　者十人㓜養於嫂鄭氏及嫂没為之朞服以報之
　深於文章毎以為自楊惟之後作者不出其所為
　文未嘗效前人之言而固與之並自貞元末以至
　于兹後進之士其有志於古文者莫不梘公以為
　法有集四十巻小集十巻及病遂請告以罷每與
　交友言既終以處妻子之語且曰某伯兄徳行髙
　曉方藥食必視本草年止於四十二某疎愚食不
　擇禁忌位為侍郎年出伯兄十五嵗矣如又不足
　於何而足且獲終於牖下幸不至失大節以下見
　先人可謂榮矣享年五十七贈禮部尚書謹具任
　官事跡如前請牒考功下太常定諡并牒史舘謹
　狀
　　　　唐故金紫光禄大夫撿挍禮部尚書使持
　　　　節都督廣州諸軍事兼廣州刺史兼御史
　　　　大夫充嶺南節度營田觀察制置本管經
　　　　略等使東海郡開國公食邑二千戸徐公
　　　　行狀
曾祖仁徹隋吉州太和縣丞祖玄之皇考功員外
郎贈吏部郎中諫議大夫考義皇汾州司戸㕘軍
贈信州刺史京兆府萬年縣青盖鄉交原里東海
徐公年七十一公諱申字維降東海剡人永泰元
年寄籍京兆府舉進士秘書省正字初辟巡官于
江西又掌書記于嶺南行營哥舒氏之乱平奏授
大理評事轉司直兼監察御史賜緋魚袋又充節
度判官于朔方改太子司議郎兼殿中侍御史選
授洪州大都督府長史時刺史嗣曹王舉江西兵
討李希烈故以長史行刺史事任聀有成曹王薦
之迁韶州刺史四十餘年刺史相循居于縣城州城與
公田三百頃皆為墟縣令丞尉雜處民屋公乃募
百姓能以力耕公田者假之牛犂粟種與食所收
其半與之不假牛犂者叁分與貳田乆不理􁁉根
腐地增肥又連遇宜嵗得粟比餘田畆盈若干凢
積粟三萬斛将復築室于州故城令百工之伎以
其藝来者與粟有差刺史臨視給與吏無所行其
私以故人皆便信應募者数千人陶人不知墁而
塗有餘圬人不板築而墻有餘築人不操斤斧而
工有餘陶者圬者築者工者各以其所能相易未
十旬而城廓室屋建立如初刺史以官屬迁于新
城縣令之下各返其室創六驛新大市二道四舘
器用皆具曲江縣五百人以狀詣觀察使請作碑
立生祠公自陳所為不足述假令如百姓言乃刺
史聀宜如此何足多者不願以小事市名觀察使
嘉其讓宻以狀聞迁合州刺史其始来也韶之人
戸僅七千凢六年迁合州其去也倍其初之数又
盈四千戸焉初先夫人歿于江西遭賊難未克返
塟寓於西原公不赴合州表請奉喪歸祔于河南
府偃師縣既滄景觀察使奏請景州刺史闕其帥
輒以其僚屬将挍自為之不請有年矣宰相累進
刺史名皆不出及召公入言合上㫖遂下詔迁朝
散郎使持節景州諸軍事景州刺史充本州團練
使兼御史中丞賜紫金魚袋㝷加節度副使其明
年滄景節度使始朝二年又朝遂留詔以其従父
兄代之奏以公充行軍司馬公遂以信州府君茔
近漕河表求改塟於重山詔許之既徴入京師迁
朝散大夫使持節都督邕州諸軍事守邕州刺史
本𬋩經略招討使御史中丞賜紫如初是嵗正元
十七年也詰俚盜除其暴掠良聚攻禁下如令通
蛮夷道責土貢大首領黄氏帥其属納質供賦黄
氏周氏韋氏儂氏皆羣盗也黄氏之族最强盤亘
十数州周韋氏之不附之也率羣黄之兵以攻之
而逐諸海黄氏既至羣盗皆服於是十三部二十
九州之蛮寧息無寇害其明年制迁使持節都督
廣州諸軍事守廣州刺史兼御史大夫充嶺南節
度觀察處置本𬋩經略等使散官如故前節度使
歿掌印吏盜授人聀百数謀夜發兵為乱事斍奔
走公至隂以術得首悪殺之不問其餘軍中以安
蛮夷俗相攻刼羣聚縁道發輒捕斬無復犯者蕃
國嵗来互市竒珠瑇瑁異香文犀皆浮海舶以来
常貢是供不敢有加舶人安焉啇賈以饒二十一
年進階銀青光禄大夫元和元年詔加金紫光禄
大夫檢校礼部尚書封東海郡開囯公食邑二千
戸餘如故詔書未至有疾薨于位凢三佐藩屏之
臣五為刺史一為經畧使一為節度觀察使階累
升為金紫光禄大夫爵超進為開囯公官亟迁為
礼部尚書其事業皆足以傳示後嗣為子孫法享
年七十雖不登於上夀儒者榮之前夫人渤海髙
氏子皆夭後夫人扶風竇氏封國夫人有子元弼前
右衛倉曹㕘軍以讀書属文為業謹具歴官行事
如前伏請牒太常編録謹狀
　　　皇祖實録
公諱楚金諮議詔第二子眀經出身初授衛州㕘
軍又授貝州司法㕘軍夫人清河崔氏乆球兖鄆
懐三州刺史公伯兄惟慎大原府夀陽縣丞性曠
達樂酒不理家産毎日賫錢一千出㳺求飲酒者
必盡所賫然後歸其飲酒徒善草隷書張旭其人
也公事夀陽如父在每事必請於夀陽夀陽曰
汝年亦長矣若都不能自治立然每事必擾我何
為公曰不請非不能為此也不滿乎人心其請如
初及在貝州刺史嚴正晦禁官吏於其界市易所
無公至官之日養生之具皆自衛州車以来又以
二千萬錢入曰吾食貝州水而已及正晦黜官百
姓舊不樂其政将俟其出也羣聚號呼斃之以瓦
石揚言無所畏忌録事㕘軍不敢禁惧謂所曰若
之何公曰録事必不能當請假歸攝録事㕘軍斯
可矣乃如之公告正晦曰若以威强不便於百姓
百姓俟使君行加害於使君使君更期出某為使
君任其患於是集州縣小吏得百餘人皆持兵無
兵者持朴埋長木於道中令曰使君出百姓敢有
出觀者杖殺大木下及正晦出百姓莫敢動或曰
刺史出可作矣如李司法何貝州震恐後刺史至
委政於公奸吏皆務以情告不敢隱貝州於是大
理夀陽之夫人鄭氏賢知於族嘗謂夀陽曰某觀
叔賢於君　某之質不敢與叔母至髙下君之家
和子孫必有興者夀陽之苐一子為戸部侍郎初
戸部氏兄弟五人妹一人其喪母也皆㓜公毎曰
必抱置膝上或泣而傷諸姪之安于叔母也如未
失母時有乎三人曰某祗承父業不敢弗及夫人
清河崔氏能以柔順接于親族其來歸也皆自以
為己親焉翺生不及祖不得俻聞其景行其貝州
事業親授之於先子其餘皆聞之於戸部叔父伏
以皇祖之為子弟時若不能自任也及涖官行事
其剛方不同也如此其行事皆可以傳於後世為
子孫法盖聞先有祖善而不知不明也知而不傳
不仁也翺欲傳惧文章不足以称頌道徳光耀来
世是以頓首願假辝於執事者亦惟不棄其愚而
為之傳焉
李文巻第十一
李文巻第十二
　碑傳四首
　　髙愍女碑　楊烈媍傳
　　東川節度使盧公傳　歐陽詹傳(闕)
　　　高愍女碑
愍女姓髙妹妹名也生七嵗當建中二年父彦昭以
濮陽歸天子前此逆賊質妹妹與其母兄而使彦昭
守􁀞陽及彦昭以城歸妹妹與其母兄皆死其母李
氏也将死憐妹妹之㓜無辜請獨免其死而以為婢
于官皆許之妹妹不欲曰生而受辱不如死母兄且
皆不免何獨生為其母與兄将被刑咸拜于四方妹
妹獨曰我家為忠宗黨誅夷四方神祗尚何知問其
父所在之方西嚮哭再拜遂就死明年太常諡之曰
愍當此之時天下之為父母者聞之莫不欲愍女之
為其子也天下之為夫者聞之莫不欲愍女之為其
室家也天下之為女與妻者聞之莫不欲愍女之行
在其身也昔者曹娥思盱自沉于江獄吏嘑囚章女
悲號思唁其兄作詩載馳緹縈上書廼除肉刑彼四
女者或孝或智或義或仁噫此愍女厥生七年天生
其知四女不倫向遂推而布之於天下其誰不従而
化焉雖有逆子必改行雖有悍妻必易心賞一女而
天下勸亦王化之大端也異哉愍女之行而不家聞
戸知也貞元十三年翺在汴州彦昭時為頴州刺史
昌黎韓愈始為余言之余既悲而嘉之於是作髙愍
女碑
　　　楊烈媍傳
建中四年李希烈陷汴州既又将盗陳州分其兵数
千人抵項城縣盖将掠其玉帛俘纍其男女以㑹于
陳州縣令李侃不知所為其妻楊氏曰君縣令㓂至
當守力不足死焉聀也君如逃則誰守侃曰兵與財
皆無将若何楊氏曰如不守縣為賊所得矣倉廩
皆其積也府庫皆其財也百姓皆其戰士也國家
何有奪賊之財而食其食重賞以令死士其必濟
於是召胥吏百姓于庭楊氏言曰縣令誠主也雖
然嵗滿則罷去非若吏人百姓然吏人百姓邑人
也墳墓存焉宜相與致死以守其邑忍失其身而
為賊之人耶衆皆泣許之乃狥曰以瓦石中賊者
與之千錢以刀矢兵刄之物中賊者與之萬錢得
数百人侃率之以乗城楊氏親為之爨以食之無
長少必周而均使侃與賊言曰項城父老義不為
賊矣皆悉力守死得吾城不足以威不如亟去徒
失利無益也賊皆笑有蜚箭集于侃之手侃傷而
歸楊氏責之曰君不在則人誰肯固矣與其死于
城上不猶愈於家乎侃遂忍之復登陴項城小邑
也無長㦸勁弩髙城深溝之固賊氣吞焉率其徒
将超城而下有以弱弓射賊者中其帥墜馬死其
帥希烈之壻也賊失勢遂相與散走項城之人無
傷焉刺史上侃之功詔迁絳州太平縣令楊氏至
兹猶存媍人女子之德奉父母舅姑盡恭順和於
姊姒於卑㓜有慈愛而能不失其貞者則賢矣辨
行列明攻守勇烈之道此公卿大臣之所難厥自
兵興朝廷寵旌守禦之臣憑堅城深池之險儲蓄
山積貨財自若冠胄服甲負弓矢而馳者不知幾
人其勇不能戰其智不能守其忠不能死棄其城而走者
有矣彼何人哉若楊氏者媍人也孔子曰仁者必
有勇楊氏當之矣
賛曰凡人之情皆謂後来者不及於古之人賢者
古亦稀獨後代耶及其有之與古人不殊也若髙
愍女楊烈媍者雖古烈女其何加焉予惧其行事
湮滅而不傳故皆敘之将告於史官
　　　故東川莭度使盧公傅
盧坦字保衡河南人父峦贈鄭州刺史坦少孤初任
韓城縣尉歴宣城鞏河南三縣尉其更河南知捕賊
杜黄裳為河南尹謂坦曰某家子與悪人㳺破舊産
公為捕賊盍使察之坦對曰凢居官終始廉白祇入
俸錢者雖歴大官亦無厚畜以傅其能多積財者必
剥下以致如其子孫善守之是天富不道人之家也
不若恣其不道以歸於人坦以為宜故不使察黄裳
驚視因使升就堂坐自此日加重及黄裳為吏部侍
郎將授以太常愽士㑹鄭滑莭度使李復表請為判
官得監察御史薛盈珎為監軍使累侵軍政坦毎
據理以拒之盈珎嘗言曰盧侍御所言皆公我故
不違也有善吹笛者大将十餘人同啓復請以為
重聀坦適在復所復問曰衆所請可許否坦笑曰
大将等皆乆在軍積勞亟迁以為右聀奈何自薄
欲與吹笛少年同為列耶復告諸将曰盧侍御言
是也大将慙遽走出就坦謝且曰向聞侍御言某
等羞媿汗出恨無宂可入李復病甚盈珎以甲士
五百人入州城人皆恐駭坦遽止之盈珎不敢違
復卒盈珎主兵事制以姚南仲代盈珎方㑹客言
曰姚大夫書生豈将材也坦私謂人曰姚大夫外雖
柔中甚剛又能断監軍若侵必不受禍自此萌矣若
従公䘮而西必遇姚大夫吾惧為所留以及禍遂潜
去姚果以牒来請終以不逢得觧及盈珎與姚隙従
事多黜死者王緯觀察浙西兼塩鉄使請坦為轉運
判官及李錡代請如初轉殿中侍御史錡所行多不
循法坦每爭之詞切深聴者皆為之惧累求去不得
凢在錡府七年官不改錡悪狀滋大坦慮及難又非
可以力爭遂與裴度李約李陵繼以罷去後数年詔
追錡入錡遂扇兵士殺留後以留已因發兵取宣州
為其将所擒送斬死順宗皇帝寝疾王叔文居翰林
决大政天下懍懍坦說宰相韋執誼速白立皇太子
以樹囯本執誼深納其言将以為殿中侍御史時御史中丞
亦以為請王叔文使人請坦将以為員外郎知楊子
留後坦假他詞不受叔文不悅故事皆不行及王叔
文貶出坦遂為殿中侍御史權徳輿為戸部侍郎請
為本司員外郎尋轉庫部兼侍御史知雜事未乆迁
刑部郎中知雜事如故赤縣尉有為御史臺所按者
京兆尹宻救之上使品官釋之坦時在宅臺吏以告
坦白中丞請覆奏然後奉詔品官遂以聞上曰吾固
宜先命所司遂使宣詔乃釋數月迁御史中丞賜紫
衣分司東都尋歸西臺初上禁絶罷鎭節度使等献
財貨載於赦條時山南節度使栁晟浙東觀察使閻
濟美皆罷鎮有所献坦劾奏之晟濟美皆白衣待罪
上召坦謂曰栁晟閻濟美所献皆家財非刻下卿勿
劾坦對曰陛下所以布大信於天下者赦令是也且
两臣首違詔臣聀當舉奏陛下不可以失大信于天
下上曰朕既受之矣如何坦曰出歸有司以明陛下
之徳上善之竟為宰相所寢李錡之誅有司将自淮
安王之下墳墓皆毀之宰相不敢言坦奏曰李錡與
國同族其反逆不道身既斬死并殺其子罪塞矣若
将追毁祖父墳墓臣以為不可淮安王有佐命之功
且國貞又死王事漢誅霍禹不毁霍光之墳房遺愛
伏誅罪不追於玄齡此前代及聖朝之故事也康誥
曰父子兄弟罪不相及若将易之無乃罪及良臣且
傷大体乎上改容曰非卿言何由知遂命停毁仍禁
樵採給五戸守淮安王之墳以示不忘其功上策賢
良方正之士有懐書策入者将深罪之坦奏言四方
不眀知所犯必以為策詞抵忤宜輕其責上従之江
寧節度使裴垍入為僕射行香時将處諫議常侍之
上坦引故事及姚南仲近例以為證裴垍怒曰姚南
仲何足為例耶坦應曰姚僕射但不是敕使耳何不
足以為例也遂為垍所排改左庶子坦初為殿中當
杜黄裳為相故累迁凢二十有三月而至中丞及居
官守道正言日聞而人忌其迁之速数月宰相裴垍
白以為宣歙池等州都團練觀察處置䓁使兼御史
中丞宣州刺史劉闢反逆其壻蘇强坐誅死强兄弘
為晉州従事自免歸人莫敢用坦奏言蘇弘有才行
其弟强坐劉闢反誅弘與强相去三千里必不通謀
以强廢弘非陛下惜材之志因請弘以為判官上曰
假令蘇强當時不就誅尚宜随材而任之况在其兄
耶遂得請及在宣州江淮大旱米價日長或說節其
價以救人坦曰宣州地狹榖不足皆他州来若制其
價則啇不来矣價雖賤如無榖何後米斗及二百啇
人舟米以来者相望坦乃借兵食多出於市以平其
直人賴以生當途縣有渚田久廢坦以為嵗旱苟貧
人得食取傭可易為功於是渚田盡闢藉傭以活者
数千人又以羡錢四十萬代稅戸之貧者故旱雖甚
而人忘災五年冬迁刑部侍郎充諸道塩鉄轉運使
减冗聀八十員自江之南𥙷置付之院監使無所與
数月轉戸部侍郎判度支坦歴更重位以朝廷是非大体
為己務故多所陳請或上封告泗州刺史薛謇為代
北水運使時畜馬四百匹有異馬不以献者事下度
支乃使廵官徃驗之未反上遲之使品官劉泰昕按
其事坦上陳以為陛下既使有司驗之又使品官往
豈大臣不足信於品官乎臣請先罷免疏三奏上是
之遂追劉泰昕舊賦於州郡者或非土地所有則厚
價以市之他境坦悉條奏各去其所無罷宣歙度支
米收其價以移之於湖南免江南鹿腊配之鄜汝州
以韓重華為代北水運使開廢田列栅二十益兵三
千人嵗收粟二十萬石八年西受降城為河所壊城
使周懐義上言宰相議徙天德故城坦以受降城張
仁亶所築城當磧石得制北狄之要若避河流宜退
三数里其費不多天德故城北倚山去河甚逺失制
虜要地非便因使水運使察視逺近利病以圖進上
使品官强文彩覆之文采言與坦合上召坦使條陳
将行之竟為宰相所奪乃出坦為劔南東川節度使
周懐義数月憂卒燕重旴代其位遂移天德故城軍
士歸怨因殺重旴奪其家初坦與宰相李絳議論多
合絳藉以為已助及坦出半嵗而絳罷坦至東川奏
　罷兩稅外山澤塩井攉率之籍夷人歌之綿劔二
　州有通文成州路每嵗奏發二千兵以防西蕃其
　實不過一二百人坦乃奏於衝地置戍鎮之上誅
　蔡州詔發兵二千人於安州每朔望使人問其父
　母妻子其有疾者與之藥故兵士皆感㤙而無逃
　者及薨贈禮部尚書
李文巻第十三
　碑述三首
　　平原郡王栢公碑　左僕射傳公碑
　　陸歙州述
　　　唐故特進左領軍衛上将軍兼御史大夫
　　　平原郡王贈司空栢公神道碑
栢氏系自有周叔虞封晉其支子有受邑於伯爲
菜地者因　以爲姓後世生宗宗以直顯景公厲
公之時三郄悪宗共譛殺之其客畢陽以其子州
黎奔楚於是改伯爲栢及漢有鴻者由議郎爲魏
郡守子孫家焉故為魏郡也有季纂者入唐為工
部尚書生敬仁為蘄州長史生謇為河南永寧令
贈大理少卿生造為懐之獲嘉令即公之父也公
諱良噐字公亮生十二年安禄山陷東郡獲嘉守
縣印不去為賊将所害公既免䘮懐平志乃學撃
劔依父友王奐奐嘗曰汝額文似李臨淮面黒子
似顔平原其必立臨淮即太尉光弼也年十七得
汝州龍興尉王奐従事太尉府薦之太尉召與言
遂授以兵使平安越之盗累授左武衛中郎将以
所将兵隷於浙西廣德嵗中盗陷江東十州公帥
所将兵来婺州功多進左武衛将軍平方清於洞中
賜錢五百萬破張三霸海上改左金吾衛将軍為都
知兵馬使大暦初潘獰虎據小傷胡參據蒸里江東
大擾公将卒三千人騎五百人與戰皆破之斬首三
千級執俘一千人詔加撿挍光禄大夫兼蘇州别駕
又加左羽林大将軍試殿中監察御史李栖筠問公
年對曰二十有四戰陣幾何曰六十有二李公歎曰
相識甚近得公甚深勉哉公泣涕謝曰遭時䘮亂
父死家破誓棄性命以除㓂讐私志未立豈敢望
為眀公之所知哉建中初嘗至京師宰相楊炎召
之語公因言两河有事聀稅所辨者唯在江東李道
昌無政宜速得人以代之炎許諾其冬遂并宣越與
浙西以為一而以晉州刺史韓滉代道昌焉及德宗
如梁州李希烈陷汴州逐李勉遂僣帝號㓂陳州圍
宋寧陵滉使公将卒萬人救陳并寧陵是時劉玄佐
敗于白塔收其卒保宋州使将王彦昭守寧陵希烈
擁水灌其南築埇道親臨其北令軍中曰眀日日中
陷城公聞之厲所将兵成陣以進恐城陷不及使
弩手善㳺者五百人沿汴渠夜進去城数里沒於
水中遂得入及旦賊驅勇卒登城城中伏弩悉發
皆貫人斃其後希烈始知救兵得入殺守将因罷去
将昌集城中人哭曰向非浙西放至則此城已屠矣
遂㧞襄邑收漳口宋州由是獲全李希烈遂失汴州
奔於蔡詔封平原郡王食邑三千戸特進兼御史中
丞貞元二年淮西平詔曰休勲茂伐書于竹帛戎籍
乃爲禆将副非所以褒功寵徳也其以爲左神策軍
将軍知軍事兼官如故五年詔與太尉晟侍　中瑊
等三十六人圖形於凌煙閣上親御即其形而賛之
八年遷大将軍士卒之在市販者悉揮斥去募勇者
代之故爲所監者不悅眀年公之故人有犯禁宿於
望仙門者衛使奏言遂轉右領軍衛大将軍所監者
乃用其衙将魏循代為将軍自是軍中之政不復在
於将軍矣十五年兼英武将軍使十八年迁左領軍
兼御史大夫十九年閏十月以疾卒年六十一天子
為之廢朝贈陜州大都督眀年塟于万年畢原夫人
康氏先歿後始附塟有子曰元封為蔡州刺史曰耆
為諫議大夫曰元鳳為澄城主簿曰夔為襄州參軍
三女皆㓜以元封及耆累贈為司空夫人追封魏國
太夫人初公與王栖曜李長榮皆事韓晉公栖曜至
鄜坊長榮至河陽澤潞皆擁節有土公自少即戮力
破賊及壯解寧陵猗杖之圍希烈之所以兵不及于
宋而江東以全者實公之所為也功最髙位獨以不
副克生良子能大厥家大和元年翺自廬以諫議大
夫徴路出于蔡元封泣拜且曰先公之碑未樹教後
嗣其果有辭俟也公不可聽乃銘曰
公生十二未壯家毁誓殄父讐不恡勇死釋官就軍
焯有其勲擒兇盗平威眀顯聞人誰不貴孰勝其位
由卑至巨莫匪躬致宜疏土壃報未功當是生後人
紹慶不忘
　　　唐故横海軍節度齊棣滄景等州觀察處置
　　　等使金紫光禄大夫撿挍兵部尚書使持節
　　　齊州諸軍事兼齊州刺史御史大夫上柱國
　　　貝郡開國公食邑二千戸贈左僕射傅公神
　　　道碑
傅為古姓介子誅楼籣王封義陽侯俊為二十八将功
髙称於两漢而毅以文章顯自漢以降世累有人曾
祖諫易州長史生大父定州司馬韶贈鄧州長史生
父榮贈刑部尚書公諱良弼字安道清河人也以善
弓矢顯仕于成德軍流軰稱其朴厚博野樂夀本隷
瀛州在范陽成德間為要害地毎相攻以取两城及
王武俊破走朱滔詔以慱野樂夀與成德軍其後以
公選為將而鎮於樂夀公善撫士卒與之同苦樂得
士卒死力長慶初幽州継亂范陽执其帥弘靖而扶
克融成徳殺其帥弘正将庭凑因盗有地公奮曰吾
豈可以為賊乎遂誓衆喻以逆順閉城拒賊潜疏以
聞詔以樂夀為神䇿行營命公以為都知兵馬使與
深州將牛元翼慱野李寰掎角相應賊屡攻之卒不
能克㑹詔下以克融庭湊皆為節度使公遂將樂夀
之師及其妻子㧞城以出賊轉鬪且引遂遇官軍以
免於難以功迁沂州刺史未到遽以為左神策軍將
軍𢾗月拜鄭州刺史公本用武力進未嘗治人於是
痛自刻餙清已率下凡従公将卒本與公同立於樂
夀者皆禀惧不敢越條令以侵物故鄭州称理雖他
時文吏罕能過者眀年改為塩州刺史閔帝初以公
為夏銀綏宥等州節度使居河陽濡民不耕織党項
千餘落以畜牛羊馬代田業先時将帥多貪至有盗
其善馬者蕃落咸怨走以出他境及公之至蕃人来
見或献馬者公拒而不受蕃人喜傳以相告未踰月
而部落相勸皆歸蕃人之有罪者惧而来奔故事皆
使蕃人出馬以贖公曰吾将於此聀當禁其逃亡有
罪何俟於贖皆执之以付其蕃落蕃人益喜大和二
年九月以公為横海軍節度使撿挍兵部尚書俾治
齊州以啚滄景之寇知兵者咸以為命将之當必且
有成矣旌旗及於陜而得疾疾愈即路以十月晦薨
於硤石驛春秋五十有六天子悼痛為之廢朝贈尚
書左僕射以明年七月葬河南府洛陽縣伯樂里夫
人南陽張氏柔立善断公之以樂夀拒賊暨轉戰以
出夫人麤衣糲食與兵士妻女均好悪用助公事再封
南陽郡夫人三子守常守中守章等皆孝謹寡過公
方将立大功以報於國不以男子之仕為念故官甚
卑有未官者銘曰
大夫致身不賴前業遭変竭忠竒節曄曄乃作刺史
乃作将軍乃統邊兵事績昭聞㢘以檢已嚴以督下
藩落完安馬牛在野大革前事自我為初尔後之来
視此勿渝
　　　陸歙州述
吳郡陸傪公佐生于世五十有七年明于仁義之道
可以化人倫厚風俗者餘三十年連事觀察使觀察
使不能知退居于田者六七年由侍御史入為祠部
員外郎二年出刺歙州卒于道貞元十八年四月二
十八日也凡人之所不能窮者必推之於天天之注
膏雨也人之心以爲生旱苖然也雨與苗運相違或
雨于海或雨于山旱苗不得仰其澤唯人也亦然天
之生俊賢也人之心以爲拯顦顇之人然也賢者與
顦顇之人時不合或死于野或得其位而道不能行
顦顇之人不得被其惠膏雨之降也適然賢者之生
于時也亦然運相合旱苗仰其澤顦顇之人頼其力
傅說甘􁆭尹吉甫𬋩夷吾之類也時弗合膏雨降雖
終日賢哲生雖比肩旱苖之不救百姓之弗賴顔子
子思孟軻董仲舒之類也故賢哲之生自有時百姓
之賴其力天也不賴其力亦天也嗚呼公佐之官雖
升于朝雖刺于州其出入始二年道之不行與居于
田時弗差也公佐之賢雖曰聞已其徳行未必昭昭
然聞于天子公佐是以不得其聀出刺一州又短命
道病死天下之未䝉其德固宜矣然則天之生君也
授之以救人之道不授之以救人之位如膏雨之或
雨于海或雨于山旱苗之不沐其澤者均也故君子
不得其位以行其道者命也其亦有不足于心者耶
得其道者窮居于野非所謂屈冠冕而相天下非所
謂伸其何有不足于心者耶
李文巻第十四
　墓誌五首
　　右僕射楊公墓誌　獨孤常徒墓誌
　　任工部墓誌　侯處士墓誌
　　叔氏墓誌
　　　唐故金紫光禄大夫尚書右僕射致仕上國柱
　　　弘農郡開國公食邑二千戸贈司空楊公墓
　　　誌(并序)
由楊喜追殺項羽以功封侯後数世生敞官至丞相
敞曾孫寳不應王莽之命光武特徴老病不到寳生
震諸儒謂之関西孔子位至大司徒太尉卒以忠死
楊氏由是益大載於史傳世不絶人曾祖珪辰州司
戸贈膳部員外郎大父冠俗奉先縣尉贈吏部郎中
父太清宋州單父縣尉累贈至太保公諱於陵字達
夫年十八舉進士苐選𥙷潤州句容主簿鄂岳觀察
使奏為判官轉左驍衛兵曹累改評事監察御史歴
殿中得緋衣銀魚使迁江西公随之加侍御史著作
郎及府除屏居建昌不至京師貞元八年徴拜膳部
員外郎轉考功知别頭舉轉吏部員外郎及判南曹
宰相之親有以文書不足駮去者宰相召吏人詰之
堅执不改遂以公為宣武吊祭使故事南曹即未
嘗有出使者公既出宰相之親由是判成矣故公
卒不得在詔誥之清選遂為右司郎中郎官堕於宿
直臨直多以假免公白右丞右丞建立條例郎官
不悅為作口語宰相有知其事者遽以公為吏部
郎中改京兆少尹出為絳州刺史有言公弗當居
外者徳宗召見遂以為中書舎人其年知吏部選
事時京兆尹李實有寵去不附己者故給事中許
孟容為太常少卿而公改秘書少監徳宗崩為太
原幽鎮等十道告哀使節将之遺並辭不受復命
除華州刺史賜三品衣魚所取賔僚皆一時名人
後皆得顯官有至宰相者其年冬迁浙江東道團
練觀察使越中大飢人至相食公奏請度支米三
十萬斛又乞糴他道以賑救之民得生全入為戸
部侍郎未到改京兆尹奏請諸軍諸使有犯罪者
皆禁身推罪以狀牒送本軍又請属諸軍諸使人
置挟名敕五丁■者推两丁屬軍遞立節限以便
於治詔皆可其奏京師称之復為戸部侍郎人望
益重僉以公遂為宰相㑹考制舉人奨直言筞為
第一中貴人大怒宰相有欲因而出之者由是為
嶺南節度使是時得考策者凡四人公既得嶺南
吏部員外郎韋貫之再貶巴州刺史而李益鄭敬
皆抵於患其在廣州以韋詞為節度判官任之以
政改易侵人之事凡一十有七嶺外之人至兹傳
道之節度使徐申以己俸薄月加三十万且曰後
来所期共守公引常衮所奏敕皆罷之撤去蒲葵
陶瓦覆屋遂無火災民賴以安監軍許遂振好貨
戾彊而小人有陰附之者故遂振宻表讃公直言
韋詞李翺惑亂軍政於是除替罷歸遂振既領後
事捶撻吏人求公之非吏人大聲呼曰楊尚書他
方所遺尚不收去豈有侵用官錢乎遂振遽令取
他方所遺及其至封印不啟遂振慙而止宰相裴
垍素未知公及遂振之譛遂以公為吏部侍郎重
修甲敕用備姦源又於南曹更置别暦以相檢覆
奏令選人納直為出籖告以給之吏息奸欺官收
羡錢公食豐絜𪠘宇以修迄兹守行遂為故事凢
歴四年補内外官三千餘員皆當其分無怨訴者
轉兵部侍郎兼御史大夫判度支當淮西用兵漕
輓供饋塩鉄積欠官錢公與之廷辨髙霞寓以唐
鄧之師攻蔡州怯懦不敢直進欲南抵申州出於
空虚不守之地其路險狹粮運難継公面於上前
累言利害并以疏陳霞寓逗留之狀請於北道直
進足以援許汝之師賊勢自蹙上許之霞寓深怨
遂内外結構出為彬州刺史霞寓果敗由是談者
知公之冤其為彬州躬勤於治不以卑逺為薄明
年召拜原王傅数日又為戸部侍郎復知吏部選
事元和十四年淄青平兼御史大夫以本官充東
平宣慰處置使是時初誅李師道得兖州鄆州等
十二州列為三道劉悟既除滑州猶未出鄆及公
至悟出迎公促之悟即日遂發頒行賞賜皆得其
實上甚悅謂宰臣曰楊某不易得及浙西觀察使
李脩死上問宰臣崔羣皇甫鎛曰何不進浙西人
名皇甫鎛知公方有恩惧作相遂言公所至皆有
理跡以臣所見莫如楊某凡数百言上唯以一字
應之曰惜人聞之者且以必為相矣是時裴門下
既出太原崔中書為鎛所讃鎛又改尊號中上㫖
故鎛計竟行而公不相矣眀年迁戸部尚書又一
年改太常卿又一年改東都留守兼兵部尚書御
史大夫充畿汝都防禦使既三年方将告休㑹以
疾而罷乃嘆曰年老致政本吾夙志兹則負吾平
生心矣疾平迁檢校左僕射兼太子少傅或勸求分
司以自便者公曰年至力􁁄便當乞骸骨於朝何用
分司為遂西至京師朝謝訖不到中書遂还私家不
判上案三上表乞自退詔迁左僕射致仕全給俸科
数月上表固讓乞就半俸許之庙享之外不復經過
人家毎佳辰体安則以子弟孫僮侍㳺於園沼之中
用以為適大和四年十二月癸亥以疾薨於新昌第
享年七十有八天子為之廢朝凢朝廷之賢設位而
哭者不知幾人册贈司空眀年四月庚午歸塟鄭州
滎澤縣先太保之兆祔于夫人頴川韓氏贈華陰郡
太夫人之塋夫人丞相少師休之孫丞相晉國公滉
之女柔順之徳紀於前銘下従舅姑四十有三年矣
子景復衛尉卿曰嗣復戸部侍郎曰紹復舉進士登
寵詞科曰師復未仕用文為業女適右司郎中韋公
素孫承渙試大理評事鄜坊節度廵官承渙之下及
在童稚者十有一人大卿侍郎以翺之受恩也久来
請為誌銘曰
公生六年太保棄捐未及成童虢國又終漂泊江湖
誰食誰衣服習文學不勞於師爰始有名既于永歸
六十一年祗慎徳儀由直屡黜進無異詞凢所臨莅
去而可思與之厚者莫匪雋材自我進者多遇良
能恩建葭筟濡洽以財袒免緦麻亦尽其哀止足
告歸偃息丘園子㣧孫童十有五人有列卿曹貴
為侍郎禄秩且多膳飲馨香門吏諸生中外顯光
車馬盈門嵗時之良既夀既貴示終以常福薦攸
歸疇可比望為庙太祖百世蒸嘗
　　　　唐故福建等州都團練觀察處置等使
　　　　兼御史中丞贈右散騎常侍獨孤公墓
　　　　誌
公諱朗字用晦當州刺史贈太子少保憲公之長
子憲公有文章名於大暦中毎為文輙為後進所
傳冩公生数嵗而憲公歿與弟郁皆伯父母所養
稍長好讀書不煩扵師年二十一與弟郁同來舉
進士其二年既得之矣㑹有司出賦題徳宗不悅
宰相喻使减人数故公與十餘人皆黜公以伯父
母無子即日歸養于蘇州使其弟留以卒業由是
孝慈之名称於朋友間以處士起佐江西宣歙浙
東三府得試校書恊律郎元和九年拜右拾遺上
疏請各令觀察便充本道塩鉄使場監之任悉歸
州縣罷去𬋩㩁吏以除百姓之患十年盗殺宰相
御史中丞傷以免公疏請貶京兆尹殺捕盗吏事
皆不行君子壯之累奏時病有不合上意者貶為
興元府倉曹㕘軍三年復徴入為監察御史改京
兆府司録㕘軍迁殿中尋加史舘修撰入省為都
官員外郎修史如前出刺韶州復入虞部左司二
員外得郎中数月迁權知諫議大夫敬宗御丹鳳
門大赦改元宦官敺傷鄂縣令崔發於雞竿下公
疏請取其首為者殺之以正法寳暦元年改御史
中丞殿中王源植貶韶州司馬公面諫其屈不得
請凢五上疏自請罷去敬宗不許上即位迁二部
侍郎大和元年八月以為福建等州都團練觀察
等使兼御史中丞公瘡發於背不克入謝病二旬
九月壬子以瘡卒年五十三天子為之廢朝贈右
散騎常侍有子孟常生九嵗矣夫人京兆韋氏給
事中貞伯之女未仕而夫人卒十月壬午其姪庠
以公之䘮歸祔河南之夀安丼泉鄉先公墓次以
十月己酉窆銘曰
人之有生莫不皆死曰長曰短相望其幾短不足
傷長不足恃要歸於盡孰有彼此公夀何迫百年
中止䘮車東去託骨山趾室無妻哭祭有雅子令
名不忘曷其有已
　　　故檢校工部員外郎任君墓誌銘
君諱佶字叔正樂安人殿中侍御史玄植之孫靈
府功曹日新之子君少遭父䘮養母以孝称京兆
尹崔光逺表試左清道率府兵曹㕘軍敕攝富平
縣尉知縣事及克復京師以功授成都府犀浦縣
丞又以優授涇陽縣尉㑹吐蕃犯都代宗幸陜州
君召募吏人保守佛寺㓂不敢逼擢為本縣令充
渭北十縣團練使及駕还京為同列潜􁀌功不得
論僕射裴冕冤而奏之得長安縣尉轉本縣丞歴
太府寺丞未幾迁監察御史京畿舘驛使判官中
書侍郎元載為潭漕使請為判官轉殿中侍御史
又檢校工部員外郎兼侍御史判官如故元載得
罪君左授建州建安尉及楊炎入相君以書戒之
由是楊怒而不用又移䖍州司戸再授信州司馬
觀察使鮑魴以為判官權知饒州事􁀌疾歸卒于
信州權窆於州西原有詩两巻前娶宗王氏女生
男冀為邠州司法㕘軍三女各為士妻後娶杜氏
女生子三人曰溆曰羡曰并女五人長女嫁長洲
尉源咸季次女適權穎三女早卒少女二人未許
嫁溆歴佐大府以吏能有聲為度支振武營田使
得試協律郎攝監察御史元和十四年杜氏卒溆
乃自信州奉府君之䘮合塟于万年楊村従先人
舊塋溆嘗與翺同事嶺南府翺知溆之才亟薦于
時故溆来請誌銘曰
士生于時兮所貴者才有才無命兮古今所哀噫
　　　故處士侯君墓誌
侯髙字玄覽上谷人少為道士學黄老鍊氣保形
之術居廬山號華陽居士毎激發則為文達意其
髙處駸駸乎有漢魏之風性剛勁懐救物之略自
儕周昌王陵所如固不合視貴善宦者如糞溲與
平昌孟郊東野昌黎韓愈退之隴西李渤濬之河
南獨孤朗用晦隴西李翺習之相徃来汴州亂兵
士殺留後陸長源東取劉逸淮乃作吊汴州文投
之大川以訢貞元十五年翺遇玄覽於蘇州出其
詞以示翺翺謂孟東野曰誠之至者必上通上帝
聞之劉逸淮其将不乆後数月而劉逸淮竟死其
首章曰穹穹與厚厚兮烏憤予而不攄翺以為與
屈原宋玉景差相上下自東方朔嚴忌皆不及也
達奚撫為楚州起攝盱𣅿祭酒李公遜刺衢州請
治信安其觀察浙東又宰于剡三縣皆有政不幸
得心疾留其子狗児於翺家而歸廬山不到卒江
西其子婿王適使傭吉勉求君所如值君卒吉勉以
君䘮殯於袁州之野而復於適適又死適之妻使
吉勉来告於翺翺以狗児歸適妻居二年適妻又
死狗児尚童翺慮吉勉之短長不可期則君之䘮
終不墳矣故使吉勉徃塟之而識其墓以示狗児
　　　叔氏墓誌
元和九年嵗直甲午正月十九日丁夘浙東道觀
察判官将仕郎試大理評事攝監察御史李翺奉
其叔氏之䘮塟于兹叔氏諱術生子曰王老逺在
京師翺實主其事銘曰
翺生始言叔氏棄沒爰殯于野年周四甲豈無諸
親生故或迫亦有息子旅宦京囯丘墳孰封松檟
未列殯宇零毁狐狸所宂中夜逺思酸悽心骨是
以乞假公府言来筮宅追念延陵䘮子嬴慱葬不
歸吳於礼其合唯叔平生㳺居是邑夭謝于此靈
幽其託女姪之西仲兄之北㝠昭何異可用居息
孰為故郷乃樹松栢
十四卷
李文巻第十五
　墓誌六首
　　兵部武侍郎墓誌　馬少監墓誌
　　歙州李長史墓誌　慮司禄墓誌
　　懷州武録事妻傅氏墓誌
　　韓書記夫人墓誌
　　　兵部侍郎贈工部尚書武公墓誌
公諱儒衡字庭碩年二十四得進士第歴四門助
教故相鄭公餘慶尹河南奏授伊闕尉充水陸運
判官及鄭公守東都又請自佐得監察御史轉殿
中御史臺奏其材詔即以為真歴侍御史司封員
外郎戸部郎中迁諫議大夫三月以本官知制誥
嵗滿轉中書舎人二年迁礼部入謝賜三品衣魚
數月丁尊夫人憂再朞服除權知兵部侍郎月餘
母夫人暴卒公一號絶氣久而乃息遂得重疾不
能見親友既祥益病長慶四年四月壬辰竟薨年
五十六公氣和貌嚴望之若神言不妄發與人有
誠府其相信不用約結每以時安危生民之病為
己務従父兄元衡再為丞相以重厚名終始公實
潜有補助其為諫議舎人每遇事不當必奏疏盡
言皇甫鎛為相剥下以媚天子給邊兵衣食以不
可用物兵士或以火燔之其帥大哭将自刄者边
幾亂公累以疏言憲宗召問大悅踰月鎛竟罷度
支及大行皇帝即位鎛遂斥死崖州其為兵部纔
數十日凢議論者潜曰武兵部必相矣盖上擇日
将相之而公以䘮免有文集二十五巻制集二十
巻曾大父載德頴川郡王左羽林将軍大父平一
懲后族之禍逃官于崧山中宗初徴拜起居舎人
考功員外郎有文章傳于當時父登常州江陰縣
令贈礼部侍郎夫人隴西李氏先公卒嗣子曰籌
年十五次子年十三女二人長女許嫁盧立立良士為興元節
度司空晉公従事次女嫁前進士崔搏搏有學行
其従父子渾以五月丙子奉公之䘮歸祔河南緱
氏礼部先公之墓次公之先薨召其友礼部郎中
李翺執臂以别且曰我将死凢家事細大皆有條
畫在文字矣平生志業於此窮矣公於我厚我死
公其銘吾墓以傳焉既十二日而公果歿君子以
為知命及薨朋友之在位者皆請告泣哭以相吊
其不識者亦望風以歎天子罷朝一日贈工部尚
書籌尚㓜哭泣㡬絶親戚不忍聞其聲其能奉遺
命以終訖公意銘曰
武宗出周聖發之苗厥孫聘魯乃列春秋秦漢之
交曰臣王趙實大其家亭侯以紹厥支十七晉陽
乃封子孫因家以及于唐神堯順天鄼侯翼扶武
烈諫酷五木成盧考公逃貴于嵩之下江陰絜白
世嗣其雅德藴位細慶叢于公唯公之興罔不自
躬言不苟出與人有誠名譽四延震蕩厥聲再罹
大苦不堪以病先期告終恬以順命毅毅武公是
維碩人我哀刻識俾或可傳
　　　故歙州長史隴西李府君墓誌銘
府君諱則字某凉武昭王十三世孫大父献眉州
别駕時宰相有請婚者力不可止因去官居家弟
遇病暴卒别駕燒一指以禱於神既而弟復生自
說方就縶上帝有命以兄燒指宜復其生别駕生
令一侍中源乾曜以子求婚府君拒之固以詞抵
之貶黔州彭水尉遂以夀終府君始十餘嵗先夫
人以之従䘮歸殯汝州由是依于舅族少好老子
荘周之言與羣童㳺盡能記他童之所習先夫人
學左氏春秋博該百家之書故府君以經史浸潤
力田供養由是少不肎求仕善􁁉􁇂書弓矢博奕
皆得其妙既冠得濠州定逺尉假令他縣令嚴而
行吏急民寛富豪并貧民産而不稅者盡以法治
之貧民用安罷聀復返其初従事嶺南得試左武
衛兵曹於福建得試太子通事舎人大理司直授
歙州長史宣歙觀察使請為判官奏未下以疾卒
年七十四夫人河南元氏夀州刺史従之女年六
十八先府君而終生子某子某皆未仕女子五人
長女壻禮部員外鄭錫次女壻桂州觀察使杜式
方次女壻京兆韋放次女壻榮陽鄭循礼小女壻
宻縣尉鄭公瑜㓜子克㳟少讀書學文以兄舉進
士家事自飭弗克求名故年四十有六始奏授睦
州司兵累迁試大理司直兼殿中侍御史充塩鉄
推官寳厯三年三月克恭奉府君夫人之䘮歸塟
于鄭州某縣岡原翺知克恭之材十三年矣故克
恭以府君之葬来請且曰将以六月庚申窆知克
恭者若吾季叔又安可以辝銘曰
徳不称禄鬼神之責才優以賤古人不戚非道不
求曷計人爵慶藴而傳後必有積其葬為誰孝子
卜之蓍蔡僉吉嘉原乃擇合骨于兹終永其託何以
識之有封有栢
　　　故河南府司録㕘軍盧君墓誌銘
君諱士瓊字德卿范陽人家世為甲姓祠部郎中
融之長子眀經及第歴寧陵華陰二縣主簿知泗州
院事得協律郎鄭少師之留守東都奏為推官得
大理評事韓尚書代為留守請君如初尚書莭将
陳許奏充觀察判官得監察御史府罷嵗餘除河
南府戸曹以疾免河南尹重其能奏為司録㕘軍
八月癸酉發疾而卒年六十九君少好著文精曉
吏事少㳺故丞相楊炎張延賞之門楊美其文辭
張每嘆其吏材過人嘗聀同州當徴官稅錢時民
兢出粟易錢以歸官斗至十八九君白刺史言狀
請倍估納粟下以澤民上可以與官取利刺史詰
狀君辨其所以必然刺史行之民用得饒未一日
果被有司牒和收官粟斗級六十後刺史到欲盡
入其羡于官君既去聀猶止之曰聖澤本以利民
民戸知之不可以獨享刺史乃懸牓曉民使請餘
價因以絹布髙給之民亦歡受州獲羡錢六百萬
其為戸曹决断精速曹不擁事及為司録始就官
承符吏請曰前例某人等一十五人合錢二千僦人與
司録養馬敢請命因出狀君訶曰汝試我耶使拽
　　之将加杖承符吏衆進仰曰前司録皆然故敢請
　　君告曰司録豈不自有手力錢也用此贓何為因
　　叱出之召主饌吏約之曰司録判官文學㕘軍皆
　　同官環處以食精麤之當一不合别無踵舊犯吾
　　不恕及月終㕑吏率其餘而分之文學㕘軍得司
　　録居三之一君曉之曰俸錢聀田手力数既别官
　　品矣此食錢之餘不當計位髙下従此後自司録
　　至㕘軍平分之舊事掾曹之下各請家僮一人食
　　錢助本司府吏㕑附食司録家僮或三人或四人
　　就公堂餘食侵撓㕑吏弊日益長君使請家僮二
　　人食錢於司録府吏厨附食家僮終不入官厨召
　　諸縣府望吏告曰某居此嵗久官吏清濁侵病人
　　者每聞之司録聀當舉非法往各白汝長宜慎守
　　㢘靖以渑池令為戒其所改易皆克己便人堪為
　　故事及君卒士君子相吊哭咸以為能髙而位卑
　　不副有子三人孺方嗣宗嗣業號慕祇守不失家
　　法女二人前娶清河崔敏女無子後娶榮陽鄭虬
　　之女有子故皆祔葬於祠部塋東北孺方叩頭泣
　　曰丈人嘗與先子同官而㳺宅居南北鄰敢請紀
　　石翺不得辝乃據所見聞者鎸其實可推類以知
　　凢所従事之賢銘曰
　　嗟盧君性直而用優約己以利人宜夀宜貴以極
　　時所艱其緘而不伸以䘮厥神豈奪恵於東民悲
　　夫
　　　　　故懐州録事㕘軍武氏妻傅氏墓誌
　　年月日故懐州録事㕘軍武氏妻傅氏卒于其兄
　　弟之家越月日權葬于汴州某縣某鄉前此者武
　　居官而卒傅氏有子曰俱児俱児奔父之䘮未及
　　返傅氏又卒俱児奔父之䘮孝道也傅氏卒于兄
　　弟之家恋母也傅氏恋母其教施于子傅氏之歿
　　不為杇矣
　　　　　故朔方節度掌書記殿中侍御史昌黎韓
　　　　　君夫人京兆韋氏墓誌銘
　　夫人姓京兆韋氏尚舎奉御說之次女也年十三
　　執媍道于昌黎韓氏府君諱弇自後魏尚書令安
　　定桓王六世生礼部郎中雲卿礼部實生府君進
　　士及第朔方節度請掌書記得秘書省校書郎累
　　迁殿中侍御史貞元三年吐蕃乞盟詔朔方節度
　　使即塞上與之盟賔客皆従其五月吐蕃不肎盟
　　殿中君於是遇害時年三十有五夫人始年十有
七矣有女子一人其生七月而孤夫人之母前既
不幸矣夫人以其女子歸于其父弗数年其父又
不幸夫人泣血食貧養其子有道自慎於嫌節行
愈髙雖烈丈夫之志不如也猶有董氏伯姊繼衣
食仁之焉不数年董氏姊又不幸夫人於是天下
無所歸託矣殿中君従父弟愈孝友慈祥貞元十
六年以其女子歸于隴西李翺夫人従其女子依
于李氏焉降年短命三十有二貞元十八年八月
甲辰卒于汴州開封新里鄊之某村其眀年正月
辛酉隴西李氏以其䘮葬之於陳留縣安豐郷岡
原殿中君之先葬于河陽惟君之沒不得其䘮夫
人是以不克葬于河陽而獨墳于陳留弗克祔于
殿中君之族而依于女子氏之黨以従女子之懐
權道也且将有待也殿中君文行甚修位甚卑沒
於王事初礼部君好立節義有大功於昭陵其文
章出於時而官不甚髙殿中君又無嗣嘗聞諸君
子曰位不称德者有後礼部君曷為然哉於是敘
其孤女之悲以識於墓門銘曰
女子之生兮七月而孤所恃者母兮夫何辜天蒼
蒼兮不廽生幾時兮終日哀
李文巻第十六
　祭文十四首
　　祭韓吏部文　祭獨孤中丞文
　　祭韋相公文　祭盧大夫文
　　祭楊僕射文　祭李賔客文
　　祭峽州李使君文　祭従弟少監文
　　祭劉巡官文　祭錢巡官文
　　唯制祭伏波神文　祭天中王文
　　祭灊山神文　湖州别女足慕文
　　　祭吏部韓侍郎文
嗚呼孔氏去逺楊朱恣行孟軻拒之乃壞于成戎
風混華異斈魁横兄嘗辯之孔道益眀建武以還
文卑質䘮氣萎体敗剽剥不讓􁄂花闘葉㒹倒相
上及兄之為思動鬼神撥去其華得其本根開合
怪駭驅濤湧雲包劉越贏並武同殷六經之風絶
而復新學者有歸大变于文兄之仕官罔辭于艱
䟽奏輙斥去而復还升黜不改正言亟聞貞元十
二兄在汴州我㳺自徐始得兄交視我無能待予
以友講文析道為益之厚二十九年不知其久兄
以疾休我病卧室三来視我笑言穷日何荒不耕
㑹之以一人心樂生皆悪言凶兄之在病則齊其
終順化以盡靡憾于中别我千萬意如不窮臨䘮
大號决裂肝匈老𣆀言夀死而不亡兄名之垂星
斗之光我譔兄行下於太常声殫天地誰云不長
䘮車来東我刺廬江君命有嚴不見兄䘮遣使
尊􁎒百酸攪腸音容若在曷日而忘嗚呼哀哉尚
享
　　　祭故福建獨孤中丞文
維大和元年嵗次丁未九月庚申朔二十日己夘
朝散大夫守右諫議大夫知制誥李翺謹以清酌
庶羞之奠敬祭於亡友故福建都團練觀察處置
等使兼御史中丞獨孤君侍郎之靈嗚呼昔我與
君自少而歡中暫乖阻周荆眇緜宣城越中二府
周旋同事於公聀以相連子常推後我唱其先叔
向汝齊不紉而堅蘭馨以聞乃在掖垣引我代己
真謂其賢共升於朝亦又多年或外或内莫余或
捐君齒少我髪鬢都玄豊盈角犀氣茂神全當臻上
夀福祉昌延何為發瘍針藥弗蠲有妻既䘮有子
童然䘮祭誰主銘旌有翩嗚呼哀哉唯短與長㑹
歸於死以存悲逝前後皆尔哭君之哀痛析支指
欲抑不能縦之曷已嗚呼哀哉入君之戸但有裳
帷思與君言不見容儀薦肉不食酌酒不持嗟嗟
用晦何亟臻斯嗚呼哀哉尚享
　　　祭中書韋相公文
嗚呼藴德在躬必逢其慶利物之至宜乎得政君
居翰林遭國之病建立詔制所頒未定决危疑於
一言討慕逆以従正横兵刃以森列述王心而革
命伏群情於頃刻咸属目以生敬既名遂而衆安
乃登庸而輔聖窒因依之他路收爵賞之全柄升
俊良之滯淹摧姦兇之熾盛何襮柔而中毅䕶勲
賢於視聴惟廷相之雍雍伊近世而疇並将協德
以致理事有初而未竟方陳謀於帝前忽顛仆以
終命雖禀受之有数亦生靈之不幸嗚呼哀哉緬
惟昔嵗陪迹南宫省己何有辱交於公公賢偶時
羽若飛鴻走斥于外困不能通公相未幾遽歸自
東司諫左垣視草禁中汲引之惠如帆得風飄淪八
年顛白成翁幽蛰忽發渙然啟蒙烈士感知矧惟
賤躬閒以存歿心悲曷窮奠爵而拜公其表衷嗚
呼哀哉尚享
　　　祭故東川盧大夫文
前此八年公在宣州翺歸自南下江之流公發辟
書使者来召言重礼至實賔之右内惧不称又安
敢辝仰公之徳自託如歸亦既在門有言必信翺
亦不貳知賢則進公曰汝言我用無疑每疑賢者
患不能知汝正而公與我氣合有懐必陳無謂弗
納公迁侍郎翺赴浙東宦途有阻困不能通公陳
上前出白丞相保明無過昭灼有狀事遂解釋奏
方成官非公之力其退于田公鎮劔州翺作東椽
亟言於相曷不以薦官罷在家卧病飲貧唯公見
念復召為賔自修辟牒以復前好承命而行不憚
逺道余及陜郊聞公之䘮失声泣哭若火煎腸公
為大臣一心正直發言動聴義形在色公出乎外
衆論日歸輔相之位實公所宜唯公之薨骨骾道
衰天下失望賢人共悲生必有盡自古皆尔歿而
益光孰與公比䘮車東去歸祔先趾臨路一號永
訣於此嗚呼哀哉尚饗
　　　祭楊僕射文
嗚呼貞元中嵗公既為郎始獲趍門仰公之光遂
假薦言幽蟄用彰徳恵之厚歿身敢忘公以直道
于南出藩謬𬋩記室日陪討論舊政多粃如絲之
棼與賢共謀穢滌榛燔監戎戾强陰胕包奸潜譛
疑危處之若閑幷兼百流清濁終分賔主之義由
兹益敦公自登朝及于謝政善接交友居官恪敬
温然如春柔立不佞坐直屡退進匪由競更歴中
外声華日盛咸期作相為囯之慶宜而不居斯可
云命知足告休頥養于家子為侍郎光曜芬葩亦
列郷曹秩禄且多孫童滿前園沼經過門吏盈朝
宴賞有加宜哉萬夀吉慶靡他棄此弗顧哀哉奈
何嗚呼哀哉身誰不貴有後斯榮惟公之嗣實大
家声公為弗亡顯顯其名嗚呼哀哉卜筮叶期返
宅于滎翺復守郡居不敢寧追􁚉恩舊躬在郊垌
承教絶績刻楊德馨縞服前導盡哀墓庭尚或監
此公乎有靈嗚呼哀哉尚享
　　　祭李賔客文
嗚呼天地粹氣降為哲人忠播大惠濟於生民命
與時違有此不伸責安所歸乃在鬼神嗚呼哀哉
兄初有疾􁇂人来告走駟徃視連呼不覺痛攪我
膓誰其能療嫂姪既至患亦㣲痊我時屡徃笑語
依然實希返初以及髙年謫宫分曹拜恩遄發負
罪即路不遑去别意謂全徳功當及人尚期㑹面
復接歡㤃如何一乖生死驟分嗚呼哀哉豈虞濬
之遂臻于兹捨我而去将安取䂓唯後與先能校
幾時長邪短邪終永同歸死為尽乎将有所之唯
盡唯有兄其已知嗚呼哀哉兄之既疾告于妻子
自古神聖莫不皆尔名垂不滅能光萬祀生平交
故歿後誰是吾友在東可以託死且吾所有徃謂
編紀吾名庶存乃賢在史臨絶又告丁寧心耳所
録既到酸慘啟書披尋未穷漫洟盈𥚑生雖相好
歿更有餘敢辝厚命但悪空虚著兄之德刻石幽
虚傳乎萬祀用顯名譽嗚呼哀哉兄䘮東来我拘
郡事　棺不得視形存心逰盪魄傷氣一
杯寫情四望歔欷嗚呼哀哉尚享
　　　祭硤州李使君文
於乎材不如君貴富者衆身䘮逺郡不逢世用如
君之年存者則多而遽謝歿傷哉奈何官不展心
夀不及老妻少子稚棄去何早我知子能一十八
年力竟不及于兹已焉臨君之䘮洒酒以决刻石
在壙名傳詎滅下従先人萬古之藏要歸於盡安
問短長嗚呼哀哉尚享
　　　祭従祖弟秘書少監文
祕書少監十弟諒之之靈惟君文行修絜夙負嘉
名累升科第士友權接遂登諫省蔚以直聞周歴
南宫連刺三郡得風告罷入貳秘書致政于家息
心養疾沉恙頓巳日望其除告言不聞凶訃遄至
於乎哀哉年未五十有男早亡少妻主䘮有息非
嗣報施之道冥茫孰知於乎哀哉吾責刺逺州道
里遐闊病不得見䘮不得臨痛悼摧傷悽貫心骨
有酒在醆有肉在􁆭魂兮其来歆此單薄洒淚遣
祭哀而不文孰期諒之去矣長别嗚呼哀哉尚享
　　　祭劉廵官文
維元和七年嵗次壬辰九月丙辰朔十五日庚午
觀察判官攝監察御史李翺等謹以清酌庶羞之
奠致祭于劉君之靈我等與君同列賔筵共食偕
行嵗辰再迁公事多暇嬉逰百般栁垂于塘荷秀
于川或泛在水或登在山飲酒終夜觴觥往還笑
言無虐咸尽于歡君實强盛時惟壮年宜哉夀考
福禄来臻奈何遭疾鍼藥弗痊日冀返初憂危遽
傳長路未極琴書忽捐嗚呼哀哉堂有老母室有
少妻㓜男稚女或童或孩發声怨切吊者酸悽祔
葬舊域随䘮以歸己矣劉君自古如斯有肉一豆
有酒一巵我来一别去去長辝鳴呼哀哉尚饗
　　　祭錢廵官文
嗚呼某維錢君絜行而文上第有司籍籍京秦退
居于湖遭病且貧乃耀䧺詞單使来臻中丞覧之
嗟嘆盈辰遂馳官牒請列賔筵翩然而至灼灼有
聞實司表奏章句出羣有時過我藴積皆申無言
不契有奥必陳每日仰公心知古人古人孰知幸
聮為賔與我相接三十餘旬不見有過潜然日新余
有行　鄭之間書礼日来道逺情親丁寧戒我已
事亟还方将執手復展􁁅忻如何中道哀訃忽傳
驚呼失声迸淚流巾豈其相逢丹旐載翩少妻慟
哭聴者酸辛漫漫者天曲直誰賢梁冀張讓富貴
在身童烏項槖夭枉其年王鳳何得賈誼何愆将
貴賤前定或短長偶然誰其司之施與何偏天不
肎告使人惑焉臨䘮寫哀備在斯言万事皆已一
觴在前死矣奈何悲哉錢君
　　　淮制祭伏波神文
嗚呼伏波之生好兵自喜㓜有壯節騰声出仕定
冊歸漢謨俞帝㫖籌無失画功伐可紀破斬徴側
實平交趾来往蛮谿未卒而死小人赤口曷本於
理薏苡南还眀珠譛起乃收侯印爵不及子遺德
不忘愛留杜里築庙以祭人畏其鬼久而若新千
嵗不毁詁詁蚩蚩易白成緇孔子義失勛華不慈
曾氏殺人母投于機居竊厥嫂陳平不疑申生寘
堇晉有驪姬無極巧舌伍奢族夷孟子傷讒萋兮
作詩公失其所梁松實為何獨将軍自昔如斯故
士有歴万代而不滅者常被訕於當時苟窺心而
不怍雖棄直其奚悲赫赫聖帝嘉賢命詞酒􁎒既
設神乎降思尚享
　　　祭中天王文代河南鄭尹作
自春亢陽将害嘉糓是以齋心命使用祈于王惟
神降歆明應如答陰雲周布膏澤四施旱苖獲生
宿麥重秀臣人懽悅草木鮮榮惟王之功拯祐于
下某忝尹京邑慮迫羣心實荷王化道以嘉祉方
當月禁不殺羊牛謝王嘉錫曷敢稽留且薦中素
非陳爼羞請俟踰月乃列牲牢
　　　别灊山神文
維長慶三年十月二十七日朝議郎守尚書礼部
郎中上輕車都尉李翺謹遣舒州攝要籍司衙前
軍虞候吳潭以清酒鹿脯告辝于灊山大神之靈
翺自去嵗来臨此邦遭罹炎旱淮左畢同鄰郡逃
亡十家六空唯此舒人安業於農我政無能遘此
嵗凶災同報異乃神之聰事幸無敗譽斯有融遂
忝帝命復官南宫皆神所祐我亦何功將赴京邑
路㳂大江遣使来辝神鍳予衷
　　　於湖州别女足墓文
維長慶元年嵗次辛丑十二月癸亥朔十九日辛
巳父舒州刺史翺以酒果之奠敬别于苐七女足
娘子之靈吾以前月二十八日䝉㤙改舒州刺史
以明日将領汝母等水路赴州故以酒果来與汝
别嗚呼我為汝父汝則我女王命有期不得安處
延陵䘮子葬不歸吳考之於礼其合矣夫汝之形
骨託終此土汝之精神冥漠不覩上及於天下及
於泉鬼神有知汝骨安全永永終古無有後艱我
来訣别涕淚漣漣嗚呼哀哉尚享
李文巻第十六
李文巻第十七　嘉靖乙酉　𥙷刋
　雜著八首
　　行已箴　泗州開元寺鍾銘
　　舒州新堂銘　陸傪檻銘
　　江州南湖堤銘　趙州石橋銘
　　觧江南　数竒篇
　　　行已箴
人之愛我我度于義義則為朋否則為利人之悪
我我思其由過寧不改否又何仇仇實生怨利實
害徳我如不思乃䧟于惑内省不足愧形于顔中
心無他曷畏多言唯咎在躬若市于戮慢謔自它
匪汝之辱昔者君子惟礼是持自小及大曷莫従
斯苟逺于此其何不爲事之在人昧者亦知迁焉
及已則莫之思造次不戒禍焉可期書之在側以
爲我師
　　　陸傪檻銘
晝日居于是窮性命于是待賔客交其賢者亦于
是有客曰翺銘于是
　　　舒州新堂銘
先時寝壊有隘其廬乃作斯堂髙嚴旟旟六桷四
楹裝重架虚栾拱不設簷蜚祛祛䴡不越度儉而
有餘左立嘉亭繚以環除延延其深肆肆其紓吏
事既退齊心以居思民之病擇弊而鉏弗逸弗墜
謹終猶初大旱之後隣邑成墟獨我州垊樂哉胥
胥鬼神所福事匪在予丞相以言乃下徴書復官
于朝以解前疸刻銘於斯永示羣舒
　　　泗州開元寺鍾銘(并序)
維泗州開元寺遭罹水火漂焚之餘僧澄觀與其
徒僧若干復舊室居作大鍾真元十五年厥功成
於是隴西李翺書辝以紀之
八月梓人功既休戊寅大鍾成先時厥初罹于天
菑波沉火燔既浮為薪既蜚為塵澄觀之功恢復
其居革舊而新環墉如陵臺殿斯嚴乃三其門俾
後勿踰其徒不譁咸服其勤有加于初屋室既同
乃範乃鎔乃作大鍾乃懸于楼以鼓其時以警淮
夷非雷非霆鏗號其声淮夷其驚上天下地弗震
弗墜大音無斁千僧勠力願昭其績乃銘于石
　　　江州南湖堤銘(并序)
長慶二年十二月江州刺史李君濬之截南陂築
堤三千五百尺髙若干尺廣若干尺以通四鄉之
路畜水為湖人得其嬴正月既畢事舒州刺史李
翺歌以記之辝曰天地作物功或不周賢人相之
智與神侔􁧥􁧥南陂冬乹夏滮九江漲潮潜潜逆
流東南百民城市所繇水積既深大波其䬌(㓛/匹尤)亦
有舟航覆溺之憂擔擁疊路車軔其舟童嬰涕堕
老媍號愁歴古建兹孰為氓籌濬之之来養民如
身乃築長堤拒江之瀕厚其錢傭以飽餓人南北
東西百里鬬臻莫不用力千鎚響振(貟/音)虓讙相勵
不督而勤堤既成止岡聮突起堅若石城墇為瀦
水蒲莞茭芡鴻鶬鱧鯉唯其所取或食或祀長堤
坦坦植之楊槐架豁飛圯以便去来除險作利非
賢不能歌示江人式悅汝懐
　　　趙州石橋銘
九津九星横河中天下有道津梁通石穹隆兮與
天終
　　　解江靈
元和六年八月余自京还東暮宿在江濤水既平
月髙極明万物潜休逺無微声坐至夜静目亦瞑将
瞑聞江中有如賈人相與言曰與子商逰十有餘
年不識我愚託我如親相得之歡百賈誰如泰山
　　役召子欲代予力雖不能志願如初自昔及兹未
　　嘗汝薄利必以告害斯共度誓當結固永守終樂
　　汝之責人慘若五刑小不順汝亦何足听汝心好
　　惡灼若天星動比孔丘其神且明異汝者斥諂汝
　　者榮苟不汝随絶如詛盟人實難知堯所未易我
　　雖受責敢䘮前志薦汝利汝每憂不暨終何能成
　　惟力所至豈不汝怨我道無二曰余虚言鬼神来
　　棄汝實異兹飜然改作瘡疣生心洗刮不落巧避
　　我長善探我惡短我如墜譽我如縛人或美我汝
　　閃其目人或毁我汝盈其欲充汝之心飽汝之腹
　　雖汝子孫亦所不足我實蒙頑為汝之辱動多尤
　　悔嬴敗不畜汝既冨厚享天百福筋骨堅强婢妾
　　約綽財貨積委屋室豊渥我従此去非曰道薄願
　　汝我忘無盛其毒言未訖余叱之曰人生若流其
　　可久長湏㬰臭死瞥若電光用心平虚天靈所臧
　　得失是非其細如芒奚為交争此實不祥相歡不
　　足其氣已僵汝行吾言可以息兵於是言者嘆息
　　吐氣掩鬰無語啟戸視之不見其處
　　　　　数竒篇
　　禽滑釐問於子墨子曰魯氏有叔姪同處者叔曰
無恒姪曰数竒数竒強力能施儉以厚人凢魯氏
有太事父叔兄弟所不能集者数竒皆盡身以成
之親戚之䘮在野者数竒皆徃葬之姑姊妹之無
主失時者数竒皆取而嫁之其或不能自存者数
竒買田宅以生養之凢数竒之禄朋友故舊緦麻
小功之親無不皆周也仕于齊積功當迁辝不受
請以與其叔無恒無恒因得官逺近之親莫不歡
以賴之獨無恒以為不足于己無恒有妾曰善佞
畜私夫以生子曰不類数竒愛不類如其子無恒
久乃告数竒曰不類非吾子他人之子也汝勿以
為弟数竒驚曰叔父得無誤乎無恒曰吾察之詳
矣有驗存焉数竒之従父妹笑曰孰不知之雖然
叔父之為人也無常心其後必悔悔則兄受謗為
不仁而棄弟矣盍請契焉数竒以為然因質於無
恒無恒遂裂帛具書其然之故與数竒以為信既而
數竒仕於蜀無恒果復以不類為子愛之加於初
数竒至固爭之無恒大怒告人曰帛書非吾意数
竒强我以為無恒悪数竒之不順於己也毁而敗
之冀有悪名於時数竒終不怨其自行如初敢問
為数竒者冝奈何而可子墨子曰数竒挈身而去
可也問曰姪捨叔而去義乎子墨子曰有大故雖
子去父可也叔姪何有古公欲立王季歴太伯仲
雍知之遂適吳不反避嫡以成父志晉献公信驪
姬之讒将立奚齊太子申生不去終被悪名雉經
而死且陷其父於悪公子重耳奔翟逃禍卒有晉
國霸天下故重耳為孝而申生為恭無恒之悪数
竒也深矣不去後必相殘陷無恒於大悪孰與去
而皆全以追太伯仲雍重耳之跡而行乎雖子逃
父可也問曰数竒可以不去而盡従無恒之所行
耶曰不可従道不従父従義不従君况叔父乎無
恒之所行無恒也如皆従之是陷無恒於悪数竒
将何以立禽滑釐以子墨子告於数竒数竒遂適
東夷東夷之俗大化
李文巻第十七
李文巻第十八
　雜著八首
　　來南録　題桄榔亭
　　題峽山寺　題靈鷲寺
　　五木經　韋氏月録序
　　何首烏方録　戯贈詩
　　　来南録
元和三年十月翺既受嶺南尚書公之命四年正
月己丑自旌善弟以妻子上船於漕乙未去東都
韓退之石濬川假舟送予眀日及故洛東吊孟東
野遂以東野行濬川以妻疾自漕口先歸黄昏到
景雲山居詰朝登上方南望嵩山題姓名記别既
食韓孟别予西歸戊戌予病寒飲葱酒以解表暮
宿于鞏庚子出洛下河止汴梁口遂泛汴流通河
于淮辛丑及河隂乙巳次汴州疾又加召醫察脉
使人入盧又二月丁未朔宿陳留戊申莊人自盧
又来宿雍丘乙酉次宋州疾漸瘳壬子至永城甲
寅至埇口丙辰次泗州見刺史假舟轉淮上河如
揚州庚申下汴渠入淮風帆及盱眙風逆天黒色
波水激順潮入新浦壬戌至楚州丁夘至揚州戊
辰上栖靈浮啚辛未濟大江至潤州戊辰至常州
壬午至蘇州癸未如虎丘之山息足千人石窺劔
池宿望梅楼觀走砌石将㳺報㤙水涸舟不通無
馬道不果遊乙酉濟松江丁亥官艘隙水溺舟敗
戊子至杭州己丑如武林之山(天竺寺/即靈隱)臨曲波觀
輪　登石橋宿髙亭晨望平湖孤山江濤穷竹道
上新堂周眺羣峰听松風召靈山永吟呌猿山童
學反舌聲癸巳駕濤江逆波至富春丙申七里灘
至睦州庚子上楊盈川亭辛丑至衢州以妻疾止
行居開元佛寺臨江亭後三月丁未朔翺在衢州
甲子女某生四月丙子朔翺在衢州與侯髙宿石
橋丙戌去衢州戊子自常山上嶺至玉山庚寅至
信州甲午望君陽山怪峯直聳似華山丙申上干
越亭己亥直渡擔石湖辛丑至洪州遇嶺南使㳺
徐孺亭㸔荷葉五月壬子至吉州壬戌至虔州己
丑與韓泰安平渡江逰靈應山居辛未上大廋嶺
眀日至湞昌癸酉上靈屯西嶺見韶石甲戌宿靈
鷲山居六月乙亥朔至韶州丙子至始興公室戊
寅入東䕃山㸔大竹筍如嬰兒過湞陽峽己夘宿
清逺峽山癸未至廣州自東京至廣州水道出衢信
七千六百里出上元西江七千一百有三十里自
洛川下黄河汴梁過淮至淮隂一千八百有三十
里順流自淮陰至邵伯三百有五十里逆流自邵
伯至江九十里自潤州至杭州八百里渠有髙下
水皆不流自杭州至常山六百九十有五里逆流
多驚灘以竹索引舩乃可上自常山至玉山八十
里陸道謂之玉山嶺自玉山至湖七百有一十里
順流謂之髙溪自湖至洪州一百有一十八里逆
流自洪州至大廋嶺一千有八百里逆流謂之漳
江自大廋嶺至湞昌一百有一十里陸道謂之大
廋嶺自湞昌至廣州九百有四十里順流謂之湞
江出韶州謂之韶江
　　　題桄榔亭
翺與監察御史韋君詞皆自東京如嶺南水道僅
八千里翺以正月十八日上舟于漕以行韋君期
以二月策馬疾驅追我于汴宋之郊或不能及約
自宣城㑹我于常州以偕行既翺停舟宿留日日
以湏韋君之出洛也易期又宣城謀疾到逆江南
流上翺以妻疾居信安四十餘日比及江西韋君
亦前行矣上桄榔亭見韋君紀姓名且有念我之
言嗟夫皆行八千里先後之不齊也不過十日而
初謀竟乖人事之不果不可以前期也
　　　題峽山寺
翺為児童時聞山㳺者說峽山寺難為儔逺地嘗
以為無因能來及兹獲逰周歴五峰然後知峽山
之名有以然也於靈鷲寺時述諸山居之所長而
未言其所不足如虎丘之劔池不流天竺之石橋
下無泉麓山之力不副天竒靈鷲擁前山不可視
逺峽山亦少平地泉出山無所潭乃知物之全能
難也况求友擇人而欲責全耶去其所闕用其所
長則大小之材無遺致天下於治平也弗難矣
　　題靈鷲寺
凢山居以怪石竒峯走泉深潭老木嘉草新花視
逺為幽自江之南而多好山居之所翺之對者七
焉皆天下山居之尤者也蘇州有虎丘山則外惟
平地入然後上髙石可居数百人劔池上峭壁聳
立慿楼檻以逺望
　　　五木經(元革註)
樗蒲五木玄白判(之因謂之木/今則以牙角尚節也/樗蒲古戯其殳有五故自呼為五木為)
(玄下白故曰玄白判/判半也合其五投並上)厥二作雉(於白上刻為鳥/雉鳥也取二投)
背雉作牛(以雉犢為彩者/謂其悍戻逢敵必/其刻其鳥二㱼背上並刻牛故曰背也)
(亦皆角逐防遏之義也/聞以求勝也雖矢馬関)王采四盧白雉牛(也/王貴)甿
采六開塞塔秃撅(采義未詳/甿賤也其)全為王駁為甿(謂/全)
(雜也/其不)皆玄曰盧厥筴十六(作矢謂所投尽黒也十/盧黒白色也書曰作弓)
(数矢而隔之他筴倣此/六筴者行馬時便以此)皆白曰白厥策八雉二玄
三曰雉厥筴十四牛三白三曰犢厥筴十雉一牛
二白三曰開厥筴十二雉如開(各一/如開)厥餘皆玄曰
塞厥筴十一雉白各二玄一曰塔厥筴五牛玄各
二白一曰秃厥䇲四白三玄二曰撅厥䇲三白二
玄三曰搗厥筴二矢百有二十設関二間矢為三
(餙之每聚四十矢/間别也刻木為関彫)馬䇲二十厥色五(不過五人/大率戯時)
(其所执也/五色者各辨)凢擊馬及王采皆又投(人子也打子/擊馬謂打敵)
(王采累得累擲之变則止/得雋王采自專故皆許重擲)馬出初関疊行(可以/謂逢)
(亦得重馬被打著尤苦/疊馬即許疊也如不要疊)非王采不出関不越坑
(坑義在難岀故用王采能岀也/馬岀関亦自專之義也名為落)入坑有謫(随所約/其所罰)
(合坐/並輸)行不擇䇲馬一矢為坑(亦有馬皆不可均融/謂矢行致馬落坑也)
(刘毅家無檐石儲而一擲百万也/數竒而入坑者所睹随臨時所約)
　　　韋氏月録序
人之所重者義與生也成義者莫如行存生者在
於養所以為養者資於用用足而生不養者多矣
用不足而能養其生者天下無之養生之物禁忌
之術散在雜方雖有力者欲行之而患不能俻知
杜陵韋行䂓博學多藝能通易傳論語老𥅆莊周
之書皆極師法穷覽百家之方撮而集之成两軸
各附於本月閱之者蕳而詳以授於余且曰齊人
(故曰人/唐諱民)要術傳行寡驗行䂓集此書經試驗者然
後摭取實可以有益於養生者若執事序而名之
則所謂無翼而能飛者必傳於天下矣余因號之
為月録
　　　何首烏録
僧文象好養生術元和七年三月十八日朝茅山
遇老人於華陽洞口告僧曰汝有仙相吾授汝秘
方有何首烏者順州南河縣人祖能嗣本名田児
天生閹嗜酒年五十八因醉夜歸卧野中及醒見
田中有藤两本相逺三尺苖蔓相交久乃解解合
三四心異之遂掘根持問村野人無能名曝而乹
之有鄉人夌良戲而曰汝閹也汝老無子此籐異
而後以合其神藥汝盍餌之田児乃篩末酒服經
七宿忽思人道累旬力䡖健慾不制遂娶寡婦曾
氏田児因常餌之加飡两錢七百餘日舊疾皆愈
反有少容遂生男鄉人異之十年生数男俱號為
藥告田児曰此交籐也服之可夀百六十嵗而古
方本草不載吾傳於師亦得之於南河吾服之遂
有子吾本好静以此藥害於静因絶不服女偶餌
之乃天幸因為田児盡記其功而改田児名能嗣
焉嗣年百六十嵗乃卒男女一十九人子庭服亦
年百六十嵗男女三十人子首烏服之年百三十
嵗男女二十一人安期敘交藤云交藤味甘温無
毒主五痔腰腹中宿疾冷氣長筋益精令人多子
能食益氣力長膚延年一名野苗一名交莖一名
夜合一名地精一名桃栁藤生順州南河縣田中
嶺南諸州徃徃有之其苖大如木藁光澤形如桃
栁葉其背偏獨單皆生不相對有雌雄雄者苖色
黄白雌者黄赤其生相逺夜則苖蔓交或隱化不
見春末夏中初秋三時候晴明日兼雌雄採之烈
日曝乹散服酒下良採時尽其根勿洗承潤以布
帛拭去泥土勿損皮宻噐貯之毎月再曝凢服偶
日二四六八日是服訖以衣服汗出導引尤忌猪
羊肉血老人言訖遂别去其行如疾風浙束知院
殿中孟侍御識何首烏嘗餌其藥言其功如所傳
出賔州牛頭山苗如萆薢蔓生根如杯拳削去黒
皮生啖之南人因呼為何首烏焉元和八年八月
録
　　　戯贈詩
縣君好塼渠繞水恣行逰鄙性樂踈野鑿地便成
溝两岸植芳草中央漾清流所尚既不同塼鑿各
自修從他後人見境趣誰為幽

李文巻第十八
　　　書李翶後
予為西京留守推官得此書於魏君書伍拾篇予
嘗讀韓文所作哀歐陽詹文云詹之事旣有李翶
作傳而此書亡之慬其遺闕者多矣
景祐三年十月十七日歐陽修䟦
宋歐陽文忠公穪唐文之善則曰韓李韓之文傳
布世間者不啻家傳人誦李文則落落然而後學
有終身不得見焉者兹非一大欠事與暇日扵寅
友陳君緝熈所獲覩是編遂躬鈔録以備一家之
言云
景泰乙亥四月之吉河東邢譲識
