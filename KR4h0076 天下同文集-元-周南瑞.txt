#+TITLE: 天下同文集-元-周南瑞
#+DATE: 2016-06-11 12:26:06
#+SOURCE: github.com/kanripo/KR4h0076 master 636f566b                
欽定四庫全書　　　　　集部八
　天下同文集　　　　　　總集類
　　提要
　　　　(臣/)等謹案天下同文集五十巻元周南瑞撰
　　　　南瑞始末未詳考呉澄支言集有贈周南瑞
　　　　序稱安成周南瑞敬修扁濂溪二字於室或
　　　　者議之又稱敬修之文詞固已早冠於鄉儒
　　　　之上自濂溪視之則陋也盍暫舍其所已學
　　　　而勉其所未學云云當即其人也澄序多不
　　　　滿之詞至稱其欲為濂溪後人當知其門户
　　　　路徑是明以冒稱周子之裔誚之其人盖好
　　　　趨附髙名者觀其目録末標隨所傳録陸續
　　　　刋行八字其體例與今時庸陋坊本無異可
　　　　以概見也巻首有劉將孫序亦潦倒淺陋似
　　　　乎依托然其所載頗有蘇天爵文類所未収
　　　　而足資當日典故者如元史崔彧上寶璽事
　　　　見於成宗本紀及彧本傳未詳得璽月日是
　　　　集所載崔彧獻璽書文知為至元三十一年
　　　　正月三十日又成宗本紀元貞元年三月乙
　　　　巳朔安南世子陳日燇遣使上表并獻方物
　　　　而安南國傳則紀其事於至元三十一年五
　　　　月之下與本紀互異今考是集所載安南國
　　　　王賀成宗登極表末云元貞元年三月初一日
　　　　知列傳為誤書皆可以旁資考證其他文亦
　　　　多有可觀者其中十七巻十八巻三十一巻
　　　　三十四巻三十五巻四十一巻並闕盖麻沙
　　　　舊式分巻破碎傳抄易於佚脱今既無别本
　　　　校補亦姑仍原本録之以存其真焉乾隆四
　　　　十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
天下同文集原序
唐劉夢得叙柳子厚之集曰文章與時高下政厖而土
裂三光五岳之氣分大音不完故必混一而後振作者
槩以為知言予獨嘗謂夢得之辭則髙矣美矣以其時
考之則未也唐之盛時在貞觀開元間其時稱歐虞禇
薛最後稱燕許大手筆今其文可覩也及貞元元和來
以韓柳著比至德為盛而去混一之初則有問矣才未
必皆福福亦自掩其才因使人思易所謂吉人辭寡者
其福未易量也此則所謂時也吾取以叙周南瑞所刻
天下同文實甚宜嗚呼文章豈獨可以觀氣運亦可以
論人物予每讀漢初論議盛唐詞章及東京諸老文字
二千年問混一盛時僅此耳彼乍合暫聚者其萎弱散
碎固不得與於斯也然此盛時作者如渾河厚岳不假
風月為狀如偃松曲柏不與花卉爭妍風氣開而文采
盛文采極而光景消夢得之言之也不自知盛者已及
於極也方今文治方張混一之盛又開闢所未嘗有唐
葢不足為盛縉紳先生創自為家述各為體功德編摩
與詩書相表裏下逮衢謠亦各有烝民立極之學問南
瑞此編又得之鉅公大筆選精刻妙則觀於此者豈可
以尋行數墨之心胸耳目為足以領此哉自文選来唐
稱文粹宋稱文鑑皆偉然成書他日考一代文章者當
於此取焉時大德甲辰第一甲子日叙廬陵劉將孫撰
　
　
　
　
　
　
　
　
　
　天下同文集原序
欽定四庫全書
　天下同文集目録
　　巻一
　　　制誥
　　巻二
　　　表牋
　　巻三
　　　獻書
　　巻四
　　　歌頌
　　巻五
　　　記
　　巻六
　　　記
　　巻七
　　　記
　　巻八
　　　記
　　巻九
　　　碑
　　巻十
　　　碑
　　巻十一
　　　碑
　　巻十二
　　　序
　　巻十三
　　　序
　　巻十四
　　　序
　　巻十五
　　　序
　　巻十六
　　　賦
　　巻十七
　　　論(闕/)
　　巻十八
　　　傳(闕/)
　　巻十九
　　　書
　　巻二十
　　　書
　　巻二十一
　　　書
　　巻二十二
　　　啓
　　巻二十三
　　　牒
　　巻二十四
　　　狀
　　巻二十五
　　　議
　　巻二十六
　　　說
　　巻二十七
　　　說
　　巻二十八
　　　贊
　　巻二十九
　　　贊
　　巻三十
　　　頌(闕/)
　　巻三十一
　　　箴
　　巻三十二
　　　銘
　　巻三十三
　　　題跋
　　巻三十四
　　　祝文(闕/)
　　巻三十五
　　　祭文
　　巻三十六
　　　祭文
　　巻三十七
　　　辭
　　巻三十八
　　　墓誌
　　巻三十九
　　　墓誌
　　巻四十
　　　墓誌
　　巻四十一
　　　雜著(闕/)
　　巻四十二
　　　詩
　　巻四十三
　　　詩
　　巻四十四
　　　詩
　　巻四十五
　　　詩
　　巻四十六
　　　詩
　　巻四十七
　　　詩
　　巻四十八
　　　詞
　　巻四十九
　　　詞
　　巻五十
　　　詞
　
　
　
　
　
　
　
　
　
　天下同文集目録
欽定四庫全書
　天下同文集巻一　　　　元　周南瑞　編
　　制誥
　　　建國號制
上天眷命皇帝聖旨誕膺景命奄四海以宅尊必有美
名紹百王而紀統肇從隆古匪獨我家且唐之為言蕩
也堯以之而著稱虞之為言樂也舜因之而作號馴至
禹興而湯造爰名夏大以殷中世降以還事殊非古雖
乘時而有國不因義而制稱為秦為漢者葢從初起之
地名曰隋曰唐者又即始封之爵邑皆徇百姓見聞之
狃習要一時經制之權宜槩以至公得無少貶我太祖
聖武皇帝握乾符而起朔土以神武而膺帝圖四振天
聲大恢土宇輿圖之廣歴古所無頃者耆宿詣庭奏章
申請謂旣成于大業宜早定于鴻名在古制以當然於
朕心乎何有可建國號曰大元葢取易經乾元之義兹
大冶流形于庶品孰名資始之功予一人底寧於萬邦
尤切體仁之要事從因革道協天人於戲稱義而名固
匪為之溢美孚休惟永尚不負于投艱嘉與敷天共隆
大號咨爾有衆體予至懷故兹詔示想宜知悉至元八
年十一月
　　　大成加封制
上天眷命皇帝聖旨葢聞先孔子而聖者非孔子無以
明後孔子而聖者非孔子無以法所謂祖述堯舜憲章
文武儀範百王師表萬世者也朕纂承丕緒敬仰休風
循治古之良規舉追封之盛典加號大成至聖文宣王
遣使闕里祀以太牢於戲父子之親君臣之義永惟聖
教之尊天地之大日月之明奚罄名言之妙尚資神化
祚我皇元主者施行
　　　資善大夫中書左丞集賢大學士兼國子祭酒
　　　教領大使院事許衡贈榮禄大夫司徒諡文正
　　　公制
上天眷命皇帝聖旨維昔聖祖圖任相臣思與真儒共
成治效故資善大夫中書左丞集賢大學士兼國子祭
酒教領大使院事許衡以天民之先覺膺巖石之具瞻
聖學方湮惟洙泗之源是泝嘉謨入告非堯舜之道不
陳斥姦志靖于熙朝辭禄不忘于耕野迎推日䇿明厯
象以授人時樂育英才居成均而教胄子迺睠鈞樞之
列益昭模範之功永惟裕考之師賓恭被慈皇之渥命
爰申䘏典用賁𤣥扃道德博洽斯謂文中立不倚斯謂
正旣嘉名之載易仍公秩之榮頒尚其有知服兹無斁
可贈榮禄大夫司徒諡文正公主者施行
　　　資善大夫中書左丞集賢大學士兼國子祭酒
　　　教領大使院事許衡妻敬氏追封髙陽郡夫人
　　　制
上天眷命皇帝聖旨家人位乎内易存中饋之辭婦爵
從其夫傳著小君之號故資善大夫中書左丞集賢大
學士兼國子祭酒教領大使院事許衡妻敬氏儒宗作
儷儉德是躬由畎畝而踐台司不易如賓之敬建蕃維
而榮世禄式彰教子之儀門風已歴於清華閨範罔愆
於平素眷芳猷之未泯宜䘏典之同加其疏列郡之封
爰示九泉之賁可追封髙陽郡夫人主者施行
　　　翰林院學士承旨資德大夫知制誥兼修國史
　　　領集賢院事致仕王磐贈榮禄大夫少保諡文
　　　忠公制
上天眷命皇帝聖旨崇德報功恩靡忘於先正易名節
惠禮具載於彞章故翰林學士承旨資德大夫知制誥
兼修國史領集賢院事致仕王磐志大以剛識明而逺
惟根本培植於内者確乎不拔故英華發越於外者煥
乎有文出處無愧於心窮達不易其守潛知逆黨星言
發青社之謀明斥權姦露奏重紫薇之柄出于蕃則用
蘇民氣入視草則允契宸衷贊大議於朝堂播清芬於
簡策諫止東伐奮不顧身請復外臺毅然抗疏是以皇
祖篤褒嘉之眷昭考垂寵賜之勤政有待於乞言何屢
陳於謝事榮歸梓里庶衍椿齡朕方嗣服於丕基天不
憖遺於一老追惟往行惕用興懷俾超進於孤卿仍具
頒於寵數於戲千古淵源之學蔑以踰修一生忠孝之
心諒無愧色顧二賢已膺於美諡而兩字宜嫓於前休
精爽如存欽承不昧可贈榮禄大夫少保諡文忠公主
者施行
　　　翰林學士承旨資德大夫知制誥兼修國史領
　　　集賢院事致仕王磐妻髙氏追封太原郡夫人
　　　制
上天眷命皇帝聖旨殷周命婦之官禮均夫秩春秋小
君之號體並公尊眷我舊臣為時宿德旣厚褒崇之典
宜加伉儷之稱故翰林學士承旨資德大夫知制誥兼
修國史領集賢院事致仕王磐妻髙氏淑善其身柔嘉
惟則藹若出詩書之習蕭然形荆布之風服曹氏之訓
而勉勵芳猷處齊城之難而益堅素守朝夕有相成之
道始終全偕老之榮宜沛新恩式昭潛懿可追封太原
郡夫人主者施行
　　　昭文館大學士正議大夫竇黙贈榮禄大夫司
　　　徒諡文正公制
上天眷命皇帝聖旨傳經明道旣輔立太平之基崇德
報功烏可後非常之典故桓傅致臨雍之敬而甘盤勤
懷舊之思古今雖殊典秩不異故昭文館大學士正議
大夫竇黙業尊周孔學際天人詢治體以綱常為先論
人臣以功利為末侍謀帝幄剴切多文貞之風論相中
書慷慨有陽城之烈而又三代建國明倫是先惟西池
儼籥羽之儀故東序擴文人之化風移俗易一變虛文
地闢天開載明正學迺睠西朝之耆德寔為先禰之宫
師稽考規模夢寐風采是用榮分三事光融邦教之階
恩賁九泉瀟洒玉堂之契有来英爽服我寵靈可贈榮
禄大夫司徒諡文正公主者施行
　　　昭文館大學士正議大夫竇黙妻賈氏封扶風
　　　郡夫人制
上天眷命皇帝聖旨天人之際若弗可知禎祥之来各
以類應凡祖宗父母尊榮夀考未有不以善而致者故
昭文館大學士正議大夫竇黙妻賈氏婉從清望嬪我
儒宗恭儉以相其夫勤恪以訓其子珩璜中節藻薦多
儀清白傳家管彤有煒宜爾從夫之貴寵膺華郡之封
鸞誥副珈服我休命可封扶風郡夫人主者施行
　　　翰林學士承旨中奉大夫詳定禮儀事姚樞贈
　　　榮禄大夫少師諡文獻公制
上天眷命皇帝聖旨皇祖膺千齡之運為有元立萬世
之基崇英逸偉之兼收品式儀章之具舉誰其盡瘁朕
竊興懷故翰林學士承旨中奉大夫詳定禮儀事姚樞
才贍而通學醇而正從容中理有鎮浮靜躁之風懇欵
敷陳皆經國撫民之䇿粲若掌中之分域凜然堂上之
竒兵謂帝德莫大於好生而王政必先於務本江淮不
殺開九州混一之端關陜興農兆率土富安之象建侯
置牧分立等威酌古斟今總裁條制功獨髙於佐命治
儼格於昇平顧將来垂統之規皆前日用儒之效儲端
首建亦惟裕考之賓師恩數宜加恭被慈皇之明訓是
用申其命秩正乃鈞垣賁錫殊稱益彰褒序於戲温詔
再三存問示眷每特異焉同心一二老成于今不復見
矣尚其英爽歆此寵靈可贈榮禄大夫少師諡文獻公
主者施行
　　　翰林學士承旨中奉大夫詳定禮儀事姚樞妻
　　　宋氏追封吳興郡夫人制
上天眷命皇帝聖旨昔宋文宣君傳其父學桓少君躬
行婦道皆足為萬世法故翰林學士承旨中奉大夫詳
定禮儀事姚樞妻宋氏稟厚賢明早習家訓與文宣君
同宗執饋中堂始終以禮儗之少君則無愧乃夫以耆
德雅望為先皇潛邸之佐昭考舊學之賓勲業在國史
德澤在人心又非鮑宣可比朕圖所以勵羣工而為内
則者惟爾家兼有之追錫殊稱用光来裔可追封吳興
郡夫人主者施行
　天下同文集巻一
欽定四庫全書
　天下同文集巻二　　　　元　周南瑞　編
　　表牋
　　　中書省進賀元旦表　　　　　王德淵
伏以三陽開泰春不待於郊迎四海㑹同禮無先於朝
賀臣某等誠懽誠忭頓首頓首欽惟皇帝陛下躬修𤣥
黙總攬權綱孝心隆福於慈宫德量推恩於藩邸宗親
順附邊障清寧歲屢底於豐穰詔仍頒於寛大仁風解
凍旭日舒長開閶闔之九重執玉帛者萬國臣某等叨
居華省幸際明時楓陛髙班拜天顔之有喜椒觴進酒
祝聖夀之無疆臣等下情無任瞻天仰聖激切屏營之
至謹奉表稱賀以聞臣等誠懽誠忭頓首頓首謹言
　　　江西行省進賀大德改元表
伏以改元表歲一新守位之仁修德考祥誕布側躬之
詔凡沾生育快覩雍熙臣某等誠懽誠忭頓首頓首欽
惟皇帝陛下克享天心能繩祖武右文母而盡孝子庶
民以推恩二十年跋扈之臣不征而附億萬載興隆之
業旣安且寧臣等分省西江馳情北闕服膺綸綍敢對
揚天子之威遥指山河願祝頌聖人之夀
　　　江西行省進賀册命皇后殿下表
伏以上聖造邦首厚人倫之本内朝受册益昭天作之
祥宗社安榮臣民欣悅臣某等誠懽誠忭頓首頓首欽
惟皇帝陛下德存孝敬道在修齊稽前代之舊章聿新
渙號備長秋之令典爰錫坤珍光動星垣義形風教臣
等職縻江海心懸闕廷大琮比於鎮圭快覩儀文之盛
關睢應於麟趾式延治象之隆
　　　安南國進賀皇帝陛下登寳位表
臣日燇言伏覩龍飛九五囘生意於龍編象譯重三馳
(闕/)忱於象魏一人有慶萬國咸寧臣日燇誠懽誠忭頓
首頓首欽惟上天眷命皇帝陛下大據域中仁翔海表
柔逺能邇守帝道以無為偃武修文屈人兵於不戰克
廣穆穆宜君之善有光明明我祖之功霽雷霆而施雨
露之恩剖封畛以示乾坤之量與民更始隨物皆春
臣日燇幸際離眀歡聞渙號瞻天北闕心傾北極之居
尊守土南荒頂祝南山而上夀臣日燇謹專陪臣陳
利用等奉表稱賀以聞
元貞元年三月初一日安南國臣陳日燇上表
　　　(闕/)
　　　河南府路進賀皇帝陛下登寶位表
　　　　　　　　　　　　　　　　盧　摰
伏覩詔書皇帝陛下四月十四日登寶位者宗廟社稷
永有依歸華夏蠻荒永有向賴天地日月亦皆廓然山
川神鬼莫不咸若臣某等誠懽誠忭頓首頓首欽惟皇
帝陛下承先聖付託之重為天下謳歌所歸維昔主鬯
之方虛嗣膺撫軍之大任仁孝之德四海懽心神武之
功百辟屬望夀昌徵瑞由漢而下罕聞厯數在躬紹堯
之緒斯受臨御伊始注措所先尊昭考出震之稱正太
母長樂之位乾坤泰定雷雨滿盈甫降綸音側聽輿論
凡所以繼體守文之志槩見於事神保民之誠先四者
以施吾仁無一夫不被其澤湛恩汪濊品物昭蘇不世
之姿逺越自古升平之運實始於今臣某等久荷國恩
謬膺郡寄歡欣踴躍倍萬恒情限以官守不獲奔走稱
慶闕廷無任感恩戀闕之至謹奉表陳賀以聞臣某等
誠懽誠忭頓首頓首謹言
　　　江西行省進賀皇后殿下受寶册牋
伏以瑤圖啓運有開宫壼之賢寶册加恩益衍家邦之
福萬年景命八表歡聲臣某等誠懽誠忭頓首頓首欽
惟皇后殿下德配乾剛道侔坤順時維良月星明太乙
之紫垣禮備長秋天錫大琮之黄玉誕敷渙號丕顯珍
符臣某等逺在西江遡瞻北闕洪範之倫攸叙幸被訓
彞關睢之教方行喜形舞蹈
　　　安南國上皇太后陛下牋
臣日燇言伏以慈闈示訓逺貽燕翼之謀下國依光久
席鴻休之庇情馳魏闕首羾賀牋臣日燇誠懽誠忭頓
首頓首恭惟皇太后陛下作佛中人為天下母當九重
躬修於孝治宜萬國風行於懿儀道日著於坤裳廣揚
善教澤時流於解雨黙贊皇猷臣日燇僻處炎荒幸逢
熙洽喜見鈎鈐之動色願同嵩嶽以呼齡
　　　安南國上皇后殿下牋
臣日燇言伏以隂贊宸猷尊居慈扆揚徽音於宫掖藹
和氣於乾坤臣日燇誠懽誠忭頓首頓首恭惟皇后殿
下道繼思齊躬修内則動有珩璜之節退思圖史之規
治首六宫旣輔成於王業風行四海致於變於時雍臣
日燇幸際熙朝遙聞懿範遐荒僻處莫陪百辟之班寛
詔俯臨喜被二南之化
　
　
　
　
　
　
　
　
　
　
　天下同文集巻二
欽定四庫全書
　天下同文集巻三　　　　元　周南瑞　編
　　獻書
　　　獻寶璽書　　　　　　　　　崔　彧
皇帝福䕃裏資德大夫御史中丞臣崔彧言至元三十
一年歲次甲午正月三十日旣臣番直宿衞御史臺通
事臣庫庫楚即其衛所来言曰大師國王之孫實廸者
嘗官同知通政院事今已没矣生産散失家計窘極其
妻托克托濟農病一子甫九歲比相告曰幸煩以此玉見
售得價以給朝夕之食及出乃玉印也庫庫楚自惟蒙
古人不曉文字兹故来告聞之且驚且疑居處不寧乃
退還私室令取而視之色混青緑而𤣥光彩射人其方
可黍尺四寸厚及方之三分足背紐蟠螭四厭方際紐
盡璽堮之外取中通一竅可徑二分舊貫以革條面有
篆文八刻畫動搖位置勻適皆若蟲鳥魚龍之狀辨其
彷彿有若命字若夀字心已悦之謂毋乃當此昌運傳
國璽出乎急召監察御史楊桓至即讀之曰受命于天
旣夀永昌此傳國璽文也聞之果合前意心神為之肅
然乃加以淨綿複以白帕率御史臣桓通事令臣額森
哈尚直趨青宫因鎮國上將軍都指揮使詹事臣王慶
瑞嘉議大夫家令臣額森哈尚中大夫詹事院判臣布
薩夀導謁進獻皇太妃御前啓曰此古傳國璽也秦以
和氏璧所造厥後有天下者相傳寶之以君萬國然自
前代失之久矣今當宫車晚出諸大臣僉議迎請皇太
孫龍飛之時不求而得此乃天示其瑞應也宜早達皇
太孫行殿以符靈貺已䝉嘉納翌日令資善大夫中書
左丞詹事臣張九思少中大夫詹事院判臣布薩夀傳
旨昨所進玉寶製造匣複俟見皇太孫親為付授葢皇
太妃懿慮深逺非臣愚所能及也臣等又啓收藏寶璽
之家不知甄辨尋常以玉求售臣見而識之徑持来獻
彼猶未知望恩䘏其家䝉傳旨賜收璽之家禇帛貳阡
伍伯貫并逮臣等進辨其寶者三人衣服各一表裏紋
銀綺素有差以為異日旌奬之徴臣等已詣府前敬受
訖自惟無狀不勝慚赧是日金紫光禄大夫中書右丞
相旺扎勒率集賢翰林侍從諸臣入賀御前命出寶璽徧
示羣臣此又出於皇太妃至大至公之量翰林學士承
旨董文用等前啓曰此誠神物出當其時若非皇太妃
皇太孫聖感何能臻此丞相以下臺臣等次第上夀自
是内外稱慶咸曰天命有歸然臣聞詩序曰文王有明
德故天復命武王也今神寶之出葢因先帝有明德故
天命復歸於皇太孫又曰皇天親有德享有道以言皇
天非有德有道則不親不享也又聞之書曰皇天無親
惟德是輔又曰天命有德克享天心受天明命作善降
之百祥歴觀上世詩書之旨未有無德而致天命之歸
者也欽惟太祖聖武皇帝秉兹神略始為天下除禍定
亂隆功盛德簡在天心受命為天下主累世尚德以至
我憲天述德仁文義武大光孝皇帝德配乾坤功包海
岳孝格宗廟子育黎元輿地所托悉主悉臣照臨無幽
咸遂生樂施及明孝太子錫仁慈之德上感君親之忱
下係億兆之望至元更號日月重明無為而治者近二
十年雖由太子進德修業之洪溢亦賴元妃内助之淵
密也敬惟皇太妃聰明淑懿姆儀崇嚴德量博厚仁敬
慈恕出於天性往古所未有也自明孝太子升遐内則
皇孫翼翼訓導端嚴外則百司班班臨御整飭由是聖
上君父大見倚重雖於時皇太孫未昭儲貳之托而詹
事之司未嘗一日廢缺以見皇天之命於青宫之命無
時不在誠非人力所能為也欽惟皇太孫殿下德資剛
明才兼文武英謀獨斷大為祖宗屬望遐邇歸心聖祖
憲天述德仁文義武大光孝皇帝灼知天命之所在久
存隆顧將付以撫軍之重於至元三十年夏六月二十
日錫以皇太子金寶大正儲位而後詔以出師之期天
下聞知室家胥慶和氣穰穰溢於兩間是歲秋稔數年
罕遇臣竊見天雖無言統命不爽豈期又於大行宫車
晚出之後甫八日而傳國神璽不求而出於大功臣子
孫家逮由臺諫耳目之司直達於皇太妃御前益見皇
天托命皇太孫誕膺龍飛以正九五之位俾符寶璽之
文旣夀而永永而又昌皇天之心大賚我皇元繼體之
君不疾不遲景命適至以允四海之望者其瑞應之兆
有三按唐史代宗之將為太子先封楚王及位正儲副
而監國楚州獻定國寳十(闕/)曰楚者太子之封今天降
寶於楚宜建元為寶應葢以寶為太子之瑞應也明孝
太子封為燕王今皇太孫燕王之子也將主神器而神
寶出於燕適與前事相符此瑞應之兆一也又寶璽之
出正當皇元聖天子六合一統之時宫車晚出之近以
見天心正為繼體之君設也此瑞應之兆二也又寶璽
之出適當月之三十日有終而復始之義以見先聖皇
帝御世太平之功旣成俾繼體之君繼其始也此瑞應
之兆三也合此三兆觀之益見天命之来際合於青宫
也微臣區區之情無任傾向輒罄所見以贊其萬一謹
將寶璽之所出處古今始終詳具考證按許慎說文云
璽者印也以守土故為文從爾從土其義葢曰天付爾
此器俾寶之以守此土至周太史籀文易為從爾從玉
義取天付此玉以為天下君也三代以上璽文無所考
按諸史籍并寶璽篆文圖說曰傳國璽方四寸其文飾
如前楚以卞和所獻之璞琢而成璧後求㛰於趙以納
聘焉秦昭王請以十五城易之而不獲始皇并六國得
之命李斯篆其文詔玉工孫夀刻之太平御覽又謂藍
田玉所刻二世子嬰奉璽降沛公軹道旁髙祖即位服
其璽因世傳之謂為傳國璽厥後以孺子未立藏於長
樂宫及莽簒位安陽侯王舜迫太后求之太后怒罵不
與舜言益切乃出璽投之地璽因歸莽及更始滅莽校
尉公賓得璽詣宛獻於更始赤眉殺更始立盆子璽為
盆子所有後盆子面縛奉璽于光武至獻帝董卓作亂
掌璽者投於井中孫堅討董卓於井中得之袁術奪於
堅妻術死荆州刺史徐璆聞帝為曹操迎在許昌以璽
送之帝遜位以璽歸之魏常道鄉公禪位璽歸晉懷帝
遇劉聰之害璽歸於聰聰死歸於曜曜為石勒所滅璽
歸於勒勒滅入於冉閔閔敗見收於閔之將軍蔣幹者
晉鎮西將軍謝尚購得之還東晉時穆帝永和八年也
自璽寄於劉石五十三年晉復得之而後宋齊梁陳相
傳以至於隋隋滅蕭后與太子正道并傳國璽並入於
突厥唐太宗即位寶璽未獲乃自刻玉璽曰皇帝受命
有德者昌貞觀四年蕭后與正道奉璽自突厥歸於唐
始得焉朱温簒唐璽入于温莊宗定亂璽入于後唐莊
宗遇害明宗嗣位再傳養子從珂是為廢帝石氏簒位
帝自焚自是璽不知所在宋哲宗時咸陽民段義獻玉璽
及徽宗為金所虜凡寶璽悉皆取去内玉璽十有四有
青玉傳國璽者一其文其色與今所獻玉璽相同則知
宋之南遷近二百年無此寶璽明也然自金旣取于宋
之後寶璽出處的實未見明說以及我皇元適集皇太
孫寶命所歸之際應時而出臣職總御史親㑹盛事不
可以不録又圖中别有一璽其文亦八旁注曰此傳國
璽背文也今見寶璽背皆刻螭形蟠屈凹凸不齊徧厭
四際其地難置此文按太平御覽晉泰光十九年雍州
刺史郄恢表慕容永稱藩奉璽方六寸厚七分蟠螭為
鼻今髙四寸六分四邊龜文上有八字曰受天之命皇
帝夀昌原其所由未詳厥始以此觀之當别是一璽非
今傳國璽背文也此又不可以不辨臣誠惶誠恐頓首
頓首謹奉牋上進以聞伏希聽覽臣不勝瞻望之至
至元三十一年二月(闕/)　日資德大夫御史中丞崔彧
上
　
　
　
　
　
　
　天下同文集巻三
欽定四庫全書
　天下同文集巻四　　　　元　周南瑞　編
　　歌頌
　　　正元祝贊詩　　　　　　　　釋希陵
皇帝即位之明年改元元貞海宇乂寧萬邦欣戴罔敢
違順太平之兆見於斯矣臣幸逢元日詣闕祝贊序立
殿陛之左親瞻穆穆之光而又獲覩禮樂之盛混一氣
象之雄私竊踴躍作誦稱咏聖德炳同日月之麗天用
垂萬世無斁其詩曰皇帝踐祚聖同堯禹纂承丕基光
顯宗祖載洪𢎞烈繼離照午昭德惟新民物咸覩明視
達聰通今博古登能用賢左右規矩克剪姦兇靡遺細
鉅服德畏威跼蹐伏俯海夷畢臣罔敢違拒天錫皇元
混一寰宇綏厥黎庶德滂仁煦島壤蠻陬無遠弗溥元
貞元日百典具舉龍㦸鸞旂排執行伍百辟蹌蹌拜笏
蹈舞衆樂奏和鳯翼應拊地産百祥天降百祜貢璧獻
琛摩肩踵武天錫皇元作萬邦主如日之升下照九土
箙矢櫜弓式偃兵旅國旣阜豐民亦無窶永願萬年惟
馨德輔祚與天齊無墜厥緒臣作歌詩播諸樂府
　　祝聖樂章　　　　　　　　　盧　摰
　　　春從天上來
　　　　至元二十九年八月二十八日
姑射乘龍與少皥行秋佳氣葱葱天上萬歲聲中想見
玉立神崧更川妃微步便似户外昭容建章宫正雞人
唱曉鳳吹騰空　流風太平禮樂是鼓腹康衢白叟黃
童說向周公聲容文物歌舞帝力神功幸天公不禁人
間酒醉得西風此心同有黄河為帶江漢朝宗
　　　清平樂
　　　　元貞元旦
元貞更號日月開黄道試看韶華何處好擊壤康衢父
老相將竹馬兒童崧高萬歲聲中雒浦梅花香裏人間
第一春風
　　　鷓鴣天
　　　　元貞元年九月初五日
青女飛來汗漫逰素娥相賞玉為舟三千年也蟠桃熟
萬歲山高錦樹秋　開夀域望神州日華雲影思悠悠
願將江漢清風頌鐫向崧厓最上頭
　　　木蘭花慢
　　　　大德六年正旦
問東風何似早(去/聲)吹緑洞庭波要催起江頭梅粧的皪
柳態婆娑遙知玉墀鵷鷺對青陽紫禁鬱嵯峨懽動雲
間閶闔應收雪外蓬婆　誰將瑤瑟托湘娥郢客播絃
歌向執法森然夀星明處陡頓春多衡君也能三呼(去/聲)
更雙成度(入/聲)曲奏雲和如許升平文物仍逢混一山河
　　　迎佛㑹歌
皇帝繼天位而丕顯洪猷𢎞聖教而幽通𤣥理德被遐
深功濟周微者矣元貞元年二月八日詔迎佛於京師
大鎮國寺遵舊典也是日春熙風微路不揚塵太后太
妃出駕於郊施賞金帛歡沃衆心百辟卿士揚鞭於道
約其不齊咸蹈儀軌士女扶老攜幼軒車接武聳瞻如
林鸞聲揚於覺輦象歩由於梵衢旌葢幡幢交羅嶷嶷
鐃鼓簫管噭噪淫淫紫貝之寶流精明月之珍奪目妙
花天雨於靈域瑞光智湧於金儀邈乎象教之𤣥風載
興於聖世也觀者踴躍滌瑕蕩垢啓謬暢誠向風趨善
滂流萬邦化亦洽矣臣幸觀盛美無以形容乃稽首而
作歌曰於昭有元赫矣其昌洪休載揚敷明德以王幽
抽教鑰密紐釋綱澤流彌萬世惟法之光覩金儀勝天
人來引乘駕龍十二頭五雲流慶天開地闢日月正韶
奏鳯儀和之應萬邦稽首稱天子聖
　
　
　
　
　
　天下同文集巻四
欽定四庫全書
　天下同文集巻五　　　　元　周南瑞　編
　　記
　　　皇帝遣使代祀中嶽記　　　　盧　摰
皇貞厥符誕荷詒謀寅恭萬㡬人神具依曰若稽古以
遣使者於是近侍臣布哷齊臣雅爾哈奉白金錦旛禮器
香幣以至元三十一年五月十九日傳遽自京師至祝
涓吉致嘏得翌日己巳奠於中嶽中天大寧崇聖帝諭
旨少中大夫河南府路總管臣摯等上咸秩山川昭事
神祗之意甚勅其思所以副稱臣摯等謹百拜稽首承
詔旣謂摯汝文人今以守臣在列其為祝詞其辭曰朕
仰承祖考付託之重俯從輿議推戴之情夏四月十四
日即皇帝位深惟繼述先皇帝所以事神保民尤為守
成大事臨御翌日制詔天下矣維神駿極卓偉嶽兹中
土載籍以来禎祥光烈焯示萬世者不可殫記是用敬
遣使者代朕詣祠惟神願歆景貺昭答鎮衛社稷阜康
民物以鞏固我丕丕基亦惟肅恭苾芬以永永事神也
明年改元元貞三月十八日壬戌近侍臣諾海奉議大
夫前功德使司副使臣荅理禡尅敵至如初禮二年二
月十三日辛亥中奉大夫給事中兼修起居注臣瑪努勒
冲素崇道法師臣吳全節至如元年禮知事臣張中攝
土臣旣事臣全節謀之臣買奴謂摯曰上蒐文揆典三
遣使者走儀幣供祀事踐祚以及元年秩於駿岳公皆
與焉今滿代寓是邑而給事全節輩寔來將刻石以賁
盛禮當有紀也摯拜稽首曰上聿繩祖武皇建有極致
嚴祀典凡所以斂福錫民者方昭假于天于嶽鍾竒藴
粹畀靈臣鄰柔嘉惠直伯仲甫申式百辟明邦國將肅
命以賦政四方于蕃于宣以翰帝室天子萬年令聞不
已臣摯固雖蔑焉孔碩穆如之風尚當踶跂林野強勉
蕪陋蟲吟雀躍形於篇牘聲諸金石以自附雅音之末
況摯身親目覩者固宜特書俾有紀焉獲托名以耀永
久使者之言不唯大神之所歆艶輿人之所觀感其在
臣摯尤為幸際也
　　　代祀南嶽記　　　　　　　　盧　摰
大德二年春正月中書舉世祖詔言禋祗古巡狩事甚
重遣使代祀甚選誠意多儀以獲景貺甚答帝曰俞咨
三公今揆典當秩海嶽河伯遣使者宜如中書言二月
詔近侍阿都齊集賢學士大中大夫盧摰乘十乘傳走
望中嶽淮南嶽南海崧桐柏竣事三月丙申至衡翌日
丁酉奠於南嶽司天大化昭聖帝如元年禮加幣焉上
臨御五載聖治日躋嗣厯之初守文熙績民阜歲穰是皆
戢兵祥刑輕徭薄賦所致其為格神之休不旣大矣乎
臣摯敢以聖天子事神保民誠敬之志金石玉衡以永
南土戴履高厚之心或以雲風雨暘一時適然為奠岳
之瑞者摯皆不書是日臣摯拜手稽首為之記
　
　
　天下同文集巻五
欽定四庫全書
　天下同文集巻六　　　　元　周南瑞　編
　　記
　　　新修滕王閣記　　　　　　　姚　燧
龍興即唐之洪都宋之隆興世祖賜今名以封裕皇者
也故闢省于是其治所及北始於江而南際於海三千
里其俯而聽命者龍興南康江撫建昌袁瑞吉贑南安
臨江南䧺韶廣潮惠連封肇慶德慶為總管府二十英
德南豐寧富南恩循梅新為州八凡二十有八城又封
裕皇母弟於吉北安王於臨江贑俾茅土相錯教令相
及所以強本固磐石也故龍興為大藩於天下其基城
為閣乃唐滕王元嬰所為王𢎞中觀察江西已一葺之
韓文公記其上終唐歴五代宋不廢大抵非唐屋矣省
臣見今風雨凌瘁榱桷腐落曰不治將傾乃請皇太后
出隆福宫錢五千緡始為重屋大其故制三霤七楹飛
枅題節𢎞五筵崇七尋其勢則山出而雲飛矣落成之
日省之三公與尹是府者各偕其屬攜燧登望江山數
百里官寺民廬才萬區皆列之軒户一觴相屬曰壯哉
是觀皇太后之賜也今始落之而子適至宜為記之燧
曰𢎞中之後不知其㡬葺矣莫有記者葢不敢韓亞也
燧何為者乃勇為數百年人所不為者乎然惜公不生
是時也五帝三王以降能一天下者秦漢晉隋唐與宋
六家其疆理惟唐為大今世祖天戈所加正朔所頒南
極於闍婆東至於倭奴西被於日入之西澨而北盡於
人跡所不可踐者纔三分有一地不足並也滕王為高
祖支子而視裕王為世祖元適今天子皇考其位與聖
又不足並也觀察非有是省之尊所觀察地止於八州
亦無有是二十八城之遠之衆葺者𢎞中特易所故敗
非若今出錢隆福宫一瓦一木不階其舊悉毁而新之
如是不變其名猶曰滕王閣者葢不欲求勝於前人又
以見皇太后之仁也於戲得公記之其侈甚矣當何如
哉當何如哉今記者之遇閣之不遇也雖然事有可知
有不可知由可知言龍興南去兩都數千里塗非乘輿
所出尹府之臣圖閣上之亦必一經聖覽或者裕皇后
在天從先王風馬雲車遐狩八極過而一息者人則不
得而知也
至元三十一年十月旣朢前翰林學士奉政大夫知制
誥同修國史姚燧謹記
　　　龍興府學奎章閣記　　　　　姚　燧
臣嘗官外每聞詔下唯諭行省院臺宣慰廉訪轉運三
司與職軍民之官讀已則還之中書或掌於行省院臺
廉訪轉運而宣慰與職民者省治之職軍者院臨之故
受其成文以行無有所掌三司中宣慰班最諭所及者
猶無所掌況提舉學校五品居職軍民官下受其成文
以行無惑也然其治必居宣慰廉訪所治府州教官聽
其約束者其地與二司等此實世祖建元復故事也二
十有五年始分降詔復江淮多士力役俾一提學自掌
其一由是師生鼓舞相語以為平日諭所不及一旦與
行省院臺廉訪轉運者同有是掌卑於名而尊其實其
職反若居宣慰職軍民者上自十三年平宋後所無北
方人士聞之曰是豈獨無於平宋之後列聖兹降所無
實興起斯文萬世之成規也今皇帝當宁首致意於學
校焉分降詔如世祖而加密焉其宏綱曰聖人之道垂
憲萬世其目則還貢庄學田為釋奠養老完廟與師生
之廩俾有司舉其才德亦一提學自掌其一江西道儒
學提舉臣黄謙亨龍興路儒學士友等相與謀曰至矣
聖祖神孫之惠縫掖也復其力役旣富之還正學田以
廩師生又教之俾有司舉其才德又庸之士生斯時何
其幸哉觀今掌詔者多隨印所歸秘之私家其完是六
經閣表曰奎章鏤櫝而丹髹之錦韜而金鐍之職教之
官日夕番直其下庶以遠䙝而致崇亦小臣報上萬分
之一也請諸省臣省臣曰宜令臣為記臣聞虞夏商周
四代之書曰典也謨也訓誥與誓與命也為體者六詔
有其五焉曰尚書所請近於謨誕告多方鈞乎誥為法
於來兹則訓俾職教官恪以持則命先儒說典文曰冊
在丌上尊閣之也今是重屋上以除風雨下以遠坌濕
旣翼翼矣今其上豈不逾尊於丌孰曰非典也耶表曰
奎章所以侈兩聖作之君作之師宜其風勵是道方千
里之士使人人自飭責成德達才於其躬
至元三十有一年記
　
　
　
　
　
　
　
　
　
　天下同文集巻六
欽定四庫全書
　天下同文集巻七　　　　元　周南瑞　編
　　記
　　　江浙行中書省新署記　　　　閻　復
至元二十九年夏五月江浙行中書省新署成明年夏
五月復逰杭省府㑹宴政事堂請記興造之蹟於石謹
按中書漢官名魏晉以來始改秘書省為中書省唐置
三省中書其一也地位尊崇列尚書門下之右國初政
尚簡古有中書之名而僚屬未備中統建元更定官制
乃置中書總握機務尚書六曹隸焉又酌近代之典立
行中書省分鎮方國荒服諸郡隸焉葢古方伯連帥之
任也王師渡江詔命巴延丞相行省軍中江南旣平遂
置數道行中書省撫綏鎮遏之惟兩浙東南上游襟江
帶湖控扼海外諸番貿遷有市舶之饒歲入有蘇湖之
熟𣙜貨有酒鹽之利節制凡百餘城出納以億萬計實
江南根本之地葢兩浙安則江南安江南安則朝廷無
南顧之憂膺是責者非股肱大臣威望素著鮮克稱任
粤自政化更張今榮禄大夫平章政事烏瑪喇首拜兹
命榮禄大夫平章政事阿喇卜丹資善大夫左丞趙仁
榮中奉大夫參知政事特穆爾嘉議大夫簽行中書省
事郭筠前後接武同寅協恭若夫内給弓兵外通海漕
理財以經國勤政以綏民以至築圍田以備水平糴價
以賑飢盜賊止息人安田里以布宣皇澤唯謹先是省
署居亡宋之秘閣屬有囘禄之變今福建行中書省平
章政事史弼時為右丞共議作而新之杭州路達嚕噶
齊斡齊爾理問官栁澤寔董其役度材於官傭力於民規
制有經工用有節閱數月而後畢前逮政事堂為發號
施令之所後為便閣以居八座左右二㕔為郎幕東西
二廡為掾吏舍旁起兩公廨一為理問所一為鎮守萬
戸府中堂有甓棨㦸有門宏敞壯麗視舊有加焉愚聞
古者堂室座右皆有銘所以陳箴規示儆戒也省府以
台鼎之重統治三吳生民之休戚係焉中外之供億賴
焉東南之安危寄焉勿謂兹庭距京師遠甚慶賞刑罰
得以專之洪惟聖天子明見萬里之外愚願居是任者
入門踧踖如趨文陛之下踵堂祗肅如侍丹扆之側威
顔咫尺如天日之在目玉音諄誨如雷霆之在耳相與
兢兢業業正已以率天下安靜以致治功協和以熙庶
績一善未宏思務舉之一才未進思務與之一弊未除
思務去之俾三吳百郡之民以至海隅遐陬咸被維新
之化歲樂豐登域躋仁夀異時述職天朝褒德賞勲薦
膺寵渥新之又新煥然宜自作省新署始先民有言詢
于芻蕘勿以老生常談而棄日新之功也
　　　高麗國大藏移安記　　　　　閔　清
昔甘蔗氏初成正覺普觀一切衆生具有如来智慧德
相但以妄想執著而不證得因起大悲欲以佛之知見
開示悟入然機根萬差不可以一法而度故出廣長舌
演種種法四十九年無說之說洋溢乎大千無非應病
之妙藥也於是有經有律或顯或密分則為五教合則
為一法及乎佛日旣没諸聖繼作發揮奥義文而成論
如是三藏自漢明已來波及於東夏者并諸傳記無慮
六千餘軸是所謂大藏也若比龍宫所藏則須彌一塵
大海一滴耳然法無不具願無不遂凡人天富貴大小
湼槃莫不由斯而出則三界中所謂大寶者能有過於
是乎惟我國家專慿法力創業垂統歴代嗣王莫不克
遵前典式至於今休由是大藏寫成者有金字銀字墨
字印成者有遼本宋本鄉本鄉本則現有流行之板故
内外名刹靡不有焉南嶽鐵山和尚稔聞海東山水之
勝欲一觀覽而本國道俗想望其高風者有年越大德
八年甲辰秋因受諸公之請浮杯而至閤國尊崇如見
佛日瓶錫所止四乘如雲隨根適器咸䝉兹澤若非古
佛權現疇克爾耶師因㳺化到江華普門社見藏經三
本問其來由曰二本乃往古君臣所安一是今奉翊大
夫知密直司事軍簿判書上護軍許評同瑞原郡夫人
廉氏了因所營也師喟然嘆曰往者志不可奪今者意
或可遷也譬如鑿百尺之井者牢閉而不肯惠人則井
有何功哉得如意之珠者深藏而不令(闕/)　則珠有何
德哉今此藏經雖或披轉似不能及(闕/)何異閉井藏珠
者乎彼江西宜春之大仰開山祖師曰小釋迦粤有梵
僧禮祖曰我來東土禮文殊却見小釋迦由是得名祖
嘗記云住此山一紀者是吾再来而雪巖欽公住餘一
紀果符慧記予曾以己事參叩嘗䝉啓迪且示以偈曰
拈起集雪峰上月人前抛作百花毬今雖為古人想之
如在現住者亦欽公之子也地靈境勝代不乏人但以
寺經囘禄法寶有缺耳倘減一於此補彼之缺則豈非
開井於八達之衢置珠於輪王之手乎許公聞之喜若
發䝉尅日將付歸舟欲事之與彼山不朽請清為記予
辭以非才且病繼有和尚請書辭意懇欵清於師戒香
亦有一日之熏不能獲已忍病操毫聊識其事於戲普
門在大虛中一微塵耳而所藏法寶大千經巻也若非
慧眼明見破塵出經則許公之九仞功山未免一簣之
虧矣况彼仰山號為釋迦再來之地亦中夏之靈山也
我和尚雪巖嫡嗣亦釋迦之長子也因其言使斯經傳
於斯地則靈山一㑹復囘今日其所饒益可量哉則許
公之獲勝功徳又可量哉雖在見聞亦可為慶者與
大徳十年丙午九月日記
　　　安福州學新鑄祭器記　　　劉　坦
大徳甲辰秋七月安福州學新鑄祭器成教官率諸生
觀於堂上既乃藏諸禮庫設掌器一員慎其出入凡為
簠若簋各十爵十有五坫如之六樽惟犧象各一杓如
樽之數餘四樽各一併罍洗爐缾為七十一皆銅也鈔
費伍伯有竒盖自開禧丙寅遷學迨今百年物乆而敝
莫有諮省春秋舍奠隨時繕補知禮者以為詬蘇侯既
宅牧視頖宫加重未幾王侯來贊郡治首相與言曰器
皿不備不可以祭矧非求舊惟新議克合亟召冶鑄氏
按圖考古盡發養士餘財以充其費不足則於二侯取
具焉逾月釁成行且有事於廟滌濯告潔先聖先師洋
洋臨之在上或曰古器有用玉者禮之玊爵是也有用角
者記之角散是也簠簋字皆從竹笵金為質何居余嘗
觀集古録不但龔伯之彛伯庶之敦亦有叔髙父之簋
則器之用金三代時巳然矣於今夫何疑惟是事也二
侯協成之職教者與有力焉坦舊諸生俾記厥始不敢
以耄辭
　
　
　
　
　
　
　
　
　
　天下同文集巻七
欽定四庫全書
　天下同文集巻八　　　　元　周南瑞　編
　　記
　　　臨江軍新喻縣學大成殿記　　劉辰翁
喻學丙戌之修禮殿為大教官吳鳳孫以丁學諭敬直
来請曰老生無能為於鄉黨視前楹碑宋紹定戊子李
侯仁任所修也於今六十年矣柱崩梁壞風雨巋然乃
乙酉十月廉部真定趙公秉政旣定先聖弟子籍百又
二十人復其終身常調不征縣旌别有加命修學於是
令丞簿尉各以其力為倡士之經營勸相者奔走来㑹
月三朢而功畢廟闢丈餘櫺星翼張越佚舊貫夐焉出
於震蕩殘缺之後葢勞於創造而大於興繼鳳孫則承
乏視成而已此部使者奉宣之實意而諸大夫邑人學
愛之大誼也念於兹敢請余惟是邑名公多士非猥遠
凡陋者之所敢及旣辭不獲則受言而載之於篇道猶
天也凡干戈潰亂之出於宇宙如雷霆風雨危不可處
而天體霽然不待明日光復其舊必歸於禮樂情性道
德風俗如使古聖人之所以為天下國家者不用而一
出於兵與刑則民之類滅絶矣孰非命也由周公而上
千有餘歲命世而為君由孔子至今亦千有餘歳命世
而為儒君道未嘗非儒儒者實輔是君以明其道故誦
堯之言行堯之行是亦堯而已矣誦夫子之言行夫子
之行是亦夫子而已矣居敬行簡以臨其民南面之夫
子也敬事而信節用愛人千乘之夫子也一日無是道
則國非其國矣而儒者猶歉然曰不用道未嘗不用於
世而世有無用之儒代之所以絶續存亡民之所以死
生利病特繫於理之是非而不在於人之用舍得乎道
而為天得乎天而為命道命一物也古今一日也道在
是則夫子在是夫子在是則君道在是故事道如事夫
子事夫子如事君記曰能為師而後能為長能為長而
後能為君夫子教為君者也律有煩有省令有遷有改
惟經之為訓毋敢畔是故春秋者撥亂反正萬世太平
之書也利欲之横流也甚於洪水然平成之後不聞復
有洪水也由今之俗望春秋猶治世非春秋之世治也
所以為春秋者治也刑之而有不懲也兵之而有不遏
也君君臣臣父父子子受之天為中國受之王為嘉師
必有推明人極之立與天地並其效常得於世教之所
不及而後知今之致治者容有未盡昔之暫廢者本未
嘗亡也夫視學告朔豈直觀美哉諸生低徊習禮具瞻
冕服其亦思夫東家之匹夫陳蔡之環轍時君遺之鄉
國違之而所以致此者亦其遯世無悶不怨不尤屈於
一時者為教萬世故必以迂晦為世守阨窮為家法而
況上之人優重之作成之當路簡拔之著定之閤邑茂
異之顧其踽踽涼涼一或不能專志於道而終安於命
則所以為天下國家者又未見其有可望而天下國家
亦卒若外之者未必皆世之咎也余旣言三代餘民受
罔極之賜於夫子者又欲陋巷時賢以身之貧賤學其
為夫子者葢進取之事不在科舉而在學術與人品此
世道之古也孰非命也儀封人語二三子云天其或然
者(闕/)
　
　
　
　　　紫薇書院記　　　　　　　　王夢應
東南書院毋慮百數多賜額賜書紫薇創晚獨未賜亦
未有田廩士故山長列部缺過者弗顧邑校領焉其棟
宇城極南依山瞰江瓠落孤寄乃者化兵燼假進士莊
寓其名士散業荒講席不見其後有以莊入書院為田
若干前學官市民居莊右時方復儒又旴江余公任乘
廉使車行部凡前之戾儒者悉誅且起前撫州崇仁簿
陳君中子長紫薇君曰此鄉人士講學地寓不便請新
之乃計程出力乃慮材命陶經始庚寅八月落成十月
不煩公費毫髮殿堂門廡上下瓦甓俯仰秩秩如見闕
里余惟與時講學如三代惟石鼓起唐鹿洞起南唐餘
皆三百年之故凡舂陵關洛湖湘武夷江浙書院即冠弁
象設稱大講席當時渠渠欵欵竟以誰為風雨雷霆之
後使人思孔曾思孟於無窮獸壙水下更逺更甚夫能
使人心一日見仁義禮樂之懿世道百年有勝殘去殺
之盛其道端在講學乃心胸異歲月遠後之視今今之
視昔終或不然何哉周漢以下為三國六朝為劉趙石
趙為秦建元為魏永明又為數百年唐宋君臣事行師
友道遠皆隨世有學皆隨輕重精粗有成吾黨之士盛
時之初不勝宇宙民物憂責以為猶夫一日則焦然蹙
然不得於天地者免夫夫數畝之宫通天下似之旦旦
深衣立乎此者所以不徒生於今之世也君以一人之
力為鄉國百世之地難矣謂講學於此時也然則君明
經才進士用世當偉然(闕/)
　　　大藏新增至元法寶記　　　　趙　璧
金人夢漢象教以興白馬来東龍藏斯峙若稽古伯益
山海述天毒之國偎人而愛人郭璞謂即天竺浮圖也
偎愛葢大慈之義是三五之世其國已名東方朔昆明
之對系其後矣劉向傳列仙叙七十四人在佛經佛經
之稱昉見於此至三國六朝迄唐而文字富又自唐迄
五季及宋而議論長惟我聖元祖宗以仁立國其道胥
契於是尊崇信慕有隆於古而西域異書種種而出帝
師國師譯新采舊增廣其文名以至元法寶刻在京邑
流布人間江南去萬里而遙傳持未遍松江僧録管主
八翻梓餘杭凡諸路庋經而未有者許自裝印藏教以
完㑹其部得一千四百四十總其巻得五千五百八十
有六與高駢所記五千四十八巻云者真若有羡考之
信史梁武總集於華林園中已及五千四百巻隋志所
載則凡一千九百五十部六千一百九十八巻較今為
部四僅及三為巻十不見一厥後無漢壇之異夫何為
數不逮於昔遂言增廣於今耶吾聞有大經巻量等三
千大千世界藏在一微塵中而西土華嚴殆不止百千
偈頌倣是而推又可部帙計哉鹿苑金河四十九載横
竪其說遽曰於是二中間未嘗談一字香智國子荷法
東驅一花開芬遂有今日究厥大㫖又謂不立文字直
指人心後之人因其直指了所未談知一大藏教是箇
切脚以此遮眼以此照心會有言語道斷心行處滅而
筌蹄之者皇恩佛恩一時俱報不然塵刹熾然編集等
百億須彌盧則何益矣朂哉禪流毋負流通之意
　
　
　
　
　
　
　天下同文集巻八
欽定四庫全書
　天下同文集巻九　　　　元　周南瑞　編
　　碑
　　　聖元重建南泉山大慈化禪寺碑銘
　　　　　　　　　　　　　　　　姚　燧
皇慶之元普蓮宗主明照慧覺大師慈昱書遣弟子嗣
瑞嗣泌叙南泉山大慈化寺為臨濟十三世孫普菴印
肅所基以勝國乾道己丑示化旣累諡矣至皇元大德
庚子實百三十一年昱再為之請諡於朝成廟制可即
以其年大德者加舊諡寂感妙濟真覺昭貺之上其褒
其德無以侔大視昔八字猶爝火之當皎日黯不輝矣
又叙寺火於至元壬辰之春主僧去之府縣且僚合諸
山高德請南源山廣利萬安正叟禪師紹中經理其費
後四年乙未昱始繼席修復完矣當是加諡之歲再火
再繕治之逾紀乃成且録劉必大為國博應奉翰林文
字翰林修撰提舉湖廣儒學所撰加贈大德禪師萬佛
寶閣圎堂普蓮堂普度橋袁士趙璧之橋墩吉士宋處
仁之昭烈廟與主仰山太平興國寺佛鑒大師希陵之
夀山慈化寺與主南康開先寺了萬之天竺圎通殿及
昱自為高麗金字經諸記丐燧曰以是為迹銘之寺碑
為讀盡巻漫不知位置何地乃詢瑞輩俾圖示之而統
其要寺葢距州百二十里蓮蕩横前三門之内對峙二
塔儲金字經左右鼓鐘二樓中拱二殿相沓前曰普光
明以事佛後曰定光以覆普菴塔次萬佛寶閣雨華堂
達本堂圎堂樓下祠武安忠靖兩王武安之為關侯者
世則知之忠靖為五季漢周張翼佐南岳者世則莫聞
廡以周之門左右則東西藏殿儲經三藏自餘齋閣方
丈香林書院月臺仍普菴之舊為大圎堂諸小殿僧寮
賓館倉庫庖湢再廡周之凡三重中兩廡皆重屋凡千
四百楹南泉之山環其外盤盤如城天竺圎通與昭烈
皆在西北黄圃市香山之間昭烈則忠靖原廟普蓮堂
與橋則在洲中堂有亭閣廊門橋堂隆興吉瑞鄂潭東
西南北通塗石墩十四跨江中貫而梁其上有佛閣鐘
鼓樓與普蓮各五十楹亦大役也役大則不出已力之
獨其攻金攻木攻石陶冶髹漆綵繪百工無一可後又
衣食其徒多至千人若是其衆也衆則用奢而寺無寸
田以自業惟恃昱之言出化行鼓舞作興於江湖西南
方三千里地之民最歲施入多至中統楮泉千以計者
百萬有竒而佐力操畚鍤具薪爨者猶不與存何修而
臻此哉謂普菴澤歟何前乎此學佛之人不能振舉至
昱為人心服而勸趨於事者非直其才致然亦有道也
且人之情能勉志專力於一燬之後再燬則弛而怠焉
昱不加退規制益侈輪奐益媺易曰神而明之存乎其
人豈不信哉雖然猶當上求其所自西方之教行中土
也漢唐而下正朔所及有遠踰海國若今日者乎星羅
棊錯小而鄉縣大而府州為佛宫者何啻萬區為其言
而遁跡空門者其徒又亡慮百有餘萬列聖為制不雜
民版又屢降璽書禁人無侵覬其産驛傳不宿官物不
儲飲食燕樂不聽肆筵囂雜於中其崇禮而保佑之已
至矣皇上又以司是僧為正録者衣食百需取足諸山
虞日繭絲使就困削為罷黜之歲一再誦經五千四十
八巻天下何啻千藏集披緇之徒散幣饋食果茗膏燭
之微一出公帑人又别加賜焉是舉天下為徒百有餘
萬霑浹恩波無有一人或遺也於戱昱所以能就事功
與人之風行草靡樂推與者豈不亦乘是機偶是時哉
予儒者也文乃儒之一事言之不文則行之不逺昱其
有見乎此逺以求予予惟浮屠之書㫖歸奥妙其徒自
非警頴童而習之白首不知其原矧予平生未踐其域
不嚌其味者茍剽而強為之知終亦膚近而多所謬失
適為自欺且欺人以速專門者所訾韓子嘗曰如欲聞
浮屠之說當自就其師而問之何故謁吾徒而來請予
知守此故不敢效必大之博洽為浮屠說探其懷以與
之祗屢書其善興而教日夕祝釐上酬帝力下昭祖德
者而詩之其詞曰
普菴肅公僧中之雄由篤其道為世所崇遇有潦熯為
民祈禴曰雨曰暘罔不時若衆向其化為新攸居日月
幾何雲屋渠渠尋復示寂其在勝國八言用褒節惠巳
(闕/)去世攸逺傳之昱孫猶以哀榮上敷帝閽於皇成廟
閔其克孝不斥異代加諡有詔維兹大徳表厯紀年不
惜(闕/)之其仁普天肅由是名充塞普率雖昱於藍未敢
曰出作室燼餘田無菑畬人以賄來如取如攜伐材赬
山鑱楚窮石百工鼎鼎孰後爾職杵之騰騰斧之矜矜
眎址相方其直引繩楹以負棟寔千四百丹漆之塗如
翬斯赫嘗觀有司鉅室責為有書以徵有罰以隨人將
趨事憚貽已勩巧為避逃猶幸不至於何浮屠無罰與
書視所欲為諾不待呼功成不有歸之其祖於橋殿堂
必字以普倡其徒千釋言日宣於以祝釐天子萬年天
子萬年期昱孫子有來原原世受其祉
　
　天下同文集巻九
欽定四庫全書
　天下同文集巻十　　　　元　周南瑞　編
　　碑
　　　湖廣廉訪使題名碑　　　　　劉辰翁
春正月而歲新人情改飭修潔必無肯復仍其舊者重
天道也故湖南肅政廉訪司之題名始此肅政廉訪司
者至元二十有八年以按察司玩廢更其名首選當世
人望有風力者為之觀聽竦然如霆行空必將有所滌
蕩震勵至之日列城肅然湖南帶嶺嶠隔江漢地大去
天遠地大故難治去天遠故不盡聞今其民安俗便不
待愬而救貪夫逺利知恥雖欲假一二以徇而厥罪無
由又如秋之為令行於草木巳而惟見天髙而氣清潦
霧俱盡自亦不知其所以然者於是廉使之建逾年矣
伻求文於廬陵以為之記重新制也按春秋未筆削之
前楚有檮杌專記人之惡夫子以春秋易之而義著於
春秋湖南故楚貪利之地昔也如檮杌而諸君子之肅
也亦如夫子之為春秋恭惟聖天子之命則有辭矣且
按察猶廉訪也而必易之而肇揆之曰肅如加冠彌尊
豈貴名哉顧諟之矣按察者日求人之過而肅政者先
正已而已矣漢萬石君家不言而令行小不釋意子弟
至無所容措況立乎百官庶民之上不見其形視其影
所謂不怒而民威於鈇鉞者豈可以旦暮致哉意必有
出於擊斷斬伐之外矣方諸君子之來也湖南之人相
與聞而喜曰是嘗為某官者在事之諸賢又必有聞而
興者曰是嘗以玉雪稱者則亦不待褰帷正色攬轡揚
聲而不仁者遠矣此其想見丰采隠然而在題名之先
者也他日之奏事而歸也都人士聚而觀者不又曰是
嘗為湖南廉訪者夫使天下移風易俗囘心而嚮道者
其在斯人乎此其屬饜厚望藹然而在題名之後者也
吾江西人也昔者得之徐公子方焉曰是嘗為湖南按
察者是嘗為湖南按察而肅者是碑之立鏘然如子方
前後聯裾叠佩鳴玉相應不知其亦萬一有能為江西
来者乎獨後我乎葢願言不獲如見其人
　
　
　
　
　
　
　
　
　
　
　
　
　
　
　天下同文集巻十
欽定四庫全書
　天下同文集巻十一　　　元　周南瑞　編
　　碑
　　　華隂清華觀碑銘　　　　　　盧　摰
大華維嶽頫崧瞰岱培塿天下山山多嵌巖峻峰恑石
水多飛瀑駛湍樹多柏松栝檜杉櫧土田上腴與九貢
雍合種宜良麰嘉穀其草木知方術志服食者能采掇
以供靈餌竒品其民好老氏言有漢文景相國何參涵
靡餘俗其巔明星玉女諸峰古列仙之所徃來故其下
多黄冠居中峰之麓曰雲臺宫址東峰而觀者曰清華
巋厦屋於灌木叢薄間仰高為適必之雲臺清華規制
殺隆雲臺蜿蟺紆餘而擅登望之勝鄉予自秦移洛懼
暗劣不任郡寄宿留於華容渭南壖隠者郝氏凡在月
時道介主舍生徜徉雲臺覽略天寧欵白雲紫微之扃
過華岳觀酌醴泉醊玉女以造真常之宇窮探幽討得
清華焉予遨清華屢矣每之焉必自郝氏遵行畎澮徑
通衢而南陂陁起伏樹林㝠迷雜英野蔓轇轕聯綴雞
犬之音喔嘐狺嚨邐迤墟曲旄耋稚乳痀僂提攜於荆
扉棘楚之間始則熙然以喜復敞然疑得無山靈善幻
斷武陵仇池挈之華以境於清華也耶旣盤壑陟阜而
至則徘徊徙倚縱目八極渭流騖東入于河中條欲西
馳馮翊沙苑之野平蕪㸃樹𣺌漠無際叢祠㽎㽎樓觀
切雲霄俯接邑聚阡陌㕓井如畫蒼龍騰空仙掌下招
飄飄然有乘虛御風之想高嘯孤咏磅礴宇宙不覺日
之夕也主是觀者鍊師張姓名曰志希其字望之其術
得之養素養素得之無礙無礙得之丹陽丹陽得之重
陽重陽得之象罔無礙田姓元普名子和字無礙號也
幼服道士服入秦躭悅山藪恬夷朴素氣拔倫類旣遇
至人以全其貞丹陽之歸海上無礙侍行留菴於華承
師訓也逰方所得取友必端於是王姓居中名者晦迹
業履號稱有道煦濡求聲蘭襲玉琢切乎其相資薰乎
其相成居中之蜕田復東邁遵海以印術丹陽參契劉
長生神山而還無礙之道標望關中矣弟子殆千餘指
以居隘不足受衆南其居里所里曰小堡墅曰王墅土
膏墳埴地勢敞爽其主王氏以無礙之樂之也歸以其
地叢力徙築其興歘焉崇構睟象旣翼孔嚴列徒之序
休賓之舍庖庾庫廏圃畦之類井然有條無一不具謂
之南菴留跡未㡬上征及期夫綿用谷神先後天地奚
贅於儼冠履敷言筌而詒其徒神委形以慫世然真粹
之精見諸物化者亦靈異哉元命維新仁物尚𤣥即無
礙之號冠以慧照追贈真人田逝金季菴燬於兵養素
復之踵武前模無替其舊閱紀而後有成昔之囿蓬藋
址蕢礫者翬題節絢丹艧矣宅狐兎場樵牧者環簮裾
鏜鐘鼓矣清和尹君名菴曰清華後因名匾觀其菴者
貞常李君養素姓毛氏道行大槩與夫清華肇基再造
之緒儕素之厪者凡八人記刻詳焉素終希嗣清整肅
括幹力裕然益崇增睟斥廣田疇豐積饒蓄倍蓰先業
趙尊師者志堅其名號曰通真與咸希績趙姓敬信名
者實左右之葢予見聞清華者如此元貞丙申予滿河
南即移家登封崧亦多隠人羽客之所栖托間仍其徒
經丘縁崖周章跌宕抵掌言論極海内名山水之區未
嘗不西望悠然亹亹清華時也歲云暮矣志希敬信犯
慄冽跋嶇嶔發潼華出崤澠往返千有餘里東抵洛汭
又東踰轘轅訪予於山中曰昔公寓華不陋清華不野
希輩頻枉後乘以寵丘壑旣貞公之詩於鐫惟是清華
田渠毛彠日登其隆庸次於希藐焉希也觀水無術負
薪有靦顧於前人經營敕藏之謹期待畀予之重夙夜
憂惶圖維副稱徒玩歲愒日竟不能一髮又嗒焉兀坐
不求之昭代篤古修辭善言德行不移流俗者揭兩師
之懿將遂沈冺無聞希咎責逾不可逭倘夫子不靳貽
之文亂以聲章裁葛天氏之謠頌諧軒轅之律吕希則
持以歸醮靈皇𤣥祖奠師真也擇善歩虛者歌以格神
然後樹碑無為之庭式耀今古豈惟鍰希之愆清華慧
照而亦相與不朽矣予惟今之老其流全真其學者㡬
人能退伏沖漠守雌用晦下後其高先果於師說以合
乎吾子顔子實虚有無者誰歟能矣能尚文悦古道不
眩庸骩俗者誰歟求如之人也久矣望之望之詩不云
乎彼美人兮西方之人兮又曰惟其有之是以似之望
之望之鍾者然耶(闕/)所得耶雖然予非其人也子無以
應其求也予有激於中也予不獲辭也旣述其事復凖
楚人詞太乙司命諸神者繫之辭俾後擬騷學仙者交
有稽焉無礙趙城人養素平陽人志希秦人記清華者
奉天陽煥然今文其碑者涿郡盧摰其詞曰
曩恭皇之渥命兮返周原于載驅將稅駕于洛汭兮迺
東遵乎少皞之墟旣儃徊以翺翔兮賾貞人之所廬澡
蘭湯之芳潔兮饇沆瀣之𤣥餔被虹霓之竒服兮英雲
連蜷以承車騑蒼螭駟素虬之蠖略蚴蟉兮鸞鳯翽翽
其翼予挾關尹于岩之阿兮求柱史之焉如羡門肅以
摛言兮趨王喬之飛鳬摶扶搖而上九萬兮羌六月之
一息彼蜩與鸒鳩兮搶榆枋于丈尺夫微心于大空兮
即無礙之貞宅麗其所以棲神兮亦猶抱一者之營魄
火昆岡于曠塵兮孰職牉乎玉石化榛莽而金碧兮叠
嗣𤣥之孔力擊鐘兮考鼓靈皇皇兮來下豐隆導前兮
從蜚廉戒羲和為之御瑤席兮琱俎蕙肴兮桂醑邀廣
成兮崆峒来浮丘兮縣圃驅厲鬼兮四裔遂嘉生兮九
土民欣欣兮阜康紛穰穰兮靈之祜穹堂兮邃宇華之
祗兮訶護夀吾皇輿兮終古
　
　
　
　
　
　
　
　
　天下同文集巻十一
欽定四庫全書
　天下同文集巻十二　　　元　周南瑞　編
　　序
　　　送暢肅政純甫序　　　　　　姚　燧
歐陽子為宋一代文宗一時所交海内豪雋之士計不
千百而止及謝希深尹師魯二人者死序集古録遂有
無謝尹知音之恨嗚呼豈文章也作者難而知之者猶
難歟余嘗思古之人惟其言之可以行後為恃以待他
日子雲者出將不病夫舉一世之不余知也今乃若是
亦以有知者為快而失之為悲歟余冠首時未嘗學文
然視輩流所作惟見其不如古人者雖不敢輕非諸口
而亦未嘗輕是之於心也過而自思人之能者余操慮
持論且然余不能之何以勉人無嫉賢之譏乎年二十
四始取韓文讀之定筆試為持以示人譬如童子之鬭
草彼能是余亦能是彼有是余亦有是特為士林禦侮
之一技耳或謂有作者風私心益不喜以為彼忠厚者
不欲遽相斥笑姑為是䛕言以愚之不然殆鼓舞之希
進其成也自是䝉恥益作旣示之人且就正於吾先師
先師亦賞其辭而戒之曰弓矢為物以待盜也使盜得
之亦將待人文章固發聞士子之利器然先有能一世
之名將何以應人之見役者哉非其人而與之與非其
人而拒之均罪也非周身斯世之道也余用是廢作有
亦不以示之人矣純甫自言得予隻字一言不棄而録
之又言世無知公者豈惟知之讀而能句句而能得其
意者猶寡嗚呼世固有厭空桑之瑟而喜鼓缶者乎然
文章以道輕重道以文章輕重世復有班孟堅者出表
古今人物九品中必以一等置歐陽子則為去聖賢也
有級而不逺其文雖無謝尹之知不害於行後猶以失
之為悲下下之外豈别有等可以置予為哉則為去聖
賢也無級而絶遠其文如風花之逐水霜葉之委土朝
夕腐耳豈有一言㡬乎古可聞之將來乎純甫獨信之
自余不可不謂之知己足為百年之快恐純甫由此而
取海内不知言之非也然純甫寔善文其不輕以出者
將以今為未積而至於他日以騷雅末流典謨一代乎
將恃夫莅民旣為循吏持憲旣為才御史富民又為良
大農道行一時無暇於為言乎豈以世莫已知有之而
退藏於密也由積而為書他日與道行一時無暇於言
則可由莫已知而不出若予也雖不善文而善知文則
純甫為失人矣今以農副行田隴右於其别也叙以問
之
　
　
　
　
　
　
　
　天下同文集巻十二
欽定四庫全書
　天下同文集巻十三　　　元　周南瑞　編
　　序
　　　送段郁文序　　　　　　　　劉辰翁
郁文段君以東平書生為吾州知事數相過論文說詩
氣相同甚善然北来馬上君獨守文飾吏視書如律得
不迂滯踈廢吾南士政坐此他日聞某事某事強人意
必郁文郁文及甚剛難事之長䝉茸枘鑿鮮不決裂敗
意君從容其間能使曲就條理感移變化而人不知亦
由其審細不倦而又平心以觀理微言以達意故侃然
獨立而弗忤使專政得民不愆於素所為講畫詎止此
吾平生觸事感憤或急欲語不自達雖消磨至盡終覺
激至梗塞故知為郁文者難也吾州事紛糾百他郡語
言成市吾閒居絶物猶有議其傲病其貞者罪不可亮
故知為郁文者難也惜也君去我使我無益友以文過
使吾民不得豈弟以遡獨有一於此推此心事長上位
宜得輔推此心事君無遂事而諫物之䝉利者當益廣
而予獨不得不闕然者郁文不當獨厚我也嗟乎復有
虚心好問如郁文者乎葢顛倒羅列之餘而皆君所自
有也
　　　長沙死事本末後序　　　　　趙　文
嗚呼丙子之事長沙郡死事者不可勝數其大者帥肯
齋李公芾總漕泉岩鍾公蜚英不至一時溝瀆如趙府
園池赴水死者數千運司園樹自絶脰者如偃仰纍纍
城破日城中無虚井而家自相屠縱火焚尸者比比而
是圍城三月死鋒刄死矢石復不知㡬千人是何楚之
多鬼雄也抑聞其死而無名以傳者旣可悲至如泉岩
鍾公死而不得名更得謗雖公心事上通於天自靖自
獻於一祖十四宗者浩然無愧怍天下後世之知與否非
所計然志士仁人殺身而不得成名閭巷小人但見其
迹自為臆説知其事者復坐視不為一言曰何預我事
如此何以學士大夫為余得李君元美所為長沙本末
載公死事甚悉元美在圍城中親見公死非他人傳説
者比則又曰元美公之婿論出於其壻誰能信之計公
是時所欲為預謀者不過心腹數人數人之中生存者
無㡬幸而有一元美親見其事述之以語人則又不此
之信而閭巷臆説之信亦真昌黎所謂不樂成人之美
者矣余毎見長沙士人嘗在圍城中者以李鍾二公之
死問之徃往有能言者大抵與元美説合公生平以人
物自負亦頗好竒其死而得謗亦好竒之報也太史公
言臧獲婢妾猶能引決長沙一城人引決者何限豈以
公之勇而不能求一決而死自以為賢於溝瀆公之止
如此而不知其事之難計之左以受身後之曖昧也夫
所貴乎昭讒雪枉悼屈哀窮者謂其拔之曖昧而光明
之也若肯齋之死則何俟乎言程嬰曰死易立孤難爾
公孫杵臼曰子強為其難者吾為其易者請先死悲夫
使程嬰之事不成亦孰知嬰之後死難於杵臼之先死
哉觀肯齋之告泉岩曰芾老矣不能為此公善自圖之
萬一事成芾為厲鬼相助此與公孫杵臼自為其易而
使程嬰為其難葢相類泉岩之事不幸無成使其得如
豫讓一擊衣而死誰不快之誰謂公之死不光明俊偉
哉公倅廬陵時寔提督鷺洲書院余以諸生間得見頗
以文字見知未㡬則公去廬陵矣非深交也竊獨悲公
盛心大節不表見於後世故書之元美編後公之精神
往來霄漢之表未必不聞吾言而猶然笑之也至元癸
巳十二月前太學進士廬陵趙文拜手書
　
　
　
　
　
　
　
　天下同文集巻十三
欽定四庫全書
　天下同文集巻十四　　　元　周南瑞　編
　　序
　　　送郭肅政安道序　　　　　　姚　燧
書有道有體有勢謂為大耶周官則班之六藝謂為細
耶次之禮樂射御難耶舉天下之人孰不為之易耶則
曠一代能名世者不數人若是者亦未可以細視易言
之也斯其道也其體則有篆隸草三等本而上之草出
隸隸出篆則篆者書之源或曰隸而下有正走則曰唐
湖刺楊漢公跋干禄字書以顔魯公隷書為盡鍾繇之
精能則正者實隸也其勢則有拘有放篆譬則弁冕端
委之人將執事於郊廟于于其趨縮縮其循周旋則至
圎不能加規折旋則至方不能過矩隸則常服燕居不
可以多拘家人視以為嚴君而亦不可少放草則雄勇
武夫纓曼胡而衣短後挺矛運鈹進踴退躍横入旁出
頓挫起抑揮霍斫拂極其放而惟吾意之所至焉然為
是者雖出乎手而心為之師心拘亦拘心放亦放未有
心放而能篆心拘而能草勢必至理必然者也走嘗觀
今為篆者無枚舉其誰求一蹴而可臻古人之閫戺者
則郭肅政安道一人焉耳夫曰為是拘藝則心存而不
放豈不㡬於克念作聖者耶視走之惟事乎草心放而
不知拘者逺相萬也安道號西埜好學而善文無乎是
則書不能獨振耀今之世矣將别而糾郡於岳叙以問
之
　　　送易數梁生序(并詩/)　　　　　李謹思
易堂梁氏丁挾數以遨求詩若文歸華其堂屢質於予
予曰嘻乎而將歸乎而誰與歸歸有方乘焉有鄉先生
焉習其讀問其傳不知其人可乎某也漢上某也梁溪
其於易也醉心焉平生脫稿神為護持硯池筆塚靈氣
浮動至於今不死公宜避堂以舍之潔齋十旬四無人
聲函弦吾詩亂以商徴其趣虚而一其音清越以長若
恍若惚若或感通從而端拜俟命焉若或夢兩翁鑿其
方心納以神䇿厥惟休符厥學當大進詩曰
羲皇去我久無地供冥搜妙言聊云云遐瞻莽悠悠晨
薌展瑤匣夕炬横牙籌為言古龜龍不隔風馬牛向来
實地人亦企空中樓居然神界敞倐爾飛先遒寥寥北
學餘奕奕東家儔叢書擁西洛挾䇿行南陬芟荒出邃
景決湘延清流事當艱虞初功與經濟侔靈蹤逓蚴蟉
逸響遙飇颼何當夜半期強作三日留三熏奉談塵再
拜停歸騮盤礴了卓濶抉擿窮微幽為天補閏餘與世
懸春秋時傾付墮甑運值仍虛舟不聆車馬喧賴有逍
遙逰千歲我几傍兩翁公屋頭城古鶴方還山深虹更
浮物化難重尋客行將小休筳篿擬吉旦椒桂隨嘉羞
遺子送迎詞非翁誰諒謀
　
　
　
　天下同文集巻十四
欽定四庫全書
　天下同文集巻十五　　　元　周南瑞　編
　　序
　　　送䝉古荆教授序　　　　　　趙　文
古今書殊文一貨字也黄帝帝嚳高陽商周之貨齊莒
之刀凡十三文一金字也古幣黄帝貨帝昊帝嚳金商
之鍾周之鉦晉之鼎凡七文葢古之書特以代結繩有
文無義其依縁意想而取象皆古人所為爾吾嘗疑國
書本於梵書華以一音該一字梵以一字貫數音其左
旋其偏纒其横綴皆有今國書意華有象形之文梵亦
有之如歲之為縛是也其二合三合四合而成字皆字
母所生華嚴經載善知衆藝童子得菩薩字智已有四
十二字字母之説故知國書似出佛書也今天下言佛
之言字佛之字吾佛國之民也䝉古教授真定荆飛卿
精於國書初豐城旣改富州頒州印用之且十七八歲
飛卿至辨之曰此撫州非富州也然後州請於朝而改
鑄焉富州印字荆教授始飛卿教授於此人人愛其和
易可親吾極欲從君學竒字恨老矣
　　　送黄觀樂連州學正序　　　　劉將孫
往予將入閩與觀樂遇東湖之上觀樂慨然有歸志予
強之小忍觀樂掉頭不顧曰吾館穀幸不乏徒為諸君
甘言飴我使我在此如雞肋予復上下前輩出處遇合
以窒其意去四三年予歸自汀聞觀樂奉省檄為連州
學正相見復愀然曰吾歸休矣問何故則具言連遠諸
不便狀今年方厓蕭御史别時約為金陵來訪治行而
方厓遽盛年去我念平生知已初出山也惟是公之故
今其已矣初遇處復爾吾本色止合教書爾三誦后山
妾薄命篇相視澘然復示予以其祭文詞指尤哀予為
鄉舉先進魁大學第初筮掌教連州今以州不設教學
正教授等耳其亦不可少也觀樂誼高而志遠殊不屑
焉惟斯人斯才之日老也則張皇連州之美倡其親若
友而道之以言曰陽山天下之佳處也山水之勝昌黎
固以為有名平生作記惟燕喜亭與滕王閣而二劉夢
得以炎州之涼墟則與中土無異張南軒賦為八景則
又與衡湘抗衡唐之劉韓後来魏公父子皆嘗居之若
東西州繁富雄麗則有之矣人物地望無是也君所為
不足者特夫人而得所宜乃鬱鬱居此抑吾聞之無味
者其足味者也地雖僻必有善士道雖遠未若昌黎夢
得之所為來學雖少廩稍薄亦未必無一囊粟也率其
父兄朂其子弟友其賢士大夫飲水而讀書觀山而訪
古安往而不得吾貧饗儉有餘福用寡無遺責擅清事
足盡興以此視彼豈不足味耶抑吾又聞之前利者後
趨往諸老嘗為言吾州仕者連為利如曾東軒蕭南谷
陳靜山皆善於連或自連而升朱約山婁子郡不上獨
守連終更夫觀樂之聞斯言也豈不足以行矣夫
　　　薛昻夫詩集序　　　　　　　王德淵
薛超吾字昂夫其氏族為囘鶻人其名為蒙古人其字
為漢人葢人之生世封域不同𤓰瓞綿亘而能氏不忘
祖孝也仕元朝明聖之代䝉元朝水土之恩名不忘國忠
也讀中夏模範之書免馬牛襟裾之誚字不忘師智也惟
孝與忠智根本立矣文藻柯葉又何難為今觀集中詩
詞新麗飄逸如龍駒奮迅有並驅八駿一日千里之想
振珂頓轡未見其止雖然孔孟生知淑質學猶有漸況
其下者乎孔子四十不惑孟子四十不動心是四十以
前孔孟猶慮有時而動心矣昻夫之齒尚少余甫三十
有一余與期之於十年之後德充氣老閎中肆外花殞
而實甘糠揚而米鑿必有非復前日吳下之嘆且金日
磾珥貂於漢哥舒翰建節於唐率多武臣少見文士昻
夫誠能簣進川增獨破天荒異時列名於儒林文苑傳
中出類拔萃超越前古顧不偉歟
　
　
　
　天下同文集巻十五
欽定四庫全書
　天下同文集巻十六　　　元　周南瑞　編
　　賦
　　　大都賦(并序/)　　　　　　　　黄文仲
竊惟大元之盛兩漢萬不及也然班固作二都賦天下
後世誇耀不朽今宇宙昇平宜播厥頌文仲幸生聖世
獲覩大都雖不克效其聲牙之文繁艶之語亦不願聞
其奢靡之政浮誇之言謹摭其事撰大都賦上於翰林
國史請以備采擇之萬一其賦曰
有客以風雲為氣江海為量一蹈萬里顧盼伊壯嘗掉
鞅金陵鼔枻錢塘浮汴入洛西㳺咸陽臨殘城之餘景
黯烟草其悲涼悲哉敗國之迹何必於此乎彷徨方今
天廓一宇地合八埏皇居帝闕新宅于燕萬方臣妾罔
不後先猶北辰之朝列宿東海之會百川今也不往白
首何年道齊魯以前邁歴趙魏而北轅亦旣至止觀於
都門非雷而喧非電而奔惝兮怳兮殆失所存大都主
人目而招之曰子豈出蛙坎而望滄渤脫蟻封而覩瑤
崑者耶何神志不定四顧市人若將襲而問之也客曰
唯唯予行天下多矣獨此大都足不及履城闕之雄風
物之異幸子告我毋以為鄙竊聞燕之為壤古曰幽州
召公拓其規昭王闡其猷慕容據之以爭中夏完顔臨
之以朝諸侯名踪勝跡萬歲千秋子能舉之否乎主人
撫掌而笑曰固哉客之問也彼小國一君偏方一主朝
盛夕衰何足以語維昔之燕城南廢郛維今之燕天下
大都宇宙千齡而啓運帝王一出而應符山川改觀民
物易居開天拓地自作制度豈轍人之軌而躡人之跗我
太祖皇帝之龍興也乘乾位而王水德耀𤣥武而撫璿極
鐵騎長驅金燼奄熄控扼南邦于焉駐蹕列聖相承有
事疆場顧宫室其未遑日飭厲乎兵革世祖皇帝神聖
武文旣傳國以建號復紀元而書春操轡䇿而馭羣雄
臨水火而救兆民授閫鉞者如靖如勣運廟謨者如張
如陳有角皆崩無擾弗馴雨露所被知其澤風霆所至
知其神是宅是圖以取以守恢皇基於億載隆畿制於
九有因内海以為池即瓊島而為囿近則東有潞河之
饒西有香山之阜南有柳林之區北有居庸之口逺則
易河滹水帶其前龍門狐嶺屏其後混同鴨緑浮其左
五臺常山阻其右所謂子孫帝王萬世之業與海岳相
為長乆者也迺樹厥墉迺鳩厥工畫萬址以効地連萬
雉而横空高謂山兮何平長謂堤兮何崇闢門十一四
達憧憧葢體之而立象允合乎五六天地之中前則五
門駢啓雙闕對聳靈獸翔題而若飛怒猊負柱而欲動
東華西華翼其旁左掖右掖夾而拱開厚載以北巡迤
邐乎行在之供奉内則宫殿突兀樓閣扶擁如峯之攢
如濤之涌瓦與天一色而琉璃滑壁與霞爭光而臙脂
重岧岧嶤嶤縹縹渺渺金桷雕楹華梲彤橑揭崇天之
扁於雲端卓鎮雷之竿於漢表奮角張牙衡脊鼔翼浮
動於蒼松翠檜之杪後則竒峯怪石巑巑岏岏異葩珍
蘤檀檀欒欒紅者珊瑚青者琅玕亦肪其白亦錦其斑
中有虎豹犀象熊豕鹿猿鷹鵰鷂鶻猛足健翰莫不承
恩被澤飛走乎其間又有西天比丘傳戒伏魔手繙金
字頭茸赭毛輦内舁酒鳴鼓吹螺居之圓殿為國護持
出入清禁莫之誰何上有廣寒奠於嵯峨聽政之暇憂
民之勞御步輦以臨幸垂天目於秋毫下引西山之淪
漪蟠御溝而溶㵝經白玉之虹橋出宫牆而南逝以佃
以漁以舟以楫普為萬民之利聖人之心可謂至矣且
以一統之大四海之富非不能窮美而極麗固將昭恭
儉之先謀垂法則於後世也于是東立太廟昭孝敬焉
西建儲宫衍鴻慶焉中書帝前六官稟焉樞府帝傍六
師聽焉百僚分職一臺正焉國學崇化四方景焉王邸
侯第藩以屏焉神州赤縣首承令焉彬彬乎簮笏之林
古無此盛矣乃闢東渠登我漕運鑿潞河之垠堮注天
海之清潤延六十里瀦以九堰自汴以北者輓河而輸
自淮以南者帆海而進國不知匱民不知困遂使天下
之旅重可輕而遠可近揚波之櫓多於東溟之魚馳風
之檣繁於南山之筍一水旣道萬貨如糞是惟聖澤之
一端已涵泳而無盡論其市㕓則通衢交錯列巷紛紜
大可以並百蹄小可以方八輪街東之望街西髣而見
髴而聞城南之走城北出而晨歸而昏華區錦市聚四
海之珍異歌棚舞榭選九州之穠芬招提擬乎宸居㕓
肆至於宫門酤戸何曄曄哉扁斗大之金字富民何振
振哉服龍盤之繡文奴隸雜處而無辨王侯並驅而不
分屠千首以終朝釀萬石而一旬復有降虵搏虎之技
援禽藏馬之戲驅鬼役神之術談天論地之藝皆能以蠱
人之心而蕩人之魂是故猛火烈山車之轟也怒風搏
潮市之聲也長雲偃道馬之塵也殷雷動地鼓之鳴也
繁庶之極莫得而名也若乃城闉之外則文明為舳艫
之津麗正為衣冠之海順城為南商之藪平則為西賈
之𣲖天生地産鬼寳神愛人造物化山竒海怪不求而
自至不集而自萃是以吾都之人室無白丁巷無浪輩
累嬴於毫毛運意於蓰倍一日之間一鬨之内重轂數
百交凑闤闠初不計乎人之肩與騾之背雖川流雲合
無鞅而來而隨消隨散杳不知其何在至其貨殖之家
如王如孔張筵開宴招親會朋誇耀都人而㡬千萬貫
者其視鍾鼎豈不若土芥也哉若夫歌館吹臺侯園相
苑長袖輕裾危弦急管結春柳以牽愁佇秋月而流盼
臨翠池而暑消褰繡幌而雲暖一笑金千一食錢萬此
則他方巨賈逺土謁宦樂以消憂流而忘返吾都人往
往面諛而背訕之也言其郊原則春晚冰融雨霽土沃
平平綿綿天接四目萬犂散漫兮鴉㸃㸃千村錯落兮
蜂簇簇龍見而凍根載茁火出而早麰漸熟柳暗而始
蒔𤓰棗花而猶播穀栽草數畝可易一夫之粟治蔬千
畦可當萬户之禄寒露旣零雄風亦過率婦子以刈銍
憂氣候之蹉跎来輈去轂如亂蟻之潰殘垤千囷萬庾若
急雨之漚長河爰滌我塲其樂孔多有門外之黄雞𤣥
彘與沙際之緑鳬白鵝收霜菜以為葅釀雪米以為醝
社長不見呼縣官不見科喜豐年之無價感聖化而謳
歌嗟夫飢者帝食之寒者帝衣之居者帝安之亂者帝
治之中統之深恩至元之厚惠民之思之庸有旣乎矧
我皇上纘二世之洪烈紹六世之宏基明侔乎兩曜令
信乎四時惠顧下土載謀載維謂一農不遂其耕則四
民或受其飢傷我畜者虎狼害我苗者鹿麋毎歲孟春
親御六飛南臨漫衍大獵乎漷水之湄萬騎分馳霆奮
飇發弦鳴禽落網動獸蹶百鷙舉層雲裂羣獒奔葳草
絶飛者委毛走者僵血虞衡奏功天子乃悦匪躭意於
逰畋將講武以蒐閱畢獻禽而行賞迴翠華而北轍遂
幸上都避暑於朔慮牧畜之妨農逐水草於廣漠雲媯
以南旣芟旣穫徐擁輿衛毋俾民虐千官領至羣樂大
作天子之心為民而樂彌畿甸之千里悉扈駕之部落
維牛維羊維馬維駱貧民以百計富者以千約民之五
雞二彘何遼邈哉由是慶區宇之昇平彰穹昊之明貺
嚴聖心之翼翼爰潔備乎祀享道流間南北之音釋子
雜番漢之狀步虚而欵鸞鶴演樂而供獅象穆穆在前
赫赫在上非沈非甲而在乎明德之馨香於戲列祖造
之聖主保之賢臣佐之兆民好之上帝無私善必報之
詩以太平為萬年書以皇極為五福天人相與之際殊
無竒術異道也猗歟盛哉大都之事何可勝紀吾綱提
而領挈之使爾啓聾而聽刮盲而視嘗鄙夫二都之賦
蟲魚草木何太瑣細吾若效之將與子談三月而不止
客曰然醯人誇釅酒人誇醲毋怪乎當時之士好鼓舌
而搖唇古我帝王自冀至洛惟以都名漢晉東西因以
方名吳蜀魏汴咸以地名今名以大誇孰甚焉主人變
乎色曰爾言過矣豈謂鴻之翮而猶鵬之翮蜥之鱗亦
猶龍之鱗耶大之為義無匹無倫非我皇上之德疇克
當之汝復坐而聽我所云帝不爭土王始制地始焉萬
國終焉七氏畿封之内會盟戰誓自君自長何有於天
子厥後能一統者秦漢晉隋唐而已西至乎玉關東至
於遼水北至於幽陵南至於交趾得從者失横有此者
無彼大哉天朝萬古一時渌江成血唐不能師今我吏
之遼陽高麗銀城如鐵宋不能窺今我臣之囘鶻河西
漢立銅柱馬無南蹄今我置府交占雲黎秦築長城土
止北陲今我故境隂山仇池鴃舌螺髮黧面雕題獻獒
效馬貢象進犀絡繹乎國門之道不出户而八蠻九夷
謂之大都不亦宜乎客曰博哉子之所言上周乎乾下
括乎坤故能獨高萬古而號曰大元于是主人曰未也
爾知其大未知其所以大是猶逺望巨峯而不見其址
近覩長江而不見其源吳起不以西河為美而德其美
婁敬不以洛陽為安而德是安況巍巍蕩蕩之境必有
強其本而壯其根者也且夫陳主歸隋周王入秦山陽
祖送萬古悲辛惟我國家待降以賓藐江南之趙孤能
納土而稱臣旣寵之以封爵復全之以終身彼南巢之
放猶有慙於古人孰大乎吾天子之仁元封殫力西南
之墟貞觀暴骨東南之土一人逞欲萬姓何苦惟我國
家止戈為武謂荒裔之民得之不利於用謂贅疣之地
取之不益於富罷横海之戈船但遣使而存撫彼有苖
之誓猶且蹂於師旅孰大乎吾天子之恕羽林象天之
儀衞梨園傳月之樂音帝皆是却不警不蹕從百僚之
控鶴何其然也舜德之大臨下簡也江都錦繡亦可赧
也織坊爛霞之金繡局委雲之茸帝不自用以彰美吾
聖躬何其然也周德之大在位儉也商臺玉衣亦可念
也惟我聖皇五輅不乘八鸞不駕雨則獨乘象輿霽則
獨御龍馬何其然也念我烈祖鐵衣雨汗弗敢安也神
禹之大胼胝四載思艱難也惟我聖皇奉坤母建隆福
正事御構五華宫不為廣殿不為奢何其然也念我先
皇居數十年弗敢改也唐堯之大土階三尺防驕泰也
若乃國之大寶惟忠惟孝聖皇思之是崇是尚可官也
不以勲門不以世賞可擢也或賈或術或伶或匠開東
閣者載搜載訪寧不起膠鬲於魚鹽拔百里於厮養國
之大鑑惟天惟祖聖皇奉之是惕是懼瞻彗象則宥刑
聞水旱則蠲賦百官貢香如帝親舉祗見宗廟俎豆鐘
鼓彌天浮屠浩不可數普閱法藏幣帛金楮變隂陽者
載佐載助寧不覩景星而瞻慶雲酌醴泉而飲甘露國
之大柄惟賞惟刑聖皇操之是重是輕或錫之黄白予
之土田而賜之服乘非必大功也以一技一善亦人之
所能或釋之桎梏免之斧鑕而周之金繒非必大惡也
以一形一氣亦人之所生掌邦典者持權而視衡寧不
陋敝袴之韓侯隘不赦之孔明國之大本惟民惟社聖皇
憂之靡夙靡夜勞矣哉遣問疾苦困矣哉詔䘏矜寡庶
獄繁哉宥之以洗寃貪夫毒哉戮之以懲下居郡國者
承流而宣化寧不歌康衢之謠播行葦之雅至若親親
也則諸王鞏磐石之宗分邊戍總兵戎老老也則大臣
忘祖帳之送奉朝請食鼎鍾柔逺也至簡至易亶明亶
聰大綱旣舉大化亦洪將胥慕乎稷契孰肯附於鯀共
丕顯哉聖皇之德日盛日隆前乎百世不得軋其步後
乎百世不得踵其踪惟其有大德之大故能成大元之
功惟其有大元之大改能成大都之雄客曰問一得三
云何不喜維兹三代孰得而比主人曰詩不云乎維其
有之是以似之夫元者天地之苞也德者天地之美也
都者天地之會也微天地之大孰能比於此哉客起而
歌曰天其𤣥兮地其黄兮維此大都統萬方兮天其生
兮地其遂兮維此大德囿萬類兮天其高兮地其厚兮
維此大元齊萬夀兮恭望闕庭頓拜舞蹈而退
　　　登太白山賦　　　　　　　　釋希陵
伊天地斡乎周流之妙凝為山岳以峭巍基甬東之絶
域鎮坤軸之傾危偉標名於太白乃屏翰於王畿巃嵸
齊乎衡嶠崛岉配於九嶷懦夫仰窺而神慄智者渉險
而討竒懷曠逺而感興時晼晚以焉追浚中情之孤潔
仰先哲而遯肥超埃塵於物表世酣昏而不知攀翠巉
之岝㟧躡青嶝之嶔崎搴樛葛之綿綿歌南風而廣綏
擥蓼莪之菁菁嘆劬勞而逺思顧商坵之麥秀閔周室
之黍離埃壤而骨委貞良榛路而魂埋姱姿野狐嗥而
雪㝠飢鳶搏而風凄恍焉在目寧不我悲南望則地連
台巘或停之如鸞潛之如蠵灌莽雜而杳杳叢薄紛而
披披優曇飛錫而揮霍王喬控鶴而離褷飱霞彤壁餌
玉青崖或幽或隠沙烟濛迷東極則勢臨瀛渤或風濤
澎湃海若躨跜窮陬越日本雞林之國賈舶運珠而載
犀鰲背屹圎嶠方壺之勝通仙絶粒而茹芝巨石瀺瀺
之滀漯洪波㴭㴭之渺瀰青鱮跳鱗青鮪揚鬐馬御彷
像天吳閃屍狀如走獸或似奔犪竒竒詭詭不可考稽
塗泥鹵而弗穫民漁鹽而貨孳千艘萬檣捕風駛馳登
高望逺使人心疲上覩靈湫之觱沸泉脉儵盈而忽虧
鰌龍躍浪以蜿蜒或出顯而入微電閃雲搖雷激雹飛
下闞佛宫之煒麗炳乎燭龍之騰輝隆棟􁀙鴟而聳動
飛㭿獸鬼而蹲跠銅虬遶楹彩鳯翬楣鏗鯨伐鼉音韻
昻低集翠袍之濟濟振金䇿之儀儀天人駿走神物衞
威實聖賢之所都非凡俗之敢窺春陽則萬木藂生葱
蘢葳㽔異花披馥幽蘭芳菲巢林翠羽出谷黄鸝嚶嚶
關關翾翾岐岐夏日流金松風彈絲音盈耳而泠泠文
溢目而徽徽抗手伯牙絶聽鍾期枕流潄石忼慨忘歸
秋霜脫葉何草不萎木魅晝驚山鼯夜啼豐豵蚺啖妖
媚冶夷天慘慘而壯士增憤風颼颼而逰子悽羈𤣥冬
凝沍雨雪雰霏光炯晃於瓊石聲琮琤於琳枝月清蕋
闕鶴舞瑤池步蓬莱之仙女㳺洛浦之宓妃垂環琨之
的皪裼雜錯之琛縭詠来思之什哀黄竹之詞皆山之
通乎升降之氣合四序寒暑之推移予乃周覽旣畢體
舒神怡駕混沌之㳺軏追烏有之同嬉簸日月之雙
丸眇天地之一梯鵬鷃自樂彭殤自齊不嫌盜跖不慕
仲尼是吾吾是非吾吾非熙熙宴大和之春色吾又何
知乎牛首伏犧
　
　
　
　
　
　天下同文集巻十六
欽定四庫全書
　天下同文集巻十七　　　元　周南瑞　編
　　論(闕/)
　
　
　
　
　
　
　
　
　
　
　
　
　天下同文集巻十七
欽定四庫全書
　天下同文集巻十八　　　元　周南瑞　編
　　傳(闕/)
　
　
　
　
　
　
　
　
　
　
　
　
　天下同文集巻十八
欽定四庫全書
　天下同文集巻十九　　　元　周南瑞　編
　　書
　　　寄康軍國書　　　　　　　　盧　摯
十一月十有一日山中人盧摯頓首再拜上辯章軍國
相公閤下自閤下高揖端右摯即欲專介奏尺牘為賀
顧以職在列郡屬吏限域遼絶懼獲僭踰之罪作而復
輟者數矣受代後僑寓僻左徒悃欵鬱積竟未能徹左
右疎慢之責諒閤下有以恕之伏惟吾相公鍾乾坤之
竒氣負天人之粹學年未四十位極人臣得時行道衆
所屬望而培風九萬六月以息海内搢紳先生賢有識
者莫不昌言慫聽忼慨嘆息以為閤下進退之際雍容
愷樂作止造次動諧榘彠信乎其為中流砥柱近古所
謂社稷大臣者矣矧如摯者辱在知舊其向慕為何如
摯滿河南遂來登封登封者邑崧高之麓李唐世則摯
逺祖大諫徵君居盧川距東郭一舍而近徵君宅遺址
猶存曰盧岩者徵君讀書授徒處也其所以姓是岩若
川者皆以大諫故拾遺李君渤退之所謂景星鳯皇者
宋劉秘監伯夀金季馮叔獻雷希顔元裕之諸人皆徜
徉其中地素多釋老所廬占幽勝而極清深摯時時從
以學者五六人精舍閒館隨所之適無非樂境諸生横
經就列至於羽流禪客輩亦于于然而來環立拱聽跂
跂然有趨歩名教意崧民咸謂馮雷而往聲金振玉絶
響岩壑久矣不圖今日復見斯文兹山之靈與有榮耀
雖然崧民豈真知言哉摯曷能歩武馮雷也抑摯之寓
於是其聞吾相之風而興者非耶其亦揣分揆力摯有
不得不然者也起居之時而適也須用之簡而給也息
物役也種學殖也悅寛閒而恬寂寞也揣分揆力不敢
冐昩徼覬自同闒茸以獲譏吾相者也摯既放閒山水
間得日從事文墨淫繹宿習渉秋至今近稾詩文索之
几格間得廿餘篇非敢儕擬古著書立言者抽思自娛
其庶㡬焉適有燕便其人行色匆匆不能少待又山城
卒無好紙可繕寫今得古文一古詩五特以見敬仰大
君子之素心爾論道之間及游藝次俾一治書蒼頭洛
誦於前閣下伏几而聽之雖不足以當清廟之瑟較之
吹齊竽歌楚下里者固有間矣摯悚息再拜
　　　為潭學聘姚江村書　　　　　盧　摰
大徳四年嵗合庚子冬十一月七日後學涿郡盧摯頓
首載拜奉書江村先生執事摯由諸生承乏侍從遂叨
持憲節膺一道之寄始來湘中竊伏惟念材能謭薄無
所肖似既眂印省俗謁先聖校官箴不自揆力揣分盖
常以蜀之文翁閩之常衮自詭庶㡬無負國家委任部
使者勉勵宣明之意而潭學素稱多士志於殖學藝文
不骩流俗篤好古道者莫不踶跂振躍操觚挈牘咀英
蘤嗽芳潤以求理義之指歸辭學之統緒是正其所未
至而難其人不惟縫掖諸生之所拳拳至於搢紳處士
願欲喜樂者林林然亹亹焉亦莫不以得師取友為務
為言者皆是也摯是時為言江村先生之賢向也得其
人於文字中前嵗使過筠亦嘗觀道徳聽言論於須叟
之頃迄今耿耿不能忘也盖先生之文先秦西漢之文
而有得於洙泗濂洛之傳本六籍而支三傳左右以羣
史諸子者也其淵粹博贍當與王介甫曽子固頡頏至
於近代葉適洪咨䕫劉克莊諸人則瞠若乎其後塵也
摯知先生者如此摯也言之潭之搢紳縫掖然之居無
何摯以不習風土得疾在告瀕於危殆者屢矣移疴歸
田之章至於數四竟未得請迨秋冬之交方稍稍向平
前月初吉爰舉釋菜之典文學諸君遂復有絳帳江村
之請即輿議往司講黎生季方飭禮幣以東若夫弟子
事師之勤具於别幅俾不肖者尺牘先焉惟先生慨然
而來嘉惠學徒使如摯者亦時時簉跡衿佩之末以摳
衣函丈日聞所未聞見所未見湖湘之間文風丕變不
惟此邦盛事使楚越列郡亦皆靡然知所興起異時摯
獲附驥尾有光汗青之編果可以儕蜀文匹閩衮者實
昉於先生豈不偉歟或者有謂先生作止語黙之間静
重不茍雖摯與諸生所以向慕依托者出於慺慺之誠
乃輕於然諾不於再於三然後命駕則師道不尊或㣲
詞婉意以自諉則摯竊謂先生必不然矣盖見義勇為
樂與人為善實虚焉有無焉摯知先生者如此若夫握
瑜懐瑾以自珍佩蘭襲芳以自潔珍則珍矣清則清矣
異乎時中者矣先生必不然矣惟先生亮之
　
　
　
　
　
　
　
　
　
　天下同文集巻十九
欽定四庫全書
　天下同文集巻二十　　　元　周南瑞　編
　　書
　　　答疎齋書　　　　　　　　姚　雲
雲承手諭教督切至文義爾雅曠若復面不異結駟過
門耳提之也焜燿側陋之望拜命之辱然不肖承賢責
義有隠於懐者用竭誠欵竊自通於左右惟長沙望衡
浸湘秀毓異産士涵呴儒澤為碩人元夫服忠信殉節
義者具如史上稽古右文柔逺明公勞使從而使之既
讀命奉職慨然懐古良吏庶㡬往欽禮教華逺之指乃
筮吉皮弁祭菜以禮敬諸生奔走擯相得未嘗有甚盛
甚休又謂教民由學必立之師固宜旅耆俊植經師如
常于閩詹韓于潮徳王于鄞醇始稱尊異今勤行禮譔
書具幣渉江越楚獨先一篠蕢之叟得毋譁嘲怪玷初
筵乎往年鄭華子之使傾盖須臾語耳其壅蔽樸愚已
不自揜是年冬得篤疾日口血不乾如是三月不死亟
絶人事屏書册收召營魄而神明異於昔矣及今見壺
子者未必不返走也搢紳先生思其盛壯猶以為可教
重席束帛而求之期以往哲講學之益甚矣君子之樂
善而成美也畫龍市駿感厲隠約自有當其招而往者
而僕非其人也況師道廢而名不可居也久矣有若代
席致辱鄒輿任道䝉患況季世鯫生之鮮聞者乎絳帳
之謂尤重其循牆揜耳而不敢唯唯也昔魏侯致隠士
禄萬國人歌其恭敬猶有踰牆而避者屈穀獻瓠嘲居
士之厚不可割堅不可盛徒仰人而食盖有用之為無
用名浮而實不隨者君子諱之愚瞽冒而弗忘不可也
若明公逆其㣲詞婉讓又甚不然矣然僕徘徊而未忍
自絶者亦復思惟海内知己如明公者㡬見撰屨贏糧
不逺千里疏達凝滯固素所蓄積也今英蕩之光七百
里之近無遡洄渉阻之艱人生㡬何㑹合彌重寧以老
病疏乎劉夢得嘗言蘇味道為綉衣使者宋廣平投梅
花賦由是延譽為聞人先後進相須理也或疑廣平大
雅不應至此石處士得書幣不告妻子朋友速於就道
韓子譏之二賢所行皆非僕所敢從者亦非明公之所
以望我者也丈夫感知已一諾必償於再於三敢以煩
執事哉伏惟明公以耆儒真學士居孔融李膺之任誕
敷文教使南服知孔道與王化逺邇聞風而興不待期
月可也奚取於朽敝之器來教侈於褒寵厚於望待恐
翔而舞者滋去人逺也然盛意敢不拜竊有近比昔元
晦自閩入湘訪欽夫談辨踰月今尚在長老之耳僕視
前修猶泰山一垤無足比數而明公文學師表當代則
或踰於欽夫者矣此猶願密邇攻擊者也春服既成其
自詣龍門之期乎既見君子樂且有儀王倪之不答盧
敖之舉臂孫阮之交嘯皆道也未既於言者副墨具之
惟執事亮察而已
　　　答潭學教授書　　　　　　　姚　雲
教授徵君足下惟近世箋記鱗幅而異列所以交於貴
且長者非野人宜䝉於時賢者也以簡居敬用復於左
右幸執事察之南國价藩惟長沙定陶之孝討逆之義
譙愍之節炳然殺青巍巍然融廩峙其專門道義之緒
盟府敵愾之勲又融廩不得當其竒也豪傑無文猶興
部使者宣布上指察俗宏化烝其髦士於博士文學執
事諸賢特膺斯選夫以成均之宿彦獻宣之象賢淵源
敷於教思薰而化者可暏已唐宋五百載岳麓甲四書
院為孔教權輿今文化陶海内深被始湘無疑聲教覃
流氣類興起四方孫篋吾哀獨後耳不謂謙光逺貽手
畢專士儼幣申之好辭若不翅覿敬者豈使者嘗欺之
耶主臣主臣始僕由科舉玷科目既墮乗徼學殖益落
年來湛伏農牧消削白日應俗云云類廹而後應或嗜
其鄙拙因謂近古何可使子布見之憲使先生身通文
獻之統獻納禁近諮詢原隰汲汲得賢明道之寄胸八
九雲夢不蔕芥猶不遺葑菲者良梓收癭木富賈居燕
石使名附家集如杜醇焦千之軰耳豈謂其誠有絶人
者哉諸公信郭許之鑒略嫫瘤之醜即欲引而進之前
哲之道若庶㡬粗有益於講習者豈自附於問襄從郯
不厭不倦之義乎何陳誼之高也味其言愈益恫於懐
者五季幅裂人文厖舛穆吕蘇尹數子取古文於蠧篋
而補葺壊爛歐陽復大倡之晦蝕始明盖出乎其類者
也或人以儗長公猶正色誚其失言乃喻於蘇合與蜣
丸乎方今舒翹侍從之臣辭命絢㝢縣爾雅一代之典
彼草趯露歌何裨風霆哉況立師之名雖壓以孟韓大
賢猶懼不能服議者之口進瑣尾於龍門不暴腮折鬐
者寡矣豈可㮣世無知言者哉此僕所以芒負汗凂而
不敢承者也雖然少讀朱張酬倡之作慊然想見衡湘
之秀以不得及淹中稷下之門也幸部使者不忘逺謂
之進而不進是䙝命也岳君湘靈竒秀廹目而不見是
自蔽也自蔽陋也䙝命奸也敢徼二過拜命之辱束帛
扉屨資則疑於無處之餽古人一雞黍期千里豈必行
贐僕於踈翁神交久矣不忍一牛車耶肅使介以幣返
士者曰吾師之命我有辭矣若心却之是委貺於野肆
也其何辭復於公所頓首固請反復惟念乃竊取受飱
返錦之義而受貺焉其幣金視諸故府惟大賢察其誠
欵使得從容辭受之中則走也受賜多矣是亦君子愛
人以徳之意也意逺詞偏惟執事亮之
　
　
　
　
　
　
　
　
　
　
　
　天下同文集巻二十
欽定四庫全書
　天下同文集巻二十一　　元　周南瑞　編
　　書
　　　答劉英伯書　　　　　　　劉辰翁
辱贄書巻巻自清溪陳君來自是每見清溪輒愧愧不
能報於是踰年又二月矣非獨藥冗客冗顧亦欲致君
一來或勝報書云云耳而聞諭教興國恐諭久不復可
望清溪歸亟草草圖之英伯高才妙年又雅致絶俗嗜
好不倦不惟文古字又古盖得書三過讀讀罷急欲識
英伯極談而異邑相望懐抱如塞非甚相愛則不敢言
凡文必成章自孟子莊子皆成章之文也故其辨博反
覆必自極其意不極亦不容釋然每章累千百而止而
力常有餘若大篇江河雜以風波起伏竭人情之所欲
言窮事勢之所必至則秦漢與諸名家合辨賦而為一
人又非區區於辭令應對叙述間比也如此而又不達
則不達矣今人高韓文亦其自稱道特甚在唐人衆多
中最甚達若循其意之所欲言言適盡意亦不過如時
文止耳間有數字數句費人講說及得其用意槩不得
不爾又非如子雲輩數數可厭為遁辭為蔽意終亦不
得為竒耳然亦未得如歐蘇歐蘇坦然如肺肝相示其
極無不可誦囘思宋初時用意為古文者與同時負學
問自為家者欲一篇想像不可得近耳如葉水心洪容
齋愈榛塞矣文猶樂也若累句换字讀之如斷弦失譜
或急不暇舂容或緩不復收拾胸中常有咽咽不自宣
者何為聽之哉栁子厚黄魯直說文最工行文最澁三
百篇情性皆得之容易如駕言出遊以寫我憂知我如
此不如無生道之云逺曷云能來雖婦人自道亦能此
而不朽亦以此若皆如懰兮憭兮實所未喻況首尾聨
複不自厭如左傳所謂艱難其心而有名章徹豈不悲
哉願英伯從是一掃削去若百行中有十行是能自喻
處快讀一過亦足以不負白日矣曩在塲屋時欲令考
官憒憒中警發況千載而下求其文者知其心非明白
痛快何以哉此自英伯所易直過之耳尚有一恨恨英
伯好竒字六經自劉歆傳寫外無一難字豈可謂無竒
哉舊見魏鶴山取篆字施之行書常笑其自苦無益近
年如楊慈湖畫心字文本心畫雲字在邯鄲匍匐中曲
折愈不相似自學書以來鍾王眉目可喜何嘗顛倒横
竪自不可及若如彼所自為於字體則謬於經傳則乖
不知何所取也三十前見文宋瑞取古文集墓誌行状
當時雖不能讀心甚異之後見石經本方悟何物杜撰
而晁公武輩不知也必欲字字為異亦難必欲字字篆
就亦難放篆文作今體為古書易不易于不于竹簡乎
科斗乎秦隸人無識不至此也盖世有狂道人喜為左
字彼見篆體一二如秌如咊遂欲壹施之使見者駭以
為異甚可笑也聞北方䝉古寫通鑑儻識之乎即用此
古六經何不可者作文作字皆一種意見亮好古甚以
為賢於不好者然不若不好也豈有英伯記問洋溢竒
字填胸顧能彼不能此每有來者皆俗子得清溪又得
英伯誠所願以老者故謹復出此欲言豈此而止短紙
行筆素不喜作小字牽强殊未顛倒便舟過我作數日
客并進所聞唐突見絶未可知惟巻巻如此不宣備
　
　
　
　
　
　
　
　
　
　
　
　
　天下同文集巻二十一
欽定四庫全書
　天下同文集巻二十二　　元　周南瑞編
　　啓
　　　謝翰林徐承㫖啓　　　　　滕　斌
青雲薦牘深慚國士之知白首文盟敬致門生之謝心
難詞粲骨已恩縻恭惟某官東道主人南州高士清時
事業固當仲伊傅而伯䕫龍上古文章真可僕曹劉而
奴屈宋四海想聞其風采羣公傾動于儀刑生平無不
讀之書行成矩矱胸次皆可傳之學道貫淵㣲敡歴兩
朝雍容一節是以首居東閣蔚昭年徳之高清極北扉
獨受絲綸之密泰山黄河其器量光風霽月其襟期國
學諸公環侍文公之館下當代名士願歸狄相之籠中
真能公吾道之權衡不啻司人才之命脉斌階庭舊物
塵土餘生賈誼方肆於文才諸老或忌其少阮生稍寛
於禮法衆人已謂之狂念艱難險阻之備嘗乃﨑嶇歴
落之可笑中逢刮目曲見盛心如切如磋乃師友起子
必躬必親而父兄教我既見未既見已不忍其傍門户
之栖栖特書不一書直欲使之逐臺省之衮衮雖内翰
之愛方叔未收一日之成然相國之舉淮隂終致累月
之達漫尋仕版方倚都門遄乗褒鶚之章遽得重馬之
價秉銓者拘牽於常調當軸者確信於公言遂玷儒林
獲登吏選倍十顔面之甲非所宜䝉再三肺腑之盟敢
忘所自斌敢不勉修士業益勵身修下不負所學上不
負所知或可扶斯文之幟窮則觀其交達則觀其主期
無辱先生之門
　　　謝有山黄提舉啓　　　　　　劉辰翁
公卿久不下士可謂輕先才能不逮中人顧堪聞上獨
安取此亦使知之公求士甚於士求公上援下不以下
援上何汗而為之先耳何嫌而至於絶交彼將不屑以
為名我且無言而不報但存交際亦是風流如某者枯
木朽株死灰復溺文好文景好老已不如人公不公孔
不丘又何有我同年四海足下家君相結淺而相知深
其身死而其言立父為九州伯兒為五湖長光逺有他
上有百尺絲下有千載苓夤縁無路建臺三四月薦出
第一人豈曰秦無特從隗始棲輪生角固知推挽之不
前繫帯還珠愈覺綢繆之無益兹盖伏遇某官英才妙
選雅望高情不倒屣於雁門守而倒屣於王潛夫激揚
甚逺未下車則荀慈明既下車則孔文舉講貫已多肆
先鶚表之翔又重鶴書之墮然而近觀所主稱非其人
雖大夫薦不聞與之大夫自無過慮國士遇則當報以
國士未知所為
　
　
　
　
　
　
　天下同文集巻二十二
欽定四庫全書
　天下同文集巻二十三　　元　周南瑞編
　　牒
　　　移嶺北湖南道肅政廉訪司乞致仕牒
　　　　　　　　　　　　　　　盧　摰
當職伏自去嵗到任未㡬感觸風寒宿疾發動病態叢
集實慮難勝職任具呈江南諸道御史行臺及移文貴
司備申憲臺以求醫歸田為請者屢矣亦巳叠奉臺檄
不䝉准申自惟㢲愞闒茸重以疾病支離猥荷睠存揣
已揆分何以得此慚悚之餘徒有䇿勵疲駑黽勉朝夕
顧雖涓流塵坌無益崇深而庶㡬圖報萬分之一者似
亦不可棲遲㝠黙寂然遂已也自爾以來力疾治事又
經八九月終是大病之後精力難於平復飲啖無味不
食自飽皮膚踆慢不能充實兀坐少頃已復昏睡今方
首夏尚未炎熱腠理不密動輒自汗南土氣候不常時
或風雨稍覺涼冷衆皆絺綌已獨衣裌衆皆衣裌已獨
挾纊但遇隂晦腿膝注膇歩履蹣跚目視昏近兩耳重
聽心思憒憒事多遺忘當職年雖未及六十其衰悴癃
老之狀雖年踰七十者未必至此欲望憲臺許准致仕
養疴山藪别選賢能以代其處公私之間俱為便益雖
古大夫七十致政却縁禮經所載四十始仕摯在稚幼
特䝉世祖皇帝天地大造教育作成年及弱冠疵賤姓
名已登仕版今上皇帝嗣登寳位圖任賢人以摯遭際
先朝服勤帷幄多歴年所擢置侍從居無㡬何選任方
岳敡歴中外垂四十年儒者之榮至是極矣由是而言
較之古者四十始仕七十致仕者從政之年過於禮經
所云者已數年矣又近代熙豐間范蜀公鎮年六十四
遂致仕而歸援以為例彼以論事不合而歸摯以謝病
得請而歸酌古凖今何不可者雖摯於范鎮無能為役
欽惟主上聖神文武逺追勲華尚何區區宋代熙豐之
君所敢擬倫而豈可使宋獨有六十四致仕之鎮而吾
堂堂聖元獨無五十餘致仕之摯也又縁御史肅政俱
為風憲之司肅清風俗條格具在即允所請其為風俗
之助誠於大體有所闗係當職陳乞之言即非好竒矯
俗盖古有以退為進飾讓釣名者當職渉閱載籍即有
此類每撫巻嗤笑以為可恥今兹移文求醫致仕既無
規避又有故常欲望憲臺鑒其悃欵雖未及年因病有
請縣車之典得從摯始實為榮幸
　
　
　
　
　
　
　
　
　
　天下同文集巻二十三
欽定四庫全書
　天下同文集巻二十四　　元　周南瑞　編
　　狀
　　　薦前河北河南道肅政廉訪副使任乞僧狀
　　　　　　　　　　　　　　　　盧　摰
前河南府路總管盧摯謹呈摯起身素士拙於自謀滿
代來寄跡民伍搢紳縫掖緇黄芻蕘還往無擇側聽輿
議多謂前河北河南道肅政廉訪副使任乞僧職御史
日亷悍果銳臨事謇諤不撓勢權及貳憲一道監臨相
衛郡縣畏服部内清整至於發廩振民之類誠得古人
奉使大體聲稱翕然昭徹中外由來已久向以婚媾之
間因循詿誤獲譴秋官屏跡田里屢閱嵗朔有如本官
材局器幹言論丰采足為能臣中遭沉廢誠為可惜輿
議如此摯復援以平素渉閱載籍之所記者攄發懐抱
叙列簡牘以干聽覽盖聞楩楠合抱適梁柱之用雖蠧
敗寸咫樗櫟不足以並其材大圭拱璧有瓌瑋之質雖
瑕纇芥粒碔砆曷能厠其寳斯固梓匠之異選玉人所
必致也夫馬或奔踶而致千里士或有負俗之累而立
功名斯言豈徒也哉昔吳起貪淫積忍殺妻以求將魯
君疑起不用魏文侯得李克之言以起為將守西河而
秦不敢東兵漢高帝以陳平為都尉典䕶軍有謂平居
家時盜其嫂典䕶多受諸將金高帝疑之魏無知以盜
嫂受金不足疑竒計誠足利國家為解高帝益厚貴平
以為䕶軍中尉盡䕶諸軍資其䇿畫間弱霸楚張敞為
京兆尹禁姦顯善明於賞罰任職為久坐黨累當免黠
吏知而犯敞敞收殺之㑹使者覆獄劾敞賊殺不辜宣
帝薄其罪免為庶人居無㡬思敞功效徵拜冀州刺史
卒獲其用王公仲所謂非私其人貪其材器有益於公
家也大抵自昔有國家者以才難之故揜垢藏疾求所
長捨所短以恢用人之度者多有此類不復歴舉今任
使雖無將起用兵之能乏相平謀臣之計其摧暴治劇
方之敞尹亦豈多讓而婚媾之誤惡豈比於殺妻醜豈
至於盜嫂較以賊殺不辜罪孰輕重也伏望公朝略寸
咫之蠧而所用者材揜芥粒之瑕而所得者寳貸奔踶
於千里之足責功名於負俗之累深惟魏侯用李克之
言將猜忍貪淫之起以致却秦之功漢高善無知之對
厚盜嫂受金之平卒收間楚之利宣帝薄京兆之罪貪
材器有益於公家者起任使而屬委之豈惟本官獲湔
洗拔擢於隆寛盛明之世砥礪自新趨赴事功以遂報
効其於補助公朝選材補過之義似亦不無萬分之一
也山林薄朽方以教讀鄉校為業僭踰章薦竊伏兢慚
雖然經據古道鄉校之議執政者有取焉摯放閒頗久
樸野滋甚徒泥古陳詞不知忌諱輕瀆峻清伏惟裁擇
　　　臺薦御史蕭奉訓狀
江南諸道行御史臺監察御史嘗謂風憲不難用人而
難於稱職大㮣紏奸治邪在不失於大體潔身修行而
後可以正人竊見廣西道廉訪司僉事蕭奉訓詩禮名
家簪纓後裔年妙而識老學飽而材優始由湖南儒學
提舉除充廣東按察僉司風采振揚奸邪畏避實迹昭
著廉聲播傳遭值例革閒居京師奉命安南不辱國命
繼除連州知州復任江西儒學提舉士譽翕然儒風大
整就任改除今職未及半年糾停象州路達嚕噶齊等
官一十二員斷革官吏四百餘員平反寃滯數起所至
聞風震懾近者臺委追問海南宣慰使都元帥薛徹于
不法不公事亦非小本官首去其爪牙而折其權勢親
閱案牘推究事情致使巨奸無所逃責於是要荒之外
烟瘴之鄉屈者獲伸寃者得釋官府知奉法之嚴風憲
藹得人之譽縁本官廉足以服衆明足以燭奸剛果敢
為智勇無避善剸繁而治劇不吐剛而茹柔允為良材
實稱乃職若使久淹邊逺不能盡展施為如䝉擢置近
裏道分唯復兩臺鑒察内任用誠為相應為合行具呈
　
　
　天下同文集巻二十四
欽定四庫全書
　天下同文集巻二十五　　元　周南瑞編
　　議
　　　社稷壇議(至元二十五年八月/)　王(闕名/)
社稷起於上古祀共工氏之子句龍為社厲山氏之子
柱為稷至商湯因旱遷柱以周棄代之成周之制天子
立五社諸侯三社皆以句龍配社周棄配稷社壇在東
稷壇在西天子用太牢諸侯用少牢皆黝色幣用黑日
用甲王服絺冕樂用太蔟歌應鍾舞咸池用三獻後漢
建武立大社稷二月八月及臘日一嵗三祠皆用太牢
郡縣置社稷太守令長侍祠魏立二社一稷梁以二十
五家為社春秋祠水旱禱祈祠隋開皇初用戊日至唐
社以句龍配稷以后土配亡宋因唐舊制社壇廣五尺
高四尺以五色土為之稷壇在西如社之制社以石為
主形如鐘長五尺方二尺剡其上象天方其下象地埋
其半於地其垣飾以方色屋用三門四十㦸其中植槐
元符二年郡縣社稷壇社方二丈五尺高三尺四出陛
主長二尺五寸方一尺餘如舊制一壝二十五歩紹興
式社以后土句龍氏配稷以后稷氏配先儒之說謂社
稷皆土祗有生育之功句龍周棄能平水土故用為后
土及田正之神又曰社為土地之神稷為五穀之神故
報而祭之祭法當依漢唐制郡縣各用羊一豕一先瘞
血首餘以骨體薦黑幣二樽二籩豆各八簠簋各一俎
八每嵗仲春秋戊日黎明郡縣官三獻以公服行事執
事者無所考舊以吏佐討論如此打畫圖壝行禮節次
抄連在前請更為參究合宜行下郡縣依上施行
　
　
　
　
　
　天下同文集巻二十五
欽定四庫全書
　天下同文集巻二十六　　　元　周南瑞　編
　　說
　　　角觝說
　　　　至元十七年作寄崔左丞　　王徳淵
余幼從先大夫寓居磁州磁有崔府君祠嵗以十月十
日社四方樂藝畢來獻其能而以角觝之戲殿角觝中
復擇其勇且黠者殿號曰首對當時衆人指在東者一
人相語曰此人前年獲勝於泰安廟下去年獲勝於曲
陽廟下今日又將勝矣乎有老者曰不然夫在東者恃
其不資於人孤立無儔在西者自知不敵徧賂於同場
百執事衆方嫉在東者之能甘在西者之賂聚為議論
矣今日勝負未可涯也已而臂攘手交東者進則衆比
而止之退則衆喜而待之西者進則衆和而應之退則衆
操而救之離而復合者五六竟中分購財而罷噫在東
者雖稱勇黠其能勝在西者衆人之議論衆人之救應
乎傳曰常勝之家難與料敵諺曰狼獰不若犬衆余時
旁觀握汗甚為孤立者凜凜也暇日偶然記之作角觝
說
　　　魯盜說
　　　　至元二十二年作時盧右丞初執政
　　　　　　　　　　　　　　　　王徳淵
魯有盜方其姓者工穴垣脫赦更名遷居于曹僦賈肆
而業怡聲傴體口不二價一日懸楮幣二千於門曰何
人所遺吾拾之於路待主求訪而還之耳如是月餘而
主不至乃易為畸零散之丐者曹人初不識而皆賢之
魯人聞而議之曰殆將改過遷善已乎君子曰不然改
過遷善者平行而達不求人知今乃驟為要譽不近人
情之事以自標異於前是必作手法於後久之官庫失
物蹤及其門尉執之城中往保者近百人以為必無是
事既而羅掘得贓衆遂駭散王子曰此洴澼纊者小盜
欺一城猶有欺天下之大盜焉宇文融拜相獻括田富
國之說以結主知李訓拜相首薦裴度令狐楚鄭覃以
收士大夫之望王莽拜相建言褒宗室給致仕官禄三
分之一施恩鰥寡以收人心當時天下望致太平終之
奸計得施荼毒四海處女脫兎莫救已然如魯盜者復
何怪哉
　
　
　
　
　
　
　
　
　
　
　天下同文集巻二十六
欽定四庫全書
　天下同文集巻二十七　　元　周南瑞　編
　　說
　　　李綸字說　　　　　　　　　姚　燧
李明之以其子讓來見曰願易名而字之余思古之人
生子三月而父名之避其在常語而難為諱者所以為
他日為父計也故典禮曰不以國不以日月不以山川
不以隠疾而春秋傳亦曰不以官不以畜牲不以器幣
讓也已久矣雖其名無國官日月山川隠疾畜牲器幣
之犯而犯舉世人之常語使其子宜如何而諱於今哉
亦觀夫治絲乎其緒之弱不大於秋毫之末力引銖錙
則紛然而絶茍治而繩之則可以轉百鈞故曰王言如
絲其出如綸言綸者比其類而合之也或曰青絲綬亦
為綸為訓雖異其組織為服亦垂首千百而比其類為
之也反而求之盖人心之善惻隠羞惡辭讓是非四者
之端其始甚㣲其絲之緒乎學者為能體驗充廓之使
可以放四海塞兩間其比其類之綸乎邵子曰人於心
上起經綸士知此始可語自治治人之道矣名以綸字
曰治夫
　
　
　
　
　
　
　
　
　
　
　
　
　天下同文集巻二十七
欽定四庫全書
　天下同文集巻二十八　　元　周南瑞　編
　　贊
　　　先聖像贊
　　　　趙集賢孟頫所貌　大徳二年二月甲申
　　　　後學姚燧為李侯肅政新齋元讓盥手
　　　　再拜以贊
憂世之志固見於不遑寧居樂天之心當求之恭安而
舒從大夫之後而舍車弟子三千踽踽而獨趨其相失
鄭東門之初乎雞鳴為善猶舜之徒耳順之年對越是
圖窮朝以晡誦其詩讀其書于是新齋者其願學孔子
之徒歟
　　　先聖像贊(四則/)　　　　　　　劉辰翁
六經未作孰為夫子天尊地卑乾坤定矣如岳之隆
如日之威如川之不測周公未衰曷不觀此司㓂衮
衣國不用儒以儒目之　岐山鳯逝西郊麟來在陳
去齊失鯉慟囘匡人陽虎武叔桓魋轍環迹削木壊山
頽生懐殷奠沒悼秦灰論其衰暮不見榮哀孰知萬世
國祀家陪孔林草木鬱鬱佳哉六經萬世如日在天
四時行焉百物生焉孰云軻死不得其傳
　　　老子像贊
孔徳之容唯道之從坦坦施施温温恭恭萬世之下復
有一夫子而後識其猶龍
　　　病維摩贊
衆生皆病安得不病更欲何言視我麈柄
　　　莊子像贊
無他變化有語皆囁何日花開作兩蝴蝶
　　　古心文山贊
此宋二忠如國亡何開巻熟視龍泉太阿塵蛻六合浴
于天河下視萬鬼腐為蟻窠千秋遺像涕泗滂沱空餘
後死作尹公他
　天下同文集巻二十八
欽定四庫全書
　天下同文集巻二十九　　元　周南瑞　編
　　贊
　　　西溪贊
　　　　西溪公名博文字子冕宏裕有藴中朝號
　　　　稱厚徳其言論風㫖學殖文采士論歸焉
　　　　常五居監司七至侍從揚歴三十年頃由
　　　　禮部尚書大名總管為御史中丞行臺江
　　　　南云
味道之腴儼然以居顧雖寓形喬松磐石之間而槁項
黄馘者能如是乎求之古人將誰與俱其聞栁下惠之
風而興者抑卓子康劉文饒之徒歟
　　　朱誠甫贊　　　　　　　　　盧　摰
氣剛以沉識逺而深奚藏諸内者矯矯而發乎外者愔
愔昔冠惠文繩直于南移察天臺霜清柏森諤議抗章
折巨奸而排孔壬方鳯鳴兮朝陽或振鬛仗馬之瘖贊
幕江漢協謀官箴日聞旬宣如鼔瑟琴幅巾蕭然朝市
山林唯玉雪以自將非埃壒之可侵故貌君之徳容者
又當洞照其靈襟也
　　　滕玉霄贊　　　　　　　　　盧　摰
似不似在阿堵同不同在裏許其落筆也如箕其出神
也如杵其得於酒狂也為劒俠而得於獨醒也為處女
固不得與二陸三豈不可與四䕫五嗟乎使吾得而客
之亦何至嘲子雲而責子羽也
　
　
　
　
　
　
　
　天下同文集巻二十九
欽定四庫全書
　天下同文集巻三十　　　元　周南瑞　編
　　頌(闕/)
　
　
　
　
　
　
　
　
　
　
　
　
　天下同文集巻三十
欽定四庫全書
　天下同文集巻三十一　　元　周南瑞　編
　　箴(闕/)
　
　
　
　
　
　
　
　
　
　
　
　
　天下同文集巻三十一
欽定四庫全書
　天下同文集巻三十二　　元　周南瑞　編
　　銘
　　　新儀銘　　　　　　　　　　姚　燧
舊儀昆侖六合包外經緯縱横天常斜帯三辰内旋黄
赤道交其中四游俯仰鈞簫凡今改為皆析而異取其
疏明無窒于眎四游兩軸二極是當南軸下貫赤道天
常天常不搖則乾安静上鏤百刻及時初正赤道上載
周列經星三百六十五度竒贏紫㣲安知北極攸載穹
然突出狀同倚盖别置立運下履地平錯勒于隅十二
子名五環挈周文有八尺紫㣲等之(闕/)三在一五環之
安三負衡旋衡綴闚距隨捩流遷欲知出地究兹立運
去極幾何即游是問赤道重衡四弦末張上弦北軸移
影相望筴日用一推星兼二定距入宿兩候齊眎巍巍
其高漠漠其遙蕩蕩其大赫赫其昭孰曰無形而艱賾
考明乎制器運掌有道法簡而中用密不窮歴較古法
未與侔工猗歟皇元發帝之藴畀厥羲和萬世其訓
　　　釡儀銘
不可體形莫天大也無競維人仰釡載也六尺為深廣
自倍也兼深廣倍挈釡兊也環鑿為沼凖以溉也辨方
正位日子卦也衡縮度中平斜再也斜起南極平釡鐓
也小大必周入地畫也始周寖斷寖極外也極入地深
四十大也北九十一赤道齘也列刻五十六時配也衡
竿加卦坤直内也以負縮竿子午對也首旋機板窽納
芥也上下懸直與鐓㑹也視日漏光何度在也暘谷朝
賓夕饑昩也寒暑發歛驗進退也薄蝕終起鑒生殺也
以避赫曦奪目害也南北之偏亦可槩也極淺十七林
邑界也黄道夏高人所載也夏永冬短猶少差也深五
十竒鐵勒塞也黄道寖平冬盡晦也夏則不暮永短最
也安渾宜夜昕窮盖也六夭之書言殊話也一儀之揆
孰善悖也以指為告無煩喙也闇資以明疑者沛也智
者是之膠者怪也古今巧厯不億輩也非讓不為思不
逮也將闚天朕造物愛也其有俟然昭聖代也泰山礪
兮河如帯也黄金不磨悠久賴也鬼神禁訶勿銘壊也
　　　座右銘　　　　　　　　　　臧夢解
　　　　硬著脊梁
這脊梁鐵鑄成廣平骨汲黯身曽强項批頷鱗肯折腰
揖貴人臺中評謂我傾我自我卿自卿
　　　　浄洗眼睛
這眼睛照膽鏡見誰家窮百姓取嗔誰姦貪佞看不差
定定定江月明秋水瑩本無垢洗更浄
　　　　牢踏脚跟
這脚跟如山立立得牢踏得實直道中拔不出倖門裏
拽不入持一正禦萬術不退轉堅固力
　　　　𦂳縛肚皮
這肚皮忍得饑衆肥甘我糠糜將軍腹寛十圍貪取敗
脂燃臍平生事百瓮齏咬菜根事可為
　　　古愚銘
　　　　高安姚雲謂廬陵劉辰翁曰雲之先人之藏
　　　　于修也曰古愚請書之曰諾又請曰銘之銘
　　　　曰
世道交䘮謂古人愚首陽事拙金谷名俱離黍何求懐
沙惑志自傷為傅以至憔悴結纓而進執簡為三程嬰
誰報黑子誰慚哀哉古人寧不見與其戅其惷孰通孰
魯九京可作我則誰歸逺矣姚公于訓有遺凡今之人
曰詐而已色莊吐訥形垢交泚咨爾後嗣毋愧前人欲
知生直尤貴慎真如愚不愚不愚何罪毋以其如而示
其外
　
　
　
　
　
　天下同文集巻三十二
欽定四庫全書
　天下同文集巻三十三　　元　周南瑞　編
　　題䟦
　　　䟦宋徽宗書　　　　　　　　徐　琰
徽宗書畫皆過於人惟其克長克君之道有愧於其祖
宗以致失國故收藏之家頗不以為貴重此帖端莊嚴
麗首尾如一似非末年盤遊無度之日之所作劉彦明
得於錢塘攜至長沙出示子曰帝王翰墨當時得見甚
難況後世散亡之餘乎茍真不偽吾將蓄之使後人觀
焉見其善於此則知其不善於彼獨不可為有國有家
者之鑒哉如齊人刺魯莊公云頎而長兮美目揚兮巧
趨蹌兮射則臧兮終篇美之而不言其惡千載而下讀
之則莊公之所不足者隠然見於言外吾意亦猶是也
請䟦之子復之曰䟦已竟矣奚煩他議至元戊子九月
下弦日
　　　䟦張夢卿所藏紫陽楊先生墨蹟
　　　　　　　　　　　　　　　　姚　燧
此先婦翁紫陽辭翰也嘗聞自幼孩時文已竒猶歌白
水滿長干紫陽閣底清風細後遂號紫陽初名煥後由
上金季主河朔中興頌季主壯之置紅篋中黄龍戰北
紅篋為我元所獲恐踪跡物色姓名獲戾乃避更為奐
及後受我太宗簡文制誤奐為英遂不敢私更始就名
英其平生於書差喜米南宫故筆法時時似之其卒以
乙夘時燧已聞公遺命托二事於我先世父一遺文二
以先妻見配時燧未婚也其嵗上距今二十四年當至
元戊子張總管夢卿持來求題夢卿嗜古博雅該洽之
士慮其未得平生之槩故歛襟書此其年二月子婿姚
燧觀於穰城寓舍
　
　
　
　天下同文集巻三十三
欽定四庫全書
　天下同文集巻三十四　　元　周南瑞　編
　　祝文(闕/)
　
　
　
　
　
　
　
　
　
　
　
　
　天下同文集巻三十四
欽定四庫全書
　天下同文集巻三十五　　元　周南瑞　編
　　祭文(闕/)
　
　
　
　
　
　
　
　
　
　
　
　
　天下同文集巻三十五
欽定四庫全書
　天下同文集巻三十六　　元　周南瑞　編
　　祭文
　　　祭須溪文　　　　　　　　　鄧光薦
嗚呼天地間竒詭超邁之氣于是乎絶四十五年如手
如足之情於是乎訣疇昔燈前高歌執别曽未三宿云
何奄忽欲訪何之山隂無雪欲見何期屋梁未月斜日
寒冰鄰笛為裂思君平生肝膽火熱相知靡三相於何
切嗟彼俗人焉知毫末君㡬哭予於亂離予忍慟君於
羸劣㷀㷀予生種種予髪倘幽㝠其相待曽㡬何其闊
絶顧原隰之相求已不勝其凄咽何時宇宙復見此傑
　　　祭蕭方厓文　　　　　　　　王應梅
嗚呼廬陵俯仰百年丞相文山精忠貫日月而志無成
大博須溪文章昭河漢而時不用今御史方厓勁氣搖
山岳而不得年以死吾未暇哭吾私而為蒼生慟未暇
為蒼生慟而為吾廬陵長太息嗚呼廬陵
　　　祭御史蕭方厓文　　　　　　黄瑞節
嗚呼天不可信善不可為小人之是君子之非大江以
南二三人物公於其間尤為超出有時有命有志有才
南馬援柱北李陵臺淺之量公功名富貴一至之性於
人有濟凡今之官茍且相師以為得體以為時宜公每
行部必搏猛虎搖毒反噬亦莫彼顧此豈有他不過肯
廉莫邪鉛刀無鈍無銛一二就斃䝉福何限局於分守
掛一漏萬庶㡬公論擢在臺僚憂者膽掉喜者意消名
實所加上下通信立功立言矢決川迅斯時斯人而可
死耶斯人斯年而可死耶乾坤生氣在結數輩世皆欲
殺天不少悔古今豪傑中路無成黄間黑業殆未欲平
運茍如此理不勝欲嗚呼嗣祖焉知非福囘首平生言
危行危剛固不折隘亦有之奴婢小人妄論交舉事至
今日此固其所存者奄奄去者堂堂百年有頃孰短孰
長地下此心死而死矣為人為神幽明一理吾哭吾私
能㡬何時作七載縁結一語知春風廬阜夜雨滕閣隆
興執别金陵後約料理余迓鞭辟余前余之不遇其人
其天余未能來公未有暇剪紙江頭乃有今者病之萌
芽曷不歸來家書闊絶亦已焉哉往嘗諌公踈用剛劑
豈其壊㑹竟生此弊見謂錢塘買棺自隨此時此情此
地此詩豈必尸解豈必滅度乗雲而來抱月而去捐世
未老惠妾無終習聞其語忽繫其逢天地恨事為隂為
雨其於人也為病為怒余於公死意敗神傷如寤如寐
如存如亡昔者有言丈夫千載四海斯文執筆誰待
　
　
　
　
　
　
　
　天下同文集巻三十六
欽定四庫全書
　天下同文集巻三十七　　　元　周南瑞編
　　辭
　　　哭須溪墓　　　　　　　　　王夢應
紹定壬辰後六十有六年丁酉閏月庚申四方學者㑹
葬須溪先生北郭外其同門生長沙王夢應以是日祗
役故鄉先塋越明年正月十有五日壬寅昩爽始克奉
巵酒哭先生嗚呼廬陵自六一公以正學繼孟韓起千
載小歐公忠孝義理鳴穆陵紹陵間天下學者再變先
生奮兩公後卓然秦漢巨筆凌厲千萬年盖炎士訖籙
及於今南北士不得先生一言不為名士殆盛於眉山矣
惟盛時不以所學大用不奮筆大典册成一經以彰休
明為宇宙闗作使天下士觖然夢應又念早從小歐公
廬山公師門托交四十載晚更流落䝉賴實厚追惟吾
感永愧負土且斯文千載之托一日永已悲悼何限謹
吟短些尚鑒之
宇宙兀有千載兮安得夫子之復生昔余俟而不敢惑
兮卓哉廬山公所評天能為命世之盛兮不能贏之以
百年斯文克當天運兮信有屬而無傳偉夫子之立言
兮神氣超乎古今豪縱雄力不可控兮淵杳不得窺而
深千竒萬態春行天兮又為秋冬之刻厲豈惟嬉笑怒
罵之間兮平易亦千人之俱廢盖䝉莊太史之恢恢兮
諸子百氏之不可窮廬山休休歎復起兮眉山再變而
亦雄應龍矯乎青空兮神虵黑蜧之儔伍謇獨立而還
顧兮横四海其誰語帝典王誥豈不浩積兮清廟生民之
何時仰歎俯弔復下引兮來哲又不可期蘭闍汨其同
塵兮荒荒四裔板照之語有大而莫能載兮吾亦委夫
蚩蚩嗟夫子之時命兮生死乎盛明余侘傺其誰從兮
愴被髪乎大荒非今世之為慟兮有揜巻而遐追望江
山之坡陁兮雜風雨而鳴悲埋文光而不得兮終古尤
于秋日誰將告夫春秋兮有尊王發㣲之初筆出生平毫
末兮震動百世之上下嗚呼靖康日逺兮人知南道之
叔夜亂曰我即仰高不可階兮風霆一世此山埋兮神
光在天秋灑灑兮墓而藏者麈尾佳兮
　
　
　
　
　
　
　
　
　
　
　
　
　
　天下同文集巻三十七
欽定四庫全書
　天下同文集巻三十八　　　元　周南瑞　編
　　誌碣
　　　聖元故光禄大夫中書左丞相神道碑銘
　　　　　　　　　　　　　　　　　姚　燧
初公以中書右丞下江陵驛聞大帝為大燕三日曉近臣
曰巴延東兵阿爾哈雅孤軍戍鄂朕嘗深憂或荆蜀連
兵順流而東人心未牢必翻成為内應根本斯蹶孰謂
小北庭人能覆全荆江浙聞是肝膽落矣而吾東兵可
無後虞朕喜以此御筆為北庭書昔羅羅格西地所生
阿爾哈雅為大將有功信實聰明而安詳其加卿為阿
吉爾阿古齊嫡近伊勒噶齊給日别平章求今億萬維臣
之中降是宸翰昭乎雲漢之章藹如天語之溫崇功襮
徳匪繄一時可華及子孫百世者纔公一家視古丹書
鐵劵出臣子手者何足道也即江陵民封之千家始公
㣲時侍燕惟席地坐後特置榻班諸侯王愛實拉下賜
之金罍曰俟至而省必合樂歌某曲飲是他雜以青白
縹色龍鳯御服御㡌金玉珠帯白貂裘西錦珠衣海東
白鶻凡所以侈服貴近曲娛其心者靡不及公嗚呼盛
矣公北庭人妣夫人獨堅呼突盧化胞生剖而出公巧
阿撒合徹弗善也將棄之夫人未忍益謹鞠視幼聰穎
而辨長躬農耕喟然曰大丈夫當樹勲國家何至與細
民勤於畎畝遂棄耒去求讀北庭書一月而盡其詩學
甚為舅氏錫喇岱達爾罕所異嘆曰而家門户其由子
大及從事大將卜隣吉帯俾其子故中書右丞相呼魯
僕化從受北庭書又薦其忠謹以是得宿衛大帝潛藩
已未從濟江帝射虎未殪公捨馬而徒挺矛舂殺之攻
鄂先衆而登禽一人還流矢貫喉出項帝勇之賜錫為
兩半百先是聞吐蕃有貯甘露寳函石室藏山穴者凡
再使求之皆為大竒獸所懼莫致最後遣公至其所無
見竟與俱歸勸進之初諸侯王議未一惟一王塔齊爾
嘗有書帝忘其誰在也顧左右問公曰臣所有之書出
而決兩事皆甚合㫖中統三年制以為中書省郎中褒
曰久侍禁庭已著勞績至元改元加朝請大夫參議中
書省事發言唯以當可事宜為心不憚伯相而阿其所
志人有小疵必白帝前衆畏其口明年進嘉議大夫僉
南京河南大名順徳洺磁彰徳懐孟等路行中書省事
始罷世而易其地又明年轉廉訪使虎符領鷹坊凡鳥
獸皮角筋羽悉征輸官尋領諸路鷹師獵户再兼中都
路闌遺又明年進中議大夫僉制國用使事又明年故
中書左丞劉武敏公拯為䇿襄陽吾故物由棄弗戍使
宋得竊築為强藩復此浮漢入江則宋可平帝大然之
徵天下兵領以元帥府觀武襄陽城白河别開行中書
省以我先少師文獻公僉省公為同僉凡襄鄧唐申裕
在太宗世所殘漢上諸州之民避荒汴洛間與下户賦
寡者悉徙而南屯田給餉尋罷帥府又明年詔故平章
哈丹開府儀同三司平章軍國重事贈太尉史忠武公
天澤來莅師宋遣人餽鹽茗襄陽乃築長圍起萬山包
百丈楚山盡鹿門以絶之又城峴首開省其上兵興事
劇星火公專入奏能日馳八百里敗宋殿帥今平章范
文虎于灌灘又明年分中書為尚書拜中奉大夫參知
河南等路行尚書省事又明年兼漢軍都元帥分將新
軍四千六百及廢尚書復以為河南等路行中書省事
宋遣都統張貴張順將舟師從上游送袍甲犒師自萬
山接戰二十里斬順殺溺過所當貴獨以餘衆入後水
暴漲慮貴乗出下令軍中舟置燈篝岸積薪槱貴果結
艦為陳宵遁盡燃燈薪戰四十餘里斬之櫃門闗明年
遂請以西域礟攻樊拔而屠之無噍類遺襄陽甚慘移
攻具臨之且曉守帥吕文煥君以孤軍禦我數年今鳥
飛路絶帝實嘉能忠而主信降必尊官重賜以勸方來
終不仇汝置死所也文煥感而出降十年二月也詔公
偕以入覲廷拜參知政事明年授資徳大夫中書右丞
同忠武公行荆湖等路樞密院公䇿能籍民為兵十萬
合舊軍丞相安圗巴延一人將之南伐宋社必墟制皆
從之故太傅巴延與忠武時皆以左丞相贈開府儀同
三司太保并國武宣公阿珠以平章與公及故平章文
煥以參政行省將大軍發襄陽將至郢忠武疾還敵宿
兵數萬築新郢夾江為城横鐵絙鎖戰艦江中巢礟彍
弩遏我舟師郢北黄灣岸西去江三里所港通藤湖達
漢敵壁其上攻拔之拖舟入港丞相惟與公數十騎覘
新郢趙范兩都統鼔伏兵發葭林諸将倉卒有未甲者
人人奮先殄其一軍兩將之首皆致公割趙腦膚撓酒
飲之行克沙洋新城以臨復守臣翟貴逆降大軍去而
復叛及漢陽故平章夏貴以制置舟陳漢口水軍千户
馬成為導由已未濟江沙武口塗入江拔陽邏青山白
湖諸壁走貴軍鄂守臣張晏然王該王勝以城下遂徇
州民衣冠闗㑹仍其服行鄉郭帖然無有奪菜秉者民
争徳吾元仁政義聲恨服化晚檄下漢陽夀昌信陽徳
安大兵既東分四萬人戍鄂咨公留後尋進官榮禄大
夫自陽邏置驛以便行商至蔡方請移師江陵而荆閫安
撫高世傑將艨艟千六百艘卒二萬規襲鄂公分兵禦
之大敗之荆江口降諸洞庭桃花灘岳下公承制以守
臣孟之紹為安撫使即西師至公安誓曰自今功者健
兒陞長百夫百夫長千夫千夫長萬夫萬夫長取進止
因南風火沙市戰城上又戰城中坑之江陵精銳于是
焉盡制使朱䙫孫辭疾高節度達出降下令安集如鄂
岳傳檄歸峽澧常徳辰沅靖荆門隨郢復皆下之官其守
臣除宋苛法衣食閭里窮黎詔故平章廉希憲以右丞
行省江陵以世傑窮而來歸棄江陵市朱䙫孫徵至京
師死猶沒入其妻子還公於鄂移兵長沙拔湘隂斷滉
柱江中自喬口及城十五所又拔城西栅射書招其守
帥李芾速下以活州民不然攻拔屠矣不答乃令諸將
畫地分圍決隍水以樹梯衝礟鐵壩石心臺百日公中
流矢創甚益急責戰申命諸將凡所由久頓兵者卒伍
前驅諸將安行其後也自今萬夫千夫百夫之長皆居
前列有退衂者定以軍興法從事三日而拔謂諸將曰國
家為制城拔必屠是州生齒甚繁口數百萬非大帝諭
巴延以曹彬不殺㫖也其屈法生之發倉以賑餓人傳
檄下郴全道桂陽永衡武岡寳慶江西袁連幼主向服
公入覲賀始廷拜平章政事還移兵靖江破嚴闗敗馬
都統臨川陳張兩總管小溶江諭經略馬暨不下凡攻
三十餘日而拔公以靖江逺中土民性驁嚚而易叛難
服非長沙匹不重刑之廣西他州不可言以綏徠其阬
之市斬暨檄下慶逺栁鬱林横邕廉象潯藤梧貴昭融
賓宜賀化高容欽雷廣東肇慶徳慶封諸州特磨農士
貴南丹牧莫大秀皆請内屬乃閘全之湘水三十六所
以通逓舟承制以萬户史恪行宣慰司靖江還潭宋餘
孽益衛兩王改元海中啗人以爵規復其舊全永諸州
與潭屬縣之民文才喻周隆張虎羅飛之倫大或集衆
數萬小亦千數在在為羣與江之北黄蘄相煽以動皆
削平之偽將張世傑傳欲襲肇慶雷詔公討之且略地
海外無為賊巢過栁州嶺時暑軍士病渇所乗馬蹄地
出泉人資沃飲至今名馬蹄泉而偽安撫趙與珞已戌
海南白沙港公航海五百里不崇朝而至擊與珞并獲
偽使冉安國王之紀皆磔之諭降瓊南寧萬安吉陽聞
偽王陷南恩公還襲走之降方經略㑹衛王死厓山乃
還復諭降八番以其酋龍文入覲置宣慰司從鎮南王
伐交趾其君蹈海去得文毅昭國兩王以歸後二年入
覲廷拜光禄大夫湖廣等處行中書省左丞相再月而
疾勅尚醫四人診視忿思求見登馬而劇歸即與夫人
訣當廿三年丙戌五月廿五日薨上都享年六十葬都
城西髙梁河公元配特哩帝既才公勅陳亳頴元帥郝謙
女為亞妃前卒敕復以其妹為繼自陳三召傳至京師順
聖皇后為加幗服白金為兩二千五百男六人特哩生
故資善大夫湖廣行中書左丞和碩哈雅姊郝生正奉
大夫湖廣行中書省參知政事虎符監兩淮軍貫哲格
妹郝生輔國上將軍湖南道宣慰使虎符監潭州軍賜
玉帯一品服華善如夫人者蕭生巴圖爾哈雅阿爾斯
蘭哈雅媵生圖嚕黙色哈雅女子五人一適故嘉議大
夫同知廣西道宣慰司事虎符齊哩克薩巴一適承務
郎大司農少卿僧嘉努一適中書省斷事官埒爾錦一
適昭勇將軍監平陽太原軍虎符布延一適傳詔必雅
男孫三人蘓爾約蘓哈雅呼圖克哈雅和塔拉哈雅女孫
三人一適郝一適平章克哷濟蘇子索羅一適太原監
平陽軍子徳希後公薨十四年今正奉輔國以神道未
碑出公凡受制書與御筆及其平生行實請某曰徵是
為銘鳴呼兄弟争與昭揚先徳於其子職責已塞矣嘗
讀望諸君書善作者不必善成善始者不必善終未嘗
不興慨嘆於武敏開用兵端視南國為竒貨思圖丹青
垂譽竹帛於今與後者如取諸懐及襄陽下方戍淮西
功已不出乎已大師南伐復分兵淮東渡江捷聞一失聲
而死豈先福始禍者誠如道家所忌耶而公鼓其孤軍留
戍所餘不能倍萬名城通都身至力取利盡海表圖地籍
民半宋疆理其時將相雖瞠後塵猶不可望公總計其所
下州荆之南十四淮西四湖南九江之西二廣西二十
有一廣東海南各四凡五十八自餘峒夷山獠荷氊被
毳大主小酋棊錯幅裂連數千里受縻聽命猶不與焉
其依日月之末光張雷霆之餘威以㑹其成功者亦一
世之雄哉今列其由省幕戎麾與所受降登宰相者丞
相二䝉古岱阿里罕平章十二鄂囉齊呼圖克特穆爾阿
哩史恪吕文煥特穆爾布哈李庭李順張宏範劉國傑程
鵬飛史弼右丞四索多完顔諾海塔齊哈裕勒雅爾鼐左
丞四塔齊哈唐古岱劉深趙修已參政十三賈文備鄭伊
克何偉張鼎樊楫朱國寳張榮實囊嘉特烏瑪喇索羅
喀達爾高達馬應龍雲從龍都元帥宣慰使總管萬夫
長千夫長又什伯是觀出其門衆多又足徵公善推勞
人也初北土田租畝取三户調嵗惟四兩及定湖廣稅
法畝取三升盡除宋他名徴後征海南度不足於用始權宜
抽户調三之一佐軍時以為虐今較江浙諸省槩増倍
蓰獨西南賴以輕平其境館傳修潔甲他省生祠所在
岳潭栁雷公安興安皆一而嚴闗與全獨二銘曰
疇曰江漢南北之限天裂幅員可恃為捍天混皇輿其
險則那古以求之同軌不多秦漢斯降呉平於晉陳兼
於隋矧趙遺𦙍曜靈生東有炎朱光爝火之㣲宜爾滅
藏於皇大帝神武不世行乎睿思效若龜筮由夫潛藩
自將六師鵃䑠浮江亦既越之歸正丹扆羣䇿明試加
兵襄陽五稔克止公曰乗勝籍民授兵將以大臣南國
是平帝曰俞哉惟爾協朕假爾以鉞誅彼干禁大師克
鄂鼔行而東四萬其徒留後畀公公乃按圖吾與吾守
待敵伺先孰與進取自鄂而岳自岳而荆長沙桂林皆
劗以兵餘州數十雖定走檄勢讋言綏心亦孔棘又鋤
武庚于海之南左右皇子交州是戡疇知公勞大帝簡
在衣裘禽隼靡有遺賚不事故常墮其奎章捷捷翩翩
龍騰鳯翔又錫金罍合樂而飲臣鄰之家寵未有甚猶
若未然丞相是崇與太傅公同元元功甲子一終元閭
是宅夀止名垂晰晰竹帛北方諸流所王維河九里漸
濡尚其餘波宜公有子匪相伊使不專美虞賞克延世
其北居庸盧溝在西有碑斯豐流峙與齊
　
　
　
　
　
　
　
　
　
　
　
　
　
　天下同文集巻三十八
欽定四庫全書
　天下同文集巻三十九　　元　周南瑞　編
　　墓誌
　　　陳禮部墓誌銘　　　　　　　劉辰翁
寳祐丙辰之䇿士也既日昃駕臨軒有少年首上對輒
親覽巻首有臨御以來如日正中語及唱第進呈次第
七上首擢易首唱第七既又不滿寘首唱第四第四則
三山陳俞也於是寳慶三十又三年矣特諱言久前别
院命賦題久於其道以忤聞故草茅附㑹如再中然前徹
覽後易寘皆命也而俞䇿亦實有及霅丘者舜卿嘗語
予考官不能使俞第一天子不能使俞第七其自信無
怨如此而亦從是退飛矣初君授靖江軍節度推官開
慶與吉州推兩易故君以已未東至廬陵辦守禦明年
江上清軍閒得予詩於他許疑不屬子為舉子美丸藥
流鶯囀君矍然曰是在俞術中而不悟自是莫逆於心
每坐尚友齋倚梧竹極談世事成壊即使長急召不顧
募辦粲然無所囘屈其辭可著為令李肯齋芾健吏事
稱不及不及去之日有誓心録三巻取歐公夷陵語也
人民至今徳之而媢者謗者為不少矣有以科斗竹書
獻當國者喜且驚曰彼白屋安得此必平國公家物也
詎止此獻者懼詭曰我出陳推官後矣語由是喧不辯
遲嵗年得書庫稍遷大學録咸淳除博士竟坐前語逐
不辯他日謝丞相啓云人之云云謂盜周公之寳玉其
蕭然坦迤玩世無悶如此而亦從是老矣又四年而差
充福建帥幹闕至閩以鄉嫌改添差不釐務久之又改
添差福建運幹待次於是咸淳八年矣復除大博十月
免廼徳祐前予湖州别駕徳祐改建寧於是國事非矣
肯齋李公之為湖南也强起君君亦浩然以身許之㑹
文丞相脫身渡淮歸行都建督景炎以大著除君督機
君請據汀搖贑出江西毋緩君本赴湖南至是哭湖南
嵗盡以所部福安軍發谷口道病至汀卒有趙同舍文
自君歸能言巷居人夢絳紗籠甚盛迎陳禮部去旦果
然文公哭之慟葬之伏虎山題曰草亭先生之墓君年
二十九出文榜至是四十九又明年文公北日門人林
達可始以塘記來請銘則死十九年矣其言正羽檄徵
兵時君丁蕭夫人憂苫塊寱語於用武之無地最後作蒼
雪林辭二疊不可忍聞李公期君以管葛之事君亦贊
文公以張李之功其反覆䇿軍事謀國基語如史驗如
卜當未行夢丞相予黑筆視黑籍如軍書少焉登一舟
若之貶所風月凄冷殆非人世境也吾死已夫親朋共
留其行不可曰平生故人與我握右手左乃右之穽士
為知已死茍利社稷何恨吾登草亭望風雨欲一人共
死不可得嗚呼我知舜卿使朝坐燕與誼肯棄老母弱
子遯荒在人間哉星言赴難縞素為資得君軍師尚其
旗不甚敗臨河救溺不卜命之短長每誦郭元瑜此語
悲之其乗飛至屋天也傷哉吾友生不得志於前死無
知已於後其心之所樂直文字耳而文史亦絶嗚呼吾
欲觀乎九京也其有恨乎無恨乎以君自言其死為不
恨則知如予者不死而恨也悲夫景定末余留建君留
京君作隆中雷澤二圖寄余題曰甲子上元日并贊每
展圖誦贊後死何為自吾所知所厚周旋離合何限求
仙才與靈氣惟舜卿惟舜卿古心江公嘗薦君館職不
合黄華甫國云臺中日月論公容添一客耶十五年間
夷溷跖廉衣冠道盡君不惟少合亦少可閒居日長奪
虎豅起草亭俯晴晦其在下種梅數百長歌入室俗子
無足還顧頽然自愛韻度乃出蘇子美上為文達大家
數四六尤高宕詩本荆公而每見每進雖在怨誹有栁
州南澗之風初學六一公帖卒自為體如閒花異草風
日清美皆余所不及嘗手寫楞嚴圓覺金剛三經去廬
陵日棄之先死七年葬其妻鄭氏般若山面草亭中為
夀藏君死子弱不克歸葬每嵗寒食馳僕裹飯灑伏虎
山而已既十五年辛夘乃啓而合諸鄭宜人之兆陳氏
長樂世次見石室翁碑二子瑒環環為族父企後君兄
㑹弟龠皆同舍㑹先二年卒龠後六年卒瑒謀銘於達
可達可曰有先生之友孟顧道逺日廹請刻之墓上其
可由是林君之請勤矣林君之誼高矣吾銘成則葬後
之五年乙未四月也君著述多壙誌傳之矣此不載銘
曰
長歌兮莽蒼青松闗兮白玉堂奄塵昏兮夕陽我不起
兮不如彼童汪君墨縗兮何壯操余彗兮彗霣光忽反
顧兮魁淪降君不歸兮猶葬湖山兮朝行蘭萎蕙絶兮
諂子浪浪信終古兮誰芳君余銘兮墓上泣麟兮不祥
行倀倀兮不得四方蹇思君兮天望君為龍兮奚傷
　
　
　
　
　
　
　天下同文集巻三十九
欽定四庫全書
　天下同文集巻四十　　　元　周南瑞　編
　　墓誌
　　　元故翰林侍讀學士國信使郝公神道碑銘
　　　　　　　　　　　　　　　　盧　摰
公諱經字伯常郝氏自潞徙澤之陵川始公八世祖祚
曽祖昇祖天挺父温既沒其徒相與號静直處士有三
男公其長子也八世祖而下皆同居業儒不仕以淑其
里堨休滀慶乃發於公壬辰之變静直君流寓燕趙間
公年十餘嵗沉塞静重狀貌瓌竒精敏有志趣盡力子
職及其為學晝或忘餔通昔詰旦衣冠危坐諷誦不輟
劬勞如此凡五六年剞劂捖摩磊呵而直廉㮚而輝涵
積揉累日殊月異擷芳雋腴充而足之泝源洙泗比肩
周程雷風斯文陶冶當世慨然以為已任山峙川決天
遊神遇屹乎莫移浩乎莫禦變化不可測矣既冠順天
道左副元帥賈公輔一見待以國士萬户張蔡公柔館公
帥府張賈子弟皆從質學海内諸侯聞伯常之風者莫
不飭使介走書幣庶㡬屈為賓友公一一謝絶世祖在
潛邸羅致異雋挹其聞遣使者一再起公既奉清問上
稽唐虞下逮湯武所以仁義天下者緩頰以談粲若所
陳也帝喜踰所聞凝聽忘倦且俾書所欲言者條數十
餘事皆援據古義劘切時病及踐祚更化用公之言居
多嵗已未憲皇自將伐宋建益上流世祖總東師跨荆
鄂公建議大槩以謂彼無釁可乗未見其利惟修徳以
應天心發政以慰民望簡賢以尊將相惇族以壯基圖
撫殊俗制列鎮以防窺竊結盟保境興文治飭武事育
英才恤罷氓以培植元氣藏器於身待時而動則宋可
圖矣帝偉所論以為江淮荆湖南北等路宣撫副使然
勢不中止遂絶江圍鄂守將賈似道駴遽請和屬憲廟
升遐王師言還世祖即皇帝位詔公以翰林侍讀學士
使宋號使曰國信錫金虎符公方踰淮邊將李璮輒潛
師侵宋兩淮制置使李庭芝寓書於公衊以欵兵館留
真州為口實公答書弭兵息民通好兩國實出聖衷日
諭邊將戢戍守圉以契和議衆所聞知今啓釁自璮一
旦律以違詔將無所逃罪此何與使人事也公復上書
宋主移文其執政論辨古今南北戰和利害甚悉皆不
報顧窮極變詐以撼公之志知其終不可怵於恑數也
揵鐍館所塹垣薦棘驛吏訶閽夜士鳴柝防閑挫抑獄
犴之嚴不啻如此介佐而下久於囚羈戚嗟尤怨無復
生意公語之曰卿顧望不前將命之責一入宋境死生
進退聽其在彼守節不屈盡其在我者豈能不忠不義
以辱中州大夫士乎但公等不幸須忍死以待揆之天
時人事宋祚殆不逺矣衆服其言亦皆振勵至元十一
年右丞相伯顔奉辭南伐江漢名城望風向附世祖命
禮部尚書詰宋執行人之故遂以禮歸公聞嬰疾在途
醫問絡繹既至錫燕路朝以張異睠隠其瘁於厪事也
詔治疾於家病遂殆不起以聞天子悼焉官其子采麟
奉訓大夫起家知林州初公之使宋也内則時相王文
統忌公重望排置異國隂屬邊將違詔侵宋沮撓使事
欲以欵兵假手害公外則宋權臣似道竊却敵為功取
宰相畏公露其匄盟幸免之跡遂主羈留舉國皆知其
非似道不恤也公拘直館十有六年去國未㡬而文統
伏誅甫歸國宋探誤國之罪似道殛宋隨以滅然則懐
奸怙寵傾陷善良雖暫若得計機發禍敗曽不旋踵抑
宋有亡徵公與阨㑹其患難不渝始終名節僒一時而
穹百世者初非不幸也公歸以十二年四月卒以是年
七月乙酉春秋五十有三是月丁酉權厝保定府西静
直君墓次公幼至孝撫諸弟極厚待宗族疏近如一篤
友樂施徳於已者雖細惠必報然偉特方嚴風岸峭立
衆不可攀薫良蕕奸題帖無貸故用世之志適際可為
已墮竒擯既處幽所日以立言載道為務撰續漢書絀
丕輩權還統章武以正夀史之失著春秋外傳太極演
原古録通鑑書法王衡貞觀删注三子一王雅行人
志各數十巻公於辭以理為主雄渾有氣文集若干巻
傳於世嗚呼公娶張氏淑明祗修嫓徳君子後公卒子
男三人二蚤卒一采麟也以文學行治擢寘侍從今為
集賢院直學士朝請大夫女子二人皆已嫁孫二人皆
幼其孤采麟謀徙公之兆厝孟州河陽縣某鄉某里卜
協則次公生平事來謂某曰先子葬有日墓隧之碑宜
得銘得銘非信後遺逺者銘猶無刻也夫子宜銘某惟
侍讀公以宗儒文雅有勞烈於國叙徳鼎庸莫詳史氏
其堅毅忠壯抱負不可揜者名聲昭徹雖走卒牧豎深
閨婦人皆能道公姓字與沒世無聞者異信後遺逺何
待墓刻然固不可無銘也銘曰
鍾氣之竒惟志是持緒道之㣲而才可為振轂鄒魯驂
乗濓伊獵徳游藝載馳載驅孰濬其瀦孰植其滋孰芬
其敷孰喣孰吹有實其居賓吾能戲聖潛於藩髦選無
遺裾曳冠巍憲言祁祁淵躍天飛鱗公雲逵廼眷南顧
廼休王師廼命鴻碩柔逺淮夷夷速其巔公凜乎危削
槧操觚榮觀幽羈删述臚分名義昭垂薄言還歸昔壯
今耆胡不康寧胡不期頤胡不三事為國蓍龜清廟宗
彝不既厥施(闕/)　　　輿論嗟嘻蒸蒸嗣慶圖永孝思
刻文墓碑以詩顯之
　
　
　
　
　
　
　
　
　
　
　
　
　天下同文集卷四十
欽定四庫全書
　天下同文集巻四十一　　元　周南瑞　編
　　雜著(闕/)
　
　
　
　
　
　
　
　
　
　
　
　
　天下同文集巻四十一
欽定四庫全書
　天下同文集巻四十二　　元　周南瑞　編
　　詩
　　　春晚歙郡高齋　　　　　　　盧　摰
憑高得華構燕坐臨此州偶來税塵鞅得與静者遊甿
俗仍楚越城居帯林丘川明雲物閒風暄鳥聲幽羣峯
舉自獻春溪亦争流餘花殿芳序春苖緑平疇臨觴詎
能飲對時思悠悠將指訪凋瘵摩撫庶有瘳曠職固所
虞永日聊淹留
　　　宣城南郊何氏遊集
懐痾苦無悰撫節驚嵗暮淹旬屬休告寧復嬰物務幽
人偶相賞蕭散隨所遇寒郊聨騎出崇岡時延駐山家
如可即雞犬隔烟霧舉鞭問樵丁始識林下路亭榭歘
軒敞巖壑鬱盤互主人能愛客何必論雅素濁醪散襟
顔池鮮足供具雖非窮勝踐政自得野趣日夕歸影亂
嵐霏襲衣裾鳴騶慎毋前悠然望江樹
　　　書梓山寺經室
問俗來山郭攜春到隔溪花香破禪寂林樾受鶯啼欲
和觀音偈聊乗醉墨題閒雲若留客不肯為予西
　　　清華觀西軒
琳宇夏天曉官曹今日閒深林欲無路疎竹不遮山静
對黄冠語時看白鳥還平生林壑趣聊復此牕間
　　　少林寺贈達禪師
　　　　是日得至面壁菴觀達摩石影
古刹東風裏逢僧一解顔收經出深竹披衲下空山未
要天花墮聊看石影閒何妨病居士明日到田間
　　　用韻答李肅政承之
隩室儆嵗暮半菽供朝餐忽聞農父言東田出遊觀兀
兀遵㣲行隕籜探茅菅霜風亦云厲松栢那可干勝寄
動暌濶幽素勞音翰如何烟霞姿乃在原隰間叢祠構
前驅一笑開襟顔豈不懐簡書悠然有餘閒衡門可棲
遲濡轡聊盤桓明晨下巖㟧相望邈河闗
　　　郡齋書事兼答汴梁夾谷左丞
十年皇華使咨度愧清袠承命甫為郡慮無理人術簡
書劇沉迷將迎靡虚日星言入公府短髪不遑櫛首夏
氣清淑鳥鳴庭樹密疎箔懸永晝南風泛瑤瑟退食方
息偃卒吏已盈室孤臣偶紆組豈不懐曠佚賴有同心
人魁然位丞弼昭昭麟鳯瑞渾渾金玉質革緘畏稱題
高誼寡儔匹矢心報知已言語詎能畢河流衍洪源嵩
高屹青出期公山水間千秋恒若一
　　　送程中丞介甫赴雲南行臺
蕭蕭征馬鳴冽冽驚飈吹聞君逺行邁執法西南夷六
詔漢始通有唐亦羈縻今雖郡縣置綏懐不在兹物産
富金具吏習為磷緇垢衣可無澣直繩詎易持肅躬行
所素舉綱植其維寒霜固非厲春陽竟何私坐令蠻風
革仰報國士知泛泛江海客區區簡書期恨恨久别離
去去長相思
　　　古城　　　　　　　　　　　劉　因
我行常山尾高城墮吾前按轡覽形勢依依見前燕易
水開前襟飛狐連右肩遥想豪傑塲撫已増慨然薪人
過我前一笑如相憐指城前問子考古今㡬年沉思未
及答行歌入蒼烟
　　　登武陽
朝遊樊子館晚上武陽城潮接滄溟近山從碣石生斷
虹雲淡白返照雨疎明日暮悲吟發樵歌已愴情
　　　銅雀硯
諸侯負漢巳堪憐直筆何為亦魏編却愛曹瞞臺上瓦
至今猶屬建安年
　　　慎獨
一葉下秋水㣲波去不停望中猶隠隠直欲到滄溟
　　　觀化
風雨何方來呼童出門望歸報是羣蜂聲在庭花上
　　　易臺
望中孤鳥入銷沉雲帯離愁結暮隂萬國河山有燕趙
百年風氣尚遼金物華暗與秋光老杯酒不隨人意深
無限霜松動巖壑天教搖落助秋吟
　　　宋理宗南樓風月横披
試問隂山勅勒歌朔風悲壯動山河南樓風月無多景
緩歩㣲吟奈爾何
物理興衰不可常每從氣運見文章誰知萬古中天月
只辦南樓一夜凉
　　　滴水龕
膚寸遍天下至静含氤氲因看石滴水窺見禾生雲
　　　偶成
夢囘聞雨聲忽覺是風葉問予何以知仰見梁間月
　　　曽㸃扇頭
獨向舞雩風下來坐忘門下欲生苔歸時過著顔家巷
說與城南花正開
　　　宋高宗題李唐秋江圖
秋江吞天雲拍水濤借西風扶不起斷雲分雨入江村
囘首龍沙㡬千里淡菴老筆搖江聲仿彿阿唐慘愴情
千秋萬古青山恨不見歸舟一葉横
　　　今日
今日柴闗㡬客來擬從屐齒數莓苔求文道士花前至
載酒門生雨後囘
　　　盆池
自慚眼孔一盆多奈此無邊風月何莫道渾非九雲夢
不妨能著百東坡斡旋在手天隨轉虚静如心景自過
誰道扁舟托呉越為言吾老怯風波
　　　懐古　　　　　　　　　　　李謹思
昔我從耆英圖史娛朝昏咄嗟陵與谷永謝西州門夢
中亦識路欲徃先銷魂往還無須臾失聲强復吞西山
照公檻南山亘公垣平生五畆池東海遙崩奔公門山
海并遂斡造化元招公有薇菊酬公有佳尊行吟聞地
籟飛奏劘天閽公來月星懸公歸江漢翻六籍未渠央
百聖諒斯存翩翩媚學子風節當誰敦我髪日以變洮
面留心源庶無騂汗流獨此清泪痕英英出靈變杳杳
通緒言因風薦商參秋思隨孤鶱
　　　補疎齋題鵝湖
客來誰與期㣲鐘度山椒松風如起子間以笙與簫逸
嚮諒斯存幽踪莽難招極目不知還新詩生泬寥
　　　王以道三䘮未舉
豈無一弓地載子三世碑碑端語云云碑下冢纍纍白
楊秋氣深碧草春露滋翻憐㑹稽山禹穴不得窺
　
　
　
　
　
　
　
　天下同文集巻四十二
欽定四庫全書
　天下同文集巻四十三　　元　周南瑞　編
　　詩
　　　絶句　　　　　　　　　　　劉辰翁
江栁長天草色齊新晴何物不芳菲無因化作千蝴蝶
西蜀東呉欵欵歸
　　　初晴
初日入高樓歸雲雜江樹魚游新雨晴鳥語晨光吐天
容起復覩烟色轉輕素牆花麗車前巷溝映泥路牕明
祛宿潤礎泫滑㣲歩㑹朝有宿客過午無來屨沿砌上
苔衣虚庭竿犢袴人生足無事世故非所慮彼語吾不
聞清風有時度
　　　戲題
無人知坦腹水影半簾苔驚謂青蟲墮垂絲忽上來
　　　觀絮
新燕池塘緑雨肥初晴未暖日光㣲角巾猶帯花梢濕
纔倚闌干見絮飛
　　　山行雨中
雨行如漏篷側身半車中風翻荷葉白難可為芙蓉向
來三重茅仰屋嘆穿空已經離亂苦志念常從容
　　　又
入城過新雨路静市人稀吾家林塘間水鴨狂欲飛門
闌稚子笑隔樹見翁歸何人無此樂頽暮樂知希
　　　春歸
留春一日不可種樹十年未成芳草斷腸花落緑牕攜
手鶯聲
　　　夜雨
夜半起雷車天門報曉衙何消如此雨又有未開花綉
被人中酒茅簷客夢家一晴天地濶稽首見重華
　　　漁歌效陳自堂作
石頭城落淮水劉郎浦對伍洲越沼呉湖安在月明人
唱湖州
　　　寄王憲使立夫　　　　　　　姚　燧
庭樹生秋風炎熾奪如失小蟲鳴喓喓高隼飛鴥鴥緬
懐素心人若髪未忘櫛百年能㡬見過眼徂電疾而君
有官事出言千里律何暇喜跫音情與逃空一昨因趙
卿至戒遣書新述篇軸不害多無憚費紙筆且約來北
州罇酒留十日晴天逼佳夕共看華月出非不思餘論
門無一親即吾私如汲車已脫復縈繘晚菘生待種蚤
稻行可銍少須黄花發秋風亦蕭瑟倒冠獨山巔兹遊
或能必
　　　次韻閻子濟
我友宋僉憲頗聞思湘中每云所遇竒未易言說窮崇
蘭春風花巖桂秋露叢三年一官内身在香國東朝航
汨羅波翻雲海日紅暮揖岳麓寺蒼烟樓觀隆喧喧名
都邑百貨聚商工何時訪君遊盡歴西南雄
　　　又
霜水收風濤江船穏歸路唯應江間月照汝來往屢長
沙隔南雲尚飽艱險趣天涯念棊錯暌濶皆舊故新知
茍㑹心何必懽有素黄鐘未懸業衆目齊瓦釡大音故
希聲欲說難至户況我言毛輶誰復聽其句所恃君盛
年學仕猶未暮文人重道義自足輕外騖觀今紛華儔
愠喜隨一芋願終藏山書榮於鹿眠賦
　　　寄徐中丞容齋
李侯安慶來遭君江間柂問云歸湍水示聲偶及我自
揆衰鈍質舊學日兼墮百事於大賢資取無一頗始疑
逄䝉弓亦有虚發笴終知匠石斧材不捐瑣瑣増慚失
喜餘背覺芒刺荷平生聲相接睟盎見未可文字親友
間屢得觀藻火況聞閒世故盤走夜光顆仰止高山思
願並餘子夥厯推天日行蟻右風輪左吾徒不相值其
故政此坐何時廣陵遊傾盖願終果
　　　同栁山和尚登落星寺
抵掌女媧前功捐鍊石力盡還霣天怒飛十有八萬里
擲陷彭蠡三重淵藏山於澤信有力愚公欲移重萬肩
黄家亞父更癡絶漫向麟史求何年安知自分牛斗躔
天穴上當匡廬顛銀河一塞(闕/)　　至今飛流掛長川
我來正逢槐火節艤磯少繫東呉船相攜詩僧上佛閣
箕踞對酒談其然渠聞舌撟若自失子辨乃出鄒衍前
無書太古何所得為言烏有先生傳
　　　雈葦歎
瀕江不可禾嵗惟葭葦茁青林無端倪永與江水匹由
為薪蒸時責以租賦出園人誠貪夫苞苴黄金鎰暮夜
鑽權倖入牒妻子質輸課或未償沒之良不䘏他家皆
辦為得者皆富室秋風霜露落百榖時已實處處傭千
夫豚酒健力銍稛載向城市官外私羡溢遺笴狼藉陳
入者必見叱或因取束緼隨以盜採律春風將新萌剪
伐未十七下䇿付一炬炎火赤天日坐視煨燼空不丐
民貧疾因推是為心可見無仁術周官衡虞置為法未
爾密亦已開利源千年誰能窒
　　　雨歸　　　　　　　　　　　彭元遜
我行方旬浹禾生已扶疎蛙鳴滿阡陌水中有游魚萬
物不知長我還安得歸好風時時來拂我几上書癡兒
習晏起飽飯亦有蔬爾不念稼穡不學將何如
　　　種牽牛
開門見㣲雨傍竹種牽牛未有歸田日開花且及秋
　　　江上
飲啄畏途廹農商生理㣲山寒行旅急江晚渡人稀老
樹秋仍立饑鷹夜自歸儒冠空得誤無復舊戎衣
　　　得㣲雨行視新種松子
春雨種松子秋風吹樹苖㣲生同度世千嵗聽干霄草
木慈心長蟲魚惡念消暮年容晏坐羽葆衆山朝
　　　夜雨
黄葉委門巷暮歸村徑荒寒兼山外合聲與夜深長雞
老聽風雨鷹饑夢雪霜畏人疎嗜酒俯仰失周防
　　　嵗晏
嵗晏憐童稚村荒愧老夫牛羊各有主鳥雀自相呼橋
雪昏迷逕山風夜擁爐白雲歸落木無復共窮途
　　　春雁
年年見來往處處隔悲懽羈旅偏憐客飄颻復過寒飛
遲先逺喚聞近亟相看未有清明雨天長羽翮乾
　　　登華山
天涯俱得嵗嶺外闃無人空濶浮元氣蒼寒接上春波
濤容一旅風日照遺民俯仰乾坤在悠悠寄老身
　　　夜歸菴中
御風旬五日數數記山扉野度中流黑農談隔樹㣲桔
橰罷世故絡繹動天機露足燈前坐城中洗鉢歸
　　　山中夜起
征鴻中夜行何不就我宿山深金氣壯明月何肅肅鳥
獸四無聲虎狼卧空谷星河落樹外龍蛇散平陸區區
平生心無以少自贖
　　　次韻㑹孟惜别
蟋蟀有幽意早催寒女機村舂聞雨飽客袂見秋歸飄
泊寧堪别懽娯自欲稀長年加愛惜凉冷近房闈
　　　客居
口腹勤天地客居何所操田園催麥李風日過櫻桃鶯
起青梅落風囘亂絮高草心空自老老去自劬勞
　　　清都館
上帝高居擁絳霄人間宫館故漂搖海山自隔蒼凉日
章水空來寂寞潮誰見赤書持浩刦時通羽盖集陽寥
衰年無路披丹悃下有巫陽不盡招
　　　𢷬衣曲　　　　　　　　　　盧　朔
昨夜砧聲忙今朝聲較緩停手拭淚痕不教老姑見
　　　病中有省
示疾得高眠嵗月委一榻驀然有㑹意言不待問答病
是檢身方睡即出世法竹風語我來時時一蕭颯
　　　二恨
讀書恨無書鄰非東魯家對客恨無酒黄壚頗難賒青
鞋共短䇿請謁山翁茶向來禹稷事悠悠在桑麻一笑
復何說新春天日佳去年醉西塢曽約小桃花
　　　花信
櫻桃新買試單初團扇胡姬笑倚壚曽被楝花風信誤
春衫未可典春酤
　
　
　
　
　
　
　
　
　
　
　
　天下同文集巻四十三
欽定四庫全書
　天下同文集巻四十四　　元　周南瑞　編
　　詩
　　　古樂府　　　　　　　　　　趙　文
　　　　上之囘
　　　　　武帝元封初因之雍遂通囘中道後數臨
　　　　　幸焉
動皇輿囘中道龍為驅虎為導樂蕃釐祠雍後息甘棠
飫天酒淡穆清氷熱惱四裔服咸稽首臣三祝皇萬夀
　　　　有所思
　　　　　古樂府有所思後半篇殊不可解畧改正
　　　　　之
有所思乃在大海南何用贈遺君雙珠瑇瑁簮聞君有
他心當風燒之揚其灰從今已往勿復相思勿相思又
相思秋風動薄帷心思君兮君不知
　　　　公無渡河
　　　　　公無渡河或作箜篌引朝鮮津卒霍里子
　　　　　高妻麗玉所作也高晨起刺船有白首狂
　　　　　夫被髪提壺亂河流而渡其妻隨止之不
　　　　　及遂墮河水死於是援箜篌而鼓之作公
　　　　　無渡河之曲聲甚悽愴曲終自投河而死
　　　　　子高還以其聲語妻麗玉傷之乃引箜篌
　　　　　而寫其聲聞者莫不墮淚飲泣焉
河之水深復深舟以濟猶難諶被髪之叟狂不可箴豈
無一壺水力難任與公同匡牀恨不挽公襟亂流而渡
直下千尋我泣眼為枯我哭聲為瘖投身以從公豈不
畏胥沉同歸尚可忍獨生亦難禁公死狂妾死心蛟龍
食骨有時盡惟有妾心無古今河之水深復深
　　　　團扇歌
　　　　　晉王珉與嫂婢有情好嫂鞭撻過苦婢素
　　　　　善歌而珉好持白團扇故云團扇復團扇
　　　　　許持自遮面憔悴無復理羞與郎相見
私衣必見汚葛屨必遭踐生世不為男托身況㣲賤悲
痛只在心憔悴更障面出入懐袖中羡郎白團扇
　　　　丁督䕶
　　　　　宋高祖女夫徐逵之為魯軌所殺高祖使
　　　　　督䕶丁旴收殯之逵之妻呼旴至閣下自
　　　　　問斂送事每問輒歎息曰丁督䕶其聲哀
　　　　　切後人因其聲廣而為歌焉
丁督䕶為我行去時馬上郎今作野外殤男兒肯斷頭
閨兒空斷腸丁督䕶聽我語欲從君臂不羽嫁時所結
髪剪之隨君去丁督䕶念我苦未亡人殤鬼婦古若無
銜寃乾坤無風雨
　　　　上陵
　　　　　上陵漢章帝元和三年自作為上陵食舉
上古陵古陵無可上苔雨綉澀草烟悽愴鴟鴞號荒林
狐狸穴空壙豐碑去梁何處津堲周作竈誰家煬不如
東鄰一抔土樵牧侵陵白官府
　　　　銅雀臺
　　　　　魏武帝遺令婕妤美人皆著銅雀臺上施
　　　　　八尺牀繐帳日晡上酒脯月朝十五向帳
　　　　　作伎汝等時時登臺望吾西陵墓田後人
　　　　　悲其意而為之詠魏志云建安十五年太
　　　　　祖作臺於鄴鑄銅為雀置于臺上因以名
　　　　　焉
朝望西陵墓夕望西陵墓望望不復歸月朝又十五月
朝十五可奈何更對空幃作歌舞銅雀昻然飛不去當
時美人髪垂素我生不如陵上樹年年樹根穿入土
　　　　法夀樂歌
　　　　　古詩未始道佛事梁武帝即位後更造新
　　　　　聲帝自為之辭帝既篤敬佛法又制善哉
　　　　　天樂天勸天道仙道神王龍王滅過惡除
　　　　　愛水斷苦輪等十篇名為正樂皆述佛法又
　　　　　有法樂童子伎童子倚歌梵唄今所謂舍
　　　　　利佛法夀樂歌皆所自出也
西雲垂天飛流黄寳鬘百萬隨風揚帝居摩醯首羅鄉
采女如花侍帝傍珠啼玉唾天花香淡然神情無世妝
下視邢尹紛酲狂梵唄琅琅出清吭天庖供饌薦豆觴
帝飲食之夀以康恒沙世界俱來王天王神聖臣忠良
春風萬里酣耕桑雨滴可數海可量無有能知法夀長
願梵天釋帝萬億嵗嵗嵗夀杯天下醉
　
　
　
　
　
　
　
　
　天下同文集巻四十四
欽定四庫全書
　天下同文集巻四十五　　元　周南瑞　編
　　詩
　　　林慮山　　　　　　　　　　許　衡
我愛林慮山不處要路津兹焉㡬千古絶彼朝市塵我
來成素交淡淡日益親形骸兩相忘誰主復誰賓充然
樂我饑怡然棲我神朝光連暮色佳意含餘春心境一
融㑹世味殊未真奕奕草木光熙熙禽鳥馴衆物欣有
托吾廬行亦新詩書詠而歸況有耆徳鄰
　　　姚敬齋同遊黄華
我生愛林泉俗事常鞅掌十年苦煩劇一念愈傾仰峯
巒看畫圖雲烟入想像久成心上癖欲忍不可强荷有
敬齋公恒以善相長攜我遊黄華一洗塵慮爽行行嘆
竒絶舉目皆勝賞鏡臺聳百險瀑布落千丈石苔積重
痕溪風動幽響使我躁競息使我心志廣恍如夢中身
翶翔千古上囘首聲利場誰能脫塵網我老得仁人動
作皆可象還家擬鄰居求田冀接壤便許樸鈍姿於此
静中養
　　　送竇清叔
初來識君面此行見君心匡時有長䇿慮逺憂且深俗
情取近效雅意入幽沉人生貴所依所依貴知音知音
得展布身將比黄金我本貧賤士多思委相尋未能辦
一飯胡為遽分襟征鴻出逺塞西風動踈林去去𣺌萬
里何年酒同斟含情望無極白雲障孤岑
　　　歸興
歸興不可遏歸程待何時悠悠故鄉心一夕千里馳西
風動霄漢慘慘令人悲況我多病身天涯久棲遲交遊
義難忘豈忍輕别離重念丘隴逺嬌兒正愚癡因循死
異邑後世將何遺所願經營日及此未全衰樹桑牆以
下開畦水之湄既得舒困難且可為鎡基幼無孝弟稱
老無恩澤施惟有近先塋一死乃其宜諸君苦留連雅
意金蘭期我自無遐福形骸變焦痿生平尚求友得友
還差池中懐起愁歎欲别難為辭試問將吾廬何日當
西之緩急有擬議行止更無疑作詩叙懇欵為報吾友
知
　　　七月望日思親
思却千思與萬思音容無復見當時草牕夜静燈前教
蔬圃春深膝下嬉將謂百年供色養豈期一日變生離太
山為礪終磨盡此恨緜緜未易衰
　　　病中有感
十載天涯客寄身今年憔悴不堪論病來與死傳消息
老去無家遺子孫故里歡遊頻入夢春城凝眺獨消魂
如何藉我知音力五畝歸耕沁北村
　　　别友人
永懐不得遂偃卧惜分隂沁北田園計山東故舊心
　　　永州黄溪遇雪　　　　　　　宋　渤
黄溪永竒山近在百里内豐林與長壑嶮峭蔽鬱薈奈
何不遙迢乃敢中睚眦坐令清勝境横遭蹂伐害我留
大㝠川十日隂雪晦分卒搜洞穴徑造厲戈祋日暮效
醜馘山氓喜且拜啁嘐語莫曉大要意稱快楚俗本悍
獷狃亂恃荒怪撫循誰失方惸獨化無賴山畬舊阡陌
畎澮八九廢春陽入渚澤土膏行可耒為語里長者農
事幸相戒努力為汝生使者知汝瘵
　　　舟過浯溪
三年承乏湖外官再嵗舟楫瀟湘灘大㝠小㝠十日雪
黄溪復訴羣盜盤淡巖竒絶永所最居且兩月不遂觀
舟經浯溪適津檥幸可弭節登巑岏元郎宅廢僧寺出
唐頌字剝石溜漫境清事勝欲久留日暮雨甚江流湍
鴟鴞號鳴不畏人磔磔響振青林端昔賢誇稱臨賞地
此日草竊常餔餐湘中剽刦連越俗邇來比屋為傷殘
於乎安得二千石前以龔遂後劉寛時其飲食衣其寒
　　　丙戌冬至衡陽食柑
衡陽冬猶温長至似春日朝盤富笋蔬夜砌響蟋蟀白
酒如玉膏黄柑飽霜實更䦨裌衣坐燈火不欲即三年
江之南光景去如失匆匆節序時無嵗寧家室宗祏香
火寒醴牢誰致潔三雛隔兩地不得遂顧恤勞生分有
數敢但念安逸不虞與求全世或不可必官事未易了
應止筋力率漳東二頃田亦粗給秔秫
　　　衡陽村院得杖材寄容齋
放舟清湘波繫舟湘水曲落日紅霧生蔽映兩崖緑衲
衣何處僧揖客看修竹攀縁入幽深松桂薦芬馥輕飈
振裳衣餘韵久囘復亭亭小梅花却立野人屋蕭然方
出林碧玉萬竿矗敢攀籜新龍請乞老枝蹙詩翁淡古
思與汝交不瀆往登讀書堂清修配佳菊
　　　早起　　　　　　　　　　　顔　奎
曙禽何喧喧早起身自健曾嗜曉枕凉更眠秖成倦道
路記風燈馳驅共村店自笑七尺軀可貴亦可賤
　　　又
缺月留樹西簷虚凉風集夜來不聞雨庭露空翠濕菖
蒲水氣上一葉珠一滴幽蘭有憔悴古井手自汲
　　　長林
雨瀟瀟風颯颯紫扃閉青烟發濕雅投暝如破山驚起
林塘未收鴨光搖逺影誰氏樓日日换度人間愁倦客
西來老風雨明朝又過長林路
　　　宿西溪
欵段經行路暗知殘燈破屋又西溪清霜欲下雁初過
新月未高烏正啼氣到金莖天影濕峯垂紫盖斗痕低
隔窻有客寒無寐說到更闌聞馬嘶
　　　晚渡
家近歸可晚悠然待渡心寺鐘縈樹盡漁火入江深偶
立生新感㣲吟極逺尋柴門新月上種樹喜成隂
　　　暮春同王静得
土花滿徑行清曉芳草欲烟生逺愁鳥愛緑隂吟細細
蝶追紅影去悠悠夜來葉底一番雨春到江南第㡬州
隔屋嶙峋青更好薰風萬籜化蒼虯
　　　和劉辰翁
如此别易久詩來知勝遊故園春又晚昨夜雨如秋雲
外有黄鶴人間無白鷗闗山明去眼誰倚仲宣樓
　　　晚望
悠悠天影下平蕪村落依㣲竹樹踈斷雁不知秋意老
西風獨在晚晴初一篷烟火漁歌起萬里雲帆客影孤
隔世有情歸暗合不逃摩詰畫成圖
　　　自述　　　　　　　　　　　甘　泳
總角希聞道殘生乃付詩未曽前輩識敢辱近人知飄
泊身餘健蕭閒鬢欲衰一簾書四壁寒日在清池
　　　過南湖
忽有一事礙胸次擺脫不去呼酒來溟溟濛濛混沌在
坦坦蕩蕩虚空開精神一生留筆墨形骸昨夜為尊罍
年年看梅今白髪晴日江路行莓苔
　　　與危見心同和完顔御史沂聨歩踏月韻
明月送人歸明月照人宿月落夢醒時清霜壓寒屋
　　　晚立黄洲
今度䦨干倚蒼茫入暮天碧溪分市井華屋亂雲烟鐘
隔春來樹燈流夜去船惜哉題柱壯琴動鳯凰絃
　　　小絶
一夜睡不著小牕天忽明林塘寒鳥聚聽得最初聲
　　　陪完顔御史行金石臺分韻得丞字
勝景踰千載吾人得共登五峯交地勢一水合沙稜荆
國成何事浮丘無異能山頭有田父未必識中丞
　　　歸來
謂我猶羈旅歸與已的然風霜高枕外江海小詩邊達
摩移華夏莊周侮聖賢向來知此事未敢棄予年
　　　秋風詞
昨夜西風來人間雨如海山搖搖秋灑灑早起(闕/)　輪
老紅竟何在惟有殘雲漠漠弄凉態千林萬葉淅瀝作
聲豈無緑色奈何凋零四時更變化宋玉胡為愁直須
痛飲千斛酒亦不知有春亦不知有秋鴻濛適我汗漫
遊絶憐九辨大蕭索争與蟲聲起籬落東溪子今夕呼
月當中天看我大醉西風前便令秋滿八千嵗我醉依
然月下眠
　
　
　
　
　
　
　
　
　
　
　
　
　
　天下同文集巻四十五
欽定四庫全書
　天下同文集巻四十六　　元　周南瑞　編
　　詩
　　　歩月　　　　　　　　　　　鄧光薦
皓月流華光㣲霄曖虚碧空庭四無人及此美(闕/)夕霏
㣲弄香霧淡蕩舒玉色離離花影斜梢梢蘭露滴頽然
意忘倦欲起還自惜春情諒難得後夜空相憶
　　　又
盈盈當春月含情隔幽櫺好懐不自制起坐可一庭娟
娟吐㣲雲迢迢映華星不寢歩芳隂裴囘惜娉娉百蟲
未敢怨卉木正葱青餘光散草露乃復似秋螢
　　　曉逕
曉風吹衆緑中含露氣清振袂起行散逍遙覺身輕愛
彼薝蔔香淡然無世情依稀龎家女提籃映籬行雖無
膏沐意皓質玉雪明相看味禪恱何必話無生
　　　暑夕
暑夕不能寐起坐林間亭齧䑕欺黑月流螢亂飛星星
河光淡泊不辨草樹青泥泥凉露下稍稍殘夢醒幽蟲
故兒女私語如相譍鄰鐘自何來迢迢入孤聽
　　　夜聞風聲歸思浩然
西風響高樹鄉夢去帆前稚子衡門下先塋亂葉邊老
來多一出歸去恰經年海燕巢何晚秋期落爾先
　　　礱山
斜陽客如畫路轉叢薄間驚禽忽衝起似石投前山
　　　午坐後亭
隔簾遲日午風㣲社燕驚寒未肯歸讀了丹經成黙坐
時時一片杏花飛
　　　望夫山
朝望夫暮望夫一夕化作山石枯潮水去却囘行人來
不來
　　　題節婦胡氏殺虎圖　　　　　楊學文
　　　　并州渤海縣兵籍劉平之妻胡氏與平同戍
　　　　棗陽夜宿沙河平為虎齧胡奮身掣虎足呼
　　　　稚子取寸刀剖虎腹平幸脫爪牙而一臂已
　　　　傷三日而斃徐大常作詩記實好事者圖之
　　　　以旌其義余賦長歌閔之
酸風動地天怒號黑雲撲面烏輪韜豺狼當道魑魅舞
弱肉强食隨其遭當時征戍寧辭苦倡隨誓與同生死
暮沙叢葦起咆哮居然肉血歸塵土呼天呌地投林去
夫君不有吾何懼英英義膽鬼神驚一刀兒手天為助
百靈呵斥虎自傾不然何能與虎争當熊委身差可擬
射雉始笑何足倫紅牕綉線香風動蟠螭卧虎金麟鳯
此圖價可百倍高江梅不入梨花夢蛾眉巧倩肌凝雪
可能此婦孤衷烈百年義重一身輕茫茫宇宙悲豪英
　　　梅花
朔風凍雲低雪意光林杪北枝寒無聲南枝香獨早縹
緲羽衣明的皪椒房小中有浩蕩春笑傲烟塵表美人
山店夜玉光破寒曉孤潔豈欲高羣芳自枯槁悠悠嵗
寒心不為東風惱乾坤萬壑冰一花已不老
　　　月夜
明蟾破雨欲流冰一碧涵空萬籟沉和夢起來猶是蝶
滿襟花氣露痕深
　　　觀郊禮
帝闕開嵯峨衣冠捧赭袍金飈動龍斾玉露裛鸞鑣禮
樂出大國衮旒拜南郊天儀瞻穆穆日彩見熛熛卣瓚
分秬鬯鳯凰來簫韶於昭帝徳廣陟配昊天高乾健育
萬物離明位六爻堯風清海宇弓矢盡鞬櫜
　　　送友人歸山中歌
青山兮欲歸不可得兮褰衣駕𤣥豹兮驂赤貍雲㝠㝠
兮風飛飛獨偃蹇兮世路寧容與兮溪湄泉涓涓兮石
齒君不歸兮何為
　　　湘江曲
二妃淚灑湘竹斑湘江沉沉凝曉烟月照古祠江水邊
商船來往燒紙錢桂花滴露江雲寒竹間一聲啼斷猿
　　　秋夜長
秋蟲嘖嘖寒莎底城頭秋月白如水二十五㸃秋夜長
㸃㸃滴斷離人腸萬里一身風露凉家家秋砧搗衣忙
　　　山中
心多於世背獨未與詩忘得句忽自喜從人道我狂溪
光和月白露氣滿山凉自笑甘清苦年來髪已蒼
　　　送海南僧
師住在南邊到鄉須隔年寺鄰天竺國鐘落海蠻船盡
日斷火食經冬坐夜禪銅瓶休取水恐攪毒龍眠
　
　
　
　
　
　
　天下同文集巻四十六
欽定四庫全書
　天下同文集巻四十七　　元　周南瑞　編
　　詩
　　　初秋夜坐　　　　　　　　　楊學李
清燈伴㣲吟煩暑猶蒸炊風聲如山雷怒落牕西籬砌
蛩泣藂莎老樹鳴高枝桂魄忽嬋娟夜氣侵凉絺蓴羮
豈不懐未了(闕/)載癡依依遊子情堂萱重馳思祗將冰
雪心或可慰母慈(闕/)　為家箴夫豈世俗知南來秋復
秋賸喜𤓰及期娯親已可望須記思親時
　　　西郊晚歩
江城五月風雨餘嶺南地僻少馳驅政餘長日無與俱
尋幽歩屧城西隅地平山逺迷緑蕪垂楊深處聞鷓鴣
縈紆小徑通浮屠松風夾道如笙竽清池冷浸秋水菰
如有露氣侵庭梧桃笙院静横竹奴栩栩清夢遊冰壺
覺來殘照不可呼更待好月同歸途
　　　望雲樓
　　　　樓在賀州治之東北紹興間太守黄尚賢所
　　　　建高壓城壘下瞰江山是為一郡之竒觀年
　　　　深頽圮大德癸夘余命工葺而新之獨以未
　　　　經前賢題咏為斯樓欠事暇日輒一登臨為
　　　　之神怡心曠因成十二韻以紀其勝
樓前山色青如鬟樓高夜映星斗寒推牕縱目納吟思
倚檻爽氣生眉端荒烟宿靄迷野甸古岸怪石横驚湍
城孤下瞰天蘸碧日永坐聽風鳴鑾登臨獨慨城郭是
把酒一酹還三嘆雖未如元龍高卧之百尺已不減庾
公歩月之遊觀又何須黄鶴霄漢之浩浩亦可想岳陽
烟水之瀰漫巋然獨立賀江滸已矣樓中沸歌舞勝景
無詩亦可羞謾自簷楹庇風雨望中人逺迹生塵祇有
江流自今古
　　　感遇　　　　　　　　　　　譚楚翁
越客拊絲桐元音合韶武挾以遊燕趙又以適齊魯國
中習笙簧相倩侑謳舞懸之價千金賢庶不一睹飄零
萬里道聲形涴塵土嵗深弦柱裂腕爪弗堪鼔萋萋􁃳
複歸誰睠往來苦尚想有田連持存欲易譜
　　　又
素無𤣥豹姿雄期與心違霜風不解事偏透遊子衣葉
落知天寒羣雁亦南歸澗湖藴藻沕汩汩魚無依朝來
烹射雁偶獲故鄉書書中一一言鄰非昔人居
　　　又
秋深林木變年邁容髪改雲南聽夜雨酸風寒鐵鎧慆
慆餽餉人羈留生凍餒茅閭與綺羅倚門日長待誰歌
東山詩以潰此疽瘣
　　　又
喧喧林雀散哀哀鴻雁離愁雲翳薄日慘慘添傷悲行
行行復止邊塞相綏綏壯夫心鬱結深閨淚暗垂茫茫
辰沅道漠漠雲南崥夜月照營壘千里同相思願言嘉
靖時暮秋以為期
　　　又
幽居昔啙窳時日如轉丸況乃金天夕蕭瑟響琅玕獨
宿夜為長蛬吟穴垝垣攬衣出中庭明月可與言織女
不秉機兎絲滿故園燕麥若堪食難與蔓草蕃濟㑹亮
能固人情無寒暄
　　　宿浮丘
停驂逸鞦轡夕㸑乞石火仙人浮丘翁詒誚事大夥行
止信不訾出處諒非我片楮可市酒聊醉覺慵惰高眠
茅店月絶慮夢無禍
　　　過湘江
烈風動原野花栁奄離披天呉増憤怒蕩潏無寧期匈
匈黄帽郎怦怦心傷悲輕舟欲宵遁逺此湘之湄津隘
禁令嚴去去懐驚疑餉餽亦良苦軍士惄調饑于以賦
祈父憂恤悔何追于以歌鴻雁嗷嗷水中坻
　　　常徳府　　　　　　　　　　劉一飛
南渡潛龍府嘉名記止戈地休秦洞稅人慣鼎州歌夜
月丹砂井秋風玉帯河春申珠履迹遊客至今多
　　　招屈亭(徳山/新城)
勝地㡬千載凭高豁醉眸沙寒枉渚月樹老徳山秋遺
恨從天問孤忠寄逺遊荒祠重囘首又聽竹枝愁
　　　蟲歎
促織鳴懶婦驚心驚不為寒良人役苦辛安得化作萬
機杼為辦上供婦應喜
熠熠丹良照夜光柝禁兮有嚴宵行兮何忙昏昏自照
欲何去莫向灞陵逢醉尉
鳯子車栩栩飛人生夢是邪非忽忽相遇知為誰唐宫
金粉已流落閒逐兒女張羅衣
　　　花下獨酌
兒時手種植感此嵗月深嵗月不復返但見高高林嫣
然枝上花旦暮成古今所以溪山客翛然脫塵襟花自
為我舞鳥自為我吟有時倦復坐酒醒時更斟一笑開
落中静見天地心
　　　重遊
石如人立對斜暉偶共閒僧此息機止水無風看月度
高山有鶴伴雲歸詩留去後桃千樹人到重來栁十圍
燈影長明青一㸃靈光還是昔時非
　　　偶題
小桃别後到荼䕷瘦損春容費盡詩燕子不來消息斷
東風獨自倚欄時
　　　雁過
人立西風慘淡餘荻花搖曳晚晴初雁聲不向樓前落
又是一番無寄書
　
　
　
　
　
　
　天下同文集巻四十七
欽定四庫全書
　天下同文集巻四十八　　元　周南瑞　編
　　詞
　　　六州歌頭　　　　　　　　　盧　摰
　　　　題萬里江山圖
詩成雪嶺畫裏見岷峨浮錦水歴灔澦滅陂陀滙江沱
喚醒髙唐殘夢動竒思聞巴唱觀楚舞邀宋玉訪巫娥
擬賦招魂九辨空目斷雲樹烟蘿渺湘靈不見木落洞
庭波撫巻長哦重摩娑　問南樓月癡老子興不淺夜
如何千載後多少恨付漁蓑醉時歌日暮天門逺愁欲
滴兩青螺曽一舸竒絶處半經過萬古金焦偉觀鯨鼇
背儘意婆娑更乗槎欲就織女看飛梭直到銀河
　　　梅花引
　　　　和趙平逺催梅
緑華縹緲玉無痕托清塵擬招魂放著籃輿懶倦到前
邨笑撫髙齋新樹子晚粧未悠悠學夢雲　竟日含
情何所似似佳人望夫君寒香細月空江上㑹有春溫
羞澀冰㽔寂寞掩重門交下横枝消息動肯虚負風流
竹外尊
　　　蝶戀花
　　　　鄱江舟夜有懐餘干諸士兼寄熊東采甫
越水涵秋光似鏡泛我扁舟照我綸巾影野鶴閒雲
知此興無人説與沙鷗省　囘首天涯江路永逺樹
孤村數㸃青山暝夢過煮茶巖下聴石泉嗚咽松
風冷
　　　菩薩蠻
　　　　寄江西米理問信父
市橋烟栁春如畫小樓明月吳山下把酒聴君歌可人
良夜何舊遊新夢斷月落西江逺江上數峯青寄
聲徐孺亭
　　　清平樂
　　　　送張都事子敬秩滿北歸
朱絃三歎寳瑟凝塵滿更奈芙蓉秋思晚湘浦離歌欲
斷往年樽俎風流憶君送客江樓此日江樓送客忘
懐賴有沙鷗
　　　清平樂
　　　　行郡歙城寒食日傷逝有作
年時寒食直到清明日草草杯盤聊自適不管家徒四
壁　今年寒食無家東風恨滿天涯早是海棠睡去莫
教醉了梨花
　　　清平樂
　　　　歙郡清明
海棠凝絶忙甚都開徹不是蕪菁花上蝶誰為清明作
節　溪山今日無塵繡衣却待禁春莫遣鳴騶多事
老夫也是遊人
　
　
　天下同文集巻四十八
欽定四庫全書
　天下同文集巻四十九　　元　周南瑞　編
　　詞
　　　摸魚兒　　　　　　　　　　姚　雲
　　　　詠艮岳圖
渺人間蓬萊何許一朝飛入梁苑輞川梯洞層崖出帯
取鬼愁龍怨窮賞宴談笑裏金風吹折桃花扇翠華天
逺悵莎沼螢粘錦屏烟合草露泫蒼蘚　東華夢好在
牙檣雕輦畫圖歴歴曽見落紅萬㸃孤臣淚斜日牛羊
春晚摩雙眼看塵世鼇宫又報鯨波淺吟鞭拍斷便乞
與媧皇化成精衛填不盡遺憾
　　　八聲甘州
　　　　競渡
巻絲絲雨織半晴天櫂歌發清舷甚蒼虬怒躍靈鼉急
吼雪湧平川樓外榴裙㡬㸃描破緑楊烟把畫羅遙指
助嘯争先　憔悴潘郎曽記得青龍千舸采石磯邊嘆
内家帖子閒却縷金牋覺素標插頭如許儘風情終不
似鬭贏船人聲斷虚齋半揜月印枯禪
　　　疎影　　　　　　　　　　王夢應
瞢騰曉被聽垂冰屋角晴哢仍未土濕烟生庭揜寒青
鄣泥懶為春試東風舊與花飛去料記得年年沙際忍
落梅萬㸃苔痕化作一牕離思　猶憶蔫紅穉緑斷橋
雪未掃天近春易老對荒寒事舊人新雁後不成情味
人間解有花如海待一片不教隨水但玉香酥影玲瓏
逐日暖紅雲裏
　　　醉太平
　　　　送人入湘
寒忩月晴寒梢露明一痕歸影燈青又分攜短亭　衡
臯佩雲芷溪泛春有誰勤說歸程是峰頭雁聲
　　　清平樂　　　　　　　　　顔　奎
欲留君住且待晴時去夜深水鸛雲間語明日棠梨花
雨　樽前不盡餘情都上鳴絲細聲二十四番風後緑
隂芳草長亭
　　　歸國謠
春(闕/)拂拂簷花雙燕入少年湖上風日問天何處覔
湖山畫屏晴碧夢華知夙昔東風忘了前跡上青蕪半
壁
　　　浣溪沙
夢泊遊絲晝影移水沉香宛紫烟㣲玉笙纔過小樓西
　天上人間花事苦鏡中翠壓四山低又成春過劇鶯
啼
　　　菩薩蠻
燕姬越女初相見鬢雲翻覆隨風轉日日轉如雲朝朝
白髪新　江南古佳麗只綰年時髻信手綰將成從來
懶學人
　　　醉太平
　　　　夀須溪
茶邉水經琴邉鶴經小牕明甲子初晴報梅花早春
小院晉人小車洛神醉扶兒子門生指黄河解清
　　　憶秦娥
水雲幽冥濛一片生新愁生新愁如今何處倚月明樓
　龍吟杳杳天悠悠騰蛟起鳯鳴箜篌鳴箜篌聴彈
短引江上悲秋
　　　大酺
　　　　和須溪春寒
唱古荼䕷新荷葉誰向重簾深處東風三十六向園林
都過餘寒猶妬公子狐裘佳人翠袖怎見此時情否天
上知音杳怪參差律吕世間多悞記畫扇題詩單衣試
酒夢歸泥絮　嗟春如逆旅送歸路逺渉前無渡囘首
住凌波亭館待月樓臺滿身花氣凝香霧度入南薰去
留燕伴不教遲暮但一㸃芳心苦生怕搖落分付荷房
收貯晚妝又隨過雨
　
　天下同文集巻四十九
欽定四庫全書
　天下同文集巻五十　　　元　周南瑞　編
　　詞
　　　金人捧露盤　　　　　　　羅志仁
　　　　丙戌過錢塘
濕苔青妖血碧壊垣紅怕精靈來往相逢荒烟瓦礫寳
釵零亂隠鸞龍呉峯越巘翠顰鎖若為誰容　浮屠换
朝陽殿僧磬改景陽鐘興亡事淚老金銅驪山廢盡更
無宫女說𤣥宗海濤落月角聲起滿眼秋風
　　　霓裳中序
　　　　四聖觀
來鴻又去燕看罷江潮收畫扇湖曲雕䦨倚倦正船過
西陵快篙如箭凌波不見但陌花遺曲凄怨孤山路晚
蒲病栁澹緑鎻幽院　離恨五雲宫殿記舊日曽遊翠
輦青紅如寫便面下鵠池荒放鶴人逺粉牆隨岸轉漏
碧瓦殘陽一線蓬萊夢人間那信坐看海濤淺
　　　揚州慢
危榭摧紅斷磚埋緑定王臺下園林聽檣竿燕子訴别
後驚心儘江上青峰好在可憐曽是野燒痕深付瀟湘
漁笛吹殘今古銷沉　妙奴不見縱秦郎誰更知音正
雁妾悲歌鵰奚醉舞繡户停砧花碧舊愁何處魂歸些
晚日隂隂𣺌雲平鐵嶺凄凉天也沾襟
　　　齊天樂　　　　　　　　　　詹　玉
　　　　贈童甕天兵後歸杭
相逢喚醒京華夢呉塵暗斑吟髪倚擔評花認旗沽酒
歴歴行歌竒迹吹香弄碧有坡栁風情逋梅月色畫鼔
紅船滿湖春水斷橋客　當年何限俊侣甚花天月地
人被雲隔却載蒼烟更招白鷺一醉西門又别今囘記
得再折栁穿魚賞花催雪如此湖山忍教人更說
　　　桂枝香
　　　　紫極宫寫韻軒
紫薇花露飄灑作凉雲㸃宫勾羽字字飛仙下筆一簾
風雨江亭月觀今如許有飄零墨香千古夕陽芳草落
花流水依然南浦　甚兩兩凌風駕虎凭天孫標致月
娥眉嫵一笑生春不比世間兒女筆牀硯滴曽窺處有
西山青眼如故翠箋寄與玉簫吹徹鳯吟鸞舞
　　　木蘭花慢　　　　　　　　李　琳
　　　　汴京
蘂珠仙馭逺横羽葆簇霓旌甚鸞月流輝鳯雲布彩翠
遶蓬瀛舞衣怯環珮冷問梨園㡬度沸歌聲夢裏芝田
八駿禁中花漏三更　繁華一瞬化飛塵輦路刼灰平
悵碧滅烟綃紅凋露粉寂寞秋城興亡事空陳迹秪青
山淡淡夕陽明懶向沙鷗說得栁風吹上旗亭
　　　六么令
　　　　京中清明
淡烟疎雨香逕𣺌鶗鴂新晴畫簾閒巻燕外寒猶力依
約天涯芳草染得春風碧人間陳迹斜陽今古㡬縷遊
絲趂飛蝶　誰向尊前起舞又覺春如客翠袖折取蔫
紅笑與簪華髪囘首青山一㸃檐外寒雲疊梨花著雨
栁花飛絮夢遶䦨干滿園雪
　
　
　
　
　
　
　
　
　
　
　
　
　
　天下同文集巻五十
