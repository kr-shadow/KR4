#+TITLE: 芳谷集-元-徐明善
#+DATE: 2016-06-11 12:25:10
#+SOURCE: github.com/kanripo/KR4d0468 master ab832003                
欽定四庫全書　　　　　集部五
　芳谷集　　　　　　　　别集類五(元/)
　　提要
　　　　臣等謹案芳谷集二卷元徐明善撰明善字
　　　　志友徳興人芳谷其别號也至元中官隆興
　　　　教授又為江西儒學提舉嘗奉使安南厯聘
　　　　江浙湖廣三省考試拔黄溍於落卷中盖亦
　　　　一時以文學知名之士豫章人物志頗載其
　　　　事跡而不言有所著文集又稱為鄱陽人頗
　　　　𠫭錯不合近時顧嗣立選元詩蒐採至數百
　　　　家而亦不及此集盖其流傳已尠矣集中有
　　　　文無詩亦無前後序文凡一百二十篇頗談
　　　　性理而平易樸實大致雅潔猶為不失先民
　　　　矩矱者其汪標墓銘一首已缺河南亷訪使
　　　　吳公墓銘一首全佚又平章董士選三代贈
　　　　官制三首乃誥命代言之詞明善未嘗官翰
　　　　林不當有此文考蘇天爵元文類載有董士
　　　　選三制其文與此正同乃元明善作此必編
　　　　芳谷集者因見有明善之名遂不加考核而
　　　　誤收入之者今特加刪削而併為訂正於此
　　　　焉乾隆四十三年五月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費墀
欽定四庫全書
　芳谷集卷上　　　　　　元　徐明善　撰
　　序
　　　贈唐君序
人日飲五氣以生猶魚之於水不但得於賦受之初而
已或謂氣行於天與吾身不相闗者定非精於性命者
也古人有見於此窺五緯推稱以考一身休咎往往十
得其六七而醇儒莊士或羞稱之非以是為不足信也
貴居易以俟命也近嵗科廢士匱率假是以游往往不
能精盱江唐君號庭竹士之業旣精而窺步尢精蓋後
漢有唐子産者明易詩書春秋而尤好星占其原深逺
矣君將假是以游而不能不以醇儒莊士羞稱為病諗
於予予曰子游奚病夫士不得兼善久矣方今富貴者
不奪不饜或卒以賈禍拜塵炙手者皇皇然所覬或卒
不可得若此者滔滔也未有深明其故者君儻推其定
分以告之使一一安之若命而人人皆君子矣窮不獨
善君殆庶幾而君奚病君曰是則然矣彼若信不及奈
何予曰信不及彼終必病之非君病也姑以誠告可也
若夫蓬蒿環堵之中有匡坐而弦曳縰而歌者君不必
進君之說懼能病君自失而走但記姓名還以告我
　　　從軍詩序
軍旅有詩尚矣風有小戎無衣雅有采薇出車是也詩
言志志帥氣姑即四詩而論其志氣則采薇出車量敵
慮勝者也其氣和以平小戎無衣無懼者也其氣剛以
決和平者其漸微弱剛決者其究盛彊誦其詩而天下
大勢之所趨可知矣曩時東南士峩冠緩帶軍旅事一
付老兵久矣不復有横槊之賦余讀羅逹泉從軍詩芒
銳粲發必往無懼卓然特異於寛柔之彊夫不狃於習
不拘於地者豈非負過人之才者哉先民有言天下治
地氣自北而南抑氣機之觸有不自知其然而然者哉
功名隨世而就若君者偉矣雖然清廟我將和平之積
也剛決者不足進也方今聖朝偃兵尚文比隆三代將
不復煩君以軍旅之事矣佘謂君宜抑剛決而進和平
以鳴國家之盛此一時也詩云詩云從軍云乎
　　　送黄孟博序
葉正則稱黄台州詩詞高妙之語非子耕所能乃魯直
遺墨散落收拾未盡爾比來豫章聞見台州文墨一二
信如水心言恨生晚不及拜之一日孟博黄君過余形
臞而神壯氣和而志肅其詩清麗遒切其結字翹踈家
雞之雄也問之則涪翁六世諸孫而台州之曽孫於是
亦疑非孟博能此乃子耕遺墨散落收拾未盡爾且祖
父之望子孫豈不欲其克肖而往往不能肖者何也詩
云無念爾祖不能肖者不知念爾今孟博心聲心畫酷
肖如此其念祖之勤何如夫如是雖謂子耕今存可也
豈必以子耕文墨散落未盡者疑吾孟博哉君不逺數
千里來省丘墓悵然有反築桑梓之志語及萱竹荒涼
文獻泯落輒涕出悲之斯念也詩與字之工固其麤迹
也涪翁蘇從也台州從朱文公游在高弟子之目其學
粹矣君念之久矣君返松陽寓所有日來别且徵言蓋
余家東湖公君家自出自忠愍而上丘墓故相鄰余秋
半當解組即往拜墓下泝明月酌雙井東望候君君尚
及從余於彼乎豈其使余獨也乎
　　　送李尚書序(遹/祖)
至元二十九年春上將征海南島夷命行省具舟楫戈
甲弓矢無敢不善於時東南自曩嵗征日本交趾疲於
需役由奉命者挾威濟欲所至侵暴民大懼復然往往
重足惴不自保而尚書李公寔來温恵謹潔不亟不徐
凡取之民者戒郡縣即予直材隨所産不責以無有工
用所長不彊所不習時其飲食而巡督之民忘其勞未
三月悉具艨艟完堅犀鐵精良軍無乏興人乃大悅嗟
夫使曩者奉命者其意慮設施與公不異安得東南兆
庶瘡痏至今未合哉易旣濟曰高宗伐鬼方三年克之
小人勿用如公者不惟不侵暴之猶恐傷之斯不謂之
君子乎聖主於是有合旣濟之義矣公之來也顓軍旅
事宜不遑俎豆而朔風夙駕頖宫展敬禮殿進止不失
尺度對諸生誾誾觀公之志尚如此又知躬行君子亶
出平素而非苟然異於挾私濟欲者之為也竣事還都
諸生服公徳美為歌詩以送之而郡文學徐明善為之
序
　　　周自昭文集序(徳老/)
予友臨川周君自昭父胷懐灑落與之處者怨欲自消
其長宗濂帑庾不私毫粟凡經訓傳記上下累千年胷
蟠不可量數為文如颷至霰集下筆不能自休閒與予
共吟事予哦咀末就而君詩成大好大槩不為竒險而
新美渾然使讀者如步春風閱韶景桃李之艷蕙蘭之
馥映照迎將初無異覩而賞趣自不可盡也唐人謂心
正則筆正豈獨筆哉言者心之聲也聲者言之衍也雅
正之文必君子能之爾其義趣氣和其趨偭不差其憂
歡得失不異其規矩繩墨不犯斯足尚也若君文是也
近比以文鳴者往往浮險蕩譎後進靡然尚之蓋人心
之變有足慨者豈文當爾耶予文不逮君序不足増文
重而君之心予知之夙也世有不求同俗求同理者讀
且評焉予言豈虚也哉
　　　送李君序(英/)
章甫逢掖之士仕州若縣者得行其志鮮焉獨官於學
者在守先聖之道模範後學比於他官無所屈志故賢
者求自試不為過今鄱陽教諭李君學富行修詞翰人
尢賞重余命季弟受學如大匠之於木立就繩墨知其
於教事最習也今年余客金陵君不逺千里來㑹提舉
李公檄教諭鄱陽以歸夫學富者不獨善其身行脩者
必兼淑其鄉守先聖之道模範後學衆咸推君宜為歌
詩餞之君徵余言粤自杜子美有廣文官冷之句後之
學官率以自名寄不滿之意余意不然夫已人之師也
聖賢已之師也孔孟憲言無富貴之澤典謨大訓非温
飽之用飯疏飲水陋巷簞瓢萬世之謨無以加焉則官
冷宜然自名以寄其不滿者非也今之為學官者其教
不能植其志有所撓往往不堪其冷而然或謂鄱陽學
舍舟如學廩罄如懼君習聞官冷之說而未果肥於義
勝故以前說進風奚必舞雩有芝山之高浴奚必沂水
有鄱川之潔雲移花落妙寄悠然春煦物茁冷復何有
余他時泝流而返接鄱之士可以知模範望君眉睫可
以知志行矣勉旃
　　　送王廷瑞序
南粤去京師萬里風氣異中州故仕者輒不樂往以余
觀之出而仕者豈為身謀哉去天旣逺雨露偏枯宅土
最窮蛇鱷暴横同吾胞與無所困極士大夫安得恝然
於此皆曰吾不樂逺宦將如逺民何意必有官數千里
外如出户庭知有生民之休戚不計一身之便否者矣
聖朝一視同仁加恵逺方四牡咨詢接於卉服慎簡使
人及其僚佐而王君廷瑞以廉能選為憲幕長余約同
僚餞君先往問行期君據巨艦欣然雖童稚皆躍躍有
喜色余送逺宦多矣未見如君者此不待下車運籌帷
幄出教條而南粤之民悦極而舞如在目中王君賢矣
哉余又聞南粤雖號僻遠然食有海之百物果有蕉荔
之屬異香奇卉甲於中州居者不覺其陋况君意輕嶺
海以惠遠民山君川后效祥致福夫何患之有昔王子
貢行卭郲九折坂叱其馭曰驅之君之慷慨此行不猶
是耶乃序以送君以賀粤人
　　　送李徳隆僉湖北憲司事序
天地恒而已矣四時日月終古不息何恒如之故人有
恒心官有恒守不可失也一失其恒為巫醫且不可况
天吏乎聖朝地跨四海官倍前古慮郡縣不恒牧而賊
不恒廉而墨則改立肅政廉訪司以糾治之所以欽天
恤民為萬億年永命之本匪徒新其官稱也然人直謂
官稱雖新風采猶故何哉余讀書見武王誥孟侯冦攘
姦宄曰速由文王作罰刑茲無赦又曰無或刑人殺人
然則諸侯果何據乎蓋有天下者慎罰敬刑播告之修
類皆如此决非使諸侯弛罰刑也聖明在上其揆一而
已矣由此觀之居是官者儻昧斯義易恒心失恒守異
時上赫然震怒斥曠敗汰罷軟豈曰或承之羞云矣哉
今僉司恒莊李公必不然公清作玉雪明侔水鑑仇奸
疾汙出乎天性剪荆棘搏虎兕視之無難故自筮仕至
今常為風憲人物稱首余方慨此一時也居是官者往
往仍前懦戢新猛曰非我也安得心恒心守恒守者振
而興之而公適被璽書光華之遣自今以往貪吏黠胥
沛然以為得時者不可以無忌憚矣公嗜吟多快句乃
今按行騷國洞庭九奏沅澧衆芳將悉付筆下然不為
公願之者欲人知朝廷清明賢使者得以展竭材力不
復自晦於文酒間也公在臺幕掾倚以為重故皆榮其
遷惜其去至於遂南陔戒養之喜無四牡將父之歎人
尤以為榮為歌詩以餞而屬予曰子宜序余聞之孔子
得見有恒者斯可矣今幸得見之雖不幸繼今不得親
而炙之深幸聖朝克用常人而湖北之民被有恒之福
澤也是為序
　　　送趙顯之序
至元庚寅余教授洪都顯之趙君亦來長郡幕朔朢必
宿駕在泮魁岸秀整如雞羣鶴甚異之往時郡博士與
郡官僚數往來為綢繆余最簡出未嘗詣君君過余啜
苦茗徑去其交疎矣然洪士議於校者詡君清如出一
口故知君之深無過余者明年乃同掾行臺又明年中
執法以君風裁絶出剡上為浙東憲幕長華其遷而惜
其去者不獨余也將行徵言余謂經紀政令歴閲簡書君
之職然爾夫洪都仰觀省閤廉車號為繁劇而君獨甚
宜其官清之不可已也如是乃今據一道之上游出令
而鮮所受令佩素清以往豈不刃游餘地也哉幕中之
辨無過而激也無不及而同也惟其是而已若夫截濁
浪之奔鯨驅塞道之長豺固有持神斧者異時海右澄
清最諸道民曰使者使者曰元僚實善助我丕休哉余
言如此則又為詩四韻以倡凡餞君者詩曰三年氊冷
豫章城書眼逢君百倍明憲府已倈新掾重籌帷長説
舊僚清蒼官挺挺烏同集碧宇迢迢鶚獨橫我合故山
看白石相煩洞裏約初平(余先世自金華/徙分寧故云)
　　　送李可行光澤縣尹序
天下者一邑之積邑有仁令天下之平不難也今之為
令者往往以民為贄而達其身以民為飱而飽其家爾
不爾者十無一二焉何獨無不忍人之心邪子曰君子
學道則愛人今之學道者不多見則溺於利欲而不知
人之當愛又何足異哉至元甲子予為吏行臺可行李
君實先予言寡而當於理公退唯子朱子集註孔孟曾
思之書研朱自勘而已予歎異之因論涵養省察之要
為君自此雨屐夜燈相從以講切為事非他人口耳云
者予愛敬焉又明年秩滿令閩之光澤行有日求贈言
夫為宰在於學道愛人君講習夙矣必與今之為令者
異視民如身恐其傷不以為贄視民如家恐其匱不以
為飱政平訟理光澤為治邑放之他邑而準天下可平
也予何言哉雖然學不可以已愛人仁之一事非復其
初之天而全體不息者未仁也涵養省察須臾有間而
仁或幾乎息矣然則君有人民社稷之重未若仁以為
已任之尤重也君勉乎哉子夏曰仕而優則學此姑愈
於得人爵而棄天爵云爾其言有弊不可不察也君之
仕自此始予懼君信斯言而學有須臾之間故瀆告云
爾
　　　送别劉正卿序
今之吏所尚者材也明法律銛刀筆鋭於事而給於言
凡官長所欲為如手足之奉腹心不待發聲徵色若此
者所謂材也然余求之古設官分職以為民極府史胥
徒在焉極者標準之名也民望以取正者也則古之吏
又未必專以材選矣古之吏不可見若余友劉君正卿
則異乎今之吏也異乎今必同乎古故予獲交劉君雖
古之吏不可見不恨矣君溫良清慎余嘗詣君見其穉
子有恒飢凄凉之色而不以遡人其臨事從容反覆必
叶理應法而後止其與人交未嘗一失聲氣然為和非
為比也君之徳可尚如此余與君聯曹案牘視君為簡
而嘗若不給異時他掾謁告君兼二文書填委披繹決
遣不終日硯席蕭然人或慰君賢勞則俛顔微笑示不
足説然則君之材亦不可及矣秦誓截截諞言與休休
有容此材徳之辨也夫以小戎無衣好戰用兵之俗宜
其所尚者材爾及穆公一旦為子孫黎民長遠慮則其
言如此夫子序書而進之典謨訓誥之末他時傳大學
平天下者又深取之豈不深切著明也哉然則如君者
以之綱紀風憲貪汚之所以革以之布宣徳澤困窮之
所以蘇信可以為民極也曾謂聖代而使休休有容者
陸沈乎哉余知君最深而懼人之知君淺也故序以驗
好徳者因以識别
　　　書隠詩集序
自墳典丘索以來世益遠書益夥仕者雖欲博不暇也
必隠者然後能博出處君子之大端經著其義史錄其
人論世尚友得仕與隠之權度焉非時冒進者書有不
博爾必博者然後能隠隠而書愈博博而隠愈確萬君
之號書隠豈苟然哉君又以書之菁華芳潤釀而為詩
灑落曠遠有物外之適讀之使人意消彼戰蝸角官蟻
柯者欲求一語近似不可得逋野無間然矣或曰身將
隠焉用文之萬君書隠而詩鳴何如余曰子推之隠也
有怨焉怨而文宜不可萬君動天機之和鳴獨善之樂
慨想夫古之求仁得仁者而永言焉雖聲滿江湖使讀
者疾愈傳者紙貴非隠之疵也昔人謂皇甫謐書淫當
魏晉間終身不仕所著帝王世紀高士傳等書並重於
世吾方於萬君有望不特貴其詩而已
　　　送劉季和序
古者師不往教今往教矣唯童子未能從師於遠則就
而教之雖不槪於古尚宜於今也古之弟子有久不省
親者師督之今之弟子不越鄉而得師則無久去其親
者獨循陔之念為師者自不能忘則反為官守所拘莫
遂也然則往教殆不可哉余鄉校有小學官為置師而
劉季和實來居數月一旦貌甚戚叩之曰唯親之思也
越月告行期曰必親之省也非有督之者也督之者心
也心為嚴師其此之謂乎且庭闈之念人心天命之正
也拘攣於官守者遏其命之正也今季和躍然於此可
與入徳矣季和嘗從余問中庸大㫖余謂此在深體黙
識知行並進駕説無益今觀於此然後余之言可出也
中庸曰其次致曲曲能有誠先儒謂從其善端發見之
偏推而致之以造其極是亦聖人之誠已且舜武王周
公之孝根於天命之性者與季和豈有異乎天不異而
人殊何尤君勉矣毋足乎一善而弗擴也毋安乎一能
而弗進也千能萬善日亹亹焉而不敢已此中庸之㫖
也果能此道則生君之前者且將以君為師有講習之
説有朋自遠來之樂其視效一官招諸生不猶外物也
哉
　　　送傅啟心序
班史志陰陽二十一家三百六十九篇而談天衍所著
百有五篇然則推序五徳考定正朔明國之所尚民之
所宜與所忌畏者達之天下昔者非瑰偉奇佹之士不
能創而傳之也周末學廢不復取士獨孔孟與其徒不
以窮塞易意講學自若降是則往往棄去為諸家相雄
長若衍者是已余里傅君啟心儒家流也聖朝方選士
為郡縣學官然爭進者彌衆君度在儒伍中未即滿志
乃博習陰陽之書郡舉之部使者加察詳焉中其科里
之士方幽槁白屋而君行即待詔金馬門君真奇偉之
士乎哉異時志陰陽家君當前列矣君將北上來徵言
予言如此客有笑於側者曰末哉子之言也昔天以良
弼賚商傳注有言自天而降他時又遺世不死麗乎天
上今東維箕尾有星晱睒尚髣髴植鰭之狀也其精氣
注毓在乃後人寔能以神靈震動中外徑取穹顯復如
夢賚則初菴集賢公是已君其宗英又將繼起今子不
以瀛州平步為君願而以稷下高談為君儗彼稷下又
何足以稱揚哉予亟起謝客曰非所及乃并著客之言
為贈
　　　敝帚詩集序
景定元祐間雲心龍山兩張公出取科第如彗汎畫塗
其文旣使人視若兼金萬鎰之重餘事清吟快句揮灑
迅逸爭傳寶之余方童子恨不望塵而拜也厥後龍山
翁誤比南容辱收愚陋則雲心翁沒已久而其家如坡
潁之有小坡則養晦是已日月幾何雲龍俱遠余獨處
林下每與君共誦山谷贈張壎箕帚白頭之句未嘗不
凄然也君以其蘭畹敝帚集示余徴言余於君蓋如久
與蘭居穆然俱化視前後序者發揚蹈厲不一乃復引
卷疾讀則又清風脱至鼻觀深省蓋君有亢爽之韻故
其詩超而不卑無華腴之習故其詩潔而不塵自科輟
以來攻律絶者蠭出君才豪思熟筆陣獨掃後出往往
辟易吟社抄傳紙價不知增幾金則君詩真千金矣豈
衒敝帚為千金者然余嘗繹敝帚之義蓋不止如諺所
云者物無不敝而帚之敝敝於灑掃也詩曰夙興夜寐
灑掃庭内尚其敝也又曰弗灑弗掃譏不敝也吾黨之
士推此義以朂已而以聖賢貫道之器内以治心若灑
掃然隨塵隨掃必敝吾帚可也新若手未觸奚可哉知
此則本原之地日新無窮而君之詩益超益潔矣使雨
兮灑塵登天兮撫彗昔之滋蘭九畹者如是是以為君
願之云
　　　送萬伯亨郴州教授序
魯衛多君子互鄉難與言以地論人由來遠矣王勃謂
洪都地靈人傑余昔忝都授見其俊秀林立溫文重厚
如龍溪萬伯亨甫者蓋彬彬焉信乎靈傑也余索居林
下七年輒想其人上下其議論江山悠阻一俛仰如再
撫焉癸卯冬來京師邂逅伯亨甫余喜可知明年伯亨
甫調教授郴州以歸余又益喜夫洪去郴遠常調而且
遠余益喜何也郴之為州昌黎嘗稱其山奇變其水清
冩又言金銀丹乳橘柚竹箭千章之名材不能獨當奇
也其清淑之氣磅礴鬱積必有魁奇忠信才徳之民生
其間由是觀之其人地豈下洪都哉以余之不忘洪都
知伯亨甫之不戚戚於郴也教授官卑而任重綂緒吾
當傳規矩吾當施其或傳而莫吾受施而莫吾承皆難
與言之比雖地近其又足喜耶且古者師不往教今命
往教雖有魯衛不得擇而處也乃今其師洪都也其徒
郴也其傳易受其施易承吾為伯言甫喜而豈徒哉往
年余輔使者之安南舟過郴口恨不得窮其州之觀今
伯亨甫之往也將寄吾目焉童冠追隨選幽勝搜偉怪
願如栁子厚記其山之最者錄以貽我
　　　送黃伯善序
東南涵濡聖化三十年矣科輟士散賴命教猶古窮鄉
陋閭有不怠士之業者必之都授者講焉蓋前輩星稀
後生雲變舍是無與言仁義云爾余里居時必詣都授
稱弟子韓子有言生乎吾前其聞道也固先乎吾生乎
吾後其聞道也亦先乎吾吾師道也曁來京師或告曰
新例年五十五以下者不得為州若府教授余為憮然
何也余今年五十五自茲以往生乎吾後而聞道先乎
吾者吾不得而師之矣可恨也徳無常師而曰常於老
也東南數十州之士年與余相若者不少不忍怠業而
講於都授者當亦不少豈不與余同其恨也越日黃君
伯善來别將歸栝蒼問故則年四十七而未得為都授
者也余語以所恨伯善莞爾言曰吾與子皆無庸恨也
方周末學廢不復取士然孔孟與其徒弦歌未嘗絶音
學非利達媒也矧今崇校命教其曰年未五十五未得
教授此謂之姑徐徐云爾吾以其間益懋吾學是吾得
也夫子不云乎學也祿在其中矣又今年少為都授君
當在弟子列者其人有幾且孔孟曾思以來周程張朱
子之書具在求之有餘師而子奚恨也余方欲寛伯善
伯善旣善自寛又求寛余兹非所謂聞道先乎吾者邪
非所當從而師之者邪然則謂余不當在弟子之列者
特以已之謙蓋人也必不然矣余益有恨矣姑次第其
語識别
　　　送黃景章序
中州士大夫文章翰墨頗宗蘇黄蓋唐有李杜宋有二
公遒筆快句雄文高節今古罕儷宗之宜矣愛人及木
况其子孫自科廢以來是家不絶如縷乃有鳳毛其文
家雞其字不逺數千里游中州士大夫之間吾意其交
薦并引不待淹久而脫裋褐服青紫也雙井黄景章太
史之後也為詩累百餘篇皆有家法字翩翩久當逼真
謂予家先公東湖先生太史之自出扣寓所徵言南歸
問其來幾時曰久矣問其謁中州名士賢大夫曰徧矣
問其遇合何如曰故吾爾噫豈不命也未必若是恝也
昔太史初為葉縣尉有詩云俗學近知囘首晚病身全
覺折腰難時荆公當國或傳之公公欣然除南京國子
學教授荆公於太史非有雅故也今以荆公况士大夫
必曰爾何曾比於是然荆公此舉鮮克舉之何也君歸
矣在已者可必在人者不可必文章翰墨必求如太史
在已者也或欣然或恝然在人者也矧太史忠信孝友
所以為文章翰墨之本君尤宜夙夜繼承者也九衢黄
塵雙井清風孰為可樂君歸深求其本則人爵其猶外
物也哉
　　　送姚照微雲夢教諭序
自古名人間出震動四方莫盛於蜀而騷賦雄麗被服
芳潔又獨擅於楚今嘗觀子虚夸雲夢之事欲一至其
處攬拾餘芳儻有行吟澤畔者可與傾盖而衰晚旣後
之矣今姚君照微以蜀産選主雲夢教事可喜也初揚
雄文以相如為式後怪屈原文過相如乃有反騷廣騷
畔牢愁諸作皆儗屈原是為用楚變蜀者君儻有意乎
予遲君矣然君職教事教不止此余遲君亦不止此且
君亦知夢雲象教事最切否何則析之曰雲曰夢者易
八卦之兌澤也合之曰雲夢者易六十四卦之麗澤也
易曰麗澤兌君子以朋友講習予故曰於教事最切也
學必知致而格物未易盡道非小成而希聖未易言良
朋畏友叩質觀摩潤賴相因精藴庶乎並詣也彼索居
僅足者猶潢汙之瀦風日守之塵埃生焉視八九百里
之雲夢孰得孰失予故願君觀象於雲夢而已矣講詳
而習久知致而道成則悲憤感激之思浮夸詭異之文
不足以淫吾道徳性命之粹雲夢將洙泗如矣非楚蜀
之材可同日語矣予遲君者在此君家有名父乃予所
感從習者其以予言質焉
　　　學古文㑹規約序
士學孔子者也然聖人言近旨逺行中庸人鮮能非有
先覺之士講求指示之則雖願學孔子有未易者若子
朱子則講求之精而指示之切者也士不當瞿𥅆其學
則自朱氏而學孔子宜無間然矣自至元庚寅至大徳
乙巳予於江西凡再至何今之士異乎昔之士也浮艷
以為詩鈎棘以為文貪苟以為行放心便已以為學是
皆畔於聖人而朱子所斥者旣䧟溺不自拔而詆訾以
蓋之此果何理哉進賢龔君幼文獨不然昔之士也大
學語孟子中庸詩易儀禮凡朱子所講求指示者旣盡
心其間而又思與其鄉竒特之士切磋究之次及乎羣
經諸子諸史凡所以致吾之知者一日袖其所為規約
過予曰願得一言以勉同志予謂講習討論之要省察
克治之方旣詳於朱子之書矣君與同志日以是為學
唯心專目在奉以周旋知是理之當然責吾身以必然
而聖賢可幾也予奚言之贅然予甚憫夫詆訾者君為
我告之曰爾盖望朱子之藩而遽云云爾嘗試與於斯
約及其門升其堂徐入其室則寳貨之藏金石之奏筦
簟之設珍鮮之具美富莫加受用不盡將無所容而喙
也已蓋自漢唐以來文學之士表裏若一等是皮膚學
者易於掇拾爭慕趨之獨朱子之學欲掇拾其皮膚了
無所得及夫洞膏肓徹腧膸之後則發舒中和吟弄光
霽詩不浮艷而工元氣淋漓星宿陳列文不鈎棘而傳
此猶餘事也用則不器有沛然及物之功不用則不戚
有隠然蒼生之望蓋學莫妙於治心學莫優於為已學
莫大於治國平天下是之謂綂緒非朱子自為學以彊
人也而可輕議乎哉夫知而不以告告而不以實以學
為已私者也君子不為也故索言之亦以為畫而不進
者勉也
　　　送堵濟川序
涉世如川行身如舟是故戰戰兢兢如臨深淵君子終
身焉易六十四卦終於未濟旣濟而後未濟何也世故
無盡以身涉世亦無盡以一日而觀之雞鳴而興暮夜
而收酬酢萬變夕而計之無過不及蓋今日濟矣而來
日未也以來月來嵗比來日皆然故聖人曰物不可窮
也受之以未濟物事物也蓋謂此也所謂行身如舟者
何也今夫舟視其柁與其所載柁正載得其平濟矣柁
不正載偏重雖欲濟得乎心猶柁也行事猶所載也心
不正事偏重失平然而涉世無患者未之有也蓋濟川
之道盡此矣堵君濟川甚賢而文從管楊二御史巡治
江西南粤還臺來使告曰子不能言於吾行邪吾叙堵
君之賢且文而止也必非堵君所望於予也果堵君不
以是望予而予又有以朂君可謂兩得之也乃推明夫
川之所以濟否者序以贈之君勗乎哉予老矣將歸休
乎鹿坡之下疏線泉放芥舟以為樂他日聞有龍驤萬
斛乗長風破巨浪使良弼舟楫不得専美者必君也夫
　　　送王仲温湖廣省郎中序
元貞元二年予吏行臺始識王公仲温氷清而玉剛風
裁肅然貪惰落膽真御史也予歸休林下有年大徳乙
巳甫以憲司掌故來江西而公亦以是年來長省幄客
有過予者曰王公潔介絶俗剛直守法每獨行一意唯
風憲可矣今為省元僚與宗臣近戚參可否撓所守以
為同必不為標所守以為異將不安則公之久速與所
屬吏民蒙恵澤與否未可知也久之則又過予曰王公
不可及也行中書之務劇矣公正言婉導黙贊顯拂能
使私不病公情不傷法相臣之名美而政之出皆平王
公之志伸而恵之施不難嵗逢大饑興發靡遲羸尫碩
肥流逋目歸戢戈櫜弓姦宂消伏爰自江介達於海陬
單行獨憩罔有怵戒丕休哉吳粤之人相慶未始有也
吾疇昔之言過矣孔子曰君子和而不同周書曰必有
忍其乃有濟昔誦而今見矣客出予欣然久之然未嘗
以語公也明年璽書命公改佐湖廣省於是兩道師牧
守令吏民士大夫之賢惜公去皆愁騷失據如不終日
則客之言其弗信矣乎予觀於古晏平仲叔向子産之
倫以善調揉諸侯世卿使無失政而愛直恵利洽於國
人載在方冊後世唶唶謂不可及以王公能事觀之何
不及之有哉乃序客語送公以賀荆粤且願公施之朝
廷而天下與其賜也
　　　送醫教授方實恵序
民有瘼必有醫孰能醫之曰唯仁者能醫之然今之仕
者不學此久矣仁之事孰近曰醫最近然則以醫師理
民可乎曰若周攷徳行道藝漢舉孝㢘對䇿由此選者
以素所講求為設施視民疾苦無不在已而何民瘼之
有若魏雜用厮役為令宰則朘民膏血使不聊生固其
宜也以醫師理民不猶愈哉今江浙行省以親民薦饒
州路醫教授方君方君之學在活人其措心積慮唯人
之濱於死是懼推是心以理人於人必有所濟其舉也
誠當矣方君家故儒至君以親病故兼讀歧黄之書乃
深入微奥人謂君實恵君因以自號其胷懐可以質神
明比縣旁州之疾疢不之他醫皆之君惟恐失君也其
不負所舉也必矣醫猶函人也若厮役則矢人也使理
民者悉出於徳行道藝孝廉對䇿則行省之舉方君為
過矣不盡然則進方君而班於令宰之間必有賢於彼
者矣方君之之京師也人皆韙省府之舉能選部之陟
明且幸方君之實恵而今而後不止於刀圭匕劑之近
小也多為歌詩餞之來豫章更求贈言乃序其大槩如
此而告之曰聖朝求民之瘼極矣豈有醫能治之而不
使
　　　送李貴徳大庾縣教諭序(明通/之子)
貴徳李君温栗如玉進退成規矩言論簡而文聖賢之
質也來豫章齋榻幽獨儉約檢束後進範之矣提學異
而舉之憲司試可省檄教大庾歸待次過予徵言子生
何其祥家庭坐軻愈予將叩異聞於子而予何言然予
聞南安治大庾即周子二程子講習地也子之質可聖
賢子之職在教人以聖賢所講習者舍三先生何以哉
夫學以明道而學無逺自視聽言動勿非禮至動容周
旋中禮不外乎一身文以載道而文無竒六經之作其
人與其時爾踈也然推繹其書之言則猶之一人之言
而已舍是無以勗子矣質可以聖賢而學迷夫綂緒猶
之徑尺之璧析而為博瓊十㝷之棟斲而為櫑具也可
無懼哉予於江西凡再至其士多以已所便為學以小
異為文三先生之道彼或敢訾畔其習之痼則囂譁之
思盎背利欲之意突人人復望其眉睫而厭斁之使畢
用於世十必八九敗矣至於藻繪鈎棘以為異者一皆
義禮之外觀者不足以畜徳小兒輩或嗜之終當待之
風牆雨壁敗醬之冪爾貴徳思有以易其習慎勿為所
易可也昔葉正則信三先生之道不及同時朱吕二公
之篤也然祠記有確論焉石今無恙貴徳暇日摩挲讀
之退又取三先生之書讀之他日教我以所自得者
　　　送陳子實郴州教授序
大徳丁未夏五聖天子嗣無疆大歴服推恩八表爰及
多士綸言誕敷士如墜顛崖得千丈縻如患重痼得萬
金藥更生之賜也雖然貴肆其身者上之仁新美其習
者士之事必人人有士君子之行不可徒喜樂之而已
此則提學職教者所當汲汲也愚方歎教授鮮有能以
身範人者而盱江陳君子實適被命教授郴州若子實
者其能作新必矣作新貴乎實踐履實也講課虚也如
屋室焉棟梁榱桷一皆堅良而後赤白炳明則可以庥
人而除風雨苟其屋之材率中蠧内腐而徒丹雘其外
豈所謂新也子實行不愧古人其學博而深矣是行也
將攄其所藴積吾知其與不模不範者異也維郴以佳
山水重昔瑩中伯修二陳公以直道正諫辱居之而山
水又以二公重今子實以平日知行之實與其州之士
講貫步趨使人有士君子之行則其流風遺思亦將配
二公以不磨滅豈不盛哉若夫教孚俗革聲實流聞清
資華秩人為子實願之者不贅言焉
　　　寜州志序
昔漢定四海獨魯不下欲引天下兵屠之為其守禮義
卒使之自下夫魯特以羽分地非有世徳可懐也而魯
人不輕去就如此君子哉聖朝奄甸東南江之西唯分
寧不即下聖天子寛仁卒使之自下當時官吏頗追尤
其人豈識有天下者植天常而聖人一揆邪故初特置
州二寧之上而民弗便者官吏構言令宰不足以鎮而
請之也後即分寧為州不特置者以便民也州昔為縣
有志志燬州人陳君孔哲念舊志其先世所撰也且今
為州宜有志則奮為之首疆域訖人物凡三十卷鈎參
互驗文不靡蔓質不藁略一州之史也於是上接孫吳
而善志專陳氏矣志成以書來曰使邦人考風俗企前
聞也敢以序發請予聞分寧在太山長谷之中隂陽降
升寒暑代易比他州或少異生其間者氣質不盡同由
今觀之固已桀視流靡而厚於義矣州昔為邑蕞爾然
文章宗四海行義表當世忠節映千古志不一書州人
襲其聲猷一其趨向充其去就取舍之正而歸諸道徳
性命之純則身足以善風俗而風俗不得以病其身學
足以美世運而世運不得以移其學禮行之孫出之沐
浴膏澤為今日周公伯禽之魯此邦家之光也明善其
先州人也嘉陳君載筆之勤而尤嘉其望州人之厚也
乃為序其端云
　　　送黄君序
昔荀季和見黄叔度曰子吾之師表也時叔度年十四
已入師表之目予方慨世無斯人而高安教諭黄君過
予頴邁粹温如犀株玉樹瑩絶塵土蓋寺簿公之孫涪
山公之子文燈親傳書脉自春一旦試有司範後學予
敬愛之政如季和之見叔度也夫教諭云者非戴記所
謂教以事而喻諸徳者乎謂之事者非空言也夫子無
行而不與二三子是也徳者人之所得於天師非能有
所付畀増益之使自喻其所得而已孟子謂以其昭昭
使人昭昭是也徳喻於心事軌於身故師道立則善人
多而天下受其賜彼講說之扶疎記問之誇衒師道不
此乎在彰彰明也漢承周衰及秦滅學之餘百氏雜家
與聖人之道並傳學者罕能治心養性知道徳之要而
叔度獨有得於此其言論風旨無所傳聞然能使恃才
傲世者勞於瞻忽志清當世者消其鄙吝史稱其隤然
處順淵乎似道若及門於孔子殆庶幾乎此豪傑特起
之士百世之師季和之稱豈虚也哉予是以為君願之
君之過予也不彼求贈言顧予言不足薦也君家所有
更贈君
　　　疎齋盧公文後集序
易坤為文而書云天命弗僭賁若草木草木麗乎坤者
也春流八埏華映九州雕葩傳色錦重綺錯掇而視之
無遺巧焉夫天命即理也斯文理之形著也或者執枯
槁以疑穠灼曰理不若是弗思耳矣夫子之言文曰炳
曰蔚曰煥曰郁又曰言之無文行之不逺文不賁若乎
哉涿郡疎齋盧公天才竒逺評古今文得失如金合範
矢破的又絶識也凡為文盡棄古今拙陋之意雖抽英
搴藻窮極絢粲而與化工侔巧不失自然兹為妙矣咨
諏所至又詩城騷國江山澄麗蘭茝芳潔楚辭晉句領
擥未盡若有待也乃游心放目而盡得之故篇什尢超
嘗一入翰林復擢外使逢衣之士咸謂宜在朝廷𢎞文
佐理必能聳聖代於唐漢之上以追煥郁之盛不但名
一家言賁若於儒林文苑而已也公文自為序而明善
弟嘉善得公近藁刋為别集疇昔公嘗謂明善曰子知
吾文焉得無一言乃識其大槩於集端云
　　　送葉士心序
至大庚戌卦直姤之月丹泉葉君恵然谷中徵言將北
遊予不復辭蓋六合同軌旣歴三紀東南士何可不北
遊也予讀禹貢凡建炎後諸解者於河濟與夫積石龍
門逾河諸山疏其決復伏見脈絡面勢或不合行不踰
淮故也君學旣該洽於數徃知來仰觀俯察一皆務造
其極則兹遊何可已也又有不可已者君曩年之宣城
部使者援郭子儀例字君以君名予為說祝君志道在
思無邪君從祝規不忘方徯得輿俄枉覆盆可謂無妄
之災矣夫有無妄之災亦有無妄之吉无妄曰无妄往
吉則兹遊其可已乎直不疑長者也馬周王佐才也以
盜金棄不疑則破吳楚之功不立矣以嵗月資格待馬
周則以明佐聖之美不彰矣在朝之毁有明之者逆旅
之困有亨之者長材素履不可冺沒如此斡流而遷或
推而還屈伸之相代也遇合之不期也銷熄誣謾發揮
藴抱其不在兹遊也哉豈但有得於山河之壯觀而已
哉太𤣥之遇以象姤也次五曰田遇禽人莫之禁測曰
田遇禽誠可勉也釋者謂猶士遇知已多得天禄無禁
止也君行矣以其時占之則可矣故以无妄之初九遇
之次五為君勉
　　　野嘯吟槀序
山房王君吟成集題曰野嘯夫嘯著於詩於春秋戰國
漢魏而晉人尤尚之發妙聲於丹唇激哀音於皓齒飄
遊雲於太清集長風於萬里誦此則嘯若可得而聞也
善嘯者莫若王世將倚柁樓神氣甚逸則嘯故山房君
家聲也今而野也何居世將殺徵士皇甫方囘犯清議
附處仲失臣節山房君野嘯蓋貴野鶩意也得之矣雖
然嘯可野也王仲宣詩為刪後一大宗昔人稱為五言
冠冕詩不可以野則舍仲宣安倣哉劉越石善嘯而詩
有清拔氣評者謂原於仲宣山房君仲宣其詩而越石
其嘯則吟嘯兩得之斯稱其集之名矣集中多佳句諷
味旣屬饜至於妙響動林壑如數部鼓吹者暇日當箕
坐山房商略終古以請
　　　送胡君序
歙胡君郁文親喪未竁語及輒澘然予家方左嚬右吟
稱貸四出助之不能多也君重請曰親喪固所自盡然
不肖孤釁即罰重天不須暇之連二嵗失二親痛鉅力
難欲不鳴號於人不可得願重扳子一言儻有哀之者
予辭再三而君弗舍則思夫凡民有喪匍匐救之此言
何謂也歧人我而言則我於胡君無與也泝乾父坤母
而言則我於胡君豈不猶兄弟也哉乾坤以生物為心
人得乾坤此心以為心故惻隠之端在人均有而尢易
動其推則先胞而後同與怨婦之詩流出天理曰凡民
者豈必鄉鄰但耳目所接救之不敢緩也若郭元振范
堯夫是已放諸四海此心同此理同而逆謂未必有斯
人者則予不獨胡君之罪人也力有餘有不足與有豐
有殺奚必錢四十萬麥五百斛凡有以將其惻隠之發
者是即郭范也已此乾父坤母厥初生民之本心仁人
君子有戚戚焉若斧若堂雲横烟冪胡君得所欲也夫
九亰有所感也夫仁人君子有令名也夫
　　　送馬貴權江州徳化主簿序
不冒貨廉也不倖爵尢廉也今天下真廉固不少亦有
矯為廉以要人爵者且冒貨者有懲而倖爵者無沮彼
有所懲而不為此無所沮而不處也非廉之尤而何吾
見廉士罕見尤廉者則尤罕故丞相馬公之猶子貴權
君尤廉之一也至大庚戌君嘗州教授秩滿與君有雅
故者適柄用欲擢君而忘君名之下一字則以上一字
為君名任太常寺太祝君不就遂調江州徳化簿以歸
其冬郊太常掲姓名召執其事則君南歸久矣偉哉凡
今遏義命捐廉耻冰須塵面伺候公卿之門皇皇然惟
爵之倖者聞君之風可以少愧矣且今之臨民者不徒
朘民之膏以為飱且蹙民之力以為梯君有倚雲之梯
而不躡其肻以民為梯乎不以為梯肻以為餐乎徳化
之民何其幸也君將之官不鄙徵言君度越如此而予
何言雖然按志江州治徳化而濂溪周元公故宅距城
十里元公初為分寧主簿有獄久不決一訊立辨衆口
交稱之凡居是官者所當師仰也元公率性備徳廉特
其一爾故黄太史云溪名不足以對茂叔之美今君旣
尤廉矣居元公之官未逺元公之世而又近元公之居
為政精宻嚴恕務盡道理亦景行之而已廬山雖高可
企而齊濂溪雖清可澄而匹也他時金聲玉振一府皆
傾厖臣碩輔如吕政獻趙清獻者薦之朝畀使者節君
當就勿辭
　　　送畢敬甫序
千里民社之寄重矣經畫教令歴閱簡書所以佐夫任
民社之寄者豈輕哉幸而司牧賢也民嚴之若師保懐
之若父母也清映氷雪明侔水鑑也而幕僚又賢則九
重徳澤速於置郵列城皆然而天下治平矣其或作牧
者徇私忘公利已病民民孰敢與争是非敢與爭是非
者獨幕僚爾必幕僚賢也彼雖欲徇私病民也十事或
四五沮勿使下則民亦職有利哉否則淪胥以鋪千里
阱擭如矣然則經歴之設繫政之臧否民之休戚顧不
重歟若畢君敬甫來為饒幕長蓋饒民尤以為幸也君
清絶請托明照蠧弊軫民一本衷惻三載未嘗少渝於
初其解紱也無有不願其留惜其去者徳興去府逺士
民以事接於府者鮮而惓惓若此何歟詩云民之秉彛
好是懿徳敬甫所以感觸其性天者豈徒然哉唐史稱
畢搆脩潔獨行治術為最天子有璽書袍帶之賜今聖
主登庸賢輔將開平治必拔俊良敬甫官箴幕辯彰灼
如此佩盛美以往授官益崇庇民益廣而邑士民顧欲
歛恵於千里圖其專不圖其咸予知其不可也他日士
來告曰民齎咨涕洟欲借留不可得也士則能為歌詩
道願留者之心而洩其思也詩旣若干首矣子宜序年
月日序
　　　送徐文節鷹房提領之黄州序
予方休官絶肉思與世外隠君子游而宗人文節奉檄
提領鷹房打捕之齊安求詩予不工詩則告之曰蘇文
忠公方山子傳云方山子光黄間隠人也前在岐下見
方山子從兩騎挾二矢鵲起於前使騎射之不獲方山
子怒馬獨出一發得之蘇公落筆如畫方山子豪特不
羣之態遂奕奕在人目睫公又謂光黄間多異人往往
陽狂垢汙不可得而見傳末深致意焉何代不生才謂
齊安今無斯人不可也夫隠人不在城市在林藪君以
蒐獮林藪為職將必有所逢得若人焉肯從君游必能
開君之見易君之識拓君之器而今所職掌不足以縻
君矣予又聞前代聖王不貴熊羆虎貔故田而載渭濱
之老我皇撫運聰明齊聖匹休姬文君儻見異人焉以
姓名獻比於獻珍禽竒獸以為恭敬者何翅相千萬他
時君欲逃薦賢之賞不可得今所職掌必不足以縻君
矣予欽遲君故相語如此客有笑者曰子之言迂之甚
者今夫詭遇獲禽者謂範我馳驅為迂不獵縣貆者又
謂詭遇獲禽為迂人欲無涯凡仕今世者往往偭迂趨
巧文節以鷹房打捕為職子乃語以不獮毛羽獮人物
况見異人不可必子之言迂之甚者予俛而怍仰而歎
曰詭遇獲禽吾不知不獵縣貆吾愈不知知而不告過
矣不知而不告吾過易辭也予休官絶肉壹不知仕今
世者之如此也客之言是則予言非矣雖然姑筆以授
君儻見如方山子者出而就訂焉
　　　送董師文山長之齊山序
山長董君將之齊山過予徵言夫齊山有長由前代以
來為講明道義設也秦漢而下惟董子度越諸子正其
誼不謀其利明其道不計其功兩語為後學法程夫道
本有功義無不利然欲明正乎此乃謀計乎彼則人欲
為主天理為客久之壹是人欲而天理忘矣故日用動
静之間學問思辨之際俛焉孳孳惟道誼之為務而通
塞得喪不入乎其心雖賢科方開程試之文必本仁義
必尚忠孝又皆躬履乎是而非空言夫然故他日由學
校出者必正人脩士而功利自足以及物此今昔設長
之意君之任也按齊山或曰有十餘峯其高等故名或
曰以齊映故名映碌碌得君他時冀復相乃掊斂以中
帝欲藩鎮進銀大瓶高不過五尺而映獨八尺其為謀
計如此使山果以映名君見山如見映以之内自省可
也所思齊者其董子乎君為董子則為士者必見君而
思齊矣君家有壽俊為道義表予欲效陳亢請異聞而
未暇乃以君家所有贈君贅也予寡陋故也雖然諸峯
齊等如是而止岱嵩衡華齊山莫與齊也人與山殊出
乎其類拔乎其萃由一人之人為億人之人兆人之人
在我而已秦漢而上孔子賢於堯舜誰謂聖逺厲其庶
而安敢以醇儒畫君哉
　　　槃澗先生文集序
宋文章不及唐唐專門多宋惟六一南豐半山二蘇數
人而已以文粹比文鑑可見矣然則五星聚奎無乃不
驗乎易曰天下文明又曰觀乎人文以化成天下所謂
文者禮樂書詩易與夫記事之史是也明者人無不習
而粲然日用常行間所謂化成也周程繼孔孟朱子集
大成聖經賢傳自漢以來穿鑿傅㑹為之一洗若掲日
月宋之所以度越漢唐斷斷在此摛章繪句云乎哉善
論文者莫如南豐謂自唐虞以來至秦漢之際異人殊
世其文數萬而其所發明更相表裏猶一人之說理當
故無二也然則文明而天下化成者其不以此乎後之
作文者篇為新說說有新語然觀者不足以畜徳習者
遂至於喪志此則建洛之所斥者吾鄉從考亭者三君
子而槃澗先生董公猶丑章也其五世孫槃集公文二
十卷示予予受而讀之其所發明相表裏者揆朱子猶
一人之說也三十年來新說新語益衆甚者詆訾建洛
天啓聖明科舉用朱氏四書他經兼用伊川胡蔡氏可
謂得成化之本矣公之文遂彰明於世乎欲升朱子之
堂而入其室者此猶牖户也雖然知行盡其性得失付
之命不患得而習之不旣得而違之然後文明而化成
可冀也不然口耳以徼利逹意趣不過符讀書城南則
學為何事學者於天下何補其偭考亭甚矣豈聖天子
表章之意哉旣以語槃槃拱而請曰幸筆集端繼今讀
斯集當益有味不獨槃也
　　　送董季真入建刋蔡氏書傳通釋序
故鄉先生深山董公壯老劬書筆著甚夥孝經註及九
峯蔡氏書傳通釋其尢盡心者令子季真旣走建陽刋
孝經註小學快覩矣他日復欲往刋書傳通釋過予徵
言當深山著通釋時科舉未復士壯者遷業幼者束書
嬉敖深山獨兀兀風櫺雪案邊若無與於世者詎意聖
神首出文運丕開命習書者用蔡傳哉昔蜀山人知明
日客來消息深山豈亦預知今日開文消息邪予方倦
筆墨坐客亦謂季真得意再往先民所慎予跋涉數百
里徒手資諸人事未可知季真色不怡予曰盍筮之筮
之遇蠱☶☴(巽下/艮上)之巽☴☴(巽下/巽上)幹父之蠱用譽幹而
致譽吉矣蠱互兌震兌金卦震木卦金從木鋟梓象也
巽互兌離兌講習離文明傳習象也巽九五曰貞吉悔
亡无不利无初有終先庚三日後庚三日吉无初謂著
書時有終謂際今日且後嵗丁巳又三嵗庚申又三嵗
癸亥所謂先後庚者是三科四方學者吾邑友朋或季
真必有資通釋取高科者蓋子之先君子究心此書若
先知之今易又告矣於是坐客相與臨䇿而歎咸曰亟
往勿疑予乃録其辭為序
　　　送汪子中序
聖朝建學設科務得真儒臻善治上嘉虞周下陋漢唐
丕休哉千載一遇也如陽春布濩隂崖氷谷荄粒無不
翹達於是予弟之女之夫汪子中以嚴君仕於京師往
省焉且階以學於國學行有日予重告曰四十年來人
指金臺為速化地往往慕題柱棄繻之為甫級分寸則
傲桑梓棄糟糠若此者未出門而先疚於其心未報國
而先害於其家也今子中之往將學於國學則其志念
決不類此予聞無為小人儒之謂真儒先自治而後治
人之謂善治物未格知未至人之所以為人者百未究
一二其敢曰真儒善治邪厥今命教胄子俱第一流人
所以教者予不敢躐越而談然傳習居三省之一則弟
子事也南軒子張予曰習之有斷絶者心有以害之也
心過難防一萌於中而習之功已不續矣旨哉言乎學
者效先覺之所為以碩師而傳以心為嚴師而習庶乎
君子儒哉其於治人必有補矣子中學篤倫明業精行
成日想慈闈之嗟季復辭嚴侍以南征使邑人改視曰
國學造士有如此者信可為後秀之準程豈止閭里之
榮而已子中勉旃
　　　送董仲縝序
前代千里之生殺予奪繫乎守守據案操筆吏常離立
不敢視百里亦然故擇官而郡縣治今則官與吏參決
擇官不擇吏不可官少而吏繁雖慎擇欲其盡才且良
難哉天開聖明路府州縣秀才生員充吏此平治大機
要也儒生顧惜終身畏法尚義受財鬻獄必大減少又
土田市井風俗利害非其少長之所聞則其鄉先生長
者之所告一旦出而佐賢守令之設施専慮畢力蠲民
瘼之所急不待旁諏熟察而後決郡縣之治不猶運之
掌乎吏者官之臂指得良吏則力省而治最賢守令將
汲汲焉吾知秀才生員無留良矣吾邑仲縝董君省檄
在路吏伍中予知其良也君有母末疾沈痼家貧甘旨
藥石無缺如是者有年疾愈人謂孝感去年春邑經理
田糧専官每畆加步七十君田糧最少控於朝廷差來
官止令百姓自實供報夫事親孝見義勇為為一邑長
利非賢何哉君他美甚衆如復初菴書院養士田皆彰
灼在人耳目者一日過予言曰僕雖在吏檄中然日聞
求補吏者坌集上之人得無厭薄乎進退當何如予曰
良吏乃賢守所汲汲也予固言之矣今郡侯之賢聞於
東南士民惟恐一日大用不得歛恵兹土子曰居是邦
事其大夫之賢者况恭上命而相助為理此亦君所宜
汲汲也乃叙以送之從而歌之曰吾侯之公兮水鏡同
兮今子不往後將誰逢兮吾侯之偉兮顔范比兮今子
不往後將誰事兮氷食葛製子慎毖兮風積霄摶予欽
遲兮
　　　送李易仲石洞山長序
古贈言者躬行之助而非口說之諛後世蔚文新語而
已易仲李君為石洞長將行徵言辭不獲則思石洞學
者昉得新貢士為之師師在温故知新不在記問予為
易仲得標準焉豈無他人莫延平先生若也延平如氷
壺秋月瑩徹無瑕考亭從先生游自謂每一去復來則
所得必益超絶知新之積成已裕人有如此者然延平
未嘗為講解文字其言曰讀書者知其所言莫非吾事
而即吾身以求之則凡聖賢所至而吾所未至者皆可
勉而進也延平之所以為延平上承河洛下開考亭者
在此後世儒者吹文義之毛而染功利之指天理其冠
服人欲其鞶囊者可與延平同日語乎四書所以藥凡
愚為聖賢然口耳者猶之未嚥而吐卒未能效天啓聖明
進士業先四書自漢唐以來未有然為士者身履之以
輔世長民則可筆傳之以譁衆取榮則不可雙峯先生
不踐場屋今科舉先四書則士者不當自外場屋朱子
云非是科舉累人自是人累科舉此一言可深省也條
儒先之說以收科而異時賄政市獄無以異於刀筆之
仕者豈惟累科舉且累四書矣易仲粹整沈篤前瞻延
平可謂有其質者也肄與人同簡而行不與世俗同條
學與衆同方而達必與聖賢同域凛氷壺於塵窖皎秋
月於暗室果能此道豈止於石洞有光而已
　　　西洲詩集序
西洲胡君少有詩名東南長而中州鉅公如盧疎齋姚
牧菴皆翹企譽贊其得意處落筆數百千言不休如河
決海運横放亡極惟盛唐時高適岑參諸人筆力閎贍
有此君宜頡頏其間下視郊島寒澁跼步顧影不足道
也予嘗論詩自漢魏以降大抵沉浸乎山樞蟋蟀其托
物引興以紓長懐寄永慨皆祖離騷蓋變小雅之遺聲
也謝安石階庭言詩遏舉楊栁依依以對而安石謂不
若訏謨定命逺猶辰告安石之志在廣哉熙熙乎曲而
有直體者或者反謂遏為得則非矣又降而唐晚束字
五七而雕飾無遺巧於是楊栁依依之遺聲乃復盡散
而雅幾乎絶賴唐杜氏韓氏詩行世不冺宋黄山谷陳
簡齋曽茶山振微引墜式克至於今日數十年來何地
何人不詩若以五七言珠穿綺簇莫能相尚獨西洲君
雅麗汪濊如千載一人歌庶幾廣哉熙熙氣象並時者
乃始辟易君自謂以選為骨而其高處若不相似予疑
君别有根極他日君過予曰僕嗜吟甚不可解於心然
謝艮齋有一言為文人無足觀矣未嘗不三復斯言以
詩人名豈吾志哉予為竦然敬畏信君詩文之外所造
深矣如是則合志安石以邁刪前孰禦何但高岑之與
倫
　　　余湘甫宜庵序
余湘甫星談而市隠號宜庵今年將築宜庵端齋王先
生旣諗人以其槩兾多助矣湘甫復徵予言予謂湘甫
號宜庵何謂也湘甫曰僕鈎簾坐肆客常滿各語以所
宜夫金火剛而水木柔攙槍惡而景星善人禀得其偏
而不能矯則害於而身是故剛者語以宜柔柔者語以
宜剛惡者語以宜善善者語以宜勿為柔善他皆類此
至若長民者宜恵愛執憲者宜明慎躁進者宜徐狂馳
者宜静富宜勿歛怨貧宜勿過求子宜孝婦宜順兄弟
宜友僕躔星度命觀所禀受審所趨向拳拳語之此所
謂宜也若僕之所宜僕不自知也世非弓冶工不可世
不耒耜農不可家無十金之儲商又不可昔者嘗吏於
縣矣人比之倚市門秣驛廐惡乎可是以在此不知宜
否也予聞之竦然曰子之不知乃真知也古人誦往聖
道術者不在朝廷必在卜數之中此宋忠賈誼所以一
遇其人而忽然自失也天地曠曠物之熙熙或安或危
莫知居之子居甚宜又居人以所宜其號宜庵不亦宜
乎人宜多助築庵以居子予方宿春逺役雖羞澁姑為
之倡云
　　　白雲察罕平章賜白氏序
賜姓命氏其來自古平章白雲公才猷超卓聖天子眷
禮優隆因公告老賜白為氏自今至於永世自一身至
萬子孫昭受寵錫河山帶礪苗裔永存丕休哉此人臣
非常之遇也中外名公卿大夫士詩而序之旣詳矣僉
事黎君介景君來言曰子名能文辭者此獨無言不可
予辭不獲命而繹夫子涅而不緇不曰白乎之指而言
曰天下之物幹革羽毛絲縷未有涅而不緇者涅而不
緇唯玉而已是故玉之貴舉世無以加君子於玉比徳
焉乃今聖天子賜公白氏豈非以玉比徳而使其子孫
世世不可涅緇也哉予聞公處通顯如韋布一旦致為
臣而歸凌雲抱月遺埃壒之溷濁舉凡天下之汚無足
以凂公者昔唐白太傅清修忠諒為元和名臣光耀簡
冊今白雲公清修同其退又同白傅不得専美其受氏
也可謂榮且稱矣雖然此家法也自今以往子子孫孫
必也繩武紹徳清白以傳家精白以承君然後不負賜
氏之意不墜受氏之美一或涅緇則非白玉之白非白
玉之白則白斯下矣由是觀之公之受氏可謂榮且稱
而公之子孫可不勉歟黎君要予言夫言不足以禆世
教雖工無益故云爾然揚聖天子丕顯休命以勉其子
孫者亦豈非公之志也乎
　　　贈又元吳君序
新安吳君孔亨以相字名江西四十年定猶豫決吉凶
成敗蓍龜有不及蓋易卦深幾兆芒微不若孔亨之言
明白而易知也夫物生而後有象象而後有滋滋而後
有數人作一字象也有所闕不成某字有所増可成某
字筆訛乃類某字滋也由是吉凶成敗出焉數也又六
書有指事有㑹意有假借此字問某事指事也視其缺
與其可増㑹意也筆訛因假借矣子觀孔亨相字大要
不外此但孔亨聰悟絶人鋒銛機熟人不及也然此不
過程邈王次仲字秦漢以下字爾若籀文若科斗若鳥
跡不知何以相之厥今綸綍揚廷符印它官白麻黄牒
爛然天書在諸字之右予語孔亨此字敢相不孔亨曰
子前所言得吾相字之麤爾世間萬法不出隂陽五行
以字畫求之從則上陽而下隂衡則左陽而古隂方平
為土曲直為木流動為水横斜而銳者金上騰而銳者
火來客有陬隅日辰有休王吾以此相之若籀若科斗
若鳥跡皆可而此何不可所不可者一代聖作絶出古
今草茅賤士訾相之則罪也予答然愧君言疎齋盧公
號君又𤣥由今觀之揚子雲識竒字比參隂陽六甲故
𤣥孔亨相古今字究測隂陽五行故又𤣥疎齋真知孔
亨者哉君徵言因書以贈
　　　送劉君序
聖天子開億載太平設科蒐真儒興善治六合詠仁萬
世誦聖猗歟盛哉丁巳秋試士如制士歡欣距躍上饒
劉君自謙之子埜踵門言曰家君宦役湖海命埜守閭
今者母命之曰汝曽祖擢上第汝祖預鄉貢世為儒家
宜就舉圖襲世美埜居行將焉從敢決於先生予曰試
士詔書也子又重以母命子之母其聞陶孟之風而興
起者哉世科宜繼世徳宜懋世業宜修徳懋業修科未
有不可繼者子之母其屬子也不淺矣予聞子之家在
長川大谷之中英秀清淑之氣磅礴鬱積異甚子之曽
大父大父收科䇿名雖其材越軼儔類亦其地靈發洩
然也數十年鬱而未洩安知收科䇿名不在子子往勿
疑往而捷明年對天庭分天職予之告子又當有進乎
此者
　　　送董禮存信州儒學教授詩序
禮存董君教授廣信儒學君先為初庵書院長邑人士
嘗坐講下故為歌詩餞君俾予序所以洪惟聖朝興學
崇化思得真儒致善治匹休三代賢科先子朱子四書
道至隆也昔子朱子倡道南方難疑答問具集中唯君
家宗老槃澗先生穎悟渙然最為高弟君今日泮黌所
授受必原昔日雲谷所講明木鐸載揚如久閉之雷坯
封皆驚久旱之霖焦巻皆榮此予所以為廣信之士喜
也矧君號禮存禮安所存豈不在視聽言動間乎夫四
者之不敢忽以正身也未及正人也然卒之身正而人
莫不從者蓋天理人心之所同有倡之斯應道之斯行
矣此予所以尢為廣信之士喜也然禮存有要道子朱
子答槃澗書有曰敬之一字近方見得伊洛拈出真是
聖賢端的要妙工夫只於此著實用工不患不入聖賢
之域旨哉言乎此非禮之所由以存者乎此君家宗老
親傳第一義君應為學者言予不應為君言然四十年
來贈言者例尚竒新語若此者指為陳言腐說更詆訾
之此子朱子之學所以晦而聖道之所以不明不行也
孰知陳言之為精義腐說之有妙味故雖君家所有而
予敢更贈焉庶幾廣信之士知精義妙味之可喜則說
樂將自此不厭而非徒喜也廣信號英俊所聚義理之
宅紹興大魁汪公則子朱子畏友紹定大魁徐公又子
朱子門人陳君文蔚高弟徐巖巉絶之境鵝湖清幽之
濱必有樂綂緒之學而人不及知者儻肯為君一出其
於君之家傳當有不符節而合者則君之喜又當倍於
廣信之士之喜也嗚呼真儒善治非口耳筆舌可及也
聖明之思治切矣教授之官守治矣尚勉旃哉詩凡若
干首是為序
　　　送彭皆春序
廬陵彭皆春純明篤實君子也扁其齋曰寓橘齋史公
書之君最為雪樓程公所賞識然蓬轉於廣右海南北
邕管兩江之間得一冷官如獲石田今又萍寄豫章將
歸廬陵上章貢靡騁靡定而冉冉老矣客或笑曰君寧
終身寓邪名之不可苟也其有今日宜也予曰不然人
在宇宙間皆寓也而彭祖乃以久特聞人暫而彭祖久
君之寓不有羨於此哉今之靳君者豈不以軒冕之來
之晚乎夫軒冕外物之寓乎身也者其來不可却其去
不可止不我寓而彊求之於是有負乗而致寇錫帶而
三褫者曽是足以為榮乎人有至榮者寓而人弗之省
也何也心為郛郭而性寓其中所謂天爵良貴也顔子
三月不違所以存此也而身則寄於陋巷原憲克伐怨
欲不行懼其汨此也而身則托之環堵二人者終身未
嘗軒冕而日月千古其榮無以加焉又安知皆春之寓
不有羨於此哉形寓於宇宙流行坎止委順而已性寓
於心日問主人翁在不此往聖來哲之望而區區為皆
春願之者也異時行方如愚之回壽若久特之祖則君
之名齋豈不兩得之也客語塞乃次其語客者為序
　　　贈徐義翁北行序
虞上下庠夏東西序殷左右學周東膠虞庠皆大小學
並建漢擇年十八以上者充博士弟子唐州縣學限年
十四以上十九以下而小學無聞宋三舍法行而小學
一皆肄簡家塾而已皇元興學崇化陋漢唐追三代外
臺勉勵倣古八嵗入小學十五入大學皆訓導之自皇
慶以來東南學校誦弦聲風動雷隠矣不休哉然勞倍
則功倍勞半則功半逸則罔功者唯今之訓導為然不
徒譊譊而已視其眉睫而閑其鴻鵠將至之心如羈騰
猿如馭奔驥稍縱則敗羣圯類有矣其視唐宋倚席者
唯評其詞藝之高下其優劇相去不亦逺哉初外臺擬
訓導滿三嵗與正長旣不果行省擬與諭録又不亟嗟
夫倡而不和教而不行未必不由此也此提學者之憂
而予末如之何也已予所不得已於言者臨川徐義翁
職龍興路學訓導滿三嵗弟子以蒙入者以聦出以鈍
入者以銳出其功如此其勞可知矣乃不得被半紙之
授霑斗食之禄則慷慨欲北行或曰今朝廷方重名爵
義翁之行遇合未可知爾予獨以為不然夫器玉者純
於玉則碈知其賤不免於用碈則山石皆待沽矣食功
者止於梓匠則路人知其不與不免於饜路人則毁瓦
畫墁皆求飽矣今義翁其材玉也其功梓匠也任選舉
者不用義翁將器碈而食路人乎非所以重名爵也其
必不然明矣其用義翁必矣雖欲勿用珩璜琚瑀尋引
規矩其舍諸延祐己未三月甲申
　　　送鄭大使之廣東序
廉訪使即漢刺史職也漢王陽為益州刺史行部至邛
郲九折坂歎曰奉先人遺體奈何數乗此險竟以病去
及王尊為刺史至坂叱其馭曰驅之王陽為孝子王尊
為忠臣予以為叱馭是也王陽旣為刺史將指行部謀
身可哉予所為評其是不者方今庾嶺南談者以為偏
且逺風氣異中州仕者不欲往往者又欲不久居故於
其職業無憂且勤之心由是民俗日益荒陋倘有賢刺
史如王尊者忘其身不怠其職為朝廷剪虵鱷之暴横
均雨露之偏枯易其荒陋納諸良馴此誠南粤大幸也
予耳目所接者廣東廉訪使者如王陽以病去者多而
叱馭者少官吏積玩赤子或為龍虵朝廷乃命河南行
省左右司郎中鄭公為使甦息存全之唯公慷慨直前
不以偏且逺為疑也夫其恭上命如此軫逺民如此祝
融海若效祥介祉必矣而何火堆炎嶠之足憂哉或又
言風氣與中州亦不甚異食有海之百物果有丹茘黄
蕉花有素馨山丹其人少爭訟喜游樂使者無以南粤
視之則嘉政美俗與江東西閩浙不異自公此行始矣
　　　送張伯高郎中紹興路總管序
江廣地方數千里出鎮者貴戚近臣政令惟元僚得可
否之至於和如鹽梅諧如宫商相臣之名美而逺邇迓
衡元僚之志展而丞庶蒙澤若此豈易能哉予讀左傳
國語見鄭公孫僑凡貴卿顯諸侯獨能開導調揉使底
於道意後世未必有繼之者來江西昉得伯高張公公
持平守正審情切事中於時病合於人心予非彊附之
古人蓋今人旣弗及矣雖然言出而人孚者必行孚於
人者也公孫僑曰君子長國家者非無賄之患而無令
名之難伯高從事斯語蓋久毫饋縷謁揮斥户外以故
上而敬下而順雖有牴牾卒皆信從若此豈易能哉異
時雍容廊廟訏謨定命逺猶辰告吾知齊賢士遜輩不
足為伯高匹也公被璽書牧㑹稽行有日兩道官吏士
民愁蹙失據而相臣尢戀惜之昌黎送陸歙州曰歛此
大恵兮施於一州今其去矣胡不為留似為今日發然
予謂人之戀公者猶負暄者之戀冬日也方暘谷初升
光景下燭則牆隈舍畔有私其燠者倐然正中遐邇畢
照則向之私其燠者亦無不被焉江廣㑹稽猶牆舍畔
也冬日之愛旣先曝而美矣他日公訏謨廊廟尚得與
六合八荒同此美曝而安用齎咨涕洟為哉公之行也
俱士為歌詩以著去思而謂某曰予盍序其所以不得
辭
　　　陳文穆收堂序
三代而上書不多而聖賢多三代而下六經諸子百家
梓刻日傳萬紙書不少而聖賢少夫何故收書者貯之
庫笥而不貯之虚靈之府神明之舍故書自書人自人
此大患也饒康山陳氏宋初獻書一監賜號清白處士
後嗣子孫決科預薦世為清門收書益富陳君文穆之
尊翁扁堂曰收而又以名君之子於是江東西名人勝
士題辭賦詩美之甚衆復扳予言予謂書載聖賢之言
行為多孟子曰誦堯之言行堯之行是堯而已矣此言
豈欺我哉中庸論學而知之者以博學為先則書非兼
收不可以篤行為要則徒收烏乎可予嘗陋李淑邯鄲
圖書十志五十七類而其所以訓子孫者曰汝曹善承
之世守之毋為勢奪毋為賄遷噫豈有博學篤行明彊
之君子而可以勢與賄遷奪其書者不飭之以其本而
防其末如李氏之云書直玩物爾嗚呼恡矣昔彭世昌
謁考亭問所為來曰象山書院陸先生不曽藏書此來
為求書考亭曰緊要書能消得幾卷何必役於物此言
真有味予老矣不喜為無益之言因君扳予言不覺傾
寫及此此以三代人物期陳君父子也豈不得其所欲
也夫豈以予言為厲已也夫
　　　送陳質夫察院書吏序
若稽古漢陳咸以劾石顯聞唐陳公以斥廬杞聞宋陳
瓘以彈蔡京聞指佞觸邪一姓擅之為宇宙瑞物盛哉
任風憲者可不企齊而况有媯之後乎陳君質夫行介
潔而材敏達從事湖南北江西憲治風軌卓然選陟為
察院從事六察之柄得玉雪其躬者佐持之斯宜稱矣
江南自孫吳來中間自為國前後垂五百年其材非不
多然躋世小康亦無幾爾豈物衆地大平治之不易哉
聖朝奄甸東南分三行省而一行臺董正之其嚴且重
可知也江南之望平治者獨盻盻焉於此又可知也年
來冠豸乗驄極天下選人謂鶚横秋鳳鳴陽凡所建明
若重名爵澄吏籍令人耳目蘇醒質夫此時執簡泚筆
以先後之如王良造父駕輕車就夷途而飛黄騕褭為
之驂服也積日月厲操行一旦有官守言責於子康慶
復瑩中三君子有光必矣君行有日學校朋游為歌詩
送之而虚卷端以告之曰子宜序予知質夫久雅欲薦
君家所有以為祝規不復辭
　　　寛居胡先生文集序
辭所以析理辭修而理明是以謂之文也後乃有追琢
組繡以為工者未若四十年來詭經反理鈎棘斷續罵
譏調笑之甚也予於江西凡三至慨此久矣若寛居先
生之文雅麗光潔激昂曲折理未嘗不亘其間蓋卓然
獨異於並時名能文者之文也夫萬形皆有弊而况空
言苟無理以本之欲其不朽得乎先生之文族婣旣鋟
傳之其外孫羅君扳予題辭予謂不求人知而求天知
不求同俗而求同理此先生四十年超然異於人者如
愚喜拙綂緒在焉先生賦之此天理融一之驗謂斯集
不長留儒林文苑余弗信也
　　　送李粲然崇仁丞序
聖天子設科擢用海内孝弟忠信文學之士嵗戊午康
山李君粲然中其科調撫州崇仁丞蓋自漢至唐宋無
不以廷對入官為榮雖尉簿凡刺牧無不興為禮恵利
足以及民禄足以逮事育故榮也今頒禄不如古往往
空乏其身事涉興利除害官長洎典案牘者輒能拂亂
吾所欲為雖苦心志無益他日以事詣府吏摩以肩不
顧揖庭立與府史無辨督賦役懼失期㑹則勞筋骨餓
體膚無不有矣方李君未收科時饘粥之養魚菽之祭
可無外求味先聖之遺言探六藝之微㫖有以足其樂
於已乃今一旦去士君子之林而夷於府史之間捨自
肆之安而踐乎拘迫之地若此者其足以為榮邪雖然
此孟子所謂増益其所不能而異時勝大任者也子夏
曰仕而優則學先儒謂當其事者必先有以盡其事而
後及其餘予願君暫息乎其已能者而勤乎丞之職業
身雖空乏而毫饋縷謁絶之益嚴興利除害彼雖拂亂
吾所為吾終不相與得罪於民寧勞筋骨餓體膚而不
使失期㑹夫如是則榮雖不足藉而辱旣逺矣天理不
可冺公論未嘗瘖錐穎呈露聲實流聞而大任於君乎
屬必也夫市獄賄政搰泥揚波四目四聰電視霆怒故
設官取士為蒼生一洗之李君可不欽承乎哉唐循吏
李素立蒙高祖恩顧特異有司擬雍州司户帝曰要而
不清改擬秘書郎帝曰清而不要乃授侍御史後竟封
侯此循吏大任之踵武今日之不足於榮者安知異時
不赫赫於天下後世乎
　　　送方方山教諭序
邑教諭方山方君専席五年偶予入湖北憲幕校文江
西繼又提舉江西儒學未嘗得從容接緒言也予方致
其事而歸則代君者至而君且謁選去矣廣文官冷而
邑學尤冷惟講學為宜書言惟斆學半予不知君自程
督何如然望眉睫比五年前益和粹篤實且教鄉邑甚
不易能使雅人勝友爭為詩以惜其去則講習之相悅
可知矣君去此必為正長古者仕而學學而仕相為無
窮其學也非章句誦說之謂其仕也非富貴利逹之謂
立人達人學即仕也尊美屏惡仕即學也由正長至郡
博士非有獄訟求情察辭之勞可以大肆其力於學學
進矣仕未進猶進也仕進矣學之進者未至焉猶未進
也昔乾淳間方公崧卿由教授越州後累秉麾節葉水
心稱其博於儒而以吏得民此仕學兩進之模楷方山
君尚企齊哉異時再望眉睫尚得以學古之疑仕今之
難質於君而賀君之進也
　　　重贈董仲縝序
董仲縝初奉省檄補府佐吏也予序贈之詳焉不意小
却補州佐史三年未嘗箠楚塵埃間非廉勤疇克爾州
乃復舉之府斯舉也可謂不蔽賢州名人勝士詩引筍
束俱以介潔材賢稱又可謂賢賢也昌黎謂下不求其
上上不顧其下故高材多戚戚之窮盛位無赫赫之光
予尚惜其論未大也苟温飽則不戚戚矣豈下求其上
之志哉獨范史贊王龔能推士曰士進則世收其器賢
用則人獻其能能獻旣已厚其功器收亦理兼天下其
利傳而人莫之先豈同折枝為長者以不為為難乎此
言真有味也予評仲縝孝似召南不謀利似仲舒彊直
似宣能計䇿似昭能獻替似允不特府佐史之器也前
太守失於舉用當是時殆同於折枝而不為也然猶可
誘曰試其文未試其行今歴試而無不可昭昭矣按王
龔為汝南太守好才愛士首舉黄叔度陳仲舉袁奉高
獨叔度不屈仲舉後至公輔汝南亦司空太尉以功名
終盛位有赫赫之光莫汝南最故併為今太守願之不
特為仲縝靳一顧也仲縝將需次於府與客訪予林下
將筆此重贈客曰仲縝文儒今秋賦在即子不作之使
與鶚書乃贊之使參鶩行子何說以解衆惑邪予曰王
諶有言山澤不必有異士異士不必在山澤試之場屋
者言也試之官府者事也夙夜之學疇昔之志傾寫於
數刻之試而胷中未嘗有一日效官之備也政體諏於
吏可不視其僚自受爵之日為學製之始比於試官府
者固若駕輕車馳康莊矣禮曰儒以道得民要在均之
以道得民爾班史傳循吏六人龔遂召信臣明經甲科
而文翁朱邑皆郡太守史後世豈有優劣之者哉客語
塞因並著語客者為贈云
　　　送汪子磐山長序
歙為江左名城汪氏為歙甲族宋炎紹間汪氏秉鈞持
樞者接武盛哉蓋黄山秀竒甲天下其靈異英特之氣
磅礴鬱積鍾毓如此汪君子磐先大父高文邃學芥拾
科第而弗克顯融融在子磐父子不疑也君來長初庵
書院凡七年齋榻幽獨簞食瓢飲晏如為文務去陳言
劬書劇嗜炙模模範範學者無間言一旦代者至由是而
官吏部由是而第奉常蓋七年者其學之嵗月而自今
日已往皆仕之嵗月也雖然古之學而仕仕而學如車
兩輪不容缺一方其學也非章句誦說而已修齊治平
之本禮樂刑政之經觀其㑹通所以仕也及其仕也非
富貴利達而已去就進退之節經綸參贊之業時措從
宜所以學也若夫學焉而以入仕固今日所不免惟其
得之也遂以為旣足而不復知古者之仕而學或知學
矣而所學又非古人之所謂學是以植立之卑成就之
陋雖貴窮人爵而不足以副蒼生之望厭士大夫之心
也然則振起山川之消歇張皇紱冕之缺絶第一等爵
雖不可必第一等人在我而已學而仕仕而學古之學
者何為古之仕者何施在子磐加之意而已君之解組
也邑名人勝士爭為歌詩寓懐賢惜别之意而予拙不
能詩姑繹古人學而仕仕而學之㫖以致切偲之助儻
不以陳言視之又以其仕之嵗月為學之嵗月則君之
所至其可量也哉
　　　太原族譜序
太原族譜者王君聚翁所作也王以爵為氏虞媯殷子
周姬之後皆有王氏而瑯琊太原之王則周靈王太子
晋子宗恭之後也其後僑居江左族尤碩蕃今譜斷自
歙來徳興者為始祖而繫之太原者著始祖之所自出
也禮曰尊祖故敬宗敬宗故收族古有大宗以收族今
宗法弛猶賴譜可以收族也人之言曰宗法弛故族不
可收以予觀之所謂弛者特無采地之入以世世合食
序昭穆而已其異邦來徙居者即所謂别子為祖者也
其長子則繼别為宗者也長子之長子世世承之所謂
宗子所謂百世不遷之宗也或宗子而無子則族人當
擇近屬昭穆相應者不論貧富以之承宗而共宗之宗
子沒則族人皆為齊衰三月如古禮可也其始來此邦
之祖伊川程子則以立春祭之必宗子而後得祭以予
觀之斯祭也族人皆不可不與不可怍於豺獺也莫若
三月上旬筮日即墓而祭族人畢集因序昭穆或宗子
之力弗及則族人協力具饌而宗子主之胙必均於貧
不能具者如此亦足以尊祖敬宗收族矣若小宗則自
斬衰而盡於緦麻今之五服之内是也蓋去始祖世數
旣逺則不必有小宗四也予平生最病蘇明允族譜引
曰無服則親盡親盡則情盡情盡則喜不慶憂不弔則
塗人也又申之曰至於塗人者勢也勢吾無如之何也
斯言也兒童熟諸其口往往視族人無服者若塗人為
當然矣此大不可也譜引又曰唐長史味道刺眉州卒
官一子留眉眉之有蘇氏自此始而譜不及者親盡也
曾不思此所謂别子為祖子孫百世承之今不特祭不
行而譜且不及可乎民吾同胞情可盡於族人乎親可
盡於始祖乎今太原族譜出蘇譜逺甚其大宗可考而
知也欲植宗法在舉而措之爾王氏自鹿鳴先生以詩
禮傳家可齊公又參扣朱吕二公遂悟朱子全盡心體
之微㫖為能蛻俗學而探聖傳文獻相承至今弗墜故
聚軒君修譜體道君貽書以序引屬予其惇族厚俗之
意亹亹不能自已可謂賢也已嗟夫如蠻如髦我是用
憂學而不知道者且不免而况流俗之蚩蚩乎風雨如
晦雞鳴不已二王君可謂豪傑猶興者豈無聞王君之
風而興起者哉人人親其親長其長予因王君於斯世
尚有望也不欲以無益之言塞請乃揆夫尊祖敬宗收
族可行於今者而併著蘇氏之失使覽者得詳焉其於
惇族厚俗或小補云
　　　信州路邁珠總管刋陳古靈諭俗文序
人之有生雖與物同而四端萬善根於心則與物異或
肆情恣欲失其恒性則是天形我以人而我物之也人
無以異於物則民彛大冺亂矣帝興王起設官以為民
極政欲使斯民率人之道而異於物爾然所以為人之
道各具其人之身故曰君子以人治人改而止者教行
則刑不用也世逺官媮牧民者惟簿書期㑹以為大故
及陷於罪則稽法律以治之豈所謂以人治人者哉廣
信總管簡齋公慨然念彛倫之斁不可不叙舊俗之汙
不可不新取古靈陳公諭俗文暢闡而警教之以人治
人其言反復諄悉可謂得新民美俗之機要矣紹熙庚
戌朱文公守漳州嘗刋此以諭其州民簡齋公系出高
昌地相逺世相後行乎東南若合符節先儒謂四海之
逺此心同此理同千古聖賢未嘗異者豈不信哉矧上
饒號稱賢俊所聚義禮之宅扶植遺緒為後生法豈無
若徐斯逺韓仲止趙昌父其人今幸得賢師帥警教於
其上興仁興讓從今日月冀矣豈但簡齋公匹休朱夫
子於此邦有無窮之聞無疆之教思而已哉
　　　送彭幼元贊府序
幼元彭君丞徳興清標出俗能幹絶羣邑人士揚推美
實謠來暮而歌去思渠渠娓娓謂君不負丞至元以來
未有也恭惟聖天子越度百王合徳堯舜思得真儒臻
至治以孔曾思孟暢闡堯舜禹授受心法俾大漠流沙
之外皆得通習而舉任之自有載籍以來未有予忝校
文庶幾得不負天子不負所學者今幼元不負丞非不
負天子不負所學不能也予評幼元不負丞崔斯立未
免負丞何故幼元任理與長官爭可否棘棘不苟同文
書行必當理然後涉筆署苟不當署吏睨曰當署幼元
鞭之矣斯立一躡敝跡日哦二松間直尸素爾雖然崔
斯立未免負丞自謂不負故度越之易也陸敬輿不負
所學誠不負故企齊之不易也唐賢宰相多矣獨敬輿
者胡致堂推為洙泗之徒真西山斷其有宰相之學惟
其所學醇正淵浩故其正已格君謀國用人如發敖倉
以賙貧乏如決江河以灌下濕沛然無不足也幼元知
企齊之不易而向往步趨之不置豈有不及者哉相天
下與丞一邑位雖不同而理同窮理者為學之要任理
者為政之本吾知有理而已壓之以丘山而身不屈戰
之以虎兕而色不變而况宫室妻妾所識窮乏者之瑣
瑣哉此不負所學之大端也不負所學斯不負天子矣
四十年來東南士或消聲林藪或未忘爵禄然材學兼
茂者亦無有幾人故東南之人望日以輕予甚病之今
幸科目搜真儒使得敬輿一二輩則科目重人望丘山
東南増氣矣故凡以科第奮者予同一欽遲而尢在幼
元也幼元之解組也旣過予别他日以書來曰先生不
容無以教之故以尤欽遲者勉焉尚不使予為空言也
哉
　　　送徐方塘上林簿尉序
曾南豐言南越偏且逺與中國通已千餘年而風俗尚
陋葢吏者莫致其治教之意此論誠然然以予評之豈
獨吏之非賢哉自唐以來猶未免鄙夷其地守令以遷
謫往者十六七幸而得韓退之栁子厚則陽山栁州幸
甚而不皆二公也非遷謫往者則東西二大府自辟除
視情分之昵疎而賢不或不暇擇故居官者大率苟且
無憂且勤之心所以入中國千數百年而其俗尚陋也
皇元奄甸東南五嶺南無復遷謫往者三嵗則擇胷中
有氷鑑者涖以御史擇人而授命旣下則給驛以遣此
事度越百王聖人能以天下為一家皇元無閒然矣延
祐己未外銓而同姓叔父方塘公以欽州教授轉而簿
尉上林公學邃材高幾於君子之不器而不得實用聞
命下汎然不為喜聞嶺南風土之異漠然不以為憂聖
賢用則行先民老益壯公兼有之昌黎所謂真知輕重
大丈夫者公其人矣聖朝所以化民善俗者得公真不
負也然則為越人洗其陋俗而同於嶺北其事出千餘
年之表在公此行斯越人之幸也夫公之行恒所往來
者皆為歌詩餞行而明善猥不能詩故為之序以賀越
人云爾
　
　
　
　
　
　
　芳谷集巻上
欽定四庫全書
　芳谷集巻下　　　　　　元　徐明善　撰
　　說
　　　朱明叟字說
朱明叟求字說於余按古文明字從日今文從冏(並見/說文)
冏小明也然秦漢以來多從冏蓋失其義久矣天地間
大明者日也月星本無光得日乃光爾人體性天地心
譬日也目譬月星也目雖待日月與火而實由乎心故
曰胸中正則眸子瞭焉又曰心不在焉視而不見非虚
語也日恒明食之自外者月也心恒明食之自外者口
體也余嘗中夜以興澄慮内照逺而千載大而四海微
而户内之煩攘無不見也可謂至明至妙者矣貴勿食
之而已叟勉之
　　　耐閒說(閒音閑/)
余友黄君聖可號耐閒求說於余余曰天行徤君子以
自彊不息君顧我我揖君坐語甫一刻天行四千九百
餘里聖人察焉故惜分隂君以閒自命不可請更之君
曰吾所謂閒不汲汲於富貴利逹云爾子姑聽乎方少
時欲芥拾科第曉倚忩夜讀燈不敢頃刻閒也旣已薦
於鄉當試禮部惴惴然文墨不足雄其閒勞益甚方是
時為士者皆然不意科輟吾思場屋之文於天下國家
無補幸甚休其勞而凡士者又往往不堪其閒有去而
技術鳴者有去而賈取贏者有去而結綬於刀筆輦金
於縱横者是數者吾皆不願獨匡坐蓬蒿環堵之中隤
然而已所謂耐閒如此予乃改容謝君曰當世之士得
見耐閒者可矣先儒謂科目設而聖賢之學微今科目
輟而聖賢之學益微人欲無涯異徑同壑富貴利逹之
情不以科目有無為増損也而聖賢綂緒不冺絶無幾
矣使凡士者在今日皆如君則斯道猶有望也雖然耐
其次也耐久而樂上也予聞内重則見外之輕徳深則
見誘之小旣以彼為不當汲汲已則閒為已真適奚耐
之足云他日訪君東湖隨栁傍花幸為我賦閒中之樂
　　　張伯大字說
碩之義大也在詩専言碩其詁則大也兼言碩大則碩
以貌言詁曰狀貌佼好也大以徳言詁曰徳美廣博也
人貌有碩不碩然人異於物一人足以當兆物雖不碩
猶碩也至於徳則其大不可為量在擴而充之故有億
人之人兆人之人所謂大人也寅齋張公名其令子曰
碩字曰伯大不鄙命余以字之說余不敏嘗聞南豐曾
公云人皆欲善其名字而不皆善其行特假借以稱道
云爾不誠乎身莫大焉今公父子自為師友孳孳聖賢
善其名字者必非假借云也其命余以字之說豈欲縯
繹訓詁稱道而已哉夫貌所以著徳也徳所以充貌也
大學曰在明明徳明之又明以至於充實光輝所謂大
也晬面盎背山立揚休所謂碩也佼好不足云也然徳
之大也有要趙文子晉之世家也旣冠徧見諸卿大夫
乞言焉范文子告以古者徳旣成又聽於民誦諫獻詩
風言考事盡戒之術也趙武歸見張孟而語之孟曰從
范叔之教可以大由是觀之先民有言不自大則大其
弗信矣乎余於伯大未見顔色然辱愛於張公有加不
欲其為千人之人萬人之人而足也故誦所聞如此伯
大有取焉他日望其眉睫而知其碩大無朋也已
　　　霜筠說(為羅益堅作/)
晉人謂羅君華荆楚之材予以禹貢考之荆楚之材竹
其一也物適於人用謂之材人適於世用謂之人材今
石林董公以霜筠為羅君别號者蓋以有用之材待君
也予家故多竹工取材焉必再霜三霜者蓋竹之材在
筠筠之堅在霜非但以其不改柯易葉於霜也竹之材
甚美而用無不周十二筩用之律而度量衡由此起孤
竹隂竹孫竹用之樂篾席笋席用之朝燕籩簋用之宗
廟篚筐用之聘享簜用之符節笴用之軍旅而簡用之
文字其用莫重焉其功莫鉅焉凡皆以筠也士何可以
不如筠哉自科廢三十年榮念摧落亦旣如筠之霜矣
或者遂荒其有用之學而暴其材如或知爾則何以哉
况人中處乎兩間凡職分所當為者禮樂制度服器無
不繫焉必也殺青所載皆考其故而究其極一旦當事
在迎刃而解若破竹然如此則不特荆楚之材而天下
之材矣亦猶筠之美於東南而材於天下也羅君之先
君子材高而不及用其大用將在君君來徵言予聞晉
人愛竹清談云爾若器用大備措則正施則行此禮記
者論筠本指故揚㩁其說贈焉亦淇澳切磋之義也
　　　札法榮甫字說
榮甫札法君以字行久矣一日求字說於予予謂世之
榮其字者不獨君也夫所為榮其字者豈不欲好爵以
榮於身豐屋鼎食以榮於家衣錦晝行以榮於鄉且久
榮而無辱乎一榮與一辱古今常相對余自兒時習聞
此言唯君子處天下之至榮超然不與辱對夫何故仁
義忠信樂善不倦而已矣故人爵之未從也則一鄉一
國以及天下莫不尊仰之如王公及其人爵從之也則
功在當時澤在後世名在信史百世而下聞者莫不興
起無他榮之自外得者未免與辱為對獨自内得者其
榮無對焉君勉乎哉君年及彊仕方陸沈臺屬避逺貴
要敬狎賢士大夫忠信樂善蓋有之矣仁義可勉而進
也昔韋宗見傉檀歎其明智敏識知五經之表復自有
人以予觀君殆庶幾乎然則君之榮其字雖與人同而
他日之榮於身於家於鄉必有超然獨異於人者矣
　　　葉志道字說
道惡在人是也人與道不相離凡而事育交際飲食作
息皆是也而必曰志於道者終身由之而不知者兆物
之物物之人爾匪徒知之又求合乎道之所自出者兆
人之人所謂人之人也人而不得謂之人之人惡可已
故尚志志之所鄉窮山鉅海不能限銳兵精甲不能禦
自不恥惡衣惡食始至飯疏飲水曲肱而樂終焉用之
則手代天工身代天事不用則退藏於密此志竟成時
葉君名志道字士心廉訪李公為更今字名即字至當
歸一而今而後君自謂志道是尋常提起時篤由内也
人謂君志道是倉卒喚醒時勵由外也真積力久心即
道道即心無所事志而千人之人萬人之人不足以待
子矣雖然大道甚夷旁有欲歧什伯其人顛倒相追走
疾獲多招子並馳子不人同人謂子癡子行夐夐道逺
渴飢人有盈色子或忸怩此時志帥勿棄鼓旗聖有明
訓差之毫釐朂子貞心聽我苦辭子思無邪以車伾伾
　　　梅林說(為曹仁/傑作)
梅比於人其絶徳者歟凡濟人者必有實語以梅林而
三軍無渇是則名可以濟人求諸近古郭令公傳呼免
胄而逺人羅拜司馬公邵先生居洛而為不善者恐二
公知之蓋其大忠倬行孚格逺邇故能如此唯梅似之
矣且物以多為貴者少則不足觀以少為貴者多則不
足揚獨梅也一枝半樹則見者如遇巢由不覺屈膝至
於繁華照昊縹緲無際則又如清白滿朝媚於天子瑞
慶開而光霽長也實旣佳而名有補少可喜而多不厭
然則梅比於人真絶徳者矣曹君號梅林求贈言夫託
於梅者衆而君獨託於梅之林豈不好其實且尚其多
邪雖然好尚不可以如是止也必君之好善如火必熱
如水必寒如梅必酸則聞君名當有津津然者君之尚
清白如梅特出千紅萬紫之上則或環堵離羣或天衢
彚征人將愛慕瞻佇有不容已者夫徵言將以畜徳則
空言無補對君梅林當有愧色乃為說朂君願實其所
好尚有美實必有令名梅雖絶徳吾遲君矣
　　　學而時習說
學之事大學之條目是也學之義則效先覺之所為而
已其曰先覺自孔子言之堯舜禹湯文武周公是也自
今學者言之堯舜以下書契以來凡嘉言善行可效法
者皆是也而孔子集大成故後覺必效孔子而百聖云
為舉在是矣人性皆善先覺所為無不善之雜由體逹
用也學者效先覺之所為亦無不善之雜積久與先覺
之性不殊因用明體也曰復其初者先覺後覺性本不
殊今而後復如其稟受之初也夫子生知未嘗自謂生
知故曰吾十有五而志於學曰不如丘之好學曰有顔
囘者好學與此章學字非有輕重差等也惟其效先覺
之所為故不可以不時習如堯舜稽古我效之堯舜精
一執中我效之堯舜親族察倫為古今治平之極我效
之深造自得便是堯舜其間多少工程故朱子釋以學
之不已又曰時時習之則所學者熟即夫子所謂學不
厭不知老之將至也此一章學字該知字時習字該行
字故朱子或問中說知行其實知在行先不知則無所
據而迷所當行然行其所知大是切要故集註只說行
曰效先覺之所為更引謝氏坐如尸立如齋以釋時習
則學不在口耳而在躬行明矣程子謂學者將以行之
是日可見之行而壯行在其中先覺行之我亦行之日
至行熟則所學在我在我者知其固有知也是内外合
一也是善已明初已復而成性存存也今人但以讀書
考古今作文章為學有能一日用其力於先覺之所為
者乎未之見也朱子之言聖人復起必不易之矣陳君
立道語以所聞曰或曰時習者當其時則習其所當學
謂八嵗十五春秋冬夏也求之不得吾心是何與聖人
異㫖哉何以不曰時而學習之也近年辨朱者不一皆
此類因立道之言及此書以諗之
　　　菊逸說
春華似得時秋華似違世得時似軒冕違世似山林晉
陶靖節見宋業漸隆不復出仕又甚愛菊故子周子云
菊花之隠逸言菊似陶也人知靖節逍遥酣暢不為簪
組所勞斯之謂逸然夫子列逸民首夷齊下聖人一等
其品級甚高靖節夙志聖賢任重道逺在榮木一詩讀
者當有省矣他如古人惜寸隂念此使人懼此意娓娓
集中至謂宴安自逸嵗暮奚冀直與七月無逸相表裏
此所以貞而不渝窮而愈堅下夷齊一等千載之下未
易倫儗也程君以菊逸扁軒題賞旣衆徵予言予念自
靖節到今逸居蒔菊代豈無人而磨滅誰紀何哉希賢
非自逸可能流芳百世決不但在黄花尊酒間也故以
靖節警自逸者塞請後之君子必有取於斯言
　　　真文忠公禱雨說
紫極王月潭師禱雨必雨其徒言師但危坐黙存而已
蓋積誠所感也予寓紫極嘗為師舉西山真公怠愠矜
三語欣然有悟屬予抄以寄焉蓋吾之氣即天地之氣
其禱雨也猶呵之必有潤也在誠通爾使禱者皆如真
公行事者皆如師必雨宜也今之禱者未易語此而行
事者不無徼利矜名之心如其俱怠固無感通之理苟
含怒藴欲其心焦火則益以暵赫不亦宜乎或謂大旱
有數存其間非禱可得若湯七年旱是也予謂誠則必
通然雖通也或雲不待簇而雨或雨而不澍或暫澍而
繼以杲日卒不能有此之謂數邇者丙午丁未戊申豈
不曰三年旱乎七年猶是也必曰非禱可得是人與天
不相貫也公言雲蒸雨降從一念中流出豈欺我哉
　　誌
　　　先樞宻施田真觀院誌
佛不耕食而受田人不耕食其田而施之佛何哉佛者
之說曰上能祈國永寧次則而父以上法皆超度之又
歸而檀越之名有瓜華梵貝之奉於寺不廢然則其報
施之厚矣先樞宻東湖居士施田真觀院者紹興四年
公辭樞宻思居後起守信州樂旁縣徳興山川風俗之
美由豫章東湖徙焉公母韓國黄夫人先忠愍公之室
而太史文節公女兄也塟新建縣洪崖鄉大雲塘公念
徳興去墓之逺而墓距真觀近佛者之說豈不户牖夫
孝而不得直遂者邪乃施田院中寓祠託墓意其報不
薄也甫百年而院僧裂所施田以餉豪宦者由是祠亟
徹塜宅蓬顆矣嗟夫使凡寺之報施類如此則誰肻施
而佛之教何以振行於天下哉又數十年公七世孫明
善嘉善元善來拜墓下低囘院中念時享有家廟魂氣
無不之祠何必此寓也又念先公之孝之施期於有永
山川鬼神與聞之院僧而忘之乎公蓋世藐俗之氣而
無憤悒於土中乎後之人而可已乎於是妥其所徹經
紀封樹度僧義塤者屬之且鑴其田之見業於院者於
石雖不幸蹙削繼得善䕶持者收其入以祝聖人壽於
億載而先公之孝尚永垂云大徳丁未嵗十月朔
　　　聚逺亭記
徳興山水甲旁州而聚逺亭據鹿阜最高勝處復甲徳
興幽人韻士几席其間有馭竒翼遊八表之意次則吟
者得逸思於天末飲者擴醉鄉於世外至於永日娛遊
雖暮色蒼然留不忍去則凡遊者莫不然矣蓋古之君
子必有遊息之物高明之具古者長民未有不選勝於
地同樂於人而兹邑又山川之美則亭宜不得廢也昔
熙寧間余氏剏樓單令名之樓圯而亭不知自何年至
思陵又特賞蘇文忠公所題詩親灑宸翰下飾四方聞
者莫不想至其處大徳庚子亭燹幾半雖鹿阜形勝固
在而亭不足以聚之則山川逺人而耳目陋矣是年冬
令尹陳均仲寧來登覽慨然曰吾其可弗葺又明年乃
卒葺之翼然如新成門垣徑級旣繚旣闢又命邑士倪
均天倪購求自二蘇公而下詩之鑱於石而散逸者置
亭壁如舊觀於是均即亭以休其暇日或領客命觴而
邑人咸喜遊息之有其所也相與謁於明善曰願有記
予謂納鮮碧於一宇窮莽蒼於雙明此單令命扁意也
豈復有說乎然牆面者憒如亭天衢者豁如景變乎外
心動乎内何也逺者心之休也聚逺者内外合一之妙
也本心廓然天無旁際而宇宙之廣山川之勝忽放目
而盡得之外觀内體合一無間此遊人之所以有得於
亭也然利害得喪一累乎其内則逺者隔聚者離矣斯
累也有暫忘者有寡有者有無有者此又有得於亭者
所以為高下淺深歟今之君子遊觀之樂尠矣而選勝
地同人樂又非俗吏之所為也乃今陳均一旦還二百
三十餘年瓌偉之觀不惟於此開爽襟慮以清政源而
又使邦人知國遺吏治民務以聚其所欲逺其所見休
息而安樂之也豈非賢哉不可以無述遂為之記
　　　徳興儒學記
曠百世無真儒善治者官不知政而士不知學也學所
以修已也學為已事則講學之所士者自圖焉可也而
古聖人必設為庠序學校以教之學校不修國人以刺
其上蓋官之政有在於是不可誃之士也官知政而士
不知學則士有愧矣士知學而官不知政甚者役士以
就其一切之政可乎欽惟有元宇亘坤載甫櫜干戈即
興學校聖聖相承一是以作成存恤繕完為先此唐虞
三代之政也漢高帝以馬上得天下歴恵文景三君至
帝武始令天下立學校夫漢承秦弊學校所當汲汲者
乃後之如此烏在其知政也然則今之士非千載一遇
歟徳興號稱多士而今佐蒞兹土者罔不欽承上㫖大
徳九年主簿錢處人旣新禮殿而講堂獨以嵗月久書
閣以枘鑿舛蠧圯斜傾聚辨弗宜至大二年丞東平陳
得新環視慨然曰是豈不在我即捐俸肇役士歡趨之
工良材攻腐更朽易於是圯者崇傾者正矣仰視上覆
斯翼斯飛壯好若新成焉役始於至大二年正月戊申
畢於九月乙巳又明年正月綸言洊頒勸飭彌渥而徳
興之士之學則已存恤繕完應書若陳均者其不謂之
知政已乎然士之知學有當勉焉自綂絶學散一轉而
尚游說再轉而矜辭章王肅註學而時習之曰學者以
時誦習之先儒嘗歎今學校僅有直誦而已周程繼孟
朱子翼承然後人知效先覺之所為之謂學覺者體之
所以立也為者用所以行也此善治之本也老莊言理
而不及事覺而無為也管商言事而不及理為而無覺
也是皆不足以善治至於一以誦辭習藝為事則體用
俱廢又老莊管商之下爾是弊天下也凡此象服藴之
儼然臨之在上曷匪先覺其所為可考而知也覺如先
覺所為如先覺真儒善治舍我其誰哉此古聖人設庠
序學校而聖朝作成本意也士旣抃舞上恩來謁記以
無忘丞之勤明善嘉陳均能知政於先乃著學之名義
與士之所當知者於後
　　　威武祠記
神者氣之伸者也惟義所在義得氣斯伸矣而死生不
與存焉昔闗雲長見襲於吕蒙不得全首領以佐漢然
天下到于今廟雲長不廟吕蒙何也漢賊不兩立權臣
於操則義在雲長故其氣伸而神也予邑廟祀神董端
公唐爵御史天佑中為八砦將首一日賊自浙來力戰
乃自斷其首天為動威雷電晦㝠如有戈甲旗麾甚盛
賊乃潰走神挈其首以歸未至家墮馬死馬不復受他
人廐䇿久之亦死里人念保疆奠民功不細也廟神於
藕池旱潦札瘥禱輒應至宋崇寧丙戌幾二百年改作
新廟神從六世孫博士衝為記事備記中又二十餘年
當元至大辛亥里人江夢得重修西林祠堂蓋宋景定
壬戌余思中江時所建久而敝也祠旣飭夢得介博士
從六世孫真卿來請記按唐宋番陽𨽻淮南時錢鏐據
浙附朱温久天祐四年温簒唐改開化即拜鏐吳越王
奉梁正朔羅隠諫鏐奈何交臂事賊為終古之羞不聽
淮南節度使陽渥聞温簒即傳檄興復淮南稱天祐凡
十六年嗚呼番陽與浙地犬牙相入使番陽終始不知
有梁封疆捍禦之臣其忠勞豈尠哉正綂裂矣神以正
斃廟祀四百餘年望雲長殆庶幾乎或疑天不風雷於
神未剄首之先雖動威走賊而無及於神之死是大不
然人之氣即天地之塞也神以死捍賊則義氣沛然足
以動夫天地之塞故風霆見異雖天所為而實神之所
自為此神氣所以無非教也此神之所以能伸也神兄
名全福以為人除蛟害水死今廟祀邑之銀港神從七
世孫名端忠宋建炎辛亥提舉湖北常平以諭叛將解
圍單行犯暑死今廟祀鼎州桃源之千人溪神名全禎
曰威烈神君者漢三十八代天師仍私諡而致號者也
予旣訂梗槩為記復為歌詩二首使歌以祀神其辭曰
大盜竊國兮羣盜繁奔蜂流蟻兮闖我藩力不敵兮氣
已吞峙如山兮不反騫剄大首兮言噩噩天晝晦兮風
霆作靈旗翻兮𤣥戈爍盜崩殞兮不煩搏廟崇崇兮藕
之水捍人患兮宜世祀嗟天不佑兮王室如毁神死疆
兮莫可僂指馬猶戀主兮錢氏不恥事賊以生兮不如
神死嵗四百兮宇宙方長祠煥儼兮像雄疆里無拘人
兮來薦苾香不猶逺孫兮比烝嘗風肅然兮祀者恂慄
如聞蹄雹兮神歘然而下入巨人挺劍兮蛟血猶濕袍
紫襜如兮常平疑立山川泄靈兮神食此堂旱降澍雨
兮潦賓朝陽秔稻露積兮虎虺藏執拘厲鬼兮恵氣流
行人欽事兮有求無斁我扳雲長兮用慰忠碧
　　題跋
　　　陳激齋筆耕集
前朝詞科得人最盛而激齋陳先生偶見遺豈其才次
於人哉先生儲覽旣富下筆不能自休雖不中其科朝
廷猶畀近闕擬後擢盛代作人如此使天假之年當為
名卿大夫科之利不利無與也而僅郡博士以沒豈非
命哉然其筆耕集序有曰孝悌忠信吾之嘉種學問思
辨吾之耘耨若遇不遇固猶嵗之有豐凶聽其在天者
而已然則先生雖不為卿大夫豈有憾也其孫洪登搜
纂遺文於兵燼之餘得若干篇示予皆根柢理義暢逹
明粹觀者可以畜徳蓋乾道人文之盛類如此學之不
可無綂也文之不可無宗也是以論其世也洪登寳之
　　　胡浩軒正聲集
浩然之氣人皆有之孟子善養爾今人知天地之氣乃
吾氣者鮮故善養者尤鮮胡君以浩扁其軒可尚也然
予聞善養者特完而無害爾若鼓而作之務於蓋世陵
物則非所謂盛大流行與天地相似者也君語及世人
貪鄙淫邪即眥裂髮豎固知君浩然者形見不自制如
此然天下之不仁方不勝疾聖人戒夫疾之已甚者已
甚則吾氣先失其平也况彼將應之以亂邪不可不察
也夫自反而縮道義充然聖賢各足其浩然之氣而已
窮而在下友朋如彼必有内怍而止斯我化之也故無
迹達而在上官曹如彼豈無望風而逝斯我正之也故
不勞浩然之功用大矣君老益壯斯善養之驗方有當
世志予欽遲未已也因君示以大雅正聲輒書其後
　　　劉通甫吟稾
詩莫工於唐唐詩工且多莫如劉氏夫束字十餘欲五
色爛而八音諧未易能也而唐人能之劉氏又多能之
異哉若希夷若商若長卿若言史皆精拔竒警膾炙衆
口若得仁若滄若威若駕晚出亦皆流麗帖妥如香銷
南國美人盡怨入東風芳草多後來者不得望塵焉况
夢得沈著痛快雄渾老蒼為盛唐冠冕邪予欲抄諸劉
詩為一編供諷詠未暇也匆匆案牘邊閱通甫吟稾愁
從蟋蟀聲中得秋向梧桐葉上知娓娓逼滄威矣嗜吟
不已當與長卿輩並驅以望夢得不但如今日之所觀
而已他時集諸劉詩當虚末卷以俟
　　　余文夫刋思齋箋註朱子蔡氏二書及詩集
思齋先生游蔡門訂朱學所註感興詩及三問疏事精
詳析理明盡先正許其有功斯文信哉至其自為詩清
新麗艷則可並傳也梓本旣毁諸孫文夫遍訪舊藏手
抄之將復鋟梓永其傳可謂能念祖矣昔范馨留硯與
其孫喬喬長執硯以泣人稱之若家集則心聲心畫在
焉非硯比也姚察著漢書訓纂孫擬發明祖書舊義人
賢之若感興三問則聖賢之綂緒學之本末史之得失
著焉非訓纂可倫也余氏祖孫相望於是過范姚氏逺
矣雖然聿修厥徳亦不外此何則思齋之所思考亭之
所傳進徳上機也文夫思思齋之所思方䇿以恵其人
服膺以善其身豈不尤思齋之望哉詩曰繼序思不忘
文夫其三復之
　　　舒雙峯文集
雙峯舒公文見稱於平園行見許於考亭二公文行之
宗也所以稱許之者而豈徒哉後學欲贊一辭則僭且
贅其五世孫淼龍重刻梓傳之可以見公行修於家而
詩書之澤逺也近比之士一於竒晉語曰竒生怪怪生
無常是故世道與俱然未有能自拔而返之古者予每
見乾淳間文字不覺竦然况斯人斯文為兩公之所稱
許者乎
　　　湖濱隠士芸忩李君墓銘後
予讀湖濱隠士誌銘知其致孝可以移忠知其義讓可
以平政厚俗矣今之仕者其制行或無是也隠士少屈
折為世用人將有所賴乃終於辟世如此予恨不交隠
士而見其子娟秀特出有以得隠之微焉昔荷蓧丈人
避世於芸也旣以四體不勤五穀不分為不可則夫二
子者必日相從於芸然後可顧乃逸之於家而使於賓
客之事則其平居訓授必有出於芸之外者夫可使與
賓客言是亦行其義也子路長幼君臣之論殆欲因目
擊者勉之爾隠士之託於芸有合乎此矣若夫東湖今
雖荒洿猶名四方以南州高士宅焉故也自漢至今幾
世幾年士之不仕而家其濱者幾人高士豈有死後餘
力可以斥之而卒不得以自附也至宋昉一灌者立下
風爾今隠士之神情上與春秋之芸者相綴接則分席
其濱庶無訾乎
　　　升師紀過集
升上人詩文成集題曰紀過予言佛書以大語高語散
語低語喜語狂語閒語歌語别離語利害語如是凡六
十四種謂之口業上人所著皆是語也其斯之謂過歟
予觀唐宋以來詩僧所作與騷人墨客無辨今上人突
兀自是叢林筆墨此為不盡變其學雖不能無過所謂
薄乎云爾者也或曰過雖薄不如無過紀之則日増其
過不如勿紀予謂凡有言即涉六十四種欲不涉六十
四種當無言佛以言為贅龎而經論充棟何也無言佛
且不能况學佛者乎予家東湖公特重可師外家山谷
特愛洪師今上人日増其過使句法響撼視洪與可無
不及或少過之將江湖名勝爭先紀録予庶幾觀過加
愛重焉若夫解脫六十四種獨領空妙此祖佛付授師
當為人言人不當為師言且非微言本意故不言
　　　吳昭徳族譜
吳姬姓以國氏昭徳君譜其家世自太伯而下八十四
世為昭徳之子旭美哉彼葛氏出葛伯刁氏出豎刁聞
人出少正卯其子孫見此譜得不竦然有所羨哉雖然
稱其家之難吾知其有甚於他氏者矣徳或薄人將曰
如至徳何取或傷廉人將曰如三讓何此有善雖大毫
末也太伯之後宜然也此有過雖小丘山也太伯之後
不得然也古稱盛世必百世祀非特源深而流長政在
自葉而流根雖累百世可必也詩曰無念爾祖聿修厥
徳此昭徳譜家世昭子孫之意豈引之冠其編首以門
第自矜而已
　　　進賢縣復學租
王文公云古人事一職豈肯苟然為之今不苟然者不
多見也古之師職教今之師職養養與教俱不苟然尤
難叔志萬君教諭進賢革學田隠沒攬撲之弊學計頓
贏碑穹然詩囷如也可謂不苟然已今夫食士不當自
謀也然必養士者為之謀可也養士者又不謀以士之
食食夫為姦為欺者寧使士朝不食夕不食其過豈特
苟而已哉不仁甚矣雖然不苟然義也所以能不苟然
勇也人固有見義而無勇者騷心蒿目而卒無所誰何
或奮然而起靡然而止者是也然則君之勞烈又不特
苟然者愧君也豈非賢哉
　　　憲僉郝子明樂壽縣去思碑
頌徳政者至父母神明而極然或要名矯情則愷悌於
彼而恝然於此明清於前而懵然於後者有矣必心誠
求之斯謂父母正直而壹斯謂神明兼之者難哉燕山
郝公子明僉江西憲事疾惡如惡惡臭不斥去不慊也
列城士民無不徯公咨諏以為快所至貪冒落膽姦詐
失魄咸稱神明予旣信其非要名矯情者一日出示宰
樂壽時邑人所樹碑則又娓娓曰父母予未敢雷同信
之徐而得公建白二事大徳丙午夏大饑官以米貸民
期十月輸之倉旣秋而禾不登價視貸時貴一倍堪輸
者倍差吏徵急民悔且泣曰不如殍之愈也公建言俾
明年冬輸之倉於是民乃破涕解顔如更得貸一也東
湖者豫章城中水所溺也湖溢則濱湖之家有沈竈者
丙午冬官議濬湖然不思江高於湖湖可濬而深斗門
不可闕而下也闕而下則江反入湖不闕而下則湖之
泄盡斗門而止爾雖濬之九仞江漲高則湖溢自若也
是冬無禾蔬薪倍貴令下計工數十萬民皇駭不知所
為公力白主者罷之脫數十萬人風雪泥淖之苦二也
二事公不自言予欲徵樂之稱父母者不虚故具爾此
可謂若保赤子者也嗟夫父母神明美稱也然固忠國
庇民者職分當然爾不父母將立而視其死乎不神明
將廢耳目之用乎然且要名矯情者不多見况如郝公
者乎安得百子駿吾於子明亦云子明由樂壽為御史
擢江西能使所居官大宜然
　　　李幼成經史辨疑
經史有疑求諸心心有疑斷諸理洪範曰思曰睿睿作
聖思純乎理者聖也何疑之有哉學者苟能主敬以治
心使心與理一真積力久虚等宇宙靈侔蓍龜不昧如
日月則雖時殊世隔書闕文殘亦貫之以吾心之睿聖
而已故經史雖有疑而我無疑也昔者夫子去堯舜夏
商逺矣而刪定繁作凡斯文悉整比之豈諉耳目之官
哉今之學者誦習而已不足言也務探討者可尚已然
所通患者特無持敬之小心故無任理之遜志其譁世
蓋人之意旣如浮雲之障太空矣於是管見臆說出其
間自以為不疑乃所以滋人之大疑此可重歎也李君
幼成抄示所著經史辨疑數十條往往十得六七夫人
誦習而君探討探討而不謬於是非使持敬任理之功
有加無已詎可量哉先儒謂待自家長一格時見得又
别君是編他日豈無改評更定者乎
　　　冷東齋義役規約
予里居時父老為予言疇昔吾邑絃誦相聞大抵皆世
胄儒先家也編户居其間十纔三四爾官儒户憚衙前
荒其待舉之業編户又喜得官儒户之助而從役也輕
故徳興義役最先成石碑可考也方是時字民者皆學
道愛人之士豈有嗜利如餓豺狼而不可以義事者哉
至元丁丑義莊田沒入官而差役之苦大異疇昔數年
來又有大異者守令民父母也曩者民事之唯謹今則
餌之訐之視為兩造而等威夷矣體膚父母遺也曩者
笞杖自中户以上寧死不受今則凥高呼謷習之不慼
而羞惡冺矣若此者自某里某人始而其貲業完然其
當役油油然於是東西家子弟皆曰彼能是而我乃不
能是何哉科舉廢矣珥筆可也學校具文矣衙前可也
吾身非青紫楦矣彼官人也不免箠楚於吾何有此時
雖欲聯以義役將不能矣曾子曰民散久矣以汚吏治
散民鄉舉里選不復學校名存實亡上不以義使下下
不以義事上不知後當何如也吾子識之朅來江右獲
觀東齋冷先生義役規約周宻備具一皆徳興數十年
前舊規也豈惟東齋急義苦心能庇其鄉人必鄉人樂
義者衆官清吏好不同他縣故也所聞里父老之言豈
盡信也哉然東齋講畫之嵗實至元甲午於今一紀矣
而推行未也何歟抑有故歟尚亟行之使里父老之言
終不信可也
　　　千户王恭甫詠史并百將詩
古者寓兵於農寓將於鄉後世文事武備分而詩書禮
樂之帥不多見愈下而披堅執銳者賤毛錐操觚弄翰
者卑挽彊非豪傑特起之士不兼能也而王君恭甫兼
能可尚已君家世將旄韜畧之暇尊經訂史前代之是
非得失良將之成謀勝算覽蓄旣富從而詩之蓋六義
之賦非月露風雲刻琢無用之空言比也夫胷中有甲
兵者可以將目空千古心睎百將者可以盡䕶諸將如
君宜築壇而拜也爵以世踐或者以為屈矣雖然聖神
撫運天予太平烽熄塵消六合清晏假為大將亦不過
投壺雅歌而已爾然則君之孜孜書程娓娓吟課夫豈
有用不極其材之歎乎又安知無采詩者獻於上拔卿
於將參錯玉堂金馬間相與鳴國家之盛乎
　　　樟隠書院題詠
古之隠者非苟然也其統緒之學經濟之具旣備於其
身或不得其時則山林巖穴適吾適焉是之謂隠及得
時行義則上享其慶下蒙其澤矣若夫箕踞壺觴笑歌
游衍不羨珪組者自晉宋以下其稽古用世之長望古
之隠者瞠乎後爾號之散人可也號之隠則未也予友
李茂實示康山程君樟隠書院記詠徵言夫樟天下之
名木也大而寢廟細而雕几無不宜也樟不求用而用
之利博焉於吾所謂隠者協矣而程君又闢書院其側
夫統緒之學經濟之具書無不備也野耕巖築一旦而
開平治胷中素藴蔚然簡冊可讀而思矣時行則行伏
荒幽泛遐渺往而不返者非也時止則止呌呼而求合
納說而求用者尤非也足以兼善而安於獨善者吾見
亦罕矣是所願於程君也勿比散木取諸樟勿為散人
求諸書
　　　江古心帖
葉高士以古調契古心得公心畫四十有六今雖有隋
珠荆玉不足貴也公學有淵源文如江河自身死國墟
游公門者乃敢詭道反理侮訕建洛廋辭隠語自以為
竒而不知其陋也於是公門無傳人矣予不識高士而
識其弟子王月潭師有出塵追古意琴復精詣秋堂月
寂聽者疑叔夜之不死也予生庚戌月潭師少予一嵗
方得帖時師猶未生而能珍襲如此此人琴所以不俱
亡歟惟儒之徒好畔而老之徒貴守故守者妍而畔者
醜守者昌而畔者否月潭出帖未跋不覺及此後之覽
者將必有感於斯
　　　姜起翁訪十五世祖墓及譜
大宗法蓋古卿大夫之家有采地者也封建壊而大宗
法不可復行東坡嘗恨有小宗法而世莫行然非有大
宗法以承祀始祖百世不遷族人五世外皆合之宗子
之家序以昭穆而但行小宗法則與今之五服何異盡
於高祖而忘之矣愚竊謂與其講求廢亡不可復之法
不若楙明賦畀不可易之理昔有生燕長楚老還故國
厥或誑曰此汝先人之廬塜而哭泣不自禁者天理之
呈露也所謂楙明者稽聖法察人倫而已矣詩曰行有
死人尚或墐之疏者猶如此也又曰豈無他人不如我
同姓而親踈别矣夫無情不如有情有情不如同形此
以大君為宗子同天地之體性者也同形不如同姓同
姓不如大小宗此以宗子為宗子同一人之身者也由
分殊以推理一而所厚者不敢薄也真知愛其親而不
厚其親之所出者無之此宗法之本也後有建舉而措
之爾起翁以十五世祖為念是宗法廢於他人而不廢
於起翁也起翁楙明此理故也予以其徵記吾寧知之
　　　真文忠公薦介軒董先生奏檢
子朱子之學若鄉邑董公叔重程公正思王公幼觀則
見而知之若董公望之後學稱曰介軒先生者則聞而
知之先生誨人必以規矩字人必為循良真文忠公褒
薦如右有所譽者有所試矣士論莫不以先生見知真
公為喜而亦莫不以先生用未極其學為恨也真公入
而啓沃出而撫御壹據大學其曰孜孜以求乎下而不
敢俟人之求有未嘗識面而舉之者豈有見而不舉舉
而不先者哉因思穆陵在位四十年用真魏諸賢則治
用丁賈則漸不克終賈迄於僨國彼惟知有私門不知
有朝廷天下知有桃李不知有楩楠杞梓惟趨附唯阿
是崇是使豈虞覆敗之至此哉然則牘端數語國之所
以廢興存亡繫焉誠千萬世之寳龜也先生孫竒翁以
示後學徐明善敬記其後
　　　讀史要領
裳有要衣有領然後服者便之自秦訖五代治亂千三
百年具於史必有要領然後觀者便之也太虚一理形
為萬物散為萬事合則治離則亂順則正悖則邪所謂
要領者亦理而已予友梅境翁為此書嵗有改評迄今
乃定蓋理明故見確見確故辭確以史為案以理為斷
信乎其得要領也此書若行豈獨通略纂運圖可束之
高閣而已哉理之用為知人安民欲之行為内小人崇
異端邇便佞古之治亂興衰未有不由此者翁旣熟數
之矣以備啓沃可也
　　　齊子莘故家大雅集
故家大雅者齊君子莘之所集也自王迹熄而南國有
騷正綂微而江南有選厥後混一為唐宋然祖騷宗選
到於今不異則故家在騷選之域宜也尚論騷選之人
則屈與陶其最高乎屈之哀郢郢猶楚陶之賦歸世猶
晉粤若前代則子朱子註楚辭湯文清公箋陶詩此故
家之鉅子傳人皜皜乎不可尚已更革後傾洞前何地
無詩何人不詩鉅子傳人我未多見其間𤣥思幽意排
奡刻雕宛轉悽愴要亦可傳昔兩東門之未蕪芬流從
兮椒榝亦異乎靈均矣湯公謂淵明說固窮多此深知
陶者前之固不早後之固又豈足揚邪君集欲行後世
宜不可以無辨舍是則蘭翹玉挺各稱其家惟君所擇
可矣嗟夫賁若草木天命也化成天下人文也天命終
古不息人文終古不墜儒者舍此何營文明以正正則
不蕩不蕩則雅天命弗僭弗僭則無邪無邪則雅熄可
光微可昌詩可不亡
　　　齊子莘昭代殊珍集
昭代殊珍者齊君子莘之所集也君生龎裂而長混一
樂逢昭代知文章將復大振故集此編也愚以大化賁
草木觀之一陽初動梅粲粲蘭猗猗非不清幽特出然
見亦罕矣青規將半紫艷烘霞紅香撲地素光奪月繡
林錦野四望如一斯盛觀爾然牡丹富洛陽海棠麗成
都一株獨樹此之所見必不彼若矧瓊華瑤草邪然則
君此集急就不可也近取不可也昔荆公選唐詩其初
人各如干首至李杜韓栁韋蘇州劉白不復去取禹錫
所謂大振政此詩也或曰今聖天子以徳行經術詞章
采擢海内士子莘學博辭雄不待作中和樂職宣布詩
然後光顯也鳥聲花影靡矣唐宋以此取士誠不切此
集後當何如愚曰賦者詩之流詩者賦之源自康衢擊
壤賡歌猗那清廟至於今不絶豈無故哉六律五聲八
音治則雅忽則淫然而不可絶也須之久索之逺君必
勉之
　　　黄秀伯所得邑人士詩卷
人有萬世之長在形體之外予求諸古魯臧武仲伐邾
之役國人誦之可見矣齊晏平仲或曰不滿三尺楚葉
公子高尢短小不勝衣然其謀言功烈皆信範天下後
世蓋形者氣之聚或龎或陋所不可移心者理之㑹為
上知大賢在我而已渝川黄君秀伯議論娓娓下筆不
能自休蓋豪士也從邑大夫來寓邑人多稱之謂其得
通介之中是又有為有守者其恒幹與三大夫相類彼
夏之防風氏周之□瞞新莽之巨無霸竟以其長大取
顛隕者吾知黄君不羨矣然武仲以知聞平仲以力行
聞子高以先見退讓聞所謂萬世之長者要在忘其外
而致力其内焉爾故予以三大夫謀言功烈期黄君君
思齊焉誦其言行其行服其服是葉公晏子臧孫復出
必不但作百里侯客也君得儒先生詩成卷來徵言予
雅不工詩乃識卷後以塞請
　　　東月師詩文
儒者學到至處則其言益平近故百聖之言如出一口
足以準天下範後世而未嘗多言學為佛者不然到悟
處則其言益峻絶或出一語則悟一人由是汗漫不可
涯涘其不同如此予客江西東月師攜詩集謁予頗采
用文儒枝葉予謂未若本色語自成一家師以為然他
日遊武林來鄱陽出所作不特無假借善樹立而言語
漸峻絶所到詎可量哉予返林下六年欲聞平近之言
不可得時取乾淳諸老文字諷誦有㑹心處而今世儒
者政爾詆娸乾淳可歎也使予不知平近之味而遽與
峻絶之言接則今日見東月師不猶昌黎見大顛邪
　　　項氏野意吟藁
邑外謂之郊郊外謂之牧牧外謂之野紛華之觀至此
而絶曠逺之思至此而發故謀國於野則獲同人於野
則亨張樂於野則流光其聲而况於吟意無俗牽句若
神助宜也予讀此集如久客城市目熟紈綺耳厭箏笛
緇塵化衣乃一旦逍遙乎寛閒廣莫風行籟作自然好
音而逺樵近牧又欵乃乎歸鴉落照間也比舊觀豈不
霄壤哉朱文公云要使方寸中無一字世俗語言意思
則其於詩不期高逺而自高逺此論與野意最相近蓋
擊壤為詩之初故也予未識君然見梅如見標格况詩
揔好丹徒少府不笑後人寂寂矣崌嶺煙霞前村風月
造物無盡意亦無盡有新作嗣以寄我
　　　項廷實編曾祖詩詞
臨清居士有詩名江湖名勝時偕俊髦遍與之游嘗記
明善七嵗時山房許先生來訪居士走价呼使拜許公
公以乾坤萬里眼為題索二十字明善綴其左云織翠
見高軒不愁書眼昏一亭共臨觀萬里豁乾坤許公大
稱賞之詩云雙眸萬里乾坤豁五字慇懃當贈言擊甕
未妨頌司馬垂髫遮莫賦高軒居士喜甚賜以紙筆今
六十年矣居士與許公久為飛仙舊賦詩處軒亭亦非
昔甚可慨也居士曾孫林輯居士詩集得四十首蓋林
之生也後又當變革散落之餘所得止此而泣硯之意
惓惓然居士名一鶚字宏甫又號嘉善旣嗜善又樂人
之善貌古而韻和魁然長者也林亹亹經術進未可量
嘉善之報其在兹乎
　　　項廷實汝南類編
廷實旣編族譜又編嘉善居士詩詞又集古今項氏詩
文與名賢詩文為項氏作者又自唐訖宋奉廷對貢禮
闈補上庠者凡項氏若干人曰汝南類編夫編族譜追
逺也編臨清詩詞念祖也至為此編則一姓之故實備
矣廷實其亦有亢宗濟美之志哉項氏蕃於江浙之東
然其著者唐則子遷宋則平父而已子遷不過詩揔好
至平父然後史有佳傳然欲至平父必求之一姓故實
之外可也平父所事者朱張呂陸皆繼孔孟之傳者所
友者楊敬仲沈叔晦呂子約楊子直皆淵源鄒魯羽翼
伊洛者今其書具在廷實讀其書企其人孶孳勉勉忽
不自覺其為平父而類編不徒作矣
　　　項氏族譜
歐陽公云士生於世莫知其所自出其異於禽獸者僅
能識其父祖矣誦此語孰不凛然今廷實編項氏族譜
本支粲然以别尊卑以傳子孫此為士者第一事有補
世教大矣旣自為序又録平菴譜叙於編首復徵予言
予不能如范文正公復歸於范言慚矣然宋丞相西澗
葉公本陳出也旣貴朝廷恩贈及其本生父母近年鄉
先達昌江文伯胡公亦朱出有訓族編訓其兩家子弟
事見東澗湯文清公集中姑援此自恕而贅一言可乎
今人皆知誦蘇老泉族譜引而少有誦其譜例序者不
詳其譜例序之意而但誦其無服則親盡親盡則情盡
情盡則視如途人則斯言也豈推而逺之也是薄為道
也古之大宗族人宗之五世以外皆為齊衰三月袒免
以外皆序昭穆而合食焉數十百世猶然後世宗法雖
廢然一姓所居必有始祖其長房則大宗也其次房則
小宗也視其譜粲然矣豈有服盡而可以途人視者乎
盱江李先生曰祖以世斷逺則忘之族以服治疏則薄
之骨肉或如行路吾病焉此語比老蘇為篤矣願與舊
鄉尊雅味其語而勉焉
　　　董蘭皐段氏詩解
曩嵗得廬陵段氏詩解於粥故書者其讐校精甚要領
處必傍抹發明處必傍㸃皆㑹予心且使予無丹鉛之
勞甚珍之他日掲復紙視所抄先賢詩則蘭皐董公筆
知逸出經笥中無疑矣公用是經薦秋闈館東閣膏馥
所丐皆收名有以哉方公經笥散逸時次子敬仲君尚
幼已乃嗜學有聞知此書在予戚戚然欲得之嗟夫世
固有家藏萬卷一朝散棄無遺餘者又有初僅殘編斷
簡已而聚連屋者皆人子孫之為也文運休明已然况
堙塞不振時乎今之散棄者方來無涯也若敬仲君者
斯謂鳳毛非止一家之瑞蓋鄉國天下之瑞矣兹事在
綂緒倫紀間非昌黎公畫卷比予期敬仲甚逺乃以歸
之而識其後
　　　岳徳敏書目
隋嘉則殿書三十七萬卷唐宋官私無此也使年及志
學者絶人事而讀之日二十卷至七十嵗可了其究為
書癡不疑矣子朱子語彭世昌曰緊要書能消得幾卷
豈非名言哉然則書無庸多蓄乎是不然書所以蓄徳
格致工夫無窮而書為最知言之學詖淫邪遁皆當覽
而辨之所貴者自博反約耳蓄書在博蓄徳在約博之
則三十七萬卷可也約之則天地古今是謂道日用常
行是謂學書筌蹄爾緊要書亦何有哉藏書之家不知
反約蓄徳而徒戒其子孫曰毋為勢奪毋為賄遷末矣
世世蓄徳世世蓄書徳微而後書不可保李氏晁氏何
莫不然今閱岳氏書目知博矣徵經逺之徳敏矣徳敏
知嗣徳矣勿替引之子孫永保之
　　　俞學正文筆峯賦
昔文正范公守饒病郡學陿陋乃睠城東得勝處則今
學是也湖光冲融雙塔倒影堪輿家以筆峯硯池名之
公不廢其言未基構而公徙守潤後守職方長侯乃克
成之然探公徙學之意實以今學於游歌聚辨宜不専
為弄筆徼利達也今學正月翁俞君帥正餘暇遊戲翰
墨為文筆峯賦繼作者梅邊鄧君而下緫若干篇皆極
精綺俞君以示予予筆荒類不能賦獨念范公天章閣
條陳天下事此筆可以開太平政事堂勾不才監司此
筆可以澤蒼生筆之用莫大於此此後學所當師仰者
然學内而筆外學正大則筆謹嚴横渠張子少登公門
喜談兵公責之曰名教可學何事於兵因勸讀中庸然
則根柢綂緒乃公所謂學其欲徙學於此正以平湖逺
空可悟鳶飛魚躍於目前爾寺塔不猶雩壇乎澹津不
猶沂水乎必筆峯硯池之似而後可以游歌聚辨也吾
黨之士學問不足以彊志壹氣而但以葩文藻語譁世
取榮為務豈不猶吳興令夢人授五色筆嵗慆月邁衰
颯不振又將夢郭景純索之以去矣可不懼哉因著所
見賦後以諗同志且自勵云
　　　張氏爐塢記後
爐者變化之具也自天地為爐造化為工幾世幾年陶
漁化帝胥靡化弼龍漦化佚女簀屍化相國銅山化餓
𨽻黥奴化將軍往者其畧如此來者巧歴不能算大人
不能占也又有挾炭游其間者其化尢速賈子曰合散
消息安有常則倐忽變化未始有極誠知言哉瑤溪張
君吾知其非挾炭者將聽造化之所為則亦渥丹化槁
黟黑化皜而已爾雖然必有造化之工不能與者則予
嘗聞之若孔子鑄顔淵是也是爐也愚化明柔化彊鄙
薄化寛厚凡狂化聖哲點雪無痕是成就處然自伊洛
建安以來灰寒久矣君安得不委身是間自範以範人
乎哉君抄前記寄予徵言養吾先生猶謂不能增一筆
而予何言姑繹爐之名義致欽遲云爾
　　　埜堂記詠後
春者百昌萬有之命脉方寸者四端萬善之郛郭物囿
於春人必超然有見可也吾人同此方寸何可使荆棘
涉吾地哉然惟曠逺無私者能之非偪仄繫吝者所及
也予觀於朝市往往患得患失病夏畦者有矣利來利
往亂方寸者有矣觀於野則有擊壤而歌滿懐皆春者
有結廬而吟心逺地偏者在同人之彖曰同人於野亨
子朱子曰謂曠逺亦無私也春無隠乎爾而蔽於私者
不能見方寸我固有之而蔽於私者不能存野之義大
矣哉友章程君搆堂而扁之以野樓曰見春燕居曰方
寸地名殊而義則貫也彼決性命之情以饕富貴屑屑
朝市者孰如君外觀發育内保夷平同於人而有以異
於人乎哉予幼往來乎君之里頗記洪巖㠣崌鷹鵠諸
山竒矗秀出樵柯耕笠野意悠然今君飛甍厰宇旣有
以稱地靈發天趣而又闢塾肄簡諒求先進而從之蓋
竹溪晉齋方寸之春柯葉於君而君方寸之春又將根
柢乎子孫他日必有賦渭水空留月傅巖深鎖煙舉於
野而亨於時者乃筆諸羣公記詠後以俟
　　　觀自在像
諸佛法身有二種義一者真實二者權應真實者絶妙
拘累有感斯應體常湛然自在者真實之體也猶之聖
書所謂安安所謂申夭如蓋無思無作而天下歸其慈
悲矣彼學佛者苦行精修知幾何年得到如此地位此
明道程夫子於觀音所以例敬歟自在未易摹寫兹像
得龍眠筆意真實宛然是可珍也
　　銘
　　　陳直翁墓誌銘
有篤學力行之君子曰陳公名友沅字直翁年七十五
以卒其友饒君端可狀其言行授公之子養蒙來謁銘
予固辭饒君重告曰陳公雅知君君亦知陳公以學也
能文章者豈無人得之未必慰陳公地下乃不復辭蓋
真好學者之難得久矣太虚一理賦於人而流行於事
物在人者必有以存之在事物者必有合焉可也讀書
法聖賢則其存之合之也若易然此學之大㫖也公少
長習舉子業最後聞石洞饒先生之高弟饒公公實講
學西山虎溪之上不逺百里往拜焉饒公語以所得於
石洞者公負受昂然推行勉勉然其動悟人莫測也自
是不復名他師其用行大要但以質之鄉先達祕閣李
公義山尚書陳公仲微而已饒公沒公為之申心喪三
年其遺書寳之終身公逮事大父母曰孫善事我事父
母無違禮喪以毁聞教弟友端自灑掃應對至成人以
是恱其親為擇佳偶為更築爽塏均貲産無毫髮欺與
從兄二人聚居扶持急難娛適閒暇見者謂真同氣矣
獻嵗迎長㑹拜以序族季春授規以祭墓宰木翦敗痛
甚體膚竟以是觸暑控於有司得疾以至不起可謂孝
友天至終身皇皇死而後已者也公居家條目整整月
朔長幼必序拜旦必序揖為講小學書四書大義祠堂
旦朔禮尤謹祭若見所祭者自承學饒公歸即行之五
十四年如一日世篤斂儉至公尤苦嗜欲子弟無崇飲
侈服雖幼孺無弛然晏寢者臧獲無為欺惰者蓋數十
年前賢士大夫家猶鮮能及宜今之人讙以為難矣公
延師不特為稚弟計屢為文㑹以激進族里居多穎出
公講徳之友皆碩學名人恵然肯來喜不自制質疑訂
古之餘舉觴命釂或小車短櫂笑歌遊衍山砠水澨望
之如仙可入圖繪每曰家居汨沒多憂患更無朋友之
助缺損甚矣非篤信好學者不能及此言也公莊重而
舒泰誠篤而坦夷其遏惡揚善憫窮急病之衷天徳也
養深守定山峙淵停使見之經濟必有被其澤者矣公
以儒先生里居見大人無不就公諏政於救荒經畧其
利害隠然有所興除徳佑乙亥里有乗時聚不逞掠鄰
境者邑人搖心公毁家給民伍捍之卒渙其羣夷其首
惡中州達人繼官是邦聞聲願交謁入驚坐詩書門户
無替疇昔蓋忠信篤敬之效流俗皆曰非詭遇難免於
今之世胡不視此歟公辛酉鄉貢程文有司驚異晚年
筆墨更入古淡務理勝於辭詩一本性情宫商自韻平
生造次不廢挾䇿其編纂成書有春秋輯傳讀易先師
饒先生家集心開劄記正人文字恵明雅録各若干卷
所著有講義詩文若干卷藏於家陳氏上世由臨汝徙
豐城今為富州公三世居州之上方曾大父琬大父元
勝父伯皐號西軒居士祖妣及妣俱曾氏居士一意迪
公於學卒大其家其識有過人者公配胡氏有賢行先
公二十五年卒繼孫氏子男二次養頤女三能静能正
能定楊允升周天山范淵徳其壻静正先公卒孫男四
紘同森仍女二長適徐煌次幼公生於紹定癸巳五月
歿於大徳丁未七月屬纊明卓如平常曰吾事畢矣復
何求乃逝維公令徳稀年沒寜奚憾然長庚曉月遺老
幾何悲夫饒君之狀公也詳矣猶曰厚徳古道不可勝
書夫非萬善不成全體非全體不名全歸公旣謂學為
何事則終日之間當何言行之不可書也故饒君之狀
公非詳而予之叙非畧也公晚掲四迂座右若曰吾出
話制事讀書取友寜迂爾嗟夫通塞利鈍晝夜晦明公
旣隤然處順而不駭異之矣何哉所謂迂者吾道非邪
葬以卒之年十二月庚申墓在正信鄉東山之原銘曰
道若大路世或謂迂多歧㨗出飛走豈殊嶷嶷陳公徇
人所否廣衷峩冠康莊徐後事功弗有時則我違徳言
旣立洛叟同歸瞻彼東原雲暝月晝君子息焉云何再
覯其書滿笥來學是資勒銘告幽迂友之辭
　　　毛耕道墓誌銘
大徳八年秋毛君訪予山中劇談曰用行舍藏唯孔顔
有是爾然不用而求行舍之而不藏學者亦惡乎可吾
藏久矣所自得者騷逺遊而無屈之悲詩逍遙而非莊
之誕不専守環堵也况所至有鉅人正學遺風餘思吾
興起多矣故辛丑之匡廬拜白鹿朱祠憩淵明醉石壬
寅至徐巖象山癸卯如鵝湖懐先儒聚講之盛山川靈
異若仙巖龍虎因寓目焉今所為來者景賢堂張李二
公攢眉國事處聚逺樓有二蘇詩何可無吾屐痕且不
見子久蓋嵗庚辰始獲交君其談春秋不拘苛文宻例
予所服其落筆衮衮無陳言予所羨其詩清警穏鍊予
所不及然不知别來養深守定越軼流俗如此留二日
送之自崖而返愧君多矣十年秋又訪予洪都迎問曰
為南州高士灌園翁來邪曰然明年將櫂武夷恨洙泗
逺耳他日與之上滕王閣步龍沙以望西山有鼓枻而
前者君長揖就舟去未知别離之可重也明年十一月
君子鉉來拜且泣曰先君以七月辛巳棄諸孤卜葬永
善鄉榴峯之下敢請銘悲夫君來洪意若起予者而其
時未可以速今將巾雲屨月追逐汗漫而君不吾待終
愧君矣悲夫按毛氏姬姓國之後晉益州刺史璩來葬
太末留者遂為郡人至宋而滂仕鄱從子公大愛其風
土定居樂平之石溪為君九世祖曾祖杰好士樂施紹
定辛卯大饑倒廩以賑部使者袁公甫奏官之祖鴻漸
父天和妣某氏君諱疇字耕道生淳祐庚戌七嵗而孤
九嵗能屬文其脩潔出自天質如琅玕玉樹無塵土意
至元己卯郡博士齊公夢龍亟招致中州名人無不異
待檄教諭餘干至則禮宿儒徠俊秀教有程養不乏聲
流甚美凡六年慨然曰可歸矣嘗扁其齋曰求心謂學
之要在此又有寓屋郡城非其遊之月日則讀書其間
要以胸腹為庫笥博而後約也遺藁詩為多歸舊居五
日疾作將逝不亂曰吾如空中之雲翛然而已年五十
八娶章氏先卒子男五鼎鉉彜遂良從老耼之役賓仲
為他人後女二壻王振徐琳孫男二虎佛女一葬以卒
之年十二月癸卯儒者常言學期有用至於獨善不得
已爾是不然使有不得已者衡乎胸中是顔子之陋巷
幽憂曽氏之風雩外假也如君之安於所遇庶幾見聖
賢大意而豈易與俗人言哉銘曰彼放心於富貴利達
之場此求心於塵埃渾濁之外或訾以為迂何足以知
其内蓋遐睎夫不見知而不悔者邪斯銘昭之永不沫
　　　楚宫老人墓誌銘
老人張氏諱成高祖單州單父人生四子其仲名福始
能植家聚族子五人次曰秀秀生深皆有隠徳深夫人
董氏三子長子用季子甲老人其中子也遭金末衰亂
軍旅數起凡賦乗索卒相其兄畢力應令人不堪其難
老人未嘗有憚色已而單受兵乃西遷曹州楚宫縣之
楚宫居之家事承兄貲雖饒未嘗問出入於其弟友愛
尤篤性温良夷坦不識詐諼詭薄其退讓若嗜欲有漢
張叔長者之風終身不迹官府蓋其真淳不斲倫紀自
合不待教而底善者也夫人郭氏官族子八人曰進曰
珏曰徳承務郎徳興縣尹曰澤泗水務提領曰汝輔曰
汝為曰汝弼曰榮晚又得庶子曰某伯氏無子以進承
宗其季亦四男諸孫若干人駸駸事文學老人及見其
子仕張氏遂為聞家粤自皇元一六合開太平中州人
士攀附濳飛登踐華要於是百餘年間荒墟莽聚一旦
豐屋相望駟馬高車相迹人往往歎羨謂世運適然爾
以予觀之艱難者興之符也疇昔艱難其先逢之矣惟
艱故畏畏故善心生善心旣純祥慶自下亦其理然爾
若老人是也昔衛文公徙楚丘去滅絶幾何布衣帛冠
卒為彊國老人兄弟以楚宫大不與是類邪是其適然
邪老人以至元丙戌七月十九八十一卒郭氏後十有
五年八十九卒葬楚宫三鄉朱博村同兆縣尹以從征
伐得官以材任治民換文資其治徳興多嘉政人畏愛
之屬前進士余君龍光以汪君深所撰楚宫老人傳謁
明善銘其墓明善民也不得辭銘曰奮難躍險心兢兢
兮恭兄怡弟匪學能兮中平外直衆所程兮善慶不爽
家勃興兮子貴孫蕃耄餘榮兮材良繼起詎不卿兮惟
長者風在紹承兮我銘斯阡百世徵兮
　　　汪縣令墓誌銘
公汪氏諱標一名庭堅字國表歙為大州汪氏占籍十
九簪組林立為聞家六世祖來家徳興環溪為饒州人
曾祖大異有隠徳祖奬早卒父恭亨魁岸豪偉凡名士
達人能漑益其子弟者無逺近傾下之築樓扁曰掇桂
人號掇桂翁蓋先世有桂林者而掇取月中桂則徐公
兢留題語也所以期其後者逺矣公生有異質史稱衛
叔寳如玉人觀者傾都使公並時未知叔寳得専美否
九嵗能屬文下筆衮衮不休十九入太學從叔父汪公
復為博士授以文訣超然領悟雲蒸川流筆態横生癸
酉秋貢書題彰厥有常止翕受敷施命意謂天下方在
君子福澤中又在聖人度量中主司驚異凡場屋荒速
之文精警率如此登咸淳甲戌第授迪功郎隆興府南
昌縣尉掇桂翁喜曰吾名樓不虚哉至元丙子郡將常
侯福生籍郡歸朝廷侯與掇桂翁交莫逆也即上公名
督府檄充徳興縣(闕/)　事數月邑人方恃以安而東浙
弗靖震鄰及躬公控(闕/)　　　歸扁其書室曰虚舟取
養空而游之意潛心玩(闕/)　　　　　貫穿皆自得未
嘗以示人也嵗乙酉郡(闕/)　　　　　　　　員予忝
與公並公以書來曰漢歴恵(闕/)
學校宋至仁宗始詔天下立學今干戈(闕/)
　　　墜盛美也古人不卑小官且朋友講習恱(闕/)
　　　　　　志乎哉於是分席凡三年其教躍如也
(闕/)　　　　　　　　俊秀彬彬皆公力也厥後集賢
初菴傳公(闕/)　　　　　　　與齊公夢龍矜式來學
不辭而就猶前意也然未滿嵗歸不復出則大肆力於
羣書㑹心處輒抄纂巾箱充牣棐淨櫺疏賓送日月於
庭户不知鬚髮之縞也耆舊久故釂觴論文繼日留夜
春韶秋爽瘦笻輕檝夷猶山水間如是者餘二十年而
終悲夫更二十年人何厭斁之有而造物者乃靳之邪
公事掇桂翁生死無違妣故玉牒趙氏公實程氏出而
趙夫人尢愛之家事諏(闕/)
　
　
　
　
　
　
　
　
　芳谷集卷下
