#+TITLE: 虛齋集-明-蔡清
#+DATE: 2018-05-12 10:20:06
#+SOURCE: github.com/kanripo/KR4e0137 master 28ffc351                
欽定四庫全書　　　　集部六
　虚齋集　　　　　　　别集類五(明/)
　　提要
　　　　(臣/)等謹案虚齋集五巻眀蔡清撰清字介夫
　　　　晉江人成化甲辰進士官至江西提舉副使
　　　　以守正忤寜王宸濠将中以罪謝病歸越數
　　　　月起為南京國子監祭酒未及上而卒萬厯
　　　　中賜謚文荘事蹟具眀史儒林傳清初學主
　　　　於静後主於虚謂天下之理以虚而入亦以
　　　　虚而應故自號虚齋成化間士大夫多空談
　　　　理學惟清䔍實力行能不為訓詁支離所域
　　　　所著易蒙引四書蒙引諸書皆别著録眀史
　　　　藝文志載清所著虚齋文集五巻與此本合
　　　　清為學以窮理為主平生篤守朱子之説其
　　　　讀蜀阜存稿私計中謂朱陸俱宗孔孟而門
　　　　戸不同然陸學未盡符於大中至正之矩不
　　　　免為偏安之業其宗㫖所在可以槩見及其
　　　　釋周易時於朱子之解意有未安者又多所
　　　　異同不為苟合是其識解通逹與諸儒之膠
　　　　固執滯者不同故其文章亦純厚朴質言皆
　　　　有物雖不以藻彩見長而布帛菽粟之言殊
　　　　非雕文刻鏤者所可㡬及至本傳稱清在吏
　　　　部因王恕訪以時事清上二札一請振紀綱
　　　　一薦劉大夏等三十餘人恕皆納用檢其文
　　　　並不見集中盖編輯時巳有遺佚而今不可
　　　　考矣乾隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
虚齋集原序
温陵蔡介夫虚齋飾躬砥行動凖古人其學以六經為
正宗四書為嫡傳四儒為真𣲖平生精力盡用之易四
書蒙引之間闡發幽秘梓學宫而行天下其於易深矣
究性命之原通幽微之故真有以見夫天下之賾象其
物宜天下之動通其典禮四方學士師宗之曰虚齋説
也守毋變扶衰振落温陵造就可謂易學一時矣經義
趣深理到論䇿諸作暢達疏爽詩文别出體格掖人心
而繫名教卒澤於仁義道徳粹如也貞剛善晦而亦間
取夫名者之忌在禮曹三原王端毅公引入為吏曹竟
復為禮曹乞南又乞告特起按察副使督學江西寧庶
人仇予因仇介夫介夫引而去逆瑾亂政起祭酒以鎮
壓人望而介夫先沒矣嗚呼介夫之不為鼂錯龜山非
幸耶景尚遺徳姚英之諸君子為立祠葛石厓志貞為
輯遺文梓之一時交與予在也序其可辭夫有造道之
文有述事之文楊子雲曰商書灝灝爾周書噩噩爾後
世有作其雄視前人亦不為少矣卒之無足嗣往徽而
歆来聽又況移情役物越禮分而為者嗚呼邪説也贅
言也雅論也知斯三者可以定是文矣其不然文華作
氣質雅收聲而去道逺而昔後村序艾軒之文曰以言
語文字行世非先生意也介夫言語文字間哉介夫初
主於靜既又主於虚楊月湖方正曰主於靜是時理學
中輟二公寗永貞丁王夫江朝東崛起於曠鈎深索隠
二公殆獨得云正徳辛巳夏仲道友見素林俊書于雲
莊青野
欽定四庫全書
　虚齋集巻一　　　　　　　明　蔡清　撰
　　詩
　　　自嘆
五十雖未老巳知非少年欲將心事道秪恐付空言
　　　題扇
風本造化權却從手中得因思天下事也須著人力
　　　見武夷二首
日日問山水今日見武夷㸃頭一段意山靈知不知
泰山孔子登武夷朱子寓吾想萬山靈亦羨二山遇
　　　别鄒汝愚謫雷州某所吏目五首
識君未三月别君遽萬里自疑非丈夫淚落不能止
識君未三月别君遽萬里終不為君恨天地有正氣
識君未三月别君遽萬里應思生才難莫負乾坤意此
行比遊學十年觀造詣炎荒無友生神交李伯紀
慷慨出門去黙與千秋期飽喫恵州飯少和淵明詩
我觀古丈夫揮手構寰區節士非得已矧彼章句儒六
籍垂世意豈為崇簡書心丹宜細煉為邦者如愚
　　　哀鄒汝愚六首
天地元無情汝愚信死矣舉世嗤笑之吾獨不如爾
汝愚信死矣展轉淚沾襟一死未光明為君恨轉深
年少心更赤竟以死遐荒英魂飄何許願返托班行
思君真益友過我擬十籌思君不可作緘恨付春秋
君昔抗疏日計亦念至死正氣由乾坤有懐莫能止有
懐莫能止一死亦吾事
君氣盖一世君窮直至骨身死無所歸妻孥無黔突遥
遥萬里道老父訝喪紼生子願聪明為君長壹鬱
　　　送黄邦瑞還廣
抱病日㷀㷀君今又逺行斯文諒有味分手能無情栁
色纔沾白稍頭又轉青百年真轉轂何以慰平生
　　　第一山和胡太守
一登第一山自覺衆山小日起海門騰雲連邊樹杳物
情隨運遷元化無時了一事類登山懐哉愧不少
　　　月夜雲谷室聮句
今夕復何夕青燈共片心聮詩乗酒興弄月傍花陰清
趣伴光景閒談斷古今萬年不盡意要在自家尋
　　　福州寄同志
去家十五日始入福唐州宦心未汲汲鄉思奈悠悠行
亦諉雙老用何能一籌途中每自問揩目看春秋
　　　白鹿洞書院武侯靖節祠二首
洞中那得卧龍蹤因石興思盖世公當日何人撑國事
洞中正爾卧真龍
靖節當年更隠憂欲為諸葛勢難籌眼中風物皆非舊
惟有黄花共晩秋
　　　尹太守遺愛祠二首
山自蒼蒼水自深賢侯遺愛可勝吟至今一箇祠前月
猶照當年撫字心
饒他槖裏有千金難買邱民一㸃心今日泉山一片石
千年永作牧民箴
　　　題何子完孝感詩
昊天罔極更何言此事惟堪心自憐滿巻新詩傳盛事
孝心當日豈其然
　　　月梅
冬裏有春一味清不因風雪不知名問渠知己有誰在
月在天心人在庭
　　　四一迂士巻
造物無言露却真采真多是看花人傍花隨栁前川樂
數百年来幾問津
　　　送唐給事兩廣盤糧三首
使君自説未更事足認使君自老成年来頗訝當途客
欲將矯拂輔昇平
錢穀元非吾分外握筭亦能助太平學術多君非口耳
此行認取舊書生
感君遇我特從容愧我踈庸百未通宇宙之間大有事
煩君細問白沙翁
　　　題鄭驛丞髙岡九老圖二首
九老髙岡恣勝遊西来匹馬正追求我今亦奉吾親去
紫㡌山頭境最幽(紫㡌吾泉/名山也)
擾擾塵途二十秋歸心今巳托東流披圖喜見林間叟
極目雲山興不收
　　　題畫舟中昻首者
閑棹扁舟出釣磯涼風掀動數莖髭江天一覽清如許
誰解昻頭不語時
　　　建溪戀竹
　十月二十七日舟過建溪溪滸有竹數枝獨秀出其
　倫類且近映溪流天光涵之上下玲瓏其景妙甚為
　之停舟注玩不能去者久之舟中有王氏子自言能
　畫因令圖其像共載焉詩以詠之
一見此君便有情況臨浮碧涵虚清行邊不忍抛君去
敬寫君真作伴行
　　　飛鶴窺汀
一道風雲次第經低徊有意在沙汀丁寧莫為緘鱗計
且看滄浪清不清
　　　遣興
舉天地間一正氣誰能收之腔子裏饒他身外無餘物
可受用的滿天地
　　　讀書評寄鄭仲平
昨夜得一讀書訣因風寄與吾人説此身跨在雲霄上
俯照人間了毫末
　　　又作文評
最愛前人一語真豪華落盡見真淳我今特與梅花約
桃李相逢各認春
　　　題周世祥員外又是一别巻
丈夫出處亦何意遇流則行坎則止都門纔喜接春風
而今又是一别矣
　　　哀天台黄亞卿二首
我入銓曹詢故事心香一瓣屬天台只今柱石廟堂者
多自當年推轂来
十年自占優閑地一札傳来歸夜臺不惜官階未極品
胷中生意尚無涯
　　　輓温方伯
一日盖棺萬迹陳百年何事只憂貧輸公勘破人間事
獨執一清見古人
　　　戲友人作墨鶴
天下皆知鶴質白怪君何意墨其身應嫌皦皦者易汙
直將此意悟時人更願無心待品物形形色色任天真
　　　登清源次馬太守韻
行行行上北山巔始信人間别有天紅日當頭真可捧
白雲著袖似相牽細思田土千般物何似清源一滴泉
我欲便為栖隠計壯心未忍負青年
　　　同黄石二生遊獅子巖和陳少參韻
一上獅峯四望低恍然身躡九霄梯風雲何意俱来㑹
蟲鳥無心自在啼靜對乾坤疑有話追思先哲愧留題
攜朋更向清源去去路相將莫遣迷
　　　寄張廷實四首
　　　　夜窻諭蟲有引在京
　六月初二夜青燈獨對紙窻外有蟲欵扣欲入者久
　之頗悶其徒勞而不得其門也然茍納之則彼決然
　赴死地矣不忍也口號以諭遣之云
爾蟲勿愴忙是乃燈灼光迷途殆爾福得路將自殃去
去效尺蠖朝来朝太陽
　　　　答林待用江湖念亦在京
每見江湖靣便生霄漢心此心固未穏有病莫能任豈
惟吾身病心亦久清陰未須論世事歸去亦自鍼
因見江湖靣轉得天地心天地心如何𤣥黙行古今大
徳自敦化川流本靜深百年等旦暮浮雲浪自歆胷中
無活水安得商家霖
　　　　又和滕古甫見寄
平居喜誦古人句男子要為天下竒却愧年来三十四
正是濓溪作縣時
　　興動時亦嘗試吟一二詩第清於此段工夫甚缺
　　因詩伯扣及以請教耳詩雖不足言然區區心事
　　亦畧見於此昨承出處之問即是為復矣
　　　題盛用陽師省巻
我覽師省字惕然中不寧悠悠老將至省身愧未能惟
昔有曾氏三省日有恆惟今有盛氏乃能上師曾師曾
固非難師曾亦豈易省身勿泥三隨地安着己柔者思
不隨剛者思不厲操術必求精濟人不謀利如此類推
之一息不容己此心貫萬端疑即一貫地人品夫何常
希曾亦曾矣小子嗟後時羨君早立志從今創脚跟行
逺必自邇
　　　同年㑹
愛我同年㑹㑹中皆俊英入同奉天殿出或各専城譬
如一家子腑肺親弟兄或内而侍養或外以經營戮力
家事理所冀家和寧丈夫始讀書便擬掇科名及其既
登名豈徒娯一生髙科一時事千載有汗青富貴無所
樹風花不百齡端居時獨念宇宙事非輕皇天生我曹
豈我私聰明民胞并物與此責在書生昔年窻下業一
一皆典刑少者忌謀躁老者戒宦成願言各自愛年弟
復年兄
　　　題雲谷室
山矗矗水簇簇白雲一片卧空谷卧空谷兮渾無心乗
風起兮應為霖
　　　秋江送别
我愛秋江水一清清徹底清波靜涵萬古心清流一瀉
直千里君今從此發脩程我聊贈此淡中味
　　　和張大尹登最髙峯每句上四字皆張詩
身在翠微兮我意登泰山之仲尼眼空溟渤兮而亦收
其吞天之勢以助吾胷中之竒足躡青雲兮遂揮長風
而直上手扶紅日兮光光明明於宇宙間是曰男兒
　　　題商山四皓圖
鄒魯儒生落秦火諸公正在山中卧咸陽宫殿三月紅
諸公洞裏自春風馬上英雄饒善罵罵聲不到商山下
獨憐帝子意来䖍一至漢廷力回天君不見李斯韓彭
皆葅醢秦皇漢帝亦安在當年商山四老翁至今人間
往往想丰采
　　　洛江行送業師
我有先生學行獨不羣籍籍聲華動八閩我竊緒餘尚
一薦嗟吾先生兮始自貢途充國賔先生不見伊吕當
年無科第自有功名萬古新困龍若際風雲便方潭勺
水可騰身雖然先生早了環中趣否泰由来都是春此
行如遇成都卜只問忠與孝不問屈與伸
　　　題嚴陵送别巻
我未識江生而知生之名生年始十六文采動羣英乃
父嚴州守其學見之行承家今有子賢路擬相仍吾友
阮君浩楊欽及其兄與生同筆硯臨别莫為情千里馳
書来祈我贈詩聲詩以道情志不以供人事矧我非善
鳴何以塞君意雖然仁者贈言古有之要之其言不必
寄嘗聞君子學為己請贈此語當篇詩
　　　畫圖景
崇山巍巍矗天起根盤不知幾十里萬木羣然山之巔
其中大者挺然長幹而繁枝明堂之棟應可擬逺山其
勢浸微茫雙峯直𥪡青雲裏丈人結廬擅山光閑来呼
童攜竹杖出門一徜徉翹然矯首青雲上意欲乗風至
帝旁一得至帝旁俯首瞰下方何處民窮何俗陋誰為
奸惡誰善良便應奮起今日凭欄手為兹民胞物與一
鋪張鋪張畢塞吾責然後歸去来兮舊山阿千駟萬鍾
奈爾何
　　　題洪氏慈節堂
慈母人間非不多慈而節者能幾何洪母之慈似亦少
慈不徒愛愛而教一燈母子共分光母讀子讀影相弔
若其操節果何如為念夫家世業儒我今儻若差一念
萬巻家藏棄無餘天地一逆旅百年能幾許夫在則視
夫夫亡則視子但願子有立夫死猶不死妾身自分止
於此吁嗟兮洪君君母之賢世罕倫君今莫計位髙下
只取胸中一物真我聞立身須以道善名是顯親汗青
豈必皆達者未計眼前屈與伸我亦為人子年来已度
三十春家貧自少事章句父祖力家百苦辛往年吾祖
己捐棄臨行猶願孫成器而今一第市童憐痛哉吾祖
安在矣祖母于今老色深念之中痛不能任雙親四目
僅一子況復暮景仍駸駸平生學力盡虚耳世事顛迷
無與比靜中自笑復自悲授之以政將何以每覽程朱
性理書踐履一意負心期古云三十骨骼成輕暴氣質
若未移顔淵三十徳行立鄧禹三十功業畢我今三十
何為哉少日已去老將来父祖教育良可哀為感洪君
訴母苦客燈獨對淚如雨濡毫不管詩家數為君草草
傳心語
　　　四哀詩
　成化辛丑予自京師南還以病少留嚴州嚴之士就
　予館問所疑者二十人其中楊氏二子銑欽最敏而
　厲夜讀書率至四鼓日不復就寢予固期其成而常
　戒其過也越數年欽領鄉薦而銑以病卒其親友皆
　曰是過於苦學所致噫死生有命固己獨不曰守身
　為大父母惟其疾之憂乎知所以為學者正不當爾
　予今不得九原而責之矣獨念其正身刑家之化有
　可言者銑病亟妻陳氏年二十四哭曰婦人喪夫其
　初誰不云守節但不保其終耳且後日守節與否死
　者亦安知其能悉哉遂潛入室自縊死既盖棺而夫
　目亦瞑遺一女欽育之未幾亦死欽哀痛久甚而不
　能忘也因求大司空鉄泉胡先生大司成雙溪劉先
　生為序為歌以存兄之名以傳嫂之節以伸巳之恨
　予素不能詩文適覽二先生之作懐昔感今自訟其
　缺也不揆而續貂焉而乃追尤銑苦學之過者以欽
　此病猶或未盡祛也設有議予不宜用死者之事戒
　生者則豈知予與欽相與之情哉失言之咎吾寧任
　之四哀之目見胡先生序云
　　　　一哀兄
古有二宋與二蘇我意二楊亦並驅銑也早逝欽也孤
霜月哀哀孤雁呼銑也之逝何早乎旬日期盡萬里途
　　　　二哀兄即師
昔日小蘇與大蘇對床舊約老不踈生今此願不可攄
青燈獨對讀遺書讀書之意竟何如立徳立功澤八區
顯祖宗兮大門閭伸兄遺志無使孤
　　　　三哀嫂死於貞烈
一死人生所必有佐逆偷生多白首往往仍出儒紳胄
到此昏顛不可究娟娟女兒閨中秀夫危未絶命先授
所決夫目得親覯青天白日九地透至性獨能全所受
寧知身名朽不朽嗟嗟末世多盜儒如此女兒真丈夫
若夫昔也曾師吾吾今以若為師乎
　　　　四哀姪女死於孩提
兄嫂相從九地遊獨遺孩女哭啾啾丁寧内人勤恤收
古有伯道若知否神理茫茫竟莫求掌中珠失竟莫留
骨肉之恩竟莫酬此恨此恨百年何人瘳
　　雜著
　　　管見上堂尊
治病者必求其致病之由然後藥力之施得其地而病
可起不然藥物千種所投泛漫無益於疾也近日彗星
之異天道𤣥逺固未可必知其果為人間何事而見然
以目前之事計之或者外冦之勢方張而吾所以禦之
之具瀟然無一可仗天之意其為此耶愚謂此病􁁜也
非病源也數十年来上下玩安忽危紀綱日以廢弛紀
綱日廢則士風日弊士風日弊則民力日屈民力日屈
則國勢之危隠然無形歳復一歳如種在地萌動有期
政使無邊場之警亦將有境内之憂故今日急務在朝
廷之紀綱其次乃在邊境紀綱既振朝廷既正疆場自
固外冦自服矣何謂紀綱不振愚不能周知四方事姑
以耳目所及者言之前歳清寧宫災皇上躬自脩省又
誡論羣臣各陳時務得失於是兩京科道官請以皇上
所得李廣所受朝士賄賂簿籍按行黜罰而更賢共理
此固亦脩省之大節目也而中外臣僚狥情為己曲相
彌縫竟使皆得無恙縱以人衆為疑亦當去其太甚奈
何公論所指曰某為姦之首而姦之首乃晏然朝端不
動矣曰某為佞之魁而佞之魁乃亦晏然朝端不動矣
至其所貶逐以應天變者僅言事御史胡獻一人耳即
此一事皇上所親目而切齒者臣下猶能巧計彌縫如
此況於其他之可以游詞浪説眩惑於萬里君門之外
者哉愚雖不能悉舉抑亦無待深言今日紀綱之廢弛
一至於此士大夫風俗安得而不壊乎故一波動萬波
隨謂罪皆計免何用惴惴懐刑謂功皆可以權得何必
孜孜從事茍可以利其身赤子之填委溝壑不暇恤也
茍可以利其家君父之大事所繫不暇顧也非但大姦
大佞其實至愚至癡士風如此民力之屈尚忍言哉今
士民之貧者無立錐之地而宦官厠養至有宅舍擬於
公侯金銀動以萬計此皆萬民膏血所萃也朝廷錙銖
而取於民以為士馬之資者乃多充牣於庸將之家轉
運於權倖之門於是兵弱不能衞民敵騎一至而邊人
身家一掃空矣諸若此類愚亦不能盡言也意今日中
國之虚實四裔亦當知之過半矣甚可懼也抑豈惟四
裔為足虞前世草木間英雄往往乘間而起盖士風弊
則人才乏民力屈則兵力弱今日天下大勢皆然故謂
備禦之具無一可仗也其可不汲汲及時振吾紀綱以
捄藥之乎夫賢者必用不肖者必去有功必賞有罪必
罰此紀綱之大凡而朝廷之所以為朝廷者也嘗怪周
世宗以盖世之雄舉中原百郡之兵而伐南唐宜若無
事於再舉者而乘輿三駕首尾四年僅得江北而無全
功何則當時南唐僅能持其紀綱也如叛將朱元之妻
樞宻使查文徽之女也文徽以寵臣故表乞全其女命
唐主批曰只誅朱元妻不殺查家女當時無有能以巧
計彌縫之者故國雖弱小猶能支吾大敵焉況以今日
堂堂天朝幅員餘萬里萬國無二尊曰兵曰財色色皆
可辦者惟紀綱朝振則國勢夕張矣不然地大不足恃
久安更可危也當宋元祐閒朝廷相司馬光而黜章惇
輩盡革熙豐弊政遼人聞之戒其邊吏曰中國相司馬
矣慎母生事開邊隙以此觀之中國動息四裔無不知
者其可自廢吾所恃以為外域利哉更以周世宗髙平
之戰觀之纔一按誅敗將何暉樊愛能等而兵勢遽赫
然改觀於俄頃之間自後百戰百勝率如破竹之勢則
紀綱為國之命脉舉四肢貫百骸至重而不輕也明矣
若夫紀綱根本所在則又在於人主之一心故心正則
百事可正理明而後其心可正講學而後理可明學必
正學母徇於文藝之末而後有明理之功其指要則皆
不外乎真氏大學衍義一書所言矣嗚呼此一書者真
聖學之藏寳也人主不但當以日講經筵凡深宫燕居
之際終食造次之頃皆當時時誦服不少遺忘務使其
言浸漬融化於一心之内而時出迭見於應物之間然
後為有得而天下事皆可無俟多言矣不然安得事事
而爭之旦旦而正之也哉此雖書生之常談其實不易
之至理盖不患外域之不服而患朝廷之不治不患萬
事之不理而患君心之不明今日脩省之計伏惟大臣
為國家先謀其大者生之言粗踈繁絮非敢擬為尊者
所採以獻上也冀採其意而更為詞以獻上耳
　　　又
今日兵備廢弛而邊境為尤甚其當捄為尤甚急盖朝
廷養兵本以制敵而今多役於權要之門朝廷給財本
以養兵而今多落於權要之手氣勢不振於未戰之先
威令不行於方戰之際功罪不明於既戰之後我之虚
實既素為敵之所窺敵之虚聲益足為我之所畏今欲
救之糧賞宜遣朝官以頒給不必悉關由於將領私役
宜専委官以防察無事則寧恣之逸遊非親得雋於矢
石之間者不得冐功宜從兵部報效試中者乃遣之一
或敗事於旗鼓之下者不得逃罪宜委方正官員紀功
者并察之然其要在於將帥之人品不凡人品不凡則
無事於防察以妨其權其機在於朝廷之紀綱振舉紀
綱振舉則自將帥以下無不用命昔儂智髙屢敗官軍
宋一用狄青為總帥而南方遂平於旬月之内周世宗
始敗於北漢立誅敗將何暉樊愛能等而兵遂無敵於
天下唐羣帥討淮西之兵不用宦官監軍而用裴度臨
督一舉而事定盖同此將領同此士卒同此器械同此
糧賞亦在乎所以用之者何如耳此非經世之大本似
亦救時之急務也謹具手啓以備采擇之萬一
　　　自箴十四條
夫禮者賢愚貴賤之相休戚存亡之幾也
四肢百體身之膚殻也愚惡者所均有也心術言行身
之精也思齊賢者所致力也於此而不致其力焉是無
身也所存者膚殻焉而已矣多言何為
事理通達而心氣和平故能言品節詳明而徳性堅定
故能立此語其誰不知誦之顧實得者難耳
人之真常見於飲食言動之末因仍造次之間故君子
慎獨除邪之根也不然畢露矣
善愛其身者能以一生為萬載之業或一日而遺數百
年之休不知自愛者以其聰明而際盛時操名器徒以
就其一巳之私而已矣所謂如入寳山空手回者也
斯須不離乎正大則俗所謂吉者亦自不我離於斯須
矣雖或不吉猶吉也斷乎必然也天地不能違者也
虚而一盡矣
最要靜愈靜愈靈
步步是理即歩步天堂
盖聞天地所以長久者以其氣運於内而不洩耳故仁
者靜而夀天下事斷非浮躁者所能完也
分陰不惜學力不充當事臨疑口耳無所歸手足無所
措
不學無術之弊至於赤族
立人之道曰仁與義一陰一陽也盖凡接一切人應一
切事皆當以仁為主至於仁之行不去處便有義以裁
之矣故不窮
(闕/)　　　　　許多當避嫌(闕/)　　便以聖賢自擬王
應韶云此魯男子善學栁下恵之法也
　　　書戒五條
吾置書亦甚難子孫宜念之善讀之則忠臣孝子碩徳
竒才之士皆自此出不負吾所以積書之意也不善讀
之或僅足謀祿利而已行業無聞物論不與書於汝竟
何有哉吾墓土亦無輝矣
讀書貴乎以序而一一則可以致精精則有得而著己
矣學不著已雖多何為
前輩云臯䕫稷契何書可讀盖此數公者雖未嘗讀書
亦未嘗不窮理也窮理力行以致用學之為道何以加
此吾嘗見有胷富萬巻筆下如流而實於其身不得幾
字受用者則學其可不務擇術哉使臯契輩生今世吾
知其亦自不能已於讀書但其讀之得術耳
每讀書時輒有欲取而用之之心則亦何必多為也然
既有是心則又自不容不多矣
書籍視他物尤須愛䕶小學書載顔氏家訓一段盡之
矣其借人更須慎
　　　與郭文博書(凡九段/)
　承文博書拳拳欲得京師中好文字議論以為進學
　之助吾自到京一向匆匆未有可以答来意唯天官
　冢宰王公舉朝士大夫皆以為方今第一等人吾頗
　辱其教愛時召至書軒賜之談論間及書史多有可
　發吾人志意者因憶數段録寄
　　　　其一
皇上一日御經筵公侍講退召問予以大學心有所忿
懥一章之㫖予畧述舊聞以對公頗然之因曰今日當
講先生於此數句各貼一先字謂事未至而心先有所
忿懥則忿懥之行不得其正不知若無箇事有以激其
忿懥彼亦安得無端而生忿懥耶即是有所忿懥則忿
懥即著於其事矣又安得謂之無事而先忿懥耶予意
公此説儘精切茍非有得於體驗者宜道不到此故録
之公且微笑當講先生未必有體驗身心之學也
　　　　其二
中庸道不逺人章自詩云伐柯伐柯至君子胡不慥慥
耳公亦疑只是一串意謂忠恕貫天下之道如何只把
作愛人一端之事吾故意朱子或先入於張子正蒙中
所載之三言也
　　　　其三
論語夫子之道忠恕而已矣公不以予舊説為然曰朱
子之説亦未當也忠恕不宜分貼一貫曾子本意是謂
忠恕一理貫天下之道而無餘者也故曰有一言而可
以終身行之者其恕乎不知朱子若得聞此説以為何
如亦可見此公之髙也此方是真學問者乎
　　　　其四
孟子無為其所不為無欲其所不欲公亦以為上句是
以義制事方外之功也下句是以禮制心直内之功也
且曰盡之矣故曰如此而已矣
　　　　其五
人之有徳慧術智者恆存乎疢疾公亦謂朱子所解恐
未當盖孟子本言凡人之無智慧者心常安泰不知憂
患甚者安其危而利其菑惟有智慧之人則心便常存
夫憂患故獨孤臣孽子身履乎逆境其操心也危其慮
患也深故能在邦必達在家必達行無不得也此説如
何疑朱子解恆存為常由存字與由字義本相逺此亦
可備一説也
　　　　其六
易經仁以行之公亦欲主當理無私之説謂愛字狹但
寛以居之欲作寛緩以區處之此説未能無疑
　　　　其七
繫辭傳之説亦多未能合公本治易然於各經亦皆涉
獵尤熟於書詩常言我亦垂老方理㑹學問此亦可見
學問之有益於人矣不然此老何以至今日尚拳拳也
而公之徳之才垂老而不衰者其有得於學問之力益
信矣公今年七十四
　　　　其八
有一給事中奏請求天下之異才者事下吏部議公偶
問予曰此事當何如議處予謝以淺陋不足與此等言
論公固令述所聞於朋友間議論云何予對言異才尤
光岳所靳亘古不多得今日上之人雖未可絶望當世
之無人然亦不可必求其人以實其科端教養精舉察
而己矣至於天下之人尤宜自量不可因上之有求而
妄應其選以逺大自勵而巳矣況今天下人才大概以
科目收盡矣此外所遺異才宜不可多得然清亦疑天
下異才或不入於科目但恐亦須以試而知堯之於舜
且厯試之必若求之於林野亦當先求於庶官之已試
者也
　　　　其九
公又問今學者滿天下何故異才難得予對言是固有
由也上之人所以養之者本未盡其道下之人又幸際
時之昇平而售之急耳以生所見言之如生稍知章句
訓詁人便舉而進之於學宫矣未幾作經義甫成篇便
得補廪以為當然矣又未幾作三場文字纔可讀便迫
迫期中舉中進士矣一中進士則官已到手或無暇於
學或自以為無用學矣其仕而能學者無幾耳又或有
過時扞格之患盖識見既淺踐履必薄規為必粗非所
謂俟其熟而食之者也況自幼入小學而其所學者多
非學做人之實事人才之不如古者以此故雖有異質
者亦不能成異才生等躬坐此病今日雖知悔前之欠
實蹈扞格之患矣公曰然吾兒子承裕今年二十三丙
午年已中舉然吾未欲其急於仕且令靜覽羣書間閱
世務冀他日得實用耳此一段似有益於吾輩故詳録
之
　　　自警詩
自怪讀書廿餘年于今始解書中意往聞世俗語津津
總道讀書萬倍利吁嗟讀書只為利是亦商人而已矣
古昔聖賢所樹立明並日月照天地非義一毫絶胸中
方能充養浩然氣方能做得人間事彼志美衣兮沐猴
而冠耳司馬相公何等人巍巍勲徳甘布被彼志美食
兮多是啖同類人能飽徳膏粱薄簟瓢之中有餘味或
志宫室事華居寇公樓臺何地起丈夫以宇宙為家道
義是安形骸鄙或志田宅遺子孫賢而多財亦損志關
西所遺惟清白雲仍百代榮其裔此外或為燕居娯帷
薄之間尤所忌挺挺時賢楊繼宗之官能不攜其累吁
嗟復吁嗟世上榮枯無百年人生芳穢有千祀静言思
之吾將哀若復不堅須早逝經云人心惟危道心惟微
今亟書此我拏誦之每旦出房用提吾耳庶幾不至羞
見爾
　　　寄張廷實書
　别吾廷實久矣得緝熙先生傾欵連日私以為天餉
　也翌旦且復西東敬就燈下索筆附上愚見一二代
　靣論因便示正幸也向日所寄宋地官来華翰及次
　韻白沙老先生諸詩已領感佩感佩
人之一身亦微矣而充其能事直至於與天地參者
子在齊聞韶三月不知肉味且看聖人是甚麽様下工
夫我輩尚何以自諉乎
每讀書時輙有欲取而用之之心則亦何必多為也然
既有此心則自不容不多矣
天地人物􁀙柄皆在靜上
道學乃造化元物也故靈
透地穿天木石眼經邦濟世水雲身
心當靜處天機現氣到完時鬼力隨
　　　與姚徳輝
古云三十年前好用工吾人年且三十矣將奈何昔項
羽之救趙也既渡河沈船破釡持三日糧示士卒必死
無還心一戰勝之由此遂霸天下夫羽無足言也然能
決志用勇直於死中求生如此是亦學者所當師其一
節而未可以人廢也漳浦姚徳輝從予遊將歸求予言
以警其惰予始為借粗論之㑹見陳進忠其亦以是語
之也
　　　贈鄭温卿宰鄒平
虚心順理毋激毋隨凡弊事且先去其太甚者使愛孚
於下而敬不失其上久之無不可為之事矣
凡能為百姓立久大之利者類非作色於旦夕者所能
也
學者平居常患不得行道一旦得百里之邑而君之多
有不樂就之意是皆欲一蹴到公卿者邪安在其為行
道借曰今之作縣實難然賢公卿由此而出者多矣謂
非進徳之地其不可也夫
自古卿相與草木同腐或遺臭於世者何限而卓魯輩
乃僅以一縣令名萬世其後来亦多至卿相盖其初心
但知為縣令而不知為卿相也
辱誤愛索贈言顧闇劣何以稱求益之盛心適歸来夜
已深得恵東云發行在明早拙才匆遽不能成文草草
如拾碎耳然何事於此吾温卿平昔所讀書多矣
　　　廬墓文移一條
欽差提督學校江西等處提刑按察司副使蔡為廬墓
以終喪服事據饒州府呈據本府儒學申據本學廪膳
生員周鴻呈有母董氏於𢎞治十六年八月二十六日
病故至次年閏七月二十六日父又繼故鴻居喪三十
九箇月母喪雖終父服尚缺一十五箇月況廬墓未滿
二年痛哀之情不能自釋云云如䝉呈乞姑容在外廬
墓私補父服等因備呈到職參照先王制禮不容稍有
過不及之差周鴻母喪幾一載繼喪父則父母之哀一
時俱已作於其心而父母之服及一切喪事俱不容不
並行於外矣今乃欲於母喪二十七箇月之後復脩父
服如數則是方母服未滿之先其哀父之念能且遏之
使不行格之使有待乎宜無是理也盖雖過厚之意實
非中正之行方今三重昭昭文軌攸同自用自専常刑
罔赦吾所期於鴻者要在為善於獨不求甚異於人使
無名過其實乃為恰好不謂此舉乃涉迂怪也故為直
之使知所勵
　　　答洪元達書凡十三段
　承元達書一通及問目三條覽之知學識進步至喜
　也前二條所問雖關理致却容易剖析末一條只是
　度數之間然頗難分理自克忠到數日尚匆匆未暇
　序答兹遇人便且就末條所問述其管見其前二條
　稍暇亦當寄復以相質證有未安處便中希更不惜
　駁難如此往復最有益也
　　　　其一
按孟子註云周七八月夏五六月則周正月為夏十一
月可知矣是乃所謂天正者也不然天正之正字何所
安著商正義亦宜然但愧覽閱未博不得其證耳
　　　　其二
易臨卦本義云或曰八月謂夏正八月於卦為觀其以
或曰冠之者界前説也前説是謂八箇月也非必以周
正言也然周正於遯卦之六月亦適謂之八月但文王
繫辭時未有周正耳
　　　　其三
春秋胡氏傳夏時冠周月之説雖非後學所敢輕議然
每讀之覺其曲折費力終未能惬然於心或意經所書
王正月者盖謂時王之正月明其非夏時商時所謂正
月耳為自夏商以前便已有三正迭用之事矣夏啓聲
有扈之罪云怠棄三正可見矣故夫子於春秋有王正
之文歟想王正二字亦有自来不必是孔子所立也
　　　　其四
夏時冠周月之説朱子當時又嘗疑之其説見春秋大
全註云文定春秋説夫子以夏時冠月以周正紀事謂
如公即位依舊是十一月只是孔子改作春正月某便
不敢信據今周禮有正月有正歳則周寔是元改作春
正月夫子所謂行夏之時只是為他不順欲改從建寅
耳愚謂據朱子説則周時之所謂春非夏時之所謂春
亦明矣此説與今胡傳不同
　　　　其五
正字既可推移而迭用春夏秋冬疑亦可隨之而遞遷
矣設使今日乍以十一月為正月人必怪之然久之人
亦必安然以為正月而不覺其異矣使今日乍以十一
月為春人又必怪之然久之又必安然以為春而不覺
其異矣試以他事試之便亦可見但周正終不如夏時
之善故夫子私以授顔子曰行夏之時若夫春秋所載
皆周之事其從周似無疑孔子平日以生今世反古道
者為何如人顧於尊周之書乃自犯之乎其告顔淵云
云者謂若得邦家而制治則云云也胡氏以為此見諸
行事之驗也愚未敢必其然儻如其説經文不用書王
字矣而又何謂作春秋以尊王也
　　　　其六
胡氏所據有二説一曰前乎周者以丑為正其書始即
位曰惟元祀十有二月則知月不易也是未知有三正
迭用之故矣既改正便當改月數也又周詩七月篇亦
有用夏正者七月流火九月授衣之類
　　　　其七
又其一曰後乎周者以亥為正其書始建國曰元年冬
十月則知時不易也不知秦百事不師古顛倒錯繆何
可殫言其以亥月為正已是不識正字為何説矣則又
安知改月以從時乎縱使改十月為正月亦一槩顛錯
耳本無足深論也
　　　　其八
周以建子之月為歳首未盡善也孔子春秋不之改者
據實而録也秦以建亥之月為歳首又全無謂也朱子
綱目不之改者亦據實而録也周改正春秋於歳首則
從而正月之秦無所謂改正者綱目於歳首則只從而
十月之此亦可證春秋於周月數未嘗改矣使胡氏脩
綱目亦將以夏時冠秦月而謂之春正月乎其曰冬十
月者又秦之不知師古而偶存古之一節者也然皆無
足深論
　　　　其九
又按莊二十八年冬經書大無麥禾胡傳曰麥熟於夏
禾成在秋而書於冬者有司於歳抄㑹計歳入之多寡
虚實也此説亦覺曲折愚意經所書之冬即夏時之秋
也其與夏麥併言省文例也若大無麥禾為指在倉廪
者則大有年亦為指在倉廪者乎
　　　　其十
冬十月既云建亥則月數用夏正明矣此節無庸疑者
自秦始皇二十六年以後至漢武帝太初元年以前俱
用冬十月為歳首来問謂綱目於漢武未改朔之前一
皆以夏正書之大槩然也但正月之正字為虚用耳
　　　　其十一
四時及各月數雖易而甲子未嘗易也故夏正月建寅
周三月亦建寅商正月建丑周二月亦建丑知此則知
如今年辛亥須管到建亥之月然後今年歳君始滿明
年壬子亦須管到建亥之月然後滿今俗以十二月交
春時為滿者非也所以千歳之日至必以甲子年甲子
月甲子日甲子時為厯元云
　　　　其十二
大抵周時雖以建子月為正月然天下終有呼為十一
月者餘倣此故左傳載僖公五年卜偃言滅虢之期曰
其九月十月之交乎丙子旦日在尾月在箕鶉火中而
下文即云冬十二月丙子朔滅虢林堯叟註云以星數
推之乃夏之九月十月晦朔交㑹之日夏十月周之十
二月也是周人固以周正紀事亦或有時用夏正矣盖
公家紀事必用周正者時王之制也私家紀事或用夏
正者以所自来者逺也而亦可見夏時之正有非周正
可及在人自有所不能置而不用者也予嘗謂凡古聖
賢所創法皆不可據今所便而任己見輕改之以周公
之聖夜以繼日之思其改夏正一節分明改得未盡善
況他人乎
　　　　其十三
三正迭用之説似踈而通且亦有據其試思之前二條
得暇更欲寫出若他有疑儘可寄来商量此段可質恆
謙亦可寄徳馨仲殷二友議之
　　　聖人心安於正論
昔有問於程子者曰形貌怠惰而心不慢可乎程子曰
安有箕踞而心不慢者愚嘗因是而得夫心迹相符之
説今觀魯論記夫子席不正不坐而先儒謝氏以聖人
心安於正釋之嗚呼心迹之相符也審矣盖知人之箕
踞由於其心之慢則知聖人之席不正不坐由於其心
之安於正此其心迹相符之理正可以相形觀也愚故
特舉程子之言以發謝氏之意於以見學聖人者必自
治心始也是為論
　　　劉項論
或謂劉項雖成敗不同要皆一時英雄也愚竊謂不然
夫英雄以識見為先項氏當垓下之敗曰此天亡我非
戰之罪且羽既以其亡為非戰之罪則自古之亡者如
桀紂如幽厲可數也其果皆戰之罪乎而帝王之興也
又果皆戰之功乎此則項氏之識見也項氏無論矣髙
帝大風之歌曰威加海内兮歸故鄉安得猛士兮守四
方嗚呼王者之守四方也猛士而已乎此則漢髙之識
見也雖其仁暴興廢不同要皆未到英雄本色也
　　　岳飛班師
嗚呼岳公報國之志所以終不酬者果天耶人耶彼髙
宗秦檜無復論矣愚獨恨公之未知權也孝子之於親
也從治命不從亂命公向者親受髙宗肺腑之屬曰中
興之事一以委卿矣今乃無故一日十二金字牌趣班
師此非檜之為而誰檜為之而髙宗聽之則亦亂命之
類耳將在軍君命有所不受正謂此也茍利社稷専之
可矣公亦素好左氏獨不知斷以此義耶且其時萬世
之悲憤既積吾胸中不世之機㑹又在吾目前朝廷乃
無故入姦臣之言使我十年之功廢於一旦將不復以
宗社為意父兄為念果何説也吾為國臣子誓赤心報
國者也矧有成命在又民遮道慟哭者聲振野此亦天
意也不以此時特出不得已之計脱然於㝷常法度之
外而有所敢為則終為姦臣所制縛而君父大事自我
去矣又何言哉夫權姦可畏髙宗之不足倚吾亦知之
矣獨不見前日宗留守乎人臣殺其身有益於君則為
之況汚其身以善其君乎當日之事愚以為正當用權
以濟直馳表而南極陳時之難得易失不敢自墜于姦
臣之計以負陛下肺腑之托而延吾國家萬世之辱隨
舉鞭而北滅此而後朝食可幾也胡為乎竟以不得擅
留一語自將哉夫徇君命之忠孰與為吾君報萬世不
共戴天之讐之為忠也且髙宗之所以忍與金和而急
召公者亦惟懼吾力之未足以克而反速来禍耳今吾
自揆吾力必克無疑矣一舉而克之以還報吾君以為
如何也既克之日安集之餘人民府庫籍上於朝將士
卒伍亦約束以俟朝命吾特蓬頭跣足步至國門上表
自劾其違命進兵之罪藉藁以待粉身碎骨萬死甘之
吾赤心報國事畢矣儻必吾全則從此乞骸骨歸田里
終身布衣蔬食自處於除名不叙之數曰後有違君命
者雖能成功如此律若是亦足以存王法而白此心於
吾君與天下来世矣盖其轍行雖近類桓温而心迹則
與温有間不害為同行異情也此乃所謂權也夫權出
於不得已者也若果不得已而猶不用權雖聖人無以
濟事而聖人亦不立權之説以教天下萬世矣況公當
日之事尤非可以一夕安者乎易有之曰大過之時大
矣哉大過君子以獨立不懼意大過之時必有大過人
之才而敢為大過人之事不膠於㝷常故轍焉乃克有
濟也是故以天下與人上世未有也而堯始行之君無
道而伐之上世未有也而湯始行之君覆典刑而放之
自艾而復之上世未有也而伊尹始行之萬世之下終
不聞有以為名教罪人者使公當日而出此其要歸于
忠孝耳又非有改立放弑事也誰得而罪之嗟夫大丈
夫建大事茍非利己安能為㝷常法度所制縛哉青天
白日萬世一日也所責備乎英雄者正在此耳今一解
而歸非惟前功盡棄其身之不免人固已豫知之矣嗚
呼公何不為趙氏九廟神主惜此去就乎此見可與權
者之難也嗚呼使公當日雪恥之志既酬而後為檜所
害愚亦為公甘之矣
　　　臯陶執瞽瞍疑
桃應問曰舜為天子臯陶為士瞽瞍殺人則如之何孟子
曰執之而已矣執之之説愚猶未能釋然也夫舜君也
臯陶臣也臣之於君猶子之於父也瞽瞍寔舜之父則
亦臯陶之大父也不然亦非臯陶之屬而為臯陶者乃
但知有舜而不知有舜之父知有其父而不知有父之
父執之而已矣愚恐臯陶於此或有所不安也非惟不
能安其勢必至於使舜竊負以逃而舜之逃實臯陶驅
之也則一時之天地神人其將委之誰乎為匹夫復讐
固義也以一匹夫之故而遂廢天地神人所依歸之聖
主於權衡得乎孔子曰父為子隠子為父隠直在其中
矣舜父殺人臯陶必執而戮之舜亦聽其執而不禁焉
如此乃得為直乎夫臯陶明刑以弼教也使天子之父
殺人為之臣子者必執而甘心焉斯亦可以為教否乎
凡此皆愚之所展轉於心而未能寔得聖賢之意者也
然則桃應之問也孟子答之當云何竊意孟子當時只
可答云若舜為天子其父必無殺人之事也如此則絶
不費辭而已足以倒桃應之問矣設桃應復曰瞽瞍向
者尚欲殺舜矣何以謂其必無殺人之事也則將應之
曰欲殺舜者未底豫之日也瞽瞍之未底豫也舜方如
窮人之無所歸其肯安受堯之天下乎既受堯之天下
則瞽瞍底豫矣瞽瞍既底豫又安有殺人之事也設桃
應復曰瞽瞍未底豫舜嘗妻帝之二女而不告矣受堯
之天下又安知其必底豫而後可也則將應之曰不告
而娶為無後也孟子固有是説矣然無後與無親其罪
恐未易差等此又愚之所未能釋然者也且不得乎親
不可以為人又可為天下君乎姑記其疑以俟達者
　　　衞武公孟子孰優
邵國賢述某人問衞武公與孟子孰優清謂武公實踐
之學疑孟子無以過其入為王卿士信無瑕可指矣然
不聞有大建立於天下後世也使孟子得君計其規模
運用當有旋乾轉坤張皇皇極之理不但如斯而已也
抑六合之内上有天下有地中有人自伏羲神農黄帝
堯舜禹湯文武周公孔子顔曾思孟及周程張朱之數
聖賢則盡人道立皇極於中而上配天下配地更無所
與讓者也其餘羣哲則槩似紫薇垣中諸有名大星宿
環拱乎帝座者也曰然則詩謂睿聖武公又何得為孟
子屈邪曰伯夷伊尹栁下恵獨不謂之聖乎但謂有功
徳於一時則可孟子則有功徳於萬世願學孔子而不
為夷尹者也故宰我謂夫子賢於堯舜是亦可以例矣
　　　論詩
詩學在程朱當為後世主張了奈何亦混衆人作律詩
夫詩以言志耳豈必用平側對偶而後成其言哉既拘
對偶則有當言者以不諧聲律而已之又有不必言者
姑以凑押聲律矣是何趣味是何道理其始創為律詩
者決非有大人之志有不俗之見者也不可復以導士
　　　亷生威銘
亷則威伸清風先人茍舉動得其當令之行也如神不
然雖周公之才美與師尹之勢位匹夫或能勝予也譬
之神龍失水抑予非不能論理而徒論其利害也論其
利害斯尤可畏是故君子靜為本儉為貴李膺按部貪
濁聞風而解佩亦自省事而無所係累矣
　　　靜生明銘
靜則生明方寸之府天朗日晶坐照来物物無遁情毗
女知廢陵母知興郭公知杞蘇老知荆為蜀山人為董
五經不可度思盖人心本天地之至精惟節欲定神以
養之而不為物所鬬則自還其虛靈不然雲霧漲空雖
泰山在前對之如䝉矧無形之至理與未来之事功嗚
呼我憶曹爽人固已禽之胸中矣駑馬戀豆芻猶欲為
富家翁
　
　
　
　
　
　
　
　
　
　
　虚齋集巻一
欽定四庫全書
　虛齋集巻二　　　　　　　明　蔡清　撰
　　書
　　　寓杭州上瓊山邱祭酒先生書
清自拜别而南再閲月矣念親庭日近私心每以自喜
而顧師門日逺則此心又有不能不自惜者何也清生
扵逺方自其少小始解人言語即聞當今天下有老先
生矣稍長頗識讀書時時從長者求得老先生所為文
章誦之雖淺陋不足以窺測其奥然竊見其詞氣老健
理味悠長而光明闓爽正大無竒語無難字而亦無軟
態讀其文者賢愚皆獲其益意其胸中所守確然而表
裏洞達當以氣節道徳名世者也扵時雖未由一挹春
風而心則以為依歸所在久矣顧踈賤俗子仰瞻天人
何路請閽凡更㡬春秋乃今得至亰師羣四方之士以
觀盛徳之光扵闤橋之下而又得在與進之列時賜教
督以開發其愚昧凡平生大制作欲以訂既往以垂將
來者皆得而伏讀之扵是向日之所慨想慕望以為可仰
而不可親者一朝為知己清自念亦幸矣用是深願得
留供灑掃以卒業焉而鄙人家宅之私竟有以奪之曽
不踰時遂爾趣歸百年之幸忽自棄之他日尚能必得
其門而入耶顧彼四方山林之下稍有志者仰清譽而
讀雄文尚欲奔走門庭一領餘光而不可得而清也遭
遇若此乃亦自棄而歸然則是歸也尚得如老先生者
為之依歸耶縱能私有所進而鑿空杜撰其能㡬何耶
此清之所以怏怏而自惜焉者也未審比日尊候如何
清途次藉庇粗安第近南來天氣彌熱舟中不能常親
筆硯所命批㸃易經大全八册尚有一册未完負罪負
罪清竊謂此一經者當時諸老纂脩既不依古易編次
如象曰彖曰等字至今不知何謂而所采諸家之説又
或多咈扵義理而乖扵本義至朱子有向前未定之説
明與本義不同者亦多搜掠以備成書使天下學者猶
或紛扵多説而靡所適從似扵古人所以一道徳之意
猶未也嗚呼當時諸老何人也猶有此憾况區區淺生
俗學安敢有所是非扵其間哉承命以來無任愧恐姑
以本義為宗而以尊命為㩀自程傳之外凡合扵本義
者批之其非本義意者空之有雖扵本義不甚切而實
有發扵義理者亦批之有雖切扵本義而一意錯出者
則惟批其一二而餘皆空之有本義意兼两三端而彼
僅得其一二者則亦批之有文采甚爛似扵舉業可用
而實詞勝理者則亦空之有數十句皆通而僅一二句
未妥者則批其數十句而空其一二句有數十字皆通
而僅一二字未妥者則批其數十字而空其一二字有
連板數説無一切要者則皆空之有連板數説而無一
不切要者則皆批之但主理勝不甚拘舉業要用也然
而亦在其中矣至扵訓詁名義之間大體凡例之際雖
非舉業所急然切以為此等處乃入易門户學者尤不可
不理㑹故亦從而批之若其中閑字稍有可畧則皆畧
之矣所恨性質愚魯工夫尤極麄踈殊不能得其精當
以副尊意徒能用其一已井蛙之見而已竊料朋友間
見之必多有不合而疵議非笑者然而區區選取之間
盖亦未嘗無説也惟老先生清暇時試一過目而加増
損焉則幸也獨繫辭傳一册義理最為㣲妙衆説尤為
紛拏閒嘗取而讀之乃有思量移日而竟不得其歸一
之説者故未敢下手也夫上下經義理非獨易扵繫辭
傳也經中一畵一字中涵天人之秘亦烏可以易言但
却自為條項可以逐一理㑹又彖者材也爻也者效天
下之動也既曰材曰動則有迹可尋矣若夫大傳則多
取源頭大道理發之動數十百言所言者或三才之道
或鬼神之情狀又或先天後天圖意也此豈淺生俗學
所能定其説哉政使有得扵萬一亦豈能自信其必然
哉故此須老先生自裁之或更命工夫深者理之乃庶
㡬不誤讀者耳清固不敢非特以舟中天熱不及為之
故也遵命扵河道屢訪海大尹舟欲以附之竟不遇今至
杭州因以託張鴻臚云
　　　與孫九峯先生書
清所以見怒扵寧王者一是賀王夀之旦不得已獨去
了朝服中蔽膝一件為嫌其服制與在朝行扵親王者
不同而與行扵皇上者無異也二是三司官舊用初一
十五日朝王而扵初二十六日謁孔夫子清乃力請三
司勿徇舊例俱用初一十五日行禮乃先謁孔夫子此
乃以正禮處王王却疑清有他意扵其間也三是王素
有憾扵林待用都憲䜛人因言清與待用頗厚王遂併
怒清而力求清之短使人扵亰師傳謗欲以併壊之不
知清碌碌凡品豈敢望林公髙致王亦待之過矣抑清
在官儘有過失然亦皆可對人言者固不之恤也四是
王素知清無學術一日扵宴侍間故設機械直譏其不
能詩文清姑㨿理對之為稍咈其初意盖朝廷方面官
豈容藩王輕易挫折也至扵奏討䕶衛事清當時已知
為王積怒而同僚又有挟術相傾者寧復敢一語及之
王乃對三司道清獨有後言明欲誣以非議詔㫖之罪
清故因同僚之諭亦明言王者不宜輕易發言朝廷按
察司官藩王亦不宜輕易訕詈且王此語必得之人所
傳言若所傳果真豈但可發之扵三司便應以聞扵朝
而罪之然傳言之人必得以為證固未可輕加誣也為
此累不敢輕自屈以取容随其多方捃拾乍冷乍暖自
信有道理在也特聞此王府中諸般左道俱有誠慮一
旦死扵無名則非惟有孤朝廷任使及斯文責望之意
而吾一身上闗祖宗所傳付下係族姓所籍頼者俱未
有一毫成立亦可虞也故遂决意引疾致仕耳此其大
畧也餘不敢盡言想近日江西人士至亰傳説不一或
有失真而惑知舊之聴者便中姑畧及此盖清亦不得
已而致仕耳豈是能髙者况官任提學亦無用别索髙
名也若有意扵髙則矯激矣清不為也但今得善其退
亦幸之甚矣相見知無日造次𤨏𤨏代面心照可也自
知而宻之可也正徳三年正月日某再拜
　　　上天台謝祭酒先生書
清家居時提學周時可先生嘗為清道及盛徳云秉禮
持義一時學士大夫所共推重清雖不肖心已知向往
矣已而得赤城論諌録讀之又得遜志齋集及赤城詩
集讀之三集者皆執事所訂定表章其所闗渉與近時
人所刋行泛泛者逈不類執事所養扵是益昭然可辨
私心益用勤向慕不能忘第愚下之資不能遂藉是以
私淑為愧耳三集之中遜志一編則天地正氣沉欝百
年而㡬冺㓕者一旦遂得其全以顯行扵當世執事與
黄亞卿公及前學諭趙先生之功大矣噫如遜志者盖
千載一人也天地幸生斯人而乃不終祐之使斯人得
竟為人世用天地果有知乎哉痛言及此使人直有追
憾天地之心柰之何哉使斯人當日得盡行其志愚以
為伊周格天之業宜亦不逺而竟止此謂之何哉吾知
良工為之苦心甚矣篇為之收句為之訂今日編集之
勞不减昔日著述之功矣遂使其正學其義氣今得與
日月並垂光扵天壌之内人人得而仰之自當萬古不
磨即此亦可以見道理之外利害成敗所較終不多古
今真可以旦暮視也理長扵數亦明矣而執事之功亦
扵是乎有不可磨矣始清得覽是集時以為執事盖遜
志知己也于時蓽門私願只欲得執事輩人當路為斯
文宗主庶幾得以幸斯人而今日執事所位實宗主斯
文之任也豈非今日世道一機㑹哉清知執事自是得
專為斯文出氣力凡闗繫世道好事在所得為者皆不
久次第見矣近之為國家生長人才逺之為宇宙春秋
是非進之而遂斷國論贊皇猷以盡出其素藴者盖皆
自有其地如所聞近日條上六事亦其重節目也昔人
只云仕宦當作執金吾執金吾趣味如國子祭酒其小
大逺近豈可以同年語哉此天下知執事者之所為共
快固将大有期扵後來也清向得見執事扵劉時雍方
伯所繼遂進拜扵朝房以十數年之仰慕而幸得瞻望
扵一旦乃又若淡乎其情而全無所云云者清自知固
甚明恐執事過聽未知清之愚下而與進或太早耳盖
清蚤有慕賢之心然慕來慕去至今尚未得所慕到手
今此之來碌碌何為秪是為升斗之禄從事簿書求免
責而已故每見賢人君子談吐間亦不欲多及好人好
事有似乎厭言之者而亦不欲數數往來扵大人君子
之門者以受教未有其地徒多往還無益或秪為賢者
累也此豈有志慷慨舊勵者之為哉誠有自知自䖏之
一私見意執事或未之察也因便真吐其情云執事南
行時清以賤疾在告不及拜送至負至負久欲奉書一
謝以素拙扵翰墨尚未及也近者家叔父監生睿從御
史刷巻復命来京言執事扵語次曽一齒及且又有所
恵教直以行時勢所拘制不及禀領為負耳生得此益
増感愧昨因家叔父復監行迫簡率奉謝未盡所言兹
者人便特此少布悃素庶幾執事亦得知生非自甘於
外者云
　　　寄周黄門書
南都别後執事之風神道履常聳然目睫中清自抵家
忽忽六七載匆匆僅如數日其中憂故孔多百不如意
分内可知不欲縷縷既而得覩執事扵壬戌登科録繼
聞两縣卓異政蹟雖音問两濶而中情相愛如春矣即
今擢位黄門亦得行其道之地而大行所學使萬物各
得其所之階也懋哉懋哉尊府老先生九月初遇此病
中幸得奉侍半日辱所以䇿勵不肖父子者深逺備至
銘心之感有難名言前此清有書托陳進士錫齋轉奉
渠未果行又有托陳克謹寅長渠又以中途得命留家
不竟達只此片心欝欝莫展久矣其為負也清禀氣既
駁且弱年邁五十而扵分内曽未能一成立今兹冐名
提學而實學不聞道力不副心自知有負兹任徒貽斯
文羞况學政所闗儘重豈容老病庸流久尸其位不即
自引退哉已扵七月馳本乞致仕今只待報到即行儻
吏部或更行勘鎮巡有相留意亦當繼有陳也適因豐
城令朱君佐行奉此少申數年契闊之情病中不次不
悉統祈心照外奉韓栁文一部備覽又程文及文移各
一册不為知己者自諱其醜也
　　　與陳時安憲副書
自己酉嵗七月都下一别抵今適周二嵗敬慕之心未
嘗少忘去嵗論裁减宦鎮以靖地方一䟽堂老三位皆
嘖嘖稱當清亦私録一通近日為公借㸔亦皆以為切
實精至之論也顧斯言之行不行其所闗繫豈細故哉
然自公發之安知其不終行扵後日也且公節行政事
色色出人他日将必有以慰民望者固辱愛小子之所
願見者也林待用今已長憲雲南前在雲南數年威恵
甚著下民敬信如神明林廷玉先生在彼巡按每書來
輒推重且曰所知鄉邦中最出色者矣李貞伯儲静夫
在南都學行之重人無間言果符向日所諭近又有王
鴻儒者字懋學南陽人年三十二三學識不减静夫而
勵志有為又皆可望但自以學未成尚韜蓄其鋭他日
當有見扵世者因并為吾人及之意皆所樂聞也懋學
今為南京户部主事兹因提學周先生告行益注懐仰
臨紙初若無可言忽不覺縷縷又清友鄭昇者侯官縣
人今為廣東掲陽教諭其華藻似不甚出人而其學最
正文亦自好行尤可重來嵗廣西若缺考試官此人某
所任也亦周先生所知者公可恊贊然非其有屬扵清
也幸亮之如不缺人則已不宜固必也
　　　上東山劉先生書
清戊午嵗寓都下得拜送老先生致仕南歸當是時老
先生已絶念世途自分與赤松子為伴矣既而為先帝
所簡在士望所推戴幡然復起為國家擔當大事無少
趦趄前却之態此豈止如近世名流期以一節自髙者
所可論其涯量也哉且老先生數年在朝廷天下士夫
人人知其不可一日無者况重以先帝之遺托去之一
字在老先生豈忍遽出之口而形之辭哉彼人念不及
天下大計識不剖破世間黒白而徒顛倒公論以效順
私門而老先生則因事見㡬欲以全一生之大節欲以
全君父之大恩欲以立士夫之表則固宜决扵今日之
一去也然老先生今日之去為老先生計固得之矣若
為朝廷計為天下計則有大不然者不知誰當執其咎
耳清自别去南都近二年家居又六年自知凡百有退
無進自甘槁死扵下矣乃承老先生列位當道不棄使
供今日之事真所謂以蚊負山者日夕戰慄非可自知
而令甥李學諭亦能察此意而相之庶幾可不至甚得
罪扵斯文清亦自揣矣果才弱不勝便當及早引身而
退當不令重得罪扵大人君子輩也數年以在草野不
能致書古云莫謂無心向門下也曽終夕望三台清之
情正類此兹因令甥之便敬此少布其私莫盡愚悃惟
俯賜道鑑幸萬
　　　與内翰汪二先生書
清不肖奉辱二位先生知遇及與進意良厚感佩何可
當自南京歸家僅數十日而家父喪百願違心以故久
不及修問吾府尊來承教帖益用感愧清今服闋已一
年然先父母之塟僅得封壙而未成墳大父母塟失其
地久未能遷亡妻亡兒尚寄淺土近日次兒年二十復
喪百苦叢身家貧累重且志荒業廢自顧益無可仗以
自立者北上之期未敢卜也兹因吴公便病中裁素一
伸情悃吴公真有古循良風居今世而肯如此做人如
此做官者絶無㡬世道之薄可嘆而信郡之多賢益可
徴矣夏末惟二賢千萬為國家為斯文順時保重是祝
　　　寄李宗一書
陳憲僉到承恵翰并香枕感感來翰諭及貧病一節詞
情頗切清亦適病中念宗一也久忽得此情悰何如也
然此事自有宇宙來賢豪君子亦不知是多多少少屈
受而無詞矣柰之何哉義命二字正須扵此際有安著
䖏耳清賤病已一十年非止今日宗一所素知而始終
一貧債負輾轉則雖宗一有未盡知者兹不欲多及也
静言思之儒者致用尚欲經理一世康濟羣生而今數
口之家生計乃常不辦至數數仰資他人貽憂父母才
之踈劣如此亦可自考雖然士之常也今少宰彭公自
號從吾居士者素貧也賢者自結自解自愛其身以有
待吾一身亦非止今日吾一家所取頼而已也大凡背
瘡多是内有憤欝不堪火氣横出肉理所致昔人困此
者見扵史傳多矣吾宗一何縁有斯疾也何縁有斯疾
也今雖窮不猶愈扵遂死乎自愛自愛清不能為子力
也清亦嘗有自解之法即今卧䖏自題云命好徳不好
王侯同腐草徳好命不好顔淵任窮殀非敢以徳自居
也用以自朂以見貧之外又有在所當念者耳衷情縷
縷臨便増切貴恙後氣色果何如注想如在目前
　　　又
氣體肥厚之人飲食常要甘平味多病後痩减亦然此
又養生通法也清每年夏來一日之内常两餐用粥得
免焦渇只此一節亦不知是省了多少藥物耶冬亦一
餐用之酒最能敗腎且昏神宗一戒之氣體厚者能戒
之久後自有一段分外精神今人多不曉也李白王勃
素嗜酒未必能助其興然其本原正大聰眀為此汨沒
多矣陶元亮亦每自謂嗜酒然料其人决不肯飲至昏
醉故能全其真而見之文章者若是其沉欝而光潤不
為酒困何有扵我哉此當知聖人之不得已䖏然自不
及亂矣
　　　又
三代以降井牧之制不復又别是一乾坤矣天下之生
紛紛董董上之人大槩都不甚照管他號照管者恐亦
未盡其道只是任他自貧自富自有自無惟知有田則
有租有身則有庸而已田連阡陌由他無卓錐之地亦
由他也則夫今之士者上既未得有官者之禄下又不
得為農工等事老者欲安少者欲懐如何得全不為一
家數口計長逺而徒坐守窮餓朝不謀夕哉許魯齋先
生固嘗有言以教學者矣足下且有二弟可令事此但
要戒令勤恪不華如清則孑然隻身却有難者耳近日
亦頗為此費心非是圖貨財滋植但得免債負能自給
斯過望矣借人錢本令的當兄弟或義男營運生理此
决不害義但營運要取利少而平穏者是長䇿耳亦恐
欲速不達也因便寄去云云
　　　與黄徳馨石仲殷書
進孫至承來翰及佳恵近所得如何聞㸔中庸序已畢
亦見得與大學相表裏乎盖所謂道統之傳者即大學
之道也所謂允執其中者亦止至善也仁義禮智之性
道心之正也氣質之禀不齊所以人心惟危也精則察
夫二者之間而不雜者格物致知也一則守其本心之
正而不離者誠意正心修身也以天下之大聖行天下
之大事不過如此是乃所以齊家治國而平天下者也
盖昔者伏羲神農黄帝堯舜禹湯文武周公以是傳之
孔子孔子以是傳曽子而及子思元無二物也區區近
來賤體如舊偶閲孟子盡心下一篇纔畢自别後多牽
扵俗心緒董董雖曰㸔書得䖏無㡬大扺惟三十年前
用工也二友勉旃
　　　復李宗一書
自古凡未及一面而輙以襟期相付與者其氣味類非
人所知而執事以施之清拜賜厚矣然惜執事之誤也
清泉南一俗士耳凡百不如人執事不知清敢不自知
往者年頗少志頗鋭覽古對聖之時容有分毫不自揆
之意今則愧悔滿胸懐矣此其故何也念之可哀領吾
林先生手教及味來翰意知執事方擊楫河洛間隠然
有收功一原之想壮哉行矣百年易暮若眼前一切亦
豈在所掃者離乎此又不足以言真矣盖其最𦂳䖏全
在不言中言及此清慙負天地君親慙負師友矣執事
自愛不盡所懐一見何日附奉筆四枝墨一板表意耳
　　　與黄徳馨書
累承來書知所以愛助我意甚厚益友之言豈可多得
吾雖未能盡行之然不敢忘也渉世甚難蓄徳宜豫静
之一字更須扵動中騐之動而不失其静乃為得力反
覆體騐又止是虛而已盖居常一念及静字猶覺有待
扵掃去煩囂之意唯念箇虛字則自覺安便目前縱有
許多勞擾而裏面條路元自分眀無用多費力而亦自
不至懈惰也且静亦須虛方是静本色不然形静而心
騖扵外或入扵禪者何限人心本是萬理之府惟虛則
無障礙學問工夫大抵只是要去其障礙而已此言吾
未能盡行之但彷彿似有一二時襲得此光景者或非
意之來應之若頗閒暇至寤寐之際亦覺有甜趣故吾
妄意虛之一字就是聖賢成始成終之道今且與足下
一私講之試訂其是否人便可書復也此等言語足下
只自知之盖吾平生行不掩其言甚多工力未到故態
時發則此等言語秪為人作口實笑謔耳今嵗科舉不
知足下與仲殷得了此否
　　　與周提學書
久不覿模範昌勝翹仰兹赴禮闈道三山謂得領片時
春風之賜用壮萬里之行至莆乃聞旌斾自漳南返豈
天嗇其遇耶竊聞之有識者云仕宦當作提調學校何
則以其得専為斯文出氣力為國家生長人才又非其
他官比也尤在持重為之耳生既不獲一面聊以是一
言獻而狂率之嫌不敢避也途次不及致詳幸察
　　　與陸憲長書
清辱知愛最深感荷何可忘自甲子嵗奉書山東後枯
守家林莫能嗣音愧負愧負近至江西得邸報知擢憲
吾閩海道一帶千餘里自此當波恬浪静矣且八郡之
人至今飽公向日徳政扵今繼之信乎事半而功倍也
清到任已數月秪是紛紛度日曽未有絲毫之力扵學
校間視公向者一日了數十大公案猶綽乎有餘裕人
材相逺何如也願益為國家為蒼生自保重便中特此
申意附奉小書數册手帕二方殊不能盡下情
　　　寓九江寄宗侍御書
自執事以疾乞歸生思仰不能已苦無人便莫知貴恙
平復與未後得張元器先生及饒侍御言貴恙久已平
復但意堅不欲起盖先生自有見也生非先生謬薦不
得供事江西學校愧劣才不勝重任日夕凛凛如蹈春
氷恐有孤朝廷任使及吾先生所以論薦之盛意矢心
扵天不欲扵紙上縷縷惟先生便間有以教戒之又幸
志同先生數時不惜教戒受其恩知同此感佩也適㑹
辰州太守陳行且諸生試巻未定造次僅具大畧不盡
區區惟順時加重將來當有大為國家宣力之日耳
　　　與畏菴朱先生書
向者自浙江來知已擢湖廣右方伯繼又聞已轉左公
輔之拜想在旦夕正人得路國家之慶生民之福也何
庸喋喋清幸不為君子所棄外辱收而置之教導之列
銘心刻骨自不能忘奈庸下之資只今居閒猶不免與
俗冗相還往且持不願之心以酬酢乎其間得一失百
而又力未能自拔而遂去私懐凛凛恐終有負扵大君
子之門他日雖欲自新其路無由且大期已迫耳興言
及此甚自愧屈也向自南京歸自以家父素康強少計
之猶當得十年團圝之樂不意遽有今日之事復何言
哉今則是永感之人矣又何所不可哉且進既不能有
分寸禆益扵當世退又全無以自異扵流俗况且閒居
圖自逸扵勢似便且易者而亦未能鄙拙之甚可知以
此自知不敢復有厚望扵當世而僕僕為行計也聞吏
部近日方嚴起復違限之例清亦不顧矣便中徑述其
私𤨏之直如在父兄前語實恃恩鑑不罪餘情陳通判
當知其槩
　　　與曽侍御書
伏在喪次諠寂殊路使節行留傳聞不一自諉契㑹將
復有日不欲𤨏𤨏扵書問間塵瀆耳臘月廿一日已奉
先祖母及先母之柩至二墳所本卜其日先塟祖母俟
先母墳成之日則塟先母不意臨期即有拘礙今改卜
正月初五日塟祖母十一日乃塟先母也初三日在先
母墳所承本府羅同知遣官至寒家送皂𨽻二名云察
院所遺者訝未得詳即以初五日塟事回家過府問故
羅乃出院牌見示讀未終竟驚愧汗浃不能已清一顓
蒙庸俗人耳若曰頗知分不敢求稱所欲不敢虧負扵
人則或庶幾若曰學行云云則豈不自知况本蓬戸蓽
門之子孱孱碌碌之人幸際明時得側士大夫末塵自
父母而下咸獲霑被恩餘衣食之類視前加厚矣近雖
有疾幸頼藥力已就平復二喪且以次第舉塟稍遣目
前儘為過分撫心惴惴惟自待之不稱而慙愧天地君
親慙愧賢士夫知己耳近者本府縣以執事及諸公俯
待之故益加意相遇頗出衆人之上羅同知清慎自持
當官絶不聞分毫有所取受而為僕措置治墳之費及
分俸米見恵此禮羅歴任七年未曽一施之他人者也
隆意所向人情増光知感知自豈特儀物間哉噫僕之
負執事多矣豈盡知僕之無所識知無足存録也哉今
者院牌又復云云獨自顧何人而敢當衆人之所不能
當受衆人之所不能受者哉昔鄭綮為相有自知之言
後人以為鄭五才實無取惟自知一節稍可贖愆僕竊
是之抑思古人亦有直自擔當者亦有徑行不辭者大
抵皆自覺其無沗乃能自安如執事此舉誠非不肖者
所能安也僕又非能矯激立名者庸劣之資求同衆人
尚懼不克况敢求異扵人哉萬一中有矯意則為重負
斯文知己骨肉之情神天當明誅之或暗壊之為人間
矯激者作戒矣所以不敢安受者特以自知不任而却
冐然利而受之以重傷賢者之明實所不可故同知雖
屢遣送終不敢受亦庻幾用此一節贖愆者也且來儀
僕雖不受不凡之厚意則固有出扵物外者矣如或者
以為執事施禮扵僕而僕却之則為全不知執事與僕
相與之際者矣此意非可言盡惟知己虛心鑒諒當終
收之度内也使斾北旋應在旬月内外續奉未由在途
在朝幸加自玉為國之光為民之庇過蘇郡㑹貴僚王
先生乞為申再三意
　　　與碧川(闕/)先生書
生數年跧伏家林憂故孔多不敢陳瀆然區區懐徳懐
教之心雖在多故未能暫忘也恭惟先生碩徳宏望台
階在即而乃以㣲恙力求退休上為天子之所眷惜加
恩下為中外士夫之所光榮嘆慕令始令終光前振後
門下生實不勝慰願之至清去嵗四月至江西供職向
自揣孱庸况病疾素多自分槁死林下矣今乃復叨竊
此職且此職乃人之所易者生屈扵才反以為難以此
乆稽奉問而負愧益深中情益切每一見惟德年兄便
覺愧心勃勃且丁寧遇便見報者屢矣而至今乃得扵
驛舟中薫沭拜此惶愧惶愧伏惟老先生台斗之明淵
海之量必能俯照不肖清而未忍遽厭棄之也近者豐
城丁監生到亦䝉鼎言存問感激感激向生求髙祖墓
表老先生猶惓惓垂念但以清所䟽事已失未及就請
不日便當續録申請倘得賜賁尤不世之光也
　　　寄梅一之書
相别忽一載餘懐仰殊深執事學正而行介區區竊所
歎服企慕而未能及也然為賢者願望未涯更望少濟
以中和闊逺氣象如何大凡氣之所在理即随之而得
夫淺深也恃知愛輙質所見區區凡下之資過悖尤多
所兾便中痛指一二使得早救分毫如此往復吾人庶
不為虛相遇者嗣續一事雖曰有命然固有大理存隂
陽和而後雨澤降夫婦和而後家道成或陽亢隂怯則
志意且不相屬生理何從融結亦非造物者所授也區
區此言渉鄙䙝知為君子所不韙然天地絪緼男女搆
精聖人扵易言之矣執事今日豈厭聞乎文獻通考己
承寄到至荷寗永貞得相聞否董汝淳儲静夫王懋學
想時相見誠人間樂事也
　　　寓九江上秦太宰先生書
生自拜違来私門多故非所宜瀆然拳拳戀徳之心未
始暫忘也向恩門内艱生僅得拜一慰帖及小奠儀洎
後遂不能嗣音罪負自知實頼台慈照宥生違教後亦
只如舊日碌碌耳况齒益長學益荒兼才力素劣弱又
以是永感之人自甘枯老林下與草木同腐矣乃辱老
先生平時齒録當途綆汲使得供事江西學校間第此
任甚不輕而不肖生甚弗克負荷旦夕凛凜正自不知
将何以報塞朝廷任使之萬分以不負我老先生教愛
造就之盛徳耳生今年五十有四而早衰有甚扵六七
十者雖曰不忘學然所進其能幾何惟旦夕勉強自清
其心自平其氣凡扵學校一切事務一聽扵道理之所
役使耳所願務其實而不徇其名要其成而不刻近效
不敢以文章為人才之實事而必使學者反復思惟古
先聖賢所以著書垂世之意與我國家之所以教人讀
書而以文章取之者究竟其意之所歸宿果安在此則
生今日之所以汲汲而未敢多語扵人者也老先生恩
同父師故敢及之夫民至愚而神也况民間俊秀清敢
欺之乎抑能欺之乎清之所以期不得罪扵朝廷期不
得罪扵老先生期不得罪扵斯文者槩在此也生恃恩
厚偶爾及此不覺繁絮惶恐時序寒煖數易惟吾老先
生年尊任重當為國為蒼生倍加保愛至祝
　　　與方石謝先生書
生曩嵗因叔父睿貢書後即奔母喪到家又遭祖母䘮
雖非承重喪門未可即吉故在家日久既復京又失長
兒尋改南京數年間憂患奔播少有寧日百事俱廢故
雖執事之門亦久失扵問候所恃大賢汪度有以亮之
於形迹之外清今乞恩終養者誠以父老身單而子㓜
此目前當由之路無容疑者顧發之遲矣發之遲者私
心牽之也然雖牽於私而終不能安既而思之凡心之
所不安便是天理之所不許不若聽命扵理圖得心安
之為利也昔人所謂樂志云者疑亦文過之辭耳愚意
但自身處置得是即是為親也又清自知從學失其術
垂老不得實用故數年素餐一績不立使復遲一二載
或得循資少進尤患所以立也自以公既不能有益扵
時私又背棄其親而圖計其外不計其内雖復生世百
嵗秪益以負君親故此舉必求成而後已而亦不暇計
親之養與其身之已老也適得孫志同書謂執事聞清
此舉始有惜清去之意既而亦以歸養為然盖執事之
所以然清者非人所能盡知矣此即所以厚清也志同
素厚清所厚必以正此舉全頼其成就尤見其不肯俗
清也清今既出漢西門心始少安自謂亦求以不負師
友之一節也因便輙吐其情用申謝意外此斯文之責
天下之事其屬之執事者計自有本末有輕重既到手
時必不放過矣小子何知述至人之望扵執事者如此
耳
　　　與九峯孫先生書
奉别益久仰徳益深聞令器從一已冠婚而志行不凡
克守先生家法益用慰喜清家城市而心久馳扵溪山
巖谷之間然困扵無力至今未能超脱以去自愧自悼
百事無成計大期不逺將懐羞入地終無以自白扵世
可柰何哉人其亦柰之何哉適漳州進士石腆見過造
次附拜因及不肖情事如此所謂貽知己羞者也向者
從一加冠清恨不得觀禮扵阼階之下兹附小儀致賀
乞勿外久負字説之命以塵心俗筆至今惶恐不能成
文愧罪何可當尚期汪度未即加譴也清又念自𢎞治
改元得官在職者七年而以事故家居者十年所見朝
野之事雖醇疵不可一槩而獨皇上聖徳凝然不動環
海大綱萬靈妥帖實有草茅書生一旦得富貴及自負
才氣志節之士安恬之久所不能持不能到者居常以
告鄉父老及子姪學生輩使知有聖眀之徳覆幬之恩
而自慶其有生之幸盖諄諄縷縷言之至為或者所迂
不自厭也比忽聞皇上為邉情累勘夫實事乾綱獨運
電爍雷轟驚羣蟄扵九地振王靈扵萬國甚盛甚盛快
哉快哉可以徴聖徳之涵負可以期生靈之永泰可以
卜國祚之綿長鄙人數年所得喜事無此比者而鄉人
得扵傳聞亦以信清向者之言為有以也所恨清腐劣
之甚不能為眀時展效尺寸如得及早明白自退一意
與村學生輩講説人倫物理相勉相勵相與服行而固
守之以求不甚愧扵為人不甚負扵君親師友亦庶㡬
其可耳而格心贊治脩廢保豐事業則自有當世諸賢
哲在便筆及此為愛我者盡不自知其孟浪也静夫希
大進之尚質諸先生以造次俱未能致書然拳拳向仰
無時忘之倘問及乞為道意否則不必也静夫先生近
有書到随當脩報矣清舊有讀中庸私記一部甚冗穢
近因諸生之求忙迫稍為塗去其太無謂者而出之名
曰蒙引初藁明其未為定説也且今以寄從一目下備
㸔正望先生公暇賜一裁教示下乃幸仍乞轉致静夫
先生同賜教示也大學亦已完語孟及易經俱有之以
欠温故姑俟後圖鄭仲平先生李宗一先生各有子姪
讀書倘來取幸次第與之并乞達求教意
　　　與都憲吴先生書
生自向者南都奉違不久即以侍養歸家尋遭先父大
故兼荆婦次兒繼亡家寒而事冗地僻而交踈以故老
先生之擢山西擢河南皆久後乃得報惟今都憲之擢
四月即得之福州聖朝所倚以為西南一面長城而一
方數千里生聚咸所仰哺取給焉其任亦重矣哉况廟
廊梁棟需材有日平生所學所負將次第為斯世斯人
盡出之此其為慶豈敢止以為鄉邦之光姻戚之榮而
已也哉更念盛徳不遺微末生家居嘗两辱江右手教
去冬博士張顒歸自河南又得尊賜書儀感荷稠疊殊
缺脩謝至負至負兹有禀聞貴祖墳在晉江縣三十二
都與寒家石壁山祖墳同鄉且相近二十年前便已承
委查訪全然無以復命今嵗二月因附塟亡妻扵家祖
墳之左暇以訪之郷老遂得其的即挾與同按故迹令
祖墳故址宛然盖有被堙没者亦有掘穵未盡灰土尚
可認辨者其本都諸人能為證佐者尚多倘及今不追
問恐人事参差嵗久益漫耳清懐此欲陳有日意欲脩
書至雲南不擬尚在南都謹特此報計老先生聞之當
自有權度矣目今泉郡知府慈谿包民敬名溥亦南道
中人似當移文托其用心勘處并立石標界以明大家
水源木本所在如更得貴宅舊藏墓誌譜記之類録附
公文之末使得一一按實而處之侵者益無辭矣清近
試省下三學諸生試巻方閲未畢又值同僚新任及他
期㑹旁午造次奉狀情不能盡言不中倫統祈台照海
涵不宣
　　　謝梁叔厚編脩寄恵陸宣公奏議書
敝郷陳先生至張家灣承賜陛宣公奏議二册仰惟一
代真佐其精神心術盡在此書㣲執事見愛清何從得
此快覩也第愧不肖弗克負荷耳在京時屢欲假片時
從容以請教而以疾見阻登途益用憮然便中敬此申
意
　　　與柴墟儲静夫書
戴地官來承惠郷録并手教諄諄所以為不肖計慮者
至周且切矣敢不敬佩墳宅一事亦有大理盖人物皆
藉氣以生亡者所蔵亦在大氣之内故自墳而言則本
骸得氣遺體受䕃自宅而言則風氣虧踈斷無佳産寒
家百餘年來世衰一世清雖忝士夫後然百病叢身百
事不立子長成者連喪其二家計借助居半凜凜乎名
節之傾門户之落疑亦墳宅氣數之衰使然有非區區
人事杯水之力所能支持者故不得已因祖墳之水濕
及妻子卜塟之未定而僕僕乎風水之求也此情豈容
自諱扵吾兄然清即今自斷每成一墳除買地外僅費
五七兩之數茍且完固而已不肯同俗作好㸔事此又
泉人所共鄙笑者清獨不恤也執事扵此亦可知清用
財之槩不然所犯必多異議将滚滚而至矣明年將如
來諭受徒講業并可删改舊日書説或有小益扵童䝉
所恨只是文字上工夫耳今復何言哉草草申謝餘容
續陳
　　　又
承示所著夏姜二女墓誌銘摹冩深至二公平生曄然
在目雖老朽猶覺有懦夫立志之意感佩感佩清扵四
書易經草説舊日只謄出大學中庸二部及易上經十
卦然尚未得删定餘則蕪穢尤甚未敢示人不意無識
者盗抄并以付書肆刋行而差字訛句多不可讀今欲
就林下温燖整理又以諸故墳皆失地存亾两不安方
請廣信周姓者來為改張而貧窘獨甚或有地而不能
得或雖有地而不能成墳岌岌扵懐卒歸於任運而已
清北歸他無所恨者平生負君親罪萬萬今謂之何哉
因得所示二銘益自悼其枉生耳
　　　又
病中遇故知某人考滿行謹此奉通信問吾兄過部以
來輿論甚服謂敬簡二字俱得之僕得此寤寐亦慰喜
也但聞貴體尚薄弱後嗣至今未充此亦當内自謀之
要亦有大理也要皆當及時謀之先賢謂人謀孔臧亦
可回天命大抵天扵天下善人君子决不能一一顧盼
扶䕶得到而使休咎吉凶各得其所也故人當自盡人
謀人謀者亦孔子所謂務民之義也人謀盡而終或不
得乃歸諸天耳推而言之此孔孟所以欲回三代扵春
秋戰國也此南容之不廢盆成括之見禍所以不謂之
命也朱子曰濂溪極力説箇㡬字儘有警發人處近則
公私邪正逺則廢興存亾只扵此處㸔破便斡轉此是
日用第一親切工夫精粗隠顯一時穿透又曰食芹而
美甚欲獻之吾君也因便𤨏𤨏及此宋孔時已到莆僕
約今冬行縁家父有祖母服未闋闋日將為小兒冠婚
乃行耳
　　　寄林待用書
閣下一舉義聲在宇宙清無庸贊惟閣下益為國自愛
舉一事量不至一日廢也竊謂所以永終譽者實在此
因張太常便率此奉瀆所恨相去不二百里而不得遂
一面引領壺公可勝懐仰之至令尊老先生暨賢昆仲
不及别具希引賤名拜意閣下亦尚宜速行乎
　　　與畏菴朱先生書
今春曽具素書附饒侍御榶便至臨清王思徳憲副處
託為申上老先生尊前計其時適有變故或不便扵申
達然至今亦未得思徳報也生自去夏至今秋為考試
事頗勞劇因而得疾自知庸才弱質難以應世成務七
月初已懇䟽乞致仕今此待報矣生初未知老先生北
行變故所由近得一士夫過南昌略道王太監事當時
自巡按以下皆謂不必舉聞惟老先生必欲行之却自
多此勞攘云諸公共談者亦多以為然生愚獨不能無
疑也夫人主春秋鼎盛豈可令手􁇨扵罪狀不明之人
耶刑人扵市與衆棄之今也不然設或出於左右者所
矯雖巡撫大臣亦不敢問誰何亦竟不敢以聞此其弊
將何所不至謂有忠愛之心者能漠然不為國一計念
耶且他日或有究詰其事者守土之臣又將何辭耶竊
謂老先生此舉於理與法皆得之而閑邪杜漸忠愛惻
怛之意尤可念故雖卒以此賈禍是亦理勢宜然而老
先生所以辨者也此外又何足計耶便中特此奉瀆起
居踈愚不識時忌惟老先生必能為慎之外附鄊録二
册備覽
　　　又
近者謝洞教諭至承教帖并日書墨刻感佩何量陳寧
進士至亦能道尊意且感脚力之賜此清表妹夫也清
去嵗十二月塟先父扵南安先母舊墳水濕今徙合塟
焉墳去城四十里恨太逺也但其地頗有生氣穴位八
尺之内通是五色及黄紫細土牙闗小石亦有五色者
私心頗以為慰亡兒存畏亦别塟矣惟先祖考妣舊塟
乃過龍之地當亟徙塟而力未能及也姑俟年終為之
清今年亦不免教授生徒其富者束脩禮亦受之以助
目前之費但舍己田而芸人田其終两失之為愧耳杭
州府學生員施恕者有士行其家甚貧能守分清十餘
年知己也其身家履歴與方寸事最與不肖清相類其
制行嚴宻清不如也與之處甚有益向遇杭時欲言之
而未敢今與之别又二年益思其人不能忘便中因道
其姓名惜郷舉里選之法不行扵今而此子詞藻之學
又不逮人意其終窮矣便中特為好善君子及之渠固
外外之求也
　　　與劉司空書
生自去嵗拜别來任以中途感疾就醫七月稍痊自八
月以後一向奔走東西在本司率不過十一二日或僅
三五日即復出以此職事之外百凡俱廢惟天下達尊
動定安否則未能暫釋扵下懐所恨者迹不及耳未審
道體近來萬福如何清謂如老先生者在朝廷多一日
則多一日之重在郷邦多一日則多一日之光由此言
之人心所祝願扵老先生者寧有厭日乎此間學校事
宜儘多生到此槩未能舉行只有應酬目前文具及考
試去取而已以少也學不得其術今則過時而扞格故
此任雖衆之所易而清乃獨病其難也且病體益衰精
神管攝多不及計數月後當别有奉問兹附奉新刋吴
康齋先生文集一部備覽外批㸃程文及學政文移附
瀆不敢扵所尊所親而自諱其醜也惟矜其不能而無
倦教尤荷
　　　寄碧川(闕/)先生書
向者得告以歸自謂當得盡寸草之心扵慈父不意罪
逆深重天實禍之竟乖所願抵家僅六十日而家父棄
世雖猶幸得親湯藥及殯殮等事然不孝忘親圖歸不早
之罪已萬不可追矣久不得奉狀恩門為負諒在情察前
月生已釋服方圖奉狀未發昨郷辦事官歸自南都送至尊
賜家集一册綾帕二方椽筆題緘斗光下燭肅衣拜受豈
勝慚感銘佩之至清今雖已釋服但先墳未成亡妻未塟
及祖墳患水濕而未能遷兼居宅敝壊之甚至無以蔽風
雨亦姑用借力修治家寒身單實為勞瘁北上之計尚未
有期知必以此招罪然勢不得避也仰憑恩照故敢及此
若不肖感德戀教之心久而滋切有不能自狀者非敢
文也至於明德日章大拜在目此乃海内善類及蒼生
之慶又無庸生喋喋也手帕二方香茶二帖奉表㣲忱
髙祖墓表尚乞留尊念更容申謝
　　　寄督學邵先生書
先生横渠理窟序無一字虚下者向見姚秀夫先生浙
西水利書引亦然天地間此等文字盖自有數也二篇
清最知玩之使文皆如此何厭於文也又擬謁李旴江
祠詩希古慕賢之念出扵肺腑之真者亦自與時文不
類適有絆不能盡惟倍為吾道自愛便中更祈無惜教
音
　　　與雲室廷玉先生書
先生三月十七日手書寄劉希範大人來者直至八月
廿二日方到即今日也前此生屢拜書想多已達此書
又承教誨感刻豈能盡述中有自道為人蠢直老實不
能以言貌動人今士之所喜者皆區區之所無倘有議
言宜早寄達竊謂先生之徳之學非惟生等親炙日久
者欽服戀慕之不暇而上下之知先生者亦自不為少
矣且今士之所喜者固先生之所無然先生之所無者
正先生之所以為髙扵時人一等者也天下之理誠則
形久則徴先生胸中固自有定見有定守而不為一時
之士嶢嶢皦皦扵目前者所能動矣今又加之以勤克
之以𢎞旦夕所到又豈生輩所能窺量雲南行事聲聞
自好大抵是根本上發出英華有識者自能見得其用
方林二君子尤見先生之髙盖輸誠用人而不盡用一
己之長者此正惟有大地歩者能之中才所得有限者
决不能此此節生甚為先生慰願也凡前書已及者今
皆不贅
　　　復王希文憲愈書
承華翰示及動履并新行榜例及臧先生節斾所向非
至愛不同恒情鄙夷衰腐者曷由有此感認感認閣下
宏才茂徳定價在朝野清不敢喋喋近日王徳華先生
特有薦草如徳華實造地位閣下或未盡知也粹夫臨
别曽一問及清答云此公吾同榜中三百人似未有出
其右者渠復問其詳清又謂其氣度宏逺最鋭志功業
然必從本原上做出更詳及其務本實而畧華藻之意
渠或未之信清不自知欺也因謝柬及此者正以徳華
知公已深或者閣下未與相面恐知徳華者猶未盡耳
徳華之薦公正所謂不求識面御史也此忘形率爾之
言他更無所為也清初九日至吉安城已考吉安府學
及廬陵安福吉水永新諸縣餘猶未及也南贑二府已
白臧公許吊考大約五月半間得回總司來人回促急
筆弗端統恃情亮
　　　又
徳華宦業後進未見其比其學亦與時人不類雖在翰
苑諸公渠恐亦未多譲盖其正而簡一而詳未易當也
　　　復林居魯書
清前累拜書期至金華一㑹今則舉為虛詞矣知負知
負其時且欲進拜章先生亦竟不及此殆行止非人所
能者不盡述也執事不諒乃至以相外責之殆未得清
本心耳清以正月二十一日至家前三日過莆得㑹令
兄及令婿多荷厚雅自至家塵冗紛紛每神馳扵清源
之麓紫㡌之峯而力未能遽自拔以往又苦扵多累正
恐來日無多而乞歸之計亦徒然耳心事如此又何足
為吾人道者承恵王文忠公文集清柰未得詳覽以究
尊惠以復雅命偶閲及知學齋記則知此公非止為言
語文字之學者視宋太史氣味為真矣此固非後學淺
生之所敢輕議然嘗觀宋太史文則覺其枝葉太盛面
勢太張波流太靡雖屢屢自辨其非文人静而味之則
其骨氣及歩驟終似未脱文人之習者况其學亦雜遇
老談老遇佛談佛胸中本無主張忒把文詞及博洽當
事了嗚呼豈知天地間事尚有大扵區區文詞博洽者
夫學不博不能約言不文不能逺固也但其中自有真
偽之辨耳真者根扵性率扵道而符於教其偽者性道
教外物也宇宙之所以立人物之所以生生不絶者以
此性道教三者在耳凡在此三者之中則世所不可無
亦自不能無者若出扵外類皆人之私智所為扵世無
益而有損盡可一掃除之或摘其近正而實者姑存之
而已管見如斯因得髙明者一質焉而亦未能盡其説
也
　　　與梅一之書
戴地官來承華翰及厚惠㳟審太夫人萬福令嗣亦挺
挺有立甚慰甚慰清永感之人矣故今日進退無甚係
戀者所恨尸素十年無毫髪之效扵公家而平日師友
相責望雅意今日悉為終身之愧矣復何言哉家貧時
時假貸扵人三子力教以處約之道眀年將受徒自給
兒女債今猶未了也清嘗謂士夫當自辦材料在國為
國在家為家雖在天者不可必在我者固當自立大要
只是養與教两事然綱紀之立為最先家國一也清今
益衰病恐力不能終此願耳所言大可笑惟知己者不
訝逢便希不吝教幸甚
　　　與林允曄柬
聞之古人非其義也非其道也一介不以取諸人清以
膚淺多累既無以補吾子之萬一而顧辱厚儀焉揆之
道義實所未安故敢辭且既以為不可受而辭之則决
無復受之理也吾子幸予諒焉
　　　又
昨承來意勤甚足見吾子䖏心之厚䖏雖然亦不可使
清䖏其薄也子如予諒則其所以見愛者尤深矣况君
子如水之交初不繫扵是也
　　　與楊君謙書
去秋承教益最多敬仰敬仰别來所進取當益不可涯
量異日斷當為斯文増一光燄矣清嘗竊謂學而主扵
平實人固多以易視之然語其理之至當則又不論髙
深竒恠之與平實也或者平實之難轉有甚扵髙深竒
恠者而難易亦非所論也惟其當而已抑今人之所目
前人之髙深竒恠者自理視之似亦一等平實也文章
誠學者一事至理所在又非止可以才力就此意惟閣
下意嘗及之而愚扵今得因便風繹之以相證耳清今
承乏祠祭司司事頗簡念欲及公暇退修一二以豫當
世末用者然氣質老矣強力不前柰何柰何吾君謙可
及時兼程矣
　　　與喬希大書
别來又添許多過惡矣自念犬馬齒三十有二去四十
五十而無聞者㡬何而一善不進一識不長尚何以自
諉扵天地間哉加之百病交攻氣體萎弱正恐終為大
明宇内之一棄物無復報恩宣力之日耳如吾希大天
分髙爽而信厚加以年富力強甚好學做人也清徒為
歆羡而已偶得郷人一便舟次不得盡其所欲言惟清
照是祈
　　　復楊方正書
蜀阜存藁一書當時所存篇數似太多而寫刻亦多訛
字近方欲請諸徐公求删去其不甚切要者并正其訛
字而重刻之故多用朱筆㸃記尚未就緒今如命奉去
惟乞覽閲之際随筆去留更批示大意以扶不肖之不
逮則豈惟不肖之幸哉至懇至懇
　　　與嚴州諸友書
自十一日與諸君江頭一别吾從舟中望諸君諸君亦
以岸上注目當是時吾以吾之情知諸君之情矣云云
雖然離合亦常事耳吾自有欲言者大抵天下事無甚
易亦無甚難凡聖賢所責人為者皆人之所當為亦人之
所能為也况舉業一事豈有専心致志於是而不得者葢
有之矣是必其資質之甚下也以吾觀諸君則資質又皆
非人下者顧用工何如耳而用力節度則區區已常為諸
君道之惟諸君力行更以性理大全中論學論科舉篇觀
之則區區之言又陋矣江右袁先生倘㑹希為拜意天下
讀易者矣如袁先生甚少繫辭傅所論教我多矣
　　　復儲静夫書
清是月初四日已徙張吉士所居頼叔鳴悉力其間事
乃得諧連日修補掃除之役尚未畢承諭在途兩夢僕
貎遽豐碩者有其故矣非偶然也覽書感泣此生不知
果能不負公否耳
　　　與饒侍御書
清至今猶未得覿執事一面而執事過聽兩以賤名厠
薦書愧不肖何以克當今此供職日夕凛凛惟恐有負
君親有負知己為罪不容誅耳陳進士大人至清適有
行役造次附謝莫盡下情是亦一負惟俯照不訝是禱
令嗣大人他日必能大為國家宣力以踐顯揚之孝私
心甚為老先生喜慰欲印一書寄送尚未能及懐仰懐
仰
　　　與李宗一書
鄭典史來送到手書併紬棗之恵祗受之後頓然若忘
甚愧甚愧清向至江西未能有一毫樹立報稱而遽致
仕人或以髙目之可謂不知己者矣清此生永負君親
師友無可言者自到家三子令各讀書認字家事不免
自勞風俗益偷清宗族中表殊少可托者老色日深大
期可量邵子所謂生扵太平年死扵太平日清亦幸一
與焉舊有書説數册意欲温故而刪之亦以力貧未暇
且皆只是空言浮説何足道哉每見來風韻不凡意當
逺到末乃亦有休閒之想豈年來稍向衰邪令器未第
想已近除官次者可繼志中間或質不逮便可使力家
亦足以怡晚景耳鄭復行冗中援筆百不能一吾人此
日通書扵千萬里之外復能幾度邪况清無力尤可念
也惟各與諸子道毋忘世好各圖逺業
　　　又
向有兑粮典史回自南都道執事拳拳乗問意不數日
賫書恵者亦到感喜無量清比欲奉書因典史言不久
當自來取故遲之清六月間十三府小試已畢以不得
與者數千人來鎮廵各衙門求勸續考七月間復多考
了三千三百人連日夜㸔巻頗疲勞舊疾復作况平時
在此世事亦甚多端却不如在家林蔬食菜羮早眠晏
𧺫朝經暮史朋聚友集為自在脱灑也且及物之功惟
有考較文字一節得行餘根幹上俱未能及而計亦未
必能行也故扵七月初九日發一懇䟽乞致仕以逺隔
不得請裁姑據管見行耳期必得之乃穏若復為官所
迷再一二年龍鍾甚然後歸所失多矣今在此亦頗為
王府所恠怒然官可舍不可輕屈扵人也俟後續具臧
瑞周繡衣在此極䝉其相愛信今龔公亦然知皆執事
所吹噓也然清不敢不謹江西人最易𧺫謗今始知之
然浮言不久亦當自定累承指教知感知感今科所中
舉人清所取優等及案首者凡四十八名衆頗以為難
清亦以為一幸云
　　　淮上與周公載員外書
所借來陳石齋先生乞終養䟽及彭方伯所寄來柬昨
夕已扵燈下各録出一通盖清自南來所得今世文字
未有若此者正氣之英華自是與尋常藻繪者不同新
學小生偶從執事得此知賜矣䟽中有云内無攻心之
疾則外無從事之難清愚竊以為此語當不止為其一
身之事發也意此老年來所以遲回顧惜此一進者其
特以此耶然即此隻語儻留聖心則其所關繫補益
似亦未可以計量也彭公之書謂國家無負臣下臣下
當無負國家此真知念國家者之言抑可為凡百有位
之通箴也至謂識得破時三公九卿山夫野老一也噫
公惟有此挾負此其所以處進退利害恩怨之間脱灑
自在凡百任之傍人窺視未見其隙也清因便聊一奉
質扵髙眀惟裁教乃幸唐李文公謂鸞鳯之音自不得
不鏗扵燕雀今觀二公之文若此然本二公之素所取
重扵天下者元不以文也李公之言扵是益信客舟燈
下抄讀之餘掲篷一視惟北有斗其光爛然可仰而不
可近也恃知及此不覺狂率
　　　寄王懋學書
汝淳至備審近来𧺫居休裕無復違和極慰逺想南都
百務清簡得以尚友古人之時多矧執事負出羣拔俗
之資濟之以三五同志相與金蘭麗澤焉造物者當此
時為此布置宜真有意哉一時天地秀氣畀之士類為
浮華𤨏碎所耗散者大半矣今得諸君子意見如此他
日擔當應有在也心非木石寧不為宇宙元氣一助喜
耶聞之善自愛者能以數年而植千百年之業或一日
而遺千百年之休儻非收拾得早樹立得早則何以克
致此惟愛日自強無若不肖清之蹈後時之悔哉因汝
淳回便申此區區
　　　與司馬張先生書
生近得田嵓主事轉達所賜尊翰􁬾帕并題二扇格言
南向再拜又再拜卓然光霽之在目至感至愧之情寔
不能自状生不肖之病惟老先生察之悉而憂之深故
所藥無不切中病原而養徳之理亦自備扵其中矣今
二扇謹寳藏之而各録出三四通置之凡所坐卧之䖏
庶幾三年之艾猶得及扵七年之後也若賓客足跡所
及之地則不敢以張之而所録者亦不題為某先生之
恵誠懼懲艾不力秪為文具則益重吾老先生之愧也
長兒存畏幸沗郷舉将来㑹試又將各分一通與之期
共努力耳云云
　　　寄鄒汝愚書
梁叔厚先生來知廣中相知有劉時雍李若虛二公為
慰令尊甫此時猶在廣否義命之際量已洞然盖但願
其子得做好人便不得兼願富貴矣近時吾輩中如懋
學者僕竊心慕之其學識志量果不凡也天瑞在貴州
至今聞問間猶未見其多進益處僕非喋喋方人者盖
惜其以如此之才識如此之氣力而獨扵助長一病不能
少减以其與執事夙相好也故及之執事盖亦好之而
知其所未至者也儻書問中亦可自以意及之陳憲僉
便奉此草草不盡所欲言
　　　與雲室徳緒賢弟書
清閏正月十九日自建昌歸南昌又明日晡乃得徳緒
賢弟訃告吾先生謝世痛楚柰何慟哭柰何清扵吾先
生乃僅止於去嵗之一見而已憶昔先生别不肖扵芋
原登轎之時泫然涕下豈吾先生扵時殆亦自疑其不
可必復相見邪扵今思之五内如割復可柰何哉清自
供職扵此日不暇給小兒此囘出於不期雖父子之别
亦不得盡所言今日追至弋陽僅得草此與列位相問
前日在南昌匆匆無柰姑附祭文藁見意耳再告徳緒
貴溪教諭事方圖為解釋似未足深憂也老先生向亦
垂教及此前書道粹夫事姑只自知勿泄扵他渠後來
亦頗悔悟也
　　　與董遵道書
稽勲孫志同文選黄汝脩及太常王廷輔少卿亦舊考
功也聞章先生動息皆以奏聞𧺫取為意清謂先生今
决無意出矣其聞𧺫取其言非但不入其心亦不欲納
諸耳矣非但先生自有牢闗意其弟子之畧知其心者
亦力謂當路者不必以此厚先生矣殆必有其説也又
其向日同志一二比來復出者俱不得完璧而歸今聽
先生一人堅卧林下保全令徳斯亦足壮士風淑士彚
而為國家添一人物矣易所謂不變其所守乃所以益
上者也况今既未能以不次柄用先生只将以纂脩文
墨事取用誠亦不必竟其事矣清又謂七八年前姜仁
夫亦力為之辭皆先生所厚者諒非有他也諸公曰章
先生之見信扵人如是哉歎息不已蔡清寓北京崇文
門外奉寄董遵道賢契知之計諸君若到堂上地位當
别有施行今則未敢望也
　　　與楊實夫書
自南京一别抵家僅六十日而家父棄世自此百願違
心百事俱置念外矣髙第尚未及賀亦得一慰親心為
喜也繼聞以養病囘家固知賢者所志有在扵一第一
官之外者清懐賢之心自不敢遏但北上之計全未及
辦而力亦未能辦也近以目病不出户已半年閲古人
書頗覺有味而終得為家事世事所奪駸駸衰暮目前
事既可自考後來事又未可自保故未敢果扵復進也
賢者歸已再年静中所得必多何日獲聆至論以沃我
焦枯為此生之快也貴郷楊判簿自南安來過翌早當
逺别燈下連寫數書不能伸意心照是頼
　　　與江西黄提學書
易解節要者生友舉人新淦周同所述序之者曰劉曦
永豐學生員也節要主扵發明理數無意文藻而劉生
之序鑑評似乎端的詞氣似乎簡雅意皆有沿流遡源
之工夫者生竊慕之不知執事曽深知其人否因便録
此一序申達盖其嘗用心扵科舉外亦今學者所難量
必執事之所樂聞也
　　　與倪上舍書
不意吾青谿老先生遽謝人世朝野衰悼况門下小子
素受恩知痛悼可柰何哉以江山阻逺不得躬至柩前
一哭弔其負愧又如何兹特脩香一瓣牲醴二項祭文
一通帛一疋托為奉致于老先生尊靈前表此情深愧
不能盡也又切以老先生之遺勲遺徳今皆在足下一
身其所當保重者亦非一言可盡惟賢眀之資素出等
夷更望千萬念之勿替
　　　與徐方伯書
文章在宇宙間支流日益衍矣三代無文士六經無文
法者不以文為事也韓栁之徒天才本自挺出可以大
有所立終不免扵以文立家者枝葉勝也諸葛公學不
事章句當出師倥偬之際援筆上言乃得與伊訓説命
相表裏而其梁甫一吟亦春秋筆也此其根本所在為
何如哉嗟夫大易之序賁極而剥來中庸之至徳則尚
絅為之階吾夫子是以乗除世道而有從先進之思也
融堂先生生于蘇黄秦晁文事盛行百巧競出之後而
其著述乃皆主扵發其胸中之所自得者而止初不拘
拘扵一字一句之工而其道理所在神志所適亦自天
然成趣力量百倍非專事文家者可望信乎其自大本
大根中流出而可以喚醒學者崇本之念矣此其所闗
繫豈細故也哉所謂可與知者道也云云
　　　復鄭廷綱提學書
累承顧恵感荷殊深昨行又辱華翰并厚儀益増感荷
教條一編敬已披閲終巻清之愚扵是開益多矣翰中
末段所諭自當體悉來指昨以紙筆不便故稽緩計在
情照不備
　　　又
生清又言清近見士大夫往來書翰有以有道二字相
褒稱者清愚未嘗不心為之駭懼或有誤以此二字加
清者雖其人甚的清謝書亦不敢以此復之先正嘗謂
願士大夫有此名節不願士大夫立此門户今或褒名
飾字以相為重便是互相標門别户矣夫君子豐扵實
儉於名者非但自待之法亦推心以厚知己之道也况
如清者愚下最甚百短之中或得一二僅可䖏誤愛者
遽借之以美字語云将如後患何故今謝東亦自不欲
出此二字回奉非敢畧也固知老先生意在誘進後生
輩然此意亦非所以為尊者復也惟希俯諒
　　　謝姜太守書
清不佞知隣國有韓荆州舊矣塵泥心迹未敢輙以賤
姓名通𧺫居之敬扵執事執事何從過聽乃先辱引而
置之度内蕭通守公至承賜源流至論盖所以梯其進
也而諭民善俗榜文兩集皆鑿鑿乎儒者之實用凡有
志經世之士所當預置一本者此其為賜又加厚矣夫
儒者之效乆不白扵世公獨汲汲為斯文猛著氣力如
此公固自以為分内也公此心何心哉惟堅守此心而
力行之不令少雜以他術以終其效扵此一方天果有
意斯文當不令公之功用止顯設扵一方而已也清泉
南一俗士少䝉父師訓誨偶扵時文常習中窺見一條
正路若彷若彿自謂稍知趨向者夫何年來碌碌進則
無以藉手固未甘扵脱落夙心以茍且目前而退則尚
繫扵𤨏𤨏者乍雅乍俗如狂如癡曩時一㸃壯念幾就
消磨矣適閲來賜復覺竦然乃知世固自有典刑在也
惟是鄙愚自治不勇他日或叨一命不自知果能執此
以往否然長者之賜意豈泛泛者感佩殊深以賤疾去
留稽扵布謝負罪未涯瞻拜伏冀為斯文加愛不具
　　　與侍御朱茂恭先生書
生禀質極愚俗學俗心纒繞深矣向因寗永貞先生得
覩顔範及聞盛徳之詳私以為知所嚮往矣嵗月蹉跎
猶依然故物近復得拜見扵長安邸舍雖未得朝夕摳
侍然辱所以警發而指摘之者甚厚乃知大人君子愛
人之心無量也生無似竊以為今日誦孔孟程朱之書
者滿天下求如吾先生之宅心制行所以處家䖏郷立
朝䖏官處上下真能發越孔孟程朱之言扵一身而不
負其為後人開創之力者一世實未能有幾人生輩心
茍未即槁木孰能無所感動誠非以道盛徳扵尊前也
一念仰止因事輙發而不及計其非盛徳者之所欲聞
也生所愧正所謂徒羡人而甘自棄又曰二者無柰何
徘徊嵗将暮者自顧凛凛實恐終有負扵賢者之門也
惟願先生尚留之度内他日容更有請益而起廢之日
耳向承途中寄賜李忠定公行状及手教輿地圖及昨
者嚴辦事送到道學傳志同與生已同拜領増感増感
志同亦同此渇仰之情數日以小疾在告故未遑脩書
生因廖外郎便附此致忱特乞節哀加飯重為吾道保
愛斯人将大有頼耳寗先生已蒞鳯陽任必自有書達
矣兹不及栁文肅公文集一部附奉備覽
　　　寄周汝厚書
數日欲作書而牽扵人事及今已迫南歸又怱怱説不
盡矣清此行本為應春闈行然静中自顧殊無可以應
春闈者况孱弱之軀顧影隻然子嗣一節猶未能上慰
親心豈宜切切扵功名富貴恨向日摇扵親朋之議不
能堅持夙心而虛此數百里之䟦渉耳故今斷然而歸
非能輕功名富貴也鴻鵠之㣲豈能一日而忘其翹然
外鶩之心而或漸于干止于棘者力有時而不足翅有
時而當戢耳衷臆之私當為吾兄一布也科期迫矣京
師之㑹姑且未及如有教恵可訪吾泉人士之逰扵京者
授之儻便仍以屬之廬陵周伯承兄轉至吾提學先生
䖏達焉則所以慰鄙懐者言弗能喻矣
　　　與徐大㕘書
生以十三日發洪塘今日抵滄峽臨行間極辱教愛感
佩何量所歉者克治不勇恐他日見公猶復是故時人
爾雖然敢不勉諸承教來途中稍把鄙懐放寛著亦覺
有一二意㑹䖏大抵心固主思然思之太迫促亦反為
逆其心天之本然而不免迷墜暓扵眼前矣鄭仲平為
人果士類中之難得者其志操剛剛故能有立而又安
詳不暴清不能及也今之科舉之士志不在温飽而又
不汲汲扵名者以生所見或未有過之者也此後又得
老先生振作之將來必大段有成就矣又如汀州賴友
先者清猶只見其文耳然因其文亦可以占其人品之
大畧天地間善類亦不可多得清故私拳拳云
　　　托焦侍講書
生向進謁不獲遇自後阻病逮今且三月徒抱炯炯耳
極知長者厚徳故敢忘踈賤徑托林廷玉代訴養病一
節盖生父母年皆六十僅有不肖一身而不肖近來病
勢轉劇故萬不得已為此决非敢有所矯亦决非能輕
外物者伏望憐察此情儻荷仁人一言之利還家調治
有瘳不出三二年當復奉顔範矣承命取鄙作不知先
生安用此等臭腐哉豈將有意教之耶但知藁已多散
亡此出他人所録字多訛繆欲俟録正則病冗未暇姑
借此復命惟卒有以教之乃如所願
　　　與劉咸栗書
自甲寅别後尊府先生竟不及大用而謝世清亦失母
南奔兩情摧沮兩地暌隔扵今八年偶㑹節判令兄知
擢第後出宰輝縣敬惟執事家學源逺壮行自今萬里
壯圖皎然在目所謂象賢濟美之勲自可計日而待唯
不忘清心治身為本是期清今年四十八矣碌碌悠悠
無一事庶幾可慰意者咎不在今而在壮年兹舉似故
人冀用清為戒耳官次擾擾不能盡所言情照是賴
　　　奉新淦周先生書
生舊嵗九月至京曽附書盛郡錢通守䖏轉送生之行
止事畧具矣十月二十八日承乏禮部祠祭司主事百
仭之䑓得渉其一級焉君親師友之賜皆不能忘也但
心酷嗜書史而氣質已老精神積久病憊扵實事並無
所得至扵吏事又尚懵然方以迂腐不堪為愧為恐兹
因年友盧君便奉此并香帕表意而已不具
　　　寄莆田劉子賢書
觀先生所自待斷斷然實地根本工夫一掃却許多煩
冗枝葉愚意今日大勢如此匡治之計須是先生輩出
身也然雖未即出易之益九二曰利貞弗損益之盖言
雖未為時用然其弗損所守如此則所以益扵上者亦
既多矣而况又有所謂子弟從之則孝弟忠信者乎小
兒存畏今年九嵗矣家父母留在膝下去先生纔百餘
里而未能即時遣詣門下以供灑掃途中徒為念之耳
前在清湖遇海鹽陸陳二友來莆欲附拜一書而目疾
方重至今僅少愈得林待用便謹此屬為轉奉外小意
有瀆賢者然此在古之人皆用之幸勿外
　　　與周時霖大尹書
貴縣典史遣縣吏送到貴瀚及厚恵賢友初履任四壁
尚未完而遽及此區區受之殊覺愧悚天下惟縣官最
難做大抵一則欲仁以及物二則欲智以衛身惟仁上
分數多則知上亦省力矣因來瀚云云故及適在家得
親見來吏後此恐難遇立報書不詳
　　　寄鄭仲平書
一别再更寒暑凡百無進獨有懐慕仁賢一念自覺未
衰耳向得家書知往掲陽辱過寒舍存問老親及召朂
小兒輩感感掲陽與吾閩接壌尊府書問計常不絶又
風土相類貴眷從宦當亦無不服習之患庻幾心力清
一陶成士類為國儲材矣然久不接一書殊用懸懸黄
徳馨曽到掲陽否此友志行近來當益有進仁兄幸更
引而上之為斯文成就一箇好人在世間大是好事亦
吾輩夙心也第其家素貧正恐心欲來而力未能果儻
既到日給之類得不全令費心又善也
　　　托周紹立推官書
一别四年恒切懐想病懶相仍早不及書為負近因北
上以疾留此有一切已事特托居魯大人轉遞以瀆切
希留意天順年間紹興府山隂縣或㑹稽縣有鄭姓者
任泉州府晉安驛驛丞無子攘得泉州民王姓者㓜子
為子本名翰今傳者云名為鄭麟或又傳鄭氏復姓蕭
氏未得其的只在紹興城居乃清母舅之子扵清為兄
不幸至此今清舅家人與業落盡矣清久欲物色表兄
而以力孤未得丙申年曽寄一書去而不見答亦不知
此書果達否甲辰年又屬鍾繡衣為訪之終亦未見報
兹幸年兄大人當道誠竒便也特此奉懇乞以斯文骨
肉見念為清悉心詢訪期扵得之乃荷初間且宜設他
詞以來之未可遽露此指恐其見處不同有引而逺之
意則後難扵踪跡耳其生以庚午年二月十一日申時
但鈎得其生甲符合則的然矣便乞急字下報清當有
以處之茍吾王氏一爐香火藉此有奉而不遂絶則年
兄之徳在清與王氏者豈言語所能叙哉且舅家元非
軍匠等籍又聞鄭氏亦自有子此扵去就之間兩為有
詞而無負者也書言有涯此懇實大清留此懸懸渇得
一報
　　　又
清之表兄今名為鄭倫向所傳麟字盖音相近而誤也
在蕭山縣不在㑹稽山隂故前二姓皆不的一見細認
與所聞無一不相符右手末二指傷痕宛然亦能道城
邑里居之彷彿握手相慰恍若夢中一則以喜一則以
悲遂使吾表兄無祖而有祖清也無表兄而一旦復得
之扵數千里之外㣲執事之力不至此此其為厚詎容
以恒情論哉謹遣家僮從𨽻人上報清表兄即同來謁
謝昨家僮來多擾仍承恵方正學先生文集及佳紙重
感重感表兄清終欲得其歸故郷何者鄭氏後來已有
子而故宗乏嗣何乃浮寄他郷作箇無根之人以自没
其終身哉俟清至京後别具書奉今未能盡
　　　與㳺太守書
清叨從郷國後塵耳熟執事盛徳有日矣以踈賤晩末
兼迹寓彼此不相值末由一挹顔範為歉近敝縣吴大
使自紹興來承執事逺垂聲問兼恵良茶祇領此意良
深感荷紹興東南大郡也以執事之盛徳而君長之清
竊為紹興之民喜得所怙恃矣㑹晤未期惟萬加保重
以階逺到為郷邦士類之光實所注望清輙慿郷愛及
盛徳有一事禀瀆今蕭山縣民鄭倫者原泉州晉江人
王姓清母舅子也扵清為兄外家不幸母舅中年得風
疾落魄失心鄭之父時為弊府晉安驛丞無子因誘得
倫而子之時盖三嵗矣無何鄭即携去蕭山而以入其
籍然鄭既歸後亦自生有子其承家已有人而清之舅
妗今皆已喪謝有二表弟亦相次殀亡又無親伯叔王
氏之鬼至今棲托傍支焉可念也清知有表兄在紹興
而托人詢求者有年矣柰距其去時已将四十年聲跡
既濶至名字面貌之類在内外親知亦皆茫然以是前
此只泛然求之紹興諸縣之鄭氏是以久未能得最後
為𢎞治戊申乃荷吾年兄貴寅周大人為多方物色竟
得之扵蕭山吾年兄此恩此力在王氏與清者豈可以
恒情論哉在清既得表兄以情以義便當挽歸故郷以
嗣其宗不容少緩矣但以目前之勢䖏之外家今消落
已盡而清家素寒儒亦朝暮僅給顧未有可以為吾表
兄地者是以姑請表兄暫至故郷一酧先世墳墓而未
敢遂強之挈家以回竊亦以為且得此一條血脉明白
在清茍未先朝露後來尚有為之作計日耳此則又有
甚不得已者今者表兄有女年已可議婚而彼間親舊
有求者表兄以清向日有言期必歸配泉人以是莫之
許而以書達清今以時决之以此言之則其歸計似又
不容久緩顧清今日力㣲且相去遼逺實未知所以為
之計也清聞人有所當為而力未能為者天每有以相
之兹幸吾盛徳郷尊為之大父母扵其所寓之郡如表
兄情事如此亦郡中赤子之未得其所者况郷邦之愛
斯文骨肉之義皆君子所不廢以是不自揣量私心過
望願得執事慨然施徳扵不報之地二三年内為主張
成就之令歸其所以續其絶如其未然則一二年間且
令得因便至京與清一㑹然後就與圖歸計則斯恩也
斯力也毋論生人王氏之鬼有知亦當思結草扵地下
矣然清表兄既得謝鄭氏以去則鄭父所遺雖最㣲末
亦不宜復有干取當悉以返諸鄭氏不使至累執事之
公道而表兄亦頗自解此意矣惟執事更有以教之善
區䖏之懇祈莫盡因吴大使回便徑布其私雖至親前
語亦不是過矣
　　　寄蕭山嫂
吾兄不幸忽至扵此清今無可説矣哀苦亦無可柰何
矣但願吾嫂片心常念亡者常念王氏祖宗保育㓜孤
教訓二女節衣節食避寒避暑勤勿至傷勞其筋骨儉
勿至空乏其體膚内所慿恃有吾嫂之父母兄弟外所
倚濟有鄭氏之老叔公及叔郎清來年或夏或秋或冬
必得相見以圖後事長姪女今年纔十五嵗古人二十
而嫁在今世亦多其婚姻候清來年共到泉州議之未
晩也深知嫂從前辛苦今又獨撫孤㓜有不勝其艱難
者然此實命也命乃天之所造無可逃移之理惟守志
義㸔此子兒他日子兒成器則吾嫂之享福亦自然而
然矣又筭命者皆謂姪子八字儘好可保養成他日亦
必自能做人惟吾嫂保養之保養之王氏一𣲖在泉州
者已絶今全靠吾嫂養成此子以繼其絶也吾嫂儻或
失顧䕶則王氏宗祀乃吾嫂負之而亡者有知亦不得
寧扵地下矣此書幸托令親張秀才為讀説過清只因
十年身家舊債未還故至今有欠而無餘然自今以後
當益自節用随時附寄些少以助衣食之計今附来細
絲銀叄兩備用切不可被人欺謊妄費分毫盖此銀在
清亦甚難得者前年兄在時有本銀十兩借人未知今
已還未其回京時有本銀五兩借人今就須討起已令
克忠扵上司及府縣告状務必本利追完然後𧺫身惟
吾嫂以實告之此兩家借銀者量不是好人疑有欺孤
弱寡之心當以官府公道斷之也克忠正二月便欲回
因清本身去就事未决不意遷延直至扵今有缺書信
甚負甚負萬乞情察外有香一束木綿布二疋祭文一
帖奉祭兄靈牲酒銀伍錢著克忠臨時備用言不能盡
矣惟内外諸親列位前乞一一引名拜意匆劇間不能
各具書禮
　　　寓徐州寄存畏
近時浙江左布政何公宜福建福清人也方在娠父以
商出公既生母獨鞠育之甫七八嵗自知力學至二十
登進士後父子始相見其居在在以公亷著稱若人者
豈必皆有父日教督之始能成人哉况汝又幸自有汝
父在惟勉之汝身雖不在我傍吾心則常在汝身也古
男兒能自強者何限以非目及姑置之何公事則當今
人人所知者故特書以寄汝吾且不久取汝來也
　　　送園地入縣學柬
丁憂南京吏部郎中蔡清係泉州府晉江縣在城人有
已置園地一所坐落本縣儒學背後周圍約有六十餘
丈四至登載上手契書元有荔枝等果木在内因見本
學生徒日衆不足以容如欲増建亦苦無地此地幸與
本學接連思得不肖元由本學教養出身基本之地愧
無分毫補報情愿送入此地來歴並無分毫不明日後
子孫亦决不敢争執今特親筆立此文契并粘帶上手
契書一紙敬送本學掌教林先生司訓韓先生劉先生
列位伏望采其㣲誠而不之卻至願
　
　
　
　
　
　
　
　
　
　
　
　虛齋集巻二
欽定四庫全書
　虚齋集巻三　　　　　　　明　蔡清　撰
　　序
　　　送梁先生使安南序
大丈夫風度不凡雖其身不離乎几席尋丈之間而其
心每行乎四方萬里之外時或縱談古今事則萬里在
目前千年猶旦暮其意氣豪逸若不可制而徐考其行
已操心則動有紀律其所以為功業本根之地者固自
整然也若是者豈非出羣拔萃之士足以重吾國而受
寄託於境外者邪若今石溪梁先生其人矣先生戊戌
春闈所舉天下第一人也兹以司經局洗馬兼翰林院
侍講奉命充冊封安南國使賜一品服以行人或有為
先生難之者先生笑曰當今日一統之盛而仗上威徳
以臨夷服之邦此特折枝之任耳夫何難者吾思昔者
富文忠公使北當呼吸成敗之際而能以剛大之氣理
到之言折强敵而安中華無負丈夫七尺軀也顧今日
無所事此矣清聞其言益壮之葢其所自處者愈卑而
其自負之意愈逺要其胸中之所包羅運用當不計其
㡬安南也以是而觀上之所以簡命廷議之所推揚豈
偶然哉是行也以一談吐而為安南千百年之名言者
在先生以一步趨而為安南千百年之矩度者在先生
以一從容進退辭受予奪間而使安南知朝廷有人而
益篤其嚴事上國之心者皆在先生矣豈謂今日非富
文忠公時而使命不足為國輕重耶然以先生所素養
計之當不止假一使節以重國也且先生所慕在文忠
文忠所以震當時而光來世者亦不止使北一事其終
身事業先生所悉矣四方士友得從先生遊者共圖所
以贈先生之行而責言於清清也愚請以先生所慕者
之終身事業還以為先生贈而於先生使歸之後次第
徴之如何
　　　贈龎公陞河南右布政使序
吾福建右㕘政天臺龎公原化比奉簡命陞河南右布
政使將行客有接公於三山而過泉者以語清云龎公
自得報澹然不色喜而自鎮巡三司以下無不惜公之
去而之他者清公同年友頗相知也因復於客曰吾固
知公之未暇以此一擢為喜也公向在諫垣屢言人所不
敢言其視一身之得失何如也既㕘大藩位亦髙矣而
其心恒凛凜然汲汲然若自見其不足者今位益髙而
其心益小也固宜且公嘗言卓茂魯恭僅以一邑之令
長而樹百世之功名在當時若張禹孔光輩其名位非
不髙絶百僚也而今也物論以為何如其視二子何如
味斯言也則公豈暇以此一擢為得意哉葢内自有所
重於此者而不必揚諸頰舌間也若夫諸公之惜其去
而之他斯又以見公之在吾福建其所以宜於上下者
可徴已然而有不必泥者葢公之不能久於河南殆猶
今之於福建也行且見公正色朝端以主張善類而溥
其澤於元元則四方人士皆將如家至而日見之矣此
其為情顧不尤永乎哉清方以是復於客適公書来告
別爰次其言以為公行贈葢前之説所以申公逺大之
志而後之説亦以自慰其別離之私也
　　　送興化守王君存敬考績序
天地生人之權其寄於守令者最近而守得兼乎令葢
守賢矣他雖有不良者亦難乎其為容矣故自一郡言
但一守得人則一郡無復事自天下言但列郡各得一
賢守則天下無復事此皆實理也非虚談也興化非惟
為南閩劇郡實天下文獻邦也生齒之繁姑無論縉紳
之布列中外者常以數十百計至於英俊待用之士則
所在成林人負一識見家樹一議論官於此者治行之
美未必便滿人意少有瑕纇有能洞然而疵議我者矣
為興化守者亦難哉𢎞治庚戌故大司㓂彭公興化人
也以少司㓂進為天官少宰值興化守缺告於冢宰王
公曰刑部員外郎王某可王公從之即以請於上夫知
官屬者莫若其長况以鑑衡名公而為父母之邦數千
萬生人注意於一世斷非偶然者王君人物於是乎可
知矣君之莅郡於今五年聞其終日端坐􁰽事剸裁百
務率據理以應了無疑滯大獄隠情一訊立辨吏不得
與其案良民覈得其實者書一鄉善士四字以旌其門
或躬率同列訪之才既不容奸而又風以徳禮於是其
民益勸監司行部時或無訟可聽不停車而過嘗修治
木蘭陂石隄若干丈其工甚鉅是陂闔郡所食之天也
舉此一端可以概其悉心民事厚恤無告之民而更徙
惡疾者所居使不溷於齊民舉此一端可以概其仁而
知義餘不盡叙也况其律已素嚴而學不為虚文真足
以厭服興化人士之心興化於吾泉接壌也清得而與
聞焉適興化耆老及義民林淑孟林茂春輩謁文以贈
君三年考績之行君在郡已五年而方以考三年績行
者前此上司為地方計留君故今始行也清謂君今日
官階雖未甚崇而其學已頗行矣君今日於彭公亦庶
㡬為不負知己矣君既能有以厭服興化人士之心則
將来大事庶㡬無不可為矣是行也聖明逺見萬里儻
遂以君都方面之任或以㕘秉樞軸於中朝夫何慊者
不然則更借冦君於河内他日亦未必不紀綱於雲臺
也然君之胸次豈暇計此者吾知君有日矣君之凛凜
然奉持其心而唯恐失之者葢未有巳時也
　　　送郡守呉公述職序
居上不寛吾何以觀之哉此吾夫子為萬世為人上者
立言也而周公亦曰平易近民民必歸之夫二聖人者
有經天緯地之規模有存神過化之運用其論治豈不
能為髙世超俗之説以聳動天下後世者而乃一則曰
寛一則曰平易若故為庸庸之談者何哉二聖人者殆
亦見之審矣葢凡職子民者本所以撫字而安輯之必
不得已然後威加焉非專使挾威以鞭笞赤子為事也
彼專事威治者其心曲底裏所在或不過期於合上意
集已事而已寧暇顧小民之利病哉故其民畏之至如
神鬼之不可近雖有至情鬱莫敢吐此其令行禁止雖
可取快目前然國家之元氣則有為之潛虧暗削於可
快之中而不及覺者伊欲仗以感召天和使斯民共躋
富夀之域其亦難矣若吾泉郡守弋陽呉公之所以為
治者在今日固未宜以厯舉而備頌之然大要居之以
寛行之以平易務以安利吾民而不為矯飾之政以此
質之人凡有耳目心知者當萬口一詞也於乎居今世
為牧守而肯如是把握者㡬何人哉至於梗化之徒公
固未嘗不厲威以痛懲之况清慎勤三事在公無一之
不至而其宇量又自有過人者兹其所以能上安下順
納我七邑之民物於度内而安全生息之也惟世之知
徳者希不能一一皆知公之為今世不俗人物耳然下
人之戴其徳者則談不容口矣公兹有述職之行父老
以告吾二令周君某輩蘄得清之言以為公贈顧公之
行何需於父老之贈而清之言又何足為公輕重哉以
其情不可已也因為道公之所以安利吾民者如此以
其見世固自有能知公者抑因可以諗夫周君輩之凡
有子民之責者耳嗟乎彼世之為民牧者皆公其人黎
民尚亦有利哉其於我國家之氣豈曰小補之哉
　　　贈節推葛侯報政之京序
吾泉素稱民淳訟簡昔人至以佛國為之號夫概以佛
待泉人固有未然者然即是亦可以諒吾泉舊俗之果
厚矣比年以来誰生厲階舊俗浸改訟牒動以數百計
或上司行部環遮馬首而譟者絡繹也於是為郡縣者
轉苦其難而為節推專刑名者益不得辭其勞矣大抵
風俗與時升降雖鄒魯聖賢之鄉不能保其常如昔日
之厚要之視難如易反澆為淳則亦存乎其人耳吾觀
吾節推葛侯廷錫之治吾郡獄也殆若易易然者旦升
堂門内外聴理者霧滃而雲集越數刻視之聴者消釋
過半矣且人無後言盖其造理精世故熟故明足以察
持已㢘故威足以斷宅心慈仁故雖窮鄉婦人孺子不
通正音語者亦得以達其情抑不獨下人怙恃之上之
人亦蓍龜之矣值守貳位虚則七邑事悉叢委於其身
外郡事有重且難者亦多以屬侯之才具何如也而其
識度亦自有過人者未甞以刑罰佐私怒未甞甘於䛕
詞而偏其聴訟本以理怨也侯意多在釋之或骨肉相
訟則故緩於考訊曰爾曹曲直悉在我心亦悉在爾心
其亟自省自改吾将使爾有和好於而家也侯之以刑
弼教多此類是豈徒任精神以効一官者所為哉用是
闔郡向化清聲四達侍御陸公遂采公議以請於上而
旌之嗟夫大丈夫出應世用而能以其名實升聞於朝
旦夕沐天書之寵褒且光榮及其親此其視籝金槖帛
以歸飾田廬飽妻子之欲者所得何如也侯兹以滿三
載當北上報政泉士夫謂侯之徳在吾泉人者深圖所
以贈侯行者而責言於清清惟贈言仁者事也顧不肖
何言之足為侯贈哉無已則有一焉盖侯於政暇甞與
清論學而有味於畏之一字請得而繹之夫畏者心之
防也惟大賢以上無所用其防其次概不能無賴於此
曾子之所以戰戰兢兢至於啟手足而後知免者也自
侯言之三載之前所以能成其令名者殆由此畏心也
三載之後所以圖全此名者庸非此畏心乎近而用之
一郡者此畏心也他日或進而用於一方以至用於天
下者又非此畏心乎夫才行既出人數等而又能守之
以畏心焉斯無遺憾矣清故繹侯之言還以贈之行葢
所致意者乃終身事業所係非止為此一行而已也然
是行也山川萬里寒暄異宜保重之術亦無出於畏之
一字者斯又吾泉人士聞侯車馬之音而願侯庶㡬無
疾病之心也况畏之為用無適不宜因併以贈
　　　送縣尹鄧侯述職序
吾晉江以為難治乎古稱民淳訟簡素事詩禮矣以為
易治乎今之詞訟一日或投數十百紙民間機事有終
莫可究詰其端者矣大抵晉江俗固厚但泰寧日久生
聚益繁而浸失舊聞者此雖鄒魯有不能免况晉江獨
負郭郡日夕相臨凡百皆所需辦他六縣事又多所經
從朝使及監司行部者時或二三或多至五六呼召旁
午縣官走集策應無常期而不敢以時寢食者其常事
也門闑之内吏之鴈行而待判民之林立而稟决者又
日不知其㡬為晉江尹者果不可謂之易也寛則事不
集急則民離心或得上歡而賈下怨或下無詛而上多
忤自非有其識有其才有其守者鮮不終謂之難清江
鄧侯光徳江右之傑也弱冠領鄉薦入太學甚有聲登
選之日為冢宰公暨選曹諸君所屬目清時㕘部屬諸
君皆以得賢尹為賀自莅任抵今將二載向之所謂難
者侯固亦兢兢焉自以為難然人之視之則若易然者
夫人謂侯易之而侯實自難之兹其所以得易之稱於
人也與盖侯學飽經史洞視古今其識固自不凡而其
當官制事也規模先定節目詳明而信以一之有善必
嘉有不善必懲故令出而民趨之刑舉而民畏之其才
實有非尋常可擬倫者且其獨持氷蘖之操萬事一公
此又其所以成始而成終者也侯具此數長以宰吾一
縣其果難乎哉實徳既周芳譽四達上官信之重之民
事多所咨定郡之城垣樓櫓嵗前值災傾圮者十八九
方岳諸公謀修之而督理之任獨難其人環顧庶官惟
以屬侯此豈可以力致者又境内有永豐庄畜水斗門
所畜灌溉六里之田數千頃頽壊嵗久無能脩復者侯
一舉不數月而就此非有庶民子来之遺意者不能畧
舉一二可見侯作縣二載間而聲實之孚上下者已如
此繼此政績又可量乎兹以述職將行冠帶義民李碧
輩請予言為行贈前此十數日民喧傳方岳以侯有修
城之托奏免其行葢樂侯之不果行也今侯既卒行碧
輩固宜有不忍别其父母之情也抑此亦暫别耳侯之
滿腹民情將俟歸日沛然若决江河以盡其澤者尚可
跂而待也
　　　送惠安張尹述職序
意氣磊落之士更事多非其所優其優於此者又往往
於大家風韻有欠焉清嘗以是而旁窺今之從政君子
其有能越是範圍之外者葢亦有數也已惠安為吾泉
劇縣上按藩省而下引郡治及漳汀諸要郡寔公車使
節所必經之地外此庶務又不可勝舉然而編民之以
里計者纔三十有五而止以三十五里之民而供是公
私種種之務誠亦有未易辦者矣浮梁張侯徳威以辛
丑名進士出宰是縣至未及期公私庶務了辦如響一
縣精神為之煥然一新下至公宇郵舍橋梁道路之類
亦皆以次興舉無遺而又知興學校表先哲重人材迄
今四載之内成續彬彬焉暇則與二三名勝相與周旋
於詩書俎豆之間或登髙眺逺把酒雅歌瀟然若在事
外者且夫侯之進士從文字議論間得耳况素磊落若
不屑世務者一旦作縣乃綽有餘力若此稚腐書生誠
不識其何術也其豈非以磊落之資而兼夫實用之才
者邪以故守鎮按節及藩憲諸公每至其境目其規為
咸嘖嘖慰喜遇以殊禮而叅會考論一時作縣人物輒
以侯居最焉是豈偶然哉今兹當述職北上清辱知素
深方將䇿欵段往餞之行以疾未果而泉中諸縉紳與
侯交雅者顧命清言以為侯行贈精神忽忽固謝弗獲
嗟呼侯於作縣辦矣清兹所言贅矣獨有一説可以為
侯是行贈者我國家治平百年萬品滋阜是以上下之
間不覺其日趨於巧便侈靡夫巧便侈靡之風行而天
下民力將弊此亦君侯輩之憂也以吾徳威之才行器
業其駸駸當路而非久為惠安人士所借留者衆舉知
之矣病蹇寒生正未知後會果在何日惟侯益加自愛
尚思以其所以振一縣之治者進而與天下士大夫審
圖之今日要務毋亦在於培養天下富厚之力而於文
物之近末者姑少緩乎哉夫天下者一縣之積也卿相
事業惟優於作縣者最辦吾知侯將自是升矣故為此
贈
　　　送南安陳尹入覲序
前三年清領薦上京師道聞建徳陳侯以太學生授吾
泉之南安令私以為近嵗朝家於縣令一選最重率多
用進士充侯乃以太學生得授令是侯非進士執政者
固以進士待之矣時則已卜其當有過人者既而行經
建徳試詢侯為人則知其為前廣東憲長某公之子學
識素優長又操履剛方不茍於是始信宰物之地其所
以畀任於人者非偶然也洎清歸自京師侯莅任已嵗
餘南安人士時有相過從者道及侯輒嘖嘖稱服以為
侯之力量才猷春生秋殺偃然百里諸侯也又清慎而不
阿前此寔所未有第謂其稍過嚴難犯耳雖清亦以此
一節為侯疑逮今且三年矣適丁入覲之期南安父兄
相率来桐城丐清文以送侯行者轉頌侯之徳惠不置
惟恐侯之無意復来也問猶傷嚴乎則皆曰否以告者
過也我侯性仁不嚴嗚呼嚴豈病仁者哉以清觀之侯
果嚴也然其嚴者亦所以為仁耳今夫風雪之厲寔開
陽春天道也昔子産相鄭政尚猛輿人曰孰殺子産吾
其與之三年更頌之曰子産而死誰其嗣之何者葢其
乗人情廢弛之餘非先以嚴無以為寛張本也及子太
叔不用子産言惟從寛也治遂不競後乃悔云吾早從
夫子不及此且夫子産之嚴始也若厲民矣而卒来輿
人之頌太叔改而寛宜其於民永便矣而卒貽後日之
悔辨治體者於此亦可以尋其故哉故為政者宅心當
一以愛人為主而立法則有時乎尚嚴非終始於嚴也
譬之治地然始也芟乂其草莽揮斥其瓦礫繼則當沃
以清泠之澤滋以糞壌之利俾遂其生植之天矣吾南
安俗固厚民固淳然泰寧日久人情流於懈弛而或玩
視其上者雖在鄒魯不能免此侯之治所以始得嚴名
而今乃浸以為惠也繼自今規模既定民志既一吾知
侯雖欲復嚴亦當無所用其嚴矣述職来歸鳴琴而治
可也清故曰風雪之厲實開陽春諸父兄其以是言質
之侯侯必欣意會於此此則清之所以為父兄贈侯行
者也若夫侯之徳政之實則章章在人耳目且有輿人
之頌及諸先生之述作在矣故不贅
　　　送按察司楊照磨考滿序
至今談我朝清明之治者尚嘖嘖三楊公時之云三楊
公者我太宗暨英廟累朝所倚任腹心輔臣也其一為
吾閩文敏公榮一為江右文貞公士竒又一為湖南文
定公溥三公者俱以學術器業厭服一世而文貞之精
粹温宻及所以潤色太平者或又謂其最優清每景仰
髙風且念欲一見其子孫而扣之以盡其平生行業之
素而末由曩以諸生舉於鄉獲接今按察司照磨泰和
楊君明之於三山時予雖頗得君為人猶未知其為文
貞公之孫也兹予得告南歸適君秩滿之期某人因以
書幣至泉徵言為贈且曰此文貞公之孫也其居官清
慎惠愛最得上下心先生宜無靳焉清嘗得文貞公文
章讀之見其當時所施之士大夫者往往皆規以公清
自靖仁惠及下之言葢非獨當時受其言者以為終身
之規今其言播之天下凡得而覧之者大抵皆因之有
所感勵而作其自樹之志而况於親為其孫者乎君以
清慎惠愛得上下心理固宜然也君行且去此以上績
於天曹位任将有加焉則君之所思以紹厥祖之休者
當又如何也公昔嘗序送族孫明逺訓導云吾家自元
至今殆二百年内自朝著外至郡縣百司之職無不有
焉而無一人以不職失其官者明逺必克繼之而後為
賢子孫也又曰吾猶冀吾楊氏之子孫皆賢也嗚呼盡
之矣若君者其豈不為楊氏賢子孫也乎哉朂其終焉
可也
　　　送鄭仲平教諭掲陽序
吾與仲平相識者二十年相知者十年矣吾之學不如
仲平之正吾之行不如仲平之堅吾之制事處家族處
鄉黨上下不如仲平之剛以信凡兹數大節目吾皆不
如仲平乃僅有中進士作京官一節為先仲平耳吾之
所得視仲平不亦末矣哉吾以是自知不可一日無仲
平也方幸其舉進士來京師而圖為相依之計冀或藉
以少進焉而仲平今乃以乙榜例授教官得廣之掲陽
教諭以去吾甚恨失之然仲平之授是職初未甞自以
為少也吾意仲平所得者其將於是乎昌哉掲陽士風
其將自是益進於昔日之所謂盛者哉是盖人事一機
會也文選郎吴公敬昆掲陽人也既得仲平以主其鄉
邑之教間以稽諸衆衆多知仲平者盛稱其賢吴公乃
喜曰吾庶㡬能為鄉邦得賢師儒矣乎凡吾之為是言
者豈固以張吾仲平哉吾誠欲掲陽人士知吾仲平之
大概庶㡬其不以尋常為祿仕者見目而當有氣求聲
應於舉子常業之外以備吾國家異日為棟梁柱石之
用者也吾又欲掲陽人士知吾文選之所為鄉邦模範
計者有若此之拳拳庶㡬其感勵之心益有不容少緩
焉者也更欲吾仲平自是恒念文選及衆人厚望之意
益加凛凛其心期他日大有以慰於文選及衆人者也
行矣仲平丈夫生不為將相得為師儒亦可矣且善自
待之如安定胡先生之在蘇湖亦止一州學教授耳而
教澤被當時餘芳流萬載其不能自愛者雖黒頭公長
樂老其浮雲富貴今竟何如哉吾仲平於此固知辨之
早矣此則朋友相知之言也
　　　送觧元林汝宣赴春闈序
鄉舉里選之法既逺有國者取士率專以文藝一科為
正途士生斯世茍不能自甘於草木俱腐而欲以功業
見者必先以其天所厚我之聰明而費之於此然後於
功業之地有階而可致故自唐以来名公鉅人不能舍
是以進身所謂豪傑之士由此而出也然謂豪傑出於
此則可謂必出於此而後為豪傑則不可謂既得於此
而遂為豪傑尤不可也言及此則吾人之責其亦重矣
吾泉同安林君汝宣少予一嵗而天資敏甚器宇老成
學問之力尤出人㡬倍衆期之髙第也久而屢不得與
主司者遇逮丙午秋果舉福建鄉闈第一人且前此數
與其同儕較試於郡邑及藩臬諸公汝宣名往往在第
一則汝宣之素負可知而是舉也允惬公論有不待贅
者矣然則汝宣遂持是以取第春闈而致身於通顯也
抑又何嫌何疑而汝宣方且自視若有所未足者爰就
所居之傍搆書樓一所日夜藏脩息游於其上如是者
又三年盖其所得視前益厚矣乃始治裝辭二親為赴
春闈之行其友某書来請予言以贈之予於汝宣故相
知其始之未捷也予期之久而未得也予訝之其既得
也予喜之然喜其得於秋闈者又未若以其遲於赴春
闈而喜之之深也何則三年學不志於糓昔夫子時猶
難之况今汝宣文學既成於工夫積久之日而且魁薦
於其鄉者乎予意汝宣胸中必有處矣其自待必非以
一得於此而遂為豪傑者矣必將由是以進而自臻於
豪傑之實地者矣明樓静舎左圖右史披巻厯厯可法
可師予不能為汝宣言之而汝宣亦何假於予言哉盖
常思之矣我朝自開科以来會元狀元且不能悉數况
於解元乎就解元言之在吾閩亦不為少以今而觀其
聲迹尚昭昭燭燭於人耳目中者能㡬哉予才不汝宣
若也而舉於鄉時名適相同今兹所言草茅所用以私
自警省焉者也故於汝宣此行為誦其畧計當無以其
詞采之不華而病之乎
　　送凃君體常司訓湯溪序
予嘗竊以為丈夫生不為將相得為師儒其可矣何樂
乎為將相也夫為將相者茍其道術素具行之以時呼
吸進退之間危可安安可久亂可治治可大治以數十
年之身而遺數千百年之休何負乎為丈夫也時乎有
事將數百萬之衆運籌决機坐使梗化干紀之徒冰消
風靡脱吾民於鋒鏑之下又何快也是故君子樂之然
古人之名將相可數也其學大抵皆有所受則師儒者
凡百人才之所自出是又未可以亞於將相論也宋安
定先生亦一學官耳而當時所造士足以供國家數十
年之用向令及門者有房杜英衛其人則將相之業雖
不及身為之固亦有所遺矣謂師儒所就者狹可乎哉
今世師儒之官自國子先生及督學憲臣之外多有不
樂就者意者道不足以自尊而世情冷暖之間或不能
無所擇耶至於其間有樂又往往出於日暮途逺之計
其志未必皆為人才謀也若是者盖視師儒為易為而
不知師儒之難為也不知其難為而為之則固未敢以
深望矣吾友凃君體常與予相知二十年其徳性最良
其在學每上官按試率常居第一予始望其大就也乃
竟不得典一第今以貢来試於殿庭及銓曹皆髙等遂
受浙之湯溪訓導以行或曰其年猶少盍少待君曰吾
自樂之也或曰惜官小不稱其才君曰吾固甚難之不
敢小視吾官也吁今之訓導無知童子猶小之不敢自
視以為小者僅見吾體常一人士别三日當刮目吾友
比来所得者其深乎兹行其將有意於湯溪之人才哉
予故首以自古名賢之出於師儒者為言之非以侈君
之觀也所以壯君設教之規模也不知君竟以為何如
耳
　　　送判簿楊君之京序
吾泉郡屬有七南安號最難治盖晉江雖巨縣附郭多
供應然地稍裕糧稍輕民猶易於趨事自惠安以至永
春則縣浸狹民且淳而事益簡惟南安多深山峻嶺或
行數十里不聞雞犬聲地可耕者不能三之一而從昔
科糧獨重視他縣率一再倍以是其民多貧民多貧則
勢屈於有力者往往以不得其平而鳴於上如是則事
益繁俗益偷而官之者益難矣雖縣令號得專制猶或
難之而况於佐令者乎太興楊君宗震由太學生来主
縣簿三年得人和而事無不治且職專財賦民之輸者
自以時而退罔有後言此可不謂之才哉才名既著上
官之委重於君者益多君常戴星出入或野宿不得歸
廨舍者連旬日事之上報者往過而来續無不了辦然
則君之才不止優於一簿也今以滿三年將考績之京
上官又以闔郡折色糧價萬兩當貢之天府而督運之
官實難其人乃因其考績之行而俾督運之京先公而
後私亦以重其人也濱行耆民洪文傳環輩相與叙君
之績謁清文以為贈顧清豈足以知文哉姑據所叙而
道其畧如此盖民素沐君之惠而不忍君之别故為是
贈以重君之行而期君之速歸以終其惠於吾南安之
民也抑清又有致意者君至京師儻當道故人有問及
民俗者幸為言今天下大勢如壯盛之人飲食起居自
如也而善醫者察其脉而危之以為病在腹心焉何者
民偽日滋也民偽日滋者官為之也官為之者上官之
察治不精而刑賞或失經也噫民之病也久矣蒼鷹乳
虎日饜膏肉顧得賞而無後災如之何民其不趨於偽
哉偽之害其有涯哉此當道者之責也煩為語次一及
之
　　　賀典幕蔡君承上官奬勵序
天下之官惟作縣最難而典縣幕者為尤難作縣而得
上官之奬勵者固難至於縣幕而得奬勵者為尤難或
莅任二三年而得之者已難至於莅任甫及一年而遂
得之者豈不又為益難哉斯可以見人才之優劣矣安
溪典幕蔡君某以去嵗十月終抵任今嵗九月郡守吴
公即移文於縣俾率所屬官吏耆庶用鼓吹花綬牲酒
之類自學宫導送君抵其𪠘舍以奬勵之此安溪百年
所僅見者也盖君某邑名家子少穎敏而好學既而以
為養故不得就其志乃從事曹掾而得此幕職樹此政
聲也聞呉公文移大意若曰某官自抵任以来節操既
堅規為又當了積年之逋負於視篆數月之間佐一縣
之紀綱於刁風屢作之後此葢摭實之言而奬勵之禮
所由舉也葢非蔡君之賢明無以來呉公之奬勵非呉
公之奬勵無以顯蔡君之賢明且奬者奬之於既往勵
者勵之於將來斯葢期其始終一節而績效益隆也况
其所奬勵雖施之於蔡君之一人而其所勵實行於七
屬之庶官此為政之所以不可無賞罰也此賞罰之所
以為鼔舞人才之具也此蔡君之被上官奬勵所以不
可以無術也此安溪士民之所以請予文以為賀而予
之所以不辭也
　　　贈錦田驛宰丁本茂攝縣事竣序
清江丁玉川天下之名畵史也惟其以是一藝名天下
故凡人之遇其子若孫者猶有加於尋常之無聞者焉
則人豈可不有以自重乎哉玉川之孫本茂為吾泉惠
安之錦田驛宰自其始至惠安人士概知其為玉川孫
矣其宰錦田也公車使節往來無虚日君處之綽綽焉
用是當道者可之檄兼鹽塲事夫鹽之與驛其冗均也
君以一身莅二冗間初若不覺其冗者君於輩行中亦
可謂能乎哉比者縣尹浮梁張候適欲白事於省時縣
事未有所屬顧僚佐咸無在者惟丁君可乃以縣事屬
之丁君果能一遵張候約束且秋毫無擾焉凡執役於
縣者甚安之迨張候既歸君乃退復厥位夫驛宰天下
多矣以他官攝縣事者天下亦多矣盖未有以驛宰而
攝縣者而今乃於丁君見之君其果有過人哉試近取
譬論之天下事大概亦如畵然何者物有象善畵者惟
鑑其象而肖之至於濃淡踈宻之間則在乎布置得其
位事有理善處者惟肖其理而行之至於損益輕重之
際則在乎措置得其宜審能是以宰驛可也以攝鹽事
可也以攝縣亦可也又推而廣之則有不止於治縣者
丁君盖亦有得於此乎丁君得玉川家之傳者也其平
居亦嘗推類及此乎鄉老陳肅輩介予友孫君恒謙請
予言為贈予雖未深知丁君之為人然以其為張侯所
屬用又孫君為之請知其果非庸衆人也卧病間為秉
燭書之
　　　送邵君廷瑞歸淳安序
吾邑二尹方侯某造予具道其外叔父廷瑞之賢且曰
吾家食時君之遇我厚君兹之來也又與恒情不類盖
聞吾為􁀬嫉者所仇事在有司而傍無强近之親恐緩
急無能任吾事者故不逺數千里以來既至而吾事幸
得直吾事既直而君不可留矣自始至今纔浹旬耳而
行期確不可緩吾誠不能為情也顧其平日所重惟徳
行文章儻先生幸惠一言以表其行亦少塞主人之缺
也嗟夫凡士夫官於他鄉其親戚故人之來官所者大
抵非以情即以利耳以利者多見其欣而來怏怏而歸
主人則或以怏怏於其來而欣欣於其歸以情者庶㡬
反是然始以情來中或遷於利誘而終至於失歡者亦
多故士夫當官而患不得於其親戚故人者往往也是
豈士夫一得官之日而遂恝然於其親戚故人哉親戚
故人之知義者寡矣如邵君於吾二尹其所以處夫去
來遲速間者利固不足言而情之説亦未足以盡之盖
一於義者也故其來也有戚戚焉而其歸也欣欣焉主
人於其來也欣欣有甚焉而於其歸也則戀戀不能釋
焉無他一義之所終始也故曰以利交者有時而離以
勢交者有時而叛惟以義則自結髪以至白首或窮達
夷險之異途皆不失其金蘭風味也如邵君者斯可為
薄俗勸矣於是乎書
　　　送郭徳孚歸增城序
增城郭君徳孚吾郡通守廖公祖母氏之孫於公為兄
弟行云夫論兄弟之親固有倍蓰於此者而或相視猶
人人也而公之於君乃千里馳書邀必至官所風雨對
床無間同胞久之猶不聴其去兹固可以知君為人之
素而公於親親賢賢之義亦可即是以占其餘矣適廣
中有盜弄兵於潢池者君用是急於歸䕶其家族而公
亦有是托於君也君遂行公館秀才楊裕卿輩因請予
言為贈人有恒言皆曰親戚云親戚云然徒得其言而
不得其所以言者亦多盖親愛也戚憂也人情惟相親
愛則相憂戚矣相親於無事之時而相戚於有事之日
此親戚之言所由立也或者當無事時各能以親自名
酒食相徴言笑歡洽自以終始無間然矣及夫一貴一
賤中情乃見至有不得其門而入者又或少有憂虞則
相視如途人計利害以為趨就絶不可托矣斯豈親戚
之謂哉若公之於君也親雖不甚切而情則甚親盖其
疇昔相與道通氣合有在於親戚之外者故今日有此
眷戀有此付托耳且公之始邀君也將以同其樂而君
今辭之歸也乃有以分其憂是其於道義又各得之矣
予聞以勢合者勢衰則離以利合者利盡則疎惟以道
義合者亘始終厯夷險而如一日其公與君之謂乎君
今歸止罄所心力使兩家門户咸得保全無恙報音至
泉公心以慰而吾泉闔郡民庶士夫亦為公而慰心焉
則予之言益中矣是為贈
　　　永寧衛送别序
永寧衛儒者張士昭為予言其衛知事陳君用之之賢
曰吾衛中絃誦聲素希自吾二三子者始私習焉用之
獨善之而病其孤也訪諸貴胄及戎籍子弟之秀者悉
勸使就學或步詣其門諭之曰古人雖在軍旅不忘道
藝人間惟此一種味最不可少者且為敦請興化鄉進
士陳愈為之師使傳其學既三年得可進者三十人為
申白當道乞得如民間俊秀例附充泉州府學以均教
育備選舉格於時制不克盡如志然永寧自是文風稍
進學者徳之又曰君有學有守在衛幕獲上而信友也
凡衛之宿弊巨奸以白當道而誅革之殆盡皆他人所
蓄縮不敢任者其事固昭昭然逺近耳目中也今其職
滿九載行有日矣吾儕其能恝然乎爰各賦一詩以寫
其不忍别之情而未有序之者惟先生念其有勞於吾
人也而有以賁之嗟夫今天下事涉斯文者何預於武
家雖公侯之尊都閫之重亦無有能任其責者而人亦
無得而責之况於衛乎况於衛幕者乎用之之所用意
於是乎為不凡矣夫佐衛幕而能慎操履賛籌畫嚴泉
貨之出入公獄訟之是非得無咎怨於上下斯亦足矣
何暇籌及斯文於疇昔所乏之地哉用之分外事業有
如此則於慎操履賛籌畫誅奸革弊之類又何有哉使
不制於命位任稍隆得従事於士民之間則其所建立
又當何如哉吾是以意天下之尚多遺材也用之今秩
滿例得陞矣然吾猶為用之惜也盖平世既用資格鮮
有不次之擢固未知掌銓衡者其知用之能如吾輩之
悉否也以理揆之兹行或可得令長乎昔卓茂魯恭僅
以一令長而樹百世之功名斯亦足伸丈夫之志矣如
止以長衛幕耶雖不得其志亦其一衛之幸也盖世有
位尊而才不稱者謂之鰥官曠職有材優而位不稱者
謂之徳浮於位二者孰得而孰失孰榮而孰辱必有能
辨之者用之行矣毋取必於在人者而惟盡其在已者
善其終以全其始可也是為序
　　　送愛菊軒歸臨川序
臨川愛菊軒先生吾郡侯陳公之伯兄也公起布衣擢
甲科躋顯宦外忠於國事而内不失其親之養者正以
有先生為之兄也先生孝友之行膾炙人人又雅意髙
潔不為勢利覊愛菊之號亦可以知先生之概矣某近
自京師歸先生適奉髙堂之命來泉視公相遇於逆旅
初未知也雍容數語乃知公之有賢兄焉以為從容且
有日及抵家不數日而先生已戒道言歸公不能止也
晉庠諸先生及士友因命某言以餞夫宇宙間凡百皆
外物唯天倫之樂最真先生以卓犖之器而潜徳邱園
偕諸仲季上奉百嵗之親使公得以一其心力於為國
為民而無内顧之憂今兹之行又非為名利役也其來
也念常棣之愛其歸也急椿萱之奉則先生之所以為
人子為人兄者於此又可概見矣自古忠臣孝子常苦
於不能兩全豈惟以君臣之分殊彼此之情隔盖亦無
良昆弟以任其門内之憂耳今公以雙旌五馬之貴二
千石祿之富而二親適皆遐齡康豫光膺天寵於華堂
之上又得先生為之伯氏以綱紀其一家之政時一往
返以通安否此其為樂人間能有㡬哉孟子曰父母俱
存兄弟無故一樂也若公者得之已有餘矣雖然此猶
未足以盡公之樂也公方欲推其樂以及於人使吾泉
闔郡赤子咸得以父父子子兄兄弟弟又欲進而廣之
使天下人人親其親長其長寰宇之内同一家人父子
之天而後公之願始塞矣乎此則所謂後天下之樂而
樂而非止一身一家之事者也故因序先生之别而及
之先生其必有以賛於公矣
　　　夀蔡孺人九十序
友人文選員外郎黄君汝脩甞為清言其外祖母蔡孺
人王氏之賢且曰凡婦人識見所不及者獨超詣焉當
吾外祖蔡陶公之尹巴東也未及三年且無他介累一
旦欲乞致仕歸祖母不色難且賛决焉自是相與周旋
林下教子育孫者又三十年外祖夀終九十祖母今亦
年九十矣幸尚康强無恙也清為之歎曰兹乃所謂配
徳者乎抑其夀亦相配殆天相也兹豈非盛世之人瑞
哉未㡬汝脩示清以其所作慶夀圖及其所得於諸縉
紳君子所為夀詩曰六月六日吾祖母生辰也將以是
申吾情焉願為一言引其端顧清實寡陋不敢當而有
不得終辭者嗟夫夀者天之所甚靳者也王公鉅人力
能拔山智能竭海而萬方不能攘一夀盖甞以耳目所
及考之一鄉數十家或數百家中求年七十者指已不
可多屈信人生七十者稀矣若八十者或連數鄉僅一
二見至九十者則或闔一邑一郡所無間有之又往往
氣息奄奄其無害者又或衣食之不裕或足衣食而乏
子孫焉或子孫無良焉又或徳不稱其夀雖夀無足深
取焉其在女婦則苦樂由人不能盡如意者尤多曽如
孺人者配徳賢大夫耄期偕老孫曾成行况子克世其
家物而婿位少司空女封淑人孫行有職天曹者哉司
空淑人者汝脩父母也然則孺人之夀之可慶也為何
如耶盖不特汝脩之所喜躍有事凡與汝脩有一日之
雅者亦皆為之嘖嘖稱慶也况孺人尚康强其夀又未
可涯哉雖然孺人之得髙夀固有大道矣洪惟我聖祖
再造華夏列聖相承熈洽已百三十年和氣充乎寰宇
萬物概得其所故今日往往有髙夀老人在人間為其
子孫所慰碩焉不然中外多故生人皇皇石壕至有應
役備晨炊者其能九十耶吾以是念我國家之徳之在
吾民物者深矣此汝脩之所當知也然而天下之太平
無事也久矣此又吾輩之所當知者也
　　　洛陽送别巻後序
右洛陽送别圖一幅詩十數首序文一篇吾晉江士夫
為令尹鄧侯子執方歸清江而作者其於斯文骨肉之
情天涯南北之感致身青雲之望概盡之矣鄉先輩香
山尹劉侯又命清厠一言於其後且曰鄧侯謂蔡子知
我者儻於此能不吝鞭䇿駑駘之言又何幸也顧鄧生
自是千里良駒而區區百病叢身方自謁醫之不暇而
敢以芸人田自許哉然知己之意長者之命皆不可虚
辱也甞慨昔人好學而困於貧至或偷隣光囊螢火或
借書以讀猶汲汲於其志之就聞鄧氏清江巨室也生
席潤屋之餘澤兼祿入之餘貲書籍膏火之類計無有
不如意者矣矧富年英質逺到可期此而不好學焉真
負此生哉真負乃父師之教育哉亦為負今日諸士友
之所以握手丁寧於洛江之上者之雅意哉抑後世之
所謂好學與古之所謂學者有不同此又在所當早辨
者甞記紫陽夫子之訓云書不記熟讀可記義不精細
思可精惟有志不立更無著力處凡今之貪禄利而不
貪道義要作貴人而不要作好人者皆是也直須一躍
躍出此關不仗作此等人方始有長進處又曰盡讀聖
賢之書而不通於心不有於身不能推於人此與書肆
何異清之誦味此言久矣噫非知之艱也非知之艱也
兹為生及之戚戚若芒刺在背耳意吾鄧侯之所以厚
其子者亦當無出此道故以綴於洛陽送别巻之末庶
㡬髙材疾足者逺到之一助也系之歌曰送子於洛之
陽兮洛水泱泱孔子曰逝者如斯夫兹味一何長願言
咀嚼兮當百倍於别酒之嘗洛江浩浩兮無逺弗到孟
子曰有本者如是兮應知實道之可靠吾病枝葉誦説
之誤吾半生兮不知此於世道也何補於君親兮何效
　　　洛陽送别圖詩序
順天府秀才武進畢君朝用今親君某衛指揮使公介
子而吾泉貳守公同髙祖從弟也朝用從父家京師吾
貳守公自始貢至登第之日皆就而家焉故與君恩義
之篤一如親昆弟也朝用以去冬來省公公留之不聽
其去者數月兹将去既自為詩送之公之館賓鄭世用
暨凡與君交雅者亦不能釋然於其去也爰命工繪為
洛江送别圖而各詩其下以識意且屬清序之盖洛橋
在泉城東二十里許送别而必以是入圖者泉之人凡
送别者必至是也盖取其景真事真而詩之發興有以
矣嗟夫昔太史公世居西河而南逰江淮上會稽探禹
穴窺九疑浮沅湘北涉汶泗講業齊魯之都鄉射鄒嶧
暨過梁楚以歸收拾其所得得一部史記焉則大丈夫
不可不志四方也明矣今君居京師在天之北而吾泉
邈在天南相去八千里君之迢逓而來也所居名山大
川多矣所得竒聞壮觀衆矣豈無以觸於耳遇於目而
㑹於心者乎吾泉人物雖非齊魯鄒嶧之比然十室之
邑必有忠信又豈無足以助君之見聞者乎况貳守公
文章政事蔚為一時所雅重君於公之入也可以學問
其出也可與觀政所得又不既多乎君兹行信又不為
徒行矣雖然子長一部史記固得之於四方而蘇老泉
杜門讀書不出户者六年亦卒以成其業予謂君之來
也既有類於子長之逰既役役無所得今駸駸入老矣
又以百累所牽欲為老泉之守而不能甚矣青春之不
再可念也兹固為君拳拳焉若夫區區别離感慨之情
則有不暇喋喋者且諸君之倡詠盡矣
　　　贈醫士童君某序
自愧齒益長學益荒行業益頽落四方故人尚有不忘
我者而我之負故人則多矣嘗聞宇宙間三不朽立徳
也立功也立言也然是三者固有輕重自古未有能立
其徳而無其功與言者雖顔子之窮固自有功於名教
零落數語萬世鍾吕設不幸不傳在當時亦必以善言
徳行歸之若有功者雖無其言亦自為不虚過一生矣
惟能言者最不足恃桞州金陵至今為天下口實况不
敢望桞州金陵之萬一者乎是故言不足恃也盖言必
出於躬行心得之餘然後其言有味而可珍庶㡬足以
信今而傳後不然言者與受其言者俱不足為有無也
愚以是深自愧省不欲事此無益之勞久矣曩從都下
歸過浙同行二十人病者十有七予疾勢尤殆藩臬為
致某縣童君某醫之次第無不起者愚之徳君何如也
薄有所酬則不受曰盍贈我以言乎不容卒辭也諾之
今四年矣而未克償人之無信如之何哉夫僕非敢忘
君也誠以其言之不足為君重耳然而終不可無以償
於既諾之餘也抑古之所謂贈言者匪止揚其善而已
固将有以進之也是故有請贈之義君兩浙名醫也予
也懵於此道其將何以進君哉閒嘗道聴一二似有至
理聊為故人晤語及之或有得意外喜而風者徧諸醫
厯諸方不効有國醫者直紿之曰趣辦後事不可復為
矣於是病者以為必死悲甚而病頓愈盖以憂藥其喜
也此豈有方可傳哉又有痢下者一良醫多方療之不
止一日偶見作字者持水器注硯指按其上竅則水不
下放之乃下因悟曰吾得方矣遂炙其百會穴而痢止
此又豈但能傳古方者哉夫醫者意也固此類之謂與
凡古方所載計君皆已洞然矣若此之類盖亦君所樂
聞而或足以印證君之所得乎君穎悟過人通書史又
重義輕利平生活人之蹟盖不可勝計古之所謂立徳
立功者固不止如君所就而君之所就要亦不可不謂
之徳也要亦不可不謂之功也夫仁亦在乎熟之而已
矣愚固於君有愧也
　　　賀歐陽生冠帶序
南安興賢里歐陽生鎬㓜喪父繼喪其大父且伯叔期
功之親亦以次淪謝獨生隻身孑然依大母以為生其
天資聰敏仁厚有過人者未弱冠能奮自樹立孝養其
大母撫其家人而敦睦其姻戚人皆賢之既而所治貲
産日益豐裕非惟先世門閥悉還舊觀而其堂搆之功
乃有功於前烈人益賢之比者朝家以邉防事重令民
有能出粟助邉者與冠帶榮身生復如例得冠帶焉於
是其姻友謝芳輩榮其事而謁予文以為之賀予昔乃
交生之大父元之及叔父秩二君皆好學重義有聲士
林轉盼數載則皆已隔㝠途盖嘗訪其後事而為之愴
然今乃聞有生之振勵能中興其家世故人情云胡不
喜聞而樂道也夫物理有盈虚而振作存乎其人以曹
翰氏元勲之家而子孫一仆不復起以希文少從母外
適矣乃克振范氏之宗而昌大之盖善人宜有後而人
力可囬天非偶然也生今年纔二十有六而所立出人
已如此茍能如是益衍其先世詩禮之澤律身而教子
親親而愛人表裏合一誠壯老堅一心則歐陽氏之祚
宜未有涯雖范氏家世之盛理或可㡬也豈止今日親
朋所賀者而已哉予雖膚淺猶或能泚筆記之以為為
人後者勸也
　　　書歐陽行周先生文集序
閩人登進士第自歐陽詹始此昌黎韓公之言也夫以
一第倡一方此其人物似亦未足多者何至動韓公之
紀錄也盖閩自漢武帝徙其民於江淮間而虚其地至
唐中世民之生聚猶且無㡬而况於文物乎獨歐陽先
生秀出凡民之中早知從事乎周公孔子之道文行蔚
然觀察使常公深奨異之至京師受薦陸宣公與韓公
及李觀李絳崔羣諸公聫第皆天下之選時稱龍虎榜
焉則其視尋常一第者固有間矣謂非一時之豪傑不
可也自是閩士始知所向慕儒風日以振起相師不絶
迤邐至於楊龜山李延平輩分河洛之𣲖授之朱子而
正學大明道統有歸吾閩遂稱海濱鄒魯矣是正有類
夫𤓰瓞之勢其蔓不絶至末而益大者謂非先生實為
之根柢又不可也先生故有文集十巻行世前輩稱其
精於理而切於情可知其非止工於辭者而近世無傳
焉今冢宰福郡林先生始自内閣錄出以傳吾師信豐
尹荘世平先生得而刻之於梓力未克成吾郡守弋陽
呉公克明聞之曰是兹郡中文獻也吾當有以表章之
遂捐俸以卒其工而屬清一言顧先生家世履厯行業
詳載唐書本傳及李公貽孫之序者已刻其巻端無庸
清小子之贅矣兹特揭其所係於斯文一脉者如此使
後之人知先生之功在吾閩者不止為進士第破天荒
而已也
　　　蜀阜存藁序
融堂錢先生生丁宋日之暮盖不能改廢繩墨以投時
好者閒嘗小試仕途不旋踵輙巻而去之往往棲託於
寛閒寂寞之境日與聖賢相賓主與其徒相倡和與風
月溪山禽魚花木相朝暮而其神之所適盖自東極之
東西極之西南極之南北極之北千萬載之上千萬載
之下皆在其所鞭駕覧厯之内也嗚呼亦振世之人豪
哉其言曰人間之樂動中見之天地自然之樂静中見
之又曰坐閱羣經觀其規模制作如四時錯行如日月
代明無一不與我心相應者又曰大包宇宙元無際微
起藩籬即未純嗚呼先生之所自得者如此以此而見
於詩見於文又豈區區愚生俗子所庸置其品題也哉
惜其遺藁今不盡傳是編名蜀阜存藁則今吾閩右布
政使梅軒徐公所收集於散落之餘而校定焉者也公
将行之梓命門生蔡清覆校而序之且曰其詩文皆自
大本大根中流出與尋常枝葉者不同清因以此意求
之而得其大致若此嗚呼先生沒於淳祐間去今二百
餘年而其遺藁乃始得吾徐公表章之是大類昌黎集
之見認於二百年後之歐陽公者矣斯文之顯晦豈自
有其時哉先生名時字子是其學得之慈湖楊先生簡
敬仲行業詳載宋史浙之淳安人也徐公名貫字原一
亦淳安人
　　　中州音韻序
盡六合所有者既莫不各有其字矣然生民之初未有
其字先有其聲聲雖出於人之口其實皆氣機之自動
天籟之自鳴究其微有毫髪非人所能為者後之哲人
乃用六法以制其字而舍其聲故聲本於氣氣有隂陽
五行聲有清濁五音天人一也惟氣之界分不同故五
方殊稟而聲亦随之然天然自有之中則不容有二也
盖天地之中氣在中國中國之中氣在中州氣得其中
則聲得其正而四方皆當以是為的焉此元髙安周徳
清先生之中州音韻所以為人間不可無之書也思昔
先王之世書必同文文同則聲同其必有以中天下之
不中者矣秦漢而下王者不考文及江左音倡而天下
無正聲因循千有餘載而我太祖髙皇帝始命儒臣大
釐正之名曰洪武正韻信有以追先王考文之典而為
萬世不刋之書矣然人知正韻出於當時儒臣承詔之
所編定而不知其有得於中州音韻之書者宜多也何
以言之虞文靖公一代名儒也嘗愛徳清先生之書而
序之深許其得音之正而序中所謂呉楚傷於輕浮燕
蘇失於重濁云云者今正韻凡例中純用之則是當時
諸儒之采用其書初無損於諸儒之自得而適足以見
其能集衆美以成一代之盛典為可嘉而徳清先生之
功亦於是乎為不可掩矣顧其書雖為識者所賞而未
及顯行於世况更物以來蠧蝕湮晦復百餘年呉興王
文璧先生隠居樂道沉潜書史而不廢音韻之學今年
九十矣乃能取家藏故本大加訂正視故本為益精且
詳以吾閩憲僉張公某其甥也屬為梓行之適漳守羅
侯某及龍溪尹姚君某獲見其書遂請於公以成其事
俾清識一言於其端嗟乎是固天地間之中氣正聲所
在而我朝一代盛典所開先者也充其用則被之絃歌
可使大樂與天地同和而天下化中者亦未必不於此
有取也其可使無傳乎文璧先生以九十之老而留情
於此其庶㡬漢伏生之風乎而張公輩樂成之是皆能
為斯文出一氣力者也
　　　題䝉引初藁序
國家以經術造士其法正矣第士之所以自求於經者
淺也盖不務實造於理而徒務取給於文文雖工術不
正而行與業随之矣舉子業之關於世道也有如此清
之始業是也承父師之教指自謂頗知所用心者故有
三年不作課而無三日不㸔書間以其所窺見一二語
諸同儕要亦未能脱時文氣味也然或已訝為迂逺而
厭聴之矣清乃多筆之以備切磋久之積成巻帙庚子
赴京已收置於行囊既而因冗翻自遺之逮至京檢覔
不得意其失之途中矣時方温故輒復有錄更三閱嵗
故錄乃復得之家中㕘會前後所錄詞意重復者過半
又有前後異見至一句而三其説者皆無暇刪次也祿
仕多年故紙宛然而比日後生輩求之頗切欲終棄置
則一得之見或有資於童䝉欲俟刪正則温故之功又
非旬時可辦姑畧會而次之先塗去其最冗穢無謂者
其諸凡近似有理之言皆且存之以俟他日温故之餘
得加汰削乃就有道而正焉名曰䝉引初稿明非定説
也四書及易經諸巻皆有之今已謄出大學中庸二部
及乾坤二卦張國信輩借抄因為之道其故以引其端
云
　　　刋精選程文序
今之舉業之文非古也而其理則猶古也惟其所求於
理者有未瑩故其命於詞者不能發夫理而反以障夫
理於是其文之去古也益逺矣夫舉業在今不可廢也
欲變舉業而古之在今亦未易也孔子之論治道曰齊
一變至於魯魯一變至於道夫孔子獨不欲齊之一變
至於道哉勢有所不可躐也此雖非所宜援然其理有
相彷彿者予釋褐時鄉子弟有從予請業是者予弗暇
也乃為選取四書程文中之優等者數十篇畧加批㸃
以指示之使其不至於純乎架屋疊床浮花浪蕋之習
也其亦進於古之一階乎嗟乎古云古云文詞云乎哉
而况於舉業之文云乎哉予之亡是有年矣乃今奉命
視學江右見士子之業是而不得其方者多因檢出此
以為之式諸生遂錄布諸梓予適見之為書此以道其
故尚欲徧選諸經及論表䇿判等文之優者而批㸃之
使各有所式而時文悉趨於正亦清今日分内一細事
也
　　　古文苑後序
右古文苑一編相傳以為唐人得之一佛寺經龕中盖
皆昭明文選所不錄者然不錄於彼而悉集之於此則
其取舍之間亦不能無辨也宋章升道為之考訂訓註
遂以行世逮更世以來其傳在人間者㡬絶矣今侍御
寳應張公世用得抄本焉按節吾閩暇日因出以示清
且曰吾嘗以厯代文章氣韻求之及㕘以前輩二三君
子之論是編雖未及純乎古固亦近乎古者而世之學
者之不及見亦久矣吾今將以播之梓盍為我識一言
邪清以膚淺固辭不得於戯斯文一脉至我朝盛矣自
六籍四書而下諸子百氏及諸傳記凡人間昔所未有
者往往以次而出至於文章之集若文選及文粹文鑑
文類之屬所以供學者之玩者又不知其㡬然猶未得
見古文苑也今張公復為梓行之使學者復得增許多
見聞學者之生斯世何其幸哉故是編之傳愚以為益
足以徴我朝文物之盛也然公於是編特以其近古而
好之耳近古者猶好之而况於純乎其古者乎文辭之
古者公猶且好之如此而况於古之所以為古者乎故
是編之傳愚又竊以為公喜而其所以喜者則又在於
刋書之外也
　　　江湖勝覧後序
清漳楊氏文脩性警敏而慷慨不羈常遨逰江湖間厯
覧江湖之勝以自適且所至輒訪名勝士而從之逰以
求聞所未聞用是士林諸公多竒之有江湖勝覧之詩
贈焉積而成帙因來泉介吾友呉君士際携之以詣予
予不容無一言也姑掇諸公所未及者而為之告曰子
好逰乎吾語子逰有在外之逰有在内之逰水行地中
流為江瀦為湖蓬於是楫於是挹月露之清光盼水天
之一色者在外之江湖也固勝覧也然人心自有源頭
活水積之則為鑑湖之萬頃放之則為長江之浩流其
中風景仰接天光俯羅萬象以遨以逰不事外求而樂
在其中者此在内之江湖也尤勝覧也文脩於在外之
江湖則覧之熟矣且諸公為文脩道之悉矣第未審於
在内之江湖亦嘗有聞乎否亦嘗經逰乎否故予之説
將使文脩自是反其在外之逰而為在内之逰内外交
脩則天地間不可限量好人物任吾子為之矣豈止江
湖一逰人而已哉孟子曰子歸而求之有餘師君子之
告人固如此願吾子其思之幸毋謂予儒者類多迂談
闊論也
　　　清玩冊序
予適有行役過杭而疾新淦周君某時客杭念其為伯
氏虚白先生門人也屢為謁醫視之疾頼以瘳乃邀予
逰西湖予以病加於小愈辭君從之既而挈其所集古
今名畫一冊題曰清玩者示予曰閱此殆亦不逰之逰
而其中景物又有非西湖所能盡者予笑曰是名清玩
固清之所宜玩也次第而閱之有升空之日漾波之月
夏峯之雲冬嶺之雪而觀夫竹樹離披掀動之勢又可
以知風之所在也則天之文於此而可玩者矣或連峯
叠嶂如五老九疑或一碧萬頃如洞庭彭蠡又或峭壁
幽巖平原曲澗清泉白石草亭釣磯在在成趣斯又地
理之可玩者也其間庶物則草木花果以至羽毛鱗介
之屬随地而見種種不乏茍能觀其妙則戾天之鳶躍
淵之魚濓溪之窓草横渠之鳴驢概皆不外乎是至於
人品則携琴者執巻者漁者樵者牧者行者坐者或在
竹林或在松隂或在山隈水涯又或坦腹跌坐而神馳
於雲物之表或張㠶鼓棹方泛泛乎濤浪之間而又或
烏紗在首金帶在腰而清坐泉石瀟然若在事外者兹
又不知其為何人也嗚呼予於是乎有感矣彼泛泛乎
濤浪之間者其意趣所在固未可知而其馳神於雲物
之表者殆能超世累以為髙者乎然或徒以此為髙而
不屑意世務亦非中庸之道也若夫以軒冕之貴而得
兼夫林泉之樂者兹毋乃昔嘗奔走王事而今也功成
名遂而身退盖所謂先天下之憂而憂後天下之樂而
樂者乎所謂金馬玉堂三學士清風明月兩閑人者乎
兹豈非吾人之至願者哉然而必有其具焉非可以幸
致也而亦有命焉不可以必得也命雖不可以必得而
其具則固在我之所當脩者也凡集中人品皆惟人之
所為而吾之所慕者在是則又愧於其具之不稱也披
閱之餘感慨興焉因為之序以歸於君君有二子方讀
書勵行有用世之志其閱是也將無同予所慕乎尚勉
之哉宜毋同予之愧也
　　　凌雲葉氏族譜序
葉之先本楚同姓春秋時沈諸梁其後也食采於葉號
葉公子孫因以為氏今其字同而音異者猶韓移為何邾
訛為朱之類也葉之得姓始此自是支流散漫四方不
能悉究其巔末已吾泉南安凌雲葉氏其先唐時有諱
諶者居雍州諶七世孫孜宋盛時徙光州孜子炎曽官
至光祿大夫以渡江之變徙處州麗水之感徳鄉孜曽
孫清為興化軍之莆田縣尉因徙仙逰之古瀬又十四
世至學諭迅始徙南安之龍卧山未㡬徙凌雲迄今傳
十有九世上泝諶為四十世凡千四百四十三人登仕
版者百五十五人其出於凌雲者三十人中間顯者或
史傳所載或郡誌所書或功業昭於國家或節行重於
里閭既皆燦然炳然於譜傳中矣先是其譜之著於荆
湖緫幹明矣僅托始於學諭公而不得其上世所自盖
其去仙逰之日既逺一時未遑於旁詢或詢之而不得
故也至是明之八世孫真保乃追而求之得其同姓仙
逰公美所藏先世國學生雍及徽猷大監棠所著譜而
印証之學諭公之諱字及生卒甲子彼此不㑹而同君
以為水木本源的然在此無庸復疑即命其子邑庠生
昭按其本而錄以足之分其帙為四類一序引之文舉
大端也而先世之誥勑事狀詩記等附之文之屬也次
宗支圖以著其世親親之序也又次仕宦總目親親之
中有賢賢貴貴之義也終之以譜傳歸於親親也無間
賢否貴賤一也既成以求予序夫家之有譜猶國之有
史也是盖人之所以為人者也何以言之人生天地間
有聚焉聚之大者為國小者為家雖與羣物同一生育
於天地之間同一歸盡於大化之内然迹往而聲存事
過而情係自有不至與羣物類者此國之所以有史家
之所以有譜也國有史則可以昭監戒維世道家有譜
則可以序昭穆厚人倫小大雖殊理則一也况夫家人
之聚也世更一世有不能常其聚者以不能常其聚之
故而思所以係屬之使不至於遂畔渙無統以相忘如
路人者微譜則何以哉此固人之所以為異於羣物者
也此先民於宗法既廢之後所以倡為譜牒之制於以
扶植人道於不墜者夫人道之所立既有在於此今或
蠢然而生荒然而死一身之外漫不復省念則夫所以
上承乎其先中遇乎其屬而下啟乎其後者皆不言可
知而又果何以為人而異於羣物也哉嗚呼薄於其親
者一身之外若有餘篤於其親者心逰乎累世之上而
不足如真保之所存所謂心逰乎累世之上而不足者
非邪推是心以往所謂一孝立而萬善從之矣為葉氏
之族人以及其子孫茍能體是心而勿替引之吾見葉
氏之澤其將彌逺彌光而未可涯也
　　　新淦周氏重脩族譜序
吾虚白先生既致陜西憲副事家居取故族譜重脩之
首凡例次圖志次先塋表又次文翰巻數不一視故族
譜詳且宻矣於是板而傳之凡族人無老少各畀一冊
使藏之又寓一冊於其門下生清而使之綴一言於後
嗟乎清之負先生甚矣先生猶不忍外而猥使有事於
其門内之譜哉清念始為弟子員時先生適僉憲吾閩
邂逅考試閔其愚昧而乏師授也指引之使學於雲室
林先生之門又以其貧而助之薪米筆扎之類既又進
之家塾使與其子共席硯而朝夕躬指授課督之猶其
子也嗟乎世寧復有斯人哉抑先生敡厯中外二十餘
年其他徳善播在人人者何限顧非今者所宜縷縷耳
大抵先生心事真所謂民吾同胞物吾與也而况於所
謂其初一人之身者乎君子善推其所為必自親者始
此先生於族譜之脩所以愈加詳宻而不容已也先生
此心使得進而廣之可以澤天下壯皇猷而限於其位
年纔五十二而乞休用未究其藴此朝野之知先生者
之所為深惜者也然以其餘力用之一家如是譜之脩
以至祖塋之究祭田之復家傳之著宗法之舉可以尊
祖焉可以睦族焉可以貽後焉可以敦俗焉固所謂是
亦為政者也使先生之子孫及族人能引是心而不替
則随其窮達崇卑仁孝之澤皆有不可勝用者矣清自
得遇先生以來已三十矣犬馬齒四十又八矣僅能藉
乎先生之賜以改其身外之物色而已外此則皆三十
年前故物也仰惟先生徳業在世足以重周氏之譜而
老門生樹立不類不能為寒族之重而徒以貽師門之
愧故因先生之譜及之以告周之後人盖一勸而一戒
也若周氏世徳之深厚支𣲖之繁衍與其遷徙始末見
於前人所序及先生父子之所自述者悉矣皆不贅
　　　安平柯氏族譜序
吾晉江八都安平里有柯氏清少時往往聞鄉人道柯
富户名者盖自洪武永樂間柯氏以貲雄一縣有司舉
富戸實京師至今其子孫世丁富戸役清圵逰時嘗主
於其家且宿與其族之彦曰綱字朝舉者同習舉子業
於縣庠朝舉今以年過五十棄舉子業不事清雖階此
得祿仕然亦五十無聞矣朝舉兹以其族譜序為屬清
愧無聞而義不克終辭也盖亦閱其譜故有鄉耆序之
曰柯姓本吴仲雍八世孫柯廬之後逺孫述宋時居縣
之水溝頭登劉輝榜進士厯官龍圖閣學士卒祀於學
宫述之孫翰字國材紹興間徙安平此言若有徴者而
繼之曰兵革後失其譜牒今不敢追遡其上惟斷自十郎
始按譜所稱十郎者距朝舉僅五世其上已莫考則所
謂柯廬之後及龍圖之居水溝頭者概莫之詳矣惟柯
氏實安平大姓而柯西埭之田至今尚有屬柯氏則國
材之為其逺祖理為近之然其世數亦已不可以夢卜
而知矣大抵譜之設特以繫親而已若先代之顯晦世
次之逺近門族之盛衰皆所不論也抑亦有不足論者
顔子淵簞瓢陋巷而有輕萬乗之良貴存焉袁氏四世
五公非不賢且貴也而紹與術終不得借以盖其不忠
不孝之罪禹以聖徳神功為天子則郊祀鯀以配天矣
親之所在豈可擇賢邪信矣夫譜之不必名人華胄之
援也一有所援則罪不容誅矣清是以不敢襲前序之
文也及閱朝舉所自撰次則渾無他意其世首十郎次
致政其名字尚缺以不可强也又次曰長孫曰天乞輩
乃有名字詳其所可知也傳至朝舉一行計存役凡若
干人朝舉今且見孫矣其孫行上距十郎為七世夀妖
不一又得若干人而皆未有顯者然要之亦皆不失為
太平之良民也且其圖列明備昭穆秩繫親親之義具
存已為得譜之本指矣况有祠堂圖有世系緫圖有大
宗圖有先塋圖有先世畫像前後本傳各以類又有凡
例數條冠其端家範二篇殿其末其所以衍先澤而垂
後規者尤為切實懇至家範最後引唐栁玭戒子孫之
言曰惟孝慈友弟忠信篤敬此乃食之醯醤不可以一
日無者嗚呼盡之矣使柯氏子孫信能是雖無龍圖學
士等名公為之逺祖不為缺典抑又安知如學士等名
公者不自此而有作乎是朝舉之所譜初無過於今人
而其所譜之意固自不後於古人也吾以是取之
　　　恩命褒崇詩後序
恩命褒崇詩一冊吾福建憲僉呉興張公拜受其知荆
門州時旌異誥命而藩臬諸公及士林諸先生為之志
其喜者也間屬清綴一言於其後清惟我國家之所以
勵臣工而勸忠孝者至厚且周矣京官七品以上三載
考稱則錫誥勑封其身而又推恩封贈其父母及妻有
差若外官則必至於九載秩滿考稱然後授以是恩焉
盖重内也然使一拘此制則外官之治行超等者其将
何以别之故於其超等者惟覈其實則三載之餘即以
授之謂之旌異此則公今日之所得者也公由戊戌進
士知寳應縣服闋改上髙已而陞荆門尋陞同知福州
府進拜憲僉僉憲之日旌異誥命始至盖自入仕迄今
二十餘年然後二親室家始得被恩易號公之喜可知
己夫一身之貴名猶未足為甚喜惟二親及室家皆以
吾善名故得被天語之褒命服之錫此於臣子之心何
如哉清聞公自入仕㢘明謹慎視民如子視官事如家
事而始終如一日當其為縣日巡撫大臣及觀風使者
以其政績卓異請旌於朝者凡四次為州之日又得二
次至於凡當道之以繒帛牲酒奨勸者不計焉積其後
蹟效以有今日之恩命亦可謂之難哉况外官之得恩
命難於京官而外官之以旌異得之尤難於尋常之僅
以稱職故而得之者也夫惟其得之甚難故在已為可
喜而在人之聲其喜以賀之也良宜向使公為州之日
所操或少變於為縣或為郡之日少損於為州則功虧
一簣而此事或參差矣由是言之公今日之得此其亦
良可自慰哉矧今既位方岳之重而其治行方益隆望
實方益大将來所得恩命又宜有進進於此者矣所恨
者太宜人早世先大夫亦僅及見其登仕而不得一享
今日之光在公之心殆不免於悲喜之交集耳然及親
而仕而忠孝之得兼致其力者此人之願也亦人之幸
也其不幸而岵屺之望已絶所謂雖欲孝誰為孝則惟
畢力於忠即所以為篤於孝矣此固公今日之所以夙
興夜寐者乎嗚呼忠孝之途逺矣哉載玩諸公之作其
所以致望於公者亦皆未有涯也
　　　題寵褒錄後序
右封贈誥勑凡十道今福建左㕘議泰和徐公積其向
為南京兵部主事及署郎中時所得者也盖贈其二親
者誥勑各二道封其身及妻并贈前妻者各三道公之
積而錄之豈徒然哉豈徒以榮君恩而已哉盖迹雖類
於榮君恩者而意則實在於不忘乎君恩而思益有以
貽親之光也嗟夫臣子心事於是乎有可以自知而不
能以語人者矣清公之同年友且同事於南都者有日
自謂頗知公者然公固自有定價於當世而無俟於清
之縷縷也故太子少保南京兵部尚書華亭張公道徳
功業名一世於人物最少許可其所薦南都縉紳士凡
三人而公居其一未知公者亦可以得公為人之概矣
惜其當日薦揚之語今不能詳惟往嵗巡按御史陸公
疏公治行於朝而請旌之其詞可記者云清慎立心而
貪者懼公勤處事而廢者興斯實錄也然亦自其宦業
一端而言耳若公學識之精明志氣之堅正宇量之宏
愽則皆有未暇及者然則公他日事業之所至其可量
哉故誥辭有之云尚加毖慎以俟登庸夫以公之實徳
升聞至䝉天語之褒許有如此夫安得不念念不忘羮
墻如見益有味於毖慎之㫖而為是錄以自随以自規
而自䇿勵也哉信非徒以榮君恩而已也清以是又知
公後日所得恩命之有進進於此者矣
　　　夀王太夫人序
今秋當大比而興化守王君存敬當以夏考績之京師
按節及藩臬諸公以君學行才猷之優也留使㕘紀綱
於塲屋間俟訖事而行君以二親俱垂白在堂久擬便
道以省而七月七日又太夫人初度之晨計日數程形
留而心往矣固請如期行諸公重違其情也竟許之既
戒日貳守朱君某輩以書抵清曰吾王君雖委質明時
而常得伸所願於其親其始尹溧水也父確齋先生判
和州相去僅數舍問安之使源源視在膝下不相逺逮
確齋致仕君以刑部副郎援例歸省者嬴一年既有興
化之命復得便道以拜家慶值確齋年登七十時與君
相好者咸有述作以為夀日稱觴之侑今兹之行太夫
人年六十有九俟既上績過家亦適七十矣吾輩亦願
假子一言以侑太夫人夀日之觴不可乎嗚呼嘗讀詩
至王事靡盬不遑將父又曰不遑將母而知人子一委
質於國則不得兼伸所願於親者自古然也如王君之
於其親屢得幸會如此豈其獨多得適然之便耶抑其
孝心獨至自有潜孚黙祐之理耶是所謂人所深願而
不可必得者信可賀也已然清謂君之善養其親者又
自有在也君起家進士厯官中外凡四轉階所在皆盛
有聲稱故一時士大夫語學識者必及王存敬語操行
者亦必及存敬語才具之可大任者亦必及存敬焉是
君之所以致養於其親者視他人固自加一等矣豈止
夫二千石之祿養與夫間時乗便之一省侍而已哉是
重可為髙堂夀也已抑又有當為君盡其説者清嘗謂
天地爐炭也古今旦暮也人子心非木石其誰無椿萱
同春不老之願耶而黙計理数之將然則知昔人所謂
愛日者其味良苦盖有未深經咀嚼者而今之所謂具
慶上夀云者有時而境變於外情變於内矣嗚呼其可
奈何哉其可奈何哉吾竊羨夫自古賢哲之能立大功
名於天下者至今其親得與之俱不死或不幸事功不
大就而名節之克完者亦為有以不死其親而同歸於
仁孝之域則是人子夀親之計於萬不可奈何之中又
自有可以深長思者耳嗚呼言及此清益為慙負天地
君親矣然此亦豈宜與不知者道哉自不知者觀之將
謂吾以夀親行而彼以吾親之不諱日為計何左耶王
君當不謂然而獨有味於吾言也
　　　送柯節推考滿序
成化辛丑冬十二月吾泉節推潮陽柯公以九載秩滿
先是吾泉士民計公秩且滿不得以久其惠也相率詣
當道者乞轉以聞之於上而留之而格於法不克至是
公且行矣士民咸依依不忍其去念無以致其意者
乃相與謁諸縉紳先生或為序或為頌又或為詩為歌
以道其行而鄉之致政諸公亦皆戀戀於其去也復命
清小子序之嗟乎清於是有感矣何則世之吏於土者
某見亦多矣方其始至之時大率人皆歡迎而謹事之
無不敬且愛者然久之或左所望則退有後言其心惟
欲其速去一旦去則路人視之甚者排而去之則路人
之不如矣此豈惟在人之不厚要亦其有以取之耳由
是而言則公之徳在人者不言可知况公之為政素非
有厚於諸公而諸公亦非有利於公者而其所以戀戀
於公之去何哉某以是益知徳之感人有不期然而然
者矣故凡以智御物者物終不親以力制人者人終不
服以利自厚者利終以賈禍大抵天下惟好人好做而
愚也稽之古徴之今斷斷乎其未有不然者也故特因
是發之以告夫世之吏於土者若夫公之盛徳之實與
其世徳所自發身所由及上下屬望之意已見於諸先
生所述者則皆不贅
　　　八桂聮芳詩序
盈天地間皆氣也盈天地間人物皆氣之凝而成焉者
也氣有精有粗粗者勿論矣其精者大概亦有兩端一
鮮明一沉篤鮮明者文勝文勝者其美外揚在人如子
張子華王褒劉栁之徒在物則為鳥之鶡雀獸之文豹
花之牡丹芍藥木之嫩栁夭桃之類是也沉篤者質勝
質勝而積之厚則美充於中暢於外韻於逺文在其中
矣在人如囘之愚而足發參之魯而傳道黯之戇而社
稷臣在物則為獸之麝如鳥之鶴如花之蘭茞木之桂
與栢之屬是也然栢之屬雖與桂類而不能花桂則又
能於風霜揺落之餘而發其英華清芬所被逺不可禦
至有香聞十里之號是尤所謂充於中暢於外而韻於
逺者矣乎自有科目以來每以文塲得雋為折桂枝香
者予猶未得究其所以意者其有取諸此乎夫果取諸
此於桂無憾也抑未盡取諸此歟桂之潜徳似亦欠發
揮哉嗟夫郄林之一枝乃竟落莫於偽朝燕山之五枝
始稍昌明於宋室故求桂之桂則深巖茂嶺時可一遇
求人中之桂則士林文苑厥惟艱哉洪惟我朝列聖相
承凡所取辦以整頓宇宙者率於學校焉養之而於科
目乎收之於是廣西蒼梧李氏一門父子昆弟相繼登
桂籍者至八人焉八人之中曰棨字某者今以賜進士
出宰龍溪清始未知其為人近侍御某公少㕘某公巡
厯自漳返吾泉咸為清道侯之美且曰使凡作縣者皆
若人焉庶事其康哉黎民尚亦有利哉而吾友鄉進士
龍溪陳朝佩亦亟稱之盖實大者聲宏理自然也兹非
所謂充於中暢於外而韻於逺者乎然則是固亦人中
之一桂矣其餘七人者清未及識也然一本連枝意其
風味亦當不相逺矣適故上龍溪掌教曾某先生馳書
介至泉屬予為作諸縉紳所詠八桂聮芳詩序且疏八
人名字履厯之詳俾志之清以為此在諸公之賦咏述
作已詳可無用贅為也獨桂之所以為桂其精實所在
則有不容以不白者故畧發管見如此盖將使凡李氏
聮芳之士咸取類比徳於終身而非僅以文塲之一捷
為便足尚友於桂也嗚呼自有天地即有菊至晉陶淵
明出而後菊之名始彰自有天地即有蓮至宋子周子
出而後蓮之徳始顯物固以人重也且自古人才之出
於一門者在唐虞有八元八愷在周有八士在漢有八
龍既皆樹實徳於當世流餘芳於來代矣區區之意尚
兾李氏八桂有以上接夫荀氏之八龍俾載籍自此添
一故事而非徒寄聲價於一時士夫之唱咏而已耳惟
李氏聮芳之士尚采其意而畧其辭之不華哉是為序
　　　龍江吳氏族譜序
譜牒亦近世人間一故紙耳而天地生物之心與人之
所以異於物者皆在焉何者天地以生物為心而所生
之物因各得夫天地生物之心以為心其在人則為仁
固人之所以為人而貴於物者也然仁主於愛愛莫大
於親親祖宗親之至尊者也族屬親之至近者也夫上
戴天下履地中含心而為人而於其親之至尊至近血
脉精神實相貫通者乃或迷於時局於勢而不得以展
其情焉天地精英之在斯人者其能終無介然者乎是
以雖當王政既熄宗法久廢之後而譜牒之制創出於
近代仁賢胸中之天理不能自已者遂為來世永永不
刋之成憲嗚呼兹豈獨人為之巧所及哉人心之所以
不死者天也故凡知祖前賢以譜其族者要皆仁人孝
子之徒而或尚不知為此者則未免於其天者猶為有
蔽也吾泉南安之吳氏自其始祖三十五府君肇基於
黄龍江南厯今八世環江之南北連簷接棟皆吳氏其
子孫盖二百人矣且夫此二百人者其初一人之身也
夫自一人之身分而至於為二百人枝幹益繁而去本
根日益逺則譜其可以緩且畧乎哉緩且畧焉將或至
於忘其身之所自出而視其同宗為路人者矣譜其可
以緩且畧乎哉先是其五世有曰繼祖者肇為之譜至
六世信宜教諭爵者繼修之然缺畧尚多至是爵之從
弟睿乃命其二子鳯鵾旁搜逺訪於凡其有可考者悉
采而錄之以足夫前人之欠至於其終莫可考者則仍
舊缺之盖其缺者所以傳疑而其所及詳以足夫前人
之欠者大抵皆實錄也嗚呼天地生物之心與人之所
以異於物者寧不於吳氏有徴也哉余故本其出於人
心之不容已與其不可已者告之庶吳氏之後人及凡
得觀吾文者其於親親之情亦皆有所不能自已者焉
耳
　　　送陳大和先生撤館歸莆序
人非學不得其所以為人學非師不得其所以為學師
也者導之學而造其所以為人者也自有生人以來不
容一日無焉者也第今之學者其所請業於師者不能
一一與古人同雖然今所業者本經四書及諸子史古
聖神及諸賢哲之精藴在焉天地人之道悉備雖使古
人復生亦不能舍此以為學彼識之不逮者其窮年矻
矻固不免僅資之以為應舉之用文具之需中間有識
之士固將於今世法度之内探遡古人用意所在而取
其精藴以自淑而亦以淑夫人初亦不害於科舉也莆
中陳大和先生有聲莆庠舊矣今年春南安庠生黄天
保輩禮致於九日山而設帳焉予以多病故少所接遇
尚未及一挹其丰采然聞之士友皆言其學素博以詩
經名家而識精行脩凡與諸生講議文字間往往必求
古人精意所在不至淺淺然徒渉其流而已用是諸生
咸有所啟發勸勉勃勃乎其有生意焉兹將撤館以歸
黄生輩徳之介吾徒傅浚請言為贈予故為道今時之
學猶可以不戾於古人而大和之教有得於古人之意
者如此嗚呼古學之不講久矣盖學之名是而學之實
則非也使為師者皆知所以教為弟子者皆知所以學
則何患今日之無聖賢世之不唐虞三代也哉甚可慨
也
　　　送邱教諭任滿啟行序
丈夫生不為將相其為守令乎不為守令為師儒可矣
古之聞人其為將相者發謀出慮動為天下囬生起廢
或折衝千萬里之外不負男兒七尺身也是故君子欲
之然位甚髙責甚重才亦甚難於負荷守令雖位望少
卑據其職守得以子其所部之民民亦從而父母之如
龔黄卓魯政使位不至公卿財不供旦夕然死有餘榮
矣守令視古邦君其位亦未易至也茍學問充備操履
端方得後生俊秀而以其所得者分之如胡安定諸老
先生其所養育造就可以供國家累世棟梁榱桷之用
此其視為將相者抑亦何歉乎哉今之欲為守令者既
不可必致至於師儒之職又往往有不願為而出於强
抑者嗟乎師儒古君子之所樂為也今使持其不願為
之心以為之則其所以為教者概可知而當路之人固
强抑之亦獨何哉豈以教之所繫者末乎且其所以不
願為者或者以有司多不之重而與之相響應耶則亦
勢使之然耳此又有可論者也海陽邱某先生成化丁
酉舉廣東鄉闈戊戌試春官居乙榜授吾泉之惠安掌
教方是時先生春秋尚富使復少待後舉未為滯也而
先生一舉即就盖其所樂為也故其至之日教條一新
士類嚮服又得浮梁張侯徳威為之尹動輒響應政教
相為流通以是學校精神視昔加數倍丙午鄉闈一薦
得三人焉惠安前此所未有也謂出於偶然可乎由是
言之先生之教惠安亦既有成績矣兹先生秩滿將奏
績之京惠安人士咸不能釋然於其去張侯因合諸人
士之意使來桐城屬清言為之别清故首為舉師儒之
可為者論之於以見師儒之職本無負於士夫惟士夫
當求所以無負於師儒如邱先生者乃庶乎其可然則
先生自此升矣
　　　仙逰張氏族譜序
甚哉譜系之有闗於人倫不細也今夫一人之身分而
至於為途人而喜不慶憂不弔甚而相凌相奪之恬不
相恤者亦無怪其然矣源逺𣲖别世復一世懵不知其
有骨肉之連而親愛之心無自生耳又安得人人皆長
者能溥其同胞一視之仁也哉予客京師無日不與人
接也忽其間有云某鄉人也則欣然迎揖而與之語矣
又或云某即某之某於子有㜕則又加敬愛而禮際行
焉或緩急為之奔走不辭矣向使初不知其為誰則亦
泛然遇之而已耳夫人情不甚相逺也况同宗之親天
性之愛誰則無之世固亦有視其至親如途人者是又
非可以人道之常論也故曰譜系有闗於人倫不細為
能使人各知其所親故也而譜系之修不修則又存乎
其人焉吾閩仙逰之張氏其先廣之惠州人宋紹興間
有曰升者為仙逰縣丞卒於官子孫不能歸因𦵏之楓
溪嶺而家於蜈虹山前又傳六世號謹齋者亡其名遷
澄滄又三世曰記者與其兄某弟某凡三人改卜象峯
下至於今三支之子孫若干咸不改舊觀記之孫定有
文學而重行謂先澤寢逺子孫分徙不一且前乎此者
以無譜故欲詳考既不可得失今不為後之視今將復
有如今之視昔者乃逺考旁詢於凡可知者生卒娶𦵏
之類悉就脩纂各以行第相從其有逺而不可知者則
以傳疑之義而缺焉間以貢來京師㑹予於旅邸因求
序之嗚呼據定之所脩者如是後之子孫其將慿是得
以老其老㓜其㓜昭爾昭穆爾穆而不至相視為途人
矣若定者其可謂能世其先者乎嗚呼凡為張之後人
者其尚思所以世定之為乎抑子孫之所以世其先者
又不止修譜一事張氏世居文獻之邦當有所從受矣
兹不喋喋聊舉其端云
　　　送莊先生尹信豐序
清受業師曰遯庵莊先生有宋少師藻齋公為之逺祖
有國朝廣西僉事松崖公為之父有徳慶州判官世範
公為之兄又諸父有為兵科給事中者有為雷州知府
者可謂閥閱之門矣而家則素貧用則素約盖不獨未
仕時為然前此既尹於陸川六年矣而貧約如故也則
吾先生之所以為人者可知兹以考績至京改任信豐
信豐江西小邑也而吾先生大才也以大才任小邑當
道者獨無所用其鑑衡乎盖先生始以例授逺方任得
廣西之陸川今九年之秩未滿也故改任例僅得此當
道者不欲以伸一人故而改令固勢然也夫才與命不
能相謀自古豪傑負有為之志而展轉下僚不得大伸
其志者何限吾先生於是乎可以命自遣矣且命在天
者也而又有在我者存吾先生愽學髙志少年聲光馳
八閩閱世益深抱負益壯所養益不凡其所施為不以
官之崇卑地之廣狹限者又豈區區門下小子所容喙
哉出崇文門而南望天髙日朗萬里極目無障於是而
拜送吾先生之别先生之意氣何如哉老當益壯窮當
益堅漢伏波之言吾先生之素志也
　
　
　
　
　虚齋集巻三
欽定四庫全書
　虚齋集巻四　　　　　　　明　蔡清　撰
　　字說
　　　靜之字說
周王儀賓開封黄侯澄朝京師將歸其舅河南解元李
君宗一吾友也以其未字屬為字而說之曰將借子之
言以寄予意也宗一之意我知之矣殆不止區區一别
間也蓋侯本開封儒生以才俊學行選授兹寵自常情
計之侯自是皆貴艶光景儒生故味勢恐不能不浸薄
矣故宗一之為此意者使侯定其心源而不汨於時波
雖貴為皇家懿親而常敦孔氏家法也宗一之意其在
是哉是其意真得親愛之道哉吾聞之水以澄而清夫
水本清也初何濁之可澄惟動而撓之或自流動而所
之者非其地於是乎有濁耳然使濁者復得片時之靜
則濁滓自沈而還歸於清矣用是而觀澄之之方其無
出於靜之者乎故字之曰靜之嗚呼靜之時義大矣哉
貫三才皆主於靜也水特附於地者之一物耳在人則
方寸之間亦有源頭活水焉茍失於主靜則勢利之來
自外者既得以動而撓之而情慾之發於中者又自動
而失其所之於是乎源頭濁矣源頭既濁尚何有清流
之可味也哉我思古人居天下之廣居立天下之正位
行天下之大道富貴不能淫貧賤不能移威武不能屈
事物變故雖千態萬狀交至遝來於吾前而吾之本真
瑩然者處之常有餘地應之常有餘味殊若不見其孰
為可喜孰為可悲孰為可厭孰為可慕者無他靜而已
矣此則所謂孔氏家法而侯所當益讀書親友以求焉
者也或曰動靜相生若子之說將遂無動矣乎曰非也
以靜而動動而主於靜焉夫主於靜而動則動而無動
矣是說也吾得諸易然吾愧吾言多矣何日從容尚與
吾宗一共說盡其所以然
　　　宗序宗一字說
清一日謁吾約軒洪先生先生曰吾方念一見子若有
姪曰倫曰朔者俱冠而未字子其為我裁之承命沈思
久之未能得先生曰倫可字宗序朔可字宗一乎於是
清及同侍者咸應聲贊善二字遂以定先生曰然則子
其以吾命字之意載之文吾將寓歸俾二子朝夕省焉
亦庶幾成人之一助也清素膚淺且屬有行事匆匆固
謝而不得命乃退而以先生所謂命字之意求之大抵
盈天地間皆物也人亦物也夫人亦物也而乃獨有以
貴於凡物而充其量則至於與天地參而凡萬物又皆
在其度内者獨何也嗚呼豈非以其有倫也與哉夫倫
也者序也序惡在舉其大父子以親序君臣以義序夫
婦以别序長幼以禮序朋友以信序此則人之所以為
人者也故人必得其所謂序者而後可稱為人不然鹿豕
共聚馬牛而衿裾耳人也哉倫乎倫乎其可不知所宗
乎先生之所以字倫為宗序意者其出於此耶政使其
不出於此然而成人之道毋亦不外乎此耶若夫朔也
者一月之最初一日也故取義於一嗚呼一之時義大
矣哉天向一中分造化天此一也人従心上起經綸人
心亦此一也天下之達道五所以行之者一也一所以
成已也凡為天下國家有九經所以行之者一也一又
所以成物也自古聖賢論學其要不出乎敬之一字
而究其所以為敬者無他亦惟主一而已耳書曰德惟
一動罔不吉德二三動罔不凶而人鬼之闗於是乎判
矣朔乎朔乎其又可不知所宗乎先生之所以字朔為
宗一愚又意其出於此也政使其不出於此然而成人
之道毋亦不外乎此耶間以質之先生先生曰得之矣
盍為我書之嗟夫天下之道知之非艱行之惟艱言之
非難行之惟難如何而為序如何而為一如何而為人
如何而為非人清也窓下十載亦既知之矣亦既能言
之矣然反而考之吾一身之間則其所謂序所謂一者
竟何如矣噫尚何以信於二子哉其不為負吾先生哉
昔人謂誠自不妄語人而不妄語三字力行之直至七
年而始成顧清也力行之功能幾而乃時時剽取古人
之道德仁義云者於紙筆間玩弄之謂非妄語吾誰欺
故兹雖以先生之命不敢終辭而實筆下之言皆胷中
之愧也故既書其大意而復綴此以識吾愧且因以警
夫二子者庶幾顧名思義敏行踐言而無或蹈不肖清
之愧則於成人之道自不待清贅矣
　　　林潮字履信說
潮天地間之最信者也余襄公以為月臨夘酉則水張
乎東西月臨子午則潮平乎南北蓋月與水皆隂也從
其類也故今濱海三尺童子亦能指日刻期而得潮汐
之候者以其最信也嗟夫潮天地間之最信者也信人
道中之最要者也子曰人而無信不知其可也大車無
輗小車無軏其何以行之哉夫人而無信則無往而可
行如其信則將無往而不可行矣然則信之於人道其
亦所謂一言而可以終身行之者乎而成人之道槩在
此矣且人道不外乎四端四端之信猶五行之土仁不
得信則仁非其仁義不得信則義非其義禮智皆然愚
故曰信之於人道其亦所謂一言而可以終身行之者
也故友鄉進士林順吉之従弟曰潮既冠字之者曰履
信履信二字出易大傳於此取之者以潮之信而期林
生之履其信也昔唐福建觀察使王潮亦字信夫蓋一
理所在古今舉莫之能易也抑予於此又有所附說云
始順吉既孤其家用之需京師往來之費皆出生父孟
愷甫隨取而給有人情所難能者亦可謂信於義之士
矣聞林生質美且知學誠使能近取善於其父而逺取
善於古人推而充之則於成人理似可期者其友黄時
達郭文博為請其字說於予予多病與筆硯疎乆矣勉
為草草
　　　詹寶字世重說
世之所重者寶也而其所謂寶者大抵皆指金玉之類
言嗟乎金玉信寳矣予亦惡得以金玉為非寶也哉顧
天下之寶有重於金玉萬萬者世或未之知耳我思古
人莫貧於顔淵莫困於齊夷陋巷四壁之中首陽荒山
之下簞瓢薇蕨之外無餘物金玉安在哉然計其所得
則有塵視金玉薄一切勢利而不屑者矣故去之千嵗
之下一聞夷齊子淵之名者雖庸人孺子亦知聳慕興
起焉至於王公鉅人家累萬金而日食萬錢者蓋不知
其幾千萬計自非其勲德才猷有足與其名位相當者
則皆與春花朝露同一泯滅澌盡而無聞矣其有聞者
又或穢名在世人所指罵而唾詈焉者也用是論之世
人所重者果安在哉果安在哉安溪詹生寶信厚而知
所向者昔嘗從清遊近以事至三山謁見吾雲室林先
生先生因錫之字曰世重而命清為繹其意先生之意
清竊有以知其在此而不在彼矣敬如命為生發之惟
生思之思而得之則雖貧如顔淵困如夷齊亦且樂為
之矣而况未必皆貧且困乎
　　　士器字說
清溪謝生𢎞興國貳守公之子也性敏而能用其敏於
學公以是愛之予亦以是器之門請予為之字及其說
焉予謂士以器識為先而曽子曰士不可以不𢎞毅是
則士之器貴乎𢎞而𢎞乃士器也宜以士器字然而士
之器豈易言哉夫士之器非尋常器也其本然之量斂
之則不盈一掬放之則包乎六合自外而實之則累千
萬不見其有餘自内而出之則累千萬不見其不足大
哉器也顧人或自小之耳是故有斗筲之器有瑚璉之
器而又有不器之器生也將安居乎且九合諸侯一匡
天下管氏以蓋世之功名固已自許於伊周之右而俯
視乎百世之下矣而其器乃為夫子所小何哉是必有
說矣生敏者也其思之思而得之則不待予說之竟而
所以自居其器者自不容以不大矣嗟夫士君子以藐
然之軀而欲磊磊落落於天地間不把第一等事讓與
他人做者直以有是器耳而乃自小其器則其所就能
幾許哉予常以是自勵以生可與言也兹欲為生言之
生也尚其朂哉珍重哉女器也
　　　王生泰字士亨說
世治曰泰亂曰否易以乾下坤上之卦為泰者天位乎
上者也而下交於地地位乎下者也而上交於天天地
交二氣通而世道隨之所以為泰也泰則内君子外小
人小人道消而君子道長士之亨固然矣否則反是故
文王繫泰之彖曰小往大來吉亨正主士君子言也某
部某官某君之子泰冠賔字之曰士亨而某君請予為
之說予故為本諸易以復之如此蓋古人之成說實不
易之定論也抑予又有所附說焉孔子曰不患無位患
所以立故士不患其不亨患無可亨之具耳使其無可
亨之具則雖值世之泰可以亨而何以為亨也故曰邦
有道貧且賤焉恥也苟其有可亨之具矣設不幸而時
與我違其具固在我也則身雖否而道亨矣夫泰亦亨
否亦亨泰則物我俱亨否則我亦不自失其為亨所謂
由來豪傑士世世皆時雍者也信可以為士矣亦可以
為成人矣惟士亨圖之哉
　　　鳳崘字瑞周說
百鳥並生育于兩間也而惟鳯為世之瑞百王並宰制
乎六合也而惟周為得是瑞周以前僅一見於軒轅氏
之和鳴再見於有虞氏之來儀周以下則絶無聞矣漢
宣帝所得者鶡雀耳由此觀之鳳之為瑞至周而止可
不謂之重哉周詩有云鳳凰鳴矣于彼髙岡此之謂也
安溪髙氏實其邑之名族某字甫之子曰鳳崘崘亦岡
類也而賓者字之曰瑞周其従兄鳯峑儀叔為請其說
於予予因為解鳳崘之所以字瑞周者如此雖然鳯之
瑞以其聲容人之瑞以其才行才行果不羣於衆人則
庶幾所謂鳳凰之於飛鳥者實與聲符也如徒名曰鳳
字曰瑞而考其實乃僅與碌碌庸庸者伍而已則鳳兮
鳳兮何德之衰又何有於瑞哉顧名思義此在瑞周正
不可忽
　　　李愉字順夫說
司吾泉安溪之教事博羅李先生之子愉字順夫者今
年以易學句讀來證於予其將歸也求予為繹其字之
義以為終身規予不得辭大抵人子之順乎其親者必
有和氣有和氣者必有愉色生名愉而字順夫命字者
之意吾以是㑹之當不逺矣然而順云順云色愉云乎哉
謂色愉非順者非也謂順止於色愉者亦非也噫凡為
人子者言及此不覺慚負天地尚能强顔為生譊譊耶
雖然生且歸矣不得不為生一言然亦不暇詳也惟昔
者夫子之告曽子曰身體髮膚受之父母不敢毁傷孝
之始也立身行道揚名於後世以顯父母孝之終也只
此二語順親之道無餘藴矣而順夫之義亦無餘說矣
順夫歸其以予言質之尊甫先生以為何如
　　　惠夫字說
惠夫東廣博羅李生􁓩字也生之尊甫某先生為吾泉
安溪司訓而其兄順夫於予亦嘗有相切磨之義其冠
而字也其友某輩因請予為之說焉按韻書􁓩愛也撫
也夫愛而撫之非惠而何此􁓩之所以字惠夫也嗟夫
天下之道仁而已仁之用愛而已愛之行惠而已君子
學道則愛人惠則足以使人故自親親而仁民自仁民
而愛物者一皆此惠之流行而貫通也惠云惠云片善
云乎哉充惠之一字亦可以為成人矣雖然惠者仁之
用也天下未有體不立而用獨行者故昔者朱子解仁
之義云仁者心之德愛之理心之德以體言愛之理以
用言必先言心之德而後言愛之理者體立而後用有
以行也則惠夫於此其又可不知所先務乎哉此雖亦
昔人之成論然理之所在萬古不易理既如此予之筆
亦不能不惟理之命矣惟惠夫勉旃是為說
　　　宋子紹字說
宋子紹名傳字之者其外舅吾泉掌教馬某先生也子
紹始成童従馬先生來泉予數接之於先生所愛其惇
信恭謹視瞻顒然知其必名家子也詢諸其友又知其
能隆於師友而志學不怠心竊器之洎至京師其尊甫
今刑部主事景暘君時適與予同事南省一見莫逆遂
定交焉又四年予復自京師歸則子紹已魁然成人且
抱子矣嗚呼人生真能幾何彼之少者日以壯則吾之
壯者日以老又將何疑詩曰及時當勉勵嵗月不待人
予於子紹有感矣子紹之友栁廷信林思正皆予舊知
為請解其字之義夫開道名義以奬進後生者亦父執
事也予聞子紹世家浙之開化開化宋氏最為名族其
先有曰某者為兵部侍郎曰某者為刑科給事中又前
後之為郡守者二人為縣令者三人典教郡縣者五六
人方今領薦書及游膠序者又八人而主事君又方顯
用于時駸駸髙位是其簪纓世美科第聯芳一門之盛
環浙江東西蓋亦鮮有其儷者而為之後人者正宜思
以繼紹傳述於不替也語云莫為之前雖美弗彰莫為
之後雖盛弗傳馬先生所以命字之意與主事君所以
命名之初意或者其皆在此矣此亦所謂三字符者也
子紹其念之哉雖然予又有說焉昔在東京袁楊二族
皆累世公卿論門地者蓋莫得而軒輊然袁氏清德不
及後竟以奢僭墜惟楊氏能守其家風四世如一日為
海内所宗仰逺非袁比夫論衣冠之盛則袁楊並稱兼
論世德之懿則獨歸楊氏此可以見宇宙間所貴又自
有出乎軒冕閥閱之外者誠不以富亦祇以異不其然
哉推此義也夫茍能種學勵行無忝爾所生則雖終身
不沾一命亦足為克紹前休而况子紹又方著鞭雲路
期以益昌其家世者哉予不及識宋氏之先及其他父
兄子姪所知者主事君為人守文執義垂老而彌堅其
言行氣象酷與吾馬先生類而子紹之德性可愛又如
此能致隆師友以進所業又如此然則子紹子紹子宜
知所紹也已矣
　　　傅浚字汝源說
南安傅生名浚字汝源蓋取諸恒言所謂浚其源者乎
此其尊甫地官員外郎時舉公所自裁者也生之冠也
公屬予為閱文公冠禮行之予因用其字以命之漳郡
黄伯馨吾郡田景瞻郭文博輩咸在㑹既而請予為發
其字之義惟生之才質可愛可期人多能道之者然予
之所期於生者又不止學問文章一技耳學問文章亦
流也亦源也夫源在汝汝而源之斯汝源矣不然源非
汝源且并其流而失之矣孟子云源泉混混不舍晝夜
盈科而後進放乎四海有本者如是此之為汝源朱子
云半畝方塘一鑑開天光雲影共徘徊問渠那得清如
許惟有源頭活水來亦所謂汝源也顧二夫子之言皆
引而不發予也何人又安能為喋喋聊為生一舉舊聞
誦之耳况生素志非止涉其流者乃父所以命名擬字
之意噫當毋負矣
　　雜説
　　　解友人
漢太傅卓茂初為密令上下皆嗤其不能河南郡至為
置守令茂不為嫌治事自若數年治行大著尋遷京部
丞及王莽居攝以病免歸光武即位首訪求茂詔曰夫
名冠天下當受天下重賞遂以為太傅愚謂良賈深藏
若虛發遲者聲宏一茂之身始而上下皆嗤其不能者
此人也終而名冠天下以明天子為知己者亦此人也
則吾徒亦勉其在我者而已又何必計區區者於旦夕
間哉
　　　警念
天下未有無根之木未有無源之水未有無祖宗父母
之人人身不能頃刻而離乎祖宗父母人心不可頃刻
而忘乎祖宗父母心而忘乎祖宗父母是木之斷其根
水之絶其源者也縦不旦夕死滅亦禽獸中之頑賊者
矣天下未有忘祖宗父母而能趨生路者也未有不忘
祖宗父母而肯置其身不善者也
　　　自箴
昔之君子能使人之未見也有翹然願見之心其既見
也有戀然願留之心至其不可留而去也則有憮然恨
失之心是果何修而得此哉大抵才既充行又髙而一
將之以至誠而已矣嗚呼李膺黄憲明道温公一時人
望萬載髙風
　　　床頂銘
寡慾之人德業日新氣正而神全故也多慾之子嬰疾
必死神荒而内槁故也
　　　施勉仁贈畫梅
友人古杭施恕勉仁所贈其詞云此花風操先生以之
更願先生大行所學如此花之實為用於鼎鼐也自愧
凡品不足當勉仁之贈然良友勉進之意其何可忘爰
筆其意張之坐隅
　　　題畫龍
天地間陽物皆健龍其純陽至健者乎純陽至健則輕
清之極矣惟輕清之極則神盛而有以舉其形故能伸
縮變化於天淵之間而莫之或測也然吾意其未也神
亦當微神微則形重而不能舉矣故今山谷中往往有
死龍骨本草亦具載之蓋終是數内物也近見學士才
人題龍者多贊其靈而不及發其所以靈其有畫龍一
軸索予題因及此嗟夫龍雖靈不靈於人心人心之靈
也可以雨八荒而澤萬世不窮也此人所以為萬物之
靈而龍猶不免囿於禽獸之類也夫
　　　題林謹夫吳江雪舟巻
父未有不慈者知教者難知所以教者尤難子未有不
欲孝者知立身以顯親者難知所以立身顯親者尤難
近者從鄭君仲平遊仲平每為清提撕此意適觀石湖
先生示子之詩與其子謹夫之自叙而益信其然因書
以識其大意
　　　題王時用思親巻
仁人孝子白頭終養且猶終身慕而不能置時用少小
失怙恃今有妻子之奉田廬園林之樂矣而無所致其
孝誠焉如之何而不思如之何而不思嗟夫往者不可
作矣思之且奈何昔人云將為善思貽父母令名必果
將為不善思貽父母羞辱必不果斯又庶乎所謂事死
如事生者使九原有知又何啻坐享一日三牲之養也
　　　題雙輓巻後
侍御張君廷用裒其二親出𦵏時所得諸名士夫哀輓
之詩為一帙而屬清一言于其後惟人子之於親也生
則欲致其養焉沒則欲致其思焉既久而又欲有以傳
其名行於來者庶幾其不朽焉嗟乎人子愛親之心夫
豈有窮己哉清聞侍御君律己嚴待人恕牧民有惠愛
而侍憲有風采循是而進其所以思貽父母令名者又
綽綽乎有餘地矣因書此以贊之蓋其所致力固有在
於文字之外者也
　　　為史少參題朝貴送行手巻
清自退休家林所接縉紳士夫能以道心相照映且實
能以所學推之有政者得今少參史公文鑑一人因記
前十年㑹今都憲儲公靜夫憲副王公懋學於京師二
公天下士也皆嘗為清道史之賢時清己心傾向而以
宦迹西東未及有請乃今得償所願其慰藉何如也傾
蓋之餘因得覩其初出參四川日諸朝紳所贈詩一巻
并外巻文數首又知世之名德知公者固多也嗟夫天
下惟知己為最難遇惟受人之知為最難任謝安早為
王茂𢎞所器許他日淝水之役宗社實賴焉富彦國為
范希文識拔於釋褐之初卒能與戮力輔成慶厯之治
丈夫之不負知己有如此清觀諸公之所以期許於公
者皆不凡事業也諸公豈虛施哉計公之所以期報於
諸公者又豈當居古人下哉如清不肖平日負知己良
多今則杜門待盡之人矣復何言哉責人則明尚於斯
巻有感也
　　　題方正思萱册葉
嗚呼慈母之恩無窮而慈母之年有限孝子之養有限
而孝子之思無窮然藉此無窮之思可以為不朽之計
焉可以為不死其親之地焉嗚呼斯其無窮之理又未
可以有限之言盡也惟吾方正悉之矣不肖清亦嘗辱
方正為引其端矣又何言哉顧不肖清亦喪母之人也
中所慚愧可勝言哉惟方正尚有以教之
　　　題松滋王世子靜庵巻
三才一太極也太極一動靜也而動又主於靜者也自
天子至於庶人未有不主靜而能善其動者也嗚呼靜
之時義大矣哉松滋世子以此名庵庵之取義大矣哉
然主靜必由寡欲而入此皆清所得於先賢緒論而衆
之所以襲聞者也然卒無以易於此也載觀諸彦所述
大㫖要亦不出乎此
　　　題烏情巻
烏之為物以色不如鷴以音不如百舌得人之喜不如
鵲得人之竒愛不如鸚鵡而其所以得重名於人間至
使白樂天旌表之以為鳥中之曽參者無他以其返哺
哀慕之情有不羣於凡鳥者耳予友邑博范某自喪其
大父某齋公三十餘年而其哀哀追慕之心恨不能少
延以致其禄養之願者此其視慈烏亦可謂之異類而
同情也已推是心亦可不愧於為人師也已故吾廷玉
先生為題烏情二字而鄉士夫又多為詠歌之蓋欲以
永其所思而充大之非許其所己能而已也
　　　題林世祥教授及古十詠巻後
嗚呼自公卿至于庶職其地可以恩德人者何限然卒
能使人恩之德之至於生而祠之者甚鮮矣而吾世祥
先生有焉又以其所為得罪於人心之天至不見容於
時人者亦有之矣而吾世祥先生乃致有及古十詠之
評焉且聞之者不為疑與之者不為過先生何以得此
於人哉嗚呼先生縦復終老寒氊亦不為不達矣由是
言之世固有都髙爵厚禄而反為窮者顧人未之察耶
　　　跋月湖集
月湖先生詩文純正而精切其於雅道譬如齊人之必
為齊語君子雖醉寐訛言不作市井聲氣也尤善鑑别
物情含𢎞委曲以規人於正蓋誠之不可掩如此此豈
可以尋常文章家例待哉清此行後期不論矣惟得此
而時展玩之如先生日提其耳而教戒之也抑先生之
所以與進清又有在於文字之外者思之惴惴若不自
容耳
　　　讀愛蓮說
菊曰隠逸所謂隠者為髙也牡丹曰富貴所謂仕者為
通也蓮曰君子則所謂君子哉蘧伯玉邦有道則仕邦
無道則可巻而懷之者也後賢註此皆未有得周子命
辭之意者故特發之
　　　格言有跋
慎言語以養其德節飲食以養其體不以脾胃熟生物
煖冷物
欲心一萌當思義理以勝之斯可矣
夫人之情易發而難制者惟怒為甚第能於怒時遽忘
其怒而觀理之是非亦可以見外誘之不足惡而於道
思過半矣惟省思慮屏嗜慾時起居調飲食使不至過
甚則可矣
能於病中移其心如對君父畏之謹之靜久自愈病後
服藥不若預防
自身有病自心知身病還將心自醫心境靜時身亦靜
心生還是病生時
此清舊堂尊南京大司馬華亭張先生惠扇所題右格
言以藥清之病者也嗚呼先生盛德君子也其愛人之
無已有如此清於是寶藏其扇而別録出此詞置之室
中常所坐卧之處而不敢以揭於外人耳目所及之地
者誠懼懲艾不力不能副先生之教而飾文具為益重
不肖之罪也
　　　跋月孤子㑹通四教論
老氏一端也佛氏一端也如月孤子所従又一端也且
抑儒為四而㑹通之是又一端也夫道一而已矣羲黄
堯舜所樹正派所謂繼天者也天亦一而已矣試近取
譬之萬古此天地萬古此生靈使天下生靈盡衣服盡
禮樂父子則真父子夫婦則正夫婦如今日諸倫理之
類者萬古不能易也如使天下生靈盡削髪而秃顛盡
槁形而灰心盡滅夫婦盡贋父子盡裸體而親土以𦵏
可能一日安乎雖百秦皇吾知其不能遏天下之不心
非矣其有自外而安之者所謂末如之何耳夫理義人
心所同然至於人心之所不安者天之所不與也而猶
以為吾將以事天何哉然則亦安在其為與儒㑹也若
要其立體之清虛處則容有與儒類者此非月孤子亦
識不到此但曰貫體用合内外則不敢知耳月孤子最
名好道持此論請評訂者再閱年矣未有以復之而其
請益勤令人起敬心焉屬有行草草大畧月孤子試更
思之以為如何尚有以見復可也
　　　題一路到白頭畫有張芳洲先生跋
右跋出吳興張寧蓋芳洲先生也所謂僉憲宋公則不
知誰何此為杭士翁謙所得以惠予嗟夫何哉世所謂
一路到白頭者昔衛武公年至九十猶懷抑戒不愧屋
漏顔魯公自入仕忠義震天下屢斥屢廢卒以八十之
年為國死難如此輩人真可謂之一路到白頭者也若
夫為漢帝師患夫詭言誤其國以保其身之寵禄將相
累朝名義不顧自號長樂老而世亦榮之者止可謂之
富貴到白頭耳遽謂之一生暗昧到白頭亦可其於千
載尤不明因私識之且以諭吾後人
　　　探符之妄
更始時赤眉樊崇等擁衆百萬病無稱號恐不能久乃
求漢家子孫在軍中者得三人曰茂曰盆子一曰孝為
三札置笥中令以年次探符盆子最後得之衆遂稱臣
環拜立以為帝盆子時年十五敝衣赭汗見衆拜恐畏
欲啼茂其兄也謂曰善藏符盆子即齧拆棄之猶朝夕
拜其故牧主劉俠卿時欲出従牧兒戲俠卿怒止之崇
等亦不復候視也
　愚謂崇等欲建大功而議所立不先盡人謀别賢否
　而一聴諸神謂探符為至公如此者萬無不敗之理
　今人用探札定嫌疑者尚多此其監矣噫光武按赤
　伏符以王梁為大司空又欲以䜟文用孫咸行大司
　馬亦曰殆哉
　　　草書
愚謂草書正起於真書之欲急而已故法欲近真而可
認辨近世工草者多恣筆勢以為竒或襲前人之繆而
不知反詭恠百出至今日弊極矣愚雖有意反正而筆
力不及也奈何
　　　隠帖
士必有巻舒風雲之志包括宇宙之學黙㑹神聖之識
然後造化為徒百事可做處俗而不累於俗脫俗而不
絶俗矣
　　　答友人
近時東垣十書出識者以為醫家之王道有志當世者
宜識此意
　　　題三教一圖
三人者一曰孔子一曰老子一曰釋迦其邂逅徜徉事
之有無無庸論矣然觀其畫意亦似有二三其趨而不
盡同者豈畫之有意乎開元僧某持此圖請題為舉吾
書中所有者應之云孔子曰三人行必有我師焉擇其
善者而従之孟子曰自生民以來未有孔子也
　　　示兒
同里某人有五男其四皆於夏月急症死術者多言其
宅地不善勸徙之後有識者曰此地法不敗何以有四
子之厄也蓋君屋太矮而門前有池清澈又有喬木十
數章當暑月君之子必常浴於池而風于樹之下故其
死先後同症也其父哭曰是已是已乃填其池以杜其
害云噫快心事過必為殃豈惟池樹之能殺人哉孝子
以類推之可也因筆之以示兒曹
　　　答不筭命
論命我也信一半我命也自知一半更有一半不可知
在人為人事舛兮天機微人力至兮天意囘我非强不
信命兮信所當信疑所當疑
　　　題白巖巻後
自有天地即有太行自有太行即有白巖白巖之名晦
於始而顯於今者以吾希大也然則能使白巖之名終
古常新而不泯者又不在希大邪吾嘗思之天地一洪
爐萬形俱有弊惟山岳巖岫之屬能閱世長存而不老
實天地間之最壽者也然山岳能自壽而不能自顯五
岳諸鎮山之外大槩皆以人顯如傅巖以說顯首陽以
夷齊顯之類若人雖不能得數外之壽而能有以自顯
茍有以自顯則雖亡而有不亡者存壽亦無涯矣故得
志如說輩不得志如夷齊輩至今厯數千百年聲實未
嘗一日絶於人之口耳其生氣常赫然浩然於天地之
間雖謂之真不死可也使神仙度世之說果不妄吾知
其不能以彼易此矣希大今日西北之第一流人物也
其學其識其行業其風度斷未可以一時功名之士待
之也吾謂希大今日之借名白巖猶以為人而附於山
也他日希大事成則白巖又將永有附於希大矣此理
在吾輩皆所當深味而及時以自䇿勵焉者也王應韶
之贊希大云學以古為的仕以道為事雖不求名而名
隨之噫盡之矣清也不類無能為役聊引此意而期相
與黙識之不敢向多人呶呶也
　　　民情四條答當路
一福建多山路山路多險隘如今浦城縣仙霞等嶺及
福清縣常思嶺上官常所經行猶或詫為險峻抑不知
此猶通衢大路也其險甚處上有懸崖峭壁百十仞下
則有不測之坑谷泉㵼其中聲如震雷而僅以盈尺之
板或半腐木枝架其上以度甚可危也又或林木蒙翳
披一罅而入數十百步不見天日與探虎穴無異其出
也木葉草刺粘帶滿襟裳當時平無事行者無讙呼追
迫之聲猶若未甚害不幸如去年漳賊温文進倡亂不
三四日抵安溪縣縣民匆卒委棄貲産奔入泉城欲従
陸行則恐賊伺其隘萬無一生姑投溪舟而人衆利先
溪舟小不足多任載胥及溺皆無辜之民也可勝痛哉
夫橋梁道路亦王政一事諸葛公倉皇立國於蜀日不
暇給猶以此為務今職方内地皇風清穆百餘年而此
等事有司猶視為度外設使温文進輩稍有黠䑕之智
不離穴以即平地則官軍雖數十萬其如不得方軌不
得成列之徑路何恐亦未能𠞰絶如此之易也况雖幸
無虞而行旅之出於其路者犯涉艱危亦有官君子所
當留心者竊意可於嵗事稍豐之日令有司督諭當地
大姓或照里甲圖分相地勢所便以次分治之非必大
動工力大抵皆有成蹊如傍崖之徑元用木度則去其
腐且小者易以堅且闊者或架方橋于其上又善矣其
木石則取之左右無窮也若林木叢翳處則刋之焚之
使獸蹄稍逺行人不至卒與虎狼遇也今之大姓家有
餘資而濫費於淫祀何限此等在在有之若令舍彼為
此督諭有方蓋未必不幡然樂趨也未必皆勞鞭箠也
如民力不足雖佐以官錢亦可也其於有事之日兵民
尤為大助
一福建僻在海隅去京師近萬里民間所貢方物如白
糖樟腦荔枝龍眼之類是其本土所有近京去處所無
者有司科民當地買辦貢上天府自是不易之制也亦
有如牛皮雜皮生鐵肥猪鵞之類若悉辦本色則路費
靡矣是以有司例科銀兩僉付解户入京買辦逺方之
民乍一到京四無知識莫知所從於是京中有一種名
攬户者就而與交其主家舖家亦皆通情有素欺其單
弱多方誘誤將銀權買貨物稽期圖利者有之貨物失
意或酒色蕩盡却轉誘他人那補此負重復誑誤者有
之甚至有誆逃無所追究者解户之害或破家或亡身
更貽累親屬仍及有司耳目所及可以指數願為申請
諸朝改立定規自今但近京所有色物只令所在有司
科解銀兩交納内府此等物民既可以就京買辦官有
見銀亦不難為措置矣庶幾奸民無所滋其惡良民不
至受其害有司亦易以了公事且省無名之費増備有
用之需以此法斟酌通行之天下或者其可
一福建屬郡人民自永樂宣德以後多有田巳盡丁巳
絶而其粮猶在者名為無徵洒派小民夫何故時事推
移田産潛入於豪右上下欺蔽有司莫為之分明嵗復
一嵗遂不可柰何又有一種恒産奸民元田不失一段
顧乗造冊之勢買囑里書飛入絶户妄指無徵又在灑
派富家則厚享無名之利貧民則虚受不根之害此何
理哉又有自傾墜其先業者妄減元田粮數冀以粮輕
易售逮其漸次賣盡寸土無存而虚粮在户多者不下
數十石此其人固不足恤為其子孫者亦云艱哉至於
生存無計挈家逃亡里書又作實無徵造報矣如此等
弊蔕固根連若不大為芟正民俗實無由清愚意丈量
田畝之法終在所宜行也但得人為難耳抑聞此弊今
日在在有之天下豈有終不可清之敝事哉
一天下僧田之多福建為最舉福建又以泉州為最多
者數千畝少者不下數百以無君無父之人兼飽食煖
衣之奉何所不至而吾良民旦夕疲筋骨曽無卓錐之
産者何限各處無徵田粮灑派貧民者又何限其僧田
為豪右巧計僭據者又何限經云君子裒多益寡稱物
平施若以今富僧與貧民較之可謂不均之甚矣且古
有限民名田之議况於僧道今日當道君子盍請諸朝
量減寺院多餘田畝分給貧民為業亦古者授民以田
之意或以補貱無徵粮田亦所謂截長補短之意此其
所大利者民也官也其謂不利者特僧道耳而終莫决意
舉行不知其所顧惜者何居其餘已嘗面論者兹不及
　　記
　　　讀蜀阜存藁私記
竊惟先天地而始後天地而終一道耳道一則其說不
容有二宋理學大明至朱子與陸子俱祖孔孟而其門
户乃不盡同先生之學則出自慈湖楊先生敬仲而宗
陸氏者也其議論有曰毫分縷析較便宜若个便宜總
不知總是自家家裏事十分明白十分疑此先生之學
也正所謂尊德性工夫居多者也故其論詩曰詩成正
自不因題看取風人發興時語到口頭無可柰未須搜
擾苦吟詩則先生之詩可知其髙矣其論文則曰不為
世態酣濡不受古人繩束巻舒出沒如朝霏暮雲始筆
下有自然風味則先生之文可知其髙矣嗚呼亦一世
之人豪哉蓋其在萬山中玩心髙明有日是以其言論
槩以六經為吾心註脚每有引而不發之意而其興之
所適軒然霄漢之上俯視萬有若無一足嬰其懷者此
可以見陸學之未盡符於大中至正之矩使當日得究
其用恐於開物成務之實終必有疎處茍其疎也則其
所自受用亦恐其不覺而近於佛老此朱子之於陸氏
所以每欲周旋以補其欠而不得苟同焉者也噫千聖
相傳家法類皆自博之約而一敬以成其始終陸學固
不可謂不主敬者而稍墜於徑約既失之徑約則其心
宜不周於細微而其弊容可遏乎自古髙明之士往往
有此在孔門則曽㸃之徒是已夫子所以欲歸而裁之
也載觀集中亦屢屢以夫子欲無言之類為說先生固
亦知夫子斯言為子貢多言設矣然愚以為又安知其
非發於子貢多學而識之後學將有得之日乎故嘗謂
自其次致曲以下無仰鑽瞻忽之勞則卓爾之見或非
真無隨事精察力行之功則一貫之命必不泛及考之
先生所自敘亦未始不自博中得之也夫道也者萬世
無弊考諸三王而不謬建諸天地而不悖質諸鬼神而
無疑百世以俟聖人而不惑平平正正使髙明者不得
以獨騖而其下者可以企及然後為中庸而可以主張
乎皇極詎容一毫有我於其間哉故曰聖人之言逺如
天近如地逺如天逺之至也近如地近之至也能逺者
不能近能近者不能逺能逺而又能近能近而又能逺
此所以為中也此所以為極也此吾道正統所以卒獨
歸之朱子而陸氏所就猶未免為偏安之業也細推其
故陸氏母亦有激於朱氏門下一二之支離文義而不
知反躬以踐其實者邪第激於此墜於彼而或者為之
危其流之亂真耳嗚呼天地有常經萬世有定論一蜀
阜存藁而其闗涉得失有如此者竊懼髙明之士或又
激於文義之弊耽其味而殉之并其所長而失之也故
不得不一私記之
　　　御史吳公利民一事記
御史吳公利民一事云者吳公之巡按吾福建其利民
之事固多也利民之事多而此獨記其一事者吾漁民
也自記其所利於吾漁民者之一事耳他非所能悉也
蓋自𢎞治五年以前漁民課米每石本色五斗揆本府
所屬入倉所費用銀五錢折色五斗則徵銀三錢五分
類解本布政司入庫嵗有定額也然江海之利無常而
人事之變不一間有死絶者有逃者有孤寡而貧難者
有業去而産存者而故額之徵於官者固不容有毫釐
之殺也不免以敷派同甲之人分償之而漁民之贍足
者正無幾既竭其脂膏以輸已之課矣乃復令代償他
人之課甚者稱貸於人至盡貨所有或棄妻鬻子以求
免於箠楚囚禁之害亦可哀矣哉吳公深悉其病也乃
因省災陳言以請於上乞更其制凡漁民課米每石通
徵折色銀三錢五分解庫更不復徵本色又乞令通省
十年一次攢造漁課冊如庶民黄冊例其死絶逃移等
無徵者得以開除新造船網之未及報與夫舊有漏報
者皆得以公道舉收而補之通融消息務使上不虧國
課而下不虧民力焉上以其言下户部户部行布按二
司覈得其實遂請㫖悉依行之於今永為定制矣計吾
澚中請申所免陪貱之數已若干則舉吾同安一縣若
干澚中所免者能幾何舉吾泉一府七縣所免又當幾
何以至福建一省八府一州五十三縣所免又何知其
幾何矣吾漁民之受惠可勝計哉此實吳公利民一事
也吳公其真能仰體吾聖皇仁恤小民之意哉吾屬年
來自輸已課外所以能無他徵擾而得於父父子子夫
夫婦婦安居而樂業者皆我吳公達下情宣上德之賜
也夫食人之賜而忘之此與草木之有生而無知禽獸
之有知而無義者等也非民之秉彛也故共立此石刻
以傳之後人使世世無忘吳公之賜云吳公名一貫字
道夫廣東潮州海陽縣人
　　　具慶堂記
今雲南憲副雲室林先生成化初以進士家居八閩士
慕先生德學執經藝而就正于門牆下者甚衆清與焉
先生同氣七人次為廷美先生又次為廷重廷圭廷玉
廷瓚廷温先生時廷瓚廷温已不禄廷圭領鄉薦亦蚤
世清僅得其聲聞所及親侍者惟廷美以下三先生無
何廷美亦下世今所存惟廷重廷玉而廷玉繼登進士
為御史近奉勅督學政于南畿將行語清云吾兄弟今
止三人吾與伯兄俱繫官于外其在故里守先祀支撑
門户使吾二人無内顧憂者獨廷重家兄一人耳諸子
文煥輩嘗别搆一堂于故居之左以便侍養扁曰具慶
吾適奉使過家見諸子婦曰侍吾兄吾嫂於是堂而樂
之斯文故相知者又皆以詩賀之吾尚欲得子一言以
記之吾兄初度之晨在邇吾將順南便附歸子弟之情
庶皆于此乎有寓也清承命不敢辭清憶在門下日方
總角見四先生皆盛年五色和氣藹然雖已不得為兄
弟無故猶為樂兄弟之有人也嵗月如流存沒復間有
異清已四十無聞而雲室先生音問時至已不覺有林
泉之思今廷重先生行年亦已五十有六子婦羣然能
孝能敬孫行亦皆森然輩立少者壯壯者老老又見壯
與少者之衮衮迫人後在師友間感舊昔時之情每有
怛然於中而不能自已者而况於文煥輩人子愛日之
心乎此具慶堂之所以有作也此廷玉先生之所拳拳
然有為文煥輩助慶之心也清因是竊念之天地爐炭
古今旦暮人子心非木石誰無椿萱不老之願而默計
理數終不能免一朝不諱之憂則所謂愛日者其味良
苦蓋有未深經咀嚼者而所謂具慶者慮不可長矣然
則人子壽親之計又將何出而始為長筭哉自古賢哲
以勲業名世者至今其親得與之俱不死間有隠德不
禄仕先正亦謂其能以善為養俱馨聞百世同歸于仁
孝之道清蓋嘗中夜興思及此而不肖負教力莫能與
也如之何哉吾先生一門德星攸聚文煥輩於此義聞
之當熟矣惟温舊聞長新知篤踐履出則勵青雲之操
以繩前休處者亦務循理安分以無改夫德門之習使
吾先生家學永永有光在文煥諸君勉之耳而壽親之
術宜無有逺且大於此者此其餘慶無涯又豈特今日
具慶之樂而已哉是或可以充吾文煥愛日之心而進
之也敬以復于廷玉先生而敬請教焉
　　　逸樂㑹記
誌書載吾泉風俗淳厚人樂為善自昔謂之佛國夫以
佛國號吾泉其指固有未盡然者然即是亦可占吾泉
之風俗果趨於善矣宋時人物最盛其出而樹勲業播
聲實於當世者固已班班可考其在林泉意亦當有髙
人逸士志節風流之可以表世而範俗者而未之有紀
也入我朝百餘年來治教休明人物復熾然以盛矣然
前此之仕而歸休與夫不仕而既老者率亦多匆匆竟
日擾擾卒嵗而已鮮有能自取樂於逸者間有之而尤
未能倡為是㑹以同於衆也孟子告齊宣云獨樂樂與
人樂樂孰樂曰不若與人與少樂樂與衆樂樂孰樂曰
不若與衆此今日逸樂之所以有㑹也其曰逸樂者以
逸而樂耳蓋視九老耆英之遺意而不敢盡同也在㑹
凡十七人以齒序則家君為之長爵尊而兼齒者通政
使致仕張公也次則封主事黄公暨循齋黄先生怡齋
賀先生三陳先生史吳包翁留顧董林楊列位先生皆
鄉之望也文行表表出等夷而悉萃為一㑹於戲亦盛
矣哉其亦吾泉之一勝事哉㑹之言曰凡我在㑹之人
幸際昇平之世得入桑榆之鄉或賦歸來辭或玩盤谷
序慨浮生之能幾宜逸樂之及時登髙眺逺賞花玩月
酌酒賦詩今日分内事也又曰朋友者五倫之一道義
者百行之根凡我在㑹之人有善相勸有過相規有疑
事則相質其有憂患亦相與為力也豈徒逸樂云乎哉
又曰㑹之位惟尚齒㑹之儀不尚豐月必再㑹不疎不
數也或於所居或於所遊之地惟其所宜也蓋始於𢎞
治辛亥四月望至于今十有一年矣而未嘗有一㑹之
曠惟值水旱或凶歉則暫輟此又與衆庶同其憂而不
膠於逸樂也邇者家君以諗諸公曰古人謂天地者萬
物之逆旅又曰夕陽無限好只是近黄昏又曰明年此
㑹知誰健此言蓋雖未能釋然於始終之際而實造物
消息之感於人情者也則吾人之㑹又安得長如今日
之整然乎日月不居世事陵谷行且人陳迹陳并姓名
亦或不復有記憶而子孫或不相知其為昔日之通家
者矣然則其終付之莫可如何耶夫人可陳迹可陳而
此情終無有已時也况吾人之㑹所以敘天倫之樂事
而亦有三益之遺規存焉不可無以傳之後生輩也乃
合衆議請張公記之將各録一通置之座隅以遺之後
人而張公辭曰此正後生輩所宜用心者適清以侍養
歸在京師張公乃屬家君命清為之家君遂授清以其
事意如此噫後之覽者亦將有感於斯文王右軍之言
蓋千古如一日也清小子其何知家君與諸公之意永
矢弗諼併列諸公名字于左張公名苗字世英黄公名
齊字欽齊黄先生名續字永連賀先生名騰字仕髙陳
先生一位名政字懋德一位名襲字孔𦙍一位名淮字
茂濟史先生名隲字茂仁吳先生名珤字顯德包先生
名哲字舜華翁先生名裕字惟欽留先生名昆字茂明
顧先生名美字孟璽董先生名鳳儀字秉儀林先生名
澤字仕悅楊先生名溥字細行家君名觀慧字允元亦
封主事云
　　　掬清軒記
清姑夫掬清居士洪公世居南安英溪之上篤尚詩禮
而備嘗世味嘗以為盡人間所有皆不如吾溪中一味
之清之耐於咀嚼也故其軒居名掬清而人亦遂以掬
清居士目之公遊京師留數月將南旋語清云京塵亦
覺厭人吾且歸而掬清矣子昔者許吾為軒之記今盍
以贈吾行清早有溪山之癖雖家居闤闠而心每馳於
泉石間向以計偕道建溪溪之傍多磊磈巨石時季秋
日既夕乃令舟者停棹登石一趺坐仰觀天宇空闊無
際光映溪流溪流泱泱其源逺其派長而其清徹底獨
黙焉有思巢由洗耳之髙既非所敢慕曽㸃浴沂之樂
又非所敢同目送逝者之如斯心懷水哉之有負徘徊
眷戀不能舍去而益起敬心焉濯足不可也濯纓不暇
也聊取數掬而行亦自覺清入肌骨矣自入仕來世故
紛紛傷嵗月之如流所立之未就囘念向日掬清時光
景又有非今日可得者則於公之索記其將何以為詞
然嘗聞之心迹異境清濁殊味世有混迹世俗之中而
其心超越乎塵埃之表者亦有著迹幽閑之境而心未
免役於聲利之塲者顧其趣味之所在何如未可泥其
迹而論也惟公詩禮在躬故雖久居京塵何損於清况
四海英賢之所萃聲名文物之所都皆乾坤清氣之所
寓也旬月之内其得於見聞者宜多豈無足増吾胷中
之浩浩者乎於是而歸就掬清焉菽粟飲水盡親之歡
則和靖母之所謂以善為養者其清也何如詩禮一派
貽孫翼子則龎德公之所謂遺子以安韋長孺之所謂
教子一經者其清又何如推之其他但不失吾道揆之
正則雖日與紛紛者相應酬其清不溷也異時子孫中
有英俊者出舉是一掬之澤尚可以霖雨蒼生汛掃海
宇又將不嫌其隠顯之異致而體用之一源亦庶幾可
驗矣是為記
　　　獨善山房記
予少有山水之癖雖家居闤闠而心未嘗不日往來于
泉石間嘗一棲雲谷矣未幾以累挽歸念之輒悵然每
登髙以望雲谷隠隠在東山之隈舊日之松竹杳靄猶
依有迎人意北顧清源巍乎髙哉先民之景行猶在目
睫也南瞻紫帽金粟飛仙之事不知有無西望九日山
庶幾猶有秦隠君子乎恨不得載琴書而從之遊既而
靜言思之是亦隘也已丈夫生世蓋自有許多分内事
在所當經營者柰何直踽踽然山間水涯自諉為宇宙
一閑人而已哉彼海濵之老商山之翁大抵皆非其夙
心之所期者此何時也而可引以自况耶用是不自揆
其愚不肖猶時與一二士友竊論當世事適友人武榮
歐陽時察來致其尊甫元之君之命屬予為作獨善山
房記噫嘻予方讀岳陽樓記而有味也君乃索子盤谷
序何哉世有登山而採玉者亦有入海而採珠者予以
是又私喜向日之好又有與予同者則亦未為全非也
且古之君子達則兼善於人窮則獨善其身二者固不
同矣然兼善善也獨善亦善也君子亦善而已何必同
洪君汝言武榮之望也予往見其所為壽君一序備述
君隠居豊山之下孝友而善教又能推其餘以賑人之
乏者大為士論所歸則君之善固已章章在人耳目而
於獨善之義果不負矣予復何言故於此獨詳予區區
衷臆之見始與君同而終則有不盡同者非惟以廣君
之意亦因以為時察告而相與勉之也王晉公不云乎
吾雖不做吾子二郎必做以予觀君之種德如此而時
察又穎敏出羣而忠信仁厚能不失其世守然則歐陽
氏豈終獨善者哉是為記至若山房之形勝規模則時
察當自能記之矣予之記姑借以寄其意也
　　　輞川橋記
輞川海之一支也在惠安縣治東三十里岸川而居者
數百家皆業海之利以其利之所在也逺近足跡於是
輻輳焉且為某所某社之要衝而岸行有一水之隔舊
因循以舟渡值風暴水漲或人衆爭先則常有覆溺之
虞成化癸卯秋某月縣尹張侯適以公事至其地見爭
渡者而病之因相其隘處東有盤石其西積土如阜不
受水齧勢可橋也乃召耆老何迪易等諭之咸曰民有
此願久矣事苟有主當悉力以趨命侯歸即呼匠計工
約其費銀千兩自捐俸以為之倡而令其里之人驗丁
出銀四百兩又為疏引俾僧福旺耆老陳思遜蔡廷敬
等八人分募錢穀以佐之始工於是年之冬十二月某
日間因嵗歉中輟未就逮嵗頗稔復令柯宏珍者往督
其成遂以丁未之春三月某日落焉由基及梁皆石為
之長三十有二丈廣丈有四尺為間十有五各衛以欄
坦夷端直堅固完好凡跡斯地者去舟之危即橋之安
皆知為侯德所濟矣迪易等乃相率來泉城請予為之
記其實焉嗟夫自有此水未有此橋也利曠於昔而興
於今曠於昔者不知其幾千百年而興於今者從容為
之不過三二年而已利之興於今者纔三二年而其垂
於後則又不知其當幾何年矣甚矣侯之知所以勞其
民也知所以逸其民也昔人有言天地之雷電草木人
不能為之人之陶冶車舟天地亦不能為之於此見人
事之功用有可以補助化工之不及者橋梁之利視陶
冶舟車尤為不動而及物一成而永賴自孟子談王道
則既以是為為政者之首務矣諸葛公一時王佐於此
實汲汲焉柰何世或至弊精於簿書期㑹之間以僅得
免責為能事至視此等利民之舉槩以為非朝令所徵
上司所督而置之得己之地於是民間之利病往往以
有付之無可柰何者耳目所及感慨隨之於是侯之賢
為不可掩而是記之作為不可已矣侯名桓字德威江
西浮梁人由辛丑進士授今職他績業尚多蓋各自有
記存兹不及
　　　修海岸長橋記
出泉城南許折而東行二十里曰陳江由陳江復東厯
玉瀾波至于龜湖蓋又十五六里此海濱地也海濱之
地鹹流浸潤不可田昔人因築大堤以止其流而内畜
澗水以溉田殆千餘頃傍隄之邊駕石以便行者計七
百七十餘間通名海岸長橋中有亭有庵以為憩息祈
賽之所其工最鉅其利最博矣據故老遺文所傳橋成
於宋乾道間主其事者曰陳君亢今亦未詳何許人也
是後脩治之功莫考入本朝成化間橋有圮者𢎞治乙
卯蓮江林孔彰崙後吳懷荆桐城吳則敬王田詹勤立
承天寺僧智鏡各捨銀兩合而修之督工者吳茂實蔡
成端也於是圮者以完至𢎞治乙丑值洪水衝決之圮
視前為甚而前人之樂善事者多已淪謝久不克修行
者病焉時惟懷荆在顧無與共功者而孔彰之子時學
力獨裕懷荆勸時學繼先志戮力以底功復各捨銀一
十兩以為衆倡於是則敬及余某王某吳某張某姚某
靈源室僧體照或助以力或督以工而余某所助獨厚
與懷荆時學等於是橋復完而功視昔為固矣時正德
丁卯也諸里人無長少咸壯其功不可無紀載以示來
者遂相率詣予請記惟古人有言莫為之前雖美弗彰
莫為之後雖盛弗傳此一事也使有乾道之創而無𢎞
治之修則先功將自成化末年而隳矣有𢎞治之修而
無正德之續則前功又將自今日而隳矣今日之修者
嵗久不能無圮設當其時而莫之修則併今日之功舉
隳矣且修之貴乎及其時或小圮不修馴至於圮之甚
然後圖之則為害已多而亦難乎其為功矣此皆所謂
莫為之後者也此皆後人之所當念也然則是記之作
豈但以既往之續亦將以為來者之規也
　　　介庵記
太子太保吏部尚書三原王公家食時嘗命其所居為
介庵以見所志及其第進士厯官内外所在為麟為鳳
為長城為底柱者四十年其於介之一字蓋未始頃步
而不與之相周旋也既以南京兵部尚書致仕家居矣
天下之望終不舍也今天子連詔起之復居今位則仍
用是以命其燕居之所適清觀政吏部也命之記清庸
士也其何足以窺公盛德之所至而發越所以命庵之
意哉顧方今人物在清素所思慕而喜談者獨於公為
甚則於公之是屬也其敢虛辱乎哉清竊嘗思之矣自
古之有大建立於天下國家者其人物類皆雄渾闊達
吞吐不凡往往身不離乎齋軒几席間而心常行於四
方萬里之逺其意度若是乎其逺且大也夫常志乎逺
大則宜於其近者容有疎畧而不能拘拘屑屑者矣此
固中人以上者所或不免而今也併考其細行所在乃
又皆辨别明白把握堅固其介截然有不可混者是獨
何也論者咸謂其出於資禀之髙加以學力之精到自
有非可以庸衆人之情而測量之者是固然矣然以理
言之志於萬里者必不肯畧於跬步亘古未有躭利肥
已茍且摸稜之人而能為天下國家計者蓋有之矣必
不為君子所滿而其所建立必亦有所不完也往迹班
班皆不待稱引而可知己由此言之則其致謹於細微
者乃正所以為逺大之器也故曰人有不為也而後可
以有為蓋非獨其窮之所養可以占其達之所施如其
達之日一變塞焉則為達而離道矣又將何以立事功
而慰人望哉故栁下惠不以三公易其介者非薄乎三
公也以介一移焉雖三公亦無用之虚器也愚意介之
一字公所以願終身守之而不間於窮達老壯者此也
雖然介之為字從人從行行形兩岐意蓋以象人事之
判然兩端而不容以相混焉者也此意所該自廣惜六
書之法今不盡傳無以證愚言耳蓋天下無無對之物
凡物理所仗皆有兩岐如是非善惡得失吉凶之類雖
一動息一語黙之微皆有之其大則如人才之一消一
長紀綱之一弛一張家國天下之一理一亂一安一危
兩者蓋常對立焉於是兩者之間誠皆知所决擇取舍
而不使或昧之毫釐以致千里之謬焉則介之在我者
無不得而天下之能事畢矣所以光明吾君阜成吾民
而鞏固吾皇圖者又豈假求之一介之外也哉是為記
若夫是庵之建置規模之類非大義所闗亦非公意所
重也皆不書
　　　永春縣重修文廟記
道原於天賦於物具於人盡於聖人而集大成於夫子
夫子之功不見於治而見於教教行而治舉矣是故六
經未作之前一世得一聖人而僅足六經既作之後萬
世得一聖人而有餘此後世之教者所以一宗乎夫子
而天下學校所以通祀乎夫子而無間也吾泉永春邑
於萬山間其樸俗可愛秀民可教者多考誌宋世登進
士第及特奏名者七十餘人不可謂其地不生材矣中
間如留公正莊公夏黄公偉輩其所樹立又不止一邑
之望也而二百年來寥哉闊焉豈其氣運之往而未復
歟抑亦司教者與學者之未盡其道也學宫故在縣治
西五里之官田市其興修因改始末前誌備矣厯年既
久撓敗殊甚間或時有所修治者又僅知急於師生之
所居止至於大聖人及羣賢所棲神之地吾人所日夜
瞻依以萃其敬心者顧乃視以為後焉嗚呼是獨可後
也乎哉𢎞治某年武進周侯魯以名進士來為宰顧廟
貌敝甚慨然曰夫子者吾人所天也其不嚴如是何以
聳風教耶亟捐俸以倡其士民為更新之計士民戴侯
之仁而樂趨之選延耆老顔朝督其工遂改建大成殿
五間髙深各四十尺而廣倍之建兩廡各五間視殿制
髙减十尺深减十五尺而廣减其四十有一尺㦸門髙
廣與兩廡並櫺星門髙二十尺而廣與㦸門並殿中從
俗塑夫子像四配十哲次於傍各以其封爵之服兩廡
諸賢止置木主自夫子以下主皆侯盥潔親書之殿下
堦庭甃以石中為正道櫺星門外闢舊小道而廣之門
之内東建景賢堂三間以祀鄉先生及名宦西建省牲
所及庖厨亦三間自殿及堂咸彰五采焉又改制神案
及香爐各十有五籩豆簠簋牲匣帛箱之類各如數爵
以銅鑄凢百三十有八衆手偕作始於甲寅嵗之五月
至乙卯嵗臘月而成侯乃盛禮樂以落之永春文廟之
規模於是乎一新噐數於是乎大備觀聴於是乎改嚴
聖道於是乎増輝士心於是乎益振起而周侯之所以
崇聖道作人士之志亦於是乎其少伸矣教諭吳君某
等以書囑清為之記且述侯之言曰此吾職分内一事
耳然吾之所以得就是者實督學憲副韋公分守少叅
熊公郡太守李公主張維持力也不然軄所當為心所
欲為而以掣肘不得為者天下何限也噫當為欲為而
不得為者諉之人可矣若夫學者之事則有欲為而必
得為且上之人常懸賞以勸其為者而顧或不為焉亦
何以學聖人為哉此盖周侯所以拳拳廟學之本指歸
趣所在也併以諗吾鄉諸俊彦云
　
　虛齋集巻四
欽定四庫全書
　虚齋集巻五　　　　　　　明　蔡清　撰
　　哀辭
　　　哀詹鼎
　辛丑之秋予自京師歸以疾畱嚴陵嚴陵之士有就
　予舘問所疑者詹生鼎與焉生穎悟不甚出人而重
　厚信義視他人或過之别來三數年常往來予懷也
　兹過嚴陵問之則死矣
嗚呼我愛詹生厚我念詹生深生無出羣才生有不俗
心方今重文學俊才動成林豈乏鏗鏘韻所希古淡音
詹生永已矣吾獨撫吾琴
　　　哀林生允昱辭有序
　允昱爲人懇篤而周愼其居家最得父兄心與人交初
　不甚歡久而有味其問學亦駸駸有近裏著已意
　其質雖若稍不逮其所志則固不隨人後也其言
　若不能出諸口其中則自有條理至義所當爲者
　卒亦未易以利害回也予嘗辱其以一日之長見推
　愛其爲人以爲假以歲月涵養有成當必有見於世
　者今年春遭其父及祖母喪其居去城餘五十里不
　得數相見六月二十二日始以喪事至城過予艾庵
　不半日辭去期以閲月復相見至二十九日則已爲
　古人矣噫人生之不可期如此哉天乎如允昱者胡
　不遂其成而奪之亟也其配蔡於其將殯也哭謂其
　諸兄云渠生平於喪事最重棺歛今日亦宜以此待
　之已而獨撫其小弱女而泣語言間微有屬家人意
　家人方匆匆莫覺也允昱盖棺蔡即入室自縊嗟乎
　其死之之早予且未暇論然予年三十矣人間此事
　始一見之吾允昱之得此豈偶然哉此非惟可以風
　女兒曹凡予輩於允昱亦當有感耳予久厭紙筆於
　此不能以無辭
嗚呼允昱兮吾意子之必將爲天地間磊磊落落之丈
夫何五日之不見兮遽幽明之殊途已乎允昱兮命矣
夫已乎允昱兮其猶可以自慰夫雖百未一就兮刑于
之化已孚嗚呼感此女兒兮乃知馮道范質輩皆弱婦
人也此眞丈夫此真丈夫
　　　哀洪良偉
汝以去年十月别我南歸吾訝其久無書也今年正月
以疾報四月竟以死聞嗚呼復安得性資朴厚志學懇
篤如吾良偉者哉病與冗相仍久不得申一哀負吾良
偉矣茲將有逺行南望揮涕寄此一瓣香也良偉汝有
知其鍳之
　　　題三鳯林氏太安人輓詩册葉後
周有八士兮宣父所奇閩中三鳯兮近古其稀吁嗟三
鳯兮此母産之今其逝矣凡百君子夫烏得不爲之哀
悼而寄聲詩
　　　題人求父母輓詩巻後
將爲善思貽父母令名必果將爲不善思貽父母羞辱
必不果此則父沒觀其行事死如事生孝之至者也若
夫墓表輓詩之類冀以善其親於身後者抑其次矣
　　祭文
　　　白鹿洞書院告夫子文
維正德丙寅八月二十四日巡視學校江西按察司副
使蔡清兹詣白鹿洞書院敬謁先聖孔夫子之靈而不
能已於言曰未有夫子之前則有太極而後有天地有
人物有羣聖賢也既有夫子之後則有夫子而後有天
地有人物有羣聖賢也夫子之道塞乎兩間兹山有廟
亦固宜然惟夫子之靈兮逺而求之六合之内六合之
外近而求之隨求而在即其所在聖靈惟真嗚呼圓顱
方趾夫孰非人夫孰非知有吾夫子之人尚饗
　　　白鹿洞書院告周朱二先生文
有天地萬物矣可無羣聖人乎有羣聖人矣可無吾孔
子乎自孔子没千有餘年之後又可無吾周子乎吾周
子程子之後又可無吾朱子乎鳴呼有周以降元數潛
移時生聖哲間必有虧故我二夫子輩皆不得一伸其
志乃洩其藴以貽來世以衍孔子之澤以壽生民之紀
非必造化之有心其亦所遭之定理嗚呼不肖清乃今
吾知二夫子在天之靈兮盖有以洞易道之始終而信
渾沌之不死尚饗
　　　謁白鹿主李先生告文
兹洞之勝惟公所基基則厚矣風節是儀前王褒錫曰
惟好德聿來眞儒有事人極大發山靈光輝無射譬彼
𤓰瓞未大而昌根柢所在其何可忘有祠翼翼來今永
式羣彥從之悉飲公澤尚饗(有從祀/諸賢)
　　　告祠堂文
維成化某年月日孝𤣥孫蔡觀慧謹以牲醴庶品告祭
于高祖(考/妣)某稱號曽祖(考/妣)某稱號祖(考/妣)某稱號(考/妣)某稱
號之神曰惟我列世考妣締造積累艱難勞瘁以有今
日兒孫罔極之恩夫奚容言今皆以次謝去人世雖曰
神聚于堂而遺形則各相依于荒山野水之間兒孫省
掃歲能幾度生人此痛亦寧可言茲惟中元節序所臨
寔増感愴且慧將以歲貢赴京清亦以進士病痊將赴
部聽用當暫違去墳墓慧是用昭告于列位先神即以
明日至十六日率諸弟姪以序而有事于各墓域間就
令睿與清辭焉嗚呼不去墳墓者孝也去墳墓而能成
名於身效忠於國宜上宜下以有光於祖宗而歸拜于
墳墓者亦孝也此我先世之遺訓兒孫所當佩服而勿
墜者因敬申之以詔行者尚饗
　　　告墓域土地文
維成化某年月日泉城西隅民人蔡觀慧敢昭告于某
山土地之神曰慧之某考妣遺骸托蔵兹山有年矣仰
資神祐不敢有虞凡我生人慰感無量兹以中元節臨
有事松楸敬專牲酒茶果祗薦于神且報且祈惟永佑
是賴下情不勝懇惻之至尚饗
　　　祭朱都憲文(代三司作/)
惟公山川間氣文武兼資天下之望學者之師夙教蒲
庠文化覃敷士曰休哉安定在湖繼司風紀烈烈有聲
人曰偉哉李勉在廷按節湖南爰及嶺表濁者以清秋
風一掃擢參晉藩尋掌政要寒者以温春風一道惟彼
北敵牧馬我疆邊吏夜呼邊民皇皇公承閫寄徐而驅
之廼踰木葉廼越燕支惟彼雁關西門鎖鑰任匪其人
塵起沙漠公一指揮境内貼然如虎在山如龍在淵事
定功成功成名遂明哲保身急流勇退角巾私第優游
餘齡桑榆日霽松菊風清嗚呼自光岳氣分士罕全節
方者易員員者易缺惟公不然大而用之則大其效小
而用之效亦不少嗚呼自太極既判人品不同隱者爲
高仕者爲通惟公不然進希三傑退希二疏進退時耳
吾何心乎嗚呼茫茫宇内如公者幾八十八春了一夢
耳國亡元老鄉喪達尊輝失山岳哀動縉紳訃音上聞
帝亦咨嗟曰塟曰祭恩寵有加生榮死哀何脩而得惟
帝念功惟公種德某等生後飫公德音九原不作悠悠
我心有欝佳城慶雲之里合誠一酧高山仰止
　　　遣祭傅文穆公文
維正德某年月日門下生江西按察司副使晉江蔡清
適有事于臨江恭懷故太宗伯傅文穆公之德教而不
得至新喻謁公家廟一展下情乃敬具牲醴蔬果屬臨
江府儒學教授謝理爲致祭于公神位前曰惟公名德
在天下事業在史官文章在士林而其行義之著於家
庭族里間者至今臨江之人亦翕然頌之無間言嗚呼
若公者真可謂之有學有德有體有用有華有實在
邦無怨在家無怨者矣豈非一世之偉人而後學之師
表也哉不肖清昔侍春官雖僅彌月而德教在懷十年
如渴乃今跡名賢之故邦慨親依之路絶宰木何如寸
心徒切馳瓣香以寫吾懷兮恍台儀之形于目睫尚饗
　　　祭邱國老文
維𢎞治某年月日門生晉江蔡清謹具香幣牲醴南向
哭祭于故恩師瓊臺邱先生之靈嗚呼先生之學博極
羣書如巨海之吞吐百川含𢎞無際矣先生之才華國
名世者四十年晚際聖明登之台輔付之鑪錘且取其
所著書於大内用以廣益聰明權衡百度矣先生之道
尊爲國師門生學子遍天下天下人誦其文家有其書
雖庸人孺子亦皆知其名而仰其下風矣先生之業其
亦非常矣哉盖自有瓊厓以來其所鍾人物未有如今
日先生之盛者嗚呼其不爲虚生也已清閩泉凡子也
先生之教國學清得厠四方之士以沾教澤於科條之
下辱閔其暗而與進策勵之頗出衆人之上此恩之重
曷克副之徒守空言於世無補慚負師門歲益云邁方
以母喪在殯而聞先生之訃曰親曰師痛割交慘不得
撫柩一慟瓣香遥致寸心附焉嗚呼想瓊山之巍峩與
南海之浩波懷先生兮不可復見嗟門生亦老矣向之
所受云何尚饗
　　　祭三原王先生文
維正德某年月日門下生致仕江西按察司副使晉江
蔡清聞宫保太宰介庵先生三原王公之喪謹就家爲
位哭奠而告以文曰公自三十登仕至八十而致政所
在爲麟爲鳯爲長城爲砥柱者盖五十年其望實之在
天下後世者舉無庸門下生小子之喋喋矣况小子無
狀嘗辱恩教而尸素十載全無一毫樹立於世今則杜
門待盡之人矣雖有言亦奚足爲公重輕哉然由前所
言則哲人之萎固可爲天下慟由後所言則不肖愧負
恩教又不勝師門永訣之痛也嗚呼噫嘻尚饗
　　　祭萬國老文(代作/)
嗚呼昔之君子有負致君康國之術者或欝於下僚困
於疑沮而終不得以一施又有以忠義結知於人主者
衆方望其將有大庇於斯人而天乃折而奪之又有當
功名垂滿之際忽飛蠅之㸃染而趙璧遂不得以完歸
此有志之士所以爲之失聲而太息飲恨而深悲者也
惟公亶英秀之資際熈洽之時一舉而近天子之清光
于以備顧問軄論思自是出入館閣厯膺柄用卒致位
夫帝師盖昔人所謂朝廷清明天下無事享其榮名祿
位者若干年謂非公之才德果有過於人則何以臻兹
與而况晝錦焜燿於無恙之日天恩頻仍於盖棺之餘
兹誠人臣之極寵而今古之幾希者也嗚呼公之遭遇
何如哉某等哀故老之云謝想峨眉之失輝爰合詞以
侑奠嗟人生兮眞薤露之易晞尚饗
　　　祭吏部尚書耿公文
嗚呼清始爲進士觀政吏曹公位少宰即辱與進吹嘘
若以爲可教者逮清備員禮曹公位宗伯承事左右自
當竭胼胝之力乃於有事太廟之日誤事獲罪惟公俯
諒其情於罪之之中而有培之植之之意用能不失舊
物今日猶得有詞以白於吾親也此其恩眞所謂與生
我者等矣顧不肖豈知所以爲報哉洎清改官吏曹公
亦旋位冢宰猶以昔嘗受教之故所以勉進而提撕之
者益至益周清失所怙南奔公哀之慰之且命諸僚友
有數外之待顧不肖又曷足以當我公之厚此意亦所
謂淺九淵而輕九鼎者不肖清又豈知所以爲報哉嗚
呼公之事業在朝廷德學在斯文聲名在天下而其恩
之在清一人之微者亦不可限量如此公之騎箕其關
係國家與士民者夫豈細故哉北向一慟形畱神往何
日見公宇宙茫茫尚饗
　　　祭倪冢宰文
嗚呼清昔供事公之門下自揆不肖僅得不見斥辱於
公足矣及公北莅銓衡則聞之北來士夫公時有器我
之言既而過古杭見一長者云太宰公最知子者而子
乃急於歸養何哉然公竟從子志斯又以見公之知子
有非尋常相知者倫矣嗚呼向使公當時不即從清之
請清之歸不及吾父之存則公平日之厚清者果謂何
哉故嘗謂清乞歸之遲其罪在清而猶得及吾父之存
則其恩在公公之恩我者如此今公云亡悠悠千古無
復見公日矣清之痛何如哉清之痛何如哉况我公之
宏才博識厚德雅量眞足以壯觀天朝而鎭壓海内者
求之公卿間恐亦無幾而乃年甫過五十掌銓衡亦僅
一載其所藴未克究於上下而遽云亡斯其爲痛又豈
可勝言哉嗚呼如清之不肖真爲負公矣顧世之偉人
能如公之納不肖清於度内者能幾哉面東一慟公之
恩不能忘也尚饗
　　　祭楊侍郎文(代九卿作/)
惟公英敏之資聲發自幼奮自賢科在帝左右東觀石
渠吾不知其幾書收入胸中不見有餘盈箱累牘吾不
知其幾作流出胸中不見不足嗚呼文哉可以名家可
以華國豈惟華國行亦拔俗有義有仁愛君愛親愛及
姻友篤于弟昆垂老翰林退然如遯或諷之少通則曰
嫠婦皺矣焉事脂粉晚值聖門擢贊銓衡或小不如意
則曰臣不能事事矣閑局是榮嗚呼公之請閑纔幾何
日倐焉告終殆其先識惟帝念哉錫𦵏與祭洎加以謚
是曰文懿嗚呼公位三品未爲貴壽隣七十未爲希惟
文懿之名千載有輝千載有輝曰惟明主之知而况生
前之撰述議論往往可以訂既往而開後人而其所造
就之子弟門生又羣然不替於青雲有生如此亦何憾
云所可哀者在吾斯文嗚呼公事畢矣歸𦵏有日合辭
矢哀此情惟一尚饗
　　　祭彭司寇文
維𢎞治某年月日鄉生蔡清謹以香帛牲醴致祭于故
大司寇從吾彭先生之靈嗚呼先生德行風節政事文
章後生軰難乎其爲繼也已矣嗚呼亦可爲天下慟也
已矣嗚呼仁者必有後此則責之天也已矣尚饗
　　　祭福州林侍御文
嗚呼清早得以不肖之身托之吾雲室先生陶冶中惟
先生雲室愛弟也克體雲室之心申雲室之教循循善
誘使不肖於理道亦獲窺見一二至於江山萬里之跋
涉京國十年之游寓凡百動止槩惟吾二先生是依今
雲室先生副憲雲南方有名遂身退之請咸謂先生年
冨望重廷議嘗有公輔之薦意將得以大行所學爲斯
人斯文之慶者豈謂遽止於今日也哉嗚呼此訃一至
雲南吾雲室先生之痛慘當何如哉清自奔母喪南來
一别四年先生適亦有行過家相望三百里省問之心
旦夜東馳而以疾患纒綿阻未獲遂方聞九月初三日
發程北上不知以何日至浦城而奄有此事矣嗚呼痛
哉痛哉清實苦哉苦哉惟先生之學之行脩於家浹於
鄉信於士林聞於四方而見重於朝廷肆奉命爲江南
北學者之宗主大爲士類所依歸生既無愧沒亦何虧
唯是門下小子銜恩深重依戴未涯而天遽奪其庇痛
苦何堪東向號哭形在心荒嗚呼茫茫宇内知我者幾
人肯我憐而教斥我者又能幾人而先生則既作古人
矣顧此不肖之身曾莫能自爲主宰所謂芝蘭種不
榮荆棘剪不去二者無奈何徘徊歲將暮者不自知
畢竟當作何等人耳嗚呼吾思吾先生之心豈能以語
言盡哉報德有道未能自信瓣香樽酒人情之常來春
上道乃當一哭柩前或墓所也尚饗
　　　祭龍溪吳侍御文
惟子懷奮迹孤寒致身賢路分符佐郡者五閲載進而
峩豸冠握王度而考其所以自待及所以待人者曾不
少改其儒生之素此固衆之所共知而非吾鄉邦之所
私譽者也嗚呼吾聞貴而不易其素者逺到之器也而
謂子懷乃僅止於是乎而况無父無母無子無姪無伯
叔之親無姑姊之戚所遺者僅一寡室及一㓜族弟形
影凄凄吾猶憂其孤弱貧悴之無以自植也天之於善
人其果能一一顧視而爲之力乎哀哉哀哉某等哀子
懷不幸之甚而無以寄其哀爲賻爲贈力有限而情無
涯合一觴而致訣慨天道之莫猜尚饗
　　　祭陳都運文
嗚呼先生起家進士主秋官事厯副郎正郎而擢守吾
郡改福郡尋擢河東都運在在皆有聲光而在吾泉則
其施於人者久且博固吾泉人之所詳也嗚呼先生之
心端正平易先生之政慈祥愷悌至其操法之際則凛
乎風霜之厲凡所施爲類不求悦於衆人一時之耳目而
常有乆後去思之利盖明而不察寛而有制兹誠爲民
牧者之表儀而吾泉人之所以懷感於沒世者也天之
福善亦既不渝鳯雛雙飛高拂天衢聞餘子姓亦敦詩
書種而食之其可涯歟清實庸愚早辱知遇冀公百年
以永終譽忽幽明之永隔羈官守之莫赴聊寄一哀用
表𠂻素尚饗
　　　祭新淦周虚白憲副公文
維正德某年月日門生蔡清聞恩師虚白先生周公之
訃以身羈于官不得奔赴喪次謹就官舍爲位哭奠而
告以文曰嗚呼先生昔僉憲吾閩清年十七先生實與
進而教督之至年二十而别先生閲三十四年清年已
五十有四乃得復見先生於新淦之里第見未竟日而
别又十日再見移時而别未一日而先生不起矣嗚呼
清於先生也何其幸而猶得兩見於一别三十四年之
後何其不幸而於三十四年之後僅得兩見而已也痛
哉痛哉不意旬浹之間幽明永隔門生職分曠若罔聞
西向長號形畱神徃謂之何哉謂之何哉惟先生學識
之精博德行之深純才猷器識之卓偉一一足爲吾人
軌範其憲副陜西也年五十三以念母老懇疏致仕兵
民至揮涕乞畱而不可得今太宰馬公之爲夏官常采
公論奏起之而格於例厥後以去就光明恩詔自中順
大夫進而爲亞中大夫再進而爲嘉議大夫皆致仕之
日也斯亦可見公論之不可誣也先生之賢爲何如哉
清比以上命供事先生之鄉意得時時供杖屨於先生
之厠以終其承教之願而今也無及矣痛哉痛哉憶庚
戌之冬清如官于朝嘗繪慶壽圖屬朝紳賦詩以爲先
生壽計明年先生壽登八十亦方豫爲此圖而屬藩臬
羣僚詩之以再致其祝願之意而今也亦無及矣痛哉
痛哉嗚呼西江之水渺渺無涯我懷先生實與之俱惟
古之懷德者期於必報而清之所以期報於先生者亦
自有在而未敢言也然亦未易與時人言也瓣香樽酒
姑寄此懷而附以此詞英爽如在尚克祐之嗚呼尚饗
　　　祭戴少參文
維正德某年月日門生晉江蔡清寓南昌聞座主致政
少參萬安戴公之喪既爲位哭臨乃具香帛牲醴屬萬
安縣儒學教諭王謐代詣靈柩前一奠而侑以辭云惟
公才識之雄富風節之剛方政治之優長博觀斯世要
豈可以多得哉方成化丁酉公以侍御出按吾閩也適
大比取士之秋如清不肖實蒙奬拔念公當日之所期
待與清之所自期待者云何去今三十餘年公既已作
古人矣如清於向所期待者猶皆杳然如寄稍改於其
舊者僅身外之物色而已嗚呼何足道哉兹聞公訃中
益慚負而疾弗及侍棺未及撫既負公生又負公死嗚
呼如之何哉如之何哉尚饗
　　　祭秦太宰太夫人文
惟清生平無由一望吾太夫人懿範而受吾太宰公之
德受吾太宰公之教恩同父師則視吾太夫人其大母
行也太夫人之喪乃不得匍匐一赴哭焉其爲哀且愧
何如也嗚呼吾太宰公爲國柱石爲世鳯麟北堂有變
回我陶鈞斯其爲戚又豈惟一人一家之故而已哉然
而風霜凄切元陽不滅吾太宰公之所以爲其親不朽
圖者盖未涯也又何莫而非吾太夫人之遺哉北望悽
愴惟可自諭伏惟尚饗
　　　祭林都憲尊甫文
維正德某年月日晉江蔡清道過莆田謹具牲醴致祭
于詔加中順大夫菊莊先生林公之靈曰公平生行善
徴於令子以都憲内艱服闋朝命徴起者再璽書特起
者又再而竞不起至以疾乞致仕海内方訝都憲之介
也然不數月而公之訃聞乃知終天之恨雖所不免而
愛日之誠已獲庶幾都憲向之所以堅不起者良有其
道而孝子之門果有忠臣在焉豈止區區成就一節之
士而已哉公有子如此所以報國之勲綽有餘地而其
累被寵命之褒加也亦冝矣况諸子或以文雅克家或
以儒官典教皆森然拔俗之英公爲善之報又不於是
乎可徴哉清獲登德門侍顏範已三十年忽聞兹訃悲
愴不勝適道所經謹具瓣香牲醴少致鄙情嗚呼哀哉
尚饗
　　　祭朱侍御母文
𢎞治某年月日通家子吏部員外郎晉江蔡清謹具香
幣牲醴東向四拜奉祭于邵武朱母太夫人之靈嗚呼
清仰令子憲副先生學行而受教愛也有日矣視太夫
人猶母也登堂之拜素切于懷而未獲遂忽聞謝世之
訃痛如之何乃以身病道阻不克躬赴哭弔負愧又何
如也特脩薄儀奉薦靈筵言不能文意不能達伏惟尊
靈鑒饗嗚呼痛哉
　　　祭丁指揮文
嗚呼清竊嘗評人物於一時如公者眞不易得哉其武
也文其文也質孰謂武弁中乃有此人物哉嗚呼今其
已矣春秋僅四十計其平生英雄慷慨奔走王事曾不
遑啓居而卒以不夀内無期功强近之親諸子又方煢
煢在幼天之所以報公者一何其薄也念之使人失聲
直欲上詰老天而無由哀哉然而德在軍士功在邊陲
名在縉紳公雖不夀而有夀者存矣况後事又得所托
劉子羽劉勉之豈負韋齋翁者哉九泉之下計應可以
少慰也顧清無似辱知有素兹聞公訃相去不二百里
而屬有采薪之憂不得匍匐一弔死生之際負公多矣
臨風一涕端爲正人灑也區區鄙辭何足以達意哀哉
尚饗
　　　祭陳提學亮之文
嗚呼先生何其才之富行之篤器業之臧也而何其壽
之嗇也嶺南之士沐教方新又何其不幸而弗克卒所
業也國家得一碩才焉方駸駸而進之冀收其効而又
何其竞不得㡳于大用也此吾人於先生之喪所以不
能已於哀也抑以顏路之暮齡而哭子淵之喪以子由
之至性而狀子瞻之行此情又何可堪也此吾人於先
生之喪所以尤不能已於哀也尚饗
　　　祭林雲室師母文
嗚呼唯吾師雲室先生之所以成其學成其德成其功
名者固出於所自樹而吾師母内助之力亦不可誣也
且吾師敭厯中外二十年去家或數千里或萬里家衆
數十口家事且如毛而悉以付吾師母曾不以一毫縈
于念慮者謂非藉吾師母之賢固不可也吾師近以動
勇退之志門下小子輩咸意齊眉偕老教子弄孫爲日
方長而吾師母忽爾訃至嗚呼痛哉痛哉某以羈官守
于數千里外獨不得匍匐至門下一哭南向涕零可勝
愴情一樽逺致聊薦微誠伏惟尚饗
　　　祭都臺林太夫人文
嗚呼孰不有子而貴子亦豈少哉惟夫人之子名節重
天下聲光壯本朝計其所就貴足道也有子如此母之
賢又豈庸云云哉令子方受長城之寄於大江之右期
奠江右之民以寛聖皇南顧之憂而忽以夫人之故輟
璽書所付者而奔就苫塊焉斯其爲戚又豈惟一人一家
之事哉清早辱令子教愛嘗獲展登堂之拜而今而後請
拜無期矣凡爲人子者於此其能無所感傷乎噫清實
人子之不肖者也於夫人之卒也重有感焉而不能言
也傷哉尚饗
　　　祭朱侍御乃尊文
某等在令子交遊中逺者十七八年近者五六年矣斯
文相與之至情既等之骨肉則於公雖未獲一接平生
而其傾想頌願之心實有不能自己者往者令子杖節
二廣得便道以拜家慶某輩亦爲之一樂焉迨還期之
伊邇盖方引領閩嶠之雲而屈指於親庭之日而公則
已不待矣人子之痛可奈何哉可奈何哉某等相哀之
心其又能以自已哉雖然公之生也有善名在里閭而
公之子又有賢名在朝野人孰無死有如公之所得者
能幾哉嗚呼論至此公之死所以益使人不能漠然者
也薄奠寄哀聊以伸吾人之懷尚饗
　　　祭蘭谿章先生乃尊文
昔者令子闇齋僉憲吾閩清爲諸生實得觀感竦動於
治教之下於時固已知慶門種德之有自也無何闇齋
以公垂白在堂早乞歸休侍養寂然與世不相聞者垂
三十年天倫之樂道腴之甘盖有未易窺者雖朝命及
門數四而確不可奪斯又以見公之能安於善養而所
責望其子者有不在區區功名富貴間也夫有是父有
是子宜乎天下士之爲闇齋致私願於公者無異於其
親戚故人或有類孫曾之於王父者也此豈不足以驗
在人好德之同心也哉而公今則已棄孝養長逝矣凡
昔之爲闇齋喜慰者今其能不為痛恨哉清適乞歸便
道仁里方期一展牀下之拜退將次第有請於闇齋而
入門之際公之像設已在堂闇齋已扶杖在傍矣我之
生也何事之與心期乖者之獨多耶且清已五十無聞
矣此行又不得遇於公之門則其所以哭公者豈特尋
常知識之情而已哉生芻一束盖不得及公之生以展其
誠猶願㝠㝠之中有以鑑其來意之非泛泛也嗚呼尚
饗
　　　祭王府經文
嗚呼君吾太宰介庵公之適嗣也介庵公著勲績於朝
野者四十餘年而在公常有忘家之適私門絶無毫髪
之牽者此固盛德刑家之化而亦主器得人之克相其
完也洎沐國恩兩贊元戎清聲四達益愼以恭上下嘖
嘖庶幾肖公夫何一疾俄傾云終嗚呼直牀下春秋高
矣此痛其何可言况兒女之成行者多未了之債而清
白吏之子孫固乏負郭之田也靈車北引遥遥三千善
人之報然乎不然清出公門下且辱君知慨幽明之永
隔重念公而增悲一觴薄酹不禁涕洟尚饗
　　　祭王侍御尊甫文
嗚呼清數從吳中過得公之鄉行於吳中賢士大夫稔
矣既而獲與令子御史君同朝竊見御史君器業表表
班行中觀風所至凛然如秋霜霈然如時雨上下敬嘆
畏愛無間言信爲能行公之教者於是始信公種德之
報而有子之慶又不止尋常之以子貴故得一推封之
榮者而已也清既有慕於公而又辱知令子兹行借便
計程謂當得一遂登堂之拜矣逮至近郊訪之則公近
者已作古人矣嗚呼未見君子憂心沖沖我之謂矣既
見君子我心則降我無日矣惜哉傷哉况聞令子廣南
之節將旋盖方屈指於親庭之日近而公已不待人子
之痛又可奈何哉令子之痛吾輩尤爲痛之也行邊觴
豆草草莫盡予情尚饗
　　　祭洪氏姑母文
吾家族庶不一惟吾姑之父與吾祖同胞至親且同德
相與之日最久吾姑之少也又嘗學女事於吾母動止
相依更歲年猶記吾姑德性醇厚幽靜或半日不出一
語而勤愼弗懈又大有度量一歸英溪逮四十年清父
子以地逺力薄雖信介時馳而音儀希接十數年來吾
祖吾父母暨吾祖叔父母俱已相繼而歸㝠途甫𦵏吾
父未十日而遽哭吾姑嗚呼昔之少者壯矣壯者老矣
老者死矣亦有未老而已死者感今懷昔人生骨肉之
間恩義之際其相與歡然者能幾日而㑹少别多㑹短
别長其將如之何哉清今始跡英溪而不能及吾姑之
存其痛又可奈何哉吾姑夫吾表弟清固無辭以解其
哀也尚饗
　　　祭表弟黄于鼎文
吾年十有九子年僅十有五即從予遊予領郷薦未
行子復從予或棲巖谷寓招提而不相舍者又數年予
既登進士官于朝子亦領薦上京師遊太學無何亦登
第而同朝矣計其在家鄉在京國相聚之日恒多間或
相逺率不厯歲移時即復聚世之親友從事功名之途
得如吾二人相從之久而相聚之密者盖不能什一也
而今也一别則萬萬斯年不可復聚矣嗚呼痛哉載念
吾二人者之自少力貧讀書同也其學有不逐時好其
言行不敢越常度不能爲世之能人又同也自登第入
官至今或十年或二十年而其貧猶昔其内乃皆若他
有所慕而未克酬者又同也然予亦衰矣抑予雖衰而
殘喘尚少延子猶少且壯乃倐爾而先終身事業僅止
於此親老子幼皆不能恤矣嗚呼吾其如之何哉痛哉
痛哉尚饗
　　　祭黃汝亨文
成化某年月日友生晉江蔡清謹用隻鷄樽酒告祭于
故友行人司行人莆田黃君汝亨之靈曰嗚呼始海上
之報至道路洶洶朋舊歔欷予心獨迷且驚且疑盖以
為有則於理若在所無然以爲無則於數又有所不可
知者用是含哀展轉者凡厯幾旬時嗚呼今果然矣謂
之何哉愧予與君總角相聞逮君既壯而登第予始得
一見於君之門自是信問不絶情誼彌敦或同榻夜話
於金臺之客邸或合席聚論於吾晉江之濆逺摭帝覇
之遺事而近究程朱之緒言盖有我之所是而君以爲
非亦有君之所道即我之所云者言議雖未必盡合意
趣亦近於同羣静言思之猶厯厯昨日事耳豈謂桐
城南十里亭之别乃遂爲此生之永訣也哉嗚呼當
十里亭之别也予舉酒屬君曰壯哉兹行得以遊司馬
子長之所不能遊者矣抑又豈知胷中之壯氣尚未及
收於史記而魚腹之英魂遽已同歸於汨羅者哉哀哉
痛哉孤弱子之失怙負慈親於暮齡况又與愛弟而偕
行使賢季父増倍其愴情者哉哀哉痛哉雖然君以王
事行也凡事之以義行而卒與禍㑹者謂之命儒者平
生談論曰有義有命矣今日又何言哉又何言哉嗚呼
惟天地之無窮兮哀人生之長勤往者吾弗及兮來者
吾弗聞已而已而尚饗
　　　祭外父母文
成化某年月日女婿蔡清始祇謁吾外父義民胡公外
母李氏之墓爰具牲醴庶品以祭而叙其情曰清念我
外父外母鍾愛厥女不以與所親近之冨家郎而獨以
屬之疎逺貧寒之孺子此其待我者不爲近且淺矣清
之感德何如也奈清不才年來力困於一經翅垂於兩
舉上不能顯其親下不能榮䕃其家之人孤我外父母
所望其負愧又何如也乃今幸藉神明之祐叨居郷薦
之首丈夫萬里程僅得一舉武而外父母則既謝世矣
嗚呼清之得舉也其亦幸而祖父母及父母之俱存其
亦不幸而外父母之俱亡也興言及此莫冩我悲然受
人之德妻人之女既負其生忍忘其死兹具一奠之儀
少叙久負之意而追報之效百未能一二也念哉痛哉
尚饗
　　　祭王表兄文
維𢎞治某年月日表弟蔡清寓京師謹具香帛牲醴遣
義子克忠奉祭于亡表兄蕭山寓士王君之靈嗚呼吾
兄生三歲而寄身於鄭氏六歲而永辭墳墓從鄭氏於
浙矣清生五六歲始知有兄在外二十三歲始能求之
多方不遇至兄三十有九清年三十六始縁周侍御之
力物色而得之於蕭山水濱之行人杭城一㑹恍若夣
中嗚呼我外祖之嗣歇矣遺脈一綫飄零僅在誓將奉
挈還歸故鄉庶以嘘一爐香火之寒灰而燃之不至遂
隕其先世煌煌奕葉之門户耳嗚呼豈知吾兄之年乃
僅止於四十有三而已哉苦事哉苦事哉茫昧者天曽
豈知人間有恩義大願而哀念成全之也哉去夏别京
邸期以明年秋㑹蕭山即同歸泉南而今也寄骨於何
人之地矣想吾兄垂絶之際亦將謂清莫可奈何矣然
吾兄之姓氏今則分明矣吾兄後事今在清矣清之貧
窘固兄所知抑諺云一飯兩分可飽二人此清之心也
明年夏秋清得以例歸省便當過蕭山一哭吾兄而弔
吾嫂與孤姪并舉兄之遺骨以偕南清且有父有母有
子當不令兄之後事失所矣或者剝後見復我祖一脈
又將由是而復昌也嗚呼客燈之下涙與筆俱我此微
身半自王氏茍無王氏安有我母茍無我母又安有我
今王氏衰落至此我其不思爲王氏一籌哉兄如有知
宜悉此情而勿憂後事也尚饗
　　　代莊某祭翁義民
嗚呼無好人三字信非所冝道矣然世變既降好人固
不可多得爾嗟惟翁公六行悉備内無間言外無異議
求之今人誠鮮公比謂之義民真義民矣天胡不信六
袠而上嗚呼自公之喪我痛弗置父子受知實銘肝肺
一隔㝠途再期何地無以報公惟有清涕嗚呼如此好
人世復能幾尚饗
　　墓誌銘
　　　欽進亞中大夫雲南按察司副使致仕雲室先
　　　　生林公墓誌銘
吾雲室先生以雲南按察司副使致仕家居八年卒卒
之明年子文中等將奉柩塟于某縣某山之原先期遣
人以書狀授清於江右官所而屬之誌清先生門人也
始自丱角以臨江周虚白先生教命得登先生之門而
受業焉抵今盖三十有餘年矣念先生之所以教育而
造就我者自始至終恩同罔極而疾不得侍歛不得親
今其𦵏也又不能如古人之負土以成其役東望揮涕
此情何如則於是誌之屬也其將何辭惟是荒落負教
之甚今且駸駸晚暮矣於分内實事曽無一毫成立是
豈足以知吾先生者勉强執筆亦僅能得粗迹而已先
生諱某字廷珍姓林氏世家福州之候官以所居之鄉
名雲程别號雲室山人而學者稱爲雲室先生云高祖
比元時爲某衙門鎭撫紅巾之亂抗敵而死舉家就戮
遺曾祖陽文身避獲全生祖某煢煢自立故居在城西
關至是始遷雲程考秀號質齋性厚朴而心向道禮延
名師以教子姪不計貲力故先生兄弟七人先生既以
魁天下爲顯官曰瑭亦登進士第爲御史提學南畿曰
玠與姪某□俱郷貢進士第孫文瓚亦繼登第他子姪
負經術有名士林者又數十人一門之盛有由然也妣
周氏稱合德焉七子皆其所生而先生爲之長自幼穎
敏出羣而沉篤嗜學夜讀率至夜分又能以身體之以
心驗之最得聖賢意趣其紬繹遺言襯貼之義以開發
學者則清平日所見知少有其似者也自閩中及兩京
以至浙江之士及門受業者殆不可數計而領薦登第
位列中外者常不乏人其始薦於鄉也以景泰癸酉年
纔十有九至天順丁丑㑹試不第入太學癸未㑹闈災
移試八月揭榜居第三爲易經魁甲申三月殿試賜同
進士出身觀政戸部是年秋以疾乞恩歸治時方具慶
先生侍奉不稍離天倫之樂盖優優乎其自足而無所
慕於外也四方來學者此時尤衆里舍至不能容今閩
中易學獨盛於東南視他經倍蓰焉盖先生倡明之功
居多也成化甲午大比江西聘主文衡辭不赴以進士
侍親家居十有七年既終大事辛丑乃至京除南京刑
部山西司主事先生律己素嚴其讞獄明恕而有執司
寇金陵張公亟稱之且語人曰如吾林主事學行要當
居春坊軄輔導乃稱耳乙巳考三年滿勑加承德郎贈
考如其官妣及正室薛氏爲安人繼室朱氏封安人丙
午陞本部某司署員外郎丁未陞浙江按察司僉事奉
勑提督銀場𢎞治庚戌景寧賊吳大兒嘯聚千餘徒恣
摽掠傍及福建政和浦城諸縣兩省患之勑浙江鎭巡
等官勦捕諸公以事屬先生先生發諸屬縣兵快先分
據要害以防其奔逸乃以精鋭千二百人進臨其穴賊
出拒破之賊棄穴橫奔至福建松溪之渠口㨿高險隘
我衆難之先生曰賊勢已蹙前途皆非道我嚴其令攻
之必克一鼓遂獲其渠魁戮數百人餘走慶元及從間
道竄景寧先生復節制諸巡捕官就取之戮死外又獲
三百餘人支黨散匿山谷官屬請乘殱之先生曰彼無
能爲也恐濫及無辜亟出告示令早出降兩省以安時
又有遂昌黃巖賊某聚衆且至萬各伏所穴未發將觀
變而動其勢叵測至是聞景寧賊破膽寒先生又豫爲
形勢以擬之諸賊遂自解散去鎭守張公喜曰兹所謂
不戰而屈人兵者矣巡按御史陳公金上其考語於臺
部云文有名而士類咸服武有備而賊徒知懼者此也
辛亥陞雲南按察副使盖僉事甫三年得陞者數十年
僅三五見亦殊恩也在雲南風操愈勵威惠益振其地
民夷雜處官府政多仍其俗未免茍簡或有所改張尤
恐動衆心先生獨曰此地既入華即當以華治奈何猶
以夷待之乃多别名分重禮教又創分司以便官督造
永安橋數十間以便民劾都司之冐功陞賞者數十人
皆謫戍窮邊他所施爲多類是衆咸安之政俗有改觀
者矣在浙江嘗監己酉鄉試在雲南連監壬子乙夘戊
午鄉試所取士咸稱得人試錄諸文多出其手筆盖先
生非惟文學素優其行誼政治亦自過人故所至上下
翕然歸重之巡撫雲南都御史張公誥巡按御史張公
泰金公獻民余公本實清戎御史徐公紀交章論薦衆
方以大用期之而先生以年及懇疏乞休時己未之春
也初冡宰三原王公守備南京得先生名於張司冦公
而心識之故在吏部日先生得以三年僉事舉陞副使
及王公去位而當路無深知先生者故先生名位事業
僅止是先生既歸休日杜門教子孫讀書足跡不及公
門乙丑今天子即位推恩臣下進階亞中大夫先生善
理家人人各有分業不得自暇逸常切切告戒使循
理安分不得席勢凌物故子弟人人能勤約隱忍無一
毫浮艷氣習嘗試以他宦門子姓較視之多覺别是一
種風味矣先生遇士大夫禮度甚謹而一出於誠其待
姻族恩意切至不以貧富貴賤而差異與鄉人處善薫
之以和於有過者尤能以宇量包容之故卒之日自有
位以及鄉士庶稍相知識者無不痛惜而奔赴焉壽七
十三男四長文明薛出次文中朱出文英文昻側室王
氏出女七淑適陳浚皓適劉模洪適陳汶淵適許繹濟
適張□次澄源未行孫男四璽縣學生次璺坤某皆文
中子某則嗣文明者也孫女二模適楊鏐梓幼㑹孫女
一先生生於宣德甲寅十月十一日卒於正德丙寅十
一月十六日𦵏以丁夘某月某日清惟昔人嘗有承其
師之子屬表其師之墓者自謂始不敢辭而又不敢不
辭卒之不敢終辭焉若清今日之情殆有彷彿於此者
故畧次所見聞用塞來屬計恩門内外尚當有知吾先
生深者别有所錄以盡吾先生德業之詳而盖不肖清
之負焉耳其銘曰峩峩雲室雲山是宅清源一派流注
洋溢欽德者所居成聚是惟居間之績施於有政彌漙
其澤既文且武厥聲載赫豈伊腐者用之斯劇進難於
先遲遲廿年退勇於後了無所牽始終大節視履其旋
嗟嗟雲室有學有德有爲有識實我人之則不肖門生
懷慚當筆尚俟來者揚幽不極
　　　晉江縣知縣吳公墓誌銘
居上不寛吾何以觀之哉此吾夫子爲萬世爲人上者
立言也而周公亦曰平易近民民必歸之嗟乎二聖人
者以其規天條地之規模過化存神之運用其論治豈
不能爲高世異俗之談以聳動天下後世者而乃一則
曰寛一則曰平易若固爲卑之之論何哉二聖人者殆
亦慮之熟矣盖凡軄子民者本所以撫摩而乳哺之必
不得已然後威加焉非專以督責爲事也彼專事督責
之治者民惟見威而不見德其法令精神雖若可快一
時而國家之元氣則有潛虧暗削於可快之中而有不
及覺者矣嗚呼此清於吾縣尹吳公之卒所以不能不
爲吾民惜也公狀貌雄偉望之若不可迫視而性度夷
曠即之温然豈弟君子也作縣三年清以所見及所聞
考之大抵居之以寛行之以平易要在有實惠於民而
不爲一切之政以徼名希世者故久而民益戴之卒之
日民無老少逺近咸咨嗟痛悼以爲天之不相我民也
嗚呼惜哉使世之爲天子吏牧小民者皆公其人黎民
尚亦有利哉而公之不壽不得以終其惠於吾民則
天也謂之何哉公諱雲字民望世家松江之華亭祖軫
冨平縣丞父禮義官母丁氏公生十三年而入邑庠又
十五年而入太學在太學十六年而官在官三年而卒
卒之日成化壬寅二月某日也距所生正綂丙辰正月
某日享年四十有七娶俞氏先卒子男三長縉次紳次
纓女二長適謝奎次適楊纘皆俞出也繼娶王氏公之
病革也與母及家人訣曰吾二親俱垂白在堂且無他
昆弟即入地目不瞑矣爲吾妻孥者念哉嗚呼良可哀
夫縉將奉公柩歸𦵏先期詣清泣請文以賁諸幽清非
知文者然雅愛公之寛大平易有出於一時諸君子故
不辭而輒詳於寛大平易之説非惟以彰公之善亦因
以告夫世之凡有子民者之責耳銘云樂只君子其心
孔仁而惠弗克終於民孝弗克終於親雖然其弗終者
在天而其弗可忘者在人
　　　畱夫人黃氏墓誌銘
夫人黃氏今南雄通判畱君汝礪之妻也隨君之官卒
于官其子志淑方以春闈中選在京師聞訃輟廷試事
奔南雄將扶柩歸葬而通守君已先歸其柩於家志淑
既抵家則奉通守君命以請于大父處士茂明擇地晉
江三十二都之文昌山卜某年某月某日葬而請誌於
予志淑之言曰吾母性穎悟通物理人情而敦厚有器
度雖不多讀書其所爲之符合於古義者常多也事吾
大父母及吾父二十年孝敬勤愼如一日於吾兄弟固
所甚愛而教督之尤嚴志淑始得舉戒之曰爾毋遽以
此一得自幸男子分内所當爲者計尚未能萬一也此
吾母性識大畧也乂曰吾母諱某有元南安達魯花赤
某公之幾世孫父曰曲江尹某公母曰孺人楊氏年二
十歸我畱氏生子五人長即志淑次志及志宏志業志
憲殤孫男一曰宜讓又曰吾母生於天順辛巳正月十
五日卒於𢎞治辛酉十月初七日年僅四十天乎何其
與年之促而不令少得享不肖子之養也惟先生素教
愛志淑者其尚哀而爲之銘乎銘曰問夫人之所生南
安黃氏接武簪纓問夫人之所適晉江畱氏將相餘澤
夫君伊何别駕南垂聲名有輝厥子伊何丱弱高第書
香繼繼惟夫人之得於天兮亦豈云薄惟夫人之遺其
子兮風樹爲虐噫理數有窮親年有終慨吾徒之烱烱
兮追所願之無從惟賢母之遠志兮子奉以躬銘莫此
固兮以畀爾封
　　　坦夷居士林公墓誌銘
陳江林珤及弟寧國府推官珹將𦵏其父坦夷居士公
于本邑二十八都之象山先期狀公行屬清爲之銘珤
與珹皆清所素知而公之疇昔又人所共知者故雖不
知文而不容辭也公諱昱字曦明世居陳江之塢高祖
諱天福公因號江塢隱翁有風操郷人重之曾祖宗敬
祖伯亨父仕齊皆不仕母吳氏公有兄而殤且無弟甫
弱冠即能苦志立身以支撑門戸父母安其孝焉性仁
厚而果於義姻族多能之二姊一蚤世一蚤喪所天公
維持其家撫諸甥而長之立之有人所難者與人交淡
而信終始如一日恭而有禮暴慢者處之夷然或數見
侵侮而後以理直之卒皆愧屈無詞平居恂恂若無所
區别至其臨事則矩度整如也軒几有微塵必命掃除
之曰人之治心亦冨如是耳喜植花卉庭除間朝夕玩
賞之其治園圃界限分明而脈絡貫通若得經界遺意
者時或杖屨其間清風霽色昻首伸眉蕭然有出世外
之趣年六十郡守李公哲張公濂貳守羅公憓陳公旦
皆知公名値鄉飲酒禮則前期具啓遣生員詣門請置
焉啟詞稱公立心坦夷制行誠確公曰誠確未易也坦
夷則吾其庶乎因摘坦夷二字自號𢎞治庚申六月初
九日考終于正寢去所生正綂丁巳九月二十五日享
年六十有四娶蔡氏子三珤其長次曰□繼卒珹其季
也由丙辰進士出身女一適侯林吳輪孫男四良猷良
材良器良儒孫女四塟用壬戌之十二月二十八日其
地背乾面巽云銘曰吾泉諸姓莫盛於林林莫盛於陳
江之一鄉維江塢公稱林之良厥世繩繩坦夷有光自
身而家而鄉所履咸率厥常天錫之逸春意洋洋心塵
是拂益使我愧悚而彷徨上下向風德音載揚有子克
家或耀其章分帝之符將履周行其在陳江寔破天荒
嗚呼兹因坦夷公積德之報兮抑亦可以占江塢公餘
慶之未央
　　　義民簡齋顧公墓誌銘
先君嘗與郷之名勝通政使張公及簡齋顧公輩凡十
有四人約爲逸樂㑹時相與登高晀逺賞花玩月以相
娛也適清得恩歸養諸公屬先君命清爲記先君命記
時有感於杜子美明年此㑹知誰健之句而諷焉時清
雖爲之戚然猶未意其言之必符也逮記成不數月而
先君奄爾棄養又未幾而某齋陳公某齋翁公某齋包
公洎顧公相繼謝世者至七人於是信人生之如寄聚
㑹之無常而先君當日所舉子美之言今日適爲荼毒
腸腑之味矣顧公卒於𢎞治癸亥正月二日享年六十
有五其生於正綂己未十一月八日諱美字孟璽其爲
人明白坦夷意氣清曠頎然長者也平生無分外干取
而才具俱優自其先世以貲産償逋負于官而家已落
至公能觀時燭物伸縮以樹有家而家始復振且重義
輕利親故之匱乏者周之貸而不能償者毁其劵𢎞治
癸丑山東饑公奉詔入粟賑饑得賜冠帶稱義民焉𢎞
治己未公甲子適一周嘆曰凡人願望不可過逺禮六
十而歲制今其時矣况吾仲子已幸科名而季子亦頗
閑家務吾何日擾擾爲乃豫治諸送終具而委家於子
惟與逸樂㑹諸公相從游焉至癸亥而卒嗚呼其可謂
知義命之士哉其先莆田人宋崇寧中有諱建中者由
國史院編脩官出判泉州因家泉城而籍晉江曾大父
諱敬大父諱長祖父諱鸞母某氏娶魏氏子凡四長曰
珊早世次珀由進士知虹縣又次瓚次㻾孫五原清原
淑原淳原瀞原洌珊兹卜以乙丑某月某日塟公某縣
某都某里之某山而珀述事狀以屬清銘嗚呼先友之
喪通家之事也某何敢終以鄙陋辭銘曰嗟吾簡齋兮
瑩乎其中曠乎其外雖不自異於俗而中有不俗者在
惟德不孤名勝爲徒惟善有後冠裳之秀所就未涯推
恩有階小子誌之有竢將來
　　　吉水縣丞韋君墓誌銘
韋君諱廷輔字尚輔廣西潯州府平南縣勞莫里人仕
爲江西吉安府之吉水縣縣丞致仕别號水竹居士君
之在吉水也績用甚著江西盗羅顓侃號滿天星嘗破
一縣賊良民無筭且善妖幻其衆雲聚鳥散逋誅數載
巡撫檄君偕諸督捕官理之君獨獲其嫂廉其蹤戮之
於同江以報縣有陂塘通于江溉田千頃値水潦江漲
隄輒决君承藩檄修之越舊隄外數尺深植木樁内蔽
以板板内累茅土合舊隄增築之既又治水閘視時旱
潦而啓閉其流民至今食其利嘗出傍郡按事縣忽大
水漂民居數千民號舟以濟舟人乘時邀厚利貧者莫
得濟而君家人亦蒼惶借栖民樓水不及樓板者寸許
值君終事歸嚴督漁舟五百餘分濟之先民而後及家
人曰民在水吾家人固在樓也君之治行如此類甚多
上官甚倚用之每遇部内事重且難者多以屬君巡按
御史張公某分巡僉事羅公九鼎分守參政張公琳相
繼請旌於朝而巡撫僉都御史閔公某又遣官自公所
以旗鼓導送歸館勞以羊酒且親題其彩旗云萬民競
覩無雙士九邑咸推第一官九邑者吉安屬邑有九也
衆方謂其擢用有期而君以勞瘁得微疾乞休于當道
者皆勉畱不許乃遣其弟走疏於朝得致仕時年五十
六也君少穎敏重厚其學務實行一言一動皆不妄孝
友篤至遇姻族故舊厚從弟言姪表皆少失怙恃君實
撫育之既長各授室焉族人多貧者曰用曰柱輩皆無
以爲家君曰吾固有餘也忍坐視其不足乎割己田以
分給之臨事必辨别是非不肯雷同義所不可辭避引
去茍所當爲慷慨直前不計難易平南經冦亂多閒田
逺近流徙及逋迯者據耕之既不輸賦又恣暴良民
且僭亂識者憂之君爲太學生獨上疏陳其利害請
改武靖州治于其地事下兵部及巡撫等官議卒從之
自是民有所庇又益戸口若干而積年無徵之賦亦有
所歸遂爲鄉邦百世利盖君之表表者固無待於既登
仕之日而後見也其先世譜莫考國初有諱五嗣者始
自慶逺府之宜山縣而遷平南祖諱以明父諱弁任廣
東廣州府經厯母陳氏生子三長邦憲府學生次邦相
郷進士次邦吉女四長適馮名世次適梁國用次適李
鵬三婿皆縣學生次未行孫男三應韶應龍應鳳君生
於宣德乙夘五月十九日卒於𢎞治己未十月二十一
日享年六十有五邦憲卜以年月日奉塟于某山之某
以書馳訃邦相嘗從予遊君之行予固已得其槩矣及
閱邦相所狀詞多摭實益信君之爲表表也乃節其詞
爲序而糸之以銘云峩峩在位有公有卿聲華振動誰
齒縣丞縣丞乃克有所樹公卿或無得而稱置位較德
孰辱孰榮我觀韋君有仁有義有禮有智一丞效官賢
名在世使天少豐其位黎民尚亦有利嗚呼窮之所養
達之所施計君治行之懿固已占於家食之時士不厚
其養而欲功業見於世者云胡不思嗚呼知德者宜毋
以其官之小而小之
　　　王訥庵處士墓誌銘
往時清講業于雲室林先生之門值􁂑作荷先生罔極
之恩百方圖全之又屬同舍生王君泰視䕶疾以獲瘳
故清與君交誼最篤嘗登拜其尊甫處士訥菴公見其
古貌龎然古心泊然家事田圃而室中有書滿儿談論
間往往及之清以是知公之賢而時方有行不得久畱
侍又三年再謁雲室因過訥庵而公卒矣哭弔而返越
二月泰以書致其兄惠所狀行實來徴銘以葬且曰吾
父備嘗辛苦以有諸孤而不肖碌碌持敝帚欲售人以
千金而未得竟使吾父泯焉淪喪悲夫生無以爲養死
無以爲喪惟君子其畀之銘嗚呼公善人也是固當銘
不銘何以伸吾情且何以塞吾友之悲按狀公爲人孝
友而慈親在時出而課耕入而問膳日孜孜焉親沒而
喪祭必問禮弟叔義屢空輒分所有周之嘗諭家人云
范文正公義均九族况吾親昆弟耶吾力雖非范比尺
布斗粟猶可及吾弟也鄭氏女兄無子不得於其夫氏
公迎歸以養終身不見忤已沒而禮𦵏之族孫宥孤且
窮寄食于治家公聞之曰彼雖屬疎自吾祖宗視之則
皆子孫也亟反之且爲之婚而籌其所以衣食焉凡此
皆公之大節章章於人之耳目者也嗚呼公之大者如
此其他清雖未及悉也信其爲善人矣而况昔者一嘗
及公之丰采已乎公諱隠字叔仁世爲閩縣之永福里
人曾祖拾父完母梁氏娶蕭氏生男三長某早卒次惠
次泰女某適陳某繼娶余氏生女某未行公生於永樂
庚子十一月十五日卒於成化某年七月十三日其葬
卜以壬寅年某月某日其窆則樟林山之原背丁面癸
銘曰吁嗟公兮螺江之濱芒鞋布衣清世一民然孔懷
其義孝慈其仁能不喪其真書香有繼寒谷自春噫視
彼之烜烜赫赫而一行無足錄者一日盖棺萬迹俱塵
所得竟孰屈而孰伸吁嗟公兮我思古人
　　　凃室戴氏墓誌銘
笋江凃處士賢賓將葬其室戴氏于南安三十二都之
􁀙埔山令其姪郡學生經以狀徴予銘按狀戴氏諱儘
娘大父某父某世爲南安詩溪巨族少有淑行年十八
歸于凃事姑余氏孝姑有疾旦夜侍左右奉湯藥久而
不懈處士弟賢俊始尚幼衣服飲食類出戴氏供具無
少後時者處士與其弟篤相友愛一錢尺帛不以歸私
帑戴氏能終始順承其意處妯娌和翕然無閒言故其
家庭雍睦至于今不分異而處士亦以此受旌於有司
矣無子一女嫁南安歐陽冬初嘗力贊處士置側室亦
無子後有抱養子出陳氏甚愛之既冠且婚矣晚乃與
處士議以爲竟非我族恐負祖宗地下即厚遣之歸其
宗而立其次姪爲後嗟夫家人離必起於婦人戴氏始
孝於姑勤於其叔氏此猶人所可能至於相成夫子之
美終其身兄弟相好不分異此則未易能也况婦人之
仁多失之小不忍戴氏取陳氏子於孩提襁褓之中而
子育成就之又無他乃一旦覺前之爲非是毅然贊其
夫使别而正之不以淆夫氏宗祀此則又若非婦人之
智所及者予少時嘗聞經之母家萬石劉氏謂凃氏伯
父母鍾愛其姪若己子逈與庸俗情不類吾母尤喜談
之最後寓開元寺讀書適與經同館見其伯父時時從
童僕攜薪米蔬果來視之使内非其人則此事容有掣
其肘者矣以予昔所聞所見證之經今日所狀戴氏之
賢殆不爲誣是故樂爲之書也某生於永樂癸夘十二
月初三日卒於成化辛丑年十一月十七日葬以己巳
十二月初八日其墓背丙面壬虚右爲處士壽蔵也銘
曰夫以善名是維其内輔之貞嗣以姪繼是亦其恊正
之義嗚呼雖不讀書行則幾矣吾以是知豆箕所刺雖
丈夫爲不識友字㓕鄫以莒者雖丈夫爲不識仁字而
在女婦又不必皆如曹大家李易安者然後足爲知書
耳
　　傳
　　　陳節婦傳孫燉附
陳節婦福州閩縣南臺人福城張某女也年二十六其
夫某死官事家且落煢煢無助矢志獨立一子慈時在
娠甫兩月既就乳以育以教長爲娶婦生孫二曰燉曰
燁一節自老八十一而終未及葬燉繼亡嗚呼燉可念
也燉思光祖母之德而猶未能也哀哉其父子世味清
苦既無以終其祖母之喪又無以爲自終之具垂絶獨
懇懇囑其友王泰求清爲傳其祖母以遺其後人顧居
相逺燉又舉於顚沛末由得其節之詳而備書之僅得
其槩如此哀哉燉之志可念也清質燉爲人於其友益
使人追向之不能忘嗚呼豈獨其祖母可傳哉燉字文
眀敏而慤於學也專深於理味發之言尤雄贍剴切與
清俱雲室先生門人獨遊不同時耳逮後一見即情親
如故吾先生素愛燉常館之家塾以子姪託之同門諸
友及凡與交遊者皆信重之無間其祖母殁以父有疾
翌力成禮悲哀倍常其卒以此傷生乎年纔三十五無
子哀哉燉不死其將有立於時乎燉之死也同郡友車
文昌李濬曾樞蕭寧葉性何珪袁昇邱琚及泰諸人以
義相倡爲理其喪并舉其祖母喪共葬且爲築生壙三
二以待其父母一待其妻蔡氏庸以盖其遺恨於㝠㝠
也嗚呼卧病呻吟之中覽泰所爲求傳事意愴惻傷泣
爲感數端顧碌碌何足任吾文明之意哉聊以寄吾哀
耳泰之爲求傳也盛夏涉三百八十里而來値清疾間
愈復作負之久矣
　　　静庵先生傳
静庵先生姓林氏諱玠字廷珪福州府候官縣雲程里
人吾雲室先生之弟也少穎敏出倫類讀書一過目輒
記其大半爲文章下筆立就而天性孝友慷慨又有大
局量深得雲室先生家法天順壬午年二十領鄉薦至
乙酉弟瑭廷玉亦領薦相與北赴㑹試至鵞湖驛得疾
廷玉亟扶以歸甫及門而卒其魂欝不散家人每接之
夢寐有時彷彿聞其聲迹所設靈儿間器物或自動家
人乃如待紫姑神法置箕布灰于儿箕輒自舉遂令人
扶之箕之運衮衮不休就視之則皆詩文也其别父母
詩有云如今我已終天别何計能酬寸草心别兄弟云
鴻鴈層雲憐隻影池塘芳草憶殘春又曰本期接武青
雲路誰料身先入九泉别妻云寄言與爾無他故節義
氷霜不可虚别兒云幸吾尚有連枝樹□道孤根無所
終於是親戚朋友聞者或相與詣几前訪之亦皆有詩
與叙别其别苑時清云最羡君家縂俊英奈愚不幸棄
雲程其别王秉中云黃巻悠悠誰切琢平生空負一經
綸又爲牟勤夫賦書樓極目云清風揺動硯池雲飛鴻
㸃破江山影又自賦書暇觀蓮云呼童泛美酒對此紅
芳傾又曰若人已先去此花空自馨又父母將祭先祖
則豫爲作祭文逺方朋友來告别則爲作送别序以贈
之諸體凡七十餘首家人次以成編則又自名之曰静
庵遺玉而自序之有曰玉之體雖蔵於山而其德自弗
冺焉盖以自况也初箕動成文之時親友臨者無不毛
髪竦竪久之則與答問如平生矣趙余二友至與聯句
焉如是者盖餘一年然後其魂始反而歸耳嗚呼異哉
先生之死而不死也自有載籍以來凡哲士文章之傳
世者皆著自生前而垂之身後未有其身既死而其魂
歸與生者相響答如此之異者也豈非先生之所稟與
其所養獨有不類於常人者卒得暴疾弗遇良醫死於
所不當死故身雖死而魂不與之俱耶抑自古之身死
而魂不散如伯有之類亦多矣然往往皆癘屬如先生
者非彛倫不親非法語不道盖始終一正道生死一文
儒也古人以女子既嫁而孝不衰於父母爲賢若夫既
死而猶戀戀於孝友之恩斯文之愛者則始於先生見
之且幽魂滯魂自古有之槩皆不能免於怨懟如先生
者雖亦以早世自悼然其所自悼實衆人之所共悼者
也其可以怨懟目之邪其言盖合於詩之怨而不怒者
斯亦可以占其德矣自名曰遺玉其有以哉向使先生
得永其年以大其所就設不偶而當變故之衝其能如
古人之處生死而不亂爲癘鬼以殺賊也可期矣而乃
以弱冠之年舉子之身遽喪其身而殞其志是吾閩失
一傑士國家失一俊才不但林氏一門失一賢子之爲
可悼而已也得命僅二十有五父某齋先生封南京
刑部主事母某氏封安人兄弟三人雲室先生其長也
以雲南按察司副使致仕廷玉後任御史奉勑提督南
畿學校卒配某氏果能不虚氷霜之戒云子二長文祿
敦詩禮而克家次文纘領𢎞治乙夘郷薦孤根有托亦
先生所已知者矣先生以成化丙戌年卒清以庚寅年
始得遊雲室先生之門頗聞先生遺事而未能詳間者
文祿兄弟出示遺玉編而泣因屬言以記其事清故得
詳焉盖程子所謂别是一箇道理者釋氏謂地水先散
而火風尚遲者正不謂無理是雖怪而不怪也清今傳
之殆不終於語怪也况在文祿兄弟之情其不容已於
不傳乎
　　　高祖爲人大畧
公性沉靜好讀書有高行又精地理之學其手澤猶存
桃山之蔵寔公所自卜山勢大金盖小金青龍三顧白
虎四衛墳前印浮水面乃島嶼也水外羣山垣䕶天清
日朗時厯數之得百餘峯焉地家以爲出泉城東諸墳
鮮有其比此非所宜瑣瑣以公所自卜地故及之先祖
嘗言當時造墓規制并歲月日辰之類亦皆公病中所
自裁墓銘吳靖司訓所撰惜不能詳公之平生故都憲
朱公鑑公友也嘗語清云吾及識乃高祖世安公實一
時善士也若翁貌頗類之清後登金粟洞中别室有祀
像一位神牌曰檀越主純齋處士蔡公其貌果與家君
類盖公畫像大小二軸蔵於長房者已燬于火清以是
召工就洞祠傳其像以歸公晚歲委家於子遊神物外
窮年山居不復問世事去城市貿遷至窮年絶葷膻進
士周太初挽詩所謂處士素樂善晚年長蔬食大兒能
克家小兒鄉進士者也洞在郡城西南紫㡌山之巔自
山麓至洞約十里許公於諸山多所遊寓而居此山獨
久道流相傳公用己銀若干兩造屋若干間以與道流
居故道流祀之至今云
　　贊
　　　陳府尊贊
　清自成童讀公文而慕公又十年乃得登公堂而
　拜公今公殁且十有八年矣仲子漳以遺像屬贊
　贊曰
十八載之前公貌澤然我心懌然十八載之後遺像恍
然我心愴然嗚呼公有韋布之行履有錦繡之心胷及
進而握皇家之憲度則凛乎有鐵石肝腸之風至其黜
而令也擢而守也則又惠澤之沛乎其廣被而宇量之
恢乎其有容若夫勇退於未衰之年高卧於田里之間
桑榆景霽風月晴閑斯又其風節之高挺然於歳寒之
天者也嗚呼公斷斷兮其德孔多我思公兮閩山峩峩
　　　童廷式贊
少而思奮老而益堅胷有杜氏之庫手弄堯夫之丸其
志之所期直欲經邦而濟世其神之所適往徃入地而
升天奈之何光久韜於壯日穎方脱於耆年雖然使有
能越常資以待度外之士則馬伏波之矍鑠功名成者
其庶幾焉
　　　高孝子先生像贊
簪纓文獻之家規矩凖繩之士眼前有景明月清風三
百篇胷次無涯往古來今十九史善名早著於鄉邦孝
行晚旌於天子今年七十又八矣而猶黎明深衣夜深
細字盖一味乎道腴殆忘情於勢利夫如是而終老於
布韋兮豈不猶賢於世之心蒿萊而身朱紫者歟
　　　林母贊
吾聞林氏有賢母焉實繼母也夫繼母之以賢聞者天
下鮮矣其子啓迪請予爲之贊嗚呼閔子單衣薛包分
異伯奇履霜於中野王祥失愛於朱氏繼母之爲家病
也古今盖莫可勝計猗嗟林母其貌吾未及一識其行
吾不能周知而悉紀但見里隣多嘆其慈惠姻戚咸稱
其德義謂母之遇子也厚而真謂子之事母也誠而至
母今皤然兒亦暮矣藹天倫之無間諒感孚之常理繄
是家風端可勵世吾爲之贊非贊之體
　　　陳處士贊
因公之子見公之真魁梧蕭散恍乎神人吾以是卜
其平生自非卓犖不羣之士殆亦葛天無懷之民
　　　黃樂易先生贊
望之肅肅即之雍雍其志剛果其氣舂容能游心乎紫
陌黄塵之外能納物于春風和氣之中能四十餘里不
一侵於孩童能七十餘年不一罹於刑憲嗚呼樂易哉
是翁樂易哉是翁
　　　郭司訓蘭谷先生贊
平心如砥直氣如矢行重三族才優多士閉戸徒勤孫
敬之功題柱莫酬相如之志白首青氊吾事已矣嗚呼
世或口蜜腹劍而位公孤或玉表石中而身朱紫公豈
宜然抑亦命耳嗟夫問之輿人孰爲君子
　
　
　
　
　
　
　虚齋集巻五
