#+TITLE: 穀城山館詩集-明-于愼行
#+DATE: 2016-06-11 12:25:40
#+SOURCE: github.com/kanripo/KR4e0219 master 077911f2                
欽定四庫全書　　　　集部六
　穀城山館詩集　　　　别集類五(明/)
　　提要
　　　　(臣/)等謹案穀城山館詩集二十巻明于慎行
　　　　撰慎行有讀史漫録已著録慎行於李攀龍
　　　　為鄉人而不沿厯城之學其論古樂府曰唐
　　　　人不為古樂府是知古樂府也不效其體而
　　　　時假其名以達所欲言近世一二名家至乃
　　　　逐句形模以追遺響則唐人所吐棄矣其論
　　　　五言古詩曰魏晉之于五言豈非神化學之
　　　　則迂矣何者意象空洞樸而不敢琱軌塗整
　　　　嚴制而不敢騪少則難變多則易窮若原本
　　　　性靈極命物態洪纎明滅畢究精藴唐詎無
　　　　五言古詩哉其生平宗㫖可以槩見然其詩
　　　　典雅和平自饒清韻又不似竟陵公安之學
　　　　務反前規横開旁徑逞聰明而偭古法其矯
　　　　枉而不過直抑尤難也乾隆四十三年六月
　　　　恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書　　　　集部六
　榖城山館集目録　　　　别集類五(明/)
　　巻一
　　　古樂府
　　巻二
　　　五言古詩
　　巻三
　　　五言古詩
　　巻四
　　　七言古詩
　　巻五
　　　七言古詩
　　巻六
　　　五言律詩
　　巻七
　　　五言律詩
　　巻八
　　　五言律詩
　　巻九
　　　五言律詩
　　巻十
　　　五言律詩
　　巻十一
　　　七言律詩
　　巻十二
　　　七言律詩
　　巻十三
　　　七言律詩
　　巻十四
　　　七言律詩
　　巻十五
　　　七言律詩
　　巻十六
　　　七言律詩
　　巻十七
　　　五言長律
　　巻十八
　　　七言絶句
　　巻十九
　　　七言長律
　　　六言絶句
　　　五言絶句
　　巻二十
　　　賦
欽定四庫全書
　穀城山館集巻一
　　　　　　　　　　　明　于慎行　撰
　　古樂府(本調/)
　叙曰唐人不為古樂府是知古樂府也辭聲相雜既
　無從辨音節未㑹又難於歌故不為爾然不効其體
　而時假其名以達所欲出斯慕古而托焉者乎近世
　一二名家至乃逐句形模以追遺響則唐人所吐棄
　矣余嘗為郊廟鐃歌可數十首已而視之頗涉兒戲
　亦復不自了然遂焚棄之取其音節稍近者倣其一
　二謂之本調至近體歌行如唐人所假者各從其類
　附焉而不曰樂府則詩之而已矣夫唐人能為而不
　為今之君子能為而遂為之予奈何不能為而為也
　管城遊衍聊以自娯豈稱述作哉
　　　遊仙詩
姑射一何高高高凌絳闕上有兩仙人肌膚如玉雪不
笑亦不言藐與世人絶(一/解)上謁逢真人授我大藥訣服
藥一玉箱遼然五情熱輕舉步九霄烟雲忽若滅(二/解)大
鳥止城門安知是令威徐市入東海胡不采藥歸三山
空波濤孰别是與非(三/解)大化自有運夀命各有期追念
古賢聖徃徃為土灰汗漫不足道六籍我所歸(四/解)
　　　長歌行
宴坐北堂上秋宇何清凉客心殊不樂起視夜未央新
月鑒空軒列宿爛成行熠燿飛中庭莎雞號東廂仰見
孤鳴鴈噭噭天南翔屣履歩階除嘯咤以慨慷少壮弄
文史思登君子堂青陽忽不待𤣥髮亦已蒼百川正
東流大海何泱泱寒暑相遷次日月互匿藏年命非金
石榮耀安得長自非不朽圖何以播餘芳抱兹千嵗憂
俯仰中情傷
　　　短歌行
對酒當歌朱顔未酡日月其除不樂奈何(一/解)周道茫茫
辟如羊腸葆身藏名唯有醉鄉(二/解)隂木貞心烈士苦顔
微子之故胡為永嘆(三/解)海水知寒山石知雨憂來攻中
誰當告語(四/解)河之悠悠欲濟無梁率彼曠野霜露沾裳
(五/解)斮桂為橑葺蘭為宇美人不來吾誰與處(六/解)
　　　鰕䱉篇
醯雞慕鼎俎不知天地寛蜉蝣望朝夕安能念嵗寒小
人固多逸志士良不閒逺涉四海岸高舉五嶽巔俯視
紅顔子磬折一何艱春華誠可悦秋實無乃闌嘯咤擁
長劍氣薄曽雲端品庶徒營營安知達者觀
　　　飲馬長城窟行
青青陵上栢翹翹思逺客逺客在何方長城道路長路
長時復乆門外春楊柳楊柳正依依君行胡不歸食薤
自知辛食蘗自知苦苦辛在人心當復誰為語有鳥雲
中來嗷嗷過我庭願附一札書達我沈憂情鳥辭天路
逺哀鳴去不返去去莫復陳親疎自有因
　　　善哉行
秋風蕭蕭白露為霜今日相歡胡不盡觴(一/解)遊彼三山
絳闕煌煌道逢安朝授我要方(二/解)采苓采苓于彼高岡
日暮天寒風吹我裳(三/解)羣鳥夜鳴虎豹縱横躊蹰四顧
鬱何芒芒(四/解)白鵠晨號在彼中阿嘯匹不得傷如之何
(五/解)東方漸高明星沒河毋復相思沉吟嘯歌(六/解)
　　　相逢行
相彼雙闕間車馬夜行遊相逢問君家君家南陌頭黄
金為門樞碧玉疏高樓中庭垂珠樹靈鳥翔庭陬長子
侍中郎中子大長秋小子勝揖拜賜爵闗内侯五日一
洗沐賓客滿道周通名不敢進雨汗交横流置酒高堂
上歌舞無時休越姬調鳴瑟趙女彈箜篌一酌山嶽夀
再酌江海酬行樂未及終年嵗忽已遒日匿西崦嵫月
出咸池隅日月有虧盈榮華能乆留所以古賢聖視若
烟雲浮
　　　燕歌行七解
西風烈烈霜滿庭天寒波深列宿明孤堂四壁絡緯鳴
念君逺客憂思盈日月相逐逝不停百川東下如建瓴
誰能懷憂心不驚撫時感事中怦怦就枕假寐不能成
攬衣起步露沾纓月出皎皎照前楹羣鳥棲樹寒無聲
孤鴻何為中夜征躑躅四顧傷人情爾胡不歸獨屏營
　　　燕歌行六解
來日苦短去日長四時代謝心茫茫為客置酒臨中堂
吳歈齊謳出東廂引宫刻徵為樂方悲音冽冽激中腸
勞心惆忉不可忘西風吹衣天雨霜列宿燦爛羅成行
雙星明明在河梁咫尺不語空相望何為含憂令心傷
　　　陌上桑
日出東南隅照我邯鄲宫邯鄲有好女顔色靡春風采
蘩出城南采桑出城東黄金為長鉤桂枝為大籠上襦
繡鴛鴦下帬繡芙蓉肌膚宛如玉善態不可窮飛鳥見
女來厲翮凌高空游魚見女來潛遊深淵中車人去其
蓋舟人去其篷少年滿路傍嘆息忘所從
　　　西門行
出西門歌且行今我不極樂當欲何營(一/解)江河水東下
如建瓴安能邑邑廹蹙坐使華嵗零(二/解)䇿駿馬駕高軒
召呼平生遊馳逐雙闕間(三/解)薰以香自燒膏以明自煎
鼎鼎百年内胡為長不歡(四/解)誰見仙人安期生驂駕白
鹿遊三山誰見仙人安期生驂駕白鹿遊三山(五/解)四時
相逓代日月如轉丸乗時修令名毋為世所嘆(六/解)
　　　艷歌何嘗行
何為侘傺長吁但當飲㫖酒吹笙竽(一/解)二十為侍中郎
三十執金吾(二/解)四十雖不大貴車馬駸駸徃來公卿長
者居(三/解)但當在五陵陌上快獨呼雞走狗被服襜褕(四/解)
男兒墮地横絶四海皇皇日夜心一何愚(五/解)疇昔相追
隨斗酒從遊盤一日不相及中道與君成間闗束髮奉
明主忠誠夙所殫上有公家三尺下為衆庶所觀彼美
人子何為營營日夜誠足嘆(疇昔以/下為趨)
　　　門有車馬客行
門有車馬客駕言出漢闗顧念平生遊枉迹問考槃倒
屣出門迎攝袂不及飡坐客置斗酒握手論辛酸借問
朝市中榮枯多變遷金張自赫奕丁傅相扳援新貴日
更進舊老日以殘淺水有迅波浮雲無定端天時相代
謝世事誠艱難送客閉我門偃仰竊自歡
　　　白頭吟
朝為山上雲暮為川上雨變化在君心然疑不得語(一/解)
今日為牛女明日為參商參商不相待安知秋夜長(二/解)
素心一何愚自謂與衆殊所賤菅與蒯所貴玉與珠(三/解)
白石何纍纍流水何潺潺水流石不轉人情中道還(四/解)
　　　滿歌行
適意能幾何日月不居逝如江河裵回路岐自使蹉跎
遙望舊鄉鬱何嵯峨心之煩憂其端孔多(一/解)炯炯多所
念鼎鼎欲何為舉世如馳拙者守道智者趨時上觀下
獲以博銖錙豈不洵美匪伊所思(二/解)秋風既寒昔蹈東
海一何盤桓流水出門白雲在山風塵撓予去不遑安
夙夜在公凋此華顔(三/解)天道難知人胡可謀遺榮避世
師彼莊周鑿坏踰垣亦復何求楚楚貴人不知春秋(四/解)
斗酒相呼以遊以遨豈伊異人夙昔同袍莫小泰山莫
大秋毫直木先伐薰香自燒爾不自夷嵗月其慆葆真
繕性含光自韜存神觀化睎彼松喬(斗酒以/下為趨)
　　　箜篌引
今日斗酒㑹為歡誠未央高堂羅尊俎四座何清凉庖
人出珍膳嘉㫖充圓方呉歈中酒發趙瑟激清商絲竹
洞心耳悲至不盡觴為客起行遊遊彼大道旁車馬若
流水佩劍寒秋霜被服心所喜聊且為樂康朱門多媚
少磬折有容光春華耀朝日夕暮從風揚四時舍我逝
日月逓相藏人生天壤内譬鳥集枯桑何不適情志恣
君技所長含情欲何待但為達者傷
　　　獨漉篇
獨漉獨漉山深水曲水曲回橈山深折軸黄鵠高飛横
絶四極欲徃從之恨無羽翼轉蓬離根隨風飛翻遊子
不歸慆此華年騏驥不駕誰別逸足璞石不分誰知良
玉利劍在掌可以割犀全身忘國安用臣為龍欲上天
勢須浮雲豈無蹇修不可以羣
　　　淮南王
淮南王慕靈仙服食丹藥求大年重樓十二羅五城玉
童吹簫作鳯鳴左石室右丹臺枕中鴻寳不可開咸陽
帝子非仙才八公一去神鼎空化為雙白鶴飛雲中飛
雲中遊天際雞犬無聲空城閉茂陵神宫樹成列淮南
丹竈狐兎穴
　　　驅車上東門行
驅車上東門回望咸陽路鬱鬱五陵間纍纍多墟墓長
夜號鼪鼬秋風走狐兎牧豎遊且歌行人四面顧借問
此何誰昔時董與傅車馬如流水第宅通雲霧富貴一
旦空忽如草間露閲水日成川閲世人非故賢愚共一
丘千載為旦暮嗤彼道傍子營營胡不寤
　　　公無渡河
公無渡河河水湯湯連山嵯峨電雨晦𡨕龍伯來過吞
舟鋸齒其族孔多公無鳬躍之技出沒濤波又無寳璧
與馬歆神之和徃則沉溺當奈公何善遊固有數請公
無渡河
　　　君子有所思行
登彼西山道還顧重城闕皇居麗以佳侯王多閥閲國
典盛衣冠軍容陳斧鉞雞鳴内殿朝日宴賓徒謁楚舞
奏方闌齊謳聲未歌允兹七貴里執手忱可熱四郊既
多壘九土災孔烈肉食何委蛇憂時在巖穴㫖哉周任
規陳力乃就列
　　　董逃行
西風木落天秋江寒露下霜流三星素月當樓芳筵嘉
客娛遊促觴接䣛淹留肴核充溢壺觴吳趨越艷登堂
皎如星文電光丹脣素齒流芳歌聲上薄楣梁瑶笙象
管中微七盤竒舞何遲腕弱不任銖衣僊僊舉手欲飛
四座太息忘疲三清㫖酒既醺都梁沉水氤氲騰觚獻
夀欣欣賓心既醉如焚意氣激薄青雲日月不居嵗闌
世道嶮巇萬端春華坐失渥丹何不被服羅紈逍遥永
夕為歡
　　　仙人篇
我聞列仙人高舉雲中行遊目陿四海矯首跂太清翔
鸞翊芝蓋白鹿驂華軨朝發𤣥都府夕憇蓬萊城高風
吹玉􁉨儵忽遂上征九闗敞朱户雙闕鬱峥嶸雲漢流
前除白榆夾道生羡門與赤松含笑窺軒楹飲我𤣥霜
液飡我琪樹英回觀八紘内萬有如蠛蠓跳丸一何迅
過駒逝不停大年等天地末路安足營
　　　結客少年塲行
少年慕豪俠意氣凌高空生長五都市結交六郡雄千
金買紫鷰萬户買吳鴻探丸渭城北挾彈霸陵東盃酒
笑相許忼慨氣填胷恥為小夫態長慕國士風連營過
細栁逐冦出回中左撃呼韓遁右戰谷蠡窮塵起塞雲
黑日落秋原紅韜戈報明主長揖不論功
　　　白紵舞歌晉體
蘭膏明燭秋夜長齊謳秦吹響洞房二八徐舞為仙倡
紈袖拂面飛朝霜遊龍宛轉雙鴈行如卻復進低且昻
朱脣妙響含宫商凝嬌流態不可詳絃悲管急欲斷腸
人生百年如電光春華未落秋風凉盤中美酒琥珀香
鳯腊麟脯充圓方君今胡為不盡觴生逢聖世樂且康
　　　白紵辭鮑照體
雕軒洞户組帳懸垂璫結佩舞少年凝眸欲笑卻復前
鳴絃激管流芳烟驚鴻乍散白鵠旋如矜若怨姿變遷
低鬟拂袖私嫣然
月横星高四壁寒秦箏激響趙瑟彈滿堂霜雪飛羅紈
含宫咀徵曲未闌杳然流目意楚酸春華委謝秋露漙
君今不采誰為歡
張曲筵陳芳醑月下妖童白紵舞絃悲管促雙袖舉桃
花水邉三月雨吳宫烏啼明星微西風拂幌木葉飛堂
上燭滅君寧歸
　　　枯魚過河泣
福集豈無端禍臻亮有由枯魚過河泣悔從鯨鰐遊揚
鬐出𬈑海振翼徙炎洲翻濤作風雨噴浪成山丘旁顧
無陵鯉鱣鮪安足儔一朝宕海澨潮落委遐陬紅肌試
碪斧白骨聚蚍蜉横海既成觀盈尺亦滿舟回首羡魴
鱮游戲清波流慎旃逺遊子濡足何所求
　　　門有萬里客
翩翩紫騮馬宛宛黄金璫客從何方來悲吟坐我堂(一/解)
客從江上來言向長安路海水白波長茫茫不可渡(二/解)
我有緑綺琴為君鼓三行誰為膠與漆誰為參與商(三/解)
索索復索索送子長安陌借問雲間人何如山中客(四/解)
山中無所贈手把青蘭枝一握何足道但感同心辭(五/解)
別君日以深送君日以逺安危在盛名努力加餐飯(六/解)
　　　江上曲
天津橋下楊花白春風吹落東城陌城烏啼罷燕燕飛
飄霜流雪何霏微畫堂窈窕連香閣金屋春寒珠網薄
芙蓉羽帳粉色香萬年枝上初日長可憐風吹過江去
相思望斷江南樹
　　　陽春曲
綺疏旭日春風寒風吹落花飄井欄飛來飛去玉柱端
美人掩鏡鳴雙環雕琴纎指當忩彈含宫咀商曲欲殫
遼然流想心不歡天山積雪乆未乾尺書欲寄隴道難
安能随風到玉闗閨隂早霜嵗欲䦨紅顔寂寞空長嘆
　　　子夜歌十二首
儂年三五時雙鬟垂兩肩日在歡左右不解取歡憐
秋月照四壁絡緯當忩織徒聞機杼聲終夜不成匹
不能識郎心何用識郎面黄蘗在深林苦心誰得見
始欲識歡時願作同心結絲綫不相逢裏許暗自別
歡游横塘岸儂望長安道昔為同心花今成斷腸草
年少不為樂夷猶欲誰與不見東門花落地如紅雨
明旦溝水頭折栁牽郎衣郎心如流水東去何時歸
誰令氷不寒誰令火不熱雨霜塗前除儂思底得絶
枕上看月來夢中與歡訣月自不相離歡心不如月
相逢不須臾相看長脉脉木末采芙蓉蓮子何由得
儂如水中石波至亦纍纍歡如陌上塵左右從風吹
玉腕㺯柔絃清商吐未轉何意凉風吹使我肝腸斷
　　　子夜春歌
朱景帶碧樓新風吹羅幌誰能懷春情不發柔絃響
春花渾欲笑春鳥自成歌惆悵春臯上含愁可奈何
金屋燕初飛長堤草已緑春蠶不作繭思子何由續
正及春花時采芳步華薄春風復無情又欲吹花落
　　　子夜夏歌
開軒待逺風風來不吹面何如覓剪刀裁作合歡扇
何處復無暑月出湖水邉汎舟芙蓉裏分明自取蓮
含桃初作花畏恐旁人見今日食含桃空條誰復盼
别時楊花落別後藕花芳惜徃覺日短望來覺日長
　　　子夜秋歌
嚴霜下空階促織聲何烈夜中無人語懷情望秋月
凉風夜中來白露凝如玉不敢拭清砧擣衣亂心曲
露井凍銀牀秋風生桐樹任吹桐花飛莫吹梧子去
別歡三春月思歡九秋霜霜華上𤣥鬢儂心底不傷
　　　子夜冬歌
朔風吹北林𤣥氷結逺岸君心非松栢嵗寒那不變
萬里覆寒雲千林飛素雪此時為歡愁心如三伏熱
華茵倚重爐璇房捲羅幕驚見雪花飛謂是楊花落
憶歡不能寐中夜涕縱横河流不應凍是儂淚結成
　　　上聲
木葉自欲黄不待西風作聞郎歌上聲曲終淚已落
上聲一何悲柱促絃欲絶三嘆未終極已看鬢如雪
　　　前溪
郎從前溪去不向前溪返水流無淺深人心有近逺
前溪何潺潺花流逐水去儂欲使花還不能使水住
　　　七日夜女歌
長空起薄寒明河流素月誰云一夕歡可當經年別
經年一水間相望不相及莫巻七襄衣是儂愁思織
　　　碧玉歌
碧玉好顔色故是小家女笑倚金繡屏不解挑郎語
碧玉十五餘絲髪不及肩理妝背面立宛轉得郎憐
　　　續曲歌
別時不知愁別後空相憶日晩潮水來渡頭問消息
儂作博山爐雙烟吐不住郎如飄風吹但將香引去
本作雙鴛鴦忽為別鵠怨不是儂淚流江水有時斷
脈脈閨閣中常似千里別兩心自分明有如水上月
　　　東飛伯勞歌
鴛鴦比翼翡翠吟巫山湘水高且深可憐新妝映白日
芳脂艷粉當軒出銀牀試展金縷衣綺疏月綴琉璃扉
凝嬌聚態語復咽巻衣謝君心欲絶春風裊裊花氣寒
長留可憐誰為歡
　　　烏棲曲四首
桃花如泥栁如雪飄泊乗風無斷絶青楓江上波色寒
郎今不渡春夢闌
白門棲烏夜未曉參横月沒霜皎皎金徒受水能幾何
合歡日少別日多
芙蓉羽帳翡翠鉤月華當户河漢流微吟細酌歡未厭
城上烏啼明星爛
銀牀小簟雲母屏博山吐焰雙烟青相看脈脈兩無語
曼聲一曲淚如雨
　　　江南曲
金堤栁枝拂水黄桃花如焚衆草香江南稚女歌春陽
歌春陽氣若蘭采江蘺遺所歡
春江漠漠朝氣深丹霞紫露流滿林踟蹰解佩傷春心
傷春心騁逺目望平臯草空緑
　　　四時折楊栁歌
春風入上蘭鳥啼緑烟中日耀桃李顔折楊栁春去復
來歸人去當歸否
芙蓉散朱華吐艶為誰芳不采當柰何折楊栁不畏秋
浦空願得在歡手
問君何時歸明月凝前除微霜下沾衣折楊栁擣衣寄
逺人夜凉不覺乆
北風正烈烈雨雪逐風飛山深步道絶折楊栁但保嵗
寒心不道歡相負
　
　
　
　
　
　
　
　
　
　
　
　
　榖城山館集巻一
欽定四庫全書
　穀城山館集巻二
　　　　　　　　　　　　明　于慎行　撰
　　五言古詩
　叙曰余為五言古風好學魏晉非其質也夫魏晉之
　於五言豈非神化學之則迂矣何者意象空洞樸而
　不敢琱軌塗整嚴制而不敢騁少則難變多則易窮
　古所謂鸚鵡語不過數聲爾原本性靈極命物態洪
　纎明滅畢究精韞唐果無五言古哉余既知其解矣
　而不能舍魏晉者取其可以藏拙且適所便非能遂
　似之也海内賞真之士有以吾言為是者詩雖不視
　可矣
　　　感懷二十首
皎皎天中月照我虚堂壁撫枕心不夷起視今何夕攝
提指孟陬年嵗忽復易跳丸日夜馳迫迫將焉適烈士
懐貞心夸毘營寸尺因時覽羣動感嘆無終極
皚皚原上霜萋萋道傍草金石有銷鑠人生安可保大
化為鑪錘萬物何繳繞達士恥近圖所思在逺道榮瘁
非有期修名苦不早焉能自結束坐向風塵老
日出上東門桃李何灼灼回風中夜起嘉樹紛其落昔
時五侯子寳馬黄金絡北里吹笙竽南隣鐘磬作鬭雞
出長楊挾彈過平樂光采照雲日意氣何軒霍高臺一旦
平里巷飄飛藿不見東陵瓜近在青門郭
迢迢泰山隅渺渺無行迹猿鳥夾路啼松桂百餘尺中
有嘯歌士鳴琴卧泉石夕采山上薇朝吸松間液放情
凌絳霄流目矚四極宴息藐無言中情多所適我欲徃
從之惜哉無羽翼
薛公昔好士珠履羅高堂酒酣指白日各欲吐肝腸相
印甫脫肘門前跡已荒魏其盛賓客田侯安敢望一綰
大将組車馬盈路傍疎者為膠漆親者為參商朝暮市
門改貴賤交情傷灌夫與馮子意氣何飛揚悠悠數千
載此道乆淪亡
朔風凄以厲憭慄吹人衣𤣥雲起大陸雨雪何霏霏孤
鴻號中夜百卉具已腓長恐堅氷至凜凜傷骨肌雞鳴
感時物游子駕言歸
白日回青陽春草萋已緑游子忽不樂沉吟聊躑躅躑
躅將何為念彼東山麓澗壑生白雲岡巒䕃修木飛泉
落絶壁璆然寫哀玉山水有至音安用徵絲竹長揖陌
上人去來從所欲
東出長安門倚馬息道周上有百年木下有萬古流華
軒馳廣陌冠蓋如雲浮去者日以逺來者日以遒朱顔
入朝市皓首將安求應侯朝上書蔡澤暮西游榮枯在
俯仰譬海浮水漚所以赤松徒屣脫萬户侯
陟彼高臺上天風吹我裳顧見雙黄鵠浩浩摩空翔振
翮翳若木矯翅凌扶桑羽翼豈不修其如天路長横絶
薄四海中道以徬徨如何燕雀羣追逐令人傷
吾慕漢隂叟灌園聊避世搰搰自行汲不肯生機事掉
首謝聖儒比之為技係混沌雖假修厥言良有味世人
徒營營心勞自憔悴
三年雕一葉為日已蹉跎木鳶徒跕跕不能出網羅天
巧固已鑿於世亦何加大圓惟混混萬木生條柯工者
力常少拙者力常多操斤代大匠傷手將如何
登彼薊門道東望漁陽城漁陽秋草落萬里隂雲生鳴
笳彌曠野虜騎何縱横羽書東西馳刁斗日夜鳴一戰
左賢遁再戰谷蠡驚白骨蔽榛莽落日空原平成功苟
如此安得有吞聲
十五㺯柔翰操業游藝林縱志有遐覽頗見千古心委
質事明主嵗月忽已深懷思敢不報所愧在浮沉悲歌
覽青鏡長恐華髮侵大塊陶萬籟纎巨固殊音微尚在
虚恬經世非所任俛仰感白日嘯咤誰能禁
家本東海裔樵牧東山下先子秉儒術歌音追大雅一
吏稍浮沉舉世無知者眇予秉薄祜宛洛隨車馬丘隴
日以遥松栢在原野風木無停音雨露凄其灑一為皋
魚嘆零涕緣纓瀉
昔我珠樹林熒熒照瓊島子仲工文詞竒氣何夭矯如
何時不遇嵗宴空山道卞玉苟不開誰知為世寳傷彼
蕙與蘭含芳揚緑藻嚴霜被空谷将欲同秋草用大世
所難咄唶令人老
習習澤中鳥斑斑五采質天寒游石梁十步不得食一
朝棲靈囿羽翰生顔色餐君玉山禾飲君丹霞液道旁
有寒士感之長太息拂拭豈不懷人養非所適願因晨
風發振我凌空翼
大鵬運溟海舉翮觸四隅鷦鷯巢一枝棲息常有餘適
志無小大窺化有盈虚昔日五侯里狐兎嘷其墟君平
卜百錢常有終嵗儲老氏戒止足千古銘盤盂
櫟社有大樹輪囷以樛棼下枝蔽牛馬上榦干青雲匠
伯睨不顧終古絶斧斤翡翠巢南海何嘗慕世氛金丸
落珍木惟以羽毛文膏火為誰銷蘭香徒自焚多材實
身累沉㝠與道羣
六籍既已逺揚馬不可作鉛刀為湛盧腊䑕稱周璞偉
哉二三子將操郢匠鑿胡為崇亢厲亦復呈丹雘裂吻
御寒葅飄帷奏清角信美非大觀矩裁焉所托雅道和
且平治音安以樂不悲而嘘唏皇風無乃薄
黄帝遊赤水象罔得𤣥珠遇道皆如此安用圖與書奈
何江左流所味在清虛六籍皆糟粕三墳為土苴得魚
可忘筌無筌焉取魚譬人適莽浪倀倀将奚如悲哉道
喪世一嘆徒愁予
　　　古意十二首
新知且莫歡生離且莫悲憂來無定端愁思當語誰夙
昔同衾裯中心悵有違何况萬餘里欲以見容輝君行
忽已乆嵗月不相守浮雲蔽中天凉風吹户牖憂來不
可宣浩嘆成疢首黽勉加餐食素心良不負
春夜一何永置酒臨高堂賓從列四座廣樂奏東廂清
歌激流羽琴瑟悲且良高張發促柱哀音不可詳沈吟
欲何待酌醴不盈觴人生天地間辟彼隙駒光世路豈
不懷坎壈多所傷乘時慎自保為歡殊未央
名都開大道上有三重樓桂樹羅櫺牖飛泉鳴道周盈
盈樓上女新粧麗且修當户彈鳴琴皓齒發清謳一彈
幽蘭生再彈白雪流游子在萬里邈焉無匹儔忽忽嵗
云晏不知春與秋音稀和者寡顧念徒懷憂游目送飛
鴻淚下不可收
漫漫秋夜長四壁凉風烈空庭流熠燿高樹號鶗鴂仰
視玉繩垂衆星爛成列志士多悲心憂來不可絶俯仰
念昔遊流睇雙龍闕同時有舊好高舉翔寥泬昔為雷
與陳今為秦與越永懐平生心風塵非所閲麾手謝故
人長當從此决
迢迢百尺樓下俯長安道上有狹邪人玉顔一何姣當
户理琴歌沉漢悲清曉本以倚門姿委心結宴好良人
逝不歸憂傷難獨老顧匪姬與姜悠悠亦何保
湛湛江湘阯蕭蕭芳樹林褰華思有贈馨香盈我襟美
人渺千里欲致無依因江寒風已厲曠望愁人心且復
置懷袖聊以襞錦衾
瞻彼泰山岑厥有孤生竹冉冉捎雲霓亭亭上巖谷凄
凄嵗欲寒盈盈華色緑凉風振層阿音響如哀玉高節
抱貞心可折不可曲顧見女蘿枝綢繆附喬木天霜降
嚴威零落成樸􁂶所以君子心邈然自結束
我行秋江曲覩彼蕙與蘭紫莖發緑葉秀色若可餐芳
馨隨風轉郁烈不能干采采不盈掬思以遺所歡所歡
在天杪道路阻且難棄置委空谷将隨百卉殘佩幃豈
不充無乃蒯與菅蘭芳非有待所佩誠足嘆
驅車東城道言陟崇山阿茫茫顧四野萬木更條柯薄
雲出巖岫緑水生微波四時更代謝寒暑逓相過日月
化顔容華髮亦已多修名苦不早秉燭嗟蹉跎覽鏡念
平生浩嘆將如何
暮秋多悲風𤣥霜凝大澤駕言出行遊遊彼重城北道
旁何代丘鬱鬱松與栢上有千里塗下有萬古宅不知
王與侯狐兎多遺跡人生匪金石地上長如客新故逓
相尋神巧不能測傷彼道旁子矯性何迫隘寵利既内
營榮名多外飾交戰汩衷和鬒髮日夜白胡不放情志
逍遥以永夕
猗頓慕營殖日夜謀錢刀大貴多所傷空令意氣豪鼎
鼎百年内辟海流風濤憂煎伐天性此生無已勞所以
古達士四海捐鴻毛安能為物役長使心忉忉仙人羡
門子邈矣非吾曹
凉風戒秋節嵗事聿已暮蟋蟀吟前除𤣥雁號空度委
心懐所思邈望闗山路卒嵗念無衣為織機中素沉憂
結夢魂嬿婉如相遇離合在須臾撫枕不知處良晤不
可追佳期多所誤引領望明月悲啼知天曙
　　　館課初入翰林自述
初日照高樹内苑歸新凉苑中有芳桂清芬聞我堂連
雲步七閣緑簡何焜煌蟲書錯綺繡緗帙紛琳琅對此
倚長嘆置巻發慨慷念本榆枋翼早㺯瓊琚章迥心托
千古大雅規翺翔熙哉覯皇聖文化浹埏荒眷言闢九
畹樹此椒蘭芳菉葹恧嘉植偃蹇充其傍離離豈不玩
所需紉幃囊素修苟不植何以答虞黄大猷渺𤣥漠抽
緒開微茫先民有高矩祗奉思皇皇願將襪線微裁君
雲錦裳願以徑寸輝垂君珩與璜良時不可失榮名不
可忘勉哉惜居諸皇圖鞏未央
　　　館課代此日不再得
秋夜一何永北斗横西樓客子不能寐攬衣起行遊俯
視清水波到海無停流仰觀明月光四五忽如鉤驚風
飄白駒嵗事聿已遒夸夫逐榮寵日夜將焉求志士營
世業常懷千嵗憂鷦鷯搶榆枋鴻鵠摩天游托心各有
謂誰能識所由大禹古賢聖寸隂矢逺謀千載諒吾師
努力追芳猶不然日月邁老大將安尤慎旃懷令圖勿
為達士羞
　　　館課代迢迢牽牛星
漫漫銀漢流耿耿横天路盈盈河畔女燦燦臨長渡軋
軋㺯金梭颯颯鳴如訴展轉不成章躑躅倚誰顧睆彼
牽牛星負軛何遲暮舊歡諒已陳新約期難遇脈脈恨
河梁悠悠不得度攬佩坐徘徊涕泗紛交鶩
　　　館課雪夜講莊義
寒風吹朔雪霏霏日云暮廣庭列瑶階空林挺瓊樹有
偉高堂上宗工陳榘度摳衣侍絳帷懸河啓諄諭大道
既具陳𤣥史亦紛騖載闡南華篇探彼環中趣卓哉漆
園吏齊論歸逍遥葆光守天府泰宇懸高標乘元御六
氣九萬恣扶搖解牛悵四顧夢蝶紛飄颻大知一萬物
衆籟空調刁太息至人逺夢覺何寥寥蟪蛄與彭祖物
化競一朝指馬得真詮心鬭聿云消歸去夜未艾三尺
方瀌瀌嘘㗳不得寐隠几坐蕭條
　　　閣試抵璧捐珠
趙氏有良璧連城不可索抱之㑹澠池鼔瑟聲何迫魏
侯得明珠徑寸餘光澤照彼轔轔車不阻函闗軛哲王
固有貴所貴非瑰竒請觀垂裳后帝則昭良規四表諒
已格列辟咸師師猶惇玩物儆惕若興遐思曄曄結緑
珍丸石投空谷輝輝明月光湮潭委魚目豈不懷至寳
懷寳傾天禄宫中徑寸珠可易千人粟宫中盈尺璧可
築千家屋珠饑不可食毋自枵民腹玉寒不可衣無袴
歌聲蹙所以唐虞理光華燭海隩澹然寳無為茅茨坐
穆穆
　　　館課觀蘭亭修禊圖
嘉辰屬元已遲晷流芳年邈思東堂㑹遐想華林篇忽
披曲水圖幅素渺綿連茂林蔚翠嶺華薄被芳田紫鷰
翔且嬉丹英婉欲然斐雲䕃修竹飛觀開瓊筵澄澄緑
水波縈曲流其前游娛有嘉客冠服何翩翩朱軒解蘭
臯羅坐臨迴川金巵乘波進素俎激流還或沉翠綸沒
比目驚重淵或攬緑藻柯擊櫂浮青蓮緩帶既覆爵或
藉百卉眠亦或扼素腕握管揮雲箋中懷多忼慨意態
何蹁躚將無瑤池侣夕飲崑崙天亦云山隂㑹祓禊徵
羣賢風流逈千古遺想托雲烟至今蘭亭下曲水流潺
潺
　　　代作白頭吟(此唐體也/不列樂府)
蔚彼高樹林上有雙鳴禽請君罷歡宴聴妾白頭吟兒
時同里居追逐亭臺下妾㺯青絲繩郎騎碧竹馬十六
始嫁君花靨垂兩鬟宛轉郎左右何時不可憐妾意尚
疑新郎心忽已舊不是故情疎自是新恩厚玉臺對明
鏡紅顔未應老炎天棄團扇凉風何太早君如雲中雁
妾如枝上花雁飛自有處花落向誰家戚戚復戚戚世
事不可必但恨識君初兩心望如一含情欲誰語攬涕
背人流君心如明月不照妾心愁道逢故家人寄書予
父母嫁女事貴人不如田家婦田家雖苦辛白頭長相
守
　　　晉陽男子行(隆慶己已太原丈夫/化為女子歌以識之)
太原有男子壯烈世所無身長九尺餘白晳好眉須自
負良家子募作材官徒腰中轆轤劍横擊當路衢并州
惡少年見之伏且趨一朝覽青鏡侘傺空堂隅三日不
出户忽然見彼姝綽綽夫容顔盈盈玉雪膚蛾眉娟且
長高髻墮馬梳脫我金鎖甲繫我繡羅襦掛我白貂㡌
珥我明月珠委心懷嬿婉不惜健兒軀昔為雲中鵠今
為水上鳧昔者一何厲常闗十石弧今者何柔曼巧笑
傾城都仰視浮雲馳變化不須臾茫茫窺元運𤣥黄無
乃渝世人但云好不必稱丈夫
　　　寄趙少虚先生四首
空谷有佳人素質明秋霜凌風拾翠羽皎皎雙明璫負
薪日慘廪怨此江路長紅顔委中野三嘆以徬徨傾城
難可再一顧何茫茫念此不得寐嘯咤令心傷
岱宗海上來西蹴千峯倒虎岫何崔嵬倬彼空城道下
有嘯歌客翛然澹懷抱十年不下堂腐心著𤣥草藻翰
縱横流百家如電掃如何尠良覿落落荒山老青葱松
栢顔敷華不在早君其愛景光修名以為寳
親交匪一日先子同衣禂渺質亦何知忘年接勝遊別
君殊未乆忽復成三秋嵗月何其迅道路阻且周尺素
逺方來慰我心煩憂一讀再三嘆躧履下重樓𤣥霜彌
大野神物蟠深湫我心匪不念悢悢無輕舟
青鳥雲中翔遺我尺錦翰巻中有新賦麗若金琅玕華
藻耀朝日悲嘯曽雲端俯身眎陳宋昻首接建安大雅
乆寥廓文章忽欲殫夫子駝高駕啾啾鳴玉鑾舉世徒
徊徨焉知若所觀景行不可得寤寐坐長嘆
　　　夜發楊栁青望天津海口
夕泊大隄口雨氣侵肌骨舟子不得停鳴槳中夜發聞
道海門近驚栗不敢越漁燈隠遥浦簫鼔聲未歇人語
烟中村舟横沙上月岸接逺流平樹入回波沒不覩潮
漲竒安知溟渤濶喔喔天鷄鳴東望蒼烟裂霞生赤城
嶠日出扶桑窟朧朧五雲裏欲吐金銀闕鐘鼔羅宫廷
百辟修朝謁整衣顧我僕神情坐超忽
　　　送朱可大南還三首
驅車漁陽坂四野何蒼蒼我友駕言邁去去天一方踟
蹰一斗酒相送渡河梁豈無絃歌曲可以佐盃觴仰視
浮雲馳蒼白忽相望黄鵠一為別悲鳴聲正長何况同
心子當為參與商人生如浮梗良㑹安可常俛仰感平
生豈不結中腸願為雙飛翼送子以翺翔
相思鬱以紆我懷多苦辛苦辛將何道念此平生親總
角從君遊奄忽二十春嵗月一何迫白日如颷塵恩深
不可報情至日以新兩心托金石何乃慕雷陳風波一
相失怨彼江路津日長苦道逺繾綣竟不申豈無里巷
遊邈若胡與秦乆要苟不替燕越如比隣何必岐路側
空為兒女仁
步出燕東門海月聿已曉班馬蕭蕭鳴流猋來逺道江
湖深且長南望令人老感彼荆卿徒烈風世所少懷恩
不返顧長虹日中縞平原三千士風期一旦掃咄嗟世
上兒論交何草草願持嵗寒心皓首長相保
　　　東海有貞婦為馮太安人賦
東海有貞婦烈志青雲齊本家遼水上逺嫁海門西夫
君璠璵器射䇿黄金墀伯氏籍天府兩叔印纍纍何意
蒼梧雲飄飄不復返日落湘水深淚向南天逺程嬰存
趙祀磊磊萬古聲徒死亦何為雪涕出瑶京故家千里
道鬱悒令人老不作逐風萍寧為負霜草秋閨素機冷
露夜青燈微生兒不識父泣盡負兒衣雪中千仞松嵗
事聿已寒其下無俗植所植桂與蘭蘭苕何青青桂華
自成樹上有一翠鳥飛向天門去陳書叫九闗一讀一
潺湲此事不可道酸辛感聖顔錦函天上來吹落五雲
表蜺衣何鮮澤鳯吹轉綿􁤛兒跪長歎息願母加餐食
日月有虧盈榮名不可極
　　　送太常賈卿冊封親藩
北斗掛城闕河漢東南流我友悵明發駕言逺行逰玉
節耀横軛黄金飾馬頭悠悠涉河濟去去登舊丘前驅
二千石逢迎王與侯念子何當返寒暑聿云周河梁臨
徃路顧念今人憂有酒不滿觴為我且復留匪無陌上
交其如道不謀眷言在同志何以喻綢繆
　　　書吳門韓封君友蘭巻二首
南國有逸叟蜚遁吳山阿畏榮避軒冕韜景躭雲蘿誰
結同心契攬此秋蘭柯契合在空谷紉佩交如何月出
鼔鳴琴一奏郢人歌彼美握香子南陔詠方多
蘭苕何猗猗結根在秋坂皓露夕以零靡迤風自逺幽
人秉冲尚睠言樹九畹匪資服媚榮將以華嵗晚生不
當門户餘香流茂苑鬱彼背堂蘐相對方婉婉持此永
年夀願言加餐飯
　　　春日過李宛平于美
春風歴皇邑宫草萋其緑良辰感客心行遊北城曲有
美懷紱人卧閣方避俗開尊華軒夕延我酌􁘜醁散帙
有餘覽瑩情無近矚縱横今古談日宴未云足嘉㑹匪
有期深衷一何篤睠兹一笑歡宿心諧所欲相彼雙闕
間塗軌多局促道旁磬折子胡為自結束蘭香匪為人
鵠白不日浴泠然物外賞願言偕芳躅
　　　書楚劉封君鄉賢巻
昔有灌園者忘機不忘力邈彼鹿門人躬耕不可即此
風一以渺韋素多雕飾皇皇頫仰謀日夜靡知息何哉
楚江父身隠名獨植入敦仁孝模出為里閈式不惜千
金裝而將一諾亟中堂樹蘭桂芳颷聞四域生不學宫
遊沒從學宫食諸生奉巵豆長吏匡且敇貴賤等隙塵
尸祝無終極同時圭紱兒名氏誰復識
　　　送朱金庭李棠軒二太史奉使冊封
聖朝睦藩服策命臨侯王近臣發皇邑于役天一方行
行日以迫相送上河梁清葭戾中野班馬鳴路旁逺望
長風起夕雨下沾裳樂飲未及釂僕御已嚴裝征人懷
逺路遊子望故鄉停舟問滄海驅馬過涇陽君如雙黄
鵠各自東西翔我如晨明月望彼參與商托交固金石
別促㑹當長願言整夙駕覽風陳國章
　　　送于子冲上澤州太守二首
凉秋聿云暮烈風飄人衣念子逺行邁整駕出郊畿徬
徨以中夜起視明星微出祖城南隅握手不能歸孤鴻
號中野木葉縱横飛聚散一如此素心亦已違惟有雙
魚札慰我長渇饑
古者不可作交道乆茫茫念我二三子總角共翺翔歡
衷如日月別思苦參商五馬向路馳俛仰情内傷問子
今何適驅車陟太行曲坂造雲日谿谷深且長人情多
嶮巇世路固難量勉哉懷令徳叱馭有遺芳
　　　送趙瀫陽殿讀上廣東憲副
凜凜嵗事寒重雲蔽城闕游子欲何之驅車適南越南
越萬餘里江深安可涉鳶墮五溪雲猿號修嶺月耿耿
烈士顔世路無工拙况握黄金章名在諸侯列我皇眷
邇臣賜環不賜玦惟是同心人歡情中道缺踟蹰在廣
路悢悢不能訣砥如水中石皎如山上雪直道諒已難
憂心未云掇吾將從此辭長歌棲林樾
　　　題雲間林諫議重夀巻
雲間有逸叟徳聲穆若蘭緬昔諧良覯登堂揖鶡冠肌
膚瑩玉雲兩頰渥如丹大飲呼五白清夜不知闌一徃
謝朝市戢景吳江湍涉海掇瑶草臨流倚翠竿借問此
何為言奉北堂歡北堂有夀母百嵗以盤桓晨羞沆瀣
滓夕進雕胡盤老人為兒啼七十戲堂端殊事聞逺近
眇然使我嘆魚翼不可並純祜世所難况復青雲客為
時麟與鸞兩世有寵命服之吉且安飄飄千餘嵗娛樂
未云殫
　　　雜詩八首
蔚彼蒿下田中有雙黄爵五步逢一飲十歩逢一啄仰
見鴻鵠遊六翮翔寥廓豈不願從之道逺將安托天寒
多野風四面張罦絡蘇合作彈丸歴歴空中落鼎俎苟
不干蒿下亦已樂
陟彼高臺上四顧臨郊畿下有清冷水寒流日夜微何
來孤鳴鴈嘯匹空中飛天風一以厲烈烈吹毛衣稻梁
既不慕葭菼亦已稀茫茫在中野日暮將安歸我欲負
爾去惜哉羽翼違長吟望雲漢祗使心勞悲
巫山不為高湘水不為深結交寧在廣所貴相知心朝
雲既晻靄暮雨復涔淫頃刻更變化安知陽與隂交情
苟如此世軌良嶇嶔将邀羡門子天路相追尋
北登遼陽城顧望三韓道大海何蕭條白骨横野草下
充蛟魚食上使烏鳶飽傷哉十萬師大半塗肝腦粟米
量如沙金帛積成島功名誠可為封疆在自保閉闗謝
逺人良圖胡不考
所思在何許在彼沅與湘何以問遺之解此雙明璫葺
蘭結菌桂室宇何芬香佳人殊不至望望天南方烟波
弄白日容與凌風翔江空嵗云晏零露成朝霜不忍棄
所寳且復自徬徨端居有餘翫思逺徒勞傷
延陵有長劍寳若千金璧閉匣泣風雨開匣干星日駿
馬與名都羅列終不易服之適異土見謂鉛刀質徐君
亦何為神襟獨爾識欲色在不言心許成莫逆如何歴
聘歸墓門已有棘含意竟未伸涕下空沾臆宰木集晨
風可以懸三尺寸心苟不渝是物何足惜驅馬去郊原
棄置如遺迹賢哉貴公子交情固金石咄彼市門徒景
行宜自惕
名都有士女居在城南端前庭樹桐梓後閣羅苕蘭齊
紈為上襦魯縞為中單援琴理清曲惠聲穆且閒惜哉
嵗不與憔悴空江湍芳華一以謝烈心不可干蹇修為
誰使遺我雙瑜環朱衣從千騎寧可一為歡聞此竊自
嘆立身誠獨難貴亦各有慕賤亦各有安豈伊霜雪質
能睎桃李顔歛襟謝媒氏自下重門闗
神龍時未遇蠖畧蟠深淵不有浮雲藉何由潤八埏鵾
鵬隨海運一徙隂重𤣥扶搖非有負羽翮安能旋逺臣
必有主邇臣必有先商君因景監五羖介穆賢内資富
强業外秉侯王權功名豈不偉烈士無稱焉行藏制在
已升沉制在天寸尺既可枉尋丈寧無愆所以魯連子
抗志青㝠間隻矢三軍解單辭六國全萬鍾苟不欲屣
脫如浮烟諒哉天下士疇克與比肩
　
　
　
　
　榖城山館集卷二
欽定四庫全書
　榖城山館集巻三
　　　　　　　　　　　　明　于慎行　撰
　　五言古詩
　　　飲鮑莊泉石淙(在泗水/縣東)
行歌涉沂泗暫偕魚鳥歡碧草夾修逵炎風吹我冠道
旁有嘉樹四月秋聲寒俯見石淙水突出成潺湲清虚
涵雲日滴瀝鏘瑶環主人有逸興為我陳盂盤解衣坐
魚笱揮手截素湍瑩徹青玉鏡照我顔色丹泠泠漱瓊
液飛沫盡可餐祓洛未為盛臨濠愜所觀遲暉速短炬
走海無停瀾能將雙蓬鬢逐彼兩跳丸長謡望前路於
此且盤桓
　　　石竇泉
異哉石竇泉此竅何年鑿湓流鳴地底砅岩成大壑駭
浪懸且騰驚湍飛復薄歘如玉壺倒靃似春雷躍片片
廣陵濤洒作霜天鶴增澆旋石瀨猗靡龍鱗絡淈汩入
回淵欲去復疑卻孟公酷好竒取瓢承濆瀑我亦一俯
首慡然心魄愕四月衣袂寒共謂秋霜落嗟哉造化工
於此固槖籥
　　　從泗上歸宿杜太學莊舎
暮從川上来兩袂涵清輝回首睇泉皋蒼茫紫烟飛相
挈入村舍解鞍控板扉牛羊深巷入雞犬空墻依中庭
有花樹鬱鬱何葳㽔山月在簾牖星河亦已稀宛然林
壑姿顧視朝市非主人有㫖酒行吟聊共揮避世豈在
逺此中可忘歸
　　　登嶧山絶頂有懷賈大卿石葵
兹山一何髙岱宗青未極峻削玉芙蓉去天不盈尺我
来嘯良偶杖䇿探竒跡窈窕尋幽壑嶇嶔捫絶壁俛首
瞰虹霓四望寥天一重隂萬里生遊目忽不懌睇彼東
南陬山川含奥邑滄浪如衣帶半掛青巖色中有素心
人寤歌方宴息欲往一相覿其如修路隔據彼孤桐枝
臨此萬仞石願因天風吹達我心相憶曲終絃欲絶撫
琴長嘆息
　　　曝經石(泰山/下阯)
朝下天門關夕憩曝經石此石自何年斜倚萬仞壁疊
嶂灑飛泉匹練百餘尺水底玉篆分了然成鳥跡其文
乃上古讀之茫不識誰參雪竇禪永示金仙跡渌池低
寳樹宛見祥河出兀坐聽潮音洗耳心方寂
　　　送范涵虚太史入閩
臥病謝人徒塊焉處寥廓客從何方来緘書投我槖開
緘見故人我心忽不樂問子今何適行行入甌駱甌駱
日南陬思客春梅落冉冉江中雲迢迢海上郭太息念
我曹十載依銅爵云胡乖羽翮南北成離索驚颷拂林
樹洪流奔大壑鳯棲無靜柯龍游安所托聞君有良劒
舊在豐城鑿佩之入山海不能逢不若寳此千金質百
鍊焉能鑠今我方無為草𤣥惟寂寞
　　　寄張洪陽殿讀豫章四首
月出何皎皎照我堂南端愁人苦難夜躑躅起長嘆長
嘆將何思念我平生歡江湖萬餘里道路阻且難孤鴈
過我庭悲鳴風正寒願傳尺素書報爾青琅玕書成在
懷袖涕下不能看
昔我從良友翩然遊帝傍有如雙黄鵠厲翮起髙翔風
波一相失天路何阻長三秋為一日噭噭遥相望周周
嘯儔匹銜羽正徬徨麋鹿索其羣孤號在莽蒼咄咄久
沉吟為君心内傷
海上有浮雲鬱鬱雙龍闕何意回颷吹翳此瑶臺月風
雨忽𡨕𡨕九關不可謁直木忌為材甘井常先竭人生
百年内鼎鼎何超忽日月跳兩丸誰鍊黄金骨富貴亦
何為芳華有時歇寄聲問所欽好食山中蕨
王陽方結綬貢禹亦彈冠虞卿為其友解印去邯鄲千
金重然諾百折不辭艱窮逹相與俱飛沈豈異端末世
逐榮寵斯道亦已難裊彼女蘿枝纒綿誠可嘆君為千
尺松我為一握蘭蘭松不相結惟以共嵗寒
　　　寄習豫南太史閩中二首
颯颯雙鳴鶴集彼玉樹林凌風振逸響各有九霄心如
何乖羽翼形影互飛沈君滯炎海上我棲梁父隂佇立
望川梁江路迥且深豈無一札書飛鳥不懐音睠彼越
鄉嘆感此年嵗侵一為同心謠涕下霑衣襟
日夕登髙臺悠悠望南海南海不可從萬里隂雲靄念
我同心人畱滯方何在一出咸陽門嵗事數已改𦕈𦕈
睇空江曄曄生蘭􁈙日晏江水寒美人殊不采如何桃
李顔含笑揚光彩保爾嵗寒心芳華自晻靄
　　　送田鍾台宫諭視篆南都二首
東風入上闌衆草靡靡緑有客逺行遊倚舟河水曲河
水深且長帆檣千里矚金陵佳麗都洵美多舊俗石渠
對圖史吏隠諧所欲奈何卑棲子風塵獨躑躅縁木諒
難工積薪空自束極眺逺行雲願作雙黄鵠
别日一何久㑹日一何難浮雲滿天地遊子路間關為
君置斗酒四座慘無歡仰視明星輝俯觀溝水瀾聚散
諒無凖浮沈寧足嘆少年多意氣碌碌非所安願敦久
要誼相期以嵗寒
　　　夏日邀朱令君飲楮村石淙
山公在襄陽日醉習池月歌聲起銅鞮至今名未歇我
侯有仙標邈與世人絶抱琴出邑郭来采石淙蕨石淙
何潺湲流水歕玉屑蕭颯洞壑鳴五月寒人骨方塘一
片石混沌本無缺自從庖羲来畫作赤文裂逺望峽水
流猶似天山雪此中有真賞欲語不可説掃苔臥石坪
山月歸可挈
　　　七月十五夜同朱令君吳文學汎舟北溪
抱病臥江海屢經故國秋閉門覽羣動自得静者謀仙
宰有逸興强我北渚游時值七月望寒蟬呌新秋槐柳
夾修岸山鳥鳴啁啾搴帷望孤嶼迴橈背古丘歌聲上
雲漢玉管吹汀洲須臾緑烟滅好月尊前浮皎如瑶臺
鏡瀉作金波流仙人垂素足桂樹枝相樛掃石布瑶斚
弄水驚素鷗風飄寒梧響露下莎雞愁清景不可奈中
夜仍淹㽞歸路悵明發此歡焉可求
　　　登華不注絶頂
齊都多名山兹山獨邈絶中峰帶湖水華頂畱寒雪一
枝玉芙蓉翠黛若可掇我来凌青冥倚嘯紫雲裂嵐氣
互氤氳波光半明滅平野碧烟浮長隄春樹沒流覽望
扶桑欲見蓬莱闕雲間逢真人舉手問寳訣泠然紫芝
想了與紅塵别佳游難再得夢想何可輟
　　　泉上
偶坐泉上石暫與人境隔天光涵清虚水木有佳色心
對游魚閒目送孤雲白凉颷山際生㣲雨天欲夕
　　　送楊廬山戸部左遷淮陽
華月出髙牖新猋激廣軒斗酒酌良夜君懐胡不歡昔
藝名城樹今握畫省蘭作吏既彊項為郎亦苦顔如何
流雲景奄忽無定端言從淮海至又客淮海􁕽摻袂即
往路永嘯涕汍瀾騄驥志千里松柏厲嵗寒壯心苟不
渝坎壈亦何嘆去矣崇令圖久要慎莫諼
　　　壽四明沈封君九十
林類不知隠行吟聊帶索伏生老嗜經於道為糟粕何
如海上閭三老同賜爵上老氷雪肌下老顔如渥中老
正敷愉九十骨矍鑠釋智絶町畦縱心遊恬漠有子漢
列卿名在石渠閣洗沐一来歸六傳讙城郭玉笈緑綈
封寳駟黄金絡華旍既綏綏綟綬何若若上堂問起居
跪進丹丘藥羣從歘相從翩如鸞與鶴仙氣結雲霞君
恩散林壑翁其愛玉體延年千嵗樂
　　　題王母圖壽新建張太夫人
西山一何髙上有列仙館阿母㡬何年皬然霜髪短丹
室搆瓊英霞衣出火澣上元受寳訣雙成吸玉管俯視
瑶水波幾度清且淺青鳥雲中遨飛鳴正睍睆玉函墮
真圖仙氣人間滿侍中嵗星魂燕喜何衎衎取彼玗琪
實跪進車渠盌若木曉暉長桃花春氣緩一奏𤣥雲謡
永歡閬風苑
　　　哭弟三首
嚴霜下前除朔風凄以烈今夕復何夕同生成永别疾
疢能㡬時音容忽已滅稚子號中閨阿母啼成血有兄
滯天隅之死不及訣仰視雲間鴻呼羣中斷絶俯觀庭
中樹瓊枝已再折永嘯涕如雨沈憂鬢成雪豈不懷大
觀至情疇能掇
天地有大運物化莽茫茫蟪蛄一何促彭𥅆一何長摧
心嘆吾弟茂齡成殀傷明珠沉碧海神劒蝕精光念子
平生日沈痛結中腸俎几設虚奠㫖酒盈素觴魂兮無
不適當復来我旁屏營望南阜攬涕下沾裳
昔我過里門訣爾衢路側撡袂對賔友悲風聲正廹猶
言生離苦知作窮泉隔含意恨未伸生死各脉脉睠懐
握手地心折秋山陌人生一世間忽如逆旅客誰能以
蘧廬噭噭號真宅三復桑戸吟一哀聊自釋
　　　擬門有萬里客行送胡孝廉孟弢孟弢為其先
　　　　君求志逺走長安云
門有萬里客攝衣造我堂風塵著眉目車馬倚道傍問
子今何為執手涕沾裳自隠匡山隅承歡樂且康三復
南陔詠旋廢蓼莪章飲棬悲鳴木陟岵悽嚴霜日月既
不處遺德亦未忘幽蘭委澗沚無風誰為揚願子片石
書永我寸草腸以兹冒炎暑屣履涉江湘我聞再三嘆
俛仰以徬徨亦有明發懐感此中情傷念君苦行役且
復盡一觴修詞諒非任其敢沫餘芳君懷雙虹劒耿耿
明星光一當萬乗主為寳誠難量如何慕臯魚空為孺
子愴歸其保玉體天路以翶翔
　　　題張中丞傅野萬玉山房巻
吾慕竹溪逸愛此竹樹林悠然展幅素緑玉何蕭森萬
竿挺寒翠千畆横素隂亦有髙節士結廬江水潯夾池
亂橘柚拂檻鏘球琳詎開蔣詡徑但撫山公琴朅来仙
省遊雙管耀華簪截彼虬龍簳寫兹鷟鸑音無為睠荆
渚寤宿増遐心此君在几席可以澹塵襟念本孤生植
冉冉泰山岑願為琅玕贈徙倚一長吟
　　　送王宫庶師竹請告南旋
凛凛嵗云晏雨雪彌中林念子即往路河梁阻且深廿
年事明主謂比雙南金國㤙豈不懐胡然有逺心東臯
解懸耜中谷發鳴琴松蘿夾戸牖山水流玉音何如長
安遊輿馬日駸駸素衣一以染華髪又欲侵蹇予魯狂
生于今亦越吟送爾結長想極目青山岑
　　　貞婦吟為長安潘氏母賦
中庭何所有藝彼竹與蘭竹蘭被戸牖玉樹羅堂端天
風西北吹衆香越以繁借問此何居言之辛且酸本家
東海上羈旅在長安良人早見背遺嬰亦已單秉心在
氷蘗誰能惜盛顔楊枝耀春華栢枝凌嵗寒豈無青陽
輝良非我所觀補衣為兒襦輟食為兒餐兒從長者遊
斷髪佐兒歡以此持門户幸不墮衣冠我聞慕且悲此
義世所難共姜名不沫文母節未殫試為貞婦吟一倡
再三嘆
　　　上外舅秦翁生辰
近親同里門逺親異鄉邑何况舅甥歡津梁千里隔宿
昔忝乗龍門闌在咫尺阿翁豪且賢雅稱閭右室遲暮
無它男所托惟女息廿年隨宦遊庭階亦寥寂中嵗鞠
兩雛恩勤瘁心力女兒在襁褓男兒操紙筆翁媪嵗時
来撫摩均自出伊予久懐歸蹉跎年嵗逼惻愴骨肉情
含辛念非一兩雛忽相牽長跪繞我膝届兹中元秋阿
翁弧矢日賔從列中堂盃觴行絡繹兒母在天隅間闊
増煩悒請耶篹片詞寄我離孫臆我聞兩雛言吟嘆心
戚戚孩抱亦何知母慈良可識翁今七十三媪亦過七
十丹顔未全改縝髪但稍白矯矯矍鑠姿少壯或不及
海桑千仞枝池桃千嵗實鬱鬱岱山松纍纍丈人石持
此壽翁媪永列丹臺籍時和復年豐娱樂加餐食早晩
歸山樊聚首多夷懌揮翰為長歌歌闋情未極
　　　冬夜方胥成過訪
𤣥雲結重隂北風凄且寒端居寡言宴惜此芳嵗闌客
從逺方来入門正其冠解裝出所有贈我青琅玕其物
有光耀握之感且嘆華鐙列堂隅酌醴羞盤餐片言意
氣合昵若平生驩風雅久淪替學海多狂瀾衆目徒熒
熒誰為曠古觀問君四方志前路何漫漫時俗賤文史
世事多艱難勉哉樹芳軌榮名不可殫
　　　春日寄陳從訓
上日臨髙臺平隄草已緑感物動我思騁望春江曲春
江不可涉幽人在空谷葺彼桂蘭宇好此蘿薜服舒嘯
穆鸞凰結佩鏘瓊玉居依戴顒宅遊踵焦君躅豈無席
上珍風塵匪所欲一為傾盖言相期違世俗十年曠良
覿念子心煩促寤寐豈不諧綿道如川陸悠悠河上魚
𣺌𣺌雲中鵠緬懐一札書徒勤萬里目眷言崇令名加
餐以為祝
　　　題崔仲素郡丞撫松亭
藐彼海上山雲氣何寥廓中有孤丘亭蒼茫臨大壑約
壁荃與蘭塗材匪丹雘亭端亦何有長松雙落落下根
盤虬龍上榦棲鸞鶴泠風無時休秋霜被已薄主人北
州牧解組躭恬漠亭中諧寤言松下恣盤礴月出鼓鳴
琴永夜聲蕭索載詠彭澤吟古今偕至樂顧見泰山隅
五株良有托萬古稱秦官貞心無乃怍請移植此亭為
假山中爵食彼偓佺倫共錬延年藥
　　　閒居述懐
白日御颷輪西下何其速河流東到海日夜波聲蹴人
生正百年榮華不滿目君今亦胡為沈吟長蹢躅北里
有良友南隣多舊族相羊山水間聲若絲與竹斗酒可
相娱極宴適所欲何必宛洛遊裘馬相徴逐制命固在
我無為自局促
　　　新春獨坐有念
青陽布嵗和鼓籥回嘉律如何后皇心條風猶慘慄七
日不出門塊焉坐斗室咄嗟顧庭除感念端非一豈無
閭巷歡亦多朝市匹白首盡如新誰為膠與漆避世良
所欣延齡豈有術人生陶大塊飄如駒過隙苟欲役風
塵何物關名實㫖哉盈觴酒優游以永日
　　　元夕家宴示諸子姪
端居逢節序中情尠所歡常華既云瘁谷風良不完佳
夕謝賔徒且復陳盤餐丱弁既列侍孩抱亦團圞尊酒
日云晏華鐙爛以繁九枝蘭桂燼四照玻瓈丹笑語不
知疲迢迢清夜闌永懐家門念俛仰固多端依棲幸不
逺蕃碩已可觀慎旃各努力保作誠為難
　　　泰山對酒贈馮琢吾少宰
晨登泰山坂四顧何茫茫浮雲蔽若木旭日開扶桑隂
晴倐忽變登頓多蒼黄長風四面至烈烈吹我裳客子
駕言邁行行陟帝鄉前有一尊酒臨此萬仞岡綢繆亦
何念展轉不盡觴結交睠金石悵别懐參商髙舉步萬
里遊目涉四荒其雨怨杲日若濟思舟航努力事明主
庶令泰道昌
　　　靈巖送别琢吾
山館夜不寐起視明星㣲北斗掛楹牖天河垂欲晞客
行一何遽申旦從此辭十年聊一晤此後長相思斗酒
不得醉涕下沾裳衣君如山上雲作雨彌天施我如澗
中石抱此不化姿浮沈各有以本自相因依寸心苟不
渝安在合與離願言保黄髪待子成功歸
　　　寄題朱金庭宗伯逍遥樓一首
我有同聲偶宛彼天南隅十年曠色笑萬里違音書坐
逢越方人跪問今何如方修南華義閉迹重樓居重樓
何縹緲迴架名山隅星月宿雕檻虹霞帶綺疏雲門列
遥障剡水周前渠冥韜寡談讌遐眺多謳歈違哉曠士
懐自執環中樞鷦鷃棲非隘鵾鯨潤豈餘至遊苟有托
焉適非吾廬君今息溟海吾亦耽枋榆室遐人尚邇年
往意未疎恨無雙飛翼徑度三山閭永言鬯𤣥㫖婆娑
以自虞
　　　蜀山湖遊太宰吴介肅公精舎感述
𣺌𣺌汎平湖亭亭望孤嶼秋風莽蕭瑟川光澹容與昔
有素心人此焉躭宴處下帷探道帙閉關謝塵侣狎從
鷗鳥嬉遐慕鴻鵠舉國卿豈不崇視若鳶與䑕遺構今
尚存髙芬疇克旅白雲去不還寒山靜無語景行不可
得迴橈徒延佇
　　　壽周燕川封君為司理周君作
逖彼瀟湘水北流雲夢隂鍾靈孕華閲寳樹何蕭森長
公楚山玉仲甫荆南金叔君何所韞葆此席上琛力田
笑株守談經軼陸沈甫志藍田璧旋鳴單父琴政聲彌
漢沔士譽播江灊自振雙鳬羽還成五桂林名郎負竒
采天闕彯華簪執法奎婁野揚芬岱嶽岑奏牘荷殊寵
陟岵勞逺心秦雲睇菴薆蜀道歌嶇嶔願言蘄壽祉酌
斗思愔愔長跪再有獻所獻非球琳𤣥霜十洲采瑶草
三山尋服此顔如渥無使華髪侵漢水誰謂廣湘水誰
謂深聊挹滄溟潤流君世澤吟
　　　冬日得馮少宰用韞書問寄謝一首
北風一以厲雨雪何漫漫江湖莽浩淼周道阻且艱故
人在千里寄我雙羅紈織成不惜逺為念衣裳單感兹
平生意提挈再三嘆别離未覺久年光忽欲闌幸有裘
與褐可以禦嵗寒七章匪不麗所適燠且安巻衣置篋
笥怊悵不能諼
　　　題睢陽魯夫人貞壽巻
伯姬魯國女作嬪儀宋宮委身殉烈焰名與天壤終伊
誰嗣良軌請歌貞媛風淑靈禀鴻造典訓開儒宗生年
汶陽里逺嫁梁園東君子秉明誼德心協所崇瑟琴諧
雅調環琯多莊容嬿婉未及竟隕棄號蒼穹秋霜激素
質朝日明丹衷和丸佐兒誦停杼代兒舂日永非在夏
宵長非在冬奄忽嵗年邁拮据堂構隆永懐背堂念不
受清臺封貞如幽澗栢含翠凌髙空皎如旋淵玉吐耀
干長虹母師饗嘉號女史圖芳蹤一為鳬鵠嘆感慕何
時窮
　　　慰宗侯𤣥同契丈居廬
端居嵗云晏雨雪塗周行寒夜不得寐起坐思天方天
方有良友皎若珪與璋間者闊聞問匪謂殊津梁方修
倚廬禮自廢蓼莪章天風號林樹烏鳥鳴聲長曽閔既
人紀臯連亦國良吾邦賢聖里風軌敦侯王願言一往
慰我馬摧以黄居諸諒已迅霜露多悽愴光前固有道孺
慕徒為傷君其勉餐食錫類方未央
　　　謝少傅蛟門沈公書問
徙倚步中庭仰見飛黄鵠黄鵠自何方遺我一尺牘開
牘見所欽慰借溫如玉為寄雙織成無非錦與縠巻書
置懐袖感嘆不能讀匪無逺道思畏此川塗曲間别十
餘年故情猶爾篤欲以報綢繆山雲不可掬天道有盈
虚人情多蹢躅狐白豈不珍褐衣亦已燠苟存嵗寒心
不在違所欲
　　　題吴母貞裕巻二首
衛姜植特操鄒孟秉義方貞哉延陵母曠古嗣遺芳素
衷矢皎日烈質凝秋霜笄總奉君子瑟琴靜且良一為
終天訣掩鏡銷鉛妝晨炊井牀凍夜績釭輝凉中庭長
瓊樹復汎崇蘭光璇室有彤管名與星嶽長永言歌黄
鵠三嘆沾人裳
女貞既有樹女清亦有臺不如母師號雲漢天昭回丹
泥北堂燿璇牓深閎開表閭與錫命流耀江海隈子為
簪筆史倚柱稱瓌材孫為含香吏抗章胡壯哉家聲一
以振母節益以恢正氣凛千古榮名肅九垓歌言樹令
軌以拯流風頺
　　　瑞榖謡為郡伯劉公賦
我服汶陽隴穫彼麻與菽道逢拾穂人軒眉行鼓腹問
言何所欽吾邦有仁牧濊澤若雨暘庻徴協寒燠芃芃
萬寳登穰穰三秋熟舊聞嘉禾名今見嘉禾蔟一莖二
三岐多者至五六異畆荐周塍合頴標唐籙恵露洒瓊
臯條風披廣麓上充德政符下錫氓庻福不謂憔悴餘
歡聲洽比屋我聞三嘆言地寳一何渥有淵不産珠有
田不産玉固知聖后心所貴惟民榖願以魯史書仰佐
豳風祝昊貺感皇仁流膏豐海隩
　　　題鄭雙峰先生鄉賢巻冊
谷口有逸民秉耒在巖穴儒宗遁北海牧伯欽髙節二
公世所師豈伊青紫列誰者嗣流光華胄棲東越握槧
謝公車服隴躭郵畷獨行州里孚篤誼神明徹生不采
芹游沒從舎菜醊典禮曠無前清芬耿不滅神報一何
延永錫鍾遺厥亦有公衮褒金書貤象闕種木百年隂
種德百年烈末俗徒皇皇芳規胡不晰
　　　題邵武丞鄭公名宦傳冊
古者侯與卿侐寢無遺跡桐鄉一嗇夫至今有社稷民
志諒難諧德聲允無斁邈哉邵武丞乃與千秋匹蚤躭
竹素編暮隨升斗檄十載和鳴琴鸞鳯棲枳棘折獄照
覆盆賦政懸尺籍老掛武夷冠雲臥仙巖碧猶餘棠樹隂
清風滿舊邑長吏備時烝澤宫㕘侑食赤紱豈無人伊
誰分半席柳勒武功銘韓記藍田璧婁江筆如椽亦永
循良績公真不負丞是為黄綬式
　　　紀夢二首
昔夢遊閶闔謁帝明光宫天衣馮玉几顧笑回春風眷
言苦行役賜酒盈金鍾飶芬滿襟袖色瑩玻瓈空吸之
不能半已覺衰顔紅洗爵再拜謝幸免傾側容小臣升
斗器既醉心怦忡沈湎豈不愉無乃烖㣲躬大福諒不
再君恩既有終
夢從化人遊虞我以竒巧平地疏清渠中有萍與藻遊
魚三五頭淫裔何鮮姣良無波濤驚似有雲氣繞臨流
羡且觀不知牀月皎記念在恍忽躊蹰至天曉夢中幻
已滅寤言復何道
　
　
　
　
　
　
　
　
　
　
　榖城山館集巻三
欽定四庫全書
　榖城山館集巻四
　　　　　　　　　　　　明　于慎行　撰
　　七言古詩(唐體樂/府附)
　　　長安道
東出灞陵橋回望長安道烟花萬户暖風輕羅綺千門
明月曉漢家宫闕鬱岧嶤碧閣珠樓倚絳霄丞相衣冠
蒼玉佩將軍甲第赤欄橋平明内殿承顔色日晏朝迴
行紫陌夾道金覊赭汗流盈門繡轄朱塵塞人生得意
自輝光刺謁紛紜滿路旁一笑看人回禄命片言酬客
腐肝腸小子勝衣皆受印蒼頭結綬亦為郎貔虎三千
陳列第鴛鴦七十閉東廂銀牀月瑩流蘇帳翠幙烟浮
玳瑁梁鐙前北里千金舞座上宜城九醖觴年去年来
無旦暮春花秋月依然度歌吹平連長樂鐘林園直接
新豐樹祗知娱樂不知憂轉眼榮華逐水流誰道氷山
可永峙誰言天雨可重收曾聞上將幽鍾室曾見元公
賜養牛博陸門前羅鳥雀平津邸内走鼪鼬古来世事
渾如許道上垂楊不解語唯有東陵舊日侯瓜田看盡
青門雨
　　　將進酒
君不見洛陽城東桃李花暮時紅雨早時霞又不見瑶
臺素月飛銀闕三五蟾光四五缺人生行樂不須愁富
貴豪華電露流昔時鼎盛五侯里今時零落成荒丘長
安貴人眼中數規名規利何太苦日中走馬平津第絳
塵拂衣汗成雨白衣蒼狗在須臾雷公駍鍧震下土揚
雄寂寞黙守𤣥賈誼太息將安補青玉案紫霞盃與君
沽酒臨髙臺烹龍炰鳯白日暮清歌妙舞香風来朝不
從騏驥遊暮不從黄鵠棲浮名碌碌果何有天地於我
如醯雞茫茫吹萬同一吷曾史桀跖皆電滅君今少壯
復不飲坐使紅顔鏡中歇紅顔銷歇奈爾何華髪蕭蕭
日以多直須枕藉盃中酒莫問浮沉海上波
　　　巫山髙
巫山髙髙不可極十二芙蓉入天碧楚王館前暮雨飛
流烟凝翠濕仙衣蘭詞半吐巻衣去𣺌𣺌行雲不知處
日髙枕上聽猿聲惆悵髙唐夢不成
　　　有所思
有所思乃在蕭關道玉井蒼苔嵗月深門前細路生春
草春草如烟秋月缺路逺魂飛不可越祗聽關山笛裏
聲登樓曠望肝腸絶東来有鳥正西飛願寄一書到海
涯鳥辭天長去不反藏書懐袖衣帶緩
　　　戰城南
去年戰龍城南今年戰烏丸北海門半夜風雨聲島嶼
㣲茫天地黒邉營嗷嗷新鬼號頭髗亂落芙蓉刀平明
幕府歌鐘起白璧黄金北斗髙夷奴垂鞭出海嶠回首
遼陽馬上笑可憐膏血滿野塗異方飽死原上烏至今
愁望零支道白草寒霜萬骨枯
　　　朱鷺篇
昆明池水金堤曲朱鷺飛来春草緑紅樓紫殿度香風
片片丹霞水上宿王孫蘇合作彈丸飛落碧空池水寒
網絲漠漠如烟織斂翅裵回不可即朱鷺朱鷺何紛紛
避人引子呌入雲刻畫白頭人不識海邉笑殺素衣羣
　　　輕薄篇
長安九陌花初發細馬輕車看不歇五陵少年遊冶郎
開顔發艶朝日光珠牕繡網烟如織明月樓中夜吹笛
雙燕西飛底不知銜泥飛出碧梧枝
　　　烏夜啼
金陵城頭秋月深城烏夜半啼髙林閨中思婦桃紅燭
斜倚寒牕聽不足低鬟無語濕羅衣起視明星河漢㣲
　　　賈客樂
廣陵賈子江東客大艑珂峩倚江側朱樓繡箔月如霜
醉臥壚頭小玉牀五更解船大江去鼉浪鯨風何處住
洞庭秋水接天来五兩成林夜半開西登三峽立百丈
灔澦如牛不得上環環布帆欲退飛猿鳴一聲淚沾衣
錢刀睹快狎風色歸来金多頭已白同時隴上飯牛子
睡起烟臯夜吹笛
　　　大堤曲
大堤春盡花成雨大堤女兒隔花語揚州估客四角幡
暮泊蘭橈宿江渚芙蓉寳帓緑雲鬟翠簟銀缸夜色寒
倚瑟當壚春酒盡巻帷望月曉装殘石城一曲歌未足
日出天空江水緑含啼送客更多愁腸斷烟波萬里秋
　　　對酒行送朱廷評可大左遷汝州别駕
朱君朱君為我楚舞我為君歌金尊緑酒春風過天長
道逺可奈何爾不能汎汎與鳬俱上下一朝海水生白波
我今送爾萬里長河道歌聲一闋令人老上有悲鳴噭
噭離羣嘯匹之春鴻下有萋萋斷腸草斷腸西去思悠
悠洛水齊山兩地愁平生不作兒女態今日為君雙涕
流朱君朱君與爾登髙丘望逺海茫茫塵世不知年秦
皇漢武今安在天生豪儁必有用如君自是人間才縱
然落魄江海上浮雲於我何有哉朱君朱君爾今且飲
三百杯
　　　行路難送可大
典我千金裘共醉千鍾酒何處正愁人月落青門柳長
跪問行子君今何所之海風五六月豈是客遊時北上
太行坂羊腸詰曲何時返南去渡長河津梁隔閡生風
波蛟龍出遊雲雨多雷公砰訇奈若何行路難難未巳
何當與子浮滄溟一掛長風三萬里
　　　白馬篇送可大
白馬黄金羈蹀躞溝水頭君今且莫去為我暫淹留昔
我束髪年與子同出入幸承明主恩並列金閨籍行彼
長安途宛如雙飛翼自謂連行兩不離豈知一旦成分
析我棲東海岸君去洛陽遊天津橋下水不盡古今愁
陸機名髙翻見妬賈生胡遭絳灌仇人心對面如山海
世情交道何悠悠丈夫得意自有數豈能與蜉蝣翠羽
楚楚爭春秋為君笑盡一杯酒彈劒悲歌醉未休
　　　明妃曲送可大
妾本名家子十五顔如玉羅綺閉重閨羞道黄金屋君
王選秀色早嵗入深宫三年不召見憔悴泣春紅同時
入宫人一一錦屏中芳顔自倚能傾國肯學他家買畫
工祗憐寂寞深宫裏不道風塵邉塞起君王一顧不可
留蛾眉逺嫁三千里紅頰兩行啼邉城草色萋今宵胡
地月昨夜漢宫雞漢宫桃李春如雪此時緘怨辭丹闕
但使君心悟畫圖不惜龍沙愁夜月
　　　鳴鴈行寄趙瀫陽年兄南粤
鳴鴈發雲中羽翮摩天舉何意長風来吹向瀟湘渚連
行接翼不忍分忽然散落如風雨洞庭波寒木葉稀霜
空嘹唳常苦饑迢迢故國日已非聞弦虚驚使我欷今
復彈射將安歸不及銜泥雙燕飛金牕繡戸春日㣲一
為鳴鴈行三嘆沾人衣
　　　江南曲
蕭蕭烟雨秋江口兩岸青旗拂細柳估客初迴錦䌫舟
妖姬正熟銀槽酒珠樓宛轉畫橋東油壁輕舟綺繡中
桃葉江前對明月莫愁湖上起西風繁華莫唱江南曲
吴宫舊草茫茫緑
　　　關山月
隴頭流水何年别戍客辭家心欲絶横笛寒吹塞上聲
春閨近對關前月如花小婦翠眉低覽鏡愁生玉面啼
十年征戍音塵斷不得雲中半紙題織成錦字空自嘆
椷愁那到玉門西
　　　行行且遊獵篇為于子冲賦
漁陽九月陣雲黒使君叱撥桃花色酒酣弄轡意氣豪
呼鷹出獵燕然側黄間欲挽倚寳刀銀鏑飛過雙青骹
千羣𤣥鹿大如兕排風蹠地走且號日斜勒馬原上立
蕭條狐兔無遺迹書生自學萬人敵為君却掃隂山北
　　　洛陽道
漢宫烏啼天欲曉平明試馬東城道銀鞍玉勒五花驄
十八承恩拜侍中春寒花滿披香殿溫室璇房夜開宴
呼盧一擲賜錦袍百和輕烟經宿散君不見咸陽三月
花如雨巻衣淚落秦宫女
　　　采蓮曲
芙蓉江上秋風烈采蓮少女沙棠檝紅顔耀日總疑花
翠袖凌烟渾勝葉月髙船重花欲稀漸聽花間笑語㣲
停橈忽憶巴陵道悵望烟波涕滿衣
　　　上雲樂
東廂食舉百戲作魚龍曼衍中堂落華鍾忽駐舞綴停
更進西方上雲樂老胡家世是文康紫髯深目華蓋方
白巾裹頭火浣細緑珠作帶韎􁨍長曾從海上栽若木
吹笙更截崑崙竹朝看阿母鬢成霜夕見安期顔似玉
却候明時日再中朅来獻賮玉門東流沙暮涉三萬里
碣石天開百二重辟邪師子陳成列赴曲聲隨簫鼔節
漢苑白麟未足珍宛城寳馬空稱絶白題歌舞奏仙倡
為祝黄圖日月長但願百蠻九塞靖烽火陛下長傾萬
嵗觴
　　　杯槃舞歌
吹鸞簫考鼉鼓四座停酌看槃舞七槃宛轉一匕舉左
翻右覆勢如取九日落天星作雨晦明滅沒不可覩觀
者疊迹色怖沮跳丸弄劒安足數夜長酒多絃管清收
槃按節作緩聲月髙露下天宇平向来巧拙虚無形
　　　鳯臺曲
未央宫前桃李花柳枝烟裊御陌斜貴主初臨萬年館
小侯新試七香車香車繡幰開長樂十里天街鋪錦箔
臺上乗鸞白管簫樓頭走馬黄金絡賜衣分得御袍香
寳玦珊瑚佩帶長朝遊歌管金張第暮入風流趙李塲
君不見隴西老將頭白盡百戰不博通侯印
　　　閣試征西將軍出塞歌
榆關九月寒風早𤣥霜已白邉城草敵騎朝侵敇勒營
將軍夜出祁連道關山曉月度龍沙馬上芙蓉吐劒花
連營畫地傳刁斗十萬軍聲静不譁期門少年健如虎
束髪從軍思報主畫角寒銷玉塞雲鐡衣冷拂金城雨
援枹執鼔何雄哉笑看樓蘭動地来合圍瀚海渾無敵
轉戰臯蘭未肯迴紫騮汗血歸来後肘背黄金大如斗
胡牀坐解月支頭割鮮笑釂蒲萄酒酒泉亭障接烏孫
輜重如山入塞門五雲闕下報天子萬里封侯安足論
　　　館課沙隄行
漢家宫闕五雲裏複道連綿正相倚建禮門前綺陌開
銅龍樓下沙隄起沙隄迤靡屬東城十里宫槐緑影横
街官閭吏傳呼過隄上隄下人不行黄麻早下平津閣
萬玉班髙元宰爵華轂遥從天上来沙隄半自雲中落
滄海桑田事未真人間富貴等流塵只言避世金門客
曽見沙隄㡬度新
　　　題桃川圖贈錬師張子故西苑方士也
我歌桃川圖舊識桃源客骨青髪短雙頰紅十年賣藥
長安陌自言本是武陵人花落花開不記春姓名偶被
先皇識選列仙官侍紫宸紫宸宫閣天中起西苑繁華
如夢裏銅盤百尺落秋空綺幕千門照流水祠壇隊隊
羽衣羣鶴蓋霓裳擁聖君黄金白璧年年賜豹髓鸞膏
夜夜焚當時等軰俱光采算袋裶衫揖上宰曽窺阿母
降瑶臺更訪安期入東海海上重来鬢已秋鼎湖龍去
水空流夾城輦路多青草别殿宫官半白頭承恩舊侣
知何處聞逐雲中雞犬去惟餘野跡走風塵却憶桃花
源裏住我聞此語涕沾膺世事從来不可憑君今莫説
丹砂事松栢蕭蕭冷茂陵
　　　贈鄔秀才汝翼
白頭自如新傾蓋自如故西風蕭索朔鴈號江南老生
来何暮我聞吴楚之間多大雅布衣往往稱作者才情
不復論三唐直薄西亰接枚馬君乎君乎何壯哉握筆
一掃傾羣材凄風寒迸金石裂長濤怒激天地迴眼前
浮沉那足數文章有真心自苦胡為乎敝裘零落雙眼
白一夜商歌淚如雨我為歌一闋君為盡一杯白雪誰
憐楚客調黄金空築燕王臺看君落魄今何似古来才
人亦如此莫言得意自有時人生所貴成名耳
　　　送業師黄東野先生左遷衛輝郡博
漁陽城下多秋草漁陽城頭秋月曉涼風颯颯吹客心
驅車逺下三河道三河地接太行秋倚劒悲鳴囬紫騮
滿堂擊筑吾不樂黯淡胡為賦逺遊先生落落閩中彦
束髪牀頭開萬巻賦成盡擬似相如待詔金門不召見
明光宫裏落雙鳧握綬江城興不孤推轂難逢北海薦
抱經却授西河徒青氊莫道成蕭索博士古来官不薄
買駿終歸郭隗臺登龍本出孫𢎞閣垂髫舊日魯諸生
負笈從遊濟北城十年不立門前雪望斷江南萬里程
薊門烟樹今何夕白露滿庭空水碧一尊相對夜色寒
挑盡青燈話夙昔長歌忽漫是離筵不盡浮雲黯逺天
淇園到日應相憶萬竹寒聲沸百泉
　　　彈鋏歌為鄆樊生賦
君家閥閲髙東魯亦近樊城傳舊土兩朝八座祖與孫
後代簪纓仍接武爾亦翩翩帝里遊茱萸錦帶鷫鸘裘
紫雲闕下彈雙鋏来向朱門傅小侯朱門修巷臨長道
翠閣瓊樓相映好明月時聞内苑笙春風日蹋芳隄草
髙堂上客號三千俠少風流獨迥然鬬雞南陌爭金距
走馬東城揖玉鞭相逢斗酒多傾倒胡姬壚頭天未曉
汾陽甲第貴盈門那作樵漁空自老薊門春盡雨茫茫
汶水梁山路阻長錦衣歸向橋邉過不是青絲馬上郎
　　　荆門歌送沈澄川太史奉使楚藩
荆門望望𣺌何許横跨三巴控三楚髙臺落日大王風
明月空江帝子渚侍臣持節下蓬菜三楚豪遊意壯哉
銀扉朱邸江邉峙玉檢金泥闕下開青門柳枝日未午
胡姬壓酒當花塢聚散渾如陌上雲别離苦恨尊前雨
驛樓官樹潞河西七十長亭路不迷贈客㡬投青玉案
當歌一聽白銅鞮南登即向巴陵道苦竹香楓相映好
斾指芙蓉澤畔花槎凌鸚鵡洲邉草蘭臺仙館白雲秋
飛蓋爭隨上客遊應教非同靈運賦懐鄉不上仲宣樓
嗟君聲名何煒煜彩筆驚人珠萬斛論道三年侍石渠
校書乙夜開天禄長安春色正霏㣲侍從翩翩滿禁扉
早看方朔歸金馬莫學相如戀錦衣
　　　夜郎歌送賈諌議德修奉使黔中臨問屬夷酋
　　　　長
燕城客舎經春草落花如雪閒不掃故人忽作夜郎行
離心溝水長安道與君追逐競髙蹤翩翩矯若雙飛龍
春風共載承明筆曉月同趨長樂鐘嗟君風度何磊磊
夙昔大名滿東海千言倚馬疾如飛賦成四座騰光彩
一列金閨法從班朝朝鳴玉侍天顔牽裾折檻偶然事
諫草琅琅動九關夜郎越嶲天南土萬里夷荒開幕府
倚劒秋迴七澤雲掛帆夜渡三湘雨天書逺向百蠻開
辮髪番君夾道来嘯咤風雷震山嶽白日㒺兩何有哉
金杯紅燭月鳴杵酌酒與君對君語區區離合安足陳
懐抱平生吾與汝春晴日觀轉愁予十二河山錦不如
莫詫故林偏得到吾將走馬深嵓居
　　　白將軍歌為吉軒令君賦
君不見關西故將五陵豪束髪從軍受六韜蓮花玉劒
浮雲騎横擊隂山塞月髙又不見五雲樓閣春窈窕射
䇿彤庭海日曉碧衣行盡長安陌玉勒銀鞍弄騕褭君
家甲第隴雲東文武家聲霄漢通已看彩鳯鳴秦苑早
見仙鳧出漢宫三年試政齊城宰萬樹名花何罨藹函
關却望紫氣深姑射山中春未改將軍矍鑠狀如何七
十猶能擊缶歌㢘頗善飯英風在馬援凭鞍壯志多封
侯萬戸吾何有庭種芳蘭門種柳結束還徴俠少遊十
千一醉新豐酒齊城東去是三山弱水蓬莱路不艱郎
君跪乞長生藥為駐仙人千嵗顔吾聞黄河東来三萬
里横亘榆關天際起將軍世澤亦如此纍纍肘後何足
比
　　　投筆歌送侯兄上清浪叅將
昔年謁告黄山側西風送爾遊京國我来昨日入明光
送爾南登古夜郎相逢相送何其迫踟蹰溝水令心傷
翩翩爾自佳公子丞相勲名在國史中丞踔躒本如龍
汗血神駒更千里關西老將力不如魯國諸生名大起
十年不售昭王臺轅下長鳴泣未巳爾時投筆大昻藏
仗劒悲歌去故鄉兩臂常開十石弩千金笑入五陵塲
横行直貫單于幕手縛樓煩紫塞旁六騾已遁一騎返
雪花如席髙雲黄馬首血懸月氐器小婦壚頭索酒嘗
赤囊一日奏闕下錦鞚飛塵朝建章三十男兒好身手
腰懸兩綬黄金璫旄頭已落胡天久郅支呼韓同稽首
不聞天子獵長楊却召將軍屯細柳西南未罷伏波軍
都䕶金章大如斗生年自有封侯骨彈鋏長歌勸君酒
長歌未巳涕沾裳客子浮雲各一方兩甥牽裾啼不去
一雙白璧騰精光大者日受三四巻小者學語聲琅琅
顧我猶多離别嘆憐君不作兒女腸吁嗟乎桂水横烟
不可迫流入牂牁天地坼湘潭七十五長亭羡爾今為
萬里客旌節遥連銅柱隂樓船直壓鯨波白諸部蕃王
伏道周千羣將吏喧江澤𤣥猿暝嘯跕鳶驚正使豪遊
壯心魄春江瑶草緑可折何當寄我長安陌
　　　送業師鄭舒軒先生署教海寧同子冲可大二
　　　　君
薊門四月楊花白丹鳯城南送行客兩生擊筑酒欲䦨
先生黙黙不盡歡我今為歌行路難憶昔振翮閩海濵
才名踔絶無與倫腹中萬巻已成笥筆底千言若有神
數竒不逢得意薦賦成誰念馬卿貧十年漢闕泥穿履
㡬度燕城桂作薪道傍明珠真按劒櫪上驊騮空絶塵
長歌投袂出門去江上聊開絳帳春絳帳青氊殊不惡
東南山水堪遊樂千峯夕翠入講堂一枕夜潮浸郡郭
東風桃李色方深秋雨芙蓉顔自若天生豪儁豈無心
不合先生長落拓君不見㑹稽寒士西入秦公車不收
小吏嗔偶然懐中探尺綬黄金繫肘意氣新又不見新
豐市中貰酒客寒賤時逢里媼謫一日忽承内殿宣青
驄蹀躞生顔色人生得意自有時世事浮沈那可知還
看獨對彤庭問接迹夔龍集鳯池
　　　聽琴篇呈李雪滬先生
雨鳴瀟瀟風滿壁虛堂孤坐春草夕何來兩客登我堂
坐索瑶琴鼓前席吾家焦尾舊無絃世路逢人不解傳
丈人錦囊出緑綺為我揮手松風前宮聲一曲試瀛洲
文物翩翩禁苑遊人間帝子銅龍館海上仙人綘玉樓
倐忽凉飈飄四屋新聲轉作瀟湘曲沙清石碧江水寒
月明呌入汀洲宿絃悲調急聲轉㣲滿堂擊節淚沾衣
幽蘭白雪何要𦕈此意世人知者稀丈人自是賢豪客
横琴呼酒雙眼白借我朱絃三尺强試理清商入蕭索
　　　匡廬山人歌寄胡少白文學
廬山之髙髙入天孤峯秀出真青蓮峰懸石鏡何年影
照盡彭湖三萬頃平開雙闕赤霞浮翠嶂丹厓萬木秋
飛濤倒瀉銀河水灑入長江九派流青山亦不摧流水
亦不絶謝公行䖏空雲烟東林舊跡莓苔滅豫章胡生
才且雄匣中玉劒雙飛龍拂衣欲出人間世走臥匡廬
第一峯香爐雲氣飄山閣明滅千巖與萬壑雨急朝聞
嶺上猿月寒夜聽江臯鶴有時結束帝城游俠骨常輕
萬戸侯上書北闕不待報笑臥胡姬舊酒樓罏頭日髙
金管歇楊花茫茫春雨雪此時彈劒却歸来脱㡌長歌
舞秋月胡生胡生無與倫心雄萬夫步絶塵英賢古乃
起屠釣何况儒術逢昌辰彭蠡為君腹瀑布為君口俯
瞰洞庭波吸作一杯酒但欲澆爾胸中萬古之壘塊風
塵䠥􁋧吾何有胡生胡生何時與爾同上匡廬巔足躡
星虹禮南斗
　　　贈于子沖大叅請急南旋
長安城頭秋雨繁長安城下雙朱轓去年忽向洛陽道
今年却入長安門誰道分司非達宦誰言朝請不承恩
行邊慣試渥洼馬到闕仍依白虎旙憶昨匈奴入邉塞
隴坂以西殺氣昏右方王將旃廬滿北地烟塵士女奔
元臣廟畧馳三殿上將戎軒厯五原青海㡬經傳尺檄
玉關依舊有遊魂翻令蠻府提鋒鋭欲掃干戈静塞垣
謝公談笑亦何易賈生流涕亦太煩競説請纓臨瀚海
爭言倚劒出崑崙爾曹落落不入眼此事悠悠誰與論
我今但欲拂衣去斗酒悲歌意氣存看君四十頭未白
勉加餐食無多言
　　　壽李北山先生八十
君不見扶桑之下一杯水一峯突出三千里其北有濟
西有濮當代詞壇宗二李濟南修文地府深濮陽垂老
臥空林同時已抱千秋恨異調俱稱大雅音江淮當日
嗟流落尚璽先朝官不薄雙袖天風逐鳥還一竿秋水
知魚樂至人遺形在杜機如翁達生識者稀不從北闕
懐簪紱不向西山采蕨薇安期大藥欺人久石家金谷
誰能守有田但種東陵瓜有錢但買宜城酒只今號作
北山人素髪丹顔八十春躡屐當閒青玉杖呼盧時側
紫綸巾半酣擊缶耳稍熱笑擁如花歌未歇洛陽七貴
眼中塵長安五陵原上月天道有盈日有虛得名得壽
福已餘璇閨况繼中郎業金匱還傳太史書中郎太史
亦爾爾君家柱下差足擬請為小著五千文藏在白雲
封中石閭底
　
　
　榖城山館集巻四
欽定四庫全書
　榖城山館集巻五
　　　　　　　　　　　明　于慎行　撰
　　七言古詩
　　　商丘沈封君畫竹歌
梁王修竹不可識千秋草合平臺迹平臺主人墨君友
掃岀檀欒一千尺醉瀋淋漓幅素看枝枝蒨翠若可餐
筆端乍覺烟雲繞堂上時驚風雨寒寒聲槭瑟生綃起
如在湘江秋色裏湖州以後稱太常此幅神真良足擬
主人種竹舊成林千里提封自作隂蟠根出地成龍骨
勁節凌霄引鳯吟髙堂日逺悲風木手澤淒涼餘半幅
他日尚書閣上圖應寫平臺萬竿緑
　　　壽臨邑邢封君七十長歌
邢翁濟北之名族世代門庭羅繡轂長公諌草青蒲伏
羣從咸登天府録翁獨翛然在巖谷芝房蘿壁薜荔服
牛角掛經眠抱犢學儒不干五斗禄種田往往皆成玉
瑶環瑜珥多如簇一枝炯炯先出櫝名都十五不敢贖
天風吹作華林木走馬春城十二街雕龍翠殿三千牘
少年出宰稱民牧召入文昌錦被襆白簡綈囊臨仗讀
雲夢汪洋舟萬斛長風直下千里速姓名已在金甌覆
方底詔函貤半幅玉繩蘭檢何熠煜翁冠柱後衣錦縠
行年七十方瞳緑出門柴車聲轣轆季方持杖元方僕
齊眉仙姥膺多福閬苑春開阿母桃渭川日長封君竹
山中八月酒新熟玉盤琥珀四座馥松枝自煑石溪蔌
珠履滿堂綺障促千金稱壽起相屬參差玉管間琴筑
主人浮白自捧腹生事惟餘陶令杯年華不問君平卜
我家鄉邑不朝宿郎君舊誼敦羔鶩蹇予抱拙長碌碌
彈鋏歸来頭不沐仙閭東望地可縮緘詞且效如川祝
　　　代作朱憲使雙壽長歌
嶔崟大伾山西遮黎陽口白馬遥盤匏子隄黄河如帶
東南走東南萬里入蓬瀛轂轉雷奔大壑驚長淮一瀉
不知嵗至今惟見山崢嶸山上丹厓合翠谷别有日月
非塵俗問言誰向此中隐西臺使君茅作屋使君早日
客長安襆被香分畫省蘭兵符一領遼海震戎軒再駕
朔漠寒閒心舊愛春山蕨忽解緋衫辭帝闕黎陽一臥
㡬經年醉弄大伾山上月山月沈沈吐玉樓緑蘿飛花
碧草秋有時更涉滄洲趣釣艇煙簑對白頭松間鼔琴
俯流水猿鶴夜聲清心耳少年記作金閨遊一經又見
金閨起珠袍錦帶開舊箧走馬曲江春色裏只今花樹滿
河陽亦有槐隂如市里使君年嵗七十强紅顔玉骨何
昻藏郎君自獻南山曲戲取宫袍作舞裳齊眉玉案雙
尊酒皬然又覩西王母雕盤綺食羅秋堂鳯簫象管無
不有仙家縹緲六鰲峯五城樓臺春氣濃大伾如塊河
如一杯水使君笑挾兩茅龍
　　　寄送賈石葵大卿之任南都
昨夜南山射獵歸松窓醉臥星露㣲五更烏啼窓月白
酒醒夢見長安客平明廐吏来相聞為見春帆駐浦雲
春帆信宿不知處建業澄江杳然去緘書送君江水長
此時脈脈空斷腸
　　　岱西山人歌壽何吏部敬菴
君不見岱宗之山海上起雲霞沃宕三千里七十二峯
峯揷天西支半落清河水山川回合勢連綿靈氣應鍾
不世賢大名誰者齊北斗岱西山人行地仙山人舊隠
雙龍闕左省含香陪上列共道詩名水部傳更聞啓事
山公絶一時流品入陶甄簡要清通世所珍三十朱輪
行寳陌衣香風動洛陽塵素心忽憶棲巖谷解組歸来
雙鬢緑玉樹多從院宇生蘭房近傍煙雲築山人修翛
六十餘頳顔綽約玉不如載酒時遊廣里月垂竿閒釣
錦川魚石閭有伴飡瑶草玉几金牀春色曉人問已自
有蓬瀛何人更説蓬瀛好為翁亢節歌欲長瓊巵起壽
春茫茫泰山若礪海水竭大年不凋齊日月
　　　大伾山亭圖歌為朱令君賦
誰持一幅綃掃作千林碧竒峯華嵂浮煙空秀色横分
白馬跡山下草堂瞰古城百花潭水飛春英長楊翠栢
蔽雲日靜聽似聞風雨聲亦有髙臺臨灌莽岧嶤百尺
浮雲上何人月夜舒長嘯一聲遥和竹林響臺下悠悠
河水来亂帆東去接天迴青山一片明湖裏翠黛光揺
寳鏡開春風滿巖杏花裂光中乍見輕煙滅赩如赤城
霞皎若天山雪修竹檀欒碧萬竿清風瑟瑟動庭蘭了
然瀟湘色對此心神寒西北一畆丘厥形如負局仙人
對奕揮素手華山㡬更春草緑我披此圖開心顔一時
坐我煙霞間恍如身到輞川曲目中已自無塵寰又似
桃花源裏去碧流紅雨不知處黎陽仙翁聖代英欲臥
滄浪絶世名一朝解紱謝天子杳然自寫丹青裏有子
重看上苑花河陽萬樹還相似仙翁可望不可親繪為
此圖傳世人真遊莫訝人間少方丈蓬莱别有春
　　　桃花嶺圖歌壽太宰楊夢山先生
長安三月煙如織上苑桃花看不極主人舊是武陵人
别有春林千樹色千樹萬樹玉嶺賒爛漫風前十里花
細纈半含仙掌露繁枝齊吐赤城霞主人數椽築洞口
手植城堤㡬十畆笛裏香分畫閣梅樓頭艶拂金隄柳
花間漉酒醉朱顔石几松牀自閉關不遣紅塵来陌上
惟容流水到人間只道林中聊可住芳菲又滿咸陽路
掃盡𤣥都觀裏泥栽成濯錦江頭樹還將幅素寫花源
半染山光半水痕拂拭自疑真境近不知春色在公門
君不見度索山前花落晚千年一結條支卵東方先生
太苦饑噉餘半核如金椀又不見仙人子晉遨五城白
鶴朝驂海上行緱山瞥見花成雨沈醉吹殘月夜笙主
人亦住三山島瑶池仙種分来早花開㡬度笙㡬曲日
上扶桑春未老
　　　炙兔行為于子沖賦
漁陽大使齊大俠行邉數奏甘泉㨗千金飽士士欲死
領向狐奴山下獵黄榆九月號北風雙鞬怒馬如盤空弓
影向天毛羽落弦聲撇地霜草紅緑眼健兒馬前走血
懸兩兔􁀙貫首傳火無煩玉鼎調擘肩未假鸞刀剖鴟
夷吐酒復不住月氏漆器在左手酒酣握槊還大呌笑
謂魯生爾能否沙頭月出燕雲黒枕藉相看頭不幘平
生肝膽向誰傾説著世人雙眼白羽獵虚隨卜祝羣詞
人亦自樹功勲試問隴西李都尉雄材肯數霍將軍
　　　武定侯墓歌
長安城西銷客魂故侯墓前雙石門空梁無風蠨蛸掛
髙臺不夜鼯䑕奔行歌牧豎上隴首守冢老兵眠樹根
道傍徙倚長歎息千古此意誰與論當時貴寵真無匹
勢倚青天迴白日驂乗親陪别苑遊行香日侍齋宫直
元公鐡劵大國封都䕶金章新様刻玉鞭蹀躞内廐馬
雕盤絡繹尚方食權相交驩亦掃門徹侯受酒咸避席
此時意氣薄青雲睇笑看人寵辱分負郭園池田太尉
重城甲第霍將軍求仙偏訪燒鉛客亡命多歸帶劒羣
曲閣重樓春自駐繁絃急管日初曛自言富貴無銷歇
爭見桑田海亦竭未央宫前請室開咸陽道上車塵絶
閒門行馬臥莓苔舊館罦罳藏雨雪只今尺土閉空原
嵗嵗春啼杜宇血吁嗟嗟世皇二寵傾朝廷前有武定
後咸寧福過俱為萬人指法行再見七廟靈人間榮悴
咸可數古来金谷與郿塢前車已郤後車馳請君但看
北邙土
　　　雙林寺歌
道旁佛宫誰者築珠樓寳殿横山麓僧徒指㸃為予説
此寺方成主人逐憶昨十載氣薰天吐納日月揮雲煙
外廷稍引三公勢内禁親操六璽權出入鈎陳畱筦鑰
笑談甲觀走金蟬建寺平侵貴主第施僧直請大官錢
輸来多寳堆成塔輦盡黄金布作田法官梵宇何連曼
勝地名區看不斷墓上林園學九陵祠前樓閣成雙觀
落成牛酒國親供建醮香花天女獻吁嗟此寺􁐴𣺌小
赤刀已欲盈千萬我皇神威符世祖距脱大奸俯地取
郭家金穴入水衡鄧氏銅山歸少府廬兒解玉乞街衢
宅婦懐簪隨卒虜惟餘此寺在郊原虹梁綺搆誰為主
蛛網空懸梵鐸風青苔自鎻瑲琅雨盛衰轉盻那不有
㡬年翻覆看如許君不見江陵城頭土三尺若敖餒鬼
不来食一代賢豪此謂何爾全首領恩亦極
　　　燕子磯歌呈李棠軒宫諭
大江西来萬里白建業青山兩岸劃山根片石鑿不斷
斗入江流數千尺我來掃石上髙空直躡忽怳開鴻濛
囘濤細齧鷟鸑嶺懸厓倒瞰黿鼉宫魂搖骨慄不得語
銜杯邈望蒹葭渚蕭蕭木葉滿江流却是千帆萬帆雨
雨餘返照江水紅赤城吐色江水中須㬰海月東山出
睡龍欲動金波溢水晶為盤玉鏡開秋光寒瀉玻瓈臺
客懐跌宕不可奈散髪呼酒天風来西望采石若可挈
長江之水亦應裂君家供奉去㡬時不見今時江上月
　　　獵兔歌
南山獵兔如獵虎萬騎合圍晝伐鼓壯士齊闗十石弧
王孫自撥千鈞弩兎走入窟窟草平長林落日讙人聲
銛㦸利劒不得刺汗流蹋足空屏營君不見北山老翁
手握矢臂解一鶻狡兎死
　　　賣珠行(長安有賣珠老嫗故侯侍兒也/能道興衰憮然有感作賣珠行)
賣珠老婦髪半白提筐日走宫城陌徧謁朱門不得休
斜倚道旁長歎息自言本是緑珠儔夫婿先朝萬户侯
錦衣夜直銅龍闕畫棟朝開碧玉樓爾時秀色新承選
二八嫂婷集内館小閣㣲風倚翠屏閒房落月調金管
羅衣寳靨不勝春十斛明珠掌上新只言華屋長如海
不道滄溟亦作塵當時世事一朝變郿塢黄金實内殿
劒履三千帳下空鴛鴦七十池邉散前年曽向舊門過
新主承恩驟玉珂今年又望門前道行馬半殘生緑草
繁華憔悴看如昨覆雨翻雲何閃爍橋上年年閲水流
宫前嵗嵗看花落我聞此語涕沾裳世事悠悠不可量
祗應漢代麒麟閣千古名垂日月光
　　　雙桂行壽宜興蔣郡丞
堂前雙桂樹堂上雙樽酒太湖一曲住者誰淮南秋色
落君手使君瀟灑豪且賢東方千騎何翩翩一日上書
抛紫綬走種陽羡山間田山田種秫收不薄荆溪如畫
堪行樂桂花已見湖上開桂子還聞月中落月中清影
碧天秋花下斑衣對白頭陶令歸来渾是醉徐卿老去
百無憂不見𤣥都觀裏桃不見㶚陵橋畔柳桃花吹作
素衣塵柳色歌殘行客口誰能向桂花樹下日陶然萬
斛天香近酒邉燕山五枝君不羡蔣家三徑益可傳
　　　招山人歌
城中山人常苦多山中山人常苦少我来杖䇿入山中
山人門外迹如掃聞道長安方大索髠鉗赭盡荷衣色
今朝司𨽻獄中書昨日平津座上客大國并容何事無
防川防口無乃渝山人有山歸亦得慎莫出走越與胡
　　　亭山洞歌上周師七十生辰
岱宗西来未了青結作秀山山似亭亭坳石洞何窈窕
千峯萬峯羅作屏山翁少時隠山麓數椽桃花源上屋
鶡冠凭几暮雲生牛角掛經春雨足偶然隨牒入燕城
博士驚傳墨綬榮赤縣郎官原應宿蘭臺循吏早書名
人間月旦吾何有那能折腰為五斗抛却河陽縣裏花
歸来彭澤門前柳山中回首隔風塵緑髪方瞳白袷巾
煙霞半結遊仙侶弧矢還逢獻壽辰此時凉飈入户牖
華軒松桂參差茂有孫能采澤宫芹有兒能致宜城酒
銀河耿耿月上鈎座客誰者飛觥籌同遊門巷多蒼蘚
舊學生徒已白頭請翁拍浮莫辭滿人生七十古亦鮮
試探洞裏玉函書海水何時復清淺
　　　甲午五月朱可大自江右来訪相見喜極對酒
　　　　放歌
别君春花落思君春鳥啼春風吹逺夢夜夜到湖西只
言尺素迷江樹不道隔年即相遇元方執御季常隨德
星應卜賢人聚攬衣出迎雨滿衣秉燭相看暑氣㣲炎
天命駕三千里如此交情古亦稀笑殺山隂一夜舟笑
殺平原十日酒把杯脱㡌雙眼白放歌大呌無不有與
君譬如雙吳鈎神精㑹合自有由興君譬如雙飛燕差
池羽翼時相見莫將逐客當沈淪自是江湖合有人試
觀青海營中月試望長安陌上塵羡君紅顔髪盈幘我
已如霜鏡中白回頭三五少年時半百光隂如過客赤
繩繫日那得還長鯨吸海㡬時乾燈前起舞勸君酒何
處含情可盡歡
　　　雪中登樓看山歌
月中看山不辨色雪中看山不辨影闌前九疊錦屏張
一時幻作虚無境蒼茫顥氣萬里通輕瓊冷絮飄鴻濛
閻浮㡬許還遭刼色界由来總是空憶昨築樓對城缺
本為看山亦看雪那令有雪却無山倚樓滿目成㵳泬
山亦非真無雪亦非常有自顧夢覺身至竟誰為偶此
時欲説已忘言拍闌且盡杯中酒
　　　雪後登樓看山歌
昨朝飛雪滿大荒登樓四顧天茫茫今朝登樓禁不得
吾與青山頭並白筠牀呼酒皛宇開瑶華積作中天臺
對山遙勸一杯酒平生與君為素友君今頭白青有時
奈何吾鬢真成絲
　　　雪中菊花小歌
去年九月雪雨集菊花吐向雪中泣今年十月菊始開
雪花又落黄金罍繁華何意同蕭瑟冷蕋疎枝一半白
羅綺三千夢早春却將鉛粉妝佳色素影關山夜欲流
寒香寂寞楚天秋不知陶令吟時醉正是袁安臥處愁
籬邉吾亦憐吾友苦節貞心成素首試看東園桃李花
霜前零落今何有
　　　冬日送方胥成北遊臨邑訪邢子愿侍御一首
黄石山頭雪未晴黄石山前送客行天寒嵗暮白日駛
北風獵獵吹冠纓看君殊少風塵色擊劒長歌雙眼白
少年曽慕五陵豪老去猶為萬里客只今躡屩逺行遊
湖海茫茫路阻修舉世何人重詞賦布衣無筞干王侯
山中蕭條鮮所有解衣衣君勸君酒平生肝膽向誰盡
但説邢公不離口邢公好士無與倫千金散盡家苦貧
此時無忌還留趙何客馮驩可入秦君今又向犂丘去
馬首殘陽明逺樹山頭望君酒欲醒相思併在君行處
　　　遊蜀山湖歌示任城王甥季輔
昔聞鉅澤湖漭沆三百里自從中作宋公渠兩岸長虹
夾汶濟我家湖北纜扁舟住近滄浪不解遊王郎亦住
湖南曲攜我来探水國秋叩舷湖口渺然入洲渚縈回
望不極荷芰殘花棹底分鷗鳬亂影帆前失波心宛在
一丘懸直上蒼茫盡水天萬頃泓淳沈碧落千林黯淡
入寒煙蕭然似欲来風雨感慨愁心弔千古秦皇片石
有孤峯魯國荒臺無舊土玉甖春酒欲盡無沈醉煙波
興未孤西風不過山隂道枉向君王乞鏡湖
　　　九華山歌送施幼淳省元南還青陽省覲
九峯名九子幻作九蓮花去天不知尺有㡬晴空片片
飛丹霞南宫才子江東客筆帶九華峯頂色學書欲作
萬人敵一日聲名傾上國青春謁帝入神京黄石尋師
駐榖城經術逺宗燕太傅門墻半列魯諸生忽登泰岱
看鄉陌望見江頭雲氣白愁心一夜渡淮陽不為蓴鱸
秋興廹千里寧親願不違西風蕭瑟送將歸尊前落木
渾成雨馬上㣲霜欲㸃衣為君長歌勸君酒便是别離
未應久去日聊隨朔鴈飛来時莫在春鴻後玉樹青熒
上苑栽君王正憶子虚材好將九朶芙蓉露瀉向仙人
掌上開
　　　嵗暮送汪山人敬仲南還
寒風颯颯愁雲繁江南浮客来到門手出瑶華八百片
雪花錯落飛瓊軒自言落魄無何有湖海豪遊成皓首
竟陵學士座上賓新都司馬社中友燕南作客嵗將䦨
彈鋏長歌道路難知公當代論風雅曽向人家巻裏看
蓬門舊日不迎客為君拂拭凝塵席談詩靜夜一炬紅
呼酒髙齋雙眼白送君南去及新春殘雪初消路少塵
行到石城應早渡隔江桃葉喚歸人
　　　平倭奏捷歌
去年都䕶大徴兵平壤島冦皆掃平今年司馬通和議
蓋海鯨鯢不可制魚服十萬簸狂瀾千里腥風塞月寒
不見降書来日窟空令獵火照辰韓吾皇按劒赫威怒
獨運神謨懲往誤早傳制府鑿凶門更詔中丞開武庫
材官負弩盡從征慷慨辭家志不平殺氣千尋飛浿水
軍聲一夜度龍城士馬驂驔誰復數青海原頭晝伐鼓
轉斾横捎樂浪雲洗兵半染夫餘土陸營三路勢已奔
水營大隊赤雲屯弓刀蹙沸鮫犀裂戈甲搶攘日月昏
小酋面縳大酋死屬國君臣歌燕喜羽書昨夜自東来
直入甘泉報天子論功大發水衡財碣石闗門日夜開
符節星馳𤣥莵塞金繒山累白龍堆十年餽師三百萬
今日方聞博一戰明王守禦在四夷屬國君臣爾莫玩
　　　射覆謠戯作
郭舎人東方朔来前射覆相為樂謂此金盂中有何一
蠕蟲不是蜥蜴亦非守宫中者賜帛不中城旦舂舎人
東方相顧􁂚咍此胡為来哉謂之為龍不能變化興雲
雷謂之為蛇又不能委蛇蒲伏與世諧此何物也陛下
幸發視必是一蝸牛身似有所負外又無所求不肯濡
足惟願藏頭循牆而走面壁而修鐘鼔不能享鼎鑊不
能謀左角大勝右角大敗未嘗知喜未嘗知憂蘧廬為
天地混沌為春秋其覺如寐其生若休此有巢氏之裔
無腸子之儔與聖人拊掌笑是物安足收放之汙瀆中
使從蛭螾遊
　　　日觀峯歌
岱嶽峯頭一片石天光杳杳連空碧我来夜掃石上雲
未明看見海中日日出海東㡬千里茫茫不辨雲與水
天雞啁喔海上啼東方霞氣半邉紫忽然瀲灔琉璃丹
一泓捧出赤玉盤長繩斜挽不得上半時方到扶桑端
扶桑枝葉成五色海水明滅一線白日旁雲氣如連山
目中欲識鮫人國平明日髙海水乾滿天翕赩紅氣團
三山金闕流安在六鰲背骨秋霜寒憶昔秦帝東封年
欲浮白浪遊靈仙驅石作橋不可涉金支翠羽空西旋
㡬時得見海中出日三千丈脱屣妻子如浮煙眼前朱
生信豪士側帽大呌石上眠我亦欲取巨石填東海揮
戈且止羲和鞭六龍不停日如矢仰天嗚嗚酒熱耳
　　　泉林歌
雷澤萬頃波澎渤如萬馬陪尾鎮之不得溢釃為靈瀆
出其下洞門噴薄瀉飛泉沸珠迸玉聲潺湲天山雪花
四月落片片吹上春衣寒清流可潄復可枕拍浮大白
相對飲潭中石子成五色熒熒細濯巴江錦行盡回溪
地轉偏疑是鏡湖春水旋深林蔽虧不見日但聞雜樹
多鳴蟬樹裏泉聲百道重木根詰曲盤虬龍解衣羅坐
汎流羽天光水色何溶溶逺峯隠見多明滅殘霞飛丹
手可掇此時林壑瞑色来呼酒彈琴望雲月月上青山醉
若何臨流垂手挹素波且歌白石吟渌水紅塵萬事空
蹉跎旭日髙林送客子清風四面松聲起市橋一出到
人世武陵桃花空流水
　　　嶧山歌
岱宗海上来西塞中條路東南數峯青未了凌波欲涉
長河去似㫁不㫁走勢迴結作芙蓉掌上開青𡨕浩蕩
何年裂平地湧出金銀臺名山固多竒此山竒欲絶纍
纍萬古石谽谺成竇穴落星不到地累丸不到天懸圃
亦已碎羣玉亦已顛金華牧兒何婉孌一入紫煙不復
返世人誰者叱羣羊坐看蹄角生苔蘚人行石中何盤
珊十步九折穿嵌巖顧見雜花開綺繡又聞淙淙泉水
聲鳴環千峯𡨕宻萬壑逼日光時向天窓滴深林已盡
鳥不鳴攀縁猶訪白雲迹白雲在天何時還洞門石扇
開重闗五花峯頭一騁目飄如乘虹駕鶴飛出天地間
但聞長風颯颯萬里至使我四顧清心顔君不見滄海
桑田年嵗改秦皇片石今安在萬騎千乘化作灰河聲
依舊東流海沈吟此事思欲飛擊節髙歌淚滿衣空憐
世上浮沈子白首紅顔何所歸
　　　前贈李本寧歌
一别十五年再别十二春人生百嵗苦不滿可堪㡬作
别離人前年君入蜀為李醉歌為陳哭酒挹玉華山色
青淚灑嘉陵江水緑去年君入越曽訊朱公訪禹穴邀
歡又作湖上吟沈侯細腰可已折今年君向燕京遊千
騎朱衣唱八騶道旁忽問魯狂叟半夜停車南陌頭我
病伏牀君坐膝呼兒出酒陳曲室相看如夢燭影殘屈
指良遊話夙昔我年多君兩嵗强君頭如漆我如霜浮
沈聚散不盈眥回首萬事空茫茫北風吹雪角曉寒車
帷欲裂嘶馬酸莫言嵗晏别離苦更有時危道路難知
君詞賦滿人口六符鼎足多故友君王倘復問同時舊
日嵗星人識否
　　　後贈李本寧歌
李君李君汝今坎壈何甚哉七命藩臣二十載朝天又
奉除書迴憶昔蓬莱開内院翩翩二九凌霄漢大者為
相小乃卿君乎鍛羽来何晏當代詞場論作者君及江
東兩司馬誤殺人間白眼兒輕言侍從無風雅一去承
明閲嵗年秦梁蜀越多邅延道髙不容豈有以異哉造
物操㣲權我聞柱下之裔多才子白也飄零賀折死今
日得君而三矣君今不夭復不賤又無留滯安有此李
君李君為我楚舞我為君歌嵗云暮矣將如何天生豪
儁必有用如君不信長蹉跎涇水一斗泥化為一斗榖
清者受其名濁者食其福翹翹常不足碌碌常有餘人
者歆其實天者寳其虚請君還我凌雲筆我還君家禄
萬石
　　　五大夫松歌為劉博士元陽賦
爵名五大夫其數不必五何知非二松屑屑為之補二
松五松俱莫論秦人已沒沙丘魂金椎馳道迹如掃此
中惟有松枝存我觀此松顔色古幹如虬龍質如土鸞
樓鶴舞㡬千秋猶憶當年巖畔雨自有此山即有松百
木之長五嶽宗秋聲不㫁天門路海氣長懸日觀峯亦
不為封榮亦不因封辱興亡閲盡總無情何况區區小
除目濟北劉生逹者流題詩舊向松間遊嵗寒豈欲聨
三友道逺還因寄四愁君為博士掛冠早松號大夫今
欲老浮名夢幻兩茫茫不須苦作秦松考
　　　瀛海仙人歌為任丘劉翁雙壽賦
君不見碣石髙懸海上臺九河之水崑崙来一入淮陽
五百載地靈猶向瀛州開瀛州雲氣何超忽北拱漁陽
連漢闕赤畿總號帝王州瑤堂别有神仙窟仙人碧髪
更方瞳天姥霓衣出閬風臺上時騎雙彩鳯壚邉共跨
兩茅龍當年自種藍田璧瑤草琳華堂下植學士絲綸
接上台中丞節鉞通南極寧親暫許帝師旋㡬道封函
降自天上食分將仙禁酒舞衣攜得御爐煙七十已稀
况八九如此齊眉古未有蓬莱謾道棗如瓜度索虚傳
桃似斗嗟乎仙人誰與儔瀛州平地是瀛洲從今嵗月
真多少海水還成淺碧流
　　　壽封君邢翁九十長歌
翁年七十八十時我曽兩度為祝辭今翁算十復過九
我辭三祝翁許否濟南古有九十人轅生伏生席上珍
轅生為郎官不進伏生授女口不真翁今有官復有子
方瞳緑髪身著紫江南辭客久停毫惆悵山東邢柱史
片紙真同片玉看雞林傳寳出長安書法妙入鍾王室
騷命卑陵屈宋壇蒼梧碧竹復不少何言玉山與瓊島
人生百嵗苦多愁如翁千齡顔更好泲園東望是蓬瀛
清淺當年㡬度經自是泰階多景瑞珠躔已現老人星
　　　漁陽老將行為郭總戎建安賦
漁陽老將名家子少日趨庭弄文史操觚屢試不見收
投筆悲歌辭故里桂玉蕭疎客帝城游談無術致公卿
煙塵正滿漁陽道挾筴還為塞上行爾時戚侯鎮北土
七校屯營開幕府江南劒客擁轅門若個驍雄健如虎
將軍自臂六鈞弓玉帳分符細柳東新降部落連青海
見築亭臺跨逺空薊門論守不論戰十年左角無傳箭
一朝碣石見桑田臺上黄金顔色變歸與彈鋏罷登壇
手挽虹霓上釣竿東征西討年来事笑踞松根白眼觀
西亰有班今有郭文武聲華何磊落君家難弟定逺兄
一片燕然銘再鑿聞君矍鑠壯不如八十欲近七十餘
還看世業青雲逺盡出蘭臺舊著書
　　　夜雨呈候吳郎
城南學作瀼西屋炎天試借吴郎宿不知有何光怪發
一夜蛟龍怒相逐雨聲徹旦雷聲奔列缺不㫁髙空痕
崩濤萬壑吼萬馬此時已囓孤亭根為客睡眼不曽著
遣涉滂沱問安樂莫將風物動鄉愁且覆青州銀鑿落
　　　吴郎歌送翁晉北遊京師
舊知吴郎名不識吴郎面長帆忽巻大江雲炎風五月
来相見披衣倒屣開我關舉杯熟視成潺湲身如海鶴
目巖電恍然再對吾師顔謂我垂髫稱國士于今垂白
棲空山生死凄凉知已報南望其如路阻艱吾師當日
詩名起後駕方稱王與李庭前秀出瓊樹枝復向騷壇
執牛耳源泉萬斛瀉胸中風雨千重飛筆底能以遺形
貌古人還將學步嗤餘子白眼情知禮法疎神心不受
風塵滓北遊一泊汶陽船小榖城東寄數椽㡬回暝色
来新漲㡬夜秋聲聴早蟬仰天擊劒舍我去又向長安大
道邉昭王臺畔金精拄鄒衍宫前海氣懸弔古應歌明
月塞憂時欲賦帝京篇江南才人滿人口目中如君不
數有有衣莫染洛陽塵有錢莫買新豐酒漢廷公卿多
世交燕市屠沽非素友君王正起通天臺子虚上林出
君手男兒七尺遇有時安得竒才長不偶歸来為我一
掃岱峯雲夜看海中赤丸跳如斗
　
　
　
　
　
　
　
　
　
　
　
　
　
　
　榖城山館集巻五
欽定四庫全書
　穀城山館集巻六
　　　　　　　　　　　　明　于慎行　撰
　　五言律詩(唐體樂/府附)
　　　出塞
萬里關山道蒼茫玉塞秋沙飛晴作雨霧結旦成樓羌
管霜前怨胡笳月下愁酬恩懐一劎端不為封侯
　　　入塞
度漠滅天驕歸來意氣豪霓旌回瀚海羽葢指臨洮少
婦迎珠勒親兵賜錦袍勲多明主記不解假錢刀
　　　君馬黄
寳馬來西極龍閑服上箱浮雲金勒影飛雪玉珂光骨
凍長城水蹄翻大漠霜美人天路逺祇覺壯心傷
　　　戰城南
塞北朝傳警城南夜合圍旗翻明月暗劎落曉星㣲朔
氣聲刁斗邊霜巻鐵衣横行期萬里酣戰不知歸
　　　巫山髙
巫山峰十二縹緲倚層空細雨猿聲外輕雲鳥道中江
流巴子國月出楚王宫舊館今何處茫茫夢不通
　　　隴頭吟
隴頭流水别淒響自堪驚月散東西影風傳逺近聲傍
侵疏勒道斜入隗囂營嗚咽歸腸斷何時到渭城
　　　上之回
離宫陳上郡御輦出回中七校長楊北千官細柳東旄
頭懸塞月漏箭雜邊風却望單于幕蕭條萬里空
　　　長安道
晨光開紫陌春氣燿丹霞月落新豐樹烟籠上苑花金
羈京兆馬繡轂富平車俠少逢何闊相過趙李家
　　　洛陽陌
東都佳麗地共指闘鷄坊挾彈妖童騎當壚小婦粧柳
花金谷暗槐影玉溝長愁望飛塵起驕騧赭汗香
　　　折楊柳
朱樓臨大道垂柳正依依葉淺低愁黛花輕上舞衣三
河春欲盡五嶺戍初歸何地應腸斷闗前雪正飛
　　　闗山月
三五關山月天空萬里秋影含青海動光度玉門流曉
角傳軍壘寒烽隱戍樓隂山方接戰且莫視刀頭
　　　梅花落
腸斷金閨婦愁生畵閣梅瑶華風裏落玉樹雪前開拂
影侵羅袂飄香上鏡臺關河春色暮鶴勒幾時廻
　　　雨雪
隂山征戰地雨雪夜霏霏凍縮胡兒馬寒凝漢將衣范
恭疎勒返蘇武漠南歸頗怪關門柳春前作絮飛
　　　長干曲
妾住在長干離居嵗欲䦨洞庭歸客少浦口去人難雨
落吴天暮雲横楚岫寒含情何所待憔悴碧江湍
　　　江南曲
采采白蘋洲蘭橈憶逺遊日懸雲夢濶天隔洞庭秋風
物三湘道烟波萬里愁離居逢嵗宴掩涕倚重樓
　　　紫騮馬
寳馬蹀臯蘭紅塵撲繡鞍追風珠汗落踏雪玉蹄寒北
地春方澀長城凍未乾一鳴思報主不取按圖看
　　　送陳春宇太史冊封楚藩二首
遥遥江浦去望望洞庭西擁傳過三楚乗槎入五溪潮
平津樹杳天闊浦雲低想見花源裏漁家路不迷
持節金閨客星華並列侯遥分鸞掖色一作兔園遊日
暮湘潭雨天寒夢澤秋豈應歌故里白雪少人酬
　　　送張洪陽太史請急南還
寧親承予告秋盡理行裝槖載蘭臺筆衣殘粉署香酒
邊燕月近帆外楚天長舊識張華劎寒鋒起豫章
　　　寄送朱可大南還
自别春湖去音書已隔年所嗟千里夢常在五雲天雨
色維揚樹江聲北固船經過多逸興佳句向誰傳
　　　同李前峰兵部趙竹里文學集侯氏東墅信宿二首
十載談經地重來徑已荒野花含宿雨秋草上空墻客
送新醅酒樓懸舊臥牀曉涼憑檻立山色四蒼蒼
故人復此地不醉欲如何世事杯中盡年華鏡裏過孤
雲留閣樹殘日掛烟蘿惆悵王孫去門前芳草多(時侯/兄少)
(泉從軍/塞上)
　　　少虚趙丈見過二首
上客回髙駕過予松桂林題詩白雲暮對酒飛花深逺
樹浮殘雨高城下夕隂草𤣥芸閣吏寂寞此時心
經春猶臥病長日掩衡門豈謂山隂棹能尋谷口村世
情雙白眼生事一青尊不淺忘年契千秋事可論
　　　雨中舟行
天闊雨㝠㝠孤帆過驛亭雲吞江樹白霧失曉峰青岸
鳥迎船濕河魚出網腥生涯多少恨無處異飄萍
　　　夜泊有懐
月白夜將䦨潮平兩岸寛倚舟人語靜過雨樹聲寒戍
鼓城隅覔船燈水際看所期江路迥何處采芳蘭
　　　天津觀潮
六月天山雪寒濤亦壯哉聲疑吹地轉浪莫蹴天開估
舶迎風住漁舠弄水廻方聞通海運萬櫓日邊來
　　　泊潞河驛
行盡燕齊道來從上國遊飽經湖上雨寒泊驛邊舟朔
氣雄三輔關門控九州五陵十萬户夾岸起朱樓
　　　哭沈虹臺太史二首
故人忽云沒聞報涕汍瀾今日吴江冷當時易水寒青
編門下受丹旐路旁㸔夜雨𤣥猿嘯浮生夢已闌
思君不忍問河上返孤舟豈是懐沙怨應非蹈海遊花
殘吴苑暮鶴唳月亭秋腸斷論交地宫城十二樓
　　　雨
城夕凉風起空堂颯似秋片雲生逺岫驟雨過重樓暝
色階前樹寒聲峽外舟鷗鳬何自喜汎汎滿青流
　　　告天臺為趙瀫陽太史賦
邈矣高賢操清風華胄傳畏知嚴暮夜考履質青天國
史千秋在家聲異代懸只今臺上月猶照舊爐烟
　　　題畵
黯淡秋湖色涵虚望渺然斷橋横落日逺水出寒烟雁
向平沙落鷗依折葦眠吾家住湖上閒殺采菱船
　　　夏日偕張洪陽殿讀憩龍華寺寺在苑北湖上
同過湖上寺伏日坐清涼雲水浮仙闕松杉䕃講堂雨
歸蓮葉淨風起稻花香小借支公榻人天午夢長
　　　夏日進講和張洪陽年丈韻
秉燭趨丹禁横經侍法筵曉涼生殿閣旭日動雲烟珮
委天香散花深玉漏傳非材慙獻納鵠立細旃前
　　　喜雨
春來全未雨一夜雨成霖觸石何時聚崇朝已自隂錦
林花氣重金闕漏聲深潤澤占天造殷憂慰聖心
　　　七夕
客中逢七夕片月倚重樓靜對星河夜涼生枕簟秋人
間渾是夢天上亦多愁覽鏡驚雙鬢空悲嵗序流
　　　秋夜
虗閣夜沉沉秋聲在樹林山中猿鶴夢客裏嵗年心露
下蓮塘冷螢流薜幌深坐來銷萬籟隱几自成吟
　　　送懐上人還金陵
空門無所住亦復憶江鄉半偈禪心定孤舟别路長錫
飛吴葉冷筆拂楚花香又向秋山裏鐘聲閉夕陽
　　　送張靜峰年兄赴河南别駕二首
十年南省客半刺領東周馬向雪中去人稱洛下遊關
河三輔道雲物二陵秋别思還蕭索寒塘水自流
承寵無遲暮褰帷意氣生諸侯均揖譲長吏有逢迎郡
閣山當户河橋栁向城三川風日好偏適宦遊情
　　　送李敏齋符卿奉使省覲
只今三省佩又下五城樓薊北霜初落淮南桂已秋宫
雲隨子舍卿月引行舟可奈河橋柳年年綰别愁
　　　送鄒進士南臯謫戍貴陽二首
自憐焚草日却送看花人迢遞三危路飄零萬死身長
沙悲賈傅湘水弔靈均總是經過地將誰采白蘋
綱常千古事憐爾志如霜首欲階前碎珠憑頷下藏有
生心盡折縱死骨猶香不似青蓮客無端謫夜郎
　　　送習豫南太史謫居閩中二首
𣺌渺寒江路君今嵗晏遊十年池上珮萬里雪中舟仕
節人誰識浮踪水自流含情無可道不獨為離憂
對酒不能飲心悲握手論如何同舍客忽作逺遊人世
態青雲冷交情白首新還知明主意宣室待詞臣
　　　應制題畵四首(有序/)
　　　　萬厯戊寅正月上出内府畵册二十六幅命
　　　　日講六臣分題奏上各賜銀豆一包時同事
　　　　者宫詹吴門申公宫諭信陽何公宫洗新都
　　　　許公宫贊武陵陳公翰撰南充陳公也予分
　　　　得四題如左
　　　雪景
輕綃寒色動不是月華開鳥道千巖迥江光一徑廻虚
無分玉樹彷彿想瑶臺未擬歌黄竹陽春遍九垓
　　　烟雨
瀟瀟一幅上秋氣滿楓林半似隨風引全疑夾霧隂逺
峰看處暝踈樹望來深筆底烟雲色爭知用作霖
　　　宣廟御筆汀鳥
筆端成大造海鳥若相忘暮雨汀莎濕春風岸芷香柳
邊迷落絮雲裏帶飛霜總為經天藻長留羽翰光
　　　鵪鶉
𣺌彼榆枋翼丹青畵作真靜眠宫草日閒傍苑花春顧
影驕金距逢塲上錦茵非同珠樹鳥獨用羽毛珍
　　　寄馮志方博士二首
一别褒衣客今來幾嵗星吴鈎知射斗魯壁記傳經對
酒春雲碧題詩暮雨青向時遊賞地南北各飄萍
幽人渺何許江上舊儒冠客舍蒹葭雨堂飡苜蓿盤楚
天秋水濶燕闕曉鐘殘懐䄂雙紈扇因風欲寄難
　　　張洪陽殿讀待舟潞渚寄送二首
昨日横門道魂消鬢欲秋寸心應未逺尺素已堪愁對
酒青燈醉看花紫禁遊離情如潞水連夜只東流
歸夢春來劇那堪送逺遊身懸蝸左角家在海西頭天
地才難盡風塵道不謀河隄楊柳緑亦欲買歸舟
　　　暮春同朱可大廷尉遊摩訶菴聽無絃上人彈
　　　　琴因飲南園二首
福地開真境蕭辰欵梵筵百花春夜雨一飯講堂烟妙
法旃檀喻空音緑綺傳雲牀容臥起隨意檢詩篇
别有祗園勝春光象外幽人從蓮社飲地勝竹林遊雨
色隂蘿幌鐘聲度石樓不愁歸路晩乗月可淹留
　　　告中同可大再遊摩訶菴因贈靜堂禪師
寺憶同遊地聯鑣許再過人行松院少雲閉竹房多嵗
月容高枕乾坤足放歌逃禪吾不厭病骨本維摩
　　　寄庠師周介軒先生二首
傳經西楚客垂老意何如湖上十年夢燈前八月書秋
心隨過雁舊事紀衘魚門下垂髫士翛翛兩鬢疎
望望徐方道懐人白露秋湖光晴載酒山色暮登樓倦
迹看林鳥閒情寄海鷗紅顔殊未老欲接羡門遊
　　　秋日寄侯少泉參戎黔中二首
萬里天南極將軍尚枕戈一醒燕市酒五見洞庭波霧
急鳶常墮江深雁不過東山棲隱地何日共烟蘿
自爾烏蠻去寒花幾度開萍踪兒女大華髪嵗時催别
夢隨闗月離愁落隴梅年年秋色裏一見尺書來
　　　贈談易王生
翛然江上客讀易舊儒生道自青嚢秘名因緑簡成漢
京談季主蜀肆隱君平為叩盈虚理因探百物情
　　　春半
臥病忽已久閒房鳴素琴徘徊紫芝意惆悵青春深芳
草亂迷徑殘花空滿林憑軒送高鳥馳思渺難任
　　　望鶴
縹緲珠庭鶴翻飛别禁林初盤仙闕逺漸入海雲深忍
負乗軒寵應非避弋心瑶臺多舊侣愁絶玉笙音
　　　河西務雨夜
歸舟今信宿猶倚潞河干樹色春汀暗鷄聲夜雨寒孤
帆燈際落短劎酒中彈明發乗流進滄波正渺漫
　　　漷縣道中
江草正萋萋蘭橈傍古堤淡烟高樹杪斜日亂帆西隴
麥蒸雲動春鳩夾岸啼連朝隔城市疑入武陵溪
　　　天津夜月
放舟乗晩浪伐鼓注歸流明月千帆夜長風萬里秋篙
師探渡口津吏指潮頭浩蕩煙波裏應憐估客遊
　　　楊柳青道中
鳴榔凌海月捩舵破江烟楊柳青垂驛蘼蕪緑刺船笛
聲邀落日席影掛長天望望滄洲路從茲遂渺然
　　　徳州舟中遇李户部兩山北上别後却寄二首
廣川西渡口倚棹此逢君别久情難喻歡多酒易醺江
聲過暮雨帆影夾殘雲蹢躅南枝鵲能堪羽翮分
君登蘭省去予汎鏡湖歸兩漿還相背雙星竟不違心
期鷗作侣生事薜為衣只有空山夢愁時少雁飛
　　　武城懐古(東郡武城乃平原君舊/邑世謂言游所宰誤也)
停橈齊趙路河上見孤城故國佳公子高臺亦已傾川
光孤嶼斂暝色片雲生嗚咽清漳水千秋恨未平
　　　臥病
天地長貧日風塵臥病年閉門春雨後欹枕落花前石
火應難駐蘭膏莫自煎無生如可悟吾意欲逃禪
　　　菊花
幾年京洛客不對故園花今日重陽酒還過處士家娟
娟霜蕋靜裊裊露枝斜自愛貞心苦含香閱嵗華
　　　輓趙少虚先生四首
去矣雲林客傷哉藝苑豪百年雙白鬢萬事一青袍道
自平生拙名堪此日高所悲逢聖世汩沒掩蓬蒿
文雅從兹盡榮華亦有休吾徒還一涕爾輩自千秋舊
館青山暮重泉白日幽惟餘清汶水長繞墓田流
十里春風苑年年出漢闗調空高渌水俗自薄朱顔星
彩歸天上𤣥經播世間乞銘遺札在一讀淚潺湲
浮沉千古事無力念鴻鈞陵替存吾道窮愁竟爾身馮
唐空自老原憲不知貧他日山陽路誰為笛裏人
　　　寄賈廣文年伯兼謝惠氊
極目漳南道相思正杳漫愁時明月近别後素書難雪
暗芙蓉閣春生苜蓿盤一氊猶寄逺應惜玉堂寒
　　　送林丈内艱南還二首
慘淡歸人意春前問去舟參商初兩地膠漆已三秋雨
色低津樹江光隱驛樓庭花多所恨不是錦衣遊
把袂憐同舍離愁可奈何定知秋雁少惟有月明多江
上思瓊樹風前廢蓼莪無令清夜夢不入舊鸞坡
　
　
　
　
　穀城山館集巻六
欽定四庫全書
　穀城山館集巻七
　　　　　　　　　　　　明　于慎行　撰
　　五言律詩
　　　春日同于子冲上靈巖寺四首
寺自高齊闢山從岱嶽盤雲霞千嶂曉風雨萬松寒路
繞泉聲入花分鳥道看忽聞鐘磬發作禮叩旃檀
為訪名山勝來參梵帝筵烟霞圍寳地龍象擁諸天喻
法曇花落翻經貝葉傳朗公今化石不轉謁金仙(山有朗/公石)
春隂連嶽麓法界滿祗林巨壑浮雲細懸崖白日深野
僧閒入定山鳥靜多音幸共齊年侣同皈出世心
雙峰最高頂倚杖白雲扉樹杪看人出山坳送鳥飛鐘
聲衆壑滿香靄下方㣲三觀憑闌得因風欲振衣
　　　寄張玉陽年兄汴上
我行殊未久君亦解朝衣世路無工拙時名有是非莫
談温室樹聊采北山薇夢斷夷門道秋深鴈不飛
　　　閣夜
何處夜色好月明獨倚樓一聲長笛起吹裂萬山秋風
露凄以冷星河靜欲流懐人不可見天末𦕈含愁
　　　雲翠山天觀和朱可大韻
碧山吾欲隱雙屐且隨君星斗巖前接藤蘿杖底分泉
聲渾作雨嵐氣稍成雲愁對仙壇月鸞簫午夜聞
　　　洪範池和韻
何地探靈境仙泉舊有名天光金鏡冷潭影玉壺清溪
鳥依人立林蟬盡日鳴魚龍今寂寞不畏夜珠驚
　　　秋日同朱令君泛舟西汀二首
舊向滄洲隱今陪茂宰遊笛聲催畫鷁帆影掛浮鷗酒
對青山暮歌翻白苧秋花源多少路隨處有漁舟
蕩漾千峰色輕舠入翠微鳧迎仙令舄鷗拂野人衣岸
柳晴猶濕江雲冷不飛天風乗醉起吹送月中歸
　　　送崔亞沂博士遊齊
共作名山隱三秋采蕨薇寧辭今日别袛恐故人稀斗
酒不得醉白雲相與歸秋來𤣥鴈度可向海門飛
　　　樓居
樓居非有好髙枕自人間夜色尊前月春隂檻外山目
隨歸鳥盡心與片雲閒未遣浮名累虗稱善閉闗
　　　夏日閒居
空林銷永日不暑亦無喧種藥時窺圃攤書毎閉門雨
痕侵柱礎苔色上松根此意應誰識惟偕靜者論
　　　東郭草堂即事
結廬非異境負郭少將迎竹嶼含雲影松牕落雨聲片
峰當戸出衆鳥隔林鳴宴坐幾無念誰知絶世情
　　　過雨
五月不知暑虗堂颯似秋殘虹掛溪水片雨過城樓逺
樹斜陽駐深山夕翠流晩凉思枕簟絶愛北牕幽
　　　小樓
小樓常有伴端不歎離羣牖納青溪月簷飛翠岫雲自
藏東觀草誰勒北山文最悵霜空鴈寒聲靜夜聞
　　　雨中東流泉上同可大賦
風雨鳴丹谷林亭倚翠岑一尊今日酒千里故人心樹
動三秋色泉飛萬壑音夜凉横吹起直欲想龍吟
　　　中秋小岱山對月
此夜寒無奈瑶臺近斗牛山名真小岱月色正中秋影
入河蟾濕光翻樹鵲愁只疑參嶽頂笙鶴上宫遊
　　　山莊即事
逃名天地闊斗室寄山椒地僻常無客林深亦有樵飯
牛春待雨放鶴夜聞簫不是淮南隱淹留未可招
　　　有懐蘇八長史
三蘇稱大雅季子復能文老作諸侯客名髙國士羣别
心燕塞雨旅舍鵲湖雲家學枚臯在詞壇已策勲
　　　入都再遊摩訶禪林
為憶青蓮社重尋舊法堂壁題存姓字階樹閲行藏覺
路人天迥春輝佛日長爾時京落客曽識雨花香
　　　再至長安見無絃上人移住法藏菴因聽彈琴
　　　　賦贈
别來何所住卓錫自成林幡影香臺靜鐘聲竹院深一
花開佛土半偈定禪心揮手松風裏依然未鼓琴
　　　春日同朱可大起部馮用韞太史同遊恩隆觀
　　　　暨侍中園紀事二首
常侍先朝貴仙宫上苑西野分青嶂迥路入白雲迷深
樹花初發閒堦草自萋當年供奉地猶揭舊璇題
小有蘭亭勝臨流一放歌酒邊横落照花底拂回波何
地踈狂少吾徒聚散多春衣渾欲緑知是藉烟蘿
　　　同館諸丈城西看花二首
别苑惜春殘開尊聚舊歡花間張綺幕柳外簇雕鞍飛
雪歌中度回風掌上看倚䦨渾欲醉猶索酒盃寛
十載歎西東歡娱此日同容華青鏡裏身世緑尊中花
氣看無賴鶯歌聽不窮何妨歸騎緩蹀躞受東風
　　　朱可大邀同馮太史飲摩訶菴南園步至釣魚
　　　　臺夜眺還宿法藏精舍次日觀慈壽浮圖紀
　　　　遊四首
　　　南園
勝㑹開芳苑春愁入逺峰壺觴連竹樹歌咏起魚龍花
落空林雨風傳别院鐘淹留公子愛移席轉從容
　　　釣臺
行歌隨步逺已到水雲天夜色千峰月湖光萬頃烟銜
盃心跌宕脫㡌態蹁躚醉眼迷歸徑相看枕腹眠
　　　法藏菴
何必躭丘壑居然鹿苑棲片雲雙樹頂孤月上方西罷
酒聞清梵探詩見舊題歸依空品相不省在招提
　　　慈壽寺閣
隔夜忘醒醉窮遊别起端紺林重駐馬寳閣幾憑闌飛
刹金銀湧廻峰紫翠盤皇都多鉅麗是處有竒觀
　　　三月廿八日葛龍池朱訥齋二工部馮琢吾葛
　　　　鳳池二太史同遊城西黄侍中園林看花四
　　　　首
不奈連朝病因看上苑春如何五侯第又見百花新日
映丹霞暈烟凝絳幄塵狂來無藉在幘岸白綸巾
真賞誰應共風流是舊歡藏書周太史襥被漢郎官花
氣尊中滿松聲座上寒相逢休惜醉春色欲凋殘
改席臨虗榭為歡事毎竒控弦天苑騎跳劎内園兒小
榻時欹枕疎簾久對碁稍聞深樹裏風送桔橰遲
誰謂長安陌風塵此地稀山光相映帶野色自芳菲旭
日薰歌扇輕花着舞衣馬蹄歸欲懶為送惜春歸
　　　同可大用韞登毘盧閣
人天標勝境暇日一銜盃烟樹重城合香花萬井開懐
鄉遊子念作賦客卿才愁見門前道車塵日夜催
　　　毘盧閣送可大南旋
梵閣俯珠林龍宫嵗月深幾人同嘯詠此日復登臨畵
棟含朝雨青峰起暮隂不堪歡㑹地又悵别離心
　　　朱大司空挽歌八首
有偉生民傑鴻名日月光三朝熙揆路八座麗文昌尚
想𤣥圭錫俄驚白璧藏平生門下士歌薤不成章
此日飈輪逺何年畫閣開勲猷金匱史文賦栢梁才故
事傳西省遺恩照夜臺凄清華表月不見鶴歸來
再領河隄節三行海國春吏人䖍俎豆父老愴車塵百
折風雲地諸艱社稷身祇今渠畔柳遊客亦沾巾
緬想三朝事聲華似夢中職分虞百揆爵視漢三公忼
慨回天力酸辛葢世功惟餘秋隴上蕭瑟白楊風
十載江臯臥蒼生望更頻如何三島夢忽斷五湖春南
嶽收真氣中朝失舊臣尚方雙賜履猶覺上星辰
真宅歸丹府蓬壺第幾城化龍應是劍跨鶴不聞笙舊
㦸朱門列新阡紫氣縈元公車服在餘慶屬𤣥成
傳道松臺路𤣥冬蜃衛張期門分羽騎温室出黄腸日
月懸天藻螭龍䕶帝章從今鶉火次夜夜有光芒
凄凉知已報舊事總堪愁問字春風館傳經夜月樓十
年違撰屨一夕嘆藏舟惟有延陵劎堪懸宰樹秋
　　　浪迹
浪迹長安陌修途日以難河流誰謂廣海水自知寒懶
嫚存愚性婆娑恥貴官春深湖上雨何處少漁竿
　　　春日寄題東郭草堂
長憶青門郭芳菲此日殷花開三月雨春隔萬山雲夜
鶴應誰怨汀鷗且自羣主人有歸夢莫勒北山文
　　　月夜舟行
烟江三五夜獨月引行舟野色推蓬合波光進艇留銀
蟾天上濕烏鵲渚邊愁那聽樓頭笛懐郷鬢欲秋
　　　邵伯湖夜泊
日暮倚蘭橈秋江正寂寥驛門斜對雨郡郭逺通潮急
櫓看商舶寒燈見市橋隋堤前路近欲聽月中簫
　　　儀真野泊
潮平揚子渡宿昔繫扁舟日落波光斂天長島色浮雨
侵依㟁樹晴見隔江樓咫尺分吴楚茫茫萬古愁
　　　金陵江口夜泊
孤舟江上宿秋夢耿難成片月中流影千帆夜半聲地
鄰桃葉渡山近石頭城倚舵聞吴詠偏令旅思生
　　　舟中家報
澤國三千里題書轉自愁鄉心河畔草客夢雨邊舟月
落維揚夜江深建業秋歸程應未逺時撫大刀頭
　　　魏國東園宴集
華館開名㑹高城倚落曛林芳秋過雨竹翠午侵雲洞
夾平臺入橋通曲水分太平多宴樂勝地屬元勲
　　　天界寺禪房呈訒菴棠軒二丈
蕭晨遊法苑迥眺出雲峰秋色霜前鴈寒聲雨後鐘酒
隨陶令醉談許惠休從何意風塵地居然白社蹤
　　　黄儀庭司城邀集馮虗閣
振衣山畔寺載酒寺邊樓笛散千峰雨砧傳萬井秋地
因邀月勝人擬御風遊不盡蕭森氣寒江正北流
　　　九月八日羅康洲宗伯黄儀庭司成田鍾台宫
　　　　諭習豫南司成㑹集朝天宫道院
仙臺鄰上苑路出冶城邊暝落珠宫雨寒飛玉樹烟鴈
來秋水外人醉菊花前明日還重九茰觴可更傳
　　　西園諸同年夜宴
歡劇西園㑹衘盃夜色前池塘餘暮雨竹栢淨秋天月
出三山樹鐘銷九市烟良遊俱舊侣把臂惜華年
　　　南曹諸友邀遊祖師堂
融公棲隱處遥在翠㣲巔徑折全無地峰回半有天鳥
啼雲洞雨花散石堂烟幸假登髙㑹同參最上禪
　　　牛首東峰同諸君覽眺
兩峰原自對萬壑逺相縈地盡芙蓉閣巖開薜荔屏江
光天際白山色雨中青不淺憑闌興吴歌倚醉聽
　　　長干
白門通市里傳是古長干陌栁藏鴉曙秋潮帶雨寒横
塘歸客斷子夜舊歌闌别是繁華地休將六代看
　　　秦淮
秋月秦淮岸江聲轉畵橋市樓臨綺陌商女駐蘭橈雲
裏青絲騎花間碧玉簫不知桃葉水流恨幾時消
　　　青溪
鳴珂傳舊里彌望總汙萊片雨湖邊落重橋苑外開草
荒江令宅花覆陸機臺尚想風流地空悲異代才
　　　房侍御邀登觀音臺
傑觀俯重臺烟波四望開霞邊千樹沒盃底片帆來霜
月寒相射雲鴻暮轉哀滔滔大江水到海幾時廻
　　　攝山夜宿予懐上人
十年渾似夢相見各依然僧臘青山老詩名白社偏松
間對㣲月竹裏聽流泉預悵明朝别西風送客船
　　　攝山觀無盡禪師入定
師今方入定勝果幾時成法向無空滅心因不住生濕
灰猶示相稿木可為形恍忽蓮臺上人天湧化城
　　　京口贈鄔山人汝翼
握手秋江上依然舊布袍十年燕市酒八月廣陵濤俠
骨貧逾健狂歌醉正豪不縁湖海遇何地見風騷
　　　京口贈陳從訓文學
陳生何磊落一劎向飄零雅好詞人賦休傳博士經蘼
蕪春渚緑薜荔舊山青莫謂江天逺㣲垣現客星
　　　滁陽道中遲李棠軒年兄未至題書驛壁
江樓三日别相逐不相逢回首秋山路寒雲隔幾峰鄉
心朝見鴈行色夜聞鐘何地還盃酒應尋放鶴蹤
　　　閏月朔日道中憶東園菊
今年九月菊應自斂芳菲秋色未云暮遊子將欲歸繫
心霜露滿凝恨鴈鴻稀想到尊前見寒香正㸃衣
　　　輓中立宗侯四首
彼美銀潢彦名髙魯國儒藏書淹四部作賦侈三都日
瑩瑶臺雪天沉碧海珠十年懐舊賞腸斷緑雲孤
誰言天路逺儵爾賦遊仙貌憶登龍日神疑化鶴年墨
堂苔蘚閉畵閣網絲懸忍望邾城墓蕭蕭宰樹烟
斯人不可見一代失風流未就黄金藥先成白玉樓才
名留海内賔客散池頭此夜朱門月空悲兔苑遊
芳草春來緑王孫去可傷憑誰傳舊業先自棄髙堂笙
鶴渾疑幻人琴盡欲亡平生知已淚一濕薜蘿裳
　
　
　
　
　
　
　
　
　
　
　
　
　
　
　穀城山館集巻七
欽定四庫全書
　穀城山館集巻八
　　　　　　　　　　　　明　于慎行　撰
　　五言律詩
　　　懐寄張玉陽年丈二首
怊悵前年别綿綿嵗月征積薪從古歎投杼至今驚春
雪梁園道秋江建業城行蹤何處問愁絶鴈來聲
聚散年來事茫然思不禁薄遊交道淺久宦世情深别
日楓林夢愁時桂樹吟悠悠大河水詎盡尺書心
　　　薊門行四首為于大夫子冲賦
漁陽開幕府授鉞魯諸生廟畧魚麗陣軍符驃騎營懸
金親教射畫地細論兵半醉歌聲起風高右北平
少年多意氣仗節赴燕雲曉月懸弓影春星吐劎文防
秋歌出塞逐敵賦從軍未許平陽騎横邀萬里勲
九月平原獵材官大合圍雪凝驕馬汗鐡澀侍兒衣塞
鴈連天起征蓬巻地飛此時都膽落前隊射鵰歸
邊烽傳大漠一劎夜臨闗鳥道千重戍龍城萬仞山降
兵旗下出侯騎雪中還苦樂行間事魂銷壯士顔
　　　奉寄李北山先生四首
當代論騷雅公存大國風源流千古見才儁一時空嵗
月鴛行外江湖鶴髪中倚天長劎在猶覺氣成虹
先朝老法從白首臥巖阿避世交遊簡藏山論著多醒
酬漁父問醉倚雪兒歌大有餐霞秘紅顔盛若何
雅道何寥廓時名易陸沉不因今日論寧見異時心翦
拂千金價宫商萬籟音故交蕪沒久亦許附詞林(先君/為公)
(舊友承采/遺詩故云)
龍門何日御流想碧山隅文雅從先進聲名避大巫白
雲康樂墅春酒步兵厨早晩抽簪去能容絳帳趨
　　　同馮殿講琢吾夜過東鄰魏光禄見泉二首
一曲宫城陌君今幾卜居小開蔣詡徑别作子雲廬花
落藏書後風生漉酒初相逢殊恨晩傾葢意何如
舊好應無厭新知亦已歡銜盃遲月上揮塵惜燈殘世
態閒堪見浮蹤拙自安所欣東壁影時近夜光寒
　　　夏日過雙寺贈寳藏法師
偶過城北寺一憩寳公堂午飯青精滑新茶玉乳香疎
鐘沉片雨髙樹出斜陽為叩經行地浮盃海路長
　　　代書答陶比部蘭亭
落魄佳公子天涯可定居適來江上使傳得篋中書湖
海名方盛雲霄事轉疎沉冥吾所慕數飲態何如
　　　贈人為金吾郎二首
俠少羽林郎承恩直建章臂鷹馳道側調馬御樓旁夜
月燒燈苑春風蹴鞠塲錦鞲渾未脫十日從長楊
陌上錦雲連期門校獵旋射聲銀作鏑躡影玉為鞭撇
草連雙兎凌空接兩鳶應憐漢飛將白首滯窮邊
　　　可大邀遊張常侍園二首
夙慕名園勝因君載酒看山容虚榭滿竹色小樓寒地
主更新貴遊人續舊歡愁中春色過纔此一憑闌
五侯開别館平野碧湖東乳燕翻槐日鳴鳩試麥風水
窮千樹裏亭隱百花中却憶山園路芳菲正滿叢
　　　壽寳藏上人二首
舊檢高僧傳林公勝範稀安禪多寳座印法六銖衣雨
落時聞梵花開自掩扉空門忘嵗月想見刧塵㣲
壽者原無相何因證大齡階前雙樹老閣上片山青地
傍蒼龍闕函開白馬經應憐朝市客幾日鬢毛星
　　　送侯六參軍
燕城秋欲暮疋馬送君還投筆書生志鳴鞘壯士顔邊
風吹錦帶海月落刀環慷慨匡時畧何年出玉關
　　　送妹倩李子授侯門教讀
天涯思弟妹見爾帝京遊捧檄趨軍府彈冠傳子侯黄
花征路晩𤣥鴈塞城秋那值池塘恨臨風涕泗流(時方/有亡)
(兄之戚/故云)
　　　出塞四首為遼左李大將軍賦
塞上發鳴笳軍聲動地譁三秋徵彀騎七校選良家曉
月分弓影秋霜吐劎花主恩何以報急為掃邉沙
銅符天上至漢將出龍城雲鳥圖成陣河山幕作營日
凝金玦色磧冷鐡衣聲早報匈奴滅西京甲第成
元戎新授鉞俠少逺從軍莵塞秋山合龍城舊路分角
聲吹凍雨旗影亂浮雲百戰城南道方成上將勲
玉節君王詔軍中夜築壇金人歸少府鐡騎散材官逺
戍三秋斷嚴霜萬里寒功成多意氣歌舞入長安
　　　懐周公瑕
苦憶吴門隱翛然一釣竿烟霞雙鬢老天地五湖寛閲
世憑烏几逃名著鶡冠何時燕市裏重逐酒人歡
　　　詠史
十八侍中郎春深侍建章呼盧金戺側蹋鞠玉樓旁夜
賜離宫酒朝薰異國香可憐秦殿女向月巻羅裳
　　　周公瑕有書見問寄答
故人何所似契闊已多年舊事閒應記新詩老更傳花
開三徑雨門閉萬峰烟猶采相思樹封題到逺天
　　　春日有懐東郭草堂
吾廬吾所愛雖小却宜春草色常經雨花香不受塵歸
期何日定旅夢此時真怨殺烟臯鶴臨風待主人
　　　閣夜
隱几虚堂夜幽懐誰與論星河臨九陌鐘漏徹千門黯
淡傷春事踟蹰念主恩蘼蕪今已緑歸路滯王孫
　　　報鄔山人汝翼
念子不能寐三年闕報書自縁歸興久非是故情疎南
北無寧嵗江湖有索居爾時吴市隱寥落復何如
　　　報雲翠山道士許公
契闊茅山侣書來見素心養砂還守竈種樹已成林月
出巖泉冷花飛石洞隂知君相憶久日聽曉猿吟
　　　春暮
歸心無可奈先作送春歸細草河隄合殘花苑路飛夢
廻雙闕雨思繞舊山薇想到征輪動薰風已上衣
　　　臥病
臥病已三月歸圖猶未成慰留明主意推挽故交情御
路蘼蕪發春山杜若生湖邊小行徑處處有魚羮
　　　閉門
閉門多所適懶與病相宜岸幘全忘沐匡床久未移酒
醒㣲雨夜衣減落花時只憶河橋柳應餘未折枝
　　　告中馮用韞宫諭朱可大丞卿見過
臥閣荒三徑惟容二仲過借書酬寂寞說劎慰蹉跎未
路交情少他年别思多東門楊柳色執袂可如何
　　　小閣
小閣經時臥琴書靜不譁丹衷猶戀主清夢已還家幾
對春城月虛開杜曲花一牀餘丈室還似住毘邪
　　　可大遊摩訶菴有詩見示賦答
少壯歡娱地憐君只自遊一春全臥病舊事幾經秋聽
雨花間坐飛觴石上流歸心將别恨憶此更悠悠
　　　孤鴈
池上孤鳴鴈因風憶斷行凋蕭形影共蹢躅羽毛傷有
恨驚霜露無心慕稻粱如何籠伴鳥噭噭主人傍
　　　上書
上書書未報旅思且盤桓天意高誰問人情巧自看味
兼甘苦盡色併笑啼難耿耿孤臣志惟餘一寸丹
　　　雨中遣使買舟
時節忽復易閒居事更幽㣲風吹木杪片雨到牀頭未
解虞卿印先尋范蠡舟行裝書數巻沾濕不無愁
　　　乞休
華髪登朝列承恩嵗月深病酬吴客問思作越人吟世
事容蕭散時名任陸沉本無匡濟畧報國在抽簪
　　　聽姜生彈琴
客來山水際為我鼓鳴琴月泛三湘色松流萬壑音焚
香消晝永啜茗到更深莫漫彈招隱方懐桂樹吟
　　　寄題楊夢山先生半間樓
舊有滄洲興今成緑野遊桃花千樹雨月色半間樓隱
几山光入開簾海氣收却令麟閣上圖畫想風流
　　　新城館中夜坐
獨坐燕南館桃燈坐自深還家遊子路去國邇臣心落
月征車動寒霜客袂侵陸沉非避世吾道在雲林
　　　白溝河
西風吹易水曉飯白溝河獵騎平原淺漁舟别渚多地
分燕趙敵國蹙宋遼和今日逢全盛盧龍尚枕戈
　　　途中書懐二首
聖代無高隱行藏亦有因寡交思避世多病學全身止
足存㣲尚安危付鉅臣所慙恩禮重雪涕念君親
太息宗祊計回天事信難三年頭欲白八疏口將丹璇
海波能潤瑶臺月正安漢庭多彊項誰敢測宸歡
　　　單家橋
十載橋邊路巾車此重過秋聲連渤海寒色下滹沱避
地紅塵逺還家華髪多來時道旁柳生意稍婆娑
　　　暮抵徳州城下
瞥見漳河水燕齊兩界分郡樓融晩雪津柳掛殘雲病
骨寒應倦鄉音近稍聞明朝看海氣遥禮泰山君
　　　茌平道中感懐
父老迎相問君今華髪歸雲霄身自貴家國事多違具
邇差皆盡同遊既已稀畏看舊門巷先有涕沾衣
　　　銅城望見雲翠諸山
歸途今日愜憑軾見吾山以爾千巖翠慙人兩鬢斑向
來多逺夢從此閉重關不似終南路依棲慕世間
　　　立春日楊户部廬山謫官河南枉道過訪
軒車來逺道執手意何長喜對春盤酒愁分畫省香士
龍名入洛司馬賦遊梁莫漫悲岐路雄心在四方
　　　除夕前四日送楊户部之官河南
送子嵗云晏踟蹰可奈何酒邊生白髪雪裏渡黄河落
魄才難盡飛揚意故多春風洛陽道早晩聽鳴珂
　　　抵舍承邢知吾侍御賜問裁答二首
海畔投簪始伊誰問索居長安千里使濟水數行書世
事焚魚外時名夢鹿餘平生周柱史避俗意何如
海嶽終堪隱風塵幾倦遊采芝隨綺季種竹待羊求月
迥春天樹江寒雪夜舟何時芳駕至尊酒一淹留
　　　歸日王興甫文學于子冲大參來視
山齋春欲盡上客到羊求對月休愁思看山且醉遊蟻
封知是夢駒隙信如流不見芄蘭侣辭官已白頭
　　　輓趙秀才竹里二首
别來能幾日溘已隔重泉不作鵬摶海翻成鶴上天談
經溪閣月對酒竹樓烟回首東山社傷心涕泫然
連年家難劇雙淚日沾纓已嘆無兄弟誰堪喪友生延
陵荒草合管子舊臺傾更甚山陽路空聞笛裏聲
　
　
　
　
　
　
　穀城山館集巻八
欽定四庫全書
　穀城山館集巻九
　　　　　　　　　　　　明　于慎行　撰
　　五言律詩
　　　泰山道中
地僻塵踪少山深石路斜雨中過佛院雲裏見人家雊
雉飛春麥啼鶯繞落花流亡今欲盡幾處有桑麻
　　　上隔馬嶺舊寺
荒涼經古寺迢遞出層空路抱千峰轉天開一竇通殘
松疎雨後頽瓦夕陽中猶有餘僧在逢迎問轉蓬
　　　泰山天門禪堂逢傅柱史金沙贈别
含桃花欲落山下遇君時雨過空王殿天晴嶽帝祠相
看芳杜色各有白雲期不似風塵路偬偬嘆别離
　　　泰山絶頂對酒
茫茫今古事欲問岱君靈漢栢虚稱觀秦松枉勒銘此
生遊已倦何地酒能醒杖底千峰色依然未了青
　　　下泰山遊三陽觀
半嶺通仙界縈廻嶽麓西已看三觀迥猶覺萬峰低暮
雨瑶華落春雲玉洞迷遊情渾未減縹緲望丹梯
　　　飲三陽觀絶頂對月
孤亭堪倚嘯一醉斗牛邊褏拍千峰月觴飛萬樹烟花
前鸞吹度海上鶴書傳借問三宫路今當幾洞天
　　　遊仙詞四首贈三陽觀昝雲山道士
寰區不足步聊作小遊仙牒秘丹繒字山藏緑玉篇石
梁雲外掛瑶島月中懸欲問餐桃客蓬萊更幾千
五遊凌碧落彷彿見乗鸞瑶水銀為闕蓬丘玉作壇飛
塵成大藥毁竈出神丹舊遇華山博曽將六箸看(昝公/曽棲)
(華山/故云)
由來稱福地自合有仙才蕭史吹笙下欒巴噀酒廻雲
軒通紫闕月宇逼丹臺謝手塵中客年光漫自頽
辭家慕冲舉名嶽且依棲遼左遲歸鶴淮南見去雞𤣥
霜堪入藥白石總如泥試訪清都宴雲門路欲迷
　　　子冲擕尊方山相候因謀卜築
百里行厨至追歡有報書春城開臘蟻别墅罩河魚白
社能留客青山可卜居未須煩地主十笏是吾廬
　　　靈巖竹房對雨
舊日題名處山窗竹未殘重遊春欲暮復向雨中看暝
色來千嶂寒聲到萬竿應添禪悅味新筍入盤餐
　　　靈巖主僧邀遊五峰亭遇雨即事
已成三日醉更上五峰亭嶺外雲猶碧尊前雨半青唯
然南嶽偈莞爾北山銘向夕傳清梵泠泠自可聽
　　　靈巖禪室子冲興甫夜飲大醉
對酒不能醉明星已在天放歌知愛客縱飲是逃禪世
事驚心後時才屈指邊乾坤吾黨在把臂意茫然
　　　買洪範泉旁隙地規作園池
誰言泉上築不作輞川看山色宜書幌溪隂可釣竿分
流防短岸樊圃避危湍稍待西疇畢移家事未難
　　　夏日黄石山莊即事
山居涉長日散髪不容簪酒熟牀頭漉詩成枕上吟移
花常待雨種樹稍成隂欲叩金閨侣何須此陸沉
　　　夏日山居周礪齋太史奉使周藩過邑見訪賦
　　　　贈二首
送君逺行役六月過山城細雨鐘前落㣲風樹裏生茶
𤓰涼夜色車馬故交情却憶横門道分途嵗已更
夏日門常掩何因駐使車時同河朔飲地似武陵漁天
地容高枕烟霞有定居莫將竒字問獨少著成書
　　　因周太史使還海上寄楊鍊菴丈及澄上人一首
苦憶東林侣逢人附報書花殘陶令宅月出逺公廬世
念歸應盡幽懐病未疎三山知有路正擬戒遊車
　　　午日獨酌
邑里逢佳節無歡坐草亭年華雙鬢白心事一盃青柳
畔驚鶗鴂花前嘆鶺鴒少人與同醉不是獨為醒
　　　山莊獨居
豈無山水慕只是舊逰孤隴上遭田父壚邊問酒徒頽
年資藥餌野性適江湖回首鵷行地春風滿鷓鴣
　　　聞胡竺西山人被縶有懐二首
慷慨闗東俠詞塲舊所歡如何燕市筑忽作楚臣冠翻
覆人情險傾危世路難夜來豐獄劎虹色為君看
長鋏今何適從軍赴桂林談天時網密逐客廟謨深寥
落詞人賦凄凉國士心沅湘何處望愁絶鴈書沉
　　　十月四日張就山初至同飲東園菊花下作
上客來何暮山齋菊欲殘猶餘秋徑色聊待酒人歡艷
蕋迎霜立寒香浥露餐晩酣休便去新月出林端
　　　安我素吏部倚舟過訪酬贈
沙邊能繫纜相顧到林廬斗室虚髙枕衡門有駐車桃
燈秋雨後漉酒菊花初好在山公啟休忘北闕書
　　　冬夜宿香山寺
一宿招提境匡牀坐夜分山深遲見月石冷細生雲仙
梵林中發名香座上焚老僧應出定時覺語相聞
　　　暮抵吴家渡楊令君擕酒宿王户部别業
十月荒山道迷茫起暮隂凄風吹古渡寒霧結平林地
主尊壘逺山家巷路深因過故人宅懐舊一悲吟
　　　往弔于子冲黄家渡口大雪
寒冬涉濟水雨雪滿征裘欲解留徐劎猶疑訪戴舟馬
蹄臨渡澁人跡過山稠漸近齊州路傷心觸舊遊
　　　雪中濟南道上擕張就山同行忽失所在詩以
　　　　覔之
雨雪擕同好行行失所如細尋東郭履久駐信陵車誤
恐迷花徑寒應殢酒廬居然成間闊暝色野躊蹰
　　　張山人告行燈下言别
幽居無與晤殊喜故人來秉燭頻開巻逢花數舉盃寒
雲江上樹凍雪隴頭梅明發黄山路離愁不可裁
　　　送張就山西遊趙國及赴蕭大司馬之召
闗河氷雪滿遊子去何之長揖雲中幕高談鄴下詩西
園飛葢夜北塞勒銘時回首秋山賞能忘桂樹枝
　　　查虞臯儀部道出濟上遣書賜問賦答二首
别緒三秋迥書來慰夢思林中醒酒後河畔倚舟時雪
靜關山影雲生澗壑姿嵗寒無可贈惟有折松枝
有懐江左彦夙昔共蘭襟報國青萍器承家玉樹林郎
曹雙管舊禁漏五雲深無恙西山色猶堪柱笏吟
　　　壬辰冬月連營兄弟二塟撫今追昔􁈈然有感
　　　　聊賦四首
無限傷心地連朝薤露吟仁兄歸永夜愛弟托荒岑華
蕚俱凋落松楸漸鬱森寸腸摧斷久猶自涕沾襟
累嵗遭家難心悲不可論魯門疑逺夢易水送歸魂取
次栽墳樹從新拭淚痕乞休曽有疏酸側動天閽
門庭思往日文雅盛當時共目三珠樹相輝五桂枝一
朝虛枕被萬事罷塤箎怊悵餘生在衰顔欲對誰
久客歸何倚孤蹤只自憐顧瞻鴻鴈影吟嘆鶺鴒篇翰
墨藏春雨池塘慘暮烟經過酬倡地無處不􁈈然
　　　石門道中
風雨石門道凄凄衣䄂單人家烟樹隔山徑草花寒蕭
索前朝寺荒蕪何代壇十年來往路立馬一長嘆
　　　再過汶上路鳳岡民部出送河橋留别
邑里經年别重逢春草芳一盃臨汶水三月綰垂楊豪
俠齊公子風流漢省郎鄉山多勝賞後㑹莫相忘
　　　任城魏松軒山人擕琴見過從遊溪山數日書
　　　　贈
自遣樊中累常多物外遊看君擕緑綺訪我到滄洲月
色和烟映泉聲作雨流吾廬山水際是處可淹留
　　　南溪石上聽魏山人彈琴送别
溪樹午蕭森因君理素琴乍將流水引寫作落霞吟别
鶴飛何逺遊魚躍自深只今懐往路何處覔知音
　　　吴門周畵師從遊溪上數日賦贈
林壑看如畵幽人此地過彈琴流水近對酒暮雲多地
僻無來往山深足嘯歌牀頭有匹練試為掃烟蘿
　　　秋日從諸親友飲城南溪上遇雨呈亭山周師
　　　　二首
雨後南溪水新添幾尺流壺觴陪父老笑語到林邱掃
石聊施簟烹魚旋摘鈎酒闌更坐起隨意看鳬鷗
闊畧師生禮相將把釣竿青山閒共適白髪醉同歡雨
色尊前近灘聲樹杪寒踏泥連騎緩歸路不知難
　　　六月十二夜可大小酌即事
客乗殘雨至席對晩凉開酒畔移燈去花間送月來風
流河朔㑹倡和栢梁才更憶長楊路青葱玉樹栽(時乃/郎試)
(京兆/云)
　　　七夕可大小㑹即事和韻
小閣驅殘暑當筵夜色青樓頭生片月河畔度雙星桃
葉虚稱扇松枝戲作屏秋聲驚白紵沉醉不能聽
　　　和可大七夕書懐
新凉浮玉宇客館易為愁天上明河夜人間白露秋逃
名惟對酒乞巧詎登樓自有豐城氣迢迢映斗牛
　　　江右黄淮朐文學可大客也以書授其弟姪東
　　　　遊賦贈
南州有高士邂逅見風流雅醉荆卿酒常隨郭泰舟窮
經探魯壁作客佩吴鈎門下推師授名成兩夏侯
　　　陪朱可大丈遊陶山幽棲寺絶頂同張士師李
　　　　鴻臚黄文學賦
幽棲真此地絶壁到人稀石角斜鈎杖藤稍曲桂衣壺
飱高洞險鐘磬下方㣲共有登臨興誰能不醉歸
　　　陶山懐古
越相何年隱齊山舊有名地連肥子國路出鑄鄉城洞
杳秋雲白巖深古木平臨池懐往跡頗識種魚情
　　　陶山贈張東山士師
陶朱今不見君是魯朱家俠骨千金劎仙鑪五色霞生
涯隨畜牧鄉語話桑麻早結東山隱驚看鬢有華
　　　遊雲臺山
窈窕黄山路秋雲入幾重寒聲泉上竹古色寺前松地
隱秦時洞天連月觀峰由來真跡秘不許世人逢
　　　同可大宿黄山張氏精舍
谷口隔疎籬林深鳥不啼石泉縈户轉山果亞枝低磵
壑參差映藤蘿咫尺迷苦無向平累聊可共依棲
　　　同可大對飲黄山玉龍峽上
看山意不厭復此濯塵纓澗落飛虹影泉飄噴玉聲隔
花分送酒鑿石共題名相對濠梁意翛然少世情
　　　泰山客館送朱可大登嶽
息駕泰山麓何以慰所思送君九節杖拄上五松枝澗
底出雲處夜中觀海時同遊不同醉應憶舊題詩
　　　重遊三陽觀宿
曽向春山宿重來似舊青壇風落橡栗巖雨長芝苓試
覔長生藥聊繙内景經不知凉夜永星斗掛疎櫺
　　　三陽觀木末亭晩眺因遲可大未至
木末堪凭檻秋空四望開晩烟迷汶水落日滿徂徠酒
憶壚頭醉人從嶽頂廻那逢揺落候蕭瑟易悲來
　　　傲來山
不斷青螺色依然萬仭峰雲間翔鷟鸑天杪秀芙蓉嶽
界三千里仙閭十二重神功何處斂此地宅蛟龍(山有/芙蓉)
(飛鴉諸峰山下/石窟名曰龍池)
　　　同諸君飲竹林寺樹下
靈嶽多真境禪宫路更深五峰常隱日雙樹自成林涉
澗逢瑶草臨流潄玉琴晩鐘歸騎緩沉醉北山岑(寺在/泰山)
(下/阯)
　　　觀泰山百丈崖瀑布
盡日水聲中還看匹練空盤渦喧萬馬削壁闘雙虹𣲖
抉天河落源從月窟通固知靈境異融結駭神功
　　　望仙影巖(泰山西峰石壁有/仙人影側身東向)
何刼飛來影分明鶴上仙側身疑面壁作禮似朝天觀
化興雲雨憑虚閱嵗年扶桑終日在幾見海成田
　　　西汀臨汎呈印泉舅氏二首
秋水寒塘淨蘭檣别渚通林端懸片雨蘋末起㣲風孤
嶼浮波外長天一棹中漁竿堪自老不是慕非熊
西汀懐舊隱秋杪片帆來落照樽前樹寒烟水上臺舟
移明鏡轉雲盡畵屏開笑語淹吾舅浮槎夜未廻
　　　乙未十月傅金沙侍御殷洗心舍人過訪山中
　　　　賦贈
命駕何相值開尊夜向寒風高邊鴈盡霜冷菊花寒天
地吾徒在江湖此㑹難占星應有地總傍少㣲看
　　　冬初傅金沙侍御過訪因韻賦和
百里寒山道勞君問隱居𤣥言聆喻馬往事笑焚魚嶽
色青尊外秋聲白苧餘良遊知不厭卜築意何如
　　　秋日閒居有懐黄大宗伯
萬里温陵道含情憶舊遊夢迷明月夜人老白蘋秋海
闊休看鴈山深自倚樓何時江路柳重見木蘭舟
　　　山中寄徐少宰丈
契闊同心侣多年嘆索居吴門遥繫馬魯國久懸輿嵗
晩憐交態天長闕報書悠悠清汶水一為覔雙魚
　
　穀城山館集巻九
欽定四庫全書
　穀城山館集巻十
　　　　　　　　　　　明　于慎行　撰
　　五言律詩
　　　暮春邢子愿侍御過訪邀登虎窟山洞遇雨和
　　　　韻
春盡無登眺留山待客來殘花巖際落野席雨邊開霧
合峰隂樹雲飛洞口臺醉忘歸路遠昏夜踏泥迴
　　　子愿過宿雲樓小酌用韻
看山常獨醉無奈索居何那值春光暮能邀上客過鈎
簾芳樹近揮塵白雲多欲似南樓月胡牀發嘯歌
　　　子愿飲東流池上
春入桃源路飛觴日未斜溪頭逢燕子池面落楊花聽
樹蕭蕭雨㸔山片片霞與君忘世慮沈醉即為家
　　　子愿飲天柱峰下贈呉人薛文學南旋
縹緲高峰下相從躡屐來攀崖行覓草欹石坐傳盃半
嶺開瓊觀中天倚玉臺呉門應繫馬有客岱宗迴
　　　倚檻
倚檻多佳氣高峰斂夕曛林梢斜上月麥隴細蒸雲宵
柝連城動田歌隔舍聞空岩響麋鹿地僻亦驚羣
　　　憶鶴(山莊舊畜一鶴飛/去已久至常思之)
獨鶴曽為友翩飛已隔年幾時歸華表何處覓青田影
斷空山月聲凄遠樹烟瑶臺應有伴寧憶舊林泉
　　　放鹿(莊有二鹿鎖置/小園憐而出之)
園鹿知無恙羈棲亦自愁本非籠檻物豈有稻粱謀縹
緲雲中駕虚無海上遊只應常放汝相伴踏林丘
　　　樓月
小樓凉不寐白月靜娟娟半嶺含秋氣千林滅晩烟海
邊烽火動塞上羽書傳此夜關山曲寒光萬里懸
　　　蘿軒
室成無四壁為藉綠蘿隂五月清風至空庭白日深野
花猶戀樹徑竹未成林幸少藩籬隔長堪對遠岑
　　　田父
欣承田父過相對亦陶然泥客攜邨酒迎神醵社錢禾
麻新受雨桑柘遠成烟解問蘭臺史還書大有年
　　　曉望
早凉開野曙迥眺出岩扉日旭風吹面林香露濕衣流
鶯深樹語掉雀野田飛來往逢邨叟相將荷蓧歸
　　　偶成
傳道東封事扶桑路𣺌漫不成威百粤何取度三韓零
落王人節低垂大將壇可憐當日畫猶欲斬樓蘭
　　　漫題
安東通漢節消息久茫茫事異降疏勒名殊受越裳先
朝多典故屬國有彝章何太蒼黄甚為謀但可傷
　　　白莊對雨
山樓三日雨御祫不勝寒積水深苔逕頽牆損藥欄牛
羊隣巷狹鳬鷺野塘寛想見清溪漲應難著釣竿
　　　憫雨
七日復七夜雨聲簷際懸遥山開復隱野水斷仍連禾
實真生耳苔文漫作錢為農資百畝不是敢憂天
　　　晩霽
忽看雲霧斂返照逐歸鴉壅水籠漂麥分畦䕶種瓜樓
隂新見月山氣漸成霞遠憶遼陽戍軍聲急暮笳
　　　雨中謝周師送酒
積雨不出户空齋自檢書如何陶令酒亦到子雲廬閉
閣青山少開簾遠樹疎沈冥應獨醉無計屈高車
　　　寄兒緯京師
炎風吹去馬幾日到長安要識人間路休懷膝下歡夙
宵常展卷凉燠自加餐世業餘叢桂還從上苑看
　　　閒居
野築千林敞閒居萬事慵朝廷疎記憶里巷少過從雨
急蕭蕭栁風疎落落松傳呼何太劇海上舉邊烽
　　　七夕溪舟初成同施還初文學王改予武元遊
　　　　汎
為嗜城南隱臨溪理釣舟適逢河鼓㑹小試武陵遊斜
日懸漁網凉風激棹謳馮君槎上漢吾道在滄洲(王欲/北上)
(故/云)
　　　八月十三日諸親溪亭汎舟二首
遠集亭邊騎新成檻外舟歳時開小㑹信宿是中秋倚
杖迎嵐氣褰裳渡石流泠然塵外賞無謝竹林遊(是日/賓主)
(七/人)
晩凉人未醉移席汎烟波酒遠杯常待舟平岸易過鳥
邊浮晩吹花底度輕歌早見東林月秋光逼絳河
　　　中秋同施還初文學攜門下諸友汎舟南溪
别館依泉石方舟集俊英陳詩呉季子講業魯諸生雲
樹空中影笙歌水上聲回橈應已夜山月好相迎
　　　中秋同諸友南溪望月
此際秋無奈停舟望碧岑月華巖際滿夜色水邊深影
滅銀河浪光團桂樹林南樓聞嘯詠誰識庾公心
　　　九日無菊
山齋逢九日悵望晩天霞去歳曽飛雪今年未見花秋
聲風落木寒色雨侵沙幸有盃中物猶同處士家
　　　送武舉王生北上
俠少多竒節悲歌氣不平偶探黄石簡欲赴白登城錦
瑟壚頭醉雕戈馬上横功成報明主恥作魯諸生
　　　寄呉觀我太史
聞道金閨侶名山住已深淹留依桂樹棲息傍祗林真
偈閒常諷新詩靜自吟論思虚上列懸切故交心
　　　秋日寄鄒南臯吏部
美人南國𣺌江上有楓林道為談天重名因避地深十
年曽酒㑹千里片鴻音念爾關隆替能忘報國心
　　　對雪聞方子公行賦送
寥寥逢歳宴飛雪逗年華霰薄初成雨風高漸作花寒
光連兎苑朔氣度龍沙遊子今何適關山路正賖
　　　雪中獨酌
北風一以凜雨雪晝霏霏酒畔疑花落春前學絮飛田
家占歳事海國念戎機萬里三韓道征人幾隊歸
　　　馮用韞宗伯訂約西遊登岱過期未至懷望遣
　　　　悶二首
自得高丘約脂車已隔年如何期屢易直作信空傳海
色雲門上秋光日觀前側身凝望眼端擬四愁篇
海上碧雲斷佳期誰為留已看過九日原約近中秋歳
晩常思㑹身輕未厭遊遲回應有為無處問書郵
　　　上坤山月巖寺陳鐵峰孟我疆諸君㑹講處也
何代標金刹層崖半倚天松門低落日石竇㵼鳴泉野
曠寒烟積山高細路懸因懷蓮社客惆悵講堂前
　　　過陽穀店山下問小洞庭遺迹是唐時東平太
　　　　守蘇源明宴處
蠶尾峰頭路當年小洞庭汙邪餘水國文物閉山靈野
草微茫白川雲黤慘青猶疑歌舞地笳鼔震空溟
　　　送呉澄陽文學還越
翩翩江左彦藻思薄雲天觀樂重遊魯談經舊客燕歸
舟鴻鴈後别酒菊花前明歳長楊獵看君賦草傳
　　　哭元戎少泉侯兄八首
故國逢今日元樞失舊臣人間銷電露天上化星辰磊
落英雄氣悲凉骨肉親哀歌轉難就握管涕盈巾
少年抛翰墨笑入五陵場一劔横秋色千金去故鄉韜
鈐分禁旅節鉞奠夷荒何意將軍樹風殘一夜霜
男兒身手健壯歳握兵符試買千金駿輕關十石弧登
壇名已遂裹革志猶孤回首黔中路年年泣鷓鴣
羽書今正急誰勒玉關銘窮海纏兵氣中原落將星俠
場思意槩蠻府慴威靈尚欲隨風雨鞭螭下紫庭
少小追遊地今來白髮新半生羈仕路垂老戀交親間
濶無經月歡娯得幾春可憐花底醉已作夢中人
吾家門巷改池草盡成塵念我殲同氣依君豈異人徵
歌花塢夜載酒竹溪春舊侶無多在相看涕泗頻
朝來過舊館遺迹總堪嗟曉月沈弓影秋霜澁劔花䕶
羌元入塞去病不為家素業青門外惟餘數畝𤓰
攝提星入次單閼鳥來旋正近懸弧旦翻成掛劔年祠
方同畏壘冡得象祁連汗血俱龍種青箱事可傳(公以/生辰)
(前數夕没又貴/陽有生福故云)
　　　秋日荅常心吾中丞寄問二首
别後𣺌愁予秋來得報書未過衡渚鴈早下武昌魚天
地方多難江湖有索居間踪休更問頭白侶樵漁
何地容高隱江樓萬竹青曉猿諳報客夜鶴解聽經天
迥懸卿月山深閲歳星㑹傳宣室召莫勒草堂銘
　　　贈詩僧
擁錫來呉嶽詮經住魯城王孫除館待郡牧掃門迎藻
思烟霞潤風神水月清談詩吾已倦亦欲學無生
　　　送朱元長北試京兆
西風吹桂樹欲發上林枝河畔停舟夜花前對酒時愁
深談舊事别久見新詩幾日泥金到山中有夢思
　　　送方胥成山人南遊淮上
君行復幾歳今夕問歸舟客久黄金盡天寒白露秋寸
心酬俠氣斗酒結離愁莫叩淮南幕中丞抱國憂
　　　贈鄔章甫道契
翛然林壑秀家學似枚臯作客懷長鋏驚人試彩毫旅
愁滄海月歸夢廣陵濤努力攻騷雅時名爾易高
　　　雪中杏花
春寒無可奈愁思入韶華更落瑶臺雪還添上苑花凝
粧聊傅粉待暈始成霞試汎山隂棹東風滿若邪
　　　雪後杏花
花時驚雪落雪後見花開夜色梁園度春香漢苑來飄
簾還似雨聞笛半疑梅凍澁枝頭燕依然社日迴
　　　送徐南龍令君南旋
君行良不住河上理蘭檣客夢齊山隔鄉心楚塞長春
歸見芳草人去思甘棠日望雙鳬影翩飛近尚方
　　　贈余古仙山人
别久鬢如絲金門老畫師相逢春雨夜正是落花時能
事江湖得浮踪歳月私舊遊今欲盡君去可依誰
　　　三月廿八日飲侯六山莊四首
問訊東山館名花幾樹開不愁春色去自有故人來淑
影明衣袖香風近酒杯未須尊俎具且共倚亭臺
地僻宜佳㑹春歸待主人蝶驚紅雨驟鶯狎錄條新但
聽歌盈耳休辭酒入脣不堪回首地萬里一風塵
少小歡遊地君家舊竹林每逢春酒夜常醉綠蘿隂樹
密雲過慢樓高月上深婆娑看老態頗識故交心
聞鐘人未散倚席興偏長曲按新聲度花從靜夜香青
尊何地少白髮幾人狂更訂明朝約過予舊草堂
　　　東園牡丹小㑹四首
老去憐交態春歸念歳華還將今日酒同對故年花色
染丹臺露香流玉洞霞惟應欄檻小不似五侯家
園林剛半畝木藥滿亭臺向日朝猶斂迎風夜盡開酒
從新歳待客是隔城來俗殺平章第朱門鎖繡堆
多少東風恨天香正滿林影揺春酒艷色傍玉樓深樂
曲臨時製花名按譜尋清平當日調回憶久沈吟
傾國俱名品呈姿媚一堂倚闌渾欲醉入座轉聞香月
下千金笑燈前百寳裝夜深春更暖忍負紫霞觴
　　　夏日飲表弟劉敬宇水亭四首
水際芙蓉館芳辰每見招車停林外雨人過竹邊橋樹
影侵杯動花香入眼飄坐來閒白羽秋氣已蕭蕭
别業中丞舊新塘鑿更竒亭深鳬雁渚樹老鳳凰枝惜
往寧多日徵歡又一時洗盃酬愛弟偏憶渭陽詩
亦有池臺勝如君結搆稀横槎能作榭蟠木可為磯漫
取花行酒真愁露濕衣層軒銷暑氣赤日石林微
晩凉猶未倦改席倚亭闌膾鯉銀絲細調氷玉椀寒笑
開桃葉扇醉岸竹皮冠盃底中天月還應勒馬看
　　　寄題新蔡水亭二首
聞道名王館深依上第開花間分島嶼雲裏出亭臺夏
洞藏隂雪晴流激暗雷不因人境近只擬是天台
主君賓客盛何處席長筵門簇看花騎池通送酒船星
霞垂夜彩鳬雁下秋烟未覺淮山遠空吟桂樹篇
　　　汎溪
一曲無多路洄沿自覺長近人堤栁細隔水岸花香放
鶴遵莎徑觀魚坐石梁不教漁父問此地即滄浪
　　　寄題貞白王孫赤霞館
藉甚天潢彦才名滿帝家書藏東觀草館號赤城霞夢
裏常吞錦毫端自吐花不知銀漢水幾日見浮槎
　　　五月十三日南溪㑹集
高㑹南溪始芳尊午日同登亭來暮雨敞閣受林風歳
月飛花好河山醉眼中莫閒青玉盞俱是白頭翁
　　　七日南溪㑹集
七夕始迎秋溪亭復此遊午凉慵舉扇夕雨罷登舟倚
杖窺雲樹停盃待女牛只憐天上夜亦向此時愁
　　　七日夜雨
佳期方待夜雨氣轉氤氲愁望明河影翻成楚岫雲鵲
梁何地駕笙鶴㑹能聞未悟隂晴理休將巧拙分
　　　中貞王孫過訪少岱山房酬贈二首
秋氣颯蕭森亭臯夕坐深美人滄洲興過我青楓林倚
劔衝星氣停盃待月隂小山叢桂在端復為誰吟
池閣三秋别山齋七月過車塵花際少雲氣酒邊多客
路搴芳草征衣帶女蘿一歡吾欲醉且莫促鳴珂
　　　寺山秋望
平楚淨寒烟高丘望渺然日斜虹帶雨野濶水浮天絶
塞南來雁長河北去船荒臺題仲父蕪没幾千年
　　　山亭
雨晴多物態秋敞坐山亭舊竹泠泠翠新蘿裔裔青荷
鉏分藥徑散帙閉柴扃掛樹雙言鳥繁辭盡日聽
　　　南溪秋汎
野館無停轍秋塘有繫舟怯同俗客飲且喚老妻遊蝶
欲疑紅樹鷗應笑白頭漁人休借問此是鹿門儔
　　　小坐
小坐霜天夕空庭竹樹深城笳凝暮靄樓月斂秋隂漸
老消塵慮長貧現道心摩婆舊如意懶擊唾壺吟
　　　東園即事
蓬門長日閉俛仰自為歡酹酒邀花飲分魚喚鶴餐閒
看秋水淡老覺世塗寛不是無蕭索人間事更難
　　　秋日南溪閒眺得李宗伯丈書
溪閣非無事秋清日轉長掃花安鹿砦帖石補魚梁高
樹留新雨平波澹夕陽遠書何意至三讀素心傷
　　　中秋東園小集
漸上千峰月真銷萬里雲秋從今夜半人是舊時羣桂
影寒應濕簫聲靜欲聞相看疑白髮總似兎毫分
　　　九日登小岱山
九日罷徵歡孤尊眺嶽壇晩烟千室翠落日萬峰丹已
有鴻堪聽還無菊可餐江湖回白首愁見是長安
　　　木芙蓉
一本芙蓉樹三秋覓地栽尚逢南客問果向北亭開色
落仙人掌香浮太乙杯可憐霜夜月華艷滿池臺
　　　九月廿五日東園菊下小集四首
朝來全罷酒秋盡復㸔花布席輕張幔題名細剪紗開
時團玉露餐處帶明霞蕭瑟還憐汝含芳綰歳華
今歳重陽菊翻迎十月看猶餘秋日映已近北風寒凍
蕊開逾艷貞心抱自完搴芳思有贈惆悵倚亭闌
花開原五色色色斷人腸浴出俱含雨粧成總奈霜凄
凉傾國品酷烈歳寒香回笑春桃李隨風委艷陽
歳逢鴻雁候日敞菊花筵祗恐虚秋色誰愁負酒錢移
燈情繾綣卷袖醉蹁躚且采簪華髮相將步月旋
　　　東園延呉翁晉病不能陪
郊園常不到客席欲凝塵正喜軒車過翻將藥裹親竹
隂堪受暑花氣尚疑春座上南山色聊憑代主人
　　　病起從呉翁晉郭汝承遊南溪亭上
甚小幽棲地能令二妙從文中呉季重名下郭林宗解
髮臨高澗浮盃望逺峯本因行藥至燕笑及聞鐘
　　　寄雪浪上人一首
别來人欲老尺素不曽逢每望長干月疑聞内院鐘雨
花飄座塵雪浪起林峰此際能相憶江雲隔幾重
　　　送歸義望峰首座南遊覓水陸閣緣
梵宇禁城邊依棲不記年山中逢白足夢裏憶青蓮已
受真乗偈聊修福地緣爾時多寳聚龍象滿人天
　　　歸義雲松禪師勅封郎官寄贈
如何塵外侶亦受世間名佛果修無漏官階號不更紫
衣宮錦製丹誥法音迎為問酬恩地朝朝梵誦聲
　　　贈玉山徐仲昇
君遊渾未倦俠骨尚翩翩壯志禽填海輕姿鶴上天詞
人今古賦策士短長篇可奈忘機叟銜盃但欲眠
　　　聞郭汝承京兆捷音志喜
望望長安道秋高紫氣新燕臺真得駿漢苑欲歌麟笑
折看花屐狂呼漉酒巾老懷無浪喜個是眼中人
　
　
　穀城山館集巻十
欽定四庫全書
　榖城山館集巻十一
　　　　　　　　　　　　明　于慎行　撰
　　七言律詩
　　　御試大祀方丘應制
聖代郊禋典秩崇祗壇午夜肅齋宮五方琮帛坤靈㑹
八變雲韶帝德通星斗疎明香霧裏旌旗回合曉霞中
禎符欲勝汾隂日萬歳聲聞動逺空
　　　閣試中秋
風露西清晝漏殘月華縹緲鳳城端三天如水銷銀漢
萬里無雲瀉玉盤燕塞河山秋氣迥漢家宮闕夜光寒
一聲長笛思千里倚嘯重樓十二欄
　　　館課聞蟬
宴坐虚堂對午隂宮蟬處處逓悲吟沈涵自咽金莖露
斷續長依玉樹林鎮日繁聲塵界遠寥天清籟禁雲深
蕭森正自多秋興聽入泠風轉不禁
　　　館課冬至朝天官習儀遇雪
𤣥都三日敞朱扉綿蕞初開素雪飛壇月低凝仙闕樹
宮花徐落侍臣衣千門爽氣龍樓曉十里寒光玉佩歸
明日君王郊泰畤總疑瓊島在天畿
　　　館課冬至齋居
緹室灰飛晷欲長清齋仙館坐焚香雪殘樓閣虛瓊樹
月出簪裾滿玉堂筆望五雲迎舜日心隨一線入堯裳
明朝負橐趨陪地只在瑶壇帝座旁
　　　秋日有懷朱長君可大
談經幾日别東州回首誰登濟上樓素月芳尊成遠夢
長天極浦足離愁書傳薊北霜鳴逺人在漳南玉露秋
一水蒹葭江口路何時却見北來舟
　　　代壽太宰蒲坂楊公六十
璇樞一柱舊承天花甲今稱始壽年九塞烟塵歸指顧
兩朝文物入陶甄南山近傍芙蓉闕左省高開玳瑁筵
自是關西舊閥閲朱輪繡轂滿堂前
　　　送李敏齋内史奉使洛陽過家覲祖
玉節仙郎下紫薇元公親授老萊衣暫辭生掖閒雞樹
遥向西園佇鷺旗帆度河陽秋欲盡雲低淮浦鴈初飛
重闈倚杖歡應甚萬石門前内史歸
　　　酬于子冲文學見寄和韻
回首齊州思有餘玉函秋色近何如王孫自長山中桂
青鳥初傳海上書簿俗交遊誰得意平生懷抱爾離居
請纓漢闕終生在二十才名綠鬢疎
　　　送張月洲先生還閩二首
長鋏何年歸粤海褒衣此夕入燕州傳經正想三秋待
負笈驚看萬里遊杖屨重依春滿座琴尊數對月當樓
不堪明發横門道又向河橋問去舟
綽約紅顔傲赤松翛然七十不龍鍾長年細檢三山籙
健步全虚九節笻韋孟家聲傳世業伏生經術號儒宗
歸與好在胡麻飯瑶圃天開海畔峰
　　　奉寄家兄無妄二首
載筆虚當侍從年多慙無賦奏甘泉愁中月露西清夜
夢裏松蘿故國天石閣當山多鳥道蓬門臨水半人烟
别來兩度經春草誰傍池塘白晝眠
吾兄俠氣舊昻藏抱玉空山鬢有霜白石常封燒藥竈
紅泉自遶讀書牀休從漁父思蘭沚漫羨詞臣賦栢梁
此際秋風生桂樹歌殘招隱意蒼茫
　　　寄侯將軍塞上
白葦黄榆玉塞秋將軍新試錦貂裘蓮花吐劔軍聲壯
明月驚弦敵騎愁畫地常開風后陳解鞍獨飲月支頭
班生故是文章裔投筆如今號虎侯
　　　大司空朱師分賜鰣魚賦謝
五月霜鱗滿貢船長安到日色猶鮮牙檣錦纜來千里
玉筯金盤下九天畫省不緣宮府賜蓬門寧覩吏人傳
河淮一葦司空績歳歳江魚入御筵
　　　慰于子冲内艱用可大韻
閭門此日欲何依巖桂庭蘐事事非千里空懸遊子夢
一寒誰念故人衣春風四壁餘長鋏夜雨空堂有斷機
莫向乾坤悲落魄三齋年少似君稀
　　　送少傅陳相公致仕還蜀二首
黄閣功成尚黑頭遽將簪組付滄州商年伊摯初歸政
漢代韋賢早拜侯東觀藏書三殿草西風倚棹五湖舟
橋邊負弩空陳迹將相何人晝錦遊
天書曉下禁門東白璧黄金出漢宮祖帳一時傳道路
車塵到處走兒童秦雲夜擁函關月隴樹秋開劔閣風
愛殺嘉陵江水綠垂竿不擬獵蜚熊
　　　送陳玉壘太史扶侍歸蜀
露下清秋奈别何玉杯瑶瑟起離歌人經漢苑青山近
路達巴江錦樹多萬里椷書迴鴈字三年珥筆共鸞坡
題橋總似相如舊却奉元公駟馬過
　　　冬至院中齋宿酬朱可大文學詩問用韻
瑣院森沈接苑牆齋居寒夜集冠裳風回畫燭香初散
月上花磚漏轉長闕下卿雲將爛漫歌中白雪早飛揚
憑君為獻甘泉賦詰旦鑾輿出未央
　　　春日同羅虞臣冏卿李本寧太史朱可大進士
　　　　遊摩訶菴得冬字
春盡看春興未窮還陪仙侶叩禪宮香臺路入烟雲轉
石竇泉從薜茘通花落諸天渾是雨松臨午日不聞風
當歌一醉愁無賴回首紅塵綺陌東
　　　送趙少虚先生下第二首
三月花飛上苑春花前黯淡送歸人賦成却抱文園病
老去還甘栗里貧月出離筵關樹曉塵清客路隴梅新
熙朝自少南山隱莫向桃源學避秦
彈鋏重歸奈爾何乾坤今日尚蹉跎黄金不買同時賦
白石誰憐半夜歌北嶺春蘿仍對酒西汀烟月且披簑
他時共睹孫𢎞對華髮名成首四科
　　　送鄭舒軒先生下第
宮草萋萋滿禁城乘春又向日邊行一帆風雨還家夢
十里鶯花去國情彩筆久傳鸚鵡賦青山頻聽鷓鴣聲
石渠倘許推師授經術應齊漢五更
　　　送沈道立太史奉使肅藩
親函璽綬賜王侯百二秦關亦壯遊華嶽三峰天外落
洪河一葦日邊流星潢色動金城夜鼓角寒生玉塞秋
咫尺崑崙應可問乘槎莫到海西頭
　　　雨行北安門外湖上
湖上朱闌倚畫舟一天凉雨漢宫秋平橋蘆荻蕭蕭冷
别浦鷗鳬汎汎流霧色迷茫三苑樹波光隱見五城樓
由來仙掌多濃露十里芙蓉接御溝
　　　在告書懷柬可大
金門何事轉愁予日見紅塵上錦裾祗為思歸長數鴈
幾因多病欲焚魚鄉心瓦上三更雨客計牀頭數卷書
幸藉旬休聊閉閣文園從此臥相如
　　　高太孺人輓章太史崑崙母也
北堂典訓舊知名東觀圖書已勒成自有龍章貤上苑
誰教鶴馭返瑶京霜飄楚峽𤣥猿淚月暗巴江杜宇聲
歸路凄凉無限恨微吟不似賦西征
　　　送李壒邨叅軍奉太夫人南歸廣陵
陳情曉下紫宸朝阿母雲輿度絳霄珠履名高西府幕
斑衣色借上公貂花深楚苑春鳴棹月滿隋堤夜聽簫
别後思君何處望淮南芳樹廣陵潮
　　　秋日有懷賈德修諫議朱可大文學
裋褐論交歳幾更寥寥雙眼為誰明五雲公子才無敵
三省仙郎諫有聲南國久疎鴻鴈字東山同繫薜蘿情
衡門兩度經秋草華月空梁夢不成
　　　過香山寺誦先兄冲白送予赴濟詩潸然有感
　　　　用韻呈亞沂崔君
寥落空山古殿寒十年前路事辛酸空餘彩筆題紈扇
不復長歌醉玉盤漢苑春花終有恨荆庭秋樹慘無歡
平生意氣惟君在宿草成烟淚未乾
　　　山中有懷侯姊丈㕘戍
魯國諸生舊有文又從投筆際風雲王孫盡自迷歸路
卿子誰知號冠軍櫪上驊騮天廐馬帳前鼓角羽林羣
同時年少還相憶曉月山城更夢君
　　　壽伯父九十賜爵
田家亦有地行仙擊壤昇平近百年三代遺恩身自遇
五朝舊事口能傳登山時復抛邛杖對酒猶能醵社錢
十載松楸成逺恨歌逢棠棣轉悽然
　　　部檄以修史趣上
當年束髮侍承明一臥東山歳月更築室還臨芳草路
趨朝猶記禁鐘聲愁邊四壁家如舊病裏三都賦未成
傳道長安飛詔下蘭臺已注史臣名
　　　九月廿一日同趙少虚文學李前峰司馬飲宮
　　　　秀才山房對菊三首
西風蕭瑟鴈聲哀處士籬邊菊樹開翠幄總從霜後見
幽香半自雨中栽高雲錦石明秋日淡蕊繁枝映酒杯
况是故人同駐馬不妨沈醉碧山隈
芳筵高㑹聽鳴笳徙倚疎籬感歳華九日已過南浦鴈
一尊還對故園花繁英爛漫迎人冷疎影蕭條向月斜
白酒東籬成往迹千年秋色落誰家
木落霜天萬樹林誰憐艷菊自蕭森一叢寂寞香難近
百草飄零色更深地僻常能留客醉秋高纔得對花吟
明年又作燕城客水畔東籬何處尋
　　　癸酉春日閒居四首
孤蹤一寄白雲間鶴渚蘭汀夢亦閒病起鶯花憐故國
春來蘿薜滿青山浮沈歳月空高枕厯落風塵且閉關
東望石閭仙氣滿欲尋瑶草駐紅顔
早歳承恩直漢宮石渠仙署鳳樓東時沾賜酒傳深禁
每聽吹簫度逺空赤筆春裁三殿草朱衣寒颭五橋風
只今臥病荒山裏滿眼氤氲想像中
憶昨追隨法從班五更燈火叩重關雲開黻座雙團扇
月出瑶階萬佩環一自樵漁來海上忽傳弓劔落人間
江邨風雨孤臣淚清夢猶能識聖顔
牢落中原嘆索居長安朋舊𣺌愁予池邊倚馬宮雲近
臺畔開尊苑月虚别夢幾看南渚鴈春風難覓汶陽魚
幽棲祗自成疎懶不是文園有著書
　　　送劉水部碧宇上保定太守
白露蒹葭望渺茫使君千騎發東方斗邊一夜仙槎影
河上三春畫省香劔氣秋空寒易水簫聲明月憶維揚
他時欲識扶風守指㸃題名在建章
　　　七汲登舟留别親友
閭門烟樹此時分回首春江惜鷺羣金匱虚當東觀草
荷衣實負北山文花前酒盡人將逺雨後帆開日未曛
滿眼浮榮渾是夢驪歌繾綣不堪聞
　　　故城道中夜泊
長堤高栁暮雲平入夜扁舟堰口横千里烟波通海戍
三家邨落雜齊聲殘燈微照孤帆動短笛寒吹片月明
客枕清泠渾不寐滄洲一望颯然驚
　　　安陵雨泊
廣川城北倚扁舟寒色蕭蕭對驛樓過雨菰蘆驚午夢
乘波鳬鷺激中流長天積水千帆暮斜日疎林五月秋
指㸃津亭問前路居人為説古瀛洲
　　　天津
白浪浮空拍海門天津城下萬艘屯吹簫伐鼔中流渡
賣酒烹魚何處邨黯䨴平林含雨氣迷茫逺岸吐潮痕
江淮百億輸王府嵗嵗梯船奉至尊
　　　潞河舟中有懷可大時亦從江右北上
孤帆遥夜倚汀洲却望天南憶舊遊越水呉山何處夢
楚江燕月此時舟鴻聲欲斷三秋信海色遥含兩地愁
同去長安不同到與誰先上酒家樓
　　　謁陵
天作高山擁帝京九陵臺殿鎖重城靈旗風雨千巖應
閣道松楸萬壑平河嶽東來盤王氣關門北去起邊聲
祠臣展禮多悽愴濡露年年感聖情
　　　送張泰宇諌議出守衛輝
綠鬢金章出上林兩朝獻納主恩深宮雲曉映仙臺佩
禁漏春移畫省隂酒入驪歌魂易斷路隨明月夢難尋
知君坐嘯蘇門夜竹影泉聲幾處吟
　　　送于嵩毓年兄下第
薊門芳草路悠悠尊酒相看憶舊遊苑外春風楊栁陌
湖邊秋雨芰荷舟論心暫解陳蕃榻失意還凋季子裘
明夜思君孤館夢蕭條雲月不勝愁
　　　送劉鈍齋年兄下第
十載相看薊北遊花前又欲起離憂黄金色冷空留駿
白石歌殘自飯牛驛路曉星看佩劔海門烟雨繫漁舟
青藜何日還相照劉向談經鬢欲秋
　　　壽新城王太夫人七十
中朝甲第首諸王壽母今符寳婺光南嶽仙雲飄鳳馭
西池春色照霞觴退朝絡繹金門佩問寢氤氲畫省香
莫向清淮占世澤璇波直共海天長
　　　奉寄朱大司空老師
上東門外一沾巾别恨千重總未伸自古難酬知已遇
只今誰是報恩人即教寥落江湖日轉識安危社稷身
渭水不須勞夢卜已從高閣畫麒麟
　　　新春報二兄書
鴈行中斷兩天分南浦春聲昨夜聞池上夢回千里月
山中人隔幾重雲雄文未獻河東賦壯畧曽觀隴右軍
金馬浮沈休借問只應猿鳥自為羣
　　　送劉太史奉使韓藩
名藩帶礪主恩恢使節西遊亦壯哉玉署天香三殿迥
桐函春色五雲開川連博望乗槎路地盡軒轅問道臺
歸向高堂行慶酒斑衣可識尚方裁
　　　為人題雙壽卷
鹿門真隱舊知名藉甚仙郎漢列卿歸院宮雲隨玉佩
上堂春酒汎瑶觥斗邊劔合雙龍氣月底簫分兩鳳聲
詎假金書傳閬苑且看丹詔出層城
　　　七夕
琪樹西風一葉秋銀河清淺月如鈎關前玉笛吹新恨
天上金梭織舊愁鸞自飛回人欲盡鵲曽填處水還流
浮踪此際渾無賴脈脈遥心自倚樓
　　　秋日同館中諸丈飲謝都尉林亭
薊苑秋高望不窮主家臺榭苑牆東凭闌暝入千峰雨
對酒寒生萬木風畫角聲殘龍塞逺玉簫曲斷鳳樓空
先朝邸第多零落魯館依然氣色中
　　　除夕懷諸兄弟
九陌笙歌歳又闌驚人時序漢長安凋蕭兩鬢池頭佩
寂寞三秋夢裏蘭上苑花從今夜發故鄉書擬隔年看
天涯兄弟應相念綠酒青燈可自歡
　　　禁中春雪
五陵芳草欲成叢雨雪依然滿漢宮萬里關河銷紫塞
九天樓閣冷瑶空西山月出寧知曉上苑花飛不待風
徙倚銅龍正愁思陽春一曲賦難工
　　　春暮偕沈澄川太史遊城南王氏園亭和韻
休沐相招盛㑹偏宜春苑路草芊綿重城樓閣籠春樹
曲島松蘿散曉烟風起花香飄檻外雨餘山色落尊前
由來杜曲多名勝斗畔猶疑尺五天
　　　文華殿進講有述
珥筆承恩既有年論思今復厠羣仙春城日永紆清漏
曉殿雲深擁細旃褏拂天香開繡簡心迎睿想入瑶編
却慚經術元疎薄獻納無禆荷寵偏
　　　恭代皇上奉祝聖母萬壽無疆詩
藐質冲齡御大方慈恩辛苦䕶垂裳祥開華渚仙源逺
慶衍瑶池化日長上食親調金掌露舞衣時傍玉爐香
承歡幸撫昇平㑹薦壽鴻儀倣未央
　　　秋日龍華寺小坐
苑西橋畔古祗林滿院松杉晝鬱森山色平連三殿影
湖光曲抱五城隂尊前細雨飄仙梵檻外凉風急暮砧
宴坐不知清晝永一函經呪對沈吟
　　　西苑鼇山恭紀
别苑春宵翠殿開華燈寳炬滿蓬萊花分火樹千枝落
星轉璇儀萬象迴九陌香塵隨地合六宮歌管自天來
恭逢玉燭均調日願取三山作壽杯
　　　遣迎子冲可大二丈入對
旅鬢風塵感歳華故人今日尚天涯三年夢隔長安月
千里春期上苑花濟北鴻聲來擁傳湖西雪色隱乘槎
即看醉握雙龍劔依舊燕城臥酒家
　　　子冲可大二君新第同飲朝天宮臺上
倚馬高臺興不禁垂髫舊侶共登臨三山暮雨飛仙闕
萬户春花滿禁林縹緲簫聲雲裏近縱横劔氣酒邊深
回思二十年來事今日吾曹可醉吟
　　　送許悟菴鍊師還雲翠山兼寄山靈二首
舊時曽作小遊仙寄迹靈峰偶偓佺賣藥忽從都市見
還丹豈向世人傳瑶壇月出渾如水玉洞花開别有天
歸去正逢春色老采芝可傍紫雲眠
家近名山住亦稀别來清夢轉依依愁生猿鶴花迷徑
恨結松蘿月上扉青鏡空悲遊子鬢紅塵偏染仕人衣
憑君寄語山靈道早晩抽簪向翠微
　　　寄庠師周介軒先生
千里蒹葭水國天白頭博士枕書眠人從對酒青燈夜
事憶談經絳帳年一札希逢西楚鴈雙漿好汎北湖船
慚從魯國諸生後儒術無成侍禁筵
　　　登雙寺閣贈金陵懷上人
倚馬東林訪惠休上方鐘磬一登樓千峰夕送花宮雨
萬井凉生桂苑秋地向紅塵開淨土人皈白社結良遊
不須却憶飄蘆處江北江南總帝州
　
　
　
　
　
　
　榖城山館集巻十一
欽定四庫全書
　穀城山館集巻十二
　　　　　　　　　　　　明　于慎行　撰
　　七言律詩
　　　送張洪陽年兄上南少司成二首
西清法從沐恩偏日日論思捧御筵豈謂廷中摧五鹿
復教門下紀三鱣離聲薊苑河橋雨别夢秦淮月夜烟
十載同遊詞賦客只今結綬是君先
離合相看一愴神百年寵辱夢中身無將建業秋江水
不及長安綺陌塵天畔文星珠斗近座中時雨絳帷春
應知煖席無多暇乂奉徵書入紫宸
　　　送孫栢潭太史冊封唐藩便道省覲
射策名高賈洛陽青春擁傳有輝光花迎玉節槎凌漢
葉剪桐珪土胙唐客路千門江上月主恩三殿署中香
非關晝錦偏生色自是庭幃寵渥長
　　　送盛鳳岡太史冊封蜀藩
寳玉親頒示展親還因諭蜀論過秦雲凝閣道青天險
家近關門紫氣真玉節遥分三署色金羈行耀五陵春
懸知萬里橋邊路共指軒車問使臣
　　　題韓敬堂殿講牡丹石榴畫卷時值雙壽稱觴
　　　　並呈此瑞
仙種何年福地栽巧分春色艷亭臺丹房並倚珠林結
繡萼雙依翠幄開味勝緋桃金母醉花先紅藥侍臣迴
合歡正值稱觴日滿目天香拂酒杯
　　　送沈少陵太史請告
鶯燕晴嬌禁苑春冥鴻何意出風塵到來天地傷多事
歸去江湖尚有人射策彤庭干氣象上書黄閣想風神
敬亭秋色堪高枕不負蕭條報主身
　　　同可大城西寺樓眺望
石林香岫鎖氤氲百尺危闌倚落曛雙闕湖光涵鏡彩
九陵雲氣吐龍文烟銷野色愁中見風起邊聲醉裏聞
諧俗不妨聊對酒從他塵世自紛紛
　　　觀慈壽寺新造浮圖
鳳刹新從佛土標芙蓉千尺翠岧嶤璇題玉甃中天起
法雨曇雲下界飄勢挾珠林雄禁苑影分銀漢掛烟霄
羣生福果緣慈祐輦盡黄金此地銷
　　　夏日登毘盧閣
寳界高懸百尺樓丹梯半上不能休牕臨星斗諸天近
壁繞烟霞五月秋迢逓羣山横大漠蒼茫一氣辨皇州
憑闌欲起悲歌色人代何緣此勝遊
　　　夏日崔明經正思五弟同遊韋園
韋曲城南曉霧開炎天深樹鎖亭臺漁舟隱見花間出
鷗鳥浮沈杖底來香散芰荷殘過雨烟飛蘿薜冷銜杯
帝城風物家鄉侶醉倚青林首重迴
　　　送朱鞶峰鴻臚之金陵
二十年來憶舊歡相逢斗酒醉長安尊前華髮流光易
陌上驪歌别路難江月遥分鳷鵲觀宮雲不散鵔鸃冠
到來綿蕞開王㑹劒佩聲中擁漢官
　　　秋懷四首
露下天空木葉流滿懷蕭瑟一登樓江湖鴈影催鄉夢
城闕砧聲起暮愁萬里風塵燕塞逺千門雲月漢宮秋
紅顔華髮悲生事金爵銅駝感壯遊
極目高空一鴈翔十年萍跡滯天方芙蓉曉露愁邊白
薜茘秋山夢裏蒼病似相如聊著賦鬢如潘岳尚為郎
凭闌此際渾無賴日晩寒生畫角霜
風入疎林月半横秋聲一夜壯心驚柴桑故自饒歸興
中散由來少宦情名利百年身易老文章千古事難成
恩深未報慙明主苦憶深山桂樹生
舊隱林皋幾放歌蓬𤣥西洞長烟蘿清溪日落魚梁出
翠嶂天長鳥道過醉裏白雲揮袖滿秋來明月倚闌多
不辭便作風塵客鶴怨猿驚可奈何
　　　秋日荅李本寧太史秦中四首
西風蕭索五城秋望斷秦關感舊遊一自宮磚虚日影
至今仙署想風流鴻歸上苑書重到月落楓林夢亦愁
聞道龍門連太華何人得並李膺舟
斗畔何年少歳星搴帷聊復試傳經關門氣自車邊紫
太乙藜從閣上青忽見雙魚傳札素疑聞三鱣落階庭
不知玉女峰頭座可許生徒隔帳聽
憭慄霜天萬木聲愁看落葉太縱横青山已自盈秋色
白眼從來冷世情經術但傳秦博士疎狂莫笑魯儒生
加餐鄭重勞相念祗有庭蘭夢未成
千里離愁鬱不開故人佳句傍誰裁秦臺鳳女簫三弄
漢苑仙人露一杯歳月吾甘梅尉隱乾坤爾自賈生才
春來若有書相問尺素應知海上迴
　　　秋日書懷奉寄二兄
避世年來華髮侵秋情旅思兩蕭森虚談仗馬當時事
實負冥鴻萬里心客裏常思陶令酒愁邊幾作越人吟
天涯兄弟長相憶明日青山是舊林
　　　答鄔汝翼見寄
積雨挑燈思不禁開緘忽見楚人吟芙蓉自抱三秋色
鴻鵠誰知萬里心别憶青尊江樹杳夢回明月海雲深
無勞漢署懷方朔金馬于今總陸沈
　　　奉㫖代撰恭祝聖母萬壽二首
寳祚恭膺幸有年為承慈訓化機旋東朝共祝増仙算
大内親趨捧壽筵律轉一陽熙舜旦石將五色補堯天
母儀仰見超前古圖史應令萬禩傳
璇霄南極現祥光入仗親稱萬歳觴寳座三重開内殿
法音九部舉東廂華嵩效祝春難老衮繡承歡日始長
願酌滄溟添壽紀年年流慶衍天潢
　　　秋日有懷伯仲兩兄
一鴈横空玉塞寒疎星淡月倚樓看鄉山有夢秋先到
京洛無心興已闌多病長卿聊罷酒長貧仲子未彈冠
鴒原别恨年年劇無那浮踪去住難
　　　冬至南郊扈從紀述和陳玉壘太史韻八首
聖后乗乾奉帝禋日躔南陸恊靈辰九關肅啓天門鑰
萬姓歡隨御輦塵樓雪初融丹禁曉葭灰微動玉衡春
虚慚珥筆親文物實有甘泉賦未陳
平明閶闔五門開法駕驂驔匝地來雷動千乘天廐選
颷馳七校羽林材金支翠蓋雲中轉紫斾紅幢樹杪迴
清蹕尚喧雙鳳闕前驅已戾九成臺
陽靈仙館翠雲端竹殿清齋禮泰壇閣道霓旌陳虎豹
宮門羽仗簇鴛鸞親軍競帶千金劒御馬齊籠七寳鞍
總為天光依較近温泉午夜不知寒
玉蘭東畔畫簾前到處常隨豹尾旋聖代儀文今日盛
儒臣雨露向來偏琅函賜錦馳中騎寳鼎分餐出御筵
齋室受釐應有問朝回猶恐夜深宣
絳闕隂沈啓秘扃鑾輿肅穆欵真庭霜凝碧落天衣濕
月上仙壇玉樹青帝座三重開萬象雲門六變走羣靈
祠臣秉笏香烟裏時向珠纏望景星
絳節氤氲上太清紫烟縹緲冠層城鵷行不動瑶池影
鳳幄微聞玉藻聲律應一陽璇象轉福凝五位泰階平
禮成回蹕傳行漏百尺華燈闕下明
燈火薰天夾路旁屬車旋處翠華張非烟擁蓋璇霄麗
若月乘輪御陌長十里香花連泰畤千門鼓吹徹昭陽
皇誠已自通天貺萬祀應知寳祚昌
紫氣葱葱繞禁廬南郊迎日履長初皇王禮樂光前殿
侍從聲華滿後車漢畤龍麟金匱紀周臺雲物彩毫書
雄文亦是鄉人似齊客談天恐不如
　　　題李棠軒太史風木卷
水部才名世所傳平生舊事付新鐫青箱累葉承先慶
玉署重輝啓嗣賢天上樓成曽有夢人間鶴去不知年
只今隴草悲仙吏歳歳春風泣杜鵑
　　　葛端肅公輓章四首
朱輪幾日下明光一夜台星遽掩芒名德累朝耆舊盡
風流前輩典刑長百年海嶽收靈氣三省官僚紀奏章
莫訝臺烏來去少荒原終日咽長楊
五十年來社稷身世皇時已畫麒麟車行陜潞千家雨
㦸擁幽并萬里春北極星辰三聽履東山烟月幾垂綸
九重此日宮懸徹鼔吹黄腸寵使臣
華年聲價省郎遊一節氷霜到白頭降嶽神生星應昴
濟川功就壑藏舟朱門舊第公槐影落葉新阡宰樹秋
惟有故時雙鶴在月寒華表不勝愁
里閈衣冠舊侍公每從便坐接春風臺端劒履容猶在
海上桑田事已空畫閣勲名應自逺蘧廬夢覺總難窮
不堪片語牛山望千古英雄涕淚中
　　　雪中臥病楊廬山至京枉過
春城雨雪臥袁安仙令朝天駐錦鞍萬里風塵隨聚散
百年湖海見交歡翻疑夢杳羅浮月好在香分畫省蘭
伏枕燒燈渾未厭坐來鳷鵲夜光寒
　　　送楊廬山之官鹽城
宮草含青雪未消送君斗酒夜迢迢愁邊曉月雙鳬逺
醉裏晴雲五鳳嬌澤國魚鹽多負海春城烟雨半通潮
只今滿目看萑葦豈藉催科荅聖朝
　　　病中朱廷平可大攜談易王生見過書懷
宣室情知久荷恩旅愁無奈泥芳蓀十年玉署塵心冷
一片青山素業存病裏風雲天北闕春來花樹魯東門
欲知朝市浮沈理季主長安好共論
　　　病中乞歸懷寄中立王孫
銀牓仙宮桂滿巖何時雪夜掛孤帆枕中鴻寳新來註
海上魚書舊日緘千里歸心看短劒百年病骨付長鑱
王孫苑路今應近芳草春風㸃碧衫
　　　都門留别諸丈
不緣多病壯心消敢向清時逺市朝三殿恩華淹日月
十年歸夢落漁樵宮雲欲散飄衫袖别酒初醒見栁條
最是河梁分手地桃花潭水碧迢迢
　　　潞河寄都下舊遊
承恩霄漢苦思歸祗憶深山長蕨薇去漢梁鴻藏姓字
還邛司馬借恩輝身輕已覺愁顔改戰勝應看病骨肥
回首金閨多舊好别時情思各依依
　　　嘉靖壬戌從三兄無擇下第同歸有過桃花口
　　　　詩至萬厯已夘請告南還復過此地詠兄舊
　　　　句悵然有感用韻追和
廿載津亭唱櫂過依然烟栁夾長河花源尚記來時路
鴻影空憐舊日歌人代三朝看過隙生涯萬事付流波
雙棠舊館應無恙獨撫遺編思若何
　　　除夕呈二兄
鄉閭風土弟兄居冉冉年光歳又除勝裏金花聊共賞
尊中栢葉肯教虚居隣碧海三山路交絶長安七貴書
猶有謝家辭翰在春山遊眺許誰如
　　　庚辰元旦試筆
簫鼓初闌旭日開小庭春色欲重來靈符舊篋金閨賜
寳勝新粧玉剪裁歡洽兒童隨笑語恩深禁闕憶趨陪
誰將栢葉調仙酒為薦君王萬壽杯
　　　寄懷朱廷平可大兼訊于澤州子冲入覲
歸來無日不思君畫省風流久未聞上苑鴻聲愁處聽
長亭春草醉時分雙龍自合天邊氣五馬遥停塞上雲
莫問同時舊年少已從樵牧隔人羣
　　　寄賈石葵廷尉
百年踪跡總飄萍懶向風塵問醉醒臥病梅花江上白
懷人芳草夢中青天懸臺館占卿月地入江湖隱客星
聞道乞歸歸未得主恩不負草堂靈
　　　春日山中有懷趙瀫陽年丈時官南越
不關寂寞重相思心折長安握手時萬里銅標人落魄
十年金馬事參差眼青楊栁東風日頭白梅花北向枝
惟有魯狂容聖世五湖烟水足恩私
　　　山中書懷荅朱可大廷平二首
海水天風莫重論吾曹交誼向來敦馮驩長鋏應猶在
范叔綈袍故自温千里人歸孟諸野十年客散信陵門
閒心已絶諸緣累獨有平生未報恩
天末懷人思不降夢回明月滿軒牕平生諾重黄金百
國士名齊白璧雙君自風塵淹畫省吾甘漁獵光滄江
書來正值山間醉赤脚吹笙臥石淙
　　　上外祖母麻王二太夫人七十偕壽二首
元公宰木閲居諸二母仙闈鶴髮餘盝裏尚藏金殿草
座中時展玉函書幾看萊服連鳩杖時過潘園並板輿
勝節稱觴應具醉春江昨夜罩雙魚
堂上春深並錦袍中丞甲第五雲高麻姑自閲桑成海
王母親栽樹作桃舊德共看麟閣畫餘光殊有鳳池毛
恩深自出無由寫頌壽應慙乏彩毫
　　　香山寺閣同朱令君賦(寺在邑城/北河上)
海嶽秋光幾處看珠林高閣此憑闌河流曲抱孤城逺
山色低邀落日寒野思蕭條聊對酒愁心跌宕罷彈冠
仙遊幸躡王喬履夜月雙鳬去不難
　　　曲阜謁顔廟
素王宮闕魯侯臺兖國崇祠此並開位冠元公師友㑹
道同皇佐古今才虚亭玉甃疏眢井舊巷璇題銷繡苔
門外依稀餘輦路前朝曽覩翠華來
　　　鄒縣謁孟廟
邾城舊里記三遷廟貌𢎞開大道邊行地江河疏聖𣲖
談天奭衍閉言筌洙流近映金鋪日嶧嶂高含畫棟烟
北望孔門元咫尺明禋終古侍雕筵
　　　趙莊泉流觴
處處名泉盡客歡一泓復向道旁觀林衣倒拂仙杯動
石髮晴分寳鏡寒要𦕈琴聲流水和疎狂酒態野人看
他時漫擬蘭亭勝不似滄洲有釣竿
　　　杜曲泉贈杜長君太學
十日臨流幾醉醒又從杜曲俯清泠參天翠樹全成幄
夾路芳泉半似星水色平侵春草綠山光遥映暮雲青
狂遊無奈逢豪客倒盡君家碧玉缾
　　　遊嶧山還過魯城西郭有懷中立王孫
二十年來感舊遊綠雲遥見隔城樓逢人恐識關門氣
訪客真成雪夜舟魯國山川空自賦梁園松桂為誰秋
何時却有論文地尊酒同銷萬斛愁
　　　田鍾台殿讀初春詣闕是秋即請告南旋寄此
　　　　戲問
春深裁報謁彤扉為底逢秋又拂衣舊隱青山何處問
同遊詞客幾人歸囊中大藥還多少天上浮雲可是非
萬里摶風應有待且隨陽鴈往來飛
　　　周亭山先生舉明經入對
名家魯國舊登壇初捧賢書解鶡冠貢篚璆琳天府受
閭門羔鴈里人看燈分夜色青藜迥筆擁春雲紫殿寒
儒術年來多所遇明經半補漢郎官
　　　同朱可大廷平登岱八首
終古名山奠大東遥瞻雲漢倚穹崇千峰明滅天高下
萬壑晴隂氣鬱葱星土盤回元化轉仙閭繚繞百神通
真遊五嶽何當徧首躡烟蘿上碧空
玉闕朱樓萬仞端六龍輦道倚㠝岏懸厓翠磴雲中轉
壘嶂紅泉樹杪看海色曨曈三觀曉秋聲蕭瑟五松寒
天門咫尺君應見比似人間路更難
忽出塵寰賦壯遊試從九㸃辨神州浮雲直上千峰色
落日長懸萬里秋紫塞東臨滄海斷黄河北遶大荒流
秦封漢禪成丘土留與人間不盡愁
倚杖高臨萬玉峰氤氲陸海散芙蓉寒聲半落天中雨
暝色低催澗底鐘金檢誰探秦帝策白雲猶起漢時封
君看十二侯王地能出神宮第幾重
絶頂秋高上帝宮茫茫一氣俯寰中地盤河濟三州盡
天入秦呉萬里空玉闕光連星斗上丹峰影落海門東
亦知真宰多相藉許倚烟霄兩劒雄
萬仞瑶壇冷夕曛斗邊三十六天分仙人洞府懸雙闕
玉女神房切五雲遊客自成梁父嘆詞臣不草茂陵文
東皇舊握羣生紀海國河山翊聖君
高丘東望氣雄哉海色遥看萬里開三島春波涵日月
五城仙氣吐樓臺酒邊影吸金銀動杖底雲飛紫翠來
烟水茫茫徐福去至今不見報書迴
上宮夜色冷漫漫月轉層霄十二欄大地河山銀作海
中天樓閣玉為壇虚無靈境簫聲斷縹緲秋光練影寒
仙掌芙蓉看欲近轉從北斗識長安
　　　遊靈巖絶頂却望泰山玉皇觀
珠林丹嶂倚秋曛絶頂開尊俯鴈羣萬木寒飛金地雨
五峰晴幻紫霄雲上方臺殿尊前湧大國河山鳥外分
回首天門歸指顧玉皇曽授赤靈文
　　　玉函山眺望(即千/佛山)
岱宗直北玉函開海客乘春躡屩來絶壁松杉含寳相
中峰雲氣出香臺湖邊萬井烟光動城上雙河練影迴
青鳥不歸丹鷲逺仙踪佛地兩徘徊
　　　望雲翠山絶頂
乾坤靈跡自何年縹緲孤標斗際騫矗立千尋疑掛日
削成一柱欲承天蓀房近傍瑶壇路鳥道晴飛玉洞烟
岱嶽西來如萬馬千峰雲氣總相連
　　　望􁩍山
美盡東南第一峰神工削出玉芙蓉天門閣道金銀晃
王母瑤臺紫翠封雷雨千巖聲自起龍蛇萬壑勢相從
探竒忽動憑虚想安得仙人九節筇(山北有/王母臺)
　　　答客書勸還闕
三年孤枕臥人間秋色嵯峨滿碧山梅福不緣逃世隠
揚雲聊得著書閒情知相府常開閣可奈書生自閉關
珍重故人相問訊已甘蘿薜老紅顔
　　　贈侯甥允吉秀才
吾家宅相貴鍾君名列諸生氣不羣彩鷟摩空千仞羽
神駒鑠電五花文中丞舊䕶漁陽甲上將新營細栁軍
兩世箕裘須爾繼好將雙管躡青雲
　　　山中述懷寄石葵賈丈
秋山明月鴈來聲魯國相看自兩生聖世安危應有寄
詞臣去就豈關名跡隨猿鶴心能化夢入鵷鸞骨尚驚
辜負桓譚知已在𤣥經寂寞幾時成
　　　壽高三塘徵君六十徵君邑丞兄也揚子人
江上名家舊業傳蘭塘一艇狎風烟楚山桂樹留真隱
秦洞桃花閲大年賦就秋濤淮海月夢餘春草汶陽天
更逢寳筴重開日綺席霞觴接羽仙
　　　代壽高三塘徵君
璇極星華燭絳霄人間仙算紀松喬丹臺日映黄金蕊
海屋春凝碧玉簫樓闕三山瓊島月池塘一𣲖廣陵潮
藍田吏隱多鄉夢桂樹淮南未可招
　　　濟上對玉函山送子冲北上
萬事悲歡可具陳十年五醉濟城春居然華髮生明鏡
無恙青山對故人老去交情堪自見狂來酒態轉相親
路傍莫訝雙龍劒雌伏雄飛各有神
　　　山中秋日報朱金庭宮庶
空山寥廓鴈聲寒忽啓緘書出上蘭臥病秋風閒自賦
懷人明月逺相看生涯湖海雙蓬鬢身事乾坤一釣竿
聞道横經承内渥還從折角笑彈冠
　　　山中秋日代書寄王對南宮庶
丹楓蕭瑟倚重樓回首金閨憶舊遊片月常懸蓬島夢
尺書幾隔鴈門秋新傳謔笑還多少舊和歌聲可記不
亦有行踪君莫問三年漁獵海西頭
　　　寄羅康洲宮諭
臥病山中華髮侵秋江松桂稍成林主恩幸自容蕭散
客難誰應學陸沈千里星河天上夜百年萍梗别來心
儒臣畫閣今應近三殿卿雲歳月深
　　　寄韓敬堂殿講
秋山别思𦕈愁予天杪同心久索居雙闕星辰分劒佩
萬峰烟雨狎樵漁舊遊數對平原酒逺地難逢上苑書
欲問談詩韓太傅門牆多士盛何如
　　　寄沈蛟門宮諭
銅龍闕角舊時分屈指風雲已到君天隔鵷鸞應有夢
人隨猿鶴自為羣斗間劒氣寒相映江上書函杳未聞
别後才情渾欲減惟添痩影似休文
　　　寄黄儀庭宮允
班荆闕里笑相看寳馬金羈識漢官别去梅花江上老
秋來明月夢中寒詞臣寂寞猶鴛列隱客疎狂自鶡冠
傳道橋門懸絳帳五更經術首登壇
　　　冬日徐檢菴殿讀北上過訪
契濶人間未易論勞君越陌枉相存尺書久絶南天鴈
斗酒猶銷别日魂欲笑子牟懷魏闕曽隨方朔隱呉門
鸞扉舊侶應垂問竊吹青山是主恩
　　　扈從春際上陵四首
諸陵王氣接神京法駕春禋出禁城萬户鶯歌迎鳳管
九衢花雨拂霓旌連山地入長楊苑夾道兵陳細栁營
負橐趨陪知最寵屬車徐動扈天行
隔夜鑾車駐翠微平明魚鑰啟彤扉宮前七校傳刁斗
馬上千官著賜衣地轉鈎陳成象緯山開雲物寫恩輝
春遊逺薄横汾曲祖德宗功信不違
雲間神闕九關開樹杪仙輿萬乘來霧雨蕭蕭隂輦路
松楸鬱鬱鎖城臺摐金大樂空山應裸玉崇儀列辟陪
聞道龍衣親負土漢家原廟不勝哀
六龍迴馭苑西天湖上春隂敞御筵山繞離宮金作嶂
水依行漏玉為泉驂騑滿路花香裏燈火薰霄樹影邊
百里昆明連太液鐃歌九部引龍船
　　　送秦舜峰中丞出鎮南贑
詞林早日侍甘泉幕府勳名起少年大國提封連瘴海
中丞使節䕶樓船秋聲夜渡三江雨兵氣晴銷百越烟
此别不須頻佇想油幢幾日欲朝天
　　　報李本寧太史書兼訊東遊
沅芷澧蘭别思虚江湘何地擁離居秋風不下孤黄鵠
明月空傳雙鯉魚華髮交遊應更少清時才儁好誰如
懸知太史東遊後玉簡重編禹穴書
　　　贈長安四李生(李生中貴從子皆及予門/三為博士弟子其一武生)
文武翩翩總俊髦長安閥閲信多豪春城起第新行馬
内殿承恩舊賜袍已見三雍收異等還聞七校試雄韜
金門貴近應無數不似名家有鳯毛
　　　九日有懷可大
秋水茫茫入望賖美人何處賦蒹葭霜前又度三秋鴈
客裏重看九日花南國音書淹嵗月東籬節序付烟霞
登高那復多愁思白露朝來染鬢華
　　　題蓮花菴水亭
西湖流入北城隂小築祗園切禁林閣上旃檀風細細
水邊雲樹影沈沈天花曉落千門雨仙梵寒飄萬井砧
咫尺青蓮成淨土將因不染印禪心
　
　
　
　
　
　
　
　
　
　穀城山館集巻十二
欽定四庫全書
　榖城山館集巻十三
　　　　　　　　　　　　明　于慎行　撰
　　七言律詩
　　　春初得吳太原道中書有懷
草色春城嘆索居虗窓殘月𣺌愁予忽從五馬邊淮路
傳得䨇魚隔歲書汾水東流連朔塞闗門北望是穹廬
晉陽亦是談兵地莫使平時保障踈
　　　送董巢雄比部左遷上谷衛幕
匡時獨抱杞人憂諫獵書成更逺遊逐客夢隨青海月
仙曹香散白雲秋惠文列署閒霜簡神武新軍卸錦韝
報國猶餘長劍在不須常撫大刀頭
　　　寄送邢侍御子愿晉叅楚藩
芳草春前綰别愁除函又下殿東頭書囘閶闔千門月
人上芙蓉萬里舟望㫁浮雲燕市逺歌殘白雪楚天秋
依然法從偏承寵三十叅藩是壯遊
　　　平則城樓登眺
岧嶤飛閣冠層城暇日登臨景物明萬戶鶯花春上苑
九衢車馬漢西京烟開宫柳重重出雨靜峰霞片片生
總是皇州多麗景五陵芳草殢遊情
　　　寄上外舅秦翁生辰
紅顔閱世儼如仙絳縣將盈亥首年三島常浮滄海上
一峰突起岱宗前同時父老遊誰健舊社桑麻樂自偏
聞道華辰新酒熟杯中太乙是青蓮
　　　蓮花菴潭上夕飲
禪宫遙倚北樓開樓下平湖落照來金水環城全象漢
蓮花湧寺宛成臺諸香各捧空王座一葉能浮太乙杯
便是忘歸歸亦醉夕陽清角莫相催
　　　北閘
西城别苑勝瀛洲十里平湖靜不流岸草離迷橋畔雨
宫槐隱映水邊樓聲傳簫管三天近香散芙蓉六月秋
信道吾皇簡遊幸石鯨飛處鎻龍舟
　　　送姊倩侯將軍僉書留京樞府二首
長安别路起征鐃笑攬金杯視佩刀舊國風雲開節鉞
故園花柳過旌旄居臨六代青山近望入千門紫氣髙
聞道江南多俠少將軍一爲試龍韜
上將璇樞切禁林登壇自識主恩深雲連城闕江聲壯
節擁樓船海氣隂宦轍百年萍梗路離筵千里弟兄心
廟堂正復思頗牧豈有雄才可陸沉
　　　九日留都瀛洲㑹集呈諸館丈
石渠仙署接朝陽綺席秋開白玉堂九日風烟吳禁苑
兩都賔主漢詞章城依䨇闕盤龍虎池繞高臺集鳳凰
館閣先朝多故事羣公勲業踵三楊
　　　南都諸公邀宴高座寺對雨
天畔虗堂倚碧岑坐來烟雨動蕭森白雲暮結蓮花座
隂壑寒生桂樹林三楚江山遊子興兩都詞賦主人心
南朝舊寺應無㡬寂寞高臺自古今
　　　祠部李修吾駕部倪雨田虞部黄澹菴邀登牛
　　　　首
山盤曲徑萬松寒轉盡仙梯一倚闌䨇闕餘霞江上落
千峰踈雨座中看風飄上界鐘聲逺日冷前朝木葉丹
幸從仙郎分勝賞欲攜秋色入長安
　　　方仞菴陶蘭亭二比部邀遊棲霞寺
禪宫遙對石城開上客邀歡載酒來霞散千巖成佛土
天開䨇峽鎻香臺齊梁文物餘殘刹吳楚雲山映舉杯
正自登臨多感慨秋聲蕭瑟若為裁
　　　太虗亭望金陵亭在攝山絶頂
孤亭高倚暮雲秋平楚蒼蒼望石頭紫氣微分䨇闕影
白雲中斷大江流蕭森落木來悲氣迢逓青山入壯遊
王業千年根本在燕吳兩地對皇州
　　　遊甘露寺絶頂望金焦二山作示鄔汝翼陳從
　　　　訓
北固峰頭醉倚闌兩山秋作畫圖看海門對湧青霞闕
江面䨇浮碧玉盤風靜㠶􁀙行樹杪天空樓閣出毫端
不堪作客逢搖落二妙悲歌和更難
　　　金山
江面孤峰秀絶羣芙蓉千尺鎻氤氲諸天臺殿空中湧
四壁烟霞鏡裏分鼉窟長懸朝暮雨龍宫時散徃來雲
登臨况值秋風起萬里濤聲不可聞
　　　焦山贈郭次父
千盤鳥道上珠林蕭瑟秋悲未可禁江北江南烟樹色
峰前峰後海潮音孤標自擢芙蓉影片石長飛鸑鷟隂
不向烟霞逢地主古今隱迹逈難尋
　　　廣陵張郡丞宴大觀樓
城上高憑百尺樓使君開宴俯江洲坐臨南北孤峰影
目盡乾坤萬里流雨色猶分京口樹濤聲欲賦廣陵秋
何來一曲桓伊笛寥落長天動客愁
　　　石介峰冏卿邀飲豐樂亭
湖上青山俯郡城孤亭無改昔賢名杯衘落照千林影
檻倚長天一鴈聲寒雨自憐征路逺重闗誰識戰塲平
恭瞻聖祖飛龍地紫氣盤回接舊京
　　　閏九月朔日姜民部養冲邀登黄樓夜飲
風露嚴城欲暮秋重闗燈火上黄樓山邀夜色當杯入
雲擁河聲抱檻流片石長留蘇子賦荒原不散楚人愁
論文况是登髙日藉甚逢君自勝遊
　　　過夏鎮新河有懷先師朱大司空
廿載談經憶舊遊司空勲業此乗舟人烟尚記河橋夜
漁火重經水國秋地近徐方多故壘渠分禹跡總安流
不堪閱代成今古花樹西州涕未收
　　　乙酉九月從李元甫宫諭再登嶧山
舊隱名峰岱嶽前重扶秋雨上層顛隂厓尚駐千春草
險磴爭飛萬木烟河勢遙分䨇白練山形近作九青蓮
狂來欲問巴渝客得似華陽㡬洞天
　　　觀張隱君䨇梅圖
浣花溪畔即方塘别有羅浮兩樹霜國色並呈縣圃玉
寒英對㸃夀陽粧尊前月凝重重影笛裏風飄片片香
聞道上林春更早可知仙骨占羣芳
　　　送鄒四山太史册封岷藩便道省覲
名家儒術素風敦奉使天潢布主恩詔出螭頭周内史
國分鶉尾漢王孫秋聲七澤飛征蓋雨色三湘近里門
到日趨庭應有問雄談碣石向誰論
　　　送季大承太史册封韓藩
西凉烽堠接咸京詞客輶軒㡬日程玉節分茅臨絶塞
朱門列㦸滿孤城鳴笳細雨囘中路飲馬寒流隴上聲
聞道空同仙館在好將真訣覔蓬瀛
　　　送蕭漢冲太史册封秦藩
銀潢百二舊河山璽綬新恩侍從頒日映丹泥分漢闕
天浮紫氣度秦闗逢秋露下仙人掌望嶽蓮開玉女鬟
自是鳳凰池上客錯疑蕭史駐雲間
　　　送李棠軒年兄上南少司空二首
不堪握手悵離居柳色都門漸欲踈佩借司空蒼水玉
篋藏學士紫泥書宫磚日影虗鈴閣驛路秋聲過錦閭
負弩三巴應更有㡬人詞賦似相如
前年同賦秣陵秋隔歲憐君訪舊遊風雨獨過朱雀桁
烟波還記白蘋洲兩都文物歸仙吏八座聲華滿帝州
莫戀江南好風景直廬空鎻鳯池頭
　　　張洪陽學士在告問疾
碧草重門似瀼東十旬休澣度春風歸心桂樹生江浦
渴病金莖出漢宫斗際龍光元是劍杯間蛇影自爲弓
知君早鍊神仙骨且向堯時作侍中
　　　送唐曙臺客部告還南海用王宗伯韻
清時何意厭朝叅郎舎頻抽碧玉簮萬里親閭炎海上
十年歸夢大江南雲霞近傍仙城五松菊重開客徑三
閉戶書成應更早好令白馬絀𤣥談
　　　金山望湖亭
孤亭斜倚碧山隈檻外明湖對舉杯萬頃玻瓈天上出
千巖紫翠鏡中開雲連閣道籠春樹雨過行宫鎻繡苔
盡說昆明雄漢苑無如此地接蓬萊
　　　西山上華嚴寺
空盤一徑躡珠林絶頂憑軒氣鬱森磴道松杉晴作雨
洞門蘿薜晝成陰秋横城闕青山逈地繞園陵白露深
囘首千門車馬路翠華前日此登臨
　　　答楊戶部廬山書時方謫居廣陵
淮南桂樹又春殘幾度開書慘不歡華髮已曾淹畫省
銅章那復滯鹽官秋空雁影愁應劇夜雨潮聲夢亦寒
聖主長楊方校獵誰將賦草入長安
　　　送徐端銘太史册封衡藩便道迎養
十二提封屏翰雄又頒丹詔下梧宫漢京首列諸王表
吳客初陳大國風三觀春陰滄海上九河晴色畫舟中
還朝更遂籃輿養却笑安仁賦未工
　　　送唐抑所太史册封鄭藩
三榮天人漢大儒親銜尺一下周廬紅亭斜日乗槎外
紫殿春深視草餘斗畔星潢開使節河陽花柳過仙輿
賢王若問蘭臺史已列先朝諷諫書(鄭國主嘉靖中/上䟽建言故云)
　　　送周寅所太史册封周藩并寄沈蛟門學士
夷門堤下大河流詔使軒車駐綵斿梁苑詞人空作賦
漢家王子盡封侯江頭片雨春帆渡海上明霞晝錦遊
爲憶文園病司馬金莖别夢已三秋
　　　送彭肯亭太史册封瀋藩便道過里夀太公九
　　　　十
潞子城頭紫氣懸詞臣持節下從天綈函借日開銀牓
綺閣飛花映醴筵踈雨寒聲汾水上白雲秋色太行前
江鄉更待趨庭慶共羡彭􁁉閱大年
　　　送李榕厓諫議册封荆藩便道省覲
方懷諫草侍螭頭復捧桐圭問鷁舟五色春雲天上節
一帆明月水邊樓豐城劍合䨇龍氣銀漢槎懸萬里秋
歸向髙堂行慶酒承歡最羡錦衣遊
　　　送馮琢吾殿講典試湖廣
南國詞塲詔使開北門學士掞天才三江橘柚充包匭
七澤栟櫚屬翦裁齊客舊稱吞夢渚楚宫猶擬賦蘭臺
到來蕭瑟逢秋氣青草湖邊幾日廻
　　　送朱可大兵部典試廣東
世家經術舊知名奉制掄才萬里征雨後人辭䨇鳳闕
秋來節駐五羊城西江劍合星初動南海珠收月並明
更羡越王臺畔路驪歌渾作漢儒生
　　　九月十三夜扈從功徳寺陪李漸菴大司㓂王
　　　　忠銘徐檢菴二學士登金山對月二首
長楊别苑碧山頭扈蹕登臨暮靄收正惜巖花過九日
却憐湖月似中秋樓臺近映滄波出燈火深廻翠輦遊
連夕尚方傳賜酒飛觴何幸藉林丘
屬車颯遝倚湖濵湖畔青山夜色新爲侍宸遊分象緯
因隨仙履上星辰勾陳影靜千峰月法界烟銷萬騎塵
莫道秋光寒不耐温泉雲樹暖如春
　　　送蘇中一叅軍内艱南旋
不因惜别重銷䰟無限悲心下薊門正對白雲思故國
却從芳草怨王孫亭邊立馬斜陽影隴上啼䳌曉月痕
我亦天涯欲歸客相逢應在武陵源
　　　七夕詠牛女
銀漢横秋玉露凉䨇星猶自似參商經年脉脉情難授
此夜盈盈路轉長月逈應無鸞入鏡河深寧有鵲爲梁
佳期漫向君平卜天上人間共𣺌茫
　　　歲暮書懷寄賈石葵年丈
山中歲晏意何如莫訝長安闕報書䰟夢幾悲池畔草
封題少遇海邊魚百年病骨風霜後千里鄉心涕淚餘
望斷石門秋夜月故人獨掩白雲廬
　　　送太宰夢山楊公致仕
長安冠蓋滿郊畿元宰朱輪出禁扉從此聖心勞夢想
只今祖道有光輝宫前柳色分紅斾嶺畔桃花待錦衣
欲問東山舊樵牧麒麟閣上幾人歸
　　　送李容齋符卿册封魯衡二藩因偕健齋參軍
　　　　同行
親擕璽綬出雲間齊魯函封次第頒五月船經滄海郡
千峰人度穆陵闗名藩累葉分茅貴上客連枝振佩還
舊是平津門下士送君猶自愴離顔
　　　送朱養淳太史册封周藩
蓬萊闕下五雲飛桐葉封函出帝畿漢苑花香隨使節
河橋柳色上征衣天臨玉署恩偏渥星近銀河夜更輝
試向汴京城裏望六街何處不朱扉
　　　送全𤣥洲太史册封趙藩
邯鄲道上夾垂楊六傳飛塵出建章趙國河山連右輔
鄴都詞賦在天潢登筵夜對叢臺月染翰春浮玉署香
此日流離知滿路好陳謠俗報君王
　　　送袁玉蟠太史册封楚藩
赤管年來侍禁中忽衘使節日華東九河雨色過梁苑
七澤秋聲到楚宫故里歌成飛白雪大王賦就起雄風
還朝欲問陳詩事莫采章華達聖聰
　　　送蕭𤣥圃太史册封淮藩
天家同姓建諸王歲歲綈函出尚方三殿雲霞分璽綬
九河簫皷動帆檣賔筵漫賦淮山桂使槖聊攜漢署香
欲問江鄉應未逺鄱湖南去是瀟湘
　　　偕朱可大丞卿王興甫文學㑹于子冲藩伯於
　　　　城西道觀二首
長安城下路漫漫邂逅開尊集舊歡三輔征塵聊駐馬
百年交誼此彈冠從知浪跡同飄梗不道流光迅轉丸
囘首垂髫渾似夢翛翛華髮笑中看
五月垂楊覆御溝使君千騎小淹留何知擊筑燕城㑹
故是談經稷下遊雲起髙峰渾欲雨日長仙館只疑秋
平生意氣還諸少酒態相逢可自由
　　　侯甥允吉入京相視送歸
馬上征衫草色青炎天視舅到燕庭黔方客滯元戎幕
魯國名傳博士經離别十年腸欲斷悲歡千緒酒初醒
北堂定憶連枝影爲報今來兩鬢星
　　　送侯大將軍姊丈出鎮貴陽
春草沅江萬里程十年旌節下神京韜鈐自握軒轅陣
皷角重開驃騎營魯國諸生曾避席漢家飛將久知名
燈前把酒猶相問不信封侯事果成
平生結客少年塲一劍登壇鎮夜郎馬上山川連六詔
匣中風雨渡三湘情知壯志圖龍頟無奈離愁數雁行
别後相看萬餘里尺書㡬日過衡陽
　　　春日小齋閒居聞澄上人談義
焚香清晝裊茶烟小閣閒叅一指禪浩刼塵機何處觧
彼方妙諦幾宗傳有無盡息超塵境種地俱空啟勝縁
身現人天知是幻聞師半偈已泠然
　　　送澄公還東海勞山
出世隨方閱歲華曾承内㫖賜袈裟安禪舊對江干樹
卓錫初停海畔槎花應潮音常作雨日蒸龍氣稍成霞
吾家亦近蓬瀛島白社歸來路未賖
　　　病中遣懐
三月孤齋斗帳寒十旬休沐主恩寛閒翻藥裹呼兒晒
細檢詩筒借客看千里鄉心芳草緑一年春色杏花殘
浮踪去住渾無頼行路人間信是難
　　　贈張就山隱君
相逢杯酒說行藏問字曾師李奉常梁苑十年依幸舎
商歌一曲擅詞塲鄉心長白山頭月客鬢桑乾馬上霜
昨夜讀君張翰詠西風已自斷歸腸
　　　胡竺西山人遊塞上入都坐談邊事
九邊行盡到長安抵掌論兵髮指冠厭見羌夷秋入塞
愁聞漢將夜登壇黄金結客壚頭盡短鋏成歌馬上彈
欲笑當年吳市隱沉淪空作歲星看
　　　九日胡竺西過小齋視疾酬和
殘菊牀頭剰欲簪長安秋色閉門深羈懐漫對重陽酒
俠客能爲洛下吟說劍寒霜飛大漠繙經法雨落祇林
維摩丈室勞相問已㑹忘言學陸沉
　　　真空寺留别馮葛諸丈
蕭踈菀柳寺門前别色相看一黯然十月繁霜凋客鬢
重城殘雨上離筵心同張翰思吳日事異梁鴻去漢年
别後雲山未相間尺書猶有雁南旋
　　　出都書懐寄同遊諸公
長安大道抗離旌廐吏將車出禁城恩禮虗同䟽兩傅
行藏實愧魯諸生夢殘芳草山中路興盡浮雲世上名
惟有㶚陵橋畔柳柔條踠地不勝情
　　　過蘆溝橋
束髮承恩禁苑遊鄉心今夕渡蘆溝千峰過雨官橋暮
廿載飛塵客鬢秋驛路行分三輔界宫雲囘見五城樓
車中却聽渾河水閱盡歸驂日夜流
　　　過莫州故城
一客長安華髮生十年重過莫州城堤搖野浦長天靜
樹夾殘霞片日明澤國蕭條來徃路秋風憭慄古今情
不知擊筑燕䑓客有底悲歌氣未平
　　　封御史邢翁八十䨇夀二首
濟北賢豪行誼敦年躋上老徳彌尊真封已自稱烏署
髙隱還應並鹿門明月千山芳杜若春江九畹茁蘭蓀
仙齡幸際昇平理拾穗謳吟亦主恩
雙闈同拜玉函封夀袠今開第九重青鳥日隨王母侍
白雲常滿丈人峰已看庭際翔三鳳更向壚邊跨兩龍
欲問齊眉吳市隱千秋誰許繼髙蹤
　　　賀平隂劉元陽新授四氏學掌教
聞君待詔出長安儒服新裁委貌冠魯國諸生皆聖裔
漢家博士是朝官橋門暮雨隂槐市講席春風自杏壇
囘首鄉閭殊未逺北堂魚笋致非難
　　　答周啟明大叅書
握别長安㡬歲星人間離合總飄萍儒臣使節移梁苑
病客歸驂出漢庭卧久山中芳草緑書來河上片雲青
聞今正有宣房役報國無然賦采苓
　　　過汶上贈路鳳岡太守
蕭踈䨇鬢感華年把臂相看一惘然别緒三秋燕市酒
生涯百畆汶陽田髙城雨色青驪外閒苑花香白墮邊
爲道池塘春夢苦傷心蜀魄化啼䳌(時聞長公侍/御蜀中哀音)
　　　酬寄茅鹿門先生
人宗江左見風流詞賦名髙鶴髮秋倚馬應閒青玉杖
藏書欲滿白華樓籬邊松菊陶濳酒湖上烟波范蠡舟
尺素來時看明月不知裏許夜珠投
　　　山中報陳玉壘少宰
湖上清秋片月寒為誰殘夢入長安一千里外素書到
二十年來良㑹䦨欲候三台依帝座先聞六典建天官
他時世業光青史重向扶陽傳裏看
　　　哭賈徳修司馬二首
幾日哀音發嶧州傷心千緒淚䨇流那知渭水燕飛地
正是遼城鶴化秋幕府勲名留趙魏詞垣文賦擬枚鄒
可憐一片長安月猶照當時舊酒樓
滿眼悠悠世上名誰將金石喻交情蔣家舊日開三徑
魯國當年並兩生只道浮雲輕聚散不知華月易虧盈
從今寂寞梅花信腸斷山陽笛裏聲
　　　暮過楊劉有感
多年不到楊劉戍此夕馮軒過里門前代津梁無聚落
舊家蘿葛有兒孫烟横逺隴迷山氣日落平沙見雪痕
水木遺踪多所念惟將悲淚灑空原
　　　贈金陵張文學太初
曾將玉樹擬風姿倒屣驚看絶妙詞雨後青燈揮麈夜
江頭明月掛帆時孫𢎞首奉西京對韋孟家傳魯國詩
此日淮南叢桂滿不知誰折最髙枝
　　　過殷少保先生金輿山房有感
相國名園負郭開朱䦨寂寞鎻蒼苔泉聲故自花間出
山色依然座上來多士尚疑懸帳日蒼生空想濟川才
誰憐廿載平津客淚灑東風首重囘
　　　卜築黄山别業
歸來四壁故依然卜築桃源别有天種樹新移彭澤柳
買山舊賜水衡錢園林但欲成環堵門巷應教似輞川
廿載行藏君自見乾坤五畆白雲邊
　　　大名王仲木從梅侍御西征奏凱北旋賦此壯
　　　　之
十年裘馬客長安杖榮從軍戍賀蘭桓典霜威開幕府
陳琳檄草據征鞍鐃歌出塞邊沙白烽火登城漢幟丹
誰道䕶羌諸校在功成今日屬儒冠
　　　贈獲嘉岳茂才内日華仙掌一聨乃是夜夢中
　　　　句也
䨇鳬别路久凄其令子相過慰所思倚馬梁園新著賦
趨庭魯國舊聞詩日華近傍仙人掌春色髙分玉樹枝
儒術承家須俊少卿雲早見繞彤墀
　　　朱光禄可大倚舟河上擕公子過訪對酒話别
蘭橈幾日倚江闗命駕相過水竹間星聚陳荀聊對酒
春深黄綺暫還山分攜易下中年淚落魄難銷烈士顔
愁殺城南新柳色依依青眼若為攀
　　　宿雲翠山洞送可大南還
十年重作碧山遊萬事相看兩鬢秋夜鶴有情驚别夢
巖花無語殢春愁天開洞壑䨇樽酒人去滄浪一葉舟
峰後峰前徃來路少時還擬待鳴騶
　　　酬馮學士用韞寄問
宿酒初醒午夢餘春皋小雨試揮鋤忽逢隴上梅花使
為送雲中錦字書别後瑤華常滿袖歸來白髮漸盈梳
聞君亦有東山興海畔秋風掃石閭
　　　鄭生承武自閩來訪
蓬蒿三徑少將迎客有相過萬里程觀樂遊同吳季子
談經業繼鄭康成悲歡徃事青燈話要𦕈新辭白雪聲
他日上林傳賦草應知首問長卿名
　　　夏日東園諸友同鄭承武小會
山園五月海榴開小㑹欣逢上客來竹裏詩題青玉管
花間酒汎紫霞杯庭皋逺樹留殘雨城堞輕隂閣晩雷
欲似當年河朔飲翩翩詞賦盛論才
　　　謝繹梅中丞過邑賜訪不遇題詩驛壁而去賦
　　　　此寄謝
雨後蓬蒿滿徑荒不知千騎過東方憑熊謾駐旌旄色
題鳯還餘藻翰香敢向雲霄踈故舊已從樵牧混行藏
慚君為憶青蒲對囘首長安事𣺌茫
　　　題孫湛明侍御征西巻
朔方昨歲起邊聲繡斧親徴六郡兵漠北烟塵歸指顧
征西車馬藉威名胡笳夜靜昆邪塞漢月春輝敇勒營
猶有遼陽烽火在還將前箸贊昇平
　　　山居懐寄可大
隱几空齋意晏如美人别後底無書未應湖海還浮棹
却想藤蘿已卜居避地自堪遊五嶽逃名誰許問三閭
惟餘逺道長相憶為勸加餐寄鯉魚
　　　寄問馮學士扶侍旋里兼候北上
儒臣啟沃沐恩偏予假寧親輟禁筵春酒自承盤上露
宫衣不散案頭烟䟽家謾擬辭榮日石氏今當卜相年
歸闕何妨尋舊約長安路出岱宗前
　　　酬寄馮學士見問
孤城欲雪雁無聲海畔書來幾日程隔郡闗河勞逺夢
多年京洛見交情青山久絶人間累白眼閒看世上名
珍重心知酬聖主應令樵牧覩清平
　　　送鄭承武文學還閩
歸客翩翩玉劍裝河橋斗酒對飛揚帆前雨色來吳㑹
馬上秋聲渡汶陽萬里攀留徐孺楊百年寥落陸公莊
從今夢入三山月夜夜驪珠採海旁
　　　正月四日香山寺閣同侯大將軍送孫湛明侍
　　　　御北上二首
寳閣髙臨不住天霏微春色畫闌前孤城欲墮寒峰雨
野水猶凝逺戍烟上界香花開勝境故園風物入新年
屠蘇剰作東林飲又送離歌到酒邊
尊前山色碧氤氲徙倚髙臺對落曛闕下春歸周柱史
亭邊夜醉漢將軍丹霄法從多鵷侣白社風流有鹿羣
此别澄清應在念螭頭封事可相聞
　　　春日閒居即事
閒居愁思轉依依邑里春深正阻饑深巷炊烟渾欲少
平田蔓草亦應稀中原㓂盗還消長海外兵戈有是非
好在黄扉諸相國從容調燮佐宵衣
　　　黄石山堂即事
坐倚青山望翠微堂髙不礙掩荆扉千巖落照遙含雨
萬壑秋雲近上衣世路風塵歸後少故人書疏别來稀
十年學道雄心損惟有烟霞未息機
　　　石樓獨坐效長慶體
燕坐危樓日影遲田家幽事亦多岐因防過水移門徑
為礙㸔山剪樹枝地簡將迎全罷酒人無酬倡少裁詩
年荒正恐烽烟起悵念園葵繫所思
　　　夏日嶽麓山房即事
夜合花開一院香烏皮几畔小胡牀蘿烟撲牖晴猶濕
竹色含秋午亦凉避客總荒蔣詡徑為園半學陸渾莊
只今負郭全堪隱况復青山對草堂
　　　四月五日周師攜尊過嶽麓山房同少泉侯丈
　　　　小集
三徑常邀載酒歡小亭散髮對憑闌春殘未覺花香盡
日午纔分竹色寒仙令䨇鳬初解綬将軍萬馬舊登壇
浮名已入髙陽㑹莫憶人間道路難(時周初歸田侯/亦罷将故云)
　　　四月十一日侯將軍兄弟邀從亭山先生遊洪
　　　　範東流二池宿南天觀登雲翠山絶頂奉和
　　　　四首
百尺髙臺古樹林池邊不雨晝蕭森遊逢載酒春先暮
興到看山客自深片石千秋留鳥篆寒潭百尺想龍吟
何時得遂移家計長日垂竿藉緑隂
　　　右洪範池
馬上壺觴處處從花源又入白雲封石渠飛沬濺春酒
茅屋臨流響夕舂雨色微侵青薜荔山光倒映紫芙蓉
南天咫尺今須到萬壑丹霞宿幾峰
　　　右東流泉
野色嵐光面面新上清樓閣俯嶙峋杯間月出瑤臺夜
杖底雲飛玉洞春地盡羣峰開象緯天容雙屐出風塵
從今便結羊何侣長與名山作主人
　　　右南天觀玉皇閣
中天積翠削巑岏掃石銜杯醉不冠樵路半垂青嶂底
歌聲全出碧雲端飛來别作仙人掌望去平臨玉女壇
笑問風流彭澤宰白頭曾得幾回看
　　　右天柱峰
　　　夏日侯將軍兄邀陪光禄朱丈遊虎窟山南洞
　　　　遇雨奉和
孤岫岧嶤隔虎溪還陪雙屐共攀躋尊前雨落珠林暝
洞口雲生寳界迷絶壁泉聲雙樹杪夕陽帆影數峰西
山城舊隱無多地處處都邀綵筆題
　　　朱可大飲餞言别
秋歌一曲入清商斗酒踟蹰夜未央子舍應㸔雲北向
征車却逐雁南翔行藏自信心如水離合相㸔鬢有霜
聞道尚方孤劍在徴書早晩下明光
　　　秋日送可大南旋
萬里過從樂未休花時胡不少淹留東籬曉色方含雨
上苑天香欲報秋嶽畔攜將三秀草湖邊歸去一扁舟
豫愁明夜思君處别酒初醒月滿樓
　　　山中懐寄王對南相君
屈指朋遊歲晩踈雲中相國比何如百年禁苑論交誼
千里關河嘆索居月落楓林常有夢鴻歸榆塞乆無書
天涯若問同心侣素髮于今已映梳
　　　甲午除夕
孤懷此夜倍悽然明日應過半百年瞥眼聲華杯酒外
驚心節序曉鐘邊圍爐對婦更殘燭帖勝呼兒覔綵牋
最是春遊關意念早時留取杖頭錢
　
　
　
　
　榖城山館集巻十三
欽定四庫全書
　榖城山館集巻十四
　　　　　　　　　　　明　于慎行　撰
　　七言律詩
　　　乙未元日試筆
東風一夜滿春城海畔曈曨旭日生市里衣冠朋舊誼
田家簫鼓歲時情花開綵勝嬌相媚酒到屠蘇黯自驚
遙祝楓宸天未逺履聲猶似近承明
　　　人日對酒感懐
五十纔過又一春為逢人日轉愁人寒暄自閱杯中世
形影相依夢裏身舊事莫談温室樹初衣不染洛京塵
東風底是多情甚吹送霜華入鏡新
　　　十三夜周師邀飲同侯將軍賦
綺席清尊送晩霞節臨元夜豔春華河橋欲滿城頭月
火樹初開雪後花萬里風塵今對酒百年時序此聞笳
相看可奈踈狂甚爛醉行歌漏轉賖
　　　十六夜陪周師侯兄歩月過橋即事
孤城殘雪漏聲寒燈火稀踈社皷歡元夕已過人未醉
小橋重度夜將闌月華似向瑤臺見花雨真將玉樹看
囘憶長安歌舞地五侯驕馬正遊盤
　　　夏日山居周文伯起部倚舟過訪
長夏齋居玉樹林蓬門忽復聽車音停橈别浦江雲逺
對酒明河夜色深佩向仙曹分水玉名從國士重南金
清時報主多同志野老應餘擊壤吟
　　　周文伯載賜中泠慧山泉水賦謝
過江曾酌南􁦘水恨隔毘陵第二泉何意䨇甖來逺道
併教五月失炎天香疑露下金莖夜色憶氷分王井年
小試龍團俱妙品清風兩腋總泠然
　　　輓李北山先生二首
海嶽靈分振代英當年神降是長庚風塵一吏淹華髮
詞賦千秋起盛名紫氣闗前何日隱玉樓天上幾時成
愁聽化鶴歸來後嘹唳寒城夜月聲
符璽先朝侍未央陸沉今古事堪傷騎箕自應星精位
握槧還為地府郎篋裏遺書存禪草壺中大藥失仙方
心期欲觧延陵劍落日悲風起白楊
　　　山中承陳寅所憲伯書問賦謝
都門三紀挹風流想見今來雪滿頭雲裏忽傳鴻雁札
山中近隔薜蘿秋懐人仲舉應懸榻傲世元龍自倚樓
聞道枌榆新結社追隨無計覔扁舟
　　　讀髙年㑹詩録寄夀陳寅所憲伯
華堂髙㑹聚耆英黄髮如雲象赤城四座飛觴喧笑語
百年擊壤沐昇平人浮洛社詩中數事勝襄陽傳裏名
七十主翁猶未老已從仙籍領長生
　　　秋日亭山周師招飲黄石山頂
岧嶤片石枕䨇流載酒登臨欲暮秋萬古長留髙士傳
一編曾啟帝師籌川原囘合浮佳氣烟樹微茫結逺愁
亦有受書年少客白頭今伴赤松遊
　　　秋日偕亭山先生暨諸親友飲城南寺山石上
南溪不到已經年溪上髙丘坐𣺌然日夕千峰懸片雨
城秋萬木起寒烟人歸洛社真堪隱地入桃源自是仙
眼底舊遊渾欲盡當歌莫惜酒如泉
　　　重建雙檜堂成追憶兩兄有感
背郭堂成傍嶽祠盤桓雙檜憶連枝池塘寂寞逢今日
華蕚翩翻是徃時髙棟重懸初署牓頽垣猶見舊題詩
小山漫自稱真隱隻影誰憐兩鬢絲
　　　閒居效長慶體
乾坤屈指閱行藏不是狂夫老亦狂寵辱百年身似夢
浮湛五畆醉為鄉鷦鵬各自便髙下鳬鶴誰能制短長
囘首昔遊愁憶汝緇塵偏染鬢成霜
　　　春日承蘇岱髯長史寄問賦此奉酬并謝藥餌
　　　　之惠
邯鄲古道魯門西錦字誰将尺素題遇主虞卿初相趙
談天騶衍舊遊齊賦成明月堪疑璧藥就黄金試作泥
此日思君何處切平皋春草正萋萋
　　　初夏陳東甫張仲叅東園小集
竹間三逕午凉新四月烟光似上春倚檻青山全入座
隔林黄鳥故窺人花香零落隨歌管酒態蹁躚傍舞茵
但使求羊能共醉知他何地有風塵
　　　夏日侯將軍過訪黄石山莊
榖城山畔舊田家坐客開尊對晩霞種秫新醅陶令酒
為園近接邵侯瓜同時朋好人誰在早歲行藏鬢已華
聞道邊塵今稍靖儘堪農圃寄生涯
　　　夏日訪侯兄東山别業因閱兩甥行巻
悵别東山歲頗深將軍樓閣鬱蕭森松濤晝送孤亭雨
薜幌晴交滿院隂萬里風烟今日酒百年兄弟白頭心
吾甥更自多文藻最羡君家桂樹林
　　　樓成
山居雙屐不曾休更為看山旋築樓倚檻時飛丹嶂雨
隔城常對白雲秋逃名自可成巢隱縱目還堪作卧遊
數巻殘書一杯酒此中合作小莵裘
　　　里翁張慮齋八袠二首
寰中信有地行僊八十氷肌類小年華蕚曾聨文苑盛
衣冠雅稱素封賢蘭臯夜雨看耕耒綺閣春燈醉舞筵
共慶清時多舊老三朝遺俗口能傳
常將沆瀣當朝餐矍鑠風神世所難走馬自輕飛鞚逺
看花猶劇蹋歌歡青葱日長堂前樹郁烈春芳澤畔蘭
欲向仙臺占夀紀不知渤澥幾時乾
　　　濮陽李鴻臚為大父北山先生求銘
名家閥閱未湮淪䋲武君今列從臣司馬正當求草日
杜陵猶有乞銘人操觚雅解親文史委佩應堪侍禁宸
海内相逢多世舊休將薄俗浪悲辛
　　　元戎少泉侯兄六十誕辰二首
晝錦髙堂列綺茵鳴珂深巷聚雕輪旬周花甲人稱夀
瑞紀桑弧日在辰勝節漫同河朔飲幽居不受玉闗塵
憑君試訪延齡藥歲歲瑤觴祝大椿
矍鑠丹顔鬢未霜牀頭龍劍吐星芒㢘公善飯神方王
鄂國徴歌意正長門樹常嘶金絡馬庭苔漸澁緑沉槍
君王拊髀應誰問老將勲名在夜郎
　　　賀王郎季輔新補博士弟子
諸生魯國受經初標格王郎玉不如倚馬舊傳文考賦
籠鵝雅學右軍書家聲此日標瓊樹世業當年論石渠
手澤應須開萬巻早懐三榮詣公車
　　　寄吳少溪宫録七十
名家俠節世稱賢七十餐霞偶列仙結客長安曾置驛
買山陽羡久成田書來濟北春鴻逺夢落吳門曉月懸
為問庭前雙玉樹青葱欲賦上林篇
　　　奉寄趙王殿下
長陵佳氣五雲浮大國分茅古冀州兩界河山連魯衛
一時文物盛應劉銅臺月上華池夜玉殿風生桂樹秋
每羡康王舊賓客至今詞賦壓人流
　　　寄送林太華民部報命北上
傾盖長安意頗親山城重枉駐征輪兩河使節歸仙吏
一代家聲屬世臣路入五雲闗樹曉賦成雙管禁林春
郎曹縱自多文雅誰許青箱事可陳
　　　山居自述呈王對南相君
闕下班行舊日分海邊名姓少人聞一竿自釣南溪月
五㹀親耕上阪雲竹徑堂無猿報客松闗惟有鶴為羣
只縁不忘平生誼塞雁來時屢夢君
　　　送黄與參水部報使還朝
木落霜臯菊始華離情咫尺𣺌天涯三秋佩擁河隄節
八月星浮漢水槎思客山中踈薜荔緘書白露滿蒹葭
論交何地還傾盖悵望驪駒對晩霞
　　　黄水部便道省覲附候葵陽學士
從槖名郎滿屬車世家吳越邈誰如傳經夙受金華草
問水初藏玉簡書逺道西風囘使節片帆秋色過鄉閭
趨庭為叩東山履早晩徴函下石渠
　　　馮宗伯請急東旋寄候
六傳西風簇繡鞍都門又作畫圖看應縁斗畔星辰逼
不為人間道路難漢闕恩光深子告齊城佳氣滿承歡
思君此際還千里愁聽秋聲木葉丹
　　　馮宗伯居廬書至答慰
空山華月𣺌愁予此夕風前得報書千里人歸滄海路
百年淚盡白雲廬方從宿草悲陳迹况對寒梅憶索居
聞道蓼莪詩總廢春園那不賦潘輿
　　　丙申除夕獨坐
婆娑雙鬢坐寒宵鼓籥驚心倍泬寥駒隙百年逢節序
鶉居五畆寄漁樵雲屏舊自楓宸賜臘醖先將栢葉調
常記南宫封印出猶題尺䟽勸春朝
　　　丁酉元日試筆
隔歲逢春雪未乾春風元日入椒盤即看淑影蒸雲氣
已覺晴光到蕙蘭天外音書渾欲斷眼中兒女劇為歡
門前好問朝正使溟海邊烽可報安
　　　人日親友夜集
人日隂雲起岸沙不知春色落誰家寒更怯對歌邊酒
短髮羞簪勝裏花擲罷明瓊呼得雉燒殘銀燭聽啼鴉
相看一笑渾難事莫惜追歡負歲華
　　　元夕觀燈呈張君侯
孤城此夜豔年芳巷陌絃歌玉漏長殘雪離迷明月影
踈燈隱閃畫橋光笛中折栁聲新聽馬上傳柑事未忘
為報河陽仙令道春風花樹已飛香
　　　正月十五日李黄羽司理行部過訪
中州文苑舊名家結駟相過巷路賖雪後初傾元夜酒
燈前已發上林花六條問俗推星使兩世論交感歲華
為訊髙堂容鬢好春山誰伴采明霞
　　　山中懐寄李比部滄浪
西京仙吏久分攜逺道傳書報每遲恨别無因重對酒
追歡只記舊題詩春留海上金光草慶衍堂前玉樹枝
何地思君倍惆悵山城落月夢醒時
　　　懐寄𤣥同宗侯
春風吹夢緑雲端此際思君蕙草寒北海才名應振世
鄴都詞賦早登壇每從斗畔占精氣轉向樊中惜羽翰
天禄藏書如可校青藜夜色許誰看
　　　懐寄貞白宗侯
奎宿長臨岱嶽懸天家今日盛才賢圖書七略分中壘
文史三冬屬少年魯國諸生多避席梁園詞客半隨肩
不須别授平臺簡自有靈光賦可傳
　　　暮春邢侍御子愿命駕過訪夜談喜賦
十五年來繫夢思軒車何意到茅茨探春正及花開候
對酒還當月上時色動青天看倚劍寒生白雪坐論詩
芳樽十日君休厭眼底交情更有誰
　　　子愿東園小集和韻
草𤣥亭閣負山城上日開尊命友生花事欲䦨初駐馬
栁隂纔合已聞鶯林中幾醉平原酒雲裏疑飄洛苑笙
廿載相看渾似夢白頭繾綣不勝情
　　　子愿告還敘别
窮遊殊未罄交歡纔道分攜意轉難湖海何人能命駕
乾坤今日少彈冠世情總付雙尊酒生事惟餘一釣竿
却羡紅顔渾未改憂時還復勸加餐
　　　山中逄吳閶薛文學是韓宗伯丈門人附書問
　　　　訊
坐中有客自南州為問傳經憶昔遊别日塤箎三殿草
歸來雲樹五湖舟春山見月頻疑夢逺道緘書倍結愁
欲識瀛洲圖畫裏同時强半雪盈頭(韓丈繪登瀛圖列/館中同年畫像)
　　　春暮與陳東甫飲白莊栁樹下懐傅伯俊侍御
　　　　時有驛使投書語中及之
門前五栁映樓居倚杖看山逈自如夕雨霏微芳草路
人家歴亂白雲墟田間斗酒為君醉隴上梅花何處書
却憶薄遊周柱史江南春色滿囘車
　　　殷洗心中翰奉使取道過訪
林花落盡殢鶯歌谷口勞君結駟過使節三春來内苑
征軺五月渡黄河含香池上家聲逺揮麈尊前俠氣多
聞道螭頭封事在扶桑何日息鯨波
　　　山中懐寄御史大夫漸菴李公
雙闕觚稜漢苑秋當時曽御李膺遊乾坤别後多戎馬
湖海年來有釣舟華嶽雲峰天外聳函闗紫氣日邊浮
同朝晩進公應記一卧滄江亦白頭
　　　承趙國主賜問并賚刻書二種敬因蘇長史奉
　　　　謝
緑雲縹緲隔清漳玉札封題到草堂閣上青藜開璧府
枕中鴻寳示仙方東平樂善偏承寵北海工書久播芳
更羡名家蘇季子白頭簪筆侍君王
　　　九月七日南昌太守王君華岡過訪東郭小園
　　　　有詩見遺酬贈
負郭停驂路未賖孤亭麈尾發烟霞題詩坐聽千林雨
對酒先看九日花寥落山中逢勝侣風流江表見名家
知君佩有豐城劍斗畔何人識物華
　　　送朱可久文學南歸
前年此日雙鴻影今見孤鴻思不禁燕市黄金難得意
楚天白雪重知音秋聲蕭瑟來杯酒舊事凄凉結寸心
華閱才名歸二阮君家桂樹總成林
　　　送朱長倩文學南歸
山城木落菊花前杯酒逢君意黯然和氏且須懐白璧
干將終自倚青天孤帆别路三千里兩世交情四十年
此後雲霄長在望早看槖筆賦丼泉
　　　九月十三日大雪唐君平文學入對過訪有詩
　　　　見投賦贈
清秋多病罷登臺卧閣因君一舉杯𤣥雁自逢江上度
菊花何意雪中開髙歌郢里驚人調健筆梁園作賦才
不是闗山寒色早上林瓊樹若為栽
　　　寄王對南相君
午橋花竹為誰歡毋謂成功在考槃海上烟塵方絡繹
中原黎庶欲凋殘輿情此日歸司馬揆路何年起謝安
同學老生無世慮亦題尺牘勸加餐
　　　讀許雲村先生小傳有述
紫雲峰下石為閭尚想幽人舊隱居避俗青春違禁闥
移家白首寄樵漁名標吳國先賢傳手校西京太史書
此日綈囊餘諫草臺郎封事滿公車
　　　南天觀追憶許鍊師悵然有作
曽向三山訪列真重來不道海成塵峰頭鶴化猶疑夢
洞口猿啼别是春玉觀凄凉花似雨松臺寂寞草為茵
仙家日月還如此人代茫茫可更論
　　　攜陳山人東甫飲黄石山頂
黄山片石如斗大與爾捫蘿到上頭撃劍放歌雲霧裂
攀崖送酒猿猱愁咸陽帝子何事業圮上老人無土丘
兵戈滿眼那得問元龍嘯傲真吾儔
　　　送邑侯瀛海張君入覲二首
管子臺西汶水寒朝正駟馬向長安齊城吏績徴三異
渤海家聲起二難日近宫雲春自早烟消津栁雪初殘
遙知課最承恩處内殿黄金擁漢官
㡬月鳴琴單父堂絃歌聲滿百花香詞華舊羡題鸚鵡
政化新傳下鳯凰天向九闗開左个人從千騎發東方
朝囘好乞金莖露綵服春風一舉觴
　　　阿城舟中送别張洪陽宫保南旋
一笑相看共白頭君今亦遂碧山遊憂時早辟留侯榖
蹈海初浮越相舟千里人隨江浦月十年書隔薊門秋
燈前斗酒休辭醉别後闗河雁亦愁
　　　秋日邀張令君侯都䕶野集溪亭用韻奉和
小築漁磯構野亭心期久已托山靈何縁斗畔郎官宿
忽傍江頭處士星對酒峰霞侵晩樹垂竿溪雨散秋萍
烟波自識逃名理不向人間問醉醒
　　　張令君汎舟南溪用韻奉和
一曲清流鏡逺空蘭橈初試藕花紅鷗鳬影亂千峰雨
蘆荻聲殘兩岸風嘯詠何人兼吏隱江湖此地屬漁翁
兒童亦識髙陽醉拍手銅鞮唱轉工
　　　馮宗伯書來知以隕珠之感遂輟西遊因寄詩
　　　　見問用韻慰謝二首
契濶多年想盍簪花前惆悵發郵籖海門又緩青絲鞚
嶽觀終虗白玉函為惜明珠曾照夜可知春草更宜男
時艱正復資匡輔共指星華在斗南
十年心事未曽違黄石春深長蕨薇漫憶封章傳畫省
虗慙經術侍彤闈山中姓字無榮辱天上風雲有是非
為謝故人多記念白頭已老薜蘿衣
　　　崔仲素郡丞寄詩見夀用韻奉答二首
山城别後想鳴珂五見春風長緑蘿漢室新紬循吏傳
燕臺舊和酒人歌林中朋軰看全少海畔烟霞占已多
十二樓臺秋色裏不知㡬處有行窩
不記雕弧此日懸敢勞三祝寄華箋浮沉大塊虗稱老
嘯浪深杯久避賢百畆桑麻山澗曲一丘花樹浦雲邊
人間何地還堪徃已借蓬𤣥小洞天
　　　送傅伯俊侍御詣闕
結廬同卧岱宗雲無那離歌此日聞江路蘼蕪人欲盡
春林猿鳥自相羣休嗟華髮長為客剩有青山可待君
主聖時危須努力且看麟閣勒功勲
　　　題烟波釣叟圖
門外汀莎映倚欄百年生事五湖寛烟簔夜掛芙蓉雨
荻月寒浮翡翠竿半醉漁歌花裏聽清秋鶴髮鏡中看
天家近日多征税祗有滄浪卧尚安
　　　七月望夜與劉晉川司空約㑹南旺湖舟中賦
　　　　贈二首
湖上蒹葭白露秋司空小隊若為留十年不對陳徐榻
百里同登李郭舟巻幔踈燈搖浦樹停杯凉月墮津樓
那堪細數生平事無限悲歡是舊遊
華髮相逢意轉殷當年藜閣共論文元卿地應䕫龍㑹
野老名逃鹿豕羣此夜占星知近斗明朝望嶽欲生雲
惟餘别思如圓月不逐河流兩𣲖分(司空别去登岱/舟在分水廟前)
　　　同馮用韞少宰登岱因送北上
三年書札鎮相聞倚杖髙丘此送君憭慄秋聲天末起
微茫海色霧中分情闗離合詩難就興到登臨酒易醺
頗訝連朝多雨氣已知攜出上峰雲
　　　九日登三陽觀與馮用韞學士公孝與文學言
　　　　别
神霄峰下有仙壇送逺還同斗際看地近三天秋氣凛
節逢九日酒杯寛紅塵閱代多新事白首論交少舊歡
此别良遊恐難再惟將茰菊勸加餐
　　　送魯雲松博士遷郾城掌教
漢家博士雅傳經忽訝銜魚落講庭五月梁園塵似雨
十年魯壁鬢如星鄉心芳草從前緑客味寒氊依舊青
此日諸生同祖道驪駒歌斷不堪聽
　
　
　
　
　
　榖城山館集巻十四
欽定四庫全書
　榖城山館集巻十五
　　　　　　　　　　　　明　于慎行　撰
　　七言律詩
　　　賀孫湛明侍御新第落成
青山甲第卜居新燕雀髙飛喜氣馴座上頳霞三島曙
階前寳樹四時春藏書自校文園草閉閣全踈綺陌塵
更見祥源開子舎天風吹送石麒麟(時值孫公/舉孫及之)
　　　春暮山遊邂逅中貞宗侯别後却寄
十年魯道𣺌予思邂逅名山若有期文雅自承中壘後
賔交無謝建安時看春正對花如雨感舊應憐鬢有絲
揖别峰頭勞望眼馬蹄蹀躞出林遲
　　　題孫侍御百尺樓
仙家何地接蓬萊畫閣平臨百雉開遶檻溪山春隱映
宿窓星斗夜昭囘雲臺舊抗匡時䟽天禄還翹著賦才
莫謂長安看較逺紫薇深處是三台
　　　平隂徐南龍令君夜邀别後有詩見寄賦此酬
　　　　謝
傾盖相逢意頗深髙軒銀燭夜沉沉斗邊久識豐城劍
堂上初聽單父琴百里謳吟欣化俗千秋風雅重知音
别來復枉瑤華贈囘首山城思不禁
　　　山中懐寄沈龍江先生
劍履當年别漢宫每從先進想流風安危正卜山中相
著述方傳河上公梁苑池臺明月裏魯門花樹片雲柬
書成何處還堪寄腸斷南樓度早鴻
　　　閒居懐沈㓜真司成
長安城角寺門前把臂魂銷十五年夜鵲空迷千里月
春鴻未帶五湖烟眼中緑鬢人俱老身外青雲事可憐
屈指藏山多所著不知𤣥草向誰傳
　　　送蔣監臺文學校士東省事竣㑹試北上
鼓篋吳門賦北征翹材又進魯諸生華林欲帶瓊枝長
龍種還媒騄耳行馬上寒星冲佩劍霜前殘月墮離觥
春來却望看花處五色宫雲滿禁城
　　　得李大宗伯丈報書酬寄
渝州昨日使還鄉始得岷峨字數行讀去不知雙淚落
别來已是十年强人間歲月何流易天外風波正𣺌茫
兩地青山俱不負儘堪漁釣老滄浪
　　　寄沈㓜真年丈
吳江烟月夢中殘起坐空堂念所歡别日只憐分手易
歸來便覺寄書難斗邊共識張華劍天上誰彈貢禹冠
莫問同遊最年少蕭蕭鶴髮照漁竿
　　　懐寄林𢎞齋大卿館丈
燕市分攜歲頗多烟江𣺌𣺌奈愁何雲間上客顔何似
海畔書生鬢已皤望月㡬囘迷逺夢鍼魚無處遡流波
還思少小追遊日腸斷春城白玉珂
　　　石樓觀穫
樓前髙栁晝成隂樓上窓開夏日深隔岸鶯聲猶似管
迎風麥浪已如金奚官唱罩遙分隴野婦提筐漸滿林
幸藉薄收供早稅憂天且釋老農心
　　　憂旱
五月欲過猶未雨秋苗漸槁青可憐白日火雲但裊裊
半巗泉水空涓涓北來流離滿道路西望邑里踈人烟
城頭鼙鼓復不罷勑使普天飛索錢
　　　夏日石樓夕望
登樓聊復當登臺小戶踈簾面面開遶檻溪聲千澗落
垂天雨色萬峰來時艱驛路多豺虎民力秋原半草萊
醉倚石闌成永嘯髙城愁聽角聲哀
　　　登樓
重門無客少時開獨上髙樓坐不廻落日霞光還㶑灧
隔城山勢自崔嵬時名正可抛詩巻世事惟應付酒杯
悵望𡨕鴻方有念羣飛燕雀莫相猜
　　　四月八日約髙年諸丈東園開㑹
首夏張筵聚草堂耆英髙㑹踵遺芳遊仙未覺丹霞逺
浴佛初經慧日長新竹娟娟看欲翠殘花冉冉折猶香
城中酒伴俱華髮莫放青尊佐老狂
　　　寄董太初令君
平生詞海渴人龍下邑欣傳借魯恭祗畏攀轅期更早
不知傾盖事難逢三年夏省還真拜百里春城但素封
衛水齊山非謂逺論交何日得從容
　　　董司馬寄示春懐八首附此奉答
山齋誰寄四愁篇儒術家聲自廣川健筆憑陵寧玩世
長吟激烈為憂天少陵苦思應同調北地雄詞可並傳
此日君王歌雲漢試調繁露佐祈年
　　　宿雲樓閒坐
久將心事付山靈石几焚香對翠屏萬里秋聲雲外雁
一天寒色雨邊螢閒來只自燒茶竈病裏憑誰著酒經
總為此中堪避地不教人指少微星
　　　送張崑江文學北還
蕭蕭一劍馬蹄輕家在燕南㡬日程自着逢衣遊上苑
曽將寳訣覔長生風髙古道鳴蟬急天闊平沙落雁横
老我巗棲愁病客與君何處訪蓬瀛
　　　送徐南龍令君北上
盧子城頭問去蹤不堪别恨結遙峰春風㡬發河陽樹
客路重趨薊苑鐘豈有明珠藏薏苡惟餘長劍吐芙蓉
浮雲西北休愁思霄漢還應雨露濃
　　　贈王文學中柱南旋
衡門誰為駐歸驂國士名髙舊所諳馬首春風辭塞上
刀頭明月憶江南楊穿百歩才無兩璧剖連城獻至三
此日漢庭推授受石渠同異待君談
　　　沈大宗伯使問寄謝
憶昔趨陪禁苑遊宫霞日日五城樓十年夢隔金華漏
千里心依玉樹秋望裏雲鴻能北向愁邊河水自東流
知公容鬢今何似魯國書生已白頭
　　　西山夕眺
城上高峰帶晩烟峰頭石閣啟秋筵空巖雨色寒相入
曲洞松枝靜可憐落日千帆飛鳥外浮雲萬壑酒杯前
遼陽烽火何時斷醉眼愁心望逺天
　　　南池水亭
池上亭臺卜築深石橋西畔萬峰隂流來曲水廻通岸
栽就新松稍作林天杪雲霞時隱見鏡中魚鳥共浮沉
閒心未欲酬漁父落日滄浪靜自吟
　　　夏日東園方胥成小集
五月虚亭載酒過踈林髙樹晚凉多馴將鶴子閒能舞
飛出鶯雛小解歌城上斜風吹暮雨洞門白石長春蘿
炎天逺道君何徃且醉花前金叵羅
　　　石樓新雨
榖城峰下晚霞沉黄石樓頭暮雨深正見氤氲生逺岫
旋看颯沓滿平林朝廷可下捐珠詔田野空為種豆吟
縱獲西成民已困只應重雨櫟陽金
　　　送思修上人南遊
花前别思重凄然秋色迢迢望逺天結夏久棲祇苑樹
逢秋又上越江船衣冠到處成蓮社雲水何方欵梵筵
總是禪心無去住可教清夢及林泉
　　　聞里中健兒歸自朝鮮述單中事有感
從軍年少說成功道逐樓船過海東㡬見蠻烟迷月黑
曽看獵火照波紅椎牛已自空夷國賜幣還應出漢宫
嘆息愚痴石司馬枉將七尺殉和戎
　　　夀謝仰濳令君七十
赤畿茂宰漢郎官文物家聲奕代看江左風流傳作賦
雲中節鉞頌登壇河陽去後花成樹彭澤歸來菊可餐
大是清朝真隱在白頭湖上理漁竿
　　　寄題李棠軒宗伯玉華洞天二首
新開靈窟起何年舊號青城小洞天千古山川留勝蹟
一時名字証真縁丹臺曉落綿江月石室春浮寳樹烟
自是君家稱相館三巴别業似平泉
城傍林壑逺囂塵卜築當年隱上真玉几金牀三島勝
琪花瑤草四時新袛疑平地探靈境不識前身是主人
亦有洞名爭未得可憐天隔錦江春(吾邑雲翠山洞/亦同長春舊名)
　　　秋日酬寄周二魯符卿
萬里秋江入畫圖望中人已北歸無十年海畔烟波逈
一䟽朝端日月孤國論當時頻倚借民生何計許昭蘇
只求且漏漁竿稅着得扁舟在鏡湖
　　　寄送于念東符卿南上金陵
滿案除書報最先主恩那不念才賢兩都地望符臺重
一代才名藝苑先楊子月明沽酒市秣陵秋色渡江船
舊遊可得追尋徧扈從還依尺五天
　　　九日南溪汎舟
節過重陽菊未花且隨白露汎蒹葭十年自卧滄江雨
九月虚浮漢水槎鼔角城頭當落日樓臺天上歛殘霞
不須却羡龍山㑹定少林光似若耶
　　　送鄭文學明景貢入成均
首奉徴書詣上京儒家舊業世康成齊門久薄吹竽調
燕市初髙撃筑聲繫肘方書多要妙臨池墨帖更縱横
漢庭待詔須才子莫負扶搖萬里征
　　　送畢侍御印石按貴陽
七月清霜下御隄乘軺又到夜郎西新開漢郡連三楚
舊領蕃方帶五溪東觀聲華人地逺南牀名字斗山齊
即今滿路逢豺虎白簡能忘萬里題
　　　寄賀公孝與吉士
閣夜青藜可更探君家文物滿齊南明堂舊禮傳公玉
石室新書續馬談此日去天真尺五當年聚嶽是星三
山中酒畔頻聞喜幾度封題待爵函
　　　葉臺山宗伯入賀過訪夜集
黄石峰頭駐綵旃蓬蒿三徑埽寒烟他年别夢金閨逈
此日秋聲玉樹偏幸有卿雲能捧日不須杞國浪憂天
山深朋舊相逢少莫厭城笳觸酒筵
　　　葉臺山宗伯舟次寄詩酬謝
露白楓林菊有華轉從寒水望蒹葭千秋共㑹呼嵩禮
九月初廻上漢槎篋裏明珠來照夜帆前紫氣過成霞
江干不是淹留地到日詞頭已進麻
　　　送張晉臺博士宰徐聞
諸生祖帳擁離顔雲際飛鳬不可攀萬里天懸瓊島月
三秋人住榖城山梅花北嶺通閩路海水南頭望漢闗
此日鮫人愁正極因君欲見去珠還
　　　寄髙瀛臺郡理
江左才名自世家曾從窮巷駐征車登臺乍對千峰雨
汎海遙看萬里槎月下吳歌思玉樹天南漢節隔梅花
春風露冕多吟興筆綵都成絳闕霞
　　　歲暮得何蘭陽叅戎書酬寄
漁陽老將别多年歲晏開書意惘然綵筆何人傳賦草
青門㡬處買𤓰田笳聲久斷闗前月劍氣猶横海上天
莫向烟波聞同調一竿殘雪五湖船
　　　恭聞東宫禮成志喜
午夜前星耀禁林龍樓紫氣曉來深當年苦竭愚臣悃
此日真知聖父心關塞烟銷休戰伐江湖春至起謳吟
瑶圖億萬高皇綂只有神靈䕶至今
　　　壬寅元日試筆
一卧滄江十二春每憐春色媚初辰盤椒試筆先成頌
臘蟻浮杯後入唇華髮欲逢星再紀璇霄幸覩日重輪
可知舊是商山隱不作非熊夢裏人
　　　正月二日大雪
歲籥初更雪滿天知留靈瑞符新年樽餘栢葉寒仍汎
笛入梅花調併傳六出休疑開臘後三農猶喜降春前
只憐吹上雙愁鬢不逐東風散酒邊
　　　立秋吳翁晉郭汝承南溪小集和韻
積雨空齋久閉門溪亭為客下壺飱長林一葉傳秋氣
絶壁層波吐浪痕莫向時艱空指畫且將文事細評論
晚凉不待東山月已覺明珠照酒尊
　　　送阮叔文上福州司理
六月征塵滿玉鞍閩方南路尚漫漫名家自擅詞人賦
望郡重簪法吏冠過嶺囘看鴻雁白逢秋應識荔枝丹
中丞部曲無多在忍問當時舊將壇
　　　酬寄張洪陽宫保
西江秋望水盈盈三十年來故舊情地逈雙懸梁月夢
雲深㡬隔塞鴻聲山中上相稱𢎞景天際真師號廣成
却悔當時交臂失白頭始解學無生
　　　送思修上人西遊少林叅請
海上浮杯自落迦叅師名嶽又天涯秋晴少室寒峰月
路遶黄河曲岸沙佛士此方開五葉仙壇何處覔三花
空門真境應無住一鉢隨縁是歲華
　　　夀表兄少石劉翁八十
苕溪漁隱舊稱仙一卧菰蘆近百年門徑不通車馬路
行踪只在水雲天魚梁日落頻呼酒栁岸風輕每放船
試數同時鐘鼎客㡬人能結海鷗縁
　　　王仁之明經北遊過謁
常羡名家玉樹林空山何幸辱招尋青箱尚記烏衣事
綵筆能飛白雪音珠出梁園應照乘車過單父試聽琴
索居愧倒中郎屣世舊相逢意自深
　　　唐君平文學北上謁予黄石山樓賦贈
十年㡬賦榖城秋五月還登百尺樓過雨林光渾似染
拍天嶽色莽難收一丘自遂逃名計三筞誰懐濟世憂
片石峰頭君試訪書生何術事封侯
　　　夀太宰二山楊老先生奉詔存問二首
休從絳縣數流年甲子今來已近千進退雍容明主記
精神矍鑠逺夷傳中朝四世稱元老上界三都證大仙
聞道𤣥纁馳詔使莫教驚動海鷗眠
歸來時事轉囂然憲老猶聞憶舊賢几杖重看中謁賜
牢尊特自尚方傳期當潞國還朝日數過磻溪遇獵年
尺一臨門應有問酬恩何筞且囘天
　　　新都程君房寄墨數螺道中為稅使所𣙜戯作
　　　　志感
客卿聞已渡江涔烏有何從問藝林楮國交遊成落寞
松侯封爵付銷沉思𤣥但檢張衡賦守黑空遵老氏箴
為語中人休錯誤隃麋原不化黄金
　　　山堂宴坐有感
尺組當年早自抛溪山隨處小誅茅孤踪放浪慚真隱
末路浮沉念素交萬里雲深難假翼一枝風靜可為巢
虚襟久已忘𤣥白肯向人間作解嘲
　　　夀業師周先生八十
朱袍黄髮態蹁躚夀算今齊釣渭年渤海舊民祠令長
蓬萊新籍註神仙石函自有還丹藥菊徑曽無貰酒錢
自幸白頭稱弟子長陪杖屨醉花前
　　　寄李中丞總理河漕
陽九終疑數未真江淮保障屬貞臣風霆立破千妖膽
雨露能銷萬里塵澤國方多沉後竈河隄更少負餘薪
東南半壁歸軍府珍重艱危報主身
　　　閒居述懐
未老歸隨鹿豕羣十年閱盡北山雲神全瓦注原非巧
名混金甌久未分歲晏誰能懐鄧禹功髙自合謝田文
華陽十賚皆君寵九命何殊闕下聞
　　　哭馮大宗伯四首
齊城笳鼓玉音開漳水樓船素幔廻國運能堪傾棟厦
主恩已自徹泉臺百身莫贖千秋淚萬事空悲一代才
忍聽雍門琴裏調牛山凝眺不勝哀
十年講幄奉宸聰獻納先成宻勿功著就新書惟賈傅
傳來啟事是山公南宫忽坼中台座東海虛論大國風
一䟽酸辛遺死諫何人不信史魚忠
海色雲門欲斷腸君家今昔事堪傷慈烏夜遶空林月
雛鳯寒棲苑樹霜劍許延陵何處掛書成名嶽㡬時藏
還疑緑鬢文昌相别版仙卿侍玉皇
前年執手碧山阿剩有心期對薜蘿只擬麒麟當日畫
不疑鸜鵒去時歌平生倡和牋常滿别後封題字未磨
垂老自憐知友盡㡬囘悲淚灑流波
　　　送郭汝承都試京兆二首
離歌此夕動秋聲萬里元為薊北行碣石曽游燕處士
緇林聊對魯儒生毫端五色春能吐匣底雙鋒夜自鳴
别後思君惟見月芙蓉新鏡影分明
傾盖論交意氣偏君家才地踵前賢燕臺市駿誰稱首
洛浦登舟自是仙大業應從千古見時名不必衆人憐
西京侍從多枚馬珥筆還期直木天
　　　送王靜所明經北謁主爵
黄石祠邊瓠子河秋聲送客起囘波魯城此際重觀禮
燕市何人更和歌除吏自應收士望翹材原為廣賢科
知君苦憶臨邛令橋畔還遲駟馬過
　　　鮑兵部山甫過訪榖城山館
飯牛隴上不曽冠有客停車問考槃驛路烟塵勞使節
田家雞黍愧盤餐梁懸舊榻還能住袖出新詩且為看
千古蕪城傳賦草華宗誰許嗣登壇
　　　送南皮湯明經入遊太學
渤海名家尺五天凌雲卿子世稱賢薛公幸舎賔常滿
漢代明經第最先匣裏劍光寒射斗庭前槐色翠成烟
清時欲講河間禮六館諸生拱法筵
　　　送邑侯見廷張君入覲二首
首春握綬出明光立見英聲滿岱陽膏雨千家歌麥秀
和風百里散花香御屏久已書名字左省還應最奏章
多少朝元天上客驚傳年少是龔黄
千騎牙旌擁道周齊城仙令古元侯春前鳬影翔霄漢
日下鴛班拱御樓玉扆望懸天左个黄金擎拜殿東頭
傳宣倘問羊裘隱白髮滄浪一葉舟
　　　送寧陽徐令君入覲
魯道謳歌擁畫筵東侯奉璧逺朝天仙鳬影集追班地
神雀祥徴奏最年别日雪銷梁父社歸時花發汶陽川
承恩莫拜黄金賜請為餘民折稅錢
　
　
　
　
　榖城山館集巻十五
欽定四庫全書
　榖城山館集巻十六
　　　　　　　　　　　明　于慎行　撰
　　七言律詩
　　　紀賜四十首(有序/)
　　　　皇上登極以來日御講幄談經論藝五六儒
　　　　臣趨陪近弻晨朝三接寵賚便蕃歳無虚月
　　　　即勲貴大臣有不與焉臣慎行自丙子秋叨
　　　　侍日講至已丑七月進掌春卿始解計横經御
　　　　案前後十有四年特恩賜予不可數計仰仞皇
　　　　上緝熙聖學懋建太平文史小臣過承恩渥
　　　　念雖捐糜無以報稱歸田間日録出歳時賞
　　　　賚每事占詩一首以紀榮遇且見聖明初政勤
　　　　學嚮道如此使後之傳聞者有所頌説以對
　　　　揚君父之盛美云辛夘臈月臣慎行頓首記
　　　丙子二月初與經筵進講紀述
春雲别殿倚平臺問道恭承步輦來講席平依丹地轉
經圅近對御筵開凝旒晬穆聞天語委佩從容列上台
聖學方隆恩禮茂儒臣長此奉康哉
　　　丙子七月初侍日講紀述
内殿雲深啟法筵隔屏初聽玉音宣宫臣舉案趨宸幄
閣相垂紳拱細旃壁影絲絲浮繡網籖頭字字指瑤編
氷兢祇懼終無補未覺身依尺五天
　　　丙子八月扈從聖駕幸學賜御膳銀葉等物
臨雍縟典跨前王翠輦趨陪侍總章已聽諸生叅問難
更隨三老沐榮光八珍乍見分神鼎七寶驚看出尚方
國祚知同文運逺皇猷應共聖恩長
　　　丙子九月工部奏進萬厯制錢式様賜講官六
　　　　人各一錠
漢苑新成少府錢萬年寶厯赤文鐫青鳬(闕/)　銅官奏
黄紙題名玉署傳趙壹囊空留暫滿東方俸薄賜常偏
五侯甲第虚成埒未擬儒臣受寵年
　　　丁丑三月上親灑宸翰大書責難陳善四字以
　　　　賜
龍箋一幅日星光天藻昭垂自尚方久向横經窺聖藴
還因納誨奉奎章琅函想見僊毫動蓬室驚聞御墨香
儒術承恩逢景運非同常侍漫登牀
　　　丁丑五月大旱雩禱上齋居御講頒賜素蔬一
　　　　盒
雲漢憂歌歲事艱桑林䖍禱聖心殫祈年不輟金華講
减膳猶分玉箸餐始見僊盤疑汎露却嘗寶饌是調蘭
崇朝膚寸紆宸想霖雨應騰四野歡
　　　丁丑八月奏進世廟實録賜白金文綺錫宴南
　　　　宫
十載編摩帝典成神功四紀勒昇平瑶書此日陳丹陛
石室從今秘赤城賜服總分新綺繡陪班猶見舊公卿
漢家枉續周南史欲藉藏山作世程
　　　戊寅正月上出内府畫冊命講官六人各題四
　　　　幅分得宣廟御畫二幅詩成奏上各賜銀葉
　　　　一包
百年壁府䕶僊葩奉詔恭題睿覽賖豈為丹青懸日月
欲慿翰墨發雲霞叨榮乍捧銀為葉摛藻虚慙筆有花
文學承恩逢盛典黄金買賦未應誇
　　　戊寅正月上尚巾禮成羣臣稱賀賜白金文綺
負扆年來海嶽安春朝繡幘始勝冠龍樓拂曙天顔近
玉座垂旒日角寛九廟神靈應已慰兩階環珮不勝歡
邇臣幸奉青蒲對珍賜還看出上䦨
　　　戊寅正月進講賜大紅織成段衣一襲
講殿朝朝聖渥頻賜衣又見出楓宸織成共識金梭巧
貢到初開錦様新色借宫雲紅近日香浮僊珮暖宜春
垂裳幸值軒唐理補衮無勞愧許身
　　　戊寅二月大婚禮成賜萬喜金字綵幣等物
前殿欣觀六禮成千門容物動班迎歡聲欲滿雙龍闕
春色先歸五鳯城擬向宫闈歌燕喜敢期幃幄被恩榮
行看寶祚開蘭戺願托華封祝泰寧
　　　元旦賜門神掛屏葫蘆等物歲以為常
節啓青陽歲籥新金人十二畫為神韶華自合留天府
御氣誰期洽近臣綵勝仍分僊禁縷雲屏况借漢宫春
却憐寂寞揚雄宅門巷恩光接紫宸
　　　端午賜黄金艾葉銀書靈符等物歲以為常
芙蓉闕下玉書宣午日恩頒侍從前寶葉光分僊島月
靈符香綴御爐烟歲時舊自荆人記風俗曾經漢史傳
聞道宸逰臨太液龍舟鳯管畫樓邊
　　　八月十七日萬壽聖節賜白金文幣及鏤金萬
　　　　壽福禄篆字銀書黃朱靈符等物歲以為常
華渚祥開禁籞天恩光每覺近臣偏圅加白璧來天上
錦散紅雲出日邊裁就靈符華舜旦鐫成寶畫紀堯年
銜恩効祝慙無補金鑑先時獻御筵
　　　十月朔日頒厯賜新書五十冊歲以為常
聖后乘乾萬宇欣明堂布朔啟靈文龍墀已忭羣工賜
玉版仍陪上宰分蓂展瑤階春動律日蒸寶鼎氣成雲
慙將赤管隨恩澤試卜周年祝大君
　　　十一月二十九日聖母萬壽聖節賜金幣鏤金
　　　　篆字黄朱靈符等物歲以為常
長樂凝和婺彩光侍臣沾貺聖恩長璆琳内苑開銀甕
雲錦天機隱御香鳥跡呈書僊算永龍文紀瑞寶符黄
朝來碧落韶簫度内殿親稱萬壽觴
　　　冬至恭侍慶成大宴
南郊夜燎泰壇烟内殿朝開大慶筵兩陛衣冠承湛露
千門鐘鼔震鈞天親瞻玉几雲霄上久汎僊盃日月邊
温㫖三傳咸已醉歡聲動地未央前(宴中三奉玉音初/云官人酌酒再云)
(斟滿三/云飲乾)
　　　甲戌七月奏進穆廟實録賜白金文綺宴於南
　　　　宫
紬書金匱愧非才曾是先朝侍從來鵷列趨隨蘭檢進
龍衣立待石函開濡毫每憶攀髯望珥筆新承賜錦迴
大典已成鴻號永聖心南面尚含哀
　　　賜内府新刻經史直解
獻納金華閲歲年石渠同異已成編縹緗每向鸞扉獻
琬琰新成玉府鐫聖主淵𠂻開道籥小臣丹悃托言筌
還期至德登三五經訓當如日月懸
　　　賜新刻擊壤集
千古名儒道業真弄丸常自擬堯民詎知異代逢明主
猶訪遺編賜近臣迹托無名言未隱理超有象物皆春
虚憐輕薄詞人體總似枚鄒亦後塵
　　　賜新刻韻府羣玉
䇿府羣書代所躭珠英玉屑巻中探曽聞乙夜開芝檢
敢望彤庭錫寶圅子孺休稱三箧記莊生漫向五車談
從前亦恐酬清問浩瀚青藜閣上叅
　　　賜畫面川扇
九華綵扇貢巴東午日承恩出漢宫雲影金泥黄帕解
花開寶繪玉圅空擎來濯錦江頭月動處披香殿裏風
自是君恩在懐袖惟將皎潔矢丹𠂻
　　　賜鮮笋
殊錫光生玉笋班曽從青簡賦檀欒蒲筐乍解香盈座
錦籜初分緑滿盤一飯疑含僊禁雨三秋猶憶北牕寒
慚無鳯實儀千仞祝有龍孫長萬竿
　　　賜鮮藕
芙蓉别殿曉風凉玉井靈根出水香薦熟方聞開寢廟
賜鮮已見布朝堂氷絲欲斷鮫人縷瓊液疑含閬苑霜
憶昨金鼇橋上望紅衣翠葢滿銀塘
　　　賜鮮楊梅
臙脂濕暈火珠紅呉苑楊梅入漢宫帆帶春氷江上水
盤分曉露禁門中曽聞枝裊闗前月似聽花飄笛裏風
消渇詞臣空有賦慚無鼎實附羣公
　　　賜鮮枇杷
佳名漢苑舊標奇北客由來目不知緑蕚經春堆籠日
黃金滿樹入筐時江南漫道珍盧橘西蜀休稱薦荔枝
千里梯航來不易懐將餘核志恩私
　　　賜鮮桃李
講罷傳宣殿左廂分將苞品燦盈筐宫桃剖出丹霞冷
僊李沈來碧玉香方朔瑶池人汗漫安仁金谷賦荒凉
懐恩正恐虚秋實不羡春華吐豔陽
　　　賜鮮鰣魚
六月鰣魚帶雪寒三千江路到長安堯厨未進銀刀鱠
漢闕先分玉露盤賜比羣卿恩已重頒隨元老遇猶難
遲囘退食慚無補僊饌年年領大官
　　　己夘春以病在告上疏乞歸值聖體違和旋
　　　　即萬福再賜萬喜金字白金文綺於私第拜
　　　　恩
春朝華祝動僊班寂寞詞臣尚閉闗七日曽疑遊帝所
一春全未覩天顔簪符已奉期門送金帛還從卧閣頒
長使聖躬承昊貺歸山魂夢亦應閒
　　　己夘請告南旋奉恩詔乘傳并賜金綺路費
經術承恩侍漢京歸家猶作錦衣行賜金闕下誇疏傅
擁傳橋邊愧馬卿試語鄉閭應未見即垂簡冊亦稱榮
江湖未覺長安逺咫尺葵心向日傾
　　　癸未甲申三扈聖駕上陵賜大紅織金曵撒鸞
　　　　帶等物
閣門五夜聽傳呼受賜先從左闕趨繡帶平懸金鑿落
鞶囊斜掛錦襜褕行隨豹尾陪天仗立傍螭坳夾御爐
却笑甘泉稱侍從不知原廟似今無
　　　甲申春月扈從車駕奉兩宫聖母閲定壽宫賜
　　　　綵花文綺等物
鑾輿三駕出山隈墨食欣傳福兆開地擁真圖連朔塞
天留紫葢作軒臺兩宫共倚璇丘望萬乘親扶玉輦陪
遙見黄門傳散綵紅雲朶朶下山來
　　　丙戌廷試讀巻賜宴文華西室遣内監出陪例
　　　　也
臨軒五度擢英才品第連朝直帝臺香案前頭文字進
殿門西畔爼筵開清班許從元公列曲宴傳教内監陪
聖代得賢應有頌遭逢惟祝泰方來
　　　丙戌秋月以皇次子生賜萬喜金字綵花金幣
　　　　等物
西宫送喜到宸旒侍從恩隨禁苑優勝剪雙枝花作綵
金鐫萬喜字當頭他年茅土應藩漢此日珪璋早頌周
共識昭陵多王氣年年春色滿龍樓
　　　丙戌冬至南郊扈駕聖母軫念天寒特賜薑蘇
　　　　杏仁一盒
黄門飛鞚到天壇傳道東朝賜講官祇為甘泉勞扈從
特從温室下盤餐調蘭欲動先春色斮桂渾消午夜寒
慈念殷勤知有望慙無一字罄衷丹
　　　丁亥二月奏進大明㑹典賜白金文綺宴於南
　　　　宫仍給三代誥命
九朝謨烈玉書藏祖德宗功萬祀昌漢代不須條故事
周家惟用考前王頒恩内省恩綸降賜宴南宫廣樂張
就裹儒臣稱最渥特煩三錫下龍章
　　　戊子九月壽宫隨駕步視寶城還於東廊稱賀
　　　　玉音宣勞賜茶並賚綵花文綺等物
朱樓絳闕冠層霞玉􁉨金支駐翠華元相幄中分御錦
侍臣冠上珥宫花僊城步閲教隨駕别殿常叅命賜茶
可道龍顔多喜豫萬年福地屬皇家
　　　己丑六月三品考滿荷蒙聖恩遣内使及門齎
　　　　賜羊酒寶鈔
典禮南宫侍禁筵還因奏績荷恩偏牢尊特遣中涓賜
楮幣親從少府傳漫擬恩華同八座猶將名字厠羣僊
多慚衮職曽無補一巻牙籖十四年
　　　庚寅辛夘久病在告兩荷聖恩遣内使臨問頒
　　　　賜米粥𤓰茄等物
卧閣驚聞勑使來綈圅黄帕到門開㣲痾曲軫君親念
朽質寧堪雨露培内苑香粳加匕箸天厨珍葅溢甖罍
銜恩隕涕沾衾枕魂夢初疑帝所迴
　　　辛夘九月乞休得請欽遣内使齎賜路費寶鈔
　　　　次日又遣内使齎賜白金文綺葢六卿日講
　　　　各有特恩也
乞休十疏始抽簪勑使連朝出禁林備物卿臣元自厚
殊榮講幄舊來深初衣已巻天機錦歸槖猶圅内殿金
慚負宸慈何以報惟將丹扆效餘箴
　
　
　
　
　
　
　
　
　
　穀城山館集巻十六
欽定四庫全書
　穀城山館集巻十七
　　　　　　　　　　　明　于慎行　撰
　　五言長律
　　　閣試玉河氷泮六韻
春色臨僊掌龍池積素開蛟迎新旭斷魚逐暖波來雲
影囘彤閣風紋觸繡苔不縁分玉鏡何䖏見瑤臺桂楫
思無限雕䦨望未迴從兹賦曲水長奉萬年杯
　　　閣試賦得秋菊有佳色八韻
曄彼黄金蕚翛然白露天馨香堪自葆顔色為誰鮮零
落𤣥都蕋蕭疎灞上烟亭亭凉雨後冉冉曉霜前小苑
寒無奈疎籬翠可憐餐英騷客賦送酒逸人眠不為春
華少其如晩節堅擷芳未云已聞雁夕陽邊
　　　冬至郊壇扈駕受賜紀述六韻
紫極膺圖日黄郊欵帝年鈎陳依太乙容衛駐甘泉奉
詔趨深殿開軒覲邃筵陽知囘洞府身覺夢鈞天恩自
親臣渥珍從内苑傳所祈靈貺逺長共聖恩延
　　　扈從恭謁山陵紀述十四韻
啟佑欽昭代勲華冠列王九宫靈肅穆十葉祚輝光弓
劍儀型逺松楸歲月長璿儀扄大象玉座敞𤣥堂河嶽
開天險乾坤䕶地藏勢應環雁塞脉起自龍岡寂寞軒
皇鼎虚無漢殿觴皇情勤歲事明德薦時嘗環佩羣真
㑹粢盛萬國將六宫陪負土百辟扈濡霜上食雕筵邃
遊衣玉輦香驂驔𤣥武仗寥廓白雲鄉聖孝綿無極神
圖鞏未央侍臣三倡嘆稽首詠羮牆
　　　恭陪聖駕步詣南郊禱雨有述六韻
閔歲宸慈渥雩郊曠典行重城虚奉輦小隊罷陳兵玉
舄飛塵擁天衣浣布成望雲歡兆姓夾日走羣卿禮數
湯林薄明禋漢畤輕皇穹應有鑒何以答精誠
　　　西郊夕月六韻
翠駕臨西苑瑤壇夕夜明三天凝象緯百辟㑹簪纓鑑
瑩𤣥珠落尊芳玉醴盈上辛殷舊秩少采達遙誠肅肅
金飈静沈沈玉宇清方明開輦道燈火入西城
　　　賜扇六韻
雉尾移春殿鸞綃出内宫侍臣移玉案天語落瑤空披
拂開圅處歡欣擁佩中團紗驚麗製裂素屬良工百綺
裝明月千門散彩虹承恩咸不暍懐袖得仁風
　　　上座師殷棠川相公生辰四十韻
聖代平津閣誰當不世賢鴻儒登禁闥駿烈耀台躔崧
嶽生申日東山卧謝年小亭臨曲水别墅在平泉金鼎
調羮匕丹丘笈玉編改衣中府幣置酒大官錢綺席排
雲麗朱輪映日鮮玉簫花裏度瑤草座中搴憶昔鵬摶
海旋看鶴上天滄𬈑雲九萬岱嶽里三千射䇿終軍少
傳經戴聖專文章千古上器畧萬夫前鈴閣金蓮炬僊
扉玉版箋宫霞春爛漫苑草日芊綿鶴禁清班邃銀宫
内渥偏浮丘輸羽翼綺里奉周旋苦口皆良藥成功考
細旃翊龍升碧漢捧日出虞淵問道朝三接酬庸歲九
遷羣材齊入彀百辟絶隨肩斗際尚書劍花隂學士磚
韋賢新相漢郭隗舊師燕鳯閣雲霄上鸞臺日月邊虚
心收物表朗鑒洞㡬先談笑回元化從容鎮八埏繫還
南越組蕩盡北門烟吐握終無倦包藏細不捐星迴三
殿履月上五湖船窈窕雲歸岫蒼茫楫濟川兒童趨畫
轂父老認金蟬春色南山雨秋香北渚蓮只今門似水
自昔道如弦彌繫蒼生望難躭緑野便小夫慙濩落早
歲荷陶甄地忝青藜閣吟虚白雪篇逢人惟說項下帳
每延宣溲渤歸丹録駑駘受玉鞭病抛池上佩貧種汶
陽田世態鳶銜腐人情蟻慕羶㝠心求避俗野跡慕逃
禪試檢南華頌遙登北海筵懐恩心耿耿為壽舞翩翩
欲訪三山路長年證偓佺
　　　述大司空鎮山朱師治河功成百韻
帝統恢元運皇猷播大方匡時資禹牧翊聖邁軒唐四
瀆承休逺三靈協貺長金繩熒上瑞玉牘啓殊祥邈矣
思河洛遐哉徹土疆堯年疏砥柱漢日塞宣房一自神
州奠長令泰宇康有時仍羡溢無䇿乃隄防國祚千年
脉河流一葦航通淮環寢廟達濟灌庾倉碣石東輸海
陶丘北望漳川靈忱效順水德固難量何夕成澒洞經
時害雨暘蛟龍微濩畧舟楫半披倡近市多飄瓦沈沙
總没槍漁磯聲噭噭鮫室涕浪浪萬馬長河北千帆大
澤旁扼吭三輔震枵腹六軍尫帝謂疇能乂公為庶所
揚鸞書方痛切熊節敢相羊平土𤣥圭命登山玉簡藏
鋪筵瑤作瑱釃酒玉為漿海若連蜷望河公跋扈强嘻
乎雲漫漫可得土茫茫未謂新渠易其如故道殃良圖
宗賈讓碩畫踵平當畚鍤諸州力樵蘇五道糧萬夫聲
洶涌百吏狀譸張避地開奇險陂山鑿大荒淇園輸萬
竹渭水出雙璜澤國三徂暑河隄四履霜雨行風淅瀝
露宿月荒凉乘橇隨塗足顰眉問裹瘡時煩蒼水玉躬
御紫游韁解瑟思何𦕈吹塤和不防已成開馬頰胡乃
遇羊腸匪石心難轉含沙道豈傷人焉俱諷議公也獨
劻勷十二疏清濟三千激吕梁漕舟胡澹澹河水自泱
泱粳稻充天府枌榆䕶帝鄉楚包來橘柚越篚薦璆琅
浮磬登淮浦孤桐下嶧陽連旌迴六鷁疊鼓震雙鶬竹
箭乘流駛桃花逐水香川光明錦䌫風色動牙檣岸草
蕭蕭白汀蘆瑟瑟黄津亭遙不斷驛閣更相望罨藹圖
淮樹分明植汶篁新畬烟漠漠稔歲室穰穰國既成溝
洫民兼足稻粱賽神沈馬璧築闕象龍堂漢愧王尊節
秦虚鄭國塘一朝通兖冀終古奠徐揚作舎謀應破盈
庭議乃襄藏書封宛委畫閣勒旂常力竭身其瘁勞深
報未償無論升鼎鼐有以潤縹緗憶昔鍾庚昴巋然起
豫樟垂天凌鳯翥振海壓龍翔道解環中趣談傾稷下
塲文章追兩漢翰墨俯諸王趙璧連城價隋珠照乘光
風猷洵駭厲器度展汪洋射䇿趨深殿持荷步廣廊聲
華人緑鬢閥閲世青箱試政名城宰蜚英華省郎歕沙
轅歴塊切玉劍垂芒閩海常公化河隂召伯棠三齊崇
岳牧七命備圭璋大國行風俗中臺布紀綱憂氓思扇
暍祝歲試吞蝗望野飈猶赤搴帷鬢欲蒼非因勤振貸
安得慰流亡北斗囘星履東人宿繡裳方齊祠漢相學
壘社庚桑藻火庸匡舜鹽梅實佐商九流欽水鑒百辟
式羔羊自錫虞廷瑞因違漢殿觴維新承厯服求舊匹
明良周度登元老殷憂侍御床六符光太紫八座列文
昌玉燭輝無斁瑤圖鞏未央精忠孚黼扆孤立抗銀璫
砥石千鈞力兼金百鍊鋼巉巖兼土壤泱漭納汙潢座
有陳遵客奩無陸賈裝功崇心愈下道久力方將御廐
騰騏驥天池沐鳯凰家聲知璨曜神理固昭彰賤胄生
無賴孱資少不颺垂髫操誦籥束巻侍門牆推食家闈
禮趨庭子弟行如天何以報矢日耿難㤀久矣虚燕價
蕭然滯魯狂吹嘘欣化枳斵削謝為杗豈有光冲斗應
無頴脫囊鑄顔慚上第報陸已荒莊忝載蘭臺筆曽隨
桂浦塘河渠焉敢續聊以播餘芳
　　　送御史大夫與川葛公致仕東歸四十韻
赫矣皇王代庥哉社稷臣三朝依日月八座上星辰海
岱鍾元氣䕫龍托後身由來人望久莫訝主恩頻自奏
三千牘今更五十春風霜隨處厯雨露㡬回新譽籍僊
曹佩文操郢匠斤分符全陜地開府大河濵留省司邦
禮銓曹佐國均雲方離逺岫鴻復上秋旻兩著東山屐
重徴渭水綸明時登鼎鼐晩節識松筠北斗當喉舌西
臺領搢紳從龍仍沛靄象嶽再嶙峋祇為酬丹扆應難
厭紫宸紀綱羣吏肅聲教一時淳石砥中流柱風清要
路塵門無朱履客座有布衣親共味心如水何妨鬢似
銀况逢冲聖主全仗老成人尚父開周日韋賢相漢辰
猶閒青玉杖卻憶白綸巾五疏辭逾切三秋願始伸感
恩寧避世頤老欲韜真展轉紆皇眷從容出帝闉宫階
行日拜天語賜時諄酒醉都門帳花飛易水津廩人共
白粲臺𨽻從朱輪異數優元老休聲鬯九垠志原暌雁
鶩名已畫麒麟始謝人間事還隨物外賔安期新寄語
曼倩舊為隣境地烟波隔心期鳥雀馴固知風后侣本
是葛天民先子同攀桂他時吐獲茵執鞭曽入洛伏軾
亦逰秦倉卒情何渥蒼茫迹已陳遺孤重接待舊事轉
酸辛自幸依髙矩誰堪愴别神踟蹰歌此曲聊爾謝鴻鈞
　　　夏日從馮葛二太史遊碧雲寺十韻
靈峰環御苑寶地敞僊筵磴道湖邊出重闗木杪懸危
巖深吐月曲洞細生烟壁䕃捎雲竹階流噴玉泉松風
聞梵夜梅雨散花天淨土風塵絶空門伏臘偏十千初
地境百萬尚方錢響屧苔㾗積璇題鳥跡鐫無生應證
法有漏未稱縁浩刼何由問踟蹰翠嶂前
　　　從二太史遊香山寺十韻
夙慕香山勝振衣度石林烟嵐開上界臺殿倚層岑地
盡羣峰合天迴四壁隂松闗旁翳日杏閣仰捫叅樹結
菩提色泉飛梵唄音歸雲朱拱宿閒鳥翠屏吟涌塔名
多寶開田號布金西湖寒雨斷北闕暮烟深客飯伊蒲
供僧房薜茘侵禪心無去住遊跡且浮沈
　　　曲阜謁少昊陵六韻
白帝傳遺迹窮桑訪故城丘陵何代築碑石㡬時傾鳯
紀金天歲虹分華渚精人烟連聖里鳥雀識官名落日
荒原冷悲風古木平祇令郯子國百世遡宗盟
　　　東平謁堯祠六韻
古殿空山裏荒丘野戍邊星文臨魯甸雲氣仰堯天綺
棟丹霓落雕楹翠蘚鐫僊蓂猶應月黛柏自含烟化想
垂裳代人懐擊壤年名言志浩蕩流眺土階前
　　　曲阜謁周廟六韻
新宫嚴禴祀舊域應奎婁負扆開王化分茅胙帝丘勲
勞周禮樂宗祏魯春秋暮色徂徠雨寒聲泗汶流雲霞
丹殿敞苔蘚玉階幽闕里長鄰近猶疑寤寐遊
　　　恭謁闕里聖廟二十韻
運㑹皇風邈乾坤聖宇開文章苞六代道德範三才象
應奎婁次靈鍾海嶽隈人傳歌鳯去地想泣麟迴舊里
僊源秘遺宫帝制恢樂聲存魯殿車器出秦灰羽籥
諸生肄牲牢萬乘來兩楹儀紫闥雙觀表璇臺問禮庭
猶在藏書壁已頽畫廊圖藻緑寶閣寫瓊瑰古檜當時
植新松幾代栽唐碑鐘作篆漢石繡成苔黻冕三千侍
雲仍百憶陪小儒慚朽質㣲分簉羣材鑪冶從甄鑄章
縫荷翦裁繪天㤀色相望海隔沿洄日月丹霄曜江河
晩世催懐恩知㒺極不去久低徊
　　　從二兄登雲翠山南天觀十二韻
大地標瓊觀真遊入翠㣲中天開突兀半嶺度崔嵬囘
見平原繞低看野氣圍河流剛若帶雲出宛成衣霄漢
身應近烟霞手自揮林篁天杪盡村落谷中稀過雨鳴
松壑懸泉幕石扉地餘丘子竈名倣富春磯人去無雞
犬春歸有蕨薇歌從靈運和藥向長房祈緑酒聊為爾
丹砂不可幾醉來忘日夜戀賞未言歸
　　　雲翠絶頂東望􁩍山十韻(二山在邑東南二十/里水經所謂大􁩍也)
躡屩登丹嶂開尊矚錦岑懸厓分日月衆壑異晴隂鳥
道霞標度泉流樹杪侵神工圖紫翠靈斧削嶔崟縹緲
雲生岫霏微霧出林依稀瑤草色彷象玉笙音人代迷
陵谷山形自古今醉餘歌爛漫秋至氣蕭森舊紉蘭蓀
佩新抽玳瑁簪登髙仍望逺都寄采芝心
　　　夏日逰扈泉六韻
奇峯涵秀景絶境劚靈泉逺脉遙通海平流半倚天歘
驚銀漢落隱似白虹懸歕雪圖青壁飛珠散紫烟風恬
聲未歇月出影相連對酒沾瓊液分波灑玉田濯纓同
調在流水共潺湲
　　　恭謁孝陵有述十四韻
聖迹開𤣥造神都奠舊疆基圖垂萬祀謨烈冠千王風
雨園陵閉衣冠寢用藏霞標懸綘闕雲際拱雕梁勝地
盤龍虎髙丘下鳯凰石麟秋作雨鐵馬汗為霜落月鋪
金鎻飛花上玉牀重闗陳豹旅濡露集鴛行扈蹕羣靈
㑹包茅九域將長江縈閣道疊嶂列宮牆禮樂恢函夏
明威肅大方治成周六典法畫漢三章縹緲松楸路昭
囘日月光小臣歌帝則繩武祝今皇
　　　登報恩寺浮屠覽眺十韻
寶域横三界璇標鎮八𬈑盤空依日月飛磴躡辰星乍
似攀僊掌旋疑陟紫庭五城秋雨霽九市晩烟𡨕逺樹
層層白連山面面青曇花揮麈落僊梵倚櫺聽彌覺皇
居麗因知佛土靈前朝流水盡初地刼灰經銷歇悲人
代疎狂混醉醒不愁天路近風御自泠泠
　　　魯國主賜宴述謝十韻
閭門停使節國府覲親賢别殿陳丹扆重樓敞御筵三
清甘醴汎七部法音傳舞曲秋霜麗歌聲渌水妍奎婁
古分野鳬嶧奠山川申白談詩日枚鄒獻賦年為儒原
在魯作客久逰燕幸侍蘭臺宴慙無桂樹篇春生脩竹
雨人醉緑雲天欲勝延陵客觀風六代前
　　　雙鶴六韻
白鶴歸何暮雙飛下海田夜寒華表月春暖玉臺烟赴
影隨疎節流聲應别絃緱山疑是雪呉市儼如僊燕雀
空卑翼蜉蝣自小年何當成六翮飈舉閬風前
　　　己丑入院部宴八韻
東閣頒新命南宫考上筵車旌三殿下劍佩五雲邊栁
映金隄日花飛紫陌烟九衢欣聚覩百吏奉周旋鷟鸑
儀瓊樹驊騮望玉鞭四科卑漢制三物狹周年桃李歸
薇省人文列琰編得賢應有頌欲獻衮衣前
　　　貢院臨校即事八韻
桂闕翹賢日蘭宫列署開五方偕計吏三試擢英才畫
燭通宵映金鉦動地迴千林輸郢匠萬馬㑹燕臺綵筆
全成陣明珠半出胎藻衡懸玉府鐘漏切璇台幸厠春
城賞欣看上苑裁垂衣逢景運側席泰方來
　　　上太保夢山楊公八袠生辰五十韻
海嶽鍾元氣台樞列大賢功成循歲序名重屬林泉共
羡生申旦真逢獵渭年延齡瑤草進續命綵絲懸磊落
山中相婆娑地上僊氷肌姿綽約黄髪步蹁躚盛瑞人
間紀殊恩闕下宣尚方頒壽杖少府致餐錢使者車臨
巷門人佩委筵蓬壺楼十二桃嶺歲三千善頌連纓緌
榮名耀史編傳芳知有後樹偉固無前憶昔登丹地精
忠拱邃綖兩朝資弼亮百辟奉周旋履聽星辰上身依
日月邊惟師官六典作宰柄三銓簡要羣情肅清通一
節堅退朝門似水輟饋㸑無烟雅和鹽梅味工調燥濕
絃帝臣元不蔽王道允無偏機重千鈞弩丹成百鍊鉛
同升稀在野獨樂憶歸田解紱猷方壯懸輿歲屢遷庖
刀藏自滿扁鑿巧誰傳小築嗤金谷清吟慕輞川雨餘
南隴望日静北牕眠鳥外登山屐花間送酒船曉猿迎
客報暮鶴寄書旋姓字雕題問聲華繡簡鐫温公耆社
逸裴令午橋便黯淡看時事蕭疎絶世縁風塵何逼側
道路日喧闐鯨海方傳箭龍沙有控弦樓船南動越烽
火北通燕料敵爭前箸和戎喪左旃爭臣翻避地遊客
正談天可惜朝廷體休論將相權人今思拯溺公豈念
扶顛潞國威名重汾陽壽祉全後車應命載前席佇登
延夙忝龍門役曽參豹尾聨周行歸矩彠鄭重想陶甄
自祖都亭帳尋歸岱畝㕓海天雲漠漠濟水月姢姢夜
雪虚蘭棹春風沐錦牋㑹聞稱上壽㡬欲致微䖍祇是
心饑渇其如路𦕈綿斗山終在望枌梓敬誰先東壑安
期棗西峰玉女蓮無因持獻祝聊賦紫芝篇
　　　送平隂楊令遷晉府審理二十二韻
藉甚神明宰循良踵二京闗西綿世胄梁苑茂家聲玉
季雄霜府蘭昆比月卿談經推上第緤組試專城濊澤
同春育孤操共水清萊蕪塵甑滿單父玉琴鳴紀政馴
田雉憂時憤海鯨懸金親教射握槊自觀兵月稟揮將
盡雲徒練已成不甘馳羽檄直欲請長纓廟畫方蒐儁
藩僚亦采英㑹聞公府辟先假士師名彭澤歸陶令長
沙召賈生兒童啼擁路父老泣沾紘花樹存遺愛棠隂
鬱别情幽居門久杜過訪葢頻傾聽雨山坳醉衝寒渡
口迎談𤣥詞要妙舉白氣縱横自覺交情洽誰堪逺思
盈寒氷結去水飛雪繞前旌鼓吹聲何急驪駒賦載賡
壯心應未巳斗畔倚青萍(楊善談兵適被撫臺檄留/欲赴東征故篇中及之)
　　　代送劉侍御出按滇南十韻
藉甚西臺客才名起蜀都使星今六詔家學古三蘇倚
柱傳新草題橋出舊塗驄連原上轡柏集府中烏越巂
兵多少昆池瘴有無人稱八使選地入百蠻孤魚服遙
通海蟬冠近渡瀘風霜隨漢節雷電偃軒弧聲教南荒
盡封章北闕敷明光須早入聊此賦驪駒
　　　輓闗西馬相公十二韻
揆路登賢日台階扈聖年長庚光若月太華降從天聽
履鸞臺舊横經鶴禁偏兩朝資棐亮萬化想陶甄不悟
鴻鈞運真如糾纆纒黄麻花裏拜素幔雪中旋一夕虚
金鉉千秋閉玉泉都人捐佩玦明主輟宫懸無復梅和
鼎空悲楫濟川函闗銷紫氣渭水出新阡慘愴秦臺月
淒涼隴樹烟唯餘麟閣畫終古繡青傳
　　　哭賈石葵司馬張玉陽宗伯二十韻
出處分岐路朋交望各天一朝知己盡兩地訃音傳賦
草張平子詩名賈浪僊銅龍行比翼金馬入隨肩然諾
俱相信襟期各自憐盤飱談謔浪杯酒意流連聚散浮
雲失升沈宦海牽逺遊江上省小隱嶧陽田密勿頒新
渥艱難訪舊賢南宫陪聽履西府佐籌邊魯道軒車發
梁園駟馬旋同時趨寵命連月入重泉照乘悲沈璧孤
桐悵絶絃臺烏何日返池鳯㡬時騫里思齊休杵皇恩
再輟懸丹旌津樹雨繐帳海門烟夢斷論交地心摧憶
别年報書猶在箧留劍已成阡糾纆何交錯蘧廬總遞
遷楊朱非一涕南北兩澘然
　
　
　
　
　
　
　
　
　
　
　
　
　穀城山館集巻十七
欽定四庫全書
　穀城山館集巻十八
　　　　　　　　　　　　明　于慎行　撰
　　七言絶句
　　　四時宫詞
繡閣春深自巻衣侵階芳草閉宫扉東風亦惜花零落
吹向昭陽殿裏飛
萬戸簾櫳下水晶沈沈宫閣夜無聲惟憐一片長門月
照見啼妝㡬處明
金屋愔愔夜欲長螢流鴛瓦月如霜階前玉樹無情思
早送西風入洞房
午夜香銷斗帳寒雪花光滿玉樓端虬池漏水知多少
别殿笙歌久未闌
　　　豔歌行四首
夜色迢迢五鳯城斜牕宿霧月㣲明含啼小婦調春管
吹入梅花調不成
繡箔珠簾旭日長東風吹動鬱金香雙棲乳燕渾無語
脉脉春情遶杏梁
寶帳流蘇四角低燈花凝翠冷淒淒愁心未歇歡情少
惱殺城烏夜半啼
寶珥朝分淺靨妝雙鬟初試越羅裳花前祇恐春無力
不道春愁可斷腸
　　　送周啓明水部上淮陽憲使四首
十年𤣥武署中居建節初乘六傳車此日宣房沈璧馬
河渠已有著成書
薊門别思草萋萋五月樓船泊大堤欲問風流何水部
梅花東閣㡬時題
詞賦名歸楚客豪和歌燕市曲彌髙不禁白雪淒清色
灑作揚州八月濤
揚子橋邊月滿城鄉心𣺌𣺌大隄横長干估客今多少
共聽襄陽曲裏聲
　　　送王洪陽光禄冊封靖江四首
親函玉節到炎洲萬里名山不厭遊一自輿圖開百粤
蠻中今列内諸侯
餘寒馬上試春衣四月楊花撲地飛行過故園應悵望
荒郊無樹蕨苗稀
衡陽秋色暮雲深湘水南來是桂林七十二峯青未了
刺桐花裏鷓鴣吟
南海西分驛路長紅塵飛惹漢宫香奚囊自有明珠在
不帶千金陸賈裝
　　　送余太史雲衢冊封周藩四首
名都茅土建親賢春草平臺萬戸烟此日鄒枚應罷賦
詞臣已和柏梁篇
五月隋隄栁色醺炎風吹浪滚黄雲河壖滿目無青草
瓠子歌聲更忍聞
夷門邸第列儲胥十里朱樓夾道居少府金錢渾欲盡
王孫强半食無魚
碣石宫前負弩過閭門秋色入鳴珂可知瀛海多僊氣
九𣲖中分太史河
　　　題忠順夫人畫像四首
燕支山色㸃平蕪染出春愁上畫圖一曲胡笳明月夜
邊聲又度小單于
邊城新舞柘枝辭降得渾邪罷漢師不道長安春色少
甘泉宫裏畫閼氏
天山獵罷雪漫漫繡袜斜偎七寶鞍半醉屠蘇雙頰冷
桃花一片殢春寒
蓮花寶鋏緑雲鬟不脱襜褕欵漢闗枉殺白登城下畫
此中原自有紅顔
　　　送田鍾台殿讀省覲南還四首
十載金門隱歲星故園歸去為趨庭武夷山色休相訝
不染風塵兩鬢青
憐君萬里入滄洲天際孤㠶水上浮别後相思無處寄
鴻聲不到海南頭
零落心期世路難河梁斗酒為誰歡不知十二街頭月
今夜君從何處看
别恨歸心總不支薊門烟雨送行時離人莫折官橋栁
為我留將一兩枝
　　　送人作府幕二首
少年來作五陵遊一掾風塵已白頭今日送君秋色裏
疎鐘小雨上離舟
幕下風流何處尋芙蓉秋水白雲深府中不識參軍筆
試問甘泉舊羽林(其人金吾/掾故云)
　　　望僊吟二首送王鍊師入闗
雲中白鹿上僊家緱氏城頭落綵霞吹斷玉笙人不見
春風一樹碧桃花
玉女芙蓉接漢京金人髙掌露華清茂陵松柏今零落
雲裏空聞衛叔卿
　　　壽京山李太封君八十四首
駐世誰稱陸地僊竟陵秋雨芰荷船歲華欲問今多少
曽記興皇入楚年
一卧滄江少世情西牕鶴夢不曽驚日髙欲進雕胡飯
堂下風吹佩玉聲
鳯詔雙函錦字芳紫烟白石釣蘭塘閒來却向宫雲望
香案前頭緑鬢郎
八十年來卧楚山緋袍春酒醉紅顔從今歲月應難紀
名在丹臺玉室間
　　　塞下曲八首為薊門大夫賦
漁陽九月海風秋漢使行邊雪滿裘一拍胡笳雙鬢改
應憐飛將不封侯
落日黄雲古戍平鐃歌千騎逺横行江南劍客多年少
笛裏初聞塞上聲
材官角射技爭施十石輕開未是奇虚發自矜能下雁
隂山愁殺射雕兒
鐵騎翩翩塞草平詔書十道大徴兵弓懸明月秋常滿
劍倚青天夜自鳴
薊門迢遞雁門東百二河山紫氣中一自單于稱保塞
邊城絃管識春風
西山重疊䕶燕臺鳯舞龍飛勢自迴鳥道千尋天上落
孤城一片日邊開
萬里呼韓欵塞年君王大發水衡錢從教白璧揮如土
只看龍堆一縷煙
城下驂驔鐵騎飛名王盡著漢臣衣少年笑解茱茰帶
換得胡姬善馬歸
　　　夢笑
不知蝴蝶是莊周開口蘧蘧笑未休若使人生渾似夢
誰能更解許多愁
　　　春日懐寄可大
灞上魂銷已隔年御溝烟栁送潺湲春深欲問南來雁
知到瀟湘若箇邊
　　　送范涵虚太史請假南歸四首
握手離亭一黯然北風吹送渡江船斗邊自上豐城氣
明月誰知是各天
與君連棹謁楓宸五見長安碧艸春今日送君江上去
自憐猶作未歸人
年年陌上起驪歌别恨秋聲可奈何欲折一枝橋畔栁
長條零落已無多
莫擬扁舟泛五湖六橋烟月舊遊孤停橈試隔秦淮聽
子夜歌聲尚有無
　　　聽琴曲二首戯贈子充
一夜秋聲入洞房朱絃調罷理清商琴心自合相如識
可道旁人枉斷腸
纎手雙鬟一拍成西風吹冷鳯凰城忽驚塞雁天南起
彈到瀟湘第㡬聲
　　　遊僊詞二首送聶鍊師
玉洞沈沈曉霧寒鼎中絳露轉金丹黄庭閱罷心無事
閒數飛花落石壇
野鶴閒雲自有家萬山深處住烟霞無端出到人間世
落盡僊臺白玉花
　　　送静上人還鷄鳴山二首
縹緲靈山枕帝畿安禪一榻舊荆扉鐘聲杳靄秋雲裏
萬戸江烟鎻翠微
杖錫新辭闕下歸從今出世有傳衣經臺到日春應暮
多少天花作雨飛
　　　答二兄書
鴻聲不到夜郎天故國音書又隔年兩地愁心何處夢
長安秋月不成眠
　　　贈相工李生遊金陵謁洪陽張丈二首
落魄人間六尺身懶充唐舉目中塵鳶肩燕頷渾閒事
只此形骸總未眞
看盡長安馬上衣秦淮秋色去如飛到來試拭風塵眼
細認壺丘善者機
　　　題棠軒便面
羣山横黛樹横烟隱隱迢迢似輞川獨坐虛亭秋萬里
箇中真意若為傳
　　　查虞臯文學自越中遣書相訊寄謝四首
春風曽泊孝亷船握手相看各黯然别後秋鴻江上去
一封來到海雲邊
曉月山城夢斷時六橋烟樹不勝思梅花忽送江南色
滿目僊郎白玉枝
奕世才名珥漢貂凌雲綵筆起垂髫即今過夏看行巻
猶帶錢塘六月潮
絶代紅顔衆所降休將春色怨秋江若耶溪裏分明見
一入呉宫自少雙
　　　四月一日曹常侍園看花同馮用韞葛仲明二
　　　　館丈賦
西城僊館侍中家别苑春深玉洞霞一曲歌聲聽不散
隨風吹落小桃花
春紅盡向野亭開萬緑輕隂鎻碧苔獨有梨花能似雪
尊前半拂舞衣迴
垂栁池邊見海棠一枝寂寞倚殘粧娉婷可奈移燈看
何處春愁不斷腸
宫霞半吐玉䦨干春色遲遲上牡丹不是東風催未得
天香綽約不勝寒
　　　題江村秋晩小畫四首
小亭獨坐思依依十里烟波冷釣磯鷗鳥不知塵夢逺
驚迴猶自背人飛
萬壑蕭蕭近晩秋暮天寒雁水悠悠月明應是多愁思
玉笛霜前自倚樓
一曲長隄没斷橋寒烟斜日逺迢迢閒心無事看秋水
不是錢塘半夜潮
茅屋疎籬映短莎牕前髙樹夕陽多白雲不斷橋邊路
猶許幽人䇿杖過
　　　伾麓山房十詠為朱槐石令君賦
雲樹渾如緑野蹤宫槐常帶紫泥封不知漢日華隂里
得似青壇第幾峯(一槐/莊)
一樂堂懸百丈峰郎君僊桂大夫松春蘿翠滴宫袍色
若箇瑤臺十二重(一樂/堂)
百年長嘯寄乾坤烟水平臺逺樹村莫在黎陽秋色裏
何人不道是蘇門(舒嘯/堂)
萬樹赬霞數畆壇東風㸃染石䦨干主人舊有蓬莱種
歲歲明光殿裏看(杏花/巖)
暮雨翛翛鶴夢驚西風吹送萬竿清渭川不比封君畆
自是僊曹舊佩聲(修竹/廬)
回首長安似奕年枰丘坐隱白鷗邊僊人六博何須㸔
只住人間亦是僊(局/丘)
歌裏春遊盡落梅埜亭烟雨百花開天香不屬東皇領
自是河陽客子栽(于野/亭)
寶座蓮花萬仞成中天飛現白毫輕秋來一片瑤臺月
常似摩尼掌上擎(大佛/巖)
玉洞山坳帶夕曛神功片石吐氤氲不縁洞口春雷起
誰識蛟龍萬里雲(夕陽/洞)
亭榭髙隣梵帝筵千章古柏黛叅天尊前瓠子秋風起
吹送漳河萬里船(虛曠/亭)
　　　送沈晴峯太史北上二絶
山中昨夜解春衣天杪征鴻正北飛欲問舊遊零落裏
蓬莱闕下幾人歸
時來公等共彈冠直北浮雲萬里㸔莫笑故人生事少
五湖隨處有漁竿
　　　韓敬堂年丈連舉二子戱賀
不分君家樂事頻畫堂簫鼓日如春蘂宫乞得雙龍女
各捧明珠獻主人
　　　送朱可大工部奉使歸省四首
寶馬鳴珂御苑東路人爭識小司空看君晝錦應難似
兩袖天香出漢宫
纔入鵷鸞舊日羣寧親早已望江雲稱觴剰有芙蓉色
可是僊人掌上分
形影相依自兩生重逰春苑不勝情如何芳草横門月
又度陽闗曲裏聲
南極天髙動使槎五雲縹緲上公家趨庭儻問垂髫侣
避世如今鬢已華
　　　送張洪陽學士請告南旋四首
歸舟端不異登僊予告恩深侍從年臨發黄門傳尺詔
尚方馳賜買山錢
長河南下水曽波呉楚青山枕上過行到潯陽江口望
應憐秋色故園多
秋風湖上鱖魚肥明月扁舟興欲飛蕙帶從來渾未改
江猿應識主人歸
笑遣麒麟閣上名閒居聊得賦西征只愁拈出金甌字
夜鶴山中夢又驚
　　　題張學士閒雲館四首
芙蓉江館閉霏微江面閒雲擁釣磯春色不勝芳草緑
萋萋長似待人歸
滕王閣下碧波寒徐孺祠前木葉丹一曲池臺千竹裏
可知無夢到長安
齋心自捧玉圅經永日焚香坐小亭隱几蕭然秋似水
不知江上㡬峯青
山中叢桂碧氤氲十畆烟臯領白雲㩦得青萍雙劍在
斗間遙夜動星文
　　　王忠銘宗伯山房四詠
文筆孤峯入紫霞管城湯沐屬誰家炎風吹散江淹夢
灑作僊人掌上花(文筆/晴烟)
彩霞為羽日為冠啼破桃都五夜寒似向蓬莱宫裏見
春聲曉殿簇鵷鸞(金雞/春曉)
石隴雙峰控錦鞍五花蹀躞駐雲端不禁更向呉門望
海色遙分練影寒(石隴/馬鞭)
石橋流水拍長隄半似苕溪半剡溪一自主人題柱别
年年春色灞陵西(橋頭/碧水)
　　　壽封御史中丞姚江邵翁六首
西臺斧繡下觚稜八座新階帝股肱更道髙堂承内渥
一時真拜兩中丞
世代衣冠直漢宫家聲萬石舊稱雄丹書映日傳江上
白簡飛霜出殿中
清秋鶴髪自樵漁年已非熊入夢餘雙闕舊分蒼水玉
五雲重展緑綈書
曽是先朝畫省郎江湖白首荷恩光即看寶帶渾如舊
不綰南陽召父章
九十行歌閲大年紅顔春酒萬花邊人間自有桃源隱
不到蓬莱已是僊
綵服親擎白玉缸朱轓聊駐碧油幢八龍自是荀家盛
就裏慈明更少雙
　　　少年行四首
五雲深處見僊家十二樓頭醉彩霞莫倚䦨干横玉笛
春風愁殺白楊花
鵔鸃著出未央宫粉色爭㸔漢侍中昨夜春寒沾賜酒
天香不散舞衣紅
錦帶珠袍緑臂鞲相逢盡說富平侯南山夜獵春城晩
繫馬新豐舊酒樓
從獵期門拜射聲玉鞭騎馬出重城尋常借客長陵市
小吏無勞問姓名
　　　告中題齋閣紅梅四首
花時伏枕殢歸情紙帳羅浮夢未成不是宫霞分片色
空教笛裏落春聲
瑤臺舊日侣羣真雪骨氷肌别有神化作彩雲銷不得
多因染郤漢宫春
疎枝向月倚雕䦨粉色盈盈鏡裏丹為憶故園春色早
愁時只作杏花看
姑射山中綽約姿嫣然額上㸃臙脂粧成却得東君笑
不信紅兒是雪兒
　　　為潘海濵處士題竹萱圖二首
素節凌霜耐歲寒翛翛池影夾琅玕不知鳯去瑤臺後
長得孫枝更㡬竿
栢舟髙詠事淒涼漫樹忘憂向北堂此日春風轉蘭蕙
靈根猶自發天香
　　　山中奉寄太宰夢山楊公四首
為慕僊家九節筇白雲秋色逺相從那知黃石山頭月
猶隔丹丘海畔峯
曽記都門祖帳開驅將雙鶴與歸來只今養得修翎在
海上傳書日幾迴
夢中山色可曽驚陌上烟塵塞上兵千樹桃花月明夜
半間樓側聽吹笙
滄海西頭繫釣船蕭蕭春雨緑楊烟垂綸莫近磻溪㟁
恐是非熊入夢年
　　　歸山寄賈石葵年丈四首
一别心知幾度秋歸來相望轉悠悠長安舊侣多年少
馬上如今半白頭
陌上論交意總殷眼中誰是嶧陽君如何同作東山隱
却隔山前一片雲
瑕丘南去路漫漫月滿山牕夢易殘君在滄浪秋色裏
同心誰伴采芳蘭
聞道君王憶月卿徴書蚤晩到山城可知昨夜東風起
碧玉峯頭鶴夢驚
　　　聞子冲被徴寄問兼趣早出四首
穀城山色五峯亭十日相過酒未醒底事西河橋畔栁
殘枝又傍馬頭青
西山烽火照邊城殉國何人更請纓知是濟南年少在
匣中長劍作龍鳴
潘園無限北堂歡捧得除書掩涕看一夕烽烟勞聖主
雄心那不指樓蘭
四十男兒報主身時艱安得避風塵功成自有抽簪日
且借青山與故人
　　　山中承蘇岱髯國相寄自製銅雀瓦硯戱謝
磨不多時染未乾鄴都宫殿㡬囘殘題名自是西園客
不必重鐫漢建安
　　　題路鳯岡庭中巨石
雕䦨四面鎻崔嵬碣石殘山此地開若在錢塘江上見
何人不道小飛來
　　　天台小畫
春雨桃花夾岸香天台流水路茫茫塵縁自與僊源隔
誤殺人間學阮郎
　　　巫山小畫
霞作綃衣霧作裙恍疑神女降氤氲明朝試向陽臺望
只是尋常一段雲
　　　山中贈王生改予二首
當年供奉禁中遊親捧綈囊侍殿頭何事白雲峰下見
蕭然秋色滿呉鈎
盈盈青鬢嘆飄零千里江湖應客星錯憶韓康曽賣藥
不知劉向自傳經
　　　戯賀侯六新納少姬四首
宛轉銀屏怯向人蘭釭斜背拭羅巾妾身不恨生來晩
只小檀郎四十春
梅花斗帳月沈沈夢到陽臺路正深何處愁聲聽不得
隔房人誦白頭吟
鳯女新調玉管簫碧桃花底夜迢迢陽臺一段閒雲雨
總向襄王夢裏消
雙鬟嬌小未當壚嫁得虬髯美丈夫一曲琴心何處應
新聲挑出鳯將雛
　　　相工劉鵬北上過謁書示二首
戰勝年來乆杜機忽逢遊客叩荆扉龍鐘此日無他問
只比歸時可較肥
箬笠漁竿一魯狂不煩姑布再平章君眸縱似青銅鏡
那摘星星兩鬢霜
　　　路鳯岡民部第中牡丹冬開寄題四首
春風亭館上公家小至重開木藥花不是秋分僊掌露
那因寒殢赤城霞
沈香亭北醉多時霜後依然絶代姿道是經秋渾不解
先春早發向陽枝
一朶宫雲百寶欄不妨人作艷陽看同時桃李皆零落
贏得天香耐歲寒
任是東風别有情秋容寂寞轉傾城夜來飛落瓊臺雪
一片紅粧傅粉成
　　　為侯六悼妾六首
玉貌當年入畫堂盈盈團扇試新粧無端曉鏡銷鸞影
一夜潘郎鬢有霜
秦樓少女舊多情解伴吹簫學鳯鳴今日樓空人不見
簫中吹出斷腸聲
緑珠枉向瓊樓墜碧玉空因綵筆傷何似芳魂能戀主
化為隻燕宿雕梁
雨僽風僝暗結愁落花銜怨赴東流紅顔不待盧郎老
付與文君共白頭
頗怪春來勝賞稀花時無緒掩重扉知君半醉詩成後
淚落牀頭舊舞衣
惆悵東風恨萬重難將春夢覓僊蹤香魂一逐行雲去
知在巫山第㡬峯
　　　觀孫山人虎丘西湖畫巻(有引/)
　　　　常聞虎丘武林之勝志欲一往歸且老矣兹
　　　　遊不遂翹首茫然因煩孫山人夢陽為作二
　　　　巻朝夕披閲以當逺遊圖成書此為贈
生平不識江南路越水呉山寄夢遊為掃秋光盈片紙
却疑身在五湖舟
姑蘇臺畔武林西指㸃横綃咫尺迷便使春遊能萬里
也應只作畫中題
　　　路鳯岡民部第中芭焦作花一叢百瓣諸公稱
　　　　為奇瑞有書見示燈下聊賦二章以寄嘉賞
陸地蓮開世所稀瑤臺秋色轉芳菲湘紋已自舒歌扇
金縷還應繡舞衣
莫向秋聲問是非緑雲紅雨正霏微總疑覆鹿全非夢
蝴蝶枝頭底又飛
　　　方山别後得馮少宰寄詩賦答口號
不堪别思倚髙秋人自魂銷水自流莫問留侯何事業
只今已伴赤松遊
　　　夏日過二兄石淙别業同遊洪範東流用韻六
　　　　首
十里行歌路欲迷石橋曲徑過龍溪村翁底事爭相笑
驢背風吹白接䍦
桃花落盡武陵溪碧艸芊芊㟁栁齊洞口主人今不在
青山如畫鳥空啼
兩代豪華盡可哀中丞樓榭故侯臺多情惟有東流水
依舊聲從樹杪來
谷口花深日欲低水邊村落聽鷄啼晩山更自多佳氣
一帶寒烟暮雨西
古廟空壇枕石城殘碑埋没落花平池邊何代長楊樹
嗚咽寒濤作雨聲
霸主荒墳俯碧溪夕陽艸樹冷淒淒山泉帶雨聲何急
流到臺前不向西
　　　老君巖
萬仞峯頭碧玉壇丹霞為佩月為冠應知一化金僊後
象教唯從過去㸔
　　　朗公石
朗公已逐諸縁滅此石何縁號朗公莫向精魂論片石
都無生滅是真空
　　　送可大行方山道中二絶
馬上朝朝望翠微山中處處有泉飛人間岐路能如此
半㸃紅塵不上衣
烟林六月早涼生夾道青山畫不成流水亦知人送客
潺湲學作斷腸聲
　　　牛山贈百歲僧二絶
百歲真僧住翠微白毫光散六銖衣逢迎猶自過山半
指㸃巖泉步似飛
匡牀一缽飽胡麻不記山中歲月賖惟有少時松桂在
眼㸔落盡六朝花
　　　題文學鄭生墨海壺天巻二首
長安可識魯諸生筆底龍鸞到處驚好去漢宫題署牓
今年太極殿新成
戯取刀圭鍊紫霞壺天深駐上僊家等閒種就千林杏
開作宜春内苑花
　　　郭汝承詩有鄉思書此解之
十年㡬作五陵遊一劍髙横萬里秋此夜龍光方射斗
鄉心且莫視刀頭
　
　
　
　
　
　
　
　穀城山館集巻十八
欽定四庫全書
　穀城山館集巻十九
　　　　　　　　　　　明　于慎行　撰
　　七言長律
　　　館課燈市八韻
燕市風光傍帝臺上元燈火欲重開五城繡箔連雲起
九陌笙歌動地來翡翠粧成花下翥芙蓉擎出日邊栽
雕鞍馬上迷芳艸錦瑟樓中醉落梅遙見銀花隨月合
不教玉漏逐人催九天乍轉迎春仗三殿行傳上壽杯
豹髓鸞膏渾費盡㸔調玉燭詠明哉
　　　送王對南太史奉使蜀藩冊封十韻
持節蘭臺著作郎緋衣朝下出明光千秋茅土傳新渥
三晉雲山識舊鄉馬度宜春花似雨鷄鳴圅谷月如霜
雄圖百二蟬聲裏棧閣三千鳥道傍負弩奔趨巴郡吏
開圅拜舞漢親王錦官城入空江斷玉壘霞連太白長
載酒能過揚子宅浣花試訪杜陵莊朱門旭日當筵醉
碧艸輕烟滿路香一鶴只今天外去雙魚可遣歲前將
離心不盡青驪逺𣺌𣺌平蕪對夕陽
　　六言絶句
　　　夏日村居四十二首
檻外千山過雨階前獨樹含風座對山光曉暮牀隨樹
影西東
地僻炎天不暑心空小閣常寛隱几山當睥睨鈎簾月
上䦨干
乞竹多煩問訊栽花毎費平章亦自開成三徑相過惜
少求羊
雲裏青山盡處花間流水來時行負鴟夷載酒吟揮麈
尾成詩
蝴蝶飛來栩栩蚍蜉戰罷蘧蘧枕上驚消宿酒掌中閃
落殘書
采得石花試煑掃將柏子閒焚色共龍團鬬品烟隨鵲
尾成文
𤣥莬城頭鼓角白狼河北烟塵宵旰知勞聖主安危定
有謀臣
稚子分操几杖蒼頭並挽巾車樹底停杯聽鳥溪邊覓
鼎烹魚
乳燕盈盈掠水流鶯恰恰啼烟雨著緑楊枝上雲生白
石磯邊
撫枕沈吟焦鹿銜杯嘯傲蠃螟已悟覺時是夢還知醉
裏為醒
天籟非闗比竹園林片片春聲栁畔提壺勸酒花間布
穀催耕
倚杖雲中送鳥投竿水上觀魚述志何曽著賦絶交亦
自無書
雀入大水為蛤橘踰長淮化枳天地豈私我哉人生貴
適志耳
石几移當薜幌絲囊凴對花欄門外何方騎吹紅塵北
走長安
家住穀城山下行蹤半慕留侯初無黄石公授但從赤
松子遊
握筆峰霞縹緲彈琴澗水潺湲草閣終年不閉荆扉鎮
日常闗
面面溪山繚繞村村花樹蒙籠人在淵明記裏家居摩
詰圖中
偶遇城中客列因知海上烽傳零落張騫使節沈浮楊
僕樓船
九陌朱輪華轂五陵駿馬輕裘眼底蜉蝣楚楚枕中蝴
蝶悠悠
啜茗風生瓦缽焚香日上疎簾坐久渾無箇事函開一
巻楞嚴
世界都無廣狹人生各有盈虚鯤鵬兩海不足鷦鷃一
枝有餘
開巻百年萬里連篇落日中原一任騷壇定霸爭教學
海窮源
呼馬呼牛易應夢魚夢鳥難分人世百年過客勲名一
片浮雲
春盡新醅緑醑日髙旋煑雕胡不羨金韲玉膾休稱琬
液瓊蘇
水繞項王冡畔山圍管子臺前萬古英雄事業斜陽衰
草寒烟
海岸漁竿自把閭門雀網空張浪跡真成汗漫閒心不
見炎凉
春日雕梁燕雀秋風髙冡麒麟賢聖誰能自免身名何
物為親
齷齪漢庭作吏盤跚魯國為儒羞殺杜陵男子笑倒髙
陽酒徒
有竹有山有水宜烟宜雨宜晴欲似浣花溪畔主人背
郭堂成
舉袖翩翩調鶴臨池策策呼魚囘憶天街躍馬當年心
事何如
竹影能留月影松聲頗亂琴聲此際翛然似水應教多
病身輕
報歲常多野祭迎年亦有巫歌擊壤昇平舊老欣隨社
鼓婆娑
古木千章水際香泉萬斛山阿樵客空巖鳥道田家半
夜牛歌
畏聽山猿報客愁看海鶴傳書可幸知交漸少音塵不
到幽廬
薫為含香自爇膏因吐燄常煎擁腫能逃大匠支離可
盡天年
碧竹青蘿院宇黄鷄白酒盤飱有客聊除花徑無人自
掩蓬門
黄鳥聲中酒肆緑楊影裏漁蓑隔舎村翁泥飲隨身豎
子徴歌
蔓艸生來勿翦閒花落處休除只任常生常落年年㸃
綴幽居
秋夢渾如春夢春情化作秋情出世何須避世無名不
用逃名
量似飲河鼹鼠居同粘壁蝸牛閱世惟須滿腹謀身只
合藏頭
水面時喧雁鶩山坳逺下牛羊細雨疎槐落日披襟小
坐繩牀
見客端愁結韈開門最怯梳頭贏得北牕偃卧湘簾翠
簟如秋
　　五言絶句
　　　題巴西甘大夫年譜小像十首
蜀都方著賦漢闕正求才借問題橋去何當擁傳迴
馬上碧衣郎春風錦帶長上林花萬樹無處不飛香
被冷明光夜蘭香畫省秋清時閒法吏吟倚白雲樓
軺軒秦塞逺㦸府漢江開萬里橋邊路鄉書㡬度來
帷幄談兵地風烟隴樹秋不因羌管月誰道近凉州
尺籍徴兵下銅魚使者章臨淄十萬戸一半戍漁陽
朝正開左个玉帛古元侯千騎東方至朱衣在上頭
掛冠三觀頂長揖海雲孤羞殺秦人樹猶稱五大夫
一艇烟波裏垂鈎傍月親風塵囘首地多少未歸人
輟耕隴頭夕山雲稍欲没散髪嘯平林飯牛待涼月
　　　憶逺集句
春草年年緑烟波處處愁所嗟人異雁猶隔洞庭秋
　　　思歸集句
雲暗雙龍闕花明綺陌春悠悠洛陽夢莫作未歸人
　
　
　
　
　
　
　
　穀城山館集巻十九
欽定四庫全書
　穀城山館集巻二十
　　　　　　　　　　　明　于慎行　撰
　　賦附
　叙曰班氏有言賦者古詩之流也蓋云雅頌不作流
　而為騷賦爾五言既兆又賦之流而為詩去古逺矣
　然自屈宋以下所謂古賦者猶有雅頌之遺若二京
　三都則辭類紀述江左六朝則體淪俳偶於詩道益
　遼然哉予兄無妄好擬楚騷予雅慕之乆涉風塵曽
　無暇晷竟不能為也徒從應酬搦筆間作俳賦於古
　無當焉為其列于六義稍存二三聊以附詩體云
　爾
　　　閣試經筵賦
皇帝嗣基御宇奉一徳協三靈建元極合天中掃地肅
乎泰畤圜橋穆於澤宫秘軒弧於武庫櫜舜戚於空同
玉馬金牛表清明之景瑞龍庭蛟窟沾覆露之鴻功既
已恢神聖之大統鬯三五之遐風而猶㝠搜乎乾乾翼
翼勤思乎赫赫明明凝神九主之戒遊心六代之英迺
詔司存敦掌故蒐衢室之遺文究石渠之榘度趾二祖
之遺謩踵七宗之舊步髙駝禮法之塲遐獵皇王之路
探蓬觀之丹鉛發芸臺之湘素儒衣禮席列内殿之九
賔玉檢芝圅考西京之四部爰昧爽而負屏蓋大昕而
展輅爾乃九衢霧歛雙闕霞光萬國㑹塗山之玉百靈
拱軒后之堂翊旂旌於殿陛鏗鐘鼔於巖廊望中天之
廣座方晬穆以垂裳爰慨焉而四顧思問道乎總章遂
乃轉金根響雲蹕導容容之羽旂啓森森之枑梐徑㑹
極之通門憇文華之奥室瑤芳布乎蘭戺明月輝乎椒
壁伊雕几之前陳覩黻扆之中出尚衣陳席司儀贊揖
元公秉圭徹侯奉璧四輔雍雍六官秩秩或左侍中之
貂或前期門之㦸或聳柱後之冠或珥螭頭之筆劍珮
陸離冕裳舄奕莫不鵠立廣庭屬耳乎前王之迹於是
惇誨之傅博碩之儒出夔龍之髙列懐旦說之良謨振
褒衣而徐進步方履而前趨瞻青蒲而拜手委玉珮之
瓊琚環鳯掖鰲扉之彦奉赤文緑字之圖松槧芳乎帙
氣柏燻起乎文厨於是石圅微展錦帙輕舒覈𤣥𤣥之
妙義闡洋洋之聖謨帝驟王馳六藝之文郁若周情孔
思一統之義昭如若乃授簡載筆之紀連雲委閣之儲
或亹亹小心而鴻名無斁或涓涓不塞而狂瀾競徂羌
從容而抽衍期儆戒於無虞於是天子超然𤣥覽朗然
遐覩𡨕探五際濳游三古傾道藝之芳華憩文章之林
府喟上聖之遐風想哲王之髙矩抵舜壁於窮巖投隨
珠於奥浦朝懸告善之軺門設乞言之鼓焫六符於泰階
晰八埏於庭戸爾來命中使戒大官釃桂醑出椒盤元
公授几羣辟登筵晞湛露而鴻恩溥奏鈞天而廣樂讙
跨金華於往籙輾白虎於前編願緝熙之無斁保隆稱
乎萬年重曰於昭維皇崇至德兮鉅典煌煌猷孔赫兮
措軌堯階躋舜室兮吹萬亭毒建皇極兮聿駿有聲與
天無息兮
　　　魯藩三瑞承恩賦
維魯建邦傳阼九葉誕啟哲王昭假前烈誦聲洋洋國
容有曄乃奉天書載修璇闕考閟宫之鴻圖踵靈光之
鉅轍庶民子來百工歡悅九成之構方新百順之徴咸
浹於是申白侍前浮丘在列胥陳瑞應之圖競檢含嘉
之箧王乃召列大夫而問曰維殿之基為磩為皇有産
維物厥狀未詳如龍如馬非圓非方九莖煒煒三秀煌
煌色苞金翠質有沃光此何物也大夫對曰此芝艸也
記曰王者慈仁有道則芝艸殖服之延年與真人息故
漢武帝以甘泉興歌黄軒以齋房紀迹其為君王獻壽
瑞乎王曰唯唯否否寡人何敢當此眉壽萬年䕃及九
族敢為天子一祝異日又召列大夫而問曰維苑之隙
厥有腴菑禾易長畝頴栗標奇殊穗協莖同本三岐其
秀纍纍其實離離有邰之所不藝田畯之所不知此何
種也對曰此嘉禾也記曰王者德下至地則嘉禾生厥
為五穀之長璇星之精故異畆書於周典六穗長於漢
庭其為君王獻富瑞乎王曰唯唯否否寡人何敢當此
嘉穀順成兆民用康敢為天子再祝異日又召列大夫
而問曰先王之宫列松在庭有榦輪囷枝亦縱横睠曲
綿冪結而成形外宻如綺内疎如籠仰而窺之狀如飛蓬
又何植也對曰此謂松巢松者百木之長冬夏青青上
集鸞鳯下栖僊靈枝枝相值葉葉相繩故曰如松茂矣
無不爾或承其為君王獻傳世之瑞乎王曰唯唯否否
寡人愈不敢當本支百世宜君宜王敢為天子三祝於
是采風之官陳詩之史延諸士民聞於天子曰惟王孝
友之誼表於宗姻恭儉之澤孚於國人傾身下士㢮帑
振貧恪修侯度以贊皇仁宜有褒勞用𢎞德音帝曰俞
哉􁁸諸禮臣乃錫命曰叔父茂昭厥德以蕃屏余一人
余一人實嘉饗之其遣内史以璽書幣玉往勞叔父尚
永終厥譽用撫我東土時則有郡邑師帥宗室長年諸
生庶士濟濟翩翩造王宫而賀焉兕觥載㪺雕爼升筵
無小無大拜手於前乃歌曰瑞芝兮熒熒含輝兮揚榮
金柯兮九華翠葢兮六英出銅池兮表瑞秀瓊􁜲兮長
生荃服之兮宜年荷寵命兮千齡又歌曰嘉禾兮翼翼
偕秀兮偕實和風兮披靡寶露兮滋液紀北里兮兆祥
産崑丘兮服食降康兮有年佐我皇兮無斁又歌曰惟
鳯有巢兮蒼蒼者松繁枝繚繞兮密葉蘢蓯上為偃葢
兮下有游龍取之徂徠兮封之岱宗翊本支兮萬世流
苗裔兮無窮王乃徧揖宗室吏民而謝曰以不穀之無
似徼有天靈受帝嘉祉父兄士庶賁予小子敢不夙夜
以光圖史乃命藏室著之麟紀
　　　栩栩園賦(有序/)
　　　　御史中丞尹公家於漢上厥有十畝之樊命
　　　　曰栩栩葢志適也榖城居士聞而羨之為賦
　　　　以紀焉其辭曰
漢隂主人遊神秇苑棲志𤣥蹤狹塵遊於紱冕馳逸軌
於雲松覽辟疆之素業慕公理之提封將以偶平泉於
哲相匹獨樂於人宗乃卜於湖洲之壤而闢是園也其
始薙丘榛翦柞棫脉奥衍圭曲直偭雲岑之綿邈瞰平
臯之茂碩繚大隄以象環疏清渠以帶璧搆文杏之駢
梁拍芳椒之邃室固已嗤金谷之豪奢笑玉津之汰逸
爾乃葺以蕙茝擷以菅茅不黝不堊匪琢匪雕髙軒博
敞傑觀岧嶤亭參差以星置臺蹇産以雲標鏡虚池以
映牖衡曲徑以通橋納浮雲而翠棟借旭日以丹寮莫
不謝炎蒸於溽暑屏雪霰於寒宵于是瑤草盈除琳華
被屋裛露繽紛從風淑郁熒曄兮崇蘭檀欒兮修竹或
含景兮披香或凌寒兮振緑畦沅芷之猗靡畹江蘺之
陸縟山霞影而成文溪雨零而如沐則有荷蕖菱芡蕰
藻菰蔣汎紅葩之狎獵翹緑葉之芬芳朱鱗浮而散綺
皓鶴翥以飛霜惠氣沈兮秋水澹夕隂起兮虚館凉又
有文梓長楊髙梧翠竹松落落以停雲楓森森以翳日
梢橘柚之葳蕤拂栟櫚之茂宻淮山之桂樹凝丹秦洞
之桃華耀碧莫不槭墜葉於秋隄煦初條於春陌乃陟
曽丘裵囘騁望左右殊姿俯仰異狀其前則岷峨别𣲖
嶓冢支河滔滔駭浪𣺌𣺌澄波韻鳴榔之夕響聆采芰
之晨歌隱帆檣於逺樹集網罟於烟莎斜睨舊宅遙倚
崇阿畫閣之隂迢遞朱槐之影婆娑檝分流而送酒門
隔水以鳴珂旣避喧於闤闠亦選勝於江沱其後則積
水漩澴明湖漫涆日月之所沈涵煙雲之所沃灌值閌
閬而浮天觸堆埼而激電水禽喋唼以􁀙襂崇荻箾篸
而萰蒨遊落日之黿鼉呌寒蕪之鵠雁固將混江漢以
朝宗絡荆巴而表觀者也夫其遐探臣澤逺眺雄都瀹
以洞庭之野苞以雲夢之區逆黄牛而上峽連青艸以
成湖子虚之所著賦三閭之所卜居有不扈下游而襟
帶畧上界以縈紆者與主人於是偃仰髙栖周回𤣥晏
陳圖史於匡牀列琴尊於奥館鳴鑾廣莫之區縱緤清
虛之苑旣欲去而思留每懐歸而恨逺乃援夫蝶夢之
嘉名以躅彼漆園之舊簡聊弭興於林臯尚圖芳於琬
琰客謂主人曰先生之志深矣夫心無兩在物不兼存
故理得者迹逺形畧者神尊先生方擁旄方夏緤組金
門沛濟川之舟楫邅税鞅之丘樊乃僴然結遙思於薜
荔標遐想於蘭蓀得無待神遊以適願甘夢境以怡魂
者與主人曰唯唯否否夫道探㒺象德黜雄成物無適
而不惬心有寄其必盈彼莊之寓言夢亦覺也而不可
以覺遇吾之真境覺亦夢也而不可以夢徴方吾之遊
是園而忘其在園也栩栩焉爾矣及吾之去是園而忘
其不在園也栩栩焉爾矣千里可周俯仰咫尺可謝將
迎何覺何夢何隱何形而子乃嘐嘐於真幻之際亦淺
於㡬而陋於情者與詞旣都閒意復夷晏陳圖抽管續
而為亂亂曰緬彼中園介漢沱兮搴蘭樹蕙藝女蘿兮
我行日逺歲蹉跎兮愛而不見謠且歌兮匪覺匪夢神
栩栩兮萬物熙熙遊吾宇兮無有邇遐遺出處兮縱心
逍遙其則侣兮
　　　菊齋賦為習封君作(有序/)
　　　　菊齋先生者廬陵隱君子也懐才砥行髙蹈
　　　　丘園有鹿門㑹稽之風焉號菊蓋其志也行
　　　　從厥孫太史君遊慕先生之清風作菊齋賦
　　　　其辭曰
相士林以𤣥覽偉南國之逸民性狷潔而遺世志俶儻
而絶塵羌抱璞而不試翳握瑜而自珍旣髙挹乎物表
迺稅駕於𤣥津搆閒宇以遊志借瑤圃以為鄰約芳蓀
於四壁䕃椒桂而成林爛羣芳之所處班陸離而彬彬
桃春華而夙謝槿朝榮而暮湮何靡麗之不有匪予𠂻
之所欽偉嘉樹之秋茂挺孤英以自陳亶歲寒而不改
信幽香之可親諒素心之所託遂名齋以自倫爾其為
植也標蒼震以葳蕤稟金商而肅穆青柯布以四延密
幄森以上矗葉萋萋而猗靡藻英英而耀燭曄乎束於
雕䦨淒其施於寒谷淹白露而彌榮泫清霜而逾緑爛
朱華之若錦倚素容之如玉振翠袖而凌風躍金英而
奪目紛雲布而星羅狀斕斑而馥郁芳菲菲而襲人態
娟娟而可掬華不露而已章情有鍾而更蓄士窮巷之
淒清女空閨之幽獨恥雜植之繽紛賤羣穠之樸簌寧
後時而見珍豈爭妍以自鬻掩芙蕖於江澤躒桂華於
修陸芬菲舊列於騷經味貌復標於僊籙覽百卉之雜
糅孰可齊乎此菊若乃虛亭爽塏間館重深降霜庭之
藹藹升簷月之沈沈號孤鴻於漢表唫蟋蟀於堂隂慨
羣芳之零落慘萬木之蕭森罷歌鐘於北里静絲竹於
南隣何寒英之蒨粲塊獨立乎秋林璨明粧之映日宛
靚質之驚人佩綺組之灼爍翥鸞鶴之繽紛主人於斯
時也感年歲之將暮羨芳華之自新襲寒香以飾性覽
孤植以怡心倚東籬而清嘯步三徑而長唫或酌兕觥
或横玉琴醉流霞而矯首鼔清商而整襟招碩人於槃
澗謝俗駕於塵芬擢柔條之荏苒餐落英之苦辛興飄
飄而彌逺思耿耿而難禁弔湘纍於澤畔呼陶令於江
潯諒千古而同駕匪斯世之所忱爾乃故業空存幽人
長往流冉冉之餘香戢泠泠之絶響鶴步砌而裵囘猿
嘯庭而惝怳竹團欒而自修桂蘢蓯而日長䕃蘭苕於
虛堂挂松蘿於舊幌蓋華林落而成墟金谷銷而為莽
嗟富貴之如雲豈浮沈之可彊胡一卉之芬芳與一楹
之軒敞澤踰世而彌深德歴年而逾朗企楚澤而流嘆
望江臯而結想托赤管以宣衷孰予言之有爽
　　　劍泉賦壽黄封君(有序/)
　　　　呉門黄君道登以萬厯甲戌舉南宫髙第大
　　　　人劍泉先生六十春秋母錢夫人年與之齊
　　　　蓋道登欲予有言也嗟夫先生夫人之壽道
　　　　登所自致予言亦奚足哉嘗聞呉之良工名
　　　　曰干將與其妻莫邪不愛髪爪為王造劍劍
　　　　成因以名焉今吾道登華藻頴脱雄鋩曜世
　　　　即太阿龍泉不足儷矣而先生之居適在鑄
　　　　劍之所輒因以自號倘亦有良冶之志否耶
　　　　夫莫邪干將呉之鄙人也而聲浹於後世其
　　　　所鑄者然也先生夫人栖光巖藪之中匿迹
　　　　衡茅之下而有休問于世則不以道登哉此
　　　　其為親増榮長算也無有涯矣作劍泉賦其
　　　　辭曰
昔者呉后之承基也佩神器以開疆固欲鍛齊代而為
鍔指晉鄭而埀鋩淬長洲之泱漭鼓溟海之汪洋召神
工於域内懿夫莫邪與干將何靈𠂻之巧妙歘陶鑄乎
隂陽其始作也赤堇開耶溪涸六氣飛灰三光扇爍蛟
龍捧爐飛亷鼓槖太乙感其精誠天帝通其制作百神
拭目而下觀玉女窺牕而眙􁂚厯百鍊以成文覩三尺
之錯落爾其為狀也沈沈爚爚似芙蓉出水冒江壖烱
烱熒熒似列星成行羅逺天漫漫兮秋塘之溢煌煌兮
朝旭之懸鐔陸離而電燁鍔閃爍而霞鮮切白玉而泥
解刜金鍾而騞然鵠雁迴翔於漢渚虬螭俛首於重淵走
𤣥犀於宿莽泣㒺兩於林烟器因人而擅美人以器而
永傳於是純鈎藏鍔魚腸秘彩風胡撟舌而沮䘮歐冶
盱衡而摧悔蔑分景於周年陋含光於殷載晉射斗而
氣升漢剖蛇而厯改斯葢振古之彫奇寄休稱而如在
者也爾乃鶴飛呉市鹿去蘇臺鑄劍之城尚在躍龍之
水空迴則有𤣥首逸人齊眉淑相仰龎公之淳修企梁
生之髙亮韜景曜於泉阿掩重輝於海上旣卜地而幽
棲遂假名而標尚甘雌伏於長林想雄飛於哲匠豈不
以神用而無方者通人之令圖命物而不宰者上士之
𢎞模遂假龍淵之契思𢎞燕翼之謨鼓道德以為槖建
詩禮以為爐鍛鍊以發其藻磨礱以厲其隅帶連城之
文玉佩明月之流珠價賤千金之駿名傾萬戸之都於
是紫氣射天白光畧地鳴玉匣而充庭躍金爐而瑞世
張華識之於乾文薛燭標之於利器駭化龍以髙驤藉
割雞而自試固將决浮雲而上征倚長天而旁晰矣豈
非上善之濬源而神光之永利者㢤重曰鑄劍者金為世
珍兮鑄人者德德通神兮彼美伉儷儀古人兮泉之洋
洋以葆真兮厥名不冺壽無垠兮
　　　雙壽堂賦為劉畏所侍御作(有序/)
　　　　廬陵有劉明齋先生者博雅慕古之儒也冡
　　　　嗣侍御君臺奉其訓成以行業顯而先生伉
　　　　儷偕壽同荷褒封諸好侍御者皆為文壽焉
　　　　侍御出按遼左以其帙觀于生乃作賦曰
葢觀夫三楚之南陬也亶風氣之所交帶文江之旁濞
䕃廬岳之岧嶤英俊紛其奇挺冠裳燁以盈朝何山澤
之逸士脩然托於林臯爾其早握遺編晩棲雲壑比氣
冲虚遊神恬漠恨洙泗之不傳想巢由之可作悟朝舜
之虚華慕㝠鴻之寥廓奏流水而淒清據槁梧而寂寞
始揮麈而登壇竟鑿坏而遁爵乃有華閨淑媛女史名
流遐綜古訓夙禀芳猷采緑蘋於江浦和瑤瑟於河洲
躡鷄鳴之舊範踵鹿輓之遺休逐龎公而髙舉侣梁生
而逺遊浦澹淡而生珠山嶔巖而剖玉流光蜿蟺於靈
蛇縟彩晶熒於結緑方馳藝苑之聲遂籍金閨之録掞
麗藻而驚人播髙風而絶俗希攬轡於往圖倣埋輪於
前籙理何隱而不彰德無幽而不矚爾乃承恩帝苑渙
寵天宫褒荀公之舊德訪孟母之休風錫鳯翥鸞迴之
錦降金泥玉檢之封冠切雲之岌岌佩明月之泠泠於
是鵠髪同班鶴姿並耀飯芝术以延年掬烟霞而寄傲
驂兩鳯於瑶臺馭雙龍於華嶠玩萱菊之幽芳契松筠
之晩操則有東海羡門躡青霓佩明月總姑射之羣僊
降瑤宫而下紫闕亦有西山金母飄翠葢駕雲車梯丹
丘而航弱水折閬苑之瑶華鳴玉管之啁啾兮班陸離
而下之授以僊臺之籙右以長春之辭歌曰碧海兮茫
茫三神山兮日正長螭驂兮虬馭仙之人兮虎豹裳騎日
月兮嬉遊千秋歲兮長翺翔又歌曰日旭兮扶桑雙玉
樹兮琳瑯桂生兮在戸蘭青青兮滿堂折若木兮翳日
千秋嵗兮長芬芳亂曰邈㢤伊人聞至道兮含醇抱一游
物表兮磊磊者𦙍天下寶兮受天之祜以難老兮
　
　
　
　
　穀城山館集巻二十
