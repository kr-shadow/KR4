#+TITLE: 庸菴集-元-宋禧
#+DATE: 2016-06-11 12:25:17
#+SOURCE: github.com/kanripo/KR4d0591 master 98ebc184                
欽定四庫全書　　　　　集部五
　提要
　　庸菴集十四巻　　　　别集類四(元/)
　　　　(臣/)等謹案庸菴集十四巻元宋禧撰禧初名
　　　　元禧後改名禧字元逸庸菴其號也餘姚人
　　　　元至正庚寅中浙江卿試補繁昌教諭尋棄
　　　　歸洪武初召修元史所撰外國傳自髙麗以
　　　　下悉出其手書成不受職乞還山復與桂彦
　　　　良同徴主考福建故明史列之文苑中附見
　　　　趙壎傳末然集中題桐江釣隠圖有云黄冠
　　　　漫憶賀知章老病憐予簡書趣又寄宋景濓
　　　　云當時十八士去留各有縁而戴良贈以詩
　　　　亦有麥秀歌殘已白頭逢人猶自説東周之
　　　　句則亦沈夢麟趙汸之流非危素諸人比也
　　　　禧學問源出楊維楨維楨才力横軼所作詩
　　　　歌以竒譎兀奡凌鑠一世效之者號為鐵體
　　　　而禧詩乃清和婉轉獨以自然為宗頗出入
　　　　香山劍南之間文亦詳贍明逹而不詭於理
　　　　可謂善學柳下惠莫如魯男子矣黄虞稷千
　　　　頃堂書目載庸菴文集三十巻又庸菴集十
　　　　巻自明以來未有刋板故流播絶稀今浙江
　　　　所採進者乃其詩集即千頃堂書目所云十
　　　　巻之本而文集則已久佚惟永樂大典各韻
　　　　内詩文並載尚具梗槩以浙本相較其詩惟
　　　　多七言絶句四首詞一首其他轉不若浙本
　　　　之詳備疑編録之時多所删汰其雜文每題
　　　　之下各載年月檢勘皆至正間所作而入明
　　　　乃無一篇當亦不免有所遺脱然世無傳本
　　　　惟藉此以獲見一班尤不可不亟為甄録謹據
　　　　浙本参互考証仍編詩集為十巻文集則别
　　　　釐為四巻又從西湖志補詩二首餘姚志補文
　　　　二首統題作庸菴集以備元末之一家焉乾隆
　　　　四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　庸菴集巻一　　　　　　　元　宋禧　撰
　　五言古詩
　　　遊宿恭書記林居
昨夜共宿野返宿河水湄翳翳夕隂下密葉覆參差山
鹿下飲水庭鳥來擇枝與子暫游止晤語契深期緇塵
冐逺道靜宇諧曠夷榻外風雨至秉燭為題詩明發復
繾綣竟日衿風隨絃誦滌旅悶子樂諒在斯驟暄變凉
候春服又所宜相視宇宙内委順尚何疑
　　　四月廿八日即事一首貽胡斯原
晨飱止東院晚食留西居水濵坐啜茗柳下觀釣魚無
事乃為樂所得良有餘緬思征途者去去將何如
　　　用韻酬友人
海隅足辟地所慰得安居時艱愧蔬食矧敢謳無魚徃
來感故意倡酬絃誦餘言旋望城郭肆志將焉如
　　　四月廿八日川上晚詠示胡斯原
落景在平野森木翳橫川清風度葉下行行水紋連光
影眩凡目游鱗躍青天靜叟晚食餘為憇高門前諸生
慰孤抱待客父兄賢湯茗與筆簡隨需相後先浮蹤良
可嘆所駐亦偶然我衰已皓首撫運還自憐勉哉後生
者無恃毛髮𤣥
　　　桐湖八詠為王遯菴作
　　　　看雲樓
孤雲何處来相對纔咫尺隨風出山去青天忽無跡徃
來固無心幽人候朝夕高樓為徘徊無使長相憶
　　　　蘭谷
中谷見芳草令人憶沅湘沅湘不可徃極目烟塵黄獨
醒一何苦佩服埀幽光懐人千載下楚越逺相望
　　　　桃花塢
東塢何所有藹藹桃千株花間掛錦服石上留酒壺樂
土不易得塵暗荆棘途無謂武陵逺即此堪隠居
　　　　梧桐岡
高岡生梧桐西舍足避暑白日變窈𠖇清隂落􁩻户洗
硯金井泉觀文丹鳯羽翛然坐題詩凉葉過朝雨
　　　　菊徑
開徑延故人種菊娛晚節撫運掇其英天寒霜似雪彭
澤獨何心耿耿書嵗月揺落感時邁孤芳慰人傑
　　　　芙蓉隄
澄澄山下水粲粲芙蓉隄翠幢雜絳節秋色分雲泥緩
步念脫屣獨立知扶藜豈望衮衣至可期鳬舄來
　　　　乳泉
甘泉白勝乳飲之可延年老人慰饑渇嬰兒顔色鮮福
地天所秘食飲非偶然塵居就枯槁令人思乳泉
　　　　合澗橋
石梁在山邊雙澗此中合清流本同源白礫無汚雜朝
暮度漁樵車塵不相接木客有時来山童掃黄葉
　　　川上即事
婉婉雙白鵝晚凉浴河水野翁怯隠憂臨流書未已平
生懶學書老至隨筆耳鳥跡誰復觀月光在沙觜
　　　八月廿六日遊梅川長慶寺有感
古寺歴塵刼空山見清秋木葉日夜落海氣東北浮滌
煩憇㣲跡望逺增隠憂行吟瓦礫間盛觀焉可求草露
豈常濕巖雲亦暫留轉思學仙者脫身事長游在在曷
自苦起滅同浮漚
　　　送丕大基自天界寺歸佛隴
炎暑伏深院朝夕誰與娛緇素雖異路旅寓同一區我
來已衰朽子出復何如幽棲豈無所邈在東海隅竹色
翳几榻池中淨圖書中夜忽有念凉晨理迴車所向就
昭曠行矣勿躊躇
　　　八月十三夜史局儒士醵飲天界寺西庭叙别
　　　分韻得天字
秋寺積黄葉行見江月圓衆客感時邁史籍已成編迢
遞四方至同舍非偶然久集有分期念之還足憐醵飲
際良夕露坐望青天明發各有適羽鱗異天淵少壯宜
努力衰病得生旋酣詠在兹席靜言乃離筵耿耿亦何
為且就殘夜眠
　　　題蘭川圖
君子川上居忘機對芳草芳草有姱節日夕慰幽抱故
鄉别幾年洞庭風嫋嫋何人獨行吟秋來轉枯槁優游
萬壑間中夜思逺道勿復言令徳逺道聊自保諒懐濓
溪翁生意齊物表逝者果無窮生者殊未了邂逅為哦
詩霜寒越山曉
　　　還自龍河次韻酬趙徳純
皓首戀丘壑征途嗟轉蓬生還亦偶爾見念鄉里中周
旋荅衆施蹇步敢劬躬童時未覺逺閲世忽成翁常懐
俟爾坦青佩游泮宫禮樂在諸老遺澤沾羣蒙與君桑
梓契異彼萍水逢徃來慰衰暮感慨寧無同願重古人
約道義薰予衷
　　　二月六日夜宿倪以道宅為題畫梅
春夜宿溪上看花屢吟哦珠璣宛在眼其如粲者何衰
朽不自輟秉燭褰青蘿氷雪融土脉星月垂澗阿别離
在明發於焉留短歌
　　　七月廿七日以考藝至福建水口驛驛官姚恵
　　　卿乃吾鄉人有沐浴飲食之留而四明桂同徳
　　　又先至半日以俟皆出望外喜而賦詩
老去畏行役病餘慮炎蒸陟降雲霧嶺奔趨風水程去
越影生桂入閩葉凋蓂浴垢水口驛遡風山上亭顧慰
值鄉彦遅需謝文明衰朽樂疎散餘事非吾能
　　　在閩省試院次韻主文旰江吳尚志述懐之作
妙化魚躍淵流光蛇赴壑出書洛川龜閲世遼海鶴文
運復有興儒行固無薄持衡宗楚材盍簪集閩郭謇予
素愚蒙老至焉有覺伴食愧羶腥還山憶藜藿
　　　次韻廬陵王子譲秋夜試院有作
我日已去邁不見秋葉紅明月昨夜滿白露下梧桐殊
方瘴癘地文㑹逢數公按圖得騏驥一笑凡馬空人事
豈能必取舍歸蒼穹鳥啼庭前樹誰復知雌雄晤歌在
今夕聚散皆浮蹤歸途畏䟦涉皓首嗟飛蓬
　　　八月廿六日雨止遊鼓山靈源洞至天風海濤
　　　亭賦詩一首
雲卧已三夕山行歡百靈西林日華赤南澗秋草青仙
佛宛如在笙磬誰與聽陟降循水曲窈窕度巖扄風濤
忽在目颯爽敞孤亭茗飲助幽賞世外便獨醒尚瞻紫
陽翰不隨霜露零聞見慨今昨思惟著儀刑逺來慰衰
朽竒覽遺昏𠖇但愧無聞者凡迹同浮萍
　　　吳尚志蕭自省而下七人九日自三山驛飲罷
　　　登烏石山分韻序别以五字十句為率得盡字
文飲從醉吟旅游資汲引升高力已疲覽勝歡未盡烏
石會何如龍山迹難冺視昔均有懐此别良不忍采菊
惜兹辰行當還舊隠
　　　慈溪人求詩贈醫者章敬徳
三年艾可得八載詩未成此事太迂濶吾憐東海生病
肺一年苦對酒甘獨醒誰能愈其疾酬徳非常情良醫
有章子方寸冰雪清珠玉文字重羽毛金帛輕作詩以
為報藝苑尋簪纓遷延嵗月久坐見兵甲寜今秋我為
客迢遞閩中行新冬始迴櫂心氣猶未平過門客難謝
茅屋雞犬鳴索詩如索租衰朽詎能勝賈島詩思拙得
句雙淚零百篇遇太白但用斗酒傾如何迫我甚兩耳
聞風聲老至疾易作采藥隔滄溟空言適為累浮生安
足慿章子倘念我妙訣全神形嵗晚東海上有約當合
并
　　　十月晦日與諸友過葉伯泰隠居
出門風日暄野趨慰徒步行行五里餘訪舊寂寞處隠
居隔青烟涉津向紅樹幽人不在家童子留客住為尋
主翁歸北里復東渡乃從南山還衣巾認中路匍匐趨
柴門歡喜見情素止渇得土酥充饑思薯蕷厚意愧吾
曹為饌雞黍具望外出陳醪房中藉賢婦遂令周孫徒
痛飲不欲去獨醒笑老夫徒自耿憂慮人生歡會難萬
事皆有數今春曽此游重來嵗云暮白白潮入川青青
蔬在圃時序雖有移郊墟但如故平生麋鹿姿羶腥非
所慕裹飯倘同襟有懐即相顧
　　　雨中冩懐奉寄朱伯言周宗性兼呈恱白雲
雨水足新嵗綿延冬旱餘泥濘固可畏仍欣長園蔬嘉
賔過我語繾綣慰久疏自顧復有歉敝箧唯舊書一飲
不敢具隻雞耻言無病兒卧在床藥物勞猥圖㣲生乃
如此故知謂何如俛仰宇宙内草木向春蘓游詠豈無
所且復充所娛日出即暄暖緩步有乾途相期出東郭
冩心髙士居
　　　二月八日雨中有作
水南掩關坐春雨生晝寒一榻委文史沉吟苦無歡路
阻𤣥鳥至雲海何漫漫羣生有常運向背詎無端惟兹
窮巷士靜言聊自安生縁諒已定過憂徒永嘆
　　　送周宗性上昌化教諭
暌違倐九載過門兵革餘江郭尚如昔所向迎酒壺筮
仕云有所簪笏重文儒年稔飯自足春暄氊可無家室
久留滯去台甘在吳學舍近天目登車三日途念兹亦
吾慰晤對為躊躇苦乏旅嚢贈微言詎非迂蒼蒼山上
栢濯濯水中蒲嵗候有黄落物性豈無殊願言毖恒徳
慎勿忘厥初
　　　寄宋景濓先生三十韻
相處纔數月相違已三年人來即問訊矯首玉堂仙尺
書固邈邈寸心每懸懸孰謂金蘭契而如萍梗然憶昨
被殊渥草茅倐牽連平生坐環堵豈意乗官船修史與
末役乏才媿羣賢強述外國傳荒疎僅成篇頼有班馬
手筆削容巨編素餐竊恐懼衰疾頻纒綿小几聚藥裹
空床重艾烟旅邸命如綫仁人俱見憐同舍既足藉同
姓尤惓惓早晚辱安慰殘喘聊自延凉風送越柁而得
歸園田當時十八士去留各有縁中秋佛寺裡明月照
離筵後夜復叙别慘慽燈影前贈言諾教誨有暇寄江
邊縹帙已拜恵所獲尚未全去年攖寧叟徃還情為傳
我亦􁁉行邁南閩渉山川考藝非所任冐徃誰舍㫋知
已諒興閔疲駑詎勝鞭鬢髮日已短貧病無由痊策杖
山野間靜曠庶相便擊壌或歌詠忘憂臨澗泉緬懐青
雲彦文會濫隨肩作詩謝疇昔一一莫能專諸公倘垂
愛契濶寧我愆
　　　秋熱嘆二首
秋序已云深秋暑何太熾衰朽心益煩常望風雨至風
雨杳無期烈日徹厚地白露夜未晞􁩻壁貯炎氣恨無
松桂林移榻一假寐老疾將焉違輾轉發長喟
　　　其二
去嵗度閩嶺暑途猶可禁行舟溪水驛解帶榕樹林宿
疾不復作亦足紓憂心今去閩嶺逺秋陽何爍金疫􁁜
起乗熱窮苦誰能任矯首望雲漢沉吟復沉吟
　　　題牧溪所作阿羅漢圖
吾聞十八士隠見天台山石梁隔塵世路滑莓苔斑樹
色在彼岸飛鳥能徃還山中何所樂食飲非人寰巖石
深復深衣冷雲霧間宻葉足蕭爽靈獸無㝠頑大海逼
孤絶高泉㵼幽閑㝠心萬化表長徃窮躋攀焉知有衰
朽畏壘常相關
　　　小山陳氏清暉樓
層構謝囂溷慿陵高曠間出日離東嶺歸雲度西山山
溪被光景林木霽容顔陽明凈可挹而無隂翳删仙居
復誰好游子紆珮環朝躋足澄觀夕眺慰餘閒於焉釋
煩慮詎謂忘人寰萬化一㝠合經心秋雁還
　　　次韻朱雲巢遊鍾山有作
有事汗青暇羡君山水游吾獨阻衰疾素興徒綢繆霞
光日邊近樹色雲中幽覽勝屬青眼含情嗟白頭高懐
既兼得况歴人事周紬書金石富傾蓋簪纓稠俛仰慨
今古直筆伸故侯雄才固馳騁餘力殊未休嘯歌寥廓
際天風灑清秋先還我何乖後徃君久留鬰鬰山氣佳
滔滔江水流新篇足諷咏使我生逺愁
　　　壬子嵗四月甲申夜紀夢
積雨暗長夜山行經險巇悲風撼林木崖谷蔽參差逺
聞豺虎號鬼燐弄光輝十歩九失足中心祗自持所適
既迢遞黽勉焉可為道傍見明燭抵宿依茅茨開户念
生客而逢主翁慈煖湯趣妻子然薪為更衣艱難又奚
怨少息非所期雞鳴夜將旦熟寐百無知欣戚一以忘
何有安與危生死宇宙内曠懐亦如斯聊紀夢中事誰
當賡我詩
　　　題雪浦待渡圖
　　　　吾邑王性常客居羅壁山中嵗晏躡冰雪還
　　　　水北省親時中吳顧雲屋留其家為作雪浦
　　　　待渡圖以贈之予觀其圖有感于中賦古詩
　　　　一首
冉冉嵗云晏蕭蕭林木疎積雪徧原隰山川今昔殊逺
眺既茫昧近矚迷舊途游子去家久思親賦歸與寧不
畏凛冽飛鳴有慈烏川廣不可越臨津為踟蹰舟子隔
雲渚迴篙憐久需故廬在何許北里路非迂豈無澤中
鴈亦有冰下魚甘㫖恒在念釣弋誠良圖生理何獨拙
徃返擕琴書俛仰宇宙内幽抱聊自舒日出長夜後陽
復沍寒餘兹理諒無舛不樂復何如
　　　萬壑樹聲圖
層崖望不極溪谷何巉巖秋風起天木奔泉落空潭石
林高下響猨鶴韻相叅幽人戀巖穴寂寞居山南萬籟
慰衰暮忘憂非酒酣援琴冩蕭散此樂吾所躭
　　　為徐性全題顧山人天際歸舟圖
佳期諒無失歸近心反勞蕭蕭江樹冷落落雲山高孤
舟來浩蕩所望非漁舠風水協龜卜秋来多濁醪
　　　為方景常題顧雲屋蘭亭圖
崇山氣磅礴羣峯靜儀刑風泉㵼霞嶠迢遞委幽亭溪
林何濯濯汀蘭亦青青良辰各有適列坐集簪纓胡獨
一時樂而遺千載名浮雲變晨暮山川久含靈撫運嘅
幽獨寧忘今古情
　　　題雲屋所贈高峯逺澗圖
　　　　今年壬子秋九月余與玉山逸人顧雲屋連
　　　　夜宿吾邑羅壁山中時近九日羅壁之顛有
　　　　所謂龍門足以適登高眺逺之興雲屋以余
　　　　未遊為歉明日將偕徃先為作高峯逺澗圖
　　　　以贈及還予乃賦詩書其上云
高泉落雲中大澤露羣石霜降草木黄青松有顔色緬
思玉山期邂逅滄洲客登高贈畫圖賦詩宿羅壁
　　　題畫
伊誰愛兹境而忘登涉勞一水天上逺雙松野中高峭
壁無樵徑深溪絶漁舠唯應學仙者麋鹿與遊遨
　　　六月十日過極樂寺冩懐
紺園草樹緑清颷朝暮凉當暑出闤闠憇此獨徜徉過
客適邂逅遨遊山水鄉晤語廣居下隠憂忽遺忘况復
霖雨餘市津來米航豐年足慰意撫運念平康樂土亦
何逺伊誰望西方
欽定四庫全書
　庸菴集巻二　　　　　　　元　宋禧　撰
　　七言古詩
　　　為浦江鄭仲涵題鳴鶴軒
客舍炎蒸汗如雨終日昏昏獨無語白頭無復青雲心
落月聞雞卧茅宇仙華山下神仙居何人夜半長讀書
高天凉風落松桂鳴鶴在庭􁩻户虚學仙歸來幾人在
尚想當時度遼海人間父子喜團欒誰似清門今不改
我懐好音知幾秋一琴欲徃山中遊試覔康成書帶草
看花何必到揚州
　　　為宋顯彰題桐江釣隠圖
桐江釣絲長幾尋山高石出江水深當時羊裘已無跡
今人誰得千載心吾宗之中有才傑家住桐江釣寒月
徃年曽着從事衫已覺緑簑勝雨雪開元相業不可期
人生行藏端有時戎馬驚心幸無恙沙鷗在眼俱忘機
今嵗逢君鑑湖曲又復起身勞案牘黄冠謾憶賀知章
老病憐予簡書趣子陵故鄉秋夢多歸舟還向鑑湖過
在君客舍看圖畫奈此雲山江水何
　　　己酉冬還自龍河浦王漢章宅元夕宴集鐵字
　　　韻詩
新年會飲元夕節秩秩賔筵日中設滿座烏巾異昔時
在眼華燈待明月江梅尚覺花惱人野老誰言心似鐵
當杯酣詠不成章嵗晚孤吟客歸越
　　　楊妃菊歌代人次柳宗岳韻
秋花顔色如春花過客看花停小車玉環一去不復返
游魂血汚愁天涯當時昭陽第一人沉香亭北酣暮春
三郎眼眩傾國色惟聞芍藥疑太真金橋夜入嫦娥宫
丹桂當秋香露濃晚節黄花想如舊同時不羡芙蓉紅
何曽賞菊對妃子歌詞新進供奉李從來邪正莫相干
秋花羞與春花齒漁陽皷響鐵騎嘶繁華一夜隨霜蹄
妖芳在眼恨如海清秋獨立風凄凄金錢態慰彭澤令
愛却中央顔色正頳顔只合屏荒畦舊族寧容雜三徑
誰於隠逸加醜名覆邦尤物安足稱白髮黄花鎮相得
故園擬作歸來亭
　　　題三香圖短歌
湘臯仙人弄珠佩極浦更闌月華墜霜寒青鳥未傳書
誰染春衣寄天外生來同芳能幾何兄弟相思夣中㑹
人間愁殺紫荆花曽為田郎夜憔悴
　　　庚戌秋在閩中為新安鄭居貞題練溪漁隠圖
澄江如練人如玉何年磯頭結茅屋垂竿已喜喚漁郎
脱屣豈須稱宦族秋風蕭條來逺天沙際蘆花吹白綿
釣月不愁中夜冷繫舟可傍西巖眠逺憶當年子真叟
手把一犂耕谷口只今孫子謝簪纓千載相知寸心否
會稽野老遊南州子亦去家成久留畫圖在眼為歌詠
思鄉共立三山頭
　　　自閩省還至建寧作短歌行贈别胡彦功
三山半月鎖秋院與子相聞始相見綉衣使者重斯文
白面書生作良掾深堂四更官燭紅簾前白露零青空
何人三夜見題目繩纆先歸青眼中知子胸中冨經史
安定先生好孫子十載浮沉江海間憲府揚才遇知已
野客辭閩歸㑹稽重陽已過風凄凄建寧城下復為别
落日吟詩溪水西
　　　為王漢章題王山農畫梅
山隂狂客王山農平生游戯梅花中梅花解作忘機友
雪天月夜長相逢腰圍固有食肉相忍餓惟知罵卿相
清癯仙質愛梅花冩神迥出緇塵上湯楊墨跡世上傳
山農與之爭後先只今片紙不易得豪家豈惜黄金錢
推篷之圖為誰作爛熳千花競交錯逸興可發文章家
走筆花前風雨落我昔避地留梅川梅川孤舟花底眠
冰霜滿眼晝無路桃源誰送漁郎􁊁王家髙堂對圖畫
白首忘愁了諸債南風灑灑吹寒花徃事令人感時邁
　　　采烟山長歌寄贈新昌周銘徳
　　　　采烟山者越之新昌之名山也隠者周銘徳
　　　　居其上上有良田美圃綿亘三十餘里與平
　　　　陸無異地雖僻而有利及逺朔南醫家所用
　　　　白术其産也銘徳賢而好讀書以孝友稱于
　　　　鄉其友胡汝州史孟通為予道其為人又為
　　　　索予詩予以汝州輩之言足信而嘉銘徳之
　　　　為人遂作采烟山長歌一首書以遺之異日
　　　　或一徃游其山過剡見故人王公玉許時用
　　　　二先生寧不為我助屝屨之需乎歌曰
吾聞沃州天姥間又有采烟之高山山上之岡三十里
平視沃姥浮青鬟其中隠者吾所羡身世長與浮雲閑
種术可療九州疾種稻自給千家餐橘柑棗栗與桑柘
種者不少資者繁雞犬走巷陌鹿豕游林園官府無事
日人家總平安乃知桃源在兹土淵明所記欲徃難周
郎一何樂居此勝居官晝則治家事夜則經史觀其人
天性孝且友與弟同財慈母歡擇交朋友重髙誼急難
可託輸肺肝我恨不一見今秋過江干胡史二生喜告
我世有斯人為長嘆北閣髙樓送吾目采烟逺在青雲
端嗟我老病畏塵俗剡中乗興逄時艱故人倘見招舟楫寧
吾慳丹楓葉冷風嫋嫋清溪水落灘漫漫此時過門見
王許青鞋從此躋巖巒作歌訂約在秋晚豈待娥江風
雪寒
　　　八月卄五夜宿鳯亭夏叔方遺安室聽王時敏
　　　鼓琴夜分不寐叔方求詩題其素壁為書短歌
　　　一首
夕陽之東秋水西梧桐不見葉萋萋誰憐今夜鳯亭客
一曲琴彈烏夜啼洞門白雪照燈影阿閣清時看鳯棲
古徃今來足相憶綵筆好將桐葉題
　　　春夜曲
銀塘竒峯叠羣玉柳色暗連流水緑十二仙橋半月光
翠閣青鸞鳴紫竹詞客酒汚宫錦袍題詩畫屏照蘭膏
紅袖當筵罷歌舞鳯咮泉乾春笋勞酣吟為繫珊瑚樹
烏啼西墻未歸去衆賔别院引明燭堕翠遺珠百花路
暖雲氣宻鴛鴦衾不惜千金惜寸隂夣中寒雪侵天冷
窗外楊花滿地深
　　　題雲屋山人大松圖歌
吾聞丹山松一株盤根錯節鐵不如萬牛相送美材盡
獨以偃蹇留仙都松根燒丹學仙者仙成已去千載餘
夜夜丹光到今出泰山徒誇秦大夫誰能畫此古松樹
中吳髙士身姓顧張燈驚起潭底龍揮毫堕落月中兎
聲名世重定無虚人物天生真有數精靈邂逅宇宙間
唯有造化知其故我夣羽人在丹臺飄颻緑髮春風回
半年髙士不相見招我看畫山中來古松在眼為再拜
重是抑塞之竒材一時作歌强衰朽千古少陵安在哉
　　　題顧山人秋江叠嶂圖歌
顧侯避俗留越山髙情長在山水間秋堂夜半夣巴蜀
孤帆逺逐西風還椎床呼燈怪遲緩萬里江山猶在眼
澄澄素練天際長叠叠青鬟日邊逺寫來巫峽令人愁
神女陽臺居上頭尚見雲隂含過雨可憐樹色送行舟
地形何處接吳楚林薄人烟帶洲渚黄帽西來打鼓郎
茜裙東去唱歌女畫圖不盡意有餘太平人物俱歡娱
多愁宋玉在何許好賦顧侯山水圖
　　　題顧侯江山圖歌
岷峨之山昔所聞下臨江水髙入雲層巒奔流到東海
乃有巴蜀吳楚分暮年今見畫圖好滿目江山驚野老
峨眉新月逺關情巫峽朝雲愁未了客舟幾日下瞿塘
誰倚髙樓望漢陽人烟晚集磯頭樹天邊秋水去茫茫
忽憶蘓翁遊赤壁西望蜀山歸未得當時謫宦尚逍遥
月下吹簫從二客顧侯留滯東海頭放懐思上洞庭舟
龍門連月坐風雨畫圖一洗今古愁
　　　為方處士題顧山人所作鑑湖漁隠圖
東南山水㑹稽好鑑湖一曲歸賀老狂客幽人樂未央
酒􁊁釣艇愁可掃𤣥英先生懶作官好與嚴陵冩懐抱
垂竿竟入鑑湖中着鞭不上長安道古来謾説勾踐都
越女色白天下無千巖萬壑有清氣相看未必如老漁
適志生涯萬金藐忘機身世片舟虛功成頗怪鴟夷子
却載西施浮五湖
　　　題顧山人畫古松歌
能畫古松天下少昔有畢韋今顧老顧老作畫書法同或
變真書作行草硬黄古紙一丈餘落筆古松随一掃糾纏
黒白成文章恍惚隂陽割昏曉半年作客羅壁山但畫
江山極幽𣺌亂葉㸃㸃晉書圓直樹行行秦篆小有人
請畫松一株草書張顛合驚倒一株兩株八九株變怪
無窮出天造愧我題詩勞寸心數日一篇方脫藁何如
顧老畫古松游戯草書書法好
　　　題李唐牧牛圖
　　　　金華柳待制天台柯博士為吾餘姚前貳守
　　　　鐵侯題李唐郊原曉牧圖已三十餘年矣此
　　　　圖今為吾邑陳生克和所得癸丑歳二月望
　　　　後大雪始霽予過克和家見此圖適有所感
　　　　因題七言古詩一首
㝠濛烟雨郊原曉草色入天青未了柳林獨倚簑笠翁
眼底三牛無大小三牛那得如五馬馬在亨衢牛在野
故鄉長見牧牛人逺道空懐乗馬者江城二月雪滿空
縣令騎驢纔勸農我過城南見牛畫李唐筆跡稱柯公
柯公奎章監書日朝野歡娛躭紙筆當時名重柳先生
典雅文章非勝質二老南還鬢已華題詩看畫鐵侯家
應憐牛放桃林野尚憶鶯啼紫禁花古畫今人兩難遇
今人已與古人去三公翰墨共流傳冨貴真如草頭露
可喜陳生得此圖重是三絶今已無耕田讀書有餘樂
更為子孫多買書
　　　吕山人養父歌
　　　　新昌世家吕山人徳升隠居授徒樂于養父
　　　　而克遂其志余聞而喜之為賦短歌一首授
　　　　史孟通為徳升贈胡汝州周銘徳皆徳升友
　　　　余為作歌者盖有信于二友也
剡中吕翁能養父父今行年九十五朝朝尚啖肉一斤
逺勝張公飲人乳吕翁愛日心何如一喜一懼瞻桑榆
但願親如廣成子沃洲住似崆峒居我與吕翁齒相若
每憶髙堂淚空落人生由來命不同短歌徒為吕翁作
　　　孤雲曲為韋惟善作
孤雲度江江北來江南二月百花開錦衣笑看綵衣舞
憶昔關心烏夜啼烏夜啼不肯棲五更遶樹飛千迴有
兒頭白早來棲鳯凰臺仙家寳樹紅果熟口銜丹砂凌刼
灰刼灰已冷甘雨來孤雲髙出楊花泥
　　　義猫歌
　　　　故無為太守太原白公季清官浙東宣閫時
　　　　家有二猫同時而乳凡生五子而居之各以
　　　　所未幾其生三子者以己子就彼所并乳其
　　　　二子其生二子者又復彼三子于其所而以
　　　　已子就之于是五穉猫之育同一所而乳于
　　　　二母無親疏彼吾之間嘻異哉君子謂白氏
　　　　世積其善之祥也予聞其事乃為作義猫歌
　　　　曰
猫而人二猫育子無䟽親非知勉強其情真人而猫骨
肉相殘家難交其面非若猫有毛中州白家積仁義猫
有人心感和氣北平猫載昌黎文人而無稱良可愧良
可愧負天地彼猫為獸非我類人胡弗如甘自棄
　　　挂劍臺行
泗水日夜流千古流不休誰為挂劍臺名聲聞九州九
州行人泗水過北來南去瞻嵯峨乃知挂劍一時事劍
與古人名不磨古人重知已九鼎何足比况是三尺鐵
肯背生與死徐君愛劍口無語季子心中業相許生死
知心上國回劍挂墳前淚如雨墳前今有臺季子不復
來當時寳劍安在哉無乃一夜隨風雷君不聞歌風臺
上赤帝子寳劍龍吟哭蛇鬼神物變化從何來整頓乾
坤須仗爾嗚呼神物去就上天所使隠見不常獲者有
幾吾知寳劍勲業多季子徐君焉得而有此沛縣臺高
風大起風起雲飛連泗水守四方得猛士臺兮臺兮可
徒挂劍而已矣
欽定四庫全書
　庸菴集巻三　　　　　　元　宋禧　撰
　　五言律詩
　　　胡氏斗室
一室從渠小能容何限人孰知江海客不恠徃來頻紫
竹長年好黃花臘月新我來時一飯避地作東隣
　　　胡氏一鶴亭
一鶴歸何晚人間事已非野亭留獨立海月照孤飛落
落新黄葉蕭蕭舊縞衣主人鷗夣逺對汝亦忘機
　　　贈岑敬先
不見岑徴士驚心忽二年三山新嵗到一棹舊情牽執
紼哀吾母通家見汝賢相過不相遇邂逅在梅川
　　　贈徐生
下榻東軒夜看花北海春愁來驚嵗月老去厭風塵邂
逅論文地留連避世人眼明衿佩合燈下肯相親
　　　歸雁
歸雁離南海翩翩向北飛青春愁送目白髮淚沾衣萬
里渠能往孤雲夣已違關山今夜月應為照清輝
　　　送友人
老去復相見别來今幾年窮鄉君再到多病我堪憐渡
水山雲薄當樓海月圓客邊愁送客頭白聽啼鵑
　　　送謝用敬
白髮梅川客梅天看種田故人能再見徃事勝相傳海
氣樓臺盡山輝玉石全秋來還有約雞黍願豐年
　　　徐氏瞻緑軒
緑竹似君子長年不厭看沉吟風雨夜牢落雪霜寒開
徑連書屋臨流足釣竿眼中高節在早晚候平安
　　　水竹軒
水竹都堪愛幽居二美兼曉光浮釣艇秋色暗書簾已
有江湖興寧無雨露霑我來聞好語酒量為渠添
　　　送天界寺書記聫季芳歸四明省母
四明三佛地一出幾畨歸母在頻回首秋來逺寄衣燈
前黄葉落舍上白雲飛愁極成歡喜禪心即此機
　　　送景徳輝
水汎春江緑山圍曉郭青登髙花黯黯送逺雁𠖇𠖇禮
樂興周室賢良滿漢庭從來多際會念子久窮經
　　　蘭室
幽人種芳草宛在書室前天香熏夕寢琴曲入春絃耿
耿同心友飄飄遺世賢相逢曾解珮山澤徃來便
　　　竹深軒
曲徑晝隂合虚忩寒色交琴清風動葉衣潤露垂梢徑
造不須問逺謀能解嘲相過待春晚留客筍供庖
　　　王生允承以其畫像求詩像畫古冠服手執書
　　　巻有抱琴者從其後于古槐之下游息焉盖其
　　　家有軒扁曰嘉樹云
隂隂嘉樹下有此稱家兒冠服超流俗琴書樂盛時趨
庭應有訓出戸政多岐念爾槐根立清晨有所思
　　　為楊灌園題鄭山輝天涯芳草圖
春草生長坂幽人竟不知參差添翠羽蕭散長青絲西
日高低照東風晝夜吹畫圖非鄭老逺道望渠思
　　　為徐自牧題李侯墨竹
瀟灑金閨彦分明玉箸書天機元不淺繪事未應踈持
節風霜際含香雨露初江南相别後清興更何如
　　　七月卄五日題崇安驛壁
到得崇安驛初聞打鼓聲白衣知不悔烏㡌出相迎考
藝思前輩明經愧後生徃還愁逺道老病重關情
　　　八月二日留題靈山庵靈山去福建省治十五
　　　里
江郭待期入雲山連夕留星明俄近斗露下不知秋迢
遞逢僧語虚空忘客愁勞生真似夣暮景願回頭
　　　還自閩中過鵝湖寺
落日過鵝湖青山塔影孤當時論道處今我憶先儒舊
寺烟霞窟荒祠草木墟躊躇多古意僕馬趣前途
　　　冬至前一日宿永樂寺水竹居次鄭山輝吳主
　　　一壁間倡和韵
寒過冰上客陽復地中雷宇宙兵車靜山林佛寺開舊
交多死去久别始重來知已三更語傾心一宿迴
　　　懐紀大璞
　　　　二月朔過廣濟寺觀上虞士人送傅本真徽
　　　　正音游學杭之普福詩巻有懐大璞講主且
　　　　喜傅徽二子已還舊隠乃題詩巻末
聞説芝山老虚名只累身城居長借榻官事苦勞人二
妙陪寒夜孤舟别早春歸來詩巻好江海尚緇塵
　　　題釋交巻
　　　　天台朱伯言當吳越道梗時挈家由海道抵
　　　　上虞而居既而遭母夫人之䘮時同郡周宗
　　　　性為稅官五夫為助治䘮事殊有力焉伯言
　　　　感其誼著釋交一通以遺之今予見其巻乃
　　　　題五字八句
兩賢交有道同郡又同心度海秋風急聫床夜雪深親
䘮埋旅櫬家難助籝金高誼稱詞伯雄文動士林
　　　次毛進仁留題張氏書舍韻
歩屧幽居近論文畏友稀春郊風落㡌晚渡水沾衣對
榻良宵坐題詩逸興飛雨聲生客悶㠶影待潮歸
　　　留題張徳言書舍
連日勤相過寧知曲逕迂雨中春剪韭飯後夜投壺巾
屨緇塵外琴書碧海隅竹林逢二阮古意慰狂夫
　　　過東山寺航毒海房留題
湖曲藏深院山空出逺鐘森森春砌笋肅肅晚衙蜂僧
老看孤榻兵餘憶舊松自憐花竹畔獨畏酒杯濃
　　　秋懐十首
枕上憐衰朽江邊遣寂寥緑楊臨水立黄葉帶風飄扇
去清秋雨帆囬落景潮凉襟何日遂愁思暫時消
　　　其二
徃事隨塵夣新愁對物華暮年身少藥秋暑眼添花剥
落風前棗荒凉雨後瓜相逢皆此况慰意野人家
　　　其三
秋半江城裏砧聲夜不聞衣裳雖未換機杼豈無分暑
枕留冰簟寒閨惜布裙蕭蕭桑葉畔誰與倚斜曛
　　　其四
閒暇多髙誼艱難有俗情水深魚始樂林盡鳥須驚邂
逅非吾事盈虚任此生已知齊物我漸覺一身輕
　　　其五
秋熱愁無雨秋凉雨復愁衣單驚夜半屋漏聽床頭且
得山家樂還看地利收吾生聊自遣有計補冬裘
　　　其六
海角思相贈濠梁阻數陪十年袍可補千里客難迴范
叔寒如舊王郎醉必哀高秋頻送目鴻雁幾時來(原註/時王)
(遯庵留/淮右)
　　　其七
舟楫何増價衰翁訪舊難只嫌前路逺轉失向時歡酒
滿金波甕瓜寒玉露盤梅川胡老子秋夜幾相看(原註/予留)
(梅川時胡白/石待予甚篤)
　　　其八
憐才心獨苦恨别淚頻流又報吹笙客將為跨鶴遊鳴
琴山水夜下榻竹梧秋頭白貪來徃誰能為我留(原註/吹笙)
(客指王/時敏)
　　　其九
燭湖秋雨過山閣定清凉髪為高僧白塵兼落照黄老
懐同閲世空境更聫床有約酬花月良宵意不忘(原註/髙僧)
(白雲/翁也)
　　　其十
晚歲情偏切英才遇亦稀豈知麟在野翻使淚沾衣東
閣朝相候南塘晚共歸傳經今已矣此事與心違(原註/此詩)
(為梅川胡/生斯厚作)
　　　自題葉氏隠居壁上墨戯
桃竹秋生笋藤蘿早着花暄凉驚物候老壯惜年華重
過招賢里遲留處士家月明貪坐石天近欲乗槎
　　　次韻徐性全同宿小山陳氏書樓有作
出郭天猶暖登山興獨深雨餘初衣褐秋盡未聞砧黄
葉經過處青燈故舊心客樓頻對榻倡和有清吟
　　　三山王叔婉世善堂
舊識王徵士今登世善堂青氊多過客白首未為郎作
堰三山近修隄百里長傳家有遺澤鄉井豈能忘
　　　贈應生自脩
憶汝童䝉日從親邑郭時七年今已過萬巻早相期世
變㸔渠長河清嘆我衰功名歸少壯辛苦勸男兒
　　　次韻滑先生六月十六日宴集鄉校東齋有作
汗流聊解帶心定復垂紳蕭爽論文地淹留避暑人杖
擕桃竹舊衣製芰荷新共愛山翁醉相過作近鄰
　　　鄭氏竹亭
空山喬木畔種竹傍溪亭水落霜初白人來眼共青也
知棲獨鶴猶憶度流螢凉處誰相過題詩酒半醒
　　　為玉生題東軒
早起東軒坐晨光海上來乾坤誰久住日月底相催梅
熟從今喫松高自昔栽後生須有用書巻及時開
　　　輝谷上人東軒
東軒何所有日出見光輝客去仍懸榻鐘鳴早着衣市
聲聞下界山色悟初機時有看雲叟朝來暮不歸
　　　正月卄八日偕白雲長老過葉伯泰隠居
浦逺春潮急風髙晚渡遲同來非舊伴一宿似前時雨
對髙僧飯花題病叟詩新年行樂少重過荅幽期
　　五言排律
　　　三月卄三夜與張與權宿建初寺燭下為賦生
　　　意垣十四韻
同宿城南寺吟詩過夜分為誰揮我筆念爾好斯文靜
裏含生意垣中謝俗氛當堦春草長入户妙香聞清液
看朝露微酣倚夕曛豈知愁似海但覺氣成雲濓洛堪
傳業岐黄可策勲天心常惻隠世事謾紛紜孰契鳶魚
妙難同虎豹羣窮隂陽始復殘夜日將昕至理從誰究
深𠂻為汝云張燈破昏黒得句慰慇懃屢聽城頭鼓長
延鼎内薰一時留勝事明發報嚴君
　　　贈魏松岡俞復嬰二道士十韻
　　　　予以庚戌秋九月卄四日自閩省還至崇安
　　　　武夷宫魏鍊師松岡率紫清庵俞逸人復嬰
　　　　以小舟偕予與四明桂徴士同徳等數客遊
　　　　九曲以水淺中道而還是日予與同徳出溪
　　　　口上驛舟向浙水東而歸舟中賦十韻以别
　　　　魏俞二師云
武夷山水窟自古集羣仙半世看圖畫三秋入洞天情
親雙羽士勝引一漁船飯罷擕茶具經存及草𤣥雲巖
風颯颯石瀬水濺濺九曲何如好中途不得前紫陽餘
舊跡清氣望先賢世變仍竒觀吾衰已暮年分袪閩嶺
下歸櫂浙江邊何日重相見神交諒有縁
　　　送承漢徳復徃濠梁兼寄王遯庵十四韻
久客多親舊殊方似故鄉南還經鑑曲北上到濠梁賀
老黄冠好莊生清夣長未須論徃事且復惜流光治圃
甘辛苦思家付𣺌茫果蔬資雨露萍梗歴星霜脱屣神
仙宅揮毫翰墨場浮生雖浩蕩勝地足徜徉為問吹笙
客何當過草堂寄來承解珮别去憶聫床幾見桐花落
又驚梅雨凉湖山長有待淮海尚相忘託子傳心素懐
人覺鬢蒼詩成兼送逺離思滿斜陽
　　　挽汪太守二十韻
五馬人生貴三衢嵗貢竒賢能真間有名節固無虧伏
枕吾鄉日憂天故國時病來辭藥裹死去了心期既覺
黄粱夣難求白璧疵漢庭曽有策周室豈無詩誰憶天
人對空懐黍稷悲殺身多進士報主足為師同輩公無
愧純臣世不疑當書班固筆已撰蔡邕碑舊治三遺愛
凡民百爾思桐鄉知負土蒿里望歸旗有子恩情切逢
人涕泗垂孝思難奪志哀挽謾修辭山郭迎棺久江船
上瀬遲秋風鳴驛樹朝露泣園葵華表今聞鶴佳城舊
卜龜幽明俱已盡魂魄更何之神道停飛盖仙遊看奕
棋洞天雖可樂官舍肯相遺
欽定四庫全書
　庸菴集巻四　　　　　　　元　宋禧　撰
　　七言律詩
　　　冬夜書懐
海邊積雨客愁長底事髙樓有月光酒醒只疑天欲旦
烏啼猶苦夜多霜遣懐詩賦添華髮在眼山林缺草堂
欲問君平無覔處暮年人事付茫茫
　　　望雪
荒邨臘月十三日雨後出門泥半乾欲雪未雪雲葉亂
似暮非暮風華寒敝裘在箧一冬暖遺蝗入地千尺難
今夜不知多少雪閉門忍凍有袁安
　　　胡氏連理榆
兩株榆樹隔河生長對君家好弟兄連理可成嘉樹傳
同居真得古人情今看胡氏書青簡轉使田郎惜紫荆
嵗晚鄰家誰煑豆眼中祥瑞最分明
　　　胡氏養志堂
兄弟同心四五人相看慈母白頭新長垂涕涙艱難際
不棄詩書寂寞濱父沒已隨嘉樹朽嵗寒今見故園春
我來聽説君家事喜有諸郎慰老親
　　　衛公鶴題畫
衛公好鶴鶴乗軒玉露金風灑羽翰鶴夀可期千嵗永
君恩曽使萬人看縞衣忽與緇塵暗清夣空留白雪寒
松下仙翁能跨汝瑶臺一望月團團
　　　胡逹道觀錦軒
胡家錦雞何處來小軒花下為渠開日中錦綬自能吐
世上金刀誰解裁冨貴還鄉同一夣虚無過眼已千迴
主人閱世今頭白鶴氅時時坐緑苔
　　　岑氏聫桂東樓
君家雙桂上林中念爾長思兩伯翁諸老神遊明月夜
髙樓影接廣寒宫殿前作賦知誰敵花下吟詩笑我窮
頭白羡君才力盛尚看玉兎立秋風
　　　徐氏怡怡軒
人間兄弟幾家好伯仲壎箎自古希我向梅川行野色
君開竹户接朝暉隔河雞犬舂聲急繞屋田園豆葉肥
更喜諸郎秋共被吟詩酌酒為忘歸
　　　重過烏山即事
冬晴重過烏山寺年老今非白面郎石髄汲来㯶葉井
塵軀浴罷菊花湯三生有約誰能記一醉無愁自不妨
酒醒出山空極目獨憐白髮對斜陽
　　　眉山王氏雲林書舍
我愛雲林事事幽况聞書屋住溪頭春天氣暖蛟龍雨
月夜隂凉翡翠樓作賦豈無攀桂客卜鄰曽有種𤓰侯
夢中白髮空經過何日溪邊泊釣舟
　　　送張士儀經歴
張侯不見十餘年淮海歸來雪滿顛九嵗児郎能負米
半生客路未歸田寒宵燈燭西窗下春日杯盤北海邊
客邸相逢又相别殘年多病重澘然
　　　元日書懐
未歸城郭避車塵且伴妻孥住海濱臘月雨連元日雨
故鄉人作客居人魯連東海誰擕手寗戚南山自託身
只有愁心耿長夜已餘短褐對新春
　　　宿陸氏山莊
故舊相招為放舟上林佳處得重遊西家客過東家宿
仲氏情同伯氏留夜坐競歌三叠曲春歸只在五更頭
自憐白髮渾無寐銀燭分明照客愁
　　　重過上林井亭感舊
二十年前向此過凉亭寒井慰奔波當時未覺青山好
此日重來白髮多投轄幾人懐徃事煎茶何處聽清歌
路傍野老能迎客樹下幽居奈爾何
　　　為楊仲容題柳莊
誰家柳莊溪水頭我來柳下維孤舟柳花如雪送春去
楊子種田看水流北􁩻隂凉足髙卧東臯鄰近時一遊
門前種柳似彭澤世上有官愁未休
　　　陸氏秀野軒
陸家軒子傍山開花竹當階手自栽對酒春衣看紫氣
奕碁夏簟坐青苔上林芳賞令人憶三徑幽尋有客來
底用雲間聽鶴唳沙鷗相近不相猜
　　　楊氏萬竹樓
童子曽登萬竹樓題詩今作暮年遊老蒼不見諸君子
䘮亂猶驚四月秋􁩻户青雲通窈窕兒孫錦服繼風流
清溪流向樓前過能與笙簧洗客愁
　　　楊氏聽水軒
金沙溪上小軒開靜夜泉聲為爾猜仙子笙簫雲裏過
詞人環珮月中來紫烟目眩香爐頂白浪䰟驚灔澦堆
我愛幽人卧空谷鈞天在耳夣初迴
　　　四月十五日偕岑宗昭胡斯美及其從弟斯敏
　　　游宿竹山精舍明日題詩于壁而還
龍潭橋西山谷中茅屋住者皆樵農兵前送官大木盡
春後斸筍高峯重同行何人黑漆髮精舍有佛黄金容
三更月明五更雨子規來呌門前松
　　　次韻王允昭遊源山中夜宿有感
餘春紅紫尚菲菲訪舊傷情故老稀秉燭山林連夜宿
思家道路幾人歸龎公采藥知何徃杜老誅茅願豈違
他日幽居山谷裏與君開户看雲飛
　　　贈陸生
迴棹游源日已斜道逢二陸立晴沙借人几榻開漁舍
送客壺觴出酒家柘葉青連溪岸樹藤梢白覆竹籬花
連朝多謝慇懃意自念風塵兩鬢華
　　　贈徐生
徐卿生子世積善杜老作歌稱絶竒麒麟千古同一夣
豚犬何人譏二兒橘花滿林定結實蚕蠒在箔終成絲
寸隂可惜緑隂下正是清和四月時
　　　凰山范氏碧梧軒
范家從來有賢母東漢流風東海邊孤兒當室鳯雛立
寡婦下帷梧葉連髙岡日射文明地阿閣雲飛咫尺天
頭白無愁看玉樹舊書長在緑隂前
　　　為黄克敏賦農隠
短褐力田山海間春耕秋穫心自閑飯牛身逺虎狼窟
狎鷗夣空鵷鷺班且復殺雞留宿客未須采藥入春山
荒茅夹徑草廬暗鄰舍有誰相徃還
　　　題鄭山輝效髙房山枯木竹石圖
山輝戱作房山畫已亥經今恰十年舘閣當時文物盛
風塵何處畫圖傳神交未覺龍蛇逺羽化猶疑翡翠鮮
前輩風流歸鄭老令人注目海雲邊
　　　羅氏兩寡婦
　　　　梅川羅氏有兩寡婦皆姓朱氏一為姑一為
　　　　婦也姑既失其夫有一子娶而生子甫三嵗
　　　　又蚤世其妻與姑氏皆守節力紡績以活備
　　　　服艱苦其志弗回也予以辟兵寓其鄉其鄉
　　　　人好義者徃徃為予道兩寡婦志節若此今
　　　　過其家塾見孤子祥能讀書甚勤問其年已
　　　　十五矣其祖母與其母又能力教之切切焉
　　　　冀其成人予聞其鄉人稱之又若此遂為賦
　　　　詩一首以塞其請云
阿姑阿婦在空帷每對冰霜涕淚垂底向一門同苦節
絶憐兩世看孤兒門前大石何曽轉山上喬松不可移
鄉里都稱雙節婦兒郎在眼為題詩
　　　贈李光道
城郭歸來百事踈殘生猶問五行書故人有子能傳業
樂土何時許卜居青眼為開分别後白頭幸活戰爭餘
喜君跨竈翻垂淚感舊憐貧豈獨子
　　　送趙仲容東遊
　　　　會稽趙仲容先生近以一病幾不救多難之
　　　　餘不得坐以俟命將以繪事游山海間予念
　　　　其艱難之際所向皆然姑以救一時之急焉
　　　　耳間語及此為之悵然遂以詩送之先生見
　　　　吾諸故人煩務其間有觀詩觀畫如疇昔者
　　　　乎聊以先生之行卜之也
漂泊風塵嘆此公早年習畫畫堂中風流尚在時非舊
急難何多老更窮市駿莫憐曹覇馬作歌未遇杜陵翁
逢人不必論前日好與君平賣卜同
　　　贈華松溪
　　　　徃歲廬陵龍君子髙常為予談浙水東有工
　　　　畫時人像者下筆㸃染輙逼真未常起草一
　　　　時同事者鮮出其右華君松溪其人也松溪
　　　　吾邑世家與予同黨而生常游江海間子高
　　　　稱之甚確予則未之識焉今年正月八日遇
　　　　諸邑郭鮑氏藥肆即欣然出楮筆為予冩衰
　　　　陋之相睥睨立就神骨顔色一市人見之無
　　　　不撫掌發笑以為予也予無以答其勤乃贈
　　　　詩一首
龍侯長説華山人世上冩真真絶倫下筆縑緗辭起草
驚人童穉巧傳神花前為洒烏巾雪兵後猶看白苧塵
十載相聞能一笑豈知邂逅在新春
　　　題煑石山房
　　　　吾里鮑生思美既冠而有子矣氣質日益醇
　　　　每日即蚤起從其父處北市藥肆終日治生
　　　　事夜則歸其室讀孔孟書不倦吾聞而喜之
　　　　近自山野還邑郭以心疾費調遣常曵杖徐
　　　　步靜巷中一日值鮑生因過其所謂煑石山
　　　　房者壁上見一詩乃廬陵龍君子髙所題也
　　　　吾又讀龍詩而喜之喜而技癢遂忘心疾之
　　　　苦亦為賦七字八句詩一首而律則有不能
　　　　協者矣生之東鄰有園數畝屋一區常有學
　　　　仙者居之今不知其何逝矣吾聞神于醫者
　　　　多仙人之流有能愈吾疾者徃來其地吾將
　　　　假一夕之榻而與之宿乎生為我候之
鮑生賣藥江水北夜歸讀書江水南南山白石為誰煑
北海清尊留客酣仙家火候憶烹鼎人世天倫知盍簪
老我多憂得心疾月明借榻東家庵
　　　清明日過張與權書樓既為題唐𤣥宗撃毬醉
　　　歸圖餘興未已又賦五十六字
病翁日夜抱春愁喜值清明出郭遊唐帝擊毬看畫巻
張生留客坐書樓興衰可見千年事歡樂翻成四海憂
我為前修堕清淚諸孫能憶曲江不
　　　新嵗岑處士見訪
去年海角徃來頻多謝髙情洗客塵别後嵗寒江竹老
愁中春煖野花新西樓為下青燈榻南郭能尋白髮巾
江水雲山猶在眼何時耕釣得相親
　　　七月卄七日在天界寺送炯用明還永樂寺
秋懐叙别立髙臺晚色金銀佛寺開家問已勞三月望
舟行先向大江回故鄉苦樂令人憶甘露登臨待客來
白髮滿頭今更短東歸山水定徘徊
　　　送天台葉夷仲之官髙唐
路遶天台萬叠山當年有志出鄉關黄河北渡之官去
白象南來奉使還際會風雲初發跡凴陵瘴癘已開顔
中原一望多秋草為政知君未得閒
　　　悼蓉峯處士(原註處士宋/景濓先生父)
處士年髙太史宅仙華山墜少㣲星客車送柩過千兩
子業傳家重六經山氣猶疑風肅肅溪光長見水泠泠
從来同姓多傷感三誦哀章涕淚零
　　　崔氏萬松山房
揚州城外松萬株誰葬此丘崔大夫生賢總是廊廟具
濟世豈同山澤癯秋榦巢雲來海鶴春花啄露集臺烏
當年讀禮關心處舉目難忘室一區
欽定四庫全書
　庸菴集巻五　　　　　　　元　宋禧　撰
　　七言律詩
　　　送諸道初該萬有歸寳林寺
天末二郎思舊隠山中一老望歸來乾坤多被樓臺隔
昏曉長為鼓角催月色清凉何處見夣魂辛苦有時迴
還鄉又在中秋後黃葉蕭蕭寳殿開
　　　送人還髙麗
奉使逺離山水國稱藩先入鳯凰都素聞箕子明皇極
更憶周家展地圖風舉天池鵬一息潮迴遼海鶴相呼
中華自古通殊域北徃南來萬里途
　　　贈紫芝山人
　　　　紫芝山人有青門種𤓰之志而未得其所五
　　　　口之家無一夕之儲不知造物者將何處之
　　　　也今慕義而遊將以石刻集王右軍書墨本
　　　　售凡好事者予竊有感焉因賦此詩為山人
　　　　道噫時既艱矣嵗既晏矣山人所嚮其有值
　　　　乎其無值乎雖然吾故人見吾紫芝而讀吾
　　　　詩其為前途之導者盖不獨吾也紫芝其徃
　　　　哉
有客有客王紫芝江空嵗晚欲何依試看墨本打碑賣
勝謁朱門冐雪歸浙水文章依舊在晉賢字跡到今希
年饑有粟知相易不用山中更采薇
　　　十二月卄五日送趙鳴玉以其所畫游南山
雪滿空山二尺深可人獨步費幽尋政同沙漠飡氊厄
豈有山隂返棹心不惜衾裯換斗粟誰言圖畫直千金
南山親舊知吾意除夜歸來聽好音
　　　贈術者胡桂堂
鄉閭見面不知姓江海傳聲未識君百嵗人生易相失
五行家學許誰聞天寒北郭初青眼日落西山總白雲
萬事忘言唯一笑謝君㸃檢更云云
　　　送赫彦明
惜君逺去在新正貧病無縁叙别情臘雪已消三尺盡
春潮初送一舟行天涯有夣尋鄉曲海角何年聽珮聲
烏㡌蕭蕭俱皓首萍流蹤跡歎浮生
　　　留題葉氏隠居
　　　　正月卄三日偕王處士起東王山人紫芝出
　　　　城東門過葉君伯泰隠居及竹山渡先濟而
　　　　徃者郭廷羽伯泰之隣會吾人同席而隠者
　　　　張子仁也過午而還賦詩一首以贈伯泰
生來兩過竹山渡早嵗經今已暮年黃認橘林寒雪後
白知梅蘂暖風前麻鞋屢約通家舊草閣幽居覺爾賢
作伴豈知江海客為誰激烈酒樽邊
　　　喜柯氏復舊物為賦詩一首
　　　　天台柯君叔靜以童時䘮其先公奎章閣博
　　　　士所遺圖書等物之最重者無以考世徳瞻
　　　　親像驗家慶而恒以為大憾凡與親故語未
　　　　嘗不流涕而皇皇焉盖叔靜自知人事即不
　　　　能釋于懐者有年矣山隂唐君彦常好義之
　　　　士也于柯氏舊物之䘮嘗得之以重直一旦
　　　　見叔靜而閔其孝悉以向所得者歸柯氏不
　　　　靳于是大夫士以詩文美叔靜之孝彦常之
　　　　義者無愧辭焉予雖不敏而詩之為作固不
　　　　得而辭也
奎章博士丹丘公輝赫聲名天厯中遺像還家兼舊物
佳兒隔世識先翁趙人猶喜歸全璧魯史曽書得大弓
好義今聞唐處士解憂孝子寸心同
　　　二月三日過婣戚倪氏深秀樓留宿賦詩一首
福地重來白髮踈仙標誰復好樓居驚心世事三年後
照眼梅花二月初解凍陽岡仍種橘生賢後代每收書
君家積徳由來盛親戚相過喜有餘
　　　為汪復初題四明溪舍
丹山赤水洞天中水出長溪似白虹簾外鶯聲春樹緑
潭邊鷗影晚花紅汪倫醸酒能留客李白題詩不負公
欲看丹經坐清夜為予下榻候仙翁
　　　為倪道原題九老圖
何代傳來九老圖清平文物定何如水中亭館晴移棹
樹下衣冠晝讀書閱世長於佳處住論交不與少年居
可憐奔走風塵客田舍歸來白髮疎
　　　倪安道一樂堂
高堂並坐白頭親兄弟相看樂意真對酒雲溪金奏響
過庭華月錦衣新兵前骨肉誰無恙屋外田園况不貧
家慶從來最慳得願將愛日荅洪鈞
　　　倪煥章藏翠軒
長松高竹覆春隂小院開簾翡翠深逕轉賀溪知幾曲
枝巢越鳥見層林清狂未羡黄冠好少壯無愁白髮侵
勲業關心書萬巻酒船何用客相尋
　　　留題上虞陳處士皆山樓
老來厭住城郭中眼暗車塵千丈紅十日看山坐西閣
半春多雨怕東風榻移更覺陳蕃好賦就那知宋玉工
夜對青蓮須秉燭明朝有約遍溪東
　　　再題皆山樓
髙樓百尺坐元龍客到山間度幾重雲薄霏霏含翡翠
窗虚面面見芙蓉空中書寄仙人鶴月下詩成佛寺鐘
三十六峯都在眼登臨更憶最髙峯(原註皆山樓去丹/山赤水洞天十五)
(里劉樊昇仙之蹤尚存樓之東一里許有山若屏障列/其牖前山之外有所謂東明寺在其下風清月朗徃徃)
(聞其鐘磬之音登是樓者恍/惚若與仙佛接故詩中及之)
　　　二月十六日過楊氏嘉樹軒訪三山岑宗昭
嘉樹軒中久不來新年窗户為誰開生還再見三山客
老去同觀二月梅天際相思曽聽雨花前一笑為銜杯
清江難覔漁郎棹醉後愁吟坐石苔
　　　過亡友楊昭度宅見其諸子復習舊業悲喜交
　　　集為賦詩一首
楊子宅前春草新老夫一過一沾巾城東聞笛經三載
江上垂竿復幾人當室兒郎愁獨立通家子弟喜相親
新年又聽書聲好竹徑幽尋莫厭頻
　　　為楊生簡兄弟題嘉樹軒
軒前嘉樹為誰栽南國曽移此樹來孝子懐金寒果熟
徳人比玉暖花開侵凌冰雪寧無難粲爛文章定有才
愛汝諸郎對書册東家桃李自尊罍
　　　題鄭山輝畫蘭
醉眠居士何憔悴託意秋蘭似獨醒身後流芳頭已白
人間看畫眼俱青湘靈夣寐同紉佩楚語愁吟可續經
誰解烹茶留此老吳興文物久凋零
　　　為王漢章題鄭山輝李石樓合作蘭竹圖
冀北李侯多晚興江南鄭老有春愁風潭對影來溪曲
雲谷聞香坐石頭會合可稱雙璧在畫圖將見萬金收
清華自古歸王謝所愛曽兼二美不
　　　為老圃生題錢舜舉畫𤓰
官路歸來兩鬢華誰知老圃樂生涯種𤓰不作封侯想
攀桂猶稱進士家一巻畫圖兵後物百年世事眼中花
炎天客過三山下豈厭煎茶與設𤓰
　　　三月一日再過楊氏嘉樹軒與岑宗昭王起東
　　　楊生宗權對酒既用前韵再賦
半月春風兩度來楊家兄弟酒尊開西軒已為吟嘉樹
東閣那堪見落梅此去緑隂還在眼寧貪清晝更傳杯
吾曹相過多深意門徑無令長緑苔
　　　為聞人生題鄭先生李太守合作蘭竹圖
石樓寫竹有書法山輝作蘭非畫師絶憐一老衰遲日
虚憶諸公全盛時澤國凄凉今見此玉堂文采舊稱誰
流傳後代應難得肯與聞人玉雪兒
　　　三月十六日㑹蘓伊舉于楊氏嘉樹軒辱示見
　　　寄詩一首次韵酬之
老病生還九死餘杖藜寧嘆出無車五年不見先生面
三徑相逢處士居芳草緑隂還自好落花紅雨已成虚
白頭會合知誰健見説燈前尚著書
　　　過建初奉上人房
城南僧舍我頻過塵世閒情奈爾何雨後畫圖修竹潤
春深窗户落花多齋庖燒筍留人飰醉筆題詩倩客歌
緩歩幽尋知幾度虚期杖履入烟蘿
　　　周信原南溪草堂
南市津頭春水生南溪一里上流清堂前日夜生芳草
海角平安過大兵先世圖書猶在眼故鄉山水更關情
出門舟楫元非逺問柳尋花及晚晴
　　　周氏木香亭
城南周氏木香亭人倚欄杆眼為青照夜白華春澹澹
生凉緑葉晝𠖇𠖇月明不怕緇塵暗露重能令宿酒醒
誰向東家看芍藥愁来簫鼓不堪聽
　　　三月卄三日南門訪柯逸人及還遇張與權偕
　　　過建初佛舍觀畫題詩之際與權出舊紙索詩
　　　為書五十六字
南郭春晴榖雨餘為尋山客過郊居畱侯孫子歸途遇
佛氏園林與世踈頻見赤松清夣裏同遊寳地緑隂初
老夫已悟人間事爾祖丹經願起予
　　　三月卄七夜與諸友宿孫尚質書舍
白頭病叟歸鄉里杖履清遊及暮春連夜城南隨處宿
五更燈下有誰嗔穿花送茗呼童子隔屋聞雞報主人
莫怪閒情太真率去年辛苦在風塵
　　　與諸友宿城南即事
　　　　吾邑東門外五里許有岱嶽行祠在小黄山
　　　　俗傳三月卄七夜其神出而還恒有火光若
　　　　列炬自諸叢祠出送嶽神還明滅聚散雲霧
　　　　間不可勝數者是其徵也每嵗邑人候而觀
　　　　之以為常今年其夕周原信孫尚質范徳梓
　　　　郭廷羽趙自立張與權陳子範輩要予宿南
　　　　門外初不知觀所謂神燈者因賦詩一首以
　　　　寓感慨之意云
同宿城南有八人送春箇箇惜殘春空中何物明燈燭
夜半髙歌動鬼神白雪滿頭猶激烈緇塵在眼復酸辛
年華不及諸郎好作賦吟詩齒髮新
　　　四月卄九夜宿楊氏嘉樹軒
前月城南連夜宿今宵水北對花眠梅天未食楊家果
夜雨都耕舜水田惡客不來成好夣大兵已過重豐年
酒醒得句呼燈燭一丈紅葵在榻前
　　　留飲汪尚志成趣軒
城東門外歩晴暉柳絮無情作雪飛好客児郎留午宴
看花今日送春歸霓裳自愛荼䕷好雲錦誰憐芍藥稀
念爾通家今再世嵗時歡會莫相違
　　　松雲軒
幽人屋前多古松松上白雲知幾重蒼蒼寒色經年在
漠漠春隂盡日封子規啼月許同宿神龍作雨能相從
丈夫出處亦如此山澤巢居恐未容
　　　題張立中負米詩巻
竹山渡東葉處士為我曽談張立中負米只期慈母飽
還家不泣暮途窮太倉黠䑕無饑嵗老樹啼烏有烈風
薄俗驚心那可説長歌在耳慰衰翁
　　　題沈錬師樵雲巻
白雲可只自怡悅此語曽聞陶隠居有客樵雲吾未解
通宵煑石豈成虚神仙對奕看何厭富貴忘情樂有餘
應念當時賣薪者暮年勤苦讀何書
　　　五月十日楊灌園留飲後清漁舍且用梅字韵
　　　見教予亦用韵酬之
長懐載酒為君來夣裏寒花一夜開識字可期天禄閣
吐詞何望廣平梅田園歸處松三徑詩賦生涯水一杯
白首追從頻有約今朝又為掃蒼苔
　　　五月十日訪楊灌園于後清漁舍而唐景顔澄
　　　了然先生留飲至晚與了然還及汪尚志之門
　　　遇雨見留甚勤又置酒臨昏而散乃用向所留
　　　題韻紀其事
梅天疎雨灑斜暉水北平田白鷺飛飲酒偶同諸客醉
吟詩相伴一僧歸茅堂會合誰知好蓮社交遊更覺稀
暝色苦催花底散南隣留客意難違
　　　方氏山意樓
山意衝寒欲放梅杜陵詩句為誰裁南山種樹人猶在
東閣看花客再來風煖小春能自耐雪深殘臘未須開
早年訪舊曽同宿白髮題詩愧不才
　　　五月卄八日為梅川羅翁題㑹稽俞景山山水
　　　圖
關情俞老卄餘年忽見畫圖東海邊閲世兵戈成死别
銷愁山水覺渠賢登髙昔有穿雲屐訪舊今無泛雪􁊁
索我題詩羅處士巻簾梅雨落梅川
　　　贈杖錫寺安大愚長老
四明山中仙佛居世界自與凡人踈藤蘿諸天映㣲月
樓閣孤禪棲太虚金錫何年留寳地石窗有客寄丹書
生平欲徃已衰老路逺安得乗籃輿
　　　留贈郭思賢
　　　　去年己酉夏余有龍河之行以衰疾留滯錢
　　　　唐十餘日寓所與郭子思賢氏相近間與語
　　　　若舊相識然其家世業婦人醫由汴徙錢唐
　　　　已及三百年而其名不替以趙郭氏稱于逺
　　　　近者是今年七月予以考藝適閩道經錢唐
　　　　復與思賢會迺為賦詩一首盖塞其去年之
　　　　請也
種樹曽聞郭槖駝錢唐趙郭業如何名家汴水逾三世
治疾邯鄲擅一科舊嵗客居頻晤語新秋藥室再經過
暮年逺向三山去歸對黄花為醉歌
　　　過釣臺
先生昔自吾鄉來愛此桐江雙石臺石臺萬古端有待
羊裘一出能復迴在越丘園成感慨入閩舟楫為徘徊
豈知陵谷推遷後過客暮年青眼開
　　　大浪灘
大浪灘頭大雨來樓􁊁不放四窗開低流江水來如箭
直下山泉響似雷豈怕晚凉行李濕只愁秋熱簡書催
白頭涉險縁何事考藝南閩愧俊才
欽定四庫全書
　庸菴集巻六　　　　　　　元　宋禧　撰
　　七言律詩
　　　過崇安縣留贈稅使夏文敬
　　　　今年秋七月予有閩中之行卄三日入分水
　　　　關其暮抵崇安縣驛而宿明旦遇稅使夏文
　　　　敬于縣郭中文敬益都人年未三十既問予
　　　　姓而笑曰疇昔之夜夣造藍明之先生之廬
　　　　先生不見見一人狀貌若吾子者在其門外
　　　　官道上吾問曰子何姓曰姓宋其夣若是吾
　　　　與子雖並生于世而南北之居相去數千里
　　　　而逺且生平素不相聞何夜之所夣旦之所
　　　　見其容其姓其邂逅之地無一之不有徵耶
　　　　是可異也予聞其語亦有樂于中乃賦七字
　　　　八句詩一首以贈之
老年觸熱向三山暫宿崇安驛路間與子平時初不識
何縁昨夜獨相關浮生邂逅皆塵夣逺道馳驅有汗顔
官舍設𤓰知愛客看花更待暮秋還
　　　為閩省掾劉宗海題瀛洲圖
三山有客瀛洲仙一住人間今幾年桑田變海望歸路
天禄校書懐昔賢頗怪令威成白鶴還期太乙泛青蓮
題詩為坐榕隂下病叟南来也可憐
　　　留題鼓山丈室
　　　　鼓山閩之勝地也予故人用明師主其寺焉
　　　　去嵗用明自浙左赴鼓山予嘗為文以送之
　　　　今年秋不意叨與考藝亦有三山之行既事
　　　　主文江右吳蕭二先生而下凡七人約遊鼓
　　　　山予與四明桂徵士同徳先至山下以俟及
　　　　暮諸公不至乃登山入其寺宿焉與用明語
　　　　至夜半有足感者其夜風雨俄至煩熱頓解
　　　　遂賦律詩一首明旦錄上鼓山丈室就以為
　　　　别八月卄四日也
棘闈半月閉秋暑巖寺幾程登暮雲勝地江山兵後見
髙天風雨客邊聞送師東海新春别秉燭南州靜夜分
賔主三生端有契靈源重㑹讀吾文
　　　閩省宣使張文中伴諸公遊鼓山索詩為贈
江海諸公早晚迴勝遊都向鼓山來同行喜有乗槎使
相贈慙無作賦才先到後還空卧病東瞻西眺更徘徊
閩中驛路通吳越嵗晚相思為折梅
　　　八月卄三日至鼓山夙病復作述懐
山僧錯喚病維摩傴僂提擕入薜蘿鄉里自憐扶杖久
道途誰笑折腰多度關峻嶺應如昨送客安車又若何
回首㑹稽雲霧外二千餘里費奔波
　　　送人赴恵安驛
我到三山路二千經過驛舍總安然異鄉送客縁同郡
樂土為官屬壯年入貢好迎天外使觀光應識海隅賢
亨衢流轉非前日錦服歸來鏡水船
　　　題牧羊圖
高鼻羣羊塞北來晴原花竹是誰栽牧人何處占春夣
草逕應看落日迴好雨一簔當有備豐年四海已無災
翻思持節蘓卿苦風雪憑凌白髮催
　　　毘陵卞孝子永清幼失其母于兵難求之十三
　　　年得見于龍河軍營中而未遂迎養臨川危先
　　　生為序其事今年秋予遇永清于閩出示其巻
　　　有感于中為賦詩一首
早失慈親最可憐周流兵甲十餘年只期見面黄泉下
誰使驚心白日邊喜極還臨大江哭愁深未挽小車旋
平生情事終難了孝行潛通咫尺天
　　　休寧任本立水南山房
水南山人讀書處溪光半浸松蘿山白雲變化朝暮裏
黄巻逍遥山水間休從乃祖釣鰲去好與山人騎鶴還
三山秋色淨如洗四海兵車今已閒
　　　九月十五日自三山驛還至懐安驛廬陵劉允
　　　恭以詩贈别次韻酬之
官船送客勝漁舠千里凉風入布袍秋院校文同㸃檢
晴溪歸路重遊遨月圓楚澤鄉情逺水落閩關石勢髙
竒會翻成離别恨暮年更怕徃來勞
　　　九月卄三夜留題武夷宫殿壁
大王峯下武夷宫九曲溪邊一徑通身到名山頭已白
眼明秋日葉初紅神仙定在虚無裏兵甲曽棲澒洞中
秉燭題詩留過客浮生蹤跡似𠖇鴻
　　　九月卄三夜宿武夷宫燭下為魏松岡提㸃題
　　　閩中士大夫送歸武夷詩巻
入閩逺作三山客迴棹重經九曲溪洞口仙人如有約
燈前詩巻為留題苦吟豈似彌明句昏照還資太乙藜
當暑送歸吾不及秋宵下榻聽金雞
　　　留贈諸葛仲華
　　　　金華名族諸葛仲華為曹娥驛官三年于兹
　　　　矣以亷能稱被其恵者眷眷焉惟懼其去其
　　　　借留于上官者甚衆仲華之修職于斯者可
　　　　知已予去嵗有龍河之行徃還過其驛仲華
　　　　禮甚恭欲得區區之言予固心許之矣今年
　　　　秋以考藝適閩冬十月還與仲華㑹日昃未
　　　　飯為具食私舍不獲固辭瀕别率爾成律詩
　　　　一首以謝其意
去嵗官船此徃還詩文曽許寸心間官程今復經閩嶺
驛舍相迎對越山一飯情深分薄俸片㠶家近破愁顔
去官送别寧無語只恐回轅野老攀
　　　為孫尚質題山輝翁蘭蕙圖
蕙花江上逢冬至又見鄭翁蘭蕙圖落筆十年身後在
懐人三絶眼中無陽回后土幽芳發雪滿隂崖衆草枯
看畫幾畨曽堕淚題詩此日更愁吾
　　　送岑山人
北山猿鶴久相違城郭黄塵上客衣雨雪虚無知臘盡
江山寥落索詩歸梅梁水涸魚龍逺麦隴沙乾雁鶩稀
更待明年春草緑相隨湖上蹋晴暉
　　　人日有作
新正雨雪數朝同屏跡茅堂未覺窮人日晝隂開晚照
老年寒極向春風荆榛豈阻尋芳客葵藿還親避俗翁
元夕張燈看不逺試聽簫鼓月明中
　　　送趙仲容還會稽
江郭徃來三十年黒頭相見甲兵前生平畫馬不能走
垂老瞻烏真可憐客舍茶甌龍井下故鄉書屋鏡湖邊
擕家八口始歸去春水為浮天上船
　　　正月十五夜趙鳴玉還郡城與予語别遂賦詩
　　　送之
新正泥濘出門遲百感春愁只自知送客正當明月夜
看燈不似少年時㝠鴻歸路聲何逺老驥征途志已衰
簫鼓城頭偏惜别圖書船畔一吟詩
　　　二月四日久雨始霽過水北王大本家觀山輝
　　　翁春草圖為題詩一首
江上茅堂春雨多春來野色竟如何老夫朝朝望白日
隔水茫茫生緑莎踏青屐齒畏泥濘垂白鬢毛愁棹歌
何時乗我五湖興翡翠蘭苕迎釣簔
　　　嚴氏蒼雲軒
我住城南對北山子陵墳墓在山間每思髙節空回首
得見諸孫為破顔鄉里未尋書屋去客途曾向釣臺還
連年奔走頭添雪愛汝看雲日日閒
　　　題潘氏壁
　　　　今年春三月四日予偕邑子周原信王公逺
　　　　過越溪潘鈞輔家鈞輔與其季鈞茂情好若
　　　　舊留宿其東軒張燈置酒主賔甚樂戊戌己
　　　　亥間以避地常挈家累輩寓其家今十三四年
　　　　矣舉觴道故舊且觀故太守李侯墨竹亡友
　　　　鄭先生墨蘭喜戚交集而于鈞輔伯季之更
　　　　世變能不失其常者尤有感焉為賦七字八
　　　　句詩一首秉燭書于壁以俟知我者和之
昨日正當三月三今宵水北共清酣幾年不到知懸榻
上已初過喜盍簪兵後放歌誰尚在燈前痛飲我何堪
君家兄弟情如舊頭白相看得笑談
　　　為王雲谷題王若水畫
　　　　吾鄉王雲谷先生奉其母夫人官中吳時錢
　　　　唐王若水處士以其親年過八十且有禄養
　　　　之樂為作萱塘竹雀圖贈之其年至正癸未
　　　　也後二十有八年予過邑之東山雲谷出此
　　　　圖以觀感慨之際為題五十六字
江南四月薰風凉鶴髮慈親坐北堂萱草花開百憂逺
竹林筍生三尺長野鶴哺雛依翠石水禽得伴傍銀塘
年光物色都堪畫此樂人間不可忘
　　　今年春三月六日過東山哭故太守汪公柩公
　　　之子彦舉留宿書樓其禮甚恭其意甚勤感嘆
　　　之際以詩贈之
故侯遺愛民猶憶有子承家我復過徐孺生芻慚自緩
謝家寳樹奈渠何兵戈每覺東山逺絃誦還聞北里多
老去憐才情轉切燈前為汝賦菁莪
　　　三月七日留題黄草堂壁
我愛風流黄草堂暮年重過惜春光虚聞錦樹燒銀燭
不遇芙蓉見海棠舊客關情愁逺道好花在眼醉斜陽
生同壬子頭先白莫怪髙歌似楚狂
　　　三月十四日夜宿周叔榮家留贈
自歴風塵三十秋重來海上為遲留青春誰解看花去
白髮真成秉燭遊逺跡雲山仍近榻驚心海月正當樓
眼中諸友能相慰舊日牙籖尚肯休
　　　和韋惟善登龍泉山舜江樓二首
絶頂曾題處士詩後來丞相有心期都知在眼為霖雨
誰向天心聽子規北客逺來文似錦南人老去鬢成絲
相逢倡和春雲裏此日登臨異昔時
　　　其二
山郭遺民憶有虞江樓落日𦕈蒼梧登髙能賦韋公子
在昔成名葉大夫南浦農蓑雲萬頃東橋漁網栁千株
眼中風物還淳朴未譲桃源入畫圖
　　　同滑先生飲酒周氏荼䕷亭分韻得堂字
總愛瓊芳戀夕陽南鄰老子最彷徨惜春幾度行花徑
擕酒先期過草堂天上夣回青𤨏闥月中愁破白霓裳
百年舊物兵餘見莫遣清隂出粉牆
　　　題白太常三歳時手書巻後
　　　　太原白應章以其曽祖太常竹梧先生三歳
　　　　時手書八卦名及諸名公贊美詩文巻示元
　　　　僖元僖伏玩之際乃知太常為一代偉人者
　　　　非獨間氣所鍾元遺山先生于其作字時以
　　　　七言古詩美之大有期待而果如其言盖太
　　　　常生有異質實能成于問學故也近代王文
　　　　公謂金溪民方仲永者世𨽻耕生五年未嘗
　　　　識書具忽啼求之即書詩四句并自為其名
　　　　其詩以養父母睦族為意自是指物作詩立
　　　　就其文理皆可觀者邑人竒之然以其父利
　　　　其慧日環丐于邑人不使學及其十二三時見
　　　　之令作詩不能稱前時之聞卒之冺然為衆
　　　　人乃為著文一篇曰傷仲永今觀太常幼歳
　　　　墨蹟及聞其生平所就有賴于學而後然則
　　　　知其與王文公之所傷者所以有霄壌之辨
　　　　于其歸也元僖于是竊有所感為賦詩一首
　　　　書于卷末云
世家白氏出名儒三歳能書有竹梧喬嶽千年降神秀
樂天七月識之無琮璜琢就藍田玉騏驥調成汗血駒
不似半山傷仲永遺山期待應時須
　　　賦白氏瓶中梅
　　　　太原白子芳都事居其父無為太守䘮時常
　　　　折梅一枝樹新陶器中其華既落而布葉結
　　　　實蔚然有生意當世諸名公以詩文美之既
　　　　成鉅軸矣其子應章乃索予詩辭不獲為成
　　　　五十六字
墓門有梅氷雪殘令人斷魂誰忍觀思親窮廬白侯苦
失本孤芳青子酸生成可曉神明意感應難同怪事看
也為吟詩鐡心動江頭笛聲梅雨寒
　　　過張氏書舍
憶昔我年三十三讀書日夜在城南能親魯史留三載
誰似張翁愛兩男閲世青氊猶在榻回頭白髮不勝簪
壯年蹤跡同春夣愁破梅天酒半酣
　　　為蘓養正題子猷訪戴圖
剡中秀異吾所思剡中隠者多故知平生扁舟未能徃
幽興及門空有期雪夜勞人誰好事秋風看畫我題詩
只今莫説無安道王許風流似晉時
　　　題赤壁圖
百年身世幾扁舟如此江山兩度遊人物當年惜良夜
畫圖此日對新秋仙翁得向清時樂我輩難消白髮愁
孤鶴不來明月好空思天際大江流
　　　八月卄三日偕白雲訪西隠于龍泉山閣西隠
　　　將有四明之行與予語别遂賦詩送之
龍泉髙處為誰登曲徑幽尋樹下僧黄葉又經秋夜雨
青鞋曽蹋歳寒冰西來山閣隨雲隠東去江船待月乗
邂逅浮生還惜别吟詩落照倚蒼藤
　　　白雲軒
小齋素壁積霜雪虚窗恍惚含白雲西山朝氣出龍窟
北海秋隂來鶴羣在舍雙親何太喜檢書一榻有誰分
東家愛爾書聲好雲裏吹笙不足聞
　　　次韻趙徳純阻雨小山有作兼簡徐性全并謝
　　　陳氏諸親舊
雲谷重來遇二公故鄉情合異鄉中髙樓聞笛三秋盡
舊榻吟詩幾夜同短髮飄飄渾欲落深尊處處不愁空
獨醒却負諸親舊聽雨留連復聽風
　　　送譲無吾住定覺寺兼簡衍福玘大璞講主
江邊佛寺近孤城曽向江堤幾度行暮景難留林下伴
逺途猶繫世間情千村黄葉時時落十月清砧處處鳴
惜别老懐兼憶舊潮來南浦為誰平
　　　冬十月過上林鄉為岑孝亷題鄭山輝雜畫就
　　　用其韻
重過岑家懐鄭老畫圖歳晚見春榮芝蘭玉樹昔同賞
山澤布衣今獨行十月誰憐衆芳歇上林曽聽早鶯鳴
南樓日色令人愛洗硯題詩重有情
　　　冬至後三日留題方允彰南樓
方氏樓居兩度過南山在眼興如何衆丘皆作兒孫拜
樂土猶聞父老歌愛日當樓書滿榻寒溪繞竹水盈科
陽生幽谷人重到更待中秋月色多
　　　十一月十二日過竹山胡氏書舍觀王時敏梅
　　　畫賦詩一首
竹山書舍王徵士長説鄰翁與徃來翰墨曽揮銀燭夜
兒郎總慕玉堂才故人一去雲霄逺老我初過歳月催
冬日南窗對圖畫梅花臨水為誰開
　　　十二月卄九日承滑攖寧先生韋惟善與鄉中
　　　諸親友以予初度之辰致禮見過因賦詩一首
　　　奉謝
老去歡娛復幾人歳寒山郭對黄塵艱難人事都非舊
貧賤交情倍覺真除夜敢因初度飲同心故向暮年親
城南行共千花笑已有江梅著早春
欽定四庫全書
　庸菴集巻七　　　　　　　元　宋禧　撰
　　七言律詩
　　　留題岑氏隠居
　　　　冬十月既望予過三山岑西峯隠居嘗再宿
　　　　焉明月十五日自游原將過梅川西峯長子
　　　　子輈又要子宿其家西峯蓋善士晚歳恒誦
　　　　佛書不涉外事是日夜予與其父子語至雞
　　　　鳴不睡明日别去留題律詩一首
白頭兩度過三山三宿西峯紫翠間明月再圓潮滿海
寒雞亂呌石當關論文半夜新知樂齋佛殘年老子閑
榻下諸即總清秀雲中丹桂許人攀
　　　聞宋思賢等將還有作
半載江頭悵望頻逺途音信苦難真雲霄忽報辭鵷鷺
郊野還看養鳯麟别去孤舟秋節晚歸来斗酒歳華新
海隅山角長相見歌詠同為擊壌民
　　　新正即事
日色相催暖氣回千家寒盡舊爐灰南山臘雪新年在
東海春潮昨夜來野老獨登髙閣望江梅逺背故人開
感時懐抱無今古强學詩翁近酒杯
　　　葉貴中自天台還臨濠寓所正月晦舟過餘姚
　　　江上與予别五載而會話舊之際悲喜交集因
　　　賦律詩一首寄題其寓所曰竹居者末意蓋有
　　　所祝也
濠梁種竹已成林客舍凴渠伴獨吟蝶化南華春夢短
鶴歸東海暮愁深别來每得平安信老去重傾故舊心
江上雷聲交二月錦䙀為汝憶抽簪
　　　為陳山人題顧雲屋大松圖
顧侯秀異天所種胸中有此千尺松深山大澤久藏器
層冰積雪當嚴冬羽化登仙巢老鶴樓居閲世對亢龍
小山桂樹何年種譲爾獨立青芙蓉
　　　羅壁隠居圖雲屋為方溟逺作
玉山有客尋佳處金谷何人比此山溪閣幽居青樹裏
園泉逺落白雲間燈明春夜看圖畫地主年華集珮環
隔水桃花深幾許洞門斜日未須關
　　　為方允恭題顧山人龍門雪霽圖
羅壁山形似金谷今人誰繼古人遊龍門雪色入鳥道
顧老霜毫追虎頭髙情脱畧風塵跡逺眼𠖇迷草木愁
客底敝裘能忍凍畫圖不許世人求
　　　與顧山人宿羅壁方氏停雲樓贈詩一首
雲屋山人雲與遊十年為客海東頭蛟龍過處石窗冷
鴻雁來時水國秋燈影獨留羅壁夜雨聲長送玉山愁
桃花流水春隂裏白髮關情共倚樓(原註顧氏吴中所/居號玉山草堂者)
　　　題髙氏萬緑堂
路入郊堂度石橋可堪詩思晚蕭蕭隂連桑柘凉如雨
氣接風雲逺似潮紅紫一時隨過客清和四月聽吹簫
梧桐葉上題佳句乗興重來不待招
　　　雨中遣懐
老去追游轉覺難盍簪誰復共清歡江山暮色孤城暗
風雨秋聲四月寒路逺情人長駐屐樓空餘子獨凭欄
可堪鼓角催昏曉萬古心期只自寛
　　　雨中席上贈承漢徳
濠梁有客意相親風雨孤舟泊水濱攜具入門添我恨
烹茶為主奈家貧從游誰作觀魚伴就語今逢裹飯人
秋晚能酬江上約豈無雞黍待嘉賔
　　　鄭山輝春草圖
悵望情人立水南水南風日正清酣踏青已去空遺佩
拾翠重來可盍簪當日佳期猶自惜暮年别恨更何堪
夢中緑暗關河路愁破天光動鬱藍
　　　為承漢徳題淵明采菊圖
髙眠不道羲皇逺爛醉猶知晉室尊三徑有花歸栗里
千山無路記桃源去官彭澤皆真意避世秦人亦寓言
老去忘憂忘未得秋來采菊度朝昏
　　　五月十四日過平應仲書塾其夜至明日雨不
　　　止有懐藍溪許月山化安真淨源
天晴獨跨蹇驢來凖擬書堂一宿迴野色幾年違白首
雨聲半夜落黃梅南山樹對髙僧立東浦花隨處士開
親舊有懐難晤語出門流水沒蒼苔
　　　贈沈生從訓
王氏園林好讀書山光野色入幽居鄉關百里騰騏驥
燈火三更落蠧魚江動春暉慈母别天開文運大兵餘
苦心能答三遷教青眼誰譏野老疎
　　　過聞人叔勉家賦詩一首
　　　　今年六月三日予與陸谷賔過聞人叔勉家
　　　　叔勉有南山之行未還其母夫人隔屛障語
　　　　其童孫以天熱固留過午叔勉臨出時有屬
　　　　故也叔勉之家約甚而處之恬然事母孝謹
　　　　躬執薪水之勞而問學不廢予于諸生中尤
　　　　愛而閔之屢過其家不忍費其為具也至是
　　　　予雖不留又見其一家待我之心真切若此
　　　　谷賔亦為之感嘆以謂叔勉有是美質而獲
　　　　乎親其于古人之學豈難進哉予因賦詩一
　　　　首紀其事且為叔勉學古之勸云
觸熱相尋北郭生昨朝已有南山行在堂慈母隔屏語
愛客小兒開户迎凉館苦留憐老病暑途竟返負真情
誰知剪髮陶家事竹簡千年有令名
　　　題朱叔經怡雲樓
秋來江上望甘雨念此山中多白雲樂土稻粱何早熟
靈湫膏澤許誰分怡情豈羨陶𢎞景足飯能留鄭廣文
為倚髙樓愁野客關心豐歉對斜曛(原註壬子歳七月/十二日謁豐城掲)
(先生于慈溪朱叔經家登其怡雲樓時先生之子平仲/以教授館于家他壌有不雨之閔而山中田榖已有熟)
(者其鄉多龍/湫故詩及之)
　　　為方出翁題顧雲屋大松圖
去年寫松小山下今年冩松羅壁中千尋竒材拔厚地
兩度苦吟愁老翁羽蓋青天落冰雪龍門白日起雷風
虎頭筆力今重見神妙能分造化功
　　　龍門眺逺圖
誰冩龍門眺逺圖風流顧老出勾吳河中天闕爭髙下
海上雲山半有無杜甫神游應自惜安期仙去待誰呼
未須東望成長徃小住塵寰慰老夫
　　　秋日過郁仁齋翠深軒與顧山人夜坐有作
風霜高潔暮秋天誰住紅林白水邊愛畫能留吳下客
過門為治越中船葉埀山果臙脂重石出溪毛翡翠鮮
底憶桃源深處宿樓臺春夜對花眠
　　　顧山人畫
髙峯特立翠芙蓉疊嶂飛來宛似龍雲度雙關如有約
水流千磵總相從秋林谷口安亭舘曉寺巖阿響鼓鐘
老去可堪城郭住關心草閣傍青松
　　　龍門大松圖
虎頭孫子氣吞虎龍門怪松身似龍落筆蕭梢朔風起
潑墨慘淡飛雲從無疑杜老歌韋偃謾説秦封臨岱宗
天生異材久盤屈青眼千年纔一逢
　　　長江疊嶂圖
病翁曽上大江船晚發江心佛寺邊不見青山歸海去
可憐白日枕書眠畫圖雲樹看今夕客子風潮憶徃年
誰似杜陵詩興好浮家吳楚到西川
　　　張氏梅花塢
粉牆如雪花如雲花間月色白紛紛曽留野興老夫宿
更愛天香春夜聞皓首彷徨詩未就緑衣歌舞酒初醺
堪笑西來葉處士到今猶為索吾文
　　　為徐性全題萬壑秋聲圖
誰愛玉山草堂靜畫圖尚見千古情懸崕迢迢來磵道
隔林蕭蕭聞水聲西窗書巻白日暮中天石壁丹霞明
何人逺住萬松下百頃風潭堪濯纓
　　　為趙徳齊題林壑隠居圖
每懐羅壁在城外更愛草堂臨水西洛客曽將金谷比
杜詩偏向玉山題重陽風雨看圖畫暮景雲林過杖藜
多謝眼青留下榻自憐頭白聽鳴雞
　　　觀陳履常所藏春山圖有懐雲屋山人
有誰能尋山上山兩翁逺在溪林間雲生大澤龍蛇窟
風度重巖虎豹關長松開花落日在幽人采藥幾時還
别來又是三千日尚想月明聞珮環
　　　邵氏秦湖隠居
秦湖隠者邵平孫舊日生涯不復論垂釣花間親白鳥
種𤓰海上似青門還知教子書千巻不願封侯酒一尊
蓴菜鱸魚秋更好扁舟何處覔桃源
　　　題畫
小縣曾聞鼓角傳雲山深處夢相牽年來還愛丘園近
老去偏于杖屨便樹遶石頭知客路巖迴谷口見人烟
攜琴出郭茅堂宿誰復含愁鳥道邊
　　　長度翺清碧法師住蕭山淨土寺朱雲巢以送
　　　行詩巻見示遂題一詩于後
早年頻過蕭山縣暮景新知淨土師夢筆江淹留勝跡
講經支遁喜文辭鐘聲曽聽孤舟夜詩巻今題落葉時
何日相随朱太史百花深院話前期
　　　贈徐常
髙風尚憶南州士後輩堪憐北郭生嵗晚孤城多雪意
夜長深巷自書聲楓林已落清霜重梅蕋将開逺照眀
念汝黑頭須努力起家黄巻答昇平
　　　二月十二日即事書懐
新愁底與舊愁深塵世猶闗野老心二月江村三日雪
百花時序半春隂閉門實信袁安卧歩屧虛期杜甫吟
此際懐人徒自切那能裹飯徃相尋
　　　三月二日過陳處士家為題眠松圖
驚蟄已過寒食近元龍樓上㸔眠松春来雷雨雜冰雪
凍合深山㽞卧龍作畫興随隂壑逈吟詩愁對暮雲濃
子規啼處同誰聴花落芙蓉第一峯
　　　天台謝用文寄恵竹扇以詩謝之
竹皮作扇出天台情重幽人遠寄來蕉葉已經寒雪長
桃花徒趂暖風開十年塵俗懐髙節三伏炎蒸見異材
問訊仙翁總瀟洒夜凉眀月在瑶䑓
　　　柏山䑓
柏山胡氏有光輝爾祖尚書近代稀舊族子孫今散處
故郷丘壑豈忘歸壮年有暇親黄巻清晝無縁羡錦衣
樹色嵐光堂上滿先賢風采未相違
　　　次韻喜雨有作
　　　　吾邑自五月梅雨不降及夏至種有未入土
　　　者皆以為憂是月廿三日甲子乃雨其夜雷
　　　　殷殷而鳴土俗有梅霖之望矣明日予過城
　　　南僧舎客有賦喜雨者予次韻和之
夜来一雨足銷憂五月晴江露逺洲三日為霖還可擬
重梅應候未宜休城中米價増連月海角民生望有秋
僧舎出門同一飯加餐知我此情不
　　　任從義寄恵新昌石鼎以詩謝之
石鼎斵来天姥骨江頭寄到野人家難逄道士重聮句
可待先生為煮茶飢嵗不堪烹故紙老夫亦欲煉丹砂
得随采藥尋仙去却用相擕入紫霞
　　　六月喜雨有作
大雨時行六月天舊疑月令信今年秋前共喜先完廩
夏至曽憂未種田市價减錢吴下米江行有水浙東船
蒼生已免填溝壑皓首猶知對聖賢
　　　代人挽汪太守二首
深谷為陵路轉迷病軀無復計東西心随歸雁春天逺
淚落啼鵑夜月低漢史已知稱召杜周人誰復哭夷齊
生前不食甘㝠寂應許諸生奠隻雞
　　　其二
對䇿妙年書萬巻承恩晚莭粟千鍾生前未貴龍頭選
死後纔安馬鬛封曽為王風歌黍稷定歸仙境主芙蓉
野人洒淚甘棠下尚憶當時雨露濃
　　　七月廿日與永蘭亭納凉極樂寺贈詩一首
江水蒼蒼江栁黄閉門誰與坐茅堂儒冠徴去容吾老
佛寺吟行得此郎桐井浮瓜秋葉暗荷池對竹晚花凉
可堪世界猶炎熱樂土同㳺意不忘
　　　題畵松四首
潜蛟出壑石門開夜半風雷動地來落筆一時驚變化
吟詩三日為徘徊忽思采藥龍蛇窟更欲消愁琥珀杯
偃蹇自同樗散者誰言山澤有遺材
　　　其二
秋宵有夢到蓬壺萬里浮雲一寸無白兎在天開舊窟
蒼龍出海弄明珠氷霜還憶諸朋友風雨堪憐五大夫
睡覺不知眀日事客來却見古松圗
　　　其三
昂霄聳壑勢崔嵬知是何人㡬日栽百世恩深山澤叟
萬牛力怯棟梁材雲邊雪色随風落海上潮聲送月來
留得幽人長作伴北山猿鶴不須猜
　　　其四
老夫欲學服松花曾到丹山道士家千尺紫蘿埀落景
一聲黄葉出層崖采芝商皓身何健辟榖留侯計不差
三月山中花滿樹願留人世閲年華
　　　為山隂朱善之賦三山樵隠
昔日會稽朱太守至今孫子住山隂家聲不耻為樵者
書巻還存濟世心山入雲寒㸔虎跡屋連夏木聴鶯吟
逄時衣繡非難事苦學何愁嵗月侵
　　　贈天台僧日東巖
東方日出照寒巖絶頂孤禪離衆凡海色已随丹鳯至
天闗不許白雲緘眼明經巻開蕉葉雪落空花滿石函
當暑上方過野老清晨風露濕春衫
　　　㸔雲樓
　　　　梅川胡斯敏舊與其季斯厚同居其宅之東
　　　　樓斯厚既早世斯敏乃思之不置以㸔雲名
　　　　其樓取杜工部詩語以寓其憶弟之意也今
　　　　年秋九月予復來梅川嘉斯敏䔍於友愛而
　　　　又得朝夕在其親之左右以養志為樂固有
　　　　在者矣遂従其請為題詩一首云
髙樓海上㸔雲飛有弟仙逰竟不歸夜雨雞鳴曾共
被秋天雁過為沾衣杜陵生别情何異康樂清吟夢不
違還勝思親太行客朝朝綵服在庭闈
　　　胡生芙蓉館觀花
一川秋水照芙蓉山院開窓晚色濃使客星槎何杳杳
天孫雲錦自重重仙家作主當時話人世㸔花此日逄
應喜髙堂偏好客佳期須費酒千鍾
　　　九月晦宿王氏書舎早起即事有懐遯菴翁
　　　而喜有東歸之音因賦詩一首
睡起西齋感物華清秋重宿故人家花開白槿兼紅蓼
日出青雲帶紫霞鳬舄歸来今有約雁書傳到定無差
每懐知已令人瘦歡㑹誰憐暮景斜
欽定四庫全書
　庸菴集巻八　　　　　　　元　宋禧　撰
　　五言絶句
　　　書懐四首
晚雲天上白冬菊雪邊黄鬢髮絲絲短如何不肯長
　　　其二
飲少不得醉吟多只自愁關情胡處士相過即相留
　　　其三
老去須扶杖冬来早着裘翻思年少日曽為病翁愁
　　　其四
近日得心疾遥遥夜不眠怪渠天上月明白照床前
　　　贈胡生斯悦
童子樹邊立我行渠解隨拾得青桐葉愁來為冩詩
　　　梅川四詠
黄牛髙似馬百畝賴渠耕誰送青絲鞚驊騮帶汝行
　　　其二
小犬如猫小花邊撲草蟲南村多狡兔蘆葦暗秋風
　　　其三
海風吹野樹獨鶻有時來莫動梅花雪天寒鳥雀哀
　　　其四
老鶴東樓立何時渡海迴鄰人都在眼梅樹有花開
　　　題梅畫二首
春回石巖底山翁竟不知天香破孤夢白雪在髙枝
　　　其二
臨水一枝好疎花顛倒開也知貪照鏡不管路人來
　　　題水仙圖四首
翠帶飄飄轉瑶環嫋嫋斜凌波清夜舞月落未還家
　　　其二
珠宫雲影薄玉佩夜香寒明月能相照愁来只自看
　　　其三
天風吹汝急羽化已能飛只恐凌雲去誰牽翡翠衣
　　　其四
已得龍珠佩初從貝闕來衣裳渾不濕月下望瑶臺
　　　六月二日胡處士宅前即事
水邊楊柳下雨後曉風前坐看平田緑關心大有年
　　　八月卄二日過徐氏書舍觀楊昭度所作壁上
　　　墨竹為之泫然因題詩一首
可人今已矣塵壁見琅玕老淚為渠落西窗秋雨寒
　　　題百牛圖
四野多青草江南春未深柳堤烟雨暗何處是桃林
　　　為王起東題李石樓墨竹遺胡達道
　　　　王起東得石樓李侯墨竹一紙將以遺梅川
　　　　胡隠君達道而徵予題詩前二年予與起東
　　　　俱避地梅川依達道以安及還邑郭又與起
　　　　東為隣而梅川曩日之事未嘗不數數以為
　　　　言今起東于胡君有墨竹之遺盖不忘相依
　　　　于患難之際而歳寒之交足恃也既題一詩
　　　　又書此語以識予之所感云
南窗冬至日雨後㸔琅玕為報梅川友陽和轉歳寒
　　　重過倪氏深秀樓十首
二月初暄暖梅花爛熳開何人詩興動高閣為渠來
　　　其二
前後山溪合東西户牖開初陽晴看畫新月夕銜杯
　　　其三
客到青山裏新晴為暫留春來逢甲子又聽雨聲愁
　　　其四
俗客無縁到前溪隔世塵三冬曽下榻猶憶董山人
　　　其五
風流吳老子作畫愛梅花醉看西窗影更闌候月華
　　　其六
滑公江海客頻到賀家溪采藥行雲際吟詩過水西
　　　其七
朱老金鰲出王仙白鶴來長留詩巻在不棹酒船迴
　　　其八
東家親戚好夜過太丘孫即為頻呼燭何曽怪扣門
　　　其九
連夜張燈飲㣲酣用杖扶明朝下樓去病叟怕騎驢
　　　其十
五載一登閣春衣近暮花後来知有幾白髪愧烏紗(原/註)
(董山人字仲載天台人深于地理書吳老子吾邑季章/先生也滑公字伯仁許昌人儒而善醫朱老字伯言天)
(台人王仙叔雨熙陽仲伯也栝人王君皆儒者太丘/孫倪氏之戚小山陳生鑄子範也性醇敏好學可愛)
　　　賀溪即事四首為倪立道賦
倪氏書樓北清溪曲曲流主人能好客醸酒續茶甌
　　　其二
溪光流翠玉鳥影度清潭洗硯梅花落山童在水南
　　　其三
西嶺青雲近時聞伐木聲千絲初掛柳二月未啼鶯
　　　其四
洞庭秋水滿落木共誰愁雨滴湘妃竹啼痕到石頭
　　　峨眉春曉圖
日出扶桑逺雲飛疊嶂深髙臺人起早半月恨春隂
　　　瘦馬圖
駿骨由来瘦天西耐苦寒長安看花去誰為備金鞍
　　　題畫
茅屋何人住秋林對晚山也知乗興出多在白雲間
　　　為陳子範題后泉書舍圖
雨後泉聲急雲中樹色昏讀書應早起開户見朝暾
　　　顧雲屋效米元暉畫
能畫佳山水顧侯天下稀尋常董北苑忽作米元暉
　　　題梅畫二首
花樹小時見看花予白頭衰遲難作賦感舊只添愁
　　　其二
花好年年見情親日日來誰憐湖上月照我夜深回
　　　題畫兔
黄犬登秦鼎蒼鷹入漢羅草間眠可熟月裏夢應多
　　　題畫菜
禾黍滿秋野飢人顔色回清齋忘肉味一笑畫圖開
　　　題畫
水口橋堪度林間屋尚留秋来山色好相對有歸舟
　　　秦川八詠為王景善作
　　　　桃源
花暗疑無路波明看有天隨風紅雨暖吹落釣魚船
　　　　柳橋
垂葉巢鶯處飛花渡水時畫欄人獨立吟得送春詩
　　　　竹坡
地暖冬生筍厨烟曉作羮慈親年百歳三徑昔曽行
　　　　菊徑
霜下樽長滿風前髩已華秋來多落㡌客至共看花
　　　　藥闌
多種醫家草常懐濟物心當階偏愛䕶雞犬不能侵
　　　　橘圃
誰種江陵樹看来趣不同此中知有樂對奕候仙翁
　　　　桐軒
凉葉窗前覆新詩坐處題照來蟾兔影須見鳯凰棲
　　　　芸窗
書巻驅春蠧燈花語曉雞兒孫深院裏好學憶青藜
　　七言絶句
　　　竹枝詞四首
年年溪邊長浣沙白郎未識阿郎家昨夜西風打頭急
莫教吹折白荷花
　　　其二
門前冬青樹一株春夏秋冬棲老烏老烏頭白帶霜雪
只管夜啼愁阿奴
　　　其三
溪頭雨過溪水新一夜月明愁殺人誰將荷葉幾行淚
滴向鴛鴦五色身
　　　其四
牽牛花開河水頭黒牽牛對白牽牛織女自在天上住
星影不隨河水流
　　　即事
雕籠綉羽不知愁閒立西風倚畫樓别樹飛来頭白鳥
驚心日影動簾鈎
　　　題山水畫
山頭黄葉隨風落山下清江盡日流黄葉清江同渺𣺌
沙邊白鳥為渠愁
　　　題蒲萄畫
明珠元是鮫人淚秋水秋風日夜愁空許玉顔含笑看
酒醒泣别下髙樓
　　　即事
今年臈月尚無雪門外埀楊緑葉長一夜海潮河水滿
鱸魚清曉入池塘
　　　四月十五日過東洲書舍見橘花賦詩一首
東洲之東千戸家種橘五株開白花更栽九百九十五
勝似故侯多種𤓰
　　　留題疊嶂樓
疊嶂樓前山水佳梅花開處有桃花我來借得漁郎棹
春夜題詩處士家
　　　竹石藤蘿畫
雲中忽見金銀氣月下又聞鸞鳯吟清夜澗阿堪駐屐
不須更入薜蘿深
　　　寄滑攖寧三首
中秋虚約海邊來時序驚心白髮催吟到桂花愁未了
放懐更待菊花開
　　　其二
隻雞斗酒入江城稍見秋江悵望情不信勞生長偪仄
海邊有日聽車聲
　　　其三
江山荒落未應愁草木知名對晚秋誰道歳寒添寂寞
梅花處處可迴頭
　　　題畫梅
白玉堂前事已非緇塵漠漠翠禽飛誰知今夜江南月
還向寒村照素衣
　　　題鄭山輝李石樓蘭竹畫巻
山輝蘭蕙石樓竹二老風流識者誰江上春風苦蕭瑟
却教宋玉不勝悲
　　　題唐𤣥宗出遊圖
人如天帝馬如龍歡樂情深天寳中内苑行看春草緑
不知宫闕起凉風
　　　題唐𤣥宗擊毬醉歸圖
擊毬走馬不知愁還見漁陽鐵騎不醉夢春風吹不醒
飛花已滿曲江頭
　　　題趙鳴玉效顧雲屋山水圖
雲屋風流續者誰趙郎早被鄭翁知山川王氣胸中發
誰道前身是畫師
　　　題畫
沙草青青近石磯磯頭疎木轉斜暉孤舟釣叟垂竿坐
逺岫飛雲帶雨歸
　　　題畫菖蒲
九節真堪引歳華也知此物出仙家白頭為坐三生石
青眼曽看幾度花
　　　為奉古元題鄭李二老合作蘭竹圖
　　　　鄭翁山輝李侯松雲嘗為建初寺奉古元合
　　　　作蘭竹圖一幅古元徵予題詩其上踰年不
　　　　能就今年庚戌春二月卄四日過古元畫室
　　　　出圖觀之予與坐客七八人皆掩袂而泣時
　　　　山輝翁即世三日矣李侯前月末赴龍河于
　　　　翁之歿蓋莫知也悲感之際遂援筆冩絶句
　　　　一首
李侯初上鳯凰臺鳯去能隨日影迴空采幽芳思鄭老
遊魂春夜不歸來
　　　題紅白梅花
月下吟詩客未歸紅紅白白鬬芳菲却疑桃李花開夜
秉燭愁驚蛱蝶飛
　　　為趙子和題李太守墨竹
龍泉山隂君子堂堂前竹影千尺長李侯胸次似老可
炎天落筆南窗涼
　　　題畫
緑隂黄鳥暮春初谷口人家樹下居野老㩦琴渡橋去
雲山深處更何如
　　　題山輝畫
兄事山翁四十年水南水北徃來便只教洒淚看圖畫
幾處題詩暮樹邊
欽定四庫全書
　庸菴集巻九　　　　　　　元　宋禧撰
　　七言絶句
　　　立夏日為楊昭度孤子題山輝畫
門外草青楊子家堦前玉潤有蘭芽春歸今日看圖畫
石畔辛夷未著花
　　　四月卄九日過楊氏嘉樹軒見紅葵盛開賦絶
　　　句一首
窗外花開一丈紅南風揺動緑隂中傾陽心曲何人見
雨打梅花白髮翁
　　　贈王駿
斬蛟射虎成功後寳劍雕弓取次藏王謝堂前雙燕子
啣泥莫汚讀書廊
　　　四月卄九日為楊生士立題其先父昭度畫竹
昔日曾憐虎豹姿今年忽見鳯凰枝可憐對雨思君子
正近梅天五月時
　　　題山輝畫二首
竹能結實蘭茁芽菖蒲有莭鮮開花鄭翁一去不復返
畫圖留落山人家
　　　其二
長為幽芳作畫圖老年左臂竟偏枯絶憐鄭老徒辛苦
身後聲名有益無
　　　為倪原道題梅花畫扇
江城五月見梅花畫扇風生月影斜不怕髙樓吹玉笛
憑誰寄到水西家
　　　為胡生懋題王時敏紅梅畫
去年京洛寸心酸歸到江南淚未乾泣血只疑花濺淚
故園不作杏花看(原註胡生曩以父䘮還自河南有泣/血之苦而事母讀書不懈有足念者)
(故為賦/此詩)
　　　題紅梅畫四首
莫向羅浮月下遊天寒有酒豈銷愁暮年作賦江南客
可使紅顔對白頭
　　　其二
春色隨人雪裏歸玉堂清夢已相違宫袍莫怪裁雲錦
更有緇塵染素衣
　　　其三
玉顔淨洗西湖水一見令人日夜思圖畫冩真誰寄到
東塗西抺費臙脂
　　　其四
幾年冷落在深宫不入霓裳舞隊中欲得君王同一笑
也將紅袖拂春風
　　　為傅伯原題白雲親舍圖
　　　　暨陽傅伯原吾師鐵厓先生楊公之壻其舅
　　　　氏錢舜在又與予同受經于先生之門故伯
　　　　原視予猶骨肉親也乙未歳予與伯原會錢
　　　　唐而别今十有六年矣予以事適閩道過常
　　　　山伯原為驛官于兹而復與予會執手問故
　　　　舊輙為之流涕獨喜其母夫人固無恙得侍
　　　　養官舍伯原出向者所藏白雲親舍圖示予
　　　　予遂為題絶句一首以寓感慨之意云
幾年天際望雲飛日日思親淚滿衣今日常山官舍裏
白雲朝暮在庭闈
　　　與三山驛官陸公亮同舟至水口驛為題胡廷
　　　輝山水畫
入閩貪看武夷山箭急官船不得閒水口題詩酬驛使
酒醒雲影畫圖間
　　　趙文敏馬圖
愛此天閑白鼻騧不同老驥服鹽車也知冀北空羣日
未見龍駒出渥洼
　　　題王山農畫梅
山隂對雪冩南枝此老平生獨好竒同郡相逢每相失
却來閩越為題詩
　　　題畫
松林日落碧雲開野老溪頭坐石苔隔岸好山招不到
一篙流水待誰來
　　　唐馬圖
身上青雲照地光御溝春水落花香霜蹄只蹋長安道
泣血空聞古戰塲
　　　垂栁雙燕圖
多情雙燕不同飛緑暗章臺柳葉肥巧向垂絲低處立
迴身風動舊烏衣
　　　還自閩中九月卄八夜宿石溪徐氏店
昨夜鉛山驛裏眠夜深官燭照青氊石溪茅屋今宵宿
松火為燈一榻烟
　　　十月一日早發廣信玉溪驛舍次桂同徳韵
趣罷行裝未出城玉溪驛舍燭花明五更歸夢千餘里
吹醒悲笳第一聲
　　　十月十一日蘭溪道中感懐二首
清溪紅樹夕陽邊緩步平灘帶畫船曾聽醉眠居士說
只今詩興似當年
　　　其二
醉眠居士已仙遊歸自閩中我白頭經過江山得詩句
晤言更有此翁不
　　　十月十三日至浙江驛候潮而渡有半日之留
　　　表忠觀去驛一里許土人無有識之者驛使毛
　　　和仲金華儒家子也獨能以表忠為言遂導吾
　　　入游焉感而為賦絶句二首
浙江驛使毛和仲云是金華詩禮家誰識龍山表忠觀
獨能引客入烟霞
　　　其二
蘓公文翰表忠碑山下居人識者希舊觀有基黄葉滿
可憐斷石帶清暉
　　　題懸崖蘭畫
山頭仙子倚烟蘿下土遥瞻奈爾何翠帶春風吹不起
月明倒影在湘波
　　　即事戱作
　　　　王孟陽從章宗厚借驢徃龍山宗厚俟其還
　　　　及還過宗厚家西二里許其小蒼頭從行者
　　　　以無其主言固持驢不放去至欲以杖擊之
　　　　孟陽笑而還其驢予為戱成口號一首
東家借得蹇驢騎中路蒼頭竟奪歸豈識主人朋友意
早年裘馬共輕肥
　　　題畫
東南山水足清暉茅屋楓林共石磯誰坐扁舟沙際住
也知江海客忘歸
　　　張介夫畫山水
衮衮雲連叠叠峯孤舟泊近水邊松遊人橋畔看飛瀑
樓閣桃花隔幾重
　　　題趙文敏寒風瘦馬圖
蕭梢尾鬛一身秋還解追風似舊不賴有奚奴憐駿骨
袖籠烏帽為回頭
　　　題王時敏畫梅二首
江邊翠閣為誰開野老看花雨裏來怪殺王郎乗酒興
直教玉女下瑶臺
　　　其二
王郎作畫復啣杯我為題詩日幾迴簾外不知春雨落
硯邊猶見暮花開
　　　題王山農畫梅
山隂道上每相逢當日梅花在眼中笑我題詩無一字
吐辭不及廣平公
　　　在梅川為人題畫梅
梅川梅雨阻歸人看畫題詩過一旬却憶去年冰雪後
迴舟花送一枝春
　　　蕙花圖
香飄百畒正氤氲作賦靈均豈厭聞我愛南風吹汝急
參差花葉總成文
　　　為術者胡桂堂題山輝翁圖
雨後相逢北郭生謾將牛斗論平生巻簾笑看閑花草
一度春風一度榮
　　　枯木蘭石圖
洞庭木落怨湘娥紉佩含情奈爾何秋水不禁涼葉碧
花開斜日不須多
　　　二月卄日夜在城南僧舍題山輝翁春草圖
春院重過一夕留忽思鄭老使人愁更闌秉燭看圖畫
緑草紅花我白頭
　　　題山輝翁畫
　　　　戊戌己亥予以邑郭有桴鼓之警嘗挈累避
　　　　寓燭溪山谷中依婣戚潘氏以屏其跡者數
　　　　月而鈞輔鈞茂諸昆弟朝暮相顧慰其情不
　　　　可忘也今年三月四日復過其家鈞輔昆弟
　　　　出鄭山輝先生畫索予題詩予感念徃昔之
　　　　事固若一日而觀山輝所畫者足為辟地者
　　　　之娛而于予心適有契也故為賦絶句一首
　　　　以見意
薜荔為衣蘭作佩雲間石室可容身秋風黄葉渾無路
古木迴巖别有春
　　　題李石樓清明墨竹二首
西窗留得此君看春雨蕭蕭作暮寒記得前年山雪盛
人間問訊喜平安
　　　其二
粉牆春晚弄春暉昨有青雲覆作衣誰料使君持節去
天涯風雨不能歸
　　　題王若水畫三首
棠梨結實荆條並石菊開花草色齊風葉一枝秋色冷
月中還許錦鷄棲
　　　其二
一雙山鵲翫春暉天上秋期總不知也好衝花如綉羽
暮棲荆棘最髙枝
　　　其三
擇枝小鳥雌雄近出土幽筍子母齊誰向緑窗成獨宿
銀燈花落聽兒啼
　　　題張淑厚畫三首
白頭勲業正關心短褐長竿倚石林已有風雲生渭水
豈愁夕照接秋隂(原註太/公望)
　　　其二
清流在眼未啣杯且賦新詩坐緑苔頭髮滿巾渾未白
如何彭澤得歸來(原註陶/淵明)
　　　其三
騎驢恰似杜陵翁歸向南山路不同惟有詩人最憐汝
解吟疎雨滴梧桐(原註孟/浩然)
　　　劉伶荷鍤自隨圖
獨醒甘葬江魚腹怪殺先生醉似泥死去解忘身後事
小童長鍤豈須㩦
　　　題尚節亭詩巻
　　　　今年三月過黄處士草堂觀其尚節亭詩巻
　　　　感居處之無恒交游之有謝而處士之節自
　　　　壯至老不易其守者固若是也夫為賦二十
　　　　八字
當年尚節亭中客多作南柯夢裏人辟地草堂頭已白
階前青玉種來新
　　　三月予過邑之東山馮處士要予觀鄭先生所
　　　作東山指石圖為題詩一首
白頭春晚到東山故舊相看有笑顔鄰縣東山猶未識
眼明怪石畫圖間
　　　題顧雲屋山水圖
　　　　吳郡顧雲屋工山水畫吾鄉鄭山輝稱其有
　　　　出塵之趣戊申夏自鄞還吳泊舟慈溪之丈
　　　　亭觀其山水諸佳處而樂之過餘姚為山輝
　　　　門人徐性全作此圖以行亟其圖墨色有未
　　　　足者性全以贈其友周徳如山輝為題山字
　　　　韻絶句一首辛亥春予循海而遊過徳如家
　　　　徳如舊嘗從予者也出此圖請予繼山輝題
　　　　詩予遂以次其韻
虞公渡下丈亭山送目船窗幾徃還今日題詩雲屋畫
白頭一笑海雲間
　　　浣花溪圖
何人住向浣花溪辟地無憂醉似泥却怪桃源回首處
落花流水路還迷
　　　為周徳如題鄭山輝蘭圖
鄭公去後我重來二十年中白髮催留得故人圖畫在
周家芳草有花開
庸菴集巻九考證
第十頁前三行　案清明二字下疑有脱文此詩永樂
　大典所佚而浙本有之無别本可校附識於此
欽定四庫全書
　庸菴集巻十　　　　　　　元　宋禧　撰
　　七言絶句
　　　趙松雪唐馬圖
滿身雲氣五花明執轡奚官似奉盈應是龍顔思一顧
承恩牽向赤墀行
　　　雲山圖
山中樓閣映松杉雲外金雞啼翠巖猶記百花深處立
露珠顆顆滴春衫
　　　為沈生題畫蘭
為誰消瘦不禁秋夢逐湘江日夜流别後豈知腰帶緩
寄來香珮只添愁
　　　蘭石圖
明珠翠帶倚秋風石上雲生暮色中漠漠度江吹作雨
為誰飛傍楚王宫
　　　蘭石雨竹圖
又别春風翠羽衣天涯今向雨中歸翻思解佩江臯日
玉氣為雲戀落暉
　　　閏三月卄二日過北郭王氏書舍觀酴醿留飲
　　　花下酒酣為題王山農畫圖時立夏已九日矣
春歸北郭看酴醿却見梅花為賦詩二十四畨花信後
薰風不似朔風吹
　　　唐馬圖
雙樹隂濃兩馬肥春來沙苑又春歸何人對坐憐芳草
緑映紅衣與白衣
　　　觀杜牧之題烏江廟詩有感于謝疊山之評因
　　　次韻見意
人事興衰定可期范増豈勝外黄兒江東豪俊誰為用
不道王陵母已知
　　　奉和危先生送浩秋江還龍泉寺
　　　　前二年九月予常以史局事畢還自龍河去
　　　　年秋吾鄉前龍泉住持天台白雲翁亦以髙
　　　　僧徵至龍河而還其大弟子從其徃還者秋
　　　　江上人也秋江還龍泉臨川危先生在龍河
　　　　用其先世章簡公龍泉晚意韻賦絶句一首
　　　　送之兼簡白雲翁翁蓋與臨川有三十年之
　　　　雅既和其詩同郡朱雲巢徵士時續筆史局
　　　　相繼東還過龍泉亦于臨川之詩和之今年
　　　　辛亥七月十二日白雲翁偕予登秋江所居
　　　　之閣乃取三絶句以觀俾予次韻于後且言
　　　　秋江將以唱和諸章并其所和者刻石留山
　　　　中何其好事若是也予既重違翁意復私念
　　　　數人者皆常有龍河之行而于龍泉又豈無
　　　　縁契也耶遂為之追和然予詩鄙陋不足傳
　　　　或者得附諸公傑作託名刻石使後人觀之
　　　　寜無可愧者乎
長江秋晚照清暉猶憶江花送白衣千里舟歸先後客
今朝山閣看鷗飛
　　　為周銘徳題春草圖
　　　　新昌周銘徳事其母甚謹而以事數出未免
　　　　不克盡如其志于孟東野寸草春暉之語有
　　　　感于心欲得吾鄉鄭山輝先生春草圖頗久
　　　　今先生已歿其墨迹益不易得銘徳之友胡
　　　　汝州為購得一紙從予言其故而徵詩題之
　　　　予既嘉銘徳之孝又重汝洲之請乃為賦絶
　　　　句一首
濓溪孫子念庭闈草色關情上客衣緑暗故園歸未得
夢中亦自惜春暉
　　　八月卄五夜為人題畫梅
曾尋春信踏層冰老去愁多白髪增誰料秋風黄葉夜
寒花影照緑窗燈
　　　八月卄五日題梅畫之際俄有蜜蜂自燈前飛
　　　集畫上再賦絶句一首
燈前勾引蜜蜂來應為寒花夜半開却怪蓬莱花鳥使
月明今夜在瑶臺
　　　為倪原道題王時敏畫梅
繁花亂揷酒船迴作客王郎醉莫哀且向賀溪尋賀老
鐵心作賦已成灰(原註予與王時敏過婣戚倪氏時敏/酒酣為原道作梅畫一紙并自題詩)
(且謂不譲王山農之作予于時敏甚愛其才常慮其狂/疾或作今觀其詩果又以狂為言不可不遏其疾之作)
(也因用其詩之末句題二十八字時敏肯用是自嗇而/未有四方之游則予詩之力不愈于酒之能行藥乎)
　　　雪月梅畫
天寒獨立夢相牽山澤論交不記年雪裏芳心還自苦
隴頭月影為誰圓
　　　自題畫
石壁萬仭不可躋老樹獨立與雲齊紛紛藤蘿葉零亂
日暮忽隨風雨西(原註今年辛亥嵗九月三日予在婣/戚倪氏孝思庵與時敏吳温夫汪復)
(初倪原道及其從弟安道從子用彰鈔書午飲既酣原/道令人拭壁請予作墨戲予素不解此技連日見時敏)
(為人作梅畫紙價涌貴老夫未免技癢亟呼茅帚隨意/揮洒此效党太尉掉書袋也時敏乃狂躍稱賞不知何)
(故是日别予而去不及見予一時之狂者原道世父谷/真翁徐性全也為研墨執硯侍立不倦者原道從子𤣥)
(福其姊胥在旁從衆而觀者吾季兒邦哲庵/居供茗與倪氏有婣戚之舊者馬本道也)
　　　題王時敏所作倪氏孝思庵壁上老梅圖
老梅變化殊有神素壁不能容大身王郎擲筆苦抑塞
百花雲暗江南春
　　　即事
　　　　八月卄八夜與徐性全汪復初吳温夫王時
　　　　敏宿上虞倪𢎞道家𢎞道為置酒其季如道
　　　　戲以棗核加燭上發輝若五出花坐客皆為
　　　　盡歡而醉如道請予賦詩遂成二十八字
棗心入火解開花銀燭當宵惜嵗華花下十年思結實
深秋遊子未還家(原註時坐客多/有未得子者)
　　　題王時敏畫
　　　　今年辛亥八月下旬予與王時敏游上虞賀
　　　　溪半月乃過小山陳氏書舍甫及其門而時
　　　　敏有儒士之徵使者繼至明旦還吾邑猶為
　　　　陳子範等作墨梅數紙且為賦詩可見其迂
　　　　之甚矣故予題其畫以記一時之事
誰憐迂甚王徵士不管江頭驛使催秋晚小山叢桂下
為人猶冩數枝梅
　　　逺近榮枯雙樹圖
老樹迂疎似老翁女蘿垂帶舞秋風行人只看青青樹
少壯榮華眼底同
　　　在小山題畫梅
桂枝留客小山中作賦曾聞漢八公今日觀梅動詩興
小山誰憶鐵心翁
　　　趙鳴玉為小山陳隠居作小像于雙松之下鳴
　　　玉既為丞江寧縣隠居出此畫索予題詩
趙郎赤縣之官去得似崔丞對二松松下文人山谷裏
憶渠鞴馬聽晨鍾
　　　雪窗畫蘭
憶昔館娃蘭葉紅為誰泣露怨春風千年月照虎丘寺
影落山僧圖畫中
　　　王山農畫梅
山農作畫愛梅花身後聲名擅一家獨倚寒村誰泯滅
吟詩空恨夕陽斜
　　　為陳生子範題鄭山輝東山指石圖
未識東山已白頭徒聞指石俯江流深秋鄰縣看圖畫
吟倚陳家百尺樓
　　　題丹山圖
不到丹山又幾年山中白水想依然素衣曾向征途去
一浣黄塵願學仙
　　　在賀溪題時敏畫梅
半月看花住賀溪王郎幾度醉如泥無端驛使徵求急
東閣吟詩不暇題
　　　題倪元鎮平逺圖
　　　　此畫吳郡倪翁元鎮所作吾邑胡斯原得而
　　　　藏之者也予聞張氏入吴時聞翁名欲官之
　　　　翁作漁人乗扁舟遁太湖萑苻中猶焚香自
　　　　適張氏竟以此得翁然終不能奪其志也斯
　　　　原徵予題其畫予以所聞而敬其為人遂書
　　　　絶句一首
菰蒲深處恨焚香笠澤扁舟不可藏誰倚疎林看山水
太平無事得清狂
　　　題趙文敏竹石圖
玉堂綵筆冩秋風石色含雲竹影中一代風流今已矣
何人聽雨水晶宫
　　　為岑西峯題鄭山輝畫懸崖蘭用其韻
勝地平生幾度遊曾看翡翠立芳洲西山髙處花如玉
暮景聞香一倚樓
　　　冬至日為楊生題李松雲墨竹
至日經過江上宅竹枝含翠出南牆嵗寒莫道風霜苦
已覺南窗日影長
　　　為岑西峯題畊雲友西峯圖二首
山上晴雲似白綿隨風渡水落平田一犁有事春隂裏
誰對林窗曙空眠
　　　其二
海上三山黛色連西峯氣勢更超然樓居相對青松樹
瓊島飛來跨鶴仙
　　　辛亥歳十一月二十日夜觀楊昭度所作墨竹
　　　有感遂題其上
後清漁舍近嚴灘歳晚江空竹影寒留得畫圖成絶筆
燈前空憶釣魚竿
　　　題夏圭畫
寒巖如削雪糢糊林木蕭疎半有無江上孤舟人獨􁂰
山中髙閣路何迂
　　　蓬島圖
蓬莱春色映樓臺紅白山花日夜開海水東流千萬里
風㠶得便許誰来
　　　三月一日在僧舍題山輝枯木圖
南山落木耐髙寒野老關情仔細看死去畫圖留寳地
殘春花草近闌干
　　　四月二日過鄭生朝益書舍既晏遇雨生為煑
　　　筍具飯飯罷以李太守墨竹求予題詩
晚食留人因煑筍雨窗看畫為題詩誰知北郭銷愁日
豈似篔簹噴飯時
　　　蕙花圖
蕙花江上見飛仙愁破清和四月天别去空留環珮影
為誰揺曳水風前
　　　題風梅圖
含章簷下最多情睡起新粧夢裏成誰向東樓吹玉笛
也知不是斷腸聲
　　　題畫
原上雙禽立雪中一醒一困寸心同飢来應是相呼喚
野果渾如瑪瑙紅
　　　為王生思誠題趙待制圖畫
雲山相對垂綸客白石齊暉樹影疎雨後誰嫌江水濁
早潮應有上灘魚
　　　題柯博士畫
身自奎章閣上歸人間竹樹倍光輝自憐華髮看春筍
不見兒郎著錦衣
　　　題風煙雪月梅畫
誰愛春風入畫簷香飄深院半開簾主人應與花同夢
㸃額新粧故故添
瑶臺咫尺隔青烟縞袂蕭蕭立暮天塵世何人空送日
神交自有玉堂仙
山中夜半緑窓明夢裏天香下玉京蠟屐出門尋舊約
花間翠鳯不須驚
廣平作賦謾多情嵗晚㸔花白髪明玉笛誰吹今夜月
虗聞搗藥兔長生
　　　西湖竹枝詞
十三女郎不出門爺娘墓在葛山根同攜女伴踏青去
不上道傍蘇小墳
湖上采薪春復春飬蠶長見繭絲新老蠶不識人間事
猶趁東風了此身
　　詞
　　　鷓鴣天(鵝湖寺/道中)
一榻清風殿影凉涓涓流水響回廊千章雲木鉤輈呌
十里溪風䆉稏香　衝急雨趂斜陽山圍細路轉㣲
茫倦途却被行人笑只為林泉有底忙
欽定四庫全書
　庸菴集巻十一　　　　　　　元　宋禧　撰
　　序
　　　送徐彦威序
士有曠百世而相感者矣則並生於世曠萬里而相感
者又豈無哉不唯是日月麗乎天至髙且逺也陽燧方
諸一燭其光而水火出焉何物之無情者於在天之象亦
相感若是耶然則有識之士抱忠義涉艱險㧞羣而徃
不失其所依歸於當世宜矣吾鄉徐君彦威自㓜篤學
有逺志既冠以進士業試弗利乃他進以仕一旦脫身
變故繇海道走京師遂見今中書左丞相河南王於軍
中即擢掾詹事院未幾承制除崇文監典簿以省親請
歸江南王速其來今又上道矣彦威越人也自越抵王
國不憚海道艱險於當世大人徳業俱盛者知所依歸
而有遇若此豈非忠義之心曠萬里而相感者歟夫有
忠義之心者然後能憂生民慮社稷而一己之富貴
弗謀也自寰宇弗謐國家遺材與無辜之衆委於塗炭
多矣任天下之責急於削暴除亂者寧能遲遲其進而
尚有所待乎不然人心之望已極而易於失之也彦威
辭父母去鄉井感發蹈厲而復有萬里之行豈徒然哉
至之日於所遇者而亟言之吾知其忠義之心必有濟
矣富貴云乎哉
　　　送龍子髙序
儒者龍君子髙楚之瓌材也蚤習進士業以易春秋之
學試於有司有司類循常踵弊不肯一顧取雄傑之文
以勵士氣子髙既不得志遂不屑就試席圖進取而教
授草澤之間以自樂㓜彊記今已四十餘備涉變故而
經史百家之編舊所嘗過目者歴歴能暗誦不遺忘其
資有過人者矣徃嵗冦䧟楚地子髙即盡室抵呉而又
抵明越其抵越也寓吾州之嵗為多雖見禮公侯貴人
而樂居於山野躬率家僮藝菽麥果蔬牧雞豚力桑麻
以佐衣食費間徒步入州郭好事者留飲酒為文章輙酣
醉歌吟竒氣溢出不可覊束及語當世事則未嘗一啟
齒一側耳與焉其處患難又有人不能及者矣今年春
子髙在海隅聞皇太子奉征討之命駐於晉冀總兵少
保公朝夕在左右進天下賢才以輔中興之業於是幡
然有所發公侯貴人因資其行而浮海達焉可為世道
賀矣夫在春秋時晉楚之彊稱於北南然楚之材實用
於晉者楚不能用其材故也晉以得材而盛楚以失材
而衰材之有益於國也若是哉今九州四海之地皆國
家版圖所載其有貢賦不入之處非春秋之國受封王
室者比也子髙以瓌材㧞衆能潔身去楚亂客明越既
久而一旦有晉冀之行苟有所遇不有過於春秋人材
之遇於上國者乎且進退以時易之道也子髙困於退
者已極矣其退而進進而亨以深謀逺畧佐太平之復
不在斯時乎予以子髙習知春秋之事而又明於易之
道故於其行樂贈以言而且為世道賀也
　　　送胡正辭史景洪序
余友胡君正辭及史君景洪皆世居餘姚與余同邑而
早交者也正辭之子南字汝周景洪之子慎思字孟通
又皆自㓜異羣兒而予所愛者也既冠皆以家貧急於
養同時為書佐行御史臺以積勞從事部使者於廣西
有禄亞其掾將行皆徵贈言於余余以其世同邑吏同
舍奮發同其志有海道萬里之行又同舟以濟而同處
以食其禄是二人而一體者也二人既一體而於余又
同為通家之子則同其文辭以贈不為簡矣嗟乎汝周
嗟乎孟通皆余所冀其逺詣者歟自國家慎所任南士
之不得入臺憲久矣二子何幸而有際於今時也哉然
以余觀之所貴入臺憲者以得行其志也得行其志而
善弗揚惡弗遏逆民之好惡積鬱之久而一旦有所發
安得不為姦宄之乗也天既悔禍於已極而有弭禍者
出焉則臺憲足以行其志者有冀矣當兵難大作嶺表
幸無事而憲綱之端重自若也今二子從事其間豈徒
以臺憲之入為幸哉其志固有在矣吾聞黄金明珠象
犀玳瑁諸怪竒之物皆於南方萃焉二子之志苟有在
吾知其於是物直與土芥同視而不為逺詣者之累也
二子勵乎哉
　　　送倪叔懌序
夫業不可不慎也而士之業最優然業士者又有浮華
篤實之辨而氣化之盛衰繫焉是故氣化醇厚則學成
而輔世者徃徃皆篤實之士而浮華之習不能勝嗚呼
篤實之士恒學其所當學舍是以浮華而陷禍者衆矣
况可厭士之恒貧賤而徙其業乎吾鄉倪君叔懌業士而
篤實也向者干戈之際益以家貧親老為憂不能無藉
於授徒之力余嘗解其憂而喜其卒業於士也以謂考
亭師友固嘗仕進矣當其時不以仕進為樂而以授徒
為安以今觀之則授徒之安正未可以仕進易之况未
始仕進者乎叔懌於余言既無所逆其心矣今又從上
虞魏氏之請而客授得其所吾見其學益充業益富他
日輔於世莫非篤實之所為而已與物並受其福也若
余者固亦厄於生事之不足而學失其時矣猶欲勉强
其所當學資友之篤實者以䇿其庸怠而叔懌今逺我
而離處也則余不能無私憾矣雖然叔懌豈恒逺我者
哉其有以䇿我者未可量也於其别序以贈之
　　　送應仲珍序
三代而降天下士大夫以名節為重之死而不失者莫
東漢若也東漢風俗之美實倡於嚴子陵先生一人而
已先生生於餘姚耕釣於富春至今其髙山窮谷野田
長川煜然有光而不冺茍知慕其人者雖去數千里而
逺孰不欲一徃而觀其遺跡盖風神氣韻之相感不以
古今逺邇而有間也餘姚吾鄉也吾鄉有書院曰髙節
其耕釣之所有書院曰釣臺皆以先生而見重於天下
者也釣臺在今建徳之境建徳去吾鄉數百里耳其邑
人應君仲珍以至正庚寅冬來長髙節髙節有海地十
頃而嵗入甚艱仲珍以七口之家旅食於此滿三十月
行橐竭矣不能俟代者之至而歸之亟矣嗟乎昔者嚴
先生託於仲珍之鄉亦客耳何其能優㳺於雲山江水
之間也使如髙節不能久留仲珍豈能遂其畊釣之志
也哉且仲珍之寓吾鄉不可謂非仕者也仕而禄食其
與秉耒而田投竿而漁者豐約有間矣而仲珍嘗與吾
語則反有羡乎彼而無樂乎此何也嗟乎以仲珍之通
經學古才長而識敏年幾五十為一教官於荒凉寂寞
之濵使其妻子奴僕恒有饑寒之慮欲逸心肆志自同
於古之抱闗擊拆者不可得不待仲珍之言吾固知其
無樂乎此也然其於嚴先生素慕其人而得以縱觀其
遺跡視吾雖生長其鄉未得一至其釣臺之下而悵悵
以思者不猶足自釋乎於其行餞之嚴灘之上以其志
而為之歌曰有田而耕足吾食兮釣於江水坐磐石兮
磐石兮坦坦余何為兮仕而蹇懐故鄉兮思古人盍歸
乎來兮樂山水以繾綣
　　　送盧彦文序
魏郡盧公守吾州之明年予自逺方歸謁鄭君元秉於
北郭元秉方賣藥以養老母且聚子姪軰教之通經學
古是務里中子弟知問學者亦皆受業於其門其廬之
東偏有所謂山輝軒草樹森秀旁有流泉啓牗而坐不知
其居之近市諸生藏修其中莫不有自得之色有一人
予不之識又獨氣貌嚴重鏜然作北人言所辯質落落
皆經史大義竊異而詢之則太守公季子字彦文者也
自是數造山輝軒必與彦文語良久二年之間益得其
為人盖其志不藉父兄致顯途卓然欲以經術自奮者
歟今年春太守公以年滿七十一旦致印綬民踵門固
請則固謝曰吾老矣今而後知聽訟之勞未若聽吾兒
讀書之為樂也公寛仁樂易豈無意於民者哉其所以
為子孫久長之計固不以濟世之務而忘之然則彦文
卓然欲以經術自奮乃公之所望於為後者乎嗟乎公
卿子弟固不可不知所以學也彦文雖不欲藉父兄致
顯途然當今顯途之致者徃徃乃公卿子弟茍不學而
仕其不陷於欺君病民者鮮矣嗟乎公卿子弟固不可
不知所以學也彦文則知之矣他日事君而無所欺治
民而無所病不基於今日所講學者乎若予則世力農
者也固當服耒耜以共公家之賦然私心猶願借舊家
藏書於耕穫之隙伏草舍燭松薪不計其功而讀之有
激於中則扣牛角而疾歌若是亦足自適乎否也彦文
行余無所贈姑序納交之由無己之志是誦益為公卿
子弟好學者之勉云爾
　　　送蘇生序
天下有學而宗孔子者莫不設官置吏以治其事於官
吏之間司錢榖而躬其㑹計出納之勞者曰直學直學之
役滿以三十月則以儒者所業試於部使者業中其程然後
受檄行省若宣閫得為所謂教諭學録者國家慎於用
人南方以儒出仕者舍進士則直學耳故直學於進士
雖有逕庭而繇之以躋清顯者徃徃有之人亦艱為之
也至正初復行科目之法於寒逺劬困之士有所優既
以下第春官者為學正若山長又選諭録員於鄉闈恒
貢之外於是繇直學滿考者乃補小吏州縣間而校官
不復得為矣吾里蘇生自㓜以謹厚嚮學稱於州庠長
而為直學既滿考自念當補小吏日抱簿書奔走俯伏
羣有司之前稍失其意受鞭笞泥塗馬矢間乃奮然歎
曰大丈夫茍有志何趨不可到顧為是耶遂發篋取舊
所讀經去之郡庠從師而卒其業父母喜而資之且祝
其有所就而歸其姻戚王孟陽為徵贈言於余嗟乎生
之歎誠是矣人固不可不擇所以自處而負天地父母
也夫賦形萬物中而得為人類幸矣人而得為男子為
耳目聰明者而生於衣食厭足之家而父母祝其為賢
無為不肖非幸而又幸者乎於是而不知所以自處則
為負天地父母之所以生我祝我者矣李斯之為人也
固不足道然方其年少時為郡小吏見䑕之居厠與倉
中者而有所感歎乃從荀卿學帝王之術入秦而致位
三公則於自處貴賤之地亦知所擇矣特其學術不明
急於功利而不能堯舜其君民是足罪也今生齒弱而
質美未及辱為小吏固已奮然發歎欲以大丈夫自處
而卒業於舊學此其志何如哉雖然為學有道取聖人
之經而讀之無所踐而不驗其實斯為善學者矣不然
徒知從荀卿而學焉者則於為人賢不肖猶未知所自
處也以生謹厚之質逺大之志從明師郡庠而日學其
所未至則居廣居行大道如孟子之所云者不亦可望
乎余既韙生之行又重孟陽之請於是乎言
　　　送宋彦中序
邢臺宋君彦中世家子也以父廕補吾州稅使稅使有
恒課而無恒禄彦中為之課足於官衣食不足於家而
其才有餘於所用也噫吾因彦中有所感矣古之仕者
之見用於當世也官焉而任其才禄焉而養其生才無
所任是謂徒才生無所養是謂徒生任其才而養其生
當世無負於仕者矣然於仕者之子孫也又世禄而不
世官官惟其才不才而官者未之有也後代之任官也
不惟其才而惟其世者有矣以世而官官而無禄者亦
有矣以世而官官而無禄無禄而有才者亦有矣以世
而官官而無禄無禄而有才有才而無負於當世者厥
惟鮮哉彦中之仕於斯也課足於官衣食不足於家而
其才有餘於所用當世無負於仕者乎仕者無負於當
世乎噫吾因彦中有所感矣彦中授代而去吾鄉岑子
輈率其黨為歌詩以餞而徵序於余余因彦中而有所
感也於是乎言
　　　送王伯貞序
聖人之用兵所以救人也而人有死於兵者盖其不幸
也非聖人之心也用兵而不得聖人之心而人之死者
始衆矣是故聖人未嘗為人易言兵又未嘗不慎於戰
也今天下以盗為患不得已而用兵數年矣聖天子未
嘗不以殺人為憂盗之歸順者且宥其死况於非盗者乎
然則盗宜平而未平兵宜息而未息任將帥者不得不
反求其心韋布之士不得不懼於言兵而以仁義為說
也任將帥者反求其心而得其所以救人者韋布之士
懼於言兵而有啟於將帥有徳於生民吾知天下之盗
不足平矣況陷惡於山谷者乎四明王君伯貞才媺氣
銳嘗從鄉先生問學而懼於言兵者也以功巡徼處之
美化告行於常所來徃且曰吾之仕所以圖為學也即
仕有所不樂當繇處省親於温遂謁郡守寳公退則讀
書鴈蕩山中而仕與否未可知也嗟乎伯貞吾閱韋
之士亦衆矣何伯貞有是志也昔子張子蚤嵗以孫吴
之說見范文正公於邊公以聖賢之學勸之而卒有所
變矣今伯貞之見寳公也吾知其非獨不言兵而公有
以成伯貞之志將不在於美化乎伯貞之志成而有以
救人將不在於用兵乎於其行預以賀之
　　　送靖觀序
靖觀東海婦也其家世業儒未笄時大父異其警悟授
五行書長而益深其學推貴賤禍福徃徃竒中中年家
祚落從其夫滄洲生逰江海間滄洲亦儒家子得其妻之
術强記能文章過之簾市售其術問者則皆之靖觀氏
靖觀清而弱日推數人得錢給薪米即謝客過其門者
莫不目而駭之予嘗與之語而知其人矣盖非婦人也
觀之言曰吾不幸形婦人以生生而不能以婦人自處
又其不幸吾之生重不幸矣而以生年月日為人言貴
賤禍福是特以生吾之生不知吾之生者果惟言取乎
不然形吾累也然吾之生也天固假我以形而實無形
也洩我以言而實無言也以言求吾猶索日於影况於
形乎且吾之為吾亦非吾之所得吾也吾特吾之耳又
不知吾之見者有以吾之不吾者觀吾否乎然則世之
罪吾者固不少於生吾者也噫婦人之言有是哉觀乎
觀乎吾其可以婦人目之乎吾聞藐姑射之山在北海
中有仙人居焉肌膚若氷雪綽約若處子乗雲氣御飛
龍而㳺乎四海之外大浸稽天而不溺大旱金石流山
土焦而不爇吾嘗疑之今乃知固有其人也人惟見水
而能溺火而能爇不知溺我爇我者又有所謂水火者
焉靖觀室處者也千里而逰數年矣盖無一日而不在
水火中也不為其溺且爇其乗雲氣御飛龍而逰乎四
海之外不自千里者始乎觀乎觀乎吾以姑射之仙望
之矣居北海之中彼何人也
　　　送毛先生序
至正十七年冬十有二月余友上虞栁君景臣寓書於
余曰天台毛先生世業儒其祖架閣公以科第起家而
先生不願仕進讀書田里間以樂自號緑野翁最深於
地理書間遊四方覽古今塜墓於名山大澤之間考王
侯將相所自出以驗其心目之所得者今已七十餘而
筋力尚强為好事者穿林木踐荆棘陟降崖谷未倦也
留吾邑頗久嵗宴而歸以吾與子最善敢徵言以贈余
曰管郭之學固考亭師友之所嘗講論者也而禍福之
徴盖有其理何可以不信毛先生以儒者之學而燭理
於此其見信於人可知矣雖然以今觀之則又有可感
者焉毛先生當承平時周流四方其山川形勢人物氣
燄固能記憶也兵興以來雄藩大郡蕩為草莽不知王
侯將相所出之地其一樹一石不徙故處否嵗時復有
子孫擁車騎列牙纛來省視否禍福之徴果一一可推
考否遼逺阻絶者其事不可知矣而目前達官小官能
捐軀報國奮出千萬人之中而没於鋒鏑者豈無其人
其骸骨得有所蔵否妻子不流離凍餓道路否毛先生為
人擇葬地於忠臣義士尤所注意也不知有相求而遇
者否乎苟有其事名公大儒當秉筆而書矣奚待區區
之言以為贈也
欽定四庫全書
　庸菴集巻十二　　　　　　　元　宋禧　撰
　　序
　　　送李元善序
耕桑而衣食給力學而心志寧父母優游於其上家人
和說於其下此四者天下之至樂也人之生斯世也於
是乎具其樂豈不為幸民哉上之為政也使比屋皆然
豈不為治世哉噫事近而易能理大而最切而求欲兼
有乎此者恒以為難其有闗於世運乎其無闗於世運
乎東平李君元善齒少而才茂志亷而行純好古力學
之士也然而生事亦難焉其尊甫淹於下僚與母夫人俱
老矣時巡徼吾州之三山俸禄之入僅支於豐年況有
修豫之資乎元善恒用是以戚戚也辱予交每見即講
學既而曰若世故何予之志亦粗與元善同而所處則
又羡元善為裕於己也以予元善是羡其不幸之甚可
知矣雖然親老無以紓其憂累重不能弭其謫唯生事
不足然也然周於生事者徃徃委為庸愚以終其身則
所值未可議其幸不幸也天其將啓斯人乎焉徃而非
曲成之地政不足病也天其無意斯人乎亦將竭其力
之所能未敢遽自棄也况元善徒以家貧親老為慮非
如於四者之樂俱不足也元善之慮固大猶可以少安
而問學況親禄將日厚乎若予者誠不可一日自寧也
抑予之不寧猶將彊學以日新為幸則元善當視予以
自慶而益勉矣嗟乎惟元善為可與道此也至正四年秋
元善將以事適江東且因以求師友夫在行而學不輟
非孜孜愛日者能之乎君所至見學者或有如予之甚
不幸試以予言質之庶有發也
　　　送吴管勾序
大率天下之物無恒伏之理是故有所伏必有所見見
於今日者乃伏於前日者也當國家承平之時兵伏而
不用矣非獨兵也黄金珍玉逺方瓌竒之寳伏於公藏
私匵民生日用所罕見者焉非獨寳貨也人才之産於
大江以北者布之職位而有餘南方山澤之間懐抱徳
藝用之未及而佚於其下者固多也天下難作兵既興
矣向之伏者紛然見於世而遐邦僻壤之才不得久佚
於下而勞於進用矣噫是豈不可以觀起伏相尋之理
乎四明吴君警敏達事變有志於當世久矣以軍旅之
功為吾州稅使滿考謁選江浙行省調官慈溪之鳴鶴
場佐其令丞治鹽賦以向者觀之亦可謂奮起其伏者
也然君之才過衆人逺矣雖與一時之效用者奮起其
伏而淹於筦庫之流未為得其所視氣銳力盛一舉足
而躋於髙顯者寧無介於其懐耶雖然仕所以行道也
道之行不行君其審之矣職位之崇卑豈在所校乎君
固以家貧親老而禄於下位茍食焉不怠其事學焉益
廣其才則自是致髙顯而行其道於所遇又豈不可冀
乎吾觀善類之起伏固非偶然者也
　　　送宇文先生後序
松江属邑二上海為邑自華亭以别以二邑而府所𨽻
而上者即江浙行中書省焉彊實宋之一邑而賦之出
至今益重宋紹熈間米之賦於秋者為石十有一萬二
千三百有竒其季世有公田之役而賦以増國初理土
田増於宋賦延祐間復理而増之前後以罪人家田没
入於官其賦又再増之盖今七倍於紹熈者矣民其困
矣乎其地之在東南者勢為髙灌溉之水弗利焉且復
於海水之澨民漸墾而殖之殖宜菽麥間有稻其田者
以雨而獲賦不可以恒舊以廷議得改賦菽麥量如米
自是民益墾其地有司比收其賦行中書省以外舊數
欲米之又嘗為漕餉弗給故所賦菽麥者以米賦米以
量責缺賦焉其彊嵗每不熟視其災者又多熟之役於
里者徃徃破家以償猶不足凡賦之積逋至至正二年
十餘萬石其民益困而責之益急然終不能足於是行
中書省擇官之賢能者覈其事而吾州别駕宇文先生
實受其任至則考其圖誌究其吏牘察其輿人之言愀
然歎曰松江之民受困如是乎復命丞相府請地宜菽
麥者菽麥賦之漕餉之缺者以直當量災而不熟者蠲
其征卒從先生請松江之民徳之矣㑹稽於越郡為劇
邑且臨乎上者朝夕偵之斷公事不當理民即赴愬郡
府譴立至南陽宋公為郡時其邑之官以事空用先生
攝一邑事數月宋公天下名能官者明亷有威屬司恒
慄慄恐獲罪於先生所行悉是之常呼為先生云繼守
郡者台哈布哈公也公剛正其待下猶嚴唯待先生者
如宋公數以旁邑事煩之決陳牘數十事素習吏者服
焉嵊以鹺直十五萬緡属邑之業賈者營其課嵗久弊
出幾亡直矣先生即復其直而箠不一施吏又服其能
云先生為政所至民愛其惠觀其惠於外者固能吏所
及而誠意感孚不假智力而庶績以成又有出於能吏
所恃之外者矣宜乎喜聞樂道無間於内外之民也其
授代而歸也賦詩以送者不約而集趙君素軒既以其
惠於吾州而民不能忘者敘之巻首矣其所畧者竊著
於末為後敘以誌夫喜聞樂道之意云爾
　　　送岑景融序
至正甲申嵗二月二十六日予友岑君靜能之從子景
融將有武林之游具舟於江之滸矣其姻戚朋友即龍
泉山之椒飲餞之而予與靜能在焉酒酣俯江而望則
瀰然之潮快然之風自東而來者若趣夫景融行也於
是景融興席而請曰男子之始生為之桑弧蓬矢以射
盖有志乎四方也某之齒已壯而局促乎一室之間無
所事於世非男子為也今出而逰矣願先生賜之言以
張某之志予因告之曰人之游而志是達也猶舟之行
於水而途是趨也今子之行風無逆乎子之舟潮無背
乎子之舟順是以徃雖一日千里不難也然亦知夫不
難於此而難於彼者乎去此四十里有所謂七里灘者
吾見其有經宿而不得過者潮之不與舟逢也又五十
里有旴江焉又二百里有浙江焉吾見有數日而阻於
其津者風與潮不利乎舟也行而有所難有所易天下
之途皆是也使乗舟而行者見其易即躍然以進見其
難即㢮然以退惡能至於其所欲至者哉雖然舟之行
也有道帆櫓之是利資糧之是儲何難之不可待而進
也景融之逰之道盍於舟焉觀之勵才業為帆櫓積忠
信為資糧相時而動不以易而進居易俟命不以難而
退於古之豪傑之士事於世者之所至而求至焉吾於
景融之遊有望矣行也景融予之言有張於子之志者
不在是乎時靜能藏器山澤而老矣舟之利帆櫓儲資
糧而無四方之行者也聞予之言亦以為然遂書為送
景融西遊序
　　　送張彦禧序
王良善御御必取善馬馬之覆車者王良不以其徒力
取也是故王良雖範其馳驅在馬不在王良馬之善馳
驅者王良能取之不茍則凡取於王良者皆善馬也夫
善御者之於馬尚然則善治者所取皆善類宜矣分省
員外郎陳公以總督鎮兵臨吾州三年於兹兵民皆安
之惟恐其去盖善治者也在其幕以佐治者莫非善類
張君彦禧其一也彦禧敬慎慈恕樂於無事不要權以
封已不逞欲以厲物其崇信古訓灼知禍福之原者歟
當法制變通之際使彦禧偕羣有力者馳驅當世孰曰
不能顧循循蹈䂓矩若無所為於其間者是誠何如哉
非陳公不能取彦禧輩以佐治非彦禧輩不能得陳公
之取也吾於是有感矣自古為治者治於任徳不任才
任才不任徳未必無所快於心者譬若御者之於馬而
唯力是取其馳驅長阪窮日不輟足而有餘力及遇險
阨勇進無畏難又䇿而亟其步不知其覆車之禍徃徃
在是也然則陳公之取善類彦禧以善類自處吾知其
有燭於是理也較然矣彦禧以賢勞當陞而徴余贈言
余雅敬彦禧於善御善治者又有所感故著其說為彦
禧贈
　　　送樞宻經歴李侯再守奉化序
漢循吏黄霸前後守潁川治行優甚及為相則弗逮人
之能固自有概哉然自漢至於今千數百載天下為守
者何限而霸之名桀桀在人口齒鮮有過霸者霸之能
又未可少哉夫能於守不甚能於相非其心慮之有更
局其質焉耳矣然則傳循吏者不以彼損此厚矣乎晉
寧李侯元中前守奉化有能名選樞宻經歴吾州分院
所涖也軍旅民人咸倚以重侯贊其治又有能名居吾
州甫一嵗奉化人懐其治行不少輟白於公選又奪之
去還其前所治吾州雖以其先大夫治與葬所在尤厚
於侯而奉化固奪去留弗獲噫李侯再治奉化何其有
似夫前後之為潁川者乎或嘗疑霸之後世道益不古
循吏之行其諧於古益難以李侯觀之謂古今之道果
有二致可乎然霸能於守不甚能於相李侯治奉化有
能名進而贊治樞宻又有能名則設使居相位其有甚
不能乎噫霸之能於守不甚能於相者局其質而學之
力或有缺也李侯其質邁者歟其有學者歟兵革之後
國家選賢能於内外愈難其人則侯再治奉化茍益有
能名安知其不致相位而能於相耶雖然能於相者若
伊傅周召則尚矣下之又奚敢為侯道哉樞宻管勾吴
君某以余舊逰於侯之去徵言以送故有循吏之說而
且以治世之為相者望於侯云
　　　代劉同知送危檢討還京師序
至正三年天子詔修近代史之未修者而宋氏之事竊
紀於江南草野間者甚博實採摭者之所資焉明年經
筵檢討危君太樸奉使購求其書周流楚吴越之疆搜
㣲抉幽極其心力之所及而後去宋之叔世其人才出
於四明者為盛至今文獻猶有足徵者君至是留四十
餘日得書七千餘巻以還於當時名臣若樓公迂齋猶
以無可考其行實為憾餘姚於四明為鄰邑孫公燭湖
趙公平菴之家在焉君徃還求其逸事而皆不可得其
詳亦以為憾君吾故人也遇於是邦目擊君之所以為憾
者其於凡賢人哲士言行存泯之際可謂深所致意者
矣夫古之賢人哲士所以修於身而用於國其一言一行
固可為後世法然亦無意於後世之名而為之而後世
史氏以不得其一言一行著諸載籍為憾者此則好徳
之良心而有志於史述者也且吾因是有所感矣賢人
哲士既有以見於世其可以不朽者未及百年猶或寖
以湮没則夫閭巷之匹夫匹婦秉義勵節而無所託者
欲死而不朽亦以難矣然則任夫發潛誅奸之權者其
又可以茍簡之心乗之哉此君之憾所以為慎其職者
之所為也雖然遺憾於今者固當時職史者之失以有
志者觀之亦足以為戒皇元一統之盛亘古所未有人
才之出與氣運相為盛衰則今顯而廊廟之上隱而巖
穴閭巷之間其有豐功偉烈潛徳卓行可論次史氏為
國家之光者豈少也哉君還舘下凡執遷固之筆者為
我謝曰聖天子慎擇史才豈特異代之史是修而已固
有所宜汲汲盡其職者諸公無亦後之有志者之憾是
貽也
　　　送王巡檢赴岑江序(原註/丙戌)
至正四年天子以河南北諸郡災於水民死亡不可勝
數悼心殫慮日夜不遑寧惟拯其饑溺若弗及是憂倉
庫之不足承於是募天下庶人之不𨽻刑籍者入粟授
官有差而吾邑王君某以五百石有竒受九品官巡徼
明之岑江希遇也天子法三代為治恒慎名器不濫以
畀人四方臣庶饒於財不得自致於貴顯職競周行者
乃於此時得以其所饒獲其所缺而慕望者兹非幸歟
然世俗為其以貲進而易之見易者亦䠞蹜不自奮諱
言其所自噫是特未之思耳三代以降論治必曰漢氏
漢之賢能仕而得列循吏者亦榮矣班固傳循吏不過六
人而黄霸者治行尤異霸之仕盖以入財進也公孫𢎞
號儒者以賢良徵為博士位至三公而君子則有以議
之以為霸之弗若以是觀之世之賢能困於阨塞則已
苟有道路可進足舍詭遇媚竈羞妻妾者弗為皆賢能
之所得為也今王君東海一布衣當聖天子慎名器之
時藉先人遺貲獲官職於希遇其可不思所以自奮哉
巡徼之職雖卑厲治行之首將在此矣黄霸何人也為
之則是有治行如霸遭時如霸安知為二千石為丞相
傳循吏於良史氏照耀竹帛者難致哉雖然君之抱負
有出於霸之右者又非予之所能窺也解世俗之見姑
以霸言之耳君其思所以自奮哉
　　　贈程隱㣲序(原註/戊子)
世談術家之善推命者必曰唐李虚中氏虛中儒者而
術家宗之是得其學之一端耳韓子誌其墓稱其學無
所不通最深於五行書推人壽夭貴賤利不利輙先處
其年時百不失一二其說汪洋奥美闗節開解萬端千
緒參錯重出星官厯翁莫能與其校得失自古術數之
學無踰李淳風浮屠一行者而虚中與二子並著名於
唐至今雖婦人小兒皆稱之則其於五行書信深矣五
行之禀在人有一定不可易者其晚年乃得秘方能以
水銀為黄金服之冀果不死而卒以疽發背死符其所
夢噫虚中于已之壽夭獨不自推乎信道士說而於五
行書顧自信不篤何也吾於此不能無疑於虚中矣金
華程君隱㣲涉通羣書晚年隠於術家以所謂緒形五
星推人壽夭貴賤利不利亦稱百不失一二公卿貴人
慕而問者一以其法决之未嘗顧其喜怒而依違其說
或謂其利一時之遇者不爾也隠㣲曰吾之遇不遇有
命焉安能為人紿言命也噫隱㣲之術吾不能測其於
虚中者何如以其篤於自信者觀之不賢於信道士說
徼幸於長生不死者乎隱㣲於此可謂有儒者之學其
足尚矣吾嘗讀日者傳竊怪司馬季主者樂於卜筮終
身而不厭及涉世故乃知卜筮誠有可樂者吾願坐一
㕓與龜䇿為伍日得數十百錢以養老母亦足矣更何
望富貴乎夫推步卜筮固同一流也茍此之遂隱㣲其
與吾遊乎
欽定四庫全書
　庸菴集巻十三　　　　　　　元　宋禧　撰
　　序
　　　贈李生序(原註/庚寅)
始余聞四明李生遊江海得秘方能為人治竒疾皆命
日而愈然聲容冠服不能撼貴顯知其名氏者特山谷
田野之人余固識於心猶未之信也去年春姻戚應生
者生疣於目表大若核桃而長未巳别六七日而見則
帖焉如平常問其故乃李生為之也余於是欲一識其
面目今年余與河南郭子振讀書吾鄉圓智寺夏五月
李生過余而留焉子振舊病痔良苦以余之言從生治
之浹旬之間若實熟蒂脫而其疾去矣噫世之病疣痔
者無間於王公貴人而得其秘方者甚少也疣痔之病
不甚於龜手者乎古之人能使手之不龜者足以取富
貴况治疣痔而得其秘方如李生者乎然李生不矜功不
責報與人言必依於忠信孝弟無富貴利達之望則其
不遇於王公貴人者豈果係其聲容冠服之間乎子振
吾州太守公之子也其親舊多大官鉅族以生能去所
苦先以錢帛又圖報於後生辭曰富貴貧賤吾自知得
甘㫖以養老親足矣尚何有願於其外乎子振益嘉其
志遂徵詩吾黨以彰之余為題其首
　　　贈徐君采序(原註/辛夘)
前廿年余始交山隂徐君君采君采時以龜䇿隠市㕓
中郡之士大夫皆與之徃來其擬㳺京師也安陽韓先
生以文贈之且稱其雅好琴書而於岐黄氏之書則未
之習也數年來余於吾鄉聞君采客錢唐能治痔取竒
效馳聲公卿貴人間心竊異之去年秋㑹諸錢唐逆旅
以他病求君采治者日集其門益異而問之則曰吾於
張仲景著論以習驗於人矣噫君采久不見何其多能
若是耶今年余復至錢唐見其藥室所張皆徳其愈疾
而贈以文者則君采之於醫信有濟人者矣余觀士之
懐仁抱義者莫不有志於當世而求其得行其志者恒
少也余行年四十矣固知仁義之施於物者惟醫猶庶幾
焉然學之已晚懼其不足以濟人而適足以累人則于
醫又不能為己自今以徃徒羡君采醫業日益精濟人日
益衆亦足以自快其心而忘其貧也廬陵邑長寳侯以
其伯氏嘗危于末疾得君采活之而不忘徵文於余以
贈之於是乎言
　　　贈許仲舉序(原註/甲午)
疽發於背危疾也天下之人無知愚舉知而懼焉然其
始發也甚㣲其可見者僅如粟豆比天下之人又徃徃
忽焉而治之不蚤以致不救者多矣茍於其始發之㣲
即艾以灼之不痛而至於痛痛而至於不痛其疾易治
且易愈也三日不治至五日五日不治至七日十數日
則横逸肩背壞爛不可收拾至是而欲治之亦難矣幸
而毒未内洞而遇善醫者必盡去死肌易新膚凡百無
所觸忌庶乎可冀不死俟其血氣内充而外固飲食起
居復其故常非以嵗月計不可也然則人有是疾治之
不蚤而得生全者特幸耳吾鄉吴易之先生年已七十
而背發疽雖覺之三日之外然治之不甚緩治之者又
得里人許仲舉能循古法不敢以私意乗之故收功於
旬月之間無甚難且危也吴先生疾既愈不忘仲舉之
功思所以彰之而徵言於余噫緩急難易之辨非獨治
疽為然也天下之事其類此多矣以作難者言之其初
迫於不得已而人自為計其後徒黨稍衆而聚於山谷
又其後形生勢長抗官軍犯城池而生民陷於塗炭貽
慮於廟堂之上不淺也天下方以治難為務其緩急難
易之辨與治疽者相類而於余心適有所感于是乎言
　　　為趙仲容贈孫仲麟序(原註/丙申)
山隂趙君仲容寓吾州孫君仲麟氏有年矣仲容在州
郭數與予相見今年來不見仲容者半載一日遇諸途
問曰何久不見子也仲容曰吾病疫兩月幾與子不相
見余駭而悲之且自責不知仲容病也又一日仲容過
余曰吾有請於子子無吾辭余曰何謂也仲容曰日者
厲疫流行受其災而至危者莫吾家若也吾家無旬月
之蓄而親戚僮僕無一在焉吾既病甚吾婦吾二子又
相繼病病甚於吾四人者同卧一室相顧待盡㣲吾仲
麟氏盡為鬼矣仲麟於吾非親戚之屬也乃憂形於面
與其諸子日夜營救候視而迎醫禱神與夫時其飲之
凉熱節其食之多寡凡所以活吾四人者無所不用其
極㣲吾仲麟氏盡為鬼矣仲麟于吾一家真所謂生死
而骨肉也然吾寠無所為報願子敘其事章仲麟之徳
庶幾吾之不忘於心者恒在人耳目以為美談也余乃
嘆而言曰古者死徙無出鄉鄉田同井無旅困之家也
出入相友守望相助疾病相扶持無不恤之難也良心
之存乎人者不失故天下和平而民不夭札也自人欲
横溢各溺其私大防不修而至於崩决瀰浸震蕩之中
父子不相保夫婦不相守而淪胥以亡者何限其禍盖
有原也仲容去鄉井而寓吾州既旅困於此矣又盡室
以病而值時之不易幸而有仲麟之相友者為之扶持
也嗟乎世之病疫如仲容之至危者不為不多不幸而
不得如仲麟者為之扶持而至於夭札者亦不少也使
天下之人皆如仲麟之存心則親䟽上下之間豈復有
失所者乎然則仲麟之事固余喜聞樂道而仲容之命
不可辭矣雖然余與仲容交而病不及知困不能恤仲
麟之徳人也余固樂道其事而又有愧焉則區區空言
之為於仲麟之行事何如哉
　　　贈余益之序(原註/乙未)
今年秋吾弟元儀疽發腰背間玩而不治歴八九日寖
腫而大背若負斗米重乃懼而求治於人習灸者曰猶
可灼艾遂實艾若食指大灼至百餘壯始痛不可忍乃
止然猶慮其危而求治之心未敢遽已也友人慈溪髙
君仲寳曰吾邑余君益之善治疽疽發於人身自頂達
踵隨所在而治之無不愈其法不灼艾不用刃唯以其
先所傳蜀僧秘方藥摉其内毒從水穀道出於臟腑無
所撓而腐於外者有以易而新之未腐則不假外療能
保完若舊治疽如余君未見出其右者盍徃迎之即走
迎余君至視其疾曰是易為也多此火攻耳五鼓作丸
藥啖之少寢覺患處若手搔然應其内微痛且痒氣殷
殷鳴於腸已而溲出赤黄物三日之間藥五六進而内
已清外已銷信乎其秘方足恃以活人也余舊聞疽發
於背為難治之疾治之法莫良於灼艾灼艾既早而火
力又至加之内滌則萬全而無虞以為治疽之良法無
踰此矣孰知世有秘方藥能㧞去其病本而枝葉其外
者不事剪伐而自落用力簡易取效神㨗如余君之治
疽者乎然則疽之治於余君者又良法之尤者也嗟乎
治疽於一身不與治盗于天下者同一機乎漢有盗並起
渤海天子以為慮一龔遂徃治之而弄兵持弩之衆悉
散為良民是亦不灼艾不用刃潛去其毒而有大功於
人者也雖然血氣和則大疽不發民人和則大盗不起
治疽者常幸天下之無疽治盗者常幸天下之無盗君
子之心盖如是乎吾聞余君之邑有永嘉陳侯為之令
陳侯善和其民無所疾苦則其心盖未嘗不以無盗為
幸而余君之所深知者歟余君深知陳侯之心則其為
人治疽也吾亦有以知其心矣於其還序以贈之
　　　贈胡居敬序(原註/己亥)
至正十五年冬江浙行中書省丞相奉詔至自京師命
官討罪得專其柄于時文武才謀醫卜之士咸侍幄幙
以從而淮東胡君居敬以宦門子弟齒弱而氣壯聰明
强記涉儒書通醫道尤親邇焉居半嵗授淳安簿不赴
乃東逰㑹稽探禹穴絶娥江謁漢嚴子陵先生祠墓而
至餘姚餘姚地僻山川夷曠風俗朴野偶有所適其意
因久留焉十九年春淮右謝公以江浙參知政事統其
軍臨寓餘姚公與其諸帥皆居敬舊所見者其遇於兹
無不驩然願慰知嘗值難衣服錢帛罄於盗欲周其匱
一日忽覔之不見問一市人皆莫知所徃諸故人益念
之且謂其狂不改其初也不三月其軍去還浙水西余
於州郭遇居敬挈行橐野服麻鞋自東方來余問其向
留何地不得見居敬笑曰吾並海東行百餘里得深山
窮谷逰七十日躋巖石翫雲霞露飲木茹而不渴不饑
㣲藥嚢遺市舍動吾念幾忘返矣始余識居敬時談者
言其豪放善飲酒棄財物若土芥歌姬舞女日列於前
而不一動其心不知其果爾否也而鄭山輝先生又恒
稱其能曰居敬於醫書無不貫通問其疑義即應口酬
析歴歴有援據其治疾也若名將用兵取勝神速而常
情不可測度居敬於醫可謂有過人之能矣余今年始
數與居敬接察其言行乃知其有過人者豈一能而止
也哉夫人所趨者勢也所厚者利也所不能絶者女色
也而居敬於勢素逺矣於利素薄矣於女色素不親而
無所好矣何人之難能者而居敬又能之乎是真可尚
已噫能人之所難能非髙資不能也然資過髙者徃徃
有狂疾狂而克念則其疾有以治矣居敬能人之所難
能固不可以狂目之然或者亦有近似者乎於其近似
者而治之不少疏又非髙資不可望也噫居敬余所尚
者而又余所望者尚而有所望能無言乎故有以贈居
敬
　　　贈蔡山人序(原註/庚子)
自知其命者而後可以言人之命命豈易言哉富貴貧
賤命也壽夭禍福命也命懸於天天之所為深逺莫測
而人欲言其將然無有不驗難矣哉是故非自知其命
者不可以言人之命也盖知命為君子君子之心不蔽
乎物而理無不燭理既燭矣於富貴貧賤壽夭禍福一
聽乎天之所為而無不樂焉既以樂乎已又以語乎人
曰富貴命也知命者不溢不危斯可以長守富貴也貧
賤命也知命者不謟不濫斯可以久處貧賤也壽夭禍
福命也知命者不偷活不傷生則壽惟其壽而夭非其
夭也不足欲不蹈險則福惟其福而禍非其禍也斯言也
人茍聽之於世教不有助乎夫以匹夫之言而有助於
世教非君子其孰能之術數之學云乎哉上虞蔡山人
蚤嘗習進士業試不利即委分田野而無競於時非自
知其命者歟中年艱於生事乃以五行書推人生年月
日所直日辰而有以勸之於其富貴者勸其不溢不危
於其貧賤者勸其不謟不濫於其壽夭禍福勸之以不
偷活不傷生不足欲不蹈險為人言命而所勸若是非
以君子之道處已處人者歟不然何其不專尚乎術數
之學也余久處貧賤者也今年春遇山人田野間聞其
言知其有志乎君子之道而心竊喜焉因其徵余言故
有以贈之
　　　贈髙生序
人之美惡係乎習習係乎所尚尚武者習乎干戈則思
戰鬭尚禮者習乎俎豆則思恭敬是故君子必謹其習
而善其尚也尚武者一於戰鬭則勇士而已耳尚禮者
一於恭敬則何學不可進何徳不可就哉是故君子欲
知人之美惡又必觀其習而察其尚也觀其習而察其
尚可以得其為人之槩矣吾鄉髙生尚禮天資樸實人
也當干戈之際無慕乎進取乃執俎豆之事於鄉校歴
三十月蚤夜周旋其間而恭敬之不忘非所謂尚禮者
歟噫以今觀之尚武者何衆尚禮者何鮮也生以樸實
之資尚禮矣茍一於恭敬而進學不已吾知其君子之
歸而勇士所就惡可同日語哉其謝事鄉校也與之厚
者徴余言贈之余於生既嘉其克尚於禮又望其進學
於君子之歸于是乎言
　　　贈白道士序(原註/壬寅)
神與怪孔子不語而後世宗老氏者徃徃能役鬼神毆
怪異則其法果孰從而傳之也余聞老子嘗為周柱下
史周之法制載典籍者非其所掌而見之者乎按周官
硩蔟氏掌覆妖鳥之巢其法以方書十日十二辰十二
月嵗二十八星之號縣其巢上則去之壺涿氏掌除水
蠱則以牡橭其神死淵為陵以攻禜攻蠧物則翦氏所
掌以太隂之弓射天神則庭氏所掌其官皆屬司冦以
此觀之周之治法有非恒情所測者孔子於神怪不語
有以也周公立政治天下得以貫顯幽者為之治孔子
立言教萬世不可以幽而無徵者為之教然則後世有
能役鬼神毆怪異無乃周公之遺法老氏得之而傳於
其徒者乎白虚氏自㓜絶俗不羣委質老子法中修其
業甚顓能召雲雷致雨暘追擊鬼物以救人菑害以余
所知者言之州治東民舍嘗連夜有瓦石擲屋上達曙
有聲出門覔擲者無見也白虚為治之怪遂滅比嵗夏
旱為吾州禱雨雨輙應此焯焯在人耳目者今年秋帥
閫官某侯又以白虚之弭菑有徵者謂余曰吾所寓居
數有怪為人菑吾諸㓜亦嘗菑藥不得治請白虚治之
怪與疾俱去而吾居以寧虚有除怪弭菑之徳於我我
以金帛報虚虚弗受敢徵子一言以贈余於世之役鬼
神毆怪異固意其傳有所自况白虚弭災之事余平日
所知者又辱以某侯之命以言贈虚可以辭乎乃竊解
孔子所以不語者而援周官之所載者作贈白虚道士
序
　　　送雲巖觀提㸃隋君南逰還京師序
隋君明徳以黄冠居雲巖觀有年矣雲巖在京師王
侯將相所逰息之地也君以至正二十有三年自燕蹈
海抵錢唐上天目望日出於海東過㑹稽探禹穴又登舟
甬東取海道至閩粤然後還京師是行也盖歴觀東南
諸名山與巖穴布衣采芝苓服霞露聽風泉援鶴之音
而肆志於事物轇轕之表人謂其遂徃而不返矣居無
何乃復步蛟龍黿鼉之宅望天子宫闕城郭以還其舊
廬而徃時燕齊之士所從求安期羡門之道雖浩蕩恍
惚在其目前其安肯一躡其故迹也噫以隋君冠黄冠
果不忘世若是使有遭遇如魏特進安知其出處不異
於輩類也余考唐人才嘗怪魏特進者佐太宗濟億兆
謀謨諫諍致貞觀之烈與杜房諸宰相並稱勲臣其人
亦偉矣然其初則隠跡黄冠中落魄無所表暴豈憤世
嫉邪無以泄其蓄遂有長徃不返之志耶抑三代而降
將相之傑出者多儲於神仙之流也觀漢留侯受書黄
石為帝者師及曹相國用黄老之言治尚清靜則其端
亦見矣於魏特進之事又烏足怪哉今海内苦兵革已
久治之復謀謨諫諍者隨所儲而奮也隨所儲而奮吾
以人才望當世不狹矣隋君其處黄冠奚若哉其處黄
冠奚若哉
欽定四庫全書
　庸菴集巻十四　　　　　　　元　宋禧　撰
　　記
　　　兩浙都運鹽使司判官阿哈瑪特公惠政記
至正十三年兩浙都轉運鹽使司判官西域阿哈瑪特公
以嵗賦各有督分司明越二郡徳刑並施官庶畏恱頌
聲溢於塗厥績孔彰越之石堰場賦最重其嵗之賦畢
輸於仲秋恒役是執者既夷竈息力相與慶勞繹公之
恩不釋心乃徵文刻諸石其詞曰維國家奠中區包有
外域物衆財阜庾積府蓄用之不匱軼前曠後厥維盛
哉然宇内貢賦之算浙江當大半鹽之賦兩浙者以引
計之底四十萬通賈界内四分其直官取一焉而嵗有
恒征其給經費有餘矣車載馳負闐賫廣莫道不絶運
東南之氓乃日勤於食比嵗外難四起征討不輟物力
大耗民用不靖有司湛溺故習益乗時肆志無所恤隠
况貨利出入之藪法禁櫛宻政柄嶽重神動鬼變易行
其胷臆者哉今公督賦二郡也正以飭已明以屏姦寛
以紓困敏以集功故𨽻其下者仰之若時雨憚之若夏
日靡有陷法怠事者矣先是石堰輸賦者類利於遷延
有嬰窘嵗杪負重累者焉公則雨暘是視而緩亟其力
故恒賦先期而畢輸氓之老稚熈熈然慶勞以寧且知
恩之自出矣譬若慈父母愛厥孺子節飲食俾無疾病痛
苦乃實愛厥子也石堰之氓以公愛已若愛厥子弗敢
恩是昧刻文示子孫以俟督賦若公者臨焉而事之有
則亦曰宜哉是嵗九月既望餘姚宋禧記
　　　聽雪齋記
至正庚子冬十有二月大雨雪於時華隂楊君志中自
鄞過予而言曰前閩之浦城令任君某吾故人也繇北
方僑居江南已久嘗讀書金陵之鍾山每雨雪篁竹間
輙聽之不厭有宋王文公終老之志焉名其室曰聽雪
齋士大夫為文章以道其志者頗衆及閱世故其室其
文章盡䘮之矣後就仕閩中而轉寓於鄞鄞又王文公
嘗為令處也周流困頓恍焉有鍾山之思而未嘗忘乎
雪之聽願子有以記其名齋者將隨寓而揭焉予既辭
乃曰風霆雨雪皆天之所以為教者乎而雪有形而無聲
於草木之相遭則其為聲又希以㣲淡以幽非若金石
絲竹之鳴於樂者鏗鏘動盪足以釋湮鬱發志意也是
故雪之有聲於所遭也擁歌姬粉黛酣飲帳中者不聽迫凍
餓以憂衣食亂心者不聽被甲執兵疾馳而深入志於滅
冦者不聽然則聽於雪而不厭者非山林髙潔之士神閒
而氣專者不能也方其聽以耳也而不知有身既而聽以心
也而不知有耳終而至於無聽也又不知孰為天地孰為
萬物而孰為我噫聽雪之至者然也夫然則於富貴利達
有弗忘矣乎於貧賤患難有弗忘矣乎吾故曰聽於雪而
不厭者非山林髙潔之士神閒而氣專者不能也雖然雪
之聽也忘富貴利達貧賤患難則可矣若以髙潔之資
有得於希㣲淡幽之韵而遂以忘世又惡乎其可哉自兵興
以來生民之難極矣以江南言之饑饉癘疫無嵗無之而
雪則鮮有今年冬大雨雪者三四談者以為時清嵗豐
民用平康之祥信爾則天下賢材不能無力於其間也
予聞任君素致力問學有匡世之畧且方一為縣令江
南而年又未老其可遽如王丞相戀戀鍾山雪竹間耶
予慮其於雪之聽或者幾於忘世故又有是言不知知
言者謂何如既以復志中志中曰然遂書為聽雪齋記
而歸諸任君云是月十有四日餘姚宋某記
　　　疊嶂樓記
今年春予以事適上虞之始寧鄉行山谷中若千里雖
涉水石狎禽魚而一丘一澗必及之而後見稍得其勝
則目已煩足已倦乃知貪多慕逺非衰朽者之所堪也
因竊自念以為當山水之㑹憑髙得其所庶可快意於
一舉足一寓目之頃乎及抵賀溪姻戚倪君以道為余
置酒疊嶂樓啟東牖以觀則臨緑野邇清溪襟抱夷曠
而羣山踊躍自南而趨北者横亘二十有餘里蒼翠交
積雲氣流動可翫樓之左右去數里又皆岡巒重拱與
之勢相屬脉相貫其鄉與吾邑接凡山之髙偉與獻竒
秀而競出者盡在吾目中矣向之所念不終日而獲之
一何快也雖然余與以道望其諸峯則所謂丹山赤水
洞天者在其東南十五里而近漢上虞令劉綱及其妻
樊夫人昇仙之跡在焉余雖生長邑中未嘗得脫屣一
徃而觀其處常以為憾今老矣猶願採藥其山中侣猿
鶴賓雲月超然以釋其憂患而未果也試以是告以道
以道指其樓之前鄮山之南而語余曰此之丹山道也
子倘能徃吾即與之偕
　　　深秀樓記
上虞隠者倪翁谷真予姻戚也翁與其從子性樓居其
邑之東南羣山之間以深秀名之取宋歐陽公稱滁之
諸峯者之語也性以其世父之命徵予記予不敢辭乃
申其深秀之說為翁諸子性朂焉其說曰去乎淺露之
謂深出乎庸陋之謂秀深與秀天下之物皆有之也以
山言之其一丘一壑易盡其韞而不足動人耳目者非
深秀之可言也乃若層巖疊嶂與穹林長谷委蛇出没
於數十百里之間窮日之力而不能底其極焉斯可謂
山之深者歟髙下有位俯仰有容起伏趨立開闔徃復
變化百出而各若有其情蔚之以草木煥之以雲霞昭
之以日月流之以風泉麄厲汙濁之氣無自入焉斯可
謂山之秀者歟噫於山而見其深秀固也孰知夫深秀
之在人者又不可以衆人之見見之乎觀於古若王楊
盧駱之輩非無文矣而浮躁淺露者不可稱其深也又
若劉荆州二子非不出於華顯矣而豚犬其為人者不
可稱其秀也夫深秀之不可稱者固比比有其人而極
四海亘萬世則又未嘗乏其深秀者也考於載籍可見
已噫在古者如是生乎今之世者獨不可以為古之人
乎吾嘗觀於倪氏矣谷真翁有潛徳以寛厚長者稱於
鄉黨性早孤而教於其世父與其母夫人者甚篤明慎
温恭出其天性而問學不自畫翁之二㓜子雖得之晚
年而端敏向學所至未易量倪氏之子弟若此獨不可
以為古之人乎然則登其樓者有觀人之明豈獨見其
山之深秀也哉夫以深秀之在山而不知有諸已者惑
也深乎其造聖賢之奥秀乎其為萬物之靈而淺露庸
陋之號不得以加之是則其人之所宜朂者矣予於倪
氏有姻戚之好慮其諸子性之居是樓者以深秀之稱
在乎山不在乎已而於其所宜朂者有所忽也於是乎
言至正丁未九月十日餘姚宋元禧記
　　　江浙行省左右司員外郎陳侯督賦石堰場善
　　　政記
江浙行省分治浙左之明年左右司員外郎天台陳侯
總督鎮兵於餘姚餘姚之民既恃若河山以衛以育父母
妻子不析於難又明年石堰場官吏民衆慕侯之政願
兼董其職乃請於分省分省從之其嵗至正二十年也
餘姚固瘠邑石堰為場即餘姚北鄙而置賦鹽重他場
入國家來嘗増至九千引引四百斤煮海之户隆替不
恒而有恒賦以困於賦重竄徙隕絶者不勝計見在民
又多匱乏愁苦其耋稚無寒暑宵晝悉詣竈所煮斥鹵
直薪火終嵗劬役食衣恒弗周至病也場賦之登虧令
丞等與其民同紓窘通忻戚國法不可玩焉今為令者
王君某為丞者鄒君某皆石堰人以石堰至病白分省
得减賦賦六千餘引又以賦之出内有内阻外侮之不
虞乃與其民衆謀曰場之賦辦至艱非得上官寛而有
為者董之吾人與若等俱獲戾矣衆曰然是以有侯之
請侯被省命即下令石堰禁苛蘇瘵具有紀度賦成於
竈竈輸於場場輸於檢校所内外率經彊弱遵分無倖
利無溢患故是嵗冬十月厥賦告登而功軼於舊寛而
有為者之效可睹已初侯督行軍過餘姚有誣鎮將有
異圖者討計已定將發侯力止之故民不見難後以總
督鎮兵至輙弛四門禁通民夜出以救涸田履田督之
務持大要纎細無所親故任事者得展力底有成績他
若銷弭灾慝没其跡不以徼譽衆口者又曷可具載噫
仁人恤類厥心靡有極力所逮不擇地而設觀侯之治
狀匪獨著惠石堰者足紀也石堰官民謀刻石紀惠而
取語逮鄙野謝不獲乃列次其語如右侯名某字某古
靈先生八世孫以學行世其家而有文武才畧云是嵗
冬十有一月辛未州人宋某記
　　　髙節書院増地記
國朝於天下祠學所謂書院者例設官置師弟子員與
州學等嘗詔有司以閒田隙地係於官者歸之學院以
贍廪稍之不足然仕於州縣者往往局於米鹽獄訟之
煩能致意學校以應明詔者葢少矣至正九年夏河南
郭公來守餘姚既于孔子廟學究其事力之所至矣復
以州有先賢祠學曰髙節書院者乃漢嚴子陵先生丘
墓所在而建者焉先生之風誠范文正公所謂大有功
于名教者故縉紳大夫即丘墓所建祠立學以致褒崇
之意公又慮其田租之入尚薄不足贍學士於是為覈
雲柯海濱之地得四百十有六畆繼覈汝仇湖田又約
四十有五畆悉以歸之髙節之建始自宋咸淳中沿海
制置使劉公黻至今八十有餘載矣守是邦而圖増其
産者前後僅數人郭公又士論之所歸者山長應君仲
珍前攝書院劉君彦質謀刻石記實祈文于余余因歎
而言曰三代學校之法莫備於成周成周之時民皆百
畆其田於其入學之費必有以自給故學官養士之法
獨無聞焉後世貧富不均士之力於學者勢不能兼農
工商賈而多阨於貧窶今聚而處之學院於其口體有
所養矣然自學者而言則心志之養尤不可缺養其心
志而無餒焉雖併日不食亦不能病其所學者矣范文
正公之讀書南都學舍往往饘粥不充日晏始食亦嘗
有廪稍之頼乎至其為治則記嚴先生之祠固以亷貪
立懦為言攷范公之志聞嚴先生之風士之肄業於斯
者亦可以自勵矣况以郭公之能致意廪稍而内外得
以兼養士亦何憚而不進于聖賢乎予既服公之為人
又重應君之請作此記以勉夫學於斯者郭公名文煜
字彦達嘗仕于朝有聲矣其為是邦治行甚優當有論
著
　　　虞家城記
余避難梅川時胡處士達道嘗謂余曰鄉有虞家城者
父老相傳為虞世南宅基吾壯嵗猶見其遺址髙一丈
許厚三丈餘吾祖母出其地余因與其從子惟彦過其
處則其址之厚如處士往嵗所見髙則四尺餘耳周圍
度之為丈百有五十旁近居者多虞氏按輿地志及孔
曄記漢日南太守虞國宅在餘姚嶼山南郡志謂治之
東北三十里有嶼山今所謂虞家城正在其南二里許
國宅此無疑謂其宅在治西一里靈緒山南葢郡志誤
也郡志既誤而此相傳為世南宅基者意世南亦居是
地鄉人自其盛者傳之耳按酈道元水經注云虞翻嘗
登是山望四郭戒子孫曰可留江北居後世禄位當過
于我聲名不及爾然相繼代興居江南必不昌諸虞氏
由此悉居江北又云山南有百官倉即虞國舊宅據此
則緒山别稱嶼山而郡志沿之殊不為誤且虞氏奕世
貴盛多開第宅據翻之言固有居江南北者又不特專
此城以居也顧其城厚完非永興輩其力或不能辦此
　　碣記
　　　謝都事善政碣記
餘姚越屬邑而介山海厥土儉瘠殫力事田作甚苦釋
銍艾即匱食者十七八甲乙戸有田數百千畝疲於公
供私給靡有逸樂當國家承平時猶然况兵革既興天
下愁痛墊溺八九載而餘難寖迫兹土哉兹土雖僻小
民命實夥不可無保障者為之依戴也江浙土宇弗靖
行省視浙東為善地行臺又遷治於越皆急於征謀需
歛州縣其使交集罔克悉應浙東既置分省所屬儲餽
唯統兵官所酌用詔㫖也至正十八年秋七月天台謝
侯以分省命治賦餘姚政出一已衆弊盡去凡所令期
悉符民情厥賦早輸而箠不一施民既恱服於是耋艾
羣控分省請侯鎮綏其地分省重違衆志乃屬侯餘姚
總制其軍民事益休息焉比再至士庶迎於郊婦女瞻
於門而兒童歌於衢既視事訟牒盈案剖决明捷吏不
能欺民益以懷於時朔南中阻繇海道以達而餘姚為
要衝且宻邇省臺徃來之使日夜沓至直傳舍以奉食
飲者其費百倍於昔尤疾苦焉侯以法裁其冗横困不
至踣布治彌月衆目漸舉㑹分省出師而西旌甲蔽野
衆懼不能共億侯庀材任事一夕而令行於境過兵有
餉屯卒有廬山野之氓囊資糧負薪芻絡繹於道肅然
有度胥吏之跡不涉都鄙而事益集民用無恐侯之力
也明年春督造御茗於餘姚慈溪境上以先時有病於
民備咨其故且屬亷士以輔宿苛乃除民無怨焉既而
侯詣分省請去餘姚官吏士民暨浮屠老子之徒咸觸
事以思日傒其還時侯同姓左丞公統所謂長槍軍至
自衢婺協力分省以障東土而餘姚上虞填駐其衆未
幾流言胥動民以為慮分省乃還侯於餘姚單騎而至
三日其軍俄儆嚴擁列江滸左丞公使要侯至軍門即
䇿馬以徃公告以流言日甚侯慷慨與辯辭理俱到公
改容曰吾乃今釋然矣即日以其軍去且飭將士毋暴
其境斬不聽令者數人於是殆者以安侯故也其夏六
月不雨苗始秀幾不榖矣侯走禱山川之神其雨輙應
公私藉之前是侯屢請去其去止繫一州戚喜而衆不
忍釋分省知其然孚任益至故有徳於餘姚甚厚餘䘖
其徳者既上下一情眷戀愈篤且圖永逺有徵而不忘
乃相與取著其美於石而繫以詩侯名某字玉成世篤
古學凡所以行已為物一出於懇怛故其為政獲乎人
神如此初授臨海丞以功累轉某官今為江浙行樞宻
院都事其詩曰越有屬邑僻在海濱土力既竭民劬而
貧其有富人所貯亦薄日急於公胡能燕樂時平尚然
况值世難不有保民曷紓其患其患既紓敢忘謝侯顯
幽達順乃承厥休蚤繹古訓志於及物際艱而施其忍
自佚著績斯邑特見其端展治而溥所履以安侯無遽
違以慰民思匪侯曷恃尚惠於兹
　　哀詞
　　　巽菴先生哀辭(原註/壬辰)
　　　　至正十二年冬十有二月吾鄉㢲菴先生楊
　　　　公卒年八十有六鄉之後先生而生者無長
　　　　幼皆走哭而哀之元禧始以里中童子拜先
　　　　生於床下出入其門而受其教誨飲食之賜
　　　　者二十餘年於兹於其没也葢有不勝其感
　　　　傷者非特哭一已之私而已也既形之於言
　　　　而為詩矣詩之不足者復作哀辭以見云
戴天覆地人為貴兮彛倫以叙賴人類兮芒芒九土紛
井邑兮生乎其間物揖揖兮有賢有愚莫之均兮不有
人望孰蒸薫兮徳無貴賤輔王化兮治者在邑倐代謝
兮鄉有君子教則乆兮淑厥後生俗以厚兮仁義感應
古今一機兮所恃者亡云胡不悲兮火中其運寒暑乃
退兮顧瞻顯微善類日瘁兮我哀先生匪懐私兮以占以
憂來者不可知兮
