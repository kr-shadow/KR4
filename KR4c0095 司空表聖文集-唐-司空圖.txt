#+TITLE: 司空表聖文集-唐-司空圖
#+DATE: 2018-05-12 10:19:06
#+SOURCE: github.com/kanripo/KR4c0095 master d2e6f3b5                
司空表聖文集序
知非子雅嗜竒以為文墨之伎不足曝其名也盖欲民
機窮變角功利於古豪及遭亂竄伏又顧無有憂天下
而訪於我者曷以自見平生之志哉因捃拾詩筆殘缺
亡㡬乃以中條别業一鳴以目其前集庶警子孫耳其
述先大夫所著家諜照乗傳及𥙷亡舅(名權四嵗能諷/誦其舅水輪陳)
(君然十六著劉/氏洞史三十卷)賛祖彭城公中興事并愚自撰宻史皆
别編次云有唐光啟三年泗水司空氏中條王官谷濯
纓亭記
　司空表聖文集目録　一鳴集
　　　　　　　　　　　　　　司空圗　字表聖
　　第一卷
　　　雜著
　　　　将儒　銘秦坑
　　　　宣城遺事　辨楚刑
　　　　容城侯傳　移雨神
　　　　議華夷　上譙公書
　　　天用　與王駕評詩
　　　說鷰
　第二卷
　　雜著
　　　與李生論詩書　題栁柳州集後
　　　休休亭　山居記
　　　注愍征賦後述　題東漢傳後
　　　　貽王進士書　太原王公同州修堰記
　　　　　與惠生書
　　第三卷
　　　雜著
　　　　　疑經　疑經後述
　　　　　復東君後書　與極浦書
　　　　　月下留丹竈　與臺丞書
　　　　　書屏記
　　第四卷
　　　雜著
　　　　送草書僧歸越　絶麟集述
　　　　答孫郃書　叚章傳
　　　　華夷圗　烈婦傳
　　　　説魚
　　第五卷
　　　碑
　　　　　文中子碑　盧公神道碑
　　　　　王公生祠碑
　　第六卷
　　　碑
　　　　　王縱追述碑　華帥許國公徳政碑
　　　　　觧縣新城碑
　　第七卷
　　　雜著
　　　　　王公行状　上考功
　　　　　石氏墓誌　復安南碑
　　第八卷
　　　　雜著
　　　　　題山賦　共命鳥賦
　　　　　釋怨　春愁賦
　　　　　情賦　連珠
　　　　　詩賦
　　第九卷
　　雜著
　　　温州仙巖寺碑　三賢贊
　　　觀音贊　李翰林寫真贊
　　　今相國地藏賛　香嚴長老贊
　　　　王貞公賛　相國老君
　　　化莫雕刻律疏　澤州靈泉院記
　第十卷
　　雜著
　　　夀星述　擢英集述
　　　觀音懴文　迎修十會齋
　　　雲臺三官堂　十㑹齋文
　　　注愍征賦述　障車文
　　　成均賦
司空表聖文集目録
司空表聖文集卷第一
　雜著
　　將儒
儒以将道肥其内也武以将威肅其外也未有内自瘠
而外能勸者焉嗟乎古之用儒其所寄誠重矣儒之将
道必欲張其治也獨将之不足侈其道故分已之任以
寄于人亦由資衆力以夷大路綽綽然其甚闢也如有
用於時者天下不幾(平/聲)於治哉嗟乎後之為儒其力寖
羸矣簡固以自持窘黙而多◍知所以任之於已不知
所以任之於人而責之故雖用於時道亦削然不喻将
儒之權耳且古之言兵必本於仁誼反是則一决之勇
未足為武一智之謀足以奪其機矧兼吾道以制於未
萌哉嗟乎道之不可振也久矣儒失其柄武玩其威吾
道益孤勢果易凌于物削之又削以至於庸(宋本/誤傭)妄於
武可也必将反是請先将儒
　　銘秦坑
秦術戾儒厥民斯酷秦儒既坑厥祀隨覆天覆儒讎儒
祀而家秦坑儒耶儒坑秦耶
　　紀恩門王公宣城遺事(凝)
上四年春以大河南王公治狀宜陟詔假禮部尚書按
察宣歙池三郡既即治未渉時吏化民悦晝亡可爲冬
十月賊始自同安分濟入屠至(㦯作/主)徳(在池/州)公遣将隊
疾以兵助守池州州亦有備賊少却會其黨繼至聲言
扣壁實欲轉􁐾南陵公揣之如其計命樊儔進扼青陽
路儔故自彭門分公察其健决而易敵誡之邀險無得
輕動儔伾去會諜者言㓂少将遁氣欲生沮之麾兵不
顧既而越險賊遽至軍遂委而逸閒二日馳歸以敗告
公数其違命立斬以徇諸将在南陵聞之者皆股慄以
死綴賊故青弋江得恣為備(青弋在江/南東陵也)人亦不揺矣公
前命寕國兵遮截之生得其踏白数十騎乃並山引退
四月兇渠復大入而都紀王消亦自采石𧺫援公宴劳
加禮且諭之曰盗慝情詐吾盡得之矣緩則抵虚以自
張急則紿降而脱死無他謀也今席勝而驕謂吾城不
勞而可綴則攘臂而東前無絲髪之礙矣若知吾堅壁
待之其勢自衂将軍苐按甲稔威以伺其隟慎勿與之
驟戦也㳙意鋭自州城日趨四舎至南陵未會食而陣
遽死之明日中貴人復斂敗卒尚四五千傷痛之聲與
塵埃相雜而至江南雅自怯獨幸北軍以為固及聞㳙
敗相頋失色賴公前筞㳙不足恃拒守益嚴又城中水
乏而泉自躍出人心益牢竟免攻圍之患既踰月中貴
人沮撓無去意卒横不能禁公以書譲之曰吏之捕蝗
者既不克勝而且仰食于民是率暴以濟灾也今将軍
纂天下精兵挫於狂㓂而又恣之俾民不得治其生業
何以稱主上所以待将軍之意哉中貴人詞詘趍發其
親吏入里舍歐奪民馬公乗門望之麾左右立提置杖
殺軍愕眙不敢留自後日夕撫循常若㓂復至者其儲
蓄繕完之利到今賴焉噫公始以傑徳峻望為時聳服
而夐特恢濟之心人莫能見雖不得致其道以和平天
下然捍境蔽隣不涸得賦(句有/誤)亦足濟庸而塞恨耳愚
嘗􁐾跡門下受知特異敢次見聞以開史氏之聼
　　辯楚刑
楚謂獻璞者欺我乃連刖之酷哉曰彼獨鍳之不勝耳
然其嗜寶之心皆逹於卞子故連刖之無怨王亦卒受
於楚國嗟乎國之嗜賢宜急於楚之嗜寳也必嗜賢上
心逹于天下則負材求進者雖黜於見疑亦未為怨必
有釋其疑者則其卒用于世也可㡬矣不猶愈于易其
知而嫉其進者耶嗟乎刑與辱上之所以肆於下也楚
無嗜寶之心卞豈受刑上無嗜賢之實士豈受辱必待
誡門而絶愧哉
　　容城侯傳
容城侯金炯者本蜀嚴道人附山而居同族中多見搜
採其先因秦時調發詣尚方輸作世苦之乃誡子孫易
其照色必以清厲自進後徙居上洛會郡中盧生范生
皆傳修煉之術委質相資因砥磨以致用上聞而器之
召見嘉其鍳局且謂毫髪無隐屢頋屬之歴試臺閣號
為明逹挾姧邪以事上者見之膽慄輙白披露至于婦
人女子媚嫵(文粹/作惑)之態亦不能掩也其察察如此雖待
物無私方圎不礙然疵陋者终惡忌積毀于上以為背
靣不相副炯亦病於狹中不能以塵垢混其跡也竟被
斥後有月蝕之變時宫漏下数刻上臨軒念其規益復
急召俾其道所以然者扣之響應不疲上異焉命以容
城侯奉朝請而宗人派别於廣陵者炫飾求售䧟為輕
薄子權戚中或膴然自憙則狭玩不厭至或被以組繡
盖便其俯仰取容雖穿鼻服役亦無恥耳既稍進炯又
鄙其為人乃復以讒廢歸老于家太史公曰炯之逺祖
當軒轅時以化服於祝融氏得薦于上能強記天象(宋/本)
(無象/字)地形草木蟲介萬殊之狀皆視諸掌握盖其術亦
規模洪範耳物怪遇之莫不惴息自廢後益親幸上晨
興必先至則與冠冕者偕進號為夀光先生不名也子
孫稍下衰然流寓太原者始尚玄亦以精鍊見重觀炯
雖任用兢兢唯恐失墜不善晦匿果為邪枉所嫉幾不
能免噫大雅君子既明且哲以保其身難矣哉
　　移雨神
夏滿不雨民前後走神所刳羊豕而跪乞者凡三而後
得請民大喜且将報祀愚獨以為惑何者天以神乳育
百榖必時既豊然後民相率以勞(去/聲)神之勤於事而祀
焉今始怪其施以愁疲民是神怠天之職也必希民之
求而遂應是神玩天之權也既應而俾民輸怨于天歸
惠於已是神攘天之徳也推怨何以為義利腥羶之饋
何以為仁怠天下之事何以為敬蔑是数者何以為神
假曰非吾所得顓然知民之情而不時請上是亦徒偶
於位此愚所以惑也噫天不可終謾民不可久侮竊為
神危之奈何
　　議華夷
議天下之大勢者滯而拘古必曰固于徳剛而簡謀必
曰弭于威是皆不足扼阽危之機也必濟徳于謀濟謀
於險庶幾可以夀宗社之数矣前古迂儒聵耳援據滋
惑不能中令之急病而近朝有心於經制者杜司徒之
治道李安邑之地志元中書之安邉不謂不馳騁于古
今成敗之際也唯賈僕射耽并苞(通/包)華夷綿絡山川披
圗摘要繁而不齊可謂勤而至精者矣雖然量力救時
當置逺荒于度外國史事有追惜而不可形于紀述者
或関防戰而不守或控制議而不行或倉廪弃而不保
利害之效可見于斯愚是以翫而不厭也雖失之已久
得不慮哉
　　上譙公書
再拜伏愚以布衣犯將相之威者近皆相笑率為狂愚
是輕薄子不能以恢然之量待今賢傑也相公得不念
之耶某迹拘世累而業久于山援古勘今思有所發者
盖竊惟近朝據重位而勇蹈功名之列恥天下有遺材
直吾相國也又敢求吾相國之心所以未忍弃生民之
望者固非濡濡于富貴豈不以常持大柄事或阻心且
復弛張俾無遺恨於不朽耶愚以是竊抃有以企天下
之福矣雖在於至愚猶有䡖慮誠以相公既當有得賢
之盛将尤以惜失自持既嘗獨决機權将尤以事不足
問則黨附之嫌或興而專羙之道可隘耳請陳其説夫
用人也固得矣亦在知失之不足盖為明則偽者懲而
實者勸且無傷于爱士處事也固濟矣又知謀之不必
自我為知則聴日廣而神明不勞且無傷于好謀是道
也盖哲賢用之而不竭相公得之而不疑坦懐至公自
無愧古然後文尚制科之選武先西北之虞(前年已上/蜀相書)
抑簡誕以捐空峻規程而括寔則病應適時之宜盡矣
此皆相公夙自貯於沉實而小子雖吃悸不能靣發願
激揚於片詞耳非爲挾利之資也抑自古釣竒而售跡
者既多以分蹇動無所合且寔必俟臨機方見其萬一
非敢率易併黷尊威干犯之誅則不復自同輕薄子以
爲疑懼俟命再拜
　　天用
村軼而鷙捷者不待賦而後食盖濟已之納得以自任
也龍雖善致風雲然必有所禀而後能施其澤吾知其
不能自神矣苟專其用而汲汲於濟物亦将救禍之不
給雖川后岳靈孰可撓其所守哉噫時乎時盖賢哲之
所宜禀唯用天之用然後功約而濟博
　　與王駕評詩(一本有/書字)
足下宋伎之工雖蒙譽于哲賢亦未足自謂必俟推於
其類而後神躍而色揚今之贄藝者反是苦即醫而靳
其病也唯恐彼之善察藥之我攻耳以是率人以謾莫
能自振痛哉痛哉且工之尤者莫若伎于文章其能不
死於詩者比他伎尤寡豈可容易較量哉國𥘉上好文
章雅風特盛沈宋始興之後傑出江寕宏思於李杜極
矣右丞蘓州趣味澄夐若清沇之貫逹大歴十数公抑
又其次元白力勍而氣孱乃都市豪估耳劉公夢得楊
公巨源亦各有勝會浪仙無可劉徳仁軰時得佳致亦
足滌煩厥後所聞徒褊淺矣河汾蟠鬰之氣宜継有人
今王生者寓居其間沉漬益久五言所得長於思與境
偕乃詩家之所尚者則前所謂必推于其類豈止神躍
色揚哉經亂索居得其所録尚累百篇其勤亦至矣吾
適又自編一鳴集且云撑霆裂月劼作者之肝脾亦當
吾言之無怍也道之不疑
　　說鷰
鷰雖同類有巧拙之目里人搆其寝始就而拙者遽巢
其間巧者継至必搏而逐之俾之他室雖童稚亦以為
恨里人不能决其去留者盖辯之不早辯耳噫彼之所
工豈能自固其室已或為拙者所沮人尚惜之然則賢
不肖之取舎其利害于天下何如耳治亂之兆孰易于
此乃繋于所擇後先耳可不惜哉可不惜哉
司空表聖文集卷第一
司空表聖文集卷第二　一鳴集
　雜著
　　與李生論詩書
文之難而詩之尤難古今之喻多矣而愚以為辨於味
而後可以言詩也江嶺之南凡是資於適口者若醯非
不酸也止於酸而已若鹾非不鹹也止於醎而已華之
人以充飢而遽輟者知其鹹酸之外醇羙者有所乏耳
彼江嶺之人習之而不辨也宜哉詩貫六義則諷諭抑
揚渟蓄温雅皆在其間矣然直致所得以格自竒前軰
編集亦不專工於此矧其下者耶王右丞韋蘓州澄澹
精緻格在其中豈妨於遒舉哉賈浪仙誠有警句視其
全篇意思殊餒大抵附於蹇澁方可致才亦為體之不
備也矧其下者哉噫近而不浮逺而不盡然後可以言
韻外之致耳愚幼常自負既久而逾覺缺然然得于早
春則有草嫩侵沙短冰輕著雨銷又人家寒食月花影
午時天(上句云隔谷見雞/犬山苗接楚田)又雨㣲吟足思花落夢無憀
得於山中則有坡暖冬生筍松涼夏健人又川明虹照
雨樹宻鳥衝人得于江南則有戌鼓和潮暗船燈照島
幽又曲塘春盡雨方響夜湥船又夜短猿悲減風和鵲
喜靈(宋夲/虚)得於塞下則有馬色經寒惨雕聲帯晚飢得
於䘮亂則有驊骝思故第鸚鵡失佳人又鯨鯢人海涸
魑魅棘林髙得於道宫則有碁聲花院閉幡影石幢幽
得于夏景則有地涼清鶴夢林静粛僧儀得於佛寺則
有松日明金像苔龕響木魚又觧吟僧亦俗愛舞鶴終
卑得於郊園則有逺陂春旱㵕猶有水禽飛(上句緑樹/連村暗黄)
(花入/麥稀)得於樂府則有晚粧留拜月春睡更生香得於寂
寥則有孤螢出荒池落葉穿破屋得於惬適則有客來
當意愜花發遇歌成雖庶㡬不濵于淺涸亦未廢作者
之譏訶也又七言云逃難人多分隙地放生鹿大出寒
林又得劍乍如添健僕亾書久似憶良朋又孤嶼池痕
春漲滿小欄花韻午晴初又五更惆悵廻孤枕猶自殘
燈照落花(上句故國春歸未有/涯小欄髙檻別人家)又殷勤元日日欹午(宋/夲)
(作/舞)又明年(上句甲子今重/𢾗生涯尺自憐)皆不拘於一㮣也盖絶句之
作本於詣極此外千變萬状不知所以神而自神也豈
容易哉今足下之詩時軰固有難色倘復以全羙爲工
即知味外之㫖矣勉旃某再拜(宋夲無/此三字)
　　題栁栁州集後
金之精麄效其聲皆可辨也豈清于磬而渾於鐘哉然
則作者爲文爲詩格亦可見豈當善於彼而不善於此
耶思觀文人之爲詩詩人之爲文始皆繫其所尚既專
則搜研愈至故能炫其工於不朽亦猶力巨而闘者所
持之噐各異而皆能濟勝以為勍敵也愚常覧韓吏部
歌詩數百首其驅駕氣勢若掀雷扶電撑抉於天地之
間物状竒怪不得不鼓舞而徇其呼吸也其次皇甫祠
部文集所作亦為遒逸非無意于淵宻盖或未遑耳今
於華下方得栁詩味其深搜之致亦深逺矣俾其窮而
克夀玩精極思則固非璅璅者輕可擬議其優劣又嘗
觀杜子羙祭太尉房公文李太白佛寺碑賛宏㧞清厲
乃其歌詩也張曲江五言沈鬰亦其文筆也豈相傷哉
噫後之學者褊淺片詞隻句未能自辦已側目相詆訾
矣痛哉因題栁集之末庶禆後之詮評者無或偏説以
盖其全工
　　休休亭
休休也羙也既休而其(一作/具)羙在焉司空氏禎貽谿休
休亭本濯纓也濯纓為陜軍所焚愚竄避踰紀天復癸
亥歲滿稔人安既歸葺於壞垣之中構不盈丈然遽更
其名者非以為竒盖謂其材一宜休也揣其分二宜休
也且耄而瞶三宜休也而又少而墮長而率老而迂是
三者皆非救時之用又宜休也尚慮多難不能自信既
而盡遇二僧其名皆上方刻石也其一日闉顧謂吾曰
常為汝之師也昔矯於道銳而不固為利慾之所拘幸
悟而悔将復從我於是谿耳且汝雖退亦嘗為匪人之
所嫉宜以耐辱自警庶保其終始與靖節醉吟第其品
級於千載之下復何求哉因為耐辱居士歌題於亭之
東北楹自開成丁巳嵗七月距今以是嵗是月作是歌
亦樂天作傳之年六十七休休休(一本止/二休字)乎且又殁而
可以自任者不增愧負於家國矣復何求哉天復癸亥
秋七月記
咄諾休休莫莫伎倆雖多性靈惡賴是長教閑處著休
休莫莫一局碁一爐藥天意時情可料度白日偏催快
活人黄金難買堪騎鶴若曰爾何能答言耐辱摸
　　山居記(中條)
中條蹴蒲津東顧拒虞鄉纔百里亦猶人之秀發必見
於眉宇之間故五峯頍然為其冠珥是谿蔚然涵其濃
英之氣左右函洛乃滌煩濟賞之境㑹昌中詔毀佛官
因為我有谷之名本以王官廢壘在其側今司空氏易
之為禎陵谿亦曰禎貽云愚以家世儲善之祐集于厥
躬乃像刻大悲跂新搆於西北隅其亭曰證囙證因之
右其亭曰擬綸志其所著也擬綸之左其亭曰修史朂
其所職也西南之亭曰濯纓濯纓之窓曰一鳴皆有所
警堂曰三詔之堂室曰九籥之室皜其壁以模玉川於
其閒備列國朝至行清節文學英特之士庶存聳激耳
其上方之亭曰覧照懸瀑之亭曰瑩心皆歸於釋氏以
栖其徒愚雖不佞猶幸處于鄉里不侵不侮處于山林
物無夭伐亦足少庇子孫且詎知他日復覩睟容訪陳
跡者非今兹誓願之証哉久于斯石庶㡬不昧有唐光
啟三年丁未嵗記
　　注愍征賦後述
武宣之間籍顯地者雖無如梁韓数公以雅實自任而
能振㧞後進然士大夫宴㳺之􁒭猶㦯時道文學以佽
助執事者而盧君尚以䜛擯致憤于累千百言亦猶虎
之餌毒蛟之飲鏃其作也雖震邱林鼔溟漲不能快其
咆怒之氣且科爵之設是多得于彼而少䘮於此(宋夲/無得)
(少二/字)侈其虚而歉其實彼或(一作/惑)充然自憙而又以拱
黙相持曽不知謂設于晷刻之間(一作日月設/于晷刻之間)蠅翔而
螢腐耳然則著明幸于弃黜而能以愍征争勍千載之
下吾知後之作者有歐血不能逮之者矣其所得何如
于彼哉且上自聖智下至豪特之士得于文學者多矣
豈一靈運之狂而可沮辱天下之竒偉哉况靣墻而悸
􁁴者何翅于此耶愚前述雖已恣道其遒壮悽艶矣而
終不能研其才外之致是以擲筆狂呌寄之他生又嘗
著擢英引以雪詞人之憤其㫖亦屬于盧君且凡禀精
英(一作/爽)之氣是或有智謀超出羣軰一旦憤抑肆其筆
舌亦猶武人逞怨于鋒刄也俾其無所控告驅于讎敵
必貽家國之患矣然則據權而蔽善者得不常以此危
慮哉
　　題東漢傳後
儒衣而武弁者人望而畏之是威其徳也必有􁄻戈待
之者矣君子救時雖切必相時度力以致其用不可則
静而鎮之以道訓服苟厲鋒氣果於撃搏道不能化力
不能制是将濟時重困故元禮之徒終致鈎黨之禍至
於張儉又不能引决(宋夲/以)區區之身雖(宋夲無/此字)殘壊天
下何禆於吾道哉陳太邱之容衆郭有道之誘人其意
未嘗沮物彼亦不厚其毒利害可見矣且鷙獸不革其
暴麟不足為仁也惡鳥不息其鳴鳯不足為瑞也况彼
二三子甘逞於權豪呶呶以至於大亂哉惟據正而能
屈己者庶可與權
　　貽王進士書
辱示製述甚非所宜敢不以所説陳於左右哉楚宋交
怨而使在其間宋人有得玉于境者遇楚使適至誇示
之楚人謀沮其玉請先譽于宋國既獻宋果怒曰玉産
於吾土而價張于吾讎是欺我也不果售今吾守道固
窮且竊文學之譽是邪競沽虚者之讎嫉也吾子之才
固竒矣乃以所贄寘於吾懐是玉未適於市而噪者已
盈于門矣必曰不投知于司空氏必曰不受知於司空
氏則雖吾子之竒必足速得志於時矣舎是無他術也
所貺益腆不敢發柙幸詳其意勿冐時之所忌
　　太原王公同州修堰記
洛自西北趨大河盖同源於積石伏而乃離發而復合
耳故其水皆渾而悍暴難制然左輔土田賴之為膏壌
堰雖勞不可廢也而又振泥加厚水勢益仰去故治之
治之勤日倍也大中末州南堰壊久不能復比歲旱蝗
関畿尤困咸通五年太原王公自中書舎人出牧是邦
思所以利人者亡易於此乃省公用節私費僦徒賦役
躬親率勵得健吏于珏授以成規亦既集事而中作雨
甚川壑㑹流雷風蹴雨而鼓之益肆狂嚙雖有力者堅
百仞之阜亘為其防亦不能禦勢明矣必俟志誠克敷
旁資感効耳公晨往河壖跪陳牢醴既以隂雲潰穴功
倍人悦翌日堰乃成水折而東皆若導而徒令邑里交
賀合樂以迓之流聞京師中外以為國慶時國家兵役
屡興漕輓已絶故自淮汴至于河潼之交百敖皆刳人
無所仰視之者雖己鼎食亦若街餒而返農飢卒怠何
以振其威力哉関中不涸之轍必本是堰公果成之以
明大計雖旋亦决敗而功緒足遺後人矣七年秋愚自
蒲獲展䞇見之禮出次近坰備得其事因著于篇以彰
勤濟之志云
　　與惠生書
足下某贅於天地之間三十三年矣及覽古之賢豪事
跡慙企不暇則又環顧塵篾自知不足為天下之贅也
噫豈非才不足而強者耶雖然丈夫志業弘之猶恐自
跼誠不敢以此為惮故便文之外往往探治亂之本俟
知我者縱其狂愚以成萬一之效壯心未决俛仰人羣
今遇先生俾僕得以盡論顧修本討源然後次苐及於
濟時之機也唐虞之風三代非不弊也頼聖人先其極
而變之不滯耳秦漢而下時風益澆視之而不知其弊
矯之而不知其變質文莫辨法制失中侮儒必止泥儒
必削則士大夫雖有自負雅道者既不足以鎮之而又
激時時之怨耳漢魏之際其弊益極懲馬融胡廣之流
(流/易)故李膺鷙而峻誡何晏桓範之俗則王衍簡而清矯
之而不和滯之而不顧始以類聚相扇終以浮黨見嫉
以至於國家皆瘁不寤也悲夫故愚以為今欲應時之
病即莫若尚通通不必叛道而攻利也隘則驅之以讎
已樹政之基莫若尚法法不必任察而嗜刑也弛則怠
之以陷人捨此二者伊周不能為當今之治苟在位者
有問于愚必先存質以究實鎮浮而勸用使天下知有
所竟而不自窘以罪時焉噫有必不能辨之于言者有
之矣未有無其心無其言可以垂名於不朽者且一家
之治我是而未必皆行也一國之政我公而未必皆行
也就其間量可為而為之當有以及於物不可為而不
忘亦足以信其心必曰俟時而後濟其仁盖無心之論
夫百人並廹于水火可皆救之斯幸矣不可皆拯則将
竭力救其一二耶将髙拱以視之也幸先生以質於時
賢審其有心然後編次第之説再拜
司空表聖文集卷第二
司空表聖文集卷第三　一鳴集
　雜著
　　疑經
經曰天王使來求金又曰求車豈天王之使私有求於
魯耶不然傳聞之誤耳若諸侯之使來求金則謂之求
可矣若致天子之命徴於諸侯其可謂之求耶且率土
之人與其貨殖皆一人之所有父之財守於其子則用
否莫不恭命其可謂之求乎春秋之㫖尊君卑臣豈聖
人為魯不為周耶書云天王狩于河陽尚為晋侯諱召
天子豈不為周諱其過哉縱天王制用失節多取於諸
侯如欲垂誡即書於周史可矣若書于諸侯之史是悔
恡其貨而侮王命也王祭亦不供矣必非聖人之文也
必若王人責其稽命則曷不書曰天王使某責貢金倘
以取金為不文(宋本無/不字)曷不曰天王使某來徴貢金亦
譏在其中矣以是愚疑仲尼書天王使來(句/絶)求金是使
乎私自求而懲之也不然求與責文或相近傳寫文誤
焉不爾何子夏之徒不能措一言哉舎是而譏訶皆小
小者爾
　　疑經後述
愚為詩為文一也所務得諸已而已未嘗摭拾前賢之
謬誤然為儒證道又不可皆無也常得柳子厚封建論
以為三王樹置盖勢使之然又有是萇弘之辯意其多
於救時今夏孫郃自淮陽緘所著新文而至愚雅以孫
文不尚辭待之頗易及見其卜年論又聳然加敬今鍾
陵秀士陳用拙出其宗人嶽所作春秋折衷論𢾗十篇
贍博精緻足以下視両漢迂儒矣因激剛腸乃有詆經
之説亦疑經文誤耳盖急於時病言或不得其中亦欲
鼔陳君之鋭氣當有以復於我耳時光化中興二年
　　復陳君後書
吾既以疑經為後述矣今年夏陳君果復致累百言且
援榖梁之說欲以質吾吾熟視其書率意而荅之足下
所復云云非不知也且夫謂之求則固當偕受其譏矣
雖然舅姑之疾且餒茍力不能制其悍婦則必羸其聲
求哀于一飯豈忍誚之乎吾本朝之臣耳豈敢誨其苞
茅不貢之漸耶千載之下必有知言者不多譚
　　與極浦書
戴容州云詩家之景如藍田日暖良玉生煙可望而不
可置於眉睫之前也象外之象景外之景豈容易可譚
哉然題紀之作目撃可圗體勢自別不可廢也愚近有
虞鄉縣樓及柏梯二篇誠非平生所得者然官路好禽
聲軒車駐晚程即虞鄉入境可見也又南樓山色秀北
路邑偏清假令作者復生亦當以著題見許其柏梯之
作大抵亦然浦公試爲我一過縣城少留寺閣足知其
不怍也豈徒雪月之間哉佇歸山後㸔花滿眼淚廻首
漢公卿人意共春風(上二句/楊庶子)哀多如更聞下至於塞廣
雪無窮之句可得而評也鄭雜事不罪章指亦望呈逹
知非子狂筆
　　月下留丹竈
詩題五字乃直真仙之詞也邵陽某縣(句/絶)人或聞其山
實異齋禱積稔果有蹈空而至者渉筆附楹久之乃罷
去既而􁋑視木文則字皆隐𧺫成列矣某年中亷帥上
聞且命鑱其逸跡蔵於郡𪠘其後爲刺史李岫所得今
傳於孫君豈精契之所感致耶光啟三年秋八月既望
愚獲覩於王官别業噫跡雖顯竒道必體正故爲物怪
之所中者見之莫不洗然盖其事目撃可數也吾知挾
邪佞以冐進者亦當膽慄自廢豈俟圗鼎然犀而後辨
姧妖之詭態哉綴之全篇以志誠敬且期自警云泗水
司空氏記
月下留丹竈壇邉樹羽衣異杳人不覺殘夜鶴分飛朝
㑹𥘉元盛蓬瀛舊侣稀瑶函真跡在妖魅敢揚威
　　與臺丞書
中丞閣下某昔者常從其友於都邑之鄙其鄰叟有善
藝卉木者或從之鬻于都下未嘗不亟售而返人謂之
曰里市所貨皆資生之所闕尚有提之汲汲而不克售
者今叟晨往暮歸未嘗少滯其所鬻何哉叟曰鬻植之
道雖夲於天時亦且診於人情耳盖視其人夸其居侈
則所翫者必欲朝炫其葩夕味其實矣彼或以勁正自
處所植必慕賢良吾皆揣之各衒其所欲焉有曝滯之
患哉今閣下前為小宗伯實振惟公之舉庶不孤吾道
矣况憲府僚屬繫夲朝之輕重是尤宜於慎擇也會昌
中杜牧之為𥙷闕陪賀客於孔氏之門獨斂板而前言
御史丞風威在取人之得失乃薦邢群焉今有邢賁者
乃群之猶子雅志貞獨且以名節自任其所任其所為
亦足觀其所志愚以是輙有里叟之説盖待吾憲丞不
薄矣且自古推心茍不望報於其人則未有不堅於著
效者愚所任不私而已苟謂言者之輕而舎諸亦非敢
以為恥又有王駕者勲休之後於詩頗工於道頗固但
其所知方在顯清之地不敢越境以輸其珍耳所與論
詩一首亦輙緘獻其他當俟閣下操人柄救時艱而後
敢以志英豪之事業者逹於執事庶不驅之讎敵也再
拜
　　書屏記
人之格状或峻其心必勁心之勁則視其筆跡亦足見
其人矣歴代入書品者八十一人賢傑多在其間不可
誣也國初歐陽(一作/虞)之後継有名公元和長慶間先大
夫初以詩師友兵部盧公戴從(宋夲/從後)事於啇於因題記
(宋夲無/記字)唱和乃以書受知於裴公休辟倅鍾陵及徴拜
侍御史退居中條時李忻州戎亦以草隷著稱爲計吏
在蒲因輟所寳徐公浩真跡一屏以為貺夀凡四十二
幅八體皆備所題多文選五言(此下一夲有/詩其二字)朔風動秋
草邉馬有歸心十𢾗字或草或隷尤為精絶㦯綴小簡
於其下記云怒猊抉石渇驥奔泉可以視碧落矣先公
清旦披翫殆廢寢食常属誡云正長詩英吏部筆力逸
氣相資竒功無迹(宋夲無/迹字)儒家之寶莫踰此屏也但二
者皆羙神物窺爱必當奪璧于中流飛鋩于烈火也殆
非子孫之所可存耳庚子嵗遇亂自虞邑居負之置於
王城别業丙辰春正月陜軍復入則前後(宋本無/後字)所蔵
及佛道圗記共七千四百卷與是屏皆為灰燼痛哉(宋/夲)
(無哉/字)今旅寓華下於進士姚顗所居獲覧書品及徐公
評論因感憤追述貽信後學且兾(宋夲作真兾/傳夲訛作且)精于賞
鍳者必将繼有詮次光化三年八月三日泗水司空圖
銜涕撰録謹記之(宋夲無/之字)

司空表聖文集卷第三
司空表聖文集卷第四　一嗚集
　雜著
　　送草書僧歸越
傖(音/峥)荒之俗尤惡(去)伎於文墨者華民流寓而至則遽
發其槖焚弃札牘之類以快既自容矣又讎沮繼至者
若不勝其怨噫是華舌夷心而又甚之者矣洎天下将
亂則雖吾里其風亦變果傖荒之流民亦多矣儻或未
化亦其益孤不能自振茍聞志于吾伎則必躍而㳺之
矧踵門而勤請者耶𧦬光僧生于東越雖幼落於佛而
學無不至故逸跡遒勁之外亦恣爲謌詩以導江湖沉
鬱之氣是佛首而儒其業者也雖孟荀復生豈拒之哉
今繫名内殿且爲歸榮足以光于逺矣永嘉西岑康樂
勝逰之最是行也爲我以論詩一篇題於絶壁
　　絶麟集述
駕在石門年秋八月愚自関畿竄淅上所著謁詩累年
首題于屋壁且入前集壬戌春復自擅山至此日敗痁
作火土二曜叶力攻凌可知矣冐沒已多幸無大愧固
非賫恨而有作也尚慮道魁釋酋見之慊然於我者盖
此集雜言實病於負氣亦猶小星将墜則芒㷔驟作且
有聲曵其後而可駭者撑霆裂月挾之而共肆其憤固
不能自戢耳今之云云况恃白首無復顧藉然後之賢
英能喀出肺肝以示千載亦當不免斯累豈遽咄咄耶
知非子述
　　答孫郃書
孫君足下所貺累幅皆厚責於我是足下勤於吾道必
欲𧺫而振之也何以克當雖然始於退者皆曰吾之必
誠也今愚獨以為不誠自訟亦誠在其中矣幸足下詳
其㫖古之山林者必能簡于情累而後可久今吾少也
坌然不能自勝于胷中及不誠于退者然亦窮而不摇
辱而不進者盖審已熟雖進亦不足救時耳彼一飯之
罄或請濟於其鄰雖童子不可以空噐紿之也矧當艱
否之運吾君吾相方以爵秩来天下之賢材将與之共
拯其可沽虚而自集耶且自古賢逹用捨之際當俟至
公物情而後天意可見雖宰執大臣之推心亦不能察
天下拒我之意也况足下一布衣其可獨私于我哉書
曰龜從蓍從則人亦不違天矣足下所示勤勤如此而
数舎之間果致失墜是非有物亦欲沮之耶始吾自視
固缺薄今又益疑其不可妄進且持危之術制變之機
非鯫懦之所克辨也愚雖不佞亦爲士大夫獨任其恥
者久矣其可老而冐之耶韓吏部激李桂州之必行責
陽道州無勇雖致二賢適自困亦何救于大患哉其所
爲者㦯奮而不彼匹夫匹婦亦可爲之孟子所謂非不
能也足下粹於道義耳其間亦有未盡於僕者勿多譚
再拜
　　段章傳
段章者不知何許人咸通十年吾中第在京章以自僦
爲馭者亦無異於他傭也夏歸蒲久之力不足以賙給
乃謝去廣明庚子嵗冬十二月㓂犯京愚寓居崇義里
九日自里豪楊瓊所轉匿常平廪下将出羣盗継至有
擁戈拒門者熟視良久乃就持吾手曰某叚章也係虜
而来未能自脱然顧懐優飬之仁今乃相遇天也某所
主張将軍憙下士且幸偕往通他不且仆藉於㳰震(疑/作)
(溝/轍)中矣愚誓以不辱章惘然泣下導至通衢即別去愚
因此得自開逺門宵遁至咸陽橋復榜者韓鈞濟之乃
抵鄠縣
賛曰時方治平士君子足以相濟而禍亂之作必厮役
者乃能脱事患古人所以安不易危耳且章之服役吾
待以常傭耳及濵于死竟賴其義而獲免吾知他日吾
属報其所奉果致不愧於爾曺耶乃志于篇期以自警
云云
　　華夷圗
辨於㣲而能制之者勝也審乎要而能備之者險也勢
所以决用竒之智險所以濟經久之謀雖英豪復生亦
亾以易此論也愚中外家世究天人之際而不肖者更
文(宋本作/小注)文自喜不能屈已以救時他日雖苟行亦不
可追已失之機矣苟危極而變當寄之後生者耳煨燼
所殘尚存賈僕射躭方域之志披圗校驗成敗可知以
是懇上未能黙已千載之下必有知吾言不昧者司空
氏寮鶴亭記
　　烈婦傳
河南竇氏朝邑令畢某之妻也四年秋同民叛其帥李
塘塘走蒲令挈其拏竄望仙里既夕盗作乃仇家也捽
令壊其首志必死之令妻蔽捍泣且拜益急乃持其𬒮
重傷猶不置令竊視竟得逃匿而免里人列状于府賚
之酒帛醫亦馳乗而至㡬死者𢾗矣逮踰月方克偕全
愚寓居濵渭得備聞于里中梁生生言操史牘者茍遇
和平日紀王庭琛瑞之羙誠幸矣然傑異之操化導宗
族里閭俾男必為貞夫女必為烈婦是有國有家者皆
賴之豈徒炫于視聴哉愚以為知言者乃著其事也
賛曰蓄千金之貲雖止憂患尚有不安其室者况蹈危
觸難何以相保哉且婦人女子扣盎足以駭之而白刃
之下獨不顧死以免其夫是果能一於所從而不悔者
也豈化漸之有自耶吾知為臣為妾者必継有其人免
貽史氏之愧矣
　　説魚
蒲之東七十里山秀而瘠故其水迅激不能蓄䰇介之
族著於方志焉王城谷司空氏曰禎貽溪其巖瀑尤為
陗束愚常派貯于庭欲資涵泳之翫或致于他所亦不
更夕輙暴去前年捧詔西上復移疾華下則鄰之佛者
遽至言石竇泉隟魚皆充牣愚熟念竟不能究其説而
佛者謂吾久于是溪雖才啬而命弛然撫其爱育之心
足以逹其物類盖斯魚之産是欲信吾心于方将耳而
愚尚以為愧也且(此下一夲/有以字)為羇􁂮嵗而後魚集于故
山之泉彼能逹吾之心宅幽而逺害是有物致之且惑
愚之妄進姑欲全吾道而保退安耳敢不自警也哉
司空表聖文集卷第四
司空表聖卷第五　一鳴集
　碑
　　文中子碑
道制治之大器也儒守其噐者耳故聖哲之生受任於
天不可斵之以就其時仲尼不用于戦國致其道於孟
荀而傳焉得於漢成四百年(宋夲無/年字)之祚五胡継亂極
於周齊天其或者生文中子以致聖人之用得衆賢而
廓之以俟我唐亦天命也故房衛数公皆(宋夲無/皆字)為其
徒恢文武之道以濟貞觀治平之盛今三百年矣宜其
碑聖恢之柄授必有施巨敖之積濟亦厥時子惟善守
賦而不私克輔於我實為貞休之期(一夲貞下/有觀字)
　　唐故太子太師致仕盧公神道碑(渥)
公諱某字子章范陽人盧氏出于齊齊之始祖以姬周
克享于仁乃佐文武定天下㢮刑之後其裔孫又能以
大義匡奉且救諸侯之患宜其百代滋盛矣及拓抜䧟
幽冀之域士人之整飾官姻不失其舊者惟于州黨所
為甲門髙齊恩道公為黄門逺公八世祖曽祖某官祖
某官皆以徳義顯本朝先公諱某兼以儒術吏治歴任
終某州刺史娶清河夫人生公公植徳秉仁而識致逺
大濟之強學發為文章故未就鄉學舉則時軰後生皆
以為傑出雖文埸杇滯然時者亦歴指要顯不敢徒以
負地待之會府方重首薦公為主試者所強舉子未效
其業於主司則踵門投䞇者已数百軰時宣宗銳意文
治白衣稍出流類亦往往上聞故公中選甲科籍則待
制名臣亦以得人爲賀皆爲儒風隆替當繫于公累辟
諸侯府亦以公去就爲輕重御史丞将選寮属逓相告
約纔及升班之限臺命已行太夫人在洛乞以㪚秩就
飬拜國子博士分務殆十年公議所廹遷侍御史􁒏領
東臺之務徴𧺫居轉司封員外知雜事正色讜言舉劾
不撓遷司勲郎中時宰所忌出倅宣武軍以緩之未更
嵗再入爲某曹郎選拜萬年令大京兆毎引見必優禮
言則規禀諸曹請事若奉嚴師其政可知也誥命極選
所以内訓百辟外訓四方元和中若韓李二文公裴晉
公令狐相國元白李淮南聮處内外制之任征伐約束
佽助大朝其後取人多以時望望勝則人以地優用輕
則才以勢軋兼而不怍乃屬于公拜某官知制誥毎渉
筆委簾則同列聳眙宰相詳議大政亦俟入直乃行前
後六年編録盈笥實一時之典則也丁内憂哀毀逾禮
士大夫莫不感傷免䘮拜陜虢觀察使兼御史中丞前
蒞是邦或出禁旅怇畏内臣護軍劉重羙黨類豪侈傲
視㢘使槖姧黷貨得以自專及公至鎮待之有節重羙
雖漸斂束故態未鋤公舉其壊政之甚者靣数以挫其
鋒氣卒俛首受教確不外奪人自蘓息矣遇江嶺宿兵
邉戍乏食滑州軍奮臂摽迴開折天旅及驟至墻下吏
士慄縮皆請閉関拒守公曰彼凍餒所廹未聞肆毒吾
因而撫之冀其返善若首唱其惡彼畏彰聞則懐疑蜂
潰矣廷議力未能制且當過有(一作/遏其)所歸奈何及開門
具餼勞召主将親諭之果遽感悦(一作/悟)而東逮出境人
無罹其患噫古所謂仁勇難哉其他恵愛廉平猶可徴
諸故老初公報政當陟且懸文柄之命權倖所沮亊未
克行及此傳聞中外推敬故宰執得申其所志冬十月
拜禮部侍郎群軰之噪聚勢門欲以浮論籠駕主司者
迎自咎其牙角洎入貢署纔引明經則羙稱已譁于外
遇大駕南幸乃中輟人至今惜之明年春自都潜出二
月至中條舎於幕吏司空圗被疾浹旬方至洛由漢隂
詣蜀舟行迂滯尚以後至授國子祭酒公論逾鬱拜御
史丞兼左丞束拔端良風威益振駕廻未㡬又徒歩扈
從於寳雞至褒中岐蜀阻兵食俱困主相深念計無所
施乃拜公户部尚書領興元留事知節度使事焚剽之
後百姓逃竄公躬自招撫且徴賦食山甿相勉貢輸軍
聲大振時議以為蕭何大勲寔非公不濟上毎斂容優
異許以入輔者𢾗矣公堅譲乞退至京尚以檢校司空
太常卿疇庸遷尚書右僕射自古澄沃稍厲多礙于時
茍訾失實則受制群黨驅之讎敵反為國病矣公謂軌
律在已足以正人未嘗惑爱憎之言遽出升黜而尤者
自去明恕亦彰又古所謂得大臣之體者乎仁哉累授
保傅尋以檢校司徒致仕從堅請也大駕移幸公自華
至洛天祐二年九月十日寝疾薨于長夀佛宇享年八
十六嗣王輟朝贈某官謚曰某噫古之碩賢或享髙位
上夀盖尸其柄者時顯至公以警于昭幽俾為善者不
悔耳公孝于家勤於國宜於人既如是而報應又如此
果使後之追企者唯恐不逮以邀福于神明然則善人
之化於人雖沒世而彌彰矣且家邦将盛必有所繫盖
感致之效當究其源耳𥘉公既屬文太夫人知其友爱
諸弟且命相敦誘故諸弟子亦能師禀就其所業及公
中第即又孜孜指導進取果嵗繼捷皆籍于顯地禄餋
之榮孝敬之羙一時罕及也推是而言則詩所謂施于
兄弟至于邦家公宜與聖人之徒亘百代而合契羙哉
公介弟尚書公紹尤檢尅亦能率其子弟俾㓜無違者
仲弟治考功郎中季弟沉右𥙷闕從事洛都留守府盖
雅族積祐有以保持公以其年十月某日附葬于緱氏
某鄉某里禮也夫人姑臧郡君李氏柔順明淑叶公慈
䘏内外孤􁁪賴之獲濟先公而終孤刑部侍郎膺實惟
冡嗣敏材慎行而囂競不能入弟賡左𥙷闕整整唯謹
目為令人有以見綿祚無窮也自昔掲大名擁大望茍
無其寔必若負重而趨雖非有力者擠之亦當自蹶矣
宣懿之際士類方競其間與公别著親友之分者崱崱
當世止有𢾗賢皆退可革天下之澆風進可荷天下之
大任殁則金石之綴史氏之筆端豈容易而品級哉千
載之下必得其人盖知始無愧耳今年秋八月愚詔追
洛拜公床下明日継謁蒙手授以詩且有釋氏多言宿
分深之句瞪視不言若属意于紀述默至感悟誓竭菲
才况業履謨庸三紀備􁅳雖有文酋之工亦莫能詳悉
然則刋爾信寔門人焉得為讓銘曰
姜佐宗姬仁移於誼馳及厥裔亦恢四履紉絶扶㣲盖
延世祀戦國横潰獨整士風漢氏之東植顯大忠黄門
魁偉州黨所宗逮我太師教義足維出入允宜萬方廷
萃珍貺叠委待公為瑞秉文慎擇列曹驟歴乃訓百辟
國事洞疑王旅阻飢惟公是咨冠裳奕奕禮儀是則公
庸乃陟或點(疑脱/二字)道之亨塞孰喜孰戚華崇之趾吾老
於此(疑脱/二字)夀祉皆極報徳照彼日星摩地載扃鑱石張
銘濟我淑貞朂爾後生
　　太尉瑯琊王公河中生祠碑
臣伏念天(一作/大)人之慶静則統和於天化動則保定于
中興莫不肇擁元符已濟昭登之徳旁徴幽契亦申叶
佐之能内著彌綸外宣風績克延休命共賛昌期雖復
地輔登皇星樞誕聖八極壯断鼇之表百靈趋駕象之
塵信謂元方猶勤致乂至若錫戈祚土賜履􁒏征止圗
九合之威亦賴五臣之佐茍虞定(他夲皆/作宫)霸莫克任賢
况頃者運属履危時當戡難寓縣尚揺于坱圠蜫蚑方
駭於沸騰欲拯横流是資傑出漢廷劍履名臣之禮秩
皆優烟閣丹青上将之風稜如在我國家之御歴也厚
恢周徳寛富殷人蕩千古而獨駕雄圖奄八荒(一作/鴻)而
同開夀域宏材搆厦常扶不拔之基獷俗傾風盡仰昇
平之化皇帝明融睿作剛體乾行深研不測之機廣被
無私之照常經多難時亦濯征掃氛沴于靈旗碎缾罌
於天斧文思緯俗廓貞觀之英圗神武定基符開元之
大畧克諧注意本在知臣叶風力以陳謨駕昆彭而騁
績克綏中外保奉宗祧大順三年月日首議陟明累宣
㤙詔以命河中節度使王重盈加檢校太傅兼中書令
河汾蓄寳閥閱資祥代濟賢豪業傳詩禮自標竒瑋難
蔵豹蔚之姿本俟遭逄果振螭蟠之舉式膺妙蕑允著
宏規不有褒崇孰明奨勸且自古英達致用風範相殊
政則以理為先化則以人為本雖㦯議參草昧名列循
良集東觀之羣儒皆令賛像推南山之汗簡盡使書勲
尚有閒然孰當全羙道之必合聖亦罕言大易所謂窮
神不行而速哲人所以垂訓不令而從盖率以身先用
如響應公幼推至性動必有方色飬不違友于兼偹在
閨庭而惟謹處鄉里而無尤衛公靖幼寔師儒寜妨勇
烈英公勣貴能事長果保忠良是乃化已行於人子也
且移孝資忠自家移國信風行而草偃若傳命于置郵
故亂離已前委寄即重效彰理劇誠著譲夷課寔最于
西河榮遂臨於分陜車未及境㓂已陥城僵仆如邱烟
埃翳日公乃唱大順振義聲招輯逋逃撫循瘡痏誅榛
薙梗漸闢樂郊撲魅驅狸潜消沴氣檄馳東夏饋賑西
師四海揺心盡攝鯨吞之勢重関失險獨當豕突之衝
壮我金湯剖其牙角實挫㴞天之暴非徒捍境之勤大
㓂既逃鄰封共慶遽求罷任本切歸寕堅避成功益彰
傑操是乃化已行于人臣也且䘏刑育物往哲至論于
兵法之中亦叶道家之理雖戰同九地或于危地争先
術用八門乃以生門為上勿輕士命方保衆心盛衰之
由寛猛可騐雄名震敵忌惟在于殺降隆徳傳家慶本
延于慎獄公明唯照意在勝殘深防巧詆之文毎用惟
疑之典或有狂妄自挂網羅罪皆止于一身㤙必加於
百口神明洞感福祐宜鍾是乃化已行于宰守也夫約
已𥙿人招懐必信推誠體國嫌釁自平公實寛宏且無
猜沮毎示坦夷之道不行讒佞之言延納羇孤優容僚
吏位雖益重謙則惟光泛愛皆周□□□(宋本亦/空三字)見賔
筵備禮耆英盡綴于詞林將畧求材劒㦸自森於武庫
况路當衝要時犒師徒使車旁午于軍中将迎益至羽
檄交馳於境上談笑忘疲志切匡扶義唯尊戴毎氶詔
命若覲天顔亦常因拜飛章大集戎旅誓堅金石同報
寵光保九重髙枕之無憂絶五夜甘泉之有警内則頒
宣朝㫖外則鎮撫人心竟用綏和到今繄賴是乃化巳
行於藩閫也且将圖豊逸必正本源侈與驕期莫能勝
弊儉惟徳固乃可移風苟曰聚人必先濟物公㓜負四
方之志家無一擲之資意氣所傾英豪共感今則欲均
公用不樹私㤙動有常規賞無溢費上勤時貢下贍軍
須月未及於授衣士巳欣於挾纊農商競勸役不奪時
関市薄征肆無滯貨利毎推於近盬惠豈計于傷□靡
尚虚名多仍舊制雖風亭月觀不増逰翫之華而城雉
軍营足壮藩方之氣均能勸勇儉足養廉誡滿持全居
豊處約是乃化已行於閭里也率是五者施于一方薰
為和氣屡致嘉祥故得疵癘不生豊登相継自竄渡河
之獸如驅避境之蝗禮譲俱興人無恥格征徭漸省俗
賴􁁅康貨殖殷繁井閭瑱咽街無促歩巷有安歌壯千
乗之威稜冠三河之富盛関防旦啟雖候鳴雞徒侣宵
行罕聞吠犬此盖罔存小察唯搃大綱用弘寛簡之規
克賛雍熈之運景福元年正月上自将佐下逮緇黄五
郡聮属四封耆艾共忻弘庇請建生祠牢醸累陳至誠
難沮五月日都押衙録事參軍又詣讓軍使特進思猷
請奏别立碑紀上亦俯從人願有命㣲臣伏以祀典闕
文朝恩特允雖或徴於近史亦宜本於衆情丞相仁傑
之撫疲羸僕射元振之安夷夏皆留盛躅孰継羙談豈
不若峻峙在前人皆仰望洪流非逺日可窺臨所以别
創祠堂嚴陳象設者盖皆蒙羙利並荷豊功願申報徳
之誠别置摽䖍之所且公抗衡右族著籍本州顯沂水
之華宗焕晋陽之貴胄盤聮日下輝映関東前修則家
牒流芳後嗣則卿材森列公先君勲華早振政績頻彰
已結義于鄉閭仍種恩於部伍永言積慶實異他門况
元昆頃鎮河潼逺推表則仲弟鎮臨北地惠爱斯人季
弟植性謙沖宣勞宿衛次子今陜州相國能傳善教大
濟仁聲長子􁁱故蒞平陽季子瑶今為慈牧並遵誥誡
皆禀廉明諸子等庭列鍾彝笥傳組綬靡忘承家之訓
方滋視履之祥而公又領蒲之初也深自竄伏過扵推
奉越人燻穴盖虐求賢晋國乞盟始聞定難既抗言而
誓衆方攬涕以登車里巷相􁁅風雲動色宸衷夙注寵
詔遽臨致閤境之允洽固夲朝之是衛况家豊光烈治
陟殊尤流寓安得不歸士庶安得不感且自漢儀重整
周室甫寕三畿則横被隩區九鼎則深盤王氣山河益
壯日月猶新心膂連營蓄雷霆於北落股肱重鎮寄柱
石於東門允副分憂合􁋊異渥宜其恢宏棟宇瞻奉威
容上顯聖慈下諧人欲極當時之盛羙標曠古之殊荣
羙矣哉臣跡本寓居心非昧利久懐賛激竊聼謳謡奉
眷奨于經綸素慚鴻茟圖嘉庸于簡册先琢貞珉方備
編修敢辭紀述銘云
貞符奉我誕命維唐跨轢三古牢籠萬方雲蒸日煦賮
輦琛航基仁積厚祚徳逾昌数有險夷時嬰否隔海岳
揺蕩神祗憤激軒傒垂衣舜勤舞戚皆安寵利宜恤社
稷殷憂将變興運有開涵濡動植揮斥雲雷地岌重正
天旋更恢疇庸乃睠共致康哉寳鼎傳銘雄圖作固儀
形九牧光昭百度威濟家聲功寕國歩蒲人熈熈是禱
是祠孰歌且舞童頂龎眉何以祝之祝公之福險夷不
渝保是寵禄何以祝之祝公之夀左山右河惟公克守
何以祝之祝公讌喜公樂之人如酒斯㫖何以祝之祝
公之安公安可久附衆惟寛公之報國人亦報公提嬰
撫稚必敬必忠人之報公神亦報之拂災御暴不流不
移通衢共仰華構崇之峩冠傑表煦物温容蔚然喜氣
司空表聖文集卷第六　一鳴集
　碑
　　故鹽州防禦使王縱追述碑
夫爽貫五行粲星芒而騰列靈標萬彚挺人傑以降祥
式賛鴻釣乃符玄感恒運絪緼之化潜融槖籥之和然
而拂日貞松必生於喬岳環金重噐亦鑄於洪鑪水積
厚而蛻鵬門愈髙而容駟克蕃令緒固在華宗况自緱
嶺上征姬邦委馭代為著姓人不乏賢或濟羙于参墟
㦯炳靈於沂水祥分鐵印系總旋(疑/璇)源西晋殊勲則荣
連邸第北朝雅望則地顯官婚賂謀各著亍神家致用
皆光其佐命朱輪華冕豈獨推㤙甲令門風寔先種德
是資奕葉誰與提衡公諱縱字希聖太原祁人也曽祖
某譽合貴㳺跡追髙矩㝠鴻不失天爵逾優祖朂皇任
潭州端氏縣令價重儒林行熟士範早推仁於宰字已
属望于公台父載皇任檢校秘書少監贈少卿早振宏
猷雅多竒節自激封侯之志欲垂濟代之名位鬰于時
慶延其後宜鍾秀氣歴佐昌期公幼挺英姿夙彰傑操
雄(或作/鎔)金入用百汰唯精建木標竒千尋自直禀説禮
敦詩之教藴經文緯武之材欲紹家聲遂參戎右研精
玉帳演秘金韜隂符必勝之機制于掌握敵國相吞之
䇿决在豪釐氣盖三河聲髙六郡長慶𥘉以力戦拜兼
監察御史名藩振跡初加馭貴之榮憲府揚威更帖承
華之秩大和九年授河中馬歩都知兵馬使别選材官
教成騎陣自兹出討所向無前開成中宰相鄭公粛允
属鎮臨尤稱鍳畧仰賢有素授任不疑擢奏馬歩都虞
候搃中權之劇務示列國之上卿喜動旌旗威生里巷
得人之盛他鎮罕儔會昌二年武宗以回紇累葉慿驕
縁邉扇酷久事埽平之計尤難将領之權既而蒲帥石
公雄授命濯征總戎出塞公為都知兵馬使捐家誓報
蓄鋭別营虜陣猶堅軍鋒稍壮未振鼓行之勢空稽廟
算之籌公内决一竒中分千騎出徒間道撃若疾雷已
繼捷書方麾大斾豈俟排山之力乃成破竹之資火烈
風驅震天駭地血滂大漠則􁅗洞長河顱積髙山則亘
連絶塞單于傾種貴主還都克宣宗社之靈頓雪神祗
之憤腥羶盡滌氛祲皆消萬里長城允膺朝寄九重髙
枕永殄國難粃糠麟閣之雄孰為上将賛頌龍庭之績
彼獨何人上乃遣中貴人劉英侔賫詔慰劳自殿中侍
御史超拜兼御史中丞太尉李公久秉大權素無濫賞
儻非公論莫致驟遷又拜晋州司馬上黨興祅復提王
旅太原崇亂兼領郡苻授沁州刺史外訓驍雄内蘇疲
瘵殊庸既顯善政亦聞擢邢州刺史充本州團練使山
東叛命積年人為難理公揣情設教俗乃驟移禮譲既
行里閭相勉旋當謝疾莫遂乞留驥路未伸雀羅無愠
志詎忘於憂魯言恐及於平吳久之拜右龍武軍将軍
仍知事環翼宸居僉諧宿徳剗煩荷于積弊罷浮惰于
竄名心膂所資貔貅自粛雖居中而持重毎急病而譲
夷宣宗皇帝以河隴䧟戎祖宗遺憤将謀恢復翹注忠
賢又属鹽州守臣政失人和釁連羗部雅重専城之選
仍當錯節之難公簡在宸衷對於便殿伏波強記備述
山川充國勇行請圗方畧仍授鹽州防禦使檢校常侍
凋殘之後輯睦惟艱虜交未固於觧仇漢爵已頒于欵
塞兵農競勸夷夏肅齊既而閒使行邉飛章言状上乃
臨軒歎激累詔褒揚獨授中規希其重任繕魯州之堅
壘食力兼儲資隴右之威聲墟榛漸闢和薰獷俗恵洽
惸􁁪已彰拓境之勤即議疏封之賞方延渥澤别蒞䧺
藩而運鬰時來福虧㝠𢾗連中峯而岳裂􁐾右将以星
沉色慘朝端悼深宸極雖荊州罷市衡紀屡遷而蜀郡
奉祠謌謡未息古之遺爱無以加焉咸通三年三月三
日薨享年六十八理命具存憂邉是切益勵鑿楹之誡
如傳􁐨鼎之勲某月遷窆於某處祔先塋禮也地啟佳
城儀陳詔􁲍舞鶴既占於形勢謀龜乃兆於公侯封樹
増嚴音英如在皆知世祀之必昌矣𥘉大理府君娶于
隴西李氏追贈隴西郡太君簮組聫華蘋蘩頌羙公實
為嫡嗣娶某郡石氏今封祁國太夫人四徳兼崇六姻
推敬早貽芳于閨範宜應禱於河靈保是鍾祥成其鼎
貴五子長曰重章少稱豪爽深究韜鈐從撃匃奴著劳
盟府歴諸衛将軍終威州刺史次曰重簡今任華州防
禦使檢校兵部尚書朗拔逸羣恵和得衆左馮致捷宏
略居多次曰重盈今任陜虢觀察使檢校左僕射沉機
中濟雅量外夷撫寕西河鎮静東道次曰重荣今任河
中節度使平章事明澄海鏡響震霜鐘體先覺以通竒
應旁求而騁績錙銖王佐表映人宗自北府𥘉授副車
即持戎律外師謀入危城勢摇四鄰閉境以相觀一柱
中天而獨立首排群議决䇿勤王賑贍諸都指揮突将
破連营以通西路質季弟而撫北軍同華既平関防盡
闢繼納歸盟之衆遽成尅復之功羈制姧豪保安封守
而又處勞期逸推俸僦徒環築觧城峻増関壘舉無遺
䇿動必中機巨極底寕議勲殊等次曰重益勇而知義
和以秉謙履險不疑輸忠以竭以任子拜左千牛衛将
軍𥘉先公之捐館也清塵未逺儉節彌彰産簿一壥家
徒四壁太夫人保和安遺演訓擇鄰俾蹈前修皆能聳
構且及親之貴自古罕兼老萊則空耀彩衣多慙紱冕
潘岳則唯稱夀酒固乏鼎彛豈同大國進封髙堂拜慶
劉加二驥荀併八龍相印師壇共觀晝錦金相玉映各
炫晨葩猶陳㫁織之規寕軫倚門之念一女早適温氏
致克和于鄉族亦禀教于母儀而又慈訓諸孫蔚為令
器亦升寵秩森列庭闈方傳帶礪之盟實冠古今之盛
夫力攘大患顯致隂功則必降祐于上玄紹熙□來裔
永夷堅敵累洽仁風果培樹善之基益凛勝殘之報司
徒相公以豊功繼志異政傳芳褒崇致感于漏泉紀述
欲先于表道謀刋懿烈辱命蕪詞合申𧺫敬之誠敢避
非才之誚竊以祥源流裔文武争謳家諜雖分靈根共
貫至公崇上宰績賛中興彼江右之蟬聮昔慙丕運我
晋陽之龜組今煥盛時綿祚層瀾盍雕豊砥銘曰
維德有融維賢克嗣禮法貽舉勲華命瑞雜躡芳塵紛
綸寶氣武烈披顯儒風横被績茂佐秦名髙輔魏継祖
無忝圖徽罔墜
天臨我唐瑞降文昌驅崦逸發架浪雄張虹攄耀采電
震飛鋩英標激俗峻莭凌霜研竒制變料敵摧强量吞
巨壑威懾窮荒
申命寶臣允兹薄伐壮志逾勵沉謀獨决日逐偷魂天
驕浴血魚窮竄鼎蟻懼搜穴轒輼下碎攙搶上决利盡
長驅聲稜有截
我武惟揚我伐用張俾侯寵錫謁帝休光和如金石著
在旂常内司環衛外峻巨防通班石室進秩銀璫臨機
必㫁視物如傷
兩地緝綏五原惠爱禦侮材難開疆計大日駐麾戈雲
横出塞白虜迎降青羗自潰筦守益嚴資儲永賴轉軸
摧輈揚旍委斾
禎融積慶祚表垂仁綿休自逺啟映惟新茶茶令嗣濟
濟良臣名藩重寄暢轂文□(或補/茵字)門交華㦸地鼔洪鈞
推忠致主履孝榮親(唐人呼小児為茶茶/或改作恭恭字非)
潤接靈長勝資磅礴此兆松阡昔圗煙閣漢語勝褒夏
卿薦渥林蔚逾繁源深不涸刋爾将來𬗟懐可作克濟
寵珍永延懿鑠
　　華帥許國公徳政碑(奉勅撰)
臣常跪讀貞觀政要伏覩太宗文皇帝即位之初毎以
爲将致治(一作/沉)平必先仁誼在得賢而作乂乃錫祚而
永延治古足徴格言可鍳豈不以化馴則易服威肅則
難齊者哉然政教初張徳刑具舉文衰則削将弊也其
風必佻武瀆則危将亂也其政必暴始於厚俗方克濟
和視今足以知昔矣聖唐照臨萬方韜軼三代固資天
力實廓帝圗神靈蓄不測之威正朔被無垠之俗皇帝
中興昌運丕顯耿光洞徳澤於六幽雲蒸其潤仰徽明
于八表日焕其文内輔外藩而允諧上祗下粛而迺勸
太平之祉可固矣乾寕元年上因御便殿遂出鎮國監
軍使董重彦所奏前後将吏軍人百姓僧道等懇請為
其帥置生祠紀德政表章俾楊陟状宣允衆情宰臣亦
僉謂近鎮大臣諒䏻推心及物苐因牢譲久盖嘉庸宜
徵摭實之詞用著不嚴之治翊日遂請詔吏前户部侍
郎司空圖條次所上刋示無窮謹按華商節度使太尉
潁川郡王許昌人也汝潁標竒勲華􁐾焕偉登壇而挺
佐壮柱國以連榮閒氣廼鍾英材卓振鎮為岑鼎用作
雄鋩志不急于封侯誓惟堅於效節累陳秘䇿俄領偏
師潔身而遽出險中振跡而旋歸行在詳觀機變乃控
河潼既申匡復之謀實顯肅清之效師徒自戢都邑晏
然大駕旋廻宸衷乃睠撫綏益至疲瘵漸蘓初王之到
理所也公署僅存人煙殆絶晝静而狐狸傲視風驚而
雞犬蔑聞王寝興匪寕吏士相免山祗應禱膏澤以時
稍實倉箱漸知禮譲纔喻朞月自復流移兒童沿路而
不驚草木罹霜而亦潤関畿無阻旅次皆安汙莱盡闢
甍宇兼倍其新附土衆亦競課農桑凡資生聚莫不蕃
息加墾公私田若干頃畜牧藝植亦皆稱足但三縣兵
荒之後雖頼招懐𢾗都節制之師必申威略匪招懐何
以附衆匪威畧何以安人動則經戎静則濟理飡和自
化别為君子之營仗順無前亦有諸侯之劍其始王之
入乎京室也商州程景思乗虚掩􁐾欲恣攻凌公馳自
青門戦于赤水其蔡軍臨陣剪滅驅係而至者並觧甲
縱之明年秦宗權復遣賊将圍逼陜郊虢州刺史張存
背陜迎降旋又持疑搆隟遂宻表請状部伍據関捍敵
曾未浹旬遽聞失守蔡将張琢席卷深入兵近五千王
所統見軍不踰六百率先士卒盡殪兇狂不崇朝而收
復関城自此藩方改觀矣又交鋒之隘恤物猶勤遺犢
弃𧖟皆令護飬扶羸挈幼免復驚奔斯乃稔其富庶及
天師北征招討使以繄仰請行指撝務重瀝懇固譲拜
章累陳竟慮上軫主憂久稽朝㫖臨危不惮赴救逺征
及餉道阻艱物情沮撓猶嬰孤寨常保萬全前後獨當
八十五陣擒戮五六千衆并收奪堡寨七所而我軍未
嘗敗衂王初欲事行旁無取濟至於粮仗皆自賫持及
猜沮班師險夷著節所經千里不犯一豪竟能亘抵為
梁楘旗振旅俾感撫循之徳悉平憤激之心又属楊復
恭(宋本/作茶)楊守亮之在興元宻叶狂謀顯□逆状既連商
略逾逼封畿王知其拒命不悛迎鋒立潰朝廷乃詢故
實益委制臨巖險􁀒平農商胥悦及邠岐合勢梁漢須
隟殘㓂纔奔兇威尚熾乃命都将選精鋭五百赴商州
南鄙俾其捍禦授以機權奮少擊(宋夲/作激)多排山壓卵魁
渠折首支黨束身凡梟擒之外其所歸降并家属尚𢾗
萬衆實資神算大振國威爵賞既行中外同慶遂册拜
太尉本郡王食邑若干户王常謂滿能招損貴必期驕
斡宰造之權無容乂(宋夲/作入)巧窒閒離之隟莫若推誠誡
在永能形于崇譲故自加相印太保及今封拜凡瀝懇
𢾗事上言無不至人以為煩朝㫖莫廻絲綸叠降鄰藩
方睦勉諭萬端至于恭命之時猶切履氷之懼噫為臣
為子安國安家固俟交修乃能爾訓推其錫類足以及
人體忠貞則其道適同且非黨□憂社稷則其心不隐
意亦何尤内絶私嫌外周泛愛此又持政之難也致政
僕射雖著義方罕施嚴訓王恭勤備至浣濯必親臨敵
唯恐貽憂居常未曽挂慮怡顔侍膳跼影循墻此又力
行之難也識以濟才學而敏政退公齋慮開卷忘疲雅
好咨詢尤敦名教毎用通儒之術時開􁆸禮之筵此又
聳勸之難也洞逹物情深涵雅度邪䛕必照狷直皆容
心稱自平豪端靡􁅘幕中取士必以精修麾下選材亦
兼敦悦舉無遺算用即成功此又鑒局之難也勝殘之
夲往哲所先聴訟之明片言立辯王自治軍蒞政纔及
壯年照􁅘揣情必研精慮司法吏乞常陳具獄縲囚等
三軰已甘抵刑王察其深冤果騐真欵所司考校奏陟
殊尤不示威強唯修輯睦□匪畋漁之好入無聲妓之
娱恵不費于公財利不腴于私室以是訓服可齊蠻貊
又常滋種徳非止恤刑危者不擠窮者必拯昭報果符
于㝠感嘉祥屡表於有年亦奉真宗庶能柔物慮苟希
致福必将強斂于人唯申孝思自置精舎有詔褒慰仍
賜陟屺為名而又剏製都門崇嚴岳廟僦徒繕壘賦食
修營皆役遲奪農怳能集事凡築新城若干尺増搆营
舎若干閒架又添主客軍額若干人至乃上勤時貢下
濟朝班毎于均節之中須用方圎之術英規茂績輝爍
古今昔周人之錫彤弓漢氏之刑白馬用昭信誓實賴
匡扶故命歴之延更逾于定鼎山河之誓共慶於貽孫
煦作春臺恢為夀域其閒偶纏災𢾗暫翳妖氛方摇發
殺之機已屈争衡之力紏踐土兵車之㑹敢瀆齊盟稽
防風玉帛之期終嬰大戮况我國家仁敷行葦澤霈漏
泉協宣睿作之規茂對昭升之列運符幽賛賢為時生
金石俱諧旂常並焕其或疇咨戡定別紀修良既允属
于當仁宜更標於刻石今據都押衙録事參軍等状具
言乞置生祠已令罷請其制碑事王雖遵㤙詔唯飾□
詞累命賔寮致書申諭且道由屈已久則惟艱舉不避
讐非徒禦怨言而必察孰敢隐情研深本在於防㣲慮
禍莫先於輕敵靡忘慎恪方保初終以此持危自鍾全
祉旁徴明哲載考聲猷久副弘慈果膺異奬臣僑居郡
境備聼人謡雖乏潤色之功夙慕陽秋之㫖今則䖍承
綸焕俾振寵光将致不刋敢濵溢羙仰太華捧天之跡
力可扶危縈渭川潮海之瀾人知注意竊惟尊戴克盡
褒揚庶用永孚斯為炯戒銘曰
天視唐徳丕祐一人克文惟叡克武惟神乃戡乃乂自
我憂勤興運以固萬國益親
有君有臣内祗外粛載庸碩勲以輔以牧惟此戎藩控
臨近服惟此韓王華人之福
既忠既孝上行下傚靡剛靡柔惟王之教王之士伍化
王仁勇鼓之而抃賞之如恐王之農夫化王勤瘁乃積
而輸乃糧而峙王之吏属化王明恕察而不煩誘而不
暴王之賔朋化王德義惟窮是恤惟善是庇王之親鄰
化王服儉人有贏財官無横斂王之僑寓化王恱古蚤
夜孜孜里如鄒魯匪勵匪率孰濟厥庸匪誠匪藎孰表
厥衷華郛惟鄭郭氏舊鄉始終敬慎千古汾陽誰克継
之兢兢韓王明宣祥發與國無疆
碑于道周於王何有銘于王心而後可久儒臣奉詔俾
圗不朽永保休光在王克守
　　觧縣新城碑(奉敕撰)
夫披圗著象即亘長垣裂壌奠居必扃峻閾雖四鄰之
可恃在百雉之難窺然而事有弛張得時而後顯功無
巨細得人而後施今見之於觧城矣我皇帝之御宇也
累聖勤求登賢致乂鑿乾締搆允歸睿作之功夀國陶
融必有挺生之佐式扶昌運對越上玄皇帝體睿哲之
機延統和之祚髙視無外旁羅不遺洪□安瀾洞兹窮
壌眀廷委瑞分映古今粛清廟之威靈竭大臣之忠力
雖鍾災會益振英圗繫在知人念兹活國内則臯䕫叶
賛外則方邵專征克著廟謨且貞師律其有兼膺注意
宜属宏材正柱石於洪基感風雲於冥數盖祥發神授
祐我昌期斯又見之於蒲帥司徒王公矣大爽炳靈中
條會秀致用則牢籠三傑圖功則擬議一匡受寄股肱
僉諧夢卜遇帝車出狩天邑纏兵鄧禹則封拜関中方
之未重㓂恂則撫綏河内比此寕艱輟外帥之稔謀導
鄰藩之叶舉於是使星逺降詔命始通瞻日月而惟新
覺山河之自固神祗洞感軍旅益䧺但既逼宼讎且當
津要車徒遝至竟赴齊盟戎夏駿驅共匡京室慮風廻
於原燎竭日費於雲屯輯睦允諧供儲克贍棟持廣厦
鼎鎮厚坤始以一城之危抗移國之盗竟以𢾗郡之力
壮勤王之師勲復舊都慶延殊渥盛矣哉傳曰徳刑具
舉武之經也農戦交修政之本也總是𢾗者方為全羙
此府自大歴貞元之隆郭公渾公繼臨雖博厚粹和本
朝實賴而儉徳異政舊史闕然公洞識古今兼資文武
弘以御物而恕以探情明以照姧而殺惟制亂人皆知
恥道不拾遺視禮法之率由信恩威之並濟猶以為備
則無患志在格言安則懐生命於善教是資蔽惡有侍
必攻晋人之固護河南齊将之經營汾北雖謀非善守
難嬰戦角之晨而利有必争宜保馬頭之險由是公之
初􁎗鎮也即以此地北綿汾晋西逼界秦造舟而雖貫
複関壓境而匪憑髙壘時當無事則雞犬混并運属有
戎則豺狼宻邇浮􁂭或渡縈帯是虞遂創新規驟成堅
壘挾洪流而作固屹㫁岸以髙臨事等振喉勢同捍首
豈比平原伐隴自標威㓂之名斛律侵周别建定誇之
號及城陥馮翊西靣益孤□舉隰川北軍方至遷延未
測偵諜相摇日有風傳士無人色頼我関防夾峙津戍
旁通社兩岸之金湯堅衆心之鐵石共増聲勢得以枝
梧既納欵於師臣仍撫安其新附交獲利濟並致成功
不然則所恃長川亦當奪險矣而又以觧因沃饒之潤
置摧貨之司官帑委輸商徒繁㑹雲連里閈山峙貲財
弦歌詎稱于武城錦繡慙誇於㐮邑貫天錢而下積已
應星文認寳氣而旁瞻非惟劍彩所患者素無城守難
固人心微有警於烟氛遽深蔵於林壑孰懲誨盗克譲
周防振古所遺非公莫集既総兩河之務□值多事之
秋檢吏通商機能制用矯時阜俗儉以率先凡立科條
皆能刻勵五使雖優於兼俸一豪不潤於私家用給工
徒遂興板築精擇主将得張郁時官聚軍儲市摇物估
欲因賦役亦以賑飢夫事貴研深所以見于未兆人難
慮始所以樂于視成初公宻計他宜且稽農隙裁其經
緯授以規繩吏既克勤期不愆素自中和二年冬十月
奏請興役至明年夏六月凡計工五十萬城髙三丈周
纔九里一百六十歩隍刳濬洫堞冠層樓外剏犒軍之
營内修禦敵之具觀其地縈壮址雲鬰平川擁形勢而
増嚴屏要衝而莫犯歸師逺跡自忘意于窺覦匝境罷
扃亦寕虞于奔竄其他緝飾悉叶機宜公旋陟上台懇
辭劇務咸欣庇賴益著詠歌遂乞飛章願刋殊績以圖
同庥樂土見託蕪詞攉鹽後(疑/使)韋雍檢律在公巡官王
慤琢磨效用與植将及商人等聫狀同詣所居瀝懇至
於垂涕竊惟自古恢揚盛業激賛宏圗朝則帶礪傳盟
家則盤盂著誓必資麟筆共振鯨鐘雖代積峥嶸而聲
稜悠久滄溟鼇抃日觀可危片石螭䘖雲臺永峙将貽
終古實在斯文雅非振藻之工敢徇披丹之欵攉鹽使
崔賛温恭奉上感勵知□催勘使王能遵妙簡宸衷喜
成王事並以磨礱已久結搆仍崇靡知跼地之誠遽有
聞天之請名微墨客短才本謝於徼能事僭詞臣牢譲
豈申于恭命且禁暴曰治濟衆曰仁以此視其爲誠足
以知其爲政衆惟同仰暴莫可凌彼或蔽捍邉荒繕修
堡障猶誇溢羙顯示将來况数仭聳威近函陜右一方
増氣旁帯関河儲國用于無虞息人勞于永逸寵傳褒
詔喜動鄰封方属沉緜難辭紀述與崇墉而並掲豈深
谷之俄遷式備昭功靡慚摭實銘云
蒲乃國樞險惟天作挾魏控秦佩河冠嶽藩屏是䧺勲
賢是託孰膺帝俞克振王略
上喆倚注元臣激揚干霄作鎮跨海為梁令無不粛謀
無不臧擢彼新壘屹然巨防
川廣可踰山髙可轢曷以善閈必資全䇿城□増嚴晨
驚夕惕利害斯覩天懸壤隔
觧實近盬貨則兼贏車喧咽軋户侈連甍財雄擅響鼎
食提衡三河競凑六輔皆傾
内貫通荘外無固圉戒易啟讎覺同細侮或駭一呼難
施九拒雖有棟榱孰庇風兩
傳褒命目詩羙維翰長空嶽聳厚地雲蟠俸能兼濟衆
得懐安聖衷乃眷茂跡宜刋
兆叶人謀機先神授虞於不虞守其必守峻亦□夷堅
亦□朽唯此殊功垂之克久

司空表聖文集卷第六
司空表聖文集卷第七　一鳴集
　雜著
　　唐故宣州觀察使檢校禮部王公行状(凝)
　　　曽祖翊皇任御史大夫贈户部尚書謚忠恵公
　　　祖重皇任河東縣令贈潞州都督
　　　父衆仲皇任衡州刺史贈司空(唐書宰相世系/表作衢州刺史)
公諱凝字成庶太原人禮法冠昏著于雅族國朝忠惠
公克振豊烈而河東衡州皆徳優位下宜其集祉於當
世也公幼孤英發有神檢整襟受業瑞氣鬱然羣軰莫
敢輕狎相國鄭公粛實公舅也一見聳異命子約為師
友孝爱識度宜其大成年十五舉孝廉上第既為文根
六經必先勸誡著都邑六崗銘益振時譽魏相國扶主
貢籍選中甲科崔公璪首辟醝府周相國墀鎮東蜀裴
公休廉問宣城操幣者交于門視其所知知其立矣崔
公龜從入相拜鄠縣尉校理集賢孔公温業鎮宣州辟
為上介韋公有翼初為御史丞盛選僚属公首状拜監
察㑹鄂州鹽鐵使贓状上聞有力者持為滞獄公馳傳
即訊渉旬辨决轉殿中侍御史崔魏公出撫淮甸奏為
節度判官始以省秩命服似助凖的著之羙譚崔太保
慎由浙西又拜徴左史而大誇得人之盛遷禮部員外
宣宗朝嘗待制獨被顧問正色讜言不附權戚及内署
進擬竟為所擠歴兵部考功員外前史稱第一流必為
第一官唯公資望人謂無愧轉司封郎中相國蕭公寘
判版籍請公分佐其務俄拜長安令政無私撓姧猾革
心鄭公處誨総憲綱公以考功郎中知雜事不示峻厲
僚吏自肅相國夏侯公用為中書舎人旋以同列或非
清議遂移疾乞免拜同州防禦使兼御史中丞賜金紫
勵精為治表率列城吏民守闕乞留遮道宰相言状上
降璽書褒允竟謝疾葺居華下中外之議謂公不司文
柄為朝廷闕政竟拜禮部侍郎韋澄邁在内廷懸入相
之勢其弟保殷干進自謂殊等不疑黨附者又方據權
亦多請託攘臂傲視人為寒心公顯言拒絶及牓出沸
騰以為近朝難事噫仁人之勇其可力奪哉久之時宰
竟用抗已内不能平遂致商於之命尚帖御史大夫以
塞群議商病属邑頗濵于缷主吏驟更破産不給而南
鄙山阻属役尤難公俾相資贍得以均濟又治賦羡銀
例皆㩁估以優俸公命即賫月市驛駟横優既絶謡訟
溢境明年加檢校常侍廉問湖外理潭如商罔不慰恱
先是内外使臣自江陵理棹則縁境數州皆弊控舟之
役公舉奏條約給官緡以僦水工自是行役不淹人遂
安逸又支郡牧守選用素輕小大之獄不敢專㫁繫騐
往復動渉嵗時公命抵法以降得自䟽决苟或滯冤方
許詣府陳理姧絶宿稔政賴滌煩此皆勤䘏之尤者也
上初即位􁆸求名徳徴拜兵部侍郎至京未㡬以夲官
判鹽鐡峻望所服科條自振征輓之入嵗中兼倍然賦
財制用不可以私干當路者多不便遂以秘書監兼分
務生徒有唁于洛下者公神意無忤且曰吾豈受其任
而怠其事者耶幸非得罪于君爾何慼既更嵗持權者
以公論所歸慮将復用遂以大河南綴之内園吏槖姧
傲法人不聊生公捕伏辜都下震肅初汴州黒風之變
帑藏一空今滑臺中令雖持軍有術力且不振時公方
領醝務因詔㫖遂使便宜以漕米二萬石立賑懸給及
中令復大柄推功上前且行陟勸之典乃加檢校禮部
尚書按察宣歙池三郡公即治未朞人知化矣既而賊
黨濟自九江且将入屠至徳公命偏将樊儔扼險以俟
継儔違命䡖進遂斬之以徇令既必行人亦自固淮南
環其境皆為盗有公命強弩據采石陳斾以為聲援次
将馬頻又以舟師乗夜鼔譟立觧和州之圍明年兇渠
復大入而都将王㳙亦自永陽赴敵公宴勞加禮且諭
曰盗匿詐情吾盡得之緩則抵虚以自張急則紿降而
脫死無他謀也今席勝益驕謂吾城不勞而可綴奮臂
而東前無絙髮之礙若知吾堅壁待之其勢自衂将軍
苐按甲稔威以伺其隙慎勿與之驟戦也涓意鋭自州
日趋四舎至南陵未㑹食而陣遂死之明日中貴人復
斂敗卒尚四五千人傷痛之聲與塵埃相雜而至江南
雅自怯獨幸北軍以為援及聞涓敗相顧失色賴公前
䇿涓不足恃拒守益嚴又城中水乏而泉自躍出人心
不揺竟免攻圍之患其後日夕撫循常若盗復至者先
是有星直寝庭而墜術者謂保境之勞足以暴列於上
因遂請告災變可禳公曰東南國用所資宣為其屏吾
遽規脱禍則一方尚何賴哉誓與此城相存亡矣勿復
為言竟寝疾猶日請監軍使親授規謀以虞侵軼其儲
蓄繕完之利到今賴焉乾符五年八月七日薨于位享
年五十八上震悼輟朝發使臨弔贈吏部尚書惟公博
厚深宏端潔明懿極天人之儀品不陷於浮挺文學之
宗師不炫其價儉為國寳貞革時風訓閨門以孝慈育
生靈以仁惠固已彰彰于四海奚俟賛揚而後顯哉㦯
曰近古所謂清賢止於乗徳秉彛髙拱以服物盖謂徵
其材則浼其譽今王公聲望足以貽於信史而状之所
述先必功實損益之效豈相補哉愚曰君子踐修以溉
其本耳其外力或可濟豈知之而不為公以是志其大
者非汲汲于致用也斯可盖乎圗忝跡門下義服終始
兢命撰徳唯以漏略為愧易名有典敢俟至公
　　上考功
竊以修名校徳非無可久之規稽實圗芳亦任飾終之
典恭惟故府尚書王公標延雅道藻耀儒林業裕匡時
仁周濟物洛下則神仙元禮威振邉陲江南則談笑謝
公勲髙册府必弘聲價未浼風華中外具瞻淺深莫際
方啟釣川之兆俄纒罷市之悲慤實不彰清塵遽逺褒
揚未盡増一字而何慙聳勸可伸登九原而如在共仰
推公之志敢忘效報之心克振彛章必光僉議謹状
　　蒲帥燕國太夫人石氏墓誌
嘗覧淑徳之傳多矣其有存所以保千鍾之飬殁所以
固九族之安始著宜家終由訓子遂致忠資報國叶宗
社以儲休憂不貽親指山河而獻壽永惟作範必在擇
鄰今見之于太傅相國王公矣夫人姓石氏其先樂陵
人也積徳濬源疏封命氏勲華相焕名教所宗碏著義
方騰褒魯史慶稱醇謹作表漢庭武則西晋元功文則
東都勝㑹門資天爵代有人豪曽祖士端信洽州邦聲
髙河朔雖抱不侯之憤巳呈展驥之姿祖抱珍紫盖干
霄青萍溢匣早膺曵裾之選實惟拯物之仁父獻直岑
鼎傳銘琱戈錫祚拔聊城而騁辨倒趙幟以標竒上略
攻心敵自窮於術内雄藩蹀足位實冠於軍中娶某氏
生夫人生禀閑華動循禮法父兄加敬閨閫肅然然時
必待於勝笄聘已徴於鳴鳯年若干歸于我監州常待
公累更劇郡兼總貞師臨危無暇于憂家抗志唯聞于
辭第夫人恭勤自始輔佐必申柔以濟剛儉能周給表
齊眉之敬我在得中成克巳之名公非無助及哀當晝
哭室乃罄懸萬里爰歸諸孤未立共誓食貧之志唯懐
均飬之慈有令子五人長曰重章皇威州刺史志殄國
讎威清塞表仲子重簡皇華州節度使贈司空化髙列
岳功顯本朝季子重盈今任河中節度使嶽立一峯陂
澄萬象潜施和煦則闔境皆蘓洞感神明而亂根自剪
振家聲以光前烈奬京室以定中興益注恩威方膺倚
注次子重榮皇河中節度使贈太師允集大勲以光前
烈次子重益居常惟謹履險不疑並禀教母師嚴申子
道克濟髙門之慶亦符外族之禎及巨㓂長驅横流孰
極太傅相公首臨分陜太師旋鎮河中司空亦作牧華
州共勤王事皆遵勉勵大濟艱難由是中使褒崇册封
祁國太夫人特彰禮秩之優疊降珍華之錫而陜華與
蒲各持龍節逓陟鴒原毎属嵗時競先迎奉宗􁈯列待
士庶聳觀三鎮旌旗出導潘園之樂一門鼎鉉入調殷
飪之滋福履既豊善基彌固而諸孫顯逹者威州僕射
之子某司空院某宏材入用逸氣超羣太傅相公長子
故晋州刺史瓘洞究韜鈐兼明吏理次子今任陜州節
度使珙挺為瑞表隐若長城又次子檢校僕射瑶禮備
趨庭謙光待士太師院三子皆葆和自晦樂善相成共
弘􁐾搆之規不忘折笄之試蕃衍益盛古今罕儔豈同
曹氏紀行惟觀色宰(一作/宰邑)穎川列㑹徒仰聚星慈仁之
報宜哉温凊之榮極矣光啟丙午歲八月二日薨于興
教里第年八十有二期頤克享飲膳稍違方當弃飬之
辰猶切防危之慮風雲變色里巷纒悲詔自行朝進封
燕國太夫人初太傅相公逺奔䘮次俄逼衆情金革從
權苴麻終制運頻遷於星籥用方叶於蓍龜孝思罔極
號奉先違以龍紀元年十月遷附於河東縣某里瑯琊
公之塋禮也同盟致享備物充庭蔣欽之帷帳重新傅
氏之威儀特盛眠牛勝地兆永繼於公侯弔鶴殊祥事
更傳於簡册所以光昭懿範表識玄扃猥属短才不容
牢譲仰閨儀之作則盍掲貞標愧墨客之摛詞徒刋幽
礎銘曰
飛星降彩徳水䟽璜發于二姓兆彼百祥貴流標譽賢
媛流芳同蠲嚴祀備飬高堂敵傾秦晋好睦潘揚充閭
必顯昭社宜昌
四德具修六宗皆敬纂組雖工紛華靡竟孀室栖貧真
空喻性辛謝徽柔班慙韜映朂以輸忠資其積慶御府
移珍天人錫命
五家邑里五子封疆通衢賜第異姓稱王三牲上膳萬
石奉觴庭羅鼎綬□(或作/席)累銀璜追軒咽軌駐日迴光
兒童意氣旌斾飛揚
榮冠一時報臻五福逹惟體順歸寕改卜拱樹髙低連
岡𧺫伏孝子終禮行人望哭哀樂周環短修同躅永閟
珈珮空彰明淑雖谷變而陵遷兮信唯蘭而與菊
　　　復安南碑
臣聞天示武而太白不滅地育材而雄金自生髙臨鑠
彗孛之妖並用蓄干戈之鋭雖域中治定玄功載洽於
神祗而閫外抗稜睿略必當於弔伐是以荆蠻作戾周
稱克捷之謀越貊稽誅漢用□(一本/治字)平之䇿馳雷霆而
飾怒義在勝殘命貔虎以擢征吾非樂戰皇上之御宇
也□□機作聖抱凝神蕩千古而獨駕雄圗掩八鴻而
宏開夀域撫百年之昌運𢾗属延洪欽下武之耿光徳
􁋊丕顯心貽玄極道契衢罇金椎震有截之威玉鏡洞
無私之照蒸雲涵潤决天閫以滂流繫壤登歌嬉熈臺
而自樂故得氤氲叶慶動植駢休丹蕖則寶露凝芳瑶
闕則非烟泛彩方欲停旒髙視仰至道于華胥輯瑞標
䖍著成功於日觀綿㝢隷必封之俗窮荒輸禀朔之心
鳯樂方陳翔(宋本/翾)企競先於率舞鯨潭不讓潢汚自絶
于朝宗逖矣荒陬蠢兹夷孽拒昆池而壍境縈瘴海以
疏鄰嶲穴前瞻地勢則遥分八角孱陵却阻星躔則下
燭五溪競蠆毒於蜂宗扇梟音於鳥俗頃亦瞻雲薦祉
幕重譯以朝周削衽移珍諷三章而頌漢金印示殊藩
之寵銀簮増服冕之榮方毓徳以羈縻竟憑驕而背誕
窺華飾僣吠喧槃瓠之鄉負險挺妖亹結沉黎之黨琅
川大優洞界横侵姎徒之勇氣干霄都護之窮兵竄谷
千艘蹙浪蘭津之戍火宵明萬里驚塵梅嶺之人煙晝
㫁舉旄何暇猶申叩馬之忠曵踵誰觀莫救跕鳶之沴
既而城夷交趾壘陥功門飛上駟以聞天决神機而𧺫
劍腐儒横議請罷守於珠崖賢相拔竒命啟行于黒水
於是鑿門受律杖鉞忘家宸衷輟肝食之憂壮士得横
行之志豈獨英籌獨運猶咨平越之庸妙選遐宣乃建
伏波之號聲光載路勢激疾雷下五嶺而震金鉦沿三
江而飛鐵軸中權令峻按虎節以風生上将䇿竒指龍
編而天落賊将朱道古等傾巢奔命負固偷安寨合浦
以連竒亘同勞而結祲雕題誓衆猶疑黒穴之神鑿齒
窮兇豈直青邱之暴尚以哲王濟治先德後刑大聖兢
懐好生惡殺韜戈制勝舞舜戚于兩階弭節昭宣縱湯
仁之一靣諭其歸首霈以鴻私姑停䴡獸之機顯誓輸
龍之信守迷崇亂更宣蚊蚋之羣觸禍乗危猶羃蛛蝥
之網元戎然後抑揚英武嘨咤風雲援旗而激憤衝星
徇國而抽誠駕日㡬神洞妙熊韜豹略之權舞電□棱
越騎燕犀之衆于是營開戅石陣壓麊冷前軍則浴鐵
爭登後距則跳刀鼔勇宣聲駭宇炫(宋夲/怯)鼇柱之傾維
壊氣横提晦鵬雲之寝曜我旅方振兇徒大崩動必氷
摧疾如彗埽驚濤㳫鼔喧豗而獸檻争奔烈㷔彌天埃
鬱而虹梁忽㫁駭修鱗之决網軋累卵於排山七擒攄
必勝之能九變逞無前之鋭伏尸百萬未窮追北之師
廓地三千豈獨安南之境始者以朝廷專征重寄騁績
遐方慮切均勞謀當易帥軍符未契猶懐稔冦之慙詔
命将臨俄有麾城之捷遽收宸渙仍降優恩重委緝綏
更恢經畧傷夷盡復爰申借㓂之誠旅拒頻梟寕止獲
嘉之獻朱鳶再緝粉雉還嬰宣聖澤以懐柔道和風而
煦育誅榛薙梗肆望樂郊撲魅驅狸潜消沴氣農商並
勸食力兼儲軍雄而蹀駿嘶風劒褫而蟠蛟吼匣兇渠
假息屡驚䘮膽之魂王旅騰􁦍更俟指期之舉投機扼
險委勁待時幸席卷之可乗永清丹徼匪鞭長之可及
焉用石田昔下瀨徂征寕踰象坂渡瀘淹紀纔息蛉川
豈同指授長馳披攘右弔沃騰瀾於爝火蕩危葉于衝
颷利盡海隅聲稜蜀表中規克運振日捷于丹㝠吉語
旋聞慶山呼於綺殿匪徒封離授首三十六之種落迎
降槃木歸仁六百萬之賔夷向化威懐益著典秩遽加
茂績英姿别賛畫麟之寵帯河礪嶽重申白馬之􁇦自
将禮冠于朝倫豈特榮髙於䇿府盛矣哉且四夷猾夏
千古勞師折衝實在于謀謨委寄惟艱于授受昔之命
将継得其人莫如材為時生祥資世烈感狼星而兆壮
焕􁐻穴以騰英玉帳金壇神授六韜之訣琱戈寳鼎門
傳八命之基故能業嗣良弓名髙異俗撫士樂同於鳬
藻伐謀動契於龜蓍麾下從容毎投壺而講禮帳中談
咲亦披卷以研精必當躍馬横矛恨征南之不武詞宗
學海輕鎮北之無文式是全能允膺注意故得勍吞敵
國勢峙長城廟算遐敷家聲克裕三川底定粲青史于
元和九郡粛齊著洪勲于盛際(元和中杜相公黄裳舉/僕射崇文平蜀今相國)
(夏侯公用安南公/駢遂復交阯故地)恭惟燕翼之謀自契君臣之羙幽隂
雪憤竦七廟之靈誅雰雺廓清彰一人之聖武中外禔
福飛沈載揚韋帯諸生埏鎔賦質早負徼能之志曽無
騁力之期有慙于鬻衒明廷欲希横草非所以焕揚休
烈未始抽毫竊抃神功猶増懦氣鹿鳴登薦小臣無補
於頌歌龍徳飛榮大國必資於雲雨昔牢夷勦定漢紀
崇勲林邑克平隋刋盛績将欲耀聲明之逺暢詫轍跡
以無窮輕叩謭材仰騰茂實庶雕豊䴡徳卓窮壤而長
存瑩儉圗功示威靈之無外載惟荒燝遂掲□□銘曰
珠躔映運鼎業鑿乾麟䘖瑞紀鳳舞昌年層潤浩注景
祚遐延光凝寳篋慶靄祥編
上喆繼文皇圗増焕得一踐羲登三轢漢懿網牢籠大
罏貞觀宗社還資徽明接旦
董腴洞潤月窟皆傾鈎山就日截海來庭琛羅翠羽賮
委香瓊旁魄萬有駿奔百靈
乃睠荒夷獨迷玄造虺毒潜萌狼心益驁祲激焦烟塵
霾瘴嶠敷命􁆸材式資窮討
均服将授暢轂斯臻肅拜清廟時惟寳臣熊旗日浴貝
胄星陳機懸玉弩彗迸金瞵
申命長驅指麾横厲崿崿鷹眸稜稜虎視叠懿峩山連
師禺裔視險必夷屠堅若脆
玄弋増耀赤憤憑兇烽攅睥睨火迸艨艟天聲下震神
将沉䧺髙牙爰指厚陣皆空
叱咤虹攄騰凌電掃動若摧枯勢踰穿縞血浪噴𬈑顱
山亘島沴卷一隅霞披四表
我武既張我威載揚克違剪命乃恢舊疆上帝寵錫元
戎休光允兹壮烈有耀羣芳
遺孽偷魂𢾗将燼㓕魚窮㸑鼎蟻懼搜穴用警殊倫斯
為覆轍勒頌海垠式昭天伐
司空表聖文集卷第七
司空表聖文集卷第八　一鳴集
　雜著
　　題山賦
蠒吾髮以羣嬉兮乃恣狎于林壑窘世路之榛榛(疑/獉)兮
匪兹焉而焉託仰基矩之惟舊兮豈孱眇之彼度矧嶃
䊸而還農兮亦靡勞於濬鑿(宋本空/一字)杜神功之騁竒兮
柱一峯而中擢齴鼇鼻而嘘空兮湧佛螺而旁絡阜交
蹠于艮隅兮俛川塍而繡錯躋遺堞以仰眩兮􁁦瀑巔
而電薄腴卉木以駢昌兮藹葩屏而麝幄滋彩綷以紛
翔兮玩韶鮮而戯濯睹羣物之適性兮澹吾躬而斯樂
笑殊道以徇強兮憙夸鵬而跼蠼雖穴處而志揚兮邈
軒肆於宏廓借家國之未忘兮鄙榮伸而陋約鑱貞珉
而自朂兮行與息而靡怍
　　共命鳥賦
西方之鳥有名共命者連腹異首而爱憎同一伺其寐
得毒卉乃餌之既而薬作果皆斃吾痛其愚因爲之賦
且以自警
彼翼而鷙罔憎其類彼蟲而螫罔害於已惟斯□鳥宜
禀乎義首尾雖殊腹背匪異均休共患寕忿寕已致彼
無猜銜堇以餌厥謀雖□厥禍孰避梟䲭競笑鳳皇愕
眎躬雖俱斃我則忘類人固有之是尤可畏或競㦯否
情状靡窮或同向□鉤挐其外膠緻其中癰囊巳潰赤
舌彌縫緩如□□迅如駭蠭附强迎意掩醜自容忌其
不校寝以頑兇若兹黨類彼實弘多一勝一負終嬰禍
羅乗危逞怨積世不磨孰救其殆薬以至和怪雖厲鳥
勿伐庭柯爾不此病國如之何
　　釋怨
殉華公子與夸世豪舉綺紈相遇意氣相許貞茂松心
賞㣲琴緒驥騄齊驅鸞鷖並翥誓風雨而不迷期始終
之可保既而眦睚有違寒暄遂移㕠情已忤久要方虧
遽青蠅翼交妬蛾眉将摇牙而搆禍寕弃跡以懐悲於
是鎮俗先生聞而諭曰夫性藴澆醨道方廉恥勢軌則
讎名浮則忌仁以利摇情由色醉釁積擕□其來有自
謂金石而中渝惟鸎猩之可愧願窒隟以雕譚庶追歡
而寵誼借如標竒炫世角立争英䧺架横天之譽髙凌
冠古之名昧褰華而䘮實紛飾智以相傾而木以秀摧
鐸由貝敗主能則驕伐勝必殆豈溢羙而是競忘撝謙
而自爱至乃重侯盛族六貴豪門贙據榮路虹伸要津
光鑠天地勢驅風雲指顧而傾㬢迥馭嘘歙而窮律驚
春而盈爽交分盛衰飜覆惜喜室之方開競駭機之潛
觸将挾炭以争奔悼傾輈之已属况若越溪佳䴡楚硤
神仙凝纎㺯冶桃(上/聲)􁑾㛹姢利瞼波灔彎蛾月殘妬芳
紅之笑日嘆翹翠之嬉蘭而物尤則妖羙極則䴡二國
媯亡六宗姬替㦯滯爱以罹刑亦寵迷而逮繫必冒色
以崇讎是危家而速戾則有邪龜畢萃環貨兼儲庭羅
輦璧室翫量珠吏方譏於賄死客有論於錢愚而侈必
貽殃聚惟延㓂鑠金遽探毁玉猶闘輕壅利以焚身斯
據圗而損(疑/殞)首嗟四者之是嬰詢五交之可疚且夫電
波悠悠人生若浮一瞬朝暮百年今古雖復角勢圗王
鯨吞□(宋本空或/補虎字)歩盖世稜威排山逞怒壮氣俄摧䧺
謀倐沮淚空掩於牛山椎巳登於􁐻阜夭遂妍蚩於此
同期芝華莫咀松子誰追鐘鳴漏盡樂往哀随花宫綺
閤之觀蕭條夷漫清哇艶舞之姬月堕雲飛潜衰暗鑠
億恨千悲是以至人逹觀物我俱遺混休慼忘健羡孰
夀孰夭孰榮孰賤大笑㡬何虚舟無怨豈蹄涔之不類
蝸角之徒戦用招三釁之端期塞兩家之難時也二子
魂慙色褫跼聼玉音祛蒙爽曙雪涕濡襟明坦夷於末
路扶蔕芥於清心願伸縷欵永佩良箴
　　春愁賦
芳灔灔兮翠綿綿泥(去/聲)晨霞兮泊晚烟欎情條以凝睇
裊愁緒以傷年羣企胥恱幽棲自憐勝事而何人忘返
賞心而與我相捐當其玉律驚春香風拂曙晴颺山花
之道紺靄青門之樹繡轂相追金羈並騖擕艶冶以争
出指狹邪而共趣貪壮嵗之娱逰惜繁華之易度豈知
低摧上國寂莫良辰林幽鶯弔院古苔新暗想歌鐘之
㑹出随車馬之塵落日歸卧懸琴嘆頻孤枕役故園之
夢一宵驚白首之人江楓暮兮江水渌蕩羈魂兮勞逺
目倚蘭棹兮雨霏霏歴蘋洲兮衣馥馥千古兮此時此
地愍輸忠而見逐邉鴻下兮邉草生擁玉帳兮滯龍城
折栁厭河梁之贈落梅傳戍笛之聲萬里兮此時此日
嘆積雪之徒征莫不慘澹傷神廻環縈慮念郢闕以回
首憶帝鄉之歸路雖陽和之暗攻自眇黙而誰訢於是
情馳天末黛斂閨中徘徊暖榭徙倚芳叢燕泥滴滴而
簷壊蛛網迷迷而帳空憐笙罷興挑錦停功怨韶光之
虚擲與長夜而還同若斯者固紛爾多状浩然莫窮彼
人情之貿遷繫植物之榮悴何深衷之委鬰謝圜煦于
天地縈心夜焚凝魄朝醉同垢衣之莫澣豈萱枝之可
慰願昭暢于春臺雪胷襟之滯欷
　　情賦
愚常賦春情𢾗百言状其思娟咽自謂摭衆騷之遺恨
遭亂而失今獨憶其間三十五字存于濯纓之東楹云
暖融溶兮傍曲塘扶蘭心兮牽藕腸雨絲絲兮羃暗芳
阻佳期兮日難忘情纏綿兮悄自傷
　　連珠
盖聞變可揣機明難辨勢金石之懸已扣孰謂識㣲風
雲之候未形罕知能制是以連兵百萬雖稱盖代之䧺
聞道三千誰悟入神之契
盖聞太和所賦植性自馴孰為之而曰鳯孰為之而曰
麟翔必以時肯争鳴而作怪動惟中矩寕受嗾以噬人
盖聞濟世者材存神者道各繫遭逄之運並著抑揚之
效是以英豪未出虚傾市駿之金文雅已衰徒有㳺仙
之棹茍慚白首而待聘不若滄洲而寄傲
盖聞達識難窺神明有朕或推之而猶拒或抑之而必
進是以釣川釣國入兆則享從虎從龍乗時自振
盖聞忠可制權則誠能洞感謀推體正則坐濟竒功是
以輔星連耀于将星則妖星自殞天陣克和于人陣則
厚陣皆空
盖聞識資匡慾智必寵愚茍貪榮而入險雖結黨而自
孤是以川上不歸皆願羡魚之網林閒已碎難追弹雀
之珠
盖聞愧于心者或毀人而掩謗足於已者必奨善而推
公是以炫飾求容不悦端居之操優㳺辭聘乃弘交譲
之風
盖聞霽日纔昇于拂曙則蟻穴自𨳩澄川或激于驚波
則龍舟莫進何則明于誠而物皆競勸制于彼而我難
示信是以至誠未著見非感而不通横俗無猜知有孚
而必順
盖聞紳河礪岳之盟雖酬戮力翼子貽孫之祚本自推
心是以隂徳常施忘報而或能濟患危機濳伏希時而
無救禍滛
盖聞角力争䧺必中乾而自殆乗權逞怨或道䘮而無
歸将射鼷而發弩是忿風而焚衣所以傲吏格言先忘
情於物我能仁妙㫖當遣滯於是非(自濟世者材下八/首從宋刻本補)
　　詩賦(一夲上/有謝字)
知非詩詩未為竒竒研昏練爽戛魄凄肌神而不知知
而難状揮之八垠卷之萬象河渾沇清放恣縱横濤怒
霆蹴掀鼇倒鯨鑱空擢壁峥氷擲㦸鼓煦呵春霞溶露
滴鄰女自嬉補袖而舞色絲屢空續以麻絇䑕革丁丁
焮之則穴蟻聚汲汲積而□垤上有日星下有風雅歴
詃自是非吾心也

司空表聖文集卷第八
司空表聖文集卷第九　一鳴集
　雜著
　　温州仙嚴寺碑銘
巖之巔森㦸鑱天中宅靈仙(宋本無/仙字)瀑之作風斡洞壑
地􁁦山鑿越之裔甌之隅人逸而腴某其帥某其牧地
圮而復
　　三賢賛
隋大業閒房公李公魏公皆師文中子嘗謂其徒曰元
齡也志而宻靖也恵而㫁徴也直而遂俾其遭時致力
必濟謨庸厥後果然宜有賛激云
三賢同志夙尚儒風以植公忠出遇太宗諷議從容謀
蹶群后君勞臣惕荒夷阻闢百千年社稷
　　觀音賛(證因亭)
萬仭峩山之險争竦禍梯一坑浮世之塵長遮覺路騁
雲漢而貪味臨鼎鑊以求哀當種善縁方希慈拯某早
堅信受頻致感通夢則可徴足見未萌之誡行而必禀
兾無入晨之虞用建䖍誠永貽來裔賛云
惟仁之尤警于昭幽将政而阻将軋而㳺忤者以寵呻
者以謳岳抃溟□証因斯休
　　李翰林寫真賛
水渾而氷其中莫瑩氣澄而幽萬象一鏡擢然(疑/詡)然
傲睨浮雲仰公之格稱公之文
　　香嚴長老賛
言不可無也然為師之説者豈佐競而主勝乎且儒之
書曰率性之謂道老之書曰各歸其根而禅酋之東親
抉人視聼至而又至者道與本俱忘哉且忘則塵滓回
從而滯耶或者假言為諭以妄釣真彼㦯泥于境而玩
其機是人魚莫能自辨矣大師之㫖吾久得之學者既
難遽息必以其言為狂藥誰之咎乎
彼巧則病彼愚則競覺之逾妄矯之非正不雲而雷龍
何施哉不鼓而舞□何為哉匪豫孰導匪羈孰釋一塵
不飄見大師力
　　兵部恩門王貞公賛
發粹而文藴和而秀徳無不尊名無不夀内專外濟氣
厚神全貞公在此千載聳然
　　相國老君
道專教主帝系仙源牢籠天壌施掌羲軒施于孝孫克
隆聖祚介祐攸宜忠賢是保
　　今相國地蔵賛
南陽公夫人彭城郡君憂紀既祥追奉皇考吏部公繡
地藏菩薩一軀瞿慕戚容力成至願圗於夫人為内兄
得請而賛云
三界同倫六幽莫際聖有佛縁極之無滯相不可睹理
不可窮人有䖍懇感之則通孝實女師工惟婦徳成兹
妙絶申報罔極
　　為東都敬愛寺講律僧恵礭化莫雕刻律疏(莫募/通)
(印本共八百𥿄)
竊以化化無窮逓成遷染孜孜不倦方導沈淪啟秘藏
而演毗尼熏戒香以消煩惱風波未息横智鷁而難超
繩墨可遵制心猿而有漸豈容穿鑿但致紛拏雖設喻
於三乗同歸覺路盖防㣲於羣品共禀成規汛灑六塵
攝持萬行寕俟空林宴坐方為觧脫之門必令大地周
㳺皆詣清涼之境盖能仁之警䇿也今者以日光舊䟽
龍象弘持京寺盛筵天人信受□迷後學竸扇異端自
洛城罔遇時交乃焚印本漸虞散失欲更雕鎪惠礭無
愧􁒏精頗嘗講授逺欽信士擔結良縁所希龜鏡屯□
津梁靡絶再定不刋之典永資善誘之方必期字字鐫
銘種彗牙而不竭生生親眷遇勝㑹而同聞敢期福報
之㣲願允標題之請謹疏
　　澤州靈泉院記
嚴飾祠宇乃助教之方仁雄存(有脱/誤)亦不固避者非欲
自奉也盖不崇不侈無以聳動群品俾堅凑善之心耳
帝夢可徴華縁已熟山川神祗罔不薦歆故自京邑以
及遐裔勝槩相望皆奠厥居中條發於蒲趋于艮傑出
而為太行則天壇不得不冠冕華嵩争勍日觀也其北
川壑㑹流盤欎濃粹自髙平西顧以至靈泉極矣泉之
為靈非惟利物亦當滋潤所及不育毒螫也其院東西
顯豁直亘大川端門洞闢正與旭日相迓豈𣑽書所謂
震旦者此其證哉且有為無為於我不礙㢮之則若涸
其中用之則若涌于外皆拯濟之大權也今禪宿洪宻
長老俗姓劉氏本儒家子自直詣石霜契其大指煩而
不優動而必周初自清涼歴覽以至是山乃剏林栖之
所遇太尉李公駐軍髙平首資葺搆逺近道俗莫不歸
嚮今蒲留隴西左揆鄑常因題紀亦備賛揚則宻公之
道益光矣凡製經楼齋堂若干閒架又塑羅漢潔峻之
相以漸化服而後日集方丈敷演上乗自漢江北渡以
至魏晋之郊其俗堅悍難誘今則悉為佛人矣且善教
童孺者雖指摘其書而必以言反覆暁諭當自釋矣若
典教積于前鞭撻駭于側将竄匿之不暇詎肯説而從
命哉律刑也經誥也禪乃誘勸之宗辨其性而後入人
耳故其道至隱其功至博不可廢也常念蓄役之外逮
傭隷雖豢飬至豊莫不苦于受制殊不知羇鞅之勞或
能避免而方寸之内不形不聲牙孽互萌詫其力者愈
莫能争以此淪陥死生之域歴刼不能自脱其苦何如
哉噫茍非三世之尊夷山斡海六祖親授捩其鉗釱長
老繼作磨昬抉瞶則彼㸑膏鑊而勇於自浴者雖糜爛
其身猶未悔也今乃聚其徒侈其居永為一方䖍仰之
所俾福恵皆殖則宻公之績焉可抑沒哉耐辱居士病
且死不忍其門人慧依慧海之勤請也直紀其事惟以
漏略爲愧
　此碑在山西陽城縣西北四十里周雪客載其文于
　晋稗中疑碑石漫漶文中多不可句讀者今録于左
　以參異同趙魏記
　嚴飾祠宇非欲侈於自奉也盖聳係人天寳其趋善
　之心耳况帝夢可徴華縁巳熟山川神祗罔不薦歆
　故自京都以及遐裔勝㮣相望皆奠厥居中條發于
　蒲企于艮傑出而為太行則天壇不得不冠冕嵩華
　争勍日觀也其北川壑㑹流盤欝濃粹自髙平西顧
　以至靈泉極矣泉之為靈非惟利物當亦滋潤所及
　不育毒螫也其院東西顯豁直亘大川端門洞闢正
　與旭日相迓豈西方所謂震旦者此其証乎繚檻層
　甍金艧與泉壑相激梵磬懴香禽猿亦知粛敬真聖
　賢逰集所宜也且有為無為於我不碍弛之則若涸
　其中用之則若涌於外盖克固其源乃能動而必濟
　也今禅宿洪宻長老俗姓劉氏本儒家子早詣石霜
　契其大指順而不撓簡而必周始自清涼歴攬至是
　山乃剏林棲之所遇太尉李公駐軍髙平首資葺搆
　逺近道俗莫不歸嚮今蒲口隴西左揆嘗因題紀亦
　備賛揚則宻公之道益光矣凡製經樓齋堂共一百
　餘閒又示羅漢潔峻之相以漸化服而後日集方丈
　敷衍上乗自漢江北渡以至魏晋之交其俗堅悍難
　誘今則悉為佛人矣且善教童儒者雖指摘其書而
　必以言反覆曉諭當自釋然若編簡積于前笞撻駭
　於側彼将竄匿之不暇孰肎悦而從命哉律刑書也
　經誥誓也禪乃誘勸之宗先馴其性而後入人者耳
　故其道至隱其功至博不可廢也嘗念畜技之外以
　逮傭隷雖豢飬至豊莫不苦于受制殊不知羈鞅之
　勞或能避免而方寸之内不形不聲耳萌詫其力者
　愈莫能争以比淪陷死生之域綿刼不能自脱其苦
　何如哉噫茍非三世之尊夷山斡海六祖親授捩其
　鉗釱長老繼作磨昬抉瞶則被搆火以自攻者雖焦
　爛而猶未悔也今乃聚其徒侈其居永爲一方檀施
　之會且俾其人福慧偕殖然則宻公之績焉可抑沒
　哉耐辱居士病且死不忍其門人惠依惠海之勤請
　也直紀永行惟以漏畧爲愧云中條山人耐辱居士
　司空圗譔
司空表聖文集卷第九
司空表聖文集卷第十　一鳴集
　雜著
　夀星述
　　　國史司馬先生辭歸朝中贈詩號為白雲集予
　　　天祐乙丑嵗八月五日過僧閣云昨夜嘉祥西
　　　閣望老人星見為時明十四日朝參其日大河
　　　府奏老人星見因以夀星目羣公之作云云
自昔貞期不爽逸軌難留尭天大而必容豈追獨往漢
道享而方至終亦超然未足濟時且資激俗宜經啇略
乃稱搜揚若某者孤立多虞衰年謝病因耕嵓而自給
非欲販山知在木而無堪便當為神(一作/社)莫敢張皇邱
壑擬議巢由且自頃求賢多因肆眚盖乗運泰莫顧才
難今上喆御臨元勲振服英衮賛翹勤之㫖幽人荷旌
賁之恩雖云例追亦謂優禮但已申拜闕况逼懸車兾
修知難之規免冐嚵榮之誚昔江表則賦詩而褒孔令
漢庭則出餞而寵疏翁時振孤芳實標勝事今也龍門
廻望鶴盖交馳落日琴罇前朝圗畫想家山之醉石認
客處之漁舟白首歸心黄花縁路来時不下漂零海上
之鷗去矣自憐放曠人閒之世斯乃僅能忘怨庶可息
機敢慕髙風猥煩衆作詩家此㑹誰邀清夜之遊仙􁦍
(去/聲)不廻別有白雲之集徒攀逸唱益愧餒才
　　擢英集述
名利之機古今相軋混惟一致弘則兩忘或髙視於掞
天或雄張于撃水捨麟作鳯孰降等夷捐璧握珠互能
輝映遇則以身行道窮則見志於言各擅英靈寕甘頓
挫自昭明妙選振𧺫斯文榮雖著於方将恨皆纒于既
往當西施之翫鏡不賞蛾眉豈伯樂之停車空收駿骨
乃使盛時才子翻銜泣玉之冤異代沉䰟祗擲凌雲之
譽九原誰詫千載徒懸思格前規用伸來者至若金犀
照灼紈綺追攀裕之則管樂通期峻之則彭韓絶倒人
人驥路雲臺之此日豪華處處鸞叢仙禎則當時寥落
各銘鐘鼎競煥緹油耻發譽于雕蟲肯争英于墨客世
上之九霄梯級總阻争先機中之五色烟霞無防倍價
知音嘿已作者誰尤思慰窮津用徴逸藻想其黎黄洞
奏錦繡畢陳涵經天緯地之源胷襟萬象驕晤月吟風
之態嵩華一毫固當觸興牢籠忘情蒂芥况牙絃入契
郢握稱珍欣傳賞奏之徴免茹投光之嘆固已翹心不
朽撫掌浮雲探竒而角富􁐻泉炫彩而誇勍魚域夫著
言紀事在演致于全篇賦象縁情或標工於偶句雖豹
文必備方成隐霧之姿而翠羽已零猶稱凌波之玩誠
欲兼搜于筆海亦當閒掇於蘭叢人不陋今才惟振滯
韻笙簧于騷雅資粉澤于風流事竊推公盖止交㳺之
内僣将罪我益知褒采之難題以擢英庶能聳聴有唐
儀曹外吏司空圗
　　觀音懴文
伏以聖感至諴祥符吉夢久期瞻仰輙用荘嚴上以報
罔極之恩下以遂平生之願亦冀仁滋庶彚福必旁臻
且自叨竊一名曉夕三省慮増隐慝有負深知以此歸
心誠無愧色必也行欺暗室業墮分隂飾偽估名來機
稔惡於家則﨑嶇自奉忍骨肉之飢寒于國則苟且求
容啄生靈之膏血是乃神惟必照鬼得而誅敢将負釁
之身曲累無私之照至若見持蹇分将觸禍機㦯不幸
以逄尤㦯求全而受毀即常希擁佑必保孤危况積疹
初平殊㤙有自置齋生日用表成功所期刼盡㣲塵不
竭依投之懇慶流末裔共成香火之縁粗寫丹誠仰廻
元鑒
　　迎修十㑹齋
非才非望過忝過榮一舉髙科兩朝羙䆠遭亂離而脱
禍歸鄉里而獲安門户粗成簮纓免絶四十八年已往
未省欺心百千萬刼嘗來豈迷善道令終可保止絶何
傷災疾所縈古今常理但雖勤懴悔未去羶腥大宜均
罪於鼓刀小合誤償于失手况蚊䖟之類屡有傷殘僕
乗之勞時加箠楚㦯存或沒若重若䡖並願各遂逍遥
求祛冤結目前眷属世世相逄身後林泉生生自適仰
慈悲之宏誓成幽顕之勝因蠢動有情沾濡共㤗
　　雲臺三官堂
盖聞元胎秉粹真極設官貫日星而洞六幽攝品彚而
尊三府雷鞭電抶未窮搜逷之威鬼伏神藏盡在指撝
之列容光必照暗室難欺人倫知教義之宗天吏振綱
條之日宻弘善貸普濟羣生固宜上報君親下援戚属
槖千金而喜捨盡鑄尊儀傾百寳以􁦍成别崇祕殿共
申䖍懇永締良縁使人靣狗心不殘賢而害善銅頭鉄
額自剖角而摧牙免陷危機皆逄懿網况此觀地連名
嶽境勝玄都在歴覽而可知乃衆星之所集一池菡􁢘
時時而雪裡異香五夜泬寥往往而峯前仙樂聞於肸
蠁雅合歸依今則自属時艱多濟力罄壊簷不葺朽壁
難杇塵蒙而廟貌全墮蘚駁而天衣半褫莫能𧺫敬但
速退殃将希保佑之功合寘修崇之誓倘使丹青克煥
結搆重新必慿香火之因永拔沉淪之苦幽明洞感罪
疾咸袪家游不死之鄉國慶無疆之祚烹妖斮魅免助
虐於三蟲控鶴羈龍笑摧枯於一鹿別置金天之社長
為玉帝之神凡願列名庶同不朽
　　十㑹齋文
夫萬殊苦惱仁慈普救于幽㝠十㑹區分王道同歸於
平等當觳􁁥求哀之地是噞喁就涸之時闢夷路於前
程遏騰波于沸鼎欲使天人洞感存殁均休乃此日設
齋之意也况属豊穰方滋仁壽宜邀大衆共締良因無
縁則三道寳階如登劍樹有願則十方净域便越塵區
今則妙供已陳散花乍兩維摩赴㑹捧瑞露以同沾羅
漢飛空曵危峰而亦至齋衆某等或轅門上列或金穴
豪家将雛則驥子超群命侣則龎眉狎至軒車競路士
女傾壥法鼔雷硠震泉扃而動鑰天香馥烈擁日氣以
盤空於是跪捧寳鑪連枝玉軸兾将功徳奉用荘嚴伏
願諸王及五道六曺冥官永作尊神益匡善道使幽冥
共仰蠢動知歸緡繒不譲於樂輸齋㓗復申於衆懇諸
曹並受羣品旁沾伏覬過去尊靈見存家眷皆憑護念
免怖沉淪恃王心而若恃私心觀地府而如觀天府必
致清涼山上逄異鳥而先告吉祥黑暗空閒遇神龍而
别廻照燭雖營魂逰岱去住無常而苦海登舟冤親共
濟生生随願免在殊鄉處處安居便同極樂凡聞鏡梵
遽脱羈□用顯含靈咸蘓宻有
　　注愍征賦述
夫垂象著文炳靈叶爽擅流宗於筆海則時仰龜龍駭
掞藻于天庭則國資雲雨至若金羈角勢錦字争妍兼
吞漢魏之雄逈跨風騷之域宏才獨振何氏無竒愍征
則會昌中進士盧獻卿著明所作華胄閒生冠五百年
髙視靈璣在握照十二乗非珍馭縱壑以濤驚竦驅崦
而電軼懇超言象特映古今而妬沮揚蛾妖輕咲鳳惜
歲華之易晚嗟魄桂之愆期舊國蝉催縈盈别怨芳時
鴈度浩蕩羈愁愍去郢以抽毫悵征秦而寓㫖鏘洋在
聼梗㮣可陳觀其才情之旖旎也有若霞陣叠鮮金縷
晴天鴛塘匣碧芙蓉曙折濃艶思芳瓊楼詫粧烟霏晚
媚鮫綃拂翠其雅調之清越也有若縹緲鸞虹譻譻嫋
空瑶簧凄戾羽磬玲瓏幽人嘨月雜珮𫾣風其遒逸之
壮冠也則若雲鵬逈舉勢踏天宇鼇抃滄溟蓬瀛倒舞
百萬交鋒雄稜一鼔其寓詞之哀怨也復若血凝蜀魄
猿断巫峯咽水驚夜冤□靄空日魂惨澹鬼哭荒叢其
變態之無窮也則若月弔邉秋旅恨悠悠湘南地古清
輝處處花映秦人玉洞扃春澄流練直淼然目極斯盖
縁情紛状觸興㝠搜廻景物之盛衰制人臣之哀樂窮
㣲盡羙□古排今且自體變江南氣凌鄴下臚分工拙
差可抑揚競耘寂以搜竒則思榮飛動徒牽庸而綴學
則格滯蚩埋唯彼邀能是稱人巧泛鋪䡖綺騎弄縱横
符雅律之未裁八音叶暢類非烟之不染五色相鮮洞
雖絶于長淮芳鎮留于終古况愚通家著分總角忘年
人中則韵仰神仙席上則價饒鸚鵡破琴傷逝無復知
音夢筆摛祥頻驚借彩佇談交之可作嘆寳鍔之徒懸
猶幸斯文備存遺跡□符增感涕下何從昔両漢辨騷
方聞注釋三都待引即扣賢豪寄測妙以騰褒属當仁
於命世豈伊孤陋合遽討論将研㫖逺之機已盡汲深
之力附修名而不朽量璅慧以多慙粗析指歸難酬顧
遇衒㣲明于合壁敢議争英洞節奏于旋宫竊期攀嚮
　　障車文
自古事冠人倫世綿鳯紀庭列鼎鍾家傳踐履江左䧺
張山東濶視王則七世侍中楊則四人太尉雖荣開國
承家未若因官命氏兒郎偉我使主炳靈標彦應瑞生
賢虹騰照廡鵬運摩天雕彩泫甘綴齒牙而含咀顛龍
倒鳯縈肺腑而盤旋千般事豈勞借筯萬里程可在著
鞭不學伊吕望竿頭釣他将相不弄作李膺船子詐道
神仙夫人琁躔濬發金縷延長令儀淑徳玉秀蘭芳軒
冕則不饒沂水官婚則别是晋陽兩家好合千載輝光
兒郎偉且子細思量内外端相事事相稱頭頭相當某
甲郎不誇才韻小娘子何暇調粧也甚福徳也甚康強
二女則牙牙學語五男則鴈鴈成行自然繡畫捴觧文
章杈手子已爲卿相敲門來盡是丞郎榮連九族禄載
千箱見却你兒女婚嫁特地顯慶髙堂兒郎偉重重祝
願一一誇張且㸔抛賞必不尋常簾下度開繡㡤階前
勇上牙床珍纎焕爛龍麝馨杳金銀噐撤来雨㸃錢絹
堆髙並坊墻音樂嘈噆燈燭瑩煌滿盤羅饀大榼酒漿
兒郎偉捴擔将歸去教你喜氣揚揚更叩頭神佛擁護
門户吉昌最要夫人娘子賢和㑹事安存取箇國家可
畏忠良
　　成均諷
臣聞元胎凝象標噐府以飛芒曜魄諧神閱環天而肆
㑹瑶山激響流妙靡于蹌鸞嶰谷搜竒寫玲瓏於嬉鳯
叶六氣則生植必茂文八音則錦繡相宣既象物而省
風乃昭功而示德周旋盡羙黈益随時清廣嚴褾肅和
鳴而侑饗紫壇殷薦受繁祉以貽孫備緝化之元機契
窮神之妙用故以感動天貺紀綱人倫蕩迅羽而落丹
霄帖驚波以澄紺海誘歸昌於瓊樹一變摽祥導舞佾
於瑶階三苗罷祲揄揚盛業粉飾元猷足使鶴列呈妍
騁飛容而合緒龍罇䘮味超浩歎以違齊而大璞久雕
迷風益扇浮音薄思雅曲沉英要(平/聲)□靡漫之娱競嫋
㛹娟之奏金華翠羽逾備飾于充庭去㕍吹蓬已無資
于易俗紛葩莫辨流僻萌生司成廢齒胄之文端委昧
防民之制雉門災𧺫誰懲燕女之荒鳯徳日衰無救関
雎之亂頺波競爽詭趣繁興咿注狂會於四夷叛衍扃
和於六噐瓊楼月榭爭漂上國之香柳翠花紅似惹迷
楼之態况乃高臺騁望團扇傷秋少年狹路之期落日
哀蝉之感行人贈恨折楊柳以徘徊隴水分流度関山
而幽咽芳樹褭相思之意卷衣追舊寵之􁁅鳥啼則興
詠于遲遲子夜則如憐於脉脉漢殿之雲娥一去□思
銷魂淮王之仙馭不歸小山留唱鵾雞輟曉碣石申壮
士之悲寳鍔雄鳴獨禄訴分天之憤鴛鴦締思蛺蝶纓
情㐮陽之濃艶驚神鄴下之無愁忘返江天浩麗杳春
思於龍舟綺閣驕頻嫓仙姿于玉樹莫不旁羅綴賞分
被謳謡芳情盡寄于絃心巧變逾新于濮上悟晋臣之
竊視其乃衰乎徴單子之格言将焉用也復有南鄰宴
衎北里追随繡軸争奔蘭堂洞敞鬪䡖盈而入玩逞夷
冶以乗春名編協律之籍妙軼總章之觀玄雲𧺫唱絳
樹分行法嬰之暫賞人間净琬之曽誇掌上翠娥低斂
儗畫扇而初凝鳯翼旋披躡染香而不印緑蘿山畔徒
有傳名金谷楼中猶應掩嫮輕埃漸弭泛空碧之横雲
曵緒繄收失凌波之廻雪既而麟麛罷饗龍轡傾夕簇
紅艶於金擎灔蘭英於琥珀瑶釵逓紛粉鏡齊匀炫華
藻之新􁦍捧重霄之寳噐凄鏘縹緲輕颸漸拂于花叢
怨鵠和鳴上客潜驚於煙際雕筵譲促玉斚横飛堕珥
􁊭顔牽裾屡舞牋霏彩筆逓申嬿婉之情月曉蓮塘更
亂雞人之唱必使傾􁁅買笑悵歸路於太行失意沉清
憐霜鋒于使客且秦圗啟霸先輸婵媛之工楚劍宣鋩
寕謝優倡之拙龜山逺蔽迷津則原類吹毛魚藻陳規
式宴則唯思在鎬繁華託好淪誤忘歸盛徳何觀雅風
洞䘮愉心炫目俱媒越禮之譏異軫分流彌㑹相淫之
㫖猶是史遷銜涕憤沉湎於衰周荀朂披丹願儀形于
治古廼曰陛下含㣲握契映調露之㣲蹤馭道斯元演
咸池之積潤䨇龍肅駕爰欽九辯之神八鳯迎祥再􁐾
五英之荐非烟毓媚應玉燭以登謌皓質依仁樂神扄
而暢律雖循機之思必無謝于繼韶而制俗之規猶未
先于放鄭夫南薰北鄙禍福相淫感物窮㣲興亡是繋
繁聲罷奏建武之貞範斯存妖珗(一作/珖)無容太初之芳
塵可挹得不翹襟酌訓經慮防奢楫璇璣飬命之符受
帝女昭華之琯探靈測化但累黍而無差思古研幽将
一䕫而可任懸衡睿㫖合契乾心追六代之英華汰百
王之□滌豈容蘓䕫席勢□獨見以邀能髙肇慿豪仰
羣儒而徇已變唯尚質貴在揚清動以敷愉綽之仁義
非簡節繁文之制不用於明庭非崇嚴煦育之姿不傳
於委巷使牛刀學制必箋武邑之猷鷺羽将持敢懼宛
邱之刺然後返歌鸎于海嶠維舞驥于璜臺魚龍息曼
衍之陳鞮譯沮兠離之獻掖庭絃吹先罷賞於材人司
隷紏繩次申嚴於權右倘蓮舟帝子獨貽招隱之詩綺
殿台臣别奏登封之頌□唯洽禮遽無縱于流連楽則
縁情但取優于名教俾春濃上苑空凝桃李之情月滿
西園寂寞芙蓉之艶式敷圍範交暢人情澄積楽于一
時靡清風于四表豈復平西長史薦淑麗以希恩司律
中郎恣哇咬而被寵則必三雍八佾休僣濫于豪門春
誦夏絃服祗庸干胃子自然調元演慶開瑞律而貫氛
氲駕俗遺華　鴻鈞而明揖譲臣業慙待扣思謝識微
鹿鳴傳錦里之謡象舞闕青衿之致孤桐韜響惟均雨
露之濡泗石含清未冠雲韶之節編蓬反素誓擊壌以
忘機汗簡潜心警奪朱而□憤實願希風正始擬制旋
宫𬗟推傷化之源克裕閑邪之範仿徽猷於顯慶酌茂
實於開元坐鎮澆訛式清緇蠧是用撤書竦志慕髙允
之貞規企日裁成繼翁卿之讜議春臺自煦舞希金奏
之和下曲難投猶阻鈞天之薦諭錦屏而託諷徒欲輸
忠仰魏闕以兢魂翻同濫切
　　乾隆庚子十二月十二日宋刻校于知不足齋
　　乾隆丙午七月味辛居士從知不足齋主人偕閲
　　重校一過

司空表聖文集卷第十
