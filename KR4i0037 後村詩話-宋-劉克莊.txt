#+TITLE: 後村詩話-宋-劉克莊
#+DATE: 2018-05-12 10:21:27
#+SOURCE: github.com/kanripo/KR4i0037 master d43a9d39                
欽定四庫全書　　　　　集部九
　後村詩話　　　　　　　詩文評類
　　提要
　　　　(臣/)等謹案後村詩話前集二巻後集二巻續
　　　　集四巻新集六巻宋劉克莊撰克莊有後村
　　　　集已著録所撰詩話惟前集有本别行其餘
　　　　皆編入文集中共十四巻末有自䟦稱前後
　　　　二集為六十至七十歲時所作續集四巻為
　　　　八十歲時所作新集六巻則八十二歲時所
　　　　作也克莊晩節頹唐詩亦漸趨潦倒如髪脱
　　　　詩之論為城旦寧非恕度作沙彌亦自佳老
　　　　吏詩之只恐閻羅難抺過鐵鞭他日鬼臀紅
　　　　殆足資笑噱然論詩則具有條理真德秀作
　　　　文章正宗以詩歌一門屬之克莊克莊所取
　　　　如漢武帝秋風詞及三謝之類德秀多刪之
　　　　克莊意不謂然其説今載前集第一巻中盖
　　　　克莊於詩為專門而德秀于詩則未能深解
　　　　宜其方枘而圓鑿也前集後集續集統論漢
　　　　魏以下而唐宋人詩為多新集六巻則詳論
　　　　唐人之詩皆採摘精華品題優劣往往連録
　　　　全篇較他家詩話兼渉考證者為例稍殊盖
　　　　用唐詩紀事之例所載宋代諸詩其集不傳
　　　　於今者十之五六亦皆頼是書以傳可稱善
　　　　本其中如韓詩外傳西京雜記朝野僉載諸
　　　　書往往連篇抄録至一二十條不止以至沈
　　　　既濟駁武后本紀之類泛及史事皆與詩無
　　　　渉殊為例不純又如謂杜牧兄弟分黨牛李
　　　　以為高義而不知為門户之私謂吳融韓偓
　　　　國蹙主辱絶無感時傷事之作似但據唐英
　　　　歌詩香奩集而於韓内翰集則殊未詳閲持
　　　　論亦或偶踈至于既詆玉臺新詠為淫哇而
　　　　又詳録其續集既稱歐陽修厭薄楊劉又稱
　　　　其推重楊劉尤自相矛盾然要其大㫖則精
　　　　核者多固逈在南宋諸家詩話上也乾隆四
　　　　十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　後村詩話巻一
　　　　　　　　　　　　宋　劉克莊　編
故事經筵徹章宸翰賜講讀官詩率取前人絶句淳祐
丙午講禮記畢錫宴秘書省御製七言唐律一首云鰲
極開先已降衷上天下澤禮居中三才義理維持力萬
世綱常建立功孔聖法言多纂輯漢儒師學共脩崇經
帷講徹資羣彦克已工夫在廣充詩既雄渾而奎文絢
爛行草遒麗各為一體侍讀少師鄭公以下拜賜者十
有四人克莊與焉徹章賜御製詩自今上始
施罛濊濊鱣鮪發發葭菼掲掲庶姜孽孽庶士有朅鄭
氏曰庶姜謂姪娣庶士謂媵臣毛氏曰孽孽盛飾余始
悟屈原九章云魚鱗鱗兮媵予之意本此
詩四言尤難以三百五篇在前故也韋𤣥成云誰謂華
高企其齊而誰謂徳難厲其庶而使經聖筆亦不能删
也曹公短歌行末云山不厭高海不厭深周公吐哺天
下歸心且孔融楊修俱斃其手操之高深安在身為漢
相而時人目以漢賊乃以周公自擬謬矣魏文帝善哉
行云人生如寄多憂何為今我不樂嵗月如馳當操無
恙植以才倉舒以惠㡬至奪嫡謂之多憂可也及受漢
禪可與天下同樂矣帝既猜阻鮮懽而諸侯王就封者
皆為典籖侵迫多見削奪其末命乃托國于狼顧之仲
逹是帝之憂至死未已何時而可樂乎
曹植以葢代之才它人猶愛之况于父乎使其少加智
巧奪嫡猶反手爾植素無此念深自斂退雖丁儀等坐
誅辭不連植黄初之世數有貶削方且作詩責躬上表
求自試兄不見察而不敢廢恭順之義卒以此自全可
謂仁且智矣文中子曰至哉思王以天下讓真篤論也
贈白馬王彪云丈夫志四海萬里猶比鄰恩愛茍不虧
在逺分日親何必同巾幬然後展殷勤憂思成疾疢無
乃兒女仁倉卒骨肉情能不懐苦辛末云離别永無㑹
執手將何時王其愛玉體俱享黄髪期于時諸王凛凛
不自保子建此詩憂傷忼慨有不可勝言之悲詩中所
謂蒼蝇間白黑䜛巧令親疎葢為灌均輩發終無一毫
怨兄之意處人倫之變者當以為法彰以驍勇斃植以
文義全葢丕所忌非文人也使倉舒在却未必可存倉
舒夭操謂丕輩曰我之不幸汝輩之幸也此語失父道
矣豈所以愛倉舒哉陸機弔魏武文云曩以天下自負
今以愛子托人其言甚可悲也
嵇康幽憤詩云性不忤物頻致怨憎按康傲鍾㑹不與
語與山濤書自言薄周孔而非湯武其所忤也大矣子
元子上見書自無可全之理况加以士季乎雖欲採薇
散髪頥性養夀豈可得也
四言自曹氏父子王仲宣陸士衡後惟陶公最高停雲
榮木等篇殆突過建安矣
五言見于書詩如萬事叢脞哉胡為乎泥中之類非始
于蘇李也武别陵云欲展清商曲念子不能歸又云願
為雙黄鵠送子俱逺飛陵雖萬無還理武尚欲拔之以
歸漢忠厚之至也
康樂稱太傅為宗衮子建稱孟徳為家王皆自我作古
嵇康以非湯武三字殺身如韓亡子房奮秦帝魯連恥
之句謂之及形已具可也康樂安得全乎然康樂若以
改物為恥竊負而逃可也為淵明亦可也既仕宋乃欲
為子房魯連于義未有所安悲夫
阮嗣宗云寜與燕雀翔不隨黄鵠飛黄鵠遊四海中路
將安歸葢歎時人之安于卑近而自傷其才大志廣無
所稅駕非謂士之抗志甘為燕雀而已嵇阮齊名然勸
進表叔夜决不肯作
文章正宗初萌芽西山先生以詩歌一門屬予編類且
約以世教民彞為主如仙釋閨情宫怨之類皆勿取予
取漢武帝秋風辭西山曰文中子亦以此辭為悔心之
萌豈其然乎意不欲収其嚴如此然所謂㩦佳人兮不
能㤀之語葢指公卿羣臣之扈從者似非為後宫設凡
予所取而西山去之者太半又增入陶詩甚多如三謝
之類多不入
詩至三謝如玉人之攻玉錦工之織錦極天下之工巧
組麗而去建安黄初逺矣
陶公如天地間之有醴泉慶雲是惟無出出則為祥瑞
且饒坡公一人和陶可也
潘岳云春榮誰不慕嵗寒良獨希若能卻顧長慮者然
身游金谷以賈謐石崇為托嵗寒之地悲夫
謝康樂有擬鄴中詩八首江文通有擬雜體三十首名
曰擬古徃徃奪真亦猶退之琴操真可以絃廟瑟子厚
天對真可以答天問今人號為摹擬其作求其近似者
少矣
贈盧諶詩前歴叙霸王之佐下云中夜撫枕歎思與數
子遊又云功業未及建夕陽忽西流時哉不我與去乎
若雲浮昔蒯通讀樂毅之書而泣余于越石此詩亦然
前作有甚拙者劉越石云宣尼悲獲麟西狩涕孔丘兩
句一事也阮嗣宗云多言焉所吿繁辭将訴誰兩句一
意也然不以瑕掩瑜
宋少帝前溪曲云黄葛生爛漫誰能斷葛根寧斷嬌兒
乳不斷郎殷勤其才思乃在陳後主隋煬帝之上
魏文帝有見輓船士新婚别妻詩一首庶㡬熠熠宵行
蠨蛸在户之遺意吕東萊馬嵬詩云錦襪千年恨皇輿
萬里程寧知輓船士亦有别離情輓船事與馬嵬不相
涉而善用之如此
焦仲卿妻詩六朝人所作也木蘭詩唐人所作也樂府
惟此二篇作叙事體有始有卒雖辭多質俚然有古意
徐陵所序玉臺新詠十巻皆文選所棄餘也六朝人少
全集雖賴此書略見一二然賞好不出月露氣骨不脫
脂粉雅人莊士見之廢巻昔坡公笑蕭統之陋以陵觀
之愈陋于統如沈休文六憶之類其䙝慢有甚于香奩
花間者然則自國風楚辭而後故當繼以選詩不易之
論也
唐初王楊沈宋擅名然不脫齊梁之體獨陳拾遺首倡
高雅冲澹之音一掃六代之纎弱趨于黄初建安矣太
白韋栁繼出皆自子昻發之如世人拘目見酣酒笑丹
經崑崙有瑶樹安得采其英如林居病時久水木澹孤
清閒卧觀物化悠悠念羣生青春始萌達朱火已滿盈
徂落方自此感歎何時平如務光讓天下商賈競刀錐
已矣行采芝萬世同一時如吾愛鬼谷子青谿無垢氛
囊括經世道遺身在白雲舒可彌宇宙卷之不盈分豈
徒山木夀空與麋鹿羣如臨岐泣世道天命良悠悠昔
日殷王子玉馬遂朝周寶鼎淪伊榖瑤臺成古丘西山
傷遺老東陵有故侯皆蟬蛻翰墨畦逕讀之使人有眼
空四海神遊八極之興
杜審言夜宴云酒中堪累月身外即浮雲登襄陽城云
楚山横地出漢水接天迴妾薄命云啼鳥驚殘夢飛花
攪獨愁杜氏句法有自來矣
杜五言感時傷事如親朋無一字老病有孤舟如敢料
安危體尤多老大臣如不愁巴道路恐濕漢旌旗其用
事琢對如須為下殿走不可好樓居如竟無宣室召徒
有茂陵求如魯衛稱尊重徐陳略喪亡八句之中著此
一聨安得不獨步千古若全集千四百篇無此等句為
氣骨篇篇都做圓荷浮小葉細麥落輕花道了則似近
人詩矣
古人感知已之遇季布奏事彭越頭下臧洪盧諶皆不
以主公成敗而二其心叔季所謂賓客方翕翕熱時則
趨附恐後及時異事改則振臂而去至有射羿者世傳
嚴武欲殺子美殆未必然觀親老如宿昔部曲異平生
之句極其悽愴至位置武于八哀詩中忠厚藹然異于
幕府少年今白髪之作矣李義山過舊府有寄諸掾詩
云莫憑無鬼論終負托孤心尤有門生故吏之情可以
矯薄俗
唐人善形容人情物態杜公云已經十日竄荆棘困戹
極矣然腰下寶玦青珊瑚終不解去何也義山云不收
金彈抛林外却憶銀牀在井頭亦曲盡貴公子之憨態
若貫休輩自拳五色毬迸入它人宅却促蒼頭奴玉鞭
打一百之句拙俚甚矣
太白古風云大雅久不作吾衰竟誰陳王風委蔓草戰
國多荆榛龍虎相啖食兵戈逮狂秦正聲何微茫哀怨
起騷人揚馬激頽波開流蕩無垠廢興雖萬變憲章亦
已淪此今古詩人斷案也黄河走東溟白日落西海逝
川與流光飄忽不相待春容捨我去秋髪已衰改人生
非寒松年貌豈長在吾當乗雲螭吸景駐光彩西上蓮
花山迢迢見明星素手把芙蓉虚步躡太清俯視洛陽
川茫茫走胡兵流血塗野草豺狼盡冠纓此六十八首
與陳拾遺感遇之作筆力相上下唐諸人皆在下風
古人服善太白過黄鶴樓有眼前有景道不得崔顥題
詩在上頭之句至金陵遂為鳯凰臺詩以擬之今觀二
詩真敵手棋也若他人必次顥韻或于詩版之傍别著
語矣
玉川子貧甚僧送米令割俸其家必無葢藏一婢赤脚
必無姝麗所訟惡少騎屋下瞰未必盡然既為捕笞惡
少不以為徳反謂處置未是它人處此必怒退之乃巽
辭謝之為具招之玉川赴其約又先致雙鯉亦不之卻
舊史稱退之性崛强以玉川事觀之乃一委曲人也然
其與憲宗争佛骨與御史中丞李紳争臺參與王庭湊
争牛元翼與河南尹鄭相争賣餅軍人則毅然不可奪
崛强于大節而委曲于羣碎此其所以為退之歟
李翺張籍皇甫湜皆韓門弟子翺妻又㑹女也故退之皆名呼之
如云李翺觀濤江又云籍湜輩然翺祭退之文乃稱為兄師弟子
姑未論兄妻之諸父可乎籍祭詩云而後之學者或號為韓張有
抗衡之意湜作墓碑云父疾諭湜曰死能令我躬不隨世磨滅
者惟子以為屬退之乃賴湜而傳耶近世推黄配蘇亦類此
退之性喜玩侮如吕醫山人之類固可侮揚之罘侯喜
諸生也乃况之罘以栢馬又借釣魚嘲喜云舉竿引線
忽有得一寸纔分鱗與鬐盧仝張籍之齒長矣于盧則
云先生抱材終大用宰相未許終不仕形容其迂濶不
少貸于籍則云君乃崑崙渠籍乃嶺頭龍譬如蟻蛭㣲
詎可陵崆𡵻贈崔立之云朝為百嵗猶鬱怒暮作千詩
轉遒緊若服其敏者下句却云才豪氣猛易言語徃徃
蛟螭雜蟻蚓則多而不精可以槩見其于詩人中惟東
野文人中惟子厚稍加敬
唐僧見于韓集者七人惟大顛穎師免嘲侮高閒草書
頗見貶抑如惠如靈如文暢如澄觀直以為戲笑之具
而已靈尤跌蕩至于醉花月而羅嬋娟此豈佳僧乎韓
公方且欲冠其顛始聞澄觀能詩欲加冠巾及觀來謁
見其已老則又潸然惜其無及所謂善謔而不為虐者
耶
栁子厚才高它文惟韓可對壘古律詩精妙韓不及也
當舉世為元和體韓猶未免諧俗而子厚獨能為一家
之言豈非豪傑之士乎昔何文縝常語李漢老云如栁
子厚詩人生豈可不學他做㡬百首漢老退而歎曰得
一二首似之足矣何文縝從北狩病中詩云歴歴通前
刼依依返舊魂人生㑹有死遺恨滿乾坤雖意極忠憤
而語不刻急亦學栁之騐
吕温坐伾文黨黜守道衡二州卒于衡栁子厚誄之曰
遷理于道民服休嘉賦無吏迫威不刑加又言二州之
人哭者逾月坡公謂温小人何以得此然余觀温集送
江華毛令絶句云布帛精麤任土宜疲人識信每先期
今朝臨别無他囑雖是蒲鞭也莫施太守送縣令之言
如此則子厚所書非溢美矣今世士大夫笑温者比肩
及為二千石屬縣能督賦者䝉殊奬負殿者受嚴譴有
能為温此言未見其人也
吕温詩云天下起兵誅董卓長沙義士最先來荆公云
江東子弟多才俊巻土重來未可知皆可以倡東南勇
敢之氣
玉建新嫁娘詩云三日入厨下洗手作羮湯未諳姑食
性先遣小姑嘗張文潛寄衣曲云别來不見身長短試
比小郎衣更長二詩當以建為勝文潛詩與晉人參軍
新婦之語俱有病
劉長卿七言云欲掃柴門迎逺客青苔紅葉滿貧家魏
野林逋不能及也
洛神賦子建寓言也好事者乃造甄后事以實之使果
有之當見誅于黄初之朝矣唐彦謙云驚鴻瞥過游龍
去虚惱陳王一事無似為子建分疏者
唐人叙述竒遇如后土夫人事托之韋郎無雙事托之
仙客鸎鸎事雖元稹自叙猶借張生為名惟沈下賢秦
夢記牛僧孺周秦行記李羣玉黄陵廟詩皆攬歸其身
名檢掃地矣
古樂府云新婦初來時小姑始扶牀今日被驅遣小姑
如我長迴頭語小姑勿嫁似兄夫庶㡬哀而不怨矣
雍陶送春詩云今日已從愁裏去明年更莫共愁來稼
軒詞云是他春帶愁來春歸何處却不解和愁將去雖
用前語而反勝之
唐失河湟未久司空圖詩云漢兒盡作胡兒語却向城
頭罵漢人燕山自石晉割棄至本朝宣和歴年多矣議
者猶以燕人思漢藉口卒召狄難
劉言史贈盛鍊師云大羅過却三千嵗更向人間魅阮
郎此女道士豈魚𤣥機之流歟唐人多不矜細行李羣
玉有龍門寺佳人阿最歌云何須同泰寺然後始為奴
其放潑如此夫陶冩情性如閒情賦可也過則為羣玉
矣
唐人多傳盧仝因留宿王涯第中遂預甘露之禍仝老
無髪奄人于腦後加釘焉以為添丁之䜟或言好事者
為之仝處士與人無怨何為有此謗然平時切齒元和
逆黨月蝕一詩膾炙人口意者羣奄因此害之太平廣
記載孝亷許生遇四丈夫與白衣叟㑹飲于甘棠館西
噴玉泉四人謂叟曰玉川來何遲叟舉壁間所見詩座
中聞之皆擁面欲慟已而叟與四人者各賦一篇葢王
涯賈餗舒元輿李訓與仝之鬼也按甘露之謀涯餗不
預元輿訓雖狂疎敗事其志與陳蕃竇武何異得罪于羣
奄則有之于社稷無負也身與其宗既葅醢于寺人之
手終唐之世名與叛逆同科僅嘗收葬羣奄又使人發
之投骨渭水子孫或逃依劉從諌茍活旦暮甚可憐矣
及澤潞平被害無噍類詔書猶謂之逆賊之後此何理
也李文饒實當國政刑如此豈畏奄人耶有宿憾于涯
輩耶至昭宗危亂中始有雪涯等之詔噴玉泉詩云李
固有寃藏蠧簡鄧攸無子續清風又云雖有衣衾藏李
固終無表疏雪王章皆可傳誦白衣叟所舉壁間詩云
六合茫茫皆漢土此身無處哭田横妙甚此必是涯元輿
門生故吏所作
杜牧之聞慶州趙縱使君與党項戰死詩云將軍獨乗
鐵驄馬榆溪戰中金僕姑死綏却是古來有驕將自驚
今日無青史文章爭㸃筆朱門歌舞笑捐軀誰知我亦
輕生者不得君王丈二殳皇祐中儂賊犯康州闔郡潰
去惟守臣趙師旦死之妻方産子棄之草間亂後訪之尚
呱呱然諸公哀誄惟元厚之云轉戰譙門日欲晡空拳
猶自把戈鈇身垂虎口方安坐命在鴻毛更疾呼柱下
杲卿存斷節袴中杵臼得遺孤空餘三尺英雄血不愧
山西士大夫欲與牧詩並驅
樊川集中有李給事詩云元禮去歸緱氏學江充來見
大臺宫又云可憐劉校尉曾訟石中書李名中敏常論
鄭注免歸又忤仇軍容棄官二聨可謂善用事矣
劉夢得五言如蜀先主廟云天下英雄氣千秋尚凛然
勢分三足鼎業復五銖錢得相能開國生兒不象賢凄
凉蜀故妓歌舞魏宫前八陣圖云軒皇傳上略蜀相運
神機水落龍蛇出沙平鵝鸛飛波濤無動勢鱗介避
餘威㑹有知兵者臨流指是非中秋云星辰讓光彩風
露發晶英能變人間世翛然是玉京七言如洛中寺北
樓云高樓賀監昔曾登壁上筆蹤龍虎騰中國書流讓
皇象北朝文士重徐陵偶因獨見空驚目恨不同時便
服膺惟恐塵埃轉磨滅再三珍重囑山僧西塞山懐古
云西晉樓船下益州金陵王氣漠然收千尋鐵鎖沉江
底一片降幡出石頭人世㡬回傷徃事山形依舊枕寒
流今逢四海為家日故壘蕭蕭蘆荻秋哭吕温云遺草
一函歸太史旅墳三尺近要離金陵懐古云山圍故國
周遭在潮打空城寂寞迴皆雄渾老蒼沈著痛快小家
數不能及也絶句尤工
夢得貞元間已為郎官御史牛相方在場屋投贄文巻
夢得飛筆塗竄牛既貴未能忘有曾把文章謁後塵之
句夢得答云初見相如成賦日後為丞相掃門人且飭諸
子以已為戒然和令狐相云鮮有一身兼将相更能四
面占文章則依然故態此詩幸次楚韵若施之于綯豈
止掇兎葵燕麥之怒耶同時八司馬皆高才一斥不復
或咎時宰無樂育意惟新史謂貪帝病昬抑太子之明
深當其罪後裴度為夣得免播州之行憲宗怒尚未解
非但諸公忌才也
夢得歴徳順憲穆敬文武七朝其詩尤多感慨惟在人
雖晚達于樹比冬青之句差閒婉答樂天云莫道桑榆
晚為霞尚滿天亦足見其精華老而不竭
莫猺自生長名字無符籍市易雜鮫人婚姻通木客
星居占泉眼火種開山脊夜渡千仞谿含沙不能射
蠻語鉤輈音蠻衣斑斕布熏狸掘沙鼠時節祠盤瓠
忽逢乗馬客怳若驚麕顧腰斧上髙山意行無舊路
此劉夢得莫猺蠻子詩也世傳坡詩始學夢得觀此
二詩信然
元稹詠估客云爾又生兩子錢刀何嵗平往年黒風
峒賊首詐降朝家以通直郎鎮南僉幕招之不出使
其弟來吉州謁帥帥以角妓奉之戲云遺下賊種奈何
唐彦謙寒食五言云微微潑火雨草草踏青人本朝
王元之詩亦用潑火雨
牧之譽阿宜義山譽衮師後二兒皆無聞退之不譽
子姪直言阿買不識字
李義山答令狐補闕云人生有通塞公等繋安危於升
沈得喪之際婉而成章簡齋南渡初被召柬同時召客
云共談太極非無意能繫蒼生本不同則氣象益開濶
矣
唐任藩詩存者五言十首而已然多佳句衆鳥已歸樹
旅人猶過山贈僧云半頂髪根白一生心地清居然可
愛今人動為千百首而無可傳者
薛能詩格不甚高而自稱譽太過五言云空餘氣長在
天子用平人不但自譽其詩又自譽其材然位歴節鎮
不為不用矣卒以驕恣陵忽僨軍殺身其才安在妄庸
如此乃敢妄議諸葛可謂小人無忌憚者
揚州在唐時最繁盛故張祐云人生只合揚州死蜀都
在本朝最繁盛故放翁云不死揚州死劍南
杜牧許渾同時然各為體牧于唐律中常寓少抝峭以
矯時弊渾則不然如荆樹有花兄弟樂橘林無實子孫
忙之類律切麗密或過牧而抑揚頓挫不及也二人詩
不著姓名亦可辨樊川有續别集三巻十之八九皆渾
詩牧佳句自多不必又取它人詩益之若丁夘集割去
許多傑作則渾詩無一篇可傳矣牧仕宦不至南海别
集乃存南海府罷之作甚可笑
韋蘇州話舊云昔事武皇帝無賴恃恩私身為里中横
家藏亡命兒朝持摴蒱局暮竊隣家姬司𨽻不敢捕立
在白玉墀此葢韋公身在三衛目擊其類如此非自謂
也王建羽林行亦云長安惡少出名字樓下刼商樓上
醉天明下直明光宫散入五陵松栢中百回殺人身合
死赦書尚有収城功九衢一日消息定鄉吏籍中重改
姓出來仍舊屬羽林立在殿前射飛禽可與韋詩互看
韋詩律深妙流出肝肺非學力世言其所至掃地焚香
而坐不應為人老少頓異可見前詩寓言爾
子美送孔巢父云若逢李白騎鯨魚道甫問訊今何如
葢李杜與巢父一輩人也又云詩巻長留天地間釣竿
欲拂珊瑚樹則巢父亦能詩者偶失傳爾子美間闗亂
離挺節無所汙巢父後沒王事惟太白坐永王璘事流
夜郎按璘嘗辟巢父而巢父不應可見太白當日去就
欠商量也新史謂白佐璘起兵頗似文致但不當就其
辟爾
李逺贈冩御容李長史云初分隆準山河秀再㸃重瞳
日月明極工及坡公仰觀眩晃目生暈但見曉色開扶
桑迎陽晩出步就座絳紗玉斧光照廊野人不識日月
角髣髴尚記重瞳光之篇一出光焰萬丈視逺所作真
小兒語
歐陽率更貌寢長孫無忌嘲之云誰令麟閣上畫此一
獼猴好事者遂造白猿之說謗及其親
鄭畋名相父亞亦名卿或為李娃傳誣亞為元和畋為
元和之子小說因謂畋與盧㩦並相不咸㩦詬畋身出
倡妓按畋與㩦皆李翺甥畋母擕姨母也安得如娃傳
及小說所云唐人挾私忿騰虛謗良可發千載一笑亞
為李徳裕客白敏中素怨徳裕及亞父子娃傳必白氏
子弟為之托名行簡又嫁言天寶間事且傳作于徳宗
之貞元追述前事可也亞登第于憲宗之元和畋相于
僖宗之乾符豈得預載未然之事乎其謬妄如此如周
秦行紀世以為徳裕客韋絢所作二黨真可畏哉
張籍還珠吟為世所稱然古樂府有羽林郎一篇後漢
辛延年所作云昔有霍家奴姓馮名子都依倚將軍勢
調笑酒家胡胡姬年十五春日獨當壚長裾連理帶廣
袖合歡襦頭上藍田玉耳後大秦珠兩鬟何窈窕一世
良所無不意金吾子娉婷過我廬銀鞍何煜爚翠葢空
蜘蟵貽我青銅鏡結我紅羅裾男兒愛後婦女子重前
夫人生有新故貴賤不相踰多謝金吾子私愛徒區區
籍詩本此然青于藍
送宫人入道唐人多有此作荆公止選項斯一首云願
從仙女董雙成王母前頭作伴行初戴玉冠多誤拜欲
辭金殿别稱名將敲碧落新齋磬却進昭陽舊賜箏旦
暮焚香繞壇上步虚猶作按歌聲未脫唐體也韋蘇州
詩家最高手亦有此作云捨寵求仙畏色衰辭天素面
立天墀金丹擬駐千年貌寶鏡休匀八字眉公主與收
珠翠後君王看戴角冠時從來宫女多相妬聞向瑤臺
總淚垂絶不類韋詩與斯輩竟何以異風俗移人如此
或是韋公戲傚時人體爾
牛竒章有夜入真珠室朝遊玳瑁宫之謗張祐上牛相
亦云四十便封侯名居第一流下有綠鬟紅粉之語末
云如君年少貴不信有春愁葢前詩非謗矣牛李嗜好
如冰炭唯愛石則如一人然賛皇生相門無聲色之好
竒章起寒士備貴人之奉不及賛皇逺矣
唐詩人與李杜同時者有岑參高適王維後李杜者有韋栁
中間有盧綸李益兩皇甫五竇最後有姚賈諸人學者學
此足矣長慶體太易不必學王逢原題樂天墓末云若使篇
章深李杜竹符還不到君分豈亦病其詩之淺耶
王鐸盡忠唐室奮討巢賊初節與鄭畋略同大功垂就
令孜間之于内解其都統鐸詩云三塵上相逢明主九
合諸侯愧昔賢可謂慨然有志者然居亂世要須十分
清苦庶可自全孔明躬耕娶阿承醜女相蜀不殖産其
慮深矣鐸當國家板蕩之際居將相衮鉞之任乃㩦妓
妾輜重慢藏冶容行于虎狼之都三百口遂併命于高
雞泊哀哉
　
　
　
　
　
　
　
　
　
　
　
　
　後村詩話巻一
欽定四庫全書
　後村詩話巻二
　　　　　　　　　　　　宋　劉克莊　編
楊劉諸人師李義山可也又師唐彦謙唐詩雖雕斵對
偶然求如一抔三尺之聯惜不多見五言叙亂離云不
見泥函谷俄驚火建章剪茅行殿濕伐栢舊陵香語尤
渾成未甚破碎若西崑酬唱集對偶字畫雖工而佳句
可録者殊少宜為歐公之所厭也
王元之被遇熙陵知制誥因捄徐鉉貶商州為内相因
議孝章皇后喪貶滁州真皇登極召還將用矣其詩乃
云兩制舊臣生白髪一畨新貴上青天未幾再謫黄州
遷蘄州而卒豈新貴有所未平乎
王元之挽趙中令云太常草儀注全是塟周公足以稱
其勛業
魏野五言云常憐李斯首不及嚴光足真處士語也
潘閬云白日昇天易清朝取事難野聘召而不至閬叫
呼而求用其詩與張元姚嗣宗何異
潘閬客舍詩土牀安枕穏紙被轉身鳴定非慵便枕玉
涼繡被春寒夜者所能道也
詩家評論古人多是書生空言爾晏元獻書平津侯傳
云主父仲舒容不得未知賓閤是何人公能客富歐二
公于門下然後可以為此言但主父非仲舒之倫宜以
汲黯代之
夏英公宫詞云絳脣不敢深深注却怕香脂汙玉簫不
減香奩花間之作王岐公夫人閤端午帖子云後苑尋
青趂午前歸来競鬬玉欄邊袖中獨有香芸草留與君
王辟蠧編出新意于綵絲巧粽之外可喜也
將飛更作廻風舞巳落猶成半面妝宋景文落花詩也
為世所稱然李義山固云落時猶自舞掃後更聞香李下
句尤妙
君謨以詩寄歐公公答云先朝楊劉風采聳動天下
至今使人傾想世謂公尤惡楊劉之作而其言如此豈
公特惡其碑板奏疏磔裂古文為偶儷者其詩之精工
律切者自不可廢歟又云近時蘇梅二窮士爾主張風
雅人士歸之自二窮士死文士滿朝而使斯道寂然中
絶每念此事竊嘆乃知文士滿朝而詩道寂然不但近
嵗祖宗盛時因已然矣歐帖在鄭子敬左司家
歐公詩如昌黎不當以詩論本朝詩惟宛陵為開山祖
師宛陵出然後桑濮之哇滛稍息風雅之氣脉復續其
功不在歐尹下世之學梅詩者率以為淡集中如葑上
春田濶蘆中走吏參海貨通閭市漁歌入縣樓白
水照茅屋清風生稻花霜落熊升樹林空鹿飲溪
河漢微分練星辰淡布螢每令夫結友不為子
求郎山形無地接寺界與波分山風來虎嘯江雨
過龍腥之類殊不草草葢逐字逐句銖銖而較者决不足
為大家數而前輩號大家數者亦未嘗不留意于句律也
蘇子美歌行雄放于聖俞軒昂不覊如其為人及蟠屈
為吳體則極平夷妥帖絶句云别院深深夏簟清石榴
開遍透簾明樹隂滿地日卓午夢覺流鶯時一聲又云
春隂垂野草青青時有幽花一樹明晚泊孤舟古祠下
滿川風雨㸔潮生極似韋蘇州垂虹亭觀中秋月云佛
氏解為銀世界仙家多住玉華宫極工而世惟咏其上
一聫金餅彩虹之句何也山蟬帶響穿疎户野蔓蟠青
入破忩亦佳句
子美送李生云李生以病廢東入徂徕峯志氣尚突兀
形骸巳龍鍾男兒生世間有如絶壑松誤為風雷傷不
與匠石逢哀哉千尺幹摧朽似秋蓬此詩悲壯之甚李
生何如人足以當之竊意子美自謂也
雁湖注半山歸腸一夜繞鍾山之句引韓昌黎詩腸胃
繞萬象非也孫堅母懐妊堅夢腸出繞吴閶門半山本
此見呉志和王賢良龜詩云世論妄以蟲疑氷注雖引
莊子但出處無疑字意公别有所本後讀盧鴻嵩山十
志有疑冰之語又唐彦謙中秋詩云霧净不容𤣥豹隠
水寒却恐夏蟲疑乃知唐人巳屢用之矣半山挽裕陵
云玉暗蛟龍蟄金寒雁鶩飛挽吴春卿云曲突非無驗
方穿有不行鍊字屬對無遺巧
劉原父咏春草云春草綿綿不可名水邊原上亂抽榮
似嫌車馬繁華處纔入城門便不生貢父絶句云青苔
滿地初晴後緑樹無人晝夢餘惟有南風舊相識逕開門
户又翻書皆有元和意度不似本朝人詩
劉貢父咏史云自古邊功縁底事多因嬖倖欲封侯不如直與黄金
印惜取沙場萬髑髏往往指王韶李憲輩唐人曺松亦
云憑君莫話封侯事一將功成萬骨枯
王逢原暑旱苦熱云清風無力屠得熱落日著翅飛上
山人固巳懼江海竭天豈不惜河漢乾崑崙之髙有積
雪蓬莱之逺常遺寒不能手提天下往何忍身去逰其
間其骨氣老蒼識度髙逺如此豈得不為荆公所推
富公由并州入相外廷至于舉笏相賀王逢原獨云要
須待見成堯舜未敢輕浮作頌聲所見髙于石徂徕一
等矣答孫華老云生無人愧寧非樂死有天知豈特名
其固窮自守亦士之髙致也
王逢原聞雁云萬里波濤九秋後五更風雨一燈旁不
待著雁字而題見矣
滕白題汶川村舍云種茶嵒接紅霞塢灌稻泉生白石
根皤腹老翁頭似雪海棠花底戲兒孫可入圖畫
坡詩略如昌黎有汗漫者有典嚴者有麗縟者有簡澹
者翕張開闔千變萬態葢自以其氣魄力量為之然非
本色也它人無許大氣魄力量恐不可學和陶之作如
海東青西極馬一瞬千里了不能為韵束縛
陳洙書御史臺壁云清朝無事諌章疎竊禄經年卧直
廬惆悵平生不如夢春来三度到溪居與荆公三年衣
染禁城塵撫事茫然愧古人明月滄波江萬頃扁舟長
載夢中身之作暗合
唐子西諸文皆髙不獨詩也其出稍晚使及坡門當不
在秦晁之下集中有聞坡貶惠州詩云元氣脫形數運
動天地内東坡未離人豈比元氣大天地不能容伸舒
輒有礙低頭不能仰閒口焉敢欬東坡坦率老局促應
難耐何當與道俱逍遥天地外此詩甚佳狀得出
潮田無惡嵗酒國有長春草木疑靈藥漁樵或異人花
開不旋踵草薙復齊腰團扇侵時令方書遣晝長問學
兼儒釋交逰半士農國計中宵切家書隔嵗通闗河先
壠逺天地小臣孤山静似太古日長如小年皆唐子西
惠州詩也曲盡南州景物畧無遷謫悲酸之態七言如
身雜蜑中誰是我食除蛇外總隨鄉驥子能吟青玉案
木蘭堪戰黒山頭亦甚工
後人取前作翻騰勘辨有工于前作者唐子西過田横
墓云滄溟無際何妨死却死東都未耿光乃反退之祭
文之意此詩必有謂不獨為横發
元祐後詩人迭起一種則波瀾富而句律疎一種則煅
煉精而性情逺要之不出蘇黄二體而巳及簡齋出始
以老杜為師墨梅之類尚是少作建炎以後避地湖嶠
行路萬里詩益竒壯元日云後飲屠蘓驚巳老長乘舴
艋竟安歸除夕云多事鬢毛隨節換盡情燈火向人明記
宣靖事云東南鬼火成何事終待神鋒作争臣(謂方臘/不能為)
(患直待/金人耳)岳陽樓云登臨呉蜀横分地徙倚湖山欲暮時
又云乾坤萬事集雙鬢臣子一謫今五年聞徳音云
自古安危闗政事隨時憂喜到樵漁五言云泊舟華容
縣湖水終夜明凄然不能寐左右菰蒲聲窮途事多違
勝處心亦驚三更螢火閙萬里天河横腐儒憂平世況
復值甲兵終然無寸策白髪滿頭生造次不㤀憂愛以
簡嚴掃繁縟以雄渾代尖巧第其品格故當在諸家之
上
徐師川聞㨗云時時傳破敵日日問修門又云諸公冝
努力荆棘巳千村陳簡齋感事云風斷黄龍府雲移
白鷺洲菊花紛四野作意為誰秋頗逼老杜
宣靖之禍自滅遼取燕始韓子蒼挽中山韓師云金絮
盟尤在灰釘事已新語妙而意婉上句指韓下句指童
蔡作法當如此
崔徳符詩幽麗髙逺了不蹈襲葢用功最深者觀魚云
小魚喜親人可釣亦可綱大魚自有神隠見誰能量老
禪雖無心施食不肯嘗時于千尋底霍見如龍章桃花
云如何一朽株孕此千億花雖云行且䦨明嵗亦再華
豈知世上人一老不復佳過湖云誰見詩顛顛發時鄱
陽湖裏月明知無人為覔昭華管自捲秋蘆片葉吹皆
精詣可吟諷
江端友字子我鄰幾之孫靖康間以布衣召用同時詩
人感慨北狩南渡之作多矣子我云楚欲圖周鼎湯猶
繫夏臺又云比年熒惑犯南斗何日燕人祭北門事的
切而語回互
江子我詠象云倉舒止用兒童計亦能自知爾重輕葢
用王内翰元之譏玩張相齊賢之語但含蓄而不刻露
爾
朱希直七言如幾許少年春欲夏一畨夢事緑催紅過
時不語鸎解事怕客深藏魚見幾人間萬事老無味天
下四時秋最愁五言如剪茅編鶴屋篩米聚雞糧燈昬
鼠窺研雨急犬穿籬皆警策不蹈襲
前輩記朱新仲舎人天氣未佳宜且住風濤如此亦安
歸之聨取其自然不煩斵削然新仲此等句尚多如招
郭侯飲云此時老子興不淺旦日將軍幸早臨如何以
報之青玉案我姑酌彼黄金罍凡引用前人語皆蟠屈
排奡使之妥帖它句如滿地落花春病酒一簾明月夜
登樓相親多謝風標子可款豈無瀟洒侯何從可覔秋
消息忽有先鋒到白蘋如水篆行科斗林糚轉畫眉若
不經思而俱出人意表讀杜詩云縱之逼論劍收之入
檀弓尤前人所未發也
劉屏山題李忠愍集云二帝䝉塵方幸朔六臣奉璽更
朝梁叙當時事忠憤悲壯尹少稷聞偽齊入冦云酬功
不惜賞千布送死惟堪縛一驢足與前句相上下
先朝上元駕御端門示與民同樂之意而巳宣和間燈
尤盛至于騎年連月警蹕夜出尹少稷靖康元夕詩云
景龍只是當時路不見金錢打著人劉屏山亦云凄凉
但有雲頭月曾照當時步輦人皆記向來期門之事
汴都角妓郜六李師師多見前輩雜記郜即蔡奴也元
豐中命待詔崔白圖其貌入禁中師師著名宣和入至
掖廷頃見鄭左司子敬云汪端明家有李師師傳欲借
抄不果劉屏山詩云輦轂繁華事可傷師師垂老過湖
湘縷衣檀板無顔色一曲當年動帝王亦前人感慨杜
秋娘棃園弟子之類
茶山種竹云餘子不足數此君何可無上句雖非竹事
不覺牽强荔支云絶知髙韵傾珧柱未覺豐肌病玉環
上下句皆切又妙于融化送别云不堪相背處何况獨
歸時行役云一寸客亭燭數聲村舍雞絶似唐人
紹興初敵歸我河南識者知和約之不堅久錢氏之後
自中原遷奉三世喪柩窆于越上諸公皆為哀挽茶山
獨云摸金千騎去埋玉幾人歸可謂妙于用事余為袁
守項容孫被召過袁言自其先世墳域在沙市者皆巳
遷塟公安國愈蹙矣士大夫得無感慨乎
王嘉叟侍郎栁色知春淺鐘聲覺寺深避虎連村静分
魚一市腥之句甚佳
初以僧牒鹽鈔充軍儲夏均父詩云坐食今添幾支遁
煮鹽那得百𢎞羊反本之論也
士大夫當離亂時有幸不幸者簡齋云浮世身難料危
途計易非東萊云後死反為累偷生未有期誦之皆可
悲慨
趙忠簡當國以近臣薦起處士劉致中至則趙去秦代
之矣劉報罷歸尹少稷柬之云徒然五侍從不辦一書
生史相力薦放翁賜第其去國自是臺評然王景文乃
云真翁自了平生事不了山隂陸務觀放翁見詩亦笑
云我字務觀乃去聲如何把作平聲押了陸放翁少時
調官臨安得句云小樓一夜聴春雨深巷明朝賣杏花
傳入禁中思陵稱賞由是知名
古人好對偶被放翁用盡箝紙尾摸牀綾烈士壯
心狂奴故態生希李廣名飛将死慕劉伶贈醉侯
下澤乗車上方請劍酒寜剰欠尋常債劍不虚施
細碎仇空虚腹壘傀胷愛山入骨髓嗜酒在膏肓
手版肩輿鬼仔天公貴人自作宣明畫老子曽聞
正始音牀頭周易架上漢書温巻熱官醉學究病
維摩無事飲不平鳴乞米帖借車詩麴道士楮先
生土偶天公長劍拄頥短衣掩脛已得丹換骨肯
求香返魂子午谷丁夘橋洛陽二頃光範三書酒
聖錢愚茶七碗稷三升一彈指三折肱天女散花
麻姑擲米虎頭雞肋玉麈尾金褭蹄金鴉嘴玉轆
轤客至難令三握髪佛來僅可小低頭百衲裠雙
鈎帖藏經閣帖摩詰病說法虞卿窮著書讀書十
紙上樹千回風漢醉侯見虎猶攘臂逢狐肯叩頭
天愛酒地埋憂一齒落二毛侵癡頑老矍鑠翁曲
肱縱理竹郎木客百錢挂杖一鍤隨身百甕虀
兩囤棗鍊炭勞薪銅臭飯香記書身大如椰子
忍事癭生似瓠壺笑爾輩愛吾廬僧坐夏士防
秋麈尾清談蠅頭細字巖下電霧中花唐夾寨
楚成臯劍南集八十五巻凡八千五百首别集
七巻不預焉其似此者不可殫舉姑記一二于
此
近嵗詩人雜博者堆隊仗空疎者窘材料出竒者費搜
索縛律者少變化惟放翁記問足以貫通力量足以驅
使才思足以發越氣魄足以陵暴南渡而後故當為一
大宗末年云客從謝事歸時散詩到無人愛處工又云
外物不移方是學俗人猶愛未為詩則皮毛落盡矣
舊讀楊誠齋絶句云飽喜飢嗔笑殺儂鳯凰未必勝狙
公幸逃暮四朝三外猶在桐花竹實中不曉所謂晚始
悟其㣲意此自江東漕奉祠歸之作也鳯雖不聴命于
狙公然猶待桐花竹實而飽以花實况祠廩也欲併祠
廪掃空之爾未幾遂請挂冠
誠齋挽張魏公云出晝民猶望廻軍敵尚疑只十箇字
而道盡魏公一生其得人心且為敵所畏與夫罷相
解都督時事皆在裏許然讀者都草草看了
今人不能道語被誠齋道盡宿草春風又新遷去嵗
無江水夜韶樂海棠春貴妃椅中招綺夏𤓰處屏伾
文晉殿吳宫猶碧草王亭謝館儘黄鸝春歸便肯平
平過須做桐花一信寒東風染得千紅紫曽有西風
半㸃香年年不帶看花福不是愁中即病中昇平不
在簫韶裏只在諸村打稻聲六朝未可輕嘲謗王謝
諸賢不偶然山根玉泉仰面飛飛出山頂却下馳自
從廬阜㵼雙練至今銀灣乾兩支雷聲驚裂龍伯眼
雪㸃濺濕姮娥衣寄言蘇二李十二莫愁瀑布無新
詩羲和夢破欲啟行紫金畢逋啼一聲聲從天上落
人世千村萬落雞争鳴素娥西征未歸去簸弄銀盤
浣風露一丸玉彈東飛來打落桂林雪毛兎誰将紅
錦幕半天赤光天氣貫山川須臾却駕丹砂轂推
上寒空輾蒼玉詩翁已行十里强羲和早起道無雙
子雲到老不曉事不信人間有許由
放翁學力也似杜甫誠齋天分也似李白
放翁云膽薄沽官釀瞳昏讀監書杜荀鶴云欺春秪
愛和醅酒諱老猶㸔夾注書二聫皆佳
李伯記丞相過海絶句云假使黒風漂蕩去不妨乘興
訪蓬萊與坡公九死南荒吾不服兹逰奇絶冠平生之
句殆相伯仲異乎李文饒盧多遜窮愁無憀之作矣
卿相陳魏公去位詩云病深老迫宜歸去莫作留侯范
蠡看時公年五十四而其言如此
艾軒讀江西詩云神仙本自無言説尸解由來最下方
山谷與坡公云只欠小蠻樊素在我知造物愛公深屏
山問李漢老疾云欲袖雲門竹篾子室中驅出散花人
愛朋友之言也白公云病與樂天相伴住春同樊子一
時歸放翁云九十老農縁底健一生強半是單栖自愛
之言也
陳邦光以金陵降敵游士或題其先壟云牙郎一去杳
無蹤惟有青青夹逕松若使人能全此操松應合受大
夫封其家執而訟于郡某守餉士人酒遣去牙郎用唐
人賣國語
范石湖賞海棠云憶向宣華夜倚欄花光妍暖月光寒
如今蹋颯嫌風露且只銅瓶滿插看宣華王蜀宫名也
蕭干岩機杼與誠齊同但才慳于誠齋而思加苦亦一
生屯蹇之騐同時獨誠齋奬重以配范石湖尤遂初陸
放翁而放翁絶無一字及之今摘其律古精詣不甚費
研尋者於此著語能竒怪呼天與倡酬疾走建徳國
乃為淵明先失脚墮榛莽劉伶扶我還乾坤生長我
貧病怨尤誰湘妃危立凍蛟背海月冷挂珊瑚枝
醜怪驚人能嫵媚斷魂只有曉寒知百千年蘚著
枯樹一兩㸃春供老枝絶壁笛聲那得到直愁斜
日凍蜂知造化巧能相補得破慳賖與一天秋一
笻時到崔嵬上有底勲勞得結扶秋浩蕩中遙指
㸃一螺許是定王城稚子推窗窺過鴈數峰乗隙入
西軒眼冷寒梢明數㸃知他是雪是梅花秋陽直為田
家計饒得漁村一抹紅真誠齋敵手也
故參與龔公行役過一山有老木參天再過其山童矣
居人云巨室以此造室公紀以絶句云千章古木轉頭
空去與人間作棟隆未必真能庇寒士不如留此貯清
風晦翁後見此詩歎曰此龔公一生詩䜟意謂公初為
諌官負重名晚不必為執政也
黄初季野名士也既登第夢婦人素服扇上題云恨君
青袖短誤妾白羅糚季野遂不肯婚余大父著作與之
友善責以嗣續大義陳魏公素重其人以聶夫人女弟
歸之既娶宛然夢中所見者季野果夭無子大父葬之
于吾家祖塋
李鴈湖悼亡云一杯漫道愁能遣幾度醒來錯喚君然
元稹已云怪來醒後傍人泣醉裏時時錯問君此尤是
暗合若四靈唐碑入宋稀與唐人隋柳入唐疎之句則
是明犯
安晚丞相昭君詩云解攜尤物柔強國延夀當年合議
功意新而理長
杭相李文靖乞去題六和塔云經從塔下幾春秋每恨
無因到上頭今日始知高處險不如歸卧舊林丘
高續古題四聖觀云射熊館暗花扶屐下鵠池深栁拂
舟極藻繪追琢之功二宋殆不能過晚兼都官題直舍
云無詩如鄭谷有髪似馮唐亦警策
趙忠定當國招蔡季通不至猶坐趙黨謫死道州偽禁
方嚴朱文公題其墓云有宋西山先生蔡季通之墓章
泉泣之云鵑叫春林辱贈詩鴈廻湘浦忽傳悲蘭枯蕙
死迷三楚雨暗燈昏礙九疑蚤日力辭公府檄暮年名
入黨人碑烏虖季子延陵字不待鑱詞行可知是時章
泉句律如此宜為一世所宗晩年詩太坦率幾于鳳徳
之衰矣
趙南塘挽餘干相云柩前㽞素仗簾下進黄袍語簡而
事核又云漢閣新圖迥秦筝舊曲長挽鞏仲至云萬巻
非其祟單方或以封有無窮之味和韓仲止懐蹈中弟
云黄臺𤓰辭可憐美老根連蔕摘都稀風流遂至爾身
盡衰病况堪吾道非少日槊旗豪索酒暮年絲竹淚沾
衣人生到此將何遣一巻南華坐掩扉立春云蒼規不
與圓生智白髮惟添老在身絶句云我欲將君洞庭野
斜河澹月聽雲和要眇之音也
端平初除拜一新趙南塘起散地掌内制元夕觴客客
散家集有觀傀儡詩云酒闌有感牽絲戲也伴兒童看
到明余謂康節遂令高卧人欹枕觀兒戲之句蓋局外
旁觀者之言爾若同局而為此言似乎未可
南塘評蹈中詩體貌節奏似韋謝信有之至于慕先儒
而遐想挽名流以自近則居然懸隔南塘惜其未撥棄
浮論可謂名言其豪心俠氣極力揩磨不盡不若南塘
之近道也題㑹春苑云草荒故苑幾春風尚想花開春
樹紅欲問當時馬王事寂寥殘照野亭中寒食云人家
揷栁春將過時節澆松老未歸挽趙從善尚書云先朝
懐族逺平世責人深皆于近體中有逺意
亡友臨川曽景建博學強記無所不通工詩有金陵百
詠同泰寺云此身終屬候丞相誰辦金錢贖帝歸澄心
堂紙云一幅降箋何用許價高縁寫宋文章荆公書堂
云愁殺天津橋上客杜鵑聲裏兩眉攅皆峭抜有風骨
其少作云九十日春晴意少一干年事亂時多佳句也
曽景建送蔡季通赴貶云四海朱夫子徴君獨典刑青
雲伯夷傳白首太𤣥經有客憐孤憤無人問獨醒瑶琴
空瑣匣絃絶不堪聽其後景建亦坐詩禍謫舂陵而卒
建人朱復之字幾仲多材藝為詩有思致初夏云忽聽
夏禽三五弄新紅突過石榴枝秋日云紅蕖老去羞明
鏡推讓朱榮上蓼梢視趙紫芝一樹木犀供夜雨清香
移在菊花枝之句尤覺工緻
黄天谷名春伯白玉蟾姓葛名長庚皆自言得道後死
乃無它異二人頗渉文墨所至墻壁淋漓揮掃能聳動
人谷有詩云半篙春水一蓑烟抱月懐中枕斗眠説與
時人休問我英雄廻首即神仙常訪蟾值其出題壁云
怪訪怪怪不在茅君山來相待
侂胄既誅或托巢鳥以譏當時朝士云衆鳥不喜亦不
悲又復别尋高樹枝
丁夘和議敵索首謀函首予之或為樂府云寳蓮山下
韓家府主人飛頭去和虜高九萬吴山絶句云拂曉官
來簿録時未曽吹徹玉參差傍人不忍聽鸚鵡猶向金
籠喚太師
范石湖座上客有談劉媫妤事者公與客約賦詞游次
公先成公不復作衆亦斂手游詞云暖靄烘晴籞鎖垂
楊籠池罩閣萬絲干縷池上曉光分宿霧日近羣芳易
吐尋并蔕欄邊凝竚不信釵頭雙鳳去奈寳刀被妾先
留住天一笑萬花妬阿嬌好在金屋貯甚秋風易得蕭
疎扇鸞塵汗一自昭陽宫閉後墻角土花無數况多病
情傷幽素百花臺上空白露望紅雲杳杳知何處天尺
五去無路次公字子明定夫諸孫禮部侍郎操之子詩
詞皆工
疎明瘦直不受東皇識留取伴春應肯萬紅裏怎著得
夜色何處笛曉寒無奈力若在夀陽宫院一㸃㸃有人
惜王澡身甫落梅詞也身甫嘗為太常博士
潘枋字庭堅落筆皆不凡有鐔津懐舊詞云怕見倚欄
干閣下溪聲閣外山空有舊時山共水前歡暮雨朝雲
去不還想是躡飛鸞月下時時認珮環月又漸低霜又
下更闌折得梅花獨自看
余渉世齟齬每誦歐公平生名節為後生描畫畧盡之
言輒為慨然晚逐于朝交遊皆掉臂去惟湯伯紀寄詩
云唐朝空自貴宏詞科目何嘗得退之掌制徒聞誇子
厚殘篇僅見命敦詩堪嗟實録無完傳太息淮西有後
碑寄語莆田紫薇老文章蓋世例如斯余固不足以當
此詩然在西掖草制七十不止一首伯紀未之見耳
　
　後村詩話巻二
欽定四庫全書
　後村詩話巻三
　　　　　　　　　　　　宋　劉克莊　編
東坡中秋詩云此生此夜不長好明月明年何處看與
髙適今年人日空相憶明年人日知何處之句暗合羅
隠中秋不見月詩云只恐異時開霽後玉輪依舊飬蟾
蜍本于盧仝月蝕詩然尤簡明林和靖絶句云山水未
深猿鳥少此生猶擬別移居直過天竺溪流上獨樹為
橋少結廬然賈島已云猶嫌住處人知處見擬移家更
上山楊誠齋五言詩云猶道山中淺仍移水上居俗人
又剥啄棹入白芙蕖亦本此
盧綸李益善為五言絶句意在言外綸傷秋云嵗去人
頭白秋來樹葉黄搔頭向黄葉與爾共悲傷宫詞云玉
砌紅花樹香風不敢吹春風解天意偏發殿南枝學士
院春帖子可用又云辭輦復當熊傾心奉六宫君王若
看貌甘在衆妃中益送人云路傍一株桞此路向延州
延州在何處此路起悠悠照鏡云衰鬢朝臨鏡將看各
自疑慙君明似月照我白如絲陽城烽舎云何地可潸
然陽城烽樹邉今朝望鄉客不飲北流泉皆有無窮之
味劉幽求功業人不以詩名其五言云心為明時盡君
門尚不容田園蕪没盡歸路路何從裴晋公題太原㕔
壁云危事經非一浮榮的是空白頭官舎裏今日又春
風皆㣲婉不刻露頃選絶句或未見前集或偶漏落可
収入也石林避暑録載楚州紫極宫壁間詩云宫門閒
一入獨凭欄干立終日不逢人朱頂鶴聲急亦可収
賈島哭孟郊云家近登山道詩隨過海船此為郊冩真
也及哭張籍云即日是前古何人耕此墳施之他人皆
可何必籍也籍儘有可説今八句無一字著題良不可曉
王簡卿侍郎題園扉只教人種菜莫誤客看花陳抑齋
樞密則云寄語園丁勤剗草有時病叟出看花尤有味
辛㓜安晩題桃符云身為僧禪老家因赴詔貧杜子昕
則云父子俱開國朝廷不負人兩聫皆㣲而婉
賓戲犯客難洛神賦犯高唐賦送窮文犯逐貧賦貞符
犯封禪書王命論洪氏隨筆記阿房賦犯華山賦中語
余讀陸傪長城賦首云千城絶長城列秦民竭秦君滅
不覺失笑曰此豈非蜀山兀阿房出之本祖歟傪名輩
在樊川前
唐人交疎貧病後身老是非間之句可諷咏
(闕/)　　侍郎嘗自誦其贈劉改之一聫云罵坐有人皆
辟易處窮無鬼敢揶揄道得他著
福州仁王寺有僧喜唱望江南詞一日忽題壁曰不嫌
夫婿醜亦勿厭深村但得一迴嫁全勝不出門或謂之
曰此僧欲出世矣言于當路延主一刹未久若有不樂
者又題云當初只欲轉頭銜轉得頭銜轉不堪何似仁
王高閣上倚闌閒唱望江南李内翰元善毎稱此二絶
倦遊輒曰吾欲唱望江南矣
李義山蝨賦云爾職惟吃而不善吃回臭而多跖香而
絶雖甚簡短然有義味
近人長短句多脫換前人詩句如七夕詞云今夜為情
忙人那得工夫送巧然羅隠巳云時人不用穿針待没
得心情送巧來送别詞云不如飲待奴先醉圖得不知
郎去時然劉駕已云我願醉如泥不見君去時宫詞云
一夜御前宣住六宫多少人愁然王建已云聞有美人
新進入六宫未見一時愁
王岐公宫詞云翠眉不及池邉桞取次飛花入建章雖
本王昌齡玉顔不及寒鴉色之句然殊不相犯又云重
教按舞桃花下只踏殘紅作地䄄又云吹回一覺昭陽
夢帳外春風太薄情其意致在王建之上
退之自負去陳言然坐茂樹濯清泉即楚詞飲石泉䕃
松栢也飄輕裾翳長袖即洛神賦揚輕袿翳修袖也豈
非熟讀忘其相犯耶
前史謂禰衡附孔融慢曺操操以其才名不欲殺送劉
表後復慢表表不能容以江夏太守黄祖性急送衡與
之為祖所殺按鸚鵡賦極籠檻栖託之悲有母子伉儷
衆雛之感又云寧順從以逺害不違忤以喪生又云顧
六翮之殘毁雖奮迅其焉如茍竭心于所事敢背恵而
忘初噫衡自知不免哀鳴躑躅求容于祖者如此亦可
憐巳時操表皆欲篡漢而融獨欲存漢衡與融善自無
可活之理操能害融而不忍斃一衡表亦避此名惟祖
凶麤敢于下手原其意不過一時麤豪風㫖爾豈性急
之罪哉頃見余子壽云謝希孟為某總餉所惡假手留
鑰張定叟劾去之希孟有詩云上有皇天下后土此身
不患無歸所憑誰說與清河公何苦為人作黄祖余謂
祖為曹劉驅使已可笑又有一種人為祖驅使更可笑
也
退之有答柳柳州食蝦蟇詩是柳倡而韓和矣今柳集
乃無此作唐家數詩徃徃一集可采者止一二首餘皆
不必傳而傳子厚詩(缺/)
者可惜也周六周七軰能登科而不能収拾父詩必是
其尚㓜
山谷以崇寧甲申謫宜州道由洞庭潭衡永桂皆有詩
是嵗五六月間至宜明年乙酉九月卒年六十一以集
考之在宜僅有七詩與黄龍清老三首别元明一首和
范寥二首而絶筆于乞鐘乳一首豈年髙地惡而然耶
其别元明猶云術者謂吾兄弟壽俱八十蓋亦不自料
大期止此少㳺在藤自作挽歌之屬比之尤悲哀惟坡
公海外筆力益老健宏放無憂患遷謫之態黄秦皆不
能及李文饒亦不能及
秦㑹之常記曽南豐辟陳后山為史屬且塗改后山史
藳世謂元無此事乃秦謬誤殆以人廢言也按魏衍為
后山集記明言元豐四年神宗命曽典史事曽薦后山
為屬朝廷以白衣難之衍乃后山髙弟集記作于政和
五年秦說有按據非誤
后山生不肯著趙挺之丞相背心其死也友人鄒道卿
買棺以殮二事尤偉魏衍作集記不敢書前事豈趙公
方貴盛有所避就乎
余舊喜杜牧憶李給事詩云元禮去歸緱氏學江充來
見犬臺宫妙于用事緱犬借對尤工後讀膺傳居綸氏
教授千人非緱氏也牧豈别有所本耶
杜牧常為牛竒章公掌書記後誌牛公墓書維州事是
牛而非李又云李太尉專柄多逐賢士牧弟顗常為李
衞公廵官後李貶袁州牛公欲辟致顗辭以李公方在
困不願就牧誌顗墓備載其事牛李相反如氷炭門下
各分朋黨二杜于其時一為牛客一為李客各行其志
各主其所主不以牛李之存没用舍為向背其兄弟俱
豪傑之士矣自唐至今維州曲直之論未定帷温公是
竒章與牧之論同
徐夤先輩詩如豐年甲子春無雨良夜庚申夏足眠如
身閒不厭常來客年老偏憐最小兒皆律切又五言云
嵗計懸僧債以此知閩人苦貧貸僧而取其息自唐末
已然矣但近嵗取諸僧者愈甚十刹九廢有嵗収數千
百斛盡入豪右而寺無片瓦者則前世之所未有也
前輩稱王君玉詩刻琢深淳且舉蠶寒氷繭痩蜂老露
房攲魚寒不食清池釣鷺静頻驚小閣棋二聫余以其
集考之五言如露槿東西照風荷向背愁七言如凉吹
易成團扇恨夕陽偏結小牕愁如詠明皇云誰將水調
歌秋鴈不遣君王待曲終絶句如香溪春老誤尋芳只
有愁雲映夕陽今日重來己如此何須更問海生桑如
正月初弦二月賖小園春事己如麻强誇力健因移石
不减公忙為種花皆精妙有思致絶句可入選而詩話
所稱二聫乃不在集中君玉晏元獻客也嘗與楊大年
歐公唱和
劉駕古意云新人莫歡喜故人曽如此燕趙猶生女郎
豈有終始比之香山更有新人勝于汝之句稍含蓄
漢以孝亷取士其末也孟德仲謀皆曽舉孝亷來唐人
尤重進士其末也如李振勸朱温一日殺司空裴贄等
百餘人于白馬驛蘓楷進昭宗諡李山甫教樂從訓害
王鐸一家三百口皆不得志于場屋者為之乃至巢寇
亦進士也科目之弊如此當時惟羅隠有時聲屢擯于
名場然逢世亂離依錢氏以庇身未嘗失節五言云四
海霍光第六龍張奉營此必是諸鎮皆封王賜功臣號
及岐汴刼質天子之時又云陪臣無以報西望不勝情
又聞幸蜀七言云静憐貴族謀身易危惜文皇剏業難
猶有惓惓本朝之意可嘉也司空表聖有書與李生論
詩略云王右丞韋蘓州澄澹精緻豈妨遒舉賈浪仙雖
有警句視其全篇意思殊餒大抵(闕/)　　　　　　才
亦為體之不備也余謂四靈輩(闕/)　　　　自摘其警
聫二十六如人家寒食月花影午時天雨㣲吟足思花
落夢無憀樂府云晩糚由拜月春睡更生香七言云得
劍乍如添健僕亾書乆似憶良朋皆甚佳然世人惟誦
其碁聲花院静幡影石幢髙緑樹連村暗黄花入麥稀
之句表聖有絶句云後生乞汝殘風月自作深林不語
僧其髙自標致如此
退之以師道自任自李翺張籍皇甫湜軰皆名之惟推
伏孟郊待以畏友世謂謬敬非也其自歎云愁與髪相
形一愁白數莖有髪能幾多禁愁日日生古若不置兵
天下無戰争古若不置名道路無攲傾太行聳巍峩是
天産不平黄河奔濁浪是天産不清四蹄日月多雙輪
日月成二物不在天安能免營營弔國殤云徒言人最
靈白骨亂縱横如何當春死不及羣草生堯舜宰乾坤
噐農不噐兵秦漢盗山岳鑄殺不鑄耕天地莫生金生
金人競争灞上輕薄行云自歎方拙身忽逢輕薄倫常
恐失所避化為車轍塵逰子吟云慈母手中絲逰子身
上衣臨行密密縫意恐遲遲歸誰言寸草心報得三春
暉去婦云君心匣中鏡一破不復全妾心藕中絲雖斷
猶牽連安知御輪士今日翻廻轅一女事一夫安可再
移天君聽去鶴言哀哀七絲絃教坊歌兒云十嵗小小
兒能歌得朝天六十孤老人能詩獨臨川去年西京寺
衆伶集講筵能嘶竹枝詞供飬繩牀禪能詩不如歌悵
望三百篇長安旅情云盡說青雲路有足皆可至我馬
亦四蹄出門似無地玉京十二樓峩峩倚青翠下有千
朱門何門薦孤士秋懐云詈言不見血殺人何紛紛聲
如窮家犬吠竇何誾誾古詈舌不死至今書云云秦火
不爇舌秦火空爇文贈無本云詩骨聳東野詩濤湧退
之有詩踉蹡行人驚鶴阿師可惜李杜死不見此狂癡
又云十月鯨口邊何人免為吞游俠行云平生無恩讐
劍閒一百月弔元魯山云黄犢不知孝魯山自駕車非
賢不可妻魯山竟無家將謡魯山徳頥海誰能涯當舉
世競趨浮艷之時雖豪傑不能自拔孟生獨為一種苦
淡不經人道之語固退之所深喜何繆敬之有
文字意脉人生通塞繫焉東野詩云萬物皆及時獨予
不覺春又云妾恨比斑竹下盤煩寃根有笋未出土中
已銜淚痕又云無子抄文字老吟多飄零有婦吐向牀
枕席不解聽又云山壯馬力短路行石齒中又云後路
起夜色前山聞虎聲其峽哀杏殤哭劉言史盧殷諸
篇極其詭怪幽憤所謂峽哀者似為逐客而作如
云沙稜箭箭急波齒齗齗開呀彼無底吮待此不測災
谷號相噴激石怒争旋廻古罪有復鄉今纍多為能其
辭可以痛哭不知哀何人也屈宋大招招魂等作雖窮
極天地之外龍蛇鬼鬽千變萬態然又稱述宗國宫室
鐘鼓歌舞之樂以返之孟生純是苦語畧無一㸃温厚
之意安得不窮此退之所以欲和其聲歟
孟詩亦有平淡閒雅者但不多耳如腰斧斫旅松手瓢
汲家泉如不是城頭樹那棲來去鵶如路喜到江盡江
上又通舟願為馭者手與郎回馬頭如處處得相隨人
那不如月皆與唐人同一機杼詠蚊云願為天下㡡一
使夜景清燭蛾云天若百尺髙應去掩明月又唐人所
不能道
王賛序方干詩云張祐升杜甫之堂方干入錢起之室
祐尤為杜牧所稱林逋亦有張祐詩牌妙入神之句牧
逋非輕許可者干送喻鳬云送我樽前酒與君身上衣
又云寒蕪隨楚盡落葉渡淮稀又坐月何曽夜聽松不
似晴忩接停猿樹嵓飛浴鶴泉考功以五言擅名干亦
云纔吟五字句又白幾莖髭入室之評不為過矣
荆公選唐百家詩于髙適岑參各取七十餘首其次王
建皇甫冉各六十餘首冉詩佳句如殘雪入林路深山
歸寺僧如那堪閉永巷聞道選良家如借問承恩者雙
蛾幾許長皆不在選中冉弟曽詩亦工如寒磬虚空視孤
雲起滅間如孤村明夜火稚子候歸船如三徑荒蕪羞
對客十年衰老愧稱兄皆精妙亦不入選余嘗謂如兩
皇甫五竇皆唐詩髙手野處洪公所謂竇氏聫珠集恨
未之見
劉义嘲退之諛墓豈惟退之哉蔡中郎自謂平生作碑
惟于郭有道無愧詞則他碑有愧者多矣李北海為諌
官時面折廷諍是甚氣魄其詞翰俱妙碑板滿天下外
國至持金帛購求及為葉有道碑稱美其孫景龍觀道
士鴻臚卿越國公法善為帝傲吏作人宗師以臺閣名
士而為一黄冠秉顯揚之筆讀之可發千載一笑史謂
自古粥文獲財未有如邕之盛豈非法善輩潤筆耶使
皆為郭泰作碑昌黎安得數斤之金北海安得珊瑚鈎
騏驎罽與紫騮劍几之玩乎
郎士元車馬雖嫌僻鸎花不棄貧秦糸流水閒過院春
風為閉門善状幽居者唐求沙上鳥猶在渡頭人未行
樹色野橘暝雨聲孤館秋善狀行役者周賀空將未歸
意說向欲行人張蠙共看今夜月獨照異郷人善状離
别者賀又云雨雪生中途干戈阻後期蠙云塞深行客
少家逺識人稀善狀邉地者蠙又有宫詞云日透珠簾
見冕旒六宫争逐百花毬廻頭不覺君王去已聽笙歌
在逺樓甚工
唐人為樂府者多如劉駕鄰女篇云君嫌鄰女醜取婦
他鄉縣料嫁與君人亦為鄰所賤菖蒲花可貴只為人
難見祝河水篇云河水清瀰瀰照見逺樹枝征夫不飲
馬再拜祝馮夷從今億萬嵗不見河濁時語簡味長欲
逼王建
鄭谷多佳句而格苦不髙甚推尊薛能能自負不淺其
實一繆妄人爾其黄河太華二篇尤自夸詡然以弱筆
賦巨題每篇押十四韻殊無警策曽不如司空表聖地
勢遥尊岳河流側讓闗十字道盡尚不足以望表聖如
吴楚東南坼乾坤日夜浮齊魯青未了等句法何常夢
見彷彿谷軰北面之良不可曉
魏野詩除前軰拈出數聫之外如棋退難饒客琴生却
問兒松風輕賜扇石井勝頒冰鴈急長天外驢迷落照
中又咏菊云五色中偏貴千花後獨尊皆逼姚賈而少
有誦之者
五言尤難工林和靖一生苦吟自摘出十三聫今惟五
聫見集中如隠非秦甲子病有晉春秋水天雲黒白霜
野樹青紅風回時帯笛煙逺忽藏村如郭索鉤輈之聫
皆不在焉七言十七聫集逸其三向非有摘句圖傍證
則皆成逸詩矣梅聖俞作集序謂先生詩未嘗自貴就
輒棄之所存百無一二盖實録云
黄庶亞夫山谷之父也所誦怪石絶句之外如書對
聖賢為客主竹兼風雨似咸韶如史解戮人惟戮古地
能埋死只埋愚皆竒崛不蹈襲如大孤山不知天星何
時落春秋不書不可尋如宿趙屯云蘆花一股水弭棹
日已暮山間聞鷄犬無人見烟樹行逐羊豕跡始識入
市路菱芡與魚蟹居人足來去漁家無鄉縣滿船載稚
乳鞭笞公私急醉眠聴秋雨雜之谷集中不能辨谷常
手書此二詩刻于星子灣跋云先君平生刻意于詩與
子美吾祖詩冠古之評何異亞夫真黄氏之審言矣
曽子固明妃曲云丹青有迹尚如此何况無形論是非
諸家之所未發哭尹師魯云悲公尚至千載後况復悲
者同其時意甚高挽丁元珍云鵩來悲四月鶴去遂千
年尤精切北歸絶句云江海多年似轉蓬白頭歸拜未
央宫堵墻學士争相問何處塵埃痩老翁極似半山誰
謂子固不能詩耶
前軰詠蝶云狂隨栁絮有時見舞入梨花無處尋乃脫
換唐人白鷺詩立當青草人先見行近白蓮魚未知之
句耳
古今賦咏閨情者不過恩怨相爾汝賀方回詞云揮金
陌上郎化石山頭婦無物繫君心三嵗扶牀女陳子高
絶句云壁間衛玠眉目是膝下枚臯言語真縱使無情
似郎主那能對此不霑巾乃就㓜稚上發意尤新前世
惟蔡琰胡笳諸篇為然子高别有句云莫向邊鴻問消
息斷腸書信不如無甚有思致
唐有雙角犢子恣狂顛之謡故周子諒彈牛仙客以為
姓符䜟書李文饒亦謂牛竒章懐異志于圖䜟恨不族
之又欲以太牢少長俱寘之法朱新仲云信䜟書而誣
人以大逆李竄海島周杖死朝堂報也又云終唐之世
無牛姓為盗者夫犢子雙角殆析朱字爾泚問鼎于前
温改物于後䜟亦有時而騐耶
王民瞻題石人峯云偉㟁稜稜似立朝巍峩冠劍想風
標可憐有貌無肝膽何用昂然近紫霄其托諷與退之
石鼎之作何異
梁邵陵王代舊姬云怨黛舒還斂啼糚拭更垂武陵王
夜夢云昨夜夢君歸賤妾下鳴機懸知君意薄不看去
時衣施榮泰咏昭君云唧唧撫心歎蛾眉誤殺人姚翻
夢故人云覺罷方知恨人心定不同誰能對角枕長夜
一邊空雖南朝人語駸駸入晚唐矣
春端帖子前輩有絶工者有不甚工者坡公欲使秦郎
供帖子豈非以其才思尤宜用于此耶少游不歴此官
無以騐工拙周美成亦有才思者集中有代内制作春
帖子三十首皆平平無警策余嘗忝儤直幸不當筆
爾否則亦露拙矣偶讀誠齋詩云玉堂著句轉春風諸
老從前亦寓忠誰為君王供帖子丁寕綺語不須工使
此老為之必有可觀
秦相當國桂師胡舜陟謂古縣乃秦父舊治諷縣立祠
令高登彦先也為太學諸生時屢上書與陳東齊名既
登第考試潮州以論題䇿問忤秦相者以為不可祠舜
陟怒捃它事劾上興獄逮捕彦先母死舟中而彦先航
海投匭上書乞納官葬母秦素蓄恨下彦先静江獄比
至舜陟為渭吕源發買馬事先下吏死秦人皆哀舜陟
之非辜而不知有天道焉舜陟諂秦而死彦先忤秦而
生亦可為士大夫謬用其心者之戒高端午詩云無邪
煩艾子有愠賴桐孫用事斵對深于五言者
鶴相在海外效唐李嶠為單題詩一句一事凡一百二
十篇寄洛中子孫名青衿集徐堅初學記之類也貶所
無書籍而黙記舊讀歴歴不忘且篇篇用李韻又自序
云三嵗欲齒諸兄行冠禮祖母曰女能諷五七言詩數
十章當從汝志翌日能誦之遂免總角六七嵗侍祖母
讀華嚴經即解句讀辨難字十四五舉業為前軰推賞
擢高第登貴仕皆早學之力又云家僕至得珙書筆札
精麗字字可愛又得諸孫簡牘各言日夕所學知患難
之間不廢素業曠然忘逺遷之意今之貴人位望稍通
顯便放下書冊子弟怙勢崇侈為不肖而已鶴相處禍
患遷謫乃能以學自娯又能以學勵其子孫有過人者
不可以人廢也坡公書易論語注成于儋耳胡明仲
讀史管見作于新州又非鶴相口耳記誦之學所及
欲驅殘臘變春風只有寒梅作選鋒莫把疎英輕鬬雪
好藏清艶月明中楊龜山為胡文定作也千畆寒林一
樹梅自妍自笑已堪哀今朝更被風吹却擬遣春從底
處回項平庵為朱文公作也二詩一欲文定瑣闥之留
一惜文公經筵之去
李侍郎似之詩云老子因何一念差肯將簮紱換袈裟
折樞密仲古南遷寄李相伯紀云待公輔佐中興了乞
取袈裟送暮身二公一為侍從一為執政晚年乃有袈
裟之羡其誰信之
楊文公談苑云近世錢惟演劉均首變詩格得其格者
蔚為佳咏又云二君麗句絶多且各舉數十聨錢詠漢
武云立候東溟邀鶴駕窮兵西極待龍媒劉咏明皇云
梨園法部兼胡部玉輦長亭更短亭工則工矣余按首
變詩格者文公也自歐陽公諸老皆謂崑體自楊劉始
今文公乃遜與二人若已無與者前軰謙厚不争名如
此文公亦詠漢武云力通青海求龍種死諱文成食馬
肝待詔先生齒編貝那教索米向長安明皇云河朔叛
臣驚舞馬渭橋遺老識真龍蓬山鈿合空傳信回首風
濤百萬重比之錢劉尤老健公孫賀當拜相涕泣不肯
受印綬蔡謨寧免為庶人不肯當司徒之拜然賀不能
堅辭而覆族謨能固拒而全身如謨者可謂智矣南朝
人云我為公計不如飲酒樂劉乂詩云盡欲調太羮今
古無好手所以山中人兀兀但飲酒皆名言也
王質景文與王樞使公明詩云試看公出手毋謂我無
人與虞丞相云寄身江漢歸無所開眼乾坤見有公甚
雋快但下聮云修造鳯樓須有手住持烏寺可無人㡬
于自粥矣
臨川危逢吉詩有思致禽言二首尤佳接客篇云接客
接客高亦接低亦接大兒穩善㑹傳茶小兒􁀙蹡能作
揖家人不用剪髻雲我典唐書充饌設唐書典了猶可
贖賔客不來門户俗郭公篇云郭公郭公聞爾失國春
秋時何事到此猶悲啼郭公前言亡國故當時只縁臣
子誤百年社稷不得歸而今家住柘岡西滿目春風都
是恨聲聲說與齊侯知郭亡矣君勉之詞意音節欲迫
張籍王建矣題楊妃齒痛圖云痛入香齦欲不禁三郎
心痛亦何深當時更有脣亡處自是君王不動心婦嘆
云記得蕭郎登第時謂言即日鳯凰池而今老等閒官
職日欠人錢夜欠詩落花云馬嵬路險失妃子金谷樓
髙墜緑珠皆清婉可愛然古今咏落花無出二宋兄弟
兩聨追琢精妙逢吉語稍率矣
　
　
　
　
　後村詩話巻三
欽定四庫全書
　後村詩話巻四
　　　　　　　　　　　　宋　劉克莊　編
杜八哀詩崔德符謂可以表裏雅頌中古作者莫及韓
子蒼謂其筆力變化當與太史公諸贊方駕惟葉石林
謂長篇最難晉魏以前無過十韻常使人以意逆志初
不以叙事傾倒為工此八篇本非集中髙作而世多尊
稱不敢議其病盖傷于多如李邕蘇源明篇中多累句
刮取其半方盡善余謂崔韓比此詩于太史公紀傳固
不易之論至于石林之評累句之病為長篇者不可不
知
子美與房琯善其去諫省也坐捄琯後為哀挽方之謝安
投贈哥舒翰詩盛有稱許然陳濤斜潼闗二詩直筆不
少恕或疑與素論相反余謂翰未敗非子美所能逆知
琯雖敗猶為名相至于陳濤斜潼闗之敗直筆不恕所
以為詩史也何相反之有
杜公為詩家祖宗然于前輩如陳拾遺李北海極其尊
敬於朋友如鄭䖍李白髙適岑參尤所推讓白固對壘
者于䖍則云德尊一代名垂萬古於適則云美名人不
及佳句法如何又云獨步詩名在於參則云謝朓每篇
堪諷咏未嘗有競名之意晚見舂陵行則云粲粲元道
州前賢畏後生至有秋月華星之褒其接引後一軰又
如此名重而能謙才髙而服善今古一人而己世傳嚴
武欲害子美杜集載武贈杜七言有莫倚善題鸚鵡賦
之句則武果有無狀之意矣不但以稱衡待杜亦以黄
祖自處麤暴如此其母氏所以有官婢之憂也社嘲太
白句似陰鏗然杜云船如天上坐不犯沈佺期乎薄雲
巖際宿不犯何遜乎恐太白有辭矣
前人謂杜詩冠古今而無韻者不可讀又謂太白律詩
殊少此論施之小家數可也余觀杜集無韻者唯夔府
詩題數行頗艱澁容有誤字脱簡如大禮三賦沉著痛
快非鉤章棘句者所及太白七言近體如鳯凰臺五言
如憶賀監哭紀叟之作皆髙妙未嘗細考而輕為議論
學者之通患韓退之嘗云氣水也言浮物也水大則物
之浮者小大畢浮氣之與言猶是也氣盛則言之短長
與聲之髙下者皆宜此論最親切李杜是甚氣魄豈但
工于有韻者及古體乎
韓公字東野名籍湜而籍哭韓詩乃有後學號韓張之
句陸象山白鹿講義呼晦翁為先生後辨太極書則兄
之矣軰行有先後仕進有乆近豈可以存沒顯晦而改
變甫白真一軰行而杜公云李杜齊名真忝竊其忠厚
如此
盧藏用序陳拾遺集稱其崛起江漢虎視函夏卓立千
古横制頹波天下翕然質文一變至于感遇之篇則感
激頓挫㣲顯闡幽庶幾見變化之朕以接乎天人之際
韓栁未出之前能為此論亦可謂之知言矣其論歴代
文弊皆不錯惟謂後進之士若上官儀者出于是風雅
之道掃地則大不然按上官儀詩律雖未脱徐庾然孤
忠大節遂與褚河南相輝映于史冊藏用不終隠向可
恕晚附太平公主時人指終南山㨗徑目藏用為隨駕
處士與蕭至忠軰同傳其詆上官儀将以媚公主耳豈
篤論乎
陳拾遺李翰林一流人陳之言曰漢魏風骨晉宋浮艷
僕嘗暇時觀齊梁間詩彩麗雖繁而興寄都絶每以
永歎李之言曰梁陳以來艷薄斯極沈休文又尚以聲
律将復古道非我而誰陳感遇三十八首李士風六十
六首真可以掃齊梁之弊而追還黄初建安矣昔南塘
力勉余息近體而續陳李之作余汩世故忽忽不經意
而老至矣聊記其言以諗同志
李陽氷序太白集云古今文集遏而不行惟公文章横
被六合語極駿壯不但工篆也
陶韋異世而同一機鍵韋集有一篇云霜露悴百草時
菊獨妍華物理有如此寒暑其奈何掇英泛濁醪日入
㑹田家盡醉茅簷下一生豈在多題曰倣陶彭澤此真
陶語何必傚也若近時趙蹈中雖極力摹擬難苦甚矣
唐詩人出牧者多誇説軍府之雄邑屋之麗士女之盛
惟元道州賊退示官吏云追呼且不忍况乃鞭扑之韋
蘇州寄人云身多疾病思田里邑有流亡愧俸錢皆有憂
民之意
悼亡之作前有潘騎省後有韋蘇州又有李鴈湖不可
以復加矣
髙適岑參開元天寶以後大詩人與杜公相頡頏歌行
皆流出肺肝無斧鑿痕適賦秋胡云如何咫尺仍有情
况復迢迢千里外甚佳其近體亦髙簡清拔送甥云宅
相予偏重家丘人莫輕東平道中云蟬鳴木葉落此夕
更秋霖絶句云栁色驚心事春風厭索居方知一盃酒
猶勝百家書其散語如祭雙廟文云時平位下世亂節
髙極悲慨有味參送郭乂云初程莫早發且宿㶚頭橋
送顔少府云愛客多酒債罷官無俸錢漢山川行云江
村犬吠船尋人不遇云門前雪滿無人迹應是先生出
未歸郊島軰旬煅月煉而成者參談笑得之辭語壯浪
意象開濶荆公選唐詩惟此二家最多
唐人皆宗李杜雖退之崛强亦然任華者不知何人有
雜言二篇寄李杜畧云杜拾遺名甫第二才甚竒昨日
有人誦得數篇黄絹辭借問果是杜二之所為又云我
聞當今李白云云又云任生知有君君也知有任生未
華于二公杜舊識李素昧皆名呼之或呼其行第又髙
自稱道云曽讀却無限書拙詩一句兩句在人耳然二
集皆無與華酬答之辭華它作又不傳獨此二篇見又
𤣥集徃徃以怪見取者杜黙欲與曼卿永叔並稱三豪
米元章自謂寶晉集勝眉山集華亦杜米之流歟
退之從董晉喪去汴甫四日而難作留後陸長源判官
孟叔度等皆死人謂退之幸免爾以史考之長源欲以
峻法繩驕兵為晉所制不免云又云叔度等苛細然則
汴卒樂晉寛弛憚長源繩束怨叔度軰刻薄禍有胎矣
退之從喪而出盖見幾而作者余讀復志賦云非夫子
之洵美兮吾何為乎浚之都小人之懐恵兮猶知獻其
至愚固余異乎牛馬兮寧止乎飲水而求芻仰盛德以
安窮兮又何忠之能輸昔余之約吾心兮誰無施而有
獲嫉貪佞之洿濁兮曰吾既勞而後食懲此志之不修
兮愛此言之不可忘茍不内得其如斯兮孰與不食而
髙翔此賦有無窮之意豈非嘗忠告董陸而不見用遂
欲舍之去乎先見如此其免于禍非幸也然長源忠義
死難與田𢎞正同故退之汴州行云廟堂不肯用干戈
嗚呼奈汝母子何以不討賊為恨不以獨免為善也
江陵道中寄三翰林云同官多材雋偏善栁與劉或疑
言語洩傳之落寃仇按退之陽山之貶此詩及史皆云
因論官市似非劉栁漏言之故當時乃有此説市之風波
可畏乆矣然退之于劉栁豁然不疑故有二子不宜爾
之句庶幾不怨天不尤人矣
昔與王去非侍郎同官金陵云非言永貞小人鉤致名
士退之罪謫陽山未必不為牽率余曰能為陽山之行
必不入伾文之黨去非以為然韓南山詩設或如者四
十有九辭義各不相犯如繅壅繭絲出無窮栁寄張澧
州詩就瑕字内押八十韻未嘗出韻如彎硬弓臂有餘
力盡斯文變態窮天下精博然非詩之極致
子厚古東門行夢得靖安佳人怨皆為武相元衡作也
栁云當街一叱百吏走馮敬胸中函匕首凶徒側耳潜
愜心悍臣破膽皆杜口猶有嫉惡憫忠之意夢得昨夜
畫堂歌舞人之句似傷乎薄世言栁劉為御史元衡為
中丞待二人滅裂果然則栁賢于劉矣
子厚永栁以後詩髙者逼陶阮然身老遷謫中含悽愴
如哭凌司馬云恬死百憂盡茍生萬慮滋乃犯孔北海
臨終之作不祥甚矣坡公云平生萬事足所欠惟一死
惜不令子厚見之
張伯序項斯詩云元和中張水部為律格字清意逺惟
朱慶餘一人親授其㫖㳂流而下則有任蕃陳標張孝
標司空圖等咸及門焉然慶餘詩只有薔薇一首入選
項斯警句多于慶餘如病嘗山藥徧貧起草堂低如鶴
睡松枝定螢歸葛葉垂如漁舟縣前泊山吏日髙衙送
隠者云弟子不知年病僧云不言身後事猶坐病中禪
可與任蕃司空圖並驅
世稱朱慶餘糚罷低聲問夫婿畫眉深淺入時無之句
却不入選豈嫌其自粥耶放翁云誰言田家不入時小
姑畫得城中眉比慶餘尤工
佛于雙樹下右脇側卧而化至今僧亡者多云右脇按
釋迦云我今背痛将入湼盤然則右脇者以背痛不能
仰卧耳若夫非背痛而右脇與不喪姊而尚左者何異
道家皆以老子為神仙之祖雖太史公亦曰莫知其所
終又曰百有六十餘嵗又曰二百餘嵗然莊子固云老
耼死秦失弔之太史公豈未見莊子耶
耿湋多佳句山行云花落尋無徑鷄鳴覺有村贈僧云
月上安禪乆苔生出院稀如强飲沽來酒羞看讀了書
如艱難為客慣貧賤受恩多皆可録
杜牧罪元白詩歌傳播使子父女母交口誨淫且曰恨
吾無位不得以法繩之余謂此論合是元魯山陽道州
軰人口中語牧風情不淺如杜秋娘張好好諸篇青樓
薄倖之句街吏平安之報未知去元白幾何以燕伐燕
元白豈肯心服
李山甫集有代孔明哭先主詩命題特異宜有新意而
兩篇無一字警策學薛能而不至者亦不及劉乂孔融
李邕為奸雄所殺無可逃之理若禰衡王昌齡為太守
所殺班固陳子昂為縣令所殺尤可憐也
病中送客難為别夢裏還家未當歸亦晚唐佳句
張嵲巨山評聖俞以詩鳴本朝歐陽公尤推尊之余讀
之數過不敢妄肆譏評至反覆味之然後始判然于胸
中不疑聖俞詩長于叙事雄健不足而雅淡有餘然其
淡而少味令人無一唱三歎之意至于五言律詩特精
其句法步驟真有大厯諸公之風又評魯直詩文云譽
者或過其實毁者或損其真皆非真知魯直者或有所
愛憎而然大抵魯直文不如詩詩律不如古古不如樂
府魯直自以為出于詩與楚辭過矣盖規模漢魏以下
者也佳處徃徃與古樂府玉臺新詠中諸人所作合其
古律詩酷學少陵雄健太過遂流而入于險怪要其病
在太著意欲道古今人所未道爾其文則專學西漢惜
其才力褊局不能汪洋趦趄如其紀事立言頗時有類
處二評不易之論也
陳簡齋墓誌張巨山筆也稱公詩體物寓興清邃超特
紆餘閎肆髙舉横厲上下陶謝韋栁之間又云公外王
父存誠子善行草書世俗莫知公初規模其外家法晩
益變體出新意片紙數字得者藏去乃知簡齋筆法本
存誠子巨山簡齋表姪也其夷陵詩云吳蜀相持地江
山真險固昔聞焚夷陵今兹但遺堵山逺欲連天江寛
疑浸樹左顧渚宫塗右眺襄陽路野迥無居人荒村但
豺虎依依念鄉井愴愴悲墳墓月淡江風寒雲深楚山
暮佇立小踟蹰蒼蒼歸鳥去初夏云孟夏忽已至雨餘
草木荒俯澗有驚泉仰林無遺芳山中嵗事晩是日農
始忙布榖鳴逺林田家競農桑故園今何為黙黙心獨
傷防江云敵去田事始夜來春雨勻向時耦耕者十無
三四人弩力勿轉徙赦語如陽春又曰大漠與吳越天
南天北頭敵尤涉吾地飲馬長淮流飲馬尚猶可莫使
學操舟辭語髙簡意味幽逺此類不可殫舉真南渡巨
擘與簡齋五言紛紛世上兒啁啾亂鳴蜩惟公妙句法
字字陵風騷癯瘦藏具美和平蓄餘豪顧我吟諷苦知
公心力勞栁韋倘可作論詩應定交它人莫不自夸大
惟巨山能踐其言
巨山五言絶句如犖确南山路叢筠冒水生寒梅銷落
盡尤有落花明如青林擁蕭寺况乃在山陰出見桃花
發方今春己深七言絶句如十日濃陰飛細雨清川初
漲水平沙幽人閉户春己半開遍山南山北花如故園
墳樹想青葱寒食風光淚眼中自痛不如傖父子紙錢
尤掛樹頭風如一行疎樹對柴門又見荒煙上晚村日
日墻陰觀日影人生消得幾朝昏日炙櫻桃已半紅更
薰花氣滿襟風路傍謁舍蹲遺獸應有荒墳在麥中讀
太平廣記云夢裏空驚嵗月長覺時追憶始堪傷十年
烜赫南柯守竟日歡娛審雨堂(有人夢入蟻穴/榜曰審雨堂)皆精麗
宛轉有思致又讀楚世家云喪歸荆楚痛遺民修好行
人繼入秦不待金仙來震旦君王已解等寃親其忠憤
切于戊午讜議矣但㣲而顯婉而成章耳
張文潜詠淮陰侯云平生蕭相真知己何事還同女子
謀巨山代蕭相答云當日追亡如不及豈于今日故相
圖身如累卵君知否方買民由欲自汚亦前人所未發
世好巨山詩者絶少惟余與湯伯紀爾
徐師川由前省郎以諫議大夫召中書舍人程俱致道
封還除目言其與中貴人唱和魚須之句為人所傳致
道坐此去國徐集不載魚須之篇魚須出玉藻篇笏也
須音班與中貴人詩用此一字莫曉其義或言師川居
上饒鄭諶者奉使徑從師川常與徃還歸而密薦然思
陵本喜山谷師川其甥又在圍城中著節遂峻擢之御
札云可贈諫議大夫如其人尚在以此官召之豈一一璫
所能薦乎或又言致道本蔡氏客後知秀州烏珠至棄
城而遁何暇議師川按致道集有問候蔡少師啓進由
蔡氏固有可議其復職啓嘗自辨云居未嘗備提舉道
録秘書之屬出未常從宣撫河北陜西之行又云決如
綿薄之才難抗猖狂之衆利兵堅甲既無勇鋭之師屯
髙城深池又異江湖之天險則致道之心有可諒者繳
師川之疏盛稱其父子舅甥乃其出處大致帖黄及魚
須事爾
㳺然齋序張晉彦詩云近世以來學江西詩不善其學
徃徃音節聱牙意象迫切且議論太多失古詩吟詠性
情之本意切中時人之病
詠明妃者多矣劉屏山云羞貎丹青鬭麗顔為君一笑
静天山西京自有麒麟閣畫向功臣衞霍間語意不與
前人相犯
題李庭珪墨云長春殿古生荆薈猶有前朝遺物在錦
囊珍重出𤣥圭雙虬刻作蜿蜒態枯皮剥裂弄幾刓
斷玦精堅磨不殺吾聞李氏據江左文采風流髙一代
當時好玩不獨此器用徃徃窮奢汰徴工選技填御府
不惜千金為賞賚治兵唐推英衞精治民漢許龔黄最
惜哉取士不知術妙手獨得庭邽軰真主驅馳八極中
荒王逸樂孤城内汗青得失更誰論尤物競為人寳愛
嗟余視此真糞土事有至㣲尤足戒投文欲徃弔江流
幽魂未冺應慚悔此詩極精詣然李氏有潘佑林仁肇
而不能用亦未嘗無士
屏山挽李伯紀丞相公引裾堯浸縮斷鞅敵氛消指論
水災守汴京二事語簡而盡六言云鼎食鼎烹謀拙山
北山南興長片夢彭殤夀夭一枰楚漢興亡有不可勝
言之妙
水心大儒不可以詩人論其賦中塘梅林云幽花表窮
臘病叟行村墟所欣一蘂吐安得百萬株上下三塘間
縈帯十里餘荒茨各尊貴野徑争扶疎愁雲忽返斾急
霰仍回車蒼然嵗将晚陡覺天象舒羣帝胥命㳺衆仙
儼相趨龍鸞變化異笙笛音製殊物有據其㑹感召驚
堪輿妙香徹真境態色疑虚無問誰始種此豈自開闢
初至今闕勝賞浩刼隨榮枯兒童候黄墮捧拾紛筐盂
熏蒸雜煙煤縛賣傾江湖臙脂蘸羅縠絳艶生裙襦和
羮事則已甘老山中臞以兹媚婦女又可為嗟吁夜闌
燭燼短月淡意躊躇林逋與何遜賦詠徒區區後篇云
側聞中塘好曽賦勸遊篇凌江入枉浦聊復信所傳化工
何作强耿耿不自眠山山髙相映塢塢曲相穿林光百
道合花氣十村連風迎亂駊騀日送紛嬋媛天回徂陰
後地轉升陽前初如别逃秦疏附耻獨賢又疑未興周
掩擁欣俱全惜哉見之晚重尋畏凋年一省三歎息十
步九折前詩家詫梅事槁乾陋肥鮮常于寒角曉愛彼
明氷懸疎枝澁冷艷小窗露孤妍吟悲角留嗛句喜珠
離淵忽兹遇衆甫欲彀羞斷絃無以寄美人千室炊暮
煙明朝指行處霧雨空迷田此二篇兼阮陶之髙雅沈
謝之麗密韋栁之精深一洗今古詩人寒儉之態矣然
四靈中如翁靈舒乃不喜此作人之所見有不可解如此者
毛竹山頭雲雨昏靖安橋下小谿渾髙陂約水歸
田急不管湍聲入縣門堂上官人似野人村甿相見可
相親開門坐對臨溪樹故是水邊林下身對縣誰家數
畝園竹亭茅宇雜花繁同官不可無兼局通管溪南水
竹村楊吏部方淳熙辛丑自武寧丞來攝靖安所作絶
句也後三十年余為縣主簿老士人猶能誦之趙南塘
常跋云公暮年所為詩比是益精清實簡逺與俗異畛
如宿葉盡脱而煜然華著于根使人熟睨不厭較林艾
軒似小過擬後山殆亦其亞
題丞㕔云暮年叢薄寄鷦鷯搔首巡簷嵗月銷留與後
人還要否一軒松竹冷蕭蕭館中簡張約齋云書生賦
分合窮愁官與休辰不肯休清曉犯寒開省户誰家見
雪似瀛州爛銀宫闕雲端見素余園林月下逰説與南
湖張秘閣速來同直道山頭亦楊吏部詩惜其散落存
者無幾北山陳公與吏部善故抑齋詩有自來
辛稼軒帥湖南有小官山前宣勞既上功級未報而辛
去賞格不下其人來訪辛有詩别之云青衫匹馬萬人
呼幕府當年急急符愧我明珠成薏苡負君赤手縛於
菟觀書到老眼如鏡論事驚人膽滿軀萬里雲霄送君
去不妨風雨破吾廬此篇悲壯雄邁惜為長短句所掩
上饒所刋辛集有詞無詩惜無好事者搜訪補足之
余曩扁建陽便齋曰于蒍于北山陳公寄詩云聞昔子
元子愛謌于蒍于遺風今有繼此意否為徒犢價踰刀
劍原飴變堇荼聞弦知豈弟聨袂此懽呼近事先苞篚
何人問牧芻聚星亭澗好容我受㕓無别篇云鳴鼓人
皆可彈琴今復誰儘賒王媪酒休賦大蘇詩時余方有
詩謗末所為發也
昔宰建溪趙章泉以詩祝㳺子䝉劉叔通二家孤寡云
貧賤可予罝生死無彼抛遺書曽不博斗粟與枝巢絶
佳又别寄五言云王家碧香釀劉尹建安詩王家酒有
名故北山章泉詩皆及之
余初筮江西有老選人繆瑜袖詩來訪其調官一聨云
有客去㳺丞相閣無人來問孝亷船它作亦多可采俯
仰五十年不能悉記矣
朱希真舊有詞云詩萬首醉千塲幾曽著眼看侯王玉
京有路終須去且揷梅花住洛陽後召用好事者改云
如今縱把梅花揷未必侯王著眼看放翁自郎官去國
有五言從今君看取死是出門時晩以史官召數月而
歸髙九萬有過南園詩云早知花木今無主不把豐碑
累放翁种放常秩亦然凡人晩出皆誤右軍至于誓墓
僅能自全
或咏杜鵑云自占髙枝惜羽毛聲聲却勸别人歸似有
所諷不若亡友趙仲白君家自在劍山外莫浪江南勸
路人之句尤㣲婉也
嘉定更化收召故老一名公拜參與雖好士而力不能
援謂客曰執贄而來者吾皆倒屣未嘗敢失一士外議
如何客素滑稽答曰自公大用外間盛唱燭影揺紅之
詞參與問何故客舉卒章曰幾回見了見了還休争如
不見賔主相視一笑
天台戴復古字式之能詩常自誦其先人詩云惜樹不
磨修月斧愛花須築避風臺精麗不減崑體又云人行
躑躅紅邊路日落秭歸啼處山亦佳句
建陽卓田字稼翁未第時銘座右云吾家三世業儒而
貧小子勉之以酒解酲後策名改秩而卒
金陵制閫總漕鼎峙幕僚衆多嵗朝桃符人人各出新
意惟一酒務官獨題云惟酒是務焉知其餘雖用前人
語而有意義
延平籍中有能墨竹草聖潘庭堅為賦念奴嬌美其書
畫未云玉帯懸魚黄金鑄印侯封萬戸待從頭繳納君
王覔取愛卿歸去余罷袁守歸涂赴郡集席間借觀醉
墨淋漓今不復有此雋人矣
顯仁迴鑾客獻檜相夀詩云傳聞是日慈寧殿亦把爐
香祝帝師侂拜平章之嵗某朝士獻生日口號云本是
神仙服日華而今癯悴為王家槐龍影轉朝方退閒却
南園一院花皆為人傳誦
風雨送人來風雨留人住草草杯盤話别離風雨催人
去涙眼不曽晴眉黛愁還聚明月相思莫上樓樓上多
風雨㳺次公作卜算子也余舊傳次公及劉致中遺藁
鄭子敬借録不還
亡友鄭明府舊和余詩云月似故人能赴約鷺如小友
可忘年髙雅似其為人鄭名爚字君瑞
孫季蕃嵗為一詞自夀其四十九嵗詞云夀花戴了山
童問華庚多少待瞞來又怕旁人笑况戒臘淳熙可考
大衍之用恰恰好學易後尚一年小謝屐唐衣眉山帽
薫風送下蓬島生巧吕翁昨夜鍾離明蚤也曽參兩箇
先生道又也曽偷桃啖棗百屋堆錢都不要更不要衮
衣茸纛但要酒星花星照鶻突到老
僧家示寂人人有偈逓相剽襲無起人意者夀山洪老
云八十四年全無把鼻潮退海門月生雲際囊山秀老
云末後一句雙手分付更問如何絮此二偈頗勝它作
洪舊住白鹿能入定者秀自號孤峯
　
　
　
　
　
　
　
　
　
　
　
　後村詩話巻四
欽定四庫全書
　後村詩話巻五
　　　　　　　　　　　　宋　劉克莊　編
朱氏感興詩第七章以唐經亂周史咎歐陽子卒章曰
侃侃范太史受說伊川翁春秋二三䇿萬古開羣䝉此
一大議論通鑑綱目所為作也學者相承皆謂其說本
于程氏而范氏朱氏發之其實未然按唐史沈既濟傳
云既濟呉人以宰相楊炎薦為史館脩撰初呉兢撰國
史為則天本紀次髙宗下既濟奏議以為則天進以強
有退非徳讓史臣追書當稱為太后不宜曰上中宗雖
降居藩邸本吾君也宜稱皇帝不宜曰廬陵王睿宗在
景龍間假臨大寶于義無名宜曰相王未容曰帝且則
天改唐為周立七廟今以周厠唐列為帝紀考于禮經
是謂亂名中宗嗣位在太后前而序年製紀反居其下
方之躋僖公是為不智昔漢髙后獨有王諸吕為負漢
約無遷鼎革命事時老臣己没子非劉氏不紀吕后
尚誰與哉議者猶謂不可魯昭公之出春秋嵗書其居
曰公在乾侯君在雖失位不敢廢也請省天后紀合中
宗紀每嵗首必書中宗所在以統之曰帝在房陵太后
行某事改某制紀稱中宗而事述太后名不失正禮不
違常矣又云太后遺制自去帝號及中宗上册后之名
不易今祔陵配廟皆以后禮宜入皇后傳題曰則天順
聖武皇后議不行而止盖呉兢承遷固吕紀之誤歐公
承兢武紀之誤中間有一沈既濟健論卓識照映千古
盖乞削去武紀者既濟也引公在乾侯例書帝在房陵
者亦既濟也其建此議在伊洛諸賢之先諸老先生非
掩人之善者偶未之見耳(己未二月十九夜偶/讀沈傳時年七十三)
許由事不見於經故揚雄以為疑誠齋云子雲到老不
曉事不信人間有許由雖沉著痛快終未有以折衷鄱
陽前輩湯君錫獨曰堯始讓四岳四岳舉舜乃讓于舜
左傳云夫許太岳之後杜注云堯四岳然則太岳非由
乎後人逐有洗耳之說爾援引切而說不鑿可謂之善
讀書矣君錫名師中苦學強記既登第遽棄官亦不求
岳廟以終其身與趙昌甫友善南溪柴公序其文人物
髙勝升伯仲能季庸之兄伯紀之父也
瞻彼中林侯薪侯蒸古注云朝宜有君子而但聚小人
韓嬰晏子謂齊景公左右者為社鼠用事者為惡狗出
則賣君效利入則托君不罪亂法君又并覆而有之此
社䑕之患也人有市酒甚美者至酸而不售問里人里
人曰公之狗甚猛人持器欲徃狗輒迎而吠之所以不
售也士欲白萬乗之主用事者迎而吠之此國之惡狗
也此事與經文若不相涉而深有發明它多類此
魯監門之女嬰相從績中夜而涕泣其偶曰何泣也嬰
曰吾聞衛世子不肖所以泣也其偶曰衛世子不肖諸
侯之憂也子曷為泣也嬰曰昔宋桓司馬得罪于宋君
出于魯其馬佚而𩥇吾園而食吾園之葵是嵗園人亡
利之半勾踐攻呉諸侯畏其威魯徃獻女吾姊與焉兄
徃視之道畏而死越兵威者呉也兄死者我也今衛世
子甚不肖好兵吾能無憂乎韓引此事解大夫跋涉我
心則憂極有義味(與列女傳織室/女事大同小異)
南有喬木不可休息漢有游女不可求思韓傳此章云
孔子南㳺適楚至于阿谷之隧有處子佩瑱而浣者孔
子抽觴以授子貢曰善為之辭以觀其語子貢曰逢天
之暑願乞一飲以表我心婦人對曰欲飲則飲何問婦
人援觴挹之置之沙上曰禮不親授子貢以告孔子抽
琴去其軫授子貢曰善為之辭子貢曰於此有琴而無
軫願借子以調其音婦人對曰吾野鄙之人也五音不
知安能調琴子貢以告孔子抽絺綌五兩以授子貢曰
善為之辭子貢曰于此有絺綌五兩吾不敢以當子身
敢置之水浦婦人對曰客分資財棄之野鄙吾年甚少
何敢受子子不早去有狂夫守之者矣信如此言是此
女能以禮自防而聖賢乃再三設詞以挑試之此前世
陋儒之說而韓氏取之謬矣
晉文公亡里鳬須從盗文公資而亡重耳餒不能行子
推割股肉以食然後能行及反國國中多不附里鳬須
造見曰臣能安晉國文公曰子尚何面目來見寡人也
里鳬須曰臣襲竭君之資而君以餒罪至十族然君試
赦之罪與驂乗逰于國中百姓見君不念舊怨人自安
矣文公從其計百姓皆曰里鳬須且不誅而驂乗吾何
懼也事在封雍齒之前
楚熊渠子夜行見寢石以為伏龍虎彎弓射之没金飲
羽事在李廣之前
卜商從衛君而見趙簡子簡子被髪杖矛而見衛君商
趨而進曰諸侯相見不宜不朝服不朝服行人卜商將
以頸血濺君之服矣簡子反朝服而見事在藺相如之
前
齊莊公出獵有螳蜋舉足將搏其輪莊公廻車避之而
勇士歸之事在勾踐揖怒蛙之前
孔子燕居子貢攝齊而前曰才竭而短不能復進請一
休焉子曰若之何其休也子貢曰君子亦有休乎子曰
闔棺乃止(語曰死/而後己)
君子避三端避文士之筆端勇士之鋒端辯士之舌端
(以上見韓/詩外傳)
東海有勇婦何慙蘇子卿學劍越處子超騰若流星捐
軀報夫讎萬死不顧生白刃曜素雪蒼天感精誠斬
首掉國門蹴踏五藏行豁此伉儷憤粲然大義明北海
李史君飛章奏天庭捨罪警風俗流芳播滄瀛志在列
女籍竹帛何光榮按唐列女傳逸此女子事亦無姓名
頼太白詩以傳李史君必邕也
世謂謫仙眼空四海然贈孟浩然云吾愛孟夫子上李
邕云宣父猶能畏後生丈夫未可輕年少則盡尊宿之
敬與侍郎叔㳺洞庭云三盃容小阮醉後發清狂獻當
塗宰從叔陽氷云吾家有李乂傑出聖代英則執子姪之
恭集中與羣從兄弟從甥姪多所稱奬與郡縣小吏如
何判官云夫子今管樂未知判官何如人而當此句崔
司户昆季云千金散義士四座無凡賓欲折月中桂持
為寒者薪必疎財好客者如崔秋浦鄭溧陽皆比之陶
令談少府劉少府皆比之梅生其于人情世法亦甚委
曲未嘗以金閨之彦青雲之士自居杜公氣象亦如此
上哥舒大夫述徳陳情一篇其詞甚褒是先與哥舒有
還徃矣及流夜郎贈江夏韋守叙亂離事則云幽闗壯
帝居國事懸哥舒長㦸三千萬開門納兇渠直書其罪
曽不少恕與杜老同
繫潯陽獄上崔相三詩末篇云縱為夢裏相隨去不是
襄王傾國人此言迫脅而行非其腹心上客而或者注
云此一首恐非上崔相者誤矣送王屋山人魏萬五言
云十三弄文史魏亦有酬李翰林一篇見李集云宣父
敬項槖林宗重黄生則魏之年甚少亦可見謫仙忘年
折節處魏詩髙自稱道與任華同二人敢與李杜倡酬
其膽不可及矣
東武吟云白日在天髙廻光燭㣲躬清切紫霄迥優㳺
丹禁通君王賜顔色聲價凌煙虹一朝去金馬飄落成
飛蓬贈宋涉云早懐經濟䇿特受龍顔顧白玉棲青蠅
君臣忽行路二詩與杜公集賢學士如堵墻觀我落筆
中書堂徃來文采動人主此日饑寒趨路傍之作悲壯
畧同
古樂府使君謝羅敷寧可共載無羅敷前置辭使君一
何愚使君自有婦羅敷自有夫東方千餘騎夫壻居上
頭三十侍中郎四十專城居是羅敷之夫亦五馬矣共
載之問何使君之佻易也豈亦寓言如金吾子之類耶
謝惠連𢷬衣篇云腰帯准疇昔不知今是非張籍殷勤
為看初著時征夫身上宜不宜張文潜别來不見身長
短若比小郎衣更長之句皆本此
玉臺新詠如是妾愁成瘦非君重細腰如絃斷猶可續
心去最難留如城中皆半額非妾畵眉長如怨黛舒還
斂啼糚拭更垂有唐人精思所不能及者
尹和靖詩僅二三首其自秦入蜀道中云緑陰深處竹
籬遮也有紅花映白花却憶故鄉卿相第不及張三李
四家蓋和靖洛人洛陽名園甲天下一旦蕩為刼灰故
其詩如此又一絶云南枝北枝春事休啼鸎乳燕也含
羞朝來回首頻惆悵身過秦川盡最頭亦甚佳
自种放常秩後惟尹和靖得位最速然一生轉徙患難
全家死敵禍僅以身脫南渡再召己六十七嵗不兩年
至從槖其峻擢以力拒偽齊亡命入蜀不專為程氏髙
弟之故
秦少游常謫處州後人摘栁邊沙外詞中語為鶯花序
題詠甚多惟芮祭酒一絶云人言多技亦多窮隨意文
章要底工淮海秦郎天下士一生懐抱百憂中張天覺
晩尤重釋老為華嚴閣醮籙㑹緇黄皆歸之了翁以詩
代書曰辟糓非真道談空失自然何如勲業地無愧即
神仙天覺雖貴為宰相平生有愧多矣若果如釋老之
說竊意其昇天成佛必在了翁之後或言了翁詩末句
不該佛然佛亦謂之金仙(后山云稽/首西方仙)
鶴相海外書稱其子詞翰陶商翁有别丁珙詩云風霜
慈母衣中線塵土先人壁後書珙乃鶴相之子必好學
者
陶商翁五言如梟鳴社旁樹盗發冢中金煉成丹竈在
騎去鶴巢空鹿飲沙渾水猨饑巢落雲七言如將老未
聞金作印師寒猶用鐵為衣山險不能留霸業水聲惟
解送年華道近可憐駑馬駿時平不見布衣雄之類皆
可傳
朱新仲題元英舊隠云五季浪拍天不覆漁翁船語意
甚新不犯前人
屏山子魚詩云虐戲等刳孕滛刑真戮孥茶山食蜂兒
云奪食己非義焚巢真不仁殺身縁底罪作俑定何人
二詩可戒暴殄天物者
鄭左司子敬家有玉臺後集天寶間李康成所選自陳
後主隋煬帝江總庾信沈宋王楊盧駱而下二百九人
詩六百七十首彚為十巻與前集等皆徐陵所遺落者
徃徃其時諸人之集尚存今不能悉録姑摘其可存者
于後
詠王昭君云忽見天山雪還疑上苑春(張文/琮)漢月正南
逺燕山直北寒(董思/恭)厭踐氷霜域嗟為邊塞人思從漠
南獵一見漢家塵又云自嫁單于國長銜漢掖悲容顔
日憔悴有甚畵圖時(郭元稹三首内一首己入詩選香/山云愁苦辛勤憔悴盡而今却似)
(畵圖中之/句本此)一雙淚滴黄河水應得東流入漢家(王/偃)
舟行有返棹水去無還流(沈佺期/古離别)暮暮望歸客依依江
上船落潮猶有信去楫未知旋(張繼望/歸舟)送别到中流秋
船倚渡頭相看尚不逺未可即回舟(祖詠/愁怨)長堦落花滿
空院野鶯啼(煬帝蕩/子不歸)拂簟承花落開簾待燕歸(陳子良/學小庾)
(體/)玉溆花紅發金塘水碧流相逢畏相失並著採蓮舟
(崔國輔/採蓮)常聞浣紗女復有弄珠姬(張恬/採花)映花誰辨色隔
樹不分香(晁祖道/詠屏風)五侯新拜罷七貴早朝歸(江總長/安路)書
因計吏船(徐/陵)銜蘆處處落無有繫書鴻(張正/見)祗言花是
雪不悟有春來(蘓子卿落梅勝于/遥知不是雪之句)傳語春光道先歸何
處邊(煬帝/春日)成童片子時變老須臾事(劉/耼)
詠古云君王無處所臺榭若平生(王勃銅/雀妓)妾姤今應改君
恩昔不平(張修之/長門怨)
閨情云雖是從來月東窗異昔時今宵一長夜應斂幾
人眉(庾信閨/人望月)團扇辭新寵廻紋贈苦辛(李/嶠)金鈎全出樹
桑條半隠籬欲教見纖手攀取最髙枝(周𢎞正/採桑)那作商
人婦愁雨復愁風(張晁江/風行)扇掩將雛曲釵承墜馬鬟(張/昌)
(宗太平公/主山亭晏)古調琴先覺愁容鏡獨知(王適古離别退之/所謂竒男子者)
一夜千年猶不足(徐/陵)自憐年正少復倚壻為郎(崔顥王/家小婦)
鬟薄不勝花(謝/偃)還恐裁縫罷無信達交河(虞世/南)小膽空
房怯長眉滿鏡愁為傳兒女意不用逺封侯(常理古/離别)殺
荷不斷藕憐心己復生(梁陳/雜歌)在家嬌小女巻幔愛花叢
不畏羅衣濕折花風雨中(張子/客)欲作勝花糚從郎索紅
粉欲呈纖纖手從郎索指環(丁六娘/十索詩)
天寶間大詩人如李杜髙適岑參軰迭出康成同時乃
不為世所稱若非子敬家偶存此編則許多佳句失傳
矣中間自載其詩八首如自君之出矣絃吹絶無聲思
君如百草撩亂逐春生似六朝人語如河陽店家女
長篇一首押五十二韻若欲與木蘭及孔雀東南飛
之作方駕者末云因縁茍合㑹萬里猶同鄉運命倘
不諧隔壁無津梁亦佳但木蘭始代父征戍終潔身
来歸仲卿妻死不事二夫二篇庶幾發乎情性止乎
禮義店家女則異是王嫗兒雖蓬頭歴齒母許壻之
矣女慕鄭家郎裘馬之盛背母而奔之康成卒章都
無譏貶反云傳語王家子何為不自量豈詩人之義
哉
汲冢書十巻七十篇與藝文志周書七十一篇合但少
一篇晁子止謂其記録失實李成父謂書多駁辭宜孔
子所不取又謂劉向司馬遷班固常見此書其後稍隠
及盜發冢乃幸復出中間所載武王征四方馘億有十
萬七千七百七十有九俘三億萬二百三十暴于秦王
漢武矣狩禽虎二十有三麋五千二百三十五犀十有
二氂七百二十有一熊百五十有一羆百一十有八
豕三百五十有二貉十有八麈十有六麝五十鹿三千五
百有八紂囿雖大安得熊羆如是之衆又謂俘商寶玉億
有百萬皆荒唐誇誕不近人情非止于駁而已百篇聖
人所定孟子猶疑漂杵之語前輩云吾欲忘言觀道妙
六經俱是不全書況汲冢書之類乎
商辛燔二女縊世謂太公蒙面以斬妲已非也栁子厚
非國語笑其誣且耄汲冢書云叔向使周見太子晉歸
告平公曰太子晉行年十五而臣弗能與言請歸周之
二邑若不反及有天下將以為誅平公將歸之師曠不
可曰請使暝臣徃與之言徃見太子問答徃復師曠不
能難稱善曰王子汝將為天下宗乎王子曰吾問汝人
之年長短告也師曠對曰汝聲清汗汝色赤白火色不
夀王子曰吾後三年上賔于帝所師曠歸未及三年告
死者至子晉靈異庸有此理但曠瞽而聰聲清而聴知
之火色瞽豈能辨豈非誣而耄歟
髙文虎作西湖放生池記以鳥獸魚鱉咸若為商王事
太學諸生為謔詞哂其誤陳晦行史集賢制用昆命元
龜字閩帥倪侍郎駁論之陳累疏援引唐人及本朝命
相制皆用此語史擢陳臺端劾倪削秩罷去或為一聨
云舎人舊錯夏商鱉御史新争舜禹龜聞者絶倒
石敏若絶句云来時萬縷弄輕黄去日飛毬滿路傍
我比楊花更飄蕩楊花只是一春忙
袁紹檄孟徳云贅閹遺醜徐敬業檄武氏云一抔之土
未乾六尺之孤安在侯景檄湘東云項羽重瞳尚有烏
江之敗湘東一目豈為赤縣所歸皆罵得毒矣然操能
全陳琳武后不怒駱賔王反謂宰相安得失此人惟湘
東竟殺王偉偉教侯景覆臺城餓武帝弑簡文辱妃主
萬死宜也湘東始恱其五百言佞詩而欲活之及見一目
之檄偉遂不免忘九廟之讐恥快一身之喜怒安得令
終乎
石曼卿詩惟籌筆驛詞翰俱妙人所傳誦及樂意相闗
禽對語生香不㫁樹交花一聨為伊洛中人所稱他作
苦不甚見晩得其集石徂徕作序稱其與穆參軍以古
文自任而曼卿尤豪于詩石自序性懶有作不能錄早
時解記數百篇過壯記益衰近幾盡廢有収百篇來者
覽之或尚能識或如非已言久迺能辨遂併近詩存三百
篇藏之于家歐公尤重其人范公有鑿幽索秘破堅發竒
髙凌虹霓清出金石之評集中華山泰山嵩山五言長
篇各一首筆力在薛能之上餘警句尚多五言云行
人晩更急歸鳥夕無行(登樓/)天寒河影淡山凍瀑聲
微(山寺/)水盡天不盡人在天盡頭(髙樓/)草白有時榮髪白不
再好人生不如春髪白不如草(贈别/)弋下失㝠鴻網細遺
巨鯤(送李/庭之)風勁香逾逺天寒色更鮮秋天買不㫁無意學
金錢(叢菊/)七言云洛渚微波長映步漢宫香水不濡肌(荷/花)
獨歩世無呉苑豔渾身天與漢宫香(牡丹/)恥生湯武干戈
域寧死唐虞揖遜區(首陽山自注山/在蒲邑都也)汾河不㫁天南流天
色無情淡如水(寄尹/師魯)南朝文物盡清賢不事風流即放
言三百年間却堪笑絶無人可定中原(南朝/)中散向人
疎懶甚步兵因酒過差多(自諭/)皆清拔有風骨
曼卿紅梅詩云認桃無緑葉辨杏有青枝坡公以為村
學堂中語然卒章云未應嬌意急發赤怒春遲不害為
佳作也
沈相落職制云君人臨照百官盖欲其精白以承休徳宰
輔儀刑四海豈宜以寵利而居成功繄予旣老之臣自喪
不貪之寶其還顯秩用厭師虞具官某頓以藩條擢聞
機政惟人求舊謂文武可以憲邦秉國之均何風采不
如治郡朕尤虚己日佇告猷精神强而折衝未聞宏畧
血氣衰而戒得以減亷聲旣已乖鼎鼐之調始欲掛衣
冠而却雖曲全于體貌乃薦致于抨彈其鐫秘殿之
華俾即安車之佚噫君子慎始防嫌疑于未然貴臣抵
辜尚遷就而為諱慨徃愆之莫捄期晩節以自全陳樞
降官制末云為祈父之爪牙初期陳力視秦人之肥瘠
良負虚懷時于湖年未三十而筆力髙簡如此沈坐簠簋
陳坐辭難而責兩制尾聨皆妙益公行葉樞責詞亦
精切然稍費辭矣于湖詩若不逮總得上丁齊宿云北
来被髪車連野東走乗桴浪接天汲汲兩宫常旰食受
膰歸去淚如川與胡邦衡云夢了瓊崖身益壯煙銷金
塢臭空傳之作極佳
世宗欲相陶糓范質不可而己糓以為怨及建隆罷質
榖當制云十年居調爕之司一旦得變通之術以報前
忿范讀之泣下余謂榖徒知譏玩范公而不知禪文出
于袖中乃變通之尤甚者况陳橋之歸范公固常以大
義責新朝然熙陵尚惜其欠世宗一死若榖預為揖遜
之詔與樊系作冊文何異藝祖鄙之而不大用聖矣哉
信州道傍有泉一泓甚清溉田甚廣舊有詩牌云炎
炎亭午暑如焚恰恨都無一㸃雲六月騎驢来到此
幾乎渇殺老參軍潘逍遥詩也而集迺不収徐斯逺
家傳載其牡丹一絶而逸此詩徐家于信豈未之見耶
淵明有述酒詩自注云儀狄造杜康潤色之而終篇無
一字及酒山谷謂述酒一篇盖闕此篇多不可解韓子
蒼因山陽下國一語疑是義熙以後有感而作至湯伯
紀始反復詳考以為零陵哀詩人詩淵明歸田本避易
代之事而未嘗明言之至此主弑國亡其痛疾深矣雖
不敢言而亦不可不言故若是夫辭之廋也湯箋出然
後一篇之義明其間如峡中納遺薫朱公練九齒之句
又詠貧士云阮公見錢入即日棄其官又云昔在黄子
亷二事未詳出處子亷之名僅見三國志黄盖傳清貧
事無所考伯紀闕疑以質于余余亦不能解
徐斯逺絶句云紙衣竹几一蒲團閉户然箕自屈盤誦
徹離騷二十五不知月落夜深寒冰心稱斯逺有凍餓
自守之樂非過也
姜堯章有平聲滿江紅自叙云舊詞用仄韻多不叶律
如末句無心撲歌者將心字融入去聲方諧音律余欲
以平韻為之久不能成因沉巢湖祝曰得一席風當以
平韻滿江紅為神姥夀言訖風與帆俱駛頃刻而成末
句云聞環佩則協律矣其詞云仙姥来時政一望千頃
翠瀾旌旗與亂雲俱下依約前山命駕羣龍金作軏相
從諸娣玉為冠(廟中列坐如夫/人者十五人)向夜深風定悄無人聞
佩環神竒處君試看奠淮右阻江南遣六丁電雷别守
東闗應笑英雄無好手一篙春水走曹瞞又怎知人在
小紅樓簾影間此闋佳甚惜無能歌之者
羅鄂州文雖少而善集中鸚鵡洲賦二篇其首篇云登
黄鶴之髙樓兮欣徙倚而四顧何南望而獨愁兮有正
平之遺處指幽堂而示戒兮何足以知君子之度方黨
禁之既解兮凛凛清議其尚存無罪而戮一介兮衆必
争起而譟讙士猶恃此而不恐兮時亦直情而徑行寧
知嗾夫妄庸兮使之魚肉而甘心稽建安之事勢兮魏
甚菀而漢枯毎不忍其綴旒兮思忠憤之稍攄悵不擇
其所發兮遂至于顛沛而濶疎當其解衣而慢侮兮坐
皆驚悸而失箸吾謂死于漁陽之參撾兮何預乎鸚鵡
之一賦使英雄初無殺心兮雖頗困苦而終赦惟此客
以授我兮冝相與尸祝之不暇兵在頸而追救兮奈何
以此欺天下萬一僥倖而脱身兮終亦無以自全北海
仗正而孥戮兮德祖以俊而銜寃三人者葢一體兮必
且脣亡而齒寒嗟繁城之佐命兮非不巧于自營挈四
百之基祚兮與一身孰為重輕來者滔滔而如江水兮
方攘臂而議先生詆文華為浮薄兮至或以比乎盆成
茍吾言之獲信兮猶足以吐千古之不平二賦皆佳此
篇乃其兄所作有祭田横墓文之意
鄉前輩柯夢得字東海一生苦吟有抱甕集古詩學孟
野然稍僻晦有夢蝶絶句云一覺千年一轉機覺來還
是夢還非當時夢裏知蝴蝶便好穿花傍水飛前人所
未道也
　
　
　
　
　後村詩話巻五
欽定四庫全書
　後村詩話巻六
　　　　　　　　　　　　宋　劉克莊　編
過秦論云陳渉鋤耰棘矜不銛于鈎㦸長鎩謫戍之衆
非抗九國之師深謀逺慮行軍用兵之道非及曩時之
士其語本吕覧有曰驅市人而戰之可以勝人之厚祿
教卒老弱罷民可以勝人之精士練材離散係系可以
勝人之行陣整齊鉏耰匂挺可以勝人之長銚利兵賈
生可謂善融化者七發云出輿入輦命曰蹷痿之機洞
房清宫命曰寒熱之媒皓齒蛾眉命曰伐性之斧甘脆
肥醲命曰腐腸之藥其語亦本吕覧云出則以車入則
以輦命之曰招蹷之機肥肉厚酒命之曰爛腸之食靡
曼皓齒鄭衛之音命之曰伐性之斧但増損一兩字爾
此韓分所以有後皆視前公相襲由漢至今用一律歟
樊川阿房宫賦中間數語特脱換楊敬之華山賦爾未
至若枚乗之純犯前作也
反騷云君子得時則行不得時則龍蛇何必湛身哉朱
氏謂雄乃屈原之罪人豈以美新仕莽為龍蛇乎然此
雄語亦本吕覧云一龍一蛇與時俱化秦漢未逺語多
相犯
善學者若齊王之食雞也必食其跖數千而後足(跖雞/足踵)
物莫不有長莫不有短善學者假人之長以補其短宋
景文自名其集曰雞跖本此
勾踐欲報吳大夫逄同諫曰鷙鳥將擊必匿其形吕覧
云諸搏攖抵噬之獸其用齒角爪牙也必記于卑微隱
蔽詞費于逄同矣
如臨深淵如履薄冰小雅詩也小旻小宛二篇及孝經
互見吕覧以為出于周書誤矣髙誘序云不韋以其書
暴之咸陽市門懸千金其上有能增損一字者與千金
時人無能增損者誘以為時人非不能增損憚相國畏
其勢耳誤記小雅為周書而莫敢指摘則懸金何為哉
(溥天之下莫非王土率土之濵莫非王臣亦小雅詩四月/篇也吕氏以為舜自作不知何所據或是誤引孟子)
晉將攻鄭令叔向聘焉視其有人與無人子產為之詩
曰子惠思我褰裳渉洧子不我思豈無它士叔向歸曰
鄭有人焉不可及也按渉洧之章乃男女恩怨相爾汝
之辭子產謂晉不撫我豈無秦荆可事乎古人舉詩辭
不迫切而意已獨至皆類此
獨孤常州名及字至之逺遊賦略云馮東井以俯視識
故國之城闕千門萬户遙如蟻穴覔舊山與喬木纔依
稀而明滅見伊川大道鞠為戎狄歴陽故人半作魚鼈
曩之奔走于市朝者如紛紜飛馳讘讘嗤嗤蹩􁌣翩躚
肖翹陸離若磯蝨之聚壊絮蜘蛛之乗遊絲吾乃今日
識羣動之變態兮莧然倚長歌而笑之亦既自得周覧
未畢惕然雲開萬象如失羣有儼以皆作百慮繽其來
歸乃宿昔之人寰始故時之喧卑向之俯仰欣戚無非
妄心然後知吾之生也與妄俱生邪氣乗之萬縁合并
為憂而患為虧而盈彼碌碌者自以為覺尤飾妄以賈
名甚佳内戎狄魚鼈數語與謫仙古風俯視洛陽川茫
茫走胡兵流血沾草野豺狼盡冠纓之語相類常州有
送李白之曹南序可見同時原善其文在蕭頴士李華
之間
常州觀海篇云北登渤澥島廻首秦東門誰尸造化工
鑿此天地源澒洞吞百谷周流無四垠廓然混茫際望
見天地根白日自中吐扶桑如可捫超遥蓬萊峰想像
金臺存秦帝昔經此登臨冀飛翻揚旌百神㑹望日羣
山奔徐福竟何成羡門徒空言惟見石橋足千年潮水
痕雖高雅未及陳拾遺然氣魄雄渾與岑參高適相上
下
李華字遐叔山陽古城銘畧云有漢之衰野鬪羣龍天
地厭德人神助凶奸桀之雄為王為公名國大都(缺/)于
兵衝鳯凰嬰刃麒麟挂鋒力勝者昌九州承風(缺/)　虞
賔不保其躬宿昔卿士如鴛如鴻洸洸將校如羆如熊
于漢則貳于曹則忠山陽古城草没苔封(缺/)日將昏狐
狸横縱峩峩首陽有洛之東孤竹二子德音無窮武王
翦商不食而終矧臣篡君俛首求容義理長語亦壯浪
不在弔戰塲之下
漢唐皆有宦官之禍而唐之禍尤烈幽明皇殺張后脅
憲宗刼僖昭譖汾陽西平族甘露宰相六族禍死十六
宅諸王終于亡唐而後巳前軰謂漢宦者與政而唐使
之典兵之故八司馬附麗伾文固無足議但謀奪宦者
兵柄使范希朝韓泰總統諸城鎮行營兵馬邉上諸將
各以狀辭中尉中人大怒曰從其謀吾族必死其手嗟
乎此豈伾文之智所及哉八司馬多雋才必有為畫䇿
者事雖不成與晁錯竇武陳蕃何異而退之永貞行云
北軍百萬虎與羆天子自將非它師一朝奪印封私黨
凜凜朝士何能為嗚呼天子安能自將不過付之中尉
及觀軍容使爾以成敗論人世俗不足責退之豪傑亦
以天子自將北軍為是而奪印為非耶
余有畫山水四横巻上各有五言一首其一曰高峰挂
層雲逺水没平野當年居山客半是愛山者橋攲欲流
崖路險不容馬慎勿夸世人政要知者寡其二曰青山
為誰高影壓三百里竹深巳迷橋荷密半藏水區區名
利人坐瞑真可鄙慨想雲屋中恐是古君子其三曰急
雨冷梢溪寒烟曉横塞茅堂来軒車中有隱者在市朝
一何有雲水两無礙笑向塵世人不知是何代其四曰
通江石泉滑崩崖朝雪重牧兒心苦饑牛寒挽不動誰
人倚長松胸有九雲夢西風吹屋倒一笑無與共後題
畫李叔班作不知為何人詩則持約所書持約豈非顔
氏耶
王黄州集第一篇詶种隱君百韻自叙出處甚謙云長
恐先生聞倚松成大噱其叙种隱節甚高累數十韻退
之于李渤不能過一种明逸耳未出山以黄州之剛勁
而尊敬之如此既出山如王嗣宗之麤鄙乃得以陵暴
之士其可不自重哉
本朝大臣多憐才好士如趙中令于王黄州王文正于
楊文公晏元獻于宋景文皆為翹材上客雖丁崖州追
仇萊公之黨亦不忍害大年吕文靖謫歐尹隨即収用
至章蔡用事坡公始過海矣中令讓官表多黄州之筆
可見親密其挽中令云商山副使偏埀淚未報當時國
士知與幕府少年今白髪之句異矣
詩以體物騐工巧駱賔王詠挑燈杖云稟質非貪熱焦
心豈憚熬終知不自潤何用處脂膏語簡而味長每欲
傚此作數題未暇也
杜子美笑王楊盧駱文體輕薄然盧病梨賦未易貶駁
駱檄武氏多警策邉夜有懷云城荒猶築怨碣毁尚銘
功挽詩云青烏新兆去白馬故人來亦佳句也盧仝劉
又以怪名家仝集中有含曦上人一首云長壽寺石壁
院盧公一首詩渴讀即不渴饑讀即不饑鯨飲海水盡
露出珊瑚枝海神知貴不知價留與人間光照夜又集
有范宗韓喜得劉先生詩云玉尺沉埋久得之銘篆深
楷磨露正色扣擊吐哀音二詩殆與仝作對壘
三國志帝魏而卑吳蜀說者謂陳壽蜀人仕屢見黜父
為諸葛所髠于劉氏君臣不能無憾而然翁甫仲山作
蜀漢書以矯之游丞相極稱其書仲山亦求序于余余
觀其書大意是但書後主為安樂公欲以著其不能負
荷之罪復翁書云後主不能負荷史官自貶抑之可也
豈可因曹氏貶削之稱㑹仲山先去其論未竟後得廬
陵貢士蕭常所作續後漢書大綱與仲山同但蕭氏直
名其書曰續後漢仲山猶加蜀字耳蕭書後主為少帝
按後主嗣位二十五年而後播遷歿時已六十五似非
少帝周丞相為蕭序此書謂歐公議正統不黜魏其客
章望之著明統論以辨之張南軒經世紀年直以先主
繼獻帝而附魏吳于下方又引習鑿齒漢晉春秋以蜀
為正魏為篡攷訂詳備惜仲山游公皆未之見余亦近
方見之
劉斯立病中詩云欲成蹇士賦應作半人詩半人當是
用習鑿齒事
放翁少時二親敎督甚嚴初婚某氏伉儷相得二親恐
其惰于學也數譴婦放翁不敢逆尊者意與婦訣某氏
改事某官與陸氏有中外一日通家于沈園生間目成
而已翁得年最髙晩有二絶云腸斷城頭畫角哀沈園
非復舊池臺傷心橋下春波綠曽見驚鴻照影來夢斷
香銷四十年沈園栁老不吹綿此身行作稽山土尤弔
遺蹤一泫然舊讀此書不解其意後見曽温伯言其詳
温伯名黯茶山孫受學于放翁
韋蘇州詩云身多疾病思田里邑有流亡愧俸錢太守
能為此言者鮮矣若放翁云身為野老已無責路有流
民終動心退士能為此言尤未之見也
蕭千巖采蓮曲云清曉去采蓮蓮花帯露鮮溪長須急
漿不是趂前船相隨不覺逺直到暮煙中恐嗔歸得晚
今日打頭風
三良事見于詩左傳皆云秦穆殺之以殉坡詩獨云乃
知三子殉公意亦如齊之二客從田横今人不復見此
等乃以所見疑古人此說甚新後讀曹子建三良詩云
秦穆先下世三臣皆自殘生時共榮樂既没同憂患誰
言捐軀易殺身誠獨難乃知子建已有此論
榖千駕不如養一驢
黄初中疑忌諸王黜削封爵名曰就國實同囚拘禁斷
還徃求通親親表云臣逺慕鹿鳴君臣之宴中詠棠棣
匪他之誠下思伐木友生之義終懷蓼莪㒺極之哀每
四節之㑹塊然獨處左右惟僕𨽻所對惟妻子高談無
所與發陳義無所與展未嘗不聞樂而拊心臨觴而歎
息也甚哀切
求自試表云若陛下出不世之詔效身錐刀之用使得
西屬大將軍當一校之隊東屬大司馬統扁舟之任必
乗危蹈險騁舟奮驪突刃觸鋒為士卒先雖未能禽權
馘亮庶效須臾之捷以滅終身之愧雖身分蜀境首懸
吳闕猶生之年也甚悲壯
與楊徳祖書畧云詞賦小道子雲先朝執㦸之臣而猶
稱壯夫不為吾雖薄徳位為藩侯庶幾建永世之業流
金石之功豈徒以翰墨為勲績詞賦為君子哉若吾志
不果吾道不行將采庶官之實錄辨時俗之得失定仁
義之衷成一家之言雖未能藏之名山將以傳之同好
味其文勢駿壯退之答崔立之書本此曹仲雍哀詞畧
云昔后稷在寒冰鬬榖在楚澤依鳥憑虎而無灾今文
茵無寒冰之慘羅幃綺帳暖于翔鳥之翼幽房閒宇密
于雲夢之野慈母良保仁乎鳥虎之情文字麗密有如
此者(自三良以下皆/見曹子建集)
天台林憲字景思自號雪巢尤遂初序其集略云富與
貴人之所可得而才者天之所甚靳景思取天所甚靳
者多則不能兼人之所得固宜然則才者實致窮之具
人何用有此而天亦何用靳此此未易以理曉也誠齋
演遂初之說為雪巢之詞云且吾與詩人同爭夫天之
所靳是天之横民也同犯夫天之所惡是又天之横民
也治横民者宜以横政既與詩人同為其横民欲不與
詩人同受横政可乎余曰子既無遺力以取所靳無懼
心以犯所惡無怨言以安所致然則延之為君惜過也
余舉延之語以唁君亦過也然君必欲專享詩人才之
所致者而不顧不悔以不辭造物之横政亦過也二公
可謂善謔矣
雪巢讀陶詩云吾觀淵明詩了不在言賦有如太和
氣周行不停駐時與春為風融夷物華布未常見用力
萬物榮處處時與秋為月浩然無㸃注江山滋清絶宇
宙靡纎汚乃知淵明詩本不在詩故邂逅吐所有氣象
隨所寓乞食不為拙華軒不為慕歸來不為高折腰不
為沮羲皇平歩超無懷真雅素簡淡豈能盡學者漫馳
歩獨有無弦琴明明一班露雖甚清絶然太輕快集中
長篇皆類此要湏更櫽括以韋栁乃善
蕪城賦云板築雉堞之殷井幹烽櫓之勤崪若斷岸矗
似長雲觀基扃之固䕶將萬祀而一君出入三代五百
餘載竟𤓰割而豆分歌堂舞閣之基弋林釣渚之館吳
蔡齊秦之聲魚龍爵馬之玩皆薫歇燼滅光沉響絶
園葵賦云仕非魯相有不拔之利賔惟二仲無逸馬之
憂若乃鄰老談稼女嫗歸桑拂此葦席炊彼􁀙梁甃壺
援醢曲瓢巻漿乃羮乃瀹堆鼎盈筐甘旨蒨脆滑柔芬
芳消淋逐水潤胃調腸鮑明逺賦有思致然太拘狹開
拓不去畧存二賦于此詩工于賦押韻用事徃徃切題
岑參賈至輩句律多出于鮑然去康樂地位尚逺登大
雷岸與妹書六百餘字無一字及家事皆述道途辛苦
古今陳迹山夔水怪覊愁旅思辭極典雅為集中佳作
燕公之文如楩木枝幹締構大厦上棟下字孕育氣象
可以變隂陽而閱寒暑坐天子而朝羣后許公之文如
應鐘鼗鼓笙簧錞磬崇牙樹羽考以宫縣可以奉神明
享宗廟李北海之文如赤羽𤣥甲延亘平野如雲如風
有貙有虎闐然鼓之吁可畏也賈常侍之文如高冠華
簮曳裾鳴玉立于廊廟非法不言可以望為羽儀資以
道義李員外之文則如金轝玉輦雕龍綵鳳外雖丹青
可掬内亦體骨不饑獨孤常州之文如危峰絶壁穿倚
雲漢長松怪石傾倒谿壑然而畧無和暢雅徳者避之
楊崖州之文如長橋新構鐵騎夜渡雄震威厲動心駭
目然而鼓作多容君子所慎權文公之文如朱門大第
而氣勢宏敞廊府廪廏戸牖悉周然而不能有新規勝
概令人竦觀韓吏部之文如長江秋注千里一道衝飈
激浪汗流不滯然而施于灌激或爽于用李襄陽之
文如燕山夜鴻華亭曉鶴嘹喨亦足驚聽然而才力偕
鮮瞥然高逺故友沈諮議之文則隼擊鷹揚滅没空碧
崇蘭繁榮曜芳揚蕤雖迅舉秀擢而能沛文絶景其它
握珠璣奮組繡者不可一二而紀矣以上皇甫湜評唐
十一家之文可與法帖所載梁武帝評三十四家書對
觀
出世篇云生當為大丈夫斷覊羅出泥涂四散號呶俶
擾無隅埋之深淵飄然上浮騎龍披青雲汛覧遊八區
經太山絶巨海一長吁西摩月鏡東弄日珠上始天之
門直指帝所居羣仙來迎塞天衢鳯凰鸞鳥乗金輿音
聲嘈嘈滿太虛旨飲珍食兮照庖㕑食之不飫飲不盡
使人不陋復不愚旦旦狎玉皇夜夜御天姝當御者幾
人百千為翻宛宛舒舒忽不自知支消體化膏露明湛
湛無色茵席濡俄而散漫斐然虛無翕然復摶摶久而
蘇精神如太陽霍然照清都四支為琅玕五藏為璠璵
顏如芙蓉頂如醍醐與天地相終始浩漫為娛下顧人
間溷糞蠅蛆湜以軻雄自擬然此篇放曠超軼軻雄不
道也文字亦未及大人賦隋唐人言語耳
闔廬之死金玉其墓黔婁之死首足不覆(皇甫/湜)
吳融詩阿對泉頭一布衣自註云阿對是楊伯起家僮
常引泉灌疏
韓致光吳子華皆唐末詞臣位望通顯雖國蹙主辱而
賦詠倡和不輟存于集者不過流連光景之語如感時
傷事之作絶未之見當時公卿大臣徃徃皆如此
蝎賦云夜風索索縁隙憑壁弗聲弗鳴潜此毒螫厥虎
不翅厥牛不齒爾今何功既角而尾
虎賦云西白而金其獸唯虎何彼列辰自龍而鼠善人
瘠讒人肥汝不食讒畏汝之饑
惡馬賦云彼騎而齕孰為其主彼芻而蹄孰為其圉五
里之堠十里之亭癬燥飢暍不擇重輕亭有嚵吏曝之
為腊乂毒其吏立死丁櫪(已上三賦/見玉谿集)
玉谿與陶進士書夫所謂博學宏詞者豈容易哉天地
之災變盡解矣人事之興廢盡究矣皇王之道盡識矣
聖賢之文盡知矣下及蟲豸草木鬼神精魅一物以上
莫不開㑹此其可以當博學宏詞者耶恐猶未也設他
日或朝廷或持權衡大臣問一事詰一物小如毛甲而
時脱有不能盡知者則是博學宏詞者當其罪矣私自
恐懼窘若囚械後幸有中書長者曰此人不堪抹去之
大快樂曰此日後不能知得東西左右亦不畏矣又云
常自祝願得時人曰此物不識字此物不知書是我生
獲忠肅之諡也其論激矣
前人紀蔡京權重喜閩漕鄭可簡餽茶就封皮批進修
撰除運副逺相晩亦權重病起見二雞吐綬愛玩久之
問誰所致左右以宗少梁成大對亦就劄于批除刑部
侍郎人以為戲筆也而命下西山先生云其權重于蔡
氏耳
逺相當國乆從官多由徑而得端平初鶴山召對云侍
從之臣有獻納而無論思亦雅謔也
鄭谷送人下第云吾子雖云命鄉人懶讀書七言云愁
破方知酒有權皆有新意
薛能云詩深不敢論鄭谷云暮年詩力在新句更幽微
詩至于深微極𤣥絕妙矣然二子皆不能踐此言唐人
惟韋栁夲朝惟崔徳符陳簡齋近之
温飛卿蘇武廟云迴日樓臺非甲帳去時冠劍是丁年
甲帳是武帝事丁年用李陵書丁年奉使皓首而歸之
語頗有思致
南豐序南齊書云為二典者所記豈獨唐虞之迹耶併
與其精微之意而傳之方是之時豈特任政者皆天下
之士也葢執簡操筆而隨者亦皆聖人之徒也曲阜行
潁濵中書舍人制云在昔典謨訓告誓命之文學者宗
之以為大訓葢當是時豈獨綱紀法度後世有不能及
哉至于言語侍從之臣皆聖人之徒亦非後世之士所
能髣髴也詞意全本南豐其家庭素所講貫也
横渠絕句云渭南涇北已三遷水旱縱横數畝田四十
二年居陜右老年生計似初年又云兩山南北雨冥冥
四牖東西萬木青面似枯髏頭似雪後生誰與屬遺經
其清苦如此所以為一代儒宗
曹操欲使十吏就蔡琰冩邕遺書琰曰男女不親授乞
給紙筆真草惟命妻胡之恥豈不大于親授所謂不能
三年之喪而緦小功之察歟
義山孔明廟云玉壘經綸逺金刀厯數終誠齋徐孺子
墓云舊國已禾女荒阡猶石翁比山谷司馬寒如灰禮
樂邜金刀之句尤精確
義山善用事哭劉蕡云空聞遷賈誼不待相孫𢎞自應
制科至謫死止以十字道盡
温飛卿過韋籌草堂七言云醉後獨知殷甲子病來猶
作晉春秋林和靖五言云隱非秦甲子病著晉春秋和
靖非蹈襲者當是偶然相犯
魯共王壞孔子宅以廣其居升堂聞金石絲竹之音乃
不壞宅此謂魯生及孔子之後有絃誦于其間者爾而
疏云懼其神異乃止不壊誤矣高祖誅項籍引兵圍魯
魯諸儒猶講誦習禮絃歌之音不絕此豈亦有神異耶
解經如此豈不語怪神之義哉
半山擬寒山云我曾為牛馬見草豆歡喜又曾為女人
歡喜見男子我若真是我祗合長如此若好惡不定應
知為物使堂堂大丈夫莫認物為已後有慈受和尚者
擬作云姦漢瞞淳漢淳漢總不知姦漢做驢子却被淳
漢騎半山大手筆擬二十篇殆過之慈受一僧爾所擬
四十八篇亦逼真可喜也寒山詩麤言細語皆精詣透
徹所謂一死生齊彭殤者亦有絕工緻者如地中嬋娟
女玉佩響珊珊鸚鵡花間弄琵琶月下彈長歌三日繞
短舞萬人㸔未必長如此芙蓉不耐寒殆不减齊梁人
語此篇亦見山谷集豈谷喜而筆之後人誤以入集歟
元康八年機始以臺郎出補著作游于祕閣而見魏武
帝遺令愾然歎息傷懷者乆之客曰夫始終者萬物之
大歸死生者性命之區域是以臨喪殯而後悲覩陳根
而絕哭今傷心百年之際興哀無情之地意者無乃知
哀之可有而未識情之可無乎夫日蝕由乎交分山崩
起于朽壞亦云數而已矣然百姓怪焉者豈不以資高
明之質而不免卑濁之累居常安之勢而終嬰傾離之
患故乎夫以廻天倒日之力而不能振形骸之内濟世
夷難之智而受困魏闕之下已而格乎上下者藏于區
區之木光于四表者翳乎蕞爾之土雄心摧于弱情
壯圖終于衰志長算屈于短日逺跡頓于促路嗚呼豈特
古史之異闕景黔黎之怪頹岸乎觀其所以顧命冢嗣
貽謀四子經國之略既逺隆家之訓亦𢎞又云吾在軍
中持法是也至于小忿怒大過失不當效也善乎逹人
之讜言矣持姬女而指季豹以示四子曰以累汝因泣
下傷哉曩以天下自任今以愛子託人同乎盡者無餘
而得乎亡者無存然而婉孌房闥之内綢繆家人之務
則幾乎密與又曰吾婕妤妓人著銅雀臺于臺堂上施
六尺牀張繐帳朝晡設脯糒之屬月朝十五日輒向帳
作伎汝等時時登銅雀臺望吾西陵墓田又云餘香可
分與諸夫人諸舍中無所為學作履組賣也吾歴官所
得綬皆著藏中吾餘衣裘可别為一藏不能者兄弟可
共分之既而竟分焉亡者可以勿求存者可以勿違求
與違不其两傷乎悲乎愛有大而必失惡有甚而必得
智慧不能去其惡威力不能全其愛故前識所不用心
而聖人罕言焉若乃繫情累于外物留曲念于閨房亦
賢俊之所宜廢乎于是遂憤懣而獻弔云爾士衡此作
詞簡而事甚備語絕而意愈新當為魏晉間文章第一
序勝于文(弔魏/武文)
　
　
　
　
　
　
　
　
　
　
　
　
　
　
　
　後村詩話巻六
欽定四庫全書
　後村詩話巻七
　　　　　　　　　　　　宋　劉克莊　編
放翁詩云藥來賊境靈何益米出胡奴死不炊上句用
栁公綽事公綽節度山南東道有道士獻丹藥問所從
來曰自薊門時朱克融方叛公綽曰藥自賊境來雖驗
何益棄藥而逐道士殆天為下句設此竒句(甲子七年/讀唐書記)
(時年七/十八)
揚雄集六巻四十三篇劇秦美新之作在焉法言末云
自周公以來未有漢公之懿又曰其勤勞則過于阿衡
此時莽猶未篡此語不過如今人稱頌權貴人功徳爾
及莽既篡雄縱不能如許由洗耳魯連蹈海然與龔勝
同時莽使使者以印綬强起勝勝稱病篤卧以手推去
印綬勝兩子及門人進説云云勝曰吾受漢家厚恩今
年老旦暮入地豈以一身事二姓下見故君乎不食而
死雄亦仕漢者莽篡不能去視勝可愧死矣美新之篇
方且盛稱皇帝陛下配五帝冠三王開闢以來未聞宜
命賢哲作帝典一篇襲舊二為三以示罔極又自言有
顛眴病恐先犬馬填溝壑長恨黄泉故作此篇以獻余
謂寧顛眴病死此文豈可作哉朱氏書莽大夫揚雄卒
當其罪矣而昌黎公荆公涑水公皆推重或以配孟子
何也
元后誄畧云天之所廢人不敢支又云皇天眷命黄虞
之孫歴世運移屬在新聖又云漢廟黜廢移安定公凡
累百韻按元后雖莽之姑然擲傳國璽缺其角聞翟義
起兵以為是見漢宗廟毀壊有怨言人心之公不可磨
滅如此雄士人也顧以賊莽為新聖以漢廟黜廢為天
之所壊乎
劉子政集二巻有九歎用騷體末有杖銘云歴危乗險
匪杖不行年耆力竭匪杖不强有杖不任顛跌誰怨有
士不用害何足言藷蔗雖甘殆不可杖佞人悦已亦不
可相杖必取任不必用味士必任賢何必取貴語簡而
有味
文君眉色如望逺山臉際常若芙蓉十八而寡悦長卿
之才而越禮焉長卿死文君為誄傳于世
揚雄夢吐鳳凰而作太𤣥經仲舒夢蛟龍入懷而作春
秋繁露
公孫𢎞食故人髙賀以脱粟飯覆以布衾賀告人曰𢎞
内服貂蟬外衣麻枲内㕑五鼎外膳一肴于是朝廷疑
其矯焉𢎞嘆曰寧逢惡賓勿逢故人
吳章為王莽所殺弟子皆更易姓名以從他師惟司徒
掾平陵曹敞亦吳章弟子收𦵏其尸
目瞤得酒食燈火花得錢財乾鵲噪而行人至蜘蛛集
而百事喜故目瞤則呪之火花則拜之鵲噪則餧之蜘
蛛集則放之
枚臯文章敏疾長卿制作淹遲而長卿首尾温麗枚臯
時有累句揚子雲曰軍旅之際戎馬之間飛書走檄用
枚臯廊廟之下朝廷之中髙文大典用相如
安定嵩真𤣥菟曹元理並明算術成帝時人真自算其
夀七十三綏和元年正月二十五日晡時死書壁記之
至二十四日晡時死其妻曰見其筭時長下一筭慮脱
有㫖不敢告今果校一日真又曰北邙青隴上孤檟西
四丈所鑿之入五尺吾欲𦵏此地及死往掘得古時空
槨遂以𦵏焉元理常從其友人陳廣漢廣漢曰吾有二
囷米忘其石數子為計之元理以食箸十餘轉曰東囷
七百四十九石八升七合又十餘轉曰西囷六百九十
七石八斗遂大書囷門後出米西囷六百九十七石七
斗九升有一鼠大堪一升東囷不差圭合元理後復過
廣漢告以米數元理以手擊牀曰遂不知鼠之殊米不
如剥面皮矣廣漢為取酒鹿脯數片元理復筭曰藷蔗
二十五區收一千五百三十六枚蹲鴟三十七畝收六
百七十三石千牛産二百犢萬雞將五萬雛羊豕鵝鴨
皆道其數果蓏肴簌悉知其所曰資業之廣何供饋之
褊廣漢慙曰有倉卒客無倉卒主人元理曰爼上蒸㹠
一頭厨中荔枝一柈皆可為設廣漢再拜謝罪自取之
盡日為歡公孫𢎞為國士所推上為賢良國人鄒長倩
以其貧解衣裳衣之擇所著冠屨與之又贈以生芻一
束素絲一襚撲滿一枚書遺之曰撲滿者以土為器以
畜錢具有入竅而無出竅滿則撲之士有聚斂而不能
散者將有撲滿之敗可不誡歟𢎞為髙賀鄒長倩兩故
人所輕如此豈非曲學阿世有以納侮歟
梁孝王遊於忘憂之館集諸游士使各為賦枚乗為栁
賦路喬如為鶴賦公孫詭為文鹿賦公孫乗為月賦羊
勝為屏風賦韓安國作几賦不成鄒陽代作鄒陽安國
罰酒三升賜枚乗路喬如絹各五匹
自揚雄夢吐鳳以下皆見西京雜記葛洪所集也未云
洪家有劉子駿漢書一百巻無首尾題目但以甲乙丙
丁紀其巻數歆欲撰漢書編録漢事未詮次而亡故書
無定本雜記而已後好事者以意次第之始甲終癸為
十帙帙十巻合為百巻試以此記較班固所作殆是全
取劉書有小異同耳固所不取不過二萬餘言今抄
出為二巻名曰西京雜記以裨漢書之闕爾後洪家遭
火書籍多盡此兩卷在洪巾箱中故得猶在劉歆所記
世人希有縱復有者多不備足恐年代稍久歆所撰遂
沒并洪家此書二巻不知出所故序之云耳
尹少稷詩若淡泊而有義味其庸醫行云南街醫工門
如市爭傳和扁生後世膏肓可為死可起瓦屑蓬根盡
珍劑嵗月轉久術轉疎十醫九死一活無北市醫工色
潛動大字書牌要驚衆偏收棄藥與遺方羽客神丹亦
無用實者為虚熱為寒幾因顛倒能全安君不見形神
枵然卧一室醫方爭工藥無必左手檢方右顧金兩手
雖殊皆劍㦸似諷當時主和戰者聞逆亮入冦律詩云
本來饑飽非同鼎安得沉浮自一舟又云異日是非憂
史謬終身寒餓羡錢愚詞不迫切而意獨至矣少稷及
接吕居仁曾吉甫議論在山中讀書二十年名論極重
晩為大坡因符離之敗攻張魏公父子以附和議遂為
公議所貶甚可惜也頃故人陶木仁父宰上饒余託仁
父傳其集四冊詩居其一
漢益州刺史朱公叔卒門人陳季圭議所諡宜曰忠文
子陳留蔡邕議曰按古之以子配諡者魯之季文孟懿
子衛之孫文公叔文皆諸侯之臣也至于王室之卿大
夫其尊與諸侯同故以公配春秋曰劉巻卒𦵏劉文公
公羊傳曰劉巻者何天子大夫也經文曰王子虎卒左
傳曰王叔文公卒而如同盟禮也此皆天子大夫得稱
公其禮與同盟諸侯敵之文明也又禮縁情臣子咸欲
尊其君父故雖侯伯子男之臣自稱其君咸得曰公及
其卒異國之人稱之亦然是以邾子許男稱公以𦵏春秋
之正義也以例言之則府君王室亞卿也有王叔劉氏
之比以臣子之辭言之則有邾許稱公之文雖無土而
其位是也今曰公猶可若稱子則降等多矣懼禮廢日
久將詭時聴周有仲山甫伯陽嘉父吉父賢老之稱也
宋有正考父魯有尼父配諡之稱也春秋曰孔父禮曰
伯其父異亡之稱也父雖非爵號與公同禮天子諸侯
咸用優賢異亡順乎門人臣子所稱之宜可於公父之
中擇一處焉斯不稱子而已邕此議佳甚韓栁歐曽不
能加也邕集十巻大半為人作碑版如橋𤣥楊秉楊賜
皆名臣如朱公叔陳仲弓郭林宗范史雲姜肱皆名士
至于劉表胡廣之碑豈得無愧辭乎又有袁滿來胡根
二銘滿來太尉之孫司徒之子年十五死根陳留太守
之子七嵗死二銘甚美幾於諛墓矣
周勰字巨勝汝南人再舉孝廉皆委之去梁冀專國前
後三辟不至後太尉司徒各再辟司空三辟察賢良方
正州舉茂才又公車特徵託疾杜門里巷無人跡外庭
生蓬蒿至延熹二年梁氏滅誅而勰卒圂典字叔則探
綜厯數剖纎入冥州郡禮命舉至孝莫之能起李休字
子材南陽宛人綜七經精羣緯翫辭察變獨見前識古
今疑義錯謬前人所希論後學所不學休盡割判剥散
幽闇昭爛郡署五官掾司空胡廣以禮優請不至(以上/三人)
(史逸其事/見邕集)
光和元年七月十日詔書尺一召光禄大夫楊賜諌議
大夫馬日磾議郎張華蔡邕太史令單颺詣金商門引
入崇徳殿門惟中設都座中常侍育陽侯曹節冠軍侯
王甫從東省出就都座劉寵龎訓北面陽公南面日磾
華邕颺西南面受詔書各一道尺一木板草兩常侍又
諭㫖以朝廷焦心聞灾恐懼每訪羣公卿士而各括囊
莫肯盡忠規補闕故特密問勿依違生疑諱皆再拜受
詔起就坐五人各一處給筆札邕對蜺墮雞化皆婦人
干政所致乳母趙嬈貲富侔于帑藏丘墓踰于園陵兩
子受封兄弟典郡永樂門史崔玉依阻城社大為奸禍
暗昧已成非外臣所能審處近者不治無以正逺又言
廷尉郭禧國之老成光禄大夫橋𤣥方直前太尉劉寵
忠實宜為謀主數見訪問邕立朝持論可謂有所補益
然詔問之時兩常侍在都座之側乃不敢指言漢寺人
亦大横矣
為曹公祠橋𤣥之使持節丞相兾州牧魏王操謹譴掾
再拜敬祠故太尉橋公公以懿徳泛愛博容國念明訓
士思令模靈幽體翳邈哉睎矣㓜以頑鄙之質為大君
子所顧猶仲尼之稱顔淵李生之歎賈復士死知巳懐
此無忘又承從容要誓言徂逝之後路有由徑不以斗
酒隻雞過相沃酹車過三步腹痛勿怪雖戲笑之言非
至親篤好夫何肯如此辭懐舊雅顧潸然悽愴奉命東
征屯次鄉里北望貴土乃心陵墓則致薄祠公其尚享
董卓上書辭疾乞就國土羣臣表卓上解國家播遷之
厄下救兆民塗炭之禍黜廢頑凶援立聖哲謹案漢書
蕭何以相國金印緑綬位在公卿之上卓功績誠鉅勲
侔伊霍宜以卓為相國位在太傅上帶履上殿入朝不
趨此表邕筆也然其罪薄于子雲
(缺/)　子賀周益公致仕啓云清朝無事元老辭榮謂七十致
仕當守禮經之常故再三上疏不為文具之語天子重違其
意孤傅以華其歸喜見顔間甚於掇患去之日身居物外忘其
為三公之尊解后遂得初心毫髪畧無遺恨恭惟某官
棲遲盛福俯仰太平開閣求賢留作國家之用銜盃樂
聖退全明哲之身甫念禮在于懸輿已聞冠掛于神武
雖是翁矍鑠皆意其復相使此老婆娑是負其平生二
者豈可得兼萬事知其皆足是關學力難與婦謀昔蜀
公年未至而居貞潞公耄巳及而當國從其所好匪道
之常又豈仕止合聖人之時出處全君子之致方尋同
社共樂餘年玩象戯于橘中焉知老至作龜巢于蓮上
但見花開某夙仰髙風驚聞盛舉觀終始之一節知夀
考之百年昔嗟林下之無人今喜山中之有相凉臺燠
館益知緑野之清閒角扇長壺雅願洪崖之灑掃云云
此作佳甚然為詩名所掩故不甚流傳著有竹隱集十
一巻多其舊作暮年詩無棗本諸詩如見石湖放翁誠
齋一輩人又才氣飄逸記聞精博警句巧對天造地設略不
㦸人喉舌費人心思品在姜堯章諸人之上集中及晩
作尤佳者昔已入絶句詩選今摘其警句于後曉梵魚出聽
夜禪石㸃頭(贈于/進夫)胷中著雲夢皮裏有陽秋　自作先
生傳誰為故吏碑(挽錢/觀)　鬲上村坊酒眉尖野店茶
肩成山聳因尋句眼作花昏為勘碑(陳宣子/求碑)　天寒不
知翠袖薄日煖但覺玉煙生(水仙/花)　黄四娘花空朶朶
謝三郎鬢巳蒼蒼(燕/坐)　索醉寧傾問字酒忍饑不取作
碑錢　駒入隙來元不礙蠅鑚紐出定何妨(紙/閤)　化成
銀地佛應喜移下玉樓天不知(雪/)　北風萬籟自宫徵
南日一軒真袴襦(南/日)　但欲有衣存妓妾不愁無帳列
生徒(明/簾)　劉顯貴為天子友退之窮作相君書(王士頴/以布衣)
(自/命)　我本田家子驅來作長官政雖無小異民却自相
安静或焚香坐閒因展畫看庸人擾之耳只道太和難
巢餘太古雪人有正始風頭如雪絮白面作春桃紅(題/雪)
(巢/)　一鞭加爾膚萬刃劃吾腹就令猛于虎何忍食子
肉世無冷鑊湯邑盡活地獄(装太和/米綱)　老覺此身無一
堪尚牽詩課撚衰髯亦知庭院西風惡直為秋香不下
簾(秋/日)　一瓶儲粟一囊錢兒欲箕裘女紡塼更買小丘
吾事畢勘書評畫了殘年　可憐玉雪不供愁似(缺/)
　　　　　　此君雖强項嵗寒相對却風流(瓶中/梅竹)
　以(缺/)鼇笑螻蟻冠山戴粒合逍遙(范石/湖)　不識廬山
孤負目不食螃蠏孤負腹亦知二者古難兼行到九江
吾事足　巾墊雨佩飛霞(缺/)　　嘲攻墨守墨　通明
殿不夜城(雪/)　三雅六經(趙徳莊送酒注劉表有酒爵/三大伯雅次仲雅小季雅)
(侯鯖録陶人為酒器有酒經晉安人餉人以酒書云酒/一經或二經至五經它境人不逢聞餞五經束帶迎門)
(方知是/酒也)　大官連檣十萬艘小官僅得一葉如漁舠其
中何所有白髪翁媪并兒曹赤脚婢三後執㸑蒼頭奴
二前操篙𤣥真筆牀間茶竈吏部酒盃兼蟹鰲書緘一
箱半魚蠧一束百軸成牛腰平鋪藁桔薦猫犬䞉買棗
栗供猿猱新花鬱屈作萎木清酒蕩搖成濁醪篷低日
覺巾角折竈近時聞釡羮轑髙驤正難望鷁首緩進豈
敢争龍標全家窘拘嘆踡跼長物屏當隨週遭桑樞駟
馬各是累猪肝薇蕨俱成饕不須彼此更相笑未必鬱
林之石賢胡椒(舟行/)
斷貪鞅解見縛壊想宅絶迷道摧慢幢拔感箭撤睡盖
裂愛網上彌勒佛讃善財告諸人者此長者子為被四
流漂泊者造大法船為被見泥沒溺者立大法橋為被
癡暗昏迷者然大智燈為行生死曠野者開示聖道為
嬰煩惱重病者調和法藥為遭生老死苦者飲以甘露
令其安穏為入貪恚癡火者沃以定水使得清涼又云
何為菩薩究竟施佛子此菩薩假使有無量衆生或有
無眼或有無耳或無鼻舌手足來至其所告菩薩言我
身薄佑諸根殘缺惟願仁慈以善方便捨已所有令我
具足菩薩聞之即便施與假使由此經阿僧秪刼諸根
不具亦不心生一念悔惜但自觀身從初入胎不浄微
形胞段諸根生老病死又觀此身無有真實無有慚愧
非賢聖物臭穢不潔骨節相持血肉所塗九死常流人
所惡賤作是觀已不生一念愛著之心復作是念此身
危脆無有堅固我今云何而生戀著應以施彼充滿其
願如我所依以此開導一切衆生令於身心不生貪愛
悉得成就一切知身是名究竟施(施/箴)譬如乗船欲入大
海未至於海多用功力若至海矣但隨風去不假人力
以至大海一日所行比於未至其未至時設經百嵗亦
不能及　至微細罪生大怖畏　以忿恨風吹心識火
熾然不息凡所作業皆顚倒相　解脫長者告善財善
男子應以善法扶助自心應以法水潤澤自心應以境
界浄治自心應以精進堅固自心應以忍辱坦蕩自心
應以智證潔白自心應以智慧明利自心應以佛自在
開發自心應以佛平等廣大自心應以物十力照察自
心(以上見/華嚴經)
李格非字文叔濟南人詩文四十五巻文高雅條鬯有
義味在晁秦之上詩稍不違元祐末為博士紹聖始為
禮部郎有挽蔡相確詩云邴吉勲勞猶未報衞公精爽
僅能歸豈蔡常汲引之乎挽魯直五言八句首云魯直
今已矣云云以下所作六句亦無褒文叔與蘓門諸人
尤厚其歿也文潜至其墓獨於山谷在日以詩往還而
此詞如此良不可曉其過臨淄絶句云擊鼓吹竽七百年臨
淄城闕尚依然如今只有耕耘者曾得當時九府錢試院五
言云斗暄成小疾亦稍敗吾勤定是朱衣吏乗時欲舞文
亦佳作文叔李易安父也文潜誌云長女能詩嫁趙明誠
文叔祭淇水文云惟先生自詩書以來載籍所記歴代
治亂及九流百氏凡一過目確不能忘其發為文章
則泛而汪洋密而精緻修然髙爽斂然沉毅驟肆而
穏忽紛而治絶馳者無遺影適淡者有餘味如金玉
之就雕章湖海之失涯涘雲煙之變化春物之穠
麗見之者不能定名學之者不能髣髴筆勢畧與淇
水相頡頏(缺/)　　　詩深精可諷味初至象郡五言
云裨海環(缺/)　　　　國世人(缺/)兩足遽欲窮畛域
心知禹分土未盡舜所陟吾遷桂(缺/)　仰(缺/)見斗極
升髙臨大路郵傳數南北山川來(缺/)草樹畧已識拔
狀歸夢長鄉時行歴歴又云去日有近逺寒暑乃
不同手捉而喙飲嗜欲南北通是邦亦洙泗人可牛與
弓良知盡虛市妙質老耕農彼時張曲江此時余襄公
二子稍脱穎一洗凡馬空斯文隔裔土後生昩華風閩
(缺/)要常衮劍外須文翁又云秦扁不南游醫方畧嵐瘴
茅黄秋雨淫與瘧盖同狀呪師烏能神適市半扶杖吾
欲養黄婆母壯子亦王妙藥只眼前乞汝保無恙又云
居近城南樓歩月時散策小市早収燈空山晩吹笛兒
呼翁可歸恐我意慘戚從來堅道念老去倦形役蒼天
卒相予體以南荒謫宴坐及此時聊觀鼻端白絶句云
歩屧江村霧雨寒竹間門巷擊黄圑尤嫌骯髒驚魚鳥
父老相呼擁道㸔八尺方牀織白籐含風漪裏睡瞢騰若
無萬里還鄉夢便是三湘退院僧南遷後四六比向來兩
制尤髙簡精妙(缺/)　曰狄仁傑何如曰粗覧經史薄閑
文筆箴規切諫(缺/)　　風晩有錢癖和嶠之徒
魏元忠文武雙闕名實兩空外示貞剛内懐趨附
李嶠有三戾性好榮遷憎人升進性好肥鮮綺羅斷人
食肉衣錦性好行房憎人畜聲色
唐儉事太宗甚䝉寵遇每食非儉至不飡數年後特憎
之遣謂之曰更不須相見見即欲殺隋文帝重高熲初
甚愛後不願見見之則怒
薛師有巧性常入宫闈補闕王求禮上表曰太宗時羅
黒能弹琵琶遂閹為給使以教宫人今陛下要懐義入
内臣請閹之宫闈不亂表寢不出
少府監裴匪舒奏賣苑中官馬糞嵗得錢二十萬貫劉
仁軌曰恐後代稱唐家賣馬糞遂寢
宗楚客諂薛師釋迦重出觀音再生
尚書左丞張庻亷子利渉為懐州參軍刺史鄧惲曰名
父出如此物
楊炯為文好以古人姓名聨用號為㸃鬼簿駱賓王文
好以數對號為筭博士盧生之文古今粲粲文質彬彬
惜哉不幸有冉耕之疾為幽憂子以釋憤焉
李詳初為劍南一尉言刺史書考不平又曰請考使即
下筆曰怯斷大事好勾小稽自既不清疑人總濁考中下
張易之昌宗目不識字手不解書謝表及和御製皆附
者為之所進三教珠英乃崔融張悦輩之作而易之竊
名為首
逆韋詩什並上官昭容所製昭容上官儀孫女博渉經
史研精文筆班媫妤左嬪無以加
賀蘭敏之為封東岳碑張昌齡所作也劉子書咸以為
劉勰所撰乃渤海劉晝所製晝無榮位博學有才故取
其名人莫知也
進士章𢎞知詩君為河畔草逢春心剰生妾如臺上鏡
得照始分明同房常定宗改始字為轉字遂争此詩皆
云我作博士羅道琮判云昔五字定表以理切稱可今
一言競詩取詞多為主詩歸𢎞知轉還定宗張狗兒愛
偷文章時為之語曰活剥王昌齡生吞郭正一
駱賔王帝京篇倏忽摶風生羽翼須臾失浪委泥沙冉
閔殺胡人髙鼻者横死董卓誅閹人無鬚者枉戮梁武
帝使喚搕頭師帝方與人棋欲下一段子應聲曰殺却
使出斬之棋罷喚師入使曰陛下令殺却臣已殺却訖
帝嘆師臨死何言曰師云貧道前生為沙彌以鍫剗地
誤斷一曲蟮今此報也帝流涕無及
民部尚書唐儉與太宗棋争道上大怒出為潭州蓄怒
未洩謂尉遲敬徳曰唐儉輕我我欲殺之卿為我證諗
有怒言指斥敬徳唯唯明日對仗云云敬徳頓首臣實
不聞頻問確定不移上怒碎玉珽於地奮衣入良久索
食引三品以上皆入宴上曰敬徳今日利益者各有三
唐儉免枉死朕免枉殺敬徳免曲從三利也朕有恕過
之美儉有再生之幸敬徳有忠直之譽三益也賞敬徳
一千段羣臣皆稱萬嵗
魏元忠忤二張出為端州髙要尉二張誅入為兵部尚
書中書令左右僕射不能復直言古人有言妻子具則孝
衰爵禄厚則忠衰
三狗俱用覺魏祚之陵夷五侯並封知漢圖之圯缺周
公孔子請伏殺人伯夷叔齊求承行刼牽牛付虎未有
出期縛鼠與猫終無脫日(酷吏見以上二十二/則並  朝野僉載)
左思白髪賦云星星白髪生於鬢垂雖非青蠅穢我
光儀䇿名觀國以此見疵將拔將鑷好爵是縻白髪
將拔惄然自訴禀命不幸值君年莫偪迫秋霜生而
皓素始覧明鏡惕然見惡朝生晝拔何罪之故予觀橘
柚一皜一昱貴其素華匪尚緑葉願戢子之手攝子之
鑷咨爾白髪觀世之途靡不追榮貴華賤枯赫赫閶闔
藹藹紫廬弱冠求仕童髫獻謨甘羅乗軫子可剖符
英英終賈髙輪雲衢拔白就黒此自在吾白髪臨拔瞋
目號呼何我之寃何子之娯甘羅自以辯慧見稱不以
髪黒而名著賈生自以良才見異不以烏髪而後舉聞之
先民國用老成二老歸周周道肅清四皓佐漢漢徳光明
何必去我然後要榮咨爾白髪事故有以爾之所言非不
有理曩重耄老今薄舊齒皤皤榮期皓首田里雖有二
毛河清難俟隨時之變見嘆孔子髪乃辭盡誓以固窮
昔臨玉顔今從飛蓬髪膚至昵尚不克終聊用擬辭
比之國風
　
　
　
　
　
　
　
　
　
　
　
　
　
　
　後村詩話巻七
欽定四庫全書
　後村詩話巻八
　　　　　　　　　　　　　　　宋　劉克莊　編
陶弼商翁與楊畋樂道同時一生仕宦廣西晩守欽順
二州集中多佳句前已采其一二它五言如塞上云星
落胡王死河窮漢使歸雪山經夏冷天馬入秋肥觀教
戰云晉興由帥讓楚敗以師喧行役云隂㣲辨樵火霽
早誤僧鐘雜詩云久閒忘將畧多病熟醫書順州云渴
蜂銜研水饑蝶嗅屏花七言汴河云栁與揚州今獨在
水和隋帝不重來栁州云人心如地少平處天氣似春
無冷時送人云冷酒十分無客送輕車一兩有民攀又
云兵堪渡海將軍老史不占天處士閒村行云路小馬
蹄髙復下村深雞唱有如無
李鴈湖詩程滄州守宜春刋于郡齋余不及識公初筮豫章及
公謫居臨川從曽極景建得余詩簡景建云劉君詩兼鮑庾之
清俊前與其父同舍不知其郎君詩筆如此曉得宜春本摘其警語
一二于此紅梅云晩覺鄭公殊嫵媚生憎夷甫太鮮明
送楊子直知吉州云憂時鐵石孤忠在閲世風花老眼
空酬景建云新有千絲明曉鏡舊無一畫贊宵衣閒吟
此外惟須飲老覺人間萬事非又云向來交態雲翻手
靜裏𤣥言石㸃頭鴈湖注半山詩甚精確其絶句有絶
似半山者已采入詩選矣如平生閲世䑃朧眼偏向白
鷗飛處明如鴉健觸翻紅簌簌鷗閒占斷碧粼粼皆可
諷味如金谷友玉川奴鷦鷯賦蛺蝶圖雙蓬鬢寸草
心鸎友鴈奴鷴客蟹奴皆的對
于湖讀中興碑云繡綳兒啼思塞酥重牀燎香驅羣胡
阿環錦襪無尋處一夜驚眠揺帳柱朔方天子神為媒
三郎歸來長慶樓樓前拜舞作奇祟中興之功不贖罪
日光玉潔十丈碑蛟龍盤拏與天齊北望神臯雙淚落
祇今何人老文學題蔡濟忠所摹御府米帖云生前官
職但執㦸身後一字萬金直當時雷電下収拾世間不
復有遺逸整整十巻字猶濕光采激射海為立平生我
亦有書癖對此戃怳心若失口呿汗下屢嘆息十日把
玩不得食作牋天公拜稽首乞我此老生時一雙手為
君痛飲百斛酒池如江筆如帚一掃萬字不停肘
石徂徠讀石安仁(曼卿舊/字安仁)學士詩云齊梁無駿骨李杜
得秋毫後世益纂組變風堪鬱陶奔道少驥逸秃冗如
牛毛試㸔安仁詠秋風有怒濤徂徠力排楊劉而推重
曼卿如此但前云駿骨後又云驥逸何也寄張從道云
臘盡妻未褐天寒子讀書寄明復先生云殘書㡬篋蠧
寒菊半籬荒惟學春秋者時時到草堂殊有魏野林逋
氣格
徐淵子詩用紡塼字斯干詩載弄之瓦注云紡塼也説
苑亦云和氏之璧千金之寶用以間紡不如瓦塼
癸未甲申余自桂林入都改秩一日自外歸逆旅主人云有
二客訪君不遇㽞刺而去視之葢髙續古鍾春伯二館
職也皆素昧明日往謝髙云吾於陸伯敬處見子某詩
鍾云吾於南塘處見子四六相約訪君共論此事何相
避之深也鍾惠四六一巻髙遺疎寮詩二册未㡬鍾貴
顯髙出館不復入今皆物故余老矣四六姑置惟詩結
習未忘所得疎寮二册前已摘出一二聨後得其全集
數倍于舊老筆如湘絃泗磬多人間俚耳所未聞者有
石湖放翁誠齋之風部帙既多不能遍閱姑録其警語
于編以備遺忘五言楊嗣勛惠茯苓云道是青神谷元
通白帝厓有松如壯士其鼻化嬰兒雲濕侵鵶觜天寒
翦兎絲堯初香摘髓秦後雪凝脂穴動龍蛇窘山空鳥
獸悲惟將千嵗力自了一生奇送潘德鄜師廣云風稳
琛舟引春明卉服衙謁吳給事云上皇今百歳近侍不
多人寄僧云鹿采花修供猨分石坐禪别僧云夢無全
覺久詩只半聨奇聽雪云竹大時聞折梅明不受霾雜
詩云今古憑詩了乾坤頼酒澆忙猶輪使硯懶尚事持
茶買研云汾獻升雲鼎秦遺蝕雪碑曹蛾江云沙冷鴈
一二天長帆有無七言送蜀客云峩眉雪罷添巴水玊
壘雲空見蜀星白浪不侵魚復陣青苔猶䕶劍闗銘題
放翁誠齋倡和云題徧鮫綃乾碧海吹將鶴笛上青天
道山堂前梅花云太乙神仙遊册府秦王學士憑欄干
懐墅云已是飛來鶗鵊了可能落到牡丹花讀漫郎詩
云東西都漢猶司馬三百年唐只次山答人云晉書好
傳偏安石唐世諸人且樂天送歙守云龍尾石須分㡬寸
牡丹花不望頭綱池西云旋作池來分剡曲略教花處
似蘇堤梅花云相依豈恨移來晩欲訴猶須說到明絶
句尤多佳者都下云栁生春思拂京華不管閒人也憶
家添盡好香那睡得月痕如水浸梨花中秋夜登秀臺
二絶云青冥風露無人管醉力飛昇入桂臺月過斗西
親挽住伴人騎鶴去蓬萊冰娥㸔盡人間世好事如公不
數來却喚清壘相揖酌汝聽下界息成雷梨花詞云殿
頭摧引上清華獨奏春詞唱賜茶帯月歸來仙骨冷夢
魂全不到梨花晩泊江口云白鷺青煙剡江口梅六七
分經雪後月㫖流連相伴酒隔岸呼船有魚否五言古
體幼安云青天不惜日壯士偏知秋自古有奇畫如今
空白頭彼時當再來吾老不可留天推璧月上星入銀
河流躔度若此急人生與之浮終夜自起舞無人共登
樓典謨有陳言河洛非故州黄鶴呼不來誰能理殘裘
此篇甚髙古
杜旟伯髙題蘭亭序云君勿笑新亭相對泣却勝蘭亭
暮春集白頭吟云長門作賦直千金不知家有白頭吟
二詩皆有味
王元澤詩不滿百度闗山篇云萬馬度闗山闗山三尺
雪馬盡雪亦乾沙飛石更裂歸來三五騎旌旗映雲滅
不見去時人空流磧中血古樂府無以加春懐云朝日
上屋角百鳥鳴不休豈復辨名字但聞閙鈎輈亂我讀
書語驚我夢寐游彎弓彈使去暫去還啾啾彈十不得
一丸窮來愈稠拔弓坐榻上咄咄空自尤時節使汝鳴
我何為汝讎絶句云一雙燕子語簾前病客無聊盡日
眠開徧杏花人不到滿庭輕雨緑如煙霏㣲細雨不成
泥料峭輕寒透夾衣處處園林皆有主欲尋何地㸔春
歸殊有乃翁思致
獵較集前已摘數聫晩温故讀再録昔遺忘者七言雪
中云但能閉户酌季雅安用馭風尋伯昏種蕪菁作羮
云且喜蕪菁種得成薹心散出碧縱横脆甜肭子無反
惡肥嫩羔児不殺生樂羊豈斷兒孫念劉季寧無父子
情争似野人茅屋下日髙淡煮一杯羮歴世云面朋面
友風雨散山鳥山花淡薄交一榻氍毺容獨卧滿柈杞
菊是兼肴五言云天寒猶著絮雨濕欲蒸書吳地人情
薄西人客計疎無書堪著眼有法可安心絕句云誰倚
黄旗喚阿瞞令君終作可憐人蕭然唯有鹿門老不帶
孫劉一㸃塵輕隂小雨晩難收柳痩梅窮却是秋可恨
水仙花不語無人共我説春愁春怨云梨花雨送海棠
風不借臙脂作小紅㡬日無人吹玉笛鴛鴦飛入館娃
宫此老筆力有謫仙風骨集中有云老鶴悔抛青嶂裏
客星倦倚紫微邊又云而今心服陶元亮作得人間第
一流豈非深悔晩出之誤歟
灊山集多不經人道語此公讀書多氣老筆遒題顔魯
公像云千五百年如烈日二十四州惟一人朝衣視坎
趨前死羽服行山即此身與客晩集云足下一來同晩
歩先生小住待村舂春晴云四野緑廻春補闕亂山塵
淨雨修容懶軒云經年不濯子春足半月纔梳叔夜頭
止酒云搢紳處士議所以將軍貴人須畢之月夜云琉
璃虚空甚圓滿紫磨山川更新鑄梅花絶句云姑射山
頭氷雪仙人間一見便豐年却應羞死琴臺女不得乃
翁分一錢荷珠云客來竊勿令觀此薏苡猶能困伏波
如大槐小草木偶芻靈朝采夜光立豹蹲鴟口伐手談
木上座麯先生千金子萬玉妃童欺我老農報予春下
岩研正焙茶皆的對
王逢原集張廵篇云禄皃射火燒九天鬼手不撲神聽
㫋羣庸仰口不肯唾反出長喙噓之燃睢陽城窮縮死
鼈危繫一髪懸天淵廵嗔睨逺兩眥拆怒嚼齒碎鬚張
肩恨身不毛劍無翼不能飛去殘賊嚥翁軀腥刀兒磔
俎日嚼肉血猶經年霽雲東攘兩臂去西來才有九指
還胷中憤氣吐不散去隨箭入浮屠塼忠窮智索莫自
效更臠愛妾常饑涎我疑没日賊不食恐其肉酖死不
痊又疑身骨不化土定作金鐵埋重泉何時山移陵谷
變發出鼓鑄戈或鋋吾如得之願有用不誅已然誅未
然此作出盧仝上交難贈杜漸云兩鼠共謀渇相飲期
入水一鼠下縋缶一鼠上銜尾前鼠以之跌後鼠以之
死鼠死何足噫夫人纔可悲平地把手笑乗崖撥足擠
賊防易為力壯健完牆籬交防難為人笑面惡肝脾前
日信其是今日悟其非安得先知明有如灼火龜然則
奈之何期子同吁嚱此必有為而作誰氏子云弱弱誰
氏子鮮鮮一何姝來奔富人家妻與富人俱嚴糚問夫
子我豈彼室如夫子笑遣之彼寜與汝都升堂由阼階
徳色溢以舒親賓不敢笑退語相嚱吁高堂聚羣婢唯
諾相恣睢家事忽不圖顧指取自如朝令折桂薪暮
遣藩籬除風雨半夜來百釁生不虞屋壓盗隨至夫死
别嫁夫東鄰有淑子性不事鉛朱端居待人求正色不
願諛清鏡見白髪行媒不顧閭不知愛妻人取捨何異
歟詞意似王建張籍哭詩云目雖淚所出由來心乃源
白日㬠我面意欲乾汍瀾而不照我心我淚何由乾况
重在雲遮使我何自安又云目存多所見不若無目完
山中云山中亦有出山路山人自不與世通拂衣起行
飲流水枕書就卧聴松風地寛江河競揺蕩天濶日月
争西東乾坤自為四時後萬事不到幽人胷集中新意
快句不可勝紀如舟方乗兮人不吾以覆且溺兮我同
人死束蒿為楹樗為柱居者略不憂其顛吾觀世之陷
此者不啻火立足回燔豈期(缺/)　既自悟不思跳出乃
欲(缺/)井方崩兮治隧屋且(缺/)　　雕椽傾江竭河論麯
水都投大海為酒池中間(缺/)　不盈掬日益醖釀成澆
漓不知淳風竟何適萬(缺/)齊舉招不迴五言云清醒甘
澤畔冨貴奈墦間劍(缺/)終羞屈蘭遺不改香其論文云
星緯織成副地錦歐冶鑄出舂天矛文章日組緯玉機
飛金梭誰有真(缺/)繩結作張麟羅老成終到孔窮死亦
為顔不能繩(缺/)怠何力禁人叛不知里社歌不可郊廟
施梅花云(缺/)知後世無所用兒嚼不美還棄之贈王平
甫云古人誰云朽死魄如可召其詠物馴鹿云秪消指(缺/)
馬相有逐原人豺狼好爪牙應笑角如麟水車云上潤
雖巳然下竭將奈何鴈云闗塞風高夜江湖木落秋鳶
云纔乗一綫憑風去便有愚郎仰面看春雪云(缺/)戸開
重墐冰魚上復沉東園云夭桃未老已抽青(缺/)畧朱旗
冠翠纛雖然素李不争華似洗朱丹誇瑩(缺/)余昔讀廣
陵集草草用朱筆㸃出妙處子修弟手録余所㸃者于
冊晩見子修所抄老矣又偏盲不能寫成冊子遂冄選
一畨本朝諸人惟逢原别是一種筆墨如靈芝慶雲出
為祥瑞半山崛强于歐蘇無所許可非茍歎伏後生者
逢原集中有吕吉甫所答五言云東海有滄溟西極有
崑崙子已具舟車吾亦為檝輪吉甫能為此言豈非近朱
者赤耶
方豐之徳享及吕紫微交㳺放翁序其詩梅花云天女
終降大居士登伽惟撓小乗禪又云老夫六賊銷磨盡
時為幽香一敗禪漁父云已攜巨鯉換新秔尚有鰷鯈
得自烹聞道烹鮮易煩碎呼兒無用苦和羮歴﨑道中
云漠漠春陰接海低濛濛晩雨傍山飛半攲古埭無人
過時有村童護鴨歸海口云白是石渠青是麥誰云斥
鹵不堪田五言云魂夢無金印生涯有瓦盆
楊大年西崑詶唱集序畧云予景徳中忝佐修書時紫
微錢君希聖秘閣劉君子儀竝負懿文尤精雅道予得
以逰其墻藩而咨其模楷因以歴覽遺編研味前作更
迭唱和互相切劘入蘭逰霧雖獲益以居多觀海學山
歎知量而中止雖榮于托驥亦愧乎續貂得五七言律
詩二百四十七章其屬而和者十五人析為二巻取玉
山策府之名命之曰西崑酬唱集今考十五人者丁謂
刁衎張詠晁迥李宗諤薛陳(缺/)越李維劉隲舒推崔遵
度任隨錢惟濟有名秉(缺/)不著姓王沂公只有一篇在
巻末
放翁長短句云元知造物心腸别老却英雄似等閒祕
傳一字神仙訣說與君知只是頑一句丁寜君記取神
仙須是閒人做君記取封侯事在功名不信由天元來
只有閒難得青史功名天却無心惜漁父詞云一竿風
月一蓑煙雨家在釣臺西住賣魚生怕近城門况肯到
紅塵深處潮生理櫂潮平繋䌫潮落浩歌歸去時人錯
把比嚴光我自是無名漁父鷓鴣天云杖屨尋春苦未
遲洛城櫻筍正當時三千界外歸初到五百年前事總
知吹玉笛渡清伊相逢休問姓名誰小車處士深衣叟
曽是天津共賦詩好事近云混迹寄人間夜夜畵樓銀
燭誰見五雲丹竈養黄芽初熟春風歸從紫皇逰東海
宴暘谷進罷碧桃花賦賜玉塵千斛又云平旦出秦闗
雪色駕車雙鹿借問此行安徃賞清伊修竹漢家宫殿
却灰中春草幾回緑君看變遷如許况紛紛榮辱朝中
措云怕歌愁舞懶逢迎糚晩託春酲總是向人深處當
時枉道無情闗心近日啼紅密訴剪緑深盟杏館花陰
恨淺畵堂銀燭嫌明情知言語難傳恨不似琵琶道得
真其激昻感慨者稼軒不能過飄逸高妙者與陳簡齋
朱希真相頡頑流麗綿密者欲出晏叔原賀方回之上
而世歌之者絶少項平庵祭辛幼安文云人之生也能
致天下之憎則其死也必享天下之名豈天之所生必
死而後美蓋人之所憎必死而後正嗚呼哀哉死者人
之所惡公乃以此而為榮予者公之所愛必當與我而
皆行局旦暮而相從固予心之所愛尚眠食以偷生恨
公行之不待自昔哀詞未有悲于此者
平庵五言絶句武夷鐵笛亭云夜嘯千崖裂朝吟萬象
蘓山人大自在無淚捋君鬚諸葛祠堂云羽扇白綸巾
堂堂六尺身我觀秦漢下宇宙只斯人永州云日日長沙
岸看雲只念家如何永州夢偏愛在長沙欸乃曲云靄
迺出深溪湘山日落時若非堯女哭即是楚臣啼雜五
言如隆中評劉牧云阿琦去梯䇿尚識抱膝公誰云豚
犬愚頗復勝乃翁又平生萬事偽惟有病是實時方攻
偽其言如此
六言和王仲衡尚書云聖賢生世不數文章何代無人
一言蔽思無邪三萬辭曰若稽
七言八句讀三國志云曹劉有志混華戎無奈呉兒兩
炬紅赤璧焰燒雲夢澤夷陵光照永安宫人間生此鼎
三足天上無因日再中惟有葛公心未死夜深寒月照
孤忠路傍有因梅竹以編籬者云已生野外更籬根仍與
蚩氓補㫁垣博士低頭乗虜障王姬掩面嫁烏孫風枝
雨葉無生意粉面朱脣有淚痕說與調羮吹律事老農
那信腐儒言雜七言如送水心淮東總領云藍縷疾耕
家四壁鐵衣高臥日千金四朝餉士前無古一旦和戎
患至今如送邕州高教授云君行回鴈前頭路我上杜
鵑無處船夔州永安宫云呉王解掩夫差面難繋劉郎
一寸心(公瑾欲以子女/玉帛繫先主)送陳止齋納官還鄉云正爾釣
絲江上去依然羽扇篋中情藏秃筆云莫欺貧士無(缺/)
施時向文房度上僧澗上云全家寢食淙琤上韶濩聲
中過百年和人云窻中見日知晨暮瓶裏看花記歳時
新讀子書多乙者舊吟詩稿盡丁之詠抛毬云綵毬丹
柱倚春風寒食清明罷繡工漢北將軍貪蹋踘豈知兵
法在呉宫
七言絶句春日堤上云高高下下十五里白白紅紅千
樹花總在疎籬㫁垣裏背堤臨水小人家見梅云草枯
葉脫四山童萬里長天一日空數㸃寒稍著紅蘂人間
驚喜見春風次韻羅郢州送别云江上相留不肯留渡
江沿岸却回頭漢江東去人西去不見高城始是愁滁
州路口小雨云三十年前過此時一雙青髻綰青絲如
今舊雨猶相記只傍星星白處吹落帽臺云千山揺落
萬林空數㸃黄花酒盞中半破接籬誰耐管已將身世
付西風分明屈子獨醒愁故作南華醉夢㳺豈是晉人
真愛酒渠儂心事更悲秋上冢云兒時飛鞚得金堤掣
電驚風過馬蹄今日筍輿揺醉幘城東一日到城西
與潘徳乆倡和糟蠏詩押險韻至六首皆新竒而首篇
尤工大戴笑汝無穴空雙螯小戴笑汝有筐如子臯太
𤣥笑汝長郭索入穴慚蟺升慚猱知心但有畢吏部卧
起與汝同酒糟後來愛者蘇長公亦只許汝中山醪固
知合向一丘老安得上與三辰翺長公貎喜心未敬雖
羡微生猶惡饕我疑呉儂修稻怨和秫醢汝償民膏雖
然因此得長醉痛貶未必非深褒又疑畢叟妬劉掾曽
以螟蛉輕二豪故回左手就箕踞持蠏藉糟成兩高
石湖詩三十四巻五言如思陵挽詞云冦降千猰㺄胡
拜兩單于首山銅鼎就前殿玉巵空病中云目眚浮珠
珮聲塵籟玉簫注水瓶花醒吹薪鼎藥潮丙午元日云
童心仍竹馬暮境勿蒲輪春晩云繡地紅千㸃平橋緑
一篙棟花來石首糓雨熟櫻桃詠懐自嘲云退閒驚客
至衰懶怕書來挽趙密太保云鬢凋猶陛㦸心在惜弢
弓
六言乆病或勸逰適云羸如蓐婦多忌倦似田翁作勞
玩具僧梳肘屨懽悰丁尾龜毛請息齋云洞門晝掛鐵
鎖閣道秋生緑苔蓍下畧同龜伏𤓰中且免蠅來又云
勞君敬枯朩耳恐汝見温灰焉
七言發合江云船尾竹林遮縣市故人猶自立沙頭將
至呉中云新事畧從年少問故人差覺坐中稀玉麟堂
㑹客云不用忙催銀燭上酴醿如雪照黄昏秋晩閒吟
云旁若無人鼠飲研麾之不出蠅登盤丙午新正云病
憐楖栗隨身慣老覺酴醿到手遲又云人情舊雨非今
雨老境増年是減年口不兩匙休足糓生能幾屐莫言
錢行營夀藏云縱有千年鐵門限終須一箇土饅頭偶
書云已甘搰搰勤為圃休向滔滔苦問津親鄰招集强
徃便歸云氣衰况復三而竭心賞尤于四者難一龕云
與老有情冬後煖去仙無幾日高眠
七言絶句昌化云翠染南山擁縣門一洲横截兩溪分
長官日永無公事卧聴灘聲看白雲長沙王墓云英雄
轉眼逐東流百戰工夫土一杯蕎麥茫茫花似雪牧童
吹笛上高丘處州鸎花亭云山碧叢叢四打圍煩將舊
恨訪黄鸝纈林霜後黄鸝少須是愁紅萬㸃時續長恨
歌云别後相思夢亦難東虚雲路海漫漫仙凡頓隔銀
屏影不似當年取次看楓橋云朱門白壁枕灣流桃李
無言滿屋頭墻上浮圖路旁堠送人南北管離愁次韻
陸務觀云離合紛紛怕逺逰逺逰仍怕賦登樓何須一
望三千里望盡西州轉更愁田園雜興云騎吹東來里
巷喧行春車馬閙如煙繫牛莫礙門前路移繫門西碌
碡邉汙萊一稜水周圍歳歳蝸廬没半扉不著茭青難
䕶岸小舟撑取葑田歸槐葉初勻日氣凉䓤䓤鼠耳翠
成雙三公只得三株看閒客清陰滿北忩采菱辛苦廢
犂鉏血指流丹鬼質枯無力買田聊種水近來湖面亦
收租古鼎作香爐云雲雷縈帯古文章子子孫孫永奉
常辛苦勒銘成底事如今流落管燒香
石湖長短句醉落魄云馬蹄塵撲春風得意笙簫逐款
門不問誰家竹祗揀紅糚多處燒銀燭碧雞坊裏花如
屋燕王宫下花成谷不須悔唱陽闗曲直為海棠也
合來西蜀南柯子云悵望梅花驛凝情杜若洲香雲低
處有高樓可惜高樓不近木蘭舟緘素雙魚逺題紅片
葉秋欲憑江水寄離愁江已東流那肯更西流又春若
有情春莫去花如無恨花休落
茶山詩十五巻九百一十篇者是也續刋後集亦十五
巻然中間多泛應漫與者前軰所作猶自刪其半今人
乃並存而不削欲其行世難矣
稼軒五言絶句元日云老病忘時節空齋曉尚眠兒童
喚翁起今日是新年偶題云逢花眼倦開見酒手頻推
不恨吾年老恨他將病來七言云錯處真成九州鐵樂
時能得幾鉤緇酒腸未減長鯨吸詩思如抽獨繭絲皆
佳句然為詞所揜
　
　
　後村詩話巻八
欽定四庫全書
　後村詩話巻九
　　　　　　　　　　　　宋　劉克莊　編
陳拾遺感遇詩云微月生西海幽陽始代昇圓光正東
滿隂魄已朝凝太極生天地三元更廢興至精諒斯在
三五誰能徴又云蘭若生春夏芊蔚何青青幽獨空林
色朱蕤冒紫莖遲遲白日晚嫋嫋秋風生嵗華盡揺
落芳意竟何成又云蒼蒼丁零塞古今緬荒途亭堠何
摧兀暴骨無全軀黄沙暮南起白日隠西隅漢中三十
萬曽以事匈奴但見沙場死誰憐塞上孤又云樂羊為
魏將食子殉軍功骨肉且相薄他人安得忠吾聞中山
相乃屬放麑翁獸猶不忍殺况以奉君終又云市人矜巧
智于道若童䝉傾奪相夸侈不知身所終曷見𤣥冥子
觀世玉壺中杳然遺大地乘化入無窮又云吾觀龍變
化乃知至陽精石林何冥密幽洞無留行古之得仙道
信與元化并𤣥感非象識誰能測淪冥世人拘目見酣
酒笑丹經崑崙有瑶樹安得采其英又云白日毎不
歸青陽時暮矣茫茫吾何思林卧觀無始衆芳委時晦
鶗鴂悲鳴耳鴻荒古已頹誰識巢居子又云吾觀崑崙
化日月淪洞冥精魄相交構天壤以羅生仲尼推太極
老耼貴窈冥西方金仙子崇議乃無明空色皆寂滅業
縁定何成名教信紛藉死生俱未停又云聖人秘元命
懼世亂其真如何嵩公輩詼譎誤時人先天誠為美階
亂禍誰因長城備邊冦嬴禍發其親赤精既迷漢子牟
何救秦去去桃李花多言死如麻又云深居觀元化悱
然争朶頥羣動相啖食利害紛㘈㘈便便夸毗子榮耀
更相持務光讓天下商賈競刀錐已矣行采芝萬世同
一時又云吾愛鬼谷子青谿無垢氛囊括經世道遺身
在白雲七雄方龍鬬天下久無君浮榮不足貴遵養晦
時文舒可彌宇宙巻之不盈分豈徒山木壽空與麋鹿
羣又云呦呦南山鹿離罟以媒和招揺青桂樹幽蠧亦
成科世情甘近習榮耀紛如何怨憎未相復親愛生禍
羅瑶䑓傾巧笑玉杯殞雙娥誰見孤城樹青青成斧柯
又云林居病時久水木澹孤清閒卧觀物化悠悠念無
生青春始萌逹朱火已滿盈殂落方自此感歎何時平
又云臨岐泣世道天命良悠悠昔日殷王子玉馬遂朝
周寳鼎淪伊榖瑶臺成古丘西山傷遺老東陵有故侯
又云貴人難得意賞愛在須臾莫以心如玉採他明月
珠昔稱夭桃子今為舂市徒鴟鴞悲東國麋鹿泣姑蘓
誰見鴟夷子扁舟去五湖又云聖人去已久公道緬良
難蚩蚩夸毗子堯禹以為謾驕榮貴工巧勢利迭相干
燕王尊樂毅分國願同歡魯連讓齊爵遺組去邯鄲伊
人信往矣感激為誰歎又云幽居觀大運悠悠念羣生
終古代興没豪聖莫能爭三季論周赧七雄滅秦嬴復
聞赤精子提劍入咸京炎光既無象晉虜復縱横堯禹
道已昧昏虐勢方行豈無當世雄天道與胡兵咄咄安
可言時醉而未醒仲尼溺東魯伯陽遁西溟大運自古
來旅人胡歎哉又云逶迤世已久骨鯁道斯窮豈無感
激者時俗頽此風灌園何其鄙皎皎於陵子世道不相
容嗟嗟張良公又云聖人不利已憂濟在元元黄屋非
堯意瑶臺安可論吾聞西方化清净道彌敦柰何窮金
玉彫刻以為尊雲構山林盡瑶圖珠翠煩鬼工尚未可
人力安能存夸愚適増累矜智道逾昏又云𤣥天幽且
黙羣議曷嗤嗤聖人教猶在世運久陵夷一繩將何繫
憂醉不能持去去行采芝勿為塵所欺又云蜻蛉逰天
地與世本無患飛飛未能止黄雀來相干穰侯富秦寵
金石比交歡出入咸陽裏諸侯莫敢言寧知山東客激
怒秦王肝布衣取丞相千載為辛酸又云微霜知嵗宴
斧柯始青青况乃金天夕浩露霑羣英登山望宇宙白
日已西暝雲海方蕩潏孤鱗安得寧又云翡翠巢南海
雄雌珠樹林何如美人意驕愛比黄金殺身炎洲裏委
羽玉堂隂旖旎光首飾葳蕤爛錦衾豈不在遐逺虞羅
忽見尋多材信為累歎息此珍禽又云挈瓶者誰子妖
服當青春三五明月滿盈盈不自珍髙堂委金玉微縷
懸千鈞如何負公鼎被奪笑時人又云𤣥蟬號白露
茲嵗已蹉跎羣物從大化孤英將奈何瑶臺有青鳥逺
食玉山禾崑崙見𤣥鳯豈復虞雲羅又云荒哉穆天子
好與白雲期宫女多怨曠層城閉蛾眉日耽瑶臺樂豈
傷桃李時青苔空萎絶白髪生羅惟又云朝發宜都渚
浩然思故鄉故鄉不可見路隔巫山陽巫山綵雲没髙
丘正微茫佇立望已久涕淚沾衣裳豈茲越鄉感憶昔
楚襄王朝雲無處所荆國亦淪亡又云昔日章華宴荆
王樂荒滛霓旌翠羽盖射兕雲夢林朅來髙唐觀悵望
雲陽岑雄圖今何在黄雀空哀吟又云丁亥嵗云暮西
山事甲兵贏糧匝卭道荷㦸争羌城嚴冬隂風勁窮岫
泄雲生昬曀無晝夜羽檄復相驚拳跼競萬仭崩危走
九㝠籍籍峰壑裏哀哀冰雪行聖人御宇宙聞道泰階
平肉食謀何失葵霍緬縱横又云可憐瑶臺樹灼灼佳
人姿碧華映朱實攀折青春時豈不盛光寵榮君白玉
墀但恨紅芳歇凋傷感所思又云朅來豪逰子勢利禍
之門如何蘭膏歎感激自生寃衆趨明所避時棄道猶
存雲淵既已失羅網與誰論箕山有髙節湘水有清源
唯應白鷗鳥可為洗心言又云索居猶幾日炎夏忽然
衰陽彩皆隂翳親友各暌違登山望不見涕泣久漣而
宿昔感顔色若與白雲期世中驕豪子驅逐正嗤嗤蜀
山與楚水攜手在何時又云金鼎合神丹世人將見欺
飛飛騎羊子胡乃在蛾眉羣化固幽類芳菲能㡬時疲
疴苦淪世憂悔日侵淄眷然顧幽獨白雲空涕洟又云
朔風吹海樹蕭條邊已秋亭上誰家子哀哀明月樓
自言幽燕客結髮事逺遊赤丸殺公吏白刃報私讐
避讎至海上被役此邊州故鄉三千里遼水復悠悠每
憤胡兵入常為漢國羞如何七十戰白首未封侯又云
本為貴公子平生實愛才感時思報國拔劒起蒿萊西
馳丁零塞北上單于臺登山見千里懐古心悠哉誰言
未忘禍磨滅成塵埃又云浩然坐何暮吾蜀有蛾眉念
與楚狂子悠悠白雲期時哉悲不㑹涕泣久漣洏夢登
綏山穴南采巫江芝探元觀時化遺世從雲螭婉孌羣
永矣感悟不見之又云朝入雲中郡北望單于臺胡秦
何密邇沙朔氣雄哉藉藉天驕子猖狂巳復來塞垣無
名將亭堠空崔嵬咄嗟吾何歎邊人塗草萊又云仲尼
探元化幽鴻順陽和大運自盈縮春秋遞來過盲飇忽
號怒萬物相紛劘溟海皆震蕩孤鳯其如何編詩自唐
人有李杜泛浩浩韓栁摩蒼蒼之句余既以此四君子
冠篇首然以輩行嵗月較之則陳拾遺在四君子之上
感遇之作雖朱文公命世大儒亦澟然起敬昔摘數聨
今全錄于此
杜子美墓誌云娶𢎞農楊氏司農少卿怡之女四十九
而終子宗武至死不克𦵏其子嗣其業後四十餘年乃
克𦵏于首陽山前長子宗文者傳記乃不言其終豈竟
失學遂無聞歟如樹鷄栅之類必非精文選者太白後
序云娶許生一女二男女曰明月未嫁而卒繼劉次金
次魯生子頗黎終娶宗凡四娶又云攜駿馬美妾所適
二千石郊迎飲數斗世號李東山余記白子名伯禽今
新舊唐史皆不載新史載其二孫女嫁為民妻進止有
風範謂觀察使范傳正言先祖志在青山𦵏東麓非其
志傳正為改𦵏青山又欲使二女改妻士族辭以命也
不願更嫁傳正復其夫徭役頗黎豈伯禽之小字歟史
逸其事當考(白與宗十六詩云/晚娶宗序訛為宋)
世傳退之有題子美墳七言一首末章有三賢所歸同
一水之句此篇出入平仄數韻累三十六句其辭鄙淺
無一字是韓筆韓集李漢所編亦無此篇
元微之作子美墓誌及銘皆髙古如云子美上薄風騷
下該沈宋言奪蘇李氣吞曹劉掩顔謝之孤高雜徐庾
之流麗盡古今之體製兼文人之所獨真説得出其評
李杜謂太白壯浪縱恣擺去拘束摸冩物象及樂府歌
詩誠亦差肩子美矣至若鋪陳終始排比聲韻大或千言
次猶數百詞氣豪邁屬對律切李尚不能歴其藩翰况堂
奥乎則抑揚太甚
國初盛稱二何之文苦不多見其序杜詩云公詩支為
六家孟郊得其氣焰張籍得其簡麗姚合得其清雅賈
島得其竒僻杜牧薛能得其豪健陸龜蒙得其贍博此
數語亦近似但郊謂之得杜氣骨可也烏有所謂熖哉
能詩非牧比不可並稱龜蒙非甚贍博亦道不著余謂
善評杜詩無出半山吾觀少陵詩謂與元氣侔之篇萬
世不易之論王逢原云雕鐫物象三千首照耀乾坤四
百春雖面前語他人亦不能道
楊大年歐陽公皆不喜杜子美詩王介甫不喜太白詩
殊不可曉介甫之説云白詩十句九句説婦人酒耳獨
不思命高將軍脱靴識郭汾陽于貧賤時比開元貴妃
于飛燕豈説婦人酒者所能為耶晦翁亦云近時詩人
未曾夢見太白脚後板
故人陳伯霆憺郎中讀北征詩戲語余云子美善謔如
云粉黛亦解苞狼籍畫眉濶雖妻女亦不恕余云公知
其一爾别詩云清輝玉臂寒則閨中之膚色玉耀可見
又云何時倚虛幌雙照淚痕乾其篤于伉儷如此伯霆
大笑
李白與裴長史詩云蜀中友人吴指南死于洞庭之上
白􁇡服慟哭若喪天倫炎月伏屍泣盡繼之以血權殯
湖側自金陵歸數年遺骸猶在白飲泣裹骨徒步負之
而趨丐貸營𦵏于鄂城之東其自序如此史亦不書
史言明皇欲官太白為妃所沮余觀飛燕在昭陽之語
不足深憾雪讒詩自叙甚詳略云漢祖吕氏食其在旁
秦皇太后毐亦婬荒時妃以禄山為兒史云宫中有醜
聲而白肆言無忌如此唐人于玉環事多微婉其辭如
云養在深宫人未識又云薛王沈醉夀王醒又云不從
金輿惟夀王白獨昌言之可見剛稜嫉惡故坡公疑其
所以召怨力士因借此以報脱靴之辱豈飛燕之句能
為祟哉
李郭皆唐名將臨淮馭軍嚴士不敢仰視汾陽頗寛大
故子美新安吏㸃兵詩云送行勿泣血僕射如父兄
岳陽樓云昔聞洞庭水今上岳陽樓吴楚東南坼乾坤
日夜浮親朋無一字老病有孤舟戎馬闗山北慿軒涕
泗流岳陽樓賦詠多矣須還此篇獨步非孟浩然輩所及
千秋節云寳鏡羣臣得金吾萬國迴衢樽不重飲白首
獨餘哀按子美在天寳間雖獻三賦未嘗一用不過扈
駕入蜀暫為諫官而追懐開元于十九年之後寳鏡羣
臣得金吾萬國迴之句言羣臣皆賜鏡而金吾仗衛萬
里還京獨嘗艱阻末云衢樽不重飲白首獨餘哀公于
唐朝諸公中最踈逺而一念不忘忠愛比陳希烈張垍
張均兄弟極富極貴乃為唐賊罪不容誅矣
本朝詩僧道濳自號參寥然太白有贈參寥子一篇云
白鶴飛天書南荆訪髙士五雲在峴山果得參寥子骯
髒辭故園昂藏入君門天子分玉帛百官接話言長
揖不受官拂衣歸林巒此一僧一道士皆號參寥以先
後言則濳為頂冒聊記之以發一笑
新安吏潼闗吏石壕吏新婚别垂老别無家别諸篇其
述男女怨曠室家離别父子夫婦不相保之意與東山
采薇出車杕杜數詩相為表裏唐自中葉以徭役調發
為常至于亡國肅代而後非復貞觀開元之唐矣新舊
唐史不載者略見杜詩
太白百憂萬憤二篇百憂上崔相國圓者云台星再朗
天網重恢屈法伸恩棄瑕取材卒賴圓力北歸萬憤投
魏郎中不知魏何人乃儕之崔相之列此篇云樹榛拔
桂囚鸞寵鷄語甚新又言兄弟妻子離隔有一門骨肉
散百草遭難不復相提攜之句魏必是一志義之士能
恤人患難者當攷
八哀詩如張曲江云仙鶴下人間獨立霜毛整上君白
玉堂倚君金華省如李北海云古人不可見前輩復誰
繼又云碑版照四裔又云豐屋珊瑚鈎騏驎織成罽紫
騮隨劍几義取無虚嵗又云獨步四十年風聴九臯唳
子美惟于此二公尤尊且敬如李臨淮云平生白羽
扇零落蛟龍匣極悲壯又云青蠅紛營管風雨秋一葉
内省未入朝死淚終映睫其形容臨淮憂讒畏譏不敢
入朝之意説得出餘人如鄭䖍之類非無可説但每篇
多蕪辭累句或為韻所拘殊欠條鬯不如飲中八仙之
警策盖八仙篇毎人只三兩句八哀詩或累二三十韻
以此知繁不如簡大手筆亦然
太白求白鷴詩云照影玉潭裏刷毛琪樹間夜淒寒月
静朝步落花閒唐人詠白鷴者極少本朝歐梅皆有此
作當更求鷴詩以補遺
醉答丁十八云黄鶴髙樓已搥碎黄鶴仙人無所依黄
鶴上天訴玉帝却放黄鶴江南歸神明太守再雕飾新
圖粉壁還芳菲一州笑我為狂客少年往往來相譏君
平簾下誰家子云是遼東丁令威作詩調我驚逸興白
雲遶筆窻前飛待取明朝酒醒罷與君爛漫尋春暉丁
十八不知為何人敢與謫仙挑戰豈非任棠之流乎
贈岑徴君云岑公相門子雅望歸安石奕世皆夔龍中
台有三折雖登洛陽殿不屈巢由身余亦謝明主今稱
偃蹇臣登髙覽萬古思與廣成鄰西來一揺扇共拂元
規塵此篇清拔不書徴君名豈非與子美同為遺補者
乎按京兆杜確序岑參詩言參曽大父文本大父長倩
伯父羲皆至台輔則徵君只是此人無可疑者但序云
參天寳三載進士髙第歴官至右補闕起居郎入為郎
出為京西判官嘉州刺史不言其嘗被徵召豈偶遺忘
耶
别宗十六云我非東牀人令姊忝齊眉浪迹未出世空
名動京師適遭雲羅解翻作夜郎悲拙妻莫邪劍及此
二龍隨慙君湍波若千里逺從之白帝曉猿斷黄牛過
客遲遙瞻明月峽西去益相思妻與其兄從至夜郎與
集序終娶于宗之説合註家或以宋為宗或以宗為宋
但當以白詩為正
江陵送馬卿云天意髙難問人情老易悲恵子云皇天
無老眼空谷滯斯人唐人送山人處士五言多矣此二
聫劉隨州鮑溶輩精思不能逮
小寒食舟中云春水船如天上坐老年花似霧中看此
聫在目前而古今人所未發
天育驃騎歌云伊昔太僕張景順監牧攻駒閲清峻遂
令大奴守天育(天育監中所謂/大奴指王毛仲)别養驥子憐神俊當時
四十萬匹馬張生歎其材盡下故獨寫真傳世人見之
座右久更新年多物化空形影嗚呼健步無由騁如今
豈無騕褭與驊騮時無王良伯樂死即休又題韋偃馬
云韋侯别我有所適知我憐君畫無敵戲拈禿筆掃驊
騮歘見麒麟出東壁一匹齕草一匹嘶坐看千里當霜
蹄時危安得真致此與人同生亦同死少陵馬詩多矣
此二篇及曹霸丹青引尤老蒼一洗萬古
杜鵑行云寄巢生子不自啄羣鳥至今與哺雛雖同君
臣有舊禮骨肉滿眼身羇孤此篇似謂車駕幸蜀六宮
莫從萬官竄伏奔問行在者絶少又義鶻行云飄蕭覺
素髪凜欲衝儒冠又云永激壯士肝似謂當時有權位
而不救人之急脱人于難者
前出塞云君已富土境開邊一何多棄絶父母恩吞聲
行負戈又云生死向前去不勞吏怒嗔路逢相識人附書
與六親哀哉已訣絶不復同苦卒又云軍中異苦樂主
將寧盡聞又云殺人亦有限列國自有疆茍能制侵陵
豈在多殺傷又云驅馬天雨雪軍行入髙山逕危抱寒
石指落層氷間已去漢月逺何時築城還後出塞云千
金買馬鞍百金裝刀頭又云漁陽豪俠地擊鼓吹笙竽
雲帆轉遼海粳稻來東吳越羅與楚練照耀輿臺軀主
將位益崇氣驕凌上都邊人不敢議議者死通衢又云中
夜間道歸故里俱空村惡名幸脱免窮老無兒孫(謂逃/禄山)
(之難/者)此十四篇筆力與文選中擬古十九首並驅
太白擬古十三首感興六首文義或不相屬與集中五
言古詩絶不類豈貫休之徒效顰耶
望鸚鵡洲云魏帝營八極蟻觀一禰衡黄祖斗筲人殺
之受惡名鷙鶚啄孤鳯千春傷我情至今芳洲上蘭蕙
不忍生此篇有無窮之悲
永王東巡歌内一絶云三川北虜亂如麻四海南奔似
永嘉但用東山謝安石為君談笑静胡沙按永王辟客
如孔巢父亦在其間白其一爾此篇所謂謝安石不知
屬誰可見自負不淺然十篇只目王為帝子受命東廵
與王衍阮籍勸進者不同
姑孰十詠前輩疑非白作信然
越中覽古云越王勾踐破吳歸義士還家盡錦衣宫女
如花滿春殿只今惟有鷓鴣飛蘓臺覽古云舊苑荒臺
楊栁新菱歌清唱不勝春只今惟有西江月曽照吳王
宫裏人二首可入七言絶句
上皇西巡歌云栁色未饒秦地綠花光不減上林紅又
云地轉錦江成渭水天迴玉壘作長安末云少帝長安
開紫極雙懸日月照乾坤時上皇播遷于蜀非欲留蜀
者今盛稱錦江玉壘無異渭水長安又謂雙懸日月照
乾坤若為少帝諱不力請囘鑾者此所以上皇有乞我
劒南一道之歎歟
秋浦十七首云秋浦長似秋蕭條使人愁遥傳一掬淚
為我達揚州又云秋浦錦駞鳥人間天上稀山雞羞緑
水不敢照毛衣又云山川如剡縣風日似長沙又云兩
鬢入秋浦一朝颯已衰猿聲催白髪長短盡成絲雖五
言然多佳句
玉壺吟云西施宜笑復宜嚬醜女效之徒害身君王雖
愛蛾眉好無奈宫中妬殺人則妃常沮白信而有徵奈
笑歌行悲歌行太淺易欠豪放前輩疑非白作
韋偃雙松圖云天下㡬人畫古松畢宏巳老韋偃少絶
筆長風起纎末滿堂動色嗟神妙兩株慘裂苔蘚皮屈
鐵交錯迴高枝白摧朽骨龍虎死黒入太隂雷雨垂松
根胡僧起寂寞龎眉皓首無住著偏袒右肩露雙脚葉
裏松子僧前落韋侯韋侯數相見我有一匹好東絹重
之不減錦繡段已令拂拭光凌亂請公放筆為直榦韋
畢之畫今皆不存賴詩以傳内白摧朽骨龍虎死黒
入太陰雷雨垂天造險語盡古松竒怪之狀李尊師松障
歌云更覺良工心獨苦前輩多稱此句
張舎人遺縟段云開緘風濤湧中有掉尾鯨空堂魑魅
走髙枕形神清領客珍重意顧我非公卿服飾定尊卑
大哉萬古程今我一賤老短褐更無營煌煌珠宫物寢
處禍所嬰昔聞黄金多坐見悔吝生柰何田舎翁舎此
厚貺情錦鯨巻還客始覺心和平可見子美一介不取
之意
病栢云有栢生崇岡童童狀車盖偃蹇龍虎姿生當風
雲㑹豈知千年根中路顏色壊出非不得地蟠據亦髙
大嵗寒忽無憑日夜柯葉改丹鳯領九雛哀鳴翔其外
鴟鴞志意滿養子穿穴内客從何鄉來竚立久吁怪唐
自閹者力士輔國士良朝恩㺯權怙寵元勲老將如汾
陽臨淮西平北平皆凜凜不自安此篇辭不迫切而意
獨至
病橘之作傷微物失所至于困瘁内云常聞蓬萊殿羅
列瀟湘姿此物嵗不稔玉食失光輝冦盜尚慿陵當君
減膳時汝病是天意吾諗罪有司言此果每進奉玉
食今以病見廢咎有司失包貢反不若南海荔支嵗馳
至長安爾
枯椶篇云蜀門多椶櫚髙者十八九其皮割剥甚雖衆
亦易朽交横集斧斤凋喪先蒲栁傷時苦軍乏一物官
盡取嗟爾江漢人生成亦何有有同枯椶木使我沈嘆
久死者即已休生者何自守註云蜀人取椶皮以充用
如邊吏誅求江漢民力以供軍必至于刮剥盡而後已
枯柟篇云楩楠枯峥嶸鄉黨皆莫記不知㡬百嵗慘慘
無生意上枝摩皇天下根蟠厚地巨圍雷霆拆萬孔蟲
蟻萃白鵠遂不來天鷄為愁思猶含棟梁具無復霄漢
志良工古昔少識者出涕淚種榆水中央成長何容易
截成金露盤裊裊不自畏以榆本承露盤是以輕承重
豈不裊裊可畏乎註言天材不用而柔脆嵬瑣之材反
居重任
東山吟云攜妓東山去悵然悲謝安我妓今朝如花月
他妓古墳荒草寒白鷄夢後三百嵗灑酒澆君同所懽
酣來自作青海舞秋風吹落紫綺冠彼亦一時此亦一
時浩浩洪荒髙詠何必竒晉至今且千嵗皆以謝公為
風流之宗雖半山崛强金陵諸詩篇篇起敬惟謫仙子
視謝公與之對壘無所推讓時人號為李東山固以李
配謝矣
草書歌云墨池飛出北溟魚筆鋒殺盡中山兔八月九
月天氣涼酒徒詞客滿髙堂須臾掃盡數千張飄風驟
雨驚颯颯落花飛雪何茫茫起來向壁不停手一行數
字大如斗怳怳如聞鬼神驚時時只見龍蛇走左盤右
蹙如驚電狀同楚漢相攻戰王逸少張伯英古來㡬許
浪得名張顛老死不足數我師此技不師古古來萬事
貴天生何必要公孫大娘渾脱舞自有草書以來未有
能形容此妙者椘漢數語真可以破鬼膽
遊太山云清曉騎白鹿直上天門山山際逢羽人方瞳
好容顔捫蘿欲就語却掩青雲闗遺我鳥迹書飄然落
巖間其字乃上古讀之了不閑感此三歎息從師方未
還又云平明登日觀舉手開雲闗精神四飛揚如出天
地間黄河從西來窈窕入逺山凭崕覽八極目盡長空
閒偶然值青童綠髪雙雲鬟笑我晚學仙蹉跎凋朱顔
躊躇忽不見浩蕩難追攀又云舉手弄清淺誤攀織女
機明晨坐相失但見五雲飛此六首皆仙人語非學仙
人語亦非任棠輩所敢擬倫丁十八輩所敢挑戰者
嘲魯儒云魯叟談五經白髮死章句問以經濟策茫如
墮煙霧足著逺遊履首戴方山巾緩步從直道未行先
起塵秦家丞相府不重褒衣人君非叔孫通與我本殊
倫時事且未達歸耕汶水濱此篇㡬于以儒為戲然秦
家丞相府不重褒衣人非謫仙不能道
過彭蠡云謝公入彭蠡因此遊松門余方窺古鏡兼得
窮江源而欲繼風雅豈惟清心䰟雲海方助興波濤何
足論水碧或可採金膏秘莫言余將振衣去羽化出囂
煩此篇有陶謝意
與道者談𤣥云茫茫大夢中惟我獨先覺騰轉風火來
假合作容貌滅除昏疑盡領略入精要朗悟前後際始
知金仙妙公詩多説仙惟此篇兼説金仙
題薛少保畫鶴云薛公十一鶴皆寫青田真低昂各有
意磊落如長人佳此志氣逺豈惟粉墨新赤霄有真骨
豈飲洿池津冥冥任所往脱畧誰能馴又角鷹歌云楚
公畫鷹鷹帶角殺氣森森到幽朔觀者貪愁掣臂飛畫
師不是無心學此鷹寫真在左綿却嗟真骨遂虚傳梁
間燕雀休驚怕亦未摶空上九天此鶴此鷹賴詩而傳
則詩夀于畫矣赤霄有真骨豈飲洿池津之句羽類無
敢當者時人不識角鷹本色而以左綿畫本為真雖梁
間燕雀亦驚怕故卒章有亦未摶空上九天之句
前打魚篇于衆魚中獨云赤鯉騰出如有神又云魴魚
肥美知第一而徐州秃尾漢陰槎頭皆不足數又云既
飽歡娛亦蕭瑟末云君不見朝來割素鬐咫尺波濤永
相失後打魚云小魚脱漏不可記半死半生猶戢戢大
魚傷損皆垂頭屈强沙泥有時立東津觀魚已再來主
人罷鱠還傾盃日暮蛟龍改窟穴山根鱣鮪隨雲雷干
戈兵革鬭未已鳯凰麒麟安在哉吾徒胡為縱此樂暴
殄天物聖所哀兩篇未句皆不忍暴殄之意公詩深得
風人之義
催宗文樹鷄栅篇押十八韻頗竒澁欠瀏亮然宗文能
領㑹非若阿買之不識字
摘蒼耳篇云江山秋已分林中瘴猶劇畦丁告勞苦無
以供日夕巻耳况療風童兒且時摘侵星驅之去爛漫
任逺適放筐亭午際洗剥相蒙羃登牀半生熟下筯還
小益亂世誅求急黎民糠籺窄飽食復何心荒哉膏粱
客富家厨肉臭戰地骸骨白公雖羈旅奔竄一飲啄間
不忍自求温飽侵星驅出採摘者不知是畦丁或蒼頭
詩但云童兒往往是宗文兄弟爾
負薪行言䕫州俗坐男而立女有四十五十無夫家者
未云若道巫山女麤醜何得此有昭君村最能行云峽
中丈夫絶輕死少在公門多在水小兒學問止論語大
兒結束隨商旅此鄉之人氣量窄悞競南風疎北客若
道土無英俊才何得山有屈原宅始言䕫峽二邦之陋
末以昭君屈原勉勵其土俗公詩篇篇忠厚如此
舞劍器行世所膾炙絶妙好辭也内云先帝侍女八千
人公孫劍器初第一五十年間似反掌風塵澒洞昏
王室梨園弟子散如烟女樂餘姿映寒日金粟堆南木巳
拱瞿塘石城草蕭瑟玳筵急管曲復終樂極哀來月東
出余謂此篇與琵琶行一如壯士軒昻赴敵塲一如兒
女恩怨相爾汝杜有建安黄初氣骨白未脱長慶體爾
代内云寳刀截流水無有斷絶時妾意逐君行纒綿亦
如之又云妾似井底桃開花向誰笑君如天上月不肯
一迴照又云窺鏡不自識别多憔悴深安得秦吉了為
人道寸心在潯陽非所寄内云多君同蔡琰流淚請曹公
諸篇可入五七言絶句
長門怨云天迴北斗挂西樓金屋無人螢火流月光欲
到長門殿别作深深一段愁此篇雖只二十八字然婉
而成章哀而不怨勝長門賦
扶風豪士歌云原常春陵六國時開心露膽君所知堂
中各有三千士明日報恩知是誰四公子之客多鷄鳴
狗吠之徒豈能一一報恩哉羅隱云思量郭隗平生事
不殉昭王是負心郭隗能致樂毅劇辛以報燕昭朱亥
輩恐未能辦
訪范居士失道落蒼耳中見范置酒摘蒼耳云他筵不
下筯此席忘朝饑果茹之品多矣蒼耳微物而李杜皆
形之賦詠物之遭遇亦有時耶
題元丹丘五言三篇云松風清襟袖石潭洗心耳又云
忽遺蒼生望獨與洪崕郡元丹丘不知何人而白稱之
如此丹丘二字觀之恐是天台鴈蕩人然山居在潁陽
不可曉當攷
謫仙詩如古風六十三首及樂府諸篇又古律詩舉世
誦習者不録今所採録或一篇或三數句各有意義覽
者詳之
　
　
　
　
　
　
　
　
　
　
　
　
　
　
　後村詩話巻九
欽定四庫全書
　後村詩話巻十
　　　　　　　　　　　　宋　劉克莊　編
　此一巻專為杜陵補遺
陳拾遺故宅詩至比之郭元振唐人敬重拾遺如此文
上人上方云庭前猛虎臥遂得文公廬吾師雨花外不
下十年餘長者自布金禪龕只晏如又云王侯與螻蟻
同盡遂丘墟願聞第一義回向心地初此僧不知何人
必深于内典者
莫相疑行男兒生無所成頭皓白牙齒欲落真可惜憶
昨獻賦蓬萊宫自怪一日聲輝赫集賢學士如堵墻觀
我落筆中書堂徃時文彩動人主此日饑寒趨路傍晩
將末契托年少當面輸心背面笑寄謝悠悠世上兒不
争好惡莫相疑他人于當面輸心背後笑之下文必有
餘怨公卒章優㳺閒暇了無忿􁂯
閬州絶句云殿前兵馬雖驍雄縱暴略與羌渾同聞道
殺人漢水上婦女多在官軍中當時殿前兵無紀律如
此别篇云二十一家同入蜀惟殘一人出駱谷必是子
美自謂柟木為風雨所拔云倚江柟樹草堂前故老相
傳二百年誅茅卜居總為此五月髣髴聞寒蟬東南飄
風動地至江翻石走流雲氣滄波老樹性所愛浦上童
童一青盖虎倒龍顛委榛棘淚痕血㸃垂胷臆我有新
詩何處吟草堂自此無顔色茅屋為秋風所破歌云八
月秋髙風怒號巻我屋上三重茅南村羣童欺我老無
力忍能對面為盗賊公然抱茅入竹去脣焦口燥呼不
得秋天漠漠向昏黒布衾多年冷似鐵嬌兒惡卧踏裏
裂牀牀屋漏無乾處雨脚如麻未斷絶安得廣厦千萬
間大庇天下寒士俱歡顔風雨不動安如山嗚呼何時
眼前突兀見此屋吾廬獨破受凍死亦足溪柟屋茅為
風所拔不以草堂茅屋飄颻為憂方有惜古木庇寒士
之意其迂濶如此
天邉行云九度将書向洛陽十年骨肉無消息大麥行
云大麥乾枯小麥黄婦女行泣夫走藏問誰腰鐮胡
與羌苦戰行云苦戰身死馬将軍云是伏波之子孫注
馬璘也去秋行云去秋涪江木落時臂搶走馬誰家兒
到今不知白骨處部曲有去皆無歸戰塲寃魂毎夜哭
空令野營猛士悲此数篇皆可補史之缺文但遂州白
骨不歸者失其姓名當考
草堂云弧矢暗江海難為逰五湖不忍竟舍此復來薙
榛蕪天下尚未寕健兒勝腐儒此篇嘆還呉未可重值
浣花榛蕪四松萬竹無恙隣里大官賓客喜歸可見隨
寓而安之意于時天下未寕固有健兒勝腐儒之句卒
章云飄颻風塵地何地置老夫飲啄愧殘生食薇不敢
餘其語意雍容閒暇有雅人之深致
牽牛織女篇云牽牛出河西織女處其東萬古永相望
七夕誰見同神光竟難候此事終朦朧颯然精靈合何
必秋遂通前人詠牛女所未及
壯逰詩押五十六韻在五言古風中尤多悲壯語如云
徃者十四五出逰翰墨塲斯文崔魏徒以我似班揚又
云脫畧小時軰結交皆老蒼東下姑蘇臺已具浮海航
到今有遺恨不得窮扶桑又云上感九廟焚下憫萬
民瘡小臣議論絶老病客殊方雖荆卿之歌雍門之琴
髙漸離之筑音調節奏不如是之跌蕩豪放也
二角鷹篇云惡鳥飛飛啄金屋安得爾軰空其羣驅出
六合梟鸞分子美前有左綿畫角鷹詩此二鷹乃真
本非左綿畫本也
冩懐篇云禍首燧人氏厲階董狐筆君看燈燭張轉使
飛蛾密注云燧人火化而争欲之心生董狐直筆而是非
之端起其説甚新
可嘆篇云天上浮雲如白衣斯須改變如蒼狗古徃今
來共一時人生萬事無不有丈夫正色動引經酆城客
子王季友貧窮老叟家賣屐好事就之為攜酒豫章太
守髙帝孫引為賓客敬頗乆聞道三年未曽語小心恐
懼閉其口太守得之更不疑人生反覆看亦醜時危可
仗真豪俊二人得置君側否詩言王季友誠賢士但為
太守客當有獄市薤水之規今三年恐懼不出口何也
謂今且如此使其在明君側豈能補衮職之闕哉非以
嘿求容若以嘿為賢恐非篤論然子美終以羲和禹事
業望王李殊不可曉末云吾軰碌碌飽飯行風后力牧
長回首乃知子美以風后力牧自期其抱負尤不淺矣
醉為馬墜云騎馬忽憶少年時散蹄迸落瞿塘石白帝
城門水雲外低身直下八千尺向來皓首驚萬人自倚
紅顔能騎射不虞一蹶終損傷人生快意多所辱朋知
來問靦我顔杖藜强起依僮僕語盡還成開口笑提攜
别掃清溪曲共指西日不相貸喧呼且覆杯中渌此篇
可見壮老健衰之異末云何必走馬來為問君不見嵇
康養生遭殺戮南華云魯有單豹者巖居水飲七十有
童孺之色不幸而遇餓虎殺而食之有張毅者高門縣
薄無不走也四十而有内熱之病以死豹養其内而虎
食其外毅養其外而病攻其内乃公卒章之意
遣懐篇云梁孝王都邑之盛及追懐與高適李白同吹
臺末有撫孤之句公飄颻一覉旅而葛帔練裙之念如
此高李豈無厚禄故人聞之得無愧乎
大覺蘭若云一老猶鳴日暮鐘諸僧尚乞齋時飯可見
寺小僧貧之狀
折檻行云嗚呼房魏不復見秦王學士時難羡千載少
似朱雲人至今折檻空嶙峋婁公不語宋公語尚憶先
皇容直臣此必子美追懐諫省時論事不合傷今思古
而作
朱鳯行云君不見瀟湘之山衡山髙山巔朱鳯聲嗷嗷
側身長顧求其羣翅垂口噤心甚勞下愍百鳥在網羅
黄雀最小猶難逃願分竹實及螻蟻盡使鴟鴞相怒號
衡嶽有朱鳥峯此篇言朱鳥孤立無助栖托雖高不忍
自求飽必欲百鳥如黄雀之類在網羅者皆分竹實以
及之不暇計鴟鴞輩怒號矣
遣遇篇云石間采蕨女鬻菜輸官曹丈夫死百役暮返
空村號聞見事略同刻剥及錐刀貴人豈不仁視爾如
莠蒿夫死于役僅存女婦采蕨鬻菜以輸官夫民之窮
甚矣而官吏刻剝尤甚于錐刀此不獨指里胥亭長軰
内自租庸使外自觀察使不得不受其責故有貴人豈
不仁視汝如莠蒿之句録之以告居大位者
望嶽云南嶽配朱鳥禮秩自百王歘吸領地靈澒洞半
炎方邦家用祀典在徳非馨香廵守何寂寥有虞今則
亡祝融五峯尊峯峯次低昻紫蓋獨不朝争長嶪相望
恭聞魏夫人羣仙夾翺翔望嶽之作多矣余行役過焉
款靈霄坐恱亭宿勝業寺累日嶽令與山中人謂余為
向道者将以昧爽登絶頂夕忽大雪余猶攀縁而上望
上封咫尺雪泥沒膝不可行然耳目之睹記公詩真此
圖經也
謁𤣥元廟次昭陵二詩俱嚴麗駿壯為千古五言律詩
典則其歸美開基責望守成傷今思古有無窮忠愛之
義
與韋左丞五言二篇當以古風為勝左丞名濟又與韋
左相律詩二十韻頗稱其相業此韋公名見素
與張卿二十韻張卿名垍說子均弟弟兄貴盛遭漁陽之
變合門殉難未足以報唐家今相率北面而臣賊垍帝
壻也故明皇欲致之死訖全要領可謂失刑
寄髙書記云歎息髙生老新詩曰又多美名人不及佳句法
如何主將收才子崆峒足凱歌聞君已朱紱且得慰蹉跎憶
李白云不見李生久徉狂真可哀世人皆欲殺吾意獨
憐才敏捷詩千首飄零酒一盃匡山讀書處頭白早歸
來此二篇非髙李不敢當非子美不能道
逰何将軍山林前十首後半之如云鮮鯽銀絲鱠香芹
碧澗羮又云萬里戎王子何年别月支漢使徒空到神
農竟不知注云何将軍常征西域禽其王子歸傳其地
花草數種又云花妥鸎捎蝶溪喧獺趂魚又云手自移
蒲桞家纔足稻粱何将軍舊注莫詳其人公詩有将軍
不好武稚子總能文之句必勲貴中之好事者
遣興云驥子好男兒前年學語時問知人客姓誦得老
夫詩世亂憐渠小家貧仰母慈鹿門攜不遂鴈足繫
難期天地軍麾滿山河戰角悲儻歸免相失見日敢辭
遲驥子宗武小名公稱之如此公以其知客姓誦翁詩
為喜又别篇云驥子春猶隔又云驥子最憐渠鍾情㓜
子如此而無一字及熊兒故余疑宗文失學
憶弟云䘮亂同吾弟饑寒傍濟州人稀書不到兵在見
何由又云百戰今誰在三年望汝歸又元日寄妺云近
聞韋氏妹近在漢鍾離春城迴北斗郢樹發南枝不見
朝正使啼痕滿面垂公流落顛沛而一念不忘弟妺内
云百戰今誰在三年望汝歸又云不見朝正使啼痕滿
面垂讀之感慨不但隆友愛而厚倫紀其怨離亂而思
承平以不見朝正使為恨言四方表章未逹行在恐未
有見妺之期耳
聞官軍臨賊篇二十韵多佳句如云泰山當警蹕漢苑
入旌旄路濕羊腸險雲横雉尾高可見﨑嶇巴蜀播遷
梁益乗輿危迫之狀元帥歸龍種司空握豹韜注云廣
平王為元帥郭汾陽副之前軍蘇武節左将吕䖍刀其
叙時事甚悲壯老健未云家家賣釵釧只待獻春醪寕
賣釵釧以易香醪可見時人厭亂之極贈嚴閣老云客
禮容疎放官曹可接聮新詩句句好應任老夫傳嚴武
雖跌蕩不覊然能客杜陵亦豪傑之士其詩徃徃附見
杜集所謂句句好之評亦非過情之譽
送郭中丞云箭入昭陽殿笳吟細栁營内人紅袖泣王
子白衣行詳此二聮必是述代宗幸陜之事
春宿左省云不寢聼金鑰因風想玉珂明朝有封事數
問夜如何岑參寄左省杜拾遺篇云聯歩趨丹陛分曹
限紫薇曉隨天仗入暮惹御香歸白髪悲花落青雲羨
鳥飛聖朝無闕事自覺諫書稀岑杜同在諫省時兩宫
蒙塵時事可言者多矣杜云有封事問夜如何岑云聖
朝無闕事自覺諫書稀岑有愧于杜多矣
秦州五言二十首内云州圖領同谷驛道出流沙降虜
兼千帳居人有萬家馬驕珠汗落胡舞白蹄斜古注白
蹄胡名又云鼓角縁邉郡川原欲夜時萬方聲一槩吾
道竟何之又云傳道東柯谷深藏數十家瘦地翻冝粟
陽坡可種𤓰又詩云萬古仇池穴潜通小有天何時一
茅屋送老白雲邉唐人逰邉之作數十篇中間有三數
篇一篇中間有一二聯可采若此二十篇山川城郭之
異土地風氣所宜開巻一覧盡在是矣網山送蘄帥云
杜陵詩巻是圖經豈不信然鼓角篇云萬方聲一㮣吾
道竟何之聽角者多矣孰知此言之悲哉
示姪佐云嗣宗諸子姪早覺仲容賢舊注佐草堂在東
柯谷又三首内云白露黄粱熟分張素有期又云甚聞
霜薤白重惠意如何佐别業有黄粱又有霜薤分遺尊
老其生理必小康者
阮隠居致薤云盈筐承露薤不待致書求束比青芻色
圓齊玉筯頭衰年闗鬲冷味煖腹無憂公轉側兵火間
饑寒襤縷以詩考之如薇如蕨如􁁊如笋如薤如蒼耳
如萵苣皆入賦詠真成一菜肚老人矣然公于菜中尤
重薤有味煖腹無憂之句非嗜生冷者貴人日費萬錢
或一生食萬羊子美晩途以耒陽令饋白酒牛肉暴卒
豈若常蔬茹乎客至云舍南舍北皆春水但見羣鷗日
日來花徑不曽縁客掃蓬門今始為君開盤飱市逺無
兼味樽酒家貧只舊醅肯與隣翁相對飲隔籬呼取盡
餘盃此篇若戲效元白體者嚴武答杜二云卧向巴山
落月時兩鄉千里夣相思可但歩兵偏愛酒也知光禄
最能詩江頭赤葉楓愁客籬外黄花菊對誰跂馬望君
非一度冷猿秋鴈不勝悲嚴公詩亦佳作豈近朱者赤
耶杜有别嚴公五言云江村獨歸去寂寞養殘生可見
子美潔于去就之際
懐舊云地下蘇司業親情獨有君那因䘮亂後便有死
生分老罷知明鏡悲來望白雲自從失詞伯不復更論
文源明得卒章十字可以不朽矣
題𤣥武禪師屋壁云錫飛常近鶴杯渡不驚鷗𤣥武師未
詳
贈李白云豈有青精飯使我顔色好若乏大藥資山林
跡如掃李侯金閨彦脫身事幽討亦有梁宋逰相期拾
瑶草公與岑參髙適詩皆人情世法惟與謫仙唱和皆
世外一種説話
别房太尉墓云對碁陪謝傅把劍覔徐君用事極精切
自閬赴蜀云棧懸斜避石橋㫁却尋溪山館云山鬼吹
燈滅時人語夜䦨蜀道荒僻如此
呈嚴公云胡為來幕下祇合在舟中又云老妻憂坐痺
㓜女問頭風又云寛容存性拙翦拂念途窮又云曉入
朱扉啟昏歸畫角終此篇曲盡幕府賓主情誼春日江
村云赤管隨王命銀章付老翁豈知牙齒落名在薦賢
中注漢官儀丞郎月給赤管大筆一雙公時以虞部參
謀服緋故其辭如此卒章未免有周南留滯之歎然㣲
而婉
江上值水云為人性僻耽佳句語不驚人死不休焉得思
如陶謝手令渠述作與同逰前兩句自負不淺卒章乃推
尊陶謝可見前哲服善不争名之意
寄杜位云逐客雖皆萬里去悲君已是十年流玉壘題
書心緒亂何時更得曲江逰此篇言位近聞寛法離新
州注云位京中宅近西按新州今屬廣東去京師逺卒
章思與位復逰曲江則非京師之新州矣當詳攷
登髙云無邉落木蕭蕭下不盡長江滚滚來萬里悲秋
常作客百年多病獨登臺二聮不用故事自然髙妙在
樊川齊山九日七言之上
十二月一日雲安縣云一聲何處送書鴈百丈誰家上
瀬船又云負鹽出井此溪女打鼓發船何郡郎此二聮
縣圖也
哭鄭司户蘇少監云豪傑誰人在文章掃地無此篇二
十韻録一聨于此
聞河北節度入朝口號云喧喧道路多歌謡河北将軍
盡入朝始是乾坤王室正却教江漢客魂銷又云北道
諸公無表來茫然庶事遣人猜又云燕趙休矜出佳麗
宫闈不擬選才人讀杜集至三十巻多厭(缺/)
　　　　　亂離憤嫉跋扈之作此口號十二篇以河北
節将入朝為喜以北道無表為猜欲漁陽突騎邯鄲兒
之歸闕欲主上如周宣漢武欲諸公為孝子忠臣真一
飯不忘君者天寳禍亂自燕趙始今安史巳無噍類燕
趙佳麗可開選色之塲矣子美方有宫闈不擬選才人
之句所謂舉筆不忘規諫者耶
終明府水樓云絶壁過雲開錦繡疎松隔水奏笙簧此
聨未經人道
别李八秘書云反氣凌雲在妖星下直廬又云不才同
補衮奉詔許牽裾又云御鞍金騕褭宫硯玉蟾蜍此篇
三十韵叙舊頗詳祕書不書名必是與公同扈從入蜀
者觀不才同補衮奉詔許牽裾之句似與公同諫省金
騕褭玉蟾蜍近臣方有此賜史失其名當攷
孤鴈云孤鴈不飲啄飛鳴聲念羣誰憐一片影相失
萬重雲望盡似猶見哀多如更聞野鵶無意緒鳴噪自
紛紛讀此篇便見得鮑常軰止是小家數
吾宗篇云吾宗老孫子質朴古人風耕鑿安時論衣冠
與世同昔温公約康節服深衣答云如今人只服今衣
温公不能强
溪上云塞俗人無井山田飯有沙瀼西土風
八月十六夜云河漢近人流絶佳
秋興云聞道長安似奕碁百年世事不勝悲王侯第宅
皆新主文武衣冠異昔時直北闗山金鼓振征西車馬
羽書遲魚龍寂寞秋江冷故國平居有所思公詩叙亂
離多百韻或五十韻或三四十韻惟此篇簡而切
社日云今日江南老他時渭北童又云鵷鷺廻金闕誰
憐病峽中覉旅懐故鄉老大憶髫年人之至情也公生
長韋杜老逢社日百官朝天公獨病臥峽中情見乎辭
如此
詠懐古跡内先主孔明廟云古廟杉松巢水鶴嵗時伏
臘走村翁武侯祠屋長隣近一體君臣祭祀同又云萬
古雲霄一羽毛又云伯仲之間見伊吕卧龍公没已千
載而有志世道者皆以三代之佐許之如云萬古雲霄
一羽毛如儕之伊吕伯仲間而以蕭曹為不足道此論
皆自子美發之考亭南軒近世大儒不能發也
昭君村云畫圖省識春風面環佩空歸月夜魂亦佳句
諸将篇云獨使至尊憂社稷諸君何以答昇平其責望
諸将深矣此篇謂張仁亶築三城本欲掃平吐蕃豈知
乃用以捄朔方
宗武生日云詩是吾家事又云覔句新知律乃翁稱之
如此而宗武詩無一字存者不若蘇叔黨有集行世
有感云諸侯春不貢使者日相望又云不過行儉徳盗
賊本王臣又云領郡輒無色之官皆有詞願聞哀痛詔
端拱問瘡痍此三數聨畧見當日時事使者相望而不
貢自若必是内租庸外觀察諸使符牒督賦急于星火
領郡之官者皆憚行與至于欲以儉徳化盗賊為王臣
又欲下哀痛詔以問瘡痍唐人惟元結陽城有此意公
于舂陵行至比之華星秋月不刋之言也
東屯云築場憐蟻穴拾穗許村童可見民胞物與之意
栁司馬至云有使歸三峽相過問兩京函闗猶出将渭
水更屯兵設備邯郸道和親邏些城幽燕唯鳥去商洛
少人行公去國萬里逢人輒問兩京此數聨是大厯間
事
元日示宗武云汝啼吾手戰吾笑汝身長前有明年共
我長之語此又云吾笑汝身長見愛子長成而喜憶江
東弟不見而悲其慈愛如此
放船出峽四十韻按公天寳十五載入蜀凡十三年覉
旅非一處而在䕫最乆至大厯三年始出陜之江陵又
二年卒于耒陽蜀中諸詩惟䕫最多四十韻反復曲折
若不忍去雲安者
贈起居田舍人澄詩云舍人退食収封事宫女開函近
御筵唐以舍人給事中書匭事又云宫女開函以所投
封事奏御义云晴窻㸃檢白雲篇注云謂武帝秋風詞
别韋左丞詩云常擬報一飯况懷辭大臣若甚徳韋公
者然末句云白鷗没浩蕩萬里誰能馴公自植立毎如
此
不意青草湖扁舟落吾手中原消息㫁黄屋今安否去
蜀之吳楚身與妻子弟妹未知逃生之所而以中原消
息斷黄屋安否為憂此山谷所以有長使詩人拜畫圖
煎膠續絃千古無之歎
　
　
　
　
　
　
　
　後村詩話巻十
欽定四庫全書
　後村詩話巻十一
　　　　　　　　　　　　宋　劉克莊　編
孟襄陽詩如微雲澹河漢踈雨滴梧桐之句館閣諸彦
嘆服而集中不収豈逸其全篇呼寄衣曲云畏瘦宜傷
窄防寒更厚裝又魚行潭樹下猿挂島蘿間警語不一
老杜少所推服獨稱其句句堪傳集中每以孟先生目
之
韋蘓州絶句云紫閣西邊第幾峰茅齋夜雪虎行蹤遥
㸔黛色知何處欲出山門尋暮鐘五言云馬卿猶有壁
漁父自無家想子今何處扁舟隠荻花温泉行出身天
寶今年幾頑鈍如鎚命如紙作官不了却歸来還是杜
陵一男子北風慘慘投温泉忽憶先皇逰幸年䝉恩毎
浴華池水扈獵不蹂渭北田一朝鑄鼎降龍馭小臣髯
絶不得去今来蕭瑟萬井空惟見蒼山起煙霧可憐蹭
蹬失風波仰天大叫無奈何敝裘羸馬過故苑頼遇主
人杯酒多沈下賢秦夢記云泣葬一枝紅生同死不同
梨花寒食夜深閉翠微宫唐詩多流麗嫵媚有粉繪氣
咸以辨博名家惟蘓州繼陳拾遺李翰林崛起為一種
清絶髙逺之言以矯之其五言精巧不減唐人至于古
體歌行如温泉行之類欲與李杜並驅前世惟陶同時
惟栁可以把臂入社餘人皆在下風
岑參送人落第五言云獻賦頭欲白寒家衣已穿羞過
灞陵樹歸種汶陽田客舎少鄉信牀頭無酒錢聖朝徒
側席濟上獨遺賢又送顔少府云愛客多酒債罷官無
俸錢又宿太白東溪李老舎寄弟姪云渭上秋雨過北
風正騷騷天晴諸山出太白峰最髙主人東溪老兩耳
生長毫逺近知百嵗子孫皆二毛中庭井欄上一架獼
猴桃石泉飯香粳酒甕開新糟愛茲田中趣始悟世上
勞我行有勝事書此寄爾曹春夢七言云洞庭昨夜春
風起故人尚隔湘江水枕上片時春夢中行盡江南幾
千里韋員外家花樹歌云今年花似去年好去年人到
今年老始知人老不如花可惜落花君莫掃太白胡僧歌
云聞有胡僧在太白蘭若去天三百尺手持楞伽入中峰世
人難見但聞鐘忩邊杖錫解兩虎牀下鉢盂藏一龍草衣
不針復不線兩耳垂肩眉覆面此僧年幾那得知手種青
松今十圍心將流水同清浄身與浮雲無是非商山老人
已曾識願一見之何由得山中有僧人不識城裏㸔山空
黛色登鄴城古體云下馬空鄴城城空復何見東風吹野
火暮入飛雲殿又云城隅南對望陵臺漳水東流不復回
武帝宫中人去盡年年春色為誰來髙適五言云散帙至
棲鳥明燈留故人又云秋韮何青青藥苗數百畦耕耘有山
田紡績有山妻簷前舉醇醪竈下烹隻雞人生茍如此何
必組與珪春望云出門何所見春色滿平蕪可嘆無知已
髙陽一酒徒漁樵歌云曲岸深潭一山叟駐眼㸔釣不移
手世人欲得知姓名良久問他不開口笋皮笠子荷葉衣
心無所營守釣磯料得孤舟無定止日暮持竿何處歸七言
句云旅館寒燈夜不眠客心何事轉悽然故鄉今夜應千
里愁鬢明朝更一年髙岑二公詩氣魄力量音調節奏生
逢開元承平之際與李杜二公更唱迭吟所謂治世之音
也天寶亂離之後所作率多窮愁感嘆意録之以觀世
變
盧綸送萬巨六言云人愁荒村路細馬怯寒溪水深望
盡青山獨立更知何處相尋又白髪嘆五言云髪白曉
梳頭女驚妻淚流不知絲色後堪得幾回秋送成都丞
云棧長山雨響溪亂火田稀送王山人逰江東云燕歸
巢已盡鶴語冢難尋同栁侍郎題新昌里云庭莎成野
席欄藥是家蔬夜中得循州趙司馬書寄回使云瘴
海寄雙魚中宵達我居兩行燈下淚一紙嶺南書地說
炎蒸極人稱老病餘殷勤報賈傳莫共酒杯踈從軍行
云雲嶺無人跡冰河有鴈聲李陵甘此没惆悵漢公卿
山中别墅云葺橋雙鶴至収果衆猨隨詶麻道士見寄
云聞逐樵夫閒㸔碁忽逢人世是秦時開雲種玉嫌山
淺渡海傳書恠鶴遲陰洞石幢微有字古壇松樹半無
枝煩君逺視青囊籙願得相從一問師謁液上人云半
夜峯中有磬聲偶逢樵者問山名上方月暗聞僧語下
路林疎見鹿行野鶴巢邊松最老毒龍潛處水偏清願
得逺公知姓字焚香洗鉢過浮生春日登樓有懐云年
来笑伴皆歸去今日晴明獨上樓晚次鄂州云估客晝
眠知浪静舟人夜語覺潮生舊業已隨征戰盡更堪江
上鼓鼙聲姚美人拍筝歌云昭陽伴裏最聰明出到人
間纔長成遥知禁曲難翻處猶自君王說小名
李益古促促曲云促促何促促黄河九回曲嫁與棹船
郎空牀將影宿不道君心不如石那令妾貌長如玉贈
邢校書云俱從四方士共㑹九秋中㫁篷與落葉相值
各因風送流人云謗逺人多惑官微不自明疇昔長沙
事三年召賈生喜見外弟云十年亂離後長大一相逢
問姓驚初見稱名憶舊容别来滄海事語罷暮天鐘明
日巴陵道秋山又幾重登夏州城云無定河邊數株栁
共送行人一杯酒健兒起作和蕃歌齊唱嗚嗚盡垂手
又云回頭忽作異方聲一聲回盡征人首度破訥沙云
眼見風来沙旋移經年不省草生時莫言塞北無春到
縱有春来何處知聴梁州曲云鴻鴈新從北地来聞聲
一半却飛回金河戍客腸應㫁更在秋風百尺臺飲馬
泉云從来凍合闗山路今日分流漢使前莫使行人照
容鬢恐驚憔悴入新年宿石泉驛南望黄堆峰云邊城
已在敵塵中烽火南飛入漢宫漢庭議事先黄老麟閣
何人定戰功邊思云腰懸錦帯佩呉鈎走馬曾防玉塞
秋莫笑闗西將家子祗將詩思入涼州盧李中表兄弟
詩律齊名其五七言妙絶者已選入絶句然兩生皆從
軍出塞他詩可膾炙傳誦者人多容易㸔過余既耄耋
悉錄于編以偹遺㤀
元次山雪懐孟武昌云冬来三度雪農者歡嵗稔我麥
想已濡各得在倉廪天寒未能起孺子驚人寢云有山
客来籃中見冬蕈燒柴為温酒煮蕨為作瀋客亦愛杯
樽思君共杯飲所嗟山路閉時節寒又甚不能苦相邀
興盡還就枕賊過示官吏云昔嵗逢太平山林二十年
泉源在庭户洞壑當門前井稅有常期日晏猶得眠忽
然遭世變數嵗親戎旃今来典新郡山夷又紛然城小
賊不屠人貧傷可憐是以陷鄰境此州獨見全使臣將
王命豈不如賊焉今被徵斂者追之如火煎誰能絶人
命以作時世賢思欲委符節引竿自刺船將家就魚麥
歸老江海邊舂陵行云軍國多所須切責在有司供給
豈不憂徵斂又可悲州小經亂亡遺人實困疲大鄉無
十家大族命單羸朝飡是草根暮食乃木皮出言氣欲
絶意速行步遲追呼尚不忍況乃鞭朴之郵亭傳急符
来徃迹相追更無寛大恩但有迫促期欲令粥兒女言
發恐亂隨悉使索其家而又無生資聴彼道路言怨傷
誰復知去冬山賊来殺奪嵗無遺所願見正官撫養以
恵慈奈何重驅逐不使存活為安人天子命符節我所
持州縣忽亂亡得罪復是誰逋緩違詔令䝉責固所宜
前賢重守分惡以禍福移亦云貴守官不愛能適時顧
惟孱弱者正直當不虧何人采國風吾欲獻此辭次山
舂陵五言真稷契口中語杜陵粲粲元道州之篇即此
二詩之䟦尾也然其時内租庸使外觀察使未有敢奏
劾次山以附益聚斂求恱者使遇今日執牙籌析秋毫
者居主計之任則次山韲粉矣
王維五言云興来啼鳥緩坐久落花多又烹茶邀上客
看竹到貧家又古木無人徑深山何處鐘又柘漿菰米
飯葯醬露葵羮义行到水窮處坐看雲起時偶然值林
叟談笑無還期又住處名愚谷何煩問是非又蔡邕今
已老書籍與何人早春云憶君長入夢歸晩更生疑不及
紅簷燕雙栖緑草時桃源行云樵客初傳漢姓名居人
未改秦衣服又藤花欲闇藏猱子栢葉初齊養麝香洛
陽女兒行云自憐碧玉親教舞不惜珊瑚持與人少年
行云縱死猶聞侠骨香老將行云少年十五二十時步
行奪取胡馬騎射殺山中白額虎肯數鄴下黄鬚兒一
身轉戰三千里一劍曽當百萬師漢兵奮迅如霹靂虜
騎奔騰畏蒺藜衛青不敗由天幸李廣無功縁數竒自
從棄置便衰朽世事蹉跎成白首昔時飛箭無全目今
日垂楊生左肘路傍時賣故侯𤓰門前學種先生栁茫
茫古木連窮巷遼落寒山對虚牖誓令踈勒出飛泉
不似頴川空使酒賀蘭山下陣如雲羽檄交馳日夕聞
節使三河募年少詔書五道出將軍試拂鐵衣如雪色
聊持寶劍動星文願得燕弓射天將耻令越甲鳴呉軍
莫嫌舊日雲中守猶堪一戰立功勲雜五言云家住孟
津河門對孟津口常有江南船寄書家中否又君自故
鄉来應知故鄉事来日綺忩前寒梅著花未右丞不汙
天寶之亂大節凛然其詩擺落世間腥腐非食煙火人
口中語其五六七言已多選入絶句今摘其古律體長
篇警句于此
劉隨州送秦系云惆悵青山路煙霞老此人新年云老
至居人下春歸在客先尋洪尊師云鶴老難知歳梅寒
未作花送人云詩書滿蝸舍征稅及漁竿送穆喻徳云
事直皇天在歸遲客路生送李中丞云流落征南將曽驅
十萬師罷歸無舊業老去戀明時獨立三邉静輕生一劍
知茫茫漢江上日暮復何之餘干旅舍云渡口月初上鄰
家漁未歸鄉心正欲絶何處搗寒衣北歸次秋浦云舊
路青山在餘生白首歸漸知行近切不見鷓鴣飛松江獨
宿云明月天涯夜青山江上秋一官成白首萬里寄滄州
獄中見壁畫佛云不謂銜寃處而能窺大悲獨棲叢棘
下還見雨花時地狹青蓮小城高白日遲幸親方便力尤
畏毒龍欺六言云危石纔通鳥道空山更有人家桃源定
在深處澗水浮來落花送嚴維云明日行人巳逺空餘涙
滴回潮别嚴士元七言云細雨濕衣㸔不見閒花落地聽
無聲過鄭山人居云寂寂孤鶯啼杏樹寥寥二犬吠桃源落
花芳草無尋處萬壑千峯獨閉門見新厯云愁占蓍草終
難决病對椒花倍自憐獻李節度云家散萬金酬士死
身留一劍答君恩過賈誼宅云漢文有道恩猶薄湘水無情
弔豈知送人遊天台云落日獨揺金䇿去深山誰向石橋逢非
所云斗間誰與看寃氣盆下無由見太陽過裴舍人故居
云籬花猶及重陽發鄰笛那堪落日聽贈于越居云自用黄
金買地居能嫌碧玉随人嫁送郭主簿赴嶺南云料錢用盡
却為謗食客空多誰報恩(此二句似為/周晉仙發)齊一和尚影堂云
身寄虚空和寓客心將生滅是浮雲又云舊地愁看雙
樹在空堂只是二燈懸别李萬云故人早負干將器誰
言未展平生意想君疇昔高歩時肯念如今折腰事上
裴尹云西城黯黯斜暉落衆鳥紛紛皆有托獨立雖輕
燕雀羣孤飛還懼鷹鸇搏自憐天上青雲路弔影徘徊
獨愁暮衘花縱有報恩時擇木誰容托身處歳月蹉跎
飛不進羽毛顦顇何人問遶樹空隨鳥鵲驚巢林只有
鷦鷯分主人庭中䕃喬木愛此清隂欲棲宿少年挾彈
遙相猜遂使驚飛往復迴不辭奮翼向君去唯怕金丸
隨後來唐人號隨州為五言長城其五言六言七言妙
絶者已選入絶句錢起輩非不極力欲躋攀隨州尺寸
終不近傍豈才分有所局耶其七言長篇如上裴尹小
鳥之篇反復宛轉詞近而意逺似為五言所盡
張籍五言云長因送人處憶著别家時贈僧云翻經上
蕉葉挂衲落藤花宿江店云停燈待賈客買酒與漁家
五言云月冷邊帳濕沙昏夜探遲征人皆白首誰見靖
邊時又云夜鹿伴茅屋秋猿守栗林又云蛙聲籬落下
草色戸庭間七言云一山海上無城郭唯見松牌記象
州又云山東二十餘年别今日相逢在上都說盡向來
無限事相看摩捋白髭鬚又云洛陽城裏見秋風欲作
歸書意萬重復恐匆匆說不盡行人臨發又開封又云
于君去後交遊少東野無來篋笥貧頼有白頭王建在
眼前猶見詠詩人又崑崙兒云自愛肌膚黒如漆行時
半脫木綿裘白苧云皎皎白苧白且鮮將作春衣稱少
年裁縫長短不能定自持刀尺向姑前復恐蘭膏汚纎
指常遣傍人収墮珥衣裳著時寒食下還把玉鞭鞭白
馬寄衣曲云官家亦自寄衣去貴從妾手著君身高堂
姑老無侍子不得自到邊城裏慇懃為看初著時征夫
身上宜不宜又七言云願為玉鑾繫華軾終日有聲在
君側又云洛陽北門北邙道喪車轔轔入秋草車前齊
唱薤露歌高墳新起白峩峩朝朝暮暮人送葬洛陽城
中人更多千金立碑高百尺終作誰家柱下石山頭松
栢半無主地下白骨多於土寒食家家送紙錢鴟鳶作
窠銜上樹人居朝市未觧愁請君暫向北邙遊又内宴
歸云金吾不敢問行由乂七言云誰言逺别心不易天
星墮地能為石幾時斷得城南陌勿使居人有行役又
云九月匈奴殺邊將漢軍全没遼水上萬里無人収白
骨家家城下招魂葬婦人依倚子與夫同居貧賤心亦
舒夫死戰塲子在腹妾身雖存如晝燭又云願君到處
自題名他日知君從此去义賈客云停盃共說逺行期
入蜀經蠻誰别離金多衆中為上客夜夜筭緡眠獨遲
楚宫行云章華宫中九月時桂花半落紅橘垂江頭騎
火照輦道君王夜從雲夢歸下輦更衣入洞房巴姬起
舞向君王迴身垂手結明璫願君千年萬年壽朝出射
麋夜飲酒永嘉行云黄頭鮮卑入洛陽胡兒持㦸昇明
堂晉家天子作降虜公卿齊走如牛羊紫陌旌旗暗相
觸家家雞犬驚上屋婦人出門隨亂兵夫死眼前不敢
哭九州諸侯自顧土無人領兵來䕶主北人避胡多在
南南人至今能晉語董逃行云洛陽城頭火曈曈亂兵
燒我天子宫宫城南靣有深山盡將老㓜藏其間重巖
為屋橡為食丁男夜行候消息聞道官軍猶掠人舊里
如今歸未得董逃行漢家幾時重太平又七言云君愛
龍城征戰功妾願青樓歡樂同人生各各有所欲詎得
將心入君腹又還珠吟云君知妾有夫贈妾雙明珠感
君纒綿意繫在紅羅𥜗妾家高樓連苑起良人執㦸明
光裏知君用心如日月事夫誓擬同生死還君明珠雙
淚垂何不相逄未嫁時又云上陽宫樹黄復綠野豺入
苑食麋鹿陌上老翁雙淚垂共說武皇巡幸時
王建五言云蛙鳴蒲葉下魚入稻花中又云閉門留野
鹿分食飬山雞又云妻愁躭酒甚人怪考詩嚴又云野
羮溪菜滑山紙水苔香义云掃渠憂竹旱澆地引蘭生
乂云送經還野寺移竹入幽林六言云魚藻池邊射鴨
芙蓉苑裏看花日色赭袍相似不著紅鸞扇遮寒食行
云寒食家家出古城老人看屋少年行丘壠年年無舊
道車徒散行入衰草牧僮驅牛下塜頭畏有家人來洒
掃逺人無墳水頭祭還引婦姑望鄉拜三日無火燒紙
錢紙錢那得到黄泉但看壠上無新土此中白骨應無主
北邙行云北邙山頭多閒土盡是洛陽人舊墓舊墓人
家歸葬多堆著黄金無買處天涯悠悠葬日促崗坂﨑
嶇不停轂髙張旗幟繞銘旌夜唱挽歌山下宿洛陽
城北復城東魂車祖馬長相逢車轍廣若長安路蒿草
多于松栢樹山頭澗底石漸稀盡向墳前作羊虎誰家
石碑文字滅後人重取書年月朝朝車馬送葬迴還起
大宅與高臺温泉宫云十月一日天子來青繩御路無
塵埃宫前内裏湯各别每箇白玉芙蓉開朝元閣向南
山起城繞青山龍暖水夜開金殿看星河宫女知更月
明裏武皇得仙王母去山雞晝鳴宫中樹温泉汩汩出
宫流宫使年年修玉樓禁兵去盡無射獵日西麋鹿登
城頭梨園弟子偷曲譜頭白人間教歌舞田家行云麥
収上場絹在軸的知輸得官家足不望入口復上身且
免向城賣黄犢田家衣食無厚薄不見縣門身即樂遼
東行云年年郡縣送征人將與遼東作丘坂寧為草木
鄉中生有生不向遼東行射虎行云自去射虎得虎歸
官差射虎得虎遲獨行以死當虎命兩人相疑終不定
朝朝暮暮空手迴山下綠苗成道徑逺立不敢汚箭鏃
聞死還來分虎肉惜留猛虎著深山射殺恐畏終身閒
贈王樞宻云三朝行坐鎮相隨今上春宫見小時脫下
御衣先贈賜進來龍馬每敎騎長承宻旨歸家少獨
奏邊庭出殿遲自是姓同親向說九重爭遣外人知贈
駙馬云金埓減添栽藥地玉鞭平與賣書人又七言云
生金有氣尋還逺仙藥成窠見即移又云薦書入後無
消息賣盡寒衣却出城又云草堂未辦終湏置松樹難
成亦且栽樂府至張籍王建道盡人意中事惟半山尤
賞好有看若尋常最竒崛成如容易極艱辛此十四字
唐樂府斷案也本朝唯張文潜得其遺意
盧仝寄男抱孫五言云别來三得書書道違離久書處
甚麤殺且喜見汝手殷十七又報汝文頗新有當是汝
母賢日夕加訓誘竹林吾最惜新筍好看守籜龍正稱
寃莫教入汝口丁寧囑託汝汝活籜龍否兩手莫破拳
一吻莫飲酒莫惱添丁郎淚子作靣垢莫引添丁郎赫
赤日裏走它日吾歸來家人苦彈糾一百放一下打汝
九十九此篇用盡俗字而不害其為竒崛何常似近世
詩人學錬字哉守歲云老來經節臘樂事甚悠悠不及
兒童日都盧不觧愁新蟬云泉溜潛幽咽琴鳴乍往還
長風翦不斷還在樹枝間村醉云村醉黄昏歸健倒三
四五摩挲青莓苔嗔我驚爾不井請客云我願㧞黄泉
輕舉隨君去客謝井云改邑不改井此是井卦辭井公
莫驚怪說我成憨癡我縱有神力爭敢將公歸揚州惡
百姓疑我巻地皮掩闗銘云蛇毒毒有形藥毒毒有名
人毒毒在心對靣如弟兄美言不可聼深于千丈坑不
如掩闗坐幽鳥時一聲含曦酬玉川云長壽寺石壁盧
公一首詩鯨飲海水盡露出珊瑚枝海神知貴不知價
留向人間光照夜歎昨日云昨日之日不可追今日之
日湏臾期如此如此復如此壯心死盡生鬢絲秋風葉
落客腸斷不辦斗酒開愁眉賢名聖行甚辛苦周公孔
公徒自欺盧馬結交詩退之必見之無一語及者豈未
見耶新年云太歲只遊桃李徑春風肯管歲寒枝與沈
山人云不湏服藥求神仙神仙意智或偶然自古聖賢
放入土淮南雞犬驅上天白日上昇應不惡藥成且輟
一丸藥暫時掩上山門路釣竿揷在枯桑樹當時只有
鳥窺窬更亦無人得知處家僮若失釣魚竿定是猿猴
把將去玉川詩有古樸而竒怪者有質俚而高深者有
僻澁而條鬯者元和大厯間詩人多出韓門韓于諸人
多稱其名惟玉川常加先生二字退之强項非茍下人
者今人但誦其月蝕及茶詩而他作徃徃容易㸔了此
公雖與世殊嗜好然以詩求之于飬生槩有所聞其序
閨情酒興纒綿悲壯唐以來詩客酒徒不能道也其間
理到之言他人所棄者存于篇又常州孟諫議座上聞
韓員外貶國子博士有感五首云忽見除書到韓君又
學官死生從有命人事始知難烈火光燒玉庭蕪不養
蘭山夫與刺史相對兩巑岏又云干祿無便佞宜知黜
此身員郎猶小小國學大頻頻孤宦心肝直天王苦死
嗔朝廷無諫議誰是雪韓人又云誰憐野田子海内一
韓侯左道官雖樂剛腸得健無(武侯/反)功名生地獄禮教
死天囚莫言耕種好須避蒺藜秋此三詩出于山人之
口豈非公議在草茅耶
王昌齡五言云北登漢家陵南望長安道上有枯樹根
下有碩鼠窠高皇子孫盡千載無人過寳玉頻發握精
靈其奈何又長信愁云邊頭何慘慘已𦵏霍將軍部曲
皆相弔燕南代北聞功勲多被黜兵馬亦新分更遣黄
頭戍唯當哭塞雲朝來曲云月昃鳴鳥静風疎竹影伸
草發故宫怨花連繡户春盤龍玉臺鏡唯待畫眉人代
扶風主人答云去時三十萬獨自還長安不信沙塲苦
君㸔刀箭瘢雜興云握中銅匕首粉剉楚山鍼義士頻
報讐殺人不曽缺荅武陵田太守云仗劍行千里㣲軀
敢一言曽為大梁客不負信陵恩越女云欲摘芙蓉花莫
摘芙蓉葉將歸問夫壻顔色何如妾青樓七言云白馬
金鞍從武皇旌旗十萬宿長楊樓頭少婦鳴笙坐遥見
飛塵入建章出塞云秦時明月漢時闗萬里長征人未
還但使盧城飛將在不教胡馬度隂山採蓮曲云吴姬
越艷楚王妃争弄蓮花水濕衣來時江口花迎入採罷
江頭月送歸浣紗女云錢塘江畔是誰家江上女兒金
勝花吴王在時不得出今日公然来浣紗昌齡江寕人
舉進士宏詞為汜水尉以不䕶細行貶世亂還鄉為刺史
閭丘曉所殺曉不知為誰與黄祖殺禰衡叚簡殺陳子昻
事相類史稱其詩緒宻而思清唐人琉璃堂圖以昌齡為詩
天子其尊之如此集成者三巻絶句高妙者已入詩選
許渾五言云鷺巢横卧栁猿飲倒垂藤又云鸎啼幼
婦懶蠶出小姑忙題王居士云雨中耕白水雲外斸青
山題峽山寺云山風寒殿磬溪雨夜船燈宿石屛村云僧
歸下嶺見人語隔溪聞題韋隠居西齋云寺逺僧來少
橋危客過稀又五言云溪冰寒棹響巗雪夜窻眀又云
漁火夜移灣七言云自翦青莎織雨衣南峯烟火是柴
扉山妻早報蒸梨熟童子遙迎種豆歸又云今夜月
明何處宿九疑雲盡緑参差又云山齋㽞客歸黄葉野
艇送僧披緑莎又云潮生水郭蒹葭響雨過山城橘柚
疎又云龍歸曉洞雲猶濕麝過春山草自香又云猿來
近嶺獼猴散魚下深潭翡翠閒又云青山有雪諳松性
碧落無雲稱鶴心又云梧楸逺近千官塜禾黍髙低六
代宫又云嵇阮沒來無酒客應劉亡後少詩人驪山云
聞説先皇醉碧桃月華浮動鬱金袍風隨玉輦笙歌迥
雲捲珠簾劍佩髙鳯駕北歸山寂寂龍旟西幸水滔滔
貴妃沒後巡遊少九落宫墻見野蒿登故洛陽城云禾黍
離離半野蒿昔人城此豈知勞水聲東去市城變山勢
北來宫殿高鵶噪暮雲歸古堞鴈迷寒雨下空壕可憐
緱嶺登仙子猶自吹笙歌碧桃凌敲臺云湘潭雲盡暮
山出巴蜀雲消春水來行殿有基荒薺合寢園無主野
棠開四皓廟云避秦安漢出藍闗松桂花陰滿舊山自
是無人有歸意白雲長在水潺潺渾字用晦仕至郢州
刺史居京口丁邜橋古律詩三巻名丁邜集其詩如天
孫之織巧匠之斵尤善用古事以發新意其警聫快句
雜之元微之劉夢得集中不能辨
　
　
　
　
　
　後村詩話巻十一
欽定四庫全書
　後村詩話巻十二
　　　　　　　　　　　　　宋　劉克莊　編
張祜金山寺云僧歸夜船月龍出曉堂雲樹影中流見
鐘聲兩岸聞孤山寺云斷橋荒蘚合空院落花深孟浩
然宅云孟簡雖持節襄陽屬浩然送人嶺南云珠繁楊
氏果翠耀孔家禽别甥云偶作魏舒别聊為殷浩吟靈
隱師上人云貧知交道薄老信釋門空題惠山寺云潭
黒龍應在巢空鶴未還又云中擘亭前棗教郎見赤心
又云青雲舊李白憔悴為酒客贈内人云斜㧞玉釵燈
影畔剔開紅艷救飛蛾退宮人云開元皇帝掌中憐流
落人間二十年長說承天門上宴百官樓上拾金錢(劉/屏)
(山不見金錢打/著人之句本此)勸飲酒云燒得硫黄漫學仙未如長付
酒家錢竇君不吃齊推藥却在人間八十年邠王小管云
虢國潛行韓國隨宜春深院映花枝金輿逺幸無人見
偷把邠王小管吹又云虢國夫人承主恩平明騎馬入
宫門却嫌脂粉汚顔色淡掃蛾眉朝至尊張祐崔涯同
時齊名同客淮南時海内承平揚州繁華為天下第一
兩生以風流自命所謂十二紅樓名姝角妓得其一盼
聲價為重祐詩有天下三分明月夜二分無頼是揚州
及人生只合揚州死禪智山崗好墓田之句其放浪如此
然五言如斷橋荒蘚空院落花之語林和靖有妙入神
之褒同時杜牧亦云誰人得似張公子千首詩輕萬户
侯今祜詩存者僅四巻爾然則散落多矣涯詩未之見
當攷
錢起海州云山城仙島出海日印堂開又云春泉洗藥
暖晴日度花遲又云入雲投館僻采碧過㠶遲又云漢
幟逺成霞胡馬來如蟻又云竹壇秋月冷山殿夜鐘清
又云海潮連月上舟火度煙來又云曲終人不見江上
數峯青(不犯詩題一字/而意在言外)又云求仲應難見殘陽且掩關
又云秋入并州路黄榆落故關孤城吹角罷數騎射鵰
還帳幕遥臨水牛羊自下山征人正垂淚烽火起雲間
又七言云溪雲雜雨來茅屋山雀將雛過藥欄春郊云
東風好作陽和使逢草逢花報發生題焦道士云綵雲
不散燒丹竈白鹿時藏種玉田病鶴云獨鶴聲哀已摧
折沙頭一㸃留殘雪驚羣各畏野人機誰肯相將霞外
飛不及川鳬長比翼隨波雙泛復雙歸碧海滄江深且
廣目盡天倪安得往雲山隔路不隔心宛頸和鳴長在
想何時白霧巻青天接影追飛太液前
郎士元送李騎曹云河來當塞曲山逺與沙平寄源公
云罷磬風枝動懸燈雪屋明謁傳大士云此方今示
滅何國更分身贈韋司直云客來吳地星霜乆家在平
陵音信疎題精舍寺云月在上方諸品靜僧持半偈萬
緣空江南尉問俗云避地衣冠盡向南錢起與郎士元
同時齊名人謂之錢郎二人詩骨體弱而力量輕然警
句膾炙人口者不可泯没錢古詩如病鶴篇亦有意味
郎七言多新意余選絶句錢取五言十一首郎取五七
言各一首余記唐人雜書載士元常對客有馬令無茶
分之戯北平王一日飯客士元預焉坐間北平醉飽設
茗供連沃數椀士元老不能禁即席吐利交下滿坐大
笑今不憶出處當攷
孟郊五言云試妾與君淚兩處滳池水㸔取芙蓉花今
年為誰死長安春草云乃知田家春不入五侯宅又云
萱草女兒花不觧壯士憂又云野客雲作心高僧月為
性又云風葉亂辭木雪猿清叫山又云借車載家具家
具少于車又云盧仝歸洛船崔嵬但載書又云閒似獨
鶴心大于髙松年又云拾月鯨口邉又云天津橋下冰
初結洛陽陌上行人絶榆栁蕭疎樓閣閒月明直見嵩
山雪
賈島五言云飬雛成大鶴種子作髙松又云白石通宵
煮寒泉盡日春又云竹籠拾山果瓦瓶担石泉又云馬
曾金鏃中身有寳刀瘢又云山尋樵徑上人到雪房遲
又云寒草煙藏虎高松月照鵰又云石磬疎寒韻銅瓶
結夜澌乂云疎衣蕉縷細爽味茗芽新又云鳥歸山有
跡㠶過浪無痕又云鳥宿池中樹僧敲月下門又云汲
井甞泉味聽鐘問寺名又云髙頂白雲盡前山黄葉多
又云白髮無心鑷青山去意多又云秋風吹渭水落葉
滿長安禹留䟽鑿跡舜在寂寥祠又云秋月離喧見寒
泉出定聞又云木深猶積雪又云一日不作詩心
源如廢井又云落日恐行人又云詩隨過海船七言云
古來隱者多能卜欲就先生問丙丁又云霜覆鶴身松
子落月分螢影石房開唐詩人以島配郊又有島寒郊
瘦之評余謂未然郊集中忽作老蒼苦硬語禪家所謂
一句撞倒墻者退之崛强亦推讓之島尤敬畏有自從
東野先生死側近雲山得散行之句以賈配孟是師與
弟子並行也賈五言有晩唐詩人不能道
姚合五言云水氣詩書軟嵐煙筆硯濃又云尋山屐費
齒書石筆無鋒又云夜猿啼户外瀑水落厨中又云映
竹窺猿劇尋雲採鶴情又云愛異嫌山淺尋幽喜徑生
又云鷦􁀙王居士顚狂不稱時棄嫌官似夢珍重酒如
師又云無竹栽蘆㸔思山疊石為靜窻留客話古寺覔
僧碁唯應尋阮籍心事遠相知又云研露題詩潔消冰
煮茗香又云野客嫌知印家人笑買琴又云冩方多識
藥失譜廢彈琴又云酒熟聽琴酌詩成削樹題又云古
㕔眠昜魘老吏語多虛又云教僕認書簽又云畫壁半
陳隋送邵州使君云驛路算程多是水蠻州管地少于
山惜别云似把剪刀裁别恨兩人分得一般愁寄白傅
云詩中得意應千首海内嫌官只一人亡友趙紫芝選
姚合賈島詩為二妙集其詩語徃往有與姚賈相犯者
按賈太雕鐫姚差律熟去韋桞尚爭等級
温飛卿五言云雞聲茅店月人迹板橋霜又云菓落見
猿過葉乾聞鹿行又云牧羊燒外鳴林果雨中拾又云
拾萍萍無根採蓮蓮有子不作浮萍生寧為藕花死俠
客行云欲出鴻都門隂雲蔽城闕寳劍黯如水㣲紅濕
餘血白馬夜頻驚三更㶚陵雪七言云槿籬芳楥近樵
家壠麥青青一逕斜寂寞遊人寒食後夜來風雨送梨
花又云宜男漫作後庭草不似櫻桃千子紅又云悠悠
楚水流如馬恨紫愁紅滿平野野土千年怨不平至今
燒作鴛鴦瓦又云𢷬麝成塵香不滅抝蓮作寸絲難絶
金陵云花庭忽作青蕪國謝公墅歌云朱雀航南繞香
陌謝郎東墅連春碧鳩眠髙栁日方融綺榭飄颻紫庭
客文揪方罫花參差心陣未成星滿池四座無喧梧竹
靜金蟬玉柄俱持頥對局含嚬見千里都成巳得長蛇
尾江南王氣繫踈襟未許苻堅過淮水蔡中郎墳云古
墳零落野花春聞說中郎有後身今日愛才非昔日莫
抛心力作詞人過陳琳墓云曾於青史見遺文今日飄
蓬過此墳詞客有靈應識我霸才無主亦憐君石麟埋
没藏春草銅雀荒凉對暮雲莫怪臨風倍惆悵欲將弓
劍學從軍秘書省有賀監草題詩作云越溪漁客賀知
章任逹憐才愛酒狂鸂鶒葦花隨釣艇蛤蜊菰菜夢横
塘出籠鸞鶴歸遼海落筆龍蛇滿壊墻李白死來無醉
客可憐神彩弔殘陽
李義山西掖翫月五言云露索秦宫井風絃漢殿筝歸
墅云渠獨村舂急旗髙社酒香蟬云五更疎欲斷一樹
碧無情煩君最相警我亦舉家清哭著明寄飛卿云何
因攜庾信同去哭徐陵陳後宫云茂苑城如畫閶門瓦
欲流還依水光殿更起月華樓侵夜鸞開鏡迎冬雉獻
裘從臣皆半醉天子正無愁楚宫云歌成猶未唱秦火
入夷陵公子云歸應衝鼔半去不待笙調子初金溪作
云戰蒲知雁唼皺月覺魚來越鷰云去應逢阿母來莫
害皇孫無題云錦長書鄭重眉細恨分明月云姮娥無
粉黛只是逞嬋娟壽安主出降云事等和殊族恩殊睦
本枝四郊多壘在此禮恐無時公主嫁田承嗣之子承
嗣握兵而驕詩意歎唐朝之姑息與嫁冒頓烏孫無異
末句言諸節鎭皆有子皆欲尚主何以待之昭肅挽詩
云海迷求藥使雪隔獻桃人哭劉蕡云空聞遷賈誼不
待相孫𢎞裴明府居云試墨書新竹張琴和古松陳後
宫云渚蓮參法駕沙鳥犯鈎陳鄭大有隠居云石梁髙
㵼月樵路細侵雲題李謩壁舊著思𤣥賦新編雜擬詩
撰彭陽公誌云敢伐不加㸃尤當無媿辭詠懐寄舊僚
云僕馭嫌夫懦孩童笑叔癡小男方嗜栗㓜女漫憂葵
聖女祠七言云一春夢雨常飄瓦盡日靈風不
滿旗又曽題淮西碑云㸃竄堯典舜典字塗改
清廟生民詩公之斯文若元氣先時已入人肝脾
寄令狐學士云賡歌太液翻黄鵠從獵陳倉獲碧
雞杜工部蜀中離席云雪嶺未歸天外使松州猶駐殿
前軍楚宫云已聞佩響知腰細更辨絃聲覺指纎無題
云扇裁月魄羞難掩車走雷聲語未通井絡云堪教故
君成杜宇可能先主是眞龍北齊云小蓮玉體横陳夜
已報周師入晉陽寄令狐郎中云休問梁園舊賔客茂
陵秋雨病相如過李家園云惟有夢中相近分卧來無
睡欲何如嫦娥云嫦娥應悔偷靈藥碧海青天夜夜心
隋宫云紫泉宫殿鎖烟霞欲取蕪城作帝家玉璽不緣
歸日角錦㠶應是到天涯於今腐草無螢火終古垂楊
有暮鴉地下若逄陳後主豈宜重問後庭花籌筆驛云
魚鳥猶疑畏簡書風雲長為䕶儲胥徒令上將揮神筆
終見降王走傳車管樂有才眞不忝關張無命欲何如
七夕云由來碧落銀河畔可要金風玉露時馬嵬云此
日六軍同駐馬當時七夕笑牽牛如何四紀為天子不
及盧家有莫愁九日云曾共山公把酒時霜天白菊繞
堦墀十年泉下無消息九日樽前有所思不學漢臣栽
苜蓿空教楚客詠江蘺郎君官貴施行馬東閣無因得
再窺錦瑟云莊生曉夢迷蝴蝶望帝春心託杜鵑滄海
月明珠有淚藍田日煖玉生煙相傳瑟有適怨清和四
音于此二聨見之或云乃令狐楚家青衣名渾河中云
九廟無塵八馬迴奉天城壘長春苔咸陽原上英雄骨
半向君家飬馬來無題云春風自共何人笑枉破陽城
十萬家絶句云臨卭不見馬相如更欲南行問酒壚行
到巴西覔譙秀巴西惟是有寒蕪宫妓云珠箔輕明拂
玉墀披香新殿鬬腰支不須㸔盡魚龍戯終遣君王怒
偃師夕陽樓云花明桞暗繞天愁上盡重城更上樓欲
問孤鴻向何處不知身世自悠悠吴宫云龍檻沉沉水
殿清禁門深掩斷人聲吳王宴罷滿宫醉日暮水漂花
出城鈞天云上帝鈞天㑹衆靈昔人因夢到青冥伶倫
吹裂孤生竹却為知音不得聽庭筠與商隱同時齊名
時號温李二人詩記覧精博才思流麗其浮艷者類徐
庾其切近者類姚賈義山之作尤鍜鍊精粹探索幽微
不可草草㸔世傳飛卿傲婦翁亦可見其不拘
鄭谷五言云春隂妨栁絮月黑見梨花又云粥蔬貧潔
淨中酒病風流又云染岸蒼苔古翹沙白鳥鳴又云潮
來無别浦木落見他山夕陽云長天急遠鴻潯陽縣㕔
云野泉當案落汀鷺入衙飛又云縣官清且儉深谷有
人家一徑入寒竹小橋穿野花碓喧春澗滿梯倚綠桑
斜自說年來稔前村酒可賖七言云愛僧不愛紫衣僧
又云酒醒蘚砌花隂轉病起漁舟鷺跡多又云夜深雨
絶松堂靜一㸃山螢照寂寥又雪云亂飄僧舍茶煙濕
宻洒歌樓酒力微江上晩來堪畫處漁人披得一簔歸
秋扇云汗流浹背曾施手氣爽中宵便負心七祖院小
山云峨嵋咫尺無人去却向僧窻㸔假山海棠云穠麗
最宜新著雨嬌嬈全在欲開時鷓鴣雨昏青草湖邉過
花落黄陵廟裏啼遊子乍聞征袖濕佳人纔唱翠眉低
讀李白集云何事文星與酒星一時鍾在李先生髙吟
大醉三千首留著人間伴月明燕云低飛綠岸和梅雨
亂入紅樓揀杏梁閒几硯中闚水淺落花徑裡得泥香
千言萬語無人㑹又逐流鶯過短墻谷集名雲䑓編有
詩三百五七言多警聨今錄其尤者于編谷詩自好然
集中所作若歩趨薛能者讀能集云李白欺前軰陶潛
仰後塵太白視谷斐然小子淵明人物髙勝何至仰能
軰後塵哉然余所錄以意義為主不可以人廢言薛能
春日寓懐七言云青春背我堂堂去白髪欺人故故生
獻僕射云朝廷有道青春好門館無私白日閒楊栁云
隋家力盡虛栽得無限春風屬聖朝閒題云舊將已成
三僕射老身猶是六尚書漢南春望云㡬處松筠燒後
死誰家桃李亂中開自古浮雲蔽白石洗又風雨㡬時
來老僧云清瘦形容八十餘瓠懸籬落似村居勸師莫
羡人間有幸是元無免破除能詩十巻僅數百首絶句
佳者巳入選其未入選者姑摘出一聨或一二句又答
寄茶七言云麤官乞與眞抛却頼有詩情今得常今此
一聨不在集中殊不可曉鄭谷師若人詩安得髙
秦系五言云掃地青牛卧栽松白鶴栖又云漚苧成魚
網刳椰作酒巵又云上簾疑晩景卧簟覺新秋又云謝
安無箇事忽起為蒼生李尊師山居云洗藥每臨新瀑
水歩虛時上最髙峰系詩僅百餘首趣尚清修然自天
寳至正元先隠剡川後徙南安九日山又客丹陽壽八
十餘不應賦詠寂寥簡短如此必有遺軼者世傳系晩
與妻仳離當是送妻歸丹陽耳韋蘇州與系詩知掩山
扉三十秋魚鬚翠碧棄墻頭莫道謝公方在郡五言今
日為君休韋公五言獨歩一世而憐才下士如此薛能
軰纔道得一聨半句便妄自尊大矣
方干五言云落葉憑風掃香粇倩水舂贈喻鳬云纔吟
五字句又白㡬莖髭又云吟成五字句用破一生心又
云坐月何曾夜聽松不似晴又云獵者聞疎磬知師入
定迴又云樹影搜凉臥苔光破碧行又云踈磬白雲寺
孤砧紅葉村寄清越上人云窻接停猿樹巖飛浴鶴泉
鄉叟云青山前代業老樹此身移七言云鶴盤逺勢投
孤嶼蟬曳殘聲過别枝哭喻鳬云撰碑縱託登龍伴營
奠應支賣鶴錢贈崔明府云壓酒曬書猶檢㸃修琴取
藥似交關與鍳休上人云山夜獵徒多信犬雨天村舍
未催蠶送王霖赴舉云北闕上書衝雪早西陵中酒趂
潮遲寄陳端公云雲島採茶常失路雪龕中酒不關扉
送永嘉王令云浮客若容開荻地釣翁應免稅苔田廢
宅云樵叟和　巢伐桃李牧童兼草踏蘭蓀東陽道
中云醉醒已在他人界猶憶東陽昨夜鐘過姚監故居
云不敢要君徴亦起致君全得似唐虞讜言昨嘆離天
聽新塚今聞入縣圖琴瑣壊窻風自觸鶴歸喬木夜難
呼學書弟子何人在檢㸃猶逢諫草無哭陳陶云巢父
少客兒方干字雄飛新定人貌寢兎缺始見姚合合卑
之及覧其詩駭目變容賓散館之登山臨水必預焉㑹
稽太守王龜以其亢直宜在諫署薦之㑹王薨事寢卒
光啓文徳間臨終語其子曰吾詩人自知之誌吾墓者
紀其歳月而已其詩髙處在晩唐諸公之上
韓偓火蛾云陽光不照臨積隂生此類非無惜死心柰
有賊明意幽窻云手香江橘嫩齒軟越梅酸又云和裙
穿玉鐙隔袖抱金鞭又云强語戱同伴圖郎聞笑聲召
對歸本院云坐乆忽疑槎犯斗歸來兼恐海生桑如今
冷笑東方朔唯用詼諧侍漢皇錫宴云不敢通宵離禁
直晩來殘醉入銀䑓苑中云外使調鷹初得按中官過
馬不教嘶笙歌錦繡雲霄裏獨許詞臣醉似泥湖南少
含桃有感云苦筍恐難同象七酪漿無復寳蠙蛛(每歳/初進)
(先賜/學士)欲明云岳僧互乞新詩去酒保頻徴舊債來贈隠
逸云蜂彈窻紙塵侵硯鳥鬬庭花露滴琴寄隠者云長
松夜落釵千股小巷春添水半腰失鶴云㡬時翔集來
華表每日沉吟㸔畫屏安貧云謀身拙為安蛇足報國
危曾捋虎鬚殘春云樹頭蜂抱花鬚落池面魚吹栁絮
行八月六日云御衣空惜侍中血國璽㡬危皇后身倚
醉云分明窻下聞裁剪􁥽遍欄干喚不譍醉著云漁翁
醉著無人喚過午醒來雪滿船寄道侣云夜來雪壓前
村竹剰見溪南㡬尺山暮春云四時最好是三月一去
不迴惟少年亂後野塘云世亂他鄉見落梅野塘晴暖
獨徘徊船衝水鳥飛還住袖拂楊花去却來季重舊逰
多䘮逝子山新賦極悲哀眼㸔朝市成陵谷始信昆明
是刼灰翠碧鳥云天長水遠網羅稀保得重重翠碧衣
挾彈少年多害物勸君莫近五陵飛哭花云曾愁香結
破顔遲今見妖紅委地時若是有情爭不哭夜來風雨
葬西施(羙成詞云葬楚/宫傾國本此)鬆髻云髻根鬆慢玉釵垂指㸃
花枝又過時坐乆暗生惆悵事映人勻却淚胭脂韓偓
與吳融同時為詞臣偓忠于唐為朱三面斥貶責不悔
如捋虎鬚之句人未嘗誦似為香奩所掩及朱三簒弑
偓羈旅于閩時王氏割據偓詩文只稱唐朝官職與淵
明稱晉甲子異世同符余讀其集而壯其志録其警聨
于編内三數篇自述其玉堂遭遇唐季非復承平舊觀
而待詞臣之禮猶然存之以補金鸞記之闕
吳融和李學士秋夕禁直偶雪云硯冰憂詔急燈燼惜
更殘重陽日荆州云舊國莫歸戎馬亂故人何在塞鴻
來丹陽云山帶梁朝陵路斷水連劉尹宅基平岐下聞
子規云但有花知啼血處更無猿替斷腸哀還俗尼云
三峽却為行雨客九天曾是散花人兵後經汴云金鏃
有苔人拾得蘆花無土鳥䘖將過九成宫云魏公碑字
封蒼蘚文帝泉聲落野田(碑乃歐陽率更書/豈魏公有别碑乎)宋玉宅云
巳懐湘浦招魂事更憶髙唐說夢時杏花云獨照影時
臨水畔最含情處出墻頭裴公洛居云門前立使修書
懶花下留賓壓酒忙過鄧城縣云未知堯桀誰非是可
使彭殤有短長楊花云百花長恨風吹落惟有楊花獨
愛風潮云暮去朝來無定期桑田長被此聲移蓬萊若
探人間事一日還應兩度知山僧云石臼山頭有一僧
朝無香積夜無燈近嫌俗客知蹤跡擬向中方斷石層
廢宅云風飄碧瓦雨摧垣却有隣人為鏁門㡬樹好花
空白晝滿庭荒草易黄昏放魚池涸蛙爭聚栖燕梁空
雀自喧不獨凄凉眼前事咸陽一火便成原題湖城縣
西槐樹云零落欹斜北路中盛時曾識太平風晩迷天
仗歸春苑暮送鸞旗指洛宫一自煙塵生薊北更無消
息幸關東而今只有孤根在鳥啄䖝穿沒亂蓬吳子華
詩五言合作絶少七言佳者不減致光致光以忤朱三
貶竄子華詩有南遷七絶未知所坐何罪徃徃坐致光
之黨
羅隠題方干詩云九霄無鶴板雙鬢老漁舟懐孟夷庚
云中原正兵馬相見是何時菊云千歳白衣酒一生青
女霜臺城云兵來吾有計金井玉构欄歳除夜云厭寒
思暖律畏老惜殘更兒童不諳事歌吹待天明寄顧紹
宗云青山無路入白髪滿頭生鶯聲云金屋夢初覺玉
關人未歸牡丹云若敎觧語應傾國任是無情亦動人
黄河云觧通銀漢應須曲纔出崑崙便不清又云三十
年後知誰在何必勞君見太平遊禪智寺云思量只合
騰騰醉煮海平陳一夢中江令宅云還有徃年金甃井
牧童樵叟等閒窺籌筆驛云時來天地皆同力運去英
雄不自由建康云庾舅已能窺帝室王郎還是預人家
又云欲起九原㸔一遍秦淮聲急日西斜夏州胡常侍
云仍聞隴蜀猶多事深喜將軍未白頭魏令公附巻索
句云馬上固慚銷脾肉幄中尤羡愈頭風送梅處士云
亂離且喜身俱在存没那堪耳更聞題張逸人所居云
芳樹文君機上錦遠山孫壽鏡中眉詠史云徐陵筆硯
珊瑚架趙勝賓朋玳瑁簮中元夜泊淮口云錦㠶天子
狂魂魄應過揚州㸔月明寄竇常侍云噴香瑞獻金三
尺舞雪佳人玉一圍早發云酷憐一覺平明睡長被雞
聲惡破除鄴城云英雄亦到分香處能共常人校㡬多
西施云西施若觧傾吳國越國亡來又是誰故都云至
竟不如隋煬帝破家猶得到揚州嚴陵灘云世祖昇遐
夫子死原陵不及釣臺髙(范公雲䑓不及釣/䑓髙之句本此)詠月云蟾
向靜中矜爪距兎隈明處弄精神嫦娥老大應惆悵倚
泣蒼蒼桂一輪關臺春望云越信功夫髙似狗裴王氣
力大于牛未知至竟將何用渭水涇川一向流題潤州
妙善寺前石羊云(孫權劉備/常㑹于此)紫髯蒼葢此沉吟狠石猶存
事可尋漢鼎未分聊把手楚醪雖羙肯同心始皇陵云
荒堆無草樹無枝懶向行人問昔時六國英雄漫多事
到頭徐福是男兒鸚鵡云莫恨雕籠翠羽殘江南地暖
隴西寒勸君不用分明語語得分明出轉難曲江云别
愁如瘧避還來隠字昭諫新城人唐季有詩名膾炙人
口有江東集十巻其詩自光啓以後廣明以前海内亂
離乗輿播遷艱難險阻之事多見之賦詠時魏府節度
使王智興學隠詩自號詩巻為偷江東集
劉义自問云自問彭城子何人接汝顚酒腸寛似海詩
胆大如天入蜀云峽色侵天去江聲衮地來逢盧仝云
上樓腰脚徤懐土眼睛穿勸姚合酒云何曾見天上著
得劉安宅答孟東野云酸寒孟夫子苦愛老义詩生澁
有百篇謂是瓊瑶辭嘲荆卿云白虹千里氣血頸一劍
義報恩不到頭徒作輕生士姚秀才愛予小劍因贈云
一條古時水向我手中流臨行㵼贈君勿薄細碎讐乂
少為俠行因酒殺人亡命㑹赦出折節讀書能詩聞韓
愈接天下士步歸之作冰柱雪車二詩出盧仝孟郊右後
以爭語不能下賓客持愈金數斤去曰此諛墓中人得
耳不若與劉君為壽愈不能止歸齊魯不知所終
　
　
　
　
　後村詩話巻十二
欽定四庫全書
　後村詩話巻十三
　　　　　　　　　　　　宋　劉克莊　編
韓愈古賦云一色之水可走而違天下湯湯曷其而歸
五言云晴雲如擘絮新月似磨鎌和席八十二韻云多
情懐酒伴餘事作詩人秋懐云犀首空好飲㢘頗尚能
飯又云歛退就新懦趨營悼前猛又云有如乗風船一
縱不可纜哭楊兵曹凝陸歙州參云人皆期七十纔半
豈蹉跎數出知已淚自然白髪多晨興為誰慟還坐久
滂沱論文與晤論已矣兩如何送石處士云長把種樹
書人云避世士忽騎將軍馬自號報恩子風雲入壯懐
泉石别幽耳鉅鹿師欲老常山險猶恃豈惟彼相憂固
是吾徒耻去去事方急酒行可以起岐山下云丹穴五
色羽其名為鳳凰昔周有盛徳此鳥鳴髙崗和聲隨祥
風窈窕相飄揚聞者亦何事但知時俗康自從姬旦死
千載閟其光吾君亦勤理遲爾一來翔路傍堠云堆堆
路傍堠一雙復一隻迎我出秦闗送我入楚澤千以髙
山遮萬以逺水隔何當迎送歸縁路髙厯厯雜詩云朝
蠅不須驅暮蚊不可拍得時能㡬時與汝恣啖咋涼風
九月到掃地無蹤跡從仕云居閒食未足從仕力難任兩
事皆害性一生恒苦心黄昏歸私室惆悵起嘆音棄置
人間世古來非獨今醉贈張秘書云君書多態度藹藹
春空雲東野動驚俗夭葩吐竒芬張籍學古淡軒昂避
鷄羣又云長安衆富兒盤饌羅羶葷不觧文字飲惟能醉
紅裙送靈師云佛法入中國爾來六百年齊民逃賦役
髙士著幽禪韓公稱士友雖李翺湜籍不過三數篇或
發于記序書尺惟與僧詩多四十餘韻或三四十韻其
間多謔浪笑傲之語而緇流不悟往往欲附名集中以
為榮寵可發千載一笑薦士云有窮者孟效愛材實雄
驁冥觀洞古今象外逐幽好横空盤硬語妥帖力排奡
敷柔肆紆餘奮猛巻海潦榮華肖天秀捷疾愈響報行
身踐規矩甘辱耻媚竈孟軻分邪正眸子看瞭眊杳然
粹而精可以鎮浮躁魯侯國至小廟鼎猶納郜幸當擇
珉玉寕有棄珪瑁此篇四十韻錄十韻于此孟東野失
子云失子將何尤吾將上尤天汝實主下人與奪一何
偏彼于汝何有乃令蕃且延此獨何罪辜生死旬日間
上呼無時聞滴地淚到泉地祗為之悲瑟縮不得安乃
呼大靈龜騎雲欵天門問天生下人薄厚胡不均天曰
天地人由來不相闗吾懸日與月吾繫星與辰日月相
噬齧星辰踣而顛吾不汝之罪知非汝由縁且物各有
分孰能使之然有子與無子禍福未可原魚子滿母腹
一一欲誰憐細腰不自乳舉族長孤懸鴟梟喙母腦母
死子始蕃蝮蛇生子時坼裂腸與肝好子雖云好未還
恩與勤惡子不可説鴟梟蝮蛇然有子且勿喜無子固
勿嘆上聖不待教賢聞語而遷下愚聞語惑雖教無由
悛大靈頓頭受即日以命還地祗謂大靈汝往告其人
東野夜得夢有夫𤣥衣巾闖然入其户三稱天之言再
拜謝𤣥夫收悲以歡忻此篇甚竒古非樊宗師盧仝輩
所能道寄崔立之云傲兀坐試席深叢見孤羆四座各
低面不敢捩眼窺升階揖侍郎歸舍日未欹佳句喧衆
口考官敢瑕疵老婦願嫁女不約論財貲老翁不量分
累月笞其兒歡華不滿眼咎責塞兩儀寄崔立之五十
餘韻其述崔丞塲屋才敏舉人之所喜誦押寛韻易押
險韻難寛韻雖累至百有甚工緻孟先生云孟生江海
士古貌又古心騎驢到京國欲和薫風琴豈識天子居
九重鬱沉沉一門百夫守無籍不可尋誰憐松桂性競
愛桃李隂顧我多慷慨窮簷時見臨清宵静相對髪白
聆苦吟荅孟郊云朝餐動及午夜諷恒至卯齒落云語
訛黙固好嚼廢軟還美余晩䘮明歐陽公權秘書勸余
閉目勿視援此二句頗有義味病中贈張十八云夜䦨
縱捭闔哆口踈眉龎勢侔髙陽翁坐約齊横降荅瀧吏
篇不以風土之惡弱鱷魚之暴横為憂而一篇三致意
負罪引慝于身而無一語歸怨于上惟韓杜二公為然
雙鳥詩舊注為佛老二氏作内云天公怪兩鳥各捉一
處囚若將火其書廬其居人其人矣然末云還當三千
秋更起鳴相酬則二氏其陷溺人心深矣猛虎行云猛
虎雖云惡亦各有匹儕羣行深谷間百獸望風低身食
黄熊父子食赤豹麛擇肉于熊豹肯視兎與貍正晝當
谷眠眼有百歩威自矜無當對氣性縱以乖朝怒殺其
子暮還食其妃匹儕四㪚走猛虎還孤棲狐鳴門兩旁
烏鵲從噪之出逐猴入居虎不知所歸誰云猛虎惡中
路正悲啼豹來衘其尾熊來攫其頥猛虎死不辭但慙
前所為虎坐無助死况如汝細微故當結以信親當結
以私親故且不保人誰信汝為韓杜二公五言有至百
韻者但韓喜押窄韻杜喜押寛韻以余觀之窄韻尤難
如乂魚詩押三蕭字十八韻語多警䇿精衞衘石填海
云何慙刺客傳不著報讐名李員外寄紙筆云兎尖針
莫並繭净雪難如晩泊江口云二女竹上淚孤臣水底
魂順宗皇后挽歌詞鳯飛終不返劍化會相從送鄭尚
書赴南海云葢海旗幢出連天觀閣開衙時龍户集上
日馬人來風静鶢鶋去官亷蚌蛤回退之五言云曽經
聖人手議論安敢到然石鼔歌云陋儒編詩不收入二
雅褊迫無委蛇孔子西行不到秦掎摭星宿遺羲娥秀
才家無頭腦如此贈候喜云暫動還休未可期蝦行蛭
渡似皆疑舉竿引線忽有得一寸纔分鱗與鬐君欲釣
魚須逺去大魚豈肯居沮洳記夢詩注家以為公左遷
右庶子作時李逢吉當國公有和候喜筍詩二十六韻
用事託意信如注家所言贈崔羣云何人有酒身無事
誰家多竹門可欵記夢云夜夢神官與我言羅縷道妙
角與根我聽其言未云足捨我先度横山腹側身上視
谿谷盲杖撞玉版聲彭􁱗神官見我開顔笑前對一人
壯非少壯非少者哦七言六字常語一字難我以指撮
白玉丹行且咀嚼行詰盤口前截㫁第二句綽虐顧我
顔不歡乃知仙人未賢聖䕶短憑愚邀我敬我寕屈曲
自世間安能從汝巢神山公南遷因論佛骨忤憲宗意
然丞相度及貴戚皆論救此詩所謂我寧屈曲自世間
安能從汝巢神山可見宗閔怙權植黨公崛強不屈意
赤藤杖歌云赤藤為杖世未窺臺郎始攜自滇池滇王
掃宮邀使者跪進再拜語嗢咿繩橋拄過免傾墮性命
造次䝉扶持途經百國皆莫識君臣聚觀逐旌麾共傳
滇神出水獻赤龍㧞鬚血淋漓又云羲和操火鞭暝到
面極陲所遺㡬重包裹自題署不以珍怪誇荒夷歸來
捧贈同舍子浮光照手欲把疑空堂晝眠倚牖户飛電
著壁搜蛟螭玉川子月蝕詩一千六百七十一字韓公
病其繁省去千餘字然題為效玉川子作退之豈效人
體者謙辭也醉留東野云昔年因讀李白杜甫詩長恨
二人不相從吾與東野生並世如何復躡二子蹤東野
不得官白首誇龍鍾韓子稍姦黠自慙青蒿倚長松仾
頭拜東野願得終始如駏蛩東野不迴頭有如寸筳撞
鉅鍾吾願身為雲東野變為龍四方上下逐東野雖有
離别無由逢藍闗示湘云一封朝奏九重天夕貶潮陽
路八千欲為聖朝除弊事豈將衰朽惜殘年雲横秦嶺
家何在雪擁藍闗馬不前知汝逺來應有意好収吾骨
瘴江邊余常謂選古今詩先正惟歐韓曽范大儒惟周
程張卲及近世朱張吕葉不可以詩論然諸老先生之
集具存或未常深考而細味之或畏其名盛而不敢輕
下注脚自唐以來李杜之後便到韓栁詩沉著痛快可
以配杜但以氣為之直截者多雋永者少白詩云退之
服硫黄一病竟不痊按退之作李干墓誌力抵其服餌
金丹之謬其卒北歸之役常以病滿百日求免官張籍
祭詩具言其病有孺人侍藥之句初無服硫黄之説世
傳公臨終呼諸僧語之云汝詳視吾手足無出外誑人
云韓愈病癩死公達生如此安肯服剛劑求活徵之鍊
秋石亦未詳所出
栁宗元五言云豈知千仞墜秪為一毫差又云引泉開
故竇䕶藥揷新笆又海俗衣猶卉山夷髻不鬟又危根
一以振齊斧來相尋又靈壽木不知為何物以栁氏詩
攷之云柔條乍反植勁節常對生循玩足忘疲稍覺歩
武輕安能事翦伐持用資徒行詠荆軻云千金奉短計
匕首荆卿趨造端何其鋭臨事竟趦趄慈父㫁子首狂
走無容軀夷城芟七族臺觀皆焚汚始期憂患弭卒動
災禍樞秦皇本詐力事與桓公殊奈何効曹子實謂勇
且愚世傳故多謬太史徴無且詠荆軻者多矣此篇勇
且愚之評與淵明惜哉劍術疎之語同一意脉陶栁詩
率含蓄不盡韋使君黄溪祈雨見召云驕陽愆歲事良
牧念菑畬列騎低殘月鳴笳度碧虛稍窮樵客路遥駐
野人居谷口寒流净叢祠古木疎焚香秋霧濕奠玉曉
光初肸蠁巫言報精誠禮物餘惠風仍偃草靈雨㑹隨
車俟罪非真吏翻慚奉簡書晨詣超師院讀禪經云道
人庭宇靜苔色連深竹日出霧露餘青松如膏沐贈江
華長老云室空無侍者巾屨唯挂壁又云風窻疎竹響
露井寒松滴道傍孤松往來斫以為明好事者編竹成
籬感而賦詩云孤松停翠蓋託根臨廣路不以險自防
遂為明所誤幸逢仁惠意重此藩籬護猶有半心存時
將承雨露又田家云籬落隔煙火農談四隣夕庭際秋
虫吟疎麻方寂厯蠶絲盡輸稅機杼空倚壁里胥夜經
過雞黍事筵席各言官長峻文字多督責東郷後租期
車轂陷泥澤公門少推恕鞭扑恣狼籍努力慎經營肌
膚真可惜又云古道饒蒺藜縈迴古城曲蓼花被堤岸
陂水寒更緑是時収穫竟落日多樵牧風髙榆栁疎霜
重梨栗熟行人迷去住野鳥競棲宿田翁笑相念昏黑
慎原陸掩役夫張進骸云生死悠悠爾一氣聚㪚之偶
來紛喜怒奄忽已復辭為役孰賤辱為貴非神奇一朝
纊息定枯朽無妍媸生平勤皂櫪剉秣不告疲既死給
轊櫝葬之東山基奈何值崩湍蕩析臨路垂髐然暴百
體散亂不復支從者幸告余睠之涓然悲猫虎獲迎祭
犬馬有葢帷佇立唁爾魂豈復識此為畚鍤載埋瘞溝
瀆䕶其危我心得所安不謂爾有知掩骼著春令兹焉
適其時及物非吾軰聊且顧爾私又南磵云秋氣集南
磵獨遊亭午時迴風一蕭瑟林影久參差始至若有得
稍深遂忘疲羈禽響幽谷寒藻舞淪漪去國魂已逺懐
人淚空垂孤生易為感失路少所宜索寞竟何事徘徊
祗自知誰為後來者當與此心期又簡吳武陵云理世
固輕士棄捐湘之湄陽光競四溟敲石安所施鎩羽集
枯幹低昂互鳴悲朔雲吐風寒寂厯窮秋時君子尚容
與小人守兢危慘悽日相視離憂坐自滋樽酒聊可酌
放歌諒徒為惜無協律者窈𦕈絃吾詩七言云盛時一
去貴反賤桃笙葵扇安可常乂漁翁夜傍西巖宿曉汲
清湘燃楚竹煙銷日出不見人欵乃一聲山水綠嶺南
江行云瘴江南去入雲煙望盡黄茒是海邊山腹雨晴
添象跡潭心日暖長蛟涎射工巧伺遊人影颶母偏驚
旅客船從此憂來非一事豈容華髪待流年栁州峒岷
云郡城南下接通津異服殊音不可親青箬裹塩歸洞
客緑荷包飯趂虛人鵝毛禦臘縫山罽雞骨占年拜水
神哭吕衡州云衡岳新摧天柱峯士林顦顇泣相逢秪
令文字傳青簡不使功名上景鐘三畆空留懸磬室九
原猶寄若堂封遥想荆州人物論㡬迴中夜惜元龍跂
烏詞云城上日出羣烏飛鵶鵶爭赴朝陽枝刷毛伸翼
和且樂爾獨落魄今何為無乃慕髙近白日三足妬爾
令爾疾無乃飢啼走路傍貪鮮攫肉人所傷翹肖獨足
下叢薄口䘖低枝始能躍還顧泥塗備螻蟻仰看棟梁
防燕雀左右六翮利如刀踊身失勢不得髙支離無趾
猶自免努力低飛逃後患韓栁齊名然栁乃本色詩人
自淵明沒雅道俱熄當一世競作唐詩之時獨為古體
以矯之未嘗學陶和陶集中五言凢十數篇雜之陶集
有未易辨者其幽微者可翫而味其感慨者可悲而泣
也其七言五十六字尤工五七言絶句已别選退之作
羅池廟碑云侯常語部曲歐陽翼等曰明年吾死死而
為神後三年降于州之後堂歐陽翼等見而拜之又云
生能澤其民死能驚動禍福之又云過客李儀醉酒慢
侮扶出即死恐非不語神怪之義王初寮詩云子厚文
章百世師尋常稽首望羅池雷霆不碎韓詩板醉侮何
心怒李儀若為子厚分疏者
劉禹錫八陣圖云㑹有知兵者臨流指是非寄嚴司空云歡
謡開竹棧拜舞擲桑弓早發云寒樹鳥初動霜橋人未行早
秋集賢院云蕙草香書殿槐花㸃御溝又云問卜安冥數看
方理病源送客云神林社日鼓茅屋午時雞和微之云櫪嘶
無價馬庭發有名花又云昨宵鳯池客今日雀羅門又云興
情逄酒在筋力上樓知又云遊魚將婢縱野雉見媒驚
又云殘兵疑鶴唳空壘辨烏聲詠史云賈生明王道衞
綰工車戲同遇漢文時何人居貴位初至長安云每行
經舊處却想似前身不改南山色其餘事事新揷田歌
云計吏語田夫長安真大處省門髙軻峨儂入無度數
昨來補衛士唯用筒竹布君看二三年我作官人去羅
浮云夜宿最髙峰瞻空浩無隣海黑天宇曠星辰來逼
人是時當朏魄隂物恣騰振日光吐鯨背劍影開龍鱗
倐若萬馬馳旌旗聳奫淪又如廣樂奏金石含悲辛疑
其有巨靈怪物盡來賓隂陽迭用事乃俾夜作晨咿喔
天雞鳴扶桑色昕昕赤波千萬里踴出黄金輪下視生
物息霏如隙中塵醯雞仰甕口亦謂雲漢津世人信耳
目方寸度大鈞安知視聽外怪愕不可陳搗衣曲云爽
砧應秋律繁杵含凄風一一逺相續家家音不同戸庭
凝露清伴侣明月中長裾委襞積輕佩垂璁瓏汗餘衫
更馥細移麝半空報寒驚邊鴈促思聞候蟲天狼正芒
角虎落定相攻盈篋寄何處征人如轉蓬古㪚調詞云
讀得𤣥女符生當事邊時往來長秋間能帯雙鞬馳崩
騰天寶末塵暗燕南陲爟火入咸陽詔徴神武師是時
占軍募揷羽揚金羈萬夫列轅門觀射中㦸支中宵倚
長劍起視蚩尤旗隂風獵白草旗槊光參差曽擒白馬
將虜騎不敢追貴臣上戰功名姓隨意移終歲肌骨苦
他人印纍纍謁者既清宫諸侯各罷戱上將賜甲第門
㦸不可窺眥血下沾襟天髙問無期却尋故鄉路孤影
空相隨遊桃源云姹女飛丹砂青童䕶金液寶氣浮鼎
耳神光生劍脊春望云田中牧竪燒芻狗陌上行人看
石麟澧州云梅蘂覆階鈴閣煗雪峯當户㦸枝寒水亭避
暑云琥珀琖烘疑漏酒水晶簾瑩更通風碁云鴈行布
陣衆未曉虎穴得子人皆驚送僧云猿狖窺齋林葉動
蛟龍聞呪浪花低寄令狐相公云少有一身兼將相更
能四面占文章與歌者米嘉榮云近來時世輕先軰好
染髭鬚事後生江陵道中云行到南朝征戰地古來名
將盡為神又云氊裘君長迎風懼錦領酋豪蹋雪驕又
云離别苦多相見少一生心事在書題又云隔簾惟見
中庭草一樹山榴依舊開又云階蟻相逢如偶語園蜂
急去恐違程荆門道懐古云南國山川舊帝畿宋臺梁
館尚依稀馬嘶古樹行人歇麥秀空城澤雉飛風吹落
葉填宫井火入荒林化寶衣徒使詞臣庾開府咸陽終
日苦思歸平齊行云開元皇帝東封時百神受職爭奔
馳千鈞猛簴順流下洪波涵淡浮熊羆侍臣燕公秉文
筆玉撿告天無愧詞當今叡孫承聖祖岳神望幸河宗
舞青門大道屬車塵共侍葳蕤翠華舉墻隂歌云白日
左右浮天潢朝晡影入東西墻昔為兒童在隂戯當時
意小覺日長東鄰侯家吹笙簧隨隂促促移象牀西隣
田舍乏糟糠就影汲汲舂黄梁因思九州四海外家家
只占墻隂内莫言墻隂數尺間老卻主人如等閒西塞
山云西晉樓船下益州金陵王氣漠然収千尋鐡鎖沉
江底一片降幡出石頭夣得德宗朝已為郎官御史坐
任文黨久斥于外晩與樂天皆為午橋賓客累官至侍
從然八十餘矣既沒㣲之有五言云併失鴛鴦侣空餘
麋鹿身只應嵩少下長作獨遊人
杜牧五言云韓彭不再生英雄皆為鬼又云少陵鯨海
動翰苑鶴天寒又云大熱去酷吏清風來故人又云㣲
雨池塘見好風襟䄂知又云圓疑竊龍頷色已奪雞冠
又云青漢龍髯絶蒼山馬鬛悲又云㣲雨秋栽竹孤燈
夜讀書又云蓬蒿三畆居寛于一天下又云自嫌如匹
素刀尺不由身又云誰知病太守猶得作茶仙又云四
百年炎漢三十代宗周二三里遺堵八九所高丘又云
偃蹇松公老森嚴竹陣齊小蓮娃欲語幽笋稚相攜杜
秋娘云京江水清滑生女白如脂其間杜秋娘不勞朱
粉施老濞即山鑄後庭千蛾眉秋持玉斝醉與唱金縷
衣濞既白首叛秋亦紅淚滋吴江落日渡灞岸緑楊垂
聨裾見天子倩盼獨依依椒壁懸錦幕鏡奩蟠蛟螭仾
鬟認新寵窈裊復融怡月上白璧門桂影凉參差金階
露新重閒捻紫簫吹莓苔夾城路南苑鴈初飛紅粉羽
林仗獨賜辟邪旗歸來煮豹胎饜飫不能飴咸池昇日
慶銅雀分香悲雷音後車逺事往落花時燕禖得皇子
壯髪綠緌緌畫堂授傅姆夫人親捧持虎睛珠絡褓金
盤犀鎮帷長楊射熊羆武帳弄啞咿漸抛竹馬劇稍出
舞雞奇嶄嶄整冠佩侍宴坐瑶池眉宇儼圖畫神秀射
朝暉一尺桐偶人江充知自欺王幽茅土削秋放故鄉
歸觚稜拂斗極迴首尚遲遲四朝三十載似夢復疑非
潼闗識故吏吏髪已如絲却喚呉江渡舟人那得知歸
來四隣改茂苑草菲菲清血洒不盡仰天知問誰寒衣
一疋素夜借隣人機我昨金陵過聞之為歔欷自古皆
一貫變化安能推夏姫滅兩國逃作巫臣妻西子下姑
蘇一舸逐鴟夷織室魏豹俘作漢太平基誤置代籍中
兩朝尊母儀光武紹髙祖本係生唐兒珊瑚破髙齊作
婢舂黄糜蕭后去楊州突厥為閼氏女子固不定士林
亦難期射鉤後呼父釣翁王者師無國要孟子有人毁
仲尼秦因逐客令柄歸丞相斯安知魏齊首見㫁簀中
屍給䘮蹷張輩廊廟冠峩危珥貂七葉貴何妨拒郅支
蘇武却生返鄧通終死饑主張既難測翻覆亦其宜地
盡有何物天外復何之指何為而捉足何為而馳耳何
為而聽目何為而窺己身不自曉此外何思維因傾一
樽酒題作杜秋詩愁來獨長詠聊可以自怡杜秋娘詩
蕭后去楊州突厥為閼氏按唐書蕭后國破沒於竇建
德突厥處羅可汗遣使要之建德不敢㽞遂入于敵庭
正觀四年太宗滅突厥以禮迎后至京師既入敵庭則
為閼氏必矣寄小姪阿冝云小姪名阿冝未得三尺長頭
圓筋骨𦂳兩臉明且光去年學官人竹馬遶四廊指揮
羣兒輩意氣何堅剛去歳冬至日拜我立我傍祝爾願
爾貴仍且夀命長今年我江外今日生一陽憶爾不可
見祝爾傾一觴陽德比君子初生至㣲茫排隂出九地
萬物隨開張一似小兒學日就復月將勤勤不自己二
十能文章我家公相家劍佩嘗玎璫舊第開朱門長安
城中央第中無一物萬巻書滿堂家集二百編上下馳
皇王多是撫州冩今來五紀強尚可與爾讀助爾為賢
良經書括根本史書閲興亡髙摘屈宋艶濃薫班馬香
李杜泛浩浩韓桞摩蒼蒼近者四君子與古爭強梁願
爾一祝後讀書日日忙一日讀十紙一月讀一箱朝廷
用文治大開官職場願爾出門去取官如驅羊大明帝
宫闕杜曲我池塘我若是潦倒㸔汝爭翺翔縂語諸小
道此詩不可忘少年行云官為駿馬監職帥羽林兒兩
綬藏不見落花何處期獵敲白玉鐙怒袖紫金槌田竇
長㽞醉蘇辛曲讓岐豪持出塞節笑别逺山眉㨗報雲
臺賀公卿拜夀巵七言云南朝四百八十寺多少樓臺
烟雨中又云蕭條市邑如蜂尾早晚干戈識虎皮又云
四海一家無一事將軍携鏡泣霜毛又云九原可作
吾誰與師友瑯琊邴曼容又云秋山春雨閒吟處倚遍
江南寺寺樓又云杜詩韓筆愁來讀似倩麻姑癢處爬
又云商女不知亡國恨隔江猶唱後庭花又云自說江
湖不歸事阻風中酒過年年乂云公道世間惟白髪貴
人頭上不曽饒班竹簟云分明知道湘妃泣何忍將身
卧淚痕又云無端有寄閒消息背揷金釵笑向人宫人
塚云少年入内教歌舞不識君王到死時别家云初嵗
嬌兒不識爺别爺不拜手吒义拊頭一别三千里何日
迎門却到家贈獵射云已落雙鵰血尚新鳴鞭走馬又
翻身憑君莫射南來鴈恐有家書寄逺人河湟云元載
相公曽借筯憲宗皇帝亦㽞神旋見衣冠就東市忽遺
弓劍不西巡牧羊驅馬雖戎服白髪丹心盡漢臣惟有
凉州歌舞曲流傳天下樂閒人絶句云玉子紋楸一路
饒最宜簷雨竹蕭蕭得年七十更萬日與子期於局上
銷故洛城云錮黨豈能留漢鼎清談空解識胡兒千燒
萬戰坤靈死慘慘終年鳥雀悲九日齊山登髙云江涵
秋影鴈初飛與客攜壺上翠微塵世難逢開口笑菊花
須插滿頭歸但將酩酊酬佳節不用登臨歎落暉古往
今來只如此牛山何必更沾衣横江館云孫家兄弟晉
龍驤馳騁功名業帝王至竟江山誰是主苔磯空屬釣
魚郎又云鏡中絲髮悲來慣衣上塵痕拂漸難惆悵
江湖釣竿手却遮西日向長安按牧之門户貴盛文章
獨歩一時其詩機鋒凑泊如秋月春山挹之無盡少時
不羈有書記平安之謗及住廿四橋頭猶有緑葉成隂
子滿枝之恨若未忘情於色界者晚節自誌其墓臺卿
自誌與淵明自挽何異非世之怖死懼化者所可及也頃
見考亭稱牧行草書能不愧於詩有頡頏李杜之目乃
知文公亦愛其才
　後村詩話巻十三
欽定四庫全書
　後村詩話卷十四
　　　　　　　　　　　　宋　劉克莊　編
白居易原上草云野火燒不盡春風吹又生清明云留
餳和冷粥出火煑新茶扇云引秋生手裏藏月入懐中
太湖石云峰駢仙掌出罅坼劍門開又云常恐國史上
但記鳯與麟又云昨日延英對今日崖州去又云所恨
薄命身嫁遲别日迫又云為君一日恩悞妾百年身又
云我無縮地術君非馭風仙又云行年三十九嵗暮
日斜時讀靈運詩大必籠天海細不遺草樹又云未得
無生心白頭亦為夭又云戀月夜同宿愛山晴共㸔江
州云野水多于地人煙半在船又云老色日上面歡悰
時去心今既不如昔後當不如今又云欲識徃來頻青
蕪成白路又云笑勸狂伶酒閒吟短李詩又云犬吠村
胥閙蟬鳴織婦忙又云成人男作草事鬼女為巫又云
吏徴魚户税人納火田租又曰醉曽衝宰相驕不揖金
吾又云散吏閒如客貧州冷似村又云憂方知酒聖貧
始覺錢神又云雞鳴一覺睡不博早朝人又云量大嫌
甜酒才髙笑小詩又云性靈閒似鶴顔狀古于松又云
若不為松喬即須作臯䕫又云微月初三夜新蟬第一聲
又云病聞和藥氣渇聽碾茶聲又云小巢織巧婦新葉
長慈姑又云玉柄鶴翎扇銀甖雲母漿又云秋風滿衫
淚泉下故人多又云佛容為弟子天許作閒人又云鬭
閒僧尚閙較痩鶴為肥又云不能留姹女争免作衰翁
又云婢能尋本草犬不吠醫人又云同時六學士五相
一漁翁又云園葵烹佐飯林葉掃添薪又云有一燕趙
士言貌甚竒瓌日日酒家去脱衣典數杯問君何落拓
云僕生草萊地寒命且薄君門乏良媒亦有同門生先
升青雲梯貴賤交道絶朱門扣不開及歸種禾黍三嵗
旱為災入山燒黄白一旦化為灰處處去不得却歸酒
中來陶詩云夷齊各一身窮餓未為難先生有五男與之同
饑寒同此意又云三年典郡歸所得非金帛天竺石兩片
華亭鶴一隻還就無塵坊仍求有水宅豈獨為身謀安
吾鶴與石又云榮名與壯齒相避如朝暮時命始欲來
顔色已先去又云泥壇方合矩鑄鼎圓中規鑪槖一以
動瑞氣紅輝輝二物正訢合厥狀何恠竒綢繆夫婦體
狎獵魚龍姿又云試問池䑓主多為將相官終身不曽
到惟展宅圖㸔又云昔作少學士圖形入集賢今為老
居士冩貌寄香山鶴毳變𤣥髪雞膚換朱顔前形與後
貌相去三十年七言云一叢暗淡將何比淺碧籠裙襯
紫巾又云藥圃茶園為産業野麋林鶴是交游又云
失寵故姬歸院夜沒畨老將上樓時照他㡬許人腸斷
玉兎銀蟾逺不知又云曽犯龍鱗容不死欲騎鶴背覔
長生又云毎被老元偷格律苦敎短李伏歌行又云猶
嫌小户長先醒不得多時住醉鄉又云洛陽女兒靣似
花河南大尹頭如雪又云琴書何必求生産與女猶勝
與外人又云綺羅二八圍寳榻組練三千夾將壇又云
争得大裘長萬丈與君都葢洛陽城又云大有髙門鏁
空宅主人到老不曽歸又云貧添莊舄吟聲苦病欠韓
康藥債多又云柘枝紫袖敎丸藥羯鼓蒼頭遣種蔬又
云直應人世無風月始是心中忘却時又云冷落若為
留客住冰池霜竹雪髯翁又云漢容黄綺為逋客堯放
巢由作外臣哭劉夢得云盃酒英雄君與操文章㣲婉
我知丘賢豪雖歿精靈在應共㣲之地下逰又蟭螟殺
敵蚊巢上蠻觸交争蝸角中應似諸天觀下界一㣲塵
内鬭英雄又云秦磨利刀斬李斯齊燒沸鼎烹酈其可
憐黄綺入商洛閒卧白雲歌紫芝彼為葅醢几上盡此
作鸞凰天外飛去者逍遥來者死乃知禍福非天為又
云禍福茫茫不可期大都早退以先知當君白首同歸
日是我青山獨往時顧索素琴應不暇憶牽黄犬定難
追麒麟作脯龍為醢何似泥中曳尾龜新豐折臂翁云
新豐老人八十八頭鬢眉鬚皆似雪元孫扶向店前
行左臂慿肩右臂折問翁臂折來㡬年兼問致折何因
縁翁云貫屬新豐縣生逢聖代無征戰慣聽梨園歌管
聲不識旗槍與弓箭無何天寳大徴兵户有三丁㸃一
丁㸃得驅將何處去五月萬里雲南行聞道雲南有瀘
水椒花落時瘴烟起大軍徒渉水如湯未過十人二三
死村南村北哭聲哀兒别爺娘夫别妻皆云前後征蠻
者千萬人行無一迴是時翁年二十四兵部牒中有名
字夜深不敢使人知偷將大石鎚折臂張弓簸旗俱不
堪從茲始免征雲南骨碎筋傷非不苦且圖㨂退歸鄉
土此臂折來六十年一肢雖廢一身全至今風雨隂寒
夜直到天明痛不眼痛不眠終不悔且喜老人今獨
在不然當時瀘水頭身死魂飛骨不收應作雲南望鄉
鬼萬人塜上哭呦呦老人言君聽取君不聞開元宰相
宋開府不賞邊功防黷武又不聞天寳宰相楊國忠欲
求恩幸立邊功邊功未立生人怨請問新豐折臂翁八
駿圗云穆王八駿天馬駒後人愛之冩為圗日行萬里
速如飛穆王獨乗何所之四荒八極踏欲遍三十二蹄
無歇時屬車軸折追不及黄屋草生棄若遺瑶池西赴
王母宴七廟經年不親薦璧䑓南與盛姬逰明堂不復
朝諸侯白雲黄竹歌聲動一人荒樂萬人愁至今此物
世稱珍不知房星之精下為祲賣炭翁云賣炭翁伐薪
燒炭南山中滿靣塵灰烟火色兩鬢蒼蒼十指黒賣炭
得錢何所營身上衣裳口中食可憐身上衣正單心憂
炭賤願天寒夜來城外一尺雪曉駕炭車輾氷轍牛困
人饑日已髙市南門外泥中歇翩翩兩騎來是誰黄衣
使者白衫兒手把文書口稱勅迴車叱牛牽向北一車
炭千餘斤宫使驅將惜不得半疋紅紗一丈綾繫向牛
頭充炭直官牛云官牛官牛駕君車滻水崖邊搬載沙
一石沙㡬斤重朝載暮載將何用載向五門官道西緑
槐隂下鋪沙堤昨來新拜右丞相恐怕泥塗汙馬蹄右
丞相馬蹄踏沙雖浄潔牛領牽車欲流血右丞相但能
濟人治國調隂陽官牛領穿亦無妨鹽商婦云鹽商婦多
金帛不事田農與蠺績南北東西不失家風水為鄉船作
宅本是揚州小家女嫁得西江大商客緑鬟富去金釵多皓
腕肥來銀釧窄前呼蒼頭後叱婢問爾因何得如此婿
作鹽商十五年不屬州縣屬天子毎年鹽利入官時少
入官家多入私官家利薄私家厚鹽鐡尚書逺不知何
况江頭魚米賤紅鱠黄橙香稻飯飽食濃粧倚柂樓兩
朶紅顋花欲綻鹽商婦有幸嫁鹽商終朝美飯食終嵗
美衣裳好衣美食有來處亦須慙愧桑𢎞羊桑𢎞羊死
已久不獨漢時今亦有
元稹榴花五言云委作金爐焰飄成玉砌瑕憲宗挽歌
云狼星如要射猶有鼎湖弓又云俊鶻度海食應龍昇
天行又云漸恐鯨鯤大波濤及九州又云新笋踴犀株
落梅翻蝶翅又云筝絃玉指調粉汗紅綃拭又云綵縷
碧筠糭香秔白玉團又云佞存真妾婦諫死是男兒又
云义魚江火合喚客谷神應又云花態繁于綺閨情軟
似綿又云勁芟鼇足斷精貫虱心穿又云望夫身化石
為伯首如蓬又云不如元不識俱作路人行又云乗我
䍧牱馬蒙茸大如羝又云亭亭巧于削一一大如拱槎
枒矛㦸合屹仡龍蛇動風朝竽籟過雨夜鬼神恐蜘蛛
云縈纒傷竹栢吞噬及虫蛾為送佳人喜珠櫳無奈何
小兒云亂騎殘爆竹爭唾小旋風罵雨愁妨走呵氷喜
旋融估客樂云估客無住著有利身即行一觧市頭語
便無鄉里情子本頻蕃息貨販日兼并求珠駕滄海採
玉上荆衡北買党項馬西擒吐畨鷹越婢脂肉滑奚僮
眉眼明經逰天下徧却到長安城先問十常侍次求百
公卿侯家與主第㸃綴無不精歸來始安坐富與王者
勍大兒販材木巧識梁棟形小兒販鹽鹵不入州縣征
一身偃市利突若截海鯨七言云他時定𦵏燒缸地賣
與人家得酒盛又云初過寒時一百六店舍無烟空樹
緑又云四五年前作拾遺諫書不宻丞相知夢上天云
來時畏有他人上截斷龍胡斬鵬翼越州云星河似向
簷前落鼔角驚從地底迴我是玉皇香案吏謫居猶得
住蓬萊夫逺征云趙卒四十萬盡為坑中鬼趙王未信
趙母言猶㸃新兵更填死阬中之鬼妻在營髽麻帶絰
鵞鴈鳴送夫之婦又行哭哭聲送死非送行夫逺行
逺行不必戍長城出門便不知死生元白皆唐詩
大家余觀古作者必以艱深文淺近必以尖新革塵腐
二公獨不然世傳其有賦詠元語多犯白固有偷格律
之嘲白遇賦詠必使老嫗聞而曉解者兩長慶集部帙
數倍韓柳其間大篇如連昌宫辭琵琶行之類不可勝
書姑録其尤警䇿者于編元初與仇士良爭驛劾嚴厲
苛歛忤時相意賴李絳崔羣論救其詩有佞存真妾婦
諫死是男兒之句初節甚髙及為學士有上眷中人爭
與之交遂黨中人以沮裴度非復昔日微之矣其卒甫
五十三故白哀詩云因知早貴兼才子不得多時在世
間白天資近道多稱人之善然當君白首同歸日是我
青山獨往時之句不哀彼之寃而幸我之免文饒不存
輩行不分雅俗但欲以浙西觀察臨蘓州刺史道眼觀
之只堪一笑集中數絶余常疑好事者為之香山未必
有此作也
李賀感諷云合浦無明珠龍洲無木奴足知造化力不
給使君須越婦未織作吳蠶始蠕蠕縣官騎馬來獰色
虬紫鬚懐中一方板板上數行書不因使君怒焉得詣
爾廬越婦拜縣官桑芽今尚小㑹待春日宴絲車方擲
掉越婦通言語小姑具黄粱縣官踏飡去簿吏復登堂
又云都門賈生墓青蠅久斷絶寒食揺揚天墳景長肅
殺皇漢十二帝惟帝稱睿哲一夕信豎兒文明永淪歇
秦王飲酒云酒酣喝月使倒行沙路曲云帝前動笏移
南山秋來云秋墳鬼唱鮑家詩恨血千年土中碧夢登天
云黄塵清水三山下更變千年如走馬遥望齊州九㸃
烟一泓海水杯中㵼秦宫詩云飛忩複道傳觴飲十夜
銅盤膩燭黄又云斫桂燒金待曉筵白鹿清蘓夜半煑
美人梳頭歌云雙鸞開鏡秋水光解鬟臨鏡立象牀一
編香絲雲撒地玉釵落處無聲膩纎手却盤老鵶色翠
滑寳釵簮不得又云背人不語向何處下堦自折櫻桃
花雁門太守行云黒雲壓城城欲摧甲光向日金鱗開
角聲滿天秋色裏塞上燕脂凝夜紫半捲紅旗臨易水
霜重鼓寒聲不起報君黄金䑓上意提攜玉龍為君死
金銅仙人辭漢歌云茂陵劉郎秋風客夜聞馬嘶曉
無跡畫欄桂樹懸秋香三十六宫土花碧魏宫牽車指
千里東闗酸風射眸子空將漢月出宫門憶君清淚如
鉛水衰蘭送客咸陽道天若有情天亦老攜盤獨出月
荒凉渭城已逺波聲小吕將軍歌云吕將軍騎赤兔獨
攜大膽出秦闗金粟堆邊哭陵樹北方逆氣汚青天劍
龍夜叫將軍閒將軍振袖揮劍鍔玉闕朱城有門閣榼
榼銀龜揺白馬傅粉女郎火旗下恒山鐡騎請金槍遥
聞箙中花箭香西郊寒篷葉如刺皇天親載養神驥廐
中髙桁排蹇蹄飽食青芻飲白水圓蒼低迷葢張地九
州人事皆如此苦篁調嘯引云請説軒轅在時事伶倫
採竹二十四伶倫採之自崑丘軒轅詔遣中分作十二
伶倫以之正音律軒轅以之調元氣當時黄帝上天時
二十三管咸相隨惟留一管人間吹無德不能得此管
此管沉埋虞舜祠箜篌引云吳絲蜀桐張髙秋空白凝雲
頺不流江娥啼竹素女愁李慿中國彈箜篌崑山玉碎
鳯凰叫芙蓉泣露香蘭笑十二門前融冷光二十三絲
動紫皇女媧鍊石補天處石破天驚逗秋雨夢入神山
教神嫗老魚跳波痩蛟舞吳質不眠倚桂樹露脚斜飛
濕寒兔長吉歌行新意險語自有蒼生以來所無樊川云
極騷人墨客筆力盡古人文章變態非長吉不足以當
之髙軒過乃其緫角時所作若宿搆者然其母曰是兒
欲嘔出心乃已知子莫若母豈非苦吟而得者歟唐雜
記云賀性傲忽其詩為母中表投之溷中故傳于世者
絶少悲夫使吾有中表如賀當濯薔薇水薫玉㽔香方
敢開巻此中表豈鼻塞不知香臭者歟
戴叔倫贈李山人唐云栁條將白髮相對共垂絲汝南别董校
書云擾擾倦行役相逢陳蔡間何為百年内不見一人閒對酒
惜餘景問程愁亂山秋風萬里至又出穆陵關贈康老
人洽云一篇飛入九重門樂府喧喧聞至尊宫中美人
皆唱得七貴因云盡相識不脱弊裘輕錦綺長吟佳句
掩笙歌賢王貴主於我厚駿馬蒼頭如已有暗將心事
隔風塵盡擲年光逐杯酒青門㡬度見春歸折柳尋花
送落暉叔倫仕至容管觀察使半山選其詩凡四十七
首五七言絶句已入選今摘出集中平淡可翫味者瀏
亮切事情者趙南塘題天台戴式之詩藁云台嶺散仙
人詩家小叔倫式之由此名重有石屏集南塘為選取
若干首
楊巨源獻聖夀云爐烟添栁重宫漏出花遲老將云功成封寵
將力盡到貧鄉聖恩洗雪鎮州寄獻裴相公云天借春光洗緑
林戰塵收盡見花隂好生本是君王徳忍死何妨壯士心曽賀
截雲翻柵逺仍聞斸凍下營深井陘昨日雙旗入蕭相無言淚
濕襟(此謂田布知魏兵/必叛殺身以自明)楊公勇去之節退之一序萬古不朽内
云國子司業楊公方以能詩訓後進按夔以九徳教胄子周以
德行道藝造士未聞以能詩訓後進者唐人或以一聫
擅終身之貴然楊公可敬初不在詩丞相愛惜不能留
童子釣逰不敢棄可以為人師矣世傳楊公苦吟常掉其
頭至老雖未嘗吟而掉頭自若所作尤圓熟然其間忠
憤悲慨如聖恩洗雪鎮州獻裴相之篇可補唐史之闕
皇甫冉張公洞五言云何時種桃核㡬度看桑田寄僧
云一入春山裏千峰不可尋長安路云結束趨平樂聫
翩抵狹斜温湯云丞相金錢賜平陽玉輦過魯儒求一
謁無路獨如何傷美人云專房獨見寵傾國衆皆聞宿
嚴維宅送包七云嵗儲無别墅寒服羨鄰機出塞云吹
角出塞門前瞻即胡地三軍盡囬首皆洒望鄉淚轉念
闗山長行㸔風景異由來征戍客各負輕生義故齊王贈
承天皇帝挽歌云禮盛追崇日人知友悌恩舊居從代
邸新壠入文園鴻寳仙書祕龍旂帝服尊蒼蒼松裏月
萬古此髙原送魏十六還蘓州云秋夜深深此送君隂
蟲切切不堪聞歸舟明日毗陵道迴首姑蘓是白雲
皇甫曽送人徃荆州云㠶影連三峽猿聲近四鄰送李
中丞云闗河三晉路賔從五原人兩皇甫詩昔常畧評
之補闕詩尤多御史所作絶少然亦多佳句
陸龜䝉五言云汀州歲晚弋籬落露寒舂出户手先笻
見人頭未帽七言云終須揀取幽棲處老檜雙成便作
門
皮日休旅舍除夜云挑燈猶故嵗聽角已新年陪江西
裴公逰襄州延慶寺云不著前驅驚野鳥唯將後乗載
詩人襄州春逰云映柳認人多錯誤透花窺鳥最分明
岑年單絞何曽著莫道猖狂似禰衡過雲居院𤣥福上
人舊居云重到雲居獨悄然隔簾窺影尚疑禪不逢野
老來聽法猶見隣僧為引泉龕上已生新石耳壁間空
帶舊茶烟南宗弟子時時到泣把山花奠几筵皮陸皆
唐季詩客陸隠于江湖皮咸通八年登第二人素友善
倡和尤多昔之和詩者和意而已惟皮陸必和韻有絫
至百韻者皮有七愛詩為房杜李西平盧鴻元魯山李
太白白居易七人而作以嵩山處士令次三大臣李翰林
白少傳名位不輕列于處士縣令之下其髙致卓識如
此
杜荀鶴春宫怨云風暖鳥聲碎日髙花影重經賈島墓
云山根三尺墓人口數聫詩弔李翰林云誰移耒陽冢
來此作吟鄰感遇云海枯終見底人死不知心雪云江
湖不見飛禽影嵓谷唯聞折竹聲擁袍公子莫言冷中
有樵夫跣足行哭貝韜云交朋來哭我來歌喜傍山家
𦵏薜蘿四海十年人事變似君埋少不埋多溪興云山
雨溪風捲釣絲瓦甌蓬底獨斟時醉來睡著無人喚流
下前溪也不知題覺禪和云少見脩行得似師茅堂佛
像亦隨時禪衣衲後雲藏線臘火熏來雪印眉耕地誡侵
連塚土伐薪敎䕶帶巢枝有時問著經中事却道山僧
總不知荀鶴詩在羅隠方干之下半山選唐詩只取四
首其五言最多然失之容易七言差勝
李渉山中無奈何云無奈落葉何紛紛滿衰草疾來無
氣力擁户不能掃欲訪雲外人都迷上山道又無奈澗
水何喧喧夜鳴石踈林透斜月散亂金光滴欲訪澗底人
路窮澗水碧又無奈牧童何牧牛喫我竹隔林呼不應
叫笑如生鹿欲報田舎翁更深不歸屋逰鶴林寺云野
寺尋春花已遲背嵓惟有兩三枝平明攜酒猶堪醉
為報春風且莫吹渉詩見於半山詩選者三十餘首其絶
句已别選古體三篇鶴林一絶皆有意味存之以備一家
顧非熊送樸處士歸新羅云少年離本國今去已成翁
客夢孤舟裏鄉山積水東鼇沉崩巨岸龍鬬出遥空學
得中朝語將歸誰與同非熊况之愛子况詩云老人喪愛
子日暮泣成血老人年七十不作多時别非熊亦有詩
名今存者僅百餘篇
朱慶餘上江州李使君云得在朝廷少還因諫諍多杭
州送蕭校書云别君猶有淚學道漫經年又云粧罷低
聲問夫壻畫眉深淺入時無絕句為籍所稱然他作皆
不如此
韓翃寄武陵李少府云楚歌催晩醉蠻語入新詩翃寒
食絶句為德宗嘉奬擢知制誥有與翃同名者時相審
之御批云日暮漢宫傳蠟燭輕烟散入五侯家以此韓
翃唐人尤重徳宗詩有聞説徳宗曽到此吟詩不見倚
䦨干之句又云曽唱正元供奉曲又嘲宋濟為惡詩唐
諸帝中當以帝詩為第一翃所作皆善今集中警句可
摘出者殊寂寥簡短恐有散軼者
嚴維酬劉員外云栁塘春水慢花塢夕陽遲維嘗與皇
甫冉劉長卿唱和然前輩惟稱其柳塘花塢一聨
曹松送方干云汲水疑山動揚帆覺岸行商山野叟云木弓
未得長離手猶與官家射麝香南海旅次云南國正當無雁
處故園誰道有書來松詩半山選十四篇摘三聨於此
劉希夷代白頭翁云年年嵗嵗花相似嵗嵗年年人不
同又云此翁白頭真可憐伊昔紅顔美少年希夷詩雖
則天時人然格律漸有天寶以後之風矣
盧象雜詩云家居五原上征戰是平生獨負山西勇誰
當塞上名死生遼海戰雨雪薊門行諸將封侯盡論功
獨不成象詩入半山選者十首姑摘出其一
鮑溶五言云豈惟親賔散鳥䑕移巢窠又云楚老㡬代
人種田煬帝宫零落池䑓勢髙低禾黍中又云雪壯氷
亦堅凍澗如平地幽人毛褐暖笑就糟牀醉喚人空谷
應開火寒猿至拾薪煮新栗㸔鼎古書字忽憶南澗僧
衣巾多雲氣露脚尋逸人諮量意中事又云北風送微寒
行旅動逺程憂人席不暖殘月馬上明飄飄歧路間長
見月初生重嶂曉色淺踈猿寒啼清感此長嘆息百
年何所營駙馬宅云閒遣青琴飛小雪自㸔碧玉破甘
𤓰又云襄陽太守沉碑意身後身前㡬年事湘江千嵗
未為陵水底魚龍應識字鮑防雜感云漢家海内承平
久萬國戎王皆稽首天馬常衘苜蓿花胡人特獻葡萄
酒五月荔枝初破顔朝離象郡夕函闗雁飛不到桂陽
嶺馬走皆從林邑山甘泉御果垂仙閣日暮無人花
自落逺物皆重近皆輕雞雖有德不如鶴觀諸書經南
豐序引者皆不刋之言鮑溶詩清約謹嚴違理者少之
評惟深于詩者知之世謂子固不能詩謬矣唐時有鮑
防者亦有詩名唐文粹載二鮑詩防稍開拓今録其雜
感篇于此
司空圖山中云川明虹照雨樹宻鳥衝人又云坡暖冬
生笋松凉夏健人又云夜短猿悲減風和鵲喜虛又云
孤螢出荒池落葉穿破屋雜言云烏飛飛兔蹶蹶朝來
暮去催時節女媧只解補青天不解煎膠黏日月唐自
朱三跋扈以來黠者隂賛問鼎之謀悖者明獻改物之
説奉璽六臣皆喬木世臣子孫于時間闗亂世挺然自
立不踐二姓之庭惟司空表聖韓致光二士而已致光
大節為香奩所累不若表聖賦詠多雅人莊士之言舊
有其集曽摘數聨餘不能悉記
項斯送華隂隱者云世人空識面弟子莫知年欲别云歸期無嵗
月客路有風濤隱者云養龍於淺水寄鶴在髙枝寄坐夏僧云
多因束帶熱更憶剃頭凉贈道者云自説身輕徤今年
數夢飛哭南流人云官庫空收劍蠻僧共起墳知名人
尚少誰為録遺文日東病僧云雲水絶歸路來時風送
船不言身後事猶坐病中禪深壁藏燈影疎窓出艾烟
已無香土信起塔寺門前舊宫人七言云自出先皇玉
殿中衣裳不更染深紅宫釵折盡垂空鬢内扇穿多減
半風桃熟亦曽君手賜酒䦨猶候妾歌終如今還寄城邊
住御水東流意不通斯詩在方干秦系之間少而工
儲光羲野田黄雀云嘖嘖野田雀不知軀體㣲窮老一頺
舍棗多桑樹稀無棗猶可食無桑何以衣蕭條空蒼暮
相引時來歸邪路豈不捷渚田豈不肥水長路且夐惻
惻與心違
崔國輔對酒吟云行行日將夕荒村古塚無人跡蒙籠
荆棘一鳥飛屢唱提壺沽酒喫古人不逢酒不足遺恨
精靈傳此曲寄言世上諸少年平生且盡杯中醁
楊衡哭李象云黄雞白犬不將來寂寞空餘𦵏時路草死花
開年復年後人知是何人墓
李端贈康洽云同時獻賦人皆盡共壁題詩君獨在
于武陵過王第云不知彈鋏客何處感新恩
劉商醉後口號云春草秋風老此身一瓢長醉任家貧
醉來還愛浮萍草漂寄官河不屬人
羊士諤酬蕭使君出妓夜讌云玉顔紅燭忽驚春微歩
凌波拂暗塵自是當歌斂眉黛不應惆悵為行人余選
晚唐數家詩既盡又雜取儲光羲崔國輔楊衡李端于
武陵劉商羊士諤七人一聯半句以附益之七人非晩
唐體
　
　
　
　
　
　
　
　
　後村詩話巻十四
