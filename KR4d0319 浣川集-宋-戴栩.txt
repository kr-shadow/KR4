#+TITLE: 浣川集-宋-戴栩
#+DATE: 2016-06-11 12:25:01
#+SOURCE: github.com/kanripo/KR4d0319 master bddb12df                
欽定四庫全書　　　　　集部四
　提要
　　浣川集十巻　　　　　别集類三(宋/)
　　　　(臣/)等謹按浣川集十巻宋戴栩撰栩字文子
　　　　朱彞尊經義考引王瓚説作字立子未知孰
　　　　是也永嘉人登嘉定元年進士為太學博士
　　　　遷秘書郎出知臨江軍不赴後復起為湖南
　　　　安撫司參議官焦竑國史經籍志載所著浣
　　　　川集十八卷案栩有絶句云近來萬境心如
　　　　洗笑改斜川作浣川蓋其罷官後所自號因
　　　　以名集也外間久無傳本今從永樂大典採
　　　　掇編次釐為十巻栩與徐照徐璣翁巻趙紫
　　　　芝等同里故其詩𣲖去四靈為近然其命詞
　　　　琢句多以鏤刻為工與四靈之專主清瘦者
　　　　氣格稍殊蓋同源異流各得其性之所近至
　　　　其文章法度則本為葉適之弟子一一守其
　　　　師傳故研鍊生新與水心集尤為酷似中如
　　　　論聖學論邉備諸劄子亦復敷陳剴切在永
　　　　嘉末𣲖可云尚有典型惟是史彌逺柄國之
　　　　時栩獻詩䛕頌不一而足而胡知柔以争濟
　　　　王事忤彌逺謫赴象䑓栩又賦詩贈行深致
　　　　惋惜前後若出兩轍昔韓愈上京兆尹李實
　　　　書深相推挹及作順宗實録乃具列其罪文
　　　　人前後異論雖往往而然然不應一時之内
　　　　半面笑啼覆雨翻雲至于如是豈非内託于
　　　　權倖外又附于清流歟其人殊不足道以詞
　　　　采取之可矣經義考載栩所著有五經説註
　　　　曰已佚今考其説惟謂周禮特周公大約之
　　　　書當時未必盡行其立論頗為有識至于謂
　　　　詩壊于衛宏之序春秋誤于公羊之傳易由
　　　　於三聖繫爻彖象之互入書失于孔壁序傳
　　　　簡編之相亂大抵南宋諸人輕詆漢儒之餘
　　　　唾雖不存可也乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　浣川集巻一　　　　　　　宋　戴栩　撰
　　五言古詩
　　　書懷
隨牒滄海隅兩見初月吐緬懷故山友飄散等風雨低
頭繙簿書仄足隨歩武荒㢤舊時學千石壓一縷涇渭
誰濁清荼薺互甘苦癡兒了官事朝飯或過午聊為五
斗淹未受三命俯有得那免失無闕孰為補門前流水
車六轡去如組忽逢阮生途㣲徑何由取夸者類死權
所死固已粗人生天地間誰客復誰主蛙鳴儻適意賢
於兩部鼓蝸角起相攘戰劇赤白羽息機自搰搰獨趣
甘踽踽喧寂不相謀笑人從鄧禹行藏正有時倚樓追
杜甫固知抱書癖未肯學錢虜長纓覊單于尺紙招贊
普古來磊落人過眼蚊蚋聚且復對青山天外修眉嫵
悠然成獨酌醉語免童羖是時秋冬交寒事欲墐戸蛩
螿夜唧唧草木霜莽莽新詩從何來令我隘寰宇颯然
出世姿一蜕塵與土海風入書幃吟和鷗鴉㯭夜光驚
照室恍若珠還浦拂研染松煤自汲寒井甒惡語未用
刪意澹聲節古起㸔參斗横的厯掛枌栩
　　　寄題林上舍真意堂用其元和淵明韻二首
趨贏厭市寂洗聼嫌瓢喧襟素倘相越取捨誰為偏卓
㢤靖節翁人境得僊山有真諒無膺無往豈有還唯彼
南山雲朝夕可晤言
山雲將雨忙山風得松喧嗟我無用世懶癖抱竒偏鴛
鴻玷清宁猿鶴猜舊山羡君不浪出悔我今空還三復
和陶什慙謝不能言
　　　和葉水心㑹昌觀小集
深居抱窮空弱質資凍暴躡齊邇髙堂凌隂得重燠敗
素諒難遷窘逼尚可復再拜窺著書甘以謝華轂渉海
浩無津眩汗頸為縮萬葩拾一二淺心自蘭菊喟焉懷
世情否泰㡬翻覆經綸委道周伊誰穫已熟哲人信委
蛇愛士比金玉盖摩集雲門艇湊思逺凟一觴為我陶
千載期爾朂嵗晏霜雪交故林有喬木
　　　次韻水心端午思逺樓小集
衆嫭容獨醜孤正軋羣傾何必逺者思今古同一情士
方慕㓗修各以好自縈一旦履華膴争奪遺世名梟獍
隨詆鳯螻螘起困鯨醉中觸靈均到今喚不醒朋社角
曼衍冶逰眩輕盈無情湘水窟有恨郢山棱
　　　賞梅游中塘分韻得影字呈水心
神僊宅空碧下亦愛人境中塘豈所私羣物賁華景始
憇羅浮舟水迅山石礦三岡肇兹源清曠可百井踈起
樵屋煙宻竚玉娥影隴獅鼓雪鬃石烏延帨頸未竟前
後村忽迤東西嶺㓗諧竹買隣醜愧櫟生癭嵗晏澤㴻
枯日燥霜力猛翩其千萬芳阻此一半騁窮哦弔羇艶
熾炬藥酷冷誰料風騷家敢奪造化秉兒童駭新觀父
老發舊省初斸莎根移肅布花陣整春筐望雨肥月橋
任枝㾪胡為浪鈎引衆喧侵獨静滋味已足冠色香難
自屏徘徊重徘徊天北大星耿(獅子隴烏雅/石皆地名)
　　　後園老梅為園丁斧而薪之有所存者直幹危
　　　梢耳近亦放三四花吁嗟梅兮生非其地儻移
　　　在離騷園中肯作如是觀耶故詩以弔之
爾梅生不辰失身𬞞茹圃雖沾灌溉力却受穢濁侮未
能同臭味秪得共甘苦青隨菜甲肥翠引蒿芽吐與時
自髙下何意較爾汝畦丁厭長成恐礙寸金土清隂仰
宻葉日日逢而怒踈柯並柔枝旦旦伐而斧如此氷玉
姿若為荆棘伍孤標餘寸息老命懸一縷四圍蒼蘚黏
半心蝕蟲蠱禁持㡬霜雪剥落乆風雨潛陽動地脉生
意頓鼓舞塗抹三四花豈自矜媚嫵香清不如少骨勁
不嫌古試問白玉堂何如破茅宇畢竟天地間貴賤各
有主茍非吾所安雖榮亦何取説與此花知善自且撑
拄須有嵗寒人徙根松竹塢知汝非錯薪肯容刈其楚
巡簷一笑春能忘在莒不
　　　送袁著作守徽州
明月峩進賢飛霞粲朝服歸着萊氏斑堂前問凉燠肘
旁一印懸字刻新安牧清時寳静恬頽俗迷返復而君
膝上傳賸此名節馥頳鯉躍天池羣鯫蕩相逐中廼有
一鱗不洄亦不洑驪龍雷電威閃光注兩目未知豢者
誰欲使同豭鶩君家此二圖厥理探已熟翩然九門去
飫爾萬家福風移戸賦稠雨足山苗彧一將蘭芸香盡
洗筩缿牘手别阻齊房心期屬帆軸昔聞孔敬康埋采
彼深谷遲君膏覲車後乘載幽獨
　　　送翁靈舒赴越帥分韻得欲字
越峯羅四圍越水鏡相燭我昔扁舟來十日看不足天
垂禹祠旁海入秦望曲荒寒暝色歸牛背下鴝鵒興亡
百粤鄉俛仰千載俗恨我劣風騷眼到筆不屬君今挾
此逰萬象困搜斸有類古趫將敵勍乃所欲市驅羲獻
軍降竪元賀纛策勲六義右正始渺絲粟秋風吹蟲聲
桂菊漸結束京華萬種身聚散碁着局吾徒日夕偕文
字當杯醁奈何奪此翁為我謝州督
　　　定海餞王郎中
曈曈明月佩奕奕朝霞裳握蘭侍帝所搴蘭思衡湘衡
湘渺何許玉節耿有光耄倪九城民喜色紛迎將曰予
逢聖代有君冠虞唐臯禹翊元化萬宇如一堂欲銷庾
籍蠧乃借芸籖香我聞生人初此屋有盖藏官漁吏為
罟頳此百尾魴湖南素清絶帛賤米不翔攬轡亦何事
談笑還循良歸来倡九牧論思助時康此别非乆隔此
懷詎暫忘湖風開縐碧栁雨滋柔黄朋簮各有贈再拜
獻一觴短章不成琢愧彼金玉相
　　五言排律
　　　上丞相夀
　　　　某伏以六十載循環衍甲申於周厯五百年
　　　　同軌混南北於漢京鍾上哲以挺生懋元勲
　　　　而未艾恭惟少傅樞使大丞相國公先生道
　　　　光聖偶徳冠民彛帝載熈而元首尊天縡穆
　　　　而國體正四夷是則丕昭明翼之功三夀作
　　　　朋永介昌耆之福某身陶恩冶心炷誠熏炳
　　　　耀形容莫繼清風之頌推原本始敢希崧嶽
　　　　之詞謹綴成唐律三十韻冐獻鈞墀仰祝椿
　　　　夀某下情無任欣抃贊詠之至
人統開璿厯(甲申為/人統)台符煥紫躔數如環復始天與夀
無邉麟閣精神異龍輿寵數專先朝稱舊弼潞國最長
年遼幣猶増遣河流未肯旋争如今日盛獨致太平全
青社歸傳檄隂山息控弦堤成江勢却疆闢稻畦連燮
理功何鉅勤勞意自便寒分編戸粟雪賜羽林錢吉日
登符寳中天敞棟梴九重申駿命一徳共蟬聨吾道今
隆矣人文益粲然來歸褒衍聖訪後續伊川羙績隨時
現神謀應物圓基扶周鼎晏色補舜衣妍獨立觀昭曠
中持斡化權通融文共武銷壓黨兼偏位乃昭文右功
惟尚父先福流寰海遍謙守此心堅卦象黄裳繇詩家
緑竹篇流傳皆琬琰賡頌㡬歌絃峻極千齡際中和二
日前沙堤春駘蕩鳯沼曉澄鮮綺席紛才俊瑶䑓映列
仙一經韋繼漢百兩姞歸燕賤子叨卑鑰清晨染賀牋所
慙恩似海安得筆如椽舉目㸔霖潤禔身擬化甄願同
松與石㓗操在平泉
　　　賀丞相家廟詩
　　　　某恭諗肇新廟制寵答功崇宗蕃室以暨賢
　　　　光于宰輔康周公而賜魯閟我烝嘗厥基永
　　　　休孔曼且碩恭惟少傅樞使丞相國公先生
　　　　心傳經濟徳紹弼諧洪采薇天保之規率循
　　　　初志奏苞枿河平之凱克敉前功上方揆本
　　　　以疇勲古盖縁情而起禮師相擁真王之貴
　　　　宗祊増别室之崇薦事惟寅流澤斯廣某聳
　　　　觀異數陪激愉悰拜後拜前夙聞佚誥之册
　　　　俾昌俾夀敢賡克頌之篇謹綴成唐律三十
　　　　韻申獻冐犯鈞尊某下情無任欣抃贊詠之
　　　　至
有永恢皇祚中興挺世臣王封一品貴廟錫五筵新日
月臨華表璇璣近彩晨秀當吳嶠色流自鄮江津給吹
儀褒燧銘功鼎賜枸神游來燕日吉朔契龜辰騶騎傳
呼閧儀鸞供帳陳九街收雨净午漏帶鐘勻從以簮纓
貴來羞爼豆珍思隨時共肅懽與律回春感激思親淚
舂容致主身羣工瞻禮樂百兩溢車輪粤若今為盛應
無古與倫王珪漸寂寞諸葛抱酸辛父子千齡並明良
一徳純秉心同此學錫福遍生民日者邦維固天令敵
運屯版圖重入漢玉璽已收秦遵養謀先定䂓恢氣遂
振相仍鳴鸑鷟雙玉上麒麟帝謂先朝舊卿勲不數人
何官崇寵渥無地匪經綸禮始昭陵建恩參潞國均有
嚴京邑宇還望越祠鄰犧象時觴潔貂蟬月拜頻煙芬
沾杳靄雲氣䕶輪囷龜泗提封衍韋平系緒詵祝宗辭
不媿善慶澤無垠永輔乾坤晏同濡雨露仁小儒松桶
頌留筆紀蒼珉
　　　龍湫瀑
石壁百尋髙噀空飛雪濤鳥窺翻進退龍住本雄豪長
嘯勢随壯細聴聲忽逃沬霏侵佛像境净絶谿毛峻頂
聞通海殘流不著舠虹霓無故見靈恠有時遭乆對崖
疑動遲行路不勞貫休濛雨句人詠入詩騷
　　　同水心弔薛子舒墓
自劚青雲去長途墜玉鑣有名天所吝無病藥為妖月
斧千家寂霓梭五色銷夢靈虛吐鳯數短實如鴞筦庫
嗟常調弓旌欠特招貴兒嫌苦淡盛葉不蕭條往憶京
華旅相随栁外橋行藏今止此嵗月忽同飄留札寛親
抱緘文付穉髫敬亭花自發族隴木仍喬稍待刋銘志
從知慰泬寥友朋如昨日來往未辭遥酹散窻生霧吟
寒斗掛杓百年齊一盡終譽在山椒
　　五言律詩
　　　宿山寺
湔祓六根塵來尋下榻盟夢回秋已至心定暑初清急
雨打忩過飛泉落澗聲佛燈猶弄影趺坐到天明
　　　勸耕題正覺寺詩次王文康韻二首
渤澥東南極何年梵室開地形縁水盡潮勢挾山來古
市朝仍暮遥㠶去若回老僧無一事窻日射飛埃
海山春過半未見一花開巖溜無時滴松風盡日來前
生身已到歸路首重回祗恐山靈笑衣巾着吏埃
　　　清源寺
踏破祖師關參黄仍弔顔龍分一脉水鶴占半屏山塔
影浮雲外松隂落照間本因閒到此吟苦不能閒
　　　自龍湫出靈巖
四山竒更峭外㸔未知山藏此千峰在多應一壑閒飄
湍洗雲骨靈異出人寰埋沒尚多有寄言榛與菅
　　　羅漢寺
崖勢石龍如中為大士居茗花時現異檀施最縁渠竈
爇山枝濕燈懸龕影虛山門難即去竒嶂列前除
　　　題石龍(亦名龍/鼻水)
嵌崖雙合處罅石隠龍形鱗甲從人㸔莓苔自舊青兩
窪唯一滴盡日不盈瓶飲此清甘極全令塵思醒
　　　白鶴寺作
子晉昔㳺處平䑓片石成寺名猶記鶴松響却疑笙巖
壁飛雙瀑金沙照一泓野人豈仙伴隨鹿過溪行
　　　寄劉成道(寓吳/門)
歸淮方向浙度盡一年寒想見添詩巻傳聞攝酒官雨
多江溆暗米賤客愁寛舊友參䑓幕應留㸔牡丹
　　　宿局次韻盧直院炎夜之作
市屋炎蒸極愛眠官署亭灑泉清坐石䟽紙出危櫺露
草有塵色風枝無動形懷人兼述句鐘盡鑰開扄
　　　定海寒食西湖憶盧玉堂𦵏西湖之上近傳有
　　　僧請大仙降者是其筆
寒食無朝謁閒携載酒車燧青宫蠟火雨白野棠花舊
友頻㳺䖏荒阡一酹賖傳聞有仙筆麗句落僧家
　　　送蔣徳瞻弋陽
下車先訪俗期减月樁銀亷使舊知己長官賢過人吏
稀中路接山宻道家隣縣譜傳無用祗將琴譜親
　　　坐中有一桃花自屋棧飛下因而即事
幽意静中見春風䖏䖏通層階生暈碧罅瓦落飄紅禪
語關詩趣寒隂出酒功人家社日近翠餌搗香蓬
　　　送宋君輔迎母徃總所
歩合趨臺閣人於此去疑定應中路召早是十年遲草
奏懷邉略開緘得賀詩從親登賞䖏花發小春枝
　　　送盧次䕫赴仲父校書之詔
離家向京國客思獨從容有句詩人讀無書館吏供蟄
雷先一月晴嶺沓千峰馬上思親處題緘寄所逢
　　　夏肯父為先都倉求水心墓誌未得而歸社中
　　　諸友皆賦詩送其行
文星金石筆許爾有新銘寛作春風約歸看宰樹青房
留僧閉月舟渡鴈移汀憑寄梅花酹先賢必典型
　　　餞曹西士宰南康
君名華省裏廬嶽未應過夀日人兼餞凉風湖際多茶
醒憐鶴睡琴寂聽漁歌候騎新来説先聲衆已和
　　　送西士之南康
秪聽留行語難工送别詩清才今少比循吏古為師水
轉朝京路山迎近縣時種蓮曽有社應共逸人期
　　　農家
農家何所有掛壁一鋤犂嵗計唯供賦門前自好溪剥
麻稭覆日繰繭蛹分雞不復知炎月南風焚稲泥
　　　乆雨記農父語
炊煙不出窟雨乆未知晴冷縮秧芽爛滋含樹耳生南
風愁甲換濕土怕星明朝客慚無補歸來伴耦耕
　　　眠輕
眠輕夢不定晨戸入踈風清坐一遐想古人皆大空少
言訓俗客忍事付天公祇了此生足不嗟吾道窮
　　　蔡尚書挽詞二首
又報文昌拆耆儒去玉除經綸於世宻趨和與時踈閩
地祠常衮詞臣説仲舒香名五十載終竟道如初
廊廟平戎策詩書諭善箴十年纔一召未昃忽先隂史
局收遺藁宫寮出賜金門生私慟處即是萬人心
　　　徐少卿挽詞
盛業清朝選香名早嵗芳所忻逢舜禹寕肯學于張卿
月髙秋部恩波徹夜郎誰嗟賢哲事身外欠周防
忽作嚴州夢難隨上雍班行藏天分巧夷險世機閒瘴
酒雲生緑銘旌露濕斑保昌鐘梵曉依舊是家山(曽夢/作嚴)
(州及謫象郡閲圖經/乃知象郡為古嚴州)
　　　陳民表挽詞(陳厚之同年之父三子皆/擢第本姓吴葬吴平山)
住僻宜𤣥晏門髙聚㕁詵没猶存議論生豈恨沉淪舊
姓符占地新銘勝冩真登堂曽獨拜愧見徳星人
　　　奚帑院挽詞二首
厯官凡有㡬五駕令君車健吏猶難色儒生未必踈廪
飢祠有像鄉飲禮成書惜阻蒲輪召申公八十餘
藜杖脱朝纓蕭閒物外情問梅添舊句愛石品新銘鶴
侣歸何處雞牛夢已成中庸餘舊業留付後儒耕
　　　夏迪簡都倉挽詞(有子曰詔堂巖水心作/墓銘全記黄  登科人)
聖代難平進倉官不厭卑恨無終嵗夀名有上臣知事
業空流水科名在墓碑兒能起門戸何止繼前基
　　　林酒庫挽詞(林先之提舉為墓銘/葬時先之亦下世)
静夢鐘催漏榮恩露昡花能鐫題墓語終認讀書家壌
樂齊裘褐風酸送旐車竹軒孫幾軰又減鴈行斜
　　　宋叔簡挽詞
上國曽隨計香名衆所聞百年猶是短寸禄不霑分笛
送鄰家月樓藏臥處雲生芻何必奠徐穉有銘文
　　　郭伯山挽詞(東陽人其先招致諸老教授其子/弟余先伯父亦曽舘其西園縁晚)
　　　(得恩科連辟三任自/盱眙録甫參歸而䘚)
歎息名流逺西園事亦新辟書三度晚歸計一庭春魂
結憂邉夢真傳苦學身雙峰寒改色應為失髙人
　　　挽張知縣詞
卓絶為官事碑銘字畫深萬鈞持重力一㸃覺圓心天
地空輪跡賢愚荒草林老來頻閲世有淚不沾襟
　　　少文挽詞
塵外拾科名儒袍一半青凄凉余舊友端的墓新銘池
浹騷人墨山空隠士星沒言猶戒佛引葬只芻靈
　　　戴君挽詞(徃嵗戴君令子見訪頗記有/與余同名者獨未識君爾)
舊識黄巖族與余名姓同碑呈今日志君繼古人風活
弟寜憐子通身是至公松岡燐濕雨讀易玩泉䝉
　　　前休處士余君挽詞
事向生前了名逾死後新谿山三尺冢詩酒四時春急
義先鄉社憂民問搢紳蜃江纔一葦恨阻送車塵
　　　王秘監夫人挽詞
五桂堂深處霜萱竟不春獨從前崦路重見道山人檢
㸃哀詞衆推尋碑事真應言嫁時物縱在亦為塵
欽定四庫全書
　浣川集巻二　　　　　　　宋　戴栩　撰
　　七言古詩
　　　上丞相夀
　　　　某竊以奉珍而賀正月上方疇輔弼之功間
　　　　氣而應千齡世咸仰父子之懿生賢有數溢
　　　　慶維歌恭惟少保樞使大丞相國公先生一
　　　　徳登庸明謨洪濟纘戎祖考聿成中興未成
　　　　之勲輔相國家宜備太平難備之福某一官
　　　　芻秣四體陶埏曩吏於太白峯之旁如瞻崧
　　　　嶽今照以紫微垣之度敢祝泰階謹綴成古
　　　　長句一首稱夀冒犯鈞尊某下情無任欣抃
　　　　贊詠之至
玉麒麟表中興瑞江左風流自韶濩我朝宰相越王家
身為中興開瑞數去年寳獻撲鹿花春風端門散恩華
叢叢萬額扣香穗祝公夀福逾堤沙披輿地圗上意肯
黄河不渾青海静經綸有道鼎年多惠利無邉壺晝永
冠蟬衣衮真天人却笑凌煙色易陳調娛乾坤入掌握
飱茹沆瀣長精神鑪冶小儒蓬室底倐憶寳從元祐起
元祐堂堂森鉅公亦有文章六君子欲賡烝民繼周雅
筆欠如椽聊爾耳不然從頭頌勲庸硯蟾應渴西湖水
　　　春風行為判府韓郎中夀
鴻濛何物轉膠轕春風萬里來閶闔佳哉可愛不可名
協氣穰穰如響答去年浙水皆春波今年鄞江春最多
桃源洞口一披拂花胎栁骨含天和散作油雲三日雨
田家喜氣充環堵藜腸得米停春雷共向清流浸秔稌
秔稌可種麥可耘今年上瑞應十分不知化工費多少
化工不自書其勳歸來閶闔門四敞更展經綸九天上
坐令八極一春臺物物大鈞融溥暢君不見古往今來
春復春春風嵗嵗長如新
　　　題顧凱之畫洛神賦歐陽率更書髙宗御跋夀
　　　右司
建安七子雲錦裳東阿冠珮儼帝傍美人依約駐何許
巵言和飾含芳薌虎頭妙處似癡絶丹青貌出花邉月
空詞無色重徘徊多態有顰轉蕭屑軟風吹香熊耳蒼
蘅臯芝田晴翠長玉笙飄斷牽情夢羽葆翻開顧影光
蘭釵横峩雙鳳翥調髙不染巫峯雨龍髓生霞謝露鉛
蟬衫如水縈金縷瀛洲學士老率更服暗編簡誰施嬙
平生肝腸忽嫵媚神氣鈎畫同飛揚閱晉經唐今幾昔
光景常鮮日月白紹興天子曽品題價重珊瑚何翅百
吾聞商雒神靈居祗今王㑹臨皇輿願公翊我九疇主
更覩龜呈綠字書
　　　楊子京益壯樓(有兄先為/江東將領)
征蠻老將何矍鑠馬如飛龍鎧如石不記腥雲毒雨時
苦憶阿游乗下澤纍纍薏苡化明珠䜛夫萋菲何代無
說死嗜生非烈士欲行輙止真賈胡江東領軍今獨歩
快劍雄筆風雨過壯骨無身宰樹髙壯懷有弟樓名大
樓前萬象供指呼逺蒼近綠開畫圗榮謝隨時各稚耋
宇宙不改同朝晡請君清坐自探索此本無虧何所益
　　　次韻盧直院題秀邸所贈春龍出蟄圖
中興斷鰲四極立黄河不動銀河濕羣龍作御翊天飛
豈有泥蟠初破蟄畫家畫甜難盡神詩家詩苦空絶塵
上聖調合二能事從此角鬐成活身王門沉沉風鐸語
妙舞停彎歌罷句夜半祥光挾電生知從所賜春龍處
明朝黄麻出漢宫草麻因贈玉堂翁見者傳觀互矜詫
我為指㸃開鴻濛九州未畫一豐草龍豢於官猶在島
後來盛理稱太平麟鳳不厭郊原小我願萬物常安舒
澤焦潤槁旱已拘百靈有職不相襲崑崙日月自出入
　　　題吳明輔文集後
　　　　水心序陳夀老文古今文字盡此矣吳君明
　　　　輔夀光的傳也峭似其師讀此序則併知明
　　　　輔矣余何敢贅頗憶從水心游時遇佳題輙
　　　　令同賦而送夀老詩余未有述也追和其韻
　　　　以贈明輔
氷蠶續絲犀琢軫欲奏南薰終不近水心歸宴白玉樓
一代詞華為渠盡有客觸熱來相過手挈朗月披煙蘿
筆陣森森萬馬肅夜雪未攪千羣鵝游鞭戱鏑偶獨出
見者驚降什六七掊摘世故窮髙深鈎揣物情懸得失
子雲老去方草𤣥雕蟲往往羞少年水心不學駢儷語
評麻品制空現前子今古文自星斗笑殺時流牛馬走
人間百短見一長留此一短無何鄉(水心不屑作四六/箋表付之朋友嘗)
(云韓氏當國一日欲令直學士/院急振手謝不能手幾墜地矣)
　　　走筆代書答西士
帝城百司官事少故府庭閑長春草獨餘人事十倍多
一月束書逾束藁我于其間厭見之語可摹印百不移
深處難論淺處俗今我下筆如黏黐自得君書手不置
報章颯颯生新意漫將長句替寒温臨流勝寄相思字
乆不哦詩詩律疎字字偃蹇煩麾呼羡君作邑康廬下
柔强伏梗妥以愉廼知萬事共一法神熟意便功轉捷
聽訟固應哲士能理賦未省通儒怯往時蔡子尹黄巖
欲試自疑龜屢占祗今登用頗衮衮似此縣債償亦亷
期君䂓模卓魯上隨世功名真漫浪幸勿棄我頻琢磨
中年師友半凋喪西湖栁色逓晴隂蒲江逺矣誰共尋
近聞鄉里一竒事宿覺庵邉祠水心
　　　捕蝗回奉化泊剡源有感
十月五日江信風小舟搖兀蘆葦叢雲端初月吐復翳
時有鸛鶴鳴寒空梓莢離離掛石髪松蘿矯矯垂羽幢
徒歩長歌者誰子乍抑乍揚驚逺厖令人慘淡百感集
呼酒不飲心未降自從作吏涴泥滓故書蛛網塵滿窓
海田無雨種十一是處犇走祈淵龍龍慵不報蝗四起
茹草啖葉無留蹤早擊暮遮夜秉火遺子已復同蜩蛩
吏無功徳可銷變勉力與爾争長雄矮屋三間自寒暑
居無十日甘憧憧却憶萊堂應夢我白雲正隔西南峰
人生富貴亦何用長年菽水勝萬鍾一丘一壑自不惡
我欲從之邴曼容
　　　刈麥行自靈巖歸示趙丞
大兒牽衣鐮在手小兒擕篝並畦走陌翁語嫗切莫遲
梅風温雲晴不乆兩手便熟鐮無聲黄雲捲地蒼坡平
一聲長歌出臺笠麥蛾飛起緣其纓炊煙幕幕暗楊栁
大婦壺飱仍榼酒酒沉飱冷未暇甞腰骨酸辛一驤首
　　　程郎中生日
明光殿前雙侍史瑞氛曉逐爐煙起玉壺一段氷作澌
風流漢署參差是邇來郵館持節歸御花金帶紅氍毹
何假通侯聨八座此真漢相驚單于遐哉東海一萬里
浴日涵星𣺌無沚只有潮聲似政聲日夜流傳喧兩耳
男耕女織桴鼓閒四民不動安如山願公端委穆天縡
歌謡處處同東海
　　七言律詩
　　　上丞相夀
　　　　仰惟寳慶三禩王正既月少師樞使大丞相
　　　　國公先生初度載臨薄海内外惟抃惟歌是
　　　　月也冊寳告成饗獻洊舉天地開霽民物和
　　　　懌皇上寵答元勳恩隆意浹錫以御服之鞶
　　　　進以上公之位大丞相方爾謙冲不居巽謝
　　　　唯謹君臣之間至美全盡可謂盛矣某得之
　　　　朝野以為大丞相所以翊輔聖躬雖飲食起
　　　　居猶屬之意懿哉此社稷無疆之福也某身
　　　　出甄陶喜倍夷等愛切者情深忠過者辭僭
　　　　竊謂用人大權要在察微馭外長算不必務
　　　　速因獻斯語以庶幾穆如之頌若夫某之鏤
　　　　恩銘徳雖殫南山之竹未足叙也謹綴成唐
　　　　律七言十首以侑萬有千嵗之夀冐犯鈞尊
　　　　某下情震惕怔營之至
篆金成寳玉成編春滿東朝萬象妍黼衮有尊天子聖
鹽梅無迹上公賢日開喜色臨黄道風逓和聲下碧躔
清曉兩宫齊錫夀三槐影裏沸傳宣(右冊/寳)
宗祊享徳本無私手捧羲輪上玉墀犧象潔新親薦處
鳬鷖燕樂守成時重闉昔誦明光賦碩輔今賡聖徳詩
一體君臣同五福無窮無極太平基(右饗/獻)
天心妙處不難通祗愛忠勤與至公雲映禮容呈曉霽
雪符臘令報年豐的於何處容人力誠到無言是極功
試向璇璣觀大象三台夜夜色齊同(右天/春)
帝里熈熈笑語閑新春勝事總相闗眼看長樂鴻名建
心愛淳熙盛象還雪曉萬家沾廪玉月宵九陌湧燈山
昇平此徳將誰報一炷晨香斗柄間(右人/和)
萬釘寳璐價連城賜勑初宣上不名虹彩助成霖雨潤
龍光疊映衮衣榮五湖四海歸蟠際萬嵗千秋侍聖明
應笑唐家于闐玉不於房杜表忠精(右玉/帶)
上傅新加鼎鉉金辭榮幾度至如今力陳遜表撝謙甚
細想神毫注意深道合明良闗數運禮隆典冊答羣心
越王盛業輝煌在欲把緇衣百遍吟(右太/傅)
聖主千齡不易逢直應䕶養到清躬觀書子夜勤毋過
頥志宸庭樂自融盛有聰明稱帝舜深於保輔是周公
治平元祐從頭數此是皇家第一功(右翊/輔)
手引羣工上帝庭常須吉士認儀型一般笙磬方同曲
千古蒿蘭各異馨泰道正應分内外前賢錯是説調停
願歌周雅巻阿什鳴鳳喈喈梧葉青(右用/人)
古來要鎮及邉城祗在深謀不在兵廟算何曾有遺䇿
將臣容易欲要名弱翁持重羌還服裴度經營蔡自平
靖定䂓模天廣大㑹須混一到神京(右馭/外)
天地深仁不自知物纔有識荷恩私前年倉鑰塵遮面
今日朝班笏拄頥宛若凌虛生羽翮了無報效及毫絲
平生金石不移志只在鈞陶聴所之(右自/叙)
　　　賀水心先生七十
欲盟鷗鷺老昌湖其奈君恩未許何遲此經綸今日後
定須酬折得年多著書新藁天無盡閱世閒心海不波
七十却嫌人賀夀繚牆閉雨長庭莎
　　　題朝爽軒
不須拄笏覔西山太白峯頭雪未乾物景四時俱是爽
江流三面此為寛慣來幽鳥遺巢在欲縱香苞和雨寒
我有一言君記取勿栽髙樹近欄干
　　　題雲巖寺
纔見好山疑近寺却尋流水入山來坡頭上下無平屋
松色中間有落梅越地此方全是海唐碑其字半生苔
萬菴老子吾家客説到儒門眼倍開
　　　題覺海寺廟二首(用商/宰韻)
山頭金碧入層天下瞰平坡百頃田靈跡解扶明聖運
斷碑猶記㑹昌年日飜鳥鵲觚稜過風落蠨蛸玉帳緣
祭罷數翁沙際立暮潮一舸去翩然
秋雲閣雨暗江天雨外鋤犂治廢田作吏自慙空送日
爾農何事不逢年荒村獨往無人識古寺頻來有佛緣
暫借茶爐供煑藥松風遶鼎却泠然
　　　祈雨二古跡(劉伶墓不知何自在此廟前置一/巨盌煬帝廟盖海商所立因見其)
　　　(羽衛于海上歸而祠之紹興/中以二妃靈應有詔加封)
已出郊坰曙色微田翁指㸃路分岐門前大白劉伶墓
壁上箜篌煬帝祠五斗精神醒亦醉二妃恩寵死相隨
何如一挽天河洗却為君刋萬古碑
　　　題方干墓
生前知己人誰是今日人人識姓名𦵏地不封秋樹死
詩壇空在墓山平子孫零落行人酹畫像微茫釣渚清
惟有寒蟬思凄切别枝依舊曳殘聲(方干鑑湖西島詩/云世人若便無知)
(己應向此谿成白頭此語良足悲今墓在鑑湖鶴/盤逺勢投孤嶼蟬曳殘聲過别枝此方干警句也)
　　　大水次友人韻
天公豈是出新竒漲潦茫茫秋暮時牽浪何曽傳雨信
迴南不用掣風旗拍浮甕盎鳴相屬顛倒籬牆去若馳
數日羲和尚羞澁嫩黄晴影浸清漪(鄉間風水多作於/七月必須醖釀數)
(日而成謂之牽浪既雨之後又須待作南風方霽謂之/迴南今此九月作水纔雨即驟欲霽亦不復作南風矣)
(一作萬物可憐芻狗/似朝來晴影漾清漪)
　　　和盧直院秋懷
因秋又動長年情老却於秋分外清病骨汗銷衣亦徤
水窓影净日添明有聲無譜寒蛩切似定還狂暮葉輕
不為鱸魚未歸得問言微宦欲何成
　　　答徐提幹移居之問
借居僧榻淡於僧欲築三間屋未能諸盗忽聞黄榜捷
空園亦喜緑隂増梅天氣濕常留火草岸蚊多懶近燈
自笑病衰無可用夢中檄就筆飛騰
　　　曹徽猷生日二首
東皇縹仗下層雲來駕和風再浹辰勲閥此時生鸑鷟
天家滿意抱麒麟方瞳的皪輝遲日綠鬢扶疎受蚤春
太史談公甚竒異老人星即是前身
天聖隂功天下母慶源重此毓英豪政區賢否澄氷鑑
詩得江山妙線毫已使列城歌既醉可無衆口賦崧髙
油幢誰道容温席行從君王宴碧桃
　　　送陳叔方閩縣丞
兩年湘岸聴籌聲又向閩峯住冷㕔可是初階帶朝籍
已聞獨薦起齋鈴秋邉梧葉無風下旱後苗根一雨青
客路方新世路熟莫將彩筆鬬英靈
　　　送陳漫翁教授官滿赴都下
嫩黄千㸃糝槐枝此别諸生倍所思判牒署名書字小
開經酬問具餐遲竹邉亭在誰招隠囊裏書成合濟時
東府主人偏愛士為歌厦屋杜陵詩
欽定四庫全書
　浣川集巻三　　　　　　　宋　戴栩　撰
　　七言律詩
　　　送侯居甫監軍器所門
青雲直上不留難也向神京效一官御帶禁嚴曹事少
員分省戸薦書寛明時蘭錡曽何用昨夜邊烽未肯寒
定有囊封神廟畧還同新句寄來看
　　　送蔡子重知松陽縣
葉嶺書翻昨夜風主人應辟出山中長淮再定因前畫
小邑頻難試後功辦得分明歸版籍寫將清静入絲桐
朝堂赴日勤延問應說無它只至公
　　　送趙端行殿試
杏園詩句定無如却擬琱弓賜得緋立仗陛郎無唱姓
過江宗相有傳衣紅塵輦路桐陰滿翠箔人家燕子飛
過馬傳呼齊指處鞭絲一半拂金鞿
　　　送先室歸葬西山
結束遥裝異昔時江頭送爾一霑衣五年客殯依禪寂
千里香魂與夢歸閨美欲書碑易盡龍封新斸草應稀
西山便想西湖是雲樹深深谷鳥飛
　　　送廬陵胡季昭夢昱以上濟邸封事貶象州
古郡荒凉象跡新君行况是去裝貧此愁欲别栁邊雨
明日初程桂外人從古不多如意事加飡宜惜未歸身
春風未必天涯盡木槲花開瘴水深
　　　漁浦
乆慚竊食侣鵷鴻尚以詩名玷至公喜對親慈説田里
了無事鄙到船蓬漲流暫急潮差候陰靄俄銷月在空
夢讀道經人一笑却憐踈直有仙風
　　　趙開府儀國公挽詞
郎星卿月遞輝光忽着蟬冠換鷺行人世閱來知幻境
鈞天歸去侍先皇棠陰政惠人人說花底篇章字字香
一段風流埋不得傳家玉雪照人旁
西湖曽伴玉堂仙我亦陪登李郭船便有薦書如舊識
賸懐此意忽重泉西風引旐笳吹咽東國䟽封寶冊鮮
如此哀榮將底恨淚因知己自澘然
　　　盧直院挽詞
五十一迴春夢中兄悲子哭愬東風别司制勑歸天上
不共塵凡住域中幌拂幽絃琴自語奩遺殘粒藥無功
松颸九里凄歌薤依舊西湖不負公
　　　吳狀元兄泳挽詞
理學通深藝學髙一官俄逐盛年抛門中晁董刋新誌
海内陳雷哭舊交黄落已空秋半葉清芬未著臘寒梢
魂兮有句重吟否謝眺山孤月轉㘭
　　　莆門陳東野挽詞(楚望/之父)
碧海雲邊為小隠暮年世味等空濛笑看朝友題銜闊
愛共鄰翁話嵗豐書述南軒兒自注詩參東野字應同
一丘裘褐甘寒夢逗曉踈鐘出梵宫
　　　挽張金都郎中詞
喚作郎官三十年淡於名爵自應賢摩天靈燄諸生筆
匝地春風使者旃手種路松添墓色門開族井洌炊泉
淳熙耆舊今無幾忍把豪華萬口傳
　　　挽林知縣朝奉詞
兩拜恩綸世澤垂皇天老眼未嫌遲百年忽失古君子
四海難逢今吏師祖奠兼排遮道帳影祠别冩憇棠碑
湖堤蓀滿讀書處雪意將雲萬疊悲
　　　林節推挽詞
屋角皇天眼最明君今吉報在佳城獨僉緑水花邊字
不並黄金砌上行權量無私堪宰物詩書有澤合銷兵
峩峩工部新銘出安固江流分外清
　　　朱邵州挽詞(未赴/邵州)
湖湘夢斷兩旌紅素業俄隨逝水東邑政清平民是子
京錢流轉楮如銅祗今吏道通才少况爾家庭友誼崇
欲挽九原無好句漫同回札寄飛鴻
　　　挽陳縣尉歌詞(太守徐澄/題墓額)
欲裁薤曲問耆賢見說聲華四十年六館已推天下士
一官何羡吏中仙白砂舊事漁樵老縹軸新銘蠟墨鮮
便覔當今徐穉筆榜知如玉在松阡
　　　夏運屬挽詞(有園名/湘中)
我愧文襄漫述銘喜聞詩挽遍羣英俗媮萬事皆漓薄
子孝重泉獨顯榮著脚官塵能道逺委身王事不求名
故園引得湘江水依舊東流徹底清
　　　東山隠士曽公挽詞
兒袍已緑鬢絲鮮尚愛寒檠對夜編里不聞喧欽徳重
詩能藏巧得名全慈平心是今時佛隠卧身多晉傳賢
曉奠所親凝慟處憶曽持酒夀新年
　　　丘處士挽詞
自移小隠寄西闤終是髙人性愛閑夢到春潮生荻渚
眼看舊友上蓬山碁聲忽背樵風逺書影空涵櫂月彎
令子相過猶昨日不堪衰鬢淚霑斑
　　　哭周茂洪
清襟無物最憐才怪傲飜從怨口來於我此生同管鮑
昔人何處覓陳雷龍駒有種長途見寶鏡無言衆醜猜
一慟欲從天外酹吳門斜日起雲埃
　　　徐太博母夫人挽詞(介婺之蘭江人墓銘載/其家昔以禮學登科)
孫榮子貴問何如邊斚盈庭學魯儒若盡禮宗天下少
縱修彤史古人無歸眠山館還知命賜吉朝衣得暫娱
欲寄升堂千㸃淚蘭風吹雨暗前湖
　　　朱尚書夫人洪氏挽詞(尚書福州朱文靖公之/孫東岡其功徳院也)
八座方新玉鉉家粧臺忽掩五雲賖徽聲不愧古彤管
覺性能空曇鉢花夜月東岡踈磬度春風南國去旌斜
所親多少酬恩淚待看重封燎詔麻
　　　裴府陳夫人挽歌詞(禮部劉郎/中為墓誌)
玉閨還是佛中身只採蘋花了世塵閒度芳年孤月曉
貴聨戚畹一庭春青枝路接藁砧近瑞錦辭翻黄絹新
我亦卜鄰平樂里忍聴歌薤咽清晨
　　　林孔英岳母盧夫人挽詞
南澗承家事遍經東床得壻衆知名縱於人世百年短
添得儒門一倍清科第旋收夫又子空縁自解殁猶生
新阡聞與姑塋近松靄朝昏管送迎
　　五言絶句
　　　官滿寓濟川館得葉嘉仲和朱宰梅花詩次韻
　　　云作梅花詩當用歐公雪中酬唱今凡詩家常
　　　用字一切屏去乃佳朱令君僕未識面見足下
　　　道其語差强人意又與斯君徳潤善乃賡此
　　　詩以興譬諸草木吾臭味也
一徑過寒竹所知三兩僧自憐入山淺孤立本無朋
經年一㑹面危坐擁寒灰絶勝對餘子一朝來百回
愛日經簷煖㳺蜂撲紙窻吾生豈拘束一笑俯濤江
伊誰同嵗晚懐抱向君開烟雨閟芳信望君來不來
飢雀啄芳蕾蠧苔侵碧枝是中渾不較刻畫未嫌時
曠野多風雪陽和一㸃通不應歌兕虎吾道豈其窮
草木有麟鳯衆中分等流終然浪題品麟鳯自知不
　　七言絶句
　　　斜川晚書
水減橋痕暈翠霓弄花小女立晴堤蜻蜓欲下嗔飛去
擊濺驚流過樹西
　　　永康道中
漲渌無風影自摇芡花生刺藕花嬌山禽不記春歸去
深樹一聲婆餅焦
油笠芒鞋笻一枝晚秋天氣半春時雨多樵徑行人少
山崦青紅呌畫眉
泥沙過逈人家少烟樹幾行山一圍漸近界牌聴喚酒
栁塘春水鷺鷥飛
　　　佛舍利塔
海天五月氣陰清單綌無功絮有情踏半浮屠見滄海
風摇鈴鐸是商聲
　　　定海九龍山
佛燈孤照浄琉璃吟盡踈星印水湄更覓九龍飛下處
人言山僻過于詩
　　　育王涵秋亭
流水山間只似秋碧天無雨自颼颼寺童邏笋時敲竹
竹與水聲相共幽
　　　宿育王河頭庵
晚靄圗成紺碧天鷺鷥無數起平田渡船委岸人家閉
却向僧床聴雨眠
　　　次趙常博題净慈僧曇印得御書真賛(僧號/松巖)
黄紙書涵雨露恩春風寂寂閉巖門松間時有神光現
不是孤園禮世尊
　　　僧道暉疏泉疊石種松竹梅有詩求和次韻
松下煮茶氷折玉梅梢掛衲蘚黏緑莫侵石塢竹邊行
行處明年減新竹
　　　贈黄叔向二絶(買屋建康名曰/艤艇昨曽從軍)
常恐清吟不療時軟弓輕劍學兵書君今得句欹紗帢
馬上功名更莫疎
艇艤江南幾度春幾時遡洛向咸秦若應只載閒風月
擊楫英靈笑殺人
　　　贈朱子文因寄朱元剛二絶(朱法曹余同年進/士也子元剛從余)
　　　　(遊近見其詞藻進長忽從兄子文訪余於蕭/寺詢以迺弟風骨云當遂有成病中因子文)
　　　　(求詩輙和水心先/生韻併寄元剛)
僻寄僧房鎻月蘿驚來客屐卿雲莎病侵瘦骨寒於水
却説冲和占得多
故人墓木半藤蘿兒姪東西鴈一莎絶喜阿連新筆長
契君風鑒愛渠多
　　　五月一日出局偶書
坐局無營飯又茶楚騷詞裏記年華小窻不厭經宵雨
紅到葵梢第一花
　　　題浣川
五十知非雪鬢鮮尚將疎褊謫塵縁近來萬境心如洗
笑改斜川作浣川
浣紗元是此川名鷗鷺蒲荷物物清人把淵明居並擬
如今倒換學淵明
兩山影浸青於染十畆光涵玉不玼裏外無斜又無曲
新名換得最相宜
　　　仙都示馬令克
釣魚自薦桃花飯借麴新蒭竹葉醪一段清貧眼中見
定非裝㸃入詩騷
　　集句
　　　上丞相夀
　　　　某恭遇某官維嶽降神自天錫嘏喜歌驩詠
　　　　海㝢攸均某竊惟繇嘉定善治以來歴載二
　　　　八紀度修明朝野恬晏用能緝熙庶功迓續
　　　　興運齊魯趙魏歸于職方玉寶誕膺竹帛登
　　　　載誠足以揚鴻休而鋪景鑠也乃正月之吉
　　　　褒崇儒先奎閣隆名寶鞶穹渥推予不靳煌
　　　　煌乎元祐之盛心矣覆載之間物物順軌格
　　　　天元勲昭著煒奕夫業鉅者報豐美備者福
　　　　茂則萬有千嵗媚于一人鼎鼐安樂衣冠昌
　　　　衍皆天意人心所叶順者某詞荒學纇窘於
　　　　形容謹集唐人句為十解庶聲之九龍簴與
　　　　宋無斁冒瀆鈞尊某下情震懼讋慄之至
赤墀黄閣自從容(温庭/筠)人詠元和第一功(張/籍)萬象曉歸
仁夀鏡(李建/勲)旌旗初下玉闗東(戎昱相業/右隆)
後漢今周喜再昌(杜/甫)無人金闕議邊兵(陳/陶)二儀清濁還
髙下(杜/甫)萬國笙歌醉太平(杜牧中興/右開)
澶漫山東二百州(杜/甫)君恩如水向東流(李商/隠)樓前立仗
看宣赦(王/建)白璧黄金萬戸侯(髙適山東/右收)
河北將軍盡入朝(杜/甫)九重春色醉仙桃(杜/甫)沿邊千里渾
無事(姚/合)雲捲長天聖日髙(杜光庭朔/右復河)
翔鸞闕下謝恩初(劉禹/錫)玉印前頭鹵簿車(顧/况)毎日請來
金鳯紙(王/建)修成幾巻太平書(姚合進寶祐新修儀注/右紀)
今春喜氣滿乾坤(杜/甫)應有蒲輪輾白雲(汪/遵)恩與内分金
帶赤(杜/甫)草堂焉敢更移文(楊嗣復英/右禮耆)
去年沙觜是江心(皇甫/松)近日汀洲緑菼深(李/端)龍伯驅風
不敢上(温庭/筠)楊花不動樹陰陰(白居易濤/右靖海)
萬嵗千秋奉明主(杜/甫)坐令四海如虞唐(韓/愈)一門累葉凌
烟閣(楊巨/源)功業汾陽異姓王(杜甫夀祺/右介)
十二樓頭花正繁(温庭/筠)朝迴環佩五雲間(車/□)金鱗不動
春塘滿(温庭/筠)天上仙人愛静閒(周賀潭府/右新)
曲江汀瀅水平杯(韓/愈)便覺春光四面來(令狐/楚)荀令鳯池
文杏别(顧非/熊)先於門外百花開(劉禹錫科/右襲世)
　　詞
　　　栁梢青
　　　　登岳陽樓
袖劍飛吟洞庭青草秋水深深萬頃波光岳陽樓上一
快披襟　不須攜酒登臨問有酒何人共斟變盡人間
君山一㸃自古如今
欽定四庫全書
　浣川集巻四　　　　　　　宋　戴栩　撰
　　奏疏
　　　聖學疏
臣仰惟陛下英明冠古聖徳緝熈凡在列之臣得以面
清光者無不以講學為言所謂講學者中庸大學其首
也臣不佞以為陛下之所講羣臣之所對未免寖流於
虛文臣請掇其切於實用者言之臣聞中庸之學自謹
獨入大學之學自致知入中庸曰喜怒哀樂未發謂之
中發而皆中莭謂之和致中和天地位焉萬物育焉夫
能謹於喜怒哀樂即自其謹獨而得之人雖中智其不
知戒懼徒以隠顯殊制作輟靡常惟於不睹不聞者謹
之則誠意所積流通無間今陛下臨朝若神非不嚴恪
恭已南面非不粹淵然退而寒之者多矣􁂎御使令慧
黠順適者獲進巧詐迎合者見容燕飲之不節舉動之
少輕宫庭隠㣲一有過差皆足以千隂陽之大和近者
星象違度隂雨彌旬螟螽為沴榖價騰踴疵癘洊作流
離日繁陛下反之於躬真足以位天地育萬物乎然後
謹獨之學可驗也大學曰在明明徳在新民在止於至
善夫能底於至善即自其致知而得之天下事物無窮
而莫不有定理其本末有倫先後有序惟事事物物求
其至焉一理既通觸類自悟今陛下精一之談不絶於
口危微之㫖日陳於前然尊所聞行所知者鮮矣處事
用人明辨是非者有㡬别白邪正者有㡬號令所出朝
更而夕變除授所加倐佞而忽賢朝廷施設一或失宜
皆足以召天下之釁侮近者訛言迭興叛孽間起其事
未作而人疑其無成某人未用而人疑其必敗陛下反
之於躬真足以明明徳而新民志乎然後致知之學可
驗也臣願陛下取二書而觀之不以廣誦泛説為能而
以切問近思為貴執中必如虞舜繼志必如文武克明
俊徳必同於堯日新其徳必同於湯守之以誠養之以
敬日夜去其所未合而不忘其所已合然後講學之功
有補矣且夫中庸大學一理也中庸之九經即大學所
以治國平天下者也大學之毋自欺即中庸之莫見乎
隠莫顯乎㣲者也書二而理一陛下能自得師則優㳺
饜飫皆是實誼左右逢原莫非妙用惟當使此誠此敬
無一息不存耳昔唐徳宗出宫女屏逺玩好淄青将士
投兵相謂曰聖主出矣吾屬猶反乎及其猜忌一生以
推誠為無益則正元之敝有甚於肅代陛下於此察之
使言而民莫不信行而民莫不説聲名洋溢於中國施
及蠻貊則主勢日隆獨非今日之急務乎唐憲宗平淮
蔡制馭强藩當時論者謂非朝廷之力直以措置能服
其心及其驕侈一萌任用便嬖聚歛之臣則元和之治
終愧於二祖之風烈陛下於此加省焉知善則得之不
善則失之惟命不于常則天命日固獨非今日之永圖
乎夫以陛下耽玩此學之久嗜幕此學之篤而又體察
此學之詳臣申復其端則不以為贅辨明其實則不以
為忤而臣進對之始亦姑論其大略而未敢徧舉也狂
瞽之言罪當萬死惟陛下裁幸
　　劄子
　　　乞補外劄子
某一介極陋百爾無堪分甘選海之藏敢起周行之夢
忽超故府旋厠儒官既不繇班次以通閨又獲免塵勞
而作縣僥踰已甚恩造難名某早夜忖思髪膚誓報豈
不願効駑鈍以酬洪遇豈不欲茍嵗月以希叙遷第惟
怵迫于私門所合披投于化冶伏念某有母八十景薄
桑榆臥病頻仍日親藥石若非求就養之便恐莫遂怡
顔之期敢望朝廷曲賜敷奏察小巳由𠂻之悃體方今
迭補之規特與陶鑄在外一小小合入差遣庶㡬上廣
錫類之仁下全知分之耻某感戴恩紀銘鏤心扄儻未
棄於明時尚勉殫於異日惟是資歴至淺躐控非宜突
犯威尊下情無任震灼俟命之至
　　　再乞補外劄子
某一介么愚輒冐鈞威申瀝悃忱某粤從筦庫徼倖學
官可謂窶儒之至榮豈非曠世之竒遇黽勉寸職圖報
明時廼分攸冝亦某夙志唯是有母八十抱病沉綿日
起枌榆之思欲親藥餌之便某比者控祈補外出于由
𠂻未拜俞音復叨峻擢載循㣲瑣實不遑安或自速于
顛隮恐倍煩于造化欲望朝廷特賜敷奏陶鑄某在外
一小小合入差遣庻㡬就養以廣錫類之孝服勞以體
更迭之規天地恩隆髪膚誓報干瀆嚴尊某下情無任
震灼俟命之至
　　　祧廟議劄子
某一介么瑣誤䝉㧞擢寘在故府仰惟大丞相國公先
生識學淵深動與古合而議者乃謂英廟當祧某輙輸
管見以備采擇某竊謂不必祧者二不可祧者三夫天
子七廟之制昉於書詳於禮今之所以議祧者正以廟
數已多不合於七廟之制耳某謂此知七廟之説而不
知七世之實者也夫所謂世者父昭子穆各為一世若
兄弟則同此昭穆不得以世言昔者仁宗祔廟禮院欲
以太宗為一世而遷僖祖於夾堂孫忭以為太祖太宗
共為一世合存僖祖以備七世之數有詔從之今兹大
行皇帝以世數遡而計之自一祖四宗功徳巍巍百世
不遷之外英宗為一世哲宗徽宗為一世欽宗髙宗為
一世孝宗光宗各為一世其與大行皇帝纔六世耳况
髙宗又為不祧之宗其實為五世於七廟之制未為溢
數此其不必祧者一也議者謂若以兄弟同為一世自
太祖而降距今大行皇帝猶為十世某謂此知所謂世
數而不知宗在廟數之外者也夫所謂宗者皆在七廟
之外劉歆以為有功徳則宗之不可豫為設數周公舉
商三宗以勸成王則是宗無定數故班固定諸儒之議
取劉歆為愽而篤以其合情義之中也本朝一祖而下
太宗有戡定宇内之功真宗有藻飾太平之功仁宗有
又安天下之功神宗有肇正法度之功至我髙宗中興
其功尤茂凡此五宗百世不遷景佑元符紹熈詔書固
已備述要皆在於七廟之外以此數之安在其為十世
耶此其不必祧者二也且古之所謂祧者以逺廟而為
之耳祧之與廟本非有所降殺特以久近示有别異而
已若有所降殺則是子孫得擇其祖而事之非為禮之
意矣故曲禮所載自考廟而上凡五而以二祧足之考
周官守祧之注則周以文武為二祧而其後各以昭穆
附之修除黝堊精嚴若一今若議祧則必如周人文武
二祧之制自太祖而下皆擇其親盡者奉之於祧方為
允稱若獨祧英宗則於情義有所未安此不可祧者一
也議者謂今特用唐人之制遷之於夾室自僖祖順祖
翼祖宣祖固行之矣某以為不然夫四祖者皆未始親
有天下特以太祖初興肇立親廟故備數而祀之今英
宗撫有四海篤生神宗聖聖繼承以迄於今其在先廟
翼祖既祧而復舊宣祖當祧而不遷其謹之重之猶若
此及孝宗祔廟太宗正東向之位而後宣祖僖祖始遷
於夾室今英宗之事與四祖不同此其不可祧者二也
又所謂祧者以親盡而遷也漢人謂親廟四故有五世
親盡之説按經傳明文天子七廟則安得六世而遽遷
者且漢人五廟迭毁之説本出矯枉盖漢在京師之廟
百七十六所而上食衛士祝宰樂人至七八萬人故貢
禹始為迭毁之説今祖宗之廟專嚴簡静本非有礙於
事宜揆之以祖功宗徳不在廟數之限則英宗廟在七
世之内豈得謂親盡而遷乎此其不可祧者三也夫宗
廟之議至嚴至重若非出於至當則不可輕動况子孫
之於祖從其厚不從其薄惟情有所止義有所極則不
得不為之節今既有不必議之實而欲行不可為之議
則㡬於薄矣前日九世之廟而為十二堂本襲唐人九
廟之制今若布告中外使知一祖五宗百世不祧在於
廟數之外則雖祔大行皇帝復増一室猶不害其為正
七廟之名也而又何必更張乎惟並觀於羣議之合遝
而獨得於廟謨之精㣲則於禮制有光矣冒凟鈞嚴下
情無任震灼怔營之至
　　　答兩項祀禮劄子
某伏䝉台翰以某前日齋宫曽話及先農武成王祠日
重賜垂問極佩隆謙某意以吉亥饗先農當在祈榖祀
上帝之後盖所謂吉亥乃是涓亥之吉者非謂上亥也
若未祈榖祀上帝則於上辛以後選吉亥而用之亦何
不可唐制既用十八日又用二十八日二十九日豈得
為上亥乎上戊祀武成王亦當在上丁祀文宣王之後
蓋月令仲春上丁命樂正習舞釋菜此上丁見於禮經
者唐開元立上戊祀武成王之禮特取其降於宣聖耳非禮
之舊也若上戊在朔日則自宜展用中戊唐貞元中從
議禮者之請遇上丁釋奠與大祀同日則展用中丁丁
猶可展而况於戊乎若兩項祀禮如此施行方得允當
今檢唐㑹要數項併唐志簽出申呈伏乞台詧(嘉定十/七年正)
(月二日己亥祀先農四月辛丑始祈榖上帝二月朔日/戊辰釋奠武成王十日丁丑始釋奠文宣王故有此議)
　　　論抄劄人字地字格式劄子
古今以立法為最難不獨朝廷之法凡州縣議一政處
一事其創立格式未有可易為者蓋區畫議論之初本
皆以美意為之及其思慮㣲有不周則奉行益訛而實
利不及于民矣竊覩大府頒下抄劄格式釐為三等有
力自給之家為天字號不糶不濟其次則地字者糶人
字者濟彼有力自給之家固為易見若其以粗有田産
藝業者為地字鰥寡孤獨癃老疾病貧乏不能自存者
為人字某竊謂立式容有可思者且田既不種矣雖有
數畆之産安所得食鄉里既皆貧乏矣雖為工為匠為
刀鑷為負販誰其用之且既有數畆之田則不得不謂
之田産既為工為匠為刀鑷為負販不得不謂之藝業
若此者而不歸之地字號則抄劄之官且以失實獲戾
矣聞他縣官吏有疑畏過甚者必鰥寡孤獨癃老疾病
而後歸之人字如此則得濟者㡬何人哉是固不知抄
劄立式之本意且既云鰥寡孤獨癃老疾病六者同濟
矣何止及于六者而不及於貧乏也今定海抄劄之人
字固無此患而其所可慮者止地字號耳蓋官吏拘于
格式不得不以田産藝業為地號若官司必曰地字者
止糶而略無以濟之未見其可也某遍走阡陌備知其
疾苦而深得其情状大率中産之家與貧乏之家其為
缺食而仰給于官則一嘗聞其言率多怨懟曰吾薄産
之家嵗輸秋夏二税以報國家今吾田荒不種無所得
食而國家止濟無産之家耶且吾輸納義倉政以為歉
嵗備今若官不給我則俟隣户得米攘之而已又毎見
抄及鰥寡孤獨癃老疾病之人則譁然來曰明春耕種
必須强壮之丁今强壮坐視其飢餓而殘弱獨䝉濟給
可乎夫人情無厭固難盡狥然反覆思之亦殊有理或
者乃持文王發政施仁必先斯四者之説某以為此非
為救荒設也文王治岐耕者九一民樂其業本無窮困
之民文王猶慮其然故仁政之施必以四者為急非謂
舉世皆窮民而仁政獨以此為先也今乃欲以文王樂
嵗之政而為饑年救荒之䇿是豈謂知理者哉為今之
計莫若使人字者五日一濟地字者十日一濟去賑糶
之虛名而使民被賑濟之實惠此䇿之上者也又不然
則地字之家計其大口之數或兩小口當一大口其及
三大口者摘濟一口五口以上則摘濟其二或口數頗
多次第増添庻㡬一家之内足以小補不至全然闕食
觖望而争此又䇿之次者也若曰吾以人地兩字分為
濟糶今又混之不可某謂此二䇿者固已分别地字人
字俾所濟有等差矣非混然費官司之米而無辨也若
必欲使人字者濟而地字者糶人情見其家之有無不
甚相逺也彼空手而得米此持錢而後得之其能帖然
乎大則喧閧生事小則訟牒繁興咎将誰任伏惟大府
少垂察焉
　　　乞将清泉兩管均濟摘濟劄子
某一介庸孱過䝉使府驅䇿将清泉兩管去嵗被旱最
極去處令某監㪚賑濟米斛某除已同官長錢宣教一
一詳議斟酌施行外見本鄉東西兩管綿地五十里以
户計者凡千二百六十一以口計者四萬三千九百六
十四其間省地字號人户例欲求賑濟扶老携㓜懐牒
紛然稍不得志動以死生脅嚇官吏某既日與受詞猶
復詣提督府判寺簿等使衙變名易第陳乞不已某載
惟始者抄劄崇丘等鄉已曽妄陳便宜於府謂地字人
户與人字相去不逺宜少有以賑給之今崇丘靈巖兩
鄉已䝉府判寺簿申禀使府添給米斛矣百姓獲此甚
大惠也某竊計使府米斛有限難以盡行添給某遂将
兩管所結給㪚甲分其鄉里足以相知者遍行訪覆具
知其家之有無錙銖不忒有家力相去不逺而一家至
於全給又有一家略不霑惠者遂令通融或輟半口一
口以遺無給之家使其厚薄不致殊絶名曰均濟間有
死亡事故者俟其家葬埋已畢旋與收上亦以給所合
均濟之人更不别請官米唯是東管地字號者稍多不
免照崇丘鄉例隨宜摘濟却以都正呉俊等米添給計
其為數亦不甚腆除别状供申外欲乞台慈特與申府
照應
　　　論邉備劄子
某僣有出位之悃惶申禀邉備一事大丞相廟謨黙運
已極周宻某海瀕之人又嘗試吏定海竊見温台明越
海道所接實為要切似聞曩者海舟徃戍多為山東所
留今者山陽餘黨若以重兵討之恐彼懐侵軼之計出
吾不意則海道之近於山東者不可不為之備明越猶
為重鎮若温台則素無兵備守令自財賦期㑹之外未
嘗過而問焉謂宜宻諭守臣凡軍噐之未飭者飭之軍
額之未補者補之私販競渡之酋鄉豪雄長之軰皆隂
籍其姓名使足應倉卒之用而不在于張皇此亦預備
之一端也某書生竊亦有志於事功區區報國之忠每
欲自竭而恐無益於時今當去國輙陳一二更乞鈞慈
特賜詳酌如某言無可采得寛誅斥之􁍿實萬感幸退
惟嬰突下情無任震汗之至
欽定四庫全書
　浣川集巻五　　　　　　　宋　戴栩　撰
　　碑
　　　定海雲雩三公廟碑
絶縣港東南行為靈巖複阜重巒遞互隠映益南距郭
八十里麓漫原衍有神祠飛跂翼出叢薄間問其名曰
三公雲雩廟也縣負海抱江數旱旱輒請羣祀余熟知
雲雩之秩祀籍而不知其壯且麗也堂甚敞挾兩夾室
仰眡其修梁則歲月與重建之姓名咸在曰某年某月
某人詰其初置耆老莫知所因惟道其靈騐事不絶口
余攷圖志雲雩山屬鄞與定海分壤蓋二縣之鎮也夫
山益峻其神益靈呼吸雲氣觸石膚寸能潤澤其人故
雩必先有事於山川其在方國得即其封内祭之自祀
禮訛逸神有廟廟有像凡被服儼坐於壇壝而當牲牢
酒醴之薦者率唐迄今之袍幘也獨雲雩不然繰旒九
就黈纊兩耳山龍黼黻上下輝絢真古三公之飾斯非
穀梁氏所謂應乎上公而通乎隂陽者歟然則神之從
來古矣而古今幾變也古者自吾身而達之政理所以
槖籥太龢坯範元化既靡所不用其極間遇咎沴則自
省自艾而齊慄禳祈亦與之並行盖容有輕重而非以
為簡也穀梁氏曰時窮力盡然後雩是知古人求神之
簡而不知古人銷變之詳已大異矣後世人事缺圮又
一切求之神神將不勝其應也則勞勞而無斁兹神所
以愈弗可忘已乃作送迎之詩使歌以祀神其詞曰海
浮天兮揚素濤江怒鯨兮生兩潮擁鹹沬兮空滔滔功
莫概兮杪與毫猗雲雩兮山之髙乗隂陽兮凌九霄憫
我民兮殖蓺勞畀嘉澤兮潤土膏操天弧兮服靈弢舉
長矢兮射魃妖驅雷車兮駕風鑣挹明河兮翻斗杓羌
儵忽兮霈四郊紛耕耔兮閑我橰神安翔兮反翠旓雲
隠隠兮閟鼔簫之帝閽兮賔以朝飭百職兮毋怠驕祛
祲氛兮鍾吕調百囷庾兮樂且饒神之惠兮徳孔昭恧
不腆兮牲若醪長思神兮仰泬寥後三光兮孰使彫
　　記
　　　江山勝槩樓記
謝康樂守永嘉垂七百年郡人始即城北門為樓以康
樂泛中川渉孤嶼歴覽倦乎江壖因取北亭叙别之詩
借樓以表之然晉志永嘉属臨海合三郡户不滿二萬
今較以一縣何翅倍蓰計其當時荒凉寂寞翳為草莽
之區與今之鄽肆𣲖列闤闠隊分者逈不侔矣以故市
聲澒洞徹子夜晨鐘未歇人與鳥鵲偕起樓跨大逵自
南城直永寧橋最為穰富俗以雙門目之而罕以謝稱
也獨郡有大醼㑹守與賔為别席更衣之地酒三行登
車迎導殿訶回集府治往往快里陌觀瞻而已其在斯
樓也或牖扄弗啓帷帟複張曽未覿江山之面而詎能
識康樂之心哉四明史公以奎閣月卿藩宣我邦嘗按
圖牒登樓而翫之病其庳陋不敞且頽棟落楹礎没而
瓦漂嘅曰江山信美而誰與領之乃闢舊址乃鳩新材
兩廡旁翼三闥洞開周以欄楯臨以罘罳白漈界其前
峙羅浮接其右隈斗山四繚迭為崔嵬大江横以東下
勢欲去而徘徊見夫雲霞出沒景魄往來寺塔映乎林
壑艘舶湊乎㠶桅於是江山之勝與目力不約而諧矣
牓曰江山勝槩以與衆共之而題康樂詩於屏間然則
康樂始獨受是樓之名而不専其名今同享江山之實
而得全其實公與康樂神契於七八百年之上非所謂善
學康樂者歟雖然昔人論江山之勝者以險持壯以徳
持險而觀眺之勝不與焉非以為不足也先立其大者
而觀眺之勝從之也郡城之門十而北隅居其五蓋屏
蔽大江便於守禦自郭山抵海壇然後達於三隅延袤
十八里承平既久隳圮日增公嘗曲慮宻籌計丈尺度
土功將請於朝節郡費以新之可謂得設險之政矣雙
門本唐名後易為望京郡俗侈外而窶中髙車大蓋填
巷塞途冠裳履服士𨽻亡别故公每欲辨名分崇禮節
而民狃於故習未遽革也惟舉善而教使之見義而心
服聞過而意消則人和之效又在於設險之先者兹不
亦政徳之兩全歟夫合内外具本末公之為是郡也允
協於古道則江山之勝備吾觀眺者暇日從公而登之
可援筆而賦矣
　　　永嘉重建三十六坊記
分畫井鄽摽表術衖此政也而有教焉何謂教示以好
惡而著之風聲興其視聽而納之軌物斯為教矣古者
閭必有門孝友睦婣任恤有學昕出夕入實具而名未
立也唐人以在市為坊坊門縱閉水沴禳焉然則唐之
坊古之閭也其後植以雙木結屋覆之門不設而掲扁
於上為美名以誌名者教之所自出也詎容漫漶而就
湮摧圮而終廢哉永嘉州郛延袤十八里較諸雄藩㑹
府雖不及眡列城則過之在昔民聚未稠甲乙可數比
緇黄者稱寺觀目姓氏者兼藝能大畧有以辨識足矣
質而俚厖而未純者弗計也後乃文化寖成藩飾聿至
祥符圖經坊五十有七紹聖間楊侯蟠定為三十六坊
排置均齊架締堅宻名立義從各有攸趣故摭其勝地
則容城鴈池甘泉百里是已遡其善政則竹馬棠隂問
政徳政是已挹其流風則康樂五馬謝池墨池是已否
則歆艷以儒英掖導以世美梯雲雙桂儒志棣華與夫
揚名襲慶繡衣晝錦云者彪布森列可景可效而最切
於防範俾家警户省則孝亷孝睦之號遺忠遺愛之目
或旌以招賢從善或蘄以簡訟平市義利明而倫類彰
取舍審而操嚮正有不說之教焉獨嘅夫風霜之剝泐
水火之蕩燬百二十餘年而沈守樞更建如楊侯之舊
又五十年而煥章少卿史公實來其規設益逾於沈矣
觀其博棟竦楹翼以楗礎飛榱延橑被之藻彤阡周陌
匝絢焉如眉目之在人出者入者觸名感義一覩而三
思焉渠不知所以自懋哉紹其續増者曰狀元衮繡祈
報豐和復其續廢者曰崇仁榮親又永寧噀酒寳珠井
蓮為一郡都㑹撤而新之還明倫曰登瀛易浣紗曰鼎
桂總四十而仍舊稱以楊侯重也初楊侯既名其坊又
什以詠之曰三十六坊月一般今夜圓至今稚髫弱孌
交口誦道豈非以其人藴藉而平易近民之效哉今煥
卿公以銳志恢永圖以餘力輯小務凡城郭途路役之
至難者既已燦然畢就其於區坊𤨏瑣若不足為公紀
而郡人請伐石以侈之蓋公不獨優於治辦而其禮賢
下士有足多者鄉飲釋菜日與諸生周旋揖遜士至歌
而頌之如魯泮然公於教思無窮之義其必有得於政
理之外矣
　　　浙東路分新㕔題名壁記
人之趣量相越其官業絶殊可歎也夫事條物畫細大
畢盡不為茍且是之謂賢士大夫而不賢者反是且廬
宇以庥其躬有吏有卒萃而為賦政出令之地又其家
之寒暑燥濕託焉廼不能興一日必葺之念而猥曰傳
舍云者此其人何如哉余去鄉之他郡見此類者衆問
其故則曰我務實也問何者為實如民如兵如帑藏則
又茫然泮然邈無緒績豈其以坐享給廪加之一意漁
獵者為實歟抑亦甘寢飽食偷日惰歲此外皆以為名
歟中興路置鈴轄以統州郡廂禁之軍官使臣六品位
在守倅下斯亦不輕矣日有教春秋有大閱其駐劄之
所呵殿出入甚都而居無定廨非人情也其初以渡江
草創而不能置其中以旅寄壽寧之佛舍而不暇置其
後佛舍又為强有力者奪去而不及置又其後轉僦民
居遞互遷徙而卒無肯置者蓋百二三十年而郡守史
公實來㑹稽孫君紹祖始出力為已任告之首得城西
廢地若干歩髙明爽塏傍墉而瞰湖建大門為長廡属
之㕔如邦君之居賔次吏房周設其外而内有堂序牖
户下至庖湢無不全好又為亭冠壕上楊栁芙蕖周遮
掩映得四時之勝而於觀渡尤冝扁曰臨流用以滌煩
䟽欝可謂不茍矣余頃在芻局實與君相後先見其敖
廥整治斛釡齊平老胥桀倩尚遵奉其教令此余所見
者也其去而宰漢東攝光化統轄京西軍馬邊績軍聲
鍧耀於榆塞之外余固得以其所見而信其所不見者
焉前後方伯巨人潑墨淋漓莫可勝紀兹所謂務實而
兼有其名者哉今將去而顯用於時復求居是官者列
氏名於壁余因掇其要節系之
　　　樂清王次㸃東巖記
王君次㸃以詩書周官太史班范書東嚮為人師者二
十年其學長於講說引類貫倫斂博歸約為文峻㓗雄
特下筆不自休走京邑咸願館之已而試輙北束書東
歸告余曰東巖之屋就矣吾將隠焉屋距縣三里自州
而逰台鴈者必經吾門逸人勝士蹔止遽泊時有扣發
彼我交暢左接白沙春扈夏網蠯蠃蠔蜃採掇無算此
擊鮮釃酒一快也右並東岑佛廬塔户磬梵鐘魚朝暮
清越此吟幽玩竒一助也依流而樊通崖而徑凝四顧
之矑則異植掩映紛紅蓊緑趂節嫵媚陟十尋之歩則
鉅海淼茫來潮去汐效技獻酬屋之狹不數楹而所貯
賖矣屋後山也三面平疇也聽羽族之和雝勝俗吻之
潝訿觀土物之茂好勝險心之梗榛若是者可遂隠乎
子盍記諸余曰允矣抑余聞昔之隠者或有隠之業故
耦而自耕汲而自灌漢魏以降土無塊壤則良艱矣甚
而庸伍賃舂織畚屨以肥其遯否則殍及之法固應爾
君獨能倩雲月為調度顓筆冊為性情哉已仕而禄未
仕而館士之常職也無媿於心而有功於人以自食其
道斯不害於隠之義矣君用之則某效子弟從之則某
善非孟氏歟余敢質君以其所為隠者
　　　太師史越王祠記
恭惟孝宗皇帝祗遹髙廟紹光中興實惟一徳之臣是
憲是圖粤由初潜以迄内禪所謂自周有終相亦惟終
者故太師忠定史越王一人而已内輔國政外飭戎功
大丞相所以覆露海隅而此邦愛戴不釋者抑豈偶然
哉蓋聞之薦紳先生善為相者必先立乎國論善謀國
者必先當乎天心天心者何曰仁而已矣孝宗每以讎
恥未雪思用兵於敵者寢不遑夕獨越王謂讎可復也
而不可無自治之規兵可用也而不可為嘗試之舉故
每隨敵有功而民不困於鋒刄慶元權姦儌倖開衅卒
使境塞生靈淪胥靡底大丞相起而拯之一遵先算師
以直為應不貪勝以自疲將以信為御不先疑以自隙
歲幣絶矣而北人之辭愈恭城壁増矣而邊境之儲益
裕故百姓沐浴膏澤和樂萬里此天心所嚮而佛菩薩
一念慈憫共符合軌者祠之建於是地匪稱歟若夫太
守之佳政美績獄無淹囚庭無滯訟百吏畏風四民得
職嚴而卒歸於恕明而不流於察實同此仁心之運邦
人所欲賛頌特書守力止而亟辭者邦人不得而違也
故私記以附其後
　　　定海七鄉圖記
縣東北距海西南屬之鄞廣輪綿五百里自錢武肅王
鏐以其地鹽出漁聚始置邑名之國朝熈豐間疆理㳂
革今之清泉靈緒崇丘靈巖大丘海晏則其鄉之定著
者也而清泉析為二管總號七鄉余嘗以縣籍攷之政
和六年户一萬六千二百二十六口三萬六千二百墾
田三千三百頃蓋國家極盛時也中興以來休養生息
以迄於今户眡政和幾增半之口更逾昔數之半而墾
田所加纔三十之二焉以故稅户益分而客户猥衆然
則東南之民雖未富而蕃庶可睹矣往年明越以歉告
聖天子為弛賦蠲租大出粟以贍之定海以口受粟仰
給於縣官者且六萬石夫當户口滋衍之時幸其既富
而為漁民之政者唐開元是已聽其既庶而不暇修養
民之法者漢永康是已若其不以取民之易為常不以
予民之難為異無絲髪求民而一切應民之求焉此我
朝立國之至仁用以延洪慶祚於無極者也余既括七
鄉而圖之併其山川徑畛風物古跡敢敬叙聖天子惠
養元元之盛㫖以諗萬世
　　　定海主簿㕔壁記
余既圖定海之版於壁乃庋其簿書為七使隨其鄉而
出入之客有謂余曰古者圖與書相表裏周貢賦職九
事實與邦中土地分畫者並藏漢入關所收地形阨塞
爾户口亦與焉今子之為是圖與書也使賦斂齊一鉤
校有考不至疊誅複取以為民病稱若職矣然㕔壁無
記前後居是官者莫可考也毋乃典猶有缺盍記諸余
曰子以為揭之壁間者眡藏諸人心者孰愈曰然則河
南尹之賛藍田丞之碑贅耶余曰有二說焉凡官於民
者惠利在人所去見思覩其草木猶景哀之而况其姓
名乎雖歲月既久觀聽不接一見其姓若名凛然興敬
乃可貴也其或弗良厥職恫瘝於民人厭苦之惟懼其
身去之不速而何望其跡之留也故有聞其事而唾去
見其名字而劃滅之者矣若是則雖大書深刻愈増愧
爾客曰遂書此以記可乎乃為摭諸吏牘自政和以來
得三十五人焉其必有遺愛可思者用前之說以侈之
而用後之說以自警云
欽定四庫全書
　浣川集巻六　　　　　　　宋　戴栩　撰
　　表
　　　代賀冬至表
莫報君恩空曝野人之日所期嵗美又占太史之雲敢
對昌辰而歌介福恭惟皇帝陛下握厯數紀通天地心
静以閉闗屏事為於無作和而聽律洗氛祲於一空爰
屆迎長茂開有永臣棲身窮壑綴職近班初㪚紫宸恍
鈞天之昨夢共扶黄道付時彦之宏圖
　　　代水心賀正表
蔀推十閏聿新紀厯之休運啟萬年爰格迓衡之盛恭
惟皇帝陛下與時無斁體道有初届於小徃而大來用
以乾旋而坤轉臣俯棲圭蓽遥企觚稜百辟嚴趨恍隔
鈞天之夢羣黎徧徳懽同擊壤之謡
　　　代水心瑞慶節賀表
三登洽徳衍鳯紀之無疆十月為良標虹流之有慶後
天請祝率土承休恭惟皇帝陛下端命穆清履躬元黙
儉故能廣陶庻俗於丕平勝在不爭格逺人於多助與
天心而脗契増神筴以彌新臣竊伏窮棲猥參近綴乾
坤數合當符浯頌之大來土木形頑猶是嵩呼之一物
　　　代水心慰皇帝表(太子薨七/月初六日)
龍揜前躔震虛宗鬯九陛切鍾情之痛萬方深失望之
悲恭惟皇帝陛下遹駿聖圖系隆國本茂銅扉之教久
廸温文愴璧宫之哀俄韜輝潤有齡莫告所望而思願
惟廟祏之欽承毋至宸衷之過怛
　　　慰皇后表
儲徳沈暉痛摧中夏母儀隆愛惨結長秋恭惟皇后殿下三善承
乾一索得震定漢有司之請實賛睿謨求秦越人之方邃驚慈
抱短修有厎哽戚無裨祈少節於悼懐俾盡符於經禮
　　啟
　　　賀丞相冬啟
厯統肇於三微届七日陽生之慶宰輔通乎四海膺萬
年帝賫之榮喜溢中邦福隆上衮洪惟某官徳參泰極
功格皇天布濩湛恩増煥慶雲之瑞清平王度允符舒
日之長羣隂見晛以黙銷萬物囬春而自遂適應朋來
之序宜臻滋至之祥懿典徽章峻潞公之禮貌遐齡永
算邁衛武之期頥與國匹休對天無斁某身叨祠粟跡
囿化鈞望黄道之蜩冠莫預稱觴之列控丹衷於繭墨
願賡調鼎之詩頌詠逾勤編摩罔既
　　　賀史敷文冬啟
觀臺雲煥暢和氣於筩均翹館日長溢歡聲於綵裹敢
因亞嵗申蕆上儀恭惟某官文瑩氷壺徳輝珠緯殊庭
賦禄期承順於親嚴延閣通班宻祗凝於聖眷行冠漢
臚之唱遂參商鼎之調茂對昌辰翕膺純嘏某棲遲窮
里瞻遡叢霄荔挺初萌正有資於造化黍寒方極寧無
覬於吹嘘因賀以祈此悰莫罄
　　　賀丞相冬啟
泰元迎日以推一陽來復上相代天而理萬類囬春慶
溢寰區福隆英衮恭惟某官勲塞宇宙忠貫羲娥開億
萬年周室之休既安既治邁二十四唐人之考益熾益
昌祛隂沴以濳銷暢至和而旁浹屬黄鍾之應候宜赤
舄之儲祥合璧連珠天瑞允符於亞嵗備物典册帝心
益眷於師臣茂對亨期式昭異數某次需郡佐跡囿鈞
陶望北闕之衣冠莫陪舞拜羾東曹之牋奏遥祝夀祺
頌詠逾勤掞摩匪究
　　　賀敷文冬啟
厯候璿璣應飛灰於葭琯家傳鼎鼐襲和氣於槐庭茂
對三㣲遹綏五福恭惟某官峻標峯峙邃度波涵養經
濟扵格天卓爾相門之相寄吟哦於斲雪雅哉詩人之
詩方殊庭延閣之餘閒適合璧連珠之恊瑞慶由善積
道與時偕賛造化之發舒日添宫線簡聖明之睠注春
在恩綸某需次偏鄉囿形全覆奉南山之夀斚莫預鳬
趨羾東閣之賀牋第深雀躍滌心賛詠拜手知歸
　　　冬至賀丞相啟(求薦/)
望大農之薦寒荄孰動於孳萌獻光範之書暖律獨依
於坱圠敢以迎長之賀而陳汲短之私伏念某菲質灰
輕衰門氷寂舉詞科於賜第之後慚無繡縷之増工竊
禄仕於将母之餘僅類韈材之助養粤司賤筦全仰洪
鈞雖初陽出九地之深㣲芒特甚而夀域開八荒之大
運轉何私俾剛長之道亨斯太平之福應故慶厯彚進
如珠星璧月之相輝洎元祐朋來猶瑞靄祥烟之遞見
兹為治象盡屬明時恭惟某官格天以紹先勲洗日而
更大化得機緘之靖定更險阻以晏如符形氣之太和
融偏黨而㑹正方将消敵氛於分剥之日恢皇祚於昌
復之期紫垣夜明黄道日正考兩京之鍾虡應我樂均
封泰嶽之檢泥光于神筴偉元功之無斁雖一士以不
遺顧某何人報恩有地荔逄時而遂挺固知費累於生
成鶡在旦而猶鳴所懼聒煩於覆幬叵勝震灼唯誓糜
捐
　　　元正賀丞相啟
真人撫運法五始以乗乾上宰調元斡三陽而開泰慶
綿寳祚福萃鼎司恭惟少傅樞使大丞相國公先生道
冐羣工仁熈庶彚躬暨湯而一徳已恢濟於宏圖民載
舜以同心方翊扶於初政届小徃大來之應輯下蟠上
際之龢維春之祺與國無斁某夙塵坯治欽企階符雖
慕結蒼梧莫舉班庭之禮然心馳賀柄敢忘裁贄之恭
俯懼厓蕪仰祈鈞鑒
　　　賀丞相正啟
攝提正于孟陬統嵗功而肇始太㣲應乎上相拱辰極
以舒光睠兹弼亮之謨赫乃清寧之祐恭惟某官忠垂
簡册績紀旗常同徳格天濟保衡之專美純忱輔世闡
師衮之大猷兩宫歡娯四野晏粲獸樽初發颺言賡詠
於巖廊蟬冕増輝顓面顯都於槐位諒自天而錫羡期
與國以無疆某藐爾廩祠陶乎鈞播寸荄氷冷密依坱
圠之工夀栢春浮願上龎洪之祝熏忱詠賛刋贄拳勤
　　　賀史佑神正啟
斗回乾野溢喜氣於椒華春在相門集祥光於槐䕃慶
深雲擁頌起風馳恭惟某官周魯傳家韋平繼緒抱髙
科而未試魁星宻映於台星聨華閤以自頥徳雨黙符
於霖雨式應攽墀之厯竚施隔座之屏某夙出恩閎茲
叨祠廪仰洪鈞之一氣竊待吹嘘同寒谷之寸荄亦知
鼓舞賀忱逾劇緘贄匪䖍
　　　賀丞相正啟
上聖紀元三既盈而啟萬中階履泰坤以順而承乾輯
時椒頌之華賛我槐庭之慶恭惟某官敉廸鴻化弼諧
燕猷鋗玉鏘鳴已助成於熈事師干薄伐行迄奏於膚
公維春之祺方夏永佑某衡門屏跡翹館馳心仰坱圠
之洪鈞大開夀域回覊孤之暖律儻畀叢祠且賀且祈
以懼以惕
　　　賀史寳謨正啟
合紹定之昌期肇新厯紀茂韋平之令緒宜介春祺敢
即輿忱用伸善頌恭惟某官學傳黄閤美濟青氊戒寒
士以爭名尚䄂桂華之手與賢才而㧞彚益培槐䕃之
基對此泰亨别膺晋接某夙叨恩範自玷官箴念九地
之陽春未回窮谷思四天之霖雨庻活枯荄敢羾斐辭
仰祈炳鑒
　　　賀丞相得孫啟
慶延宰席秀挺孫枝人統肇乎甲申仍崧嶽降神之嵗
斗朔紀于大吕恊魯邦同日之祥盛事一門驩心萬宇
恭惟某官家傳經濟世載忠勤十七年夷夏之敉寧已
茂中興之業億萬載君臣之相悦又開同徳之基邇者
煌煌之芝産于奕奕之廟於昭珍瑞式應階庭蓋决䇿
安宗社之圖功施于國則積善衍公侯之緒燕及其私
天意則然地閥加峻某素叨冶鑄益侈厚成頌姬召之
勲方與周室始終而無斁較韋平之系豈漢世一二而
足言喜抃伊深掞陳已淺
　　　謝丞相得倅信州啟
奉麻源三谷之祠投閒已忝佐翠巖五峯之郡起廢滋
榮墨想誤以成蝇福殆生於失馬得非所覬感極其真
竊念某縮朒亡堪際逄自幸繇筦庫之下士通朝靡介
於先容招學舘之諸生職教特叨於累擢既白風霜之
簡旋汙香火之縁春老萱闈㫖甘切望地寒蓬户疾疢
薫心方憐羝乳哺以無期詎謂牛喘鳴而有問甫更嵗
籥仍玷化鈞葵藿之傾太陽固日依於臨燭江湖之多
乘鴈豈或計於去來顧廼察其忠朴之不移遂復許之
馳驅而自試出於望外畀以治中然而秀萃鷲山夙標
近甸才慚驥足曷展題輿雖懐印以來前亦凜氷而知
懼使功不如使過敢負陶埏成始又獲成終若為稱塞
兹蓋恭遇少師樞使大丞相國公先生道維宗祏徳冐
幅員兼中興太平之功七六經而無媿任夾輔維師之
寄億萬載以逾長其為宅揆之至公妙盡知人之能事
不以一毁譽而易聼每因衆好惡以黙觀嘘冷灰於復
然録焦桐於已㸑恩鴻稠渥情蟻怔營某思礪厥初力
鞭其後猥慿泥軾歌功敢必於海圻遥企魁符畢志願
酬於材舘翰畦易罄心篆難窮
　　　謝執政啟
陪麻源三谷之祠久忘熱夢半翠巖五峯之刺遽起寒
荄鈞陶之恩有加於前銘鏤之欵莫知所止伏念某違
時自好泥古成迂陞筦庫之㣲厠朝班而知媿忝膠庠
之任董晨誨以罔功遂罹栢省之風霜旋飭蕋宫之香
火省循知咎覬望奚心烏哺方艱念蘭陔之㓗養鳯鳴
未吹覺黍谷之慳春丹爐藥疢疾之軀清鏡雪塵埃之
鬢自分梗萍之永斷詎期槖籥之不遺畀以佐州厚於
為地顧此鷲山之近甸壯觀維多歉然驥足之下材題
輿匪寄雖尚賖於滌篆已凛愳於臨氷造萬物而成始
成終包荒信矣取羣才而使功使過報塞謂何兹蓋恭
遇某官徳量涵空神鋒耀世身扶昌運植丕圖如㤗山
四維之安學闡正傳掲至治於盛帝三王之上鼎彛事
業竹帛勛庸方且計吏治之績以黜升灼臣工之心而
進退遂俾溝中之棄質重收㸑底之新功某仰佩龍光
俯殫駑技指大江而東遡緹屏益勉於清箴睇皦日之
中臨蔀屋復希於普燭敬黔毫楮莫白端倪
　　　武博除太博謝丞相啟
陞聨右序方懐倚席之慚改命上庠又玷横經之選寵
再新于浹日幸一出于自天坱圠恩深凌兢惕甚伏念
某無能為役妄意曰儒起自寒鄉乏螘子半絲之援陶
于洪造收蟫魚隻字之功爰脱選于吏銓廼充員于學
省塵埃盡洗光價潜増曽何分録之勞僅免聚嘲之累
虎困皮中之蠧族自為仇鹿懸庖裏之須身其召祟矧
親齡之遲暮適卧疢之頻仍菽水㡬何巫醫百計詭外
庸而自便叨中渥以沓來宜去而遷逾覺面顔之厚以
文易武寖驚蹇歩之髙豈今古之能通實見聞之咸屬
彼漢重五經之置必久師資若唐自四門而除尚云優
選載循薄陋曷稱便蕃兹蓋恭遇某官勲塞兩儀徳隆
四輔機神明鑒斡海宇之廣于範圍性道文章發先民
之秘于幽渺兹億萬年無窮之事業皆六七經未盡之
淵源肆令㣲生均囿樂育某益堅素尚毋負殊知剖滯
析疑雖愧昔賢之博邃黜浮崇雅尚禆聖札之丁寧刳
心難銘汙簡莫賦
　　　賀丞相除太傅啟
伏覩三月十四日制書大丞相進加太傅者冊渙天庭
位升帝傅聖主三年而大報衍慈極之鴻名明公一徳
以欽承格昊穹之駿惠徽章申錫輿誦祗歡蓋聞畢公
參坐論於周朝誕彰懋徳鄧禹進東向於漢世式表元
功然而當禋祀合莫之時非必有寧親教孝之美猗歟
今日迥邁前聞徳貫兩儀而處盛逾謙功塞四海而䟽
榮屢巽迨勉受於儀典告成之日蓋少見夫明良繼志
之餘上固謂何官之可酬人亦曰此恩之已晩恭惟太
傅樞使大丞相國公先生道開久大神與哲謀十八載
弼寧考之謨紀綱具舉數千里恢中原之境寳鎮來歸
既丕翊於重光了不言乎舊伐惟思日孜孜之念皆迓
衡穆穆之圖搜攬人才則霧滃雲蒸申飭戎備則狼馴
麕伏里㕓帖㤗國歩人安故得南位奉瑄而景宿絢明
東朝進冊而祥雲布濩兹天意之攸屬豈人謀之强能
載觀孝廟之隆卓有越王之懿嘗因鏤玉爰陟面槐是
宜發中㫖於龍旒播温綸於鷺序冠冕百辟威容彰
絶席之尊師範一人徳誼侈如賔之寵并加井賦益重
巖瞻追配前文人竚拜維垣之峻延洪大寳命永同過
厯之休某竊屏叢祠緩聆郵置妻孥陶於一飽仰無窮
無極之恩燕雀舞於千間效隨見隨聞之喜其為賛詠
尤倍等倫
　　　除太學録謝丞相啟
金耀庀藏居既慚於愒日璧雝分録寵忽冐於自天寖
汙職事之聨盡脱塵埃之跡化鈞所播恩海旁流竊以
庠序治世之精神師儒立學之元氣斯道升降視人重
輕非古今愽碩之英必甲乙雋造之選伏念某人品至
陋名第亦卑志目中眉墮南省十人之後暴鱗㸃額乏
西掖六題之功望已隔於清華分自甘於冗㪚敢謂公朝
之簡俾從故府之游空食罔功第慰循陔之養剡章如
式繆成通籍之階寸心曷報於陽暉髙䕃重滋於露渥
與成均之紏正分博士之討論有英材所樂者三未妨
麗澤無吏事不堪者七逈絶囂氛雖空踈莫稱於範模
而迂腐粗便於習性僥覦過甚報塞於何兹蓋恭遇少
傅樞使大丞相國公先生勲冠西朝道闗百聖恥一夫
之不獲躬持伊尹之平得吾相以為師士誦周公之懿
龍徳方資於夾輔鴻猷益罄於恢張肆令棫樸之㣲均
被菁莪之養作人盛美小已餘榮某思宿厥官勉耘其
業率諸生以忠孝當少補於清時揆已量之崇卑庸敢
昧於素分永言悃愊莫既豪銖
　　　代衢守到任謝丞相啟
立朝無補猥參蘭省之華領郡非才亟及𤓰時之戍延
見父老勉宣教條顧望實之甚輕荷甄陶之愈重伏念
某早繇庠序旋脱漁樵憂患十年嬰家庭之素韠間關
萬里徧蜀道之青天出選海以來歸厠班行而誤綴周
旋左右之學進登禮樂之司遂玷郎曹獲叨銓部追數
平生之遲頓忽若昇仙自惟冗食之優游何以報國力
祈外補少試民庸敢圖旒扆之矜遽假麾符之寵睠信
安之沃壤實左淅之名城井邑鱗繁簿書久橐舟車輻
輳紵績未舒必得䟽通之材廼當治辨之寄厨傳儻䟽
於過客凛矣羣嘲保障或奪於繭絲難哉兩裕載維質
朽曷稱委隆兹蓋伏遇某官扶日元勲格天碩輔開誠
心布公道陪聖政以常新霈厚澤浸鴻恩罄羣生而咸
遂用捨短取長之意絶重内輕外之偏俯念羇孤特加
噐使某敢不恪共侯度祗服官箴政在撫循當不出樂
職中和之外民無愁嘆庻同歸大鈞坱圠之中鏤骨知
歸矢心誓報
　　　通薛尚書啟
斡斗樞於帝室肅瞻上省之輝光守廥鑰於神京竊偹
下陳之趨走矧以拜恩之舊為今受令之新咫尺納柔
萬分㴠假恭惟某官亮天熈采與世作程機神明鑒莫
及之量該公輔嚬伸諧戱無隠者照徹邇遐曄然大科
異等之名濶矣髙足要津之歩條疏四百令民自以不
寃課㝡二十人上咨其異績徧轄中臺之綱紀久參右
府之訏謨皇家宻運於規恢邦縡悉資於方略慮無遺
算動則底功内則利人外以救邉版儲允殖後於論才
先於考行詮鑒惟精兼數噐以有餘歴百為而匪懈豈
伊經濟尚緩登庸取天地以名官雖冠六卿之兩職上
星辰而聼履合歌左相之一詩某初乏寸長靡逃半矚
雪遍萱闈之髪喜懼兼縈星周杏苑之題俛仰若夢調
既陪於受秸戍猶俟於及􁂁土銼無煙自笑賣文之難
活王城如海誰憐寄隠之空藏正恐碌碌於抱關飜慚
坎坎於伐輻惟二天之覆近覺千里之投輕似是騎曹
請以馬喻震迅而上馳道不辭盡日之泥塵長鳴而顧
主人乞與明年之春草歸忱逾切琢纇匪工
　　　上趙尚書啟(曽移書衛恭勸令剡/薦又欲辟為幕屬)
文昌八座之尊仰光耀者有日從事十部之重借吹嘘
而上天雖禇中之畫未酬而宇下之恩自出叙以片言
之贄堅其終惠之逄竊以士之湛泊何常誰毁誰譽上
之汲引既定不進不休顧榮途萬有至難在知已一亦
足恃如其諉命則又非情伏念某窘於空疎加以拙訥
皇皇就舉選始得而顔已衰飄飄從宦游再至而心轉
苦以蕭然垂罄之室賦凄其悼亡之篇獨期舉主之破
員少慰阿㜷之加飯然而邈無雅素詎敢未同而言久
相因依乃或游辭以觧大錯悔㡬州之鐡洪爐羡萬物
之銅謀之坐交喟焉長嘆平生崔魏非不為少陵著價
之髙此日嚴徐空至視枚臯忍窮之久思舊臣之外舉
仗宗工之裏言頗記執吏役於鳴珂嘗因進詞業而望
履卓為特逹自幸庻㡬借勢於王公大人昔嘗聞語推
轂於卒史下士今果親逄載觀翰劄之丁寧殆越父兄
之記慮捫感衷而自涕意蹇運以終通塞翁之倚伏固
然誰云失馬愽子之轉躍未定自合成盧恭惟某官掲
日月而行符天地之運胷次納萬壑於滄海筆端起㣲
雲於㤗山不曰秘官登瀛洲已獨立神仙之表豈惟都
公學宰相蓋素髙台輔之名既持事本於諸曹實寄政
機於一武嘉績良圖之建方共倚於㤗平小善片藝之
收宜豫儲於豐暇重念某懦雖不武差亦自彊翁歸両
噐自将敢為健吏斯立二塗取一儻列諸生莫非陶治
之私尚俟採擇之及且祈且謝以懼以慙
　　　問訊平江趙尚書啟
凝燕寝之香違屬車八十乘而未逺流京師之福與浙
水三百里以俱東矧塵埃小吏之踪在推輓大恩之内
奏記晚矣矢心以之恭惟某官智略湊乎上前風采聞
於天下當其職居喉舌所謂建璇玉以運隂陽迨今郡
屬股肱豈徒釋繭絲而為保障王仲舒之教修可紀楊
君發之慈敬為先将使全呉寝還舊事然後興見聞於
觀樂之彦慕禮遜於逹節之倫風景逾新獨照武丘之
明月勲名鼎盛空維笠澤之扁舟政路亟翔宗潢有煒
某愚不自揣困亦望升流汗九衢信矣王城之如海垂
涎丹鼎難乎凡骨之為僊幸受翰林牀下之知遂申車
師屏間之記念先容之無㡬荷為地之過周以待來年
諒不渝於前諾適在今日可自墮於後機敢告曲成庻
㡬終惠具姓名於副墨恨莫隨鴻鴈之飛候寒燠于小
春但能結桃李之夢未殫歸倚尚俟謝裁
　　　賀程刑部尚書啟
伏審八座陞班一氷叠組斷鼇以立溟極亟當至周召
而乃留豐貂以歩文昌聊復與臯蘇而並駕士方續賀
民實具瞻竊惟天開我宋之隆時獲異人之用王文恭
草治平之詔進端殿所以為參預之階范忠宣翊元祐
之謨遷吏銓所以寄宥宻之徑蓋付危疑於談笑之自
定則處富貴皆勲業之優為若時鉅賢重我皇國恭惟
侍讀直院中書判部尚書四海慕尚百世宗師作為文
章何止翔蛟龍躍虎鳯措諸事業固已駕風雲鞭雷霆
歴東西臺而金玉厥聲合内外制而機杼一手人固榮
其儒學公未展於緒餘屬當倉猝之㡬卓有謀猷之致
先皇重付託而定楚璧於五拜主上軫謙冲而對漢璽
者三辭與大臣從容其間俾宗祏帖㤗如故其偉績有
若此者顧何官可以酬之今兹横經於勸誦之帷曵履
於論思之地皇猷益煥事本維新雖總禁詰於秋官尚
煩率屬然登疑丞於帝輔行穆奮庸庻㡬億萬年敬天
之休不越二三臣同徳之内某遂叨屬隸素切儀圖上
焉得人而仰處公朝下焉適願而自忭私室蓋疇昔泛
承於謦欬而于今親入於範圍倚墻仭而稱門生有天
共幸聽制麻而同走卒計日以須頌賛之深掞敶則淺
欽定四庫全書
　浣川集巻七　　　　　　　宋　戴栩　撰
　　啟
　　　謝史佑神啟
陪麻源三谷之祠久忘熱夢半翠巖五峰之刺遽起寒
荄坏埏之恩有加于前銘鏤之欵莫知所止伏念某違
時自好泥古成迂陞筦庫之微尾朝班而知媿參膠庠
之任董晨誨以罔功遂罹栢省之風霜旋飭蕋宫之香
火省循知咎覬望奚心烏哺方艱念蘭陔之㓗養鳯鳴
未吹覺黍谷之慳春丹爐藥疢疾之軀清鏡雪塵埃之
鬢自嘆奇窮之作祟詎期終始之垂憐畀以佐州厚於
爲地顧此鷲山之近甸壯觀維多歉然驥足之下材題
輿匪寄雖尚賖於滌篆已若凛於深淵贊天地之發生
信有資於雨露報山河之恩德懼無補於涓埃恭惟某
官天迪忠嘉家傳經濟東閤之觀奇士素得於心目之
間西江之起涸魚特借以齒牙之論知某戅直必能捐
糜於一節念某單寒故常剪拂以殊恩有此際逢若爲
機感然而某窮途方轉弱植易摇譬彼燕巢正賴厦屋
帡幪之托殫其駑技願成海圻康晏之功毫楮雖黔端
倪莫白
　　　謝韓提舉答葉侍郎啓
姓名不能及逺顧曾辱鄉先達之知文墨何所取裁遽
至動部使者之聽雖大賢樂善之心適契而賤子揣分
之幸逾榮既卜終身之歸敢希一字之寵伏念某賦才
最下稟性弗靈㸃朱勘黄于章句之傳但守古人之糟
粕取青嫓白于駢儷之習不慙童子之雕蟲惟其少竊
場屋之名故弗忍老漁樵之伴間闗一第荏苒八期祀
竈而請比鄰自謂寛門之得計代庖而越樽俎不堪鞅
掌之驚心剸裁方困于汗顔吟嘯尚餘于習氣彼篇章
相寄固爲先生弟子之常然流傳以聞敢要王公大人
之譽視舌尚在浹背無言幸輪囷蟠木之先容致下體
采葑之取節士屈于不知己而伸于知己持此以前今
欲自舉一人而求得一人曷當是選庶幾與㸃乃遂薦
衡茲蓋伏遇某官吾道宗師天民先覺博南澗之衣鉢
文自成一家言書内殿之屏風政蔚爲諸道最姑暫煩
于藩翰即入展于弼諧是司善類之盟克罄上臣之節
拆故人之書于夜雨不以窮顯炎冷二其心起寒士之
嘆于秋風豈惜長育成就終其賜遂令庸妄全覬甄陶
重念某衰緒沉灰孤身弔影先伯父托門牆之舊天寔
爲之下執事憐簮履之遺恩其始此比叨慰藉似軫覊
窮將偕特達之知敢叙塵埃之迹况㑹課已書于下下
而撫機切慮于姍姍身三沐以陳辭首九頓而俟命雖
云望外或在數中願同湜籍輩終老韓公門此心一定
既笑沮溺苦又哂子雲閣末路萬分依遡惟勤震惶靡
措
　　　上史侍郎啓
厭承明廬而奏最初喜聞東方千騎之回走丞相府而
掃門今尚類弱水萬里之隔縱身被微官之縛當氣蘇
君子之前率爾一言庶幾三語恭惟某官貴名赫乎日
月敏識際乎天淵琳琅一門何翅先朝之吕范蓍蔡萬
事倬爲昭代之箕臯既陪屬車豹尾之游宜補衮職龍
章之闕力祈勇退亷詭外庸南嶽配朱鳥之躔治聲更
聳北固垂青天之海雅望逾澄翻然爲賦吳江鱸鱠之
詩不獲已拜阿閣鳯巢之命坐令三島地之勝復見八
節灘之清人以爲高公豈在是長松不自知其千尺企
者蓬蒿泰華使之視于衆山孰非培塿惟其以人物爲
已任初不因中外二其心蓋鄭武公父子並為司徒
本爲好賢之一念韓獻肅兄弟相繼宰相不踰選士之
數言識者所期是則有取伏念某學無師授拙與命謀
讀書應舉而僅免墨水之慙作吏隨人而迄無毫髮之
補昔固有在魯山得美譽今姓名獨不數于諸公昔亦
自汜水登朝端今才力迺不堪于一削興懷及此沉嘆
久之唯依元禮之龍或遂正平之鶚未見顔色而竊請
何敢云然有憐困窮而爲客恃此以進其爲歸倚罔既編
摩
　　　謝楊侍郎得改官舉狀啓
五穀之種掛壁久墮空涎千金之契在懷竟酬初諾襞
謝箋而欲叙紛感涕以先横伏念某藐無他長早辱異
顧介玉堂之鄉誼何翅瀆者再三訊紫槖之年盟亦嘗
念其萬一非無先紹既拜成言而某命與拙侔時將蹇
至歘若代期之迫茫然身事之諧撫賜第之青衫枯黄
半改望通閨之墨剡破白全慳孰知鈞造之畀矜乃合
襟期之先定迄成高義一洗寒顔得赤水之珠信他人
之未見掛延陵之劍諒逝者之亦懽有此際逢若爲摧
謝茲蓋恭遇某官識覃衆妙器韞魁能陪獻納於西清
雖曰青氊之舊俾經綸於北省是爲黄閤之階既權衡
人物而付之至公必網羅英俊而憫其遺軼睚盱所竢
採擷是宜某敢不思其至難謹於自愛寸步以進何知
崑崙𤣥圃之程一枝可棲亦自重地隆天之賜其爲銜
戢末易掞摩
　　　賀范侍郎小啟
渙敭天寵晉貳春卿演五色以成文已覩眞舍人之様
咨三禮而作秩遂高小宗伯之聯除目甫傳輿情胥抃
恭惟某官妙宗道閫雄帥文壇徧儀清切之班深被聖
明之眷侍螭㘭而記注粲然青簡之編裁鳯誥以代言
妙矣紫薇之句古學今猷之洞究名辭麗藻之相宣既
攄日月獻納之忠宜稱夙夜寅清之選果膺休命爰正
邇聯發揮稽古禮文莫親此職前後爲時輔相矧在明
公紳笏所期寰區允賴某臥病江海阻慶門牆驥足非
才敢嘆窮閻之留滯燕巢有地正依廣厦之帡幪欣躍
之私編摩莫既
　　　上楊大卿啓(曾移書金陵爲之求辟不/遂既赴科場因上此干薦)
不才誰重空煩翰苑之借言有味兼收終覬大農之薦
士譬彼卉草生於庭阿披拂者春風範圍者造物非主
人特施於一溉則時節將閟其孤芳理伊固然恩豈無
待伏念某讀書漫漶臨事頓遲然嘗慕裴度杜黄裳之
功名謂皆出方隅諸鎭幕之培養幸而一仕不見格於
吏銓營以尺書姑求應於邊辟惟將母不可逺去在秣
陵最爲適中毎記吹嘘之厪厪自嘆奇蹇之落落朅來
此地莫省何官㸃欠鈎零雖不識字而猶可隨榮逐進
獨幸依公而爲歸偶賦有悼亡之篇而問無起廢之答
阿㜷十日而五病環堵上陋而下空何以加餐能無愧
負米之志庶因剡削可自附奉檄之懽儻更遺之斯窮
甚矣恭惟某官精鑒懸乎日月高誼薄乎雲天振拔滯
淹所以襲邁德之焜燿收儲寒畯所以濬經邦之淵源
從槖久虛詔泥已熟雖西江之水愈濶而上林之䕃正
濃可使轍魚不如巢鵲若聽靈佺之慟哭懼玷明時或
憐靖節之拙詞敢期冥報未殫忱愊少俟謝緘
　　　與胡總領啓
大司農領使遥瞻卿月之光華諸掾史辟官驟借春風
之坱圠拜履未償于此滕執鞭已快其初心賸有機縁
肅通名字恭惟某官宏猷開濟盛德中庸挹江流吉字
之文黼藻空乎萬古起乾道正人之後琳琅萃于一門
蓋嘗持節于衣錦之鄉加以並組于含香之日乃眷之
渥不言可知帝曰表裏江淮古爲財賦淵藪孰飽中權
之勁盍咨外計之良况聚金榖十八州肌骨已削而屯
貔貅百萬衆保障方嚴坐俾本根之不搖仍復調度之
自給宜邈乎難繼者幾弄印而留之累年且讙然大用
之試掲甌而召者四軰竊某精神無幾局趨太繁衣食
奪山林之謀青衫慢著嵗月供簿領之役黄卷不靈偶
叨台府之剡書獲陪京畿之猥局然而有親暮景鶴
髮翛翛竊第周星駒隂冉冉念曷供于滫瀡悵可見于
頭顱不堪期戍之遙求與柬僚之缺雖山公好在自應
憐嵇紹之孤顧种暠無他何以備河南之擇有如借譽
寧不汗顔遽聆特達之音自詫遭逢之㑹補士安之幕
多名輩得無小吏弗稱之憂開公孫之館來賢人豫識
上官兼收之意茲爲歸嚮莫既掞裁
　　　通商總領啟(前總領辟爲/幕屬未報)
陞使指以總儲方趨上青霄之節聽公車而命辟願終
歸洪造之爐雖望塵寸地以未階顧䝉幸一天而有二
摯因賀羾忱與翰馳恭惟某官拓千古之心胸炳萬微
之蓍蔡挹閩峰于磅礴扶輿之上卓負英姿積公望于
泓涵演迤之初藹從壯嵗既峻接鵷鸞之武迺獨當戎
馬之衝誼不辭難時將大任庚癸之呼則諾雲連廣運
之艘甲戌之築惟征月靜臨邊之柝繄功烈如此偉者
宜聖明滋欲試之維今江淮表裏之雄無復財賦東南
之舊使干戈可朽斧鉞可鈍奚取萬全欲蠒絲不竭保
障不揺莫如兩裕此宸旒所以弄印而温詔得之籌鞭
列數百餘所之營屯紓其宿飽制三十年通之國用由
此奮庸某何以激昻最爲塵陋一第恍同于鹿夢空嗟
黄巻之不靈微官端類于馬曹益信青衫之誤著迄自
憎于面目况可見于頭顱徒以有母啜菽飲水之懷慨
然諸公噓枯吹生之賜屬剡章之未報適駕傳之鼎來
望畫餅以垂涎已笑飢兒之騃續斷弦而再鼓或逢流
水之知自非垂不貲之恩其何返既失之得雖羅石生
而致幕難預英遊然慕晏子而執鞭尚諧素願
　　　通袁少卿啟
京兆雲霄班棘方升於卿月微官塵壒場苗亦借於仁
風孰占逺來千里之逢宛遇命下九重之日喜拂手版
敬濡心箋恭惟某官鄞鄮鍾以粹英古今發於祕妙占
大蔡引神蓍瞭乎不足以爲明運青萍連太阿隨所向
而立斷宏此事功之富揚于聞望之華處容臺䇿府則
炳煥皇猷參宥廷省闥則熈成帝載遂亮疇於民監伊
尹正於神京桐影疎疎煙銷碧瓦皷聲紞紞塵靜赤丸
曾何浩穰之足云固已首善而稱最然上方重貨源之
寄而公亦優心計之長睠乃穡臣兼于敏手彼湟中之
糴不及厥效何疎迨都内之積相因於誰是賴宜俾終
於能事用亟緝於殊勳以冢宰周知豫熟國家之此意
繇開封大拜矧有天聖之舊章某吹竊諸生灰沉冷緒
脫身簿領賜第之夢周星俛仰斗升倚門之髮欲雪迨
茲走戍尤可笑揄吏鼯竄以弗前車鷄棲而亡有是眞
爲馬圉厮役之伍曾不如兔園冊子之時惟憐依德於
定川嘗亦候塵於上國或者鍾事賢之幸遂其成畢世
之榮毋俾失人曰大農鄭莊之薦士若爲知已猶良驥
伯樂之賦芻投悃郅深琢詞懼畧
　　　通楊大卿啟
遡宰僚於北省仍瞻卿月之輝陪候吏於東門猥守廥
星之積銜思已舊稟令方新敢自諉於贅文致少虧於
彛敬恭惟某官得坤爻之六二符乾運之半千鷄翹豹
尾之家聲有開鼎輔玉質金相之媺德無間輿譚自慎
簡於台司因序陞於扈正相時先務爲國廣儲使阜人
節用而有餘在詰武笞戎而孰禦然而兩禁凝嚴之地
紫微名曰帝庭萬化密勿之原黄門寔爲政闥既贊禆
之績懋合經濟以身親豈依列寺之聯尚緩文墀之步
詔泥且熟陟嚴徐倚從之班汗簡是期方稷卨弼諧之
駕某庸庸亡取犖犖受知里次窮櫩悵莫供於飲啜辟
書餉幕慨屢費於吹噓每思梟盧不就之祥恐有塞馬
自歸之幸既塵董屬復𨽻提綱雖舉員定於造命之權
而薦進由於當仁之手譬諸駑蹇長鳴祗望於圉人倘
不遐遺終惠佇期於春草投忱逾切琢類匪工
　　　通司農吕寺丞啓
叅農扈於棘聯峻仰儀朝之望專鎖魚於芻局猥隨屬
𨽻之塵半生擁篲以未能此日肅緘而何幸恭惟某官
識空渣滓聲滿薦紳出建炎名相之家有光勛閥遊永
和諸賢之地黙悟道微應時所須指景獨往奏邸既登
於鵷武貳工更倚於鴻籌旒扆之睠罙隆金榖之司是
贊幹勤活國清明涖人維昔賢之美談皆今世之急務
賡柏梁楊箕之詠暴若丘山陞荷槖簮筆之班瞬而霄
漢某最爲塵陋靡所激昻賜第之夢周星脫身簿領倚
門之髮欲雪俛首斗升方茲碌碌於抱闗政恐坎坎於
伐輻惟惠慈之幸教獲信謹以亡他使其收三百里秸
服之功儻可備七十家筦庫之列食榖馬無乏正事願
盡此心推轂士有味其言敢陳故實茲爲悃塞曷究揣
摩
　　　上衞叅政啟
坐政事之堂疇越具瞻之元老拜集英之第曾爲更化
之諸生翩其有逢訖或幸濟敢以姓名之陋而千幬載
之私伏念某乏具通材靦於適俗踵少游初筮之地望
之如􁦆懷南豐一瓣之香供焉者佛蓋嘗返故山之寂
厯理舊書之荒蕪豈敢嗟老以羞卑所幾學遁而習隠
然而堂有霜髮念爲子何以承顔師若水心謂故人未
嘗不仕既朅來之數月姑漫迹於一場聞今彯纓隠在
薦墨使恬而委分幾自棄於明時若競以茍榮又大繆
於初志必得冠世之望可榮庇身之棲韓昌黎之論依
歸尚引孔門爲極摯杜少陵之憐餓死欲報平津而已
疎儀圖于衷重拜以進恭惟某官古今發其粹學宇宙
遜其盛名議論正實而無頗襟度冲逺而有則開浮雲
於黄道笑談鎮國宗祧巻暮雨於西山豈弟爲民父母
蓋中外皆太平所寄而始終以善類爲先如潞公之居
洛師正巍峩於衆望若司馬之相元祐遂號召於羣材
顧某至愚自分弗畔三復瓊茅之占美庶幾似之儻云
桃李之滿門豈其少此倚需摧謝纔露端倪
　　　通祕丞趙右司啟
西崑䇿府益欽宰掾之清華東候苑門方備局員之冗
賤緬霄淵其悠隔憑心翰以自通未拜于庭此爲之贄
恭惟某官巋泰嵩于國鎭運溟渤于天潢博極羣書指
微詣深而有得包越衆妙懸解立斷以無留應所際之
休明行其知之光大粤登崇于班武亟密贊于機衡角
亢象明冠于列宿麟雎瑞應董我皇支洊參東壁之輝
復正文昌之緒昔子政燃藜之學最苦剸綜未聞彼文
饒思亭之决若流領撰亦淺孰若美兼于共二信知才
擅于無雙學士號登瀛洲由此弼文皇之治都公習爲
宰相矧當稽神廟之謨佇有明綸式光屬籍某諸生竊
吹吟系沉灰星周杏宴之題斯焉再禄雪遍萱親之髮
將以逺來靖惟勾校于定川汎亦依承于崇仞詎敢謂
省車師之面行且將隨圉𨽻之肩恭聽提綱倍忻請事
抱鏁魚而奉約束借厩馬以喻妄庸伯樂在前當無食
日不盡粟之嘆杜陵早計或有明年待春草之思投悃
郅深琢詞懼畧
　　　謝趙節使舉科目啟
箴商隠之太倉最爲漫汗開東平之賓閤何自招延豈
其惡流俗之蔽賢聊欲使斯文之増氣既殊私謝敢薦
公言竊以通籍有禄利之媒世競求於五剡虛名無登
庸之實士靡急於十科惟容心則取予罕公惟毋意則
是非乃定厥今所獲眂彼寔榮如某者少也執糟粕之
經長焉涉彫蟲之筆兩與此選藐乎無營然而葉水心
百代之師收張籍於門弟子林西清四明之彦識仇覽
於縣功曹是猶爲耳目之綢繆未有如君侯之特達青
帘畫舫一瞻杖屨於湖山之間鏘佩鳴珂遽屈車騎於
衡茅之下自是游從之雨絶但能夢寐於風流豈復料
薦寵之緘忽不待紹介而至別有渥洼之種才敢繼於
儒宗空㸔碧海之魚文詎該於衆體有味甚矣過情謂
何茲蓋恭遇某官倬神秀於天潢標孤高於人爵繁州
雄縣剸裁喧九牧之聲名鄉望郡儀羽峻丹墀之武才
全德鉅屬近行尊乃以周室之宗明尉爲劉氏之祭酒
惟平時鼓行翰墨之場故今日網羅尺寸之技垂琳金
薤方盛爲士苑之流傳無當玉巵乃得備王門之寶玩
此爲知己亦復幾人某曷稱所䝉因伏自念述封禪之
文於未死既恥不爲著游說之辭於窮愁又非其比不
勝慙汗徒激感衷
欽定四庫全書
　浣川集巻八　　　　　　　宋　戴栩　撰
　　啓
　　　賀髙内翰啓
上眷舊人詔登内相得陸贄文可不墜矣姑暫演於絲
綸若伊尹學而後臣之當亟調於鼎鼐心知所暨手舞
惟鈞恭惟修史侍講内翰表世作程挈道立統經駘蕩
出馺娑踐揚幾遍於清華左延義右邇英啟沃深諧於
密勿天既付以遺上聖人方徯以福羣生豈惟批敕而
公輔之望隆蓋嘗代言而經綸之猷顯遂由瑣闥擢正
鑾坡治老癃以徳化之成激武將以忠誠之感是亦寄
徑寧復逾時釋筆硯而秉化權擇一令日任棟梁而康國
步於萬斯年某越在叢祠剽聆郵置仰明河之爛爛信
可望不可親依大厦之耽耽苐相喜而相賀尚須泚頴
以竢續箋
　　　謝李提幹許薦唘
歌有客傳河尹之詩賸知盼睞讀喜士稱贊皇之史願
卒依歸命未拜而神馳恩彌深而語拙聊憑咫尺敢瀆
再三伏念某壯不如人少而知學方其鼓篋游鄉校之
日已嘗斂衽誦明公之文竊惟雄深雅健之辭實兼衆
體假在犇走掃除之列蓋所甘心結清夢以無從撫流
年其寖往鸎遷谷換偶預諸生鸞在枳棲更叨藐吏斯
其幸者抑有甚焉海角寂寥疇昔莫聞于軺傳芝眉絢
耀迺令親拜於履絇雖旅進旅退而懐抱靡宣然咨諏
咨度而風謡畢采交友豫忻其遇合私心自賀其機縁
亟馳一介之緘果奉千金之諾所謂在下寮而氣蘇於
君子何但論今世而意求之古人乘秋起孤鶚之騫時
哉勿可失守株待逸兔之獲正爾良獨難伏望某官拔
茅茹於泰道之彚征種桃李於芳蹊之滿䕃髙風聳澄
清之轡鼔舞泠然甘雨應平反之車潤澤多矣命此山
斗門䦨之久付以芝桂藥籠之新如覆一簣而為山自
兹伊始儻連三捷而奏凱厥有繇來某謹當思稱所䝉
分鞭其後未遇知已道不同耳固應踴躍于今時有如
此心天實臨之敢不糜捐於異日永言僭迫倍極淩兢
　　　賀張殿院啓
恭審紫禁登賢赤墀執法立五花號七貴雖接武䕫龍而
寖崇繇一嵗凡六遷非方駕周召而未止名流所抃舊吏
逾深恭惟某官學粹而徳方量宏而節峻挹垂虹長江
之浩蕩逸韻無雙酌北斗元氣之淋漓竒文有爛既最
藩維之課遂儀清切之班胡三丞兩部足以囘翔果一
臺衆正於兹倚重維時邊瑣係國隠憂豪傑景附而未
堅敵國灰殘而更熾昔唐莫分於朋黨故河北之冦難
平若漢能用於直言則淮南之謀自寢凡明目張膽之
地乃折衝禦侮之機風采一時精神千里君子有恃小
人有懼方大愜於輿情臺諫盡言宰相盡行將悉歸於
能事某久棲徳宇側聴除書雖舞手不持此心實共海
内而喜然含毫復沮常語敢為門下而陳顧已負於後
時聊少伸於稱贄誦乗黄待春草之句定累陶鈞獻崑
崙服紫芝之詞願珍鼎餗惓惓祈嚮蓳蓳掞裁
　　　答李狀元唘
簸明月於海水之南香名藉甚奏繁露於帝庭之右鼎
甲巋然敢云袖贄之勤肯逮襟期之冷既慚後賀深慊
先施恭惟狀元正字郎中才擢鯨牙學傳麟筆百王軌
法不可易究厥本元北方學者未之先是為豪傑果以
頡頏之佩徹于清燕之旒得董仲舒公孫𢎞出焉有光
初政若陳了翁韓獻肅云者益勉壯圖某猥以具員獲
觀盛事前龍媒於伯樂之廐所愧因人投魚目於隋侯
之旁何以為報空懐顙泚莫既心論
　　　答張狀元啓
瑞合谿流羣䜟應魁躔之兩聲蜚雲陛臚傳壓經佛之
千上見晚以興嗟士得如而適願歘委長牋之逮賸知
謙徳之光恭惟狀元正字郎中識洞萬微學窮三聖負
竒志而游河汭懐矣功名彫小説以干天官付之戱笑
何目所志而眉中蓋齒之宿而意新僴焉先登快我直
上旁薄徧于千里請看嶽頂之雲少却方之一頭同是
池邊之鳯某濫隨攷藝自愧因人聴騎導之音隆隆惠
然肯顧較附托之儔擾擾兹亦至榮薄言以酬有悃未
既
　　　答王狀元啓
開億萬年寳厯之休大明麗極續四十三黄扉之句魁
哲應期方同衣冠交賀之懽迺辱車騎惠來之寵曷酬
先贄聊飾片辭恭惟府簽狀元郎中望屹神人學瀕聖
處借厯代之大訓鼓行東序之區壓杓端之六星冠在
南宮之紀雖諒黙未遑於親䇿而句傳首重於得賢風
采聳聞善類快睹不負平生之學是曰初心盡循先輩
之規有光舊事某濫焉程校榮此旁觀所愧因人覽日
華而喜愕自知匪報襲雲采以珍蔵頌詠深勤掞裁難
罄
　　　通史守啓
顯對帝謨肅開侯度揭九山於斗柄肆班東后之春奉
二典於奎躔如接中朝之畫旗旄動色稚耋驩心恭惟
某官傳經濟於相門洞本元於學海金相玉質凛氣槩
以自將霧滃雲興蔚才猷而有用卓然文獻之舊著于
騰翔之初守符使節之交輝民績事功之兼懋逮總九
府之圜法實持諸道之要權綽有成猷達於上聴星闈
月寺方直上於禁嚴蘂館珠宮迺力蘄於恬雅未容袖
手俾近錦邦借延閣之隆名為中州之偉觀自取信為
廉矣此民抑何幸焉睠我提封夙標名地王謝之流風
未逺當不費於爬搔邾魯之擊柝相聞已習知其肥瘠
非但森㦸凝香之可樂何妨鳴禽春草之重吟度雁蕩
而訪龍湫倍覺先聲之有喜參鸞臺而貳鳯閣即聞温
詔之趣歸某曾此識韓榮於御李不謂窮櫩之需次乃
逢賢牧之臨藩雖朝蹟之已收寔陶埏之有素受㕓宇
下尚叨官供家請之私伏謁道周敢後塗歌里誦之賀
其為忻快莫既掞摩
　　　答交代錢知縣啓
奉辟書而守壯縣已先膺二千石之知從簿領而拜長
官敢敬助三萬户之賀方藻思而削牘忽盥手以剥緘
倒置後先交集榮懼恭惟某官襲錦繡裹山之慶標玉
壺懸秋之清學問久矣一家知殫見洽聞之有自政術
特其餘事何盤根錯節之可言徘徊湖浙之壯游培養
國家之重器迄今改命尤屬遴才方前逋後負之相乗
甫能支拄如沉疴積痛之已定但少康强屈敏手以臨
之不勞力而濟矣長作靖川之嘉話便膺密令之褒除
某吏道無師儒酸自錮一第續燈於諸父勉為祀竈而
來九品絓鞅於底寮敢期代匠之斵久寒心於司敗欲
折屐於前驅矮屋可以棲遲盡復本來之面目蠧簡更
須卒業尚收驚畏之清魂瞻遡百千敷宣一二
　　　答趙知丞啓
烹素書之魚記分攜於蓬蓽迎紫氣之騎幸掃溉於松
槐天憐我輩之味同人喜鄉邦之誼厚某官毓神明之
正氣洽古始之奥聞指青雲而圖南九萬里風斯在下
扣丹墀而獨對三千字日猶未斜朋游共詫於摘髭能
事了無於徳色輟殊庭之香火分大邑之絃歌誦遶㕔
草合之詩聊紆闊步聴方底芝封之詔即據要津某何
取長裾正堪矮屋向霧天之一角不圖至斯對海月之
三圓亡庸恐甚賴有嘗僚之託逭其司敗之羞竊自歎
於此時聞似人足音喜矣儻未忘於疇昔見君子我心
寫兮持此以酬言之不足
　　　答洪宰啓
詔出楓宸寵分蒲璧聖天子圖治六載歎宵旰擇令之
難賢執事為民一來喜錦纜牽江而近敬同此邑仰候
先驅恭惟某官逸步獨超穎才自露典型是似寔金貂
玉鉉之流傳肯綮備嘗亦珠椽碧幢之游戱尚圓五剡
屈涖一同魯邾擊柝相聞何勞爬撫王謝起家可紀便
有褒除某倚席汰歸題輿愧忝尚以未瓜之戍獲逢行
李之臨伏謁道旁幸識魯山之面目依棲宇下更陶武
邑之絃歌忻贊良深掞裁已淺
　　　代水心囘史宰啓
伏審選繇堂授寵即男封孤嶼一僻陋之區似非所處
相門多經濟之手定自不同恭惟某官璧絢繅以齊輝
刃淬硎而特發為方伯連帥之佐亦既練詳收人民社
稷之功固應餘裕豈乏汲引而登要地乃恬平進而詭
外庸賢者髙風兹邑鉅幸豫想畫簾之靖趣蜚宸詔之
華某朽質無春窮簷待死何意瓊瑶之詞翰墮此一緘
尚同鄉社之耄倪詠乎三異先施良渥琢報匪工
　　　代薛端明囘史宰啓
明綸敷渥茂宰陞華此日朝堂最重字人之長吾邦巖邑
顧迂名閥之英雖公自為計則踈而民之䝉惠良厚某
官修能穎脱敏識鑒開風流今在兹家本傳於經濟富
貴吾自有途合上於夷庚乃飛太史之鳬殆屈朝陽之
鳳竊窺髙致無愧前修便應有綠綈方底之書非復拘
墨綬銅章之比某一丘自老十世與㕓未遑慶贄之恭
忽拜華緘之辱思魏國夙昔之好永矢弗諼誦陽城撫
字之辭敢以為獻陋文匪報謙施良慚
　　　答趙縣尉啓(交代畫鸂鶒/灘於㕔屏)
簿領沉迷空愧淮海樓之舊跡牋函委逮如挹崇義里
之清風後賀既慚先施彌寵某官天潢泒近國器量閎
賜秘書之僊圖為善乃其最樂燃太乙之藜杖多聞蓋
以自娛胡為此來似亦少屈然而玉貂衮衮帝眷方隆
金印纍纍玉門自有畧展民庸之試便應褒詔之頒鸂
䳵灘頭已尋故事鵾鵬海畔共看壯圖某名在小儒職
慚髙士對秋砧於明月嵗則一周托夏屋於震風芘斯
萬幸方稽削牘例辱記名未能與箠楚辭豈亦同於此
味相依如輔車勢願有取於其心
　　　通趙寺簿啓
主印月聯峻仰中朝之望抱闗星廥猥隨下走之塵半
生擁篲以未能此日肅緘而何幸恭惟某官徳輝銀筆
才冠瑶枝訪興公賦詠之蹤地鍾清淑探子政校讎之
學天與經綸既懋底於民庸迺亟陞於廷蹟惟儲帑計
籌之厯試故源流本末之具知粤從農殖之司特任鈎
乗之寄清明四達蠧涴一銷豈惟數上於便宜固已密
禆於均節歌栢梁楊箕之詠雖則權輿登荷槖簪筆之
班是應步武某塵庸太甚濩落何堪霜枯杏苑之袍僅
焉再緑雪遍萱闈之髮將以逺來那知􁀙秣之攽但有
扊扅之守尚依矞䕃獲免空官食馬慮不盡才所覬異
知之顧好士為之推轂倘形有味之言投悃罙深琢詞
非腆
　　　代樂清宰與方倅啓
玉笋輟班蹔題輿於白鹿之壘銅章綰綬行負弩於棲
鴈之峯豈惟邦人仍蔽芾之榮抑亦吾黨得師承之幸
僭裁初贄肅候前旄恭惟某官織雲漢以成文探禹穴
而發祕越其英妙之嵗聲實既隆澹若功名之塗進用
謂晚袖演綸之手而展轉乎學館屈均財之謨而參禆
乎帑儲上方招文武之英公自託藩維之佐薄蓬萊而
崑崙弗即可謂衝髙康海沂而邦國不空亦足惠利趣
歸有詔宏濟是圖某濫此附庸居然選調窺斯文之統
緒有一瓣香墮今日之塵埃如三斗艾敢謂竊舉員而
幸去庶幾抱素學以知歸笑言偃之弦歌儻或取爾詠
杜陵之厦屋其自今兹喜忭彌深編摩曷究
　　　通趙倅啓
記班聯於朝武不知嵗月之馳托臨照於貳車忽覺星
辰之近僭裁緗簡仰候緹屏恭惟某官慶流發乎璇源
盛徳輝乎銀筆養成大用羞崑崙而薄蓬萊自秉精忠
經駘蕩而出馺娑借司儲之寄徑為制國之權輿乃眷
中川素稱近甸謝康樂之池宛在有此平分趙清獻之
樓巋然無非樂事未應煖席合即賜環海圻忻忻聊與
民而留愛政路鼎鼎宜由階而遂升某何但識韓益榮
御李詎謂衡棲之需次又逢輿坐之臨藩鷦鷯一枝方
喜受㕓於樾䕃駑馬十駕尚期問政於瓜時贊詠良深
揣摩莫既
　　　除架閣謝丞相啓
賦羽林之芻秣曾乏寸長掌金耀之文書忽叨鈞播寖
以清夷之轍易其塵冗之途鎔冶恩深鏤蔵語淺竊以
長倩貽輩流之笑何自抱闗東方答客難之辭伊誰掌
故蓋濁宦清游之必較乃古情今態之悉同儻使得整
轡問程漸有投棲之地豈不勝逆風揚櫂了無登岸之
期此意難言以榮為忝伏念某材微且樕學落而蕪第
太常者十七年絶企騰黄之步課考功者嵗六稔僅收
破白之章雖仰䝉鴻造之穹窿敢謂出選階之汗漫凡
前後有祈於薦牘皆震惶自悸於心扄况象魏庋蔵之
聮為鵷行儲養之徑崇寧秩令酌六部以分曹中興官
儀籲羣才而弄印不圖懵甚亦獲濫旃驚夢猶疑豈姓
名之誤及闔門起舞但手額以知歸兹蓋恭遇某官徳
應泰階道扶辰極以至誠諧國是初靡滯於拘攣以公
論叙人才乃先知於窈𦕈將恢一統之業用成長治之
勳繄取捨之所闗實規摹之至到仕兹豐水助開數世
之仁采彼新田俾收多士之用永弼昭代惠及鯫生某
曷酬東閤之施唯慰南陔之養竊其餘暇儻習睹於舊
章緝此見聞或粗供於末用興言報塞倍極凌兢
　　　謝朱侍郎刑部啓
賦玉臺之芻秣曽乏寸長掌金耀之文書誤叨殊渥恍
平生其未夢溢小己以餘榮竊惟仕路由塗轍而分人
情得依歸為重處鼂錯於掌故人知文學之未寒事昌
黎於二卿士喜師資之有地使稍出於塵埃之底兼親
承於名勝之前其在斯逢可謂鉅幸伏念某本以單疎
加之樸訥皇皇就舉選始得而顔已衰飄飄從宦游再
至而心轉苦自刼司於廥鑰期寖脱於選階區釡縱横
了何闗於古學圉庾爾汝寧復對於髙人僅收破白之
章空笑化緇之袂忽躐司於象魏殊昔問之馬曹事簡
職閒猶侈小蓬萊之號薦專員的足成圓崒堵之圖方
倚出於下風豈但謝於今日兹蓋恭遇修史判部侍郎
莊裕山立孚融玉温浮沅湘而畧巴江蚤藹蕃宣之績
游蓬壺而憩元圃徧儀清切之聮登于甘泉重我法從
雖究臯蘇之能事豈稽伊呂之逺猷方將拔彚征之茅
合善類於開泰新薄采之芭收多士於中興翊兹明時
望在寰海某唯知自好不辱所蒙繙故實以有聞或供
近用附賢哲而不朽敢有遐心且謝且祈以愧以惕
　　　賀丞相加恩啓
誕膺顯冊申衍慶畬辭太傅之三公愈光謙徳受加賦
之一等勉答聖情海宇交欣庭紳胥慶恭惟某官弼諧
新政迓續宏圖運精神而折遐衝乾清坤晏觀㑹通而
行典禮星潤日輝輯四表之懽心昭一人之達孝洎登
成於懿鑠爰疏錫於徽章雖厚徳之欲醻顧何官之可
報而迺巽以自牧退然不居論道經邦惟茂燮調之實
加地進律姑承睠賞之彞益見君臣之協同兹謂古今
之罕儷某身陶恩紀喜溢心扄愧無博士愈之詩以歌
碩輔願觀太史佚之誥克敉宗勳僭斐有敷凌兢是懼
　　　答王新恩謝啟(建/封)
諗蘭亭之諸王克世其學得桂林之一郄足張吾軍軒
玉驄以見臨袖華藻而為贄云胡不喜又過所聞伏惟
某官姓名已香器局甚茂筆端雲凑千巖萬壑之輪囷
胸次海流五典三墳之醲郁若時得雋夫豈釣榮方聖
天子紹開於中興而子大夫入奉於大對剴切陳當世務
覽必異焉魁磊光信史間今其始矣某眩於五色見此
一斑既意氣之相投聊誦言而為謝若曰變崑西之體
豈屬畸人唯應對渭北之譚願期他日偶以祠事慚於
後時
欽定四庫全書
　浣川集巻九　　　　　　　宋　戴栩　撰
　　跋
　　　代禮部御札跋
皇帝濬哲文明嗣無疆大厯服廼寶慶二禩實維受郡
國計偕之始正月庚寅命臣珌臣應龍臣貴誼典貢舉
暨其屬三百有四人臣端常實司綱肅越二月丁亥上
親灑宸翰雲漢絢耀賁於澤宫聖訓攸屬欲得偉厚正
平之士且申禁防勿使僥倖者進忠樸者遺倬哉皇乎
真帝王之盛心而我宋之家法也臣等祗惕對揚謹拜
手稽首言曰仰惟祖宗以儒立國臺萊之盛用康世軌
豐芑之休燕及後人其登明選公垂意功令舊矣肆我
寜考坯冶多士粤自慶元臨御恭黙法宫丕飭禮闈審
厥去取曰器識偉厚曰議論正平洎于更化雖大廷錫
問猶攽詔札豫戒主司用以見寜考之德之純對越在
天靡不維吉士是奬維正論是崇式克躋世熙洽四海
歸仁皇帝陛下遹駿前烈宣廸景光廼者登耆碩褒逸
民録賢裔圗象記功恩暢德普罔匪率循先志明示鄉
趨俾㑹於有極矧今親䇿未遑天府既登亟縻好爵蒐
擇之重實加曩時是宜聖心厪惻責成有司臣等猥以
庸虛濫持文柄雖更相勵勉各既廼心柬尤拔穎務惟
其人尚懼不足以稱塞明詔抑臣等聞之天降時雨山
川出雲隆昔得賢唯意氣感召爾萬邦黎獻實由帝德
光被故敷納明庶隨舉輒效今陛下聞昭殊俗化溢方
外精神所感俊乂彚征其大者宜有光明俊傑之士出
為時用而其小者亦當靖共豈弟一意承休培薄而厚
礲偏而平允矣有不足道者詩曰追琢其章金玉其相
勉勉我王綱紀四方唯在乎益加之意而已臣等敢以
奎畫勒之堅珉用諗萬葉俾與我有宋無斁
　　　跋方子斯贈奉詞山祠楊君不食彘肉詩
自為青城客不唾青城地此杜子美題丈人山祠詩敬
其祠不敢唾其地況敢食其所忌乎楊君可謂篤敬君
子矣方松山長句大篇闡發幽奥鬼神之德體物而不
可遺非燭理者孰知之
　　　無垢先生廷對分録跋
嘉定甲申之春南安教授徐君以無垢先生張公語録
見寄余目注心省手不能釋也明年新天子改元以公
中興明道錫諡疏封官極一品寵章煥焉士始知侈公
之名企公之節而其遺文亦復間出然則天下之於公
夢而覺酲而醒聖主褒表之功也而徐君所以景行于
公動知取法者則先此槩見矣是所謂豪傑之士歟今
又刻公廷對于學且序其後謂士莫大於始進初余承
乏癸未禮闈得徐君巻愛其論漢唐不為舉子語及上
集英對以其藁示余直而不訐婉而不迂事切當世鉅
細靡不及也有司初第居上已而纔綴甲科所謂不詭
遇求獲者徐君殆以身教非空言也夫大明中天象景
旁燭表直木于道固有目者所共凖的也而又有為之
引繩者焉則天下之士所以儀型而無愧于公者其必
自南安始
　　　跋無垢先生言行
余兒時聞諸長老故侍郎張公無垢先生來守永嘉一
以禮義亷耻遇其士民有讕辭以訟者先生亷得其情
既而拱手對之曰九成為公惶恐訟者愧汗自悔終其
身不至訟庭其他如戒褻語皆與家傳相出入又言公去
民遮留不獲既歸輒具起居有傳其疾少間因讀丁晉
公玉帶事怒其挾詐要君疾復劇至今誦之以為剛德
君子而家傳若有所隱諱者何哉夫善善惡惡天下之
公理也惟公所以自立於世者直氣噴薄故自其對䇿
天子以至筮仕立朝遇不可必行其意始終大節磊落
如日星正以其善善惡惡之素明也而豈以無所喜怒
為賢哉孟子曰耻之於人大矣又曰無是非之心非人
也公以人之耻為已耻以天下之公怒與天下共怒之
若是者可以為人矣余故因述所聞而私附其後
　　　跋葛朴翁所和淵明歸去來辭
報恩信禪師出示朴翁和淵明歸去來辭題者既盈軸
矣余未知所以言也㑹余與師登浮圗絶頂注目太空
日光掩苒雲霧起其下赤松諸山皆積蘇累塊處處聚
落真蟻垤然因嘆天地無盡界今古無終期人以世故
自絆不翅如蟻之營營而生死去来夢幻不足擬也彼
以家為歸者固贅矣而以為無適非歸者亦得無孟浪
于其間哉雖然寒絲饑粟聖賢不得已與人同者也淵
明朴翁之賦幾是乎遂書于此軸之末寶慶初閏
　　　跋僧獨庵拈古
道不屬知不屬不知知是妄覺不知是無覺余昔聞之
禪宗自以為最清切處也今觀獨庵取古人成案隨㫖
贊揚信手拈出皆向上機具第一義所以闡宏正法昭
揭迷津其惠後學不少矣然印肯已涉費辭分疏又添
注脚豈盡撥疏鈔徑指心源必無言無説無示無證而
後可以入不二法門歟抑亦諸説現前譬如油爉為燭
燃以不言之炬而後始光明燦爛歟此知不知之間所
當㑹也獨菴俾余着語余筆閣不得下欲拍膝卓杖以
自逃則擬議且晚矣納此敗闕用資莞爾
　　　跋薛叔容遊四明洞記
余仕定海以事至彰聖院跡訪洞天有僧謂余曰此去
五百里近矣石穴四呀谿呑谷蝙蝠家其中然非真四
明洞也洞去山窈絶竅玲瓏正圓如月景之印空非褁
糧兩浹旬叵至余固心疑聽者交阻遞止㑹雨且檄程
嚴迫遂棄去雖近者亦不果游今觀叔容此記所謂四
石穴者非耶因思李善注興公賦謂方石四面自然開
牕皇朝志九域又以為山有四面面産異木而不相雜
攷其指認語似牽附然則騷人墨客毫殫紙費亦直為
文字之好耳詎必其真哉雖然以傳聞之荒唐疑游覽
之淺涉余則誕矣請以叔容所記為正
　　　跋樓聖凖得母記
聖凖得母時年已四十詎今七寒暑耳計其孤苦道途
之日多而奉懽膝下尚淺也夫終慕者子職之常三樂
者人道之極曽萊氏自穉至耋猶復欿然聖凖欲以來
今而償其徃昔顧親髪盡白而聖凖無壯顔矣得非尤
曽萊氏所喜懼哉余方囿於喜懼者故重述聖凖之心
　　　跋黄若晦西塍築室記
黄君若晦玉腴而氷澈文行稱其為人髙翔逸翥所謂
掩浮雲而上征者余甚疑西塍不足以留之余非以其
地薄丘墟以地雖勝不能當其人之勝也今觀若晦所
記則異景錯陳變幻不可名狀若遂遜其美者豈地與
人固交相發哉夫以境為樂者常士也以心為境者竒
豪也若夫有境不自知而方有羨於是境之外斯則衆
萬之流矣故山顛水涯䟦峯蜚瀑非不聚幽叢秀而俚
翁傖父羇庸𨽻惰曽不療一饑雖歴朝暮俛眉而去之
何樂之云至其漸漬耳目流染性情過鉅麗之區睹靡
曼之㑹妖歌冶舞危絲脆管未必能盡通其趣而皆有
豔慕之侈心焉甚而視重闠之龍近郭之烏猶自以曠
年厯世不可及也豈不悲哉然則處人之所同囿而詔
人之所獨詣如若晦者詎可以限域較焉或謂不以隘
陋改其樂者顔氏也必以嵐煙野色而後樂者若晦也
二者無逕庭乎噫有間矣雖然使顔氏子不足以發而
以空意自娱則直陋巷一癯耳惟其帝樂王禮巻舒胸
次是以信其與虞庭之臣曠載同道而非居隘陋者比
也然則若晦豈閉關西塍者哉謹毋以其寄焉者命之
　　　跋朱元剛詩集
余友朱君元剛訪余出近作若干篇君文余所知詩亦
清婉余於君家兄弟述之屢矣兹復欲贅余語何哉淮
盜平是日捷書下郡國余閲報拊手喜甚曩以病止酒
且一年謾留君小酌余盡數杯病亦不作因讀君詩終
帙翛然有世外意如軼風壒而超惝怳也中有哭吾兒
詩讀之亦不甚悲豈其喜溢而有是歟姑誌其末若夫
君所纂余周禮説及君所自著雜文竢日訂正而書之
未晚
　　　跋朱景囦詩集
余舊友彫謝或散而他游其在者以余衰病不相徃來
間以事請余力不能應重拂其情俛仰愧懼而已獨南
蕩朱君景淵出必見見無他故必示以詩余與詩絶久
矣而君勤勤如此所謂不以榮枯二其心者歟君詩婉
麗清宻如萬舞九奏笙磬間發聽者忘倦而何待余之
刻畫其不可不言者則君之行誼是已君蒲江先生之
南容也當蒲江在時賙贈無虚日君亦哀窮悼屈隨手
散盡館于戚里毅然不干以私無纎粟累其意徙他館
亦然以故貴人多愛敬之君通詩書禮及韜畧之學倦
游場屋而以膏馥沾丐取榮名者無德色也斯不亦行
誼過人當世之竒男子歟讀君集因書其末
　　　跋初機集
楊居示予賦頌詩騷記叙等若干篇余玩讀未既亟索
余語且諸賢題品富矣余安敢贅毎怪文無異道而評
文者多異説何也文盖言之黼藻云爾世之方譚俚語
彼我相命猶有不能通其意開以端倪者或昧於所宿
授以指嚮者或倚於所趨甚而認杪為本迷朔以南言
之難知如此又從而黼藻焉宜其愈不易知也夫以文
之不易知而操翰染牘者或體未周而辭先焉趣既狹
而辭勝焉或覆之以艱深或張之以孟浪徃徃文皆出
於言之表宜不知者因以為詬否則影褒響賛而已然
則古今評文者不勝其異説亦各其見然歟楊君才竒
而志逺氣偉而識髙其文如急波壯瀾瀰漫浩蕩不可
遏禦至其自為洄洑則纎形隱態頫仰且足若遂充之
以理奥博之以事變嚴之以法程陳規腐論不必重襲
則徑當與古人挹晤於千載之上此文之終事而道之
成也然亦豈以當世盡知為貴哉楊君其有以自信而
去其未信者焉
　　祝文
　　　祈雨祝文
天之牖民稼穡維寳豐年穰穰有相之道今適南畆維
暮之春既種既戒永觀厥成曕仰昊天崇朝其雨有渰
萋萋則不我阻暵其乾矣瞻彼阪田泉之竭矣瞻彼溥
原嗟我農夫云如何里神之聽之莫逺具爾南山朝隮
興雨祈祈既霑既足孔恵孔時神之格思職競用力粒
我烝民有實其積斤斤其明濯濯厥靈以享以祀無不
爾或承
　　　諸廟祝文
猥以妄庸來試簿領竊聞聰明正直依人而行者神也
某敢不砥礪無愧于人以不失神之所依唯爾有神尚克鑒之
　　　池頭廟祝文
将母而來簿領兹邑維我廬宇與神為鄰公廉勤畏誓
堅此心神其知之是用相我
　　勸農文
　　　定海勸農文
歳二月守令集父老于近郊若國令典以飭田事厥維
舊矣相于兹時雖我海邑罔有不穡之民亦罔有不墾
之土耄倪丁壯餉饁耕耨耡耰錢鎛如魚鱗而起人力
勤而地力且盡矣然則農不待勸而所當勸者去其害
農而已鄉閭里閈務相輯睦一語不酬動成睚眦則鬬
争之俗宜革也田壥宅區各保分界彼此詐虞自為畦
畛則侵冐之習宜屏也積居貯貸懋遷有無左右罔利
則人皆賤之謹勿以壟斷為也廬室輿馬服食器用好
奢無法則釁或萃之謹勿以掘閲為也田家作勞斗酒
自適維沉維湎盍防厥微婚姻以時男女有别維滛維
佚盍杜厥漸若其奕博敓攘嚚頑冥誖我民其必不爾
盍亦謹之察之凡兹數者萬㡬一焉則麗于辟閔于有
司恫瘝于厥身以及其家而所以害農者蕃矣去是則
仰而事俯而育春臺熙如協氣孔洽隂陽和風雨若螽
螟之沴不作維天其相之於田功乎何有父老其詔子弟
焉毋忽
欽定四庫全書
　浣川集巻十　　　　　　　宋　戴栩　撰
　　祭文
　　　祭林侍郎文
繄衆哲之繁興信蘭芳而芷潔渺流風之獨繼惟松操
而筠節姱鄞江之多賢佩瓊琚其陸離儼魏國與玟瑰
孰典刑而似之昔余之耳公也識昭晰而鑒開剸捷疾
而矢度擅撥煩于吏師底金穀以成務非方隅則䕶三
軍之餉非大農則版四海之賦盖傑然為衆彦之宗何
多多而長裕洎余之目公也按步趨於仁義甘咀嚼於
詩書鄙趣辦為一切笑敲朴之麄疎居處無華靡之奉
服用皆素樸之餘盖退然得儒者之範豈聲利之區區
嗚呼斂才而冒以德約器而歸諸道兹前脩之能事尚
老成之是考喪榘矱于前陳宜旁觀之慨悼矧宵人之
受之超冗賤而獨厚蜚剡墨于無媒垂贈言于不朽曾
嵗月之㡬何隔死生於翻手倩千山之啼鴂侑苦詞于
一缶
　　　仙都祭薛𤓰廬文
嗚呼笑睨浮雲宇宙物蜕哭視潜壤師友道替水心往
矣我師者誰子又繼之我友日稀凡我友朋散而仕游
念子塊處條春蔕秋側聞杖屨赤城之麓題句巾山任
蕃赧縮示我新集逸響琅球我念子敏世莫與儔語無
留聽書無停矑千載之精盡遺其麤繩尺彌修芒鍔匪
厲期子皓首復反卒嵗人曰子疾我省則非丹顔㦸髯
蔚其有輝歘驚餞客甚晳而臞飯不龠合飲水滿壺嗚
呼子竟僊去豈以疾逝詩傳雞林字照四裔家有令兒
競爽齊芳華締未完克紹其堂煙殽火釀子寜肯歆愴
怳敶辭式鑒此心
　　　鄉祭趙郎中文
嗚呼由藩方領使節而清苦不療于藥資歴冊府登郎
闈而恭選不移于位貌雖昔賢之共然於今世而皆到
緬道術之湮微嘅人風之變踔笑沖泊為亡庸指傲桀
為見效維公敏超事先健幹物右投獲以棄匪齪齪者
亷也吏欲擅師文希絶輩藏髙以卑匪煦煦者謙也自
其科世級筮京仕而世固以逺器占之矣夫離謗而叢
譽積愛而銷嫌宜美爵之傾赴胡程促而步殱矧中夀
以未艾豈景薄于西崦嗚呼哀哉百慮非憂一敬似懼
役肝膽以過勤召膏肓而自祟方簡服之罙隆勇丏外
以迭試易章貢于宣城次猶虞其太遽偉佳兒之擢銓
曽弗寘于忻豫視外物為一塵何死生之足計庚歊若
焚濤江沄沄歘其歸舟翩彼旐旛我酹我哀匪直鄉枌
　　　鄉祭盧直院文
嗚呼闢清華之軌路挾駿駃而上馳才與命以胥偶闊
際逢之一時公收勲于藝籍蚤挺拔而芳腴綴明月以
為珮建舒虹以為旗遍窺蓬山之户分儤鼇禁之扉紛
詞頭之夜下或慶律而戎機盖十擅其六七何輒出而
愈奇兼牋奏于南宮涌泉思而沛餘繄余鄉之前哲掌
帝制其寔稀儼先陳而後蔡粲紫橐之相輝縱窘步而
少却胡奄忽以至斯毎觀公之韞立信才宏而具宜事
前迎而卻拒理透深而摘微既燭瞭以鑒裁亦藪藏而
煦濡杼逸思於篇什寄餘襟於酒棊謂此樂之終竟罄
交朋而來期倐五十以嬗化悼賀監之莫追嗚呼哀哉
乞郡委羽之境築室太玉之坻使左餐右粥豐及物之
德而精筆妙墨富閒居之詞靡二者之一遂愬穹蒼而
孔悲想營魂之留祔陳薄奠以來思
　　　族祭教忠弟令閤宜人文
嗚呼潘楊父友地擅儒門王謝家秀天嫓雋倫兩美之
合于古罕聞展如夫人懿積罙芬教成桂堂明經冢婦
其養伊甘其薦伊楚相彼夫子如玊斯組和以慈物敏
以輯務煌煌天闕著籍以朝朱轓翠節介于幩鑣豈不
赫奕而色靡驕慶繇順至天道孔昭繄世闕陷雖天莫
巧五福幾矣維疾是悼四十二春半為治療有劑萬金
莫覿一效嗚呼痛哉某等䕃于蘿藟夙稔音徽娣規姒
式老睠稚依粤聞告訃漣泗竢歸一觴縮酹妥此輤車
　　墓誌
　　　婁南伯墓誌銘
南伯婁氏名鑄寶慶二年十月乙酉卒君既卒有潜山
集若干巻孤穀所纂次也介其狀請銘余讀之曰文之
體不相沿其究一爾且吟咏以情性論著以理義古人
未有越此者世所同知而或不能自通於古人以其情
性否而理義闇也君詩用元祐律雖繪組故事以就聲
韻而高睨物表自為開闔不失情性之正其他文倫紀
條通勸戒森列往往有益世教若駢儷則君集中居大
半夫四六本法不過句偶按昔字辭運今意調隨其分
量可以稱上尤者絶出矣君割製揉合理義黙貫然則
君之文無觕細非茍應俗者此朋友所以悲君生五十
二年而湮汩以死也始君童丱游鄉校翔趨闊視見者
辟易都講老師相語曰此婁氏子也夙成炳蔚皆目注
之既壯晝繙夜玩經史傳記獵採無休時奥篇隠帖覽
即成誦觚翰所就鄉之文學先生愈益賞異而君亦以
此不遇場屋俛視黄紙冊皆舊等夷或不逮逺甚朗歌
永嘯舒幽散鬱間以病告而不知者以為君且得心疾
矣夫以君之孝友仁裕門之内雍如也門之外泊如也
豈以尋尺得喪塵介其胷次而顧不釋然哉此識者所
以重為君悲不獨時命之難而知心亦罕也雖然以君
之才使之得仕展露其所有将不即人而人即之忌媚
曶生則訕謗更起嘿嘿可以為傲咢咢可以為傾而其
論未知所定矣君既以學娯身不妄出庭閾無争名炫
燿之嫌無進取眦睚之怨以此自養其髙鴻㝠飛而鳯
逺翥其得不既多乎余故謂非所以為君悲而君之意
亦必有以自慰歟君之先繇長谿徙水嘉曽祖琯伯祖
監察御史寅亮者自譜其系距唐納言十四世爾祖克
亮父世初楚州教授淳紹間知名母何夫人翰林學十
溥之女娶劉氏劉之大父歙尉昕與歴陽守仲光忘輩
行不以壻禮眂君君雅厭俗繳繞二女許嫁長衡陽理
掾槃之子煒余季也次湖口丞陳埴之子鉅毎媒老白
二家君曰父余友也可以無一語折難其坦吉如此三
男子穀轂慤咸力學文有指授天其卒相婁氏以醻君
之志余以為非所患者果不必悲矣君卒明年十二月
辛酉葬建牙鄉西華山銘曰峩蓮峰兮架穎鋩湛岷潭
兮濡墨芳跨蜿蜒而上征兮兆曰文字之祥
　　　趙君舉墓誌銘
寶慶之元聖天子龍飛加惠同姓湛恩濡焉於是趙公
君舉以屢薦國子監例當上集英對不幸以母夫人王
氏憂毁瘠疾侵冬十有二月甲午卒其弟時稼泣言於
余曰人所罕能者兄之所能也人所同預者兄之所不
得預也兹命矣夫余請究其説迺曰天以我宋克肖厥
德宗英競爽林立穎出較其藝行豈遽不寒士若者然
人率疑而弗信也遯而弗偕也予兄以遜順篤實絢詞
藻而發之朋游敬愛若一祭酒諸先生往往館焉先是
宗姓無假館于人者斯特異矣今明主興太平中外忻
忻凡恩典一至春官者咸得齒仕籍予兄獨弗獲青衫
手板與州縣吏自展竭簿書犇走間不然但至天子之
廷吐其平生韞積雖朝奏暮死亦瞑目奈何鈞不及儕
輩耶余聞而蹙然更喻之曰能其所不能者君舉所以
過于人也不得預其所同預者抑天使君舉不自混於
人也今世多謂宗盟入仕之優故有欲削其數者欲靳
其予者使知人之同得而有不能得者焉庶一付之命
而議論紓矣兹君舉為宗盟地而子何憾焉時稼乃出
其譜系行實而讀之按君舉諱時賢藝祖皇帝介弟秦
魏王九世孫也曾大父公孺故忠訓郎大父彦□故訓
武郎父扐夫故秉義郎自髙祖武翼扈從南渡因家秀
之崇德君舉少刻厲寒牕一燈研磨徹旦室雖單空半
菽杓水顔色怡如也其教四弟身率行勸以前哲為繩
凖舉動微過差則抨正之故和而克立巽而知恥咸以
器業自致時稼為寜國府司户參軍其乞銘於余辭氣
款惻文而愿者也以此知君舉所以教矣君舉且死屬
諸弟曰修短有數吾知之誠安之長往之後故書千巻
足遺子以學所大戚者二親先逝重親塊存無以終養
爾吾儒生也歛以深衣勿用緇黄以汩吾尚嗚呼信然
亦不足於銘歟君舉生淳熈之丙午嵗娶王氏子二若
􁁉次未名女一寶慶三年夏四月丁酉祔于臨安仁和
之先兆實黄山銘曰匪甘而飴味我道腴匪華而袪藻
我芳思得匪増峻失匪虧卑於銘不忘鴈行之思
　　　存齋蔣弋陽墓誌銘
存齋者蔣君德瞻諱叔輿所自號也君曽祖扶祖厚贈
中大夫父行簡以朝議大夫知處州最有名贈中奉大
夫水心先生銘其墓所云梁普通初為永嘉守其隠於
西華者蔣氏之始也道降俗漓士多旅于分域之外其
以功名自詭尤莽蕩寜復知自存哉昔孟氏謂人之異
于物者至無㡬也存之者君子故推而天地同倫去之
者庶民故極而鱗羽無别斯其為教肅矣公之學本末
畢具天文地理律厯音樂倉扁之書靡不該究而其大
者漢唐本朝兵刑財賦之源櫛理而組貫之其言八陣
牝牡奇正畫地成圖不翅指掌余嘗見其手抄箱積棟
充盡天下異書也其學之博如此至覘其所存而驗之
朋友親切之際則毫髮咸就繩凖奬善箴過無曲諛扺
訐之色藥病䘏難無强知謾應之論不以締昵為聲利
不以逖疎為怨嫌其步武實地又何其約而有要哉余
是以信君之所存而非其自耀也君以中奉任調揚州
司户臨安府仁和買納鹽場華陽軍節度推官吉州永
新丞嘉定九年浙漕薦其文於禮部遇余行都余摘水
心語謂曰子以勝流恬于仕進子無干澤可矣奚必以
科目為累哉君笑頷之自是不復舉進士所在亷平自
将條令通久如般陳聚新振舉倉職而不以糾發前逋
為能住竈起火宻防私販而常以厚支鹽本為急其聽
獄訟雖發讁莫欺而湖北李誾之獄必辨其非殺人祀
鬼者其治征賦雖豪户不少假而永新預借督促之擾
則寜辭攝邑而後已盖心無適莫唯是之從前後薦主
率名守賢使者猶曰改官常舉爾荆湖制置大使趙方
威名隆盛釋屬辟椽皆一時選雅敬慕公檄佐其幕有㫖
禁攝局趙留之不可力薦于朝知信州弋陽縣㑹所知為
外臺先以書扺之曰月樁為銀若干此邑之所以困也𣙜
酤報牛狀牒鬻紙此民之所以重困也公其有意蘇民瘼
乎既至度不可革則曰吾先經理其政可也縣為鄉九都
踰六十令民首實以整詭挾之弊其疆畝肥瘠品等髙下
各為圖以記之保正副物力陞降皆緘之几側夜漏未盡
五刻輒視政吏分案捧文書立庭下無敢叢擁者廋姦匿
黠連年累訟一閱牘底立剖不留其委折曲直參互者呼
至前兒女諭之或釋怨不争而退夏秋二賦與民立期一
胥不至鄉落宿欠幾三萬緡收遺拾碎痛自節約迄無少
負建社稷壝以崇本興常平倉以濟艱又以餘力創薰風
樓造了巖李村驛而月解裕足常先於諸縣郡將毎指
以為他令法民家置畫像以祠公既得疾文書應報如平
常嘉定十六年正月二十六日卒官年六十有二積階承議
郎士民為之出涕具詩頌酒殽旗鼓送其柩至數十里
外世率謂獲乎上者必厲民而得百姓譽者或速譴上
官亦豈盡然哉初公從中奉出峽與兼山郭雍上下其
議論而公親領宻受又從袁道潔於䕫州亦以所學質
焉公邁爽自整幅巾扺掌談辯如雲聽之者莫不心醉
其所植立麾斥塵滓于八荒之外人莫能涯也余聞古
人學聚之外莫大于尚友故友一鄉之善士為未足又
友一國之善士一國之善士為未足又友天下之善士
極而至於千古之人莫不與之神交意㑹然後謂之好
學公於詩則四靈雖調度不合而不廢也于文則水心
之門友雖意趣間有偏者而不靳也道德性命既已㕘
周程之㫖於袁郭而於薛公士隆講劃制度尤詳又以
管葛自期而尋繹其事於齊語蜀書慨然有拔起之志
則公之尚友者豈今人所可到哉夫其合鄉國天下之
善又推之千載而僅施之一邑可哀也已其配劉氏封
孺人閫行勑備後公數月亦卒子焈炗焱煚㸂女一人
寶慶元年正月十二日合葬于瞿嶼亥山越二年焈煚
以狀來乞銘銘曰伊古哲人以識為質淬學磨友朝熈
夕緝既成鑒燧坎離自集後之陋者質薄而虧學磽弗
入友窳者隨譬彼荒甓曷治曷鋤偉歟德瞻可以大受
書髙屋危芳液在髓交匝海區摽律在手施于男邦如
鄭之僑裁割政幅柔美教條上敬下順匪偷匪囂平昔
蘊積粗一二試豈其管葛同播異地抑或有逢度越不
啻巽峰之宅亥阜之墳蘭氣徹户松色䕃原生殁不朽
是謂存存
　　　張夫人墓誌銘
初余簿定海定海宿樓船軍四千與許浦相應援主将
呉君英開冶鑄治札革揉角煉幹凡矛劒刀㦸甲兜鍪
假面大弓滴油弩之屬無不犀利精好手援斧墨為戰
艦百餘艘營部屋廬寸瓦尺壁無剥圮者余數奉檄閱
視乃知自嘉定更化朝政清明廟謨淵宻雖内地一將
無不謹選而咸獲其用也呉君間與余語必及忠孝且
道其客黄希呂之賢於是余始獲與希呂交呉君既移
許浦又㩦希呂以俱齊安之役冦方遁去餘孽未平呉
君往戍希呂贊以畫盡𠞰其黨又偕戍膠西積勞補進
義校尉一日希呂以書扺余使其弟武在京學者泣且
請曰希呂不天母夫人竟逝矣古云三釡若希呂等何
痛如之往返十數余歎曰此常何所以知客忠孝者也
按夫人大父某父啓姓張氏家平陽逾笄歸同邑黄處
士厚之處士孝甚夫人德諧志偶姑晚而䘮明易喜怒
夫人沐浴抑搔如其意所出藥餌唯謹處士及其季升
之兩室一㸑夫人與叔姒相佐佑恩意周悉不幸繼亡
撫其子叔度與已子均教為成人處士既沒夫人不葷
肉散其子游四方理長緝短儉内勤外葬其仍世未舉
者五喪嘉定十七年十月乙卯卒夀七十有八寶慶二
年十月某日祔于處士之塋實桃源里三子長希呂次
武次衛二女長適進士鄭去病季適進士孔正大孫男
三女一余謂夫人慈養有泣鯉之遺鞠教有鬻髢之勤
而又同居以洽愛躬績以畢終若是者皆可書余獨因
述希呂而以所聞見者附焉銘曰靡媺不録維邦之穀
靡積不昌維家之祥
　　　處州通判墓誌銘
戴姓著于永嘉垂百七十年矣知鹽官縣事士先始擢
進士第臨江教授述繼之與公曽祖中散大夫迅為伯
仲訂經諏史文辭大振鄉人號二戴先生教授與周士
行已游至款而狀舎人劉公安節行實則中散筆也同
從程氏學故教授亡周博士為哀辭且銘其墓祖覬朝
請大夫知建昌軍有詩名今永嘉誌多其題咏父九韶
淮東總領所幹官未展用而殁以公贈朝散郎公諱若
氷景清其字少而風姿頴爽玊雪自將朝散愛而名之
且遜以已所補官自以屢舉入調主崇安簿臨海丞知
羅源縣或謂選人為令此無病自灸者公輾然弗答既
至則審計度躬儉勤閩土磽而狹賦人多倚院寺僧以
明年之獲鬻今嵗之直甚而豫鬻四五年者名曰撲賣
至期則竄無從索耆户長厭苦公令先占稅而後貿易
故督賦不擾而辦帥何公澹下其法十一縣行之至今
侯官有陳氏獄獄疑帥以委公公以為死者趾傷非要
害也詰家屬得其情乃解鬬而踣亟平反之帥稱善欲
聞于朝公謝曰是欲置侯官宰何地乎故何公靡由介
請剡以京狀監行在贍軍激賞東酒庫考與舉如格改
官為瑞昌縣北兵擾淮糾民䕶江供億倍費公櫛棼砥
棘民不告疲辛巳之役蘄為冦踐對境不百里囂頑幸
釁訛言挻驚公隨方鎮帖衆賴以定民有姻族交訟率
以倫彞曉切之勸闢農畬増續學廩居三年化理大洽
守憲鄭公損留公筠上其績諸使者薦交于道曰此賢
而練達者此繭絲與保障具全者公不以自多秩滿造
京慨然曰視茫茫而步僂矣老不供世用也部注通判
處州闕以歸累階承議郎在瑞昌獲偽為州縣印但時
達等贓賄鉅萬令該詶賞公輟不復言既而以今皇帝
登位恩轉朝奉郎得官一子識者謂階品素定而公之
蹈義俟命者賢也寶慶改元三月疾于其家属其子涓
歴屈指自頷曰某日可矣遂以其日庚申卒得年七十
一三年十月己酉葬建牙鄉渚浦之東兆夫人劉氏先
公二十年卒盖同祔焉余毎謂儒宗士系守所見聞而
能攄之用者難也發于用矣而能使人信其用者尤難
也今世以作邑為繁重未改官則相戒以浼已既改官
則曰姑以償吾債而止雖有絶異之材或疑于自試無
他浮聲悸之也况儒生沈錮家法世方笑静以鈍謗實
以疏豈獨建置侮卓而盤錯訾虞哉公蚤當劇任曽微
阻容及其再試如駕輕就熟固其宜爾然通官顯僚豈
無意見各異而公顧能使聲譽如出一口余是以喜公
攄發所見而人信之兹不亦克振世德者歟雖然公之
永其世德抑有可述者初公既用大父澤而公之子必
聞又遜公澤以授其孫耆夀補將仕郎盖其家庭一以
孝慈遜順轉相浸浹其不以官爵為一身之私匪待勸
詔而能也易曰有子考無咎公其有子承考矣壻鍾太
初張瑾次孫頥夀孫女三人銘曰伊亳之譙徙于魏陵
嘉祐元符世擷儒英既衍既蕃各為芳馨公生儒門而
有吏聲治辦在境孝友在庭兩澤四世綿延以興我觀
薄流計影析形既迫于謀亦隘于成胡不有裕鑒此德
銘
　　　佛夫壙銘
佛夫戴氏余弟三子也永嘉之俗名子者曰亞某某孫
獨余弟槃名子以夫夫者剛立之稱余愛其誼故三子
率以夫名佛夫初生其母王氏臨蓐夢入梵室有佛危
坐頭嶢然疎眉秀目凖直而口方旁一老父唱曰與佛
有因與佛有縁忽寤而胎下矣視其相如所夢纔百晬
人孩撫之輒能誰何或教以誦佛合十爪以聽因奇之
不復以䕶養經慮侍婢㩦抱不謹置之㕔石上有犬過
之驚得癎疾藥以保命丹即愈既逾年㑹鄉鄰有争浄
光山者聚千百衆鳴梆嘯吻聲撼屋瓦佛夫因驚舊疾
復動重以吐㵼越兩日死是嵗八月余官行都寓其柩
於廣福寺暨七載余始來歸遂葬之德政鄉頭陁村和
迦隴隴之下有帆游戴侯廟相距百步銘曰孰來而生
天地指孰去而死露電示藏于迦陁結梵紀來嘉定辰
去以已厥藏寶慶戊直子辰胃已井子七朏神居岡首
佛隩止同我族類錫甿祉
