#+TITLE: 陳剛中詩集-元-陳孚
#+DATE: 2018-05-12 10:19:47
#+SOURCE: github.com/kanripo/KR4d0469 master 4f6acf5f                
欽定四庫全書　　　　　集部五
　陳剛中詩集　　　　　　别集類四(元/)
　　提要
　　　　(臣/)等謹案陳剛中詩集三卷附録一卷元陳
　　　　孚撰孚字剛中天台臨海人厯官奉直大夫
　　　　台州路總管府治中事蹟具元史本傳此集
　　　　卷一題曰觀光稿乃至元中孚以布衣上大
　　　　一統賦江浙行省聞於朝署上蔡書院山長
　　　　考滿謁選京師時所作卷二題曰交州稿時
　　　　至元二十九年世祖命梁曾以吏部尚書再
　　　　使安南孚以翰林國史院編修官攝禮部郎
　　　　中為副使往來道中所作卷三題曰玉堂稿
　　　　皆孚官翰林日作案孚使安南回擢翰林待
　　　　制仍兼國史院編修而稿中有翰苑薦為應
　　　　奉文字二十韻謝大司徒併呈諸學士一首
　　　　又有至元壬辰呈翰林請補外二首壬辰即
　　　　使還之次年是前後官翰林所作均在此集
　　　　也觀光交州二稿皆紀道路所經山川古跡
　　　　盖仿范成大使北諸詩而大致亦復相埓玉
　　　　堂稿多舂容諧雅渢渢乎治世之音其上都
　　　　紀行之作與前二稿工力相敵盖摹繪土風
　　　　最所留意矣附録一卷皆載諭安南詔安南
　　　　謝罪表及孚與安南諸書考孚元書無傳其
　　　　出使始末乃載梁曽傳中其時陳世燇不出
　　　　郊迎又不延使自陽明中門入孚作三書責
　　　　之辭直氣壯迄不辱命然傳不載其書詞此
　　　　卷亦足補史闕也瞿宗吉歸田詩話曰鸚鵡
　　　　洲有陳剛中一篇詞語跌宕議論老成誠佳
　　　　作也又白門詩亦佳葉盛水東日記則曰詩
　　　　與文稍異者以詩兼興趣有感慨調笑風流
　　　　脱洒處如長詩落句翻空旁入作散塲語是
　　　　也然時一出奇耳前元詩人陳孚剛中集中
　　　　歌行則全用此體觀者察之云云盖宗吉舉
　　　　其一兩篇而盛則核其全集故以自落窠臼
　　　　為病雖推闡少苛要亦識微之論矣又陶宗
　　　　儀輟耕録記孚少嘗為僧題詩於父執之壁
　　　　父執知其欲歸俗因使養髮妻之以女其詩
　　　　淺鄙其事亦不知有無小説多誣不盡可信
　　　　集中不載顧嗣立元詩選初集乃録之補遺
　　　　中殊失别擇今無取焉乾隆四十六年十月
　　　　恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸費墀
欽定四庫全書
　陳剛中詩集卷一
　　　　　　　　　　　　　　元　陳孚　撰
　觀光藁
　　出門别親友
停君漢水浮鴨之翠杓聴我嶧山栖鸞之綠桐男兒拂
衣出門去龍泉三尺光如虹君不見磻溪鶴髮釣魚者
偶擲漁竿来牧野白旄麾開炮烙烟桓圭朱芾侯青社
又不見南陽臥龍人不識一朝佐漢坐很石羽扇輕摇
蛇鳥驚火精焰焰天西極旗亭四月柳如藍紫騮嘶風
黄金驂豈無叩牛歌亦有捫蝨談天生巉巖崒嵂骨蒿
萊槁死誰能甘我欲登泰山扶笻欵天關東溟若木如
可攀手弄日月青雲間我欲渡黄河赤脚凌秋波水仙樓
閣銀嵳峩徑叱海若笞蛟鼉停君翠杓聴我緑桐真人
開天六合同風騶虞鳳凰飛舞鎬宫有線五色獻于重
瞳補舜衣裳山龍華蟲虎豹九關兮不可以達吾則脱
冠歸来兮丹丘之青峯長揖二三子目送西征鴻
　　拜辭先隴而行
晨陟馬鬛封血淚如雨滴父兮曩即世宿草十改碧平
生熊豹姿虬髯身七尺豈無千里心柰此驥伏櫪家有
三萬卷手自校朱墨親傳不肖孤今亦字僅識名未成
父志何以慰窀穸墓下當自誓素操堅鐵石
　　過鏡湖
鏡水八百里水光如鏡明偶尋古寺坐便有清風生天
濶雁一㸃山空猿數聲老僧作茗供笑下孤舟輕
　　越上早行
青鞋三十里草露惹衣斑潮落曹娥渡雲昏夏禹山秋
聲黄葉裏天影白鷗間欲問錢塘路漁家半掩關
　　夜泊六和塔下
碧天如幕垂露濕星磊磊漁燈射寒沙萬㸃亂光彩壯
哉大江水浩浩東北滙西風捲潮来鐵馬擁萬鎧木落
烟嶂横鴟夷魂安在臥聞黄帽郎一曲歌欵乃扣舷起
和之逸興𣺌雲海
　　鳳凰山
浮屠百尺聳亭亭落日鴉啼野蔓青故國盡銷熊虎氣
荒山空帶鳳凰形金根輦路迎禪駕玉樹歌臺語梵鈴
惟有錢塘江上月年年隨雁過寒汀
　　湖上感舊
昔日珠樓擁翠鈿女墻猶在草芊芊東風第六橋邊柳
不見黄鸝見杜鵑
　　和靖墓
北邙翁仲拱朱門玉椀時驚古帝魂誰似孤山一抔土
梅花依舊月黄昏
　　葛嶺行
葛嶺相君之故居昔年甲第臨通衢錢横花間甃作徑
錦鋪泉底流為渠後庭三千傾城姝歌舞絶世冰肌膚
麒麟銀裳龍綃裾佩以文螺木難珠相君出擁萬虎士
各操鬭㦸左右趨劒履上殿帝賜坐駞蹄七寳分御㕑
望塵拜者頌元老伊尹周公所不如豈知一旦事瓦裂
鋃鐺鐵鏁載以驢我偶過此訪廢址狐兔縱横草焦枯
琨臺瑶砌不復見已有野人来種蔬却怪當時鑿隧道
挾詐出入潛如狙大臣一身佩天下版墻複壁何謬歟
山童從我一壺酒回首落日悲欷歔摩挲仆碑共踞坐
尚是御賜淩烟圖
　　飛来峯
寒峯插天出玲瓏萬菡萏微風起松際怪石勢摇撼上
有百尺松幽花綴紅糝野猿忽躍去滴下露千㸃回首
冷泉亭天鏡光瀲瀲游姬長眉青嬌童兩髦髧平生山水
癖如人嗜昌歜對此一壺酒玉色翻醉臉路逢老祝髮
絳袍金光閃兹山信自佳恨為緇塵染置之且復醉天
竺鼓紞紞
　　嘉興(有顧野王/讀書堆)
燕子穿烟水荇開故家猶有讀書堆平生雙耳松風裏
又向華亭聴鶴来
簫鼓聲中十萬家垂楊淺映綠牕紗象梳兩兩蟬鬟女
笑擁紅橋買藕花
　　平江
滄浪亭下望姑蘇千尺飛橋接太湖故里空傳吳稻蟹
寒祠猶記晉蓴鱸芙蓉夜月開天鏡楊柳春風擁畫圖
為問館娃歌舞處鸎花還似昔年無
　　吳宫子夜歌
紫貝樓闕鬱金香暖雲七十紅鴛鴦玉蟬笑擁霞綃裳
星河不墮宫㸃長綠樽灧灧麟髓泣露重花寒秋不濕
歈歌一聲驚怒濤海鯨夾陛如人立誰知淺顰蛾半掃
中有疎螢滿愁沼越兵曉跨西風来碧波一夜芙蓉老
　　吳松江長橋
松江波萬頃橋倚碧雲端白鳥穿屏小青天落鏡寒夕
陽明佛塔秋色老漁竿無限凭闌意何時此掛冠
　　三髙祠
君不見洛陽記室雙鬢皤不忍荆棘埋銅駞西風忽念
鱸魚鱠歸来江上眠秋波又不見甫里先生心更苦河
朔生靈半黄土夕陽蓑笠二頃田口誦羲黄思太古二
君隠淪豈得已一生不及鴟夷子吳宫鹿走越山髙脱
纓徑濯滄浪水丈夫此身繫乾坤豈甘便老菰蒲根古今
得失一巵酒我欲起酹汀鷗魂
　　常州
毘陵城西漁火紅家家夜香燒碧空荻花離離季子塜
楓葉索索春申宫雞聲人語三十里大船小船浪相倚
鸂鶒一雙飛上天人在舵樓弄秋水
　　京口
昔日巍樓倚北門朱闌空鎖蒼苔痕金山風起水聲急
鐵甕雨来雲氣昏仙杖無靈花已槁霸圖有恨石猶存
漁舟只在滄浪上一笛夕陽愁客魂
　　登北固樓
北固閒迴首荒城夕照中烟光浮海濶天影入樓空星
斗占吳分江河見禹功誰家兩翁仲無語立秋風
　　金山寺
萬頃天光俯可吞壺中别有小乾坤雲移塔影横江口
潮送鐘聲過海門僧榻夜隨蛟室湧佛燈秋隔蜃樓昏
年年只有中泠水不受人間一㸃塵
　　𤓰洲
烟際繫孤舟蘆花滿棹秋江空雙雁落天濶一星流急
鼓西津渡殘燈北固樓商人茅店下沽酒話揚州
　　真州
淮海三千里天開錦繡鄉烟濃楊柳重風淡芰荷香翠
户妝營妓紅橋税海商黄昏燈火閙塵麝撲衣裳
　　金陵
六代帝王州寒烟滿石頭星河天北轉江漢水東流步
絶金蓮雨歌殘玉樹秋白頭有漁者猶説景陽樓
　　鳳凰臺
鳳凰臺上野烏啼笳鼓連營日又西天地無情潮寂寞
英雄有恨黍髙低殘桁夜雨迷朱雀荒塜秋風怨白雞
空有斷碑蒼蘚裏千年留得謫仙題
　　臙脂井
淚痕滴透綠苔香回首宫中已夕陽萬里山河天不管
只留一井屬君王
　　烏衣巷
鳷鵲金波事已非江山何限淚沾衣臺空鳳去無人問
只説尋常燕子飛
　　雨華臺
巍臺千尺梵王家雲淡秦淮月映沙天雨寳華今不見
空聞人唱後庭花
　　揚州
千載殘城生亂莎夕陽吹角秋風多吳公臺下已黄土
揚子橋頭空白波隔岸櫓聲桃葉渡滿樓燈影柳枝歌
當年杜牧亦何意空向珠簾醉綺羅
　　平山堂
堂上醉翁仙去蘆花雪滿汀洲二十四橋烟水為誰流
下揚州
　　后土祠瓊花
荒棘萋萋后土宫芳根已逐綵雲空男兒别有揚州淚
不為瓊花滴曉風
　　露筋廟
白鳥飛空萬箭攢玉肌一夜粉痕乾殘碑何用誇筋露
要露平生鐵肺肝
　　髙郵軍
吳通上國已千秋日日長淮送客舟一卷麟經孤燭下
夜深無語過䢴溝
文星已逐水西沉對客揮毫只此心今夜又遊臺上月
不堪更照古藤隂
萬頃波間寳氣浮晚来釃酒酹中流天明更欲凭闌望
説與驪龍莫暗投
　　甓社湖遇大風(舊傳有夜/光之珠)
天低烟㝠㝠平湖遶淮楚一帆東南来乃為風伯侮前
如殘葉飄後如輕蝶舞驚濤湧雪山濕浪濺銀雨嘗聞
貝宮胎夜夜靈光吐吾無盜睡心龍兮爾何怒舟師倚
斷桅相戒不得語亦有誦咒者拱手面如土回視天際
雁萬㸃落逺浦彼物何悠悠吾生浪自苦
　　寳應縣
關河魚沸血波流喜見元符下楚州宫壼明年翬翟掩
為誰留得採桑鈎
　　淮安州(古淮/隂郡)
孤帆下江北千里西風輕泊舟公路浦始見南昌亭青
天下白露亂葉凄以聲汀洲結海色冉冉孤月生殘鴉
感興廢斷腸悲飄零安得攜美酒臺上呼劉伶百年一
箕踞六合皆螟蛉
　　長淮有感
一笛山陽上東風蜃氣腥烟迷隋帝柳潮湧楚王萍曉
市堆淮白秋郊獵海青古今愁不盡落日蓼花汀
　　淮隂侯廟
漢家羅網政髙張誰有勲名紀太常戲爾築壇呼大將
危乎操印立真王烟中草木疑殘幟沙上風濤憶故囊
鐘室千年君莫怨未央宫殿已斜陽
　　漂母塜
英雄未遇亦堪羞一飯區區不自謀莫笑千金酬漂母
漢家更有頡羮侯
　　黄河謡
長淮綠如苔飛下桐栢山黄河忽西来亂瀉長淮間馮
夷鼓狂浪峥嶸雪崖墮驚起無支祁腥涎沃鐵鎖兩雄
鬭不死大聲吼乾坤震撼山嶽骨磨蕩日月魂黄河無
停時淮亦流不息東風吹海波萬里湧秋色秋色不可
掃青烟暎蘆花白鳥亦四五長鳴下汀沙黄靈奠四瀆
各剖盤古髓千載今合流神理胡乃爾漁翁一鬢霜扁
舟依古樹隔浦欲扣之翩然淩波去
　　清河口
百年南北戰塵昏只指長淮作塞垣今日清河河上水
天教洗眼看中原
　　邳州
沂水碧潺潺汀沙白鳥閒林邊郯子國烟際嶧陽山茅
屋秋先破荒城夜不關烹魚呼濁酒一笑夕陽間
　　圯橋
履印青苔跡未消一編徑佐聖明朝祖龍流毒如洪水
濟盡生靈是此橋
　　白門(邳之城南門吕布為/老瞞圍急登此請降)
布死城南未足悲老瞞可是筭無遺不知别有三分者
只在當時大耳兒
　　古宿遷(唐宿/豫縣)
淮水東流古宿遷荒郊千里絶人烟征衣不脱夜無寐
舟在西風亂荻邊
月落狐鳴野草黄雁飛無數水茫茫數星鬼火寒沙上
知是何年舊戰場
　　吕梁洪
沂泗之水来魯邦平沙千里流淙淙忽逢吕梁萬石硔
勢與石鬭不肯降半天捲起千尺龍怒聲日夜相摏撞
有如萬騎騰驪䮾左挾賁獲右羿逢惡若哮虎鼎可扛
踴槊躍矢横矛鏦風雲蛇鳥萬旌幢大呼擊碎龍文杠
死戰不復留空羫我生事業在北牕蒙莊一卷暎秋釭
每羨老叟何其憃忠信出入言非哤及此更覺心悾悾
西風吹衣衣茸尨茅店沽来酒盈缸篙人贈我尺鯉雙
扣舷而歌和柷椌問禹何故留此洚何當理我小舽艭
東浮溟海西岷江沛然一口吸老龎要使后土安鴻厖
　　徐州(項羽戲/馬臺)
項王熊豹姿氣欲吞天下大呼渡河来山嶽如崩瓦當
其火秦宫血湧渭水赭嗔目叱諸侯膽落毛髮洒誰知
隂陵路浩歌淚如瀉惟徐乃故都昔此奠宗社尚想巖
臺上鐵槊擁萬馬酒酣笳鼓鳴旌旗蔽原野及今亦何
有荒棘秋滿把皇天祚真主神器不可假豈有時雨師
刈人如土苴天亡君勿悲為君奠罍斚
　　黄樓(東坡/所築)
長河如帶彭城東亂石蹴起百步洪昔年民歌山鞠藭
孤城匯為河伯宫城上閃閃鯨鬛紅雪堂先生人中龍
驚湍偃受丸泥封手援赤子魚腹中黄樓千尺雉堞雄
巍梁畫棟光曨曨吹笙伐鼓撞歌鐘先生鏗然一枝笻
麾斥八極綾星虹酒酣叱起楚重瞳為我㧞劒舞西風
夘君作賦聲摩空至令讀者毛髮鬆百年事往猶飛鴻
我獨流涕將何從孤角一聲烟濛濛又送落日沉西峯
　　百步洪
大山如飛虬小山如伏牛天河横空来聲撼山骨浮我
偶石上眠夢驚霹靂怒急起扶瘦笻恐山亦流去
　　范增墓
七十衰翁兩鬢霜西来一笑火咸陽平生竒計無他事
只勸鴻門殺漢王
　　泗水
落日漁歌何處白鷗雙墮蒼烟欲弔周家殘鼎秋風泗
水千年
　　燕子樓(唐張建封妾盼盼之居也/哀其節作長相思兩章)
長相思久别離東風不暖殘燕支乳鴉困柔鸞悲櫻桃
泫紅膩蘼蕪凋緑滋牙床琥珀枕夢君君不知
長相思久離别珠樓無人但有月翠屏寒銀燭歇芙蕖
為誰憐丁香空自結淚滴錦䄡褕十年化為血
　　出彭城北門
千載金湯拱上流只今惟有荻花秋江南客子笑無語
閒看黄河下汴州
　　留侯廟
子房王佐才其風凛冰雪天遣鶴髮翁圯上授寳訣博
浪沙中千尺鐵祖龍未死膽已裂况此喑嗚扛鼎夫不
直秋風一劒血談笑帷幄間六合雄雌决卯金四百年
只在三寸舌但恨漢徳非姚虞不得身為古稷契雍熈
至治如可作豈肯脱冠掛北闕留城古祠今千載碧蘚
溜雨眼斷碣我恐至人或不死尚有笙鶴擁玉節酌泉
採菊往奠之回首芒碭墮山月
　　沛縣歌風臺
沛宫一曲大風歌誰識尊前感慨多㧞木揚沙濉水上
大風中有漢山河
沛上風雲志未酬彭城先有錦衣遊同為富貴歸鄉者
只是龍顔異沐猴
原廟衣冠久已灰斷碑無首臥蒼苔至今風起雲飛夜
猶想帝魂思沛来
　　陵母墓
太傅勲名半紙殘百年人子痛如山縁何方寸非徐庶
忍死慈親一劒間
　　魯橋(濟州南/六十里)
東魯三家市長橋壓怒濤寒沙秋一雁殘月夜千艘北
極天形大中原地勢髙百年洙泗上今得浣征袍
　　夜泊濟河
十日淮沂上今朝渡濟河龜蒙秋燒濶鳬嶧夕陽多古
寺雲籠塔長亭柳暎波魯邦無孔子何處聴絃歌
　　題太白酒樓
昔聞李太白山東飲酒有酒樓今我登樓来北風吹髮
寒颼颼太白天酒仙人間不可留金光絳氣九萬里翩
然而上騎赤虬左蹴大江濤右翻黄河流手攀北斗招
摇柄瓊田倒瀉銀灣秋銀灣吸乾日月液蟾驚烏泣黄
姑愁太白方悠然掀髯送汀鷗炯如曉霞一㸃暎秋水
紅痕微湧玉色浮太虚變化如蜉蝣仙今何在不可求
惟有胸中燦爛五色錦化為元氣包神州我欲起仙從
之遊安得羽翮飛上崐崘丘
　　東平府
任宿須句國烟雲擁汶河長亭東接岱短棹北通阿萬
井樓臺壯千郊衍沃多無鹽城突兀司𨽻石嵳峩夜月
喧簫鼓春風扇綺羅鈿車香不掃步障錦相摩地尚雄
千乗人猶慕四科故侯敦學校俊士樂絃歌紫闥懸金
榜朱樓響玉珂自天沾湛露率土育菁莪衮冕明蟲藻
樽罍列象犧淹中書在否稷下事如何沂詠難逢㸃鄒
遷尚憶軻明朝燕趙去萬事付滄波
　　望泰山
扁舟浮泗来夜宿須句國眼明忽見玉芙蓉揷天亭亭
千丈碧舟人為我言此乃七十二君之泰山天風吹落
黄峴露冰花亂灑龜蒙間七十二君今何在寳符朝朝
吐光彩千年老鶴巢雲松夜看白日湧東海東海青童
仙踞龜啖蟹螯笑秦亭上攀蟠桃笑彼鞭石駕長橋天
帝之孫奠天極鮑魚狂魄腥山色我有東封書中含萬
古情欲奏天子甘泉殿手刻玉檢黄金繩寄聲為報牽
狗老先向石壇種瑶草
　　黄石公廟(在東阿縣/榖城南)
榖城黄石廟古木白雲深黄石有存沒素書無古今老
耼三世夢孺子一生心日落祠門掩殘鴉又滿林
　　管仲井(在東/阿縣)
畫野分民亂井田百王禮樂散寒烟平生一勺潢汙水
不信東溟浪沃天
　　聊城縣
七國兵戈若沸羮詩書誰問魯諸生君看一紙聊城箭
何似安平十萬兵
　　髙唐州
千里齊郊亦壯哉扶笻城上獨徘徊馬隨濟岱秋風去
鴈帶關河夜月来驛路暎墻榆葉老漁村帶水荻花開
吳儂誤讀襄王傳空向山東夢楚臺
　　陵州
五里行盡桑麻疇十里一見蘋花洲十里五里烏鳥樂
隠隠烟火浮陵州陵州大船腹如鼓陵州梨棗賤如土
陵州女郎金縷衣低鬟亂擁紅牕舞柳衣裊裊縈清河
綠頭水禽飛帶波簫笙月下不肯飲一笑如此陵州何
　　景州
聊攝之東一千里昔為青社太公履只今但有無棣溝
榆葉亂擁沙水流車行半夜草露濕路傍土堠如人立
丁當鐸摇馬不驚黑天倒垂參昴星吾生百年浪自苦
悲笳一聲殘月吐
　　廣川大夫廟(在景州/北門)
俯察人情仰憲天素王心事策三篇大夫不向江都死
換盡炎劉四百年
義利從来界限殊大夫一語破昏愚平生最笑秋風客
只愛黄金竈鬼書
　　阜城縣
唐帝失金鏡六合無光晶太微摇玉床影射攙搶星河
朔彈丸地梟獍接踵生乾犖肉未寒復有史思明鬼馬
載鬼妾氣薰草木腥天網何嘗漏瀦宫穿濕螢我(闕/)過
逆壤驅車無留行安得踏東海飛戈膾長鯨
　　御莊
百年禮樂卯金刀忍把鴻名冠偽朝樹上一聲休也曲
路人猶自怨鴟梟
　　獻州
萬里天東北西風獨杖藜雁聲秋帶魏樹色曉浮齊野
濶青烟淡天空白日低人家在何處隠隠野狐啼
　　河間府
北風河間道沙飛雲浩浩上有銜蘆不鳴之寒雁下有
隕霜半死之秋草城外平波青黛光大魚跳波一尺長
牧童吹笛楓葉裏疲牛倦馬眠夕陽有禽大如鶴紅喙
摇緑烟路人指我語似是信天緣我生功名付樽酒衣
如枯荷馬如狗為問天緣可信否旗亭擊劒寒蛟吼
　　君子館
牢落乾坤一腐儒征岐半世泣楊朱偶逢孤館呼君子
夜起挑燈讀古書
　　莫州
晨出莫州門回望古易京丹樓不復見草白寒雉鳴雉
角角棗纂纂昔誰城此公孫瓚城南城北陂水滿寒蒲
如劒出水低大火焚巢天不管野鳬醉眠沙土暖
　　吕仙翁廟
山形夭矯蒼精劒日影曈曨紫磨丹度盡世人人不識
午烟起處是邯鄲
　　雄州
燕南垂趙北際昔(闕/)義城鐵可礪城上烽火明如彗只
今殘堞黄雲曀老榆半枯懸薜荔市翁叱馬聲嘒嘒叩
以瓦橋潛出涕英雄虎鬭空萬世北風吹沙秋鶴唳
　　雄州白溝
遼宋兵戈事已休昔年曾此割神州一衣帶水殘陽外
猶有人言是白溝
　　涿州
晨發白溝河薄暮宿范陽殘城無雉堞枯木鳴白狼回
首望中原日落烟茫茫天低鶻沒處彷彿見太行緬懐
昭烈帝八尺鬚眉蒼平生漢社稷志欲為髙光惜哉不
得就越在天一方里人亦何知牲酒奠樓桑車葢不復
見但有秋草黄我来已千載誰復悲興亡天明登車去
塵霧沾衣裳
　　良鄉縣
過盡長亭又短亭燕京初聴曉鐘聲呼童拂拭青藜杖
早掛琴書上帝京
　　詠神京八景
　　　太液秋風
一鏡拭開秋萬頃碧天倒浸琉璃影寒飇夜捲雪波去
貝闕珠宫黛光冷三千櫂歌摇綠烟濕鬟吹墮黄金蟬
琪樹颼颼紅鯉躍衮龍正宴瑶池仙
　　　瓊島春隂
一峯亭亭湧寒玉露花不墮瑶草綠珠樓千尺星漢間
天飇吹下笙韶曲萬年枝上槲葉滿小鸞掁掁遶龍管
金根曉御翠華来三十六宫碧雲暖
　　　居庸疊翠
斷崖萬仞如削鐵鳥飛不度苔石裂嵯岈枯木無碧柯
六月太隂飄急雪寒沙茫茫出關道駱駞夜吼黄雲老
征鴻一聲起長空風吹草低山月小
　　　盧溝曉月
長橋彎彎飲海鯨河水不濺冰峥嶸逺鷄數聲燈火杳
殘蟾酒暎長庚横道上征車鐸聲急霜花如錢馬鬛濕
忽驚沙際金影摇白鷗飛下黄蘆立
　　　西山晴雪
凍雀無聲庭檜響冰花洒簷大如掌平明起視巖壑間
揷天瓊瑶一千丈夕陽微漏光嵯峨倚欄(闕/)　爽氣多
雲間落葉有徑否想見樵叟猶青蓑
　　　薊門飛雨
黒雲如鴉漲川谷雷踴電躍風折木(闕/)天萬(闕/)　海来
森森暎牕如銀竹鳳城無數(闕/)　　珠簾半捲西山秋
誰憐羈客家萬里一燈孤擁寒衾愁
　　　玉泉垂虹
雪波碧湧千崖髙落花㸃㸃浮寒瑶日斜忽奮五彩氣
飛上太空横作橋古寺鐘殘塔鈴語回首前村猶急雨
輕綃欲剪一幅秋又逐西風過南浦
　　　金臺夕照
巍坡十二青雲梯老樹偃伏猶躬圭長裾已翳星辰去
殘陽空掛盧溝西召南六百年宗社一日黄金重天下
精纒寳氣夜不收又見殘霞明朔野
　
　
　
　
　
　
　
　
　
　
　
　陳剛中詩集卷一
欽定四庫全書
　陳剛中詩集卷二
　　　　　　　　　　　　　元　陳孚　撰
　交州藁
　　出順承門
又騎官馬過中原袖有芝泥御墨痕嶺海孤臣天咫尺
五雲回首是都門
　　過盧溝橋
去天尺五禁城西華表亭亭柳拂堤海上飛来雙螮蝀
雲間擁出萬狻猊太行山色浮鯨浪上國秋聲送馬蹄
誰識太微天極象迢迢河漢玉繩低
　　良鄉縣早行
西風黄葉館曉起候鐘聲驛吏張燈送山童抱褥行短
笻秋萬里長劒月三更猶有鈞天夢依稀遶禁城
　　涿州
乾坤萬里一征驂馬上彎弓膽氣酣回首太行青未了
不知身在涿州南
　　樓桑廟
古廟千年後桑隂滿涿州亂山空北向大火已西流遺
恨三分國英風百尺樓里人牲酒奠想像衮龍浮
　　易州
白雁飛殘水滿洲驛亭疎雨古槐秋平生最惡荆軻事
手障西風過易州
　　保定府
聖明恩重一身輕英簜熒煌萬里行試問黄金臺上月
清光此夜為誰明
萬㸃寒鴉噪野烟保州城上夕陽天道傍苔碣麒麟臥
知是誰家舊墓田
　　中山府
馬上秋雲擁節旄霜花如雪㸃征袍要留醒眼看天地
不向山中飲濁醪
定武蘭亭墮渺茫愚儒猶䕶篋中藏我来一笑無他語
獨立西風看雁行
　　真定懐古
千里桑麻緑䕃城萬家燈火管絃清恒山北走見雲氣
滹水西来聞雁聲主父故宫秋草合尉陀荒塚暮烟平
開元寺下青苔石猶有當時舊姓名
　　過滹沱河
鉦鼓連天戰血紅存亡只寄寸冰中憑誰剪取鱗鱗碧
畫作雲臺第一功
　　宿趙州驛
晉家曲沃舊池臺無數行人去又来可惜石橋三百尺
只留驢跡印青苔
攬轡欒城又趙州清霜㸃入鬢邊秋何如東院老尊宿
不出山門到白頭
　　望臺
北道將軍鐵鏁開火旗萬陣渡河来君臣感㑹風雲際
半在雲臺半望臺
　　鄗南光武廟
赤伏真天子𤣥圭衮藻明千年髙邑廟一笑下江兵野
闊騰龍氣河流渡馬聲列侯冠劒合英采儼如生
　　過臨洺驛大雨雪寒甚
弭節發襄國飲馬清洺水山岳忽隂沍急雪白玼玼北
風利如刀剪剪射雙耳飢烏時一鳴僕夫寒墮指人生
三間茅豈不願鄉里天子命有行去去何敢已道傍有
旗亭濕烟亂汀葦尚想布衾人晏眠猶未起
　　邯鄲懐古
數㸃寒峰擁翠嵐叢臺落日見漳南火枯襄子殘銅斗
土蝕平原舊玉簪宫閉沙丘空有雀兵吞函谷已如蠶
回仙逆旅今存否世上黄粱夢正酣
　　磁州
漳水東流繞碧灣風蒲獵獵夕陽間帽簷不奈黄塵滿
賴有磁州數㸃山
　　銅雀臺
古臺百尺生野蒿昔誰築此當塗髙上有三千金步摇
滿陵寒柏圍鳳綃西飛燕子東伯勞塵間泉下路迢迢
龍帳銀筆紫檀槽怨入漳河翻夜濤人生過眼草上露
白骨何由見歌舞獨不念漢家長陵一抔土玉柙珠襦
鎖秋雨
　　彰徳道中
偶逐征鴻過鄴城譙樓鼓角晚連營雨垂魏武分香淚
水湧周文演易聲林慮山髙秋靄濕湯隂里近夜燈明
誰人得似韓忠獻鄉社猶誇晝錦榮
　　羑里歌
若有人兮羑里𤣥端兮玉几昔炮烙兮將纍以死今閟
宫兮百世紀望糟丘兮朝歌彼罔有悛兮柰何横流汙
兮滂沱河有龍兮洛有龜藐余繇兮明夷人弗問兮上
帝臨之帝獨(闕/)兮漳之渚水曾波兮神靈雨已矣乎文
不在兹兮使我心苦
　　淇州
聨鑣下淇澳烟淡草紛紛綠竹已秋色白旄空暮雲殘
陽孟津渡落葉比干墳尚想鷹揚叟當年此策勲
　　衛州
衛國多君子郊原景尚雄舟行淇水上人在邶風中酒
不荒商邑琴猶記楚宫孟津在何處無語對征鴻
　　黄河(按此詩已見卷一/題為出彭城北門)
千載金湯擁上流只今惟有荻花秋江南客子笑無語
閒看黄河遶汴州
　　博浪沙
一擊車中膽氣髙祖龍社稷已驚摇如何十二金人外
猶有民間鐵未銷
　　汴梁龍徳故基
書来海上勸連兵已見金輪逐火精醮絶絳樓無鶴唳
朝空丹扆有狐鳴羽袍士尚傳三洞介幘人誰報六更
一代興亡真大夢陳橋驛畔見青城
　　登大相國寺資聖閣
大相國閣天下雄天梯縹緲淩虚空三千歌吹燈火上
五百纓縵烟雲中洛汭已掩西墜日漢津空送南飛鴻
闌干倚遍忽歸去颯颯兩鬢生秋風
　　石假山
晨遊大梁圻涕泗不可忍道間萬崔嵬揷天湧蒼筍尚
想吳震澤巨斧斸嶙峋東南赤子脂已逐枯蘚盡峨峨
神霄君瑶鐘擁鴉(闕/)摩挲太古姿在貫右宗稹維國建
宫室天球樹靈簨胡為黑鬅鬙羅此亂蛟蜃事往不必
議隂雨洗殘燐囘首丹鳳門古槐葉黄隕
　　朱仙驛
城郭重来事已非南薰不掩柳依依舊時大慶蒼虬礎
留與田家夜搗衣
　　鄢陵
鄢陵昔搆兵萬騎夜流血一矢忽飛来射落楚山月哀
哉公子側戰骨當速朽胡為三日榖易此半樽酒我今
不飲酒但飲落月光晉楚杳何處雉鳴烟茫茫
　　上蔡縣驛
上蔡城邊雉兎肥滿川桑棗綠成圍東門牽犬無窮樂
誰遣君侯不早歸
幽贊神明象數開要從混沌見胚胎人間别有蓍龜在
休問荒城八卦臺
　　蔡州
君不見蔡州城下三尺雪緋衣小兒二尺鐵汝水鱗鱗
蒼瓠懸不洗逆雛襟上血吏部落筆走風雨穹碑清廟
生民語顓臾乃在邦域中君誅一臣何足詡乾坤萬世
開皇元天戈一指清中原方將泥金泰山頂殘灰豈問
幽蘭軒
　　蔡州至馬鄉遇大雪有作
北風一夜聲洶洶大地吹如銀浪湧古槐夹道萬玉虬
向人夭矯欲飛動蔡州昔讀昌黎碑疾馳文城見真勇
我今躍馬蹴瑶瓊馬􁁄長嘶耳雙聳平生凛凛鐵石心
意行萬里無關隴膚爪皴裂豈復問政要嵗寒報天寵
回頭却笑鶴髮翁地爐如蝟縮擁腫(鶴髮翁謂交/趾老使臣也)
　　黄州黄陂驛
晨發定逺驛千崖紅櫟林午度大勝關萬壑青松隂寒
泉瀉澎湃亂石懸崎崟呦呦走野鹿角角鳴山禽平生
一兩屐若有山水淫天台鴈蕩路坐對清猿吟朅来擁
使節躍馬聲駸駸誰知長淮上風露凝衣襟黄州𣺌何
處雪堂蒼烟深因思蘇長公幅巾霜滿簪洞簫起月下
天地皆清音千載豈云逺知我猶此心
　　陽羅堡歌
陽羅殘堡髙巑岏亂山勢如秋蛇蟠長江西来五千里
雪濤怒濺秋風寒憶昔王師駐江上旌旗百萬騰龍鸞
江神俛首不敢喘鏡平河碧無驚湍乾坤一統自此始
坐見北極朝衣冠我来蘄黄望夏口彷彿但認烟波竿
漁鼓數聲起何處白鳥飛盡青天寛鯶公盈尺不論價
翛然一笑生清歡興亡往事誰復問磯頭石老蒼苔乾
津鼓急催渡江去又見曉日浮晴巒
　　黄鶴樓歌
嶪嶪乎黄鶴之樓兮突起乎天之東南吾不知其㡬百
尺兮踞石磴而仰望眩金碧之耽耽手捫星漢如可近
但見天飇吹髮寒鬖鬖瞿唐三峽之波濤洶湧訇擊而
下兮雷聲怒撼于江潭忽遶城以北匯淨若萬頃之清
藍楚山數㸃鸞騰蛟躍兮碧影倒浸乎烟嵐殘霞似落
未落兮蒲獵獵以風偃柳裊裊以露含武昌亭臺一千
萬瓦光參差浮楩楠下視十二之衢兮炫服士女東西
行者藐蠕蠕之吳蠶黄鶴之仙人霓冠青瑶簮御綘旌
于列缺倒景兮偶見我以大笑欲駐我之征驂攀東溟
之博羅曜折西極之優鉢曇飲我以蒲萄鴨頭之綠兮
侑以洞庭之蒼柑洞庭帝子鼓軒轅之瑟兮舞干戚而
撞宫函白也挾赤鯨以旁睨崔顥怩縮而不敢以談浩
浩乎萬丈之氣兮長虹横空夭矯而方酣下蟠黄之輿
上斡𤣥之堪安得挽招摇以酌元氣兮妙太極而函三
慨彼在昔如焚如惔陶司馬之狂悖庾大令之貪惏鸚
鵡之洲何罪而戮赤壁之磯何功而戡吾豈若二三子
斵崑崙之璞兮輕蹈夫太阿之鐔飛来兮黄鶴跨汝從
兮彭耼
　　鄂渚晚眺
黄鶴樓前木葉黄白雲飛盡雁茫茫櫓聲摇月歸巫峽
燈影隨潮過漢陽庾令有塵汙簡冊禰生無土葢文章
闌干只有當年柳留與行人記武昌
　　鸚鵡洲
大江東南来孤洲屹枯蘚中有千載人殘骨寄偃蹇貽
漢黨錮􁀙薦紳半摧殄况復啖葛奴盡使羽翼翦天乎
鸞鳳姿乃此侣猰犬想當落筆時酒酣玉色洗鸚鵡何
足詠僅以雕蟲顯我来策蓬顆清淚悽以泫尚悵迷㡬
先不為無道卷賢哉龎徳公一犁老襄峴
　　吕仙亭
昔日吕公遊洞庭玉簫吹裂蘆花汀秋空一劒忽飛去
夜月千山烟㝠㝠天地茫茫烏兎急波濤洶洶蛟螭腥
起呼老樹欲與語濕露亂洒苔痕青
　　岳陽樓
洞庭木葉風颼颼雪浪萬頃飛白鷗氣浸中天日月濕
影摇大地山河浮數聲裂玉洞賔魄一㸃殘黛湘娥愁
安得天瓢酌仙酒跨鯨直上扶桑洲
　　潭州
百萬人家簇綺羅叢祠無數舞婆娑山盤衡嶽樹林密
水落洞庭鳬雁多染竹痕深湘女淚佩蘭聲斷楚囚歌
洛陽年少胡為者不奈承塵鵩鳥何
　　瀟湘八景
　　　洞庭秋月
月明水無痕冷光泫清露微風一披拂金影散無數天
地青茫茫白者獨有鷺鷺去月不摇一鏡湛如故
　　　烟寺晚鐘
山深不見寺藤隂鏁修竹忽聞疎鐘聲白雲滿空谷老
僧汲水歸松露墮衣綠鐘殘寺門掩山鳥自争宿
　　　江天暮雪
長空捲玉花汀洲白浩浩雁影不復見千崕暮如曉漁
翁寒欲歸不記巴陵道坐睡船自流雲深一蓑小
　　　瀟湘夜雨
昭潭黑雲起橘洲風捲沙亂雨灑篷急驚墮檣上鴉黿
鼉互出沒暗浪鳴艣牙漁燈半明滅濕光穿蘆花
　　　平沙落雁
十里黄晶熒菰蒲暎原隰亂鴻忽何来影墜西風急嘹
唳三數行欲起又飛立水寒夜無人離離爪痕濕
　　　逺浦歸帆
日落牛羊歸渡頭動津鼓烟昏不見人隠隠數聲櫓水
波忽驚摇大魚亂跳舞北風一何勁帆飛過南浦
　　　山市晴嵐
茅屋八九家小橋跨流水市上何所有寒蒲縛江鯉犬
吠樵翁歸家家釡烟起共喜宿雨收霞明亂山紫
　　　漁村返照
雨来湘山昏雨過湘水滿夕陽一縷紅醉眠草茵暖漁
罾曬石上腥風吹不斷野鳬沉更浮沙汀荻芽短
　　衡州
千里山逢十里平巍樓突兀見澄清州依岣嶁屏邊住
人在瀟湘畫裏行海雁飛回秋渚影江豚吹老夜濤聲
何時得似龎居士一鉢空門了此生
　　永州
燒痕慘澹帶昏鴉數盡寒梅未見花回雁峰南三百里
捕蛇説裏數千家澄江遶郭聞漁唱怪石堆庭見吏衙
昔日愚溪何自苦永州猶未是天涯
　　湘山寺無量夀佛
大地山河無非佛者此為真身孰則為假滔淊清湘瑶
影如瀉一草一木亦皆瀟洒月明露寒綠烟浮野山禽
澗鹿悉談般若我来自北金鞍鐵馬一笑石上得清浄
捨巍乎梵宫朱門碧瓦彈指毗盧風斯在下
　　盤石山
懸崖千仞鐵崔嵬勢似飛虬捲海来我見只疑山欲躍
馬蹄不敢蹴青苔
　　全州
城郭依稀小畫圖佛光迥照鐵浮屠斑斕歸洞見盤瓠
格磔滿林聞鷓鴣(闕/)　北吞雙練急湘山南聳一螺孤
停鞭欲問炎州事(闕/)　侏離見矮奴
　　靈川縣觀桂林山
碧波洗出萬雲鬟(闕/)滿殘陽紫翠間三世眼根修得到
天教盡見桂州山
　　馬王閣
千山萬山紫翠芒巍閣突起山中央煜煜金身兜率佛
稜稜鐵面扶風王烟雲浮動貔虎氣日月飛遶狻猊光
回望交州渺何處孤鳶跕跕南海黄
　　七星山𤣥元樓棲霞之洞
懸崖插天千尺餘下有靈穴呀空虛勢如瑶宫聳渠渠
菡蓞浮動金芙蕖想當未判混沌初元氣旁魄不得舒
鬼斧鑿裂蒼﨑嶇要令吞吐如蟾蜍浩浩大海東南瀦
洪濤蕩激痕未除白乳滴結色雪如伏翼倒懸啄瓊琚
滿洞雲烟誰所嘘冷翠撲人濕衣裾直疑竅通崐崘墟
十二玉樓鈞天居日華月華佩璠璵天丁夾侍黄金輿
飜然而下騎鯨魚流鈴佀有聲虚徐平生嗜山如猿狙
南窮衡嶽北醫閭數年侍直承明廬章服政爾祠鶢鶋
今朝偶捧紫泥書雕題鴂舌開象胥見山忽覺形蘧蘧
三世熱惱為之舒手攀古藤倚栟櫚天風吹鬢寒蕭疎
山僧留我羮野蔬問我何時返樵漁人生六合一土苴
胡能戚施與蘧篨有江可釣田可畬便當箬笠隨舂鋤
冠卿何人墮泥淤郡邑鞭背生蟲蛆日之夕矣吾歸歟
欲歸更為山躊躇
　　題水月洞
鐵崖萬仞鬼斧所鑿長嘯一聲白雲驚躍
　　自永福縣過八十里山
下山如井上如梯亂石嵯岈割馬蹄正是行人行不得
鷓鴣更在隔林蹄
　　馬平謁柳侯廟
詞華一代日星尊茶臼村童儼尚存山左竟令驅厲鬼
庭中已悔乞天孫善和里隔生前淚文惠祠封死後魂
欲奠荔蕉不知處滿池榕葉擁朱門
　　賔州
賔州大如斗青林掩蒼靄亂石熊豹蹲纍纍漱江瀨野
嫗碧裙襦聚虚擁野外青篛羅米鹽飄飄雙繡帶日晚
投古驛酸風不可奈綠竹亂生枝離披影如葢瘴雨飛
為塵鵂鶹聲噦噦府僚跪庭前對我各一慨濁酒强為
飲旅魂那可醉故園何日還白雲遶吳會
　　過牂牁江
青草風吹毒霧腥交州何(闕/)海溟溟牂牁已恨天涯逺
又過牂牁二十程
　　過邕州崐崘關
昨日過大林關酸烟毒霧山復山今日過崐崘關寒泉
怒瀉聲潺潺道傍榕樹齊如織千柯萬葉巗崖間怪藤
倒懸一百尺霜雪不剥皮堅頑勢如蛟螭夭矯下絶壑
駐馬側視不敢攀(闕/)　忽何来眼閃電光尾彎彎山童
驚顫髮卓竪勸我急勒金鞍還因思狄天使貔貅夜度
摧狂蠻上元燈火杳何處至今野燒痕斕斑我雖一書
生袖有青絲綸誓将報天子肯避路險艱邕州南征士
三萬鐵甲未解寒痌瘝我身七尺不能勇金符正爾羞
蒼顔鐵鞭一揮出關去孔雀飛下滄江灣
　　邕州
左江南下一千里中有交州墮鳶水右江西遶特磨来
鰐魚夜吼聲如雷兩江合流抱邕管暮冬氣候三春暖
家家榕樹青不凋桃李亂開野花滿蝮蛇掛屋晚風急
熱霧如湯濺衣濕萬人塜上蛋子眠三公亭下蛟人泣
驛吏煎茶茱萸濃檳榔口吐猩血紅颯然毛竅汗為雨
病骨似覺收竒功平生所持一忠壯荒嶠何殊玉階上
明年歸泛兩江船會酌清波洗炎瘴
　　江州(在谿/洞)
司馬琵琶昔日歌天涯流落事如何若行今日江州路
應是青衫淚更多
老母越南垂白髮病妻燕北寄黄昏瘴烟蠻雨交州客
三處相思一夢魂
　　度三花嶺
絶壁三千丈荒烟八九家黄茅青草瘴黑質白章蛇橄
欖髙懸子芭蕉倒吐花嶺頭一回首何處是京華
　　思明州元日
去年元日步瀛洲獸舞天墀拜冕旒山驛今朝一樽酒
微臣身在嶺南州
三雛掌上玉娉婷拂曉嘔啞語到明今日亂山孤枕上
耳邊忽似有啼聲
　　思明州
風吹蠻雨滴芭蕉杵臼敲殘夜寂寥留得孤燈床榻畔
思明州裏過元宵
手捧檳榔染蛤灰峒中婦女趂墟来蓬頭赤脚無鉛粉
只有風吹錦帶開
鹿酒香濃犬彘肥黄茅岡上紙錢飛一聲鼔絶長鎗立
又是蠻巫祭鬼歸
毒蟲含弩滿汀沙荒草深眠十丈蛇遥望天邊紅似火
瘴雲飛落木棉花
刺竹叢叢苦筍生山禽無數不知名元宵已似春深後
龍眼花開蛤蚧鳴
　　度摩雲嶺至思凌州
嵳峩摩雲嶺石壁如梯遶天頂千年毒瘴鬱不消怒入
老楓結丹癭蒼莽思凌州懸厓結屋如蜃樓寨門半掩
刀槊健隠隠雲際聞鳴牛蠻獠下山健如虎口紅如血
面如土手捧椰漿跪馬前山虺水蟲間肴俎對此停鞭
空自慨吾獨何為在荒裔他年周京王會圖願借丹青
寫椎髻
　　祿州遇大風
岩壑驚摇木樹摧滿空苦霧捲塵埃黑風鬼國漂流去
赤縣神州夢寐回病馬不嘶毛似蝟征夫相對面如灰
夜深不解征衣睡况有翻盆急雨来
　　交趾境丘温縣
九月出薊門北風吹雪衣裘温正月至交趾赤日燒空
汗如水天涯海角茫茫路馬蹄聲裏光隂度萬里長空
一飛絮飄飄知復墮何處夜瞻天極思鬱結臣身南嶠
心北闕願頌聖皇如天福早見塗山班萬玉
　　二月三日宿丘温驛見新月正在天心衆各驚異
　　　因詩以記之
至元癸巳春二月三日夕陳子使交州弭節丘温驛雲
開林影明出門看月色但見天中間彎彎貼半璧同行
二三子相顧各太息中原月初生去地纔數尺今胡翹
首望月乃在東北神禹奠九州維此實異域𤣥象尚爾
殊禮義何由識太息不能寐風動松露滴亂星不知名
纍纍擁南極
　　交趾支陵驛即事
六轡南驅下寳臺交州正月已青梅富良江湧瘴雲濕
安化橋昏蠻雨来蝙蝠穿林紅似燄蜈蚣浮海黑如堆
防風猶後塗山會終為生靈結禍胎(寳臺交/趾山名)
　　交趾朝地驛即事
帝徳堯同大山河共一天璽書行萬里銅柱又千年赤
幟明雲際烏衣拜馬前舞階干羽在未必賴樓船
　　交趾橋市驛戲作藥名詩
長空青茫茫大澤瀉月色使君子何来山椒逺于役虎
狼毒草叢淚如鉛水滴更苦參與商骨肉桂海隔問天
何當歸天南星漢白
　　入安南以官事未了絶不作詩清明日感事因集
　　　句成十絶奉呈貢父尚書并示世子及諸大夫
　　　篇篇見寒食
拜掃歸来走鈿車(杜/牧)二年寒食住京華(胡/曾)自憐慣識金
蓮燭(歐陽/修)奉使虚隨八月槎(杜/甫)
回首扶桑銅柱標(胡/曾)芙蓉帳煖度春宵(白居/易)清明寒食
誰家哭(白居/易)折㦸沉沙鐵未銷(杜/牧)
關山迢遞古交州(李/郢)物換星移幾度秋(王/勃)微雨微風寒
食節(裴廷/裕)夷歌銅鼓不勝愁(陳/羽)
殘花悵望近人開(杜/甫)不盡長江滚滚来(杜/甫)寒食清明都
過了(參寥/子)鷓鴣飛上越王臺(李/紳)
台州地濶海㝠㝠(社/甫)人踏金鰲背上行(楊/蟠)獨在異鄉為
異客(王/維)無花無酒過清明(魏/野)
慈母年髙鶴髮埀(石/介)鄉書無雁到家遲(許/渾)初過寒食一
百六(白居/易)一日思親十二時(山/谷)
共藉梨花作寒食(東/坡)孟光舉案與眉齊(東/坡)越裳翡翠無
消息(杜/甫)夜合花開日又西(白居/易)
寒食家家出古城(王/建)滿川風雨看潮生(石曼/卿)八千里外
飄零客(白居/易)起向朱櫻樹下行(張/籍)
一百五日寒食雨(山/谷)風光别我苦吟身(賈/島)尚書氣與秋
天杳(杜/甫)同是天涯淪落人(白居/易)
海客乘槎上紫氛(李商/隱)清明時節雨紛紛(杜/牧)虎牙銅柱
皆傾側(杜/甫)水盡天南不見雲(李太/白)
　　安南即事
聖徳天無外恩光燭海隅遂頒南越詔載命北門儒萬
里秋持節千軍夜執殳前驅嚴弩矢後爨擁樵蘇睠彼
交州域初為漢氏區樓船征既克徴側叛還誅五代頽
王紐諸方裂霸圖遂令風氣隔頓覺版章殊丁璉前猖
獗黎桓後覬覦一朝陳業搆八葉李宗徂
　安南本漢交州唐立都䕶府梁貞明中土豪田承美
　據其地楊延藝結洪吳昌岌昌文互相争襲宋乾徳
　初丁公著之子部領立傳子璉璿大將黎桓簒之桓
　子至忠又為李公藴所簒公藴徳政日尊乾徳楊煥
　天祚龍翰昊旵凡八傳至宋嘉定乙酉嵗陳氏始奪
　其國陳本閹人有陳京者偽謚文王壻于李值龍翰
　昏耄不恤政事京與弟本偽謚康王盜國柄昊旵沖
　幼其子承簒立僭號太上皇死子光炳嗣在宋名威
　晃上表内附國朝封為安南王死子日烜立在宋名
　日照死今日燇代領其衆於是有國六十九年矣
下俗澆浮甚中華禮樂無諱嫌訛氏阮托制僭稱孤
　國諱李字姓李者皆易以阮臨文為字不成以父死
　自稱孤子表疏文移及對其羣臣皆然
祭祀宗祊絶婚姻族屬汙
　雖有寢廟無嵗時祀禮惟供佛最謹國族男女與同
　姓為婚互相匹偶以齒不以昭穆今酋之妻其叔興
　道女也葢竊國(闕/)　懲創而然
尊卑雙跣足老幼一圓顱
　民皆徒跣間有躡革履至殿則去之郊迎之際袍笏
　百人皆跣而已男子悉髠有官則以青巾幂之民悉
　僧也
陟嶠輕於鹿泅波疾似鳬
　足皮厚甚登山如飛芒刺悉無所懼父子男女同川
　而浴冬夏皆然善水有潛行數百里者
斜鈎青繒帽曲領黑羅襦
　巾色深青髹繒為之貫額以鐵線前髙一尺而屈之
　及頸以帶束反結其後頂有鐵鈎有職掌則加帶于
　鈎家居囚首見客乃巾逺行則一人捧巾以從惟首
　髻以皂羅包束逺望如道家綸巾而益廣出其旁髮
　皆露(闕/)　皆衣黑皂衫四裾盤領以羅為之婦人亦
　黑衣但白裏廣出就以縁其領博四寸以此為異青
　紅黄紫諸色絶無
語笑堂前燕趨蹌屋上烏
　語音侏離謂天曰勃未地曰烟日曰扶勃未月曰勃
　义風曰教雲曰(闕/)山曰幹隈水曰掠眼曰未口曰皿
　父曰吒母曰娜男子曰干女曰于多葢夫曰重妻曰
　陀被好曰領不好曰張領大率類此聲急而浮大似
　鳥語趨進輕佻往来如風深黑一色如寒鴉萬㸃
抵鴉身偃豕羅我背拳狐
　其舁人用布一疋長丈餘以圓木二各長五寸挈布
　兩端更以繩挈圓木上以大竹貫繩兩人舁之人側
　其中若舉羊豕然名曰抵鴉貴者則以錦帛扛用黑
　漆上拖黑油紙屋髙四尺許鋭其脊而廣其簷簷廣
　約四尺雨則張之晴則撤屋而用傘酋出入以紅輦
　朱屏八人舁之甚麗象背上拖鞍轡凡座名曰羅我
　人坐其上拳屈如狐象頷編鈴數十行則琅琅然
寺號千齡陋州名萬劫愚
　使者館于太師府左有小刹曰天啓千齡寺前有碑
　載建中八年壬辰嵗造乃其祖僭號為母李氏追悼
　㝠福李氏偽謚慈順太后龍翰女也偽興道王陳峻
　據萬刼府即唐浪州馬援駐兵浪西里地甚重佛故
　州名曰萬刼
笙簫圍醜妓牢醴祀淫巫
　嘗宴于其集賢殿男優女倡各十人皆地坐有琵琶
　􁑶筝三絃之屬其謳與絃索相和歌則先哩㖮而後
　詞殿下有踢(闕/)上竿杖頭傀儡又有錦袴裸其上體
　跳擲號呶婦人赤脚十指爪槎枒起舞醜態百出人家
　門首必有小祠其神曰馬夫人刻木象猥惡不可名
　狀朔望則陳于庭老稚羅拜之
國尉青盤䕶軍掫白梃驅
　當國二人其叔偽太師陳啟弟偽太尉陳曄國事巨
　細曄啟皆専之毎至殿門下輿則二人各執二大木
　圓如鏡色青廣六尺上畫日月北斗二十八宿意以
　自障也毎州縣有官曰將掫司巡徼之事兼領土兵
　有警則盡驅丁壯以往器械悉自備無弓矢惟持(闕/)
　　　　亦有操白梃者
閲條親獄訟明字掌機樞
　官自司尉而下有檢法明字皆執政官今丁公文杜
　國器黎克復等為之次有尚書亞卿翰林奉㫖判首
　三司又有閲條則親法令刑獄其族有昭明興道昭
　懐昭文佐天皆僭王號正月四日椎牛饗其官屬以
　七月十五日為大節人家相問遺官屬各以一口獻
　其酋十六日開宴酬之
勃窣官中客鬅鬙座上奴
　奴皆涅其額有曰官中客則官奴也曰座上奴則可
　至酋左右餘皆白
臺章中贊糾邑賦大僚輸
　置御史臺中贊即中丞也刑法酷甚盜及逃亡斮手
　足指其人甘心或付象蹴殺之國有大鐘樓民訴事
　扣鐘州設安撫通判縣有大僚箕斂煩重魚蝦蔬果
　悉以充斂皆大僚主之
吏榷㯽榔税人收安息租
　産檳榔最多其税亦重専立官榷之安息木取其津
　及葉揉為小團大數寸嵗收租利甚厚然與西域安
　息不類
黄金刑莫贖紫葢律難踰
　民間金銀雖銖兩悉徴送官有私服用者罪死官品
　崇卑視傘為差卿相則用三青傘次二傘一傘若紫
　傘惟親族用之他人不敢用
安化橋危矣明靈閣岌乎
　自館行六十里過安化橋復一里至清化橋北其上
　為屋十九間至酋所其門曰陽明門上有閣曰朝天
　閣左小門曰日新門右小門曰雲會門門内天井廣
　深數十丈升自阼階閣下扁曰集賢殿上有大閣曰
　明靈閣道右廡至大殿曰徳輝殿左門曰同樂門右
　門曰橋應門其扁皆金書
曲歌歎時世樂奏入皇都
　男子十餘人皆裸上體聨臂頓足環繞而歌久之各
　行一人舉手則十數人皆舉手垂手亦然其歌有莊
　周夢蝶白樂天母别子韋生玉簫踏歌浩歌等曲惟
　歎時世最愴惋然漫不可曉大宴殿上大樂則奏于
　廡下之後樂器及人皆不見毎酌酒則大呼曰樂奏
　某曲廡下諾而奏之其曲曰降黄龍曰入皇都曰宴
　瑶池曰一江風音調亦近古但短促耳
龍蘂常穿壁蔞藤不離盂
　以龍花蕊和安息香油揉為小鋌如筯長尺許挿壁上
　然之終日不絶香甚清馥閩廣人檳榔皆啗乾者以
　蔞藤石灰和之交人惟啖軟檳榔取新採嫩者以蔞
　葉二寸塗蜆灰裹而食貴者以黄銀榼僮攜之不離
　左右終日咀嚼不少休
玳簪穿短髮蟲紐刻頑膚
　婦人斷髮留三寸束于頂上(闕/)其杪再束如筆無後
　鬢鬟亦無膏沐環珥之屬富者玳瑁珥餘骨角而已
　錙銖金珠無有也人皆文身為鈎連屈之文如古銅
　爐鼎欵識又有涅字于胸曰義以捐軀形於報國雖
　酋子姪亦然
有室皆穿竇無床不尚爐
　屋無折架法自棟至簷直峻如傾棟雖至髙簷僅四
　五尺又有低者故欲黑暗則就地開牕如狗竇然人
　用蒲席地坐而向明睡榻之側必有爐熾炭盛暑亦
　然以辟濕蒸之氣
星華舟作市花福水為郛
　星華府即唐驩州去交州城二百餘里海外諸畨舟
　航輻輳就舟上為市甚盛酋叔昭文祖廟與其重寳
　皆在實大鎮也交州無城壁土墻睥睨而已西有花
　福州以水圍遶前有莫橋西陽麻他老邊四橋以通
　出入
突兀山分臘汪茫浪注瀘
　其國西面皆山惟寄狼寳臺佛跡馬鞍於境内為髙
　西南善汝縣有赤土山萬仞挿天將數百(闕/)　南柵
　江以筏渡行四十里至富良江水湍急不甚闊江之
　南名橋市居民頗衆又四十四里曰歸化江一曰瀘
　江闊與漠鄂等江自大理西下東南入于海即諸葛
　武侯渡瀘之下流也有四津潮汐不常
䑕關林翳密狼塞澗縈紆
　丘温東南行十數里陟岡度嶺西山行兩山間初所
　見黄茅修竹既而深林(闕/)　水深不盈尺然周遭百
　折或百步一涉或半里一涉凡六七十復度一嶺夹
　道皆古木蒼藤有巨石挺出篁竹叢薄最為嶮名老
　䑕關西行有山峯秀峙緜亘不絶是為寄狼山翠壁
　蒼崖異木翳密鸚鵡孔雀飛鳴互答猿猱無數凡三
　十里抵刺竹關下有兵守之關上兩山相交僅通鳥
　道大竹皆圍二尺上有芒刺葢其國控扼之地也
士燮祠將壓髙駢塔未蕪
　吳士燮蒼梧人兄弟四人一為合浦太守一為九真
　一為南海士燮為交趾太守有恵政死𦵏焉土人祠
　之甚厚謹髙駢既定交州遂於富良江上橋市之左
　立石塔巋然猶存
鐵船波影見銅柱土痕枯
　馬援征徴側造鐵船四隻沉于海今水清猶彷彿可
　見銅柱援所立也在乾地舖其刻有云銅柱折交人
　滅今陳日烜以土埋之上建伏波祠
墟落多施榻巔崖屢變途
　村落有墟毎二日一集百貨萃焉五里則建屋三間
　四面置榻以為聚墟之所使臣至其國不復行舊徑
　皆鑿山開道縈迴跋涉意以示險逺也
千艘商斥鹵四穫粒膏腴
　國無儲蓄惟恃舟(闕/)賈販稻嵗四斂雖隆冬苗芃芃
　然
短短桑苗圃叢叢竹刺衢
　桑以椹逐年(闕/)以供蠶毎家無牆垣竹籬環之刺竹
　大者徑七八寸刺堅如鐵斷而挿之則活
牛蕉垂似劔龍荔綴如珠
　芭蕉極大者冬不凋中抽一榦節節有花花重則榦
　為所墜結實下垂一穂數十枚長數寸如肥皂去皮
　軟爛如綠柿極甘冷一名牛蕉龍荔實如小荔枝味
　如龍眼木與葉亦相似一菓古名竒菓有波羅密大
　如瓠膚礧砢如佛髻味絶甘人面子肉甘酸核兩目
　口鼻皆具又有椰子盧都子餘甘子皆珍味可食
寳斚羅鸚鵡名香屑鷓鴣
　鸚鵡螺色紅如雲母形嘴翅似鸚鵡故名香材最多
　水沈栴檀亦有之似鷓鴣斑者為貴
掲旌圖鬼像擊柝聚兵徒
　旌旗黄黑青紅簇色四脚中畫星官天神或如羅刹
　之狀呼集儔類則以大竹截為筒叩之雖逺亦聞
鼻飲如瓴甋頭飛似轆轤
　習以鼻飲如牛然酒或以小管吸之峒民頭有能飛
　者以兩耳為翼夜飛往海際拾魚蝦而食曉復歸身
　完如故但頸下有痕如紅線耳
蚺皮為鼓擊蝦鬛作笻扶
　蚺蛇大者如合抱之木長稱之腊其皮刮去鱗以鞔
　鼓面闊數尺但用背皮腹皮不與也向明視之黑質
　白華章如方勝交人樂以為前列巨蝦大如柱鬚有
　七八尺長者海濵之人以為拄杖甚佳
家必烹蛇虺人能幻虎軀
　山蛇水虺乃其常膳間以充脯醢峒民有妖術誦咒
　脩煉則幻形為虎搏獐鹿生啗之然不常有也
魚鱗簷粲瓦鵲尾海浮桴
　瓦形如板上正方而鋭其下之半如古圭然横半竹
　以為棧以竹釘釘其瓦于棧上自簷以次相壓至屋
　脊宛如魚鱗舟輕而長板甚薄尾如鴛鴦之翅兩旁
　翹起操以三十卒多有至百人者其疾如飛
水弩含沙擲山㺑出穴麄
　水弩一曰含沙射工以氣射三十步射中其影但覺
　紅痒即以刀抉去肉不爾必死大率毒蟲毒藥廣以
　南多有之中州人至此不善寳䕶必為所害山㺑一
　曰山都多在大木為巢或居巖穴獨足跳躑能眩惑
　人葢山鬼水怪類云
鰐魚鳴霹靂蜃氣吐浮屠
　鰐魚大者三四丈四足似守官黄色脩尾口森鋸齒
　一名忽雷其聲如霹靂鹿走崖上聞其嘷吼則怖而
　墜多為鰐所啗海中大魚多有之惟海鰌最偉小者
　亦數千尺吞舟之説非虚也蜃於春夏間吐氣蔽天
　如樓臺宫室亦有如七級塔者人往往見之
㝢縣傷分阻生靈困毒痡舞階猶未格折簡豈能呼大
社初傳禡轅門合受俘貔貅微偃戢蛇豕偶逃逋天已
殖渠惡民猶奉僭雛勢如純據隴政似皓亡吳鳳札重
宣令狼心更伏辜幸能寛斧鑕猶自戀泥塗獻頌尊天
子騰章遣大夫象鞮言可訂蠧冊事非誣功欲收邊徼
威須仗廟謨沐薰陳此什禮部小臣孚
　　交趾偽少保國相丁公文以詩餞行因次韻
　使星飛下擁祥烟不憚﨑嶇路九千雙袖拂開南海
　瘴一聲喝破下乗禪妙齡已出終軍上英論髙居陸
　賈前歸到朝端須為説逺氓日夜祝堯年
一雨隨車洗瘴烟大鵬還擊水三千南来未了維摩病
北渡空思達磨禪使節㝷常銅柱外天威咫尺玉階前
臨岐握手無他祝留取忠貞照暮年
　　老䑕關
春風又送使旌還笑掬清波洗瘴顔從此定知身不死
生前先過鬼門關
　　柳州道中
五嶺炎蒸苦征夫各憚行荒哉秦象郡痛矣柳龍城水
毒人多病烟昬馬易驚里閭彫瘵甚邊將莫言兵
　　至永州
萬里歸来一葉舟淡烟疎雨滿汀洲夢魂怪得清如許
身在瀟湘第一州
　　浯溪題元次山頌後
羯鼓梨園跡已荒斯文猶在日星光我来細拂青苔石
不憶三郎憶澷郎
　　迴衡山縣望南嶽呈御史完顔正夫修撰龐夷簡
雨洗松隂綠未乾今朝山下倚闌干一天露重月華濕
七十二峯生翠寒
　漠漠寒汀浮芰荷沉沉幽壑舞蛟鼉祝融峯頂定有雨
　一夜瀟湘烟浪多
　回雁峯前一棹孤平波如鏡浸菰蒲楚天日落碧雲合
　山北山南聞鷓鴣
　　　迴過湘隂縣
　牛斗槎邊小客星北溟萬里渡南溟三生帶得烟波福
　又泛瀟湘過洞庭
　　　泊安慶府呈貢父
　共擁旄幢度百蠻今朝忽過皖公山幸承乙夜君王問
　更喜丁年奉使還舊夢未迷天祿閣新愁猶憶鬼門關
　塵纓笑濯滄浪水少伴沙鷗半日閒
　　　采石月題蛾眉亭
　昔年李白身飜然袖裹明月飛上天剛風吹度瑶圃前
　雪兎跳落千丈泉白今已去八百年明月猶向江中圓
　我行萬里擁使旃柳根偶繫東歸船三生似結明月緣
　銀光射牖窺我眠夜深忽夢羽衣仙神如碧沼浮疎蓮
脚踏赤鯨跨紫烟問月何在摇玉鞭聳身忽滅鴻翩翩
覺来試鼓朱絲絃起誦國風月出篇開篷視月月滿川
魚龍吐浪聲濺濺
　　交州使還感事二首
少年偶此請長纓命落南州一羽輕萬里上林無雁到
三更函谷有鷄鳴金戈影裏丹心苦銅鼓聲中白髪生
(孚年三十五/已見二毛矣)已幸歸来身復在夢回猶覺瘴魂驚
寳劔金符笑此身灞陵今是舊將軍榻前未上征遼疏
囊㡳空留諭蜀文七十親闈雙鬢雪八千客路一鞭雲
何時歸棹烟江上閒對沙鷗洗瘴氛
　至元壬辰秋九月朔詔命吏部尚書臣梁曾禮部郎
　中臣陳孚奉璽書問罪于交趾越翼日召至便殿賜
　金符襲衣乘馬弓矢器幣諭遣之明年正月二十有
　四日至其國三月望日世子陳日燇遣陪臣明宇陶
　子竒奉㫖梁文藻等奉表請命以九月至京師行李
　之往来及期凡駐偽境五十有二日其山川城邑風
　俗為圖一卷諭以順福逆禍為書八篇悉已上於史
　館兹不敢述姑即道中所得詩一百餘首目之曰交
　州藳以示同志云癸巳除夕孚敬書
　
　
　
　
　
　
　
　
　
　
　
　
　陳剛中詩集卷二
欽定四庫全書
　陳剛中詩集卷三
　　　　　　　　　　　　　元　陳孚　撰
　玉堂藁
　　偕翰林學士劉東崖禮部侍郎李兩山登憫忠寺
　　　閣
天京朝萬國十二舜神州宫闕開中禁關河拱上游扶
桑彤氣近析木紺光流劔佩千牛衛旌幢五鳳樓玉泉
蟠地湧金塔插天浮北嶽瑶符出南溟瘴霧收人皆躋
夀域我亦步瀛洲智不如犀首癡猶過虎頭帝恩難獨
報儒術幸同儔偶此登阿閣悠然望薊丘長庚欣識李
太乙願依劉雪擁飛狐夜風號涿鹿秋黄花堆徑濕紅
葉帶城幽且盡一壺酒掀髯送白鷗
　　中書大丞相安公延説四書因以詩呈
帶礪家聲耀八寰中書獨押紫微班捧持日月祥雲上
汎滌山河湛露間緑竹正歌淇澳美赤松聊伴穀城閒
聖門别有經綸事更對青燈話孔顔
　　同國子司業王士能監丞滕仲禮謁南城文廟觀
　　　周宣王石鼔各模數本以歸
退之昔為石鼔歌子瞻亦嘗咏石鼔我從江右遊京師
眼見石鼔心欲舞周室中興流彘餘盡復蒼姬舊疆土
大蒐岐下選車徒虎賁三千健於虎想當刻石紀勛時
載命臣籕臣吉甫豈惟猗那清廟詩要紀豐功繼下武
兌戈和弓無復存此獨不磨耀千古鯉鱮貫栁字斑斑
勢如雷文斵天斧由漢訖唐棄草菅大觀輦致圖書府
黄金填畫失之奢金輪已整黄河櫓燕山潭潭素王宫
太史夜奏神光吐誰知至寶在人間乃是鳳篆龍章祖
我皇御天開三雍石渠金馬列李杜鼓昔有十今存七
搜剔崖藪尚可補小儒更有筆如椽作元一經配鄒魯
　　呈性齋左丞馬公
峩峩崑崙圃乃在天中央絳樓十二級浮空燦琳琅中
有神仙人霞冠青霓裳兩手握元化翊此日月光箕以
播清飈斗以傾天漿蒼生愚何知但覺太極長海亦不
可極山亦不可量安得分刀圭滌我塵土腸
晨登繄巫閭回望燕南垂碣石無飛埃滹沱清漣漪天
子坐明堂十二藻火衣千官擁雉尾佩劔光陸離南海
翥朱鳥東海翻蒼螭銅池亦何有五色光明芝大哉惠
澤流􁒓蠢亦熙熙誰憐向陽者一寸園中葵
出自薊北門巍城鬱崔嵬大車如游龍翠盖浮紅埃堂
皇十二衢中有千仭臺黄金不復見凍雨深蒼苔偉哉
千載人結址羅英材精誠貫白日鐵石為之開願為雙
黄鵠奮起凌蒿萊
　　呈閻靜齋學士
四海文聲重泰山十年忠讜侍龍顔屢分天上金蓮炬
獨占人間玉筍班麟筆露寒青簡濕鳳章雲藹紫泥閒
孤帆已有東風便喜近蓬萊碧水間
　　承㫖野莊董公殊勲清節孚聞之縉紳紀以八詩
􁇦府旂常䇿世勲一門忠孝氣凌雲衣冠盛事誰堪比
漢後元間萬石君
鐵馬長驅棧路髙捷旗飛渡大江濤漢南烟栁蓬婆雪
猶識團花舊戰袍
手分恩露活惸嫠春滿棠隂犬有氂二十年間如昨日
兒童猶誦衛州碑
正色鴛行第一人危言耿耿聳朝紳忠州不負平生學
曽與皇家去佞臣
黒豸冠峩柏署隂誰知偃月蓄機深九重堯舜明如日
獨照生來鐵石心
鄭公已拜大司農倐捧詞林詔墨濃自是玉皇香案吏
仙班合領六鼇峰
不負朝廷七十年樓臺無地榻蕭然清名當與温公並
只欠河南二頃田
萬卷青燈味道腴苦心欲探魯鄒餘朝回立馬天衢上
又典春衣買異書
　　偕承㫖野莊公學士劉東崖侍講張西巖遊慶夀
　　　寺憩僧牕有作
金碧樓臺䕶紫霞一塵不到小牕紗老僧倚杖對踈竹
童子抱琴眠落花風起亂飛千萬蝶日斜閒啄兩三鴉
自知不是名韁客消得曹溪一滴茶
　　八月朝回呈學士閻靜齋李野齋趙方塘
十二光明闕神仙奠巨鼇風清雙雉扇天近五龍袍玉
斧紅雲合金莖碧露髙聖明千載㑹喜色動旌旄
獸舞龍墀下青衫葉半枯九重明主聖八品小臣孤鵲
但依三帀鷹猶待一呼毎慙僚吏問袖有諫書無
　　得家書寄呈可翁家兄
風南枝北兩沉沉忽有書來似萬金三十年間聽雨夢
八千里外望雲心舊書尚喜黄盈架先隴應添碧滿林
若問客游新況味紫薇花發玉堂深
　　燕山除夜簡唐靜卿待制張勝非張幼度編修
萬井笙歌徹曉聞千官待漏夜紛紛奴星有栁祠窮鬼
臣朔無柑遺細君長樂鐘聲敲碧漢廣寒簾影捲紅雲
自知報國無他技賴有詩書可䇿勲
　　慶夀寺有小殿榜曰聖容奉誌公泗州二菩薩皆
　　　真身所塑也元在江左金梁王宗弼取置于此
煌煌朱雀闕金榜瑶宫開中有二梵士巍坐芙蕖臺秣
陵安樂禁松頂靈禽胎紫㡌姓何人適從何國來胡為
悉萃此雪面淨黄埃惟金名王子仗鉞征南回兵鋒烈
於火所至山岳摧遂令千載骨亦復罹其災至人身無
寄如水浮枯荄無往亦無去澹然不可猜但有古刀尺
天機妙剸裁坐閲金世祚變滅同寒灰聖容儼如故伊
人安在哉稽首一笑粲檜露滴蒼苔
　　野莊公與孚論漢唐以來宰相有王佐氣象得四
　　　人焉命孚為詩并呈商左山參政謝敬齋尚書
　　諸葛孔明
當塗哮吼健於虎卯金一脉如寒土民間只有大耳兒
真是髙光宗祏主南陽笑脱青蘿衣出試烏林萬火炬
永安受遺輔太子漢賊未誅忠膽苦峨眉山髙錦江寒
白旄一麾招摇怒出師兩紙流涕書三代而下無此語
中營若不墜長星何止逆雛釁征鼔定知盛事繼蒼姬
禮樂光華曜千古
　　謝安石
典午叔世失綱紐紫髯老奴垂涎久謝公笑麾九錫文
姑熟一夜骨已朽繼以草付臣又土九十六萬猰㺄吼
白羽從容别墅棋破賊只在一尊酒長淮西風夜鶴鳴
坐閲兵車見雲母自古毉國到危殆始見擎天活人手
誰能白刄在頸時正色毅然以死守如公信是社稷臣
定論要期千載後
　　裴中立
唐自天寶藩臣强關東割地尊犬狼憲皇赫怒思賢佐
十載始得緋衣郎六龍夾日升黄道魑魅誰敢爭天光
惟有蔡州煽逆焰假鉞一指孤臣亡瘦骨昻昻五尺長
四夷聞名驚欲僵垂紳搢笏坐台席隱然一身佩巨唐
唐家太常紀勲烈後有西平前汾陽誰如公探皇王祕
笑睨伊召躋羲黄
　　司馬君實
熙寧誤相老安石惡政變盡法三尺頭㑹箕斂禍尚可
動驅赤子陷鋒鏑端明相君從西來大梁草木亦動色
紫簾中坐女堯舜甘雨一洗大地赤平生受用惟忠貞
妻無完裙面如腊十年布衾二頃田走卒兒童服至徳
誰將誣語仆魏碑丹心自有蒼蒼識至今涑水一卷書
尚為乾坤立人極
　　翰苑薦為應奉文字二十韻謝大司徒并呈諸學
　　　士
天上金鑾客人間第一流贄為唐内相禹拜漢元侯鯤
海三千水龜峰十二樓月寒紅燭夜風淡紫薇秋鳳誥
窺姚姒麟篇振魯鄒佩隨宫漏逺衣染御煙浮淑氣騰
奎璧祥光射斗牛焜煌青瑣闥縹緲紫霞洲瑪瑙濡堯
罋珊瑚燿漢鈎駝蹄中禁釡豹尾上方騶僕本師黄卷
生惟伴白鷗親庭雙鶴髪家事一漁舟偶預天官選來
為帝里遊緑章蒙獨薦青史許同修故郡驚王勃新豐
異馬周隊隨魚圉圉角喜鹿呦呦勢似飛三鳳功如輓
萬牛桑榆終有望葑菲未為愁國士恩難報書生志易
酬誓堅冰雪操正色贊皇猷
　　聞胡紫山被召以詩寄呈
明良千載事際㑹古尤艱海岳歸皇極乾坤見紫山就
湯三聘後若孔一瓢間願為蒼生起休辭鬢雪斑
　　史館暮春有感呈承㫖野莊公
滿篋詩章未必傳微官束縳正堪憐蘼蕪滿院又三月
苜蓿堆盤無一錢洛邑家書黄犬上巴山舊業子規前
夜聽兒女青燈話似覺朱顔老去年
　　呈承㫖忠齋留公以樂只君子遐不眉夀為韻成
　　　詩
大極生乾坤萬化一槖籥孰為萬化宗天其付先覺偉
哉百世士逸響振木鐸深衣花木間清風藐獨樂
皇皇六合間不朽惟此理至人妙氣機乃見混沌始春
風七十年鶴髪映兒齒誰知玉雪胸千載矢天只
公昔坐黄閣玉鉉宣殊勲今居石渠署袖手看浮雲出
處固有意豈令俗子聞但持方寸丹期以酬明君
聖明握龍御六合混文軌麟閣有老臣國脉長在是峨
峨太華山浩浩黄河水寂寥百年間今見歐陽子
仙人白玉闕踏月戲紫霞坐閲東海水秋風捲塵沙爛
柯亦偶爾人世驚咨嗟龍漢刼運長誰能測幽遐
蓬萊在何許縹緲烟濤浮飛仙駕飈輪徑踞金鼇頭手
攜五色筆遊戲三千秋回語枋榆鷃識此逍遥不
小草有臭味願附青松枝況我三世間受此露雨滋家
庭有勝事陶冶非公私稽首拜牀下喜色津鬚眉
神京三月春光風滿宇宙曉視紫薇庭寳烟篆金獸豈
無魯侯詩昌熾今猶舊願泛玻璃巵起舞為公夀
　　哭菊山學士
太乙青藜命世儒枕中鴻寳定何如三年席上陪金馬
一旦階前墜玉魚益部已空耆舊傳洛陽猶誦治安書
蒲輪昔日盧龍道忽見秋風送旐旟
　　呈李野齋學士
青蓮居士長庚星手抉河漢翻滄溟天子呼來紅潮湧
氷唾濺几玻瓈聲仙人上天不可見耳孫更侍金鑾殿
欲補十二龍火衣袖中别有五色線上帝冊府紅玉田
宫鬟對捧芙蕖烟彩毫草就雞竿詔矞雲赤遶寥陽天
江南客子年三十布袍鴉黒秋霜濕欲買俠骨無千金
雄龍一夜銅花泣今朝出門忽瞻驚後五百載逢長庚
安得剛風九萬里從公横騎太乙鯨
　　呈傅初庵學士
天不生先覺斯文孰指南一朝真學士四海老初庵福
備康寧五尊兼爵齒三年年衿佩合庭下祝彭耼
霖雨商巗佐經綸百世餘又騎箕尾宿來主壁奎書社
稷周皇極衣冠漢石渠夜聞宣室召温詔賜安輿
　　李尚書有唐畫飛燕姊弟為嬌困相倚之態
玉鸞支枕珊瑚几緑鬢微困嬌相倚太液東風扶不起
一雙芙蓉裊秋水粉痕誰寫温柔鄉淺蛾對蹙烟峰長
意中似有赤鳳凰唾花猶濺榴裙香合歡繡帶飄金縷
含情兩兩春無語冰魂縹緲空千古月落鴛鴦渡南浦
　　辛卯天夀聖節孚應制草前行樂章曰至聖至明
　　　之曲樂令張温以弦管至翰苑調集之壬辰元
　　　㑹亦孚撰進曰金階萬嵗聲敬紀以詩
我本漁樵東海邊脚踏雲頭歌扣舷數載偶承金馬詔
朝衣蹈舞丹墀前三十六簴列兩序黄鐘大鏞儼在懸
摐宫扣羽韻雜遝泠泠間以朱絲絃紫衣樂使總干立
翠衫迴電風翩翩白雪一聲度霄漢宛如戞玉聲琅然
曲聲未已笙簫急滿空嘹亮清而圓又如疎松亂石内
崖冰迸落千丈泉景星出房慶雲爛重華盛徳三千年
野人忽聞靈韶調但覺魂夢遊鈞天去年協律攜管籥
按賡至聖至明篇今年又奏金階曲瑶巵大宴蕊珠仙
恭惟皇元混六合八音均和八風宣微臣何幸際昌運
得與麟鳳瞻初筵惟願聖明億萬夀瑞光長照太微躔
(二詞/附見)
　　至聖至明之曲　　　　黄鍾宫
鬱羅瑶文凝瑞虹中黄御陽貝闕珠宫漢盤寳露濃香
浮太液芙蓉天九重萬國衣冠㑹同旒光一㸃海霞紅
太平日月軒轅紀藐皇風崆峒
　　金階萬嵗聲　　　　夾鍾宫
絳幘籌催觚闕上暖迴虬箭聽鳴鞘聲傳鳳輦宫花閙
蟬玉戚朱弦擁紅雲遶黄金殿皇國萬年泰階平六符
煇現滿神州和風乍轉天開雉扇玉簫聲顫奉蟠桃慶
瑶池宴
　　感懐呈龎夷簡修撰張幼度應奉
濫直承明署身閒似地仙雖無官長罵未敢酒家眠瘦
已寛朝服貧須乞酒錢最愁親舍逺夢遶白雲邊
五湖烟浪濶短棹早歸休有母思臣密無人問客周闗
河雙髩晚風雨一燈秋留取金鑾夢寒汀對白鷗
　　李妃籹臺歌
南城之西臺巍巍欲問何代築者誰臺前老叟為我語
創自泰和明昌時(金章宗/年號)道陵御宇思傾國(道陵章/宗陵名)掖
庭婑媠千蛾眉其中榮寵震天下依稀憶得李宸妃朝
陪金根輦升殿夕則専御流蘇幃一月日邊明炯炯(章/宗)
(與妃共對妝臺口占曰二人土上坐/令妃對應聲曰一月日邊明帝大喜)六宫珠翠無光煇
恩禮殊絶與后等但無副笄翬翟衣少嘗沒入宫籍監
(本/妃)論妃家閥何卑微腐木作柱古所戒胡乃重色輕
國為斯臺實昔湯沐地瓊臺開鏡迎朝曦想見雙蟬緑
委地蘭釵半墮湘雲垂麝臍龍髓嬌不盡腰肢栁裊一
尺圍雪艷透膚腻紅重仙姿何待鉛華施妝成獨對東
風笑藕花一朶開漣漪君王濃香夢魂裏紫宸晏朝酣
不知諫臣當時盡結舌空有伶者為嘲譏(伶官嘗對御/叱飛禽曰烏)
(鳥你只/向裏飛)一朝房山弓劔墜燕飛啄矢不復遺衛王有詔
下永巷太阿無情血淋漓妖容寸斬何足惜金源自此
鴻圗衰寶鈿零落今安在露桃猶似濕臙脂武元辛勤建
大業(武元金/太祖謚)子孫一笑寒灰飛臺非不髙築亦壯無奈
社稷基先隳我聞叟語忽驚起謂叟不必苦嗟咨君不
見檿弧箕服亡周國古來何限褒龍漦
　　與李子構讀開元天寶遺事
四十乾坤拱紫宸東風只屬倚䦨人玉鳬波煗驪山曉
金犢烟横繡嶺春七夕有釵留羽客千秋無鏡泣孤臣
紅塵一騎君休笑中有漁陽萬騎塵
　　為靜齋學士講夀
大赤冲氣開鴻濛仙人飛下方諸宫蒼麟吐書衛青童
從以丹篆金芙蓉仙人炯炯雙碧瞳珠庭鼎角冰雪容
倒瀉銀潢沃筆鋒玉桮繁露凌星虹絳紗鸞扇天九重
翠鳳銜出芝泥封賜以冊府羣玉峰七寳之牀雙蓮紅
春光蕩淡薇花風肺肝一鏡磨寒銅行須便歸碧紗籠
永為四海斯文宗我來滿泛玻瓈鍾更無諂語歌祝雍
君不見孔孟之道與天通願身任此傳無窮
　　出健徳門赴上都分院
北樓急鼔絶南樓疎鐘鳴盥櫛未及竟騶官戒晨征三
年去鄉井已覺身飄零今朝别此去又有千里行懐君
豈不願王命各有程小車如雞栖軋軋不得停出門見
居庸萬仭參天青鄰家三數嫗對我清淚傾問我善飯
否慮我衣裘輕大笑揮之去我豈兒女情
　　觀光樓
試上危樓望東風尺五天一溪寒瀉月萬壑暝含烟古
塞黄雲外巍臺白雁邊誰憐家萬里有客擁衾眠
　　龍虎臺
雙塔聳琅玕星辰手可攀偉哉丹鳳輦駐此巨鼇山地
拱中黄上天回太紫間微臣遥稽首想像見龍顔
　　昌平縣狄梁公廟
七尺衣冠儼古祠一生身佩國安危至今遼海殘霞外
猶有虞淵取日時
　　居庸關
車稜稜石角角車聲彭彭鬬石角馬蹄蹴石石欲落不
知何年鬼斧鑿僅與青天通一握上有藤束萬仭之崖
下有泉噴千丈之壑太行羊腸蜀劔閣身熱頭痛懸度
索一夫當關萬夫卻未必有此竒巘崿吾皇神聖混地
絡烽火不紅停夜柝但有地險今猶昨我扶瘦笻息倦
脚欲叩往事雲漠漠平沙風起鳴凍雀
　　彈琴峽
月作金徽風作絃清聲豈待指中傳伯牙别有髙山調
寫在疎松亂石邊
　　仙人枕
居庸萬馬遶山前未必蒼苔睡晏然見説華山風日暖
何如移伴白雲眠
　　懐來縣
榆林青茫茫寒烟三十里忽聞雞犬聲見此千家市石
橋百尺横其下跨溈水人言古溈州殘城無乃是民家
坐土牀嬉笑圍老稚糲飯侑山䓤勸客顔有喜足跡半
天下愛此俗淳美醉就軟莎眠夢遊葛天氏
　　統幕
千里茫茫草色青亂塵飛逐馬蹄生不知何代開軍府
猶有當年統幕名
　　洪贊井深有六七十丈者
洪贊山岧嶤勢如舞雙鳳大井千尺深窈然見空洞野
人驅十牛汲以五石甕滴水寶如珠一甕十室共我生
海東頭漣漪飽清弄嘗聞惠山泉萬里馹騎送急呼茗
枕來試作清淨供
　　鵰窠道中
曉馳漠北暮居庸千里山河一瞬中江左故人知我否
馬蹄聲裏過秋風
車外塵沙十文黄車中客子黒貂裳拂雲堆上閒回首
無數征鴻帶夕陽
　　桑乾䫈
昔聞桑乾名今日登桑乾桑乾是否不必問但覺兩耳
天風寒大峯小峯屹相向空際谽谺一千丈燕雲回首
夕陽間長川歴歴平於掌人家如蠣粘石壁白土堆簷
髙半尺門外氊車風雨來平地轟轟驚霹靂漢唐百戰
場緑草今滿磧野夫耕田間猶有舊鐵㦸道傍誰歟三
歎息古袍古帽江南客
　　李老峪聞杜鵑呈應奉馮昻霄
三月十九日客行桑乾坂杜鵑啼一聲清淚悽以澘故
園渺何處萬里隔雲巘燕子三見歸我車猶未返杜鵑
爾何來弔我萬里逺同行二三子相顧一笑莞問我此
何鳥怪我苦悲惋掉頭不復言日落千山晚
　　赤城驛
一溪流水遶千峰宛與天台景物同魂夢不知家萬里
却疑只在赤城中
　　雲州
天險龍門峽懸崖兀老蒼千蹄天馬躍一寸地椒香夜
雪青氊帳秋烟白土房路人遥指語十里是温陽
　　獨石
何載天星墮緑苔千㝷忽作鐵崔嵬風沙道上人誰識
曽見天台雁蕩來
　　秦長城
馳車出長城飲馬長城窟朔雲黄浩浩萬里見秋鶻白
骨渺何處腥風捲寒沙蒙恬劒下血化作川上花祖龍
一何愚社稷付征杵長城土未乾秦宫已焦土千載不
可問但聞鬼夜哭矯首武陵源紅霞滿川谷
　　金蓮川(金章宗與李妃避暑/于此有泰和宫今廢)
茫茫金蓮川日映山色赭天如碧油幢萬里罩平野野
中何所有深草臥羊馬昔人建離宫今存但古瓦秋風
吹白波猶似哀淚洒村女采金蓮芳香紅滿把豈知步
蓮人豔骨掩泉下人生如蜉蝣百年無堅者安得萬斛
酒浩歌對花瀉
　　明安驛道中
野鵲山頭野草黄野狐嶺上月茫茫五更但覺天風冷
帳頂青氊一寸霜
貂䑕紅袍金盤陀仰天一箭雙天鵞雕弓放下笑歸去
急鼔數聲鳴駱駝
黄沙浩浩萬雲飛雲際草深黄䑕肥貂帽老翁騎鐵馬
胸前抱得黄羊歸
風吹灤水湧如淮十萬雕弓飲馬來長笑一聲鞭影動
金鞍飛過李陵臺
　　李陵臺約應奉馮昻霄同賦
落日悲笳鳴隂風起千嶂何處見長安夜夜倚天望臣
家羽林中三世漢飛將尚想甘泉宫虎賁擁仙仗臣豈
負朝廷忠義夙所尚横天青茫茫萬里隔亭障可望不
可到血淚墮汪漾空有臺上石至今尚西向
　　夜宿灤河觜兒
貂裘塵土黒如鴉海角孤臣扈翠華萬里親庭應鶴髪
一生客路又龍沙囊中粟捲蓯蓉葉盤裏蔬堆芍藥芽
漸見馬前添喜氣五雲天近玉皇家
　　桓州
躍馬長城外方知眼界寛晴天雷雨急暑夜雪霜寒鐵
騎秋呼鶻金盤曉薦貛栁營弓劔滿容我一儒冠
　　開平即事
百萬貔貅擁御閑灤江如帶緑迴環勢超大地山河上
人在中天日月間金闕觚稜龍虎氣玉階閶闔鷺鴛班
微臣亦有河汾策願叩剛風上帝關
天開地闢帝王州河朔風雲拱上游鵰影逺盤青海月
雁聲斜送黒山秋龍岡勢遶三千陌月殿香飄十二樓
莫笑青衫窮太史御爐曽見衮龍浮
　　呈杜醉經參政
君不見貞觀天子開龍祚黄閣中羅真宰輔河海如鏡
淨無塵但有清風一萬古城南尺五今耳孫英聲直欲
凌鼻祖太華山髙黄河寒盡收淑氣歸肺腑醉經堂前
耿青燈深味道腴探鄒魯萬殊同本豈獨醉要使六合
皆鼔舞紫仗曉御明光宫絳紗芙蓉明玉斧曰汝參贊
中書權左臯右䕫接步武相印金窠紅屈盤巍押千官
坐政府南金象齒奏北闕御河疎栁聞健櫓旱火不光
春融融禾麻連空賤如土天下蒼生見雍熙擊壤嬉笑
無所苦史臣猶能作頌聲他年願繼尹吉甫
　　戚學士有家藏仲長統(闕/)隱(闕/)　　　宋齊彦趙
　　　子昻有詩次韻
老瞞盜漢鼎不下安漢公參軍著昌言何如草𤣥雄一
壑豈不美奈此塵羇中居然不成往千古空悲風東京
名節士偉哉五噫鴻山間變姓名詎肯隨旌弓
　　贈太原卜者張開夫
張生千載後讀易見天心萬象有竒耦一天無古今疎
簾垂晝寂短榻卧秋隂自筮何時達霜華已滿簪
　　送羅子有奉亦愚右丞之喪歸杭
風沙萬里一征鞍短㡌疎髯涙未乾廣武山川空阮籍
長平賔客只任安故園有夢鵲聲急大厦無依燕翅寒
江左故人如見問為言燈火客金鑾
　　呈張上卿
尚方勅賜紫金冠詔領諸仙玉府班神變紫芒雙劔上
家傳黄石一編間瑶壇蘸罷鵷班靜金闕朝回鶴馭閒
為問清生符在否有人望氣倚函關
　　送修撰輔伯賢同知滑州
又作州官去秋霜㸃髩紗風生白馬渡月冷紫薇花三
釡娱親老雙旌放吏衙重來定何日雲路有靈槎
　　承㫖樂山唐公八月十二日宴于其第以詩奉呈
聖代開皇極恩波雨露沾篤生嵩嶽佐載叶渭川占社
稷千齡㑹衣冠五福兼朱絃新律吕黄石舊韜鈐徳望
三朝眷儀刑四海瞻摛詞追賈馬勵學探羲炎宇宙歸
青照風雲奮紫髯議如唐陸贄詩似晉陶潛踐履剛而
毅精神智以恬一區楊子宅萬軸鄴侯籖山色秋凝璧
烟光晝捲簾金鑾辭秉燭玉鉉待調鹽大匠規模逺宗
公號令嚴王臣躬蹇蹇君子徳謙謙此日鳴朝鳳清秋
近夜蟾瑶簪環杖履寳墨出湘縑北海賔長滿東山屐
未厭車聲闐繡户花影舞朱簷樂幸追靈運憂當後仲
淹願施經濟具天下待鍼砭
　　春日遊江鄉園(一名小/城南)
城南三月花亂開花間羯鼔聲如雷蟬衫麟帶誰家子
笑騎白馬穿花來美人如花映碧水榴裙吹舞金鵲尾
手折楊枝擲水中腰裊如弓送窮鬼人言此是上河梁
滿川羅綺東風香年年窮鬼送不了波心驚起雙鴛鴦
蓮莖一寸緑芒短老盡碧桃春不管遊人醉歸夜迢迢
十二天街御烟暖
　　野莊公年過七十以詩為夀
北嶽開䓤舊中朝列艾厖聲猷今第一氣量古無雙乙
夜陪宸蹕丁年擁帥幢扈龍踰瀚海躍馬渡岷江善化
行鄘弼威名振冉駹儀曹尊北府亞相式南邦鳩扈敦
農稼烏臺戢吏􁱊諫租寛杼軸議戰偃矛鏦霄漢常騰
鶚郊原不吠尨信知天有柱始覺水無洚焜燿青藜杖
穹窿碧瑣牕清絃調大吕巨茟奮長杠奥學蠡難測雄
詞鼎可扛富惟儲古帖老不廢寒釭教義燕山竇遺安
峴首龐一門風穆穆百世澤淙淙喜見麟垂紱還斟蟻
泛缸占熊符舊兆飛鶴度新腔晴雪浮籩豆春風扇柷
椌僕雖慙駑鈍公毎念愚惷鑛喜洪罏鑄鐘容寸筳撞
陳蕃猶下榻張籍已收瀧願繼周南雅長歌福禄降
　　至元壬辰呈翰林院請補外
微臣官蟻虱無力報乾坤政爾廣文館何如神武門世
情三峽險歸夢五湖昏朝市山林上無非荷國恩
萬里家書到催歸未得歸山妻愁掩袂稚子病牽衣客
舍園林僻官曹簿領稀清時鴛鷺滿容得一鷗飛
索米長安市光隂電影移酒尊貧不飲藥裹病相隨憤
激櫻桃賦凄凉苜蓿詩臣心清似水暮夜有天知
　　送應奉張幼度同知冠州
張子美少年濯濯春月栁夜牕三尺琴六籍洞户牖我
遊承明廬見此真益友金匱共校讎過眼十八九僚吏
坐俗談語乃不出口美哉徳如玉温縝世未有近詔開
東觀天童爛瓊玖我本木强人技已陳芻狗君胡亦不
留得州大如斗男兒抱竒氣榮進付之偶血指古則然
今何忽袖手但莫負所學千載有不朽北風號枯桑落
葉滿林藪過君薊南門山色照尊酒監州豈不佳千里
離父母願回判花筆桑麻勸南畝竹馬歌兒童定勝牛
馬走明年我南歸雲卧鼻雷吼當哦山中詩寄君一搔
首
　　寄揚州教胡石齋
淮海胡文學名猶滿帝都人誰憐李白我欲泣楊朱家
昔啼飢甚身今病渴無竹西歌吹近想見列生徒
昔日光明闕昻然有此翁不聞前賈傅俄見罷申公瘦
已肩如鶴貧猶氣似虹北門端有待豈必滯儒宫
　
　
　
　
　
　陳剛中詩集巻三
欽定四庫全書
　陳剛中詩集附錄
　　元史列傳
梁曾字貢父燕人祖守正父徳皆以曾貴贈安定郡公
曾少好學日記書數千言中統四年以翰林學士承㫖
王鶚薦辟中書左三部令史三轉為中書省掾至元十
年用累考及格授雲南諸路行省都事佩銀符久之陞
員外郎十五年轉同知廣南西道左右兩江宣撫司事
明年除知南陽府唐鄧二屬州為襄陽府所奪曾按圗
經稽國制以聞事得復舊南陽在宋末為邊鄙桑柘未
成而嵗賦絲民甚苦之曾請折輸布民便之十七年朝
廷以安南世子陳日烜不就徴選曽使其國召見賜三
珠金虎符貂裘一襲進兵部尚書與禮部尚書柴椿偕
行至安南語秘不傳明年日烜遣其叔遺愛奉表從曾
入獻方物帝封遺愛為安南國王賜幣帛遣歸二十一
年除曾湖南宣慰司副使居三年以疾去二十九年改
淮西宣慰司副使復以親老辭召至京師入見内殿有
㫖令曾再使安南授吏部尚書賜三珠金虎符襲衣乗
馬弓矢器幣以禮部郎中陳孚為副十二月改授淮安
路總管而行三十年正月至安南其國有三門中曰陽
明左曰日新右曰雲㑹陪臣郊迎將由日新門入曽大
怒曰奉詔不由中門是我辱君命也即回館既而請開
雲㑹門入曽復執不可始自陽明門迎詔入又責日燇
親出迎詔且講新朝尚右之禮以書往復者三次具宣
布天子威徳而風其君入朝世子陳日燇大感服三月
令其國相陶子竒等從曾詣闕請罪并上萬夀頌金冊
表章方物而以黄金器幣竒物遺曾為贐曾不受以還
諸陶子竒八月還京師入見進所與陳日燇往復議事
書帝大悦解衣賜之且令坐地上右丞阿里意不然帝
怒曰梁曾兩使外國以口舌息兵戈爾何敢爾是日有
親王至自和林帝命酌酒先賜曽謂親王曰汝所辦者
汝事梁曽所辦吾與汝之事汝勿以為後也復於便殿
賜酒饌㽜宿禁中語安南事至二鼓方出明日陶子竒
等見詔陳其方物象鸚鵡于庭而命曽引所獻象曽以袖
引之象隨曽轉如素馴者復命引他象亦然帝以曽為
福人且問曰汝亦懼否對曰雖懼君命不敢違帝稱善
或讒曽受安南賂者帝以問曽曽對曰安南以黄金器
幣竒物遺臣臣不受以屬陶子竒矣帝曰茍受之何不
可也尋賜白金一錠金幣二勅中書以使安南三珠金
虎符與之仍乗傳之任淮安到官興學校勵風俗河南
行省事有疑者皆委曽議之大徳元年除杭州路總管
户口復者五萬二千四百户請禁莫夜鞠囚游街酷刑
朝廷是之著為令四年丁内艱先是丁憂之制未行曽
上言請如禮七年除潭州路總管以未終制不赴明年
遷兩淛都轉運鹽使又明年拜雲南行省參知政事賜
三珠金虎符尋召還京辭以母喪未葬扶柩北歸至長
蘆有㫖賜鈔一百錠使營葬十年召為中書㕘議嘗預
燕賜濟遜一襲十一年轉正奉大夫出為河南行省參
知政事尋遷湖廣行省參知政事四年以疾辭歸勅賜
藥物存問備至皇慶元年仁宗以曽前朝舊臣特授昭
文館大學士資徳大夫累章乞致仕不允復起為集賢
侍講學士國有大政必命曽與諸老議之延祐元年奉
詔代祀中岳等神還至汴梁以病不復職寓居淮南杜
門不通賔客惟日以書史自娱至治二年卒年八十一
卒之前十日有大星隕于所居流光燭地人皆異之
　　元諭安南國詔
上天眷命皇帝聖㫖諭安南國陳日燇省表具悉去嵗
禮部尚書張立道奏言曽到安南識彼事體請往開諭
使之來朝因遣立道往使今汝國罪愆既已自陳朕復
何言若曰孤子在制及畏死道路不敢來朝且有生之
類寧有長久安全者乎天下亦復有不死之地乎朕所
未諭汝當具聞徒以虚文嵗幣巧飾見欺於義安在故
兹詔示想宜知悉
　　元奉使與安南國往復書
朝廷奉使吏部尚書梁曽禮部郎中陳孚謹致書于安
南國蓋聞禮者敬而已敬孰為重敬君為重敬君孰為
先敬君之命為先君天也君之命天之風霆也其敢不
敬乎在禮君言至則臣出拜君言之辱使者返其拜送
于門外至而迎返而送禮也迎必拜送必拜禮也迎送
必拜于門外禮也安南詩書之國嫻于禮者也明詔之
至盡禮必矣何待於議然威儀之節行人未有聞焉大
懼弗䖍無以對揚聖天子之命夫以天威不違顔咫尺
綿蕞未習而遽以行之是謂䙝天之威斯戾也已用敢
布于執事其稽故典及疆而請事及郊而迓及門而拜
及阼階而拜以受悉以升降俯伏之序條諸篇章明以
告我嘉與擯紹者觀焉毋忽至元三十年正月初一日
書
　孤子致書天使大相公帳下兹審華轡星臨滿城春
　動便覺有生意矣寶翰中諭以迎接天詔事足仭存
　念之篤感甚感甚迎接天詔之禮自古有之祖父歸
　順以來已定常典矧孤之身敢不克盡謹特差本國
　執政臣黎克復出疆逺迓於其國内禮節使斾至日
　冀垂教誨山嵐瘴瘧恐非久駐之地幸惟早命膏秣
　以慰拳拳之望敬此回書切希鑒念不宣至元三十
　年正月十三日書
朝廷奉使吏部尚書梁曽禮部郎中陳孚謹致書于安
南國嘗聞古者天子遣使于四方教之曰必咨于周周
也者忠信而已曽等仗節萬里祇若聖天子之丕顯休
命非遊説之士憑軾掉舌者也今有忠信之言將為執
事告慮重譯弗詳不足以敷露悃愊故筆諸書我大元
以神武定天下天戈所指靡有不服薄海内外寸天尺
地悉歸職方太平混一之盛自開闢以來未之有也安
南内附三十餘年于兹國家威徳聞之熟矣不必縷言
詩曰殷鑒不逺在夏后之世姑以亡宋近事言之宋自
先世尊事天朝使价之往來殆非一日中忽改圖負固
拒命變詐百出不可億逞嵗戊午憲宗皇帝躬行天討
師出䕫門聖上濟自江漢次于鄂渚將深入焉賈似道
使宋京祈哀于我願奉嵗貢請罷兵息民㑹振旅北還
宋輒包藏禍心乗時僥倖邀截我師將佐後殿者執為
軍實幽逺方者有之𨽻伍籍者有之受俘獻㨗刻石頌
功欺天罔人上下交賀以為江左中興殊不知宋之亡
滅實基于此昔鄭人獲蔡司馬公子燮國人皆喜惟子
産憂之曰小國而有武功禍孰大焉季武子以齊之兵
作林鍾以銘魯功臧孫曰小國幸于大國昭所獲焉以
怒之亡之道也宋無子産之智而犯魯之不韙譬猶鳥
雀偷生蓬蒿人以鷹鸇偶搏之不中遽謂力能勝之欲
奮而與之角不死得乎聖朝之法賞延于世同符唐虞
父為萬户侯父陷則子襲之兄為千夫長百夫長兄陷
則弟襲之凡己未以後熊羆之士摧鋒破陣執鋭先登
者多陷于南將佐之子之弟也上思敵天子之愾下思
報父兄不共戴天之讐瀝肝奮膽怒自百倍並請喋
血于宋聖上至仁如天念南北生靈皆國赤子冀宋悔
禍或有令圖首命翰林學士郝經持書往使乃食言背
約執之不使復命既又誘我邊人李壇假以官職啗以
金帛資以甲兵教以内叛天下之惡一也不忠於我豈
忠于彼者乎復有姦慝之徒懼罪亡命訾短中國以自
媒其身而聽其狡謀搆罪弗已蹂我漣海軼我巴蜀䖍
劉我邊陲蕩摇我生聚我是以有襄樊之圍彼猶不悛
人神共怒左右皆曰可伐聖上乃命右丞相興師問罪
長江飛渡席巻吴楚錢塘之城望風而下宋於是時方
納質子歸使者返侵地釋將佐之囚吁晚矣社稷丘墟
君臣共虜固天運有歸亦人謀有以致之也自昔弱敵
强寡敵衆借一則可終則必敗蓋窮國之力而無以繼
之政如尫疾之人表證雖差而真氣索矣況宋主既死
嗣子孤立非有父母拊循之恩股肱以勢偪而離心爪
牙以志滿而解體舉國宴安不虞後患卒臨之以重兵
人不堪命土崩瓦解此宋狃于己未僥倖之害也暨幼
主就擒聖主憐其㚺獨不以祖父之罪罪之猶待以不
死如天之仁斷可見矣使宋當此己未之後能自省悟
思將佐士卒留于南者彼無一毫之益此無一毫之損
奉使還北則子弟之怨不深殄殱乃讐未必若是極也
國使之至禮而歸之則問罪之師未必舉也稽首請命
遣質入侍弗替事大之禮邊人之叛弗納疆場之舊弗
亂堯舜在上未必遽泯其社稷也欽以太祖聖武皇帝
奕奕聖謨著在清廟若曰敢以顛越弗恭䲭張矯䖍從
而征之必誅無赦其赤心效順幡然來歸寵之封爵錫
之茅土已往之愆一切弗問垂訓萬世昭如日星獨不
見髙麗乎髙麗之王克篤忠貞為國藩屛位至上相勲
列柱國世祚其王以表四海𤣥菟樂浪之間民恬物熙
雞犬相聞視宋之覆宗絶祀為何如也安南土地人民
與夫城池之固兵革之利何敢望宋萬分之一二矧舊
臣于宋必知宋之啓釁召禍者矣亦思本國之事或有
與類者乎比者王旅徂征微有失利聞諸道路以謂安
南似有矜色曽等殊未之信嗚呼此宋之覆轍也安南
其肯蹈之乎聖朝用兵不急近效不顧小失今日攻弗
下則攻明日今年戰弗克則戰明年至于四伐五伐六
伐七伐不勝不已不得不休積以嵗月卒成大業舜之
格有苗髙宗之伐鬼方是也一將死一將復出一軍散
一軍復合見可而進知難而退亟戰以罷之多方以誤
之始雖垂翅終乃收功養威持重以至無敵于天下髙
祖之平項羽光武之擒赤眉是也豈若輕躁之兵舉趾
髙而心不固再而衰三而竭者哉一勝一負兵家之常
君臣之尊卑天下之大經也安南亦既知之數世以來
修貢弗缺可嘉也已然事上以實不以文若不束身入
朝徒恃區區之幣遷延粉飾求保其國是以豚蹄斗酒
祈汙邪甌窶之滿不亦難乎聖上明照萬里之外省所
上章深自引咎重選信使復賜温詔恩至渥也恩不可
以屢得使不可以屢至安危之機在此一舉惟逺考三
代兩漢征伐勝敗之驗近鑒宋之所以亡髙麗之所以
存上遵天子之詔下察行人之辭絶去多疑一以誠敬
乗此自新之路趨造于朝瞻覲天威剖符而還以奠南
服則帶礪山河永垂苖裔令聞長世煇燿竹帛將自兹
始男耕婦織桴鼓晏然無復昔之驚竄駭伏越在草莽
豈惟宗祧之慶諸大夫國人實嘉賴之古人有言曰識
時務者在乎俊傑逆順禍福坦然明白失今不圖悔無
及矣執事者審思焉至元三十年二月二十日書
　孤子書復天使大相公閣下孤辱蒙華翰圭復垂三
　足仭教愛之篤感激感激孤臣事天朝自祖至今三
　十餘年嵗貢不絶雖兩遭兵火終始一心所得罪者
　獨不能造朝耳孤豈不知禮有君命召不俟駕然其
　如常情貪生畏死何鳥髙飛魚深逝猶且惟生是懐
　況人乎若夫天下無不死之地古今無不死之人達
　此理者惟有佛也人誰能之敝邑之去天朝間關萬
　里相公諒已備知設若孤以區區弱質强為是行其
　不死亡于道路者鮮矣孤之死亡固不足恤得不傷
　乎聖朝愛人及物之仁也乎書曰君天也孤之事君
　甚于事天天無階而升然猶可以朝夕而對越君無階
　而覲然猶可以朝夕而向慕孤若不量力而行其復欲
　求對越向慕得乎孤託以故人之義語言不忌心腹
　若剖幸惟相公曲為孤子熟圖之萬勿吝教不宣至
　元三十年二月二十一日書
朝廷奉使吏部尚書梁曽禮部郎中陳孚謹致書于安
南國曽等弭節而南見世子者屢矣毎見必曰小國之
事聖朝猶事天也然僻在一隅孤陋寡聞懼弗免于大
戾天使辱貺下國惟是安危禍福繫于一言矜其不閑
而賜之教誨使獲保其人民君之惠也敬同詞以謝弗
獲因思古之君子使於四方必有専對也惓惓悃悃若
是其至乎故即宋與髙麗逆順存亡之實論著為書以
告執事者頃之國老丁公文及其大夫黎克復何維嚴
實來致世子之語曰世子與天使共為帝臣然天使先
進世子後進也以齒則天使兄也世子弟也兹以聖天
子之命鎮撫其社稷寵之以書為賜厚矣然藴奥難見
猶未知所以教也幸勿憚再三之瀆明以教我所謂生
死骨肉者敢固以請翼日世子躬造舎館且復以書曰
孤以故人之義惟曲為孤子熟圖之萬勿吝教嗚呼世
子賢乎哉夫以惓惓悃悃求言若是其至而猶有靳焉
仁者用心不若是恝也今有二説以復于執事一曰身
親入朝臣子之職分也今書曰豈不知禮有君命召不
俟駕其如常情貪生畏死何鳥髙飛魚深逝猶且惟生
是懐況人乎噫魚鳥何知之有人為萬物之靈死生之
理當了然于胸中天詔固曰天下復有不死之地乎夫
死生有命大期將至不出户庭死矣豈獨道途之逺能
死人哉如其未也惠徼天子之福道途雖逺又何患焉
且以民人為念而憚一已之跋涉不思有以濟之非善
于謀國者也事固有一勞而可以永逸者今趣嚴入朝
計道途往來不過一嵗而永守其國安若磐石此策之
上者也二曰子者身之貳也昔南越在漢曾遣子嬰齊
入覲矣旋踵而還紹父之緒為賢諸侯蓋生于遐方而
見中華衣冠禮樂之盛所益多矣今聞世子之長子年
幾弱冠與其居于深宫長于婦人之手孰若使之躍馬
萬里觀上國光乎嘗讀世子所上表有曰人有得面聖
者為千載一遇善哉言乎夫身所以未往者以國不可
以無主故也至于子則又何辭焉且人之有子將以幹
父之蠱也國有大事身既未往惟子可以代之不以子
代之區區一介陪臣可以回聖天子之意乎否也人孰
不愛其子世子思國之大事則不可以姑息為愛能遣
其子親詣闕下就帥往者落南官軍將佐及奉所侵疆
土祈哀請罪天其或矜朝廷從而矜之必因其子以封
其父亦必不使其子久淹恤在外畢事反命父子皆受
寵榮而國定矣此其次也若夫奉琛飾幣從事虚文之
末不以骨肉近臣而使異姓之卿備員以往是欺天也
有明詔在行人不敢與聞曽等二人者皆讀聖人書生
平履踐維一忠信屋漏無所愧暗室無所欺天地鬼神
不可誣也今以世子惓惓悃悃求言若是其至故以二
説告言不忠信天地鬼神實照臨之惟執事加之意不
宣至元三十年二月廿有一日書
　孤子書復天使大相公閣下孤不肖伏蒙不鄙累辱
　賜書詞豐誼渥愛踰骨肉足仭故人拳拳之意敢不
　盡布腹心以叙萬一如造朝一節孤伏其辜矣蓋恃
　聖朝如天之仁故毎毎陳情哀請相公諒已知之兹
　不復贅且如入朝臣子之榮事也孤豈不欲以子往
　奈其口尚乳臭筋骨未壯不習鞍馬不慣風霜將如
　道路何孤年踰而立尚慮不保此身況小子乎若其
　視之以嬰齊故事則是又重孤之罪也官軍將佐或
　有遺落乎敝邑者孤父在日已盡搜索如昔戾機夫
　王部屬烏馬樊參政老少孫路蠻何奉御唐兀瓮
　吉罹氏唐萬户胡英郭全及萬戸千户頭目官軍等
　輩並已隨次送還訖其餘或瘴死或逃歸者則孤所
　不知也張尚書至日已嘗言之孤尋問村落諸處至
　今未有所得孤豈有惜此數人而棄忍一方生靈者
　哉且孤之所以送還者果有朝㫖也抑孤自為之耶
　彼之在此適徒自取費耳于損益乎何有孤自先父
　去後茹素持經放生物命猶慮不足以報父恩之萬
　一況復有囚殺天朝之將佐以累先父于地下者哉
　相公雖以是見屬孤固不待言如侵越疆界事斯言
　尤不可信也詩曰普天之下莫非王土率土之濵莫
　非王臣小國雖僻在一隅亦大國臣土也邇年方遭
　兵火百姓死亡田地蕪廢相公之所目擊今以敝
　邑之地十室九空猶且不足何暇及其餘乎今以小
　國臣事大國祇栗戰懼猶恐不保何敢萌此驕心乎
　向者天使往來累造小國迎送于鹿州小國懼其侵
　越之罪往往避之但止丘温而已孤言不信尚有諸
　天使在今相公所諭有還疆言語誠為大懼孤素無
　侵疆之意而敢有還疆之辭乎相公既諭之孤亦當
　戒約其邊甿勿妄生事以體孤事天之誠也夫物所
　以表誠也傳有獻芹詩有澗溪沼沚之毛蘋蘩蕰藻
　之菜筐筥錡釡之器潢汚行潦之水可薦于鬼神可
　羞于王公蓋在誠非在物也孤僻在炎荒之外逺隔
　天日其所以表誠者在乎土宜而已今相公乃以為
　虚閒不足以見事君之誠則孤將安所寓誠哉有以
　寓誠猶不能免其罪戾至于無所寓誠則其罪戾又
　當何如耶竊惟孤之身既不能造朝孤之子又不能
　入朝舉國驚惶莫知所措惟有盡其心力託其性命
　强遣一介心腹老臣代詣天闕陳罪今相公所諭且
　有骨肉近臣之語孤未審何若人抑兄弟耶抑宗族
　耶抑心腹老臣耶孤不肖皇天不恤凡兄弟宗族皆
　無知之人不通古今不達時事設以一人强為此行
　不惟獲罪于天朝抑又恐貽禍于小國往輩是也相
　公豈不知之孤以為兄弟宗族名雖至親或為仇讐
　心腹老臣名雖人臣實則父子孤未審相公之意將
　用名耶用實耶茍欲用虚名而不用實不惟孤自負
　不能盡情之罪而相公亦有棄實取虚之累也孤之
　此言未免巧飾文詐幸惟相公曲盡其情而矜原之
　孤安危死生之機繫相公三寸中儻蒙以恤孤為念
　字民為心特為宛轉一語上達天聽陳六尺無託之
　情明一方無告之意豈非孤一國生靈獲拜于天地
　父母之賜雖先祖父聞之地下亦不知手之舞之足
　之蹈之也區區圖報惟有心香一瓣奉之㝠冥不宣
　至元三十年二月二十五日書
朝廷奉使吏部尚書梁曽禮部郎中陳孚謹致書于安
南國兹厪顓价寵以餽贐行人何以及此君子砥身礪
行猶冰玉也曽等不敏嘗獲聞薦紳先生之訓矣使乎
使乎而一旦隳其平生之素磷緇不既甚乎且自下車
以來惟是脯資餼牽所以辱候人者多矣屬厭而已又
焉用此若以情義之篤有不容釋者繼自今以往惟忠
與孝一徳以尊天子使行人獲免于戾則受賜深矣
不在貨也所有上件餽􁀙敬用返璧不宣至元三十年
三月初一日書
　孤子書復天使大相公閣下兹者伏辱華轡星臨第
　愧敝邑蕭條無可以為長者待斾回僭以區區菲物
　為餞禮也來翰謙撝郤之閣下之誼髙矣其如禮何
　孤謹當分付本國使臣齎到望俯領之若夫圖報寸
　忱則是又在心不在物也敬此回文切希鑒念不宣
　至元三十年三月初一日書
　　元安南國進萬夀頌并表奏
　天錫皇帝帝錫庻民臣祝聖夀億萬年春
　至元三十年三月吉日安南國臣陳日燇百拜進臣
　日燇言伏以帝齡億萬方八千嵗春秋之初華祝再
　三況五百里要荒之外普天交慶曠古未聞臣日燇
　誠懽誠忭頓首頓首欽惟憲天述道仁文義武大光
　孝皇帝陛下聰明日躋勇智天錫以一怒而安天下
　以五福而錫庶民奄有四方自漢唐所無之事不遺
　小國即堯舜所用之心有執而有容得名必得夀臣
　日燇南荒坐井北面拱辰三十年犬馬拳拳一寸心
　天日皎皎俯陳金鑑徒懐金闕之瞻遥奉玉觴深望
　玉關之閉臣日燇謹齋沐親自撰冩萬夀頌一章填
　以金冊封以金函差陪臣陶子竒等奉表稱賀以聞
　臣日燇無任瞻天望聖激切屛營之至誠懽誠忭頓
　首頓首謹言至元三十年三月初四日安南國臣陳
　日燇表
　安南國臣陳日燇謹昧死頓首百拜上言臣伏于今
　年一月十四日恭覩天使吏部尚書梁曽禮部郎中
　陳孚奉賫天詔俯臨下國臣日燇謹率宗族官吏奔
　走道路焚香迎迓及至褥道躬迎三熏百拜跪讀天
　詔曰汝國罪愆既已自陳朕復何言聖天子涵洪寛
　大如此臣日燇等不勝歡喜踴躍之至自謂數十年
　父子滔天之罪迄今日冰釋矣存者亡者均拜天地
　父母更生之賜中間諭以有生之類寧有長久安全
　者乎天下有不死之地乎臣日燇固知古今無不死
　之人天下無不死之地而所恃者有好生之天聖天
　子以天為心恤孤字小一視同仁則小國可以長久
　可以安全可以不死否則何往而非死地也天詔又
　曰徒以虚文嵗幣巧飾見欺于義安在臣日燇伏讀
　至此精神遐漂肝膽墮落雖生若死雖存若亡臣日
　燇此身不幸莫大既不能生于天子之朝又不能造
　于天子之庭其所以表誠者在乎土宜而已臣日燇
　豈不知聖朝天覆梯航萬方竒貢珍寶靡所不有初
　何以區區小國進獻為哉然臣日燇猶不顧其罪而
　復為是冒昧者誠為事君之義有不可廢也在天詔
　雖以為于義安在在臣下其敢廢職耶伏望皇帝陛
　下父母其心乾坤其量包荒含穢曲賜矜存念臣祖
　臣光炳赤心歸順忝受封冊俾臣日燇襲恩供職修
　貢如故上以克盡事君之誠下以克成先祖之志豈
　惟微臣一介獲保茍延殘喘抑亦一方生靈同享天
　地好生之大徳區區犬馬寸誠臣日燇自謂雖千生
　萬死粉骨碎身亦不足以圖報聖恩之萬一也臣日
　燇無任祈天叩聖昧死之至謹奏至元三十年三月
　初四日安南國臣陳日燇奏
　
　
　
　
　
　
　
　
　
　
　
　
　
　陳剛中詩集附録
