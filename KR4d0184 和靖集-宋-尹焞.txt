#+TITLE: 和靖集-宋-尹焞
#+DATE: 2018-05-12 10:19:25
#+SOURCE: github.com/kanripo/KR4d0184 master c93abfa1                
欽定四庫全書　　　　　集部四
　和靖集目錄　　　　　　别集類三(宋/)
　　巻一
　　　奏劄(上/)
　　巻二
　　　奏劄(下/)
　　巻三
　　　詩
　　　雜文
　　　書
　　巻四
　　　壁帖
　　巻五
　　　師說(上/)
　　巻六
　　　師說(中/)
　　巻七
　　　師說(下/)
　　巻八
　　　年譜
　　　　(臣/)等謹案和靖集八巻宋徽猷閣待制河南
　　　　尹焞撰焞字彦明年十二應進士舉䇿問議
　　　　誅元祐黨籍不對而出靖康初賜號和靖處
　　　　士後以范冲張浚薦入經筵列侍從旋乞致
　　　　仕集凡八巻首列奏劄二巻次詩文一巻次
　　　　壁帖一巻是其手書聖賢治氣飬心之要帖
　　　　之屋壁以自警惕又次師說三巻則其門人
　　　　王時敏編輯末附年譜為第八巻朱子語錄
　　　　謂焞文字其有闗朝廷者多門人代作今亦
　　　　不可復考然指授㸃定亦必焞所自為亦猶
　　　　㑹昌一品集序雖李商隠作究以鄭亞改本
　　　　為勝正不必盡自己出也乾隆四十二年五
　　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官(臣/)陸　費　墀
欽定四庫全書
　和靖集巻一　　　　　　　宋　尹焞　撰
　　奏劄上
　　　諫講和劄子
　　　　(紹興八年冬十一月金人遣張通古為詔諭/江南使蕭哲為明威將軍副之且入境朝廷)
　　　　(遣起居舍人范同接伴十一月甲申殿中侍/御史張戒曰不云國而直云江南是用我太)
　　　　(祖待李氏晚年之禮也上章力論之禮部侍/郎曾開亦奏謂不當忘仇敵而講和秦檜怒)
　　　　(罷曾開職時先生先在告朝廷之議未定/金使在館已浹旬朝野遑遑乃上䟽曰)
臣輙罄愚衷上干聖聽退循僣易甘俟誅戮伏念臣本
山野陋儒絶意仕宦靖康之難幸脫危辱遭遇陛下逺
加聘召不容固辭力疾造朝一歳四遷乞身未從便塵
禁近封章八上天聽莫回臣踈愚衰病决難冐處况今
金使在廷國家之事臣切意睿謨已定足以懾敵今者
浹旬未覩長䇿中外憂憤人心靡寧臣屡欲親叩冕旒
少布愚見而臣自十二月十六冒寒暴下謁告卧家雖
加藥石至今未愈由是不能勉强祗命覬望清光又慮
一旦溘先朝露賫恨九泉辜負陛下眷遇之意臣之區
區不敢黙已切惟夲朝戎夷之禍亘古未聞中國無人
致其猾亂昨者城下之戰詭詐百出二帝北狩皇族播
遷宗社之危已絶而續陛下即位以来十有二年雖中
原未復仇敵未殄然賴祖宗德澤之厚陛下勤撫之至
所以億兆之心無有離貳逺近愛戴國勢可保設若人
心輕揺豈至今日前年徽宗皇帝寧德皇后崩問遽来
莫究不豫之狀天下之人痛心疾首而陛下亦且屈意
降志以迎奉梓宫請問諱日為事遂使金志益驕謂我
無人乃再啟和議於今日意欲潛圖混一臣妾吾國陛
下必為此議則人心日去祖宗積累之業陛下十二年
勤撫之功當决於此矣不識陛下亦甞徐謀而熟慮乎
抑且在廷之臣不以告也臣觀陛下所以不顧衆說力
求和好者不過謂梓宫未還父兄宗族在人掌握不知
金人之情專尚姦詐金人之求無有紀極坐竭帑藏斂
及百姓撼動人心沮喪士氣異時悔之固無及已禮曰
父母之讐不與共戴天兄弟之讐不反兵今陛下方將
信仇敵之譎詐而覬其肯和以紓目前之急豈不失不
共戴天不反兵之義乎又况使人之来以詔諭為名以
割地為要欲與陛下抗禮於廷復使陛下北靣其君則
是降也非和也今以不共戴天之讐與之和猶且不可
况實降乎臣切為陛下痛惜之或以金國内亂懼我襲
已故為甘言以緩王師倘或果然尤當訓飭號令申嚴
賞罰鼔士卒之心雪社稷之恥尚何和之為務臣願陛
下深思熟慮廣採衆論以全大計勿以成筭重於改圖
則天下幸甚仰惟聖謨黙運必使萬全固非臣愚所能
窺測然而中外之議跼蹐靡寧機事之微生靈所係伏
望陛下萬機之暇曲賜睿覽干冐天威罪當萬死
　　　貽秦相書
　　　　(先生上䟽論和議不報金國人使在館/多日議論不决乃貽書時宰秦檜書曰)
焞比叨除目即以病纒念惟踈愚謬與獻納辭避之請
屢上不從方今金使在廷天下憂憤初欲勉强拜命侍
清閒之燕盡區區於冕旒之前退見相公論天下之大
勢邇来疾病日加兩足寒痺不能自勵以効誠悃前者
輒具劄目畧陳中外之議今已浹旬未聞朝廷有以待
金人之計機會之微間不容髮焞雖昏憒之餘不忍黙
已相公亦知今日天下之心將失軍旅之心將揺士大
夫之氣將喪宗社之計岌岌而危乎主上輟駕南轅十
二年矣江淮之間久無竊發豐歉相繼不至流亡更加
經理足以自治邉境之防雖未盡善歳竭帑藏使之足
食不愛重祿以為信賞將士之心猶知逗遛無功之為
恥决戰敢前之相尚朝廷每有以激勵懲勸之可收萬
全之効是豈非得人心而然乎今若和於金人彼日益
强我日益削中國號令皆從金出國事廢置皆從金命
侵尋朘削天下有被髪左袵之禍讒間疑貳將帥有誅
戮奪權之害姦宄生心大勢奈何將見異時金人坐收
成功相公被天下之責無所歸咎願相公榻前力陳大
計以謂金人與我有不共戴天之讐靖康以来屢墮其
術今若一屈膝使為口實賈怨飭兵自困自斃豈忍直
為此議比者切聞主上以父兄未返降志辱身於九重
之中有年矣然未聞金人悔過還二帝於沙漠繼之梓
宫崩問不詳天下之人痛恨切骨則金人虎狼貪噬之
性不言可見天下方將以此望於相公覬有以革其已
然豈意為之已甚乎今之上䇿莫如自治自治之要内
則進君子而逺小人外則賞當功而罰當罪使主上之
孝弟通於神明主上之道徳成於安强勿以小智孑義
而圖大功不勝幸甚焞病體衰羸日甚一日歸田之請
前後八上投老山間側聞作新之政此相公之賜也况
天下乎(秦檜得書讀之已不樂至勿以小智孑義而圖/大功愈不悅及又見先生辭免萬夀觀劄子有)
(云比甞不揣分守輙及國事識見迂闊已騐於今跡其/愚庸豈堪時用秦檜見豈堪時用字深切䘖之乃見上)
(具言尹焞劄子有所議不可不為施行乞將尹焞所上/文字盡付中書當為詳酌行之上遂以先生所上奏上)
(劄盡付中書而秦檜/遂切齒於先生矣)
　　　涪州被召辭免狀
和靖處士尹焞今月准宣撫使司發到尚書劄子一道
㨿朝奉大夫充徽猷閣待制提舉建隆觀兼史舘修撰
資善堂翊善臣范冲奏舉自代六月十五日三省同奉
聖㫖尹焞召赴行在仍令川陜宣撫司以禮津遣前来
者右焞伏念昨於靖康中累被召㫖以疾力辭誤䝉告
命賜之美名聽其退處方安田里尋被金人侵犯河洛
全家遇害僅存一身脫命賊境奔竄三蜀流離累年疾
病憑陵志意衰耗有加前日兼以所習迂濶之學施之
事功一無可者不待人諭自知甚明謹具狀申宣撫使
司伏乞鈞慈採錄焞狀申尚書省所有前降聖㫖指揮
施行寢罷以安愚分伏候鈞㫖紹興五年十月日具位
狀(初二/中發)
　　　第二狀
右焞近准宣撫使司逓到尚書省劄子一道坐徽猷閣
待制范冲奏舉自代奉聖㫖召赴行在已具狀申使司
乞賜備申朝廷伏望寢罷前降聖㫖指揮去訖今月二
十八日再准宣撫使司降下御寶封發到尚書省劄子
坐范冲奏乞委所在州郡備禮敦遣及沿路津送疾速
前来奉聖㫖令川陜宣撫司差撥人船優給路費以禮
敦遣前来者伏念焞賦才至陋禀性甚迂蚤以受學程
頥之門大觀中甞致人言重惟布衣之賤名玷臺章杜
門絶交於人者埀二十年由兹世事懵不通曉昨縁靖
康當路之士誤採虛名交薦於朝屢被詔㫖以疾力辭
䝉恩授以處士實遂田野之性尋遭鄊關陷没妻孥屠
害傷殘一身逃竄萬里今則憂患薰心驚惶失志耳聵
足弱聽履不任形神俱瘁又非徃昔之比豈足上副延
求逺膺號召加之軍國多事財用匱乏之際有司津遣
之費莫非民力其於愚分尤所未安兹者不避罄瀝肝
膽具陳忱懇庶㡬感動朝廷追回召命謹具申宣撫使
司伏望鈞慈特賜敷奏所有前降聖㫖指揮乞賜寢罷
施行伏候鈞㫖紹興五年十月日具位尹焞狀(二十九/日發)
　　　第三狀
右焞先於去年十月内兩狀申宣撫使司乞備錄申奏
朝廷辭免召命未奉指揮間又於今月十二日䝉宣撫
使司差官齎到御前金字牌逓角一道准去年十一月
八日尚書省劄子三省同奉聖㫖尹焞特受左宣教郎
除崇政殿說書仍令川陜宣撫司依累降指揮加禮敦
遣赴行在所者切惟國家極治之時西閣講臣寔儒者
之遴選元祐之初焞師程頥首自布衣召居此職載之
簡冊永為令典而焞人微材下質薄器陋徒以蚤承家
訓粗守師說獲玷美名已懐忝冐豈為朝廷過聽屢頒
召㫖繼下除書改授京秩俾参經幄聞命震驚罔知所
措伏念焞衰病流離傷殘窮獨之狀如前所陳加之晚
塗多難素業緫廢何以賛天子五學之成當儒者千載
之遇矧惟中興圖治兼收羣䇿之日其講讀之臣或備
顧問豈若平時尋章摘句専於論說而已宜得俊傑之
士博通古訓深識時務者来膺斯選殆非疲老踈愚之
人可以冐處伏望朝廷察其誠懇檢會所陳事理特行
寢罷近降除命謹具申宣撫使司乞賜備錄敷奏施行
伏候鈞㫖(六年正/月十二)
　　　第四狀
右焞今月十三日准宣撫使司牒差使臣史誡齎擎到
行在入内内侍省御前金字牌逓送到告一軸特授左
宣教郎充崇政殿說書契勘先於正月十二日准尚書
省劄子照㑹已除上件恩命尋具狀申使司伏乞備錄
敷奏朝廷辭免去訖見在涪州聽候指揮所有今来齎
到告命不敢祗受除已繳申涪州寄納軍資庫謹具狀
申宣撫使司伏乞照㑹謹狀(六年二月/十四日)
　　　第五狀
右焞先䝉聖恩召赴行在所及准告特授宣教郎崇政
殿説書累具辭免奉聖㫖不允不得再有陳請焞恭禀
聖訓不敢固違詔㫖除已力疾就道起發前去及候腰
膝稍安日謝恩授告申陳去訖伏念焞自夏渉秋傷暑
飲冷臟腑不寧腰膝至今未安拜跪尚自艱難有所告
命未敢祗受兼以暑月江水泛漲未平難以舟行起發
未得恭承嚴召又以數月夙夜憂懼不惶啟處今於九
月十七日安舟起發前去重念焞山野空踈自度不足
以副朝廷招延之禮加之流離以来多病少安齒髪既
衰精神凋耗兹縁病故起發稽遲雖已就道亦恐觸冐
風霜不任寒暑疾疹有加筋力寖弱既不堪朝廷職任
又不能入奉朝請虚負聖恩隕越無所謹瀝誠懇别具
披陳欲望朝廷察焞情實非敢矯飾乞將前降焞告命
寢罷施行庶俾衰老餘生安分遂性免迤邐於前路聽
候指揮謹具申宣撫使司乞賜備錄申奏施行(右劄下/在十二)
(月二十/六日)
　(右五狀並在涪州具申四川宣撫司乞備申朝廷時/朝命敦遣甚急川陜官屬日夜敦禮候門不容停止)
　(遂不得已辭官/黽勉應詔起離)
　　　第六狀(見紹興七年正/月十三日省劄)
　　　第七狀(見正月二十/三日省劄)
　　　第八狀
右云云去歳以来累䝉趣召恩禮優渥非所敢當懇辭
六七未賜允俞除不敢祗受告命外扶疾逺来既至江
州所苦増甚不能前進今奉聖㫖令所至州軍以禮敦
遣在於愚分尤不遑安伏念焞一芥草茅初無寸長舊
學迂闊忘廢殆盡行年七十疾病交攻一日之間半在
枕席耳目聾暗歩履艱難衆所共知非出矯偽若使稍
能支持亦不敢以固陋為辭義當奔走闕下少思補報
以稱聖朝招延之意以合古人進退之道豈當固違嚴
召自速罪愆力求罷免誠非得已伏望朝廷特賜敷奏
收還成命俾得自便訪求醫藥免致重累流離道路實
荷國家全活之賜伏候指揮
　　　第九狀
和靖處士尹焞右焞今月十九日巳時准尚書省紹興
六年十二月二十六日并七年正月十三日兩次降到
劄子指揮催促兼程前来赴行在所契勘自涪州起發
日具狀申四川制置大使司乞備申辭免恩命沿路聽
候指揮正月二十一日至鄂州縁疾病有加具狀申尚
書省二月十九日至江州再具狀申尚書省乞賜敷奏
寢罷前降恩命未奉指揮間於今年四月十七日准二
月二十五日御前金字牌御封尚書省劄子續准都進
奏院逓到四月初四日尚書省劄子催促疾速起發於
十八日辰時兩具狀自江州繳申尚書省再乞敷奏今
更不敢重疊冐瀆伏望憐察愚誠非敢飾詞上欺朝廷
乞檢會前狀早賜指揮施行
　　　第十狀(並見所/下省劄)
　　　第十一狀
　　　第十二狀
　　　第十三狀
　　　第十四狀(並畧/同)
右焞今月二十五日戌時准御前金字牌降到御封尚
書省劄子一道奉聖㫖不許辭免催促疾速赴行在所
供職者重念焞鄊關陷没全家遇禍失身盜賊之區積
憂懐忿潜伏山谷者累年既而間關入蜀萬里一身年
埀七十白首無歸人生窮獨何以加此方兹栖栖之餘
仰䝉聖君誤採虚名濫膺召命自紹興五年十月内至
今年四月凡五被御前金字牌再被尚書省劄子累䝉
朝廷指揮令所在州軍以禮敦遣以焞艱虞覊旅之迹
分甘委棄於聖時以焞一芥草茅之賤豈當俟駕而後
行况今國歩尚艱乃臣子効忠之日即兹數事在於分
義無一可辭實以既老且病學問無取耳聵足弱聽履
艱辛疾病有加日虞委頓决不能支持前者累狀陳懇
實出愚誠非敢稍有毫髪懐私擇利故為矯激妄欺朝
廷以速罪戾兼焞已於今月十八日兩具狀申江州繳
申尚書省乞特賜敷奏許令自便訪求醫藥免致道路
委填溝壑佇瞻闕庭日覬俞允伏望早賜施行
　　　第十五狀
右焞今月初四日午時准五月二十九日巳時御前金
字牌降到御封尚書省劄子奉聖㫖依尚書左僕射奏
以焞辭免新命未聞就道令江州守臣疾速以禮津遣
者伏念焞自父祖而上仕於夲朝食祿者八世如焞愚
蠢自知不堪世用分甘老死明時亦常濫竊高世之美
名畧無片善之稱在國家何負於焞顧焞何補於國家
自薦膺召㫖以来實以疾病侵凌乞追回成命已十四
狀賦性山野言多拙直不識時宜冐犯朝廷日覬罪戾
之獲豈謂猶加寛貸尚欲招徕禮益隆厚仰見聖朝求
賢待士之至搜揚微陋之誠聞命震驚感恩流涕若尚
敢高卧養痾夷倨抗請在朝廷即行誅戮固已晚矣言
君臣之分義者固已切齒於焞矣朝廷尚或憐而貸之
亦天地之所不容鬼神之所不赦也焞切見方今國歩
尚艱中原未復進退人才當明緩急今日之務無非繁
劇宜先俊傑以濟艱難白首書生動輒迂闊用於平時
徒美聽觀施於今日何益事功縱俾犬馬之齒未衰負
薪之疾可力其於時事素不通曉况使獨持老病之餘
接武英豪之後見聞僻陋冐列經筵又何足以發明㫖
義啟沃聖聰考古騐今禆賛元化之萬一哉僥倖以進
必致人言負罪而去在焞何惜豈不念貽累朝廷取笑
四方上辱君相下負師友焞今年埀七十惟事安死於
時無補於身何有反求諸已自知甚明詢之於人孰不
指目重念焞今疾病憂懼全在牀枕俟罪之餘惴惴待
盡前後所陳實出廹切雖在草野敢忘愛君若謂矯飾
非焞所學伏望朝廷早回天地之大造曲貸螻蟻之微
生許令自便訪求醫藥使終殘喘實荷國恩伏乞特賜
敷奏施行伏候指揮
　　　第十六狀
右焞五月二十九日准尚書省劄子檢會四月二十一
日三省同奉聖㫖依已降指揮催促疾速赴行在所供
職者契㸔四月十八日及四月二十七日三具狀申尚
書省以焞疾病浸加提携重累乞賜俞允訪求醫藥得
以自便至今四十餘日並未䝉朝廷施行切念焞流離
道路今已十月自至江州又已三月有餘正此極暑非
惟焞一身見在枕席全家老幼盡皆疾病已見失所不
免仰於朝廷乞賜憐恤檢會四月十八日及二十七日
三狀早賜敷奏放令自便免致道路委填溝壑伏候指
揮
　　　第十七狀
右焞自紹興五年十月初二日被召命紹興六年二月
十三日准川陜宣撫司差官齎降到左宣教郎充崇政
殿說書告命一軸及袍履等焞以疾病拜跪艱難有妨
拜受即時具狀申繳在涪州軍資庫至今前後十七次
具狀申朝廷辭免上件恩命乞歸田里訪醫自便累准
朝㫖未賜俞允焞以沿路州軍不敢敦廹雖强扶持已
至國門縁在路衝冐所患轉加見招醫調治未獲痊愈
所有准今月十一日尚書省劄子再降到元給告命委
是祗受未得除見别具狀申辭免乞特賜指揮依舊將
上件告命等付元寄官司收管仍乞檢會累狀早賜敷
奏施行伏候指揮
　　　第十八狀
右焞昨者誤䝉召命敦遣出蜀扶病登舟日増惴懼近
者入建康府界已及國門竊念焞近日又苦痢疾一夕
之間輒十數起見用建康府醫人王琦調治畧未痊安
癃老廢疾情實可憐伏望特賜敷奏許之自便以畢餘
生伏候指揮
　　　第十九狀
右焞昨者誤䝉召命敦遣出蜀盖已歴陳愚陋無補事
功加之兩歳之間經渉萬里疾病侵尋屢困道路比復
卧病國門至於委頓仰荷聖主親遣中使就加撫勞宣
醫診視賜予過儀且令調治殘骸入覲宸扆而焞尫羸
之質倍費調攝雖疾病向安而筋骸尚劣大懼久稽君
命罪不容誅早夜以思罔知攸措伏念焞前後懇辭及
今凡二十狀情實切至不敢誕誣雖聖㫖寛假又許入
城調治以俟痊安而焞偃仰稽留豈遑安處日月漸久
人將謂何又慮踈賤之言未必皆能上徹天聽謹將前
後二十狀錄連在前伏望朝廷特賜敷奏收還恩命以
恊師言伏候指揮(右通涪州員司申狀共訃二十狀係/到闕日繳連具申辭免者至閏十月)
(初八日又被㫖除祕書省校書郎兼崇政殿說書所/有辭免劄子錄於後除祕書郎恩命亦係三次辭免)
　　　辭免除祕書郎劄子
左宣教郎充崇政殿說書尹焞劄子准尚書省劄子奉
聖㫖除祕書郎兼崇政殿說書聞命震驚罔知所措伏
念焞逺自草莱誤䝉收召經帷之命已非所宜方欲陛
對之間力陳固陋今復躐處祕書尤為美職恩榮重復
實不自安伏望朝廷特賜敷奏收還成命伏候指揮(閏/月)
(十一日有㫖不允令/閣門先次朝見供職)
　　　第二劄
新授左宣教郎充崇政殿說書尹焞劄子奏臣猥以非
才䝉陛下萬里招聘道路連年疾病屢作懇辭數十天
眷日加顧臣何人得此異數今者負薪之疾偶獲少瘳
既已入拜冕旒於軒陛之下登對清光於咫尺之間䟽
逺之臣榮幸極矣伏念焞材質凡陋學問迂踈已及衰
殘濟之疾病自度無以開發聖明裨補政治伏乞依臣
前件辭免特賜收還崇政殿說書恩命許臣在外自便
取進止十月十四日三省同奉聖㫖不允
　　　第三劄
近准尚書省劄子奉聖㫖除焞祕書郎兼崇政殿說書
已罄愚衷乞行寢罷奉聖㫖不允先次朝見赴講筵供
職伏念焞猥以庸虚備數勸講辭不獲命愧懼已深方
念誠懇未伸恩寵過厚至於祕省美職尤出非宜兼焞
被命以来未有一字之稱旬月之勞僥倖如斯敢復叨
冐伏望朝廷特賜敷奏收還新除祕書省祕書郎恩命
庶使稍獲自安勉於經筵粗圖報効伏候指揮
　　　辭免除祕書少監
准尚書省劄子奉聖㫖除祕書少監依前兼崇政殿說
書聞命震驚罔知所措伏念焞本草莱之人誤䝉聘召
擢受臺郎俾侍經帷眷遇優異不許固辭叨冐累月衰
病日甚絲毫無補坐縻廪食焞雖至愚寧不知愧徒以
被㫖解釋論語未就未敢干告朝廷乞歸田里豈可更
貪寵榮躐進美職聖恩雖厚實出無名况東觀令承以
待英進豈焞病廢得以冒居伏乞特賜敷奏追回成命
以安愚分伏候指揮紹興八年二月二十九日左宣教
郎祕書省祕書郎兼崇政殿說書尹焞狀
　　　第二狀
今月初二日准尚書省劄子勘會已降指揮除祕書少
監奉聖㫖不候受告日下先次供職契勘先准尚書省
劄子奉聖㫖除前件差遣已具狀申尚書省以焞衰病
辭免乞賜追寢恩命未䝉指揮伏念焞見以病瘡在假
不任歩履欲乞檢會前狀事理敷奏乞行寢罷施行伏
候指揮
　　　第三狀
伏以圖書之府朝廷待天下英才以備任使昨䝉聖恩
除祕書郎自以衰老迂愚名實不稱顧視同僚已極慚
􁂦今復躐處上列非據益深未被俞允不知攸措重念
焞草莱寒士本無見聞昨䝉招延俾待勸講既已辭不
獲命止欲扶病造朝一見聖主即求退居田里會有㫖
講解論語又值車駕時廵百司進發所以未敢干瀆朝
聽豈謂誤恩復加進擢揣分量才無一可者伏望特賜
敷奏收還成命伏候指揮
　　　第四狀
近三具狀申瀆朝廷乞寢罷新除祕書少監恩命未䝉
矜允切念焞草莱寒士本無所長誤䝉聖主招延置之
講席非不知幸加之一生迍邅白首流落初無姓名在
人齒牙日者起自布衣得侍聖主清閒之燕豈不知榮
幸至此實為過分豈不欲勉勵愚鈍少酬眷禮但焞以
才術淺拙學問迂踈疾病侵凌志慮衰耗技止於此無
補今時惟有知足安分戒之在得或可以不累師友不
辱聖朝少助廉恥之風使天下謂朝廷聘召之人粗知
分守亦足以為朝廷美事情實誠慤非敢誕謾拙於言
辭未能取信伏望檢會累狀曲賜敷奏追寢新除祕書
少監恩命伏候指揮(右劄三月十六日三省同奉聖㫖/不允不許再有陳請可速就職以)
(副崇重儒/學之意)
　　　第五狀
近四具狀乞寢罷新除祕書少監恩命者伏念焞雖庸
愚粗知忠信處身甚約不敢過求平生里社之間去就
取舍未甞以一語欺人人頗以是信之今年埀七十濫
稱儒士豈敢矯情作偽以不忠不信之言欺於君父之
前哉實以學問荒唐加之老病昨䝉聘召固已力陳其
不堪聖上過聽必欲見其靣目促召再三恩禮隆厚臣
子之分懼獲譴誅止欲扶病造朝旬日之間即求閒退
不謂洊䝉超擢驟冠同列使焞筋骸年齒稍可支持其
在素志猶不敢當况是尫羸昏忘舉動艱難少壯之榮
反成苦楚唯有退閑自適是為重恩方欲乞身敢復叨
據區區之懇始末不渝皆出忱誠了無矯偽伏望朝廷
更賜敷奏收還前件祕書少監恩命伏候指揮
　　　辭免兼史舘日歴狀
左宣教郎試祕書少監兼崇政殿說書尹焞狀契勘本
省長貳依條不與修纂至紹興元年七月内因祕書少
監程俱申請特令修纂日歴後来縁重修實錄因而又
兼史舘職事切縁焞見係崇政殿說書不惟拙於文筆
不通史學兼間日赴經筵進講文字又有専得指揮解
說論語未了委是精力有限難以兼營修纂欲望許依
舊来條例特免史舘日歴職事伏候指揮四月九日三
省同奉聖㫖特依
　
　
　
　
　
　
　
　
　和靖集巻一
欽定四庫全書
　和靖集巻二　　　　　　　宋　尹焞　撰
　　奏劄下
　　　再乞歸田里劄子
伏為年齒衰邁疾病侵尋自昨初赴招延已於奏對之
日乞候旬月之間即歸田畆近者又常靣乞骸骨不䝉
允從切縁焞日来疾病益多加之嘔血欲乞特賜敷奏
許歸田里伏候指揮
　　　辭免除職宫觀二狀(見四月二十一日及/二十七日二劄内)
　　　辭免直徽猷閣職名狀
右焞(云云/)伏念焞雖甚庸愚豈不知遭遇聖世眷戀君
恩但以行年七十疾病百出精神筋力勉强不前所以
必求閑退保養殘年今不䝉朝廷許致仕而去至於改
授職名奉祠闕下使之便閑時奉勸講聖恩隆厚不敢
固辭然而延閣寓真實為清選請去而得何異要求焞
今更不敢力請自便止乞收還貼職少安愚分伏望朝
廷特賜敷奏施行
　　　辭免賜緋章服狀
左宣教郎新除直徽猷閣主管萬夀觀兼崇政殿說書
尹焞准勅特賜緋魚袋伏念焞自被召除叨榮有愧比
縁卧病方請退閑更䝉寵錫身章益隆異數在焞山野
之質有所未安伏乞特賜敷奏收還上件恩命伏候指
揮
　　　辭免太常少卿狀(見八年十月二/十五日所下)
　　　第二狀
准尚書劄子以焞辭免新除太常少卿奉聖㫖不允不
得再有陳請者伏念焞行年六十九歳昨䝉朝廷察其
衰病罷免祕書少監改授前件差遣自後老病交攻甚
於前日念惟坐享祿食専以說書為職方聖上日御經
筵未敢求去止欲候秋講罷日乞歸田畆今来復䝉除
用豈不知榮但以年老久病筋力衰廢實難勉强伏候
勅㫖
　　　辭免除禮部侍郎劄子
臣十一月十九日准尚書省劄子三省同奉聖㫖除臣
權禮部侍郎張詢除太常少卿並日下供職者臣聞命
震驚罔知所措切縁臣近以衝寒冐濕臟腑暴下於十
一月十六日在假權將執事交割與以次官主管見今
將理未安今来除已遵次指揮日下將太常少卿職事
交割與張詢外伏念臣本以庸虛誤膺召用尸素朝列
有愧於心甞以學術迂踈年齒衰邁丐歸田畆未賜允
俞豈可更復叨冐寵榮濫厠法從上恩雖厚公議謂何
欲望聖慈追還成命以臣見今衰病伏枕乞除一在外
宫觀以安愚分伏候勅㫖
　　　第二劄
伏念臣久侍經幄無補聖朝敢謂誤恩復加陞用眷惟
臣學日迂陋老病侵凌雖欲更冐寵榮力雖勉强(云云/)
再奉德音惟深感懼尚餘愚懇必覬矜憐伏念臣召自
草莱擢侍帷幄虛辱禮遇何補聖朝屢丐歸田誠非矯
飾繼請致仕實坐衰遲遂䝉處之直祠養其老病上體
至意莫獲固辭豈期復被簡除大駭聞聽載惟寵異彌
切兢惶念一歳四遷顧恩榮之已極而十日九病則衰
遲之可知深負素飡難逃清議且人無既老復壯之理
而禮有辭尊居卑之謙揣分度宜無名可受况臣近苦
暴下尤覺頓衰致精力之昏疲増聽履之蹇聵既難任
事豈合貪榮矧惟宗伯名曹詎容妄受講臣清選奚得
久居伏望洞鑒丹衷曲全素履亟投閑散使畢衰殘貪
祿忘歸已厚顔於朝路見得思義敢重辱於師門仰覬
天聰俯從人欲所有上件恩命欲乞寢罷伏候勅㫖
　　　第三劄
伏念臣久侍經筵畧無報効坐縻廪食分所不安加之
見病伏枕日就困殆欲望聖慈矜憫老病特賜收還成
命以安愚分伏候勅㫖
　　　第四劄
伏念臣學識迂踈豈堪時用加之老疾精力日衰頃縁
誤被招延躐陞華要聖恩隆厚不聽固辭然久竊寵榮
實増媿懼近拜奉常新命仰體眷意未敢即便求歸田
里重念臣未奉上件恩命以前為苦暴下己申臺省在
假將理丹藥雜進畧未少安復䝉簡除第深感泣惟從
班清峻固非鄙陋得以冒居而衰病沉縈實以筋力難
於勉强臣今老病已極日就危殆欲望聖慈曲賜矜念
特許收還成命俾遂安養伏候勅㫖
　　　第五劄
伏念臣行年六十九歳見因暴下氣喘足弱疾勢日増
未有安期雖欲勉强必致顛仆臣久荷聖知粗守忠信
不敢矯偽妄稱疾病以欺君父欲望聖慈特賜矜憫收
還成命俾遂將理
　　　再乞歸田里劄子
新除左通直郎權禮部侍郎兼侍講尹焞奏臣伏為任
太常卿日以感寒暴下遂申臺省在假將理病中䝉恩
命權禮部侍郎兼侍講累具狀辭免未奉俞允忽䝉陛
下哀憐就䝉賜告天地生成之恩何以論報臣豈不願
力疾一出上副陛下待遇之意然臣今来所病馴致虚
極醫藥不效無有安期况臣大病伏枕已二十餘日衰
老至此見苦滑泄氣虚喘促足弱筋攣耳聾目眩心識
昏耗百病交攻委難勉强欲望聖慈放歸田里以便安
養伏候勅㫖
　　　第二劄
臣伏自十二月十六日第八次具奏辭免前件新除恩
命及縁老病乞歸田里至今十日未奉俞㫖卧病伏枕
展轉呻吟已四十餘日藥石雜進畧無少痊數日以来
更加心疼胷痞眊眩繼作自知衰羸未易醫治重念臣
一生寒賤晚遇聖明朞月之間致身侍從豈無眷戀少
報生成而自未䝉除授以前得疾在告至於憊甚聞命
之日感激聖恩雖欲自勵以趨卒難勉强况臣平生所
學粗守忠信行年七十何忍欺君欲望陛下念臣實病
保臣殘年特降聖㫖放歸田里或除一在外宫觀庶㡬
安養可就痊平臣病軀苦楚日夜延望必覬允從仰惟
天地父母之恩少加矜念臣頻有冒瀆天聽甘俟斧鉞
之誅伏候勅㫖
　　　辭免除徽猷閣待制
新除左通直郎尹焞臣比因老病前後十上章乞收還
新除禮部侍郎兼侍講恩命放歸田里正月初十日准
尚書省劄子奉聖㫖除臣徽猷閣待制提舉萬夀觀兼
侍講者聞命震驚罔知所措伏念臣本縁衰疾不能拜
命故敢屢瀆天威力請閑退今復進職西清奉祠行闕
尚使荒陋綴直講筵天眷加隆感深涕霣而臣懇誠殫
盡辭説已窮未能感動淵衷曲賜孚允豈得辭勞就逸
求去復遷上欺朝廷以要榮寵其於義分益所未安况
臣衰病日加畧無痊愈欲求追罷成命檢會累奏放歸
田畆伏候勅㫖
　　　第二劄
伏念臣年老卧病非敢詐罔前後所陳辭窮理盡忱誠
雖竭天意未孚且臣起自草莽驟躐禁塗得君遇時千
古罕見豈不知君命之嚴事上之義在於臣子只合遵
承安敢抗拒恩命辭避榮寵實縁疾病沉痼决難勉强
凡在朝列皆所見聞欲望(云云/)
　　　第三劄
臣聞君使臣以禮臣事君以義迺君臣之大倫報施之
道也臣獲侍燕閒一歳之久五遷名秩率皆清華則陛
下所以使臣可謂盡禮矣臣敢不盡事君之義圖報陛
下乎臣自辭免禮部侍郎恩命章疏十上條例懇請悃
愊殫盡未奉俞允臣草芥微賤固無足道而朝廷名器
之重豈宜輕以假人深慮辭之不至誠之未格不避再
三之瀆重陳當去之義仰干天聽惟陛下赦其愚使畢
其說以全事君之義不勝幸甚臣自造闕廷職在勸講
而夲無學術蔑有發明期月之間病告相繼坐叨厚禮
無補聖聰先聖有言陳力就列不能者止此臣義當去
者一也臣起自草莱誤應召用守道之語形於訓詞而
臣貪戀寵榮遂係素守使朝廷非常不次之舉獲懐利
茍得之人非特上累聖知將復貽辱師友此臣義當去
者二也臣每念誤受寵知蔑聞補報比甞不量分守輒
及國事識見迂愚已騐於今跡其庸愚豈堪時用此臣
義當去者三也臣昨拜命奉常曽未踰月方移病告遽
擢春官卧病至今未甞供職以病丐去更獲超遷有何
功實得以祗受此臣義當去者四也臣聞國朝典故揆
之禮經年七十皆當致仕今臣年齒已及加之衰病伏
枕累月實難支持血氣既衰所戒在得先聖遺訓其理
甚微此臣義當去者五也臣聞聖君有從欲之仁匹夫
有莫奪之志今臣有五可去之義無一可留之理仰惟
陛下眷知之深洞照情實曲推上聖之仁俯成匹夫之
志特賜檢會累奏放歸田畆伏候勅㫖
　　　授内宫觀再乞歸劄子
臣近縁第三次辭免新除左通直郎充徽猷閣待制提
舉萬夀觀兼侍講恩命(云云/)伏念臣前所陳述乃事君
之大義人臣之常分盡出誠實非事矯偽欲望聖慈檢
會臣累奏特許臣退歸田里俾養衰病以盡殘年伏候
勅㫖(二月八日奉聖㫖依舊徽猷閣待/制差提舉江州太平觀任便居止)
　　　乞辭免謝劄子
左通直郎充徽猷閣待制提舉太平觀尹焞奏臣近縁
疾病羸困乞歸田里聖恩寛大許令自便准勑提舉江
州太平觀一介書生何以仰朝廷成就憐憫之意切念
卧病之久筋力疲乏歩履拜跪不能勉强無縁出赴謝
辭欲望特賜敷奏放免辭謝庶使羸軀不至殞越取進
止
　　　辭免除次對職名劄子
臣已於今月十五日扶病出門前去平江府以来就醫
居住伏念臣昨䝉陛下召從田野置在經筵雖曽䝉除
禮部侍郎縁為卧病在告元不曽供職今来仰荷聖恩
許從自便但以次對之職難以冐受欲望(云云/)
　　　乞致仕劄子
伏念臣本以庸愚老於田野頃值聖明逺加聘召牢辭
弗獲誤被寵光起侍經帷遂躋禁從畧無微效之可錄
實以多病而得休今者犬馬之年已登七十形神衰瘁
疾病侵凌報國無時拊躬知愧安可尚叨廪稍坐食祠
庭揣分據經亟當請老欲望聖㫖許臣依條致仕伏候
勅㫖
　　　遺表(上表為永/辭軒陛事)
臣焞言焞聞有生必死乃事理之固然原始要終亦臣
心所深諭獨有終身之恨曽微報國(一作/主)之功將死有
陳其言或善臣焞中謝伏念臣幼則孤蹇長而賤貧道
不合時志惟師古幸有淵源之自竊窺聖哲之心顧得
志之莫期則終身而獨善絶清時結綬之志有後進舞
雩之逰不意埀老之年乃遇中興之主伸靖康招聘之
意易和靖安退之名起從遐徼覊旅之中置之勸講侍
從之列来﨑嶇者萬里奉清燕者踰年感得時之若斯
實有幡然之志悵事君之已晚莫勝薾爾之軀終卧病
而乞歸尋引年而告老始終被遇自謂莫倫死生之間
夫復何憾伏望皇帝陛下益隆聖學廣被名賢惟祖宗
為陛下之規惟方䇿為陛下之鑑洪惟我宋度越前朝
惟子惟孫有典有則而况天方悔禍民獲小康益勤宵
旰之憂必復國家之始永辭聖世莫罄愚衷臣無任瞻
天仰聖結戀於悒之至謹奉遺表以聞臣誠惶誠懼頓
首頓首謹言紹興十二年十一月日奉議郎充徽猷閣
待制致仕臣尹焞
　
　
　
　
　
　
　
　和靖集巻二
欽定四庫全書
　和靖集巻三　　　　　　　宋　尹焞　撰
　　詩
　　　亡姑墓銘詩
嗟夫人之生兮一氣凝乎混茫變而之死兮去不知其
何鄊唯懿徳之在人兮愈久而不忘歸安此室兮其千
萬年無壊傷
　　　過种明逸故居題絶句
少年亡意學經綸老矣空餘此一身靣似髑髏頭似雪
却来巖谷繼前塵
　　　自秦入蜀道中絶句三首
綠隂深處竹籬遮也有紅花映白花却憶故鄊卿相第
不及張三李四家
曉来雨過槐隂潤午霽風揺麥浪寒自愧此身徒擾擾
未知何處可偷安
南枝北枝春事休啼鶯乳燕也含愁朝来回首頻惆悵
身過秦川最盡頭
　　　避賊至商山絶句
西来㡬被雪霜埋鴻雁嗷嗷莫强猜今朝始踏商山路
高視浮雲任去来
　　雜文
　　　進論語狀
孔子以来道學屢絶言語文字去本益賖是以先聖遺
書雖以講誦而傳或以解說而陋况其所論所趨不無
差謬豈惟無益害有甚焉脫使窮其根本謹其辭說茍
不踐行等為虛語此先聖所以重講解甚言辭也况如
臣者材質甚愚修為無取施之於已未見其功資以事
君亦將何有其於聖賢言行何足以窺測奥妙發明指
歸强顔為之第塞詔㫖臣無任慚羞恐懼之至
　　　論語解序
臣自布衣入侍經筵被㫖解論語以進臣職備勸講不
敢以寡陋辭竊惟是書迺集記孔子嘉言善行茍能即
其問答如此親炙於聖人之門然黙識心受而躬行之
則可謂善學矣後之解其文義者數十百家俾臣復措
說其下亦不過稱賛而已恭惟陛下聖學高明出乎天
縱如舜好問如湯日新舉賢而逺不仁修已以安百姓
固以合符乎夫子之道施之於事業矣復何有待於臣
之說然而學貴於力行不貴空言若欲意義新竒文辭
華贍則非臣所知也姑摭所聞以稱明詔臣謹上
　　　題論語解後
焞紹興七年十一月被召到闕賜對押赴經筵承續講
說論語衛靈公之末一章次日有㫖給筆札解論語以
進念以說書為職不敢以固陋辭方以病困殆䝉賜寛
假病安日解進明年二月駕還錢塘焞以病從百司先
行三月病少愈力疾日赴經筵是月十三日詔促成書
以進時手顫目昏心思荒錯深懼稽命之久遂勉强為
之姑塞上命四月二十一日進至而學者祁寛吕稽中
堅中在焉書成皆三子之助也九年春復病丐歸䝉恩
授以閑祿聽其自便遂寓居平江府虎丘寺之西菴寛
從余居上方暇日見此秩云當時潜錄欲終身誦之甚
矣其嗜學也相從既久若是書也講亦熟矣豈不知此
一時應詔而成皆前人成說雖有一二臆見坐以老病
拙訥心之精微詞不能達今取觀之徒有愧汗先聖不
云乎吾無行不與二三子者是丘也焞於諸公亦然何
用此為寛復請藏之因識始末併戒其勿以示人幸諒
區區之意冬至後一日書於三畏齋
　　　書易傳後序
焞至閬中求易傳得上十卦於吕稽中實余門生也後
至武信壻邢純多方求獲全本以所收紙借筆吏成其
書為生日之禮殆與世俗相祝者異矣敬而受之乃言
曰誓畢此生當竭吾才不負吾夫子傳道之意壬子七
月二十五日門人尹焞書
　　　師說序
焞年二十始登先生之門被教誘諄諄垂二十年昔得
朱公掞所編雜說呈先生此書可觀否先生留半月一
日請曰前日所呈雜說如何先生曰某在何必觀此若
不得某心只是記得他意豈不有差經兵火来蜀中得
數本竊觀之其間或詳或畧因所問而答之盖學者所
見有淺深故所記有工拙未能無失不敢改易焞雖未
盡識其意以所見無疑者輒成此書目為師說覽者各
自得焉不能詳告也紹興六年四月二十一日門人尹
焞記
　　　䟦西銘
横渠先生作此銘或疑同於墨氏之兼愛寓書以問伊
川先生答曰西銘之為書推理以存義擴前聖所未發
與孟子性善養氣之論同功(二者亦前/聖所未發)豈墨氏之比哉
西銘明理一而分殊墨子則二本而無分(老幼及人理/一也愛無差)
(等二/本也)分殊之蔽私勝而失仁無分之罪兼愛而無義分
立而推理一以止私勝之流仁之方也無别而迷兼愛
至於無父之極義之賊也子比而同之過矣且謂言體
而不及用彼欲推而行之本為用也反為不及不亦異
乎
　　　題伊川先生語錄
焞登先生之門後五年見劉唐詢通直出示朱公掞給
事所編先生雜說焞欣然受之錄呈曰此書可觀否先
生留半月復請曰所留雜說何如先生曰某在何必㸔
此書若不得某之心只是記得他意豈不有差焞後更
不敢復讀兵火之餘偶至蜀中見人人成編盖所見有
淺深故所記有工拙細觀之則失其意者不暇一一言
也焞侍坐先生誨之曰夫子没而微言絶七十子死而
大義乖信然今日道學絶講親炙者無㡬則迷妄失真
亦固多矣可不哀哉(如世傳史評之類/皆非先生所著)寓九江夏庭列
恵然見訪語此道輒書以誌之紹興七年四月二十八
日門人河南尹焞書
　　　題伊川先生像
焞至蜀累年見伊川先生盡像數本最得其真然則望
之儼然即之也温殆非畵工所能傳也學生祁寛好學
守道欲刋諸石以傳久逺其志益可佳矣門人河南尹
焞題
　　　題蜀本周易後
易之道如日星但患於理未精失於機會則暗於理者
也聖人復生恐不易我之言
　　　書伊川先生修禊序帖
陳公廙予之舅氏也元豐戊午卜居於洛後一年為此
會少年常至其處時先生在會中有此文黄循聖以此
佳紙見示遂為之書紹興九年十月七日平江虎丘西
菴三畏齋洛陽尹焞書
　　　題温公莊子節帖
焞少年居鄉里文正温公来謁叔父諱材得侍立左右
今觀其書用筆端正揚子雲云書心畫也寧不信然紹
興十二年暮春晦月河南尹焞謹題
　　　䟦馮聖先墓誌
余友聖先每至洛見先生多同處以講此道也焞貧居
杜門未甞一到汝晦其子忠恕好學樂道丙午秋九月
焞被召赴闕忠恕相訪不暇欵語兵火之餘奔竄来涪
陵再獲與其子會聚遂錄此銘見遺時紹興四年十二
月望日偶書此以誌歳月云
　　　又
東臯處士馮聖先余同門之友也汝洛相去甚逺聖先
至必同處講學忘鑚仰之勞不幸早世莫見施設澗上
文人陳叔易以文辭翰墨為一時之妙述君懿行深有
餘意焞之言不足為重輕其子忠恕欲題其末以信来
世謹書此用慰孝心非敢為助也紹興六年秋八月十
有八日洛陽尹焞題前所題藏之於其家後所題以授
忠恕
　　　䟦馮聖先詩集語
焞昔年洛中與聖先相會遂出示佳篇兵火之餘至涪
陵與其子忠恕相會遂得遍觀亦可見其志之所存也
感歎之餘以識歳月紹興六年重陽日千福院三畏齋
洛陽尹焞謹題
　　　告伊川先生祠文
維紹興六年歳次丙辰九月丙寅朔二十有五日庚寅
門人和靖處士尹焞詣伊川先生侍講祠而告曰焞甲
寅孟秋始居涪陵乙夘孟冬誤辱召命繼下除書實嗣
講事人微望輕敢紹前躅辭不獲命勉赴行朝有補於
世則未也不辱師門則有之今兹啟行惟先生有以鑒
之謹告
　　書
　　　遺書
右焞啟其生也榮辱在大夫之後得正而斃庶乎君子
之歸敢陳將死之言以告終天之别伏念焞曩由覊旅
經渉亂離竊希先哲之風不改陋巷之樂晚而有遇遽
陪侍橐之聨病不能朝獲遂賜骸之請念始終進退之
禮繄生成坱圠之恩無復更生遂為永訣伏望平章僕
射相公佐佑王室康濟斯民力扶上聖之君亟致中興
之業瞻依曷既涕泗無從謹奉遺書布叙伏惟鑒察不
宣
　　　答王信伯
焞頓首啟前月特䝉寵顧以病軀不得欵奉教益為恨
繼辱賜書併錄示定夫所撰其叔父墓銘顯道書先生
易傳後捧領披讀感愧之心有不勝言専使至承恵翰
荷眷予不忘甚幸甚幸焞即此逺依庥庇諸事粗遣腰
痛亦減七八不煩過慮曽憲来寓虎邱日獲相見或云
可居旬日車馬聞欲来此遂得欵聽益論未間尚冀為
斯文自重懇切懇切便還専奉啟起居兼謝下情不周
焞頓首再拜
錄示易傳差誤且據焞所收本寫呈乞檢至更望訂其
是非他俟靣議焞再拜
焞頓首啟向寓虎丘時䝉寵顧極荷眷予之勤去秋過
高隠辱舘待至厚拜别之久日益瞻仰逺承恵問獲聞
動静感慰兼集即日大暑伏惟尊體萬福焞去年冬末
来會稽凡事安集不敢有煩逺念末由拜會惟乞為斯
文倍加保重以副願望真切謹専附手啟上問不周焞
頓首再拜(六月二十/四日謹空)
焞再啟自至會稽以退閑不修講人事不遇便人故久
不得上問必能深察向承教論語二事今已改正或更
有未安處有的便無惜貶諭朋友切磨之道廢而不講
正賴吾信伯也萬萬留念顒望顒望貴眷各叶吉慶時
暑以保愛為祝小姪墺已受恩今年三月得岳祠亦薄
有祿廪僥倖僥倖亦恐知之焞再拜
　　　答祁居之
焞前年冬末相别兩見改歳衰老日甚幸未昏憒亦不
敢虛度時日十二月末到會稽初至稍困人事今即遂
安居經夏别無所苦不煩逺念半月前有人傳言在餘
杭幹事方怪咫尺無一字見及忽收専問獲聞動静欣
慰可知示諭附来書未甞得一何也今後非的便不可
附書彼此無益故此中未甞附書者盖以此也川中諸
公未甞通問馮貫道四月間専遣人至猶題黔州通判
衘位向在桐廬見除梁山軍未甞來行朝傳之者妄也
伯世何故尚留枝江缺在何時仲志在廬山有所授未
景實来别其兄徳元徃来過此相聚甚欵不講人事終
日相從徳元在四明時通書敦智間相見此亦有一二
學者相見不保其徃恐知之李習之復性書三篇舊亦
常讀偶記韓退之與孟簡書云籍湜輩雖屢指教不知
果能不叛去否習之亦韓門生也却晩從釋氏無足怪
者古人尚如此况今日時去時来果求何事果見何理
而望終始不移大難大難居仁時得書見勉倡此道然
老拙之職似當然其如力薄何此道如青天白日誰不
見之昧者汩以利欲一出一入望知其至多見其無益
也吾子勉旃相會未期暑氣尚炎萬萬倍加保重令弟
必且在左右不敢致問秉筆揮汗信筆作此言無次叙
一讀焚之可也六月二十五日焞書啟上
　　　答謝用休書
焞頓首拜啟向在行朝逺辱恵問尋亦拜答以致謝懇
未審得達聽覽否忽忽三年不獲嗣音想無便而然也
季夏極暑伏惟燕居多暇尊候萬福焞已未仲春得請
宫祠来居姑蘇虎丘山寺人事廢絶雖欲上狀無從可
致未知高明能亮詧否年老多病去歳乞致仕䝉恩允
許今春初隨壻氏邢純来寓會稽偶虞教授仲琳時見
過志學之士也赴仙鄉新任遂専附手啟上問伏幸照
察不周焞頓首再拜用休先輩友兄閣下(六月二十/六日謹空)
焞䝉錄示先生雜說至感至感易傳必有此書先生自
為無一字可疑向亦甞與虞君言之矣向在川中見印
行先生文字焞有數百字以辯之未暇錄呈思叔祭先
生文已收得久矣當時同祭者范棫孟厚焞四人亦恐
要知焞再拜
焞再拜啟焞處此之樂否虞皆悉之不果縷陳向得請
退閑甚欲得謀居仙鄉以力薄不能遂適去年夏偶壻
氏除此中差遣去彼不逺仍是一路此心終欲一到左
右又未知何如人事未易前期也向同来洛中諸兄誰
且安處鄊里者後来俊秀繼此學者為誰因有的便切
望示諭在洛中時曽有收得先生文字或當時答學者
之問者否老兄不憚煩為寄及幸甚幸甚貴聚萬福令
嗣㡬人相别久矣南北遼逺皆不知聞並乞批諭専托
虞公尋訪高隠未得詳悉併冀照亮
焞再拜啟得虞教授書知吾友作學錄甚慰鄙懐今虞
君作教官吾友為錄使鄉校知此道者衆何難之不易
也虞君鄊論甚美於此道信之極篤每相見多言及此
但恨未能盡所欲言見而知之與聞而知之氣味未可
據道在吾友尤宜勉不妄不妄焞再拜上
　
　
　
　和靖集巻三
欽定四庫全書
　和靖集巻四　　　　　　　宋　尹焞　撰
　　壁帖
　　　聖學
聖可學乎曰可曰有要乎曰有請問焉曰一為要一者
無欲也無欲則静虚動直静虛則明明則通動直則公
公則溥明通公溥庶矣乎焞謹書
曽子曰以能問於不能以多問於寡有若無實若虛犯
而不校昔者吾友甞從事於斯矣
子曰君子成人之美不成人之惡小人反是
公都子問曰鈞是人也或為大人或為小人何也孟子
曰從其大體為大人從其小體為小人曰鈞是人也或
從其大體或從其小體何也曰耳目之官不思而蔽於
物物交物則引之而已矣心之官則思思則得之不思
則不得也此天之所與我者先立乎其大者則其小者
弗能奪也此為大人而已矣
孟子曰居下位而不獲於上民不可得而治也獲於上
有道不信於友弗獲於上矣信於友有道事親弗悅弗
信於友矣悅親有道反身不誠不悅於親矣誠身有道
不明乎善不誠其身矣是故誠者天之道也思誠者人
之道也至誠而不動者未之有也不誠未有能動者也
學者捨禮義則飽食終日無所猷為與下民一致所事
不踰衣食之間燕逰之樂耳
君子之道成身成性以為功者也未至於聖皆行而未
成之地爾
益物必誠如天之生物日進日息自益必誠如川之方
至日増日得施之妄學之不勤欲自益且益人難矣哉
易曰益長裕而不設(設謂/虛設)信夫銘諸牖以自訟紹興八
年正月二十二日焞謹書
子貢問曰有一言而可以終身行之者乎子曰其恕乎
已所不欲勿施於人
可願可欲雖聖人之知不越盡其才以勉焉而已故君
子之道四雖孔子自謂未能博施濟衆修已安百姓堯
舜病諸是知人有願有欲不能窮其願欲
子貢曰君子亦有惡乎子曰有惡惡稱人之惡者惡居
下流而訕上者惡勇而無禮者惡果敢而窒者曰賜也
亦有惡乎惡徼以為知者惡不孫以為勇者惡訐以為
直者
孔子曰君子有三畏畏天命(順吉逆凶/天之命也)畏大人(與天地/合其德)
畏聖人之言小人不知天命而不畏也狎大人侮聖人
之言
子曰可與言而不與言失人不可與言而與之言失言
知者不失人亦不失言
子曰其言之不怍則為之也難(内有其實則/言之不慚)
樊遲問仁子曰居處恭執事敬與人忠雖之夷狄不可
棄也
子貢問友子曰忠告而善道之不可則止毋自辱焉
耳目口鼻四肢之欲性也然有分焉不可謂我須要得
是命也仁義禮智天道在人賦分有厚薄是命也然有
性焉可以學故不謂性
君子素其位而行不願乎其外素富貴行乎富貴素貧
賤行乎貧賤素夷狄行乎夷狄素患難行乎患難君子
無入而不自得焉在上位不陵下在下位不援上正已
而不求於人則無怨上不怨天下不尤人故君子居易
以俟命小人行險以徼幸子曰射有似乎君子失諸正
鵠反求諸其身
君子之遇事無巨細一於敬而已簡細故以自崇非敬
也飾私智以為意非敬也要之無敢慢而已樊遲問仁
子曰居處恭執事敬與人忠雖之夷狄不可棄也然則
執事敬固為仁之端推是心而成之則篤恭而天下平
矣
寥寥天氣已高秋更倚凌虛百尺樓世上利名羣蠛蠓
古来興廢㡬浮漚退安陋巷顔淵樂不見長安李白愁
兩事到頭湏有得我心處處自優逰
閑来無事不從容睡覺東牕日已紅萬物静觀皆自得
四時佳興與人同道通天地有形外思入風雲變態中
富貴不滛貧賤樂男兒到此是豪雄(右秋日/偶成)紹興十年
十月初七日天氣清明因筆書此時居桐廬縣廨西西
齋
能言未是難行得始為難湏是真男子方能無厚顔
曉日都門䬃斾旌晚風鐃吹入三城知公再為蒼生起
不是尋常刺史行
春秋正王道明大法也孔子為後世王者而修也亂臣
賊子誅死者於前所以懼生者於後也宜乎萬世無窮
王祀孔子報徳報功之無盡焉
道徳高厚教化無窮實與天地参而四時同者其惟孔
子乎
顔子一簞食一瓢飲居陋巷人不堪其憂而不改其樂
夫富貴人之所愛者也顔子不愛不求而樂乎貧者獨
何心哉天地間有至貴至愛可求而異乎彼者見其大
而忘小焉耳得其大則心泰心㤗則無不足則貴富賤
貧處之一也處之一則能化而齊故顔子亞聖
畏天命則可以不失付畀畏大人如此尊嚴而亦自可
畏畏聖人之言則可以進徳三者學者之宜慎予其思
之
窮不能巻達不能舒謂之知道不亦難乎(右窮/達吟)
中庸曰大哉聖人之道洋洋乎發育萬物峻極于天優
優大哉禮儀三百威儀三千待其人而後行故曰茍不
至德至道不凝焉皆是一貫
萬物之生意最可觀此元者善之長也茂叔牕前草不
鋤去云與自家意思一般觀天地生物氣象静坐獨處
不難居廣居應天下為難
民之秉彛也故好是懿徳萬物皆有理順之則易逆之
則難各循其理何勞於已哉人心莫不有知惟蔽於人
欲則亡也天理皆實理也人而信者為難
子曰治亂運也有乗之者有革之者窮達時也有行之
者有遇之者吉㓙命也有作之者有偶之者一徃一来
各以數至豈徒云哉
意未萌于心言未出諸口神莫得而窺人莫得而咎君
子貴慎獨上不愧屋漏人神亦吾心口自處其後
天命之謂性率性之謂道脩道之謂教道也者不可湏
臾離也可離非道也是故君子戒慎乎其所不睹恐懼
乎其所不聞莫見乎隠莫顯乎微故君子慎其獨也喜
怒哀樂之未發謂之中發而皆中節謂之和中也者天
下之大本也和也者天下之達道也致中和天地位焉
萬物育焉
身生天地後心在天地前天地自我出自餘何足言(右/自)
(餘/吟)
家請官供不報答無異雀䑕偷太倉
子言讀書者當觀聖人所以作經之意與聖人所以用
心與聖人所以至聖人而吾之所以未至者所以未得
者句句而求之晝誦而味之中夜而思之平其心易其
氣闕其疑則聖人之意見矣
困辱非憂取困辱惟憂榮利非樂忘榮利惟樂
子張問行子曰言忠信行篤敬雖蠻陌之邦行矣言不
忠信行不篤敬雖州里行乎哉立則見其参於前也在
輿則見其倚於衡也夫然後行子張書諸紳
吾不仕故成業不動故無悔不廣求故得不雜學故明
論性不論氣不備論氣不論性不明二之則不是
薛收問易子曰天地之中非他也人也收退而歎曰乃
今知人事修天地之理得矣
周之人以石之韞玉者為朴鄭人之言以䑕之腊者為
朴鄭謂周曰欲朴乎周人大悅願屬目出而視之死䑕
也唾之而去
視聽言動行住坐卧謹之慎之日求寡過
君子行禮不求變俗
踐形有說常希孟樂内無功可比回
子曰語之而不惰者其回也與其言之不怍則為之也
難
言輕則招憂行輕則招辜貌輕則招辱好輕則招滛
視聽思慮動作皆天也但人於其中要識得真與妄耳
不能動人只是誠不至於事厭倦皆是無誠處由孟子
則可以觀易
言有教動有法晝有為宵有得息有養瞬有存二月二
日至此閑過時日甚多處此室不勤于學誠吾師之罪
人也三月十五日書
九月十九日已後人有長短是非不須論說人各是其
所是而非其所非似非已事安知人不以已是為非乎
戒之慎之無蹈前過也置之目前日當三省
治心以正保躬以静進退有義得失有命守道在已成
功則天為者敗之不如自然(温公無/為賛)
多聞前古聖賢之言與行考跡以觀其用察言以求其
心識而得之以畜成其徳
子居家雖孩孺不狎其使人也雖童僕必斂容
罪莫大於好進禍莫大於多言病莫大於不聞過辱莫
大於不知恥
或問一日静坐見萬事平等無礙皆在我和氣中此是
仁否曰是静中之功盖心虚氣平而然須於應事時常
有此氣象方好
子曰鬼神之為徳其盛矣乎視之而弗見聽之而弗聞
體物而不可遺使天下之人齊明盛服以承祭祀洋洋
乎如在其上如在其左右詩曰神之格思不可度思矧
可射思夫微之顯誠之不可揜如此夫
君子寧言之不顧不規規於非義之信寧身被困辱不
徇人以失禮之恭寧孤立無助不失親於可賤之人三
者知和而能以禮節之也誠哉斯言守而勿失
好仁如好色好仁為甚矣見過而内自訟惡不仁而不
使加乎其身惡不仁為甚矣學者不如是不足以誠其
身故孔子未見其人必歎曰已矣夫思之甚也
子曰素隠行怪後世有述焉吾弗為之矣君子遵道而
行半途而廢吾弗能已矣君子依乎中庸遯世不見知
而不悔唯聖者能之
古人避地隠居須慎其所處不為人知姓名乃善處者
也余尚未能絶交息㳺是為深病年將七十學不日進
道不加修碌碌隨衆實為人世間一蠧物耳書此以自
訟九月初七日謹書
可勉者行可信者言可委者命可託者天(四可/吟)
言不可妄行不可隳命不可忽天不可違(四不/可吟)
耳不妄聽目無妄顧口無妄言心無妄慮四者不妄聖
賢之具余何人哉敢不希慕季春初九日焞謹書
寸心明徹物難方質直從來氣焰長何事陋居藏不得
畵堂金殿借餘光
百年光景擲梭如無事休將世網拘天盖地承今昔在
争名懐利一歸虚紹興十年三月中澣日虎邱西菴三
畏齋書
　和靖尹公先生遺墨一巻皆先生晚歳片紙手書聖
　賢所示治氣養心之要粘之屋壁以自警戒者其家
　緝而藏之今陽夏趙侯刻置臨川郡齋摹本見寄熹
　竊惟念前賢進脩不倦死而後已其心烱烱猶若可
　識而趙侯所以摹刻之意又非取其字畫之工以供
　好事者之傳玩而已捧讀終篇恍然自失因敬識其
　後以自詔云淳熈丙申三月丁巳新安朱熹敬書
　和靖先生所居之齋多以片紙書格言至論置於牕
　壁間今徃徃藏於其家如此所刻是也反復玩繹遐
　想其感發之趣深存體之功至而浹洽之味為無窮
　也嗟乎學者於此亦可以得師矣淳熈丙申三月壬
　戌廣漢張栻謹書
　
　
　
　
　和靖集巻四
欽定四庫全書
　和靖集巻五　　　　　　　宋　尹焞　撰
　　師說上
中庸曰人莫不飲食也鮮能知味也
時敏他日問進徳之序先生曰進徳湏忠信忠不欺信
不詐不詐不欺故可入徳昔夫子盖甞以主忠信告子
張矣易曰忠信所以進徳也
先生每與時敏講書必具衣冠或深衣講畢則曰盡誠
及物者我也誠之者其在子乎或引吕與叔中庸後曰
諸君有意今日之講猶有望焉無意則不肖自為譊譊
無益不㡬於侮聖言者乎
先生曰學者切不可以富貴為大事富貴倘来之物纔
役心於此則不可為學矣
先生曰學者湏是誠湏是敬敬則誠矣故易曰君子敬
以直内若色厲内荏譬諸小人其猶穿窬之類也歟
先生曰君子之為學問欲切思欲近若泛問而逺思豈
有所得哉雖子夏之言實有可取
先生曰學者不可無師友師道嚴湏是友觀易兌卦全
說朋友公且㸔樊遲問仁孔子告以愛人問知告以知
人孔子竭始終言之當時樊遲無所進故又告以舉直
錯諸枉能使枉者直遲復無所進及退而見子夏子夏
且以舜湯之事言之然後釋然不復問朋友之得可謂
多矣因言某昔從伊川問不切只是不答若要切切偲
偲是朋友
先生曰孔孟之門所以有大過人者只是盡誠公且㸔
孔子閒居閔子侍側誾誾如也子路行行如也冉有子
貢侃侃如也子樂所樂者盖樂四子畧無偽飾至子路
終不得其死則見於行行其有偽乎
先生曰孔孟門第更無隠情有疑便問且如短喪學稼
樊遲宰我豈不知是小人不仁之事盖心有疑不得不
問若不問則終於自信矣又如公孫丑問孟子夫子當
路於齊管仲晏子之功可復許乎孟子乃所願則學孔
子丑豈不知亦見管晏之功大故舉而比之得孟子一
言之後方知孟子之志在於道而不在於功後之人有
所進益亦公孫丑之力也
先生曰某在經筵進論語解别無可取只一篇序却是
某意曰學貴力行不貴空言若欲意義新竒文辭華贍
則非臣所知此是某意
時敏欲學讀孟子問曰孟子不知誰解得好先生曰無
出趙氏公且㸔趙氏注因曰某被㫖解孟子孟子逐段
自說分明今更不復解但與逐段作一說提其要而已
先生曰孟子稱惟仁者為能以大事小惟知者為能以
小事大兩句若不相干數日後復申前說時敏曰莫是
仁智自此可見以吾之大事彼之小非仁者不能盖勢
雖可為而不忍為此所謂樂天以小事大但勢不敵勉
事之而已所謂知者知之也故曰畏天先生曰是也王
伯之分於此可見
先生曰孟子之書讀来讀去不覺快活時敏問如何先
生曰公且㸔關一也古為關以禦暴今為關以為暴為
暴大段不干事
先生曰明道說萬取千千取百最好齊語謂某處取某
處逺近
先生曰孟子浩然之氣若非公孫丑之問終不發出来
丑可謂有功矣
時敏問周公須得兼三王如何先生曰此聖人之功也
吕紫微書問配義與道道義如何分先生曰道是總名
義則見於事
時敏問許大伊尹孟子只㸔一箇任字與之恐不足以
盡伊尹先生曰不然孟子說話字字要秤停賢㸔他在
畎畆時只知以堯舜之道自任及幡然而起則以天下
自任故曰匹夫匹婦有不與被堯舜之澤若已推而納
之溝中非任而何
先生曰孟子說話字字秤停不肯妄與如曰子路人告
以有過則喜禹聞善言則拜大舜有大焉善與人同舍
已從人喜與拜固自不同况能舍已從人其氣象又大
矣非孟子誰識之
先生曰孟子大段好文字時敏請益先生曰孟子只要
說箇為政不因先王之道可謂智乎直自離婁之明說
来三代以後那有這文字
時敏問責難如何是恭陳善閉邪如何是敬先生曰敬
主内言陳不陳在我恭主外言聽不聽在君在我者不
可不敬在君則當致恭而已故孔子言九思事思敬貌
思恭孟子亦曰我非堯舜之道不陳莫如我敬王也
先生曰讀書要識賢者氣象樂正子便自與孟子不同
魯平公將見孟子嬖人臧倉沮之樂正子未免言焉孟
子便别曰吾之不遇天也臧氏之子焉能使予不遇正
與公伯寮愬子路意同
時敏問養生何故不足當大事惟送死可以當大事先
生曰父母之生好惡取捨猶有言焉孝子則順其志而
已可也故未足以當大事及其亡也子無所請親無所
言好惡取捨子之心親之心始足盡其事而已故曰惟
送死可以當大事
時敏問告子生之謂性如何先生曰生之謂性說得自
是白玉白羽白雪其白一也只是被孟子以牛之性人
之性為問便錯了倒了只是内不明
時敏問易傳解知至至之知終終之引始終條理其義
何如先生曰此一段孟子别解得分明曰始條理者知
之事也故譬則巧今人運用智巧以求合乎事意者皆
是矣至於終條理者須是聖人之事也故譬則力智巧
不侔焉易曰可與㡬者便是智之事也可與存義者便
是聖之事也孟子尚慮人未曉直以射譬之曰其至者
雖爾力量之所及其中則非力也用巧而已三子自巧
至聖皆得一偏若孔子則集大成矣故集大成孟子指
為孔子而言所謂集者非取諸三子也
先生曰掘井九仞而不及泉猶為棄井也此孟子說盡
井卦孰謂孟子尤長於詩書要㸔易先讀孟子一遍
先生曰操則存舍則亡出入無時莫知其鄉此孟子說
心非說性也
先生曰徳夀問某紂亦是君孟子何故謂之一夫某曰
此非孟子之言上曰誰言曰此武王誓師之辭也獨夫
紂洪惟作威上又曰君視臣如土芥則臣亦便可視君
如㓂仇某曰此亦非孟子之言上曰誰言曰此三代之
民言也撫我則后虐我則讐上大喜他日謂趙丞相曰
朕甞以此問張九成九成曰才不為君便是獨夫若尹
某可謂明矣若九成殊不曉他意
先生謂時敏曰齊宣王問湯武之事有諸孟子對以一
夫盖以警當時時君若土芥一段孟子告齊宣之語此
告字當如書入告爾后之告同言君臣義合報施之道
必爾亦所以深曉時君也
時敏因侍坐語及孟子先生曰近来㸔得如何對曰數
日㸔得無為其所不為無欲其所不欲先生大聲曰如
斯而已矣既而曰盡得此便是聖人
時敏請論語先生曰須莊敬見得如弟子之問孔子之
答又見得弟子之言與孔子之言亦自有輕重因曰某
昔在伊川席下一日問某曰賢㸔論語如何某曰㸔論
語句句是實伊川曰善自涵養
先生曰某一日侍坐於伊川請曰某㸔曽子三省誠而
已伊川曰不意賢㸔到此𦂳要處
紫微吕公領子文同問學於先生曰弟子入則孝出則
弟謹而信汎愛衆而親仁行有餘力則以學文吕即令
文起拜而書之紳
時敏侍坐有蚵蚾出於籬下先生指之曰天地之間無
物不養此雖細微在所不棄因曰某徃年在伊川席下
張思叔亦在某問先生人不可以無一箇量先生曰賢
要量如何大某曰須是如江河大先生曰聖人之量有
甚窮盡某曰先生何以見其無窮盡先生曰於孔子見
之事君盡禮人以為謟也若他人須着一箇小人字賢
且㸔聖人之量如何大
時敏問三年無改於父之道可謂孝矣如其道終身無
改可也如其非道何待三年先生曰喪不過三年示民
有終也三年則天時一變先王制禮設為中制使知者
不敢過不肖者不敢不及三年無改孝子之心有所不
忍故也曰鯀則殛死禹乃嗣興則改之何速也先生久
之曰賢讀書不子細鯀九載績用不成堯誅之堯崩三
年喪畢舜始命禹以平水土何止三年時敏歸以語吕
文吕曰子細二字極好故吕教人必以子細先生教人
全在涵養
時敏問有子曰禮之用和為貴一段望先生埀教先生
曰賢且讀教句法分明曰禮之用是一句以和為貴故
先王之道斯為美小大由之言君子小人皆得行此以
和為重也却有所不行者知和矣不以禮節之亦不可
行者要以禮為重也大抵讀書須是句法分明下一字
重
時敏問有子曰其為人也孝弟而好犯上者鮮矣不好
犯上而好作亂者未之有也此好字欲如仁者能好人
之好同如何先生曰不須如此說只是孝弟順徳也順
徳自無犯上况作亂乎省試出克己復禮為仁論恭詳
朱希直来問一日克已復禮如何天下歸仁先生曰天
下那有兩箇道理孟子曰萬物皆備於我矣反身而誠
樂莫大焉到那誠處天下自然歸仁朱退時敏問如何
誠處便天下歸仁先生曰孔子只說仁不說誠子思孟
子說出誠来故曰誠者天之道也又曰誠者物之終始
不誠無物到那誠處便是仁天下安能外此哉故曰歸
仁
先生曰語云三分天下有其二以服事殷周之徳可謂
至徳也已矣此一段極好玩味且周自稷封邰至大王
自邠遷岐其時已自為西伯文王受命之祖三分天下
有二非取諸殷也非取諸殷而以三分有二之天下不
失臣節此所以為至徳也歟又如舜白手將一箇天下
與禹兩聖人氣象如何地大故曰舜文若合符節
時敏問子在川上一段先儒有以死生為言者其說如
何先生曰不如此某甞以此問伊川伊川曰此盖形容
道之體也天運而不已日徃則月来寒徃則暑来水流
而不息物生而不窮可窺而易見者莫如川君子法之
自强不息及其至也純亦不已某亦引解在第九篇
先生謂時敏曰賢在此飲食恐麤糲時敏起謝曰時敏
田家子本無食禄分今来分先生禄食大段僣越豈問
麤糲先生笑曰士志於道而恥惡衣惡食者未足與議
也今士大夫好事治飲食所謂養其小體為小人因目
其左右云
先生曰君子喻於義小人喻於利惟其喻之是以好之
時敏問子貢曰夫子之文章可得而聞也夫子之言性
與天道不可得而聞也且夫子之文章未甞言子貢則
曰可得而聞性與天道夫子既言之則曰不可得而聞
也且性與天道如何分先生曰如何分得子思曰天命
之謂性則合天人而言耳盖子貢於此始有所得既曰
文章可得而易言矣故曰聞也性天道非如文章可得
而易言所謂言者如曰言夫子之於性與天道云耳故
曰不可得而聞也
時敏問子見南子子路何故不悅先生曰昔在洛沈元
用亦以此問某曰聖人所為賢人自不識子路在當時
已疑况公生千載之後自是疑也沈曰使先生見南子
否曰某不敢見沈曰何故曰待其磨不磷湼不緇雖佛
肸召亦徃况南子乎沈曰某七年之疑今日頓釋某曰
未也離此去却又疑因謂時敏曰南子非正而靈公以
為夫人使見夫子夫子雖不欲見安能拒之子路以夫
子為彼强也故不悅夫子為陳不得已之故若道之否
塞盖天厭之易曰見惡人無咎象曰見惡人以避咎也
時敏問葉公問孔子於子路何故不對莫是子路誚葉
公有許大夫子而不知故不對歟曰非也亦夫子難於
形容賢且㸔夫子自道不過曰發憤忘食樂以忘憂而
已發憤忘食知之事也樂以忘憂仁之事也仁且智夫
子聖矣乎若常人不過誇大而已
有新第人来見先生退先生為時敏講論語第七篇吕
憲又送改官文字邢叔端舉家甚喜先生曰人心固不
足秀才望得解得解望及第緑衫望緋衫緋衫望紫衫
何時是已此所謂小人長戚戚因曰前輩各别歐陽公
及第後棄其所業與伯祖師魯習古文近来如謝顯道
楊中立皆因及第後来隨伊川時敏歸語吕文吕曰先
生長者說話有益某祖父侍講在家亦有新第人来見
是親戚不欲言其名久之曰某待將三經新義編成門
類以便學者侍講曰公更待應舉耶其人大慚
　
　
　
　
　
　和靖集巻五
欽定四庫全書
　和靖集巻六　　　　　　　宋　尹焞　撰
　　師說中
先生既進語解一日徳夀忽謂趙丞相曰朕㸔尹某日
間所行全是一部論語趙曰陛下可謂知人矣徳夀問
先生卿如何養得如此粹厚先生曰臣但一生不敢作
過上笑之汪聖錫亦甞舉此
先生為時敏說中庸至居下位不悅於上民不可得而
治也至不誠未有能動者也拱手曰孟子所得於曽子
者一言以蔽之曰誠而已今孟子全取此一段載於其
書但改誠之者一字為思誠而已其本在於曽子之三
省與夫一唯而已可謂學問源流逺有端緒不失其正
也如此先生甞寫横渠數語於壁曰益物必誠如天之
生物日進日息自益必誠如川之方至日増日得施之
妄學之不勤欲自益且益人難矣哉易益長裕而不設
(設謂/虚設)信夫銘諸牖以自訟年月日某謹書顧時敏曰横
渠之學可謂勤矣其心不閑
先生甞寫言滿天下無過口行滿天下無怨惡兩句帖
之坐隅顧謂時敏曰某寫此兩句也有来道好者也有
愛其字而乞去者不知知某意否時敏問先生之意如
何先生曰某意在此兩句未能得到賢且㸔從不敢上
做来做来做去做到無擇地位自然滿天下而無過時
敏再請益曰前有非先王之法服至說言行則不言服
及終則又曰三者備矣豈言行無盡服則不可加益歟
曰不然天子以徳言諸侯以位言卿大夫以服言士以
行言庶人則以利言此其大畧服至於卿大夫則有降
而無益益則是王故只說言行他日又再書其後曰言
行君子之樞機可不慎乎戒之慎之日慎一日造次顛
沛常在於斯月日某謹書
先生曰某舊在洛赴試試官出中於事君論某謂朋舊
若出一箇終於立身最難做時敏問如何先生曰孔子
却不說終於事君而曰終於立身盖立身最難孟子曰
事孰為大事親為大守孰為大守身為大不失其身而
能事其親者吾聞之矣失其身而能事其親者吾未之
聞也故曰終於立身
時敏問事父母孝如何便能事天明事地察明察如何
先生曰天地一也尊卑之辨不得不爾天地萬物之父
母也父母人子之天地也那有兩箇道理故事父母孝
則自然明察乎事天地之理察審而已舜明庶物察人
倫是也賢於此上更宜涵養教分明
時敏問身體髪膚孝之始也立身行道孝之終也孝道
終始於此盡矣又曰始於事親中於事君終於立身前
二而後三且立身行道非中於事君之謂耶先生曰前
二者言孝道之終始不出乎行此三者言行孝之道不
免有始中終之序墨子二本所以顛倒
吕紫微書問釋氏生死輪廽之說先生謂時敏曰居仁
泥於生死輪廻某已作書喻之引潮以喻輪廻賢他日
見渠作某拜意問渠今世既做了中書舍人後世更要
做宰相輪廻之說佛家之愛便宜也未㡬吕再書至云
既無輪廻人何苦為善而不為惡先生笑曰只這裏便
是私心經曰天地之性人為貴人生天地中其本甚善
㡬曽教你為惡作賤他來得之太虚還之太虚我在何
處
先生有書答吕文問胡春秋與他祖父所問不同辭云
某再拜屢承下問所以未能一一拜答者以居仁聰明
加之力學何待老拙豈非欲發其狂言乎見詢春秋改
用夏時未甞有此說以傳為案經為斷尤背於理徃年
侍坐有一說諸經是律春秋是斷未甞以傳為案也昔
夏君廷列見訪某甞書數字與之曰若不得某心只是
記他意此先生語若非居仁疑何以知其錯誤甚幸甚
幸遇荒歉則憂死亡遇患難則生恐怖此乃士大夫之
常情愚切以為不然此盖見之未明養之未熟臨事乃
爾敢以愚見布左右或以為然毋惜見教某再拜
先生作書後謂時敏曰前輩皆以左傳是按春秋是斷
如此則是孔子因傳而為經矣孔子却與左丘明一般
先生那有此說
時敏欲請伊川成編之語先生曰某無之今日所與賢
說底話皆平日先生所以教某者公但記取若要㸔雜
說不如㸔易傳易傳先生之成書雜說他人之所記因
出一紙云某登先生之門後五年見劉唐詢出示朱公
掞所編文字雜說欣然受之以呈先生曰此書可觀否
先生留半月他日復請曰所留雜說如何先生曰某在
何必㸔此書若不得某心只是記得他意豈不有差某
後更不敢復請兵火之餘偶至蜀中見人人成編盖所
見有淺深故所記有工拙細觀之則失其意者不暇一
二言也某侍坐先生誨之曰夫子没而微言絶七十子
死而大義乖信然今日道學絶講親炙者無㡬則迷妄
失真固亦多矣可不哀哉(如世傳史評之類/皆非先生所著)寓九江夏
君廷列恵然見過語及此道輒書以諗之紹興七年四
月二十八日門人河南尹焞書十二年五月五日重書
以遺王時敏秀才其本今留汪尚書家
吕紫微書問先生某祖父侍講甞說伊川矣諸儒解經
不合全解謂聖人語言自有人不到去處更經秦火言
義豈無所續某於易傳或有所見則隨記之今易傳乃
成全書與祖父所聞不同何也先生曰某在先生席下
數年後方學易序有七十二家易傳先生初教某或只
得㸔一象一爻須說盡諸儒解有未盡處然後始於巾
箱中出他所說臨啟手足連封以付張思叔思叔能文
者也庶有所潤色明年思叔死其子以歸四明高抑崇
今慈谿本是矣今見在據當時所見考校全書與不全
書亦未可知
時敏問伊川何不解繫辭先生曰洛人亦問及此伊川
曰繫辭所以明易古謂之大傳若又解之是屋下架屋
某今但於易傳中一引證庶亦盡一隅之舉
吕紫微書問伊川退朝納其告勅曰臣本布衣誤䝉聖
聽置之講列無補於世今既歸田里亦願只乞布衣為
榮今先生亦合乞布衣而歸受四品服致仕與伊川異
何也先生謂時敏曰居仁責我則是但某荷聖恩四章
不允復賜象簡筆墨茶各一百端硯金絲匣金鼎硯滴
各一令講孟子以進書成日賜四品之服當隨此上納
會稽有學者欲將伊川語編成門類請先生訂正先生
曰某學術淺陋豈能訂正先生之言兼是他人所記某
若說是人便信之豈不相誤不如只據見定識者自知
其非兼分成門類却是舉業
時敏欲學讀詩先生甚喜曰孔子教其子必先以此因
舉横渠詩云置心平易始通詩又曰今人躐等纔相見
便問易問春秋不知孔子讀易韋編三絶仲尼修經㳺
夏一辭不措二經豈易言也若居業某又不曽理會多
時賢要㸔詩甚善
先生為時敏說詩序畢因曰六經遭秦後可惜燒了多
少好文字且如詩序與易繫辭皆須聖人作非後儒可
及故讀詩不先之大序猶入室不由戸也讀易不終之
繫辭猶飲食不知其味也時敏問大序孔子作小序則
誰為之先生曰伊川云國史為之既採此詩必知其人
必知其所以刺美之義也今首句是矣下則解師所増
如蕩言天下蕩蕩賚言予酌言酌先祖之道與首句全
不干事與詩亦不倫故知解師所増無疑
先生曰伊川作詩序二篇外人傳之不真某一月請問
曽作否伊川曰有之但不欲示人再三請乃曰為子出
此二篇今傳之者是也
時敏問先生伊川五經皆有解乎先生曰只有易傳他
經則分與門人理會俟他時却欲會作一處㸔不期謫
涪啟手足時却有中庸解取出燒了曰易傳足矣何以
多為先生又曰得他留此書在也好燒了可惜春秋聞
分與劉質夫詩書不知分與誰詩序二篇則先生自為
之不可不知
先生曰某向在伊川席下有學者云關中諸公欲節禮
記出㸔伊川曰聖人語言與漢儒甚不同更㡬時某當
為之惜乎伊川不及如言而死矣
先生到國門有詩二首一云(首句/闕)為儒也道得成名可
憐白髪乖前志懶着青衫逐後生一云少蒙師教指迷
津老讀羲經味入神無限青山隨意好强來騎馬踏紅
塵
沈元用欲將易傳逐爻取諸子史一話一言或其人所
行有合於此者類而證之先生曰如此則三百八十四
爻三百八十四件事爾沈黙然而笑
先生經筵講尚書有二典見行至說道則曰道一也豈
可分而為二孔安國有大道常道之分則非矣張子韶
敬服之曰師門有人矣
先生曰孟子說三樂處極好玩味一歸之天二得之已
三施之人王天下則果在外也
先生甞與時敏言賢欲學文須熟㸔韓文公六月念六
日白李生足下一書檢之乃答李翊中云無望其速成
無誘於勢利養其根而俟其實加其膏而希其光先生
之意在此
先生曰詩稱上天之載無聲無臭則曰儀刑文王萬邦
作孚中庸之書稱之則曰至矣賢知其意乎時敏曰不
知先生曰道有甚窮盡詩為文王作故終之以文王中
庸為萬世作故終之以至矣不成上天之載只文王儀
刑便了
先生曰鄉黨一篇門人弟子寫出一箇聖人之徳容學
者當潜心焉因曰中庸自仲尼祖述而下至無聲無臭
至矣言孔子之大鄉黨一篇自始至終言孔子之小子
思曰天地之大也人猶有所憾故君子語大天下莫能
載焉語小天下莫能破焉詩曰鳶飛戾天魚躍於淵言
其上下察也
時敏問寢不尸江山徐先生欲作坐如尸之尸解如何
曰既有寢衣長一身有半則不寢無舒尸之時矣先生
曰不必如此說只是必有寢衣伊川疑上文當連齋而
言故曰必有
先生讀論語到柴也愚參也魯义手而起曰某平生亦
得一箇魯力
時敏問善人為邦百年亦可以勝殘去殺此必先民之
言夫子引之故曰誠哉是言也先生曰然亦如南人有
言夫子引之則曰善夫
先生引東坡云孔子未甞輕以仁與人亦未甞輕以仁
絶人未甞輕以仁與人故克伐怨欲不行可以為難而
已未甞輕以仁絶人故剛毅木訥近仁如此立作却也
好做文字
時敏問向來鮑商霖問伊川云今之成人者何必然一
段是孔子說耶伊川須要作孔子說若作子路說亦自
好先生曰賢疑一箇曰字意記語者既說兼此四人之
長可以成人矣又不當以曰字起故疑為子路說耶時
敏曰非也以文義考之意子路起說盖子路為人見利
則思義見危則致命久要則不忘平生之言以為集四
子之長則成人大矣故曰今之成人者何必然此子路
自道也夫子不答盖有深意先生曰不然四子之長出
於徳性三者之事在於致思徳性則自然致思則勉强
故曰亦可以為成人矣若曰字則門人記其發語之辭
亦如在齊聞韶曰不圖為樂至於斯也不成曰字也是
别人說
先生曰某向在虎丘一日閑行思量孔子曰其言之不
怍則為之也難兩句大有所得時敏問何所得曰言之
易行之難今人要做聖賢遮莫說不得臨行一寸也進
不成歩皆是不怍
先生曰不逆詐不億不信須是先覺者惟賢若不能自
明則為人詐而欺矣故大學曰克明徳皆自明也
時敏請益先生曰須是問學問學所以明理理明則物
莫能蔽故孔子語仲由以六言六蔽皆在於好學
先生曰孔子稱無為而治者其舜也歟恭已正南靣而
已却是揚子說得好襲堯之爵行堯之道法度彰禮樂
著埀拱視天民之阜無為也
　
　
　
　
　
　
　
　
　
　
　
　
　
　
　
　和靖集巻六
欽定四庫全書
　和靖集巻七　　　　　　　宋　尹焞　撰
　　師說下
先生曰某舊在涪陵千佛寺居扁坐處曰三畏齋至此
復取舊額扁坐榻之前聊以自警後因㸔人編伊川師
說說三畏處曰畏天命不負所畀付畏大人亦以自畏
畏聖人之言以自進徳也某不覺愧於中者累日盖平
日以是名齋自謂有深得且如畏聖人之言只是謂道
之所在而已又何甞推得到此乃知伊川凡語言必推
用於己自此亦當少戒輕為人解釋聖言也又曰畏大
人時且如端莊而坐亦所以自畏也
時敏問語曰是知津矣先儒以謂長沮譏孔子而言時
敏意謂二人耦而耕曰是知津也作指桀溺而說如何
先生曰不須如此說大抵學問不在新竒全在涵養以
養其氣質而已
時敏問論語自第十八篇皆門人追記孔子之論辨門
人之優劣十九篇皆門人自述其所記聞故無孔子之
辭至二十篇則孔子平日所論二帝三王之道孔子没
門人并記之是否先生曰候更思之竟不得再請
先生曰某昔在伊川席下有學者來問六十四卦以某
觀之皆不須得只乾坤足矣伊川曰要去誰分上使其
人曰聖人分上使伊川曰聖人分上一字也不須得
先生曰文中子亦好㸔如薛收問易子㳺孔子之廟子
讃易至序卦曰大哉時之相生也達者可與㡬矣至雜
卦曰旁行而不流守者可與存義矣又曰名實相生利
用相成是非相明去就相安某皆帖之壁非後人所及
也
先生曰文中子儘勝荀子荀子性尚不識如曰養心莫
善於誠不知誠是何物孟子寡欲之言盡之矣宜乎退
之言軻死不得其傳盖有所據云
先生愛潔浄地有汙穢必去之甞說某只有這些克不
去時敏問孔子告顔子克己復禮若非禮之視聽言動
亦須如此克耶先生曰是也因言伊川亦如此一領黄
衲道服至破亦潔浄甞曰衣不欲異欲其潔食不欲異
欲其精
先生曰學者須是勇勇則必有所為孔子曰徳之不修
學之不講聞義不能徙不善不能改是吾憂也憂之如
何為無勇也易之象曰雷在天上大壯君子以非禮勿
履非禮勿履不是大壯之人其果能哉
先生曰讀聖人之書須是有所自得且如論孟從小知
是孔子孟子之書不敢說爾非真知也要如不知有孔
孟而知為孔孟之說乃所謂真知耳
先生甞書數句說易曰易之道如日星但患於理未精
失於機會則暗於理者也聖人復生恐不易吾之言祁
寛問之先生曰吾㸔易運數也故有是說正在未到泰
之上六便要知泰之將極未到否之上九便要知否之
欲傾也
時敏問伊川語録載人問鳶飛戾天魚躍于淵答曰會
得時活潑潑地會不得時只是弄精魂不知當時曽有
此語否先生曰便是學者不善紀録伊川教人其不甚
曉者多以常言俗語引之人便記了此兩句某甞問莫
只是順理伊川曰到此吾人只得㸃頭今不成書先生
教我㸃頭因曰在蜀中有師說出某甞作一小序云焞
年二十始登師門被教誘諄諄垂二十年昔得朱公掞
所編雜說呈先生此書可觀否先生留半月一日請曰
前所留雜說如何先生曰某在何必觀此若不得某心
只是記得他意豈不有差避冦来蜀得數本切觀之其
間或詳或畧因所問而答之盖學者所見有淺深故所
記有工拙未能無失不敢改易然雖未盡識其意以所
見無疑者輒成此書自為師說覽者各自得焉不能詳
告也紹興六年四月一日門人尹焞記
時敏問曰君子不施其親先生曰親者無失其為親故
不待乎施也
先生曰乾坤成列而易位乎其中矣聖人便是易
時敏㸔易至井卦先生曰吾人今日當且做第四爻工
夫曰脩井也
時敏問印行有四先生中庸明道集載先生不曽講經
此中庸誰解之也先生曰乃吕與叔經筵所解後來刪
修不用者人取以為明道甚可怪也
先生曰伊川說中庸曰致中和天地位焉萬物育焉一
箇致字非聖人誰能道
先生曰考槃横渠以為小人之詩則非伊川與某人說
得最好盖賢者自歎之辭曰永逝矣弗得過君之朝矣
先生曰十畆之間伊川亦不要如此說先儒謂國削小
民無所居國雖削小民何至無所居耶此盖魏人見鄰
國十畆之桑者閑閑然因相約而去曰行與子還兮行
與子逝兮故下篇又有適彼樂國樂郊之語
時敏侍先生閑坐聞寺中木魚聲顧時敏曰寺中打木
魚何意時敏對曰甞有小說石滕和尚言物死目皆瞑
惟魚死不瞑以言定也先生笑曰雖小道亦有可觀又
曰古人以魚喻民今品數到者必佩之盖不忘卹民之
意耳
邢叔端一日歸謂先生曰府中諸公謂先生官已四品
雖小衫自當用紅鞓帶先生笑曰某已致仕自是無官
何用此為皂帶不足又要紅鞓紅鞓不足又要兼金孟
子曰人少則慕父母知好色則慕少艾有妻子則慕妻
子仕則慕君不得於君則熱中心一而已移來移去至
於熱中則無不為矣
先生病革見時敏問曰近㸔甚書答以先生病每日只
與徳元同候安否亦無暇㸔書先生曰不可有疑便問
病亦不妨疑處更與徳元商量徳元相隨亦久想不至
錯又曰人心須常有所事孟子曰必有事焉是矣孔子
曰七十而從心便繼以所欲不踰矩無暇一句不㡬於
放心歟吕徳元請先生遺表先生曰某一部孟子便是
遺表徳元請先生孟子先生曰孟子也未成全書尚有
第三篇及第十四篇某章未備公等將去修之時敏與
德元皆泣德元曰稽中等愚陋豈敢修先生書朝廷幸
來取當以藁進耳先生首肯之
先生未啟手足前一月高抑崇執弟子禮來見先生辭
以疾先生無後時敏與徳元定鎮為後(師魯/之後)故抑崇挽
詩云七日夢楹還有後三年築室恨無從先生死時敏
與徳元疑所服作書問抑崇以孔子死門人疑所服子
貢曰昔夫子之䘮顔淵若䘮子而無服請䘮夫子若䘮
父而無服又曰孔子之䘮二三子皆絰而出羣居則絰
出則否先儒謂弔服而加麻去古既逺所謂弔服不知
何服也近世士大夫皆以皂衫單帶幞頭為弔服然羔
裘元冠其可弔也耶若欲無服則不近人情若欲加絰
則無古制今和靖不幸時敏等不肖情禮實有未安吾
丈博古必有所見願推以教萬一高答書亦不過禮從
宜而已先生没朝廷賜三百疋兩以葬時敏等門人列
狀回納紹興十三年正月中旬門人王時敏編
　　師說附録
馮忠恕曰先生學聖人之學者也聖人所言吾當言也
聖人所為吾當為也詞章云乎哉其要有三一曰玩味
諷味言辭研索歸趣以求聖賢用心之精微二曰涵養
涵泳自得藴蓄不撓存養氣質成就充實至於剛大然
後為得也三曰踐履不徒謂其空言要須見之行事躬
行之實施於日用形於動静語黙開物成務之際不離
此道所謂修學如此而已所謂讀書如此而已(記善/録序)
祁寛問如何是主一願先生善諭公言敬有甚形影只
收斂身心便是主一且如人到神祠中致敬時其心收
歛更不着得毫髪事非主一而何
明道甞曰天下事只是感與應耳公初聞之以問伊川
伊川曰此事甚大當自識之公曰綏之斯來動之斯和
是亦感與應乎曰然
甞請益於伊川曰某謂動静一理伊川曰試喻之適聞
鐘聲某曰譬如鐘未撞時聲固在也伊川喜曰且更涵
養
温州鮑若雨與鄉人十輩久從伊川伊川遣之見和靖
次日伊川曰諸人謂子靳學不以教渠果否公曰某以
諸公來伊川先生之門受學某豈敢輒為他說萬一有
差便不誤他一生伊川頷之
公與張繹同時師事伊川張繹以高識公以篤行俱為
所稱
伊川問公與繹尋常見處有同否有差否自覺如何為
我言之公曰某不逮思叔如凡請問未達三四請益尚
有未得處久之乃得如思叔則先生纔說便㸃頭會意
徃徃造妙某雖愚鈍自保守得若思叔則某未敢保他
伊川笑曰也是也是自是每同請益退伊川必謂諸郎
曰張秀才如此不待尹秀才肯得(祁筧所/語録)
公言某與思叔既相友善伊川歸自涪思叔始見穎悟
䟽通伊川亦便喜之自此同逰處伊川以族女妻之甚
相敬待和靖甞因侍坐禀伊川曰張某每聞先生語言
下解悟某聞先生語須再三尋思或更請問然後解悟
然他日持守思叔恐不及某先生以為然思叔長於為
文又善辦事先生没未㡬思叔亦没和靖被召甞曰思
叔若在到今自當召用必能有為於世伊川甞言晚得
二士(記善/録)
先生甞言學者所以學為人也(徐名度字惇/立尹門人)問曰某有
意於學而未知所以為問先生曰此語自好若果有此
意歸而求之有餘師又語人曰放教虛閑自然見道
先生在從班時朝士迎天竺觀音於郊外先生與徃有
問何以迎觀音也先生曰衆人皆迎某安敢違衆又問
曰然則拜乎曰固將拜也問者曰不得已而拜之與抑
誠拜也曰彼亦賢者也見賢斯誠敬而拜之矣
徐度語及蘇氏使民戰栗義問曰如何先生艴然曰訓
經而欲新竒無所不至矣
先生日㸔光明經一部有問之曰母命不敢違朱子云
如此便是平日闕却諭父母於道一節便致得如此
和靖言經雖以誦說而傳亦以講解而陋此言深有味
也
　
　
　
　
　
　
　
　
　
　
　
　
　
　
　和靖集巻七
欽定四庫全書
　和靖集巻八
　　年譜
神宗皇帝熈寧四年辛亥
　　　是歳七月(辛未日/戊戌時)先生生于河南府河南縣嘉
　　　善坊之第祖河内先生諱源字子漸叔祖河南
　　　先生諱洙字師魯皆有文集行于世考虞部員
　　　外郎諱林妣陳氏澗上陳公廙字叔易之女
　　五年壬子　　　　　　六年癸丑
　　七年甲寅　　　　　　八年乙卯
　　九年丙辰　　　　　　十年丁巳
　　元豐元年戊午
　　　先生年八歳丁虞部憂
　　二年己未　　　　　　三年庚申
　　四年辛酉　　　　　　五年壬戌
　　六年癸亥　　　　　　七年甲子
　　八年乙丑
哲宗皇帝元祐元年丙寅
　　　先生年十六
　　二年丁卯
　　　先生年十七為舉子時教授蘇昞季明一見大
　　　竒之謂先生曰子以狀元及第即學乎唯復科
　　　舉之外更有所謂學乎先生疑一日蘇因會茶
　　　舉盞以示曰此豈不是學先生遂徃見伊川先
　　　生
　　三年戊辰
　　　伊川先生授先生以大學西銘又令㸔敬字
　　四年己巳　　　　　　五年庚午
　　　先生年十九應進士舉䇿問誅元祐黨籍先生
　　　歎曰以此䇿士吾尚可以干禄乎不對而出告
　　　於伊川曰吾不復應進士舉矣伊川曰汝有母
　　　何以為養先生歸白陳夫人曰焞昨應舉䇿問
　　　如此焞不忍答而出焞將不復應舉矣恐無以
　　　為養夫人曰汝以仕可為善耶汝以學可為善
　　　耶先生曰皆為善爾夫人曰吾但知汝以善養
　　　不知以禄養先生喜出告伊川伊川曰賢哉母
　　　也
　　六年辛未
　　　先生學易於伊川
　　七年壬申
　　　先生年二十二娶張氏
　　八年癸酉
　　紹聖元年甲戌四月十二日改元
　　二年乙亥　　　　　　三年丙子
　　四年丁丑
　　　伊川先生謫涪州
　　元符元年戊寅六月一日改元
　　二年己邜　　　　　　三年庚辰
徽宗皇帝建中靖國元年辛巳
　　　先生年三十一
　　崇寧元年壬午　　　　二年癸未
　　三年甲申　　　　　四年乙酉
　　五年丙戌
　　　伊川先生以易傳授先生
　　大觀元年丁亥
　　　先生年三十七新學日興諫官范致虚上言曰
　　　程頥倡為異端尹焞張繹為之羽翼
　　二年戊子　　　　　　三年己丑
　　四年庚寅
　　致和元年辛邜　　　　二年壬辰
　　三年癸巳　　　　　　四年甲午
　　五年乙未　　　　　　六年丙申
　　七年丁酉　　　　　　八年戊戌
　　重和元年　　　　　　二年己亥
　　宣和元年三月一日改元
　　二年庚子　　　　　　三年辛丑
　　四年壬寅　　　　　　五年癸卯
　　六年甲辰　　　　　　七年乙巳
欽宗皇帝靖康元年
　　　是歳九月鎮洮軍節度使同知樞宻院事京畿
　　　河北東路宣撫使种師道上表薦先生乞召置
　　　經筵(劄子云臣竊惟陛下自臨御以來德政更/新中外人才凡為公論所與者無不收用)
　　　(况於尚德之選茍有其人理不可遺伏見河南/府布衣尹焞故尹源之孫尹洙之姪孫學専師)
　　　(古行足勵俗潜心允蹈踰三十年西都學者皆/稱仰之未甞應書不求仕進若䝉召致俾預講)
　　　(說必有補益臣非職事素所深知/冐昩薦聞不勝惶懼之至取進止)有㫖召赴闕
　　　令河南府以禮津遣先生辭曰欲寡過而未能
　　　安足以上副此遣河南府守臣王襄引孔子不
　　　俟駕之語促行先生曰焞草萊之臣不敢當君
　　　命不俟駕此孔子當位時事若不在其位則不
　　　然也王襄曰先生辯矣再有㫖促召先生不得
　　　已至闕又謝不敢朝上知不能留也十月詔賜
　　　和靖處士放還山(告詞云勅西京布衣尹焞慶/歴間有賢臣焉朕不見也每)
　　　(覽國史高其節概爾能力學操行以世其家甘/貧守約不競榮利是亦可嘉矣用錫美名式勸)
　　　(頹俗爾其以行義教鄉里使有矜式焉則予惟/爾嘉可特賜和靖處士靖康元年九月日中書)
　　　(舍人劉/正行)戸部尚書梅公執禮兵部尚書孫公傳
　　　御史中丞吕公好問戸部侍郎邵公溥中書舍
　　　人胡公安國諫議大夫徐公秉哲又同奏乞特
　　　加職擢(奏曰臣等伏見河南布衣尹焞徳備中/和學窮根本言動惟時皆可師法器識)
　　　(宏逺可以任大臣等淺陋不足以盡知然近來/招延之士無出其右者昨䝉朝廷特召河南府)
　　　(津遣赴闕伏聞命之處士以歸使焞韜藏國器/不為時用未副朝廷仄席求賢之意伏望聖慈)
　　　(特加職擢以慰天下士大夫/之望謹録奏聞伏候勅㫖)
　　二年丙午金人陷洛陽
　　　先生闔門遇害張夫人與子鈞俱死于賊先生
　　　死而復甦門人潜載以逃尋訪尹氏遺族遇先
　　　生之弟武功府君燭及武功夫人全氏携姪墺
　　　逃匿民舍時亂兵間尹氏僅存者先生與燭墺
　　　三人耳(墺時甫八歳後以先生郊恩/補將仕郎終於通判金州)先生傷重
　　　不能行家人輿舁匿山谷間
高宗皇帝建炎元年丁未
　　　先生年五十七在長水山中
　　二年戊申
　　　先生在長水山中長安陷劉豫僣號使其偽師
　　　趙斌卑詞厚禮儀從甚盛以兵刼先生于山中
　　　先生抗罵不屈夜徒歩渡渭携墺及邢氏女潜
　　　匿罽水谷中
　　三年己酉
　　　先生在罽水
　　四年庚戌
　　　先生自秦中至永興軍黄萯谷
　　紹興元年辛亥
　　　先生年六十一
　　二年壬子
　　　先生隨楊彦中入蜀至閬州時張公浚宣撫川
　　　陜門人吕稽中為計議官延請舘先生于閬中
　　　遂至遂寧復徃瀘南子婿邢純官所又過戎溆
　　　七月二十五日有題伊川易傳後語
　　三年癸丑
　　　先生徃來至巴中廣安軍弟燭武功府君卒于
　　　廣安
　　四年甲寅
　　　七月二十三日邢純監涪陵酒稅復迎侍先生
　　　以徃先生寓舘於涪州千福院十二月望日門
　　　人馮忠恕來有題馮聖先墓銘䟦語
　　五年乙卯
　　　先生寓涪扁一室曰六有齋名所居曰習堂六
　　　月十五日左朝奉大夫充徽猷閣待制提舉建
　　　隆觀兼史舘修撰兼侍講兼資善堂翊善范冲
　　　舉先生自代有㫖尹焞召赴行在仍令川陜宣
　　　撫司以禮津遣九月十二日左朝奉大夫充徽
　　　猷閣待制提舉建隆觀兼史舘修撰兼侍講兼
　　　資善堂翊善臣范冲再奏蜀道雖通然行旅艱
　　　難自非州郡委曲津遣無縁起發十三日三省
　　　同奉聖㫖令川陜宣撫司差撥人船優給路費
　　　以禮敦遣前來赴行在所十月初三日宣司發
　　　省劄至涪州時涪守李瞻備禮至千福院津遣
　　　先生申宣司辭免二十八日宣司再牒涪州備
　　　坐聖㫖指揮差撥人船以禮津遣先生再申宣
　　　司乞備録奏免時上謂侍臣曰昔召程頥盖自
　　　布衣除崇政殿說書十一月六日遂降㫖尹焞
　　　特授左宣教郎除崇政殿說書仍令川陜宣撫
　　　司依累降指揮加禮津遣赴行在所十一月二
　　　十七日宣司准入内内侍省御前金字牌并御
　　　前實封劄子付下左宣教郎說書告并差幹辦
　　　官蔣世雄來涪州尋訪先生居處催促起發涪
　　　守李瞻申尹處士獨處一室嘉遯養浩志尚高
　　　潔邦人莫得而見非有司文移可致
　　六年丙辰
　　　正月宣司差官委䕫路運副韓固運判王肇知
　　　涪州李瞻詣先生之廬備禮再三勸勉起發十
　　　三日先生以告繳納涪州軍資庫再申宣司辭
　　　免三月六日又降㫖促召四月六日又准省劄
　　　催促五月七日宣司再得㫖催促及又差使臣
　　　史誡等解袍笏等來先生不受仍以繳納涪州
　　　軍資庫八月十八日有䟦馮聖先墓銘後序自
　　　五月以來宣司所差官日夕候門不敢去至九
　　　月十七日先生廹不得已登舟啟行又申制司
　　　以病不敢受誥乞於前路聽候指揮先是伊川
　　　先生有祠在涪之北巖九月二十五日先生以
　　　文告於伊川之祠而行(其文云有補于世則未/也不辱其門則有之云)
　　　(云/)先生既行蜀人又於北巖立先生之祠焉十
　　　月至䕫十二月二十六日朝廷又降劄促令疾
　　　速兼程前來仍不許再有辭免
　　七年丁巳
　　　正月十三日先生至荆南朝廷再降劄促召二
　　　十一日至鄂州二十三日又准尚書省及御前
　　　實封劄子促召先生又以疾乞自便將理二月
　　　十九日至江州二十五日及三月十七日又連
　　　准省劄催促二十一日又申江州乞具奏辭免
　　　四月四日至五月五日凡三劄催促五月二十
　　　日左僕射同中書門下平章事兼樞宻使都督
　　　諸路軍馬張浚又上䟽力薦乞更加禮津遣五
　　　月二十日三省同奉聖㫖依奏五月二十九日
　　　巳時御前金字牌備張公浚劄子又加促召先
　　　生又繳申江州乞自便尋醫六月二十四日又
　　　准省劄促召先生又以疾辭八月又得㫖令江
　　　州守臣以禮津遣九月先生至建康府界先是
　　　左司諫陳公輔上言請禁伊川學至是先生因
　　　併引以辭涪州所差隨行軍員何伸以本州所
　　　繳崇政殿說書告乞袍笏等繳納行在激賞庫
　　　(何伸狀云/見附集)九月十一日朝廷又以官告袍笏等
　　　劄下責付先生家屬交領又辭上曰尹焞可謂
　　　恬退矣辭免之奏十數上而未止候疾痊安即
　　　召對又降㫖遣宰相趙鼎及恭知政事秦檜出
　　　國門存問慰勞仍先賜御府金帛藥等先生再
　　　力以疾辭官九月十三日又降㫖體劄下事理
　　　疾速祗受告命仍具知委文狀申尚書省先生
　　　又列前後所上二十狀繳連乞收還恩命十月
　　　八日又劄下令候痊安日令閤門引見上殿先
　　　生以病未敢受告閏十月一日又劄下訪聞本
　　　官今已痊安所有告命即疾速祗受閏月初八
　　　日奉聖㫖尹焞除祕書郎兼崇政殿說書先生
　　　又辭十一日奉聖㫖不允令先次朝見赴講筵
　　　供職十二日先生始入見力辭於上前上曰朕
　　　渴卿久矣知卿從程頥學俟卿以講學不敢以
　　　有他先生遜謝辭不獲命遂供職講筵承續講
　　　衛靈公之末章稱㫖遂給筆札解論語以進時
　　　先生又力辭秘書之命十五日奉聖㫖不允先
　　　生既再辭不允又乞致仕左僕射趙公鼎奏曰
　　　尹焞有山林之志不樂留此願以禮留之上遂
　　　再加錫賚
　　八年戊午
　　　二月車駕還錢塘先生以病從百司先行二十
　　　七日除秘書少監仍兼崇政殿說書先生又凡
　　　五辭三月病少愈力疾赴講筵先生每當赴講
　　　之日前一夕必沐浴更衣以所講書置案上朝
　　　服再拜齋于燕室學者問之先生曰必欲以所
　　　言感悟君父安得不敬人君其尊如天必須盡
　　　己之誠意吾言得入則天下䝉其利不能入則
　　　反之又安得不敬十三日詔促解論語四月九
　　　日乞免史舘并修日歴職事從之十四日再乞
　　　歸田里十七日又於經筵留身求去且曰士大
　　　夫不理會進退安用所學上曰待與卿在内宫
　　　觀先生力辭翌日上以諭恭知政事劉公大中
　　　曰尹焞學問淵源足為後學矜式班列中得老
　　　成人為之領䄂亦足以見朝廷氣象十八日除
　　　直徽猷閣主管萬夀觀依舊兼崇政殿說書凡
　　　三辭不允又乞致仕又不允二十日進呈所解
　　　論語五月四日詔賜緋衣銀魚復被㫖解孟子
　　　上曰楊時物故胡安國朱震又亡同學之人今
　　　無存者朕甚痛惜之趙鼎曰尹焞學問淵源可
　　　以繼震上曰震亦薦焞八月十三日詔先生講
　　　尚書冬講筵初開講好之者不如樂之者先生
　　　曰此安而有之上語中書舍人吕本中曰此尹
　　　焞受用處二十三日除試太常少卿兼職如故
　　　先生力辭不允十一月十六日先生以疾在告
　　　十九日除左通直郎權禮部侍郎時先生再已
　　　乞宫觀不允二十一日又除兼侍講凡十辭皆
　　　不允是時秦檜獨相力主和議金人遣張通古
　　　為詔諭江南使通古在舘浹旬朝議未定人情
　　　洶洶先生在病中力疾上䟽極諫以為不可墮
　　　金計陛下此膝一屈不可復伸反復千餘言又
　　　以書切責秦檜檜大怒(書䟽並/見文集)
　　九年己未
　　　正月除徽猷閣待制提舉萬夀觀仍兼侍講先
　　　生曰病不能朝而寵禄日至雖主上賢我大臣
　　　安我我何功徳以當之上表力陳當去之義有
　　　五檜見而益䘖之乃見上具言尹焞負天下重
　　　望凡所奏陳乞付中書詳酌行之先生又力辭
　　　乞歸田里遂差提舉江州太平觀待制如故十
　　　五日先生既得祠即離國門仍乞追還待制職
　　　名不允二十日至平江寓居虎邱西菴扁上方
　　　所居之室曰三畏齋時門人吕稽中吕堅中祁
　　　寛蔡仍蔡迨黄循聖徐正夫侍十月十七日有
　　　書伊川修褉帖䟦語
　　十年庚申
　　　先生年七十正月十七日有題蘭亭碑軸後語
　　　先生曰吾無功而為從臣吾去而不能復辭七
　　　十而老尚矣遂上章乞致仕二十二日得㫖遷
　　　一官依所乞致仕時先生子壻程暐為桐廬令
　　　九月十五日先生自平江徃桐廬舘於縣齋二
　　　十五日有題桐廬縣齋詩十月初十日有題雜
　　　後語十二月子壻邢純為浙東撫屬遂迎侍先
　　　生徃會稽時門人吕稽中堅中虞仲琳祁寛從
　　　行
　　十一年辛酉
　　　先生寓居會稽
　　十二年壬戌
　　　三月晦日有題温公莊子節帖六月二十六日
　　　有答謝用休書十月先生病十一月初四日先
　　　生病革初五日先生卒年七十三上聞而悼惜
　　　之命特贈四官自奉議郎贈朝請郎徽猷閣待
　　　制依條與致仕遺表恩澤賜銀絹三百疋兩給
　　　塟事仍遣中使䕶其喪塟于會稽縣五雲鄊龍
　　　瑞宫山之原
　
　
　
　
　
　
　
　和靖集巻八
