#+TITLE: 雪磯叢稿-宋-樂雷發
#+DATE: 2018-05-12 10:19:40
#+SOURCE: github.com/kanripo/KR4d0356 master d765461b                
欽定四庫全書　　　　　集部四
　雪磯叢稿　　　　　　　别集類三(宋/)
　　提要
　　　　(臣/)等謹案雪磯叢稿五巻宋樂雷發撰雷發
　　　　字聲逺寧逺人累舉不第寳祐元年其門人
　　　　姚勉登科上疏請以譲雷發理宗詔親試對
　　　　選舉八事賜特科第一人然竟不仕以終居
　　　　於雪磯自號雪磯先生因以名其詩稿雷發
　　　　人品頗髙而集中有謁易祓山齋詩乃結契
　　　　於蘇師旦之黨殊不可解然考祓與師旦牽
　　　　連同敗在韓侂胄敗之前而詩稱淳熈人物
　　　　到嘉熈見説山齋亦白髭則在祓竄謫之後
　　　　二十餘年非有勢熖之可附殆以祓究心經
　　　　學尊前軰舊人故畧其瑕垢而交之固不足
　　　　以累雷發也其詩舊在江湖集中而風骨頗
　　　　遒調亦瀏亮實無猥雜麤俚之弊視江湖一
　　　　派迥殊如寄姚雪篷寄許介之送丁少卿讀
　　　　繫年録諸篇尚有杜牧許渾遺意即秋日村
　　　　路絶句一路稻花誰是主紅蜻蜓伴緑螳螂
　　　　之類雖涉纎仄亦無俗韻正未可以名不甚
　　　　著忽之矣乾隆四十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
雪磯叢稿原序
僕非能詩者而亦好作詩蚤遊諸老之門或謂可與言
詩比歲渝江羅季海西湖胡雪江間亦採而刋之然傳
録失真甚則雜以他人之作以魚目而混驪珠僕得盜
名之譏矣其可乎前歳歸自京師繼罹憂患盖不復言
詩也嘗得李抑抄書必欲為之刻梓即嘗謝之繼而友
人朱嗣賢何堯卿捐泉市梓又有請焉辭之再四而請
益堅余詩本無可傳而諸賢之軫念者如此僕不得辭
矣竊念蚤歲雕鏤纂組溺志詞章既而悔之方將鞭辟
近裏以進聖賢之學其敢以詩傳哉古今言詩莫尚於
老杜嘗有詩曰文章一小技於道未為尊僕果能詩猶
犯老杜之戒况不能詩乎知道者當亮僕之心而有以
教之可也時寶祐丁巳朔樂雷發書
欽定四庫全書
　雪磯叢稿巻一　　　　　宋　樂雷發　撰
　　歌行
　　　九疑紫霞洞歌
猗歟竒哉紫霞之洞真天開千變萬狀不可述恍疑幻
出壺中之蓬萊湘濵兩姝不敢到悵望蒼梧雲縹緲爾
來三千三百年斑龍空卧金光草我採姹女江華濵是
為三十六帝之外臣右持緑玉杖左攜紫金經長歌天
上謡一呼開仙扃列炬照深窈懸身事幽討羣仙喜我
來驚笑欲絶倒何侯撫我頂偉遠拍我肩緑華贈我金
條脱安期分我紅景丹借問此何地指言太虛天翠霞
紫雲張寶幄懸黎結緑盤瓔珞萬疊蒼苔荒石田誰呼
青龍耕紫煙虎嶽銅牆未徧識擬開寶藏紬雲帙嵳峩
水際披蓑翁應是籛鏗釣神龍仙人仙人何多事驚世
駭俗變靈異或跣距足垂天雲或印短趾流沙潯或見
姑射處子身粉霞紅綬藕絲帬或示普陀大士形或持
簮栁垂寶纓或插鏤象管或結火齊珍或琢𤣥圃玉或
布祗園金洞中之深不知㡬百里但見縈紆屈折一里
一澗水人言有路通桂林乗興欲尋日華君吾聞洞中
大小洞天三十六帝遣列真分治局上界官府應更多
定知此洞今誰屬猗歟竒哉紫霞之洞真天開我上㑹
稽探禹穴復浮滄海登天台巖谷豈無竒眎此何塵埃
摩挱崖石題惡句記我杖屨敲雲來黄涪翁元漫叟目
力一生空宇宙澹巖陽華有何竒枉費篇章劖石竇
　　　烏烏歌
莫讀書莫讀書惠施五車今何如請君為我焚却離騷
賦我亦為君擘碎太極圖朅來相就飲斗酒聽我仰天
呼烏烏深衣大帶講唐虞不如長纓繫單于吮毫搦管
賦子虛不如快鞭躍的盧君不見前年敵兵破巴渝今
年敵兵屠成都風塵澒洞兮旂㦸塞途殺人如麻兮流
血成湖眉山書院嘶哨馬浣花草堂彎塞弧何人笞中
行何人縳可汗何人丸泥封函谷何人三箭定天山大
冠若箕兮高劒拄頥朝談回軻兮夕講濓伊綬若若兮
印纍纍九州博大兮君今何之有金須碎作僕姑有鐵
須鑄作蒺藜我當贈君以湛盧青萍之劒君當報我以
太乙白鵲之旗好殺敵人取金印何用區區章句為死
諸葛兮能走仲達非孔子兮孰却萊夷噫歌烏烏兮使
我心不怡莫讀書成書癡
　　　寄雪篷姚使君
贈君昆吾湛盧之寶劒青雀黄龍之巨航懸黎垂棘之
美玉都梁篤耨之名香佳人佳人在何處濯足洞庭望
八荒揭車馡馡薜芷緑欲往從之道阻長倚寶劒兮翼
軫膠巨航兮沅湘玉以彰君子禦身之徳香以表騷人
流世之芳我所思兮隔秋水天吳翕忽蛟螭翔佳人佳
人蹇誰與愛而不見心衋傷
　　　胡料院出示車攻圖仍索俚作
九壤卧龍呼不起乳臭談兵空滿耳書生未識玉帳經
且抱此圖究終始姬家出車詠嬴家小戎詩衛家武剛
扞突騎馬家偏廂搴敵旗只今車陣無人識天狗横空
灑腥血北人以鞍馬為家誰遇奔衝展竒策豫章先生
今孔明胸中森羅萬甲兵天衡地軸妙絶識内陣外陣
何縱横千枝緑沉列虓虎萬臂黄間張白羽人言險野
難用車公獨規模掩前古車攻圖車攻説八采眉前曽
進徹世人苦謗陳濤斜却向齊門空鼔瑟今朝朱幡冨
川頭絶江川北瞻神州李綱政要講車戰南渡勲業應
可收涇水黄鐵山碎雙輪快輾幽燕地朗誦先王(疑是/生)
復古篇他時此筆猶難繼
　　　壺中天歌贈侯明文
葢頭即可居容膝即可安連雲大厦千萬間何如壺中
宇宙寛壺中何所有筆牀茶竈葫蘆酒壺中何所為目
送飛鴻揮五絲牕前祝融老僧竹壁上九疑狂客詩壺
中主人知為誰談(疑是/啖)棗仙伯雪鶴姿左攬𤣥微袂咲
移砥柱弄河水右拍長房肩飽飡麟脯傾玉松(疑/誤)蓬萊
山在何處勸君且占壺中住不曽上列金馬門也應不
識崖州路探禹穴浮沅湘脚下塵土鬢上霜我到壺中
如故鄉
　　　謝揚孟溪縣丞惠以章墨
白首侯芭蜀江邊曽向君家傳太𤣥射熊草賦留殘墨
相應當日還渠得飄零蕭灑㡬世孫解得膠法舂𤣥雲
物理往來元莫測後世子雲還舊壁君家所有更贈君
君還贈我何慇懃感君慇懃復三歎努力西牕磨鐵硯
太𤣥艱深我不為願寫誠齋易傳探𤣥機
　　　佳人兩章寄許東溪
衡之山鬱蒼蒼我有佳人在山之陽木難為佩兮雲錦
為裳愛而不見兮我心憂傷安得為鵾鵬凌風置君傍
衡之山鬱蒼蒼衡之江清且漪我有佳人在江之湄朝
飡菭蘠兮夕饌江蘺欲往從之兮我馬虺隤安得為琴
高沿波與君随衡之江清且漪
　　古體
　　　登濓溪太極樓
岑樓跨層崖灌木翳頽沼曠哉宇宙心況兹展遐眺前
哲日以遠川麓被文藻芳甸馥荃蘅枉渚雜鳬鳥亭亭
沼中蓮冉冉庭下草扣寂參太極撫化領衆妙俗薄神
理乖力柔聖途杳英英考亭翁反心㑹天奥萬里粲良
言一誠貫元造朂哉登樓人畢景盡此道深根復深根
篤行以為寶
　　　送程營道官滿赴闕
高旻振爽籟蒼鴈鳴芳洲傾城餞茂宰鄉耋羅藻舟茂
宰蘊淵道厥源溯伊流字甿振仁策範俗惇聖猷夷心
灼理要政簡吏統周芳風被儒肆惠術淪農疇魯封有
馴翟張廷無訟牛慨兹戒徂西離衷鬱綢繆贈我茂叔
蓮紉君晏子裴慶霄􁑅鳳躍神囿瞻麟遊世道日以隘
民瘼誰克瘳厲志抗遐業吹萬溥九州揆余忝皇鑒敷
文勉征愁行行重行行夷庚無駐舟
　　　次韻李監丞月夕閔雨
穜稑旱欲槁蒺藜秋向榮哲匠軫民瘵慨此夜魄明蓐
收正秋斂肥遺何縱横仰霄􁑅蟾曜聆垤佇鶴鳴彼美
玩華光芳樽酌麴生崇榭歌窈窕秀質羅輜軿節序孰
不歡宅生念匪輕同胞正焦灼對酒何忍傾恤喜限惽
智同兹感隂晴淰淰山雲起筞筞林飈驚企彼天瓢潤
弭此農橰聲崇情發翰墨賞心謝籌觥溥澤乃夙念穹
爵豈所營榮賤有異分感兹反巖耕
　　　次韻李監丞城西紀游
叫舜問寥濶詠濓滌塵囂駕言城西游慨彼往哲遥儀
鳳不可呼駕鵞浴清瀟懷或光風杳蕙若吹涼飈蒼梧
隴雲愁廬阜大(闕/)彫豈無人希周亦有文規姚佔畢末
學陋俗薄神理銷沿流浮伊洛泝源窺羲堯執中與太
極萬古瞻魁杓察㣲篤强力賢聖諫匪遼舜宫翳灌木
濓塾棲叢苕觀乎紀游作悟彼進學條蘭卮娛才彦豈
謂磊磈澆得深清賞愜理勝英藻超揆予果何為農野
勤耕穮景迫昩見道曷奉徳化昭
　　　次韻李監丞同劉玉淵游七泉
世變如流水前哲嗟逝川良牧隆化本訪古漫叟泉念
兹名泉意感彼末俗偏淵竇與嵌臼杖屨聊回旋不識
漫叟心曷誦漫叟篇惻念軫蒼氓溥澤同一天蟻聚與
羔跪命義當亦堅回邪乃敗徳毋以巳欲專夸士五鼎
辱穹爵或自纏臨流歎澆風薄言傾酒船浸泉旌吾志
凍泉存舊傳潓􁳣涍汸淔銘石昭萬年無(闕/)感發人黜
彼敲墨氊歳月亦云久古迹埋塵煙泉根石已泐泉上
樹欲仙森㦸呵虎士誰能聽潺湲理義著古今貴賤俱
荒阡今公七泉游陵谷尚未遷勵俗振古道及兹誦惡
圓劉侯同襟期𢋫唱揮彩椽漫叟或有知騎鯨躍層淵
彼哉賊君父圓曲工求權厲民恣屠斮巧宦勤攀縁安
得激七泉布作化雨宣
　　　送絅齋李監丞赴湖南提舉
吏統久已紊使選匪易為蝎虺何蓁蓁鴻鴈何纍纍持
節豈不多曠職茍所私緬懷紫陽翁昔使東浙湄陳臬
糾官邪揚仁蘇民疲兹道有後先哲儒昭令規絅齋寄
瀟牧邦懋灼帝知勵亷肅寮寀反税驩鄉耆所學藴淵
道寛嚴權理宜兹總全楚境歌此皇華詩位穹民言邈
壤廣吏蠧滋問俗職所重簡僚乃政基視聽貴遠周細
㣲在可遺攬轡戒前路豈為好爵縻揆予忝英盼懷徳
念别離别離彼何念康濟乃所期懿兹遠大業肇此咨
度時朂哉振英采慰我湘民思
　　　秋夜感懷
溽露沾灌莽華月流高旻唫笑嘉此夜撫化悲蕭辰蕭
辰何所悲遊子多苦辛道峻悟力謝業遥昌志湮𤣥鬢
日以變豐景將遂淪堪輿一大宅羲娥為旅人卉木互
榮落蛩蟀何吟呻氣随稚耄變理勝䘏喜均反性樂天
爵測化葆道真撫巻慨往哲芳猷藐難親
　
　
　
　雪磯叢稿巻一
欽定四庫全書
　雪磯叢稿巻二　　　　　宋　樂雷發　撰
　　律詩
　　　寄雪篷姚使君
湘鱗六六寄相思疎栁新蟬想别時今夜各聽三楚鴈
秋風又老一年詩梅花且補離騷闕薏苡應為史筆知
剪竹疑峰新製笛待衝霜月訪桓伊(使君時/寓衡陽)
　　　謁山齋先生易尚書
淳熈人物到嘉熈聽説山齋亦白髭文字盡傳融水後
精神如戰辟雍時靈椿終不孚朝菌蓍草難堪養夀龜
細撚梅花看總義只應姬老是相知
　　　送桂師鍾尚書赴召
老依牙纛撚吟髭又折梅花話别思五嶺不遮鸞鳳詔
四方俱誦鱒魴詩人才晉魏凋零後國事江淮倥偬時
賴有老臣經濟在快呼桂醑餞篙師
　　　題鍾尚書北征詩稿
野雉江鷗滿故都秋風禾黍撚吟鬚六千里外驅旃斾
五十篇中見版圖金鉉尚期扶日御玉衡終令正天衢
書生亦有中原志那得君王丈二殳
　　　呈廣西張提刑
陸續城邊按部歸梅花随處撲征騑溪山有助吟題徧
獄市無寃訟牒稀竹屋呼猿眠碎月莎庭引鶴歩斜暉
莫嫌瘴霧侵湘客滿路風霜冷枲衣
　　　罪言
愁殺瀟濵蟣虱臣亂山斜照獨含情人材不似深衣古
國勢如何楮幣輕石燕未蘇湘國旱木牛那濟蜀州兵
幸無杜老流離苦切莫吟詩到北征
　　　閒居自遣
雨積桑樞長昔邪誰能載酒訪揚家漢庭用少臣今老
魯俗皆冠我獨髿憂國苦無蠲忿草看書喜對决明花
衰頽懶作江湖夢擬斸三椏養鬢華
　　　又
許由溪上小屠蘇紅樹蒼山對一臞白髪功名惟劒在
青山活計併鍾無誰言荆楚多竒士却笑乾坤一腐儒
桐帽貂冠俱有分寄言兒軰莫揶揄
　　　寄樓居朱漕
住近江心古寺邊幅巾應伴浙僧閒官銜自古金陵觀
冠(缺/)多依鴈蕩山出處皆留青史看功名且逐白雲還
殷勤為祝樓居好月照横舟送碧灣
　　　呈姚雪篷使君
祝融應自勝崆峒且讀通書辨聖功事可語人甘受謗
詩能名世不嫌窮春邊採藥收湘芷月下調絃送楚鴻
賴有行人碑尚在棠隂依舊戀東風
　　　雪篷見示送趙東巖詩
皇華歌徹酒杯忙澤畔騷翁送范滂琴帶衡雲弦索潤
馬飡湘􁉤轡絲香山中貍豹随吟斾部内豺狼入按章
却笑詩寒吟骨聳愁看詶唱挾風霜
　　　書蕭千嵒集
向來陽陸共峥嶸吟到停雲趣轉精古似洞庭張雅樂
嚴如即墨斂殘兵茵陳終不肥方朔芣苢何堪病冉耕
細讀殘編掻白首未應造物忌詩名
　　　滕王閣下賦
越􁠍蜀艇亂相偎風飽千颿帶雨開閣上鳴鸞今已往
江頭飛鶩只堪哀栁汀絮滿河豚賤桃塢花殘石首來
應接溪山吾不暇自憐白髪欠詩材
　　　宿金灘
瀧吏崖翁是賞音江流泯泯對秋吟天蝦撲火帆檣晩
水狗捎魚島嶼深千里庭闈雲滿眼十年湖海鴈驚心
今宵客枕清如水穏讀西山夜氣箴
　　　寄許介之
贏得詩名徧九州酒徒棊伴半公侯離騷甘隠魚鱗屋
樂府多傳鸛鵲樓醉葉㡬窠藏菊徑蠧荷三畆䕶漁舟
中原應有樓蘭國空鏁呉鈎到白頭
　　　聞邊報寄姚雪篷
淮烽蜀燧照邊隅白髪憂時我腐儒楚客汀洲搴杜若
齊王沮澤索柴胡躭吟自愛南游好久謫曽謀北事無
擬對祝融捫蝨語何時重捋使君鬚
　　　寄戴石屏
曾到元郎吟處吟雪􁯳煙艇久相尋鳳鳴道國空詩句
鴈到衡峰只信音拾橡祠邊聽雨細紉蘭院裡夜分衾
蹇驢儻遂黄花約鴉觜㪣煙共掘參(時石屏訪雪/篷于衡陽)
　　　戊戌冬僕客桂林雪中趙叔愚司理書張司業
　　　逢賈島絶句為寄今冬對雪感而有作
朔風桂水浸瓊沙曾共騷翁理釣槎對客又吟端木棄
(疑/誤)論詩還憶欵冬花饑能驅我瓶儲罄老不饒人鏡影
華擬喚扁舟尋剡叟嶺梅瀟菊各天涯
　　　寄仙巢先生鍾尚書
吹香亭上送飛鴻且把行藏寄蜀桐老境只須尋逺志
世途還要避沙蟲公行天地初何憾道在丘園固未窮
曽是轅門投巻客應憐聽雪卧蕯藭
　　　寄蕭太山兄弟
梅花好處共心期曽擷天葩寄夢思兄弟自為千古計
江湖方誦二蕭詩貪泉定喜逢亷吏倭國何應拜老師
(蕭頴/士事)賸擬尋君攀桂樹路遥誰肯借驢騎(蕭君見予有/梅花且補離)
(騷闕之句為之擊節雖未相識/䝉書二十首為寄故首句及之)
　　　送丁少卿自桂帥移鎮西蜀
瓊海收兵玉帳閒又移齋艦􁄕浯灣三邊形勢全憑蜀
四路封疆半是山魏將舊聞侵劒閣漢兵今欲巻函關
(時㑹有三/京之役)細傾瑞露論西事想在元戎指畫間
　　　訾家洲
竹塢松灣徧履痕斷碑無首野苔昏江山應識前賢事
裴稱(疑/誤)今存㡬世孫島霧海霞留古意春猿秋鶴冷騷
魂何人㑹得登臨意閒嚼梅花伴酒樽
　　　慈氏閣
崢嶸梵閣礙銀潢且對畦衣問馬王落日斷霞連楚粤
缺鐘壞像雜梁唐英豪已往雄圖歇棟宇猶存古意荒
惆悵石湖題柱在倚䦨無句獨凄凉
　　　雉山寺宋永初中有僧西顒誦法華經於此白
　　　雉聽之而化至唐黄梅五祖弟子喜登告祖乞
　　　廵禮五祖應以遇雉即止後至此開山本朝王
　　　初寮有留題
蘚碑蘿石擁嵒扃獨倚笻枝問大乗白雉苦無千歳種
青山空識六朝僧詩傳北岳刋新帖禪接西淮冷舊燈
擬鑿氷泓澆凍硯禊亭閒借法華謄
　　　擬游長沙至零陵忽動歸興
擬尋禹柏過長沙且泊愚溪問酒家歳旱可能飛石燕
秋高還看落天蝦乾坤納納催霜鬢岐路悠悠又菊花
惆悵草黄騏驥病歸心依舊遶烟霞
　　　袁家渴泊舟
往事誰能問水濵停橈仍是薄西曛樵漁空自存袁姓
鳬鴈何應識栁文釣艇分燈歸客艇嶺雲拖雨接溪雲
楩櫚蘭芷今何在空使行人誤舊聞
　　　小檥袁家窠竹居買酒
江繞衡門接旅津鯉魚風歇水粼粼湘醨三盞澆吟思
瀟碧千竿對老身題壁未能行客醉典琴不用主人貧
隔江誰棹高明麗滿載鸕鷀捉錦鱗
　　　餞雲壑唐使君赴邕州
􁉨簩竹畔擁雙旌回首江籬隔楚汀曽向前賢參學問
且教遠俗識儀刑安南兵息烽烟冷羅殿馬來蠻草青
悵望鈴齋何處是遥瞻朱雀認詩星
　　　歸侍
石田茅屋野苔春喜對庭闈話苦辛客路本無如意事
瘴鄉惟有蚤回身且尋農耒耕湘雨待看天戈洗塞塵
門外黄旗邊餉急可堪杯酒各傷神
　　　寄呉茂遠
蘇公堤畔繫吟驢知在垂楊第㡬株學校文章如畫餅
朝廷官爵似呼盧春吟應欠梅花在時事曾言楮幣無
惆悵湘湄分袂處今看細雨長蘼蕪
　　　送史主簿之鄂就辟
囊中秋巻逼唐賢門外侯芭問太𤣥才大豈堪栖枳棘
官清應只友蘭荃湘行又泛君山月淮績曾衝赤壁烟
擬借從軍新句看試尋黄帽寄綱船
　　　又
宦途捷徑在三邊且駐吟船贈馬鞭壯士苦無横草(疑/是)
(槊/)志將軍還用撒花錢敵兵猶未回燕鴨蜀耗何應問
杜鵑今日送君無别話看随郤縠洗狼煙
　　　送邵𤓰坡試湖南漕舉
槐花匝路促湘行閩賦唐詩舊擅聲有志向曾言國事
論心何止在科名畢方夜煽杭都火大角秋纏蜀道兵
莫作腐儒場屋話琅玕滿腹正須呈
　　　送李公浴(疑是/裕)遊臨武
嶺梅瀟菊兩關情歲晩江湖載酒行客路欲依嚴挺子
瘴鄉已老少游兄瓦盆且話田家事肉食誰通鈍漢名
惆悵韓張亭畔路雪鞭風帽又東征
　　　贈江華熊伯巖
堂萱營栁伴吟哦黄綬仙翁鬢未皤對客不矜名第貴
論心惟在簡編多江頭魴鯉香晨膳境内鴟梟冷夜窠
湘國詩盟人寂寞衰頽猶喜識隂何(謂隂鏗/何遜也)
　　　江華送熊清父遊廣州時予有衡陽之役
邂逅陽華且酒壺海鵬衡鴈各征途閒身俱被饑寒役
老境還堪離别無鄉夢定應思欵段客吟何用説娵隅
曾從仙叟參𤣥訣好訪安期採澗蒲
　　　喜李景魏就熊伯巖縣尉招
長歌白石草廬深今抱園絲就賞音温飽不為兒軰計
行藏端見古人心鱣魚堂上春開帳鸂鶒灘前夜對衾
擬掛奚囊梅下聽謫仙應共隠仙吟
　　　送友人之辰州覲省
跕鳶巢畔瘴雲低山徑如梯去馬遲正則自吟皇樹頌
廣㣲惟誦白華詩春風採藥桃花國落日尋碑薏苡祠
覓得丹砂能寄否溪亭送客鬢毛衰
　
　
　
　
　
　
　
　
　
　
　
　
　
　
　
　雪磯叢稿巻二
欽定四庫全書
　雪磯叢稿巻三　　　　　宋　樂雷發　撰
　　律詩
　　　謁李梅亭
力拔鯨牙氣貫虹玉堂歸只守文窮世無真魏扶吾道
人以乾淳望此翁大地精靈藏筆下國家命脉寄山中
緼袍羸駟崇仁路正擬登門聽擊䝉
　　　代送徐侍郎赴召
大厦誰堪任棟梁試留齋艦問行藏朝廷議論如春雨
呉蜀人材似夕陽三漸何曾投砭劑五寒今望起膏肓
擬看相業磨崖在却到浯溪話别觴
　　　聽友人談蜀道事
石棧天梯蕩戰塵誰驅哨馬滿峨岷盡看鳥犬為君子
(元次山/世化篇)誰問沙蟲化小人敵智豈應强兀术蜀材正自
欠呉璘細吟猛虎長蛇句空對西風淚滿巾
　　　送廣州劉叔治倅欽州兼守事
天涯亭畔擁提屏丹荔黄蕉滿出(疑是/去)程皂葢却迎新
别駕碧幢應憶老先生象蹄印雨歸蠻國鯨鬛掀潮撼
海城曾是鄉賢分守處試尋醉石共題名(余靖韶州/人曾守欽)
　　　逢熊季可
暮雲春樹飽相思今共秋風捋白髭北闕未知鸚鵡賦
南州空誦鷓鴣詩旗亭尚喜髠能飲客路誰知朔獨饑
賴有湘翁生計在且吟九辨擷江蘺
　　　送李煥雲赴恭城主簿
恭城山水接三湘應覺他鄉似故鄉宦况不妨棲枳棘
客程還見食㯽榔寒暄未定宜加愛事業無窮要自强
千古忠魂如可問試吟(缺/)月漱詩腸
　　　寄李伯輝
石樓峰下寄吟身靜掩柴樞琢楚珍蘋草青莎招隠士
暮雲春樹憶詩人門無車馬多嫌僻家有圖書不似貧
擬借大鵬揩老眼何時樽酒得相親
　　　舜祠送桂林友人
堯山分首舜山逢呼酒旗亭兩鬢蓬客思且須論契濶
詩交應不計窮通兒曹富貴秋煙外前軰風流落葉中
明日吟船又何處渡江衣冷荻花風
　　　送董炎震歸攸縣
千菊溪頭話别情君行我住兩伶俜山中有酒招元亮
石上無禾養百齡狼尾屋低苔漠漠龍鬚菜長水泠泠
(攸縣有/龍鬚菜)故鄉語燕應堪聽莫放扁舟過洞庭
　　　贈衡山侯霖
家住衡山茗塢深軒轅道士是知音窊尊酒好聊同醉
石鼎詩難莫浪吟雨外虺隤寒食路花邊格磔故鄉心
却懷世上揚雄少腸斷侯芭何處尋
　　　送駱起謁襄帥廣西憲
知君無地種江蘺看了衡山看九疑客路不堪還話别
侯門何處可題詩吟青羅帶行離岸唱白銅鞮過習池
呼酒試澆征馬足繡臺油幕有相知
　　　題豫章宋徳父游湘詩巻
醉呼仙叟共浮湘稇載風煙滿錦囊名是(當作/似)浦雲山
雨起詩連沅芷澧蘭香好吟秋月招元結莫賦朝雲惱
楚襄英巨老仙今寂寞行人還解識珩璜(徳父到舂陵/即有詩弔曽)
(景/建)
　　　常寧道中懷許介之
雨過池塘路未乾人家桑柘帶春寒野巫豎石為神像
稚子搓泥作藥丸栁下兩姝爭餉路花邊一犬吠征鞍
行吟不得東溪聽借硯村廬自寫看
　　　題許介之譽文堂
　　　　端平丙申桂林伯尚書鍾公以遺逸薦東溪
　　　　先生許侯於朝越明年得㫖補初品官衛州
　　　　户掾其誥詞於始則有夙有譽處且嫻文辭
　　　　之褒於終則有其以行義教于鄉里之勉州
　　　　里人士莫不榮之又明年許侯乃于東溪之
　　　　濵剏堂五間以為講道著書之地仍摘天語
　　　　譽文二字以張其名敬上賜也堂成山齋先
　　　　生為之記者詳矣當世之名卿大夫又為之
　　　　賦詠者衆矣願侯(二字非/衍即誤)晩生小子何足言
　　　　詩辱徵俚作不敢固以陋辭敬書二首以記
　　　　盛事併敘聖天子始終褒勉之意庶得附姓
　　　　名于不朽云
曾佐元戎洗緑林此翁何止擅詩聲久辭驃騎尋瓢飲
誰引鳴騶聒耦耕厚禮正羅温處士浮名還汙阮先生
衡茅那識絲綸美尚擬升堂結社盟
　　　又
姜夔劉過竟何依空向江湖老布衣造化忌名從古有
詩人得位似君稀聖朝自要求參术吾道何應賤蕨薇
晩節黄花須愛䕶且教湘士挹芳菲
　　　濓溪書院弔曾景建
太極樓頭霽月寒斷絃緑綺不堪彈牕前自長濂溪草
澤畔還枯正則蘭蒼野騷魂惟我弔烏臺詩案倩誰刋
傷心空有金陵集留與江湖灑淚看
　　　許介之以丞相周益公所書古樂府四篇見寄
　　　敬題其後
紙上珊瑚間木難曾敲黄閣卸征鞍賞音今有平園否
得句堪尋岣嶁刋鸚鵡夜棲金屋冷的盧秋戰玉關寒
春風歸鴈那知已寄與深宫絶塞看
　　　讀繫年録紹興八年以後事
婁敬金繒滿去輈便看雷雨潤遐陬諸賢自抗排雲議
宰相方深偃月謀湘國乍聞悲鵩鳥秣陵還聽唱符鳩
九原晏老今知否掻首青編恨未休
　　　櫟閘呉大帝廟
赤壁濡須事已虛且依櫟閘酹芳壺九原尚擬吞銅雀
千載今惟記赤烏湘浦有人脩舊祀荆州無地展雄圖
定知斫案英靈在閒對祠前洗湛盧
　　　昭陵渡馬伏波廟
功名要結後人知馬革何妨死裹屍漢帝可能疑薏苡
湘民却解薦江蘺紙錢撩亂巫分胙粉壁䦨斑客冩詩
墮水跕鳶無處問灘頭斜照曬鸕鷀
　　　訪蕭太山父子
仙桂靈椿各典刑飄飄姿韻激天鯨家傳八葉鹽梅種
詩接三蘇父子名四海盡將看縣譜一堂那與許文盟
塵埃不敢相親炙且汲渝溪濯客纓
　　　謁張兵部時守臨江新除湖南倉
東皇太乙待新詩共喜新槎泝楚涯父老盡將看鸑鷟
使臣應不問狐狸江頭芳杜催行色境内甘棠有去思
細讀詔書掻短鬢瓣香那識帝王師
　　　蘇瑩中先徃新淦過新喻訪之不遇賦詩為寄
玉笥山前水拍空知君何處繫吟篷敢輕竒士題凡鳥
漫有憂心詠草蟲沅芷澧蘭猶可寄江雲浦樹苦難同
門前景物(一作/草木)皆詩巻獨倚篔簹嘯晩風
　　　送蕭太山赴新與(疑是/新興)令
翡翠芙蓉去路荒許渾詩裏認封疆昔聞古佛傳宗印
今得吟仙綰縣章魚婢蟹奴供俎豆馬人龍户雜耕桑
澹翁應解知心事試汲寒泉薦瓣香
　　　訪菊花山人沈莊可(按莊可號菊山宜/春人曾為錢塘令)
網盡珊瑚畵(疑/誤)採珠只餐秋菊養詩臞永嘉同社聲名
在乾道遺民行軰孤我恨朱門無食客君言青史有窮
儒饑寒正用昌吾道且對鈐岡共撚鬚
　　　懷二蕭
未曾相見已相知楚粤江山棣萼詩每恨乾坤催我老
却于湖海識君遲機雲才藻今無㡬管鮑襟期說向誰
靡靡亂山嘶瘦馬碧雲日暮正相思
　　　疎拙
越冠齊瑟事皆非疎拙唯甘與世違客路鶯花愁裡看
故人烟雨夢中歸采薇有備淮南靜移粟無謀浙右饑
納納乾坤須俊傑湘翁祗合製荷衣
　　　陳東甫酒間舉作歸心只有杜鵑知之句猶未
　　　成篇因為續之
歸心只有杜鵑知且倚裴亭共撚髭客路秋風吹杜若
故園春雨老辛夷(陳君撫/州人)家貧未辦閒居賦世濁空吟
感寓詩邂逅江湖還别去岸花檣燕兩堪悲
　　　贈别陳東甫呈鍾尚書
洞庭濯足共題詩今聽驪駒話别離泣玉可能悲卞子
買金只合鑄鍾期荷盤剪緑須棲鷺瓠項分絲補接䍦
斗酒彘肩聊自壯古來騷客例寒饑
　　　登潭州懷雪篷姚使君
賈井裴亭徧短笻紅塵歸騎又匆匆我尋桂樹吟招隠
君對蓮花誦易通今日江山勞别夢他年燈火課新功
濓溪最念初平老恨聽連牀話未終
　　　下攝市
吟到湘潭一葉黄賈胡踪跡正悲凉抱琴沽酒異鄉客
打鼓發船何郡郎楚女越商相雜㳫淮鹽浙楮自低昂
塵埃市井無人識濯足江頭望八荒
　　　雲峰寺
擬尋岣嶁看蟠螭且解青鞵濯禹溪弔古猶疑九枝柏
談禪且問一莖齏虎抓崖樹供僧爨猿摸廊碑認客題
應接溪山無好句滿林空羡亂蟬嘶
　　　到衡岳呈弟山長
間依禹柏繫征驄猿鳥應猶怪賤蹤正擬開雲訪韓愈
可能避雨識茅容朱陵洞裏秋呼鶴紫盖峰前曉聽鐘
欲踏青霞尋勝趣倦游應許借吟笻
　　　許介之館僕于東溪臨發贈别
洗耳泉頭漱晩凉西風衣袂水花香酒邊豪氣横荆楚
燈下清談雜晉唐天地每窮真俊傑山林偏有好文章
試拈筸茹同君舞後夜聞雞月滿牀
　　　下第歸後李伯輝李景魏索近詩
吟徧呉頭楚尾春多慙才客問征塵振衣天目尋黄獨
濯足湘江詠白蘋宋五已慙稱進士陳三何用作詩人
錦囊元屬君家有今買漁經理釣綸
　　　題李湛漢詩集後
楚砧岷葛飽清遊金節銀菟照㡬州詩句多如姚少監
行程還似杜參謀黄陵夜誦虞妃泣白帝春吟杜宇愁
擬問湛溪何處是夢随閩國弄漁舟
　　　贈李伯輝家譜詩
盪冦將軍淚唐朝李卻家緑華雙荐者況復古今誇
　
　
　
　
　
　
　
　
　
　
　
　雪磯叢稿巻三
欽定四庫全書
　雪磯叢稿巻四　　　　　宋　樂雷發　撰
　　七言絶句
　　　詠史六首
　　　　髙祖
逝騅走鹿各消磨劒外功臣剰㡬多四皓兩生元不聽
故鄉枉費大風歌
　　　　陳勝呉廣
假號偷名只可憐枉抛錢鎛弄戈鋋壠頭燕雀應相笑
鴻鵠元來是項燕
　　　　韓信
愁看鐘室劈良弓何不當時殺蒯通今日真王成底事
只應娥姁是英雄
　　　　東方朔
蜥蜴盆邊解滑稽且分社肉飽蛾眉劉郎最怕秋風冷
那聽君言撤殿帷
　　　　司馬相如
狗監無端薦薄情鸘裘犢鼻帝鄉塵當時最有文君恨
不識長門買賦人
　　　　班固
請室寃魂叫不聞神丘隆碣漫遺文平生詞藻誰知巳
腐䑕孤雛却悞君
　　　汴堤栁
萬縷春風窣汴堤錦颿何處栁空垂流鶯應有兒孫在
問著隋朝總不知
　　　讀李羣玉集
光順門前繫馬吟𢎞文館裡翠雲春却憐白首河西尉
枉作蓬萊獻賦人
捐玦江頭弄釣舟菊花杜若滿芳洲如何才子無騷思
只詠薔薇與石榴
　　　與復古叔讀横渠正䝉書
惆悵枯林與晬盤雲横太白夢魂安半生驕吝如蝸縮
自把西銘反覆看
誰掘驪山起老師竹林燈火共心期年來後學輕前軰
看徹臯比罷講時
　　　題楊從行湘詩巻楊即誠齋
仙雲寒鎖碧瑶天突兀吟氊北斗邊試問鳳凰誰得髓
竹林聽雪對牀眠
叫雲吹玉舜祠邊醉嚼瓊糜漱石泉舊讀離騷今忘却
快披秋巻嗅蘭荃
　　　次韻熊雲瀑秋夜見寄
吟落秋牕燭炧紅想彈九辨入絲桐荃蘅豈不如葵菽
誰繼豳風補楚風
　　　無題
夭裠(疑/誤)褒衣走浙淮何人不識鶴山來只今心印誰傳
得自摺通書撥篆灰
　　　撫州偶題
金柅亭邊栁拂城春風繫馬酒家吟塵埃滿面無人識
却得黄鸝作賞音
　　　萍鄉病渴
犬子無從典驌驦荒村忍得望瀟湘楚王萍實甘如蜜
不許詩人取次嘗
　　　甲午社日客桂林
卮酒豚蹄客裡歡石尤風𦂳枲衣單東陽病骨如鸚鵡
最怯南州社日寒
　　　桂林歲晩憶鍾尚書
塵滿湘翁薜荔衣江湖歳晚鬢成絲桂州楊五今何處
雪片梅花枉費詩
　　　醉中偶成
醉敲茶臼嘯秋煙苦欠高陽買酒錢擬入亂山餐柏葉
石牀閒對麝香眠
　　　送友人游昭州呈陳謙之僉判
閬仙去補荔支譜梅谷歸呈飛鶩秋惟有瓜坡共君在
馬蹄何苦又昭州
道鄉牽損衮龍衣謫墮天涯詠楚蘺莫放蹇驢游别處
拾青閣下有殘碑
鵬運堂前話别愁菭蘠三度楚江秋近懷莫向元龍道
問舍求田是(闕/)頭
　　　夏日偶書
蜾蠃銜蟲入破牕枕書一垜竹方牀家童偶見草頭字
誤認離騷是藥方
　　　秋日行邨路
兒童籬落帶斜陽豆莢薑芽社内香一路稻花誰是主
紅蜻蜓伴緑螳螂
　　　新淦偶成
飛飛絲鳳掛梅梢猶記來時雪擁袍今日歸舟新淦路
平頭稚子賣櫻桃
　　　贈呉季詩
燕子樓頭一曲春曾騎驕馬擲黄金如今世事漫頭雪
破屋孤燈忍凍吟
　　　演教寺弔樓居朱漕
羅帶江頭蜕繡衣人歸香草謝家池祗今玉樹埋何處
惆悵僧房認得詩
穿塚難酧地下知逢人多説項斯詩今朝痛灑西州淚
萬里梅花欲放時
　　　延真道院
滄流翠竹接仙扃霛菜丹虬拱上真擬就𤣥翁分半榻
閒聽秋雨守庚申
　　　訪趙愚齋不遇謁者云抵晚方歸因成一絶奉
　　　寄
雪片梅花滿硯池芙蓉幕裡客歸遲今朝解了公家事
儘聽轅門報酉時(愚齋舊有詩云吾曹度日/真堪愧又聽轅門報酉時)
　　　史主簿以授菴習稿見示敬題其後并寄張宗
　　　瑞
姜夔荒塚白蘋深鸑鷟無聲結緑沈擬向鄱陽尋後杜
只招張叟聽君吟
吟了南樓到庫樓塞雲邊月困雕鎪只今南北無詩禁
曾有新編過境不
　　　術士醴陵丁夢營(疑是榮/或是宫)將之舂陵有贈
看盡槐花買卜人窊尊且認舊碑文只今世上無清惠
却恐元郎解(闕/)君
渌水池邊舊釣磯何時歸去濯征衣千年城郭應無恙
祗怕風塵老令威
　　　送歐陽平仲起鬱林教官
快把詩書洗瘴茅雕題墨齒盡同胞天涯那得随衿佩
試借椒堂講義鈔
古來節婦比忠臣怊悵明珠一窖塵千古綱常君記取
題詩煩問墜樓人
　　　萍鄉和王堯章韻
征衲無人補舊綿蕭條客枕楚萍邊撥殘石炭西牕冷
却憶山家榾柮烟
　　　趙司法詩集自題近道葢取工部所貽元隠居
　　　詩中語也(闕/)
　　　　　道書二絶
和徧陶翁飲酒詩醉籠天地入鴟夷細看官爵成何物
肯帶奚囊過九疑
浣花騷伯杳難(闕/)世上寧無元隠居讀罷君詩三歎息
斷絃緑綺定何如
　　　聽廬山胡道士彈離騷
廬山道士玉潭仙前世滄浪握楚荃莫道離騷遺響絶
孤鈞寡珥尚能傳
弔湘誰解薦江蘺忠憤泠泠寫七絲愁絶九疑山下聽
重華應許就敶詞
　　　題王堯章佇香亭
滿池蜀錦照深衣盡日慿欄課楚詞要識此花香絶處
露凉風細雨晴時
對花味道興何長好學顔家到坐忘莫與紅塵兒軰道
心清正自得真香
故園荷屋傍濓溪苦愛蓮花入夢思今日題詩還自笑
江湖塵土鬢成絲
　　　題昭州田廷亮書稿後
㯽榔口裏吐參苓折檻無門九虎深家在道鄉亭畔住
定應千古有知音
少海無波鶴禁虛滿朝閉口養曹蜍白袍烏帽和寧外
却有山人請建儲
　　　次韻熊雲瀑秋夜見寄
叫徹蒼梧望八荒暮雲秋客各凄凉此情未許傍人㑹
愁絶中庭月一方
　
　
　
　
　
　雪磯叢稿巻四
欽定四庫全書
　雪磯叢稿巻五　　　　　宋　樂雷發　撰
　　五言律詩
　　　訪伯父幽居
對坐如禪舍閒燒石乳香書看新講義藥問未傳方僕
語梅花裏僧經竹葉傍題詩吾豈敢牕户半吟章
　　　桂林懷李景魏
陽華萬疊雲無計得相尋所學皆時好何人知爾心莎
城百粤遠雪嶠一翁吟已是懷人極天寒奈水深
　　　桂林送人之瓊州招捕海冦
訾家洲畔路别爾苦匆匆説劒令人喜耽吟與我同旌
旗楓鬼雨舟楫鱟簰風想到瓊峯頂題詩更紀功
　　　與李盤翁知縣登七星山弔石道士
迭(疑是/疊)嶂矗空青躭竒共一尋苔荒碑意古茗苦道情
深有興梯蒼壁無才詠玉簮吟仙何處去我軰復登臨
　　　次韻史主簿雨夜見寄
水長許由溪春寒入竹扉㡬人聽夜雨惟我怯單衣樹
罅青燈耿籬根白菌肥明朝有忙事推枕問漁磯
　　　道中逢老儒自蜀出
丙穴魚應好曾經問釣磯干戈今未定城郭是耶非詩
社尊黄髪侯門薄布衣乾坤嗟鼎沸見爾一歔欷
　　　時事
時事如頽屋誰堪任棟梁國貧僧牒賤邊病檄書忙有
分憂宗社無方出舉場未應王謝軰揮淚送斜陽
　　　逃户
租帖名猶在何人納税錢燒侵無主墓地占没官田邊
國干戈滿蠻州瘴癘偏不知攜老稚何處就豐年
　　　登江華寒亭
到此脚跟酸千峰迥不看年深碑字淺日薄樹隂寒石
罅巢蜂乳籬根墮鳥殘愛吟還畏嶮不敢倚䦨干
　　　訪表叔李竹齋
門庭接豆根吟避市塵喧每愛詩無敵應知學有源雲
山供俎豆筆硯長兒孫愧我相過數秋風酒一樽
　　　擬長沙訪姚雪篷至永而返賦此為寄
今傍南軒住應知理趣精通書多似易論語不言誠擬
欲聽㣲論猶能慰别情江湖風浪隔腸斷楚鴻聲
　　　雨夜讀陸放翁集
爐冷重吹火山房夜黯然濕薪添茭爇苦茗帶芎煎燈
暗瀟江雨詩吟笠澤烟老仙何處去掻首弔塵編
　　　送黄天河
天河那可到山頂翠參差村屋煎黄蠟官爐照(疑是/焙)荔
枝地蠻遊宦少縣小迓賔遲鼻祖曾吟處荒苔想滿碑
　　　呈趙叔愚司理
門户垂楊句江湖半世看不應求五嶺却自建孤壇浙
社朋遊盡鹿(疑/誤)詩氣味寒今朝流水調只向子期彈
　　　夢訪劉漫塘魯雪巢二先生
前軰風流歇江湖欠賞音向期行古道誰復識余心月
浸金壇冷雲歸玉笥深瀟湘風雨夜客夢得相尋
　　　青湘逢廷對人歸因問時事
南客帝鄉歸青袍照緑髭問知當世事解誦聖君詩淮
蜀軍書急襄樊邸報遲空傳廷試策韋布説邊陲
　　　南林寺
律院僧應俗庭荒草木刪無碑堪攷古有客自看山竹
好惟嫌密雲多不自閒小溪知最近童浴夜方還
　　銘
　　　象石銘(有序/)
　　九疑之麓為麗山有巖崩道厥石如象予遊而愛
　　之遂命之名而銘曰
百獸出王象實孔偉有崩斯石惟象是似贔􁁜其形巉
岹其齒我愛斯巖原象之美鍾竒日南邈爾荒裔服兮
帝車維天子使相彼嵒阿濟濟多士(缺/)教篤學峻履寶
地任重致遠伊國之器地以人彰敢銘巖趾
　
　雪磯叢稿巻五
雪磯叢稿跋
　愚聞之太上立德其次立功其次立言是謂不朽夫
　徳藴諸身心功成於事業言見於著述有内外相須
　體用合一之道焉今岐而言之豈有修諸身不見諸
　事施於事不見諸言者乎要之人各有長而兼盡為
　難其有得乎是者誠君子之異于人能不朽而存者
　也足以語此者其惟我鼻祖雪磯先生乎先生生于
　有宋叔季方五星聚奎開一代文明之運當時科目
　得人若吕䝉正之雅量王曾之持正韓琦范仲淹之
　謀畧司馬光蘇軾之忠直文天祥之節義曰徳曰功
　曰言表表著于當時難以殫述先生與諸公相後先
　頴悟警敏博極羣書居家以孝友見稱莅官以忠義
　自許不為末世流俗所摇奪醖藉甚富所得誠深矣
　寶祐元年朝廷設科取士先生廷對萬餘言條荅疏
　暢深切時弊登進士第一官授翰林職司敷文時元
　兵大起直北多虞公嘗為烏烏歌車攻賦勵志發憤
　折衝禦侮值時相當權昏庸畏懦竟不能用遂使大
　志莫酬可慨也已丙辰以病告歸繼罹憂制遂不起
　復閒居以詩文自遣要其㫖趣幽深𤣥遠温雅和平
　而其英邁之氣正大之情往往見于言表其所抱負
　雖不獲少試而經綸康濟之術亦自可見先生之功
　徳與言可謂並茂矣舊遺叢稿一帙歳久漸以敝訛
　愚恐格言至論將湮滅無傳重不仁孝之罪也公暇
　重加訂正期以傳之無窮庶乎公之立言由兹不朽
　而思見公之功徳者一展巻如在目中將不與吕王
　韓范司馬蘇文諸公後先嫓美矣乎因録成而遂言
　之如此成化十七年龍集庚寅賜進士出身户部主
　事嗣孫宣頓首謹書
