#+TITLE: 淮海集-宋-秦觀
#+DATE: 2016-06-11 12:24:42
#+SOURCE: github.com/kanripo/KR4d0091 master c65b48ce                
秦少㳺先生淮海集序
　　　　　　　　　　同郡後學張綖撰
綖每進見搢紳先生未有不詢及秦公者流風
遺韻隱然如髙山巨川人皆識其為一鄕之望
廼知地以人而勝也然公沒已數百年而盛名
不冺亦以文之有傳焉耳北監舊有集板歲久
漫漶近日山東新刻不全予迺以二集相校刻
之郡齋序曰凢古人之文有緒餘有精華有源
本得其源本則精華悉舉之矣况緒餘乎今夫
江河之水東流入於海而岷陽崑崙則其發源
之地草木花實之盛其得於地土之力必厚矣
名勝傳世之文亦江河之流草木之花實也獨
不有源本者乎故曰其源深者其流長其本殖
者其末茂夫秦公之名丗亦豈偶然㢤今之後
生聞風興慕者率惟其緒餘是好不復知其精
華源本以是求公不亦逺乎盖其逸情豪興圍
紅䄂而冩烏絲驅風雨於揮毫落珠璣於滿𥿄
婉約綺麗之句綽乎如歩春時女華乎如貴游
子弟此特公之緒餘者耳至於灼見一代之利
害建事揆策與賈誼陸贄争長沉味幽玄博參
諸子之精藴雄篇大筆宛然古作者之風此則
其精華也迺若孝友岀於天性行義孚於朋友
少年慨慷論事甞有繫笞二虜回幽夏故墟之
志方王氏用事時公能少貶其說可立登顯要
獨守正不撓乃至謫死窮荒沒齒無怨是其曠
度高懐藐萬鍾而弗顧堅操勁氣歴九折而不
回中之所存有過人者浩然一傳其殆自見也
嗚呼以此為文兹其所以名世者耶豈非吾鄉
百世之師乎孟子論夷惠清和而稱其為百世
之師他日又謂伯夷隘桞下惠不恭隘與不恭
君子不由者何耶盖聖之清和此其源本也隘
不恭則緒餘末流之弊耳是以君子由其清和
不由其隘不恭也夫公之文旣已著於天下矣
余小子其敢以謭陋贅言獨念公一鄉之望恐
向慕者昧於所求序而論之使知公之名丗乃
在此而不在彼也公名觀少㳺其字一字太虗
高郵人淮海其名集云嘉靖己亥秋九月望日
書于鄂之石鏡亭
宋史傳
秦觀字少游一字太虚揚州髙郵人少豪雋慷慨溢
於文詞舉進士不中強志盛氣好大而見竒讀兵家
書與巳意合見蘇軾於徐為賦黄樓軾以為有屈宋
才又介其詩於王安石安石亦謂清新似鮑謝軾勉
以應舉為親養始豋第調定海主簿蔡州敎授元祐
𥘉軾以賢良方正薦于朝除太學博士校正秘書省
書籍遷正字而復為兼國史院編修官上日有硯墨
器幣之賜紹聖𥘉坐黨籍岀通判杭州以御史劉拯
論其増損實錄貶監處州酒稅使者承風望指候伺
過失既而無所得則以謁告寫佛書為罪削秩徙郴
州繼編管横州又徙雷州徽宗立復宣徳郎放還至
藤州出游華光亭為客道夢中長短句索水欲飲水
至笑視之而卒先自作挽詞其語哀甚讀者悲傷之
年五十三有文集四十卷觀長於議論文麗而思深
及死軾聞之歎曰少游不幸死道路哀哉世豈復有
斯人乎弟覿字少章覯字少儀皆能文
淮海集目録
　　　　　　　　　　　秦　觀　少游
卷第一
　　浮山堰賦(并引)黄樓賦(子瞻詩附)
　　寄老庵賦　湯泉賦(子瞻䟦尾)
　　歎二鶴賦　郭子儀單騎見虜賦
　　和淵明歸去来辭
卷第二(古詩)
　　泊吳興西觀音院　三老堂
　　送周𥙿之赴新息令　寄曾逢原
　　送僧歸遂州　司馬遷
　　觀易元吉獐猿圖歌　夜坐懷莘老司諌
　　荅朱廣㣲　送僧歸保寧
　　和王通叟琵琶夢　醫者
　　漫郎　記夢荅劉全羙
　　田居　寄題傳欽之草堂
　　次韻徐仲車見寄　次韻邢敦夫秋懷
卷第三(古詩)
　　春日雜興十首　和莘老題召伯斗野亭
　　和虚飄飄(直詩附/子瞻魯)和㳺金山(駿詩附/子由子)
　　同子瞻端午日㳺諸寺賦得深字(詩附/子瞻)
　　寄陳季常
卷第四(古詩)
　　同子瞻賦㳺惠山(寥詩附/子瞻參)
　　馬上口占　别子瞻學士(詩附/子瞻)
　　和黄法曹憶䢖溪梅花(參寥詩附/子瞻子由)
　　送少章弟赴仁和簿　送李端叔從辟中山
卷第五(古詩)
　　贈賽法師　送劉貢父舍人二首
　　南京妙峰亭　次韻奉酬丹元先生
　　送裴仲謨　題㕠松寄陳季常
　　徐仲車食扵學官吏或以為不可(云云)
　　次韻夏侯太沖　送張叔和兼簡魯直
　　題騕褭圖　和東坡紅鞓帶
　　和王忠玉提刑　題楊康功醉道士石
　　送蔡子􁑂用蔡子駿韻　飮酒詩
　　艇齋(并序)和裴仲謨放兔行
　　和裴仲謨摘白鬚行
卷第六(古詩)
　　寄寂齋用孫子實韻　南都新亭行寄子發
　　反𥘉　寄蓴薑法魚糟蟹
　　精思　送楊康功
　　偶戯　次韻黄冕仲寄題順興歩雲閣
　　正仲左丞生日　病犬
　　賜女冠暢師　和子瞻㕠石
　　徐得之閑軒　雷陽書事
　　海康書事　次韻曽存之嘯竹軒
　　游仙　次韻荅張文潜病中見寄
　　送喬希聖　與子瞻會松江得浪字
卷第七(律詩/五言/七言)
　　徳淸道中還寄子瞻　次韻子由斗野亭(詩附/子由)
　　鮮于子駿生日　輦下春晴
　　睡起　次韻莘老𥘉至湯泉(詩附/莘老)
　　過六合水亭懷裴博士次韻三首
　　懷孫子實　對淮南詔獄二首
　　次韻荅米元章　宿參寥房
　　次韻頴叔南郊告祭上清宫
　　次韻米元章齋居即事　次韻酬陳傳道
　　次韻傳道自適兼呈芸叟士
　　擬郡學試東風觧凍　駕幸太學
　　題虚樂亭三首　懷李公擇次韻三首
　　題湯泉二首　題王欽之自圓庵
　　流觴亭二首　㳺龍門山次程公韻
　　㳺龍瑞宫次程公韻　次韻朱李二君見寄
　　睡足軒二首
卷第八(律詩/七言)
　　寄孫莘老　次韻馬忠玉喜王定國還自濱州
　　寄李公擇　寄李端叔
　　寄題倪敦復北軒　寄題盧君斗齋
　　次韻周開祖　送王元龍赴泗州糧料
　　次韻子由九曲池(詩附/子由)次韻子由平山堂(詩附/子由)
　　次韻子由蜀并(詩附/子由)次韻子由摘星亭(詩附/子由)
　　次韻子由光化塔(詩附/子由)次韻子瞻贈金山寳覺
　　大師(詩附/子瞻)㳺鑑湖
　　謁禹廟　蓬莱閣(程詩附)
　　别程公闢(韻附/程次)中秋口號
　　子瞻欲使髙麗不行
卷第九(律詩/七言)
　　顯之禪老許草庵見處　再用韻(詩附/參寥)
　　和㳺龍洞寄孫傳師(寥詩附/唱首參)
　　送蒋頴叔帥熈河二首　和劉僕射感舊言懷
　　上巳日詔賜宴集二首　清明前一日李觀察席
　　　上得風字　次韻羅正之惠緜扇
　　寄題新息王令藏春塢　送劉承議觧職歸飬
　　次韻王仲至侍郎　慶張君俞得子
　　寄題澄碧軒　寄張文潜
　　次韻裴君上向守二首　次韻向守豋樓眺望(首/二)
　　寄錢節　贈劉景文四首
　　荅龔深之　次裴仲謨韻
　　荅曾存之　春日寓直懷參寥
　　次韻裴仲謨和何先軰二首
　　荅閻求仁謝參寥彦温訪扵墳所
　　次韻劉遜父以寧齋　次韻何子温
　　次韻宋履中謁大慶退食館中
　　與鄧慎思沐扵啓聖遇李端叔
　　和程給事贇闍黎化去之什
　　再賦流觴亭　燕觴亭
　　會蓬莱閣　次韻侍祠南郊
　　與李端叔㳺智海用前韻
　　和黄冕仲寄題延平泠風閣
　　次韻謝李安上惠茶　次韻范純夫戯荅李方叔
　　寄少儀弟　九月八日夜大風雨(云/云)
　　送林次中奉使契丹二首
　　送平仲學士
卷第十(絶句)
　　寄孫傳師著作　泗州東城晚望
　　戯雲龍山人二首　和圓通白衣閣二首(詩附/唱首)
　　昭閣　睡足寮寄震鼎二弟
　　送酒與泗州張守　題郴陽道中古寺壁二絶
　　又别牛司理　和工部侍郎新章
　　題金華山寺壁　次韻岀省馬上有懷蒋
　　　頴叔(詩附/唱首)元祐三年召至京師(云/云)
　　客有遺子以假山石盆(云云)
　　興國浴室院獨坐時兒子湛就試未出
　　題趙團練畫江干晚景四絶
　　夢中得此　寧浦書事
　　題務中壁間　題法海平闍黎
　　留别平闍黎
卷第十二(進䇿)
　　序篇　國論
　　主術　治勢上
　　治勢下
卷第十三(進䇿)
　　安都　任臣上
　　任臣下　朋黨上
　　朋黨下
卷第十四(進䇿)
　　人材　法律上
　　法律下　論議上
　　論議下
卷第十五(進䇿)
　　官制上　官制下
　　財用上　財用下
卷第十六(進䇿)
　　将帥　竒兵
　　辯士　謀主
卷第十七(進䇿)
　　兵法　盗賊上
　　盗賊中　盗賊下
卷第十八(進䇿)
　　邉防上　邉防中
　　邉防下
卷第十九(進論)
　　􁆭錯　韋元成
　　石慶　張安世
卷第二十(進論)
　　李陵　司馬遷
　　李固　陳寔
卷第二十一(進論)
　　袁紹　魯肅
　　諸葛亮　臧洪
　　王導　崔浩
卷第二十二(進論)
　　王儉　韓愈
　　李泌　白敏中
　　李訓　王朴
卷第二十三(論)
　　擬郡學試近世社稷之臣論
　　聖人繼天測靈論　變化論
　　君子終日乾乾論　以徳分人謂之聖論
卷第二十四(傳)
　　浩氣傳
卷第二十五(傳說)
　　陳偕傳　耿倡傳
　　魏景傳　汝水漲溢說
　　心說　二侯說　十二經合義
卷第二十六(表)
　　賀坤城節表　賀興龍節表
　　代賀太皇太后受冊表　代賀皇太后受冊表
　　代賀皇太后生辰表　代賀明堂禮畢表
　　代賀皇太妃受冊表　辭史官表
　　代蘄守謝上表　代程給事乞致仕表
　　代王承事乞囬授一宫表
卷第二十七(表)
　　代謝勑書奨諭表　代謝加勲封表
　　代賀元㑹表　代謝工部侍郎表
　　代中書舎人謝表　代中書舍人謝上表
　　代南京謝上表　代中書舍人謝上表
　　代謝暦日表
卷第二十八(啓)
　　謝及第啓　賀吕相公啓
　　賀蘇禮部啓　賀中書蘇舍人啓
　　謝程公闢啓　謝館軄啓
　　賀崔學士啓　代賀吕司空啓
　　代賀中書僕射范相公啓
　　代賀門下孫侍郎啓　代賀中書劉侍郞啓
卷第二十九(啓)
　　代賀王左丞啓　代賀胡右丞啓
　　代賀京西運判啓　賀京西運使啓
　　代賀簽書趙樞蜜啓　代賀蔡相公啓
　　代賀司馬相公啓　代賀胡右丞知陳州啓
　　代賀錢學士啓　代賀提刑啓
　　代囬胡右丞年節啓　代囬吕吏部啓
　　代謝中書舎人啓　代賀運使啓
　　代賀提刑落權發遣字啓
　　謝胡晉侯啓　代參寥與鍾公實啓
卷第三十(簡)
　　荅傳彬老簡　與蘇先生簡
　　與邵彦瞻簡　與孫莘老簡
　　與黄魯直簡　與蘇子由著作簡
　　與李徳叟簡　與蘇黄州簡
　　與李樂天簡　與參寥簡
卷第三十一(文)
　　謁先師文　祈晴文
　　祭馬通議文　弔鎛鍾文
　　遣􁫈鬼文　祭洞庭文
　　謁宣聖文　告狄梁公文
　　告李太尉文　祭勾芒神文
　　代蔡州太守謁先聖文　謁嶽廟文
　　謁城隍文　祈晴文
　　謝晴文
卷第三十二(文䟽)
　　謝雨文　獲賊祭廟文
　　赦後省賽文　祭歐陽夫人文
　　祭韓康公文　祭酺神文
　　豋第後醮謝青詞　代蔡州進興龍節功徳䟽
　　正賜庫功徳䟽　興龍節功徳䟽二道
　　蔡州進生辰䟽　神宗功徳䟽
　　髙郵長老開堂䟽　寳林開堂䟽
　　乾明開堂䟽　醴泉開堂䟽
卷第三十三(誌銘)
　　李状元　慶禪師塔銘
　　葛宣徳墓銘　徐氏墓銘
　　虞氏墓銘　李氏墓銘
　　掩關銘　劉氏研銘
　　頴師研銘　瀘州任使君墓表
卷第二十四(賛䟦)
　　龍丘子真賛　李潭漢馬圖賛
　　南都法寳一長老真賛　䢖隆慶和尚真賛
　　書王蠋後事　書輞川圖後
　　髙無悔䟦尾　裴秀才䟦尾
　　録壮愍劉公遺事
卷第三十五(䟦)
　　法帖通觧序(史籕李斯書/漢章帝書/鍾繇書/倉頡書/懷素書/仲尼書)
　　書晉賢圖後　書蘭亭叙後
卷第三十六(状)
　　鮮于子駿行状　徐主簿行状
　　蔡氏行狀　圓通禪師行状
　　録寳林事實　代蔡州進銀絹状
　　代蔡州進瑞麥圖状　代薦蔡奉議状
卷第三十七(書)
　　上王岐公論薦士書　上吕晦叔書
　　謝王學士書　謝曾子開書
　　與喬希聖論黄連書　與鮮于學士書
　　婚書
卷第三十八(記)
　　御書手詔記　五百羅漢記
　　雪齋記　龍井記
　　龍井題名記(尾附/子瞻䟦)間軒記
　　芝室記　祖氏先塋芝記
　　羅君生祠記　蔡州勑書奨諭記
　　㳺湯泉記
卷第三十九(序)
　　俞𬗋芝字序　曹虢州序
　　逆旅詩序　揚州集序
　　㑹稽唱和詩序　懷樂安蒋公唱和詩序
　　送錢秀才序　王定國注論語序
　　集瑞圖序　送馮梓州序
卷第四十(哀挽)
　　大行皇太后挽詞二首　韓樞密夫人挽詞二首
　　俞公逹待制挽詞二首　陳承事挽詞
　　永壽縣君挽詞　曾子固哀詞
　　蔡氏哀詞　時宣義挽詞
　　中書侍郎挽詞　吕與叔挽詞
　　東平夫人挽章　開封李公挽章
　　孫莘老挽詞　陳用之挽詞四首
　　滕逹道挽詞二首　自作挽詞
　　　　　　　　　　　　嘉靖己亥孟秋　刋
淮海集目錄
淮海集卷第一
　　　　　　　　　　　　秦　觀　少游
　　浮山堰賦(并引)
梁武帝天監十三年用魏降人王足計欲以淮水灌壽
陽乃假太子右衞康絢節督卒二十萬作浮山堰扵鍾
離而淮流湍駛漂疾將合復潰或曰淮有蛟龍喜乗風
雨壞岸其性惡鐵絢以為然乃引東西冶鐵器數千萬
斤益以薪石沉之猶踰年乃合堰袤九里水逆淮而上
所蒙被甚廣魏人患之果徙壽陽戍頓八公山餘民分
就岡壠未㡬淮暴漲堰壞奔于海有聲如雷水之怪袄
蔽流而下死者數十萬人𥘉鎮星犯天江而堰實退舍
而壞嗚呼異哉感而作浮山堰賦其詞曰
繄四瀆之並釃兮寔脉絡扵坤靈惟長淮之湠漫兮自
桐栢而發源貫江河以下騖兮拉泗沂而左奔走獰雷
以赴海兮駕扶摇而薄山固元氣之宣節兮熄衆兆之
災患粤蕭梁之服命兮抗北魏以爭衡信降虜之詭計
兮阻湯湯而倒征依兩崖以受土兮羗合脊扵中央揵
竹甾石之不足兮文沈鐵以厭不祥袤九里以中峙兮
截萬派之奔茫大隄矻乎如墉兮杞柳薨其成行展源
深而支永兮雖蹔否而必通倐鯨吼以奔潰兮與蒼蒼
而俱東若燃犀之照渚兮旅百怪而争遒􁘂馬怒而嘘
蹀兮虎蛟咆而相紏哀死者之數萬兮孤魂逝其焉游
背自然以司鑿兮固神禹之所惡世苟近以昧逺兮或
不攺其此度螳蜋怒臂以當車兮飛衞銜石而填海􁂋
梁人之不思兮卒取非扵異代豈方迫扵㝷引兮不遑
議夫無竆將姦臣取容以幸入兮公相援而欺蒙抑五
材囚壯之有數兮特假手扵憧憧系曰敦阜宼㝠大川
屯精氣扶輿變乾文運徒力頓漂無根潮波復故彌億
年
　　黄樓賦(并引)
太守蘇公守彭城之明年旣治河决之變民以更生又
因修繕其城作黄樓扵東門之上以為水受制扵土而
土之色黄故取名焉樓成使其客髙郵秦觀賦之其詞
曰惟黄樓之瓌瑋兮冠雉堞之左方挾光晷以横出兮
干雲氣而上征旣要眇以有度兮又洞逹而無旁斥丹
雘而不御兮爰取法乎中央列千山而環峙兮交二水
而旁奔岡陵奮其攫拏兮谿谷效其吐吞覽形勢之四
塞兮識諸雄之所存意天作以遺公兮慰平日之憂勤
繄大河之𥘉决兮狂流漫而稽天御扶揺以東下兮紛
萬馬而争前象罔出而侮人兮螭蜃過而垂延㣲精誠
之所貫兮㡬孤墉之不全偷朝夕以昧逺兮固前識之
所羞慮異日之或然兮復壓之以兹樓時不可以驟得
兮姑從容而浮逰儻豋臨之信美兮又何必乎故丘觴
酒醪以為壽兮旅殽核以為儀儼雲髾以侍側兮笑言
樂而忘時發哀彈與豪吹兮飛鳥起而參差悵所思之
遲暮兮綴明月而成詞噫變故之相詭兮遒傳馬之更
馳昔何負而遑遽兮今何暇而遨嬉豈造物之莫詔兮
惟元元之自貽將苦逸之有數兮疇工拙之能為韙哲
人之知其故兮蹈夷險而皆宜視蚊虻之過前兮曾不
介乎心思正余冠之崔嵬兮服余佩之焜煌從公扵斯
樓兮聊裴囬以徜徉(寄作詩為謝我坐黄樓上欲作黄/子瞻謝詩云/太虚以黄樓賦見)
(旗楚山以為城泗水以為池我詩無傑句萬景驕莫隨/樓詩忽得故人書中有黄樓詞黄樓髙十丈下䢖五丈)
(山多磬石清滑如流脂朱蠟為摹刻細妙分毫釐佳處/夫子獨何妙雨雹散雷推雄辭雜今古中有屈宋姿南)
(有來者知/未易識當)
　　寄老庵賦
或問孫先生之逰湯泉山也嘗扵佛祠之旁二松之下
誅䉜草茅平夷土塗規以為庵曰寄老焉子時實從與
見其事願揚㩁而陳之僕曰唯唯寄老之區在扵湯泉
實惟歴陽東城之域山林鬱其修阻水土婉而滋息風
和氣平物無癘疫其出逰也南則峰巒經亘二百餘里
前望䢖業之都却顧項王之亭龍窟呀其旁出江漫漫
而徂征東則惠濟真相二刹相望殿寢中開四注脩廊
間從逰子扵焉相羊沈燎茗飮樂未渠央西則赭落之
前三井天出幽毖白浪明晦如一旁輸有斛上庇有室
觧衣入逰百疾為失北則瓦梁之河隂陵之澤水潦之
所聚㑹魚鼈之所充斥芡菱蒲蓴毛髪之富𬒳及鄰國
其入居也則閉關却掃反聽收視内外旣進與妙自㑹
湛乎若玉淵之澄枵然如槁木之廢其㳺也其居也無
所適而非道者世奚足以識之哉雖然先生方為侍從
之臣充諌諍之官論思獻納日不遑給雖欲復從二三
子扵寄老之上未可得也一旦功成事畢引老乞身天
子憫之不煩以政公卿大夫設祖道供帳扵國門之外
酒闋升車望寄老而歸焉則僕也亦将負杖屢而從之矣
　　湯泉賦
大江之濱東城之野有泉出焉直囬峰負深谷分埓引
源迤邐相屬晨夜有聲涵雲注玉薄為虎鬚洑為魚目
鱗介莫潜遇者斯浴此何水也哉野老告余曰泓泓㳙
㳙莫虞歲年不火而燠其名湯泉嗚呼豈非熒惑莅扵
上耶燭龍隱扵中耶旁通咸池日御之所經耶幽精沈
魄隂償其負耶丹砂黃硫金石之氣酷悍之所激耶徳
有常仁惠公而浹寒凝海兮不冰旱焦山兮不竭其或
燥濕外干精氣散越膚革瘡瘍憊筋淫血欣瀄汨之蹔
㳺怳幽憂之永脫以沐則髪澤以頮則膚恱其羡流冗
浸捐棄扵溝壑者猶能灌𬞞稻之畦已牛馬之暍此又
何其然耶吾聞天下之水厥類寔繁至扵弱水儲隂投
羽必沈火井萃陽爛石灼金祥摽醴泉病飮而瘳異紀
滋穴神瀵以流焦溪乏罥蔓之飾沸潭謝聱取之㳺其
餘洒墨所發膠鹽是滋啜懷千金飮狂一國裒玉乳以
中涵撗金絲而徑度詭品繆名紛莫為數咸受命扵元
精亦各私其所遇若夫匡廬汝水之旁尉氏驪山之下
烟菲掩褥王孫鳥隼之所娛金穴椒房專寵靡曼之所
占則湯泉之中又有顯晦者焉野老囅然而笑曰善乎
齊給之士曵杖而去行歌扵塗曰滭沸滂沱奮此泉兮
被彼山阿吾唯灌沐兮不知其他
　子瞻䟦云余之所聞湯泉七其五則今三子之所逰
　與大虚之所賦所謂匡廬汝水尉氏驪山其二則余
　之所見鳯翔之駱谷與渝州之陳氏山居也皆棄扵
　竆山之中山僧野人之所浴麋鹿猿猱之所飮惟驪
　山當往來之衝華堂玉甃獨為勝絶然坐明皇之累
　為楊李禄山所汙使口舌之士援筆唾駡以為亡國
　之餘辱孰甚焉今惠濟之泉獨為三子者詠嘆如此
　豈非所寄僻逺不為當塗者所溷而為髙人逸才與
　世異趣者之所樂乎或曰明皇之累楊李禄山之汙
　泉豈知汙之然則幽逺僻陋之歎亦非泉所病也泉
　固無所榮辱特以人意推之可以為抱器適用而不
　擇所處者之戒元豐元年十月五日
　　歎二鶴賦
廣陵郡宅之圃有二鶴焉昻然如人處乎幽間翅翮摧
傷而弗能飛翻雖雄雌之相從常悒悒其鮮懽時引吭
而哀唳若對客而永嘆圃吏告予曰此𬗋薇錢公之鶴
也公熈寧時實守此邦心虚一而體道治清浄而忘言
既不耽乎豆觴又不嗜乎匏絃惟此二鶴與之周旋􁛏
則俛仰扵賓掾之後出則飛鳴乎導從之先故鶴之來
也則知使君之將至鶴之往也則知使君之將還是時
一郡之人好甚扵姻敬愈扵客如愛子之居家若寵臣
之在國晝從乎風亭之濱夜棲乎月臺之側謂此幸之
可常頗超揺而自得逮公之去于今㡬時人各有好鶴
誰汝私具名物扵有司雞䳱易而侮之傍軒楹而蒙叱
歷階戺而遭麾惟主人之故客間一遇而嗟咨余聞而
嘆曰噫嘻有恃而生者失其所恃則悲彼有啄乎廣莫
之野飮于清冷之淵随林丘而止息順風氣而騰騫一
鳴九皐聲聞于天若然者又豈衞侯之能好而支遁之
可憐哉
　　郭子儀單騎見虜賦(壓以至誠/汾陽征虜)
回紇入㓂汾陽出征何單騎以見虜盖臨戎而示情匹
馬雄趨方傳呼而免胄諸羗駭瞩俄下拜以投兵方其
唐祚中㣲胡塵内侮承范陽猖獗之亂值永泰因循之
主金繒不足以塞其貪嗜鎧仗不足以止其攘取雲屯
三輔但分諸将之兵烏合萬群難破重圍之虜子儀乃
外㢮嚴備中輸至誠氣干霄而直上身按轡以徐行扵
是露刄者膽喪控弦者骨驚謂令公尚臨扵金甲想可
汗未厭扵寰􁧤頓釋前憾來㝷舊盟彼何人斯忽去幢
幡之盛果吾父也敢論戈甲之精豈非事方急則宜有
異謀軍旣孤則難拘常法遭彼虜之悍勁屬我師之困
乏校之力則理必敗露示以誠則意當親狎所以徹衛
四環去兵兩夾雖鋒無鏌邪之銳而勢有泰山之壓據
鞍以出若乘檎虎之騘失仗而驚如棄華元之甲金石
至堅也以誠可動天地至大也以誠可聞矧爾熊羆之
屬困乎蛇豕之群扵是時也将乗驕而必敗兵不戢則
将焚惟有明信乃成茂勲吐蕃由是而引歸師殱靈夏
僕固扵焉而暴卒禍息并汾非不知猛虎無助也受侮
扵狐狸神龍失水也見侵扵螻蟻曷為鋒鏑之交下遽
遺紀綱而不以蓋念至威無恃扵張皇大智不資扵恢
詭逺同光武輕行銅馬之營近類曹成獨造國良之壘
向若怨結不觧􁧻連未央飬威嚴扵将軍之幕角技巧
扵勇士之場攻且攻兮天變色戰復戰兮星動芒如此
則雖驍雄而必弊顧創病以何長符秦夸南伐之師坐
投肥水新室恃北來之衆立潰昆陽固知精擊剌者非
為将之良敢殺伐者非用兵之至況徳善之身積宜福
祥之天卑故中書二十四考焉由此而致
　　和淵明歸去來辭
歸去來兮眷眷懷歸今得歸念我生之多艱心知免而
猶悲天風飄兮余迎海月烱兮余追省已空之憂患疑
是夢而復非及我家扵中途兒女欣而牽衣望松楸而
長慟悲心極而更㣲升沈㡬何歲月如奔嗟我宿昔通
籍璧門賜金雖盡給札尚存愧此散木繆為犧尊屬黨
論之云興雷霆發乎威顔淮南謫扵天庖予小子其何
安歲七官而五譴越鬼門之幽關化猿鶴之有日詎國
光之復觀忽大明之生東釋纍囚而北還釃天漢而一
洗覺宇宙之隨寛歸去來兮請逍遥扵至㳺内取足扵
一身復從物兮何求榮莫榮扵不辱樂莫樂扵無憂鄉
人告予以有年黍稷欝乎盈疇止有弊廬泛有扁舟濯
予足兮寒泉振予衣兮古丘洞胷中之滯礙眇雲散而
風流識此行之匪禍乃造物之餘休已矣哉桔槹俛仰
無已時舉觴自屬聊淹留汝今不巳将安之封侯巳絕
念仙事亦難期依先塋而灑掃從稚子而耘耔脩杜康
之廢祠𥙷由庚之亡詩為太平之幸老幅巾待盡更奚疑
淮海集卷第一
淮海集卷之二(古詩)
　　　　　　　　　　　　秦　觀　少游
　　泊吳興西觀音院
金刹負城闉閴然美栖止卞山直穹窿苕水相依倚霜
檜鬱冥㝠海棕鮮薿薿廣除庇夏隂飛棟明朝晷溪光
鳬鶩邉天色孤蒲裏緒風傳晝焚璧月窺夜禮洩雲彗
層空規荷鑑幽沚艅艎烟際下鍾磬林端起聱牙戲淸
深􁃓崟撲空𬗋所遇信悠然此生如寄耳志士耻溝瀆
征夫念桑梓攬衣軒楹間嘯歌何竆巳
　　三老堂(保趙通議/趙少師張少)
堂堂三元老業履冠儔匹謇諤横秋霜髙明麗朝日竝
道謁温宣連科収甲乙東南奠藩服西北馳使驛解鞅
環堵安岸幘氊裘屈群姦懾謦欬衆廢起咄叱至今領
麾地謳吟遍蓬蓽出入雖異途歸潔固如一晚厭方内
遊把袂訪閑逸雲壑慶安車風川駛飛鷁獻酬埃壒外
珠玉在揮筆風標傲松鶴顔髪移丹漆遂令吳越人藻
繪恣稱述邈然超世姿髣髴得十七辟廱禮寂滅麟閣
事蕭瑟兹焉出民願名實更炳蔚琬琰琢髙詞龍蘭燎
深室福履旣所綏光華無終畢
　　送周裕之赴新息令
丈人淮海英抗節浮雲外揮毫錯星錦抵掌參竽籟靑
春抱脩能脫略無范蔡晚營三徑資百里聊束帶扁舟
歲欲徂古刹夜仍艾去去整羽儀行與髙風㑹
　　寄曾逢原
孟夏氣候好林塘媚晴輝囘渠轉淸流藻荇相因依叢
薄起踈籟衆鳥鳴且飛髙城帶落日光景酣夕霏即事
逺興託撫巳幽思㣲超揺弄柔翰徙倚絃金徽美人邈
雲眇志願固有違丹靑儻不逾與子同裳衣
　　送僧歸遂州
寳師本巴蜀浪跡遊淮海定水湛虚明戒珠烱圓彩飄
零鄕縣異晼晚星霜攺明發又西征孤帆破烟靄
　　司馬遷(壑字/分韻得)
子長少不覊發軔遍丘壑晚遭李陵禍憤悱思逺託髙
辭振幽光直筆誅隱惡馳騁數千載貫穿百家作至今
青簡上文彩炳金雘髙才忽小疵難用常情度譬彼海
運鵬豈復顧繒􁁂區區班叔皮未易議踈略
　　觀易元吉獐猿圖歌
叅天老木相樛枝嵌空怪石銜靑漪兩猿上下一旁掛
兩猿熟視蒼蛙疑蕭蕭叢竹山風吹海棠杜宇相因依
下有兩獐從兩兒花飱草囓含春嬉易老筆精湖海推
畫意忘形形更奇解衣一掃神扶持他日自見猶嗟咨
金錢百萬酒千鴟荆南將軍欣得之老禪豪取橐為垂
白晝掩門𥘉許窺房櫳炯炯明冬曦榛藂羽革分豪釐
殘編未終且歸讀歲暮有間重借披
　　夜坐懐莘老司諌(次韻參寥)
六合寥寥信茫昩中有日月無根柢古往今來漫不休
靑髪素顔從此逝嗟予自少多邅迴氣血未衰心已艾
北渡長淮霜入屨南窺禹穴塵生䄃日鑿一竅渾沌死
雖有餘風終破碎囬車復路可無縁三問道人三不對
　　荅朱廣㣲
廣㣲才華殆天賦十歲孤山有佳句又夢東林飮虎溪
歎息清風人不悟自爾所見無全牛桐栢崑崙日傾注
葱蘢暁景破新花蹭蹬老拳擒脫兎身勤事左竟何成
巧迫化工天所怒兩鬢星星滄海頭強學禪那慰遲暮
昨夜燈花吐金粟曉烹鯉魚得尺素笑我徜徉吳楚間
經卷酒巵随所遇人生迕意十八九月得解顔能㡬度
著書準易空自疲服藥求仙良亦悞北風老矣無能為
行看黄鸝語飛絮安得從君醉百塲落筆珠璣不論數
　　送僧歸保寧
西湖環繞皆招提樓閣晦明如卧披保寧復在最佳處
水光四合無端倪車塵不來馬足斷時有海月相因依
上人弱齡巳隷此心目所證惟瑰琦白玉芙蓉出清沼
天然不受緇塵擾坐客一語不入意目如明星視飛鳥
冠切雲兮佩玉難上人顧之真等閑應縁聊入人間世
興盡却歸湖上山伊余久欲窺禹穴矧今仲父官東越
行挽秋風入剡溪為君先醉西湖月
　　和王通叟琵琶夢
鶗􁶿鳴時衆芳歇華堂夢斷音容絕風驚玉露不成圓
一夜芙蕖泣秋月金紋捍面𬗋檀槽曾抱花前送酒舠
庾郎江令費珠璧小砑紅牋揮兎毫風流雲散令人瘦
忍看麴塵昏錦綬楚水悠悠更不西上天破鑑空依舊
　　醫者
塊然一氣𥘉渾淪散作六物相吐吞主承客禦勝復存
是為萬物疾病原寥寥空陂逰寛魂誨此法術成軒轅
金書玉册要不煩煥如星宿不可捫時遷聖徂遂幽昬
弊俗竊以資利源余嘗感槩期明論世無妙質孰與言
因君乞詩置屋軒聊復援筆賦本根
　　漫郎(桃字/分韻得)
元公機鑒天所髙中興諸彦非其曹自呼漫郎示真率
日與聱叟為嬉遨是時胡星殞未久關輔擾擾猶弓刀
百里不聞易五羖三士空傳殺二桃心知不得載行事
俛首刻意追風騷字皆華星章對月漏洩元氣煩揮毫
徛玗春深茂花竹九疑日暮吟哀猱紅顔白骨付清醥
一官扵我真鴻毛乃知逹人妙如水濁清顯晦惟所遭
無時有禄亦可隱何以龕巖逺遁逃
　　記夢荅劉全羙
歲逢困敦斗申指辰次庚辰漏傳子夢出城闉豋古原
草木榮天帶流水千夫荷鍤開久殯前有一人狀瓌偉
素冠長跪烝酒殽云是劉郎字全美馬鳴車響斷還續
人境晦明秋色裏旣窹茫然失所遭河轉星飜汗如洗
世傳夢凶常得吉神物戲人良有㫖全美聲名海縣聞
閉久當開乃其理娟娟二十四橋月月下吹簫聊爾耳
洗眼看君先一鳴九萬扶揺從此始
　　田居四首
雞號四鄰起結束赴中原戒婦預為黍呼兒随掩門犂
鋤帶晨景道路更笑喧宿潦濯芒屨野芳簮髻根霽色
披窅靄春空正鮮繁辛夷茂横阜錦雉嬌空園少壯已
雲趨伶俜尚鴟蹲蟹黄經雨潤野馬從風犇村落次第
集隔塍致寒暄眷言月占好弩力競晨昏
入夏桑柘稠隂隂翳虚落新麥巳豋塲餘蠶猶占箔隆
䂀破曾隂霽靄収逺壑雌蜺卧淪漪鮮飈泛藂薄林深
鳥更鳴水漫魚知樂羸老厭煩敲觧衣屢槃礴䕃樹濯
凉颸起行遺帶索冢婦餉𥘉還丁男耘有託倒茼備青
錢鹽茗恐垂槖明日輸絹租鄰兒入城郭
昔我蒔青秧廉纎屬梅雨及兹欲成穗已復頽星暑遲
暮易昏晨揺落多砧杵村逈少過從客來旋炊黍興發
即杖䉫未嘗先處所褰裳渉淺瀬矯首沒孤羽藂祠土
鼓悲野埭鵾雞舞雉子随販夫老翁拜巫女辛勤(艱難/一作)
稼穡事惻愴田疇語得糓不敢儲催科吏旁午
嚴冬百草枯鄰曲富休暇土井時一汲柴車久停駕寥
寥塲圃空跕跕烏鳶下孤榜旁横塘喧舂起旁舎田家
重農隙翁嫗相􁦾迓班坐釃酒醪一行三四謝陶盤奉
㫖蓄竹筯羞雞䏑飮酣争獻酬語闋或悲咤悠悠燈火
暗剌剌風飈射客散靜柴門星蟾耿寒夜(作當/富疑)
　　　寄題傅欽之草堂
河陽有洑流經營太行根盛徳不終晦發為清濟源斯
堂濟源上太行正當門仰視浮雲作俯窺流水犇脩竹
帶藩籬百禽鳴朝􁧝相望有盤谷李愿故居存主人國
之老實惟商巖孫班行昔供奉亟進逆耳言天子色為
動群公聲亦吞蕭條冰霜際不攺白玉温出處士所重
其㣲難具論公勿思草堂朝廷待公尊
　　次韻酬徐仲車見寄
渭淸非勝涇蘭芳本無慕我生季葉中乃與古人遇軄
當供洒掃匏繫愧遲暮来章感存没三讀淚如注
　　次韻邢敦夫秋懷十首(雨滴梧桐為韻/以㣲雲淡河漢踈)
驅車陟髙丘却望大梁圻馳道入雙闕勾陳連太㣲夷
門壯下屬清洛相因依美哉吾黨士皐卨良可希
暮有二客至俱以能禪聞一枝惠林出一派智海分言
各不相可往來劇絲棼謝客姑舎是妨余醉看雲
昔者曾中書門戸實難瞰筆勢如長淮𥘉源可觴濫經
營終入海欲語焉能暫斯人今則亡悲歌風慘憺
渤海有巨鼇其顛冠嵳峩宿昔嘗小抃八絃相盪靡忽
遭龍伯人一舉空潮波取皮煎作膠清此崑崘河
蝮蛇𥘉螫手壯士㫁其腕豈不悲毀傷所䘏在(存/作)軀幹
西羗沙鹵地置戍或煩漢雞肋不足云阿䐽妙思筭
湯湯辟廱流中有學子居但說若稽古言猶三萬餘来
者轉相祖詞林日凋踈稍喜績溪令入校天祿書
匠氏構明堂百材入斤斧儻非豫章棟宂長亦焉取英
英范與蘇(慶師/豋守)器識兼文武胡為先一州不用作霖雨
憬彼髙句麗来脩裔夷軄天都富如海勞汝送涓滴軸
艫尾相銜逺近困供億止沸當絕薪揚湯百無益
祖宗舉賢良充賦多名儒執事惡言者此科為之無雖
有仲舒錯或横江潭魚果欲鳴鳳至還當種椅梧
邢侯秋卧㢌揮毫見深衷賡者二三子翕然笙磬同不
淮海集卷之三
　　　　　　　　　　　秦　觀　少游
　　春日雜興十首
飄忽星氣徂青陽迫遲暮鳴飛各有適赤白紛無數雨
砌墮危芳風軒納飛絮褰幃香霧横岸幘雲峰度林影
舞䆫扉池光染衣屨參差花鳥期蹭蹬琴觴趣撫事動
幽尋感時遺近慕秣馬膏余車行行不周路
結髮謝外好僶俛希前修繆挾江海志耻爲升斗謀齞
歷難刻畫賤貧多釁尤發􁮘皆伊闕解驂憇䢴溝丹鈆
費永晷麴蘖敺深愁璧月鑒簾櫳珠星絡梧楸泯泯渠
水駛霏霏花霧浮公子悵何許撫膺徒離憂
潭潭故邑井猗猗上宫蘭不食自清渫莫服更幽閒志
士耻弱植卷跡甘饑寒佳晨追良覿觸物懸悲端川途
眇囘逺經歲曠音翰豈不慕裘馬詭得非所安蟬冕多
怵迫䋲樞尠憂患枉㝷竟何𥙷方枘誠獨難
吳㑹雖𥚹小海濱富奇峰天雞一號呌劒㦸明遥空谿
谷相徑復深林杳攅叢猿吟虎豹啼雲氣迷西東中有
遯世士超然閟孤蹤𬒳蘭服明月起坐松聲中夜鍜吸
沆瀣朝琴庇靑䓗騎星友元氣巢許安可同俛眄區中
人飛埃集毛鋒問津或不繆從子游鴻蒙
東方有美人容華茂春粲抱影守單棲含睇理哀彈聲
意一何切所歡邈雲漢徒然事膏沐孰與徂昬旦㣲誠
浪自持嘉月忽復晏巧轉度虚􁂻飛紅觸幽幔歲歲芳
草滋夜夜明星爛合并㑹有時索居不必歎
寢瘵倦文史駕言從遨嬉颸風舉遥溆規日麗淸漪含
桃粲朱實杜若懷碧滋娉娉弱絮墮圉圉文魴馳明霞
廓逺瞩哀禽攪離思縟草天際合孤雲川上移寛閑絕
輪鞅重複多路岐信美難久佇歸歟從所治
昔我遊京室交通五陵間主客各英妙𫀆馬相追攀千
金具飮啜百金雇吹彈纓弁羅廣席當頭舞交竿鮮粧
耀淥酒釆纈生風瀾燈燭暗夜艾士女紛相班歡娛易
徂歇轉眄如飛翰亹亹負孤願離離銜永歡山鳥窺茗
飮簷花笑𬞞飱棄捐勿重陳事定須盖棺
客從逺方来遺我昭華管吹之動人心異境生虚􁏛磝
磝靑嶂横泱泱春溜漸馬蹄交狹邪車轂錯平坦士女
競芳辰禽魚䕃修竿依㣲認睇笑淩沒見纎短停吹歘
泯㓕耽耽復空館靈物信所珍顧恨知音罕
桃李用事辰鮮明奪雲綺繁華一朝去黙黙慚𣏌梓時
徂鷹化鳩地遷橘為枳獨有羡門生後天猶(常/一作)不死
藝籍燔祖龍斯文就淪喪帝矜黔首愚諸雋(雄/一作)出相
望楊馬操宏綱韓柳激頽浪䢖安妙謳吟風槩亦超放
玉䋲帶華月艶艶青㝠上奕世希末光經緯得無妄兒
曹獨何事詆斥㡬覆醬原心良自誣猥欲私所尚螳蜋
拒飛轍精衞填溟漲咄咄徒爾為東海固無恙鵷鸞日
彫滅黃口紛冗長投䄃睇層霄兹懷誰與亮
　　和孫莘老題召伯斗野亭
淮海破冬仲雪霜滋不平菱荷枯折盡積水寒更淸輟
棹得佳觀湖天繞未甍信美無與娛濁醪聊自傾北眺
桑梓國悠然白雲生南望古䢴溝滄波帶蕪城村墟翳
茅竹孤烟起晨烹簷間鳥聲落客子念當行攬衣視日
景薄隂漏㣲明何時復來遊春風發鮮榮(淮海無林丘/孫莘老倡云)
(戸延朱甍簷楯斗杓落簾幃河漢傾平湖杳無涯湛湛/矌澤千里平一渠閑防潴物色故不清老僧喜穿築北)
(新烹平生有㣲尚一舟聊寄行遇勝輙偃蹇霜鬚刷澄/春波生結纜嗟已晚不見芙蓉城尚想𬗋芡􁐷明珠出)
(築棣未歎曲池平蘇州來賦詩句與秋氣清結搆擅空/明可待齒开豁歸歟謝浮雲/黄魯直和云/謝公所)
(含澤遍諸生􁐷薄淮海間風烟浸十城籟簫吹水末浪/闊湖光浮棟甍維斗天司南其下百瀆傾貝宫產明月)
(若眼明佳人歸何時解衣繞廂榮/蘇子瞻和云/落/波沸庖烹我來抄揺落霜清見魚行白鷗逺飛回得我)
(斗與牛錯落掛南甍老僧如宿昔一笑意已傾新詩出/帆謝公渚日脚東西平孤亭得心憇暮景含餘淸坐待)
(晒得魚不忍烹似聞績溪老復作東都行小詩如秋菊/故人舊事疑前生吾生七往來送老海上城逢人輒自)
(扁舟未得觧坐待兩閘平濁水汙人思野寺爲我清/艶艶霜中明過此感我言長篇發春榮/蘇子由和云)
(風吹㣲雲暮寒依月生前望刋溝路却指鐡壅城茅簷/昔逰有遺詠枯墨存髙甍故人獨未來一樽誰與傾北)
(不足隱約性愈明早為歸耕計免慙老僧榮/張琬和/卜兹地江水供晨烹試問東坡翁畢老㡬此行奔馳力)
(清危亭下瞰野層閣髙連甍起望斗與牛淮海相奔傾/云/維舟得古寺望逺天四平睛日揮揮散晚風冷冷)
(其逐影死寧似不鳴烹咄㢤應有止老矣将安行中庭/往來誰百年今昔我平生悠悠何所寓臺上多化城與)
(叟和云/我豋甘棠埭所向殊未平舟行汙地中頓失/柜子落丈室霜月明此意竟蕭條猶然笑安榮/張芸)
(士傾開池種白蓮壘石擬三生猶淹南斗墟終逺北斗/江湖清蛙聲亂僧唄鴟吻嚇市甍意同伯喈死苟與衞)
(秋風隴首至落日淮南明寄言懷士士慎勿慕官榮/城設我𬗋藕供報之白芽烹三年猿鶴友萬里秦楚行)
　　和虚飄飄
虚飄飄虚飄飄風寒飄絮浪春暖履冰橋勢緩霜垂霰
聲乾葉下條雨中漚點没流水風裏綵雲鋪逺霄虚飄
飄比時光影猶堅牢(到地虹起漫成橋入夢雲千疊逰/魯直倡/虚飄飄虚飄飄花飛不)
(比人生命猶堅牢/子瞻和/虚飄飄虚飄飄畫簷蛛/空絲萬條蜃樓百尺聳滄海鴈字一行書絳霄虚飄飄)
(見紅日星曵餘光横碧霄虚飄飄比浮名利猶堅牢/結網銀漢鵲成橋塵積雨梧葉霜飛風柳條露凝殘㸃)
　　和游金山(和子由同彦瞻)
江流㑹楊子洶洶東南鶩海門劃前開金山屹中據鼓
鍾食萬指金艧棲千柱夜庭游月波曉觀搏香霧天淸
猿鳥哀風暗魚龍怒雲物横古今濤波閱晨暮三州氣
色來上下端倪露偉哉元氣間此勝知誰聚念昔憇精
廬豋臨輒忘去汲新試團月飯素羔魁芋妙興入芳藤
真境在芒屨别來星暑换寤寐經從處忽蒙珠壁投了
與雲巒遇幽光炯肝肺爽氣森庭戸區中多滯念方外
饒竒趣寄語山阿人泠然行復御(詩云/揚州望金山/陪彦瞻逰金山子由)
(面貼蒼石虚樓三百間正壓江潮白清風歛霽霧暁日/隱隱大如幘朅来長江上孤髙二千尺僧居厭山小面)
(自惜風吹渡江水山僧午方食波瀾洗我心笋蕨飽我/曜金碧直侵魚龍居似有鬼神役我行有程度欲去空)
(東南逓隱見遥與此山疋兹逰㡬不遂深愧幕府客歸/腹平生足遊衍壯觀此云極鐡罋本誰安海門復誰植)
(何時罷登覽不可失/子由同彦瞻逰金山子由枉詩/時日巳暮正值江月黒顧視天水并坐恐星斗􁉡使君)
(駿蓬萊三神山横絶倚鼇背鼇傾海水動一峰失所在/卒章有使君何時罷登覽不可失之句因繼賦一首子)
(昔愛山水江湖不蹔忘君前或剖竹匏繋古維揚隱然/飛來大江心盤礴㡬千載化為金僊居龍象錯朱貝夙)
(雪梯濶視瞰溟漲潮来隱天地萬里卷白浪波清霄漢/勝絶境旦旦遇相望不意二君子招携一葦航髙攀躡)
(形勢三州壯融結旣難竆丹青殊莫状蘇侯韻高逺邵/浄澄澈迷下上更深月正中山影杳無象蛟鼉四面穴)
(造方丈畢景趣言歸侵星揺兩漿武功真好竒落筆掃/子雅趨尚奇觀極無邉幽尋端未放浮生閱流水清話)
(恩早晚東南下一棹扁舟信所之/珠璣持語淮南守兹逰不可遺君)
　　同子瞻端午日遊諸寺賦得深字
太史抱孤韻暢懷在豋臨别乗載鄒枚佳辰事幽㝷參
差水石瘦窅窕房櫳深清磬發踈箔妙香橫素㯲復豋
翠堵坡環囬矚􁃓崟雙溪貫城郭暝色帶孤禽凉飈動
爽籟薄雨生㣲隂塵想澹清漣牢愁洗芳斟揮箑訂往
古援毫示來今愧無刻燭敏續此金玉音(肩輿任所適/子瞻詩云)
(䆫幽更妍盆山不見日草木自蒼然忽豋最高塔眼界/遇勝輙留連焚香引幽歩酌茗開浄筵㣲雨止還作小)
(所便幽㝷未云畢墟落生晚烟歸來/所歴耿耿清不/竆大千卞峰照城郭震澤浮雲天深沈旣可喜矌蕩亦)
(孤燈同夜禪/眠道人亦未寢)
　　寄陳季常
一鉤五十犗始具任公釣揭竿趣灌瀆與爾不同調先
生本西蜀俠氣見英妙哀憐世間兒細黠似黄鷂侍童
雙擢玉鬢髪光可照駿馬錦障泥相隨竆海嶠平生擕
手好十七豋廊廟小生相吏耶徒枉尺書召暮年更折
節學佛得心要鬻馬放阿樊幅巾對沈燎泠泠屋外泉
兀兀原頭焼欲知山中樂萬古同一笑

淮海集卷之三
淮海集卷第四(古詩)
　　　　　　　　　　　秦　觀　少游
　　同子瞻賦游惠山三首(群韻/其☰朱宿韻/其一王武陵韻/其二竇)
輟棹縱幽討籃輿入青蒼圓頂相􁦾迓旃檀燎深堂層
巒淡如洗傑閣森欲翔林芳含雨滋岫日隔林光㳙㳙
續清溜靡靡傳幽香俯仰佳覽眺悠哉身世忘
使君厭機械所與惟散人顧慙蒹葭陋繆倚瓊枝新上
干青磝磝下屬白磷磷洞天不知老金界無棲塵緬彼
人間世烏蟾閱青旻詎得踵三隱山阿相與鄰
樓觀相複重邈然閟深樾九龍吐清泠㶁㶁曾未絶罌
缶馳千里真珠猶不滅况復從茶僊兹焉試葵月岸巾
塵想消散䇿佳興發何以慰遨嬉操觚繼前轍(余昔為/子瞻云)
(與髙郵秦少㳺杭僧參寥同至覽唐䖏士王陵竇群朱/錢塘倅往來無錫未嘗不至恵山旣去五年復為湖州)
(賦/夢裏五年過覺來雙鬢蒼還將塵土足一歩漪瀾/宿所賦詩愛其語清簡蕭然有出塵之姿追用其韻各)
(虚明中有色清浄自生香還從世俗去永與世俗忘/堂俯窺松桂影仰見鵲鶴翔炯然肝肺間巳作氷玉光)
(我二三子皎然無淄磷勝逰豈殊昔清句仍絶塵弔古/薄雲不遮山踈雨不濕人蕭蕭松桂滑䇿䇿芒鞋新嘉)
(發山泉烹茶避林樾明䆫傾𬗋盞色味兩竒絶吾生眠/泣舊史疾讒歌小旻哀哉扶風子難與巢許鄰/敲火)
(人睡起山花發一甌誰與共門外無來轍/參寥同賦/食耳一飽萬想滅頗笑玉川子饑弄三百月豈如山中)
(周遭瞩層巘矯矯如翶翔下瞰平田流澹然浮日光靑/山烟弄滅沒山木含䓗蒼剌舟傍遥岸理䇿升虚堂)
(門暗朝雨寂歷無行人/忽穿/卉木鬰以新階泉/篁解初籜洗雨聞新香雖云迫前途真賞豈易忘/松)
(竹栢談笑凌窮旻何愧沈冥子卧霞吞結鄰/揚帆渡/潄石齒照眼光磷磷史君美無度卓犖遺囂塵風標傲)
(蹤琬􁅻亦未滅嗟我魚目光疇能綴明月狂墨掃琅玕/江來洗眼驚翠樾雲姿旣容裔鳥哢更清絶凌梯訪前)
(中人茫茫走飛轍/風烟座中發殊勝區)
　　馬上口占二首
向晨結束事長途利風刮面冰在鬚岡竆得水馬不進
霧暗失道人相呼悠悠旁舎見汲井軋軋隔林聞輓車
游目騁懷自可樂勿憶鄕縣增煩紆
霜風稜稜萬木枯梅花破蕚猶含鬚田家往往事游獵
追逐狐兎相號呼㣲茫山中起狂燒隱約林梢低日車
馬頭漸覺有佳趣勿厭阡陌多縈紆
　　别子瞻
人生異趣各有求繫風捕影祗懷憂我獨不願萬户侯
惟願一識蘇徐州徐州英偉非人力世有髙名擅區域
珠樹三株詎可攀玉海千㝷真莫測一昨秋風動逺情
便憶鱸魚訪洞庭芝蘭不獨庭中秀松栢仍當雪後青
故人持節過鄕縣教以東来償所願天上麒麟昔漫聞
河東鸑鷟今纔見不将俗物擬天真北斗巳南能㡬人
八塼學士風摽逺五馬使君恩意新黄塵冥冥日月換
中有盈虚亦何筭㩀龜食蛤暫相從請結後期游汗漫
(百戰竟不侯伯郎一斗得凉州/門負重君無力十年/子瞻詩云/夜光明月非所投逢年遇合百無憂将軍)
(說盡萬物情硬黄小字臨黄庭故人巳去君未到空吟/不入紛華域故人坐上見君文謂/古人吁莫測新詩)
(君語識君心短李髯孫眼中見江湖放浪乆全真忽然/河畔草青青誰為他鄉各異縣天遣君来破吾願一聞)
(弊帚那堪換我亦淹留豈長筭山中旣未決同歸我聊/一鳴驚倒人從横所值無不可知君不怕新詩新千金)
(言有客輕公侯扁舟相從古揚州置之匹馬恨無力千/爾耳君其漫/淮南三歲吾何求使君到後消人憂君)
(君南歸無限情鴻飛携書堕我庭此書兼置昔年客䄂/里相忘同異域新詩空使四座驚隱居未易凡人測使)
(談亹亹解人頥安得座右長相見狂客吾非賀季真醉/中麗句淮山青老夫強顔依府縣堆案文書本非願清)
(城酒貴誰當換塵埃姤面非良筭歸来泗上正思君莫/吟君似謫仙人末契長遭少年笑白髪應慙傾蓋新都)
(霜爛熳/待黄花)
　　和黄法曹憶建溪梅花
海陵參軍不枯槁醉憶梅花愁絶倒為憐一樹傍寒溪
花水多情自相惱淸淚班班知有恨恨春相逢苦不早
甘心結子待君来洗雨梳風為誰好誰云廣平心似鐡
不惜珠璣與揮掃月没參横畫角哀暗香銷盡令人老
天分四時不相貸孤芳轉盻同衰草要須健歩逺移歸
亂挿繁華向晴昊(茅齋欲欹倒門前誰送一枝梅問訊/參寥詩云/朔風蕭蕭方振槁雪壓)
(丹杏空自研嚼蘂齅香無比好先生携酒傍玉叢醉裏/山僧少病惱強将筆刀為/寫麗句巳輸何遜早碧桃)
(不飮為誰牽不惜山衣同藉草要須陶令挿花歸醉卧/雄辭驚電掃東溪不見謫仙人江路還逢少陵老我雖)
(只有此詩君壓倒東坡先生心巳灰為愛君詩被花惱/春風軼軒昊/子瞻和少游詩云/西湖䖏士骨應槁)
(竹外一枝斜更好孤山山下醉眠處點綴裙腰紛不掃/多情立馬待黄昏殘雪消遲月出早江頭千樹春欲暗)
(今年對花還草草不如風雨卷春歸収拾餘香還畀昊/萬春随逐/客來十年花送佳人老去年花開我已病)
(傾倒江南無雪春瘴生為散氷花除熱惱風清月落無/子瞻和參寥詩云/化工未識蘇群槁先向梅花一)
(争好呉山道人心似水眼浄塵空無可掃故将妙語寄/人見/自趂嚴鐘早惟有/來雙白鶿王羽瓊樹鬪)
(小草且撼長條飱落莢忍饑未忍呼穹昊/子由和少/多情横機欲寄東坡老東坡習氣除未盡時復長篇書)
(客賦寒梅感物傷春同懊惱江邉不識北風勁墻頭知/游詩云/老夫毛骨日凋槁愁見米監惟醉倒忽傳騷)
(婦學閑媚靚粧惟有長眉掃孤芳巳與飛霰競結子仍/有南枝早未開素質夜光明半落清香春更好鄰家小)
(性空自知羞作繁華肋芒昊/子由和參寥詩云/憐/先百花老苦遭横笛亂飛英不見逰人醉芳草可憐物)
(語長篇空自惱萬㸃浮溪輙長嘆一枝過嶺誇先早拾/君古木依岩槁西江飲醉須彌倒野花幽草亦何為嶮)
(敲縁自掃誰知真妄了不妨令我至今思璉老妙明真/香不忍游塵汚嚼蘃更憐真味好道人遇物心有得瓦竹相)
(時起鳥四飛畢竟安能亂清昊/覺昔未識但向閑䆫㸔詩草浮雲)
　　送少章弟赴仁和主簿
我宗本江南為将門列㦸中葉徙淮海不仕但潜徳先
祖實起家先君始縫掖議郎為名士余亦忝詞客風流
以及汝三通桂堂籍汝弱不好弄文章有新格久從先
生游術業良未測武林一都㑹山水富南國下有賢别
駕上有明方伯干將入砥礪騕䮍就􁇹勒勿矜孔鸞姿
不樂棲枳棘吳中多髙士往往寄老釋辯才雖物化參
寥猶夙昔投閑數訪之可得三友益少来輕别離老去
重乖隔念汝逺行役惘惘意不懌道山雖云佳久寓有
饑色功名巳絶意政苦婚嫁迫終從大人議稅駕䢴溝
側追蹤漢兩踈父子老阡陌
　　送李端叔從辟中山
人畏朔風聲我聞獨寛懷豈不知凛冽為自中山来端
叔天下士淹留蹇無成去從中山辟良亦慰平生與君
英妙時俠氣上參天孰云行半百身世各茫然當時兒
戲念今日巳灰死著書如結氂聊以忘憂耳駸駸歲遒
盡淮海歸無期功名良獨難雖成定奚為念君逺行役
中夜憂反側攬衣起成章贈以當馬䇿
淮海集卷第四
淮海集卷之五(古詩)
　　　　　　　　　　　　秦　觀　少游
　　贈蹇法師翊之
天都九經緯人物如紡績豈無仙聖㳺但未見高識蹇
師蜀方士鬼物充服役朅来長安城摩挲金銅狄大蛇
死巳論葛陂囚且釋是事何足云聊爾恤艱厄方從馬
明生西去錬金液丹成得度世造化為莫逆予亦江海
人名宦偶牽迫投劾去未能見師三歎息
　　送劉貢父舎人二首
虎去藜藿採珠在其川媚君子一詘信實繫天下事念
昔元豐間公𥘉謫南裔託詞弔湘水聞者為心醉踰年
憸臣逐國老起相繼除公守襄陽士始有生意兹焉歸
法從乃是朝廷計在公何足云事業本餘棄掖垣美花
木入直春正麗同僚看家風立馬揮九制
觀也本諸生早與世參商方枘不量鑿交親指為狂末
路辱公知賜出非所望相期古人處豈止事文章汝南
雖奥區校官寔始張觧鞅百無有栖栖寄僧坊築室從
有徒皆公借餘光一壷千金直所濟在倉黄萬里猶比
鄰别離無足傷何以報公徳修好以為常
　　南京妙峰亭(蘇子瞻題榜/王勝之所作)
王公厭承明出守南宫鑰結搆得崇丘巋然瞰清洛是
時謫仙人發􁮘自廬霍郊原春鳥鳴来此動豪酌報投
一何富玉按金刀錯新牓掲中楹千載見遠託朅来訪
陳迹物色屬揺落人烟隔鳬鴈田疇帶城郭紅蕖隕風
漪砂礫卷飛籜青青陵上姿獨汝森自若人生如博奕
得喪難前約金鎚𥘉控頥巳復東方作大明昇中天龍
鸞入階閣深懲漁奪弊法令一刋削斯民如觧懸喜氣
欝磅礴公乎數豋覽行矣翔寥廓
　　次韻奉酬丹元先生
金華𬗋烟客来作牧羊兒至言𥘉無文㝷繹自成詩二
景入妙解元氣含烟詞憐我鬛蒼浪黄埃眩蟲絲勸觧
冠上纓一濯含風漪攝身列缺外倒躡蜿蜒鬐維斗錯
明珠望舒耿脩眉真㳺無疆界浩蕩天風吹
　　送裴仲謨
君子出扵徳妙髙如匠石但見廣厦成不見斧斤迹厚
為諸兄奉自奉頗云嗇三生陽亢宗薄俗有慙色汝南
古佳郡月旦評一易爾來似揚州不辨龍蜥蜴短簿髯
參軍喜怒移頃刻正平竟獲免寔我文舉力念公多乖
隔憂思如紡績耻為兒女仁到此涙横臆熈朝大烹飪
賢者不家食朝為郡縣吏暮作臺省客矧聞諸法從久
欲薦言責去去勿重陳九萬自此擊
　　題雙松寄陳季常
遥聞連理松託根黄麻城枝枝相鉤帶葉葉同死生雖
云金石姿未免兒女情想應風月夕蒲庭合歡聲
　　徐仲車食扵學官吏或以為不可欲罷去之太守
　　不聴禮遇如𥘉感之而作
許丞老病聾督郵白欲廢賢哉黄次公鑒裁實精詣殷
勤謝督郵此丞乃廉吏重聽庸何傷善助無失意古人
骨巳朽来者復誰繼仲車天下士固非許丞類至行通
神明問學有根柢若充老更聘自革風俗弊太守前巳
聞粟帛俄見賜奈何少年子輒効督郵事道喪賢哲竆
聞之為流涕人心如其面難以一律揆所望在次公督
郵何足議
　　次韻夏侯太冲秀才
儒官飽閑散室若僧坊靜北䆫腹便便支枕看斗柄或
時得名酒停午猶中聖醒來復何事秉筆賦秋興焉知
懶是真但覺貧非病茫茫流水意㑹有知音聽鐘鼎與
山林人生各天性
　　送張和叔兼簡黄魯直
汝南如一器百千聚飛蚊終然鼓狂閙啾啾竟誰聞議
郎盛徳後清修繼先芬未試霹靂手低囬從此君學官
冷扵水虀鹽度朝曛間蒙相煖熱破憂發孤欣君今又
復去冀北遂空群豈無一樽酒誰與通殷勤大梁多豪
英故人滿青雲為謝黄叔度鬢毛今白紛
　　題騕褭圖
雙瞳夾鏡權恊月尾鬛簫森澤扵髪鞍銜不施韁復脫
旁無馭者氣騰越地如砥平丘隴㓕天寒日暮抱饑渴
􁑂首號鳴思一發超䡍絕塵入恍忽東門金鑄久銷歇
曹覇丹青亦云没頼有龍眠戲揮筆眼前時見千里骨
玉臺閶闔相因依嗟爾龍媒空自奇鸞旗日行三十里
焉用逐風追電為
　　和東坡紅鞓帶
君不見相如容貌竆不枯卓氏耻之分百奴一朝奉㫖
使笻筰駟馬赤車從萬夫仲元君平更高妙寄食耕卜
霜眉鬚兩川人物古不乏數子風流今可無參軍少年
飽經術期作侍中司御壷老披靑衫更矍鑠上馬不用
兒孫扶一朝忽觧印綬去耻将詩禮攘裙𥜗懸知百年
事巳定却笑列仙形甚臞東阡北陌西風入瑞草橋邉
人呌呼相見紅圍照白髪頽然醉卧文君壚
　　和王忠玉提刑
嵩峰何其高峰髙氣尤淸念昔秋欲老從公峰下行古
木上參天哀禽報新晴脩塗雲外轉槁葉風中零曛黒
度伊水眇然古今情黎明出龍門山川莽難名信美非
吾土顧瞻懷楚萍美人天一方傷哉誰目成黄綬我聊
爾白鷗公勿驚糟醨可餔啜古人忌偏醒
　　題楊康功醉道士石
黄冠𥘉飮何人酒徑醉頹然不知久風吹化石楚山阿
藤蔓纒身蘚封口常随白鶴亦飛去但有衣冠同不朽
異物終為賢俊得野老田夫豈宜有華隂楊公香按吏
一見遂作忘年友日暮西垣視草歸往往對之傾數斗
大夢之間無定論啓毋望夫天所誘榖城或與子房期
西域更為陳郍吼我疑黄冠反見玩若此堅頑定醒否
何當一笑凌蒼霞顧謝主人聊舉手
　　送蔡子驤用蔡子駿韻
越絕山川逺相屬萬壑千巖抱青緑卧龍一峰稱是奇
遶趾淸漪如帶束鏡水春生鶂尾銜稽山日暮猿聲續
三休上與蓬莱接豋眺使人遺寵辱我昔東㳺觀禹穴
痛飮狂歌得所欲上天何曾有官府鸞鳳日日遭鞭朴
僧坊畫壁閱㡬徧神妙難忘獨金粟華胥夢斷巳十年
又見春風煑餳粥苧羅若耶固依舊可憐雲月誰追逐
故人淡泊出天性鷦鷯巢林一枝足不肯絃歌丼筦庫
還同市門隱梅福惟應月下小叢歌尚有哀音傳舊俗
　　飮酒詩四首
我觀人間世無如醉中真虚空為消隕况乃百憂身惜
哉知此晚坐令華髪新聖人難驟得得且致賢人
左手持蟹螯舉觴屬雲漢天生此神物為我洗憂患山
川同恍惚魚鳥共蕭散客至壷自傾欲去不容間
客從南方來酌我一甌茗我酌𥘉不啜彊啜且復醒旣
鑿渾沌氏遂出華胥境操戈逐儒生舉觴還酩酊(竅/氏一作)
雷觴淡如水經年不濡脣爰有擾龍系為造英靈春英
靈韻何高蒲萄難為鄰他年血食汝應配杜康神
　　艇齋(并序)
予以典校史領倅錢塘邂逅得友丁君彦良扵陳留官
舎丁君彦良年少氣雋誦詩文亹亹不休動有過人語
深恨得之晩也臨分以艇齋詩速予賦為寄題一篇
平生樂漁釣放浪江湖間兀兀寄幽艇不憂浪如山聞
君城鄗居左右群書環有齋亦名艇何時許追攀釣古
不釣今所得孔與顔不然如爾祖跨鶴出塵寰
　　和裴仲謨放兎行
兎饑食山林兎渇飮川澤與人不瑕玼焉用若求索天
寒草枯死見窘何太廹上有蒼鷹禍下有黄犬厄一死
無足悲所耻敗頭額敢期揮金遇倒槖無難色雖乖獵
者意頗塞仁人責兎兮兔兮聽我言月中仙子最汝憐
不如亟返月中宿休顧商巖并嶽麓
　　和裴仲謨摘白鬚行
仲將題凌雲比訖鬚盡白陸展媚側室星星染為黒人
生如寄耳况復形與色澤壑藏山舟夜半輸有力龎眉
三不遇巳矣何所惜二毛賦秋興自愛頗姑息聞諸古
竺乾毛髪因地得數竆反其本螻螘得而食妙年光可
鑒烱若鴉羽戢映梳漸蕭蕭變化了無隙所以𣑽志云
昔人巳非昔皤然君勿笑子羽以貎失信美如客兒終
翦施摩詰我作白鬚行而得養生術

淮海集卷之五
淮海集卷之六
　　　　　　　　　　　　秦　觀　少㳺
　　覿覯二弟作小室請書魯直名曰寄寂作此寄之
　　用孫子實韻二首
力田不逢年識者未宜閔他時歲在金百兩無虚稛士
生當自量天道平如凖汝兄魯叔山正坐不前謹有琴
亦無絃何心尚求軫客來欲頹玉大白輒滿引官長既
屢罵諸生亦時囅一口吸西江玄哉居士藴歲寒知蒼
松日暮識丹槿夢想八九椽森然羅玉筍(薛宣欲吏雲/孫子實詩)
(玄非近凖才難不易得志大略細謹士生要洪毅天地/季氏或招閔此分胷中秋萬物既収稛賣藥偶知名草)
(然囅誰能借前籌還婦用束藴吾聞調羔鼎異味及枌/如盖軫驥令鹽車驂井下知綆引難甘吁爾食聊寄粲)
(而棄㑹稽笋/槿豈其供王羞)
　　南都新亭行寄王子發
洛水沄沄天上動道入隋渠下梁宋宋都堤上十二亭
一一飛驚若鸞鳯光華逺繼周王雅宴喜還歸魯侯頌
玉觴嚴令肅衣冠金縷哀音繞梁棟姢姢殘月照波翻
習習暖風吹鳥哢何處高帆落文鷁誰家駿馬嘶征鞚
柳枝芳草恨連天暮雨朝雲同昨夢借問亭名製者誰
留守王公才望重胸中雲夢吞八九日解千牛節皆中
祥符相公實曾祖庭列三槐多伯仲承明厭直出荆州
轉守此都行大用此都去天纔尺五交廣荆陽歸引控
兎園事迹化黄埃清冷文雅堪長慟舳艫銜尾車挂轊
昨日出迎今日送送故迎新無已時古往今來相戲弄
亭下􁃓崎淮海客末路逢公詩酒共一樽明日難重持
豈恤官期後芒種今年氣候頗云早夭矯梅花春欲縱
行見亭中祖帳開千乗送公歸法從
　　反𥘉
昔年淮海末邂逅安期生謂我有靈骨法當逰太清區
中縁未㫁方外道難成一落世間網五十换嘉平夜參
半不寢披衣涕縱横誓當反𥘉服仍先謝諸彭晞髪陽
之阿餔餟太和精心將虗無合身與元氣并陟降三境
中髙真相送迎琅函紀前績金蒲錫嘉名耿光洞寥廓
不借日月明故棲黄埃裏絶想空復情
　　寄蓴薑法魚糟蟹(寄子瞻)
鮮鯽經年漬􁭮醁團臍𬗋蠏脂填腹後春蓴茁滑扵酥
先社薑芽肥勝肉鳬卵纍纍何足道飣餖盤飱亦時欲
淮南風俗事瓶罌方法相傳為㫖蓄魚鱐蜃醢薦籩豆
山蔌溪毛例蒙録輙送行庖當擊鮮澤居備禮無麋鹿
　　精思
精思洞元化白日昇高旻俯仰凌倒景龍行速如神半
道過𬗋府弭節聊逡巡金牀設寳几璀璨明月珍僊者
二三子眷然骨肉親飲我霞一杯放懷暖如春遂朝玉
虚上冠劔班列真無端拜失儀放斥令自新雲霄難遽
返下土多埃塵淮南守天庖嗟我實何人
　　送楊康功守蘇
公扵萬事輕獨嗜山水重寓直西掖垣滄洲長入夢廣
陵以都㑹厨酒萬斯甕毎歎闕登臨持此將焉用比持
蘇臺節論欝縉紳共翻云美泉石汔可小嬉弄怱怱治
行李草草别賓從乃知仁智心所樂異庸衆梅花發春
端百卉日興動公等行復反臺閣俟鸞鳳
　　偶戲
偶戲失班龍坐謫崑崙隂崑崙一何髙去天無數㝷嘉
禾穗盈車珠玉炯成林天飈時一拂清哀動人心一面
四百門官譙雲氣侵闕然竹使符難矣蹔豋臨群仙来
按行憐我久滯淫力請始云免反室歲巳深親朋喜我
来感歎或霑襟塵寰君勿悲殊勝巢嶔崟
　　次韻黄冕仲寄題順興歩雲閣
故山無期大刀頭黄塵溽暑未罷休歩雲之篇忽我投
便見氷玉懸清秋順興山川甲閩甌無風萬壑松颼颼
歩雲之人人品優御風禦㓂真其儔仙人乘槎凌斗牛
囬環十見天星周猿鶴忽驚空蕙帳周家正要磻溪望
　　正仲左丞生日
元氣鍾英偉東皇賦炳靈蓂敷十一莢椿茂八千齡汗
血来西極摶風出北溟之無分襁褓詩禮學趨庭妙質
珠遺海高材刄發硎𥘉更芸閣秘屢直瑣闈靑史筆開
凡例綸言正緯經文昌頻曵履京兆屢空囹遂緫臺綱
紀常參國典刑兩宫隆眷遇諸夏聳瞻聽武略驅雷電
文鋒粲斗星乞閑辭亢滿分逸下青㝠騎引雙朱服腰
横萬寶釘明峰春矗矗汝水暮泠泠散䇿花間徑揮犀
水上亭壺觴延墨客燈燭按歌伶周衮歸公旦商巖夢
武丁久聞虚揆席佇見返皇扄别數汾陽考重鐫宋父
銘巍然廟堂上永作世儀形
　　病犬
犬以守禦用老憊将何為跟蹌劣扵行纍然抱渴饑主
人恩義易乃為升斗資追随不肯去猶若戀藩蘺屠膾
意得逞烹庖在須斯糟糠固非意豚豕同一時念昔𥘉
得寵青韁纒毯絲飼飬候飢飽動止常相随胡云不終
始委逐在衰遲犬死不足道固為主人悲
　　贈女冠暢師
瞳人剪水腰如束一幅烏紗褁寒玉飄然自有姑射姿
囬看粉黛皆塵俗霧閤雲牎人莫窺門前車馬任東西
禮罷暁壇春日静落紅滿地乳鵶啼
　　和子瞻雙石
天鑱海濱石欝若龜毛綠信為小仇池氣象宛然足連
巖下空洞鼎張彭亨腹雙峰照清漣春眉鏡中蹙疑經
女媧錬或入金華牧鑪熏充雲氣研滴當川瀆尤物足
移人不必珠與玉道傍𥘉無異漢将疑虎伏支機亦何
據但出君平卜奇礓入華林傾都自追逐我願作陳那
令吼震山谷一拳既在夢二駒空所欲大士捨寶陁仙
人遺句曲惟詩落人間如傳置郵速
　　徐得之閑軒
建安自古多俊髦徐子磊落尤其豪論兵說劔走湖海
身勤事左無所遭綠水五校已屠膾黒衣三衞嗟徒勞
歸來故山便卜築脫棄萬事輕鴻毛横前澗水漱哀玉
傍舎老櫪藏飛猱山𬞞何用媿梁肉鶴氅未必輸青𫀆
追寒弄月有真意慎勿輕語傳兒曹
　　雷陽書事
駱越風俗殊有疾皆勿藥束帶趨祀房瞽史巫紛若絃
歌薦繭栗奴主洽觴酌呻吟殊未央更把雞骨灼
一笛一腰鼓鳴聲甚悲凉借問此何為居人朝送殤出
郭披莽蒼磨刀向猪羊何湏作佳事鬼去百無殃
舊傳日南郡野女出成群此去尚應逺東門已如雲蚩
氓託絲布相就通慇懃可憐秋胡子不遇卓文君
　　海康書事十首
白髪坐鉤黨南遷海瀕州灌園以餬口身自雜蒼頭籬
落秋暑中碧花蔓牽牛誰知把鋤人舊日東陵侯
荔子無㡬何黄柑遽如許遷臣不惜日恣意移寒暑層
巢俯雲木信美非吾土草芳自有時鵯鵊何關汝
卜居近流水小巢依嶔岑終日數椽間但聞鳥遺音鑪
香入幽夢海月明孤斟鷦鷯一枝足所恨非故林
培塿無松栢駕言出焉逰讀書與意㑹却掃可忘憂尺
蠖以時詘其信亦非求得歸良不惡未歸且淹留
粤女市無常所至輒成區一日三四遷處處售鰕魚青
裙脚不襪臭味㣪與狚孰云風土惡白州生緑珠
海康臘巳酉不論冬孟仲殺牛撾祭鼓城郭為沸動雖
非堯暦頒自我先人用大笑荆楚人嘉平獵雲夢
粲粲菴摩勒作湯美無有上客賦驪駒玉奩開素手那
知蒼梧野棄置同芻狗荆山玉抵鵲此事繇來久
裔土桑柘希𧖟月不紡績吳綃與魯縞取具ခ舩客一
朝南風發家室相怵迫半賈鬻我藏倍稱還君息
一雨復一暘蒼茫颶風發怒號兼晝夜山海為顛蹶云
何大塊噫乃爾不可遏黎明衆竅虚白日麗空闊
合浦古珠池一熟胎如山試問池邉蜑云今累年閑豈
無明月珍轉徙溟渤間何關二千石時至自當還
　　次韻曾存之嘯竹軒
翩翩曾公子子猷定前身嗜好凖疇昔了然不緇磷寄
食平凖官植竹當比鄰朝與竹相對暮與竹相親安可
一日無此君真可人
　　㳺仙二首
服形百神朝刳心萬緣盡我無退轉境何以有精進戲
為汗漫游八極一何近渺渺東海水纍纍北邙墳向來
歌舞處忽復成荒村愚人如鹿耳其死了無魂孰知九
霄間玄圃枕崑崙緇塵化人衣蒼蘿誰與捫
雲車自天来駕言㳺混茫手持太一節身佩使者章龍
虎傍夭矯馬龜伏以翔朝元𬗋薇上所覩浩難量寳網
結萬珠參伍相焜煌花品不知數妙英拆玄房宫殿随
人身處處輙清􁧈危髾擢貞玉髙謝人間粧二三古鬚
眉冠雲帶含光遺我飛霞佩副以明月璫再拜敬服之
白毛發靈香
　　次韻荅張文濳病中見寄
與君渉世網所得如鈎温念昔相乖離俯仰變寒暄把
𬒮安可期寄書嘱加飱三年汝水濱孤懷誰與言末路
非所望聮鑣金馬門校文多豫暇玄談到羲軒孰云笭
箵小史書垂後昆匪惟以舊聞牴牾良可刋比枉病中
作筆端淮海奔亟駕問所苦兀坐一室閑晤對不知夕
歸途斗星飜平時帶十圍頗復減臂環君其專精神㣲
恙不足論愷悌神所勞此理真如絃
　　送喬希聖
鷃翔蓬蒿非所悲鵬擊風雲非所喜貴賤竆通盡偶然
囬頭緫是東流水我思田文昔相齊朱𫀆照日如雲霓
三千冠佩醉明月清歌一曲傾玻璃如今陳迹知何在
但見荒冡烟蕪迷又思原憲昔居魯門戸東西閉環堵
杖藜對客騁髙談自覺胸襟輩堯禹如今寂寞已成塵
空有聲名掛千古送君去何時囬世間如此令人哀我
徒駐足不可久笑指白雲歸去來
　　與子瞻㑹松江得浪字
松江浩無旁垂虹跨其上漫然銜洞庭領略非一状怳
如陣平野萬馬攅穹帳離離雲抹山窅窅天粘浪烟中
漁唱起鳥外征帆颺愈知宇宙寛斗覺東南壯太史主
文盟諸豪盡詩将超揺外形檢語笑供頡頏㛹姢棄追
逐撥剌亦從放獨留三百缸聊用沃軒曠(吴越溪山/子瞻得風字)
(西北風絶境自忘千里逺勝逰難復五人同舟師不㑹/興未竆又扶衰病過垂虹浮天自古東南水送客今朝)
(處吐長虹平生睡足連江雨盡日舟行擘岸風人笑年/留連意擬看斜陽萬頃紅/二子縁詩老更窮人間無)
(􁐷尾鬛紅/參寥得岸字/蜿蜒跨長虹吳㑹稱傑觀/來三岀慣天教我軰一鐏同知君欲寫長相憶更送銀)
(来誇震澤勝事無昏旦破浪湧長鬐排空度飛翰肺肝/淪連㡬萬頃放目失垠岸倒境射遥山青螺點空半從)
(得淩九垓從公逰汗漫/入清境劃若春氷泮安)
淮海集卷第六
淮海集卷之七律詩
　　　　　　　　　　　　秦　觀　少游
　　徳清道中還寄子瞻
投暁理竿栧溪行耳目醒蟲魚各蕭散雲日共晶熒水
荇重深翠烟山疊亂靑路囬逢短榜崖㫁點孤翎叢薄
開羅帳淪漪寫鏡屏踈籬窺窅窕支港泛笭箵逺溆依
㣲見哀猱㫁續聽夢長天杳杳人逺樹㝠㝠旅思揺風
斾歸期數月蓂何時燃蜜炬復聽閤前鈴
　　次韻子由題斗野亭
滿市花風起平堤漕水流不堪春觧手更為晩停舟上
埭天連鴈荒祠木蔽牛杖藜聊復爾轉眄夕烟浮(詩云/子由)
(飮食隨魚蠏封疆八斗牛風波方在眼轉覺此生浮/細雨添春色㣲風静閘流勞生兩蓬鬢生計一扁舟)
　　鮮于子駿使君生日
往昔髙堂夢熊羆兆吉占氣鍾西蜀秀時應仲秋嚴江
漢揮犀尾風雲下筆尖㣲辭追屈宋精義到黄炎操履
森寒栢名聲耿夜蟾擊彊鵰鶚徤治劇鸊鵜銛使者旌
旄易将軍印綬添鴛鴻随歩武虎豹入韜鈐錦覆郎官
綬􁂍垂太守䄡兩行分蜜炬十里上珠簾禮士常懸榻
誅姦或奮髯雨堂昬綘帳風帙亂牙籖銀漢星𥘉换金
莖露已霑歡聲連北固壽邑亘東漸麗句充文几奇香
牣玉奩簮紳五福具罇爼四難兼賤子真殊幸清標獲
屢覘誤蒙雕朽木猥辱畫無鹽嘉運方熈洽英才豈滯
淹佇公歸法從行道慰民瞻
　　輦下春晴
樓闕過朝雨參差動霽光衣冠紛禁路雲氣繞宫牆亂
絮迷春闊蔫花困日長經旬牽酒伴猶未獻長揚
　　睡起
睡起東軒下悠悠春緒長爬搔失幽囀欵欠墮危芳蛛
網留晴絮蜂房受晩香欲㝷𥘉斷夢雲霧巳㝠茫
　　次韻莘老𥘉至湯泉二首
夾路山重複參天樹老蒼一區成小市數埒引温湯洗
沐同幽客餔飱就𣑽坊未輸朝市子斗酒得西凉
年華行巳老林莾尚葱蒼地勝連龍洞泉温注鬼湯人
風逺城市鍾𣑽近僧坊九夏来投錫捿心應更凉(詩云/莘老)
(茂宰藹休政道人棲淨坊怳如豋十地熱惱頓清凉/川谷閟深阻天時正莽蒼聊同不速客来浴自然湯)
　　過六合水亭懷裴博士次韻三首(次莘老)
昔同裴慱士酌酒俯庭柯晩岫潭潭碧風池瑟瑟波蒼
崖遺老没白首故人過轉眄成陳迹勞生可奈何
晩憇孤亭上羸驂繫斷柯荒門寒帶路空檻闊增波往
事青山在餘生白鳥過誦言成絕語亹亹迫隂何
折柳相從地重來失舊柯林光延晩照岸影動㣲波隔
浦檀欒密當簷翡翠過主人成異物搔首奈情何
　　懷孫子實
舉眼趨浮末斯人獨好脩靑春三不惑黄卷百無憂玉
出方流潤鸞停翠竹幽相思自成韻不必寄西郵
　　對淮南詔獄二首
一室如懸磬人音盡不聞老兵随卧起漂毋給朝曛樊
雉思秋野鞲鷹望暮雲念歸忘食事日減臂環分
淮海行揺落文書亦罷休風霜欺獨宿燈火伴㝠搜笳
動朱樓曉參横粉堞秋更拚飛鏡破應得大刀頭
　　次韻荅米元章
嗜好清無滓周旋粲有文揮毫春在手岸幘海生雲花
鳥空撩我蓴鱸正屬君惟應讀䳄蜺差不愧王筠
　　宿參寥房
鄉國秋行暮房櫳日巳暝驚風多犯竹破月不藏星鉤
箔簷花動抄書燭燼零非關相見喜自是眼長靑
　　次韻蒋頴叔南郊祭告上淸儲祥宫(七韻/二十)
特起朝陽内祠宫極䆳淸髙䆫闚玉女巨闑守昌明盛
掩秦諸畤雄逾漢兩京垣横天上𬗋洲露海中􁧤黄帝
𥘉龍躍中原罷虎爭樵夫亦談道行旅不持兵此地修
禳禬于時保利亨栢梁災未㡬陳寳詔重營御帑金繒
出慈闈服玩并摽題動宸翰撰次屬鴻生玉刻黄冠印
金書祕殿名妙經藏洞觀真籙佩威盟仙溜花間静瓊
枝物外榮肇禋承帝祉肆青順民情天施寜論報風行
不計程近傳聞磬管時或見旄旌海嶽朝雙闕星辰集
上楹禮如尊太一事異寵文成大似圓丘報長扵至日
迎侍臣来祭告法駕欲時行釐事通元氣髙真逹孝誠
慶增黄帝系壽續太隂精西北夷門峻東南輦路傾雲
行博山氣風卷歩虚聲符貺方期應英髦各彚征謳歌
興法從行見泰階平
　　次韻米元章齋居即事
庭木㕠株茂盆池一掬慳支頥魚出樂入眥鳥知還老
境行将及仙書讀未閑因君歌鳳過通昔夢歸山
　　次韻酬陳傳道
白髪三冬學青衫八尺身誰知人上傑聊作吏中循揮
翰通元氣開編友古人寄聲張氏子曲逆豈長貧
　　次韻傳道自適兼呈都司芸叟學士
楚國陳夫子周南頗滯留弊𫀆披槁葉瘦馬兀扁舟藥
餌過三㐲文書散百憂何人共禪恱居士有浮休
　　擬郡學試東風觧凍
寳歷開新歲春囬斗柄東漪生天際水凍觧日邉風浩
蕩依蘋起侵㝷帶雪融江河霜練静池沼玉奩空魚藻
雍容裏雲霄俯仰中更無舟楫礙從此百川通
　　駕幸太學
原廟𥘉更十二章還輿詔蹕幸諸庠法天璧水遥迎仗
應夜深衣不亂行風動四夷将遣子禮行三舎遂賓王
前知此舉追虞氏果有球音發舜堂
　　題閻求仁虚樂亭三首(前二首莘老)
禪房幽構徑彎環噪鵲鳴鳩盡日閑隱几㝠濛超物表
畫圖髣髴見林間褰簾雲吐池中月岸幘天横竹外山
秋興巳闌成麗句板輿時此慰慈顔
長官平昔嗜林丘僧與開亭待勝逰脩竹囬環扶碧瓦
小池方折轉淸流春深鶗鴂催詩句夜静蟾蜍入酒舟
只恐政成留不得縣人空此憶常㳺
誰構新亭近翠㣲似教陶令狎天機池光引月来簷廡
竹影䟽風到客衣愛酒有時擕玉斚無絃聊自拂金徽
人間此樂應無㡬肯向良辰與物違
　　懷李公擇學士
一辭行斾楚亭臯㡬為豋臨掛欝陶蓬斷草枯時節晚
山長水逺夢魂勞流傳玉刻皆黄絹早晚金閨報大刀
宣室方疑鬼神事順風行看駛鴻毛
　　次韻二首
靑髮從逰各白𫀆老来邂逅更陶陶尺書繼月傳雙鯉
相見何時詠百勞諌草十年聊閣筆坐棠三郡不更刀
靈崖濼水堪行樂時事紛紛劇蝟毛
畫船京口見停橈蕭洒渾疑謝與陶但把好山供勝踐
不将餘論掛塵勞諌垣天上經焚草藩國年来屢夢刀
北路近傳新政美未嘗因物疆吹毛
　　題湯泉二首
滿斛泠泠注不竆幻塵乾慧洗皆空法流水接諸天上
神瀵香聞一國中金粟示為除病惱䟦陀仍巳獲圓通
馬蹄又入風埃去囬首吳吟謝迮翁(逅迮翁/湯泉有)
温井霜寒碧甃澄飛塵不動玉奩清老翁仙去羸驂共
太子東歸廢沼平據石聊為寳陀觀决渠還落堰溪聲
洗腸灌頂雖殊事一洗勞生病惱輕
　　寄題王欽之自圓庵
誅茅北戸結圓廬從事風流入畫圖珠箔粉垣藏混沌
葛巾藜杖造虚無春閑居士天花室晝静仙人白玉壷
遥想吏行鳬鶩散沈烟一穗對團蒲
　　流觴亭幷次韻二首
縹縹雲巒欲盡頭灑然華構别飛流朱盤㶑灔開氷鑑
碧甃縈紆走玉虬毛骨漸驚超濁界風烟驟覺變淸秋
更憐白足如霜句可羡溪邉六逸逰
卧龍西畔北池頭水擘華堂瑟瑟流㡬曲漪漣盤翠帶
一峰孤秀浴蒼虬香嚢近午清無汗素扇生凉爽入秋
待喚畫師来貌取圖成便是竹溪逰
　　逰龍門山次程公韻
路轉橫塘入亂峰遍㝷瀟洒興無竆樓臺特起喧卑外
村落随生指點中溪傍五雲清逗玉松分八面翠成宫
歸途父老欣相語今日程公昔謝公
　　逰龍瑞宫次程公韻
靈祠真館閟山隈形勢相髙對越臺莓徑翠依屏上轉
藕花紅繞鑑中開鶴􁊕寳箭排烟去龍䕶金書帶雨来
夾道萬星攅騎火滿城争看使君囬
　　次韻朱李二君見寄二首
東阡北陌坐淹時偶為髙風振羽儀十丈蓮花開處逺
三年楮葉刻成遲鬢毛但速安仁老錢粟難輸曼倩饑
尚頼故人遥省憶發揮春色有新詩
萬古流空一鳥沈衣冠常苦事違心七行俱下知君舊
四者難并笑我今梅已偷春成國色雲猶憑臘造天隂
美人綠綺煩遥贈莫致南金增永吟
　　睡足軒二首
長年憂患百端慵開斥僧坊頗有功地撤蔽虧僧界淨
人除荒穢玉奩空青天併入揮毫裏白鳥時興隱几中
最是人間佳絶處夢殘風鐵響丁東
數椽空屋枕淸流一榻蕭然散百憂終日掩關塵境謝
有時開卷古人逰鳴鳩去後滄浪晩飛雨来𥘉菡蓞秋
此處便令君睡足何湏雲夢澤南州
淮海集卷之七
淮海集卷之八(七言律詩)
　　　　　　　　　　　　秦　觀　少游
　　寄孫莘老少監
一出承明七換麾君恩復許上􁂍墀白衣蒼狗無常態
璞玉渾金有定姿天上圖書森似舊人間歲月浪如馳
鼇頭只在蓬山畔行赴蟠桃熟後期
　　次韻馬忠玉喜王定國還自濱州
淮海相逢一觧顏紛紛歲月夢魂間𥘉驚漁艇迷花去
忽認星槎拂斗還桂嶺暮豋猿斷續槐堂春到鳥綿蠻
石渠舊議行當復未信佳時得自閑
　　寄李公擇郎中
節旄淮畔脫秋風忽跨鯨魚上碧空華秀兩跗當重露
文成五色在髙桐江南又說衣冠盛廷右仍瞻禮樂隆
朝睍旣升淮海見瀌瀌雨雪自消融
　　寄李端叔編修
旗亭觧手屢冬春聞道歸来白髪新馬革褁尸心未艾
金龜換酒氣方震夢魂偷遶邉城月導從公穿禁路塵
知有新編號横槊為憑東使寄淮濱
　　寄題倪敦復北軒
倪郎才韻照氷壷北向開軒頗自娛簷度蕙風鳴鴶鵴
壁經梅雨畫螔蝓觥籌交錯銀河掛文史縱横角簟鋪
官舍私居同是漫莫嗟三徑就荒蕪
　　寄題盧君斗齋
俠氣軒軒翰墨埸邅廻世路鬢成霜出從車馬行千里
歸與琴書寄一方鳥囀入簾春欲破爐香侵夢日𥘉長
扁舟㑹有山陽役聊借狂夫挹酒漿
　　次韻酬周開祖宣義
并州令尹古人風淮海相忘十載中麗句暁披花綽約
清談𥘉扣玉丁東追攀昔共猗犴子嗜好今同桑苧翁
所惜華船輕觧繂未窺笠澤故書叢
　　送王元龍赴泗州糧料院
子猷風味最諸王試吏聊懷筦庫章鵠峙碧桐𥘉振羽
珠遺滄海漸騰光淮山暮眺千峰耀洛水秋輸萬鷁翔
顧我行為大梁役一巵薄酒話愁腸
　　次韻子由題九曲池(廣陵五題)
蕭瑟通池閟茂林岸傍無復屬車音涵春似恨隋家逺
漲暁疑連蜀井深鬪草事空煙冉冉司花人逺樹隂隂
勞生俛仰成陳迹縱有遺音可用㝷(清弹怨廣陵隋家/子由詩云/嵇老)
(蕭條荒草外龍舟想像緑楊隂都人似有興亡恨毎到/水調寄哀音可憐九曲遺聲盡惟有一池春水深鳳闕)
(度㝷/殘春一)
　　次韻子由題平山堂
棟宇髙開古寺間盡収佳處入雕欄山浮海上靑螺逺
天轉江南碧玉寛雨檻幽花滋淺淚風巵清酒漲㣲瀾
逰人若論豋臨美湏作淮東第一觀(平看江上山晴光/子由詩云/堂上)
(小棠隂蔽芾壁間遺墨涕氿瀾人亡坐覺風流盡遺構/千里對慿欄海門僅可一二數雲夢猶吞八九寛簷外)
(細觀/仍須子)
　　次韻子由題蜀井
蜀岡精氣滀多年故有清泉發石田乍飮肺肝俱澡雪
攵窺杖屨亦輕便炊成香稻流珠滑煑出新茶潑乳鮮
坐使二公鄉思動放柸西望欲揮鞭(東逰十一年甘泉/子由詩云/信脚)
(不収容盥濯紅泥仍許置清鮮早知鄉/勝為客逰宦/香稻憶歸田行逢蜀井怳如夢試煑山茶意自便短綆)
(着鞭/何須更)
　　次韻子由題摘星亭(迷樓舊址)
崑崙左右兩招提中起孤髙雉堞西不見焼香成宿霧
虚傳裁錦作障泥螢流花苑飛星亂蕪滿春城綠髪齊
長憶凭欄風雨後斷虹明處海天低(孤髙特地迷迷藏/子由詩云/闕角)
(興亡應未覺後来愁思獨難齊只堪留作逰觀地看遍/渾忘日東西江流入海情無限暮雨連山醉似泥夢衰)
(處低/峰巒處)
　　次韻子由題光化塔
古佛悲憐得度人應緣来現比丘身水流月落知何處
花發鸎啼又一春方外笑談清似玉夢中煩惱細如塵
老僧自說從居此却悔平時事逺巡(孤塔閟真人云是/子由詩云/山頭)
(世外無心地一掃胷中累劫塵方丈近聞延老宿清朝/僧伽第二身處處金錢追晩供家家𧖟麥保新春欲求)
(逡巡/留客語)
　　次韻子瞻贈金山寳覺大師
雲峰一變隔炎凉猶喜重来飯積香宿鳥水干迎暁閙
亂帆天際受風忙青鞋踏雨㝷幽徑朱火籠紗語上方
珍重故人敦妙契自憐身世兩㣲茫(斗酒慱西凉但記/子瞻詩云/誰能)
(漫與山阿曲明月常隨屋角方稽首願師憐久客直将/齋厨法豉香往事真同一夢覺髙談誰洗五年忙清風)
(茫茫/歸路指)
　　遊鑑湖
畫舫珠簾出繚牆天風吹到芰荷鄉水光入座杯盤瑩
花氣侵人笑語香翡翠側身窺渌酒蜻蜓偷眼避紅粧
莆萄力緩單衣怯始信湖中五月凉
　　謁禹廟
隂隂古殿注脩廊海伯川靈儼在傍一代衣冠埋石窆
千年風雨鎻梅梁碧雲暮合稽山暗紅芰秋開鑑水香
令我免魚繇帝力恨無歌舞奠椒漿
　　蓬莱閣
雄簷傑檻跨峥嶸席上風雲指顧生千里勝形歸爼豆
七州和氣入簫笙人逰晩㟁朱樓逺鳥度晴空碧嶂横
今夜請看東越分藩星應帶少㣲明(天鍾鼔宴峥嶸早/程公闢次韻/半)
(鼇破海頭争並玉鷺排烟陣自横我是蓬莱東道主倚/晚隂晴景旋生湖暖水香春載酒月寒雲白夜聞笙金)
(日𥘉明/欄先占)
　　别程公闢給事
人物風流推鎮東夕郎持節作元戎罇前倦客劉師命
月下淸歌盛小叢裘弊黒貂霜正急書傳黄犬歲将竆
買舟江上辭公去逥首蓬莱夢寐中(家仲父早相從晩/程公闢次韻/君)
(時摶擊飛終逺隨處豋臨興莫竆人下天来應問得髙/接清談有阿戎曲水暢情林竹茂小山招隱桂枝叢與)
(月華中/名已到)
　　中秋口號
雲山簷楯接低空公宴𥘉開氣欝葱照海旌幢秋色裏
激天鼓吹月明中香槽旋滴珠千顆歌扇驚圍玉一叢
二十四橋人望處台星正在廣寒宫
　　客有傳朝議欲以子瞻使髙麗大臣有惜其去者
　　白罷之作詩以紀其事(與莘老同賦)
文章異域有知音鴨綠差池一醉吟頴士聲名動倭國
樂天辭筆過鷄林節髦零落氊吞雪辯舌縱横印佩金
奉使風流家世事㡬隨浪拍海東岑(莘老作/此一首)
學士風流異域傳㡬航雲海使南天不因名動五千里
豈見文髙二百年貢外别題求妙札錦中翻様織新篇
淹留却恨鴛行舊不得飛觴駐蹕前
淮海集卷第八
淮海集卷之九
　　　　　　　　　　　　泰　觀　少游
　　顯之禪老許以草庵見處作詩以約之
汨汨塵勞不自堪駝裘鞭馬度晴嵐洞天窅窕清都䆳
神水歊蒸翠釡涵列岫過霜仍晻曖㕠松迎臘正驂驔
此心久已蒙師指更許山中為結庵
橡葉岡頭釋馬䘖區中竒觀得竆探崕空飛䑕聲相應
江静群峰影倒涵居士碧雲裁秀句道人哀玉扣清談
偶成二老風流事不是三乗宿草庵(秀嶺拱層簷方丈/參寥次韻/􁐷盤)
(清暁猊臺震險句窮宵虎穴探白傳異時修故事杖藜/門門揖翠嵐風激松梢聲間發月留泉底影相涵天機)
(雲庵/應許到)
　　和孫莘老逰龍洞
葦蕭傳火度㝠㝠乍入清都醉魄醒草隱月崕垂鳳尾
風生隂穴帶龍腥壁間泉貯千鍾碧門外天横數尺青
更欲仗笻晋頃刻却疑朝市巳千齡(紆入杳㝠神鑱鬼/唱首詩/側径萦)
(江雲外白一池陽井雪中青還同康樂登臨海可共羊/鑿露巖扄天懸乳石映華盖壁隱莓苔矗翠屏九道寒)
(暫停路與猿猱争險磴身隨鴻鵠入青㝠巉巖曲穴疑/河筆不停/參寥和/曈曨杲日破林坰笑語相将馬)
(公詩興動宛如㳺刄發新硎/無底蟠屈蒼虬信有靈能使謝)
　　送蒋頴叔帥熈河二首
侍臣不合出都門為有威名藩漢尊戸部左曹囬妙手
匈奴右臂落清罇揮毫珠璧生談笑轉盻龍鸞在夢魂
潮海一空何足道歸来黄閣坐調元
天馬蒲萄隔域門漢庭誰更勇如尊行臺暁日屯千騎
祖道春風屬一罇莫許留犁輕結好便令甌脫復㳺魂
要湏盡取熈河地打鼓梁州㸔上元
　　和劉僕射感舊言懷寄蘇左丞左丞昔守南京僕
　　射方為幕客今同為執政作此詩僕射詩略寄其
　　一聮云論文靑眼今猶在報國丹心老更同
三禁提衡繋擾龍拜無焼尾有家風班行舊號靑雲士
賓主今為黄閣公炯炯坐屏雲毋隔珊珊行佩水蒼同
自驚𥘉到蓬莱上便見驪珠出海宫
　　西城宴集元祐七年三月上巳詔賜舘閤官花酒
　　以中澣日游金明池瓊林苑又㑹扵國夫人園㑹
　　者二十有六人二首
春溜泱泱𥘉滿池晨光欲轉萬年枝樓臺四望烟雲合
簾幕千家錦繡垂風過忽聞花外笑日長時奏水中嬉
太平誰謂全無象寓在群仙把酒時(少監韻/次王敏中)
宜秋門外喜參㝷豪竹哀絲發妙音金爵日邉棲壮麗
彩虹天際卧清深已煩逸少書陳迹更屬相如賦上林
猶恨真人足官府不如魚鳥自飛沈(侍郎韻/次王仲至)
　　清明前一日李觀察席上得風字
病軀寒食百無悰偶到平陽舊第中池籞信爲三輔冠
杯盤真有五陵風美人賦韻分春色上客揮毫奪化工
白髪漸扵花柳薄但憐流水碧相通
　　次韻羅正之惠綿扇
吳扇新飜製素綿名郎持贈意俱圓有人充戸修明月
無女乗鸞向𬗋烟供奉宜升淸暑殿動揺合作御風仙
誰知揮却靑蝇軰功在春𧖟一覺眠
　　寄新息王令蔵春䲧
令尹才髙寺為空歲時行樂與民同旋開小䲧藏春色
更製新聲寫土風客向罇前忘爾汝路穿花去失西東
無言嬀女今焉在桃李相傳恨未竆
　　送劉承議觧軄歸飬
征馬蕭蕭柳外鳴議郎歸飬洛陽城豋山尚記飛雲處
罷吏端如棄唾輕為米折腰知我拙下車入里見君榮
堂前嵩少宜秋色獻壽還應旋製聲
　　次韻王仲至侍郎(㑹李觀察池上)
螭口淸漪下玉欄隔花時聽鳥關關酒行寒食清明際
人在蓬壷閬苑間天近省闈卿月麗春偏戚里将星閑
忽思歸去焚香坐静取楞嚴看八還
　　慶張君俞都尉留後得子
天上吹簫玉作樓蟠桃熟後更無憂内家報喜車凌暁
太史占祥斗掛秋龍得一珠應獻佛虎生三日便吞牛
魯元福禄何人似坐見張敖數子侯
　　寄題趙侯澄碧軒
風流公子四難并更引清漪作小亭潤及玉階春漲雨
光浮藻井夜涵星捲簾几硯成圖畫倚檻鬚鬟入鏡屏
何日觧衣容借榻卧聽螭口瀉泠泠
　　寄張文潜右史
觧手亭臯纔㡬月春風已復動林塘稍遷右史公何沗
𥘉閱除書國為狂日出想驚儒發冡風行應罷女争桑
東坡手種千株柳聞說邦人比召棠
　　次韻裴秀才上太守向公二首
東風巳動北風歸寒氣侵㝷自霽威何處管絃傳臘酒
誰家刀尺製春衣使君英妙𨳩蓮幕别駕風流出粉闈
唯有廣文官獨冷終年如坐水邉磯
上客新從頴尾歸使君髙㑹列南威風将沈燎縈歌扇
雪帶梅香上舞衣飜様雲團分御帑如椽蜜炬出宫闈
食前方丈羅珍怪却訝犀燃牛渚磯
　　次韻太守向公豋樓眺望二首
茫茫汝水抱城根野色偷春入焼㾗千點湘妃枝上淚
一聲杜宇水邉魂遥憐鴻隙陂穿路尚想元和賊負恩
粉堞女牆都巳盡恍如陶侃夢天門
庖烟起處認孤村天色淸寒不見㾗車網湖邉梅濺淚
壷公祠畔月銷魂封疆盡是春秋國廟食多懷将相恩
試問李斯長歎後誰牽黄犬出東門
　　寄錢節(時節出爲揚州從事新錄兼簡參寥)
論月柴門不浪開命車良爲故人来茫然極目春千里
尚想愁腸日九囬綠水池邉聊復爾黄梁枕上信悠哉
何時共約參寥子自擷青菁作飯材
　　贈劉使君景文
落落衣冠八尺雄魚符新賜大河東穰苴兵法申司馬
曹植詩原出國風拈筆古心生篆刻引觴俠氣上雲空
石渠病客君應笑手校黄書兩鬢蓬
　　荅龔深之
深巷茅簷日漸長卧看花鳥競朝陽惜無好事携罇酒
頼有鄰家振燭光尚友頗存書萬卷封侯正闕木千章
錯刀錦叚相仍至小子都忘進取狂
　　次韻荅裴仲謨
十年淮海間居草偶遣兒童次第成方愧貧家矜敝帚
忽蒙鄰壁借餘明文昌但願花前老張翰何須身後名
移病闔門參拜阻卧聽車馬去来聲
　　荅曾存之
環堵蕭然汝水隈孤懷炯炯向誰開靑春不覺書邉過
白髪無端鏡上来祭竈請鄰聊復爾賣刀買犢豈難哉
故人休說封侯事歸釣江天有舊臺
　　春日寓直有懷參寥
觚稜金爵自岹嶤藏室春深更寂寥捫虱幽花欹露葉
岸巾髙柳轉風條文書几上鬚髯變鞍馬塵中歲月銷
何日一笻江海上與君徐歩㸔生潮
　　次韻裴仲謨和何先軰二首
聞說何郎操行端蕭然環堵若為安鳥啼花發阻携手
水逺山髙空凭欄别後想多黄絹作春来尤厭惠文彈
兩章讀罷知髙義貴賤交情自古難
汝南古郡寡參㝷兀兀長如鶴在隂支枕星河横醉後
入簾風絮報春深青山未落詩人手白髪誰知國士心
多謝名郎傳綠綺愧無佳句比南金
　　荅閻求仁謝參寥彦温訪扵墳所
老濞城西木半摧崑崙岡下路新開故人此地銜憂去
禪客他時問疾囬聞為樹風增永感却因水鳥證西来
已謀寒食驅羸馬細聽清談動玉哀
　　次韻劉遜父以寜齋詩二軸作以還之
揚舲偶過海邉州一見名郎破百憂荀氏諸龍俱俊偉
河東小鳳最風流明珠白璧堪投報細草幽花入獻酬
别駕舊齋何足念文昌新府待公㳺
　　次韻何子温
一星就起海隅傍縣弩前驅過射陽行見斯民無重困
坐令吾道有餘光簿書不礙詩人筆猿鳥常窺使者章
談笑自然群吏肅何須酒後次公狂
　　次韻宋履中近謁大慶退食舘中
翠華𥘉到殿中間三舘諸儒共一班迎謁暁廷清蹕近
退穿春仗綵旓閑病来怕飮東西玉老去慚陪大小山
知續春明退朝錄借觀當奉一䲭還
　　與鄧慎思沐扵啓聖遇李端叔
羸兵瘦馬犯黄塵自笑區區夢裏身不是對花能㐲老
自縁無酒可澆春校書天祿陪群彦晞髪陽阿遇故人
三百六旬如此少更添香火坐逡巡
　　和程給事贇闍黎化去之什
風流雲散越王城珍重闍黎願力成不使鄧尼驚倒化
祗教白傳歎先行早因妙契窺曹洞竟以清芬繼肇生
廻首中庭旌騎散月華還可一方明
　　再賦流觴亭
仙山逰觀甲寰􁧤不比人間目雨亭歌斷瑶池雲杳杳
酒行金谷水泠泠珠簾捲雨驚秋近羅襪凌波笑客醒
月下珮環聲更好應容揮麈伴公聽
　　燕觴亭
碧流如鏡羽觴飛夏木隂隂五月時淸渭日長逰女困
武陵春去落花遲玉笙吹罷觥籌錯蜜炬焼殘簮珥遺
吳越風流公第一未輸山簡習家池
　　㑹蓬莱閣
冠裳蓋坐灑清風軒外時聞韻籜龍人面春生紅玉液
銀盤烟覆𬗋駞峰天涵秋色山山共樹覺鄉思葉葉重
便欲買舩江北去為懷明徳更從容
　　次韻侍祠南郊
風馬雲車下九天郊柴𥘉告帝心䖍天如倚盖臨壇上
星若連珠繞御前縹緲佩環參雅奏岧嶤樓閣抱非烟
侍臣舉酒欣相属醉看參横左右肩
　　與李端叔逰智海用前韻
點目誰能化兩龍超然相見古人風紅塵稍與僧家逺
白髪偏扵我軰公休計浮名千載後且欣湯餅一杯同
何時並築䢴溝上引水澆花半畆宫
　　和黄冕仲寄題延平冷風閣
冷風三伏是清秋雖有炎蒸不汝留滿地溪山歸藻井
有時絲管下滄洲快哉便是逍遥趣偶爾還成汗漫逰
誰謂發揮無妙手賦凌楚玉有家丘
　　次韻謝李安上惠茶
故人早歲佩飛霞故遣長須致茗芽寒槖遽収諸品玉
午甌𥘉試一團花著書懶復追鴻漸辨水時能效易牙
從此道山春困少黄書剰校兩三家
　　次韻范純夫戲荅李方叔饋笋兼簡鄧慎思
楚山冬笋斸寒空北客長嗟食不重秀色可憐刀切玉
淸香不斷鼎烹龍論羔未愧蓴千里入貢當隨傳一封
薄祿飬親甘㫖少滿包時頼故人供
　　寄少儀弟
一隔音塵月屢遷忽収来問涕澘然栖遲册府吾如昨
流落江村汝可憐夢裏漫成池草句愁来空誦棣華篇
卑飛暫爾無多恨㑹有髙風送上天
　　九月八日夜大風雨寄王定國
長年身外事都捐節物驚心一悵然正是山川秋入夢
可堪風雨夜連天桐梢摵摵增悽斷燈燼飛飛落小圓
湔洗此情須痛飲明朝試就酒中仙
　　林次中奉使契丹劉仲平出倅鄆州同舍十有六
　　人飮餞于丁氏園次少蓬韻二首
　　　送次中諌議
鮮車百乗使龍庭路指金燕古北平祖帳列山修故事
行臺諸部奏新聲留犂撓酒知胡意尺牘移書示漢情
納節便應歸法從中途巳報制書行
　　送平仲學士
須句别駕偉儀刑陵谷𥘉無見坦平七子䢖安推世藝
五經中秘擅家聲南宫參綴端如夢東觀分擕空復情
莫愛谿堂好風月早来龍尾道前行
淮海集卷之九
淮海集卷第十(絶句)
　　　　　　　　　　　　秦　觀　少游
　　寄孫傳師著作
上林池籞富春風十里宫青錯御紅應與少年修故事
誤隨逰轂柳花中
　　泗州東城晩望
渺渺孤城白水環舳艫人語夕霏間林梢一抹青如畫
應是淮流轉處山
　　戯雲龍山人二絶
芳草未應羞鵯鵊潜鱗終是畏提壷蔡經背上㾗猶在
更念麻姑指爪無
選勝只携長脛鶴入廛還駕短轅車時人若問虚玄事
笑荅無過李老書
　　圓通院白衣閣
白衣閣外遶朱欄人在琉璃菡萏間誰把此花為刻漏
修行不放一時閑
無邉刹境一毫端同住澄清覺海間還是此花并此葉
壞空成住未曾閑
一根反本六根同古佛傳家有此風滿目紅蕖參翠盖
不唯門裏獲圓通
　　照閣
彌猴鏡裏三身現龍女珠中萬象開未若此軒人散後
水光清泛月華来
　　睡足寮寄震鼎二弟
與物無營但欲眠客来從笑腹便便秋生淮海凉如水
得句還應夢阿連
　　次韻參寥見别
爐香冉冉紆寒穗篝火熒熒擢夜芒預想江天囬首處
雪風横急鴈聲長
　　與倪老伯輝九曲池有懷元龍參寥
雲月姢姢淮海秋隋家池上共浮㳺可憐一叚風流事
特欠支郎與子猷
　　春日五首
幅巾投暁入西園春動林塘物物鮮却憇小庭纔日出
海棠花發麝香眠
一夕輕雷落萬絲霽光浮瓦碧差差有情芍藥含春涙
無力薔薇卧暁枝
裌衣新著倦琴書散䇿池塘返照𥘉翠碧黄鸝相續去
荇絲深處見逰魚
春禽葉底引圓吭臨罷黄庭日正長滿院柳花寒食後
旋鑚新火爇爐香
金屋舊題煩乙子蜜脾新採頼蜂臣蜻蜓蛺蝶無情思
隨例顛忙(狂/一作)過一春
　　秋日三首
霜落䢴溝積水清寒星無數傍舩明菰蒲深處疑無地
忽有人家笑語聲
月團新碾瀹花甆飲罷呼兒課楚詞風定小軒無落葉
青蟲相對吐秋絲
連卷雌蜺掛西樓逐由追晴意未休安得萬粧相向舞
酒酣聊把作纒頭
　　次韻子由召伯埭見别三首
孤蓬短榜沂河流無頼寒侵紫綺裘召伯埭南春欲盡
為公重賦伴牢愁(安眠晝擁裘知有故人家在此速将/子由詩云/濛濛春雨濕䢴溝蓬㡳)
(閑愁/詩卷洗)
靑熒燈火照深更逐客舟航冷似冰到處故應山作主
隨方還有月為朋(新詩句琢冰送我扁舟六十里未嫌/子由詩云/筆端大字鴉棲壁袖裏)
(交朋/罪垢汚)
冠盖紛紛不我謀掩關聊與古人逰㑹須匹馬淮西去
雲巘風溪遂所求(廬山得縱逰便欲携君将船去念君/子由詩云/髙安此去風濤悪還有)
(何求/無罪去)
　　還自廣陵四首
薄茶便當烏程酒短艇聊充下澤車墳墓去家無百里
往来仍不廢觀書
南北悠悠三十年謝公遺埭故依然欲論舊事無人共
卧聽鍾魚古寺邉
䢴溝繚繞上雲空坐阻層冰不得通頼有東風可人意
為開明鏡玉奩中
天寒水鳥自相依十百為群戯落暉過盡行人都不起
忽聞水響一齊飛
　　元日立春三絶
此度春非草草囬美人休着剪刀催直須殘臘十分盡
始共新年一併来
發春獻歲偶然同新曆觀天最有功頭上兩般幡勝影
一時飛入酒杯中
攝提東直斗杓寒驟覺中原氣象寛天為兩宫同號令
不教春歲各開端
　　次韻宋履中題李侯檀欒亭
隂隂數畆籜龍稠亭外危通一徑幽頗似竹林當日集
酒狂莫笑阮陳留
　　春日偶題呈上尚書丈丈
三年京國鬢如絲又見新花發故枝日典春衣非為酒
家貧食粥已多時
　　觀辱戸部錢尚書和詩餉祿米再成二章上謝
本欲先生一觧頥頓煩分米慰長飢客無貴賤皆𬞞飯
惟有慈親食肉糜
夢裏光隂挽不囬掩關獨坐萬緣灰偶因問訊維摩病
香積天中施飯来
　　擬題織錦圖
悲風鳴葉秋宵冷寒絲縈手涙殘粧㣲燭窺人愁斷腸
機翻雲錦妙成章
　　晩出左掖
金爵觚稜轉夕暉翩翩宫葉堕秋衣出門塵障如黄霧
始覺身從天上歸
　　次韻蔡子駿瓊花
無雙亭上傳觴處最惜人歸月上時相見異鄉心欲絶
可憐花與月應知
　　處州水南庵二首
竹栢蕭森溪水南道人為作小圓庵市區収罷魚豚稅
来與彌陁共一龕
此身分付一蒲團静對蕭蕭玉數竿偶為老僧煎茗粥
自携脩綆汲清寛
　　三月晦日偶題
節物相催各自新癡心兒女挽留春芳菲歇去何湏恨
夏木隂隂正可人
　　次韻東坡上元扈從三絶
赭黄繖底望龍章不斷惟聞蠟炬香一片韶音歸複道
重瞳左右列英皇
端門魏闕欝峥嶸燈火成山輦路平不待上林鸎百囀
教坊先已進新聲
仗下番夷各一群機泉如雨自繽紛細看香案旁邉吏
却是茅家大小君
淮海集卷之十
淮海集巻之十一
　　　　　　　　　　　　秦　觀　少㳺
　　四絶(意録者失其序耳/此贈道流盖有四時)
隂風一夜攪青㝠風定霏霏霰雪零遥想玉真清境上
白虛光裏誦黄庭　其四
夜深樓上撥書眠天在欄干四角邉風拂亂雲毫髪盡
獨留璧月向人圓　其二
天風吹月入欄干鳥鵲無聲子夜䦨織女明星來枕上
了知身不在人間　其三
本是匡山種杏人出山來事碧虛君上清欲問因何事
請看先山十丈文　其一
　　奉别牛司理
堂堂先德擅才名詞賦髙凌墨客卿之子妙齡初筮仕
好修文史繼家聲
　　送酒與泗州大守張朝請
莫笑杭州别駕村昔曾柱下數承恩而今雖是江湖吏
猶有當時七字尊
　　題郴陽道中一古寺壁二絶
門掩荒寒僧未歸蕭蕭庭菊兩三枝行人到此無腸斷
問爾黄花知不知
哀歌巫女隔祠叢飢䑕相追壞壁中北客念家渾不睡
荒山一夜雨吹風
　　又别牛司理
半年淹䘏越溪濵好愛如君只數人觧手莫令書信斷
故園桑梓幸相鄰
　　和工部侍郎新章
甍棟相連數畆中出門遥見大明宮朝元雖共浮丘伯
煑茗還同桑苧翁
　　題金華山寺壁
鸞鶴同為汗漫游天風吹散下滄洲金華有路通元氣
水繞髙寒不斷流
　　次韻出省馬上有懷蔣頴叔
新淬魚腸玉似泥將軍唾手取河西偏禆萬戸封龍額
部曲千金賜褭蹄
制詔行聞降紫泥簮花且醉玉東西羗人誰謂多籌策
止有黔驢技一蹄(憶蔣征西碧幢紅斾出闗去一路東/唱首云/春雪京城一尺泥並鞍還)
(已西豈比元戎碧油下貔貅繞帳馬千蹄/風送馬蹄/不論埃壒與塗泥封印還家日)
　　元祐三年余被召至京師從翰林蘇先生過興國
　　𥙿室院始識汶師後二年復來閱諸公詩因次韻
聊移小榻就風廊卧乆衣巾帯佛香白髪道人還省記
前年引去病賢良
　　客有遺予以假山石盆池者聞陳元發有石菖蒲
　　作此詩乞之
瑟瑟風漪心為清更窺􁫺崒眼增明可憐一片江山様
只欠菖蒲十數莖
　　興國浴室院獨坐時兒子湛就試未出
滿城車馬没深泥院裏安閑緫不知兒軰未來鈎箔坐
長春花上雨如絲
　　題趙團練畫江干曉景四絶
本自江湖客宦㳺常苦心看君小平逺懷我舊登臨
鳥外雲峰晚沙頭草樹晴想初揮灑就侍女一齊驚
公子歌鍾裏何從識渺茫惟應斗帳夢曾到水雲鄉
曉浦烟籠樹春江水拍空煩君添小艇畫我作漁翁
　　夢中得此
縞帶横秋匣寒流炯暮堂風塵如未息持此奉君王
　　寧浦書事六首
揮汗讀書不已人皆怪我何求我豈更求榮逹日長聊
以銷憂
魚稻有如淮右溪山宛類江南自是遷臣多病非干此
地烟嵐
寒食山州百鳥喧春風花雨暗川原因循移病依香火
寫得彌陀七萬言
　　留别平闍黎
縁盡山城且不歸此生相見了無期保持異日蓮花上
重說如今結社時
　紹聖元年觀自國史編修官䝉恩除館閣校勘通判
　杭州道貶處州管庫三年以不職罷將自青田以歸
　因往山寺中修懴日書絶句扵住僧房壁
　　　　　　　　　　　　郡後學張綎校正
淮海集巻之十一
淮海集巻之十二
　　　　　　　　　　　　秦　觀　少㳺
　　　序篇
臣聞春則倉庚鳴夏則螻蟈鳴秋則寒蟬鳴冬則雉鳴
此數物者㣲眇矣然其候未至則寂寞而無聞既至則
日夜鳴而不已何則隂陽之所鼓動四時之所感發氣
變於外則情迫於中雖欲不鳴不可得也淮海小臣不
聞廟堂之議帷幄之謀獨耳剽目采頗知當世利病之
所以然者嘗欲輸肝膽效情素上書於北闕之下則又
念身非諫官職非御史出位犯分重煩有司之誅隠忍
逡巡而不敢發幸陛下發德音下明詔使大臣任舉賢
良方正能直言極諫之士將修祖宗故事而親策於庭
嗚呼此亦愚臣效鳴之秋也輒忘踈賤條其意之所欲
言者爲三十篇以獻惟陛下財擇焉其目曰以意寓言
以言寓文示變化之所終始使天下曉然知之作國論
瑟不鳴二十五絃各以其聲應轂不運三十幅各以其
力旋黙則治語靜則制動作主術急不極則緩不生緩
不極則急不成一僨一起如環無端作治勢二篇以地
爲險山川是資以兵爲險不厭通逹作安都自信者不
避嫌自許者不求合倚而容之績乃可底作任臣二篇
衆賢聚於本朝姦人之所不利巧爲詆誣以幻羣聼作
朋黨二篇鳥有鳳魚有鯤超絶之材宜見闊畧作人材
楊墨塞路孟氏所攘申商崛興莫或汝遏作法律二篇
得與失爲鄰利與害同門非至精莫之能分作論議二
篇爵禄者所以勵世磨鈍科條品目其可不悉作官制
二篇善治水者以四海爲壑善治財者以天地爲資國
之大計於是乎在作財用二篇料敵之虛實若别牛馬
應變之倉卒如數一二非有道之士不能作將帥以寡
覆衆來如風雨去如絶絃作竒兵美言可以市三寸之
舌勝百萬之師作辨士機㑹之來間不容髪匪龜匪鏡
其能勿失作謀主心不治則神擾氣不養則精喪治心
養氣四術自得作兵法愚民弄兵依阻山谷銷亡不時
或為大釁作盗賊三篇党項㣲種盗我靈武逾八十年
天誅不迄作邊防三篇東西為緯南北為經織者就綜
而文成其詳在彼其略在此作序篇
　　　國論
臣聞古之人君以其祖考之志而升黜人材弛張法度
者多矣太上忘言其次有言其下不及言何則昔舜舉
十六相去四㓙肇十有二州皆堯志也而精誠所動神
化所移不待告之以言而天下曉然固已心知其本末
此所謂太上忘言者也􁐷庚之遷毫武王之代商所以
從先王之業承文考之志也而浮言横議二三不一至
以其遷伐之意託於詞令丁寧而告于庭委曲而誓諸
野然後民始恱然而服從此所謂其次有言也秦孝公
用商君之説變法令易風俗所以修繆公之業成獻公
之志也然未嘗以其變法之意告民疑而不服則痛法
以繩之此所謂其下不及言者也夫秦之不及言固無
足道而舜之忘言又不可以遽及然則後世人君有以
祖考之命而升黜人材弛張法度者安得不法􁐷庚武
王之有言哉陛下即位以來圖任元老眷禮名儒屏棄
姦臣投竄刻吏所以照臨海内甚盛罷青苗之使廢市
易之司削保甲之條刋免役之令至於摘山煑海冶鑄
之事他日吏縁以為姦者臨遣信臣更定其法所以加
惠元元甚厚臣竊聞之凡此大功數十淹速輕重雖出
於聖母之裁成其大槩則皆先帝之末命也然大道之
行小人所不利或作為詆欺之言悖亂羣聽以為先帝
之道陛下當終身奉以周旋而數年之間遽聽一二大
臣更張㡬盡異乎所謂父作之子述之者矣自非明智
不惑之士往往聞其説而疑之嗚呼此殆陛下不法􁐷
庚武王有言之過也夫子之事父其生也養志為大養
口體次之其殁也繼志為大述事次之知述事而不知
繼志猶養口體而不養志也非所以為逹孝秦皇漢武
皆以蓋世之氣闢闔宇宙之材并吞諸侯攘却胡粤若
以功業言之則始皇之英偉傑特又非武帝之可比也
然而萬世之下號始皇為暴主稱武帝為賢君秦祚遽
傾漢基益大者何哉二世不變始皇之事孝昭能改武
帝之法故也向使先帝晚年於人材法度初無升黜之
心弛張之意陛下猶當繼其志不述其事又况親承於
末命乎臣願陛下具以意作爲明詔丁寧反覆如古訓
誥誓命之文布告天下咸使聞之則小人雖有詆欺之
言不能以疑衆矣然後被之於詩章傳示無窮以明德
意使後世皆知成先帝之功者陛下也豈不休哉
　　　主術
臣聞人主之術無他其要在乎能任政事之臣與議論
之臣而已政事之臣者宰相執政和隂陽萬物宰制百
辟鎮撫四夷與天子經綸於帷幄之中者也議論之臣
者諫官御史學術知古始器識通世務奮不顧身與天
子辦曲直爭是非者也今天下之事有執政之臣以行
之有議論之臣以言之則人主可以弁冕端委而無所
事不然則雖弊精神竭筋力以夜繼日猶無益也臣請
以用人一事明之士大夫以名列於仕版者蓋以萬計
有智者有愚者有賢者有不肖者若智與賢則功利之
所從興也愚與不肖則罪害之所從起也夫人主以一
身之思慮一耳目之聰明而當天下功罪利害之機非
有政事之臣則百官之進退柰何而不亂也然人之難
知久矣實愚而似智實智而似愚者有之實賢而似不
肖實不肖而似賢者有之申以親疎之異重以好惡之
偏夫以天下之智愚賢不肖而付之於二三大臣之手
非有議論之臣則進退當否柰何而知之也雖然政事
之臣者人主之股肱議論之臣者人主之耳目任政事
之臣而忽諫官略御史猶股肱便利而耳目盲瞶也任
議論之臣而輕宰相薄執政猶耳目聰明而股肱折也
要之二者不可偏勝使之適平而已漢成帝用王鳯為
大將軍政事大小皆自鳳出天子曾不一舉手京兆尹
王章言之為鳳所陷罪至大逆故陽朔之後天下以言
為諱唐明皇用李林甫為相十有九年顓政用事補闕
杜進上書斥為下邽令由是諫諍路絶此則任政事之
臣太勝也漢武帝擢嚴助朱買臣吾丘夀王司馬相如
東方朔之徒於左右朝廷有政事輒令助等與大臣辨
論大臣數絀唐德宗晚年宰相唯奉行詔書所與圖事
者李齊運裴延齡韋渠牟而已此則任議論之臣太勝
也臣聞仁祖時天下之事一切委之執政羣臣無得預
者除授或不當雖貴戚近屬㫖從中出輒為固執不行
一旦諫官列其罪御史數其失雖元老名儒上所眷禮
者亦稱病而賜罷政事之臣得以舉其職議論之臣得
以行其言两者之勢適平是以治功之隆過越漢唐與
成康相先後蓋繇此也陛下即位以來圖任老成屬以
事屢下明詔使中外大臣舉諫官薦御史保任骨鯁以
備獻納之科可謂得人主之要術矣願鑒漢唐之弊專
取法於仁祖常使两者之勢適平足以相制而不足以
相勝則陛下可以弁冕端委而無事矣
　　　治勢上
臣聞御天下之術必審天下之勢不審其勢而巳信臆
決行其所謂道守其所謂法則雖有剛嚴果斷之材或
失而為刻深慈恵惻隱之意或壞而為姑息何則設之
不當也夫聖主之於天下豈嘗有意用術哉天下有彊
勢吾則有寛術天下有弱勢吾則有猛術非彊非弱天
下無勢非寛非猛吾亦無術蓋無勢者天下之常勢而
無術者天下之至術也雖然御彊勢者必以寛而彊之
弊實生於寛御弱勢者必以猛而弱之弊實生於猛何
則昔漢之文景承髙祖開創之後接呂氏蹀血之餘除
誹謗去肉刑减笞法定箠令可謂寛矣而諸侯逆命夷
狄侵邊孝武不勝其憤力攘匃奴誅兩粤大臣相繼而
入獄二千石連頸而伏誅巫蠱之禍至於夫婦父子之
間而不相保由是言之豈非强之弊實生於寛耶昔唐
肅宗噐本刻深以刑名自喜安史之亂來歸者戮於獨
柳之下待罪者斃於縲紲之中可謂猛矣而慶緖荐興
思明復起代宗深鑒其事舎脇從之罪緩汚染之誅至
於封豕長蛇無所懲艾忠臣義士切齒不平王室陵夷
之漸蓋基於此由是言之豈非弱之弊實生於猛耶是
故救强之弊必於崇寛之時救弱之弊必於尚猛之日
夫强弱之相乘寛猛之相代猶東之有西晝之有夜理
之所必至事之所固然也顧昧者不知耳昔陵陽嚴詡
將去頴川謂掾史曰我以柔弱召必選剛猛代到將有
僵仆者矣及何並至郡首治鍾威趙季李𣢾之獄果如
詡言以詡並觀之則天下之勢可以前百年而預定古
者刑罰世輕世重不為定論文王之時闗市譏而不征
周公成王之時則闗市有征矣至凶年然後㢮之推此
類而言則先王之法度大抵皆審天下之勢而為之者
也傳曰政寛則民慢慢則紏之以猛猛則民殘殘則㢮
之以寛寛以濟猛猛以濟寛政是以和夫傳所謂和者
則臣之所謂聖人之至術者歟
　　　治勢下
臣聞祖宗之時天下新脫割據戰伐之禍天厭久亂俱
欲無為而又掃除煩苛之患足以深結海㝢之心削平
僣偽之威足以逆折姦俠之氣當是時天下之勢如元
氣在乎混淪之中固莫得而名已逮嘉祐之後習安玩
治為日既久大臣以厚重相髙小臣以苟簡自便肉食
者鄙未能逺謀誰能無偷朝不及夕故先皇即位之始
大講法度作而新之覈名實以興百辟攘夷狄以布威
靈有司奉行於中使者刺舉於外此真得所謂以猛政
救緩勢之術也元豐之後執事者矯枉過直矜鉤距以
為法術任惠文以取媮快上下迫脇民不堪命故陛下
即位之始黜鍜鍊之吏逐聚歛之臣登老臣於散地擢
忠鯁於謫籍平寃獄振乏餒與天下休息此真得所謂
以寬政解急勢之術也而比日已來執事者又將矯枉
而過直矣何告訐詆欺之言率然敢陳而王體未嚴也
嚮背異同之見各自為守而國論未决也蠻夷猾夏寇
賊姦宄隱忍羈縻冀其自罷而天誅未迄也推此言之
天下之緩急雖曰未見而固已胚渾於冥冥之中矣夫
致先帝之用猛術者嘉祐之緩勢也致陛下之用寛術
者元豐之急勢也今又矯枉過直則勢必復緩緩甚則
術又將出於猛矣猛術一用天下固已震動若再用緩
則安危之計未可知也何則天下之勢猶一人之身緩
而救之以猛猶闗鬲不通而涌泄之也其急而觧之以
寛猶虚中暴下而𥙷養之也𥙷養至平則可以已矣平
而不已則又將至於闗鬲不通再加涌泄正氣必傷重
被猛術國本必伐故曰安危之計未可知也臣願陛下
遏逋慢之原杜懈㢮之漸明詔内外一乎中和使天下
之緩勢不得而成緩勢不成則後世雖有猛術不可得
而用之
淮海集卷之十二
淮海集巻之十三(進策)
　　　　　　　　　　　　秦　觀　少㳺
　　　安都
臣聞世之議者皆以謂天下之形勢莫如雍其次莫如
周至於梁則天下之衝而已非形勢之地也故漢唐定
都皆在周雍至五季已來實始都梁本朝縱未能逺䂓
長安盍亦近卜於洛陽乎而安土重遷眷眷於開封之
境非所以爲萬世計也臣竊以爲不然何則唐漢之都
必於周雍本朝之都必於梁而後可也夫長安之地左
殽函右隴蜀襟屏終南太華之山縈帯涇渭洪河之水
地方數千里皆膏腴沃野卒有急百萬之衆可具形勢
便利下兵於諸侯如建瓴水四塞之國也故其地利守
自古號爲天府開封地平四出諸道輻湊南與楚境西
與韓境北與趙境東與齊境無名山大川之限而汴蔡
諸水參貫巾車錯轂蹄踵交道軸艫銜尾千里不絶四
通五逹之郊也故其地利戰自古號爲戰塲洛陽左瀍
右澗表裏山河扼殽黽之隘阻成臯之險直伊闕之固
廣袤六百里四靣受敵以守則不如雍以戰則不如梁
然雍得之可以爲重自古號爲天下之咽喉凡天下之
形勢無過此三者也故彼蜀之成都吳之建業皆霸據
一方之具而楚之彭城特盜賊之窟耳易曰天險不可
升也地險山川丘陵也王公設險以守其國所謂險者
豈必山川丘陵之謂哉在天而不可升在人而不可奪
則皆爲險矣夫雍爲天府梁爲戰塲周爲天下之咽喉
而臣以謂漢唐之都必於周雍本朝之都必於梁而後
可者漢唐以地爲險本朝以兵爲險故也漢髙祖曰吾
以羽檄召天下兵莫有至者武帝曰吾初即位不欲出
虎符發兵郡國蓋漢踵秦事郡國背道材官有變則以
符檄發之京師惟有南北兩軍有期門羽林孤兒以備
扈從唐分天下爲十道置兵六百三十四府其在闗中
者惟二百六十有一府府兵廢始置神策爲禁軍亦不
過數萬人以此見漢唐之兵皆在外也故非都四塞之
國則不足以制海内之命此所謂以地為險者也本朝
懲五季之弊舉天下之兵宿於京師名挂於籍者號百
餘萬而衣食之給一毫已上皆仰縣官又非若府兵之
制一寓之於農也非都四通五逹之郊則不足以養天
下之兵此所謂以兵爲險者也夫以兵爲險者不可以
都周雍猶以地爲險者不可以都梁也而昧者乃以梁
不如周周不如雍嗚呼亦不逹於時變矣夫大農之家
連田阡陌積粟萬斛兼陂池之利并林麓之饒則其居
必卜於郊野大賈之室歛散金錢以逐什一之利出納
百貨以收倍稱之息則其居必卜於市區何則所操之
術殊則所杔之地異也今梁據天下之衝歳漕東南六
百萬斛以給軍食猶恐不瞻矧欲襲漢唐之迹而都周
雍之墟何異操大賈之術而欲託大農之地也由是言
之彼周雍之地者漢唐之險耳本朝何賴焉
　　　任臣上
臣聞明君之御臣也不致疑忠臣之事君也不避嫌嫌
疑之事皆出於姦臣庸君度量狹隘心意頗僻不能以
致誠相期而已古之人有自舉其身者有舉其子者有
舉其弟者有舉其姪者有舉其内外之親舊者而其君
不以為疑其臣不以為嫌者何哉以其所舉者當而已
矣漢宣帝欲擊先零問誰可將者趙充國曰無如老臣
者矣宣帝用之遂破先零此所謂自舉其身者也晉君
問孰可為國尉祈奚曰午也可君曰非子之子耶對曰
君問可否不問子也君子謂祁奚能舉善矣此所謂有
舉其子者也李石當國薦弟福可任治人繇監察御史
為戸部侍郎此所謂有舉其弟者也晉求文武良將謝
安以其姪幼度應舉郄超聞而嘆曰安違衆舉親明也
幼度不負舉才也果破符堅於淝水之上此所謂有舉
其姪者也崔貽孫為相未踰年除吏八百莫不諧允德
宗曰人言卿擬官多親舊何耶對曰陛下令臣進擬庶
官夫進擬者必悉其材行如不與聞何由得其實此所
謂有舉其内外之親舊者也此數子者皆内有以自信
外有以信於人仰無所愧俯無所怍其視身也與人等
其視子弟親舊也與不相誰何者等故能立功於當年
垂名於後世千載之下想見其風向使念瓜李之小嫌
忘事君之大節匿名迹逺權勢心知其然而不敢發則
與糞壤同朽耳尚何功名之立哉陛下即位以來委政
於六七大臣其人自以曠世遭遇莫不悉心竭力知無
不為言無不盡可謂千載一時之嘉㑹也而臣竊有所
不然者未能去用親之嫌而已奇材異行實為時軰所
見推者一涉大臣之親則相顧繆悠莫敢援之以進幸
而不顧進之則諫官御史之章相隨而至矣臣以為此
風一成非聖朝之事也何則大臣之親嫌而不用則侍
臣之親亦當嫌而不用引而下之至於臺省寺監之官
推而廣之至於漕刑郡縣之吏其親者皆嫌而不用矣
夫竒材異行不常有於天下幸而有焉又以親與嫌而
棄之則是非得草萊巖穴之士終不用也昔西漢之韋
氏平氏東漢之袁氏楊氏唐之韋杜蘇李陸蕭諸氏皆
兄弟為三公父子為宰相盛者至與國相始終其間建
功立業號為名臣者蓋不可勝數柰何専用草萊巖穴
之士哉願詔中外之臣惟賢是進惟不肖是退而勿以
用親為嫌諫官御史惟進退之當否是察而勿以親嫌
為劾則天下之竒材異行庶乎皆得而用也
　　　任臣下
臣聞人主之於諫諍之臣非獨聽其言之難也取其大
節而略其小過是為難矣夫骨鯁自信以身許國不為
利害之所撓屈者所謂大節也材智之不周思慮之不
宻學術之不至聞聽之不審所謂小過也必有大節而
無小過者然後得為諫諍之臣則窮年没世不可得其
人矣如或不然則與其無一時之小過孰若有終身之
大節哉昔汲黯通經術則不如平津侯恢武功則不如
大將軍明習法令則不如張湯文章儒雅則不如司馬
相如謹厚自全則不如石慶術略横出則不如主父偃
然淮南王謀反惟憚曰黯好直諫守節死義説平津侯
等如發䝉耳由是言之諫諍之臣其功在於正綱紀立
風憲通上下之情使亂臣賊子顧憚而不敢發如此而
已一舉之不當理一發之不中節曾何足以深咎耶陛
下即位以來首下明詔使中外大臣保任諫官御史蓋
充賦者百有餘人其見用者十數人耳選擇既精人頗
自重皆毅然有伏節死誼之心興利除害甚於嗜慾攘
擊姦惡如報私讐首尾數年之間遂成冠古之治雖神
功聖化敏妙自然亦此曹獻替可否之力也然比者甞
以所言不效諫官御史接迹引去或遷他官或𥙷外郡
臺省為之一空臣愚疎逺不知朝廷之事切恠陛下何
取之之難而去之之易也且人非蓍龜不無過誤顧其
設心措意何如耳昔漢酈食其有撓楚之非唐魏鄭公
有縱薛延陀之過本朝趙中令有遣趙保忠之失此三
人者皆天下之豪傑一時之名臣也猶有非繆過失如
此又况不及於三人者乎臣願陛下鑒師古始追御來
今重諫官之進退慎御史之升黜取其大節而略其小
過使天下之士得以盡忠畢力於前則神功聖化又將
有新於此矣或謂臣曰古者諫諍之臣職於廣聰明除
壅蔽成德業而已後世狂夫小子狡猾不道之人或假
其名以資盗竊其噐以售姦如谷永者王鳯之客也而
譏斥帷幄劉栖楚者李逢吉之黨也而額叩龍墀陽為
剴拂之迹隂成附麗之謀以此言之小過其可畧乎略
其小過則成其大惡矣臣應之曰不然夫藥石所以瘉
病也而致病者有矣然自古及今未有廢藥石者何哉
以其所愈者衆所害者寡也諫諍之臣雖噐有逺近才
有修短大抵搢紳之選也安可盡誣以谷永劉栖楚之
徒歟就使有一二人焉則去其一二人者可也何至空
臺省而逐之耶陸贄曰天不以地有惡木而廢發生天
子不以時有小人而廢聽納又曰諫者多表我之能好
諫者直示我之能賢諫者之狂誣明我之能恕諫者之漏
泄彰我之能從有一于斯皆為盛德嗚呼人主用諫諍
之臣贄之論盡矣
　　　朋黨上
臣聞朋黨者君子小人所不免也人主御羣臣之術不
務嫉朋黨務辨邪正而已邪正不辨而朋黨是嫉則君
子小人必至於兩廢或至於兩存君子小人兩廢兩存
則小人卒得志而君子終受禍矣何則君子信道篤自
知明不肯偷為一切之計小人投隙抵巇無所不至也
臣請以易道與夫堯舜漢唐之事明之易以陽為君子
隂為小人一陽之生則為復復者反本也三陽用事則
為泰㤗者亨通之時也而五陽之極則為夬夬者剛決
柔也以此見君子之道必得其類然後能勝小人也一
隂之生則為姤姤者柔遇剛也三隂用事則為否否者
閉塞之時也而五隂之極則為剥剥者窮上反下也以
此見小人之道亦必得其類然後能勝君子也隂陽相
與消長而為惨舒為生殺君子小人相與勝負而為盛
衰為治亂然皆以其類也臣故曰朋黨者君子小人所
不免也堯之時有八元八凱十六族者君子之黨也又
有渾沌窮竒檮杌饕餮四凶族者小人之黨也舜之佐
堯有大功二十者舉十六相去四凶而巳不聞以其朋
黨而两廢之亦不聞以其朋黨而兩存之也臣故曰人
主御羣臣之術不務嫉朋黨務辨邪正而巳東漢鉤黨
之獄海内塗炭二十餘年盖始於周福房植謂之甘陵
南北部至於李膺陳蕃王暢張儉之徒遂有三君八顧
八俊八及八厨之號人主不復察其邪正惟知震怒而
已故曹節侯覽牢修朱竝得以始終表裏成其姦謀至
於刑章討捕錮及五族死徒廢禁者六七百人卒不知
修竝者乃節覽之黨也唐室之季朋黨相軋四十餘年
搢紳之禍不觧盖始於李宗閔李德裕二人而已嫌怨
既結各有植立根本牢甚互相傾擠牛僧孺李逢吉之
屬則宗閔之黨也李紳韋處厚之屬則德𥙿之黨也而
逢吉之黨又有八闗十六子之名人主不復察其邪正
惟曰去河北賊易去此朋黨難而其徒亦曰左右佩劒
彼此相笑盖言未知孰是也其後李訓鄭注用事欲以
權市天下凡不附已者皆指以為二人之黨而逐去之
至於人人駭慄連月雺晦卒不知訓注者實逢吉之黨
也臣故曰邪正不辨而朋黨是嫉則君子小人必至於
兩廢或至於兩存君子與小人兩廢兩存則小人卒得
志君子終受禍矣
　　　朋黨下
臣聞陛下即位以來虚懷反席博採公論悉引天下名
士與之經綸至有去散地而執鈞衡起謪籍而叅侍從
者雖古版築飯牛之遇不過如此而已君子得時則其
類自至數年之間衆賢彈冠相繼而起聚於本朝夫衆
賢聚於本朝小人之所深不利也是以日夜恟恟作為
無當不根眩惑誣罔之計而朋黨之議起焉臣聞比日
以來此風尤甚漸不可長自執政從官臺閣省寺之臣
凡被進用者輒為小人一切指以為黨又至於三君八
顧八俊八及八厨之名八闗十六子之號巧為標榜公
肆詆欺一人名之於前萬人實之於後傳曰下輕其上
爵賤人圖柄臣則國家摇動而人不靜也然則其可以
不察歟臣聞慶曆中仁祖鋭於求治始用韓琦富弼范
仲淹以為執政從官又擢尹洙歐陽修余靖蔡襄之徒
列於臺閣小人不勝其憤遂以朋黨之議陷之琦弼仲
淹等果皆罷去是時天下義士扼腕切齒髮上衝冠而
小人至扵舉酒相屬以為一網盡矣頼天子明聖察見
其事琦弼仲淹等旋被召擢復䝉器使遂得成其功名
今所謂元老大儒社稷之臣想望風采而不可見者皆
當時所謂黨人者也向使仁祖但惡朋黨之名不求邪
正之實赫然震怒斥而不反則彼數人者皆為黨人而
死耳尚使後世想望風采而不可見耶今日之勢蓋亦
無異扵此臣願陛下觀易道消長之理稽帝虞廢舉之
事鑒漢唐審聽之失法仁祖察見之明杜媒蘗之端窒
中傷之隙求賢益急用賢益堅而信賢益篤使姦邪情
得而無所售其謀讒倿氣索而無所啟其口則今之所
謂黨人者後世必為元老大儒社稷之臣者矣(終/十三卷)
淮海集巻之十四
　　進策　秦　觀　少㳺
　　　人材
臣聞天下之材有成材者有竒材者有散材者有不材
者器識閎而風節勵問學博而行治純通當世之務明
道徳之歸此成材者也經術藝文吏方將略有一卓然
過人數等而不能飾小行矜小廉以自託於閭里此竒
材者也随羣而入逐隊而趨既無善最之可記又無顯
過之可繩攝空承乏取位而已此散材者也寡聞見暗
機㑹乖物理昧人情執百有司之事無一施而可此不
材者也古之人主於成材則付以大任而備責之於竒
材則隨所長而器使之於散材則明賞罰而磨礪之於
不材則棄之而已四者各有所處然而竒材者尤人主
所宜深惜者也蓋天下之人材不世出而散材者又不
足以任能事不材者適足以敗事而已是則任天下之
能事者常取乎竒材有竒材而不深惜焉則將與不材
同棄而曾散材之不如矣夫匠氏之於木也楩楠豫章
易直而十圍者必以為明堂之棟路寢之楹七圍八圍
者雖多節必以為髙明之麗拱把而上者雖小橈必以
為狙猿之杙稍脩則以為榱桷甚短則以為侏儒至於
棭樠軸觧亟沉而易蠧者然後以之爨也今有楩楠豫
章於此七圍八圍拱把而上特以多節小橈之故遂并
棄之豈不惜哉人主用天下之材亦何以異於此今國
家之人材可謂富矣養之以學校而取之以貢舉名在
仕版者無慮數萬然一旦有事則常若乏人何哉以臣
觀之未能深惜天下之竒材故也蓋不深惜天下之竒
材則用之或違其長取之將責其備雖有嶔崎歴落頴
脱絶倫之士執事者始以名聞未及試之而媒蘖其短
者固已圜視而起矣夫竒材多自重又不材者之所甚
嫉也以自重之勢而被甚嫉之毁其求免也豈不難哉
一旦有事而常若乏人其勢之使然無足恠也昔孟公
綽為趙魏老則優不可以為滕薛大夫禆諶能謀於野
則獲於邑則否黄霸為丞相功名損於治郡時人固有
所長亦有所短也皋陶喑而為大理天下無虛刑師曠
瞽而為太宰晉國無亂政賢如蕭何而有市田請地之
汙直如汲黯而有𥚹心忿罵之鄙文如長卿而有臨卭
滌器之陋將如韓信而有胯下蒲伏之辱吏如張敞而
有便靣拊馬之事此數子者責其備則彼將老於耒耜
之旁死於大山龕巖之下耳人主豈得而用之陛下即
位以來屢下明詔舉監官御史臺閣學校之臣刺史牧
民之吏與夫可備十科之選者所得人材蓋不可勝數
臣願陛下取其名實尤異者用之而不疑人情不能無
小過非有顯惡犯大義所當免者宜一切置而不問以
責異時之功則彼將輸瀝肝膽捐委軀命求報朝廷而
不可得一旦有天下四夷之事何足患哉
　　　法律上
臣竊觀唐虞以後有天下者安危榮辱之所從長久亟
絶之所自無不出於其所任之術而所任之術大抵不
過詩書法律二端而已蓋純用詩書者三代也純用法
律者秦也詩書法律雜舉而並用迭相本末遞為名實
者漢唐也何以知其然耶夏商周之興也治教政令既
本於道德之意而舟車噐械亦出於義理之文其迹載
於典謨訓告誓命之篇而其㫖寓於國風雅頌之什當
是時也聖賢之學著而百家之説熄帝王之制舉而霸
者之事廢議事以制不為刑辟故曰純用詩書者三代
也魏文侯之師李悝論次諸國之法著為法經其徒商
鞅用以相秦始作收司連坐告匿之法而輔以詆欺文
致細㣲之事晚節末路至於焚書坑儒偶語者棄市以
是古非今者族吏見知不舉與同罪故曰純用法律者
秦也漢自髙祖納陸賈之言命為新語用叔孫通之説
而使定禮儀可謂知所取矣而以三章之約不足禦姦
於是蕭何攟摭秦法作律九章而張湯趙禹之徒又為
見知故縱監臨部主之法唐自大宗詘封倫秦漢之論
用魏公帝王之謀可謂知取舎矣而朝廷郡縣百官有
司所以朝夕從事者一出於律令格式之文故曰詩書
法律雜舉而並用迭相本末遞為名實者漢唐也惟其
純用詩書故三代享國安榮而歴年長久惟其純用法
律故秦危辱而亟絶惟其詩書法律雜舉而竝用迭相
本末遞為名實故漢唐之有天下雖號長久而安榮之
日少危辱之日多僅免亟絶而已蓋詩書者所以崇德
其事皆孝弟忠信人之所欲者也而安榮長久人之所
欲者也而法律所以制姦其事皆鞭笞斬艾人之所惡
欲以報所惡之讎者也以所惡之術報所惡之讐亦其
理之然哉賈生曰今或言禮誼之不如法令教化之不
如刑罰人主胡不引啇周秦事以觀之也嗚呼若賈生
者可謂知治體矣
　　　法律下
臣聞古今異勢不可同日而語以今天下而欲純用詩
書盡去法律則是腐儒不通之論也要使詩書不為法
律所勝而巳祖宗之時二端雖號竝行而士大夫頗自
愛重以經術為職文藝相推間有喜刑名精案牘者則
衆指以為俗吏而耻與之言近世則不然士大夫急扵
功利不師古始相與習者莫非柱後惠文之事父教其
子兄詔其弟以為速化之術無以過此間有引古義決
嫌疑則掩口而笑曰此老生之常談耳何所用於今哉
嗚呼此風一成非天下之福也盖昔者以詩書為本法
律為末而近世以法律為實詩書為名臣以天下之大
弊君子所宜奮不顧身而救之者無甚於此何則廢詩
書而從法律則是舉天下而入於申韓之術也楊子曰
申韓之術不仁之至矣夫不仁者三代之所以失天下
也君子救之其可以緩耶臣嘗思之其所以然者無他
始於試法而已朝廷試士以法者欲其習為吏也而假
之太優擢之太峻至於黄綬中選數歲之間持斧仗節
領一道之權任二千石之重而制策進士留滯於州縣
之官有十年而不得調者嗚呼欲士大夫之不廢詩書
而從法律也豈可得乎且法吏之與儒臣所聞異趣所
見異塗猶方圓曲直之不相入也昔匃奴渾邪王降漢
長安賈人與市者當坐死五百餘人而汲黯固爭以為
不可若使法吏言之則必以為䦨出財物矣宻人有告
部亭長受其米肉遺者而卓茂折之以禮以為汝能髙
飛逺走不在人間乎若使法吏言之則以為受所監臨
矣朱博曰如太守漢吏奉三尺律令以從事耳亡柰生
所言聖人道何也且持此道歸堯舜君出為陳説之今
天下所以未受其禍者以異時制策進士所得之臣有
如汲黯卓茂者在也十數年之後耆老大臣相繼得謝
而試法所得之吏有如朱博者當軸而處中焉則君子
雖欲奮不顧身以救之亦無及已臣以為縱未能盡罷
其士宜稍變革以抑其風使吏非有出身毋得試法其
餘出仕换官之類可一切試以經術藝文要令天下皆
知法律之不如詩書也則申韓之禍熄矣
　　　論議上
臣竊聞役法之議不決久矣有司閱四方之牘眩􁑌起
之説牽制優游相視而不斷者二年于兹雖稍復筆削
著為一切之令取濟朞月卒未有確然定論可以厭服
人情傳萬世不弊者也其所以然者無他焉士大夫據
偏守獨各有系吝不能以至公為心故耳何則夫所謂
役法者其科條品目雖曲折不同大抵不過差免二法
而已差役之法雖曰迭任府史胥徒之士率數年而一
更然而捕盗者奔命不遑主藏者備償無筭囷倉竭扵
飛輓資産破扵厨傳執事者患其弊也扵是變而為免
役之法雖曰歲使中外之民悉輸僦直以免其身然而
平估至扵室廬檢栝及扵車馬裒多以為寛剩厚積以
為封樁則其弊又有甚扵差役者矣蓋差役之法不弊
則免役之法不作免役之法不弊則今日之議不興然
而士大夫進用於嘉祐之前者則以差為是而免為非
進用於熈寧之後者則以免為得而差為失私意既摇
於中公議遂移於外嗚呼豈特二年而無定論哉雖十
年而無定論不足恠也昔唐至賦役之法有租庸調者
最為近古自開元之後版圖既隳丁口田畞皆失其寔
法以大弊故楊炎變之以為两稅之法已而盗起兵興
征求無節法又大弊故陸贄以七事者力詆其非然而
終唐之世不復改也夫唐之諸臣豈不知两稅為非古
租庸調為近古哉蓋以晚節末路俱為弊法以此易彼
寔無益也今差役免役之法蓋類於此然則何為而可
耶臣聞楚人有第二區者其甲則長子之所築也其乙
則少子之所築也規摹不同而歳久皆弊其父謀所止
二子各請止其所建之廬至數日不決有鄰人告之曰
昔少君以甲第壞甚於是營乙以舎族人今乙第又壞
而長官復欲徙之於甲是以壞易壞非計之得也何不
合二第可用之材别營一區而棄其腐橈者乎父以為
然其論遂定今陛下以役法之議付於嘉祐熈寧之臣
何異楚人之謀於二子也盍亦質諸鄰人之論哉陛下
若以臣言為然願詔有司無牽於故新之論毋必於差
免之名悉取二法之可用於今者别為一書謂之元祐
役法則嘉祐熈寧之臣皆黙然而心服矣若夫酌民情
之利病因五方之所宜條去取之科列輕重之目此則
有司之事臣所不能知之亦猶楚人之第某材可棄某
材可留皆當付之匠氏不可問諸鄰人也傳曰雖有絲
麻無棄菅蒯雖有姜姬無棄蕉萃唯陛下擇焉
　　　論議下
臣聞世之議貢舉者大率有三焉務華藻者以窮經為
迃闊尚義理者以綴文為輕浮好為髙世之論者則又
以經術文辭皆言而已矣未嘗以為德行德行者道也
是三者各有所見而不能相通臣請原其本末而備論
之則貢舉之議決矣古者諸侯卿大夫交接鄰國以㣲
言相感動當周旋進退之時必稱詩以喻其志蓋以别
賢不肖而觀盛衰焉其後聘問不行於列國學詩之士
逸於布衣於是賢人失志之賦興屈原離騷之詞作矣
此文詞之習所由起也及其衰也彫篆相夸組繪相侈
苟以譁世取寵而不適於用故孝武好神仙相如作大
人賦以風其上乃飄飄然有凌雲之志此文辭之弊也
昔孔子患易道之不明乃作彖象繫辭文言説序雜卦
十篇以發天人之奥而左氏亦以春秋之法弟子傳失
其真於是論本事作傳以記善惡之實此經術之學所
由起也及其衰也幼童而守一藝白首而後能言故漢
儒之陋有曰秦近君能記説堯典二字至十餘萬言但
説若稽古猶三萬言也此經術之弊也古者民有恭敏
任恤者則閭胥書之孝悌睦婣有學者則族師書之有
德行道藝者則黨正書之而又攷之於州長興之於鄉
老大夫而論之於司徒樂正司馬所謂秀選進造
之士者是也然後官而爵禄之此德行之選所由起也
及其衰也鄉舉里選之法亡郡國孝廉之科設而山林
遺逸之聘興於是矯言偽行之人弊車羸馬竄伏巖穴
以幸上之爵禄故東漢之士有廬墓而生子唐室之季
或號嵩少為仕途㨗徑此德行之弊也是三者莫不有
弊而晚節末路文辭特甚焉蓋學屈宋而不至者為賈
馬斑揚學賈馬斑揚而不至者為鄴中七子學鄴中七
子而不至者為謝靈運沈休文之撰四聲譜也自謂靈
均以來此祕未覩武帝雅不好焉而隋唐因之遂以設
科取士謂之聲律於是敦朴根柢之學或以不合而罷
去靡曼剽奪之伎或以中程而見収自非豪傑不待文
王而興者往往溺於其間此楊綰李德裕之徒所為切
齒者也熈寧中朝廷深鑒其失始詔有司削去詩賦而
易以經義使學者得以盡心於六藝之文其意信美矣
然士或苟於所習不能博物洽聞以稱朝廷之意至於
歴世治亂興衰之迹例以為祭終之芻狗雨後之土龍
而莫之省焉此何異斥桑間濮上之曲而奏以舉動勸
力之歌雖華質不同其非正音一也傳曰梁麗可以衝
城而不可以窒穴言殊器也驊騮騏驥一日而馳千里
捕鼠則不如狸狌言殊技也䲭鴞夜撮蚤察毫末晝出
瞋目而不見丘山言殊性也今欲去經術而復詩賦近
乎棄本而趨末并為一科則幾於取人而求備為今計
者莫若以文詞經術德行各自為科以籠天下之士則
性各盡其方技各盡其能器各致其用而英俊豪傑庶
乎其無遺矣
淮海集巻之十四
淮海集巻之十五
　　　　　　　　　　　　秦　觀　少㳺
　　　官制上
臣聞王者用人之要術惟資望而已歳月有等功勞有
差天下莫得躐而進者謂之資行能術業卓然髙妙爲
世所推者謂之望用人以資而已則盛德尊行魁竒雋
偉之人或拘格而邅回如張釋之十年不得調楊子雲
位不過侍郎之類是也用人以望而已則狂繆之流矯
亢之士或以虛名而進㧞如晉用王衍唐用房琯之類
是也古之善用人者不然以資待天下有常之士以望
待天下非常之材使二者各有所得足以相推而不足
以相礙故自一命以至九命自受職以至作牧非有功
不遷非有缺不補而天下不以爲淹或舉於耕或舉於
版築或舉於屠釣加之士民之上委以將相之權而天
下不以爲驟何者資之所當然望之所宜爾也國家以
寄禄格爲有定之制而以職事官爲不次之選於先王
用資望之術可謂得其意矣然臣愚猶以爲未者太必
於用資太不必於用望也何則夫郡守者民之師帥天
子所與共理者也衣冠而坐堂皇之上則賔客造謁於
前掾屬趨走於下政教賞罰軍旅之事一皆聽其可否
所爲是則千里䝉其賜所爲非則數十萬人受其害可
謂天下之重任矣今將相大臣自朝廷而出者不過爲
郡守而仕嘗再爲通判者苟無大惡顯過有保任人亦
必至於郡守是將相大臣與保任嘗再爲通判者相去
無㡬耳夫賢者能使所居官重不肖者反之今二千石
所以不至尊重難居者非特法令使然亦其人材之所
致也豈非所謂太必於用資乎館閣者圖書之府長育
英材之地也從官於此乎次𥙷執政於此乎遷升故士
非學術藝文屹然爲一時之望者莫得而居之可謂天
下之妙選矣今中材凢吏一爲大臣之所論薦則皆得
居其位嘗有金糓之職兵刑之勞則皆得假其名嗚呼
比歳已來校書正字之職龍圖集賢之號何其紛紛也
傳曰惟名與噐不可以假人此不㡬於以名器而假諸
人乎臣所謂太不必於用望者此也昔漢制郡守入爲
三公學者以東觀爲老氏藏室道家蓬萊山言其清祕
常人所不能到也願下明詔應中州已上非更臺省寺
監漕刑之任者不得爲郡守慎惜館閣之除以待文學
之士則用人之術庶乎其盡矣
　　　官制下
臣聞國家次五代一切之制百官稱號最爲雜揉名存
而器不設文具而實不應所謂臺省寺監者朝廷之官
也而其汎及於州縣筦庫之吏其濫至於浮屠黄冠之
師乖違之條爽繆之目至不可勝數先皇帝惻然憫之
始詔有司作寄禄格以易天下之官而歸之於臺省還
之於寺監然後循名可知其器而縁實亦得其文可謂
帝王之盛典矣然有所未盡者臣竊昧死而妄議焉向
之則自正議大夫以上遷進太略自中散大夫以下清
濁不分也夫遷進太略則大臣僥倖而其弊也至於無
以復加而法制亂清濁不分則小臣偷惰而其弊也至
於莫為之寵而資望乖舊制侍郎至僕射凢十二遷其
兼侍從之職者八遷九遷其任執政之官猶六遷也盖
侍郎以上皆天子之臣非多其等級則勢必至易極易
極則國家慶賞將窒而不得行此制官之深意也今寄
禄格則不然自正議大夫不問人之如何四遷而至特
進故大臣為特進者遇朝廷有大慶賞則不得已而以
司空之官予之夫司空者職事官也寄禄無以復加而
予焉豈非所謂亂法制之甚歟舊制少卿之官率一秩
而有四名太常光禄衛尉司農是也郎官員外率一秩
而有八名如禮工祠屯主膳虞水之類是也京朝之官
率一秩而有三名如太常祕書殿中諸丞是也蓋入仕
之門有制策進士明經諸科任子雜色之異歴官之途
有臺省寺監漕刑郡縣之殊非銖銖而較之色色而别
之則牛驥同皂賢不肖混殽而天下皆將汎汎然偷取
一切不復淬勵激昂以功名為已任此亦制官之深意
也今寄禄格則不然自中散大夫以下至承務郎秩為
一名而已故嘗任臺省之職或任漕刑之司者人心有
所不厭而莫為之寵則往往假以龍圖集賢之號夫龍
圖集賢之號所以待天下文學之士也而以諸吏莫為
之寵而假焉豈非乖資望之甚歟盖爵禄者天下之砥
石聖人所以礪世磨鈍者也夫不為爵勸不為禄勉古
之人有行之者䝉糓是也齊死生同貧富等貴賤古之
人有行之者莊周是也今朝廷之臣皆得莊周䝉糓而
爲之則爵禄之器雖不復設可矣如其不然則遷進太
略清濁不分之弊安得而不革哉晁錯曰爵者上之所
命出扵口而無窮韓愈曰聖君所行即是故事自古豈
有定制也願詔有司以寄格再加論定稍放舊制自正
議大夫以上更増四秩之號自中散大夫以下秩之號
爲三等之名如此則遷進頗詳而法制不亂清濁稍異
而資望不乖是亦先皇之志也惟陛下留神省察
　　　財用上
臣聞先王之理財也若持衡然天下之財不使之偏歸
扵公室亦不使之偏入於私家惟其適平而已故邦國
有以供祭祀奉養禄廪賜予之費而民有以給朝晡伏
臘冠婚喪祭之資其取民之制謂之什一什一者天下
之中正也多乎什一小桀大桀寡乎什一小貉大貉魯
哀公曰二吾猶不足桀之道也白圭以二十而取一貉
之道也推此言之則先王理財之意惟其適平而巳自
什一之法壞天下之財始失其平其偏歸於公室也則
有鬻鹽冶鑄以管山海之饒榷酒酤以漁井邑之利筭
舟車告緡錢以摧抑商賈造皮幣省酎金以侵牟封君
甚者至令吏坐列肆販物以來利焉其偏入於私家也
則有以農田而甲一州販脂而傾都邑賣漿而踰侈洒
削而鼎食貨脯而連騎馬醫而擊鍾甚者至累萬金而
不佐公家之急是以民常困於聚歛之吏而吏常嫉夫
兼并之民所謂事勢之流相激使然曷足恠哉本朝至
和嘉祐之間承平百餘年矣天子以慈儉為寳貢賦經
常之外殆無一毫取諸民田疇邸第莫為限量衣食器
皿靡有約束俯仰如意豪氣浸生貨賄充盈侈心自動
於是大農富賈或從僮騎帯刀劒以武斷於鄉曲畢弋
漁獵聲伎之奉擬於侯王而一邑之財十五六入於私
家矣熈寧元豐之間大臣用事始作法度與時變通青
苖免役市易之利相次而作有司日夜手畫口説區處
於中使者旁午冠盖相望奉行於外而言利之臣析秋
毫矣江淮則增煑海之息閩蜀則倍摘山之贏青徐則
竭冶鑄之利其他希風㫖效計數無名之取額外之求
蓋不可勝數而天下之財太半歸於公室矣陛下即位
之始深知其弊凡法度之不便於民者一切罷去吏嘗
以掊克進者相繼而黜數因赦令而弛逋負大出廪廥
以振乏絶於是公私之財滋向於平然而有大弊者士
大夫矯枉過直邈然以風裁自持不復肯言財利之事
易曰天地之大德曰生聖人之大寳曰位何以守位曰
仁何以聚人曰財理財正辭禁民為非曰義而洪範八
政一曰食二曰貨以此見理財先食貨者帝王之要務
所以安中國服四夷者也特不可使之偏入於公私耳
今國家北有抗衡之虜西有假息之羗中有大河之費
數萬之吏取給於水衡之錢百萬之兵仰食於太倉之
粟公私窘急可為寒心此正人臣揚㩁歛散以究虛盈
以濟用度之秋也而耻言財用之事是晉人而已矣晉
人王衍者口不言錢而指以為阿堵物臣竊笑之以為
此乃姦人故為矯亢盗虛名於暗世也何則使顔閔言
錢不害為君子盗跖呼阿堵物豈免為小人哉晉人尚
清談而廢實務大抵皆類此矣昔管仲道輕重之權范
蠡計然否之策蕭何漕闗中之粟財利之臣也東郭咸
陽之鬻鹽孔僅之冶鑄桑洪羊之均輸亦財利之臣也
士大夫言財利有如東郭咸陽孔僅桑洪羊所為也則
不可有如管仲范蠡蕭何之所為也亦惡乎而不可哉
　　　財用下
臣嘗以為君子理財之術莫若盡地力節浮費二者而
巳何則理財之要在乎原其所自有而為之道要其所
從無而制之法風霆雨露之發生山林川澤之滋養財
之所從出也不原其所自有不要其所從無切切焉從
事於闔闢歛散之中則是賤丈夫爭錐刀之末耳豈君
子所謂理財者耶是故原其所自有而為之道則莫若
盡地力要其所從無而制之法則莫若節浮費君子理
財之術盖無以易於此臣請為陛下遂言之夫理天下
之財譬如治水増繕隄防決之於鄰國非治水之善也
横賦彊市取之於百姓非治財之善也善治水者以四
海為壑善理財者以天地為資今天下之田稱沃衍者
莫如吳越閩蜀其一畆所出視他州輒數倍彼閩蜀吳
越者古揚州梁州之地也按禹貢揚州之田第九梁州
之田第七是二州之田在九州之中等最為下而乃今
以沃衍稱者何哉吳越閩蜀地狹人衆培糞灌溉之功
至也夫以第七第九之田培糞灌溉之功至猶能倍他
州之所出又况其上之數等乎以此言之今天下之田
地力未盡者亦多矣李悝曰治田勤則畮益三升不勤
亦如之地方萬里増减輒為粟百八十萬石然趙過為
代田一畮歲收常過縵田一斛以上善又倍之秦漢開
鄭白渠溉田四萬四千餘頃至唐大曆初兩渠所溉纔
六千三百頃耳以代田鄭白渠事言之則治田之勤不
勤何止畮有三升之損益也今二千石雖兼勸農之事
而例為虚名莫有任其責者為今之計莫若詔天下州
置勸農一司以守將為長聽於倅介之中自擇一人為
副先籍境内定墾田與夫陂塘溝渠之數而周知其利
害歲時出行諸郊召見耆老問以疾苦及所願欲而不
得者為罷行之而罰其游惰不聽命者歲終部使者第
其殿最以聞功效尤異者寵用之如此則天下之田皆
與閩蜀等而地力盡矣古者吉凶之服則一比共之祭
器則一閭共之喪器則一族共之吉凶禮樂之器則一
鄉共之凡嫁子娶妻純帛無過五兩凶荒則又殺禮而
多婚夫一鄉者五百家而五兩者五匹耳其用財可謂
約也今則不然嫁子娶妻喪葬之費其約者錢數萬其
豐者至數百萬中人之家一有吉凶之事則賣田疇鬻
邸第舉倍稱之息猶弗能給然則今時吉凶之費絶長
補短殆二十倍扵古也財用安得而不竭乎周之太宰
王之大臣也其職曰以九式均節財用漢之許劭魏之
毛玠唐之楊綰人臣耳而能使一時士大夫心化其風
損車馬毁池觀減騶馭散音樂以此見法制者雖盛世
不可去而風化者雖衰世亦可行也今令雖有儀制之
文毛舉數事不能委曲爲今計者莫若自宗室外戚以
至品官民庶之家宮室輿馬飲食衣服皆倣典禮而爲
之變數稍寛其制使可久行其冠婚喪祭之事則視歲
上下而隆殺之使諫官御史得以弹奏於中而漕刑守
令得以舉劾於外敢不承者雖貴且親必罰無赦然後
陛下崇節儉尚敦樸以爲之率棄難得之貨却無用之
噐罷不急之務以爲之先如此則天下滛侈之俗曠然
一變而浮費節矣賈生曰今背本而趨末食者甚衆是
天下之大殘也滛侈之俗日以長是天下之大賊也殘
賊公行莫之或止大命將傾嗚呼如賈生者可謂知理
財之術矣

淮海集巻之十五
淮海集巻之十六
　　　　　　　　　　　　秦　觀　少㳺
　　進䇿
　　　將帥
臣聞將帥之難其人乆矣勢有彊弱任有乆近敵有堅
脆地有逺邇時有治亂而勝敗之機不繫焉惟其將而
已矣昔智氏以韓魏三國之兵伐趙馬服君之子以四
十萬之衆抗秦可謂強矣而潰於晉陽坑於長平廉頗
率老弱之卒守邯鄲田單鳩創病之餘保即墨可謂弱
矣而栗腹以摧騎劫以走是不在乎勢之强弱也穰苴
之用於齊拔扵閭伍之中也一日斬莊賈晉師罷去燕
師渡水而解韓信之擊趙非素拊循士大夫也背水一
戰而擒趙王歇斬成安君是不在乎任之乆近也以周
瑜之望曹公不啻虎狼而呉兵捷於赤壁以元徳之視
陸遜甚於雛􁉵而蜀師衂於白帝是不在乎敵之堅脆
也東西異壌也而鄧艾以縋兵取成都南北異習也而
王鎮惡以舟師平闗中是不在乎地之逺邇也夫以東
晉之衰而謝元得志於淝水開元之盛而哥舒翰失利
於潼闗是不在乎時之治亂也故善將者勢無强弱任
無乆近敵無堅脆地無逺邇時無治亂不用則已用之
無不勝焉故曰惟其將而已矣雖然有一軍之將有一
國之將有天下之將走及犇馬射中飛鳥攻堅城破强
敵所向無前此有勇之士一軍之將也出竒制勝無窮
如天地不竭如江河攻輙破擊輙服此有智之士一國
之將也福於已而禍於人則功有所不立利於今而害
於後則事有所不為功成事畢自視缺然無矜大之色
此有道之士天下之將也古者閫外之事將軍制之軍
中不聞天子之詔其委任責成如此非有道之士其可
以輕付之哉國家將帥可謂盛矣閲禮樂而敦詩書者
肩摩而轂擊縱横剽悍稱智嚢而號肉飛者至不可勝
計然驛騎有赤白囊至則廟堂之上為之紛然進止賞
罰皆從中決者何也豈以為將帥者皆智勇之人非有
道之士不可獨任故邪夫廟堂議邊事則王體不嚴將
帥之權輕則武功不立嗚呼可謂兩失之也臣以為西
北二邉宜各置統帥一人用大臣材兼文武可任天下
之將者為之凡有軍事惟以大義上聞進退賞罰盡付
其手得以便宜從事如此則雖有邊警可以不煩廟堂
之論而豪傑之材得以成其功矣
　　　竒兵
臣聞萬物莫不有竒馬有驥犬有盧畜之竒也鷹隼將
擊必匿其形虎擬而後動動而有獲禽獸之竒也天雄
烏喙堇葛之毒竒於藥繁弱忘歸竒於弓矢鸊鵜莫邪
竒於刀劒雲為山竒濤為海竒隂陽之氣怒為風交為
電亂為霧薄而為雷激而為霆融散而為雨露凝結而
為霜雪天地之竒也惟兵亦然嚴溝壘盛輜重傳檄而
出計里而行剋期而戰此兵之正也提百一之士力扛
鼎而射命中者縋山航海依叢薄而晝伏乗風雨而夜
起恍焉如鬼之無迹忽焉如水之無制此兵之竒也兵
之道莫難於用竒莫巧於用竒莫妙於用竒何以言之
凡用竒之法必以正兵為主(而出者謂之/無正兵為主)孤軍孤軍勝
敗未可知也霍去病所將常選有大軍繼其後是以深
入而未嘗困絶李陵提步卒五千轉闘單于扵漠北而
無他將援之其擒宜矣故曰莫難於用竒夫材有勇怯
技有精冗勇者克敵則怯者奮宂為敵破則精者却自
然之勢也善將者擇其精勇以為竒悉其宂怯以為正
竒兵雖少而以銳為正之勢正兵雖雜而以衆為竒之
勢長短相補强弱相資則寡者亦為衆宂怯者亦為精
勇也故曰莫巧扵用竒昔岑彭泝都江而上以拔武陽
繞出延岑軍後而公孫述驚鄧艾取隂平道下油江破
綿竹徑薄成都而劉禪降孫處自江左浮大海直揜畨
禺而盧循破李愬越交成戍殱張柴柵夜襲蔡州而呉
元濟擒此數子者皆智謀足以料敵勇敢足以決勝故
能乗變投隙而就其功名使敵雖有强將勁卒不得盡
試其能而固巳敗也故曰莫妙扵用竒孫臏曰觧雜亂
紏紛者不控捲救鬪者不摶檄批亢擣虚形禁勢格則
自為觧耳則非夫通隂陽之㡬達萬物之變以得用竒
之奥者何足以及此今夫屠者之觧牛也經肯綮則以
刀遇大軱則以斧至庖丁則不然批隙導窽㳺其刃扵
空虚而磔然已觧矣奕者之闘碁也諦分審布失其守
者逐而攻之至奕秋則不然倒行而逆施用意扵所争
之外而沛然巳勝矣夫屠奕鄙事也有竒技則無與抗
者况扵兵乎兵法曰兵以正合以竒勝然而天下之狃
於常而駭於變知所以合者多而悟所以勝者少也
　　　辯士
臣聞兵之大槩我為主彼為客是守之而已彼為主我
為客是攻之而已客主不分彼我相埒塗覯而卒遇是
戰之而已此兵之常法也且事固有常法所不能辦者
守則形不便攻則勢不利戰則氣不克當是時也雖有
智勇無所用之獨可馳一介之使憑軾撙御喻以禍福
而得志此軍中所以不可無辯士也然則所謂辯士者
必以其具三徳眀五機而利口者不與焉盖上知道徳
性命之原下達禮義形器之變旁通幽明時物之所宜
者識也窘之而益出費之而益新掩之以卒而不亂壓
之以重而不懾者才也經傳子史天星地志醫方卜筮
百家之書無所不涉而能謹守其宗者學也夫是之謂
三徳俯而賀仰而吊聞者遑懅心折骨驚手足俱廢其
名曰恐機道以令名賛以羙利聞者悅懌陽氣浸滛上
滿大宅其名曰喜機訐過差而不貸觸忌諱而無疑聞
者忿然髪上衝冠目眥盡裂其名曰怒機旁刺其所悼
念逆釣其所感傷聞者泫然涕下霑臆不𣸪自勝其名
曰悲機發端而指隙其說泛而不根其意圓而無主聞
者茫然如獲異物不知其名欲捨之而行則恐其寳也
欲取之而去則恐其恠也徙倚周章狐疑而不知其名
曰思機此五者天之所以命於人有觸之則彍然而發
莫能禦巳夫是之謂五機蓋三徳不具不足以立已五
機不眀不足以移人故曰所謂辯士者必具三徳明五
機而利口者不與焉昔蘇秦張儀犀首陳軫代厲之屬
嘗以辯名於世矣然三徳不足而五機有餘故事求遂
而不問禮之得失功求成而不恤義之存亡偷合茍容
取濟一時而巳此其所以為利口之雄而君子不道也
然後世之人見其如此遂以辯為縦横之術諱問而耻
言之則所謂因咽而廢食也孔子曰賜能辯而不能訥
孟子曰予豈好辯哉予不得巳也由此觀之孔孟之間
未嘗廢辯特貴夫時然後發不得巳而後用爾古者列
國之大夫聘扵塗者肩摩而轂擊兵之交則使在其間
若非辯士為之則安能專對而不辱於君命耶或曰戰
國之時無定勢無常形横則秦帝縱則楚王故辯士足
以乘間而執其機自漢以來形勢異矣尚安所事辯乎
曰是不然人之生也有手足則知搏擊有心智則知思
慮有口舌則知語言天下之亂常生於此三者然反而
用之亦可已亂盖搏擊為力思慮為謀語言為辯天下
未嘗一日不用力與謀也何獨於辯而疑之昔酈食其
使齊田横以七十城下漢陸賈使南越尉它去黄屋而
稱臣賈林致李抱真命而王武俊倒戈韓愈入鎮州而
牛元翼出矣此後世用辯士之明效也天下不用兵則
已矣如用兵辯士不可無也
　　　謀主
臣聞兵家之所以取勝者非特將良而士卒勁也必有
精深敏悟之士料敵合變出竒無窮者為之謀主焉古
之人將有天下之事未嘗不先於謀故考訂卿士之議
叅酌庶人之言所以謀之於明也拂龜端䇿灼之而辨
兆揲之而分卦所以謀之於幽也易曰天地設位聖人
成能人謀鬼謀百姓與能夫謀者聖人所不能免也况
於兵乎兵之道猶一人之身將者心也謀主者思慮也
圖籍者臟腑也法制者脉絡也號令者聲音也旌旗皷
鐸者耳目也車騎步兵者四肢也心之統臟腑惣脉絡
出聲音用耳目役四肢也精以思慮則外不攘於人事
内不冦於隂陽思焉而不精慮焉而不熟則饑飽勞佚
之遇漫然而不知寒暑温清之變㝠然而不察冒犯水
火嬰觸金石無所不至矣故心雖明臟腑雖安脉絡雖
通聲音雖和耳目雖聰明四肢雖便利不可以無思慮
將雖良圗籍雖具法制雖謹號令雖嚴旌旗鼓鐸雖脩
車騎步兵雖練不可以無謀主盖將軍之於謀主也有
之者勝無之者敗已棄之而資敵者敗敵取之而助已
者勝嘗用矣而或棄者亦敗棄矣而或用者亦勝何以
知其然耶昔楚漢之强弱者不待較而知也而項氏乗
百戰之威身死東城劉氏以顛沛奔北之餘五載而成
帝業何哉漢有良平之屬為之謀楚有一范増而不能
用也故楊雄曰漢屈羣䇿羣䇿屈群力楚憞群䇿而自
屈其力屈人者勝自屈者負此所謂有之者勝無之者
敗也昔陳餘捨李左車之計死泜水上韓信釋縛而師
事之遂收燕齊袁本初棄許攸之䇿攸奔曹公公跣而
迎之遂破冀州夫攸左車者豈欲負彼而忠此哉用舍
之勢然也此所謂巳棄之而資敵者敗敵取之而助巳
者勝也昔張綉以精卒追魏師賈詡以為不可已而果
敗既又請收散卒而攻之已而果勝夫詡之為綉謀一
也從違不同則勝敗異變可不察哉此所謂甞用矣而
棄之者亦敗甞棄矣而用之者亦勝也是以良將之待
謀主也致之以禮而不敢慢交之以誠而不敢欺結之
以恩而不敢厭遺其過差而略其缺失所與圗畫者雖
父子兄弟有不得而知焉古之人所以談笑而折衝偃
息而銷釁者繇此道也後世則不然將受命之日士大
夫莫敢仰視而所謂幕府從事者往往皆闒茸取具之
人一旦敵傳於陴隍之下變發乎肘腋之間召而問之
五色已無主矣是豈有𥙷於萬分之一哉臣病夫世之
論兵者止知重將帥之選急士卒之練講器械陣營之
所宜究山川形勢之便而推風角鳥占之説至於謀主
則未始一言及焉不知夫謀主者一軍勝敗之樞機也
淮海集巻之十六
淮海集巻之十七
　　　　　　　　　　　　秦　觀　少㳺
　　進䇿
　　　兵法
臣聞御兵者將而將所以御之者法兵不得將與無兵
同將不知法與無將同盖㫁木為棋刓革為鞠亦皆有
法况於帥無罪之人披堅執銳從事於萬死一生之地
哉兵之有法猶人之有精神魂魄也精神失守䰟喪而
魄奪則雖有七尺之軀死無日矣何則所以使形者亡
也故知兵有法正行無間不知而將是謂妄行古之論
兵者多矣大率不過有四一曰權謀二曰形勢三曰隂
陽四曰技巧然此四術者以道用之則為四勝不以道
用之則為四敗事同而功異不可不察也何以知其然
也昔孫臏伏萬弩於馬陵之下魏軍至而伏發龎㳙死
焉王恢伏車騎材官三十萬於馬邑之旁匈奴覺之而
去恢以自殺此則用權謀之異也馬服君救閼與既遣
秦間巻甲而趨之二日一夜遂破秦軍曹公追劉先主
一日一夜行三百里敗於烏林此則用形勢之異也西
伯將獵卜之曰獲霸王之輔果得太公望而克啇漢武
卦諸將貳師最吉因以為將卒䧏匈奴此則用隂陽之
異也申公巫臣教吴以車戰呉是以始通上國房琯用
車以抗禄山賊投芻而火之王師奔潰此則用技巧之
異也豈非以道用之則為四勝不以道用之則為四敗
乎雖然所謂道者何也治心養氣而巳矣盖心不摇扵
死生之變氣不奪於寵辱利害之交則四者之勝敗自
然洞見如形影入於水鏡之中是兵法之大要也夫鏃
金羽鶚以為矢傅膠合􁇀以為弓天下所同也而羿為
善射服在箱驂在旁制以銜轡之利而加以鞭䇿之威
天下之所同也而王良為善御是何也其所以用之者
道也今世之學兵法者肩相摩𬒮相屬雖其精粗不同
然率向之所謂四術而已至於治心養氣之道則以為
書生之語而不與焉嗚呼是守弓矢與馬而欲為羿王
良也
　　　盜賊上
臣聞治平之世内無大臣擅權之患外無諸侯不服之
憂其所事乎兵者夷狄盜賊而已夷狄之害士大夫講
之詳論之熟矣至於盜賊之變則未嘗有言之者夫豈
智之不及哉其意以為不足恤也天下之禍嘗生於不
足恤昔秦既稱帝以為六國已亡海内無足復慮為秦
患者獨胡人耳於是使䝉恬北築長城却匈奴七百餘
里然而陳勝吴廣之亂乃起扵行伍阡陌之間由此言
之盜賊未嘗無也夫平盜賊與攘夷狄之術異何則夷
狄之兵甲馬如雲矢石如雨牛羊橐駞轉輸不絶其人
便習而整其器犀利而精故方其犯邊也利速戰以折
其氣盜賊則不然險阻是憑抄奪是資亡命是聚勝則
烏合非有法制相縻敗則獸遯非有恩信相結然掲竿
持挺郡縣之卒或不能制者人人有必死之心而已故
方其群起也速戰以折其氣勿廹以携其心盖非速戰
以折其氣則緩而勢縱非勿廹以携其心則急而變生
今夫虎之為物嘯則風生怒則百獸震恐其氣暴悍可
殺而不可辱故捕虎之術必先設機穽旁置網罟撞以
利㦸射以强弓鳴金皷而乗之不旋踵而無虎矣至虵
與䑕則不然雖其毒足以害人而非有風生之勇其貪
足以蠧物而非有震恐百獸之威然不可以驟而取者
以其急則入於窟穴而已故捕虵䑕之術必環其窟穴
而伺之薫以艾注以水彼將無所得食而出焉則尺捶
可以制其命夷狄者虎也盜賊者虵䑕也虎不可以艾
薰而水注虵䑕不可以弓射而㦸撞故曰平盜賊與攘
夷狄之術異也雖然盜賊者平之非難絶之為難平而
不絶其弊有二不可不知也盖招䧏與竆治是已夫患
莫大於招降禍莫深於竆治何則凡盜賊之起必有梟
桀而難制者追討之官素無竒略不知計之所出則往
往招其渠帥而降之彼姦悪之民見其負罪者未必死
也則曰與其俛首下氣以甘饑寒之辱孰若剽攘攻刼
而不失爵禄之榮由此言之是乃誘民以為亂也故曰
患莫大於招降凢盜賊之首既已伏其辜矣而刀筆之
吏不能長慮却顧簡節而踈目則往往竆支黨而治之
廹脅之民見被汚者之不免也則將曰與其嬰錮金木
束手而受斃孰若遯逸山海脱身而求生由此言之是
驅民以為亂也故曰禍莫深於竆治且王者所以感服
天下者惠與威也仁及有罪則傷惠戮及不辜則損威
威惠兩失而欲天下心畏而力服尭舜所不能也夏書
曰殱厥渠魁脅從㒺治舊染汚俗咸與維新蓋渠魁盡
殺而不赦則足以奪姦雄之氣脅從汚染不治而許其
自新則足以安反側之心夫如是天下之人孰肯舍生
之塗而投必死之地哉嗚呼先王已亂之道可謂至矣
　　　盜賊中
臣聞自古盜之所以興皆出於仍嵗水旱賦歛横出徭
役數發故愚民為盜弄兵於山海險阻之間以為假息
之計自陛下即位以來輕徭役薄賦歛善氣既應年糓
胥熟是宜外户不閉道不拾遺而郡縣之間枹皷或驚
逰徼旁午未見休已者何也以臣思之盖不任吏之弊
也夫任法不任吏為弊至多而於盜賊尤甚何則今盜
賊之法可謂宻矣强盜得財滿匹及傷人者輙棄市殺
一家三人以上若支解人者論如律案問欲舉者得减
重論殺併徒伴及告獲它盜者䧏除其罪為之囊槖通
行飲食者從末减若文致於法而人心不厭者輙讞考
之若此之類與夫捕獲亡逸賞罰之格凢數十條然皆
畫一之制也夫民之所以為盜賊者其情不一或閭里
惡少自負其氣椎埋皷鑄不復齒於平人或驕兵惰卒
竆苦無聊亡命嘯聚或執左道轉相誑惑以為徒黨或
困於饑寒迫於逋負剽奪衣食以延一日之命或故吏
善家子失計隨流輕舉妄動若此之類特盜賊之大情
耳其間夤縁曲折可矜可疾者盖不可勝數夫以畫一
之法御不可勝數之情而吏莫敢為輕重則宜殺而生
宜生而殺者有之矣吏果於生殺而不察其宜則威惠
不行盜賊所以充斥也臣嘗觀古之能吏盜賊之課尤
異者其術不過數端而已盖有使吏民雜舉少年惡子
鮮衣凶服之人悉籍記之一旦收捕納於虎穴中者尹
賞之治長安也有明設購賞令相斬捕吏追胥有功而
上名尚書調𥙷縣令者張敞之治膠東也有耳目具知
主名區處竆里空舍坐語未訖捕吏已至者趙廣漢之
治京兆也有擇縣之豪傑用以為吏一旦竊發則移書
詭責取辦其人者朱博之治渤海也有置正五長閭里
阡陌有非常吏輙聞知姦不得舍者韓延夀之治頴川
也省遣發之兵罷捕逐之吏單車獨行務以徳化撫之
而安之者龔遂之治瑯琊也此數子者可謂善治盜賊
矣然以今日之法繩之則彼將皇恐救過之不暇尚何
功名之有哉何則非賊殺不辜則故縱反者也夫以龔
遂韓延夀張敞朱博趙廣漢尹賞為吏於今之時猶不
能最盜賊之課又可責於常人乎為今計者莫若寛法
而任吏稍重郡守之權責以大綱而略其小過凡重法
之地皆慎擇其人聼於法外處置盜賊有司覆按不得
劾以出入其所賜緝捕緡錢使得益以醸酒賞格之外
得酒數百石亦足以布設耳目而畜養爪牙如此則守
臣之威權稍重而盜賊可以清矣王嘉曰國家有急取
辦於二千石尊重難危乃能使其下嗚呼二千石能使
其下則雖有黄巾赤眉無足畏也
　　　盜賊下
臣聞盜賊之起小則蜂屯蟻聚虜掠閭里大則擅名號
攻城邑取庫兵釋死罪殺掠吏民然皆無足深慮如臣
前説計足以辦所可深慮者其間有豪俊而巳何則人
之有豪俊猶馬之有驥犬之有盧雖上觀下獲一日千
里而縱踶嚙之變亦可畏也昔周亞夫得劇孟喜曰吳
楚舉大事而不求劇孟吾知其無能為也天下騷動大
將得之隱如一敵國云唐縱朱克融北還盧龍未㡬軍
亂遂復失河朔夫孟克融皆匹夫耳而得失去就之間
繫吴楚之成敗為河朔之存亡以此言之盜賊之間而
有豪俊豈不為可深慮也㢤臣以為銷亡大盜之術莫
大乎籠取天下之豪俊天下豪俊為我籠取則彼卒材
䑕軰雖有千百為群不足以置齒牙之間矣國家取人
之制其選髙者惟制䇿進士夫豪傑之士固有文武縱
横之間無不可者椎魯少文獨可以任之大事者使天
下豪傑皆文武縱横之才二科足以取之若有椎魯少
文之人則不可得而取之矣是制䇿進士所得之外不
能無遺材也臣嘗為朝廷患之未知所處有搢紳先生
告臣曰漢法郡縣秀民推擇為吏考行察廉以次遷𥙷
或至扵二千石入為公卿古者不専以文詞取人故得
士為多黄覇起扵卒史薛宣奮扵書佐朱邑選於嗇夫
邴吉出於獄史其餘名臣循吏由此而進者不可勝數
唐自中葉以後方鎮皆選列校以掌牙兵是時四方豪
傑不能以科舉自達者皆争為之往往積功以取旄鉞
雖老姦宿盜或出其中而名卿賢將如髙仙芝封常清
李光弼來瑱李抱玉叚秀實之流所得亦巳多矣王者
用人如江河江河之所趨百川赴焉蛟龍生焉及其去
而之他則魚鼈無所還其體而鯢鰍為之制今世胥吏
牙校皆奴僕庸人者無他以朝廷不用也今欲用胥吏
牙校而胥吏行文書治刑獄錢糓其勢不可棄鞭撻鞭
撻一行則豪傑不出於其間故凡刑者不可用而用者
不可刑朝廷若採唐之舊制使諸路監司郡守其選士
人以𥙷衙職課之以鎮税埸務督捕盜賊之類有公罪
則贖焉使長吏得薦其材者第其功閥書嵗月使得出
仕比任子而不以流外限其所至朝廷察其尤異者擢
用數人則豪傑英偉之士漸出於此塗而姦猾之黨可
得而籠入也臣嘗思之逆銷盜賊之術未有以過於此
者竊取其説以獻惟陛下裁擇之
　　　　綖按富鄭公蘇長公論彌盗嘗有此說秦公
　　　　謂有搢紳先生如臣者其實指蘇公殆非設
　　　　言也
淮海集巻之十七
淮海集巻之十八
　　　　　　　　　　　　秦　少㳺
　　進䇿
　　　邊防上
臣嘗以謂方今夷狄之患未有甚於西邉者夫契丹强
大㡬與中國抗衡党項遺種假息之地不當漢之數縣
而臣以謂夷狄之患未有甚於西邉者何也盖大遼自
景徳結好之後雖有餘孽金帛綿絮他物之賂而一嵗
不過七十餘萬西邉自熈寧犯境以來雖絶夏人賜予
熈河蘭㑹轉輸飛輓之費一嵗至四百餘萬北邊嵗賂
七十餘萬而兵寢士休累世無犬吠之警西邊嵗費四
百餘萬而羗虜數入逆執事如鴈行將吏被介胃而卧
以此言之北邊之患孰與西邊之患重乎今天下謀臣
䇿士議欲綏西邊之患者多大率不過有二臣請具陳
其説而去取之有曰昔漢武以遼陽九百里之地斗辟
難守棄以予胡元帝亦以闗東嵗饑納賈捐之䟽罷朱
崖郡盖王者不以無用弊所恃也狄道抱罕故為吐蕃
諸侯之巢穴五泉㑹寧亦乆為夏人所據若以蘭㑹之
地復賜夏人用府州故事擇土酋以為熈河之守則數
百萬之費可一朝而省此其説一也有曰狄道抱罕五
泉㑹寕皆中國故地自漢唐以至國初不聞苦其難守
者以靈武内屬故也今置靈武扵度外者八十餘年蕃
漢地形相錯如繡耕鑿則有蹂踐之患饋運則有鈔奪
之虞是以苦其難守也若遂取横山次復靈武則蘭㑹
熈河自為内地尚安有數百萬之費乎此又一説也以
臣觀之以前説可以施於陛下即位之初後説可以施
於今日之後何則陛下即位之初羌虜各率種落交臂
屈膝請命下吏是若赦其罪戾與之更始假以熈河之
節賜以蘭㑹之區則外足以懐犬羊之心内足以寛元
元之力今則不然天奪其魄自干誅夷相為輔車遊魂
疆埸邊屯吏士攘袂切齒皆欲犁其庭而掃其閭夫順
逆之勢殊則撫御之術異為今計者獨有取横山而復
靈武耳覉縻不絶之説可復道哉臣故曰前説可施於陛
下即位之初後説可以施於今日之後也昔曹公征漢
中而弗克乃下教曰雞肋楊修以為雞肋者食之無所
得棄之如可惜公將歸矣已而果然盖是時成都方為
劉氏所據曹公以為雖得漢中之地必有輸將之費禦
捍之勤其勢未易乆守故不若棄之便也及鄧艾襲取
成都而漢中遂為控引輸寫之地豈可謂食之無所得
棄之如可惜者乎然則曹公之棄漢中特以未暇取成
都耳以此言之則知前二説者去取各有時也且天下
之形勢固有不相闗而實相待者飛者以翼而縶其足
則不能飛走者以足而縛其手則不能走瓶罄則罍耻
唇亡則齒寒矣横山靈武亦蘭㑹熈河之手足而蘭㑹
熈河亦横山靈武之罍齒也功成於彼則患紓於此矣
杜欽議夜郎以為不毛之地無用之民聖王不以勞中
國宜罷郡放棄其民絶其侯王勿復通如以先帝所立
之功不可墮壊亦宜因其萌芽絶之嗚呼是今日西邊
之勢也
　　　邊防中
或謂臣曰咸平中賊繼遷者攻䧟靈武進圍麟州朝廷
檄召諸鎮兵討之僅能解圍而已逮寳元慶曆之間元
昊僣逆兵拏而不解者數年竟亦不能致其頭於北闕
下元豐初大舉弔伐之師五道並進輙無功而返未㡬
永樂䧟沒詔使死者二人夫羗之勁悍不可以力屈乆
矣柰何輕議取横山復靈武哉臣應之曰不然夫勝有
勢敗有時聖人不能生其時時至而不失其勢昔咸平
之時海内初離分裂之禍上下厭苦於兵俱欲休息而
繼遷之黨以兇悍狡險之姿據平夏之全壌扼瀚海之
要衝故其壌清逺而竊靈武也朝廷置之度外而不復
問寳元慶暦之間天下承平日乆邊防之備大率皆弛
將不知兵而兵不習戰彼元昊者雖生於砂磧牛馬之
區而計數足以濟其姦勇決足以成其惡料敵合變有
古單于之風小羌入事請盟唯恐居後於是盡有河南
之地又取河西之境乃歸節旄僣名號巻甲一出其鋒
不可當者矣先皇帝自熈寧以來懲累朝之事為萬世
之計申嚴武備命將出征戎軒啓行抱䍐請命干戈再
指五原内屬元豐之初遂决䇿大舉夏人震懼不知所
為然猶未即伏辜者其形勢已成其支黨具在譬如不
肖子守其先人之廬雖終賣鬻而期月之間資用尚饒
未可問也今則不然承先皇帝飭勵之後懲艾胡粤之
餘將帥之銓擇士卒之蒐練器甲之犀利財用之充委
皆數倍於寳元慶曆之間而天方厭羌内難屢𧺫權臣
擅事蚌鷸相持既狃於永樂之役常以中國為易與耳
又謂陛下新即位方務休靖未能外事四夷夫戰而輕
驕與夫懈不設備在兵法皆滅亡之道也由是言之彼
無敗形我無勝勢者咸平之時是也我之勝勢巳具彼
之敗形未成者元豐之初是也我有必勝之勢彼有必
敗之形者今日是也且時難得而易失一日縱敵數世
之患也柰何不議取横山而復靈武哉昔漢武帝擊匈
奴追奔逐北者二十餘年浮河西絶大漠破寘顔襲王
庭封狼居胥山禪於姑衍以臨瀚海虜名王貴人以百
數築單于邸城於長安然竟不能南面而臣之也逮宣
帝匈奴内亂五單于争立漢以威徳覆之於是始肯臣
服丼露中呼韓邪單于遂來朝於甘泉之宫唐太宗伐
髙麗至身屬橐鞬鞍結兩服雖拔遼東白崖諸城而駐
蹕之後靺鞨犯陣李勣等力戰破之軍還悵然思魏徵
在朕豈有是行邪迨髙宗時盖蘇文死諸子閲狼怨禍
構連饑饉頻仍災異並見於是唐遣勣等討之遂滅其
國以其地置安東都䕶夫孝武太宗用武之主也宣帝
髙宗守文之君也然而匈奴之所以叛服髙麗之所以
存亡者何哉用武之主奮威而擊於前守文之君乗弊
而取於後亦其形勢使然無足恠也臣以為陛下觀匈
奴髙麗之所以破則知夏國之可夷觀宣帝髙宗之所
以克則知天誅之可致觀武帝文皇之功則先帝之志
不可忘也願陛下擇大臣知兵者一人以為統帥盡䕶
諸將之軍使之毋顧小利毋急近功而専以横山靈武
為事不過三年河南之地復歸於中國矣
　　　邊防下
臣既言靈武蘭㑹之形勢因請遂陳攻守之䇿今夫盡
堅悉鋭傅壘而陣八部並進晝夜不息是知攻而已者
也増陴濬隍嬰城自固屈指計功以湏援兵是知守而
巳者也知攻而巳者可以擒小敵矣而不可以擒大敵
知守而巳者可以保堅城矣而不可以保危城古之知
攻守者不然堅壁不戰自養其鋒則雖大敵而可擒直
前逆擊折其盛勢則雖危城而可保是之謂以守為攻
以攻為守非天下之竒材何足以知之乎諸葛相蜀嵗
出師以伐魏魏人患之及亮死師不復出而蜀遂以亡
盖亮以蜀者險阻新造之國而四靣皆廹強敵非數出
鋭師以挫之則其勢不能自保此則以攻為守者也漢
使趙充國擊先零而請罷騎兵留步士萬人屯田以待
其敝宣帝從其議遂滅先零盖充國以先零竆冦急與
之角則中國必有饋輓轉輸之勞故罷騎留屯而圗以
朞月此則以守為攻者也臣以為孔眀所以保蜀之䇿
可以守蘭㑹而充國所以破先零之計可以取靈武何
則今蘭㑹之地與夏人接界犬牙相入若積粟儲械端
坐而守彼必時入而冦我小則掠羊馬大則拔障隧援
兵將至羌輙引去既解而歸則又復入如此連年則我
數摇動而車甲疲非長乆之道也為今之䇿莫若以秦
鳳涇原麟府鄜延環慶五路之兵與蘭㑹相表裏約以
兵萬人嵗各一出雖大勝無輕入雖小却無乆留務以
撓羌人而巳夫以五路之兵嵗各一出則是我之兵嵗
一戰而羌人嵗五戰也羌雖魁徤豈有嵗五戰而不罷
極者也彼既救死扶傷之不給則蘭㑹之地自然無事
此則孔明守蜀之遺意也自靈武䧟沒八十餘年其地
北距大河南抵環慶瀚海七百里舄滷無水泉若誠舉
大兵徑薄其下則虜將嬰其巢穴竄伏不出而潜以精
兵擊吾歸路吾軍粮盡引還則腹背受敵而進退不可
得非萬全也為今之䇿莫若興屯田假以嵗月以為必
誅之計今屯田自闗中以至塞下往往而有然水利不
興人力未盡内無良吏為之教督外無遊兵為之捍敵
是以雖有其名而未享其利願置使者一人如漢之搜
粟都尉之類専領其事凡要害之利盡發吏卒屯之濬
溝澮繕亭障頻出騎士以為田者逰兵積粟數百萬斛
則靈武在吾掌股中矣此亦充國破先零之遺意也夫
羗以數縣之衆乃能與中國之師抗者無他吾軍動以
轉輸輜重自隨非饋餉不行彼則各贏斗升之粮負於
馬上而戰耳是中國所長者兵多所短者難餉羗所長
者易食所短者兵少也今既大興屯田假以嵗月以為
必誅之計又分諸路之兵嵗各一出以為撓賊之謀則
吾之所短者無足慮彼之所長者無所施臣謂不過三
年羗必大困然後遣一介之使告之曰能以靈武之地
歸中國則罷兵不然并取夏臺數州矣彼知我不得靈
武兵未息也必自割其地獻於朝廷如有迷愎不從則
以數萬人自鄜畤度塞門抵囘東阪可唾手而取也傳
曰猛虎在深山百獸恐及其在䧟穽之中摇尾而求食
積威約之漸也夫能以積威約之漸則羌雖勁悍將摇
尾而求食矣
　　　　　　　　　　　　　　後學張綖校正
淮海集巻之十八
淮海集巻之十九
　　　　　　　　　　　　秦　觀　少㳺
　　進論
　　　晁錯論
臣聞世之論者皆以為漢用爰盎之謀斬晁錯以謝天
下為非是以臣觀之漢斬錯七國之兵所以破也何則
勝敗之機繫於理之曲直理直則師壮師壮勝之機也
理曲則師老師老敗之機也故善戰者戰理昔晉欲報
楚之惠退師三舍軍吏以為師老子犯曰師直為壮曲
為老豈在乆乎若子犯可謂善戰理矣盖不退師則背
惠食言而曲在晉師退而楚不還則曲在楚我直彼曲
所以勝也漢斬晁錯之事何異於此夫漢之諸侯連城
數十地方千里雖號彊大然則皆髙帝之封也一旦用
錯計擿其罪過而削奪之則天下忿然皆有不直漢之
心當此之時諸侯直而漢曲故吴王得以藉口反也然
吴王即山鑄錢煮海為鹽以其子故招致天下亡命欲
為反者三十餘年其稱兵也發憤削地以誅錯為名耳
漢斬錯而兵不罷則逆節暴露天下亦忿然有不直七
國之心當此之時諸侯曲而漢直故太尉得以破其兵
也雖然漢之斬錯也其謀發於爰盎盎與錯有隙故世
之論者以錯死為寃此正樓緩所謂以母言之則為是
以妻言之則為妬夫言之者異而其意同也就使盎與
錯素無眦睚之嫌其為漢計亦當出此然則漢不斬錯
柰何即七國之兵未易破也何以知之以唐安禄山之
事可知也方明皇之時姦臣楊國忠用事天下皆切齒
不平故禄山以誅國忠為名而反是時唐若斬國忠以
謝天下則禄山安得而至長安乎惜其不知此至賊入
潼闗人神共怒然後為陳元禮之所殺也由是觀之漢
不斬錯則七國之兵豈易破哉或曰王思禮之徒嘗以
此勸哥舒翰用其計留卒三萬守闗悉精鋭渡滻水以
誅君側禄山可遂破乎曰不然漢斬晁錯事出景帝爰
盎發其端而巳故足以激忠義之氣而折姦雄之心使
翰雖斬國忠事不出於人主亦不能感動天下秪足以
危身矣尚為禄山之成敗哉故斬國忠以破禄山事非
明皇不可為也
　　　韋元成論
臣觀韋元成等議漢宗廟之事未嘗不竊笑之以為此
乃不達時變腐儒之論也何則禮非天䧏地出出於人
心而巳合於先王之迹而不合於人心君子不以為禮
也夫事死如事生事亡如事存古今之情一也上古之
世生養之具未備巢居而穴處食草木之實鳥獸之肉
飲其血茹其毛則祭其先也亦不過薦毛血於中野而
巳中古以來養生之具漸偹範金合土以為臺榭宫室
以炮以燔以烹以炙以為醴酪夫以備者自奉而以不
備者奉其先則非人心之所安也於是始制宗廟之禮
祭祀之儀故有天下者事七世日有祭月有祀時有享
嵗有貢始終有歸其物則天之所生地之所長茍可薦
者莫不咸在夫豈求勝扵上古之世哉盖以謂不如是
則人心怵焉而不安此制禮之本意也昔惠帝作複道
叔孫通因請以為原廟又嘗出逰扵離宫因請獻櫻桃
夫原廟與諸果之獻前此未嘗有而通輙以為請者知
制禮之本意則可以義起之也彼元成等不然徒見漢
之宗廟祭祀不合六藝之文遂欲一切毁之不知六藝
之文中古之事也上古之事不可盡行扵中古中古之
事豈可盡行扵後世哉古者君子將營宫室宗廟為先
廐庫次之宫室為後將毁宫室廐庫為先宗廟為後何
則營之先親而後身毁之先身而後親可知也漢之制
度不合於六藝之文者多矣彼元成等徒知陵廟園寢
便殿祭祀之為過而不知神仙長年合歡増成飛廉象
玉之為過也知廟在郡國月㳺衣冠之為非而不知千
門萬户之宫神明通天之臺離宫别舘百有餘區之為
非也元帝初元中雖以侈異嘗罷角抵上林宫餘希御
幸者而永元中幸長揚射熊館布車騎大獵則是宫室
宴享之亊未能如禮也宫室宴享非禮則置而不議宗
廟祭祀非禮則議而毁之漢之祖宗神靈不存則巳神
靈若存能不發怒於子孫乎元帝寢疾而夣祖宗譴責
也豈非以此乎史稱元帝少而好儒及即位用元成等
為宰相而孝宣之業衰焉後世遂以儒為不足用嗚呼
以元成等議宗廟祭祀之事言之元帝所用者盖腐儒
耳安得真儒用之哉
　　　石慶論
臣聞漢武帝既招英俊程其器能用之如不及内修法
度外攘胡粤封泰山塞決河朝廷多事丞相李蔡嚴青
翟趙周公孫賀劉屈釐之屬皆以罪伏誅其免者平津
侯公孫洪牧丘侯石慶而巳平津以賢良為舉首用經
術取漢相辯論有餘習文法吏事其免固宜牧丘鄙人
耳為相已非其分又以全終何也盖慶之終於相位非
其才智之足以自免也事勢之流相激使然而已矣何
則夫君之與臣猶隂之與陽也隂勝而僣陽則發生之
道缺陽勝而偪隂則刻制之功虧僣實生偪偪亦生僣
兩者無有是謂太和萬物以生變化以成方武帝即位
之始富於春秋武安侯田蚡以肺腑為丞相權移主上
上滋不平特以太后之故隠忍而不發當此之時臣强
君弱隂勝而僣陽武安侯既死上懲其事盡收威柄於
掌握之中大臣取充位而巳稍不如意則痛法以繩之
自丞相以下皆皇恐救過而不暇當此之時君强臣弱
陽勝而偪隂夫豪傑之士類多自重莫肯少殺其鋒鄙
人則唯恐失之無所不至也當君强臣弱陽勝偪隂之
時雖有豪傑安得而用雖用之安得而終然則用之而
終者惟鄙人而後可也慶為相時九卿更進用事不闗
決於慶慶醇謹而巳在位九嵗無能有所正言嘗欲治
上近臣反受其過上書乞骸骨詔報反室自以為得計
既而不知所為復起視事嗚呼此其所以見容於武帝
者歟夫慶終於相位是田蚡之所致也故曰事勢之流
相激使然而已矣然則平津之免何也洪之才術雖不
與慶同日而語至於朝奏暮議開其端使人主自擇不
肯面折廷争公卿約議至上前皆背其約以順上㫖如
此之類則與慶相去為㡬何耶洪與慶為人不同其所
以獲免者一也盖是時非特丞相也如東方朔枚臯司
馬相如嚴助吾丘夀王朱買臣主父偃之屬號為左右
親幸之臣而亦多以罪誅唯相如稱疾避事朔臯不根
持論以此獲免由是觀之武帝之廷臣鄙人者多矣豈
特慶也哉故淮南王謀反惟憚汲黯好直諫守節死義
至説公孫洪等如發䝉耳嗚呼如黯者可謂豪傑之士
也
　　　張安世論
臣聞張安世匿名迹逺權勢自前史皆以為賢以臣觀
之安世亦具臣耳賢則未也何則有大臣者有具臣者
有姦臣者天下之士於道可進則請於君而進於道可
退則請於君而退進退在道而不在我進之不從退之
不聼去而巳此之謂以道事君不可則止大臣者也進
賢而不能固退不肖而不能必取充位而已具臣者也
同乎已雖不肖必與異乎巳雖賢必擠専為利而已此
姦臣者也安世身為漢之大臣與聞政事當天下進賢
退不肖之責而竊竊焉専為匿名迹逺權勢之事進之
不從退之不聽也能致為臣而去乎臣知安世之不能
也盖安世與霍光同功一體之人其女孫敬又霍氏之
外屬婦也光得薨而子禹謀反夷宗族敬尚相坐宣帝
雖赦之而安世心不自安顧上懲愽陸之顓方貪權勢
在巳是以深思熟計欲以自媚於上故每定大政已决
輙移病出聞有詔令乃驚使吏之丞相府問焉謂其長
史曰明主在上賢不肖較然臣下自修而巳何知士而
薦之嗚呼其視姦臣則有間矣豈大臣之所以事君者
乎臣故曰安世則具臣矣賢則未也昔伊尹之相湯曰
阿衡周公之相周曰太宰衡者所以權萬物之輕重而
歸於平宰者所以制百味之多寡而適於和惟其和平
而巳矣故為重為多者無所扵徳為輕為寡者無所扵
怨衡宰之工實無心也伊尹周公所以事其君者如此
曽若安世逺權勢者乎雖號不同而其於有心則同也
昔叔向被囚祈奚免之叔向不告免焉而朝范滂被繫
霍諝理之滂往候之而不謝管氏奪伯氏駢邑三百沒
齒無怨言諸葛亮廢廖立李平及亮卒立泣涕平致死
嗚呼國之大臣其好賢也如祈奚之扵叔向霍諝之扵
范滂其疾惡也如管仲之扵伯氏諸葛之於廖立李平
則名迹之或匿或見權勢之或逺或近皆可以兩忘矣
山濤為吏部拔賢進善時無知者身歿之後天子出其
奏扵朝然後知群才皆濤所進而王通以為宻不以仁
予之也嗚呼知通之不與濤則知臣之不與安世矣
淮海集卷之十九
淮海集巻之二十
　　　　　　　　　　　　秦　觀　少㳺
　　進論
　　　李陵論
臣聞草食之獸不疾而易藪水生之蟲不疾而易水行
小變不失其大常也知此者可以用兵矣何則夫用兵
之法有所謂常有所謂變什則圍之伍則攻之不敵則
逃之兵之所謂常也以寡覆衆兵之所謂變也古之善
用兵者雖能以寡覆衆而什圍伍攻之道未嘗忽焉所
謂行小變而不失其大常也嗚呼李陵之所以敗者其
不逹扵此乎兵法曰小敵之堅大敵之擒也方漢武時
匈奴承冐頓之後號為强盛控弦百萬㡬與中國抗衡
衛青霍去病之徒每出塞至少不下三萬騎其多至十
萬騎又有諸將相為應援然後有功陵乃以步卒五千
出居延行三十日至浚稽山與單于七八萬騎接戰一
日數十合安得而不敗哉盖陵嘗將八百騎深入匈奴
二千餘里過居延北不見虜還又嘗將輕騎五百出燉
煌至塩水迎貳師未聞困絶謂以少擊衆可以為常不
知幸之不可以數也昔秦始皇問李信曰吾欲取荆將
軍度用㡬何人而足李信曰不過二十萬人又問王翦
曰非六十萬人不可始皇使信伐荆既而軍敗復欲使
翦翦曰大王必不得已用臣非六十萬人不可始皇從
之遂平荆地夫王翦豈不知以少擊衆為利哉以為小
變不可恃大常不可失也故田單疑趙奢之用衆而奢
以為鏌鎁之劒肉試則㫁牛馬金試則截盤匜薄之柱
上而擊之則折為三質之石上而擊之則碎為百嗚呼
以王翦之事趙奢之言觀之則陵之敗也其自取之哉
夫豪傑之士不患無才患不能養其氣而巳不能飬其
氣則雖有竒才適足以殺其身也方陵之召見武臺天
子欲使為貳師將輜重陵心耻之不敢言也遂請當一
隊以分單于兵夫以陵之竒才向使少加持重則衛霍
之功豈難繼耶而不勝一旦之憤輕用其鋒至兵敗降
匃奴頽其家聲是以不能養其氣而巳矣或曰李陵以
孤軍深入其亡也宜矣然則李靖以騎三千蹀血虜庭
遂取定襄何也曰唐之擊突厥也六總管師十萬皆授
靖節制所向輙克虜勢窘甚矣頡利諸酋皆勒所部來
奔所謂傷弓之禽可以虛弦下也况於勁騎三千乎與
陵之事異矣
　　　司馬遷論
班固賛司馬遷以爲是非頗謬於聖人論大道則先黄
老而後六經序㳺俠則退處士而進姦雄述貨殖則崇
勢利而羞賤貧先黄老而後六經求古今搢紳先生之
論尚或有之至於退處士而進姦雄崇勢利而羞貧賤
則非閭里至愚極陋之人不至是也孰謂遷之髙才慱
洽而至於是乎以臣觀之不然彼實有見而發有激而
云耳孟子曰仁者人也合而言之道也楊子亦曰道以
導之徳以得之仁以人之義以宜之禮以體之天也合
則渾離則散盖道徳者仁義禮之大全而仁義禮者道
徳之一偏黄老之學貴合而賤離故以道為本六經之
敎於渾者略於散者詳故以仁義禮為用遷之論大道
也先黄老而後六經豈非有見於此而發哉方漢武用
法刻深急扵功利大臣一言不合輙下吏就誅有罪當
刑得以貨自贖因而𥙷官者有焉扵是朝廷皆以偷合
茍免為事而天下皆以竊資殖貨為風遷之遭李陵禍
也家貧無財賄自贖交逰莫救左右親近不為一言以
䧟腐刑其憤懣不平之氣無所發泄乃一切寓之於書
故其序㳺俠也稱昔虞舜窘於井廩伊尹負於鼎爼傅
説匿於傅巖吕尚困於棘津夷吾桎梏百里飯牛仲尼
阨於陳蔡盖遷自况也又曰士窮窘得委命此豈非人
所謂賢豪者耶誠使鄊曲之俠與季次原憲比權量力
効功於當世不同日而論矣盖言當世號為修行仁義
者皆畏避自保莫肯急扵人之難曽匹夫之不若也其
述貨殖也稱秦始皇令烏氏倮比封君與列臣朝請以
巴蜀寡婦清為正婦而客之為築女懐清臺盖以譏孝
武也又云諺曰千金之子不死扵市非空言也盖遷自
傷砥節礪行特以貧故不免扵刑戮也以此言退處士
而進姦雄崇勢利而羞貧賤豈非有激而云哉彼班固
不達其意遂以為是非頗謬扵聖人亦巳過矣然遷為
人多愛不忍雖刺客滑稽佞幸之類猶屑屑焉稱其所
長况於黄老㳺侠貨殖之事有見而發有激而言者其
所稱道不能無溢美之言也若以春秋之法明善惡定
邪正責之則非矣楊子曰太史公聖人將有取焉又曰
多愛不忍子長也仲尼多愛愛義也子長多愛愛竒也
夫惟所愛不主於義而主於竒則遷不為無過若以是
非頗謬扵聖人曷為乎有取也
　　　李固論
取天下者必有功臣守天下者必有名臣雖然有國家
者寧無功臣不可以無名臣何則功臣以乗便逐利為
能名臣以伏莭死義為任也昔西漢之末海内承平四
夷賔服而王氏竊持國柄談笑而輙移之東漢之季姦
雄崛起中原大亂而曹公睥睨神器終身不敢取臣嘗
疑焉及讀李固與杜喬之諫門生弟子貫械腰鈇鑕願
俱死者相屬然後始知其所以然也何則西漢多功臣
也盖西漢自髙祖以馬上得天下不悦諸生其取人也
先器識所以朝多功臣則乗便逐利者衆形不便勢不
利彼不爲也故晚節末路王鳯用事王章以直言被誅
而天下靡然以茍患失之爲風矣其大臣如張禹孔光
輩皆持禄取容偷爲一切之計其清節之士如龔勝郭
欽蔣詡之徒亦不過謝病免歸而巳其風如此亂臣賊
子奈何而有懼哉此王氏所以談笑而移之也東漢自
光武不任功臣鋭意文士其取人也先經術所以朝多
名臣則伏節死義者衆節之所在義之所存彼必爲也
故晩節末路梁冀擅命固與杜􁩿以死抗之而天下靡
然以殺身成仁爲俗矣其大臣如陳蕃黄琬軰皆捐覆
宗族以急國家之難黨錮之士如李膺任宻范滂之徒
至連頸就誅而無愠色其俗如此亂臣賊子柰何而不
懼哉曹公之所以終身而不敢取也然西漢易亡而復
興東漢難亡而易絶者何也孟子曰三代之得天下也
以仁其失天下也以不仁故三代之君其始也雖勢強
大非有仁心則不興及其季也雖徳失政亂非有不仁
之罪則不絶哀成之君失徳甚矣然其事止於女寵佞
幸而巳未犯不仁之罪也故國亡而復興桓靈之時無
道極矣鈎黨之獄忠臣義士死者百有餘人諸所夷滅
至不可勝數則是不仁之罪巳貫盈矣故國亡而遂絶
此亦理之必至事之固然無足恠也嗚呼國者天下之
大器也君臣者相與持此器者也視器之安危則知人
之能否視國之理亂則知君臣之賢不肖以二漢論之
報施之道其不殊也如此然則為君臣者可不戒哉
　　　陳寔論
孟子曰伯夷聖之清者也桞下恵聖之和者也又曰伯
夷隘柳下恵不恭何也盖古之君子初無意於制行其
制行也因時而已伯夷之時天下失於太濁於是制其
行以清桞下恵之時天下失於太潔故制其行以和雖
然清者所以激濁也非激濁而為清是隘而已和者所
以救潔也非救潔而為和是不恭而已故由其本而言
之則為清為和由其弊而言之則為隘為不恭故伯夷
桞下恵者實未嘗清未嘗和也安有隘不恭之弊哉前
史稱中常侍侯覽託太守髙倫用吏陳寔曰此人不宜
用而侯常侍不可違乞從外舉又中常侍張譲歸葬頴
川雖一郡畢至而名士無往者張甚耻之寔乃獨弔焉
嗚呼若寔者可謂殆庶㡬於夷恵矣何則桓靈之時政
在宦人而天下之士方以髙節相髙疾之已甚至使其
屬無所發憤常欲以身死黨錮之禍海内塗炭者二十
餘年豈特小人之罪哉君子亦有以取之也寔知其然
故於用吏送塟之事稍詘其身應之所以因時救弊而
巳其後復誅黨人張徳寔以此多所全宥則其效盖可
見也嗚呼使東海之士大夫制行皆如寔也黨錮之禍
何從而興乎以此言之寔殆庶㡬於夷恵信不誣矣然
則寔為侯張而身詘也不為過則元稹之徒因䆠官以
得宰相亦不為過歟斯不然也昔孔子於衛見南子矣
於魯敬陽虎矣至彌子以為主我衛卿可得也則曰有
命盖見南子敬陽虎者身可詘也不主彌子者道不可
詘也寔於侯張亦詘身以伸道耳豈若元稹之徒詘道
而伸身者哉然則士大夫為道而或詘身於䆠人者亦
可乎斯又不然也昔齊人獲臧堅齊侯使人唁之且曰
無死堅稽首曰拜命之辱抑君賜不終始又使其刑臣
禮於士以杙抉傷而死古之人耻其身之辱於刑也是
故為伯夷之清而非其時者是隘而巳若陳寔之詘身
於䆠人而非其時者是為姦而已
淮海集巻之二十
淮海集卷之二十一
　　　　　　　　　　　　秦　觀　少㳺
　　進論
　　　袁紹論
天下之禍莫大於殺士古之人欲有為扵世者雖負其
豪俊傑特之才據強大不可㧞之勢疑若殺一士不足
以為損益然而未始不亡者何耶士國之重噐社稷安
危之所繫四海治亂之所屬也是故師士者王友士者
覇臣士者彊失士者辱慢士者危殺士者亡世之論者
皆以袁紹之亡繫於官渡臣竊以謂不然紹之所以亡
者殺田豐耳使紹不殺田豐雖有官渡之敗未至亡也
何則昔楚漢相距於京索之間髙祖犇北狼狽甚於袁
紹者數矣而卒有天下項籍以百戰百勝之威非特曹
公比也而竟死東城其所以然者無他士之得失而已
故髙祖以為張子房韓信蕭何三者皆人傑吾能用之
所以取天下項羽有一范増而不能用所以為我擒以
楚漢之事言之則知紹之亡果在於田豐不在於官渡
也且紹之械繫田豐也何異髙祖械繫婁敬於廣武乎
髙祖圍於平城而還以二千户封敬號建信侯紹敗而
還慚豐而殺之嗚呼人之量度相逺一至於此哉傳曰
善敗者不亡故楚昭王玲越王句踐皆濵於絶滅而復
續紹雖敗於官渡而冀州之地南據大河北阻燕代形
勢之勝尚可用也向使出豐於獄東向而事之問以計
䇿卑身折節以撫傷殘之餘親執金皷以厲奔走之氣
内修農戰外結英雄縱不能并吞天下豈遽至於亡哉
方紹與董卓異議横刀不應長揖而出及起兵渤海遂
有四州之地連百萬之衆威震河朔名重天下不可謂
非一時之傑也然殺一田豐遂至於此則天下之禍其
有大於殺士者乎文若曰袁紹布衣之雄耳能聚人而
不能用臣竊以為知言也
　　　魯肅論
魯肅勸呉以荆州之地借先主先主因以取蜀呉王悔
之歸咎於肅夫以肅之籌略過人而其昧有至於此乎
以臣觀之呉人雖欲不借荆州以資先主不可得也肅
䇿之善矣何則是時曹氏巳據中原挾天子以令天下
毅然有并吞諸雄之心袁紹吕布皆為擒滅其能合從
并力以抗之者獨仲謀與元徳耳此所謂胡越之人未
嘗相識一旦同舟而遇風波則相應如左右手勢使然
也呉人雖欲不借荆州以資先主其可得乎且呉不借
荆州則先主必還公安不然則當殺之二者皆不可也
昔髙祖入關與秦父老約法三章秋毫無所犯秦民大
悦項羽雖徙之於漢中而髙祖還定三秦如探囊中物
耳何則秦民之心已繫於漢也方先主東下荆州之人
歸者十餘萬或勸速行以據江陵先主曰夫舉大事必
以人爲主今人歸吾何棄去是時先主若還公安呉爲
仇也夫以童卓之罪上通於天王允以順誅之而李傕
郭汜紏合黨與猶能爲之報仇何則卓雖兇逆亦一時
之望也先主以宗室之英名盖當代士之歸者如水之
赴海烏林之役曹公以百萬之衆泝江而下非其雄略
則周瑜水軍豈能獨勝耶呉若殺之豪傑四靣而至必
矣孫氏之亡可立待也由是言之先主借荆州之事拒
之則為仇殺之則招禍因而借之則可以合從并力而
抗曹公肅之為呉䇿者豈不善乎然則周瑜嘗欲徙先
主置呉盛為築宫多其羙女好玩其䇿何如此又大不
可也先主甞見其髀肉生慨然流涕歎功業之不建其
在許也曹公與之出則同輿坐則同席竟亦不留此其
志豈以羙女玩好老於呉者耶史稱曹公聞孫權以土
地借備方作書落筆於地彼知先主得荆州輔車之勢
成天下未可以遽取也由是言之借荆州之事豈惟劉
氏所以取蜀亦孫氏之所以保呉者矣
　　　諸葛亮論
晁錯曰五帝神聖其臣莫及三王臣主俱賢五霸不及
其臣臣竊以為不然夫覆杯水於坳堂之上置杯焉則
膠焦鵬之翮㧞而傅鳲鳩則累矣故有帝者之君則有
帝者之臣有王者之君則有王者之臣有霸者之君則
有霸者之臣諸葛亮雖天下之竒材亦霸者之臣耳何
則亮帝王之輔肯為蜀先主而委邪王通以為使亮而
無死禮樂其有興乎尤非也臣以為亮雖無死曽不足
以取天下况於興禮樂乎何則亮之所事者蜀先主而
所自比者管仲樂毅也先主雖號人傑然取天下則不
及曹孟徳保一方則不如孫仲謀其所以得蜀者以劉
璋之闇弱而已先主雖存司馬仲達陸伯言諸公皆無
恙尚不足以取魏而死其能取天下乎管仲相齊九合
諸侯一正天下然不能先自治而後治人故孔子以為
小器樂毅為弱燕合五國之從夷萬乘之齊然曠日持
乆不能下莒與即墨至間者得行捐燕之趙管仲樂毅
雖得志於天下尚不能興禮樂亮而無死其能興禮樂
乎夫古之君子進難而退易伊尹耕於有莘之野也則
固已曰使是君為堯舜之君使是民為堯舜之民盖求
之而不用其道則彼有不出而已孔子曰如有用我者
吾其為東周乎盖用之而不盡其藴則彼有不留而已
是故有所不出出則可以取天下有所不留留則可以
興禮樂方先主之顧亮於草廬之中所言者取荆益二
州耳至言天下有變則一軍向宛洛一軍出秦川所謂
俟河之清人夀幾何者耶關羽之死大舉伐呉亮曽不
能強諌及兵敗乃歎曰法孝直若在能制主上令不東
就復東行必不危矣所謂虎兕出於柙龜玉毁於櫝中
是誰之過歟以此論之亮不足以取天下而興禮樂亦
明矣然亮與先主一言道合遂能覇有荆益成鼎峙之
勢及受寄託孤義盡於主國無間言身死之日雖遷廢
之人為之泣下有致死者雖古往社稷之臣何以加諸
陳夀以謂管蕭之亞匹盖近之矣然夀以謂應變将略
非其所長信乎此非也亮之征孟獲曰公天威也南人
不復反矣其卒扵渭上司馬仲達按行其營壘處所曰
天下之竒材也所作八陣圖後世言兵者必稽焉則亮
之應變將略不言可知矣嗚呼豈夀果挾髠其父之故
耶抑其所自見如此也
　　　臧洪論
臣聞臧洪以袁紹不救張超絶不與通至於敗死以臣
觀之洪實㳺俠之靡也豈臣子之義哉何則夫欲生而
惡死天下之真情也然古之君子或捐軀命棄親族不
為茍得者非不欲生以其所欲有甚於生而已觸鼎鑊
冐鋒鏑患有所不避者非不惡死以其所惡有甚於死
而已使其所欲未有甚於生所惡未有甚於死則君子
豈有矯世絶俗拂其所謂真情者耶詩云既明且哲以
保其身君子之常也傳曰志士仁人有殺身以成仁無
求生以害仁君子之變也不得巳而為之者也世衰道
㣲士大夫講學不明於是始惑於輕重趨舎之際徒知
保身之為易殺身之為難不知妄死之與茍生其失一
也齊有崔氏之難其臣死者十有餘人晏子獨以為君
為社稷死則死之為社稷亡則亡之若為己死而為己
亡非其私暱誰敢任之以晏子之言論之洪為張超而
死者果何為也夫曹操吕布皆漢之姦臣然方是時操
挾天子其勢為順布背朝廷其勢為逆使超去逆就順
紹弗為救猶或可責矧叛操而歸布安能責其不救乎
夫張超袁紹之於洪雖交有故新遇有薄厚然受其表
用則皆主也使舊主為新主所殺洪絶之而致死猶或
近義矧滅超者曹氏焉得與紹為仇乎由是言之洪為
張超而死者果何謂也孔融嘗為管亥所困太史慈為
突重圍求救於先主先主從之遂觧都昌之急盖是時
不與之言導心銜之及敦得志問顗於導不答顗遂見
誅後見其表始流涕曰吾雖不殺伯仁伯仁由我而死
然則顗之死雖假手於敦實導意也若使後世良史書
曰王導殺周顗不亦宜乎以此觀之則趙盾之事從可
知矣夫盾以驟諫不入靈公使鉏麑賊之麑不忍殺又
伏甲而攻之僅以身免故其族穿攻靈公於桃園然則
靈公之死雖假手於穿實盾志也不然則其返也曷為
其不討穿乎傳以為志同則書重信不誣矣豈非經誅
其志而傳述其事耶然則穿首惡也盾疑似者也舎首
惡而誅疑似者何也盖名實俱善者天下不疑為君子
心迹俱惡者天下不疑為小人有善之名無善之實有
惡之心無惡之迹是為姦人姦人者嘗託身於疑似之
間天下莫得而誅之此春秋所以誅之也太史公以春
秋别嫌疑明是非定猶豫盖以此矣漢淮南厲王毋坐
趙氏死厲王以為辟陽侯力能釋之而不爭輒椎殺之
唐髙宗欲立武后畏大臣異議李勣曰此陛下家事無
湏問外人帝意遂定唐人以為立武后者勣也由此觀
之誅志不誅事非特春秋古今人情之所同然也春秋
能發之耳然則王導之罪與趙盾同乎曰非也導實江
左之名臣東晋之興導力為多特其殺周顗之事有似
於盾而已
　　　崔浩論
臣聞有有道之士有有才之士至明而持之以晦至智
而守之以愚與物並㳺而不離其域者有道之士也以
明濟明以智資智頴然獨出不肯與衆為耦者有才之
士也夫有道之與有才相去逺矣不可不知也史稱崔
浩自比張良謂稽古過之以臣觀之浩曽不及荀賈何
敢望子房乎夫子房之於漢荀攸賈詡之於魏浩於元
魏運籌制勝筭無遺䇿實各一時之謀臣也髙祖以子
房與韓信蕭何為三人傑用之以取天下韓信王楚數
十城蕭何封侯第一而子房獨願封留而已及太子監
關中兵乃行少傅事晏然處於叔孫通之下了無矜伐
不平之意故司馬遷以為無智名無勇功可謂有道之
士也荀賈雖不足以與於此然攸謀謨帷幄時人子弟
莫知其言詡亦闔門自守退無交私皆以令終故陳夀
以為良平之亞雖有才之士亦頗聞君子之道者也浩
則不然其設心惜意惟恐功之不著名之不顯而已李
順之死浩既有力而奏五寅元暦章尤夸誕妄詆古人
所撰圖書至鑱石道傍公彰直筆明哲之所為固如此
乎正孟子所謂小有才未聞君子之大道適足以殺其
身而已盆城括之流也以此論之浩曽不及荀賈明矣
何敢望子房乎夫以其精治身以緒餘治天下功成事
遂奉身而退者道家之流也觀天文察時變以輔人事
明於末而不知本隂陽家之流也子房始遊下邳受書
圯上老人終曰願棄人間從赤松子游耳則其術盖出
於道家也浩精於術數之學其言熒惑之入秦彗星之
滅晋與夫免出後宫姚興獻女之事尤異及黜莊老乃
以為矯誣之言則其術盖出於隂陽而已此其所以不
同也然髙帝用子房之謀棄咸陽還定三秦滅項羽於
垓下太武用浩亦取赫連昌破蠕蠕平沮渠牧犍於凉
州惠帝得不廢者子房之本謀而太武為國副主亦自
浩發之其迹盖相似也嗚呼豈欲為子房而不知所以
為子房者歟
淮海集巻之二十一
淮海集巻之二十二
　　　　　　　　　　　　秦　觀　少㳺
　　進論
　　　王儉論
臣聞君子之論人觀其終身之大節大節䘮矣雖有一
時之羙一日之長足以夸汚世而矯流俗君子無取焉
史稱王儉嘗謂江左風流宰相惟有謝安盖自况也以
臣觀之儉實安之罪人也豈可同日而語哉何則自晋
以閥閱用人王謝二氏最為望族江左以來公卿将相
出其門者十七八子為主壻女為王妃布臺省而列州
郡者不可勝數亦猶齊之諸田楚之昭屈景氏皆與國
同其休戚者也安之仕晋始為桓温司馬孝武之世政
由温出搢紳顧望不知所爲而安與王坦之盡忠王室
蔑有二心至於屢改袁宏之文以寝九錫之命可謂以
身許國社稷之臣者矣儉之仕宋襲封選尚其爲親貴
固非安之比也蕭公雖有異志而謝朏禇彦回之屬初
無從意齊室之建儉實發之至引梁王魯國之事使臣
珥貂所居稱殿何異取六藝以文姦言者安之於晋其
大節如彼儉之於宋其大節如此臣故曰儉實安之罪
人也至於該洽經史明習故事工詞令妙威儀動爲名
流之所稱所謂一時之羙一日之長夸汚世而矯流俗
者也君子何取焉安少有重名累年辟召不至其後雖
受朝寄而東山之志始末不渝形於言色則安之功名
出於無意者也儉少時志在宰執見於所賦之詩及生
子字曰元成取仍世作相之義則儉之富貴取於有心
者也夫無意之與有心相去逺矣豈可同日而語哉宋
初受命陶潜自以祖侃晋世宰輔耻復屈身投劾而歸
躬耕於潯陽之野其所著書自義熈以前題晋年號永
初以後但稱甲子而巳以此論之則儉之為人盖可見
也
　　　韓愈論
臣聞先王之時一道徳同風俗士大夫無意於為文故
六藝之文事詞相稱始終本末如出一人之手後世道
術為天下裂士大夫始有意於為文故自周衰以來作
者班班相望而起奮其私知各自名家然總而論之未
有如韓愈者也何則夫所謂文者有論理之文有論事
之文有叙事之文有託詞之文有成體之文探道徳之
理述性命之精發天人之奥明死生之變此論理之文
如列禦㓂荘周之所作是也别白黒隂陽要其歸宿决
其嫌疑此論事之文如蘇秦張儀之所作是也考同異
次舊聞不虛羙不隠惡人以為實録此叙事之文如司
馬遷班固之作是也原本山川極命草木比物属事駭
耳目變心意此託詞之文如屈原宋玉之作是也鈎列
荘之㣲挾蘇張之辯摭班馬之實獵屈宋之英本之以
詩書折之以孔氏此成體之文韓愈之所作是也盖前
之作者多矣而莫有備於愈後之作者亦多矣而無以
加於愈故曰總而論之未有如韓愈者也然則列荘蘇
張班馬屈宋之流其學術才氣皆出於愈之文猶杜子
羙之於詩實積衆家之長適當其時而已昔蘇武李陵
之詩長於髙妙曹植劉公幹之詩長於豪逸陶潜阮籍
之詩長於冲澹謝靈運鮑昭之詩長於峻潔徐陵庾信
之詩長於藻麗於是杜子羙者窮髙妙之格極豪逸之
氣包冲澹之趣兼峻潔之姿備藻麗之態而諸家之作
所不及焉然不集諸家之長杜氏亦不能獨至於斯也
豈非適當其時故耶孟子曰伯夷聖之清者也伊尹聖
之任者也栁下惠聖之和者也孔子聖之時者也孔子
之謂集大成嗚呼杜氏韓氏亦集詩文之大成者歟
　　　李泌論
臣聞有善聽無良謀有善謀無利勢天下之勢善謀之
則無不利天下之謀善聽之則無不良臣嘗以為唐室
方鎮之患至於百有餘年而不能觧者其弊盖始於天
寳之際肅宗不用李泌之謀先取范陽而已何則夫范
陽者禄山之巢穴也鳥焚其巢雖有勁翮無所歸獸失
其穴雖有絶足無所恃其勢然也禄山帥范陽專三道
勁兵不徙者十有四年矣其人視之猶子之於父也一
旦舉兵犯順天下之人以為反虜切齒攘袂惟恐其不
滅而范陽之人獨以為主引領企踵惟恐其不興此所
謂家臣不知有國自古小人之常情故郭子儀李光弼
自朔方起兵皆欲先圖范陽而泌為肅宗言之最悉此
盖天下之利勢逺之不可失者也使肅宗能聽其謀先
詔李郭諸将掎角而取范陽賊失巢穴則其衆自潰兩
京可以傳檄而定兵亦遂息矣惟其不用泌謀是以慶
緒思明相繼復起至兇徒逆黨乆稽天誅則偷為一切
之計瓜分渭北地以付之此方鎮之患所從起也昔之
取天下者皆以首事之地為根本故雖困敗而能復振
髙祖之保關中光武之據河内魏武之完兖州是也夫
范陽者亦禄山之關中河内兖州也方其䧟兩京所得
禁府珍寳輙以槖駞載歸其俗至謂禄山思明為二聖
後十七年張洪靖欲懲其事發墓毁棺而衆猶不悦以
至於亂由是言之天寳之際若非唐之威徳在人忠臣
義士乃心王室則天下之事可勝言哉栁玭稱兩京之
復泌謀居多其功大於魯連范蠡若以范陽言之泌之
謀不見聽者多矣其言王者之師當務萬全圖乆安使
無後害又得兩京則賊再亂巳而果然嗚呼使泌之謀
盡見聽也豈有方鎮之患哉
　　　白敏中論
臣聞白敏中用李徳裕薦入翰林為學士及徳裕貶敏
中為相抵之甚力或曰人臣事君公義而巳何以私恩
為乎敏中之事未足深咎也臣竊以為不然人臣能盡
私恩然後能盡公義敏中之罪不容誅矣孔子曰事親
孝故忠可移於君事兄弟故順可移於長推此言之則
背師賣友之人必不能以身許國何則於所厚者薄則
所施無不薄也昔吕布為丁原主簿為董卓而殺原為
卓之子又為王允而殺卓及兵敗被執魏祖欲生之劉
先主曰明公不見布之事丁建陽董太師乎於是殺布
漢封陳平辭曰非魏無知臣安得進上曰若子可謂不
背本矣乃復賞魏無知其後誅吕氏而安劉氏者平與
周勃也夫以布之不忠於丁董也其肯忠於曹氏乎以
陳平之不負魏無知也豈肯負於劉氏乎此魏所以誅
布漢所以屬平者也然則敏中之事盖可見矣雖然敏
中所以負徳裕也亦有繇焉傳曰盗憎主人主人何負
於盗而盗憎之乎盖自度其事必為主人所惡故也白
氏素與楊虞卿姻家居易又與李宗閔牛僧孺厚若敏
中本無英氣雖縁徳裕以進而不能無意於僧孺宗閔
虞卿之徒自度其事必為徳裕惡也故因其勢盡力以
擠之耳夫徳裕忠臣也以非罪被斥天下皆知其寃使
敏中素與仇猶當為社稷而救之况因之以進也然則
敏中豈惟不忠於徳裕亦不忠於唐也臣故曰人臣能
盡私恩然後能盡公義敏中之罪不容誅矣然則公義
私恩適不兩全則如之何以道權之而巳義重而恩輕
則不以私害公若河曲之役趙宣子使人以其乘車千
行韓厥執而戮之是也恩重而義輕則不以公廢私若
庾公之斯追子濯孺子抽矢叩輪去其鏃發乘矢而後
反是也夫公義私恩適不兩全猶當以道權其輕重柰
何無故而廢之哉雖然逢䝉殺羿孟子以為是亦羿有
罪焉以此言之徳裕之薦敏中亦不得為無罪也
　　　李訓論
臣聞天下無易事非其人則難於登天天下無難事得
其人則易於反掌難無定勢易無常形惟其人也昔漢
有諸侯強大之患連城數十地方千里擅爵人赦死罪
戴黄屋刺客公行景帝用晁錯之謀始議削之法令未
及行而七國合從而起矣何其難耶逮武帝用主父偃
之謀令諸侯得推恩分其子弟詔下之日人人各得所
願法令不更疆境不變而尾大之患亡矣又何其易耶
以此言之則知天下之事惟其人也臣讀唐史至甘露
之事未嘗不為文宗而歎息何則欲除累世之姦而倚
一區區之李訓豈不䟱哉䆠官之禍深矣自徳宗懲北
軍之變以左右神䇿天威等軍分委䆠官主之由是太
阿倒持不復可取憲宗之賊歴三世而不能討天下憤
焉是時故老名臣如裴度李徳裕之徒皆在也向使文
宗有知人之明委任二臣俾之圖畵則刀鋸之殘豈難
制哉何則以訓之輕躁寡謀尚能殺王守澄則知度與
徳裕可以制仇士良之屬無疑矣惟其不用二臣而委
之訓與鄭注是以事敗謀泄害及忠良蹀血觀闕之前
不勝飲恨而巳非事之難不知人之禍也或曰注之帥
鳳翔也欲因䆠者送守澄之䘮以鎮兵誅之訓忌其功
乃先五日舉事使注不為訓所忌也庶其有濟乎臣曰
不然惟其訓之事敗則唐之禍在士良使注之功成則
唐之禍在注矣何則袁紹董卓崔休朱温之事盖甞成
矣其禍何如哉以此觀之事敗亦受禍成亦受禍禍在
用小人而已矣徳裕甞曰舉大事非北軍無以成功此
所謂天下之常勢也又曰焚林而畋明年無獸竭澤而
漁明年無魚既經李訓之猖獗則天下常勢亦不用臣
以為徳裕能不為於㑹昌之時也則知其能為太和之
時必矣
　　　王朴論
臣聞適用而不窮者天下之真材也材而不適用用而
有所窮雖有髙世之名難能之行實庸人耳何有補於
世耶臣讀五代史見王朴為周世宗决平邉之䇿然後
知朴者天下之真材也夫用兵之要在乎識序之先後
而識先後之要在於知敵之難易天下之敵非大而堅
則小而脆也其難易孰不知之所以不知者敵大而脆
則疑於難敵小而堅則疑於易也昔漢兵圍宛邱光武
以别将徇昆陽王邑欲攻之嚴尤以謂昆陽城小而堅
宜進擊宛宛敗昆陽自服邑不聽盡銳攻之兵以大敗
邑之所以不聽尤者疑於難而巳朴甞為世宗畵平邉
之䇿其言曰攻取之道從易者始當今呉易圖得呉則
桂廣皆為内臣閩蜀可飛書而召之如不至則四靣並
進席巻而平之必矣惟并必死之㓂可謂後圖盖李氏
雖據江南之地二十一州為桂廣閩蜀之脊然南帯江
東距海可撓者二千餘里其人易動摇輕擾亂不能持
乆號為大國實脆敵也劉氏雖據河東十州之靣與中
國為境然左有常山之險右有大河之固北有契丹之
援其人剽悍彊忍精急髙氣樂闘而輕死號為小國實
堅敵也是時中國欲取之也譬如壮士操利兵於深山
之中左觸虎而右遇熊不可並刺則亦先虎而後熊矣
何則虎躁悍易乘熊便㨗難制舉虎困則熊必畏威而
逃困於熊虎将乘弊而至形勢然也故朴以大而脆者
為易小而堅者為難易者宜先難者宜後則所以先呉
而後并也及皇朝受命四方僣偽次第削平皆如其策
非所謂天下之真材而孰能與於此朴雖出於五代擾
攘傾側之中然其器識學術雖治世士大夫與之比者
寡方世宗之時外事征伐内條法度而朴至於隂陽律
曆之學無所不通所定欽天曆當世莫能異而其所作
樂至今用之而不可改其五䇿之意彼民與此民之心
同是與天意同契天人意同則無不成之功以此推之
朴之所知者盖未可量也使遭休明之時遇不世出之
主則其所就者将不止於此哉
　　　　　　　　　　　　　　後學張綎校正

淮海集巻之二十二
淮海集巻之二十三
　　　　　　　　　　　秦　觀　少㳺
論
　　　擬郡學試近世社稷之臣論
古之所謂社稷之臣者至矣忠足以竭才性之分敏足
以應事物之變茍利社稷則遂事矯制雖君有所不從
茍害社稷則伏節死誼雖身有所不顧夫人莫不尊於
君莫不親於身君與身也猶有時而忘之知有社稷之
事而巳况其它乎此古之所謂社稷之臣者也揚子曰
近世社稷之臣終之以禮樂可謂社稷之臣矣夫揚子
之所以有取於四子者豈以運籌帷幄之中制勝於無
形歟料敵制變筭無遺䇿攻城野戰前無堅敵歟出入
禁闥二十餘年小心謹慎未甞有過歟果在乎是則戰
國之末士一介之庸人皆可以為社稷之臣矣豈楊子
之意哉方髙帝之時天下初定諸将論功日夜不决子
房辭齊三萬戸願封於留又勸先封雍齒諸将乃服及
欲廢太子子房乃行少傅事晏然處於叔孫通之下招
致四老人者以羽翼之太子以安此其所以有取於子
房者也髙后時諸吕擅權欲危劉氏平勃用陸賈之謀
深自相結卒能誅諸吕迎文帝於代而立之此其所以
有取於陳平綘侯勃者也後元元平之際漢室多故子
孟擁昭立宣政繇已出前後二十年海内厭服此其有
取於霍将軍者也然光不學無術闇於大體死纔三年
宗族誅夷勃免相就國不逺嫌疑䧟於吏議㡬致顛覆
平多隂禍至孫而廢掌雖親貴終以不侯子房雖無三
子之過然不能為漢制禮作樂追迹三代之隆以聖人
之道槩之皆未得為全人也故曰終之以禮樂雖然四
人者或氏而字之或氏而名之或爵而名之或氏而官
之何也此盖楊子之深意春秋之大法也春秋之法雖
貴而不嫌同號美惡不嫌同辭然而州不若國國不若
氏氏不若人人不若名名不若字字不若爵爵不若子
因此等以寄褒貶焉氏者别其所自出也字以言其徳
名以言其體爵以言其功官以言其業張子房以智盖
言其徳也故氏而字之陳平以無悮盖言其體也故氏
而名之綘侯勃以果盖言其功故爵而名之霍将軍以
勇盖言其業故氏而官之四人者子房最優故獨字之
綘侯勃為下故獨不氏焉嗚呼不如是何足以為法言
　　　聖人繼天測靈論
古之語道徳者未始不以聖人而論聖人者亦未始不
以道徳盖捨道徳則無以見聖人而㣲聖人則道徳或
幾乎息矣何者其體相俱而其用無以異也夫物生謂
之化物極謂之變變化而不可知謂之神神也者其合
則藏於無為其散則寓於有得昔之命道者因其無為
也故彊名之以天所謂莫之為而常自然者是已自其
有得也故彊名之以靈所謂地得一以靈是已天者道
也而於神為無體之體靈者徳也而於神為無用之用
體則可以繼用則可以測由此兩者而不能知百姓是
也知此兩者而不能行智者是也行此兩者而不能盡
仁者是也由而能知知而能行行而能盡静可以繼動
可以測此聖人所以至也盖聖人者其聰無所不知其
明無所不察積聰明而為淵則極天下之深盡聰明而
為懿則竆天下之美夫人之所以喪巳於物失性於俗
而一切事變之来不能以明辨而應對之者以其質有
不足而修所未至爾聖人既巳具聰明之質而又加之
以淵懿之修則尚惡徃而不至耶是以合而為體則於
上與造物者逰而無以為散而為用則足以遂知來物
之不窮而各有得夫合於無為則固以天也散於有得
則固以靈也以吾之天而繼天之天以吾之靈而測物
之靈是猶操五寸之矩求天下之方其不合亦以鮮矣
易曰無思也無為也寂然不動感而遂通天下之故夫
無思無為寂然不動者所謂繼天也感而遂通天下之
故所謂測靈也盖靈與天其始也出於神其終也入於
神而聖人與之俱焉故楊子曰聖人聰明淵懿繼天測
靈夫聰明淵懿者乃所以繼天測靈也及乎天已至於
可繼靈巳至於可測雖聰明淵懿亦莫得而言矣何則
極道徳之精則粗不足以盡之也彼百姓與仁智則不
然其質與聖人未甞不同而其修與聖人未甞不異是
以雖有存乎人之天而不能開之以物於有累雖有貴
於物之靈而不能盡之以器於有窮夫以有累有窮之
具而欲繼無為之天測無不得之靈其難也可明矣嗚
呼於是知聖人之所以聖人也
　　　變化論
萬物不能常有有極則入於無亦不能常無無極則出
於有變者自有入於無者也化者自無入於有者也方
其入也則質散而返形形散而返氣氣散而返於芒忽
之間闢隂以為陽者有矣闔陽以為隂者有矣其巧妙
其功深故難窮難終此物之極者所以由之也方其出
也則芒忽之間合而成氣氣合而成形形合而成質移
剛以為柔者有矣易柔以成剛者有矣其巧顯其功淺
故隨起隨滅此物之生者所以由之也是故物生謂之
化物極謂之變變者天道也君道也聖人之事而化之
所以始也化者地道也臣道也賢人之事而變之所以
終也是二者猶生之有死晝之有夜動之有静徃之有
來常相待為用而未有能獨成者也二者雖不能獨成
而亦不能兩立何則一氣不頓進變進則化退矣一形
不頓虧化進則變退矣一進一退迭相出入而神用無
窮焉故曰變化者進退之象也又曰知變化之道者其
知神之所為乎昔之論變化者有先變而言者有先化
而言者有兼變化而言者易曰形而上者謂之道形而
下者謂之器化而裁之謂之變夫道者變之統也器者
化之宇也有形者不能相有是以雖器也而制之者亦
存乎道雖化也而裁之者亦存乎變故曰化而裁之謂
之變此所謂先化而言者也中庸曰其次致曲曲能有
誠誠則形形則著著則明明則動動則變變則化盖自
致曲而至於變化者由人以盡天道自變而至化者由
天以盡人道盡天道所以率性盡人道所以立教故曰
變則化此所謂先變而言者也荀卿曰誠心守仁則形
形則神神則能化矣誠心行義則理理則明明則能變
矣變化代興謂之天徳夫變者所以原始化者所以要
終獨化則不能以生獨變則不能以形生生形形而道
之用盡矣故曰變化謂之天徳此所謂兼變化而言者
也盖先變者以言乎自無而出有先化者以言乎自有
以入無而兼變化者以言乎出有入無相待為用而巳
矣然則主變者天也司化者地也而荀氏皆以為天徳
何也曰天道成終而成始凡言變者亦可以兼化地道
無成而待有終凡言化者則不可以兼變易於乾曰乾
道變化而於坤則曰萬物化生盖乾者用陽氣以統天
地天既可以兼化則乾固不獨變矣地不可以兼變則
坤固止於化矣故曰闢户謂之乾闔户謂之坤一闔一
闢謂之變又曰在天成象在地成形變化見矣由是觀
之變化者神之用也神無方無方則無乎不在故在天
則乾道是已在地則坤道是巳在人則聖人是巳故曰
天地變化聖人効之此之謂矣
　　　君子終日乾乾論
天任命人任力君子之道原於天而相之以人安於命
而輔之以力故凡乘勢以應變因時以立功雖一聽於
自然而進徳修業未始不以自彊不息為主何則力有
所不盡則未可以言命而人有所不至則未可以言天
故也乾九三所謂君子終日乾乾夕愓若厲無咎者盖
亦以此矣夫天三以不中之位據重剛之險前有五之
可至後有二之可終非所至而至則失義非所終而終
則失㡬失義則驕失㡬則憂於時也可謂危矣可謂難
其處矣此其所以終日乾乾而夕猶惕若也日者有為
之時夕者無為之時也於有為之時乾乾以致其力於
無為之時則惕若以致其心夫亂生於所忽治生於所
憂安安者危亡亡者存固天之理也外既有以致其力
而内又有以盡其心然則徳其有所不進業其有所不
修而過其有所不補者乎故曰君子終日乾乾夕惕若
厲無咎而孔子亦曰乾乾因其時而惕雖危無咎也易
曰無咎者善補過也盖當勇於進而安於茍簡而不能
果於自彊能以無咎者寡矣嗚呼非深知天人力命之
說者何足以與於此
　以徳分人謂之聖論
古之聖人其道本於成已而終於成物得其始不知其
終則蔽於為我見其末而遺其本則蔽於為人為我之
蔽溺於楊而為人之蔽流於墨二者所事不同要皆不
該不偏一曲之所為而非道徳之正也聖人則不然其
入不藏其出不陽入而不藏故徳先乎身而有以公於
物出而不陽故道濟天下而有以私於已夫公於物仁
也私於已智也公公私私仁智兩得聖人之道盡矣傳
曰以徳分人謂之聖其此之謂乎夫天下之人因其性
而觀之則未甞不同因其習而觀之則未甞不異使天
下皆知性之無不同也則其俛仰之際語黙顰笑之間
固足以官隂陽而府萬物矣又奚聖人之俟哉夫惟不
知故尊其習者有至於上智而卑其習者或至於下愚
夫以本同之性而異於上下相逺之習此天下所以有
俟於聖人而聖人者所以不可一日無於天下也故古
之人當其徳未成則修之於已既成則分之於人其大
也以其所知覺所未知以其所覺覺所未覺其小也以
其所中養所不中以其所才養所不才既以與人已愈
有既以為人已愈多仁者得仁智者得智得其精者足
以治身得其緒餘足以治國家天下豈固有求於外以
為人之所以望吾而吾之所以與人者適當然而已矣
且上覆下大容小髙者抑之下者舉之有餘損之不足
與之理之當然也彼聖人以徳分人也豈固有意於是
哉盖以為人之所望吾吾之所以與人者亦理之適當
然而巳矣
淮海集巻之二十三
淮海集巻之二十四
　　　　　　　　　　　　秦　觀　少游
　　傳
　　　浩氣傳
氣之為物至矣其在陽也成象而為天其在隂也成形
而為地陽沴於上則日月星辰之光悖隂沴於下則草
木山川之精變氣也者天之所以旋地之所以運也况
於人乎夫氣之主在志志之主在心心者神之合也志
者精之合也氣者魄之合也神虧則精不復精弊則魄
不寕君子虛心以養志弱志以養氣故能外探事物之
奥内安性命之情浩然無際與道自㑹豈特通體乎天
地同精於隂陽而巳哉嗚呼氣之為物亦已至矣此公
孫丑所以問之悉而孟子所以告之詳也凡進以禮退
以義動而智静而仁者皆性也窮通之有數廢興之不
常者皆命也君子審去就之分循得䘮之理以盡其性
則寵辱於巳猶蚊䖟之一過死生於已猶夜旦之一易
皆命之偶然者也烏足槩其心哉故曰夫子加齊之卿
相得行道焉雖由此覇王不異矣如此則動心否乎對
曰否我四十不動心傳曰色盛者驕力盛者奮未可以
語道也二十曰弱弱則未足以窮理三十曰壮壮則未
足以盡性所以窮理盡性四十其時也四十而不能斯
亦不足畏也已故於四十曰不動心孟子所謂不動心
孔子所謂不惑者也不以内蔽外故曰不惑不以物役
已故曰不動心不惑者未必知命也故孔子五十而後
知命不動心未必知義也故告子猶以義為外焉然則
孟子遂無喜怒哀樂之情乎曰非也吾之所謂不動心
者即有而無即實而虛其於外也應而不遷其於中也
受而無止雖終日言猶不言終日為猶不為也安可以
喜怒之形哀樂之發而累其所謂不動者耶君子固有
以與人同亦有以與人異所同者外所異者内也自其
同者視之則孟子之勇有似於孟賁不動心有似於告
子故曰若是則夫子過孟賁逺矣對曰是不難告子先
我不動心夫矢石相攻鋒刃相搏壮士遇之雄入而不
顧彼得全於勇猶若是况得全於道者乎故刺其膚而
不撓注於目而不逃其思巳也一毫之挫若市朝之撻
其視人也萬乘之尊若褐夫之賤無嚴諸侯惡聲至必
反之此北宫黝之養勇也視彊如弱進不量敵之大小
㑹不慮勝之中否曰舎豈能為必勝哉能無懼而巳矣
此孟施之養勇也昔曽子事親主於養志子夏之門人
先於洒掃應對而已舎之所養者本也故似曽子之約
黝之所養者末也故似子夏之詳由二子觀之則本固
宜可以勝末約固宜可以勝詳由君子觀之則三子之
養皆氣而已未足以知義也故曰夫二子之養勇未知
其孰賢然而孟施舎守約也夫知勇而巳者有時而窮
知勇知怯者無時而屈自反而不縮雖褐寛慱吾不惴
焉所謂知怯者也自反而縮雖千萬人吾往矣所謂知
勇者也夫曽子之守約所以異於孟施舎之守氣者豈
有他哉勇而能怯與義偕行而已矣故曰孟施舎之守
氣又不如曽子之守約也然則不言子夏何也曰黝養
勇之詳固不若舎所養之約舎似曽子而不及則黝之
不若子夏從可知矣盖黝之與舎可謂不動心而與夫
告子之養者同矣曽子子夏可謂知義而與夫孟子之
所養者亦有以同之也故夫丑問不動心之道而告以
四子之養勇則孟子所以異於告子者固巳存乎其間
矣言心之聲也心氣之主也不得於本固可以勿求諸
末不得於文則不可以勿求諸實故曰不得於心勿求
於氣可不得於言勿求於心不可而有以知告子所求
者外也人以心為君以志為帥以氣為師以體為國君
欲虛而静帥欲知而專師欲和而勇國欲實而彊四者
自正治之美也四者失道而亂莫大焉故曰志氣之帥
也氣體之充也以言志立於心而足以率氣氣役於志
而足以實體志有彊有弱故以帥言之氣一滿一虛故
以充言之夫帥之所適師之所從也志之所之氣之所
止也故曰志至焉氣次焉帥不專則鋭師不能以取勝
師不和則良帥不能以有功志之與氣亦猶是也故曰
特其志無暴其氣夫有尤物足以移人一物之玩且或
䘮志况情偽之感利害之攻乎孟子曰此天之所以與
我者先立乎其大者則其小者不能奪也持其志之謂
也朝氣鋭晝氣墮暮氣歸朝暮之變且或動其氣况自
少而壮自壮而老乎孔子曰君子有三戒無暴其氣之
謂也雖然此猶有待也若夫縱心而動順性而游處衆
枉不失其直與天下並流而不流其域若然者無持志
之念有持志之功有暴氣之迹無暴氣之患彼且烏乎
待哉既曰志至焉氣次焉又曰持其志無暴其氣何也
盖可以善惡邪正乆而遷者志也而亦足以害氣可以
喜怒哀樂驟而干者氣也而亦足以害志故曰氣壹則
動志志壹則動氣凡物壅之則壹而相與欝散之則疏
而相與通蹶者動之逆也趨者動之順也逆順不同皆
非志使之然也氣而巳矣故曰今夫蹶者趨者是氣也
而反動其心氣以心為本反者所以復本也夫知言然
後可以不惑養氣然後可以不動心詖滛邪遁之辭莫
不思見所謂知言也至大至剛以直養而無害則塞于
天地之間所謂養氣也外不惑於人内不動於巳雖孟
子之長又何以加于此故曰敢問夫子惡乎長對曰我
知言我善養吾浩然之氣天下之理固有可以言論者
固有可以意致者可以言論則言之也易可以意致則
言之也難故曰何謂浩然之氣曰難言也言之雖難猶
為可言者爾彼言之所不逮意之所不一者又烏可以
言言耶大者氣之體也剛者氣之用也氣之體不可圍
故曰至大氣之用不可屈故曰至剛夫晝動則氣擾夜
息則氣安此人情之常愚智之所同也君子外不勞精
於事内無思慮之患抵時投隙以自得為功故雖晝動
曽不異於夜息衆人反是雖一夜之静且或不能息也
矧旦晝之所為此非天之所與者殊也不能以直養氣
使之無害而已矣夫能以直養氣率理而往循命而趨
不為貧賤富貴之所移威武之所屈則俛仰之近六合
之逺固無適而不得矣豈不全其所謂浩然者耶老子
曰天地之間其猶槖籥乎虛而不屈動而愈出氣之養
也亦猶是矣故曰以直養而無害則塞于天地之間然
則亦有出于天地者乎曰方其配義則塞于天地之間
而已矣及其配道則固有出于天地者也虛形萬物所
道謂之道因緣無事天下之理得謂之徳理生昆群兼
愛無私謂之仁列蔽度宜謂之義徳非道不神仁非義
不立自義而入於天則極於道自道而出於人則極於
義氣之養也直而推之則無不宜此其所以配義也擴
而充之則無不在此其所以配道也集者自然而至也
夫所謂配者豈固有因而求合於彼乎直而推之無不
宜擴而充之無不在則自然與之合矣故曰配義與道
又曰是集義所生非義襲而取之也以其自然故於集
曰生以其有因故於襲曰取心有餘曰慊腹不足曰餒
慊則有裕於中而餒則有求於外老子曰聖人之治虚
其心實其腹盖虛其心者所以欲其慊實其腹者所以
惡其餒故曰無是餒也又曰行有不慊於心則餒矣孟
子之所以數闢告子何也曰君子惡似而非者使天下
之人善如堯惡如桀㣲君子其誰不知天下之所以不
知者疑似之間也邪與正同門情與偽同鄰至精莫之
能分是以君子懼焉彼告子之不動心誠有似於孟子
然而以生為性以義為外使天下相率而從之則将求
性於形而求義於物矣此其所以闢之也故曰告子未
甞知義以其外之也豈唯於告子之若是乎其所以距
楊墨者亦如此而已矣夫所謂正心者有無為而自正
者有有意而正之者聖人之心如衆籟然冷風則小和
飄風則大和厲風濟則衆竅為虛其應物也如是而巳
所謂無為而自正者也彼衆人則不然有所距有所受
有所将有所迎一事之至必欲正其心以應之弊弊然
若操五寸之矩一尺之規以求合乎天下之形器者焉
吾見夫心勞於中智盡於外而形器之不能合也此所
謂有意而正之者也故曰必有事焉而勿正心夫知天
而不知人者無以與俗交知人而不知天者無以與道
逰夫既有意而正其心矣則於事也豈免以命廢力而
以人勝天者乎故曰勿忘勿助長以命廢力是忘之也
以人勝天是助之也荘子曰善養生者若牧羊然視其
後者而鞭之又曰為天下者亦奚以異於牧馬者哉亦
去害馬者而已然則君子之修身治天下鞭其後去其
害可也必欲弊精神而求益勞智慮而逺成則命之分
有所不安而害且至矣故曰以為無益而舎之者不耘
苖者也助之長者揠苖者也非徒無益而又害之嗚呼
人之於性也豈欲揠而使長哉亦去其害性者而已不
平謂之陂有過謂之滛畔於正謂之邪逃其本謂之遁
蔽於一隅者其言不平故詖辭知其所蔽䧟於一曲者
其言有過故滛辭知其所䧟離道者其言畔正故邪辭
知其所離術窮者其言逃本故遁辭知其所窮此四者
淺深固殊然以一邪説之家則足以具之矣楊墨之類
是也夫為我者智也兼愛者仁也雖孟子之道亦未始
離乎此而二氏之所以失者知其一不知其二有見於
此無見於彼而巳矣若此者謂之蔽其弊也為已者至
於不㧞一毛兼愛者至於摩頂放踵徃而不知反焉若
此者謂之䧟其甚也則為楊者反以仁為失已為墨者
反以智為失物始於毫末之差終以千里之繆亦其理
之然也若此者謂之離又其甚也則為已者至於無君
兼愛者至於無父無父無君是禽獸也若此者謂之窮
其於言也蔽而後滛滛而後邪邪而後遁其於心也蔽
而後䧟䧟而後離離而後窮亦其序也以心對政則心
為内政為外以政對事則政為大事為小生於内必形
於外故曰生於其心害於其政發於大必及於小故曰
發於其政害於其事孔子曰聖人之作易也将以順性
命之理然則君子之所以有言者豈固拂其所有而彊
其所無哉亦述性命之理而已矣唯如此是以前乎吾
者可以稽之而不悖後乎吾者可以俟之而不惑何者
命無異性性無異理故也故曰聖人復起必從吾言矣
然則又曰作於其心害於其事作於其事害於其政聖
人復起不易吾言矣何也盖前則因知言而發原邪説
之所起也後則以楊墨而言闢邪説之既成也原邪説
之所起者以理言之也故曰生曰發而先政後事闢邪
説之既成者以事言之也故曰作而先事後政理藏於
無形則疑於可違故曰必從事見於有迹則疑於可變
故曰不易其言雖殊考之各有所當也雖然彼邪説者
其所謂道亦吾之道也其所謂徳亦吾之徳也道徳與
吾同而所以與吾異者倚於一偏蔽於一曲如僚之於
丸秋之與奕各師其習而不能相通是以君子疾之焉
耳楊子曰適堯舜文王者為正道非堯舜文王者為他
道正與他雖不同然而莫非道也而後世之學者徒見
君子之疾之也遂以為彼之所謂道徳非吾所謂道徳
者焉則亦巳過矣然則孟子論不動心之道而止及於
知言養氣何也曰能知言則不惑於外能養氣則不動
於内外不為邪説之所干内不為妄情之所溺則吾之
心也復何為哉以此事上以此臨下退居而閒游進為
而撫世固無施而不可此孟子之深意也盖體合於心
心合於氣氣合於無則介然之有唯然之音逺在八荒
之外近在眉睫之間來干我者我必知之况詖滛邪遁
之辭乎潜行不窒蹈火不熱行乎萬物之上而不慄是
純氣之守也况卿相之位覇王之權乎雖然是道也豈
唯聖人有之天下莫不有也是其道與之命天與之性
晝而動夜而息者曷甞不與聖人同乎惟其外不能知
言内不能養氣是以予之則驚奪之則怨惛於操捨之
際汩於寵辱利害之交氣與魄俱擾志與精俱弊而心
與神俱亡若然者雖一語嘿一嚬笑設之或不當也况
治身以及家治國以及天下乎嗚呼聞孟子之風可以
興起矣
淮海集巻之二十四
淮海集巻之二十五
　　　　　　　　　　　　秦　觀　少游
　　傳説
　　　陳偕傳
偕姓陳氏淮南廣陵人家故饒財而偕與其弟獨喜學
畫其後技日以進家日以㣲遂以為業士大夫既喜其
畫且愛其為人徃徃稱之然非偕之好也其言曰予從
事於兹有年矣凡古今之畫不見則已茍有見焉雖敝
縑裂素之餘未甞不學一不可於意輒復易之䑛筆濡
墨欣然忘勞盖是時余方以畫為事固其勢不得不然
乃今思之亦良苦矣且物之有形如浮埃聚沫來無所
從去無所詣一興一僨於無窮之中而我方汩汩然隨
而畫之可不惑歟彼好事者又從而玩之至藏於巾笥
且不欲以數閱可不謂大惑者歟嘻今老矣顧家貧無
以給衣食之奉聊復俛仰於其間至於得失精粗不復
經意也又曰有學於余者衆矣余将教之必使縱心之
所勤肆筆之所成以觀其天盖工而不雅者有矣踈而
不俗者有矣詳略得宜意氣容與卓乎遂若無與及者
亦或有焉余從而告之曰其後當然其後當然已而果
然夫畵固技之㣲者也其猶若是又况有貴於畫者哉
其子直躬亦世其學而所言尤異甞曰昔宋元君時畫
圖有一史觧衣槃礴元君曰是真畫者也夫觧衣槃礴
固倜儻之所得閒暇之所好也元君乃以為真畫其意
果安在乎有得於此然後可以言畫而或説以謂神定
意閑固以異於他史其亦失元君之意矣余聞而異之
又從而思之豈所謂自得於已者耶抑亦得於人者耶
将内雖不充其言而頗亦有志於是耶人固未易知然
比夫衒技以夸人賈能以售汙俗者相去亦逺矣古之
君子聞一言中於理必書之故漁人之所賦孺子之所
歌皆得載於前史矧其有合於道徳之要者乎於是為
傳其言以遺同好亦時觀之以自擇焉
　　　眇倡傳
美倡有眇一目者貧不能自贍乃計謀與母西㳺京師
或止之曰倡而眇何徃而不窮且京師天下之色府也
美眄巧笑雪肌而漆髪曳珠玉服阿錫妙彈吹籍於有
司者以千萬計使若具兩目猶恐徃而不售况眇一焉
其瘠於溝中必矣倡曰固所聞也然諺有之心相憐馬
首圓以京師之大是豈知無我儷者遂行抵梁舎於濱
河逆旅居一月有少年從数騎出河上見而悅之為觧
鞍留飲燕終日而去明日復來因大嬖取置别第中謝
絶姻黨身執㸑以奉之倡飯少年亦飯倡疾不食少年
亦不食囁嚅伺候曲得其意唯恐或不當也有書生嘲
之曰間者缺然不見意有竒遇乃從相矢者處乎少年
忿曰自余得若人還視世之女子無不餘一目者夫佳
目得一足矣又奚以多為　賛曰前史稱劉建康嗜瘡
痂其門下二百人常逓鞭之取痂以給膳夫意之所蔽
以惡為美者多矣何特眇倡之事哉傳曰播糠眯目則
天地四方易位余甞三復其言而悲之
　　　魏景傳
魏景字同叟淮南髙郵之隠君子也身長六尺骨如削
石曈子碧色有光甞賣繒於市遇華山元翁從授鍊丹
鑄劔長生之術元翁名碧天其師曰劉海蟾海蟾之師
曰吕洞賓洞賓之師曰鍾離權自權至景凡五世矣景
問元翁曰余欲兼忘其方柰何翁曰執汝身守汝一謹
而勿失景曰執害通守害變則如之何翁曰不然子以
為構中天之臺者土木未考則能無經乎適千里之國
者車馬未館則能無行乎故将欲通之必固執之将欲
變之必固守之此其理也於是景以為然乃述碧天之
意著書萬餘言論神仙事號太冲子云太冲子曰道者
盗也釋者識也盗天地隂陽之機謂之道識萬物之理
謂之釋甚矣人心之神也雖造化亦無加焉今夫天地
之生物煦之以陽肅之以隂然後乃成人心則不然一
舉而物已生矣故天生萬物地生萬物人心生萬物是
故人心之形象天地隂中生陽陽中生隂非陽不能養
陽非隂不能養隂故修陽法者去隂以純其陽修隂法
者去陽以純其隂陽用其精隂假諸物此隂陽之法也
水之性潤下火之性炎上衆人离上而坎下故不交真
人坎上而离下故交炁真炁也氣糓氣也真人真炁純
衆人糓氣雜神仙之道有中立無無中立有死而不亡
者至矣一身而形二者次矣不死不亡一身而形不二
者又其次也其大略如此同叟頴脱疆記得於自然凡
隂陽醫藥鍜鍊之技無所不精而能諱其術所以世莫
知焉頗觧屬文亦工於詩其贈元翁篇云幽㫁青松骨
鍊盡江月心佳句多此類也嗚呼自大道隠學者各師
異習鮮得其本真於是趍滅而不知生者為佛氏之縁
覺趍生而不知滅者為道家之神仙二者不同其蔽一
也然比夫生而行死而伏㝠然日用而不知者固有間
矣如同叟者雖不足以窺老荘之藩翰亦葛稚川之流
乎余素與之友善别之且六年矣既思其人而不可見
又惜其事泯泯不少槩見於世如古之所謂隠逸者也
乃撰次行義并擇其言之雅者書而記之聊以致余之
意云
　　　汝水漲溢説
汝南風物甚羙但入夏以來水潦為患異時道路化為
陂波汝水漲溢城堞危險濕氣重蒸殆與呉越間不異
郡人嵗嵗如此漢書稱汝南有鴻隙陂翟方進為相始
奏罷之郡人怨甚切意鴻隙陂者非特為灌溉之利菱
芡蒲魚之饒實一郡瀦水處也大陂既廢水無歸宿則
自然散漫為害又水經稱汝水至汝南郡西北枝左别
出一枝又屈而東轉南㑹汝形如垂瓠故號懸瓠城今
汝水故道已亡惟存别枝水潦暴䧏則有泛溢之患亦
其勢然也在漢時為豫州刺史治之諸邑皆春秋時沈
江道柏之國事迹甚多暇為作記無文字檢耳
　　　心説
心本無説説之非心也雖本無説而不得不有説黙而
神之與道全之説而明之與道散之其全為體即體而
有用其散為用即用而有體體用並㳺於不窮而俱止
於無所極者其唯心而已矣而世之君子迷巳於物沉
真於偽而莫之見焉此心説之所以作也目無外視耳
無外聽遺物忘形在我而巳此其心歟曰非也心不在
我然則目無内視耳無内聽馳神㳺精在物而已此其
心歟曰非也心不在物然則物之有色我因視焉物之
有聲我因聽焉來則御之去則将之彼是兩忘在物我
之間而已矣此其心歟曰非也心不在物我之間然則
心無所不在乎曰惡得而無在也雖不在我未始離我
雖不在物未始離物雖不在物我之間而亦未始離乎
物我之間者此心之真在也譬如虛空焉虚空者即之
不親逺之不踈萬物方有則與之有萬物方無則與之
無俛仰消息唯萬物之與俱夫虚空之於心猶一星之
於天而一塵之於地也及其至猶若是又况於心乎哉
是故即心無物謂之性即心有物謂之情心有所感謂
之意心有所之謂之志意有所歸謂之思志有所致謂
之慮故合精以止謂之魄配神以行謂之魂與神為一
謂之精不離於精謂之神此十者入則一出則不一出
入無常要皆以心為主爾不得乎主未有得乎臣者也
是以古之通乎此則動為一氣静為二儀動静有萬物
皷舞有死生若然者隂可以開陽可以闔天地可以倒
置日月可以逆行上焉造物者不得臣下焉外形體忘
始終者不得友而况富貴之儻來死生之小變乎其不
能累也亦明矣彼世之君子則不然知其曲不知其通
安於近而迷於逺有見於外者則心於物有見於内者
則求心於我又其甚則蔽形而忘其神以謂心者特在
乎方寸胸臆之間外此則物而巳矣嗚呼其亦不智也
哉有人於此棄邑而取宫棄堂而取室世必以為不智
人矣是何也所有者小而所遺者大也心之形非特宫
與室之㣲心之神非特堂與邑之廣而所取者如此而
所棄者如彼豈不惑哉一人惑之一國笑之一國惑之
天下笑之天下盡惑孰笑之哉悲夫是皆不見心之真
在之過也由此觀之太上見心而無所取捨其次無心
其次虛心其次有心有心者累物衆人之事也虛心者
遺實賢人之事也無心者忘有聖人之事也見心之真
在而無所取捨者死生不得與之變神人之事也嗚呼
安得神人而與之説心哉
　　　二侯説
閩有侯白善隂中人以數鄉里甚憎而畏之莫敢與較
一日遇女子侯黑於路據井傍佯若有所失白恠而問
焉黒曰不幸墮珥於井其直百金有能取之當分半以
謝夫子獨無意乎白良乆計曰彼女子亡珥得珥固可
紿而勿與因許之脱衣井旁縋而下黒度白已至水則
盡取其衣亟去莫知所塗故今閩人呼相賣曰我已侯
白伊更侯黒余謂二侯皆俚巷滑稽之民適相遭而角
其技勢固不得不然於其所親戚游舊未必爾也而今
世薦紳之士閒居負道徳矜仁義羞漢唐而不談真若
無徇於世者一旦爵位顯於朝名聲彰干時稍迫利害
則釋易而趨險叛友而誣親擠人而售已更相伺候若
奕棊然唯恐計謀之不工僥倖一切之勝而曽白黑之
不若者武相仍𬒮相屬也則二侯之事亦何所恠哉
　　　十二經相合義説
易曰同聲相應同氣相求水流濕火就燥雲從龍風從
虎甞以謂知易之說則十二經相合或以相生或以相
剋者固理之自然而無所可疑之矣何以知其然耶經
曰南方生熱熱生火北方生寒寒生水西方生燥燥生
金中央生濕濕生土是則水者寒之形濕者土之氣夫
水之於土妻道也故水流濕火者熱之形燥者金之氣
火之於金夫道也故火就燥或以隂求陽或以陽求隂
也管輅曰龍者陽精而居於淵故能興雲虎者隂精而
居於山故能運風是則龍陽中之隂也惟陽中之隂為
能召隂中之陽故雲從龍虎隂中之陽也惟隂中之陽
為能致陽中之隂故風從虎夫隂陽之道固有因同類
而相感者亦有以異類而相感者同聲相應同氣相求
所謂同類而相感者也同異雖殊於其相感一也十二
之經相合亦何異於是㢤經曰少陽之上火氣治之中
見厥隂又曰厥隂之上風氣治之中見少陽厥隂風木
也位東方少陽相火也位南方火與木相生故厥隂與
少陽合而肝膽三焦命門所以相為表裏也經曰陽明
之上燥氣治之中見太隂又曰太隂之上濕氣治之中
見陽明太隂濕土也位中央陽明燥金也位西方土與
金相生故陽明與太隂合而脾與胃肺與大腸所以相
爲表裏也經曰太陽之上寒氣治之中見少隂又曰少
隂之上熱氣治之中見太陽少隂君火也位南方太陽
寒水也位北方水與火相配故太陽與少隂合而心與
小腸腎與膀胱所以相爲表裏也盖木位東方則陽之
中也金位西方則隂之中也土位中央則隂陽之中也
水位北方則隂之正也火位南方則陽之正也凡隂陽
中則和和則相生故金木火土以相生而合隂陽正則
相配故水火以相配而合相生而合者所謂同類而相
感也相配而合者所謂異類而相感也故經曰水火者
隂陽之徴兆金木者生成之始終盖水火者日之與月
坎之與离而男之與女也萬物之所以有也金木者因
其有而生成始終之而已矣於徴兆則以相配言之於
生成則以相生言之亦其理也又水火譬之則夫婦也
金木火土譬之則父子也夫婦以異而相合父子以同
而相合有夫婦然後有父子有水火然後有金木四者
具然後有土同類雖殊其合一也嗚呼隂陽之為道博愽
而要小而大數之可十者推之可百數之可千者推之
可萬萬之大不可勝也然其要一也故逺之於天地近
之於父子之間又其悉也至於言笑飲食莫不具而有
焉茍直而推之曲而求之則何所而不得也雖然今之
所謂學醫者惡足以語此哉
淮海集巻之二十五
淮海集巻之二十六
　　　　　　　　　　　　秦　觀　少游
　　表
　　　代賀坤成節表
竊以聖誕當期嚴秋在序恊氣蟠乎穹壤頌聲溢於華
戎(賀/中)伏惟太皇太后陛下徳並神明功參覆載斷鼇立
極追配於媧皇用楫濟川責成於傅說忠謀入而姦黨
破弊事革而嘉應來巍乎在唐虞之間卓然出馬鄧之
右嘉辰既屬率土交歡臣猥縁肺腑之親叨分符竹之
寄前瞻觀闕阻奉萬年之觴逺託封章庶比千秋之鑑
　　　代賀興龍節表
大吕飛灰爰屬星廻之序靈樞繞電寔當聖誕之期凡
屬生成所同抃蹈(賀/中)恭惟皇帝陛下裁成天地參並神
明以言乎道則持盈而守成以言乎時則重熈而累洽
昭哉嗣服纉六聖之洪休大矣孝熈備三宫之至養清
風發而羣隂伏元首明而庶事康令節載逢鴻儀斯舉
加籩折爼初嘗露酎之醇擊石弹絲始奏鈞天之妙可
謂一時之嘉㑹故得四海之歡心臣猥以葭莩厠於藩
翰十章獻鑒空懐唐相之誠萬壽稱觴莫預漢庭之列
　　　代賀太皇太后受冊表
臣某言伏審今月某日太皇太后於某殿受冊者纉繼
鴻休亘華夷而共慶昭明鉅禮極天壤以均歡臣某誠
歡誠喜頓首頓首恭以太皇太后陛下鍾睿知之資御
休明之運以至仁而子養萬國以盛德而母儀三朝造
舟爲梁始作文王之合斷鼇立極終成媧氏之功忠邪
辨而和氣通威惠行而頌聲作既增光於聖統宜受禮
於神孫典章載崇寰海交抃臣猥被藩室之寄叨居肺
腑之親不獲隨例稱慶闕庭無任踴躍歡欣之至謹具
表陳賀以聞
　　　代賀皇太后受冊表
臣某言伏審今月某日皇太后於某殿受冊者稽酌天
人備嚴典禮孝治既先於宫閫歡心自得於寰區(賀/中)恭
以皇太后妙道生知英能天縱自長門而登長樂法度
無違以太任而事太姜晨昏不懈至於弼成先帝之治
保佑聖子之功幽通神明顯被動植施之大者報必厚
實之富者名必隆位號既昭華夷増抃臣謬通屬籍叨
假郡章不獲随例稱慶闕庭無任踴躍歡欣之至
　　　代賀皇太后生辰表
考曆占星氣應元英之候稱觴獻壽禮行長樂之言凡
在照臨所同欣抃(賀/中)恭以皇太后德符坤載位正母儀
淵冲自乎生知慈惠本乎天縱弼成文考既隆逮下之
風共養太姜益著思齊之美内宣隂化日嗣徽音矧當
孝治之朝尤崇慶誕之節皷鍾具舉環珮畢臻歡聲動
於宫闈佳氣蟠於觀闕某繆通屬籍叨守近藩匪惟宗
族之同榮實與吏民而共慶
　　　代賀明堂禮畢表
有司備物親嚴三嵗之祠率土均恩實頼一人之慶照
臨所逮欣抃攸同(賀/中)伏惟皇帝陛下道貫神明功叅覆
載昭哉嗣服纉六聖之洪休大矣孝熈備三宫之至養
擢英髦而共政革苛弊以濟時庶事用康善祥斯應物
無疵癘民不怨咨天地得以清寧草木遂其零茂九功
之德既皆可歌四海之臣亦各來祭乃遵彛典爰盡孝
思時以季秋之良日用上辛之吉始告虔於原廟遂嚴
配於合宫精意感通景貺昭荅大賚而兆人富肆青而
衆心新實萬世無疆之休盖千載不逢之㑹臣乍辭帷
幄方守藩垣徒欣右饗之成莫預駿奔之列瞻望闕庭
云云
　　　代賀皇太妃受冊表
臣某言伏審今月某日皇太妃於某殿受冊者史官揆
自宗伯陳儀舉令典於宫闈溢歡聲於方夏(賀/中)恭以皇
太妃挺生淑皆魅應昌狓賛阼化於椒塗嗣徽音於彤
管晨昏共養之禮簡在兩宫動靜謙肅之風形于六寢
在先朝則有警戒相成之道於聖主則有劬勞罔極之
恩中外所瞻情文宜稱肆被冊書之美爰昭位號之隆
臣猥被瓜牙叨居藩屏不獲随例稱慶闕庭無任踴躍
歡欣之至
　　　辭史官表
竊以史屬之除聖朝所慎若非承父兄之教詔世守其
言則必積師友之淵源材克厥職臣於二者實無一堪
聞命若驚撫躬增懼重念臣少而愚賤長更屯竒積累
嵗時尚慮人情之未與超踰涯分豈為物議之所容以
蕞爾不勝任之材處灼然非所居之地必招官謗上累
恩私况儒館之中資任髙於臣者不少班行之内學術
過於臣者甚多與其容菲薄以濫居不若擇英豪而改
授伏望聖慈追寢新命檢㑹臣近申三省除臣一外任
差遣
　　　代蘄守謝上表
奉法明時方悔推行之誤分符近地俄䝉假貸之私祗
荷寵恩載深感涕伏念臣資材闇昧問學空踈遭逢昌
辰叨竊劇任徒冀事功之立靡思罪釁之成昨以出按
荆車兼程鹽課猥虞曠廢妄致勤勞屬吏承風不無過
當小民競利豈免怨尤雖不待於人言即行改正儻追
論其事迹殆可誅夷敢祈造物之恩猶竊長人之任矧
蘄春之便郡實淮右之名區風氣和平獄訟稀少平時
來者尚樂寛閑謫官居之真為僥倖此盖伏遇太皇太
后陛下推天地之賜回日月之光黜陟不失其所宜輕
重各當其所適察臣過舉止於四月之間許臣自新付
以一州之寄念捐軀而莫報徒撫巳以增慚復路廻車
顧迷途其未逺輸肝剖膽庶報効之可圖
　　　代程給事乞致仕表
臣某言臣聞未老遽歸非臣子報君之義既衰猶仕豈
儒生處巳之方惟去就適合其時乃進退不愆於禮輒
陳悃愊仰凟髙明臣誠惶誠恐頓首頓首伏念臣家本
單微材尤綿薄早縁章句聲律之末技偶中上科繼以
簿書獄訟之微勞誤更劇任三持使節八領郡麾以至
承乏小行人之官備位大司農之屬山川陟渉㡬徧於
五方日月推移殆踰於四紀遂叨蘭省之秩仍忝祕殿
之名每撫心而自循縱沒齒其焉報昨以䝉恩罷守被
㫖歸班身雖寄於海隅夢巳升於帝所非不知懐金結
綬侍清光而足榮佩玉鳴騶聨法從之為幸但以風霜
漸廹蒲栁遽衰爰及上印之期當批乞骸之懇日莫途
逺顧已分之非安漏盡鍾鳴亦人言之可畏伏惟皇帝
陛下恢覆載之量廓照臨之明憐其實知止而請身察
其非偷安而避事俾還官政獲反里閭况臣北陌東阡
雅多遊舊左食右粥良給嵗時是以誦歌真主之稀逢
盛述聖朝之難遇馬方羸老徒結戀於軒墀木巳朽枯
或能蒸於芝菌臣不任祈天俟命激切屏營之至
　　　代王承事乞回授一官表
臣聞緹縈納身贖父文帝因之變法王縉削爵請兄肅
宗為之推恩夫漢唐之主豈欲撓不刋之典而詭從女
子輔臣之意哉葢以子弟之願獲伸則孝悌之風䆮廣
天下忠順之俗於是乎始成故不以所輕廢所重也恭
惟陛下神聖功德叅並天地固非漢唐之主所能擬倫
臣雖愚陋不敢自比於王縉然生遇休明名列仕版不
猶愈於緹縈之女子乎輒冐死亡斧鉞之誅瀝血陳誠
上干天聽惟陛下賜察哀憐不勝大願切念臣父昨於
元豐四年得罪䝉朝廷放歸田里逮今巳及四年矣初
出於特㫖有司既無叙法可舉而中外臣寮又以臣伯
父待罪宰相懐避嫌疑莫敢言者臣伏覩陛下近以功
成治定因時制作建列聖之廟而申以大霈正百官之
制而授以新書其逺至於亡沒之裔尚被甄收其微至
於胥吏皂隷之能猶得自効和氣既洽頌聲並作符貺
屢至年榖胥熟此所謂千載一時不可逢之嘉㑹而臣
父獨嬰罪釁流寓江海天髙日逺自新無路臣誠私心
痛之臣昨自元豐元年䝉恩授大理評事繼奉新制改
承事郎逮及七年未曾磨勘臣願以合轉宣義郎一官
回授臣父乞賜叙用伏望陛下推覆載之恩生骨肉之
惠惻然憐之特垂俞允况陛下自臨御以來坐法之人
未嘗終棄爲親之請多所願從竊以近事言之王安國
自著作佐郎放歸田里比踰朞年起丞大理鄧忠臣以
宣德一官爲母求封奏書既上得邑壽昌以臣父方之
安國則四年之廢乆於朞年以臣比之忠臣則爲父之
請重於為母若獲逺繼緹縈王縉之事近依安國忠臣
之例使臣父復得齒於士大夫之列則臣雖身先犬馬
填委溝壑無所復恨臣無任瞻天望聖激切屏營之至
淮海集巻之二十六
淮海集巻之二十七
　　　　　　　　　　　　秦　觀　少游
　　表
　　　代謝勑書奨諭表
臣某言今月日進奏院逓到勑書一道伏䝉聖恩以臣
云云特賜奨諭者捕翦兇徒葢守臣之常職降頒温詔
實聖世之異恩祗服寵靈重增愧懼中謝伏念臣禀材
緜薄受性顓愚因縁肺腑之親昧冐藩宣之寄浩穰十
邑每懐曠敗之虞僶俛再朞敢起覬覦之望憶昨㐫年
乏食狂盗干誅初䑕竊於村墟俄鴟張於道路殺傷吏
卒攘奪印章居民以此震驚列郡為之騷動至煩廟論
申命使車輟悍將於山東募驍兵於隴右尚且遊魂疆
場假息朝昏臣志欲掃除日思方略忽知嚢槖之處近
在掌股之間竊以為稽討蕩則荏苒而蜂屯待㑹合則
張皇而烏散遂令募吏潜引將兵從間道以兼行指孤
巢而突擊渠魁格鬬既就殱夷餘黨散亡尋皆殄㓕臣
既不能如子賤任德使民不忍欺又不能如龔遂却兵
致盗亦皆罷仰慙睿化方虞黜責之嚴豈謂宸音遽有
旌嘉之寵此葢伏遇皇帝陛下聖仁天覆盛德海􁁃欲
庶職之咸修雖微勞其必録是致鈆刀之割亦膺衮字
之褒臣敢不効螢爝之光竭犬馬之力誓麋捐於軀命
期補報於恩私臣無任
　　　代謝加勲封表
宗祀以配上帝盛禮載陳大封而錫善人彜章具舉寵
靈誤逮媿懼交深(謝/中)伏念臣學術本迂器能素拙徒屬
休明之運獲參英俊之遊發金匱石室之藏討論何補
承神州赤縣之乏瘝曠偶逃晩自喉舌之司亟更管轄
之任辱甄收之已過知報稱之尤難比出近藩猶通祕
籍㑹考我將之頌頗稽公玉之圖路寢爰開總章斯寓
涓季秋而精享肅羣后以駿奔熈事備成既盡情文之
典湛恩汪濊遂周中外之臣曽是孤蹤亦膺殊祉崇勲
遽進真食驟増奉綸綍以凌競仰雲天而隕越此盖伏
遇皇帝陛下天仁丕冐海德包􁁃尚記惷愚嘗陪於國
論更憐衰晩方守於郡章俾異數之併加示純禧之均
畀丼泉緬邈難望屬車之塵清都䆳嚴徒夢鈞天之奏
　　　代賀元㑹表
十三月為正前既稽於夏道二千石上夀仍參用於漢
儀盛旦載逢彛章具舉(賀/中)伏惟皇帝陛下財成天地參
並神明命羲和之二官謹春秋之五始調和元氣撫御
中區肆屬春王之朝肇修元㑹之禮雞人呼旦庭燎有
光外則虎賁羽林嚴宿衛之列内則謁者御史肅班行
之容漏未盡而車輅陳蹕既鳴而鼓鍾作應龍髙舉雲
氣畢從北極上臨星宿咸拱受四海之圖籍拜萬國之
衣冠嵗月日時於焉先正聲明文物粲爾可觀邁康王
鄴宫之朝揜髙帝長樂之事藹頌聲而並作鬰恊氣以
横流臣比逺天光遽更年籥職拘藩國莫曕龍衮之升
心折宸居但想獸樽之列瞻望闕庭(云云)
　　　代工部文侍郎謝表
入司太僕巳慚稱效之虚進貳冬官尤愧選掄之誤顧
叨塵之巳甚念辭避之弗容承命惟驚撫躬以懼(謝/中)伏
念臣身承家訓世受國恩荷先朝特逹之知䝉二聖生
成之賜左選都司之要既獲備員内閣祕殿之嚴更容
通籍以至外專兩郡内閲三卿徒為嵗月之淹莫見事
功之舉方虞罷黜退伏於田廬敢意推遷遽陪於法從
材微任過恩重報難此盖伏遇盛德海㴠至仁天覆以
臣父某歷四朝而被遇登三事以退居知父子至情欲
慰桑榆之景念君臣難遇遂收菅蒯之才豈惟一敝族
之榮時乃百執事之勸臣敢不鞭䇿駑蹇淬礪鈍頑以
捐軀報國之誠為竭力事親之義
　　　代中書舍人謝表(孫君孚)
臣某言伏奉制命除臣中書舍人仍改賜章服者䝉恩
承乏方懐曠職之憂拜命為真更竊非才之愧寵榮遽
逮驚懼交増伏以三省之興實先朝之盛典西禁之任
尤當代之要津上潤色於訓詞下稽參於政理自非文
章妙絶可先諸子之鳴吏術精通能最羣工之課則何
以當文士之極任備宰相之屬官如臣者地胄素寒資
材尤戅以童子雕蟲之技偶得科名用司空城旦之書
嘗更州縣比從柱後擢立螭頭閱嵗月之推移乏毫分
之稱効惟虞罷斥歸耕寂寞之濱豈謂遭逢入直禁嚴
之地光增末路望過初心此盖伏遇皇帝陛下在宥中
區統和元氣上則承周太姒求賢之意下則納召康公
用士之言耆老畢歸俊英咸事鏌鎁滿庫未忘一割之
鈆刀驊騄成羣不棄十駕之駑馬遂令㧞擢爰及鈍頑
臣敢不敬佩德音恪居官守竭心思之逮及効耳目之
聞知經宿進碑敢效矜夸於近世累年無草願希慎宻
於前人臣無任感天荷聖激切屏營之至
　　　代中書舍人謝上表
左螭清近顔無咫尺之違右掖峻嚴言有絲綸之出皆
一時之妙選為四海之聳觀承命震驚撫躬愧懼伏念
臣縉紳末胄淮海孤生弓必為箕嘗奉父兄之教枘不
量鑿莫為姻黨之容自亦笑其闊迂人或憐其狂直分
丼常調望絶顯途屬二聖之載營收羣英而自助巍然
大老皆歸圖任之中蕞爾小才亦備兼收之數越從戎
幕擢預憲臺猥陳狂瞽之言屢瀆髙明之聽間嘗罷去
旋復召還惟是七年之間遂叨兩制之列而况訓詞之
任政教所原除授不當者得以論而封還指麾或慝者
得以白而改正號為要地當慎選掄豈伊鄙人所能堪
克此盖伏遇太皇太后德配任姒道稽唐虞用檝以濟
大川斷鼇而立四極雖節儉正直在位若羔羊之時而
思念憂勤進賢如巻耳之際致令頑鈍誤辱寵靈臣敢
不慎出王言審求國體非特修異日祖宗之事亦以信
平生師友之謀報德未期悵念嵗時之晩捐軀有處敢
懐家室之私
　　　代南京謝上表
訓詞失當宜正嚴誅恩貸特優止從外補任忝别都之
重職叨祕殿之華祗荷寵靈載深感涕伏念臣猥以一
介之賤誤䝉二聖之知本出書生朝無黨援屡為御史
身有怨仇間雖竊於科名實不長於文字因縁寵數冐
昧班聯既不能被命固辭以防涯分之過又不能先時
引去以避賢俊之升滿器難持孤根易毁及越樽而求
治果代斵以致傷然猶冐文儒弄翰之名玷侍從均勞
之地省循備至僥倖實多此盖盛德海涵至仁天覆念
甞更於任使遽未忍於棄捐雖去掖廷猶分宫鑰天都
甚邇常瞻佳氣之鬰葱鄉國非遥益見湛恩之汪濊永
期糜潰用報生成
　　　代中書舍人謝上表
方為左史注二聖之起居遽入西臺命百官之進退顧
叨塵之巳甚念辭避之莫容仰對寵靈伏深震懼竊以
周分内史出王命之䇿書漢列從官參相臣之辨論後
世放其遺意制此近班職分四禁之嚴事押六曹之重
必得或遲或速文兼枚馬之長知古知今學擅髙崔之
富然後可以與紫薇之進畵賛黄閤之調和如臣者門
地素寒資才尤戅早更州縣奉司空城旦之書晩玷班
聨任柱下惠文之事初無補報祗取怨尤身投韁鎻之
中足寄風波之上惟虞罷斥復奔走於東西豈意推遷
備論思於朝夕光增末路望過初心此盖伏遇(闕文)
　　　代謝曆日表
被命守藩方念闕庭之逺䝉恩告朔重驚嵗月之新仰
服訓詞俯増愧汗伏惟欽崇天道敬授人時頒太史之
占前謹清臺之課候罷諸家之疏逺正厯世之繆差上
考鄧平法取黄鍾之妙下參一行術推大衍之微斗建
龍躔於焉有序珠連璧合由是可窺豈惟百辟之奉行
足使四夷之承用臣猥縁寄委叨奉寵靈宣布詔條預
識金穰之嵗省觀風俗不疑綘老之年
淮海集巻之二十七
淮海集巻之二十八
　　　　　　　　　　　秦　觀　少游
　　啓
　　　謝及第啓
光靈遽被愧幸特深竊以聖神臨御之初實惟祖宗熈
洽之後戈兵收偃經藝著明風俗莫榮於為儒材能咸
耻乎未仕圜冠方履求自試者㡬千萬焉血指汗顔獲
見收者纔四百耳既甚嚴其程度宜盡得於豪英如某
者淮海孤生衣冠末系志在流水嘗辱子期之知困於
鹽車頗為伯樂之顧徒以為養而求仕故雖被黜以忘
慙懲於羮者吹虀自知其妄不量鑿而正枘人指為狂
豈意力田而逢年亦稱長袖而善舞大羮焉用以貴本
而不遺昌歜甚微縁嗜偏而見取方賢書之上獻俄吏
議之旁連竊鈇致疑事非在我解驂見贖世鮮其人尚
頼平反卒䝉昭雪折劒既以重鑄死灰因而復燃究其
倚伏之難常益信窮通之有定屬皇明之繼照推睿澤
以横流特免試言徑躋仕版技能莫効初如不戰而屈
人名䆠亟成更類無功而受禄退而省察殆有夤縁此
盖伏遇某官誘進人材主張士類離竒蟠木素為左右
之先璀璨餘光復自比鄰之借致兹寒陋亦預採收敢
不慎操修之方明出處之致庶期末路獲報明恩過此
以還未知所措
　　　賀吕相公啓
伏審光膺宸命顯正台司凡在生成舉同抃蹈竊以媧
皇補天之際髙宗夢帝之初未就泥金正資陶鑄不調
琴瑟方頼更張是謂大有為之時必得非常人之佐恭
惟中書僕射相公累朝元老當世大儒力足以扶持顛
危風足以興起貪懦青天白日奴隷亦知其明璞玉渾
金鑒識莫名其器既天資之篤實加地胄以髙華四世
五公勲在王室一門萬石寵冠廷臣宗族謂之小許公
夷狄以為真漢相果從人望爰享天心方思左轄之嚴
遽踐鸞臺之峻獻可替否而思矯激之過解紛挫銳而
有調和之能必欲成仁之始終非特潔身之去就繇是
端人坌集異黨寖微寛大之澤四覃苛刻之風一變名
既得功而並立位當與德而俱崇明詔始班吉士交慶
太公入國固知天下之父歸伊尹得君益見聖人之任
重　某猥縁幸㑹叨被題評昔陪北海之樽有同夢寐
今望平津之館如隔雲天但欣衆正之路開始信太平
之責塞願稽故事就封富民之侯請與諸生復上得賢
之頌
　　　賀蘇禮部啓
伏審光膺睿命入拜儀曹凡有識知所同欣抃竊以大
儒之出處實為當世之重輕三仁去而商寖微二老歸
而周始大長孺仕漢諸侯寢謀中立相唐列藩聽命殆
亦天時之有數豈伊人力之能為伏惟禮部郎中先生
道貫神明智周事物决科射䇿亟聞董相之風逆指犯
顔屢奪史魚之節周旋臺閤而風采可畏流落江湖而
容貌不枯葢好仁無以尚之故特立有如此者斯文未
喪果䝉日月之照臨吾道將興更屬風雲之盛㑹既補
郡守俄遷侍郎雖未厭於人情漸當陪於國論昔神龍
失水㡬為螻蟻之所侵今猛虎在山將見藜藿之不採
某乆操茇篲獲侍門墻歎刻鵠之未成念攀鴻而何敢
聞之不寐知告於人晛見曰消頗動雪雲之態厦成相
賀獨申燕雀之私
　　　賀中書蘇舍人啓
光膺中詔進直西垣伏惟慶慰恭以某官當世大儒斯
民先覺論議為四海之輕重出處繫一時之安危蕭夫
子之文章蠻夷亦慕張使君之威望草木猶知始從記
注之嚴爰掌絲綸之重姦邪聞命投匕筯以自驚忠義
承風引壷觴而相慶某猥縁幸㑹謬接光儀昔者先生
甞䝉論次茲焉伯氏又獲追攀竊聞進拜之崇倍切欣
愉之至
　　　謝程公闢啓
某啓比縁省覲薄㳺勾踐之都獲執掃除叨預老𥅆之
役辱品題之巳過慚報効之何從伏念某少也妄庸長
而屯賤枘方乖鑿人指為狂鈎直失魚自知其拙碌碌
抱簀中之恥棲棲銜跨下之羞不謂修撰給事誤賜采
葑曲加推轂引置金臺之館俾叅珠履之游蕭洒蘭亭
甞繼孫王而奉筆風流蓮社屢陪劉阮以焚香既令馮
子而出輿仍為穆生而設醴至於升將軍之故第泛賓
客之舊湖興與天横情隨水逺牙檣錦纜擁南國之佳
人玉斚金罍醉西園之清夜徃來乎十洲三島之上俯
仰乎千巖萬壑之間曽微瓊玉以報刀祗枉明珠而彈
雀從游八月大為北客之美談酬唱百篇永作東呉之
盛事退而省察何以堪勝血指汗顔徒為今日輸肝剖
膽期在異時庶追王國之風少盡門人之禮
　　　謝館職啓
法同愽士閱五載而遷官例比編書通三年而改秩寵
靈既逮愧懼實深伏念某族系單微器能淺陋少時好
賦僅成童子之雕蟲中嵗窮經未究古人之糟粕始䇿
名於進士俄充賦於直言濫居方物之前叨被傳車之
召文章末技固非道義之尊箕斗虚名秪取謗傷之速
亟從引避幾至顛隮褒未就於衮華惡巳成於瘡痏三
朞之内王尊乍佞而乍賢七年之中魯田一與而一奪
但以偏親垂老生計屢空聊復靦顔以居未能投劾而
去日期沙汰分絶進升豈期積日以累勞輒亦逢年而
遇合束緼還婦雖䝉假借之私懲羮吹虀尚慮譴訶之
及竊觀前史具見鄙宗西蜀中郎孔明呼為學士東海
釣客建封任以校書雖為將相之品題實匪朝廷之選
用夫何寡陋遽有遭逢此葢伏遇某官道欲濟時仁能
錫類始憐貧女稍分秦壁之光終念播臣為激越江之
水矧兹竒蹇亦與甄收敢不以古人行已之方為國士
執君之義千金弊帚聊依翰墨以自娱一割鈆刀或兾
事功之可立過此以往未知所裁
　　　賀崔學士啓
伏審顯膺明命榮領近藩凡在庇庥所同欣抃恭以知
府學士妙知德奥精契道真斥百氏之竒偏傳七師之
要妙著于書者乃其糟粕見乎業者亦其緒餘即之如
渾金璞玉而難名望之如髙山深林而莫測作歌而去
陋眺董之不為應聘而興指臯䕫而自許既參璧水之
直俄預道山之遊入則陪國論於五房出則督工徒於
二監世推前軰地號要津然而了不器於盈虚澹無心
於舒巻願奉二年之最固辭五兵之曹邸音播騰士論
聳歎矧汝南之奥壤為右輔之名區僊聖所棲英豪斯
聚競欲識先生之杖屨匪徒瞻太守之旂於昔誦髙辭
極太行之表裏行觀美化遍汝水之隂陽尚疑未駕於
征軺固巳召還於法從某謬聨服役叨預婚姻顧罪悔
之方虞幸依歸之遽獲車逢峻阪空嗟兩耳之垂船在
中流實有一壺之望
　　　代賀吕司空啓
伏審光膺顯命正位公台伏惟慶慰恭以司空相公學
師古始道造淵微以一代之人英為四朝之國老允廸
厥德克世其家言乎時則韋平豈可分道而行論其事
則袁楊安得同日而語年髙德邵而臣節益峻功成名
遂而帝眷愈隆進拜冬官非止居四民而時地利平章
國論實惟有一德以享天心聖王之文章具焉天下之
能事畢矣某叨分符節辱在陶鎔陪班謁以無縁苐承
風而竊抃
　　　代賀中書僕射范相公啓
伏審光奉明恩進陞右弼伏惟慶慰恭以中書僕射相
公器兼文武學備天人出處繫一時之安危議論為四
海之輕重臨大節而不奪雖小善其必為荀氏羣龍慈
明為最河東諸鳯伯褒尤竒投閑散而聞望愈隆渉憂
患而精誠益壯果濟世美簡在上心昔執鴻樞既致干
戈之戢今居端揆何難禮樂之興坦然衆正之路開行
矣太平之責塞某叨分符節(云云)
　　　代賀門下孫侍郎啓
伏審光奉明恩進陞東省伏惟慶慰恭以門下侍郎星
躔異禀嶽鎮殊鍾先朝藩邸之舊臣今日廟堂之耇老
正直如羔羊之徳信厚有麟趾之風解劇樞庭乃心不
怠均勞輔郡報政斯成民心竚以旋歸國論倚之進斷
粤從琳館入踐鸞臺薄夫撫已以自慙吉士舉酒而相
慶矧同升之俊乂皆妙選於搢紳三王之法本人情固
無過舉六官之長皆民譽兹謂昌期某辱在陶鈞叨分
符節第承風而竊抃念稱慶以無縁
　　　代賀中書劉侍郎啓
伏審光奉明恩進陞西省伏惟慶慰恭以中書侍郎智
周事變道本誠明語黙不愆其時進退必度於禮雪霜
既䧏知松栢之後凋鳥雀或鳴見鷹鸇之必擊君未比
隆於二帝我則若撻於市朝民有失所之一夫我則如
擠於溝壑大任既降英聲益飛豈止邦家之光實為天
地之紀逮兹進拜尤慰具瞻亷陛難躋益致髙堂之峻
股肱克壯重增元首之尊某辱在陶鈞(云云)
淮海集巻之二十八
淮海集卷之二十九
　　　　　　　　　　　　秦　觀　少游
　　　代賀王右丞啓
伏審光奉明恩進升左轄伏惟慶慰恭以左丞太中夙
鍾間氣早擅英聲學窮游夏之淵源文列班楊之伯仲
周旋不撓出處可觀共推天下之中庸自得賢人之簡
易其退也如陂萬頃撓不濁而澄不清其進之若火一
然用彌明而宿彌壯大任斯降貴名益昭曉逹吏方戴
胄旋更於二轄潤飾儒術平津即至於三公某辱在陶
鈞(云云)
　　　代賀胡右丞啓
伏審光奉明恩進升右轄伏惟慶慰恭以右丞太中抱
英傑之器屬休明之期智無不照而御之以寛學無不
窺而守之以約待時藏器未嘗枉尺而直尋肆筆成書
帷欲琢雕而復朴風采凛乎其可畏議論坦然而易行
俄鑿枘之相投遽嚢錐之頴出擢丞御史人無間言進
轄文昌朝有故事面折廷爭巳聞國士之風内平外成
行見大儒之効某叨分符節(云云)
　　　代賀京西運判啟
伏審光奉睿恩榮分漕計恭惟慶慰恭以運判道師古
始識造淵微身兼數器而用之以時學備諸家而守之
以約討論不乏嘗編簡以成圖俯仰無心任摘山之變
法屢奉三年之最亟更一道之權舉屬史以傾心竚前
旌之入境矧是右輔實惟奥區南則控引於荆揚西則
轉輸於秦雍奉嚴陵寢備繕河防於措置以為難在選
掄而尤重登車攬轡初承使者之風結綬懐金行被從
官之召
　　　賀京西運使啟
伏審光奉宸恩榮分漕計伏惟慶慰恭惟運使知周事
變識照幽微梃忠鯁之一心兼縱横之數器英摽特出
早膺神聖之知劇任屢更果見事功之立比繇太府來
領外臺回卿月之餘光動使星之異色邸音初播屬部
增欣蹔駕輕軺坐使邦財之阜佇歸法從進謀王體之嚴
　　　代賀簽書趙樞宻啟
伏審光膺睿命進貳鴻樞伏惟慶慰恭以樞宻太中器
猷宏博學術精微敏識照於未然竒節見於已試犯顔
逆㫖屢輸汲黯之忠别嫌明疑力折董宏之妄進退周
旋而可度艱難險阻而不渝俄被召以旋歸遽干霄而
直上粤自卿曹之貳進陪樞筦之崇邸音播騰士論欣
快亟聞趙武越四等以將上軍行見千秋以一言而取
宰相某叨分符節(云云)
　　　代賀蔡相公啟
光膺制書榮還内殿伏惟慶慰恭以判府觀文相公道
貫精微智周事變以文章擅一時之譽以器業結萬乘
之知姚元崇入賛鴻鈞初聞逺略霍子孟逮承顧命益
見忠謀勲業顯隆夷夏歡頌惟三郡均勞之乆當二聖
圖舊之勤既奉綸言復青氈之舊物竚瞻繡衮反黃閤
之故居某猥辱異知欣承嘉命屬繆分於符竹阻祗慶
於門闈系頌實深敷宣罔既
　　　代賀司馬相公啟
顯奉明恩進陞上宰老成登用區夏均驩竊以大河之
渾持寸膠不能以止積嵗之旱待霖雨然後乃蘇故當
大有為之時必得非常人之輔伏惟相公望隆一代節
著四朝力足以扶持顛危風足以興起貪懦青天白日
奴隷亦知其明璞玉渾金鑒識莫名其器果符物論克
享天心伊尹得君耻一物之失所姚崇作相陳十事而
後為姦邪失匕箸而自驚忠義引壺觴而相慶(夙/某)叨記
省方預陶甄欣衆正之路開信太平之責塞願稽故事
就封富民之侯請與諸生更上得賢之頌
　　　代賀胡右丞知陳州啓
均逸中臺承流右輔地接日畿之重職兼禁殿之華凡
在庇庥所同欣抃恭以某人智周事變道本神明學窮
游夏之淵源文列傳班之伯仲霜雪既至知松栢之後
彫鳥雀或鳴見鷹鸇之必擊既丞御史遂轄文昌語黙
惟時獨任天下之事卷舒以道有古大臣之風邸音播
騰士類聳歎矧是淮陽之郡實惟太昊之墟風氣和平
獄訟稀少屈英游而卧治徯惠政之立成騰實飛聲巳
應半千之用賛元經體竚歸尺五之天某夙以單微甞
䝉題品念使旌之在望嗟吏役之攸拘
　　　賀錢學士啓
被渥帝宸升華儒館伏惟慶慰恭以學士天資英發地
習髙嚴翻然鵠止於碧梧卓爾珠遺於滄海申之以聞
見之洽重之以探討之精咸五登三出屬休明之運駢
四儷六尤多絶妙之詞敏疾擅枚臯之風雅徤得子長
之體倚馬可待下筆不休所以特受眷於先朝屢見稱
於元老矧冊府校讎之號洎刑曹勾稽之司惟實與名
既清且要熊掌兼魚飱之美自古為難羔裘加豹飾之
華於今葢寡緬彼文學之貴見乎諸吏之中雖出異恩
實繇公議芸臺畵省諒難嵗月之淹鼇禁掖垣行復風
雲之㑹
　　　代賀提刑啓
光奉宸恩就持憲節伏惟慶慰恭以提刑器識深宏材
猷敏邵進退必度於義夷險不易其誠程輦轂之工徒
亟聞善状督江湖之冶鑄益著能聲既累效於事功肆
就分於使指矧兹右輔實號要區士林承命以欣愉屬
部望風而悚跂傳車夙駕暫煩僕御之勞法從進聯諒
非嵗月之乆
　　　代回胡右丞年節啓
天端肇正人統全生實萬類引逹之期乃四序調和之
始恭以某官受時間氣為國寳臣天資英發而持之以
謙地胄髙華而守之以約履兹獻嵗茂擁休祥治譽藹
聞已備賜環之寵恩靈下逮行膺錫馬之蕃頌願之私
敷宣罔既
　　　代回吕吏部啓
宻室飛灰見陽生於本律清臺課候知日起於初躔恭
惟某官望重本朝材髙當世一時千載韋平之遇巳稀
四世五公袁楊之興未艾既承召節仍屬嘉辰宜戩榖
之駢臻顧頌言而何既
　　　代謝中書舍人啓
一時承乏方慙越爼以代庖數月為真更愧操刀而製
錦才微任過恩重報艱切以三省之興實先朝之盛典
四禁之任尤當代之要津上則潤色於典謨訓誥誓命
之文下則稽參於吏户禮兵刑工之事自非詞章妙絶
吏術精通何以特被選揚預從班於仗内遂叨任使專
外制於筆端如某者少也鈍頑長而屯賤請鄰祭竈聊
為寄食之資賣劒買牛行作歸耕之計豈意千齡之㑹
誤䝉二聖之知猥從宂貟屬居言責雖奮身不顧頗摧
當路之豪彊而燭理未明莫正本朝之缺失日求罷退
聊避謗譏忽叨左史之除俄冐西垣之選曽非踴躍冶
金偶就於莫耶惟是青黄溝木遂成扵犧象此蓋伏遇
某官道師古始識造㡬微成就人才為今天下之計主
張善類有古名臣之風肆令衰病之餘獲預禁嚴之列
某敢不温尋舊學激勵晩途作漢文章何敢望相如之
輩正唐鹽法庶㡬為處厚之徒過此以還未知所措
　　　代賀運使啓
伏審光奉制函榮分漕計伏惟慶慰恭以運使郎中器
猷宏敏道術精微資之以問學之優侈之以聞見之愽
持綱憲府風聲豈畏於悍彊賛治天官冰鑑無私於微
眇惟兹右輔寔號奥區禄廪兵食之資異時或屈陵寝
河防之費他路所無肆輟名郎出為膚使符檄未加於
一道威名已肅扵列城外斡邦財頗欝縉紳之論進謀
王體諒非嵗月之淹
　　　代賀提刑落權發遣字啓
榮膺睿㫖寵進華資伏惟慶慰恭以提刑風猷妙敏襟
韻踈明智無不燭而待之以寛謀無不周而斷之以必
傑出名臣之後藹居膚使之前持節陜關倉廪扵焉充
實按刑淮海囹圄為之虗空屬右輔之浩繁屈髙材而
刺舉既被賜環之寵仍䝉増秩之榮詔音播騰士論欣
快嵩山汝水既乆滯於星軺金馬玉堂佇歸聨扵法從
　　　謝胡晉侯啓
伏審光奉明恩寵登上第伏惟慶慰恭以新恩先輩器
猷閎愽問學淵深挺生旌表之門優入英雄之彀臂折
惟九終號良醫璞獻者三竟為美瑞雖邅廻之可歎建
遭際以尤榮而觀者昔陪綘帳之生近被棘闈之屬兒
寛早嵗嘗為禇大之徒夢得晩年飜作竒章之客矧惟
季弟又獲同年交情既重於他人喜氣亦殊扵他日追
惟二紀有同夢寐之遊復㑹一時如閲簡編之事未修
鄙牘遽辱華緘感佩之私敷陳罔既
　　　代參寥與鍾公實啓
伏承較藝數竒獻書遇合起家戎幕受職儒宫榮動一
時寵踰三舍伏惟歡慶竊以文髙徐樂才贍馬周性理
内融事機旁照扣角負鼎無羡昔人轉海回天復聞今
日某夙親談讌猥與從㳺覩此盛隆竊深欣忭
淮海集巻之二十九
淮海集巻之三十(簡)
　　　　　　　　　　　　秦　觀　少游
　　　荅傅彬老簡
彬老足下昨奉手教所以慰誨甚勤并䝉錄示寄蘇登
州書并題眉山集後尊賢善道發扵誠心詞㫖清婉近
世所希見也發函展讀殆不能釋手欽想髙風益增企
系屢廹賤事修報後時悚愧何已然僕昧陋不能具曉
盛意中間有未然處輒為左右具言之惟閤下恕其僣
易幸甚幸甚閤下謂蜀之錦綺妙絶天下蘇氏蜀人其
扵組麗也獨得之扵天故其文章如錦綺焉其説信美
矣然非所以稱蘇氏也蘇氏之道最深扵性命自得之
際其次則器足以任重識足以致逺至扵議論文章乃
其與世周旋至粗者也閤下論蘇氏而其説止扵文章
意欲尊蘇氏適卑之耳閤下又謂三蘇之中所願學者
登州為最優于此尤非也老蘇先生僕不及識其人今
中書補闕二公則僕嘗身事之矣中書之道如日月星
辰經緯天地有生之類皆知仰其髙明補闕則不然其
道如元氣行於混淪之中萬物由之而不知也故中書
嘗自謂吾不及子由僕竊以為知言閤下試贏數日之
糧謁二公扵京師不然取其所著之書熟讀而精思之
以想見其人然後知吾言之不謬也文翁哀詞杼思乆
矣重䝉示諭尤増感愴時氣尚熱未及晤見千萬順時
自愛因風無惜以書見及幸甚
　　　與蘇公先生簡
某頓首再拜知府學士先生比參寥至奉十二月十二
日所賜教慰誨勤至殆如服役把玩彌日如晤玉音釋
然不知窮困憔悴之去也即日伏惟尊候動止萬福某
鄙陋不能脂韋婉孌乖世俗之所好比迫扵衣食彊勉
萬一之遇而寸長尺短各有所施鑿圓枘方卒以不合
親戚游舊無不憫其愚而笑之此亦理之必然無足嘆
者但以再世偏親皆垂白而田園之入殆不足奉裘褐
供饘粥犬馬之情不能無悒悒爾然亦命也又將奚尤
惟先生不棄而時賜之以書使有以自慰幸甚幸甚窮
冬未由侍坐伏乞為國自重下慰輿情不宣某頓首再拜
　　　同前
頃䝉不間鄙陋令賦黄樓自度不足以發揚壮觀之萬
一且廹扵科舉以故承命經營彌乆不獻比縁杜門多
暇念嘉命不可以虚辱輒冐不韙撰成繕寫呈上詞意
蕪廹無足觀覽比之途歌野語解顔一笑可也又多不
詳被水時事恐有謬誤并太鄙惡處皆望就垂改竄庶
㡬觀者不至詆訶以重門下之辱素紙一軸敢兾醉後
揮掃近文并芙蓉城詩時得把玩以慰馳情幸甚幸甚
　　　同前
某頓首昨所遣人還奉所賜詩書伏䝉奨與過當固非
不肖之跡所能當也愧畏比辰伏惟尊候萬福某比侍
親如故敝廬數間足以庇風雨薄田百畝雖不能盡充
饘粥絲麻若無横事亦可給十七家貧素無書而親戚
時肯見借亦足諷誦深居簡出㡬不與世人相通老母
家人見其如此又得先生所賜詩書稱借過當副之藥
物亦可以湔所敗辱為不朽矣參寥時一見過他客既
以奔軍見棄又不與之徃還因此遂絶頗得專意讀書
學作文字性雖甚愚戅亦時有所發明差勝前時汩汩
中也懋誠集引尋巳付邵君刻石畢寄上次黄樓賦比
以重違尊命率然為之不意過有愛憐將刻之石又得
南都著作所賦但深媿畏也文與可學士尚未至如過
此當同參寥往見矣春初未侍坐間伏乞保衛尊重下
慰惓惓不宣某再拜
　　　同前
某頓首再拜去冬伏奉所賜教旋又李獻甫過此甚得
興居之詳欣慰何可勝言尋欲上狀而區區之情欲布
於左右者一日復一日人事無間斷而自春巳來尤復
擾擾家叔自㑹稽得替便道取疾入京改官令某侍大
父還髙郵又安厝亡嬸靈柩在揚州且買地趂今冬舉
葬入夏又為諸弟輩學時文應舉而家叔至今雖巳改
官尚滯京師未還老㓜夏間多疾病更遇嵗饑聚族四
十口食不足終日忽忽無聊頼本欲作書詳道至今不
果甚可笑也想公當悉此意矣即日初寒伏惟尊候萬
福前得所賜書承用道家方士之言自冬至後屏去人
事室居四十九日乃出又李漕傳到城都大慈寳藏記
文誦書讀記想見公超然逸舉於形骸埃壒之外雖欲
從之不可得也辱誨諭且令勉彊科舉如某者實無所
有豈敢求異於時但長年頗慙為兒女子所嗤笑耳得
公書重以親老之命頗自摧折不復如向來簡慢盡取
今人所謂時文者讀之意謂亦不甚難及試就其體作
數首輙有見推可者因以應書遂亦䝉見録今復加工
如求應舉時矣但恐南省所取又不同儻只如此恐十
有一二可得也前寄呈亂道繼亦作得十數篇未敢附
上子駿以公言顧遇甚厚嘗令作揚州集序并辯才法
師見囑作龍井記言師囑作雪齋記二記皆黄魯直為
書巳刻成尚未寄到今且録草去因便却乞并此書轉
致髙安先生處幸甚幸甚子駿以保任不當罷去莘老
復固辭不來此亦是無聊一事也莘老云有兩書託公
擇寄去不知曽有書去否渠云非求荅但欲知逹否爾
昨過此不多日然相聚甚欵未嘗無一日不數十次及
公昆仲也雖不求揚州為公作黄樓主人亦是吾黨中
一段佳事某來嵗東歸時庶㡬到徐見之也黄魯直去
年過此出所為文尤非昔時所見其為人亦稱是真所
謂豪傑間出之士也但恨去速不得與之從容參寥在
阿育王山璉老處極得所比亦有書來昨云巳斷吟詩
聞說後來巳復破戒矣某數日間便西行未縁侍坐伏
乞與時自重下慰瞻依不宣某再拜
　　　與邵彦瞻簡
某頓首啓日月不相貸借奉違未㡬已復清明緬惟還
自諸邑尊履勝常欽企欽企春色遂爾藹然草木魚鳥
各有佳意廣陵多登臨之美臨風把盞所得故應不貲
古語有之良辰美景賞心樂事四者難并今又以風流
從事從文章太守游淮海佳郡豈不為七難并得乎甚
盛甚盛邑中少所還徃杜門忽忽無以自娱但支枕獨
卧追惟舊游而巳欲南去屬私故未能伺舟但増引悒
不宣某頓首
頃䝉以集瑞圖序文見屬此固盛時之事前世詞臣墨
客所頌歎者不特為南方之美君家之祥也不腆之文
何以稱此然重逆盛意又竊喜託名圖上以為榮故不
敢固辭輒撰次并揚州集序寄呈中間尤惡處不惜指
示就與改竄尤幸或要手寫可先具素令畵史圖一本
異時渌水堂中為設清酒一樽芍藥數枝可乘醉一揮
也揚州集序雖鄙陋然頗能道廢興遷徙之詳如無他
文似不若寘之於前使觀者開巻便知作集之意也望
與使君議之仍得其集一觀幸甚幸甚
　　　與孫莘老學士簡
某頓首司諫學士丈丈屢奉所賜教誨慰殷勤雖父兄
之於子弟無以過此仰荷盛意不復勝言幸甚幸甚比
日伏惟鎮撫餘暇尊候萬福某自入夏得中暑疾去之
不時至秋遂大作伏枕餘月今雖少間而疲頓非常氣
息僅屬人事殆廢起居之問曠然不進於下塵職此之
故前書聞姨婆縣君服藥甚乆徐氏弟兄及妻子皆憂
撓不知所為近聞得僧法賔者調治巳平可勝忻慰南
方險逺風氣固非人所安然丈丈行已二年北歸之期
甚近更善調䕶數月即逹中州矣越州祖父得書甚安
頃䝉教以先至㑹稽迎侍祖父還家家叔徑入都甚荷
留意巳封所賜教取禀於越州矣蘇黄州雖不得書然
昨蘇子田著作過此及南來士大夫具云在黄甚能自
處了不以遷謫介意日但杜門蔬食誦經讀書而巳昔
之論者常患其才髙太銳今日之事尤足以成其盛德
也前日辱齒及亂道誨喻尤詳某雖不肖請終身誦之
矣自越歸後頗無事幸不廢所學但乆去門下聞見日
益昏塞雖復區區卒無所得耳詩文數篇謾録呈左右
因風更乞指喻教育之賜幸甚幸甚
　　　與黄魯直簡
某頓首奉違甚遽殊不盡所欲言者每覽焦尾弊帚兩
編輙悵然終日殆忘食事昔人千里命駕良有以也嵗
莫苦寒不審行李巳逹何地奉惟榮養吉慶昨揚州所
寄書中得次韻莘老斗野亭詩殊妙絶來者雖有作不
能過也及辱手寫龍井雪齋兩記字畫尤清美殆非鄙
文所當巳寄錢塘僧摹勒入石矣幸甚幸甚比又得真
州所寄書及手寫樂府十月十三日泊江口篇諷味乆
之竊已得公江上之趣矣李端叔後公十數日遂過此
南如晉陵為留兩日斗野詩八音二十八舍歌并公所
寄詩皆和了今録其副寄上所要子由金山詩并某所
屬和者今奉寄八音歌次韻斗野亭黄子理憶梅花詩
凡四首亦隨以呈聊發一笑耳皖口見公擇李六不知
相從㡬多時恨不同此集也餘嵗就畢杜門忽忽殊無
佳意何時展晤以盡所懐未間願與時自愛千萬千萬
不宣某再拜
　　　與蘇子由著作簡
某頓首再拜著作先生頃過南都幸一拜清重扁舟東
下廹於同行不獲欵聽緒言以厭所願但増於悒耳比
日苦寒伏惟尊候動止萬福某受性庸昧與世異馳昨
廹於衣食彊出應書僥倖萬一之遇既而擯棄乃理之
當然無足道者顧親巳老田園之入殆不足以給朝夕
之養犬馬之情不能無堙鬰耳此外亦復何恨惟先生
不棄時教之以書使無聊之中有以自慰幸甚幸甚未
縁侍坐伏乞為國自頥以副輿願不宣
某再拜不肖之迹雖復為世所棄而杜門謝客頗得專
意讀書衡茅之下有以自適古語有之蘭生幽宫不為
莫服而不芳某雖不敏竊事斯語但鄉閭士子類皆從
事新書每有所疑無從考訂而先生長者皆在千里之
外以此良悒悒耳比因冬後輙為古詩一首寄獻下執
事繕寫以呈雖詞意鄙廹不足以道盛德之萬一然區
區之慕望庶㡬於此少見之伏惟少賜覽閱幸甚幸甚
　　　與李德叟簡
某頓首昨得遞中所寄書甚慰馳仰尋欲作報㑹得傷
寒疾甚重不食七八日伏枕又踰月乃平遂因循至此
黄魯直去必能道所以然也嵗莫苦寒伏惟奉養吉慶
某去年除日還自㑹稽鄉里交朋皆出仕宦所與游者
無一二人杜門獨居日益寡陋秋間本欲一至黄州因
過舒奉見不意遭此疾病遂不能逺去親側頗負平時
區區之意夫復何言别後所論者想甚多殊不寄一二
何也然觀所枉書詞翰妙絶足以知他皆凖此矣仰服
仰服魯直過此為留兩日雖忽遽不盡所懐然有益於
人多矣其弊帚焦尾兩編文章髙古邈然有二漢之風
今時交游中以文墨自業者未見其比所謂珠玉在傍
覺人形穢信此言也未縁展奉願與時自重慰此馳情
十一月十五日不宣
　　　與蘇黄州簡
某再拜自聞被㫖入都逺近驚傳莫知所謂遂扁舟渡
江北至呉興見陳書記錢主簿具知本末之詳以先生
之道仰不愧天俯不怍人内不愧心某雖至愚亦知無
足憂者但慮道途頓撼起居飲食之失常是以西鄉憫
憫有兒女子之懐殆不能自克也比聞行李巳逹齊安
燕居僧坊水飲蔬食有以自適然後私所念慮一切俱
亡且知平時有望於先生者為不謬矣彼區區所謂外
物者又何足為左右道哉本欲便至齊安屬乆離侍下
未可逺適問道或在秋杪也惟親近藥餌方書以節宣
和氣臨紙於悒不盡所懐
　　　與李樂天簡
某頓首昨在㑹稽游雖不數然誦盛文講髙誼熟矣及
還淮南又得所寄書詞古而義髙超然有從我於寥廓
之意豈所謂有心相知者邪幸甚幸甚僕散漫可笑人
也去年如越省親㑹主人見留辭不獲去又貪此方山
水勝絶故淹留至嵗莫耳非僕本意也自還家來比㑹
稽時人事差少杜門却掃日以文史自娱時復扁舟循
䢴溝而南以適廣陵泛九曲池訪隋氏陳迹入大明寺
飲蜀井上平山堂折歐陽文忠所種栁而誦其所賦詩
為之喟然以歎遂登摘星寺寺迷樓故址也其地最髙
金陵海門諸山歷歷皆在履下其覽眺所得佳處不减
㑹稽望海亭但制度差小耳僕每登此竊心悲而樂之
人生豈有常所遇而自適乃長得志也以閤下趣尚髙
逺非復今時舉子之比得以發其狂言他人聞之當絶
倒矣未展晤間與時自重不宣
　　　與參寥大師簡
某頓首懶慢滋甚不奉問㡬一年中間屢䝉惠書賜責
亦不加切參寥師真知我者也幸甚幸甚僕自去年還
家人事擾擾所徃還者惟黄子理子思家兄弟子思又
巳分居困於俗事彦瞻每行縣輙得數日從游此外但
杜門塊處而巳甚無佳興至秋得傷寒病甚重食不下
咽者七日汗後月餘食粥畏風如見俗人事事俱廢皆
縁此也比䝉録示黄州書并䟦尾幸甚觀其詞意憂患
固未足以干其中愈令人畏服爾僕所題名此却無本
煩囑聦師寫一通相寄為望仍并蘇公䟦尾前所寄者
巳為端叔彊取去矣昨聞蘇就移滁州然未知實耗果
然甚易謀見也蓋此去滁纔三程公便可輟四明之游
來此偕往瑯瑘山水亦不減雪竇天童之勝子由春間
過此相從兩日僕送至南埭而還後亦未嘗得書渠在
揚州淹留甚乆時僕值寒食上冢故不得徃從之耳莘
老壽安君竟不起子實遂丁憂逺方罹此禍故殊可傷
也傳師巳聞作司農簿聲聞籍甚恐旦夕得一美除公
擇近亦得書說秋初甞至湯泉到寄老庵見顯之恨不
與吾儕同此樂顯之恐十數日間來此為十數日之㑹
今已到天長矣黄魯直近從此赴太和令來相訪為留
兩日得渠新詩一編髙古妙絶吾屬未有其比僕頃不
自揆妄欲與之後先而驅今乃知不及逺甚其為人亦
放此葢江南第一等人物也黄詩未有力盡飜去且錄
數篇嘗一臠足知一鼎味也又為僕手寫兩記今封去
如辯才無擇要入石便可用此摸勒僕自病起每把筆
如讎不知何謂得此公為我書殊増氣也其字差瘦更
為潤色開時令盡墨為妙中間更未安及不是處但請
就改之若開得成囑二師各寄數本李端叔在楚音問
不絶比如毗陵過此相見極歡揚州太守鮮于大夫蜀
人甚賢有文僕頗為其延禮有唱和詩數篇今録一通
去當一笑也頃聞公不作詩有一小詩奉戯又已復破
戒矣可謂熟處難忘也聰師有書來要字序僕近日無
好意思明年又應舉方欲就舉子學時文恐未有好言
語今但為渠取字曰聞復葢取楞嚴所謂聞復翳根除
者也錢塘多文士可求人為作不必須僕也蔡彦規巳
卒闗中今歸葬山陽可傷朋友彫落如此獨有僕數人
朴鈍落魄者無恙又多病少佳意人世良可悲耳何時
合并以盡此懐不宣
　　　　　　　　　　　　郡後學張綖校正
淮海集巻之三十
淮海集巻之三十一
　　　　　　　　　　　　秦　觀　少游
　　文
　　　謁先師文
惟公聖神所鑄號古哲人凛然髙風聞者爲起諸生不
敏承學累年依慿餘光以得名官時方尚徳進爵既崇
祭重報先敢忘大賜祠以薄饌公其鑒之
　　　祈晴文
凡物平爲福有餘爲禍雖隂陽之大猶不免焉乃季春
以來雨霪不止漫溝甽漲川澮麥苗垂敗將弗克有秋
是用禱于爾神惟神廟食此土當赫厥靈以福于民民
亦將有以事神而不敢懈尚饗
　　　祭馬通議文
惟公盛徳之後克承厥先不激爲髙不詭爲偏不見瑕
玭器實渾然踐更中外垂五十年長者之風四方是傳
始使六路國用充委旋帥二邉羌虜唯唯亳許江都下
車風靡法度具存頌聲未已我來此邦公適厭事杖履
阡陌優㳺卒嵗方期暇日從公逰詣孰云奄然棄我而
逝日月飄忽端如筈絃承㐫未幾遽卜新阡惟時淮海
春御戒旋悲鳥號木愁雲蔽川念公此行無復來還奠
觴薦詞用訣終天尚饗
　　　弔鏄鍾文
嘉魚縣傍湖中比嵗大旱水皆就涸而夜常有光恠赫
然屬天鄉人相與誌其處而掘之得古鏄鍾焉其形有
兩欒如合兩瓦面左右九乳總三十六牙鼓鉦舞銿衡
旋斡之類考之不與禮合者無幾縣令施君識其寳謀
獻之太常未果乃輸武昌庫中㑹其守觧秩佐攝事見
而惡之曰那得背時物畜之不祥也亟命投於兵器之
冶嗚呼物之不幸有如是邪昔九江吏盗顔忠肅之碑
材寘其所述歐陽詹聞而弔之以詞予悲夫鎛鍾古樂
之器先王所以被功徳而和人神審音之士至有振車
鐸於空地而求之者非若九江碑材因人而貴也而辱
於泥塗無所自效遇其非鑒以觸廢毁好古之士焉得
黙黙而已乎乃作文以弔之詞曰
嗚呼衆方之生謬形殊器更首迭尾雌雄相廢朝爲姜
姬夕爲憔萃或竒偶之相續或九舛而一躓清餓和黜
刑王眇貴生犢失明得駿折髀洞所遇之參差莾循環
於一氣傳曰黄鍾毁棄瓦缶雷鳴余始以爲不然今乃
信之矣嗚呼鏄鍾何世所爲質不呈剛形不露竒恊律
中度渾如天資掩抑雖久不見瑕疵爰有兩欒三十六
乳厥音琅然小大隨叩曷所挺之壞偉而偶沉於幽陋
辱泥塗之汚漫厭鱗鬛之腥臭嗟筍虡之一辭遽月絃絃
之幾彀幸陽愆而水涸天日怳其復覯謂庭貢之是充
獲效鳴於金奏何夜光之暗投卒按劒而莫售嗚呼赤
刀大訓天球河圖秦璽漢劒趙璧隨珠犍爲之磬汾隂
之鼎曲阜之履天澤之弧歷世相傳以華國都下至威
斗錯刀羯鼓之捲破鏡缺符遺簮墮珥信無益於經綸
猶見收於好事是鍾也郊廟所薦樂之紀綱統和元氣
舞獸儀凰令大河而更清使左角其不芒變化風俗返
乎羲皇而乃廢於深淵出而遇毁殆藻盤之不如矧牛
鐸之敢企此義夫志士所爲疾心而切齒也然余聞之
隂精之純燥氣之裔雖從火革其質不變一晦一明昔
者既然僨而復起可無畢年嗚呼鍾乎今焉在乎豈復
爲樂激宫流羽以嗣其故乎將慿化而遷改象易制以
周於用乎豈爲錢爲鏄爲銍爲釜以供耕稼之職將爲
鼎爲鼐以效烹飪之功乎豈爲浮圖老子之像巍然瞻
仰於緇素乎豈爲麟趾褭蹄之形翕然玩於邦國乎豈
爲干越之劒氣如虹霓掃除妖氛於指顧之間乎將爲
百鍊之鑑湛如止水别妍醜於髙堂之上乎新故相代
未始云畢紛然殊途必有一出决不泯泯草亾木卒嗚
呼鏄鍾又將奚䘏
　　　遣瘧鬼文
䢴溝處士秋得痎瘧之疾發以景中起於毛端伸欠乃
作其始也凄風轉雨洒然薄人其少進也如沍壑隂崖
單衣犯雪龜穹蠖屈奄奄欲絶寒威既替熱復大來畢
方媒毒回禄嗣災躁外渴中卧已復興欲挾斗杓東適
浡澥酌以注嗌未足爲快徂酉盡戌淟然霑汗然後乃
已於是處士乃澡心慮斥聰明枕石藉茅偃於洞房疲
極而寐夢五鬼物異服醜形朱丹其髪運斤鼔槖縻綆
注缶揮以大箑跳踉而進曰嘻良苦惟子昔年學道名
山把握風雷與斗爭威吏兵雲屯使者火馳呼吸元氣
懸鬼以嬉我屬蓄忿怒候間隙之日久矣孰爲爾來荒
唐是師跅􁀪是友果於自爲横心肆口隨世上下金鎔
木楺嘗於禁戒隳滅應手交親指議傳笑十九而子岸
然恬不爲醜我屬縁是得而甘心焉於是處士驚遽若
失所以對者衆鬼大笑處士叱之曰來汝鬼物向吾示
汝神明之機天收其武地藏其文七緯十精亡失光耀
而汝朋儔漫不復省瞽矇之前藻繪徒施叩宫流徴而
瞶者勿知嘗以爲未然乃今信之蹇吾妙齡志于幽玄
明師我違以溺竒偏疑信相寇于兹有年披收氛霧乃
覩青天樊然故藝一昔棄捐飫食酣寢以還本源若夫
嬪御如雲珍貨山積後房彈吹秀色可食馬有副車有
二人所同好吾亦勿避久官無成家徒壁立彈劒而哦
援琴自慰風埃藍縷兒女所羞人所共惡吾亦勿求好
惡我無與天下俱故造物之父與吾並駕而逰固非汝
曹知也嗟汝鬼物亦道之孫經緯星辰啓隂閉陽何獨
迷繆自䘮耿光依憑草木爲此不祥於是衆鬼相視失
色涕泗交頥呿而不合悔其所爲稽首再拜稱弟子而
去處士寤亦失厥疾矣
　　　祭洞庭文
紹聖三年十月已亥朔十一日丁卯前宣義郎秦觀敬
以錢馬香酒茶果之奠望洞庭青草湖境上敬祭于岳
州境内洞庭昭靈王青草安流王淵徳侯順濟侯忠潔
侯孝烈靈妃孝感侯之神觀罪戾不肖頃縁幸㑹嘗厠
朝列備員儒舘承乏史臣福過災生數遭重劾䝉恩寛
貸投竄湖南老母戚氏年踰七十久抱末疾盡室幼累
幾二十口不獲俱行既寓浙西方令男湛謀侍南來敬
惟諸神皆以威烈忠孝著在方冊廟食此方分風擘流
有禱如響觀之得罪本末諸神具知願加哀憐老母異
時經彼重湖賜以便風安然獲濟仍願神貺早被天恩
生還鄉邑觀以疾走便道不遑躬詣祠下盡此血誠故
修薄奠以伸悃愊心切詞迫瀆浼至靈俯企惶懼唯諸
神明鑒之
　　　謁宣聖文
郡守被命于朝既至治所則必告于境内之明神禮也
矧惟宣聖實我儒師薦見之禮敢後群祠是率僚属爰
及士子躬趨於庭以報祀事尚饗
　　　告狄梁公廟文
惟公昔以盛徳爲唐名臣嘗刺此州風流具存越王之
禍玉石俱焚二千餘人賴公獲免宜千萬年血食兹土
豫之子孫報仰何窮舊祠迫隘不稱明靈爰築新室以
安貌像敢涓時日薦告于庭
　　　告李太尉廟文
唐之中葉盗據此方嵗行四宫天誅不訖公時銜命實
帥西師披此姦巢市不易肆虵豕遺種化爲平民公於
蔡人厥功懋矣廟貌雖久棟宇穿頺易而新之得是亢
爽千秋萬嵗公其安焉
　　　祭勾芒神文
日窮于次嵗時肇興爰卜土牛以送寒氣惟神佐成震
治于民有功敢稽禮經用修常祀尚饗
　　　代蔡州太守謁先聖文
惟王道備天人功崇列聖大成既集六藝斯明内聖外
王所同憲法山川鳥獸咸亦裕如萬世尊親天下通祀
惟時士子生逢休明讀玩棄餘作爲藝業有司論定天
澤遂覃推本所從實王芘貺敢涓時日薦見廟庭
　　　代蔡州太守謁嶽廟文
維神望秩岱宗實長群嶽有嚴祀事在于此邦守土之
臣既見民吏敢羞牲酒進見于庭
　　　代蔡州太守謁城隍文
淮南古城形若垂瓠帶以汝水生齒實繁惟神廟食此
土芘貺一方敢致酒牲用嚴薦見躬趨于庭疇敢後時
　　　代蔡州祈晴文
謹以清酌庻羞之奠敢昭告于某神粤自去冬隂氣爲
沴雪積袤丈逮兹獻嵗寒不時歸雪又復作道途梗塞
物價翔踴四郊農事茫然無期是用奔走乞晴于爾明
神廟食此土宜赫厥靈揮却慘欝屏除翳昏還我大明
毋使斯民久罹重苦
　　　代蔡州謝晴文
謹以清酌庻羞之奠敢昭告于某神間者久隂不觧大
雪荐作寒氣摠至民不聊生於是率僚属吏士奔走分
告乞晴於神神享其誠荅以景貺閉隂啓陽變慘爲舒
清風既發大明遂昇一方熈然僅有生意吏實不徳何
以克堪敢憑酒殽以謝神貺
淮海集巻之三十一
淮海集巻之三十二
　　　　　　　　　　　　秦　觀　少游
　　　謝雨文
謹以清酌庻羞之奠敢昭告于某神惟大荒落陽氣浸
驕沮傷天和怒風鳴條川池既耗土山行焦念土之毛
民慘不聊祗奉明命爰率我僚禱雨于神恵此東臯日
走祠下莫敢告勞神享其誠精祲且交油然作雲遂不
崇朝其散如絲其沃如膏焦巻一變蔚爲美苗罷遣兒
曹無復呌號巫覡反室蔵緘鼓簫秋成可期玉燭遂調
樽有㫖酒豆有嘉殽拜貺于神神鑒其昭尚饗
　　　代獲賊祭諸廟文
謹以清酌庻羞之奠告于某神之靈乃者群盗竊發剽
刼閭里逰魂疆埸境内騷然頼神威靈咸伏其辜鯨鯢
既殱民以休靖敢用牲酒以荅神休尚饗
　　　代蔡州赦後省賽文
維今月日徳音(云云)謹以清酌庻羞之奠告于某神祗
奉綸言徧修羣祀導迎善氣加恵元元敢不蒸進酒牲
備嚴薦獻以承休命神其鑒之尚饗
　　　代祭歐陽夫人文
吁嗟夫人出于華宗來嬪髙門實配文忠惟我文忠一世
之師道徳餘事發爲文辭如天有斗如嵗有春四方以
正萬物爲新吁嗟夫人其徳惟稱内宗外姻俱承厥慶
文忠前薨朝野涕瀾今夫人逰士亦永歎矧在敝族晚
通姻好承凶矍然舉室驚悼新鄭之原文忠之塋歸合有
期千車送行守土汝南征駕莫遑敬致薄辭以奠一觴
　　　代祭韓康公文
嗚呼我宋受命網羅群英諸夏用康百餘年間異人間
出左右辟王公以盛徳出入四朝文武自将入為上宰
厥有丕績盟府是蔵出為長城臨制萬里姦變銷亡伯
氏仲氏迭秉國鈞榮莫與亢功成事畢奉身而退與道
翺翔嵗在執徐爰請于朝言還許昌百官奉㫖祖道供
張于國之陽禮未及行遽即窀穸漠然聲光二聖震驚
法駕臨奠哀動周行哲人其萎實舍于許里門相望遲
公之歸執爵承飲稱夀公堂承訃泫然涕泗横集精逰
出疆許道如砥喬木交覆比通大梁不見安輿乃見䘮
車人且䀌傷悲來填膺辭不成文聊侑一觴
　　　祭酺神文
比者善氣始應霖潦屢䧏溝壑流通事既有望矣而越
自雨闕以來飛蝗蔽天敢爲妖孽土之毛髪所過爲盡
嗚呼其不仁也哉大旱之後而得霖雨是天有意於恤
民也惟爾有神亦當上承天意驅率醜類入于江海自
求多福無或違天以速愆咎
　　　登第後青詞
竊以天運至神固不期於報効羣生多故實有賴於祈
欀敢伸悃愊之私仰凟髙明之鑒伏念臣生而固陋長
更屯竒奔走道塗常數千里淹留埸屋幾二十年既利
欲之未忘在過愆而奚免深懼風霆之譴竊萌豺獺之
心乃與母親戚氏爰自往年願修醮事今則猥塵科第
叨預仕途豈㣲軀之克堪皆造物之冥賜輒取甲寅之
嵗祗就海陵之宫依按靈科酬還素志伏願上真昭荅
列聖顧懐増夀考於慈親除禍殃於眇質私門安燕無
疾病之潜生官路享通絶謗傷之横至臣無任
　　　代蔡州進興龍節功徳䟽
貝葉㣲言善㑹權而歸實蘂珠妙㫖能却老以延年方
兹誕聖之晨可託効愚之意恭趨精宇嚴備淨筵梵唄
徹於紫霄龍蘭鬰乎藻井皇帝陛下伏願皇圖鞏固睿
筭増新下感羣生與松椿而共茂上通列宿將箕翼以並明
　　　代蔡州正賜庫功徳䟽
嵗功告備方圖歸報之因誕節届期當具祝延之禮爰
修勝㑹用逹愚衷初入寳樓不假善財之彈指遍行香
飯何煩金粟之遺人助以風林水鳥之音雜以玉珮金
鐺之韻皇帝陛下伏願聖躬如月宸筭後天日聞萬嵗
之呼嵗受千金之鑒
　　　興龍節䟽二道
號登元祐鬰佳氣以横流節遇興龍藹頌聲而並作非
具祝延之禮莫輸歸報之誠爰詣梵坊仍趨真境儼朱
紫以具在布紛緇而畢臻合覺背塵探寳王之妙敎長
生久視發藏室之靈篇萬物循而其聲不窮四海竭而
此飯無盡庻因勝㑹稽致愚誠皇帝陛下伏願睿命増
新皇圖鞏固警蹕所至日聞嵩嶽之呼文軌攸同嵗効
封人之祝
電昔繞樞協氣已蟠於穹壤葵今向日頌聲復溢於華
戎恭詣寳坊廣延緇侣致上方香積之饌開西土貝葉
之文妙㑹惟修愚衷斯罄伏願睿圖鞏固神筭増隆日
月無私永照臨於下土風雲不間常感㑹於中天
　　　代蔡州進生辰功徳䟽
格王休旦夷夏同曕文母誕辰天人合慶非具祝延之
禮莫輸歸報之誠肆就寳坊具伊蒲之盛饌遂延緇侣
閲貝葉之真文梵音清越以干雲香穗縈回而成蓋庻
憑妙㑹稍逹愚衷皇太后伏願景命逾新清躬益固導
迎戩榖豈惟如月之就盈增續年齡將見後天而難老
　　　神宗皇帝晏駕功徳疏
宫車晏駕率土崩心爰輸殞裂之誠用結精嚴之㑹伏
願皇靈妙湛天仗超摇大圓鑒中既證無生之忍妙髙
峰上更旋不退之輪慶逮邦家澤流寰海
　　　髙郵長老開堂䟽
棒頭取證尤爲瓦解氷消喝下承當未免龍頭蛇尾况
乃不快漆桶無孔鐵鎚徒認影以迷頭但抱贓而呌屈
豈知填溝塞壑無非碧眼胡僧積嶽堆山盡是黄面老
子伏惟和尚脚根㸃地鼻孔遼天真匠子之銓鎚實作
家之鑪韛諸方舉唱要湏十字縱横大衆證明但看一埸敗闕
　　　寳林寺開堂疏
彌勒開門惟善財而能入毗耶丈室非摩詰以難居寳
林禪院南宋遺區東呉勝槩本惠休繙經之地實澄觀
隷業之坊法水灣環妙峰孤秀下奩玉鑑㴠日月於昏
明傍穴金蚪化風雷於呼吸既川源之綉錯仍丹艧之
鼎新飛閣浮堦就山爲勢方疏圓井因木成姿即之而
智慧生望之而塵勞破九重鴈塔現多寳之莊嚴萬石
鯨鍾示觀音之方便久非開士難稱覺埸大師雅稱聖
箭素號禪闗投虎峰而出家遇龍浮而得法祖師衣鉢
昔因書壁而傳首座山林今以躍瓶而獲了無異議實
有聖縁徃開大摠持門以繼鑠迦羅眼
　　　乾明開堂疏
竊以離塵求覺已乖調御之心即幻見真方契飲光之
望聖因時逺人與法差執空而取者依一精明任相而
求者認四顛倒守癡禪爲定力運乾慧爲慈光習以自
欺久則難變既安邪觧沉迷有漏之因宜得正宗開示
無生之忍昭慶上人洞該真際圓證法空於旋流轉徙
之途得妙湛摠持之力反聞聞性體已徧於塵沙自覺
覺他功未周於毫刹輒勤三請願繼一音説現在心作
將來眼
　　　醴泉開堂䟽
毛端寳刹曽何新故之常天下大禪安有去來之累惟
古佛廟實今醴泉自百年香火之餘治一國風煙之際
塔閟連環之玉骨殿藏及錦之貝文然而飛鳥㘅花空
存勝境真珠撒帳未遇明師逮軍旅之荐興獲法筵之
初啓芳公長老少通敎相晩悟宗乘宻行則鄉黨之所
依歸妙法則天龍之所回向逰方既久竚海滋深願辭
臃腫之居亟返歸來之駕爲談不三以度爲邉
淮海先生文集巻之三十二
淮海集卷之三十三誌銘
　　　　　　　　　　　　秦　觀　少游
　　　李狀元墓誌銘
元祐三年春三月上始臨軒䇿有司所貢士被選者凡
數百人而廪延李君為第一君諱常寜字安邦自嘉祐
中舉進士數為春官所却至是始獲奉大對於庭上刺
六經之文旁獵百氏之言下通當世之務其詞奥衍有
漢唐之遺風進御一讀遂為舉首天下莫不異之是時
朝庭耇老謀王體斷國論者皆累朝舊臣君於斯時年
踰知命褎然得雋於翰墨之塲世以為萬户侯如以契
劵取也而君釋褐授宣義郎簽書鎮海軍節度判官是
歳六月以疾卒享年五十有二有司以聞詔賜錢三十萬
䘏其家天下莫不悲之君困於科舉盖三十年其得名宦
纔數月尔嗚呼何起之難而僨之易邪然君子疾沒世
而名不稱焉君以諸生崛興名動海内其視碌碌無聞
而殁者亦可以無憾君結髪學問晚而彌勵事親孝扵
二弟友愛爲人恭儉潔亷其取予一毫不妄也曽祖諱益
祖諱知進世居開封廪延不仕考諱永昌始仕爲從事郎
鼎州司户参軍夫人秦氏先大父承議之女也後君四年
卒雖除君䘮猶布衣𬞞食以終其身平生端烈類如此
子二人長曰弼有學行次未名女二人尚㓜以卒之年葬
扵開封府雍丘縣大善鄉裴村西谷山林之原先府君
之兆初君襄事期迫不暇納幽堂之銘逮夫人袝葬始
鑱銘而納之銘曰帝初臨軒䇿士于庭有器晚成冠我
群英大道孔夷其御又良閶闔玉堂行矣翺翔慶者在
門弔者在閭胡亟只且世為嗟呼如霆忽厲風雨奄至
俛仰而闕孰知其自大椿乆榮朝􁑚暫敷竟復何殊同
扵空虚隋渠之壖𣏌國之疆佳城蒼蒼刻文是蔵
　　　慶禪師塔銘
師諱昭慶字顯之俗姓林氏泉州晉江人也少跅弛以
氣自任嘗與鄉里數人相結為賈自閩粤航海道直抵
山東往來海中者十數年資用甚饒皇祐中祀眀堂恩
度天下僧師爲兒時父母嘗許爲僧名隷漳州開元寺
籍至是輒謝諸賈以財物屬同産使養其親徒手入寺
毁鬚髪受具戒鄉人異之居無何謂其曹曰出家兒當
尋師訪道求脱生死若匏繫一方乃土偶人耳遂去開
元遍參知識至禾山楚才禪師㑹中因看風幡話忽然
有悟以為道妙盡扵此矣及見黄龍惠南禪師示以佛
手驢脚因縁輒漫不省因服役左右數年不去始盡得
黄龍之道故師後出世法嗣黄龍云熈寧中逰淮南往
來廣陵天長髙郵之間三邑之人見師如舊相識莫不
靡然心服願為弟子而髙郵之人遂以乾眀請師出世
凡三住道埸初髙郵之乾眀次烏江之惠濟㝡後廣陵
之建隆惟惠濟僻在深山中地有湯泉人跡罕至心樂
居之乾眀建隆皆為檀越士大夫所彊遯去不獲非其
好也師所得法廣大㣲妙又學術無不通逹其為人法
或以經論或以老莊或以卜筮或以方藥下至種種一
切俗諦之事隨其根器示大方便不獨守古人言句而
已自唐以來禪家盛行於世者惟雲門臨濟兩宗是時
雲門苖裔分據大刹相望於淮淛之上臨濟之後自江
以北惟師一人故雲門之徒或不以師為然師聞而笑
曰此吾所以為臨濟兒孫也晚嵗多病謝住持事寓止
髙郵醴泉法嗣處安㑹中一日召安師及諸禪者以偈
兩首示之眀日飯後奄然歸寂實元祐四年八月十六
日也俗夀六十三僧臘四十一其徒智勤等二十有二
人與廣陵檀越奉師靈骨歸建陵起塔而葬焉眀年智
潭自廣陵走京師乞銘扵某嗚呼始師出世某之外舅
故潭州寜鄉縣主簿徐君賡實為檀越首及師在惠濟
某甞從故龍圖閣直學士孫公覺莘老錢塘僧道潜參
寥訪師於湯泉山中時烏江令則今承議郎閻君木求
仁也髙郵士大夫孫閻諸公皆參問於師而為役之久
縁契最深者殆莫如某然則銘師之塔某何敢辭乃為
銘曰嗚呼我師法妙難思與物並作而不磷緇經論老
莊卜筮方藥是皆黄龍佛手騾脚我從中證决定無疑
非遷陀客當大笑之山河既露水鳥又談能事畢矣汝
復何參少賈之雄老禪之伯求其異相亦不可得有岡
崑崙南直海門盡未來際我師長存
　　　葛宣徳墓銘
君諱書學字規叔姓葛氏其先廣陵人唐天祐中逺祖
濤始徙常州之江隂曽祖諱祥不仕祖諱惟甫贈吏部
尚書考諱宻承議郎致仕承議與其兄兵部侍郎宫相
繼䇿名及其仲季皆以徳善夀考為搢紳所推諸子若
孫行學聞扵時者相屬闔門百口有古雍睦之風今東
南大族稱孝友者曰江隂葛氏君弱不好弄五嵗遭夫
人憂哀毁如成人與葷血輒揮去不食及長篤行力學
敏扵文詞熈寧三年中進士第調杭州餘杭縣主簿詔
舉學官侍臣有欲以君充賦者檄取所為文君嫌扵求
售竟謝不與是時朝廷興修二浙水利議者謂苕霅二
水出于天目之山而溢于太湖書曰三江既入震澤底
定今二江並廢獨一松江入海故太湖之水壅而呉興
被患遂欲廢北闗長安二埭上塘之渠以與下塘相通
又扵餘杭之南股引苕溪之水逹于漕渠穿錢塘之市
而入于江以紓呉興之患時多以為然部使者檄君行
視君以為呉興之水原於太湖太湖廣袤四萬八千餘
頃旁占數郡其所灌輸非獨苕霅也書稱三江震澤說
者不同就如議者之言則尋常溝瀆之流豈可以比二
江之任祗益紛擾耳且錢塘二埭其來乆矣大役之興
古人所重固執不可議者不能奪其事遂寢故龍圖閣
直學士李公常時守呉興聞君之說貽書嘉歎而部使
者亦知君而交薦之移衛州共城縣令丁承議憂服除
授淮南節度推官知蔡州真陽縣事改左宣徳郎知開
封府長垣縣事三邑皆有惠愛民到于今思之長垣有
地訟更數令不決其人執康定元年二月書契為證君
至謂訟者曰爾所執偽契也康定改元在寳元之冬豈
復有二月耶訟者詘服吏大驚君之為政眀多此類也
元祐六年六月十六日卒於長垣之官舍享年五十有
四君為人篤於孝悌而毅然有守不為利害所移觀其
風節議論朝廷器也而間闗數邑以卒悲夫娶夏侯氏
故司門員外郎淇之女子男三人張仲牧仲子仲皆舉
進士女四人在室以八年九月丙申葬扵常州江隂縣
屠村之原前期諸孤以狀來請銘余舉進士時常與君
同學在汝南復與君同官君之登科與儂仲父同年而
張仲又余之婿也然則非余其誰宜銘者銘曰葛以國
氏其支覃亂離瘼矣遷江南崛起貳卿諸弟參長垣詞
徳如不慚有地百里如子男侯挽不來迄今談其積如
京發二三有如不信銘斯鑱
　　　徐氏夫人墓誌銘
夫人姓徐氏真州楊子人供備庫副使諱昌言之孫太
子左清道率府致仕諱守約之女年二十一歸清河張
氏為内殿承制諱文英之夫人治平三年閏月二十八
日以疾卒于京師享年五十三生男五人清臣良臣堯
臣舜臣禹臣堯臣舉進士以學行聞舜臣應天府軍巡
判官監楚州五祐鹽埸女二人長適進士王搆次適進
士王諤早卒以元豐四年十月癸酉祔葬于揚州江都
縣東興鄉馬坊里承制君之墓承制君元配劉氏無子
早卒既升朝故事得封妻為縣君夫人請先劉氏承制
君義而從之故夫人未及封而卒後二年以恩始追贈
夀昌縣君銘曰懿懿夀昌女子之師渾然平夷不妄咲
嬉初在厥家孝謹是處逮嬪徳門益踵前武維親及黨
不汝瑕疵豈伊黽俛天實我資承祭奉賓事嚴且飭以
身先之疇敢不力既羙于躬又相其夫子多俊髦亦澤
之餘崑崙之西岡阜蟠踞鑱詞幽墟以照不腐
　　　虞氏夫人墓誌銘
夫人姓虞氏諱麗華越州山隂人助教昱之季女年十
九歸同郡陸氏為承議郎知髙郵縣事佖之夫人踰八
年而卒卒後十年葬于山隂縣野人原其舅朝議公所
生母袁夫人之兆實熙寧三年五月某日也元豐六年
天子有事扵南郊夫人以承議君陞朝恩封仙源縣君
云承議君甞謂予曰虞雖越之著姓世以財雄亡妻婉
嫕恭儉如出寒素之家仰事舅姑旁接内外之宗姻下
撫僮使之衆殆無一人失其意者不幸短折以死生一女
嫁進士史安術比已死矣余深悲之幸䝉明恩追錫封邑
而葬時迫其幽堂之銘實尚未刻子與予故人也願為
論次其事將穿其墓前而納之以致予意焉是時予將
赴汝陽治装薄遽雖許其作而未暇而君毎見余輒以
仙源之銘為囑至于八九而不倦鳴呼夫婦俗薄乆矣
仙源之殁幾三十年而君尋繹悼念眷眷不忘如初非
風義之厚出扵天性何以至此耶乃為之銘曰惟夫人
胃東陽嬪徳門家有光命雖絶慶未央刻斯文誌幽荒
　　　李氏夫人墓誌銘
至和中先君逰太學事安定先生胡公嵗時歸覲具言
太學人物之盛數稱海陵王君觀及其從弟覿有髙才
力學而文流軰無與比者余時爲兒侍左右聞而心慕
之願即見盖不可得後數年二君相繼舉進士中第其
試於有司皆為開封第一名實既發所與皆一時之豪余
遂以故人子獲從之逰元豐六年七月二十六日寺丞君
觀之母李夫人卒宣徳君覿以書抵余曰世母葬有日
矣伯氏荒迷不能請願有銘嘻先君友執之命也其可
以辭謹按夫人李氏諱仁用世為泰州如臯人年二十
六歸王氏為府君諱惟清之夫人享年八十有三以卒
之年九月四日祔葬于如臯之赤崖鄉府君之墓子男
一人寺丞君也女四人其婿趙世昌為内殿崇班蔡實
丁傳夏侯煦皆舉進士孫男一人曰譚孫女二人一早
卒次尚㓜夫人性通逹治事有法度凡内外之宗姻下
逮婢使靡不得其歡心子既出仕供養甚厚及坐法免
生理蕭然恬不以介意雖髙年視聽不衰手足便利迄
終無一言亂者銘曰扵維夫人閒且穆來嬪王宗祗厥職
内嚴外順宗姻懌既夀又康時酒食變故相詭獨䖏廓
氣形逮反超不失藏從其夫古原宅詞詔後來有幽刻
　　　掩闗銘
元豐初觀舉進士不中退居髙郵杜門却掃以詩書自
娱乃作掩闗之銘其詞曰門有衡衢兮蹄踵聮世不我
謀兮地自偏渾沌是師兮機械焚何以玩心兮有討論
插架萬軸兮星宿懸口唫目披兮逰聖賢偶與意㑹兮
欣忘飡植芳樹羙兮亦既蕃執耰摶虎兮更衆難自覈
不迷兮邈考槃蹇民多艱兮戒求全髙明家室兮鬼笑
喧速成亟壊兮理則然蔓蔓荆棘兮上造天　窳(窳窳/一作)
磨牙兮交術阡勿應其求兮􁊕深寃掩闗自娯兮觧憂
患啜菽飲水兮顔恱歡優哉㳺㦲兮聊永年
　　　劉氏研銘
溪之精石之靈紫雲氣亟明星為頴窟作刃硎永寳用
瑑斯銘
　　　銘頴師研
頴師十二嵗以書為東坡大滌二公所稱他時豈易量㦲
予以紫石硯贈之銘其下曰三生懐素法頴上人時扵
此處轉大法輪
　　　瀘州使君任公墓表
元豐中朝廷治西南乞弟之罪至扵斬將帥絀監司兩
蜀騷然四年而後定余甞怪乞弟裔夷耳兵不過二千
人非有冒頓强悍之威結賛狡險之謀蛇豕㣲種乃為
邉患如此及觀瀘州使君任公事迹然後知累年之役
實部使者為之裔夷何足責也任公諱伋字師中眉州
眉山人少學讀書通其大義不治章句性任俠喜事與
其兄孜相繼舉進士中第知名於時眉人敬之號二任
而蘇先生洵尤與厚善熙寧某年其察訪使熊本薦知
瀘州州上接僰道下連南平控引蠻夷千有餘里如甫
望箇恕羅氏鬼主沙取諸郡皆嵗來互市而守将任輕
無節制之權非有竒略逺謀則不幸徃徃有事公既至
威信大著夷夏便之嵗滿當更詔留再任比滿又特轉
一官留之元豐二年納溪砦互市有歐羅胡茍里夷人
死者故事漢人殺夷人既論死仍償其資謂之骨價時
砦將欲勿與夷人大恚爭譟而出公馳至境上具以禍
福曉之相與投兵請降辭者八毋其六既聽命矣而轉
運判官意與公異乃移瀘州不與措置事專為攻討之
計公爭弗能得乃歎曰邉患自此始矣即具奏言羅胡
茍里本瀘州熟户夷也比因殺傷求索骨價爲侵境上
故是常事與異時生夷反叛不同臣招納垂畢而使者
貪功生事因欲討之臣恐窮迫無所竄伏轉投生界則
甫望箇恕諸部更相結連益鴟張而難制矣㑹女孫卒
不果上七月詔涇原路副緫管韓存寳以陜右兵五千
人經制其事存寳在瀘攻羅胡茍里㓕之諸夷驚潰果
奔甫望箇恕其年冬箇恕之酋乞弟遂稱兵反皆如公
所料云初乞弟自納溪砦互市還過江安縣縣令犒之
既去數十里遣親信楊節一毛以一馬謝令令辭不受
一毛去至夷牢口為土夷所邀一毛死焉楊節者本嘉
州卒吏避罪亡入夷中夷人愛之用事號為羅判至是
節自度不免乃以矢房中乞弟所入馬二千緡劵來降
公以中國不失信于小夷宜斬節歸劵責以納亡之罪
則乞弟憚威而愧徳矣而轉運使固執不從三年乞弟
果以一毛為辭入冦路分都監王宣以兵二千人禦之
戰于羅箇牟國為賊所敗宣與其子某及禆將十有四
人死之於是詔韓存寳復以陜右兵五千人經制其事
存寳至瀘逗留不進隂使人誘乞弟以書䧏遽分屯奏
功天子得書怒甚更遣環慶路副總管林廣代之命御
史何正臣中人梁從政至蜀雜治獄具斬存寳干瀘州
流監軍韓承式於海島除轉運使董鉞名四年廣進兵
抵乞弟之巢賊空壁遁去廣不得已竟納其降而還天
子亦不復責矣自是瀘州守將始加㳂邉安撫之名專
治軍政部使不得輙與未幾使者復以開邉田賦生稅
為請天子一切不許而西南夷復安堵矣由是言之前
日之役豈非部使者實為之初公既奏羅胡茍里之事
雖不果上而使者聞知内銜切骨日夜謀中公以法公
知其謀乃録使者不法事闗瀘州十有五條上之使者
薄遽不知所為即誣奏公乞弟過江安時不時掩擊及
延儒生講書疑有私謁朝廷疑之乃先免而下章扵它
部各窮竟所考未具而公既卒矣時當途者以公既殁
為使者地公之子大防三詣闕上書陳寃狀獄不敢變
使者竟免公為吏通敏吏民畏而愛之其通守齊安也
嘗逰於定惠院既去郡人名其亭曰任公時蘇先生之
長子翰林公軾以譴遷齊安人知其與公善也復扵其
側為師中庵曰師中必來訪予將館於是眀年公卒郡
人聞之相與哭於定惠者百餘人飯僧於亭而祭公於
庵而蘇先生之少子中書公轍復為之記余甞從翰林
中書公逰聞二任之風乆矣後為汝南學官始識大防
於是得公之行事公以元豐四年三月二十四日卒于
遂州西禪佛舍享年六十有四六年五月二十二日葬
于光山縣准信鄉午歩原其世次官邑御史頓君既為
幽堂之誌此不復著著其瀘州之事與誌之闕不書者
掲于墓原以備史官之擇云
淮海集卷之三十三
淮海集卷之三十四(賛䟦)
　　　　　　　　　　　　秦　觀　少㳺
　　　龍丘子真賛
惟龍丘子以大塊為輿元氣為駒放意自娛逰行六區
世莫我踈亦莫我親追配古者葛天之民
　　　李潭漢馬圖賛
前一馬驪就樹摩癢百駭佳快厥意可想中間四馬或
顧或嬉飲嚙自如不相瑕疵㝡後一騂尾鬛奮驚背而
號鳴若聞其聲寛間之鄉水逺草長無覊無縶樂未渠央
　　　南都法寳禪院一長老真賛
欲老不老八反九倒昔是西庵今為法寳文雅䑓邊清
冷池畔大地山河且舉一半
　　　建隆慶和尚真賛
大因縁十八年結跏座帶刀眠汝鼻孔未遼天呼我作
無事禪
　　　書王蠋後事文
古之世有不去商紂之虐君以從周武之聖臣而守死
西山者其人曰伯夷伯夷者孔子稱為仁孟子稱為聖
不在乎學者能道之也古之人有不愛刳身戮尸之患
以求盡忠極節扵其君者其人曰比干比干者孔子稱
爲仁孟子稱為賢不在乎學者能道之也古之人有不
愛将軍之印不願萬家之封引身即死以明君臣之大
義而求自附扵伯夷比干之事者其人曰王蠋王蠋無
孔子孟子之稱而其名亦不獲自附扵伯夷比干焉學
者亦不可不道也當燕人之破齊齊王走莒也臨菑之
地汶篁之疆為齊者無幾也齊之臣平居腰黄金結紫
綬論議人主之前者一旦狼顧鳥竄分散四出不逃而
去則屈而降無一人為其君出身抗賊以全齊者方是
時王蠋齊之布衣也積徳累行退耕於野口未嘗食君
之粟身未甞衣君之帛獨以謂生於齊國世為齊民則
當死於齊君乃奮身守大節守區區之畫邑以待燕人
燕人亦為之却三十里不敢近其後燕將畏蠋之賢念
蠋之在而齊之卒不㓕也數為甘言㗖之曰我將以子
為將封子以萬家不者屠畫邑蠋曰忠臣不仕二君正
女不更二夫國亡矣蠋尚何存今刼之以兵誘之以將
是助桀為虐也與其無義而生固不若烹乃經其頭於
木枝自奮絶脰而死士大夫聞之皆太息流涕曰王蠋
布衣也義不北靣於燕况在位食禄者乎於是乃相與
迎襄王於莒而齊之殘民始感義奮發閉城城守人人
莫肯下燕者故莒即墨得數戰不亡而田單卒能因其
民心奮其智謀却數萬之衆復七十餘城王蠋激之也
始予讀史記至此未甞不為蠋廢書而泣以謂推蠋之
志足以無憾於天無怍於人無欺於伯夷比干之事太
史公當特書之屢書之以破萬世亂臣賊子之心柰何
反不為蠋立傳其當時事迹乃㣲見於田單之傳尾使
蠋之名僅存以不失傳而不足以暴天下甚可恨也且
夫聶政荆軻之匹徒能瞋目攘臂奮然不顧以報一言
一飯之徳非有君臣之讎而懐匕首䄂鐵椎白日殺人
以䘮七尺之軀者太史公猶以其有義也而為之立傳
以見後世後世亦從而服之曰壯士蘇秦張儀陳軫犀
首左右賣國以取容非有死國死君之行朝為楚卿暮
爲秦相不以慊於心太史公猶以其善說也而為之立
傳以見後世後世亦從而服之曰竒材以至韓非申不
害之徒刑名之學也猶以原道附之老𥅆淳于髠鄒衍
田駢慎到接予環騶奭之徒迂闊之士也猶以為多學
而附之孟子然則世有殺身成仁如王蠋之事者獨不
當傳之以附扵伯夷之後乎噫昔者夫子作春秋其大
意在扵正君臣嚴父子使當時君臣正父子嚴則春秋
不作矣後世愚夫庸婦一言一行近似者皆當筆之春
秋况夫卓然有補世敎者得無特書之屢書之乎此予
所以為太史公惜也
　　　書輞川圖後
元祐丁卯余為汝南郡學官夏得腸癖之疾卧直舍中
所善髙符仲携摩詰輞川圖視余曰閱此可以愈疾余
本江海人得圖喜甚即使二兒從旁引之閱於枕上怳
然若與摩詰入輞川度華子岡經孟城坳憇輞口莊泊
文杏舘上斤竹嶺並木蘭砦絶茱茰沜躡槐陌窺鹿柴
砦返扵南北垞航欹湖戱栁浪濯欒家瀬酌金屑泉過
白石灘停仍里館轉辛夷塢抵漆園幅巾杖屨棊奕茗
飲或賦詩自娱忘其身之匏繫於汝南也數日疾良愈
而符仲亦為夏侯太冲來取圖遂題其末而歸諸髙氏
　　　髙無悔䟦尾
無悔將家子為人沈鷙有竒略習知邉事結髪與羗人
戰大小數十遇未嘗敗北斬級捕虜獲牛馬槖馳動以
萬計與其兄館使皆為邉人所推號二髙云元豐五年
延師與二詔使城永樂問於無悔對曰永樂羗人必爭
之地而無險阻無水泉一日冦至何以能守詔使大怒
以為沮議遣歸延安既城永樂羗人數十萬奄至城中戍
者纔三萬人舘使謂詔使曰虜衆十倍於我若其盡至
不可當也我甞破其衆於無定河川今前隊囂甚有懼
我心及未定擊之雖衆可走詔使不許曰王者之師不
鼔不成列舘使以足頓地曰事去矣已而城外圍數重
諸將出戰無生還者俄奪我水寨城中穿井數十皆不
獲泉士卒飢渇困甚不能執兵城遂䧟二詔使及舘使
皆死之於是議者皆以二髙料敵有古良將之風惜乎
詔使之不能用也元祐二年余為汝南學官被詔至京
師以疾歸無悔亦以失邉帥意徙内地鈐轄此郡兵馬
相從扵城東古寺日飲無何絶口不挂時事余酒酣悲
歌聲震林木無悔嗔目熟視髪上衝冠人多恠之余二
人者自若也無悔一日出諸公所與尺牘自韓魏公以
下百餘番屬余䟦尾余欣然濡筆因以永樂之事載之
庻幾見諸公所以稱道無悔者非虛語也
　　　裴秀才䟦尾
裴本秦之别姓自漢以來世有顯者在唐尤為望族五
房之裴為宰相者十有七人裴氏衣冠於斯為盛而東
眷房晉公度實唐第一等人君晉公之裔孫也少篤學
鋒氣銳甚頗有志於天下之事巳而舉進士屢不中乃
嘆曰人生如寄耳用是區區者為哉扵是退居許之陽
翟葛巾藜杖日閱佛書惟以專精神養夀命為事元祐
三年冬君之弟朝散君通判蔡州君自陽翟籃輿過之
踰月而去將行謂朝散君曰吾絶意世間事久矣比閱
簏中故人書札見麻温故郎中昔所贈詩憮然感心不
能自巳聞秦少㳺方爲此郡學官願因弟丐一言庻幾
異時有知我者余聞而嘆之昔馬援南征謂官屬曰吾
從弟少㳺常哀吾慷慨多大志曰士生一世但取衣食
裁足乗下澤車馭款段馬為郡掾吏守墳墓鄊里稱善
人斯可矣致求贏餘但自苦耳當吾在浪泊西里虜未
滅之時下潦上霧毒氣薫蒸仰視飛鳶跕跕墮水中卧
念少㳺平生時語何可得也朝散君起家四十爲郎聲
聞籍甚所謂功名富貴蓋未易量而君羸老疾病卧扵
衡茅之下氣息奄奄僅屬既不求人知人亦莫君知者
弟兄出處異矣然以二馬觀之二裴之事孰爲得失哉
麻君慱雅君子其所以稱道君者宜不謬後之君子讀
其詩者可以知君少時之志而讀余文者可以識君莫
年之心云
　　　録壯愍劉公遺事
壯愍劉公未顯時凡三與賊遇始爲常州無錫縣尉有
梟賊劉鐵槍者起浙西轉擾諸郡捕盗官不能制公一
日霑醉夜歸適報鐵槍入境遂乗酒赴之與賊接戰手
殺鐵槍及其徒五人餘悉散走部使者上其功改大理
評事後知果州南充縣丁先太師憂觧官東還道出興
州境上遇群賊奄至掠其行李發之惟文書百餘帙布
數匹賊魁詈其徒曰此窮官人何足劫公時在後聞變
馳至瞋目叱之賊衆披靡俄發三矢輒斃三人餘遂遁
去雍帥冦萊公表其事詔遷官知瀘州後移倅汝隂過
安陸遇故人留飲家屬先行復遇盗劫倒槖得一銀釦
劒洎一䃋石腰帶持去後賊敗於齊安獄具法歸贓於
主有司以聞時陜西轉運使員缺執政方以公進擬真
宗曰是人爲郡守而止有一䃋石帶廉可知也遂除公
行狀墓誌及國史本傳皆載無錫及興州事獨安陸一
節遺而不書元祐壬申歳公之子隰州使君某與余會
扵京師甞道公之遺事具以天禧中劄示余因論次之
附於中劄之後以補史氏之缺云
淮海集卷之三十四
淮海集卷之三十五(跋)
　　　　　　　　　　　　秦　觀　少游
　　　法帖通觧序
法帖者太宗皇帝時遣使購摹前代法書集為十卷摹
刻於板藏之禁中大臣初登二府詔以一本賜之其後
不復賜世號官帖故丞相劉公沆守長沙日以賜帖墓
刻二本一置郡帑一藏於家自此法帖盛行於世士大
夫好事者又徃徃自為别本矣今可見者潭綘二郡劉
丞相家潘尚書師旦家劉御史次莊家宗將世章家凡
六本雖有精粗然大抵皆官帖之苖裔也頃為正字時
見諸帖墨蹟有藏於秘府者字皆華潤有肉神氣動人
非如刻本之枯槁也蓋雖官帖亦其糟粕耳又當時奉
詔集帖之人茍於書成不復更加研考頗有偽蹟濫厠
其間至扵摽題次序乖錯逾甚士大夫以字畫小技莫
有論次之者投荒索居無以觧日輒以其灼然可考者
䟽記之疑者闕之名曰法帖通觧云
　　　漢章帝書
衛巨山云漢興而有草書不知作者姓名至(帝/章)時齊相
杜度號善作篇是章帝時已有草書矣然千字文者乃
梁武帝得王羲之所書千字使周興嗣以韻次之時南
平王偉令蕭子範亦製此文蔡逺浪釋辰宿一帖興嗣
文也豈得為漢章帝之書耶歐陽文忠以謂前世學書
者已有此語不獨始扵羲之按漢武帝時司馬相如作
無將篇無復字元帝時黄門令史游作急就篇成帝時
將作大匠李長作元尚篇元始中揚雄作訓纂篇班固
續之無復字皆小學家也千字文者蓋擬諸篇而作今
急就篇之類尚有存者其詞高古讀之不問可知為漢
人之文與興嗣所作殊不類也文忠此説殆亦可疑爾
　　　倉頡書
易曰上古結繩而治後世聖人易之以書契百官以治
萬民以察蓋取諸史而説者或以為書契始扵伏羲或
以為始扵倉頡蓋伏羲畫八卦則書契已兆至倉頡觀
鳥迹則書契遂詳始扵伏羲而成扵倉頡爾古者八歳
入小學故周官保氏掌國子教之六書謂象形象事象
意象聲轉住假借也謂之小學家自至秦焚燒典籍始
用篆隷而古文滅矣漢武時魯共王壞孔子舊宅於壁
中得尚書春秋論語孝經時人以不復知有古文謂之
科斗書又北平侯張蒼獻春秋左氏傳郡國亦往往扵
山川得鼎彞其銘則前代之古文皆自相似時王莾司
空甄豐改定古文有謂古文竒字羲書佐書繆篆鳥書
凡六體所謂古文者孔氏壁中書也魏初傳古文者有
邯鄲淳衛覬甞寫淳尚書後以示淳而淳不别至正始
中在三字不維轉失淳法因科斗之名遂効其形太康
元年汲縣人盜發魏襄王冢得簡書十餘萬言案魏氏
所出猶有髣髴古書亦數種其一巻論楚事者最為工
妙齊文惠太子為雍州時盜發楚王冢亦得竹簡青絲
綸簡廣數分長二尺皮節如新有得十餘簡者王僧䖍
云是科斗書記周官所闕文以此論之凡稱古文者皆
倉頡遺法也古文雖非科斗書而世常謂之科斗者以
其類科斗爾此帖題曰倉頡書而了不與科斗相類乃
近大小二篆蓋可疑也
　　　仲尼書
魯司寇仲尼書者呉季子墓銘也銘在季子墓上其字
皆徑尺餘唐張從紳記云舊本湮滅開元中玄宗命殷
仲容摹搨其書以傳至大暦中蕭定又刻于石此小字
者蓋後人依効為之者也歐陽文忠公謂孔子平生未
甞至呉以史記世家考之其歴聘諸侯南不逾楚推其
歳月蹤跡未甞過呉不得親銘季子之墓又其字特大
非古簡牘所容然則季子墓銘其真者猶疑非仲尼書
又况依倣為之者歟
　　　史籕李斯
史籕者周宣王太史作大篆十五篇與古文時有同異
先王之時天下之書同文及其衰也諸侯各自為政而
字畫之形亦異殊矣秦兼天下丞相李斯乃奏罷不合
秦文者而斯作倉頡篇車府令趙髙作爰歴篇太史令
胡毋敬作愽學篇皆取史籕大篆或頗省改是為小篆
是時天下多事篆字難成長安下士人程邈得罪繫寜
陽十年從獄中增減大篆去其繁複奏之始皇以為善
出邈為御史名其書曰隷書凡奏事令隷人書之故又
謂之佐書自爾秦書有大篆小篆刻符包蚫隷書等凡
八體焉倉頡爰歷愽學三篇至漢時閭里之師并為倉
頡篇而籕文至建武時已六篇矣今稱史籕之迹者惟
岐陽石鼔文李斯之書惟㤗山詔為真蹟二世詔嶧山
之碑近世傳者出扵徐常侍夏英公家自唐封演巳疑
非真杜甫直謂野火焚棗木傳刻爾不知此謂史籕李
斯二帖者何從得之也今漢碑在者皆隷字而程邈此
帖乃是小楷觀其氣象豈敢遂信以為秦人書
　　　鍾繇
鍾繇賀捷表其後云建安二十四年閏月九日南蕃東
武亭侯鍾繇上歐陽文忠公甞問孫集賢思恭云建安
二十四年閏在何月集賢精於暦學以漢家所用四分
乾象暦推之是歳己亥三暦皆閏十月文忠以陳夀三
國志考與集賢之言合然文忠考魏呉二志乃權以是
嵗閏十月方征闗羽至十二月獲之明年正月始傳首
至洛陽鍾繇安得扵閏十月先賀捷也由是疑此表為
非真焉
　　　懐素
懐素唐僧字藏真此帖稱王右軍云吾真書可比鍾繇
而草故不减張芝僕以為真不如鍾草不如張乂嘗見其
一帖云漢時張芝言書為世所重非老僧莫入其體則
懐素自謂抗張芝而過右軍矣昔桓元自謂右軍之流
論者以比孔琳之齊髙帝謂張融曰卿書殊有骨力但
恨無二王法荅曰非恨臣無二王法亦恨二王無臣法
前世善書者盖甞欲與右軍抗衡矣而毎不謂公論所
許懐素此言其果然歟歐陽文忠公甞謂法帖者乃魏
晉時人施扵家人朋友其逸筆餘興初非用意自然可
喜後人乃弃百事而以學書為事如一未至至扵終老窮
年疲弊精神而不以為苦是真可歎也懐素之徒是巳
文忠此論可謂名言然天下之事畢竟亦何所有孰為
可學孰爲不可學者自古以藝自名家至扵文章學術
大功大名世所謂不朽者其人方從事扵其間也曷甞
不棄百事而為之至扵終老竆年疲弊精神而不以為
苦也由後世觀之其異扵懐素之學草書也幾何邪
　　　書晉賢圖後
此畫舊名晉賢圖有古衣冠十人惟一人舉杯欲飲其
餘隱几杖䇿傾聽假寐讀書屬文了無霑醉之態龍眠
李叔時見之曰此醉客圖也盖以唐竇䝉畵評有毛惠
逺醉客圖故以名之焉叔時善畵人所取信未幾轉相
摹寫徧於都下皆曰此真醉客圖也非叔時疇能辨之
獨譙郡張文潜與余以為不然此畵晉賢宴居之狀非
醉客也叔時易其名出竒以眩俗耳余舊傳聞江南有
一僧以貲得度未甞誦經聞有書生欲苦之詣僧問曰
上人亦甞誦經否僧曰然生曰金剛經㡬卷僧實不知
卒為所困即誣生曰君今日已醉不復可語請俟他日
書生笑而去至夜僧從鄰房問知卷數詰旦生來僧大
聲曰君今日乃可語耳豈不知金剛經一卷也生曰然
則卷有幾分僧茫然瞪目熟視曰君又醉耶聞者莫不
絶倒今圖中諸公了無醉態而横被沉湎之名然後知
昔所傳聞為不謬矣雖然余懼叔時以余與文潜異論
亦將以醉見名則余二人者將何以自觧也叔時好古
愽雅君子其言宜不妄豈評此畫時方在酩酊邪圖中
諸客洎予二人孰醉孰不醉當有能辨之者
　　　書蘭亭叙後
蘭亭者晉右將軍㑹稽内使瑯琊王羲之逸少所書詩
序也右軍以穆帝永和九年三月三日與太原孫統丞
公孫綽興公廣漢王彬之道生陳郡謝安安右髙平郄
曇重熈太原王藴發仁釋支遁道林及其子凝之徽之
操之等四十有一人修袚褉於山隂之蘭亭酒酣賦詩
製序用蠶繭紙䑕鬚筆書凡二十八行三百二十四字
字有重者皆構别體而之字最多至二十許字他日更
書數十本終無及者右軍亦自愛重留付子孫至七代
孫智永為比丘俗呼永禪師永卒傳其書扵弟子辯才
才俗姓袁氏梁司空昻之玄孫唐正觀中太宗銳意學
二王書帖摹搨殆盡惟未得蘭亭凡三召辯才詰之固
稱荐經䘮亂亡失不知所在後遣監察御史蕭翼㣲服
為書生以詭辯才始得之命供奉搨書人趙模韓道政
馮承素葛貞等四人各搨數本以賜皇太子諸王近臣
貞觀二十三年髙宗奉遺詔以蘭亭入昭陵惟趙模等
所榻者傳於世事見何延之蘭亭記
淮海先生文集卷之三十五
淮海集卷之三十六
　　　　　　　　　　　　秦　觀　少游
　　　鮮于子駿行狀
公諱侁字子駿其先成湯之裔箕子封于朝鮮子仲食
采扵于爲鮮于氏世家漁陽唐初詔為閬州刺史殁于
官子孫家焉遂為閬中人開元時仲通叔眀節制两川
叔眀以功賜姓李氏後復故姓扵公十二世祖也曽祖
演祖瓘皆不仕父至自號隠居先生為蜀名儒以公贈
金紫光祿大夫母趙氏追封安徳郡太夫人公自少莊
重不茍力學有文鄉黨異之年二十登景祐五年進士
科調京兆府櫟陽縣主簿到官數月丁外艱服除授江
陵府右司理參軍慶暦中天下大旱有詔中外臣僚實
封言事公上書推災變所興有四一曰言不從二曰厥
咎僣三曰欲得不明四曰上下皆蔽言甚切直移歙州
歙縣令歙俗喜訟善持吏長短吏稍繩以法輒得罪去
公爲黟又甞攝婺源其治皆爲諸邑最豪强畏之改著
作佐郎知河南府伊闕縣事遷祕書丞通判黔州未行
改通判綿州左綿逺郡自守將以下皆日課吏卒供薪
炭芻豆𬞞菓而贏取其直公到悉罷之守將已下聞之
亦罷其風遂絶清獻趙公使蜀首薦之朝轉屯田員外
郎賜五品服英宗初為皇嗣公上䟽言儲號未正横置
未宜今皇嗣初定未聞選經術識慮之士以擁䕶羽翼
乞妙選賢徳以為宫僚陛下清躬小有寢食不順朝夕
左右固惟婦寺願復漢侍中之職令二府悉休宿衛覃
恩遷都官員外郎通判保安軍何公郯帥永興辟公簽
書其節度判官㕔公事改職方員外郎覃恩轉屯田郎
中代還用三司使薦除蔡河撥發神宗初即位詔中外
直言闕失公應詔言十六事其目曰納諫諍以輔德訪
多士以圖治嚴法令以制世崇節儉以富民明黜陟以
考實去貪暴以崇厚重臺諫以委任選監司以督姦閲
守宰以求治慎遷易以去弊重根本以圖固復選舉以
澄源申武備以警姦治軍旅以除患謹邊防以重内練
将帥以禦戎其末曰願陛下事兩宫以孝待大臣以禮
侍從知其邪正近習防其姦壬上愛其文出以示御史
中丞滕元發曰此文不減王陶東宫舊臣上所信重故
以公擬之而陶亦雅相知甞薦公明經術知治體切直
不阿宜備顧問後為三司使又奏為其判官不從熈寧
初有詔侍從之臣各舉所知范蜀公時為翰林學士以
應詔除利州路轉運判官執政有沮議者上曰鮮于某
有文學執政曰陛下何以知之上曰有章䟽在執政乃
不敢言王荆公用事公上䟽言時政之失曰可為憂患
者一可為太息者二其它逆治體而起人心者不可槩
舉又曰陛下聰明過扵文帝而群臣無賈生之才西方
議用兵公以兵將未擇闗陜無年未宜輕動乃移書勸
安撫使宜如李牧守鴈門故事逺斥堠謹烽火堅壁清
野使寇無所獲宻戒諸路選將訓兵蓄鋭俟時湏其可
擊而圖之安撫使不能用師果無功未㡬慶州兵叛闗
中震擾巴峽以西皆警成都守與部使者爭議發兵屯
要處書檄旁午扵塗公一皆止之示以無事蜀人遂安
公以劒門形勢之地當分權以制内外今帥劒南者舉
全蜀之權以畀之非便宜循唐制成都益昌各自置帥
以消姦雄窺伺之心書累上不報是時初作助役青苗
之法詔諸路監司各定所部役錢之數轉運使李瑜欲
以四十萬緍為額公以利路民貧用二十萬緍足矣與
瑜論不合各具利害以聞上是公議謂判司農寺曽布
曰鮮于某所定利路役書可爲諸路法遂罷瑜而以公
爲轉運副使兼提舉常乎農田水利差役事而青苗之
法獨乆之不行執政怪焉亟遣吏問狀公曰詔書稱願
取即與利路之民無願取者豈可强與之邪嵗滿有㫖
再任及罷又留之轉都官郎中西京左藏庫使知利州
事周永懿貪暴不法前使者憚其凶狡置不敢問公具
得其姦贓即遣吏就捕械送于獄永懿竟除名編管衡
州初利州以兼益利路兵馬都監故事武臣爲守至是
公上言乞堂選文臣知州事别置路分都監以懲永懿
之弊又言劒門闗葭萌寨使臣兼知縣事類多不習文
法宜各置令專領邑事詔皆報可遂為定制其他深計
逺畫公私便之而人所不及者盖不可悉數十餘年使
者有欲變其法者父老泣曰老運使之法何可變也盖
公之猶子師中嘗使利路故民以老運使别之公奉使
九年閬為名郡方新法初行諸路騷動而公平心處之
鄉人無異議者今翰林蘇公以謂上不害法中不傷民
下不廢親為三難云移京東西路轉運副使過闕陛見
靣賜三品服遷司封郎中時河決曹村梁楚之地被害
公移檄諸郡具爲科條所以拯救之術甚備議者或謂
決河東流入海自其本性宜勿復塞公曰東州平衍兗
鄆單濟曹􁀞諸河其所歸納惟梁山張澤兩濼夏秋霖
潦猶能爲害矧縱大河衝注扵中則諸郡生聚其為魚
乎乃作議河一篇數千言上之又乞下澶州早行閉塞
上皆嘉納初京東分東西兩路後以財用虗贏不相通
和詔復合為一路升公為轉運使更盡領其事召還賜
對勞問甚厚上欲留公京師而公固求守郡遂除知揚
州事官制行換朝請大夫未㡬坐舉吏受賕免降為朝
散大夫方在譴中又聞故吏以賕敗者或勸公宜懲前
事自陳公曰吾專刺舉十二年所任吏四百餘人寧盡
保其徃耶然既已薦之扵朝豈可反覆為自全計卒不
首也復朝請大夫管勾西京留守司御史臺公之在西
京也今樞宻范公亦領臺事而司馬温公提舉崇福宫
三人相得歡甚搢紳慕其㳺及二聖臨御圖任老成扵
是拜温公為門下侍郎起范公帥環慶復除公為京東
轉運使温公曰子駿不當使外顧東土承使者聚歛之
後民不聊生煩子駿往救之耳比公行又謂所親曰福
星往矣安得百子駿布在天下乎公至則奏罷萊蕪利
國監鐵冶乞變塩法依河北路通商逐勾當公事之刻
薄者二人發濰州守姦贓東人大悦又言髙麗朝貢可
令瀕海州郡為禮不煩朝廷若其自欲商賈聽往閩越
州麗人無以辭矣召還為太常少卿三省太常㑹議神
宗配享功臣或欲用王荆公呉正憲公者公曰富文忠
公勲德終始天下具知宜配食議遂定因上言本朝舊
制配享雖用二人宜如唐用郭子儀故事止用富公一
人詔從之元祐元年明堂禮畢拜右諫議大夫既拜命
即以辨邪正之説為獻其言君子小人相為消長之理
甚備又言近嵗人物衰少凡一官有缺差擬為艱宜許
六曹寺監長史各舉僚屬嚴其論薦之法亦以見逹官
之所舉而執政大臣可以優游論道蓋宰相擇臺省長
官臺省長官薦舉僚屬知人安民之道於斯爲得自保
甲之法行民以藝能入等授班行者即爲官戸免役時
祥符縣至一鄉止有一戸可差公言僥倖太甚宜依進
納官例充役如故湏其陞朝乃免有㫖治諫官直廬不
得與東兩省相通以防漏泄公上言昔漢武帝甞命文
學之士遞宿禁中凡公府欲行之政俾之閲視辨論中
外相應以義理之文故文章爾雅訓詞深厚炳然與三
代同風唐太宗臨御毎遇宰相平章事必命諫官俱入
小有頗失隨即箴規故正觀之治企及三代今乃屏置
諫官使與兩省不相徃還恐非朝廷開言路以副聖上
納諫之義又劾大臣不宜輔郡者請加譴黜以示天下
其餘乞復制舉分經義詩賦為兩科以求人材罷大理
獄以省事罷帳司檢法以省官嚴出官之法減特奏名
人數以抑濫進再言京東鹽禁不便宜弛以利民許蔡
河撥發統制縣道以便程督罷戎瀘保甲以䘏民力行
浙中舊法以省漕運復三路義勇以寛保甲沙汰學官
以熄異議事多施行明年春以病不任朝謁乞郡數賜
告不俞章三上乃拜集賢殿修撰知陳州事仍有㫖滿
嵗除待制夏五月辛未終于州寢享年六十有九累勲
柱國賜爵清源縣男前數日語諸子曰吾心無不足者
惟以不得歸老陽翟别著易説為恨無它言公忠亮果
斷出扵天性自小官以至進擢數上書言天下事咸具
利害移諫官御史其言或用或不用未甞小加損益為
政以經術自輔所至有迹其去民追思之熈寧元豐之
間士大夫騖扵功利更其素守者多矣公雖屢更使指
而屹然扵新進少年之中號為正人晚登侍從益厲鋒
氣知無不言在職九十餘日所言當世之務略盡嗚呼
使公不疾病且死得大用扵時其勲業豈易量哉然公
起諸生仕爲諫官供奉仗内言聽計行天下受其賜比
夫當軸處中初無益於縣官者蓋得失相萬也由是言
之雖病疾且死弗克大用於時亦可以無憾矣喜推轂
士士之游其門者後皆知名治經術有師法論注多出
扵新意晩年爲詩與楚辭尤精泰山孫復甞與公論春
秋歎曰今世學經術未有如公者蘇翰林讀公八詠自
謂欲作而不可及讀公元誦以謂有屈宋之風今天子
賜之詔書亦曰學足以邇古才足以御今智足以應變
强足以守官深於經術逹扵人情又曰金石之節皓首
不衰則公之徳善扵是可考也所著文集二十卷傳二
十巻周易聖斷七卷典説一卷治世讜言七卷諫垣奏
藁二卷刀筆集三卷其餘未編次者尚多娶陳氏太常
寺太祝藩之女恭儉婉嫕治家有法封某君前公一年
終男五人復早卒頡河南府偃師縣尉群鳯州司法參
軍綽假承務郎焯未仕皆有學行而頡尤自立士大夫
多稱之女四人長早卒次適趙氏次適蒲氏皆前卒次
適永安縣主簿張球孫男一人崧孫女二人公兩得任
子恩皆以予兄之子故焯猶未仕凡嫁内外親族之女
若干人諸孤將以某年某月某日葬于頴昌府陽翟縣
大儒鄉髙村之原前期頡以書走汝陽請狀公之行義
將乞銘扵知公者某被遇最厚又甞辱薦扵朝義不敢
辭輙加論次而公之行能謀議過人者甚多難以具舉
取其可考不誣繫國家之大者著之以告夫當世之君
子云
　　　徐君主簿行狀
君姓徐氏諱某字成甫其先㤗州興化人逺祖湘自興
化徙揚州之高郵家焉湘生嗣嗣生亮亮扵君曽祖也
咸不仕祖元吉有厚徳鄉人尊愛之終扵髙郵軍司理
父格前通州司戸參軍參軍磊落豪縱不耐細務自司
理之沒事計多以委君家既右族金錢邸第甲扵一鄉
公私歛施交錯重復君操其綱維批贅補隙抉剔含負
日縱月收市笥么麽無所遺漏扵是參軍以爲能謂所
親曰吾有子矣將不復與家事熈寧某年以入粟試將
作監主簿又五年始至京師授潭州寧鄉主簿皆非其
好也君事親至孝四時甘新未進不以輙甞待昆弟族
人一主扵恩義叔父某為不恱者所構刺史惑之㑹有
人誣君笞殺家奴刺史大怒以君屬吏諷并致其叔君
曰罪縁某不繇叔也榜脅萬端不服獄吏嘉之爲請扵
刺史得脫友人以貧不能葬其親者君聞之曰是余過
也即爲買田出錢以辦䘮事而友人之親得葬者五䘮
此其可見者也至扵字親族之孤急交遊之難頼其施
者甚衆而能諱不自言雖妻子有不得而知者矣雅性
寛厚給使皁隷或時犯之殊不介意婚姻之事不幸至
扵甚難處者君指顧從容顔色不變而事以兩全繇此
見其材智度量信有以過人者焉頗渉傳記隂陽醫藥
筭術之學無所不窺晩節尤厭人事思與佛侶處士杖
屨相從𬞞食清淡為忘年之計惜乎未及而卒矣實熈
寧八年閏月十八日也享年四十一初娶張氏有賢徳
前君若干年卒更娶蔡氏節行益竒君病殆時至取毒
藥自引後君二日卒扵是又見所以刑諸家者也子男
五人曰文通文仲文剛文饒文昌女三人曰文羙文英
文柔初君好學問聚書幾萬卷欲舉進士而父祖不從
乃嘆曰子當讀書女必嫁士人其後四子藝葉蔚然有
成而文通尤自立又以文羙妻余如其志云葬有日矣
文通泣謂余曰惟先人行義可質諸幽眀不幸以多貲
之故士大夫以嫌自戒者或不能究言諸孤良懼泯滅
盍爲我圖之余既相與泣下因掇其尤著白者為行狀
以俟夫自信之君子考而誌焉
　　　蔡氏夫人行狀
夫人姓蔡氏楚州山陽人故潭州寧鄉主簿徐君諱某
之妻而守祕書省校書郎致仕諱中正之女也㓜聰敏
有才藝父母獨竒愛之異於他女年十四適同郡環生
生故疾病成禮十六日而卒夫人雖㓜居䘮事舅姑孝
謹如成人已而其舅又卒爲之斬衰𬞞食誦佛經無復
更嫁意扵是其母與諸昆弟率親族數十人即環館奪
之曰若十四而適人十六日而夫死爲夫之䘮三年舅
之䘮又三年若爲人婦亦至矣又不欲更嫁無迺過乎
且環父子俱亡嗣若雖欲守志將誰與居夫人悲哀迫
不得已遂去環氏一年而歸徐君徐君髙郵人號佳士
所與遊者皆一時之豪夫人既得賢夫所爲益進宗族
甚重之俄而君病且殆夫人曰身踐二庭女子之辱也
矧又如此生復何聊吾其決矣因不食潜使一媪市砒
霜紿曰吾侍君疾將佩之以厭惡氣媪爲市與之遂以
自服家人大驚亟求觧藥以進夫人曰是豈復欲生耶
趨使持去强之終不肯下徐君沒二日而夫人亦卒矣
卒之日里巷相傳皆歎曰異哉若人者豈前古所謂烈
女者歟時熈寧八年閏月二十日也年三十九夫人性
卓犖斬斬不爲兒女事既生大家而所適又皆富贍金
繒服玩取足扵身餘輒以散親族作佛事無一毫愛惜
既死篋中索然徐君前娶張氏妾生一女一男夫人所
出才一女而巳既撫諸子猶已之子又奉張母虞氏時
節勞問如已母故其卒也諸子洎虞氏及余哭之如君
云仲兄繩亦以操行知名扵時出殯自山陽屢來因得
訊夫人之舊事而并余之所見書焉
　　　圓通禪師行狀
師諱懐賢字潜道俗姓何氏温州永嘉人也在襁褓中
能合掌僧坐父母異之時郡之西山有僧嗣仁修西方
白蓮淨觀行甚髙衆歸之勤號嗣仁社主乃以師從社
主出家天禧二年普度天下僧遂落髪受具戒時年四
歳也師既得法器又㓜得髙僧爲之依歸藝行日進同
軰無與比者有講肄輒往聽未㡬盡傳其學及長慨然
有游方之志即辭社生去遍參知識所至處延居上遊
最後見逹觀禪師曇頴扵潤之因聖遂得其法皇祐初
潤守王公琪雅聞師名乃具禮請傳法於甘露而太平
之繁昌亦以隱靜召師以甘露近城邑而隱靜僻在深
山中遂從太平繁昌之請開堂扵郡之瑞竹院初師從
瑞新禪師遊十有二年具知宗門承襲賓主之事自謂
無以復加矣比至逹觀㑹中聞所開示類皆世縁俗諦
或雜以嵬瑣談諧之言又甞以事斥一僧去毎升堂輙
追罵至累日猶不已師心陋之乃潜詣文室請逹觀曰
爲人天師當只説法柰何預以世俗間事且僧有過斥
去則巳矣何足追罵至累日乎逹觀頷而不荅師因此
省悟至是以信香嗣逹觀法云居隱靜七年王公移守
金陵復召師以清凉辭不赴眀年逹觀自眀州雪竇徙
金山之龍游州人乃以雪竇召師既行道過龍游留一
月㑹逹觀示寂潤州之衣冠緇素因以狀詣郡守請止
師繼焉而龍游主者故事當禀扵朝廷郡守以白部使
者上之報可龍游自火災之後棟宇灰燼瑞新禪師實
中興之功未既而卒師至修新公故事大興土木積八
年殿堂廊廡皆具今宫室之盛冠絶淮海者蓋始扵新
而成扵師然其地當孔道客至無虛日師頗厭之熈寧
元年遂謝去隱扵金牛山去丹陽縣數十里人迹罕至
事委其徒覺澄主之師一切不問庭養猿鶴孔雀鸚鵡
白鷴皆就掌取食號五客各爲一詩贈之士大夫欲相
見者就山中訪焉三年劉公述謫守九江以圓通召師
師素聞匡廬山水之富常以未至爲恨得䟽欣然從之
題詩壁間而其卒章云歳晚當期返竹門至圓通一年
果謝去復還金牛眀州復以雪竇來請固以疾辭史館
刁公約謂師曰雪竇東南名山明覺逹觀嗣居其地二
十年間請者三至可謂勤矣今又不赴無乃孤其望乎
師素厚刁公心善其説遂登舟由海道去北轉海門遇
大風卒起風檣摧敗夜漂至慈溪之東岸舟破從者百
餘人皆散走師獨安坐水中不動從者還救之乃免居
雪竇一年復謝去還金牛以元豐五年九月甲午示寂
俗夀六十七僧臘六十三覺澄等即以某月丁未葬師
于金牛之西壠累墳遂塔焉師操行卓越而遇人有恩
意雖對賔客未嘗與衆異饌夜輒從衆僧寢于堂中不
入丈室雅性樂施所得金錢繒帛率縁手盡其徒以此
歸之又多才藝工於詩字畫有法間居絶口不掛事事
雖交至錯出處之晏然無不集者當時賢士大夫聞其
風皆傾意願與之㳺始用參知政事髙公若訥奏賜紫
方袍又用節度使李公端愿奏賜號圓通大師凡十被
請從之者四皆天下名山巨刹道化方行輒託事隱去
州郡雖欲挽而留之不可得也弟子五十有五人所著
詩頌文集凡五卷又撰次其自少至老出處之迹一篇
號穉耄典記以自見云謹狀
　　　録寳林事實
寳林禪院始於宋元徽中浮圖惠基得郡人皮道輿所
施宅因山以造梁大同中賜號寳林寺唐㑹昌中廢乾
符中復興更號應天寺本朝因之其山一名寳林一名
飛來一名龜山上有鰻井歳旱禱雨輒應事見圖記熈
寧十年八月丙申一夕火棟宇灰燼十月給事中集賢
修撰程公來領州事登其山故址而歎悼之於是郡之
衣冠緇素數十人詣州自陳請修復故幸公為具其事
以聞逾月賜號寳林禪院遂以明年三月興工復率僚
屬親至其上勸勞之衆皆感激思奮奔走承事下至刮
摩塼石之技咸盡其能而貧富各以財力施其制蓋即
山巔為多寳塔塔有環屋其北為羅漢殿殿旁如塔之
制其南䧏而夷山腹為法堂法堂之東為寢堂又東為
方丈又降而南得平地為佛大殿殿有兩㢘以逹于東
西序前爲三門其左則鍾樓幡刹厨庫之所相望也其
右則轉輪經藏僧堂之所相屬也繚以髙垣甃以方甓
未踰再期而金石土木之觀侈於舊三倍都人士女俯
仰瞻歎疑有神鬼相之凡呉越之間塔廟以火廢者其
復未有如寳林之遽者也蓋越之城南左右數十里疾
馳屹立皆屬於秦望而秦望又率其左右之山因鑑水
謁于越越城之中能與秦望為主客者凡三山卧龍寳
林蕺山也卧龍為郡守所治而蕺山少東不能正受奉
望之謁是越之形勢自卧龍已下未有如寳林者其地
如此宜其廢不踰時而復興矣方寺之未火時便房曲
道各自為家山川之勝蔽虧隔閡者十六七而前世詞
臣才士如元稹李紳徐浩之徒猶誦歎不巳見於篇章
矧今制度一新神工天巧廓然披露可以岸巾憑几而
盡得之使數子而在其所誦歎又可知巳然則前日之
廢豈非所以為今日之興乎公一日率賓客至其上顧
謂觀曰寳林之中興天也余何力焉雖然不可使其事
掩抑不少槩見於世前日賜號革為十方集賢孫公既
為之記矣今棟宇垂備將乞文於集賢林公子亦與見
吾事者也盍摭厥實以請庻幾二集賢之文相與傳於
無窮不亦韙歟觀承命掇其大槩并公之意而次之號
曰寳林事實以獻諸集賢云
　　　代蔡州進銀絹狀
大鈞播物難酬坱北之恩墜露增流以致眇㣲之意前
件物山澤所寳箱篚攸資屬兹誕聖之辰式備充庭之
貢
　　　代蔡州進瑞麥圖狀
勘㑹本州自春已來屢得雨澤已於某月日具狀奏聞
訖今來二麥並已成熟地無髙下所收斗斛數倍當年
及諸縣節次申送致麥苖有一莖二穗或三穗其多有
至五穂者甚多父老等皆云數十年來無此豐熟亦未
甞見有麥苗一莖至數穂者以此見二聖臨御已來功
化日新利興害去善氣克塞致此嘉應臣待罪郡守目
覩其事不敢隱黙謹畫成圖子一本隨狀上進以聞謹
奏
　　　代薦蔡奉議奏狀
竊以管下居住具位蔡駟少以文翰見推流輩仕宦所
至皆有能聲安貧守道恬於進取有士如此豈敢不言
伏望聖朝特賜考察擢充臺省清要任使
淮海集卷之三十六
淮海集卷之三十七(書)
　　　　　　　　　　　　秦　觀　少游
　　　上王岐公論薦士書
門下相公閣下某淮海一介之士行能無取比汲汲焉
惟犬馬之養是營釡鍾之禄是干行年三十有七矣而
脂韋汩沒徳不加充學不加進可謂無以别於常人者
豈復有意求知於搢紳先生之門㦲此者先人之友喬
君執事奉使呉越道過淮南具言常辱相公齒及名氏
屬喬君喻意使進謁於門下夫布衣之賤獲見知於宰
相此古人所以書亟上日掃門而求者也顧某之不肖
何以辱此幸甚幸甚然甞聞之禍莫大於蔽賢福莫長
於薦士漢武之大臣其功莫如衛霍其酷莫如張湯青
去病之後侯失國除其傳不過一再而湯之子孫茅土
相襲逮乎東京何㦲一身之功過不足以易天下之利
害故青去病受蔽賢之禍而湯獲薦士之福雖㣲二三
子古之人其孰不然㦲一沐三握髮一飯三吐哺起以
待士猶恐失天下之賢人蓋其封於少昊之墟曲阜廟
食者三十有四世其别封者又爲凡蔣邢茅胙祭之國
夫周公之求賢豈有意於求福㦲天之報施自當然耳
伏惟相公輔先帝已來隂陽調和廢政具舉吏民効職
夷狄賔貢其度數聲名文物之盛粲然與唐虞同風逮
承顧命立今天子宗社至計定於從容已事缺然若無
所與其功德可謂冠百辟而通神明矣當此之時雖持
尊飬嚴却客踈士固於盛致未可云損然猶區區訪諏
發於至誠如某之不肖尚掛左右之餘論又况盛徳尊
行魁奇儁偉之才乎誠推所以辱賜不肖之意思天下
所謂盛徳尊行魁奇儁偉之才抱能而不試已用而未
顯者兼收並進之使朝野内外才能各當其分無一人
失其所者則相公雖不求於天天之所以報王氏之子孫
者當不下於周公矣惟相公察焉干冐鈞嚴俯伏惟命
不宣
　　　上吕晦叔書
五月日進士秦某謹再拜獻書知府大資閤下某聞天
下之功成於器識來世之名立扵學術古之大臣以道
事君不可則止未始有意於功名然其器識學術慱大
而精㣲則功名巋然與時自至雖欲深閉固拒揮而去
之不可得也昔漢昭宣之時霍光以宿衞之臣任漢室
之寄大器將傾徐起而正之神色不變此其器識實有
以過人者然操持國柄不知消息盈虛之運身死肉未
及寒而宗族滅矣則學術不明之弊也其後順桓之間
李固以一時名儒位居三事扼姦臣之吭而奪其氣此
其學術真有古之遺風然易舉輕發不能定大計於無
形至爭以口舌申之書幐事固不就身亦隨之喪焉則
器識不宏之弊也非特二子為如此大抵西漢之士器
識優於學術故多成功而名不足東漢之士學術優於
器識故多令名而功不成夫君子以器為車以識為馬
學術者所以御之耳西漢之士如環舍之車駕以駃騠
驅通道上峻阪無所不可然而日暮途逺倒行逆施者
有焉東漢之士如豆泰氏持䇿攬轡圓旋中規方折中
矩然而車弊馬羸轉薄於險阻之間則固已敗矣某狂
妄甞以此說推論歴世豪傑之士又以黙觀當今之時
而搢紳先生有告某者以謂器足以任天下之重識足
以致無窮之逺學足以探天人之賾術足以偶事物之
變如古之所謂大臣非閤下不足以與於此又曰閤下
之道如元氣行乎渾茫之中其發為風霆雨露者特糟
粕耳某時方食聞之投匕箸而起遂欲身從服役之後
求備掃洒之列而困於無介紹莫獲自通竊伏淮海抱
區區之願缺然未厭者有年矣比者天幸閤下來守是
邦而某丘墓之邑實隷麾下是以輙忘賤陋取其不腆
之文録在異卷贄諸下執事又述其願見之說為書先
焉夫大冶無棄金大陶無棄土江海不却水王侯不遺
士某雖不能廉小謹曲以自託於鄉閭然古人所以處
廢興而擇去就者竊甞講其一二矣儻閤下不賜拒絶
而辱收之請繼此以進干冐台嚴俯伏待命不宣
　　　謝王學士書
史院學士閤下某愚不自揆竊甞以謂衣冠而稱士者
冝有以異於流俗而以古人自期故凡方冊所載簡牘
所存不見則巳茍有見焉未甞不熟誦其文精覈其義
縱觀其形勢而私掇其英華敝精神勞筋力不能自休
已者十年於兹矣然志大而才不揜事左而身益困每
觀今時偶變投隙之士操數寸之管書方尺之𥿄無不
拾取青紫為宗族榮耀而已獨碌碌抱不售之器以自
濵於飢寒鄉人憫其愚而笑之干禄少年至指以為戒
雖某亦自疑焉因計曰劒工之惑劒劒之似莫耶者惟
歐冶能名其種玉工之眩玉玉之似碧蘆者惟猗頓不
失其情夫宗工碩儒亦後進之歐冶猗頓也何重惜一
見以質其胷中之疑乎於是試取其所為文投執事而
諸公見之乃大稱借以為非世俗之所知復激勸之使
卒其業故前輩諸公在東南者多得與之游焉然某之
私意尚有所不滿者獨以未見閤下也前日復衣食所
迫求試有司遂得進謁左右屬賔客盛集不獲薦其區
區方謀繼見而閤下固已得其鄙文於從游之間伏䝉
猥賜薦寵以為可教亦如諸公所云某於是自決不疑
亦知前志之不謬俗議之不足䘏而古人為可信也古
之人有立行著書而舉世莫或知者猶業之如故以俟
後之君子况不至於是者耶天不為人惡寒而輟其冬
地不為人惡險而易其廣君子不以小人之匈匈而易
其行某雖不肖竊誦此乆矣自擯棄以來尤自刻勵深
居簡出幾不與世人相通獨念昨出都時㑹閣下在告私
懐惓惓有所未畢適有西行之便故復略而陳之并以近
所爲詩文合七篇獻諸執事伏惟閣下道徳文章為一時
君子之所望鄙陋之迹固已獲進扵前日矣宜更賜指
教水導而木植之使駑驂蹇服知所趨向不繆於先進
之迹亦君子樂育人材之義也惟深賜憐察幸甚幸甚
　　　謝曾子開書
㕜院學士閤下某不肖竊伏下風之日乆矣顧受性鄙
陋又學習迂闊凡所辛苦而僅有之者率不與世合以
故分甘委棄不敢輙欵於搢紳之門比者不意閤下於
遊從之間得其鄙文而數稱之士大夫聞者莫不竊疑
私怪以為故嘗服役於左右而某未甞一望閤下之履
舄也竊觀今之士子峩冠大帶求試於有司殆五六千
人學宫儒舘以教育自任者無慮百數其因緣親故以
為介紹談説道真以為䞇獻善詞令以干謁者俛理色
以叩閽人冐汙忍恥僥倖人之已知者迹相仍䄃相屬
也然而得善遇者十無五六與之進而教誨者十無二
三至於許之以國士之風借之以齒牙餘論者蓋百無
一二焉其售愈急其價愈輕亦其勢之然也某與閤下
非有父兄之契姻黨鄉縣之舊介紹不先贄納不前謁
者未甞知名閽人莫識其靣而閤下獨見其骫骳之文
以為可教因曲推而過與之傳曰鳴聲相應仇偶相從
人由意合物以類同嗚呼閤下之知某某之受知於閤
下可謂無愧乎今之人矣前日甞一進謁於執事屬廹
東下不獲繼見以盡所欲言旋觸聞罷遂無入都之期
燕居間處獨念無以謝盛意之萬一輙因西行之便略
陳固陋并近所為詩賦文記合七篇獻諸下執事伏惟
閤下既推借之於其始宜成就之於其終數灌溉以茂
其本根削垢翳以發其光明不間踈賤而教之以書使
晩節未路獲列於士君子之林則某與閤下非特無愧
於今之人又將無愧於古之人矣古語有云烹牛而不
鹹敗所為也此言雖小可以喻大惟閤下裁之
　　　與喬希聖論黄連書
某比聞公以眼疾餌黄連至數十兩猶不已不知果然
否審如所聞殆不可也某頃年血氣未定頗好方術之
説讀醫經數年甞記釋者云服黄連苦參乆而反熱甚
以為不然後乃信之蓋五味入胃各歸其所喜故酸先
歸肝苦先歸心甘先歸脾辛先歸肺鹹先歸腎入肝則
為温入心則為熱入肺則為清入腎則為寒入脾則為
至隂而血氣兼之皆謂增其氣不已則臟氣有所偏勝
有所偏勝則必有所偏絶黄連苦參性雖大寒然其味
至苦入胃則先歸於心乆而不已則心火之氣勝火勝
則熱乃其理也眼疾之生本於肝之熱肝與心為子母
夫心為子肝為母心火也肝亦火也腎孤臟也人嘗患
一水不勝二火今病本于肝而乆餌苦藥使心有所偏
勝是所謂以火救火命之曰益多其不可亦明矣夫藥
所以療疾其過也適所以為疾聞比初作時十已損其
七八正宜節藥慎䕶飲食以俟其自平非如決疣潰癰
可以忽然一朝去也輙具以進惟留意而聽之無忽
　　　與鮮于學士書
昨䝉左右不以觀之不肖猥賜論薦以備著述之科假
借過當伏増悚懼觀重惟結髮以來明公以先人之故
比諸子弟而教誨之受性狂妄動取悔尤常恐一旦䝉
擯絶則内傷先人之聞上負門下之義死不瞑目敢圖
始終假借以及於此賜非望始榮幸寔深論報無緣愧
懼滋甚韓退之與陳給事書云始之以日隔之踈加之
以不專之望以不與者之心而聽忌者之説閤下之門由
是無愈之跡矣觀之去門下于今七年明公自留臺奉
使京東入為九列進拜諫議大夫供奉仗内士因緣介
紹有候門墻希望明公一顧者肩相摩跡相接也觀以
聲聞過情深為同進所忌閉闗却掃罪惡日聞然則明
公之門宜其無觀之迹矣而詔書比下明公首以觀充
賦乃知君子之所為自有常度豈以顯晦數䟽而易其
意哉汝南雖當孔道人事絶少風氣和平魚稻𬞞果不
减於淮海士子亦樂於相從養親讀書之計極為安便
但創置之官居處什物之類百色皆無自供職已來千
乞營繕殆無須臾之閑乆不獲進左右之問緣此故也
伏望垂悉幸甚
自承拜命即欲致左右之問屬守將驟易日迫賤事乃
爾後時皇恐無地議者謂今中書舎人皆以伯仲繼直
西垣前世以來未有其事誠國家之羙非特衣冠之盛
也除書始下中外欣然舉酒相屬况如觀者自先舎人
已來獲備服役之列其為慶慰何可勝言引領門仞但
有傾倒而已
　　　婚書
蚤年擁彗甞趨大丞相之門末路紬書實佐先翰林之
事重以世毋出扵伯姜既事契之乆敦宜婚姻之申結
敬承佳命增慰夙心
淮海集卷之三十七
淮海集卷之三十八(記)
　　　　　　　　　　　　秦　觀　少游
　　　御書手詔記
元豐元年八月詔以先臣某為天章閤待制環慶路安
撫經略使三年四月環州肅逺寨慕家白子等剽屬羌
構兵馬亂攻殺旁族先臣遣第二將張守約走馬承受
陸中招降之誅其不聽命者於是羌族始定而亡入夏
國者凡三百人復遣守約屯寨上檄夏人使歸其衆夏
人承命震恐以其衆歸初慕羌之叛也附置以聞有詔
得亡者無小大長少皆即其地斬之至是斬其酋豪百
二十有二人而錄其脇從㓜弱婦女百四十有二人請
干朝詔皆原之既又别賜手詔褒諭先臣跪捧伏讀感
激涕下退謂臣等曰我本孤生䝉上識㧞寵遇如此自
度無以報萬一惟與汝曹共誓捐軀而已明年先臣下
世臣等銜奉遺訓夙夜殞越念無以致區區者輙求金
石具刻明詔以為不朽之傳蓋亦先臣之念也昔唐相
權徳輿甞讀太宗所賜手詔至流涕曰君臣之際迺爾
耶臣以為萬世之後當有讀明詔而感動復如徳輿者
矣豈特今日為百執事之勸哉六年月日承務郎臣俞
次臯記
　　　五百羅漢圖記
五百羅漢圖一軸入定於龕中者一人䕃樹趺坐而説
法者一人左右侍聽者八人説經者六人課經者六人
課已而收經與誦而倚杖者各一人環坐指畫而議論
者麈揮手杖支頥相嚮而談者各六人歸依寳塔者五
人和南合座者六人稽首舍利光者八人飯餓鬼者四
人食烏鳶者施魚鼈者各五人雲升者六人指現五色
光者缽現白光者泉湧於頂者火燃於踵者袒而洗耳
金環手隨求而立者各一人受齋請者七人受龍女珠
獻者六人受兩猊花獻者四人受徃生花獻者七人受
衣冠從三牛謁者五人受胡輸贐者七人受胡從兩橐
駞而致琛者四人受海神跪寳者五人騎龍者跨虎者
乘馬者象駕者獅子馭者各三人爲犀説法者一人後
座者三人植錫而座巨蟒上者一人背樹矚山鵲者六
人注猱升者仰鳯集者閲麋鹿者各四人俛伏羱者翫
舞鶴者各五人擷菡蓞者一人從後者五人書蕉葉者
五人持蕉葉而渉筆者二人焚香而茗飲者六人臨流
而滌鉢者三人滌已而持歸者一人浣衣者就樹絞衣
者浣已而歸者將浣而進者隔岸而覘者各一人洗屨
者後洗而納屨者振衣而去者各一人削髮者為削髮
者沐而待者解衣者既解收衣者各一人補毳者二人
操刀尺者一人治綫者三人泉涌於石逺近而觀者十
六人度石梁者三人欲度者四人行杖錫者二人導者
二人賛者三人芒屩擔簦而歸者三人束裝而行者一
人或坐或行或立跏趺𣢾欠杖柱笠負數珠白紼山曲
水隈塗覯而卒遇者十八輩合一百二十有三人或坐
或行或立背樓觀憑欄楯據危迫險俛瞰仰睇直視轉
盻側睨旁顧近相目逺相望者二十八輩合一百三十九
人凡羅漢五百人而佛處其中焉佛之旁又有寶冠珠
絡持如意執蓮花座猊象者菩薩二右袒徒跣曲拳和
南而後侍者弟子十瞻賛而前謁者十六甲胃椎䯻挺
劒秉鉞立左右者善神二别三十有一焉又童子有抱
經室主茶奩荷䇿持缾典湯徹器凡十有六鬼有馭龍
馭馬象受施食送齋書鱗身鳥咮衣短後隠樹而窺者
凡十有四雜人物有白衣胡跪獻花香珍怪衣冠而謁
驅牛以從載犀象挈筐篚而進被甲服弓矢愕而贍歎
者凡十有九鳥獸有鳯鶴鵲烏龍虎犀象師子馬牛槖
駞蟠蟒戯猊猿猱大小四十有三然以羅漢為主故號
五百羅漢圗世傳呉僧法能之所作也筆畫雖不甚精
絶而情韻風趣各有所得其綿密委曲可謂至矣昔戴
逵常畫佛像而自隠於帳中人有所臧否輙竊聽而隨
改之積數年而就余意法能亦當研思若此然後可成
非率然而為之决也余家既世崇佛氏又甞覽韓文公
畫記愛其善叙事該而不煩縟詳而有軓律讀其文恍
然如即其畫心竊慕焉於是倣其遺意取羅漢佛之像
而記之顧余文之陋豈能使人讀之如即其畵哉姑致
叙之私意云爾元豐二年正月十五日弟子秦某記
　　　雪齋記
雪齋者杭州法㑹院言師所居室之東軒也始言師開
此軒汲水以為池累石以為小山又灑粉於峯巒草木
之上以象飛雪之集州倅太史蘇公過而愛之以為事
雖類兒嬉而意趣甚妙有可以發人佳興者為名曰雪
齋而去後四年公為彭城復命郡從事畢君景儒篆其
名并自作詩以寄之於是雪齋之名浸有聞於時士大
夫喜幽尋而樂勝選者過杭而不至則以為恨焉杭大
州也外帶濤江漲海之險内抱湖山竹林之勝其俗工
巧羞質朴而尚靡麗且事佛為最勤故佛之宫室棊布
於境中者殆千有餘區其登覽宴遊之地不可勝計然
獨不至雪齋則人以為恨何也蓋公之才豪於天下斥
其棄餘以為詞章字畫者亦皆絶妙一時讀而翫之使
人超然有孤舉逺擢之意是齋雖𥚹小無足取稱於人
而公所書詩實在其壁士大夫過杭而不能一至其地
以寓目焉是豈所謂喜幽尋而樂勝選者哉以為恨焉
宜矣昔李約得蕭子雲飛白大書蕭字持歸東洛遂號
所寘亭為蕭齋余謂後之君子將有聞雪齋之風不可
得而見者矣豈特為今日之貴耶言師名法言字無擇
泊然蕭洒人也蓋能作雪齋從蘇太史遊則不問可知
其為人元豐三年四月十五日記
　　　龍井記
龍井舊名龍泓距錢塘十里吳赤烏中方士葛洪嘗鍊
丹於此事見圗記其地當西湖之西淛江之北風篁嶺
之上實深山亂石之中泉也每嵗旱禱雨於他祠不獲
則禱於此其禱輙應故相傳以為有龍居之然泉者山
之精氣所發也西湖深靚空闊納光景而涵煙霏菱芡
荷花之所附麗龜魚鳥蟲之所依憑漫衍而不廹紆餘
以成文隂晴之中各有奇態而不可以言盡也故岸湖
之山多為所誘而不克以為泉淛江介於吳越之間一
晝一夜濤頭自海而上者再疾擊而逺馳兕虎駭而風
雨怒遇者摧當者壊乘髙而望之使人毛髮盡立心掉
而不禁故岸江之山多為所脇而不暇以為泉惟此地
蟠幽而踞阻内無靡曼之誘以散越其精外無豪捍之
脇以虧踈其氣故嶺之左右大率多泉龍井其尤者也
夫畜之深者發之逺其養也不茍則其施也無窮龍井
之徳蓋有至於是者則其為神物之託也亦奚疑哉元
豐二年辨才法師元静自天竺謝講事退休於此山之
夀聖院院去龍井一里凡山中之人有事於錢塘與游
客之將至夀聖者皆取道井旁法師乃即其處為亭又
率其徒以浮屠法環而呪之庶幾有慰夫所謂龍者俄
有大魚自泉中躍出觀者異焉然後知井之有龍不謬
而其名由此益大聞於時是嵗余自淮南如越省親過
錢塘訪法師於山中法師䇿杖送余於風篁嶺之上指
龍井曰此泉之徳至矣美如西湖不能滛之使遷壯如
淛江不能威之使屈受天地之中資隂陽之和以養其
源推其緒餘以澤於萬物雖古有道之士又何以加於
此盍為我記之余曰唯唯
　　　龍井題名記
元豐二年中秋後一日余自吳興過杭東還㑹稽龍井
辨才法師以書邀予入山比出郭已日夕航湖至普寧
遇道人參寥問龍井所遣籃輿則曰以不時至去矣是
夕天宇開霽林間月明可數毛髮遂棄舟從參寥杖䇿
並湖而行出雷峯度南屏濯足于惠因澗入靈石塢得
支徑上風篁嶺憇龍井亭酌泉據石而飲之自普寧經
佛寺十皆寂不聞人聲道旁廬舎或燈火隱顯草木深
鬱流水激激悲鳴殆非人間有也行二鼓矣始至夀聖
院謁辨才於潮音堂明日乃還
　　　閒軒記
建安之北有山巋然與州治相直曰北山山之南有澗
澗之南有横阜背山而靣阜據澗之北濵有屋數十楹
則東海徐君大正燕居之地也其名曰閒軒去軒數十
里有田可以給饘粥供絲麻賔婚燕祭之用取具君將
歸而老焉而求記扵髙郵秦觀觀曰士累於進退乆矣
弁冕端委於廟堂之上者倦而不知歸據莽蒼而佃横
清冷而漁者閉距而不肯試二者皆有累焉君雖少舉
進士而便馬善射慷慨有氣略天下奇男子也夫以精
悍之姿遇休明之時齒髪未衰足以任事而欲就閒曠
處幽隠分猿狖之居厠麋鹿之遊竊為君不取也乃為
詞以招之曰山之雲兮油然作水循澗兮號不斁雲為
雨兮水為瀆時不淹兮難驟得念夫君兮武且力矢奔
星兮弧挽月夜參半兮投袂起探虎穴兮虜其子破千
金兮購奇服撫劒馬兮氣横出山之中兮嵗將闌木樛
枝兮水驚湍鷹隼擊兮蛟龍蟠熊咆虎嘯兮天為寒四
無人兮誰與言膏君車兮秣君馬軒之中兮不可以乆
閒
　　　芝室記
河南張倪老既以其父宣義君命奉其母彭城君之喪
殯于廣陵石塔佛舎遂與其弟曼老冲老廬於殯側數
月有芝生于廬中余聞而謁觀焉蓋附土而出者數本
其色正赤澤而堅悍若傅髹彤余撫而歎曰天下之物
固有未易詰其所以然者夫濡雨露而生被霜雪而死
下荄而上蔓者草之常性也今芝亦草耳而孝士大夫
之家則生賢諸侯之國則生明天子之世則生徙之不
可蒔之不能豈所謂未易詰其所以然者歟有浮屠聞
而笑之曰是不然天下之物皆吾心也心之本體明白
空洞實無一毫可得而有惟其覺真蔽扵塵幻由是清
激而升者為想濁汚而墮者為情夫情想之扵心猶珠
鑑之有影像江海之有浪漚形固具存非其本矣故無
窮如虛空有物如天地爰逮日月斗星金石草木之属
凡恱可於吾心意者皆善想之所變而憎惡於吾耳目
者皆惡情之所生也吾聞彭城君承其先夫人之凶五
日而以毁死諸子廬於殯側刺血書經哀動道路善想
交感室為生芝異扵凡草理固然矣其又奚疑若夫善
惡畢寂情想究空芝於此時瑞為何物已而歎曰奇哉
吾不能以告子矣余未甞讀佛書固不知所論中否然
竊恠其語宏愽瓌奇有足觀者明年張氏兄弟服除而
歸廣陵士大夫因號其廬曰芝室懼來者之不知也而
嘱余為記余既論次其事遂追䟽浮屠之語而并載之
倪老名康伯以召試中選今為南都教授曼老名節孫
前參海陵軍沖老名康道云
　　　祖氏先塋芝記
大夫祖公無頗自西蜀使者得請以崇福祠官燕居于
蔡將還朝謂髙郵秦觀曰祖氏本幽州之范陽晉將軍
逖實我逺祖其後稍徙深州至道間始來居蔡今汝陽
縣陽安鄉十里岡之源則我先府君之墓也元豐初有
芝數十本產于塋中其後嵗嵗有之迨今不絶夫豈一
氣之運偶然感發莫詰其所以然耶抑天時人事之際
或有以致之也子其為我記之觀曰草之有芝猶鳥之
有鳯獸之有麟從古相傳以為瑞物今乃嵗生於先塋
之中者殆汝南和氣之應祖氏方大之祥其非偶然决
也何以明之汝南在漢為佳郡陳蕃黄憲二許諸袁之
徒實皆郡人俗尚風節輕勢利士不守道則妻妾耻之
故天下號汝南為名氏之區迨唐之世始建彰義節度
使屯宿重兵而李希烈吳元濟秦宗權之屬盗有其地
王澤不流民甿無知父以弄兵詔子兄以殺人誨弟故
天下號淮西為盗賊之藪皇朝受命定都大梁蔡去京
師七驛遂為輔郡百餘年間良二千石接武而至興學
校脩貢舉以宣布教化故盛徳尊行魁奇俊偉之才相
繼出焉盖唐之舊俗浸㣲而漢之遺風復起當此之時
祖氏一門顯者數人府君之仲弟士衡掌誥掖垣從子
無擇通籍内閣大夫踐更中外為省名郎作時膚使行
且登用諸子森然多有植立其慶未艾也由是言之芝
為汝南和氣之應祖氏方大之祥豈不信然昔新豐市
李興廬于父之墓左有紫芝白芝二本生扵廬上柳宗
元以為孝治神化隂中其心克致斯事矧今芝出於股
肱之郡侍從之家也哉宜得一時文學之士比物屬辭
歸美於上度為樂歌薦之郊廟追配元封齋房之篇觀
也何足以與扵此姑承大夫之命論次其事以備作者
採擇而已府君諱士龍字徳驤云元祐八年四月吉日
記
　　　羅君生祠堂記
羅君之為江都以誠心為主耻言鈎距惠文之事凢民
有訟曲直徑决於前不以属吏詿誤若小過輙誨諭遣
去視鰥寡孤獨之有失其所者如已致焉黎明視事入
夜猶不已或譏其太勞君曰與其委成於吏民有不盡
之情孰若勞予之耳目哉居數月政化大行民知其長
者不忍欺紿之訟者益少君乃出行諸郊所過召其耆
老問以疾苦及所願欲而不得者為罷行之始復大石
湖改名元豐廣袤數百歩溉田千有餘頃是嵗大穰畆
收皆倍於是逺近自陳願復陂塘溝渠之利者相屬君
一切聽許親至其地與之經始築大堤以却潮之患䟽
潦水而注諸江凡水利之興復者五十有五溉田六千
頃而桑之以課種者亦八十五萬有竒徙其治於東南
爽愷之地為屋數百楹以其贏材新驛堠亭館之在境
者又頗出私錢營致藥劑以給疾病之民所瘉至不可
勝計嵗或乾溢有禱群祠雨暘輙應如響世益謂神其
享之歳滿代去其民思之不置乃聚而謀曰我民之徳
羅君至矣顧無以自效聞古有召伯者善治民民追思
之至不忍伐其所憇之棠又有謝公者亦其流也甞以
斯城北築埭後人因名其埭曰召埭今埭實在江都之
北境盍即其地堂畵羅君之像而祠之以慰吾民且曰
使羅君之名與召謝共傳而不朽不亦可乎衆曰善於
是即召埭之東法華佛寺置生祠焉羅君名適字正之
台州寧海人學術有本末通於世務風節凛然國士也
甞再被召見皆以不合罷歸其蒞官行已所可書者甚
有書在江都者以為生祠記云
　　　勅書奬諭記(代)
元祐二年夏五月詔以臣某知蔡州軍州事三年春盗
發陳蔡頴之間甲而兵者四十餘人皆慓悍善鬭其渠
魁頗能拊衆得其死力毎刦大姓之家獨取金幣斥其
錢粟以予小民小民徳之樂為囊槖通行饋食捕盗言
以故稀復遇間遇之又輙為所敗俄轉入淮南界光夀
都廵御史素戰不勝其子死之奔仙居縣尉朱記吏卒
死傷甚衆既而引還陳蔡頴之間復擾扵是有㫖合京
西南北部使者督捕移將官於京東募弓箭手騎兵於
渭州增立賞格得其渠魁者官三班供職錢六十萬餘
黨一人錢四十萬是時諸捕盗官相望者十餘屯無晝
夜夜不解甲而賊衆詭秘出沒如神終莫能得臣既隂
布耳目察其所在又預募將兵以備掩擊㑹諜知其區
處而諸屯皆逺不可遽召扵是令權節度推官翟元衡
統所募兵夜從間道去果遇賊扵髙佐之北斬其渠魁
并其妻等六級梟扵市元衡又與諸捕盗官圍殘黨於
李曲殱其衆遁免者以次皆擒或自相屠殺棄屍扵水
中獲仙居縣尉朱記前後斬首凡三十四級生得者六
人獲鎧甲旗幟仗械二百二十有七是時渭州弓箭手
騎兵猶未至奏却於途諸捕盗官各解去而陳蔡頴之
間安堵矣四年六月䝉恩賜勑書奬諭臣竊惟二聖臨
御以來神功聖化皷動海内隂陽調和菑害絶息臣於
此時幸緣肺腑備位郡守偶因薄效遽賜褒嘉承命震
驚榮懼交至敢憑金石具刻明詔傳示無窮又論次其
事而并載之元祐四年六月二十八日臣向宗回記
　　　遊湯泉記
漳南道人昭慶隠湯泉山之八月集賢孫公謂其㳺曰
漳南去幾時已甚乆且聞其所寓富山水盍徃訪焉於
是余與道人參寥請從之具鞍馬戒徒御翼日出髙郵
西郭門馳六十里宿神居山之悟空寺神居髙不踰三
四引而股趾盤薄甚大旁占數墟俗呼土山或曰昔老
姥煉丹於此功成仙去今寺有石藥臼者乃其遺物也
又馳四十里宿黄公店從者以雨告止焉又馳六十里
次六合館夀聖寺之香積院院有庬眉老僧主之應客
淡然若無意於世者與之言心如其貎蓋有道者也又
馳七十里次真相院明日漳南来逆相勞苦如平生歡
遂與俱行馳二十五里至湯泉館惠濟院院則漳南之
所寓也景申遂浴扵湯泉之墟西惠濟二百歩周袤不
踰一成有泉五一曰太子湯舊傳梁昭明所遊今廢於
野一在居民朱氏家其三則隷于惠濟而惠濟三泉旁
皆甃石為八方斛竅其兩崖一以受虛一以泄滿泉輸
其中晨夜不絶其色深碧沸白香氣襲人爬搔委頓之
病浴之輙愈贏粮自逺而至者無虚時劉夢得和州記
云地有沸井即此泉也噫泉之為湯者衆矣彼汝水驪
山嘗為乘輿後宫之所臨幸方其盛時綺䟽璇題魚龍
飛動眩人目睛勢徂事變鹿豕得而辱焉其僻昧不聞
扵世者又皆蔽扵叢薄堙扵土塗抱清懐潔歷千百年
莫或稍試扵用二者皆有恨焉獨是泉出無亢滿之累
其仁足以及物豈所謂無出而陽無入而藏柴立乎其
中央者歟余三人者既嘉泉之近扵道又貪其有功扵
塵垢疾病也日不一至再日必至焉率以為常越三日
烏江令閻求仁来求仁余鄉友也遂與俱行東南馳八
里至龍洞山下棄馬而徒歩山形斗起䝉籠曲道尤難
登捫蘿進者五里然後至其山椒是日風曀望建業江
山蟠龍踞虎之狀皆依約而得之自山椒轉而西南盤
紆徑復又二里而至龍洞其上巄嵷崟岑不可窮竟門
則大穴也漸下十數丈窅然深黑日光所不及揭炬然
後可行腹中空豁可儲粟數萬斛屏以青壁而泉嚙其
趾蓋以乳石而䑕家其竇仰而視之或突然傲岸而出
若有恃者或侵尋而却若有畏者雲撓而鳥企鼻口呀
而齗齶露其陬牙横遌卒愕之變疑生扵鬼神雖智者
造謀而巧者述之未必能爾也惜乎閟於龕巖夐絶人
迹罕至之地世莫得而窺焉夫豈負天下之奇勝者固
不欲售其伎必待夫至誠篤好之士然後與之接耶或
曰洞有小蛇青色而赤章旱嵗禱雨多應云景夕還惠
濟惠濟有庵二一在太子泉南北歩崦中隠者陳生居
之一未構基在院西六十歩大丘之原丘勢坡陁前有
小澗㳙㳙而流藩以齊篠閎以雙松毎泠風自逺而至
泛篠薄激松梢度流水其音嘈然如奏笙籟巽嚮而望
自定山轉而西服光晷薄星辰亘二百里迅馳而矗立
妬危而恬壯分秀而取奇各挾其伎以効履舄之下孫
公愛其地勝欲寄以老焉因請名曰寄老庵相率作詩
以約之明年庵成發二奇石於雙松之下形勢益振扵
是環山數百里甞以遊觀名者遷延辭避推寄老焉西
庵之成乆矣其地廹遽無流水非枯槁自謀之士莫能
居之故蔑有聞者是庵始基也為賢士大夫所矚及成
遂以眺望浮游之勝甲扵一方物之興固自有時也哉
湯泉之事既窮余又獨從參寥西馳七十里入烏江邀
求仁謁項羽祠飲繫馬松下憑大江以望三山憇于虚
樂亭復還惠濟翌日乃歸盖自髙郵距烏江三百二十
五里凡經佛寺四神祠一山水之勝者二得詩三十首
賦一篇至扵山林雲物之變溪瀬潺湲之音故墟荒落
晨汲瞑舂之狀悠然與耳目謀而適然與心遇者蓋不
可勝計嗚戱兹游之所得可謂富矣明年漳南自湯泉
來㑹于髙郵追叙去年登臨之美且歎日月之速盛遊
之難再也因撰次之以備湯泉故事時與同好者覽之
以自擇焉熈寧十年九月記
淮海集卷之三十八
淮海集卷之三十九
　　　　　　　　　　　　秦　觀　少㳺
　　　俞紫芝字序
余昔㳺玉笥山周行二十四峯訪蕭子雲故隠道見靈
芝焉生乎磐石之上回環而有葉秀澤而不根信天下
之異草也竊愛乆之留不能去俄有童子朱顔紺髪自
松隂中距石輙止撫芝嘆曰嘻道人無本其亦如是矣
余異而問曰適吾子有緒言不敏未知所謂願終其説
童子笑曰子求終乎終之乆矣以為未耶沒身無終雖
然嘗試為汝言其崖略夫徳人以有本為宗道人以無
本為宗天下皆知有物所以失已也不知有已所以失
已也而徳人知之於是内觀無是外觀無彼無是故能
以已為物無彼故能以物為已已物不二謂之真一夫
是謂以有本為宗天下皆知有偽所以喪真也不知有
真所以喪真也而道人知之扵是前際無捨後際無取
無捨故不斷一切偽無取故不住一切真真偽兩忘亦
無真一夫是之謂以無本為宗蓋非有本則不能離相
而歸空非無本則不能即空而證實有本然後眀心無
本然後見性夫子識之人間所謂道徳者固不出乎此
矣雖然有本無本吾豈能識之哉語未既有老人復杖
䇿自松隂中來顧謂童子曰適何所言童子欲語老人
引杖擊之童子走松隂忽然不見還視老人亦以亡矣
於是余茫然自失私識其言後九年游京師遇金華居
士俞紫芝請余改字因思昔日玉笥童子之言字曰無
本復以其説為序贈焉
　　　曹虢州詩序
虢為州在闗陜之間其地不當孔道無稱使過客之勞
刺史之宅有水池竹林其樂可以忘老故自唐以來號
為佳郡朝之士大夫樂靜退者多願徃焉元和中劉使
君作三堂新題二十一章昌黎韓文公為属和於是亭
臺島渚之勝天下稱之譙國曹子方比自尚書郎出守
兹郡左丞相汲郡吕公引昌黎故事送之以詩子方至
陜右以書抵余曰待罪司勲初無禆𥙷疾病求去丞相
不加譴假以一州幸矣又賜詞詩以寵其行幸孰甚焉
且其卒章之意欲因某以警來者將摹刻於三堂之上
其為我序之余曰木不能飛空託泰山則干青雲人不
能蹈水附樓航則絶大海自唐迄今守虢者多矣而劉
使君獨傳於世者非以昌黎文公故耶今得丞相之詩
則曹劉二使君皆當傳於不朽知虢之亭臺島渚將益
顯於天下朝之卿大夫願徃者又加多也余未嘗至虢
竊誦丞相之詩已若幅巾杖屨從子方於水竹之間子
方守虢之樂為可知也然士大夫皆謂子方賢者宜同
樂於天下不當獨樂於虢子方盍專精神近藥物亟還
天朝以慰士大夫之論毋為水池竹林之所留也傳曰
懐與安實敗名子方其愼之
　　　逆旅集序
余閒居有所聞輙書記之既盈編軸因次為若干卷題
曰逆旅集盖以其智愚好醜無所不存彼皆隨至隨徃
適相遇扵一時竟亦不能乆其留也或曰吾聞君子言
欲純事書欲純理詳於誌常而略扵紀異今子所集雖
有先王之餘論周孔之遺言而浮屠老子卜毉夢幻神
仙鬼物之説猥雜於其間是否莫之分也信誕莫之質
也常者不加詳而異者不加略也無迺與所謂君子之
書言者異乎余笑之曰鳥棲不擇山林唯其木而已魚
㳺不擇江湖唯其水而已彼計事而處簡物而言竊竊
然去彼取此者縉紳先生之事也僕野人也擁腫是師
懈怠是習仰不知雅言之可愛俯不知俗論之可卑偶
有所聞則隨而記之耳又安知其純與駮耶然觀今世
人謂其言是則矍然改容謂其言信則適然以喜而終
身未甞信也則又安知彼之純不為駮而吾之駮不為
純乎且萬物歴歴同歸一隙衆言喧喧歸于一源吾方
與之沉與之浮欲有取捨而不可得何暇是否信誕之
擇哉子徃矣客去遂以為序
　　　揚州集序
揚州集者大夫鮮于公領州事之二年始命教授馬君
希孟採諸家之集而次之又搜訪於境内簡編碑板亡
缺之餘凡得古律詩洎箴賦合二百二篇勒為三巻號
揚州集云按禹貢曰淮海惟揚州彭蠡既瀦三江既入
震澤底定而周禮職方氏亦稱東南曰揚州其山鎮曰
㑹稽其澤藪曰具區川曰三江浸曰五湖則三代以前
所謂揚州者西北劇淮東南距海江湖之間盡其地自
漢已來既置刺史於是稱揚州者徃徃指其刺史所治
而已盖西漢刺史無常治東漢治歴陽或徙壽春又徙
曲阿魏亦治夀春或徙合肥吳治建業西晉後魏後周
皆因魏東晉宋齊梁陳皆因吳惟宋常以建業為王畿
而東揚州為揚州東揚州者㑹稽也隋以後皆治廣陵
繇是言之凡稱揚州者東漢指歷陽或夀春或曲阿中
原自魏至周指夀春或合肥江左自吳至陳指建業或
㑹稽隋唐五代乃指廣陵廣陵在二漢時甞為吳國江
都國廣陵郡宋為南兖州北齊為東廣州後周為吳州
唐初亦為䢴州其為揚州自隋始也繇是言之凡稱吳
國江都廣陵南兗東廣吳州䢴州者皆今之揚州也此
集之作自魏文帝詩巳下在當時雖非揚州而寔今之
廣陵者皆取之其非廣陵而當時為揚州者皆不復取
至楊子雲箴本約禹貢為辭則廣陵自在其中固不得
而不錄也既成公又属某推表廢興遷徙之跡而究其
端使夫覽之者有攷焉
　　　㑹稽唱和詩序
給事中集賢殿修撰廣平程公守越之二年南陽趙公
自杭以太子少保致仕道越以歸南陽公與廣平公其
登進士第也為同年其守浙東西也為鄰國又皆喜登
臨樂吟賦故其雅好視遊從中為厚而山川覽矚之美
酬獻之娛一皆寓之於詩舊所唱和多矣集賢林公既
為之序而道于越也復得二十有二篇東南衣冠爭誦
傳之號為盛事以後見為耻或曰昔之業詩者必竒探
逺取然後得名扵時今二公之詩平夷渾厚不事才巧
而為世貴重如此何邪切甞以為激者辭溢夸者辭淫
事謬則語難理誣則氣索人之情也二公内無所激外
無所夸其事核其理富故語與氣俱足不待繁扵刻劃
之功而固已過人逺矣鮑昭曰謝康樂詩如初發芙蓉
自然可愛盖如其言也某既獲覩盛徳之事為幸因手
寫二十二篇之詩以遺越人使鑱諸石又述其所以然
者發其端云
　　　懐樂安蔣公唱和詩序
㑹稽之為鎮舊矣豈惟山川形勢之盛實控扼扵東南
哉其勝遊珍觀相望乎楓柟竹箭之上枕帶乎藻荇芙
藻之濱可以從事雲月優㳺而忘年者殆亦非他州所
及而卧龍山鑑湖尤為一郡佳處盖府第之所占城堞
樓雉之所憑非若窮崖絶壑逰鹿豕而家魚龍不可與
民同樂者也前太守二卿樂安蔣公甞以山富草木樵
蘇所采為令扵公府止之湖地沃衍田於豪奪為表於
朝廷復之又廢山西淫祠分湖之别派覆以締構為流
觴曲水以追永和故事於是湖山自然之觀始深密空
明不復為人力所敗聞山水間棹歌之詩至今稱焉熈
寧十年廣平程公以給事中集賢殿修撰来領州事覽
其遺迹而嘆曰此前賢所以遺後來也使予無一日之
雅猶當奉以周旋况甞被其知遇乎乃述樂安之志手
植松千餘章於卧龍山之上狂枝惡蔓斬薙以時秀甲
珍牙無得輙取毎春秋佳日開池籞具舟艦與民共逰
而樂之復為詩以記其事元老名儒属而和者凡六人
而樂安之從子金部預焉公素以詩名天下其所述作
必有深属逺寄不獨事章句而已翟公曰一死一生乃
見交情時樂安之沒㡬三十年而公想像風流眷眷不
忘如此然則是詩之作也豈特與山水俱傳而不朽哉
聞其風者可以興起矣
　　　送錢秀才序
去年夏余始與錢節遇於京師一見握手相狎侮不顧
忌諱如平生故人余所泊第節數辰輙一来就語笑終
日去或遂與俱出遨遊飲食而歸或闕然不見至數浹
日莫卜所詣大衢支徑卒相覯逄輙嫚罵索酒不肯已
因登樓縱飲狂醉各馳驢去亦不相辭謝異日復然率
以為常至秋余先浮汴絶淮以歸後踰月而節亦出都
矣於是復㑹扵髙郵髙郵余鄉也而邑令適節之僚壻
爲留數十日余既以所學迂闊不售於世鄉人多笑之
耻與遊而余亦不願見也因閉門却掃日以文史自娛
其不忍遽絶而時過之者惟道人參寥東海徐子思兄
弟數人而巳節聞而心慕之數人者來節每偕焉循陋
巷欵小扉叱奴使通即自禠帶坐南軒下余出見之相
與論詩書講字畫茗飲奕碁或至夜艾而絶口未嘗一
言及曩時事也於是余始奇節能同余弛張而節亦浸
知余非脂韋汩沒之人矣客聞而笑之曰子二人者昔
日浩歌劇飲白眼視禮法士一燕費十餘萬錢何縱也
今者室居而輿出非澹泊之事不治掩抑若䖏子又何
拘也㒺两問景曰曩子坐今子起曩子行今子止何其
無特操歟子二人之謂矣余對曰吾二人者信景也宜
乎子之問也當為若語其凡夫思慮可以求索視聽可
以聞見而操履可以殆及者皆物也歌酒之娛文字之
樂等物而已矣顧何足以殊觀哉漁父有云滄浪之水
清兮可以濯我纓滄浪之水濁兮可以濯我足夫清濁
因水而不在物拘縱因時而不在已余病弗能乆矣不
意偶似之也而復何苦竊竊焉随余而隘之哉客無以
應一日節曰我補官嘉禾今期至當行矣盍有詩以為
送乎比懶賦詩又重逆其意因叙遊從本末之迹并以
觧嘲之詞贈焉節吳越文穆王之苖裔翰林之孫起居
之子倜儻好事有父祖風云
　　　王定國注論語序
元豐二年眉陽蘇公用御史言文渉謗訕属吏獄具天
子薄其罪責為黄州團練副使於是梁國張公涑水司
馬公等三十六人素厚善眉陽得其文不以告皆罰金
而太原王定國獨謫監濱州塩税定國相家子少知名
一朝坐交遊斥海上人皆意其日飲無何不復以筆硯
為職矣而定國至濱益自刻勵晨起入局視鹽税之事
唯謹退則窮經著書或賦詩自娛非疾病慶弔輙不廢
七年罷還詣東上閣門奏書曰臣無状幸緣先臣之故
獲齒仕版不能慎事䧟于罪戾念無以自贖間因職事
之暇妄以所見注成論語十卷未敢以進唯陛下裁哀
之明日詔御藥院取其書去未報而神宗棄天下嗚呼
自熈寧初王氏父子以經術得幸下其說於太學凡置
愽士試諸生皆以新書從事不合者黜罷之而諸儒之
論廢矣定國於時處放逐之中蠻夷瘴癘之地乃能自
信不惑論著成一家之言至天子聞之取其書非其氣
過人何以及此傳曰天不為人之惡寒而輟其冬地不
為人之惡險而輟其廣君子不為小人之匈匈而易其
行於斯言可信余比多事未獲請觀其書而定國迺以
副本来屬予為序顧余文之陋豈能發定國之所蘊乎
姑掇其大㮣使夫覽之者知定國著書之時為如此又
知神宗嚮經術亦非主於一家而已
　　　集瑞圗序
熈寧九年燕國邵舜文與諸弟持其先君之䘮於宜興
數月有雙瓜生于後圃後二年又生紫芝三雙桃雙蓮
一凡六物扵是鄉之耆老聞而嘆曰邵氏其興乎何其
瑞之多也舜文因集六物者而圗之號集瑞圗云余謂
萬物皆天地之委和而瑞物者又至和之所委也至和
之氣磅礴氤氲而不已則必發見於天地之間其精者
蓋已為盛徳為尊行為豪傑之材其浮沉而下上者則
又為景星卿雲甘露時雨醴泉芝草連理之木同頴之
禾而捿翔逰息乎其中者則又為鳯凰麒麟神馬靈龜
之属曄乎光景色象之異也藹乎華實臭味之殊也卓
乎形聲文章之無與及也於是世指以為瑞焉繇是言
之世之所謂瑞者乃盛徳尊行魁奇之才所鍾和氣之
餘者耶邵氏之祖考既以潜徳隠行見推鄉閭至舜文
彦瞻端仁又以文學收科第弟兄相繼有聞於時而諸
子森然皆列於英俊之域則是至和之氣鍾於其家乆
矣宜其餘者發為草木之瑞也昔楊寶得王母使者白
環四枚而寳生震震生秉秉生賜賜生彪凡四世為三
公以徃推今即邵氏六物之瑞豈徒生而已夫盖有應
之者矣
　　　送馮梓州序
上即位之明年有詔侍從之官各舉部使者二人故龍
圗閣直學士滕公與二三耆老皆以馮侯叔眀應詔即
日除陜西路提㸃刑獄公事觀甞問於滕公曰馮侯何
如人公曰有守君子也觀曰何以知之公曰昔髙平范
公之帥環慶也環將种古以寧守史籍變其熟羌獄上
書訟寃且言髙平公不法者七事朝廷疑之即寧州置
獄而馮侯以御史推直實奉詔往訊是時髙平公坐言
事去執政有惡之者欲中以危法乆矣此獄之起人皆
為懼及馮侯召對神宗曰帥臣不法萬一有之恐誤邊
事然范純仁為時名卿宜審治所以遣吏者政恐有差
誤耳即賜緋衣銀魚馮侯拜賜出執政謂曰上怒慶帥
甚君其慎之馮侯曰上意亦無他因誦所聞徳音執政
不恱及考按連逮熟羌之獄實不可變而古所言高平
公七事皆無狀附置以聞執政殊失望㑹史籍有異詞
詔遣韓晉卿覆治執政因言范純仁事亦恐治未竟願
令晉卿盡覆神宗曰范純仁事已明白勿復治也獄具
如馮侯章於是籍古皆得罪而髙平公獨免執政大不
快未幾髙平公復為鄰帥所奏謫守信陽而馮侯失用
事者意亦竟罷去繇是言之非有守君子而何觀曰如
公所云殆古之遺直也豈特部使者而已哉後六年馮
侯自尚書郎出守梓潼加集賢校理實始相識質其事
信然嗚呼古語有之人能勝天天定亦能勝人信斯言
也方髙平公被誣上有明天子之無私下有良使者之
不撓可以免矣而二三子表裏為姦始終巧請至於抵
罪而後已可不謂人能勝天乎然當時所謂用事之臣
與諸附麗之者今日屈指數之幾人為能無恙而髙平
公方以故相之重保釐西洛郊馮侯亦通籍儒館持節
鄉郡其福禄夀考功業未艾也可不謂天定亦能勝人
乎馮侯將行同舎之士二十有八人餞飲于慈孝佛寺
又將属賦詩而觀以拙陋所欲言者不能盡之於詩乃
以舊聞并以甞所感嘆者爲序贈之
淮海集卷之三十九
淮海集卷之四十(哀挽)
　　　　　　　　　　　　秦　觀　少游
　　　大行太皇太后挽詞二首
東朝制詔九年稱烈武功高後世興坐舉不周天柱正
親扶暘谷日車升班行尚想延和殿羽衛俄趨永厚陵
洛水嵩峯霄漢外百官西望涕難勝
保扶明主自春宫萬國昇平出至公顧命一時聊共政
思齊千古遂同風外家恩數仍長信原廟蒸嘗即治隆
欲叙聖功歌挽者乾坤難入畫圖中
　　　韓樞密夫人挽詞二首
奕葉貂蟬後宗姻樂靜間從夫登兩地看子入三山舊
像瞻揄闕遺音想佩環百年川閲水不復更西還
天上開華屋丘山忽返真内人歸賵盛挽者轉哀新鸞
詔初乾墨魚軒已暗塵藹然多徳善論次有蒼珉
　　　俞公逹待制挽詞二首
詞埸英妙氣如虹出入青雲見事功流馬木牛通蜀漕
葛巾羽扇破渠戎風生使者旌旄上春在將軍爼豆中
詔墨未乾人奄忽傷心江漢日傾東
一麾出守著威名凶訃西來上為驚玉悵笑談成昨夢
錦囊書札見平生衣冠漸散紅蓮府鎧馬還歸細柳營
可道風流回首盡芝蘭庭下粲朝榮
　　　陳承事挽詞
眀時就養寄淮壖忽歎艅艎以柩旋八尺衣冠成繪事
百年風誼列幽鐫銘旌暮暗黄梅雨鄉路秋横碧玉天
遙想葬期豪傑㑹高車連軫駐新阡
　　　永夀縣君挽詞二首
廷尉䝉恩後蘭臺就養初大椿宜更夀流水遽焉如鸞
錦封花誥蛛絲網板輿百年誰考徳琬琰在幽墟
明世辭隆養哀榮道路傳賻䘮從上宰歌挽出群仙素
幔傷秋泛青缸慘夜船玉峰歸葬處木拱鴈連天
　　　曽子固哀詞
皇受命而熈洽兮實千祀而一時恊氣鬱而四塞兮與
盛徳其俱升麟鳳出而旁午兮猶氤氳而扶輿篤生我
公兮以文章為世師公神禹之苖裔兮肇子爵而鄫封
逮去邑而為氏兮季葉汩其南征祖騫翔而績著兮考
踡跼而文鳴公既生而多艱兮踵祖武而好修既輕車
又良御兮遂大放乎厥詞發天人之奥秘兮約六藝而
成章元氣含而未泄兮洞芒芴而窅㝠挽天河而一瀉
兮物應手而華昌揖楊馬使先路兮咸告公曰不敢彼
崔蔡之紛紛兮孰云窺其藩翰辰來遲而去速兮固前
修以跋㚄方􁐷礴而上征兮遽相羊而補外皇揆公之
忠誠兮即商墟而賜環紬史諜乎東觀兮裁誥命乎西
垣典章絶而復作兮世爭覩而快先正經緯乎終古兮
配維斗而昭然變化詭而難常兮雖司命其或昧忽遭
艱而去國兮遂衘哀而即世述作紛其具存兮悵爽靈
之焉詣信百年不斯須兮猶電滅而焱逝天不憗遺一
老兮固縉紳之所傷矧不肖以薄技兮早獲進扵門墻
路貫江而修阻兮曾莫奠乎酒漿悲填膺而茀鬱兮聊
自記扵斯文
　　　蔡氏哀詞
惟夫人之髙誼兮真一時之女英既富有此好徳兮又
申之以令儀帶幽蕙之縹緲兮佩明月之陸離人自操
舎之不一兮雅獨取善以自持何報施之或􁄞兮罹禍
艱於不虞顔色炫而未暮兮所天忽以殞殂痛平素之
偕處兮忍此奄奄而嫠居瀝哀血以自誓兮甘餌毒而
捐軀佩珠玉以死真兮固衆女之所嗤曷卓越以不顧
兮棄性命其如遺美不可强有兮信天資之所開要反
心以内省兮豈或售乎人知嗟三晨之未浹兮遂俱逰
而莫留死者有知兮羌魂魄以並逰日黄昏而不見兮
庭室窈其無人惟哀風以歸來兮動素幔之襜襜何平
生之𣢾密兮遽音聲之不可尋儼遺跡以在目兮紛百
憂而攻心豈至理不吾喻兮如意厚而悲深撫雙櫬以
增慟兮涕漬血而洒襟已矣哉人生有死兮自前古而
既然精魄忽其不駐兮惟修名之可延忍錄錄以寓世
兮信烈者之所羞儻佳志之獲申兮雖奄忽其焉悼
　　　時宣義挽詞
奮發多難裏哀榮厚夜中妙年推正行末路見隂功風
雨雙龍合山川弔鶴空懸知青史上又載一于公
　　　中書侍郎挽詞二首
崛起啇巖後清忠士論歸法知商鞅弊議折董宏非遷
謫生華髮騫騰上紫微又騎箕尾去朝野涕空揮
守道無夷險如公實寡仇望從烏府重官到鳯池休二
品追褒峻千金賻恤優搢紳終有恨王駿不封侯
　　　吕與叔挽章四首
舉舉西州士來為邦國華藝文尤爾雅經術自名家正
有髙山仰俄成逝水嗟賢人各有數不獨嵗龍蛇
數日音容隔人琴遂已虗門生應有謚國史可無書舊
室懸蛛網遺編走蠧魚定無封禪草平日笑相如
追惟獻嵗發春間和我新詩憶故山今日始知詩是䜟
魂兮應已度函闗
風流雲散了無餘天祿空存舊直廬小吏獨來開鎻鑰
案頭塵滿校殘書
　　　東平夫人挽章(錢穆夫人)
相閥風流盛王家地勢雄室中蘭作佩庭下玉成叢啼
鳥悲春檻荒原入夜宫遺芳得鴻筆論次詔無竆
　　　開府李公挽章
報國封章數論交意氣真先朝貴公子當代老成人月
動融尊酒花催鄭驛賓誰知古原上馬鬛一朝新
戚里薨耆舊哀榮世未如襚加三事衮奠致两宫輿鹵
簿前衢隘歌鍾後院虗英風知不墜芝王茂庭除
　　　孫莘老挽詞四首
同功一體盡調元獨抱沉疴反故園壺遂暮年非不遇
人生到此可忘言
青春芸閤妙文詞進讀金華鬢若絲轉守七州多異政
奉常處處有房祠
月旦甞居第一評立朝風采照公卿門生故吏知多少
盡向碑隂刻姓名
華屋丘山可柰何百年光景一投梭故人唯有羊曇在
慟哭西州不忍歌
　　　陳用之學士挽詞
禮經三百鬢毛班追述先儒伯仲間誰請尚書重給札
盡抄遺藁入名山
岹嶢芸閤上參天直舎相依欲二年願寫此情歌挽者
淚霑毫素不成篇
雲臺觀者候昏明奎璧躔中失二星上界真人重離别
隂風一夜攪青冥
牢落公車待詔時白頭掌故更捿捿一生勤苦成何事
只得銘旌數尺題
　　　滕逹道挽詞
早嵗峩冠侍冕旒白頭淹䘏外諸侯篋中尚有東風草
塞下曾無北顧憂心繫漢廷長入夢氣吞胡虜不防秋
經綸未了埋黄土精爽還應屬斗牛
江南江北奉周旋合散如雲二十年春郡勝遊花蔽馬
夜山清話雨連天共驚萬里長城壊獨把千金寶劔懸
平日書題多散亂呼兒尋聚一澘然
　　　自作挽詞
嬰釁徙竆荒茹哀與世辭官來錄我槖吏來驗我屍藤
束木皮棺藁葬路傍陂家鄉在萬里妻子天一涯孤魂
不敢歸惴惴猶在兹昔忝柱下史通藉黄金閨奇禍一
朝作飄零至扵斯弱孤未堪事返骨定何時脩途繚山
海豈免從闍維荼毒復荼毒彼蒼那得知嵗晩瘴江急
鳥獸鳴聲悲空濛寒雨零慘淡隂風吹殯宫生蒼蘚𥿄
錢掛空枝無人設薄奠誰與飯黄緇亦無挽歌者空有
挽歌辭
　　　　　　　　　　　　　　後學張綖校正
淮海集卷之四十
淮海後集目錄
　巻之一(詩)
　　進南郊慶成詩　幽眠
　　越王　隕星石
　　山陽阻淺　次韻參寥華者
　　送洪景之循州參軍　茶
　　茶臼　石魚
　　劉公榦　贈醫者鄒放
　　贈張潜道　荷花
　　䤍曾逢原參寥見寄　吳興道中
　　無題二首　喜雨得城字
　　東城被盜得世字　夢伯收文公
　　送佛印　流觴亭
　　蓬萊閣　送羅正之提刑
　卷之二(詩)
　　秋夜病起懷端叔　送孫誠之尉北海
　　抱甕　讀列子
　　和顯之長老　清夜
　　南池　和王定國
　　宿金山　别賈耘老
　　李端叔見寄次韻　陳令舉妙奴詩
　　自警　陪李公檡觀金地佛牙
　　雪浪石　和蔡天啟贈文潜之什
　　早春　赴杭倅至汴上作
　　無題　織錦圖五首
　卷之三(詩)
　　次韻孔彦常曝書　次韻苹老
　　送陳太初道録　䁬蘇子瞻
　　次韻安州晚行　題五柳亭
　　觀寳林塔張燈　還白湯泉十四韻
　　次韻辨才　次韻公闢二首
　　次韻公闢即席呈太虚　次韻公闢蓬萊閣
　　次韻公闢聞角　寄公闢
　　呈公闢　奉和莘老
　　中秋致語　致政通議口號致語
　　口號　悼玉子𨳩五首
　卷之四(詩)
　　秋興九首(擬玉子川/擬韓退之/擬杜子美/擬孟郊/擬杜牧之/擬韋應物/擬白楽天/擬李賀/擬李白)
　　金山睌眺　病中
　　聞鴈　冬蚊
　　白馬寺晚泊　霅上感懷
　　和程給事判六首　處州閑題
　　春詞五首　秋詞二首
　　齊逸亭　春日
　　雪中寄丹元子　宿乾明方丈
　　新𨳩湖送孫誠之　呈李公擇
　　落日馬上　次韻參寥三首
　　和書賀袐監堂三首　和書觀妙庵
　　早春題僧舍　盆池鈞翁
　　賞酴醿有感　首夏
　卷之五(雜文)
　　代蘄州謝上表　代程給事乞祝聖表
　　坤成節功徳丈䟽　代荅范相公啟
　　筼孫中丞啓　賀吏部傅侍郎啓
　　代何提舉賀樞宻啓　賀門下吕僕射啓
　　謝顂州吕吏部啓　荅丁彦良書
　　與許州范相公書　祭監稅主簿文
　卷之六(雜文)
　　雜說　通事說
　　𧖟書　種變
　　時食　制居
　　化治　錢眼
　　鎻星　添梯
　　車　禱神
　　戎治　書丁彦良明堂議
　　銯龍井辯才事　書王氏齋壁
　　題彭景山傳神　淮海間居集序
　　淸和先生傳　法雲長老然香㑹䟽
　　請立程給事祠堂狀　精騎集序
　　故龍圗閣直學士中大夫知成都府李公行狀
淮海後集目錄
淮海後集卷之一
　　　　　　　　　　　　秦　觀　少游
　　　進南郊慶成詩(并表)
右臣伏覩皇帝陛下肇修典禮冬日之至親有事於南
郊仍復祖宗故事以皇天地祗合祭前期之日隂雲蔽空
將祀之夕月纒畢宿詩云月離于畢俾滂沱矣於法當
雨而是夜開霽特甚晏温星月昭明禮畢之明日雨雪
乃作朝市郊野相告欣然頌嘆之聲形于中外非二聖
有作上當天心神祗顧享何以逮此臣雖疎賤通籍祕
省預見熈事不勝犬馬區區之情輙將輿人之頌撰成
郊禮慶成五言二十韻詩一首随狀上進干冐宸嚴臣
無任瞻天望聖激切屏營之至
於赫龍飛後中區八月秋合嚴天地祀逺繼祖宗休熈
事將興舉彞章預講諏紛然曲臺議斷自太任謀宗伯
方承命元龜遂告猷三錢封内帑五瑞輯諸侯路寢前
齋玉清宫復射牛長迎南至日圓即自然丘扈蹕三千
劒干霄十二樓鈎陳嚴御座太一奉宸遊好雨虚聞畢
生陽不待鄒浮雲依斗散華月亘天流宵被黄䄄却霜
空曲蓋收堪輿同顧饗河嶽盡懷柔麾日初鳴仗旂風
不滿旒回鑾龍入馭傳詔鶴為郵崇慶天難老華胥聖
不憂衣冠千玉簡宇宙一金甌可但豐年屢當知世徳
求慙無班馬手作頌配商周
　　　幽眠
幽眠起常晩冬晷復不長中間數十刻倐如驚燕翔晨
飡粗云畢申鼓鳴相望忽忽竟何就念之動中腸天地
一逆旅死生猶轉商暫來旋云去遲速乃所常較計亦
何補徒然非慨慷不如聽两行一㮣付酒觴北風吹老
槐白日轉紙窻布衾一覺睡身世成渺茫宿莽冬不衰
蘭茞幽更芳無庸傷局促速此鬢髮霜
　　　越王
越王念吳役寢興常不安有臣曰種蠡實與同難艱終
酬㑹稽耻列國不敢干智者見未兆愚夫暗前觀范公
拂衣去扁舟五湖間清輝照四海秋月耿雲端種也竟
不悟處之若無難屬鏤一朝至身與名俱殘兎走獵狗
悲鳥盡良弓閑自古身不退多為世所歎
　　　隕星石
蕭然古丘上有石傳隕星胡為霄漢間墜地成此精雖
有堅白姿塊然誰汝靈犬眠牛礪角終日䝉羶腥疇昔
同列者到今司賞刑森然事芒角次第羅空青俛仰一
氣中萬化無常經安知風雲㑹不復歸青㝠
　　　山陽阻淺
一日行一尺十日行一丈豈不歎淹留所幸無波浪悲
風動深夜原野眇森爽青天行蟾蜍枯水轉魍魉此時
蓬茅下去心劇於癢棄置勿復論通塞如反掌
　　　次韻參寥莘老
迅風薄髙林萬象號虎豹紛披枳與棘尔復皷狂閙我
垣既已頽我棟又以撓豈無一木枝横力難與較黎明
忽自罷晴日射魚罩死水失狂瀾衰木回故貌勞生眞
(其/一作)夢事徃趨如睡覺炊黍焚黄鶉吾其理歸棹
　　　送洪景之循州參軍
寒梅不自重輙花桃李先矯枉有佳菊最後衆芳妍各
因一時美難以相嗤憐物理固若是士林亦宜然夫子
南國俊聲猷推妙年數奇晚方偶參軍古龍川龍川雖
云逺風物號清鮮羅浮不相下頡頏巉荒天雲鬢二三
子聊足奉周旋行矣試老拳歸歟逺翔騫
　　　茶
茶實嘉木英其香乃天育芳不愧杜蘅清堪揜椒菊上
客集堂葵圓月探奩盝玉鼎注漫流金碾響丈竹侵尋
發美鬯猗狔生乳粟經時不銷歇衣袂帶紛郁幸䝉巾
笥藏苦厭龍蘭續願君斥異類使我全芬馥
　　　茶臼
幽人躭茗飲刳木事擣撞巧制合臼形雅音侔柷椌虚
室困亭午松然明鼎窓呼奴碎圓月掻首聞錚鏦茶仙
頼君得睡魔資尔降所宜玊兎擣不必力士扛願偕黄
金碾自比白玊缸彼美制作妙俗物難與雙
　　　石魚
佛宫琢琳瑯懸魚警羣聦緩扣集方袍急拊趨百工雖
無筍虡器自恊徵與宫犂然當人心邈有炎氏風山泉
自疏數珮玉相玲瓏朝昏間鍾皷清響傳無窮惟有寶
陁山於音獲圓通一聞如得解石鞏亦投弓
　　　劉公幹
鄴中多賢豪公幹氣飄逸弱嵗頗徊徨飄零低金室君
王事遨宴下馬列琴瑟豪吹挾哀彈娯歡非一日當年
侍賡酬珠玉在揮筆五字一何工妙絶冠儔匹所得雖
經寄未得偏人失
　　　贈醫者鄒放
百工皆聖作惟醫有書傳緒餘起人死妙處實通天鄒
子本淮海弱齡加討研岐扁逢巻中遂知百病先徃嵗
遊京室公侯紛薦延國工不敢妬遣兒求執鞭晚棄本
州役青衫鬢蕭然臨衢開大肆旁午送金錢嗣子頗不
凡文塲早周旋行期拾青紫善積神所憐
　　　贈張潜道
張生何為者落魄不自拘獨携三尺琴笑别妻與孥一
來泊吾里忽已月再虛朝遊故人館暮止佛子廬雖無
食羮餘所樂常晏如我欲有所進生聞勿煩紆君子閑
有道不專塊然居無道秪深適鳴戱亦已愚願生脱塵
鞅從我滄海隅
　　　荷花
方塘收雨脚落日半遥岑芙蕖浄娟娟麗服撫翠衾無
言意自逺欲渡秋水深𬗟懷平生人對此詎可尋弄芳
惜晼晩酒至誰與斟天涯有歸雲聊寄相思心心開獲
清賞芙蕖一何綺美人艷新粧歛袂照秋水端如蕩子
妻顧自良家子黄金選燕趙摇落對江沚薄暮風雨來
獨立淚如洗望君君詎知傾宫定誰似
　　　酬曾逢原參寥上人見寄山陽作
倦客當老秋忽忽少佳意孰云塵滓地劉阮肯俱至一
披清骨毛再見失身世有如執盛熱傃月濯涼吹又如
觀巨梓却覘蕭葦細十辰同遨遊不覺日車逝嗟予逃
空虛終日靣林翳聞人足音喜况乃道所契方念衣袖
分明月忽我畀眷言何以酬白髮同所詣
　　　吳興道中
黽勉蓽門下十年守一方胡為御舟者挽我置此傍青
山不肯盡流水故意長雖云道理逺瓦樽有酒漿
　　　無題二首
　　　　其一
君子有常度所遭能自如不與死生變豈為憂患渝西
伯囚演易馬遷罪成書性剛趣和樂淺淺非丈夫
　　　　其二
世事如浮雲飄忽不相待歘然化蒼狗俄頃成章蓋達
觀聽两行昧者乃多態舎旃勿重陳百年等銷壞
　　　喜雨得城字
陰陽有常職代御不可并一氣或錯繆愆伏相冦兵惟
時四月交南國厭久晴風師挾帝令呼號肆徂征雲師
畏推逐蓄意不敢争雨師曠厥官所茍朝夕生黄塵暗
如霧掩彼日月明帝眷一夕回旱議沮莫行畨然需膏
澤夜半來雨聲黎明縱遐眺溝澮各已盈青秧散廣畆
白水涵孤城耕夫欣有託水鳥飛且鳴乃知化工妙悠
然信難名行矣耘我穡嵗終竚坻京
　　　東城被盗得世字
野人無機心觸事少防衛所至輙酣寢屢墮穿窬計孤
亭夜深墨風死雨初霽有盗穴壁來攘取逮衾袂微思
不敵怒弱力皷虚鋭起搏且復呼可否誰量勢誰云同
室闘函丈莫相繼两奴眠牖旁矯首但睥睨棄之倚柱
休盗亦從此逝慚無牛缺賢幸脱燕人斃亡弓豈須求
失馬不必涕黎明成感歎事往若異世良賈號深藏無
閡稱善閉君子勿我誇得喪求無際
　　　夢伯收文公
昨夜夢故人心顔少歡趣自嗟棄有司却言歸山路君
王下明詔羣英翕爭赴焦鵬共揮翮跛鼈亦騁歩擾擾
天地間飛鳥不知數何意獨蕭條命與時相忤空復蔽
馬牛不為匠人顧昔為土中花行待東風煦今為簷下
草逺矣霑秋露老母鬢成絲寒妻被無絮嵗莫多嚴風
絺綌將焉度覺來不復見撫枕淚如注安得萬頃陂活
此舟中鮒
　　　送佛印
抱包初捨蔚頭藍江月松風處處參他日惠林為上首
幾年彌勒作同龕真珠撒帳開新座飛鳥㗸花繞舊庵
雲散虎溪蓮社友獨依香火思何堪
　　　次韻公闢㑹流觴亭
偷引湖光一派飛詠觴還却似當時吳歌送酒隨流急
越艷浮花轉曲遲山廟早因前守徹冰􁐷元是故工遺
年年褉飲今非昔不到蘭亭到北池
　　　次韻公闢㑹蓬萊閣
林聲摵摵動秋風共躡丹梯上卧龍路隔西陵三兩水
門臨南鎮一千峯湖吞碧落詩爭發塔湧青㝠畵幾重
非是登髙能賦客可憐猿鶴自相容
　　　送羅正之兩浙提刑
豈為鱸魚憶故丘東南昏墊賴良謀一封暮别雲間閣
三組秋歸海上州子政暫為都水使千秋終作富民侯
贈君一語君應笑競注江河本不流
淮海後集巻之一
淮海後集巻之二(詩)
　　　　　　　　　　　　秦　觀　少游
　　　秋夜病起懷端叔作詩寄之
寢瘵當老秋入夜庭軒空天光脆如洗月色清無縫風
飈戾戾輕露氣霏霏重簷花伴徐歩籠燭窺孤諷𬗟惟
情所親佳辰誰與共夫子淮海英材大難為用秉心既
絶俗發語自驚衆麈尾扣球琳筆端攅螮蝀雄深廹楊
馬妙麗該沈宋浮沈任朝野魚鳥狎鯤鳯與時真楚越
於我實伯仲尔來居邑鄰頗便書札貢上憑鴻鴈傳下
託鯉魚送二物或愆時已辱移文訟人生無根柢泛若
愛波葑昧者復汲汲晨暝趨一閧隂持含沙毒射影期
必中自匿嫫母容對客施錦幪溘然一朝逝萬事俱成
夢形骸猶汝辭利勢猶君動思之可太息傷之為長慟
所以古達人脱身事髙縱我生尤不敏胸腹常空洞彊
顏入規模垂耳受覊鞚行謀買竿栧名理就折衷但恐
狂接輿煩君更嘲弄
　　　送孫誠之尉北海
吾鄉如覆盂地據揚楚脊環以萬頃湖黏天四無壁蜿
蜒戯神珠正晝飛霹靂草木無異姿靈氣殊鬱積所以
生羣材各抱荆山璧小為百夫防大為萬人敵夫子少
邁倫喑嗚阻金石奏賦明光宫玉座瞻咫尺翻身墮雲
霄十載廹窮厄焚舟更一戰得尉滄海北五月乘畵船
簫皷事逺適天横齊山青雨帶楚水黑勿云晩方仕四
十乃古昔勿云名位卑九萬自此擊幽求尉朝邑鬢髪
森已白元振尉通泉律令非所即一朝會風雲顧眄立
四極行矣壯舊圖勉(逸)
　　　抱甕
搰搰抱甕人汒呼治其内仲尼為所輕子貢無以對捨
器欲還樸為量固已隘苟得渾沌真寧羞事機械
　　　讀列子
咄咄两小兒多言空爾為後之日無定不覺心有期尺
捶探蒼溟但令傍者嗤誰謂不能決孔丘乃真知
　　　和顯之長老
禪子觀因緣寸晷無復餘講人治經論艾夜猶未除冷
風奏哀松寒月挂碧虛此意了不諭悲哉同翳如
　　　清夜
子夜天無雲稀星耿頑碧茫茫行役者對此焉不息胡
為蝸角端相與競尋尺勸君歸去來飛空鳥無跡
　　　南池
汎汎池中鳬上下與水俱不與水爭力所以全其軀遇
物貴含垢修身戒明汚胡能若雲月浪自驚羣愚
　　　和王定國
崢嶸嵗月徂物色莾於邑歡言公子至坐失百憂集宵
箔蕙煙横寒炮玉脂泣勉旃決南圖荷華行滿隰
　　　宿金山
山南山北江水流半空金碧隨雲浮我來仍値風日好
十月未寒如晩秋山僧引客尋蒼翠歴巻參荖到平地
萬里風來拂骨清却憶人間如夢寐夜深無風月入扉
相對老人如槁枝流水與天爭入海共笑此心誰得知
下山却向中􁬛望畨憶當時在屏障老母思兒且欲歸
回首雲峰已天上
　　　别賈耘老
若有人兮霅之濱服火齊兮冠切雲有才不為世所掄
盡入詩句為奇新忘歸繁弱不浪陳發必中的疑有神
目關飛鳥緍蒼鱗俛仰自娯忘賤貧繄我與君素參辰
孰為一見同天倫共指飛光易沉淪莫若痛飲還我眞
况有内子賢文君終日呌呼不怒嗔酒酣徃徃出前珍
瓦甌竹筯羞青芹左列文史右紅裙樽前不覺徂清晨
念我行當西道秦拏舟來別非所欣欲託毫素通殷勤
郢匠旁矚難揮斤人生百齡同臂伸斷梗流萍暫相親
行行飲酒且勿云丈夫萬里猶比鄰
　　　李端叔見寄次韻
君文豪贍無與儔使我吟諷忘離憂浩如沅湘起陽侯
翻星轉日吞數州華章藻句饒風力頃刻朱紅迷畛域
一班縱復為管窺萬派終難以蠡測區區文墨倦髙情
解鞅還㳺恍惚庭半槽新水六尺簟卧視雲物行空青
伊我籃輿抵京縣溽暑黄埃負初願君家只在御城東
彌月不能三兩見求仙未若醉中眞蟻鬬蛾飛愁殺人
清都夢斷理歸棹回首一樹瓊枝新歸來草木春風換
世事蝟毛那可筭幸謝故人頻寄書莫笑元郎自呼漫
　　　陳令舉妙奴詩
西湖水滑多嬌嬙妙奴十二正芬芳肌膚晳白髪脚長
含語未發先有香溪上夜燕侍簪裳皎如華月墮滄浪
音聲入雲能斷腸不許北客辭酒漿主人藹藹邦之良
少年射䇿謁未央俊詞偉氣森開張玉杓貫斗生怒芒
天欲文采老更昌故使歛翮窺羣翔五十僅補尚書郎
浩歌騎牛倚徜徉東風戯雨花草狂二溪泱泱青黛光
妙奴勿倦侑羽觴主人正欲游醉鄉
　　　自警
古人去後音容寂何處茫茫尋舊迹君看草遍北邙山
骼骴猶來丘壟積那堪此地日黄昏長途萬里傷行客
只知恩愛動傷情豈悟區區頭已白莫嫌天地少含弘
自是人心多褊窄爭名競利走如狂復被利名生怨隙
貪聲戀色鎮如癡終被聲色迷阡陌休言七十古稀有
最苦如今難半百聞道蓬宫仙子閑紅塵不染無瑕謫
日月遲遲異短明三峰秀麗皆仙格女蘿覆石蔓黄花
芝草琅玕知幾尺桃源長占四時春漾漾華池真水碧
乘槎擬欲扣金扄巨浪洪波依舊隔歸來芳舍與誰儔
老鶴松間三四隻唳天聲動彩雲飛對我時時振長翮
驂鸞未遇且悠悠盡日琴書還自適紛華任使投吾前
爭奈此心終匪石拜命懐金誰謂榮低頭未免拾言責
從兹俗態两相忘笑指青山歸路僻同人有志覔長生
運氣休糧徒有益須知下手向無為莫學迷徒頼針灸
　　　陪李公擇觀金地佛牙
薄伽梵相含空虛化人分叚同璠璵尔來示滅二千嵗
真骨萬里傳中區錢塘有尼號法照得自禁掖藏金鋪
欲因此勝髙構閣假設象似開羣愚偶從好事至霅上
持出瞻玩相歡娯靈牙寶色玉不如上有無數光明珠
莊嚴一一出御帑蜿蜒繡袋滎硨磲是時賔客盡上士
回向已登十地初殷勤稱讃出軟語坐人顧眄驚俗汚
因悲人生信如夢浪逐聲勢霜鬢鬚一源清浄誰復無
枉入諸趣更﨑嶇願因今日詣真際古松白日常蕭疎
乃知金仙妙難測餘潤普及霑凡枯况復老尼亦才辯
朱甍碧瓦非難圖行看岹嶢倚青嶂翁嫗頌説傾三呉
　　　雪浪石
漢庭卿士如雲屯結綬彈冠朝至尊登髙履危足在外
神色不變惟伯昏金華掉頭不肯住乞身欲老江南村
天恩許兼两學士將兵百萬守北門居士彊名曰天元
寤寐山水勞心魂髙齋引泉注竒石迅若飛浪來雲根
朔南修好八十載兵法雖妙何足論夜䦨畨漢人馬静
想見雉堞低金盆報罷五更人吏散坐調一氣白元存
　　　和蔡天啓贈文潜之什
蔡侯飽學困干釡濯足清江起南土劇談頗似燕客豪
快奪范雎如墜雨東城橋梓未足論栢直何為口方乳
蔣信山中伴香火三年不厭長䔫苦平生瑰瑋有誰同
要得長侯三日語晝閑那自運甓忙時清不用聞雞舞
桓榮歡喜見車馬書册辛勤立門户要當食肉似班超
猛虎何嘗窺案俎
　　　早春
黄金蔌蔌滿垂楊尚有春寒到畵堂酒力漸銷歌扇怯
入簾飛雪帶梅香
　　　赴杭倅至汴上作
俯仰觚稜十載間扁舟江海得身閑平生孤負僧牀睡
准擬如今處處還
　　　無題
掃地燒香閉閣眠簟紋如水帳如煙客來夢覺知何處
挂起西窻浪接天
　　蘇子瞻記江南所題詩夲不全余嘗見之記其五
　　絶今以補子瞻之遺(第十巻擬織錦詩注下/東坡跋并三絶見正集)
紅窻小泣低聲怨永夕春風斗帳空中酒落花飛絮亂
曉鸎啼破夢怱怱　其二
晞草露如郎倖薄亂花飛似妾情多歸鴻見處彈珠淚
語鷰聞時歛翠蛾　其三
琴絃斷續愁兼恨嶺水分流西復東深院小扉紅日落
繡牎閑倚更誰同　其四
參横霽色天沉水鳥宿寒枝竹瑣煙衾惹舊香清夜半
淚凝殘燭畵堂前　其五
寒信霜風似葉黄冷燈殘月照空牀看君記憶傳文錦
字字愁縈惹斷腸
淮海後集巻之二
淮海後集巻之三(詩)
　　　　　　　　　　　　秦　觀　少游
　　　次韻孔彦常舍人曝書
上帝圖書府傳觀詔特容嘉賓蒼佩玉盛饌紫駞峰散
帙牙籖亂開函錦襲重君羮如可請願備北堂供
　　　次韻莘老
妙齡隨計日紺髮度闗年較藝先豪俊飛聲動眇綿祕
書窺甲乙密室詣温宣已叶半千運仍親尺五天御香
春晩炷宫蠟夜深燃漢殿螭頭筆岐藩幕下蓮孔鸞人
共貴蘭蕙世皆憐附尾方瞠若提刀獨砉然皂囊封細
札青簡續遺編壁府深難造龍媒雋莫先大農參奏計
宗伯與興賢玉鉉行真即金甌忽浪傳两輪苕上駕百
丈剡中牽荏苒馮唐老淹回賈傅還星霜俄九換金竹
遽三遷皷吹呉雲外旌旛楚水壖經綸殊未倦憂患復
相連惡草空摇毒群蝸謾汚涎松筠終不易雨露竟無
偏憔悴千株橘荒凉二頃田幾書借船帖屢廣絶交篇
禪譽推龎藴親評主閔騫懶因閑處極樂向静中全嵗
月黄塵裏鶯花白髪前氷臺清照底玉海湛無邉身世
尤飛隼功名眇蜕蟬蕉心難固待楮葉謾勞鐫佇續清
都夢還隨濁世緣泉虬淹已久風翮去應便預想朝元
處簮裾立萬仙
　　　送陳太初道錄
先生簮紱後世系本綿瓜駐馬生枯骨回車濟病虵帶
雲眠酒市和月醉漁家落日千山路西風一枕霞幾年
流俗笑一旦五侯誇碁惜春深日琴憎雨後蛙背因書
字曲髪為注經華地轉東淮水天回比斗車新宫黄道
近舊隠白雲遐顧我身多累逢君意謾誇空提方士劒
未上客星槎何日同歸去重飛九轉砂
　　　贈蘇子瞻
嘆息蘇子瞻聲名絶後先衣冠傳盛事兄弟固多賢感
慨詩三百流離路八千直心羞媚黽忠力欲回天縲紲
終非罪江湖祗自憐饑寒常併日疾病更連年明主無
終棄西州稍内遷奏言深意苦感泣内人傳前席須宣
室非熊起渭川君臣悦相遇願上角招篇
　　　次韻安州晩行寄傳師
投暮安州北蒼煙亂眼昏茅茨人外路砧杵月邊村野
水飛雲薄空林噪雀繁幾人堪此樂逢客莫輕論
　　　題五柳亭
結構依流水新題五柳亭登臨有遺味攀折不勝情隔
岸閭閻皷遶軒舟舫横
　　　觀寶秫塔張燈次胡瑗韻
飛來峰上塔然密奉慈觀互照三山冢分輝七寶欄勢
擎金界迥影蘸玉奩寒次第邊烽舉髙低祭燭攅虹旌
排陣堞火傘御靈官魏乘珠千顆隋㠶錦萬端華敷連
藏海光集匝宫壇冏冏連青昊熒熒逼翠巒月卿秋抒
思星將夜濡翰繼聽鈞天奏尤知屬和難
　　　還自湯泉十四韻
嵗晩倦城郭聮驂度嶪峩天黄雲脚亂村黒鳥翎訛潦
水侵生路晴天落慢坡澄江練不巻温井鑑新磨漁火
分星逺沙鷗散㸃多覇祠題玉筯龍窟受金波琬琰存
吳事兒童記楚歌孤龕瘦居士雙塔盞頭陁飛䑕鳴深
穴胡蜂結巧窠晩參圓白足昏梵禮青螺雲馭沉荒甃
仙舂沒淺莎杖藜從莫逆談笑入無何滲澹日連霧蕭
騷風轉阿華清俄夢斷回首失煙蘿
　　　辨才法師嘗以詩見寄繼聞示寂追次其韻
遥聞隻履去翛然詩翰纔收數月前江海盡頭人滅度
亂山深處塔孤圓憶登夜閣天連鴈同看秋崖月破煙
尚有衆生未成佛肯超欲界入諸禪
　　　次韻公闢州宅月夜偶成
　　　　其一
新秋過雨月如霜緩足蓬萊徹上方翠木玲瓏藏寶界
白煙濃淡鎻華堂書名越艷誰興發角動單于自感傷
山似卧龍天似水却疑身在海中央
　　　　其二
繚繞千重雨後凉月含秋色上東方風催絡緯歸金井
月轉檀欒䕃畵堂游目騁懐佳興發感時撫事壯心傷
歸來枕簟清無夢卧看明星到未央
　　　次韻公闢即席呈太虛
與君鄰並共烟霞乘興時時過我家更漏一新聞曉角
門闌數級看秋花湖山對値全如買風月相期不用賖
頼有醉毫吟更苦他年分作句圖誇
　　　次韻公闢將受代書蓬萊閣
城連湖岸水為闗旦暮樵風自徃還龜負寶林新佛地
龍蟠使宅老仙山平生仕宦今何得終日登臨獨未閑
嵗滿徘徊難遽别就中瀟洒異人間
　　　次韻公闢聞角有感
一聽胡笳動越吟聲潜地底氣逾深千宫月色單于曲
萬里天光魏闕心秉燭何人猶把盞挑燈有女正穿針
早寒時節黄昏後更逐西風應逺玷
　　　寄公闢
憶昔都門手一擕春禽初向苧蘿啼夢回金殿風光别
吟到銀河月影低舞急錦腰迎十八酒醒玉盞照東西
何時得遂扁舟去邂逅從君訪剡溪
　　　呈公闢
東歸行路歎賢哉碧落新除寵上才白傅林塘隨畫去
吳山花鳥入詩來唱酬自有微之在談笑應容逸少陪
除此兩翁相見外不知三徑為誰開
　　　奉和莘老
童子何知幸最深久班籍湜奉登臨挾經屢造芝蘭室
揮麈常聆金玉音黄巻香焚春晼晩絳紗人散夜蕭森
明朝只恐絲綸下囘首青雲萬里心
　　　中秋口號(并引一云雲山閣白語)
伏以四難并得既為尊俎之佳期五福具膺實號搢紳
之盛事矧中秋之届候宜公燕之交歡恭惟判府大資
身遇聖神家傳將相時應半千之運論歸尺五之天姓
名久在於金甌方面暫分於玉節浮堦飛閣引南國之
佳人豪竹哀絲奏西園之清夜
雲山簷楯接低空公宴初開氣鬱葱照海旌旛秋色裏
激天皷吹月明中香槽旋滴珠千顆歌扇驚圍玉一叢
二十四橋人望處台星正在廣寒宫
　　　致政通議口號(并引一作秋燕口號)
竊以五福具膺實搢紳之盛事四難并得亦尊俎之佳
期恭惟致政通議馬鶴英姿鼎槐華胄身見六朝之盛
位登兩省之崇北陌東阡時命青牛之駕左圖右史日
從赤松之遊判府左丞神嶽殊鍾星躔異稟方面雖分
於玉節姓名已覆於金甌舉白飛觴極水陸四方之饌
彈絲擊石盡賓主一時之歡
秋空畫隼照新晴符隱庵前小隊停玉斚金醪通繾綣
鳯笙龍管入青冥靚粧釃酒花侵席寶獸呀香霧滿庭
太史應占豫州分上台星近老人星
　　　口號
美酒忘憂之物流光過隙之駒不稱人心十事常居八
九得開口笑一月亦無二三莫思身外無窮且賭尊前
見在功名富貴何異楚人之弓城郭人民問取遼東之
鶴付與香鈿畫皷盡歡美景良辰欲奏長謡聊陳短韻
平原居士今無影鸚鵡空洲誰舉杯猶有漁陽摻檛皷
為君醉後作輕雷
　　　悼王子開五首
　　　　其一
我昔官房子長懐忠穆賢里無行馬第山有卧牛阡當
代三公後惟君五福全桐棺逺歸祔追舊幾澘然
　　　　其二
早爾金閨彦頎然玉筍班周旋三友益零落十年間轣
轆靈輀動悠揚素旐還暮年還抱愛應復辨追攀
　　　　其三
蕭散竹林風平生約略同官班嵇叔夜年軰晉安豐民
詠濡須政朝推胊䏰功九原無復作埋玉恨何窮
　　　　其四
南浦維舟訪東堂抵榻眠後期猶指日輕别遂終天墨
妙今初貴詩名久已傳清風如未墜諸子更翩翩
　　　　其五
已矣知無憾賢愚共此途白駒馳白日黄髪掩黄壚和
淮海後集巻之四
　　　　　　　　　　　　秦　觀　少游
　　　秋興九首
　　　　擬韓退之
逍遥北忩下百事逺客慮無端葉間蟬催促時節去愁
起如亂絲縈纒不知緒日月豈得已還復役朝暮人生
均有得悲歎我不悟春秋自天時感憤亦真趣
　　　　擬孟郊
曉風有暴信暮蟬無好聲曉風與暮蟬自與時節爭獨
客辭故鄉推車謁梁城梁城道迢遞區區役吾生不如
歸舊山藜藿安性情
　　　　擬韋應物
坐投林下石秋聲出疎林林間鳥驚棲豈獨傷客心物
亦有代謝此理共古今鄰父縮新醅林下邀同斟癡兒
踏吳歌婭姹足訛音日落相攜手涼風快虛襟
　　　　擬李賀
魚鱗甃空排嫩碧露桂梢寒挂團璧白蘋風起吹北忩
尺鯉沉沒斷消息燕子將鶵欲歸去沈郎病骨驚遲暮
濃愁茫茫寄何處萬里江南芳草路
　　　　擬李白
芙蓉露濃紅壓枝幽禽感秋花畔啼玉人一去未囘馬
梁邊燕子三見歸江頭白蘋老波底尺書不來空相望
斜吹疎雨濕秋江霜風暗引芙渠香石上菖蒲三尺長
綠頭鴨兒棲萍草採蓮女郎笑花老木蘭船上動江水
不覺鴛鴦帶波起
　　　　擬玉川子
南州有病客起卧北忩下玉兎㘅光照清夜故人别我
京洛遊不寄一行三改秋秋色變冷客裘薄漸覺衣袂
寒颼颼作詩欲寄君未語先有愁不如呼童起危坐北
忩下一杯寛我千日憂眼前俗事何擾擾此夕盡向杯
中休何必懷黄金印兮爵通侯
　　　　擬杜子美
紫領寛袍漉酒巾江頭蕭散作閑人悲風有意催林葉
落日無情下水濱車馬憧憧諸道路市朝衮衮共埃塵
覔錢稚子啼紅頰不信山翁篋笥貧
　　　　擬杜牧之
皷鼙夜戰北窓風霜葉鋪堦疊亂紅一叚新愁驚枕上
幾聲悲鴈落雲中眼前時節看馳馬日下生涯寄斷蓬
弟妹别來勞夢寐杳無消息過江東
　　　　擬白樂天
不因霜葉辭林去的當山翁未覺秋北里酒錢煩屢索
南州詩債懶頻酬欲歌金縷羞紅粉擬挿黄花避白頭
底事登臨好時節等閑收拾許多愁
　　　金山晩眺
西津江口月初弦水氣昏昏上接天清渚白沙茫不辨
只應燈火是漁船
　　　病中
踈簾薄幔對青燈鸜鵒喧喧自轉更風雨渺漫人卧病
地爐湯鼎更悲鳴
　　　聞鴈懐邵仲恭
楚澤吳天去未遲煩君且傍蒜山飛白袍居士如相問
為説緇塵欲滿衣
　　　冬蚊
蚤蠆蜂䖟罪一倫未如蚊子重堪嗔萬枝黄落風如射
猶自傳呼欲噬人
　　　白馬寺晩泊
濛濛晚雨暗囘塘逺樹依微不辨行人物漸稀踈磬斷
綠蒲叢底宿鴛鴦
　　　霅上感懐
七年三過白蘋洲長與諸豪載酒游舊事欲尋無處問
雨荷風蓼不勝秋
　　　和程給事贈虞道判六首
刀圭雲母具晨飡門對三層歩斗壇夜考鶴經分七九
曉占歲氣辨黅丹
火棗交梨近可飡不須地肺及天壇龜藏坎海毛皆緑
鳯宿离宫色自丹
紫府沉沉掩夜闗竹隂清掃月中壇歲星偷得桃枝碧
董奉栽成杏子丹
囊中王色已經飡醉拂絲桐坐杏壇應笑倦游塵滓客
鬢毛蕭瑟事鈆丹
漢武遊心縹緲間文成五利盡登壇何如屈曲韓夫子
不羡神君白玉丹
使君本住道家山時訪元都太古壇隂惠已能追許令
治功不獨過韋丹
　　　處州閑題
清酒一杯甜似蜜美人雙鬂黒如鴉莫誇春色欺秋色
未信桃花勝菊花
　　　春詞絶句五首
蒲萄裀暖蕙薰微紅日窺軒睡覺時人倦披衣雙燕出
青絲髙罥木蘭枝
弱雲亭午弄春嬌髙柳無風妥翠條懶讀夜書搔短髮
隔垣時聽賣餳簫
都城春富百花披長憶人歸駐馬時淺色御黄應好在
為誰還發去年枝
風驅白雨洗園林蔽地飛花一寸深狂紫浪紅俱已矣
老春雖在亦何心
顚毛漸脱風情少匣劍空存俠氣銷人逺地偏無酒肉
春深花鳥謾相撩
　　　秋詞二首
雲惹低空不更飛班班紅葉欲辭枝秋光未老仍微暖
恰似梅花結子時
無數青莎繞玉階夕陽紅淺過墻來西風莫道無情思
未放芙蓉取次開
　　　齊逸亭
燄發郎君更不歸故亭蕭瑟異當時玉笙金管渾如夢
只有梅花三四枝
　　　春日
殘臘渺茫雲外日新春彷彿夢中來雪霜便覺都無力
只見桃花次第開
　　　雪中寄丹元子
隂風一夜攪青冥風定紛紛雪片零想見玉清真境上
白虛光裏誦黄庭
　　　宿乾明方丈
漫天白雪無端現佛室夜艾烏更啼相逢解頥足自慰
勿語俗子念心攜
　　　新開湖送孫誠之有龍見于東北因成絶句
狂客走影暗悠悠􁰕萏吹風五月秋黄綬不為無氣概
蒼龍隨尾送行舟
　　　呈李公擇
青箋擘處銀鈎斷紅袂分時玉筯懸雲脚漸收風色緊
半規斜日射歸船
　　　落日馬上
日落荒阡白霧深紫騮嘶顧出踈林囘頭已失來時路
杳杳金盤墮翠岑
　　　次韻參寥三首
武陵漁子入花源但見秦人不得仙㑹有黄鸝鳴翠柳
何妨白眼望青天
長安仕路與雲齊倦僕羸驂不可躋但得玄暉曽折簡
何須平子更安題
且折花枝醉復醒人間時節易崢嶸屠龍肯自羞無用
畫虎從人笑不成
　　　和書天慶觀賀祕監堂三首
老仙舊地枕東城古木參天警畫聲我亦願為方外友
風流何必並時生
史君平昔慕髙清一到祠堂意一新户外黄冠應指㸃
公應便是謫仙人
衣屨蕭條氣久清豪家門舘未嘗行朱甍碧瓦何從得
疑有隂兵夜助成
　　　和書觀妙菴
龍瑞宫中種玉人誅茅結室傍秋雲自言洞裡山川别
此處千分未一分
　　　早春題僧舎
東園紫梅初破藟北澗綠水方通流歸去一春花月夢
定應常在此中遊
　　　盆池釣翁
誰刻仙材作釣翁尺池終日釣微風令人却憶鴟夷子
散髮五湖狂醉中
　　　賞酴醿有感
春來百物不入眼唯見此花堪斷腸借問斷腸緣底事
羅衣曾似此花香
　　　首夏
節物相催各自新癡心兒女挽留春芳菲過盡何須恨
夏木隂隂正可人
淮海後集巻之四
淮海後集巻之五
　　　　　　　　　　　　秦　觀　少游
　　　代蘄州守謝上表
愚罪著明當以萬死聖恩寛大尚假一麾顧帷昧冐之深
第積戰競之至伏念臣不學無術寡偶少徒荷先帝之
誤知繇常員而擢用始欲悉力而舉職莫知長慮以佐
時自取悔尤至煩揮黜責其妄作便可屏之逺方憫其
知非猶當投於散地敢圖生死而肉骨尚容宣化以承流
况臣粤自去冬嘗陳愚懇願歸使節求綰郡章雖此左
遷正符宿願恩既深而逾望感亦極而難言此蓋伏遇
皇帝陛下大徳海涵至仁天覆謂災青之可赦以過失
為當憐寛其未棄之誅開以自新之路辨之不早嗟已迫
於桑榆來者可追幸未填於溝壑誓捐軀幹上報恩私
　　　代程給事乞祝聖表
本州管内舊有應天寺者造於宋元徽中其地據寳林
山巔南直秦望北負卧龍蕺山挾其左鑑水趨其前圜
視井邑如閲圖畫越之形勝十得六七比於熈寧十年
八月遇火金石土木之觀一夕殆盡樓觀宫室化為丘
墟父老過之徜徉悼歎若失所依憑者因相率詣州自
陳願以私錢修復故寺本州尋具其事上聞仍乞易為
十方䝉朝廷報可賜號寶林禪院於是郡之衣冠緇素
無不悦豫皷舞以謀報上因大出力財爭先請奮浮圖
棟宇次第告成曾未踰年已復舊觀葢所據之地勝故
興也易所遭之時盛故成也速不然何以至是哉謹按
寶林禪院其地本名龜山前世文士見於篇章上有鰻
井嵗旱禱雨輒應臣等竊以為龜神物也有先事之智
而夀踰千嵗鰻龍類也有施澤之仁而功被萬物位正
南方與時相見勢出人境足以有臨稽之於名効之於
物參之於方位考之於形勢而酌之於民情理從事順
實宜永為頌祝陛下聖夀之地臣等自今後每遇同天
節只於本院啓建道塲及禱祠雨澤吉祥齋供其餘宫
中道埸並不令於本院啓建夫下達士民之願上報君
父之恩臣子之職也臣等荷國厚恩無以荅生成之萬
一庶幾因緣塔廟少伸犬馬之誠仰瞻闕庭不勝大願
伏望聖慈特賜俞允
　　　坤成節功徳文疏
寶曆開祥爰屬補天之運金行御氣適當夢帝之期躬詣
精廬妙修勝㑹致上方香積之飯閲西土貝多之文庶憑
調御之緣少効華封之祝太皇太后伏願睿圖鞏固宸筭
増隆日月無私永照臨於下土風雲不間長感㑹於中天
　　　代荅范相公啟(堯天)
器兼文武道備天人始列周行綽有棟梁之器及參大
政鬱為社稷之臣果振家聲遂當國相昔韋平嗣興於
西漢袁楊繼起於東京張公錫延賞之名陸氏取象先
之意雖云華族未必熈朝然猶前史以為美談當世謂
之榮事固未有百年遇太平之運四世膺爰立之求以
今言之一何盛也某夙登門仭嘗頌威容念班謁以無
由第承風而竊抃
　　　賀孫中丞啟
光奉明恩進陞中憲伏惟慶慰恭惟中丞侍郎受天間
氣爲世真儒力足以扶顛持危器足以致逺任重巍然
如衣服之有冠冕卓爾若鳥魚之有鳯鯤三朝充諌諍
之官奮身不顧七郡任蕃宣之寄爲民所思動静不失
其時遜逆必求諸道比支物望簡在上心粤自貳卿遂
登執法嚴霜被野既知松栢之後凋猛獸居山將見藜
藿之不采某叨持符節久逺門闌
　　　賀吏部傅侍郎啓
光膺帝命進貳天官(云云)某官道術淵微器猷宏慱更
險夷而不測其操踐中外而不易其心漢節初歸常折
董宏之妄楚郊卧治尤推汲黯之忠方傳報政之成已
聽除書之下亟辭右輔復踐中臺邦人遮轍以願留朝
士舉酒而相賀吏曹三綜既知水鑑之無私王體一謀
當見鈞衡之益重某屬驅軺傳阻造門闌
　　　代何提舉賀范樞密啓
光膺睿命進貳中樞碩輔登崇溥天均慶竊以天運無
積蓋由八柱之仰成歲功不虧亦自四時而分洽矧媧
皇補天之際當商老和羮之初儻非心徳之素同難冀
事功之必立伏惟某官器兼文武學僃天人雖小善而
必為臨大節而不奪入參臺省佇聞折檻之風外摠戎
機寢罷爭桑之釁負謗傷而精神益勵處閑散而聞望
愈隆逮神聖之纂臨屬風雲之感㑹念昔仁祖虚懷於
慶曆之間惟時先公奏對於天章之下謂道可行於反
掌而世亦至於容刀盛世難逢事空傳於故老嗣賢復
出天實慰於斯民既被召以旋歸遂干霄而直上千尋
廣厦欣然慰多士之心萬里長城足以制四夷之命某
夙登門仞久曠書幐方從沙汰之餘未卜棲翔之所側
聞進拜倍切驩愉巖石雖瞻尚鬱搢紳之論衮衣遂有
方醻區夏之情
　　　賀門下吕僕射啓(㣲仲)
伏審光奉明恩進陞左輔伏惟慶慰恭以某官當世大
儒斯民先覺毁譽莫為之損益窮通靡得而變渝北平
如髙山深林人何可測巨源若渾金璞玉器孰能名卓
乎在搢紳之中屹然有公輔之望果踐西臺之峻遂躋
端揆之崇邸音喧騰士類交慶納忠有素詎須徳裕之
六箴應變無方不止姚崇之十事
　　　謝潁州吕吏部啟
叨奉宸恩謬當藩郡境預四鄰之未潤霑九里之餘憑
几占書未進河南之牘朶雲號體俄䝉郇國之函仰荷
謙沖退増悚愧恭以某官器周事變學造淵微出四世
五公之門遇千載一時之運文辭則操觚立就政事則
投刃皆虚荀氏八龍盡繼髙陽之美河東三鳯尤推鸑
鷟之奇㑹公旦之相周俾伯禽而侯魯布宣詔令已成
帥帥之功近省君親行陟股肱之任某承風兹久覿徳
未遑企頌之懐敷宣㒺既
　　　荅丁彦良書
某啟辱書及詩備悉雅㫖且承邇來為况甚休以感以
慰竊味詩之大意率多辛酸耿愴之㫖君生長素富貴
而喜作寒士語何耶因知詩非能窮人詩窮然後工得
非政欲以此合古人語乎兼審薄挂吏議小累不足以
玷逺猷毋甚怏怏也知罷官里閭慕義嗜學是所以增
其志尚爾白玉微瑕千丈松磥砢不害他日爲大器跅
弛之士自有御之者幸順時自愛區區不宣某再拜
　　　與許州范相公
某再拜安撫相公閤下某淮海一介之士行能無取比
因緣科第獲列仕版又屬朝廷復置賢科而一二邇臣
猥以充賦名實乖戾果致多言相公當國憐其孤單不
即聞罷使得自便引疾而歸僥倖深矣比遇相公均逸
藩輔而某承乏之地實在節制之下疵賤無介紹不敢
以書自通眷眷私懷何以云喻豈圖相公過有採聽首
賜論薦使僃著述之科檄書初至發函伏讀且喜且懼葢
相公於某昔既有保全之賜今又有論薦之恩顧惟狂愚何
以辱此屬拘官守不獲進謝門闌又不敢具啓事以叙
悃愊區區俗禮非國士所以報知已者也惟相公裁察
　　　祭監税主簿文
維年月日具銜姓名謹以清酌庶羞之奠致祭于歿故
監税主簿之靈嗚呼賢才懿徳宜顯周行以君徳厚宜
享夀康仕既未達人其云亡顧天理之莫究兹僚友之
永傷嗚呼西風蕭颯長夜凄涼靈車戒道丹旐飛揚有
殽在俎有酒盈觴臨岐伸奠歸安故鄉尚饗
淮海後集巻之五
淮海後集卷之六(雜文)
　　　　　　　　　　　　秦　觀　少游
　　　雜說
唐杜洤江夏人也自罷漢隂令居泗水上烈日笠首親
督耕夫一年而食足二年而衣道兩餘三年而屋室完
新六畜肥繁器用皆備自懇荒起家十五年為富家翁
不假一人之力一毫之助彼嘗謂人曰夫忍耻入仕不
困妻子衣食者幾希彼忍耻我勞力皆衣食耳顧我何
如由功名之士觀之則誠為拘繫跔促人也若夫恬於
進取安分潔已者葢有取焉爾
　　　通事説
文以説理為上序事為次古人皆備而有之後世知説
理者或失於略事而善序事者或失於悖理皆過也葢
能説理者始可以通經善序事者始可以修史
　　　蠶書
予閑居婦善蠶從婦論蠶作蠶書
考之禹貢揚梁幽雍不貢繭物兖篚織文徐篚玄纎纊
青篚底纁域䋙豫篚纎纊青篚檿絲皆繭物也而桑土
既蠶獨言於兖然則九州蠶事兖為最乎予㳺濟河之
間見蠶者豫事時作一婦不蠶比屋詈之故知兖人可
為蠶師今予所書有與吳中蠶家不同者皆得兖人也
　　　種變
臘之日聚蠶種沃以牛溲浴于川毋傷其藉廼縣之始
審卧之五日色青六日白七日蠶已蠶尚卧而不傷
　　　時食
蠶生明日桑或柘葉風戾以食之寸二十分晝夜五食
九日不食一日一夜謂之初眠又七日再眠如初既食
葉寸十分晝夜六食又七日三眠如再又七日若五日
不食二日謂之大眠食半葉晝夜八食又三日健食乃
食全葉晝夜十食不三日遂繭凡眠已初食布葉勿擲
擲則蠶驚毋食二葉
　　　制居
種變方尺及乎將繭乃方四丈織萑葦範以蒼莨竹長
七尺廣五尺以為筐建四木宫梁之以為槌縣筐中間
九寸凡槌十縣以居食蠶時分其居糞其葉餘以時去
之萑葉為籬勿密屈藁之長二尺者自後茨之為簇以
居繭蠶凡繭七日而採之居蠶欲温居繭欲凉故以萑
鋪繭寒之以風以緩蛾變
　　　化治
常令煮繭之鼎湯如蟹眼必以筯其緒附于先引謂之
餵頭毋過三系則系麤不及則脆其審舉之凡系自鼎
道錢眼升於鏁星星應車動以過添梯乃至於車
　　　錢眼
為版長過鼎靣廣三寸厚九黍中其厚挿大錢一出其
端横之鼎耳後鎮以石緒總錢眼而上之謂之錢眼
　　　鎻星
為三蘆管管長四寸樞以圓木建兩竹夾鼎耳縛樞於
竹中管之轉以車下直錢眼謂之鎻星
　　　添梯
車之左端置環繩其前尺有五寸當車牀左足之上建
柄長寸有半匼柄為皷皷生其寅以受環繩繩應車運
如環無端鼓因以旋鼓上為魚魚半出鼓其出之中建
柄半寸上承添梯添梯者二尺五寸片竹也其上楺竹
為鈎以防系竅左端以應柄對鼓為耳方其穿以閑添
梯故車運以牽環繩繩簇鼓鼓以舞魚魚振添梯故系
不過偏
　　　車
制車如轆轤必活其兩輻以利脱系
　　　禱神
卧種之日升香以禱天駟先𧖟也割雞設醴以禱婦人
寓氏公主葢蠶神也毋治堰毋誅草毋沃灰毋室入外
人四者神實惡之
　　　戎治
唐史載干闐初無桑丐鄰國不肯出其王即求置婚許
之將迎乃告曰國無帛可持蠶自為衣女聞置蠶㡌絮
中闗守不敢驗自是始有蠶女刻石約無殺蠶蛾飛盡
乃得治繭言蠶為衣則治繭可為絲矣世傳繭之未蛾
而竅者不可為絲頃見鄰家誤以竅繭雜全繭治之皆
成系焉疑蛾蛻之繭也欲以為絲而其中空不復可治
嗚呼世有知于闐治絲法者肯以教人則貸蠶之死可
勝計哉予作蠶書哀蠶有功而不免故錄唐史所載以
俟愽物者
　　　書丁彦良明堂議後
祀國事之大者歴世洪儒碩生議論考訂徃徃自相違
戾丁俠以世家子早假蔭以官少年彊學援質有根抵
訶詆前載惜乎未能以此獻諸朝得付有司禮官愽士
相與校正以備一代闕文君不能姑愛惜遵養以待云
　　　錄龍井辯才事
熈寧九年秀州嘉興縣令陶彖有子得疾甚異形色語
笑非復平人令患之乃大出錢財聘謁巫祝厭勝百方
終莫能治是嵗辯才法師元浄適以事至秀法師髙僧
也隠於錢塘之天竺山傳天台教學者數百人又特善
呪水疾病者飲其所咒水輙愈吳人尊事之令素聞其
名即馳詣師具狀告曰兒始得疾時見一女子自外來
相調笑久之俱去稍行至水濵遺詩曰生為木卯人死
作幽獨鬼泉門長夜開衾幃待君至自是屢來且有言
曰仲冬之月二七之間月盈之夕車馬來迎今去妖期
逼矣未知所處願賜哀憐師乃許諾因杖䇿從至其家
除地為壇設觀音像於中央取楊枝霑水灑而呪之三
遶壇而去是夜兒寢安然不復如他時矣明日復來結
跏跌座引兒問曰汝居何地而來至此答曰㑹稽之東
卞山之陽是吾之宅古木蒼蒼師又問汝姓誰氏荅曰
吳王山上無人處幾度臨風學舞腰師曰汝柳姓乎乃
囅然而笑師良久呵曰汝無始已來迷已逐物為物所
轉溺於滛邪流浪千刼不自解脱入魔趣中横生災害
延及無辜汝今當知魔即非魔魔即法界我今為汝宣
説首楞嚴祕密神呪汝當諦聽痛自悔恨訟既徃過愆
返本來清浄覺性於是號泣不復有云是夜謂兒曰辯
才之功汝父之䖍無以加焉吾將去矣後二日復來曰
久與子遊情不能遽捨願一舉觴為别因相對引滿既
罷作詩一章曰仲冬二七是良時江下無緣與子期今
日臨岐一盃酒共君千里逺相離遂去不復見予聞其
事久矣元豐二年見辯才於龍井山問之信然
　　　書王氏齋壁
皇祐元年余先大父赴官南康道出九江余實生焉滿
嵗受代猶寓止僧舍未幾代者卒叔瞻之先君來領其
職事通家相好也至和元年叔瞻始生於南康後予迎
老母來為汝南學官也而叔瞻亦奉大夫人閒居於郡
之西郭時余之先大父母先人皆捐館而叔瞻之先君
亦沒於瀘州皇祐逮今四十一年中間豐瘁得喪死生
休戚不可悉記獨兩家之孤各奉其母相遭于此甚可
悲也
　　　題彭景山傳神
内殿崇班致仕彭崇仁字景山胷中有韜略吏事精密
所至士大夫翕然稱之年四十不幸喪明家居無餘而
目不可治如老驥伏櫪志未嘗不在千里聞北風則耳
聳然自道觀之物無幸不幸以得喪觀之豈異世有所
負耶然人之有徳慧智術者常存乎疢疾惟深也能披
剥萬象而見已安知景山不得之沉㝠中耶
　　　淮海閒居集序
元豐七年冬余將西赴京師索文藁於囊中得數百篇
辭鄙而悖於理者輙刪去之其可存者古律體詩百十
有二雜文四十有九從遊之詩附見者五十有六合二
百一十七篇次十巻號淮海閒居集云
　　　清和先生傳
清和先生姓甘名液字子美其先本出於后稷氏有粒
食之功其後播棄或居於野遂為田氏田為大族布於
天下至夏末世衰有神農之後利其資率其徒徃俘於
田而歸其倔彊不降者與彊而不釋甲者皆為城旦舂
賴公孫杵臼審其輕重不盡碎其族徙之陳倉與麥氏
谷氏鄰居其輕者猶為白粲與鬼薪仵已而逃乎河内
又移于曲沃曲沃之民悉化焉曲沃之地近於甘古甘
公之邑也故先生之生以甘為氏始居於曹受封於鄭
及長器度汪汪澄之不清撓之不濁有醖藉涵泳經籍
百家諸子之言無不濫觴孟子稱伯夷清下惠和先生
自謂不夷不惠居二者之間而兼有其徳因自號曰清
和先生云士大夫喜與之游詩歌曲引徃徃稱道之至
於牛童馬卒閭巷倡優之口莫不羡之以是名漸徹於
天子一召見與語竟日上熟味其㫖愛其淳正可以鎮
澆薄之徒不覺膝之前席自是屢見於上雖郊廟祠祀
之禮先生無不預其選素與金城賈氏及玉巵子善上
皆禮之每召見先生有司不請而以二子俱見上不以
為疑或為之作樂盛饌以待之歡甚至於頭沒杯案先
生既見寵遇子孫支庶出為郡國二千石徃徃皆是至
於十室之邑百人之聚先生之族無不在焉昔最著聞
者中山宣城湓浦皆良子弟也然皆好賔客所居冠葢
駢集賔客號呶出入無節交易之所在委積由是上疑
其濁小人或乘間以賄入欲以逢上意而取寵一日上
問先生曰君門如市何也先生曰臣門如市臣心如水
上曰清和先生今乃信其清和矣益厚遇之由是士大
夫愈從先生㳺鄉黨賔友之㑹咸曰無甘公而不樂既
至則一坐盡傾莫不注揖然先生遇事多不自持以待
人斟酌而後行嘗自稱沽之哉沽之哉我待價者也人
或召之不問貴賤至於斗筲之量挈瓶之智或虚已來
者從之如流布衣寒士一與之遇如挾纊惟不喜釋氏
而僧之徒好先生者亦竊與先生游焉至於學道隠居
之士多喜見先生以自晦然先生愛移人性情激發其
膽氣解釋其憂憤可謂能令公喜能令公怒者邪王公
卿士如灌夫季布李景儉桓彬之徒坐與先生為黨而
被罪者不可勝數其相歡而奉先生者或至於破家敗
産而不悔以是禮法之士疾之如讐如丞相朱子元執
金吾劉文叔郭解長孫登皆不悦未嘗與先生語時又
以其士行或久多中道而變不承於初咸毁之曰甘氏
孽子始以詐得終當以詐敗矣久之或有言先生性不
自持無大臣輔政之體置之左右未嘗有沃心之益或
虞以虚閑廢事上由此亦漸踈之㑹徐邈稱先生為聖
人上惡其朋比大怒遂命有司以光禄大夫秩就封宗
廟祭祀未嘗見遂終於鄭仕於郡國者皆不奪其官初
先生既失寵其交㳺往往謝絶甚者至扵毁棄素行以
賣直自售惟吏部尚書畢卓北海相孔融彭城劉伯倫
篤好如舊融嘗上書辨先生之無罪上益怒融由此亦
得罪而倫又為之頌與當世為有故不著今掇其行事
大要者著于篇
太史公曰先生之名見於詩書者多矣而未有至公之
論也譽之者美逾其實毁之者惡溢其真若先生激發
壯氣解釋憂憤使布衣寒士樂而忘其窮不亦薫然慈
仁君子之政歟至久而多變此亦中賢之疵也孔子稱
有始有卒者其惟聖人乎先生何誅焉予嘗過中山慨
然想先生之風聲恨不及見也乃為之傳以記
　　　法雲寺長老然香㑹疏文
竊以香者妙通法性冥動聞機大則香積如來令天人而
入戒律次則香嚴童子得羅漢而證圓通覺至性之清
嚴破塵寰之濁穢肆求善友同結勝緣漸沉水之密圓
斥棗膏之昏鈍䂓模既逺誓愿尤長若秣若圓得無礙
法非煙非火轉不退輪偶就印以成文常干空而作葢
無前後去來之際有解脱知見之因曄乎若光明之雲
佳哉如鬱葱之氣反聞聞性八百之功徳以成自覺覺
他億萬之河沙斯遍
　　　越州請立程給事祠堂狀
浙水之東七州獨越為都㑹凡七州之軍事督焉其地
西帶江北被海多雄山傑澤有桑麻魚稻藤荈竹箭之
饒土沃而流水清而不廹非舟車足力所㑹故其民喜
耕耨勤織紝尊本而薄末狡獪詆欺之弊視他州為少
然以險阻之故豪强惡少跌宕不逞之民一失其業則
往往什聚伍行剽攘攻刼於江海之上不時去之則蔓
延而成大盗矣為太守者審知風俗之厚刑政並修則
一方可以指麾而治不然雖憊力勞心猶無益也熈寧
十年詔以給事中集賢殿修撰廣平程公知軍州事公
素以治行稱天下越人無不踴躍竦企願見公之所為
及至政尚簡肅不為茍且苛細之事事至而後必行亦
無所假借發隠擿伏敏㨗如神每得所謂豪强惡少跌
宕不逞之民草斬而獸逐之至斷絶乃已於是距吳際
閩楚千里肅然盗賊不敢發川行途止如即其家獄訟
衰息風雨時至仍嵗大穰乃禮賢俊仁耆孤簡練士卒
繕修宫寺至於郵亭刻漏為之一新頽廢偃僵斬然俱
起然後知公之才所遇縱横無窮其所厭伏東西逆銷
變故於未形者多矣非特越人受其賜也使行且大用
於朝推其道於天下則其所就者又可量耶先是太子
少保南陽趙公有惠政於越既去而公承其後故議者
謂近世越州之政未有如二公者南陽公嘗命畵史圖
太子少師天水趙公并公與已游從之像號三老圖而
越之好事者遂作三老堂以寘之元豐二年公還朝郡
之衣冠緇黄耆艾之士若干人乞留於部使者三為之
上不報因相與泣曰公去矣其像雖存於三老堂然吾
人之心未厭也聞公嘗帥洪福廣三郡三郡皆有生祠
豈越獨無有今寶林院者公之所興建也若即其地為
堂立公之像如三郡故事以慰吾人之思不亦可乎衆
曰然於是又以狀白使者請立公之祠堂焉是時某適
自淮南來省親將還越人謂某曰吾州更饑歉札癘之
後程公實撫養而教誨之去年冬福州太守司諫孫公
嘗道于此具見其事今祠堂成有日矣謀為記宜莫如
孫公者聞子與孫公鄉里且門人也盍摭厥實以為我
請乎某既歎程公之政有以媚于民又嘉越人能大其
施而推報之也乃為論次其事并州之風俗具而載之
以備孫公之采擇焉
　　　精騎集序
予少時讀書一見輙能誦暗疏之亦不甚失然負此自
放喜從滑稽飲酒者游旬朔之間把巻無幾日故雖有
彊記之力而常廢於不勤比數年來頗發憤自懲艾悔
前所為而聰明衰耗殆不如曩時十一二每閲一事必
尋繹數終掩巻茫然輙復不省故雖然有勤苦之勞而
常廢於善忘嗟夫敗吾業者常此二物也比讀齊史見
孫搴荅邢詞云我精騎三千足敵君羸卒數萬心善其
説因取經傳子史事之可為文用者得若干條勒為若
干巻題曰精騎集云噫少而不勤無如之何矣長而善
忘庶幾以此補之
　　　故龍圖閣直學士中大夫知成都軍府事管内
　　　勸農使充成都府利州路兵馬鈐轄上䕶軍隴
　　　西郡開國侯食邑一千一百户食實封三百户
　　　賜紫金魚袋李公行狀　曾祖諱宗誼故不仕
　　　祖諱知至故不仕　父諱東故任江寧府漂水
　　　縣尉累贈特進
南康軍建昌縣李常字公擇年六十四李氏宗出唐宗
室郇公諱逺祖濤五代時號稱名臣仕皇朝為兵部尚
書封莒國公莒公少時仕於湖南氏有一子留江南公
其裔孫也故今為南康建昌人公少警悟好學彊記為
文章㨗敏初若不經意而比成粲然屬寓深逺皇祐中
登進士甲科授防禦推官權江州軍事判官丁昌源郡
太夫人憂解宫又丁光禄公憂服闋權宣州觀察推官
監漣水軍轉般倉故大理寺丞知洪州奉新縣未行用
韓公獻肅薦為三司檢法官神宗即位詔大臣舉館職
曾宣公以公應詔召試學士院除祕閣校理編校史館
書籍兼太常愽士兼史館檢討置三司條例司檢詳官
看詳中書條例權判尚書考功改右正言同管勾國子
監公事是時王荆公輔政始作新法諫官御史論不合
者輒斥去公上疏力詆其非以為始建三司條例司雖
致天下之議而善士猶或與之至於均輸之論興青苖
之法立公然取息傳㑹經㫖以為無嫌則天下固已大
駭而善士亦不復與矣時荆公之子雱與温陵吕惠卿
皆與聞國論凢朝廷之事三人者參然後得行公言陛
下與大臣議某事安石不可則移而不行安石造膝議
某事安石承詔頒焉吕惠卿献疑則反之詔用某人安
石惠卿之所可雱不説則又罷之孔子曰禄去公室政
在大夫陪臣執國命今皆不似之耶而其論青苖尤為
激切至十餘上不已於是落職通判滑州嵗餘復職知
鄂州徙知湖州遷尚書祠部員外郎賜五品服徙知齊
州齊故多盗公至痛懲艾之論報無虚日盗猶不止他
日得黠盗察其可用刺為兵使直事鈴下間問以盗發
輙得而不衰止之故曰此繇富家為之囊使盗自相推
為甲乙官吏廵捕及門擒一人以首則免矣公曰吾得
之矣乃令得藏盗之家皆發屋破柱盗賊遂清始公在
武昌吳興政尚寛簡日與賓客縱酒笑詠吏民安樂之
郡以大治於是世知公之才所值無不可也屬决河灌
山東諸郡公捍禦有術部使者以聞降詔書奬諭從淮
南西路提㸃刑獄遷尚書度支貟外郎坐厚善直史館
蘇公軾得其詩文不以告罰金寄禄格行換朝散郎遷
朝請郎試太常少卿公去國十五年至是還朝士大夫
喜見於色以謂正人復用也以職事對稱㫖靣賜三品
服未幾試禮部侍郎文昌府成車駕臨幸恩遷朝奉大
幸恩遷朝散大夫上即位覃恩遷朝請大夫試吏部侍
郎遷朝議大夫俄試户部尚書詔百官轉對公以七事
應詔一曰崇亷耻二曰存貢舉三曰别守宰四曰去贓
貪五曰慎疑獄六曰擇師儒七曰修役法皆當時急務
而其言役法尤合公論又取差免二法折衷為書上之
以為法無新陳便民者良法也論無彼已可久者確論
也又曰貧富俱出貲則貧者之所難堪使富者出貲貧
者出力庶乎其可也大略如此遷中大夫除御史中丞
兼侍讀加龍圖閣直學士初元豐河决小吳神宗以河
勢方趨西北難以力回詔勿復塞須其自定增立隄防
而或者以謂非悠逺之䇿請開澶淵游河分殺水勢又
欲自蘇村口截為隄導還故處詔遣公視之還奏非便
又遣吏部侍郎范公百禄給事中趙公君錫覆視奏與
公合而或者猶執前議鋭於興役　朝廷疑之至是公
申論其弊章六七上而其役竟罷之又請分詩賦經義
兩科以盡取士之法别自致因人為兩塗以究省官之
術其忠言讜論葢不可以一二舉至於因時乘間導迎
和氣者多密以啓聞故莫得而知也俄守兵部尚書固
辭不受懇求外補章屢上遂出知鄧州數月徙成都府
行及陜府閿鄉縣暴卒於傳舍實元祐五年二月二日
也累勲至上䕶軍隴西郡侯公風度凝逺與人有恩意
而遇事彊毅不為茍合初善王荆公荆公當國兾其為
助而詆之乃力於他人荆公嘗遣雱喻意曰所爭者國
事少存朋友之義公曰大義滅親况朋友乎自存益確
士論以此歸之少時讀書於廬山五老峯下白石菴之
僧舍後身雖出仕䆠而書藏於山中如故每得異書輙
益之至九千餘巻山中之人號李氏山房仲兄布蚤卒
事其嫂張敬甚撫其子秉彛如已子自奉清約所俸入
多少以賙親族捐館之日無贏貲朝廷聞之常􁎚外特
賜五十萬有文集若干巻藏于家初娶狄氏襄陽遵度
主簿之女蚤卒贈某縣封遵度亦俊傑士寶元慶曆間
以文章顯名再娶魏氏光禄卿琰之女亦蚤卒贈遂寧
縣君又娶遂寧之弟封安康郡君子男四人長曰攄揚
州江都縣尉蚤卒次曰邍承奉郎次曰逡承務郎次曰
迢承務郎女三人長適郢州長夀縣主簿孫端次適郊
祀齋郎丘揖次適進士黄叔敖諸孤自閿鄉扶柩南歸
而公之伯兄時為江南西路轉運使遂以其年十月丙
午葬公于南康軍建昌縣千秋之原前期諸孤請狀公
之行治而公之美實多難以具著著其出處始終之大
者以告諸史氏謹狀
　　　　　　　　　　　　　　後學張綖校正
淮海後集巻之六

　　　　　　　　　　　　　　　謄寫吏
　　　　　　　　　　　　　　　　　黎　儀
　　　　　　　　　　　　　　　　　朱敬忠
　　　　　　　　　　　　　　　　刋工
(李/容/宋本原)
(頗/李/信/鼎)
(蔣邦佐)
淮海長短句目録卷上
　　　望海潮四首　心園春
　　　水龍吟　八六子
　　　風流子　夢楊州
　　　雨中花　一叢花
　　　鼓笛幔　促拍滿路花
　　　長相思　滿庭芳三首
　　　江城子三首　滿園花
　　　迎春樂
　　卷中
　　　鵲橋仙　菩薩蠻
　　　减字木蘭花　木蘭花
　　　畵棠春　千秋嵗
　　　踏莎行　蝶戀花
　　　一落索　醜奴兒
　　　南鄉子　醉桃源
　　　河傳二首　浣溪沙五首
　　　如夢今五首　阮郎歸四首
　　　滿庭芳三首　桃源憶故人
　　卷下
　　　調笑令十首(并詩)
　　　　王昭君　樂昌公主
　　　　崔徽　無雙
　　　　灼灼　眄眄
　　　　崔鶯鶯　採蓮
　　　　煙中怨　離魂記
　　　虞羙人三首　㸃綘唇二首
　　　品令二首　南歌子三首
　　　臨江仙二首　好事近
淮海長短句目鐸(畢)
淮海長短句巻上
　　　　　　　　　　　　秦　觀　少游
　　　望海潮四首(廣陵懐古)
星分牛斗疆連淮海揚州萬井提封花發路香鶯啼人
起朱簾十里春風豪俊氣如虹曵照春金紫飛盖相從
巷入垂楊画橋南北翠煙中　追思故國繁雄有迷樓
挂斗月觀横空紋錦製㠶明珠濺雨寧論雀馬魚龍徃
事逐孤鴻但亂雲流水縈帶離宫最好揮毫萬字一飲
拚千鍾
　　　　又(越州懐古)
秦峰蒼翠耶溪瀟洒千巖萬壑爭流鴛瓦雉城譙門畵
㦸蓬萊燕閣三休天際識歸舟泛五湖煙月西子同遊
茂草荒臺苧蘿村冷起閑愁　何人覧古凝眸悵朱顏
易失翠被難留梅市舊書蘭亭古墨依稀風韻生秋狂
客鑑湖頭有百年臺沼終日夷猶最好金龜換酒相與
醉滄洲
　　　又(洛陽懷古)
梅英踈淡氷澌溶洩東風暗換年華金谷俊游銅駞巷
陌新晴細履平沙長記誤隨車正絮翻蝶舞芳思交加
柳下桃蹊亂分春色到人家　西園夜飲鳴笳有華燈
礙月飛盖妨花蘭苑未空行人漸老重來是事堪嗟煙
暝酒旗斜但倚樓極目時見棲鴉無奈歸心暗隨流水
到天涯
　　　又(别意)
奴如飛絮郎如流水相沾便肯相隨微月户庭殘燈簾
幙怱怱共惜佳期纔話暫分携早抱人嬌咽雙淚紅垂
畵舸難停翠幃輕别兩依依　别來怎表相思有分香
帕子合數松兒紅粉脆痕青牋嫰約丁寧莫遣人知成
病也因誰更自言秋杪親去無疑但恐生時注著合有
分于飛
　　　沁園春(春思)
宿靄迷空膩雲籠日晝景漸長正蘭臯泥潤誰家燕喜
蜜脾香少觸處蜂忙盡日無人簾幙挂更風遞遊絲時
過墻微雨後有桃愁杏怨紅涙淋浪　風流寸心易感
但依依竚立回盡柔腸念小奩瑶鑑重勻綘蠟玉籠金
斗時熨沉香柳下相將遊冶處便回首青樓成異鄉相
憶事縱蠻牋萬疊難寫微茫
　　　水龍吟(贈妓婁東玉)
小樓連苑横空下窺繡轂雕鞍驟疎簾半捲單衣初試
清明時候破暖輕風弄晴微雨欲無還有賣花聲過盡
斜陽院落紅成陣飛鴛甃　玉珮丁東别後悵佳期參
差難又名韁利鎻天還知道和天也瘦花下重門柳邊
深巷不堪回首念多情但有當時皓月向人依舊
　　　八六子
倚危亭恨如芳草萋萋剗盡還生念柳外青騘别後水
邊紅袂分時愴然暗驚　無端天與娉婷夜月一簾幽
夢春風十里柔情怎奈向歡娯漸隨流水素絃聲斷翠
綃香減那堪片片飛花弄晩濛濛殘雨籠晴正銷凝黄
鸝又啼數聲
　　　風流子
東風吹碧草年華換行客老滄洲見梅吐舊英柳摇新
絲惱人春色還上枝頭寸心亂北隨雲黯黯東逐水悠
悠斜日半山暝烟兩岸數聲横笛一葉扁舟　青門同
携手前歡記渾似夢裏揚州誰念斷腸南陌囬首西樓
筭天長地久有時有盡柰何綿綿此恨難休擬待倩人
説與生怕人愁
　　　夢揚州
晚雲收正柳塘煙雨初休燕子未歸惻惻輕寒如秋小
欄外東風軟透繡幃花宻香稠江南逺人何處鷓鴣啼
破春愁　長記曾陪燕遊酬妙舞清歌麗錦纒頭殢酒
困花十載因誰淹留醉鞭拂靣歸來晩望翠樓簾捲金
鈎佳㑹阻離情正亂頻夢揚州
　　　雨中花
指㸃虛無征路醉乘斑蚪逺訪西極見天風吹落滿空
寒皇女明星迎笑何苦自淹塵域正火輪飛上霧捲煙
開洞觀金碧　重重觀閣横枕鼇峰水面倒銜蒼石隨
處有奇香幽火杳然難測好是蟠桃熟後阿環偷報消
息在天碧海一枝難遇占取春色
　　　一叢花
年時今夜見師師雙頰酒紅滋疎簾半捲微燈外露華
上煙裊凉颸簮髻亂抛偎人不起彈涙唱新詞　佳期
誰料久參差愁緒暗縈絲想應妙舞清歌罷又還對秋
色嗟咨惟有畵樓當時明月兩處照相思
　　　鼔笛慢
亂花叢裏曽携手竆艷景迷歡賞到如今誰把雕鞍鎻
定阻遊人來往好夢隨春逺從前事不堪思想念香閨
正杳佳歡未偶難留戀空惆悵　永夜嬋娟未滿嘆玉
樓幾時重上那堪萬里却尋歸路指陽闗孤唱苦恨東
流水桃源路欲囬雙漿仗何人細與丁寧問呵我如今
怎向
　　　促拍滿路花
露顆添花色月彩投忩隙春思如中酒恨無力洞房咫
尺曽寄青鸞翼雲散無蹤跡羅帳薰殘夢回無處尋覔
　輕紅膩白歩歩熏蘭澤約腕金環重宜裝飾未知安否
一向無消息不似尋常憶憶後教人片時存濟不得
　　　長相思
鐵罋城髙蒜山渡闊千雲十二層樓開尊待月掩箔披
風依然燈火揚州綺陌南頭記歌名宛轉鄉號温柔曲
檻俯清流想花陰誰繫蘭舟　念凄絶秦絃感深荆賦
相望幾許凝愁勤勤裁尺素柰雙魚難渡瓜洲曉鑑堪
羞潘髩㸃吳霜漸稠幸干飛鴛鴦未老不
　　　滿庭芳三首
山抹微雲天連衰草畵角聲斷譙門暫停征棹聊共引
離尊多少蓬萊舊事空回首煙靄紛紛斜陽外寒鴉數
㸃流水繞孤村　銷魂當此際香囊暗解羅帶輕分謾
贏得青樓薄倖名存此去何時見也襟袖上空惹啼痕
傷情處髙城望斷燈火巳黄昏(字人亦知為天生好言語/晁云斜陽外三句雖不識)
　　　　又
紅蓼花繁黄蘆葉亂夜深玉露初零霽天空闊雲淡楚
江清獨棹孤篷小艇悠悠過烟渚沙汀金鈎細絲綸慢
捲牽動一潭星　時時横短笛清風皓月相與忘形任
人笑生涯泛梗飄萍飲罷不妨醉卧塵勞事有耳誰聽
江風静日髙未起枕上酒㣲醒
　　　　又
碧水驚秋黄雲凝暮敗葉零亂空堦洞房人静斜月照
徘徊又是重陽近也幾處處砧杵聲催西窓下風摇翠竹
疑是故人來　傷懷增悵望新懽易失徃事難猜問籬
邊黄菊知為誰開謾道愁須殢酒酒未醒愁巳先囬憑
闌久金波漸轉白露㸃蒼苔
　　　江城子三首
西城楊柳弄春柔動離憂淚難收猶記多情曾為繫歸
舟碧野朱橋當日事人不見水空流　韶華不為少年
留恨悠悠幾時休飛絮落花時候一登樓便做春江都
是淚流不盡許多愁
(都是淚流不盡許多愁可謂警句雖用李宻數隋檄/詞人佳句多是翻案古人語如淮海此詞便做春江)
(東流變化名家如此類者不可枚舉亦一法也/語亦自李後主問君都有幾多愁却似一江春水向)
　　　　又
南來飛燕北歸鴻偶相逢慘愁容綠鬢朱顔重見兩衰
翁别後悠悠君莫問無限事不言中　小槽春酒滴珠
紅莫怱怱滿金鍾飲散落花流水各西東後㑹不知何
處是煙浪逺暮雲重
　　　　又
棗花金釧約柔荑昔曾携事難期咫尺玉顔和淚鎻金
閨恰似小園桃與李雖同處不同枝　玉笙初度顫鸞
箆落花飛為誰吹月冷風髙此恨只天知任是行人無
定處重相見是何時
　　　滿園花
一向沉吟久淚珠盈襟袖我當初不合苦撋就慣縱得
軟頑見底心先有行待痴心守甚捻著脉子倒把人來
僝僽　近日來非常羅皂醜佛也須眉皺怎掩得衆人
口待收了孛羅罷了從來斗從今後休道共我夢見也
不能得勾
　　　迎春樂
菖蒲葉葉知多少惟有箇蜂兒妙雨晴紅粉齊開了露
一㸃嬌黄小　早是被曉風力暴更春共斜陽俱老怎
得花香深處作箇蜂兒抱(恐是當時語/花香原作香香)
淮海長短句巻上
淮海長短句巻下
　　　　　　　　　　　　秦　觀　少游
　　　調笑令十首(并詩)
　　　　王昭君
　　　　　詩曰
漢宫選女適單于明妃歛袂登氊車玉容寂寞花無主
顧影低回泣路隅行行漸入陰山路目送征鴻入雲去
獨抱琵琶恨更深漢宫不見空回顧
　　　　　曲子
回顧漢宫路捍撥檀槽鸞對舞玉容寂寞花無主顧影
偷彈玉筯未央宫殿知何處目送征鴻南去
　　　　　　右一
　　　　樂昌公主
　　　　　詩曰
金陵往昔帝王州樂昌主第最風流一朝陏兵到江上
共抱恓恓去國愁越公萬騎鳴笳鼔劍擁玉人天上去
空携破鏡望紅塵千古江楓籠輦路
　　　　　曲子
輦路江楓古樓上吹簫人在否菱花半壁香塵汚往日
繁華何處舊歡新愛誰為主啼笑兩難分付
　　　　　　右二
　　　　崔徽
　　　　　詩曰
蒲中有女號崔徽輕似南山翡翠兒使君當日最寵愛
坐中對客常擁持一見裴郎心似醉夜解羅衣與門吏
西門寺裏樂未央樂府至今歌翡翠
　　　　　曲子
翡翠好容止誰使庸奴輕㸃綴裴郎一見心如醉笑裏
偷傳深意羅衣深夜與門吏暗結城西幽㑹
　　　　　　右三
　　　　無雙
　　　　　詩曰
尚書有女名無雙蛾眉如畵學新妝伊家仙客最明俊
舅母唯只呼王郎尚書徃日先曾許數載暌違今復遇
聞説襄江二十年當時未必輕相慕
　　　　　曲子
相慕無雙女當日尚書先曾許王郎明俊神仙侣腸斷
别離情苦數年暌恨今復遇笑指襄江歸去
　　　　　　右四
　　　　灼灼
　　　　　詩曰
錦城春暖花欲飛灼灼當庭舞柘枝相君上客河東秀
自言那得傍人知妾願身為梁上燕朝朝暮暮長相見
雲收月墮海沉沉淚滿紅綃寄腸斷
　　　　　曲子
腸斷繡簾捲妾願身為梁上燕朝朝暮暮長相見莫遣
恩遷情變紅綃粉淚知何恨萬古空傳遺怨
　　　　　　右五
　　　　眄眄
　　　　　詩曰
百尺樓髙燕子飛樓上美人顰翠眉將軍一去音容逺
只有年年舊燕歸春風昨夜來深院春色依然人不見
只餘明月照孤眠回望舊恩空戀戀
　　　　　曲子
戀戀樓中燕燕子樓空春日晩將軍一去音容逺空鎻
樓中深怨春風重到人不見十二闌干倚遍
　　　　　　右六
　　　　崔鶯鶯
　　　　　詩曰
崔家有女名鶯鶯未識春光先有情河橋兵亂依蕭寺
紅愁綠慘見張生張生一見春情重明月拂墻花影動
夜半紅娘擁抱來脉脉驚魂若春夢
　　　　　曲子
春夢神仙洞冉冉拂墻花樹動西廂待月知誰共更覺
玉人情重紅娘深夜行雲送困嚲釵横金鳯
　　　　　　右七
　　　　採蓮
　　　　　詩曰
若耶溪邊天氣秋採蓮女兒溪岸頭笑隔荷花共人語
煙波渺渺蕩輕舟數聲水調紅嬌晩棹轉舟回笑人逺
腸斷誰家遊冶郎盡日踟蹰臨柳岸
　　　　　曲子
柳岸水清淺笑折荷花呼女伴盈盈日照新妝面水調
空傳幽怨扁舟日暮笑聲逺對此令人腸斷
　　　　　　右八
　　　　煙中怨
　　　　　詩曰
鑑湖樓閣與雲齊樓上女兒名阿溪十五能為綺麗句
平生未解出幽閨謝郎巧思詩裁剪能使佳人動幽怨
瓊枝璧月結芳期斗帳雙雙成眷戀
　　　　　曲子
眷戀西湖岸湖面樓臺侵雲漢阿溪本是飛瓊伴風月
朱扉斜掩謝郎巧思詩裁翦能動芳懷幽怨
　　　　　　右九
　　　　離魂記
　　　　　詩曰
深閨女兒嬌復癡春愁春恨那復知舅兄唯有相拘意
暗想花心臨别時離舟欲解春江暮冉冉香魂逐君去
重來兩身復一身夢覺春風話心素
　　　　　曲子
心素與誰語始信别離情最苦蘭舟欲解春江暮精爽
隨君歸去異時携手重來處夢覺春風庭户
　　　　　　右十
　　　虞美人三首
髙城望斷塵如霧不見聮驂處夕陽村外小灣頭只有
柳花無數送歸舟　瓊枝玉樹頻相見只恨離人逺欲
將幽恨寄青樓爭柰無情江水不西流
　　　　又
碧桃天上栽和露不見凡花數亂山深處水縈洄可惜
一枝如畵為誰開　輕寒細雨情何限不道春難管為
君沉醉又何妨秪怕酒醒時候斷人腸
　　　　又
行行信馬横塘畔烟水秋平岸綠荷多少夕陽中知為
阿誰凝恨背西風　紅妝艇子來何處蕩槳偷相顧鴛
鴦驚起不無愁柳外一雙飛去却回頭
　　　㸃絳唇二首(桃源)
醉漾輕舟信流引到花深處塵緣相誤無計花間住
烟水茫茫千里斜陽暮山無數亂紅如雨不記來時路
　　　　又
月轉烏啼畵堂宫徵生離恨美人愁悶不管羅衣褪
清涙斑斑揮斷柔腸寸嗔人問背燈偷揾拭盡殘妝粉
　　　品令二首
幸自得一分索强教人難喫好好地惡了十來日恰而
今較些不　湏管啜持教笑又也何須肐織衠倚頼臉
兒得人惜放軟頑道不得
　　　　又
掉又懼天然箇品格於中壓一簾兒下時把鞋兒踢語
低低笑咭咭　毎毎秦樓相見見了無限憐惜人前强
不欲相沾識把不定臉兒赤
　　　南歌子三首
玉漏迢迢盡銀潢淡淡横夢回宿酒未全醒已被鄰鷄
催起怕天明　臂上妝猶在襟間淚尚盈水邊燈火漸
人行天外一鈎殘月帶三星
　　　　又
愁髩香雲墜嬌眸水玉裁月幈風愰為誰開天外不知
音耗百般倩　玉露沾庭砌金風動琯灰相㸔有似夢
初回只恐又抛人去幾時來
　　　　又
香墨彎彎畵燕脂淡淡勻揉藍衫子杏黄裙獨倚玉闌
無語㸃檀唇　人去空流水花飛半掩門亂山何處覔
行雲又是一鈎新月照黄昏
　　　臨江仙二首
千里瀟湘援藍浦蘭橈昔日曾經月髙風定露華清微
波澄不動冷浸一天星　獨倚危樓情悄悄遥聞妃瑟
泠泠新聲含盡古今情曲終人不見江上數峰青
　　　　又
髻子偎人嬌不整眼兒失睡微重尋思模様早心忪斷
腸携手何事太怱怱　不忍殘紅猶在臂飜疑夢裡相
逢遥憐南埭上孤篷夕陽流水紅滿淚痕中
　　　好事近
　　　　夢中作
春路雨添花花動一山春色行到小溪深處有黄鸝千
百　飛雲當面化龍蛇夭矯轉空碧醉卧古藤陰下了
不知南北
　東坡跋
　供奉官莫君沔官湖南喜從遷客游尤為吕元鈞所
　稱又能誦少游事甚詳為予誦此詞至流涕乃錄本
　使藏之
　魯直䟦少游好事近
　少游醉卧古藤下誰與愁眉唱一杯解作江南斷腸
　句只今惟有賀方回
　　　　陳後山云今之詞手惟有秦七黄九謂淮海
　　　　山谷也然詞尚豐潤山谷特瘦徤似非秦比
　　　　此在諸公非其至多出一時之興不自甚惜
　　　　故散落者多其風懷綺麗者流播人口獨見
　　　　傳錄葢亦泰山毫芒耳字復舛誤頗為辨正
　　　　其有一二字不可校者不欲以臆見輙易存
　　　　闕文之意更俟善本正之
　　　　嘉靖巳亥中秋日南湖張綖識
淮海長短句巻下(終)
淮海長短句巻中
　　　　　　　　　　　　秦　觀　少游
　　　鵲橋仙
纎雲弄巧飛星傳恨銀漢迢迢暗度金風玉露一相逢
便勝却人間無數　柔情似水佳期如夢忍顧鵲橋歸
路兩情若是久長時又豈在朝朝暮暮
　　　菩薩蠻
蟲聲泣露驚秋枕羅幃淚濕鴛鴦錦獨卧玉肌凉殘更
與恨長　陰風翻翠幔雨澀燈花暗畢竟不成眠鴉啼
金井寒
　　　减字木蘭花
天涯舊恨獨自凄凉人不問欲見回腸斷盡金爐小篆
香　黛蛾長歛任是東風吹不轉困倚危樓過盡飛鴻
字字愁
　　　木蘭花
秋容老盡芙蓉院草上霜花勻似剪西樓促坐酒盃深
風壓繡簾香不捲　玉纎慵整銀筝鴈紅袖時籠金鴨
煖嵗華一任委西風獨有春紅留醉臉
　　　畵堂春
落紅鋪徑水平池弄晴小雨霏霏杏園憔悴杜鵑啼無
柰春歸　柳外畵樓獨上凭䦨手撚花枝放花無語對
斜暉此恨誰知
　　　千秋嵗
水邉沙外城郭春寒退花影亂鶯聲碎飄零踈酒盞離
别寛衣帶人不見碧雲暮合空相對　憶昔西池㑹鵷
鷺同飛葢携手處今誰在日邊清夢斷鏡裏朱顔改春
去也飛紅萬㸃愁如海
　　　踏莎行
霧失樓臺月迷津渡桃源望斷無尋處可堪孤舘閉春
寒杜鵑聲裏斜陽暮　驛寄梅花魚傳尺素砌成此恨
無重數郴江幸自遶郴山為誰流下瀟湘去
(人何贖釋天隠註三體唐詩謂此二句實自沅湘日/坡翁絶愛此詞尾兩句自書於扇云少游已矣雖萬)
(亦流於淇已有此意秦公葢出諸此又王直方詩話/夜東流去不為愁人住少時變化然弼之毖彼泉水)
(郴誌遂作斜陽度愚謂此亦何害而病其重也李太/載黄山谷惜此詞斜陽暮意重欲易之未得其字今)
(陽斜杜工部山木蒼蒼落日曛皆此意別如韓文公/白詩睠彼落日暮即斜陽暮也劉禹錫烏衣巷口夕)
(之類尤多豈可亦謂之重耶山谷當無此言即誠岀/紀夢詩中有一人壯非少石鼔歌安置妥帖平不頗)
(未足為定論也/山谷亦一時之言)
　　　蝶戀花
曉日窺軒雙燕語似與佳人共惜春將暮屈指艷陽都
幾許可無時霎閑風雨　流水落花無問處只有飛雲
冉冉來還去持酒勸雲雲且住憑君礙斷春歸路
　　　一落索
楊花終日空飛舞柰久長難駐海潮雖是暫時來却有
箇堪憑處　紫府碧雲為路好相將歸去肯如薄倖五
更風不解與花為主
　　　醜奴兒
夜來酒醒清無夢愁倚闌干露滴輕寒雨打芙蓉淚不
乾　佳人别後音塵悄瘦盡難拚明月無端已過紅樓
十二間
　　　南鄉子
妙手寫徽真水剪雙眸㸃絳唇疑是昔年窺宋玉東鄰
只露墻頭一半身　往事已酸辛誰記當年翠黛顰盡
道有些堪恨處無情任是無情也動人
　　　醉桃源(即阮郎歸)
碧天如水月如眉城頭銀漏遲緑波風動畵船移嬌羞
初見時　銀燭暗翠簾垂芳心兩自知楚臺魂斷曉雲
飛幽歡難再期
　　　河傳二首
亂花飛絮又望空闘合離人愁苦那更夜來一霎薄情
風雨暗掩將春色去　籬枯壁盡因誰做若説相思佛
也眉兒聚莫恠為伊抵死縈腸惹肚為沒教人恨處
　　　　又
恨眉醉眼甚輕輕覷著神魂迷亂常記那回小曲闌干
西畔鬢雲鬆羅襪剗　丁香咲吐嬌無限語軟聲低道
我何曾慣雲雨未諧早被東風吹散悶損人天不管
　　　浣溪沙五首
漠漠輕寒上小樓曉陰無賴似竆秋澹烟流水畵屏幽
　自在飛花輕似夢無邊絲雨細如愁寶簾閑挂小銀
鈎
　　　　又
香靨凝羞一笑開柳腰如醉暖相挨日長春困下樓臺
　照水有情聊整鬢倚闌無緒更兠鞋眼邊牽恨懶歸
來
　　　　又
霜縞同心翠黛連紅綃四角綴金錢惱人香爇是龍涎
　枕上忽收疑是夢燈前重㸔不成眠又還一段惡因
緣
　　　　又
脚上鞋兒四寸羅唇邊朱粉一櫻多見人無語但回波
　料得有心憐宋玉只應無柰楚襄何今生有分共伊
麽
　　　　又
錦帳重重卷暮霞屏風曲曲闘紅牙恨人何事苦離家
　枕上夢魂飛不去覺來紅日又西斜滿庭芳草襯殘
花(婉約有味尾句尤含蓄深思/前叚用元㣲之天台詩意後叚)
　　　如夢令五首
門外鴉啼楊柳春色着人如酒睡起熨沉香玉腕不勝
金斗消瘦消瘦還是褪花時候
　　　　又
遥夜沉沉如水風緊驛亭深閑夢破䑕窺燈霜送曉寒
侵被無寐無寐門外馬嘶人起
　　　　又
幽夢怱怱破後妝粉亂㾗霑袖遥想酒醒來無柰玉銷
花瘦回首回首遶岸夕陽疎柳
　　　　又
樓外殘陽紅滿春入柳條將半桃李不禁風回首落英
無限腸斷腸斷人共楚天俱逺
　　　　又
池上春歸何處滿目落花飛絮孤舘悄無人夢斷月堤
歸路無緒無緒簾外五更風雨
　　　阮郎歸四首
褪花新緑漸團枝撲人風絮飛秋千未拆水平堤落紅
成地衣　遊蝶困乳鶯啼怨春春怎知日長早被酒禁
持那堪更别離
　　　　又
宫腰裊裊翠鬟鬆夜堂深處逢無端銀燭殞秋風靈犀
得暗通　更有限恨無窮星河沉曉空隴頭流水各西
東佳期如夢中
　　　　又
瀟湘門外水平鋪月寒征棹孤紅妝飲罷少踟蹰有人
偷向隅　揮玉筯洒真珠梨花春雨餘人人盡道斷腸
初那堪腸也無
　　　　又
湘天風雨破寒初深沉庭院虛麗譙吹罷小單于迢迢
清夜徂　鄉夢斷旅魂孤崢嶸嵗又除衡陽猶有鴈傳
書郴陽和鴈無
　　　滿庭芳三首(咏茶)
北苑研膏方圭圓璧萬里名動京闗碎身粉骨功合上
凌煙尊俎風流戰勝降春睡開拓愁邊纎纎捧香泉濺
乳金縷鷓鴣斑　相如方病酒一觴一詠賔有羣賢便
扶起燈前醉玉頽山搜攬胸中萬巻還傾動三峽詞源
歸來晚文君未寢相對小妝殘
　　　　又
　　　　　此詞正少游所作人傳王觀撰非也
曉色雲開春隨人意驟雨方過還晴髙臺芳榭飛燕蹴紅
英舞困榆錢自落秋千外綠水橋平東風裏朱門映栁
低按小秦筝　多情行樂處珠鈿翠葢玉轡紅纓漸酒
空金榼花困蓬瀛豆蔻梢頭舊恨十年夢屈指堪驚凭
闌乆疎煙淡日寂寞下蕪城
　　　　又
　　　　　茶詞
雅燕飛觴清談揮麈使君髙㑹羣賢宻雲雙鳯初破縷
金團牎外爐烟似動開尊試一品香泉輕淘起香生玉
乳雪濺紫甌圓　嬌鬟宜美盼雙擎翠袖穏步紅蓮坐
中客翻愁酒醒歌闌㸃上紗籠畫燭花􁇰弄月影當軒
頻相顧餘歡未盡欲去且留連
　　　桃源憶故人
玉樓深鏁薄情種清夜悠悠誰共羞見枕衾鴛鳯悶即
和衣擁　無端畵角嚴城動驚破一番新夢窓外月華
霜重聽徹梅花弄
淮海長短句巻中
