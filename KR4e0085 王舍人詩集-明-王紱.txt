#+TITLE: 王舍人詩集-明-王紱
#+DATE: 2018-05-12 10:20:00
#+SOURCE: github.com/kanripo/KR4e0085 master 15f1a0b4                
欽定四庫全書　　　　　集部六
　王舍人詩集　　　　　　别集類五(明/)
　　提要
　　　　臣等謹案王舍人詩集五巻明王紱撰紱字
　　　　孟端無錫人别號友石生又曰九龍山人洪
　　　　武中徴至京師尋坐累戍朔州永樂初用薦
　　　　以善書供事文淵閣乆之除中書舍人卒於
　　　　官事跡具明史文苑傳集為其子黙所編又
　　　　名友石山房稿前有曾棨王進序後附章昞
　　　　如胡廣等所作行狀墓表紱博學工書畫所
　　　　作山水竹石風韻瀟灑妙絶一時説者謂可
　　　　繼其鄉倪瓉其詩雖結體稍弱而清雅有餘
　　　　葢其神思本清故雖長篇短什隨意濡染不
　　　　盡計其工拙而擺落塵氛自然合度周亮工
　　　　書影曰王紱詩畫䨇羙近見其詩集百餘篇
　　　　聱律不在髙楊張徐之亞如舊業暫歸翻似
　　　　客異鄉重到即為家通仙要得懸壺術遺世
　　　　聊存荷鍤風草色池塘㸔細雨杏花簾幕動
　　　　輕寒鄰家酒熟邀春社釣艇魚来助曉餐鳥
　　　　従萬木陰中響人在亂山深處行皆對偶精
　　　　工意新而調逸絶句題靜樂軒云前溪氷泮
　　　　緑生波好雨催花向晚過宿酒未醒眠未起
　　　　半忩紅日鳥聱多竹几籐床小硯屛薰風簾
　　　　幕篆烟青間齋㡬日黄梅雨添得芭蕉緑滿
　　　　庭秋聱早已到梧桐露氣凉生湛碧空獨倚
　　　　闌干待明月紫簫吹散玉樨風斗帳藏春日
　　　　醉眠靜中惟與懶相便尋常甲子無心記㸔
　　　　得梅花又一年又畫竹寄友云我昔尋君扣
　　　　竹扉醉中曾寫竹間詩别来㡬度空相憶多
　　　　在青燈聴雨時不獨筆墨工竹石而已此孟
　　　　端之畫所以貴重於後世也葢其集傳本頗
　　　　稀故亮工錄其佳句存之其品題頗允至都
　　　　穆南濠詩話獨稱寄别娶婦者一絶則傖父
　　　　面目不足以見紱之長矣乾隆四十五年正
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
王舎人詩集原序
故中書舎人毘陵王君孟端自少以聰敏聞好讀書喜
吟詠尤工山水墨竹中更多故厄窮連蹇於羈旅道路
之間者十有餘年其後乃用薦以善書選入翰林者又
十餘年始得拜官未幾遂以疾殁於北京之官舎嗚呼
其命矣夫君為人負氣節狀貌竒偉襟懷灑落其平生
於人無所屈雖工扵畫遇知己輒縱筆揮灑無所恡徃
徃至於入神造妙有不可於意或非其人輒白眼相視
至詬詈弗顧其為詩觸景撫事即形之於言隨其興之
所至情之所發初不計其工拙而自合矩度其所著凡
若干篇君没若干年其長子陰陽訓術黙持以至京師
請余為序嗟夫詩之道大矣以其時之髙下世之治亂
而音調見焉是豈細故也哉古之人常因此以觀世道
尚矣君之生也幸際國家無事泰平之時以得有官於
朝假之以年則其惕厲奮發於和平之音以鳴當世之
盛者宜何如其至耶惜其僅止於此也君諱紱孟端其
字其别號曰友石生又曰九龍山人云永樂二十年壬
寅秋七月下澣翰林侍讀學士奉訓大夫兼修國史廬
陵曽棨書
士君子以一長擅名於世必其苦心焦思用志不分乃
能超出凡庸而造夫㣲妙其有不經思慮而竒絶卓異
者則又天資之美學力之至而非偶然也無錫王君孟
端自㓜負瑰偉之材遊學邑庠時鄉之先進若四輔官
周士平侍讀學士王達善長史錢仲益教諭吕志學引禮
舎人浦長源輩皆以詩著名於時孟端窮經之暇每相
過從倡酬賡和甚為諸公所稱許尤善於繪事長江逺
山叢篁怪石隨意所適無不妙絶字書深得鍾王筆意
雖兼衆長然當揮灑吟詠之際援毫立就未嘗見其凝
滯也後被逮屏處邊陲十有餘年而寓物寫懷發於詞
翰意趣益工以知者薦授中書舎人玉堂儒碩咸器重
之永樂丙申以疾卒于官舎其子黙裒輯遺藳得詩若
干首彚次成帙題曰友石先生詩集將壽諸梓求余序
之余自弱冠與孟端交處雖中更契闊後復同仕朝著
情好尤深今孟端不可復作有子表章其所著述以傳
於久逺可謂能繼志者矣茲承其請寧可以蕪陋辭余
聞詩以理性情貴乎温厚和平固不以葩藻富麗為尚
也今觀集中長篇短章舂容爾雅無斧鑿痕而理趣兼
至盖其心志坦夷故詞語渾成而不假於琱琢也然非
學識之超邁曷能臻於此哉孟端名紱友石盖其别號
云洪熈元年龍集乙巳仲春朔日翰林院侍講承直郎
吳門王進汝嘉書
欽定四庫全書
　主舎人詩集卷一　　　　　明　王紱　撰
　　白華美孝子也
彼白者華維色之潔彼美君子修徳孔哲修徳伊何欲
親之悦　彼白者華維色之純彼美君子修徳孔仁修
徳伊何以安厥親　厥親在堂既悦且安旨酒稱壽室
家相懽朝夕在斯外慕曷干　君子之行莫先乎孝是
曰順徳有禆名教子孫百世是則是傚
　　　白華四章章六句
　　瀬水美仲琰也史仲琰能紹先志故美之
瞻彼瀬水其流湯湯有美君子築室于傍厥心孔臧受
天之祥　瞻彼瀬水湯湯其流有美君子築堂于丘厥
徳允修受天之休　有澤可漁有丘可鋤我堂我居先
人之廬我樂我志先人之書　惟爾先哲積善有基一
於為善而無自欺爰及後昆及慶之餘　後昆振振徳
鍾於門繼爾先志此心常存朂哉敬哉薄俗斯敦
　　　瀬水五章章六句
　　雜詩
鴻鵠志四海燕雀賀櫩端四海一何逺櫩端亦以安扶
搖豈不慕跡拘諒尤難鍛羽喧朝景安得追風翰俛啄
蕭艾間仰視天風寒斯舉咫尺足何必萬里摶撫已宜
自養勿多身外干
　　其二
志鬰食哽咽情懽酒忘醉如何飲食間憂樂竟莫類達
人無不可一以理自㑹時序侵燠寒晨昏互明晦茍能
守吾中外患亦何憝忠信與篤敬乃足寡尤悔賢哉子
張紳吾當永為佩
　　其三
秋旦露氣白初陽淡無暉羣雞正亂呌棲禽猶倦飛我
行適中野躑躅烟路㣲蒼莽荆棘深零露霑裳衣去去
既寡懽惻惻中心違素志諒難易知音古尤稀側身復
惆悵拂旦吾當歸
　　雜詩
楚人獻竒璞號泣足見傷宋愚得燕石什襲固以藏至
寳終自白瓦礫歸糞墻遭時自重輕没世誰短長儀秦
乃赫赫孔孟徒遑遑仁義信迂濶功利足富彊舉世已
如此念之熱中膓
　　其二
雅樂古而澹其如世不好鄭聲何浸淫四座舞且蹈感
慨既異致善惡難類報禴天苦幽𤣥紛紛媚於竈所享
茍非誠罪福恐顛倒立身豈無術理物良有道曽聞舞
干羽苗格罷征討
　　其三
淒風西北来時序屬秋暮林野何蕭條草木怨霜露霜
露亦何心大化運行故須臾屆嚴冬堅冰日凝沍蛟龍
已沈淵蟄蟲亦坯户塗我林下屋裂我機上布陽春望
望遙薄言善調䕶
　　訪陳羽士道寧因贈
我生樂夷曠幽抱常沖虚偶客京華塵不異林泉居時
来訪仙侶相與論道書凝神入無象妙觀天地初物我
既莫立孰謂形迹拘吹笙碧桃春天風動霞裾孤雲度
碧落六合乃吾廬出門感羣動役役將何如
　　雜詩
客有三代器寳之金玉重考制謂尊彞求形類缾甕文
欵隠斑駁光潤豈磨礱所嗟去古逺未足適時用什襲
雖珍藏棄置相伯仲縦有好竒者相看為玩弄
　　題悦心卷
人生貴有養所養將如何惟以養吾心一善靡有他俛
仰茍無愧靈臺藹天和嗤彼夸毘人嗜欲何其多所養
亦以異紛紛蹈風波仁義譬芻豢千載吾師軻
　　公子得野鳥
公子得野鳥来自虞羅中羽毛何燦燦聲音復嗈嗈珍
愛日為翫殷勤貯雕籠雕籠豈不貴勝彼荆棘叢飲啄
就左右乃足安㣲躬野鳥性難馴飛撲尤忡忡比類忍
莫同永隔雌與雄孰知野鳥苦秪恱公子容
　　為翰林典籍沈民則題樂琴書處
沈君搆華軒藏書復藏琴書以載古道琴以傳古音古
人不可見唯此悦我心我心既自悦外慮俱銷沈涼生
深竹浄日轉髙梧陰絃誦茍世守奚須滿籝金
　　送楊得昂(諱僶號静約/鴻山鉅族)
我適桑乾歸君猶五溪去飄流若萍蓬何繇復相遇迢
迢江上山厯厯煙中樹後夜月明時相思渺何處
　　其二
數載不相見一見驚復喜翻思兩地情音問隔千里宿
雨暗洲渚飛鴻度江水孤棹即飄然離愁又重起
　　題秋菊軒
九月霜露零我氣亦云肅草木盡凋瘁而有籬下菊粲
粲如有情盈盈抱幽獨我欲餐其英采之不盈掬呼兒
具雞黍白酒正可漉素心二三人於焉敘心曲陶然付
一醉萬事亦已足詠歌柴桑詩千載有餘馥
　　瞻雲軒
慈顔日已衰遊子日已違路阻千里脩心逐孤雲飛雲
飛想其下輕陰覆庭闈何繇獲終養日舞斑斕衣王事
靡有程嵗徂曷言歸望望徒自傷暮景西山㣲
　　為張生寫竹(思安登永樂壬辰進士/陜西憲副卒年七十九)
生也纔弱齡骨氣已拔俗青衿三尺強對客瑩如玉頗
亦好清事揖我求寫竹我方困塵途懷抱苦煩燠翰墨
交久違硯破筆已秃憐渠意甚勤聊為掃新緑生能㑹
我心進益必宜篤切磋與琢磨更請歌淇澳
　　味易齋為周叔訓賦(傳/)
厚味人所嗜子獨味於道味道夫如何羲經日窮討大
而天地外細則秋毫杪所遇各有味咀嚼期了了至味
不可言惟應自知好非苦亦非甘忘飢復㤀飽澹泊養
吾神泰和沃吾抱長年味斯味兀兀不知老掩卷坐忘
言見此庭前草晴光宿雨收逺色連天杳咄彼芻豢徒
胡為養其小
　　澹雲巢(大學士黄君嘗命㒒作澹雲巢圖為其/尊翁諱性字思恭先生壽復徵詩遂賦)
有客居東山結廬山之隅林深藹芳潤清陰閟庭除泊
然入無倪與時相卷舒自名澹雲巢其志將焉如雲以
願從龍巢以産鳳雛及茲際昌運嘉應良不虛鳯既上
阿閣和鳴向朝曦雲乃爛碧落昭囘五綵垂詎學巢與
由負此唐虞時
　　寫墨竹與蜀府明長史贈别
相逢意方洽相别情尤難殷勤欲有贈唯此青琅玕矯
矯蒼龍安濯濯丹鳯翰稟兹拔俗韻髙拂青雲端願言
君子心冰霜同嵗寒
　　寫竹贈王孟彬紀善
昔我王子猷襟懷澹而沖獨結此君好彌久情愈隆不
可一日無珍愛金玉同有竹輒宜造肯令通主翁我亦
抱茲癖豪縑托幽叢遐躅邈難繼與君挹清風
　　寫竹寄贈顧教授禄謹中
秋聲起巫峽暝色迷湘渚悵望千里遙佳人渺何許幽
期邈難值欲徃復延佇中夜獨遐思西忩颯然雨
　　寫竹寄琴士張逢吉
美人昔相見為我鳴瑤琴初彈别鶴怨復奏孤鸞吟掩
抑弄餘意華堂夜沉沉涼月照綺席雲飈度瓊林一與
美人别令我憂思深塵囂日盈耳何繇滌煩襟我欲裁
嶰谷逺諧美人心六律既已調嘘陽翕羣陰美人如見
與先此通㣲忱相期洞庭野共奏鈞天音
　　題成趣軒
桑麻日已長稼穡日已成門巷蔭榆柳隔屋繅車鳴生
平寡營為遂此田園情衣食苦不乏公賦尤寛平舉家
情欣欣澹然忘世榮力作雖云勞濁酒時共傾豈意事
髙尚所樂安吾生
　　盆裏黄楊
黄楊乃嘉植岷蜀多産之喬柯起百尺小榦猶拱圍作
器不沾垢櫛具尤其宜故人有好事全株逺相遺厥髙
僅盈咫徑不踰分釐置之苜蓿叢何繇别竒姿況茲種
來久十易寒暑時顔色固自好長茂何遲遲賦性恐或
異雨露寧有私曽聞厄於閏此理疑見欺水土託盆盎
滋養良可知嗟予久寂寞對此心神怡親之若賔友愛
䕶如嬰兒清晝置書几良宵露堦墀時時為灌洒元氣
猶淋漓叢葉藹芳潤孤根尚撑支願言保貞操與世相
推移材良召斤斧曷用昂霄為唯應處巖壑庶可全天
資
　　題清適軒
脩鱗泳深淵勁翮凌遙空命分不可易出處諒難同達
人㑹斯理委順安厥躬外嗜既莫奪襟懷澹而沖蔡君
夷曠士養素烟霞中軒居面湖水几案羅羣峯開樽待
明月展席延清風心閒體常逸神完氣彌充惟以適所
適寧煩計窮通咄彼夸毘人冒進何忡忡患得復患失
冰炭交心胷悵然慕髙躅無繇得相從
　　琴室為林典樂賦
楣間掲寳翰床上横玉琴對客未成弄令人先斂襟地
位近彤邸門逕幽且深瑤草露盈砌琪花香滿林應知
月明夜時有鸞鳯吟我来偶相訪簾垂晝沈沈為鼓一
再行宛見名軒心靈飈度餘韻祥烟散㣲陰氣和體自
適神静心愈欽曲終莫敢問訝是鈞天音
　　送(闕/)秀才歸江右
京國久為客悵然懷故山孰云乏知已念親已頽顔窮
居恥明時曠懐良獨難因思衣錦榮何如綵衣斑空江
一鳥度逺道孤舟還分手復延佇極目蒼茫間
　　送端木員外孝思養病歸溧上(諱智南昌/人善草書)
都門已設祖冠盖聚朋儔讌别未云已騶從羅道周大
夫何賢哉寵被君恩優為郎列仙署弄翰登瀛洲内帑
出賜衣大官具時羞虚懷戀闕心補報嗟無由奈兹抱
病質霜髩颯已秋上疏得優許養痾還舊丘舊丘況京
甸咫尺溧水陬依依農圃隣藹藹桑柘稠頺齡尚可駐
餘生得安休悠然遂髙志那復生離憂於時正陽月霜
寒水痕收飄颻逺空雲浩蕩滄波鷗私懷徒嘆羨逸駕
安可留
　　題梅花
結心已鐵石陽春忽先布發此瓊瑤英寧能慮霜露澹
然絶世紛幽人雅襟度何如洛陽花池館資貴富姚黄
與魏紫綺麗相誇妬春風閟重扃車馬日馳騖遂令貧
者心對酒起遐慕乃知遊冶人誰復重貞素流澌古磵
春殘雪空江暮清香不自知豈意人相顧
　　題静庵卷為黄學士乃尊作(性字思恭/)
永樂有髙士簮纓舊名門耆年際昭代有子承君恩絲
綸慎所職宻勿居詞垣賛襄竭忠藎惟思濟元元先生
遂髙志悠然樂田園種植森且繁芝蘭滿階軒沖懷澹
無慮隠几時忘言山光散餘靄水色明朝暾自得静者
妙豈云厭塵喧賜金屢歸奉日以供盤飡時時叙隣叟
倒此花下樽酒酣念恩澤一一相與論中心増感激永
矢惟弗諼嗟哉静中意乃有仁道存髙風振千古里俗
應彌敦
　　代作送卓民逸歸淛東迎養
憐君憶親苦我亦别親久千里隔庭闈孤雲幾迴首君
今得歸省而我尚株守惆悵送君行澘然淚盈手春潮
淛水船夜市蘭陵酒到家春未闌園林正花栁風飄萊
子服盃獻蟠桃壽此志君已遂此樂我何有我亦欲效
君未卜如君否
　　題思本堂(呉元/凱求)
吳生故鄉来相見出詩卷自言搆新宇思本掲堂扁所
哀怙恃恩造物苦多舛存亡既莫及㒺極情難展徒懷
風木悲對客淚常泫願言求名筆幽光庶揚闡時時一
披覽或俾哀悰遣嗟余久淹泊名卑材復謭拒生固辭
謝再四終難免嗟哉吳生賢所志匪浮淺能存孝悌心
悖理固應鮮惟恐人弗思能思即為善況復思務本本
厚支自衍慎勿事虚文浮華肆誇演慎勿無益思戚戚
徒悲愐所貴在立身名揚身益顯殷勤為生言進善當
自勉
　　蔡芝林為蔣公進求畫扇遂題(芝林字/元㫤)
蔣君我未識好事能延賓從㳺蔡夫子是可知其人謂
我隘而介傲兀長居貧尚躭山水癖豪縑掃嶙峋一介
不以取尤難輒交親片紙疇可得吾將永為珍夫子為
之請一一重具陳仍持君扇来求寫湘江春我方習吾
静天㳺浩無垠適聞夫子言笑落頭上巾丈夫貴知巳
誼合情便真茍能志吾志寧謂非吾倫況聞君逺祖三
逕招隠淪清風千載餘遐躅君能遵漬筆一揮灑翛翛
見霜筠交加林影間團團月如銀時方涼雨歇齋居絶
纎塵緬焉懷二仲安能與之隣擲扇返夫子衣袂凌風
振為我先謝君美酒宜多詢秋髙月明夜直造君寧嗔
　　呈太常少卿雲巖先生
髙巖何巍巍卿雲日復聚孕秀鍾竒才靈氣藹寰宇已
聞追䕫龍詎肯效巢許文章翊昌運禮樂佐明主陽囘
棘寺春月滿齋宫午尊榮位崇秩學力在稽古自憐牛
馬走質凡性尤魯雖懷問學心碌碌庸足數徒切瞻仞
墻無由造堂户居然成涸鱗久矣困焦土願公巖上雲
化作天下雨
　　寫竹贈廖紀善
霜風動髙秋草木抱悽惻唯此幽篁枝含翠終自得虚
心養直氣勁節凌寒色持以贈君子願言崇令徳
　　為姚生題終養堂
姚生美昆季孝養怡親顔嘉味極甘旨彩衣舞斕斑慈
烏堂下啼斜陽薄西山所思得終養區區百年間百年
復能幾離㑹尤相關来日良可愛去日難再還美哉孝
子心及時常追懽嗟予命獨舛怙恃早已艱何繇奉百
年未得供一餐因君欲題贈使我摧心肝
　　題萬安山樵
山髙樵徑險山深樵徑迂采樵雖云勞覽勝尤足娛飛
泉落林杪好鳥鳴丘隅歌逐天風還身與閒雲俱日夕
行負薪烟深望吾廬得失既莫較孰知賢與愚嗟哉朱
買臣富貴將焉如
　　題義方書舎
我昔童丱時䝉養絶浮靡朝夕常趨庭頗解學詩禮奈
何纔弱冠早已失怙恃誨言何繇聞定省不復理徒懷
風木悲没齒殊未巳及余生兩雛將以托宗祀既欲承
箕裘當令業經史無何我多故謫戍向邊鄙迢迢父子
心隔越數千里惟恐有存殁不暇較賢否漂流無定居
嵗月動盈紀幸余初還家無恙共驚喜踉蹌拜我前並
立肩可比弱質雖成人愚騃誠可恥大兒僅識丁唯足
代耘耔小兒復癡頑真乃豚犬耳近令親筆硯十日書
一紙我欲痛責渠隠忍輒中止吁嗟我平生父子乃如
是邢君義方訓諸郎盡賢嗣芝蘭滿階庭玉樹暎屏几
嵗時行具慶稱壽羅拜跽嘉賓每過従迎立具甘旨傳
家務淳厚動必蹈前軌瞻彼天倫間藹若和風裏椿桂
同敷榮雨露光薿薿緬懷燕山竇今昔良可儗所云積
陰徳諒亦自兹始推此家政齊可致風俗美詩成發三
嘆愧我曷能企豈惟頌君賢尤當示吾子
　　題孝子曹鏞卷
曹君本右族乃是武惠孫孝義出天性辭貌恭而温念
昔父早没而獨母氏存母子守清素終鮮弟與昆窮居
力弗贍藜藿供盤飱時有好善者有女願與婚既以承
祭祀復茲奉晨昏奈何頗成立母老病且殙迎醫及禱
祈徒然自趨奔母病日已劇惻惻心憂煩於焉割其股
調和煑成䭈一啜病即愈依然對庭萱後来病屢作夫
婦相與言再三至刲肝聞者驚心魂老天念其誠遂使
母子完曽從視其傷肌膚尚留痕母壽盡天年此心可
無寃至今問其故對客聲猶吞嗟哉孝子心勇為過孟
賁殺身以成仁況茲㒺極恩唯知母所重此身何暇論
世多不情子貶議争囂喧聖朝崇孝治特為旌其門豈
徒事奬勸要使薄俗敦吾知孝義名千古留乾坤
　　閒居與沈修撰小酌寫枯木竹石遂題
我本山澤臞棲身伴樵漁謬承翰墨選布衣登石渠朝
野孰云異依然樂閒居地位近清禁事罕人迹疎遂令
公宇中乃若幽人廬苔蘚上堦砌竹樹羅前除匪惟宜
壺觴況茲有琴書文㑹不待速朝夕與之俱俯仰皆自
適此樂將焉如
　　題耕讀軒
出處既莫同趣舎亦云異君子適其宜窮達歸一致世
榮吾豈薄先業非可棄復恐素心違蹇跡同顛躓耕田
食吾力讀書樂吾志欣欣一家親朝夕寡憂慮俯仰茍
自得外慕奚足嗜鹿門非求安南陽豈㤀世古人不可
見唯將古心契
　　過沈修撰留酌醉後書贈
旅跡無可徃兀然生隠憂素性本簡拙出門寡綢繆感
君獨知己情真久交遊況茲相近居来徃常遲留笑談
散堙鬰杯酒屢勸酬供具即所有無煩備時羞陶然各
盡醉不忮亦不求人生契合難數造君母尤
　　題畫
芳春始云邁倐忽驚素秋志業獨未就嵗月不我留羇
懷渺難托寫此林塘幽喬木蔭苔逕孤亭俯清流悠然
故園想詎敢為身謀含情委豪素庶或宜神遊
　　雨中過歐陽編修館題竹木畫上
我生本寂莫況茲久羇旅偶君素心人来徃迭賓主秋
聲動髙樹暝色𣺌烟渚孤館坐題詩蕭蕭正風雨
　　題松鶴軒
吾宗有令弟所志樂夷簡載筆遊兩京襟抱常坦坦自
言外祖翁素不治資産平生有研田耕穫同渭滻揮毫
儗羲獻伯仲固無赧前朝雖薄宦名士交無限所居有
長松蔚蔚張羽繖上有雙白鶴對之怡嵗晚吳興趙公
子書價重圭瓉為寫松鶴軒騫翥龍蛇綰翁今久仙去
徃事不可挽軒居成丘墟軒扁獨遺版青松未化石白
鶴去不返追昔成夢寐令人淚長澘求君為寫圖庶或
哀可剷君當憫其情不敢數催儹我亦重其請不敢辭
以嬾欣然為一揮庭宇已蕭散須㬰㸃染成髙致如在
眼急須潤吾筆沽酒奉杯琖九原如可作翁亦笑而莞
　　為徐學正曦叔寄題其尊翁晚香卷
徐君素髙尚雅志難適俗慕彼柴桑翁種此籬下菊黄
花秋正繁白酒時一漉一觴聊獨傾三嗅仰餘馥有兒
抱遺經典教濓溪曲迎養固靡遑時奉千里禄較之五
男兒此時亦已足何當結比隣嵗晚相徃復
　　寫畫題贈蘇性初歸吳(復號宜闕/)
我家住錫麓君家住吳城相去百里近一日孤帆程君
才日方茂我髩日已白相逢一笑間共作京華客君今
忽歸去别我將晨征懷哉舊猿鶴寫此丘壑情丘壑不
可戀宜奮青雲志長安三月春沽酒待君至
　　五月䝉賜衣五端
自知素蹇劣謬忝列近侍孰云載筆勤清禁日無事聖
心念長夏恩以絺綌賜感激既盈襟持歸復滿笥光榮
動隣曲喜色見僮婢服之固難㤀無補獨深愧
　　偶成題畫
玉署坐涼思野人忝簮纓謬以染翰職遂得陪羣英疎
雨澹東旭嘉樹蔭西清樂茲館閣静悠然抱閒情於焉
弄豪素磵谷紛縦横幽逕遵曲岸鳴泉遶孤亭同㳺固
未暇寓目猶可并菲才惜何補生幸承休明
　　獨善堂為施惟政賦
窮達雖不同在我固無異獨善與兼善此道一而二施
君素髙尚衡陽久藏器雖曽佐花縣牛刀聊小試未幾
即歸休自謂猶未至築堂南面嶽相髙争氣勢講道通
天人讀書飽經濟遲當達天朝揄揚明至治不見有莘
士躬耕豈㤀世幡然一旦起惠澤蒼生被君今已白頭
明時幸遭值願言發其藴青雲奮髙志勿效棲棲人林
居事幽致
　　永嘉勝概卷為黄太守賦
永嘉古名郡山水足清賞王謝舊登厯境在人已徃遺
躅不可攀千載徒追仰黄侯来牧守政暇愛西爽邀人
繪成圖厯厯如在掌嵐光樹蒼翠海氣天沆漭松塢出
禪宫花汀隠漁榜桑麻接屋青機杼連村響樓臺俯崇
墉阡陌遍膏壤彷彿行春時笙歌散輪鞅慙余謬通籍
染翰近天仗披圖諒難即神遊起遐想
　　題畫贈李醫士士文
養痾坐虚館何繇制頽齡藥物固所頼奈此白髪生據
梧聊自適褰幔當前楹涼風颯已至庭柯落秋聲天空
暮雲逺日落遙山横攄懷託豪素悠悠塵外情卷之聊
遺君非敢侔報瓊
　　平易齋為李先輩
李君素聞道襟抱常坦夷富貴與貧賤此志終不移蕭
然一室中和氣藹春熈厯險思詭遇校之孰為宜
　　重過劉竹深孟功(敏/)
昨朝復今晨造君何其頻我来適我暇君喜良不嗔語
言有餘味所樂皆天真都城十萬家澹泊情偏親
　　臘日梁修撰用之以還家初散紫宸朝七字為韻
　　命賦七首
大化無停機寒暑如循環嵗華忽云暮陽和亦已還人
生百年内憂喜互相關顧匪金石姿安得長朱顔達人
㑹斯理意與雲俱閒聞道愧獨晚衰也吾何歎(右還字/)
憶我童稚時鄉儺競喧譁自從别鄉縣嵗嵗天之涯俯
仰能幾時兩鬢忽已華今年在京國臘蟻汎流霞酡顔
發髙詠悠悠興何賒皇風無逺邇四海同一家(右家字/)
寒旭上東觀殘雪明石渠嘉平錫華宴曉入承明廬珮
珂肅西清韶音聞笙竽自顧草木同澤被仁風嘘孰知
四序周正茲萬物初報國乏經濟白首徒嗟吁(右初字/)
八蜡聞古禮臘日在兹旦迎祭思報勞貓虎禦田患鑾
輿幸郊原校獵旌旗燦獲禽足練武震蕩妖氛散上以
共乾豆下以具賓饌時雍年榖豐河海永清宴(右散字/)
十五初志學性頗嗜經史謀生計已疎豈復親耒耜自
期徳業成拾芥取青紫中季遂蹉跎五十始從仕扈從
遊兩京伏臘已三祀寸勞不能効竊禄抱深恥(右紫字/)
瑤花已三白臘戍當茲晨田家願豐稔對此尤欣欣嵗
功已云畢斗酒敘比隣共言足公賦擊壤同堯民慚予
不耕者承乏侍紫宸素餐不見斥惟應仰皇仁(右宸字/)
我本山澤民浪跡隨漁樵豈意䝉齒録置身事清朝矧
居翰林場交好皆英僚歳時遇伏臘詩酒常見招壯懷
固浩浩白髮何蕭蕭醉來目雲漢寂黙神彌超(右朝字/)
　　送炯竺庵之寧波都綱
師本學佛徒而我忝從仕儒墨雖不同崇教各鳴世泝
流求其原要亦無二致皇朝設僧司統屬官府例自非
名勝流此職良不易師今預兹選領命辭丹陛都城雪
初晴越水春將媚齋餘只翻經公退但哦偈難㤀北闕
心廣演西乾意慚余老無成素餐糜廩餼終當效季真
共結方外契
　　為㳺伯瓌題静觀巻
羣動日擾擾何由止囂煩我心一以静庶或澄其源天
髙四山寂日落孤雲騫至理無不在朝市同丘園君應
領斯妙吾亦㤀吾言
　　贈友
君家住蘇城我家居錫縣鄉里舊知名都門才識面君
當職筦庫我幸勤筆硯退公無所為得暇輒相見清玩
常命觀芳樽屢叨讌交情尚平易世務摠諳練處静惟
端莊遇劇即通變歎羨徒爾嘉懷慚未能薦適茲代者
至復預天官選誰言九霄長獨快六翮徤扶搖良可期
惟恐迹相逺
　　送松溪宰周景辰調連城
君従松溪来又復連城去宦逰若萍蓬流轉那能住百
年多逺别握手幾懽遇況茲當暮齡幽抱復難愬都門
一杯酒囘首知何處天南與天北相思𣺌雲樹
　　病起寫山水圖謝張逢吉先生
少小昧調攝動或違天和迨茲晚年至疾疢宜其多所
念竊美禄置身在鑾坡寸效未及施報國將如何張君
負竒術垂情屢見過爰以慰㣲志匪徒起沈痾日来力
漸完稍能盻庭柯殷勤理冠屨載振朝天珂感徳曷云
喻銘心久難磨揮毫寫山水持奉志靡他山以崇令徳
水以衍後波
　　題畫
衡門掩秋色苔徑浄無塵人跡雖罕至簡編良可親修
篁度涼颸髙梧落繁陰時應散幽寂采藥過中林
　　為王彦本題樂善堂
萬類既莫齊人生有賢愚所趨各異向所樂亦已殊仰
惟古聖哲動與道誼俱窮巷雖飲水寸心常有餘咄彼
夸毘人多貪竟㤀劬茍得適暫欣旋踵即憂虞吾宗有
佳士近寓都城居形迹隱㕓市心志在詩書生業惟足
用何嘗逞豐腴有妻主中饋有子従師儒老老復幼幼
一家常宴如我適扈蹕来相延過其廬新酒初潑醅時
羞問園蔬維時春正好芝蘭滿階除累觴不知醉賔主
情怡愉譜牒未暇論亦足敘友于髙堂扁樂善此語良
不虚酒闌袖出卷辭章揖我須我惟三槐澤今尚䝉沾
濡後裔能不墜其亦在子歟願言崇令徳始終永無渝
　　贈胡都給事中(濙洪武庚辰進士少傅兼太子太傅禮/部尚書卒年八十九贈太保謚忠安)
　　　都給事中胡君源潔文雅清慎志趣髙朗與予
　　　有同郡之好嘗自大江而上岷蜀繇闗陜至於
　　　中原凡名山古蹟之間履無不至今年邂逅北
　　　京同宿寓所因得扣其登覽之勝聞見之廣不
　　　覺令人鄙吝頓消而神爽飛越也遂賦詩美之
皎皎瑤臺鶴濯濯冰霜姿宿昔有仙契於焉慕安期翺
翔厯蓬瀛飲啄来上池寸丹久已就八表隨所之静與
元氣并動與祥飈馳㒺象莫可測𤣥珠應自知乃令雞
鶩羣矯首徒嗟咨
　　寄贈任給事中(時在武/當山中)
君本霄漢客降謫留人間人間不可住又復逰名山彩
霞絢春衣瑤草腴朝餐髙風邈難及悢悢心所攀
　　和曽侍講古意(棨字子啓永/樂甲申狀元)
靡靡風外花濯濯路傍栁盈盈馬上姝皎皎出素手揮
鞭度南陌行人盡囘首芳香襲和風皓綵奪目久轉盻
睹他人百媚自成醜孰云君子配終恐匪佳偶㑹合寧
不歡别離恐難守懷哉羅敷言使君婦自有
　　寄鄉友沈得淵
沈君非凡流宿稟尚髙潔羨門注仙籍安期守真訣偶
然落人寰世味遍已閱混迹雖同塵心神乃超絶蕭然
一室内隠几常自恱時把玉簫吹翔鸞舞明月
　　中秋玉堂宴集分韻得霄字
素秋已云半清風滌炎歊況茲良夜月清光湛層霄玉
堂有仙侣觴詠集英寮不以殘朽遺折簡頻見招頹然
顧我影白髮何蕭蕭道同話自契意適興彌超佳章比
金石迭奏諧雲韶匪徒愜清賞所樂際昌朝沈沈漏將
曙遲遲斗轉杓良㑹自㤀寐詎謂永茲宵
　　題喬柯竹石
涼風起東觀朝雨灑西清琅玕亞琪樹瑟瑟鳴秋聲爽
氣集几研逸興悠然生染翰適餘暇聊茲寫閒情殷勤
欲持贈披玩久屏營多君美無度素抱幽人貞願言勵
髙節固此嵗寒盟
　　題畫
髙林俯清流小徑遵岸曲書聲松桂深知有幽人屋索
居非遯跡讀書豈干禄義理發我䝉悦懌心自足古人
已云逺古道宜自朂掩卷三嘆餘江天晚涵緑
　　閏九月王修撰直宅對菊分韻得喜字送其兄行
　　敏
故人勞逺来所念在難弟久别忽相親安能不相喜況
茲值閏九黄菊正靡靡掇英汎芳樽時羞雜陳几匪徒
敘友于簮纓集鄉里顧余忝同姓相愛䝉見齒意洽形
俱㤀秩秩循有禮既夕復秉燭觴詠情難已天倫固云
樂文㑹尤足美明河轉虚簷零露襲華綺衆賔雖已散
遲留獨未起明發理歸橈離憂復茲始
　　暮上吕梁洪
黄河従西来萬里走濁渾吕梁乃故道勢若逸馬奔我
来趨王程至此日已昏挽夫識予意駕牛乗夜喧灘囘
石亂鬬水與船相呑攀援一失勢轉眼不可存巨纜雖
云牢懷畏時自捫須臾際安流稍覺寧心魂因之勞其
勤斗米代雙樽汝勞勿復道吾儕頼君恩
　　夢兩兒
兩兒别來久累夜夢何頻得非我念兒無乃兒憶
親夢中宛如昔田廬荒且貧猶能具雞黍為父招
比鄰覺來尚征途𣺌然萬里身歸期固難必歸夢諒
非真願言各努力進善光前人忠君我自勉孝悌兒
當勤
　　題徐訓導廷獻魁山舊隠
人品如瞻斗山名合應魁地靈知孕秀天賦肯淹才筆
陣驚同列文光燭上台髙攀蟾窟桂勇躍禹門雷已作
鵾鵬化空令猿鶴猜經横芹泮静琴弄杏花開宦志雲
霄待鄉心嵗月催黄殘松逕菊緑遍石田苔若便尋歸
駕移文恐勸迴
　　呈太常少卿髙先生
禮樂推三代文章似六經應時明出處當世仰儀刑賈
誼趨宣室桓榮表漢廷青雲登棘位皓月映槐㕔大筆
頻追諡豐碑屢作銘祝釐迎茂祉賛祀答穹靈聖主加
榮寵儒林慕徳馨聲名騰宇宙黼黻佐朝廷小子成樗
散明公耀徳星朽材難切琢鈍刃冀摩硎得照青藜火
甘為白澤釘髙山恒仰止鄙業久荒寧詎敢思推輓何
繇乞建瓴鮒魚愁旱轍籠鳥羨秋𡨕未許升堂室深懷
捧户扃可憐昬瞀久欣覩鳯凰翎
　　送趙僉事之福建任
鸞棲淹枳棘鶚薦出風塵重寄藩維任榮遷耳目臣拜
恩辭北闕僉憲入南閩驛路梅含笑都亭柳帶顰馬行
吳地曉帆度浙江春㕔宇榕花合園林荔子新好山供
日詠列郡待時巡本在紏彈職宜加撫育仁威聲銷墨
吏疾苦拯黎民佇聴廉明譽君無讓古人
　　上邑宰韓相公三十韻(約字博文東河人號/清軒累官保定知府)
朝廷分郡邑守令職羣英列宿郎官象親民父母情學
能知大體志在不虚聲㢘介寒冰潔襟懷夜月明牛刀
纔小試驥足暫淹程木鐸来東魯絃歌亞武城下堂延
徳齒分俸給孤㷀待吏如奴僕同官若弟兄得人無不
舉守節盡皆旌厚俗行鄉飲矜農緩賦征薄徭猶念重
疑罪必從輕懦弱皆能立豪強莫敢攖便期銷獄訟何
必事笞榜退食親琴瑟横經難友生禮儀全考古動静
一於誠鬼泣淫祠毁神歆正典行黌宫登俊乂壇社潔
牢牲蝗旱隨時雨陰霾不日晴野人多頌徳朝士素知
名百廢咸興葺羣黎享太平市廛泉湧貨郊墅屋連甍
煙草人閒牧花村犬不驚酒肴懽伏臘温飽樂蠺耕獨
嘆還家客嘗為守塞兵病軀来絶域悲涕省先塋牢落
傷弓鳥漂流汎海萍無因舒羽翼徒切羨鯤鯨燕石終
身誤吳絲上髩縈年華留莫挽志業苦無成安得除邊
籍相容列下氓
　　題蘭蕙軒(武林陳仲和二/子徳中景中)
陳氏好兄弟宛如蘭蕙姿幽馨殊可愛雅操不求知但
自栽培好何妨采佩遲叢深滋雨露茁長滿階墀芳澤
傳先世香名達盛時和風同一室相對兩怡怡
　　送祖人韶石住恵山(諱懷祖真性/海之弟子)
故鄉人到喜況是故鄉僧寓館纔相見歸途又欲登杯
浮辭建業鐘動下蘭陵新領禪宫席單傳祖𣲖燈性圓
滄海月行潔玉壺冰舊社髙風振名泉勝槩増别情江
𣺌𣺌鄉思樹層層憑語烟霞侶塵緣稅未能
　
　
　
　
　
　
　
　
　
　王舍人詩集卷一
欽定四庫全書
　王舍人詩集巻二　　　　　明　王紱　撰
　　過華叔端草堂寫晴雨竹壁上(諱恪號賔晹/卒年七十七)
我愛君家逺城郭繞簷竹色侵簾幙醉中揮翰寫晴梢
湘雲一剪春陰薄㸔來頓覺風氣清耳邊恍若聞秋聲
嘯歌到晚不歸去高卧翠陰呼月明
高軒置酒延夕曛眼前知己無如君枯膓醉後有芒角
手揮高節凌青雲圖成自覺精靈聚素壁俄然儀鳳羽
擬得秋聲直造來剪燭連床聽風雨
　　溪山烟雨圖為包公愷寫
溪山茆屋知何處隔岸青山暗烟樹一棹誰兮路欲迷
縁流似逐桃花去嗟予落寞江海濵到今懶欲問通津
因君扇底塗狂墨煙雨蒼茫一片春
　　為宣指揮題枯水竹石
修竹娟娟淨如洗古木槎牙半空倚莫嫌怪石長蒼苔
當年曾中将軍矢将軍年少多竒勲平生意氣凌秋雲
他年太史書勲業汗簡須當用此君
　　吳姬留客行
吳姬年少纔十六能抱琵琶唱新曲愁連山黛鎻青蛾
汗透霞綃濕香玉問郎今去宿誰家郎須聽妾彈琶琶
吳城有酒不肯住巴姬未必顔如花遲留那得情相與
芳心一一絃中語空江霜落呌征鴻孤棹風高響秋雨
須臾彷彿臨三湘切切哀猿堪斷腸巫陽雲暗楚臺曉
故山不見闗山長彈到悲笳少三拍郎心欲去何匆迫
挽郎不住郎過船滿江月色秋潮白
　　題枯木修篁圖
老榦昂霄幾千丈天籟時聞夜聲響一竿修竹共蕭森
復托絲蘿半空上寒姿久抱幽人貞良材孰肯摧為薪
搃令匠氏未相遇故山風雨年年春
　　早行索水
鷄鳴晨炊戒輪鞅閉門一㸃明星上路出長林不見人
煙深咿軛車聲響須臾日出氣象分徃來行旅纔紛紜
僕夫笑指都城近宫殿岧嶤五色雲
　　為楮府髙先生賦牧雲歌
我聞黄初平牧石驚其兄至今山中石尚作羝羊形又
聞蘇子卿風雪牧北庭辛勤十九年猶持漢家旌未聞
牧雲誰氏子牧雲自號逃其名雲中所牧竟何物以雲
為牧何所憑比之牧石仙猶乃繋塵纓意為牧雲人足
不到邊城但見長裾曵侯第傍人指是侯門英靜中黙
與元氣㑹雄談四座風雷驚端倪變化竟莫測顯晦孰
可知其情得非當年豢龍氏馴致神物驅幽靈豐隆施
鞭掣明電天吳出浪翻滄溟厥術乃至是厥徳良可稱
吾将薦之逹天府遊帝廷好施霖雨蘇蒼生嗚呼好
施霖雨蘇蒼生
　　題張縣丞凝翠軒巻
張君結廬修竹裏一榻清風淨如洗幾畨過雨看新晴
簾捲春陰落烏几自從作官今未迴家僮日掃林間苔
何當直造遂吟嘯不問主人毋見猜
　　少婦行
東家少婦年十五嫁得良人出為賈經年書到不言歸
肯念春閨别離苦西隣年少猶空房紅纓白馬羽林郎
眼傳芳意已相宻願作雙棲鴛與鴦朝聞賈死驚未訃
暮奔已作西家婦六親䝉恥無光輝方逞妖淫濃態度
懽情得遂無幾時羽林從征須别離欲去翻思疇昔事
叮嚀恐亦還家遲妾言勸郎郎勿疑妾今貞守無他為
可憐婦道真能盡去後郎心肯全信
　　為夏叔度寫葡萄子雪洲之上因賦叙别
我生負氣尤好竒襟懐抑塞蟠蛟螭屢遭屈折莫我知
向人委順長低埀倘爾逢君雪洲上酌我涼州寄來醸
醉傾墨汁為君塗一吐胷中氣千丈維時雨歇凉風生
薄陰零亂縱復横蟄龍蜕骨冷雲濕驪珠出海秋蟾明
坐間觀者皆驚訝何繇寳帳人間掛恐令癡眼起貪心
主者收蔵始知畫知我如君能有幾此術聊将逰戱耳
白鷗湖海一身輕長揖謝君吾去矣
　　題青山白雲圖
我曾九龍山下住結廬正在雲深處日日看山還看雲
長教剪却當簷樹無端一别猿鶴羣馬蹄南北徒紛紜
塵途底事拂衣晚廻頭愧負山中雲
　　贈竹隠
君家遶屋多修竹簷外時聞響寒玉雨歇林忩風日姸
春陰一榻侵衣緑閉戸常令俗駕迴從教三逕長蒼苔
予今亦有王猷癖直造休嫌數徃來
　　倭扇謡
倭人繭紙摺為扇缺月生輝銀滿面闕下年年多貢
餘都人重購何紛如杭工巧黠思爭利效倭為扇渾無
異價亷百十人不慊説是倭來方道地倭來道便經杭
州亷價却将杭扇收倭收杭扇堪驚怪轉眼街頭髙價
賣買扇還家誇扇真街頭持賣真倭人
倭人繭紙摺為扇缺月生輝銀滿面闕下年年多貢
餘都人重購何紛如倭言我扇不欲利只欲人間古銅
器器好年多扇亦多猶解摩挲看欵識倭能論器不論
財尊罍彞鼎填街來幾人懐金不得扇手中無器空徘
徊吁嗟古器日應少倭貢年年扇來好
　　送醫士張孟經歸華亭
張君深得活人理白髪蕭騷垂兩耳顔靣如童歩若飛
自説平生能服餌京都賣藥三載餘簾埀一榻㕓中
居榮名利禄不掛口向人只講岐黄書曾聞舊業松陵
曲井臼依然隣二陸鱸肥秋浦蓴正香虎卧芳林杏初
熟今年忽復思東歸海門一葉春帆飛到家尊酒作良
㑹當時耆舊今應稀都門柳花飛白雪欲折長條贈君
别不知此去幾時來我亦相從問丹訣
　　送潘知縣之餘干
潘郎年少才力强筆端五色成文章新承寵擢宰山
縣送别都門春酒店君今與我交雖淺志業人生宜自
勉此日牛刀聊試為他時驥足應須展千里江帆一帶
斜餘干地沃多桑麻時清自喜少徭役琴弄春風滿縣
花
　　送傅子晦教授之興化
扁舟欲别之何處一官典教閩中去細雨榕陰面面山
薰風荔子家家樹憐君年少非常倫才贍人稱席上珍
黌館講餘清晝永玉琴閒弄杏壇春
　　贈朱編修
朱君乃是青雲器讀書不負平生志向曾龍躍禹門雷
跳浪翻空應得意聲名藉藉動京華䇿對明廷衆所
誇鰲首已攀蟾窟桂馬頭還看鳯城花斯文仰羨增光
顯稱述猶存贈行巻鏗鏘金石韻相宣逺大期君意非
淺君今寵擢登鑾坡玉樹花深響珮珂五色文章成黼
黻九天光采動星河嗟予久已聞英譽勢比雲泥固難
㑹年年枯死案頭螢四十無聞何足畏不期邂逅同
清朝菲才未免旁人嘲癡蠅附驥亦致逺托身願結青
雲交
　　輓徐母
平生嫠居氷雪清教子讀書名已成正期禄養體長健
俄聞凶訃人皆驚柳楊青青楊子渡江山依舊來時路
春風丹旐引歸航遺骸並葬良人墓
　　題漁樂圖
遥遥雨歇明殘霞凉風颯颯吹蒹葭晚來隨處可棲泊
五湖煙水皆吾家得魚且覔津橋酒旋採溪毛雜菱藕
除著沙鷗孰可親隔蓬喚取隣船叟生計年年一葉舟
全家不識别離愁婦能斫鱠兒行盞一笛横吹萬頃秋
　　為袁将軍題梅軒巻
我家舊業梁溪濱雪晴溪上梅花新瓊林皎皎映書屋
天然富貴誰言貧花時倍覺多賓友經月勞勞事詩酒
滿座香風半醉時一簾皓月㣲吟後自從承薦遊京
鄉十載看花白玉堂貞操久應心似鐵風流其奈髩成
霜今年扈從來幽薊撲面緇塵滿衣袂欲覓梅花杳莫
聞江南驛使憑誰寄春到都城十萬家管絃處處聲嘔
啞不識氷姿尚清素只知豔質爭繁華朝來雪花如手
大興來不管貂裘破蹇驢鞭䇿訪袁安不似當時閉門
卧弓矢森嚴櫪馬喧羽林期獵窮郊原見予一笑不復
出呼酒且共登梅軒未始栽梅向軒下髙扁梅軒衆驚
訝自説平生極愛梅此地無梅僅堪畵畵師乃是錢塘
人西湖久與逋仙隣曾作烏臺鐵面使筆端解寫梅花
真嗟余久抱梅花思感戀君恩忘歸計畫中纔見即
相親分明一段家山意慘淡枝頭雪未乾灑然清氣逼
人寒君今與我心相合莫厭敲門數借看
　　題中條舊業圖巻為王士烈大尹
中條之山何雄哉層峯叠嶂髙崔巍太行嵩少與之相
胍絡禹門鑿斷迥向中天開下有黄河水奮激聲如雷
波濤萬里接銀漢到此曲折其勢相縈迴佳氣日磅礴
孕秀多竒材寳蔵百物不足貴徃徃間出人中魁不見
巖下士版築将終身寕知一旦叶夣出大施霖雨康斯
民唐有裴中立平淮之功誰可及宋有司馬光文章事
業何煌煌至今行人過闕里景仰式車臨路旁吾宗有
兄王士烈世向山中營舊業數頃良田萬巻書父祖傳
來今幾葉父祖唯積善素無功名心到君尤加學問力
長年閉戸松桂林九經百氏貫乎一律歴地理俱精深
鶴書逺召來相尋小試百里彈鳴琴岐麥薿薿桑陰陰
黄童白叟皆謳吟近歲皇家事陵寢北京山水明如
錦葬師不下數百人取騐求真口皆噤郭璞之術君所
閑天下山川指掌間漢唐陵寢考分寸琅琅一奏開
天顔天顔悦懌恩加厚太官供羊光禄酒崛起長陵北
山阜有詔封山號天壽海晏河清億萬年知君名與兹
山久君今遷擢居帝都駿馬蹴踏育雲途聖明在
上不可辜隨時正好陳嘉謨勿作尋常淺丈夫區區懐
土胡為乎傅説諸君久已徃空山猿鶴空相呼白雲紅
樹秋糢糊為君寫作中條圖古今志山同一符君當解
衣為我沽㑹須一飲傾百壺醉後與爾歌嗚嗚唾壺擊折
青珊瑚中條佳氣無時無嗚呼中條佳氣無時無
　　月夜舟中酒後寫呈胡祭酒兼同行諸公
官船泝河明月夜千里河流金液瀉水拍船忩月在天
月色波光兩相射此時清興不可遏須待傾觴共陶寫
行庖美味雖云重更覓溪鮮問漁舍蠏螯初肥良足珍
霜餘梨棗甘於蔗同行况復皆贒豪襟懐豈是尋常者
胡公一代大司成文章聲譽追班馬延陵給事錢塘客
每出新詩儗風雅東陽兄弟居翰林一雙白璧千金價
林黄二子才更竒徃徃辭氣凌鮑謝雲間尤喜紫陽孫
筆底龍蛇衆驚詫一時㑹合非偶然共沐恩光來日
下霏霏珠玉動生風濟濟衣冠儼成畵嗟予年少嘗好
遊臨水登山日無暇時當有月逹旦飲典衣肯顧山妻
罵年來老病不復飲每見深杯輙生怕不知今夕是何
夕狂態依然莫能罷酒闌興盡不復散共向船忩相枕
籍須臾月落水自流斗柄低回柁樓掛騎鯨李白逺莫
攀夣鶴坡翁久仙化人生所貴在適意塵慮何須苦縈
罣燈前漫爾寫長謡留向他年作佳話
　　題竹送周以莊之長清宰
故人别久纔相見又拜恩光宰花縣去思匆匆不我
留都門沽酒徒攀餞我有五色之彩翰為君寫作青琅
玕虛心慣承雨露重髙節豈畏氷霜寒此意贈君君逹
否清風雅撡君皆有君到長清轉覺清不須更種陶潛
柳
　　題竹寄長清胡判簿仲文
胡君倜儻情見真昔曾同客京華塵一官去作長清簿
吏民懐惠如陽春别來不覺經年久愧我蹉跎空白首
為寫清風慰逺思殷勤致問平安否
　　題劉給事中畫
獨立空山不知老崖石相依共相保月影秋清舞瘦蛟
風聲夜半驚棲鳥錯節盤根怪且竒古翠滿身苔蘚滋
匠石自知難入眼年年春雨長孫枝
　　題師将軍壽椿堂
我聞南華老仙所談之靈椿長年度世殊可人爾來萬
有八千歲方乃一秋兼一春桓桓師将軍忠孝孰可倫
緬思此椿壽将以奉嚴君嚴君乃是先皇之虎臣英
姿雄畧如有神起家昔住荆溪濵曾同周處為比隣惟
将三尺劍掃淨六合塵先皇騎龍上蒼旻攀髯不及
空逡廵至今心尚赤其奈髪如銀将軍襲爵尤忠勤逺
持節鉞鎮八閩列鼎之養何足珍惟思種椿搆堂怡其
親君不見椿枝長茂椿葉重堂前人對椿陰濃靈根盤
結托厚地髙柯直上摩蒼穹蟠桃見之猶屈膝喬松並
之應歛容况並顰睂楊柳低頭榕世間凡木莫與同嗚
呼世間凡木莫與同唯孔明廟前之老栢千古可與相
爭雄
　　聚玉堂為吳主簿賦
君家子弟追王謝玉樹森森滿庭下器美難容韞櫝蔵
才髙應得連城價堂前見客温相和徳業尤宜更琢磨
遲看懐寳聮班出南陌珊珊響珮珂
　　題北堂春晝巻
堂下萱花照人目堂中阿母顔如玉寸心難以荅春暉
手綫尚存遊子服遊子白雲空復情年來從宦留神
京他時得請當歸省閭里應看晝錦榮
　　題徐進士峴山讀書巻
徐君結茆雙峴峯白雲掩䕶青林中十年閉户不肯出
讀書捲幔來松風一朝射䇿黄金殿青霄萬里鵾鵬變
躍馬晴看紫陌花鳴珂曉入瓊林宴只今禄食居京華
藉藉香名衆所誇不獨身霑新雨露且能光賁舊烟霞
愧我萍踪遍江海百事無成髩容改數巻殘書久已忘
舊物惟留短檠在年來感荷君恩優日令揮翰居瀛
洲姓名自謂登仙籍人笑馮唐已白頭
　　題黄庶子瑞菊軒巻(淮字/宗豫)
紫陌朝回鳯城曉羅衫冷怯霜風早軒前佳菊吐竒花
合蕚連葩向人好陽光一照色更鮮盈盈兩臉臙脂妍
同心可比連理木清香絶勝雙頭蓮簮纓列坐皆僚友
嘖嘖看來嘆希有宜将綵筆寫新圖持歸逺為雙親壽
繇來種徳生賢郎家庭晚景何輝光絲綸日掌侍清禁
阿閣五雲儀鳯凰物因人瑞皆從類人今况與明時㑹
乃知聖主得賢臣兹花亦是皇家瑞
　　送永嘉趙惟善之北京司倉
趙司倉初辭闕一鞭逺冐燕山雪燕山雪滿河氷結
酸風刮面肌欲裂長安沽酒與君别酒酣不覺雙耳熱
嗚嗚作歌歌激烈煩君為我同擊節試看昭王䑓黄金
致英傑黄金散盡䑓已空至今士氣何曾歇幸並際昌
期沈淪盡超越班資正為贒才設况君年壯才更哲鵬
化南溟十萬程君今始上青雲轍肯為兒女情臨岐動
悽切丈夫要使心如鐵江南梅花為君折路長勿使音
書絶兩地相思共明月
　　題畵魚
上池生緑氷初泮暖逼小桃紅欲半纎鱗猶得泳恩波
何異鯤鯨運溟瀚變化逢時底用媒相忘蘋藻且徘徊
為龍聞説勞行雨秪恐禹門雷電催
　　送張知縣邦逹
我初長安識君面四十才華正强徤北海雲鵬翅欲張
南山霧豹文初變自言來京已三載足跡勞勞半郵傳
東浮浙水駕風濤西上蒼梧躡雲巘懐中無復茂才金
身上空餘慈母線别去無何忽相報近得髙閑適安便
乃知優給有庠序擇師教育君膺選綘帳三間坐百人
青衿一字數千遍三畧纔過又六韜終日吾伊不知倦
吁嗟天意諒有在有美如平豈貧賤今年詔下大搜
贒公論推君當鶚薦扶揺直上試天官一䇿敷陳雲錦
絢賞音不獨主司驚嘖嘖旁觀盡稱善緑綬初埀何所
之獨向炎方宰花縣炎方近年無瘴癘民物安然樂豐
羡逺徼尤宜寛政施皇恩有待仁風扇此行所重民
社寄臨别肯為兒女戀秦淮弱柳埀青青折取長條共
攀餞沙口帆移燕語留花前酒續鶯聲勸明朝應度嶺
頭雲千里相思一回睠遲子三年政績成還來此地重
相見薏苡曾為馬援珠歸嚢肯帶包公硯驥足應知難
久淹嘉聲又逹明光殿
　　題王将軍梅雪軒
㐮陽耆舊孟浩然雪中騎驢聳吟肩西湖處士林逋仙
梅邊引鶴烏㡌偏二子寒酸無所托遂與梅雪同清妍
将軍執鋭常披堅竒勲要使彛鼎鐫雖䝉優擢入衛尉
可容梅雪相留連我知将軍非泥此朝市乃欲如林泉
况今四海同一天無勞萬里横戈鋋雅歌投壺分内事
孰謂梅雪非我便種梅五六株搆軒數十椽花時雪霽
江月圓香影滿庭氷玉鮮時時退直得清暇開軒命客
烹肥羶從教曲奏譙樓角任取寒生玉帳氊梅以供鼎
實雪以呈豐年上祝天子萬萬歲歲歲陽春生意全
乃知将軍愛梅雪寒酸之士正爾霄壌懸
　　題襏襫軒為夏叔敏賦(號東臯無子外/孫張延宗繼祀)
長年耕鑿東臯阿結得草軒如草蓑栖身僅足蔽風雨
抱膝猶能發詠歌忩外鳩鳴花霧重門前犢卧柳陰多
嗟予久作京華客未得歸田奈爾何
　　送深上人湛然遊方
我生憶當年少時清狂縱逸誰能羈杖頭百錢一壺酒
布襪青鞋隨所之不肯低頭學干謁每向名山訪幽絶
片帆晴度淛江濤疋馬寒衝薊門雪黄河西來一帶横
岷江東下連滄溟望中惟覺隘寰宇物外尚欲登蓬瀛
年來潦倒渾無用疾氣攻身常隠痛稍因休暇輙欲眠
並舍相呼嬾行動矧並感荷君恩深優容散逸居詞
林私懐固有尋山約激切難忘戀闕心雲水烟霞應
宿好靜自尋思還自笑至今天姥與匡廬清夜猶能夣
中到深師乃是學佛人與予似有三生因嶺上孤雲久
為伴天涯片月長隨身清容磊落蒼厓古破衲斕斑雜
繒補不惟潭底解降龍纔遇山深即馴虎初從雲中登
五䑓淮流杯渡江雲開少林長蘆雖古刹叢林須向京
都來京都諸山遍遊矚猶能過我蓬菴宿對榻聽殘上
苑鐘論詩剪盡西忩燭相看身世搃忘機水自潺潺雲
自飛師利逺尋居士室大顛留却使君衣無心偶爾欣
相遇又復飄然拂衣去問師此去遊何方多半名山我
遊處大江南北淛東西是處堪行路不迷試覓名山最
竒處石間多有我留題
　　送梅知府之亷州
亷州作宰六載餘懸知撫字常勤劬土風自古少耕稼
民業至今多採珠歸路惟迎竹為馬公庭示辱施鞭蒲
他年太史論循吏惠政應推君最殊
　　過梅花堂
我曾泊棹西湖濱千樹萬樹梅花春孤山月照一蓬雪
十里湖光如爛銀興豪對客酣清醼逹旦賡吟騁雄徤
燈前索紙呵手題霜兎鏦鏘氷滿硯年來浪迹随西東
看花多在驅馳中縱有香醪對明月渾無好興酬春風
只今書劍來京國欲訪梅花杳難得亭館多栽逞豔姿
山林誰重凌寒色春來未幾薄雪餘寒驢偶過西城隅
疎花寂歴三五樹中有一室幽人居室中幽人廣平後
旅寓看花為花瘦忩横古影神愈清盃吸寒香骨應透
相逢休言一事無隣家有酒須賸沽趂取樓頭未吹角
莫教地上魚鱗鋪我因看花狂興發花應笑我生華髪
曲逆長貧豈足論馮唐已老誰能㧞憐君與我同襟期
看花酌酒情相宜百年一任世所棄寸心獨許花相知
我家君家隔江浙一水相通吳與越此夕何如對榻眠
夣魂還醉西湖月
　　長詩一章美韓侯也侯宰無錫多善政復以捍禦
　　　有功遂陞州守之秩行且有日鄉人王昶㑹予
　　　京師能具談侯徳予辱知遇尤深弗得歸預攀
　　　轅之列敬用次第昶言賦成長詩五十韻使邑
　　　人歌之竊比甘棠之詠云耳
有客黄昏來寓邸扣門吳語知鄉里肅容升堂再拜餘
䄂出平安書一紙上言間濶苦憂思下叙寒温詢動止
燈前鷄黍欵客嘗品味無兼嗟客裏酒酣詢訪悉鄉閭
祗説韓侯政聲美自從侯初下車日務敦樸厚消浮靡
勸民衣食務農桑游食咸驅業耘耔西風阡陌凉雨晴
黍稷盈疇光薿薿日斜村巷歸牛羊霜老園林熟梨柿
每歲春秋社祭餘親率吾民行飲禮推崇有徳尊髙年
一一酒行躬拜跽賓主從容酬獻間觀感人人良有啓
時因公暇入庠舍左右琴書坐凭几諸生濟濟趨上堂
問難執經窮至理遂致吾鄉孝弟風敦睦夐非他邑比
縱有兇頑亦革面訟庭罕見施鞭捶豈獨强梁化柔順
坐使妖魑絶淫祀寸心既正天弗違雨暘任意如頤指
事神治民各盡心實以一亷先律已處心寛仁復明恕
皎若日星清似水况復尤長捍禦功文武全才孰能擬
象緯今年示灾變天兵抵闕除姦宄雄師百萬纔渡淮
敗卒南奔散如蟻却來州縣事刼掠行旅道邊相枕死
頓使前時革面徒舊惡乗風亦羣起白晝揮戈肆仇殺
闔室連村遭破燬聖皇戡亂已登極如日行空正天
紀詔書馳布宣至仁此軰猖狂猶未已侯言我職當
字民塗炭吾民能坐視協謀僚寀集吏卒爰整戈矛張
弓矢奮身鼔勇當衆先盡獲渠魁磔諸市從此居民始
貼席老稚欣欣免驚徙且今無恙共相見不得我侯安
得爾事定侯來逹上聞奏功特啓宸衷喜錫賚榮
頒品秩尊縣令喬遷州刺史只今催上去有期無計攀
留嗟失恃徒切甘棠去後思撫字情親恩浹髓我聞客
言興嘆嗟始信學優才可仕憶予前歲初還家舊業荒
蕪没荆杞亦曾修刺謁侯堂一見下堦䝉倒屣謬承奨
諭勉前修不以孤寒輙相鄙邇來别侯已三載雅論洋
洋猶在耳㑹侯來京我入蜀彼此參商乃如是感侯知
我情更深聽客之言良有以古云郎官應列宿益信斯
言非謬矣百里民心有休戚政闗令佐人臧否嗟我韓
侯能惠民政聲足與龔黄齒願言守令皆韓侯堯舜吾
民立堪俟侯當此去不再留發軔青雲自兹始客還為
我深致辭攀餞無繇身絆此山斗區區景仰情作詩頌
侯煩送似
　　駙馬公命寫枯木復戱題於上
歴盡氷霜甘老朽不作嬌柔效花柳夜撼風聲鳥雀驚
凉生月影蛟龍走嗟予好竒成畵圖墨㾗猶帶烟糢糊
寄言匠石勿相顧未必良材眼底無
　　寫墨葡萄
香墨濃翻硏池汁眼前零落秋雲濕曾看月上海天髙
水冷驪龍抱珠蟄何當醸得酒如川日醉北忩髙枕眠
底羡凉州二千石題詩日寄瀛洲仙
　　題胡學士從叔祖母曹氏死節巻
此身所托惟良人良人云亡安用身未逐生前與偕老
宜從地下長相親事闗生死豈不犬心全節義惟其仁
貞魂雖逺愈不滅銘文炳煥留堅珉
　　端午賜觀騎射擊毬侍醼
葵榴花開蒲艾香都城佳節逢端陽龍舟競渡不足尚
詔令禁籞開毬塲毬塲新開向東苑一望晴烟緑莎
軟萬馬騫騰鼓吹喧五雲繚繞旌旗展羽林年少青綸
巾秀睂豐臉如神人錦袍窄䄂巧結束金鞍寳勒紅纓
新紛紜來徃尤迅速馬上時看蔵馬腹背挽雕弓金鏃
鳴一剪柔條碎新緑忽聞有詔命分朋毬先到手人誇
能馬蹄四合雲霧集驪珠落地蛟龍爭彩色毬門不盈
尺巧中由來如破的剨然一擊電光飛平地風雲轟霹
靂不知何以能爾為人人武勇張天威鬼神變化妙莫
測此技乃知聊爾嬉聖心舉此重閲武逸不忘勞在
戎伍帑幣鮮華夾道陳馳騁許教便㨗取自矜得雋意
氣麄萬夫誇羨聲喧呼摐金伐鼓助喜色共言此樂人
間無鑾輿臨幸天顔喜醼賜千官醉蒲醑光禄尊開
北斗傍簫韶樂奏南薰裏㣲臣何幸遭盛明清光日
近多恩榮呈詩敢擬長楊賦萬歲千秋頌太平
　　青雲軒為項御史題
君家髙軒絶塵歊知君逸氣長飄飄謝却山中白雲侣
來尋天上青雲交蛟龍相從作霖雨鵰鶚每共摩晴霄
丈夫如此真自快好将志業崇昌朝
　　送鍾子勤之南京復職中書
天寒幽薊漫山雪弱柳蕭條不堪折考績纔㸔上國
來離筵又向都亭别騎馬南征逐去塵長安紅紫正芳
春池頭諸老應相愛官喜如初寵命新
　　為劉竹深題雲山圖
白雲縹緲山嵯峩幽人茅屋巖澗阿玉田瑶草暖烟碧
落花流水春風和采松醸酒正堪醉掃石弄琴還自歌
何當結隣成兩叟杖藜日日頻相過
　　題畵
結屋千山萬山裏軒忩四面峯巒起捲幙晴招嶺上雲
烹茶夜汲巖前水二三髙人同素心杖藜時復來幽林
抱琴相延坐亭上一曲雅諧山水音屋頭隙地肯相許
願作比隣共相處賸採松花醸玉醪更覓黄精劚春雨
　　騶虞歌
景星輝閶闔開五雲燦騶虞來嗟哉騶虞豈偶然而來
哉大化賦其徳大塊成其材猊首虎軀雄見魁𤣥文郁
郁素質白爛然雲漢同昭囬其動也不疾而速其靜也
不猛而威不肯食生物履生草虎鹿百獸日與相追隨
嗟哉騶虞必應昌期而來歸始吾皇之御極兮出於
陽翟之大野今吾皇之時廵兮又見於曹邑之林隈
實繇吾皇盛治之所致徳合堯舜之無為順四序平
三台五風十雨阜民財嗟哉騶虞乃得於此時遊於帝
鄉而徘徊入靈囿近瑶臺麒麟相與甪端為儕文犀
白象相參陪萬姓乃畢賀懽呼隠如雷皇心謙抑不
自聖拒而弗有尤謙撝頌聲洋洋盈八垓㣲臣作歌愧
菲才仰祝吾皇聖壽億萬歲徳業廣大功巍巍徳業
廣大功巍巍
　　贈醫士李士文
李君業醫兼業儒閉門著方仍著書濟生利物不求報
人多感徳交稱譽常年賣藥吳門市相去吾家無百里
得興尤能日徃還一幅風帆度烟水慚予薄宦久辭家
君亦移居住京華春風二月城南陌尚得相尋看杏花
　　送道㑹歸西昌
西昌羽客初朝天星冠雲帔何翩翩上界從知有官
府俗人漫説無神仙三花已聚九還畢一炁常存萬刼
先我欲攀留倐然去鶴背玉笙凌紫烟
　　送(闕/)教諭
嚢書拂曉辭金闕相見匆匆又相别草色初黄薊北雲
梅花漸白江南雪殷勤沽酒送君行斷鴈西風千里情
此去莫言官署冷好将經術授諸生
　　贈醫士鄭徳中
鄭君襟抱如陽春一㕓賣藥京華塵家無所蓄惟善
藥六陳之外餘皆新製成丸散及㕮咀按方如法皆精
真見人抱病不得瘥痛苦有如同其身老人之老㓜人
㓜切近不異骨肉親不肯屑屑趨勢利不肯蔑蔑輕賤
貧一心治療忘勞辛直待病已情方伸人多感徳申謝
忱鄭君笑受尤欣欣人多感徳未及報再干再凟良不
嗔吾知鄭君非常倫髙誼直欲干青旻宜乎姓名傳縉
紳誰言宋清之後無其人於戱誰言宋清之後無其人
　　怡壽堂為張指揮賦
将軍乃是留侯孫少年好武兼好文胸懐兵甲自整整
心懐道義常存存若翁不幸早殂落獨侍慈親顔尚渥
只今緑髩正康强賸種忘憂長自樂慈親所樂樂有子
子已成名與夫似願教世世樹功勛豈但區區奉甘旨
将軍年年海上行帆艣横飛旗斾明糧儲豐足冦盗息
海波平帖軍民寕邇來北京偶相見禮貌雍容情繾綣
自言怡壽奉親堂願得詞章發光炫慚予才短思茫然
濡毫勉為成詩篇他年太史書青簡定著将軍忠孝全
　　萬木圖歌為楊庶子(榮勉/仁)
君不見竇十郎靈椿丹桂何芬芳又不見三槐王子孫
世顯必可望君家萬木不可當乃知令祖種徳心孔臧
樂善行義於其鄉屢嘗發廩賙饑荒一鄉之人無流亡
鄉人感徳心弗忘為公種樹家山陽樹髙應得千尺强
願公之身壽而康樹材應得成棟梁願公之後繁且昌
種來不知今幾霜昂霄聳壑森成行孫枝茂衍不可以
數計但見漫山亘嶺烟蒼蒼至今鄉之人䝉惠曷可量
生為室廬死棺槨隨教適用不取償皇天報應何昭彰
生君際遇當明良功名足為親顯揚兩京侍從登巖廊
職當輔導居春坊六卿劍履參翺翔林巒因之重出色
泉石自此增輝光我能為君染彩翰調𤣥漿寫出君家
之萬木混融元氣搜冥茫蛟龍騫舉靄雲霧鳯凰飛舞
鳴琳琅須臾展掛君之堂祥風佳氣來四傍請君勿異
吾言狂等閒莫作圖畫張君恩先徳寓於此儼然如
在其洋洋君當掃地更焚香瞻對載拜什襲蔵子孫百
世存羮墻竒材大用殊未央嗚呼竒材大用殊未央
　
　
　
　
　
　
　
　王舍人詩集巻二
欽定四庫全書
　王舍人詩集巻三　　　　　明　王紱　撰
　　送王仲理復任四川僉事(亨號/秋林)
蜀道古云險憐君久宦遊一家渾八口萬里只孤舟雪
滿岷山曉霜飛峽樹秋吏民懐舊徳去去莫遲留
　　送葉經歴致仕歸建寕
十載塞垣外一身戎馬間拜官纔受賞謝病却投閒黄
菊晚連徑白雲秋滿山趣多那可及悵望送君還
　　題璚陽子手巻
璚陽髙隠處山色五湖中路與烟濤隔船從浦溆通劒
横秋影碧丹伏夜光紅安得謝人事從遊鶴背風
　　送吕太守之沁州(名允銘/號筠軒)
沁州汾水北兹地我曾過郡郭雲山繞人家土屋多民
淳無獄訟時泰少徴科此去君為牧應聞五袴歌
　　送梁先生不移(長子潛字用之/次子混字本之)
賢郎居諫職定省惜相違到此未為久如何又欲歸家
園梨果熟溪市蟹螯肥京國徃還便莫将音信稀
　　寄龎山人士南
為問龎居士年來安穏無髙閒唐陸羽清逸宋林逋竹
裏茶烟細梅邊鶴影孤逃名渾未許好句落江湖
　　夜宿黄牛峽
烟景暮蕭森黄牛峽轉深灘聲孤棹月山影半江陰感
慨追陳迹登臨愜壮心倚篷眠未得何處又猿吟
　　送吳掾郎禮歸無錫省親
作掾已三載兵曹典要機久能勤案牘今喜訪庭闈沽
酒鶯花晚行庖笋蕨肥故山無限好惆悵不同歸
　　題江村漁隠
釣舟隨處泊風颺一絲輕久已潛蹤迹那能識姓名雨
添春水濶山帶夕陽明獨有沙邊鳥時來共結盟
　　送王御史還松江
擬復烏䑓任如何便乞還特恩憐母老多病許身閒
舊業松陵曲扁舟泖水間晏眠應有夣衣繡肅朝班
　　送解大紀遊北京
黄金臺下路曾是舊都城此去壮遊樂能忘逺别情壚
姬留客醉商犬䕶車行登覽詩千首多應弔古成
　　送吕永明復任饒州司税(終西安/知府)
與君同里閈遊宦異西東饒郡久司税天官初考功估
平常課集貨聚逺人通自此應超擢休言秩未崇
　　野航
蹤跡渾無定生涯一葦輕自應躭野趣無復重浮名汀
草斜陽晚鷗波細雨晴不因時賣卜那肯泊江城
　　送張知縣
作宰麻陽去民風雜五溪世傳盤瓠後地接夜郎西臈
醸多藤酒春禽半竹鷄到官應有便莫惜寄緘題
　　送高員外省親歸毘陵
握手纔相見論懐未忍違我方遊帝里君復訪庭闈曉
日辭丹陛春風戱綵衣應知到家後欲别更依依
　　謝華樗林寄佳菊四枝(名寅可/字汝翼)
佳菊滿籬東朝來寄好風花連人共晚香與意兼融皎
皎鵞肪白盈盈鶴頂紅相看思欲賦才拙句難工
　　病中雨夜二首
不眠孤燭在風雨送凄凉病骨秋加瘦羈愁夜併長自
應强飲食誰復問衣裳蟋蟀如相念時來啼近牀
懐抱怕生愁病來難自由雨聲孤館夜人影一燈秋書
劒乖前志江湖憶舊遊無端身外事一一上心頭
　　作平湖秋色圖題贈陸彦玘考功
近自吳門别而今已半年交游心固切霄壌跡難縁宦
况青雲表閒身白鳥邊漫圖秋色去還肯憶林泉
　　題流杯别墅巻
曾聞髙隠處風景似山陰曲澗通流水修篁藹茂林興
來觴且詠題在古猶今此本吾家事因君感慨深
　　製成鶴氅偶作
氅衣成野服飄逸類黄冠雪素輕狐貉風祛散羽翰不
嫌過膝短正喜著身寛見影心猶稱時披月下看
　　寄章采芝(公/瑾)
只説蹔違去如何竟不來莫非多契合從是久徘徊笑
傲風前榻歌停月下杯却憂鱸正美歸興又将催
　　寄包徴士公愷(號梅荘/江陰人)
愛爾閒情好林堂白晝長楷書臨小晉近體學中唐水
蒔一池芡園栽十畝桑不知籬下菊秋後肯分香
　　憎蚊
纔瞑便􁋽􁋽憑陵若騁能㣲軀不自愛利口向人騰座
客勞揮扇書生罷炙燈秋風來旦夕知爾不須憎
　　宿維揚
淮海風流地狂遊記徃年飄零重過此懐抱搃非前囊
槖唯孤劒妻孥共一船故鄉回首望烟樹𣺌江天
　　題自怡軒(黄叔洪求諱海/卒年八十六)
才非世所宜斂迹且棲遲口獨與心語人皆莫已知落
花啼鳥處臨水看雲時此趣古今在誰云不自怡
　　雪夜與鄉人旅邸中小酌
客舍雖寥落清樽喜對傾偶同今夕醉忘却異鄉情炭
熾寒猶在燈殘雪更明獨憐分手去一騎上邊城
　　代州道中
堪笑復堪嗟行行路轉賖稍陰憂雨雪纔霽苦風沙逆
旅人欺客征途犬䕶車不知縁底事淪落向天涯
　　南歸沁州道中曉行
冐曉促歸程嵐霏是沁城路隨流水去人入亂山行澗
底春氷滑厓陰凍雪明鶯花南國近深慰客途情
　　喜家兄以中自滇南歸用朱公孟韻
弟兄無幾人舊業且容身共歎久行役應知多苦辛嚢
資詩巻在鏡影髩絲新得遂歸來志琴樽日可親
　　題雲山樓閣圖
烟霞知幾重樓觀羽人宫路向嶺頭過船從溪口通枯
藤懸絶壁古磵夾髙松安得投身去長吟鶴背風
　　題漁樂圖
釣罷得魚鮮舟維野店邊閒同三兩伴盡醉百千錢弄
笛船頭坐枕蓑篷底眠烟波隨處好身世搃悠然
　　雨夜過鄒氏溪東别業
溪口暫維舟敲門暝見投雨來山郭夜木落野塘秋寢
閣香猶在行庖火尚留主翁情意厚樽酒更綢繆
　　題老圃巻
桑榆宜晚境築圃近茅堂鑿沼分流水編籬補壊墻雨
晴𤓰蔓緑風暖菜花香客過饕鷄黍村醪剪韭嘗
　　韓䝉菴先生同留夏雪洲館中韓以詩留别遂次
　　　其韻(韓奕字公望號䝉菴姑蘇人/夏權字叔度號雪洲江陰人)
閒身江海上世事每嫌聽吟藁逢人論扁舟到處停雪
銷新水緑雲盡逺峯青何事思歸早潮生未滿汀
　　寄邵希逺校書兼簡叔行東屏
萍踪俱是客書館喜相臨來徃無多路分違又一旬酒
應端午醉嚢似去年貧煩語賢東道池魚好餉賓
　　代雪洲端陽招客(夏權字/叔度)
佳節逢端午葵榴照眼新君雖非飲客我豈獨醒人綵
索寕須繋蒲樽正可親髙情如不棄林下望車塵
　　病中述懐二首
卧病得休暇提撕百念非任真招物議隨俗與心違露
草亂蟲響雲霄一鶴飛君恩知未報何敢道思歸
問年纔五九底事便奄奄壮志逐時減新愁與病添日
晡思啖粥風冷怕鈎簾有客來看命猶談蔗境甜
　　送王檢討使朝鮮(偁字孟敭號虛舟有/集解學士縉作序)
秉節赴朝鮮銜恩玉殿前封圻寕有間雨露自無偏
驛騎經遼地雲帆拂海天逺人迎拜處應識使君賢
　　病後寄同志
少小頗知學老來何足論自慚書翰力難答聖君恩
一病較纔好兩眸看漸昏客嚢無舊物唯喜短檠存
　　寄沈徴士(睿字誠甫/號存耕)
東陽沈徴士於我久相踈間别已三載徃來無一書情
懐終自若客髩近何如遥想諸郎好家庭樂有餘
　　贈蒋御醫用文(名武生/謚恭靖)
醫名追扁鵲傳派自長康叠見逥生效多藏經進方竹
深通藥逕花外掩丹房修合常供御衣衫襲異香
　　送宏上人住保寕寺
别來忘歲月相見又飄然去住渾無著行蔵只任縁故
山唯落木廢刹鎻荒烟師去重開社香燈祝萬年
　　送魯府黄謙紀善歸莆田
餞别秦淮上春潮没淺沙寸心應戀闕千里蹔還家
客路多芳草都門正落花徴書看又起未必久烟霞
　　送人歸省
逺别念親闈君恩獨賜歸鄉闗經月到烟水片帆飛
粱稻歲初熟蟹螯秋正肥遥知調膳處綵服映春輝
　　送懐益州長老之四明
懐公方外士去住兩翛然有相皆成幻無心即是禪鐘
聲山寺月杯影海門烟為續祖燈去能忘應世縁
　　送章秀才歸松江
挾䇿來京國經年未一官籍名通秘閣僦屋住長安身
病憐親老妻亡念子寒恩教蹔歸去不是學張翰
　　挽吳母
令子居郎署慈親白髪埀每聞期就養誰料遽成悲太
史書阡表名卿集挽辭獨憐斜日裏無復倚門時
　　送鄭州同知
考績上銓衡三年喜政成郡人多頌徳朝士半知名落
日孤城逺秋風上馬行遥知溱洧上父老久相迎
　　中秋對月追憶去年諸公遂有存没升沉之感因
　　　成近體一首
中秋已過半芳樽誰共親可憐今夜月空憶去年人得
失蕉間鹿存亡草上塵揮杯勸孤影只合伴閒身
　　寄蔡景顥
始因從宦出先世福州人踪跡久居楚語音猶帶閩田
廬依婦族圖繪贈交親千里聊相問身安莫厭貧
　　寄劉士俊
劉郎醫術好夙契已逢仙製藥少人見秘方多祖傳家
貧雖寂寞客至即留連廿載不相見令人思惘然
　　寄徐伯玉
每懐徐孺子寥落共誰親早歲應多疾衰年又復貧苔
㾗封古巷松影過比隣獨喜添丁好傳家幸有人
　　寄徐九鼎
氏族南州𣲖遺風亦好潛幽居隣陸羽清藝祖䝉恬地
近傍城角花深露屋尖年來怕徴起蹤跡隠魚鹽
　　寄潘子安(號海荘任䕫州府同知/所著海天清嘯詩集)
潘郎豪且逸佐郡上瞿塘縱酒宦情薄耽詩野興狂才
名雖藉甚家業已荒凉聞説喬公女鴛鴦鎻洞房
　　寄孫景昭
每愛孫公子風流不可禁留賓開博具呼妓合調琴杯
泛忘形酒囊存買笑金别來嗟已久緑髩雪應侵
　　中秋醼集分韻得青字
秋半露初白月髙天更青相逢如此夜不飲若為醒急
管奏清響長筵列廣庭百年能幾㑹杯到莫留停
　　題源隠
風景似仙家山厨飯熟麻恐人知姓字避地隔烟霞流
水一溪雨種桃千樹花莫教漁父識出向世間誇
　　贈陳司倉廷玉
司倉雖小職京國掌軍儲天近屢朝見官閒如隠居
秋風三畝宅春雨一園蔬咫尺頻相過毋煩重致書
　　送張邦達之四㑹
送君之四㑹接境近畨禺夷獠居相雜炎凉候頗殊時
清銷瘴癘地廣闢膏腴政績三年後應知徳化孚
　　送王生還錢塘迎養
親老當迎養江帆去路賖故鄉翻是客上國久移家
慈竹添新筍春萱著晚花到來應倍喜甘㫖樂繁華
　　送楊教授之邵武
教鐸之閩郡諸生待琢磨莫言居職冷應見育材多晚
棹投孤驛春衣換夾羅去途經浙水舊業喜相過
　　送黄仲遜之安平鎮廵檢
聞説安平鎮荆湖當要闗瀟湘合二水衡霍拱千山地
僻居民少時清邏卒閒遥知到官後多在醉吟間
　　挽菊荘金徳厚先生
别去兩經春寄來書更頻只期重握手寕料永傷神禄
養悲賢子情親泣故人遥憐籬下菊今歲為誰新
　　雪夜凱師留宿戱贈
自笑年将老無繇斷愛憎閉門辭俗客下榻待吟僧茶
煑春氷溜梅横雪夜燈要能同此趣京國許誰曾
　　寄匡世徳
匡君一别久踪跡近誰依囊盡風流在年髙故舊稀浩
歌邀月上獨立看雲飛只歎階庭下無人戱綵永
　　題臨清書屋
君家舊文獻世業喜聨芳書積數千巻門開半畝塘天
光朝鑑滿燈影夜忩凉未許終嘉遯還應入帝鄉
　　深靜軒為雲石長老賦葢取杜少陵竹深留客處
　　　荷靜納凉時之句以扁其軒云
何處可追遊兹軒景最幽穿林開小逕鑿地引清流竹
色明書幌荷香散茗甌髙僧尤好客欲别更遲留
　　贈陳景中昆仲題所畫竹上
到京今六載衰病獨㷀㷀在客誰知己惟君弟與兄經
過常饋藥慰問每留情持此豈云報相期歲晚盟
　　暇曰讀楞嚴經偶成
勞生何擾擾衰髩已蕭蕭偶得楞嚴讀都将世慮消水
流虛谷靜雲度碧天遥獨坐忘言久西山對寂寥
　　初度
此日逢初度長年客帝鄉兩京叨扈從四海共安康振
珮趨青𤨏濡毫向玉堂不須稱夀者歌此進瑶觴
　　濟寜分水閘訪鄉人王大使
自説到官久徃來多見臨上堂詢旅况對酒話鄉音日
落郡城晚河舂閘水深南歸應有待停棹擬重尋
　　東昌與陳徳耔夜别(耘江陰人/號約軒)
匆匆客路邊不得共留連公館燈前酒王程月下船孤
城横曠野斷鴈落平川别後重相憶應知夜不眠
　　和趙彦如中秋對月韻(友同號/存齋)
秋半晚凉新空庭逈絶塵共看今夜月况是故鄉人展
席聊呼酒烹魚底用蓴清光千萬里隨處可相親
　　送台州醫官裘訓科南歸
學業究岐黄新除拜寵光濟人唯用藥從宦不離鄉
選勝登霞嶠尋真訪石梁因知歸思趣不敢問竒方
　　賦椰瓢
炎方充貢物頒賜出金門外表匏瓜質中涵雨露恩
香甘宜作果堅確可刳尊銘刻須珍襲留榮及子孫
　　挽李母(其子玉/大理副)
閭里共稱賢中途䘮所天教兒登顯仕抱志卒餘年京
國輿靈櫬横山入墓阡銘文書琬琰尤足慰重泉
　　得家書
昨夜鄉人到家書喜見投展開三四讀添却萬千愁舍
弟貧依舊山妻病未瘳那堪諸㓜稚日日望歸舟
　
　
　
　
　
　
　
　
　
　
　
　
　
　
　
　王舍人詩集巻三
欽定四庫全書
　王舎人詩集巻四　　　　　明　王紱　撰
　　送倪知縣克明服闋赴京(峻兵科都給事/中卒年六十三)
解綬歸來廬墓側俄然三載廢鳴琴哀情那盡思親淚
壯志難忘報國心馬識京塵嘶晚道人經官驛聽秋砧
恩榮不日除書下好為林泉早寄音
　　題蔡教諭先生鶴塜卷(名允昇/三衢人)
琴罷杏壇長自舞蹁躚何遽永相違漫追坡老舟中夢
誰復丁仙海上歸聲斷夜忩松月在跡存春逕雨苔㣲
空留泮水蕭蕭塜落日凄風鳥雀飛
　　夀雪洲(夏權字叔度松江府判官仲實之孫上海/縣主簿師顔之子母趙氏旌表節婦)
半百纔過一載餘髩鬚如漆美簮裾富將詩禮傳先業
老向田園樂隠居椿桂隂森環第宅芝蘭萌茁滿堦除
况聞賢母氷霜操千古名傳太史書
　　過趙徵君文鼎隠居(其先世宋宗室趙状元/之七世孫諱鉉號雪坡)
只今誰識舊王孫高隠澄江郭外村宗室世傳家譜在
狀元坊建鼎魁存清秋山色横當檻靜夜潮痕直到門
擬得初春重相過索嘗新酒薦河豚
　　酬華樗林見寄韻(寅可字/汝翼)
可笑先生七十餘年時宿習未能除閒身寂寞難忘酒
老眼昏花不廢書半榻秋聲吟細細一樽燈影髩疎疎
幾畨欲得相㝷去尚恐嫌人識隠居
　　送楊昻從戍(諱䋲字徳/昂號静約)
溪口停橈别故人臨行不覺淚沾巾一身囊槖親同旅
滿眼松楸託近鄰蠻洞暁雲晴復雨瘴鄉冬日暖如春
于今聖主多恩澤久屈應知漸可伸
　　留别雪洲東屏
地好况聞名習禮參差髙第映喬柯偶來為客住因久
漸喜居人識較多春暖壺觴陪燕集秋清簾幙聽絃歌
無端漫復西遊去主意勤惓奈若何
　　夜宿丹陽道中
行李出門纔兩日離情無那便思家初從異縣登平陸
又下輕舟上小車客路晚來投旅店鄉音日復近京華
不眠苦被詩情惱吟落寒燈一穗花
　　宿天界寺用石庵逰恵山詩韻
木落空山古寺秋尋僧聊遣世間愁塵勞似海何時了
蹤跡如萍著處浮對榻暫同林下宿煑茶閒引磵邊遊
明朝又欲飄然去一幅輕帆過石頭
　　謝慶夀寺長老恵線香
挿向薰爐玉筯圓當軒懸處瘦藤牽纔焚頓覺塵氛逺
初製應知品料全餘地每延孤館月微風時颺一絲煙
感師分恵非無意鼻觀令人悟入𤣥
　　歌風臺
黄屋初乘入故鄉悲風曽此醉壺觴固知有國因三傑
復恐無人守四方豐沛到今何寂寞風雲終古自飛揚
荒臺獨上追陳迹空見殘碑傍夕陽
　　元日早朝
七年從事玉堂閒又值新正立暁班夾道旌旗嚴五輅
充庭犀貝雜諸蠻和風暖入承眀殿瑞靄晴開萬嵗山
聖代信然無隠者布衣都得拜天顏
　　和錢博士先生除夕感懐韻(仲/益)
京華住久客囊殫對影蕭然守嵗闌酒浸屠蘇憐獨飲
盤堆苜蓿共誰飱家山夣在相思切心事逢人欲説難
年復一年多白髪駐顔何處覔金丹
　　觀大祀
雲漢昭回月正中聖君嚴祀答蒼穹冕旒肅肅威儀盛
玉帛煌煌典禮崇鹵簿香飄凝瑞靄簫韶聲奏度祥風
百神咸格宸衷喜願祝繁釐萬國同
　　除夕有感
坐擁寒爐夜不眠漏聲聽徹欲朝天但知舊嵗逢新嵗
不覺中年又晚年斗轉正臨丹闕近春囘應自上林先
幸當昭代慚無補獨立東風思惘然
　　送朱叔服還江西寫送别圖并詩於上
栁拂東風弄暁寒送君沽酒出長干閒身已遂還家樂
直道方知處世難雲盡匡廬山色好雪消彭蠡水容寛
離情一段歸圖畫留取相思别後看
　　送張副使赴四川憲司
憲節遥臨白帝城聖心欲慰逺民情豺狼退伏霜威勁
鵰鶚髙摶海宇清劍閣日斜驄馬驟錦江春好繡衣眀
遥知到日循行處父老歡呼夾道迎
　　寄題住長老萬竹深處
萬竿森立翠交加蒼雪紛如天雨花風度微凉侵貝葉
月明清影覆袈裟林深燈暝時聞磬逕裡煙生自煑茶
何日相過參玉版禪闗尤恐碧雲遮
　　牡丹
魏紫姚黄取次栽清和將近始花開羣芳任意參前去
國色多情殿後來簾外日高施帳幄酒邉風暖醉亭臺
東君賦予何多也無限繁華獨占魁
　　梧桐
近種髙梧金井旁重重如盖映彫墻豈惟清廟中琴瑟
佇看朝陽鳴鳳皇得地自憐承暁露知時那肯著秋霜
賢侯公退鈎簾處滿院清隂白晝長
　　送呉太僕還京(鑑字徳清號/性泉廬江人)
嵗莫金臺雨雪飛匆匆相見即相違年來每憶交遊少
别後休令信息稀馬渡淮船春意早人還京闕暁光微
親朋見問無多及况味依然老布衣
　　重過小姑山
不到小姑今十年望中風景尚依然廬山金削遥天外
漢水緑浮飛鳥前祠下女巫鳴賽鼔沙頭津吏候官船
登臨重覔舊題處崖石嵗深蘿薜牽
　　黄鶴樓
日暮江天獨倚樓樓髙凝望思悠悠仙人不見鶴不返
江水自流山自秋七澤𣺌茫孤鳥度三湘寥落片雲收
數聲長笛知何處懐抱不勝今古愁
　　黄牛峽早行
灘下待明船子發起來篷底尚餘酣浪花夾棹捲晴雪
空翠撲人飛暁嵐勝迹登臨多自惬畏途跋涉信難諳
何當長揖人間事老卧林丘頗自甘
　　月夜過瞿塘
瞿塘灔澦足風波一葉官航抵暮過峽盡頓看江路濶
山開尤喜月明多圖分八陣石猶在柱鎻重闗鐵未磨
惆悵英雄俱已矣令人千古獨悲歌
　　重慶道中苦熱
地近瘴鄉秋暑熱客行長日汗流顋草蒸惡氣薰人醉
馬蹴飛塵撲面來望近驛樓思偃息行當山路苦縈迴
虚懐漫有相如渇深愧應無作賦才
　　夜發資縣
過雨晚來凉氣好征鞍夜發肯遲留月華炤路皎如晝
風葉滿山渾是秋度水柝鳴津口邏隔烟燈起驛邊樓
驅馳本亦勤王事添得詩情分外幽
　　暁過雙溪道中
殘月欲低溪水明林香拂拂暁風清鳥從萬木隂中響
人在亂山深處行境異自令心獨賞趣幽翻覺句難成
不知蜀道幾千里一路吟哦到錦城
　　至成都
京國逺來將萬里士民歡悦共謳吟久欽西伯施仁政
終見東平樂善心江帶錦城花爛漫山横劍閣樹蕭森
只今宗社安如石聖念尤親九族深
　　題杜工部浣花草堂
浣花溪上草堂前想像當時思惘然髩老風塵多自感
身經䘮亂復誰憐懶從江夏誇鸚鵡獨向西川拜杜鵑
知己惟應有嚴武醉言何事又招愆
　　武侯廟
忠義分眀兩出師令人讀罷想當時躬耕本亦巢由志
襟抱聊將管樂期魚水一時心已合風雲八陣石難移
長星不使營前墜禮樂重興未可知
　　相如駟馬橋
相如辭賦擬風騷浪迹臨卭逸氣飄犢鼻豈應親滌器
駟車直欲預題橋才名當世黄金重志願凌雲碧漢遥
富貴如何纔滿意白頭吟裡恨偏饒
　　酬四明王教授彬見贈韻
君才堪作濟川舟愧我無能髩已秋江左家聲渾寂寞
山隂宗譜尚綢繆經横絳帳崇師道裾曵金門久宦遊
正恐相逢又相别玉瓶同擬醉沙頭
　　再用韻留别
西風江上促歸舟落木啼猿總是秋愧我半生多旅寓
憐君一見即綢繆宦情那肯輕同志鄉語偏饒訪舊逰
别後相思重回首吴雲迢逓海東頭
　　酬廖紀善去怠贈韻
文采芙蕖映碧灣令人相對意忘還官閒得俸惟酤酒
公退鈎簾只看山簮筆殿頭居紀職曵裾門下出朝班
思君正似仙凡隔瞻望蓬瀛弱水間
　　再用韻留别
巴渝西上幾千灣纔得停橈又促還歸路漸看京口樹
吟笻難遍蜀中山黄花老我思秋逕白簡憐君綴暁班
㑹别人生那中料信音湏仗往來間
　　中秋對月
皎皎氷輪對客圓客心相對兩堪憐清光此夜異常夜
狂興近年非少年弟戍邊城勞别夢兒留鄉井望歸船
一家骨肉分三處應共感懐多未眠
　　送陳尚賓還靖州
嗟余湖海度年華爾復飄零更可嗟舊業蹔歸翻是客
異鄉重到即為家江連雲夢孤㠶逺日落衡湘斷鴈斜
後夜月明何處泊相思回首各天涯
　　舟中暁望都城有懐諸公
煙深孤塔是長干路近都城望眼寛江水今無南北限
山形原作虎龍蟠雲開魏闕朝陽滿月落秦淮暁色寒
遥想此時天上客從容鳴珮列朝端
　　謝恵皮墩
拜恵仙墩三尺圓漆成文采瘦藤穿最宜箕踞長松下
又好跏趺繡佛前四體但能安即了寸心尤覺靜相便
題詩欲擬瓊瑶報坐對青燈夜不眠
　　題贈秋林草堂圖
書劍飄飄年復年感侯相見即相憐行藏只説都由已
窮達寧知却在天逺塞闗河迷落日故山庭院鎖秋烟
多情猿鶴應貽誚荒却當年種秫田
　　為黄侍讀賦瑞菊(淮字宗豫永/嘉人諡文簡)
秋英特表君家瑞合蒂聨葩色更佳讓國夷齊雙節在
分金管鮑兩心諧霜凝素瓣連環玉風動芳叢並股釵
知是花神意加倍何妨疊日醉髙齋
　　悼松菴性海師(諱普真姓承氏惠山寺住持遷住/虎丘五十八嵗示寂王學士達善)
　　　(撰塔銘/毘陵人)
方外交情師最優㝷常相見即相留蒲團對坐聽松雨
茶具同攜瀹磵流丈室獨存禪榻冷一燈空照影堂秋
固知去住皆虚幻顧我能無感舊逰
　　送陳指揮文懿還常徳
將軍先世太丘陳功著當今號虎臣每効忠勤酬聖主
久持威信服蠻人船衝官渡潮聲急馬踏京塵栁色新
聞説轅門臨勝地桃花開遍武陵春
　　寄以中家兄(時聞䘮子/依沈甥居)
客忩無事即思兄消息傳來信且驚萬里獨歸悲䘮子
一身誰料老依甥田園尚足供庖廩杯酒聊將適性情
安得乞閒㝷舊隠白頭相對了餘生
　　寄錢汝容(黙/)
衣冠楚楚整容儀呉越雲仍第幾支應役最勤官府事
逢人多誦鬼僊詩秫收南畆時供酒燭剪西忩夜奕棊
愧我塵途歸未得衡門何日共棲遲
　　送陳孟敷歸呉中兼簡諸友
緑槐官舎澹朝暉囘首鄉山子獨歸去路秖愁梅雨滯
到家應喜藥苗肥青樽舊約呼隣酒白苧新裁换客衣
呉下故人如有問每慚泉石久相違
　　送任大參勉之福建(字近思號薇菴華亭/人洪武甲戌進士)
都亭南望路迢迢仗擁雙旌引去軺官拜大參行外省
人推清譽滿中朝風迴海舶珠犀集雨洗閩山瘴沴消
服逺最宜恩信立佇聽嘉政播民謡
　　題竹
林下蕭然拔俗姿難隨花栁競芳時秋深風雨邀誰聽
嵗晚氷霜只自知節帶粉痕龍骨蜕葉隨清影鳳毛披
王猷去後髙風逺世眼相看總未宜
　　題贈潘克誠菖蒲巻
一寸雲根九節生人傳尭韮是嘉名曽聞久服身長健
最喜相看眼倍眀露帶暁光珠滴瀝水涵秋影劍崢嶸
題詩記得池亭上忩几無塵宿雨晴
　　寄内弟趙叔平
别來不覺又秋風歴想君家在眼中稚子情嬌初學語
慈親年老近加聾新居每對千竿竹先隴應添幾尺松
世業喜聞能復舊休將百萬一梟空
　　題友竹軒(朱紹善繼/求文林人)
梅易飄零松已老此君交久更多情晚凉移榻就林影
秋夜讀書來雨聲勁節豈隨時俗態虚心常結嵗寒盟
王猷未必非知己直造敲門肯見迎
　　寄鄧舜英(槿號篾/樓釣者)
素耽書法又耽詩睂宇分眀玉雪姿共樂琴樽欣有弟
獨持門尸歎無兒數間茆屋風生榻千畆禾田水壊陂
惆悵别來渾二載旅忩眀月幾相思
　　寄潘克誠(號蒲/石)
年來潘髩漸成霜滿架牙籖總是方數轉曲欄通鶴逕
一披低屋養花房賢郎盛暑調湯倦童子新晴晒藥忙
聞説家西新買地半栽蔬果半栽桑
　　寄余彦行(璿號/耐聒)
客邊無處寄相思交誼如君更有誰豈獨芝蘭沾我輩
久將詩禮及吾兒齋前曲逕稠桑合門外横橋細栁垂
鄉夢覺來猶歴歴不知何日是歸期
　　寄古銕先生(允字達/可姓錢)
鶴髮童顔九十翁數間書屋住溪東通仙每得懸壺術
遺世長思荷鍤風春暖酒醅浮甕緑夜深丹火伏爐紅
别來髙致空懐仰何日從容語笑同
　　寄徳常先生(吴彝號/耐辱)
杖藜時復到山城鶴骨清癯步履輕不是里胥催過割
定因官府報開耕黄花遶徑秋霜暁紅稻登塲宿雨晴
聞説近看莊子熟滿羣家鴈盡能鳴
　　寄吕教諭先生(敏字志學號/無礙居士)
生平典教老歸休肩背龍鍾雪滿頭聖主特頒新誥勅
朝臣多説舊從逰園池雨歇禽魚靜忩几秋清竹樹幽
昨日有書來翰苑墓銘先欲向人求
　　寄一瓢余君(時䘮母海字朝宗/卒年八十絶嗣)
聞君哀毁若為情骨立蕭然髩雪眀井臼秪應勞閫政
簞瓢猶且託門生慈帷慘淡秋燈影破屋凄凉夜雨聲
如此孤貧良不惡輕肥那得免憂驚
　　寄匡世徳
風流應不似當年鏡裏愁看雪滿顛博具更無豪客對
酒盃聊共細君傳久抛租産難供米舊積房奩盡賣錢
肯信多男又多累一身嬴得日髙眠
　　寄浦嬾翁(坦字/濬之)
一幅烏紗兩髩絲令人常想舊容儀詩名老去尤推重
藥術年來更絶奇紅杏軒忩春澹澹緑楊門巷晝遲遲
遥知燕處渾無事水浸雕籠浴畫睂
　　松筠軒
忩户無塵一徑深古松修竹翠隂森采花為酒落金粉
挑笋作蔬抽玳簮夜月每看祥鳳宿秋風時聽老龍吟
平生獨抱幽人操誰復嵗寒同此心
　　送王經歴
六十難稱致仕年君今獨許樂林泉近臣殿陛宣恩㫖
朝士都門列祖筵江帶去程辭建業山迎歸棹入臨川
遥知今嵗重陽酒應共比隣醉菊邊
　　題蒼筤池館(錢塘慧泉翁陳仲/明二子徳中景中)
軒忩開處小池平翠竹新栽遶徑生洗藥每驚魚躍起
掃苔時放鶴來行凉生清籟秋偏早影動微波月倍明
惹得王猷知此處幾畨直造不通名
　　扈從回京舟中渡江而作
千里樓船江上還狂歌醉舞浪花間今宵對酒莫辭飲
明日到京無此閒落日寒潮揚子渡澹烟衰草秣陵山
壯懐不必悲前古共整鳴珂候暁班
　　送鄭尚書致仕(沂字仲與/浦江人)
曵履南宫雪滿簮尊榮重沐聖㤙深名成早遂還山計
身退猶存戀闕心車馬都門爭祖餞盤飡隣曲共追㝷
知君孝義傳家久子弟那能惜賜金
　　用韻元日早朝和鄒先生(緝仲/熙)
珊珊珂珮共趨朝綵仗森嚴擁㦸旄僊樂奏隨方物表
天香飄及近臣袍風微玉陛春光早露濕金莖日影髙
班退又聞催入醼宫花簮㡌醉葡萄
　　和蘇檢討先生除夕前一日齋宿翰林(伯/厚)
臘盡重城暮雪殘詞垣齋直坐更闌金蓮光燦青綾夜
寶鼎香飄玉署寒阿閣喜同威鳳宿眀堂遥覩衮龍盤
此身幸際昇平日三䇿何湏獻治安
　　贈潘晦初
都門一笑喜相逢典却春衣酒肆中且放襟懐同嘯傲
莫將睂宇論窮通卧龍蟄後今安在良馬羣中久已空
老眼到今無著處醉來江上目飛鴻
　　送陳指揮赴甘肅
家聲曲逆傳來久計畧尤能每出奇寵命近聞陞上將
兵威應見振邉陲屯開瀦野千營列獵過祈連萬馬馳
聖代豈惟修武備要將恩信伏諸夷
　　題杏花春色巻
年來芳杏種成蹊結得數椽茆屋低草色階除看虎卧
花眀簾幙聽鶯啼暁天白映梢頭月雨逕紅粘屐齒泥
自是董仙風致在漁郎休道武陵溪
　　暁發通州望京闕作
小雨初晴暁雪開五雲深處見樓臺山連遼海金城固
春滿闗河玉輦囘星漢共瞻天漸近衣冠重整客初來
欲慿子墨誇雄覽愧乏揚雄獻賦才
　　别南京
紫禁鐘殘萬馬奔暁隨仙仗出都門送行不盡親朋意
扈從深蒙聖主恩日出海霞紅散綵雨添江水緑生渾
慿髙囘首瞻鍾阜王氣龍蛇勢獨尊
　　到北京
纔别南京又北京客途渾是月餘程舟車不覺經行逺
冠珮重叨扈從榮廣陌遍嘶初到馬上林時聽舊啼鶯
解裝且醉都門酒自慶餘生際盛明
　　和曽侍講禁中聞鶯韻(棨字子啟號西/墅甲申狀元)
緑隂疎雨澹朝霞紫禁啼鶯競物華聲度簫韶偏宛轉
地臨霄漢絶喧譁纔穿瑣闥千條栁又隔薇垣萬樹花
佳唱寄來難即和只愁貽笑大方家
　　和鄒侍講雨後夜坐喜凉有作(緝字仲熈號/素菴吉水人)
一雨渾無六月炎御溝流水晚來添近居直院新開第
初試凉衫舊賜縑古鼎香飄風滿席疎簾光射月當檐
夜深不覺吟哦久詩法輸君律最嚴
　　再和前韻
雨餘瓊署不知炎此夕多君逸興添燈下展書横一榻
酒邉濡翰掃千縑月驚棲鳥爭喧樹風約流螢直到檐
我欲披襟同露坐休將禮法待人嚴
　　三次前韻
天近都城暑不炎晚來凉氣雨餘添樓臺何處秋横笛
機杼隣家夜織縑吟對篆烟􁦵曲几卧看銀漢傍虛檐
翻思褦襶江南日冠服何繇得整嚴
　　酬朱逢吉先生見寄韻(以真號芝山大/理寺丞番陽人)
聖主鑾輿事北巡山川皆被寵光新榮當扈蹕叨清職
忝預絲綸愧昔人丰采未瞻聞譽久緘題先寄見情真
近知松桂凌寒好畢竟均霑雨露春
　　和曽侍講題新建秘閣韻
帝城東望勢岧嶤阿閣新成逼九霄玉署近臨青瑣闥
粉垣新映赤闌橋夜忩燈火明蓮炬春暖笙歌識鳳韶
誰似相如才獨贍賦成猶覺氣飄飄
新成秘閣聳岧嶤碧瓦朱甍映紫霄翠栁夾栽香輦路
玉欄斜轉御溝橋絲綸絢爛文成錦歌頌鏗鏘韻協韶
定有青藜來照夜虹光髙逐五雲飄
　　題華節婦巻(夫病亟遂自縊華源長/之妻鄒氏近仁女也)
偕老曽將百嵗期一朝凶變竟何為㣲軀只合從夫死
大節寧堪使婢知鏡掩青鸞藏鈿匣繯垂白練繫雕楣
于今同穴埋雙柩連理應生墓上枝
　　挽計生岳𦙍(中舎鳴/鶴之子)
若翁已失平生望對客無言淚滿袪遺墨尚存新著藁
小齋空積舊藏書樓成作記應難測地下修文恐不虛
自古多才偏夭折茫茫造物竟何如
　　挽張真人(宇初字信甫號無為/子四十二代天師)
憶昔瑶京相見日許同仙籍注清班遽聞馭氣遊無極
不復焚香授大還笙鶴逍遥三島上樓臺縹緲九霄間
世人空自藏遺翰邈矣高風不可攀
　　和祭酒胡先生題種菊韻(儼字若思號頥/菴卒年八十二)
佳菊移從何處來髩絲相對共毰毸閒情未得籬邊種
老眼長看客裏開花吐清香飄滿徑根培宿土砌成臺
高風逺慕陶彭澤詩句應湏著酒催
　　又次聞鴈韻
燈殘孤館獨醒醒斷鴈那堪此際聽老去情懐渾似水
年來踪跡尚如萍一天霜月飛何處千里闗山想寧馨
料得豪家無此况酣歌清夜對娉婷
　北京八詠
　　居庸叠翠
峯巒叠叠樹冥冥黛翠浮光向日横髙聳青霄臨北極
遥連紫塞到東瀛路通絶域來畨使天設重闗壯帝京
四海車書今混一好磨崖石頌皇明
　　玉泉垂虹
樹杪潺湲落翠㣲分明一道玉虹垂天潢低映廣寒殿
地脈潜通太液池遥望直從雲盡處近聽渾似雨來時
煑茶不讓中泠水陸羽多應未及知
　　瓊島春雲
蓬島樓臺金碧暉春雲郁郁更霏霏曽為甘雨從龍去
又向朝陽逐鳳飛玉几爐烟同縹緲彤垣花霧共依違
從來此地多佳氣五色文成繞禁闈
　　太液晴波
翠浪粼粼帶碧烟瑶臺西畔玉樓前九重地隔人間世
一片秋涵鏡裏天星斗轉時銀漢近芙蓉開處綵雲連
此身已得隨鵷鷺共沐恩波祝萬年
　　薊門烟樹
雉堞㣲明散曙霞重重烟樹萬人家輪蹄雜遝香塵暗
樓閣空濛酒斾斜翠栁隂邊棲宿雨絳桃繁處絢晴霞
都人嵗嵗清明近此地㝷春競物華
　　西山霽雪
雪滿西山繞帝城凴闌清暁看新晴千章玉樹臨風倚
九疊銀屏向日明都市酒香春已近御溝氷泮水初生
天應預報豐年瑞萬姓謳歌樂太平
　　盧溝暁月
扈蹕重來趣暁裝雞聲殘月樹蒼蒼數峰雲影横空濶
一帶波光入𣺌茫人語暗喧孤戍犬馬蹄寒踏滿橋霜
望中風景皆詩思况復樓臺是帝鄉
　　金臺夕照
黄金此地曽延士極目平川夕照斜水遶易城遺霸業
田連督亢屬農家蒼茫暝色烟中樹縹緲晴光雨外霞
千古髙臺餘舊址西風殘栁集寒鴉
　　送周編修復任還南京(功/叙)
十載詞林來考績兩京佳麗遍逰觀紀行隨處添新藁
拜命歸時復舊官雨過秣陵山色好潮生楊子水容寛
懸知别後重回首寒樹江雲路𣺌漫
　　送李教諭之無錫(孟昭/諱湛)
送别都門酒滿巵吾鄊今喜得賢師中朝正值文風盛
後學應䝉化雨施鴈度江淮霜落早馬行齊魯雪晴時
故人相見如相問為説年來髩已絲
　　仍翠樓為金溪趙公理賦
若翁仙去竟如何手植琅玕已滿坡門口直開三徑入
樓中應待七賢過晝長蒼雪飄簾幙夜靜清風響珮珂
最好年年雷雨後階庭添得錦䙀多
　　挽穆先生(其子肅雍/皆擢指揮)
聞説當年謁至尊布袍藜杖入軍門六韜適遇風雲㑹
二子皆承雨露恩丘隴豈期身遽殁功勲應與國長存
董公遮道真奇事太史於今可並論
　　元夕賜宴觀燈應制
紫禁春回景物饒千官陪宴賞元宵樓臺和影來三島
燈月交輝徹九霄錦隊喧時呈角觝翠華臨處奏簫韶
太平氣象年年好萬國謳歌仰聖朝
人間元夕喜天晴况復繁華在帝京鳳輦遥臨雙闕迥
鰲山髙聳萬燈明春風車馬填都市夜月笙歌滿禁城
不是吾皇重時令要同黎庶樂昇平
翠聳鰲山對闕開萬燈森列映樓臺初疑星宿薇垣聚
又見神仙閬苑來火線走空飛夜電香車填道動春雷
臣民共樂恩光裏願獻吾皇萬夀杯
望近仙家十二城君王元夜宴瑶京月華且讓燈毬起
春色先從火樹生平地蓬瀛開勝槩半天歌管奏新聲
小臣願獻昇平頌萬嵗千秋仰聖明
　　四友軒為陳考功賦
每愛大夫多晚節復憐仙子占陽春此君既共稱三友
我輩何妨屬四人歴盡嵗寒盟已舊生同風致意偏親
㡬畨詩酒高軒下彼此忘形各任真
　　送廖教諭再任松溪縣庠
匆匆相送出都城回首松溪兩月程行藁近添新著述
到官仍復舊師生壇開紅杏微風暖池長青芹細雨晴
今嵗秋闈攀桂客多應講下占魁名
　　遊天王寺用修撰王時彦韻(英謚/文安)
古寺尋幽竟夕暉敗垣芳草路依㣲鳥啼空院僧何在
樹老閒庭鶴自歸靜對方池移石坐髙臨孤塔看雲飛
平生自信心無著不是衰年始息機
　　送友人
投老還鄉髩已絲風流誰説異年時數間書屋鶯花繞
千里樓船婢妾隨寶劍每將燈下看玉簫應向月中吹
人生此樂如君少莫笑吴儂拂袖遲
　　逢武當道士李幽巖用王修撰韻
暫攜笙鶴逺朝天盡道丹成骨已仙巖搆往來馴虎豹
荷衣著破帶雲烟嵗周甲子何曽記夜遇庚申便不眠
囘首故山歸興好嘯歌風月浩無邊
　　贈孫碧雲還武當
纔朝金闕便言還自是髙風動聖顔身作地仙逢盛世
靣承天語住名山重重臺殿空青上六六峯巒紫翠間
料得塵緣無一㸃此心應只伴雲閒
　　哭林侍講(誌字尚黙號見一居士侯官人永樂辛/夘解元壬辰㑹元榜眼春坊諭徳兼侍)
　　(讀五十卒楊文貞/公士竒表其墓)
早登科第占魁名載筆曽同客兩京夜靜玉堂邀看月
春深丹禁坐聞鶯才華未及施經濟交誼寧知隔死生
老我情懐怕傷感不勝雙泪為君傾
　　送張中書愿中扈從出塞
聖主巡邊馭六師君當扈蹕共稱宜天威震動風雲合
漠野歸降雨露施䇿馬暁行隨綵仗濡毫夜直近彤墀
人生際遇真非偶况復功名及盛時
　　胡祭酒索寫洪厓圖依韻奉荅辭之(儼字/若思)
纔過中年又晚年筋骸疲憊眼茫然久將清事抛成嬾
忽得佳章喜欲顛珠浦光寒秋見月玉田膏潤暖生烟
便當十襲藏書篋留與兒孫作世傳
纔過中年又晚年一身多病已頽然漫將詩酒愁邉遣
不復毫縑醉裏顛數葉竹梢承雨露一拳苔石寄風烟
若言貌得洪厓景仙跡猶難我輩傳
　　題何雅言古柿山房巻
山房栽柿久成林手澤傳芳直到今根與芝蘭同長養
葉連椿桂共蕭森霜眀秋色垂朱實雨過春雲結翠隂
每見竒材常輩出應知先徳種來深
　　竹深處為劉孟功題
萬竿森立草堂前門巷迂迴小徑穿席展翠隂留客醉
詩題玉節許僧鐫未秋已覺凉生袂清夜那知月在天
老我情懐怕蕭索却疑風雨若為眠
　　茅屋為秋風所破有作
西風昨夜起狂顛捲我茆齋屋頂穿紅日迸光來枕上
白雲拖影到床前破鐺煮茗煎明月古硯濡毫蘸碧天
一夜寒忩渾不寐寸心直至斗牛邊
　　過淮安送周文威歸吳
我昔送君君挈家君今回棹我天涯萍踪又向㡬時㑹
蒲質共驚雙髩華淮海雨晴潮湧日邉城春暮雪漫沙
江南最是闗情處茅屋暖風開杏花
　　題赤壁圖
當年坡老謫黄州與客曽從此地遊簫舞潜蛟幽壑底
船迎孤鶴斷磯頭半篷月色氷輪暁萬頃波光玉宇秋
三國英雄誰復在一樽還為酹江流
　　潼川驛宰潘君復任持巻求詩
三年傳舎官如舊來往追隨不厭頻掃逕慣迎天上客
折梅長寄隴頭人驛樓樹暗淮烟暁官棹花明楚水春
待我南歸重經過索茶呼酒莫相嗔
　　登盱眙
縣郭髙臨紫翠間泊舟乗興一躋攀荆揚南望無多路
淮楚西來第一山僧舎逕幽松影合水祠碑在蘚痕斑
登臨不用悲今古渡口寒潮日往還
　　月篷軒
軒居窄窄小於舟忩戸虛明瞰碧流月色正圓思載酒
波光難定嬾垂鈎不憂平地風波起最喜近人星漢浮
無限滄洲烟水趣謫仙何必跨鯨遊
　　客中元夕對月
異鄉何處看燈好片月多情對客懸遥憶故人千里共
又看新嵗一畨圓愁中燈火逢今夕醉裏笙歌記往年
踪跡漂流難定止舉杯端欲問青天
　　出塞述懐
欲扣天闗杳不通身投荒服逺從戎王孫誰復哀韓信
行伍何繇拔吕䝉風折布稜邉地冷月眀笳吹塞樓空
丹心去去終期報卑下那能得戰功
　　從役
鶴骨昻藏七尺身年來趨逐困紅塵順時語笑皆非我
在已形骸轉屬人貧窶每遭同輩侮迂踈常畏宰官嗔
獨能枕上畨畨夢尚與滄波白鳥親
　　塞上五月見蝶感懐
五月塞邊纔見蝶令人忽動故園情牡丹亭館微風暖
芳草池塘細雨晴花底撲來歌扇小酒邊飛逐舞裙輕
蘧蘧肯作江南夢沙漠應知負此生
　　九日諸友讌集分韻得將字
塞北秋髙思轉傷孤城風雨又重陽杯盤强欲酬佳節
踪跡還驚老異鄉白髪幾人存故舊黄花何處覔清香
烽塵那忍登髙望南國音書絶寄將
　　寫家山圖贈松江陸宗善
千里家山阻道途昔曽遊處漫成圖青山斷處非三泖
白鳥飛邉是五湖楊栁陂塘茆屋小杏花村落酒旗孤
殷勤寄與同來客此景江南彷彿無
　　送子南歸二首(孟端謫戍山西大同行都司安東/中屯衛二子長黙字汝言次恒字)
　　　(汝貞黙子孫磚橋/住恒子孫錢橋住)
離情於汝倍多愁相顧無言只淚流舊業未知還可葺
邉城猶恐不宜留凍雲衰草横沙磧落月悲笳起戍樓
歎我歸期難預卜好將詩禮襲箕裘
情親不覺泪紛紛頓足牽衣未忍分後累定知殃及汝
中年誰料苦從軍一身弓劍屯青海千里闗河望白雲
汝母早亡遺幼弟古來同氣汝曽聞
　　送曹勉省父後南歸
故鄉南望路漫漫囘首嚴親淚眼看未别只言歸思切
臨行猶覺去情難闗門月落鷄聲暁塞草霜枯鴈影寒
知汝到家眠未穏又思行李促征鞍
　　初歸
征衣漠漠帶風沙暫得歸來重可嗟在客每憂難作客
到家誰信却無家解裝羞貰鄰翁酒借榻多分野衲茶
堪笑此身淪落久夢中猶自謫天涯
　　宿雨源上人山房寫懐(諱法湧姑蘇人/住持中天竺)
西風林下髩蕭然轉眼中年近晚年蹤跡自憐飄泊裡
情懐偏愛寂寥邉秋燈茗椀同僧話夜月藜林對鶴眠
自喜拙謀從事簡豈應髙尚絶塵緣
　　次韻詠獨鶴(用西/源韻)
昂昂絶俗誰為侣不是髙僧即隠君逺水獨歸憐片影
空林清唳憶同羣夢隨坡老舟中月舞罷支郎榻外雲
惆悵我來難近狎飄然猶似避塵紛
　　酬承天寺幻師病中見寄
語話相投意便親底須交久往來頻半生未得吾忘我
一黙方知妙入神大患有身身是患至真無迹迹非真
是非形迹俱忘却可擬當年問病人
　　白雲深處為陳孟端題
髙隠白雲深復深階除晴晝亦生隂山藏暝色迷歸鶴
忩捲朝嵐恐潤琴忽爾去留那有跡飄然舒巻絶無心
道人只自閒怡悦俗客要來難便㝷
　　題逺碧樓
愛爾樓居髙百尺每來凴檻極天涯望窮絶嶺一痕斷
坐對遥空四面垂樹抄平湖春雨後烟深芳草夕陽時
才疎未敢追王粲興入蒼茫獨詠詩
　　重過虎丘馬天雨上人寫畫
世味年來冷似氷名山猶喜得重登百年心事誰知已
半日閒情獨訪僧木葉下時風淅瀝莓苔掃處石崚嶒
寫成一片秋林意應對清吟雨夜燈
　　送范宗輝歸四明省親
對酒長歌遊子吟酒闌歌罷泪盈襟百年不是逢知己
寸草何繇得遂心烏鳥聚時吳樹晚白雲飛處越山隂
到家拜舞怡親日應説侯門待士深
　　黄廣文席上詠白甆杯
愁把相逢一笑開廣文今夕試新杯淺深自是甄陶出
製作應從模範來清夜舉時宜問月初春攜處好㝷梅
摩挲醉眼燈前看玉質娟娟絶㸃埃
　　耳聵自嘲
自喜從今不畏雷是非無較轉癡呆心情要與分眀解
指掌湏教㸃畫來每事應酬將意測卒時呼喚肯頭迴
偶逢生客初相訪未及交談便指腮
　　謝吕先生惠幅巾(敏字/志學)
烏紗寄恵承髙誼兩帶翩翩一幅全製度想從周禮出
風流得自晉人傳寒爐坐守偏相稱暁鏡看來亦自妍
昨夜㝷梅到山寺僧言疑是老逋仙
　　為夏以亷寫松於扇
寵拜秦封未足誇昂霄聳壑勢槎牙掃烟曽見焼成墨
釀酒常思剰采花夜靜風聲驚鳥雀月明林影寫龍蛇
携歸好為而翁夀嵗晚相看色轉嘉
　　題蕭仲和戍成都思親巻(諱箎號/蒼崖)
劍閣崢嶸列翠岑東吳一望一沾襟不惟客久懐鄉切
復恐親尤念子深甘㫖百年烏鳥志闗河千里白雲心
知君近得榮歸好愛日惟憂暮景侵
　　寄樗林華先生(寅可字/汝翼)
先生眼裏雖無子懐抱老年能自開令女素稱閨閣秀
外甥尤具孝亷材一笻吟影梅邉月兩屐行蹤竹下苔
别久令人想髙致雪中應擬泛舟來
　　為夏雪洲舟中屏上寫竹
一剪輕雲落小舟漫將書法效湖州清㳺便欲邀坡老
雅好還宜載子猷篷底影横湘浦月燈前聲帶海門秋
興來欲作長竿去釣却連鰲訪十洲
　　贈徐君邦孝(𦙍户部侍郎憲/字元度之孫)
難後不知何處在客中相見髩絲新此身已老誰知已
舊業如今盡屬隣歸夢幾回膠嶺月借耕十畆練塘春
人生萬事應難料未信長年孺子貧
　　用韓先生看梅韻述懐(奕字公望吳/人號䝉菴)
嗅梅林下看新晴頓覺蕭然俗慮清事往語人猶在夢
才疎于世若忘情雨添江水春無跡雪墮松梢夜有聲
自古人生須適意是非身後托誰明
　　適閒翁以松蕈風銷見餉以詩戲呈
寄來佳品見髙情露菌風銷始識名翠釜煮時雲朶朶
玉纎傳處雪盈盈香甘絶勝牛酥餅嫩滑偏宜豆乳羔
却愛老饕難便飽吟腸依舊作雷鳴
　　釣詩鈎
好句如璜得者難江天佳趣浩漫漫長吟對酒初投餌
小立支笻勝把竿興逐白鷗揮綵筆思牽華藻出層瀾
只今湖海多風雅不獨名髙七里灘
　　煅詩爐
物情為炭趣為銅始信經營意匠工光熖騰衝天上下
詞鋒淬就劍雌雄推敲句法從精鍊陶冶心雲入混融
雅頌百篇存古製定將槖籥鼓淳風
　　貯詩囊
吳奴背上日隨行小李當時早得名檃括尋常風月趣
包容今古詠歌情珎珠粲粲光華滿文錦輝輝彩色明
累牘聨篇藏已久未逢刪采向誰傾
　　送謝長司歸山西守制(勉字公載蒲州/人陞大理丞)
左遷花縣居蓮幕故道經行尚避驄正待𤓰期登上考
遽聞椿夀告初終松楸望逺愁雲外山水程多淚眼中
更好節哀思為國莫徒傷毁慟蒼穹
　　趙縣丞以事繫法司乃弟自台州來赴難及獄平
　　　始告歸省以詩送之(縣丞名孝/禮字次進)
急難每聞人共勉况君骨肉最情深不惟友愛弟兄義
正欲怡愉父母心花底醉歌忘旅况燈前懽叙話鄉音
到家具慶尤堪美椿桂滿堂生晝隂
　　送鄭御史致仕歸義門(諱幹字/叔恭)
壯年從宦老京華厯仕先朝嵗月賖自入憲臺頻攬轡
近承優詔許還家金頒内帑衣裁錦醼錫南宫帽壓花
如此恩榮光閥閲向人稱説信非誇
　　和曽侍講對雪韻
朔風吹雪送殘冬坐擁貂裘不厭重大地銀鋪千萬頃
遥天玉削兩三峯晴光掩映都城栁暁雪蒼茫禁苑鐘
詩思逼人吟不就漫將濁酒助衰容
　　對雪再用韻
一天風雪又深冬添得詩人興趣重壓樹只疑花撲地
看山無復翠為峯管絃沸沸青樓酒臺殿盈盈古寺鐘
忽聽陽春歌絶調令人不和若為容
　　送實即中之杭州都綱
自是人天説法師新承恩命授官資春乘短棹還山去
暁著方袍向闕辭楚甸蒼茫殘雪盡海天空濶片雲遲
諸僧迎候知應久共看松房偃舊枝
　　哭内弟趙叔平
我昔新㛰子弱齡而翁從戍適當行别離去國不足念
生死託孤深注情萬事轉看皆往夢寸心猶恐負前盟
别來十載不一見老淚寧知為爾傾
　　送胡直秀才下第歸南京胄監生(直字敬方復/姓熊槩之父)
白髪科塲未得名鄉閭先達半諸生典文深有披沙恨
失路能無抱玉情夜雨燈忩歸上舎春風花栁别都城
秪今且讓諸年少他日鰲頭屬老成
　　題凝碧書房為江隂徐孟熙賦
愛爾髙齋傍栁陂緑隂長滿讀書帷晚涼燈火秋聲早
晝靜軒忩日影遲畧洗竹林通鶴逕逺分潮水入魚池
何當借地相隣住白首同為嵗晚期
　　瑞應獅子詩
西戎獅子進神京粲粲金毛映日明幸際盛時親覩此
絶勝前史但聞名萬方頓使羣妖息一吼能令百獸驚
不是吾皇珎逺物逺人深意慕朝廷
　　麒麟詩
華夏同春海宇清麒麟先後進瑶京信知和氣多祥瑞
喜見遐方仰聖明聲協簫韶金殿奏步循規矩玉階行
四靈稱首昭仁瑞萬嵗千秋享太平
　　挽胡母吳宜人(學士胡/公之母)
身膺五福介期頤出自名門衆所知井臼相夫成顯宦
詩書教子達明時㤙榮已拜宜人誥懿行當為女士師
婦道母儀俱不泯文光輝赫墓前碑
　　題醫訓張良用全安堂巻(有藩府/書扁)
醫名猶得動侯王為冩全安墨有光種徳豈惟焼藥劵
傳家都是活人方階庭雨後添生意篋籠風前散異香
共喜拜官霑寵渥聖心端欲萬民康
　　送陳吏部再赴交趾安撫(洽字叔逺/毘陵人)
炎荒萬里喜班師又奉綸音向闕辭蠻地既平為郡縣
聖心尤欲撫創痍山川瘴盡風霆肅雨露恩深草木滋
遙想旌旄重到日姓名先慰逺人思
　　送周經厯之廣東神電衛
落落襟懐自不羈客邉相見即相知幾畨官舎同談笑
千里雲帆逺别離拜命正當初夏日到官應值早秋時
年來戎幕應無事對酒投壺日詠詩
　　贈别經館諸僧
詔集高僧館石渠得陪清論半年餘太官飯設天厨供
法藏文編貝葉書栁外香來知仗近花隂日轉退朝初
告成又復東西别目送飛雲𣺌碧虛
　　題風雨竹
楊栁情懐得似渠望秋先已影蕭疎狂風怪雨從教横
直節貞心只自如昔遇軒轅調六吕曽同毛頴作中書
年來雖是無知己志抱氷霜自有餘
　　送陶給事徳温福建閲武
馹騎南征向七閩海霞紅映錦袍新威行甲胄嚴邉備
節秉旌旄識近臣花栁城池烟外暁桑麻村落雨中春
聖心務在安黎庶使者應知慰逺人
　　寫竹題贈舉人柯啟暉歸南京卒業(暹/)
臘盡都城奈别離嵗寒人贈嵗寒枝恩承雨露應非偶
影拂雲霄自有時耐久情懐交後見出塵標格靜中宜
珊然鳴珮天風響它日相期在鳳池
　　送陶給事之福建僉事
繡衣榮作外臺臣送别都門逺入閩天上纔承持斧詔
道傍隨有避驄人公庭草緑榕隂午驛路花香荔子春
况是皇華舊逰地困窮應達枉應伸
　　為項御史題張真人所畫烏臺春暁圖
栢府沈沈春漏長封章書罷動晨光吏聽烏鳥知朝候
人避青驄在道傍花外烟開金殿迥栁邊風暖繡衣香
宦情喜託仙家筆虎踞龍蟠識帝鄉
　　送上海道㑹沈練師
一簪華髮羽衣寛世外仙翁亦拜官方朔自應從吏隠
旌陽唯欲濟民安劍横星斗龍光見珮響天風鶴背寒
回首丹房滄海上弱流東去路瀰漫
　　送吳中書南京復職(均字/仲平)
送别都門臈已殘朔風吹雪思漫漫計程中路逢新嵗
拜命南京復舊官潮落秦淮江月小帆開揚子海天寛
鳳池諸老應無恙千里憑君一問安
　　送殷叙賓
聞説黄巖近赤城憐君作宰送君行檄先到縣吏民喜
道便過家閭里榮暁日花明山郭靜秋來禾熟海畬平
郎官百里應星象好察居民疾苦情
　　送金先生歸金華
令子秘書居禁闥尊冠尤戀故山薇逺違未免長相憶
纔到那知又欲歸白酒香時禾黍熟黄花開後蟹螯肥
扁舟此去真堪羨風便莫教音信稀
　　寄題清目樓
雙眸久厭黄塵眯遥想斯樓便豁然叠嶂四圍横檻外
飛泉一道落簾前人來晚棹歸村市鶴帶晴雲度海天
聞説主翁能繪事好傳風景客忩懸
　　送永嘉夏子成服闋還任絳州别駕
别駕喜除前任處依然城郭馬頭看山川重對如歸客
父老遥迎識舊官路入晉疆秋氣早河經淮甸水容寛
絳人南守甘棠在此去謳歌士庶傳
　　送常士昌之鴈門
匆匆又復上征鞍何日重來叙舊懽去速未能陪奉久
交深唯覺别離難春回上國鶯花早嵗暮邊城雨雪寒
兩地相思俱是客好將書札寄平安
　　送僧歸吴興用楊進士韻
蹔將蹤跡寓京畿海鶴江雲處處飛老託孤藤隨作伴
貧收碎帛破成衣吟邊燈影同清夜别後鐘聲隔翠微
愧我浮名苦相伴何緣參謁叩禪扉
　　元夜玉堂齋宿分韻得星字
元夕正當齋宿夜玉堂春漏隔花聽英才㑹合那能寐
好句賡酬不蹔停萬井笙歌同皓月九逵燈火亂繁星
明朝聖主嚴郊祀佇見嘉徵集四靈
　　送許可久歸錢塘
桑梓舊居存浙水庭闈新構住京華百年寄寓誰非客
兩地往還俱是家回首白雲離思杳隨人芳草去程賖
料應不久重來此分手蹔時休嘆嗟
　　用韻賦荷花燈
翠芰紅渠照眼新裝成燈火鬭芳春中庭月色涵秋水
陸地花明隔暗塵歸院曽隨金馬客聞歌疑是若耶人
可容一葉乘舟去露髪何妨醉脱巾
　　述懐
到京誰信寡交親每每懽和却變嗔俯仰順人那盡意
浮塵隨處漫容身樽前强作忘情醉鏡裡俄看老髩新
昨夜夢歸江上路臨風髙振客衣塵
　　奉和少師端午日賜宴詩韻時同纂修羣書於文
　　　淵閣下
位列台階五福昌憐才多見進賢良詔編簡册興文教
宴錫蒲觴被寵光雅量容人皆感徳新詩對客即成章
鮿生展拜嗟何晚四海聲名久播芳
功勲尤喜晚年成出語常令四座驚重望固應居國老
謙光猶復禮儒生彤庭宴罷看儀鳳黄閣詩成聽禁鶯
况是太平無事日纂修羣籍賛文明
　　和陳仲明逰茅山詩(陳善醫目/號慧泉)
希夷生愛覔仙蹤采藥華陽洞口風幽徑草香曽宿麝
古潭雲暖舊藏龍丹成寶鼎鉛花碧籙秘琅函印篆紅
歸到人間施妙術每令昬瞀豁雙瞳
　　送僧瑀楚南住靈巖寺分題得披雲臺
古寺香臺客到稀閒雲無伴待師歸霏霏偏解䕶禪榻
片片寧堪補衲衣舒巻任緣那有礙去留無著摠忘機
講時應有神龍聽化作遥天法雨飛
　　分題得彭蠡湖送施員外之南康太守
天開一鑑列雲屏相去南康里許程夜靜灘聲喧郡郭
日長波影動簷楹聨翩鴈陣驚秋早逺近漁歌起月明
簾捲黄堂吟對處君心應許共澄清
　　閒吟
原來非有亦非無萬化流行共一途先要胸中存見識
還湏事上著工夫陽回大地和風滿影落千江片月孤
得此見成消息了芳菲隨處可提壺
　　寄示大兒黙(字汝/言)
年來老境早相尋眼霧昬昬髩雪侵仕進謀身渾斷念
思歸於汝最闗心生涯休厭田園薄樂事無如道義深
安不忘危古今戒尋常行處索沈吟
　　翰林夜讌分韻得隅字
簮纓列坐總文儒緑蟻浮香瀉玉壺爐裊蘭薰横鵲尾
簾垂燈影見蝦鬚賡酬但覺詩情好笑語渾忘禮法拘
醉裏不知春漏促梅花殘月轉城隅
　　梅花燈
緑蕚含芳剪綴成小忩寒照一枝横韶光滿座春先到
疎影當簷月共明結處任教吹玉笛看時難把挿陶罌
夜深吟賞渾忘倦紙帳髙眠夢亦清
　　送劉秀才日昇歸江西挈家
通籍金閨歩玉堂喜同三載近清光每驚得句近陶謝
復見揮毫逼晉唐公讌屢分光祿酒客庖長飫大官羊
到官好慰妻孥意早謝家山入帝鄉
　　詠獨鶴
仙骨昂藏難偶俗肯隨鷄鶩共紛紜雲霄路杳非無侣
泉石情高自不羣月下一聲來靜夜池邉孤影立斜曛
有時還向空庭舞滿地書成銕爪文
　　楮巢為王可貞先生賦(紙糊小閣/扁曰楮巢)
林下蕭然人似鶴剡藤䝉密作幽棲高眠可當梅花帳
深掩難容燕子泥忩牖透明雲影薄屋梁生白月痕低
新詩不用裁成巻客到時教就壁題
　　送金元祺之常州教授
聞君典教吾邦去喜意渾忘送别情當見文風興一郡
定將經術飽諸生杏壇琴靜移花影芹泮吟餘對月明
况有黄堂賢太守公餘應覔鄭康成
　　送玉林師赴㑹還閩中
道風髙邁素知名詔率同袍上玉京梵教宣揚超古昔
聖恩𢎞濟及幽明祥雲盡集瑶花舞甘露朝凝寶樹榮
法㑹已周辭鳳闕浮杯南去海波平
　　挽彭秀才叙古
一疾如何便永違都門秋色慘斜暉鄉人驚報哀音去
老父來收旅櫬歸别夢尚能聨几硯返魂應解訪庭幃
至今館下多殘翰每見征人淚滿衣
　　夀王吉士雙親
階下芝蘭綵服鮮堂前旬中重開筵尊翁夀旦中秋後
阿母生朝九月前椿樹倚雲涼氣好萱花迎日暁光妍
賢郎近住瀛洲上眷属應知摠是仙
　　分翠軒為𢎞道賦(翟𢎞道任/寜府教授)
隣舎屋頭多種竹知君庭下不湏移月斜送影來虚牖
雨後行鞭過短籬一榻清風難獨賞兩家幽致共相宜
余今亦有王猷癖直造寧論主者誰
　　新居
近搆行窩殊可愛短籬蓬屋小忩紗休言蹔住非真宅
偶得安居即是家雨過近移官寺竹春來唯欠故園花
落成不待賓朋賀新水銅瓶自煮茶
　　送王知州復任
政績喜聞居上考宦情添得髩毛斑一樽又向江頭别
五馬重看海外還瘴霧未収天欲雨颶風初起浪如山
休言南徼王畿逺文教于今被百蠻
　　送卓逸民歸淛東迎養
每愧空林反哺鴉庭闈迢逓日西斜蹔歸鄉里翻如客
久住京華即是家珎味可嘗光祿饌忘憂還種北堂花
安輿催上休遲滯書法湏君攷謬差
　　和韻贈徐子銘
忘形不覺往來頻况復情懐久更真稍與遲留常抵暮
縱無酣飲自生春樓前夜色千門月簾外風光九陌塵
滿眼長安名利客如君蕭洒是何人
　　雨夜宿實上人山房因題于竹石圖
竹忩清夜聽風雨蒲座同僧對一燈自笑身形癯似鶴
誰知心事冷如氷茅庵近漏牽蘿補茶鼎將枯汲澗増
明日天晴過湖去雲山烟樹繞平陵
　　梁不移先生以詩示其子修撰用次其韻(二子/潛混)
𣺌𣺌白雲天一隅賢郎瞻望久離居宦遊雖念道途逺
親老肯教音問疎椿桂同芳多雨露芝蘭交映繞階除
緘題新句來京國應向晴忩手自書
居處高閒體自安襟懐誰得似君寛隣家酒熟邀春社
釣艇魚來共暁飡草色池塘看細雨杏花簾幙動輕寒
賢郎近得緘題至對客時時一展看
　　楮窩
玉堂詞客行窩好繞榻渾將繭紙糊皓彩透明真月窟
紅塵懸隔擬氷壺最宜就壁題篇什不必圍屏寫畫圖
賓退隨教掩忩户春時唯恐燕泥汙
　　挽楊諭徳尊翁
世難一生多索莫唯將古道樂丘園家庭不獨稱純孝
盜賊猶能感片言三徑草荒飛夢蝶孤墳松老慘啼猿
只今有子逢昭代光顯應知慰九原
　　長蘆道中晚眺聞明日駕至徳州
漠漠長堤起暮烟烟深茅屋數家連燈前人賣當壚酒
月下牛牽上水船官栁蕭條霜落後鄉山迢逓鴈歸先
明朝應候鑾輿近五色龍光動九天
　　徳州早行遇雨
陸路南來第一程暁烟寒樹廣川城僕夫隠隠隨車逺
官騎蕭蕭冐雨行野店杯盤多旅况客途風物總詩情
馳驅不覺天將晚喜見殷勤驛吏迎
　　挽盛進士衍
姓字登科病已纒忽聞長逝益増憐恩榮纔製新袍笏
志業空遺舊簡編丹旐西風秋色裏白楊孤塚暮雲邊
為言堂上休悲慽恐逐修文在九泉
　　靜趣軒為顧徳潤題
竹樹隂森映短牆蕭然絶俗似僧房出城相去路三里
閉户獨眠書半牀風暖林花飄几席雨晴沙鳥入池塘
慚余擾擾紅塵客到此猶能百慮忘
　　哭亡兄
十年逰宦滯京畿㡬度緘題問我歸骨肉本期常㑹合
音容誰料永分違風飄花蕚鵑聲切雨暗闗河鴈影稀
聞説今朝臨塟日淚痕空滿客邊衣
　　五月一日欽䝉賜扇上有古人嘉言皆當今名翰
　　　伏讀之餘喜而賦此
新扇初頒拜寵光格言名翰玉成行一時暑氣都驅却
四海仁風得奉揚皓彩照人如月様微涼拂髩有天香
菲材自愧渾無補喜覩南薰物阜康
　　和吳中書閣老韻(均/)
班列鵷鸞肅羽儀恩頒新扇暁光熹纔臨北闕瞻天拜
便覺南薰遍地吹在手敢忘君父徳省心常佩聖賢辭
鳳池閣老能詩客有倡佳章紀盛時
　　題江雨軒為耦武孟作(諱/桓)
江上軒居晴固好雨中風致更相宜秋聲滿屋隠書几
爽氣一簾傾酒巵𣺌𣺌莎汀飛鷺下冥冥雲浪去帆遲
諸孫涼夜親燈火絶勝旅篷愁聽時
　　逰神樂觀期耦君武孟不至明日耦君有詩見寄
　　　遂用韻答之
退直乘閒蹔出城岧嶤仙觀壯神京壇邊人擁青鸞帚
花外誰調彩鳳笙齋殿風微香馥郁醴泉雲冷鑑澄清
題詩無限登臨興獨欠君來未暢情
　　代作送大學士黄靜菴先生拜封歸永嘉
賢郎祿養正宜留底事匆匆買去舟世澤共推家學在
榮封重沐聖恩優一帆烟水離京口兩㟁雲山過越州
遥想到家秋正好親朋詩酒樂林丘
　　送石憲使中美之四川
持斧逺臨西蜀去繡衣榮作外臺臣威行一道霜風肅
恩被重霄雨露新劍閣山川當嵗晚錦城花栁待陽春
驅馳好叱王尊馭聖主深懐在逺人
　　别蓬庵
染翰年年直禁闈此身生計未應㣲慣聽風雨蓬為屋
小鑿池塘竹映扉在客亦知聊蹔泊出門那忍遽相違
山靈不用移文誚滋味依然一布衣
　　扈從出京
二月陽和駕北巡兩京佳氣藹晴旻寰瀛共仰乾坤大
草木均霑雨露春仗簇五雲常捧日兵嚴萬騎不驚塵
菲材自愧渾無賴載筆叨榮列從臣
　　二月九日瞻望大駕渡江作
風送龍舟正落潮山形盤踞鬱岧嶤帝圖久已超三代
王氣何曽數六朝檣櫓中流江路迥旌旗夾㟁海天遥
只今萬國歌遊豫不獨康衢稚子謡
　　夜次淮安西闗
獨客㣲吟夜不眠官航初换宿淮堧烟深燈火津橋市
月下帆檣賈客船千里河流長不息兩城更鼓互相傳
含情未得詢陳跡韓信祠荒草滿阡
　　暁入清河舟中眺望
風帆暁入清河口野㟁晴飛白鳥羣水入淮流千里合
路通齊地一支分馳心輦下常看日回首江東已隔雲
試問縣樓應不逺夜來更鼓月中聞
　　江行得便風快甚民望索詩遂賦
舟泛長江一葦輕棹歌齊發浪花生纔看帆腹添風力
便覺船頭響磵聲涉逺底湏登陸路凴虚真欲上蒼冥
題詩為報偕行客同是鵾鵬十萬程
　　寄京師諸友
法駕時巡出紫宸從行猶及布衣臣驅馳不覺離情逺
感激惟知寵渥新鄉信到時應嵗晚征途隨處逐陽春
兩京宫闕遥相望雲樹沉沉入夢頻
　　登劍臺望京華作
一上高臺首重回五雲何處是蓬萊帆隨鴈影天邊去
人共春光日下來淮甸煙銷平似掌河流氷泮碧於苔
翠華行幸應非逺佳氣氤氲繞上台
　　寄同舎余彦行鄉友
髫年交誼在鄉閭老大京華共客居分手又經千里逺
對牀空憶兩年餘春風禁苑鶯聲早暮雨闗河鴈影疎
聚散人生那可料平安湏用託緘書
　　夜泊徐州
樓船今夜宿彭城楚漢當時此戰爭帝業定知歸有道
兵家尤忌出無名廢興舊跡餘山色今古流年逐水聲
感慨獨吟眠未得忍看孤月照人明
　
　
　
　
　
　王舎人詩集巻四
欽定四庫全書
　王舍人詩集巻五　　　　　明　王紱　撰
　　靜夜
夜久篆烟凝欲眠方掩扃梧桐忩外月慳到枕邊屏
　　芭蕉
嫩緑開如扇不禁風雨秋都來渾幾葉作出許多愁
　　和董校書秋香十詠
　　　種菊
根宜宿土隨疎列可分移只恐人輕觸先教䕶短籬
　　　灌菊
灌時須趂暁日出露將晞栽後無多日苖添幾葉肥
　　　催菊
種爾酬佳節節過開尚遲縱令遲更好爭似莫愆期
　　　探菊
無日不相訪殷勤直到開一從栽種後籬落幾徘徊
　　　刪菊
秋來菊覆畦青蕋著枝時蕋少花方好渾消三兩枝
　　　折菊
秋來開幾叢宛見晉人風折向東屏笑樽中酒可空
　　　移菊
籬下開雖好盆中看亦宜金錢盈屋裏寕敢富翁欺
　　　翫菊
籬畔醉黄花巾披一幅紗濁醪還自醸何必向隣賖
　　　餐菊
秋菊可飡服落英多晚香不知騒賦後才思有誰强
　　　對菊
濁酒幾畨醉黄花千古秋酒香花正好不必漫生愁
　　題鄒園十詠
　　　容春閣
一醉更無事四時長有花誰知春去盡却獨在君家
　　　水石軒
人生貴自適於焉樂所遇開軒水石間無限湖山趣
　　　涵翠亭
亭前竹色好亭下池水寛平波浸寒影古鏡飛青鸞
　　　秀石
米老拜為丈我復結為友堅貞太古心天地同不朽
　　　方池
齋前鑿方池聊以供滌硯雲影與天光波靜時時見
　　　桂屏
疑是廣寒物金翠何燦燦香風四面圍經霜猶不散
　　　栢屏
香葉多攀結銅柯巧屈蟠蒼龍倚簷外翠壁聳髙寒
　　　黄楊
結葢多川産盤根盛吳中清風記賦筆允矣歐陽公
　　　木香架
柔條架低屋紫心開玉團摘花醸芳醑清香入肺肝
　　　蒲石
愛此九節蒲托根一拳石晴忩風日妍相看眼逾碧
　　題斗方山水
雨過亂泉流風聲滿樹頭山齋如斗大容得許多秋
　　題山水
路縁清澗轉門對白雲閒每每看圖畵令人憶故山
　　松溪書屋
一榻半書巻主翁如此清松風與溪水夜夜作秋聲
　　題畵
繁露隕黄葉西風起白蘋一聲新鴈過驚却未歸人
　　晚節
不獨宜烟雨尤能傲雪霜隆冬殘臘裡相伴野梅芳
　　湘潭暁雲
㸃㸃落林花寥寥弄山鳥何處一聲鐘雲峰萬重暁
　　題畵和俞嘉言韻
小逕没芳草衡門掩落花身閒常嬾出不是薄韶華
　　又
向晚雨初過南湖水氣凉隔簾有荷芰不必更焚香
　　又
新開竹下扉地僻徃來稀鄰曲東西巷牛羊晚自歸
　　又
羣峰面面開幾處玉樓䑓今夜望溪口有人乗興來
　　題扇上枯木幽石圖
露彩莓苔碧天香桂子丹多應廣寒夜流影落人間
　　篷菴(以篷覆故名/)
織葦代陶瓦破竹編籬笆顧非城郭宜自是山人家
　　著存(嵗特享先於此/)
禄飬既莫逮何由展誠愛隨寓供蒸嘗庶或吾親在
　　墨君别館(賓客以僕好寫竹多見徴時時揮/灑其中葢用坡翁墨君堂記語也)
湖州有君堂東坡有君館我亦常致君硯池墨花滿
　　清風林(館前種竹數/竿森然成林)
種竹風滿林風清塵自逺芳樽聊獨持非敢慕嵇阮
　　洗心池(林下鑿小/池甚清澈)
寓目尋尺小適意湖海深豈唯適我意將以滌我心
　　活水源(池之上/流也)
池水清不竭正爾源頭活未放入江湖恐成烟浪濶
　　聽風雨(在林池之側以為/賓客宿止之處)
蕭騒復蕭瑟非筑仍非琴天籟本無作澹然千古音
　　雲窩(㸑室/也)
饙氣初鬰勃炊煙復氤氲室中久無婦莫訝陽䑓雲
　　藏暉閣(寢室頗奥因穴其上用/蠡甲忩覆之光粲尤甚)
奥室乃環堵忩戸何由施一瓦覆蠡甲天光常下垂
　　米家船(藏先世所遺/法書名畫)
旅泊無長物滿載惟書畫聊應隨處娛未許人攜借
　　思報(月支廩禄及時有賜賚此/之物用之有餘輙藏於)
一飯尚云報况此登金門縷衣與粒食要識皆君恩
　　玉筍晴雲
聚散不可常飄飄任舒巻山人去莫留影逐孤帆逺
　　清江碧嶂
清江皎如練列嶂開新晴一段好風景翻成客路情
　　豐城劒氣
牛斗有佳氣分明見龍光張華固能識神物終難藏
　　鐵柱寒波
金鐵有斷制角木終見降旌陽利物意千載安兹邦
　　五老雲屏
匡廬削芙蓉九疊雲屏翠五老惜離人目送斜陽外
　　九華仙掌
羣峰列如掌傳聞是九華仙人不可見千古閟烟霞
　　牛渚秋清
牛渚古磯頭謫仙曾醉遊白鷗殘照裏㸃破一江秋
　　鳯䑓春色
䑓上鳯凰鳴朝陽樹色明停舟一登眺春意滿都城
　　題竹寄浦嬾翁
君家溪水上種竹遶幽棲雨後翠陰合鈎簾聽鳥啼
　　又
晚節喜長存陽坡大託根年年春雨後生子又生孫
　　風雨溪居
宿雲暗溪樹新漲没莎渚幽人正酣眠茅堂閉風雨
　　題畵雙魚
雨晴春色暮花落水初深好共潛游去人多結網心
　　畵馬
萬疋羣中久已空幾翻嘶向落花風孫陽去後無知已
淪落鹽車阪道中
　　寫秋林髙士圖并題
我昔山中日日閑不因臨水即登山而今役役風塵裏
此趣猶存㸃染間
　　塞上雜詠用耦武孟韻(諱桓號訥菴婁江人/所著有江雨軒集)
漫天風雪掩穹廬客裏誰來問起居忽報鄉人喜新到
寄來猶是隔年書
地上苦寒非故鄉天明屋底滿衾霜起來欲把吟鬚撚
凍斷渾無一寸長
　　次韻張真人所畫瀟湘意
翠竹蒼烟兩㟁秋扁舟曾憶度湘流偶來琳館看圖畫
彷彿推篷宿雨收
蒼龍掩雨響蕭騒墨沼風生起翠濤想見仙翁揮灑罷
洞庭空濶楚山髙
　　題明皇聽貴妃弄笛圖
笛弄霓裳月正秋三郎側耳復凝眸當年聴諫如聴曲
車駕應無幸蜀憂
　　題木香五色鳥
彩翮翩翩五色齊惜春猶解惜毛衣恐應花底藏金彈
欵下枝頭又欲飛
　　題海榴靛甕鳥
曽隨阿母作青衣人世於今幾變移仙駕不來雲路杳
海榴枝上立多時
　　題桂花士女
沈沈凉夜玊階空獨立含情小苑東明月未來人已倦
薄羅香透木樨風
　　喜家兄以中自滇南歸
每嘆飄零若轉蓬歸來復喜兩情濃翻思在昔遥相憶
山水幾重雲幾重
　　寫墨竹遺人
滿几秋陰落硯池漫塗烟雨墨淋漓不工形似難持翫
一種閒情許自知
　　古木竹石
蒼蒼寒色未知春野石荒苔古磵濱一段閒情誰可共
相知殊是寂寥人
　　桃源圖
碧嶂排空隔世塵幾家鷄犬自相親種桃底事臨溪水
惹得漁郎來問津
　　竹
舟子歌殘月欲低一枝蒼翠鳯毛齊幾畨風雨打篷夜
夢入楚雲湘水西
　　題畵贈劉廵檢
柳暗花深犬不驚雨晴村巷緑苔生縣中近日無廵警
挾彈來聽樹底鶯
　　題士女戱嬰圖
新剪春衫白苧輕宜男花放午風晴兒癡未肯離懐抱
却憶當時弄化生
　　送友
路極天涯未忍分一重山外一重雲人生自古多離别
江海飄零豈獨君
　　寫古松圖寄澄江教諭蔡廣文(允昇三/衢人)
長年雲氣䕶竒材鱗滿霜皮蝕古苔只恐化龍天上去
清陰不復覆書䑓
　　題靜照軒
門掩閒庭草色新簞瓢窮巷不知貧東風一夜消殘雪
花柳眼前隨處春
窄窄軒居傍水開北忩凉細夢初回南湖新漲雨聲斷
荷芰觸風香自來
凉雨初收爽氣生竹忩燈火讀書聲夜深掩巻忘言坐
明月滿天風露清
尋常客不到山家松火寒爐自煑茶風雪閉門才十日
不知春已到梅花
　　送僧懐師古菴住惠山并寫竹枝以贈(真性海徒弟/二人懐師古)
　　　(菴懐祖/韶石)
泉聲山色古今同師去尤能繼若翁臨别自慚無可贈
一枝聊為助清風
　　寄鄉人
浪將踪跡寄京華深負秋香一逕花欲托歸心向潮水
朝朝暮暮過君家
　　讀齊威王烹阿大夫事有感
齊國能强理若何因封即墨與烹阿唐虞舉措無過此
天下那消賞罰多
　　花上白頭翁
欲訴芳心未肯休不知春色去難留東君亦是無情物
莫向花間怨白頭
　　峽中雜詠
兩㟁青山夾去程一江秋水片帆輕尋常對畵曾看此
今日分明畵裏行
峭壁一重還一重江流曲折亂山中船頭直望路疑斷
纔到轉灣船又通
平生頗得江山趣肯信江山亦有情自我客行千里逺
船頭無日不相迎
怒浪捲花灘上灘一重山掩一重山無端入峽添狂態
日日題詩未肯閒
崦裏山髙多晝陰未昏烟景暗秋林停舟晚飯舵樓底
猶有夕陽明逺岑
峽裏江山總竒絶推篷不厭去帆遲重來恐忘經行處
一處經行一處詩
險固山河幾戰爭陣圖猶自列分明至今江水抱遺恨
嗚咽古今無限情
石轉狂湍吼怒聲客懐清夜夢魂驚篙師著力挽舟上
挾向湍流平處行
蜀道古稱多險艱我來觀水復觀山誰知富貴天然設
身在玉屏金幛間
　　墨蒲萄
馬乳纍纍滿架秋晚凉曾翦薦新篘幾畨月上人歸院
珠帳髙懸夜不收
　　雙梧草堂圖
花落鶯啼春復深雙梧交暎晝沈沈煩君為掃亭前石
待我歸來看緑陰
　　滄浪濯足圖
入郭歸來欲暮天數峰殘照半溪烟悠然濯足滄浪上
怕帶黄塵上釣船
　　為江陰趙以清題捕魚圖
潮痕日日到門前供具時時喜斫鮮記得尋君秋色裏
鄰家多是捕魚船
　　山水小景
溪水涵秋鶴影孤草堂雲冷樹糢糊相逢未遂還山約
空復年來喜畵圖
　　夜坐
書館蕭條聞夜風閉門孤坐與誰同誰隣有子燈前讀
忘却情懐是客中
　　寫家山圖寄翰林錢仲益先生
年來三徑已荒蕪漫把歸心寫畵圖落落書聲深竹裏
相過曾記敝廬無
　　全古圖
物物生成本自然試看天地太初前到頭珍重無殘缺
絶勝殷勤更去全
　　甲申元日偶成
屠蘇煖就與誰傾㓜子客邊聊慰情絶勝年時逢此日
看人兒女拜新正
　　挽廖檢討先生(敬先吉/水人)
不意㣲疴便殞身詞垣那得更相親朝叅舊有金門籍
㸃檢而今減一人
玉署編書未及完珮聲無復上金鑾可憐殘藁留遺篋
掩巻令人不忍看
丹旐翩翩引夕暉楚江西上片帆飛賜金未及娛親舊
不料家山殁後歸
太史文章表墓阡羣公哀挽集成篇人生百歲誰無死
似此尤堪慰九泉
　　題卞長史山水圖
踪跡年來逐轉篷宦情鄉思與君同至今尚憶閒邊趣
十里溪山一短笻
　　長占烟波巻
野水孤篷伴此生釣絲風颺髩絲輕世間甲子渾忘却
潮落潮生幾月明
逝水滔滔春復秋長年踪跡寄扁舟五湖風景誰爭得
千古應須付白鷗
　　寫竹寄梅軒
葉葉風生鳯羽輕氷霜不改歲寒情憑君試向軒中看
比並梅花若箇清
　　山水圖
年來書劍客長安塵滿青袍髩雪寒回首故園歸未得
好山多在畵中看
　　又
十年騎馬走西東兩髩秋霜落鏡中安得拂衣尋舊隐
草樓髙處聽松風
　　又
生平野性愛林泉别却林泉已十年肯信而今圖畵裏
有林泉處即欣然
　　題竹贈潘晦初
燈下歌狂酒半醺興來為爾寫秋雲故人湖海如相問
骨立蕭然似此君
　　送松溪宰
恩除百里應星辰匹馬蕭蕭逺入閩遥想到官花滿縣
煖風鶯燕萬家春
　　題荆州劉給事子偉贈行巻
客裏逢君話舊逰醉中曾上仲宣樓君家正近樓前住
風送江聲日夜流
荆州雄據大江濱不到於今二十春邂逅看君贈行巻
眼中無幾昔年人
君本荆南閥閲家偶同逰宦客京華公餘莫厭頻相過
小閣焚香自煑茶
　　送葉生來省兄歸錢塘(因乃兄中書縁事/及至已䝉宥復職)
急難曾誦鶺鴒詩相見如何又别離要把平安早歸報
雙親閭巷立多時
兄弟和同百歲心肯辭千里逺來尋到家親舊應相問
只説君恩海様深
　　中秋卧病
今夜中秋月自圓病軀誰復對嬋娟清光深有憐人意
轉入斜忩落枕邊
　　戱賀俞行之納寵兼簡同舍謝郭二秀才發一笑
　　　粲(行之名用號五/松山人江右人)
歡娛良夜喜更長惱殺多情同舍郎枕冷衾寒眠未得
春風只隔一重牆
金猊香冷酒㣲醒銀燭光殘月正明今夜情懐非别夜
有人低語喚卿卿
新花枝勝舊花枝從此無心念别離肯信秦淮今夜月
有人相對數歸期
　　題靜樂軒
前溪氷泮緑生波好雨催花向曉過宿酒未醒眠未起
半忩紅日鳥聲多
竹几籐牀小硯屏薰風簾幕篆烟青閒齋幾日黄梅雨
添得芭蕉緑滿庭
秋聲早已到梧桐露氣生凉湛碧空獨倚闌干待明月
紫簫吹徹木樨風
斗帳藏春日醉眠靜中唯與嬾相便尋常甲子無心記
看到梅花又一年
　　寫竹於慈節堂巻
　　　錢塘張母守節教子咸遂厥志有題其堂曰慈
　　　節一時文士多稱道焉其子輅持巻示予遂寫
　　　墨君以况慈節之貞守復賦小詩以期厥後之
　　　昌大云
堂前慈竹翠婆娑堂上慈親鬢已皤歴盡氷霜當雨露
諸縁應見錦綳多
　　謝吳中寄惠佳茗(均字/平仲)
紙裏重重想自封槍旗葉葉帶春風誰言兩地人千里
清味嘗來搃一同
　　寄畵題寄偶武孟先生
君在南京我北京江雲塞樹搃闗情别來幾度相思夜
孤館青鐙聽雨聲
　　寫竹贈李大理汝成
　　　汝成大理嘗徴寫墨君僕憒憒中久不能酬迨
　　　兹十年矣適邂逅北京而大理又丁内艱南歸
　　　來别遂寫以償宿負并賦詩以述悲感之情云
憶昔曾同客帝畿十年遊宦子先歸可憐慈母堂前
竹無復清陰映綵衣
　　為劉孟功寫雙竹
　　　四月廿五日過竹深先生齋居因留予同飯二
　　　子鋼鑑侍側玉如也酒酣遂寫墨君為先生壽
　　　復賦詩以嘉二子云
筍已成竿照眼青兩郎深慰若翁情誰言玉謝階庭下
玉樹芝蘭獨擅名
　　為鄉人寫碧梧翠竹
舊栽梧竹映吾廬一别於今十載餘清夜幾畨歸夢裏
緑陰池館雨蕭疎
　　寫竹寄俞朝宗先生
與君一别十年餘每見人來問起居盡説丰神清似竹
霜明鬚髪影疎疎
　　寫竹寄匡世徳先生(匡公善音律/故以為言)
别來無物寄相思千里聊将玉一枝老去風流仍復在
製成簫管月中吹
　　寫竹
琅玕節節粉痕香翡翠毿毿鳯尾長退直玉堂新月上
一簾風露晚生凉
霓旌翠葆瑞烟浮禁籞深嚴近素秋如此一枝何處見
月明凉影鳯池頭
鳯凰池上影蒼蒼退直歸來月到牀見説立秋才兩日
不知風露已生凉
　　為滎陽宰沈彦初寫竹
宜風宜雨又宜烟一度相看一洒然有此信知人不俗
絶勝栽柳向門前
吏散庭空罷曉衙湘簾深暎翠交加清風一榻琴三弄
笑却河陽滿縣花
　　寫竹送袁文理之官湘陰
一官千里去江南寫贈琅玕酒半酣彷彿蒼龍挾飛雨
散將春意滿湘潭
　　寫竹送張文惠歸梁溪
退直歸來腕已勞因君燈下又揮毫持歸好向人間説
拾得池頭綵鳯毛
　　寫竹於沈誠甫來青樓壁(號存/耕)
瀟湘江上幾千竿雨雨風風翠欲寒唯此一枝深有意
影隨明月過林端
　　寫竹題寄華叔端(恪號/賓暘)
我昔尋君扣竹扉醉中曾寫竹間詩别來幾度空相憶
多在青燈聽雨時
不到君家已十霜種來修竹倚雲長月明滿地蕭蕭影
想見幽人詠晚凉
　　題枯木竹石寄馬桓仲(孝常/子也)
每憶君家溪水邊排簷竹樹翠生烟好教預掃林間石
待我重來一醉眠
　　題枯木竹石寄李公實
罨畵溪邊水拍隄繞隄髙樹倚雲齊君家正在樹深處
滿地緑陰山鳥啼
　　題任月山瘦馬圖
千里追風一日還年來老瘦骨如山多情畵史勞傳寫
不在驪黄牝牡間
　　題鴈
才見南飛又北飛飛來飛去不相違慚余壮歲逰江海
頭白而今未得歸
聲滿衡陽月正明相呼相喚搃闗情人當客夜孤眠處
聽此能無憶弟兄
聯翩飛處影横斜暝色和烟暗荻花逺水㣲茫千萬頃
不妨隨意宿平沙
虞人何用網羅謀萬里髙飛且自由肯學雞鳬飽禾黍
一汀菰米楚天秋
　　題畵
尋源無復見人家兩㟁青山帶晚霞莫把扁舟更深入
春流隨處有飛花
汀洲潮落雨初晴獨坐蘭舟酒半醒欲采芙蓉過江去
迢迢秋水數峰青
　　送大學士黄靜菴先生拜封歸永嘉
幢幢車葢出都門醼别江亭日未曛歸㑹耆英風致好
舉杯花下説君恩
綸音褒美拜恩歸父子同榮世所稀不但到家人共喜
舊時泉石總生輝
蕭蕭華髪被恩榮聖主於今重老成只恐東山眠未得
蒲輪非久又相迎
　　題畵送王服周宰廣濟(冕/)
百里郎官應列星此行須用恤民情畵圖寫贈非無意
山要增髙水要清
　　題畵
碧落雲開灝氣清滿山秋籟晚凉生趣多翻笑詩難稳
不覺吟哦到月明
　　題枯木白頭公鳥
落日西風秋滿林雙飛雙宿轉情深茂陵若使相如見
何待文君指下吟
　　題畵
落日青山宿雨收髙林黄葉晚瀟颼無端驚起沙邊鳥
㸃破清江一段秋
　　小喬觀書
雲髻新粧珠翠團杏花零落曉風寒毎憐春事傷心處
偷把周郎曲譜看
　　送朱生回
鴈落烟汀逺樹㣲扁舟江上送君歸到家正好新醪熟
應向堂前戱綵衣
　　題竹石
石邊蕭索倚清寒曉色開晴露未乾宿酒半醒初睡起
一林蒼翠捲簾看
　　孫康映雪
金琖淺斟歡有餘光陰誰解惜居諸家貧每慕孫夫子
雪照山忩夜讀書
　　山水
亭上相逢興趣幽松聲林影一天秋瑶琴彈罷斜光晚
山自嵳峩水自流
　　題馬
黑河芳草接平沙不獨龍媒産渥洼萬馬羣中有良驥
莫令長阪困鹽車
　　王止中先生來視其甥庶子黄君既而還永嘉因
　　　送之
髙隠丘園雪滿顱何由巾履到皇都要將眼見賢甥
貴宅相當年信不誣
春水初泮水㣲茫千里家山一葉航隨處遲留即行樂
計程燈夕過錢塘
到家尤喜及花時想共隣翁對酒巵醉後定知無雜語
繁華應只話京師
　　寫竹石喬柯圖寄楚南書記
　　　昔東坡居士為佛印别久遂作石子之供禪林
　　　永為佳話今僕為楚南師寫喬柯竹石以寓别
　　　懐不知是同是異楚南見之能為我一轉語否
　　　耶呵呵
别來無處覓巖扉城闕應知到亦稀月冷空山禪寂夜
石龕林影一燈㣲
　　松泉師攜至日南所作三香圖訪予翰林命加松
　　　竹厠於其間葢將以物情之同者為一致耶抑
　　　亦心源之同者為一道耶因命題遂賦如右
氷雪生香飄翠襟歲寒同結弟兄心誰知落落蒼髯叟
尤與此君交誼深
　　寫竹送張思安僉憲陜西
雪滿闗山路不分繡衣驄馬出都門此君豈獨風霜撡
到處應推雨露恩
　　送宏上人住保寕寺
歸去家山續祖燈飄然别我下蘭陵遥知後夜空江上
月照孤篷坐一僧
　　寒夜祖上人過寓所(上人字韶石/聽松庵僧)
年來多病骨稜層客舍蕭然冷似氷自笑誰能相慰問
燈前今夕有鄉僧
　　題看山樓
憶别林泉惜未還故人邀坐小樓間抗塵走俗愁無那
一見青山亦解顔
　　挽筠磵解先生(開先長子倫字大經次子縉/字大紳同登洪武戊辰進士)
排難應須譲魯連邦家民物搃安全至今父老思遺徳
每對諸孫話昔年
曽承明詔就安車辭謝天顏返故廬已有諸郎膺寵渥
閒情因得伴樵漁
箕裘相繼有遺經不獨家庭桂子榮江右年來登進士
蜚英多是舊門生
哲士云亡道未亡林端阡表起虹光鑑湖東畔文江曲
過客應多式路傍
　　折楊柳詞
每為多情記别離道傍披拂亂如絲東風也學時人態
偏向柔條恣意吹
　　題畵
　　　僕向居龍山時為朱希顔寫此幅今幾二十年
　　　矣白首無成盛年難再為之撫巻長慨復題小
　　　詩於上云
憶昔與君皆少年山忩曾為寫蒼煙而今相見頭俱白
看畵題詩一愴然
　　又題畵
我昔草堂雲磵深與君相近日相尋别來猿鶴今何似
月色松聲夜夜心
　　寫竹贈友人
雨過南坡翠蘚深幾竿蒼玉弄春陰當年新種纔生筍
聞説而今已作林
　　題畵
塵容俗状日驅馳猿鶴閒情久别離今日無端看圖畵
從前重憶故山時
千巖萬壑鎻烟霞住處如何祗一家溪水未應渾買斷
可容移棹覓桃花
　　題菩提葉上畵山水
柿葉收來如紙薄筆端重遍舊曾聞畵圖如此尤竒絶
雅製多應鄭廣文
五湖烟水一扁舟來徃忘機共白鷗得興何須好東絹
漫將霜葉寫清秋
　　題翎毛畵
草色烟光染翠衣暖風晴日一雙飛幾畨啼向山忩外
清夢初回曙色㣲
榖粟樷邊錦羽斑中心多競貌安閒少年不惜千金重
勝負惟憑一鬭間
平田漠漠雨晴時每報農家布榖遲性拙自甘叢薄下
從教别鳥立髙枝
原野蕭蕭落木秋芃芃禾黍滿西疇㣲軀不識南溟逺
蓬藋飛鳴且自由
　　元日朝回為陳秀才寫竹因題
丹闕鳯來初日上九苞文彩動天顔池頭捉筆隨摹
寫只得雲霄彷彿間
　　種竹
喜得栽時及早春宿泥獨帶蘚痕新擔頭挑取來城市
一路清風掃俗塵
昨夜春雷始發聲翠鞭應有玉芽生老夫自笑衰年近
尚欲階庭看錦䙀
節間常帶粉痕香玉立亭亭鳯尾長最喜客來吟嘯處
茶煙飛度翠陰凉
節撡堅貞耐歲寒客忩相對結清歡夜深風起珊然響
猶復蕭疎入夢看
翠影生陰雨露新泠泠如玉淨無塵衡門自此休教閉
待取清狂直造人
宻葉初抽鳯尾齊紛紛蒼雪㸃春泥遥知客到應非俗
好句無妨節上題
　　種竹月餘稍覺憔悴恐有不安意用前韻慰之
東風無處不陽春小草皆承雨露新底事獨含憔悴色
多應不樂近囂塵
不作風聲即雨聲客忩蕭索可憐生憑君切莫懐鄉土
隨處何妨弄錦䙀
春泥過雨落花香根下行鞭想漸長正好崢嶸露頭角
休教俗眼笑凄凉
欲持杯酒慰清寒作底含愁不盡歡當領主翁珍重意
特回青眼為君看
滿城桃李鬭芳新車馬春風紫陌塵君獨胡為存苦節
饑虛休學採薇人
揚州騎鶴理難齊雨後來看兩屐泥相慰固慚無别物
新詩千首為君題
　　贈余生同倫(字日/明)
憶我當時别故邱若翁攜汝送行舟而今十載重相見
子正青年我白頭
　　寫竹寄王仲淵
幾度相思目斷雲鄉心無那惜離羣殷勤寄語諸親舊
衰貌年來似此君
　　四時絶句寄題皆山軒
燕飛簾幙日初長面面青山出短牆昨夜春歸風雨送
滿渠流水落花香
嵐光飛翠入簾楹枕簟生凉暑氣清公退日斜新浴罷
坐看峰影過州城
屋外青山畵不如屋頭髙樹影扶疎晚來賓退軒忩靜
一榻秋聲夜讀書
雪飛林壑曉初晴坐對琅玕眼倍明却憶夜來清夢裏
滿空鸞鶴上瑶京
　　為家兄以中寫歸樂圖并賦詩以寄
半生行役走風塵年老還家樂更真遥想歲時懽聚處
可能相念未歸人
　　寄鄉中諸親舊
幾畨相憶强悲歌久客京華奈老何莫怪年來倍惆悵
白頭親舊已無多
　　寫竹寄趙叔平
君家修竹繞軒居一别而今十載餘聞説錦䙀新意好
舊時根本恐蕭疎
　　憶故妻
悼亡又是十年餘男已成婚女已歸翻覺而今悲更切
客中穿盡舊縫衣
　
　
　王舍人詩集巻五
附録
　　王孟端小傳
孟端諱紱常之無錫人自少志氣高逸讀書工古歌詩
嘗北遊江淮浮黄河踰太行出鴈門徃來晉代之間周
覽形勝輙感慨弔古徘徊不能去一時聞人慕其名爭
延致之及觀其氣貌瓌岸議論踔厲益加器重久之不
樂歸江南隠居九龍山中詠左太冲詩曰何必絲與竹
山水有清音若將有終焉之志自號曰九龍山人永樂
中有以能書薦者徴入翰林擢為中書舍人嘗自以䝉
上厚恩㧞自山澤與羣賢並仕職任書札愧不能報稱
慨然曰書必如古人庶可名世傳後報萬分一於是知
孟端非徒隠者固將有以見諸世也尤工畵山水竹石
每酒酣對賔客著黄冠服意氣傲然伸紙攘袂揮灑竒
怪跌宕不可名状畫已徐吟五字詩蕭然有風人之致
然不可意者雖豪貴不肯與或就之至閉門不納人問
之曰丈夫在所處輕者茍且如此重者將何以哉士益
以此高之平居急朋友好賔客不計家有無然是是非
非不茍隨俗俯仰雖見嫉惡不顧丙申春正月卧病北
京寓舍朋友日問致醫藥疾革語所知者曰生死如夜
旦所貴此心不昧耳奄然而逝年五十有五君子惜之
錢唐王洪曰始予遊四方聞江湖間稱孟端名藉甚
及識孟端觀其為人乃知得此聲豈虛哉孟端以布衣
薄遊無所遇晚以能書薦遂登青雲顯名侍從間可謂
遭逢其時至負其藝能非其人不與跡其志殆不可以
勢利動哉世多稱其才安知其中有卓然者吾是以為
之傳焉永樂十四年春二月廿五日翰林修撰王洪著
　　故中書舍人孟端王公行状
公諱紱字孟端世居常州無錫縣某里祖某父某皆隱
居不仕樂善好義歴世相承而厥後克昌焉公生而貌
岐嶷性敏慧甫髫齔矩度若老成人出言中節恂恂有
禮十歲能属詩早䘮母夫人貝氏哀毁幾滅性及成人
充縣庠弟子員尋以事免歸乃偃息九龍山中味泉石
以為樂嘗偕其大夫士三五軰或臨流或登高意氣雋
邁襟懐蕭爽故自號九龍山人尤嗜繪畫不由師授而
卓絶過人遊覽之頃每遇長廊素壁索酒飲滿數觴縱
横揮灑若不經意至則層巒疊嶂烟雲浩𣺌不可測其
端倪或輙題其上至百千言咸若宿所搆者自是聲譽
益重而求之者益繁甚有投金帛而購其片楮者公則
拂䄂而興未嘗少頷焉其或山林之士盡一揖之誠卒
與之無靳色洪武戊午徴天下罷閒弟子員登其能者
仍授以官公亦與焉未幾以事累謫戍山西朔州公雖
在戎旅間布衣韋帶意氣自若内無搖奪之心外無沮
餒之色不自知其為謫戍也主守者知其賢亦加優禮
無何籍其養子以代之既而歸鄉里隠居教授孜孜訓
誨子弟率多賔興永樂初聖天子務隆養賢之道詔求
天下文章之士洎善書者各二十八人登文淵閣以被
選一時執政大臣首以薦公繼至者彬彬焉十年三月
甲子拜中書舍人明年大駕巡狩北京命所司遴選英
髦之士以備扈從時公在選列合同行者十有二人簮
纓黼黻前後相望賡歌宴賞悉皆俊乂進退起居光賁
隆極噫可謂榮矣今年春以病卒於官舍實二月初六
日也嗚呼痛哉其在病革朋友咸相視而泣顧謂公曰
子脱有不幸當以身後事囑我公曰余生平無愧俱無
可言者但忠君之事未盡實天地間罪人也復何言為
語畢而絶公生於壬寅五月某日享年五十有五娶趙
氏早卒子男二人長曰黙娶趙氏次曰恒娶吳氏女某
適同里某氏孫男若干人側室尹氏生女一曰某今以
某月日歸𦵏於某山之原公在生時性倜儻有卓犖不
羈之才寡交接重然諾然好讜言不匿人過人有一善
必稱之一惡必斥之正顔極論不憚權貴或詆其太過
則曰箭在弦上不得不發其峭直類如此身在顯宦常
有烟霞丘壑之想每論及乗肩輿登惠山煑茗僧房留
連日夕之事則風采頓發昂肩竦背若馮高眺逺之状
至於聲利浮靡之事則澹然不以芥於中論他事亦皆
脱畧頴悟必先名節大體不以死生榮辱為心尤好黄
老清虛之術及佛氏之學亦皆闖其奥窔然以名教自
尊故一染指而不為其累也少習右軍書小楷尤精所
作古詩類韋柳律詩類晚唐詞語婉媚馳騁於世所畫
山水竹石古今罕儔至於器識之高又有逾於斯數者
惜乎未底大用以觀其藴止乎此而已矣嗚呼傷哉僕
與公皆吳下人相去僅百里雖後公十歲生㓜嘗識公
於京師又同事翰林十有餘年出入起居未始或先後
也間嘗謂余曰羣軰中惟子頗知我我死後子當為我
作行状必得其詳余未及諾而果符其言豈偶然哉公
之潜徳固多不能窺其萬一斯特述其梗概用告於立
言君子冀發揮以傳諸不泯云永樂十四年三月二十
日徴事郎中書舍人章昞如状
　　徴事郎中書舍人王孟端墓表
永樂丙申春二月初六日中書舍人王孟端以疾殁於
北京之官舍其子黙卜是年十一月日以其柩歸𦵏於
龍山之原其友翰林修撰沈度偕其同寮中書舍人許
鳴鶴朱孔易朱暉章昞如張侗陳宗淵龎叙沈粲合辭
請於予曰孟端死其友太醫院御醫趙友同既為之銘
埋諸幽者有託矣而表於外者無文足下知孟端者宜
賜一言使其有知無恨於地下矣予與孟端交十四五
年相知有素孟端殁既哭之又祭之以文而墓石之辭
予焉得而靳孟端諱紱字孟端以字行毘陵之無錫人
曾祖某祖某父某母某氏孟端㓜頴敏稍長好學入鄉
校為弟子員治經習舉子業既數竒連遭困頓即棄去
放跡江湖間越太行上巴蜀歴名勝探古蹟以蓄其竒
氣縱情於詩酒交結名士所遊皆公卿貴人無不敬愛
尤善眞行書筆法出入晉唐間律詩學大歴諸才子時
有警句間戱墨為山水竹石用意高古超然無俗韻人
徃徃作意求之或經數歲不能得一筆偶遇適興連掃
數幅不辭精妙入神態度横出或就題詩於上以發其
魁壘之氣語皆竒特觀者莫不跌足驚喜而孟端亦不
自知其至此也然每欲秘之不欲人知嘗投筆痛恨曰
誤為此也雅好博古於諸書皆蒐獵至於釋老之學亦
闖其閫奥聖天子即位之初詔求善書者侍從之臣首
以孟端為薦命習書中秘集天下能書者得十餘人日
臨諸帖必求至古人乃己巳皆稱㫖永樂十年皆除為
中書舍人凡制敕機宻悉委書之兩扈從北京與有榮
遇一日偶得疾才數日即不起矣病革朋友視之問之
曰有何言從容曰無可言者但負君恩未報耳又問再
有何言指其心曰此中甚分明無可言者翊日翛然而
逝孟端性介直不能容物人有忤之者胸中勃勃不平
即靣折之以是與人寡諧退求其中不留也然襟懐灑
落神情曠逸宛然如晉宋間人每退朝家居黄冠野服
望之蕭然有林下風靜坐一室焚香煑茗怡然自得遇
客至即呼酒傾倒及其殁也人皆惜之生故元至正壬
寅五月日得年五十有五娶趙氏先卒子二人黙恒女
二人長適趙其㓜(闕/)　出有詩集若干巻予表於其墓
曰嗟乎孟端負傑然之才剛毅之氣所蓄者固有兼人
之長而早遇偃蹇困踣葢天所以老其才而為今日之
用也何嗇其年而遽奪之速耶抑其命止於斯耶嗟乎
孟端官為侍從顯登清要不為不幸矣視彼老死山林
而無所稱道者相距懸絶茍使孟端無可稱述雖過百
齡何益是以君子不可不勉於為善有如孟端者名附
不朽固無所憾特惜其死求若斯人者少也遂寫予之
所以知孟端者以哀之於無窮且以慰其寮友之思焉
翰林學士奉政大夫兼左春坊大學士廬陵胡廣撰
　
　
　
　
　
　
　附錄
