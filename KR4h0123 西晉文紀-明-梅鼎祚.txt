#+TITLE: 西晉文紀-明-梅鼎祚
#+DATE: 2016-06-11 12:26:15
#+SOURCE: github.com/kanripo/KR4h0123 master fdfb15e5                
欽定四庫全書　　　　　集部八
　西晉文紀　　　　　　　總集類
　　提要
　　　　(臣/)等謹案西晉文紀二十卷明梅鼎祚編西
　　　　晉相傳四葉為日無多何晏王弼之徒以莊
　　　　老清言轉相倡導浸滛不返遂至於南渡偏
　　　　安然觀鼎祚所編一代之文則討論典故崇
　　　　勵風俗者猶居其半盖東漢以來老師宿儒
　　　　之遺訓越三國而猶有存焉非鼎祚裒而輯
　　　　之不知建武以還猶能立國為禮教未殄之
　　　　故也其中多採詩賦之序以足篇帙特較他
　　　　代為繁殊嫌割裂又司馬懿以及師昭雖晉
　　　　書本紀三祖並登而揆以史法終乖限斷鼎
　　　　祚既通編八代之文自宜附之魏末使名號
　　　　不舛時代靡差乃因仍晉書之失存其帝號
　　　　以冠篇是亦失於糾正者矣乾隆四十二年
　　　　九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　西晉文紀卷一　　　　　明　梅鼎祚　編
西晉(一/)
　　高祖宣皇帝(姓司馬諱懿字仲達河内温人魏武/帝辟為文學掾轉議郎丞相東曹屬)
　　　(歴事三朝以尚書右僕射封舞陽侯輔齊王為/太傅相國進安平郡公孫炎篡魏追尊宣皇帝)
　　　(廟稱/高祖)
　　　諭孟達書(達自蜀降魏領新城太守於是連呉/固蜀潛圖中國與太守申儀有隙諸)
　　　　(葛亮惡其反覆遣郭模詐降過儀漏泄其謀/達聞將反懿恐達速發以書諭之達大喜猶)
　　　　(與不決懿潛/軍討誅之)
將軍昔棄劉備託身國家國家委將軍以疆場之任任
將軍以圖蜀之事可謂心貫白日蜀人愚智莫不切齒
於將軍諸葛亮欲相破惟苦無路耳模之所言非小事
也亮豈輕之而令宣露此殆易知耳(唐撰晉書以後止/稱晉書  宣露華)
(陽國志/作洩露)
　　　與諸葛亮論黄權書(權字公衡巴西閬中人先/主伐呉為鎮北將軍督江)
　　　　(北軍先主敗績引退權/降魏懿深器之與亮書)
黄公衡快士也每坐起歎述足下不去口實(蜀志/)
　　　復弟孚書(諸葛亮攻魏屯五丈原懿都督雍梁/二州閉營不出亮遺巾幗婦人之飾)
　　　　(懿怒請決戰軍師辛毗杖節立軍門乃止懿/弟孚書問軍亊㦤書復之百餘日亮病卒)
亮志大而不見機多謀而少決好兵而無權雖提卒十
萬已墯吾畫中破之必矣(晉書/)
　　　報夏侯𤣥書(𤣥少知名累遷散騎中䕶軍懿為/太傅問時亊𤣥議以審官擇人除)
　　　　(重官改服制諸事懿/報𤣥𤣥又與懿書)
審官擇人除重官改服制皆大善禮鄉閭本行朝廷考
事大指如所示而中間一相承習卒不能改秦時無刺
史但有郡守長吏漢家雖有刺史奉六條而已故刺史
稱傳車其吏言從事居無常治吏不成臣其後轉更為
官司耳昔賈誼亦患服制漢文雖身服弋綈猶不能使
上下如意恐此三事當待賢能然後了耳(魏志/)
　　　除九品州大中正議
案九品之狀諸中正既未能料究人才以為可除九制
州置大中正
　　　　曹羲九品議
伏見明論欲除九品而置州中正欲撿虛實一州闊逺
畧不相識訪不得知㑹復轉訪本郡先達者耳此為問
州中正而實決於郡人(太平/御覽)
　　　檄告遼東太守公孫文懿(㦤征遼兵至文懿遣/相國王建御史大夫)
　　　　(桺甫乞降請解圍/不許進攻平之)
昔楚鄭列國而鄭伯猶肉袒牽羊而迎之孤為王人位
則上公而建等欲孤解圍退舎豈楚鄭之謂邪二人老
耄必傳言失旨已相為斬之若意有未已可更遣年少
有明決者來
　　　平遼下令
古之伐國誅其鯨鯢而已諸為文懿所詿誤者皆原之
中國人欲還舊鄉恣聽之(晉書/)
　　　劾曹爽奏(明帝寢疾拜爽大將軍録尚書事與/太尉司馬懿並受遺詔輔少主爽用)
　　　　(何晏等謀專擅朝政諸弟皆以列侯侍從懿/稱疾避爽及車駕朝高平陵爽兄弟皆從懿)
　　　　(勒兵先據武庫出屯洛水/浮橋奏爽幷晏等悉族誅)
臣昔從遼東還先帝詔陛下秦王及臣升御牀把臣臂
深以後事為念臣言二祖亦屬臣以後事為念此自陛
下所見無所憂苦萬一有不如意臣當以死奉明詔黄
門令董箕等才人侍疾者皆所聞知今大將軍爽背棄
顧命敗亂國典内則僭擬外專威權破壞諸營盡據禁
兵羣官要職皆置所親殿中㝛衛歴世舊人皆復斥出
欲置新人以樹私計根據槃牙縱恣日甚外既如此又
以黄門張當為都監專共交闗看察至尊候伺神器離
間二宫傷害骨肉天下洶洶人懷危懼陛下但為寄坐
豈得久安此非先帝詔陛下及臣升御牀之本意也臣
雖朽邁敢忘徃言昔趙高極意秦氏以滅吕霍早斷漢
祚永世此乃陛下之大鑒臣受命之時也太尉臣濟尚
書令臣孚等皆以爽為有無君之心兄弟不宜典兵㝛
衛奏永寧宮皇太后令勅臣如奏施行臣輒勅主者及
黄門令罷爽羲訓吏兵以侯就第不得逗留以稽車駕
敢有稽留便以軍法從事臣輒力疾將兵屯洛水浮橋
伺察非常(魏志作出晉書作黜秦氏以滅作秦是以亡/永世  永延大鑒作殷鑒時作秋太尉臣濟)
(尚書令臣孚等作公卿羣臣令勅臣作皇太后/勅臣以俟就第作各以本官侯就第屯作詣)
　　　上魏帝辭讓丞相書(齊王芳嘉平四年懿奏誅/曹爽詔使太常王肅冊命)
　　　　(太傅為丞相增邑萬戸羣臣奏事不得稱名/如漢霍光故事太傅上書辭讓十餘上乃許)
臣親受顧命憂深責重憑頼天威摧弊姦凶贖罪為幸
功不足論又三公之官聖王所制著之典禮至於丞相
始自秦政漢氏因之無復變改今三公之官皆備横復
寵臣違越先典革聖明之經襲秦漢之路雖在異人臣
所宜正况當臣身而不固爭四方議者將謂臣何(孔衍/漢魏)
(春/秋)
　　　秋澇奏
秋澇傷五榖又無菜蔬此方民已有食桑皮者(魏名/臣奏)
　　　軍事敎
今日當將作四千人東為三軍作營塹壘又當將斧三
百枚破樹木作鹿角塞諸郵漏處
　　　又教
當教諸圍上守土皆作棒人一枚輕重長短者各各可
手皆當頭施紉挂臂賊破死在旦夕邂逅衝突圍當以
棓棓之(並太平/御覽)
　　世宗景皇帝(諱師字子元懿長子仕魏中䕶軍封/長平鄉侯以撫軍大將軍嗣父輔政)
　　　(追尊景皇帝/廟稱世宗)
　　　與許允書(允字士宗高陽人初與李豐夏侯𤣥/親善豐等以謀討師伏誅徙允為鎮)
　　　　(北將軍與允書允甚悦未發/以放散官物徙樂浪道死)
鎮北雖少事而都典一方念足下震華鼓建朱節歴本
州此所謂著繡晝行也(魏畧/)
　　　廢魏帝為齊王奏(魏帝嘉平六年與中書令李/豐后父光祿大夫張緝等謀)
　　　　(以太常夏侯𤣥代帥輔政師致豐殺之逮捕/𤣥緝等皆夷三族潛謀廢立乃宻諷永寧太)
　　　　(后下令與羣公卿士共奏永寧宫廢帝為齊/王迎高貴郷公髦而立之改元正元復為文)
　　　　(王昭/所弑)
守尚書令太尉長社侯臣孚大將軍武陽侯臣師司徒
萬歳亭侯臣柔司空文陽亭侯臣沖行征西安東將軍
新城侯臣昭光祿大夫闗内侯臣邕太常臣晏衛尉昌
邑侯臣偉太僕臣嶷廷尉定陵侯臣繁大鴻臚臣芝大
司農臣祥少府臣襃永寧衛尉臣禎永寧太僕臣閎大
長秋臣模司𨽻校尉潁昌侯臣曾河南尹蘭陵侯臣肅
城門校尉臣慮中䕶軍永安亭侯臣望武衛將軍安壽
亭侯臣演中堅將軍平原侯臣德中壘將軍昌武亭侯
臣廙屯騎校尉闗内侯臣陔步兵校尉臨晉侯臣建射
聲校尉安陽鄉侯臣温越騎校尉睢陽侯臣初長水校
尉關内侯臣超侍中臣小同臣顗臣酆博平侯臣表侍
中中書監安陽亭侯臣誕散騎常侍臣瓌臣儀關内侯
臣芝尚書僕射光祿大夫高樂亭侯臣毓尚書闗内侯
臣觀臣嘏長合鄉侯臣亮臣贊臣騫中書令臣康御史
中丞臣鈐博士臣範臣峻等稽首言臣等聞天子者所
以濟育羣生永安萬國三祖勲烈光被六合皇帝即位
纂繼洪業春秋已長未親萬機耽淫内寵沈漫女色廢
捐講學棄辱儒士日延小優郭懷袁信等於建始芙蓉
殿前裸袒游戲使與􁀇林女尚等為亂親將後宫瞻觀
又於廣望觀上使懷信等於觀下作遼東妖婦嬉褻過
度道路行人掩目帝於觀上以為讌笑於陵雲臺曲中
施帷見九親婦女帝臨宣曲觀呼懷信使入帷共飲酒
懷信等更行酒婦女皆醉戲侮無别使􁀇林李華劉勲
等與懷信等戲清商令令狐景呵華勲曰諸女上左右
人各有官職何以得爾華勲數讒毁景帝常喜以彈彈
人以此恚景彈景不避首目景語帝曰先帝持門戸急
今陛下日將妃后游戲無度至乃共觀倡優裸袒為亂
不可令皇太后聞景不愛死為陛下計耳帝言我作天
子不得自在耶太后何與我事使人燒鐵灼景身體皆
爛甄后崩後帝欲立王貴人為皇后太后更欲外求帝
恚語景等魏家前後立皇后皆從所愛耳太后必違我
意知我當徃不也後卒待張皇后疏薄太后遭合陽君
䘮帝日在後園倡優音樂自若不數徃定省清商丞龎
熙諫帝皇太后至孝今遭重憂水漿不入口陛下當數
徃寛慰不可但在此作樂帝言我自爾誰能奈我何皇
太后還北宫殺張美人及禺婉帝恚望語景等太后横
殺我所寵愛此無復母子恩數徃至故處啼哭私使㬥
室厚殯棺不令太后知也每見九親婦女有美色或留
以付清商帝至後園竹間戲或與從官攜手共行熈白
從官不宜與至尊相提挈帝怒復以彈彈熙日游後園
每有外文書入帝不省左右曰出帝亦不索視太后令
帝嘗在式乾殿上講學不欲使行來帝徑去太后來問
輒詐令黄門答言在耳景熙等畏恐不敢復止更共諂
媚帝肆行昬淫敗人倫之叙亂男女之節恭孝彌頽凶
德浸盛臣等憂懼傾覆天下危墜社稷雖殺身斃命不
足以塞責今帝不可以承天緒臣請依漢霍灮故事收
帝璽綬帝本以齊王踐祚宜歸藩于齊使司徒臣柔持
節與有司以太牢告祀宗廟臣謹昧死以聞(日延晉書/作日使游)
(戲作淫戲觀上作觀下行人掩目作行人莫不掩/目音樂作嬉樂不省作不省視徑去作又不從)
　　　徴立高貴鄉公奏
臣等聞人道親親故尊祖尊祖故敬宗禮大宗無嗣則
擇支子之賢者為人後者為之子也東海定王子高貴
鄉公文皇帝之孫宜承正統以嗣烈祖明皇帝後率土
有賴萬邦幸甚臣請徴公詣洛陽宫(並魏/書)
　　　訓於天子(高貴鄉公初立將/大㑹師訓於天子)
夫聖王重始正本敬初古人所愼也明當大㑹萬衆瞻
穆穆之容公卿聽玉振之音詩云示人不佻是則是效
易曰出其言善則千里之外應之雖禮儀周備猶宜加
之以祗恪以副四海顒顒式仰
　　　上書訓於天子
荆山之璞雖美不琢不成其寶顔冉之才雖茂不學不
宏其量仲尼有云予非生而知之者好古敏以求之者
也仰觀黄軒五代之主莫不有所稟則顓頊受學於緑
圖高辛問道於柏招逮至周成旦望作輔故能離經辯
志安道樂業夫然故君道明於上兆庶順於下刑措之
隆實由於此宜遵先王下問之義使講誦之業屢聞於
聽典謨之言日陳於側也(並晉/書)
　　太祖文皇帝(諱昭字子上師弟歴大將軍侍中嗣/兄輔政封晉公進爵為王子炎簒位)
　　　(追尊文皇帝/廟稱太祖)
　　　與王基書(諸葛誕反基行鎮東將軍都督揚豫/時詔基斂軍堅壘基累求進討會呉)
　　　　(遣朱異救誕基又被詔轉據北山基謂但當/精修守備以待越逸書奏報聽壽春既拔師)
　　　　(與基/書)
初議者云云求移者甚衆時未臨履亦謂宜然將軍深
算利害獨秉固志上違詔命下拒衆議終至制敵禽賊
雖古人所述不是過也(拒通典作距賊/作㓂是作足)
　　　與鍾㑹書(會既破蜀内有異志因鄧艾承制專/事宻白反狀檻車徴艾而會獨統大)
　　　　(衆將謀反得師書驚曰必/覺我異矣遂舉兵敗誅)
恐鄧艾或不就徴今遣中䕶軍賈充將步騎萬人徑入
斜谷屯樂城吾自將十萬屯長安相見在近(並魏/志)
　　　與山濤書(濤魏末遷尚書吏/部郎師與濤書)
足下在亊清明雅操邁時念多所乏今致錢二十萬絲
百觔榖二百斛(王隱晉書/在一作蒞)
　　　與鄭袤書(袤字林叔滎陽開封人初武帝以貴/公子當品鄉里莫敢為輩求之州内)
　　　　(于是十二郡中正僉共/舉袤子黙師與袤書)
小兒得厠賢子之流愧有竊賢之累
　　　讓兄師諡武公表(詔諡/忠武)
臣亡父不敢受丞相相國九命之禮亡兄不敢受相國
之位誠以太祖常所階歴也今諡與二祖同必所祗懼
昔蕭何張良霍光咸有匡佐之功何諡文終良諡文成
光諡宣成必以文武為諡請依何等就加
　　　請討諸葛誕表(誕為鎮東大將軍以淮南叛議/者速請伐之文帝曰吾當與四)
　　　　(方同力以全勝制之乃/表天子東征誕敗誅)
昔黥布叛逆漢祖親征隗囂違戾光武西伐烈祖明皇
帝乘輿仍出皆所以奮揚赫斯震曜威武也陛下宜暫
臨戎使將士得憑天威今諸軍可五十萬以衆擊寡蔑
不尅矣(並晉書作赫斯太/平御覽  赫赫)
　　　王禮𦵏高貴鄉公奏(高貴郷公既立以昭三世/宰輔政非已出又慮廢辱)
　　　　(將行放黜亊泄帥左右攻相府䕶軍賈充為/昭使成濟抽戈刺殺帝太后下令以庶人禮)
　　　　(𦵏昭命公卿奏以王/禮仍委罪濟夷三族)
太傅孚大將軍文王太尉柔司徒沖稽首言伏見中令
故高貴鄉公悖逆不道自陷大禍依漢昌邑王罪廢故
事以民禮𦵏臣等備位不能匡救禍亂式遏姦逆奉令
震悚肝心悼慄春秋之義王者無外而書襄王出居於
鄭不能事母故絶之於位也今高貴鄉公肆行不軌㡬
危社稷自取傾覆人神所絶𦵏以民禮誠當舊典然臣
等伏惟殿下仁慈過隆雖存大義猶垂哀矜臣等之心
實有不忍以為可加恩以王禮𦵏之
　　　罪成濟奏
高貴鄉公率將從駕人兵拔刃鳴金鼓向臣所正懼兵
刃相接即勅將士不得有所傷害違令以軍法從亊騎
督成倅弟太子舎人濟横入兵陣傷公遂至隕命輒收
濟行軍法臣聞人臣之節有死無二事上之義不敢逃
難前者變故卒至禍同發機誠欲委身守死唯命所裁
然惟本謀乃欲上危皇太后傾覆宗廟臣忝當大任義
在安國懼雖身死罪責彌重欲遵伊周之權以安社稷
之難即駱驛申勅不得迫近輦輿而濟遽入陣間以致
大變哀怛痛恨五内摧裂不知何地可以墜隕科律大
逆無道父母妻子同産皆斬濟凶戾悖逆干國亂紀罪
不容誅輒勅侍御史收濟家屬付廷尉結正其罪(晉書/作故)
(高貴鄉公大任作/元輔遽入作妄入)
　　　赦文欽二子令(欽為揚州刺史叛歸呉及諸葛/誕據壽春反欽應誕師以大將)
　　　　(軍圍城誕事急殺欽欽子鴦及虎出/降軍吏請誅師令赦之表為將軍)
欽之罪不容誅其子自應當戮然鴦虎以窮歸命且城
未拔殺之是堅其心也(並魏/志)
　　世祖武皇帝(名炎字安世世譜云字安宇文帝長/子仕魏中撫軍嗣位晉王簒魏國號)
　　　(晉都洛陽在位二/十六年廟稱世祖)
　　　告類上帝文
皇帝臣炎敢用元牡明告于皇皇后帝魏帝稽協皇運
紹天明命以命炎曰昔者唐堯熙隆大道禪位虞舜舜
又以禪禹邁德垂訓多歴年載暨漢德既衰太祖武皇
帝撥亂濟民扶翼劉氏又用受禪于漢粤在魏室仍世
多故㡬於顛墜寔頼有晉匡拯之德用獲保厥肆祀宏
濟于艱難此則晉之有大造于魏也誕惟四方之民罔
不秪順開國建侯宣禮明刑廓清梁岷包懐揚越八紘
同軌遐邇馳義祥瑞屢臻天人協應無思不服肆予憲
章三后用集大命于兹炎維德不嗣辭不獲命于是羣
公卿士百辟庶僚黎獻陪𨽻暨于百蠻君長僉曰皇天
鑒下求民之瘼既有成命固非克讓所得距違天序不
可以無統人神不可以曠主炎䖍奉皇運畏天之威敬
簡元辰升壇受禪告類上帝以永答民望敷佑萬國惟
明德是饗(宋書威受禪晉書作受命民作人畏/天之  作寅畏天威民望作衆望)
　　　即位詔(泰始元年/十二月)
昔朕皇祖宣王聖哲欽明誕應期運熈帝之載肇唘洪
基伯考景王履道宣猷緝熙諸夏至于皇考文王叡哲
光逺允協靈祗應天順時受茲明命仁濟于宇宙功格
于上下肆魏氏宏鑒于古訓儀刑于唐虞疇咨羣后爰
輯大命於朕身予一人畏天之命用不敢違惟朕寡德
負荷洪烈託于王公之上以君臨四海惴惴惟懼罔知
所濟惟爾股肱爪牙之佐文武不貳之臣乃祖乃父實
左右我先王光隆我大業思與萬國共饗休祚
　　　繼絶施惠詔(泰始元年/十二月)
昔王淩謀廢齊王而王竟不足以守位鄧艾雖矜功失
節然束手受罪今大赦其家還使立後興滅繼絶約法
省刑除魏氏宗室禁錮諸將吏遭三年䘮者遣寧終䘮
百姓復其徭役罷部曲將長吏以下質任省郡國御調
禁樂府靡麗百戲之伎及雕文游畋之具開直言之路
置諫官以掌之(並晉書車晉起居注㤗始元年詔曰乘/黄廏離  供奉田獵嬉遊之事凡若此)
(類皆悉/罷之)
　　　登位慶賞詔(泰始元年/十二月)
昔唐虞三代之盛暨于漢魏創制襃崇元勲班爵行賞
有國同禮施禄逮下萬邦咸乂朕以寡德登于天位託
于王公之上腹心股肱文武之臣光濟帝業余嘉乃勲
慶賞之行其用宜速(王𨼆/晉書)
　　　五等封詔(泰始二/年二月)
五等之封皆録舊勲本為縣侯者傳封次子為亭侯為
鄉侯為闗内侯亭侯為關中侯皆食本戸十分之一(晉/書)
　　　正祀典詔(泰始元年/十二月)
昔聖帝明王脩五嶽四瀆名山川澤各有定制所以報
陰陽之功而當幽明之道故也然以道蒞天下者其鬼
不神其神不傷人也故祝史薦而無媿辭是以其人敬
慎幽冥而淫祀不作末代信道不篤僭禮黷神縱欲祈
請曽不敬而逺之徒偷以其幸祅妄相煽舎正為邪故
魏朝疾之其按舊禮具為之制使功著於人者必有其
報而祅淫之鬼不亂其間(宋書/求幸)　(代晉書作世其幸作/祅妄通典作妖嬖)
　　　郊祀詔(泰始二/年正月)
有司前奏郊祀權用魏禮朕不慮改作之難令便為永
制衆議紛互遂不時定不得以時供饗神祗配以祖考
日夕歎企貶食㤀安其便郊祀
　　　復明堂南郊五帝位詔(泰始二年羣臣議五帝/即天地其始一神明堂)
　　　　(南郊宜除五帝之坐五郊改五精之號皆同/稱昊天上帝從之太康十年十一月詔復其)
　　　　(位/)
孝經郊祀后稷以配天宗祀文王於明堂以配上帝而
周官云祀天旅上帝又曰祀地旅四望望非地則明堂上
帝不得為天地徃者衆議除明堂五帝位考之禮文不
正且詩序曰文武之功起於后稷故推以配天焉宣帝
以神武創業既已配天復以先帝配天于義亦所不安
其復明堂及南郊五帝位
　　　朝日詔(太康二年有司奏春分朝日/寒温未適可不親出下詔)
禮儀宜有常若如所奏與故太尉所撰不同復為無定
制也間者方難未平故毎從所奏今戎事弭息惟此為
大(並晉/書)
　　　夕牲詔(太康中有司奏議十一月一日合朔/奠冬烝夕牲同日可有司行事詔曰)
夕牲而令有司行事非也改擇上旬他日(宋書/)
　　　營太廟詔
　　　　羣臣議立一廟奏(泰始二年正月有司奏制/七廟帝重其役詔宜權立)
　　　　　(一廟羣臣/議奏奏可)
上古清廟一宫尊逺神祗逮至周室制為七廟以辨宗
祧聖㫖深宏逺跡上世敦崇唐虞舎七廟之繁華遵一
宫之逺㫖昔舜承堯禪受終于文祖遂陟帝位蓋三十
載月正元日又格于文祖遂陟帝位此則虞氏不改唐
廟因仍舊官可依有虞氏故事即用魏廟
　　　詔報(二年/七月)
主者前奏魏舊廟誠亦為有準然于祗奉明主情猶未
安宜更營造
　　　又詔(六年因廟陷改創羣臣奏古/者七廟異所自宜如禮又詔)
古雖七廟自近代以來皆一廟七室于禮無廢于情為
叙亦隨時之宜也其便仍舊
　　　改營太廟詔(太康十年更改廟宣陽門内窮極/壯麗案此詔是也晉書禮志不載)
徃者乃魏氏舊廟處立廟既壅翳不顯又材木弱小至
令中間有跌撓之患今當修立不宜在故處太僕寺南
臨甬道地形顯敞更於此營之主者依典禮施行(晉起/居注)
　　　謁陵詔(泰始二/年八月)
此上旬先帝棄天下日也便以周年吾焭焭當復何時
一得敘人子情邪思慕煩毒欲詣陵瞻侍以盡哀憤主
者奏行備(奏晉書/作具)
　　　　太宰司馬孚等奏(孚及尚書令裴秀尚/書僕射武陔等奏)
陛下至孝蒸蒸哀思罔極衰麻雖除毁顇過禮疏食麤
服有損神和今雖秋節尚有餘暑謁見山陵悲感摧傷
羣下竊用竦息平議以為宜惟逺體降抑聖情以慰萬
國
　　　又詔
孤焭忽爾日月已周痛慕摧感永無逮及欲奉瞻山陵
以敘哀憤體氣自佳耳又已涼便當行不得如所奏也
主者便具行備
　　　又詔
昔者哀適三十日便為梓宫所棄遂離衰絰感痛豈可
勝言顧漢文不使天下盡哀亦先帝至謙之志是以自
割不以副諸君子有三年之愛而身禮廓然當見山陵
何心而無服其以衰絰行(先帝晉書/作帝王)
　　　　重奏
臣聞上古䘮期無數後世乃有年月之漸漢文帝隨時
之義制為短䘮傳之于後陛下以社稷宗廟之重萬方
億兆之故既從權制釋降衰麻羣臣庶僚吉服今者謁
陵以敘哀慕若加衰絰近臣期服當復受制進退無當
不敢奉詔(庶僚晉書/作百姓)
　　　又詔
亦知不在此麻布耳然人子情思為欲令哀䘮之物在
身蓋近情也羣臣自當按舊制期服之義非先帝意也
　　　　又奏
臣聞聖人制作必從時宜故五帝殊樂三王異禮此古
今所以不同質文所以迭用也陛下隨時之宜既降心
克已俯就權制既除衰麻而行心䘮之禮今復制服義
無所依若君服而臣不服雖先帝厚恩亦未之敢安也
參量平議宜如前奏臣等敢固以請
　　　又詔
患情不能跂及耳衣服何在諸君勤勤之至豈茍相違
(宋書/)
　　　除徙陵居詔(泰始二/年十月)
昔舜𦵏蒼梧農不易畝禹𦵏成紀市不改肆上惟祖考
清簡之㫖所徙陵十里内居人動為煩擾一切停之(晉/書)
　　　皇太后䘮即吉詔(泰始四年有司奏大行皇太/后當以四月二十五日安厝)
　　　　(故事虞著衰服既虞而除其内外官僚皆就/朝晡臨位御除服訖各還所次除䘮服詔曰)
夫三年之䘮天下之達禮也受終身之愛而無數年之
報奈何𦵏而便即吉情所不忍也
　　　　有司又奏
世有險易道有洿隆所遇之時異誠有由然非忽禮也
方今戎馬未散王事至殷更須聽斷以熙庶績昔周康
王始登翊室猶戴冕臨朝降于漢魏既𦵏除釋諒闇之
禮自逺代而廢矣惟陛下割高宗之制從當時之宜敢
固以請
　　　又詔
攬省奏事益增感剥夫三年之䘮所以盡情致禮𦵏已
便除所不堪也當敘吾哀懷言用斷絶奈何奈何
　　　又詔(有司又固/請乃許)
不能篤孝勿以毁傷為憂也誠知衣服末事耳然今思
存草土率常以吉奪之乃所以重傷至心非見念也每
代禮典質文皆不同此身何為限以近制使達䘮闕然
乎(宋書吉吉晉/書作  物)
　　　正㑹廢伎樂詔(泰始元年十二月/時有文帝之䘮)
朕遭憫凶奉承洪業追慕罔極正日雖當受朝其伎樂
一切勿有所設又殿前及武帳織成帷幙之屬皆不須
施(晉起/居注)
　　　停正㑹詔(泰始三年有司奏皇太子明膺休命/光唘嘉祚宜依漢魏故亊大㑹詔報)
　　　　(時釋服/無㡬)
情懐哀慘每歳正㑹以四方集故不從心耳此日可不
㑹(杜氏/通典)
　　　東堂小㑹詔(太康/元年)
江表初平天下同其歡豫王公卿士各奉禮稱慶其於
東堂小㑹設樂使加於常(晉起/居注)
　　　籍田律令大赦詔(泰始四/年正月)
古設象刑而衆不犯今雖參夷而姦不絶何德刑相去
之逺哉先帝深愍黎元哀矜庶獄乃命羣后考正典刑
朕守遺業永惟保乂皇基思與萬國以無為為政方今
陽春養物東作始興朕親率王公卿士耕籍田千畝又
律令既就班之天下將以簡法務本惠育海内宜寛有
罪使得自新其大赦天下長吏郡丞長史各賜馬一匹
　　　籍田詔(泰始四年有司奏始耕祠/先農可有司行事下詔)
夫民之大事在祀與農是以古之聖王躬耕帝籍以供
郊廟之粢盛且以訓化天下近代以來耕籍止于數步
中空有慕古之名曾無躬祀訓農之實而有百官車從
之費今修千畝之制當與羣公卿士躬稼穡之艱難以
帥天下主者詳具其制并下河南處田地於東郊之南
洛水之北平良中水者若無官田隨宜便換不得侵民
人也(宋書/)
　　　親耕籍田後詔(泰始四年正月/帝躬耕籍田)
使四海之内棄末反本競農務功能奉宣朕志令百姓
勸亊樂業者其唯郡縣長吏乎先之勞之在於不倦每
念其經營職事亦為勤矣其以中左典牧種草馬賜縣
令長相及郡國丞各一匹
　　　立平糴法詔(泰始二年事未行至四年/乃立常平倉以利百姓)
夫百姓年豐則用奢凶荒則窮匱是相報之理也故古
人權量國用取贏散滯有輕重平糴之法理財鈞施惠
而不費政之善者也然此事廢久天下希習其宜加以
官畜未廣言者異同財貨未能達通其制更令國寶散
於穰歳而上不收貧弱困於荒年而國無備豪人富商
挾輕資藴重積以管其利故農夫苦其業而末作不可
禁也今者省徭務本并力墾殖欲令農功益登耕者益
勸而猶或騰踴至於農人並傷今宜通糴以充儉法主
者平議具為條制
　　　蠶禮詔(泰始/六年)
昔天子親籍以供粢盛后夫人躬蠶以備祭服所以聿
遵孝敬明教示訓也今籍田有制而蠶禮不修由中間
務多未暇崇備今天下無事宜修禮以示四海其詳依
古典及近代故事以參今宜明年施行
　　　行鄉飲酒禮詔(泰始六年十二月臨/辟雍行鄉飲酒禮)
禮儀之廢久矣乃今復講肄舊典賜太常絹百匹丞博
士及學生牛酒(並晉/書)
　　　太學生詔(泰始八年有司奏太學生七/千餘人才任四品聽留詔曰)
已試經者留之大臣子弟堪受教者令入學其餘遣還
郡國(杜氏/通典)
　　　守相廵行詔(泰始四/年六月)
郡國守相三載一廵行屬縣必以春此古者所以述職
宣風展義也見長吏觀風俗協禮律考度量存問耆老
親見百年録囚徒理寃枉詳察政刑得失知百姓所患
苦無有逺近便若朕親臨之敦喻五教勸務農功勉勵
學者思勤正典無為百家庸末致逺必泥士庶有好學
篤道孝悌忠信清白異行者舉而進之有不孝敬於父
母不長悌於族黨悖禮棄常不率法令者糾而罪之田
疇闢生業脩禮教設禁令行則長吏之能也人窮匱農
事荒姦盜起刑獄煩下陵上朁禮義不興斯長吏之否
也若長吏在官公亷慮不及私正色直節不飾名譽者
及身行貪穢諂黷求容公節不立而私門日富者並謹
察之揚清激濁舉善彈違此朕所以垂拱總綱責成於
良二千石也於戲戒哉(並晉/書)
　　　遣使周行天下詔(泰始/四年)
古之王者以歳時廵狩方岳其次則二伯述職不然則
行人順省撢人誦志故雖幽遐側微心無壅隔人情上
通上指逺諭至於鰥寡罔不得所用垂風遺烈休聲猶
存朕在位累載如臨深泉夙興夕惕明發不寐坐而待
旦思四方水旱菑眚為之怛然勤躬約已欲令亊亊當
宜常恐衆吏用情誠心未著萬機兼猥慮有不周政刑
失謬而弗獲備覽百姓有過在予一人惟歲之不易未
遑卜征廵省之亊人之未乂其何以恤之今使使持節
侍中副給事黄門侍郎銜命四出周行天下親見刺史
二千石長吏申諭朕心懇誠至意訪求得失損益諸宜
觀省政治問人間患苦周典有之曰其萬人之利害為
一書其禮俗政事教治刑禁之逆順為一書其悖逆暴
亂作慝犯令為一書其札䘮凶荒厄貧為一書其康樂
和親安平為一書每國辨異之以返命于王以周知天
下之故斯舊章前訓今率由之還具條奏俾朕昭然鑒
于幽逺若親行焉大夫君子其各悉乃心各敬乃事嘉
謀令圖苦言至戒與使者盡之無所隱諱方將虛心以
俟其勉哉勗之稱朕意焉(宋書廵順省/一作  省)
　　　議陳亊詔(泰始二/年九月)
凡闗言人主人臣所至難而苦不能聽納自古忠臣直
士之所慷慨也每陳事出付主者多從深刻乃云恩貸
當由主上是何言乎其詳評議
　　　詔奏詔(泰始四/年九月)
雖詔有所欲及奏得可而於事不便者皆不可隱情
　　　撰録大事詔(泰始六/年七月)
自泰始以來大事皆撰録秘書寫副後有其事輒宜綴
集以為常
　　　禁上禮詔(咸寧二/年二月)
每念頃遇疫氣死亾為之愴然豈以一身之休息忘百
姓之艱邪諸上禮者皆絶之
　　　霖雨蟲菑詔(咸寧三年元杜/氏通典作  年)
今年霖雨過差又有蟲菑潁川襄城自春以來略不下
種深以為慮主者何以為百姓計促處當之
　　　菑異求言詔(太康七年正月朔日有食之乙亥/詔太尉亮司徒舒司空瓘遜位弗)
　　　　(許/)
比年菑異屢發日蝕三朝地震山崩邦之不臧實在朕
躬公卿大臣各上封事極言其故勿有所諱(並晉書蝕/宋書日)
(詔曰比年菑異屢發邦之不臧實在朕躬/震蝕之異其咎安在將何施行以濟其愆)
　　　焚裘詔(咸寧四年太醫司馬/程據獻雉頭裘詔曰)
據此裘非常衣服消費功用其於殿前燒之勅外内有
造異服依禮治罪(咸寧起居注罪依禮/治罪一作詔  之)
　　　出清商掖庭詔
今出清商掖庭及諸才人奴女保林已下二百七十餘
人還家(武帝起居注好王隱晉書詔曰御府/内省珠玉玩  之物皆以賜王公)
　　　舉材勇詔(泰始中將/伐呉下詔)
呉㑹未平宜得猛士以濟武功雖舊有薦舉之法未足
以盡殊才其暜告州郡有壯勇秀異才力傑出者皆以
名聞將簡其尤異擢而用之茍有其人勿限所取
　　　伐呉詔(太康元/年二月)
濬彬東下埽除巴邱與胡奮王戎共平夏口武昌順流
長騖直造秣陵與奮戎審量其宜杜預當鎮靜零桂懷
輯衡陽大兵既過荆州南境固當傳檄而定預當分萬
人給濬七千給彬夏口既平奮宜以七千人給濬武昌
既了戎當以六千人增彬太尉充移屯項總督諸方
　　　增吏俸詔(泰始三/年九月)
古者以德詔爵以庸制禄雖下士猶食上農外足以奉
公忘私内足以養親施惠今在位者禄不代耕非所以
崇化之本也其議增吏俸
　　　二傅不臣詔(何曾議太子少傅當稱臣拜荀顗/曰太之與少自二傅之名次耳非)
　　　　(於太子有輕/重也詔曰)
秦漢以來舊章廢滅隨時改作其故事不可依用宜逺
准古議定二傅不臣拜(朱鳳/晉書)
　　　選侍中常侍詔(泰始二/年二月)
古者百官官箴王闕然保氏特以諫諍為職今之侍中
常侍實處此位擇其能正色弼違匡救不逮者以兼此
選
　　　議條令史詔(泰始五/年二月)
古者歳書羣吏之能否三年而誅賞之諸令史前後但
簡遣踈劣而無有勸進非黜陟之謂也其條勤能有稱
尤異者歳以為常吾將議其功勞(並晉/書)
　　　僕射詔(泰始/七年)
尚書僕射總括萬機以貳紀綱綜詳朝政
　　　復置僕射詔(太康/元年)
尚書舊置左右僕射所以恢演政典協宣庶績中間久
廢其復置之(政御覽作/治績作政)
　　　太子家令詔(太康/八年)
太子家令東宫之達官也進品第五(並晋起居注令又/詔太子率更  其)
(進品第五秋/與衛率同)
　　　諸王中尉詔
諸王中尉及諸軍皆典兵以備不虞乃有著中戰衣木
履持長矛者此為兒戲而無相憚懾也(太康起/居注)
　　　置屯司馬詔(咸寜/元年)
出戰入耕雖自古之常然事力未息未嘗不以戰士為
念也今以鄴奚官奴婢著新城代田兵種稻奴婢各五
十人為一屯屯置司馬使皆如屯田法(晉書/)
　　　縣令詔(泰始/元年)
百里長吏親民之要也若縣令有掾屬才堪治民者當
以參選
　　　又(咸寧/三年)
前相國掾主簿雖奉朝請並從容閒豫若大縣闕宜以
治民也
　　　刺史詔
刺史銜命國之外臺其非所部而在境者刺史并糺之
　　　郡治詔(太康/八年)
昔先王御俗以興至治未有不先成民亊者也漢宣識
其如此是以歎息良二千石今之士大夫多不樂出宰
牧而好内官今欲皆先經外郡治民著績然後入為常
伯納言及典兵宿衛黄門散騎中書郎(並晉起/居注)
　　　糾舉長吏詔(太康九/年正月)
興化之本由政平訟理也二千石長吏不能勤恤人隱
而輕挾私故興長刑獄又多貪濁煩撓百姓其勅刺史
二千石糾其穢濁舉其公清有司議其黜陟(晉書/)
　　　三軍詔(泰始/二年)
大國三軍領兵五千人次國二軍領兵三千人小國一
軍領兵二千人上中下三等將軍
　　　中䕶軍詔
中䕶軍與領軍史皆掌禁兵典武選(並晉起/居注)
　　　射聲校尉詔
射聲校尉故舊外掌方任内參九列不宜同之常例(王/隱)
(晉/書)
　　　皇后諱詔(泰始二年正月有司奏故事/皇后諱與帝諱俱下詔曰)
禮内諱不出宫而近代諱之非也勿下(杜氏/通典)
　　　定妃后詔(泰始十年/閏正月)
嫡庶之别所以辨上下明貴賤而近世以來多皆内寵
登妃后之職亂尊卑之序自今以後皆不得登用妾媵
以為嫡正
　　　公主嫁禮詔
公主嫁由夫氏不宜皆為備物賜錢使足而已唯給璋
餘如故(六字通/典補)
　　　追崇王太后母羊氏詔(后父王肅仕/魏封蘭陵侯)
昔漢文追崇靈文之號武宣有平原博平之封咸所以
奉尊尊之敬廣親親之恩也故衛將軍蘭陵景侯夫人
羊氏含章體順仁德醇備内承世胄出嬪大國三從之
行率禮無違仍遭不造頻䘮統嗣撫育衆𦙍克成家道
母儀之教光于邦族誕唘聖明祚流萬國而早世殂隕
不遇休寵皇太后孝思蒸蒸永慕罔極朕感存遺訓追
逺傷懷其封夫人為縣君依德紀諡主者詳如舊典(太/平)
(御覽作封/平陽君)
　　　追封楊夫人及二從母詔
外曾祖母故司徒王朗夫人楊氏舅氏尊屬鄭劉二從
母先后至愛每惟聖善敦睦遺㫖渭陽之感永懷靡及
其封楊夫人及從母為鄉君邑各五百戸
　　　改𦵏楊皇后父祖詔
皇后逮事先后常冀能終始永奉宗廟一旦殂隕痛悼
傷懷每自以夙䘮二親於家門之情特隆又有心欲改
𦵏父祖以頃者務崇儉守初不有言近垂困説此意情
益愍之其使領前軍將軍駿等自克改𦵏之宜至時主
者供給𦵏事賜諡母趙氏為縣君以繼母段氏為鄉君
傳不云乎慎終追逺民徳歸厚且使亡者有知尚或嘉
之
　　　文明王皇后哀䇿文(后生武帝及崩將遷祔帝/手疏徳行命史官作哀䇿)
明明先后興我晉道暉章淑問以翼皇考邁德宣猷大
業有造貽慶孤矇堂構是保庶諸復顧永享難老奄然
登遐棄我何早沈哀罔訴如何穹昊嗚呼哀哉厥初生
民樹之惠康帝遷明德顧予先考天立厥配我皇是光
作邦作對德音無疆愍予不弔天篤降殃日沒明夷中
年隕䘮焭焭在疚永懷摧傷尋惟景行於穆不已海岱
降靈世荷繁祉永鍚祚𦙍篤生文母誕膺純和淑慎容
止質直不渝體兹孝友詩書是悦禮籍是紀三從無違
中饋允理追惟先后勞謙是尚爰初在室竭力致養嬪
于大邦皇基是相謐靜隆化帝業以創内叙嬪御外協
時望履信居順德行合暢宻勿無荒劬勞克訓崇儉抑
華沖素是放雖享崇高歡加未饗胡寧棄之我將曷仰
咨余不造大罰荐臻皇考背世始踰三年仰奉慈親冀
無後艱凶菑仍集何辜于天嗚呼哀哉靈輀夙駕設祖
中闈輼輬動軫既徃不追哀哀皇妣永潛靈暉進攀梓
宫顧援素旂屛營窮痛誰告誰依訴情贈䇿以舒傷悲
尚或有聞顧予孤遺嗚呼哀哉(並晉/書)
　
　
　
　
　
　西晉文紀卷一
欽定四庫全書
　西晉文紀卷二　　　　　明　梅鼎祚　編
西晉(二/)
　　武帝(二/)
　　　封魏帝常道鄉公奐為陳留王詔(武帝受禪泰/始元年下詔)
明徳昭融逺鑒天命欽象歴數用禪厥位敢咨詢故訓
以敬授青土於東國永為晉賓載天子旌旗乗五時副
車行魏正朔郊祀天地禮樂制度皆如魏舊以承王顯
祖之禋祀(杜氏/通典)
　　　優禮陳留王詔(泰始/二年)
陳留王操尚謙沖每事輒表非所以優崇之也主者諭
意非大事皆使王官表上之
　　　陳留王為燕公服詔(咸寧四年陳留國上燕公/是王之父王出奉明帝祀)
　　　　(於王為從祖父有/司奏應服朞詔曰)
王奉魏氏所承者重不得服其私親(並晉/書)
　　　立皇子衷為皇太子詔(泰始/三年)
朕以不德託於四海之上兢兢祗畏懼無以康濟㝢内
思與天下式明王度正本清源於置𦙍樹嫡非所先務
又近世每建太子寛宥施惠之事間不獲已順從王公
卿士之議耳方今世運垂平將陳之以徳義示之以好
惡使百姓蠲多幸之慮篤終始之行曲惠小仁故無取
焉咸使知聞(晉書詔晉起居注泰始三年有司奏正統/立嫡  曰統承大業懼未能光祖宗之遺)
(徳至於建嗣樹/嫡非所務也)
　　　司馬孚封安平王詔(孚宣帝次弟見/後  泰始元年)
太傅勲德宏茂朕所瞻仰以光導宏訓鎮靜宇内願奉
以不臣之禮其封為安平王邑四萬戸
　　　安平王孚䘮事詔(泰始/八年)
王勲德超世尊寵無二期頤在位朕之所倚庶永百齡
諮仰訓導奄忽殂隕哀慕感切其以東園温明秘器朝
服一具衣一襲緋練百匹絹布各五百匹錢百萬榖千
斛以供䘮事諸所施行皆依漢東平獻王蒼故事
　　　義陽王望進位太尉詔(孚第二子/泰始三年)
夫尚賢庸勲尊宗茂親所以體國經化式是百辟也且
台司之重存乎天官故周建六職政典為首司徒中領
軍以名德近屬世濟其美祖考創業翼佐大命出典方
任入贊朝政文德既著武功宣暢逮朕嗣位弼道惟明
宜登上司兼統軍戌内輔帝室外隆威重其進位太尉
中領軍如故
　　　下邳王晃鎮益州詔(孚第五子/泰始元年)
益州險逺素號難治宜以重將親賢鎮撫之南中郎將
下邳王晃清亮中正體行明潔才周政理有文武䇿識
其以晃為使持節都督寧益二州諸軍事安西將軍領
益州刺史(晉起居注晉書合難素/號難治一作王教  洽)
　　　太原王瓌追贈詔(孚第六子/泰始十年)
瓌乃心忠篤智器雅亮歴位文武有幹事之績出臨封
土夷夏懷附鎮守許都思謀可紀不幸早薨朕甚悼之
今安厝在近其追贈前將軍(並晉/書)
　　　高陽王珪督鄴城守詔(孚第七子/泰始二年)
鄴城守事宜速有人又當得親親有文武器任者高陽
王珪今未之國雖當出為蕃輔以才幹事亦古之制也
其以珪為督鄴城守事北中郎將
　　　高陽王珪為右僕射詔(泰始/六年)
尚書高陽王珪忠允善政思量宏濟蒞官盡心所居著
稱其以珪為右僕射
　　　封安平王孫承詔(安平王孚第四子翼武帝未/受禪卒以兄邕支子承嗣封)
安平獻王孫承昔以父早亡不建大祚以縣封之今以
三縣封為武邑王(並晉起/居注)
　　　貶中山王睦詔(睦宣帝弟中郎進之子初封高/陽王冀州刺史杜友奏睦招誘)
　　　　(逋亡有司奏事在赦前宜原詔/貶丹水縣侯呉平太康初復爵)
中山王所行何乃至此覽奏甚用憮然廣樹親戚將以
上輔王室下惠百姓也豈徒榮崇其身而使民踰典憲
乎此事當大論得失正臧否所在耳茍不宜君國何論
於赦令之間邪其貶睦為縣侯
　　　中山王睦復封高陽王詔(有司初奏封/江陽王下詔)
睦退靜思愆改修其徳今有爵土不但以赦江陽險逺
其以高陽郡封之(並晉/書)
　　　隴西王泰都督闗中詔(泰宣帝弟東武城侯馗/之子遷安西將軍都督)
關中内屛京畿外藩河右北扞戎狄南鎮巴漢宜任懿
親以靜西土隴西王泰秉心誠亮思度宏逺(晉起/居注)
　　　隴西王泰為太尉册(摰虞集載/必虞撰)
惟君行為時表親則宗臣論道經邦保乂皇家是用進
為上台其上清三元下寧九域永欽洪範以康濟宇宙
敬哉(初學記北/堂書鈔合)
　　　報扶風王亮詔(泰始中亮封扶風郡王持節都/督闗中秦州刺史胡烈為羌虜)
　　　　(所害遣將軍劉旂等赴救不進旂當斬亮上/言節度之咎由亮而出乞丏旂死詔報免官)
高平困急計城中及旂足以相拔就不能徑至尚當深
進今奔突有投而坐視覆敗故加旂大戮今若罪不在
旂當有所在
　　　扶風王亮為宗師詔(咸寜三年正/月  亮見後)
宗室戚屬國之枝葉欲令奉率德義為天下式然處富
貴而能慎行者寡召穆公糾合兄弟而賦棠棣之詩此
姬氏所以本枝百世也今以衛將軍扶風王亮為宗師
所當施行皆諮之於宗師也
　　　封瑯琊王伷二子詔(伷宣帝子平呉之役孫晧/奉牋詣伷降詔封二子)
瑯琊王伷督率所統連據涂中使賊不得相救又使瑯
琊相劉宏等進軍逼江賊震懼遣使奉偽璽綬又使長
史王恒率諸軍渡江破賊邊守獲督蔡機斬首降附五
六萬計諸葛靚孫奕等皆歸命請死功勲茂著其封子
二人為亭侯各三千戸賜絹六千匹
　　　東莞王世子覲為冗從僕射詔(伷初封東莞覲/為瑯琊㳟王)
東莞王世子覲貞固和粹有識見才幹其以為冗從僕
射(晉武起/居注)
　　　齊王攸出都督青州詔(攸文帝/子見後)
古者九命作伯或入毗朝政或出御方嶽周之吕望五
侯九伯實得征之侍中司空齊王攸明德清暢忠允篤
誠以母弟之親受台輔之任佐命立勲劬勞王室宜登
顯位以稱具瞻其以為大司馬都督青州諸軍事侍中
如故假節將本營千人親騎帳下司馬大車皆如舊增
鼓吹一部官騎滿二十人置騎司馬五人餘主者詳案
舊制施行
　　　齊玊攸封册
於戲惟命不于常天既遷有魏之祚我有晉既受順天
明命光建羣后越造王國于東土錫兹青社用藩翼我
邦家茂哉無怠以永保宗廟
　　　立城陽王兆後詔(兆字千秋文帝/子十歳而夭)
亡弟千秋少聰慧有夙成之質不幸早亡先帝先后特
所哀愍先后欲紹立其後而竟未遂每追遺意情懷感
傷其以皇子景度為千秋後雖非典禮亦近世之所行
且以述先后本㫖也
　　　樂安王鑒燕王機選師友詔(並文/帝子)
樂安王鑒燕王機並以長大宜得輔導師友取明經儒
學有行義節儉使足嚴憚昔韓起與田蘇遊而好善宜
必得其人
　　　封樂平王延祚詔(祚文帝子少有篤疾/不任封爵太康初詔)
弟祚早孤無識情所哀愍幼得篤疾日冀其瘥今遂廢
痼無復後望意甚傷之其封為樂平王使有名號以慰
吾心(並晉/書)
　　　封皇孫遹為廣陵王詔(太康/十年)
遹既長且仁可令以遹為廣陵王以廣陵臨淮為封國
邑五萬戸(王隠/晉書)
　　　省州牧詔(太康/初)
上古及中代或置州牧或置刺史置監御史皆總綱紀
而不賦政治民之事任之諸侯郡守昔漢末四海分崩
因以呉蜀自擅自是刺史内親民事外領兵馬此一時
之宜爾今頼宗廟之靈士大夫之力江表平定天下合
之為一當韜戢干戈與天下休息諸州無亊者罷其兵
刺史分職皆如漢氏故事出頒詔條入奏事京城二千
石專治民之重監司清峻於上此經久之體也其便省
州牧(杜氏/通典)
　　　太子率更僕詔(太康/八年)
太子率更僕東宫之達官也其進品第五秩與中庶子
左右衛率同職擬光禄勲(晉起/居注)
　　　禁立碑詔(咸寧/四年)
此石獸碑表既私襃美興長虛偽傷財害人莫大於此
一禁斷之其犯者雖㑹赦令皆當毁壞(宋書/)
　　　司馬璞為冗從僕射詔(起居/注)
司馬璞貞固和祥有識見才幹以璞為冗從僕射
　　　御史中丞請免王祥詔(中丞侯史光以祥疾闕/朝會請免官詔寢光奏)
太保元老高行朕所毗倚以隆政道者也前後遜讓不
從所執此非有司所得議也(以隆政道王隱晉/書以隆道宏治)
　　　王祥以睢陵公就第詔
古之致仕不事王侯今雖以國公留居京邑不宜復苦
以朝請其賜几杖不朝大事皆諮訪之賜安車駟馬第
一區錢百萬絹五百匹牀帳簟褥以舎人六人為睢陵
公舎人置官騎二十人以公子騎都尉肇為給事中使
常優游定省
　　　為王祥發哀詔(祥泰始五年薨時文明王/太后崩始踰月其後詔曰)
為睢陵公發哀亊乃至今雖每為之感傷要未得便敘
哀情今便哭之
　　　王覽為宗正卿詔(覽祥異母弟孝友名/亞于祥咸寧初詔)
覽少篤至行服仁履義貞素之操長而彌固其以覽為
宗正卿
　　　尊禮鄭沖五公詔(泰始/六年)
昔漢祖以知人善任克平宇宙推述勲勞歸美三俊遂
與功臣剖符作誓藏之宗廟副在有司所以明德庸勲
藩翼王室者也昔我祖考遭世多難攬授英儁與之斷
金遂濟時務克定大業大傅壽光公鄭沖太保朗陵公
何曾太尉臨淮公荀顗各尚德依仁明允篤誠翼亮先
皇光濟帝業故司空博陵元公王沈衛將軍鉅平侯羊
祜才兼文武忠肅居正朕甚嘉之書不云乎天秩有禮
五服五章哉其為壽光朗陵臨淮博陵鉅平國置郎中
令假夫人世子印綬食本秩三分之一皆如郡公侯比
　　　鄭沖以壽光公就第詔(泰始九年開沖字/文和滎陽  封人)
太傅韞德深粹履行高潔恬逺清虛確然絶世艾服王
事六十餘載忠肅在公慮不及私遂應衆舉歴登三事
仍荷保傅之重綢繆論道之任光輔奕世亮兹天工廸
宣謀猷宏濟大烈可謂朝之儁老衆所具瞻者也朕昧
于政道庶事未康挹仰耆訓導揚厥䝉庶賴顯德緝熙
有成而公屢以高年疾篤致仕告退惟從公志則朕孰
與諮謀譬彼涉川罔知攸濟是用未許迄于累載而高
讓彌篤至意難違覽其盛指俾朕憮然夫功成弗有上
德所隆成人之美君子與焉豈必遂朕憑賴之心以枉
大雅進止之度哉今聽其所執以壽光公就第位同保
傅在三司之右公宜頤精養神保衛太和以究遐福其
賜几杖不朝古之哲王欽祗國老憲行乞言以彌縫其
闕若朝有大政皆就諮之
　　　何曾為太保詔(泰始初詔/  曾見後)
蓋謨明弼諧王躬是保所以宣崇大訓克咸四海也侍
中太尉何曾立德高峻執心忠亮博物洽聞明識宏逺
翼佐先皇勲庸顯著朕纂洪業首相王室迪惟前人施
于朕躬實佐命興化光贊政道夫三司之任雖左右王
事若乃予違汝弼匡奬不逮則存乎保傅故將明衮職
未如用乂厥辟之重其以曾為太保侍中如故(並晉/書)
　　　何曾領司徒詔(曾固讓/詔曰)
司徒舊丞相之職自古及今總論人物治化之本以君
宏道故選於衆而復盤桓非所聞也(御覽引/晉書)
　　　何曾進太宰詔(曾以太保領司徒進/太傅屢乞遜位復詔)
太傅明朗高亮執心宏毅可謂舊徳老成國之宗臣者
也而高尚其事屢辭禄位朕以寡德憑賴保佑省覽章
表實用憮然雖欲成人之美豈得遂其雅志而忘翼佐
之益哉又司徒所掌務煩不可久勞耆艾其進太宰侍
中公如故朝㑹劒履乗輿上殿如漢相國蕭何田千秋
魏太傅鍾繇故事賜錢百萬絹五百匹及八尺牀帳簟
褥自副置長史掾屬祭酒及員吏一依舊制所給親兵
官騎如前主者依次案禮典務使優備
　　　原何遵等詔(有司奏何曾子劭與兄遵等/受故鬲令袁毅貨事下廷尉)
太保與毅有累世之交遵等所取差薄一皆置之(晉書/)
　　　何劭為侍中詔(太康四年/  劭見後)
何劭已歴試朝位博雅有拾遺顧問之才其以劭為侍
中(晉起/居注)
　　　石苞為司徒詔(苞鎮淮南聞呉師將入乃築壘/遏水以自固帝疑䇿免徴還時)
　　　　(鄴奚官郭廙疏理/苞下詔  苞見後)
前大司馬苞忠允清亮才經世務幹用之績所歴可紀
宜掌教典以讚時政其以苞為司徒
　　　又詔(有司奏苞前有折撓不堪其任以公/還第已為宏厚不宜擢用詔使就位)
呉人輕脆終無能為故疆場之事但欲完固守備使不
得越逸而已以苞計畫不同慮敵過甚故徴還更授昔
鄧禹撓於闗中而終輔漢室豈以一眚而掩大德哉
　　　石苞督察州郡播殖詔(苞奏州郡農桑宜遣掾/屬循行均土宜課殿最)
農殖者為政之本有國之大務也雖欲安時興化不先
富而教之以道無由而至今四海多事軍國用廣加承
征役之後屢有水旱之事倉庫不充百姓無積古者稼
穡樹藝司徒掌之今雖登論道然經國立政惟時所急
故陶唐之世稷官為重今司徒位當其任乃心王事有
毁家紓國乾乾匪躬之志其使司徒督察州郡播殖將
委亊任成垂拱仰辨若宜有所循行者其增置掾屬十
人聽取王官更練事業者
　　　羊祜為尚書右僕射詔(㤗始初/祜見後)
夫總齊機衡允釐六職朝政之本也祜執德清劭忠亮
純茂經緯文武謇謇正直雖處腹心之任而不總樞機
之重非垂拱無為委任責成之意也其以祜為尚書右
僕射衛將軍給本營兵(並晉書秉干寳晉/紀執作  劭作勁)
　　　羊祜開府詔(王隱/晉書)
使持節都督荆州諸軍衛尉將軍羊祜歴位文武有佐
命之勲其以祜為車騎將軍開府如三司之儀
　　　追贈羊祜詔
征南大將軍南城侯祜蹈德沖素思心清逺始在内職
值登大命乃心篤誠左右王事入綜機宻出統方岳當
終顯烈永輔朕躬而奄忽殂隕悼之傷懷其追贈侍中
太傅持節如故
　　　羊祜聽復本封詔(祜初封鉅平侯咸寧中增封/南城侯固讓及薨遺令不得)
　　　　(以南城侯入/柩詔聽之)
祜固讓歴年志不可奪身沒讓存遺操益厲此夷叔所
以稱賢季子所以全節也今聽復本封以彰高美
　　　封羊祜夫人䇿(祜卒二歳而呉平武帝/䇿告祜廟封其夫人)
皇帝使謁者杜宏告故侍中太傅鉅平成侯祜昔呉為
不恭負險稱號郊境不闢多歴年所祜受任南夏思靜
其難外揚元化内經廟畧著德推誠江漢歸心舉有成
資謀有全䇿昊天不弔所志不卒朕用悼恨于厥心乃
班命羣帥致天之討兵不踰時一征而滅疇昔之規若
合符契夫賞不失勞國有彞典宜増唘土宇以崇前命
而重違公高讓之素今封夫人夏侯氏萬歳鄉君食邑
五千戸
　　　陳騫留京城詔(騫臨淮東陽人歴侍中大將軍/都督揚州求入朝因乞骸骨帝)
　　　　(詔又屢稱疾復詔/視事固請許之)
騫元勲舊德統乂東夏方宏逺績以一呉㑹而所苦未
除每表懇切重勞以方事今聽留京城以前太尉府為
大司馬府增置祭酒二人帳下司馬官騎大車鼓吹皆
如前親兵百人厨田十頃厨園五十畝厨士十人器物
經用皆留給焉及給乘輿輦出入殿中加鼓吹如漢蕭
何故事(及一/作又)
　　　諭陳騫視事詔
騫履德論道朕所諮詢方賴謀猷以宏庶績宜時視事
可遣散騎常侍諭意
　　　裴秀為司空詔(泰始四年/秀見後)
夫三司之任以翼宣皇極弼成王事者也故經國論道
賴之明喆茍非其人官不虛備尚書令左光祿大夫裴
秀雅量宏博思心通逺先帝登庸贊事前朝朕受明命
光佐大業勲德茂著配蹤元凱宜正位居體以康庶績
其以秀為司空
　　　裴秀䘮禮詔(泰始/七年)
司空經德履哲體蹈儒雅佐命翼世勲業宏茂方將宣
獻敷制為世宗範不幸薨殂朕甚痛之其賜秘器朝服
一具衣一襲錢三十萬布百匹(並晉/書)
　　　衛瓘為青州刺史詔(泰始後/瓘見)
太尉將軍衛瓘忠允清識有文武之才宜令宣風萬里
為青州刺史以統戎政(晉起/居注)
　　　衛瓘進太保就第詔
司空瓘年未致仕而遜讓歴年欲及神志未衰以果本
情至真之風實感吾心令明其所執進位太保以公就
第給親兵百人置長史司馬從事中郎掾屬及大車官
騎麾蓋鼔吹諸威儀一如舊典給㕑田十頃園五十畝
錢百萬絹五百匹牀帳簟褥主者務令優備以稱吾崇
賢之意焉(晉書/)
　　　衛瓘給騎兵詔
太保衛瓘明允篤誠有匪躬之志其給千兵騎百人
　　　張華為度支尚書詔(咸寧五年/  華見後)
一年不收使公私俱匱不唯天時乃人事有不盡也故
總要者正在度支尚書也其以散騎常侍中書令張華
為度支尚書(並晉起/居注)
　　　平呉進封張華詔(太康/)
尚書關内侯張華前與故太傅羊祜共創大計遂典掌
軍事部分諸方算定權略運籌決勝有謀謨之勲其進
封為廣武縣侯增邑萬戶封子一人為亭侯千五百戸
賜絹萬匹(晉書/)
　　　詔張華(華好觀秘異圖緯考驗神怪造博物志/四百巻武帝詔問即於御前賜青鐵硯)
　　　　(麟角筆側理/紙裁為十巻)
卿才綜萬代博識無倫逺冠羲皇近次夫子然記事採
言亦多浮妄宜更刪翦無以冗長成文昔仲尼刪詩書
不及鬼神幽昧之事以言怪力亂神今卿博物志驚所
未聞異所未見將恐惑亂於後生繁蕪於耳目可更芟
截浮疑分為十卷(王子年/拾遺記)
　　　賜王沈𦵏地錢詔(泰始二年/  沈見後)
故驃騎將軍王沈忠允篤誠執德宏毅外清方夏内熈
衮職歴位著稱厥功茂焉不幸薨殞志業未究今當𦵏
其賜錢三十萬𦵏田一頃(太平/御覽)
　　　贈王沈司空公詔(泰始/三年)
夫表揚徃行所以崇賢垂訓慎終紀逺厚德興教也故
散騎常侍驃騎將軍博陵元公沈蹈禮居正執心清粹
經綸墳典才識通洽入歴常伯納言之位出幹監牧方
岳之任内著謀猷外宣威畧建國設官首登公輔兼統
中朝出納大命實有翼亮佐世之勲其贈沈司空公以
寵靈既徃使殁而不朽又前以翼贊之勲當受郡公之
封而固辭懇至嘉其讓德不奪其志可以郡公官屬送
𦵏
　　　荀顗為司徒詔(泰始後/顗見)
昔禹命九官契敷五教所以宏崇王化示民軌儀也朕
承洪業昧于大道思訓五品以康四海侍中司空顗明
允篤誠思心通逺翼亮先皇遂輔朕躬實有佐命弼導
之勲宜掌教典以隆時雍其以顗為司徒
　　　荀顗行太子太傅詔
侍中太尉顗温恭忠允至行純備博古洽聞耆艾不殆
其以公行太子太傅侍中太尉如故
　　　賜荀顗秘器等詔(泰始/七年)
侍中太尉行太子太傅臨淮公顗清純體道忠允立朝
歴司外内茂績既崇訓傅東宫徽猷宏著可謂行歸于
周有始有卒者矣不幸薨殂朕甚痛之其賜温明秘器
朝服一具衣一襲
　　　賜荀顗家錢詔
太尉不恤私門居無館宇素絲之志没而彌顯其賜家
錢二百萬使立宅舎(並晉/書)
　　　詔問荀勗(咸寧四年司徒何曾遷/太宰詔問勗  勗見後)
司徒處當得人副逺近之望并治事見才誰可也
　　　　荀勗答表(太平/御覽)
三公具瞻之望誠不可用非其人昔魏文帝用賈詡為
公孫權笑之尚書令李𦙍忠亮高絜堪處台輔
　　　荀勗進開府詔(太康/)
勗明哲聰達經識天序有佐命之功兼博洽之才久典
内任著勲宏茂詢事考言謀猷允誠宜登大位毗贊朝
政今以勗為左光禄大夫儀同三司開府辟召守中書
監侍中侯如故(晉書/)
　　　荀勗守尚書令詔
周之冡宰今尚書令皆古百揆之任以其亮采惠疇熈
帝之載實允於此勗肆力先朝庸勲超格受終之揆協
於大麓故授以此位也(曹嘉之/晉紀)
　　　賜荀勗詔
尚書令荀勗既久羸毁可賜乳酪太官隨日給之(太康/起居)
(注賜又詔云/可  蜜五斤)
　　　荀良為魏郡太守詔(太康元年/良勗從弟)
方今天下無事所重唯民魏郡大都㑹也太守宜得其
才其以荀良為魏郡太守(北堂/書鈔)
　　　馮紞為散騎常侍詔(太康七年散紞字少胄/安平人歴  騎常侍)
尚書馮紞忠亮在公歴職内外勤恪匪懈而疾未差屢
求放退其以紞為散騎常侍賜錢二十萬牀帳一具(晉/起)
(居/注)
　　　定律令加賞賈充等詔(泰始三年/  充見後)
漢氏以來法令嚴峻故自元成之世及建安嘉平之間
咸欲辯章舊典删革刑書述作體大歴年無成先帝愍
元元之命陷於宻網親發德音釐正名實車騎將軍賈
充奬明聖意諮詢善道太傅鄭沖又與司空荀顗中書
監荀勗中軍將軍羊祜中䕶軍王業及廷尉杜友守河
南尹杜預散騎侍郎裴楷潁川太守周雄齊相郭頎騎
都尉成公綏荀煇尚書郎桺軌等典正其事朕每鑒其
用心常慨然嘉之今法律既成始班天下刑寛禁簡足
以克當先㫖昔蕭何以定律受封叔孫通以制儀為奉
常賜金五百斤弟子皆為郎夫立功立事古之所重自
太傅車騎以下皆加禄賞其詳依故典(晉書云刑法志/詔末  其詳攷)
(差敘輒如詔簡異弟/子百人隨才品用)
　　　賈充守尚書令詔
尚書令百揆之首總參機衡出納朝政治績之所由也
車騎將軍賈充忠允清正通理經逺(闕/)迪文武謨勲宏
著其以充守尚書令(晉起/居注)
　　　賈充鎮闗中詔(時氐羌反叛帝深以為/慮乃下詔以充鎮關中)
秦涼二境比年屢敗胡虜縱㬥百姓荼毒遂使異類扇
動害及中州雖復呉蜀之冦未嘗至此誠由所任不足
以内撫夷夏外鎮醜逆輕用其衆而不能盡其力非得
腹心之重推轂委成大匡其弊恐為患未已每慮斯難
忘寢與食侍中守尚書令車騎將軍賈充雅量宏高達
見明逺武有折衝之威文懷經國之慮信結人心名震
域外使權統方任綏靜西夏則吾無西顧之念而逺近
獲安矣其以充為使持節都督秦涼二州諸軍事侍中
車騎將軍如故假羽葆鼓吹給第一駙馬朝之賢良欲
進忠規獻㬱者皆幸充此舉望隆惟新之化
　　　韓謐為賈充後詔(謐字長深南陽堵陽/人壽之子歴侍中)
太宰魯公充崇德立勲勤勞佐命背世殂隕每用悼心
又𦙍子早終世嗣未立古者列國無嗣取始封支庶以
紹其統而近代更除其國至於周之公旦漢之蕭何或
豫建元子或封爵元妃葢尊顯勲庸不同常例太宰素
取外孫韓謐為世子黎民後吾退而斷之外孫骨肉至
近推恩計情合於人心其以謐為魯公世孫以嗣其國
自非功如太宰始封無後如太宰所取必以已自出不
如太宰皆不得以為比(並晉/書)
　　　魏舒為僕射領選曹詔(太康四年/  舒見後)
吏部掌叙人倫治化之本也宜得忠正舊德尚書右僕
射魏舒寛泰宏毅潛通有才識其以舒為左僕射領選
曹(晉起/居注)
　　　魏舒就第賜予詔(太康四年山濤/薨以舒領司徒)
司徒劇陽子舒體道宏粹思量經逺忠肅居正在公盡
規入管銓衡官人允敘出贊衮職敷宏五教惠訓播流
德聲茂著可謂朝之俊乂者也而屢執沖讓辭㫖懇誠
申覽反覆省用憮然蓋成人之美先典所與難違至情
今聽其所執以劇陽子就第位同三司禄賜如前几杖
不朝賜錢百萬牀帳簟褥自副以舎人四人為劇陽子
舎人置官騎十人使光禄勲奉䇿主者詳案典禮令皆
如舊制
　　　賜慰魏舒詔
舒唯一子薄命短折舒告老之年處窮獨之苦每念怛
然為之嗟悼思所以散愁養氣可更增滋味品物仍給
陽燧四望繐牕戸皁輪車牛一乗庶出入觀望或足散
憂也
　　　賜魏舒𦵏妻錢地詔(王隱晉書舒為尚書三娶/妻皆亾自表求還本郡)
魏舒清貧不營財産頓舉衆䘮必無以自供其賜𦵏地
一頃錢五十萬
　　　考竟劉友詔(李憙為司𨽻校尉上言故立進令/劉友前尚書山濤中山王睦故尚)
　　　　(書僕射武陔各占官三更/稻田請免官貶謚武帝詔)
法者天下取正不避親貴然後行耳吾豈將枉縱其間
哉然案此事皆是友所作侵剥百姓以繆惑朝士姦吏
乃敢作此其考竟友以懲邪佞濤等不貳其過者皆勿
有所問易稱王臣謇謇匪躬之故今憙亢志在公當官
而行可謂邦之司直者矣光武有云貴戚且斂手以避
二鮑豈其然乎其申勅羣寮各慎所司寛宥之恩不可
數遇也
　　　李憙致仕加禮詔(憙字季和上/黨銅鞮人)
光禄大夫特進李憙杖德居義當升台司毗亮朕躬而
以年尊致仕雖優游無為可以頥神而虛心之望能不
憮然其因光禄之號改假金紫置官騎十人賜錢五十
萬禄賜班禮一如三司門施行馬
　　　征呉與王濬詔(濬為龍驤將軍率梁益諸軍東/下攻呉至西陵累有尅獲詔濬)
　　　　(進平東將軍/  濬見後)
軍人乘勝猛氣益壯便當順流長騖直造秣陵
　　　讓王濬詔(濬與王渾等伐呉初有詔濬至秣陵/受渾節度濬既至渾遣信要令暫過)
　　　　(論事濬報曰風利不得泊也遂乗勝納降渾/表濬違詔誣罪狀之有司按濬以檻車徴帝)
　　　　(弗許詔讓濬濬上表自理呉/平詔勿推拜輔國大將軍)
伐國事重宜令有一前詔使將軍受安東將軍渾節度
渾思謀深重案甲以待將軍云何徑前不從渾命違制
昧利甚失大義將軍功勲簡在朕心當率由詔書崇成
王法而於事終恃功肆意朕將何以令天下
　　　原王濬詔
濬前受詔徑造秣陵後乃下受渾節度詔書稽留所下
不至便令與不受詔同責未為經通濬不即表上被渾
宣詔此可責也濬有征伐之勞不足以一眚掩之
(以下原缺/)

　
　
　
方今多事嘉謀良圖委以老成也(御覧引/晉書)
　　　報山濤母老解職詔(濤心求退表疏/數十上乃聽)
君雖乃心在於色養然職有上下旦夕不廢醫藥且當
割情以隆在公
　　　山濤奪情詔(濤除太常遭母䘮歸鄉里詔起為/吏部尚書逼迫就職前後選舉並)
　　　　(得其/才)
吾所共致化者官人之職是也方今風俗陵遲人心進
動宜崇明好惡鎮以退讓山太常雖尚居諒闇情在難
奪方今務殷何得遂其志邪其以濤為吏部尚書(並晉/書)
(王隱晉書詔曰今風俗陵遲豈宜鎮以退讓山太常/雖在諒陰古人亦墨絰從戎其以濤為吏部尚書)
　　　山濤為吏部尚書詔(泰始/八年)
議郎山濤志性簡靜凌虛篤素立身行已足以勵俗其
以濤為吏部尚書(晉起/居注)
　　　山濤為少傅詔(咸寧初轉太子少傅加散騎常/侍除尚書僕射加侍中領吏部)
濤秉德沖素心思潛通清虛履道有古人之風雖使輔
導東宫宜兼督朝事(王隱/晉書)
　　　答白裒論山濤詔(濤除尚書僕射以老疾辭久/不攝職為左丞白裒所奏)
濤以病自聞但不聽之耳使濤坐執銓衡則可何必上
下邪不得有所聞
　　　遣諭山濤視事詔(濤志欲退因發從弟婦䘮/輒還外舍又詔乃起視事)
山僕射近日暫出遂以微苦求還豈吾側席之意其遣
丞掾奉詔喻㫖若體力故未平康者便以輿車輿還寺
舎
　　　戒山濤手詔(濤再居選職或以濤輕重任意帝/手詔戒之濤行之自若一年之後)
　　　　(衆情/乃寢)
夫用人惟才不遺疎逺卑賤天下便化矣(並晉/書)
　　　山濤為右僕射詔(太康初遷右僕射加光禄大/夫以老疾辭帝手詔不許後)
　　　　(拜司/徒)
山濤自典官人之任志在澄清風俗朕將倚之以宏訓
範庶人倫有日新之美其以為右僕射(晉起/居注)
　　　報山濤辭疾手詔
君以道德為世模表况自先帝識君逺意吾將倚君以
穆風俗何乃欲舎逺朝政獨高其志邪吾之至懷故不
足以喻乎何來言至懇切也且當以時自力深副至望
君不降志朕不安席(晉書/)
　　　山濤為司徒詔
濤道高德茂器宇淵濟宜贊三事以敷五教(王隱/晉書)
　　　報山濤拜司徒固讓詔
君年耆德茂朝之碩老是以授君台輔之位而逺崇克
讓至于反覆良用於邑君當終始朝政翼輔朕躬(晉書/)
　　　鄭袤為司空詔(袤字林叔滎陽開封人/泰始中詔固辭見許)
光禄大夫宻陵侯袤履行純正守道沖粹退有清和之
風進有素絲之節宜登三階之曜補衮職之闕明弼朕
躬以匡不逮今以袤為司空(晉書晉起居注合/登一作齊曜作擢)
　　　侍中盧欽追贈詔(咸寧四年/  欽見後)
欽履道清正執德貞素文武之稱著於方夏入躋機衡
惟允庶事肆勤内外有匪躬之節不幸薨殁朕甚悼之
其贈衛將軍開府儀同三司(晉書/)
　　　盧浮為博士詔(太熈元年人浮字子雲欽子起/家太子舎  病廢以為博士祭)
　　　　(酒不/就)
盧浮修行明經以為國子博士(晉起/居注)
　　　賜李𦙍二家錢榖詔(𦙍為司徒太康五年薨帝/思𦙍清節詔賜併及灌家)
　　　　(見𦙍/  後)
故司徒李𦙍太常彭灌並履忠清儉身没家無餘積賜
𦙍家錢二百萬榖千斛灌家半之
　　　王基三家賜榖詔
故司空王基衛將軍盧欽領典軍將軍楊囂並素清貧
身殁之後居無私積頃者饑饉聞其家大匱其各賜榖
三百斛(並晉/書)
　　　賜王基家奴婢詔
故司空王基既著德立勲又治身清素不營産業久在
重任家無私積可謂身没行顯足用勵俗者也其以奴
婢二人賜其家(魏志/)
　　　王沖為治書侍御史詔
故司空王基夙為先帝授任基子尚書郎沖雖在清途
猶未免楚撻其以沖為治書侍御史(晉太康/起居注)
　　　華表為太常卿詔(表字偉容平原高唐人歆/之子泰始中歴太常卿)
華表清賢履道内貞外順歴位忠恪言行不玷其以為
太常卿(臧榮緒/晉書)
　　　華表致政詔
表清貞履素有老成之美久幹王事靜恭匪懈而以疾
固辭章表懇至今聽如所上以為太中大夫賜錢二十
萬牀帳褥席禄賜與卿同門施行馬(晉書/)
　　　華嶠為散騎常侍詔(嶠表謝非臣典筆/申辭所能陳表)
散騎以從容侍從承答顧問掌贊詔命平處文籍故前
世多參用文學之士議郎華嶠有論議著述之才其以
嶠為散騎常侍兼與中書共參著作事
　　　詔尚書(嶠由是得徧觀祕籍/為漢後書九十七巻)
亭侯嶠體素宏簡文學該通經覽古今博聞多識著書
實録有良史之志故轉為祕書監其加散騎常侍班同
中書寺為内臺使中書散騎及著作治禮音律天文數
術南省文章門下撰集皆典統之(並華嶠集尚亭/侯御覽作  書)
　　　責石鑒詔(鑒先都督隴右偽論功免官後為豫/州刺史討呉賊虛張首級下詔  鑒)
　　　　(見/後)
昔雲中守魏尚以斬首不實受刑武牙將軍田順以詐
增虜獲自殺誣罔敗法古今所疾鑒備大臣吾所取信
往者西事公欺朝廷以敗為得竟不推究中間黜免未
久尋復授用冀能補過而乃與下同詐所謂大臣義得
爾乎有司奏是也顧未忍耳今遣歸田里終身不得復
用勿削爵土也(晉書/)
　　　劉毅為國子祭酒詔(毅見/後)
劉毅博學多聞其以毅為散騎常侍國子祭酒(臧榮緒/晉書)
　　　賜郭奕諡簡詔(奕字大業太原陽曲人歴尚/書太康八年卒  詳王濟下)
諡所以旌德表行按謚法一德不懈為簡奕忠毅清直
立德不渝
　　　城門校尉侯史光為御史中丞詔(泰始東光字/孝明  莱掖)
　　　　(人歴/少府)
光忠亮篤素有居正執義之心歴職内外恪勤咸公其
以光為御史中丞雖屈其列校之位亦所以伸其司直
之才
　　　賜少府侯史光葬錢詔
光厲志守約有清忠之節家極貧儉其賜錢五十萬(並/晉)
(書/)
　　　劉頌守廷尉詔(咸寧中/頌見後)
黄門郎劉頌直平居正兼明法理可議郎守廷尉(北堂/書鈔)
　　　庾純為河南尹詔(泰始六年/  純見後)
河南京畿大都為四方之表則中書令庾純清粹忠正
才經治亂其以純為河南尹(晉中興書作才經治亂/王隱晉書  才紹治化)
　　　庾純為國子祭酒詔(咸寧/三年)
議郎庾純篤志好古敦説詩書有儒行宜訓導國子(臧/榮)
(緒晉/書)
　　　劉智為國子祭酒詔(咸寧/四年)
南陽王師劉智學行優著其以智為國子祭酒(臧榮緒/晉書)
　　　給羅憲鼓吹詔(憲字令則襄陽人仕蜀領軍泰/始初領武陵太守入朝下詔)
憲忠烈果毅有才䇿器幹可給鼓吹
　　　馬隆宣威將軍詔(隆字孝興東平平陸人為/武威太守大破虜衆下詔)
隆以偏師寡衆奮不顧難冐險能濟其假節宣威將軍
加赤幢曲葢鼓吹(並晉/書)
　　　胡奮免入直詔(奮字元威安定臨涇/人女為武帝貴人)
射聲校尉胡奮外掌方任内參九列不宜同之常例勿
使入直(王隱/晉書)
　　　胡奮為冠軍將軍詔(泰始/七年)
議郎胡奮開爽忠亮有文武才幹歴位外内涉練戎亊
威畧之聲著於(闕/)　其以奮為冠軍將軍
　　　羊琇為中䕶軍詔(泰始七年后琇字稚/舒景獻皇  從父弟)
中䕶軍職典武選宜得堪幹其事者左衛將軍羊琇有
明贍才見乃心在公其以琇為中䕶軍(並晉起/居注)
　　　免羊琇官詔(泰始中中䕶軍羊琇乗羊車/為司𨽻校尉劉毅所奏帝詔)
羊車雖無制猶非素者所服免官(宋書/)
　　　羊琇贈開府詔
琇與朕有先后之親少小之恩歴位外内忠允茂著不
幸早薨朕甚悼之其追贈輔國大將軍開府儀同三司
(晉書/)
　　　王恂為散騎常侍詔(泰始元年皇恂字/良夫文明  后弟)
給事黄門侍郎王恂篤志好學不殞先業久歴朝班職
用有效宜拾遺左右其以恂為散騎常侍
　　　王恂為河南尹詔(咸寧/三年)
河南百郡之首其風教宜為遐邇所模以導齊之侍中
奉車都尉王恂忠亮篤誠才兼内外明於治化其以恂
為河南尹
　　　韓伯為領軍詔(泰始四年韓東/晉又自有  伯)
尚書韓伯陳疾解職領軍閑無上直之勞可得從容養
病更以伯為領軍將軍(並晉起/居注)
　　　程咸為散騎常侍詔(泰始十年/  咸見後)
黄門郎程咸博學洽通文藻清敏歴職左右劬勞内侍
乃心在公夙夜不懈其以咸為散騎常侍左通直郎(臧/榮)
(緒晉/書)
　　　旌竇允詔(允字雅始平人為浩亹/長遷謁者泰始中詔)
當官者能絜身脩已然後在公之節乃全身善有章雖
賤必賞此興化立教之務也謁者竇允前為浩亹長以
脩勤清白見稱河右是輩當擢用使立行者有所勸主
者詳復參訪有以旌表之
　　　賜王宏榖詔(宏字正宗高平人泰始初為汲郡/太守有殊績石鑒上其事下詔)
朕惟人食之急而懼天時水旱之運夙夜警戒念在於
農雖詔書屢下勑厲慇勤猶恐百姓廢惰以損生植之
功而刺史二千石百里長吏未能盡勤至使地有遺利
而人有餘力每思聞監司糾舉能不將行其賞罰以明
沮勸今司𨽻校尉石鑒上汲郡太守王宏勤恤百姓導
化有方督勸開荒五千餘頃而熟田常課頃畝不減比
年暜饑人食不足而宏郡界獨無匱乏可謂能以勸教
時同功異者矣其賜宏榖千斛布告天下咸使聞知
　　　陳邵為給事中詔(邵字節良東海襄賁人/累遷燕王帥泰始中詔)
燕王師陳邵清貞潔靜行著邦族篤志好古博通六籍
耽恱典誥老而不倦宜在左右以敦儒教可為給事中
(並晉書作晉起居注以/敦儒教  以篤儒訓)
　　　張建為給事中詔(太康/七年)
郎中張建忠篤履素為江表士大夫所稱宜在中朝其
以建為給事中
　　　朱整為吏部尚書詔(太康四年八月/  詔一作制)
選曹銓管人才宜得忠恪寡欲抑華崇本者尚書朱整
周慎亷敬以道素自居是其人也其以整為吏部尚書
(銓管一作銓簡忠恪/作恪謹亷敬作敬譲)
　　　王琛為太子庶子詔(太康/十年)
尚書郎王琛每所陳論意在忠讜其以為太子庶子
　　　論趙享詔(太康/)
議郎趙享質禀純粹思議通濟學之有舊方欲叙授而
得此薦意常念之(並晉起/居注)
　　　陽平太守梁桺賜粟詔(太康/十年)
陽平太守梁栁治績尤異賜粟千斛秋中二千石(王隱/晉書)
　　　徴皇甫謐為太子中庶子詔(咸寧元年/  謐見後)
男子皇甫謐沈靜履素守學好古與流俗異趣其以謐
為太子中庶子(晉書/)
　　　徴朱沖詔(咸寧四年累沖字巨/容南安人  徴不應)
處士朱沖履行高絜經學修明其徴為博士(虞般佑/高士傳)
　　　乂詔
東宫官屬亦宜得履蹈至行敦悦典籍者其以沖為太
子右庶子(晉書/)
　　　曹志為樂平太守詔(武帝受禪志降為鄄城/縣公下詔  志見後)
昔在前世雖歴運迭興至於先代苗裔傳祚不朁或列
藩九服式序王官選衆命賢惟德是與蓋至公之道也
魏氏諸王公養德藏器壅滯曠久前雖有詔當須簡授
而自頃衆職少缺未得式叙前濟北王曹志履德清純
才高行絜好古博物為魏宗英朕甚嘉之其以志為樂
平太守
　　　曹志為國子博士詔(咸寧/初)
鄄城公曹志篤行履素達學通識宜在儒林以宏胄子
之教其以志為散騎常侍國子博士(並晉/書)
　　　賜曹琨詔(翕襲魏東平王入晉封廩邱公泰/始二年遣世子琨奉表來朝詔曰)
翕乗德履道魏宗之良今琨逺至其假世子印綬加騎
都尉賜服一具錢十萬隨才敘用(魏志/注)
　　　封夏侯惇後詔(泰始二年高安郷侯/夏侯佐卒惇之孫也)
夏侯惇魏之元功勲書竹帛昔庭堅不祀猶或悼之况
朕受終於魏而可忘其功臣哉其擇惇近屬紹封之(晉/陽)
(秋/)
　　　賜劉廙葬錢詔
故侍中劉廙以清識明鑒有聲前代昔宣皇帝接以師
友之恩廙墓為盜賊所發甚用惻然其子阜素甚清貧
今當殯葬其給轜車銘旌賜錢給作藏人功至時遣使
者祭之
　　　賜傅嘏夫人鮑氏𦵏錢詔
故太常傅嘏者以命德賢才為先帝所接登龍之際有
翼贊盡忠之勲早代殞没不終功業每念其遺績常存
於心今嘏夫人鮑當𦵏賜錢十萬給作𦵏藏人功嘏墓
開祭以少牢(並太平/御覽)
　　　䘏王淩鄧艾後詔(泰始/元年)
昔太尉王淩謀廢齊王而王竟不足以守位征西將軍
鄧艾矜功失節實應大辟然被書之日罷遣人衆束手
受罪比於求生遂為惡者誠復不同今大赦得還若無
子孫者聽使立後令祭祀不絶
　　　以鄧朗為郎中詔
艾有功勲受罪不逃刑而子孫為萌𨽻朕常愍之其以
嫡孫朗為郎中(並魏/志)
　　　王經孫為郎中詺(經字彦偉清河人甘露中歴/尚書坐高貴鄉公事為文帝)
　　　　(所誅泰始/元年詔賜)
故尚書王經雖身陷法辟然守志可嘉門戸堙没意常
愍之其賜經孫郎中(漢魏/春秋)
　　　文立為散騎常侍詔(泰始初/立見後)
太子中庶子文立忠貞清實有思理器幹前在濟陰政
事脩明後事東宮盡輔導之節昔光武平隴蜀皆收其
賢才以敘之蓋所以拔幽滯而濟殊方也其以立為散
騎常侍(晉書/)
　　　譙周為散騎常侍詔
騎都尉譙周閒居中道不仕危國蜀亡之際勸劉禪歸
命有忠君濟民之謀又躭習典藝博物洽聞朕甚嘉之
以為散騎常侍(干寶/晉紀)
　　　追賜譙周詔
騎都尉譙周篤志好古服膺儒義擢授近侍命位未加
不幸殞䘮朕甚悼之賜朝服一具衣一襲錢十五萬䘮
葬所給比從散騎常侍之制也(北堂/書鈔)
　　　陳壽為侍御史詔(壽為平原侯相入為著作杜/預表為散騎常侍詔答  壽)
　　　　(見/後)
昨適用蜀人壽良具員耳可以為侍御史(華陽/國志)
　　　諸葛京署吏詔
諸葛亮在蜀盡其心力其子瞻臨難而死義天下之善
一也其孫京隨才署吏(泰始起/居注)
　　　卻正為巴西太守詔(泰始/八年)
正昔在成都顛沛守義不違忠節及見受用盡心幹事
有治理之績其以正為巴西太守(蜀志/)
　　　追䘏傅僉詔
蜀將軍傅僉前在關城身拒官軍致死不顧僉父彤復
為劉備戰亡天下之善一也豈由彼此以為異僉昔著
募後没入奚官免為庶人(王隱/蜀記)
　　　孫晧封歸命侯詔(太康/元年)
孫晧窮迫歸降前詔待之以不死今晧垂至意猶愍之
其賜號為歸命侯進給衣服車乗田三十頃歲給榖五
千斛錢五十萬絹五百匹緜五百斤晧太子瑾拜中郎
諸子為王者拜郎中(呉志/)
　　　石偉為議郎詔(偉字公操南郡人仕呉光祿勲/辭老呉平太康二年下詔偉佯)
　　　　(狂不/受)
呉故光禄大夫石偉秉志清白皓首不渝雖處危亂亷
節可紀年已過邁不堪逺涉其以偉為議郎加二千石
秩以終厥世(楚國先/賢傳)
　　　陸喜等授用詔(太康中以喜為散/騎常侍  喜見後)
偽尚書陸喜等十五人南士歸稱竝以貞絜不容晧朝
或忠而獲罪或退身修志放在草野主者可皆隨本位
就下拜除勅所在以禮發遣須到隨才授用(晉書/)
　　　袁奥從九卿詔(奥字公榮祭酒渙之子/為光禄勲見袁氏世紀)
太中大夫新蔡男袁奥行誼優異可從九卿崇重之例
(晉/録)
　　　孔鼂犯諱詔(博士孔鼂上書犯帝諱後自上又/觸諱而引詩書不諱臨文不諱有)
　　　　(司奏以慢/論詔曰)
鼂自理頃所稱引雖不與今相值然情有所由其特原
之然則自今以後三帝諱情亦瞿然長吏以上足閒禮
法可如舊科其餘散官以下但用謬語者不可具貴又
古者内諱不出宫但勿聽以為名字至於吾名但在見
避過禮其或過謬皆勿卻問以煩簡書也(杜氏/通典)
　　　復扶餘國詔(武帝時扶餘頻來朝貢太康六年/為慕容廆所破其王依慮自殺子)
　　　　(弟走保沃沮帝為下詔依/羅復為王以兵送還國)
夫餘王世守忠孝為惡虜所滅其愍念之若其遺類足
以復國者當為之方計使得存立(晉書/)
　
　
　
　
　西晉文紀巻二
欽定四庫全書
　西晉文紀卷三　　　　　明　梅鼎祚　編
西晉(三/)
　　惠帝(諱𠂻字正度武帝第二子泰始三年/立為皇太子嗣位十七年中毒薨)
　　　改元永平詔(武帝太熙元年四月崩皇太子即/位改元永熈明年正月改元永平)
朕夙遭不造淹恤在疚賴祖宗遺靈宰輔忠賢得以𦕈
身託于羣后之上昧于大道不明于訓戰戰兢兢夕惕
若厲乃者哀迷之際三事股肱惟社稷之重率遵翼室
之典猶欲長奉先皇之制是以有永熈之號然日月踰
邁已涉新年開元易紀禮之舊章其改永熈二年為永
平元年(晉書/)
　　　秘書監詔(永平/元年)
秘書監綜理經籍考校古今課試署吏領有四百人直
專其事(王隱/晉書)
　　　改著作詔(元康二年於是/改𨽻秘書省)
著作舊屬中書而秘書既别典文籍今改中書著作郎
為秘書著作郎(北堂/書鈔)
　　　皇后蠶服詔(元康/六年)
魏以來皇后蠶服皆以文繡非古義也今宜純服青以
為永制(晉書/)
　　　公孫淑妃進貴人詔
峻陽園淑妃公孫明識貞粹今進位為貴人(晉起/居注)
　　　輔太子詔(惠帝即位立遹為皇太子盛選徳望/以為師傅元康元年出就東宫又詔)
遹尚幼䝉今出上東宫雖當賴師傅羣賢之訓其遊處
左右宜得正人使共周旋能相長益者太保衛瓘息庭
司空隴西王泰息畧太子太傅楊濟息毖太子太師裴
楷息憲太子少傅張華息禕尚書令華廙息恒並以道
義之門有不肅之訓其令此六人更共徃來與太子習
數備賓友也(王隱晉書益雖晉/書作惟長  者止)
　　　隴西王世子越楊邈奉朝請詔(元康二年越以/隴西王世子為)
　　　　(騎都尉與駙馬都尉楊邈及琅邪王/伷子繇俱侍講東宫  越改封東海)
隴西王世子越駙馬都尉楊邈並可奉朝請侍從左右
與太子游處(晉起/居注)
　　　立愍懷子臧為皇太孫詔(臧字敬文太子第二/子初與父同幽金墉)
　　　　(永康元年立後為/趙王倫所廢見害)
咎徴數發姦回作變遹既逼廢非命而沒今立臧為皇
太孫(晉書/)
　　　汝南王亮為太宰詔(永平元/年三月)
大司馬汝南王亮體道沖粹通識政理宣翼之績顯於
本朝二南之風流于方夏將憑逺猷以康王化其以亮
為太宰録尚書事入朝不趨劒履上殿增掾屬十人給
千兵百騎與太保衛瓘對掌朝政
　　　矯授楚王瑋詔(永平元年六月汝南王亮太保/衛瓘以瑋性貪戾使與諸王之)
　　　　(國瑋甚忿長史公孫宏舎人岐盛為亮瓘所/惡矯稱瑋命誣亮瓘於賈后后使惠帝為詔)
　　　　(收亮瓘并以瑋矯制並殺之復為瑋發/哀賈后惡亮瓘又忌瑋故以計相次誅)
太宰太保欲為伊霍之事王宜宣詔令淮南長沙成都
王屯宫諸門廢二公
　　　發楚王哀詔
周公決二叔之誅漢武斷昭平之獄所不得已者廷尉
奏瑋已伏法情用悲痛吾當發哀
　　　徙東萊王蕤詔(蕤齊王攸子冏之弟積怨冏宻/表冏專權與左衛將軍王輿謀)
　　　　(廢冏事覺/免為庶人)
大司馬以經識明斷高謀逺畧猥率同盟安復社稷自
書契所載周召之美未足比勲故授公上宰東萊王蕤
潛懷忌妬苞藏禍心與王輿宻謀圖欲譖害收輿之日
蕤與青衣共載微服奔走經宿乃還奸凶赫然妖惑外
内又前表冏所言深重雖管蔡失道牙慶亂宗不復過
也春秋之典大義滅親其徙蕤上庸
　　　立成都王頴為皇太弟詔(永安元年二月清初/太子遹廢死立  河)
　　　　(王覃為太子成都王穎/復廢覃自立為皇太弟)
朕以不德纂承鴻緒于兹有五載禍亂滔天姦逆仍起
至乃幽廢重宫宗廟圯絶成都王頴温仁惠和剋平暴
亂其以頴為皇太弟都督中外諸軍事丞相如故
　　　豫章王熾為皇太弟詔(永安元年十二月河間/王顒將張方逼帝遷長)
　　　　(安顒廢頴表立熾/為太弟是為懐帝)
天禍晉邦冢嗣莫繼成都王頴自在儲貳政績虧損四
海失望不可承重其以王還第豫章王熾先帝愛子令
問日新四海注意今以為皇太弟以隆我晉邦以司空
越為太傅與太宰顒夾輔朕躬司徒王戎參録朝政光
禄大夫王衍為尚書左僕射安南將軍虓安北將軍濬
平北將軍騰各守本鎮高宻王簡為鎮南將軍領司𨽻
校尉權鎮洛陽東中郎將模為寧北將軍都督冀州鎮
于鄴鎮南大將軍劉宏領荆州以鎮南土周馥繆𦙍各
還本部百官皆復職齊王冏前應還第長沙王乂輕陷
重刑封其子紹為樂平縣王以奉其嗣自頃戎車屢征
勞費人力供御之物皆減三分之二戶調田租三分減
一蠲除苛政愛人務本清通之後當還東京(晉書鈔北/堂書  詔)
(云天禍晉祚冢嗣莫繼/鸞軫弗禦禁軍莫衛)
　　　琅邪王睿通直詔
散騎常侍琅邪王睿日新匪懈宜在機近其令睿通直
也
　　　董猛封武安侯詔(永平/元年)
中侍董猛固讓封邑其封武安侯(晉惠帝/起居注)
　　　張華為中書監詔(永平/元年)
華前任中書有思謀之勤機宻之要宜得其才以華為
中書監加侍中(王隠/晉書)
　　　張華儀同三司詔(元康/元年)
中書監光禄大夫張華歴世腹心情所憑頼故疇其勲
績使儀同三司而虛沖挹損難違高尚其以為光祿大
夫儀同三司本職如故(晉起/居注)
　　　追復張華爵位詔(華為趙王倫所害倫誅詔令/羣官通議多稱其寃宜復爵)
　　　　(位太安二/年下詔)
夫愛惡相攻佞邪醜正自古而有故司空壯武公華竭
其忠貞思翼朝政謀謨之勲每事賴之前以華弼濟之
功宜同封建而華固讓至于八九深陳大制不可得爾
終有顛敗危辱之慮辭義懇誠足勸逺近華之至心誓
於神明華以伐呉之勲受爵於先帝後封既非國體又
不宜以小功踰前大賞華之見害俱以奸逆圖亂濫被
枉賊其復華侍中中書監司空公廣武侯及所沒財物
與印綬䇿遣使弔祭之
　　　給周處母詔(永平/七年)
處母年老加以逺人朕每愍念給其醫藥酒米賜以終
年(並晉/書)
　　　王渾録尚書事詔(元康/元年)
司徒王渾秉德中正器量宏逺歴位外内文武勲庸著
在方䇿宜參弼機衡以亮天工其可録尚書事(晉起居/注  秉)
(徳中正書鈔作秉/法從正器一作思)
　　　王戎開府詔(元康元年人戎字濬沖/琅邪臨沂  終司徒)
尚書僕射光禄大夫王戎清虛履道謀猷沖逺敭歴外
任宣力四方入掌機衡官才允叙將澄清風俗顯一羣
望宜崇其職乃可贊成王化其以光祿大夫開府儀同
三司(王隱晉書夫晉起居注詔云光祿大夫王/戎光禄大  裴楷開府辟召儀同三司)
　　　王戎領吏部詔(元康/元年)
夫興治成務要在官人銓管之為任不可假授侍中中
書令光禄大夫王戎經德靜正鑒識明逺其以戎領吏
部(晉起/居注)
　　　王戎為尚書令詔(永寧元年惠帝反宫以戎為/尚書令  太平御覽作太熈)
　　　　(元/年)
夫總百揆之得失管王政之開塞者端右之職也是以
自漢代以來每選此官必慎其人議郎王戎可為尚書
令(晉書/)
　　　楊超為騎都尉詔(永寧/初)
舅氏失道宗族隕墜渭陽之思孔懷感傷其以蓩亭侯
楊超為奉朝請騎都尉以慰蓼莪之思焉(並晉/書)
　　　封石苞孫詔(元康/元年)
故樂陵公石苞國祚莫繼其特以苞孫行為樂陵公
　　　封王基孫詔
司空王基爵祚再絶其以故安陽令振次男恢紹爵(並/晉)
(起居/注)
　　　復位詔(永寧元年正月趙王倫篡位遷帝/于金墉城是年四月倫誅復位)
朕以不德篹承皇統逺不能光濟大業靖綏四方近不
能閑明刑威式遏姦宄至使逆臣孫秀敢肆凶虐窺間
王室遂奉趙王倫饕據天位鎮東大將軍齊王冏征北
大將軍成都王頴征西大將軍河間王顒竝以明德茂
親忠規允著首建大䇿匡救國難尚書漼共立大謀左
衛將軍王輿與羣公卿士協同謀畧親勒本營斬秀及
其二子前趙王倫為秀所誤與其子等已詣金墉迎朕
幽宫旋軫閶闔豈在余一人獨饗其慶宗廟社稷實有
賴焉
　　　討劉輿詔(永安二年十月劉輿字慶孫中山魏/昌人張昌之亂  喬為豫州刺史東)
　　　　(海王越以范陽王虓領豫州喬距之輿時為/潁川太守昵於虓喬表列輿罪惡河間王顒)
　　　　(乃宣詔使劉宏等併力攻虓於許昌輿弟琨/率衆救虓未至虓敗後為東海王越長史)
得豫州刺史劉喬檄稱潁川太守劉輿迫脅驃騎將軍
虓距逆詔令造構凶逆擅刼郡縣合聚兵衆擅用茍晞
為兖州斷截王命鎮南大將軍荆州刺史劉宏平南將
軍彭城王繹等其各勒所統徑㑹許昌與喬并力今遣
右將軍張方為大都督統精卒十萬建武將軍吕朗廣
武將軍騫貙建威將軍刁默等為軍前鋒共㑹許昌除
輿兄弟
　　　同前(前見惠帝紀此見/劉輿傳總一詔也)
潁川太守劉輿迫脅范陽王虓距逆詔命多樹私黨擅
刼郡縣合聚兵衆輿兄弟昔因趙王㛰親擅弄權勢凶
狡無道久應誅夷以遇赦令得全首領小人不忌為惡
日滋輒用茍晞為兖州斷截王命鎮南大將軍宏平南
將軍彭城王繹征東大將軍準各勒所領徑㑹許昌與
喬并力今遣右將軍張方為大都督督建威將軍吕朗
陽平太守刁黙率步騎十萬同㑹許昌以除輿兄弟敢
有舉兵距違王命誅及五族能殺輿兄弟送首者封三
千戸縣侯賜絹五千匹
　　　青筒詔(張方之亂逼上出謁宗/廟上以青筒詔勅中書)
體中不佳不堪出也(晉八王/故事)
　　　追復愍懐太子遹册文(賈后既誅冊復太子迎/太子䘮於許昌又為哀)
　　　　(册謚/愍懷)
皇帝使使持節兼司空衛尉伊䇿故皇太子之靈曰嗚
呼維爾少負岐嶷之質荷先帝殊異之寵大唘土宇奄
有淮陵朕奉遵遺㫖越建爾儲副以光顯我祖宗祗爾
德行以從保傅事親孝敬禮無違者而朕昧于凶構致
爾于非命之禍俾申生孝已復見於今頼宰相賢明人
神憤怨用唘朕心討厥有罪咸伏其辜何補於荼毒寃
魂酷痛哉是用忉怛悼恨震動於五内今追復皇太子
䘮禮反𦵏京畿祠以太牢䰟而有靈尚獲爾心(䘮禮王/隱晉書)
(有備至/二字)
　　　告愍懐太子哀䇿文
皇帝臨軒使洗馬劉務告于皇太子之殯曰咨爾遹幼
稟英挺芬馨誕茂既表髫齔高明逸秀昔爾聖祖嘉爾
淑美顯詔仍崇名振同軌是用建爾儲副永統皇基如
何凶戾潛構禍害如兹哀感和氣痛貫四時嗚呼哀哉
爾之降廢寔我不明牝亂沈烖釁結禍成爾之逝矣誰
百其形昔之申生含枉莫訟今爾之負抱寃于東悠悠
有識孰不哀慟壺關干主千秋悟已異世同規古今一
理皇孫唘建降祚爾子雖悴前終庶榮後始窀穸既營
將寧爾神華髦電逝戎車雷霆芒芒羽葢翼翼縉紳同
悲等痛孰不酸辛庶光來葉永世不泯(並晉/書)
　　　齊王冏復封册(永興初以冏有誅賈后復惠帝/之勲輕陷重刑乃封子超為縣)
　　　　(王以繼冏祀光/熈初追册冏)
咨故大司馬齊王冏王昔以宗藩穆𦙍紹世緒于東國
作翰許京允鎮靜我王室誕率義徒同盟觸澤克成元
勲大濟潁東朕用應嘉茂績謂篤爾勞俾式先典以疇
兹顯懿廓土殊分跨兼呉楚崇禮備物寵侔蕭霍庶憑
翼戴之重永隆邦家之望而恭德不建取侮二方有司
過舉致王于戮古人有言曰用其法猶思其人况王功
濟朕身勲存社稷追惟既往有悼於厥心哉今復王本
封命嗣子還紹厥緒禮秩典度一如舊制使使持節大
鴻臚即墓賜䇿祠以太牢䰟而有靈祗服朕命肆寧爾
心嘉兹寵榮(並晉/書)
　　　何攀封西城公䇿(攀字惠興蜀郡郫人為/翊軍校尉誅楊駿䇿封)
於戲在昔先王光濟厥世罔不開國列土建德表功也
故逆臣楊駿謀危社稷構兵飛矢集于殿庭白刃交於
宫闈攀受命奮討凶逆速殄忠烈果毅朕甚嘉焉今以
魏興之西城為攀封國錫兹𤣥社苴以白茅永為晉藩
輔徃欽哉敬乃有土惠康黎元無或以隳爾顯烈(華陽/國志)
　　　贈汧督馬敦䇿書(敦輿氐賊齊萬年力戰存汧/為州司所誣死獄以梁王彤)
　　　　(疏理/追贈)
皇帝咨故督守闗中侯馬敦忠勇果毅率勵有功固守
孤城危逼獲濟寵秩未加不幸䘮亡朕用悼焉今追贈
牙門將軍印綬祠以少牢䰟而有靈嘉兹寵榮(見潘岳/馬汧督)
(誄醜北堂書鈔載齊王九錫文梟㓕/凶  罪人斯得是用錫君鉄鉞各一)
　　懷帝(名熾字豐度武帝第二十五子封豫章郡王/立為皇太弟惠帝崩嗣位五年洛京陷為劉)
　　　(聰執歸平陽封/會稽公見弑)
　　　劉寔以侯就第詔(懷帝即位寔授太尉自陳年/老固辭不許左丞劉坦上言)
　　　　(宜臨寔所/守詔曰)
昔虞任五臣致垂拱之化漢相蕭何興寧一之譽故能
光隆於當時垂裕於百代朕紹天明命臨御萬邦所以
崇顯政道者亦頼之於元臣庶尹畢力股肱以副至望
而君年耆告老確然難違今聽君以侯就第位居三司
之上秩禄準舊賜几杖不朝及宅一區國之大政將就
諮于君副朕意焉
　　　詔茍晞(晞初為北軍中候行兖州刺史東海王/越為太傅輔政命晞破汲桑定鄴立諸)
　　　　(戰功越以司馬潘淊等謀遷晞領𤯝州刺史/已滔等又共誣陷晞晞乃移告諸州稱已功)
　　　　(伐陳越罪狀時懷/帝惡越專權詔晞)
朕以不德戎車屢興上懼宗廟之累下愍兆庶之困當
賴方岳為國藩翰公威振赫然梟斬藩桑走降喬朗魏
植之徒復以誅除豈非高識明斷朕用委成加王彌石
勒為社稷之憂故有詔委統六州而公謙分小節稽違
大命非所謂與國同憂也今復遣詔便施檄六州協同
大舉翦除國難稱朕意焉
　　　又手詔(永嘉五年復詔晞討越越/出牧豫州以討晞會越薨)
太傅信用姦佞阻兵專權内不遵奉皇憲外不協比方
州遂令戎狄充斥所在犯㬥留軍何倫抄掠宫寺劫剝
公主殺害賢士悖亂天下不可忍聞雖惟親親宜明九
伐詔至之日其宣告天下率齊大舉桓文之績一以委
公其思盡諸宜善建宏畧道澀故練寫副手筆示意(並/晉)
(書/)
　　愍帝(名鄴字彦旗武帝孫呉王晏之子繼伯父封/秦王懷帝被執為皇太子入長安即帝位四)
　　　(年劉曜陷長安出降封/懷安侯見弑而西晉亾)
　　　詔瑯琊王睿南陽王保(愍帝即位以睿為左丞/相大都督陜東保為右)
　　　　(丞相大都督陜西詔二王又詔瑯琊帝睿即/元帝保字景度襲父封歴位相國愍  陷自)
　　　　(稱晉/王)
夫陽九百六之菑雖在盛世猶或遘之朕以幼沖纂承
洪緒庶憑祖宗之靈羣公義士之力蕩滅凶㓂拯拔幽
宫瞻望未達肝心分裂昔周邵分陜姬氏以隆平王東
遷晉鄭為輔今左右丞相茂德齊聖國之昵屬當恃二
公掃除鯨鯢奉迎梓宫克復中興令幽并兩州勒卒三
十萬直造平陽右丞相宜帥秦涼梁雍武旅三十萬徑
詣長安左丞相帥所領精兵二十萬徑造洛陽分遣前
鋒為幽幷後駐赴同大限克成元勲
　　　又詔瑯琊王睿
朕以沖昧纂承洪緒未能梟夷凶逆奉迎梓宫枕戈煩
寃肝心抽裂前得魏浚表知公帥先三軍已據壽春傳
檄諸侯協齊威勢想今漸進已達洛陽涼州刺史張軌
乃心王室連旗萬里已到汧隴梁州刺史張光亦遣巴
漢之卒屯在駱谷秦川驍勇其㑹如林間遣使適還具
知平陽定問云幽幷隆盛餘胡衰破然猶恃險當須大
舉未知公今所到是以息兵秣馬未便進軍今為已至
何許當須來㫖便乗輿自出㑹除中原也公宜思宏謀
猷勗濟逺畧使山陵旋反四海有賴故遣殿中都督劉
蜀蘇馬等具宣朕意公茂德昵屬宣隆東夏恢融六合
非公而誰但洛都陵廟不可空曠公宜鎮撫以綏山東
右丞相當入輔弼追蹤周邵以隆中興也(督一/作尉)
　　　平東將軍宋哲宣詔(元帝建武元年二月哲至/宣詔羣臣請上尊號不許)
　　　　(進位/晉王)
時遭迍否皇綱不振朕以寡德奉承洪緒不能祈天永
命紹隆中興至使外宼敢帥師旅逼迫京輦朕今幽塞
窮城憂慮萬端恐一旦崩潰卿指詣丞相具宣朕意使
攝萬機時據舊都修復陵廟以雪大恥(竝晉/書)
　　　張軌進封西平公詔(惠帝時軌據有涼州因授/涼州刺史㑹懷帝遷於平)
　　　　(陽愍帝時為秦王軌檄兵勤王及即位詔/軌進爵梁州牧西平郡公軌固讓不受)
朕以寡昧纂承大統未能梟除凶逆奉迎梓宫枕戈含
寃肝心碎裂惟爾涼州刺史張軌乃心王室旌旗連絡
萬里星赴進次􁚖隴便當協力濟難恢復神州故遣中
常侍蘇馬拜爾為鎮西大將軍開府儀同三司加侍中
封西平郡公(十六國春/秋前涼録)
　　　張寔授西平公䇿書(寔為軌子嗣攝父/位建興二年下詔)
維乃父武公著勲西夏頃胡賊狡猾侵逼近甸義兵鋭
卒萬里相尋方貢逺珍府無虛歳方委專征蕩清九域
昊天不弔凋余藩后朕用悼厥心維爾雋劭英毅宜世
表西海今授持節都督涼州諸軍事西中郎將涼州刺
史領䕶羌校尉西平公徃欽哉其闡宏先緒俾屏王室
(前涼録甸作畿劭作/勁今授下有使字)
　　　臨降下張寔詔(愍帝將降劉曜下詔寔/以天子蒙塵沖讓不拜)
天步厄運禍降晉室京師傾陷先帝晏駕賊庭朕流漂
宛許爰暨舊京羣臣以宗廟無主歸之於朕遂以沖𦕈
之身託于王公之上自踐寶位四載于兹不能剪除巨
冦以救危難元元兆庶仍遭塗炭皆朕不明所致羯賊
劉載僭稱大號禍加先帝肆殺藩王深惟仇恥枕戈待
旦劉曜自去年九月率其蟻衆乘虛深㓂劫質羌胡攻
没北地麴允總戎在外六軍敗績侵逼京師矢流宫闕
胡松等雖赴國難殿而無効圍塹十重外救不至糧盡
人窮遂為降虜仰慙乾靈俯痛宗廟君世篤忠亮勲隆
西夏四海具瞻朕所憑賴今進君大都督涼州牧侍中
司空承制行事瑯琊王宗室親賢逺在江表今朝廷播
越社稷倒懸朕以詔王時攝大位君其挾贊瑯琊共濟
艱運若不㤀主宗廟有賴明便出降故夜見公卿屬以
後事宻遣黄門郎史淑侍御史王沖齎詔假授臨出寄
命公其勉之
　　　索綝領太尉詔(綝懷帝時為馮翊太守長安陷/糾義破賊協立愍帝歴遷尚書)
　　　　(右僕射/尋又詔)
朕昔遇厄運遭家不造播越宛楚爰失舊京幸宗廟寵
靈百辟宣力得從藩衛託乎羣公之上社稷之不隕實
公是賴宜贊百揆傅弼朕躬其授衛將軍領太尉位特
進軍國之事悉以委之(並晉/書)
　　　寒食散論(世説注秦丞相寒食散論按愍/帝封秦王為丞相疑是附此)
寒食散之方雖出漢代而用之者寡靡有傳焉魏尚書
何晏首獲神效由是大行於世服者相尋也
　
　
　
　
　
　
　
　
　
　
　
　
　
　
　
　西晉文紀巻三
欽定四庫全書
　西晉文紀巻四　　　　　明　梅鼎祚編
西晉(四/)
　　武帝左貴嬪(名芬齊國臨淄人秘書郎思之妹少/好學善綴文名亞於思武帝納為貴)
　　　(嬪以才徳見稱帝重芬辭藻方/物異寶必詔為賦頌有集四巻)
　　　獻武元楊皇后誄表(晉書/)
伏惟聖善宣慈仁洽六宫含𢎞光大徳潤四海妾聞之
前志卑不誄尊少不誄長揚雄臣也而誄漢后班固子
也而誄其父皆以述揚景行顯之竹帛豈所謂三代不
同禮隨時而作者乎
　　　元皇后誄
惟泰始十年秋七月景寅晉元皇后楊氏崩嗚呼哀哉
昔有莘適殷姜姒歸周宣徳中闈徽音永流樊衛二姬
匡齊翼楚馬鄧兩妃亦毘漢主峩峩元后光嬪晉室伉
儷聖皇比蹤往古遭命不永背陽即隂六宫號咷四海
慟心嗟予鄙妾銜恩特深追慕三良甘心自沈何用存
思不㤀徳音何用紀述託辭翰林乃作誄曰
赫赫元后出自有楊奕世朱輪燿彼華陽惟嶽降神顯
兹禎祥篤生英媛休有烈光含靈握文異於庻姜和暢
春日操厲秋霜疾彼攸遂敦此義方率由四教匪怠匪
荒行周六親徽音顯揚顯揚伊何京室是臧乃娉乃納
聿嬪聖皇正位閨閾惟徳是將鳴佩有節發言有章仰
觀列圖俯覽篇籍顧問女史咨詢竹帛思媚皇姑䖍恭
朝夕允釐中饋執事有恪於禮斯勞於敬斯勤雖曰齊
聖邁徳日新日新伊何克廣𢎞仁終溫且惠帝妹是親
經緯六宫㒺不彌綸羣妾惟仰譬彼北辰亦既青陽鳴
鳩告時躬執桑曲率導媵姬修成蠶蔟分繭理絲女工
是察祭服是治秪奉宗廟永言孝思於彼六行靡不蹈
之皇英佐舜塗山翼禹惟衛惟樊二霸是輔明明我后
異世同矩亦能有亂謀及天府内敷陰教外毘陽化綢
繆庻政宻勿夙夜恩從風翔澤隨雨播中外禔福遐邇
詠歌天祚貞吉克昌克繁則百斯慶育聖育賢教踰姙
姒訓邁姜嫄堂堂太子惟國之元濟濟南陽為屏為藩
本枝菴藹四海蔭焉㣲斯皇妣孰兹克臻曰乾盖聰曰
聖允誠積善之常五福所并宜享髙年匪隕匪傾如彭
之齒如𥅆之齡云胡不造丁兹禍殃寢疾彌留寤寐不
康巫咸騁術和鵲奏方祈禱無應嘗藥無良形神既離
載昏載荒奄忽崩徂湮精滅光哀哀太子南陽繁昌攀
援不寐擗踴摧傷嗚呼哀哉闔宫號咷宇内震驚奔者
填衢赴者塞庭哀慟雷駭流淚雨零歔欷不已若喪所
生惟帝與后契濶在昔比翼白屋雙飛紫閣悼后傷后
早即窀穸言斯既及涕泗隕落追惟我后寔聰實哲通
於性命逹於儉節送終之禮比素上世襚無珍寶唅無
明月潛輝梓宫永背昭晰臣妾哀號同此斷絶庭宇遏
宻幽室增陰空設帷帳虚置衣衾人亦有言神道難尋
悠悠精爽豈浮豈沈豐奠日陳冀魂之臨孰云元后不
聞其音乃議景行景行已溢乃考龜筮龜筮襲吉爰定
宅兆克成𤣥室魂之往矣於以令日仲秋之辰啓明始
出星陳夙駕靈輿結駟其輿伊何金根玉箱其駟伊何
二駱雙黃習習容車朱服丹章隱隱轜軒弁絰繐裳華
轂曜野素盖被原方相仡仡旌旐翻翻輓童引歌白驥
鳴轅觀者夾塗士女涕漣千乗萬騎迄彼峻山峻山峩
峩曾阜重阿𢎞髙顯敞據洛背河左瞻皇姑右睇帝家
推存揆亡明神所嘉諸姑姊妹娣姒媵御追送塵軌號
咷衢路王侯卿士雲㑹星布羣官庻僚縞盖無數咨嗟
通夜東方云曙百祗奉迎我后安厝中外俱臨同哀並
慕涕如連雲淚如湛露扄閨既闔窈窈冥冥有夜無晝
曷用其明不封不樹山坂同形昔后之崩大火西流寒
往暑過今亦孟秋自我銜䘏儵忽一周衣服將變痛心
若抽逼彼禮制惟以增憂去此素衣結戀靈邱有始有
終天地之經自非三光誰能不零存播令徳沒圖丹青
先哲之志以此為榮溫溫元后實宣慈焉撫育羣生恩
惠滋焉遺愛不已永見思焉懸名日月垂萬春焉嗚呼
庻妾感四時焉言思言慕涕漣洏焉(敦一作執羣妾作/孥妾祇奉作祇承)
(菴靄作晻靄和鵲作扁鵲祈禱作祈福將離作既離載/昏作情氣寶作瑶背河作依河並慕作共慕連雲作漣)
(雨已/作㤀)
　　　萬年公主誄(晋書左貴嬪傳武帝女萬年公主/薨痛悼不已詔芬為誄其文甚麗)
昔蒲衣早智周晉夙成咸以岐嶷名存典經猗歟公主
在幼克哲方徳比齒有邈先烈何徳之盛而年或闕何
華之繁而實不結雨墜風逝形影長滅􁁉􁁉京室河洛
所經陰精發曜降兹淑靈篤生公主誕膺休禎秀生紫
㣲日暉月明既睇艷姿徽音孔昭眄蒨其媚婉曼其嬌
寵玩軒陛如瓊如瑶雖則弱齒雙徳兼苞五福所集聞
之先民積善鍾慶祜徳輔仁宜終淑美光暉日新云何
降戾景命不振曄曄榮曜英蕤始芳何辜於天猥遇降
霜焭焭稚魂飄飄遐翔於戲何辜痛兹不福生而何晩
沒而何速酷矣皇靈謬哉司禄嗚呼哀哉日月載馳白
露凝結自主薨徂奄離時節吉凶乖邈存亡異制將遷
幽都潛神永翳嗚呼公主魂豈是綏岌岌靈轜駿駟騑
騑挽僮齊唱悲音激摧士女歔欷髙風增哀一日不見
採蕭作歌況我公主形滅體訛精靈遷逝幽此中阿言
思言念涕淚滂沲嗚呼哀哉
　　　虞舜二妃贊
玅矣二妃體靈應符奉嬪於媯光此有虞沅湘示教靈
徳永敷惟斯善美諒無泯乎
　　　周宣王姜后贊
昭昭宣王克復前制亹亹姜后乃激乃厲執心至公以
恢明世
　　　荆武王夫人鄧曼贊
天道惡盈極數則㣲邈哉鄧曼心暎禍㡬覩兆嘆亡考
徳知衰賢哉卓殊邈哉難追
　　　魯敬姜贊
邈矣敬姜含徳之英于行則髙于理斯明垂訓于宗厲
發竒聲宣尼三嘆萬代遺馨
　　　齊義繼母贊
聖教𤣥化禮貴信誠至哉繼母行合典經不遺宿諾義
割斯情表徳來裔垂則後生
　　　齊杞梁妻贊
遭命不改逢時險屯夫卒莒場郊弔不賓哀崩髙城訴
情穹旻遂赴淄川託軀清津(軀一/作身)
　　　楚狂接輿妻贊
接輿髙潔懷道行謡妻亦氷清同味𤣥昭遺俗榮津志
遠神遼
　　　孟軻母贊
鄒母善導三徙成教鄰止庠序俎豆是效斷織激子廣
以墳奥聰達知禮敷述聖道
　　　班婕妤贊
恂恂班女恭讓謙虚辭輦進賢辨祝理誣形圖丹青名
侔樊虞
　　　巢父惠施贊
泱泱長流沔沔清波思文巢惠再詠再歌垂綸一壑萬
象匪多神乎暢矣緬同基阿
　　　徳剛贊
溫溫徳剛實秉道純履此聖義體此敦仁篤物博好靡
疎靡親九族懷附邦邑望塵貴實賤華尚素安貧雖在
崇髙必若平民匪道之榮譬之生民褎飾之譽謂之謗
身惟義是存惟道是尊
　　　徳柔贊(藝文類聚/一作頌)
邈邈徳柔越天之剛神以知來智以藏往(疑遺/四字)含純溥
生允矣君子展也大成執徳純粹岳峻川渟履行高厲
蕩乎其平敦興聖道率正不傾令聞不已載路厥聲
　　　納楊后贊
清和協極二儀降靈啓兹楊族仁哲誕生徽音内發有
馥其馨𤣥符表運作合聖明文定厥祥考卜惟貞良辰
納幣三光朗清元公執贄嘉禮告成卿士庻僚爛其充
庭赫赫華宗奕世載榮謙光其尊在滿戒盈受兹介福
垂祚億齡(並藝文/類聚)
　　　武悼楊皇后頌(晉書武帝咸寧二年納悼后芬/於坐受詔作頌元后從妹𢎞農)
　　　　(華隂/人)
峩峩華嶽峻極泰清巨靈導流河瀆是經惟瀆之神惟
嶽之靈鍾于楊族載育盛明穆穆我后應期挺生含聰
履喆岐嶷夙成如蘭之茂如玉之瑩越在幼沖休有令
名飛聲八極翕習紫庭超任邈姒比徳皇英京室是嘉
備禮致娉令月吉辰百僚奉迎周生歸韓詩人是詠我
后戾止車服輝暎登位太㣲明徳日盛羣黎欣戴亟夏
同慶翼翼聖皇叡喆孔純愍兹狂戾闡惠播仁蠲釁滌
穢與時惟新沛然洪赦恩詔遐震后之踐祚囹圄虚陳
萬國齊歡六合同欣坤神抃儛天人載悦興瑞降祥表
精日月和氣煙熅三光朗烈既獲嘉時尋播甘雪𤣥雲
晻靄靈液霏霏既儲既積待陽而晞曣晛沾濡柔潤中
畿長享豐年福禄永綏(穆穆我后一作我后穆穆/履喆作體喆狂戾作尫羸)
　　　鬰金頌
伊此竒草名曰鬰金越自殊域厥珍來尋芬香酷烈悦
目怡心明徳惟馨淑人是欽窈窕妃媛服之褵衿永垂
名實曠世弗沈(藝文/類聚)
　　惠帝賈皇后(字南風太宰充女滛虐不道/為趙王倫所誅廢為庻人)
　　　太子遹葬禮表(賈后既廢太子矯詔殺之將以/庻人禮葬偽為表聞詔葬以廣)
　　　　(陵王/禮)
遹不幸喪亡傷其迷悖又早短折悲痛之懷不能自已
妾私心冀其刻肌刻骨更思孝道規為稽顙正其名號
此志不遂重以酸恨遹雖罪在莫大猶王者子孫便以
匹庻送終情實憐愍特乞天恩賜以王禮妾誠闇淺不
識禮義不勝至情冒昧陳聞
　　愍懷太子遹(字熈祖惠帝長子母謝夫人玖/進淑媛及太子遇酷玖亦被害)
　　　遺妃王惠風書(賈后將廢太子詐稱上不和呼/太子入朝既至賜以酒棗逼醉)
　　　　(使黃門侍郎潘岳作書草若禱神之文有如/太子素意以紙筆使太子書之太子醉迷不)
　　　　(覺其字半不成補成之后呈惠帝帝幸式乾/殿以太子書青紙詔曰遹書如此今賜死徧)
　　　　(示諸公王惟張華裴頠申救太子后懼事變/乃表免為庻人送金墉城妃父衍表請離婚)
　　　　(太子至許遺妃書明年復以太子為逆幽于/許昌宫之别坊使黄門孫慮殺之妃後為劉)
　　　　(曜執賜其/將不屈死)
鄙雖煩愚心念為善欲盡忠孝之節無有惡逆之心雖
非中宫所生奉事有如親母自為太子以來勑見禁檢
不得見母自宜城君亡不見存恤恒在空室中坐去年
十二月道文疾病困篤父子之情實相憐愍于時表國
家乞加徽號不見聽許疾病既篤為之求請恩福無有
惡心自道文病中宫三遣左右來視云天教呼汝到二
十八日暮有短函來題言東宫發疏云言天教欲見汝
即便作表求入二十九日早入見國家須臾遣至中宫
中宫左右陳舞見語中宫旦來吐不快使住空室中坐
須臾中宫遣陳舞見語聞汝表陛下為道文乞王不得
王是成國耳中宫遥呼陳舞昨天教與太子酒棗便持
三升酒大盤棗來見與使飲酒噉棗盡鄙素不飲酒即
便遣舞啓説不堪三升之意中宫遥呼曰汝常陛下前
持酒可喜何以不飲天與汝酒當使道文差也便答中
宫陛下㑹同一日見賜故不敢辭通日不飲三升酒也
且實未食恐不堪又未見殿下飲此或至顛倒陳舞復
傳語曰不孝那天與汝酒飲不肯飲中有惡物邪遂可
飲二升餘有一升求持還東宫飲盡逼廹不得已更飲
一升飲已體中荒迷不復自覺須臾有一小婢持封箱
來云詔使冩此文書鄙便驚起視之有一白紙一青紙
催促云陛下停待又小婢承福持筆硏墨黃紙來使寫
急疾不容復視實不覺紙上語輕重父母至親實不相
疑事理如此實為見誣想衆人見明也(賈后母郭槐充/之妻封宜城君)
(太彪字道文/  子長子)
　　　潘岳詐愍懷太子書
陛下宜自了不自了吾當入了之中宫又宜速自了不
了吾當手了之并謝妃共要尅期而兩發勿疑猶豫致
後患茹毛飲血於三辰之下皇天許當掃除患害立道
文為王蔣為内主願成當三牲祠北君大赦天下要疏
如律令(並晉/書)
　　安平獻王孚(字叔逹宣帝次/弟仕魏歴太宰)
　　　請造沁水石門表(水經注晉安平王孚為魏野/王典農中郎將所造詔書聽)
　　　　(許/)
臣孚言臣被明詔興河内水利臣既到檢行沁水源出
銅鞮山屈曲周廻水道九百自太行以西王屋以東層
巖髙峻天時霖雨衆谷走水小口漂迸木門朽敗稻田
汎濫嵗功不成臣輒按行去堰五里以外方石可得數
萬餘枚臣以為方石為門若天亢旱增堰進水若天霖
雨陂澤充溢則閉石斷水空渠衍澇足以成河雲雨由
人經國之謀暫勞永逸聖王所許願陛下特出臣表勅
大司農府給人工勿使稽延以贊時要臣孚言
　　　魏明帝悼后書銘旌議(或欲去姓而書魏或/欲兩書孚議從之)
經典正式皆不應書凡帝王皆因本國之名以為天下
之號而與往代相别耳非為擇美名以自光也天稱皇
天則帝稱皇帝地稱后土則后稱皇后此乃所以同天
地之大號流無二之尊名不待稱國號以自表不俟稱
氏族以自彰是以春秋隱公三年經曰三月庚戌天王
崩尊而稱天不曰周王者所以殊乎列國之君也八月
庚辰宋公和卒書國稱名所以異乎天王也襄公十五
年經曰劉夏逆王后於齊不云逆周王后姜氏者所以
異乎列國之夫人也至乎列國則曰夫人姜氏至自齊
又曰紀伯姬卒書國稱姓此所以異乎天王后也由此
考之尊稱皇帝赫赫無二何待於魏乎尊稱皇后彰以
諡號何待於姓乎議者欲書魏者此以為天皇之尊同
於往古列國之君也或欲書姓者此以為天皇之后同
於往古之夫人也乖經典之大義異乎聖人之明制非
所以垂訓將來為萬世不易之式者也
　　　上武帝除喪復常奏(文帝崩武帝既葬除喪深/衣素冠降席撤膳太宰司)
　　　　(馬孚太傅鄭沖太保王祥太尉何曾司徒領/中領軍司馬望司空荀顗車騎將軍賈充尚)
　　　　(書令裴秀尚書僕射武陔都䕶大將軍郭建/侍中郭綏中書監茍朂中軍將軍羊祜等奏)
臣聞禮典軌度豐殺隨時虞夏商周咸不相襲盖有由
也大晉紹承漢魏有革有因期於足以興化致治而已
故未得皆返太素同䂓上古也陛下既以俯遵漢魏降
喪之典以濟時務而躬蹈大孝情過乎哀素冠深衣降
席撤膳雖武丁行之於殷世曾閔履之於布衣未足以
喻方今荆蠻未夷庻政未乂萬機事殷動勞神慮豈遑
全遂聖㫖以從至情加嵗時變易期運忽過山陵彌逺
攀慕永絶臣等以為陛下宜囘慮割情以康時濟治輒
勅御府易服内省改坐太官復膳諸所施行皆如舊制
(濟治晉書/作濟俗)
　　　　武帝詔答
毎感念幽冥而不得終苴絰於草土以存此痛況當食
稻衣錦誠佹然激切其心非所以相解也吾本諸生家
傳禮來乆何心一旦便易此情於所天相從已多可試
省孔子答宰我之言無事紛紜也言及悲剥奈何奈何
(悲剥晉書/作悲殺)
　　　重奏
伏讀聖詔感以悲懷輒思仲尼所以抑宰我之問聖思
所以不能以已巳甚深甚篤然今以干戈未戢武事未
偃萬機至重天下至衆陛下以萬乗之尊履布衣之禮
服麤席藁水飲蔬食殷憂内盈毁悴外表然而躬勤萬
機坐而待旦降心接下仄不遑食所以勞力者如斯之
甚是以臣等悚息不寧誠懼神氣用損以疚大事輙勅
有司改坐復常率由舊典惟陛下察納愚欵以慰皇太
后之心(今以晉書/作今者)
　　　　又詔答(帝遂以此禮終三年/後居太后喪亦如之)
重覽奏議益以悲剥不能自勝奈何奈何三年之喪自
古達禮誠聖人稱心立哀明恕而行也神靈日逺無所
告訴雖薄於情食㫖服美朕更所不堪也不宜反覆重
傷其心言用斷絶奈何奈何(宋書訴心晉作/情告  作訊告)
　　　遺令(晉書/)
有魏貞士河内溫縣司馬孚字叔達不伊不周不夷不
惠立身行道終始如一當以素棺單椁歛以時服
　　瑯邪王伷(字子將/宣帝子)
　　　薦山簡表(伷時為鎮/東大將軍)
從事中郎缺用第三品中散大夫河内山簡清精履正
才職通濟品儀第二也(北堂/書鈔)
　　梁王肜(字子㣲宣帝第八子歴丞/相太宰領司徒為宗師)
　　　理汧督馬敦疏(肜時為征西大將軍上疏/詳前䇿書  見潘岳誄)
敦固守孤城獨當羣冦以少禦衆載離寒暑臨危奮節
保榖全城而雍州從事忌敦勲效推極小疵非所以褎
奬元功宜解敦禁劾假授
　　齊王攸(字大猷文帝次子仕魏衛將軍/武帝踐阼封齊王出都督青州)
　　　藩國自除長吏議(時詔議藩王令自選國/内長吏攸奏議不許)
昔聖王封建萬國以親諸侯軌迹相承莫之能改誠以
君不世居則人心偷幸人無常主則風俗偽薄是以先
帝深覽經遠之綂思復先哲之軌分土畫疆建爵五等
或以進徳或以酬功伏惟陛下應期創業樹建親戚聽
使藩國自除長吏而今草創制度初立雖庸蜀順軌吳
猶未賓宜俟清泰乃議復古之制
　　　務農重本議奏(詔以比年饑饉議/所節省攸奏議)
臣聞先王之教莫不先正其本務農重本國之大綱當
今方隅清穆武夫釋甲廣分休假以就農業然守相不
能勤心恤公以盡地利昔漢宣嘆曰與朕理天下者惟
良二千石乎勤加賞罰黜陟幽明於時翕然用多名守
計今地有餘羨而不農者衆加附業之人復有虛假通
天下之謀則饑者必不少矣今宜嚴勅州郡檢諸虛詐
害農之事督實南畝上下同奉所務則天下之榖可復
古政豈患於暫一水旱便憂饑餒哉考績黜陟畢使嚴
明畏威懷惠莫不自厲又都邑之内游食滋多巧伎末
業服飾奢麗富人兼美猶有魏之遺弊染化日淺靡財
害榖動復萬計宜申明舊法必禁絶之使去奢即儉不
奪農時畢力稼穡以實倉廪則榮辱禮節由之而生興
化反本於兹為盛
　　　選長史令(國長吏缺典書請/求差選攸下令)
忝受恩禮不稱惟憂至於官人敘才皆朝廷之事非國
所宜裁也其令自上請之
　　　議按吏教
夫先王馭世明罰勅法鞭扑作教以正逋慢且唐虞之
朝猶須督責前欲撰次其事使麤有常懼煩簡之宜未
審其要故令劉程二君詳定然思惟之鄭鑄刑書叔向
不韙范宣議制仲尼譏之令皆如舊無所增損其常節
度所不及者隨事處決諸吏各竭乃心思同在公古人
之節如有所闕以賴股肱匡佐之規庻以免負
　　　太子箴(惠帝為太子攸授太子太傅/獻箴  藝文作太傅箴誤)
伊昔上皇建國立君仰觀天文俯察地理創業恢道以
安人承祀祚延綂重故援立太子尊以𢎞道固以貳已
儲徳既立邦有所恃夫親仁者功成邇佞者國傾故保
相之材必擇賢明昔在周成旦奭作傅外以明徳自輔
内以親親立固徳以義濟親則自然嬴廢公族其崩如
山劉建子弟漢祚永傳楚以無極作亂宋以伊戾興難
張禹佞給卒危强漢輔弼不忠禍及乃躬匪徒乃躬乃
喪乃邦無曰父子不間昔有江充無曰至親匪貳或容
潘崇䛕言亂真譖潤離親驪姬之讒晉侯疑申固親以
道勿固以恩脩身以敬勿託以尊自損者有餘自益者
彌昏庻事不可以不恤大本不可以不敦見亡戒危覩
安思存冢子司義敢告在閽(並晉書云藝文類聚王􁄉/保傅箴  保傅賢明宗國)
(用寧輔佐不忠禍及於躬無曰父子無間乃有潘崇無/曰父子無二或容江充志不可解恩不嘗恃一藥不嘗)
(罪歸許止一時/不待惡延宗子)
　　　與山濤書
中庻子東宫顯職加侍接左右誠宜得篤粹有行檢之
人想悉在尊意必允衆望也(藝文/類聚)
　　　又
洗馬今之清選前後選文書才義也(又與濤書舍人/今之清選也)
　　　又
武長嗣篤敏有器思今東宫洗馬缺(闕/)
　　　又
太子舍人夏侯湛秉心居正理識明徹應可郎也(並北/堂書)
(鈔/)
　　汝南王亮(字子翼宣帝第四子歴太宰録尚書為/楚王瑋所害  自汝南至東海八王皆)
　　　(亂晉而不得其死晉書别/為序傳又別有八王故事)
　　　日蝕上言(太康七年正旦日食亮/與司徒舒司空瓘上言)
三司之任天地人也乾道不普故水旱為菑人倫失敘
故奸兇不禁乃者荆州之城妖菑仍興任城國都水流
變赤近三朝之始日有蝕之孟陽節過堅氷未消臣等
瑣才叨據髙位可謂小人而乗君子之器宜就顯戮以
答天意謹免冠徒跣上所假章綬
　　　　武帝詔報
夫陰陽失序朕干天道刑政失中之所致也其使冠履
勿復通表(八王/故事)
　　楚王瑋(字彦度武帝第五子歴衛/將軍加侍中為賈后所害)
　　　告諸軍討汝南王亮太保衛瓘手令(瑋性狠戾/汝南王亮)
　　　　(太保衛瓘議使之國其長史矯稱瑋命譖於/賈后使惠帝為詔害二公瑋又矯詔赦亮瓘)
　　　　(官屬后先惡亮瓘且忌/瑋復以瑋矯制收斬之)
天禍晉室凶亂相仍間者楊駿之難實賴諸君尅平禍
亂而二公潛圖不軌欲廢陛下以絶武帝之祀今輒奉
詔免二公官吾今受詔都督中外諸軍諸在直衛者皆
嚴加警備其在外營便相率領徑詣行府助順討逆天
所福也懸賞開封以待忠效皇天后土實聞此言
　　　矯詔赦亮瓘官屬
二公潛謀欲危社稷今免還第官屬以下一無所問若
不奉詔使軍法從事能率所領先出降者封侯受賞朕
不食言(晉書/)
　　趙王倫(字子彛宣帝第九子歴右軍將軍/誅賈后自為相國侍中以簒誅)
　　　偽詔(倫簒位齊王冏河間王顒成都王穎起兵/討倫衛將軍趙泉斬倫黨孫秀使倫為詔)
　　　　(迎惠帝/反正)
吾為孫秀等所誤以怒三王今已誅秀其迎太上復位
吾歸老於農畝
　　齊王冏(字景治齊獻王攸子歴大/司馬為長沙王乂所害)
　　　請立清河王覃為皇太子表(覃本清河王遐子/時沖太孫薨冏表)
　　　　(立後/廢死)
東宫曠然冡嗣莫繼天下大業帝王神器必建儲副以
固洪基今者後宫未有孕育不可庻幸將來而虚天緒
非祖宗之遺志社稷之長計也禮兄弟之子猶子故漢
成無嗣繼由定陶孝和之絶安以紹興此先王之令典
往代之成式也清河王覃神姿岐嶷慧智早成康王正
妃周氏所生先帝衆孫之中於今為嫡昔薄姬賢明文
則承位覃外祖恢世載名徳覃宜奉宗廟之重統無窮
之祚以寧四海顒顒之望覃兄弟雖並出紹可簡令淑
還為國𦙍不替其嗣輒諮大將軍頴及羣公卿士咸同
大願請具禮儀擇日迎拜
　　　理淮南王允表(允為武帝子歴太尉謀誅趙/王倫見害倫誅冏上表理允)
故淮南王允忠孝篤誠憂國忘身討亂奮發㡬於剋捷
遭大凶運奄至隕没逆黨遘惡并害三子寃魂酷毒莫
不悲酸洎興義兵淮南國人自相率領衆過萬人人懷
忼愾愍國綂滅絶發言流涕臣輒以息超繼允後以慰
存亡
　　　理張華等奏(摯虞致書於/冏冏奏追贈)
臣聞興㣲繼絶聖王之髙政貶惡嘉善春秋之美義是
以武王封比干之墓表商容之閭誠幽明之故有以相
通也孫秀逆亂滅佐命之國誅骨鯁之臣以斵喪王室
肆其虐戻功臣之後多見泯滅張華裴頠各以見憚取
誅於時解系解結同以羔羊並被其害歐陽建等無罪
而死百姓憐之今陛下更日月之光布惟新之命然此
等諸族未䝉恩理昔欒卻降在皁𨽻而春秋傳其違幽
王絶功臣之後棄賢者子孫而詩人以為刺臣備忝在
職思納愚誠若合聖意可令羣官通議
　　　理解系等奏(系為西戌校尉與孫秀争軍事有/隙譖于趙王倫與其弟結同被害)
　　　　(囧起義以裴解/為寃首議贈焉)
臣聞興㣲繼絶聖主之髙政貶惡嘉善春秋之美談是
以武王封比干之墓表商容之閭誠幽明之故有以相
通也孫秀逆亂滅佐命之國誅骨鯁之臣以斵喪王室
肆其虐戾功臣之後多見泯滅至如張華裴頠各以見
憚取誅於時系結同以羔羊被害歐陽建等無罪而死
百姓憐之陛下更日月之光照布惟新之明命然此等
未䝉恩理昔欒卻降在皂𨽻而春秋傳其人幽王絶功
臣之後棄賢者子孫而詩人以為刺臣備忝右職思竭
股肱獻納愚誠若合聖意可羣官通議
　　　　八坐解系等議
系等清公正直為奸邪所疾無罪横戮寃痛已甚如大
司馬所啓彰明枉直顯宣當否使寃魂無愧無恨為恩
大矣
　　　罪王豹奏(詳王/豹下)
臣忿奸兇肆逆皇祚顛墜與成都長沙新野共興義兵
安復社稷唯欲勠力皇家與親親宗室腹心從事此臣
夙夜自誓無負神明而主簿王豹比有白事敢造異端
謂臣忝備宰相必遘危害慮在一旦不祥之聲可蹻足
而待欲臣與成都分陜為伯盡出蕃王上誣聖朝鑒御
之威下長妖惑疑阻衆心噂􁀨背憎巧賣兩端訕上謗
下䜛内間外遘惡導奸坐生猜嫌昔孔邱匡魯乃誅少
正子産相鄭先戮鄧析誠以交亂名實若趙髙詭怪之
類也豹為臣不忠不順不義輒勅都街考竟以明邪正
(並晉/書)
　　長沙王乂(字士度武帝第六子歴大/都督為東海王越所害)
　　　致成都王頴書(初河間王顒將誅齊王冏乂時/在洛為驃騎將軍以乂為内主)
　　　　(乂攻冏殺之頴鎮鄴懸執朝政憚乂在内遂/與顒同伐京師詔乂為大都督以距顒朝議)
　　　　(使中書令王衍等説頴令與乂分陜而居頴/不從乂致書頴穎復書乂大破穎軍東海王)
　　　　(越潜收乂送金墉城顒將張方/稱詔殺之顒表頴立為皇太弟)
先帝應乾撫運綂攝四海勤身苦已克成帝業六合清
泰慶流子孫孫秀作逆反易天常卿與義衆還復帝位
齊王恃功肆行非法上無宰相之心下無忠臣之行遂
其䜛惡離逖骨肉主上怨傷尋已蕩除吾之與卿友于
十人同産王室受封外都各不能闡敷王教經濟遠畧
今卿復與太尉共起大衆阻兵百萬重圍宫城羣臣同
忿聊即命將示宣國威未擬摧殄自投溝澗蕩平山谷
死者日萬酷痛無罪豈國恩之不慈則用刑之有常卿
所遣陸機不樂受卿節鉞將其所領私通國家想來逆
者當前行一尺却行一丈卿宜還鎮以寧四海令宗族
無羞子孫之福也如其不然念骨肉分裂之痛故復遣
書(顒時為/太尉)
　　　臨收上表
陛下篤睦委臣朝事臣小心忠孝神祗所鑒諸王承謬
率衆見責朝臣無正各慮私困收臣别省送臣幽宫臣
不惜軀命但念大晉衰㣲枝黨欲盡陛下孤危若臣死
國寧亦家之利但恐快凶人之志無益於陛下耳(並晉/書)
　　成都王穎(字章度武帝第十六子拜丞相東海王/越收捕穎渡河被執為范陽王虓長史)
　　　(劉輿/所殺)
　　　復長沙王乂書
文景受圖武皇乗運庻㡬堯舜共康政道恩隆洪業本
枝百世豈期骨肉豫禍后族專權楊賈縱毒齊趙内簒
幸以誅夷而未静息毎憂王室心悴肝爛羊𤣥之皇甫
商等恃寵作禍能不興慨於是征西羽檄四海雲應本
謂仁兄同其所懷便當内擒冏等收級逺送如何迷惑
自為戎首上矯君詔下離愛弟推移輦轂妄動兵威還
任豺狼棄戮親善行惡求福如何自勉前遣陸機董督
節鉞雖黃橋之退而溫南收勝一彼一此未足增慶也
今武士百萬良將鋭猛要當與整頓海内若能從太尉
之命斬商等首投戈退讓自求多福穎亦自歸鄴都與
兄同之奉覽來告緬然慷慨慎哉大兄深思進退也(晉/書)
(甫右將軍皇/  商掌禁兵)
　　河間王顒(字文載安平王孚孫太原王瓌/之子歴司徒為南陽王模所殺)
　　　奏討齊王冏表(冏誅趙王倫為大司馬輔政/表至冏為長沙王乂所殺)
王室多故禍難罔已大司馬冏雖唱義有興復皇位之
功而定都邑克寧社稷實成都王之勳力也而冏不能
固守臣節實協異望在許昌營有東西掖門官置治書
侍御史長史司馬直立左右如侍臣之儀京城大清簒
逆誅夷而率百萬之衆來繞洛城阻兵經年不一朝覲
百官拜伏晏然南面壞樂官市署用自增廣輒取武庫
祕杖嚴列不解故東萊王蕤知其逆節表陳事狀而見
誣陷加罪黜徙以樹私黨僣立官屬幸妻嬖妾名號比
之中宫沈湎酒色不恤羣黎董艾放縱無所畏忌中丞
按奏而取退免張偉愡恫擁停詔可葛旟小竪維持國
命操弄王爵貨賂公行羣姦聚黨擅斷殺生宻署腹心
實為貨謀斥罪忠良伺闚神器臣受重任蕃衛方嶽見
冏所行實懷激憤即日翊軍校尉李含乗驛宻至宣騰
詔㫖臣伏讀感切五情若灼春秋之義君親無將冏擁
彊兵樹置私黨權官要職莫非腹心雖復重責之誅恐
不義服今輒勒兵精卒十萬與州征並協忠義共會洛
陽驃騎將軍長沙王乂同奮忠誠廢冏還第有不順命
軍法從事成都王穎明徳茂親功髙勳重往嵗去就允
合衆望宜為宰輔代冏阿衡之任(晉書/)
　　東海王越(字元超髙宻王泰次子泰宣帝弟歴司/徒自領揚州牧討石勒屯項薨勒追焚)
　　　(其/柩)
　　　勅世子□(王承字安期太原晉陽人東海王越/鎮許昌以為記室叅軍勅其子□在)
　　　　(府數/年)
夫學之所益者淺體之所安者深閑習禮度不如式瞻
儀形諷味遺言不若親承音㫖王叅軍人倫之表汝其
師之(何法盛晉中興書王世説注王趙鄧三叅軍人倫/之表汝其師之謂  承鄧伯道趙穆也袁宏名士)
(傳直云/王叅軍)
　　　與阮瞻等書(瞻字千里陳留尉氏人越鎮許昌/以瞻為記室㕘軍與王承謝鯤鄧)
　　　　(攸俱在越府/越與瞻等書)
禮年八嵗出就外傅明始可以加師訓之則十年曰幼
學明可漸先王之教也然學之所入淺體之所安深是
以閑習禮容不如式瞻儀度諷誦遺言不若親承音㫖
小兒毘既無令淑之質不聞道徳之風望諸君時以閑
豫周旋誨接(晉書/)
　　　與趙穆等書(穆字季子汲郡人才識清通歴尚/書郎轉太傅叅軍越與穆及承等)
　　　　(書/)
禮八嵗出就外傅十年曰幼學明可以漸先王之教也
然學之所受者淺體之所安者深是以閑習禮度不如
式瞻軌儀諷味遺言不如親承辭㫖小兒毗既無令淑
之資未聞道徳之風欲屈諸君時以閑豫周旋燕誨也
(趙吳郡/行狀)
　　　與江綂書(越為兗州牧以綂為别駕委以州事/輿綂書綂舉髙平郗鑒為賢良陳留)
　　　　(阬修為直言濟北程收/為方正時以為知人)
昔王子師為豫州未下車辟荀慈明下車辟孔文舉貴
州人士有堪應此者不
　　　致陳敏書(敏字令通廬江人初為合肥度支遷/廣陵運􁑀以濟中州又破張昌石氷)
　　　　(等於壽春以功為廣陵相遂有割據江東之/志父憂去職越西迎大駕承制起敏為右將)
　　　　(軍假莭前鋒都督致書時越討豫州刺史劉/喬敏引兵會之後自稱大司馬楚公敗誅)
將軍建謀富國則有大漕之勳及遭氷昌之亂則首率
義徒以寡敵衆外無彊兵之援内無運籌之侣隻身挺
立雄畧縱横擢竒謀於馬首奮靈計於臨危金聲振於
江外精光赫於揚楚攻堅陷嶮三十餘戰師徒無虧勍
敵自滅五州復全苞茅入貢豈非將軍之功力哉今羯
賊屯結游魂河濟䑕伏雉竄藏匿陳留始雖姦盜終圖
不軌將軍孫吳之術既明已試之功先著孤與將軍情
分特隆想割草土之哀抑難居之思捨絰執戈來䘏國
難天子逺廵鑾輿未反引領東眷有懷山陵當慿將軍
戮力玉輅有旋將軍率將所領承書風發米布軍資惟
將軍所運(並晉/書)
　　　討石勒傳四方檄(越為太傅録尚書懷帝即位/委政於越已領兗州牧鎮許)
　　　　(昌及還洛領司徒專擅威權乃請討石/勒東屯千項檄四方州郡携貳憂􁂑薨)
皇綱失御社稷多難孤以弱才備當大任自頃胡冦内
逼偏禆失利帝鄉便為戎州冠帶奄成殊域朝廷上下
以為憂懼皆由諸侯蹉跎遂及此難投袂忘履討之已
晩人情奉本莫不義奮當須合㑹之衆以俟戰守之備
宗廟主上相賴匡救檄至之日便望風奮發忠臣戰士
效誠之秋也(並晉/書)
　　范陽王虓(字武會宣帝弟馗之孫/襲父綏爵歴位司徒)
　　　上惠帝表(虓鎮許昌河間王顒表立成都王穎/為太弟為王浚所破挾天子還洛虓)
　　　　(與東平王楙鎮東將軍周馥等上言於是虓/先率衆自許屯於滎陽及惠帝西遷浚表虓)
　　　　(為冀州刺史破劉/喬奉天子還都)
自愍懷被害皇儲不建委重前相輒失臣節是以前年
太宰與臣永惟社稷之貳不可乆空所以共啓成都王
穎以為國副受重之後而弗克負荷小人勿用而以為
腹心骨肉宜敦而猜佻薦至險詖宜遠而䜛説殄行此
皆臣等不聰不明失所宗賴遂令陛下謬於降授雖戮
臣等不足以謝天下今大駕還宫文武空曠制度荒破
靡有孑遺臣等雖劣足匡王室而道路之言謂張方與
臣等不同既惜所在興異又以太宰惇徳允元著於具
瞻毎當義節輒為社稷宗盟之先張方受其指教為國
效節昔年之舉有死無貳此即太宰之良將陛下之忠
臣但以受性彊毅不逹變通遂守前志已致紛紜然退
思惟既是其不易之節且慮事翻之後為天下所罪故
不即西還耳原其本事實無深責臣聞先代明主未嘗
不全䕶功臣令福流子孫自中間以來陛下功臣初無
全者非獨人才皆劣其於取禍實由朝廷䇿之失宜不
相容恕以一旦之咎喪其積年之勳既違周禮議功之
典且使天下之人莫敢復為陛下致節者臣等此言豈
獨為一張方實為社稷遠計欲令功臣長守富貴臣愚
以為宜委太宰以闗右之任一方事重及自州郡已下
選舉授任一皆仰成若朝之大事廢興損益毎輒疇諮
此則二伯述職周召分陜之義陛下復行於今時遣方
還郡令羣后申志時定王室所加方官請悉如舊此則
忠臣義士有勸功臣必全矣司徒戎異姓之賢司空越
公族之望並忠國愛主小心翼翼宜幹機事委以朝政
安北將軍王浚佐命之𦙍率身履道忠亮清正遠近所
推如今日之大舉實有定社稷之勲此實臣等所以歎
息歸髙也浚宜特崇重之以副羣望遂撫幽朔長為北
藩臣等竭力扞城藩屏皇家陛下垂拱而四海自正則
四祖之業必隆於今日月之暉昧而復曜乞垂三思察
臣所言又可以臣表西示太宰
　　　又表
成都王失道為姦邪所誤論王之身不宜深責且先帝
遺體陛下羣弟自元康以來罪戮相尋實海内所為匈
匈而臣等所以痛心今廢成都更封一邑宜其必許若
廢黜尋有禍害既傷陛下矜慈之恩又令遠近恒謂公
族無復骨肉之情此實臣等内省悲慙無顔於四海也
乞陛下察臣忠𣢾(晉書/)
　　東平王楙(字孔偉義陽王望第三子歴光/禄大夫洛京陷為亂兵所害)
　　　王昌前母服議奏(博士謝衡等及尚書八座議/上武帝制報  此見晉書又)
　　　　(載杜氏通典人/辭互異列後)
相王昌父毖本居長沙有妻息漢末使入中國值呉叛
仕魏為黃門郎與前妻息死生隔絶更娶昌母今江表
一綂昌聞前母乆喪言疾求平議
　　　　守博士謝衡議
雖有二妻盖有故而然不為害於道義宜更相為服
　　　　守博士許猛議
地絶又無前母之制正以在前非沒則絶故也前母雖
在猶不應服
　　　　散騎常侍劉智安議
禮為常事制不為非常設也亡父母不知其死生者不
著於禮平生不相見去其加隆以期為斷
　　　　都令史虞溥議
臣以為禮不二嫡所以重正非徒如前議者防妬忌而
已故曰一與之齊終身不改未有遭變而二嫡茍不二
則昌父更娶之辰是前妻義絶之日也使昌父尚存二
妻俱在必不使二嫡專堂兩婦執祭同為之齊也
　　　　博士秦秀議
二妾之子父命令相慈養而便有三年之恩便同所生
昌父何義不命二嫡依此禮乎父之執友有如子之禮
況事兄之母乎
　　　　許猛又議
夫少婦稚則不可許以改娶更適矣今妻在許以更聘
夫存而妻得改醮者非絶而何
　　　　侍中領博士張惲議
昔舜不告而娶㛰禮盖闕故堯典以釐降二女為文不
殊嫡媵傳記以妃夫人稱之明不立正后也夫以聖人
之𢎞帝者嫡子猶權事而變以定典禮黃昌之告新妻
使避正室時論許之推姬氏之讓執黃卿之決宜使各
自服其母
　　　　侍郎山雄兼侍郎著作陳壽議
溥駁一與之齊非大失也禮無二嫡不可以並耳若昌
父及二母於今各存者則前母不廢已有明徴也設令
昌父將前母之子來入中國尚在者當從出母之服茍
昌父無棄前妻之命昌兄有服母之理則昌無疑於不
服
　　　　賊曹屬卞粹議
昌父當莫審之時而娶後妻則前妻同之於死而義不
絶若生相及而後妻不去則妾列於前志矣死而㑹乎
則同袝於葬無並嫡之實必欲使子孫於沒世之後追
計二母隔絶之時以為並嫡則背違死父追出母亡議
者以為禮無前母之服者可謂以文害意愚以為母之
不親而服三年非一無異於前母也
　　　　倉曹屬衛恒議
或云嫡不可二前妻宜絶此為奪舊與新違母從子禮
律所不許人情所未安也或云絶與死同無嫌二嫡據
其相及欲令有服此為論嫡則死議服則生若還自相
伐理又不通愚以為地絶死絶誠無異也宜一如前母
不復追服
　　　　主簿劉卞議
毖在南為邦族於北為覉旅以此名分言之前妻為元
妃後婦為繼室何至王路既通更當逐其今妻廢其嫡
子不書姜氏絶不為親以其犯至惡也趙姬雖貴必推
叔隗原同雖寵必嫡宣孟若違禮茍讓何則春秋所當
善也論者謂地絶其情終已不得徃來今地既通何為
故當追而絶之邪黃昌見美斯又近世之明比
　　　　司空齊王攸議
禮記生不及祖父母諸父昆弟而父税喪已則否諸儒
皆以為父以他故子生異域不及此親存時歸見之父
雖追服子不從税不責非時之恩也但不相見尚不服
其先終而況前母非親所生義不踰祖莫徃莫來恩絶
殊隔而令追服殆非稱情立文之謂也以為昌不宜追
服
　　　　司徒李𦙍議
毖為黃門侍郎江南已叛石厚與焉大義滅親況於毖
之義可得以為妻乎
　　　　虞溥又駁卞粹議
喪從寧戚謂喪事尚哀耳不使服非其親也夫死者終
也終事已故無絶道分居兩存則離否由人夫婦以判
合為義今土隔人殊則配合理絶彼已更娶代已安得
自同於死婦哉伯夷讓孤竹不可以為後王法也且既
已為嫡後服復云為妾生則或貶或離死則同袝於葬
妻專一以事夫夫懷二以接已開偽詐之風傷貞信之
教於以純化篤俗不亦難乎今昌二母雖土地殊隔據
同時並存何得為前母後母乎設使昌母先亡以嫡合
葬而前母不絶遠聞喪問當復相為制何服邪夫制不
應禮動而愈失夫孝子不納親於不義貞婦不昧進而
茍容今同前嫡於死婦使後妻居正而或廢於二子之
心曾無恧乎而云誣父棄母恐此文致之言難以定臧
否也禮違諸侯適天子不服舊君然則昌父絶前君矣
更納後室廢後妻矣又何取於宜誅宜撫乎且婦人之
有惡疾乃慈夫之所愍也而在七出誠以人理應絶故
也今夫婦殊域與無妻同方之惡疾理無以異據已更
娶有絶前之證而云應服於義何㞐
　　　　尚書八座議
設令有人於此父為敦煌太守而子後任於洛若父娶
妻非徒不見乃可不知及其死亡不得不服但鞠養已
者情哀而不相見名制雖戚念之心殊而為之服一也
又兩后匹嫡自謂違禮不謂非常之事而以常禮處之
也昔子思哭出母於廟其門人曰庻氏之女死何為哭
於孔氏之廟子思懼改哭於他室若昌不制服不得不
告其父祖掘其前母之尸徙之他地若其不徙昌為罪
人何則異族之女不得袝於先姑藏其墓次故也且夫
婦人牽夫猶有所尊趙姬之舉禮得權通故先史詳之
不譏其事耳今昌之二母各已終亡尚無並主輕重之
事也昌之前母宜依叔隗為比若亡在昌未生之前者
則昌不應復服生及母存自應如禮以名服三年輒正
定為文草下太常報楙奉行
　　　　武帝制
凡事有非常當依準舊典為之立斷今議此事稱引趙
姬叔隗者粗是也然後狄與晉和故姬氏得迎叔隗而
下之吳冦隔塞毖與前妻終始永絶必義無兩嫡則趙
衰可以專制隗氏昌為人子豈得擅替其母且毖二妻
並以絶亡其子猶後母之子耳昌故不應制服也
　　　　著作郎干寳論(太興初/追論)
禮有經有變有權王毖之事有為為之也有不可責以
始終之義不可求以循常之文何羣議之紛錯同産者
無嫡側之别而先生為兄諸侯同爵無等級之差而先
封為長今二妻之入無貴賤之體則宜以先後為秩順
敘義也今生而同室者寡死而同廟者衆及其神位固
有上下也故春秋賢趙姬遭禮之變而得禮情也且夫
吉凶哀樂動乎情者也五禮之制所以敘情而即事也
今二母者本他人也以名來親而恩否於時敬不及生
愛不及喪夫何追服之道哉張惲劉卞得其先後之節
齊王衛恒通於服絶之制可以斷矣朝廷於此宜導之
以趙姬齊之以詔命使先妻恢含容之徳後妻崇卑讓
之道室人達長少之敘百姓見變禮之中若此可以居
生又況於死乎古之王者有以師友之禮待其臣而臣
不敢自尊今令先妻以一體接後而後妻不敢抗及其
子孫交相為服禮之善物也然則王昌兄弟相得之日
盖宜祫祭二母等其禮饋敘其先後配以左右兄弟肅
雍交酬奏獻上以恕先父之志中以髙二母之徳下以
齊兄弟之好使義風𢎞於王教慈讓洽乎急難不亦得
禮之本乎
　　同前(杜氏/通典)
　　　　博士謝衡議
毖身不幸去父母遠妻子妻於其家執義守節奉宗祀
養舅姑育稚子後得歸還則固為已妻父既為妻子豈
不為母昌宜追服三年
　　　　博士許猛議
絶有三道且夫絶妻如紀叔姬其逼以王法隔以殊域
而更聘嫡室者亦為絶矣是以禮有繼母服無前母制
是以前母非沒則絶也以昌前母雖在猶不應服若昌
父在則唯命矣依禮記昌唯宜追服其兄耳
　　　　尚書都令史虞溥議
臣以為禮不二嫡重正也茍正嫡不可以二則昌父更
娶之辰即前婦義絶之日固不待言而可知矣議者以
昌父無絶遣之言尚為正嫡恐犯禮虧教難以示後按
昌父既册名魏朝更納後室豈得懷舊君於江表存外
妻於讐國乎非徒時政之所禁乃臣道所宜絶設使昌
父尚存今始㑹同必不使兩妻專尚二嫡執祭以此驗
之故知後嫡立宜前嫡廢也即父使有兩立之言猶將
以禮正之況無遺命可以服乎溥以為宜如猛議
　　　　博士秦秀議
按議者以禮無前妻之名依名絶之不為之服斯乃是
也今兄弟不同居而各以路人相遇其母恐一體之愛
從此絶矣古人之為未必按文唯稱情耳以為二母之
子宜各相事皆如所生雖無成典期於相睦得禮意也
若前妻之子不勝母之哀來言曰我母自盡禮於事天
為夫先祖所歆享為父志所嘉為人倫所欽敬便迎父
喪歸於舊塋以其母袝葬則後妻之子寧可以據儒者
之言以距之耶禮二妾之子父命令相慈而三年之恩
便同所生矣昌父何義不令二嫡依此禮乎然禮無明
制非末學者所敢用心必不得已與其意而絶之不若
意而事之故以為昌宜追前母三年二母之祔以先後
為敘
　　　　侍中程咸議
諸侯無更娶致夫人之制大夫妻死改室不拘立嫡昌
父前妻守徳約身幸值聞通而固絶之此禮不勝情而
漸入於薄也昌母後娉本非庻賤横加抑黜復不然矣
若令二母之子交相為服則並尊兩嫡禮之大禁昔舜
不告而娶婚禮盖闕傳記以二妃夫人稱之明不足立
正后也聖人之𢎞猶權事而變而諸儒欲聽立兩嫡並
未前聞且趙姬讓叔隗以為内子黃昌之告新妻使避
正堂皆欲以正家綂而分嫡妾也昌父已亡無正之者
若追服前母則自黜其親交相為服則固非嫡就使未
達追為之服猶宜刑貶以匡失謬況可報楙施行正為
通例則兩嫡之禮始於今矣開爭長亂不可以訓臣以
為昌等當各服其母者
　　　　著作郎陳壽等議
春秋之義不以得寵而忘舊是以趙姬請迎叔隗而已
下之若昌父及二母於今並存則前母不廢有明徴矣
設使昌父昔持前母所生之子來入中國而尚在者恐
不謂母已黜遣從出母之服茍昌父無棄前妻之命昌
兄有服母之理則昌無疑於不服
　　　　司馬李苞議
禮重綂所以正家猶國不可二君雖禮文殘闕大事可
知昌父遇難與妻隔絶夫得更娶妻當更嫁此通理也
今之不去此自執節之婦不為理不絶矣適可嘉異其
意不得以私善羈縻已絶之夫議者以趙姬為比愚以
為不同也重耳適齊志在必還五年之間未為離絶衰
納新寵於禮為廢嫡於義為棄舊姬氏固讓得禮之正
是以春秋善之明不得竝也古無二嫡宜如溥駮
　　　　中書監荀朂議
昔鄭子羣娶陳司空從妹後隔吕布之亂不知存亡更
娶蔡氏女徐州平後陳氏得還遂二妃竝存蔡氏之子
元疊為陳氏服嫡母之服族兄宗伯曾責元疊謂抑其
親鄉里先達以元疊為合宜
　　新野王歆(字𢎞舒扶風王/駿子宣帝孫)
　　　上言張昌賊狀(昌本義揚蠻太安中聚衆安陸/奉劉尼為主稱漢其衆皆以絳)
　　　　(科頭撍之以毛歆為鎮南大將/軍討昌兵敗見殺陶侃等平之)
妖賊張昌劉尼妄稱神聖犬羊萬計絳頭毛面挑刀走
㦸其鋒不可當請臺勅諸軍三道救助(晉書/)
　
　
　
　
　
　
　西晉文紀巻四
欽定四庫全書
　西晉文紀巻五　　　　　明　梅鼎祚　編
西晉(五/)
　　程猗
　　　柳谷石文贊(魏之初興也張掖刪丹縣金山柳/谷有石生焉蒼質素章至太和中)
　　　　(柳谷之𤣥川溢漏石形改似雲龜立于川西/又有麒麟鳯凰白虎馬牛於中布列有文字)
　　　　(日上上三天王述大會討大曹全但取之全/立中大金馬一匹中正大吉開壽此馬甲寅)
　　　　(述水凡二十五字當時稱瑞既而晉受禪泰/始三年張掖太守焦勝奏留郡本國圖校今)
　　　　(石文文字多少不同謹具圖上太尉屬程猗/説曰夫大者盛之極也金者晉之行也中者)
　　　　(物之㑹也吉者福之始也此言司馬氏之王/天下感徳而生應正吉而王之符也又為贊)
皇德遐通實降嘉靈乾生其象坤育其形𤣥石既表素
文以成瑞虎合仁白麟燿精神馬自圖金言其形體正
而王中允克明闗壽無疆於萬斯齡(晉書/)
　　王祥(字休徴瑯邪臨沂人仕魏歴太/尉入晉拜太保封睢陽郡公)
　　　遺令訓子孫(子肇等奉/而行之)
夫生之有死自然之理吾年八十有五啓手何恨不有
遺言使爾無述吾生值季末登庸歴試無毘佐之勲没
無以報氣絶但洗手足不須沐浴勿纒屍皆澣故衣隨
時所服所賜山𤣥玉珮衛氏玉玦綬笥皆勿以斂西芒
上土自堅貞勿用甓石勿起墳隴穿深二丈槨取容棺
勿作前堂布几筵置書箱鏡奩之具棺前但可施牀榻
而已糒脯各一盤𤣥酒一杯為朝夕奠家人大小不須
送喪大小祥乃設特牲無違余命髙柴泣血三年夫子
謂之愚閔子除喪出見援琴切切而哀仲尼謂之孝故
哭泣之哀日月降殺飲食之宜自有制度夫言行可覆
信之至也推美引過徳之至也揚名顯親孝之至也兄
弟怡怡宗族欣欣悌之至也臨財莫過乎讓此五者立
身之本顔子所以為命未之思也夫何遠之有(晉書/)
　　何曾(字穎孝陳國陽夏人仕魏歴司/徒入晉進太宰封朗陵郡公)
　　　上魏明帝論宰牧疏(曾時為給事/黄門侍郎)
臣聞為國者以清静為基而百姓以良吏為本今海内
虚耗事役衆多誠宜恤養黎元悦以使人郡守之權雖
輕猶專任千里比之於古則列國之君也上當奉宣朝
恩以致惠和下當興利而除其害得其人則可安非其
人則為患故漢宣稱曰百姓所以安其田里而無歎息
愁恨之心者政平訟理也與我共此者其惟良二千石
乎此誠可謂知政之本也方今國家大舉新有發調軍
師遠征上下劬勞夫百姓可與樂成難與慮始愚惑之人
能厭目前之小勤而忘為亂之大禍者是以郡守益
不可不得其人才雖難備猶宜麤有威恩為百姓所信
憚者臣聞諸郡守有年老或疾病皆委政丞掾不恤庻
事或體性疏怠不以政理為意在官積年惠澤不加於
人然於考課之限罪亦不至黜免故得經延嵗月而無
斥罷之期臣愚以為可宻詔主者使隱核叅訪郡守其
有老病不隱親人物及宰牧少恩好脩人事煩撓百姓
者皆可徴還為更選代(晉書/)
　　　上明帝論伐遼疏(青龍三年遼東太守公孫文/懿反遣太尉司馬懿伐遼曾)
　　　　(為散騎常侍上疏不從後以母邱儉為副/  曾疏並在魏以諸詔及子劭在晉類從)
臣聞先王制法必全於慎故建官授任則置副佐陳師
命將則立監貳宣命遣使則設介副臨敵交刃則叅御右
盖以盡思謀之功防安危之變也是以在險當難則權
足相濟隕缺不豫則才足相代其為國防至深至遠及
至漢氏亦循舊章韓信伐趙張耳為貳馬援討越劉隆
副軍前世之迹著在篇志今懿奉辭誅罪精甲鋭鋒步
騎數萬道路迥阻四千餘里雖假天威有征無戰冦或
潛遁消引日月命無常期人非金石遠慮詳備誠宜有
副今北邊諸將及懿所督皆為寮屬名位不殊素無定
分綂御之尊卒有變急不相鎮攝存不忘亡聖達所戒
臣愚以為宜選大臣名將威重宿著者盛其禮秩遣詣
懿軍進同謀畧退為副佐雖有萬一不虞之變軍主有
儲則無患矣(魏名臣奏懿懿晉書作太/尉戒作裁  軍作北軍)
　　何劭(字敬祖曽子嗣/封歴司徒太宰)
　　　荀粲傳(晉陽秋諸晉書劭所譔荀粲王/弼傳及  奏議文章並行於世)
粲字奉倩粲諸兄並以儒術論議而粲獨好言道常以
為子貢稱夫子之言性與天道不可得聞然則六籍雖
存固聖人之糠粃粲兄俁難曰易亦云聖人立象以盡
意繫辭焉以盡言則㣲言胡為不可得而聞見哉粲答
曰盖理之㣲者非物象之所舉也今稱立象以盡意此
非通於意外者也繫辭焉以盡言此非言乎繫表者也
斯則象外之意繫表之言固藴而不出矣及當時能言
者不能屈也又論父彧不如從兄攸彧立徳髙整軌儀
以訓物而攸不治外形慎宻自居而已粲以此言善攸
諸兄怒而不能廻也太和初到京邑與傅嘏談嘏善名
理而粲尚𤣥遠宗致雖同倉卒時或有格而不相得意
裴徽通彼我之懷為二家騎驛頃之粲與嘏善夏侯𤣥
亦親常謂嘏𤣥曰子等在世塗間功名必勝我但識劣
我耳嘏難曰能盛功名者識也天下孰有本不足而末
有餘者邪粲曰功名者志局所奬也然則志局自一物
耳固非識之所獨濟也我以能使子等為貴然未必齊
子等所為也粲常以婦人者才智不足論自宜以色為
主驃騎將軍曹洪女有美色粲於是娉焉容服帷帳甚
麗專房歡宴歴年後婦病亡未殯傅嘏往喭粲粲不哭
而神傷嘏問曰婦人才色並茂為難子之娶也遺才而
好色此自易遇今何哀之甚粲曰佳人難再得顧逝者
不能有傾國之色然未可謂之易遇痛悼不能已嵗餘
亦亡時年二十九粲簡貴不能與常人交接所交皆一
時俊傑至葬夕赴者裁十餘人皆同時知名士也哭之
感動路人論曰仲尼稱有徳者有言而荀粲減於是力
顧所言有餘而識不足
　　　王弼傳
弼幼而察惠年十餘好老氏通辯能言父業為尚書郎
時裴徽為吏部郎弼未弱冠往造焉徽一見而異之問
弼曰夫無者誠萬物之所資也然聖人莫肯致言而老
子申之無已者何弼曰聖人體无无又不可以訓故不
説也老子是有者也故恒言無所不足尋亦為傅嘏所
知於時何晏為吏部尚書甚竒弼歎之曰仲尼稱後生
可畏若斯人者可與言天人之際乎正始中黃門侍郎
累缺晏既用賈充裴秀朱整又議用弼時丁謐與晏争
衡致髙邑王黎於曹爽爽用黎於是以弼補臺郎初除
覲爽請間爽為屏左右而弼與論道移時無所他及爽
以此嗤之時爽專朝政黨與共相進用弼通儁不治名
髙尋黎無㡬時病亡爽用王沈代黎弼遂不得在門下
晏為之歎恨弼在臺既淺事功亦雅非所長益不留意
焉淮南人劉陶善論縱横為當時所推毎與弼語當屈
弼弼天才卓出當其所得莫能奪也性和理樂遊宴解
音律善投壺其論道賦㑹文辭不如何晏自然有所㧞
得多晏也頗以所長笑人故時為士君子所疾弼與鍾
㑹善㑹論議以校練為家然毎服弼之髙致何晏以為
聖人無喜怒哀樂其論甚精鍾㑹等述之弼與不同以
為聖人茂於人者神明也同於人者五情也神明茂故
能體沖和以通無五情同故不能無哀樂以應物然則
聖人之情應物而無累於物者也今以其無累便謂不
復應物失之多矣弼注易頴川人荀融難弼大衍義弼
答其意白書以戲之曰夫明足以尋極幽㣲而不能去
自然之性顔子之量孔父之所預在然遇之不能無樂
喪之不能無哀又常狹斯人以為未能以情從理者也
而今乃知自然之不可革足下之量雖已定乎胷懷之
内然而隔踰旬朔何其相思之多乎故知尼父之於顔
子可以無大過矣弼注老子為之指畧致有理綂著道
畧論注易往往有髙麗言太原王濟好談病老莊常云
見弼易注所悟者多然弼為人淺而不識物情初與王
黎荀融善黎奪其黃門郎於是恨黎與融亦不終正始
十年曹爽廢以公事免其秋遇癘疾亡時年二十四無
子絶嗣弼之卒也晉景王聞之嗟歎者累日其為髙識
所惜如此
　　程咸(字延休仕魏入/晉歴位侍中)
　　　出適女從坐議(魏法犯大逆者誅及已出之女/母邱儉誅孫女已出者當坐死)
　　　　(司𨽻校尉何曾哀之使主簿/程咸上議於是改定律令)
夫司冦作典建三等之制甫侯修刑通輕重之法叔世
多變秦立重辟漢又修之大魏承秦漢之弊未及革制
所以追戮已出之女誠欲殄醜類之族也然則法貴得
中刑慎過制臣以為女人有三從之義無自專之道出
適他族還喪父母降其服紀所以明外成之節異在室
之恩而父母有罪追刑已出之女夫黨見誅又有隨姓
之戮一人之身内外受辟今女既嫁則為異姓之妻如
或産育則為他族之母此為元惡之所忽戮無辜之所
重於防則不足懲奸亂之源於情則傷孝子之心男不
得罪於他族而女獨嬰戮於二門非所以哀矜女弱蠲
明法制之本分也臣以為在室之女從父母之誅既醮
之婦從夫家之罰宜改舊科以為永制(晉書程藝文類/聚載  咸議云)
(夫司冦作典建三等之制甫侯修刑通輕重之法叔世/多變秦并重辟漢因循之大魏承襲未革其弊大逆之)
(誅不差已出之女者誠欲絶惡類於一族然法貴得中/刑慎過制臣以為女人有三從之義無自專之道出適)
(他族還喪父母降其服紀所以明外成之節異在室之/恩父母有罪追刑已出之女夫黨見誅又隨異姓之戮)
(一人之身内外受辟男不衍禍於他族女獨嬰罰於二/門非所以哀矜蒙弱立法之本分也今女既嫁則為異)
(姓之妻如或産育則為他族之母此為元惡之所輕忽/戮無辜之所重於恩則傷孝子之心而興嫌怨之路臣)
(以為在室之女宜從父族之誅既醮之/婦使就夫家之罰宜定齊科以為永制)
　　　華林園詩序(北堂/書鈔)
平原邑三月三日從華林園作壇建僊宫張朱幕詔延
羣臣作詩以頌之
　　石苞(字仲容渤海南皮人有經國才畧仕魏/驃騎將軍入晉歴司徒封樂陵郡公)
　　　終制(諸子皆奉/遵遺令)
延陵薄𦵏孔子以為達禮華元厚𦵏春秋以為不臣古
之明義也自今死亡者皆斂以時服不得兼重又不得飯
唅為愚俗所為又不得設牀帳明器也定窆之後復土
滿坎一不得起墳種樹昔王孫裸𦵏矯時其子奉命君
子不譏況於合禮典者耶(晉書/)
　　石崇(字季倫苞少子以伐吳功封安/陽鄉侯歴衛尉為趙王倫所殺)
　　　理兄綂表(綂初見原以崇不詣闕謝恩有/司欲復加綂罪崇自表事解)
臣兄綂以先父之恩早被優遇出入清顯歴位盡勤伏
度聖心有以垂察近為扶風王駿横所誣謗司𨽻中丞
等飛筆重奏劾案深文累塵天聽臣兄弟跼蹐憂心如
悸駿戚屬尊重權要赫奕内外有司望風承㫖茍有所
惡易於投卵自綂枉劾以來臣兄弟不敢一言稍自申
理戢舌鉗口惟須刑書古人稱榮華於順㫖枯槁於逆
違誠哉斯言於今信矣是以雖董司直繩不能不深其
文抱枉含謗不得不輸其理幸賴陛下天聽内達靈鑒
昭遠存先父勲徳之重察臣等勉勵之志中詔申料罪
譴澄雪臣等刻肌碎首未足上報臣即以今月十四日
與兄綂浚等詣公車門拜表謝恩伏度奏御之日蹔經
天聽此月二十日忽被蘭臺禁止符以綂䝉宥恩出非
常臣晏然私門曾不陳謝復見彈奏訕辱理盡臣始聞
此惶懼狼狽静而思之固無怪也茍尊勢所驅何所不
至望奉法之直繩不可得也臣以凡才累荷顯重不能
負載析薪以答萬分一月之中奏劾頻加曲之與直非
臣所計所愧不能承奉戚屬自陷於此不媚於竈實愧
王孫隨巢子稱明君之徳察情為上察事次之所懷具
經聖聽伏待罪黜無多言
　　　議封賞奏(惠帝初楊駿輔政大開封賞崇為侍/中輿散騎郎何攀共立議奏弗納)
陛下聖徳灮被皇靈啓祚正位東宫二十餘年道化宣
流萬國歸心今承洪基此乃天授至於班賞行爵優於
泰始革命之初不安一也吳㑹僭逆㡬於百年邊境被
其荼毒朝廷為之旰食先帝決獨斷之聰奮神武之畧
蕩滅逋冦易於摧枯然謀臣猛將猶有致恩竭力之效
而今恩澤之封優於滅吳之功不安二也上天眷祐實
在大晉卜世之數未知其紀今之開制當垂於後若尊
卑無差有爵必進數世之後莫非公侯不安三也臣等
敢冒陳聞竊謂泰始之初及平吳論功制度名牒皆悉
具存縱不能遠遵古典尚當依準舊事(並晉/書)
　　　金谷詩序(世説/注)
余以元康六年從太僕卿出為使持節監青徐諸軍事
征虜將軍有别廬在河南縣界金谷澗中或髙或下有
清泉茂林衆果竹柏藥草之屬莫不畢備又有水碓魚
池土窟其為娛目歡心之物備矣時征西大將軍祭酒王
詡當還長安余與衆賢共送往澗中晝夜遊宴屢遷其
坐或登髙臨下或列坐水濱時琴瑟笙筑合載車中道
路並作及住令與鼔吹遞奏遂各賦詩以敘中懷或不
能者罰酒三斗感性命之不永懼凋落之無期故具列
時人官號姓名年紀又為詩著後後之好事者其覽之
哉凡三十人吳王師議郎闗中侯始平武功蘇紹字世
嗣年五十為首(茂林水經著作茂樹之屬作蔽翳作賢/一作賓濱作次其坐作共坐遞奏  迭)
(奏具列作列敘/為詩作冩詩)
　　　思歸引序(文選/)
余少有大志夸邁流俗弱冠登朝歴位二十五年五十
以事去官晩節更樂放逸篤好林藪遂肥遯於河陽别
業其制宅也卻阻長隄前臨清渠柏木㡬於萬株流水
周於舍下有觀閣池沼多養鳥魚家素習技頗有秦趙
之聲出則以游目弋釣為事入則有琴書之娛又好服
食咽氣志在不朽慠然有凌雲之操欻復見牽羈婆娑
於九列困於人間煩黷常思歸而永歎尋覽樂篇有思
歸引儻古人之情有同於今故制此曲此曲有絃無歌
今為作歌辭以述余懷恨時無知音者令造新聲而播
於絲竹也
　　　王明君辭序(文選/)
王明君者本是王昭君以觸文帝諱改之匈奴盛請婚
於漢元帝以後宫良家子昭君配焉昔公主嫁烏孫令
琵琶馬上作樂以慰其道路之思其送明君亦必爾也
其造新曲多哀怨之聲故序之於紙云爾
　　　楚妃歎序(初學/記)
楚妃歎莫知其由楚之賢妃能立徳垂名於後唯楚妃
焉故歎咏之
　　　許巢論(藝文/類聚)
客有問於余曰昔許由巢父距堯之讓逍遥頤神寶已
遺世司馬遷以假託之言必無此實竊以為然余答之
曰是何言歟盖聞聖人在位則羣材必舉官才任能輕
重允宜大任已備則不抑大材使居小位小材已極其
分則不以積乆而令處過材之位然則稷播嘉榖契敷
五教臯陶䕫龍各已授職其聨屬之官必得其材則必
不重載兼置斯可知也巢許則元愷之儔大位已充則
宜敦亷讓以勵俗崇無為以化世然後動静之教備隱
顯之功著故能成巍巍之化民莫能名將何疑焉
　　　奴劵(太平御覽/句字訛脱)
余元康之際至在滎陽東住聞主人公言聲髙大須臾
出趣吾車曰公府當怪吾家嘵嘵邪中買得一惡羝奴
名宜勤身長九尺餘力舉五千斤挽五石力弓百步射
錢孔言讀書欲使便病日食三斗米不能奈何吾問公
賣不公喜便下絹百疋聞謂吾曰吾胡王子姓性好讀
書公府事一不上劵則不為公府作劵文曰取東海巨
鹽東齊羝羊朝歌蒲薦八板桃牀貞定安邑梨栗之鄉
常山細縑趙國之編許昌之總沙房之綿作車當取髙
平英榆之轂無尾觸體之(闕/)大良白槐之輻(闕/)　茱萸
之輞河東亂節桑轅太山桑光長安雙入白烏釘鏁巧
手出於上方見好弓朴可斫千張山陰青槻烏嘷柘桑
張金好墨過市數之蠡幵豪筆備郎冩書嘷角㥽道金
案玉椀宜勤供筆更作多辭乃斂絹而歸
　　歐陽建(字堅石渤海人馮翊太/守與舅石崇同被害)
　　　言盡意論(藝文/類聚)
有雷同君子問於違衆先生曰世之論者以為言不盡
意由來尚矣至乎通才達識咸以為然若夫蔣公之論
眸子鍾傅之言才性莫不引此為談證而先生以為不
然何哉先生曰夫天不言而四時行焉聖人不言而鑒
識存焉形不待名而方圓已著色不俟稱而黑白以彰
然則名之於物無施者也言之於理無為者也而古今
務於正名聖賢不能去言其故何也誠以理得於心非
言不暢物定於彼非言不辯言不暢志則無以相接名
不辯物則鑒識不顯鑒識顯而名品殊言稱接而情志
暢原其所以本其所由非物有自然之名理有必定之
稱也欲辯其實則殊其名欲宣其志則立其稱名逐物
而遷言因理而變此猶聲發響應形存影附不得相與
為二茍其不二則無不盡吾故以為盡矣
　　羊祜(字叔子泰山南城人仕魏中領軍入/晉為征南大將軍進封鉅平郡公)
　　　讓台司表(祜都督荆州加開府如/三司之儀上表固讓)
臣祜言臣昨出伏聞恩詔㧞臣使同台司臣自出身以
來適十數年受任外内毎極顯重之地常以智力不可
彊進恩寵不可乆謬夙夜戰慄以榮為憂臣聞古人之
言徳未為衆所服而受髙爵則使才臣不進功未為衆
所歸而荷厚禄則使勞臣不勸今臣身託外戚事遭運
㑹誡在過寵不患見遺而猥超然降發中之詔加非次
之榮臣有何功可以堪之何心可以安之以身誤陛下
辱髙位傾覆亦尋而至願復守先人弊廬豈可得哉違
命誠忤天威曲從即復若此盖聞古人申於見知大臣
之節不可則止臣雖小人敢縁所䝉念存斯義今天下
自服化以來方漸八年雖側席求賢不遺幽賤然臣等
不能推有徳進有功使聖聽知勝臣者多而未達者不
少假令有遺徳於版築之下有隱才於屠釣之間而令
朝議用臣不以為非臣處之不以為愧所失豈不大哉
且臣忝竊雖乆未若今日兼文武之極寵等宰輔之髙
位也臣所見雖狹據光禄大夫李憙秉節高亮正身在
朝光禄大夫魯芝潔身寡欲和而不同光禄大夫李𦙍
莅政𢎞簡在公正色皆服事華髪以禮始終雖歷内外
之寵不異寒賤之家而猶未䝉此選臣更越之何以塞
天下之望少益日月是以誓心守節無茍進之志今道
路未通方隅多事乞留前恩使臣得速還屯不爾留連
必於外虞有闕臣不勝憂懼謹觸冒拜表惟陛下察匹
夫之志不可以奪(文選在進晉書作達秉作執正身在/朝作  公正色光禄大夫李胤清亮)
(簡素立身在朝未通作行通一作未/清  晉書魯芝傳祜讓表即裁前語)
　　　上武帝請伐吳疏(帝深納之㑹秦/涼累敗乃止)
先帝順天應時西平巴蜀南和吳㑹海内得以休息兆
庻有安樂之心而吳復背信使邊事更興夫期運雖天
所授而功業必由人而成不一大舉掃滅則衆役無時
得安亦所以隆先帝之勲成無為之化也故堯有丹水
之伐舜有三苗之征咸以寧静宇宙戢兵和衆者也蜀
平之時天下皆謂吳當并亡自此來十三年是謂一周
平定之期復在今日矣議者常言吳楚有道後服無禮
先强此乃諸侯之時耳當今一綂不得與古同諭夫適
道之論皆未應權是故謀之雖多而決之欲獨凡以險
阻得存者謂所敵者同力足自固茍其輕重不齊强弱
異勢則智士不能謀而險阻不可保也蜀之為國非不
險也髙山尋雲霓深谷肆無景束馬懸車然後得濟皆
言一夫荷㦸千人莫當及進兵之日曾無藩籬之限斬
將搴旗伏屍數萬乗勝席巻徑至成都漢中諸城皆鳥
棲而不敢出非皆無戰心誠力不足相抗至劉禪降服
諸營堡者索然俱散今江淮之難不過劔閣山川之險
不過岷漢孫皓之㬥侈於劉禪吳人之困甚於巴蜀而
大晉兵衆多於前世資儲器械盛於往時今不於此平
吳而更阻兵相守征夫苦役日尋干戈經歴盛衰不可
長乆宜當時定以一四海今若引梁益之兵水陸俱下
荆楚之衆進臨江陵平南豫州直指夏口徐揚青兖並
向秣陵鼓斾以疑之多方以誤之以一隅之吳當天下
之衆勢分形散所備皆急巴漢竒兵出其空虚一處傾
壞則上下震蕩吳縁江為國無有内外東西數千里以
藩籬自持所敵者大無有寧息孫皓恣情任意與下多
忌名臣重將不復自信是以孫秀之徒皆畏逼而至將
疑於朝士困於野無有保世之計一定之心平常之日
猶懷去就兵臨之際必有應者終不能齊力致死已可
知也其俗急速不能持乆弓弩㦸楯不如中國唯有水
戰是其所便一入其境則長江非復所固還保城池則
去長入短而官軍懸進人有致節之志吳人戰於其内
有慿城之心如此軍不踰時剋可必矣(復表曰吳平則/胡自定但當速)
(濟大/功耳)
　　　讓封南城侯奏
昔張良請受留萬户漢祖不奪其志臣受鉅平於先帝
敢辱重爵以速官謗(並晉/書)
　　　答吳都督陸抗(祜出鎮南夏與吳人開布大信/抗都督信陵諸軍治樂鄉嘗病)
　　　　(求藥於祜祜以成合與之抗服之無疑曰羊/叔子豈酖人者時以為華元子反復見於今)
此上藥也近始自作未及服以君疾急故相致(漢晉/春秋)
　　　與從弟琇書(祜疏請征吳及行病篤舉杜預自/代祜毎被登進常守沖退與琇書)
吾以布衣忝荷重任毎以尸素為愧天命既隆惟江南
未夷此人臣之責是以不量所能畢力吳㑹當慿朝廷
之威賴士大夫之謀以全克之舉除萬世之患年已朽
老既定邊事當自角巾東路還歸鄉里於墳墓側為容
棺之墟假日視息思與後生味道此吾之至願也以凡
才而居重位何能不懼盈滿之責邪疏廣吾師也聖主
明恕當不奪㣲志爾(晉書云既定邊事當角巾東路歸/故里為容棺之墟以白士而居重)
(位何能不以盛滿受/責乎疎廣是吾師也)
　　　誡子書(祜無子兄/子篇嗣侯)
吾少受先君之教能言之年便召以典文年九嵗便誨
以詩書然尚猶無鄉人之稱無清異之名今之職位謬
恩之加耳非吾力所能致也吾不如先君逺矣汝等復
不如吾諮度𢎞偉恐汝兄弟未之能也竒異獨達察汝
等將無分也恭為徳首慎為行基願汝等言則忠信行
則篤敬無口許人以財無傳不經之談無聽毁譽之語
聞人之過耳可得受口不得宣思而後動若言行無信
身受大謗自入刑論豈復惜汝恥及祖考思乃父言纂
乃父教各諷誦之(並藝文/類聚)
　　劉儈等
　　　詣杜預請署羊祜辟士牋(祜開府累年謙讓不/辟士始有所命卒不)
　　　　(得除署故叅佐劉儈趙寅劉彌/孫勃等牋詣杜預預表請不許)
昔以謬選忝備官屬各得與前征南大將軍祜叅同庻
事祜執徳沖虚操尚清遠徳髙而體卑位優而行恭前
膺顯命來撫南夏既有三司之儀復加大將軍之號雖
居其位不行其制至今海内渴佇羣俊望風涉其門者
貪夫反亷懦夫立志雖夷惠之操無以尚也自鎮此境
政化被乎江漢潛謀逺計闢國開疆諸所規模皆有軌
量志存公家以死勤事始辟四掾未至而隕夫舉賢報
國台輔之遠任也搜揚側陋亦台輔之宿心也中道而
廢亦台輔之私恨也履謙積稔晩節不遂此遠近所以
為之感痛者也昔召伯所憩愛流甘棠宣子所游封殖
其樹夫思其人尚及其樹況生存所辟之士便當隨例
放棄者乎乞䝉列上得依已至掾屬
　　　　杜預請署羊祜辟士表
祜雖開府而不備僚屬引謙之至宜見顯明及扶疾辟
士未到而没家無𦙍嗣官無命士此方之望隱憂載懷
夫篤終追逺人徳歸厚漢祖不惜四千户之封以慰趙
子弟心請議之(並晉/書)
　　王沈(字處道太原晉陽人魏鎮南將軍入晉/轉驃騎將軍加散騎常侍封博陵縣公)
　　　豫州刺史下教(沈魏末/為豫州)
自古賢聖樂聞誹謗之言聽輿人之論芻蕘有可録之
事負薪有廊廟之語故也自至鎮日未聞逆耳之言豈
未明虚心故令言者有疑其宣下屬城及庻士若能舉
遺逸於林藪黜姦佞於州國陳長吏之可否説百姓之
所患興利除害損益昭然者給榖五百斛若達一至之
言説刺史得失朝政寛猛令剛柔得適者給榖千斛謂
余不信明如皎日(此末王隱晉書云别駕/主簿奉行九郡施行)
　　　　主簿陳廞褚䂮白
奉省教㫖伏用感歎勞謙日昃思聞苦言愚謂上之所
好下無不應而近未有極諫之辭遠無傳言之箴者誠
得失之事將未有也今使教命班下示以賞勸將恐拘
介之士或憚賞而不言貪賕之人將慕利而妄舉茍不
合宜賞不虚行則遠聽者未知當否之所在徒見言之
不用謂設有而不行愚以告下之事可小須後
　　　又教
夫徳薄而位厚功輕而禄重貪夫之所狥高士之所不
處也若陳至言於刺史興益於本州達幽隱之賢去祝
鮀之佞立徳於上受分於下斯乃君子之操何不言之
有直言至理忠也惠加一州仁也功成辭賞亷也兼斯
而行仁智之事何故懷其道而迷其國哉
　　　　褚䂮復白(沈無以奪之/遂從䂮議)
堯舜周公所以能致忠諫者以其欵誠之心著也氷炭
不言而冷熱之質自明者以其有實也若好忠直如氷
炭之自然則諤諤之臣將濟濟而盈庭逆耳之言不求
而自至若徳不足以配唐虞明不足以並周公實不可
以同氷炭雖懸重賞忠諫之言未可致也昔魏絳由和
戎之功䝉女樂之賜管仲有興齊之勲而加上卿之禮
功勲明著然後賞勸隨之未聞張重賞以待諫臣懸榖
帛以求盡言也
　　　又教(於是九郡之士咸/悦道教移風易俗)
後生不聞先王之教而望政道日興不可得也文武並
用長乆之道也俗化陵遲不可不革革俗之要實在敦
學昔原伯魯不悦學閔馬父知其必亡將吏子弟優閒
家門若不教之必致遊戲傷毁風俗矣
　　　與傅𤣥書(𤣥撰論經國九流及三史故事評斷/得失各為區例名為傅子凡四部六)
　　　　(録數十萬言𤣥初作内篇成其/子咸以示司空王沈沈與𤣥書)
省足下所著書言富理濟經綸政體存重儒教足以塞
楊墨之流遁齊孫孟於往代毎開巻未嘗不歎息也不
見賈生自以過之乃今不及信矣(並晉/書)
　　　賀正表(初學/記)
三辰改運元正肇祚自天降祉如日之升
　　　辟雍頌序
唐虞三代咸崇辟雍養老之至也親降萬乗之尊而執
子弟之禮自春秋以來禮樂昏廢惟東京之後始創其
義明堂之位復陳於洛邑(北堂書鈔駕白帖頌序云天/子親整法  撫玉輅幸於雍)
(宮親拜三老五更/出於南門之外)
　　　祭先考東郡君文(事詳王澹在魏/  杜氏通典)
孝子沈敢昭告烈考東郡君沈亡母郭氏恪勤婦道齊
孝之節克順於先姑天降氛氣鴈門太夫人遘疾歴旬
郭時又遇篤疾弗獲嘗禱夫人不幸遂至殞没烈考卒
承大變憂慟荒迷未詳聽察謂郭供養有闕遂載病大
歸尋便殞亡烈考深用悼恨澹及沈仰惟烈考舊心鑒
亡妣素行不迎之議考禮度哀未及施行澹不幸夭歿
沈敢述澹意謀之通儒咨之邦族咸以為亡妣宜時改
葬沈轉受命於征南君謹詣鄴迎郭靈柩以某月日安
厝庻順烈考之舊心全祖親之慈愛者也
　　　　王沈集序(附書北/堂  鈔)
沈撰魏書多為時諱未若陳壽之實録也(案此晉書/本傳語)
　　賈充(字公閭平陽襄陵人魏豫州刺史逵子預弑/高貴鄉公封安陽鄉侯歴位太保進封魯郡)
　　　(公/)
　　　齊王攸子禮儀(河南尹王怐上言𢎞訓太后入/廟合食於景皇帝齊王攸不得)
　　　　(行其子禮充議有司奏若如充議服子服行/臣制未有前比宜如怐表攸喪服從諸侯之)
　　　　(例帝從/充議)
禮諸侯不得祖天子公子不得禰先君皆謂奉綂承祀
非謂不得復其父祖也攸身宜服三年喪事自如臣制
　　　論征吳表(平吳之役以充為大都督總綂六師/充懼大功不捷表陳武帝詔曰君不)
　　　　(行吾便自出乃受命及王濬之克武昌也/復上表杜預馳表固争吳平充大慙病薨)
西有昆夷之患北有幽幷之戍天下勞擾年榖不登興
兵致討懼非其時又臣老邁非所克堪
　　　又表
吳未可悉定方夏江淮下濕疾疫必起宜召諸軍以為
後圖雖要斬張華不足以謝天下(華預平吳之䇿故充/以為言  並晉書)
　　李𦙍(字宣平遼東襄/平人歴司徒)
　　　請延訪羣公奏(𦙍泰始初拜/尚書奏從之)
古者三公坐而論道内叅六官之事外與六鄉之教或
處三槐兼聽獄訟稽疑之典謀及卿士陛下聖徳欽明
垂心萬機猥發明詔儀刑古式雖唐虞疇諮周文翼翼
無以加也自今以往國有大政可親延羣公詢納讜言
其軍國所疑延詣省中使侍中尚書諮論所宜若有疾
疢不任覲㑹臨時遣侍臣訊訪(晉書/)
　　荀顗(字景倩潁川潁陰人魏太尉彧第六子仕魏/司空入晉歴侍中太尉行太子太傅封臨淮)
　　　(公/)
　　　議故吏服舊主表(泰始中尚書令史恂等是故/少府鮑融故吏假詣喪所行)
　　　　(服散騎常侍何遵駁以為禮云違大夫之諸/侯不反服則之天子亦不反服矣恂等已登)
　　　　(天朝反服舊主典禮相違荀顗表詔重下禮/官評考尚書巽奮謂不應服何禎等並從顗)
　　　　(議/)
禮臣為君斬縗三年與子為父同以進登天朝絶無舊
君之心廢反服之禮非所以敦風崇教今使仕者反服
舊君於義為𢎞
　　　　尚書何禎議
禮為貴臣貴妾緦服三月夫貴之施賤猶論恩紀以制
服況嘗為臣吏禮遇恩紀優劣不同焉可同之一例今
以為辟舉王職之吏宜依古為舊君服不論違適之異
皆齊縗三月其餘郡吏聞喪盡哀而已
　　　　衡陽内史曾瓌議
古者失地之君託身造次感一時之惠猶齊衰以為報
嘗為臣吏禮待優備故依禮託情而𢎞教訓矣
　　　昌邑侯滿瑋庻妹服議(瑋問淳于睿庻妹亡有/服不睿云喪服諸侯以)
　　　　(尊降不服孔瑄議天子諸侯誠不應服又大/夫降緦尊與已敵則不敢降姜輯議云三公)
　　　　(爵命雖尊班重諸侯據在王朝上厭天子有/由而屈義不得伸耳以例言之宜依卿大夫)
　　　　(降之服司空荀顗/議有司奏如顗議)
諸侯絶周大夫絶緦然則尊同周以及緦皆如本親喪
服經曰君為姑妹女子子嫁於國君者傳曰何以大功
尊同也又曰大夫為伯叔父母子昆弟昆弟之子為士
者傳曰何以大功尊不同也然則尊不同則降不待所
臣乃絶之諸侯尊重大夫尊輕以大夫尊降其親則知
諸侯雖所不臣絶不服也(並杜氏/通典)
　　　上諡法議
若賜諡而道遠不及葬者皆封䇿下屬遣所承長吏奉
䇿即家祭賜諡(晉書/)
　　荀朂(字公曾潁川潁隂人漢司空爽曾孫歴/中書監侍中守尚書令封濟北郡公)
　　　為文王司馬昭與吳主孫皓書(昭為魏相國朂/領記室管機宻)
　　　　(時遣昔吳壽春降將徐紹孫彧銜命齎書陳/時勢利害以申喻皓皓遣使報書時發使聘)
　　　　(吳並遣當時文士作書與皓昭用朂所作皓/既報命和親昭謂朂曰君前作書使吳思順)
　　　　(勝十萬之衆也彧孫楚為石苞與皓書/亦此時徐紹孫  與符邵孫郁叅誤)
聖人稱有君臣然後有上下禮義是故大必字小小必
事大然後上下安服羣生獲所逮至末塗純徳既毁勦
民之命以争强於天下違禮順之至理則仁者弗由也
方今主上聖明覆幬無外僕備位宰輔屬當國重惟華
夏乖殊方隅圯裂六十餘載金革亟動無年不戰㬥骸
喪元困悴罔定毎用悼心坐以待旦將欲止戈興仁為
百姓請命故分命偏師平定蜀漢役未經年全軍獨克
於時猛將謀夫朝臣庻士咸以奉天時之宜就既征之
軍藉吞敵之勢宜遂囘旗東指以臨吳境舟師泛江順
流而下陸軍南轅取徑四郡兼成都之械漕巴漢之粟
然後以中軍整旅二方雲㑹未及浹辰可便江表底平
南夏順軌然國朝深惟伐蜀之舉雖有静難之功亦悼
蜀民獨罹其害戰於緜竹者自元帥以下並受斬戮伏
屍蔽地血流丹野一之於前猶追恨不忍況重之於後
乎是故旋師按甲思與南邦共全百姓之命夫料力忖
勢度資量險逺攷古昔廢興之理近鑒西蜀安危之効
隆徳保祚去危即順屈已以寧四海者仁哲之髙致也
履危偷安隕徳覆祚而不稱於後世者非智者之所居
也今朝廷遣徐紹孫彧獻書喻懷若書御於前必少留
意囘慮革算結歡弭兵共為一家惠矜吳㑹施及中土
豈不泰哉此昭心之大願也敢不承受若不獲命則普
天率土期於大同雖重干戈固不獲已也(漢晉春秋載/太平御覽)
(荀朂為文王與孫皓書餉雜色綾/十端又餉穀三端又餉細縑十疋)
　　　答王琛書
王陶邱州人(闕/)廟盜鮮卑金頭寶帶十二枚(北堂/書鈔)
　　　條牒問列和諸律意狀奏(泰始十年中書監荀/朂中書令張華出御)
　　　　(府銅竹律二十五具部太樂郎劉秀等校試/其三具與杜䕫及左延年律法同其二十二)
　　　　(具視其銘題尺寸是笛律也問協律中郎將/列和辭昔魏明帝時令和承受笛聲以作此)
　　　　(律欲使學者别居一坊歌詠講習依此律調/至於都合樂時但識其尺寸之名則絲竹歌)
　　　　(詠皆得均合歌聲濁者用長笛長律歌聲清/者用短笛短律凡絃歌調張清濁之制不依)
　　　　(笛尺寸名之則不/可知也朂等奏可)
昔先王之作樂也以振風蕩俗饗神祐賢必協律吕之
和以節八音之中是故郊祀朝宴用之有制歌奏分敘
清濁有宜故曰五聲十二律還相為宫此經傳記籍可
得而知者也如和對辭笛之長短無所象則率意而作
不由曲度考以正律皆不相應吹其聲均多不諧合又
辭先師傳笛别其清濁直以長短工人裁制舊不依律
是為作笛無法而和冩笛造律又令琴瑟歌詠從之為
正非所以稽古先哲垂憲於後者也謹條牒諸律問和
意狀如左及依典制用十二律造笛像十二枚聲均調
和器用便利講肄彈擊必合律吕況乎宴饗萬國奏之
廟堂者哉雖伶䕫曠遠至音難精猶宜儀形古昔以求
厥𠂻合乎經禮於制為詳若可施用請更部笛工選竹
造作下太樂樂府施行平議諸杜䕫左延年律可皆留
其御府笛正聲下徴各一具皆銘題作者姓名其餘無
所施用還付御府毁(祐宋書作佐八音/之中作八音之用)
朂又問和作笛為可依十二律作十二笛令一孔依一
律然後乃以為樂不知辭太樂東廂長笛正聲已長四
尺二寸令當復取其下徴之聲於法聲濁者笛當長計
其尺寸乃五尺有餘和昔日作之不可吹也又笛諸孔
雖不校試意謂不能得一孔輒應一律也案太樂四尺
一寸笛正聲均應蕤賓以十二律還相為宫推法下徴
之孔當應律大吕大吕笛長二尺六寸有竒不得長五
尺餘輒令太樂郎劉秀鄧昊等依律作大吕笛以示和
又吹七律一孔一校聲皆相應然後令郝生鼓筝宋同
吹笛以為雜引相和諸曲和乃辭曰自和父祖漢世以
來笛家相傳不知此法而令調均與律相應實非所及
也郝生魯基种整朱夏皆與和同
又問和笛有六孔及其體中之空為七和為能盡名其
宫商角徴孔調與不調以何檢知和辭先師相傳吹
笛但以作曲相語為某曲當舉某指初不知七孔盡應
何聲也若當作笛其仰尚方笛工依按舊像訖但吹取
鳴者初不復校其諸孔調與不調也按周禮調樂金石
有一定之聲是故造鐘磬者先依律調之然後施於廂
懸作樂之時諸音皆受鐘磬之均即為悉應律也至於
饗宴殿堂之上無廂懸鐘磬以笛有一定調故諸絃歌
皆從笛為正是為笛猶鐘磬宜必合於律吕如和所對
直以意造率短一寸七孔聲均不知其皆應何律調與
不調無以撿正唯取竹之鳴者為無法制輒令部郎劉
秀鄧昊王豔魏邵等與笛工參共作笛工人造其形律
者定其聲然後器像有制音均和協
又問和若不知律吕之義作樂音均髙下清濁之調當
以何名之和辭毎合樂時隨歌者聲之清濁用笛有長
短假令聲濁者用三尺二笛因名曰此三尺二調也聲
清者用二尺九笛因名曰此二尺九調也漢魏相傳施
行皆然按周禮奏六樂乃奏黃鍾歌大吕乃奏太簇歌
應鍾皆以律吕之義紀歌奏清濁而和所稱以二尺三
尺為名皆漢魏用之俗而不典部郎劉秀鄧昊等以律
作笛三尺二寸者應無射之律若宜用長笛執樂者曰
請奏無射周語曰無射所以宣布哲人之令徳示民軌
儀也二尺八寸四分四釐應黃鍾之律若宜用短笛執
樂者曰請奏黃鍾周語曰黃鍾所以宣養六氣九徳也
是則歌奏之義當合經禮考之古典於制為雅(晉書宋/書參正)
　　　議遣王公之國奏(時議遣王公之國帝乃問朂/朂對曰諸王公已為都督而)
　　　　(使之國則廢方任又分割郡縣人心戀本必/用嗷嗷國皆置軍官兵還當給國而闕邊守)
　　　　(帝使朂思之朂又/陳帝以朂言為允)
如詔準古方伯選才使軍國各隨方面為都督誠如明
㫖至於割正封疆使親疎不同誠為佳矣然分裂舊土
猶懼多所揺動必使人心忽擾思惟竊宜如前若於事
不得不時有所轉封而不至分割土域有所損奪者可
隨宜節度其五等體國經逺實不成制度然但虚名其
於實事畧與舊郡縣鄉亭無異若造次改奪恐不能不
以為恨今方了其大者以為五等可須後裁度凡事雖
有乆而益善者若臨時或有不解亦不可忽
　　　省吏議(時議省州郡縣半/吏以赴農功朂議)
省吏不如省官省官不如省事省事不如清心昔蕭曹
相漢載其清静致畫一之歌此清心之本也漢文垂拱
㡬致刑措此省事也光武并合吏員縣官國邑裁置十
一此省官也魏太和中遣王人四出減天下吏員正始
中亦并合郡縣此省吏也今必欲求之於本則宜以省
事為先凡居位者使務思蕭曹之心以翼佐大化篤義
行崇敦睦使昧寵忘本者不得容而偽行自息浮華者
懼矣重敬讓尚止足令賤不妨貴少不陵長逺不間親
新不間舊小不加大滛不破義則上下相安遠近相信
矣位不可以進趣得譽不可以朋黨求則是非不妄而
明官人不惑於聽矣去竒技抑異説好變舊以徼非常
之利者必加其誅則官業有常人心不遷矣事留則政
稽政稽則功廢處位者而孜孜不怠奉職司者而夙夜
不懈則雖在挈瓶而守不假器矣使信若金石小失不
害大政忍忿捐以容之簡文案畧細苛令之所施必使
人易視聽願之如陽春畏之如雷震勿使㣲文煩撓為
百吏所黷二三之命為百姓所饜則吏竭其誠下悦上
命矣設官分職委事責成君子心競而不力争量能受
任思不出位則官無異業政典不奸矣凡此皆愚所謂
省事之本也茍無此愆雖不省吏天下必謂之省矣若
欲省官私謂九寺可并於尚書蘭臺宜省付三府然施
行歴代世之所習是以乆抱愚懷而不敢言至於省事
實以為善若直作大例皆減其半恐文武衆官郡國職
業及事之興廢不得皆同凡發號施令典而當則安儻
有駁者或致壅否凡職所臨履先精其得失使忠信之
官明察之長各裁其中先條上言之然後混齊大體詳
宜所省則令下必行不可揺動如其不爾恐適惑人聽
比前行所省皆須臾輒復或激而滋繁亦不可不重
　　　增置文法對(門下啓通事令史伊羨趙咸為/舍人對掌文法詔以問朂議對)
今天下幸賴陛下聖徳六合為一望道化隆洽垂之將
來而門下上稱程咸張惲下稱此等欲以文法為政皆
愚臣所未達昔張釋之諫漢文謂獸圏嗇夫不宜見用
邴吉住車明調和隂陽之本此二人豈不知小吏之惠
誠重惜大化也昔魏武帝使中軍司荀攸典刑獄明帝
時猶以付内常侍以臣所聞明帝時唯有通事劉泰等
官不過與殿中同號耳又頃言論者皆云省官減事而
求益吏者相尋矣多云尚書郎大令史不親文書乃委
付書令史及幹誠吏多則相倚也增置文法之職適恐
更耗擾臺閣臣竊謂不可
　　　薦三公保傅表(時太尉賈充司徒李𦙍並薨/太子太傅又闕朂表陳從之)
三公保傅宜得其人若使楊珧叅輔東宫必當仰稱聖
意尚書令衛瓘吏部尚書山濤皆可為司徒如以瓘新
為令未出者濤即其人(並晉/書)
　　　答問三公表(咸寧四年司徒何曾遷太宰詔問/朂司徒處當得人副逺近之望并)
　　　　(治事見才誰/可也朂表)
三公具瞻之望誠不可用非其人昔魏文帝用賈詡為
公孫權笑之尚書令李𦙍忠亮髙潔堪處台輔
　　　讓豫州大中正表
被勅以臣為豫州大中正臣與州間鄉黨初不相接臣
本州十郡方與他州人數倍多品薻人物以正一州清
論此乃臧否之本風俗所重
　　　讓樂事表
臣掌著作又知秘書今覆校錯誤十萬餘巻書不可倉
卒復兼他職必有廢頓
　　　辭尚書令表
昔六官所掌冢宰為首秦公卿贊以丞相御史為冠今
者尚書令總此三者非臣駑闇所宜忝竊(荀朂集秩晉/公卿禮)
　　　穆天子傳序(朂領秘書監時得汲郡冢中古文/竹書詔朂撰次以為中經列在秘)
　　　　(書/)
序古文穆天子傳者太康二年汲縣民不准盜發古塚
所得書也皆竹簡素絲編以臣朂前所考定古尺度其
簡長二尺四寸以墨書一簡四十字汲者戰國時魏地
也案所得紀年盖魏惠成王子令王之塚也於世本盖
襄王也案史記六國年表自令王二十一年至秦始皇
三十四年燔書之嵗八十六年及至太康二年初得此
書凡五百七十九年其書言周穆王遊行之事春秋左
氏傳曰穆王欲肆其心周行於天下將皆使有車轍馬
迹焉此書所載則其事也王好廵守得盜驪騄耳之乗
造父為御以觀四荒北絶流沙西登崑崙見西王母與
太史公記同汲郡收書不謹多毁落殘缺雖其言不典
皆是古書頗可觀覽謹以二尺黄紙冩上請事平以本
簡書及所新冩並付秘書繕寫藏之中經副在三閣謹
序
　　盧欽(字子若范陽涿人仕魏吏部尚書封/大梁侯入晉歴尚書僕射加侍中)
　　　徐邈論(欽著論/稱邈)
或問欽徐公當武帝之時人以為通人自在涼州及還
京都人以為介何也欽答曰往者毛孝先崔季珪用事
貴清素之志徐公不改其常故人以為通比來天下奢
靡轉相放效而徐公雅尚自若不與俗同故前日之通
乃今日之介也(魏志/)
　　鄭黙(字思元滎陽開封人司空袤子/襲爵密陵侯歴大司農光禄勲)
　　　太子官屬議奏(黙武帝時與太原郭奕俱為庻/子朝廷以太子官屬宜稱陪臣)
　　　　(黙上言/從之)
皇太子體皇極之尊無私於天下宫臣皆受命天朝不
得同之藩國(晉書/)
　
　
　
　
　
　
　
　
　
　
　西晉文紀巻五
欽定四庫全書
　西晉文紀巻六　　　　　明　梅鼎祚　編
西晉(六/)
　　裴秀(字季彦河東聞喜人魏尚書令潛子仕/魏尚書僕射入晉歴司空封鉅鹿郡公)
　　　禹貢地域圖序(秀為司空以職在地官作圖/十八篇奏之藏於祕府序曰)
圖書之設由來尚矣自古立象垂制而賴其用三代置
其官國史掌厥職暨漢屠咸陽丞相蕭何盡收秦之圖
籍今祕書既無古之地圖又無蕭何所得惟有漢氏輿
地及括地諸雜圖各不設分率又不考正準望亦不備
載名山大川雖有麤形皆不精審不可依據或荒外迂
誕之言不合事實於義無取大晉龍興混一六合以清
宇宙始於庸蜀罙入其岨文皇帝乃命有司撰訪吳蜀
地圖蜀土既定六軍所經地域逺近山川險易征路迂
直校驗圖記㒺或有差今上考禹貢山海川流原隰陂
澤古之九州及今之十六州郡各縣邑疆界鄉陬及古
國盟㑹舊名水陸徑路為地圖十八篇制圖之體有六
焉一曰分率所以辨廣輪之度也二曰準望所以正彼
此之體也三曰道里所以定所由之數也四曰髙下五
曰方邪六曰迂直此三者各因地而制宜所以校夷險
之異也有圖象而無分率則無以審遠近之差有分率
而無準望雖得之於一隅必失之於他方有準望而無
道里則施於山海絶隔之地不能以相通有道里而無
髙下方邪迂直之校則徑路之數必與遠近之實相違
失準望之正矣故以此六者參而考之然後遠近之實
定於分率彼此之實定於道里度數之實定於髙下方
邪迂直之算故雖有峻山鉅海之隔絶域殊方之迥登
降詭曲之因皆可得舉而定者準望之法既正則曲直
遠近無所隱其形也
　　　平吳表草(秀既薨友人料其書記得表草言/平吳之事乃封以上聞武帝詔報)
孫皓酷虐不及聖明御世兼弱攻昧使遺子孫將遂不
能臣時有否泰非萬安之勢也臣昔雖已屢言未有成
㫖今既疾篤不起謹重尸啓願陛下時共施用
　　　　武帝詔報
司空薨痛悼不能去心又得表草雖在危困不㤀王室
盡忠憂國省益傷切輒當與諸賢共論也(並晉/書)
　　　奏事(諸曹/郎)
謹案䑓閣簡綂萬機動為法制是以特宜精簡良能以
親其職
　　　與山濤書(司馬彪為冀州/刺史秀與濤書)
彪處方伯之任殊亦為髙祖論道之士不宜處外耳(並/北)
(堂書/鈔)
　　裴楷(字叔則秀從弟歴/中書令加侍中)
　　　與石崇請弟綽書(綽字季舒官黄門侍郎尚書/校尉崇嘗飲諸少年酒綽乗)
　　　　(醉竊臥崇妾中明旦裴家遣車迎綽綽馳去/崇聞怒立殺數妾將訟綽於朝綽兄楷書請)
　　　　(綽崇方慕楷欲交之/亦憚其辭直乃止)
吾弟酒狂海内足知足下飲以狂藥而反責之禮耶(宋/王)
(囘蔡謨贊序免晉書長水校尉孫季舒與崇酣燕慢慠/過度崇欲表  之楷謂崇曰足下飲人狂藥責人正禮)
(不亦乖乎/崇乃止)
　　裴頠(字逸民秀少子襲封歴侍中/尚書左僕射為趙王倫所害)
　　　上陳刑獄表(惠帝時政出羣下刑法不定獄訟/繁滋尚書裴頠表陳曲議猶不止)
夫天下之事多塗非一司之所管中才之情易擾賴恒
制而後定先王知其所以然也是以辨方分職為之準
局準局既立各掌其務刑賞相稱輕重無二故下聽有
常羣吏安業也舊宫掖陵廟有水火毁傷之變然後尚
書乃躬自奔赴其非此也皆止於郎令史而已刑罰所
加各有常刑云元康四年大風之後廟闕屋瓦有數枚
傾落免太常荀㝢於時以嚴詔所譴莫敢據正然内外
之意僉謂事輕責重有違於常㑹五年二月有大風主
者懲懼前事臣新拜尚書始三日本曹尚書有疾權令
兼出按行蘭臺主者乃瞻望阿棟之間求索瓦之不正
者得棟上瓦小邪十五處或是始瓦時邪盖不足言風
起倉卒臺官吏往太常按行不及得周文書未至之頃
便競相禁止臣以權兼蹔出出還便罷不復得窮其事
而本曹據執卻問無已臣時具加解遣而主者畏咎不
從臣言禁止太常復興刑獄昔漢氏有盜廟玉環者文
帝欲族誅釋之但處以死刑曰若侵長陵一抔土何以
復加文帝從之大晉垂制深惟經逺山陵不封園邑不
飾墓而不墳同乎山壤是以邱阪存其陳草使齊乎中
原矣雖陵兆尊嚴唯毁發然後族之此古典也若登踐
犯損失盡敬之道事止刑罪可也去八年奴聽敎加誣
周龍燒草廷尉遂奏族龍一門八口并命㑹龍獄翻然
後得免考之情理準之前訓所處實重今年八月陵上
荆一枝圍七寸二分者被斫司徒太常奔走道路雖知
事小而案劾難測騷擾驅馳各競免負於今太常禁止
未解近日太祝署失火燒屋三間半署在廟北隔道在
重牆之内又即已滅頻為詔㫖所問主者以詔㫖使問
頻繁便責尚書不即按行輒禁止尚書免皆在法外刑
書之文有限而舛違之故無方故有臨時議處之制誠
不能皆得循常也至於此輩皆為過當毎相逼迫不復
以理上㬱聖朝畫一之徳下損崇禮大臣之望臣愚以
為犯陵上草木不應乃用同産異刑之制按行奏劾應
有定準相承務重體例遂虧或因餘事得容淺深(墻一/作墉)
　　　辭專任表(頠為后親屬遷尚書左僕射復使專/任門下事固譲不聽又表上優詔敦)
　　　　(譬/)
賈模適亡復以臣代崇外戚之望彰偏私之舉后族何
常有能自保皆知重親無脱者也然漢二十四帝惟孝
文光武明帝不重外戚皆保其宗豈将獨賢實以安理
故也昔穆叔不拜越禮之饗臣亦不敢聞殊常之詔
　　　又表
咎繇謨虞伊尹相商吕望翊周蕭張佐漢咸播功化光
格四極暨於繼體咎單傳説祖已樊仲亦隆中興或明
揚側陋或起自庶族豈非尚德之舉以臻斯美哉歴觀
近世不能慕逺溺於近情多任后親以致不静昔疎廣
戒太子以舅氏為官屬前世以為知禮况朝廷何取於
外戚正復才均尚當先其疎者以明至公漢世不用馮
野王即其事也
　　　太醫權衡奏(頠兼眀醫術荀朂之修律度也檢/得古尺短世所用四分有餘頠為)
　　　　(侍中上/言不用)
宜改諸度量若未能悉革可先改太醫權衡此若差違
失神農岐伯之正藥物輕重分兩乖互所可傷夭為害
尤深古夀考而今短折者未必不由此也(並晉/書)
　　　論赦奏
臣聞感神以政應變以誠故桑榖之異以勉已而消漢
末屢赦猶凌不反由此言之上協宿度下寧萬國唯在
賢能慎厥庻政殆非孤赦所能增損也(裴頠/集)
　　　崇有論(頠患時俗放蕩口談浮虗聲譽太盛風/敎陵遲乃著論以釋其蔽王衍之徒攻)
　　　　(難交至並/莫能屈)
夫總混羣本宗極之道也方以族異庻類之品也形象
著分有生之體也化感錯綜理迹之原也夫品而為族
則所禀者偏偏無自足故憑乎外資是以生而可尋所
謂理也理之所體所謂有也有之所須所謂資也資有
攸合所謂宜也擇乎厥宜所謂情也識智既授雖出處
異業黙語殊塗所以寶生存宜其情一也衆理並而無
害故貴賤形焉失得由乎所接故吉凶兆焉是以賢人
君子知欲不可絶而交物有會觀乎往復稽中定務惟
夫用天之道分地之利躬其力任勞而後饗居以仁順
守以㳟儉率以忠信行以敬讓志無盈求事無過用乃
可濟乎故大建厥極綏理羣生訓物垂範於是乎在斯
則聖人為政之由也若乃滛抗陵肆則危害萌矣故欲
衍則速患情佚則怨博擅恣則興攻專利則延冦可謂
以厚生而失生者也悠悠之徒駭乎若兹之釁而尋艱
争所縁察夫偏質有弊而覩簡損之善遂闡貴無之議
而建賤有之論賤有則必外形外形則必遺制遺制則
必忽防忽防則必㤀禮禮制弗存則無以為政矣衆之
從上猶水之居器也故兆庻之情信於所習習則心服
其業業服則謂之理然是以君人必慎所教班其政刑
一切之務分宅百姓各授四職能令禀命之者不肅而
安忽然㤀異莫有遷志況於據在三之尊懐所隆之情
敦以為訓者哉斯乃昏明所階不可不審夫盈欲可損
而未可絶有也過用可節而未可謂無貴也盖有講言
之具者深列有形之故盛稱空無之美形器之故有徴
空無之義難檢辨巧之文可悦似象之言足惑衆聽眩
焉溺其成説雖頗有異此心者辭不獲濟屈於所狎因
謂虚無之理誠不可盖唱而有和多往弗反遂薄綜世
之務賤功烈之用髙浮游之業埤經實之賢人情所殉
篤夫名利於是文者衍其辭訥者讚其㫖染其衆也是
以立言藉其虚無謂之𤣥玅處官不親所司謂之雅逺
奉身散其亷操謂之曠達故砥礪之風彌以陵遲放者
因斯或悖吉凶之禮而忽容止之表瀆棄長幼之序混
漫貴賤之級其甚者至於裸裎言笑㤀宜以不惜為𢎞
士行又虧矣老子既著五千之文表摭穢雜之弊甄舉
静一之義有以令人釋然自夷合於易之損謙艮節之
㫖而静一守本無虚無之謂也損艮之屬盖君子之一
道非易之所以為體守本無也觀老子之書雖博有所
經而云有生於無以虛為主偏立一家之辭豈有以而
然哉人之既生以保生為全全之所階以順感為務若
味近以虧業則沈溺之釁興懐末以忘本則天理之真
滅故動之所交存亡之道也夫有非有於無非無於無
非無於有非有是以申縱播之累而著貴無之文將以
絶所非之盈謬存大善之中節收流遁於既過反澄正
於胷懷宜其以無為辭而㫖在全有故其辭曰以為文
不足若斯則是所寄之塗一方之言也若謂至理信以
無為冠則偏而害當矣先賢達識以非所滯示之深論
惟班固著難未足折其情孫卿楊雄大體抑之猶偏有
所許而虚無之言日以廣衍衆家扇起各到其説上及
造化下被萬事莫不貴無所存僉同情以衆固乃號凡
有之理皆義之埤者薄而鄙焉辨論人倫及經明之業
遂易門肆頠用矍然申其所懐而攻者盈集或以為一
時口言有客幸過咸見命著文擿列虚無不允之徴若
未能毎事釋正則無家之義弗可奪也頠退而思之雖
君子宅情無求於顯及其立言在乎達㫖而已然去聖
乆逺異同紛糾茍少有彷彿可以崇濟先典扶明大業
有益於時則惟患言之不能焉得静黙及未舉一隅略
示所存而已哉夫至無者無以能生故始生者自生也
自生而必體有則有遺而生虧矣生以有為已分則虚
無是有之所謂遺者也故養既化之有非無用之所能
全也理既有之衆非無為之所能循也心非事也而制
事必由於心然不可以制事以非事謂心為無也匠非
器也而制器必須於匠然不可以制器以非器謂匠非
有也是以欲收重泉之鱗非偃息之所能獲也隕髙墉
之禽非静拱之所能捷也審投弦餌之用非無知之所
能覽也由此而觀濟有者皆有也虚無奚益於已有之
羣生哉(並晉書生御覽鳥無胃肺蛤無五臟蛭以/空中而  蠶以無胃而育  蠶藝文作螢)
　　　女史箴
膏不厭鮮水不厭清玉不厭潔蘭不厭馨爾形信直影
亦不曲爾聲信清響亦不濁緑衣雖多無貴於色邪徑
雖利無尚於直春華雖美期於秋實氷璧雖澤期於見
日浴者振衣沐者彈冠人知正服莫知行端服美動目
行美動神天道祐順常與吉人(藝文/類聚)
　　裴祗(御史/中丞)
　　　乞絶從弟儀曹郎􁹹喪服表(祗兄弟表韓夀等/議  杜氏通典)
􁹹受性凶頑往因品署未了怨恨親親言語悖逆讐絶
骨肉其兄司空秀二息從篹昶以下薨亡􁹹皆不制服
發哀昔二叔放流鄭叚不弟皆經典所絶􁹹應見流徙
未及表聞之頃􁹹憂恚荒越遂成狂病前即檻閉令以
喪亡罪匿彰聞穢辱宗胄􁹹見周親以下皆宜絶服葬
不列墓次請處斷
　　　　戶曹屬韓夀議
祗表稱二叔放流鄭叚不弟大義滅親至公之道然猶
作䲭鴞之詩成王封其子胡於蔡明王篤愛親親無已
之意也今􁹹真由病喪神故有悖言非管蔡鄭叚之元
惡而祗等心棄引致不加痛傷於禮不喪於情不安
　　　　東閣祭酒李彛議
昔公孫敖為亂而亡襄仲猶帥兄弟而哭不廢親愛春
秋所善也􁹹狂疾積年亡殁之後追論往意絶不為服
竊所未安
　　　　主簿劉維議
先王制禮因情而興五服之義以恩為主是以明親親
之分正恩紀屬恩崇則制重意殺則禮降昔周公誅管
蔡鄭伯克叔叚皆正以王法絶不為親􁹹凶頑悖戾背
義㤀親存無歡接之恩絶無禮服之制循名責實不服
當矣宜如祇所上
　　　　記室督田岳議
五服之制本乎親屬故賢不加崇愚不降禮昔公孫敖
既納襄仲之妻又以幣奔莒至其卒也仲欲勿哭傳曰
喪親之終也情雖不同無絶其愛親親之道也叛君為
逆納弟妻為亂亂逆之罪猶不廢喪故胤子啓明而唐
堯不絶象之傲佷有虞加矜周公戮弟義先王室鄭伯
滅叚傳不全與議者稱此皆非所據又諸侯絶周公族
為戮然猶私喪之也喪禮大制動為典式與其必疑寧
居於重
　　　　學官令徐亶議
昔閼伯實沉親尋干戈而遷於商夏朱象頑傲凶國害
家然唐無絶姓之文虞有封鼻之厚斯以重天姓篤所
承也周公刑叔罪在黨協禄父欲周之亡盖為王室耳
非以流言毁公為戮也召公猶懼天下未解特使兄弟
之義薄乃作棠棣之詩以示恩親也􁹹以凶愚命卒骨
肉所哀夫行過乎仁喪過乎哀未宜絶也
　　裴邈(字景聲頠從父弟有雋才為東海王越從事/中郎見魏裴潛傳注引陸機惠帝起居注)
　　　文身刀銘(太平/御覽)
良金百煉名工展巧寶刀既成體理盡玅文繁波廻流
灮電照在我皇世戢而不耀(廻藝文作流流作廻電/作靈末句戢不可耀)
　　　文身劔銘
器以利顯實以名舉長劔耿介體文經武陸斷𤣥犀水
截輕羽九功斯象七徳是輔(藝文類聚良顯初學/作表長作  犀作象)
　　裴希聲(希聲/字)
　　　侍中稽侯碑
夫君親之重非名敎之謂也愛敬出於自然而忠孝之
道畢矣樸散真離背生殉利禮法之興於斯為薄悲夫
晉弋陽子嵇紹字延祖資乾剛之純粹體中和之淑虚
少有清劭之風長懷𢎞仁之度加以通朗淹濟靡才不
經學為儒宗庻績灮被弱冠登朝則敷文秘閣晩節强
仕則納言樞極太安之初權臣擅命皇輿親征次於蕩
隂六軍奔攻兵交御輦紹儼然端冕正色以扞鋒刃遂
殞命於御側忠誠感人神義聲震四海銘曰二儀肇建
君臣攸序峩峩侍中應期作輔外播仁風内舉心膂執
慈弗勇靡仁不武見危授命背生殉主確乎其操邈乎
其崇矯矯王臣憲兹遺風在親成孝於敬成忠(藝文/類聚)
　　郝詡
　　　與故人書(詡為安逺䕶軍與故人書/有司奏免秀官詔不問)
與尚書令裴秀相知望其為益
　　　　武帝原裴秀詔
不能使人之不加諸我此古人所難交闗人事詡之罪
耳豈尚書令能防乎其勿有所問(晉書/)
　　衛瓘(字伯玉河東安邑人魏尚書覬子仕鎮東將/軍入晉歴司空太保封菑陽公為賈后搆殺)
　　　請封禪奏(武帝平吳混一區宇太康元年九月/尚書令衛瓘尚書左僕射山濤魏舒)
　　　　(尚書劉實張/華等奏曰)
聖徳隆茂光被四表諸夏乂清幽荒率從神䇿廟算席
巻吳越孫皓稽顙六合為家巍巍之功格於天地宜同
古典勒封東嶽告三府太常為儀制
　　　又奏
臣聞肇自生靈則有后辟載祀之數莫之能紀立徳濟
世揮揚仁風以登封泰山者七十有四家其謚號可知
者十有四焉沈淪寂寞曾無遺聲者不可勝記自黃帝
以前古傳昧畧唐虞以來典謨炳著三王代興體業繼
襲周道既沒秦氏承之至於漢魏而質文未復大晉之
徳始自重黎實佐顓頊至於夏商世序天地其在於周
不失其緒金徳將升濟濟明聖外平蜀漢海内歸心武
功之盛實由文徳至於陛下受命踐祚𢎞建大業羣生
仰流惟獨江湖沅湘之表凶桀負固歴代不賓神謀獨
斷命將出討兵威蹔加數旬蕩定羈其鯨鯢赦其罪逆
雲覆雨施八方來同聲教所被達於四極黃軒之征大
禹逺畧周之奕世何以尚今若夫𤣥石素文㡳號前載
象以數表言以事告雖古河圖洛書之徴不是過也加
以騶虞麟趾衆瑞並臻昔夏殷以丕崇為祥周武以烏
魚為美咸曰休哉然符瑞之應備物之盛未有若今之
富者也宜宣大典禮中嶽封泰山禪梁父發徳號明至
尊享天休篤黎庻勒千載之表播流後之聲俾百世之
下莫不興起斯帝王之盛業天人之至望也(載祀晉書/作年載世)
(作/代)
　　　　武帝詔
今逋冦雖殄外則障塞有警内則民庻未康此盛徳之
事所未議也(民庻晉書/作百姓)
　　　又奏
今東漸於海西被流沙大漠之陰日南北户莫不通屬
芒芒禹跡今實過之則天人之道已周巍巍之功已著
宜脩禮地祗登封泰山致誠上帝以答人神之願乞如
前奏
　　　　又詔
今隂陽未和政刑未當百姓未得其所豈可以勒功告
成邪
　　　又奏
臣聞處帝王之位者必有歴運之期天命之應濟生民
之大功者必有盛徳之容告成之典無不可誣有不敢
讓自古道也而明詔謙沖屢辭其禮雖盛徳攸在推而
未居夫三公職典天地實掌民物國之大事取義於此
故漢氏封禪非是官也不在其事臣等前奏盖陳祖考
之功天命又應陛下之徳合同四海迹古考今宜脩此
禮至於克定嵗月須五府上議然後奏聞請冩詔及奏
如前下議(生民晉書/作兆庻)
　　　　又詔
雖蕩清江表皆臨事者之勞何足以告成方望羣后思
隆大化以寧區夏百姓獲乂與之休息斯朕日夜之望
無所復下諸府矣
　　　又奏
臣聞唐虞三代濟世𢎞功之君莫不仰承天休俯協人
志登介邱履梁父未有辭焉者盖不可讓也今陛下勲
髙百王徳無與二茂績宏規巍巍之業固非臣等所能
究論而聖㫖勞謙屢自抑損時至弗應推美不居闕皇
代之上儀塞靈祗之欵望使大晉之典謨不同風於三
五臣等誠不敢奉詔請如前奏施行
　　　　又詔
方當共思𢎞治道以康庻績且俟他年無復紛紜也
　　　太康元年冬王公有司又奏
自古聖明光宇四海封禪名山著於史籍作者七十四
君矣舜禹之有天下也廵狩四嶽躬行其道易著觀俗
省方禮有升中於天詩頌陟其髙山皆載在方䇿文王
為西伯以服事殷周公以魯蕃列於諸侯或享於岐山
或有事泰山徒以聖徳猶得為其事自是以來功薄而
僭其義者不可勝言號諡不泯以至於今況髙祖宣皇
帝肇開王業海外有截世宗景皇帝濟以大功輯寧區
夏太祖文皇帝受命造晉盪定蜀漢陛下應期龍興混
一六合澤被羣生威震無外昔漢氏失統吳蜀鼎峙兵
興以來近將百年地險俗殊民望絶塞以為分外其日
乆矣大業之隆重光四葉今不羈之冦二世而平非聰
明聖武先天弗違孰能巍巍其成功若兹者歟臣等幸
以千載得遭運會親服大化目覩太平至公至美誰與
為讓宜祖述先朝憲章古昔勒功岱嶽登封吿成𢎞禮
樂之制正三雍之典揚名萬世以顯祖宗是以不勝大
願敢昧死以聞請吿太常具禮儀復上(二世晉書/作二代)
　　　　又詔
所議誠前烈之盛事也然方今未可以爾便報絶之(並/宋)
(書作前烈晉/書  列代)
　　　免山濤奏
濤以㣲苦乆不視職手詔頻頻猶未順㫖叅議以為無
專節之尚違至公之義若實沈篤亦不宜居位可免濤
官
　　　　武帝中詔
濤以徳素為朝之望而常深退讓至於懇切故比有詔
欲必奪其志以匡輔不逮主者既不思明詔㫖而反深
加詆案虧崇賢之風以重吾不徳何以示逺近邪
　　　請贈鄭黙奏(黙為光禄勲太康元年卒尚書令/衛瓘奏以黙辭后父楊駿婚不行)
黙才行名望宜居論道五升九卿位未稱徳宜贈三司
(晉/書)
　　　上武帝復古鄉舉里選疏(瓘為司空與太尉汝/南王亮等上疏武帝)
　　　　(善之而/不能改)
昔聖王崇賢舉善而教用使朝廷徳讓野無邪行誠以
閭伍之政足以相檢詢事考言必得其善人知名不可
虚求故還脩其身是以崇賢而俗益穆黜惡而行彌篤
斯則鄉舉里選者先王之令典也自兹以降此法陵遲
魏氏承顛覆之運起喪亂之後人士流移攷詳無地故
立九品之制麤具一時選用之本耳其始造也鄉邑清
議不拘爵位褒貶所加足為勸勵猶有鄉論餘風中間
漸染遂計資定品使天下觀望惟以居位為貴人棄徳
而忽道業争多少於錐刀之末傷損風俗其弊不細今
九域同規大化方始臣等以為宜皆蕩除末法一擬古
制以土斷定自公卿以下皆以所居為正無復懸客逺
屬異土者如此則同鄉鄰伍皆為邑里郡縣之宰即以
居長盡除中正九品之制使舉善進才各由鄉論然則
下敬其上人安其教俗與政俱清化與法並濟人知善
否之教不在交遊即華競自息各求於已矣今除九品
則宜準古制使朝臣共相舉任於出才之路既博且可
以厲進賢之公心覈在位之明闇誠令典也
　　　與魏舒書(舒為司徒遜位於時皆有欲遜者或/先顯此意不能行或以歸家申喻復)
　　　　(還惟舒内定於懐瓘/時位司空與舒書)
毎與足下共論此事日日未果可謂瞻之在前忽然在
後(王隱晉書後晉/書忽焉在  矣)
　　衛恒(字巨山瓘子歴黃門侍郎與瓘/同被害恒善草𨽻為四體書勢)
　　　四體書勢
昔在黃帝創制造物有沮誦倉頡者始作書契以代結
繩盖覩鳥跡以興思也因而遂滋則謂之字有六義焉
一曰指事上下是也二曰象形日月是也三曰形聲江
河是也四曰㑹意武信是也五曰轉注老考是也六曰
假借令長是也夫指事者在上為上在下為下象形者
日滿月虧效其形也形聲者以類為形配以聲也㑹意
者止戈為武人言為信也轉注者以老夀考也假借者
數言同字其聲雖異文意一也自黃帝至三代其文不
改及秦用篆書焚燒先典而古文絶矣漢武時魯恭王
壞孔子宅得尚書春秋論語孝經時人以不復知有古
文謂之科斗書漢世祕藏希得見之魏初傳古文者出
於邯鄲淳恒祖敬侯冩淳尚書後以示淳而淳不别至
正始中立三字石經轉失淳法因科斗之名遂效其形
太康元年汲縣人盜發魏襄王塜得䇿書十餘萬言案
敬侯所書猶有髣髴古書亦有數種其一巻論楚亊者
最為工玅恒竊悦之故竭愚思以贊其美愧不足厠前
賢之作冀以存古人之象焉古無别名謂之字勢云黃
帝之史沮誦倉頡眺彼鳥跡始作書契紀綱萬事垂法
立制帝典用宣質文著世爰暨暴秦滔天作戾大道既
泯古文亦滅魏文好古世傳邱墳歴代莫發真偽靡分
大晉開元𢎞道敷訓天垂其象地耀其文其文乃耀粲
矣其章因聲㑹意類物有方日處君而盈其度月執臣
而虧其旁雲委蛇而上布星離離以舒光禾卉苯䔿以
垂頴山嶽峩嵳而連岡蟲跂跂以若動鳥似飛而未揚
觀其錯筆綴墨用心精專勢和體均發止無間或守正
循檢矩折規旋或方圓靡則因事制權其曲如弓其直
如弦矯然特出若龍騰於川淼爾下頺若雨墜於天或
引筆奮力若鴻鴈髙飛邈邈翩翩或縱肆阿那若流蘓
懸羽靡靡緜緜是故逺而望之若翔風厲水清波漪漣
就而察之有若自然信黃唐之遺跡為六藝之範先籕
篆盖其子孫𨽻草乃其曾𤣥覩物象以致思非言辭之
所宣昔周宣王時史籕始著大篆十五篇或與古同或
與古異世謂之籕書者也及平王東遷諸侯力政家殊
國異而文字乖形秦始皇帝初兼天下丞相李斯乃奏
益之罷不合秦文者斯作倉頡篇巾車府令趙髙作爰
歴篇太史令胡母敬作博學篇皆取史籕大篆或頗省
改所謂小篆者或曰下土人程邈為衙獄吏得罪始皇
幽繫雲陽十年從獄中作大篆少者增益多者損減方
者使圓圓者使方奏之始皇始皇善之出以為御史使
定書或曰邈所定乃𨽻字也自秦壊古文有八體一曰
大篆二曰小篆三曰刻符四曰蟲書五曰摹印六曰署
書七曰殳書八曰𨽻書王莽時使司空甄豐校文字部
改定古文復有六書一曰古文孔氏壁中書也二曰竒
字即古文而異者也三曰篆書秦篆書也四曰佐書即
𨽻書也五曰繆篆所以摹印也六曰鳥書所以書幡信
也及許慎譔説文用篆書為正以為體例最可得而論
也秦時李斯號為二篆諸山及銅人銘皆斯書也漢建
初中扶風曹喜少異於斯而亦稱善邯鄲淳師焉畧究
其玅韋誕師淳而不及也太和中誕為武都太守以能
書留補侍中魏氏寳器銘題皆誕書也漢末又有蔡邕
采斯喜之法為古今雜形然精宻閑理不如淳也邕作
篆勢曰鳥遺跡皇頡循聖作則制斯文體有六篆為
真形要玅巧入神或龜文鍼列櫛比龍鱗紓體放尾
長短複身頽若黍稷之垂穎藴若蟲虵之棼緼揚波
振撆鷹跱鳥震延頸脅翼勢似陵雲或輕筆内投㣲
本濃末若絶若連似水露縁絲凝垂下端從者如懸衡
者如編杳杪邪趣不方不圓若行若飛跂跂翾翾遠而
望之象鴻鵠羣游駱驛遷延廹而視之端際不可得見指
撝不可勝原研桑不能數其詰屈離婁不能覩其卻間
般倕揖讓而辭巧籕誦拱手而韜翰處篇籍之首目粲
斌斌其可觀摛華艷於紈素為學藝之範先喜文徳之
𢎞懿愠作者之莫刋思字體之頫仰舉大畧而論旃秦
既用篆奏事繁多篆字難成即令𨽻人佐書曰𨽻字漢
因行之獨符印璽幡信題署用篆𨽻書者篆之捷也上
谷王次仲始作楷法至靈帝好書時多能者而師宜官
為最大則一字徑大小則方寸千言甚矜其能或時不
持錢詣酒家飲因書其壁雇觀者以酬酒討錢足而滅
之毎書輒削而焚其柎梁鵠乃益為版而飲之酒候其
醉而竊其柎鵠卒以書至選部尚書宜官後為袁術將
今鉅鹿宋子有耿球碑是術所立其書甚工云是宜官
也梁鵠奔劉表魏武帝破荆州募求鵠鵠之為選部也
魏武欲為洛陽令而以為北部尉故懼而自縛詣門署
軍假司馬在秘書以勤書自效是以今者多有鵠手跡
魏武帝懸著帳中及以釘壁玩之以為勝宜官今宮殿
題署多是鵠象鵠宜為大字邯鄲淳宜為小字鵠謂淳
得次仲法然鵠之用筆盡其勢矣鵠弟子毛𢎞教於秘
書今八分皆𢎞法也漢末有左子邑小與淳鵠不同然
亦有名魏初有鍾胡二家為行書法俱學之於劉徳升
而鍾氏小異然亦各有功今大行於世云作𨽻勢曰鳥
跡之變乃惟佐𨽻蠲彼繁文崇此簡易厥用既𢎞體象
有度煥若星陳鬰若雲布其大徑尋細不容髪隨事從
宜靡有常制或穹隆恢廓或櫛比鍼列或砥平繩直或
䖤䗺膠戾或長邪角趣或䂓旋矩折脩短相副異體同
勢奮筆輕舉離而不絶纎波濃㸃錯落其間若鍾虡設
張庭燎飛煙嶄巖嶻嵳髙下屬連似崇臺重宇增雲冠
山遠而望之若飛龍在天近而察之心亂目眩竒姿詭
譎不可勝原研桑所不能計辛賜所不能言何草篆之
足算而斯文之未宣豈體大之難覩將秘奥之不傳聊
俯仰而詳觀舉大較而論旃漢興而有草書不知作者
姓名至章帝時齊相杜度號善作篇後有崔瑗崔實亦
皆稱工杜氏殺字甚安而書體㣲瘦崔氏甚得筆勢而
結字小疎𢎞農張伯英者因而轉精甚巧凡家之衣帛
必書而後練之臨池學書池水盡黑下筆必為楷則號
悤悤不暇草書寸紙不見遺至今世尤寶其書韋仲將
謂之草聖伯英弟文舒者次伯英又有姜孟頴梁孟達
田彦和及韋仲將之徒皆伯英弟子有名於世然殊不
及文舒也羅叔景趙元嗣者與伯英並時見稱於西州
而矜巧自與衆頗惑之故英自稱上比崔杜不足下方
羅趙有餘河間張超亦有名然雖與崔氏同州不如伯
英之得其法也崔瑗作草書勢曰書契之興始自頡皇
冩彼鳥跡以定文章爰暨末葉典籍彌繁時之多僻政
之多權官事荒蕪勦其墨翰惟作佐𨽻舊字是刪草書
之法益又簡畧應時諭指用於卒廹兼功并用愛日省
力純儉之變豈必古式觀其法家俯仰有儀方不中矩
圓不副規抑左揚右望之若﨑竦企鳥峙志在飛移狡
獸㬥駭將奔未馳或􁩛􁘔點􁩜狀獸連珠絶而不離畜
怒怫鬰放逸生竒或凌邃惴慄若據槁臨危旁㸃邪附
似蜩螗挶枝絶筆收勢餘綖糾結若杜伯揵毒縁巇螣
蛇赴穴頭沒尾垂是故遠而望之􁝸焉若沮岑崩崖就
而察之一畫不可移機㣲要玅臨時從宜畧舉大較髣
髴若斯(晉書鳥邕篆勢首有脱鼎按蔡集云字畫之始/因於  跡蒼頡循聖作則制文體有六篆巧妙)
(入神瓘𨽻勢亦邕撰/張懷  書斷並作贊)
　　劉繇
　　　理衛瓘奏(孫為瓘太保主簿賈后矯詔使楚王/瑋害瓘繇等收而𦵏之及瑋被誅瓘)
　　　　(女與國臣書申白名諡於是繇等/執黃幡撾登聞皷上言詔従之)
初矯詔者至公承詔當免即便奉送章綬雖有兵仗不
施一刃重勅出第單車從命如矯詔之文唯免公官右
軍已下即承詐偽違其本文輒戮宰輔不復表上横收
公子孫輒皆行刑賊害大臣父子九人伏見詔書為楚
王所誑誤非本同謀者皆弛遣如書之㫖謂里舍人被
驅逼齎白杖者耳律受敎殺人不得免死况乎手害功
臣賊殺忠良雖云非謀理所不赦今元惡雖誅殺賊猶
存臣懼有司未詳事實或有縱漏不加精盡使公父子
讐賊不滅寃魂永恨訴於穹蒼酷痛之臣悲於明世臣
等身被創痍殯歛始訖謹條瓘前在司空時帳下給使
榮晦無情被黜知瓘家人數小孫名字晦後轉給右軍
其夜晦在門外揚聲大呼宣詔免公還第及門開晦前
到中門復讀所齎偽詔手取公章綬貂蟬催公出第晦
案次録瓘家口及其子孫皆兵仗將送著東亭道北圍
守一時之間便皆斬斫害公子孫實由於晦及將人刼
盜府庫皆晦所為考晦一人衆奸皆出乞驗盡情偽加
以族誅
　　張華(字茂先范陽方城人拜侍中/中書監司空為趙王倫所害)
　　　與褚陶書(陶字季雅吳郡錢塘人清談閒黙以/墳典自娛吳平武帝補臺郎建中校)
　　　　(尉華為司/空與陶書)
二陸龍躍於江漢彦先鳯鳴於朝陽自此以來常恐南
金已盡而復得之於吾子故知延州之徳不孤淵岱之
寶不匱(褚氏家傳躍世説云張華見褚陶語陸平原曰/君兄弟龍  雲津顧彦先鳯鳴朝陽謂東南之)
(寶已盡不意復見褚生陸曰公未覩不鳴不躍者耳華/曰故知延州之徳不孤川嶽之寶不匱矣不云是書)
　　　報雷煥書(煥字孔章豫章人初斗牛之間常有/紫氣煥言於華以為在豫章豐城即)
　　　　(補令到縣掘獄屋基得石函雙劔並刻題一/曰龍泉一曰太阿光豔照耀送一劔與華留)
　　　　(一自佩曰本朝將亂張公當受其禍此劔繫/徐君墓樹耳靈異之物終當化去華報煥書)
　　　　(及華誅失劔所在煥卒子爽為建安從事行/經延平津劔於腰間躍出墮水但見兩龍歎)
　　　　(曰先君化去之言張公/終合之論此其驗乎)
所致詳觀劔文真干將也莫邪何復不至雖然天生神
物終當合耳(雷煥别傳牘真晉書作乃何/復不至尺  作可復至否)
　　　上夀食舉歌詩表(太始五年尚書奏使太僕傅/𤣥中書監荀朂黃門侍郎張)
　　　　(華各造正旦行禮及王公上夀酒食舉樂歌/詩華上表朂以魏氏歌詩二三四五言與古)
　　　　(詩不類以問司律中郎將陳頎頎曰被之金/石未必皆當故朂造晉歌皆為四言唯王公)
　　　　(上壽酒一篇為三言五言/此則華朂所明異㫖也)
漢魏上壽食舉詩及漢氏所施用其文句長短不齊未
皆合古盖以依詠弦節本有因循而識樂知音足以制
聲度曲法用率非凡近所能改二代三京襲而不變雖
詩章詞異興廢隨時至其韻逗曲折皆繫於舊有由然
也是以一皆因就不敢有所改易(宋書/)
　　　薦成公綏表(革雅重綏每見其文歎伏以為絶/倫薦之太常徴為博士  文士傳)
　　　　(作/表)
竊見處士東郡成公綏年二十五字子安體珪璋之資
秉不器之量知深慮明足以妙見研思篤好則仲舒之
精引之(缺/)世貞幹足以敦風篤俗淵才達學足以𢎞𨗳
世教固逸倫之殊俊縉紳之檢式也(太平御覽邃淵才/達學一作  學𢎞)
(達/)
　　　晉文王諡議
殊位盛禮實隆明徳班爵崇寵亦光茂勲至於表名贈
號世考洪烈冠聲無窮者莫尚於號諡也論功髙於禹
稷比徳邁於伊周(藝文/類聚)
　　　廢黜武悼楊太后議(賈后既誅后父楊駿因宣/言太后同逆諷羣公有司)
　　　　(奏太后亦宜廢黜惠帝詔曰此大事更詳之/華為中書監議稱武帝皇后不從遂廢為庻)
　　　　(人弑/之)
　　　　羣公有司奏
皇太后隂漸姦謀圖危社稷飛箭繫書要募將士同惡
相濟自絶於天魯侯絶文姜春秋所許盖以奉順祖宗
任至公於天下陛下雖懷無已之情臣下不敢奉詔可
宣勅王公於朝堂㑹議
　　　　又奏
駿藉外戚之資居冢宰之任陛下既居諒闇委以重權
至乃隂圖凶逆布樹私黨皇太后内為脣齒叶同逆謀
禍釁既彰背捍詔命阻兵負衆血刃宫省而復流書募
衆以奬凶黨上背祖宗之靈下絶億兆之望昔文姜與
亂春秋所貶吕宗叛戾髙后降配宜廢皇太后為峻陽
庻人
　　　中書監張華議(此見本傳悼/后傳未詳)
夫婦之道父不能得之於子子不能得之於父皇太后
非得罪於先帝者也今黨其所寵為不母於聖世宜依
漢廢趙太后為孝成后故事貶太后之號還稱武皇后
居異宫以全䝿終之恩(黨其所寵后傳作黨/惡所親異宫作離宫)
　　　　尚書令下邳王晃等議(有司奏請從晃等議/廢太后為庻人遣使)
　　　　　(者以太牢告於郊廟以奉承祖宗之命稱/萬國之望至於諸所供奉可順聖恩務從)
　　　　　(豐/厚)
皇太后與駿潛謀欲危社稷不可復奉承宗廟配合先
帝宜貶尊號廢詣金墉城(晉書/)
　　　甲乙問(安豐太守程諒先已有妻後又娶遂立/二嫡前妻亡後妻子勲疑所服中書令)
　　　　(張華造甲/乙之間)
甲娶乙為妻後又娶丙匿不説有乙居家如二嫡無有
貴賤之差乙亡丙之子當何服本實並列嫡庻不殊雖
二嫡非正此失在先人人子何得專制折其親也若為
庻母服又不成為庻進退不知所從
　　　　太傅鄭沖議
甲失禮於家二嫡並在誠非人子所得正則乙丙之子
並當三年禮疑從重
　　　　太尉荀覬議
春秋並后匹嫡古之明典也今不可以犯禮並立二妻
不别尊卑而遂其失也故當斷之以禮先至為嫡後至
為庻丙子宜以嫡母服乙乙子宜以庻母事丙昔屈建
去芰古人以為違禮而得禮丙子非為抑其親斯自奉
禮先後貴賤順叙之義也
　　　　中書監荀朂議
昔鄉里鄭子羣娶陳司空從妹後隔吕布之亂不復相
知存亡更娶鄉里蔡氏女徐州平定陳氏得還遂二妃
並存蔡氏之子字元釁為陳氏服嫡母之服事陳公以
從舅之禮族兄宗伯曾責元釁為抑其親鄉里先逹以
元釁為合宜不審此事麤相似否
　　　女史箴(文選盛惠帝時華懼后/族之  作女史箴以諷)
茫茫造化二儀既分散氣流形既陶既甄在帝庖羲肇
經天人爰始夫婦以及君臣家道以正而王猷有倫婦
徳尚柔含章貞吉婉嫕淑慎正位居室施衿結褵䖍恭
中饋肅慎爾儀式瞻清懿樊姬感莊不食鮮禽衛女矯
桓耳忘和音志厲義髙而二主易心𤣥熊攀檻馮媛趨
進夫豈無畏知死不恡班妾有辭割驩同輦夫豈不懐
防㣲慮遠道罔隆而不殺物無盛而不衰日中則昃月
滿則㣲崇猶塵積替若駭機人咸知飾其容而莫知飾
其性性之不飾或愆禮正斧之藻之克念作聖出其言
善千里應之茍違斯義則同衾以疑出言如㣲而榮辱
由兹勿謂幽昧靈監無象勿謂𤣥漠神聽無響無矜爾
榮天道惡盈無恃爾貴隆隆者墜鑒於小星戒彼攸遂
比心螽斯則繁爾類驩不可以黷寵不可以專專實生
慢愛極則遷致盈必損理有固然美者自美翩以取尤
冶容求好君子所讐結恩而絶職此之由故曰翼翼矜
矜福所以興靖恭自思榮顯所期女史司箴敢告庻姬
(造一作元/以疑作亦)
　　　大司農箴
在周之室不䖍政首棄稷弗修不籍千畝匱神乏祀用
敗於戎醜嗇臣司農敢告左右(藝文/)
　　　武元楊皇后哀䇿文(武帝命史臣作哀䇿敘/懷藝文類聚作張華文)
天地配序成化兩儀王假有家冀在伉儷姜嫄佐嚳二
妃興媯仰希古昔覬亦同規今胡不然景命夙虧嗚呼
哀哉我應圖籙臨統萬方正位於内實在嬪嬙天作之
合駿發其祥河嶽降靈啓祚華陽奕世豐衍朱芾斯煌
纘女惟行受命溥將來翼家邦憲度是常緝熙隂教徳
聲顯揚昔我先妣暉曜休光后承前訓奉述遺芳宜嗣
徽音繼序無荒如何不弔背世隕喪瑶齊無主長去蒸
嘗追懐永悼率土摧傷嗚呼哀哉陵兆既窆將遷幽都
宵陳夙駕元妃其徂宫闈遏密階庭空虚設祖布紼告
駕啓塗服翬褕狄寄象容車金路晻藹裳帳不舒千乗
動軫六驥躊躇銘旌樹表翣栁雲敷祁祁同軌岌岌烝
徒孰不云懐哀感萬夫寧神虞卜安體𤣥廬土房陶簋
齊制遂初依行紀諡聲被八區雖背明光亦歸皇姑沒
而不朽世徳作謨嗚呼哀哉(晉書/)
　　　武帝哀筞文
感大饗之無虧哀罇俎之虚設叩龍輴以長呌痛靈暉
之潛逝其辭曰欽惟皇考體道之真徳侔乾坤齊曜三
辰應期登禪協於天人上䖍郊祀下惠兆民憲章唐虞
允得其津搜揚仄陋故老是賓百揆時序盛業日新恩
從雲翔威猶霆震江海静波岷岳無塵四夷率服莫不
來臣肅慎奉貢越裳効珍化此弊俗歸之至淳昔在上
聖咸享百年哀哀皇考用不是臻遘厲彌侵景命殞顛
舍此昭晰即彼幽𤣥仰瞻靡怙廓若無天終制尚儉率
由典度華幕弗陳器必陶素不封不樹所在惟固貽法
來世是則是慕大隧既啓吉日將征鐘鼔雷震白虎抗
旌龍螭驤首良駟悲鳴倡者振鐸挽夫齊聲背此崇殿
將適下庭𤣥宫窈窈脩夜冥冥光燈永戢幽闥長扃仰
訴皇穹零淚屏營云誰能忍寄之我情結心墳隴永慿
聖靈
　　　章懐皇后誄
自天陶靈必有徴祥誕在初載亦曜神光顯應天禄聿
嬪聖皇受氣自然實聽清和内含茂質外發英華身處
宸極敬恭惟夙窈窕淑媚柔順婉穆宣慈内政流化太
㣲六宫變雅清我壼闈經綸庻屬積思萬機既臻緝熙
𤣥澤流衍將翼我后登封降禪氛祲告妖沈結彌留奄
忽升遐棄世高遊聖上哀懐感切悼心率土縞素遏宻八
音眇眇遊靈將焉所之容光幽邁豈有反期杳杳新宫
下絶三泉茫茫陵域合體中原委棄暉章即安太清
　　　魏劉驃騎誄
昔在殷周惟伊惟吕穆穆公侯紹兹勲緒如何上天殱
我鼎輔金剛玉潤水潔氷清郁郁文彩煥若朝榮功遂
身退致仕懸輿志邈留侯心邁二疎風凛凛以翼衡雲
霏霏以承盖旐聨翩以飄颻旌繽紛以奄薄
　　　列文先生鮑𤣥泰誄
於鑠列文續㽔皇祚夏后基命靈根已固杞鄫既㣲枝
離葉布爰暨叔牙世贊齊風翼桓濟管遂登霸功越在
漢隆三司並蹤烈考中丞玅世顯名峩峩先生誕資英
俊淑質清醇蘭芳玉潤抗行崇邈遊心大順允文文明
聰昭秀哲啓㝠演幽守文命世抱道沖虛執義貞厲棲
遲無悶不營不忮擬志雲霄致命窮逹行為範軌言成
隱括宜登遐年𢎞此徽猷濟濟縉紳永挹清流取識遺
音目想表儀孰云𤣥泰曾不我知感傷慷慨揮涕滲澌
已矣鮑子寧爾𤣥隂振聲竹帛永播徽音(並藝文/類聚)
　　　倚几銘
倚几之設設而不倚作器於此成禮於彼
　　　杖銘
不正䧟墜不安傾危(並北堂/書鈔)
　　　博物志地理畧贊
地理廣大四海八方遐遠别域畧以難詳侯王設險守
國保疆遠遮川塞近備城隍司察姦非禁禦不良勿恃
危阨恣其滛荒無徳則敗有徳則昌安居猶懼乃可不
亡進用忠良社稷永康教民以孝舜化以彰
　　　博物志序
余視山海經及禹貢爾雅説文地志雖曰悉備各有所
不載者作畧説出所不見麤言遠方陳山川位象吉凶
有徴諸國境界犬牙相入春秋之後並相侵伐其土地
不可具詳其山川地澤畧而言之正國十二博物之士
覽而鑒焉
　　　鷦鷯賦序
鷦鷯小鳥也生於蒿萊之間長於藩籬之下翔集尋常
之内而生生之理足矣色淺體陋不為人用形㣲處卑
物莫之害繁滋族類椉居匹遊翩翩然有以自樂也彼
鷲鶚鵾鴻孔雀翡翠或陵赤霄之際或託絶垠之外翰
舉足以沖天觜距足以自衛然皆負矰嬰繳羽毛入貢
何者有用於人也夫言有淺而可以託深類有㣲而可
以喻大故賦之云爾(文選/)
　　　感㛰賦序
方今嵗在已巳將次四仲婚姻之者競赴良時粲麗之
觀相繼於路嫁娶之㑹不乏乎目乃作感婚賦(藝文/類聚)
　　　朽社賦序
髙伯橋南大道傍有古槐樹盖數百年木也余少居近
之後去行路過之則已朽株意有緬然輒為之賦因以
言衰盛之理云爾
　　　相風賦序
太史候部有相風在西城上而作者弗為豈以其託處
幽閉違衆特立無羽毛之飾而丹漆不為之容乎(並太/平御)
(覽子北堂書鈔載華應難云於㣲先生謂虚儀/夫  曰今子雖彌覽載籍積學於無用之地)
　　張敏(隋書志晉尚書/郎張敏集二巻)
　　　頭責子羽文
余友有秦生者雖有姊夫之尊少而狎焉同時好䁥有
太原溫長仁顒潁川荀景伯㝢范陽張茂先華士卿劉
文生許南陽鄒潤甫湛河南鄭思淵詡數年之中繼踵
登朝而此賢身處陋巷屢沽而無善價亢志自若終不
衰墯為之慨然又怪諸賢既以在位曾無伐木嚶鳴之
聲甚違王貢彈冠之義故因秦生容貌之盛為頭責之
文以戲之并以嘲六子焉雖以諧謔實有興也其文曰
維泰始元年頭責子羽曰吾託子為頭萬有餘日矣大
塊禀我以精造我以形我為子植髪膚置鼻耳安眉須
挿牙齒眸子摛光雙顴隆起毎至出入之間遨遊市里
行者辟易坐者竦跽或稱君侯或言將軍捧手傾側佇
立﨑嶇如此者故我形之足偉也子冠冕不戴金銀不
佩釵以當筓帢以代幗㫖味弗嘗食粟茹菜隈催園間
糞壤汙黑嵗莫年過曾不自悔子厭我於形容我賤子
乎意態若此者乎必子行已之累也子遇我如讐我視
子如仇居常不樂兩者俱憂何其鄙哉子欲為人寶也
則當如臯陶后稷巫咸伊陟保乂王家永見封殖子欲
為名髙也則當如許由子臧卞隨務光洗耳逃禄千嵗
流芳子欲為遊説也則當如陳軫蒯通陸生鄧公轉禍
為福令辭從容子欲為進趣也則當如賈生之求試終
軍之請使砥礪鋒頴以幹王事子欲為恬淡也則當如
老𥅆之守一莊周之自逸廓然離欲志凌雲日子欲為
隱遁也則當如榮期之帯索漁父之瀺灂棲遲神邱垂
餌巨壑此一介之所以顯身成名者也今子上不希道
徳中不效儒墨塊然窮賤守此愚惑察子之情觀子之
志退不為於處士進無望於三事而徒翫日勞形習為
常人之所喜不亦過乎於是子羽愀然深念而對曰凡
所敎勅謹聞命矣以受性拘係不閒禮義設以天幸為
子所寄今欲使吾為忠也即當如伍胥屈平欲使吾為
信也則當殺身以成名欲使吾為介節邪則當赴水火
以全貞此四者人之所忌故吾不敢造意頭曰子所謂
天刑地網剛徳之尤不登山抱木則褰裳赴流吾欲告
爾以養性誨爾以優游而以蟣蝨同情不聽我謀悲哉
俱寓人體而獨為子頭且擬人其倫喻子儕偶子不如
太原溫顒頴川荀㝢范陽張華士卿劉許南陽鄒湛河
南鄭詡此數子者或謇喫無宫商或尫陋希言語或淹
伊多姿態或讙譁少智諝或口如含膠飴或頭如巾韲
杵而猶文采可觀意思詳序攀龍附鳯並登天府夫䑛
痔得車沈淵得珠豈若夫子徒令脣舌腐爛手足沾濡
哉居有事之世而恥為權圖譬猶鑿池抱罋難以求富
嗟乎子羽何異檻中之熊深穽之虎石間饑蟹竇中之
䑕事力雖勤見功甚苦宜其拳局剪蹙至老無所希也
支離其形猶能不困非命也夫豈與夫子同處也(張敏/集)
　　　神女賦序(一作/華非)
世之言神僊者多矣然未之或驗也至如弦氏之婦則
近信而有證者夫鬼魅之下人也無不羸病損瘦起平
安無恙而與神女飲宴寢處縱情極意豈不異哉余覽
其歌詩辭㫖清偉故為之作賦(搜神/記)
　
　
　
　
　
　西晉文紀巻六
欽定四庫全書
　西晉文紀巻七　　　　　　明　梅鼎祚　編
西晉(七/)
　　杜預(字元凱京兆杜陵人魏幽州刺史/恕子歴鎮東大將軍封當陽侯)
　　　律令注解奏(預與賈充等定律/令既成為之注解)
法者盖繩墨之斷例非窮理盡性之書也故文約而例
直聽省而禁簡例直則易見禁簡則難犯易見則人知
所避難犯則㡬於刑厝刑之本在於簡直故必審名分
審名分者必忍小理古之刑書銘之鐘鼎鑄之金石所
以逺塞異端絶異理也法出一門然後人知恒禁吏無
淫巧政明於上民安於下今所注皆網羅法意格之以
名分使用之者執名例以審趣舍伸繩墨之直去析薪之
理也(又律序云律者以正罪名令者以序事制二者相/須為用也又奏事云被勅以臣造新律事律吏杜)
(景李復等造律皆未/清本末之意者也)
　　　黜陟課法畧
臣聞上古之政因循自然虚已委誠而信順之道應神
感心通而天下之理得逮至淳樸漸散彰美顯惡設官
分職以頒爵禄𢎞宣六典以詳考察然猶倚明哲之輔
建忠貞之司使名不得越功而獨美功不得後名而獨
隱皆疇咨博詢敷納以言及至末世不能紀逺而求於
宻㣲疑諸心而信耳目疑耳目而信簡書簡書愈繁官
方愈偽法令滋章巧飾彌多昔漢之刺史亦嵗終奏事
不制算課而清濁麤舉魏氏考課即京房之遺意其文
可謂至宻然由於累細以違其體故歴代不能通也豈
若申唐堯之舊去宻就簡則簡而易從也夫宣盡物理
神而明之存乎其人去人而任法則以傷理今科舉優
劣莫若委任達官各考所統在官一年以後毎嵗言優
者一人為上第劣者一人為下第因計偕以名聞如此
六載主者總集採按其六嵗處優舉者超用之六嵗處
劣舉者奏免之其優多劣少者敘用之劣多優少者左
遷之今考課之品所對不鈞誠有難易若以難取優以
易而否主者固當準量輕重㣲加降殺不足復曲以法
盡也已丑詔書以考課難成聽通薦例薦例之理即亦
取於風聲六年頓薦黜陟無漸又非古者三考之意也
今毎嵗一考則積優以成陟累劣以取黜以士君子之
心相處未有官故六年六黜清能六進否劣者也監司
將亦隨而彈之若令上下公相容過此為清議大頽亦
無取於黜陟也
　　　陳伐吳至計表(預拜鎮南大將軍都督荆州精/繕兵甲啓請伐吳武帝報待明)
　　　　(年大舉預表陳旬月之中又上表時帝與中/書令張華圍碁預表適至華推枰斂手謂可)
　　　　(不勞而定帝乃許之以太康元/年進兵累剋城邑皆如預䇿)
自閏月以來賊但勅嚴下無兵上以理勢推之賊之窮
計力不兩完必先認上流勤保夏口以東以延視息無
縁多兵西上空其國都而陛下過聽便用委棄大計縱
敵患生此誠國之逺圖使舉而有敗勿舉可也事為之
制務從完牢若或有成則開太平之基不成不過費損
日月之間何惜而不一試之若當須後年天時人事不
得如常臣恐其更難也陛下宿議分命臣等隨界分進
其所禁持東西同符萬安之舉未有傾敗之慮臣心實
了不敢以曖昧之見自取後累惟陛下察之(萬一/作平)
　　　又上表
羊祜與朝臣多不同不先博畫而密與陛下共施此計
故益令多異凡事當以利害相較今此舉十有八九利
其一二止於無功耳其言破敗之形亦不可得直是計
不出已功不在身各恥其前言故守之也自頃朝廷事
無大小異意鋒起雖人心不同亦由恃恩不慮後難故
輕相同異也昔漢宣帝議趙充國所上事效之後詰責
諸議者皆叩頭而謝以塞異端也自秋以來討賊之形
頗露若今中止孫皓怖而生計或徙都武昌更完修江
南諸城逺其居人城不可攻野無所掠積大船於夏口
則明年之計或無所及(並晉/書)
　　　舉賢良方正表
案蘇贊布行於草野著徳於閭閻放心直意若得珥筆
丹墀推訪格言必有諤諤匪躬之節(初學記表又舉賢/良方正  若得言)
(論端委太學錯總藝文垂纓玉陛論道紫宫誠帝宫之/瑰寶清廟之偉器此失名耳  又表長史劉㑹修治洛)
(陽以東運渠通/舟嘗用赤馬)
　　　皇太子釋服議(泰始中武元楊皇后崩及將遷/於峻陽陵依舊制既𦵏帝及羣)
　　　　(臣除喪先尚書祠部奏從博士張靖議皇太/子亦從制俱釋服博士陳逵議為今制所施)
　　　　(盖漢文權制興於有事非禮之正皇太子無/有國事自宜終服詔更詳議尚書杜預議尚)
　　　　(書僕射盧欽尚書魏舒問預證據所依預答/欽舒從之遂命預造議奏聞於是太子除衰)
　　　　(麻諒闇終制或謂其違禮合時吳王友摯虞/與預書預使博士叚暢博采典籍著明大義)
古者天子諸侯三年之喪始同齊斬既葬除喪服諒闇
以居心喪終制不與士庻同禮漢氏承秦天下為天子
終服三年漢文帝見其下不可乆行而不知古制更以
意制祥禫除喪即吉魏氏直以訖葬為節嗣君皆不復
諒闇終制學者非之乆矣然竟不推究經傳考其行事
專謂王者三年之喪當以縗麻終二十五月嗣君茍若
此則天下羣臣皆不得除喪雖志在居篤更逼而不行
至今世主皆從漢文輕典由處制者非制也今皇太子
與尊同體宜復古典卒哭除衰麻以諒闇終制於義既
不應不除又無取於漢文乃所以篤喪禮也
　　　畣盧欽魏舒問
傳稱三年之喪自天子達此謂天子絶朞唯有三年喪
也非謂居喪衰服三年與士庻同也故後世子之喪而
叔嚮稱有三年之喪二也周公不言髙宗服喪三年而
云諒闇三年此釋服心喪之文也叔嚮不譏景王除喪
而譏其燕樂已早明既葬應除而違諒闇之節也春秋
晉侯享諸侯子産相鄭伯時簡公未葬請免喪以聽命
君子謂之得禮宰咺來歸惠公仲子之賵傳曰弔生不
及哀此皆既葬除服諒闇之證先儒舊説往往亦見學
者未之思耳喪服諸侯為天子亦斬衰豈可謂終服三
年邪上考七代未知王者君臣上下衰麻三年者諸下
推將來恐百世之主其禮一也非必不能乃事勢不得
故知聖人不虚設不行之制仲尼曰禮所損益雖百世
可知此之謂也
　　　皇太子諒闇終制奏
侍中尚書令司空魯公臣賈充侍中尚書僕射奉車都
尉大梁侯臣盧欽尚書新沓伯臣山濤尚書奉車都尉
平春侯臣胡威尚書劇陽子臣魏舒司尚書堂陽子臣
石鑒尚書豐樂亭侯臣杜預稽首言禮官叅議博士張
靖等議以為孝文權制三十六日之服以日易月道有汚
隆禮不得全皇太子亦宜割情除服博士陳逵等議以
為三年之喪人子所以自盡故聖人制禮自上達下是
以今制將吏諸遭父母喪皆假寧二十五月敦崇孝道
所以風化天下皇太子至孝著於内而衰服除於外非
禮所謂稱情者也宜其不除臣欽臣舒臣預謹案靖逵
等議各見所學之一端未統帝者居喪古今之通禮也
自上及下尊卑貴賤物有其宜故禮有以多為貴者有
以少為貴者有以髙為貴者有以下為貴者唯其稱也
不然則本末不經行之不遠天子之與羣臣雖哀樂之
情若一而所居之宜實異故禮不得同易曰上古之世
喪期無數虞書稱三載四海遏宻八音其後無文至周
公旦乃稱殷之髙宗諒闇三年不言其傳曰諒信也闇
黙也下逮五百餘嵗而子張疑之以問仲尼仲尼答云
何必髙宗古之人皆然君薨百官總已以聽於冡宰三
年周景王有后世子之喪既葬除喪而樂晉叔嚮譏之
曰三年之喪雖貴遂服禮也王雖弗遂宴樂已早亦非
禮也此皆天子喪事見於古文者也稱髙宗不云服喪
三年而云諒闇三年此釋服心喪之文也譏景王不譏
其除喪而譏其宴樂已早明既葬應除而違諒闇之節
也堯崩舜諒闇三年故稱遏宻八音由此言之天子居
喪齊斬之制菲杖絰帶當遂其服既葬而除諒闇以終
之三年無改父之道故百官總已聽於冡宰喪服已除
故稱不言之美明不復寢苫枕土以荒大政也禮記三
年之喪自天子達又云父母之喪無貴賤一也又云端
衰喪車皆無等此通謂天子居喪衣服之節同於凡人
心喪之禮終於三年亦無服喪三年之文然繼體之君
猶多荒寧自從廢諒闇之制至令髙宗擅名於往代子
張致疑於當時此乃賢聖所以為譏非譏天子不以服
終喪也秦燔書籍率意而行亢上抑下漢祖草創因而
不革乃至率天下皆終重服旦夕哀臨經罹寒暑禁塞
嫁娶飲酒食肉制不稱情是以孝文遺詔斂畢便葬葬
畢紅􁆠之除雖不合髙宗諒闇之義近於古典故傳之
後嗣於時預修陵廟故斂葬得在浹辰之内因以定制
近至明帝存無陵寢五旬乃葬安在三十六日此當時
經學疏略不師前聖之病也魏氏革命以既葬為節合
於古典然不垂心諒闇同譏前代自泰始開元陛下追
尊諒闇之禮慎終居篤允臻古制超絶於殷宗天下歌
徳誠非靖等所能原本也天子諸侯之禮當以具矣諸
侯惡其害已而削其籍今其存者唯士喪一篇戴聖之記
雜錯其間亦難以取正天子之位至尊萬機之政至大
羣臣之衆至廣不同之於凡人故大行既葬祔祭於廟
則因疏而除之已不除則羣臣莫敢除故屈已以除之
而諒闇以終制天下之人皆曰我王之仁也屈已以從
宜皆曰我王之孝也既除而心喪我王猶若此之篤也
凡等臣子亦焉得不自勉以崇禮此乃聖制移風易俗
之本髙宗所以致雍煕豈惟衰裳而已哉若如難者更
以權制自居疑於屈伸厭降欲以職事為斷則父在為
母朞父卒三年此以至親屈於至尊之義也出母之喪
以至親為屬而長子不得有制體尊之義升降皆從不
敢獨也禮諸子之職掌國子之倅國有事則帥國子而
致之太子唯所用之傳曰君行則守有守則從從曰撫
軍守曰監國不無事矣喪服母為長子妻為夫妾為主母
皆三年之内宫之主可謂無事揆度漢制孝文之喪紅
禫既畢孝景即吉於未央薄后竇后必不得齊斬於别
宫此可知也況皇太子配貳之至尊與國為體故宜遠
尊古禮近同時制屈除以寛諸下協一代之成典君子
之於禮有直而行曲而殺有經而等有順而去之存諸
内而已禮云非玉帛之謂喪云唯衰麻之謂乎此既臣
等所謂經制大義且即實近言亦有不安今皇太子至
孝蒸蒸發於自然號咷之慕匍匐殯宫大行既奠往而
不反必想像平故彷徨寢殿若不變從諒闇則東宫臣
僕義不釋服此為永福官屬當獨衰麻從事出入殿省
亦難以繼今將吏雖䝉同二十五月之事寧至於大臣
亦奪其制昔翟方進自以身為漢相居喪三十六日不
敢踰國典而況於皇太子臣等以為皇太子宜如前奏
除服諒闇終制(並晉/書)
　　　　摯虞答杜預論皇太子除服書
僕以為除服誠合事宜附古則意有未安五服之制成
於周室周室以前仰迄上古雖有在喪之哀未有行喪
之制故堯稱遏宻殷曰諒闇各舉其事而言非未葬降
除之名也禮有定制孝景之即吉方進之從時皆未足
為准盖聖人之於禮譏其失而通其變今皇太子未就
東宫猶在殿省之内故不得伸其哀情以宜奪制何必
附之於古欽以舊義哉(杜氏/通典)
　　　　同前
唐稱遏宻殷云諒闇各舉事以為名非既葬有殊降周
室以來謂之喪服喪服者以服表喪今帝者一日萬機
太子監撫之重以宜奪禮葬訖除服變制通理垂典將
來何必附之於古使老儒致争哉
　　　論水利疏(預為度支尚書咸寧四年秋霖雨上/疏多陳農要朝廷從之平呉後有司)
　　　　(又奏因制/户調之式)
臣輒思惟今者水菑東南特劇非但五稼不收居業并
損下田所在停汚髙地皆多磽塉此即百姓困窮方在
來年雖詔書切告長吏二千石為之設計而不廓開大
制定其趣舍之宜恐徒文具所益盖薄當今秋夏蔬食
之時而百姓已有不贍前至冬春野無青草則必指仰
官榖以為生命此乃一方之大事不可不豫為思慮者
也臣愚謂既以水為困當恃魚菜螺蜯而洪波泛濫貧
弱者終不能得今者宜大壞兖豫州東界諸陂隨其所
歸而宣𨗳之交令饑者盡得水産之饒百姓不出境界
之内旦暮野食此目下日給之益也水去之後填淤之
田畝收數鍾至春大種五榖五榖必豐此又明年之益
也臣前啓典牧種牛不供耕駕至於老不穿鼻者無益
於用而徒有吏士榖草之費嵗送任駕者甚少尚復不
調習宜大出賣以易榖及為賞直詔曰孳育之物不宜
減散事遂停寢問主者今典虞右典牧種産牛大小相
通有四萬五千餘頭茍不益世用頭數雖多其費日廣
古者匹馬邱牛居則以耕出則以戰非如豬羊類也今
徒養宜用之牛終為無用之費甚失事宜東南以水田
為業人無牛犢今既壞陂可分種牛三萬五千頭以付
二州將吏士庻使及春耕榖登之後頭責三百斛是為
化無用之費得運水次成榖七百萬斛此又數年後之
益也加以百姓降邱宅土將來公私之饒乃不可計其
所留好種萬頭可即令右典牧都尉官屬養之人多畜
少可並佃牧地明其考課此又三魏近甸嵗當復入數
千萬斛榖牛又皆當調習動可駕用皆今日之可全者
也
　　　又疏
諸欲脩水田者皆以火耕水耨為便非不爾也然此事
施於新田草萊與百姓居相絶離者耳徃者東南草創
人稀故得火田之利自頃户口日增而陂堨嵗決良田
變生蒲葦人居沮澤之際水陸失宜放牧絶種樹木立
枯皆陂之害也陂多則土薄水淺潦不下潤故毎有水
雨輒復横流延及陸田言者不思其故因云此土不可
陸種臣計漢之户口以驗今之陂處皆陸業也其或有
舊陂舊堨則堅完修固非今所謂當為人害者也臣前
見尚書胡威啓宜壞陂其言懇至臣中者又見宋侯相
應遵上便宜求壞泗陂徙運道時下都督度支共處當
各據所見不從遵言臣案遵上事運道東詣壽春有舊
渠可不由泗陂泗陂在遵地界壞地凡萬三千餘頃傷
敗成業遵縣領應佃二千六百口可謂至少而猶患地
狹不足肆力此皆水之為害也當所共恤而都督度支
方復執異非所見之難直以不同害理也人心所見既
不同利害之情又有異軍家之與郡縣士大夫之與百
姓其意莫有同者此皆偏其利以㤀其害者也此理之
所以未盡而事之所以多患也臣又案豫州界二度支
所領佃者州郡大軍雜士凡用水田七千五百餘頃耳
計三年之儲不過二萬餘頃以常理言之無為多積無
用之水況於今者水澇􁀙溢大為菑害臣以為與其失
當寧㵼之不滀宜發明詔勅刺史二千石其漢氏舊陂
舊堨及山谷私家小陂皆當修繕以積水其諸魏氏以
來所造立及諸因雨決溢蒲葦馬腸陂之類皆決瀝之
長吏二千石躬親勸功諸食力之人並一時附功令比
及水凍得麤枯涸其所修功實之人皆以俾之其舊陂
堨溝渠當有所補塞者皆尋求㣲跡一如漢時故事豫
為部分列上須冬東南休兵交代各留一月以佐之夫
川瀆有常流地形有定體漢氏居人衆多猶以為患
今因其所患而宣寫之跡古事以明近大理顯然可坐
論而得臣不勝愚意竊謂最是今日之實益也
　　　　平吳後有司又奏(又制户/調之式)
詔書王公以國為家京城不宜復有田宅今未暇作諸
國邸當使城中有往來處近郊有芻藁之田今可限之
國王公侯京城得有一宅之處近郊田大國田十五頃
次國十頃小國七頃城内無宅城外有者皆聽留之(並/晉)
(書/)
　　　秦川軍事
臣嘗聞邊人説膚專以騎為冦穿塹不如作馬塪馬塪
法坑方三尺錯平穿之虜騎非下馬平治則終不得入
又其外蹊要路亦可隨作塢施槍塪中訖薄覆其上如
此則虜當築地而行不敢輒往來也(並太平/御覽)
　　　奏事
竊惟籍田令本以籍田千畞十頃之田計其案行周旋
不過數里凡宗廟粢盛御用膳羞及羣神之調於是取
所籍户口足以當一縣一邑所供至重事貴臨履也(北/堂)
(書/鈔)
　　　又奏
臣前在南聞魏興西北山有野牛野羊牛之大者二千
斤羊之大者數百斤試令四求今者各得一枚并頭角
蹄按其形不與中土相似然是野獸中所希有(太平御/覽  又)
(奏事云藥杵臼澡槃熨斗釡瓮/銚槃鵭鋗皆亦民間之急用也)
　　　祥祫議
易曰上古之代喪期無數自殷高宗諒闇三年不稱服
喪三年而稱諒闇三年此釋服心喪之謂大戴篇曰昔
武王崩成王十三而嗣立周公居冡宰攝政明年六月
既葬周公冠成王而朝於祖以見諸侯命祝雍作頌是
三年之内時明矣故今礿祀烝嘗於是行焉昔仲尼之
制春秋也因魯史以明王法喪中之祥祫譏貶之文著
焉(杜氏/通典)
　　　與王濬書(濬為龍驤將軍綂兵伐吳詔書使濬/下建平受杜預節度至秣陵受王渾)
　　　　(節度預至江陵謂諸將帥曰若濬得下建平/則順流長驅不宜令受制於我濬至西陵預)
　　　　(與濬書濬鼔棹徑/造三山吳主皓降)
足下既摧其西藩便當徑取秣陵討累世之逋冦釋吳
人於塗炭自江入淮逾於泗汴泝河而上振旅還都亦
曠世一事也(晉書作秣陵/通鑑  建業)
　　　與子貺書(預子錫無/名貺者)
知汝頗欲念學令同還車到副書可案録受之當别置
一宅中勿復以借人(玉府/新書)
　　　春秋左氏傳序(預立功後從容無事耽思經籍/為春秋左氏經傳集解叅考衆)
　　　　(家譜第謂之釋例又作盟㑹圖春/秋長歴備成一家之學比老乃成)
春秋者魯史記之名也記事者以事繫日以日繫月以
月繫時以時繫年所以紀逺近别同異也故史之所記
必表年以首事年有四時故錯舉以為所記之名也周
禮有史官掌邦國四方之事達四方之志諸侯亦各有
國史大事書之於䇿小事簡牘而已孟子曰楚謂之檮
杌晉謂之乗而魯謂之春秋其實一也韓宣子適魯見
易象與魯春秋曰周禮盡在魯矣吾乃今知周公之徳
與周之所以王也韓子所見盖周之舊典禮經也周徳
既衰官失其守上之人不能使春秋昭明赴告䇿書諸
所記注多違舊章仲尼因魯史䇿書成文考其真偽而
志其典禮上以遵周公之遺制下以明將來之法其教
之所存文之所害則刋而正之以示勸戒其餘則皆即
用舊史史有文質辭有詳畧不必改也故傳曰其善志
又曰非聖人孰能修之盖周公之志仲尼從而明之左
丘明受經於仲尼以為經者不刋之書也故傳或先經
以始事或後經以終義或依經以辯理或錯經以合異
隨義而發其例之所重舊史遺文畧不盡舉非聖人所
修之要故也身為國史躬覽載籍必廣記而備言之其
文緩其㫖逺將令學者原始要終尋其枝葉究其所窮
優而柔之使自求之饜而飫之使自趨之若江海之浸
膏澤之潤渙然氷釋怡然理順然後為得也其發凡以
言例皆經國之常制周公之垂法史書之舊章仲尼從
而修之以成一經之統體其㣲顯闡幽裁成義類者皆
據舊例而發義指行事以正褎貶諸稱書不書先書故
書不言不稱書曰之類皆所以起新舊發大義謂之變
例然亦有史所不書即以為義者此盖春秋新意故傳
不言凡曲而暢之也其經無義例因行事而言則傳直
言其歸趣而已非例也故發傳之體有三而為例之情
有五一曰㣲而顯文見於此而義起於彼稱族尊君命
舍族尊夫人梁亡城縁陵之類是也二曰志而晦約言
示制推以知例參㑹不地與謀曰及之類是也三曰婉
而成章曲從義訓以示大順諸所諱辟璧假許田之類
是也四曰盡而不汚直書其事具文見意丹楹刻桷天王
求車齊侯獻捷之類是也五曰懲惡而勸善求名而亡
欲盖而章書齊豹盜三叛人名之類是也推此五體以
尋經傳觸類而長之附於二百四十二年行事王道之
正人倫之紀備矣或曰春秋以錯文見義若如所論則
經當有事同文異而無其義也先儒所傳皆不其然答
曰春秋雖以一字為褎貶然皆須數句以成言非如八
卦之爻可錯綜為六十四也固當依傳以為斷古今言
左氏春秋者多矣今其遺文可見者十數家大體轉相
祖述進不成為錯綜經文以盡其變退不守丘明之傳
於丘明之傳有所不通皆沒而不説而更膚引公羊榖
梁適足自亂預今所以為異專修丘明之傳以釋經經
之條貫必出於傳傳之義例總歸諸凡推變例以正褒
貶簡二傳而去異端葢丘明之志也其有疑錯則備論而
闕之以俟後賢然劉子駿創通大義賈景伯父子許惠
卿皆先儒之美者也末有頴子嚴者雖淺近亦復名家
故特舉劉賈許頴之違以見同異分經之年與傳之年
相附比其義類各隨而解之名曰經傳集解又别集諸
例及地名譜第歴數相與為部凡四十部十五巻皆顯
其異同從而釋之名曰釋例將令學者觀其所聚異同
之説釋例詳之也或曰春秋之作左傳及榖梁無明文
説者以為仲尼自衛反魯修春秋立素王丘明為素臣
言公羊者亦云黜周而王魯危行言孫以辟當時之害
故㣲其文隱其義公羊經止獲麟而左氏經終孔邱卒
敢問所安答曰異乎余所聞仲尼曰文王既沒文不在
兹乎此制作之本意也歎曰鳯鳥不至河不出圖吾已
矣夫盖傷時王之政也麟鳯五靈王者之嘉端也今麟
出非其時虚其應而失其歸此聖人所以為感也絶筆
於獲麟之一句者所感而起固所以為終也曰然則春
秋何始於魯隱公答曰周平王東周之始王也隱公讓
國之賢君也考乎其時則相接言乎其位則列國本乎
其始則周公之祚𦙍也若平王能祈天永命紹開中興
隱公能𢎞宣祖業光啓王室則西周之美可尋文武之
迹不墜是故因其歴數附其行事采周之舊以㑹成王
義垂法將來所書之王即平王也所用之歴即周正也
所稱之公即魯隱也安在其黜周而王魯乎子曰如有
用我者吾其為東周乎此其義也若夫制作之文所以
章徃考來情見乎辭言髙則㫖遠辭約則義㣲此理之
常非隱之也聖人包周身之防既作之後方復隱諱以
避患非所聞也子路欲使門人為臣孔子以為欺天而
云仲尼素王丘明素臣又非通論也先儒以為制作三
年文成致麟既已妖妄又引經以至仲尼卒亦又近誣
據公羊經止獲麟而左氏小邾射亦不在三叛之數故
余以為感麟而作作起獲麟則文止於所起為得其實
至於反袂拭面稱吾道窮亦無取焉(義起於彼五臣作/起義在彼諱辟善)
(本作避諱若此五臣作若如有/所善作其所公即五臣作公則)
　　　春秋長厯論(劉昭後漢書/注晉書載畧)
書稱朞三百六旬有六日以閏月定四時成嵗允釐百
工庻績咸熙是以天子必置日官諸侯必置日御世脩
其業以考其術舉全數而言故曰六日其實五日四分
之一日日行一度而月日行十三度十九分度之有畸
日官當㑹集此之遲疾以考成晦朔錯綜以設閏月閏
月無中氣而北斗邪指兩辰之間所以異於他月也積
此以相通四時八節無違乃得成嵗其㣲宻至矣得其
精㣲以合天道事敘而不悖故傳曰閏以正時時以作
事事以厚生生民之道於是乎在然隂陽之運隨動而
差差而不已遂與厯錯故仲尼丘明毎於朔閏發文盖
矯正得失因以宣明厯數也桓十七年日食得朔而史
闕其日單書朔僖十五年日食而史闕朔與日故傳因
其得失並起時史之謬兼以明其餘日食或厯失其正
也莊二十五年經書六月辛未朔日有食之鼓用牲於
社周之六月夏之四月所謂正陽之月也而時厯誤實
是七月之朔非六月故傳云非常也唯正月之朔慝未
作日有食之於是乎有用幣於社伐鼓於朝此非用幣
伐鼓常月因變而起厯誤也文十五年經文皆同而更
復發傳曰非禮明前傳欲以審正陽之月後傳發例欲
以明諸侯之禮也此乃聖賢之㣲㫖先儒所未喻也昭
十七年夏六月日有食之而平子言非正陽之月以誣
一朝近於指鹿為馬故傳曰不君矣且因以明此月為
得天正也劉子駿造三統厯以修春秋春秋日食有甲
乙者三十四而三統厯唯一食厯術比諸家既最疎又
六千餘嵗輒益一日凡嵗當累日為次而無故益之此
不可行之甚者班固前代名儒而謂之最宻非徒班固
也自古以來諸論春秋者多述謬誤或造家術或用黄
帝以來諸厯以推經傳朔日皆不得諧合日食於朔此
乃天驗經傳又書其朔食可謂得天而劉賈諸儒説皆
以為月二日或三日公違聖人明文其蔽在於守一元
不與天消息也余感春秋之事嘗著厯論極言厯之通
理其大指曰天行不息日月星辰各運其舍皆動物也
物動則不一雖行度大量可得而限累日為月以新故
相序不得不有毫毛之差此自然理也故春秋日有頻
月而食者曠年不食者理不得一而算守恒數故厯無
不有先後也始失於毫毛而尚未可覺積而成多以
失弦望朔晦則不得不改憲以從之書所謂欽若昊天
厯象日月星辰易所謂治厯明時言當順天以求合非
為合以驗天者也推此論之春秋二百餘年其治厯變
通多矣雖數術絶滅還尋經傳㣲㫖大量可知時之違謬
則經傳有驗學者固當曲循經傳月日日之食以考朔
晦也以推時驗而皆不然各據其學以推春秋此無異
度已之跡而欲削他人之足也余為厯論之後至咸寧
中善算李修夏顯依論體為術名乾度厯表上朝廷其
術合日行四分之數而㣲增月行用三百嵗改憲之意
二元相推七十餘嵗承以强弱强弱之差盖少而適足
以逺通盈縮時尚書及史官以乾度與太始厯參校古
今記注乾度厯殊勝今其術具存時又并考古今十厯
以驗春秋知三統厯之最疎也今具列其時得失之數
又據經傳㣲㫖證據及失閏㫖考日辰朔晦以相發明
為經傳長厯諸經傳證據及失閏時文字謬誤皆甄發
之雖未必其得天盖春秋當時文厯也學者覽焉
　　　春秋長厯説
日行一度月行十三度十七分之七有竒日官當㑹集
此之遲疾以考成晦朔以投閏月閏月無中而北斗邪
指兩辰之間所以異於他月積此以相通四時八節無
違乃得成嵗其㣲宻至矣得其精㣲以合天道則事敘
而不愆故傳曰閏以正時時以作事然陰陽之運隨動
而差差而不已遂與厯錯故仲尼丘明毎於朔閏發文
盖矯正得失因以宣明厯數也劉子駿造三正厯以修
春秋日蝕有甲乙者三十四而三正厯惟得一蝕比諸
家既最疎又六千餘嵗輒益一日凡嵗當累日為次而
故益之此不可行之甚者自古已來諸論春秋者多述
謬誤或造家術或用黄帝已來諸厯以推經傳朔日皆
不諧合日蝕於朔此乃天驗經傳又書其朔蝕可謂得
天而劉賈諸儒説皆以為月二日或三日公違聖人明
文其弊在於守一元不與天消息也余感春秋之事嘗
著厯論極言歴之通理其大指曰天行不息日月星辰
各運其舍皆動物也物動則不一雖行度有大量可得
而限累日為月累月為嵗以新故相涉不得不有毫末
之差此自然之理也故春秋日有頻月有蝕者曠年不
蝕者理不得一而算守恒數故厯無不有先後也始失
於毫毛而尚未可覺積而成多以失弦望晦朔則不得
不改憲以從之書所謂欽若昊天厯象日月星辰易所
謂治厯明時言當順天以求合非為合以驗天者也推
此論之春秋二百餘年其治厯變通多矣雖數術絶滅
遠尋經傳㣲㫖大量可知時之違謬則經傳有驗學者
固當曲循經傳月日日蝕以考晦朔以推時驗而皆不
然各據其學以推春秋此異於度已之迹而欲削他人
足也余為厯諸論之後至咸寧中善笇者李脩卜顯依
論體為術名乾度厯表上朝廷其術合日行四分數而
㣲增月術用三百嵗改憲之意二元相推七十餘嵗承
以强弱强弱之差盖少而適足以逺通盈縮時尚書及
史官以乾度與泰始厯叅校古今記注乾度厯殊勝泰
始厯上勝官厯四十五事今其術具存又并攷古今十
厯以驗春秋知三統之最疏也
　　　遺令
古不合葬明於終始之理同於無有也中古聖人改而
合之盖以别合無在更縁生以示教也自此以來大人
君子或合或否未能知生安能知死故各以已意所欲
也吾徃為臺郎嘗以公事使過宻縣之邢山山上有塜
問耕父云是鄭大夫祭仲或云子産之冢也遂率從者
祭而觀焉其造塚居山之頂四望周達連山體南北之
正而邪東北向新鄭城意不㤀本也其隧道唯塞其後
而空其前不填之示藏無珍寶不取於重深也山多美
石不用必集洧水自然之石以為冢藏貴不勞工巧而
此石不入世用也君子尚其有情小人無利可動厯千
載無毁儉之致也吾去春入朝因郭氏喪亡縁陪陵舊
義自表營洛陽城東首陽之南為將來兆域而所得地
中有小山上無舊冢其髙顯雖未足比邢山然東奉二
陵西瞻宫闕南觀伊洛北望夷叔曠然逺覽情之所安
也故遂表樹開道為一定之制至時皆用洛水圓石開
隧道南向儀制取法於鄭大夫欲以儉自完耳棺器小
斂之事皆當稱此(晉書耕達一作逺有耕父御/覽作  者祭作登  情作儉)
　　　酒論
重醖醇醴沃土泉清酣苦無常五味相并(北堂/書鈔)
　　王渾(字沖𤣥太原晉陽人魏司空昶子襲父爵/京陵侯歴越騎校尉入晉進公位司徒)
　　　上武帝諫遣齊王攸之藩書(攸帝同母弟帝信/荀朂等間遣之藩)
　　　　(渾為尚書左/僕射奏不納)
伏承聖詔憲章古典進齊王攸為上公崇其禮儀遣攸
之國昔周氏建國大封諸姬以藩帝室永世作憲至於
公旦武王之弟左右王事輔濟大業不使歸藩明至親
義著不可遠朝故也是故周公得以聖徳光弼幼主忠
誠著於金縢灮述文武仁聖之徳攸於大晉姬旦之親
也宜贊皇朝與聞政事實為陛下腹心不貳之臣且攸
為人修絜義信加以懿親志存忠貞今陛下出攸之國假
以都督虚號而無典戎幹方之實去離天朝不預王政
傷母弟至親之體虧友于欵篤之義懼非陛下追述先
帝文明太后待攸之宿意也若以攸望重於事宜出者
今以汝南王亮代攸亮宣皇帝子文皇帝弟伷駿各處
方任有内外之資論以後慮亦不為輕攸今之國適足
長異同之論以損仁慈之美耳而令天下窺陛下有不
崇親親之情臣竊為陛下不取也若以妃后外親任以
朝政則有王氏傾漢之權吕産專朝之禍若以同姓至
親則有吳楚七國逆亂之殃厯觀古今茍事輕重所在
無不為害也不可事事曲設疑防慮方來之患者也唯
當任正道而求忠良若以智計猜物雖親見疑至於疏
遠者亦何能自保乎人懷危懼非為安之理此最有國
有家者之深忌也愚以為太子太保缺宜留攸居之與
太尉汝南王亮衛將軍楊珧共為保傅幹理朝事三人
齊位足相持正進有輔納廣義之益退無偏重相傾之
勢令陛下有篤親親之恩使攸䝉仁覆之惠臣同國休
戚義在盡言心之所見不能黙已私慕魯女存國之志
敢陳愚見觸犯天威欲陛下事毎盡善冀萬分之助臣
而不言誰當言者
　　　郡國計吏方俗之宜奏(渾惠帝時為司徒嘗/元㑹問渾渾奏然之)
陛下欽明聖哲灮於遠近明詔沖虚詢及芻蕘斯乃周
文疇咨之求仲尼不恥下問也舊三朝元㑹前計吏詣
軒下侍中讀詔計吏跪受臣以詔文相承已乆無他新
聲非陛下留心方國之意也可令中書指宣明詔問方
土異同賢才秀異風俗好尚農桑本務刑獄得無寃濫
守長得無侵虐其勤心政化興利除害者授以紙筆盡
意陳聞以明聖指垂心四遠不復因循常辭且察其答
對文義以觀計吏人才之實又先帝時正㑹後東堂見
征鎮長史司馬諸王國卿諸州别駕今若不能别見可
前詣軒下使侍中宣問以審察方國於事為便(並晉/書)
　　　為裴楷請奏(楷為中書令加侍中與張華王戎/並管機要楷有疾不樂處勢渾為)
　　　　(楷請/不聽)
楷受先帝㧞擢之恩復䝉陛下寵遇誠竭節之秋也然
楷性不競於物昔為常侍求出為河内太守後為侍中
復求出為河南尹與楊駿不平求為衛尉及轉東宫班
在時類之下安於淡退有識有以見其心也楷今委頓
臣深憂之光禄勲缺以為可用今張華在中書王戎在
尚書足舉其契無為復令楷入名臣不多當見將養勿
違其志要其遠濟之益(晉書/)
　　　冒喪婚娶奏(元康二年渾為司徒奏尚書符下/國子學處議助教吳商祭酒裴頠)
　　　　(議上詔/如所正)
前以冒喪婚娶傷化悖禮下十六州推舉今本州中正
各有言上太子家令虞濬有弟喪嫁女拜時鎮東司馬
陳湛有弟喪嫁女拜時上庸太守王崇有兄喪嫁女拜
時夏侯俊有弟子喪為息恒納婦恒無服國子祭酒鄒
湛有弟婦喪為息䝉娶婦拜時䝉有周服給事中王琛
有兄喪為息稜娶婦拜時并州刺史羊暨有兄喪為息
明娶婦拜時征西長史牽昌有弟喪為息彦娶婦拜時
湛職儒官身雖無服據為婚主按禮大功之末可以嫁
子小功之末可以娶婦無齊縗嫁娶之文虧違典憲宜
加貶黜以肅王法請䑓免官以正清議
　　　　國子助教吳商議
今之拜時事畢便歸婚禮未成不得與娶婦者同也俊
琛稜並以齊縗娶婦娶妻所犯者重恒雖無服當不議
而不諍亦禮所譏然其所犯者猶輕於稜也湛身既平
吉子雖齊縗義服之末又不親迎吉凶别處所犯者輕
濬暨為子拜時拜時禮輕當降也
　　　　國子祭酒裴頠議
吉凶之别禮之大端子服在凶而行嘉禮非所以為訓
雖父兄為主事由已興此悉人倫大綱典章所慎也
　　　　惠帝詔報
下殤小功不以娶俊等簡忽喪紀輕違禮經皆宜如所
正(杜氏/通典)
　　　薦周馥表(馥為司徒左西/屬渾表許之)
馥理識清正兼有才幹主定九品檢括精詳臣委任責
成褎貶允當請補尚書郎
　　　請賜戰將鼓吹表
吳國臨戰牙門將張秦黄辰騎督綦母倪勇徤效武破
賊制勝此三人之所致也秦辰已亡今倪獨在昔伐蜀
有小戰功牙門數人便加鼔吹至於滅一國而有未得
鼓吹者臣愚昧請聖詔賜倪鼓吹存録猛將以盡武人
之力也
　　　乞醫表
臣有氣病善夜發服半夏湯或服湯不解尚取鍼前殿
中醫趙恭思纂見給事在醫署纂能鍼有方伎乞以纂
名課考稱課給臣自療治
　　　立水碓表
洛陽百里内舊不得作水碓臣表上先帝聽臣立碓并
攙得官地(並太平/御覽)
　　王濟(字武子渾次子/嗣封歴侍中)
　　　太常郭奕諡景議(太康八年太常上諡奕為景/侯有司奏云晉受命以來祖)
　　　　(宗號諡羣下未有同者奕為景與景皇同不/可聽宜諡曰穆王濟與羊璞成粲等議武帝)
　　　　(詔諡/曰簡)
按主者議諡避帝而不避后既不循古典不嫌同稱復
乖近代不襲帝后之例夫無窮之祚名諡不一若皆相
避於制難全如悉不避復非推崇事尊之禮宜依諱名
之議但及七廟祖宗而已不及遷毁之廟(首據杜氏/通典補)
　　　　成粲武茂劉訥議
同諡非嫌號諡者國之大典所以厲時作教經天人之
遠㫖也固雖君父義有所不隆及在臣子或以行顯故
能使上下邁徳罔有殆荒臣願聖世同符堯舜行周同
諡之禮舍漢魏近制相避之議
　　　　武帝詔答
非言君臣不可同正以奕諡景不相當耳宜謚曰簡
　　　目孫楚品狀(楚與濟友善濟為本州大中正銓/邑人品狀至楚曰此人非卿所能)
　　　　(目吾自為之/乃狀楚曰)
天才英博亮㧞不羣(並晉/書)
　　王濬(字士治𢎞農湖人歴特進/散騎常侍平吳封襄陽侯)
　　　上武帝請伐吳疏(濬為益州刺史武帝詔修舟/艦以備伐吳尋拜濬龍驤將)
　　　　(軍時朝議咸諌/濬上疏帝納焉)
臣數叅訪吳楚同異孫晧荒滛凶逆荆揚賢愚莫不嗟
怨且觀時運宜速征伐若今不伐天變難預令皓卒死
更立賢主文武各得其所則强敵也臣作船七年日有
朽敗又臣年已七十死亡無日三者一乖則難圖也誠
願陛下無失事機
　　　上武帝自理書(濬與王渾同伐吳而濬乗勝納/降渾表濬違詔不受節度詔讓)
　　　　(濬上書/自理)
臣前被庚戌詔書曰軍人乗勝猛氣益壯便當順流長
騖直造秣陵臣被詔之日即便東下又前被詔書云太
尉賈充總統諸方自鎮東大將軍伷及渾濬彬等皆受
充節度無令臣别受渾節度之文臣自達巴邱所向風
靡知孫晧窮踧勢無所至十四日至牛渚去秣陵二百
里宿設部分為攻取節度前至三山見渾軍在北岸遣
書與臣可蹔來過共有所議亦不語臣當授節度之意
臣水軍風發乗勢造賊城加宿設部分行有次第無縁
得於長流之中廻船過渾令首尾斷絶須臾之間晧遣
使歸命臣即報渾書并寫晧牋具以示渾使速來當於
石頭相待軍以日中至秣陵暮乃被渾所下當受節度
之符欲令臣明十六日悉將所領還圍石頭備晧越逸
又索蜀兵及鎮南諸軍人名定見臣以為晧已來首都
亭無縁共合空圍又兵人定見不可倉卒皆非當今之
急不可承用中詔謂臣忽棄明制專擅自由伏讀嚴詔
驚怖悚慄不知軀命當所投厝豈惟老臣獨懷戰灼三
軍上下咸盡喪氣臣受國恩任重事大常恐託付不效
孤負聖朝故投身死地轉戰萬里被䝉寛恕之恩得從
臨履之宜是以慿賴威靈幸而能濟皆是陛下神䇿廟
算臣承指授效鷹犬之用耳有何勲勞而恃功肆意寧
敢昧利而違聖詔臣以十五日至秣陵而詔書以十二
日起洛陽其間懸濶不相赴接則臣之罪責宜䝉察恕
假令孫晧猶有螳螂舉斧之勢而臣輕軍單入有所虧
喪罪之可也臣所統八萬餘人乗勝席巻晧以衆叛親
離無復羽翼匹夫獨立不能庇其妻子雀䑕貪生茍乞
一活耳而江北諸軍不知其虚實不蚤縳取自為小誤
臣至便得更見怨恚竝云守賊百日而令他人得之言
語噂􁀨不可聽聞案春秋之義大夫出疆由有專輒臣
雖愚惷以為事君之道唯當竭節盡忠奮不顧身量力
受任臨事制宜茍利社稷死生以之若其顧䕶嫌疑以
避咎責此是人臣不忠之利實非明主社稷之福也臣
不自料忘其鄙劣披布丹心輸寫肝腦欲竭股肱之力
加之以忠貞庻必掃除兇逆清一宇宙願令聖世與唐
虞比隆陛下麤察臣之愚欵而識其欲自效之誠是以
授臣以方牧之任委臣以征討之事雖燕主之信樂毅
漢祖之任蕭何無以加焉受恩深重死且不報而以頑
疎舉錯失宜陛下𢎞恩財加切讓惶怖怔營無地自厝
願陛下明臣赤心而已
　　　復表(渾又騰周浚書云濬軍得吳寶物/濬復表詔勿推封濬襄陽縣侯)
被壬戌詔書下安東將軍所上揚州刺史周浚書謂臣
諸軍得孫晧寶物又謂牙門將李髙放火燒晧偽宫輒
公文上尚書具列本末又聞渾案陷上臣臣受性愚忠
行事舉動信心而前期於不負神明而已秣陵之事皆
如前所表而惡直醜正實繁有徒欲構南箕成此貝錦
公於聖世反白為黑夫佞邪害國自古而然故無極破
楚宰嚭滅呉及至石顯傾亂漢朝皆載在典籍為世所戒
昔樂毅伐齊下城七十而卒被䜛間脱身出奔樂羊既
反謗書盈篋況臣頑疎能免䜛慝之口然所望全其首
領者實賴陛下聖哲欽明使浸潤之譖不得行焉然臣
孤根獨立朝無黨援乆棄遐外人道斷絶而結恨彊宗
取怨豪族以累卵之身處雷霆之衝繭栗之質當豺狼
之路其見呑噬豈抗脣齒夫犯上干主其罪可救乖忤
貴臣則祸在不測故朱雲折檻嬰逆鱗之怒慶忌救之
成帝不問望之周堪違忤石顯雖闔朝嗟歎而死不旋
踵此臣之所大怖也今渾之支黨姻族内外皆根據磐
牙並處世位聞遣人在洛中專共交構盜言孔甘疑惑
觀聽夫曾參之不殺人亦以明矣然三人傳之其母投
杼今臣之信行未若曾參之著而䜛構沸騰非徒三夫
之對外内扇助為二五之應夫猛獸當途麒麟恐懼況
臣脆弱敢不悚慄偽吳君臣今皆生在便可驗問以明
虚實前偽中郎將孔攄説云二月武昌失守水軍行至
晧案行石頭還左右人皆跳刀大呼云要當為陛下一
死戰決之晧意大喜謂必能然便盡出金寶以賜與之
小人無狀得便持走晧懼乃圖降首降使適去左右刼
奪財物畧取妻妾放火燒宫晧逃身竄首恐不脱死臣
至遣叅軍主者救斷其火耳周浚以十六日前入晧宫
臣時遣記室吏往視書籍浚使收縳若有遺寶則浚前
得不應移蹤後人欲求茍免也臣前在三山得浚書云
晧散寶貨以賜將士府庫畧虚而今復言金銀篋笥動
有萬計疑臣軍得之言語反覆無復本末臣復與軍司
張牧汝南相馮紞等共入觀晧宫乃無席可坐後日又
與牧等共視晧舟船渾又先臣一日上其船船上之物
皆渾所知見臣之案行皆出其後若有寶貨渾應得之
又臣將軍素嚴兵人不得妄離部陣間在秣陵諸軍凡
二十萬衆臣軍先至為土地之主百姓之心皆歸仰臣
臣切勅所領秋毫不犯諸有市易皆有伍任證左明從
劵契有違犯者凡斬十三人皆吳人所知也餘軍縱横
詐稱臣軍而臣軍類皆蜀人幸以此自别耳豈獨浚之
將士皆是夷齊而臣諸軍悉聚盜跖邪時有八百餘人
縁石頭城劫取布帛臣牙門將軍馬潛即收得二十餘
人并疏其督將姓名移以付浚使得自科結而寂無反
報疑皆縱遣絶其端緒也又聞吳人言前張悌戰時所
殺財有二千人而渾浚露布言以萬計以吳剛子為主
簿而遣剛至洛欲令剛增斬級之數可具問孫晧及其
諸臣則知其定審若信如所聞浚等虛詐尚欺陛下豈
惜於臣云臣屯聚蜀人不時送晧欲有反狀又恐動吳
人言臣皆當誅殺取其妻子冀其作亂得騁私忿謀反
大逆尚以見加其餘謗􁀨故其宜耳渾案臣瓶罄小器
䝉國厚恩頻繁擢敘遂過其任渾此言最信内省慙懼
今年平吳誠為大慶於臣之身更受咎累既無孟側䇿
馬之好而令濟濟之朝有讒邪之人虧穆穆之風損皇
代之美由臣頑疏使致於此拜表流汗言不識次(壬戌/一作)
(戊戌書/並晉)
　　何惲(廬江灊人光/禄大夫楨子)
　　　與周浚牋(浚字□林汝南安成人為揚州刺史/隨王渾伐吳大破孫晧軍别駕何惲)
　　　　(説浚渾宜速渡江不聽及王濬直指三山晧/遂降濬渾欲争功惲牋與浚諫止渾又不納)
　　　　(遂相/表奏)
書䝿克讓易大謙灮斯古文所詠道家所崇前破張悌
吳人失氣龍驤因之陷其區宇論其前後我實緩師動
則為傷事則不及而今方競其功彼既不吞聲將虧雍
穆之𢎞興矜争之鄙斯愚情之所不取也(晉書通動則/二句  鑑作)
(既失機㑹/不及於事)
　　蔡珪(汝南/人)
　　　與弟敏書(初吳未平周浚在弋陽南北為互市/諸將多相襲奪以為功吳將蔡敏守)
　　　　(沔中其兄珪為將在秣陵與敏書/候者得珪書以呈浚浚曰君子也)
古者兵交使在其間軍國固當舉信義以相髙而聞疆
場之上往往有襲奪互市甚不可行弟慎無為小利而
㤀大備也(晉書/)
　　唐彬(字儒宗魯國鄒人為廣武將軍/吳平封上庸縣公終雍州刺史)
　　　徴雍州處士教(皇甫申四人皆/到彬敬待之)
此州名都士人林藪處士皇甫申叔嚴舒龍姜茂時梁
子遠等並志節清妙履行髙絜踐境望風虛心饑渴思
加延致待以不臣之典幅巾相見論道而已豈以吏職屈
染髙規郡國備禮發遣以副於邑之望(晉書/)
　　陶璜(字世英丹陽秣陵人仕吳交州/牧歸晉封宛陵侯改冠軍將軍)
　　　論交州不宜減兵奏(璜歸晉仍牧交州時以吳/平減州郡兵璜奏武帝從)
　　　　(之/)
交土荒裔斗絶一方或重譯而言連帶山海又南郡去
州海行千有餘里外距林邑纔七百里夷帥范熊世為
逋冦自稱為王數攻百姓且連接扶南種類猥多朋黨
相倚負險不賓往𨽻吳時數作冦逆攻破郡縣殺害長
吏臣以尫駑昔為故國所採偏戍在南十有餘年雖前
後征討翦其魁桀深山僻宂尚有逋竄又臣所綂之卒
本七千餘人南土溫濕多有氣毒加累年征討死亡減
耗其見在者二千四百二十人今四海混同無思不服
當巻甲消刃禮樂是務而此州之人識義者寡厭其安
樂好為禍亂又廣州南岸周旋六千餘里不賓屬者乃
五萬餘户及桂林不羈之輩復當萬户至於服從官役
纔五千餘家二州脣齒唯兵是鎮又寧州興古接據上
流去交阯郡千六百里水陸並通互相維衛州兵未宜
約損以示單虚夫風塵之變出於非常臣亡國之餘議
不足採聖恩廣厚猥垂飾擢蠲其罪舋改授方任去辱
即寵拭目更視誓念投命以報所受臨履所見謹冒瞽
陳(晉書/)
　　　交州論輸珠表
合浦郡土地墝埆無有田農百姓唯以採珠為業商賈
去來以珠貨米而吳時珠禁甚嚴慮百姓私散好珠禁
絶來去人以饑困又所調猥多限毎不充今請上珠輸
二次者輸一麤者蠲除自十月訖二月非採上珠之時
聽商旅往來如舊(王隱/晉書)
　　滕並
　　　上議父廣州牧脩諡表(脩南陽西鄂人仕吳廣/州牧吳亡歸晉仍牧廣)
　　　　(州卒諡聲子並/表上賜諡曰忠)
亡父脩羈紲吳壤為所驅馳幸逢開通沐浴至化得從
俘虜握戎馬之要未覲聖顔委南藩之重實由勲勞少
聞天聽故也年衰疾篤屢乞骸骨未䝉垂哀奄至薨隕
臣承遺意輿襯還都瞻望雲闕實懷痛裂竊聞博士諡
脩曰聲直彰流播不稱行績不勝愚情冒昧聞訴(晉書/)
　
　
　
　
　
　西晉文紀巻七
欽定四庫全書
　西晋文紀巻八　　　　　明　梅鼎祚　編
西晋(八/)
　　山濤(字巨源河内懐人仕魏尚書吏部郎入晋加/奉車都尉進爵新沓伯加光禄大夫拜司徒)
　　　謝武帝表(濤為尚書左僕射領吏部以老疾固/辭乆不攝職為左丞白裒所奏帝寢)
　　　　(不聞濤表謝/帝手詔報之)
古之王道正直而已陛下不可以一老臣為加曲私臣
亦何心屢塵日月乞如所表以章典刑
　　　　武帝手詔
白裒奏君甚妄所以不即推直不喜凶赫耳君之明度
豈當介意邪便當攝職令斷章表也
　　　告退疏(濤再居選職十有餘年/後以年衰疾篤上疏)
臣年垂八十救命旦夕若有毫末之益豈遺力於聖時
廹以老耄不復任事今四海休息天下思化從而静之
百姓自正但當崇風尚教以敦之耳陛下亦復何事臣
耳目聾瞑不能自勵君臣父子其間無文是以直陳愚
情乞聼所請
　　　　武帝詔報
天下事廣加呉土初平凡百草創當共盡意化之君不
深識往心而以小疾求退豈所望於君邪朕猶側席未
得垂拱君亦何得髙尚其事乎當崇至公勿復為虚飾
之煩
　　　譲拜司徒表
臣事天朝三十餘年卒無豪釐以崇大化陛下私臣無
已猥受三司臣聞徳薄位髙力少任重上有折足之凶
下有廟門之咎願陛下垂累世之恩乞臣骸骨
　　　　武帝詔報
君翼贊朝政保乂皇家匡佐之勲朕所倚頼司徒之職
實掌邦教故用敬授以荅羣望豈宜沖譲以自抑損邪
已勅斷章表
　　　答武帝表(濤子淳不仕允奉車都尉並少/尫病帝聞其聰敏欲見之濤表)
臣二子尫病宜絶人事不敢受詔
　　　山公啟事(濤太始中為吏部尚書再舉選職十/有餘年毎一官缺輙啟擬數人詔㫖)
　　　　(所向然後顯奏而帝之所用或非舉首甄㧞/人物各為題目時稱山公啓事  吏部郎)
侍中尚書僕射奉車都尉新沓伯臣濤言臣近啟崔諒
史曜陳准可補吏部郎詔書可爾此三人皆衆論所稱
諒尤質正少華可以敦教雖大化未可倉卒風尚所勸
為益者多臣以為宜先用諒謹随事以聞(閣/帖)
　　　又
人才既自難知中人已下情偽又難測吏部郎以碎事
日夜相接非但當正已而已乃當能正人不容穢雜也
議郎杜黙徳履亦佳太子庶子崔諒中郎陳准皆有意
正人其次不審有可用者不
　　　又(武帝以咸躭酒浮虚遂用陸亮其世説云山/司徒舉無失才凡所題目皆如  言唯用陸)
　　　　(亮是詔所用争之/不從亦尋賄敗)
吏部郎主選舉宜得能整風俗理人倫者史曜出處缺
散騎侍郎阮咸真素寡欲深識清濁萬物不能移也若
在官人之職必妙絶於時
　　　又(諸郎/)
舊選尚書郎極清望號稱大臣之副州取尤者以應雍
州乆無郎前尚書郎傅祗坐事免官在職日淺其州人
才無先之者請以補職不審可復用否
　　　又
荆州宜都有郎王恒之以病出義陽郡鄧遐有才義論
者以為宰士之儁而未滿之年臣以為宜先用之
　　　又
侍中彭權遷當選代按雍州刺史郭奕髙簡有雅量在
兵間少不盡下情處朝廷足以肅正左右右衛將軍王
濟才髙美茂後來之冠此二人誠顧問之秀聖意儻惜
濟貴之驍騎將軍荀愷智器明敏其典宿衛終不減濟
祭酒庾純强正有學亦堪取選國學初建王荀已亡純
能其事宜當小留粗立其制不審宜爾有當聖㫖者不
(又云侍中彭權儒素/有學義宜太常選也)
　　　又
詔侍中缺當復得人誰可者雍州刺史郭奕右衛將軍
王濟皆誠直忠亮有美才侍中之最髙者也
　　　　武帝詔答
濟領禁兵不欲使轉也
　　　又
侍中太常河南尹並缺皆顯職宜必得其人右軍裴楷
通理有才義僉論宜以為侍中(御覽作/侍中才)
　　　又(詔選秘書丞濤薦/嵇紹詔答  秘書)
紹平簡温敏有文思又曉音當成濟也猶宜先作秘書
郎(晋書康誥有言父子罪不相及嵇紹/賢侔郤缺宜加旌命請為秘書郎)
　　　　詔答
紹如此便可為丞不足復為郎也(世説/注)
　　　又(宗正/卿)
羊祜忠篤寛厚然不長理劇宗正卿缺不審可轉作否
　　　又(尚書/令)
尚書令李𦙍遷處缺宜得其人征南大將軍羊祜體義
正直可以整肅朝廷裁制時政
　　　又(宫臣/)
太子始傳之東宫四海屬目保傅之官不可不髙盡天
下之選羊祜秉徳尚義可出入周旋令太子每覩儀刑
方任雖重比此為輕又可朝會與聞國議
　　　又
臣昨啓太子少傅羊祜秉徳尚義克已復禮又年尚少
可乆於其事也
　　　又
郿令諸葛京祖父亮遇漢亂分隔父子在蜀雖不達天
命要為盡心所事京治郿自復有稱臣以為宜以補東
宫舍人以明事人之理副梁益之論(京字行宗/瞻次子)
　　　又
臣近舉汜源為太子舍人源見稱有徳素乆沈滯舉為
大臣欲以尉後聞之士
　　　又
中庻子賈模遷缺東宫官屬宜得髙茂求偹一人則難
猶宜先徳素今選太尉長史劉粹光禄長史周蔚惟加
所裁(詔用粹蔚又云中庶子賈模/遷缺周  純粹篤誠宜補)
　　　又
中庶子缺宜得俊茂者以濟隂太守劉儼城陽太守石
崇叅選不審可有合聖意者不
　　　又
瑯琊王子繇隴西王世子越誠宜早令奉侍皇太子校
徳東宫若兼庶子
　　　又
中庻子東宫顯選今有二缺衆議咸以領兵太守荀㝢
為之
　　　又
太子左衛率缺侍衛威重宜得其才無疾患者城陽太
守石崇忠篤有文武才河東太守焦勝清貞著信義皆
其選也(一云城陽太守石崇北中郎軍司/孫尹忠篤有文武才皆其選也)
　　　又
中郎衛昱為少府丞甚有頓益後坐賣偷石事免官今
太子門夫缺不審可叅選不
　　　又
皇太子東宫多用雜材為官屬宜令純取清徳太子舍
人夏侯湛字孝若有盛徳而不長治民有益䑓閣在東
宫已乆今殿中郎缺宜得才學不審其可遷此選否(治/一)
(作/理)
　　　又(長吏/)
近啓修武令劉納補南陽王友詔曰友誠宜得有益者
然以長吏治民不宜屢易為疑令散人無依仰今者職
散中誠自有人然劉納才志内外非稱臣以為宜蒙此
者是以啓及不審固可用不(詔可爾/所啓)
　　　又
温令許竒等並見稱名雖在職各日淺宜顯報大郡以
勸天下
　　　　詔答
案其資歴悉自足為郡守各以在職日淺則宜盡其政
績不宜速他轉也
　　　又
晋制春夏農月不遷改長吏郡守縣令之屬以其妨農
事故也(义議郎許允宜/叅廣漢太守選)
　　　又(黄散/)
郄詵才志器局堪為黄散(謂黄門侍郎散騎常侍素又/云散騎常侍缺當取有  行)
(者補之遂/舉郄詵)
　　　又
黄門侍郎和嶠最有才可為吏部郎
　　　　詔答
欲令在左右更求其次
　　　又
黄門侍郎荀彧清和理正動可觀採真侍衛之美者
　　　又
鴻臚職主胡事前後為之者率多不善了今缺當選御
史中丞刁攸舊能人也不審可爾不
　　　又
御史中丞刁攸舊人年衰近損百寮未甚為憚坐治政
事改尚書可也
　　　又
孔顥有才能果勁不撓以為御史中丞(又御史中丞周/浚果烈有才用)
　　　又
治書侍御史王啓識朗明正後來之俊也
　　　又
舊侍御史頗用郡守今散二千石有才能尚少者可用
不(詔使八/座詳之)
　　　又
中書屬通事令史孫綝限滿乆習内事才宜殿中侍
御史湏空補之不審可否(詔曰/可)
　　　又
今尚書郎御史東宫洗馬舍人多缺宰士中後進美者
太尉掾樂廣字彦輔司徒掾劉琚字伯瑜王瓚字正長
司空掾王正字士則劉澹字初平征西將軍掾諸葛缺
皆其選也(又云太尉掾滿奮樂廣司徒掾何朂劉琚司/徒掾官粹王正劉澹太尉掾劉遐有才義宰)
(士之/雋也)
　　　又
河南尹京輦重職前代皆用名人聖代已來有李𦙍杜
預王恂雋不疑復今減此者也
　　　又(將軍/)
游擊將軍諸葛沖精果有文武才擬補兖州
　　　　詔答
沖領兵未欲出外也
　　　又
大將軍雖不整正湏筋力戎馬間猶宜得健者征北大
將軍瓘貞正静一中書監朂達練事物二人皆人彦不
審有可參舉者不
　　　又(司馬/)
平南司馬缺案瑯邪李鎮綱紀郡事練習兵馬良才也
(又北中郎將司馬缺當便選尚書郎趙虞誠篤有意略/軍間用長  鎮西長史缺案尚書郎張勃軍間用長)
(太尉長史缺案大將軍掾泰山胡伯長才長方用上太/尉長史鄧殷通識有文武才  太尉軍司缺當選  宰)
(監軍得當有資重者遷北中郎/長史當更前御史耿  有器幹)
　　　又
晋制諸坐公事者皆三年方得叙用其中多有好人令
逍遥無事臣以為略依左遷法随資才減之亦足懲戒
而官不失其用(詔善之讚以上見王隠晋書唐撰晋書/晋諸公  楚國先賢傳世説新語藝文)
(類聚北堂書鈔初學記杜氏通典/太平御覽鄭樵通志文獻通考)
　　　論郤詵除服表奏(太康中衛瓘表下司徒部博/士議詵表自理詔問濤答)
　　　　尚書令衛瓘論郤詵不應除服表
前太子洗馬濟隂郤詵寄止衛國文學講堂十餘年母
亡不致喪歸便於堂北璧外下棺謂之假葬三年即吉
詔用為征東叅軍或以為城市之内屋壁之間無葬處
不成葬則不應除服主者連欲明用權不過其舉
　　　　郤詵自理表
臣生三月而孤随母依外祖舅為縣悉將家以咸寧二
年母亡家自祖以下十四墳在􁚩氏而墓地數有水規
悉遷改常多疾病遂便留此此方下濕唯城中髙故遂
葬於所居之宅祭於所養之堂不知其不可也
　　　山濤答詔(詔問山/濤濤答)
詵前䘮母得疾不得葬送於壁後假葬服終為平輿長
史論者以為不正合禮是以臣前疑之詵文義可稱又
甚貧儉訪其邑黨亦無有他
　　　又(詔問應清議/與否濤又答)
自為不與常同便令人非恐負其孝慕之心宜詳極盡
同異之論
　　　　兖州大中正魏舒與山濤書
郤詵至孝中間去郎正為母耳居䘮毁瘁殆不自全其
父䘮在􁚩氏欲改葬不能自致故過時不葬後於家堂
北假葬埏道通堂中不時閉服欲闋乃閉葬後經年乃
見用作平輿監軍長史任意傷俗以葬不時閉常為作
口語其事灼然無所為疑
　　　　衛瓘又與山濤書
凡以意相是非者不可輕以相貶也(杜氏/通典)
　　　啓事(初濤啓以郤詵為温/令詔可又啓詔答)
訪聞詵䘮母不時葬遂於所居屋後假葬有異同之議
請更選之
　　　　詔答
君為管人倫之職此軰應為清議與不便當裁處之
　　山簡(字季倫濤少子歴僕射/出為征南將軍鎮襄陽)
　　　令朝臣各舉所知疏(簡為尚書左僕射領/吏部奏朝廷從之)
臣以為自古興替實在官人茍得其才則無物不理書
言知人則哲惟帝難之唐虞之盛元愷登庸周室之隆
濟濟多士秦漢以來風雅漸䘮至於後漢女君臨朝尊
官大位出於阿保斯亂之始也是以郭泰許邵之倫明
清議於草野陳蕃李固之徒守忠節於朝廷然後君臣
名節古今遺典可得而言自初平之元訖於建安之末
三十年中萬姓流散死亡略盡斯亂之極也世祖武皇
帝應天順人受禪於魏泰始之初躬親萬機佐命之臣
咸皆率職時黄門侍郎王恂庾純始於太極東堂聼政
評尚書奏事多論刑獄不論選舉臣以為不先所難而
辨其所易陛下初臨萬國人思盡誠毎於聼政之日命
公卿大臣先議選舉各言所見後進儁才鄉邑尤異才
堪任用者皆以名奏主者随缺先叙是爵人於朝與衆
共之之義也
　　　與王衍書(蔡克字子尼未仕時簡嘗與衍書衍/以書示衆曰山子以一字㧞人然未)
　　　　(易可稱後聞克在選持正曰/山子正人之言驗於今矣)
蔡子尼今之正人(並晉/書)
　　劉伶(字伯倫沛國人為建威叅軍泰始初對䇿盛/言無為之化以無用罷竟以夀終  案廣川)
　　　(書䟦七賢帖劉伶作劉靈/然梁自有劉靈善書畫)
　　　酒徳頌(竹林七賢論劉伶處天地間悠悠蕩蕩/無所用心未嘗措意文章著酒徳頌一)
　　　　(篇沛世説新語陳留阮籍譙國嵇康河内山/濤  國劉伶陳留阮咸河内向秀琅邪王戎)
　　　　(七人嘗集竹林之下肆意/酣暢故世謂竹林七賢)
有大人先生者以天地為一朝萬期為湏臾日月為扄
牖八荒為庭衢行無轍迹居無室廬幙天席地縱意所
如止則操巵執觚動則挈榼提壺惟酒是務焉知其餘
有貴介公子搢紳處士聞吾風聲議其所以乃奮袂攘
襟怒目切齒陳説禮法是非蜂起先生於是方捧罌承
糟銜杯潄醪奮髯箕踞枕麯藉糟無思無慮其樂陶陶
兀然而醉怳爾而醒静聼不聞雷霆之聲熟視不覩泰
山之形不覺寒暑之切肌利欲之感情俯觀萬物擾擾
焉若江漢之載浮萍二豪侍側焉如蜾蠃之與螟蛉(晉/書)
(論止竹林七賢/  作行覩作見)
　　　酒呪(伶妻捐酒毁器泣諫伶酒太過非攝生之/道必宜斷之伶曰當祝神明自誓耳令妻)
　　　　(具酒肉跪呪仍飲/酒御肉隗然復醉)
天生劉伶以酒為名一飲一石五斗解醒婦人之言慎
莫可聼(竹林名士傳作莫/晉書作不呪  祝)
　　向秀(字子期河内懐人歴散/騎常侍在朝不任事)
　　　思舊賦序(嵇康善鍜秀為之佐相對欣然又共/吕安灌園山陽及康誅秀因郡計入)
　　　　(洛作/賦)
余少與嵇康吕安居止接近其人並有不羈之才然嵇
志逺而踈吕心曠而放其後各以事見灋嵇博綜技藝
於絲竹特妙臨當就命顧視日影索琴而弹之余逝將
西邁經其舊廬於時日薄虞淵寒氷凄然鄰人有吹篴
者發聲寥亮追思曩昔逰宴之好感音而嘆故作賦云
(文選作淵/晉書  泉)
　　阮咸(字仲容籍兄子/歴始平太守)
　　　與姑書(咸先幸姑家鮮卑婢及居母䘮姑當逺/移將去咸借客驢著重服自追之累騎)
　　　　(而返曰人種不可失及生子孚與姑書/姑答字遥集仕吏部尚書廣州刺史)
胡婢遂生胡兒
　　　　姑答書
魯靈光殿賦曰胡人遥集於上楹可字曰遥集也(阮孚/别傳)
　　阮脩(字宣子咸從子歴太子/洗馬避亂為賊所害)
　　　大鵬贊
蒼蒼大鵬誕自北溟假精靈鱗神化以生如雲之翼如
山之形海運水擊扶揺上征翕然層舉背負太清志存
天地不屑雷霆鸒鳩仰笑尺鷃所輕超世髙逝莫知其
情(晉書耕書鈔載修患雨賦序云景元二/年余  陽武之地在乎沙堆汴水之陽)
　　王衍(字夷甫琅邪臨沂人司徒戎從弟歴遷/太尉為元帥拒石勒為勒所破見害)
　　　謝表
䝉賜臣單衣紫綃金革帯臣謹佩服終矢弗諼(北堂/書鈔)
　　　　有司奏王衍(衍女為愍懷太子妃太子為賈/后所誣衍自表離婚及后既廢)
　　　　(奏衍禁/錮從之)
衍與司徒梁王肜書寫呈皇太子手與妃及衍書陳見
誣之狀肜等伏讀辭㫖懇惻衍備位大臣應以義責也
太子被誣得罪衍不能守死善道即求離婚得太子手
書隠蔽不出志在茍免無忠謇之操宜加顯責以厲臣
節可禁錮終身
　　王澄(字平子衍弟歴荆州刺史元帝/徴為軍諮祭酒為弟敦所害)
　　　與人稱胡母彦國書(胡母輔之字彦國泰山奉/髙人與王澄王敦庾敳俱)
　　　　(為太尉王衍所昵號曰四友澄嘗/與人書輔之渡江歴湘州刺史)
彦國吐佳言如鋸木屑霏霏不絶誠後進領袖也
　　　與人稱兒微書(永嘉流人名云澄第四子微/王澄别傳云㣲邁上有父風)
風氣日上足散人懐(並世説風尺牘增/云兒微  日上)
　　司馬彪(字紹統髙陽王睦長子出後宣/帝弟敏歴秘書郎散騎侍郎)
　　　與山濤書
根㧞失據託命此别告求矜愍許見賑恤窮人易感悲
喜兼懐承命之後情過挾纊(太平/御覽)
　　　駮祀六宗表(虞書禋于六宗孔安國曰宗尊也/其祀有六埋少牢於太昭祭時相)
　　　　(近於坎壇祭寒暑王宫祭日夜明祭月幽禜/祭星雩禜祭水旱伏生馬融曰六宗天地四)
　　　　(時也劉歆謂水火雷風川澤賈逵謂日月星/岱海河鄭𤣥謂星辰司中司命風伯雨師至)
　　　　(晉彪等以六宗不應特立表駮幽州秀才/張髦亦上䟽遂罷見後漢書注晉書不載)
臣以為帝在於類則禋者非天山川屬望海岱非宗宗
猶包山則望何秩焉伏與歆逵失其意也六合之間非
制典所及六宗之數非一位之名隂陽之説又非義也
并五緯以為一分文昌以為二箕畢既屬於辰風師雨
師復特為位𤣥之失也安國案祭法為宗而除其天地
於上遺其四方於下取其中以為六宗四時寒暑日月
衆星并水旱所宗者八非但六也傳曰山川之神則水
旱厲疫之灾於是乎禜之日月星辰之神則雪霜風雨
之不時於是乎禜之又曰龍見而雩如此禜者祀日月
星辰山川之名雩者周人四月祭天求雨之稱也雪霜
之災非夫禜之所禳雩祭之禮非正月之所祈周人之
後説有虞之典故於學者未盡喻也且類於上帝即禮
天也望於山川禜所及也案周禮云昊天上帝日月星
辰司中司命風師雨師社稷五祀五嶽山林川澤四方
百物又曰兆五帝於四郊四類四望亦如之無六宗之
兆祭法云祭天祭地祭時祭寒暑日月星祭水旱祭四
方及山林川谷丘陵能出雲為風雨見怪物皆是有天
下者祭百神非此族也不在祀典復無六宗之文明六
宗所禋即祭法之所及周禮之所祀即虞書之所宗不
宜特復立六宗之祀也春官大宗伯之職掌玉作六器
以禮天地四方以蒼璧禮天以黄琮禮地以青圭禮東
方以赤璋禮南方以白琥禮西方以𤣥璜禮北方天宗
日月星辰寒暑之屬也地宗社稷五祀之屬也四方之
宗者四時五帝之屬也如此則羣神咸秩而無廢百禮
徧修而不瀆於理為通
　　張髦
　　　論六宗疏
禋於六宗禮祖考所尊者六也何以考之周禮及禮記
王制天子將出類於上帝宜于社造于禰廵狩四方覲
諸矦歸格于祖禰用特堯典亦曰肆類于上帝禋于六
宗望於山川徧于羣神班瑞于羣后肆覲東后叶時月
正日同律度量衡廵狩一嵗以周爾乃歸格於藝祖用
特臣以尚書與禮三制同事一義符契相合禋于六宗
正謂祀祖考宗廟也文祖之廟六宗即三昭三穆也若
如十家之説既各異義上下違背且没乎祖之禮考之
禮考之祀典尊卑失序若但類于上帝不禋祖禰而行
去時不告歸何以格以此推之較然可知也禮記曰考
政必本於天殽以降命命降於社之謂殽地降於祖廟
之謂仁義降於山川之謂興作降於五祀之謂制度又
曰祭帝於郊所以定天位也祀社於國所以列地利也
祭祖於廟所以夲仁也山川所以儐鬼神也五祀所以
本事也又曰禮行於郊而百神受職焉禮行於社而百
貨可極焉禮行于祖廟而孝慈服焉禮行於五祀而正
法則焉故自郊社祖廟五祀義之修而禮之藏也凡此
皆孔子所以祖述堯舜紀三代之教著在祀典首尾相
證皆先天地次祖宗而後山川羣神耳故禮祭法曰七
代之所更變者禘郊宗祖明舜受終文祖之廟察璇璣
考七政審已天命之定遂上郊廟當義合堯典則周公
其人也郊祀后稷以配天宗祀文王於明堂以配上帝
是以四海之内各以其職來祭者也居其位攝其事郊
天地供羣神之禮廵狩天下而遺其祖宗恐非有虞之
志也五嶽視三公四瀆視諸侯皆以案先儒之説而以
水旱風雨先五嶽四瀆從祖考而次上帝錯於肆類而
亂祀典臣以十一家皆非也
　　魏舒(字陽元任城樊人仕魏尚書郎相/國叅軍封劇陽子晉歴位司徒)
　　　六宮娉使奏(舒為左僕射領吏部上言/有詔詳之衆議異同遂寢)
今選六宮娉以玉帛而舊使御府丞奉娉宣成嘉禮贄
重使輕以為拜三夫人宜使卿九嬪使五官中郎將美
人良人使謁者於典制為𢎞(晉書/)
　　劉毅(字仲雄東萊掖人歴尚/書左僕射光禄大夫)
　　　趙王倫罪駁(倫使散騎將劉緝買工所將盜御/裘廷尉杜友正緝棄市倫與同罪)
　　　　(有司奏倫爵重屬親毅為諫議/大夫駁武帝是毅駮詔赦之)
王法賞罰不阿貴賤然後可以齊禮制而明典刑也倫
知裘非常蔽不語吏與緝同罪當以親貴議減不得闕
而不論宜自於一時法中如友所正
　　　諫賀龍表(龍見武庫井中帝親觀之百/官將賀毅為左僕射表諫)
昔龍降鄭時門之外子産不賀龍降夏庭沬流不禁卜
藏其漦至周幽王禍釁乃發易稱潛龍勿用陽在下也
證據舊典無賀龍之禮
　　　　武帝詔答
正徳未修誠未有以膺受嘉祥省來示以為瞿然賀慶
之事宜詳依典義動静數示
　　　　尚書郎劉漢等議(詔不/聽)
龍體既蒼雜以素文意者大晉之行戢武興文之應也
而毅乃引衰世妖異以疑今之吉祥又以龍在井為潛
皆失其意潛之為言隠而不見今龍彩質明煥示人以
物非潛之謂也毅應推處
　　　論九品八損疏(武帝優詔答/之竟不施行)
臣聞立政者以官才為本官才有三難而興替之所由
也人物難知一也愛憎難防二也情偽難明三也今立
中正定九品髙下任意榮辱在手操人主之威福奪天
朝之權勢愛憎決於心情偽由於已公無考校之負私
無告訐之忌用心百態求者萬端亷譲之風滅茍且之
俗成天下詾訩但争品位不聞推譲竊為聖朝耻之夫
名狀以當才為清品軰以得實為平安危之要不可不
明清平者政化之美也枉濫者亂敗之惡也不可不察
然人才異能備體者寡器有大小達有早晚前鄙後修
宜受日新之報抱正違時宜有質直之稱度逺闕小宜
得殊俗之狀任直不飾宜得清實之譽行寡才優宜獲
器任之用是以三仁殊塗而同歸四子異行而均義陳
平韓信笑侮於邑里而收功於帝王屈原伍胥不容於
人主而顯名於竹帛是篤論之所明也今之中正不精
才實務依黨利不均稱尺務随愛憎所欲與者獲虚以
成譽所欲下者吹毛以求疵髙下逐强弱是非由愛憎
随世興衰不顧才實衰則削下興則扶上一人之身旬
日異狀或以貨賂自通或以計恊登進附託者必達守
道者困悴無報於身必見割奪有私於已必得其欲是
以上品無寒門下品無勢族暨時有之皆曲有故慢主
罔時實為亂源損政之道一也置州都者取州里清議
咸所歸服將以鎮異同一言議不謂一人之身了一州
之才一人不審便坐之若然自仲尼以上至于庖犧莫
不有失則皆不堪何獨責於中人者哉若殊不修自可
更選今重其任而輕其人所立品格還訪刁攸攸非州
里之所歸非職分之所置今訪之歸正於所不服決事
於所不職以長讒構之源以生乖争之兆似非立都之
夲㫖理俗之深防也主者既善刁攸攸之所下而復選
以二千石已有數人劉良上攸之所下石公罪攸之所
行駮違之論横於州里嫌讐之隙結於大臣夫桑妾之
訟禍及呉楚鬬雞之變難興魯邦况乃人倫交争而部
黨興刑獄滋生而禍根結損政之道二也夲立格之體
將謂人倫有序若貫魚成次也為九品者取下者為格
謂才徳有優劣倫軰有首尾今之中正務自逺者則抑
割一國使無上人穢劣下比則㧞舉非次并容其身公
以為格坐成其私君子無大小之怨官政無繩姦之防
使得上欺明主下亂人倫乃使優劣易地首尾倒錯推
貴異之器使在凡品之下負戴不肖越在成人之首損
政之道三也陛下踐阼開天地之徳下不諱之詔納忠
直之言以覽天下之情太平之基不世之法也然賞罰
自王公以至於庶人無不加法置中正委以一國之重
無賞罰之防人心多故清平者寡故怨訟者衆聼之則
告訐無巳禁絶則侵枉無極與其理訟之煩猶愈侵枉
之害今禁訟訴則杜一國之口培一人之勢使得縱横
無所顧惮諸受枉者抱怨積直獨不䝉天地無私之徳
而長壅蔽於邪人之銓使上明不下照下情不上聞損
政之道四也昔在前聖之世欲敦風俗鎮静百姓隆鄉
黨之義崇六親之行禮教庠序以相率賢不肖於是見
矣然鄉老書其善以獻天子司馬論其能以官於職有
司考績以明黜陟故天下之人退而修本州黨有徳義
朝廷有公正浮華邪佞無所容厝今一國之士多者千
數或流徙異邦或取給殊方面猶不識况盡其才力而
中正知與不知其當品狀采譽於臺府納毁於流言任
已則有不識之蔽聼受則有彼此之偏所知者以愛憎
奪其平所不知者以人事亂其度既無鄉老紀行之譽
又非朝廷考績之課遂使進官之人棄近求逺背本逐
末位以求成不由行立品不校功黨譽虚妄損政五也
凡所以立品設狀者求人才以理物也非虚飾名譽相
為好醜雖孝悌之行不施朝廷故門外之事以義斷恩
既以在官職有大小事有劇易各有功報此人才之實
效功分之所得也今則反之於限當報雖職之髙還附
卑品無績於官而獲髙叙是為抑功實而隆虚名也上
奪天朝考績之分下長浮華朋黨之士損政六也凡官
不同事人不同能得其能則成失其能則敗今品不狀
才能之所宜而以九等為例以品取人或非才能之所
長以狀取人則為本品之所限若狀得其實猶品狀相
妨繫縶選舉使不得精於才宜况今九品所踈則削其
長所親則飾其短徒結白論以為虚譽則品不料能百
揆何以得理萬機何以得修損政七也前九品詔書善
惡必書以為褒貶當時天下少有所忌今之九品所下
不彰其罪所上不列其善廢褒貶之義任愛憎之斷清
濁同流以植其私故反違前品大其行勢以驅動衆人
使必歸已進者無功以表勸退者無惡以成懲懲勸不
明則風俗汙濁天下人焉得不解徳行而鋭人事損政
八也由此論之選中正而非其人授權勢而無賞罰或
缺中正而無禁檢故邪黨得肆枉濫從横雖職名中正
實為姦府事名九品而有八損或恨結於親親猜生於
骨肉當身困於敵讐子孫離其殃咎斯乃歴世之患非
徒當今之害也是以時主觀時立法防姦消亂靡有常
制故周因於殷有所損益至於中正九品上聖古賢皆
所不為豈蔽於此事而有不周哉將以政化之宜無取
於此也自魏立以來未見其得人之功而生讐薄之累
毁風敗俗無益於化古今之失莫大於此愚臣以為宜
罷中正除九品棄魏氏之弊法立一代之美制(並晉書/  杜氏)
(通典毅表云刺史初臨州大中正選州里才業髙者兼/主簿從事迎刺史若吏部選用猶下中正問人事所在)
(父祖/位狀)
　　　劾劉肇奏(世説王戎為侍中南郡太守劉肇遺/中箋布五端戎雖不受厚報其書及)
　　　　(毅劾戎以書/未達不坐)
南郡太守劉肇以布五十疋雜物遺前豫州刺史王戎
請檻車徴付廷尉治罪除名終身(晉陽秋/)
　　孫尹
　　　論劉毅為青州大中正表(司徒舉毅尚書以毅/致仕不宜勞以碎務)
　　　　(陳留相樂安孫尹表論於是青州自二品/已上光禄勲石鑒等共奏毅遂為州都)
禮凡卑者執勞尊者居逸是順叙之宜也司徒魏舒司
𨽻校尉嚴詢與毅年齒相近往者同為散騎常侍後分
授外内之職資塗所經出處一致今詢管四十萬户州
兼董司百寮總攝機要舒所統殷廣兼執九品銓十六
州論議主者不以為劇毅但以知一州便謂不宜累以
碎事於毅太優詢舒太劣若以前聽致仕不宜復與遷
授位者故光禄大夫鄭袤為司空是也夫知人則哲惟
帝難之尚可復委以宰輔之任不可諮以人倫之論臣
竊所未安昔鄭武公年過八十入為周司徒雖過懸車
之年必有可用毅前為司𨽻直法不撓當朝之臣多有
按劾諺曰受堯之誅不能稱堯直臣無黨古今所悉是
以汲黯死於淮陽董仲舒裁為諸侯之相而毅獨遭聖
明不離輦轂當世之士咸以為榮毅雖身偏有風疾而
志氣聰明一州品第不足勞其思慮毅疾惡之心小過
主者必疑其論議傷物故髙其優禮令去事實此為机閣
毅使絶人倫之路也臣州茂徳惟毅越毅不用則清談
倒錯矣(晉書/)
　　石鑒(字林伯樂陵厭次人/歴太尉封昌安縣侯)
　　　舉劉毅奏
謹案陳留相孫尹表及與臣等書如左臣州履境海岱
而叅風齊魯故人俗務本而世敦徳譲今雖不充於舊
而遺訓猶存是以人倫歸行士識所守也前被司徒符
當叅舉州大中正僉以光禄大夫毅純孝至素著在鄉
閭忠允亮直竭於事上仕不為榮惟期盡節正身率道
崇公忘私行髙義明出處同揆故能令義士宗其風景
州閭歸其清流雖年耆偏疾而神明克壯實臣州人士
所思準繫者矣誠以毅之明格能不言而信風之所動
清濁必偃以稱一州咸同之望故也竊以為禮賢尚徳
教之大典王制奪與動為開塞而士之所歸人倫為大
臣等虚劣雖言廢於前今承尹書敢不列啓按尹所執
非惟惜名議於毅之身亦通陳朝宜奪與大準以為尹
言當否應蒙評議(晉書/)
　　繆應世(附/)
　　　石鑒碑(北堂/書鈔)
君為治書御史朝庭以公雅節不羣直方其道仍授準
繩之官頻居爪牙之任鷹跱虎視而庶僚風靡
　　王宫(北海人羽/林左監)
　　　請諡劉毅疏(毅卒贈儀同三司宫上表武帝/使八座議之多同奏寢不報)
中詔以毅忠允匪躬贈班台司斯誠聖朝考績以毅著
勲之美事也臣謹按諡者行之迹而號者功之表今毅
功徳並立而有號無諡於義不體臣竊以春秋之事求
之諡法主於行而不繼爵然漢魏相承爵非􁙀侯則皆
没而髙行不加之諡至使三事之賢臣不如野戰之將
銘跡所殊臣願聖世舉春秋之逺制改􁙀爵之舊限使
夫功行之實不相掩替則莫不率頼若以革舊毁制非
所倉卒則毅之忠益雖不攻城略地論徳進爵亦應
在例臣敢惟行甫請周之義謹牒毅功行如右(晉書/)
　　劉暾(字長升毅子歴司𨽻加侍中/封朱虚縣公為石勒所殺)
　　　請免王渾奏(司徒王渾主簿劉輿獄辭連暾將/収付廷尉渾不欲使府有過欲距)
　　　　(劾自舉與暾更相曲直渾遜位還/第􁧝時為侍御史奏渾聞者嘆羙)
謹按司徒王渾䝉國厚恩偹位鼎司不能上佐天子調
和隂陽下遂萬物之宜使卿大夫各得其所敢困劉輿
距扞詔使私欲大府興長獄訟昔陳平不答漢文之問
邴吉不問死人之變誠得宰相之體也既興刑獄怨懟
而退舉動輕速無大臣之節請免渾官右長史楊邱亭
侯劉肇便辟善柔茍於阿順請大鴻臚削爵土
　　　申理惠羊皇后奏(成都王頴起兵奏廢后為庶/人陳􁀙等伐成都復后位張)
　　　　(方入洛又廢后已奉惠帝幸長安留䑓復后/位巳又廢之河間王顒以后屢為奸人所立)
　　　　(矯詔賜死司𨽻校尉劉暾與尚書僕/射荀藩河南尹周馥上奏后得免)
奉被手詔伏讀惶悴臣案古今書籍亡國破家毁䘮宗
祊皆由犯衆違人之所致也陛下遷幸舊京廓然衆庶
悠悠罔所依倚家有跛踵之心人想鑾輿之聲思望大
徳釋兵歸農而兵纏不解處處互起豈非善者不至人
情猜隔故邪今上官已犯闕稱兵焚燒宫省百姓諠駭
宜鎮之以静而大使卒至赫然執藥當詣金墉内外震
動謂非聖意羊庶人門戸殘破廢放空宫門禁峻宻若
絶天地無縁得與姦人搆亂衆無智愚皆謂不然刑書
猥至罪不值辜人心一憤易致興動夫殺一人而天下
喜悦者宗廟社稷之福也今殺一枯窮之人而令天下
傷惨臣懼凶豎承間妄生變故臣忝司京輦觀察衆心
實以深憂宜當含忍不勝所見謹宻啓聞願陛下更深
與太宰叅詳勿令逺近疑惑取謗天下(並晉/書)
　　華廙(字長駿平原髙唐人觀陽伯表長/子嗣封為公歴尚書令光禄大夫)
　　　為武帝遺詔(武帝病篤楊皇后奏帝以父駿輔/政便召中書監華廙令何劭口宣)
　　　　(帝㫖使作遺詔后對廙劭以呈帝/帝視而無言駿遂當寄託之重)
昔伊望作佐勳垂不朽周霍拜命名冠往代侍中車騎
將軍行太子太保領前將軍楊駿經徳履喆鑒識明逺
毘翼二宫忠肅茂著宜正位上台擬迹阿衡其以駿為
太尉太子太傅假節都督中外諸軍事侍中録尚書領
前將軍如故置叅軍六人歩兵三千人騎千人移止前
衛將軍珧故府若止宿殿中宜有翼衛其差左右衛三
部司馬各二十人殿中都尉司馬十人給駿令得持兵
仗出入(晉書/)
　　　　有司華廙襲封奏(廙為觀陽伯表長子荀朂/先為子求廙女不許為恨)
　　　　　(因鬲令袁毅貨賕事啟武帝廙為毅最親/遂免廙官削爵土不應襲封有司奏不從)
　　　　　(太康初大赦/乃得襲  附)
廙所坐除名削爵一時之制廙為世子著在名簿不聼
襲嗣此為刑罰再加諸侯犯法八議平處者襃功重爵
也嫡統非犯終身棄罪廢之為重依律應聼襲封
　　　　武帝詔報
諸侯薨子踰年即位此古制也應即位而廢之爵命皆
去矣何為罪罰再加且吾之責廙以肅貪穢本不論常
法也諸侯不能將明此意乃更詭易禮律不顧憲度君
命廢之而羣下復之此為上下正相反也(晉書/)
　　華嶠(字叔駿廙弟歴秘書監散/騎常侍封樂鄉侯著有集)
　　　蠶禮奏(太康六年嶠為散騎常/侍奏於是親蠶於西郊)
先王之制天子諸侯親耕籍田千畆后夫人躬蠶桑宫
今陛下以聖明至仁修先王之緒皇后體資生之徳合
配乾之義而坤道未光蠶禮尚闕以為宜依古式備斯
盛典
　　　諫武帝表(太康末武帝頗親宴樂屬病小/瘳嶠表賀因微諌帝手詔報)
伏惟聖體漸就平和上下同慶不覺抃舞臣等愚戅竊
有微懐以為收功於所忽事乃無悔慮福於垂成祚乃
日新唯願陛下深垂聖明逺思所忽之悔以成日新之
福沖静和氣嗇養精神頤身於清簡之宇留心於虚曠
之域無厭世俗常戒以忽羣下之言則豐慶日延天下
幸甚
　　　　武帝手詔
輙自消息無所為慮(並晉/書)
　　　報國子祭酒鄒湛書(湛字潤甫南陽新野人謂/秘書監華嶠曰閻纘可佐)
　　　　(著作嶠/答書)
此職閑廪重勢貴多争不暇求其才用(北堂書鈔文傳/不云書    選)
(注鄒湛為諸葛穆答晉王/命云雖云博納虚懐下開)
　　　謝秘書監表
伏見詔書以臣為秘書監加位常伯劉向父子世典史
籍馬融博通三入東觀非臣庸賤所敢擬跡(華嶠/集)
　　　　蕐嶠集序(附/)
嶠作後漢書百巻張華等稱其良史之才足以繼跡遷
固乃藏之秘府與三史並流(北堂/書鈔)
　　華軼(字彦夏表孫歴江州刺史/元帝承制不從討誅之)
　　　置儒林祭酒教(軼永嘉中為/江州下教)
今大義頽替禮典無宗朝廷滯議莫能攸正常以慨然
宜特立此官以宏其事軍諮祭酒杜夷棲情𤣥逺確然
絶俗才學精博道行優偹其以為儒林祭酒(晉書/)
　　劉寔(字子真平原髙唐人仕魏吏部郎叅文帝/相國軍事封循陽子入晉歴太尉進侯爵)
　　　崇譲論(實以魏末世多進趣亷遜/道闕乃著崇譲論以矯之)
古之聖王之化天下所以貴譲者欲以出賢才息争競
也夫人情莫不皆欲已之賢也故勸今譲賢以自明賢
也豈假譲不賢哉故譲道興賢能之人不求而自出矣
至公之舉自立矣百官之副亦豫具矣一官缺擇衆官
所譲最多者而用之審才之道也在朝之士相譲於上
草廬之人咸皆化之推賢譲能之風從此生矣為一國
所譲則一國士也天下所共推則天下士也推讓之風
行則賢與不肖灼然殊矣此道之行在上者無所用其
心因成清議随之而已故曰蕩蕩乎堯之為君莫之能
名言天下自安矣不見堯所以化之故不能名也又曰
舜禹之有天下而不與焉無為而化者其舜也歟賢人
相譲於朝大才之人恒在大官小人不争於野天下無
事矣以賢才化無事至道興矣已仰其成復何與焉故
可以歌南風之詩彈五絃之琴也成此功者非有他崇
譲之所致耳孔子曰能以禮譲為國則不難也在朝之
人不務相譲乆矣天下化之自魏代以來登進辟命之
士及在職之吏臨見受叙雖自辭不能終莫肯譲有勝
已者夫推讓之風忘争競之心生孔子曰上興譲則下
不争明譲不興下必争也推譲之道興則賢能之人日
見推舉争競之心生則賢能之人日見謗毁夫争者之
欲自先甚惡能者之先不能無毁也故孔墨不能免世
之謗巳况不及孔墨者乎議者僉然言世少髙名之才
朝廷不有大才之人可以為大官者山澤人小官吏亦
復云朝廷之士雖有大官名徳皆不及往時人也余以
為此二言皆失之矣非時獨乏賢也時不貴譲一人有
先衆之譽毁必随之名不得成使之然也雖令稷契復
存亦不復混全其名矣能否混雜優劣不分士無素定
之價官職有缺主選之吏不知所用案官次而舉之同
才之人先用者非勢家之子則必為有勢者之所念也
非能獨賢因其先用之資而復遷之無已遷之無已不
勝其任之病發矣觀在官之人政績無聞自非勢家之
子率多因資次而進也向令天下貴譲士必由於見譲
而後名成名成而官乃得用之諸名行不立之人在官
無政績之稱譲之者必矣官無因得而用之也所以見
用不息者由譲道廢因資用人之有失乆矣故自漢魏
以來時開大舉令衆官各舉所知唯才所任不限階次
如此者甚數矣其所舉必有當者不聞時有擢用不知
何誰最賢故也所舉必有不當而罪不加不知何誰最
不肖也所以不可得知由當時之人莫肯相推賢愚之
名不别令其如此舉者知在上者察不能審故敢漫舉
而進之或舉所賢因及所念一頓而至人數猥多各言
所舉者賢加之髙狀相似如一難得而分矣叅錯相亂
真偽同貫更復由此而甚雖舉者不能盡忠之罪亦由
上開聼察之路濫令其爾也昔齊王好聼竽聲必令三
百人合吹而後聼之廪以數人之俸南郭先生不知吹
竽者也以三百人合吹可以容其不知因請為王吹竽
虚食數人之俸嗣王覺而改之難彰先王之過乃下令
曰吾之好聞竽聲有甚於先王欲一一列而聼之先生
於此逃矣推賢之風不立濫舉之法不改則南郭先生
之徒盈於朝矣才髙守道之士日退馳走有勢之門日
多矣雖國有典刑弗能禁矣夫譲道不興之弊非徒賢
人在下位不得時進也國之良臣荷重任者亦將以漸
受罪退矣何以知其然也孔子以為顔氏之子不貳過
耳明非聖人皆有過寵貴之地欲之者多矣惡賢能者
塞其路其過而毁之者亦多矣夫謗毁之生非徒空設
必因人之微過而甚之者也毁謗之言數聞在上者雖
欲弗納不能不仗所聞因事之來而微察之也無以其
騐至矣得其驗安得不理其罪若知而縱之主之威日
衰今之不行自此始矣知而皆理之受罪退者稍多大
臣有不自固之心夫賢才不進貴臣日踈此有國者之
深憂也詩曰受禄不譲至於已斯亡不譲之人憂亡不
暇而望其益國朝不亦難乎竊以為改此俗甚易耳何
以知之夫一時在官之人雖雜有冗猥之才其中賢明
者亦多矣豈可謂皆不知譲賢為貴邪直以其時皆不
譲習以成俗故遂不為耳人臣初除皆通表上聞名之
謝章所由來尚矣原謝章之本意欲進賢能以謝國恩
也昔舜以禹為司空禹拜稽首譲于稷契及咎繇使益
為虞官譲於朱虎熊羆使伯夷典三禮譲於䕫龍唐虞
之時衆官初除莫不皆譲也謝章之義盖取於此書記
之者欲以永世作則季世所用不賢不能譲賢虚謝見
用之恩而已相承不變習俗之失也夫叙用之官得通
章表者其譲賢推能乃通其不能有所譲徒費簡紙者
皆絶不通人臣初除各思推賢能而譲之矣譲之文付
主者掌之三司有缺擇三司所譲最多者而用之此為
一公缺三公已豫選之矣且主選之吏不必任公而選
三公不如令三公自共選一公為詳也四征缺擇四征
所譲最多者而用之此為一征缺四征已豫選之矣必
詳於停缺而令主者選四征也尚書缺擇尚書所譲最
多者而用之此為八尚書共選一尚書詳於臨缺令主
者選八尚書也郡守缺擇衆郡所譲甚多者而用之詳
於任主者令選百郡守也夫以衆官百郡之譲與主者
共相比不可同嵗而論也雖復令三府叅舉官本不委
以舉選之任各不能以根其心也其所用心者裁之
不二三但令主者案官次而舉之不用精也賢愚皆譲
百姓耳目盡為國耳目夫人情争則欲毁已所不知譲
則競推於勝已故世争則毁譽交錯優劣不分難得而
譲也時譲則賢智顯出能否之美歴歴相次不可得而
亂也當是時也能退身修已者譲之者多矣雖欲守貧
賤不可得也馳騖進趣而欲人見譲猶郤行而求前也
夫如此愚智咸知進身求通非修之於已則無由矣游
外求者於此相随而歸矣浮聲虚論不禁而自息矣人
無所用其心任衆人之議而天下自化矣不言之化行
巍巍之羙於此著矣譲可以致此豈可不務之哉春秋
傳曰范宣子之譲其下皆譲欒黶雖汰弗敢違也晉國
以平數世賴之上世之化也君子尚能而譲其下小人
力農以事其上上下有禮䜛慝逺黜由不争也及其亂
也國家之弊恒必由之篤論了了如此在朝君子典選
大官能不以人廢言舉而行之各以譲賢舉能為先務
則羣才猥出能否殊别盖世之功莫大於此(晉書用人/無所  其)
(心作/人人)
　　　諸王表(北堂/書鈔)
郊廟諸王見在奉朝請宜兼三公
　　劉坦(尚書/左丞)
　　　宜聼劉寔辭位奏(老懐帝初復授太尉年/  固辭不許坦上言)
夫堂髙級逺主尊相貴是以古之哲王莫不師其元臣
崇養老之教訓示四海使少長有禮七十致仕亦所以
優異舊徳厲亷髙之風太尉寔體清素之操執不渝之
潔懸車告老二十餘年浩然之志老而彌篤可謂國之
碩老邦之宗模臣聞老者不以筋力為禮寔年踰九十
命在日制遂自扶輿冒險而至展哀山陵致敬闕庭大
臣之節偹矣聖詔殷勤必使寔正位上台灮餁鼎實斷
章敦喻經渉二年而寔頻上露板辭㫖懇誠臣以為古
之養老以不事為優不以吏之為重謂宜聼寔所守(晉/書)
　　殷褎(字元祚渤海府君之子見殷氏世傳藝文類/聚載魏殷褎薦朱倫表又載晉殷褎誡子書)
　　　(唐經籍志殷褎集二巻列魏鄭撨通志魏章武/太守殷褎集二巻太平御覧又叙其事在晉當)
　　　(魏人/入晉)
　　　薦朱倫表
盖聞虞書非俊乂無以灮帝載西伯非髦士無以開王
業是故髙世之主必廣登命之禮有為之君務通賢者
之路所以成大治也切見同郡朱倫字文信天真清亮
雅性忠篤純粹足以激清源美行足以廣風俗當仁不
譲見得思義疏達之才强記博聞飛辭抗論駱驛竒逸
誠當世之俊異一時之秀出也如得毗佐銓衡翼亮右
曹濟濟之觀足用華國
　　　誡子書
夫道也者易尋而難窮易知而難行也故京房之徒考
歩吉㓙之變而不能自見其禍更為姚平所誡此道之
難知也省爾之才不及於房而吾之言過於平矣昔正
考父三命滋㳟晏平仲乆而敬之曾顔之徒有若無實
若虚也况爾析薪之智欲弹射世俗身為謗先怨禍並
集使吾懐朝父之憂為范武子所歎亦非汝之美也若
朝益暮習先人後已恂恂如也則吾聞音而識其曲食
㫖而知其甘永終吾餘年矣復何恨哉古人有言思不
出其位爾其念之爾其念之(並藝文/類聚)
　　殷巨(字元大雲陽人有才噐仕吴偏将軍入晉為/蒼梧太守見殷典通語隋經籍志交趾太守)
　　　(殷巨集/二巻)
　　　竒布賦序
惟太康二年安南將軍廣州牧滕侯作鎮南方余時承
乏沗偹下僚俄而大秦國奉獻琛來經於州衆寳既麗
火布尤竒乃作賦(御覽/)
　　江偉(晉通事郎江偉集/六巻載隋經籍志)
　　　答賀蜡詩序
正元二年冬臘家君在陳郡余别在國舍不得集㑹弟
廣平作詩以貽余答之
　　　襄邑令傅渾頌
君禀二儀之醇粹履元亨之貞和比徳金玉而堅白不
磨自處户庭而名稱家邦不出門庭而聲播諸華矣弱
冠而應式叙起家而君斯民其為政也同厲秋霜等恵
春仁刑不濫踈賞不僭親儀天地之簡易則大道之清
純是以其道易行其教易遵也凡我士民襁老携幼惴
惴而懐君之恩顒顒而戀君之徳相與援衡軒而雨涕
若赤子於父母也明明君侯臨下有赫克隆有灮惠我
咫尺于以具瞻有觀其宅乃冰其清乃玉其白風抗其
髙雲垂其澤宛荆未清淮夷孔熾春日萋萋我車既偹
灮灮我君爰登其司㣲㣲襄魯有􁀙斯記君有遺愛民
有餘思敢揚斯頌垂之來志(並藝文/類聚)
　　袁准(字孝尼陳郡扶樂人渙之子有儁才/泰始中為給事中見荀綽九州記)
　　　才性論
凡萬物生於天地之間有羙有惡物何故美清氣之所
生也物何故惡濁氣之所施也夫金石絲竹中天地之
氣黼黻𤣥黄應五方之色君子以此得曲直者木之性
也曲者中矩鉤者中繩輪角之材也賢不肖者人之性
也賢者為師不肖者為資師資之材也然則性言其質
才名其用明矣
　
　
　
　
　
　
　西晉文紀巻八
欽定四庫全書
　西晉文紀巻九　　　　明　梅鼎祚　編
西晉九
　　劉頌(字子雅廣陵人歴吏/部尚書光禄大夫)
　　　上武帝悉要事宜疏(頌先為河内太守復除淮/南相疏論肉刑武帝詔答)
臣昔忝河内臨辭受詔卿所言悉要事宜小大數以聞
恒苦多事或不能悉有報勿以為疑臣受詔之日喜懼
交集益思自竭用忘其鄙願以螢燭增暉重光到郡草
具所陳如左未及書上會臣嬰丁天罰寢頓累年今謹
封上前事臣雖才不經國言淺多違猶願陛下垂省使
臣微誠得經聖鑒不總棄於常案如有足採冀補萬一
伏見詔書開啓土宇以支百世封建戚屬咸出之藩夫
豈不懐公理然也樹國全制始成於今超秦漢魏氏之
局節紹五帝三代之絶跡功被無外光流後裔巍巍盛
美三五之君殆有慙徳何則彼因自然而就之異乎絶
跡之後更創之雖然封幼稚皇子於呉蜀臣之愚慮謂
未盡善夫呉越剽輕庸蜀險絶此故變釁之所出易生
風塵之地且自呉平以來東南六州將士更守江表此
時之至患也又内兵外守呉人有不自信之心宜得壯
主以鎮撫之使内外各安其舊又孫氏為國文武衆職
數擬天朝一旦堙替同於編户不識所䝉更生之恩而
菑困逼身自謂失地用懐不靖今得長王以臨其國随
才授任文武並叙士卒百役不出其鄉求富貴者取之
於國内内兵得散新邦又安兩獲其所於事為宜宜取
同姓諸王年二十以上人才髙者分王呉蜀以其去近
就逺割裂土宇令倍於舊以徙封故地用王幼稚湏皇
子長乃遣君之於事無晚也急所湏地交得長主此事
宜也臣所陳封建今大義已舉然餘衆事儻有足採以
叅成制故皆并列本事臣聞不惮危悔之患而願獻所
見者盡忠之臣也垂聼逆耳甘納苦言者濟世之君也
臣以期運幸遇無諱之朝雖嘗抗疏陳辭汜論政體猶
未悉所見指言得失徒荷恩寵不異凡流臣竊自愧不
盡忠規無以上報謹列所見如左臣誠未自許所言必
當然要以不隠所懐為上報之節若萬一足採則微臣
更生之年如皆瞽妄則國之福也願陛下缺半日之間
垂省臣言伏惟陛下雖應天順人龍飛踐阼為創業之
主然所遇之時實是叔世何則漢末陵遲閹豎用事小
人專朝君子在野政荒衆散遂以亂亡魏武帝以經略
之才撥煩理亂兼肅文教積數十年至於延康之初然
後吏清下順法始大行逮至文明二帝奢淫驕縱傾殆
之主也然内盛臺榭聲色之娯外當三方英豪嚴敵事
成克舉少有愆違其故何也實賴前緒以濟勲業然法
物政刑固已漸頽矣自嘉平之初晉祚始基逮于咸熈
之末其間累年雖鈇鉞屢斷翦除凶醜然其存者咸蒙
遭時之恩不軌於法泰始之初陛下踐阼其所服乗皆
先代功臣之𦙍非其子孫則其曾𤣥古人有言膏粱之
性難正故曰時遇叔世當此之秋天地之位始定四海
洗心整綱之會也然陛下猶以用才因宜法寛有由積
之在素異於漢魏之先三祖崫起易朝之為未可一旦
直繩御下誠時宜也然至所以為政矯世衆務自宜漸
出公塗法正威斷日遷就肅譬由行舟雖不横截迅流
然俄向所趣漸靡而往終得其濟積微稍著以至于今
可以言政而自泰始以來將三十年政功美績未稱聖
㫖凡諸事業不茂既往以陛下明聖猶未及叔世之弊
以成始初之隆傳之後世不無慮乎意者臣言豈不少
槩聖心夫顧惟萬載之事理在二端天下大器一安難
傾一傾難正故慮經後世者必精目下之政政安遺業
使數世賴之若乃兼建諸侯而樹藩屏深根固蔕則祚
延無窮可以比跡三代如或當身之政遺風餘烈不及
後嗣雖樹親戚而成國之制不建使夫後世獨任智力
以安大業若未盡其理雖經異時憂責猶追在陛下將
如之何願陛下善當今之政樹不㧞之勢則天下無遺
憂矣夫聖明不世及後嗣不必賢此天理之常也故善
為天下者任勢而不任人任勢者諸侯是也任人者郡
縣是也郡縣之察小政理而大勢危諸侯為邦近多違
而逺慮固聖王推終始之弊權輕重之理包彼小違以
據大安然後足以藩固内外維鎮九服夫武王聖主也
成王賢嗣也然武王不恃成王之賢而廣封建者慮經
無窮也且善言今者必有騐之於古唐虞以前書文殘
缺其事難詳至於三代則竝建明徳及興王之顯親列
爵五等開國承家以藩屛帝室延祚乆長近者五六百
嵗逺者僅將千載逮至秦氏罷侯置守子弟不分尺土
孤立無輔二世而亡漢承周秦之後雜而用之前後二
代各二百餘年揆其封建不用雖彊弱不適制度舛錯
不盡事中然跡其衰亡恒在同姓失職諸侯微時不在
彊盛昔吕氏作亂幸賴齊代之援以寧社稷七國叛逆
梁王捍之卒弭其難自是之後威權削奪諸侯止食租
奉甚者至乗牛車是以王莽得擅本朝遂其奸謀傾蕩
天下毒流生靈光武紹起雖封樹子弟而不建成國之
制祚亦不延魏氏承之圏閉親戚幽囚子弟是以神器
速傾天命移在陛下長短之應禍福之徴可見於此又
魏氏雖正位居體南靣稱帝然三方未賔正朔有所不
加實有戰國相持之勢大晉之興宣帝定燕太祖平蜀
陛下滅呉可謂功格天地土廣三王舟車所至人迹所
及皆為臣妾四海大同始於今日宜承大勳之籍及陛
下盛明之時開啓土宇使同姓必王建乆安於萬載垂
長世於無窮臣又聞國有任臣則安有重臣則亂而王
制人君立子以適不以長立適以長不以賢此事情之
不可易者也而賢明至少不肖至衆此固天理之常也
物類相求感應而至又自然也是以闇君在位則重臣
盈朝明后臨政則任臣列職夫任臣之與重臣俱執國
統而立斷者也然成敗相反邪正相背其故何也重臣
假所資以樹私任臣因所籍以盡公盡公者政之本也
樹私者亂之源也推斯言之則泰日少亂日多政教漸
頽欲國之無危不可得也又非徒唯然而已借令愚劣
之嗣蒙先哲之遺緒得中賢之佐而樹國本根不深無
幹輔之固則所謂任臣者化而為重臣矣何則國有可
傾之勢則執權者見疑衆疑難以自信而甘受死亡者
非人情故也若乃建基既厚藩屏彊禦雖置幼君赤子
而天下不懼曩之所謂重臣者今悉反忠而為任臣矣
何則理無危勢懐不自猜忠誠得著不惕於邪故也聖
王知賢哲之不世及故立相持之勢以御其臣是以五
等既列臣無忠慢同於竭節以狥其上羣后既建繼體
賢鄙亦均一契等於無慮且樹國茍固則所任之臣得
賢益理次委中智亦足以安何則勢固易持故也然則
建邦茍盡其理則無向不可是以周室自成康以下逮
至宣王宣王之後到於赧王其間歴載朝無名臣而宗
廟不隕者諸侯維持之也故曰為社稷計莫若建國夫
邪正逆順者人心之所繫服也今之建置宜審量事勢
使諸侯率義而動同忿俱奮令其力足以維帯京邑若
包藏禍心惕於邪而起孤立無黨所蒙之籍不足獨以
有為然齊此甚難陛下宜與達古今善識事勢之士深
共籌之建侯之理使君樂其國臣榮其朝各流福祚傳
之無窮上下一心愛國如家視百姓如子然後能保荷
天禄兼翼王室今諸王裂土皆兼於古之諸侯而君賤
其爵臣耻其位莫有安志其故何也法同郡縣無成國
之制故也今之建置宜使率由舊章一如古典然人心
繫常不累十年好惡未改情願未移臣之愚慮以為宜
早創大制遲廻衆望猶在十年之外然後能令君臣各
安其位榮其所蒙上下相持用成藩輔如今之為適足
以虧天府之藏徒棄榖帛之資無補鎮國衛土之勢也
古者封建既定各有其國後雖王之子孫無復尺土此
今事之必不行者也若推親踈轉有所廢以有所樹則
是郡縣之職非建國之制今宜豫開此地令十世之内
使親者得轉處近十世之逺近郊地盡然後親踈相維
不得復如十世之内然猶樹親有所遲天下都滿已彌
數百千年矣今方始封而親踈倒施甚非所宜宜更大
量天下土田方里之數都更裂土分人以王同姓使親
踈逺近不錯其宜然後可以永安古者封國大者不過
土方百里然後人數殷衆境内必盈其力足以偹充制
度今雖一國周環近將千里然力實寡不足以奉國典
所遇不同故當因時制宜以盡事適今宜令諸王國容
少而軍容多然於古典所應有者悉立其制然非急所
湏漸而備之不得頓設也湏車甲器械既具羣臣乃服
綵章倉廪已實乃營宫室百姓已足乃偹官司境内充
實乃作禮樂唯宗廟社稷則先建之至於境内之政官
人用才自非内史國相命於天子其於衆職及死生之
斷榖帛資實慶賞刑威非封爵者悉得專之今臣所舉
二端盖事之大較其所不載應在二端之屬者以此為
率今諸國本一郡之政耳若偹舊典則官司以數事所
不湏而以虚制損實力至於慶賞刑斷所以衛下之權
不重則無以威衆人而衛上故臣之愚慮欲令諸侯權
具國容少而軍容多然亦終於必偹今事為宜周之建
侯長享其國與王者並逺者僅將千載近者猶數百年
漢之諸王傳祚暨至曾𤣥人情不甚相逺古今一揆而
短長甚違其故何邪立意本殊而制不同故也周之封
建使國重於君公侯之身輕於社稷故無道之君不免
誅放敦興滅繼絶之義故國祚不泯不免誅放則羣臣
思懼𦙍嗣必繼是無亡國也諸侯思懼然後軌道下無
亡國天子乗之理勢自安此周室所以長在也漢之樹
置君國輕重不殊故諸王失度䧟於罪戮國随以亡不
崇興滅繼絶之序故下無固國下無固國天子居上勢
孤無輔故姦臣擅朝易傾大業今宜反漢之弊修周舊
跡國君雖或失道䧟於誅絶又無子應除茍有始封支
𦙍不問逺近必紹其祚若無遺類則虚建之湏皇子生
以繼其統然後建國無滅又班固稱諸侯失國亦猶網
宻今又宜都寛其檢且建侯之理本經盛衰大制都定
班之羣后著誓丹青書之玉版藏之金匱置諸宗廟副
在有司寡弱小國猶不可危豈况萬乘之主承難傾之
邦而加其上則自然永乆居重固之安可謂根深華嶽
而四維之也臣之愚願陛下置天下於自安之地寄大
業於固成之勢則可以無遺憂矣今閻閭少名士官司
無髙能其故何也清議不肅人不立徳行在取容故無名
士下不專局又無考課吏不竭節故無高能無高能則有
疾世事少名士則後進無準故臣思立吏課而肅清議夫
欲富貴而惡貧賤人理然也聖王大諳物情知不可去
故直同公私之利而詭其求道使夫欲富者必先由貧
欲貴者必先安賤安賤則不矜不矜然後亷耻厲守貧
者必節欲節欲然後操全以此處務乃得盡公盡公者
富貴之徒也為無私者終得其私故公私之利同也今
欲富者不由貧自得富欲貴者不安賤自得貴公私之
塗既乖而人情不能無私私利不可以公得則恒背公
而横務是以風節日頽公理漸替人士富貴非軌道之
所得以此為政小在難期然教頽來既乆難反一朝又
世放都靡營欲比肩羣士渾然庸行相似不可頓肅甚
殊黜陟也且教不求盡善善在抑尤同侈之中猶有甚
泰使夫昧適情之樂者損其顯榮之貴俄在不鮮之地
約巳潔素者蒙儉徳之報列于清官之上二業分流令
各有蒙然俗放都奢不可頓肅故臣私慮願先從事於
漸也天下至大萬事至衆人君至少同於天日故非垂
聼所得周覽是以聖王之化執要而已委務於下而不
以事自嬰也分職既定無所與焉非憚日昃之勤而牽
於逸豫之虞誠以政體宜然事勢致之也何則夫造創
謀始逆闇是非以别能否甚難察也既以施行因其成
敗以分功罪甚易識也易識在考終難察在造始故人
君恒居其易則安人臣不處其難則亂今陛下每精事
始而略於考終故羣吏慮事懐成敗之懼輕飾文采以
避目下之譴重此政功所以未善也今人主能恒居易
執要以御其下然後人臣功罪形於成敗之徴無逃其
誅賞故罪不可蔽功不可誣功不可誣則能者勸罪不
可蔽則違慢日肅此為國之大略也臣竊惟陛下聖心
意在盡善懼政有違故精事始以求無失又以衆官勝
任者少故不委務寧居日昃也臣之愚慮竊以為今欲盡
善故宜攷終何則精始難校故也又羣官多不勝任亦宜
委務使能者得以成功不能者得以著敗敗著可得而廢
功成可得遂任然後賢能常居位以善事闇劣不得以尸
禄害政如此不已則勝任者漸多經年少久即羣司徧得
其人矣此校才攷實政之至務也今人主不委事仰成而
與諸下共造事始則功罪難分下不專事居官不乆故能
否不别何以騐之今世士人決不悉良能也又決不悉疲
軟也然今欲舉一忠賢不知所賞求一負敗不知所罰及
其免退自以犯法耳非不能也登進者自以累資及人間
之譽耳非功實也若謂不然則當今之政未稱聖㫖此其
徴也陛下御今法為政將三十年而功未日新其咎安在
古人有言琴瑟不調甚者必改而更張凡臣所言誠政體
之常然古今異宜所遇不同陛下縱未得盡仰成之理都
委務於下至于今事應奏御者蠲除不急使要事得精可
三分之二古者六卿分職冢宰為師秦漢已來九􁙀執事
丞相都總今尚書制㫁諸卿奉成於古制為重事所不湏
然今未能省并可出衆事付外寺使得專之尚書為其都
統若丞相之為惟立法創制死生之斷除名流徙退免大
事及連度支之事䑓乃奏處其餘外官皆專㫁之嵗終䑓
閣課功校簿而已此為九卿造創事始㫁而行之尚書書
主賞罰繩之其勢必愈攷成司非而已於今親掌者動受
成於上上之所失不得復以罪下嵗終事功不建不知所
責也夫監司以法舉罪獄官案劾盡實法吏據辭守文大
較雖同然至於施用監司與夫法獄體宜小異獄官唯實
法吏唯文監司則欲舉大而略小何則夫細過微闕謬妄
之失此人情之所必有而悉糾以法則朝野無立人此所
謂欲理而反亂者也故善為政者綱舉而網疏綱舉則所
羅者廣網疏則小必漏所羅者廣則為政不苛此為政之
要也而自近世以來為監司者類大綱不振而微過必舉
微過不足以害政舉之則微而益亂大綱不振則豪彊横
肆豪彊横肆則百姓失職矣此錯所急而倒所務之由也
今宜令有司反所常之政使天下可善化及此非難也人
主不善碎宻之案必責犯彊舉尤之奏當以盡公則害政
之姦自然擒矣夫大姦犯政而亂兆庻之罪者類出富彊
而豪富者其力足憚其貨足欲是以官長顧勢而頓筆下
吏縱姦懼所司之不舉則謹宻網以羅微罪使奏劾相接
狀似盡公而撓法不亮固已在其中矣非徒無益於政體
清議乃由此而益傷古人有言曰君子之過如日之蝕焉
又曰過而能改又曰不貳過凡此數者皆是賢人君子不
能無過之言也茍不至於害政則皆天網之所漏所犯在
甚泰然後王誅所必加此舉罪淺深之大例者也故君
子得全美以善事不善者必夷戮以警衆此為政誅赦
之準式也何則所謂賢人君子茍不能無過小疵不可
以廢其身而輙繩以法則愧於明時何則雖有所犯輕
重甚殊於士君子之心受責不同而名不異者故不軌
之徒得引名自方以惑衆聼因名可亂假力取直故清
議益傷也凡舉過彈違將以肅風論而整世教今舉小
過清議益頽是以聖王深識人情而達政體故其稱曰
不以一眚掩大徳又曰赦小過舉賢才又曰無求備於
一人故冕而前旒充纊塞耳意在善惡之報必取其尤
然後簡而不漏大罪必誅法禁易全也何則害法在犯
尤而謹搜㣲過何異放兕豹於公路而禁䑕盜於隅隙
古人有言鈇鉞不用而刀鋸日弊不可以為政此言大
事緩而小事急也時政所失少有此類陛下宜反而求
之乃得所務也夫權制不可以經常政乖不可以守安
此言攻守之術異也百姓雖愚望不虚生必因時而發
有因而發則望不可奪事變異前則時不可違明聖達
政應赴之速不及下車故能動合事機大得人情昔魏
武帝分離天下使人役居戸各在一方既事勢所湏且
意有曲為權假三時以赴所務非正典也然逡廵至今
積年未改百姓雖身丁其困而私怨不生誠以三方未
悉蕩并知時未可以求安息故也是以甘役如歸視險
若夷至於呉平之日天下懐静而東南二方六州郡兵
將士武吏戍守江表或給京城運漕父南子北室家分
離咸更不寧又不習水土運役勤瘁竝有死亡之患勢
不可乆此宜大見處分以副人望魏氏錯役亦應改舊
此二者各盡其理然黔首感恩懐徳謳吟樂生必十倍
於今也自董卓作亂以至今近出百年四海勤瘁丁難
極矣六合渾并始於今日兆庶思寧非虚望也然古今
異宜所遇不同誠亦未可以希遵在昔放息馬牛然使
受百役者不出其國兵備待事其鄉實在可為縱復不
得悉然為之荀盡其理可静三分之二吏役可不出千
里之内但如斯而已天下所蒙已不訾矣政務多端世
事之未盡理者難徧以疏舉振領總綱要在三條凡政
欲静静在息役息役在無為倉廪欲實實在利農利農
在平糴為政欲著信著信在簡賢簡賢在官乆官乆非
難也連其班級自非才宜不得傍轉以終其課則事善
矣平糴已有成制其未備者可就周足則榖積矣無為
匪他郤功作之勤抑似益而損之利如斯而已則天下
静矣此三者既舉雖未足以厚化然可以為安有餘矣
夫王者之利在生天地自然之財農是也所立為指於
此事誠有功益茍或妨農皆務所息此悉似益而損之
謂也然今天下自有事所必湏不得止已或用功甚少
而所濟至重目下為之雖少有廢而計終已大益農官
有十百之利及有妨害在始似如未急終作大患宜逆
加功以塞其漸如河汴將合沉萊茍善則役不可息諸
如此類亦不得已巳然事患緩急權計輕重自非近如
此類準以為率乃可興為其餘皆務在静息然能善筭
輕重權審其宜知可興可廢甚難了也自非上智逺才
不幹此任夫創業之美勳在垂統使夫後世蒙頼以安
其為安也雖昏猶明雖愚若智濟世功者實在善化之
為要在静國至夫修飾官署凡諸作役務為恒傷過泰
不患不舉此將來所不湏於陛下而自能者也至於仰
䝉前緒所慿日月者實在遺風繫人心餘烈匡幼弱
而今勤所不湏以傷所凴鈞此二者何務孰急陛下少
垂恩廽慮詳擇所安則大理盡矣世之私議竊比陛下
於孝文臣以為聖徳隆殺將在乎後不在當今何則陛
下龍飛鳯翔應期踐阼有創業之勳矣掃滅彊呉奄征
南海又有之矣以天子之貴而躬行布衣之所難孝儉
之徳冠於百王又有之矣履宜無細動成軌度又有之
矣若善當身之政建藩屏之固使晉代乆長後世仰瞻
遺跡校功考事實與湯武比隆何孝文足云臣之此言
非臣下襃上虚美常辭其事實然若所以資為安之理
或未盡善則恐良史書勳不得逺盡宏美甚可惜也然
不可使夫知政之士得叅聖慮經年少乆終必有成願
陛下少察臣言
　　　上復肉刑疏(頌初為廷尉頻表宜復肉刑不見/省又上言不省及為淮南相又上)
　　　　(言/)
臣昔上行肉刑從來積年遂寝不論臣竊以為議者拘
孝文之小仁而輕違聖王之典刑未詳之甚莫過於此
今死刑重故非命者衆生刑輕故罪不禁奸所以然者
肉刑不用之所致也今為徒者類性元惡不軌之族也
去家懸逺作役山谷饑寒切身志不聊生又有亷士介
者茍慮不首死則皆為盜賊豈况本性奸凶無頼之徒
乎又令徒富者輸財解曰歸家乃無役之人也貧者起
為奸盜又不制之人也不刑則罪無所禁不制則羣惡
横肆為法若此近不盡善也是以徒亡日屬賊盜日煩
亡之數者至有十數得輙加刑日益一嵗此為終身之
徒也自顧反善無期而災困逼身其志亡思盜勢不得
息事使之然也古者用刑以止刑今反於此諸重犯亡
者髪過三寸輙重髠之此以刑生刑加作一嵗此以徒
生徒也亡者積多繫囚猥畜議者曰囚不可赦復從而
赦之此為刑不削罪法不勝奸下知法之不勝相聚而
謀為不軌月異而嵗不同故自頻年以來奸惡陵暴所
在充斥議者不深思此故而曰肉刑於名忤聼忤聼孰
與賊盜不禁聖王之制肉刑逺有深理其事可得而言
非徒懲其畏剥害之痛而不為也乃去其為惡之具使
夫奸人無用復肆其志止奸絶本理之盡也亡者刖足
無所用復亡盜者截手無所用復盜滛者割其勢理亦
如之除惡塞源莫善於此非徒然也此等已刑之後便
各歸家父母妻子共相養恤不流離於塗路有今之困
創愈可役上准古制随宜業作雖已刑殘不為虚棄而
所患都塞又生育繁阜之道自若也今宜取死刑之限
輕及三犯逃亡滛盜悉以肉刑代之其三嵗刑以下已
自杖罰遣又宜制其罰數使有常限不得減此其有宜
重者又任之官長應四五嵗刑者皆髠笞笞至一百稍
行使各有差悉不復居作然後刑不復生刑徒不復生
徒而殘體為戮終身作誡人見其痛畏而不犯必數倍
於今且為惡者随發被刑去其為惡之具此為諸已刑
者皆良士也豈與全其為奸之手足而蹴居必死之窮
地同哉而猶曰肉刑不可用臣竊以為不識務之甚也
臣昔常侍左右數聞明詔謂肉刑宜用事便於政願陛
下信獨見之㫁使夫能者能奉聖慮行之於今比填溝
壑冀見太平周禮三赦三宥施於老幼悼耄黔黎不屬
逮者此非為惡之所出故刑法逆舍而宥之至於自非
此族犯罪則必刑而無赦此政之理也暨至後世以時
嶮多難因赦解結權以行之又不以寛罪人也至今恒
以罪積獄繁赦以散之是以赦愈數而獄愈塞如此不已
将至不勝原其所由肉刑不用之故也今行肉刑之徒
不積且為惡無具則奸息去此二端獄不得繁故無取
於數赦於政體勝矣
　　　　武帝詔答
得表陳封國之制宜如古典任刑齊法宜復肉刑及六
州將士之役居職之宜諸所陳聞具之知卿乃心為國
也動静數以聞
　　　刑法疏(頌為三公尚書上疏詔下其事太/宰汝南王亮門下屬三公並復奏)
自近世以來法漸多門令甚不一臣今備掌刑斷職思
其慮謹具啓聞臣竊伏惟陛下為政每盡善故事求曲
當則例不得直盡善故法不得全何則失法者固以盡
理為法而上求盡善則諸下牽文就意以赴主之所許
是以法不得全刑書徴文徴文必有乖於情聼之斷而
上安於曲當故執平者因文可引則生二端是法多門
令不一則吏不知所守下不知所避姦偽者因法之多
門以售其情所欲淺深茍斷不一則居上者難以檢下
於是事同議異獄犴不平有傷於法古人有言人主詳
其政荒人主期其事理詳匪他盡善則法傷故其政荒
也期者輕重之當雖不厭情茍入於文則限而行之故
其事理也夫善用法者忍違情不厭聼之斷輕重雖不
允人心經於凡覽若不可行法乃得直又君臣之分各
有所司法欲必奉故令主者守文理有窮塞故使大臣
釋滯事有時宜故人主權斷主者守文若釋之執犯蹕
之卒也大臣釋滯若公孫宏斷郭解之獄也人主權斷
若漢祖戮丁公之為也天下萬事自非斯格重為故不
近似此類不得出以意妄議其餘皆以律令從事然後
法信於下人聼不惑吏不容奸可以言政人主軌斯格
以責羣下大臣小吏各守其局則法一矣古人有言善
為政者㸔人設教㸔人設教制法之謂也又曰随時之
宜當務之謂也然則㸔人随時在大量也而制其法法
軌既定則行之行之信如四時執之堅如金石羣吏豈
得在成制之内復稱随時之宜傍引㸔人設教以亂政
典哉何則始制之初固已㸔人而随時矣今若設法未
盡當則宜改之若謂已善不得盡以為制而使奉用之
司公得出入以差輕重也夫人君所與天下共者法也
已令四海不可以不信以為教方求天下之不慢不可
繩以不信之法且先識有言人至愚而不可欺也不謂
平時背法意斷不勝百姓願也上古議事以制不為刑
辟夏殷及周書法象魏三代之君齊聖然咸棄曲當之
妙鑒而任微文之直準非聖有殊所遇異也今論時敦
弊不及中古而執平者欲適情之所安自託於議事以
制臣竊以為聼言則美論理則違然天下至大事務衆
雜時有不得悉循文如令故臣謂宜立格為限使主者
守文死生以之不敢錯思於成制之外以差輕重則法
恒全事無正據名例不及大臣論當以釋不滯則事無
閡至如非常之斷出法賞罰若漢祖戮楚臣之私已封
趙氏之無功唯人主專之非奉職之臣所得擬議然後
情求傍請之跡絶似是而非之奏塞此盖齊法之大準
也主者小吏處事無常何則無情則法徒克有情則撓
法積克似無私然乃所以得其私又恒所岨以衛其身
斷當恒克世謂盡公時一曲法乃所不疑故人君不善
倚深似公之斷而責守文如令之奏然後得為有檢此
又平法之一端也夫出法權制指施一事厭情合聼可
適耳目誠有臨時當意之快勝於徴文不允人心也然
起為經制終年施用恒得一而失十故小有所得者必
大有所失近有所漏者必逺有所苞故諳事識體者善
權輕重不以小害大不以近妨逺忍曲當之近適以全
簡直之大準不牽於凡聼之所安必守徴文以正例每
臨其事恒御此心以決斷此又法之大槩也又律法斷
罪皆當以法律令正文若無正文依附名例斷之其正
文名例所不及皆勿論法吏以上所執不同得為異議
如律之文守法之官唯當奉用律令至於法律之内所
見不同乃得為異議也今限法曹郎令史意有不同為
駁唯得論釋法律以正所斷不得援求諸外論随時之
宜以明法官守局之分(人藝文作民政作理曲/當作典常敦一作勢)
　　　　汝南王亮奏
夫禮以訓世而法以整俗理化之本事實由之若斷不
斷常随輕重意則王憲不一人無所錯矣故觀人設教
在上之舉守文直法臣吏之節也臣以去太康八年随
事異議周懸象魏之書漢詠畫一之法誠以法與時共
義不可二今法素定而法為議則有所開長以為宜如
頌所啓為永乆之制
　　　　門下屬三公奏
昔先王議事以制自中古以來執法斷事既以立法誠
不宜復求法外小善也若尚以善奪法則人逐善而不
忌法其害甚於無法也按啓事欲令法令斷一事無二
門郎令史已下應復出法駁按随事以聞也(並晉書/)
　　張褧(明法掾通褧作斐/誤杜氏  典可證)
　　　注律要(泰始三年賈充等表上新律其/後褧又注律表上之其要曰)
律始於刑名者所以定罪制也終於諸侯者所以畢其
政也王政布於上諸侯奉於下禮樂撫於中故有三才
之義焉其相湏而成若一體焉刑名所以經略罪法之
輕重正加減之等差明發衆篇之多義補其章條之不
足較舉上下綱領其犯盜賊詐偽請賕者則求罪於此
作役水火畜養守偹之細事皆求之作本名告訙為之
心舌捕繫為之手足㫁獄為之定罪名例齊其制自始
及終往而不窮變動無常周流四極上下無方不離于
法律之中也其知而犯之謂之故意以為然謂之失違
忠欺上謂之慢背信藏巧謂之詐虧禮廢節謂之不敬
兩訟相趣謂之鬬兩和相害謂之戯無變斬擊謂之賊
不意誤犯謂之過失逆節絶理謂之不道陵上僭貴謂
之惡逆將害未發謂之戕唱首先言謂之造意二人對
議謂之謀制衆建計謂之率不和謂之强攻惡謂之略
三人謂之羣取非其物謂之盜貨財之利謂之贓凡二
十者律義之較名也夫律者當慎其變審其理若不承
用詔書無故失之刑當從贖謀反之同伍實不知情當
從刑此故失之變也卑與尊鬬皆為賊鬬之加兵刄水
火中不得為戲戲之重也向人室廬道徑射不得為過
失之禁也都城人衆中走馬殺人當為賊賊之似也過
失似賊戲似鬬鬬而殺傷傍人又似誤盜傷縛守似强
盜呵人取財似受賕囚辭所連似告劾諸勿聼理似故
縱持質似恐猲如此之比皆為無常之格也五刑不簡
正於五罰五罰不服正於五過意善功惡以金贖之故
律制生罪不過十四等死刑不過三徒加不過六囚加
不過五累作不過十一嵗累笞不過千二百刑等不過
一嵗金等不過四兩月贖不計日日作不拘月嵗數不
疑閏不以加至死并死不復加不可累者故有并數不
可并數乃累其加以加論者但得其加與加同者連得
其本不在次者不以通論以人得罪與人同以法得罪
與法同侵生害死不可齊其防親疏公私不可常其教
禮樂崇於上故降其刑刑法間於下故全其法是故尊卑
叙仁義明九族親王道平也律有事狀相似而罪名相
渉者若加威勢下手取財為强盜不自知亡為縛守將
中有惡言為恐猲不以罪名呵為呵人以罪名呵為受
賕刼召其財為持質此八者以威勢得財而名殊者也
即不求自與為受求所監求而後取為盜賊輸入呵受
為留難歛人財物積藏於官為擅賦加歐擊之為戮辱
諸如此類皆為以威勢得財而罪相似者也夫刑者司
理之官理者求情之機情者心神之使心感則情動於
中而形於言暢於四支發於事業是故奸人心愧而靣
赤内怖而色奪論罪者務本其心審其情精其事近取
諸身逺取諸物然後乃可以正刑仰手似乞俯手似奪
捧手似謝擬手似訴拱臂似自首攘臂似格鬬矜莊似
威怡悦似福喜怒憂歡貎在聲色奸真猛弱候在視息
出口有言當為告下手有禁當為賊喜子殺怒子當為
戲怒子殺喜子當為賊諸如此類自非至精不能極其
理也律之名例非正文而分明也若八十非殺傷人他
皆勿論即誣告謀反者反坐十嵗不得告言人即奴婢
捍主主得謁殺之賊燔人廬舍積聚盜賊贓五匹以上
棄市即燔官府積聚盜亦當與同歐人教令者與同罪
即令人歐其父母不可與行者同得重也若得遺物强
取强乞之類無還贓法随例畀之文法律中諸不敬違
儀失式及犯罪為公為私贓入身不入身皆随事輕重
取法以例求其名也夫理者精𤣥之妙不可以一方行
也律者幽理之奥不可以一體守也或計過以配罪或
化略不循常或随事以盡情或趣舍以從時或推重以
立防或引輕而就下公私廢避之宜除削重輕之變皆
所以臨時觀釁者用法執銓者幽於未制之中采其根牙
之微致之於機格之上稱輕重於毫銖攷軰類於參伍
然後乃可以理直刑正夫奉聖典者若操刀執繩刀妄
加則傷物繩妄彈則侵直梟首者惡之長斬刑者罪之
大棄市者死之下髠作者刑之威贖罰者誤之誡王者
立此五刑所以寳君子而逼小人故為勅慎之經皆擬
周易有變通之體焉欲令提綱而大道清舉略而王法
齊其㫖逺其辭文其言曲而中其事肆而隐通天下之
志唯忠也㫁天下之疑唯文也切天下之情唯逺也彌
天下之務唯大也變無常體唯理也非天下之賢聖孰
能與於斯夫形而上者謂之道形而下者謂之器推而
行之謂之通化而裁之謂之格刑殺者是冬震曜之象
髠罪者似秋彫落之變贖失者是春陽悔吝之疵也五
刑成章輙相依准法律之義焉(晉書句推而行/之一  通典補)
　　　律序(藝文/類聚)
律令者政事之經萬機之緯又鄭鑄刑書晉作執秩趙
制國律楚造僕區並迷法律之名申韓之徒各自立制
　　楊乂(隋經籍志晉左長史楊乂/集三巻與盛彦集相次)
　　　刑禮論
覽衆所抵精思構微迭為先後文若縈繁翩然相反豈
彼繫未存厥中嘗試稽之天地考之人事旁貫品物綜
覈彛倫而刑禮之㫖可略言也盖刑禮之本經緯隂陽
擬則乾坤先王所以化民理物興國濟治也或者取證
於春秋有意乎尋本以綜末然猶未離於先後亦速難
之始也夫隂陽異制化物則鈞萬物本一變而殊形故
生者去彼而適此於此為生而於彼為死夫死者去此
而適彼於此為死而於彼為生矣禮生於譲刑生於争
譲者割巳以與人是刑加於已而禮加於人也争者奪
人以崇已是刑施於人而禮施於已也由此言之譲非
純禮争非純刑也慶賞以勸善而為惡者懲如有所懲
刑亦存矣刑罰以懲惡而為善者勸如有所勸禮亦存
矣故亡刑則禮不獨施大道廢矣則刑禮俱錯大道行
矣則刑禮俱興不合而成未之有也
　　盛彦(字翁子廣陵人吳中書侍郎劉頌為本邑/大中正舉為小中正厯長沙相太康中卒)
　　　通桑梓敬議
竊見今編户之人本或僑寓則不為所居之國修拜揖
之敬先人舊壤追為盡禮愚懐淺短良有疑焉夫人道
繁衍宗流遐大根生一胄枝播萬緒故繁曠之枝異統
則聖人檢之以禮憲萬條之流難紀故王者制之以境
域是以古人當其禮也則居有常邑仕有定邦爰塈六
國至於末代全固之業傾𤓰分之務起農夫不得安其
畔爵士不得報其禄孔子稱危邦不入亂邦不居是為
離舊適新之制背否向泰之文於斯尚矣盖離舊以其
無道適新以其宜宗背否以其多難向泰以其可安可
安則播殖於其野宜宗則振纓於其朝在家則人理足
在官則臣道偹人臣之義同而彼此之敬異余竊惑之
昔孔子宋人也上自孔父逮于弗父何並服事宋仕有
代禄至於仲尼道崇闕里乃為魯人矣而春秋之作内
魯外宋諱我過彰彼惡以此徴之斷可識矣而觀今日
僑居之族其先人始祖不出是國枝葉播越居之數代
公實編户而私稱寓客營家則號為借壤進官則名曰
寄通髙容雅歩不為有降一身居之尚在難安或父兄
相承尊長相襲近經數代逺或累葉學道講義習人之
禮鄉舉里選假人之評居人之境以繁我條乗人之貨
以濟我生由人之位以灮我屬恃人之寵以輝我業朝
廷則祖考之所階山陵則神靈之所馮昔人思邵伯之
愛尚敬甘棠之木况父母之所始卒而不知加尊推之
於心豈道訓之謂哉又今人所追尊舊壌雖逺而為之
敬者何也猶以有先業墳栢之故塋曩代桑梓之舊業
耳盖宗廟迭毁禮有降殺尊親之至父祖而已自此以
上情輕服簡故大夫及士祭極三代明恩由近始禮以
逺降也今逺禰之隳館何若近祖之見廬迭毁之墳柏
何若祭祀之封𡑞曩代之官府何若父兄之朝廷先業
之圃苑何若今日之丘園雖古人有維桑與梓必恭敬
止之文所謂桑梓宜以父祖為斷舊壌不復相由人無
二主官無兩統愚謂宜為所寓之主以崇恭敬為先人
本邦修私敬而已散手而跪捧袖而揖以示存舊過厚
之義也(杜氏/通典)
　　　與劉頌書
石蜜逺國之貢味有可嘉至尊以養性(北堂書鈔頌選/注引彦與  書)
(沙餳垂/之産)
　　　藏彄賦序(太平/御覧)
余以臘後要命中外以行鉤為戯心悦其事故賦之
　　李秉(字元胄江夏平春人有/儁才官至秦州刺史)
　　　家誡(秉嘗得司馬文王問因以為家誡見王隠/晉書  世説注可謂能慎乎止前亦略或)
　　　　(云李康非秉魏/明帝時卒見魏)
昔嘗侍坐於先帝時有三長史俱見臨辭出上曰為官
長當清當慎當勤修此三者何患不治乎並受詔既出
上顧謂吾等曰相誡勅正當爾不侍坐衆賢莫不贊善
上又問曰必不得已於斯三者何先或對曰清固為本
次復問吾對曰清慎之道相湏而成必不得已慎乃為
大夫清者不必慎慎者必自清亦由仁者必有勇勇者
不必有仁是以易稱括嚢無咎藉用白茅皆慎之至也
上曰卿言得之耳可舉近世能慎者誰乎諸人各未知
所對吾乃舉故太尉荀景倩尚書董仲達僕射王公仲
並可謂為慎上曰此諸人者温恭朝夕執事有恪亦各
其慎也然天下之至慎其唯阮嗣宗乎每與之言言及
宏逺而未曾評論時事臧否人物真可謂至慎矣吾每
思此言亦足以為明誡凡人行事年少立身不可不慎
勿輕論人勿輕説事如此則悔吝何由而生患禍無從
而至矣
　　李重(字茂曽秉之子歴平陽太守晉案王隠晉書/重為秉子江夏平春人唐撰  書重為景子)
　　　(江夏鍾武人並云仕至秦州刺史盖唐人諱丙/為景秉同音亦諱也杜氏通典載李重官級奏)
　　　(諱其祖預稱田豫/為田國譲之類)
　　　陳九品䟽(重為始平王/文學上䟽)
先王議制以時因革因革之理唯變所適九品始於喪
亂軍中之政誠非經國不刋之法也且其檢防轉碎徴
刑失實故朝野之論僉謂驅動風俗為弊已甚而至於
議改又以為疑臣以革法創制當先盡開塞利害之理
舉而錯之使體例大通而無否滯亦未易故也古者諸
侯之治分土有常國有定主人無異望卿大夫世禄仕
無出位之思臣無越境之交上下體固人徳歸厚秦反
斯道罷侯置守風俗淺薄自此來矣漢革其弊斟酌周
秦並建侯守亦使分土有定而牧司必各舉賢貢士任
之鄉議事合聖典比蹤三代方今聖徳之隆光被四表
兆庻顒顒欣覩太平然承魏氏彫弊之跡人物播越仕
無常朝人無定處郎吏蓄於軍府豪右聚於都邑事體
駁錯與古不同謂九品既除宜先開移徙聼相并就且
明貢舉之法不濫於境外則冠帯之倫將不分而自均
即土斷之實行矣又建樹官司功在簡乆階級少則人
心定乆其事則政化成而能否著此三代所以直道而
行也以為選例九等當今之要所宜施用也聖王知天
下之難常從事於其易故寄櫽括於閭伍則邑屋皆為
有司若任非所由事非所覈則雖竭聖智猶不足以贍
其事由此而觀誠令二者既行即人思反本修之於鄉
華競自息而禮譲日隆矣
　　　條制奴婢限數奏(重轉尚書郎時太中大夫恬/和表陳便宜稱漢孔光魏徐)
　　　　(幹等議使王公以下制奴婢限數及禁百/姓賣田宅中書啓可屬主者為條制重奏)
先王之制士農工商有分不遷其業所以利用厚生各
肆其力也周官以土均之法經其土地井田之制而辨
其五物九等貢賦之序然後公私制定率土均齊自秦
立阡陌建郡縣而斯制已没降及漢魏因循舊跡王法
所峻者唯服物車器有貴賤之差令不僭擬以亂尊卑
耳至於奴婢私産則實未嘗曲為之立限也八年已
巳詔書申明律令諸士卒百工以上所服乗皆不得違
制若一縣一嵗之中有違犯者三家洛陽縣十家巳上
官長免如詔書之㫖法制已嚴今如和所陳而稱光幹
之議此皆衰世踰侈當時之患然盛漢之初不議其制
光等作而不行非漏而不及能而不用也盖以諸侯之
軌既滅而井田之制未復則王者之法不得制人之私
也人之田宅既無定限則奴婢不宜偏制其數懼徒為
之法實碎而難檢方今聖明垂制毎尚簡易法禁已具
和表無施
　　　介登貶秩居官駁奏(司𨽻校尉石鑒奏鬰林太/守介登役使所監求召還)
　　　　(尚書荀愷以為逺郡非人情所/樂奏登貶秩居官重駁從之)
臣聞立法無制所以齊衆檢邪非必曲尋事情而理無
所遺也故所滯者寡而所濟者衆今如登郡比者多若
聼其貶秩居官動為準例懼庸才負逺必有黷貨之累
非所以肅清王化輯寧殊域也臣愚以為宜聼鑒所上
先召登還且使體例有常不為逺近異制
　　　論霍原舉寒素奏(重選尚書吏部郎時燕國中/正劉沉舉霍原為寒素司徒)
　　　　(府不從沉又抗詣中書奏原而中書復下司/徒叅論司徒左長史荀組以為寒素者當謂)
　　　　(門寒身素無世祚之資原為列侯顯佩金紫/先為人間流通之事晩乃務學少長異業年)
　　　　(踰始立草野之譽未洽徳禮無/聞不應寒素之目重奏從之)
案如癸酉詔書亷譲宜崇浮競宜黜其有履謙寒素靖
恭求已者應有以先之如詔書之㫖以二品繫資或失
亷退之士故開寒素以明尚徳之舉司徒總御人倫實
掌邦教當務峻準評以一風流然古之厲行髙尚之士
或栖身巖穴或隠跡邱園或克已復禮或耄期稱道出
處默語唯義所在未可以少長異操疑其所守之美而
逺同終始之責非所謂擬人必於其倫之義也誠當考
之於邦黨之倫審之於任舉之主沉為中正親執銓衡
陳原隠居求志篤古好學學不為利行不要名絶迹窮
山藴韣道藝外無希世之容内全遯逸之節行成名立
縉紳慕之委質受業者千里而應有孫孟之風嚴鄭之
操始舉原先諮侍中領中書監華前州大中正後將軍
嬰河南尹軼去三年諸州還朝幽州刺史許猛特以原
名聞擬之西河求加徴聘如沉所列州黨之議既舉又
刺史班詔表薦如此而猶謂草野之譽未洽徳禮無聞
舍所徴檢之實而無明理正辭以奪沉所執且應二品
非所求偹但原定志窮山修述儒道義在可嘉若遂抑
替將負幽邦之望傷敦徳之教如詔書所求之㫖應為
二品
　　　薦處士朱沖疏(時朝廷政亂/竟不能從)
凡山林避寵之士雖違世背時出處殊軌而先王許之
者嘉其服膺髙義也昔先帝患風流之弊而思反純朴
乃諮詢朝衆搜求隠逸咸寧二年始以太子中庶子徴
安定皇甫謐四年又以博士徴安南朱沖太康元年復
以太子庻子徴沖雖皆以病疾不至而朝野悦服陛下
逺邁先帝禮賢之㫖臣訪沖州邑言其雖年近耋耄而
志氣克壯耽道窮藪老而彌新操尚貞純所居成化誠
山棲耆徳足以表世篤俗者也臣以為宜垂聖恩及其
未没顯加優命(並晉/書)
　　　内外階級議(重以時建官等級繁多外輕内重/風俗大弊理宜釐改選簡帝雖善)
　　　　(之不能行無晉書本傳云見百/官志考志  載載杜氏通典)
古之聖王建官垂制所以體國經治而功在簡易自帝
王而下世有增損舜命九官周分六職秦采古制漢仍
秦舊倚丞相任九卿雖置五曹尚書令僕射之職始於
掌封奏以宣内外事任尚輕而郡守牧民之官重故漢
宣稱所與為治唯良二千石其有殊效者輙璽書勉勵
或賜爵進秩禮遇豐厚諒得為治大體所以追蹤三代
也及至東京尚書雖漸優顯然令僕出為郡守鍾離意
黃香胡廣是也郡守入為三公虞延第五倫桓虞鮑昱
是也近自魏朝名守杜畿滿寵田豫胡質等居郡或十
餘年或二十年或秩中二千石假節猶不去即或還不
易方此亦古人茍善其事雖没世不徙官之義也漢魏
以來内官之貴於今最隆泰始以前多以散官補䑓郎
亦徑補黄門中書郎而今皆數等而後至衆職率亦如
此陵遲之俗未反篤上之風未洽及百官等級遂多遷
補轉徙如流能否無以著黜陟不得彰此為治之大弊
也夫階級繁多而冀官乆官不乆而冀治功成不可得
也虞書云三考黜陟幽明周官三年大計羣吏之治而
行其誅賞漢法官人不得真秩京房為魏郡太守以八
百石居之魏初用輕資先亦試守不稱則繼以左遷然
則儁才登進無能降退此則所謂有知必試而使人以
器者也臣以為今宜大并羣官等級使同班者不得復
稍遷又簡法外議罪之制明試守左遷之例則官人之
理盡士必量能而受爵矣居職者日乆則政績可考人
心自定務求諸已也(李重集通考合寘不得/真秩一作或不  秩)
　　　薦曹嘉啓(嘉魏楚王/彪世子)
魏氏宗室屈滯每聖恩所存東筦太守曹嘉才幹學義
不及志翕而良素修潔性業踰之又巳歴二郡臣以為
優先代之後可以嘉為員外散騎侍郎(王隠晉書子志/魏陳王植  見)
(後翕魏東平王徽/子入晉加騎都尉)
　　　選部尚書箴
難以選曹尤鍾其劇三季陵遲請謁互起書牘交横貨
賄若市濁清難從亦不可杜唯在善察斷自舉主
　
　
　西晉文紀巻九
欽定四庫全書
　西晉文紀巻十　　　　　明　梅鼎祚　編
西晉(十/)
　　傳𤣥(字休奕北地泥陽人歴御史/中丞司𨽻校尉追封清泉侯)
　　　上武帝敦風節疏(帝初即位廣納直言𤣥為散/騎常侍與皇甫陶共掌諌職)
　　　　(上疏詔報乃使𤣥草詔進/之帝雖甚善終不能用)
臣聞先王之臨天下也明其大教長其義節道化隆於
上清議行於下上下相奉人懐義心亡秦蕩滅先王之
制以法術相御而義心亡矣近者魏武好法術而天下
貴刑名魏文慕通達而天下賤守節其後綱維不攝而
虛無放誕之論盈於朝野使天下無復清議而亡秦之
病復發於今陛下聖德龍興受禪宏堯舜之化開正直
之路體夏禹之至儉綜殷周之典文臣詠歎而已將又
奚言惟未舉清逺有禮之臣以敦風節未退虚鄙以懲
不恪臣是以猶敢有言
　　　　武帝詔報
舉清逺有禮之臣者此尤今之要也
　　　上興學親農疏
臣聞舜舉五臣無為而化用人得其要也天下羣司猥
多不可不審得其人也不得其人一日則損不貲况積
日乎典謨曰無曠庶官言職之不可久廢也諸有疾病
滿百日不差宜令去職優其禮秩而寵存之既差而後
更用臣不廢職於朝國無曠官之累此王政之急也臣
聞先王分士農工商以經國制事各一其業而殊其務
自士已上子弟為之立太學以敎之選明師以訓之各
隨其才優劣而授用之農以豐其食工以足其噐商賈
以通其貨故雖天下之大兆庶之衆無有一人游手分
數之法周備如此漢魏不定其分百官子弟不脩經藝
而務交游未知莅事而坐享天禄農工之業多廢或逐
淫利而離其事徒繫名於太學然不聞先王之風今聖
明之政資始而漢魏之失未改散官衆而學校未設游
手多而親農者少工噐不盡其宜臣以為亟定其制通
計天下若干人為士足以副在官之吏若干人為農三
年足有一年之儲若干人為工足其器用若干人為商
賈足以通貨而已尊儒尚學貴農賤商此皆事業之要
務也前皇甫陶上事欲令賜拜散官皆課使親耕天下
享足食之利禹稷躬稼祚流後世是以明堂月今著帝
籍之制伊尹古之名臣耕於有莘晏嬰齊之大夫避莊
公之難亦耕於海濵昔者聖帝明王賢佐俊士皆當從
事於農矣王人賜官冗散無事者不督使學則當使耕
無縁放之使坐食百姓也今文武之官既衆而拜賜不
在職者又多加以服役為兵不得耕稼當農者之半南
靣食禄者叅倍於前使冗散之官農而收其租税家得
其實而天下之榖可以無乏矣夫家足食為子則孝為
父則慈為兄則友為弟則悌天下足食則仁義之教可
不令而行也為政之要計人而置官分人而授事士農
工商之分不可斯湏廢也若未能精其防制計天下文
武之官足為副貳者使學其餘皆歸之於農若百工商
賈有長者亦皆歸之於農務農若此何有不贍乎虞書
曰三載考績三考黜陟幽明是為九年之後乃有遷叙
也故居官乆則念立慎終之化居不見乆則競為一切
之政六年之限日月淺近不周黜陟陶之所上義合古
制夫儒學者王教之首也尊其道貴其業重其選猶恐
化之不崇忽而不以為急臣懼日有陵遲而不覺也仲
尼有言人能𢎞道非道𢎞人然則尊其道者非惟尊其
書而已尊其人之謂也貴其業者不妄教非其人也重
其選者不妄用非其人也若此而學校之綱舉矣
　　　　武帝詔報
二常侍懇懇於所論可謂乃心欲佐益時事者也而主
者率以常制裁之豈得不使發憤耶二常侍所論或舉
其大較而未偹其條目亦可便令作之然後主者八坐
廣共研精凡闗言於人主人臣之所至難而人主若不
能虚心聼納自古忠臣直士之所慷慨至使杜口結舌
每念於此未嘗不歎息也故前詔敢有直言勿有所距
庶㡬得以發懞補過獲保髙位茍言有偏善情在忠益
雖文辭有謬誤言語有失得皆當曠然恕之古人猶不
距誹謗况皆善意在可採録乎近者孔鼂綦母龢皆按
以輕慢之罪所以皆原欲使四海知區區之朝無諱言
之忌也
　　　上便宜五事疏(泰始四年𤣥為御史中丞/時有水旱之菑上疏詔報)
臣聞聖帝明王受命天時未必無菑是以堯有九年之
水湯有七年之旱惟能濟之以人事耳故洪水淊天而
免沈溺野無生草而不困匱伏惟陛下聖徳欽明時小
水旱人未大饑下祗畏之詔求極意之言同禹湯之罪
已侔周文之夕惕臣伏歡喜上便宜五事其一曰耕夫
務多種而耕暵不熟徒喪功力而無収又舊兵持官牛
者官得六分士得四分自持私牛者與官中分施行來
乆衆心安之今一朝減持官牛者官得八分士得二分
持私牛及無牛者官得七分士得三分人失其所必不
歡樂臣愚以為宜佃兵持官牛者與四分持私牛與官
中分則天下兵作歡然悦樂愛惜成榖無有損棄之憂
其二曰以二千石雖奉務農之詔猶不勤心以盡地利
昔漢氏以墾田不實徵殺二千石以十數臣愚以為宜
申漢氏舊典以警戒天下郡縣皆以死刑督之其三曰
以魏初未留意於水事先帝統百揆分河堤為四部并
水凡五謁者以水功至大與農事並興非一人所周故
也今謁者一人之力行天下諸水無時得徧伏見河堤
謁者車誼不知水勢轉為他職更選知水者代之可分
為五部使各精其方宜其四曰古以歩百為畞今以二
百四十歩為一畞所覺過倍近魏初課田不務多其頃
畞但務修其功力故白田收至十餘斛水田收數十斛
自頃以來日增田項畝之課而田兵益甚功不能修理
至畞數斛已還或不足以償種非與曩時異天地横遇
菑害也其病正在於務多頃畞而功不修耳竊見河堤
謁者石恢甚精練水事及田事知其利害乞中書召恢
委曲問其得失必有所補益其五曰臣以為異域之人
不與華同鮮卑最甚本鄧艾茍欲取一時之利不慮後
患使鮮卑數萬散居人間此必為害之勢也秦州刺史
胡烈素有恩信於西方今烈往諸胡雖已無惡必且消
弭然獸心難保不必其可乆安也若後有動釁烈計能
制之惟恐胡虜適困於討擊便能東入安定西赴武威
外名為降可動復動此二郡非烈所制則惡胡東西有
窟穴浮游之地故復為患無以禁之也宜更置一郡於
髙平川因安定西州都尉募樂徙民重其復除以充之
以通北道漸以實邉詳議此二郡及新置郡皆使并屬
秦州令烈得專御邉之宜
　　　　詔報
得所陳便宜言農事得失及水官興廢又安邉御胡政
事寛猛之宜申省周備一二具之此誠為國大本當今
急務也如所論皆善深知乃心廣思諸宜動静以聞也
(並晉/書)
　　　諸官病奏(杜氏/通典)
諸官有病滿百日不差宜令去職優其禮秩既差而復
用
　　　賀老人星表
老人星見暉景光明聖主夀延享祚元吉自天之祐莫
不抃舞
　　　又
老人星見體色光明嘉占元吉𢎞無量之祐隆克昌之
祚普天同慶率土會歡(並藝文/類聚)
　　　正朔議(泰始二年𤣥為散騎常侍/議詔從之  杜氏通典)
帝王受命應歴禪代則不改正朔遭變征伐則改之舜
正月上日受終於文祖無改正之文唐虞正朔皆同明
矣夏殷周革命乃改魏受漢禪亦已不改至於服色皆
從其本唯節幡用黄大晉以金徳王天下順五行三統
之序矣
　　　五祀議(太平/御覽)
禮大記云室中央中霤謂四霤之中也祭於漏井葢失
之矣七祀之文皆云祀行而無井祭竈而不祭井於事
則闕夫設祀者非唯報功而已亦神道設教使民慎之
幽明也臣以為帝之都城宜祭一門正宫一門正室一
戸井竈中霤亦各擇其一正者祭之
　　　何曾茍顗論(晉書/)
以文王之道事其親者其潁昌何侯乎其荀侯乎古稱
曾閔今曰荀何内盡其心以事其親外崇禮譲以接天
下孝子百世之宗仁人天下之命有能行孝之道君子
之儀表也詩云髙山仰止景行行止令徳不遵二夫子
之景行者非樂中正之道也又曰荀何君子之宗也又
曰潁昌侯之事親其盡孝子之道乎存盡其和事盡其
敬亡盡其哀予於潁昌侯見之矣又曰見其親之黨如
見其親六十而孺慕予於潁昌侯見之矣
　　　吏部尚書箴
明明王範制為九秩君執常道臣有定職各有攸司乂
用不慝貴無常尊賤不恒卑不明厥徳國用顛危昔舜
舉咎繇而俊乂在官湯舉阿衡而不仁流屛且表正而
象平日夕而景側處㗋舌者患銓衡之無常不患於不
明故曰無謂隱㣲廢公任私無好自專違衆取怨是以
古之君子無親無踈縱心大倫修已以道𢎞道以身易
貴好爵書慎官人官不可妄授職不可闇受能者養之
致福不能者弊之招咎衡臣司書敢告左右(初學記昔/藝文云)
(舜舉臯陶而俊乂在官䕫龍出入朕命周仲山/甫亦允納言  各有二句藝文叅入範作軌)
　　　太子少傅箴(太平/御覽)
夫金木無常方圓應形亦有隠括習以性成故近墨者
黑近朱者赤聲和則響清形正則影直正人在側徳義
盈堂鮑肆先入蘭蕙不芳傅臣思訓敢告君王
　　　口誡(藝文/)
勿謂何有積怨致咎勿曰不傳伏流成川蟻孔潰河流
穴傾山
　　　擬金人銘作口銘(傅子/)
神以感通心由口宣福生有兆禍來有端情莫多妄口
莫多言蟻孔潰河溜穴傾山病從口入禍從口出存亡
之機開闔之術口與心謀安危之源樞機之發榮辱存
焉
　　　棟銘(御覽/)
國有維輔室有棟梁室之傾尚可柱也心之傾不可輔
也
　　　筆銘
韡韡彤管冉冉輕翰正色𤣥墨銘心寫言
　　　燈銘
晃晃華燈含滋炳靈素膏流液𤣥炷亭亭丹水陽輝飛
景蘭亭(並初/學記)
　　　劔銘(并序/)
道徳不修雖有千金之劔何所用之先王觀變而服劔
所以立武象也太上有象而已其次則親用之銘曰光
文耀武以衛乃國
　　　杖銘
杖正心安厥身以随不安則傾不貞則危
　　　鏡銘
人徒鑒于鏡止于見形鑒於人可以見情(並書/鈔)
　　　印銘
惟昔先王配天垂則乃設印章作信萬國取象晷度是
銘是刻文明慎宻直方其徳本立道生歸乎𤣥默太上
結繩下無荒慝
　　　冠銘
居髙無忘危在上無忘敬懼則安敬則正
　　　履銘
戒之哉念履正無履邪正者吉之路邪者凶之徴(並初/學記)
　　　衣銘
衣服從其儀君子徳也衣以飾外徳以備内内修外飾
禮有制也
　　　裳銘
上衣下裳天地則也服從其宜君子徳也(並書/鈔)
　　　被銘
被雖温無忘人之寒無厚於已無薄於人
　　　澡盆銘
與其澡於水寧澡於徳水之清猶可穢也徳之修不可
塵也
　　　水龜銘
鑄茲靈龜體象自然含出源水有似清泉潤彼𤣥墨染
此弱翰申情寫素經緯羣言(素一作意/  並御覧)
　　　席左端銘
閒居勿極其歡
　　　席右端銘
寝處毋忘其患
　　　席左後銘
居其安無忘其危
　　　席右後銘
惑生於邪色禍成於多言
　　　龍銘
麗哉神龍誕應陽精濳景九淵飛曜天庭屈伸從時變
化無形偃伏汙泥上凌太清
　　　靈虵銘(御覧作/神蛇)
嘉茲靈虵斷而能續飛不湏翼行不假足上騰霄霧下
逰山嶽進此明珠預身龍族
　　　江夏任君銘
君諱倐承洪苖之髙胄禀岐嶷之上姿質美珪璋志邈
雲霄景行足以作儀範柱石足以慮安危弱冠而英名
播乎遐邇拜江夏太守内平五教外運六竒邦國乂安
飄塵不作銘曰峩峩任君應和秀生如山之峙如海之
渟才行闡茂文武是經羣后利徳泊然弗營宜享景福
光輔上京如何夙逝不延百齡(書鈔太尉楊彪銘賔/于太僕㡳閒王馭賔)
(于鴻臚允正九儀蒞/于少府考定百工)
　　　華嶽銘序
易稱灋象莫大乎天地天以髙明崇顯而嶽配焉地以
廣厚為基而嶽體焉若夫泰華之為鎮也五嶽列位而
存其首三條分方而處其中故能叅兩儀以比徳協和
氣之絪緼故雲行與雨施興雷風以動物是以古先歴
代聖帝明王莫不燔柴加牲尊而祀焉於虞書則西廵
狩至於西嶽而親祭焉於禮則大司馬掌其分域而大
宗伯典其禮祀也
　　　永寧太僕龎侯誄
蒸蒸孝敬行著閨庭如蘭之芳如金之貞在亂不廻處
暗斯明仁象春日威配秋霜慈恩雨施惠化風揚嘉善
獻親疾惡若讐品定人倫清濁異流将繼四祖世據削
定天假其年主優其禄等勳伊吕比夀東嶽
　　　漢髙祖畫贊
赫赫漢祖受命龍興五星恊象神母告徴討秦滅項如
日之升超從側陋光據萬乗
　　　漢明帝贊
肅矣孝明仗法任刑勤綜萬機察下以情未𢎞道治用
致太平專信俗儒非禮之經
　　　班婕妤畫贊
斌斌婕妤履正修文進辭同輦以禮匡君納侍顯徳讜
對觧紛退身避害志邈浮雲(並藝/文)
　　　古今畫贊(信陵/)
信陵魏雄虎視龍驤謀嬴奮駭雷動北疆
　　　又(孫武/)
孫武論兵實妙於神竒正迭用變化無形
　　　明徳馬皇后贊(藝文/)
明徳馬后執履貞素光崇六行動遵禮度作后作母帝
諮厥謀國賴内訓家應顯祚
　　　太常趙咨畫贊
天下信之如日月仰之如雲雨仁風翔於路衢禮譲行
於士女時亮天工四門順軌(並書/鈔)
　　　楊阜贊序
君構濳謀以龍變應事機而虎發山西數郡獲安者君
克敵之勳也
　　　扶風馬鈞序
馬先生天下之名巧也少而游豫不自知其為巧也當
此之時言不及巧焉可以言知乎為博士居貧乃思綾
機之變不言而世人知其巧矣舊綾機五十綜者五十
躡六十綜者六十躡先生患其喪功費日乃皆易以十
二躡其竒文異變因感而作者猶自然之成形隂陽之
無窮此輪扁之對不可以言言者又焉可以言校也先
生為給事中與常侍髙堂隆驍騎將軍秦朗争論於朝
言及指南車二子謂古無指南車記言之虚也先生曰
古有之未之思耳夫何逺之有二子哂之曰先生名鈞
字徳衡鈞者器之模而衡者所以定物之輕重輕重無
準而莫不模哉先生曰虚争空言不如試之易效也於
是二子遂以白明帝詔先生作之而指南車成此一異
也又不可以言者也從是天下服其巧矣居京都城内
有地可以為園患無水以灌之乃作翻車令童児轉之
而灌水自覆更入更出其巧百倍於常此二異也其後
人有上百戲者能設而不能動也帝以問先生可動否
對曰可動帝曰其巧可益否對曰可益受詔作之以大
木彫構使其形若輪平地施之濳以水發焉設為女樂
舞象至令木人擊鼓吹簫作山嶽使木人跳丸擲劔縁
絙倒立出入自在百官行署舂磨鬬鷄變巧百端此三
異也先生見諸葛亮連弩曰巧則巧矣未盡善也言作
之可令加五倍又患發石車敵人之於樓邉懸濕牛皮
中之則墮石不能連屬而至欲作一輪懸大石數十以
機鼔輪為常則以斷懸石飛擊敵城使首尾電至嘗試
以車輪縣瓴甓數十飛之數百歩矣有裴子者上國之
士也精通見理聞而哂之乃難先生先生口屈不對裴
子自以為難得其要言之不巳傅子謂裴子曰子所長
者言也所短者巧也馬氏所長者巧也所短者言也以
子所長擊彼所短則不得不屈以子所短難彼所長則
必有所不解者夫巧天下之微事也有所不解而難之
不已其相擊刺必己逺矣心乖於内口屈於外此馬所以
不對也傅子見安鄉侯言及裴子之論安鄉侯又與裴子
同傅子曰聖人具體備物取人不以一揆也有以神取之
者有以言取之者有以事取之者有以神取之者不言而
誠心先達徳行顔淵之倫是也以言取之者以變辨是非
言語宰我子貢是也以事取之者若政事冉有季路文學
子游子夏雖聖人之明盡物如有所用必有所試然則
試冉季以政試游夏以學矣游夏猶然况自此而降者
乎何者懸言物理不可以言盡也施之於事言之難盡
而試之易知也今若馬氏所欲作者國之精器軍之要
用也費十尋之木勞二人之力不經時而是非定難試
易騐之事而輕以言抑人異能此猶以已智任天下之
事不易其道以御難盡之物此所以多廢也馬氏所作
因變而得是則初所言者不皆是矣其不皆是因不用
之是不世之巧無由出也夫同情者相妬同事者相害
中人所不能免也故君子不以人害人必以考試為衡
石廢衡石而不用此美玉所以見誣為石荆和所以抱
璞而哭之也於是安鄉侯悟遂言之武安侯武安侯忽
之不果試也此既易試之事又馬氏巧名已定猶忽而
不察况幽深之才無名之樸乎後之君子其鑒之哉馬
先生之巧雖古公輸般墨翟王爾近漢世張平子不能
過也公輸般墨翟皆見用於時乃有益於世平子雖為
侍中馬先生雖給事省中俱不典工官巧無益於世用
人不當其才聞賢不試以事良可恨也裴子者裴秀安
鄉侯者曹羲也武安侯者曹爽也(魏志注/引傅子)
　　　乘輿馬賦序
往日劉備之初降也太祖賜之駿馬使自至廐選之歴
名馬以百數莫可意者次之下廐有的顱馬委棄莫視
疲瘁骨立劉備撫而取之衆莫不笑之馬超破蘓氏塢
塢中有駿馬百餘匹自超以下俱争取肥好者而將軍
龎恩獨取一騧馬形觀既醜衆亦笑之其後劉備奔於
荆州馬超戰於渭南逸足電發追不可逮衆乃服焉
　　　筝賦序
筝以為䝉恬所造今觀其器上圓似天下平似地中空
准六合絃柱十二擬十二月設之則四象存鼓之則五
音發體合法度節究哀樂斯乃仁智之器也豈亡國之
臣所能開思運巧哉或以為䝉恬所造非也
　　　琴賦序
神農氏造琴所以協和天下人性為至和之主齊桓有
鳴琴曰號鍾楚莊王有琴曰繞梁司馬相如有焦尾蔡
邕有緑綺皆名器也
　　　琵琶賦序
世本不載作者聞之故老云漢遣烏孫公主嫁昆彌念
其行道思慕使工人知音者載琴筝筑箜篌之屬作馬
上之樂觀其器中虚外實天地之象也盤圓柄直隂陽
之序也柱十有二配律吕也四絃法四時也以方語目
之故云琵琶取易傳於外國也杜摯以為嬴秦之末葢
苦長城之役百姓弦鞉而鼓之二者各有所據以意斷
之烏孫近焉
　　　彈碁賦序
漢武帝好蹴鞠劉向以為蹴鞠勞人體竭人力非至尊
所宜御乃因其體而作彈碁以解之今觀其道蹴鞠道
也(藝文投壺賦序云投壺/者所以矯懈而注心也)
　　　蜀葵賦序
蜀葵其苖似𤓰瓠嘗種之一年引苖而生華經二年春
乃發既大而結鮮紫色曜日(並御/覽)
　　　紫華賦序(藝文/)
紫華一名長樂華舊生於蜀其東界特饒中國竒而種
之余嘉其華純耐乆可歴冬而服故與友生各為之賦
(朝華賦序朝/華麗木也)
　　　芸香賦序(御覽/)
始以微香進入終於損棄黄壌吁可閔也遂詠而賦之
(又菊賦序詩人覩王睢而詠后妃之/徳屈平見朱橘而申貞臣之志焉)
　　　矯情賦序(書鈔/)
我太宗文皇帝命臣作西征賦又命陳徐諸臣作箴皆
含玉吐金爛然成章
　　　擬四愁詩序(傅𤣥/集)
張平子作四愁詩體小而俗七言類也聊擬而作之名
曰擬四愁詩
　　　七謨序(御覽/)
昔枚乘作七發而屬文之士若傅毅劉廣世崔駰李尤
桓麟崔琦劉梁桓彬之徒承其流而作之者紛焉七激
七欣七依七欵七説七蠲七舉之篇於時通儒大才馬
季長張平子亦引其源而廣之馬作七廣張造七辨或
以恢大道而導幽滯或以黜瑰奓而託諷詠揚暉播烈
垂於後世者凡十有餘篇自大魏英賢迭作有陳王七
啓王氏七釋楊氏七訓劉氏七華從父侍中七誨竝陵
前而邈後揚清風於儒林亦數篇焉世之賢明多稱七
激工余以為未盡善也七辨似也非張氏至思比之七
激未為劣也七釋僉曰妙哉吾無閒矣若七依之卓轢
一致七辨之纒綿精巧七啓之奔逸壯麗七釋之精宻
閒理亦近代之所希也
　　　叙連珠(藝文/)
所謂連珠者興於漢章帝之世班固賈逵傅毅三才子
受詔作之而蔡邕張華之徒又廣焉其文體辭麗而言
約不指説事情必假喻以達其㫖而覽者微悟合於古
詩勸興之義欲使歴歴如貫珠易覩而可悦故謂之連
珠也班固喻美辭壮文章𢎞麗最得其體蔡邕似論言
質而辭碎然㫖篤矣賈逵儒而不豔傅毅文而不典(勸/御)
(覽作/諷)
　　　祝祖文
祖君自東百靈齊行翠葢翩翩象輿彫箱王于進駕驂
服調良(書鈔驥魏徳頌朱旗翳天𤣥甲炤路又戎車萬/駟逸  千羣  客難振筆若天文運思若廻雲)
　　傅咸(字長虞𤣥子嗣封歴御/史中丞兼司𨽻校尉)
　　　上武帝省官重農奏(咸寧中咸遷司徒左長史/時帝留心政道詔問朝臣)
　　　　(政之損/益上言)
陛下處至尊之位而修布衣之事親覽萬機勞心日昃
在昔帝王躬自菲薄以利天下未有踰陛下也然泰始
開元以暨于今十有五年矣而軍國未豐百姓不贍一
嵗不登便有菜色者誠由官衆事殷復除猥濫蠶食者
多而親農者少也臣以頑踈謬忝近職毎見聖詔以百
姓饑饉為慮無能云補伏用慙恧敢不自竭以對天問
舊都督有四今并監軍乃盈於十夏禹敷土分為九州
今之刺史㡬向一倍戸口比漢十分之一而置郡縣更
多空校牙門無益宿衛而虚立軍府動有百數五等諸
侯復坐置官屬諸所寵給皆生於百姓一夫不農有受
其饑今之不農不可勝計縱使五稼普收僅足相接暫
有葘患便不繼贍以為當今之急先并官省事静事息
役上下用心惟農是務也
　　　論世俗奢侈書(時為車/騎司馬)
臣以為榖帛難生而用之不節無縁不匱故先王之化
天下食肉衣帛皆有其制竊謂奢侈之費甚於天葘古
者堯有茅茨今之百姓競豐其屋古者臣無玉食今之
賈豎皆厭粱肉古者后妃乃有殊飾今之婢妾被綾羅
古者大夫乃不徒行今之賤𨽻乗輕驅肥古者人稠地
狹而有儲蓄由於節也今者土曠人稀而患不足由於
奢也欲時之儉當詰其奢奢不見詰轉相髙尚昔毛玠
為吏部尚書時無敢好衣美食者魏武帝歎曰孤之法
不如毛尚書令使都部用心各如毛玠風俗之移在不
難矣(並晉/書)
　　　請貶荀愷奏(司𨽻荀愷從兄喪自表赴哀詔聼/之而未下乃造楊駿咸為尚書左)
　　　　(丞奏愷惠帝以/駿管朝政不問)
死喪之戚兄弟孔懐同堂亡隕方在信宿聖恩矜憫聼
使臨䘮詔未下而便以行造急謟媚之敬無友于之情
宜加顯貶以隆風教
　　　上惠帝論補内官書(詔羣僚舉郡縣之職以補/内官咸為御史中丞上書)
臣咸以為夫興化之要在於官人才非一流職有不同
譬諸林木洪纎枉直各有攸施故明揚逮於仄陋疇咨
無拘内外之任出處随宜中間選用惟内是隆外舉既
頽復多節目競内薄外遂成風俗此弊誠宜亟革之當
内外通塞無所偏耳既使通塞無偏若選用不平有以
深責責之茍深無慮不平也且膠柱不可以調瑟况乎
官人而可以限乎伏思所限者以防選用不能出人不
能出人當随事而制無湏限法法之有限其於致逺無
乃泥乎或謂不制其法以何為責臣聞刑懲小人義責
君子君子之責在心不在限也正始中任何晏以選舉
内外之衆職各得其才粲然之美於斯可觀如此非徒
御之以限法之所致乃委任之由也委任之懼甚於限
法是法之失非巳之尤尤不在已責之無懼所謂齊之
以刑人免而無恥者也茍委任之一則慮罪之及二則
懼致怨謗巳快則朝野稱詠不善則衆惡見歸此之戰
戰孰與倚限法以茍免乎(並晉/書)
　　　劾夏侯承奏(咸為御史中丞/奏詔免承官)
少府夏侯承取官田立私屋近小人委以家計令工匠
竊盜官物附益於私所營唯利醜問充斥大臣穢濁無
以為訓(王隠/晉書)
　　　劾夏侯駿事
令史張濟案行城東見有新立屋間筣笓障二十丈推
問是少府夏侯駿所作請免駿官(御覽/)
　　　上自陳表(咸遭繼母憂去職起以議郎長兼/司𨽻校尉催使攝職上表陳乞)
臣既駑弱不勝重任加在哀疚假息日闋陛下過意授
非所堪披露丹款歸窮上聞謬詔既往終然無改臣雖
不能滅身以全禮教義無靦然虚忝隆寵前受嚴詔視
事之日私心自誓隕越為報以貨賂流行所宜深絶切
勅都官以此為先而經彌日月未有所得斯由陛下有
以奬厲慮於愚戇將必死繫故自掩檢以避其鋒耳在
職有日既無赫然之舉又不應弦垂翅人誰復憚故光
禄大夫劉毅為司𨽻聲震内外逺近清肅非徒毅有王
臣匪躬之節亦由所奏見從威風得伸也
　　　　惠帝詔報
但當思必應繩中理威風自伸何獨劉毅
　　　劾王戎奏(咸以長吏到官未㡬便遷百姓困於/無定吏卒疲於送迎時僕射王戎兼)
　　　　(吏部領選咸奏免官下詔解禁御史中丞解/結以咸劾戎為越局侵官奏免咸詔亦不問)
書稱三載考績三考黜陟幽明今内外羣官居職未期
而戎奏還既未定其優劣且送故迎新相望道路巧詐
由生傷農害政戎不仰依堯舜典謨而驅動浮華虧敗
風俗非徒無益乃有大損宜免戎官以敦風俗
　　　同前(前見王戎傳/此傅咸傳)
戎備位台輔兼掌選舉不能謐静風俗以凝庻績至令
人心傾動開張浮競中郎李重李義不相匡正請免戎
等官
　　　　惠帝詔報
政道之本誠宜乆於其職咸奏是也戎職在論道吾所
崇委其解禁止
　　　上論劾王戎事(咸復奏稱引故事條理/灼然朝廷無以易之)
案令御史中丞督司百僚皇太子以下其在行馬内
有違法憲者彈糾之雖在行馬外而監司不糾亦得奏
之如今之文行馬之内有違法憲謂禁防之事耳宫内
禁防外司不得而行故專施中丞今道路橋梁不修鬬
訟屠沽不絶如此之比中丞推責州坐即今所謂行馬
内語施於禁防既云中丞督司百僚矣何復説行馬之
内乎既云百僚而不得復説行馬之内者内外衆官謂
之百僚則通内外矣司𨽻所以不復説行馬内外者禁
防之事已於中丞説之故也中丞司𨽻俱糾皇太子以
下則共對司内外矣不為中丞專司内百僚司𨽻專司
外百僚自有中丞司𨽻以來更互奏内外衆官惟所糾
得無内外之限也而結一旦横挫臣臣前所以不羅縷
者冀因結奏得從私願也今既所願不從而勅云但為
過耳非所不及也以此見原臣忝司直之任宜當正已
率人若其有過不敢受原是以申陳其愚司𨽻與中丞
俱共糾皇太子以下則從皇太子以下無所不糾也得
糾皇太子而不得糾尚書臣之闇塞既所未譬皇太
子為在行馬之内邪皇太子在行馬之内而得糾之尚
書在行馬之内而不得糾無有此理此理灼然而結以
此挫臣臣可無恨耳其於觀聼無乃有怪邪臣識石公
前在殿上脱衣為司𨽻荀愷所奏先帝不以為非于時
莫謂侵官今臣裁糾尚書而當有罪乎(並晉/書)
　　　特進執璧奏(王隠晉書/百官表)
公品第一執珪坐侍臣之上特進品第二執皮帛坐侍
臣之下以有舊制今啓特進宜執璧繼公
　　　奏事(初學/記)
尚書舊奏給介士二百人人給大銅口刀各一枚
　　　請立二社表(太康九年詔曰社實一神其/并二社之禮司馬傅咸表)
祭法二社各有其義天子尊事郊廟故冕而躬耕也者
所以重孝享之粢盛致殷薦於上帝也榖梁傳曰天子
親耕以供粢盛親耕謂自報自為立社者為耤而報也
國以人為本人以榖為命故又為百姓立社而祈報焉
事異報殊此社之所以有二也王景侯之論王社亦謂
春祈耤田秋而報之也其論太社則曰王者布下圻内
為百姓立之謂之太社不自立之於京師也景侯此論
據祭法大夫以下成羣立社曰置社景侯解曰今之里
社是也景侯解祭法則以置社為人間之社矣而别論
復以太社為人間之社未曉此㫖也太社天子為人而
祀故稱天子社郊特牲曰天子太社必受霜露風雨夫
以羣姓之衆王者通為立社故稱太社若夫置社其數
不一盖以里所為名左氏傳盟於清丘之社是也人間
之社既已不稱太矣若復不立之京都當安所立乎祭
法又曰王為羣姓立七祀自為立七祀言自為者自為
而祀也為羣姓者為羣姓而祀也太社與七祀其文正
等説者窮此因云墳籍但有五祀無七祀也案祭五祀
國之大祀七者小祀周禮所云祭凡小祀則墨冕之屬
也景侯解大厲曰如周杜伯鬼有所歸乃不為厲今云
無二社者稱景侯祭法不謂無二則曰口傳無其文也
夫以景侯之明擬議而後為解而欲以口論除明文如
此非但二社當是思惟景侯之後解亦未易除也前被
勅尚書召誥社於新邑惟一太牢不二社之明義也案
郊特牲曰社稷太牢必援一牢之文以明社之無二則
稷無牲矣説者則曰舉社以明稷何獨不可舉一以明
二國之大事在祀與戎若有過而除之不若過而存之
况存之有義而除之無據乎周禮封人掌設社㙺無稷
字今帝社無稷盖出於此然國主社稷故經傳動稱社
稷周禮王祭稷則絺冕此王社有稷之文也封人設㙺
之無稷字説者以為略文從可知也謂宜仍舊立二社
而加立帝社之稷(二社晉書作王社太社人間作衆庻/説者曰舉社則稷可知茍可舉社以)
(明稷何獨不舉一以明二社㙺/作社壝設㙺作所掌設社壝)
　　　續上二社表(時成粲議景侯論太社不立京都/欲破鄭氏咸重表  景侯王肅)
如粲之論景侯之解文以此壊大雅云乃立冡土毛公
解曰冡土太社也景侯解詩即用此説禹貢惟土五色
景侯解曰王者取五色土為太社封四方諸侯各割其
方色王者覆四方也如此太社復為立京都也不知此
論從何出而與解乖上違經記明文下壊景侯之解臣
雖頑蔽少長學問不能默已謹復續上(粲晉書作祭法/從何出作何從)
(而/出)
　　　　武帝詔
社實一神而相襲二位衆議不同何必改作其使仍舊
一如魏制(並宋/書)
　　　遷尚書左丞表(書鈔/)
左丞職輕事重以賤制貴人所難居臣以闇劣猥忝斯
任愧於不稱懼罪之及夙夜惶恐寝食無寧
　　　理李含表(含字世容任歴秦國郎中令領始平/中正元康中秦王薨含依臺儀葬訖)
　　　　(除喪尚書趙浚奏含不應除喪本州大中正/傳祇以名義貶含咸為御史中丞上表惠帝)
　　　　(不從遂/被貶退)
臣州秦國郎中令始平李含忠公清正才經世務實有
史魚秉直之風雖以此不能恊和流俗然其名行峻厲
不可得掩二郡並舉孝㢘異行尚書郭奕臨州含寒門
少年而奕超為别駕太保衛瓘辟含為掾每語臣曰李
世容當為晉匪躬之臣秦王之薨悲慟感人百僚㑹喪
皆所目見也而今以含俯就王制謂之背戚居榮奪其
中正天王之朝既葬不除藩國之䘮既葬而除藩國欲
同不除乃當責引尊準卑非所宜言耳今天朝吉于上
欲令藩國服于下此為藩國之義隆而天朝之禮薄也
又云諸王公皆終䘮禮寧盡乃叙明以䘮制宜隆務在
敦重也夫寧盡乃叙明以哀其病耳異於天朝制使終
䘮未見斯文國制既葬而除既除而祔爰自漢魏迄于
聖晉文皇升遐武帝崩殂世祖過哀陛下毁頓銜疚諒
闇以終三年率土臣妾豈無攀慕遂服之心實以國制
不可而踰故於既塟不敢不除天王之䘮釋除於上藩
國之臣獨遂於下此不可安復以秦王無後含應為䘮
主而王䘮既除而祔則應吉祭因曰王未有廟主不應
除服秦王始封無所連祔靈主所居即便為廟不問國
制云何而以無廟為貶以含今日之所行移博士使案
禮文必也放勛之殂遏宻三載世祖之崩數旬即吉引
古繩今闔世有貶何但李含不應除服今也無貶王制
故也聖上諒闇哀聲不輟股肱近侍猶宜心䘮不宜便
行婚娶歡樂之事而莫云者豈不以大制不可而曲邪
且前以含有王䘮上為差代尚書勅王葬日在近葬訖
含應攝職不聼差代塟訖含猶躊躇司徒屢罰訪問踧
含攝職而随擊之此為臺勅府符䧟含於惡若謂臺府
為傷教義則當據正不正符勅唯含是貶含之困躓尚
足惜乎國制不可偏耳又含自以隴西人雖戸屬始平
非所綜悉自初見使為中正反覆言辭説非始平國人
不宜為中正後為郎中令又自以選官引臺府為比以
譲常山太守蘓韶辭意懇切形於文墨含之固譲乃在
王未薨之前葬後躊躇窮於對罰而攝職耳臣從弟祗
為州都督意在欲隆風教議含已過不良之人遂相扇
動冀挾名義法外致案足有所邀中正龎騰便割含品
臣雖無祁大夫之徳見含為騰所侮謹表以聞乞朝廷
以時博議無令騰得妄弄刀尺(晉書如俯就王制下通/典作  令除服塟後十)
(七日乃親中正職時議謂之背戚居榮奪其中正而復/閔於天子之䘮既塟而除便云天朝殊尊援以為准非)
(所宜言若王者之䘮既葬不除藩國之䘮既塟而除蕃/國欲同不除乃當云天朝殊尊援以為准非所宜言耳)
(禮薄也下有未喻此㫖四字下有皆所共行四字而王/䘮既除而祔作于今之制既葬應除而祔遏宻三載世)
(祖之崩數旬即吉引古繩今闔世有貶作四海遏宻八/音至于三載太宗之崩曾不數旬釋然即吉引古繩今)
(闔代皆應有貶踧含下有含乃視事含承天臺之勅逼/司徒之符然後攝職臺府作臺勅府符臺府為比下有)
(不應為中正一句為騰所/侮下有不勝其憤一句)
　　　又表(杜氏/通典)
臣以國之大制不可而偏秦國郎中令李含承尚書之
勅奉喪服之命既葬除服而中正龎騰無所據仗貶含
品三等謂此未值漢魏以來施行之制具以表聞未嘗
朝廷當云何騰等之論以秦王無後前又有詔以此謂
含不應除服愚謂諸侯之制不得異於天朝就秦王有
嗣於制亦自應除且秦王無後乃前有詔朝野莫不聞
知而尚書下勅葬訖含自應攝職不應差代尋舉為臺
郎又司徒摘罰訪問催含攝職如此臺府亦皆謂含既
葬應除也相是純臣羣臣之首奏令含釋服亦無餘疑
至於含除便獨為罪竊謂有負於情臣之在事小大欲
盡使在優崇况國之大制當垂將來心所不安而不敷
寫謹重以聞乞中書見詰猶百慮當一得也
　　　涼州表(御覽/)
涼州民先辦靴從軍之物然後作衣
　　　與太傅楊駿書(咸為尚書左丞惠帝即位駿/以太后父輔政咸言於駿)
事與世變禮随時宜諒闇之不行尚矣由世道彌薄權
不可假故雖斬焉在疚而躬覽萬機也逮至漢文以天
下體大服重難乆遂制既塟而除世祖武皇帝雖大孝
烝烝亦從時釋服制心喪三年至於萬機之事則有不
遑今聖上欲委政於公諒闇自居此雖謙譲之心而天
下未以為善天下未以為善者以億兆顒顒戴仰宸極
聼於冢宰懼天光有蔽人心既已若此而明公處之固
未為易也竊謂山陵之事既畢明公當思隆替之宜周
公聖人猶不免謗以此推之周公之任既未易而處况
聖上春秋非成王之年乎得意忘言言未易盡茍明公
有以察其悾欵言豈在多
　　　與汝南王亮書(亮輔政為太宰欲取悦衆論誅/楊駿之功督將矦者千八十一)
　　　　(人咸為御史/中丞致書)
咸以為太甲成王年在蒙幼故有伊周之事聖人且猶
不免疑况臣既不聖主非孺子而可以行伊周之事乎
上在諒闇聼於冢宰而楊駿無狀便作伊周自為居天
下之安所以至死其罪既不可勝亦是殿下所見駿之
見討發自天聰孟觀李肇與知宻㫖耳至於論功當歸
美於上觀等巳數千戸縣侯聖上以駿死莫不欣悦故
論功寧厚以叙其歡心此羣下所宜以實裁量而遂扇
動東安封王孟李郡公餘侯伯子男既妄有加復又三等
超選此之熏赫震動天地自古以來封賞未有若此者
也無功而厚賞莫不樂國有禍禍起當復有大功也人
而樂禍其可極乎作此者皆由東安公謂殿下至止當
有以正之正之以道衆亦何所怒乎衆之所怒在於不
平耳而今皆更倍論莫不失望咸之愚冗不惟失望而
已竊以為憂又討駿之時殿下在外實所不綜今欲委重
故令殿下論功論功之事實未易可處莫若坐觀得失有
居正之事宜也(殿中郎孟觀李肇構楊太后父駿於賈后/廢駿而東安公繇率衆討駿進封東安王)
　　　又諌汝南王書(咸復以亮輔政/專權又諌之)
楊駿有震主之威委任親戚此天下所以諠譁今之處
重宜反此失謂宜静黙頤神有大得失乃維持之自非
大事一皆抑遣比四造詣及經過尊門冠蓋車馬填塞
街衢此之翕習既宜弭息又夏侯長容奉使為先帝請
命祈禱無感先帝崩背宜自咎責而自求請命之勞而
公以為少府私竊之論云長容則公之姻故至於此一
犬吠形羣犬吠聲懼於羣犬遂至叵聼也咸之為人不
能靣從而有後言嘗觸楊駿幾為身禍况於殿下而當
有惜徃從駕殿下見語卿不識韓非逆鱗之言耶而歘
摩天子逆鱗自知所陳誠頟頟觸猛獸之鬚耳所以敢
言庶殿下當識其不勝區區前摩天子逆鱗欲以盡忠
今觸猛獸之鬚非欲為惡必将以此見恕(並晉書長夏/侯駿字  容)
　　　又與汝南王牋(亮以衛權為尚書郎咸與亮牋/  權字伯輿陳留㐮邑人見三)
　　　　(都/賦)
衛伯輿貴妃兄子誠有才章應作臺郎然未得東宫官
屬東宫官屬前思楊駿親理塞路今有伯輿復越某作
郎一犬吠形羣犬吠聲懼於羣吠遂至回聼(傅咸集曹/書鈔答)
(志書英氣泉/涌逸藻波騰)
　　　司𨽻教(書鈔/)
司𨽻校尉舊號卧虎誠以舉綱而萬目理提領而衆毛
順者也(順一/作從)
　　　又教(御覽/)
聞南方有蜀嫗作茶粥賣之亷事歐其器具使無為賣
餅於市而禁茶粥以困老姥獨何哉
　　　又教(傅咸集/)
屠牛酤酒鑿錢作錫皆有損害
　　　相諭草書鈔
黄紙故事鋪不上皆取急與自頃多廢輙皆移病前門
自今以後尚書鋪上不􁀙急(􁀙音烏引/也又音枯)
　　　御史中丞箴(并序/御覽)
百官之箴以箴王闕余承先君之蹤竊謂憲臺懼有沗
累垂翼之責且造斯箴以自朂厲不云自箴而云御史
中丞箴者凡為御史中丞通以箴之也詞曰
煌煌天文衆星是環爰立執法其暉有煥執憲之綱秉
國之憲鷹揚虎視肅清違慢蹇蹇匪躬是曰王臣既直
其道奚顧其身身之不顧孰有弗震邦國若否惟仲山
甫是明焉用彼相莫扶其傾淮南構逆實憚汲生赫赫
有國可無忠貞憂責有在繩亦必直良農耕穢勿使能
植無禮是逐安惜翅翼咨爾庻僚各敬乃職無為罰先
無怙厥力怨及朋友無慙于色得罪天子内省有恧是
用作箴惟以自勅
　　　燭銘(御覽/)
煌煌丹燭熖焰飛光取則龍景擬象扶桑照彼𤣥夜炳
若朝陽焚形監世無隠不彰
　　　卭竹杖銘(藝文/)
嘉茲竒竹質勁體直立比髙節示世矜式
　　　扇銘(書鈔/)
武都太守房仲發遺扇無以報為銘以識之云行藏惟
時孔顔齊軌
　　　皇太子釋奠頌
蒸蒸皇儲既睿且聰神而明之夫豈發䝉謙以制禮靡
事不恭企茲良辰卜近于中乃修嘉薦于國之雍敬享
先師以疇聖功亹亹皇儲希心闕里光光輿服穆穆容
止祗奉聖靈躬承明祀濟濟儒生侁侁胄子清酒千觴
匪宴斯喜欣道之𢎞自今以始(初學記知藝文類聚載/云生而  之上于皇儲)
(以能而問處實若虚爰雕聖章玉采是敷/乃備嘉薦于國之雍敬享先師以疇聖功)
　　　中郎將曹府君碑
伊父文朝雅然正色既侍皇帷讜言常則(北堂書鈔襄/邑矦誄云言)
(研其㡬文/艷春蘭)
　　　感别賦序
友人魯叔虎雅量𢎞濟思心遼逺余自少與之相長情
相親愛有如同生其後遷太子洗馬俄而謬䝉朝私猥
忝斯職雖懼不稱而喜得與此子同班共事天下之遇
未有若此周旋三載魯生遷尚書郎雖别不逺而情甚
悵恨退作茲賦云爾
　　　伸懐賦序
余自無施繆為衆論所許補太子洗馬才不稱職意常
默然(並御/覧)
　　　喜雨賦序
泰始九年自春不雨以渉夏節草木共然百姓以堯有
九載之水湯有七年之旱恐遭斯運並有懼心聖皇勞
慮分使祈禱徧於羣望余以太子洗馬兼司徒請雨百
辟莅事三朝而大雨降退作斯賦(並藝/文)
　　　感涼賦序(初學/記)
盛夏月困於炎熱熱甚不過旬日而復自涼以時之涼
命親友曲會作賦爾
　　　神泉賦序(御覽/)
余所居庭前有湧泉在夏則冷渉冬而温温則水物冬
生冷則氷可以過每夏游之不知嵗之有暑耳
　　　登芒賦序(傅咸/集)
左光禄大夫濟北侯荀公前䘮元妃及失令子塟於西
芒有以感懐而作斯賦
　　　玉賦序(藝文/)
易稱乾為玉玉之羙與天合徳其在玉藻仲尼論之備
矣非復鄙文所可稱述
　　　畫像賦序
先有畫卞和之像者以為臧文仲之知栁下惠之賢而
不與立卞和自刖以有證相去逺矣戲畫其像於卞子
之旁特赤其靣以示猶有慙色
　　　相風賦序
相風之賦葢以富矣然辭義大同惟中書張令以太史
相風獨無文飾故特賦之太僕寺丞武君賔樹一竹於
前庭其上頗有樞機挿以鷄毛於以占事知來與彼無
異斯乃簡易之至有殊太史相風張氏之賦非其至者
也(並御/覧)
　　　犀鉤賦序(藝文/)
世稱鷄駭之犀聞之父常侍曰犀之美者有光鷄見影
而驚故曰駭鷄有以此鉤見遺者乃為之銘
　　　羽扇賦序(世説/注)
昔吴人直截鳥翼而揺之風不減方圓二扇而功無加
然中國莫有生意者滅呉之後翕然貴之無人不用
　　　汙巵賦序
人有遺余璢璃巵者小兒竊弄墯之不絜意既惜之又
感物之汙辱乃喪其所以為寳况君子行身而可以有
玷乎
　　　燭賦序
余治獄至長安在逺多懐與同行夜飲以忘愁顧惟燭
之自焚以致用亦猶殺身以成仁矣感為之賦(並藝/文)
　　　櫛賦序(書鈔/)
大才治世猶櫛之理髪也理髪不可無櫛治世不可無
才
　　　儀鳳賦序
鷦鷯賦者廣武張侯之所造也以其形微處卑物莫之
害也而余以為物生則有害有害而能免所以貴乎才
智也夫鷦鷯既無智足貴亦禍害未免免乎禍害者其
唯儀鳳也
　　　鷰賦序
有言鷰今年巢在此明嵗故復來者其將逝翦爪識之
其後果至焉(並藝/文)
　　　鳩賦序
余舍下種楸蔚然成林閒居無為有時逰之顧見斑鳩
音聲可悦於是捕而畜之既而馴擾偶出之籠無何失
之其後時一來飛翔低首似如有戀故聊賦之
　　　粘蟬賦序
櫻桃其為樹則多䕃其為果則先熟故種之於㕔所之
前時以盛暑逍遥其下有蟬鳴焉仰而見之故命粘取
以弄小兒退惟當蟬之得意於斯樹不知黏之將至亦
猶人之得意於富貴而不虞禍之將來也
　　　蜉蝣賦序
讀詩至蜉蝣感其雖朝生暮死而能修其翼可以有興
遂賦之
　　　叩頭蟲賦序
叩頭蟲蟲之微細者然教之輙叩頭人以其叩頭傷之
不祥故莫之害也(並御/覽)
　　　螢火賦序
余曾獨處夜不能寐顧見螢火意遂有感於是執以自
照而為之賦
　　　桑樹賦序
世祖昔為中壘將軍於直廬種桑一株迄今三十餘年
其茂盛不衰皇太子入朝以此廬為便坐
　　　舜華賦序
佳其日新之美故種之前庭而為之賦(並藝/文)
　　　芸香賦序
先君作芸香賦詞美髙麗有覩斯卉蔚茂馨香同逰
使余為序
　　　欵冬賦序
余曾逐禽登於北山于時仲冬之月也冰凌盈谷積雪
被崖顧見欵冬煜然始敷(太平御覽載此下皆韻語實/賦非序也楊慎丹鉛録引作)
(序恐/非)
　　　答辛曠詩序(初學/記)
尚書左丞彈八座以下居萬機之會斯乃皇朝之司直
天臺之管轄余前為右丞具知此職之要後忝此任僶
俛從事日慎一日(一作答卞/壼詩序)
　　　答潘尼詩序
司州秀才潘正叔識通才髙以文學温雅為博士余性
直而處清論裦貶之任作詩以見規雖襃飾之舉非所
敢聞而斐粲之辭良可樂也答之雖不足以相酬報所
謂盍各言志也
　　　答欒𢎞詩序
安樂令欒𢎞太傅鉅平侯羊公辟未就而公薨後應司
州之命舉秀才博文通濟之士余失和於府當換為護
軍司馬賦詩見贈答之云爾
　　　贈何劭王濟詩序
朗陵公何敬祖咸之從内兄國子祭酒王武子咸從姑
之外孫也並以明徳見重於世咸親之重之情猶同生
義則師友何公既登侍中武子俄而亦作二賢相得甚
歡咸亦慶之然自恨闇劣雖願甚繾綣而從之末由歴
試無效且有家艱心存目㬱賦詩申懐以貽之云爾
　　傅祗(字子莊咸從父弟歴/司徒封靈川縣公)
　　　與太傅楊駿書(祇為常侍左軍將軍武帝崩梓/宫在殯駿輔政欲悦衆心議普)
　　　　(進封爵祇與/駿書駿不從)
未有帝王始崩臣下論功者也(晉書/)
　　傅暢(祇少子歴秘書丞殁於/石勒為大將軍右司馬)
　　　自叙(御覽/)
暢字洪道年五嵗散騎常侍扶風魯叔虎與先公甚
友善以徳量喜與余戯常解衣褶被其背脱余金鐶與
侍者謂余當恡惜而余笑與之經數日不索遂於此見
名言論甚重(晉書字/世道)
時請定九品以余為中正余以祖考歴代掌州鄉之論
又兄宣年三十五立為州都今余以少年復為此任政
至於上品以宿年為先是以鄉里素滯屈者漸得叙也
　　杜萬年
　　　相風賦序
太僕傳侯命余賦之誠知武夫在野非荆寳之倫長庚
啓明非曜靈之匹(御覽/)
　
　
　西晉文紀巻十
欽定四庫全書
　西晉文紀巻十一　　　　明　梅鼎祚　編
西晉(十一/)
　　孫楚(字子荆大原中都人/資孫歴馮翊太守)
　　　為石苞與孫皓書(苞魏時拜鎮東大將軍都督/揚州諸軍事鎮撫淮南文帝)
　　　　(為相國輔政遣符劭孫郁使吴楚方㕘鎮東/軍事苞令楚作書遺皓劭等至吴不敢為通)
葢聞見機而作周易所貴小不事大春秋所誅此乃吉
凶之萌兆榮辱之所由興也是故許鄭以銜璧全國曹
譚以無禮取滅載籍既記其成敗古今又著其愚智矣
不復廣引譬類崇飾浮辭茍以夸大為名更喪忠告之
實今粗論事勢以相覺悟昔炎精幽昧歴數將終桓靈
失徳災釁竝興豺狼抗爪牙之毒生人陷塗炭之艱於
是九州絶貫皇綱解紐四海蕭條非復漢有太祖承運
神武應期征討暴亂克寧區夏協建靈符天命既集遂
廓洪基奄有魏域土則神州中岳器則九鼎猶存世載
淑美重光相襲固知四隩之攸同天下之壯觀也公孫
淵承藉父兄世居東裔擁帶燕胡馮臨險遠講武盤桓
不供職貢内傲帝命外通南國乘桴滄海交酬貨賄葛
越布於朔土貂馬延乎吳㑹自以為控弦十萬奔走足
用信能右折燕齊左振扶桑陵轢沙漠南面稱王也宣
王薄伐猛銳長驅師次遼陽而城池不守桴鼓一震而
元兇折首然後逺跡疆場列郡大荒收離聚散咸安其
居民庶悅服殊俗款附自兹遂隆九野清泰東夷獻其
樂器肅愼貢其楛矢曠世不羈應化而至巍巍蕩蕩想
所具聞吳之先主起自荆州遭時擾攘播潛江表劉僃
震懼亦逃巴岷遂依丘陵積石之固三江五湖浩汗無
涯假氣游魂迄於四紀二邦合從東西唱和互相扇動
距捍中國自謂三分鼎足之勢可與泰山共相終始相
國晉王輔相帝室文武桓桓志厲秋霜廟勝之算應變
無窮獨見之鑒與衆絶慮主上欽明委以萬機長轡遠
御妙略潛授偏師同心上下用力凌威奮伐罙入其阻
幷敵一向奪其膽氣小戰江介則成都自潰曜兵劒閣
而姜維面縛開地五千列郡三十師不踰時梁益肅清
使竊號之雄稽顙絳闕球琳重錦充於府庫夫韓幷魏
徙虢滅虞亡此皆前鑒之騐後事之師也又南中吕興
深覩天命蟬蛻内向願為臣妾外失輔車唇齒之援内
有毛羽零落之漸而裴囘危國冀延日月此猶魏武侯
却指河山以自彊大殊不知物有興亡則所美非其地
也方今百僚濟濟雋乂盈朝虎臣武將折衝萬里國富
兵彊六軍精練思復翰蜚飲馬南海自頃國家整修器
械修造舟楫簡習水戰伐樹北山則太行木盡濬決河
洛則百川通流樓船萬艘千里相望自刳木以來舟車
之用未有如今之盛者也驍勇百萬畜力待時役不再
舉今日之謂也然主上眷眷未便電邁者以為愛民治
國道家所尚崇城遂卑文王退舍故先開示大信喻以
存亡殷勤之㫖徃使所究若能審識安危自求多福蹶
然改容祗承徃告追慕南越嬰齊入侍北面稱臣伏聽
告策則世祚江表永為藩輔豐報顯賞隆於今日矣若
侮慢不式王命然後謀力雲合指麾風從雍益二州順
流而東青徐戰士列江而西荆揚兖豫爭馳入衝征東
甲卒虎歩秣陵爾乃皇輿整駕六師徐征羽校燭日旌
旗流星游龍曜路歌吹盈耳士卒奔邁其㑹如林煙塵
俱起震天駭地渴賞之士鋒鏑爭先忽然一旦身首横
分宗祀屠覆取誡萬世引領南望良以寒心夫治膏肓
者必進苦口之藥决狐疑者必告逆耳之言如其迷謬
未知所投恐俞附見其已困扁鵲知其無功也勉思良
圖惟所去就(文選固由興晉書作由生事勢作事要陷/作罹  知作故知天下作帝者公孫淵作)
(昔公孫氏盤桓作游盤交疇作交酬言乎作言于用足/作之力陵轢作輮轢一震作蹔鳴然後作於是逺迹作)
(逺近咸安作大安民庶作衆庶遂隆作以隆先主作先/祖荆州作荆楚播潛作潛播丘陵作山陵迄于作迄兹)
(二邦作兩邦江介作江由而姜維作則姜維五千作六/千後事之師作後亊之表内向作内附毛羽作羽毛却)
(指二句作却指山河自以為彊虎臣武將作武臣猛將/修造作興造盛作殷盛之謂作之師主上作主將電邁)
(作電發審識作審勢徃告作徃昔永為二句永為魏藩/豊功顯報若侮慢不式作若猶侮慢未順風從作從風)
(雍益作雍梁爭馳作爭驅虎歩作武歩六師作六戎流/星作星流游龍作龍游屠覆作淪覆良以作良助治膏)
(肓二句作療膏肓之疾決狐疑之慮必作亦如其二句/作如其猶豫迷而不反困作死也作矣  晉書無伐樹)
(四/句)
　　　薦傅長虞牋
楚聞騏驥不遺能於伯樂良寳不藏輝於卞和是以輝
光夜射價連秦趙飛駟絶影終朝千里物尚有之士亦
宜然(藝文/類聚)
　　　謝賜鄣日牋
大恩賜鄣日其器雖小而禮遇甚𢎞昔衞綰錫六劒珍
而不用楚雖不敏且受而藏之(太平/御覽)
　　　與董京書(京初與隴西計吏至洛被髮行吟常/宿白社中時乞於市楚時為著作郎)
　　　(數就京語復遺之書京答以/詩後數年遁去莫知所之)
今堯舜之世胡爲懷道迷邦
　　　諫武帝賀龍見奏
頃聞武庫井中有二龍羣臣或有謂之禎祥而稱賀者
或有謂之非祥無所賀者可謂楚旣失之而齊亦未為
得也夫龍或俯鱗潛于重泉或仰攀雲漢游乎蒼昊而
今蟠于坎井同於蛙蝦者豈獨管庫之士或有隱伏厮
役之賢沒於行伍故龍見光景有所感悟願陛下赦小
過舉賢才垂夢於傅巖望想於渭濵修學官起淹滯申
命公卿舉獨行君子可惇風厲俗者又舉亮拔秀異之
才可以撥煩理難矯世抗言者無繫世族必先逸賤夫
戰勝攻取之勢幷兼混一之威五伯之事韓白之功耳
至於制禮作樂闡揚道化甫是士人出筋力之秋也伏
願陛下擇狂夫之言(並晉/書)
　　　九品奏
九品漢氏本無班固著漢書序徃代賢智以為九條此
蓋記鬼錄次第耳而陳羣依之以品生人又魏武拔竒
決於胸臆收才不問階次豈頼九品而得人今可令長
守為小中正各自品其編戸也
　　　石人銘
大象無形元氣為母杳兮㝠兮陶冶衆有(並太平/御覽)
　　　反金人銘
晉太廟左階之前有石人焉大張其口而書其胷曰我
古之多言人也無少言無少事少言少事則後生何述
焉我頌三墳五典八索九㐀賾罔深而不探理無奥而
不鈎故言滿天下而無口尤夫惟立言名乃長久胡為
塊然生鉗其口自拘廣庭終身乂手凡夫貪財烈士殉
名盜跖為濁夷柳為清鮑肆為臭蘭圃為馨莫貴澄清
莫賤滓穢二者言異歸於一㑹堯懸諫鼓舜立謗木聽
采風謠惟日不足道潤羣生化隆比屋末葉陵遲禮教
彌衰承㫖則順忤意則違時好細腰宫中皆飢時悦廣
額下作細眉逆龍之鱗必陷斯機括囊無咎乃免誅夷
顚覆厥德可為傷悲斯可用戒無妄之時假説周廟於
言為蚩是以君子追而正之(藝文御/覽合補)
　　　故太傅羊祜碑
禀二儀之純靈膺造化之沖氣文為辭宗行作世表遷
黃門侍郎受秘書監公算滅吳之略以爲孟獻營虎牢
而鄭人懼晏弱城東陽而萊子服乃進據險處開建五
城收膏腴之地奪敵人之資於是江浦馳義襁負而至
雖研精軍政用思滅敵然兼立學校闡揚典訓是以縉
紳之士鱗集仰化雲翔衡門雖泮宫之詠魯侯菁莪之
美育才無以過也銘曰金德發曜惟公作輔肇造嘉謨
建我民主不憖遺公俾屛聖皇哲人其徂孰不增傷
　　　雁門太守牽府君碑(御覽牽招碑/藝文合補)
初君與劉偹少長河朔英雄同契爲刎頸之交友有橫
波截流拊翼橫飛之志俄而委質於太祖偹遂鼎足於
蜀漢所交非常為時所忌毎自酌損乎季孟之間君體
德允直才量高傑明鑒達於世變𢎞毅足以致遠聿振
鴻翼於衮塵之表卓爾先覺於擬議之前遷鴈門太守
教民耕戰聽斷以情信賞必罰下服其命是以夷狄窘
廹罔知所安譬秋枯之隕晨風激雹之不及掩耳目也
伐叛柔服威震沙漠遺種遠迹萬里無煙銘曰烈烈君
矦文武允崇少兼七德翰飛撫戎名揚河朔威震漢中
臨危運竒在難匪從廻旌東麾撫司徐青截彼隆賊海
岱以平剖符千里為國干城
　　　尼父頌
皇矣尼父聖哲之傑德比天地明齊日月周室陵遲大
道蕪穢禮樂崩阻姦雄罔世乃養門徒廣延俊乂垂訓
列國頌聲魯衞威震夾谷義厭陳蔡德之休明幽而彌
泰超美三代風馳雲邁
　　　梁令孫矦頌
於穆君侯英才宣朗神鑒將來思通旣徃受佐陜西臨
我邦壤聲之所振下應如響明斷決疑易於指掌野有
寇盜惟矦屏之我有田疇惟矦闢之古人愼獄惟矦平
之凡此三惠如何勿思(竝藝/文)
　　　八賢吳季子贊
季子聰哲思心精微𤣥覽幽寤觸類應機
　　　八賢管仲贊
管生彎弓與桓是讐駿奔從糾塊為纍囚沐浴西郊鸞
飛詹㐀(並初/學記)
　　　顔囘贊
束身勵行宗事聖道鑽仰孜孜視予猶考
　　　白起贊
烈烈桓桓時維武安神機電斷氣濟師然南折勁楚走
魏禽韓北摧馬服淩川成丹應矦無良蘓子入關噭噭
讒口火燎于原遂焚社郵與蕭俱燔惟其殁矣古今所
歎
　　　韓信贊
淮隂屈節盤於幽賤秦失其鹿英雄交戰踐楚知亡撫
戈從漢遂寤明主超然虎奮威震趙魏擒項平難割據
山川稱孤南靣惜哉遘疑一朝書叛
　　　樂毅贊
樂生誕節實立𢎞度丹旄電麾秦韓景附威震濟西齊
愍失據惠之不敏翻然髙翥栖遲一止以保皓素
　　　莊周贊
莊周曠蕩髙才英儁本道根貞歸於大順妻亡不哭亦
何所懽慢弔鼓缶放此誕言始矯其憒近失自然
　　　榮啓期贊
榮公温雅旣怡旣懌濁以徐清寂然澹泊援琴自娛詠
此三樂睂壽無疆惟德之宅
　　　原壤贊
壤之輈張絶滅禮教實交仲尼同機合奥聖以之臧俗
以之笑獨協區外孰知其妙
　　　和氏外孫道生哀文
嗟爾道生和氏之寶玉顔豐下曜於懷抱暮春而育孟
冬而夭二十三旬竒於五日方之期頤百分之一命之
修短始則有終誰能長久與天無窮籛翁近千殤子幼
沖俱反無形㝠昧之中造化多少豈獨爾躬
　　　和氏外孫小同哀文
煜煜春華朝生夕落爾命方之猶為淺薄暫有㝠質尋
反㝠漠譬彼蜉蝣不識晦朔死尚未知生亦焉知爾雖
旬月我未之視萬物混焉天地一指杪末嬰孩安足稱
誄大人達觀同之一揆(死尚二句/上下有脱)
　　　胡母夫人哀辭
滔滔汶川浩浩雲漢乃眷洪族裁育英媛幼挺芳烈暉
光日新有美其猗有彪其文華茂春芳志厲秋霜邂逅
之遇遘兹良㑹豈惟中饋義形於外恒憑賢明以自休
頼冀享永年偕老一世景命伊何忽然長逝(華茂二句/上下有脱)
(藝並/  文)
　　　王驃騎誄
逍遙芒阿闔門下帷研精六藝採賾鈎微
　　　論屈建文
加籩之品菱芰存焉楚多陂塘菱芰所生父自嗜之而
抑按宰祝旣毁就養無方之禮又失奉死如生之義(闕/)
　　　　奪平素之欲建何忍焉
　　　祠介子推祝文
黍飯一盤醴酪二盂清泉甘水充君之儲
　　　鷹賦序
郭延考與余游其後從者韝二鷹以侍側郭逸人也好
弋獵顧盻心欲自娛樂請余為賦(並太平/御覽)
　　　杕杜賦序
家弟以虞氏梨賦見示余謂豈以梨有用之為貴杜無
用之為賤故無用獲全所以為貴有用獲殘所以為賤
故賦云爾(並藝/文)
　　　故臺賦叙
酸棗寺門外夾道左右有兩故臺訪之國老云韓王聽
訟觀臺高一十五仞雖樓泯滅然廣基似於山嶽召公
大賢猶舍甘棠區區小國而臺觀隆崇驕盈於世以鑒
來今故作賦(水經/注)
　　楊珧(字文琚𢎞農華隂人太傅駿弟/位尚書令衞將軍坐駿亊誅)
　　　馬隆將士加賞駁(涼州平朝議將加隆將士勲/賞有司奏皆先加顯爵不應)
　　　　(更授衞將軍珧/駁乃從珧議)
前精募將士少加爵命者此適所以為誘引今隆全軍
獨尅西土獲安不得便以前授塞此後功宜皆聽許以
明要信
　　　自申表(武元楊皇后薨復以珧兄駿女繼是為/悼皇后初聘后珧表從之珧歴衞將軍)
　　　　(固求遜位後/竟從駿死)
歴觀古今一族二后未嘗以全而受覆宗之禍乞以表
事藏之宗廟若如臣之言得以免禍
　　楊濟(字文通駿弟有雋才為太子太傅/數諫駿不用廢於家駿誅見害)
　　　與傅咸書(咸為尚書左丞以司隸荀愷赴從兄/喪乃造太傅楊駿叅奏駿意不平欲)
　　　　(出咸為京兆𢎞農太守駿甥李斌説駿不宜/斥出正人乃止駿弟濟素與咸善與咸書咸)
　　　　(答之濟尺牘/作王  非)
江海之流混混故能成其深廣也天下大器非可稍了
而相觀每事欲了生子癡了官事官事未易了也了事
正作癡復為快耳左丞總司天臺維正八坐此未易居
以君盡性而處未易居之任益不易也想慮破頭故具
有白
　　　　傅咸答楊濟書
衞公云酒色之殺人此甚於作直坐酒色死人不為悔
逆畏以直致禍此由心不直正欲以茍且為明哲耳自
古以直致禍者當自矯枉過直或不忠允欲以亢厲為
聲故致忿耳安有悾悾為忠益而當見疾乎(並晉/書)
　　　　答李斌書(此即論/前事也)
吾作左丞未幾而已吾為京兆雖心知此為不合然是
家鄉親里自願便從俗耳時足下問吾當去不吾答鸚
鵡子言阿安樂今到阿安樂何為不去
　　　　又與傅咸書
昨遣人相視受罰云大重以為怛然相念杖㾗不奈風
寒宜深愼䕶不可輕也當飲酒令體中常煗爲佳蘓治
瘡急痛故寄徃之(蘓一/作酥)
　　　　傅咸又答楊濟書
違距上命稽停受罰退思此罪在於不測纔加屛黜退
用戰悸何復以杖重為據小人不德所好惟酒宜於養
瘡可數致也(並傅/咸集)
　　趙休
　　　諫用三楊書(駿及弟珧濟以后家勢傾天下/有三楊之號右軍督趙休上書)
王莽五公兄弟相代今楊氏三公竝在大位而天變屢
見臣竊為陛下憂之
　　曹志(字允恭魏陳王植之子封濟北王/入晉降鄄城縣公歴㪚騎常侍)
　　　齊王攸之國議(齊王將之國博士秦秀等以齊/王宜内匡朝政志常恨其父不)
　　　　(得志於魏時為國子/祭酒奏議坐免官)
伏聞大司馬齊王當出藩東夏僃物盡禮同之二伯今
陛下為聖君稷契為賢臣内有魯衞之親外有齊晉之
輔坐而守安此萬世之基也古之夾輔王室同姓則周
公其人也異姓則太公其人也皆身在内五世反葬後
雖有五霸代興桓文譎主下有請隧之僭上有九錫之
禮終於譎而不正騐於尾大不掉豈與召公之歌棠棣
周詩之詠䲭鴞同日論哉今聖朝創業之始始之不諒
後事難工幹植不彊枝葉不茂骨鯁不存皮膚不充自
羲皇以來豈是一姓之獨有欲結其心者當有盤石之
固夫欲享萬世之利者當與天下議之故天之聰明自
我人聰明秦魏欲獨擅其威而財得没其身周漢能分
其利而親疎為之用此自聖主之深慮日月之所照事
雖淺當深謀之言雖輕當重思之志僃位儒官若言不
及禮是志㓂竊知忠不言義所不敢志以為當如博士
等議(晉書/)
　　　肉刑議(太平御覽引王隱晉書作曹彦今從藝/文作志御覽為詳㕘入  彦有肉刑議)
　　　　(見東/晉)
嚴刑以殺犯之者寡刑輕易犯蹈惡者多臣謂玩常茍
免犯法乃衆黥刖彰罪而民甚恥且創制黥刖見者知
禁彰罪表惡亦足以畏所以易曰小懲大戒豈蹈惡者
多耶假使多惡尚不致死無妨産育茍必行殺以止殺
為惡縱寡積而不已將至無人天無以大君無以尊矣
故古人寧過不殺不寧輕積殺是以為上寧寛得衆若
乃于張聽訟刑以止刑可不革舊過此以徃肉刑宜復
假令漢文于張承大亂之後創基七十國寡民希止禁
刑書鞭杖為治也肉刑於死為輕減死五百為重重不
害生足以懲姦輕則知禁禁民為非所謂相濟經常之
法議云不可或未之喻也(亦足以畏藝文/作聞者多服)
　　曹攄(字顔逺譙國人篤志好學歴襄城/太守高宻王征南司馬遇賊戰死)
　　　圍棊賦序(藝文/類聚)
昔班固造奕㫖之論馬融有圍棊之賦擬軍政以為本
引兵家以為喻葢宣尼之所以稱美而君子之所以游
慮也旣好其事而壯其辭聊因翰墨述而賦焉
　　庾峻(字山甫潁川鄢陵人仕魏侍御史入/晉賜爵關中矦歴御史中丞侍中)
　　　論宜敦禮讓表(峻拜侍中加諌議大夫常侍是/時風俗趨競禮教陵遲上疏)
臣聞黎庶之性人衆而賢寡設官分職則官寡而賢衆
為賢衆而多官則妨化以無官而棄賢則廢道是故聖
王之御世也因人之性或出或處故有朝廷之士又有
山林之士朝廷之士佐主成化猶人之有股肱心膂共
為一體也山林之士被褐懐玉太上棲於丘園高節出
於衆庶其次輕爵服逺恥辱以全志最下就列位惟無
功而能知止彼其清劭足以抑貪汚退讓足以息鄙事
故在朝之士聞其風而悦之將受爵者皆恥躬之不逮
斯山林之士避寵之臣所以為美也先王嘉之節雖離
世而德合於主行雖詭朝而功同於政故大者有玉帛
之命其次有几杖之禮以厚德載物出處有地旣廊廟
多賢才而野人亦不失為君子此先王之𢎞也秦塞斯
路利出一官唯有處士之名而無爵列於朝者商君謂
之六蝎韓非謂之五蠧時不知德惟爵是聞故閭閻以
公乘侮其鄉人郎中以上爵傲其父兄漢祖反之大暢
斯否任蕭曹以天下重四皓於南山以張良之勳而班
在叔孫之後葢公之賤而曹相諮之以政帝王貴德於
上俗亦反本於下故田叔等十人漢廷臣無能出其右
者而未嘗干禄於時以釋之貴結王生之襪於朝而其
名愈重自非主臣尚德兼愛孰能通天下之志如此其
大者乎夫不革百王之弊徒務救世之政文士競智而
務入武夫恃力而爭先官高矣而意未滿功報矣其求
不已又國無隨才任官之制俗無難進易退之恥位一
髙雖無功而不見下已負敗而後見用故因前而升則
處士之路塞矣又仕者黜陟無章是以普天之下先競
而後讓舉世之士有進而無退大人溺於動俗報政撓
於羣言衡石為之失平清濁安可復分昔者先王患向
之所以取天下者今之為弊是故功成必改其物業定
必易其教雖以爵禄使下臣無貪陵之行雖以甲兵定
功主無窮武之悔也臣愚以為古者大夫七十懸車今
自非元功國老三司上才可聽七十致仕則士無懐禄
之嫌矣其父母八十可聽終養則孝莫大於事親矣吏
歴試無績依古終身不仕則官無秕政矣能小而不能
大可降還蒞小則使人以器矣人主進人以禮退人以
禮人臣亦量能受爵矣其有孝如王陽臨九折而去官
潔如貢禹冠一免而不著及知止如王孫知足如疎廣
雖去列位而居東野與人父言依於慈與人子言依於
孝此其出言合於國檢危行彰於本朝去勢如脱屣路
人為之隕涕辭寵如金石庸夫為之興行是故先王許
之而聖人貴之夫人之性陵上猶水之趨下也益而不
已必決升而不已必困始於匹夫行義不敦終於皇輿
為之敗績固不可不愼也下人幷心進趣上宜以退讓
去其甚者退讓不可以刑罰使莫若聽朝士時時從志
山林徃徃間出無使入者不能復出徃者不能復反然
後出處交泰提衡而立時靡有爭天下可得而化矣(晉/)
(書/)
　　　祖德頌(藝文/類聚)
思文我祖降兹嶽靈綿綿之迹時惟初生天難忱斯駿
命靡常世祚中衰官族消亡念昔底績惟乃舊章烈祖
勤止其德允荒漢后不辟公族剝亂難起蕭墻政由豎
宦監彼天眚我不干時縱德遺寵顯志遁思均樂公侯
逸豫無期烈祖底戒營兹垣墉曾孫篤之永世悠同
　　庾䨹(字𤣥默太僕嶷之子/峻從兄弟見庾氏譜)
　　　大槐賦序
余去許都將歸洛京舍於嵩嶽之下而植斯樹焉遂作
賦(藝文/類聚)
　　庾敳(字子嵩峻第二子歴遷吏部郎東/海王越軍諮祭酒為石勒所害)
　　　幽人箴(藝文作庾凱幽人箴按隋經籍志晉太/傅從事中郎庾敳集一卷舊唐經籍志)
　　　　(作庾凱列西晉藝文亦/出唐當是誤敳為凱)
有物混成先天地生乃剖乃判二儀既分高卑以陳貴
賤攸位榮辱相換乾道尚謙人神同符危由忽安溢緣
釋虚茍識玅膏厥美有腴韓信躭齊殞首鍾室子房辭
留高迹卓逸貴不足榮利不足希華繁則零樂極則悲
歸數明白勢豈容違人徒知所以進而忘所以退穰矦
安寵襄公失愛始乘夷道終嬰其類羲和升而就翳望
舒滿而就虧盈挹之分自然之規悠悠庶人如何弗疑
幽人守虚仰鑽𤣥遠敢草斯箴敬咨黻冕
　　庾純(字謀甫峻之弟累遷黄門侍/郎封關内矦歴尚書拜少府)
　　　自劾表(純為河南尹以賈充姦佞舉充西鎮關/中充由是不平充嘗宴朝士而純後至)
　　　　(純之先有伍伯者充之先有市魁者以此相/譏及行酒充不時飲因致怒爭充上表解職)
　　　　(純上印綬自劾詔免純官又以純父老不求/供養使據典禮正其臧否何曾等議武帝復)
　　　　(下/詔)
司空公賈充請諸鄉校幷及臣臣不自量飲酒過多醉
亂行酒重酌於公公不肯飲言語徃來公遂呵臣父老
不歸供養卿為無天地臣不服罪自引而更忿怒厲聲
名公臨時諠譊遂至荒越禮八十月制誠以衰老之年
變難無常也臣不惟生育之恩求養老父而懐禄貪榮
烏鳥之不若充為三公論道興化以教義責臣是也而
以枉錯直居下犯上醉酒迷荒昏亂儀度臣得以凡才
擢授顯任易戒濡首論誨酒困而臣聞義不服過言盈
庭黷慢台司違犯憲度不可以訓請臺免臣官廷尉結
罪大鴻臚削爵土勑身不謹伏須罪誅(杜氏通典奏云/而臣不惟生育)
(之恩輸情自歸求養老父而懐禄貪榮久廢定省充位/為三公論道興化以教義責臣是也臣謹按河南尹關)
(内侯庾純違犯憲度不可以訓臣謹以劾請臺免官廷/尉理罪大鴻臚削爵土謹遣丞臣韓微上所佩河南尹)
(章綬關内侯印/綬伏請罪誅)
　　　　武帝詔
先王崇尊卑之禮明貴賤之叙著温克之德記沉酗之
禍所以光宣道化示人軌儀也昔廣漢陵慢宰相獲犯
上之刑灌夫託醉肆忿致誅斃之罪純以凡才僃位卿
尹不惟謙敬之節不忌覆車之戒陵上無禮悖言自口
宜加顯黜以肅朝倫
　　　　太傅何曾太尉荀顗驃騎將軍齊王攸等
　　　　庾純不求供養議
凡斷正臧否宜先稽之禮律八十者一子不從政九十
者其家不從政新令亦如之按純父年八十一純兄弟
六人三人在家不廢侍養純不求供養其於禮律未有
違也司空公以純僃位卿尹望其有加於人而純荒醉
肆其忿怒臣以為純不逺布孝至之行而近惜常人之
失應在譏貶
　　　　司徒石苞議
純榮官忘親惡聞格言不忠不孝宜除名削爵土
　　　　司徒西曹掾劉斌議
敦叙風俗以人倫為先人倫之教以忠孝為主忠故不
忘其君孝故不遺其親若孝必專心於色養則明君不
得而臣忠必不顧其親則父母不得而子也是以為臣
者必以義斷其恩為子者必以情割其義在朝則從君
之命在家則隨父之制然後君父兩濟忠孝各序純兄
峻以父老求歸峻若得歸純無不歸之勢峻不得歸純
無得歸之理純雖自聞同不見聽近遼東太守孫和廣
漢太守鄧良皆有老母良無兄弟授之遠郡辛苦自歸
皆不見聽且純近為京尹父在界内時得自啓定省獨
於禮法外處其貶黜斌愚以為非理也禮年八十一子
不從政純有二弟在家不為違禮又令年九十乃聽悉
歸今純父實未九十不為犯令罵辱宰相宜加放斥以
明國典聖恩愷悌示加貶退臣愚無所清議(通典奏曰/純有一兄)
(二弟/在家)
　　　　河南尹功曹史龎札等表
臣郡前尹關内矦純醉酒失常戊申詔書旣免尹官以
父篤老不求供養下五府依典禮正其臧否臣謹按三
王養老之制八十一子不從政九十其家不從政斯誠
使人無闕孝養之道為臣不違在公之節也先王制禮
垂訓莫尚於周當其時也姫公留周伯禽之魯孝子不
匱典禮無愆今公府議七十時制八十月制欲以駮奪
從政之限削除爵土是為公旦立法還自越之魯矦為
子卽為罰首也石奮期頤四子列郡近太宰獻王諸子
亦在藩外古今同符忠孝竝濟臣聞悔吝之疵君子有
之尹性少飲多遂至沉醉尹醒聞知悼恨前失執謙引
罪深自奏劾求入重法今公府不原所由而謂傲狠是
為重罪過醉之言而沒迷復之義也臣聞父子天性愛
由自然君臣之交出自義合而求忠臣必於孝子是以
先王立禮敬同於父原始要終齊於所生如此猶患人
臣罕能致身今公府議云禮律雖有常限至於疾病歸
養不奪其志如此則為禮禁正直而陷入以詐違越王
制開其殆原尹少履清苦事親色養歴職内外公亷無
私此陛下之所以屢發明詔而尹之所以仍見擢授也
尹行已也恭率下也敬先衆後已實是宿心一旦由醉
責以暴慢按奏狀不忠不孝羣公建議削除爵土此愚
臣所以自悲自悼拊心泣血也按今父母年過八十聽
令其子不給限外職誠以得有歸來之緣今尹居在郡
内前每表屢䝉定省尹昆弟六人三人在家孝養不廢
兄侍中峻家之嫡長徃比自表求歸供養詔諭不聽國
體法同兄弟無異而虚責尹不求供養如斯臣懼長假
餙之名而損忠誠之實也夫禮者所以經國家定社稷
也故陶唐之隆順考古典周成之美率由舊章伏惟陛
下聖德欽明敦禮崇教疇諮四嶽以詳典制尹以犯違
受黜而所由者醉公以教義見責而所因者忿積忿以
立議由醉以得罪禮律不復為斷文致欲以成法是以
愚臣敢冒死亡之誅而恥不伸於盛明之世惟䝉哀察
　　　　武帝下詔
自中世以來多為貴重順意賤者生情故令釋之定國
得揚名於前世令議責庾純不惟温克醉酒沉湎此責
人以齊聖也疑賈公亦醉若其不醉終不於百客之中
責以不去官供養也大晉依聖人典禮制臣子出處之
宜若有八十皆當歸飬亦不獨純也古人云由醉之言
俾出童羖明不責醉恐失度也所以免純者當為將來
之醉戒耳齊王劉掾議當矣
　　庾旉(字允臧純子/歴國子祭酒)
　　　諫齊王攸就國表(旉與博士太叔廣劉暾繆蔚/郭頤秦秀傅珍等上表旉草)
　　　　(議先以呈父純純不禁太常鄭默博士祭酒/曹志並過其事武帝大怒事下有司尚書朱)
　　　　(整禇䂮等奏付廷尉科罪旉父純詣廷尉自/首旉以議草見示愚淺聽之詔免純罪廷尉)
　　　　(劉頌又奏旉等大不敬棄市論尚/書夏侯駿等為駮正下詔除名)
書稱帝堯克明俊德以親九族武王光有天下兄弟之
國十有六人同姓之國四十人元勳睦親顯以殊禮而
魯衞齊晉大啓土宇竝受分器所謂惟善所在親疎一
也大晉龍興隆唐周之遠蹟王室親屬佐命功臣咸受
爵土而四海乂安今吳會已平詔大司馬齊王出統方
嶽當遂撫其國家將準古典以垂永制昔周之選建明
徳以左右王室也則周公為太宰康叔為司㓂聃季為
司空及召芮畢毛諸國皆入居公卿大夫之位明股肱
之任重守地之位輕也未聞古典以三事之重出之國
者漢氏諸矦王位尊勢重在丞相三公上其入讚朝政
者乃有兼官其出之國亦不復假台司虚名為隆寵也
昔申無宇曰五大不在邊先儒以為貴寵公子公孫累
世正卿也又曰五細不在庭先儒以為賤妨貴少陵長
逺間親新間舊小加大也不在庭不在朝廷為政也又
曰親不在外覉不在内今棄疾在外鄭丹在内君其少
戒之叔向有言公室將卑其枝葉先落公族公室之本
而去之諺所謂芘焉而縱尋斧柯者也今使齊王賢邪
則不宜以母弟之親尊居魯衞之常職不賢邪不宜大
啓土宇表見東海也古禮三公無職坐而論道不聞以
方任嬰之惟周室大壞宣王中興四夷交侵救急朝夕
然後命召穆公征淮夷故其詩曰徐方不囘王曰旋歸
宰相不得久在外也今天下已定六合為家將數延三
事與論太平之基而更出之去王城二千里違舊章矣
　　　　尚書朱整禇䂮等奏
旉等侵官離局迷罔朝廷崇餙惡言假託無諱請收旉
等八人付廷尉科罪
　　　　武帝詔
旉等僃為儒官不念奉憲制不指答所問敢肆其誣罔
之言以干亂視聽而旉是議主應為戮首但旉及家人
竝自首大信不可奪秦秀傅珍前者虚妄幸而得免復
不以為懼當加罪戮以彰凶慝猶復不忍皆丐其死命
秀珍旉等竝除名(竝晉/書)
　　秦秀(字𤣥良新興雲中人為/博士前後凡二十年)
　　　何曾諡繆醜公議(武帝不從/䇿謚曰孝)
故太宰何曾雖階世族之𦙍而少以高亮嚴肅顯登王
朝事親有色養之名在官奏科尹模此二者實得臣子
事上之槪然資性驕奢不循軌則詩云節彼南山惟石
巖巖赫赫師尹人具爾瞻言其德行髙峻動必以禮耳
邱明有言儉德之恭侈惡之大也大晉受命勞謙隱約
曾受寵二代顯赫累世曁乎耳順之年身兼三公之位
食大國之租荷保傅之貴執司徒之均二子皆金貂卿
校列於帝側方之古人責深負重雖舉門盡死猶不稱
位而乃驕奢過度名被九域行不履道而享位非常以
古義言之非惟失輔相之宜違斷金之利也穢皇代之
美壊人倫之教生天下之醜示後生之傲莫大於此自
近世以來宰臣輔相未有受垢辱之聲被有司之劾父
子塵累而䝉恩貸若曾者也周公弔二季之陵遲哀大
教之不行於是作諡以紀其終曾參奉之啓手歸全易
簀而沒葢明愼終死而後已齊之史氏亂世陪臣耳猶
書君賊累死不懲況於皇代守典之官敢畏彊盛而不
盡禮管子有言禮義亷恥是謂四維四維不張國乃滅
亡宰相大臣人之表儀若生極其情死又無貶是則帝
室無正刑也王公貴人復何畏哉所謂四維復何寄乎
謹按諡法名與實爽曰繆怙亂肆行曰醜曾之行已皆
與此同宜諡繆醜公
　　　賈充諡荒公議(詔謚/曰武)
充舍宗族弗授而以異姓為後悖禮溺情以亂大倫昔
鄫養外孫莒公子為後春秋書莒人滅鄫聖人豈不知
外孫親邪但以義推之則無父子耳又按詔書自非功
如太宰始封后如太宰所取必已自出如太宰不得以
為比然則以外孫為後自非元功顯德不之得也天子
之禮葢可然乎絶父祖之血食開朝廷之禍門諡法昬
亂紀度曰荒請諡荒公(充立韓壽/子為後)
　　　論王濬平吳功奏(濬有平吳之勳為王渾所譖/毁武帝無明賞罰以濬為輔)
　　　　(國大將軍天下/咸怨秀上言)
自大晉啓祚輔國之號率以舊恩此為王濬無功之時
受九列之顯位立功之後更得寵人之辱號也四海視
之孰不失望蜀小吳大平蜀之後二將皆就加三事今
濬還而降等天下安得不惑乎吳之未亡也雖以三祖
之神武猶躬受其屈以孫皓之虚名足以驚動諸夏每
一小出雖聖心知其垂亡然中國輙懐惶怖當爾時有
能借天子百萬之衆平而有之與國家結兄弟之交臣
恐朝野實皆甘之耳今濬舉蜀漢之卒數旬而平吳雖
舉吳人之財寳以與之本非已分有焉而遽與計校乎
　　叚灼(字休然敦煌人/歴魏興太守)
　　　追理鄧艾疏(灼初為鄧艾鎮西司馬從艾伐蜀/有功累遷議郎艾以反族誅武帝)
　　　　(卽位上疏理艾帝/省表甚嘉其意)
故征西將軍鄧艾心懐至忠而荷反逆之名平定巴蜀
而受三族之誅臣竊悼之惜哉言艾之反也以艾性剛
急矜功伐善而不能協同朋類輕犯雅俗失君子之心
故莫肯理之臣敢昧死言艾所以不反之狀艾本屯田
掌犢人宣皇帝拔之於農吏之中顯之於宰府之職處
内外之官據文武之任所在輙有名績固足以明宣皇
帝之知人矣㑹值洮西之役官兵失利刺史王經困於
圍城之中當爾之時二州危懼隴右懔懔幾非國家之
有也先帝以為深憂重思惟可以安邊殺敵莫賢於艾
故授之以兵馬觧狄道之圍圍觧留屯上邽承官軍大
敗之後士卒破膽將吏無氣倉庫空虚器械殫盡艾欲
積榖彊兵以待有事是歲少雨又為區種之法手執耒
耜率先將士所統萬數而身不離僕虜之勞親執士卒
之役故落門段谷之戰能以少擊多摧破彊賊斬首萬
計遂委艾以廟勝成圖指授長策艾受命忘身龍驤麟
振前無堅敵蜀地阻險山高谷深而艾歩乘不滿二萬
束馬懸車自投死地勇氣凌雲將士乘勢故能使劉禪
震怖君臣面縛軍不踰時而巴蜀蕩定此艾固足以彰
先帝之善任矣艾功名已成亦當書之竹帛傳祚萬世
七十老公復何所求哉艾以禪初降逺郡未附矯令承
制權安社稷雖違常科有合古義原心定罪事可詳論
故鎮西將軍鍾㑹有吞天下之心恐艾威名知必不同
因其疑以構成其事艾被詔書卽遣彊兵束身就縛不
敢顧望誠自知奉見先帝必無當死之理也㑹受誅之
後艾叅佐官屬部曲將吏愚戇相聚自共追艾破壞檻
車解其囚執艾在困地是以狼狽失據夫反非小事若
懐惡心卽當謀及豪傑然後乃能興動大衆不聞艾有
腹心一人臨死口無惡言獨受腹背之誅豈不哀哉故
見之者垂涕聞之者歎息此賈誼所以慷慨於漢文天
下之事可為痛哭者良有以也陛下龍興闡𢎞大度受
誅之家不拘叙用聽艾立後祭祀不絶昔秦人憐白起
之無罪吳人傷子胥之寃酷皆為之立祠天下之人為
艾悼心痛恨亦由是也謂可聽艾門生故吏收艾尸柩
歸葬舊墓還其田宅以平蜀之功繼封其後使艾闔棺
定諡死無所恨赦寃魂於黃泉收信義於後世則天下
狥名之士思立功之臣必投湯火樂為陛下死矣
　　　陳時宜書
臣聞天時不如地利地利不如人和三里之城五里之
郭圜圍而攻之有不剋者此天時不如地利城非不高
池非不深榖非不多兵非不利委而去之此地利不如
人和然古之王者非不先推恩德結固人心人心茍和
雖三里之城五里之郭不可攻也人心不和雖金城湯
池不能守也臣推此以廣其義舜彈五弦之琴詠南風
之詩而天下自理由堯人可比屋而封也曩者多難姦
雄屢起攪亂衆心刀鋸相乘流死之孤哀聲未絶故臣
以為陛下當深思逺念杜漸防萌彈琴詠詩垂拱而已
其要莫若推恩以協和黎庶故推恩足以保四海不推
恩不足以保妻子是故唐堯以親睦九族爲先周文以
刑于寡妻為急明王聖主莫不先親後疏自近及遠臣
以為太宰司徒衞將軍三王宜留洛中鎮守其餘諸王
自州征足任者年十五以上悉遣之國為選中郎傅相
才兼文武以輔佐之聽於其國繕修兵馬廣布恩信必
撫下猶子愛國如家君臣分定百世不遷連城開地為
晉魯衞所謂磐石之宗天下服其彊矣雖云割地譬猶
囊漏貯中亦一家之有耳若慮後世彊大自可豫為制
度使得推恩以分子弟如此則枝分葉布稍自削小漸
使轉至萬國亦後世之利非所患也昔在漢世諸吕自
疑内有朱虚東牟之親外有諸矦九國之彊故不敢動
揺於今之宜諸侯彊大是為泰山之固非我族類其心
必異而魏法禁錮諸王親戚隔絶不祥莫大焉間者無
故又𤓰分天下立五等諸矦上不象賢下不議功而是
非雜揉例受茅土似權時之宜非經久之制將遂不改
此亦煩擾之人漸亂之階也夫國之興也由於九族親
睦黎庻協和其衰也在於骨肉疏絶百姓離心故夏邦
不安伊尹歸殷殷邦不和吕氏入周殷監在於夏后去事
之誡誠來事之鑒也
　　　又陳伐蜀功賞奏
昔伐蜀募取涼州兵馬羌胡健兒許以重報五千餘人
隨艾討賊功皆第一而乙亥詔書州郡將督不與中外
軍同雖在上功無應封者唯金城太守楊欣所領兵以
逼江由之勢得封者三十人自金城以西非在欣部無
一人封者茍在中軍之例雖下功必矦如州郡雖下功
高不封非所謂近不重施遠不遺恩之謂也臣聞魚懸
由於甘餌勇夫死於重報故荆軻慕燕丹之義專諸感
闔閭之愛匕首振於秦庭吳刀耀於魚腹視死如歸豈
不有由也哉夫功名重賞士之所競不平致怨由來久
矣詩云尸鳩在桑其子七兮淑人君子其儀一兮臣以
為此等宜䝉爵賞
　　　假還上表(灼前後陳事輙見省覽然身微宦孤/乃取長假還鄉里臨行遣息上表帝)
　　　　(覽異焉擢為明威/將軍魏興太守)
臣受恩三世剖符守境試用無績沉伏數年犬馬之力
無所復堪陛下𢎞廣納之聽採狂夫之言原臣侵官之
罪不問干忤之愆天地恩厚於臣足矣臣聞忠臣之於
其君猶孝子之於其親進則有欣然之慶非貪官也退
則有戚然之憂非懷禄也其意在於不忘光君榮親情
所不能已已者也臣伏自悼私懐至恨生長荒裔而久
在外任自還抱疾未嘗覲見陛下竟不知臣何人此臣
之恨一也遭運㑹之世値有事之時而不能垂功名於
竹帛此臣之恨二也逮事聖明之君而尫悴羸劣陳力
又不能當歸死於地下此臣之恨三也哀二親蚤亡隕
兄弟竝凋喪孝敬無復施於家門此臣之恨四也夏之
日忽以過冬之夜尋復來人生百歲尚以為不足而臣
中年嬰災此臣之恨五也慙日月之所養愧昊蒼而無
報此臣之所以懐五恨而歎息臨歸路而自悼者也語
有之曰華言虚也至言實也苦言藥也甘言疾也臣欲
言天下太平而靈龜神狐未見仙芝萐莆未生麒麟未
游乎靈禽之囿鳳凰未儀於太極之庭此臣之所不敢
華言而為佞者也昔漢高祖初定天下于時戍卒婁敬
上書諫曰陛下取天下不與成周同而欲比隆成周臣
竊以為不侔於是漢祖感悟深納其言賜姓為劉氏又
顧謂陸賈曰為我著秦所以亡而吾所以得之者賈乃
作新語之書述叙前世成敗以為勸戒又田肯建一言
之計非親子弟莫可使王齊者而受千金之賜故世稱
漢祖之寛明博納所以能成帝業也今之言世者皆曰
堯舜復興天下已太平矣臣獨以為未亦竊有所勸焉
且百王垂制聖賢吐言來事之明鑒也孟子曰堯不能
以天下與舜則舜之有天下也天與之也昔舜為相堯
崩三年之喪畢舜避堯之子於南河天下諸矦朝覲者
訟獄者不之堯之子而之舜舜曰天也乃之中國踐天
子位焉若居堯之宫逼堯之子非天所與者也曩昔西
有不臣之蜀東有僭號之吳三主鼎足竝稱天子魏文
帝率萬乘之衆受禪於靡陂而自以德同唐虞以為漢
獻卽是古之堯自謂卽是今之舜乃謂孟軻孫卿不通
禪代之變遂作禪代之文刻石垂戒班示天下傳之後
世亦安能使將來君子皆曉然心服其義乎然魏文徒
希慕堯舜之名推新集之魏欲以同於唐虞之盛忽骨
肉之恩忘藩屛之固竟不能使四海賓服混一皇化而
于時羣臣莫有諫者不其過矣哉孫卿曰堯舜禪讓是
不然矣天下者至重也非至彊莫之能任至大也非至
辯莫之能分至衆也非至明莫之能見此三至者非聖
人莫之能盡由此言之孫卿孟軻亦各有所不取焉陛
下受禪從東府入西宫兵刃耀天旌旗翳日雖應天順
人同符唐虞然法度損益則亦不異於魏文矣故宜資
三至以彊制之而今諸王有立國之名而無襟帯之實
又蜀地有自然之險是歴世姦雄之所闚𨵦逋逃之所
聚也而無親戚子弟之守此豈深思逺慮杜漸防萌者
乎昔漢文帝據已成之業六合同風天下一家而賈誼
上䟽陳當時之勢猶以為譬如抱火厝於積薪之下而
寢其上火未及然因謂之安此言誠存不忘亡安不忘
亂者也然臣之慺慺亦竊願陛下居安思危無曰高高
在上常念臨深之義不忘履冰之戒盡除魏世之弊法
綏以新政之大化使萬邦欣欣喜戴洪惠昆蟲草木咸
䝉恩澤朝廷詠康哉之歌山藪無伐檀之人此固天下
所視望者也陛下自初踐阼發無諱之詔置箴諫之官
赫然寵異諤諤之臣以明好直言之信恐陳事者知直
言之不用皆杜口結舌祥瑞亦曷由來哉臣無陸生之
才不在顧問之地蓋聞主聖臣直義在於有犯無隱臣
不惟疏遠未信而言敢歴論前代隆名之君及亡敗之
主廢興所由又博陳舉賢之路廣開養老之制崇必信
之道又張設議者之難凡五事以聞臣之所言皆直陳
古今已行故事非新聲異端也辭義實淺不足採納然
臣私心誠謂有可發起覺悟遺忘願陛下察臣愚忠愍
臣狂直無使天下以言者為戒疾痛增篤退念桑梓之
詩惟狐死之義輙取長休歸近墳墓顧瞻宫闕繫情皇
極不勝丹欵遣息穎表言其一曰臣聞善有章也著在
經典惡有罰也戒在刑書上自遠古下洎秦漢其明王
覇主及亡國闇君故可得而稱至於忠蹇賢相及佞謟
奸臣亦可得而言故朝有諤諤盡規之臣無不昌也任
用阿諛唯唯之士無不亡也是有國者皆欲求忠以自
輔舉賢以自佐而亡國破家者相繼皆由任失其人所
謂賢者不賢忠者不忠也臣謹言前任賢所由興任不
肖所以亡者堯之末年四凶在朝而不去八元在家而
不舉然致天平地寧四門穆穆其功固在重華之為相
夏癸放於鳴條商辛梟於牧野此俱萬乘之主而國滅
身擒由不能屬任賢相用婦人之言荒滛無道肆志沉
宴作靡靡之樂長夜之飲於是登糟邱臨酒池觀牛飲
望肉林龍逄忠而被害比干諫而剖心天下之所以歸
惡者也太甲暴虐顛覆湯之典制於是伊尹放之桐宫
而能改悔反善三年而後歸于亳旣已放而復還殷道
微而復興諸矦咸服號稱太宗實頼阿衡之盡忠也周
室旣衰諸矦竝爭天王微弱政遂陵遲齊桓公滛亂之
主耳然所以能九合一匡之功有尊周之名誠管夷吾
之力及其死也蟲流出門豈非任豎貂之過乎且一桓
公之身得管仲其功如彼用豎貂其亂如此夫榮辱存
亡實在所任可不審哉秦本伯翳之後微微小邑至秦
仲始大有車馬禮樂侍御之好焉自穆公至於始皇皆
能留心待賢逺求異士招由余於西戎致五羖於宛市
取丕豹於晉鄉迎蹇叔於宗里由是四方雄俊繼踵而
至故能世為强國吞滅諸矦奄有天下兼稱皇帝由謀
臣之助也道化未淳崩於沙邱胡亥乘虐用詐自悞不
能𢎞濟統緒克成堂構而乃殘賊仁義毒流黔首故陳
勝吳廣奮臂大呼而天下響應於是趙高逆亂閻樂承
㫖二世窮廹自戮望夷子嬰雖立去帝為王孤危無輔
四旬而亡此由邪臣擅命指鹿為馬所以速秦之禍也
秦失其鹿豪傑競逐項羽旣得而失之其咎在烹韓生
而范增之謀不用假令羽旣距項伯之邪説斬沛公於
鴻門都咸陽以號令諸侯則天下無敵矣而羽距韓生
之忠諫背范增之深計自謂霸王之業已定都彭城還
故鄉為晝被文繡此蓋世俗兒女之情耳而羽榮之是
故五載為漢所擒至死尚不知覺悟乃曰天亡我非戰
之罪甚痛矣哉且夫士之歸仁猶水之歸下禽之走曠
野故曰為川驅魚者獺也為藪驅雀者鸇也為湯武驅
人者桀紂也漢高起於布衣提三尺之刃而取天下用
六國之資無唐虞之禪豈徒頼良平之奇謀盡英雄之
智力而已乎亦由項氏為驅人也子孫承基二百餘年
逮成帝委政舅家使權勢外移安昌矦張禹者漢之三
公成帝保傅也帝親幸其家拜禹牀下深問天葘人事
禹當惟大臣之節為社稷深慮忠言嘉謀陳其葘患則
王氏不得專權寵王莽無緣乘勢位遂託雲龍而登天
衢令漢祚中絶也禹佞謟不忠挟懐私計徒低仰於五
侯之間茍取容媚而已是以朱雲抗節求尚方斬馬劒
欲以斬禹以戒其餘可謂至忠矣而成帝尚復不寤乃
以為居下訕上廷辱師傅罪死無赦詔御史將雲下欲
急烹之雲攀殿折檻幸頼左將軍辛慶忌叩頭流血以
死爭之若不然則雲已摧碎矣後雖釋檻不修欲以彰
明直臣誠足以為後世之戒何益於漢室所由亡也哉
然世之論者以為亂臣賊子無道之甚者莫過於莽此
亦由紂之不善不如是之甚也傳稱莽始起外戚折節
力行以要名譽宗族稱孝朋友歸仁及其輔政成哀之
際勤勞國家動見稱述然于時人士詣闕上書薦莽者
不可稱紀内外羣臣莫不歸莽功德遭遇漢室中微國
嗣三絶而太后壽考為之宗主故莽得遂策命孺子而
奪其位也昔湯武之興亦逆取而順守之耳向莽深惟
殷周取守之術崇道德務仁義履信實去華偽施惠天
下十有八年恩足以感百姓義足以結英雄人懐其德
豪傑竝用如此宗廟社稷宜未滅也光武雖復賢才大
業詎可冀哉莽卽位之後自謂得天人之助以為功廣
三王德茂唐虞乃自驕矜奮其威詐班宣符䜟震暴殘
酷窮凶極惡人怨神怒冬雷電以驚其耳目夏地動以
惕其心腹而莽猶不知覺悟方復重行不順時之令竟
連伍之刑佞媚者親幸忠諫者誅夷由是天下忿憤内
外俱發四海分崩城池不守身死於匹夫之手為天下
笑豈不異哉其所由然者非取之過而守之非道也莽
旣屠肌六合雲擾劉聖公已立而不辨盆子承之而覆
敗公孫述又稱帝於蜀漢如此數子固非所謂應天順
人者徒為光武之驅除者耳夫天下者蓋亦天下之天
下非一人之天下也殷商之旅其㑹如林矢於牧野維
予矦興又曰矦服于周天命靡常由此言之主非常人
也有德則天下歸之無德則天下叛之故古之明王其
勞心逺慮常如臨川無津涯於是法天地象四時隆恩
德敬大臣近忠直逺佞人仁孝著乎宫牆𢎞化洽乎兆
庶為平直如砥矢信義感人神雖有椒房外戚之寵不
受其委曲之言雖有近習愛幸之豎不聽其姑息之辭
四門穆穆闢而不闔待諫者而無忌恒戰戰慄慄不忘
戒懼所以欲永終天禄恐為將來賢聖之驅除也且臣
聞之懼危者常安者也憂亡者恒存者也使夫有國之
君能安不忘危存不忘亡則本枝百世長保榮祚名位
與天地無窮亦何慮乎為來者之驅除哉傳有之曰狂
夫之言明主察焉其二曰士之立業行非一槩吳起貪
官母死不歸殺妻求將不孝之甚然在魏使秦人不敢
東向在楚則三晉不敢南謀曾參閔騫誠孝子也不能
宿夕離其親豈肯出身致死渉危險之地哉今大晉應
期運之所授齊聖美於有虞而吳人不臣稱帝私附此
亦國之羞也陛下誠欲致熊羆之士不二心之臣使奮
威淮浦震服蠻荆者故宜疇咨博采廣開貢士之路薦
巖穴舉賢才徴命考試匪俊莫用今臺閣選舉塗塞耳
目九品訪人唯問中正故據上品者非公侯之子孫則
當塗之昆弟也二者茍然則篳門蓬户之士安得不有
陸沉者哉其三曰昔田子方養老馬而窮士知所歸況
居天下之廣居立天下之正位行天下之大道乎昔明
王聖主無不養老老人衆多未必皆賢不可悉養故父
事三老所以明孝宗事五更所以明敬孟子曰吾老以
及人之老吾幼以及人之幼今天下雖定而華山之陽
無放馬之羣桃林之下未有休息之牛故以吳人尚未
臣服故也夫饑者易為食渴者易為飲天下元元瞻望
新政願陛下思子方之仁念犬馬之勞思帷葢之報發
仁惠之詔廣開養老之制其四曰法令賞罰莫大乎信古
人有言人而無信不知其可況有養人以惠使人以義
而可以不信行之哉臣前為西郡太守被州所下己未
詔書羌胡道逺其但募取樂行不樂勿彊臣被詔書輙
宣恩廣募示以賞信所得人名卽條言征西其晉人自
可差簡丁彊如法調取至於羌胡非恩意告諭則無欲
度金城河西者也自徃每興軍度河未曾有變故刺史
郭綏勸帥有方深加奨厲要許重報是以所募感恩利
賞遂立績效功在第一今州郡督將竝已受封羌胡健
兒或王或矦不䝉論叙也晉文猶不貪原而失信齊桓
不惜地而背盟況聖主乎其五曰昔周漢之興樹親建
德周因五等之爵漢有河山之誓及其衰也神器奪於
重臣國祚移於他人故滅周者秦非姬姓也代漢者魏
非劉氏也於今國家大計使異姓無裂土專封之邑同
姓竝據有連城之地縱復令諸王後世子孫還自相幷
蓋亦楚人失繁弱於雲夢尚未為亡其弓也其於神器
不移他族則始祖不遷之廟萬年億兆不改其名矣大
晉諸王二十餘人而公矦伯子男五百餘國欲言其國
皆小乎則漢祖之起俱無尺土之地況有國者哉將謂
大晉世世賢聖而諸侯之𦙍常不肖耶則放勛欽明而
有丹朱瞽瞍頑凶而有虞舜天下有事無不由兵而無
故多樹兵本廣開亂原臣故曰五等不便也臣以為可
如前表諸王宜大其國增益其兵悉遣守藩使形勢足
以相接則陛下可高枕而卧耳臣以為公矦伯子男名
號皆宜改易之使封爵之制禄奉禮秩竝同天下諸矦
之例臣聞與覆車同軌者未嘗安也與死人同病者未
嘗生也與亡國同法者未嘗存也況夫巍巍大晉方將
登泰山禪梁父刻石書勲垂示無窮宜逺鑒徃代興廢
深為嚴防使著事奮筆必有紀焉昔伊尹恥其君不為
堯舜此臣所以私懐慷慨自忘輕賤者也(竝晉/書)
　
　
　
　
　
　西晉文紀巻十一
欽定四庫全書
　西晉文紀巻十二　　　　明　梅鼎祚　編
西晉(十二/)
　　皇甫謐(字士安安定朝那人沈静寡欲以著/述為務自號𤣥晏先生累徵不就)
　　　辭聘書(武帝下詔敦聘謐/自稱草莽臣上疏)
臣以尫弊迷於道趣因疾抽簪散髪林阜人綱不閒鳥
獸為羣陛下披榛採蘭并收蒿艾是以臯陶振褐不仁
者逺臣惟頑䝉備食晉粟猶識唐人擊壤之樂宜赴京
城稱夀闕外而小人無良致葘速禍乆嬰篤疾軀半不
仁右脚偏小十有九載又服寒食藥違錯節度辛苦荼
毒於今七年隆冬裸袒食冰當暑煩悶加以咳逆或若
温瘧或類傷寒浮氣流腫四肢酸重於今困劣救命呼
噏父兄見出妻息長訣仰迫天威扶輿就道所苦加焉
不任進路委身待罪伏枕歎息臣聞韶衛不並奏雅鄭
不兼御故卻子入周禍延王叔虞丘稱賢樊姬掩口君
子小人禮不同器况臣糠䵃糅之彫胡庸夫錦衣不稱
其服也竊聞同命之士咸以畢到唯臣疾疢抱釁牀蓐
雖貪明時懼斃命路隅設臣不疾已遭堯舜之世執志
箕山猶當容之臣聞上有明聖之主下有輸實之臣上
有在寛之政下有委情之人唯陛下留神垂恕更旌瓌
俊索隠於傅巖收釣於渭濵無令泥滓乆濁清流(晉書/)
　　　三都賦序(文選載/)
𤣥晏先生曰古人稱不歌而頌謂之賦然則賦也者所
以因物造端敷𢎞體理欲人不能加也引而申之故文
必極美觸類而長之故辭必盡麗然則美麗之文賦之
作也昔之為文者非茍尚辭而已將以紐之王教本乎
勸戒也自夏殷以前其文隠没靡得而詳焉周監二代
文質之體百世可知故孔子采萬國之風正雅頌之名
集而謂之詩詩人之作雜有賦體子夏序詩曰一曰風
二曰賦故知賦者古詩之流也至於戰國王道陵遲風
雅寢頓於是賢人失志詞賦作焉是以孫卿屈原之屬
遺文炳然辭義可觀存其所感咸有古詩之意皆因文
以寄其心託理以全其制賦之首也及宋玉之徒淫文
放發言過於實誇競之興體失之漸風雅之則於是乎
乖逮漢賈誼頗節之以禮自時厥後綴文之士不率典
言並務恢張其文博誕空類大者罩天地之表細者入
毫纎之内雖充車聨駟不足以載廣厦接榱不容以居
也其中髙者至如相如上林揚雄甘泉班固兩都張衡
二京馬融廣成王生靈光初極宏侈之辭終以約簡之
制煥乎有文蔚爾鱗集皆近代辭賦之偉也若夫土有
常産俗有舊風方以類聚物以羣分而長卿之儔過以
非方之物寄以中域虚張異類託有於無祖構之士雷
同景附流宕忘反非一時也曩者漢室内潰四海圮裂
孫劉二氏割有交益魏武撥亂擁據函夏故作者先為
呉蜀二客盛稱其本土險阻瓌琦可以偏王而却為魏
主述其都畿𢎞敞豐麗奄有諸華之意言呉蜀以擒滅
比亡國而魏氏以交禪比唐虞既已著逆順且以為鑒
戒盖蜀包梁岷之資呉割荆南之富魏跨中區之衍考
分次之多少計殖物之衆寡比風俗之清濁課士人之
優劣亦不可同年而語矣二國之士各沐浴所聞家自
以為我土樂人自以為我民良皆非通方之論也作者
又因客主之辭正之以魏都折之以王道其物土所出
可得披圗而校體國經制可得按記而驗豈誣也哉(紐/五)
(臣作/貫)
　　　髙士傳序
孔子稱舉逸民天下之民歸心焉洪崖先生創髙道於
上皇之代許由善巻不降節於唐虞之朝三代秦漢逮
乎魏興受命其中賢之主未嘗不聘巖穴之隠追遯世
之髙是以易著束帛之義禮有𤣥纁之制詩人發白駒
之歌春秋顯子臧之節明堂月令以季春之月聘名士
禮賢者然則髙讓之士王政所先厲濁激貪之務也史
班之載多所闕略梁鴻頌逸民蘇順科髙士或録屈節
雜而不純又近取秦漢不及逺古夫思其人猶愛其樹
況稱其徳而贊其事哉謐採古今八代之士身不屈於
王公名不耗於終始自堯至魏凡九十餘人雖執節若
夷齊去就若兩龔皆不録也(今刻髙士傳序有逸據太/平御覽補○著一作有)
　　　𤣥守論(謐有髙尚之志唯以著述為務/或勸謐修名廣交作𤣥守論)
或謂謐曰富貴人之所欲貧賤人之所惡何故委形待
於窮而不變乎且道之所貴者理世也人之所美者及
時也先生年邁齒變饑寒不贍轉死溝壑其誰知乎謐
曰人之所至惜者命也道之所必全者形也性形所不
可犯者疾病也若擾全道以損性命安得去貧賤存所
欲哉吾聞食人之禄者懐人之憂形彊猶不堪況吾之
弱疾乎且貧者士之常賤者道之實處常得實没齒不
憂孰與富貴擾神耗精者乎又生為人所不知死為人
所不惜至矣喑聾之徒天下之有道者也夫一人死而
天下號者以為損也一人生而四海笑者以為益也然
號笑非益死損生也是以至道不損至徳不益何哉體
足也如廻天下之念以追損生之禍運四海之心以廣
非益之病豈道徳之至乎夫唯無損則至堅矣夫唯無
益則至厚矣堅故終不損厚故終不薄苟能體堅厚之
實居不薄之真立乎損益之外遊乎形骸之表則我道
至矣(至一/作全)
　　　釋勸論(謐時魏郡舉孝廉景元初相國辟皆不/行鄉親勸令應命為釋勸論以通志焉)
相國晉王辟余等三十七人及泰始登禪同命之士莫
不畢至皆拜騎都尉或賜爵闗内侯進奉朝請禮如侍
臣唯余疾困不及國寵宗人父兄及我寮類咸以為天
下大慶萬姓頼之雖未成禮不宜安寝縱其疾篤猶當
致身余惟古今明王之制事無巨細斷之以情實力不
堪豈慢也哉乃伏枕而歎曰夫進者身之榮也退者命
之實也設余不疾執髙箕山尚當容之況余實篤故堯
舜之世士或收迹林澤或過門不敢入咎繇之徒兩遂
其願者遇時也故朝貴致功之臣野美全志之士彼獨
何人哉今聖帝龍興配名前哲仁道不逺斯亦然乎客
或以常言見逼或以逆世為慮余謂上有寛明之主必
有聴意之人天網恢恢至否一也何尤於出處哉遂究
賔主之論以解難者名曰釋勸客曰盖聞天以懸象致
明地以含通吐靈故黄鍾次序律吕分形是以春華發
蕚夏繁其實秋風逐暑冬冰乃結人道以之應機乃發
三材連利明若符契故士或同升於唐朝或先覺於有
莘或通夢以感主或釋釣於渭濵或叩角以干齊或解
褐以相秦或冒謗以安鄭或乘駟以救屯或班荆以求
友或借術於黄神故能電飛景拔超次邁倫騰髙聲以
奮逺抗宇宙之清音由此觀之進徳貴乎及時何故屈
此而不伸今子以英茂之才遊精於六藝之府散意於
衆妙之門者有年矣既遭皇禪之朝又投禄利之際委
聖明之主偶知已之㑹時濟道真可以冲邁此真吾生
濯髮雲漢鴻漸之秋也韜光逐藪含章未曜龍潛九泉
䃘然執髙棄通道之逺由守介人之局操無乃乖於道
之趣乎且吾聞招揺昬廻則天位正五教班敘則人理
定如今王命切至委慮有司上招迕主之累下致駭衆
之疑達者貴同何必獨異羣賢可從何必守意方今同
命並臻饑不待餐振藻皇塗咸秩天官子獨栖遲衡門
放形世表遜遯丘園不睨華好惠不加人行不合道身
嬰大疢性命難保若其羲和促轡大火西頽臨川恨晩
將復何階夫貴隂賤壁聖所約也顛倒衣裳明所箴也
子其鑒先哲之洪範副聖朝之虚心沖靈翼於雲路浴
天池以濯鱗排閶闔歩玉岑登紫闥侍北辰翻然景曜
雜沓英塵輔唐虞之主化堯舜之人宣刑錯之政配殷
周之臣銘功景鍾參敘彛倫存則鼎食亡為貴臣不亦
茂哉而忽金帛之輝曜忘青紫之班瞵辭容服之光粲
抱弊褐之終年無乃勤乎主人笑而應之曰吁若賔可
謂習外觀之暉暉未覩幽人之髣髴也見俗人之不容
未喻聖皇之兼愛也循方圎於規矩未知大形之無外
也故曰天𤣥而清地静而寧含羅萬類旁薄羣生寄身
聖世託道之靈若夫春以陽散冬以隂凝泰掖含光元
氣混蒸衆品仰化誕制殊徴故進者享天禄處者安丘
陵是以寒暑相推四宿代中隂陽不治運化無窮自然
分定兩克厥中二物俱靈是謂大同彼此無怨是謂至
通若乃衰周之末貴詐賤誠牽於權力以利要榮故蘇
子出而六主合張儀入而横勢成廉頗存而趙重樂毅
去而燕輕公叔没而魏敗孫臏刖而齊寧蠡種親而越
霸屈子疎而楚傾是以君無常籍臣無定名損義放誠
一虚一盈故馮以彈劍感主女有反賜之説項奮㧞山
之力蒯陳鼎足之勢東郭劫於田榮顔闔恥於見逼斯
皆棄禮䘮真苟榮朝夕之急者也豈道化之本歟若乃
聖帝之創化也參徳乎二皇齊風乎虞夏欲温温而和
暢不欲察察而明切也欲混混若𤣥流不欲蕩蕩而名
發也欲索索而條解不欲契契而繩結也欲芒芒而無
垠際不欲區區而分别也欲闇然而内章不欲示白若
冰雪也欲醇醇而任徳不欲𤨏𤨏而執法也是以見機
者以動成好遯者無所迫故曰一明一昧得道之槩一
弛一張合禮之方一浮一沉兼得其真故上有勞謙之
愛下有不名之臣朝有聘賢之禮野有遯竄之人是以
支伯以幽疾距唐李老寄迹於西鄰顔氏安陋以成名
原思娯道於至貧榮期以三樂感尼父黔婁定諡於布
衾干木偃息以存魏荆萊志邁於江岑君平因蓍以道
著四皓潛徳於洛濵鄭真躬耕以致譽幼安發令乎今
人皆持難奪之節執不廻之意遭拔俗之主全彼人之
志故有獨定之計者不借謀於衆人守不動之安者不
假慮於羣賔故能棄外親之華通内道之真去顯顯之
明路入昧昧之埃塵宛轉萬情之形表排託虚寂以寄
身居無事之宅交釋利之人輕若鴻毛重若泥沉損之
不得測之愈深真吾徒之師表余迫疾而不能及者也
子議吾失宿而駭衆吾亦怪子較論而不折中也夫才
不周用衆所斥也寢疾彌年朝所棄也是以胥克之廢
丘明列焉伯牛有疾孔子斯歎若黄帝創制於九經岐
伯剖腹以蠲腸扁鵲造虢而尸起文摯狥命於齊王醫
和顯術於秦晉倉公發祕於漢皇華佗存精於獨識仲
景垂妙於定方徒恨生不逢乎若人故乞命訴乎明王
求絶編於天籙亮我躬之辛苦冀㣲誠之降霜故俟罪
而窮處
　　　篤終論
𤣥晏先生以為存亡天地之定制人理之必至也故禮
六十而制夀至於九十各有等差防終以素豈流俗之
多忌者哉吾年雖未制夀然嬰疢彌紀仍遭䘮難神氣
損劣困頓數矣常懼夭隕不期慮終無素是以略陳至
懐夫人之所貪者生也所惡者死也雖貪不得越期雖
惡不可逃避人之死也精歇形散魂無不之故氣屬於
天寄命終盡窮體反真故尸藏於地是以神不存體則
與氣升降尸不乆寄與地合形形神不隔天地之性也
尸與土并反真之理也今生不能保七尺之軀死何故
隔一棺之土然則衣衾所以穢尸棺槨所以隔真故桓司
馬石槨不如速朽季孫璵璠比之㬥骸文公厚葬春秋
以為華元不臣楊王孫親土漢書以為賢於秦始皇如
令魂必有知則人鬼異制黄泉之親死多於生必將備
其器物用待亡者今若以存況終非即靈之意也如其
無知則空奪生用損之無益而啟奸心是招露形之禍
增亡者之毒也夫葬者藏也藏也者欲人之不得見也
而大為棺槨備贈存物無異於埋金路隅而書表於上
也雖甚愚之人必將笑之豐財厚葬以啟奸心或剖破
棺槨或牽曵形骸或剝臂捋金鐶或捫膓求珠玉焚如
之形不痛於是自古及今未有不死之人又無不發之
墓也故張釋之曰使其中有欲雖固南山猶有隙使其
中無欲雖無石槨又何戚焉斯言達矣吾之師也夫贈
終加厚非厚死也生者自為也遂生意於無益棄死者
之所屬知者所不行也易稱古之葬者衣之以薪葬之
中野不封不樹是以死得歸真亡不損生故吾欲朝死
夕葬夕死朝葬不設棺槨不加纒斂不修沐浴不造新
服殯唅之物一皆絶之吾本欲露形入阬以身親土或
恐人情染俗來乆頓革理難今故觕為之制奢不石槨
儉不露形氣絶之後便即時服幅巾故衣以籧篨裹尸
麻約二頭置尸牀上擇不毛之地穿坑深十尺長一丈
五尺廣六尺阬訖舉牀就阬去牀下尸平生之物皆無
自隨唯齎孝經一巻示不忘孝道籧篨之外便以親土
土與地平還其故草使生其上無種樹木削除使生蹟
無處自求不知不見可欲則奸不生心終始無怵惕千
載不慮患形骸與后土同體魂爽與元氣合靈真篤愛
之至也若亡有前後不得移祔祔葬自周公來非古制
也舜葬蒼梧二妃不從以為一定何必周禮無問師工
無信卜筮無拘俗言無張神坐無十五日朝夕上食禮
不墓祭但月朔於家設席以祭百日而止臨必昬明不
得以夜制服常居不得墓次夫古不崇墓智也今之封
樹愚也若不從此是戮尸地下死而重傷魂而有靈則
寃悲没世長為恨鬼王孫之子可以為誡死誓難違幸
無改焉
　　辛曠(傅咸答辛曠詩序/引尚書左丞事)
　　　與皇甫謐書(謐有髙尚之志詔徴為太子中庶/子議郎召補著作並不應曠與謐)
　　　　(書謐/答)
夫三光懸象式揚天徳岳瀆山澤廣開地道賢人顯進
實興聖治故力牧佐黄而涿鹿之征捷舜禹翼唐而淊
天之菑殄阿衡在商而成湯之功著姜望入周而文武
之業建聖人光濟四海欲垂大化者莫不收才取良而
致股肱忠賢大才之人願立名迹思在利見大人而主
聖時治此所以應天順民之神龜利渉大川之元吉大
晉合天地之中和經日月之重光四目視其明四聰達
其聴巖穴出其隠四門啟其矇登髙陽之八子御髙辛
之羣龍俊才在官時亮天工鳥獸非君子之儔九臯無
長鳴之鶴萬國黎獻咸仰南風之仁而抱聖化之隆此
其至治也而先生固執沖虚塞淵其心殉文人之耿介
忘宣尼之所沽歩幽山之窮徑背漢津之明衢日月遂
往時不我湏此惜寸隂者之所以為懼而臨川者之所
懐慨也竊謂先生降匪石於髙岡廻羽儀於皇京順震
驚而翔撫奮六翮于天庭邈禹稷之遐蹤騁大往之夷
塗紹不世之洪勲同先哲之丕模使瞻仰者所以(缺/)藉
之美也希詩人六義之一獻斯一篇惟䝉采覽
　　　又
伏惟先生黄中通理經綸稽古既好斯文述而不作將
邁卜商於洙泗之上超董生於儒林之首含光烈於千
載之前吐英聲於萬世之後亦已盛矣曠以不敏感佩
厚惠願附驥尾撫塵而游諮覩未因西望延企
　　　　皇甫謐答辛曠書
聞服有素委心無量加昔州壌通門舊儀虚想之積過
於陵阜汎愛不遺猥降徳音清喻爛煥情義欵篤執誨
欣然若饗太牢抱佩至眷銘乎心膂且箕山之叟超迹
於堯帝之世首陽之老抗操於有周之隆故能名奮百
代使聞之厲節皆經聖明之論所以邈世卓時者也至
於鄙薄才頑行穢疾奪其志神迷其心因託虚静遂竊
美選聖上仁聰亮其辛苦每自陳訴輒見寛放雖大君
有命實小人勿用也匪敢盤桓疾與榮競巾車順命非
劣憊所堪也密雲雖興知枯木難植昔人有言欲之必
為之辭豈來惠之謂矣猥承告示欲備七十木非梧桐
豈敢栖鳯聞命悚灼如蹈春冰非苟崇謙實懼陷墜幸
恕不假明亮志心(並藝文/類聚)
　　卻詵(字廣基濟隂單父/人累遷雍州刺史)
　　　武帝詔䇿賢良(泰始中詔舉賢良直言之士太/守文立舉詵應選以對䇿上第)
　　　　(拜議/郎)
盖太上以徳撫時易簡無文至于三代禮樂大備制度
彌繁文質之變其理何由虞夏之際聖明係踵而損益
不同周道既衰仲尼猶曰從周因革之宜又何殊也聖
王既没遺制猶存霸者迭興而翼輔之王道之缺其無
補乎何陵遲之不反也豈霸徳之淺歟期運不可致歟
且夷吾之智而功止於霸何哉夫昔人之為政革亂亡
之弊建不刋之統移風易俗刑措不用豈非化之盛歟
何修而嚮兹朕獲承祖宗之休烈于兹七載而人未服
訓政道罔述以古況今何不相逮之逺也雖明之弗及
猶思與羣賢慮之將何以辨所聞之疑昧獲至論於讜
言乎加自頃戎狄内侵菑害屢作邊甿流離征夫苦役
豈政刑之謬將有司非其任歟各悉乃心究而論之上
明古制下切當今朕之失徳所宜振補其正議無隠將
敬聴之
　　　對䇿
伏惟陛下以聖徳君臨猶垂意於博採故招賢正之士
而臣等薄陋不足以降大問也是以竊有自疑之心雖
致身於闕庭亦僶俛矣伏讀聖䇿乃知下問之㫖篤焉
臣聞上古推賢讓位教同徳一故易簡而人化三代世
及季末相承故文繁而後整虞夏之相因而損益不同
非帝王之道異救弊之路殊也周當二代之流承彫偽
之極盡禮樂之致窮制度之理其文詳備仲尼因時宜
而曰從周非殊論也臣聞聖王之化先禮樂五霸之興
勤政刑禮樂之化深政刑之用淺勤之則可以小安墮
之則遂陵遲所由之路本近故所補之功不侔也而齊
桓失之葵丘夷吾淪于小器功止於霸不亦宜乎䇿曰
建不刋之統移風易俗使天下洽和何修而嚮兹臣以
為莫大於擇人而官之也今之典刑匪無一統宰牧之
才優劣異績或以之興或以之替此盖人能𢎞政非政
𢎞人也舍人務政雖勤何益臣竊觀乎古今而考其美
惡古人相與求賢今人相與求爵古之官人君責之於
上臣舉之於下得其人有賞失其人有罰安得不求賢
乎今之官者父兄營之親戚助之有人事則通無人事
則塞安得不求爵乎賢茍求達達在修道窮在失義故
靜以待之也爵茍可求得在進取失在後時故動以要
之也動則争競争競則朋黨朋黨則誣誷誣誷則臧否
失實真偽相冒主聴用惑姦之所㑹也静則貞固貞固
則正直正直則信讓信讓則推賢推賢不伐相下無饜
主聴用察徳之所趣也故能使之静雖曰髙枕而人自
正不能禁動雖復夙夜俗不一也且人無愚智咸慕名
官莫不飾正於外藏邪於内故邪正之人難得而知也
任得其正則衆正益至若得其邪則衆邪亦集物繁其
類誰能止之故國亡失世者未甞不為衆邪所積也方
其初作必始於㣲㣲而不絶其終乃著天地不能頓為
寒暑人主亦不能頓為隆替故寒暑漸於春秋隆替起
於得失當今之世宦者無闗梁邪門啟矣朝廷不責賢
正路塞矣得失之源何以甚此所謂責賢使之相舉也
所謂闗梁使之相保也賢不舉則有咎保不信則有罰
故古者諸侯必貢士不貢者削貢而不適亦削夫士者
難知也不適者薄過也不得不責彊其所不知也罰其
所不適深其薄過非恕也且天子於諸侯有不純臣之
義斯責之矣施刑之道寧縱不濫之矣今皆反是何也
夫賢者天地之紀品物之宗其急之矣故寧濫以得之
無縱以失之也今則不然世之悠悠者各自取辨耳故
其材行並不可必於公則政事紛亂於私則汙穢狼藉
自頃長吏特多此累有亡命而被購懸者矣有縛束而
絞戮者矣貪鄙竊位不知誰升之者獸兕出檻不知誰
可咎者網漏吞舟何以過此人之於利如蹈水火焉前
人雖敗後人復起如彼此無已誰止之者風流日競誰
憂之者雖今聖思勞於夙夜所使為政恒得此屬欲聖
世化美俗平亦俟河之清耳若欲善之宜創舉賢之典
峻闗梁之防其制既立則人慎其舉而不茍則賢者可
知知賢而試則官得其人矣官得其人則事得其序事
得其序則物得其宜物得其宜則生生豐植人用資給
和樂興焉是故寡過而逺刑知恥以近禮此所以建不
刋之統移風易俗刑措而不用也䇿曰自頃夷狄内侵
菑眚屢降將所任非其人乎何由而至此臣聞蠻夷猾
夏則臯陶作士此欲善其末則先其本也夫任賢則政
惠使能則刑恕政惠則下仰其施刑恕則人懐其勇施
以殖其財勇以結其心故人居則資贍而知方動則親
上而志勇茍思其利而除其害以生道利之者雖死不
貳以逸道勞之者雖勤不怨故其命可授其力可竭以
戰則剋以攻則拔是以善者慕徳而安服惡者畏懼而
削迹止戈而武義實在文唯任賢然後無患耳若夫水
旱之菑自然理也故古者三十年耕必有十年之儲堯
湯遭之而人不困有備故也自頃風雨雖頗不時考之
萬國或境土相接而豐約不同或頃畆相連而成敗異
流固非天之必害於人人實不能均其勞苦失之於人
而求之於天則有司惰職而不勸百姓殆業而咎時非
所以定人志致豐年也宜勤人事而已臣誠愚鄙不足
以奉對聖朝猶進之於廷者將使取諸其懐而獻之乎
臣懼不足也若收不知言以致知言臣則可矣是以辭
鄙不隠也
　　　與魏舒書(舒領司徒有頃即真以年老每稱疾/遜位暫起署襄州中正尋又稱疾詵)
　　　　(時為尚書左丞與/舒書舒稱疾如初)
公乆疾小差視事是也惟上所念何意起訖還臥曲身
廻法甚失具瞻之望公少立巍巍一旦棄之可不惜哉
(並晉/書)
　　束晳(字廣㣲陽平元城人厯尚書郎趙/王倫為相請為記室辭疾罷歸)
　　　𤣥居釋(晳性沈退不慕榮利作𤣥居/釋以擬客難張華見而竒之)
束晳閒居門人並侍方下帷深譚隠機而咍含毫散藻
考撰同異在側者進而問之曰盖聞道尚變通達者無
窮世亂則救其紛時泰則扶其隆振天維以賛百務熙
帝載而鼓皇風生則率土樂其存死則宇内哀其終是
以君子屈已伸道不恥干時上國有不索何獲之言周
易著躍以求進之辭莘老負金鉉以陳烹割之説齊客
當康衢而詠白水之詩今先生躭道修藝嶷然山峙潛
朗通㣲洽覽深識夜兼忘寐之勤晝騁鑚𤣥之思曠年
累稔不墮其志鱗翼成而愈伏術業優而不試乃欲闔
匵辭價泥蟠深處永戢琳瑯之耀匿首窮魚之渚當唐
年而慕長沮邦有道而反寗武識彼迷此愚竊不取若
乃士以援登進必待求附勢之黨横擢則林藪之彦不
抽丹墀歩紈袴之童東野遺白顛之叟盍亦因子都而
事博陸憑鷁首以渉洪流蹈翠雲以駭逸龍振灮耀以
驚沉鰌徒屈蟠於埳井眄天路而不遊學既積而身困
夫何為乎祕丘且嵗不我與時若奔駟有来無反難得
易失先生不知盱豫之䜟悔遲而忘夫朋盍之義務疾
亦豈能登海湄而抑東流之水臨虞泉而招西歸之日
徒以曲畏為梏儒學自桎囚大道於環堵苦形骸於蓬
室豈若託身權戚憑勢假力擇棲芳林飛不待翼夕宿
七娥之房朝享五鼎之食匡三正則太階平贊五教而
玉繩直孰若茹藿餐蔬終身自匿哉束子曰居吾將導
爾以君子之道諭爾以出處之事爾其明受余訊謹聽
余志昔元一既啟兩儀肇立離灮夜隠望舒晝戢羽族
翔林蟩蛁赴濕物從性之所安士樂志之所執或背豐
榮以巖栖或排蘭闥而求入在野者龍逸在朝者鳯集
雖其軌迹不同而道無貴賤必安其業交不相羨稷契
奮庸以宣道巢由洗耳以避禪同垂不朽之稱俱入賢
者之流參名比譽誰劣誰優何必貪與二八為羣而恥
為七人之疇乎且道暌而通志不同趣吾竊綴處者之
末行未敢聞子之髙喻將忽蒲輪而不眄夫何權戚之
云附哉昔周漢中衰時難自託福兆既開患端亦作朝
遊巍峩之宫夕墜峥嶸之壑晝笑夜歎晨華暮落忠不
足以衛巳過不可以預度是士諱登朝而競赴林薄或
毁名自汗或不食其禄比從政於匣笥之龜譬官者於
郊廟之犢公孫泣涕而辭相揚雄抗論於赤族今大晉
熙隆六合寧静蜂蠆止毒熊羆輟猛五刑勿用八紘備
整主無驕肆之怒臣無㲠纓之請上下相安率禮從道
朝養觸邪之獸庭有指佞之草禍戮可以忠逃寵禄可
以順保且夫進無險懼而惟寂之務者率其性也兩可
俱是而舍彼趣此者從其志也盖無為可以解天下之
紛澹泊可以救國家之急當位者事有所窮陳䇿者言
有不入翟璜不能廻西鄰之寇平勃不能正如意之立
干木臥而秦師退四皓起而戚姬泣夫如是何舍何執
何去何就謂山岑之林為芳谷底之莽為臭守分任性
唯天所授鳥不假甲於龜魚不借足於獸何必笑孤竹
之貧而羨齊景之富恥布衣以肆志寧文裘而拖繡且
能約其躬則儋石之稸以豐苟肆其欲則海陵之積不
足存道徳者則匹夫之身可榮忘大倫者則萬乗之主
猶辱將研六籍以訓世守寂泊以鎮俗偶鄭老於海隅
匹嚴叟於僻蜀且世以太虚為輿𤣥罏為肆神遊莫競
之林心存無營之室榮利不擾其覺殷憂不干其寐捐
夸者之所貪收躁務之所棄薙聖籍之荒蕪總羣言之
一至全素履於丘園背纓緌而長逸請子課吾業於千
載無聴吾言於今日也
　　　廣農議(張華為司空以晳為賊/曹屬時欲廣農晳上議)
伏見詔書以倉廩不實闗右饑窮欲大興田農以蕃嘉
榖此誠有虞戒大禹盡力之謂然農穰可致所由者三
一曰天時不諐二曰地利無失三曰人力咸用若必春
無霡霂之潤秋繁滂沲之患水旱失中雩禳有請雖使
羲和平秩后稷親農理疆甽於原隰勤藨蓘於中田猶
不足以致倉庾盈億之積也然地利可以計生人力可
以課致詔書之㫖亦將欲盡此理乎今天下千城人多
游食廢業占空無田課之實較計九州數過萬計可申
嚴此防令監司精察一人失課負及郡縣此人力之可
致也又司州十郡土狹人繁三魏尤甚而猪羊馬牧布
其境内宜悉破廢以供無業業少之人雖頗割徙在者
猶多田諸菀牧不樂曠野貪在人間故謂北土不宜畜
牧此誠不然案古今之語以為馬之所生實在冀北大
賈䍧羊取之清渤放豕之歌起於鉅鹿是其效也可悉
徙諸牧以充其地使馬牛猪羊齕草於空虚之田游食
之人受業於賦給之賜此地利之可致者也昔騅駓在
坰史克所以頌魯僖却馬務田老氏所以稱有道豈利
之所以㑹哉又如汲郡之呉澤良田數千頃泞水亭洿
人不墾植聞其國人皆謂通泄之功不足為難舄鹵成
原其利甚重而豪強大族惜其魚捕之饒構説官長終
於不破此亦谷口之謡載在史篇謂宜復下郡縣以詳
當今之計荆揚兖豫汙泥之土渠塢之宜必多此類最
是不待天時而豐年可獲者也以其雲雨生於畚臿多
稌生於決泄不必望朝隮而黄潦臻禜山川而霖雨息
是故兩周争東西之流史起惜漳渠之浸明地利之重
也宜詔四州刺史使謹按以聞又昔魏氏徙三郡人在
陽平頓丘界今者繁盛合五六千家二郡田地逼狹謂
可徙遷西州以充邊土賜其十年之復以慰重遷之情
一舉兩得外實内寛增廣窮人之業以闢西郊之田此
又農事之大益也(並晉/書)
　　　髙禖壇石議(元康六年髙禖壇上石破為二段/詔書問置此石来幾時出何經典)
　　　　(今應復不博士議祀無髙禖置石之文未知/設造所由既已毁破無可改造説髙辛氏有)
　　　　(蕳狄吞卵之詳今此石有吞卵之象盖俗説/所為而史籍無記可但收聚復於舊處而已)
　　　　(太常以為吞卯之言盖是逸俗之失義因令/毁破便宜廢除下四府博士議賊曹屬束晳)
　　　　(議後得髙堂隆故/事詔更置石如舊)
夫未詳其置之故而欲必其可除之理不可然按郊祀
志秦漢不祀髙禖漢武帝五子傳武帝晚得太子始為
立禖其事未之能審許慎五經異説云山陽民祭皆以
石為主然則石之為主由来尚矣祭禮龜䇿祭器弊則
埋之而改置新石今破則宜埋而更造不宜遂廢收集
破石積之故處於禮無依於事不肅愚所未安也(太平/御覽)
　　　風伯雨師不得避諱議
元康七年詔書稱咸寧元年詔下尊諱風伯雨師皆為
詁訓又公官文書吏人上事稱引經書者復多廻避使
大義不明諸經傳咸言天神星宿帝王稱號皆不得變
易本文但省事言語臨時訓避而已
　　　又議(太常博士華簡言按周禮大宗伯職云猶/燎祀司中司命風師雨師此禮文正稱應)
　　　　(如丙辰詔書不改其名事下/五府博議賊曹屬束晳議)
按風伯之名所由來逺其在漢魏固已有之非晉氏避
諱始造此號也若以異於周禮宜當變改則今國家行
事神物稱號多因近代不皆率古盖亦簡易而從仍舊
隨時之制不足悉變唯雨師之名實由避諱宜如舊稱
(杜氏/通典)
　　　薦王璞奏(書鈔/)
郡吏王璞初入朝唯冀聖鑒垂采知其絶常耳其可使
當户牖之對意三公氣萬乘也(書鈔引集云員外侍郎/皆帝室茂親貴游子弟)
　　　答汲冢竹書難釋書
其後子夏仲尼之徒傳業西河人疑其聖(初學記○書/鈔載謝公曹)
(牋忝私前主/竊任朝右)
　　　補亡詩序(文選/)
序曰晳與同業疇人肄修鄉飲之禮然所詠之詩或有
義無辭音樂取節闕而不備于是遥想既往存思在昔
補著其文以綴舊制
南陔孝子相戒以養也
白華孝子之潔白也
華黍時和嵗豐宜黍稷也
由庚萬物由其道也
崇丘萬物得極其髙大也
由儀萬物之生各得其儀也
　　　弔蕭孟恩文
東海蕭惠孟恩者父昔為御史與晳先君同僚孟恩及
晳日夕同遊分義蚤著孟恩夫婦皆亡門無血𦙍時有
伯母從兄之憂未得自往致文一篇以弔其魂并修薄
奠其文曰舊友人陽平束晳謹請同業生李察奉脯修
一束麥糒一器以致祠于處士蕭生之墓曰嗚呼哀哉
精爽遐登形骸幽匿有邪亡邪莫之能測敬薦薄饋魂
兮來食孟恩孟恩豈猶我識
　　　弔衛巨山文
元康元年楚王瑋矯詔舉兵害太保衛公及公四子三
孫公世子黄門郎巨山與晳有交好時自本郡來赴其
䘮作弔文一篇以告其柩曰同志舊友陽平束晳頃聞
飛虎肆㬥竊矯皇制禍集于子宗祊幾滅越自冀方来
赴来謁遥望子第銘旌藂立既闚子庭其殯盈十徘徊
感動載號載泣歛袂升堦子不我揖引袂受袪子不我
執魂兮魂兮於焉栖集(並太平/御覽)
　　　束晳集(藝文/)
薄冰凝池非登廟之寳霖露垂林非綴冕之飾必將採
素璧於層山探圓珠於重泉也
　　阮种(字徳猷陳留尉氏人/厯中書郎平原相)
　　　武帝䇿問(种察孝廉為公府掾是時西虜内侵/菑眚屢見詔舉賢良方正直言之士)
　　　　(太保何/曾舉种)
在昔哲王承天之序光宅宇宙咸用規矩乾坤惠康品
類休風流衍彌于千載朕應踐洪運統位七載于今矣
惟徳弗嗣不明于政宵興惕厲未燭厥猷子大夫韞韥
道術儼然而進朕甚嘉焉其各悉乃心以闡喻朕志深
陳王道之本勿有所隠朕虚心以覽焉
　　　對䇿
夫天地設位聖人成能王道至深所以行化至逺故能
開物成務而功業不匱近無不聴逺無不服徳逮羣生
澤被區宇聲施無窮而典垂百代故經曰聖人乆於其
道而天下化成宜師蹤往代襲迹三五矯世更俗以從
人望令率土遷義下知所適播醇美之化杜邪枉之路
斯誠羣黎之所欣想盛徳而幸望休風也
　　　又問政刑不宣禮樂不立對
政刑之宣故由乎禮樂之用昔之明王唯此之務所以
防遏㬥慢感動心術制節生靈而陶化萬性也禮以體
徳樂以詠功樂本於和而禮師於敬矣
　　　又問戎蠻猾夏對
戎蠻猾夏侵敗王略雖古盛世猶有此虞故詩稱獫狁
孔熾書歎蠻夷帥服自魏氏以来夷虜内附鮮有桀悍
侵漁之患由是邊守遂怠鄣塞不設而今醜虜内居與
百姓雜處邊吏擾習人又忘戰受方任者又非其材或
以狙詐侵侮邊夷或干賞啗利妄加討戮夫以㣲羈而
御悍馬又乃操以煩䇿其不制者固其理也是以羣醜
蕩駭縁問而動雖三州覆敗牧守不反此非胡虜之甚
勁盖用之者過也臣聞王者之伐有征無戰懐逺以徳
不聞以兵夫兵凶器而戰危事也兵興則傷農衆集則
費積農傷則人匱積費則國虚昔漢武之世承文帝之
業資海内之富役其材臣以甘心匈奴競戰勝之功貪
攻取之利良將勁卒屈於沙漠勝敗相若克不過當夭
百姓之命填餓狼之口及其以衆制寡令匈奴逺遁收
功祁連飲馬瀚海天下之耗已過太半矣夫虚中國以
事夷狄誠非計之得者也是以盜賊蜂起山東不振暨
宣元之時趙充國征西零馮奉世征南羌皆兵不血刃
摧抑彊㬥擒其首惡此則折衝厭難勝敗相辨中世之
明效也(遁一/作迹)
　　　又問咎徴作見對
隂陽否泰六沴之菑則人主修政以禦之思患而防之
建皇極之首詳庶徴之用詩曰敬之敬之天惟顯思天
聰明自我人聰明是以人主祖承天命日慎一日也故
能應受多福而永世克祚此先王之所以退菑消眚也
　　　又問經化之務對
夫王道之本經國之務必先之以禮義而致人於廉恥
禮義立則君子軌道而讓於善廉恥立則小人謹行而
不淫於制度賞以賞其能威以懲其廢此先王所以保
乂定功化洽黎元而勲業長世也故上有克讓之風則
下有不争之俗朝有矜節之士則野無貪冒之人夫廉
恥之於政猶樹蓻之有豐壤良嵗之有膏澤其生物必
油然茂矣若廉恥不存而惟刑是御則風俗凋弊人失
其性錐刀之末皆有争心雖峻刑嚴辟猶不勝矣其於
政也如農者之殖磽野旱年之望豐穡必不幾矣此三
代所以享徳長乆風醇俗美皆數百年保天之禄而秦
二世而弊者盖其所由之塗殊也
　　　又問將使武成七徳文濟九功何路而臻于茲
　　　凡厥庶事曷後曷先對
夫文武經徳所以成功丕業咸熙庶績者莫先於選建
明哲授方任能令才當其官而功稱其職則萬機咸理
庶寮不曠書曰天工人其代之然則繼天理物寧國安
家非賢無以成也夫賢才之畜於國由良工之湏利器
巧匠之待繩墨也器用利則斵削易而材不病繩墨設
則曲直正而衆形得矣是以人主必勤求賢而佚以任
之也賢人之於主進則忠國愛人退則砥節潔志營職
不干私義出心必由公塗明度量以呈其能審經制以
効其功此昔之聖王所以恭巳南靣而化於陶鈞之上
者以其所任之賢與所賢之信也方今海内之士皆傾
望休灮希心紫極惟明主之所趣舍若開四聰之聽廣
疇咨之求抽羣英延俊乂考工授職呈能制官朝無素
餐之士如此化流罔極樹功不朽矣
　　　武帝庭詔(時种與卻詵俱居上第除尚書郎或/言對者因縁假託帝更延羣士庭問)
　　　　(种䇿奏帝親覽擢/為第一轉中書郎)
前者對䇿各指答所問未盡子大夫所欲言故復延見
其具陳所懐又比年連有水旱菑眚雖戰戰兢兢未能
究天人之理當何修以應其變人遇水旱饑饉者何以
救之中間多事未得寧静思以省息煩務令百姓不失
其所若人有所患苦者有宜損益使公私兩濟者委曲
陳之又政在得人而知之至難唯有因人視聴耳若有
文武隠逸之士各舉所知雖幽賤負俗勿有所限故虚
心思聞事實勿務華辭莫有所諱也
　　　對䇿
伏惟陛下以聖哲𤣥覽降䘏黎蒸將濟元元同之三代
旁求俊乂以輔至化此誠堯舜之用心也臣猥以頑魯
之質應清明之舉前者對䇿不足以疇塞聖詔所陳不
究臣誠䝉昧所以為罪臣聞天生蒸庶樹君以司牧之
人君道洽則彛倫攸敘五福來備若政有愆失刑理頗
僻則庶徴不應而淫亢為菑此則天人之理而興廢之
由也昔之聖王政道備而制先具軌人以務致之於本
是以雖有水旱之眚而無饑饉之患也自頃隂陽隔并
水旱為菑亦猶期運之致不然則亦有司之不帥不能
宣承聖徳以贊揚大化故和氣未降而人事未敘也方
今百姓凋弊公私無儲誠在於休役静人勸嗇務分此
其救也人之所患由於役煩網宻而信道未孚也役煩
則百姓失業網密則下背其誠信道未著則人無固志
此則損益之至務安危之大端也傳曰始與善善進則
不善蔑由至孔子曰視其所以觀其所由人焉廋哉若
夫文武隠逸之士幽賤負俗之才故非愚臣之所能識
謹竭愚以對(故一作又/○並晉書)
　　夏侯湛(字孝若譙國譙人厯/太子僕散騎常侍)
　　　抵疑(泰始中舉賢良對䇿中第拜郎/中累年不調乃作抵疑以自廣)
當路子有疑夏侯湛者而謂之曰吾聞有其才而不遇
者時也有其時而不遇者命也吾子童幼而岐嶷弱冠
而著徳少而流聲長而垂名㧞萃始立而登宰相之朝
揮翼初儀而受卿尹之舉盪典籍之華談先王之言入
閶闔躡丹墀染彤管吐洪煇干當世之務觸人主之威
有效矣而官不過散郎舉不過賢良鳯棲五朞龍蟠六
年英耀秃落羽儀摧殘而獨雍容藝文蕩駘儒林志不
輟著述之業口不釋雅頌之音徒費情而耗力勞神而
苦心此術亦以薄矣而終莫之辯宜吾子之陸沉也且
以言乎才則吾子優矣以言乎時則子之所與二三公
者義則骨肉之固交則明道之觀也富於徳貴於官其
所發明雖叩牛操築之客傭賃抱闗之𨽻負俗懐譏之
士猶將登為大夫顯為卿尹於何有寳咳唾之音愛錙
銖之力向若垂一鱗廻一翼令吾子攀其飛騰之勢挂
其羽翼之末猶奮迅於雲霄之際騰驤於四極之外今
廼金口玉音漠然沈黙使吾子栖遲窮巷守此困極心
有窮志貌有饑色吝江河之流不以濯舟船之畔惜東
壁之灮不以寓貧婦之目抑非二三公之蔽賢也寔吾
子之拙惑也夏侯子曰噫湛也幸有過人必知之矣吾
子所以襃飾之太矣斟酌之喻非小醜之所堪也然過
承古人之誨抑因子大夫之忝在弊室也敢布其腹心
豈能隠几以覽其槩乎客曰敢祗以聴夏侯子曰吾聞
先大夫孔聖之言徳之不修學之不講聞義不能徙不
善不能改是吾憂也四徳具而名位不至者非吾任也
是以君子求諸巳小人求諸人僕也承門户之業受過
庭之訓是以得接冠帯之末充乎士大夫之列頗闚六
經之文覽百家之學弱年而入公朝蒙蔽而當顯舉進
不能拔羣出萃却不能抗排當世志則乍顯乍昧文則
乍幽乍蔚知之者則謂之欲逍遥以養生不知之者則
謂之欲遑遑以求達此皆未是僕之所匱也僕又聞世
有道則士無所執其節黜陟明則下不在量其力是以
當舉而不辭入朝而酬問僕東野之鄙人頑直之陋生
也不識當世之便不達朝廷之情不能倚靡容悦出入
﨑傾逐巧㸃妍嘔喁辨佞隨羣班之次伏簡墨之後當
此之時若失水之魚䘮家之狗行不勝衣言不出口安
能干當世之務觸人主之威適足以露狂簡而增塵垢
縱使心有至言言有偏直此委巷之誠非朝廷之欲也
今天子以茂徳臨天下以八方六合為四境海内無虞
萬國𤣥静九夷之從王化猶洪聲之收清響黎苗之樂
函夏若遊形之招惠景鄉曲之徒一介之士曽諷急就
習甲子者皆奮筆揚文議制論道出草苗起林藪御青
𤨏入金墉者無日不有充三臺之寺盈中書之閣有司
不能竟其文當年不能編其籍此執政之所厭聞也若
乃羣公百辟卿士常伯被朱佩紫耀金帶白坐而論道
者又充路盈寢黄幄玉階之内飽其尺牘矣若僕之言
皆糞土之説消磨灰爛垢辱招穢適可充衛士之㸑盈
掃除之器譬猶投盈寸之膠而欲使江海易色燒一羽
之毛而欲令大罏增勢若燎原之烟彌天之雲嘘之不
益其熱噏之不減其氣今子見僕入朝蹔對便欲坐望
髙位吐言數百謂陵嶒一世何吾子之失評也僕固脂
車以須放秣馬以待却反耕於枳落歸志乎渦瀬從容
乎農夫優游乎卒嵗矣古者天子畫土以封羣后羣后
受國以臨其邦懸大賞以樂其成列九伐以討其違興
衰相形安危相傾故在位者以求賢為務受任者以進
才為急今也則九州為一家萬國為百郡政有常道法
有恒訓因循而禮樂自定揖讓而天下大順夫道學之
貴游閭邑之縉紳皆髙門之子世臣之𦙍𢎞風長譽推
成而進悠悠者皆天下之彦也諷詁訓傳詩書講儒墨
説𤣥虚僕皆不如也二三公之簡僕於凡庸之肆顯僕
於細猥之中則為功也重矣時而清談則為親也周矣
且古之君子不知士則不明不安是以居逸而思危對
食而肴乾今也則否居位者以善身為静以寡交為慎
以弱斷為重以怯言為信不知士者無公誹不得士者
不私愧彼在位者皆稷契咎益伊吕周召之倫叔豹仲
熊之儔稽古則踰黄唐經緯則越虞夏蔑昆吾之功嗤
桓文之勲抵㧙管仲蹉雹晏嬰其遠則欲升鼎湖近則
欲超太平方將保重嗇神獨善其身𤣥白沖虚仡爾養
真雖力挾太山將不舉一羽揚波萬里將不濯一鱗咳
唾成珠玉揮袂出風雲豈肯䠥􁋧鄙事取才進人此又
吾子之失言也子獨不聞夫神人乎噏風飲露不食五
榖登太清遊山嶽靡芝草弄白玉不因而獨備無假而
自足不與人路同嗜慾不與世務齊榮辱故能入無窮
之門享不死之年以此言之何待進賢客曰聖人有言
曰邦有道貧且賤焉恥也今子值有道之世當太平之
㑹不攘袂奮氣發謀出竒使鳴鶴受和好爵見縻抑乃
沉身郎署約志勤卑不亦羸哉且伊尹之干成湯寗戚
之迕桓公或投已鼎俎或庸身飯牛明廢興之機歌白
水之流徳入殷王義感齊侯故伊尹起庖厨而登阿衡
寗戚出車下而階大夫外無㣲介内無請謁矯身擢手
徑躡名位吾子亦何不慕賢以自厲希古以慷慨乎夏
侯子曰嗚呼是何言歟富與貴是人之所欲非僕之所
惡也夫干将之劍陸斷狗馬水截蛟龍而鈆刀不能入
泥騏驥驊騮之乘一日而致千里而駑蹇不能邁畆百
鍊之鑑别鬚眉之數而壁土不見泰山鴻鵠一舉横四
海之區出青雲之外而尺鷃不陵桑榆此利鈍之覺優
劣之決也夫欲進其身者不過干萬乘而僕以上朝堂
答世問不過顯所知僕以竭心思盡才學意無雅正可
準論無片言可採是以頓於鄙劣而莫之能起也以此
言之僕何為其不自衒哉子不嫌僕徳之不劭而疑其
位之不到是猶反鏡而索照登木而下釣僕未以此為
不肖也若乃伊尹負鼎以干湯吕尙隠遊以徼文傅説
操築以寤主寗戚擊角以要君此非僕所能也莊周駘
蕩以放言君平賣卜以自賢接輿佯狂以蔽身梅福棄
家以求仙此又非僕之所安也若乃季札抗節於延陵
揚雄覃思於太𤣥伯玉和柔於人懐柳惠三絀於士官
僕雖不敏竊頗彷彿其清塵
　　　昆弟誥(湛轉尚畫郎出為野王/令優游多暇作昆弟誥)
惟正月才生魄湛若曰咨爾昆弟淳琬瑫謨總瞻古人
有言孝乎惟孝友于兄弟死䘮之戚兄弟孔懐又曰周
之有至徳也莫如兄弟於戲古之載于訓籍傳于詩書
者厥乃不思不可不行爾其專乃心一乃聽砥礪乃性
以聴我之格言淳等拜手稽首湛若曰嗚呼惟我皇乃
祖滕公肇釐厥徳厥功以左右漢祖𢎞濟于嗣君用垂
祚于後世世增敷前軌濟其好行美徳明允相繼冠冕
胥及以逮于皇曾祖愍侯寅亮魏祖用康乂厥世遂啟
土宇以大綜厥勲于家我皇祖穆侯崇厥基以允釐顯
志用恢闡我令業維我后府君侯祗服哲命欽明文思
以熙柔我家道丕隆我先緒欽若稽古訓用敷訓典籍
乃綜其㣲言嗚呼自三墳五典八索九丘圗緯六藝及
百家衆流罔不探賾索隠鉤深致逺洪範九疇彛倫攸
序乃命世立言越用繼尼父之大業斯文在兹且九齡
而我王母薛妃登遐我后孝思罔極惟以奉于穆侯之
繼室蔡姬以致其子道蔡姬登遐隘于穆侯之命厥禮
乃不得成用不祔于祖姑惟乃用騁其永慕厥乃以疾
辭位用遜于厥家布衣席槀以終于三載厥乃古訓無
文我后丕孝其心用假于厥制以穆于世父使君侯惟
伯后聰明㪫智弈世載徳用慈友于我后我惟烝烝是
虔罔不克承厥誨用增茂我敦篤以播休美于一世厥
乃可不遵惟我用夙夜匪懈日鑽其道而仰之彌髙鑽
之彌堅我用欲罷不敢豈惟予躬是懼寔令蹟是奉厥
乃晝分而食夜分而寢豈惟令蹟是畏寔爾猶是儀嗚
呼予其敬哉俞予聞之周之有至徳有婦人焉我母氏
羊姬宣慈愷悌明粹篤誠以撫訓羣子厥乃我齓齒則
受厥教于書學不遑惟寜敦詩書禮樂孳孶弗倦我有
識惟與汝服厥誨惟仁義惟孝友是尚憂深思逺祗以
防于㣲翳義形於色厚愛平恕以濟其寛裕用緝和我
七子訓諧我五妹惟我兄弟姊妹束修慎行用不辱于
冠帶實母氏是憑予其為政蕞爾惟母氏仁之不行是
戚予其望色思寛獄之不情教之不泰是訓予其納戒
思詳嗚呼惟母氏信著于不言行感于神明若夫恭事
于蔡姬敦穆于九族乃髙于古之人古之人厥乃千里
承師矧我惟父惟母世徳之餘烈服膺之弗可及景仰
之弗可階汝其念哉俾羣弟天祚于我家俾爾咸休明
是履淳英哉文明柔順琬乃沉毅篤固惟瑫厥清粹平
理謨茂哉㒞哲寅亮總其𢎞肅簡雅瞻乃純鑠惠和惟
我䝉蔽極否于義訓嗟爾六弟汝其滋義洗心以補予
之尤予乃亦不敢忘汝之闕嗚呼小子瞻汝其見予之
長於仁未見予之長於義也瞻曰俞以如何湛若曰我
之肇于總角以逮于弱冠暨于今之二毛受學于先載
納誨于嚴父慈母予其敬忌于厥身而匡予之纎介翼
予之小疵使予有過未曽不知予知之逌改惟沖子是
頼予親于心愛于中敬于貌厥乃口無擇言柔惠且直
廉而不劌肅而不厲厥其成予哉用集我父母之訓庶
明厲翼邇可逺在兹瞻拜手稽首曰俞湛曰都在修身
在愛人瞻曰吁惟聖其難之湛曰都厥不行惟難厥行
惟易淳曰俞明而昧崇而卑沖而恒顯而賢同而疑厲
而柔和而矜湛曰俞乃言厥有道淳曰俞祗服訓湛曰
來琬汝亦昌言琬曰俞身不及於人不敢墯於勤厥故
惟新湛曰俞瑫亦昌言瑫曰俞滋敬于已不滋敬于己
惟敬乃恃無忘有恥湛曰俞謨亦昌言謨曰俞無忘於
不可不虞形貌以心訪心於虞湛曰俞總亦昌言總曰
俞若憂厥憂以休湛曰俞瞻亦昌言瞻曰俞復外惟内
取諸内不忘諸外湛曰俞休哉淳等拜手稽首湛亦拜
手稽首乃歌曰明徳復哉家道休哉世祚悠哉百禄周
哉又作歌曰訊徳恭哉訓翼從哉内外康哉皆拜曰欽
哉(並晉/書)
　　　張平子碑
河間諱衡字平子南陽此縣人也體徳純和秉行孝友
加以俊才命世英識秀達崔子玉為之(下/闕)造化髙才瑋
藝與神合契君子以為褎然聞之風聲至於仕乎史官
算二儀之數研隂陽之理日月(下闕/二字)致巧渾儀有極深
探賾之思數往知来之驗此崔生所以發徳音也若夫
好學博古貫綜謨籍墳典丘索之流經禮訓詁之載百
家九流之辯詩賦雅頌之辭金匱玉板之奥䜟契圗緯
之文音樂書畵之藝方技博奕之巧自洪範彛倫以遝
于若郯子之所習介盧之所識者㒺不該羅其情原始
要終故能學為人英文為辭宗紹羲和之顯蹟系相如
之遐風向若生於春秋之問游乎闕里之堂將同貫宰
貢齊衡游夏豈值取足於身中垂名於一涂哉是以先
生恒屈於不知巳仕居下位再為史官而發應間之論
時不容道遂興思𤣥之賦爰登侍中則黨言允諧出相
河間則黎民時雍庸渠限其所至哉若夫廵狩誥頌所
以敷陳主徳二京南都所以贊美畿輦者與雅頌争流
英英乎其有味與若又造事屬辭因物興(闕/)下筆流藻
潛思發義文無擇辭言必華麗自屬文之士未有如先
生之善選言者也南陽相夏侯湛自渉境以經行諸邑
每縣咨其故老訪其先賢有兆者表其墓經墳者揖其
魂涂出魯陽行次西鄂盻狐山而頌(闕/)英厯兹邑而懐
夫子暨路過塋域止駕衢首覩封樹之蕭條觀髙碑之
稱美於是慨然永思愴爾長懐若死者可起吾其與歸
乃延邑宰而問之曰昔武王入殷封比干之隴髙祖經
魏酬信陵之墓此聖賢之所以禮忠旌能甄表明徳也
有可以優其𦙍嗣者禮其在是而世胄絶紹支庶無聞
於是乃翦其墟落寵其宗人使奉其四時獻其粢盛遂
糾集舊蹟攝戴新懐而書之碑側以闡美抒思焉其頌
曰
奕奕張生秉徳淑清研深綜理思俊才英實掌天地幽
賛神明冠囊興美傾漢流聲匪唯天象亦垂人文有炳
其猶有爍其新仰鑒遺籍馳心哲人殊世投好百載交
神奉命南邦行出爾涂(闕/)及隧首輟駕前衢徘徊崇碑
逍遥故墟企仰网瞻長懐焉如昔在先賢唯徳作友古
而無死願言攜手世則兹泯道乃(闕二/字)在珠詠隨于璧
稱和戢寳無彫人夀幾何望兼京壹思踰竢河(右張平/子碑晉)
(南陽相夏侯湛作水經云西鄂縣有平子墓墓柬有碑/文字悉是篆崔瑗之辭也盛𢎞之郭仲産並云夏侯孝)
(若為郡薄其文復刋碑○𨽻釋/云碑以值為直讜為黨條為蓧)
　　　辛憲英傳(憲英衛尉辛毗女適太常泰山羊躭/生子敞嗣侯爵外孫夏侯湛為其傳)
憲英聰明有才鑒初文帝與陳思王争為太子既而文
帝得立抱毗頸而喜曰辛君知我喜不毗以告憲英憲
英歎曰太子代君主宗廟社稷者也代君不可以不戚
主國不可以不懼宜戚而喜何以能乆魏其不昌乎弟
敞為大將軍曹爽參軍司馬宣王將誅爽因爽出閉城
門大將軍司馬魯芝將爽府兵犯門斬闗出城門赴爽
來呼敞俱去敞懼問憲英曰天子在外太傅閉城門人
云將不利國家於事可得爾乎憲英曰天下有不可知
然以吾度之太傅殆不得不爾明皇帝臨崩把太傅臂
以後事付之此言猶在朝士之耳且曹爽與太傅俱受
寄託之任而獨專權勢行以驕奢於王室不忠於人道
不直此舉不過以誅曹爽耳敞曰然則事就乎憲英曰
得無殆就爽之才非太傅之偶也敞曰然則敞可以無
出乎憲英曰安可以不出職守人之大義也凡人在難
猶或恤之為人執鞭而棄其事不祥不可也且為人死
為人任親昵之職也從衆而已敞遂出宣王果誅爽事
定之後敞歎曰吾不謀於姊幾不獲於義逮鍾㑹為鎮
西將軍憲英謂從子羊祜曰鍾士季何故西出祜曰將
為滅蜀也憲英曰㑹在事縱恣非持乆處下之道吾畏
其有他志也祜曰季母勿多言其後㑹請子琇為參軍
憲英憂曰他日見鍾㑹之出吾為國憂之矣今日難至
吾家此國之大事必不得止也琇固請司馬文王文王
不聴憲英語琇曰行矣戒之古之君子入則致孝於親
出則致節於國在職思其所司在義思其所立不遺父母
憂患而已軍旅之間可以濟者其惟仁恕乎汝其慎之
琇竟以全身憲英不好華麗子琇上夫人􁀙子帔縁以
錦不肯服從外孫胡母楊上夫人錦被夫人反卧之年
至七十有九泰始五年卒(魏志注末/據御覽補)
　　　虞舜賛
有虞愔愔揖讓鼓琴垂拱臨民詠彼南音世澄道𤣥天
下混心民思王度如玉如金
　　　顔子賛
知彰知㣲體深研機明象介石量同聖師探賾罔滯在
言靡遺仰諸惟髙瞻之攸希
　　　閔子騫賛
聖既擬天賢亦希聖蒸蒸子騫立體忠正干禄辭親事
親盡敬勉心景迹擢辭流詠
　　　管仲像賛
堂堂管生志存興仁仁道在己唯患無身苞辱逺害思
濟彞倫心寄鮑子勲成生民
　　　鮑叔像賛
鮑子愔愔式昭徳音綢繆敬叔二人同心厥芳猶蘭其
堅如金遥遥景迹君子攸欽
　　　左丘明賛
世亂讒勝君子道憂丘明達聖致志春秋㣲言逃難旁
行不流庶幾斯文希志訓猷
　　　范蠡賛
悠悠范子求仁在巳進報危國退𢎞玅理身與勲偕名
與身否逸羣逺遊永齊終始
　　　魯仲連賛
峩峩先生有邈其節流仁憂亂抗道自潔隨事抑揚與
時開闔在幽能泰處悶惟悦
　　　莊周賛
邁邁莊周超世獨遊遁時放言齊物絶尤垂釣一壑取
戒犧牛望風寄心託志清流(並藝文類聚/○超一作騰)
　　　東方朔畵賛(并序/)
大夫諱朔字曼倩平原厭次人也魏建安中分厭次以
為樂陵郡故又為郡人焉事漢武帝漢書具載其事先
生瓌瑋博達思周變通以為濁世不可以富貴也故薄
游以取位苟出不可以直道也故頡頏以傲世傲世不
可以垂訓也故正諌以明節明節不可以乆安也故詼
諧以取容潔其道而穢其蹟清其質而濁其文弛張而
不為邪進退而不離羣若乃逺心曠度贍智宏材倜儻
博物觸類多能合變以明算幽賛以知来自三墳五典
八索九丘隂陽圗緯之學百家衆流之論周給敏㨗之
辨支離覆逆之數經脉藥石之藝射御書計之術乃研
精而究其理不習而盡其功經目而諷於口過耳而闇
於心夫其明濟開豁包含𢎞大陵轢卿相嘲哂豪傑籠
罩靡前跆籍貴勢出不休顯賤不憂戚戲萬乘若寮友
視儔列如草芥雄節邁倫髙氣盖世可謂拔乎其萃游
方之外者已談者又以先生嘘吸沖和吐故納新蟬蜕
龍變棄俗登仙神交造化靈為星辰此又竒怪惚恍不
可備論者也大人来守此國僕自京都言歸定省覩先
生之縣邑想先生之髙風徘徊路寢見先生之遺像逍
遥城郭觀先生之祠宇慨然有懐乃作頌焉其辭曰
矯矯先生肥遁居貞退不終否進亦避榮臨世濯足希
古振纓湼而無滓既濁能清無滓伊何髙明克柔能清
伊何視汙若浮樂在必行處淪罔憂跨世陵時逺蹈獨
游瞻望往代爰想遐蹤邈邈先生其道猶龍染迹朝隐
和而不同栖遲下位聊以從容我来自東言適兹邑敬
問墟墳企佇原隰墟墓徒存精靈永戢民思其軌祠宇
斯立徘徊寺寢遺像在圗周旋祠宇庭序荒蕪榱棟傾
落草萊弗除肅肅先生豈焉是居是居弗形悠悠我情
昔在有徳罔不遺靈天秩有禮神監孔明彷彿風塵用
垂頌聲(進亦五臣作進/不樂在作在樂)
　　　夏侯稱及榮序(世語夏侯淵第三子稱第/五子榮從孫湛為其序)
稱字叔權自孺子而好合聚童兒為之渠帥戲必為軍
旅戰陳之事有違者輙嚴以鞭捶衆莫敢逆淵隂竒之
使讀項羽傳及兵書不肯曰能則自為耳安能學人年
十六淵與之田見奔虎稱驅馬逐之禁之不可一箭而
倒名聞太祖把其手喜曰我得汝矣與文帝為布衣之
交每讌㑹氣陵一坐辯士不能屈世之髙名者多從之
游年十八卒弟榮字幼權幼聰惠七嵗能屬文誦書日
千言經目輙識之文帝聞而請焉賔客百餘人人一奏
刺悉書其鄉邑名氏世所謂爵里刺也客示之一寓目
使之遍談不謬一人帝深竒之漢中之敗榮年十三左
右提之走不肯曰君親在難焉所逃死乃奮劍而戰遂
没陣
　　　羊秉敘(羊秉為撫軍參軍少亡有令譽夏侯孝/若為之敘極相讃悼簡文帝曰夏侯湛)
　　　　(作羊秉序/極可想)
秉字長達泰山平陽人漢南陽太守續曽孫大父魏郡
府君即車騎掾元子也府君夫人鄭氏無子乃養秉齠
齔而佳小心敬慎十嵗而鄭夫人薨秉思容盡哀俄而
公府掾及夫人並卒秉羣從父率禮相承人不間其親
雍雍如也仕參撫軍將軍事將奮千里之足揮沖天之
翼惜乎春秋三十有二而卒昔罕虎死子産以為無與
為善自夫子之没有子産之歎矣亡後有子男又不育
是何行善而禍繁也豈非司馬生之所惑歟(並世/説注)
　　　周詩序
敘曰周詩者南陔白華華黍由庚崇丘由儀六篇有其
義而亡其辭湛續其亡故云周詩也
　
　
　
　
　
　
　
　西晉文紀巻十二
欽定四庫全書
　西晉文紀巻十三　　　　明　梅鼎祚　編
西晉(十三/)
　　摯虞(字仲洽京兆長安人歴太/常卿洛京荒亂以餒卒)
　　　武帝詔諸賢良方正直言(虞初與夏侯湛等十/七人舉賢良拜中郎)
　　　　(武帝因詔㑹東堂䇿/問擢虞為太子舍人)
省諸賢良答䇿雖所言殊塗皆明於王義有益政道欲
詳覽其對究觀賢士大夫用心
　　　東堂䇿問
頃日食正陽水旱為菑将何所修以變大眚及法令有
不宜於今為公私所患苦者皆何事凡平生在於得才
得才者亦借耳目以聴察若有文武器能有益於時務
而未見申叙者各舉其人及有負俗謗議宜先洗濯者
亦各言之
　　　對䇿
臣聞古之聖明原始以要終體本以正末故憂法度之
不當而不憂人物之失所憂人物之失所而不憂菑害
之流行誠以法得於此則物理於彼人和於下則菑消
於上其有日月之眚水旱之菑則反聴内視求其所由
逺觀諸物近驗諸身耳目聴察豈或有蔽其聰明者乎
動心出令豈或有傾其常正者乎大官大職豈或有授
非其人者乎賞罰黜陟豈或有不得其所者乎河濵山
巖豈或有懐道釣築而未感於夢兆者乎方外遐裔豈
或有命世傑出而未䝉膏澤者乎推此類也以求其故
訽事考言以盡其實則天人之情可得而見咎徴之至
可得而救也若推之於物則無忤求之於身則無尤萬
物理順内外咸宜祝史正辭言不負誠而日月錯行夭
癘不戒此則隂陽之事非吉凶所在也期運度數自然
之分固非人事所能供御其亦振廩散滯貶食省用而
已矣是故誠遇期運則雖陶唐殷湯有所不變茍非期
運則宋衛之君諸侯之相猶能有感唯陛下審其所由
以盡其理則天下幸甚臣生長篳門不逮異物雖有賢
才所未接識不敢瞽言妄舉無以疇答聖問
　　　普增位一等表(時太廟初建詔普增位一等/後以主者失㫖除之虞上表)
臣聞昔之聖明不愛千乗之國而惜桐葉之信所以重
至尊之命而達於萬國之誠也前乙巳赦書逺稱先帝
遺惠餘澤普增位一等以酬四海欣戴之心驛書班下
被于逺近莫不鳥騰魚躍喜蒙徳澤今一旦更以主者
思文不審收既往之詔奪已㴻之施臣之愚心竊以為
不可
　　　討論新禮表(晉國建文帝命茍顗撰為新禮太/康初付尚書郎摯虞討論虞表所)
　　　　(宜損增○本傳元康中/遷呉王友討論新禮)
臣典校故太尉顗所撰五禮臣以為夫革命以垂統帝
王之美事也隆禮以率教邦國之大務也是以臣前表
禮事稽留求速訖施行又以䘮服最多疑闕宜見補定
又以今禮篇巻煩重宜隨類通合事乆不出懼見寢嘿
盖冠㛰祭㑹諸吉禮其制少變至於䘮服世之要用而
特易失㫖故子張疑髙宗諒隂三年子思不聴其子服
出母子游謂異父昆弟大功而子夏謂之齊衰及孔子
殁而門人疑於所服此等皆明達習禮仰讀周典俯師
仲尼漸漬聖訓講肄積年及遇䘮事猶尚若此明䘮禮
易惑不可不詳也况自此已來篇章焚散去聖彌逺䘮
制詭謬固其宜矣是以䘮服一巻巻不盈握而争説紛
然三年之䘮鄭云二十七月王云二十五月改葬之服
鄭云服緦三月王云葬訖而除繼母出嫁鄭云皆服王
云從乎繼寄育乃為之服無服之殤鄭云子生一月哭
之一日王云以哭之日易服之月如此者甚衆䘮服本
文省畧必待注解事義乃彰其傳説差詳世稱子夏所
作鄭王祖經宗傳而各有異同天下並疑莫知所定而
顗直書古經文而已盡除子夏傳及先儒注説其事不
可得行及其行事故當還頒異説一彼一此非所以定
制也臣以為今宜叅采禮記畧取傳説補其未備一其
殊義可依準王景侯所撰䘮服變除使類統明正以斷
疑争然後制無二門咸同所由又有此禮當班於天下
不宜繁多顗為百六十五篇篇為一巻合十五餘萬言
臣猶謂巻多文煩類皆重出按尚書堯典祀山川之禮
惟於東嶽備補牲幣之敷陳所用之儀其餘則但曰如
初周禮祀天地五帝享先王其事同者皆曰亦如之文
約而義舉今禮儀事同而名異者輙别為篇巻煩而不
典皆宜省文通事隨類合之事有不同乃列其異如此
所減三分之一
　　　明堂議奏(晉初以文帝配後以宣帝/尋復以文帝配虞議從之)
漢魏故事明堂祀五帝之神新禮五帝即上帝即天帝
也明堂除五帝之位惟祭上帝案仲尼稱郊祀后稷以
配天宗祀文王於明堂以配上帝周禮祀天旅上帝祀
地旅四望望非地則上帝非天斷可識矣郊丘之祀掃
地而祭牲用繭栗器用陶匏事反其始故配以逺祖明
堂之祭備物以薦三牲並陳籩豆成列禮同人理故配
以近考郊堂兆位居然異體牲牢品物質文殊趣且祖
考同配非謂尊嚴之美三日再祀非謂不黷之義其非
一神亦足明矣昔在上古生為明王没則配五行故太
昊配木神農配火少昊配金顓頊配水黄帝配土此五
帝者配天之神同兆之於四郊報之於明堂祀天大裘
而冕祀五帝亦如之或以為五精之帝佐天育物者也
前代相因莫之或廢晉初始從異議庚午詔書明堂及
南郊除五帝之位惟祀天神新禮奉而用之前太醫令
韓楊上書宜如舊祀五帝太康十年詔已施用宜定新
禮明堂及郊祀五帝如舊議(即天帝通典/作帝即天)
　　　二社奏(太康九年詔并二社之祀傅/咸表宜並立及虞奏從之)
臣按祭法王為羣姓立社曰太社王自為立社曰王社
周禮大司徒設其社稷之壝又曰以血祭社稷則太社
也又曰封人掌設王之社壝又有軍旅宜乎社則王社
也太社為羣姓祈報祈報有時主不可廢故凡祓社釁
鼓主奉以從是也此皆二社之明文前代之所尊以尚
書召誥社于新邑三牲各文詩稱乃立冢土無兩社之
文故廢帝社惟立太社詩書所稱各指一事又皆在公
旦制作之前未可以易周禮之明典祭法之正義前改
建廟社營一社之處朝議斐然執古匡今世祖武皇帝
躬發明詔定二社之義以為永制宜定新禮從二社
　　　祀六宗奏(初司馬彪等表六宗之禮不應/特立新禮遂罷其祀虞奏從之)
按舜受終類于上帝禋于六宗望于山川則六宗非上
帝之神又非山川之靈也周禮肆師職曰用牲于社宗
黨正職曰春秋祭禜亦如之肆師之宗與社並列則班
與社同也黨正之宗文不繫社則神與社異也周之命
祀莫重郊社宗同於社則貴神明矣又月令孟冬祈于
天宗則周禮祭月令天宗六宗之神也漢光武即位髙
邑依虞書禋于六宗安帝元初中立祀乾位禮同太社
魏氏因之至景初二年大議其神朝士紛紜各有所執
惟散騎常侍劉邵以為萬物負隂而抱陽沖氣以為和
六宗者太極沖和之氣為六氣之宗者也虞書謂之六
宗周書謂之天宗是時考論異同而從其議漢魏相仍
著為貴祀凡崇祀百神放而不致有其興之則莫敢廢
之宜定新禮祀六宗如舊
　　　祀臯陶議(故事祀臯陶於廷尉寺新禮移祀律/署以同祭先聖於太學也故事祀以)
　　　　(社日新禮改以/孟秋虞議制可)
案虞書臯陶作士師惟明克允國重其功人思其當是
以獄官禮其神繫者致其祭功在斷獄之成不在律令
之始也太學之設義重太常故祭于太學是崇聖而從
重也律署之置卑於廷尉移祀於署是去重而就輕也
律非正署廢興無常宜如舊祀於廷尉又祭用仲春義
取重生改用孟秋以應刑殺理未足以相易宜定新禮
皆如舊
　　　廟設次殿議(魏故事天子為次殿於廟殿之北/東天子入自北門新禮設次殿於)
　　　　(南門中門外之右天子/入自南門虞議從之)
次殿所以為解息之處凡適尊以不顯為恭以由隠為
順而設之於上位入自南門非謙厭之義宜定新禮皆
如舊説
　　　皇太孫薨服議(惠帝太安元年三月皇太孫尚/薨有司奏御服齊衰朞詔通議)
　　　　(虞議從之於是御/史以上皆服齊衰)
　　　　散騎常侍謝衡議
諸侯之太子誓與未誓尊卑體殊䘮服云為嫡子長殤
謂未誓也已誓則不殤也
　　　　中書令卞粹議(博士蔡/克同)
太子始生故已尊重不待命誓若衡議已誓不殤則元
服之子當斬衰三年未誓而殤則雖十九當大功九月
誓與不誓其為升降也㣲斬衰與大功其為輕重也遠
而今注云諸侯不降嫡殤重嫌於無服以大功為重嫡
之服則雖誓無復有三年之理明矣男能衛社稷女能
奉婦道以可成之年而有已成之事故可無殤非孩齓
之謂也謂殤後者尊之如父猶無所加而止殤服况以
天子之尊而為無服之殤行成人之制邪凡諸宜重之
殤皆士大夫不加服而令至尊獨居其重未之前聞也
　　　祕書監摯虞議
太子初生舉以成人之禮則殤理除矣太孫亦體君傳
重由位成而服全非以年也天子無服殤之義絕朞故
也
　　　國䘮佩劔綬議(魏時國䘮羣臣以帛為綬囊布/為劍衣新禮以齊斬之䘮不佩)
　　　　(劍綬虞/議從之)
周禮武賁氏士大夫之職也皆以兵守王宫國有䘮故
則衰葛執戈盾守門葬則從車而哭又成王崩太保命
諸大夫以干戈内外警設明䘮故之際盖重宿衛之防
去䘮無所不佩謂服飾之事不謂防禦之用宜定新禮
布衣劍如舊其餘如新制(虎避諱/作武)
　　　吉駕導䘮議(新禮以禮無吉駕導從之文臣子/不宜釋衰麻服𤣥黄宜除吉駕鹵)
　　　　(簿凶服之鼔/吹虞議從之)
葬有祥車曠左則今之容車也既葬日中反虞逆神而
還春秋傳鄭大夫公孫蠆卒天子追賜大路使以行禮
又士䘮禮葬有槀乘車以載生之服此皆不唯載柩兼
有吉駕之明文也既設吉駕則宜有導從以象平生之
容明不致死之義臣子衰麻不得為身而釋以為君父
則無不可顧命之篇足以明之宜定新禮設吉服導從
如舊其凶服鼓吹宜除(杜氏通典士䘮禮有/導車乘車以象生存)
　　　輓歌議(新禮以輓歌為禮設銜枚之義/又不宜以歌為名虞議從之)
輓歌因倡和而為摧愴之聲銜枚所以全哀此亦以感
衆雖非經典所載是歴代故事詩稱君子作歌惟以告
哀以歌為名亦無所嫌宜定新禮如舊(杜氏通典載虞/議云漢魏故事)
(大䘮及大臣之䘮執綍者輓歌新禮以為輓歌出於漢/武帝役人歌勞聲辭哀切遂以為送終之禮雖音曲摧)
(愴非經典所制不宜以歌為名按輓歌傳稱君子作/歌惟以告哀以歌為名亦無所嫌宜定新禮如舊)
　　　寄公齊衰服議(䘮服記公為所寓齊衰三月新/禮以今無此事除此一章虞議)
　　　　(從/之)
周禮作樂於刑厝之時而著荒政十二禮備制待物不
以時衰而除盛典世隆而闕衰教也曩者王司徒失守
播越自稱寄公是時天下又多此比皆禮之所及宜定
新禮自如舊經
　　　諸侯公孤絕朞議(新禮王公五等諸侯成國置/卿者及朝廷公孤之爵皆傍)
　　　　(親絕朞而傍親為之服斬衰卿校/位從大夫者皆絕緦虞議從之)
古者諸侯君臨其國臣諸父兄今之諸侯未同于古未
同于古則其尊未全不宜便從絕朞之制而令傍親服
斬衰之重也諸侯既然則公孤之爵亦宜如舊昔魏武
帝建安中已曽表上漢朝依古為制事與古異皆不施
行施行者著魏科大晉采以著令宜定新禮皆如舊
　　　師服議(新禮弟子為師齊/衰三月虞議從之)
自古無師服之制故仲尼之䘮門人疑於所服子貢曰
昔夫子之䘮顔回若䘮子而無服請䘮夫子若䘮父而
無服遂心䘮三年此則懐三年之哀而無齊衰之制也
羣居入則絰出則否所謂弔服加麻也先聖為禮必易
從而可傳師徒義誠重而服制不著歴代相襲不以為
缺且尋師者以彌髙為得故屢遷而不嫌修業者以日
新為益故舍舊而不疑仲尼稱三人行必有我師焉子
貢云夫何常師之有淺學之師暫學之師不可皆為之
服義有輕重服有廢興則臧否由之而起是非因之而
争愛惡相攻悔吝生焉宜定新禮無服如舊(並晉/書)
　　　廵狩建旗議
魏氏無廵狩故事新禮則廵狩方岳柴望告至設壝宫
如禮諸侯之覲者擯及執贄皆如朝儀而不建其旗臣
虞案覲禮諸侯覲天子各建其旗旃章所以殊爵命示
等威詩稱君子至止言觀其旗宜定新禮建旗如舊禮
(宋書/)
　　　皇太子稱臣議(新禮太子以子為名又稱臣臣/子兼稱於義不通除太子稱臣)
　　　　(之制虞/議從之)
孝經資于事父以事君義兼臣子則不嫌稱臣宜定新
禮皇太子稱臣如舊
　　　夫人答拜羣妾議
漢魏故事王公羣妾見於夫人夫人不答拜新禮以為
禮無不答臣虞謹按禮妾事女君如婦之事姑而妾服
女君朞女君不報則敬與婦同而又加賤也名位不同
本無酬報禮無不答義不謂此先聖殊嫡庶之别以絕
陵替之漸峻明其防猶有愆違宜定新禮自如其舊
　　　宜用古尺駁(将作大匠陳勰掘地得古尺尚書/奏今尺長於古尺宜以古尺為正)
　　　　(潘岳以為習用已/乆不宜復改虞駁)
昔聖人有以見天下之賾而擬其形容象物制器以存
時用故参天兩地以正算數之紀依律計分以定長短
之度其作之也有則故用之也有徴考歩兩儀則天地
無所隠其情準正三辰則懸象無所容其謬施之金石
則音韻和諧措之規矩則器用合宜一本不差而萬物
皆正及其差也事皆反是今尺長於古尺幾於半寸樂
府用之律吕不合史官用之歴象失占醫署用之孔穴
乖錯此三者度量之所由生得失之所取徴皆絓閡而
不得通故宜改今而復古也唐虞之制同律度量衡仲
尼之訓謹權審度今兩尺並用不可謂之同知失而行
不可謂之謹不同不謹是謂謬法非所以軌物垂則示
人之極凡物有多而易改亦有少而難變亦有改而致
煩有變而之簡度量是人所常用而長短非人所戀惜
是多而易改者也正失於得反邪於正一時之變永世
無二是變而之簡者也憲章成式不失舊物季末苟合
之制異端雜亂之用當以時釐改貞夫一者也臣以為
宜如所奏(並晉/書)
　　　駁河内宜立學書
河内太守魯䕫使民二百家共立一學未成而司𨽻奏
以違法尚書郎中騎都尉臣摯虞駮䕫為近畿大都朝
所委任親臨民物足識事宜累表仍上求二百家立一
學是其留心學校必欲有成也(太平/御覽)
　　　致齊王冏牋(張華為趙王倫所誅倫敗齊王冏/輔政虞乃致牋於冏冏奏復華官)
　　　　(爵/)
間於張華殁後入中書省得華先帝時答詔本草先帝
問華可以輔政持重付以後事者華答明徳至親莫如
先王宜留以為社稷之鎮其忠良之謀欵誠之言信於
幽𡨕没而後彰與茍且隨時者不可同世而論也議者
有責華以愍懐太子之事不抗節廷争當此之時諌者
必得違命之死先聖之教死而無益者不以責人故晏
嬰齊之正卿不死崔杼之難季札呉之宗臣不争逆順
之理理盡而無所施者固聖教之所不責也(武帝問華/誰可託後)
(事者對曰明徳至親莫如齊王攸㣲為忤㫖惠帝即位/以華為愍懐太子少傅帝信賈后廢太子華諌曰此國)
(之大禍願詳之后知華/意堅因表免為庶人)
　　　太康頌(虞擢太子舍人除聞喜令時天子留心/正道吴寇初平上太康頌以美晉徳)
於休上古人之資始四隩咸宅萬國同軌有漢不競䘮
亂靡紀畿服外叛侯衛内圯天難既降時惟鞠凶龍戰
虎争分裂遐邦備僭岷蜀度逆海東權乃縁間割據三
江明明上帝臨下有赫乃宣皇威致天之辟奮武遼隧
罪人斯獲撫定朝鮮奄征韓貊文既應期席巻梁益元
憝委命九夷重譯卭冉哀牢是焉底績我皇之登二國
既平靡適不懐以育羣生呉乃負固放命南𡨕聲教未
暨弗及王靈皇震其威赫如雷霆截彼江沔荆舒以清
邈矣聖皇参乾兩離陶化以正取亂以竒耀武六旬輿
徒不疲飲至數實干旄無虧洋洋四海率禮和樂穆穆
宫廟歌雍詠鑠光天之下莫匪帝略窮髮反景承正受
朔龍馬騤騤風于華陽弓矢櫜服干戈戢藏嚴嚴南金
業業餘皇雄劍班朝造舟為梁聖明有造寔代天工天
地不違黎元時邕三務斯恊用底厥庸既逺其迹将明
其蹤喬山惟嶽望帝之封猗歟聖帝胡不封哉(並晉/書)
　　　釋奠頌(初學/記)
如彼泉流不盈不運講業既終禮師釋奠升觴折爼上
下惟讌邕邕其來肅肅其見
　　　連理槐頌(藝文/)
東宫正徳之内承蕐之外槐樹二枝連理而生二榦一
心以蕃本根
　　　尚書令箴(初學作張華今從藝/文摯虞○二書合)
明明先王開國承家作制垂憲仰觀列曜俯令百官政
用罔愆昔舜納大麓七政以齊内成外平而風雨不迷
山甫翼周靡剛靡柔補我衮闕闡我王猷王猷允塞而
四海咸休雖聖雖明必資良材無曰我智官不任能發
言如絲其出成綸千里之應樞機在身三季道缺天綱
縱替既無老成改舊法制法制不修不長厥裔尚臣司
臺敢告侍衛(山甫一作仲山闕作職雖聖句作/雖曰聖明資作頼修作循告作言)
　　　新㛰箴
今在哲人遭家不造結髮之麗不同偕老既納新配内
芬外藻厚味腊毒大命将夭色不可躭命不可輕君子
是憚敢告後生
　　　　答新婚箴(潘岳答也潘集載畧有併取半作虞/箴者誤○申一作由爰獻作愛已)
先王制禮隨時為正俯從企及豈乖物性女有二歸男
有再聘女實存色男實存徳徳在居正色在不惑新舊
兼𢎞義申理得然性情之際誠難處心君子過慮爰獻
明箴防㣲測顯文麗㫖深敬訥嘉誨敢酬徳音
　　　庖犧贊
昔在上古惟徳居位庖犧作王世尚醇懿設卦分象開
物紀類施罟設網人用不匱
　　　神農贊
神農居世通變該極民衆獸尠乃教稼穡聚貨交市草
木播植務濟其本不通其飾
　　　黄帝贊
黄帝在位實號軒轅車以行陸舟以濟川弧矢之利彌
難消患垂衣而治萬國乂安
　　　唐堯贊
唐帝放勲欽明文思惟天為大惟堯則之巍巍蕩蕩萬
邦雍熙
　　　夏禹贊
決隄疏河刋山敷土四隩既宅彞倫攸敘卑宫菲食以
寧區宇
　　　殷湯贊
睿也惟商實惟成湯三五迭興舍帝稱王
　　　周文王贊
周文翼翼儀刑體教上帝是臨神明是勞東鄰之昏西
隣之曜九有既集以聖易暴
　　　周武王贊
於皇武王天命是鍾七徳既曜莫不率從奄清宇宙盪
商之縱
　　　周宣王贊
宣王承衰邦家多阻懲難思理官人以敘山甫補闕方
叔禦侮是用中興恢復周宇
　　　漢髙祖贊
漢祖明達兼資權武總御羣雄剪翕強楚奄正華夏經
畧區宇遂登天位纘堯之緒
　　　漢文帝贊
漢之光大實惟孝文體仁尚儉克已為君按轡細栁抑
尊成軍營兆南原陵不崇墳
　　　孔子贊
仲尼大聖遭時昏荒河圗沈翳鳯鳥幽藏爰整禮樂以
綜三綱因史立法是謂素王
　　　顔子贊
顔子亹亹仁心不違行無貳過知章知㣲
　　　左丘明贊
丘明作史時惟衰周錯綜墳籍思𢎞徽猷闡明正典光
演春秋誕宣聖㫖曠代彌休
　　　武庫銘
有財無義惟家之殃無愛糞土以毁五常(並初/學記)
　　　門銘
禄無常家福無定門人謀鬼謀道在則尊
　　　竈屋銘
大孝養志厥次養形事親以敬美過三牲(並藝/文)
　　　遷宅誥
惟泰始三年九月上旬渉自洛川周于原阿乃卜昌水
東黄水西背山靣隰惟此稱良(太平/御覽)
　　　思游賦敘
虞嘗以死生有命富貴在天天之所祐者義也人之所
助者信也履信思順所以延福違此而行所以速禍然
道長世短禍福舛錯怵廹之徒不知所守蕩而積憤或
迷或放故借之以身假之以事先陳處世不遇之難遂
棄彞倫輕舉逺遊以極常人罔惑之情而後引之以正
反之以義推神明之應於視聴之表崇否泰之運於智
力之外以明天任命之不可違故作思游賦
　　　文章流别論
文章者所以宣上下之象明人倫之敘窮理盡性以究
萬物之宜者也王澤流而詩作成功臻而頌興徳勲立
而銘著嘉美終而誄集祝史陳辭官箴王闕周禮太師
掌教六詩曰風曰賦曰比曰興曰雅曰頌言一國之事
繫一人之本謂之風言天下之事形四方之風謂之雅
頌者美盛徳之形容賦者敷陳之稱也比者喻類之言
也興者有感之辭也後世之為詩者多矣其功徳者謂
之頌其餘則總謂之詩頌詩之美者也古者聖帝明王
功成治定而頌聲興於是史録其篇工歌其章以奏於
宗廟告於鬼神故頌之所美者聖王之徳也則以為律
吕或以頌形或以頌聲其細也甚非古頌之意昔班固
為安豐戴侯頌史岑為出師頌和熹鄧后頌與魯頌體
意相類而文辭之異古今之變也揚雄趙充國頌頌而
似雅傅毅顯宗頌文與周頌相似而雜以風雅之意若
馬融廣成上林之屬純為今賦之體而謂之頌失之逺
矣
書云詩言志歌永言言其志謂之詩古有採詩之官王
者以知得失古之詩有三言四言五言六言七言九言
古詩率以四言為體而時有一句二句雜在四言之間
後世演之遂以為篇古詩之三言者振振鷺鷺于飛之
屬是也漢郊廟歌多用之五言者誰謂雀無角何以穿
我屋之屬是也於俳諧倡樂多用之六言者我姑酌彼
金罍之屬是也樂府亦用之七言者交交黄鳥止于桑
之屬是也於俳諧倡樂世用之古詩之九言者泂酌彼
行潦挹彼注兹之屬是也不入歌謡之章故世希為之
夫詩雖以情志為本而以成聲為節然則雅音之韻四
言為正其餘雖備曲折之體而非音之正也
七發造於枚乘借呉楚以為客主先言出輿入輦蹷痿
之損深宫洞房寒暑之疾靡曼美色宴安之毒厚味
暖服淫曜之害宜聴世之君子要言妙道以疏神導體
蠲淹滯之累既設此辭以顯明去就之路而後説以聲
色逸游之樂其説不入乃陳聖人辨士講論之娯而霍
然疾瘳此因膏粱之常疾以為匡勸雖有甚泰之辭而
不没其諷諭之義也其流遂廣其義遂變率有辭人
淫麗之尤矣崔駰既作七依而假非有先生之言曰嗚
呼揚雄有言童子雕蟲篆刻俄而曰壯夫不為也孔子
疾小言破道斯文之族豈不謂義不足而辨有餘者乎
賦者将以諷吾恐其不免於勸也
賦者敷陳之稱古詩之流也古之作詩者發乎情止乎
禮義情之發因辭以形之禮義之指須事以明之故有
賦焉所以假象盡辭敷陳其志前世為賦者有孫卿屈
原尚頗有古詩之義至宋玉則多淫浮之病矣楚辭之
賦賦之善者也故揚子稱賦莫深於離騷賈誼之作則
屈原儔也古詩之賦以情義為主以事類為佐今之賦
以事形為本以義正為助情義為主則言省而文有例
矣事形為本則言富而辭無常矣文之煩省辭之險易
盖由於此夫假象過大則與類相逺逸辭過荘則與事
相違辯言過理則與義相失麗靡過美則與情相悖此
四過者所以背大體而害政教是以司馬遷割相如之
浮説揚雄疾辭人之賦麗以淫也
揚雄依虞箴作十二州十二官箴而傳於世不具九官
崔氏累世彌縫其闕胡公又以次其首目而為之解署
曰百官箴
夫古之銘至約今之銘至煩亦有由也質文時異則既
論之矣且上古之銘銘於宗廟之碑蔡邕為揚公作碑
其文典正末世之美者也後世以來器銘之佳者有王
莽鼎銘嘉量諸侯大夫銘太常勒鍾鼎之義所言雖殊
而令徳一也李尤為銘自山河都邑至于刀筆笇契無
不有銘而文多穢病討論而潤色亦可采録
詩頌箴銘之篇皆有往古成文可放依而作惟誄無定
制故作者多異焉見於典籍者左傳有魯哀公為孔子
誄
哀辭者誄之流也崔瑗蘇順馬融等為之率以施於童
殤夭折不以夀終者建安中文帝與臨淄侯各失稚子
命徐幹劉楨等為之哀辭哀辭之體以哀痛為主縁以
歎息之辭
若解嘲之𢎞緩優大應賔之淵懿温雅連㫖之壯厲忼
慷應間之綢繆契闊郁郁彬彬靡有不長焉矣
圗䜟之屬雖非正文之制然以取其縱横有義反覆成
章
古有宗廟之碑後世立碑于墓顯之衢路其所載者銘
辭也(以上見藝文類聚北/堂書鈔太平御覽)
　　諸葛緒(琅邪陽都人仕魏雍州刺史從攻蜀/入晉為太常崇禮衛尉見晉百官名)
　　　郊配奏(太平/御覽)
博士祭酒劉憙等議帝王各尊其祖所自出大晉禮郊
天當以宣皇帝配地郊宣皇后配明堂以景皇帝文皇
帝配博士宣兆議禮王者郊天以其祖配周公以后稷
配天於南郊以文王配五精上帝於明堂經典無配地
文魏以先始配不合禮制周配祭不及武王禮制有斷
今晉郊天宜以宣皇帝配明堂宜以文皇帝配(有司奏/大晉初)
(建庶事未定且如魏詔/郊祀大事速議為定)
　　劉憙
　　　漢魏二王後議(泰始三年太常上言/博士祭酒劉憙等議)
漢魏為二王後夏殷周之後為三恪衛公署於前代為
二王後於大晉在三恪之數應降稱侯祭祀制度宜與
五等公侯同
　　　　有司奏
陳留王山陽公為二代之後衛公備三恪之禮易稱有
不速之客三人來此則以三為斷不及五代也(通/典)
　　　中山王睦立祖廟議(睦為宣帝弟子譙王之弟/兄弟俱封自表乞依六蓼)
　　　　(祀臯陶鄫杞祀相各立禰廟/下太常平議憙等議上詔報)
禮記王制諸侯五廟二昭二穆與太祖而五是則立始
祖之廟謂嫡統承重一人得立耳假令支弟並為諸侯
始封之君不得立廟也今睦非為正統若立祖廟中山
不得並也後世中山乃得為睦立廟為後世子孫之始
祖耳
　　　　武帝詔報
禮文不明此制度大事宜令詳審可下禮官博議乃處
當之(晉書/)
　　　　又詔
禮諸侯二昭二穆與太祖之廟而五太祖即始封君也
其廟不毁前詔以譙王中山王父非諸侯尊同禮不相
厭故欲令各得祭以申私恩也然考之典制事不經通
若安平王諸子並封皆得立廟祭禰親盡數終其廟當
毁無故下食支庶之國猥更隨昭穆而廢非尊祖敬宗
之義也其如前奏施行(杜氏/通典)
　　孔晁
　　　二社議
漢氏及魏初皆立一社一稷至景初之時更立太社太
稷又特立帝社云禮記祭法云王為羣姓立社曰太社
言為羣姓下及士庶皆使立社非自立今並立二社二
神二位同時俱祭於事為重於禮為黷宜省除一社以
從舊典
　　　　劉憙難
祭法為羣姓立社若如晁議當言王使不得言為下云
王為羣姓立七祀諸侯自立為五祀若是使羣姓私立
何得踰於諸侯而祭七祀乎却為羣姓立七祀乃王之
祀也夫人取法于天取財于地普天率土無不奉祀而
何言乎一神二位以為煩黷
　　虞龢
　　　皇帝幸東宫鼓吹議(武帝時儀曹闗皇太子某/月某日納妃依禮舊不作)
　　　　(樂未審至尊明幸東宫應作/鼓吹與不輿曹郎虞龢議)
輿駕度宫雖為婚行迹實遊情求治作鼓吹非嫌(杜氏/通典)
　　姜鋌
　　　上太常言楊旌事(泰始中楊旌有伯母服未除/應孝廉舉天水中正姜鋌言)
　　　　(于太常博士/劉憙等議)
楊旌遭伯母之䘮㡬時而被孝廉舉又已葬未及為人
後不按旌以去六年二月遭伯母䘮其年十一月葬十
二月應舉不為人後鄉閭之論以孝廉四科徳行髙玅
清白冠首必不謂在哀之人禮之所責也
　　　　博士祭酒劉熹議
禮周之䘮卒哭而從政進貢達士為政之務也此敬君
之命為下之順禮因殺而順君命可也今旌十二月被
舉過既䘮之後因情哀殺而順君命三年之䘮則終其
服周之䘮一月而已明情有輕重也又按律令無以䘮
廢舉之限
　　　　博士爰幹議
按禮周䘮之末可以弔人也君子之仕行其義也今以
䘮在四科之一雖無善稱亦應無咎
　　　　博士韓光議
孝廉清白剋讓為徳旌本周䘮之戚猥當貢舉不能辭
退詩人有言受爵不讓旌應貶矣
　　姜輯(博士/)
　　　安平嗣孫服議(安平王孚子邕先孚卒邕子崇/為世孫早夭泰始九年立崇弟)
　　　　(平陽亭侯隆為安平王/立四年咸寜三年薨)
諸侯體國嗣孫至重欲其𦙍嗣蚤繼者文王之為世子
在於王季之時亦猶凡諸侯之世子耳而十五便生武
王推此而言則禮許世子以蚤冠禮男子冠而不為殤
既冠婚姻不復得以殤服服之謂以為嗣孫年已十八
備禮冠娶當從成人之例
　　　安平王嗣孫薨諸侯降服議
禮父在斯為子君在斯為臣安平嗣孫雖已誓於天子
據在臣子之位五服之差君臣殊制其間豈復容他禮
哉君薨未踰年而代子卒者猶稱子而名不成君春秋
之正義也茍不成君則羣臣親戚必不得服其重服明
矣况安平王見在而使諸王服嗣孫以諸侯之禮未之
敢安也然諸侯以尊絶周今嗣孫見在臣子之例諸王
公宜從尊降之禮不應為制服也昔秦滅五等更封列
侯以存舊制稱列侯者若云列國之侯也故䇿命稱國
終没稱薨漢魏相承未之或改大晉又建五等憲章舊
物雖國有大小輕重不侔通同大體其義一也故詔書
亭侯以上與王公同又以為列侯以上䇿命建國者皆
宜依古諸侯使絶周服
　　　渤海王服范太妃議
䘮服云君為女子子嫁於國君者傳曰尊同則得服其
親服然則君之庶子有封為君者其父亦不降之明矣
士之妾子不降母者以其父貴賤不足殊也然則尊與
父同不見厭者亦宜伸其情盡禮於其母渤海王既不
承安平之祀而母已受王命之寵成太妃之號愚謂太
妃之尊但當自降於渤海不得配食於安平之廟耳至
於渤海三王自宜盡為母之制不復厭於安平以從公
子降等之禮
　　任茂
　　　魏代功臣配食議(散騎常侍任茂議大司馬石/苞等議以魏代功臣宜歸陳)
　　　　(留國使修常/祀允合事理)
按魏功臣配食之禮敘六功之勲祭陳五祀之品或祀
之於一代或傳之於百代盖社稷五祀所謂傳之於百
代者古之王臣有明徳大功若勾龍之能治水土柱之
能植百榖則祀社稷異代不廢也昔湯既勝夏欲遷其
社不可乃遷稷而周棄徳可代柱而勾龍莫廢也若四
敘之屬分主五方則祀為貴神傳之異代載之春秋非
此之類則雖明如咎繇勲如伊尹功如吕尚各於當代
祀之不祭於異代也然則伊尹於殷雖有王功之茂不
配食於周之清廟矣今之功臣論其勲績比咎繇伊尹
吕尚猶或未及凡云配食各配食於主也今主遷廟臣
宜從享(並杜氏/通典)
　　張放
　　　臨軒遣使作樂議(咸寜三年始平濮陽諸王新/拜有司奏依故事聴京城近)
　　　　(臣諸王公主應朝賀者/復上禮博士張放議曰)
臨軒遣使應作樂放按泰始中皇太子冠太子進而樂
作位定樂止王者諸侯雖殊尊卑至於禮秩或有同者
冠之與拜俱為嘉禮是以准昔儀注謂宜作樂令符云
至尊受太子拜時無鍾磬之樂又按泰始三年有司奏
皇太子明膺休命光啟嘉祚宜依漢魏故事大㑹武帝
詔曰情懐哀慘每嵗正㑹以四方集故不從心耳此日
可不㑹循如前典無不應㑹但時有險夷故禮異耳非
謂斯時不應㑹也
　　某震(本論/無姓)
　　　論江南貢舉事議(毗陵内史論江南貢舉事江/表初附未與華夏同貢士之)
　　　　(宜與中國法異前舉孝廉不避䘮孝亦受行/不辭以為宜訪問餘郡多有此比按天水太)
　　　　(守王孔碩舉楊少仲為孝廉有周之䘮而行/甚致清議今欲從舊則中夏所禁欲不舉則)
　　　　(方土所闕闇塞意/淺甚以為疑震議)
孝舉古之名貢尋名責實模格宜髙夫以宜髙之姿必
以邁俗為稱動擬清流行顧禮典况齊縗之䘮身有伯
叔之痛腰麻貫絰對而不言不處大夫之位不統邑宰
之官時無盟戰代無寇戎不受聘使之命不率師旅之
役䘮禮宜備哀情宜畢古者周䘮過三月而從政謂若
今之職司有公除也公除之制盖由近者多事在官不
復崇禮權宜之事耳今當舉者咸出布衣或在吏次且
貢選之道在不拘之地推讓之宜得順其心官無推讓
之刑法無必行之制平日且猶遜讓况周年之憂乎若
從公除則非正官之例也若從髙貢之舉於情為慢䘮
於舉為昧榮考之於禮義則未聞今戎車未息禮制與
古不同今諸王官司徒吏未嘗在職者其髙足成有一
舉便登黄散其次中尚書郎被召有周䘮正假一月耳
何至孝廉獨不可耳為孝廉之舉美於黄散耶如所論
以責孝廉之舉則至朝臣復何以恕之宜依據經禮分
别州國之吏與散官不同
　　　又議
震以王官司徒吏皆先由州郡之貢而後升在王廷冊
名委質列為帝臣選任唯命義不得辭故遭周䘮得從
公奪之制周則廹命俯就至於州郡之吏未與王官同
體其舉也以孝順為名以廉讓為務在不制之限於時
可得固讓於宜可得不行况兼周䘮焉可許乎據情責
實於義不通茍居容退之地雖小必讓苟在不嫌之域
雖大不辭是黄散可受而孝廉可拒也故孝在得申之
位動則見恕是以州國之與王官不同之理在乎此矣
若乃權時制越常從變則孝非特命之徴舉非應務之
首慶代無縱横之務校禮則不覩其事唯宜折之以理
從其優者也(並杜氏/通典)
　　遂殷
　　　祖母降服表(太康中尚書令史/遂殷表尚書奏可)
父翔少繼叔父榮榮蚤終不及持重今祖母姜亡主者
以翔後榮從出降之制斷殷為大功假二十日愚以為
翔既不及榮持重服雖名户别繼奉養姜故如親子便
依降例情制為輕且因是翔之嫡子應為姜之嫡孫乞
得依令遣寧去職
　　　　尚書奏
禮無不及還重之制翔自應降姜殷無縁還重(杜氏/通典)
　　孫毓(博士隋志晉汝南太守孫毓集六巻○案杜/氏通典及北堂書鈔多載毓議中有數條作)
　　　(孫敏孫繁孫旒恐是毓字之/誤今各明注其下以待再詳)
　　　賀封諸侯王表
臣聞軒轅二十五宗黄祚以繁姬姓建國七十周過其
厯故禦侮莫如同徳伏惟陛下聖哲欽明稽乾作則超
五越三與靈協契天祚明徳克昌祚𦙍秦王楚王淮南
王光濟碩美冠于羣后改建大國分鎮方岳皇太子皇
孫並啟土宇陪敦疆索制𢎞往代内翰皇畿外蕃九服
羣生仰徳向風懐義率土臣妾莫不稱慶(藝文類聚○/白帖孫敏宗)
(廟表云䂓矩天/地擬則隂陽)
　　　廟社議
考工記左祖右社孔子曰周人敬鬼神而逺之近人而
都焉禮云諸侯三門立廟宜在中門外之左宗廟之制
外為都宫内各有寢廟别有門垣太祖在北左昭右穆
次而南今宜為殿皆如古典
　　　諸侯廟議
按禮諸侯五廟二昭二穆及太祖也今之諸王實古之
諸侯也諸侯不得祖天子當以始封之君為太祖百代
不遷或謂之祧其非始封親盡則遷其沖幼紹位未踰
年而薨者依漢舊制不列於宗廟四時祭祀於寢而已
　　　燕國遷廟主之國議(咸寜三年○/通典作孫繁)
按禮凡告事以特牲又禮盛主以簞笥載以齋車即古
之金輅也每舍奠焉又禮廟事考妣同席共饌一尸而
祭以神合為一也今王之國迎廟主而行宜以發日夙
興告廟迎主今無齋車當以犢車二主同車共祠合於
古宗祀國遷掌奉主祏當侍從主車在王鹵簿前設導
從每頓止傅主車於中門外左設脯醢醴酒之奠而後
即安之
　　　封王廟䇿議(太常問今封建諸王為告廟不若/告廟冊與告諸王同異祝文同不)
　　　　(當以竹冊白簡𨽻書/篆書也博士孫毓議)
按尚書洛誥王命作冊逸祝冊惟告周公其後謂成王
已冠命立周公後作為冊書逸誥以告伯禽也又周公
請命于三王乃内冊于金縢匱中今封建諸王裂土樹
蕃為冊告廟篆書竹冊執冊以祝訖藏于廟及封王之
日又以冊告所封之王冊文不同前以言告廟祝文當
竹冊篆書以為告廟冊冊之文即祝辭也舊告封王告
改年號故事事訖皆當藏于廟以皆為冊書四時享祀
祝文事訖不藏故禮但稱祝文尺一白簡𨽻書而已
　　　五禮冠議駮
魏氏天子一加三加嫌同諸侯毓按玉藻記曰𤣥冠朱
組緌天子之冠也緇布冠繢緌諸侯之冠也其説謂皆
始冠則是有次加之辭此二冠皆卑服質古勢不一加
必重加朝祭之服以崇彌尊聖人制禮所以一時厯加
衆服者今始成人卜擇令日而徧加之所以重始也若
冠日有不加者後必不擇吉而服非重始也又禮器有
以少為貴者冠不在焉記者彌尊喻志之言盖以服從
卑始象徳日新不可先服尊服轉而即卑今嫌士禮喻
志之文因從魏氏一加之制考之玉藻似非古典今三
加者先冠皮弁次冠長冠後冠進賢冠以為彌尊於意
又疑
　　　　裴頠答
治禮問天子禮𤣥冠者形之成也為君未必成人故君
位雖定不可孩抱而服冕弁
　　　　摯虞駁
天子即位之日即為成君冕服以備不宜有加諸侯即
位為成豈不定諸侯成君不拘盛典而可以冠天子成
君獨有火龍黼衣便不可乎意為宜冠有加
　　　羣臣為太子起坐議(晉制皇帝㑹公卿座位定/太子後至孫毓以為羣臣)
　　　　(不應/起)
禮曰父在斯為子君在斯為臣侍坐於所尊見同等不
起皆以為尊無二上故有所厭之義也昔衛綰不應漢
景之召釋之正公門之法明太子事同於羣臣羣臣亦
統一於所事應依同等不起之禮
　　　諸王公禮儀議(毓與博士/段暢等議)
周禮上公九命為伯其國家宫室車旗衣服禮儀皆以
九為節侯伯七命以七為節子男五命以五為節公之
城盖方九里宫方九百歩侯伯之城方七里宫方七百
歩子男之城方五里宫方五百歩又曰王之三公八命
其卿六命及其出封皆加一等其國家宫室車旗衣服
禮儀亦如之又如禮諸侯之城隅髙七丈門阿皆五丈
又禮諸侯以為殷屋今諸王封國雖有大小而所理舊
城不如古制皆宜仍舊其造立宫室當有大小之差然
周典奢大異於今儀歩數之限宜隨時制又諸侯三重
門内曰路門中門曰雉門外門曰庫門雉門之外設罕
憲髙五丈其正寢與廟同制皆殷屋四阿堂崇三(原闕/)
其舊典略可依也餘皆稱事取供而已旌旗斿數繁纓
貳車各以其命之等又曰金輅建大旂同姓以封象輅
建大赤異姓以封今制從簡除之餘諸王從公者出就封
朝祀之車宜路車駟馬建大旂九斿畫蛟龍禮公之服
自衮冕而下侯伯自鷩冕而下皆如王之服祭服宜𤣥
冕朱裏玳玉三采九旒繅三色九就丹組纓𤣥衣纁裳
畫九章以事宗廟其祀社稷山川及其羣臣助祭者皆
長冠𤣥衣其位不從公者皆以七為節其他則同諸王
朝服依漢魏故事皆逺游冠五時服佩山𤣥玉不復以
國大小為差其羣臣侍從冠服皆宜如服制令也諸王
公應助祭按司服之職王祀昊天上帝則大裘而冕享
先王則衮冕先公則鷩冕公之服則衮冕而下如王之
服侯伯之服自鷩冕而下如公之服禮記王制曰制三
公一命衮謂三公八命復加一命則服衮龍與王者之
後同然則九命及二王之後乃服衮衣無升龍三公之
服當從鷩冕而下太尉三公助祭宜服鷩冕七章冕繅
九旒赤舄三公助導從外官不與齋祭者自可如舊
　　　諸王公侯留輔政嫡子監國議(通典作/孫旒)
按周禮典命職凡諸侯之嫡子誓於天子攝其君則下
其君一等謂公之子如侯伯而執珪侯伯之子如子男
而執璧春秋曹伯使其太子射姑來朝行國君之禮踐
土之盟衛成公使其母弟武如㑹經書曰衛武蔡甲午
序於諸侯又左傳冡子君行則守有守則從從曰撫軍
守曰監國古之制也夫帥師専行謀誓軍旅君與國政
之所圗非太子之事也
　　　司馬敦繼獻王服議(咸寜二年安平穆王薨無/嗣以母弟敦上繼獻王移)
　　　　(太常問應何服博士張靖答宜依魯僖服閔/三年尚書符詰靖曰穆王不臣敦敦不繼穆)
　　　　(與閔僖不同毓與宋昌議以穆王不之國敦/不仕諸侯不應三年以義處之敦宜服本服)
　　　　(一周而除主穆王䘮祭三/年畢乃吉祭獻王毓又議)
禮君之子孫所以臣諸兄者以臨國故也禮又與諸侯
為兄弟服斬謂隣國之臣於鄰國之君有猶君之義故
也今穆王既不之國不臣兄弟敦不仕諸侯無隣臣之
義異於閔僖如符㫖也但䘮無主敦既奉詔紹國受重
主䘮典其祭祀記曰大功者主人之䘮有三年者則必
為之再祭鄭氏注云謂死者從父昆弟來為䘮主也有
三年者諸妻若子幼少也再祭謂大小祥也穆妃及國
臣於禮皆當三年此為有三年者敦當為之主大小兩
祥祭也且哀樂不相雜吉凶不相干凶服在宫哭泣未
絕敦據主穆王之䘮而國制未除則不得以本親服除
而吉祭獻王也
　　　七廟諱字議
乙丑詔書班下尊諱唯從宣皇帝以來京兆府君以上
皆不别著按禮士立二廟則諱王父以下天子諸侯皆
諱羣祖親盡廟遷乃捨故而諱新尊者統逺卑者統近
貴者得申賤者轉降盖所以殊名位之數禮上下之敘
也先代創業之主唯周追王夏殷以前未有聞焉顯考
以下謂之親廟親廟月祭屬近禮崇周武王時諸盩為
顯考廟周人以諱事神固不以追王所不及而闕正廟
之諱也禮大夫所有公諱又曰子與父同諱明君父之
諱臣子不可以不諱也范獻子聘於魯問具敖之山魯
人以其鄉對曰先君獻武之諱也此時獻武已為逺祖
鄰國大夫猶以犯諱為失歸而作戒著於春秋大晉龍
興宏崇逺制損益因改思臻其極以為京兆府君以上
雖不追王列在正廟臣下應諱禮有明義宜班下諱字
使咸知所避上崇寅嚴之典下防僭同之謬(並杜氏/通典)
　　　東宫鼓吹議(皇太子初給鼓吹有詔問講學/出入為當作鼓吹以聞毓議)
鼓吹者盖古之軍聲振獻捷之樂也施於時事不當後
因以為制用之期㑹用之道路焉所以顯徳明功振武
和衆求使後世無亡其章率而合宜者也
　　　又
聞其音而徳和省其詩而志正威儀足以化民俗制度
足以和神人(二條作/孫敏)
禮樂之教義有所指給鼔吹以備典章出入陳作用以
移風易俗
　　　文獻皇后議
大名必加茂實美號必附豐功臣以為宜諡曰文獻皇
后(並北堂/書鈔)
　　卞㩁　楊雍
　　　武帝䘮禮議(尚書問今大行崩舍章/殿安梓宫宜在何殿)
臣子尊其君父必居之以正所以盡孝敬之心今太極
殿古之路寢梓宫宜在太極殿依周人殯于西階
　　　又議(又問既殯之後别奠下室之饌朝夕轉易/諸所應設祭朔望牲用宜所施行按禮具)
　　　　(答/)
按禮天子日食少牢月朔太牢䘮禮下室之饌如他日
宜隨御膳朝夕所常用也朔望則奠用太牢備物
　　　又議(又問按景帝故事施倚廬於九龍殿上東/廂今御倚廬為當在太極殿不諸王廬復)
　　　　(應何/所)
按尚書顧命成王崩康王居于翼室先儒云翼室於路
寢今宜于大極殿上諸王宜各于其所居為廬朝夕則
就位哭臨按禮天子七月葬新議曰禮無吉駕象生之
飾四海遏密八音豈有釋其縗絰以服𤣥黄黼黻哉雖
於神明哀素之心已不稱矣輙除鼓吹吉駕鹵薄
　　　　孫毓駁
尚書顧命成王新崩傳遺命文物權用吉禮又禮卜家
占宅朝服推此無不吉服也又巾車飾遣車及葬執盖
從方相𤣥衣裳此鹵薄所依出也今之吉駕亦象生之
義凶服可除鼓吹吉服可設而不作(杜氏/通典)
　　曹臣
　　　移論蘇宙不奔弔郡将(元康中趙郡吏蘇宙不/奔弔于郡将中郎闗中)
　　　　(侯曹臣移冀州大中正論貶宙時為博士移/國子博士被符不省請議自理博士謝衡等)
　　　　(咸以臣/為非)
臣以元康四年為先定公薨背還濟北榖城墓宅安厝
太學博士趙國蘇宙昔先公臨趙以宙為功曹後為察
孝前臣遭難宙為鎮東司馬趙之故吏有致身敘哀者
有在職遣奉版者唯宙名諱不至宙今典禮學之官口
誦義言不可廢在三之義於宙應見論貶
　　　蘇宙移國子自理
郡將曹公昔臨弊國見接有布衣之交髙游盡歡謂千
年可畢不意後㑹逼為功曹尋被州召不為公察孝也
欲深其罪崇飾虚名以惑明時宙雖不徳數受教於君
子寧有故將之䘮而忘奔赴之哀過䝉殊恩忝佐方岳
銜命守制無因致身禮聞父母䘮不得奔赴為位歛髮
成踊襲絰割孝子之心以終君之命謂之禮也往聞䘮
設位盡哀仰則先哲俯順王度儀刑古典不失舊物若
此為罪不敢逃刑聞凶則因發健歩書弔嫡孫健歩廻
説䘮已還東阿留書付其從子綜宙尋被召為博士王
事敦我不皇啟處如宙凶薄天討其罪孤獨無子代之
哀人也按榖梁傳曰周人有䘮魯人有䘮周人弔魯人
不弔魯人曰吾君親之者也使大夫則不可周人䘮魯
人不弔是其下成康末為乆也禮無臣祭君之文時俗
之所行非先王之令典也庶子不得祭父臣之祭君也
求之禮傳無弔祭之文
　　　國子博士謝衡議
大夫去國其妻長子為舊君服傳曰妻言與人同長子
言未去也言去則無服矣是違諸侯之天子不反服違
天子之諸侯亦不反服以在外也今之官長皆自外來
假借一時共相君臨去則在外體逺事絕恩輕義疎至
於死亡隔限逺路或有難故不得時往奔赴之義無所
施也
　　　博士周哀議
事君之道資於事父委質之日貳乃辟也宙受署而退
義已周矣諸侯五月而葬同盟至所以哀其䘮矜其孤
也苟能致書唁弔祭闕之可也
　　　河内太守孫兆議
秦罷侯置守漢氏因循郡守䘮官有斬縗負土成墳此
可謂竊禮之中過猶不及者也至於奔赴弔祭故將非
禮典所載是末代流俗相習委巷之所行耳非聖軌之
明式也今之郡守内史一時臨宰轉移無常君遷於上
臣易於下猶都官假合從事耳又當故將未殯之前已
任天子肅命之任王事敦我密勿所職詩不云乎王事
靡鹽不遑將父夫繫之情猶不得将養父母而况逺赴
弔祭故將乎其議貶者可謂行人失辭仲尼所以非子
路由爾責於人終無已也
　　張觀
　　　告太常論劉亶留頌(元康中南陽張觀告太常/斥父故臣亶頌等不臨父)
　　　　(䘮亶頌亦告太常自理/博士馬平議觀為非)
父昔為丹陽郡有二臣主簿劉亶留頌等理罪除名今
觀父亡居在郡下亶等不來臨䘮又不奔葬凡人有䘮
匍匐救之況於君臣之義乎而亶等敢懐讐君之心公
肆滅倫之行
　　　　劉亶留頌自軍
近為陳事犯忤加鞭付獄亶頌黙然待放戮辱放退君
臣道絕抱罪之人不敢見靈柩也
　　　　博士馬平議
按禮君臣之道有合離之義亶等昔為君所棄是為義
絶義絶之臣責其自親於君已見放逐求還親臨䘮事
於事則近偽於禮無此制也(並杜氏/通典)
　　周處(字子隠義興陽羡人呉鄱陽太守魴子仕呉/東觀左丞入晉厯御史中丞多所糾劾征氐)
　　　(齊萬年/力戰死)
　　　刑李忽議奏(時女子李忽覺父北叛時/殺父處為中書省奏殺忽)
覺父以偷生破家以邀福子圉告歸懐嬴結舌忽無人
子之道証父攘羊傷化汙俗宜在投畀以彰凶逆畢刑
市朝不足塞責(王隠/晉書)
　
　
　
　
　
　
　
　西晉文紀巻十三
欽定四庫全書
　西晉文紀巻十四　　　　明　梅鼎祚　編
西晉(十四/)
　　潘岳(字安仁滎易中牟人辟司空太尉府歴遷著/作郎轉散騎侍郎為孫秀譖於趙王倫族誅)
　　　九品議
天生蒸民而樹之君使司牧之勿失其性君不獨治於
是乎建牧立監陳其輔佐故曰天工人其代之然則髙
官厚禄非明崇賢所以興治卑位下役非為鄙愚所以
供職雖或開榮辱之門有爭競之弊而百王莫之能易
者此道不可以二故也方今天下隆平四海攸同薦賢
達善各以類進夫觀民宣化為治之本雖實小邑猶須
其人又中正之身優劣懸殊茍知人者智則不知者謬
矣莫如達官各舉其屬方嶽九列朝所取信郡守雖輕
有刺史薦舉之當否實司其事考績累名施黜陟焉進
賢受賞不進賢甘戮沮勸既明則人自為謀庶公道大
行而私謁息矣
　　　上客舍議(岳自河陽轉懷令議帝/從之  太平御覧集略)
被下尚書勅客舍廢農奸淫亡命敗亂法度皆當除壊
十里安一官舍老小民使守之又差吏掌主依官舍收
錢數春農事興求須冬令謹按逆旅久矣其所由來行
者頼以頓止居者薄收其直交易貿遷各得其所官無
役賦因人成利惠加百姓而公無末費語曰許由辭帝
堯之命而舍於逆旅外傳曰晉陽處父遇寗戚於逆旅
魏武皇帝亦以為宜其詩曰逆旅整設以通商賈然則
自堯到今未有不得客舍之法唯商鞅尤之固非聖世
所言也方今四海㑹同九服納貢八方翼翼公私滿路
近畿輻輳客舍亦稠冬有温廬夏有涼䕃芻秣成行噐
用取給疲牛必投乗涼近進發福寫鞍皆有所憇又諸
刼盜皆起於迥絶止乎人衆十里蕭條則奸宄生心連
陌接館則寇情震懾且聞聲有救已發有追不救有罪
不追有戮禁暴捕亡恒有司存凡此皆客舍之益而官
㰚之所乏也又行者貪路告糴炊㸑皆以昏晨盛夏晝
熱又兼星夜既限蚤閉不及㰚門或避晩闗迸逐路隅
祗是慢藏誨盜之原茍以客舍多敗法教官守棘㰚獨
復何人彼河橋孟津解劵輸錢髙第督察數入校出品
郎兩岸相檢猶懼或失之故懸以禄利許以功報今賤
吏疲人獨專㰚税管開閉之權籍不校之勢此道路之
蠧奸吏所殖也率歴代之舊俗獲行留之懽心使客舍
灑掃以待征旅擇家而息豈非衆庶顒顒之望請曹􁙀
上
　　　許由頌
邈哉許公執真履貞辭堯天下抱樸隠形川渟岳峙澹
泊無營棲遲髙山與世靡爭虚薄忝任來宰斯城愧無
惠化報産之政峩峩治所樂慕景名登箕逍遥來過暮
庭通於時憲傾筐不盈恨無㫖酒奠公之靈死而不朽
公其有榮聊述雅美揚公馨聲
　　　故太常任府君畵贊
堂堂我君鑒象開度逸德宣猷含真履素味道無悶守
終純固弓輿爰集撫翼清舉翰飛公庭龍升天路初長
方國流化千里遂管秘籍辨章舊史入登常伯出作卿
士外内惟允庶績咸理中節日新令聞不己濟濟儒林
翼翼國子
　　　兩階銅人訓
言之有臧託乎多士言之不臧絶之由已無曰莫傳宣
于四海無曰莫聞響振萬里樞機之發榮辱之徵怨豈
在大纎介是興
　　　楊荆州誄(并敘○楊肇字季初滎陽人封東武/伯諡戴為岳妻父以下四篇載文選)
維咸寜元年夏四月乙丑晉故折衝将軍荆州刺史東
武戴侯滎陽楊使君薨嗚呼哀哉夫天子建國諸侯立
家選賢與能政是以和周頼尚父殷慿太阿矯矯楊侯
晉之爪牙忠節克明茂績維嘉将宏王略肅清荒遐降
年不永𤣥首未華銜恨没世命也柰何嗚呼哀哉自古
在昔有生必死身没名垂先哲所韙行以號彰徳以述
美敢託旒旗爰作斯誄其辭曰
邈矣遠祖系自有周昭穆繁昌枝庶分流族始伯喬氏
出楊侯奕世丕顯允廸大猷天厭漢徳龍戰未分伊君
祖考方事之殷鳥則擇木臣亦簡君投心外朝策名委
身奮躍淵塗跨騰風雲或統驍騎或據領軍篤生戴侯
茂徳繼期篹戎洪緒克搆堂基弱冠味道無竸惟時孝
實蒸蒸友亦怡怡多才豐藝彊記洽聞目睇毫末心算
無垠草隸兼善尺牘必珍足不輟行手不釋文翰動若
飛紙落如雲學優則仕乃從王政散璞發輝臨軹作令
化行邑里恵洽百姓越登司官肅我朝命惟此大理國
之憲章君蒞其任視民如傷庶獄明慎刑辟端詳聴參
臯吕稱侔于張改授農政于彼野王倉盈庾億國富兵
强煌煌文后鴻漸晉室君以兼資參戎作弼用錫土宇
膺兹顯秩青社白茅赤朱其紱魏氏順天聖皇受終烈
烈楊侯實統禁戎司管閶闔清我帝宫苛慝不作穆如
和風謂督勲勞班命彌崇茫茫海岱𤣥化未周淊淊江
漢疆場分流秉文兼武時惟楊侯既守東莞乃牧荆州
折衝萬里對揚王休聞善若驚疾惡如讐示威示徳以
伐以柔呉夷凶侈偽師畏逼将乗讐釁席卷南極繼褰
糧盡神謀不忒君子之過引曲推直如彼日月有時則
食負執其咎功讓其力亦既旋斾為法受黜退守􁀫塋
杜門不出游目典墳縱心儒術祁祁搢紳升堂入室靡
事不咨無疑不質位貶道行身窮志逸弗慮弗圖乃寝
乃疾昊天不弔景命其卒嗚呼哀哉子囊佐楚遺言城
郢史魚諫衛以尸顯政佐君臨終不忘忠敬寝伏床蓐
念在朝廷朝達其辭夕隕其命聖王嗟悼寵贈衾襚誄
徳策勳考終定諡羣辟動懐邦族揮淚孤嗣在疚寮屬
含悴赴者同哀路人增欷嗚呼哀哉余以頑蔽覆露重
隂仰追先考執友之心俯感知已識達之深承諱忉怛
涕淚霑襟豈忘載奔憂病是沈在疾不省於亡不臨舉
聲增慟哀有餘音嗚呼哀哉
　　　楊仲武誄(并敘/)
楊綏字仲武滎陽宛陵人也中領軍肅侯之曾孫荆州
刺史戴侯之孫東武康侯之子也八嵗喪父其母鄭氏
光禄勲宻陵成侯之元女操行甚髙恤養幼孤以保乂
夫家而免諸艱難戴侯康侯多所論著又善草隸之藝
子以妙年之秀固能總覽義㫖而軌式模範矣雖舅氏
隆盛而孤貧守約心安陋巷體服菲薄余甚竒之若乃
清雅儁茂盛徳日新吾見其進未見其已也既藉三葉
世親之恩而子之姑予之伉儷焉往嵗卒於徳宫里喪
服周次綢繆累月茍人必有心此亦欵誠之至也不幸
短命春秋二十九元康九年夏五月已亥卒嗚呼哀哉
乃作誄曰
伊子之先奕葉熙隆惟祖惟曾載揚休風顯考康侯無
禄蚤終名器雖光勲業未融篤生吾子誕茂淑姿克岐
克嶷知章知㣲鉤深探賾味道研㡬匪直也人邦家之
輝子之遘閔曾未齓髫如彼危根當此衝颷德之休明
靡幽不喬弱冠流芳儁聲清劭爾舅惟榮爾宗惟瘁幼
秉殊操違豐安匱撰録先訓俾無隕墜舊文新藝罔不
必肄潘楊之穆有自來矣矧乃今日慎終如始爾休爾
戚如實在己視予猶父不得猶子敬亦既篤愛亦既深
雖殊其年實同厥心日昃景西望子朝隂如何短折背
世湮沈嗚呼哀哉寝疾彌留守兹孝友臨命忘身顧戀
慈母哀哀慈母痛心疾首噭噭同生悽悽諸舅春蘭擢
莖方茂其華荆寶挺璞将剖於和含芳委耀毁璧摧柯
嗚呼仲武痛哉柰何德宫之艱同次外寝惟我與爾對
筵接枕自時迄今曾未盈稔姑姪繼隕何痛斯甚嗚呼
哀哉披帙散書屢覩遺文有造有寫或草或真執玩周
復想見其人紙勞於手涕霑於襟龜筮既襲埏隧既開
痛矣楊子與世長乖朝濟洛川夕次山隈歸鳥頡頏行
雲徘徊臨穴永訣撫櫬盡哀遺形莫紹增慟余懐魂兮
往矣梁木實摧嗚呼哀哉(葉一/作世)
　　　夏侯常侍誄
夏侯湛字孝若譙國譙人也少知名弱冠辟太尉府掾
賢良方正徵為太子舍人尚書郎野王令中書郎南陽
相家艱乞還頃之選為太子僕未就命而世祖崩天子
以為散騎常侍從班列也春秋四十有九元康元年夏
五月壬辰寝疾卒于延熹里第嗚呼哀哉乃作誄曰
禹錫元珪實曰文命克明克聖光啓夏政其在於漢邁
勲惟嬰思宏儒業小大雙名顯祖曜徳牧兖及荆父守
淮岱治亦有聲英英夫子灼灼其儁飛辯摛藻華繁玉
振如彼隋和發彩流潤如彼錦繢列素㸃絢人見其表
莫測其裏徒謂吾生文勝則史心照神交唯我與子且
歴少長逮觀終始子之承親孝齊閔參子之友悌和如
瑟琴事君直道與朋信心雖實唱髙猶賞爾音弱冠厲
翼羽儀初升公弓既招皇輿乃徵内贊兩宫外宰黎蒸
忠節允著清風載興泱彼樂都寵子惟王設官建輔妙
簡邦良用取喉舌相爾南陽惠訓不倦視民如傷乃眷
北顧辭禄延熹余亦偃息無事明時疇昔之游二紀于
兹斑白㩦手何歡如之居吾語汝衆實勝寡人惡儁異
俗疵文雅執㦸疲揚長沙投賈無謂爾髙恥居物下子
乃洗然變色易容慨然歎曰道固不同為仁由已匪我
求蒙誰毁誰譽何去何從莫湼匪緇莫磨匪磷子獨正
色居屈志伸雖不爾以猶致其身獻替盡規媚兹一人
讜言忠謀世祖是嘉将僕儲皇奉轡承華先朝末命聖
列顯加入侍帝闥出光厥家我聞積善神降之吉宜享
遐紀長保天秩如何斯人而有斯疾曾未知命中年隕
卒嗚呼哀哉惟爾之存匪爵而貴甘食美服重珍兼味
臨終遺誓永錫爾類歛以時襲殯不簡器誰能拔俗生
盡其養孰是養生而薄其葬淵哉若人縱心條暢傑操
明達困而彌亮柩輅既祖容體長歸存亡永訣逝者不
追望子舊車覽爾遺衣愊抑失聲迸涕交揮非子為慟
吾慟為誰嗚呼哀哉日往月來暑退寒襲零露霑凝勁
風凄急慘爾其傷念我良執適子舊館撫孤相泣前思
未弭後感仍集積悲滿懐逝矣安及嗚呼哀哉
　　　馬汧督誄(并敘○汧/督馬敦)
惟元康六年秋九月十五日晉故督守闗中侯扶風馬
君卒嗚呼哀哉初雍部之内屬羌反未彌而編户之氐
又肆逆焉雖王旅致討終於殄滅而蜂蠆有毒驟失小
利俾百姓流亡瀕於塗炭建威喪元於好畤州伯宵遯
乎大谿若夫偏師禆将之隕首覆軍者葢以十數剖符
專城紆青拖墨之司奔走失其守者相望於境秦隴之
僭鞏更為魁既已襲汧而館其縣子以𦕈爾之身介乎
重圍之裏率寡弱之衆據十雉之城羣氐如蝟毛而起
四面雨射城中城中鑿穴而處負户而汲木石将盡樵
蘇乏竭芻蕘罄絶於是乎發梁棟而用之􁎽以鐵鏁機
闗既縱磥而又升焉㸑陳焦之麥柿梠桷之松用能薪
芻不匱人畜取給青煙傍起櫪馬長鳴凶醜駭而疑懼
乃闕地而攻子命穴浚塹寘壺􁀙瓶甒以偵之將穿響
作内焚穬火薫之濳氐殱焉久之安西之救至竟免虎
口之厄全數百萬石之積文契書於幕府聖朝疇咨進
以顯秩殊以幢葢之制而州之有司乃以私隸數口榖
十斛考訊吏兵以檟楚之辭連之大將軍屢抗其疏曰
敦固守孤城獨當羣寇以少禦衆載離寒暑臨危奮節
保榖全城而雍州從事忌敦勲效極推小疵非所以褒
奨元功宜解敦禁劾假授詔書遽許而子固已下獄發
憤而卒也朝廷聞而傷之策書曰皇帝咨故督守闗中
侯馬敦忠勇果毅率屬有方固守孤城危逼獲濟寵秩
未加不幸喪亡朕用悼焉今追贈牙門将軍印綬祠以
少牢魂而有靈嘉兹寵榮然潔士之聞穢其庸致思乎
若乃下吏之肆其噤害則皆妬之徒也嗟乎妬之欺善
抑亦貿首之讐也語曰或戒其子慎無為善言固可以
若是悲夫昔乗丘之戰縣賁父御魯荘公馬驚敗績賁
父曰他日未嘗敗績而今敗績是無勇也遂死之圉人
浴馬有流矢在白肉公曰非其罪也乃誄之漢明帝時
有司馬叔持者白日於都市手劒父讐視死如歸亦命
史臣班固而為之誄然則忠孝義烈之流慷慨非命而
死者綴辭之士未之或遺也天子既已策而贈之㣲臣
託乎舊史之末敢闕其文哉乃作誄曰
知人未易人未易知嗟兹馬生位末名卑西戎猾夏乃
奮其竒保此汧城救我邉危彼邉奚危城小粟富子以
𦕈身而裁其守兵無加衛墉不增築婪婪羣狄豺虎競
逐鞏更恣睢潛跱官寺齊萬虓闞震驚台司聲勢沸騰
種落煽熾旌旗電舒戈矛林植彤珠星流飛矢雨集惴
惴士女號天以泣爨麥而炊負户以汲累卵之危倒懸
之急馬生爰發在險彌亮精貫白日猛烈秋霜稜威可
厲懦夫克壮霑恩撫循寒士挾纊蠢蠢犬羊阻衆陵寡
潛隧宻攻九地之下愜愜窮城氣若無假昔命懸天今
也惟馬惟此馬生才博智贍偵以瓶壺􁤸以長塹鍤未
見鋒火以起燄薫尸滿窟掊穴以歛木石匱竭萁稈空
虚瞷然馬生傲若有餘􁎽梁為􁞲柿松為芻守不乏械
櫪有鳴駒哀哀建威身伏斧質悠悠烈将覆軍喪器戎
釋我徒顯誅我帥以生易死疇克不二聖朝西顧闗右
震惶分我汧庾化為寇糧實賴夫子思謩彌長咸使有
勇致命知方我雖末學聞之前典十世宥能表墓旌善
思人愛樹甘棠勿翦矧乃吾子功深疑淺兩造未具儲
隸葢鮮孰是勲庸而不獲免猾哉部司其心反側斵善
害能醜正惡直牧人逶迤自公退食聞穢鷹揚曾不戢
翼忘爾大勞猜爾小利茍莫開懐于何不至慨慨馬生
硠硠髙致發憤囹圄没而猶眂嗚呼哀哉安平出竒破
齊克完張孟運籌危趙獲安汧人賴子猶彼談單如何
吝嫉揺之筆端傾倉可賞矧云私粟狄隸可頒况曰家
僕剔子雙龜貫以三木功存汧城身死汧獄凡爾同圍
心焉摧剥扶老㩦幼街號巷哭嗚呼哀哉明明天子旌
以殊恩光光寵贈乃牙其門司勳班爵亦兆後昆死而
有靈庶尉寃魂嗚呼哀哉
　　　世祖武皇帝誄
粤若稽古帝皇誕受休命作我晉室赫赫文皇配天竝
日大行龍飛創制改物沉恩汪濊流澤洋溢上齊七政
下綏萬邦四門穆穆五典克從惟清緝熙於變時雍愛
盡事親教加百姓于喪過哀在祭餘敬后蠶冕服躬籍
粢盛六代畢奏九功咸詠行敦醇樸思貫元妙蒞政端
位臨朝光曜胄子入學辟雍宗禮國老恂恂貴遊濟濟
莫孝匪子莫悌匪弟化自外明訓法以禮獷彼呉楚稱
亂三代世歴五偽年㡬百載邊垂䖍劉王化阻閡羽檄
星馳鉦鼓日戒帝御羣師奉辭奮旅腹心庭爭爪牙疑
沮天監獨照聖策乃舉朝服濟江止戈曜武野無交兵
役不淹月僭號歸命稽顙晉闕邪界蠻流傍納百越表
閭旌善徳音爰發虞人獻箴周書垂誥酒懼其彛獸戒
其冒於我大行縱心所好動不踰矩性與道奥厭厭酣
飲樂不辨顔桓桓振旅田無遊盤我徳如風民應如蘭
靡不夙夜無敢宴安務農望嵗時或不稔小心翼翼恤
民以甚御坐不怡撤膳賑廩西流垂精南金抑施永言
孝思天經地義問誰贊事英彦髦士問誰翼侍博物君
子濳明神鑒從衆屈已道濟羣生為而不恃先天弗違
後天降時萬物熙熙懐而慕思顒顒縉紳不謀同辭巖
巖岱宗想望翠旗恭惟大行功成不居議寝封禪心棲
沖虚策告不足太平有餘七十二君方之蔑如思樂天
徳等壽嵩華如何寝疾背世登遐遷幸梓宫孤我邦家
龜筮既襲吉日惟良永捐太極寜神峻陽羣后擗踴長
訣轀輬聖靈斯顧豈伊不傷家無遠邇邦靡大小四海
供職同軌畢㑹茫茫原野亭亭素葢縞輅解駕白虎彌
斾龍輴即定元闥載扄如天斯崩如地斯傾哀哀庶寮
㷀㷀自愍彼蒼者天胡寜斯忍聖君不返我獨旋軫
　　　南陽長公主誄(并敘/)
昔唐女嬪媯書敘釐降之美周姬適齊詩詠肅雍之歌
漢之新野以節義垂號千秋伊晉之獻主以聰眀睿智
考終定諡兹可謂母儀純備邁蹤古烈者已惜乎不永
背世湮沈爰託素旂式章徽音
主之誕育既篹洪胄徳之休明亦固天授思心婉孌淑
質純茂母儀不忒内則靡疚肇自弱笄有馥其芬言告
言歸作合於荀在貴思降處逸能勤上䖍諸姑傍接支
嬪内諧閨閾外和族姻終温且惠淑慎其身積善餘慶
啓兹名𦙍厲以恵肅誨以柔順主實體化不言而信二
子遵式匪嚴而峻於穆獻后奕代熙盛重作大司黎牧
火正國之仁姑家之慈母天道輔賢宜享遐壽如何短
命曾不華首寝疾弗興繁榮摧朽嗚呼哀哉容車戒路
祖奠在庭騑驂躊躇服馬悲鳴皇輿親臨望旗失聲列
辟咸起灑淚霑纓嗚呼哀哉既次墓門降柩升輴靈衣
從風素幕生塵明燎守夜竦紼俟晨噭噭遺嗣焭焭孤
臣號無廢音涕不輟巾
　　　皇女誄
厥初在鞠玉質華繁𤣥髪修曜蛾眉連娟清顱横流眀
眸朗鮮迎時夙智望嵗能言亦既免懐提㩦紫庭聰恵
機警授色應聲亹亹其進好曰之經辭令容止閑於幼
齡猗猗春蘭柔條含芳落英彫矣從風飄颺妙好弱媛
窈窕淑良孰是人斯而離斯殃靈殯既祖次此㬥廬披
覽遺物徘徊舊居手澤未改領膩如初孤魂遐逝存亡
永殊嗚呼哀哉
　　　太宰魯武公誄(賈充/)
昻昻公侯實天誕育八元斯九五臣兹六揜討逆節折
衝江湖走欽擒儉梟誕敝呉公于出征爰整其旅壘未
越郊麾不及舉秦涼獲乂西戎即敘他人之賢譬彼邱
陵邈矣公侯如日之昇泰山其頽寝疾不興遐邇曷仰
社稷焉憑生則榮易終哀實難靡不春華鮮克嵗寒於
乎公隕率土含酸趙喪望諸列國同傷秦亡蹇叔舂者
不相桃李不言下自成行徳之休眀没能彌彰(又晉書/載賈充)
(誄年踰知命位極人臣/家無餘禄貴而食貧)
　　　宜城宣君誄
行成于己名生于人考終定諡實曰宣君祝宗蒞事卿
相奉引輕車整駕介士列陣鸞輅依容轀車升櫬
　　　庾尚書誄
寛而能懐威而不猛化行如形民應如影曀曀虚坐翩
翩𤣥幕几席生塵空館寥廓
　　　景獻皇后哀策文
於穆先后儷皇協運世宗之胤徳博化光用儉禮峻任
姒隆周后亦母晉終溫且惠其儀淑慎既慎其儀克眀
禮教撫翼齊蕃訓成𢎞操其慈有威不舒不㬥乃家乃
邦是則是效嗟余艱屯仍遭不造靡恃惟妣景命弗保
心之云痛痛貫窮昊襲龜筮之良辰啓幽房之濳𡑞整
武駕之隆牡結龍輈之縞駟望旂常而崩摧披轀輬以
增欷口嗚咽以失聲目横迸以灑淚邈兩絶於宫闈長
無覿於彷彿
　　　哀永逝文
啓夕兮宵興悲絶緒兮莫承俄龍轜兮門側嗟俟時兮
将升嫂姪兮章偟慈姑兮垂矜聞雞鳴兮戒朝咸驚號
兮撫膺逝日長兮生年淺憂患衆兮歡樂鮮彼遥思兮
離居歎河廣兮宋逺今柰何兮一舉邈終天兮不返盡
余哀兮祖之辰揚眀燎兮援靈輴撤房帷兮席庭筵舉
酹觴兮告永遷悽切兮增欷俯仰兮揮淚想孤魂兮眷
舊宇視倐忽兮若彷彿徒髣髴兮在慮靡耳目兮一遇
停駕兮淹留徘徊兮故處周求兮何獲引身兮當去去
華輦兮初邁馬廻首兮旋斾風泠泠兮入帷雲霏霏兮
承葢鳥俛翼兮忘林魚仰沫兮失瀨悵悵兮遲遲遵吉
路兮凶歸思其人兮已滅覽餘蹟兮未夷昔同塗兮今
異世憶舊歡兮增新悲謂原隰兮無畔謂川流兮無岸
望山兮寥廓臨水兮浩汗視天日兮蒼茫面邑里兮蕭
散匪外物兮或改固歡哀兮情換嗟濳隧兮既敞将送
形兮長往委蘭房兮繁華襲窮泉兮朽壤中慕呌兮擗
摽之子降兮宅兆撫靈櫬兮訣幽房棺㝠㝠兮埏窈窈
户闔兮燈滅夜何時兮復曉歸反哭兮殯宫聲有止兮
哀無終是乎非乎何遑趣一遇兮目中既遇目兮無兆
曾寤寐兮弗夢既顧瞻兮家道長寄心兮爾躬重曰己
矣此葢新哀之情然耳渠懐之其㡬何庶無愧兮荘子
　　　為楊長文作弟仲武哀祝文
悠悠上天我獨何辜祖考蚤世兄弟幼孤備嘗艱毒同
集蓼荼父兮生我過庭靡聞母兮鞠我寜一苦辛日顧
日復我弟我身並自垂髪越於成人濬哲聰朗純粹溫
良烈烈清風邦族之望母氏劬勞庶爾之報彼蒼者天
子何不弔殱我令弟窮泉是造無父何怙無弟何友焭
焭此身哀哀慈母煩寃痛毒撫心思咎哀爾薄祜逢家
多阻弱冠未室盛年絶緒喪庭寥廓廬位無主㝠㝠長
夜窈窈𤣥宇當復何時見我仲武于以祔之于其王父
魂而有靈神其寜處
　　　哭弟文
視不見兮聴不聞逝日逺兮憂彌殷終皓首兮何時忘
情楚惻兮常苦辛
　　　傷弱子辭(并敘/)
予之長安次于新安千秋亭而弱子天感羸博之哀乃
傷之曰
柰何兮弱子邈棄爾兮邱林還眺兮墳瘞草莽莽兮木
森森伊䆳世之遐胄逮祖考之永延咨吾家之不嗣羌
一適之未甄仰崇堂之遺構若無津而渉川葉落永離
覆水不收赤子何辜罪我之由
　　　金鹿哀辭
嗟我金鹿天姿特挺鬒髪凝膚蛾眉蠐領柔情和泰朗
心聰警嗚呼上天胡忍我門良嬪短世令子天昏既披
我幹又剪我根塊如瘣木枯荄獨存捐子中野遵我歸
路将反如疑廻首長顧
　　　陽城劉氏妹哀辭
鳥鳴於栢烏號於荆徘徊躑躅立聞其聲相彼羽族矧
伊人情叩心長呌痛我同生誕育聖善發竒稚齒如彼
名駒昻昻千里劉氏懐寶未曜隨和伊予輕弱弗克負
荷禄㣲于朝貯匱于家俾我令妹勤儉備加珍羞罕御
器服靡華撫膺恨毒逝矣柰何哀哀母氏蒸蒸聖慈震
動擗摽何痛如之魂而有靈豈不慕思嗟哉往矣當復
何時
　　　悲邢生辭
周文公之苖裔予元舅之洪胄厲操確其不拔鄉譽著
而日就妙邦畿而髙察雄州閭以擢秀茂實暢矣而休
眀未衍其財至貧其位至賤而死之日奔者盈庭停予
車而在郊撫靈櫬以增悲曕轜容而想像曾無覿乎餘
輝送子兮境上垂永訣兮路岐一别兮長絶盡哀兮告
離
　　　京陵公主女王氏哀辭
猗歟公子季女惟王生自洪胄禀兹義方盻倩粲麗窈
窕淑良如彼春蘭吐葩含芳葩以霜隕芳以歇盡彼蒼
者天胡寜斯忍曾未弱笄無疾而隕官朝震驚靡人不
愍嗟爾母氏劬勞撫鞠恩斯勤斯是長是育帷屏媚子
奄離顧復哀無廢心涕不輟目于以祖之于掖庭閨于
以送之陵崗崔嵬僕馬廻眷旗旐旋飛夕陽失暎晴鳥
忘歸皎皎霄月載盈載㣲㝠㝠公子一往不追長夜無
旦孤魂曷依
　　　為任子咸妻作孤女澤蘭哀辭(并敘/)
澤蘭者任子咸之女也渉三齡未沒衰而殞余聞而悲
之遂為其母辭
茫茫造化爰啓英淑猗猗澤蘭應靈誕育鬒髪蛾眉巧
笑美目顔耀榮苕華茂時菊如金之精如蘭之馨淑質
彌暢聰慧日新朝夕顧復夙夜盡勤彼蒼者天哀此矜
人胡寜不惠忍予𦕈身俾爾嬰孺㣲命弗振俯覽衾襚
仰訴穹旻弱子在懐既生不遂存靡託躬没無遺類耳
存遺響目想餘顔寝席伏枕摧心割肝相彼鳥矣和鳴
嚶嚶矧伊蘭子音影㝠㝠彷徨邱隴徙倚墳塋
　　　司空鄭袤碑
陳謨台階翼和鼎實顯績成於臺省清風暢於所蒞故
能老安少懐逺至邇親凡厥縉紳之士所以挹酌洪流
含咀英芳者猶旱苖之仰膏雨湛露之晞朝陽也銘曰
於鑠元侯則天垂象𢎞操嶽峻宇量深廣允恭克讓宣
哲清朗有始有卒可大可久言由忠信行履孝友光光
金貂再冠其首赫赫皇符仍拆其蔀義格皇穹徳冠羣
后清風顯烈没而不朽
　　　荆州刺史東武戴侯楊使君碑
君誕保靈和繼期載徳宣哲清朗直道髙尚若乃嘉號
推賢博愛濟衆邦黨服其義而縉紳慕其風于時文后
歴數在躬相國幕府實允華夏九德咸事俊乂在官成
君名器納字叅軍宏略被於南國美化行乎江漢西陵
之役懸軍深入親薄寇壘躬行天誅既而救兵不進糧
盡道窮因乃憮然廻慮殿其衆而返雖為法受黜勲庸
未崇而天下伏其勇世主思其忠
　　　弔孟嘗君文
人罔貴賤士無真偽延入如歸望賓若企出握秦機入
專齊政右盼而嬴强左顧而田競且以造化為水天地
為舟樂則齊喜哀則同憂豈區區之國而大邦是謀瑣
瑣之身而名利是求畏首畏尾東奔西囚志撓於木偶
命懸於狐裘
　　　為諸婦祭庾新婦文
濳形幽櫬寜神舊宇室虚風生牀塵帷舉自我不見載
離寒暑雖則乖隔哀亦時敘啓殯今夕祖行眀朝雨絶
華庭埃滅大宵儷執箕箒偕奉夕朝髣髴未行顧瞻弗
獲伏膺飲淚感今懐昔懐昔伊何祁祁娣姒感今伊何
㝠㝠吾子形未廢目音猶在耳
　　　秋興賦敘
晉十有四年余春秋三十有二始見二毛以太尉掾兼
虎賁中郎将寓直於散騎之省髙閣連雲陽景罕曜珥
蟬冕而襲紈綺之士此焉遊處僕壄八也偃息不過茅
屋茂林之下譚話不過農夫田父之客攝官承乏猥厠
朝列夙興晏寝匪遑底寜譬猶池魚籠鳥有江湖山藪
之思於是染翰操紙慨然而賦於時秋也故以秋興命
篇
　　　閒居賦敘
岳嘗讀汲黯傳至司馬安四至九卿而良史題之以巧
宦之目未嘗不慨然廢書而嘆曰􁀙乎巧誠有之拙亦
宜然顧常以為士之生也非至聖無軌㣲妙𤣥通者則
必立功立事効當年之用是以資忠履信以進徳修辭
立誠以居業僕少竊鄉曲之譽忝司空太尉之命所奉
之主即太尉魯武公其人也舉秀才為郎逮事世祖武
皇帝為河陽懐令尚書郎廷尉平今天子諒闇之際領
太傅主簿府主誅除名為民俄而復官除長安令遷博
士未召拜親疾輙去官免自弱冠渉乎知命之年八徙官
而一進階再免一除名一不拜職遷者三而己矣雖通
塞有遇抑亦拙者之效也昔通人和長輿之論余也固
謂拙於用多稱多則吾豈敢言拙信而有徵方今儶乂
在官百工惟時拙者可以絶意乎寵榮之事矣太夫人
在堂有羸老之疾尚何能違膝下色養而屑屑從斗筲
之役乎於是覽止足之分庶浮雲之志築室種樹逍遥
自得池沼足以漁釣舂稅足以代畊灌園鬻蔬以供朝
夕之膳牧羊酤酪以俟伏臘之費孝乎惟孝友於兄弟
此亦拙者之為政也乃作閒居之賦以謌事遂情焉
　　　懐舊賦敘
余十二而獲見於父友東武戴侯楊君始見知名遂申
之以婚姻而道元公嗣亦隆世親之愛不幸短命父子
凋殞余既有私艱且尋役於外不歴嵩邱之山者九年
於兹矣今而經焉慨然懐舊而賦之
　　　寡婦賦敘
樂安任子咸有韜世之量與余少而歡焉雖兄弟之愛
無以加也不幸弱冠而終良友既没何痛如之其妻又
吾姨也少喪父母適人而所天又殞孤女藐焉始孩斯
亦生民之至艱而荼毒之極哀也昔阮瑀既没魏文悼
之並命知舊作寡婦之賦余遂擬之以敘其寡婦之心
焉
　　　射雉賦敘
余徙家於琅琊其俗實善射雉聊以講肄之餘暇而習
媒翳之事遂樂而賦之
　　　河陽庭前安石榴賦敘
石榴者天下之竒樹九州之名果也是以屬文之士或
敘而賦之
　　　橘賦敘
余齋前橘樹冬夏再熟聊為賦云爾
　　　上闗中詩表
詔臣作闗中詩輙奉詔竭愚作詩一篇按漢紀孝眀時
䕶羌校尉竇林上降羌顛岸以為羌豪岸兄顛吾復降
問事状林對前後兩屈坐誣罔下獄死齊萬年編户隸
屬為日久矣而死生異辭必有詭謬故引證喻以懲不
恪
　　潘尼(字正叔岳從子俱以文章/見知歴中書令遷太常卿)
　　　安身論(尼性静退勤學著述/著安身論以眀所守)
葢崇徳莫大乎安身安身莫尚乎存正存正莫重乎無
私無私莫深乎寡欲是以君子安其身而後動易其心
而後語定其交而後求篤其志而後行然則動者吉凶
之端也語者榮辱之主也求者利病之㡬也行者安危
之決也故君子不妄動也動必適其道不徒語也語必
經於理不茍求也求必造於義不虚行也行必由於正
夫然用能免或擊之凶享自天之祐故身不安則殆言
不從則悖交不審則惑行不篤則危四者行乎中則患
憂接於外矣憂患之接必生於自私而興於有欲自私
者不能成其私有欲者不能濟其欲理之至也欲茍不
濟能無爭乎私茍不從能無伐乎人人自私家家有欲
衆欲並爭羣私交伐爭則亂之萌也伐則怨之府也怨
亂既構危害及之得不懼乎然棄本要末之徒知進忘
退之士莫不飾才銳智抽鋒擢頴傾側乎勢利之交馳
騁乎當塗之務朝有彈冠之朋野有結綬之友黨與熾
於前榮名扇其後握權則赴者鱗集失寵則散者瓦解
求利則託刎頸之懽爭路則構刻骨之隙於是浮偽波
騰曲辨雲沸寒暑殊聲朝夕異價駑蹇希奔放之跡鈆
刀競一割之用至於愛惡相攻與奪交戰誹謗噂􁀨毁
譽縱横君子務能小人伐技風頽於上俗弊於下禍結
而恨爭也不彊患至而悔伐之未辨大者傾國喪家次
則覆身滅祀其故何邪豈不始於私欲而終於爭伐哉
君子則不然知自私之害公也故後外其身知有欲之
傷徳也故逺絶榮利知爭競之遘災也故犯而不校知
好伐之招怨也故有功而不徳安身而不為私故身正
而私全慎言而不適欲故言濟而欲從定交而不求益
故交立而益厚謹行而不求名故行成而名美止則立
乎無私之域行則由乎不爭之途必将通天下之理而
濟萬物之性天下猶我故與天下同其欲己猶萬物故
與萬物同其利夫能保其安者非謂崇生生之厚而耽
逸豫之樂也不忘危而己有期進者非謂窮貴寵之榮
而藉名位之重也不忘退而己存其治者非謂嚴刑政
之威而明司察之禁也不忘亂而己故寝蓬室隠陋巷
披短褐茹藜藿環堵而居易衣而出苟存乎道非不安
也雖坐華殿載文軒服黼繡御方丈重門而處成列而
行不得與之齊榮用天時分地利甘布衣安藪澤沾體
塗足耕而後食茍崇乎徳非不進也雖居髙位饗重禄
執權衡握機秘功葢當時勢侔人主不得與之比逸遺
意慮没才智忘肝膽棄形器貌若無能志若不及茍正
乎心非不治也雖繁計策廣術藝審刑名峻法制文辨
流離論議絶世不得與之爭功故安也者安乎道者也
進也者進乎徳者也治也者治乎心者也未有安身而
不能保國家進徳而不能處富貴治心而不能治萬物
者也然思危所以求安慮退所以能進懼亂所以保治
戒亡所以獲存也若乃弱志虚心曠神逺致徙倚乎不
拔之根浮遊乎無垠之外不自貴於物而物宗焉不自
重於人而人敬焉可親而不可慢也可尊而不可逺也
親之如不足天下莫之能狎也舉之如易勝而當世莫
之能困也達則濟其道而不榮也窮則善其身而不悶
也用則立於上而非爭也舍則藏於下而非讓也夫榮
之所不能動者則辱之所不能加也利之所不能勸者
則害之所不能嬰也譽之所不能益者則毁之所不能
損也今之學者誠能釋自私之心塞有欲之求杜交爭
之原去矜伐之態動則行乎至通之路静則入乎大順
之門泰則翔乎寥廓之宇否則淪乎渾㝠之泉邪氣不
能干其度外物不能擾其神哀樂不能盪其守死生不
能易其真而以造化為工匠天地為陶鈞名位為糟粕
勢利為埃塵治其内而不飾其外求諸己而不假諸人
忠肅以奉上愛敬以事親可以御一體可以牧萬民可
以處富貴可以居賤貧經盛衰而不改則庶㡬乎能安
身矣(藿一/作羮)
　　　釋奠頌(拜太子舍/人上頌)
元康元年冬十二月上以皇太子富於春秋而人道之
始莫先於孝悌初命講孝經於崇政殿實應天縱生知
之量㣲言奥義發自聖問業終而體達至三年春閏月
将有事於上庠釋奠於先師禮也越二十四日丙申侍
祠者既齊輿駕次於太學太傅在前少傅在後恂恂乎
𢎞保訓之道宫臣畢從三率備衛濟濟乎肅翼贊之敬
乃埽壇為殿懸幕為宫夫子位於西序顏回侍於北墉
宗伯掌禮司儀辨位二學儒官縉紳先生之徒垂纓佩
玉規行矩歩者皆端委而陪於堂下以待執事之命設
樽篚於兩楹之間陳罍洗於阼階之左几筵既布鍾懸
既􁙀我后乃躬拜俯之勤資在三之義謙光之美彌劭
闕里之教克崇穆穆焉邕邕焉真先王之徽典不刋之
美業允不可替己於是牲饋之事既終享獻之禮己畢釋𤣥
衣御春服弛齋禁反故式天子乃命内外羣司百辟卿
士蕃王三事至於學徒國子咸來觀禮我后皆延而與
之燕金石簫管之音八佾六代之舞鏗鏘闛闛般辟俛
仰可以澂神滌欲移風易俗者罔不畢奏抑淫哇屏鄭
衛逺佞邪釋巧辯是日也人無愚智路無逺邇離鄉越
國扶老攜幼不期而俱萃皆延頸以視傾耳以聴希道
慕業洗心革志想洙泗之風歌來蘇之惠然後知居室
之善著應乎千里之外不言之化洋溢於九有之内於
熙乎若典固皇代之壮觀萬載之一㑹也尼昔忝禮官
嘗聞爼豆今厠末􁙀親覩盛美瀐漬徽猷沐浴芳潤不
知手舞口詠竊作頌一篇義近辭陋不足測盛徳之形
容光聖眀之遐度其辭曰
三元迭運五徳代徽黄精既亢素靈乃暉有皇承天造
我晉畿祚以大寳登以龍飛宣基誕命景熙遐緒三分
自文受終惟武席卷要蠻蕩定荒阻道濟羣生化流率
土後帝承式丕隆曾構奄有萬方光宅宇宙篤生上嗣
繼期挺秀聖敬日躋濬哲閎茂留精儒術敦閱古訓遵
道讓齒降心下問鋪以金聲光以玉潤如日之升如乾
之運乃延台保乃命學臣聖容穆穆侍講誾誾抽演㣲
言啓發道真探幽窮賾溫故知新講業既終精義既研
崇聖重師卜日告奠陳其三牢引其四縣既戒既式乃
盥乃薦恂恂孔聖百王攸希亹亹顏生好學無違曰皇
儲后體神合㡬兆吉先見知來洞㣲濟濟二宫藹藹庶
寮俊乂鱗萃髦士盈朝如彼和肆莫匪瓊瑶如彼儀鳯
樂我雲韶瓊瑶誰剖四門洞開雲韶奚樂神人允諧蟬
冕耀庭細珮振階徳以謙光仁以恩懐我酒惟清我餚
惟馨舞以六代歌以九成莘莘胄子祁祁學生洗心自
百觀國之榮學猶蒔苖化若偃草博我以文宏我以道
萬邦蟬蛻矧乃俊造鑽蚌瑩珠剖石摛藻絲匪元黄水
罔方圓引之斯流染之斯鮮若金受範若埴在甄上好
如雲下效如川昔在周興王化之始曰文曰武時惟世
子今我皇儲齊聖通理緝熙重光於穆不已於穆伊何
思文哲后媚兹一人實副元首孝洽家邦光照九有純
嘏自晉永世昌阜㣲㣲下臣過充近侍猥躡風雲鸞龍
是厠身澡芳流目玩盛事竭誠作頌祗詠聖志
　　　後園頌
芒芒在昔悠悠結繩大樸未散𤣥化霑凝羲皇繼踵三
代相承五徳更王文質迭興天命匪諶祐謙輔信乃眷
我皇光有大晉應期納祚天人是順和氣四充惠澤旁
潤神祗告祥四靈效質遊龍升雲儀鳯翳日甘露晨流
醴泉涌溢華夏既寜八荒静謐人亦有言吾何以休乃
延卿士從皇以遊長筵逺布廣幕四周嘉肴惟芳㫖酒
思柔巖巖峻岳湯湯𤣥流翔鳥鼔翼游魚載浮眀眀天
子肅肅庶官文士濟濟武夫桓桓講藝華林肄射後園
威儀既具弓矢斯閒恂恂謙徳穆穆聖顔賜以宴飲詔
以話言黍稷既登貨財既豐仁風濳運皇化彌隆征夫
釋甲戰士罷戎遐夷慕義絶域望風無或慢易在始慮
終無或安逸在盈思沖
　　　乗輿箴(尼轉著作郎/為乗輿箴)
易稱有天地然後有人倫有父子然後有君臣傳曰大者
天地其次君臣然君臣父子之道天地人倫之本未有以
先之者也故天生蒸人而樹之君使司牧之将以導羣生
之性而理萬物之情豈以寵一人之身極無量之欲如斯
而己哉夫古之為君者無欲而至公故有茅茨土階之儉
而後之為君有欲而自利故有瑶臺瓊室之奓無欲者天
下共推之有欲者天下共争之推之之極雖禪代猶脱屣
争之之極雖刼殺而不避故曰天下非一人之天下乃天
下之天下安可求而得辭而已者乎夫修諸己而化諸人
出乎邇而見乎逺者言行之謂也故人主所患莫甚於
不知其過而所美莫美於好聞其過若有君於此而曰
予必無過唯其言而莫之違斯孔子所謂其庶㡬乎一
言而喪國者也盖君子之過如日月之蝕過也人皆見
之更也人皆仰之雖以堯舜湯武之盛必有誹謗之木
敢諌之鼔盤杅之銘無諱之史所以閑其邪僻而納諸
正道其自維持如此之備故箴規之興将以救過補闕
然猶依違諷喻使言之者無罪聞之者足以自誡先儒
既援古義舉内外之殊而髙祖亦序六官論成敗之要
義正辭約又盡善矣自虞人箴以至于百官非唯規其
所司誠欲人主斟酌其得失焉春秋傳曰命百官箴王
闕則亦天子之事也尼以為王者膺受命之期當神器
之運總萬機而撫四海簡羣才而審所授孜孜於得人
汲汲於聞過雖廷争面折猶将祈請而求焉至於箴規
諌之順者曷為獨闕之哉是以不量其學陋思淺因負
擔之餘嘗試撰而述之不敢斥至尊之號故以乗輿目
篇盖帝王之事至大而古今之變至衆文繁而義詭意
局而辭野将欲希企前賢髣髴崇軌譬猶邱坻之望華
岱恒星之繫日月也其不逮明矣頌曰
元元遂初芒芒太始清濁同流元黄錯跱上下弗形尊
卑靡紀赫胥悠哉大庭尚矣皇極啓建兩儀既分彛倫
永敘萬邦己紛國事眀主家奉嚴君各有攸尊徳用不
勤羲農己降暨于夏殷或禪或傳乃質乃文太上無
名下知有之仁義不存而人歸孝慈無為無執何欲
何思忠信之薄禮刑實滋既譽既畏以侮以欺作誓
作盟而人始叛疑煌煌四海藹藹萬乗匪誓焉憑左
輔右弼前疑後丞一日萬機業業兢兢夫出其言善
則千里是應而莫余違亦喪邦有徵樞機之動式以
廢興殷監不逺若之何勿徵且厚味腊毒豐屋生災
辛作璇室而夏興瑶臺糟邱酒池象箸玉杯厥餚
伊何龍肝豹胎惟此哲婦職為亂階殷用喪師夏亦
不恢是以帝堯在位茅茨不翦周文日昃昧旦丕顯
夫徳輶如毛而或舉之者鮮故濩有慙徳武未盡善下
世道衰末俗化淺耽樂逸遊荒滛沈湎不式古訓而好
是佞辯不遵王路而覆車是踐成敗之效載在先典匪
唯陵夷厥世用殄故曰樹君如之何将人是司牧視之
猶傷而知其寒燠故能撫之斯柔而敦之斯睦無逺不
懐靡思不服夫豈厭縱一人而玩其耳目内迷聲色外
荒馳逐不脩政事而終於顛覆昔唐氏授舜舜亦命禹
受終納祖丕承天敘放桀惟湯尅殷伊武故禪代非一
姓社稷無常主四嶽三塗九州之阻彭蠡洞庭殷商之
旅虞夏之隆非由尺土而紂之百剋卒於絶緒故王者
無親唯在擇人傾葢惟舊白首乃新望由釣夫伊起有
莘負鼎鼓刀而謀合聖神夫豈借官左右而取介近臣
葢有國有家者莫云我聰或此面從莫謂我智聴受未
易甘言美疢尠不為累由夷逃寵逺於脫屣柰何人主
位極則侈知人則哲惟帝所難唐朝既泰四族作奸周
室既隆而管蔡不䖍匪我二聖孰弭斯患若九徳咸受
儁乂在官君非臣莫治臣非君莫安故書美康哉而易
貴金蘭有皇司國敢告納言(並晉書○後/園頌藝文)
　　　益州刺史楊恭侯碑
君曜乾靈之醇徳挺一世之殊量禀天然不渝之操體
蘭石芳堅之質夫其器膺𢎞濟智能周達窮不怨否顯
不矜泰履行則為模楷吐言則成隐括徳實充於内而
光華發乎外也君發迹州國委質眀主自景皇帝攝政
文皇帝繼業值天下多虞疆場未静以君先帝所拔懐
寳後時而深達逺識有經國之量故為腹心謀臣而監
度政事焉君出則簡練熊羆職司是圖入則從容諷議
盡規帷幄其所以進可替否決疑定策者皆言効於既
往而事簡于帝心君再臨司官三撫名郡方将宣文徳
以來逺建武功於所牧銘曰天生蒸民有類有則誕育
恭表應期秀特文兼六行武備七徳忠肅𢎞毅柔嘉温
克機事無瑕臨疑不惑我謀既精我化既清澤流河朔
勲著王庭西南未夷侯其是寜上天不恵蚤世濳靈
　　　朝菌賦敘
朝菌者葢朝華而暮落世謂之木槿或謂之日及詩人
以為舜華宣尼以為朝菌其物向晨而結建眀而布見
陽而盛終日而殞不以其異乎何名之多也
　　　鼈賦敘
皇太子遊於𤣥圃遂命釣魚有得鼈而獻之者令侍臣
賦之(並藝文/類聚)
　　　答傅咸詩敘
司徒左長史傅長虞㑹定九品左長史宜得其才屈為
此職執天下清議宰割百國而長虞性直而行或有不
堪余與之親作詩以規焉
　　　贈李二郎詩序(太平/御覽)
元康六年尚書吏部郎汝南李光彥遷汲郡太守都亭
侯江夏李茂曾遷平陽太守此二子皆弱冠知名歴職
顯要旬月之間繼踵名郡離險劇之勤就放曠之逸枕
鳴琴以候逺至離别之際各斐然賦詩
　　　書
朝從長塗暮栖所集歸雲乗幰浮棲風尋帷入(並太平/御覽)
　　　箴
夫水火者所以佐理天地清成大化也在天則日月麗
焉在地則水火存(又北堂書鈔載侍中銘/雅論𢎞博逸藻波騰)
　
　
　
　
　
　
　
　
　
　
　西晉文紀巻十四
欽定四庫全書
　西晉文紀巻十五　　　　明　梅鼎祚　編
西晉(十五/)
　　陸機(字士衡吳郡人吳丞相遜之孫領父抗兵為/牙門將吴亡歸晉厯平原内史為成都王河)
　　　(北大都督軍敗以宦/人孟玖等譖害之)
　　　薦賀循郭訥疏(晉書循為武康令有恵政久不/進叙著作郎陸機薦循及訥)
伏見武康令賀循徳量䆳茂才鑒清逺服膺道素風操
凝峻厯試二城刑政肅穆前蒸陽令郭訥風度簡曠器
識朗㧞通濟敏悟才足幹事循守下縣編名凡悴訥歸
家巷棲遲有年皆出自新邦朝無知已居在遐外志不
自營年時倐忽而邈無階緒實州黨愚智所為恨恨臣
等伏思臺郎所以使州州有人非徒以均分顯路惠及
外州而巳誠以庶士殊風四方異俗壅隔之害逺國益
甚至於荆揚二州户各數十萬今揚州無郎而荆州江
南乃無一人為京城職者誠非聖朝待四方之本心至
於才望資品循可尚書郎訥可太子洗馬舎人此乃衆
望所積非但企及清塗茍充方選也謹條資品乞蒙簡
察(晉書恨恪居虞書作/居在  恨作悢然)
　　　與趙王倫薦戴淵疏(淵字若思廣陵人少㳺俠/遇機赴洛船裝掠之指麾)
　　　　(同旅皆得其宜機知非常人遥謂曰卿才器/如此乃復作刼邪淵感悟因流涕投劍就之)
　　　　(機與定交焉舉孝亷入洛機時為倫相國叅/軍薦于倫辟除沁水令不就後仕驃騎將軍)
　　　　(為王敦/所害)
蓋聞繁弱登御然後髙墉之功顯孤竹在肆然後降神
之曲成是以髙世之主必假逺邇之器蘊匵之才思託
大音之和伏見處士廣陵戴若思年三十清沖履道徳
量允塞思理足以研幽才鑒足以辯物安窮樂志無風
塵之慕砥節立行有井渫之潔誠東南之遺寳宰朝之
竒璞也若得託蹟康衢則能結軌驥騄曜質廊廟必能
垂光璵璠矣惟明公垂神採察不使忠允之言以人而
廢(晉書/)
　　　同前(虞預/晉書)
伏見處士戴淵砥節立行有井渫之潔安窮樂志無風
塵之慕誠東南之遺寳朝廷之貴璞也若得寄跡康衢
必能結軌驥騄耀質廊廟必能垂光瑜璠夫枯岸之民
果於輸珠潤山之客烈於貢玉蓋明暗呈形則庸識所
甄也
　　　薦張暢表
伏見司徒下諌議大夫張暢除當為豫章内史丞暢才
思清敏志節貞勵秉心立操蚤有名譽其年時舊比多
歴郡守惟暢陵遲末齒而佐下蕃遂蹈碎濁於暢名實
損愚以為宜解舉試以近縣(北堂/書抄)
　　　　惠帝詔報
暢既為是人所稱便差代之
　　　謝平原内史表(趙王倫輔政引機為相國叅軍/倫將簒以為中書郎及倫誅齊)
　　　　(王冏以機職在中書九錫文及禪詔疑機與/焉收付廷尉賴成都王穎吳王晏救免冏敗)
　　　　(穎表為平/原内史)
陪臣陸機言今月九日魏郡太守遣兼丞張含齎板詔
書印綬假臣為平原内史拜受祇竦不知所裁臣本出
自敵國世無先臣宣力之效才非丘園耿介之秀皇澤
廣被惠濟無逺擢自羣萃累蒙榮進入朝九載厯官有
六身登三閣宦成兩宫服冕乗軒仰齒貴㳺振景拔迹
顧邈同列施重山岳義足灰沒遭國顛沛無節可紀雖
蒙曠盪臣獨何顔俛首頓膝憂愧若厲而横為故齊王
冏所見枉陷誣臣與衆人共作禪文幽執囹圄當為誅
始臣之微誠不負天地倉卒之際慮有逼廹乃與弟雲
及散騎侍郎袁瑜中書侍郎馮熊尚書右丞崔基廷尉
正顧榮汝陰太守曹武思所以獲免陰䝉避迴﨑嶇自
列片言隻字不闗其間事蹤筆跡皆可推校而一朝翻
然更以為罪蕞爾之生尚不足吝區區本懷實有可悲
畏逼天威即罪惟謹鉗口結舌不敢上訴所天莫大之
釁日經聖聽肝血之誠終不一聞所以臨難慷慨而不
能不悢悢者惟此而巳重蒙陛下愷悌之宥廻霜收電
使不隕越復得扶老擕幼生出獄户懷金拖紫退就散
軰感恩惟咎五情震悼跼天蹐地若無所容不悟日月
之明遂垂曲照雲雨之澤播及朽瘁㤀臣弱才身無足
采哀臣零落罪有可察茍削丹書得夷平民則塵洗天
波謗絶衆口臣之始望尚未至是猥辱大命顯授符虎
使春枯之條更與秋蘭垂芳陸沉之羽復與翔鴻撫翼
雖安國免徒起紆青組張敞亡命坐致朱軒方臣所荷
未足為泰豈臣蒙垢含吝所宜忝竊非臣毁宗夷族所
能上報喜懼參并悲慙哽結拘守常憲當便道之官不
得束身奔走稽顙城闕瞻係天衢馳心輦轂臣不勝屏
營延仰謹拜表以聞(初學記載謝表云臣以職在中書/制命所出而臣本以筆札見知慮)
(逼廹不獲巳乃詐發内妹䘮出就弟/雲哭泣受弔片言隻字不闗其間)
　　　詣吳王晏表
臣本吳人靖居海隅朝廷欲抽引逺人綏慰遐外故太
傅所辟殿下東到淮南發詔以臣為郎中令(太平御覽/  書抄載)
(詣吳王表相國叅軍率取臺郎臣獨以髙陽見取蹟王/隱晉書載與吳王表禪文本草見在中書一字一  自)
(可分/别)
　　　至洛與成都王穎牋(太安初頴起兵討長沙王/乂表請誅后父羊元之左)
　　　　(將軍皇甫商等檄乂使就第以機為前鋒都/督前將軍假節與穎牋及戰於鹿苑機軍敗)
　　　　(績穎收機斬/之夷其三族)
王室多故禍難荐有羊元之乗寵凶䜿專記朝政姦臣
賊子是為比周皇甫商同惡相求共為亂階至令天子
飄颻甚於贅旒伏惟明公匡濟之舉義命方宣元戎既
啟風威電赫機以駑闇文武寡施猥䝉横授委在外閫
輙承嚴教董率諸軍惟力是視(陸士衡集恵羊元之泰/山南城人  皇后父厯)
(尚書右僕射加侍中成都王攻長沙王以討元之為名/  之憂懼卒廢后為庶人  選注機與成都王牋慶雲)
(恵露止/於落葉)
　　　與長沙夫人書
士璜亾恨一襦少便以機新襦衣與之(太平御覽書與/長沙顧母  痛)
(心㧞惱有如孔懷矣顔氏家訓云機叙從祖弟士璜死/乃言云云心既痛  即為甚思何故言有如也當謂親)
(兄弟為孔懷/於義通乎)
　　　與弟雲書(左思作三都賦構思十年初機入洛/亦欲為此聞思作之撫掌而笑與雲)
　　　　(書及思賦出機絶歎伏/以為不能加遂輟筆焉)
此間有一傖父欲作三都賦須其成以覆酒甕耳(世説/  晉)
(陽秋云吳人以中州人為傖/  酒甕一作酒瓿一作醬甕)
　　　與弟雲書
仁壽殿前有大方銅鏡高五尺餘廣三尺二寸立著庭
中向之便寫人形體了了亦怪也
　　　又
天淵池南角有果各作一株無處不有縱横成行一果
之間輙作一堂(又云天淵池養/山雞甚可嬉)
　　　又
張騫為漢使外國十八年得塗林安石榴也(此藝文類/聚齊民要)
(術載陸機與弟雲書張騫使/外國十八年得苜蓿種歸)
　　　又
監徒武庫建始殿諸房中見有兩足㺅真怪物也(並太/平御)
(覽又云聽訟觀東作百丈許廊屋夏水經注/又云門有三層高百尺言洛陽大  門也)
　　　演連珠五十首(載文選/)
臣聞日薄星廻穹天所以紀物山盈川沖后土所以播
氣五行錯而致用四時違而成歲是以百官恪居以赴
八音之離明君執契以要克諧之㑹
臣聞任重於力才盡則困用廣其器應博則凶是以物
勝權而衡殆形過鏡則照窮故明主程才以效業貞臣
底力而辭豐
臣聞髦俊之才世所希乏丘園之秀因時則揚是以大
人基命不擢才於后土明主聿興不降佐於昊蒼
臣聞世之所遺未為非寳主之所珍不必適治是以俊
乂之藪希䝉翹車之招金碧之巖必辱鳳舉之使
臣聞祿施於寵非隆家之舉官私於親非興邦之選是
以三卿世及東國多衰弊之政五侯並軌西京有陵夷
之運
臣聞靈輝朝覯稱物納照時風夕灑程形賦音是以至
道之形萬類取足於世大化既洽百姓無匱於心
臣聞頓網探淵不能招龍振綱羅雲不必招鳳是以巢
箕之叟不盻丘園之幣洗渭之民不發傅巖之夢
臣聞鑑之積也無厚而照有重淵之深目之察也有畔
而眡周天壤之際何則應事以精不以形造物以神不
以器是以萬邦凱樂非悦鐘鼓之娛天下歸仁非感玉
帛之恵
臣聞積實雖微必動於物崇虗雖廣不能移心是以都
人冶容不悦西施之影乗馬班如不輟太山之陰
臣聞應物有方居難則易藏器在身所乏者時是以充
堂之芳非幽蘭所難繞梁之音實縈絃所思
臣聞智周通塞不為時窮才經夷險不為世屈是以凌
飈之羽不求反風矅夜之目不思倒日
臣聞忠臣率志不謀其報貞士發憤期在明賢是以柳
莊黜擯非貪𤓰衍之賞禽息碎首豈要先茅之田
臣聞利眼臨雲不能垂照朗璞䝉垢不能吐輝是以明
哲之君時有蔽壅之累俊乂之臣屢抱後時之悲
臣聞郁烈之芳出於委灰繁㑹之音生於絶絃是以貞
女要名於沒世烈士赴節於當年
臣聞良宰謀朝不必借威貞臣衞主修身則足是以三
晉之强屈於齊堂之爼千乗之勢弱於陽門之哭
臣聞赴曲之音洪細入韻蹈節之容俯仰依詠是以言
茍適事精粗可施士茍適道修短可命
臣聞因雲灑潤則芬澤易流乗風載響則音徽自逺是
以徳教俟物而濟榮名縁時而顯
臣聞覽影偶質不能解獨指跡慕逺無救於遲是以
循虗器者非應物之具玩空言者非致治之機
臣聞鑽燧吐火以續暘谷之晷揮翮生風而繼飛亷之
功是以物有微而毗著事有瑣而助洪
臣聞春風朝煦蕭艾蒙其溫秋霜宵墜芝蕙被其涼是
以威以齊物為肅德以普濟為𢎞
臣聞性之所期貴賤同量理之所極卑髙一歸是以准
月稟水不能加涼晞日引火不必增輝
臣聞巧盡於器習數則貫道繫於神人亾則滅是以輪
匠肆目不乏奚仲之妙瞽叟清耳而無伶倫之察
臣聞絶節髙唱非凡耳所悲肆義芳訊非庸聽所善是
以南荆有寡和之歌東野有不釋之辯
臣聞尋煙染芬薰息猶芳徴音錄響操終則絶何則垂
於世者可繼止乎身者難結是以𤣥晏之風恒存動神
之化巳滅
臣聞託闇藏形不為巧密倚智隱情不足自匿是以
重光發藻尋虗捕景大人貞觀探心昭忒
臣聞披雲看霄則天文清澄風觀水則川流平是以四
族放而唐劭二臣誅而楚寜
臣聞音以比耳為美色以悦目為歡是以衆聽所傾非
假百里之操萬夫婉孌非俟西子之顔故聖人隨世以
擢佐明主因時而命官
臣聞出乎身者非假物所隆牽乎時者非克己所朂是
以利盡萬物不能叡童昏之心徳表生民不能救棲遑
之辱
臣聞動循定檢天有可察應無常節身或難照是以望
景揆日盈數可期撫臆論心有時而謬
臣聞傾耳求音眡優聽苦澄心狥物形逸神勞是以天
殊其數雖同方不能分其慽理塞其通則並質不能共
其休
臣聞遯世之士非受匏𤓰之性幽居之女非無懷春之
情是以名勝欲故偶影之操矜窮愈達故凌霄之節
厲
臣聞聽極於音不慕鈞天之樂身足於蔭無假垂天
之雲是以蒲密之黎遺時雍之世豐沛之士忘桓撥之
君
臣聞飛轡西頓則離朱與矇瞍收察懸景東秀則夜
光與珷玞匿耀是以才換世則俱困功偶時而並劭
臣聞示應於近逺有可察託驗於顯微或可包是以
寸管下傃天地不能以氣欺尺表逆立日月不能以形
逃
臣聞絃有常音故曲終則改鏡無畜影故觸形則照
是以虗巳應物必究千變之容挾情適事不觀萬殊
之妙
臣聞柷敔希聲以諧金石之和鼙鼓疎擊以節繁絃之
契是以經治必宣其通圗物恒審其㑹
臣聞目無常音之察耳無照景之神故在乎我者不誅
之於已存乎物者不求備於人
臣聞放身而居體逸則安肆口而食屬厭則充是以王
鮪登爼不假吞波之魚蘭膏停室不思銜燭之龍
臣聞衝波安流則龍舟不能以漂震風洞發則夏屋有
時而傾何則牽乎動則靜凝係乎靜則動貞是以滛
風大行貞女䝉冶容之誨淳化殷流盜跖挾曾史之
情
臣聞達之所服貴有或遺窮之所接賤而必尋是以江
漢之君悲其墜屨少原之婦哭其亾簪
臣聞觸非其類雖疾弗應感以其方雖微則順是以商
飈漂山不興盈尺之雲谷風乗條必降彌天之潤故闇
於治者唱繁而和寡審乎物者力約而功峻
臣聞煙出於火非火之和情生於性非性之適故火壯
則煙微性充則情約是以殷墟有感物之悲周京無佇
立之跡
臣聞適物之技俯仰異用應事之器通塞異任是以鳥
栖雲而繳飛魚藏淵而網沉賁鼓密而含響朗笛疎而
吐音
臣聞理之所守勢所常奪道之所閉權所必開是以
生重於利故據圗無揮劍之痛義重於身故臨川有投
跡之哀
臣聞圗形於影未盡纎麗之容察火於灰不覩洪赫之
烈是以問道存乎其人觀物必造其質
臣聞通於變者用約而利博明其要者器淺而應𤣥是
以天地之賾該於六位萬殊之曲窮於五絃
臣聞情見於物雖逺猶疎神藏於形雖近則密是以儀
天歩晷而修短可量臨淵揆水而淺深難察
臣聞虐暑薰天不減堅氷之寒涸陰凝地無累陵火之
熱是以吞縱之强不能反蹈海之志漂櫓之威不能降
西山之節
臣聞理之所開力所常達數之所塞威有必窮是以烈
火流金不能焚景沉寒凝海不能結風
臣聞足於性者天損不能入貞於期者時累不能滛是
以迅風陵雨不謬晨禽之察勁陰殺節不凋寒木之
心
　　　七徴
𤣥虗子耽性沖素雍容𤣥泊棄時俗而弗狥甘漁釣於
一壑乃有通微大夫怨皇居之失寳傷鴻誓之後聞䇿
𤣥黄於榛險憑穴巖而放言通微大夫曰竒膳玉食窮
滋致豐簡犧羽族考牲毛宗俯出沉鮪仰落歸鴻剖柔
胎於孕豹宰潛肝乎豢龍拾朝陽之遺卵納丹穴之飛
凰神宰竒稔嘉禾之穂含滋發馨素穎玉鋭灼若皓雪
之頽𤣥雲皎若明珠之積緇匱素蟣踊而瀺灂滋芬溢
而相徽味雖濃而弗爽氣既恵而復竒介景福於眉壽
裕溫克乎齊聖子能饗之乎通微大夫曰豐居華殿竒
搆磊落萬宇雲覆千楹林錯仰綏瑰木俯積瑌石敷延
袤之廣廡矯凌霄之髙閣秀清暉乎雲表騰藻蔭之奕
奕珍觀清榭岳立連行雲階飛陛仰陟穹蒼聳浮柱而
虬立施飛檐以龍翔回房旋室綴珠襲玉圗畫神仙延
祐承福懸闥髙達長廊廻屬於是登漸臺理俊音鏡𤣥
沚望長林逐狡獸弋輕禽覽壯藝以悦觀聆和樂而怡
心子能居之乎通微大夫曰金石諧而齊響塤箎協而和
鳴於是才人進羽籥𤣥弁被藻襲俯縈領以鴻歸仰矯
首而鶴立激長歌而丹唇發鏗鏘乎柔木合清商以絶
節揮流徴而赴曲奏商荆之髙歎詠易水之清角爾乃
覩蛾眉之羣麗容既都而又閒矯纎腰以逐節頓皓足
於鼓盤舒妍暉以妖韶若陵危之未安通微大夫曰蓋
聞沬北有采唐之思淇上有送予之歎闗睢以寤寐為
戚溱洧以謔浪為歡若夫妖嬪豔女蒐羣擢俊穆藻儀
於令表茂當年之柔嫚罄妍規之約綽體毎變而增閒
秀紅蕤其愉愉若餘穎之可飡若夫靈晷潛祖顔退羽
觴升清琴厲因清明以宣誠流徽睇而授愛纎手揮而
鳴佩鏗華衿被則芳塵萃子其納之乎通微大夫曰塗
有殊而一致業有殊而名約各因姿以效績期寄響於
天人也孰與顯竒蹤於萬邦撫六轡而高逰瞰八宇以
攄眄齊清風乎諸侯言成否泰氣作溫涼彌侵略於强
暴綜墜紀乎危邦子豈不願斯之雍容乎通微大夫曰
明主應期撫民以徳配仁風於黄唐齊威靈乎宸極彛
倫幸序庶績咸乂盪流風於雍俗給天民乎齊泰是以
𤣥靈感而表應嘉神繁而畢覿舞唐庭之來儀鳴岐陽
之鸑鷟應天監之休命荷神聽之介福然聖主達持盈
之寳術寤經國之在賢各畢榮於分局期贊化於大鈞
吾子豈不欲縻好爵於天宇顯􁙀業乎帝臣歟𤣥虗子
作而言曰甚哉鄙人之惑也猶窮繩自逸於井幹憑河
盜本於黄川欽至論敷敝袵謹聞命於王孫(書鈔載/七徴云)
(㫖甘調以充饑芬馨發而協氣又七羨云湘陰有酎/其色澄清秋醪春醖酒惟九成又七導云操紫間之)
(神機審必中而後射/長角三倡武士旂布)
　　　豪士賦叙(齊王冏既誅趙王倫矜功自伐受爵/不讓機作豪士賦以刺焉冏卒以敗)
　　　　(選序載文/  晉書)
夫立徳之基有常而建功之路不一何則循心以為量
者存乎我因物以成務者繫乎彼存夫我者隆殺止乎
其域繫乎物者豐約唯所遭遇落葉俟微風以隕而風
之力蓋寡孟嘗遭雍門以泣而琴之感以末何者欲隕
之葉無所假烈風将墜之泣不足繁哀響也是故茍時
啟於天理盡於民庸夫可以濟聖賢之功斗筲可以定
烈士之業言遇時也故曰才不半古而功巳倍之蓋得
之於時勢也厯觀古今徼一時之功而居伊周之位者
有矣夫我之自我智士猶嬰其累物之相物昆蟲皆有
此情夫以自我之量而挾非常之勲神器暉其顧盻萬
物隨其俯仰心玩居常之安耳飽從諛之説豈識乎功
在身外任出才表者哉且好榮惡辱有生之所大期忌
盈害上鬼神猶且不免人主操其常柄天下服其大節
故曰天可讐乎而時有袨服荷㦸立於廟門之下援旗
誓衆奮於阡陌之上况乎代主制命自下裁物者哉廣
樹恩不足以敵怨勤興利不足以補害故曰代大匠斵
者必傷其手且夫政由寗氏忠臣所為慷慨祭則寡人
人主所不久堪是以君奭鞅鞅不悦公旦之舉髙平師
師側目博陸之勢而成王不遣嫌吝於懷宣帝若負芒
刺於背非其然者與嗟乎光于四表徳莫富焉王曰叔
父親莫昵焉登帝天位功莫厚焉守節沒齒忠莫至焉
而傾側顛沛僅而自全則伊生抱明允以嬰戮文子懷
忠敬而齒劍固其所也因斯以言夫以篤聖穆親如彼
之懿大徳至忠如此之盛尚不能取信於人主之懐止
謗於衆多之口過此以往惡覩其可安危之理斷可識
矣又况乎饕大名以冒道家之忌運短才而易聖哲所
難者哉身危由於勢過而不知去勢以求安禍積起於
寵盛而不知辭寵以招福見百姓之謀已則申宫警守
以崇不畜之威懼萬民之不服則嚴刑峻制以賈傷心
之怨然後威窮乎震主而怨行乎上下衆心日陊危機
將發而方偃仰瞪盻謂足以夸世笑古人之未工忘已
事之巳拙知曩勲之可矜暗成敗之有㑹是以事窮運
盡必於顛仆風起塵合而禍至常酷也聖人忌功名之
過巳惡寵祿之踰量蓋為此也夫惡欲之大端賢愚所
共有而㳺子狥髙位於生前志士思垂名於身後受生
之分唯此而巳夫蓋世之業名莫大焉震主之勢位莫
盛焉率意無違欲莫順焉借使伊人頗覽天道知盡不
可益盈難久持超然自引髙揖而退則巍巍之盛仰邈
前賢洋洋之風俯冠來籍而大欲不乏於身至樂無愆
乎舊節彌效而徳彌廣身愈逸而名愈劭此之不為彼
之必昧然後河海之跡堙為窮流一簣之釁積成山岳
名編凶頑之條身厭荼毒之痛豈不謬哉故聊賦焉庶
使百世少有寤云(風五臣作飆何者晉書作/何哉勢作世昵五臣作暱)
　　　文賦序
余每觀才士之作竊有以得其用心夫其放言遣辭良多
變矣妍蚩好惡可得而言毎自屬文尤見其情恒患意
不稱物文不逮意蓋非知之難能之難也故作文賦以
述先士之盛藻因論作文之利害所由他日殆可謂曲
盡其玅至於操斧伐柯雖取則不逺若夫隨手之變良
難以辭逮蓋所能言者具於此云爾
　　　遂志賦序
昔崔篆作詩以明道述志而馮衍又作顯志賦班固作
幽通賦皆相依倣焉張衡思𤣥蔡邕𤣥表張叔哀系此
前世之可得言者也崔氏簡而有情顯志壯而汎濫哀
系俗而時靡𤣥表雅而微素思𤣥精練而和恵欲麗前
人而優㳺清典漏幽通矣班生彬彬切而不絞哀而不
怨矣崔蔡沖虗溫敏雅人之屬也馮衍抑揚頓挫怨之
徒也豈亦窮達異事而聲為情變乎余備託作者之末
聊復用心焉
　　　懷土賦序
余去家漸久懷土彌篤方思之殷何物不感曲街委巷
罔不興詠水泉草木咸足悲焉故述斯賦
　　　思歸賦序
余以元康六年冬取急歸而王師外征職典中兵與聞
軍政懼兵革未息宿願有違懷歸之思憤而成篇
　　　愍思賦序
予屢抱孔懷之痛而奄復䘮同生姊銜恤哀傷一載之
間而䘮制便過故作此賦以紓慘惻之感
　　　應嘉賦序
友人有作嘉遁賦與余者作賦應之號曰應嘉云
　　　歎逝賦序
昔毎聞長老追計平生同時親故或凋落已盡或僅有
存者余年方四十而懿親戚屬亾多存寡昵交密友亦
不半在或所曾共逰一途同宴一室十年之内索然已
盡以是思哀哀可知矣
　　　大暮賦序
夫生死是得失之大者故樂莫甚焉哀莫深焉使死而
有知乎安知其不如生如遂無知耶又何生之足戀故
極言其哀而終之以達庶以開夫近俗云
　　　桑賦序
皇太子便坐蓋本将軍直廬也初世祖武皇帝為中壘
将軍植桑一株世更三代年漸三紀綠葉興而盈尺崇
條蔓而增尋扶疎豐衍抑有瑰異焉(三代一/作二代)
　　　鞠歌行序
序曰按漢宫閤有含章鞠室靈芝鞠室後漢馬防第宅
卜臨道連閣通池鞠城彌於街路鞠歌將謂此也又東
阿王詩連騎擊壤或謂䠞鞠乎三言七言雖竒寳名
器不遇知己終不見重願逢知已以託意焉
　　　答賈謐詩序
余昔為太子洗馬魯公賈長淵以散騎常侍侍東宫積
年余出補吳王郎中令元康六年入為尚書郎魯公贈
詩一篇作詩答之云爾
　　　贈弟士龍詩序
余弱年夙孤與弟士龍銜䘏䘮庭續㑹逼王命墨絰即
戎時並縈髪悼心告别漸厯八載家邦顛覆凡厥同生
彫落殆半收迹之日感物興哀而龍又先在四時廹當
祖載二昆不容逍遥銜痛東徂遺情西慕故作是詩以
寄其哀苦焉
　　　辨亾論上篇(機年二十吳滅閉門勤學積有十/年乃論孫氏權所以得皓所以亡)
　　　　(又述其祖父功業作辨亡/論二篇  載文選晉書)
昔漢氏失御姦臣竊命禍基京畿毒徧宇内皇綱弛紊
王室遂卑於是羣雄蜂駭義兵四合吳武烈皇帝慷慨
下國電發荆南權畧紛紜忠勇伯世威稜則夷羿震盪
兵交則醜虜授馘遂掃清宗祊蒸禋皇祖於時雲興之
將帶州飆起之師跨邑哮􁫹之羣風驅熊羆之衆霧集
雖兵以義合同盟戮力然皆苞藏禍心阻兵怙亂或師
無謀律䘮威稔㓂忠規武節未見如此其著者也武烈
既沒長沙桓王逸才命世弱冠秀發招攬遺老與之述
業神兵東驅奮寡犯衆攻無堅城之將戰無交鋒之虜
誅叛柔服而江外底定飭法修師則威徳翕赫賔禮名
賢而張昭為之雄交御豪俊而周瑜為之傑彼二君子
皆𢎞敏而多竒雅達而聰哲故同方者以類附等契者
以氣集而江東蓋多士矣將北伐諸華誅鉏干紀旋皇
輿於夷庚反帝座乎紫闥挾天子以令諸侯清天歩
而歸舊物戎車既次羣雄側目大業未就中世而殞用
集我大皇帝以竒蹤襲於逸軌睿心因於令圗從政咨
於故實播憲稽乎遺風而加之以篤固申之以節儉疇
咨俊茂好謀善斷束帛旅於邱園旌命交於塗巷故
豪彦尋聲而響臻志士希光而景騖異人輻輳猛士
如林於是張昭為師傅周瑜陸公魯肅吕䝉之儔入為
腹心出作股肱甘寜凌統程普賀齊朱桓朱然之徒奮
其威韓當潘璋黄蓋蒋欽周泰之屬宣其力風雅則諸
葛瑾張承步隲以名聲光國政事則顧雍潘濬吕範吕
岱以器任幹職竒偉則虞翻陸績張溫張惇以諷議舉
正奉使則趙咨沈珩以敏達延譽術數則吳範趙達以
禨祥協徳董襲陳武殺身以衞主駱統劉基强諌以補
過謀無遺諝舉不失䇿故遂割據山川跨制荆吳而與
天下爭衡矣魏氏常藉戰勝之威率百萬之師浮鄧塞
之舟下漢陰之衆羽楫萬計龍躍順流鋭騎千旅虎歩
原隰謨臣盈室武将連衡喟然有吞江滸之志一宇宙
之氣而周瑜驅我偏師黜之赤壁䘮旗亂轍僅而獲免
收蹟逺遁漢王亦憑帝王之號帥巴漢之民乗危騁變
結壘千里志報闗羽之敗圗收湘西之地而陸公亦挫
之西陵覆師敗績困而後濟絶命永安續以濡須之寇
臨川摧銳蓬籠之戰孑輪不反由是二邦之将喪氣挫
鋒勢衂財匱而吳莞然坐乗其弊故魏人請好漢氏乞
盟遂躋天號鼎峙而立西屠庸益之郊北裂淮漢之涘
東包百越之地南括羣蠻之表於是講八代之禮蒐三
王之樂告類上帝拱揖羣后虎臣毅卒循江而守長棘
勁鎩望飆而奮庶尹盡規於上四民展業於下化協殊
裔風衍遐圻乃俾一介行人撫廵外域巨象逸駿擾於
外閑明珠瑋寳耀於内府珍瑰重跡而至竒玩應響而
赴輶軒騁於南荒衝輣息於朔野齊民免干戈之患戎
馬無晨服之虞而帝業固矣大皇既沒幼主蒞朝姦囘
肆虐景皇聿興虔修遺憲政無大闕守文之良主也降
及歸命之初典刑未滅故老猶存大司馬陸公以文武
熙朝左丞相陸凱以謇諤盡規而施績范慎以威重顯
丁奉鍾離斐以武毅稱孟宗丁固之徒為公卿樓𤣥賀
邵之屬掌機事元首雖病股肱猶存爰及未葉羣公既
喪然後黔首有瓦解之患皇家有土崩之釁厯命應化
而微王師躡運而發卒散于陣民犇于邑城池無藩籬
之固山川無溝阜之勢非有公輸雲梯之械智伯灌激
之害楚子築室之圍燕人濟西之隊軍未浹辰而社稷
夷矣雖忠臣孤憤烈士死節将奚救哉夫曹劉之将非
一世所選向時之師無曩日之衆戰守之道抑有前符
險阻之利俄然未改而成敗貿理古今詭趣何哉彼此
之化殊授任之才異也
　　　辨亡論下篇
昔三方之王也魏人據中夏漢氏有岷益吳制荆揚而
奄有交廣曹氏雖功濟諸華虐亦深矣其民怨矣劉公
因險以飾智功巳薄矣其俗陋矣夫吳桓王基之以武
太祖成之以德聰明叡達懿度𢎞逺矣其求賢如不及
恤民如稚子接士盡盛徳之容親仁罄丹府之愛拔呂
䝉於戎行識潘濬於係虜推誠信士不恤人之我欺量
能授器不患權之我偪執鞭鞠躬以重陸公之威悉委
武衞以濟周瑜之師卑宫菲食豐功臣之賞披懷虗巳
納謨士之算故魯肅一面而自托士燮䝉險而效命髙
張公之徳而省㳺田之娯賢諸葛之言而割情欲之歡
感陸公之規而除刑法之煩竒劉基之議而作三爵之
誓屏氣跼蹐以伺子明之疾分滋損甘以育凌統之孤
登壇慷慨歸魯子之功削投惡言信子瑜之節是以忠
臣競盡其謀志士咸得肆力洪規逺畧固不厭夫區區
者也故百官茍合庶務未遑初都建業羣臣請備禮秩
天子辭而不許曰天下其謂朕何宫室輿服蓋慊如也
爰及中葉天人之分既定百度之闕粗修雖醲化懿綱
未齒乎上代抑其體國經邦之具亦足以為政矣地方
㡬萬里帶甲将百萬其野沃其兵練其器利其財豐東
負滄海西阻險塞長江制其區宇峻山帶其封域國家
之利未巨有𢎞於兹者矣借使中才守之以道善人御
之有術敦率遺典勤民謹政循定䇿守常險則可以長
世永年未有危亡之患也或曰吳蜀唇齒之國蜀滅則
吳亡理則然矣夫蜀蓋藩援之與國而非吳人之存亡
也何則其郊境之接重山積險陸無長轂之徑川阨流
迅水有驚波之艱雖有鋭師百萬啟行不過千夫舳艫
千里前驅不過百艦故劉氏之伐陸公喻之長蛇其勢
然也昔蜀之初亡朝臣異謀或欲積石以險其流或欲
機械以御其變天子總羣議而諮之大司馬陸公公以
四瀆天地之所以節宣其氣固無可遏之理而機械則
彼我之所共彼若棄長技以就所屈即荆揚而爭舟楫
之用是天贊我也将謹守峽口以待禽耳逮歩闡之亂
憑寳城以延强寇重資幣以誘羣蠻于時大邦之衆雲
翔電發懸旍江介築壘遵渚襟帶要害以止吳人之西
而巴漢舟師㳂江東下陸公以偏師三萬北據東坑深
溝髙壘案甲養威反虜踠跡待戮而不敢北窺生路强
冦敗績宵遁喪師大半分命銳師五千西禦水軍東西
同捷獻俘萬計信哉賢人之謀豈欺我哉自是烽燧罕
警封域寡虞陸公沒而潛謀兆吳釁深而六師駭夫太
康之役衆未盛乎曩日之師廣州之亂禍有愈乎向時
之難而邦家顛覆宗廟為墟嗚呼人之云亡邦國殄瘁
不其然歟易曰湯武革命順乎天𤣥曰亂不極則治不
形言帝王之因天時也古人有言曰天時不如地利易
曰王侯設險以守其國言為國之恃險也又曰地利不
如人和在徳不在險言守險之由人也吳之興也參而
由焉孫卿所謂合其參者也及其亡也恃險而已又孫
卿所謂捨其參者也夫四州之萌非無衆也大江之南
非乏俊也山川之險易守也勁利之器易用也先政之
䇿易循也功不興而禍遘者何哉所以用之者失也是
故先王達經國之長規審存亡之至數謙巳以安百姓
敦恵以致人和寛沖以誘俊乂之謀慈和以結士民之
愛是以其安也則黎元與之同慶及其危也則兆庶與
之共患安與衆同慶則其危不可得也危與下共患則
其難不足恤也夫然故能保其社稷而固其土宇麥秀
無悲殷之思黍離無愍周之感矣(烽一作烽莞作萖志/作  耀作輝  𢎞作)
(深效作致謨作謀兵/練作民練萌作氓)
　　　五等諸侯論(機以聖王經國義在封建因採其/逺指著五等論  載文選晉書)
夫體國營治先王所慎創制垂基思隆後葉然而經略
不同長世異術五等之制始於黄唐郡縣之治創於秦
漢得失成敗備在典謨是以其詳可得而言夫先王知
帝業至重天下至曠曠不可以偏制重不可以獨任任
重必於借力制曠終乎因人故設官分職所以輕其任
也並建五長所以𢎞其制也於是乎立其封疆之典財
其親疎之宜使萬國相維以成磐石之固宗庶雜居而
定維城之業又有以見綏世之長御識人情之大方知
其為人不如厚已利物不如圗身安上在於恱下為已
在乎利人故易曰悦以使民民忘其勞孫卿曰不利而
利之不如利而後利之之利也是以分天下以厚樂則
巳得與之同憂饗天下以豐利而我得與之共害利博
而恩篤樂逺則憂深故諸侯享食土之實萬國受世及
之祚矣夫然則南面之君各務其政九服之民知有定
主上之子愛于是乎生下之體信於是乎結世平足以
敦風道衰足以禦暴故强毅之國不能擅一時之勢雄
俊之士無所寄覇王之志然後國安由萬邦之思治主
尊賴羣后之圗身譬猶衆目營方則天網自昶四體辭
難而心膂獲乂蓋三代所以直道四王所以垂業也夫
盛衰隆敝理所固有教之廢興繫乎其人愿法期於必
諒明道有時而闇故世及之制敝於强禦厚下之典漏
於末折侵弱之釁遘自三季陵夷之禍終于七雄昔者
成湯親照夏后之鑒公旦目渉商人之戒文質相濟損
益有物故五等之禮不革於時封畛之制有隆焉爾者
豈玩二王之禍而闇經世之算乎固知百世非可懸御
善制不能無敝而侵弱之辱愈於殄祀土崩之困痛於
陵夷也是以經始權其多福慮終取其少禍非謂侯伯
無可亂之符郡縣非致治之具也故國憂賴其釋位主
弱憑其翼戴及承微積敝王室遂卑猶保名位祚垂後
嗣皇統幽而不輟神器否而必存者豈非事勢使之然
歟降及亡秦棄道任術懲周之失自矜其得尋斧始於
所庇制國昧於弱下國慶獨饗其利主憂莫與其害雖
速亡趣亂不必一道顛沛之釁實由孤立是蓋思五等
之小怨忘經國之大徳知陵夷之可患闇土崩之為痛
也周之不競有自來矣國乏令主十有餘世然片言勤王
諸侯必應一朝振矜逺國先叛故强晉收其請隧之圗
暴楚頓其觀鼎之志豈劉項之能闚關勝廣之敢號澤
哉借使秦人因循其制雖則無道有與共弊覆滅之禍
豈在曩日漢矯秦枉大啓侯王境土踰溢不遵舊典故
賈生憂其危晁錯痛其亂是以諸侯阻其國家之富憑
其士民之力勢足者反疾土狹者逆遲六臣犯其弱綱
七子衝其漏網皇祖夷於黥徒西京病於東帝是蓋過
正之菑而非建侯之累也然吕氏之難朝士外顧宋昌
䇿漢必稱諸侯逮至中葉忌其失節割削宗子有名無
實天下曠然復襲亾秦之軌矣是以五侯作威不忌萬
邦新都襲漢易於拾遺也光武中興篹隆皇統而猶遵
覆車之遺轍養䘮家之宿疾僅及數世姦宄充斥卒有
强臣專朝則天下風靡一夫縱横則城池自夷豈不危
哉在周之衰難興王室放命者七臣干位者三子嗣王
委其九鼎凶族據其天邑征鼙震於閫宇鋒鏑流于絳
闕然禍止畿甸害不覃及天下晏然以治待亂是以宣
王興於共和襄恵振於晉鄭豈若二漢階闥蹔擾而四
海巳沸孽臣朝入而九服夕亂哉逺惟王莽簒逆之
事近覽董卓擅權之際億兆悼心愚智同痛然周以
之存漢以之亾夫何故哉豈世乏曩時之臣士無匡合
之志歟蓋逺績屈於時異雄心挫於卑勢爾故烈士扼
腕終委寇讐之手中人變節以助虐國之桀雖復時有
鳩合同志以謀王室然上非奥主下皆市人師旅無先
定之班君臣無相保之志是以義兵雲合無救劫弑之
禍民望未改而巳見大漢之滅矣或以諸侯世位不必
常全昬主暴君有時比跡故五等所以多亂今之牧守
皆以官方庸能雖或失之其得固多故郡縣易以為治
夫徳之休明黜陟日用長率連屬咸述其職而滛昬之
君無所容過何則其不治哉故先代有以之興矣茍或
衰陵百度自悖鬻官之吏以貨準才則貪殘之萌皆如
羣后也安在其不亂哉故後王有以之廢矣且要而言
之五等之君為已思治郡縣之長為利圗物何以徴之
蓋企及進取仕子之常志修己安民良士之所希及夫
進取之情銳而安民之譽遲是故侵百姓以利巳者在
位所不憚損實事以養名者官長所夙夜也君無卒歲
之圗臣挾一時之志五等則不然知國為已土衆皆我
民民安巳受其利國傷家嬰其病故前人欲以垂後後
嗣思其堂構為上無茍且之心羣下知膠固之義使其
並賢居治則功有厚薄兩愚處亂則過有深淺然則探
八代之制㡬可以一理貫秦漢之典殆可以一言蔽矣
(營治晉書作經野先王作王者曠作廣在作存同憂作/同愛世及作傳世體信作禮信愿作原經國作萬國弊)
(作亾邦作國弑作殺夜作慕治並作政致治作興化以/治待亂作以安待危民並作人一作庶作衆  宣王五)
(臣作厲宣/萌作氓)
　　　漢髙祖功臣頌(載文/選)
相國酇文終侯沛蕭何相國平陽懿侯沛曹參太子少
傅留文成侯韓張良丞相曲逆獻侯陽武陳平楚王淮
陰韓信梁王昌彭越淮南王六黥布趙景王大梁張耳
韓王韓信燕王豐盧綰長沙文王吳芮荆王沛劉賈太
傅安國懿侯王陵左丞相絳武侯沛周勃相國舞陽侯
沛樊噲右丞相曲周景侯髙陽酈商太僕汝陰文侯沛
夏侯嬰丞相潁陰懿侯睢陽灌嬰代丞相陽陵景侯魏
傳寛車騎将軍信武肅侯靳歙大行廣野君髙陽酈食
其中郎建信侯齊劉敬大中大夫楚陸賈太子太傅稷
嗣君薛叔孫通魏無知䕶軍中尉隨何新城三老董公
轅生将軍紀信御史大夫沛周苛平國君侯公右三十
一人與定天下安社稷者也頌曰
芒芒宇宙上墋下黷波振四海塵飛五岳九服徘徊三
靈改卜赫矣髙祖肇載天祿沉跡中鄉飛名帝錄慶雲
應輝皇階授木龍興泗濵虎嘯豐谷彤雲晝聚素靈夜
哭金精仍頽朱光以渥萬邦宅心駿民效足堂堂蕭公
王蹟是因綢繆叡后無競惟人外濟六師内撫三秦拔
竒夷難邁徳振民體國垂制上穆下親名蓋羣后是謂
宗臣平陽樂道在變則通爰淵爰嘿有此武功長驅河
朔電擊壤東協䇿淮陰亞蹟蕭公文成作師通幽洞㝠
永言配命因心則靈窮神觀化望景揣情鬼無隱謀物
無遁形武闗是闢鴻門是寜隨難滎陽即謀下邑銷印
惎廢推齊勸立運籌固陵定䇿東襲三王從風五侯允
集霸楚實喪皇漢凱入怡顔髙覽彌翼鳳戢託跡黄老
辭世却粒曲逆宏達好謀能深游精杳漠神跡是尋重
𤣥匪奥九地匪沉伐謀先兆擠響于音竒謀六奮嘉慮
四廻規主于足離項于懷格人乃謝楚翼實摧韓王窘
執胡馬洞開迎文以謀哭髙以哀灼灼淮陰靈武冠世
䇿出無方思入神契奮臂雲興騰跡虎噬凌險必夷摧
堅則脆肇謀漢濵還定渭表京索既扼引師北討濟河
夷魏登山滅趙威亮火烈勢踰風掃拾代如遺偃齊猶草
二州肅清四邦咸舉乃眷北燕遂表東海克滅龍且爰
取其旅劉項懸命人謀是與念功惟徳辭通絶楚彭越
觀時弢迹匿光民具爾瞻翼爾鷹揚威凌楚域質委漢
王靖難河濟即宫舊梁烈烈黥布眈眈其眄名冠强楚
鋒猶駭電覩幾蟬蛻悟主革靣肇彼梟風翻為我扇天
命方輯王在東夏矯矯三雄至于垓下元凶既夷寵祿
來假保大全祚非德孰可謀之不臧舎福取禍張耳之
賢有聲梁魏士也罔極自貽伊媿俯思舊恩仰察五緯
脫蹟違難披榛來洎改䇿西秦報辱北冀悴葉更輝枯
條以肄王信韓孽宅土開疆我圗爾才越遷晉陽盧綰
自微婉孌我皇跨功踰徳祚爾輝章人之貪禍寜為亂
亡吳芮之王祚由梅鋗功微勢弱世載忠賢肅肅荆王
董我三軍我圗四方殷薦其勛庸親作勞舊楚是分往
踐厥宇大啟淮濆安國違親悠悠我思依依哲母既明
且慈引身伏劍永言固之淑人君子寔邦之基義形於
色憤發於辭主亡與亡永命是期絳侯質木多略寡言
曾是忠勇惟帝攸歎雲騖靈丘景逸上蘭平代禽豨奄
有燕韓寜亂以武斃吕以權滌穢紫宫徴帝太原實惟
太尉劉宗以安挾功震主自古所難勲耀上代身終下
藩舞陽道迎延帝幽藪宣力王室匪惟厥武總干鴻門
披闥帝宇聳顔誚項掩淚寤主曲周之進于其哲兄俾
率爾徒從王于征振威龍蜕攄武墉城六師寔因克荼
禽黥猗歟汝陰綽綽有裕戎軒肇蹟荷策來附馬煩轡
殆不釋擁樹皇儲時乂平城有謀潁陰銳敏屢為軍鋒
奮戈東城禽項定功乗風藉響髙歩長江收吳引淮光
啓于東陽陵之勛元帥是承信武薄伐揚節江陵夷王
殄國俾亂作懲恢恢廣野誕節令圗進謁嘉謀退守名
都東規白馬北距飛孤即倉敖庾據險三塗輶軒東踐
漢風載徂身死于齊非説之辜我皇寔念言祚爾孤建
信委輅被褐獻寳指明周漢銓時論道移帝伊洛定都
酆鎬柔逺鎮邇寔敬攸考抑抑陸生知言之貫往制勁
越來訪皇漢附㑹平勃夷凶翦亂所謂伊人邦家之彦
百王之極舊章靡存漢徳雖朗朝儀則昬稷嗣制禮下
肅上尊穆穆帝典煥其盈門風晞三代憲流後昆無知
叡敏獨昭竒蹟察侔蕭相貺同師錫隨何辯逹因資於
敵紓漢披楚維生之績皤皤董叟謀我平陰三軍縞素
天下歸心袁生秀朗沉心善照漢斾南振楚威自撓大
略淵囘元功響效邈哉維人何識之妙紀信誑項軺軒
是乗攝齊赴節用死孰懲身與煙消名與風興周苛慷
愾心若懷氷形可以暴志可以凌貞軌偕沒亮蹟䨇升
帝疇爾庸後嗣是膺天地雖順王心有違懷親望楚永
言長悲侯公伏軾皇媼來歸是謂平國寵命有輝震風
過物清濁效響大人于興利在攸往𢎞海者川崇山惟
壤韶濩錯音衮龍比象明明衆哲同濟天網劍宣其利
鑒獻其朗文武四充漢祚克廣悠悠遐風千載是仰(慮/一)
(作聲于足作以足哭作送烈作列惟德作/推徳輝作耀守作官愾作慨天地作天命)
　　　晉書限斷議
三祖實終為臣故書為臣之事不可如傳此實錄之謂
也而名同帝王故自帝王之籍不可以不稱紀則追王
之義(初學/記)
　　　大田議
臣聞隆古之主不改法而下治陵夷之世不易術而民
怠夫商人逸而利厚農人勞而報薄導農以利則耕
夫勤節商以法則㳺子歸
　　　丞相箴
夫導民在簡為政以仁仁實生愛簡亦易遵網疏下
睦禁密巧繁深文碎教伊何能存故人不可以不審任
不可以不忠捨賢昵讒則䘮爾邦且偏見則昧專聽悔
疑耳目之用亦各有期夫豈不察而帷牆隔之矜已任
智是蔽是欺德無逺而不復惡何適而不追存亡日鑒
成敗代陳人咸知鏡其貌而莫能照其身
　　　孔子贊
孔子叡聖配天𢎞道風扇𤣥流思探神寳明發懷周興
言謨老靈魄有行言觀蒼昊清歌先誡丹書有造
　　　王子喬贊(毛詩古音攷載管叔鮮贊公旦居/攝三監叛亡或放或殛并禍武庚)
遺形靈岳顧景忘歸乗雲倐忽飄颻紫微
　　　吳大帝誄
我皇明明固天寔生體和二合以察三精濯暉育慶懷
祥載榮率性而和因心則靈厥靈伊何克聖克仁茂對
四象克配乾坤齊明日月攷祥鬼神誕自幼沖叡哲宿
照甄化無形探景絶曜巍巍聖姿文武既俊有覺徳徽
兆民欣順將熙景命經營九圍登蹟岱宗班瑞舊圻上
𤣥匪恵蚤零聖暉神廬既考史臣獻貞龍輴啟殯霄載
紫庭辰旒飛藻凶旗舉銘崇華熠爍翠蓋繁纓千乗結
駟萬騎重營簫鼓振響和鑾流聲動軫閶闔永背承明
顯歩萬官幽驅百靈隨化太素即宫杳㝠億兆同慕泣
血如零
　　　愍懷太子誄
明明皇子成命既駿保乂皇家載生淑􁀮茂徳克廣仁
姿朗雋當克無疆光紹有晉如何不弔暴離咎艱曾是
遘愍匪降自天肇傾運祚遂䘮華年嗚呼哀哉沉雲既
袪日月増暉靈寵可贈寃魂難追舊物東反靈柩西歸
傷我恵后寂焉翳滅銜哀駿奔凶服就列追慕徽塵興
言斷絶敢誄遺風庶存芳烈其辭曰
巍巍皇基奕奕紫微有命既集天禄永綏篤生太子篹
徳承茂平紹大烈時惟洪胄竒穎發翹清藻在秀誕自
幼䝉逮事武皇展矣太子播此瓊芳允矣聖祖無言不
臧婉孌乗輿名裕徳昌龍集庚戌日月改度赫赫明明
我皇登祚厥登伊何皇統是荷華紱重采翠蓋垂葩鸞
旗阿那玉衡吐和聿來在宫體亮而誠肅雍皇極思媚
紫庭亦既涉學遵師盛道何年之竗而察之蚤讜言必
復乖義則考惟天有命太子膺之惟皇有慶太子承之
當究遐年登兹胡耉緝熈有晉克構帝宇如何晨牝穢
我朝聽仰索皇家惟臣明聖惴惴太子終溫且敬銜辭
即罪掩淚祇命顯加放流潛肆鴆毒痛矣太子乃離斯
酷謂天蓋髙訴哀靡告鞠躬引分顧景摧剥嗚呼哀哉
凡民之䘮有戚有姻太子之歿傍無昵親跼蹐嚴宫絶
命禁闈幽柩偏寄孤魂曷歸嗚呼太子生寃歿悲匹夫
有怨尚或殞霜矧乃太子萬邦攸望普天扼腕率土懷
傷精感六沴咎徴紫房爰兹元輔啟我令圗王赫斯怒
天誅靡逋欃槍叱掃元凶服辜仁詔引咎哀䇿東徂光
復寵祚紹建藐孤於時暉服粲焉畢陳庭旅舊物堂有
故臣孰云太子不見其人嗚呼哀哉既濟洛川靈斾左
廻三軍悽裂都邑如隤慨矣寤歎念我愍懷
　　　吳貞獻處士陸君誄
我聞有命天禄有秩如斯古人而有斯疾兄弟之恩離
形合氣矧我與君年相亞逮綢繆之逰自矇及朗孩不
貳音抱或同襁撫髫並肓攜手相長行焉比跡誦必共
響庶君偕老靈根克固附翼雲霄䨇飛天路人皆年長
君獨短祚榖則同朝逝矣先暮
　　　吳丞相江陵侯陸公誄
根條伊何苗黄裔舜長發有祥貽我作𦙍劉王負險寇
我西隣公侯赫怒干戈啟陳金鉞鏡日雲旗降文元玉
隕難鯨鯢墜鱗戎漠時殪方域清塵
　　　吳大司馬陸公誄
我公承軌髙風肅邁明徳繼體徽音奕世昭徳伊何克
俊克仁徳周能事體合機神禮交徒候敬睦白屋踧踖
曲躬吐食揮沐爰及鰥寡賑此惸獨孚厥恵和脫驂分
禄乃命我公誕作元輔位表百辟名茂羣后因是荆人
造我寜宇備物典䇿主冠及斧龍旂飛藻靈鼓樹羽質
文殊塗百異行徹人玩其華鮮識其實於穆我公因心
則哲經綸至道終始自結徳與行滿美與言溢
　　　晉劉處士參妻王氏夫人誄
猗猗嘉穎朝陽方翹烈風嚴霜殞此秀條璇璣倐忽四
序競征清商激宇蟋蟀吟樞
　　　吳大司馬陸公少女哀辭
冉冉晞陽不遂其茂暉暉芳華彫芳落秀遵堂渉室髣
髴興想人皆有聲爾獨無響
　　　弔魏武帝文(并序選/載文)
元康八年機始以臺郎出補著作㳺乎祕閣而見魏武
帝遺令愾然歎息傷懷者久之客曰夫始終者萬物之
大歸死生者性命之區域是以臨䘮殯而後悲覩陳根
而絶哭今乃傷心百年之際興哀無情之地意者無乃
知哀之可有而未識情之可無乎機答之曰夫日蝕由
乎交分山崩起於朽壤亦云數而已矣然百姓怪焉者
豈不以資髙明之質而不免卑濁之累居常安之勢而
終嬰傾離之患故乎夫以迴天倒日之力而不能振形
骸之内濟世夷難之智而受困魏闕之下已而格乎上
下者藏於區區之木光于四表者翳乎蕞爾之土雄心
摧于弱情壯圗終於哀志長算屈於短日逺跡頓於促
路嗚呼豈特瞽史之異闕景黔黎之怪頹岸乎觀其所
以顧命冡嗣貽謀四子經國之略既逺隆家之訓亦𢎞
又云吾在軍中持法是也至於小忿怒大過失不當效
也善乎達人之讜言矣持姬女而指季豹以示四子曰
以累汝因泣下傷哉曩以天下自任今以愛子託人同
乎盡者無餘而得乎亡者無存然而婉孌房闥之内綢
繆家人之務則幾乎密與又曰吾婕妤妓人皆著銅雀
臺於臺堂上施八尺牀張繐帳朝晡上脯糒之屬月朝
十五日輙向帳作妓汝等時時登銅雀臺望吾西陵墓
田又云餘香可分與諸夫人諸舎中無所為學作履組
賣也吾厯官所得綬皆著藏中吾餘衣裘可别為一藏
不能者兄弟可共分之既而竟分焉亡者可以勿求存
者可以勿違求與違不其兩傷乎悲夫愛有大而必失
惡有甚而必得智慧不能去其惡威力不能全其愛故
前識所不用心而聖人罕言焉若乃繫情累於外物留
曲念於閨房亦賢俊之所宜廢乎於是遂憤懣而獻弔
云爾
接皇漢之末緒值王塗之多違佇重淵以育鱗撫慶雲
而遐飛運神道以載徳乗靈風而扇威摧羣雄而電擊
舉勍敵其如遺指八極以逺略必翦焉而後綏釐三才
之闕典啟天地之禁闈舉修網之絶紀紐大音之解徽
掃雲物以貞觀要萬塗而來歸丕大徳以宏覆援日月
而齊暉濟元功於九有固舉世之所推彼人事之大造
夫何往而不臻將覆簣於浚谷擠為山乎九天茍理窮
而性盡豈長算之所研悟臨川之有悲固梁木其必顛
當建安之三八實大命之所艱雖光昭於曩載將稅駕
於此年惟降神之綿邈𦕈千載而逺期信斯武之未䘮
膺靈符而在兹雖龍飛於文昌非王心之所怡憤西夏
以鞠旅泝秦川而舉旗踰鎬京而不豫臨渭濵而有疑
冀翼日之云瘳彌四旬而成菑詠歸塗以反斾登崤澠
而朅來次洛汭而大漸指六軍曰念哉伊君王之赫奕
寔終古之所難威先天而蓋世力盪海而抜山厄奚險
而弗濟敵何彊而不殘每因禍以禔福亦踐危而必安
迄在兹而蒙昧慮噤閉而無端委軀命以侍難痛沒世
而永言撫四子以深念循膚體而穨歎迨營魄之未離
假餘息乎音翰執姬女以嚬瘁指季豹而漼焉氣衝襟
以嗚咽涕垂睫而汍瀾違率土以靖寐戢彌天乎一棺
咨宏度之峻邈壯大業之允昌思居終而恤始命臨沒
而肇揚援貞吝以惎悔雖在我而不臧惜内顧之纒綿
恨末命之㣲詳紆廣念於履組塵清慮於餘香結遺情
於婉孌何命促而意長陳法服於帷座陪窈窕於玉房
宣備物於虗器發哀音於舊倡矯戚容以赴節掩零淚
而薦觴物無微而不存體無恵而不亡庶聖靈之響像
想幽神之復光茍形聲之翳沒雖音景其必藏徽清絃
而獨奏進脯糒而誰嘗悼繐帳之𡨕漠怨西陵之茫茫
登雀臺而羣悲眝美目其何望既睎古以遺累信簡禮
而薄葬彼裘紱於何有貽塵謗於後王嗟大戀之所存
故雖哲而不忘覽遺籍以慷慨獻兹文而悽傷
　　　弔蔡邕文
彼洪川之方割豈一簣之所堙故尼父之恵訓智必愚
而後賢諒知道之已竗曷信道之未堅忽寗子之保已
效萇叔之違天冀澄河之逺日忘朝露之短年
　　　晉平西將軍孝侯周處碑(鼎按元康七年周處/戰死陸機于太安二)
　　　　(年見殺明年永興元年正月改永安七月又/改建武今處碑乃云建武元年追贈太興二)
　　　　(年葬則贈時機亾年餘矣而太興為東晉元/帝年號相距猶逺其文當非機作也碑集王)
　　　　(羲之字見/在宜興)
君諱處字子隱義興陽羡人也氏胄曩興煥乎墳典華
宗往茂鬱其簡書啟三十之洪基源流定鼎運八百之
逺祚枝葉封桐軒蓋列於漢庭蟬冕播於陽羡二南之
價傳不朽而紛敷大頀之音聲無徴而必顯山髙海濶
其在斯焉祖賔少折節蚤亡吳初召諮議參軍舉郡上
計轉為州辟從事别駕歩兵校尉光禄大夫廣平太守
父魴少好學舉孝亷吳寜國長奮威長史懷安錢塘縣
侯丹陽西部屬國都尉持節校尉拜禆將軍三部都督
太中大夫臨川豫章鄱陽太守晉故散騎常侍新平廣
漢二郡太守封關内侯簪紱揚名臺閣標著風化之美
奏課為能亭亭孤美灼灼横劭狥髙位於生前思垂名
於身後遂以罕言不違應期出輔洋洋之風俯冠來葉
巍巍之盛仰繼前賢君乃蚤孤不𢎞禮制年未弱冠膂
力絶於天下妙氣挺於人間騎獵無疇時英式慕縱情
寡偶俗弊不忻鄉曲誣其害名改節播其聲譽遂來吳
亊余厥弟讙然受誨向道朝聞方勵志而淫詩書便好
學而尋子史文章綺合藻思羅開吳朝州縣交辟太子
洗馬東觀左丞中書右丞五官郎中左右國史靖恭夙
夜恪居官次遷尚書僕射東觀令太常卿無難督匡
熈庶績朝廷謐寜使持節大都督塗中京下諸軍事封
章浦亭侯國猶多士君實得賢汪洋廷闕之傍昂藏寮
寀之上射獸功猶見顯刺蛟名乃逺揚忠􁙀道自克修
義節情還永布琳瑯梓杞珪璧棟梁君著黙語三十篇
及風土記并撰吳書於是吳平入晉王渾登建業宫釃
酒既酣乃謂君曰諸人亡國之餘得無戚乎君對曰漢
未分崩三方鼎立魏滅於前吳亡於後亡國之戚豈惟
一人渾乃大慙仕晉稍遷總統初入拜諮議郎除討虜
䕶軍新平太守撫和戎狄叛羌歸附雍土美之轉為廣
漢太守郡多滯訟有經三十年不决者處以評其枉直
一朝決遣以母年老罷歸尋除楚内史未之官徴散騎
常侍處曰古人辭大不辭小乃先之楚而郡既經䘮亂
新舊雜居風俗未一處敦以教義又檢尸無主及白骨
在野收而葬之然後就徴逺近稱嘆及居近侍多所規
諷遷御史中丞正繩直筆凡所糾劾不避寵戚梁王彤
違法處深文案之及氐人齊萬年反朝臣惡其强直皆
曰處吳之名將子也忠烈果毅庶僚振肅英情天逸逺
性霞騫陜北留棠遂有二天之詠荆南度虎猶標十部
之書尋轉散騎常侍輕車将軍迴輪出於新平士女揮
淚褰帷望於廣漢雞犬靡喧振兹威略宣其恵和晉京
遥仰部從迎欽是時氐賊作逆有衆七萬屯於梁山朝
廷推賢以君才兼文武詔授建威將軍以五千兵奉辭
西討忠概盡節不顧身命乃賦詩曰去去世事已䇿馬
觀西戎藜藿甘梁黍期之克令終言畢而戰自旦及暮
斬首萬級絃絶矢盡番系不救左右勸退處按劍怒曰
此是吾効節授命之日何以退為大臣以身狥國不亦
可乎韓信背水之軍未遑得喻工輸縈帯之勢蚤擬連
蹤莫不梯山架壑襁負來歸戎士扞其封疆農人展其
耕織秋風才起追戰虜於雷霆春水方生揮鍤同於雲
雨立功立事名將名臣者乎元康九年舊疾增加奄捐
舘舎春秋六十有二天子以大臣之葬師傅之禮親臨
殯壤建武元年冬十一月甲子追贈平西將軍封清流
亭侯諡曰孝禮也賜錢百萬葬地一頃京城地五十畝
為第又賜王家田五頃詔曰處母年老加以逆旅逺人
朕每憫念給其醫藥酒米賜以終年以太興二年歲在
已卯正月十日葬於義興舊原南瞻荆岳崇峻極之巍
峩北睇蛟川濬清流之澄澈娶同郡盛氏有四子靖玘
札碩並皆志性純孝過禮䘮親墳前之樹染淚先枯庭
際之禽聞悲乃下遂作銘曰
周南著美岐山表靈葉繁漢室枝茂晉庭皎皎夫子竒
特播名幼有異行世存風烈蚤馳問望晚懷耿節頗尚
豪雄昇名禁闕捨爵䇿勲允歸明哲輝赫大晉封豕多
故式揚廟略克清天歩海濵既折江淮並泝漢水作藩
條章斯布俗歌揆日人謡何暮忠貞作相追蹤絳侯將
亭嘉茂遽掩芳猷潛光陽甸返斾吳丘舊關雖入鄉路
㝠浮鐫兹幽石萬代千秋
　　　陸遜碑銘叙
魏大司馬曹休侵我北鄙乃假公黄鉞統御六師及中
軍禁衞而攝行王亊主上執鞭百司屈膝(吳志/注)
　　　要覽三巻自序
直省之暇乃集要術三篇上曰連璧集其嘉名取其連
類中曰述聞寔述余之所聞下曰析名乃搜同辨異
　　　顧譚傳
宣太子正位東宫天子方隆訓導之義竗簡俊彦講學
左右時四方之傑畢集太傅諸葛恪等雄竒蓋衆而譚
以清識絶倫獨見推重自大府范慎謝景羊徽之徒皆
以秀稱其名而悉在譚下(吳志/注)
　
　
　
　
　
　
　
　西晉文紀巻十五
欽定四庫全書
　西晉文紀巻十六　　　　明　梅鼎祚　編
西晉(十六/)
　　陸雲(字士龍機弟厯清河内史為成都王大都督/前鋒將軍討張昌機敗并收雲害之)
　　　逸民賦序
富與貴人之所欲也而古之逸民或輕天下細萬物而
欲耑一丘之歡擅一壑之美豈不以身勝於宇宙而心
恬於紛華者哉故天地不易其樂萬物不干其心然後
可以妙有生之極享無疆之休也乃為賦云
　　　歲暮賦序
余祗役京邑載離永久永寜二年春忝寵北郡其夏又
轉大將軍右司馬於鄴都自去故鄉荏苒六年惟姑與
姊仍見背棄銜痛萬里哀思傷毒而日月逝速歳聿云
暮感萬物之既改瞻天地而傷懷乃作賦以言情焉
　　　愁霖賦序
永寜三年夏六月鄴都大霖旬有竒日稼穡沉湮生民
愁瘁時文雅之士煥然並作同僚見命乃作賦
　　　喜霽賦序
余既作愁霖賦雨亦霽昔魏之文士又作喜霽賦聊厠
作者之末而作是賦焉
　　　登臺賦序
永寜中叅大府之佐於鄴都以時事廵行鄴宫三臺登
髙有感因以言崇替廼作賦云
　　　南征賦序
太安二年秋八月姧臣羊𤣥之皇甫商敢行稱亂遷逼
椉輿天子蒙塵於外自秋徂冬大將軍敷命羣后同恤社
稷乃身統三軍以謀國難自義聲所及四海之内朔漠
之表蒸徒贏糧而請奮胡馬擬塞而思征四方之㑹衆
以百萬軍旅之盛威靈之著自古以來未之有也粤
十月軍次於朝歌講武治戎以觀兵于殷墟於是美
義征之舉壯師徒之盛乃作南征賦以揚匡霸之勛
云爾
　　　寒蟬賦序
昔人稱雞有五德而作者賦焉至於寒蟬才齊其美獨未
之思而莫斯述夫頭上有㽔則其文也含氣飲露則其
清也黍稷不食則其亷也處不巢居則其儉也應候守
即則其信也加以冠冕則其容也君子參之可以事君
可以立身豈非至悳之蟲哉且攀木寒鳴負材所歎余
昔僑處切有感焉興賦云爾(㽔御覽作緌食作享加以/作頭有節作常参之作則)
(其操負材/作貧士)
　　　有皇詩序
有皇美祈陽也祈陽秉文之士駿發其聲故能明照有
吳入顯乎晉國人美之故作是詩焉
　　　思文詩序
思文美祈陽也祈陽能明其徳刑于寡妻以至于家邦
無思不服亦賴賢妃貞女以成其内教故作是詩
　　　谷風詩序
谷風懷思也君子在野愛而不見故作是詩言其懷思
之也
　　　鳴鶴詩序
鳴鶴美君子也太平之世君子猶有退而窮居者樂天
知命無憂無欲碩人之考槃傷有德之遺世故作是詩
也
　　　南衡詩序
南衡美君子也言君子遯世不悶以徳存身作者思其
以徳來仕又願言就之宿感白駒之義而作是詩焉
　　　贈汲郡太守詩序
奚世都為汲郡太守客將之官大將軍崇賢之徳既
逺而厚下之恩又隆非此離析有感聖皇既蒙引見
又宴于後園感鹿鳴之宴樂詠魚藻之凱歌而作是
詩
　　　九愍序
昔屈原放逐而離騷之辭興自今及古文雅之士莫不
以其情而玩其辭而表意焉遂厠作者之末而述九
愍(本集/)
　　　逸民箴(并序/)
余昔為逸民賦大將軍掾何道彦大府之俊才也作反
逸民賦盛稱官人之美寵禄之華靡偉名位之大寳斐
然其可觀也夫名者實之賔位者物之寄窮髙有必顛
之吝溢美有大惡之尤可不慎哉故為逸民箴以戒反
正焉
浩浩太素制為兩儀經始君臣朝有俊弼野有逸民各
有攸届而後品物有倫在昔后帝齊物達觀賞不假爵
教不示勸號諡莫設而生黎淳晏降迄中古黄象可觀
而唐文有煥乃彫乃藻大樸既散樸之既散萬百熈心
形為寵放神為利淫有翹者車命彼在林是故懷玉䘮
寳而被褐解襟恬亡智生與世或競匪智無鑒匪心伊
鏡芒芒禹迹鞠為塗徑惟是每懷偏彼反正正反於寵
既尸干禄相協厥居而豐其屋禄之既尸刑為爾司室
之既豐䘮家於宫故非據之菑戒之在凶人皆知存之
為存而莫知得之為䘮榮猶振穎墜若頽荒咎自專寵
福在循牆是故保其安者常危而忘其存者不亡無休
爾榮身寔親名無謂爾崇神期好沖戒彼覆餗冒此棟
隆慎微如顯乃保身以終自古在昔逸民有作相彼宇
宙方之委舄夫豈無不休而好是沖漠是故名利之菑
至人攸恪謂予未信無寜監于桑霍天明既畏神道無
親善在求已慶由積仁無念爾本聿修厥淳執盈如
虗乃反天真逸民司正敢告官人
　　　登遐頌(并序/)
夫死生存亡二理之已然者也而世有神仙登遐之言
千歲不死之壽其詳固難得而精矣列仙之道作者既
集而登遐未有焉莊周有言我試妄言之子試妄聽之
彼之有無蓋難以理求我之妄聽顧可以言寄之遂為
頌云爾
郊間人　　王子喬　　　𤣥洛　　　孔仲尼
九疑仙人　大勝山上女　李少君　　梅福
張招　　　左元放　　　劉根　　　黄伯嚴
費長房　　何女子　　　焦生　　　鮮卑務塵
韓衆　　　夷門子　　　林陽子　　任作子
鬼谷子
淵哉郊間懷寳採薪媚兹伯陽常道是夤俯翼遂周
擕手入秦遺物執一竗世頤神思我𤣥流浩若無津
王喬淵嘿遂志潛輝遺形靈嶽顧景亡歸孌彼有傳與
爾飜飛承雲儵忽飄颻紫微
𤣥洛竗識飢餌神穎在陰儵逝即陽無景逍遥北嶽凌
霄引領揮霧昊天合神自靖
孔丘大聖配天𢎞道風扇𤣥流思探神寳明發懷周興
言謨老靈魄有行言觀蒼昊清歌先試丹書有造
茫茫九疑登暉太素有漢登聞神具爾顧發彼靈丘聿
來載歩貽我則歌永揚遐祚
大勝之娥厥猶翼翼降宫有和納符帝側揮杖指辰絶
音頹息苕苕𤣥石在彼峻極
少君善祠怡爾豐顔俯覲劉漢仰接姜桓式宴安期巨
棗為餐神光攸徃後來其嘆
在漢之衰頹火炎精梅公指景有皇遺形逝彼文辭胥
此洞庭神輝絶景豈外北㝠
張招澄精竗思𤣥芒則是神物錯綜徽章乃幽乃顯若
存若亡因形則變倐忽無方
生在清純放情𤣥昧在物淵沉沂虗攸遂清酒一壺百
朋具醉有命集止乗龍來萃載見君子言觀其蔚
劉根登嵩遺世盤桓形委服容口猒瓊蘭挹彼呼翕為
爾朝餐景絶巖穴光茂雲端
伯嚴志道飜飛自南北食中嶽練形嵩岑奔星凌顔朱
光垂陰雲精九(闕/)握耀盈襟
長房有懷承師問道蒙險洪海晞心𤣥浩將登蓬萊祚
爾難老嘉命既錫如何勿考
逝矣何女芳靈既彫安寢曾丘逝魂清霄䘮魄載營大
墓崇朝玉趾再歩於焉逍遥
焦生卜居在河之東皓襟解帶嘉卉結容頤神大素淑
思𤣥沖在彼黄堂明道固窮
北狄務塵在彼沙漠含神自頤靜居有恪自彼王庭聿
來伊洛天子命之載見紫閣
衞矣終化靈毛揚葩慎爾貞心神祉來荷靡靡夷門體
道含真餐茹靈卉凌雲頤神
林陽餌車明視聰耳壯子既餐歩晞千里任化凱入輕
雲揮止移形善變載坐載起
悠悠鬼谷永言潛止要終有集資生無始綢繆方平在
彼二子芬響蘭揮有來盈耳
　　　盛徳頌(并序/)
余行經泗水髙帝昔為亭長於此瞻望山川意有恨然
遂奏章以通情焉并為之頌云爾
晉太子舎人糞土臣雲稽首再拜上書皇帝陛下臣雲
頓首死罪伏惟陛下紹軒轅之叡哲越三代之髙蹤膺
有聖之𤣥景藴生民之上略秦政肆虐漸亹生民在昔
上帝乃眷多方肅雍寳命鑒民顧天思文叡聖以宅
神器六合焱駕八荒星錯企皇居於阿房掎逸鹿於九
野謀猷囘遹天人匪祚乃薾斯國授漢于秦京是以先
詔五緯章太素神母哀號底命丹野九垓闢授命之符
鈞天清建皇之鑒陛下螭蟠泗水龍躍下亭慶雲徘
徊紫塵熠爍皇威肈於斷蛇神武基於豐沛掩四紘以
蓋天廓𤣥謨以闢宇華宫山藏玉堂海紬雲蓋景陰金
門林蔚拔足崇長揖之賔吐餐納獻規之客𤣥猷上通
徳輝下濟仰翰雲禽俯躍魚魴是以四海之内莫不企
景嶽以接羣望廣川而鱗集乗山渉水視險若夷奔波
闕廷思効死節乃鳴鸞在衡奔驥服輅良平鳳栖信布
虎據豪雄凌暴於外竒謨補闕乎内威謀兼陳智勇畢
効乃凌河海河海無梁乃仆髙山嶽華不重三秦席巻
項籍灰分逋虜霧散遺冦雲徹泛時雨以清天灑狂塵
以肅地轡(闕/)　　於川與竦峻蓋於蒼昊功濟宇宙德
被羣生天人允嘉民神協愛厯數在身有命將集而陛
下猶復允執髙讓成功靡有暜天歸德羣后固請然後
謁天皇於圓丘廵萬乗於帝室率土離暴秦之亂臣妾
䝉有道之恵戎𦍑蠻夷之墟雕趾肅慎之國莫非帝臣
巍巍蕩蕩蓋天臨地自啟闢以來有皇之美未有若聖
功之著盛者也臣雲頓首頓首死罪死罪臣以鄙倍文
武無施忝寵本朝承乏下位而臣遘愍自西徂東行邁
攸止路經泗水伏見史臣班固操録聖功竊承陛下扶
桑始照天暉未融之日嘗臨御此川於是即命舟人彌
檝水沚瞻仰山川舊物不替永惟聖輝罔識所憑逺眺
邇企感物興哀終懷靡及俯心遐慕臣命違千載之運
身生四百之外恨不得役力聖明之鑒寓目風塵之㑹
揮戈前隊待罪下軍抽鋒咸陽之關提鉞項籍之領痛
心自悼不知所裁行役之臣牽制朝憲雖懷彷徨王事
靡盬肅將言邁實銜罔極臣聞遊魂變化神道無方雖
聖靈登遐降陟在天連光五精流輝太一或冀神輿降
觀薄狩五服時邁玉輅言廵兹邑是以下臣仰瞻紫宫
俯要恍惚愚情振蕩靡審所如不勝延頸紫微結心閶
闔之情謹住水濵拜章陳愚臣雲誠惶誠恐頓首頓首
死罪死罪稽首以聞
臣雲言臣聞歌詠所以宣成功之烈詩頌所以美盛德
之容是以聞其聲則重華之道彌新存其操則文王之
容可覩永惟陛下聖德豐化比隆前代元勲茂功超蹤
在昔故詩歌之所依詠金石之所揄揚者也臣謹上盛
德頌一篇雖不足以仰度天髙伏測地厚貴獻狂夫區
區之情臣雲云云晉太子舎人臣陸雲上
於皇漢祖篹胄有唐平章在昔文思百王丹輝栖􁙀火
精幽光爰兹聖緒頽維弛綱靈曜熠爍隮景扶桑則天
未墜重規旻蒼其規伊何横乾作峻厥徳不囘矩地能
順憑河拓景襄岳殷韻龍章景偉虎質碩變有秦不競
罔極黔首震驚予師思䖍神主上帝曰咨天鑒有赫乃
鑒伊漢此惟予宅明明聖皇既受帝祉雲騰下邑風駭
泗水仰鏡天文五緯同晷俯察雲符神母爰止思文聖
王克廣克遐威凌羣桀徳潤諸華爰祀天人天人攸嘉
爰輯蒸徒蒸徒既和既和既順乃矢德音豐沛之旅其
㑹如林朱旗虹超彤斾電尋推師蕭曹撫劍髙吟元戎
薄伐時罔不龕凌波川潰肆野陸沉咸陽克殄既係秦
后峩峩阿房乃清帝宇穆穆聖皇天寳攸定有項畔渙
不式王命王命既愆黜我西土於爍王師遵時匪怒爰
赫乗亹席巻三夏嘽嘽戎軒矯矯乗馬燮伐强楚至於
垓下天誅薄曜暴籍授首區夏既混宇宙蒙乂肅肅帝
居巍巍神器有皇于登是臨天位繡文于裳組華于黻
明明天子有穆其容至止鏘鏘相維辟公宣聲路寢發
號紫宫頒此愷悌以畜萬邦思樂皇慶協于時雍琴瑟
在御大予舞功越裳委䞇肅慎來王明明聖皇開國乗
制分圭胙勞河山命誓禮律克彰典文垂藝有漢恢恢
疏罔不替聖功克明九方孔安良宰内幹武臣外閒漸
澤冀域沾被戎蠻連光太素萬載不刋
　　　祖考頌(并序/)
雲之世族承黄虞之苗緒裔靈根之遺芳用能枝播千
條穎振萬葉繁衍固於三代饗祀存乎百世豈非皇慶
之積祐神明之殷祥者哉在周之衰有媯之後將育于
姜而貞龜發鳴鳯之兆周史表觀國之繇故能光宇營
丘奄有東海支庶蕃廡而𦙍祚昌大矣遭世多難子孫
蕩析逐于南土烈祖丞相邵侯顯考大司馬武侯明德
叡哲沉雄特秀固上天所以繼蹟前期恵成顧貺者也
是以有吳雲興而邵侯龍見遂風騰海堣電斷荆楚運
籌制勝底定經略文德光宣武功四克乃作台衡以御
于王政天綱與先代比隆義問與前修接響固所謂汪
汪浩浩不世出者哉武侯以光逺之度襲重規之範秉
宣朗之明照曾暉之景故寅亮樞極則萬物淳曜緝熈
有邦而宇内恪居及至中葉亂自虎臣綏援既集而大
難時彌徳濟封域之内威揚函夏之表遂仍世作宰焜
曜祖業車實襲軌裘不改帯元勲昺於光國洪烈著於
隆家考徳計功比之前代未有茂於此者也是以小子
敢慕徽猷欽述芳烈雖不足以當朱弦之一唱發清
廟之三歎蓋爾臣子之遺恩罔極之所處也乃作頌
曰
悠悠聖緒上帝是臨世篤其猷於顯徽音神風徃播福
禄來尋靈根既茂萬葉垂林繁盛海堣穎寜漢陰既曰
寜止芳祐允淑乃歩斯淳降神有陸赫矣二公應期載
育明明邵侯允哲允謀叡心昭德淑問宣猷如日之升
如川之至炎精既頹黄暉昺煥光宅海邦大造江漢王
于出征二公斯難長驅致届九有有判咸黜凶醜區域
寜晏天禄未終大命有集卜食東夏元龜既襲聿來故
宫作蕃舊邑公徒斯振帝旅凱入於變時雍神道經始
肅肅九命永言徽止公拜稽首對敭天子猗歟盛歟邵
侯有作我考纂戎爰究爰度逺除尋軌崇基式廓昭明
有家祖廟奕奕中葉虎臣稱亂西秦靈斾電揮伐鼓霆
震㑹朝哀舉征不浹辰遐風逺掃萬里無塵有族斯祐
念功在兹衮衣之宜遂作上司台光增朗方險載夷穆
矣暉章有吳之旗我祖我考受言藏之曄曄藻裳再命
同服騑騑四牡二世方轂分珪比瑞天秩底禄公堂峻
趾華構重屋昔在二伊于殷有聲在漢之興亦曰韋平
惟祖惟考履貞大亨邈彼披陽追蹤阿衡駿恵雨施景
潤雲行洋洋𤣥化功濟其民風馳海表光被嶽濵二后
重規世有哲人肅雍碩響萬載是振
　　　張二侯頌(并序/)
張氏之先蓋少昊氏之苗裔也其在春秋晉徳方休而
張老延譽爰暨有漢文成佐命初基司空揚聲於末葉
流長祚逺世不乏侯輔吳將軍文侯遭季末雲擾遂避
難于東有吳之興寔為謀主桓王即世援建太祖知命
審於將萌先識鏡於未兆遂作上將輔成王業立朝無
不易之方正色有犯顔之亮固所謂謇謇王臣古之遺
直者也奮威將軍定侯明徳光逺軌量𢎞濟文敏足以
華國威略足以振衆重規繼體而大業暉崇故休祚頻
繁寵靈仍世天秩之體彌彰而毁盈之心滋沖用能保
寵固世考終碩問蓋竹帛之所光宣詠歌之所揄揚也
乃作頌曰
烈文逺祖肇自上皇金天淳曜遂濟窮桑真人有作飛
龍在天留侯載見階雲自淵即謀神造啟運竗𤣥有漢
再命度邑于東其在中葉誕育司空邈矣唐陵有恭斯
庸寜行盈止世篤天禄神之聽思俾我戩穀繁過芳祐
底之洪族洪族既昌再恵音徽於穆二侯仍世雙飛堂
堂輔吳抑抑奮威如龍之躍如鳳之揮薄言戾止在彼
紫微金卯紛若四海畔渙文侯乃顧玅世達觀逝彼塗
方度兹江漢鳴飛遵海聿來有亂遭家不造殱我明聖
桓后肇揚侯承末命皇大烝哉天保末定匪侯䘏度宗
緒孰正帝整我旅外薄四荒命作惟師時惟鷹揚遂登
上將亮彼大皇底邑胙土命珪有璋蹇蹇我侯明發宿
夜襲彼遺直興言有謩聿懷來忠王室之故猗歟定侯
祇服清曜奕奕瓊範玉潤淑貌淵識徃藏朗思來照曽
是徽章再世被荷庸勲開國明道隆家有苾其芬淑問
揚和有蔚其文如林之華皇矣帝祚受言既崇(闕/)女有
行作合儲宫條延紫極潁衍皇穹亹亹定侯在盈思
沖祗寵戒溢永懐慎終重光並曜播我芳風
　　　榮啟期讚(并序/)
榮啟期者周時人也值衰世之季末當王道頽凌遂隱
居窮處遺物求已泝懷𤣥竗之門求意希微之域天子
不得而臣諸侯不得而友行年九十被裘鼓琴而歌孔
子過之問曰先生何樂答曰吾樂甚多天生萬物惟人
為貴吾得為人矣是一樂也以男為貴吾又得為男是
二樂也或皆不免於襁褓而吾行年九十是三樂也夫
貧者士之常也死固命之終也居常待終當何憂乎孔
子聽其音為之三日悲常被裘帯索行吟於路曰吾著
裘者何求帯索者何索遂放志一丘滅景榛藪居真思
樂之林利渉忘憂之沼以卒其天年榮華溢世不足以
盈其心萬物兼陳不足以易其樂絶景雲霄之表濯志
北溟之津豈非天真至素體正含和者哉友人有圗其
象者命為之讚其辭曰
芒芒至道天啟徳心自昔逸民遁志山林邈矣先生如
龍之潛夷明收察滅跡在陰傲世求已遺物自欽景遯
瓊煇響和絶音戀彼丘園研道之微思樂寒泉薄採春
㽔鳴弦清泛撫節髙徽有聖戾止永言傷悲天造草
昧負道實嘉於鑠先生既體斯和熊羆作祥黄髪皤
皤耽此三樂遺彼世華翼翼彼路行吟以逰的的黻
冕陋我輕裘永脱亂世受言一丘媚兹常道聊以忘
憂
　　　吳故丞相陸公誄
惟赤烏八年二月粤乙卯吳故使持節郢州牧左都䕶
丞相江陵郡侯陸公薨嗚呼哀哉皇朝迭紹成命昊天
聖王作矣世有哲臣觀監在吳乃降斯神思皇我后應
運對揚穎秀若華景逸扶桑龍輝紫極鳳鳴玉堂舉
旗清阻奮鉞夷荒悠結沉維峻極公綱将撫逺績括地
九圍皇淳爽泰昊旻疾威生民如何哲人其頽登靈在
天遺音播徽敢揚元勲表之素旂乃作誄曰
濬哲我祖時文峻徳𤣥粹納真清休載式本承慶輝駿
恵罔極申錫多祜本支千億芳條逺蔭靈根茂植根條
伊何苗黄裔舜長發有祥貽我祚晉神明之緒實蕃瑰
雋和音嗣世不替碩彦明鑒在下降命上𤣥我公初載
天嘏之純重光納照琁璣授銓仰儀喬嶽俯濯洪川清
輝秀穎雲翹映晨肇彼岐嶷允廸天真先心則智率意
斯仁秉夷清昧體靈協神神休載鑠九徳兼和挹揮茂
朴豐淳鎮華景峻凌髙𤣥源踴波造辰竦隆彌海廓遐
光備既淳逸軌爰超閎岡苞荒景靈渥耀山林嶽秀天
光乃照窮化機神探賾衆妙駭塵氛埃澄響清肖恢淵
博量騰嶮峻邵振綱宇表登軌絶蹈厥初藏器栖蟠海
嶽披藻崑崙濯秀暘谷沉輝熙茂清塵熠鑠含章在淵
發揮龍躍時復陽九承乾之衰有璽于井玉軒徘徊爰
兹赫奕需期雲飛天歩皇輿載見太微華堂誕基委虵
自階鼎輝既隮嘉命乃集和羮未飪宰物下邑康年委
登恵風時協在斷無頗于教斯輯金虎覿精戎車孔肆
神寳播越天人釋位有命在兹帝思元帥委弁總干振
翼虎噬威靈既授六軍有叙乃誓我衆乃整我旅神千
山立雄旗電舉懸旌氾陽即戎江滸我后日敬上帝臨
予靖端夙夜匪寜匪處經始綿綿滂沱惟海乃幹中軍
入作内輔公侯陟降在帝左右關羽滔天作虐西土帝
曰將軍整爾熊虎赫赫明明皇輿出祖龍舟照淵旟旐
映野鋪敦江濆仍執醜虜荆南既集方嶮未夷天子命
我撫之西垂公侯戾止威神緝熈䖍劉作虐思輯子來
妖旍北靡搴爾雄旗獷彼羣蠻祁祁遺黎柔逺能和薄
言綏之方堣肅清烈文雋武舎爵明堂冊勲天府天子
曰咨我圗乃功錫爾青土建侯于東開國名墟光宅海
邦分圭作寳軒輅以庸既受帝祐公用如大四驖孔阜
元戎杳藹淑旂飛藻綏章承蓋振我輝靈四方于邁劉
王負嶮㓂我西隣公侯赫怒干戈啟陳金鉞鏡日雲旗
綘天凌岡襄嶽沉維括淵元王隕難鯨鯢墜鱗戎漢時
殪方域清塵曹休東踰我疆斯越帝簡厥佐將命其
傑乃俾我公啟行警伐江漢之滸恭授斧鉞揖帝整旅
隱爾霆發桓桓神誅震驚魏方我公矯矯虎視元戎截
彼醜旅效此武功武功既彰天威薄曜靈武震華邊垂
清暴振旅凱入王假有廟假廟伊何本庸寵祚土田陪
敦四牡載路出餞于郊此惟予顧禮嘉嵩髙樂和湛露
改容肅至傾蓋寵歩鞶帯翩紛珍裘阿那區宇惟寜繁
遏帝祉於穆疇咨敷奏多士將庸元輔相惟天子僉曰
公侯宜有爰止繡裳縟藻衮帯重紫遂虗上司命公
登宰帝曰丞相朕嘉君徳以兹軒冕往踐乃職宣爾叡
心維皇協極邦國若否四方爾式公拜稽首欽翼明聖
乃御機衡仰徽七政祇恪丕顯無易惟命巍巍天邑惟
清四門公侯作弼煥炳皇文重輝熾景協氣烟熅百神
秩祀兆獻思淳克諧庶尹遂成帝勲時雍既濟王途克
廣儀形我度軌物垂象後遐施歸崇廕恵仰茂徳栖音
廣問沉響洪範逺迪𤣥猷洞深靈澤崇藪天嶮垂陰翰
飛樂嶮深蟠泳沉澤豐泉丘潤博雲林遭世大過彛倫
靡肅亹亹公侯思惟雅俗發憤戎衣永言禮樂被分敦
化荷戈思學體仁長物御風熙國叡鑒擢微𤣥輝鏡璞
戒危膏梁收俊白屋五品時訓民神攸鑠我有奐文如
曜如辰何以崇之匪闡伊人我有烈武如震如霆何以
將之保大豐年思𢎞景業熙世登民克壯碩老秉鉞河
津祉祚勿引蚤世幽神仰慕遺輝寤辟憂殷嗚呼哀哉
永惟我公克明徳心紛藹芳和被之恵林公侯沒矣孰
嗣徽音名存體逝徳茂形潛民之秉思好是嘔吟嗚呼
哀哉惟帝念功寵命光大考諡典謨崇榮協泰安宫載
考我公於邁輀軒啟塗先驅驚斾哀風結輿遺思馮
蓋舎此休明即彼重藹攀慕靡及永戀光愛嗚呼哀
哉
　　　晉故散騎常侍陸府君誄
惟太康五年夏四月丙申晉故散騎常侍吳郡陸君卒
嗚呼哀哉天降純嘏誕育俊又才雄九奥徳鍾三懿應
運繼期顯微闡昧特恢大猷雍化熙世昊天不吊奄忽
零墜嗚呼哀哉朝隕棠榦邦䘮國輝帝欽遺烈士詠清
機思經皇心痛浹民懷揮淚充邑惜痛盈畿敢述洪迹
于兹素旂其辭曰
於穆皇源時惟誕𢎞權輿有媯爰帝暨王徽音接響丕
祚克昌乾鑒南眷誕降我祖顯考尚書納言帝宇正命
惟允銓衡攸序篤生常侍固天所隆祚以靈粹陶以恵
風道協體稟德與性鍾叡心逺暢淵思遐通瞻言潛覽
克哲克聰躭精遐奥肆志篇章仰咨遺訓思齊曩蹤摛
光啟晦微言是綱錯綜羣藝精徹毫芒顯允閒姿既明
且緯敦叙汜愛經德紀義契濶邦族是綜是緯博約以
禮陳錫載施雍雍閨闈克諧由仁率禮崇化色養寜親
九族和睦德被宗姻猗猗髦俊祁祁縉紳鑽仰明範挹
道希塵愷悌𢎞裕恵化是振潛機密暢靡幽不甄濯以
清波權以明鈴旌善板築刋穢紫辰邦無媮幸靈不牟
真沐浴𤣥源風移俗純儀徳鄒甸比化泗濵耀略切輝
既升末融爰莅揚邑作尹名邦密邇帝畿大東小東宣
敷五教敞化以崇徴無墜命興無廢功帝欽良政民懷
穆風粤稽舊章率由典刑考績三載絀幽陟明超踐皇
闥紆組垂纓奕世納言帝衡以平本崇曩烈堂構克榮
征鼙屢振干戈未戢乃秉雄㦸徴戎東邑四牡徂征威
徳以立爰守㑹稽青紱既襲帝曰欽哉疇咨羣后改授
顯服屯騎是撫雍容皇甸綜文經武時值大過士爽其
徳虔惟常侍髙明柔直履氷察霜淪心逺測春存三季
形志于色頻顣厄運載離咎慝靖亨思順曹氏匪革投
弁釋紱皓思東嶽遁世無悶清源是濯馥風彌馨明徽
載鑠皇途既闢天網誕張運在九五違嶮即康猗歟髙
懿避風逺臧帝降大命丘園是揚裨將天邑舒藻舊京
僉曰休哉昭徳塞違乃升常伯補闕拾遺振纓紫極攄
光太微奕奕𤣥冕熠熠貂璫仰耀皇維俯映明堂輿振
鳴鸞體佩琮璜居徳彌沖雖休匪康既跚君宿未跱鼎
辰將陟太階𢎞載育民皇靈靡顧大命奄臻厲凶彌留
儵忽頹湮嗚呼哀哉黄河難澄梁木易荒聖賢絶景希
世齊光豈曰徒生實維天綱於鑠常侍本徳昭仁俯鏗
瑤響仰綴玉振其在克壯自蹇乗屯鳳翳靈條龍竄祕
泉收逋匿耀洪略陶縕雖躡嘉運託景風雲瑰光既耀
靈寳未闡弗慮皇圗銜恨徂遷嗚呼哀哉江河慕海丘
陵樂山於惟君徳齊聖廣淵羣彦景附漸化濯真蓋以
崇嚴函以裕淵西徂華源負澤慕塵幽萌潛暢滯思賴
振六言六行匪君不肅五有三無匪君不極衡准失平
匪君不直方榮遐邈匪君不式君其永沒民其焉則結
思遺愛惟哀允惻嗚呼哀哉仲尼䘮魯孺慕失聲國僑
殞鄭邦無竽笙實惟常侍徽懿克明恩懷士心信結民
情聞者巷泣赴者風征八音輟響獻酢弗營羽檝翳川
輕駕盈庭揮袂雲藹殞淚雨零嗚呼哀哉伊惟平生襲
寵荷輝愷樂承明桑梓猶哀聿懷震丘言告言歸明徳
逺燭慮凶以吉雖則榮泰存亾是䘏爰築新邑經始匪
日眷懷不虞寜櫬斯室王事靡盬皇畿是旋鳴和吉往
曾未浹辰震斾凶歸輝景長泯痛感皇祇哀普四民嗚
呼哀哉穆穆天子昭明有融乃命王人禮憲是崇賜以
歸賻榮以贈終冠蓋南徂映族輝邦日薄南陸辰次天
漢龜筴協貞靈域載判明器既庇神道已羨縣象未登
明星有爛軒車微動執紼同贊永棄髙厦黄廬是館寜
彼昏昧荒此輝粲幽房長鍵修夜靡旦翼翼輕蓋翩翩
丹旂龍章舒藻旟旐有輝轜輪轇結𤣥駟徘徊人誰弗
思靡思匪哀援札心楚投翰餘悲嗚呼哀哉
　　　晉故豫章内史夏府君誄
惟永寜元年五月二十五日晉故豫章内史夏府君卒
嗚呼哀哉乾鑒育俊崇兹大猷景靈垂祐黄精協符濯
蹤浩素闡志𤣥流熙光聖代邁勲九區哀彼造物殂命
不均既裦斯美吝兹遐年祁祁縉紳泣涕流連故作斯
誄著之不泯其辭曰
於穆府君逺祖彌光功濟黎獻澤洽八荒披圗承禪襲
化軒唐洪風既振遐曜休煌越殷自周紹膺遺祉亮節
三恪侯服千祀悠悠訖兹徽烈不已奕世本𢎞厥美是
紀惟神隆慶篤生府君𤣥祐秀朗暉景煙熅誕載豐美
俊頴夙繁性與體和孝友穆融虔兹君親姻族睦崇情
廣褒誘品物虗躬安仁履素接舊以沖澄鑒博映哲思
惟文淪心衆妙洞志靈源探幽判疑沉欲焱分甄滯羣
祕義猶一貫崇規邈世體道而盤瞻言先機蔚藻騰翰
處約由厚交順于顔文武未墜君惟克修百行殊揆君
望斯周栖義初九戢翼洪條瓊輝四灼景問綢繆在昔
我國元首載哲假寐候旦思庸俊逸旃檢髙麾體亦秩
秩儀刑栁恵庶績惟穆既穆其績英風彌邵天子有命
曾是在朝頻繁幃幄祇承皇曜神以測幽明以逺照自
難識夷觀嶮改蹈譬彼清鑒莫塵其操五紀迭御載隆
載傾南嶽頹鎮蔭輝素靈瑾瑜遷寳投蹟上京兆萌未
緝皇聖攸嗟韋臨猗氏接被郇瑕道之以禮育之以和
齊俗拯弊民靡不嘉振我翰音洋鑠諸華明明皇儲叡
哲時招奮厥河滸矯足雲霄俄軒𤣥闕徽音揚飇光灼
東朝髦士攸希媚兹一人亦既翰飛委蛇華閣陟降太
微納言贊事淵裕徘徊習習和風惟穆惟宣亦曰武昌
厥俗允新我后有命爰授俊臣君子云顧義在安親秉
文共武言撫舊京仰肅慈顔俯熙典刑移彼滯汙泮宫
時營衆否斯濟飛鴞革聲春翹晞景振鷺在庭髙墉未
奮遭兹閔凶頻顣泣血三載以終哀響未歇臺命朝隆
厥命伊何俾守南裔匪曰是屯託身虗㮣巾車既脂駕
言將逝彛倫惟清路遵其序君之于逺乃恢斯緒思彼
衆逸言尋厥楚暮瞻豐林晨看淵水濯竒以翹披途導
軌彼湘之東地嶮俗危明徳審罰替幽崇儀嚴不式刑
仁扶物施威和咸振澤被遐畿皇道御世與民靡偏改
彼恵政濟此未均思一黔首濯溉義淵揖望皇命修翮
徊翔循彼江濆乃眷豫章觀風樹政德音允張洪化既
攄禮樂克昌閒非秋厲恵淑春陽廣命俊乂惟弓與旃
丘園靡滯鸞驥憑軒豈方伊類捉髪躬勤震我聲教邁
嚮惟殷君化大揚自北而南君澤本沃河漢載咸慶輝
雲蔭埿潤川漸將配皇宿登景具瞻昊天不弔乃降兹
厲髙禄未融凶焱中燧寢疾彌留大命隕墜邦家不紀
沉哀結世嗚呼哀哉式玩遺美君實克明懷光暢幽晞
髪結清體徳秉真審行居貞屈曳蹈機與世靡矜天命
棐諶唯仁則延任道委分亮曰斯然孰云府君不聞其
言永懷載念憂心孔艱曰兄曰弟篤愛纒綿晞光繼軌
參融鴻振今君何之背世遐湮同生拊膺號哀瘁身眇
眇孤微過庭曷遵天何忍斯于何之臻自君初邁既夷
且榮今君反矣素旗垂銘雖光百辟託晷𤣥靈民慟于
顯神孤于㝠物從人感轅馬失征飄風悼響潛魚仰
驚豐霄䠞蔭衆羽徊鳴嗚呼哀哉瞻彼日月歲聿云
夕寒暑窮化四辰交錯日考三從案轡長薄藹矣轜軒
脱駕窀穸背榮孤世寜神大漠丘陵竦廕閝闥寥窙
寤摽惟哀心摧涕潵嗚呼哀哉咨予與君恩親之微
䝉恤于㫺投纓瀾猗思周弱志永庇恵輝如何府君
昭景長違願言詠眷載傷載悲㫺我經年逝彼川路
進闕初奔退違陵墓仰瞻靈丘俯增永慕惻剝肝懷哀
其曷厝嗚呼哀哉
　　　嘲褚常侍
六年正月前臨川府丞褚為常侍君子謂吳於是乎能
官人官人國之所廢興也古之興王唯賢是與吕望漁
釣而周王枉駕寗戚叩角而齊王忘寐委斯徒而縻好
爵釋短褐而服龍章姬姜之族非無人也親昵之愛非
無懷也取彼庸賤之徒登之佐臣之列故九賢翼世而
有命既集五子佐時匡霸以濟夫唯能官人之所由也
褚氏大夫之常佐逺邦之賤司才則邵矣官實陋矣而
拔出羣萃超昇階闥雖文王登師桓公取佐亦何以
加之詩曰濟濟多士文王以寜言官人得才也褚常侍
聞之喜曰君子之言豈虗也哉吾得此足矣君子謂褚
常侍于是乎不謙謙也者致敬以存其位者也謙之
不存德無柄矣世之治也君子自以為不足故撙節
以求役於禮敬讓以求安于仁世之亂也在位者自
以為有餘故爵豐而求更厚位隆而欲復廣世之治
亂恒由此作今褚侯蟬蜕秋木鵠鳴玉堂不庶幾夙
夜允集衆譽而意充于一善心盈于自足足則無求
盈則無戒不求則善逺之無戒則惡來之亦何以為
君子哉詩云戰戰兢兢如臨深淵慎之至也褚常侍
聞是言也懼謂之昌言也而拜之君子曰褚侯其幾
矣聞善而知喜過又應之懼嘉服義之賢而拜讜言
之辱規同禹迹義均罪已君子哉吳無君子斯焉取
斯
　　　牛責季友
天造草昧萬物化淳類族殊品莫同乎人令子履方
矩以象地戴圎規以儀天該芳靈之凝素挺協氣於皓
𤣥故神窮來哲思洞無間踊翰則憤凌洪波吐辭則辨
解連環子何不絶淵而躍照日之光使穎秀暘谷景溢
扶桒俯經見龍之輝仰集天人之堂雖子之服既朱而
素今子之滯年時云暮而冕不易物車不改度子何不
使𤣥貂左彌華蟬右顧令牛朝服青軒夕駕軺輅望紫
微而風行踐蘭塗而安步而﨑嶇隴坂息駕郊牧玉容
含楚孤牛在疾何子崇道與德而遺貴與富之甚哉日
月逝矣歲聿其暮嗟乎季友盛時可惜迨良期於風
柔競悲飇於葉落陳讜言於洪範圗遺形於霄閣使
景絶而音流芬身薦而榮赫奕子如不能建功以及時
予請迹於桃林之薄
　　　諫吳王晏啟(國起西園第表啟宜遵節儉制/  雲為吳王晏郎中令晏於西)
　　　　(園大營第室雲啟諫令答/之  晉書作諌吳王晏書)
郎中令臣雲言伏見西園大營第室雖未審節度豐
儉之制然用工甚嚴竊懼亊不得濟愚臣管見輙敢
瞽言臣竊見世祖武皇帝臨朝淵嘿訓世以儉即位
二十有六載宫室臺榭無所新營屢發明詔厚戒豐
奢國家篹承務在遵奉而世俗陵遲家競盈溢漸漬波
蕩遂已成風雖嚴詔屢宣而侈俗滋廣每觀詔書衆庶
歎息清河王昔起墓宅未及極偉時手詔追述先帝節
儉之教懇切之㫖形於四海清河王毁壞成宅以奉詔
命海内聽望咸用憮然臣愚以先帝遺教日以凌替聖
上憂勤猶未之振今與國家協崇大化追闡前蹤者實
在殿下先敦素朴而後可以訓正四方示民知禁竊謂
第室之設可使儉而不陋凡在崇麗一宜節之以制然
後上厭帝心下允民望且自閒制國之用事從節省而
方於此時大造第宅又非聖意從簡之㫖臣以凡才殿
下不以其駑闇特䝉拔擢将以臣能有狂失之言可以
裨補聖德臣自奉職巳來亦思竭忠効節以報所受之
施是以不慮犯逆敢陳所懷如愚臣言有可采乞垂三
省(淵嘿晉書作拱/黙民望作時望)
　　　　吳王晏答陸雲令(晏字平度武帝子為太/尉大将軍洛京陷遇害)
吾以頑弱過䝉殊寵夙夜祇懼忝思先恩承風誡以自
錯厲得爾委曲省以憮然意既在儉約又欲奉遵法憲
豈忘於心國自宜有宅城内求不可得官徒右軍來疏
覆此屋恐或不可久得側近宫掖故於國作宅不作觀
望使如凡家法足止而巳耳平量畫圗當往相示動靜
以聞
　　　又疏
臣雲言間一日敢獻瞽言以干聞聽天恩未加咎責猥
發明令臣伏誦聖㫖奉用歎息臣聞有國者不患宫室
之不崇患在令名之不立是以賢人之在富貴莫不卑
身節欲損已挹情能保其國家令聞百世厯觀古今以
約失之者實寡以奢失之者蓋衆非天下之至徳孰能
居豐行儉在富能貧清儉節素自殿下家道此所以懷集
四方而使兆民服者也世祖武皇帝富有四海貴為天
子居無離宫之館身御家人之服先帝豈欲以此道止
於治身而已者哉固將必欲遺訓百世貽燕子孫此固
殿下所宜祗奉也昔淮南太妃當安厝臣兄比下墨機
時為郎中令從行太妃令追稱先帝養生送終事從節
儉今宜奉用遺制不事豐厚令㫖懇切言歸於約清河
昔起墓宅發手詔又還毁朝野之論于今未已竊以
西園第宅用功方嚴雖知聖德節儉有素猶復思關
愚言以補萬一亦臣繾綣微忠昊天罔極之誠也至
被明令聖㫖炳然嘉承至道奉以稱慶不勝下情謹
疏以聞
　　　又疏(西園第既成有司/啟觀疏諫不可)
郎中令臣雲言前啟西園第宅宜遵先帝節儉之制不
宜使至豐麗被命優隆言歸謙素臣奉以欣憙而聞屋
宇之制既自崇侈竊聞當復起觀六間既非前令之㫖
且臣亦竊用不安臣聞詩云昊天有成命二后受之成
王不敢康今四祖創基既垂成命哲王繼體世祖恭儉
殿下承之固宜奉不寜而自昔造第過度民歎其勞瘁
士譏其過尤謗言未彌而又加以崇侈此誠不可不惜
先帝背世曽未十年而儉徳之亡國為其首此又所以
慷慨酸心而不敢不盡狂夫之諫者也按晉魏以來諸
侯奢靡第室滋廣未有如國今日之甚者也古人之戒
猶云無為福始况今猶崇豐侈作為禍先此又臣所以
寤寐憂歎忘寢與食者也殿下誕應運期首建大國固
將憲章令典貽範萬世始基之制不可不慎今設為豐
奢以示將來子孫象之又何以能國且先帝勤家如彼
其素殿下承之若此其泰進傷奉國之典退虧隆家之
業用之當身損盛德之譽垂之後嗣非興邦之制一舉
而失四得此古人之所以長太息者也且第宅之過朝
野所譏而監司結舌莫敢明言者實以殿下國之昵親
朝所欽重故隱司過之鋒結執憲之繩耳後世直臣必
將信威明法考制度禮愚以此觀有必毁之理茍此物
不可終然誠不如不為使其無毁也今空設過制之物
而終為直士之資臣又未見其可也惟殿下思愚臣之
言時命有司必省此舉舉手懽遌伏用流汗
　　　　令答
中間表作舎先畫圗呈啟間數又五木林榑無他鏤飾
示無乃越法奢靡古今無匹也間外啟作小樓北望河
東公主園宅自不為觀故便聽之耳今行者歎息致朝
野之譏耶省奏具意勑毁之
　　　又啟(王即位未見賔客羣臣又未講啟宜/饗宴通客及引師友文學觀書問道)
郎中令臣雲言聞古之君子既盛徳在身又外求諸
物是以廣納俊士博觀載籍朝夕師傅夙夜勤禮賔
友嘉客講義於前往古來今日聞於耳故知積徳廣
而流芳罔極伏惟殿下天資聰叡應期挺秀聖敬敷
聞輝光日新即位巳來仍遭不造大禮雖闋哀故滋
有賔客無接覲之宴師友闕講誦之禮愚臣所以寤
寐永歎而私懷慷慨者也愚以宜發通客之令使朝
士有接見之縁又可時與師友文學披觀文籍坐而
論道非學無以聞義非士無以行禮禮義既舉羣望
允塞此臣下所以拭目思徳音之發者也臣區區所
懷敢以聞
　　　　令答
多喪故乃初未與羣官㑹同比當請師友文學内外
官屬也
　　　又
臣雲言臣前啟可與師友文學觀書論道今又天時清
適正是講誦之日臣聞崇山之髙不厭其峻滄海之量
無限於廣是以周公一日萬事猶復旁觀百篇孔子假
期玩年至於韋編三絶由是言之雖聖之𢎞亦不能不
求之於學也伏惟殿下明徳光劭天資秀朗方當光
演文武允廸皇猷如復垂精古今之奥仰覽千載之
籍則神道叡知無物不照且師友文學朝選於衆以
徳來教雖豐祿崇禮已隆其人而先王之道未簡聖
聽在位累載官廢其職每聽其言亦懷慷慨臣以可
於良日就講經學先闡大道永播芳風愚臣區區敢獻
瞽言
　　　　令答(尺牘作司馬譚與郎中陸雲令誤譚乃/嗣為清河王年十四被害雲為吳王晏)
　　　　　(郎中令耳諌晏諸啟晉書已明載二篇又/按晏傳少有風疾視瞻不端後轉增劇不)
　　　　　(堪朝覲與此風/疾連動相應也)
多病疾難以辭公事為自力風疾連動故未能用小差
當如所陳乞每識忠至之誠輙以存心
　　　又(輿駕比出啟/宜當入朝)
郎中令臣雲言殿下自即第日來既仍多哀故聖體亦
恒不安和自不朝見二宫已經年載前既比造趙軹近
又自表出城至五日問訊輙以疾聞臣切所未安愚以
此五日輿駕宜入朝臣聞事君之道茍在盡規知無不
為是以愚臣敢獻瞽盲
　　　　令答
多不快不數朝覲幸恩詔見恕耳五日當入朝也
　　　又(言亊者啟使部曲將司馬給事覆校諸/官財用出入啟宜信君子而遠小人)
郎中令臣雲言伏見令書以部曲将李咸馮南司馬吳
定給事徐泰等覆校諸官市買錢帛簿率日決咸南
等治書以下無所復司而察錢帛重寳姧吏多情出入
之用誠宜使虗實當法以防檢巧偽然臣愚以聖徳龍
興光有大國選衆官材庶工肄業臣以虗簿忝竊朝右
雖質弱任重無益補察至於奉已思勤昊天罔極中尉
該大農誕皆清徳淑慎恪居所司其下衆官悉州閭一
介疏闇之咎雖可日聞至於處義用情庶無大戾今咸
南軍旅小人定泰士卒厮賤非有清慎素著忠公足稱
今猥使此等任以覆校大臣所關猶謂未詳咸等督察
然後得信既非開國勿用之義又傷殿下推誠納下曠
蕩之量雖使咸等能盡節益國使功利百倍至於光輔
國美猶未若開懷信士之無失况咸等所益不過姑息
之利而名使小人用事大道陵替此臣所以慷慨也亂
之所興在於小人得親治之所廢在於君子自替廢興
治亂由此而已臣備位大臣職在獻可茍有管見敢
不盡規愚以宜發明令必罷此等覆察衆事一付治
書則無外之度休光照逺大信臨下人思盡節矣謹隨
啟以聞(清徳晉書作清亷所司/作官次衆事一作衆士)
　　　又(國人多兵不法啟/宜峻其防以整之)
郎中令臣雲言國人兵放横多行非法至使暴及市道
聲聞京邑親信兵乃罵詈洛陽市丞逺近囂然聲論日
廣而主者前後所報每䝉寛宥故羣小敢肆其暴虐
前輿駕當東時臣具以奏聞上立節度亦備嚴上下司
察念在奉宣而親信卒泰矯稱突關强市民物至使行
道哀窮路人歎惋臣下祇命幸使罪人時獲僉以泰
宜加重戮以戒肅方來軍都督李嬰行實姧穢然身備
王人雖不致法猶加捶楚主者奏泰依嬰決罰事寢不
出而特令原泰泰之凶狡罰至大辟至於今日不䝉薄
罰臣切以自今羣醜虎視競為暴虐矣小人得志則下
凌上替前卿顯言事大農文㫖倨傲反成却安功名之
士議在不辱而顯等恃恩敢行侮慢臣時列啟并呈顯
言事寢不省是以自來拱嘿未敢多言切見國法日侈
而恩宥無巳誠懼威禁遂頹醜聲滋聞愚謂自今宜齊
之以法使下知禁有司所執猶宜時聽不然以往則監
司之吏鋒鉅靡加而準繩替矣臣忝竊非據與聞國政
服事以來荏苒三年朝憲多違威御無列好問不登而
流聲播越皆由執政之臣官非其人常思收迹自替以
避賢路退惟受遇微報未効是以忍垢素餐敢用文諌
惟殿下哀明愚臣繾綣愚臣不以前後干迕多見罪責
臨紙慷慨言不自盡(並陸士/龍集)
　
　
　
　
　
　
　
　
　
　
　
　
　西晉文紀巻十六
欽定四庫全書
　西晉文紀巻十七　　　　明　梅鼎祚　編
西晉(十七/)
　　陸雲(二/)
　　　與兄平原書(三十八首/中多訛脱)
一日案行并視曹公器物牀薦蓆具寒夏被七枚介幘
如呉幘平天冠遠逰冠具在嚴器方七八寸髙四寸餘
中無鬲如吳小人嚴具狀刷膩處尚可識疏批剔齒纎
綖皆在拭目黄絮二在垢垢黑目淚所沾洿手衣卧籠
挽蒲棋局書箱亦在奏案大小五枚書車又作歧案以
卧視書扇如吳扇要扇亦在書箱想兄識彦髙書箱甚
似之筆亦如吳筆硯亦爾書刀五枚琉璃筆一枚所希聞
景初三年七月劉婕妤折之見此期復使人悵然有感
處器物皆素今送鄴宫大尺間數前已白其繐帳及望
墓田處是清河時臺上諸竒變無方常欲問曹公使
賊得上臺而公但以變譎因旋避之若焚臺當云何此
公似亦不能止文昌殿北有閣道去殿文内中在東殿
東便屬陳留王内不可得見也(周處風土記案魏武帝/於漢為相不得有婕妤)
(又景初是魏明帝年如此則文帝物也與曹公/器玩同處故致舛雜矣  枚一作牀歧一作欹)
　　　又(省曹公集誤接二/螺作一篇今正之)
一日上三臺曹公藏石墨數十萬片云燒此消復可用
然煙中人不知兄頗見之不今送二螺(唐叚公路/北户錄)
省曹公遺事天下多意長才乃當爾作弊屋向百年于
今正平夷塘乃不可得壞便以斧斫之耳爾定以知吏
稱其職民安其業也
　　　又
近日復案行曹公器物取其剔齒籖一箇今以送兄(雲/登)
(臺賦序云永寜中參大府之佐於鄴都以時/亊廵行鄴宫三臺案以上諸書其時與兄者)
　　　又
古有九子之墨祝婚者取多子之義祝曰九子之墨成
於松煙本姓長生子孫無邊
　　　又
兄于道有古方泉其銘如此不審兄頗曾見此書種稷
不近因魯引以問祕書中謹啟(集接今送為一篇/疑兄上有脱誤)
　　　又
雲再拜前省皇甫士安髙士傳復作逸民賦今復送之
如欲報稱久不作文多不悦澤兄為小潤色之可成佳
物願必留思四言五言非所長頗能作賦為欲作十篇
許小者以為一分生於愁思遂復文誨欲得雲論間在
郡紛紛有所鈎定言語流行斷絶欲更定之而了不可
以思慮今自好醜不可視想冬下體中佳能定之耳兄
文章巳自行天下多少無所在且用思困人亦不事
復及以此自勞役閒居恐復不能不願當自消息謹
啟
　　　又
雲再拜祠堂頌巳得省兄文不復稍論常佳然了不見
出語意謂非兄文之休者前後讀兄文一再過便上口
語省此文雖未大精然了無所識然此文甚自難事同
又相似益不古皆新綺用此已自為洋洋耳答少明
詩亦未為妙省之如不悲苦無惻然傷心言今重復
精之一日見正叔與兄讀古五言詩此生歎息欲得之
謹啟
　　　又
雲再拜二祖頌甚為髙偉雲作雖時有一佳語見兄作
又欲成貧儉家無縁當致兄此謙辭又雲亦復不以茍
自退耳然意故復謂之微多民不輟歎一句謂可省武
烈未得有吳説桓帝之事而云建其孤恐太祖不得為
桓王之孫雲前作此頌及信以白兄作㳺仙詩故自能
劉氏頌極佳但無出言耳二頌不減復過所望如此已
欲解此公之半歲暮賦甚欲成之而不可自用得此百
數十字今送不知於諸賦者不罷少不想少佳成當送
到洛陳琳大荒甚極自雲作必過之想終能自果耳謹
啟(二陸集並不見二祖頌劉/氏頌㳺僊詩惟歲暮賦耳)
　　　又
雲再拜兵真凶事生來初不見習頃觀之正自使人意
惡羊腸轉時極佳問人皆不解何以作此轉雖云欲相
泄恐此正自取好耳説之不能工願兄試一説之張義
元答員淵之回流崑崙吐河不體正自似急水中山石
間是人謂囘轉者但言之辭不工耳不知此中語於諸
賦中何如
　(雲再拜爾乃使熊羆之士虓闞之將雄聲泉踴逸氣/風亮超三軍以奔厲賈餘勇以成壯兆洪音於寂寞)
　(先無聲而髙唱元兵時紛若屯雲煥若積波授教斯/謐靜言勿譁嚴鼔隱其雲戒萬夫翕而咸和治安歩)
　(以止立應金奏而靡戈進總干以乗言退揮旅而星/羅及至景淩禮既畢歸旅將振尋縈員轉因瀨蓋旋)
　(若疾流之繞駿沈驚飇之靡狂塵羊腸轉時命屏翳/以夕降式飛亷而朝興涂䝉雨而後清景帯天而先)
　(澄陪俊臣於彫輅列名僚于後乗猛将起而虎嘯商/風肅其來應士憑勢而響駭馬嘘天而景凌  按此)
　(有韻之文頗大類賦不知首何以云再拜為書也前/書有云此中語於諸賦中何如且篇内有羊腸轉時)
　(之語則此為賦明甚然特言兵旅豈所謂羊腸轉者/或是陣法如率然邪當以此附書後併呈平原後人)
　(混寫耳又以頃日極匆匆一叚附前書為一爾乃以/下别作一篇俱屬錯互聊從舊刻頃日本自為書亦)
　(有訛/脫)
　　　又
頃日極匆匆病一十當出略通日在馬上此不可諧又
恐信不及兄令以因休祖致又力作無錫書極無賴甚
不備具
　　　又
雲再拜省諸賦皆有髙言絶典不可復言頃有事復不
大快凡得再三視耳其未精倉卒未能為之次第省述
思賦深情至言實為清妙恐故復未得為兄賦之最兄
文自為雄非累日精拔卒不可得言文賦甚有辭綺語
頗多文適多體便欲不清不審兄呼爾不詠徳頌甚
復盡美省之惻然扇賦腹中愈首尾發頭一而不快
言烏云龍見如有不體感逝賦愈前恐故當小不然
一至不復減漏賦可謂清工兄頓作爾多文而新竒乃
爾真令人怖不當復道作文謹啟(陸士衡集述思賦/文賦羽扇賦歎逝)
(賦漏刻賦並載今/集詠徳頌未見)
　　　又
雲再拜祠堂贊甚已盡美不與昔同既此不容多説
又皆一事非兄亦不可得見弔少明殊復勝前弔蔡君
清妙不可言漢功臣頌甚美恐弔蔡君故當為最使雲
作文好惡為當又可成耳至於定兄文惟兄亦恕其無
遺情而不自盡耳丞相贊云披結散紛辭中原不清利
兄已自作銘此但頌實事耳亦謂可如兄意直説事而
已又當復屬文於引便當書前銘耳謹啟(機集有漢髙/帝功臣頌丞)
(相箴而不/載祠堂贊)
　　　又
雲再拜誨欲定吳書雲昔嘗已商之兄此真不朽事恐
不與十分好書同是出千載事兄作必自與昔人相去
辯亡則巳是過秦對事求當可得耳陳壽吳書有魏賜
九錫文及分天下文吳書不載又有嚴陸諸君傳今當
寫送兄體中佳者可竝思諸應作傳及作引甚當常欲
引之未得兄所作引甚好雲方欲更作引述思賦儻自
竭厲然雲意皆已盡不知本復何言方當積思思有利
鈍如兄所賦恐不可須願兄且以示伯聲兄弟
　　　又(此與前集/作一篇)
前日觀習先欲作講武賦因欲逺言大體欲獻之大将
軍才不便作大文得少許家語不知此可出不故鈔以
白兄若兄意謂此可成者欲試成之大文難作庶可以
為關睢之見微謹啟(雲集無/講武賦)
　　　又
雲再拜徃日論文先辭而後情尚絜而不取悦澤嘗憶
兄道張公父子論文實欲自得今日便欲宗其言兄文
章之髙逺絶異不可復稱言然猶皆欲微多但清新相
接不以此為病耳若復令小省恐其妙欲不見可復稱
極不審兄由以為爾不茂曹碑皆自是蔡氏碑之上者
比視蔡氏數十碑殊多不及言亦自清美愚以無疑不
存三祖贊不可聞武帝贊如欲管管流澤有以常相
稱美如不史願更視之小跛幾而悦奕為盡理雲今意
視文乃好清省欲無以尚意之至此乃出自然張公在
者必罷必復以此見調不知九愍不多不當小減九悲
九愁連日鈔除所去甚多才本不精正自極此願兄小
為之定一字兩字出之便欲得遲望不言謹啟(機天才/秀逸辭)
(藻宏麗張華嘗謂之曰人之為文常恨才少子患其多/按雲此書欲令小省又書云兄文章已顯一世亦不足)
(復多自困苦其微㫖頗合篇中論文往/往稱張公者華也  父子一作文子誤)
　　　又
雲再拜仲宣文如兄言實得張公力如子桓書亦自不
乃重之兄詩多勝其思親耳登樓賦無乃煩感丘其弔
夷齊辭不為偉兄二弔自美之但其呵二子小工正當以
此言為髙文耳文中有於是爾乃於轉句誠佳然得不
用之益快有故不如無又於文句中自可不用之便少
亦常云四言轉句以四句為佳往曾以兄七羨囘煩手
而沈哀結上兩句為孤今更視定自有不應用時期當
爾復以為不快故前多有所去喜霽俯煩習均弔誠重
離此下重得如此語為佳思不得其韻願兄為益之
謹啟
　　　又
雲再拜嘗聞湯仲歎九歌昔讀楚辭意不大愛之頃
日視之實自清絶淊淊故自是識者古今來為如此
種文此為宗矣視九章時有善語大類是穢文不難
舉意視九歌便自歸謝絶思兄常欲其作詩文獨未
作此曹語若消息小佳願兄可試作之兄復不作者恐
此文獨單行千載間常謂此曹語不好視九歌正自
可歎息王襃作九懷亦極佳恐猶自繼真𤣥盛稱九辯
意甚不愛
　　　又
雲再拜頃得張公封禪事平平耳不及李氏其文無比
恐非其所作欲見此公劉氏世頌有信願付雲頃又為
輔吳奮威作頌欲愈前頌然意並不以快遣信當送九
愍三賦脫然謂可舉意假彼頌便有怯處想無又閒便
可耳大類不便作四言五言謹啟
　　　又
雲再拜誨二賦佳久不復作文又不復視文章都自無
次第文章既自可羨且解愁㤀憂但作之不工煩勞而
棄力故久絶意耳在此悲思視書不能解前作二篇後
為復欲有所作以慰小思慮便大頓極不知何以乃爾
前登城門意有懷作登臺賦極未能成而崔君苗作之
聊復成前意不能令佳而羸瘁累日猶云愈前二賦不
審兄平之云何願小有損益一字兩字不敢望多音楚
願兄便定之兄昔與獻彦之屬皆願仲宣須賦獻與服
繁張公語雲云兄文故自楚須作文為思昔所識文乃
視兄作誄又令結使説昔耳兄所撰願且可付之此有
書者更校善書送信還望之謹啟
　　　又
雲再拜疏成髙作未得去省登遐傳因作登遐頌須臾
便成視之復謂可行今並送之尚未定刋及比信今
更有何所損益後八人了無事合㑹之才得二篇耳
索度是淫鬼無縁在此中故不可作頌愁邑忽欲復
作文臨時輙自云佳小久報不能視為此故息意文
欲定前於用功夫大小文隨了為以解愁作爾今視所
作不謂乃極更不自信恐年時間復捐棄之徒自困苦
爾兄小加潤色便欲可出極不苦作文但無新竒而體
力甚困瘁耳謹索幼安在此令之草今住一𢎞不呼作
工謹啟
　　　又
雲再拜誨頌兄乃以為佳甚以自慰文章當貴經緯如
謂後頌語如漂漂故謂如小勝耳九愍如兄所誨亦殊
過望雲意自謂當不如三賦情難非體中所長欲徧周
流雲意亦謂為佳耳然不云其愈於與漁父吾今多少
有所定及所欲去留粗爾今送本往不審能勝故不意
亦殊未以為了南去轉逺洛中匆匆少暇願兄勑所遣
留為當爾可須來不佳思慮益處未能補所欲去徹與
察皆不與日韻思惟不能得願賜此一字雲作文如兄
所論已過所望况乃敢當今兄有張蔡之懷得此乃懷
怖也謹啟
　　　又
雲再拜誨歲暮如兄所誨雲意亦如前啟情言深至述
思自難希每憶常侍自論文為當復自力耳雲意呼發
頭但當小不如復耳兄乃不好者試當更思之所誨雲
文所比愁霖喜霽之徒實有可爾者登樓名髙恐未可
越爾楊四公黄胡頌恐此不得見比聞兄此誨若有喜
懼交集祖徳頌無大鍊語耳然靡靡清工用辭緯澤亦
未易恐兄未熟視之耳兄文方當日多但文實無貴於
為多多而如兄文者人不厭其多也屢視諸故時文皆
有恨文體成爾然新聲故自難復過九悲多好語可耽
詠但小不韻耳皆已行天下天下人歸髙如此亦可不
復更耳兄作大賦必好意精詞故願兄作數大文近日
視子安賦亦對之歎息絶工矣兄誨又爾故自是髙手
謹啟
　　　又
雲再拜蔡氏所長惟銘頌耳銘之善者亦復數篇其餘
平平耳兄詩賦自與絶域不當稍與比校張公昔亦云
兄新聲多之不同也典當故為未及彦藏亦云爾又古
今兄文所未得與校者亦惟兄所道數都賦耳其餘雖
有小勝負大都自皆為雄耳張公父子亦語雲兄文過
子安子安諸賦兄復不皆過其便可可不與供論雲謂
兄作二京必傳無疑久勸兄為耳又思三都世人巳作
是語觸類長之能亊可見幽通賔戲之徒自難作賔戲
客語可為耳答之甚未易東方士所不得全其髙名頗
有答極謹啟
　　　又(尺牘節為/二篇誤)
雲再拜誨九愍如所勑此自未定然雲意自謂故當是
近所作上近者意又謂其與漁父相見以下盡篇為佳
謂兄必許此條而淵弦意呼作脱可行耳至兄惟以此
為快不知雲論文何以當與兄意作如此異此是情文
但本少情而頗能作汜説耳又見作九者多不祖宗原
意而自作一家説惟兄説與漁父相見又不大委曲盡
其意雲以原流放惟見此一人當為致其義深自謂佳
願兄可試更視與漁父相見時語亦無他異附情而言
恐此故勝淵弦兄意所謂不善願疏勑其處緒亦欲成
之令出意莫更感如惡所在以兄文雲猶時有所能得
言雲前後所作謹啟
　　　又
雲再拜誨前二賦佳視之行已復不如初昔文自無可
成藏之甚密而為復漏顯世欲為益者豈有謂之不善
而不為懷此不成意想兄已得懷之耳有作文惟尚多
而家多猪羊之徒作蟬賦二千餘言隱士賦三千餘言
既無藻偉體都自不似事文章實自不當多古今之能
為新聲絶曲者無又過兄兄徃日文雖多瑰鑠至於文
體實不如今日間在洛有所視已當報而比更隆以今
意觀文見此真更以為不盡善文罷云故日向人歎兄
文人終來同殆以此為病張公文無他異正自清省
無煩長作文正爾自復佳兄文章己顯一世亦不足
復多自困苦適欲白兄可因今清靜盡定昔日文但
當鈎除差易為功力誨已定敬長誄意當闇與兄合
雲久絶意於文章由前日見教之後而作文解愁聊復
作數篇為復欲有所為以忘憂貧家佳物便欲盡但有
錢穀復羞出之而體中殊不可以思慮腹立滿背便
熱亦試可悲間視大荒傳欲作大荒賦既自難工又是
大賦恐交自困絶異徃經比干墓悵然欲弔之無又即
意又事業(闕/)
　　　又
雲再拜張公箴誄自過五言詩耳但雲自不便五言詩
由已而言耳𤣥泰誄自不及士祚誄兄丞相箴小多不
如女史清約耳恐兄無縁思於此意猶云何而兄乃有
髙論更復無意雲故日不作文而常少張公文今所作
兄輙復云過之得作此公莗便可斐然有所謝故自為
不及諸碑箴莗甚極不足與校歌亦平平彼見人讚叙
者當與令伯論吳百官次第公卿名伯略盡識少交當
具頃作頌及吳事有愴然且公傳未成諸人所作多
不盡理兄作之公私並叙且又非常業從雲兄來作之
今略已成甚復可惜事少功夫亦易耳猶可得五十
巻謹啟(彼見以下/疑别一篇)
　　　又
義髙家事正當付令文耳弟彦長昔作吳事云三十
巻可令欽求謹啟
　　　又
雲再拜吳書是大業既可垂不朽且非兄述此一國事
遂亦失兄諸列人皆是名士不知姚公足為作傳不可
著儒林中耳不大識唐子正事愚謂常侍便可連於
尚書傳下書定自難雲少作書至今不能令成日見其
不易前數巻為時有佳語近來意亦殊巳莫莫猶當一
定之恐不全此七巻無意復望增欲作文章六七紙巻
十分可令皆如今所作軰為復差徒爾文章誠不用多
茍巻必佳便謂此為足今見已向四巻比五十可得成
但恐胸中成疹爾恐兄胸疾必述作人故計兄凡著此
之自損胷中無縁不病作書猶差易讚叙亦復無幾年
歲限之猶當小復謹啟
　　　又
雲再拜一日㑹公大欽欣命坐者皆賦諸詩了不作備
此日又病極得思惟立草復不為乃倉卒退還猶復多
少有所定猶不副意與頌雖同體然佳不如頌不解此
意可以王𢎞逺去當祖道似當復作詩構作此一篇至
積思復欲不如前倉卒時不知為可存錄不諸詩未
出别寫送𢎞逺詩極佳中靜作亦佳張魏郡作急就
詩公甚笑燕王亦似不復祖道𢎞逺已作為存耳兄園
葵詩清工然猶復非兄詩妙者雲詩亦惟為彼一語
如佳先已先得便自委頓欲更作之昔如己身先此
篇詩了不復眆彿識有此語此語於常言為佳謹
啟
　　　　又
雲再拜久不復作文了無復次第真𤣥昔屢聞周侯主
論前比霖雨此下人亦作愁霖賦好醜見敦又因人見
督自愁慘又了無復意此家勤勤難違之亦復毒此雨
憂邑聊作之因以言哀思又作喜霽今送雲作為易得
耳窮不好故都絶意此間人呼作者皆休故不得有所
送不審此何成已出之故為存不棄耳謹啟
　　　又
雲再拜一日視伯喈祖徳頌亦以述作宜襃揚祖考為
先聊復作此頌今送之願兄為損益之欲令省而正自
輒多欲無可如省碑文通大悦愉有似賦愚謂小復質
之為佳前作此頌書之行欲遣信以白兄昨聞有賊消
息愁憒無賴既冀又然又巳成書聊以付信耳尋得李
寵勸封禪草信自有才頗多煩長耳令送間人又有
張公所作已令寫别送臨紙罔罔不知所言謹啟
　　　又
近得洛消息滕永適去二十日書彦先訪為驃騎司馬
又云似未成巳訪難解耳敬屬司馬叅軍此間復失之
恨不得與周旋戴允治見訪大司馬謹啟
　　　又
雲再拜君苗文天才中亦少爾然自復能作文雲惟見
其登臺賦及詩頌作愁霖賦極佳頗倣雲雲所如多恐
故當在二人後然未究見其文見兄文輒云欲燒筆硯
以為此故不喜出之曹志苗之婦公其婦及兒皆能作
文頃借其釋詢二十七巻當欲百餘紙寫之不知兄盡
有不李氏云雪與列韻曹便復不用人亦復云曹不可
用者音自難得正謹啟(君苗即前/書崔君苗)
　　　又
雲再拜令送君苗登臺賦為佳手筆云復更定復勝此
不知能愈之不其人推能兄文不可言作文百餘巻不
肯出之視仲宣賦集初述征登樓前耶甚佳其餘平平
不得言情處此賢文正自欲不茂不審兄呼爾不真𤣥
亦云兄文當作宣莗宣得此巍巍耳愁霖喜霽殊自委
頓恐此都自易勝謹啟
　　　又
雲再拜誨頌兄意乃以為佳甚以自慰今易上韻不知
差前不不佳者願兄小為損益令定下云靈斾電揮因
兄見許意遂不恪不知可作蔡氏祖徳頌比不景猷有
蔡氏文四十餘卷小者六七紙大者數十紙文章亦足
為多然其可貴者故復是常所文耳雲頃不佳思慮胸
腹如鼔夜不便眠了不可又以有意兄不佳文章已定
垂不朽不足又多謹啟
　　　又
雲再拜嵇紹周弼並處事不直免詔甚切甚念之悚息
胡光祿亡宿士可痛含邠還云淊中書散騎並缺是其
才不知何以乃古之謹啟
　　　又
雲再拜頃哀思更力成歲暮賦適且畢猶未大定自呼
前後所未有是雲文之絶無又憶兄常云文後成者恒
謂之佳貞小爾恐數自後轉不如今且欲寄之既未大
定又恐此信至兄已發當因著洛謹啟
　　　又
雲再拜兄前表甚有深情逺㫖可耽味髙文也兄文雖
復自相為作多少然無不為髙體中不快不足復以自
勞役耳前集兄文為二十巻適訖一十當黄之書不工
紙又惡恨不精謹啟(選注答兄書髙門/降衡修庭樹蓬)
　　　　太常府薦張贍書(雲愛才好士多所貢達移/書太常府薦同郡張贍)
蓋聞在昔聖王承天御世殷薦明徳思和人神莫不崇
典謨以教思興禮學以陶逺是以帝堯昭煥而道協人
天西伯質文而周隆二代大晉建皇業配天地區夏既
混禮樂將庸君侯應厯運之㑹贊天人之期博延俊茂
熙隆載典伏見衞將軍舎人同郡張贍茂徳清粹器慮
深通初慕聖門棲心重仞啟塗及階遂升樞奥抽靈匱於
祕宫披金縢於𤣥夏思樂百氏博採其珍辭邁翰林言
敷其藻探微集逸思心洞神論道屬書篇章光覿含
竒宰府婆娑公門棲靜隱寳淪虚藏器褧裳襲錦褐
衣被玉曾泉改路懸車將邁考槃下位歲律屢遷縉紳
之士具懷㑶恨方今太清闢宇四門啟籥𤣥綱括地天
網廣羅慶雲興以招龍和風起而儀鳳誠巖穴耀穎之
秋河津託乗之日也而贍沈淪下位羣望悼心若得端
委太學錯綜先典垂纓玉階論道紫宫誠帝室之瑰寳
清廟之偉器廣樂九奏必登昊天之庭韶夏六變必
饗上帝之祀矣(器慮晉書作器思褐衣/作緇衣清廟一作清朝)
　　　與朱光祿書
少長之禮教化所崇中葉陵遲舊章廢替追惟前訓思
遵在昔敢慕髙義謹奏下敬
　　　與張光祿書
長幼之叙人倫大司季世多難失敬在昔敢希令典求
思自邁謹奏下敬以藉䖍欵
　　　又
顧令文彦先每宣隆眷彌泰之恵懷德惟慙守以反側
既晞仁風委心自昵加與沛君分司骨肉憑賴之懷疑
心如結
　　　又
加蒙顧遇重以傾倒惟亮歸誠石行文敦素篤邃道實
茂淑器敏既美思學又快南州良徳今者東行望風自
託其意繾綣願厚接納副其乃心
　　　與嚴宛陵書
少長之叙禮之大司晚節陵替舊章殘棄瞻言令典既
慕欽承仰憑髙風實副邦民謹奏下敬以藉䖍欵思復
未逺庶免悔吝
　　　　宛陵令嚴隱答陸雲書(見前蔡/洪書)
奉詠美㫖流風綽逺復禮興仁命世之作獲尚齒之况
無尊賢之報抱此永懷愧歎何有君子𢎞道厚文無施
是用釋筆歸於神要
　　　與戴季甫書
雲頓首頓首惟夏始暑願府館萬福疾病處逺人信希
少情問闕替中間曠年瞻慕敬想興言反側隆敦比
辱慰誨銜抱豐眷以增愚迹不勝勤企謹及君之書不
以備(隆敦上/有脱誤)
　　　又(季鸞以下疑/别自一篇)
陸雲頓首頓首曠逺以來忽踰年載宗想輝蔭引領惟
慕東歸之後疾患增瘵且道路悠逺不值信便久念自
修而經年不果雖在伏枕至於結心注望實係光塵累
䝉誨命舊眷惟新執對之日如或面展長塗自替聽誨
末由瞻企勤戀守以委重表不具
今更繼情季鸞公世相係徂落俊徳茂業邦家之彦一
朝並逝永爾淪沒哀痛切裂不能自勝奈何奈何江南
初平人物失叙當賴俊彦彌縫其闕加在二賢楚國之
良沈寳積實未重大朝重惟痛恨言增哀咽誠念仁風
篤烈如在疇昔意愛所隆嗟悼之心誠不可言備蒙其
分情兼切傷加承仁誨益以惻愴
　　　又
武陵於荆州云多人士聞周孟子伍令明潘世長諸人
並為美徳心常依依今日遭遇良驥展才之秋也不審
逹者凡有幾人無因聽承誨語咨稟未聞每懷勤企表
不盡言
　　　又
長㳺前下停此十餘日想徳欣喜無以為喻分别恨恨
于今戀之當暑逺涉益追心懸清粹沈茂思敏通微居
徳履道秉心真實貴一時良彦君之别久見之懽察風
姿美令心神烈暢已成美器欽愛之情欵然至實近聞
若思未有通塗每用於邑
　　　又
周安東昔奄薨徂廹慕切剝不能自勝勲業弗究蚤爾
背世遺恵鄙州民物同哀備記名義情兼切裂在此㑹
同每言髙重武陵至心欵列誠念篤終必垂悽愴王季
揚孝友行素既簡清塵在此接近備其所顧居心秉尚
用志不茍公私操實足為美器今為土斷品還此郡前
羣小虗妄遂下其編牒為之憤歎人物逺土彛倫多失
願垂未光益有以潤區區至心謹復言意戴彦逺永昌
猶為逺小想其必有恵政耳(安東/周浚)
　　　又
郭敬言蒸陽良才逺負為之邑歎以其姿望足以致髙
想不久爾耳石行文在無錫大有清績一州之髙功長
吏此家行素道實州閭所稱疇昔接事既盡其才願重
榮益以成其實凡在羽族思附鳳翼風塵所集無不拭
目(郭訥字敬言仕吳為蒸陽/令入晉久不進陸機薦之)
　　　與楊彦明書(彦明㑹/稽人)
雲白欽明去書不悉彦先來得書以為慰時去荏苒歲
行復半悲此推移終然何及漸已欲熱想自如常悠悠
守限良談未日眇然東望思以叙至及反憒罔不多行
矣愛徳往來相聞(彦先/顧榮)
　　　又
雲白省示累紙重存往㑹益以增歎年時可喜何速之
甚昔年少時見五十公去此甚逺今日冉冉已近之已
耳順之年行復為憂歎也柯生而多悦樂春未厭秋風
行戒已悲落葉矣人道多故懽樂恒乏遨逰此世當復
幾時各爾永鬲良㑹每闌懷想親愛寤寐無忘書無
所悉(柯生至未/厭有脱誤)
彦先來相欣喜便復分别恨恨不可言階塗尚否通路
今塞令人惘然名論允進逺而有光者度此顯期不淹
民望耳廟堂之士比迹山栖往者悲歎豈惟一人少明
湘公亦不成遷名公之舉且可以為資然今恨恨當行
行復有宜耳
　　　又
彦先相説疾患漸欲增廢深為怛然行向衰襄篤疾來
應百年之望雖未必此為疑然親親所以相䘏之一感
耳想勤服藥行復向佳耳吾既常羸間來體中亦恒少
賴日爾匆匆則堪自力未速待罪㑹期難剋情之戀想
何勞之多好自愛屢相聞
　　　又
行言竟行令人恨之已當至未耶能少留不世明篤行
至性如前後所論語其偶爾旋已能悟耳而聞其遂逺
愬真使愕然寜以所不可虧一國之清格乎輒便絶意
彦先所一二
　　　又
戴㑹稽如是便發分别恨然一時名士惟當有此君耳
失分重勞令人歎息善得日夕真家人若思望之清才
俊類一時之彦善並得接九月中可得達東禮衡陽長
沙甚快東人近未復有見叙者公進屈久恒為邑罔黨
方有清塗薄國讓在内中大有好稱此家一時美徳也
在事又佳甚快甚快(若思戴淵/望之卞壼)
　　　又
永耀已葬㝠㝠逺矣存想其人痛切肝懷奈何奈何
聞伯華善佳深慰存亡人生有終誰得免此且使繼
嗣克勝堂構有紹亦存亡之願也朋類䘮索同好日盡
如此生莗那可復多耶臨書酸心
　　　與陸典書書
雲再拜自曠但爾已復經時限制長路惟親未期唫近
晨風傾匡結言來誨綢繆篤眷彌隆誦玩千周以當侍
㑹靜言莫瞻翹翹仰慕大人氾愛在我尤𢎞每銜思戀
何時去心限此省省願言用替遥瞻靈丘感時情傷往
來信理自更繼情如有信唯不玉音
　　　又
雲再拜侍郎比侍數㑹同邪常憶戀此君不憗有殞
此君公私並憎年長而志新齒邁而曾勤家宗美者也
常感其篤分封之始年相見重達其至心
　　　又
雲再拜日月運邁一何流速銜哀經變繫思愈深亡靈
處彼黄塘幽曠在逺之憶心常愴裂含痛靡及悠悠奈
何想時時復一省視思至心破無所屬情叔父一兄故
尚未達想不久至耳深憂徙際公私哀罔曠離山墓永
適異國四時靈寂桑梓靡循且念親各爾分析情感復
結悲歎而已知大人每垂䘏逮也臨表悲猥絶筆餘哀
不知所次雲再拜
　　　又
每念彦先情兼剝裂年盛志美令姿可惜舉言及此
不知心傷也
　　　又
雲再拜國土之邦實鍾俊哲太伯清風遯世立德龍蜿
東嶽三讓天下垂化邁迹百代所晞髙蹤越於先民盛
徳稱乎在昔續及延陵繼響馳聲沈淪漂流優逰上國
聆音察微智越衆俊通幽暢遐明同聖哲言偃昭烈於
孔堂伍員邁功於諸侯自秀偉相承明徳繼踵亦為不
少吳國初祚雄俊尤盛今日雖衰未皆下華夏也來誨
所及遐邇同懷重及二聖下逮衆子或生羌狄或在邊
域勲美之隆實如嘉誨愚以東國之士進無所立退無
所守明裂眥苦皆未如意雲之鄙姿志歸丘壟蓽門
閨窬之人敢晞天望之驥至於紹季札之遐蹤結鬲肝
於中夏光東州之幽昧流榮勲於朝野所謂闚管以瞻
天縁木而求魚也重申不􁙀雲再拜
　　　又
雲再拜每惟大人挺自然之妙質禀淵姿之𢎞毅克壯
其烈兼詠其道希文尚武潛居以娯其志靜處以育其
神逰歩八索之林逍遥徳化之囿豈如某者牽曳璅璅
世道通明俊乂在官焉使晞世之寳久隱岑崯之山逸
景之迹永縶幽㝠之坂方將車乗囘輪束帛戔戔排金
風於大微跨天路以妙觀恢皇綱之大烈垂榮祚乎祖
宗此乃大人之所宜循非凡夫之可企望也無因親展
書以言心心之所積萬不叙一雲再拜
　　　又
雲再拜巨卿前行陵有小事惟以具聞事已大了猶以
為願行欲取歸念别方至豫以愍然每相見未嘗不以
大人為言想令仁士光令逺公然兄弟屢數常存思想
想令逺分好已為綢固彦恩復䝉誘掖耳無因覲對言
不盡心屢垂誨以慰逺思雲再拜
　　　又
雲再拜巨卿在臺髙譽洋溢洛邑之内無不欽敬東
南之貴寳真不但㑹稽之篠簜也每㑹常共歌詠信無
一面不歎吟也想方周旋携手散今日之思耳雲再拜
　　　又
雲再拜輒宣來意仲應此家大自欽重大人儻已見其
意耳
　　　又
雲再拜不知從事今在州得假歸耳想今來得行有縁
侍面耳每得令逺書感賴豐化言歸于欵來誨恤及亦
為無已情深欣如云在身年歲及人名聞難集非賴師
友何以自濟願敦恵助為之光輔巨仁在此華亭之
望以大人為宗主宜令小大得分亦崇洪業也雲再
拜
　　　弔陳永長書
雲頓首頓首哀懷忉怛賢弟永曜蚤䘮俊徳酷痛甚痛
奈何陸士龍頓首頓首
　　　又
雲頓首頓首天災横流禍害無常何圗永曜奄忽遇此
凶問卒至痛心摧剝奈何奈何想念篤性哀悼切裂當
可堪言無因展告望企鯁咽財遣表唁悲猥不次雲頓
首
　　　又
永曜茂徳逺量一時秀生竒蹤瑋寳灼爾凌羣光國隆
家人士之望冀其永年遂播盛業携手退逰假樂此世
奈何一朝獨先彫落奄聞凶諱禍出不意拊心痛楚肝
懷如割奈何奈何豈况至性何可為心臨書鯁塞投筆
傷情
　　　又(永曜素自彊健當/别一篇陸集為一)
與永曜相得便結願好契濶分愛恩同至親憑烈三益
終如所願中間離别但爾累年結想之懷夢寐仿彿
何圗忽爾便成永隔哀心慟楚不能自勝痛當奈何奈
何義在奔馳牽役萬里至心不叙東望貴舎雨淚霑襟
今遣吏幷進薄祭不得臨哀追增切裂幸損至念書重
不知所言
永曜素自强健了不知有此患險戲之災遂不可救豈
惟貴門獨䘮重寳此賢之殞邦家以瘁情分異地痛心
殊深已矣逺矣可復奈何追想遺規不去心目悠悠無
期哀至悲裂不知何言可以言知酷楚而已
　　　弔陳伯華書
大君逺資髙數世之瑰瑋當光裕大業茂垂勲名奈何
日朝蚤爾䘮墜自聞凶諱痛心割裂追惟哀摧肝心破
剝痛當奈何奈何相念夙年奄嬰哀艱扳慕不及當可
為心牽役逺路無因奔馳東望靈宇五情哽咽割切哀
慕書重感猥不次
　　　又
㫺與大君分義欵篤彌隆之愛恩加兄弟憑此烈好要
以始卒何圗大君獨先蚤世逺聞訃問若䘮四體拊心
痛楚肝心如割奈何奈何豈況至性當何可言今遣吏
恭集薄祭不得臨䘮以叙悲苦計往人到貴舎之日揮
涕而已投筆歔欷(並陸士/龍集)
　　車永(字茂/安)
　　　與陸雲書
永白間因王𢎞季有書恠足下無答外甥石季甫忽見
使為鄮令除書近下因令便道之職得此罔然老人及
姉自聞此問三四日中了不能復食姉晝夜號泣不可
忍視外甥之中老人真自愛恤季甫恒在目下卒有此
役舉家慘慽不可深言昨全伯始有一将來是句章人
具説此縣既有短狐之疾又有沙􁝉害人聞此消息倍
益憂慮如其不行恐有節目良為愁憤足下可具示土
地之宜企望來報車永白
　　　　陸雲答車茂安書
雲白前書未報重得來況知賢甥石季甫當屈鄮令尊
堂憂灼賢姉涕泣上下愁勞舉家慘慽何可爾耶輒為
足下具說鄮縣土地之快非徒浮言華豔而已皆有實
徴也縣去郡治不出三日直東而出水陸並通西有大
湖廣縱千頃北有名山南有林澤東臨巨海徃往無涯
汜船長驅一舉千里北接青徐東洞交廣海物惟錯不
可稱名遏長川以為陂燔茂草以為田火耕水種不煩
人力決泄任意髙下在心舉鈒成雲下鈒成雨既浸既
潤隨時代序也官無逋滯之穀民無飢乏之慮衣食常
充倉庫恒實榮辱既明禮節具備為君甚簡為民亦易
季冬之月牧事既畢嚴霜隕而蒹葭萎林鳥祭而罻羅
設因民所欲順時游獵結罝繞堽密網彌山放鷹走犬
弓弩亂發鳥不得飛獸不得逸真光赫之觀盤戲之至
樂也若乃斷遏海浦隔截曲隈隨潮進退采蜯捕魚鱣
鮪赤尾䱟齒比目不可紀名鱠鰡鰒炙䱥鯸烝石首臛
􁁉􁗺真東海之俊味餚膳之至妙也及其蜯蛤之屬目
所希見耳所不聞品類數百難可盡言也昔秦始皇至
尊至貴前臨終南退燕阿房離宫别館隨意所居沈綸
涇渭飲馬昆明四方竒麗天下珍玩無所不有猶以不
如吳㑹也鄉東觀滄海遂御六軍南廵狩登稽嶽刻文
石身在鄮縣三十餘日夫以帝王之尊不憚爾行季甫
年少受命牧民武城之歌足以興化桑弧蓬矢丈夫之
志經營四方古人所歎何足憂乎且彼吏民恭謹篤慎
敬愛官長鞭朴不施聲教風靡漢吳以來臨此縣者無
不遷變尊大夫賢姉上下當為喜慶歌舞相送勿為慮
也足下急啟喻寛慰具説此意吾不虗言也停及不一
一陸雲白(越地形記夏靖與車茂𢎞論鄮書/其蜯蛤之屬目所希見耳所未聞)
　　　又答陸雲書
永白即日得報披省未竟懽憙踴躍輒於母前伏讀三
周舉家大小豁然忘愁也足下此書足為典誥雖山海
經異物誌二京兩都殆不復過也恐有其言能無其事
耳雖爾猶足息號泣懽忭笑也府君入後月當西出足
下可豫至界上吾欲先一日與卿相見也答不復多車
永白(附士/龍集)
　　陸喜(字恭仲吳吏部尚書瑁子雲從兄/仕吳吏部尚書入晉為散騎常侍)
　　　自叙
劉向省新語而作新叙桓譚詠新叙而作新論余不自
量感子雲之法言而作言道覩賈子之美才而作訪論
觀子政洪範而作古今厯覽蔣子通萬機而作審機讀
幽通思𤣥四愁而作娛賔九思真所謂忍愧者也
　　　西州清論較論格品篇(吳平喜作西州髙論借/論諸葛孔明以行其書)
或問予薛瑩最是國士之第一者乎答曰以理推之
在乎四五之間問者愕然請問答曰夫孫皓無道肆其
暴虐若龍蛇其身沉黙其體潛而勿用趣不可測此
第一人也避尊居卑祿代耕養𤣥靜守約沖退澹然
此第二人也侃然體國思治心不辭貴以方見憚執
政不懼此第三人也斟酌時宜在亂猶顯意不忘忠
時獻微益此第四人也溫恭修慎不為諂首無所云
補從容保寵此第五人也過此已往不足復數故第二
巳上多淪沒而逺悔吝第三已下有聲位而近咎累是
以深識君子晦其明而履柔順也問者曰始聞髙論終
年啟寤矣(並晉/書)
　　鄭曼季
　　　答陸雲鴛鴦詩序
鴛鴦美賢也有賢者二人䨇飛東岳揚輝上京其兄已
顯登得朝而弟中漸婆娑衡門然其勞謙接士吐握待
賢雖姬公之下白屋洙泗之養三千無以過也乃肯垂
顧恵我好音思樂結永好之懽云爾
　　　答陸雲蘭林詩序
蘭林歡至好也有君子世濟其美英明光茂遭時暫否
福德衡門顧我慇懃屢辱徳音思與結好以永不刋
　　　答陸雲南山詩序
南山酬至德也有退仕衡門修道以養和棄物以存神
民思其治士懐其徳或思置之列位或思從之信宿詩
人嘉與此賢當年相遇又屢獲徳音情歡心至故作是
詩焉
　　蔡洪(字叔開吳郡人有才辯初仕吳太康中本/州從事舉秀才至松滋令  此下並吳)
　　　與刺史周浚書
一日侍坐言及吳士詢于芻蕘遂見下問造次承顔載
辭不舉敕令條􁙀名狀退輙思之今稱疏所知吳展字
士季下邳人忠足矯非清足厲俗信可結神才堪榦世
仕吳為廣州刺史吳郡太守吳平還下邳閉門自守不
交賔客誠聖王之老成明時之㒞乂也朱誕字永長吳
郡人體履清和黄中通理吳朝舉賢良累遷議郎今歸
在家誠理物之至徳清選之髙望也嚴隱字仲弼吳郡
人禀氣清純思度淵偉吳朝舉賢良宛陵令呉平去職
九臯之鳴鶴空谷之白駒也張暢字威伯吳郡人禀性
堅明志行清朗居磨湼之中無淄磷之損歲寒之松
栢幽夜之逸灮也(蔡洪集錄答世説云有問秀才吳/舊姓何如  曰吳府君聖王之老)
(成明時之儶乂朱永長理物之至徳清選之髙望嚴仲/弼九臯之鳴鶴空谷之白駒顧彦先八音之琴瑟五色)
(之龍章張威伯歲寒之茂松幽夜之逸灮陸士衡士龍/闕  之闕      之闕  凡此諸君以掾筆為鉏耰以)
(紙札爲闕恕以闕寳為闕章以義理為豐年以論議為/英華以忠  為珍  著文  為錦繡藴五經為繒帛坐)
(謙虗為席薦張義讓為帷幙行仁義為室宇修道徳為/廣宅  劉孝標注按蔡所論士十六人無陸機兄弟又)
(無凡此諸君/以下疑益之)
　　虞聳(字世龍㑹稽餘姚人翻子/厯廷尉湘東河間太守)
　　　穹天論
天形穹隆如雞子幕其際周接四海之表浮于元氣之
上譬如覆奩以抑水而不沒者氣充其中故也日繞辰
極沒西而還東不出入地中天之有極猶斗之有蓋也
天北下於地三十度極之傾在地卯酉之北亦三十度
人在卯酉之南十餘萬里故斗極之下不為地中當對
天地卯酉之位耳日行黄道繞極極北去黄道百一十五
度南去黄道六十七度二至之所舎以為長短也(晉書/)
　　　與族子察書(聳在吳厯清官入晉除河間相抽/引人物務在幽隱時王岐難聳以)
　　　　(髙士所達必合秀/異聳書與族子察)
世之取士曾不招末齒於丘園索良才於總猥所譽依
已成所毁依已敗此吾所以歎息也(㑹稽/典錄)
　　楊泉(處士楊泉集二巻載隋經籍志/馬總意林注望國楊泉字德淵)
　　　蠶賦序
古人作賦者多矣而獨不賦蠶乃為蠶賦(金樓子覽/太平御)
(況楚蘭陵荀/  已有蠶賦)
　　　墓祭議(太平御覽題/曰請辭未詳)
古不墓祭葬於中原而廟在大門裏不敢外其親平明
出葬日中反虞不敢一日使神無依也周衰禮廢立寢
于廟墓漢因而不改以先帝衣冠四時上盥水進菓實
而禘祫祭祀皆于宗廟及其末因寢之在墓咸往祭焉
蓋由京師三輔酋豪大姓力强財富婦女贍侈車兩相
追宿止墓下連日厭飫遂以成俗迄乎今日夫死者骨
肉歸乎土神而有靈豈其守夫敗壞而繫乎草莽哉
　　　五湖賦序
余觀夫主五湖而察其雲物皇哉大矣以為名山大澤
必有記頌之章故梁山有奕奕之詩雲夢有子虗之賦
夫具區者揚州之澤藪也有大禹之遺蹟疏川導滯之
功而獨闕然未有翰墨之美余竊憤焉敢妄不才述而
賦之
　　朱則(㑹稽/相)
　　　上書(詔拜泉/郎中)
楊泉清操自然徴聘終不移心(晉録/)
　　王鈐
　　　送兩足虎文(太康六年荆州送兩足虎時尚書/郎索靖議稱牛虎博令王鈐為文)
　　　　(曰/)
般般白虎觀舋荆楚孫吳不逞金皇赫怒(王隱/晉書)
　　　兩足虎文(太康六年南陽獻兩足虎此毛/蟲之孽識者為其文言兆亂也)
武形有虧金獸失儀聖主應天斯異何為(晉書/)
　　張悛(字士然吳國人/太子中庶子)
　　　為吳令謝詢求為諸孫置守冡人表(元康中悛/為吳令謝)
　　　　(詢撰詔/從之)
臣聞成湯革夏而封杞武王入殷而建宋春秋征伐則
晉修虞祀燕祭齊廟夫一國為一人興先賢為後愚廢
誠仁聖所哀悼而不忍也故三王敦繼絶之徳春秋貴
柔服之義昔漢髙受命追存六國凡諸絶祚一時暜祀
親與項羽對爭存亡逮羽之死臨哭其喪將以位嘗侔
尊力嘗均勢雖功奪其成而恩與其敗且暴興疾顛禮
之若舊殘戮之尸乃以公葬若使羽位承前緒世有哲
王一朝力屈全身從命則楚廟不墮有後可冀伏惟大
晉應天順人武成止戈西戎有即序之人京邑開吳蜀
之館興滅加乎萬國繼絶接于百世雖三五𢎞道商周
稱仁洋洋之美未足以喻是以孫氏雖家失吳祚而族
䝉晉榮子弟量才比肩進取懷金侯服佩青千里當時
受恩多有過望臣聞春雨潤木自葉流根鴟鴞恤功愛
子及室故天稱罔極之恩聖有綢繆之恵追惟吳偽武
烈皇帝遭漢室之弱值亂臣之强首唱義兵先衆犯難
破董卓于陽人濟神器於甄井威震羣狡名顯往朝桓
王才武弱冠承業招百越之士奮鷹揚之勢西赴許都
將迎幼主雖元勲未終然至忠已著夫家積義勇之基
世傳扶危之業進為狥漢之臣退為開吳之主而蒸嘗
絶於三葉園陵殘於薪采臣竊悼之伏見吳平之初明
詔追錄先賢欲封其墓愚謂二君竝宜應書故舉勞則
力輸先代論德則恵存江南正刑則罪非晉冦從坐則
異世已輕若􁙀先賢之數䝉詔書之恩裁加表異以寵
亡靈則人望克厭誰不曰宜二君私奴多在墓側今為
平民乞差五人蠲其徭役使四時修䕶頽毁掃除塋壟
永以為常(文選/)
　　張翰(字季鷹吳人齊王冏辟大司馬/東曹掾冏時執權遂命駕歸)
　　　詩序
永康之末疾苦痿瘵故人頗候之常以閒靜為事著詩
一首分句改紙各有(闕/)
　
　
　西晉文紀巻十七
欽定四庫全書
　西晉文紀卷十八　　　　明　梅鼎祚　編
西晉(十八/)
　　張載(字孟陽安平人歴/中書侍郎領著作)
　　　劒閣銘(載省父道經劒閣以蜀人恃險好亂著/銘作戒刺史張敏表上武帝使鑴之山)
巖巖梁山積石峩峩逺屬荆衡近綴岷嶓南通卭僰北
達褒斜狹過彭碣髙踰嵩華惟蜀之門作固作鎮是曰
劍閣壁立千仞窮地之險極路之峻世濁則逆道清斯
順閉由往漢開自有晉秦得百二并吞諸侯齊得十二
田生獻籌矧兹狹隘土之外區一人荷㦸萬夫趑趄形
勝之地匪親勿居昔在武侯中流而喜山河之固見屈
吳起興實在德險亦難恃洞庭孟門二國不祀自古迄
今天命匪易憑阻作昏鮮不敗績公孫既滅劉氏銜壁
覆車之軌無或重跡勒銘山阿敢告梁益(文選/)
　　　洪池陂銘
開源東注出自城池魚鼈熾殖水鳥盈涯菱藕狎獦秔
稻連畦漸臺中起列館㕘差惟水泱泱厥大難訾
　　　匕首銘
先民造制戒豫惟謹匕首之設應速用近既不忽備亦
無輕忿利以形彰功以道隠
　　　平吴頌
聞之前志堯有丹水之陣舜有三苖之誅此聖帝明王
平暴静亂未有不用兵而制之也夫太上成功非頌不
顯情動於中非言不彰獫狁既攘出車以興淮夷既平
江漢用作斯故先典之明志不刋之美事烏可闕歟遂
作頌曰上哉仁聖曰惟皇晉光澤四表繼天垂𦙍帝道
煥於唐堯義聲邈乎虞舜蠢爾鯨吴憑山阻水肆虐播
毒而作豺虺菁茅闕而不貢越裳朁其白雉正九伐之
明典申號令之舊章布亘地之長羅振天網之修綱制
征期於一朝並箕驅而幕張爾乃援丹陽之峻壁屠西
陵之髙墉日不移晷羣醜率從望㑹稽而振鐸臨吴地
而奮旅衆軍競趣烽飈具舉挫其輕銳走其守禦(並藝/文類)
(聚/)
　　　㩁論
夫賢人君子將立天下之功成天下之名非遇其時曷
由致之哉故甞試論之殷湯無鳴條之事則伊尹有莘
之匹夫也周武無牧野之陣則呂牙渭濱之釣翁也若
兹之類不可勝紀葢聲發響應形動影從時平則才伏
世亂則竒用豈不信歟設使秦莽脩三王之法時致隆
平則漢祖泗上之健吏光武舂陵之俠客耳况乎附麗
者哉故當其有事也則足非千里不入於輿刃非斬鴻
不韜於鞘是以駑蹇望風而退頑鈍未試而廢及其無
事也則牛驥共牢利鈍齊列而無長塗犀革以決之此
離朱與瞽者同眼之說也處守平之世而欲建殊常之
勲居太平之際而吐違俗之謀此猶却步而登山鬻章
甫於越也漢文帝見李廣而歎曰惜子不遇當髙祖時
萬戸侯豈足道哉故智無所運其籌勇無所奮其氣則
勇怯一也才無所騁其能辯無所展其說則頑慧均也
是以吳榜越船不能無水而浮青虬赤螭不能無雲而
飛故和璧之在荆山隋珠之潛重川非遇其人焉有連
城之價照車之名乎青骹繁霜縶於籠中何以效其撮
東郭於鞲下也白猨𤣥豹藏於靈檻何以知其接垂條
於千仞也孱夫與烏獲訟力非龍文赤鼎無以明之葢
聶政與荆卿爭勇非彊秦之威孰能辨之故餓夫庸隸
抱闗屠釣之倫一旦而都卿相之位建金石之號者或
有懷顔孟之術抱伊管之略沒世而不齒者此言有事
之世易為功無為之時難為名也若斯湮滅而不稱曾
不足以多談况夫庸庸之徒少有不得意者則自以為
枉伏莫不飾小辯立小善以偶時結朋黨聚虚譽以驅
俗進之無補於時退之無損於化而世主相與雷同齊
口吹而喣之豈不哀哉今士循常習故規行矩步積階
級累閥閱碌碌然以取世資若夫魁梧儁傑卓躒俶儻
之徒直將伏死嶔岑之下安能與步驟共爭道里乎至
如軒冕黻班之士茍不能匡化輔政佐時益世而徒俯
仰取容要榮求利厚自封之資豐私家之積此沐猴而
冠耳尚焉足道哉(晉書/)
　　張恊(字景陽載弟與載齊名厯河間内/史永嘉中徵為黄門侍郎不就)
　　　七命八首
沖漠公子含華隠耀嘉遯龍蟠翫世髙蹈游心於浩然
玩志乎衆妙絶景乎大荒之遐阻吞響乎幽山之窮奥
於是狥華大夫聞而造焉乃勑雲輅驂飛黄越奔沙輾
流霜凌扶揺之風躡堅冰之津旌拂霄堮軌出蒼垠天
清泠而無霞野曠朗而無塵臨重岫而攬轡顧石室而
廻輪遂適沖漠之所居其居也崢嶸幽藹蕭瑟虚𤣥溟
海渾濩涌其後嶰谷㟹嶆張其前尋竹疎莖䕃其壑百
籟羣鳴聾其山衝飈發而廻日飛礫起而麗天於是登
絶巘遡長風陳辯惑之辭命公子於巖中曰葢聞聖人
不卷道而背時智士不遺身而匿蹟生必耀華名於玉
牒歿則勒洪伐於金册今公子違世陸沉避地獨竄有
生之歡滅資父之義廢愁洽百年苦溢千嵗何異促鱗
之游汀濘短羽之棲翳薈今將榮子以天人之大寶悅
子以縱性之至娱窮地而游中天而居傾四海之歡殫
九州之腴鑽屈轂之瓠解疏屬之拘子欲之乎公子曰
大夫不遺來萃荒外雖在不敏敬聽嘉話大夫曰寒山
之桐出自太㝠含黄鐘以吐榦據蒼岑而孤生既乃瓊
巘嶒崚金岸崥崹左當風谷右臨雲谿上無凌虚之巢
下無蹠實之蹊揺刖峻挺茗邈苕嶢晞三春之溢露
遡九秋之鳴飈雰雪寫其根霏霜封其條木既繁而後
緑草未素而先凋於是構雲梯陟崢嶸翦蕤賔之陽柯
剖大吕之陰莖營匠斲其樸伶倫均其聲器舉樂奏促
調髙張音朗號鐘韻清繞梁追逸響於八風采竒律於
歸昌啟中黄之少宫發蓐收之變商若乃龍火西頺暄
氣初收飛霜迎節髙風送秋羇旅懷土之徒流宕百罹
之疇撫促柱則酸鼻揮危絃則涕流若乃追清哇赴嚴
節奏緑水吐白雪激楚廻流風結悲蓂莢之朝落悼望
舒之夕缺㷀嫠為之擗摽孀老為之嗚咽王子拂纓而
傾耳六馬嘘天而仰秣此葢音曲之至妙子豈能從我
而聽之乎公子曰余病未能也大夫曰蘭宫祕宇彫堂
綺櫳雲屏爛汗瓊壁青蔥應門八襲旋臺九重表以百
常之闕圜以萬雉之墉爾乃嶢榭迎風秀出中天翠觀
岑青彫閣霞連長翼臨雲飛陛凌山望玉繩而結極承
倒景而開軒赬素炳煥枌栱嵯峨陰虬負檐陽馬承阿
錯以瑶英鏤以金華方疏含秀圓井吐葩重殿疊起交
綺對榥幽堂晝宻明室夜朗焦螟飛而生風尺蠖動而
成響若乃目厭常玩體倦帷幄攜公子而雙游時娱觀
於林麓登翠阜臨丹谷華草錦繁飛采星燭陽葉春青
陰條秋緑華實代新承意恣歡仰折神虈俯采朝蘭遡
蕙風於蘅薄眷椒塗於瑶壇爾乃浮三翼戲中沚潛鰓
駭驚翰起沈絲結飛矰理挂歸翮於赤霄之表出華鱗
於紫淵之裏然後縱棹隨風弭楫乘波吹孤竹拊雲和
淵客唱淮南之曲榜人奏采菱之歌歌曰乘鳬舟兮為
水嬉臨芳洲兮拔雲芝樂以忘戚游以卒時窮夜為日
畢嵗為期此葢宴居之浩麗子豈能從我而處之乎公
子曰余病未能也大夫曰若乃白商素節月既授衣天
凝地閉風厲霜飛柔條夕勁宻葉晨稀將因氣以效殺
臨金郊而講師爾乃列輕武整戎剛建雲髦啟雄芒駕
紅陽之飛鷰驂唐公之驌驦屯羽隊於外林縱輕翼於
中荒爾乃布飛羉張脩罠陵黄岑挂青巒畫長壑以為
限帶流谿以為闗既乃内無疏蹊外無漏蹟叩鉦數校
舉麾旌獲彀金機馳鳴鏑翦剛豪落勁翮連騎競騖駢
武齊轍翕忽揮霍雲廻風列聲動響飛形移景發舉戈
林竦揮鋒電滅仰傾雲巢俯殫地穴乃有圓文之􁈼斑
題之􁆸鼓鬛風生怒目電瞛口齩霜刃足撥飛鋒齀林
蹶石扣跋幽叢於是飛黄奮銳賁石逞伎蹙封狶僨馮
豕拉甝虪挫獬廌句爪摧鋸牙捭瀾漫狼籍傾榛倒壑
殞胔挂山僵踣掩澤藪為毛林隰為丹薄於是撤圍頓
罔巻斾收鳶虞人數獸林衡計鮮論最犒勤息馬韜弦
肴駟連鑣酒駕方軒千鍾電釂萬燧星繁陵阜霑流膏
谿谷厭芳煙歡極樂殫迴節而旋此亦田游之壯觀子
豈能從我而為之乎公子曰余病未能也大夫曰楚之
陽劍歐冶所營邪谿之鋌赤山之精銷踰羊頭鏷越鍜
成乃鍊乃鑠萬辟千灌豐隆奮椎飛㢘扇炭神器化成
陽文陰縵流綺星連浮彩豔發光如散電質如耀雪霜
鍔水凝冰刃露潔形冠豪曹名珍巨闕指鄭則三軍白
首麾晉則千里流血豈徒水截蛟鴻陸灑奔駟斷浮翮
以為工絶重甲而稱利云爾而巳哉若其靈寶則舒辟
無方竒鋒異模形震薛燭光駭風胡價兼三鄉聲貴二
都或馳名傾秦或夜飛去吴是以功冠萬載威曜無窮
揮之者無前擁之者身雄可以從服九國横制八戎爪
牙景附函夏承風此葢希世之神兵子豈能從我而服
之乎公子曰余病未能也大夫曰天驥之駿逸態超越
稟氣靈淵受精皎月眸瞷黑照𤣥采紺發沬如揮紅汗
如振血秦青不能識其衆尺方堙不能覩其若滅爾乃
巾雲軒踐朝霧赴春衢整秋御蚪踊螭騰麟超龍翥望
山載奔視林載赴氣盛怒發星飛電駭志陵九州勢越
四海影不及形塵不暇起浮箭未移再踐千里爾乃踰
天垠越地隔過汗漫之所不游躡章亥之所未跡陽烏
為之頓羽夸父為之投策斯葢天下之儁乘子豈能從
我而御之乎公子曰余病未能也大夫曰大梁之黍瓊
山之禾唐稷播其根農帝甞其華爾乃六禽殊珍四膳
異肴窮海之錯極陸之毛伊公㸑鼎庖子揮刀味重九
沸和兼勺藥晨鳬露鵠霜鵽黄雀圜案星亂方丈華錯
封熊之蹯翰音之跖䴏髀猩脣髦殘象白靈淵之龜萊
黄之鮐丹穴之鷚𤣥豹之胎燀以秋橙酟以春梅接以
商王之箸承以帝辛之杯范公之鱗出自九溪頳尾丹
鰓紫翼青鬐爾乃命支離飛霜鍔紅肌綺散素膚雪落
婁子之毫不能厠其細秋蟬之翼不足擬其薄繁肴既
闋亦有寒羞商山之果漢皋之楱析龍眼之房剖椰子
之殻芳㫖萬選承意代奏乃有荆南烏程豫北竹葉浮
蟻星沸飛華蓱接𤣥石甞其味儀氏進其法傾罍一朝
可以流湎千日單醪投川可使三軍告捷斯人神之所
歆羨觀聽之所煒曄也子豈能彊起而御之乎公子曰
眈口爽之饌甘腊毒之味服腐腸之藥御亡國之器雖
子大夫之所榮顧亦吾人之所畏余病未能也大夫曰
葢有晉之融皇風也金華啓徴大人有作繼明代照配
天光宅其基德也隆於姬公之處岐其垂仁也富乎有
殷之在亳南箕之風不能暢其化離畢之雲無以豐其
澤皇道煥炳帝載緝熙導氣以樂宣德以詩敎清於雲
官之世治穆乎鳥紀之時王猷四塞函夏謐寧丹宴投
烽青徼釋警却馬於糞車之轅銘德於昆吴之鼎羣氓
反素時文載郁耕父推畔魚豎讓陸樵夫耻危冠之飾
輿臺笑短後之服六合時邕巍巍蕩蕩𤣥齠巷歌黄髮
擊壤解羲皇之繩措陶唐之象若乃華裔之夷流荒之
貊語不傳於輶軒地不被乎正朔莫不駿奔稽顙委質
重譯于時昆蚑感惠無思不擾苑戲九尾之禽囿棲三
足之鳥鳴鳳在林夥於黄帝之園有龍游淵盈於孔甲
之沼萬物烟煴天地交泰義懷靡内化感無外林無被
褐山無韋帶皆象刻於百工兆發乎靈蔡縉紳濟濟軒
冕藹藹功與造化争流德與二儀比大言未終公子蹶
然而興曰鄙夫固陋守此狂狷葢理有毁之而爭寶之
訟解言有怒之而齊王之疾痊向子誘我以聾耳之樂
棲我以蔀家之屋田游馳蕩利刃駿足既老氏之攸戒
非吾人之所欲故靡得而應子至聞皇風載韙時聖道
淳舉實為秋摛藻為春下有可封之民上有大哉之君
余雖不敏請尋後塵(文選涕玩一作越勅作整旋獲作/讚獲  作流涕鳬作鷁雲芝作靈)
(芝羉作羅石作育流綺上一有既而二字越作赴電駭/作雷駭鷚作雛啟徵作啟運零作雲嫠作釐詩作語鳥)
(作烏/非)
　　　把刀銘
奕奕名金昆吾遺璞裁為把刀利亞切玉時文斯偃含
精内燭威助雖化武不可黷
　　　文身刀銘(裴邈銘/四句同)
寶刀既成窮理盡妙繁文波迴流光電照
　　　露陌刀銘
露陌在服威靈逺振遵養時晦曜德崇信(御覽/)
　　　泰阿劒銘
泰阿之劒世載其美淬以清波礪以越砥如玉斯曜若
影在水不運自肅率土從軌
　　　長鋏銘
五才並建金作明威長鋏陸離弭㐫防違素刃霜厲溢
景横飛
　　　短鋏銘
器用多品詭制殊觀亦有短鋏清暉載爛昔在先朝戢
兵静亂惟皇寶之優而弗玩(並藝文/類聚)
　　　手㦸銘
錟錟雄㦸淬金鍊剛名配越㦸用過干將嚴鋒勁柲摛
鍔耀芒(北堂書鈔校/柲御覽作)
　　應貞(字吉甫汝南南頓人璩之子/仕魏顯位入晉厯散騎常侍)
　　　朱杖銘
朱杖者其物蓋譙都諸德聲之有也其木青檀端而勁
甚銘曰天作之杖於譙之株奥榦特挺非柘非榆(北堂/書鈔)
(執又杖箴云髙明/  之戒在驕蕩)
　　　安石榴賦序
余往日職在中書時直廬前有安石榴樹枝葉既盛華
實甚茂為之作賦(藝文/類聚)
　　成公綏(字子安柬郡白馬人/厯祕書丞遷中書郎)
　　　賢明頌
於鑠姜后光配周宣非義不動非禮不言晏起蚤朝永
巷告愆王用勤政萬國以虔
　　　菊頌
先民有作詠兹秋菊緑葉黄花菲菲彧彧芳踰蘭蕙茂
過松栢其莖可玩其葩可服味之不巳松喬等福(並藝/文類)
(聚九菊銘數在/三  時惟斯生)
　　　椒花銘(太平/御覽)
嘉哉芳樹載繁其實厥味惟珍蠲除百疾肇惟嵗首月
正元日以介眉夀所以祈吉(珍一/作新)
　　　蔽髻銘(北堂/書鈔)
或造兹蔽南金翠翼明珠星列繁華致飾
　　　市長箴(初學/記)
貿遷有無市朝有處人以攸資貨以攸叙交易而退各
得其所曹參相齊清浄以乂姦不可擾顧託有寄市臣
掌肆敢告執事
　　　魏相國舞陽宣文侯司馬公誄
應期降命篤生我公九德聿修百行兼通文皇踐位龍
飛天衢協贊大命啟廸靈符光我聖主齊德有虞受兹
介祉封國建畿入總納言敷化衡機出登上將奮武明
威皇輿省方作鎮于許旌旗既反撫戎荆楚巴蜀作冦
侵我邊疆乃眷西顧重統雍涼丹麾所指莫之敢抗仁
濟宇内威懾外荒流惠陜西齊美甘棠加命九錫尊位
相國比王齊魯以崇厥德(竝藝/文)
　　　天地賦序
賦者貴能分賦物理敷演無方天地之盛可以致思矣
厯觀古人未之有賦豈獨以至麗無文難以辭贊不然
何其闕哉遂為天地賦(晉書/)
　　　鸚鵡賦序
鸚鵡小禽也以其能言解意故為人所愛玩育之以金
籠升之以堂殿可謂珍之矣未得鳥之性也
　　　鴻雁賦序
余嘗游乎河澤之間是時鴻雁應節而羣至望川以奔
集夫鴻漸著羽儀之歎小雅作于飛之歌斯乃古人所
以假象興物有取其美也余又竒其應氣而知時故作
斯賦
　　　烏賦序
有孝烏集余之廬乃喟爾而歎曰余無仁惠之德祥禽
曷為而至哉夫烏之為瑞久矣以其反哺識養故為吉
鳥是以周書神其流變詩人尋其所集望富者瞻其爰
止愛屋者極其增歎兹葢古人所以為稱若乃三足德
靈國有道則見國無道則隠斯乃鳳鳥之德何以加焉
鵩惡鳥而賈生懼之烏善禽而吾嘉焉懼惡而作歌嘉
善而賦之不亦可乎
　　　木蘭賦序
許昌西園中木蘭樹余往觀之遂為賦
　　　日及賦序
日及者華甚鮮茂榮於仲夏訖於孟秋(並藝/文)
　　　棄故筆賦序(書鈔/)
治世之功莫尚於筆能舉萬一之形序自然之情即聖
人之志非筆不能宣實人天之偉器也
　　　隸書體(初學記勢御/覽作隸)
皇頡作文因物構思觀彼鳥蹟遂以成意閱之後嗣存
載道義(闕/)　　　綱紀萬事俗所傳述實由書記時變
巧易古今各異蟲篆既繁草藁近偽適之中庸莫尚於
隸規矩有則用之簡易隨便適宜亦有弛張操筆假墨
抵押毫芒彪煥磥落形體抑揚芬葩連屬溢分羅行爛
若天文之布曜蔚若錦繡之有章或輕拂徐振緩案急
挑挽横引從左牽右繞長波鬱拂㣲勢縹緲工巧難傳
善之者少應心隠手必由意曉爾乃動纎指舉弱腕握
素紈染𤣥翰彤管電流雨下雹散㸃􁘔折怵𢮓挫安案
繽紛駱驛華藻粲爛緼絪卓犖一何壯觀繁縟成文又
何可翫章周道之郁郁表唐虞之輝煥若乃八分璽法
殊好異制分白賦黑棊布星列翹首舉尾直刺邪𢮓繾
綣結體剰彩奮節或若虬龍盤游蜿蟬軒翥鸞鳯翺
翔矯翼欲去或若鷙鳥將擊并體抑怒良馬騰驤奔放
向路仰而望之鬱若霄霧朝升遊烟連雲俯而察之澟
若清風厲水漪瀾成文垂象表式有模有楷形功難詳
聊舉大體(彤管二句一作寶/翰電流彤管雨散)
　　　戒火文(白帖/)
余家遭火屋宇焚盡器用廓然乃造於四鄰以為戒火
文曰經籍為灰篇章為炭
　　左思(字太沖齊國臨/淄人徵為祕書)
　　　三都賦序
葢詩有六義焉其二曰賦揚雄曰詩人之賦麗以則班
固曰賦者古詩之流也先王採焉以觀土風見緑竹猗
猗則知衞地淇澳之産見在其版屋則知秦壄西戎之
宅故能居然而辨八方然相如賦上林而引盧橘夏熟
揚雄賦甘泉而陳玉樹青蔥班固賦西都而歎以出比
目張衡賦西京而述以遊海若假稱珍怪以為潤色若
斯之類匪啻於兹考之果木則生非其壤校之神物則
出非其所於辭則易為藻飾於義則虚而無徵且夫玉
巵無當雖寶非用侈言無驗雖麗非經而論者莫不詆
訐其研精作者大抵舉為憲章積習生常有自來矣余
既思摹二京而賦三都其山川城邑則稽之地圗鳥獸
草木則驗之方志風謡歌舞各附其俗魁梧長者莫非
其舊何則發言為詩者詠其所志也升髙能賦者頌其
所見也美物者貴依其本讚事者宜本其寔匪本匪寔
覽者奚信且夫任土作貢虞書所著辨物居方周易所
眘聊舉其一隅攝其體統歸諸詁訓焉(文選作本/五臣  准)
　　劉逵(字淵林/)
　　　三都賦注序(左思為三都賦張載注魏/都劉逵注吴蜀而序之)
觀中古已來為賦者多矣相如子虚擅名於前班固兩
都理勝其辭張衡二京文過其義至若此賦擬議數家
傳辭㑹義抑多精致非夫研覈者不能練其㫖非夫博
物者不能統其異世咸貴逺而賤近莫肯用心於明物
斯文吾有異焉故聊以餘思為其引詁亦猶胡廣之於
官箴蔡邕之於典引也
　　衞權(字伯輿陳留襄邑人魏特/進覬之孫仕晉尚書郎)
　　　三都賦略解序(陳留衛權為左思賦作略解序/之是後盛重於時  案裴松之)
　　　　(魏志注云權注吴都賦及/叙今刻晉書作衛瓘誤)
余觀三都之賦言不茍華必經典要品物殊類禀之圖
籍辭義瓌瑋良可貴也有晉徵士故太子中庶子安定
皇甫謐西州之逸士躭籍樂道髙尚其事覽斯文而慷
慨為三都序中書著作郎安平張載尚書郎濟南劉逵
並以經學洽博才章美茂咸皆悅玩為之訓詁其山川
土域草木鳥獸竒怪珍異僉皆研精所由分散其義矣
余嘉其文不能黙已聊籍二子之遺忘又為之略解祗
增煩重覽者闕焉(並晉/書)
　　趙至(字景真代郡人清辨/有才辟三部從事)
　　　與嵇蕃書(至與蕃友善及孟元基辟為遼東從/事念將逺適與蕃書敘離并陳其志)
　　　　(與干寶晉紀云太祖逐吕安逺郡在路作書/  康臧榮緒晉書云安妻甚美兄㢲報之内)
　　　　(慙誣安不孝啓太祖徙安逺郡即路與康書/太祖見而惡之收安付廷尉與康俱死康子)
　　　　(紹家集云趙景真與從兄茂齊同年相親州/辟至遼東從事始詣遼東時作此書與茂齊)
　　　　(時人誤謂吕仲悌與先君書李善文選註云/二說不同故題云景真而書曰安李周翰云)
　　　　(晉紀國史實有所憑紹之家集未足可據時/紹以太祖惡安之書又安與康同誅懼時所)
　　　　(疾故移此書於景真考其始末是安所作故/以安為定鼎按此書絶與安被誣見逐之事)
　　　　(意義無沙而所稱吾子榮耀眩其前豔色餌/其後諸語以擬康頗為不倫且蕃自有答趙)
　　　　(至書與前書意義頗大相/應晉書作至與蕃者為是)
安白昔李叟入秦及闗而歎梁生適越登嶽長謡夫以
嘉遁之舉猶懷戀恨况乎不得巳者哉惟别之後離羣
獨逝背榮宴辭倫好經迥路涉沙漠鳴雞戒旦則飄爾
晨征日薄西山則馬首靡託尋厯曲阻則沉思紆結乘
髙逺眺則山川悠隔或乃廻飈狂厲白日寢光﨑嶇交
錯陵隰相望徘徊九皋之内慷慨重阜之巔進無所依
退無所據涉澤求谿披榛覔路嘯詠溝渠良不可度斯
亦行路之艱難然非吾心之所懼也至若蘭茝傾頓桂
林移植根萌未樹牙淺絃急常恐風波潛駭危機宻發
斯所以怵惕於長衢按轡而歎息者也又北土之性難
以托根投人夜光鮮不按劍今將植橘柚於𤣥朔蔕華
藕於修陵表龍章於裸壤奏韶武於聾俗固難以取貴
矣夫物不我貴則莫之與莫之與則傷之者至矣飄颻
逺遊之士託身無人之鄉總轡遐路則有前言之艱懸
鞍陋宇則有後慮之戒朝霞啟暉則身疲於遄征太陽
戢曜則情劬於夕惕肆目平隰則遼廓而無覩極聽脩
原則掩寂而無聞吁其悲矣心傷悴矣然後乃知步驟
之士不足為貴也若乃顧景中原憤氣雲踊哀物悼世
激情風烈龍睇大野虎嘯六合猛氣紛紜雄心四據思
躡雲梯横奮八極披艱掃穢蕩海夷岳蹴崐崘使西倒
蹋太山令東覆平滌九區恢維宇宙斯亦吾人之鄙願
也時不我與垂翼逺逝鋒距靡加翅翮摧屈自非知命
誰能不憤悒者哉吾子殖根芳苑濯秀清流布葉華崖
飛藻雲肆俯據潛龍之淵仰蔭棲鳳之林榮曜眩其前
豔色餌其後良儔交其左聲名馳其右翺翔倫黨之間
弄姿帷房之裏從容顧眄綽有餘裕俯仰吟嘯自以為
得志矣豈能與吾同大丈夫之憂樂者哉去矣嵇生永
離隔矣焭焭飄寄臨沙漠矣悠悠三千路難涉矣攜手
之期邈無日矣思心彌結誰云釋矣無金玉爾音而有
遐心身雖胡越意存斷金各敬爾儀敦履璞沈繁華流
蕩君子弗欽臨書恨然知復何云(文選風逝晉書作遊/飈作  﨑嶇作徙倚)
(常恐作每恐蔕作榮武作舞淹寂作掩寂誰作孰臨書/恨然作臨紙意結  恢維一作恢廓翅翮一作六翮)
　　嵇蕃(字茂齊康兄/子太子舍人)
　　　答趙景真書
登山逺望覩􁪡􁨋以成憤䇿杖廣澤瞻長波以增悲遊
盻春圃情有秋林之悴濯足夏流心懷冬冰之慘對榮
宴而不樂臨清觴而無歡今足下琬琰之朴未剖而求
光時之價騏驥之足未攄而希絶景之功心銳而動淺
望速而應遲故有企佇之懷爾夫處静不悶古人所貴
窮而不濫君子之美故顔生居陋不改其樂孔父困陳
絃歌不廢幸吾子思𢎞逺理合道自榮將與足下交伯
成於窮野結箕山於蓬屋侣范生於海濵儔黄綺於商
岳憑輕雲以絶馳遊曠蕩以自足雖不齊足下之所樂
亦吾心之所願也(藝文/類聚)
　　嵇喜(字公穆康兄仕/揚州刺史宗正)
　　　嵇康傳(嵇氏/譜)
家世儒學少有儶才曠邁不羣髙亮任性不修名譽寛
簡有大量學不師授愽洽多聞長而好老莊之業恬静
無欲性好服食常採御上藥善屬文論彈琴詠詩自足
于懷抱之中以為神仙者稟之自然非積學所致至於
導養得理以盡性命若安期彭祖之倫可以善求而得
也著養生篇知自厚者所以喪其所生其求益者必失
其性超然獨達遂放世事縱意於塵埃之表撰録上古
以來聖賢隠逸遁心遺名者集為傳贊自混沌至於管
寧凡百一十有九人蓋求之於宇宙之内而發之乎千
載之外者矣故人世莫得而名焉
　　嵇紹(字延祖康子厯侍中惠帝/蕩陰之敗以身捍帝被害)
　　　太尉陳準諡駁(紹元康時領國子博士太尉廣/陵公陳準薨太常奏諡議駁事)
　　　　(雖不從朝/廷憚焉)
諡號所以垂之不朽大行受大名細行受細名文武顯
於功徳靈厲表于闇蔽自頃禮官協情諡不依本準諡
為過宜謚曰謬
　　　司空張華復爵駮(華為趙王倫所誅及惠帝復/阼議復其爵紹為侍中駮)
臣之事君當除煩去惑華厯位内外雖粗有善事然闔
棺之責著于逺近兆禍始亂華實為之故鄭討幽公之
亂斵子家之棺魯戮隠罪終篇貶翬未忍重戮事巳𢎞
矣謂不宜復其爵位理其無罪
　　　上惠帝反正疏
臣聞改前轍者則車不傾革往蔽者則政不爽太乙統
於元首百司役於多士故周文興於上成康穆於下也
存不忘亡易之善義願陛下無忘金墉大司馬無忘潁
上大將軍無忘黄橋則禍亂之萌無由而兆矣
　　　諫齊王同書(同既輔政大脩第舍驕奢滋甚紹/書諫冏雖謙順報之卒不能用)
夏禹以卑室稱美唐虞以茅茨顯德豐屋蔀家無益危
亡竊承毁敗大樂以廣第舎興造功力為三王立宅此
豈今日之先急哉今大事始定萬姓顒顒成待覆潤宜
省起造之煩深思謙損之理復主之勲不可棄矣矢石
之殆不可忘也(並晉/書)
　　　趙至敘(世說/注)
至字景真代郡人漢末其祖流宕客緱氏令新之官至
年十二與母共道傍看母曰汝先世非㣲賤家也汝後
能如此不至曰可爾耳歸便就師誦書蚤聞父耕叱牛
聲釋書而泣師問之答曰自傷不能致榮華而使老父
不免勤苦年十四入太學觀時先君在學寫石經古文
事訖去遂隨車問先君姓名先君曰年少何以問我至
曰觀君風器非常故問耳先君具告之至年十五陽病
數數狂走五里三里為家追得又灸身體十數處年十
六遂亡命徑至洛陽求索先君不得至鄴沛國史仲和
是魏領軍史渙孫也至便依之遂名翼字陽和先君到
鄴至具道太學中事便逐先君歸山陽經年至長七尺
三寸潔白黑髪赤唇明目鬢鬚不多閒詳安諦體若不
勝衣先君嘗謂之曰卿頭小而銳瞳子白黑分明視瞻
停諦有白起風至論議清辯有從横才然亦不以自長
也孟元基辟為遼東從事在郡斷九獄見稱清當常自
痛棄親逺游母亡不見吐血發病服未竟而亡(世說/注)
　　嵇含(字君道蕃子厯襄城太守/為荆州司馬郭勵所殺)
　　　莊周弔文(𢎞農王粹以貴公子尚主館宇甚盛/圖莊周於室使含為讚含援筆為弔)
　　　　(文文不加/㸃  并敘)
帝壻王𢎞逺華池豐屋廣延賢彦圗莊生垂綸之象記
先達辭聘之事畫真人於刻桷之室載退士於進趣之
堂可謂託非其所可弔不可讚也其辭曰
邁矣莊周天縱特放大塊授其生自然資其量器虚神
清窮𤣥極曠人偽俗季真風既散野無訟屈之聲朝有
爭寵之歎上下相陵長幼失貫於是借𤣥虚以助溺引
道德以自奬戸詠恬曠之辭家畫老莊之象今王生沉
淪名利身尚帝女連耀三光有出無處池非巖石之溜
宅非茅茨之宇馳屈産於皇衢畫兹象其焉取嗟乎先
生髙蹟何局生處巖岫之居死寄彫楹之屋託非其所
沒有餘辱悼大道之湮晦遂含悲而吐曲(晉書/)
　　　上長沙王乂增置掾屬議(乂從之乃增/郎及令史)
昔魏武每有軍增置掾屬尚書令陳矯以有軍事亦奏
增郎况今都官中騎三曹晝出督戰夜還理事一人兩
役内外廢乏含謂各有主帥委之大將軍不宜復令臺
寮雜與其間(杜氏通典養書鈔與芈平書/處士生厮  門拔羣特立)
　　　木弓銘(初學/記)
烏號之樸豐條足理弦弧走括截飛駭止射隼髙墉出
必有擬既用禦侮亦以招士
　　　菊花銘
煌煌丹菊暮秋彌榮璇㽔圓秀翠葉紫莖詵詵神仙徒
飡落英親尊是御永祚延齡(藝文御/覽合)
　　　娱蜡賦序
𤣥象運而寒暑交節㑹至而萬物遷天地之化固以不
停况於人道之不變乎是以百年憂喜相參能達要終
之數悟生生之宜者百世不週其人大蜡之夕雖天下
同有至攜金蘭以齊聲利貴得意以遺榮勢孰我尚哉
(並藝/文)
　　　困熱賦序(一作困暑/太平御覽)
夫閏於夏則崇暑在冬則增寒永熙元年閏在仲夏三
伏之節始奏商秋之辰未期余以下里貧生居室卑陋
小巷不來清風短簾不足增蔭外困流汗内懷煩暎歎
彼夏屋之士口饜珍味體逸髙廓竝天而寒暑殊同世
而憂樂異(小一作湫簾/作廡增作美)
　　　祖道賦序
祖之在於俗尚矣自天子至庶人莫不咸用有漢卜日
丙午魏氏擇其丁未至于大晉則祖孟月之酉日各因
其行運三代固不同雖共奉祖莫識祖之所由興也說
文祈請道神謂之祖有事於道者吉㐫皆名君子行役
則列之于中路喪者將遷則稱名于階庭或云百葉逺
祖名諡凋滅墳塋不復存其銘表游魂不得托於廟祧
智者故以嵗初良辰肇建華葢揚綵旗將欲招靈爽於
今夕庶衆祖之來憑葢有兩端俯歎壯觀乃述而賦之
(初學記祖諡一作皆葢一作揮采一作朱字宋書引此/序作合  賦葢佚嵇字誤含為合又佚道  也藝文作)
(社賦祖/竝作社)
　　　白首賦序
余年二十七始有白髮生於左鬢斯乃衰悴之標證棄
捐之大漸也蒲衣幼齒作弼夏后漢之賈鄧弱冠從政
獨以垂立之年白首無聞壯志衂於蕪塗忠貞抗於棘
路覩將衰而有川上之感觀趣舎而抱慷慨之歎(竝藝/文)
　　　羽扇賦序
在吴楚之士多執鶴翼以為扇雖曰出自南鄙而可以
遏陽隔暑昔秦之兼趙取其冕服以付臣工晉之附吴
亦遷其羽扇御于上國(北堂/書鈔)
　　　八磨賦序
外兄劉景宣作為磨竒巧特異䇿一牛之任轉八磨之
重因賦之
　　　雞賦序
余庭有栖雞而一雄最武常憑梯升栖守時告晨未嘗
有殆
　　　遇䘍賦序
元康二年七月七日余中夜遇䘍客有戲余者曰俗諺
云過滿百為䘍所螫斯言信哉雖内省不疚而逢此害
喟然而歎遂作賦(並御/覽)
　　　孤黍賦序
余慎終屋之南榮有孤黍生焉因泥之濕遭雨之潤宿
昔牙蘗滋茂甚速塗燥根淺忽然萎隕深感此黍不韜
種以待時貪榮棄本寄身非所自取彫枯不亦宜乎
　　　長生樹賦序
余嬰丁閔㐫靡所定居老母垂聖善之訓以為生事愛
敬沒則無改宜居墓次瞻奉威靈兼覽藝文可以不殞
先軌祗奉慈令遂家于墳左掃除壇封種植松栢松栢
之下不滋非類之草猥有長生育于域内豈老母至行
表徴於嘉木哉(並藝文秋朝生暮落樹賦序草/木春榮  悴此樹朝生暮落)
　　　槐香賦序(一作嵇康/懐香賦序)
余以太簇之月登于厯山之陽仰眺崇巒俯視幽坂乃
覩槐香生蒙楚之間曾見斯草葅于廣夏之庭或披帝
王之圗怪其遐棄遂遷樹于中堂華麗則殊彩阿那芳
實則可以藏書又感其棄本高崖委身階庭似傅說顯
殷四叟歸漢故因事義賦之(葅一作植末句/故因實制名)
　　　宜男花序
宜男花者世有之久矣多殖幽皋曲隰之側或華林𤣥
圃非衡門蓬宇所宜序也(並太平御覽𤓰又𤓰賦/序世云三芝  處一焉)
　　　寒食散賦序(藝文/)
余晚有男兒既生十朔得吐下積日羸困危殆決意與
寒食散未至三旬幾於平復
　　　集(書鈔/)
李方治為撫軍長史余為從事中郎常隨撫軍時天
熱露坐有頃雨降李不張油幔(又含集云晝則負筆/而耨昬則帶經而息)
　　溫羨(字長卿太原祁人歴吏部尚書以從駕/功封大陵縣公懷帝時遷開府領司徒)
　　　張華議復官駁(華被誅齊王冏建議欲復其官/論者或以為非羨為吏部尚書)
　　　　(駁之華/竟復爵)
自天子以下爭臣各有差不得歸罪於一人也故晏子
曰為巳死亡非其親昵誰能任之里克之殺二庶陳乞
之立陽生漢朝之誅諸吕皆積年之後乃得立事未有
事主見存而得行其志於數月之内者也式乾之㑹張
華獨見上宰不和不能承風贊善望其指麾從命不亦
難乎况今皇后譛害其子内難不預禮非所在且后體
齊於帝尊同皇極罪在枉子事不為逆義非所討今以
華不能廢枉子之后與趙盾不討殺君之賊同而貶責
之於義不經通也(晉書/)
　　王讚(字正長義陽人博學有俊/才辟司空掾厯散騎侍郎)
　　　梨樹頌(并序/)
太康十一年梨樹四枝與中枝合生于囿皇太子令侍
中頌之
嘉禾時生瑞我皇祚脩榦外揚隆枝内附翊翊皇儲克
光其敬神啟其和人隆其盛降自𤣥圃合體速性時惟
令月躬親北林樂在同人如蘭如金木之期應乃同其
心同心之生啓自神明在心斯動於言斯形先民有則
稱詩表情惟永作歌以休厥靈(藝文/)
　　　皇太子誄
於明聖晉仰統天緒易以明險簡以識阻(毛詩古/音考)
　　棗據(字道彦潁川長社/人厯太子中庶子)
　　　表志賦序
據忝職門下在帷幄之末與羣士敘齊登玉階侍日月
久矣出為冀州刺史犬馬戀主既有㣲情且志之所存
不能無言因而賦之
　　文立(字廣休巴郡臨江人仕蜀尚書/入晉厯遷衛尉  此下並蜀)
　　　上武帝辭職表(立泰始中拜太子/中庶子表辭不許)
伏惟皇太子春秋美茂盛德日新始建幼志誕陟大繇
猶朝日初暉良寶耀璞侍從之臣宜簡俊乂妙選賢彦
使視觀則覩禮容棣棣之則聽納當受嘉話駭耳之言
静應道軌動有所采佐清初陽緝熙天光其任至重聖
王詳擇終非糞朽能可堪任臣聞之人臣之道量力受
命其所不諧得以誠聞
　　　　武帝詔報
古人稱與田蘇游非舊德乎
　　　敘用蜀大臣後表
故蜀大臣及盡忠使事者子孫雖仕郡國或有不才同
之齊民為劇又諸葛亮蔣琬費禕等子孫流徒中畿各
宜量才敘用以慰巴蜀之心傾吳人之望
　　　辭散騎常侍疏
臣子之心願從疏以求昵凡在人情貪從幽以致明斯
實物性賢愚所同臣者何人能無此懷誠自審量邊荒
遺燼犬馬老甚非左右機納之器臣雖至愚處之何顔
　　　　武帝詔報
常伯之職簡才而授何謙虚也(並華陽/國志)
　　李宻(字令伯犍為武陽人蜀太/子洗馬入晉厯漢中太守)
　　　陳情表(宻少亊祖母以孝閒仕蜀為郎蜀平泰/始初詔徴為太子洗馬宻不應命上表)
　　　　(陳情武帝覽表曰宻不空有名也乃停/召  見文選華陽國志作書晉書作疏)
臣宻言臣以險釁夙遭閔㐫生孩六月慈父見背行年
四嵗舅奪母志祖母劉愍臣孤弱躬親撫養臣多疾病
九嵗不行零丁孤苦至于成立既無伯叔終鮮兄弟門
衰祚薄晩有兒息外無期功彊近之親内無應門五尺
之僮煢煢獨立形影相弔而劉夙嬰疾病常在牀蓐臣
侍湯藥未曾廢離逮奉聖朝沐浴清化前太守臣逵察
臣孝㢘後刺史臣榮舉臣秀才臣以供養無主辭不赴
㑹詔書特下拜臣郎中尋蒙國恩除臣洗馬猥以㣲賤
當侍東宫非臣隕首所能上報臣具以表聞辭不就職
詔書切峻責臣逋慢郡縣逼迫催臣上道州司臨門急
於星火臣欲奉詔奔馳則劉病日篤欲茍順私情則告
訴不許臣之進退實為狼狽伏惟聖朝以孝治天下凡
在故老猶䝉矜育况臣孤苦特為尤甚且臣少仕偽朝
厯職郎署本圖宦達不矜名節今臣亡國賤俘至微至
陋過䝉拔擢寵命優渥豈敢盤桓有所希冀但以劉日
薄西山氣息奄奄人命危淺朝不慮夕臣無祖母無以
至今日祖母無臣無以終餘年母孫二人更相為命是
以區區不能廢逺臣宻今年四十有四祖母劉今年九
十有六是臣盡節於陛下之日長報劉之日短也烏鳥
私情願乞終養臣之辛苦非獨蜀之人士及二州牧伯
所見明知皇天后土實所共鑒願陛下矜愍愚誠聽臣
㣲志庶劉僥倖保卒餘年臣生當隕首死當結草臣不
勝犬馬怖懼之情謹拜表以聞(文選立獨立華陽國志/作孑  夙嬰作蚤嬰矜)
(育作矜愍辭㑹作辭命過䝉作猥䝉臣無以終餘年作/臣亦無以終餘年不能作不敢非獨作非徒報劉之日)
(短作報養劉之日短伯躬親晉書作躬見臣多疾病作/臣少多疾病叔伯作  叔未曽作未嘗逮作自㑹作命)
(詔書作明詔矜育作矜䘏特為尤甚作尫羸之極優渥/作殊私不能廢逺作不敢棄逺報劉作而報劉非獨作)
(非但所見明知作之所明知共鑑作覽見願陛下/作伏願陛下隕首作隕身  偽朝佛經引作荒朝)
　　　舉夀良表(良字文淑成都人厯秦國/内史宻表徵為黄門侍郎)
二州人士零頽才彦凌遲無復厠豫綱紀後進慰寧遐
外者良公朝英特二州之望宜見超予紹繼立後
　　　與中山王牋(宻為河内温縣令中山王過縣欲/求芻茭薪蒸宻引牋自後諸王過)
　　　　(不敢/有煩)
髙祖過沛賓禮老幼桑梓之供一無煩擾伏惟明王孝
思惟則動識先戒本國望風式歌且舞誅求之碎所未
聞命(並華陽/國志)
　　　與人書(宻為温令憎疾從事嘗與人書/從事白司隸以宻清慎弗劾也)
慶父不死魯難未巳(晉書/)
　　李興(宻之子一名安字儶石/有文才為劉𢎞叅軍)
　　　諸葛亮故宅碣文(永興中鎮南將軍劉𢎞至隆/中觀亮故宅立碣表閭命太)
　　　　(傅掾犍為/李興為文)
天子命我于沔之陽聴鼓鞞而永思庶先哲之遺光登
隆山以逺望軾諸葛之故鄉葢神物應機大器無方通
人靡滯大德不常故谷風發而騶虞嘯雲雷升而潛鱗
驤摯解褐於三聘尼得招而褰裳管豹變於受命貢感
激以回莊異徐生之摘寶釋卧龍於深藏偉劉氏之傾
蓋嘉吾子之周行夫有知己之主則有竭命之良固所
以三分我漢鼎跨帶我邊荒抗衡我北面馳騁我魏疆
者也英哉吾子獨含天靈豈神之祗豈人之精何思之
深何德之清異世通夢恨不同生推子八陣不在孫吴
木牛之竒則亦般模神弩之功一何㣲妙千井齊甃又
何祕要昔在顛夭有名無迹孰若吾儕良籌妙畫臧文
既没以言見稱又未若子言行並徵夷吾反坫樂毅不
終奚比於爾明哲守沖臨終受寄讓過許由負扆莅事
民言不流刑中於鄭教美於魯蜀民知恥河渭安堵匪
皋則伊寧彼管晏豈徒聖宣慷慨屢歎昔爾之隠卜惟
此宅仁智所處能無規廓日居月諸時殞其夕誰能不
歿貴有遺格惟子之勲移風來世詠歌餘典懦夫將厲
遐哉邈矣厥規卓矣凡若吾子難可究已疇昔之乖萬
里殊塗今我來思覿爾故墟漢髙歸魂於豐沛太公五
世而反周想魍魉以髣髴冀影響之有餘魂而有靈豈
其識諸(王隠/蜀記)
　　陳夀(字承祚巴西安漢人仕蜀觀閣/令史厯晉太子傅兼散騎常侍)
　　　進諸葛氏集表(夀入晉除佐著作郎出補陽平/令撰蜀相諸葛亮集奏之  本)
　　　　(傳亮言教書奏多/可觀别為一集)
諸葛氏集目録
　　　開府作牧第一　　　權制第二
　　　南征第三　　　　　北出第四
　　　計算第五　　　　　訓厲第六
　　　綜覈上第七　　　　綜覈下第八
　　　雜言上第九　　　　雜言下第十
　　　貴和第十一　　　　兵要第十二
　　　傳運第十三　　　　與孫權書第十四
　　　與諸葛瑾書第十五　與孟達書第十六
　　　廢李平第十七　　　法撿上第十八
　　　法撿下第十九　　　科令上第二十
　　　科令下第二十一　　軍令上第二十二
　　　軍令中第二十三　　軍令下第二十四
　　右二十四篇凡十萬四千一百一十二字
臣夀等言臣前在著作郎侍中領中書監濟北侯臣荀
朂中書令闗内侯臣和嶠奏使臣定故蜀丞相諸葛亮
故事亮毗佐危國負阻不賔然猶存録其言恥善有遺
誠是大晉光明至德澤被無疆自古以來未之有倫也
輒刪除複重隨類相從凡為二十四篇篇名如右亮少
有逸羣之才英霸之器身長八尺容貌甚偉時人異焉
遭漢末擾亂隨叔父𤣥避難荆州躬耕于野不求聞達
時左將軍劉備以亮有殊量乃三顧亮於草廬之中亮
深謂備雄姿傑出遂解帶寫誠厚相結納及魏武帝南
征荆州劉琮舉州委質而備失勢衆寡無立錐之地亮
時年二十七乃建竒策身使孫權求援吴㑹權既宿服
仰備又覩亮竒雅甚敬重之即遣兵三萬人以助備備
得用與武帝交戰大破其軍乘勝克捷江南悉平後備
又西取益州益州既定以亮為軍師將軍備稱尊號拜
亮為丞相録尚書事及備殂沒嗣子幼弱事無巨細亮
皆專之於是外連東吴内平南越立法施度整理戎旅
工械技巧物究其極科教嚴明賞罰必信無惡不懲無
善不顯至於吏不容姧人懷自厲道不拾遺彊不侵弱
風化肅然也當此之時亮之素志進欲龍驤虎視苞括
四海退欲跨陵邊疆震蕩宇内又自以為無身之日則
未有能蹈涉中原抗衡上國者是以用兵不戢屢耀其
武然亮才於治戎為長竒謀為短理民之幹優於將略
而所與對敵或值人傑加衆寡不侔攻守異體故雖連
年動衆未能有克昔蕭何薦韓信管仲舉王子城父皆
忖已之長未能兼有故也亮之器能政理抑亦管蕭之
亞匹也而時之名將無成父韓信故使功業陵遲大義
不及邪葢天命有歸不可以智力爭也青龍二年春亮
帥衆出武功分兵屯田為久駐之基其秋病卒黎庶追
思以為口實至今梁益之民咨述亮者言猶在耳雖甘
棠之詠召公鄭人之歌子産無以逺譬也孟軻有云以
逸道使民雖勞不怨以生道殺人雖死不忿信矣論者
或怪亮文彩不豔而過於丁寧周至臣愚以為咎繇大
賢也周公聖人也考之尚書咎繇之謨略而雅周公之
誥煩而悉何則咎繇與舜禹共談周公與羣下矢誓故
也亮所與言盡衆人凡士故其文指不得及逺也然其
聲教遺言皆經事綜物公誠之心形于文墨足以知其
人之意理而有補於當世伏惟陛下邁蹤古聖蕩然無
忌故雖敵國誹謗之言咸肆其辭而無所革諱所以明
大通之道也謹錄寫上詣著作臣夀誠惶誠恐頓首頓
首死罪死罪泰始十年二月一日癸巳平陽侯相臣陳
夀上(三國/志)
　　郭沖
　　　諸葛亮五事(王隠蜀記云晉初扶風王駿鎮闗/中司馬高平劉寶長史滎陽桓隰)
　　　　(諸官屬士大夫共論諸葛亮于時譚者多譏/亮託身非所勞困蜀民力小謀大不能度德)
　　　　(量力金城郭沖以為亮權智英略有踰管晏/功業未濟論者惑焉條亮五事隠沒不聞於)
　　　　(世者寶等亦不能復難扶風王慨然善沖之/言  裴松之蜀志注駮難皆以為乖剌虚引)
亮刑法峻急刻剝百姓自君子小人咸懷怨歎法正諫
曰昔髙祖入闗約法三章秦民知德今君假借威力跨
據一州初有其國未垂惠撫且客主之義宜相降下願
緩刑弛禁以慰其望亮答曰君知其一未知其二秦以
無道政苛民怨匹夫大呼天下土崩髙祖因之可以𢎞
濟劉璋暗弱自焉巳來有累世之恩文法羈縻互相承
奉德政不舉威刑不肅蜀土人士專權自恣君臣之道
漸以陵替寵之以位位極則賤順之以恩恩竭則慢所
以致弊寔由於此吾今威之以法法行則知恩限之以
爵爵加則知榮滎恩並濟上下有節為治之要於斯而
著
　　　二事
曹公遣刺客見劉備方得交接開論伐魏形勢甚合備
計稍欲親近刺者尚未得便㑹既而亮入魏客神色失
措亮因而察之亦知非常人須臾客如厠備謂亮曰向
得竒士足以助君補益亮問所在備曰起者其人也亮
徐歎曰觀客色動而神懼視低而忤數姧形外漏邪心
内藏必曹氏刺客也追之巳越墻而走
　　　三事
亮屯于陽平遣魏延諸軍并兵東下亮惟留萬人守城
晉宣帝率二十萬衆拒亮而與延軍錯道徑至前當亮
六十里所偵候白宣帝說亮在城中兵少力弱亮亦知
宣帝垂至巳與相逼欲前赴延軍相去又逺囘迹反追
勢不相及將士失色莫知其計亮意氣自若勅軍中皆
卧旗息鼓不得妄出菴幔又令大開四城門埽地却灑
宣帝常謂亮持重而猥見勢弱疑其有伏兵於是引軍
北趣山明日食時亮謂參佐拊手大笑曰司馬懿必謂
吾怯將有彊伏循山走矣候邏還白如亮所言宣帝後
知深以為恨(鼎按沖晉臣不應稱晉宣/帝亦不宜斥名司馬懿)
　　　四事
亮出祁山隴西南安二郡應時降圍天水拔冀城虜姜
維驅略士女數千人還蜀人皆賀亮亮顔色愀然有戚
容謝曰普天之人莫非漢民國家威力未舉使百姓困
于豺狼之吻一夫有死皆亮之罪以此相賀能不為愧
於是蜀人咸知亮有吞魏之志非惟拓境而已
　　　五事
魏明帝自征蜀幸長安遣宣王督張郃諸軍雍涼勁卒
三十餘萬潛軍宻進規向劍閣亮時在祁山旌旗利器
守在險要十二更下在者八萬時魏軍始陳幡兵適交
參佐咸以賊衆强盛非力所制宜權停下兵一月以并
聲勢亮曰吾統武行師以大信為本得原失信古人所
惜去者束裝以待期妻子鶴望而計日雖臨征難義所
不廢皆催遣令去於是去者感悅願畱一戰住者憤踊
思致死命相謂曰諸葛公之恩死猶不報也臨戰之日
莫不㧞刃爭先以一當十殺張郃郤宣王一戰大剋此
信之由也
　　安慮(字仲元/)
　　　使蜀弔孔明文(王隠/晉書)
適子之墓㝠漠無聲廟堂猶在松栢冬青遐哉邈矣長
游幽㝠
　　譙熙
　　　上武帝辭賜奏(譙周入晉為散騎常侍卒詔曰/朕甚悼之賜朝服一具衣一襲)
　　　　(錢十五萬周息熙上言/詔曰還衣服給棺直)
周臨終屬熙曰久抱疾未曾朝見若國恩賜朝服衣物
者勿以加身當還舊墓道險行難豫作輕棺殯斂已畢
上還所賜(晉陽/秋)
　　李通
　　　譙周像頌(益州刺史董榮圗畵周像/於州學命從事李通為頌)
抑抑譙矦好古述儒寶道懷真鑒世盈虚雅名美迹終
始是書我后欽賢無言不譽攀諸前哲丹青是圗嗟爾
來葉鑒兹顯模(益部耆/舊傳)
　　范頵(梁州大中/正尚書郎)
　　　上陳夀三國志表(夀除著作郎撰三國志時稱/其善敘事有良史之才元康)
　　　　(七年卒頵等表上詔下河/南尹洛陽令就家寫其書)
昔漢武帝詔曰司馬相如病甚可遣悉取其書使者得
其遺書言封禪事天子異焉臣等按故治書侍御史陳
夀作三國志辭多勸誡明乎得失有益風化雖文豔不
若相如而質直過之願垂採錄(晉書/)
　
　
　
　西晉文紀巻十八
欽定四庫全書
　西晉文紀巻十九　　　　明　梅鼎祚　編
西晉(十九/)
　　郭欽
　　　上武帝徙戎疏(泰始七年單于劉猛背叛後漸/為邊患侍御史郭欽上疏)
戎狄彊獷厯古為患魏初人寡西北諸郡皆為戎居今
雖服從若百年之後有風塵之警胡騎自平陽上黨不
三日而至孟津北地西河太原馮翊安定上郡盡為狄
庭矣宜及平吴之威謀臣猛將之略出北地西河安定復
上郡實馮翊於平陽巳北諸縣募取死罪徙三河三魏
見士四萬家以充之裔不亂華漸徙平陽𢎞農魏郡京
兆上黨雜胡峻四夷出入之防明先王荒服之制萬世
之長策也
　　江統(字應元陳留圉人襲祖㽔爵亢父男厯散/騎常侍領國子博士永嘉避難卒于成皋)
　　　徙戎論(惠帝時闗隴屢為氐羌所擾統深惟四/夷亂華宜杜其萌乃作徙戎論帝不能)
　　　　(用未及十年而五胡/雲擾皆服其深識)
夫夷蠻戎狄謂之四海九服之制地在要荒春秋之義
内諸夏而外夷狄以其言語不通贄幣不同法俗詭異
種類乖殊或居絶域之外山河之表﨑嶇川谷阻險之
地與中國壤斷土隔不相侵涉賦役不及正朔不加故
曰天子有道守在四夷禹平九土而西戎即敘其性氣
貪婪㐫悍不仁四夷之中戎狄為甚弱則畏服彊則侵
叛雖有賢聖之世大德之君咸未能以通化率導而以
恩德柔懷也當其彊也以殷之髙宗而憊於鬼方有周
文王而患昆夷獫狁髙祖困于白登孝文軍於霸上及
其弱也周公來九譯之貢中宗納單于之朝以元成之
㣲而猶四夷賔服此其已然之效也故匈奴求守邊
塞而侯應陳其不可單于屈膝未央蕭望之議以不臣
是以有道之君牧夷狄也惟以待之有備禦之有常雖
稽顙執贄而邊城不弛固守為冦賊彊暴而兵甲不加
逺征期令境内獲安疆場不侵而已及至周室失統諸
侯專征以大兼小轉相殘滅封疆不固而利害異心戎
狄乘間得入中國或招誘安撫以為巳用故申繒之禍
顛覆宗周襄公要秦遽興姜戎當春秋時義渠大荔
居秦晉之域陸渾陰戎處伊洛之間鄋瞞之屬害及濟
東侵入齊宋陵虐邢衛南夷與北狄交侵中國不絶若
綫齊桓攘之存亡繼絶北伐山戎以開燕路故仲尼稱
管仲之力嘉左衽之功逮至春秋之末戰國方盛楚吞
蠻氐晉翦陸渾趙武胡服開榆中之地秦雄咸陽滅義
渠之等始皇之并天下也南兼百越北走匈奴五嶺長
城戎卒億計雖師役煩殷寇賊横暴然一世之功戎虜
奔却當時中國無復四夷也漢興而都長安闗中之郡
號曰三輔禹貢雍州宗周豐鎬之舊也及至王莽之敗
赤眉因之西都荒毁百姓流亡建武中以馬援領隴西
太守討叛羌徙其餘種於闗中居馮翊河東空地而與
華人雜處數嵗之後族類蕃息既恃其肥彊且苦漢人
侵之永初之元騎都尉王𢎞使西域發調羌氐以為行
衞於是羣羌奔駭互相扇動二州之戎一時俱發覆沒
將守屠破城邑鄧騭之征棄甲委兵輿尸喪師前後相
繼諸戎遂熾至於南入蜀漢東掠趙魏唐突軹闗侵及
河内及遣北軍中候朱寵將五營士於孟津距羌十年
之中夷夏俱斃任尚馬賢僅乃克之此所以為害深重
累年不定者雖由禦者之無方將非其才亦豈不以冦
發心腹害起肘腋疢篤難療瘡大遲愈之故哉自此之
後餘燼不盡小有際㑹輒復侵叛馬賢狃􁇜終於覆敗
段熲臨衝自西徂東雍州之戎常為國患中世之寇惟
此為大漢末之亂闗中殘滅魏興之初與蜀分隔疆場
之戎一彼一此魏武皇帝令將軍夏侯妙才討叛氐阿
貴千萬等後因拔棄漢中遂徙武都之種於秦川欲以
弱寇彊國扞禦蜀虜此葢權宜之計一時之勢非所以
為萬世之利也今者當之已受其弊矣夫闗中土沃物
豐厥土上上加以涇渭之流溉其舄鹵鄭國白渠灌浸
相通黍稷之饒畝號一鍾百姓謡詠其殷實帝王之都
每以為居未聞戎狄宜在此土也非我族類其心必異
戎狄志態不與華同而因其衰弊遷之畿服士庶翫習
侮其輕弱使其怨恨之氣毒於骨髓至於蕃育衆盛則
坐生其心以貪悍之性挾憤怒之情候隙乘便輒為横
逆而居封域之内無障塞之隔掩不備之人收散野之
積故能為禍滋蔓暴害不測此必然之勢巳驗之事也
當今之宜宜及兵威方盛衆事未罷徙馮翊北地新平
安定界内諸羌著先零罕开析支之地徙扶風始平京
兆之氐出還隴右著陰平武都之界廩其道路之糧令
足自致各附本種反其舊土使屬國撫夷就安集之戎
晉不雜並得其所上合徃古即敘之義下為盛世永久
之規縱有猾夏之心風塵之警則絶逺中國隔閡山河
雖為寇暴所害不廣是以充國子明能以數萬之衆制
羣羌之命有征無戰全軍獨剋雖有謀謨深計廟勝逺
圖豈不以華夷異處戎夏區别要塞易守之故得成其
功也哉難者曰方今闗中之禍暴兵二載征戍之勞老
師十萬水旱之害荐饑累荒疫癘之菑札瘥夭昬凶逆
既戮悔惡初附且款且畏咸懷危懼百姓愁苦異人同
慮望寧息之有期若枯旱之思雨露誠宜鎮之以安豫
而子方欲作役起徒興功造事使疲悴之衆徙自猜之
寇以無榖之人遷乏食之虜恐勢盡力屈緒業不卒羌
戎離散心不可一前害未及弭而後變復横出矣答曰
羌戎狡猾擅相號署攻城野戰傷害牧守連兵聚衆載
離寒暑矣而今異類瓦解同種土崩老幼繫虜丁壯降
散禽離獸迸不能相一子以此等尚挾餘資悔惡反善
懷我德惠而來柔附乎將勢窮道盡智力俱困懼我兵
誅以至於此乎曰無有餘力勢窮道盡故也然則我能
制其短長之命而令其進退由己矣夫樂其業者不易
事安其居者無遷志方其自疑危懼畏怖促遽故可制
以兵威使之左右無違也迨其死亡散流離逷未鳩與
闗中之人戸皆為讐故可遐遷逺處令其心不懷土也
夫聖賢之謀事也為之於未有理之於未亂道不著而
平德不顯而成其次則能轉禍為福因敗為功值困必
濟遇否能通今子遭弊事之終而不圗更制之始愛易
轍之勤而得覆車之軌何哉且闗中之人百餘萬口率
其少多戎狄居半處之與遷必須口實若有窮乏糝粒
不繼者故當仰闗中之穀以全其生生之計必無擠於
溝壑而不為侵掠之害也今我遷之傳食而至附其種
族自使相贍而秦地之人得其半穀此為濟行者以廩
糧遺居者以積倉寛闗中之逼去盜賊之原除旦夕之
損建終年之益若憚蹔舉之小勞而忘永逸之𢎞策惜
日月之煩苦而遺累世之寇敵非所謂能開物成務創
業垂統崇基拓蹟謀及子孫者也并州之胡本實匈奴
桀惡之寇也漢宣之世凍餒殘破國内五裂後合為二
呼韓邪遂衰弱孤危不能自存依阻塞下委質柔服建
武中南單于復求降附遂令入塞居於漠南數世之後
亦輒叛戾故何煕梁覲戎車屢征中平中以黄巾賊起
發調其兵部衆不從而殺羌渠由是於彌扶羅求助於
漢以討其賊仍值世喪亂遂乘興而作鹵掠趙魏寇至
河南建安中又使右賢王去卑誘質呼厨泉聽其部落
散居六郡咸熙之際以一部太彊分為三率泰始之初
又增為四於是劉猛内叛連結外虜近者郝散之變發
於穀逺今五部之衆戸至數萬人口之盛過於西戎然其
天性驍勇弓馬便利倍於氐羌若有不虞風塵之慮則
并州之域可為寒心滎陽句驪本居遼東塞外正始中
幽州刺史母丘儉伐其叛者徙其餘種始徙之時戶落
百數子孫孳息今以千計數世之後必至殷熾今百姓失
職猶或亡叛犬馬肥充則有噬齧况於夷狄能不為變
但顧其㣲弱勢力不陳耳夫為邦者患不在貧而在不
均憂不在寡而在不安以四海之廣士庶之富豈須夷
虜在内然後取足哉此等皆可申諭發遣還其本域慰
彼羇旅懷土之思釋我華夏纖介之憂惠此中國以
綏四方德施永世於計為長
　　　論叔父春為宜春令疏(元康七年尚書勅諸身/名與官職同者與觸父)
　　　　(祖諱/同例)
臺選臣叔父春為安城郡宜春縣令與縣同名故事父祖
與官職同名皆得改選而未有身與官職同名不在改
選之例臣以為父祖改選者葢為臣子開地不為父祖
之身也而身名所加亦施於臣子佐吏係屬朝夕從事
官位之號發言所稱若指實而語則違經禮諱尊之義
若詭辭避迴則為廢官擅犯憲制今以四海之廣職位
之衆名號繁多士人殷富至使有受寵皇朝出身宰牧
而令佐吏不得表其官稱子孫不得言其位號所以上
嚴君父下為臣子體例不通若易私名以避官職則違
春秋不奪人親之義臣以為身名與官職同者宜與觸
父祖名為比體例既全於義為𢎞(晉書補首語據杜氏/通典  朝夕杜作朝)
(名經禮作經典詭作託/禮例既全作體例既合)
　　　諫愍懷太子遹書(太子頗闕朝覲又奢費過度/多諸禁忌統為太子洗馬書)
　　　　(諫朝廷善之太/子後竟廢誅)
臣聞古之為臣者進思盡忠退思補過獻可替否拾遺
補闕是以人主得以舉無失行言無口過德音發聞揚
名後世臣等不逮無能云補思竭愚誠謹陳五事如左
惟蒙一省再省少垂察納其一曰六行之義以孝為首
虞舜之德以孝為稱故太子以朝夕視君膳為職左右
就養無方文王之為世子可謂篤於事親者也故能擅
三代之美為百王之宗自頃聖體屢有疾患數闕朝侍
逺近觀聴者不能深知其故以致疑惑伏願殿下雖有
㣲苦可堪扶輿則宜自力易曰君子終日乾乾葢自勉
强不息之謂也其二曰古之人君雖有聰明之姿叡喆
之質必須輔弼之助相導之功故虞舜以五臣興周文
以四友隆及成王之為太子也則周召為保傅史佚昭
文章故能聞道早備登崇大業刑措不用流聲洋溢伏
惟殿下天授逸才聰鑒特達臣謂猶宜時發聖令宣揚
德音諮詢保傅訪逮侍臣覲見賔客得令接盡壅否之
情沛然交泰殿下之美煥然光明如此則髙朗之風扇
於前人𢎞範令軌永為後式其三曰古之聖王莫不以
儉為德故堯稱采椽茅茨禹稱卑宫惡服漢文身衣弋
綈足履革舄以身先物政致太平存為明主沒見宗祀
及諸侯脩之者魯僖以躬儉節用聲列雅頌蚡冒以篳
路藍縷用張楚國大夫脩之者文子相魯妾不衣帛晏
子相齊鹿裘不補亦能匡君濟俗興國隆家庶人脩之
者顔回以簞食瓢飲揚其仁聲原憲以蓬戶繩樞邁其
清德此皆聖主明君賢臣智士之所履行也故能懸名
日月永世不朽葢儉之福也及到末世以奢失之者帝
主則有瑶臺瓊室玉杯象箸肴膳之珍則熊蹯豹胎酒
池肉林諸侯為之者至於丹楹刻桷餼徵百牢大夫有
瓊弁玉纓庶人有擊鐘鼎食亦罔不亡國喪宗破家失
身醜名彰聞以為後戒竊聞後園鏤飾金銀刻磨犀象
畫室之巧課試日精臣等以為今四海之廣萬物之富
以今方古不足為侈也然上之所好下必從之是故居
上者必慎其所好也昔漢光武皇帝時有獻千里馬及
寶劍者馬以駕鼓車劒以賜騎士世祖武皇帝有上雉
頭裘者即詔有司焚之都街髙世之主不尚尤物故能
正天下之俗刑四方之風臣等以為畫室之功可且減
省後園襍作一皆罷遣肅然清静優游道德則日新之
美光于四海矣其四曰以天下而供一人以百里而供
諸侯故王侯食籍而衣稅公卿大夫受爵而資禄莫有
不贍者也是以士農工商四業不離交易而退以通有
無者庶人之業也周禮三市旦則百族晝則商賈夕則
販夫販婦買賤賣貴販鬻菜果收十百之盈以救旦夕
之命故為庶人之貧賤者也樊遲匹夫請學為圃仲尼
不答魯大夫臧文仲使妾織蒲又譏其不仁公儀子相
魯則拔其園葵言食禄者不與貧賤之人爭利也秦漢
以來風俗轉薄公矦之尊莫不殖園圃之田而收市井
之利漸冉相放莫以為恥乘以古道誠可愧也今西園
賣葵菜藍子雞麪之屬虧敗國體貶損令問其五曰竊
見禁土令不得繕修牆壁動正屋瓦臣以為此既違
典彞舊義且以拘攣小忌而廢𢎞廓大道宜可蠲除於
事為宜(江氏家傳其五云臣聞土者民之主用以播殖/築室營都建邑皆有明制著在經典而無禁祀)
(犯害之文唯末俗小巫乃有巫師言禁入地三尺有四/時方面不皆禁也竊見禁止令不得繕治壇垣動移屋)
(瓦臣等以為此違/典義不可為永制)
　　　上成都王穎救陸雲兄弟疏(機為穎大都督討/長沙王乂軍敗穎)
　　　　(左長史盧志宦人孟玖譖機有異志收機并/收雲統與蔡克棗嵩並為穎官屬疏救不納)
統等聞人主聖明臣下盡規茍有所懷不敢不獻昨聞
教以陸機後失軍期師徒敗績以法加刑莫不謂當誠
足以肅齊三軍威示逺近所謂一人受戮天下知誡者
也且聞重敎以機圖為反逆應加族誅未知本末者莫
不疑惑夫爵人於朝與衆共之刑人於市與衆棄之惟
刑之恤古人所慎今明公興舉義兵以除國難四海同
心雲合響應罪人之命縣於漏刻泰平之期不旦則夕
矣機兄弟並䝉拔擢俱受重任不當背罔極之恩而向
垂亡之寇去泰山之安而赴累卵之危也直以機計慮
淺近不能董攝羣帥致果殺敵進退之間事有疑似故
令聖鑒未察其實耳刑誅事大言機有反逆之徵宜令
王粹牽秀檢校其事令事驗顯然暴之萬姓然後加雲
等之誅未足為晩今此舉措實為太重得則足令天下
情服失則必使四方心離不可不令審諦不可不令詳
慎統等區區非為陸雲請一身之命實慮此舉有得失
之機敢竭愚戇以備誹謗(並晉/書)
　　　愍懷太子所生母喪廢樂議(永寜元年冬統為/大司馬叅軍議)
春秋傳曰母以子貴而儒者謂傳重非嫡服同衆子經
無明據於義為短今愍懷太子正位東宫繼體承業監
國嘗膳既處其重無縁復議其輕制也二年正㑹不宜
舉樂
　　　奔赴山陵議(惠帝崩司徒左/長史江統議)
往者蕩陰之役羣寮奔散義兵既起而不附從主上旋
宫又不歸罪至于晏駕之日山陵即安而猶不到自臺
郎御史以上應受義責加貶絶注列黄紙不得敘用至
於先有他故去職或以喪疾免散仍遇兵隠遁山澤者
宜與上牒異制春秋傳曰君子避内難不避外孫甯之
變蘧瑗出闗陳力就列不能者止未足多責也及至奔
赴不及在哀致身後於山陵故當從時宜以立裦貶依
王政而正準繩不可偏抗古義以傷今實也承詔書而
制奔赴之期以為分别逺近則典而不暢檢校險易則
宻而不𢎞故擬七月之典以議今事達官名問特通者
過期不到宜依准免法注列黄紙三年乃得敘用又自
非盟主所授而諸侯州伯所用故不得奔赴宜與下牒
同罰春秋傳曰不以家事辭王事此上之行乎下也諸
侯州伯輒留應赴之人而令失節於王庭坐於周官九
伐之法應在犯令陵政之條諸臺平處正其削黜
　　　惠帝制正㑹不宜作樂議(懷帝永嘉元年冬惠/帝三年制未終司徒)
　　　　(左長史/江統議)
自古帝王相承雖生及有異而受重同禮禮王侯尊殊
得臣諸父兄弟故以僖嗣閔左氏謂之逆祀雖代變時
殊質文不同至於受重尊祖敬宗其義一也書稱遏宻
諒闇之事或以縗麻卒禮或以心喪終制故周景王有
后嫡子之喪既葬除服而宴樂叔向曰王宴樂已早二
年正㑹不宜作樂
　　　拜時有周喪議(永嘉中太常潘尼為子娶黄門/郎李循女已拜時後各有周喪)
　　　　(潘迎婦李遣女國子博/士江統侍中許遐同議)
已拜舅姑者宜准女在塗之禮齊縗大功三月既𦵏可
迎婦按禮記在塗而壻之父母死則改服赴喪女之父
母死則反而服周今巳拜舅姑其義全於在塗也降其
親而服夫黨非婦如何禮父母既沒而娶三月廟見成
婦之義舅姑存則盥饋特豚以成婦道皆明重其成婦
不繫其成妻也然則未廟見女死還𦵏於女氏若己見
舅姑雖無袵席之接固當歸𦵏於夫家此非可否之斷
乎禮壻親迎女未至而有齊縗大功之喪男不入改服
于外次女入改服於内次即位哭又齊縗大功之喪三
月既𦵏雖不可以納徵而可正御矣
　　　　何琦駮(琦在東/晉今附)
夫正名者理道之本然拜時非古而行之厯代遂以成
俗古者布其几筵恭告祖禰將納他族以奉宗事父親
醮子而命之迎女受父母之遣以涉夫氏之庭而交拜
敬之禮方之在塗喪紀定矣服制既正齊功卒哭可迎
此不闕于古而通於今議是也然婚姻之道公私急務
愚以為衆時及一日二日之婦婦名既正即宜一揆其
衾幬未接歸𦵏其黨(並杜氏/通典)
　　　幹佐謁拜議
諸郡吏都無太守伯叔兄敬者近臣君服斯服然則朝
幹佐以下左右者可從君而拜君所拜統士者古見賓
主皆拜今自非君臣上下則不拜君之新親者唯幹佐
小吏則可君拜斯拜矣君之諸父無道謂之事甲辰儀
臣見諸王直恭敬而已無鞭板拜揖雖於皇帝為諸祖
諸父其義皆同又河南河内諸郡吏前後亦為太守伯
叔兄謁拜者其比甚衆矣(太平/御覽)
　　　弧矢銘(初學/記)
幽都䈥角㑹稽竹矢率土名珍東南之美易以獲隼詩
以殪兕伐叛柔服用畏不韙
　　　珍珠銘(白帖/)
嗣兹陰景係晷太陽嘉彼金生㢘聲以彰(金一/作令)
　　　酒誥
酒之所興肇自上皇五帝不過上遡三王或云儀狄一
曰杜康厯代悠逺經載彌長雖曰賢聖亦咸斯嘗有飯
不盡委餘空桑鬱積生味久蓄氣芳本出于此不由竒
方(北堂書/鈔合補)
　　王堪(字世胄成都王軍/司馬見潘岳詩序)
　　　惠帝為愍懷太子服議(愍懷以庶子立為太子/及薨議疑上當服三年)
　　　　(司隸王/堪議)
聖上統緒無所他擇踐祚之初拜于南郊告于天地
謁于祖廟明皇儲也正體承重豈復是過
　　　　司隸從事王接議
愍懷太子雖已建立所謂傳重而非正體者也依喪服
及鄭氏說制服不得與嫡同應從庶例天子諸侯不為
庶子服聖上於愍懷無服之喪
　　　又議(難者曰君父立之與后所生同矣/焉有既為太子而復非嫡乎答曰)
嫡庶定名非建立所易喪服庶子為其母緦不言嫡子為
其妾母而曰庶子為其母許其為後庶名猶存矣(杜氏/通典)
　　閻纘(字續伯巴西安漢人封/平樂鄉候厯漢中太守)
　　　理愍懷太子寃書(纘為西戎校尉司馬太子遹/之廢也輿棺詣闕上書不省)
　　　　(後感纘言/立思子宫)
伏見赦文及榜下前太子遹手疏以為驚愕自古以來
臣子悖逆未有如此之甚也幸賴天慈全其首領臣伏
念遹生於聖父而至此者由於長養深宫沉淪富貴受
饒先帝父母驕之每見選師傅下至羣吏率取膏梁擊
鐘鼎食之家希有寒門儒素如衛綰周文石奮疎廣洗
馬舎人亦無汲黯鄭莊之比遂使不見事父事君之道
臣按古典太子居以士禮與國人齒以此明先王欲令
知先賤然後乃貴自頃東宫亦㣲太盛所以致敗也非
但東宫厯觀諸王師友文學皆豪族力能得者率非龔
遂王陽能以道訓友無亮直三益之節官以文學為名
實不讀書但共鮮衣好馬縱酒髙㑹嬉遊博弈豈有切
磋能相長益臣常恐公族遲陵以此歎息今遹可以為
戒恐其被斥棄逐逺郊始當悔過無所復及昔戾太子
無狀稱兵距命而壺闗三老上書有田千秋之言猶曰
子弄父兵罪應笞耳漢武感悟之築思子之臺今遹無
狀言語悖逆受罪之日不敢失道猶為輕於戾太子尚
可禁持重選保傅如司空張華道德深逺乃心忠誠以
為之師光禄大夫劉寔寒苦自立終始不衰年同呂望
經籍不廢以為之保尚書僕射裴頠明允恭肅體道居
正以為之友置游談文學皆選寒門孤宦以學行自立
者及取服勤更事涉履艱難事君事親名行素聞者使
與共處使嚴御史監護其家絶貴戚子弟輕薄賓客如
此左右前後莫非正人師傅文學可令十日一講使共
論議於前勅使但道古今孝子慈親忠臣事君及思愆
改過之義皆聞善道庶幾可全昔太甲有罪放之三年
思庸克復為殷明王又魏文帝懼於見廢夙夜自祗竟
能自全及至明帝因母得罪廢為平原侯為置家臣庶
子師友文學皆取正人共相匡矯兢兢慎罰事父以孝
父没事母以謹聞于天下于今稱之漢髙皇帝數置酒
於庭欲廢大子後四皓為師子房為傅竟復成就前事
不忘後事之戒孟軻有云孤臣孽子其操心也危慮患
也深故多善功李斯云慈母多敗子嚴家無格虜由陛
下驕遹使至於此庶其受罪以來足自思改方今天下
多虞四夷未寧將伺國隙儲副大事不宜空虚宜為大
計小復停留先加嚴誨依平原侯故亊若不悛改棄之
未晩也臣素寒門無力仕宦不經東宫情不私遹念昔
楚國處女諫其王曰有龍無尾言年四十未有太子臣
嘗備近職雖未得自結天日情同閽寺悾悾之誠皆為
國計臣老母見臣為表乃為臣卜卦云書御即死妻子
守臣涕泣見止臣獨以為頻見拔擢嘗為近職此恩難
忘何以報德唯當陳誠以死獻忠輒具棺絮伏須刑誅
　　　皇太孫立上疏(纘又陳訓教太孫及迎太子喪/又陳奏朝廷嘉其忠擢為漢中)
　　　　(太/守)
臣前上書訟太子之枉不見省覽昔壺闗三老陳衛太
子之寃而漢武築思子之臺髙廟令田千秋上書不敢
正言託以鬼神之教而孝武大感月中三遷位至丞相
乘車入殿號曰車氏恨臣精誠微薄不能有感竟使太
子流離沒命許宫向令陛下即納臣言不致此禍天贊
聖意三公獻謀庶人賜死罪人斯得太子以明臣恨其
晩無所復及詔書慈悼迎喪反葬復其禮秩誠副衆望
不意吕霍之變復生於今日伏見詔書建立太孫斯誠
陛下上順先典以安社稷中慰慈悼寃魂之痛下令萬
國心有所繫追惟庶人所為無狀幾傾宗廟賴相國太
宰至忠憤發潛謀俱斷奉贊聖意以成神武雖周誅二
叔漢掃諸吕未足以喻臣願陛下因此大更釐改以為
永制禮置太子居以士禮與國人齒為置官屬皆如朋
友不為純臣既使上厭至望以崇孝道又令不相嚴憚
易相規正昔漢武既信姧讒危害太子復用望氣之言
欲盡誅詔獄中囚邴吉以皇孫在焉閉門距命後遂擁
䕶皇孫督罰乳母卒至成人立為孝宣皇帝茍志於忠
無往不可歴觀古人雖不避死亦由世教寛以成節吉
雖距詔書亊在於忠故宥而不責自晉興已來用法太
嚴遲速之間輒加誅斬一身伏法猶可彊為今世之誅
動輒滅門昔吕后臨朝肆意無道周昌相趙三召其王
而昌不遣先徵昌入乃後召王此由漢制本寛得使為
快假令如今吕后必謂昌已反夷其三族則誰敢復為
殺身成義者哉此法宜改可使經逺又漢初廢趙王張
敖其臣貫髙謀弑髙祖髙祖不誅以明臣道田叔孟舒
十人為奴髠鉗隨王隠親侍養故令平安向使晉法得
容為義東宫之臣得如周昌固䕶太子得如邴吉距詔
不坐伏死諫爭則聖意必變太子以安如田叔孟舒侍
從不罪者則隠親左右姦凶毒藥無縁得設太子不夭
也臣每責東宫臣故無侍從者後聞頗有於道路望車
拜辭而有司收付洛陽獄奏科其罪然臣故莫從良有
以也又本置三率盛其兵馬所以宿衛防虞而使者卒
至莫有警嚴覆請審者此由恐畏滅族今皇孫沖幼去
事多故若有不虞彊臣專制姦邪矯詐雖有相國保訓
東宫擁佑之恩同於邴吉適可使玉體安全宜開未防
可著于令自今已後諸有廢興倉卒羣臣皆得輒嚴須
録詣殿前面受口詔然後為信得同周昌不遣王節下
聽臣子隠親得如田叔孟舒不加罪責則永固儲副以
安後嗣之逺慮也來事難知往事可改臣前每見詹事
裴權用心懇惻舎人秦戢數上疏啟諫而爰倩贈以九
列權有忠意獨不蒙賞謂宜依倩為比以寵其魂推尋
表疏如秦戢輩及司隸所奏諸敢拜辭於道路者明詔
稱揚使㣲異於衆以勸為善以奬將來也
　　　又陳訓教太孫奏
今相國雖已保傅東宫保其安危至於旦夕訓誨輔導
出入動静劬勞宜選寒苦之士忠貞清正老而不衰如
城門校尉梁栁白衣南安朱沖比者以為師傅其侍臣
以下文武將吏且勿復取盛戚豪門子弟若吴太妃家
室及賈郭之黨如此之輩生而富溢無念脩己率多輕
薄浮華相驅放縱皆非所補益於吾少主者也皆可擇
寒門篤行學問素士更履險易節義足稱者以備羣臣
可輕其禮儀使與古同於相切磋為益昔魏文帝之在
東宫徐幹劉楨為友文學相接之道並如氣類吴太子
登顧譚為友諸葛恪為賓卧同牀帳行則叅乘交如布
衣相呼以字此則近代之朋比也天子之子不患不富
貴不患人不敬畏患於驕盈不聞其過不知稼穡之艱
難耳至於甚者乃不知名六畜可不勉哉昔周公親撻
伯禽曹叅笞窋二百聖考慈父皆不傷恩今不忍小相
維持令至闕失頓相罪責不亦誤哉在禮太子朝夕視
膳昬定晨省跪問安否於情得盡五日一朝於敬既簡
於恩亦疎易致構間故曰一朝不朝其間容刀五日之
制起漢髙祖身為天子父猶庶人萬機事多故闕私敬
耳今主上臨朝太子無事專主孝養宜改此俗文王世
子篇曰王季一飯亦一飯再飯亦再飯安有逸豫五日
一覲哉
　　　又陳
今迎太子神柩孤魂獨行太孫幼沖不可涉道謂可遣
妃奉迎逺路令其父衍隨行衛護皇太子初見誣陷臣
家門無祐三世假親具嘗辛苦以家觀國固知太子有
變臣故求副監國欲依邴吉故事距違來使供養擁䕶
身親飲食醫藥冀足救危主者以臣名資輕淺不肯見
與世人見笑謂為此職進退難居有必死憂臣獨以為
茍全儲君賈氏所誅甘心所願今監國御史直副皆當
三族侍衛無狀實自宜然臣謂其小人不足具責故孔
子曰可以託六尺之孤臨大節而不可奪是以聖王慎
選故河南尹向雄昔能犯難𦵏故將鍾㑹文帝嘉之始
拔顯用至於先帝以為右率如間之事若得向雄之比
則豈可觸哉此二使者但為愚怯亦非與謀但可誅身
自全三族如郭淑郭斌則於刑為當又東宫亦宜妙選
忠直亮正如向雄比陛下千秋萬嵗之後太孫幼沖選
置兵衛宜得柱石之士如周昌者世俗淺薄士無廉節
賈謐小兒恃寵恣睢而淺中弱植之徒更相翕習故世
號魯公二十四友又謐前見臣表理太子曰閻兒作此
為健然觀其意欲與諸司馬家同皆為臣寒心伏見詔
書稱明滿奮樂廣侍郎賈𦙍與謐親理而亦疏逺往免
父喪之後停家五年雖為小屈有識貴之潘岳繆徽等
皆謐父黨共相沉浮人士羞之聞其晏然莫不為怪今
詔書暴揚其罪並皆遣出百姓咸云清當臣獨謂非但
岳徽二十四人宜皆齊黜以肅風教(並晉/書)
　　　四言詩啟(北堂/書鈔)
臣少學博士祭酒鄒湛謂可佐著作語秘書監華嶠嶠
書答云著作郎職閑廩重勢貴多爭不暇表其才用臣
遂糺思草萊無朝廷文翰武功勤勞久蹟之事
　　蔡克(字子尼考城人厯東瀛公/從事中郎為汲桑攻害)
　　　梁王肜諡靈議(肜宣帝子厯位太宰兄趙王倫/篡為阿衡倫滅復為太宰領司)
　　　　(徒薨克議諡故吏親黨稱枉/臺下符重議從之追訴改孝)
肜位為宰相責深任重屬尊親近且為宗師朝所仰望
下所具瞻而臨大節無不可奪之志當危事不能舎生
取義愍懷之廢不聞一言之諫淮南之難不能因勢輔
義趙王倫篡逆不能引身去朝宋有蕩氏之亂華元自
以不能居官曰君臣之訓我所司也公室卑而不正吾
罪大矣夫以區區之宋猶有不素餐之臣而況帝王之
朝而有茍容之相此而不貶法將何施謹案諡法不勤
成名曰靈肜見義不為不可謂勤宜諡曰靈
　　　　臺下符
賈氏專權趙王倫篡逆皆力制朝野肜勢不得去而責
其不能引身去朝義何所據
　　　重議
肜為宗室臣而國亂不能匡主顛不能扶非所以為相
故春秋譏華元樂舉謂之不臣且賈氏之酷烈不甚於
吕后而王陵猶得杜門趙王倫之無道不甚於殷紂而
㣲子猶得去之近者太尉陳準異姓之人加弟㣲有射
鉤之隙亦得託疾辭位不渉偽朝何至於肜親倫之兄
而獨不得去乎趙盾入諫不從出亡不逺猶不免於責
況肜不能去位北面事偽主乎宜如前議加其貶責以
廣為臣之節明事君之道(晉書/)
　　　沖太孫殤服議(惠帝永寧中沖太孫亡愍懐太/子之子也愍懐本庶子議者謂)
　　　　(應為殤中書侍郎髙齊議太孫自是無服之/殤不應制服此禮之明義宜從以日易月之)
　　　　(制博士/蔡克議)
臣子不殤君父者此謂臣子尊其君父不敢殤之耳非
為有臣子便為成人不服殤也按漢平帝年十四而崩
羣臣奏臣不殤君宜加元服後漢許慎鄭𤣥論立廟亦
唯謂臣子不上殤耳又長子自以正體於上不以命誓
也又命庶孫四孫則誓之古嫡子何獨十九不誓喪服
君為嫡子長殤大功鄭𤣥曰天子亦如之所言臣不殤
君者自謂如太孫等之臣不殤耳太子唯尊於東宫東
宫臣不殤之耳今太孫未冠㛰四嵗而齊縗成人之禮
於太廟愚謂不可愍懷若在太孫當依庶殤不祭(杜氏/通典)
　　張林(常山真定人飛燕曾/孫仕尚書令封郡公)
　　　與趙世子荂牋(林與孫秀並為趙王倫所用内/實相忌及倫僭位林為衛將軍)
　　　　(深怨不得開府潛與荂牋具說秀/云云荂以白倫秀勸倫收林殺之)
秀專權動違衆心而功臣皆小人撓亂朝廷可一時誅
之(晉書/)
　　　陳夫人碑(藝文云張林恐/非前人今附)
夫人姓徐吴郡嘉興人也夫人少膺靈粹誕兹淑貞聰
警明敏温恭柔順體人足以長人嘉德足以合禮恭順
不惰其心明烈寔備其體若夫柔惠清順中和聖善婦
德既備毋道亦踐志厲冰玉厥德靡顯靡靡其操翼翼
其仁明景内暎朗節外新芳徽風邁淑慎其身
　　張輔(字世偉南陽西鄂人累遷尚書郎封宜昌亭/矦終秦州刺史與隴西太守韓稚戰敗見殺)
　　　與孫秀牋(輔為御史中丞時賈謐潘岳石崇等/共相引重義陽王威有詐冒事輔並)
　　　　(糾劾之及孫秀執權威搆輔于秀將繩輔以/法輔乃與秀牋秀知輔雅正為威所誣乃止)
輔徒知希慕古人當官而行不復自知小為身計今義
陽王誠𢎞恕不以介意然輔母年七十六常見憂慮恐
輔將以怨疾獲罪願明公留神省察輔前後行事是國
之愚臣而已(晉書/)
　　　上言司徒府論楊俊(輔時為南/陽中正)
故涼州刺史楊欣女以九月二十日出赴姉喪殯而欣
息俊因喪後二十六日强嫁妹與南陽韓氏而韓氏就
楊家共成㛰姻韓氏居妻喪不顧禮義三旬内成㛰傷
化敗俗非冠帶所行下品二等本品第二人今為第四
請正黄紙
　　　　梁州中正梁某言
俊居姉喪嫁妹犯禮傷義貶為第五品(杜氏/通典)
　　　名士優劣論
管仲不若鮑叔鮑叔知所奉知所投管仲奉主而不能
濟所奔又非濟事之國三歸反坫皆鮑不為
　　　又
世人論司馬遷班固才之優劣多以固為勝余以為失
遷之著述辭約而事舉叙三千年事唯五十萬言班固
敘二百年事乃八十萬言煩省不同不如遷一也良史
述亊善足以奬勸惡足以監誡人道之常中流小事亦
無取焉而班皆書之不如二也毁貶晁錯傷忠臣之道
不如三也遷既造創固又因循難易益不同矣又遷為
蘇秦張儀范雎蔡澤作傳逞辭流離亦足以明其大才
故述辯士則辭藻華靡敘實録則隠核名檢此所以遷
稱良史也(並晉書補首/據藝文)
　　　又
世人見魏武皇帝處有中土莫不謂勝劉𤣥德也余以
𤣥德為勝夫撥亂之主當先以能收相獲將為本一身
善戰不足恃也世人以𤣥德為吕布所襲為武帝所走
舉軍東下而為陸遜所覆雖曰為吕布所襲未若武帝
為徐榮所敗失馬被創之危也𤣥德還據徐州形勢未
合在荆州景升父子不能用其計舉州降魏手下步騎
不滿數千為武帝大衆所走未若武帝為吕布奔北騎
所禽勒突火之急也𤣥德為陸遜所覆未若武帝為張
繡所困挺身逃遁以喪二子也令髙祖死於彭城世人
方之不及項羽逺矣武帝於宛將獲謂不及張繡矣而
其忌克安忍無親董公仁賈文和恒以佯愚自免荀文
若揚德祖之徒多見賊害孔文舉桓文林等以宿恨見
殺良將不能任行兵三十餘年無不親征功臣謀士曾
無列土之封仁愛不加親戚惠澤不流百姓豈若𤣥德
威而有恩勇而有義寛𢎞而大略乎諸葛孔明達治知
變殆王佐之才𤣥德無强盛之勢而令委質張飛闗羽
皆人傑也服而使之夫明闇不相為用能否不相為使
武帝雖處安强不為之用也況在危急之間勢弱之地
乎若令𤣥德據有中州將與周室比隆豈徒三傑而已
哉(藝文御/覽合)
　　　又
樂毅諸葛孔明之優劣夫以毅相弱燕合五國之兵以
破强齊雪君王之恥圍城而不急攻將令道窮而義服
此則仁者之師莫不謂毅為優余以五國之兵共伐一
齊不足為强大戰濟西伏尸流血不足為仁夫孔明抱
文武之德劉𤣥德以知人之明屢造其廬咨以濟世至
如竒䇿泉涌智謀從横遂東說孫權北抗大魏以乗勝
之師翼佐取蜀及𤣥德臨終禪登大位在擾攘之際立
童䝉之主設官分職班敘衆才文以寧内武以折衝然
後布其恩澤於中國之民其行軍也路不拾遺毫毛不
犯勲業垂濟而隕觀其遺文謀謨𢎞逺雅規恢廓已有
功則讓於下下有闕則躬自咎見善則遷納諫則改故
聲烈震於遐邇也孟子曰聞伯夷之風貪夫亷余以為
覩孔明之忠姦臣立節矣殆將與伊吕爭儔豈徒樂毅
為伍哉(藝文/類聚)
　　祖訥(字士言范陽遒人厯元/帝軍諮祭酒光禄大夫)
　　　諫趙王倫疏(東萊王㽔齊獻王攸之子性强暴/使酒數陵侮弟冏冏起義兵趙王)
　　　　(倫收㽔及弟北海王寔繫廷尉當誅倫太/子中庶子祖訥疏諫㑹孫秀死㽔等得免)
罪不相及惡止其身此先哲之𢎞謀百王之達制也是
故鯀既殛死禹乃嗣興二叔誅放而邢衞無責逮乎戰
國及至秦漢明恕之道寢猜嫌之情用乃立質任以御
衆設從罪以發姦其所由來葢三代之弊法耳㽔實獻
王之子明徳之𦙍宜䝉特宥以全穆親之典(晉書/)
　　鄭方(字子回南/陽處士)
　　　獻齊王冏書(冏初與趙王倫相結廢賈后及倫/篡立冏起兵討倫誅之拜大司馬)
　　　　(輔政大築第館沉湎酒色選舉不均惟寵親/昵方慷慨有志節遂發憤步詣洛陽自稱荆)
　　　　(楚逸民獻書露版極諫/同含忍答之未幾而敗)
方聞聖明輔世夙夜祗懼泰而不驕所以長守貴也今
大王安不慮危耽于酒色燕樂過度其失一也大王檄
命當使天下穆如清風宗室骨肉永無纖介今則不然
其失二也四夷交侵邊境不静大王自以功業興隆不
以為念其失三也大王興義羣庶競赴天下雖寧人勞
窮苦不聞大王振救之令其失四也又與義兵㰱血而
盟事定之後賞不踰時自清泰巳來論功未分此則食
言其失五也大王建非常之功居宰相之任謗聲盈塗
人懷忿怨方以狂愚冒死陳誠
　　　　齊王冏答鄭方
孤不能致五闕若無子則不聞其過矣(晉書/)
　　王豹(順陽人初為/豫州别駕)
　　　上齊王冏牋(豹為冏主簿冏驕縱失天/下心豹與冏牋書入無報)
豹聞王臣謇謇匪躬之故將以安主定時保存社稷者
也是以為人臣而欺其君者刑罰不足以為誅為人主
而逆其諫者靈厲不足以為諡伏惟明公虚心下士開
懷納善款誠以著而逆耳之言未入於聽豹伏思晉政
漸缺始自元康以來宰相在位未有一人獲終乃事勢
使然未為輒有不善也今公剋平禍亂安國定家故復
因前傾敗之法尋中間覆車之軌欲冀長存非所敢聞
今河間樹根於闗右成都盤桓於舊魏新野大封於江
漢三面貴王各以方剛强盛並典戎馬處險害之地且
明公興義討逆功葢天下聖德光茂名震當世今以難
賞之功挾震主之威獨據京都專執大權進則亢龍有
悔退則蒺藜生庭冀此求安未知其福敢以淺見陳寫
愚情昔武王伐紂封建諸侯為二伯自陜以東周公主
之自陜以西召公主之及至其末霸國之世不過數州
之地四海强兵不敢入闚九鼎所以然者天下習於所
奉故也今誠能尊用周法以成都為北州伯統河北之
王侯明公為南州伯以攝南土之官長各因本職出居
其方樹徳於外盡忠於内嵗終率所領而貢於朝簡良
才命賢儶以為天子百官則四海長寧萬國幸甚明公之
德當與周召同其至美危敗路塞社稷可保願明公思
髙祖納婁敬之䇿悟張良履足之謀逺臨深之危保泰
山之安若合聖思宛許可都也(新野王名歆扶/風王駿子也)
　　　重與冏牋(前書不報故重致冏冏報之長沙王/乂謂冏曰小子離間骨肉何不銅駝)
　　　　(下打殺冏乃奏豹誅之豹將死曰懸吾/頭大司馬門見兵之攻齊也俄而冏敗)
豹書御巳來十有二日而聖㫖髙逺未垂採察不賜一
字之令不勅可否之宜葢霸王之神寶安危之秘術不
可須臾而忽者也伏思明公挾大功抱大名懷大德執
大權此四大者域中所不能容賢聖所以戰戰兢兢日
昃不暇食雖休勿休者也昔周公以武王為兄成王為
君伐紂有功以親輔政執徳𢎞深聖思博逺至忠至仁
至孝至敬而攝事之日四國流言離主出奔居東三年
賴風靁之變成王感悟若不遭皇天之應神人之察恐
公旦之禍未知所限也至於執政猶與召公分陜為伯
今明公自視功德孰如周公且元康已來宰相之患危機
竊發不及容思密禍潛起輒在呼噏豈復晏然得全生
計前鑒不逺公所親見也君子不有逺慮必有近憂憂
至乃悟悔無所及也今若從豹此䇿皆遣王侯之國比
與成都分河為伯成都在鄴明公都宛寛方千里以與
圻内侯伯子男小大相率結好要盟同奬皇家貢御之
法一如周典若合聖規可先㫖與成都共論雖以小才
願備行人昔厮養燕趙之微者耳百里奚秦楚之商人
也一開其說兩國以寧況豹雖陋大州之綱紀加明公
起事險難之主簿也故身雖輕其言未必否也
　　　　齊王冏報王豹
得前後白事具意輒别思量也(並晉/書)
　　孫惠(字德施吳豫章太守賁曾孫歴廣武將軍安/豐内史以迎駕功封臨湘縣公攻殺太守何)
　　　(鋭奔入/蠻中)
　　　諫齊王冏書(惠辟齊王大司馬賊曹屬冏驕恣/曰甚惠獻言諫冏不納亦不加罪)
　　　　(惠辭/疾去)
惠聞天下五難四不可而明公皆以居之矣捐宗廟之
主忽千乗之重躬貫甲胄犯冒鋒刃此一難也奮三百
之卒決全勝之䇿集四方之衆致英豪之士此二難也
舎殿堂之尊居單幕之陋安囂塵之慘同將士之勞此
三難也驅烏合之衆當凶彊之敵任神武之略無疑阻
之懼此四難也檄六合之内著盟信之誓升幽宫之帝
復皇祚之業此五難也大名不可久荷大功不可久任
大權不可久執大威不可久居未有行其五難而不以
為難遺其不可而謂之為可惠竊所不安也自永熙以
來十有一載人不見德惟戮是聞公族搆篡奪之禍骨
肉遭梟夷之刑羣王被囚檻之困妃主有離絶之哀歴
觀前代國家之禍至親之亂未有今日之甚者也良史
書過後嗣何觀天下所以不去於晉符命長存於世者
主無嚴虐之暴朝無酷烈之政武帝餘恩獻王遺愛聖
慈惠和尚經人心四海所係實在於兹今明公建不世
之義而未為不世之讓天下惑之思求所悟長沙成都
魯衞之宻國之親親與明公計功受賞尚不自先今公
宜放桓文之勲邁臧札之風芻狗萬物不仁其化崇親
推近功遂身退委萬機於二王命方嶽於羣后燿義讓
之旗鳴思歸之鑾宅大齊之墟振泱泱之風垂拱青徐
之域髙枕營丘之藩金石不足以銘髙八音不足以贊
美姬文不得專聖於前太伯不得獨賢於後今明公忘
亢極之悔忽窮髙之凶棄五嶽之安居累卵之危外以
權勢受疑内以百揆損神雖處髙臺之上逍遥重仞之
墉及其危亡之憂過於穎翟之慮羣下竦戰莫之敢言
惠以衰亡之餘遭陽九之運甘矢石之禍赴大王之義
脫褐冠胄從戎于許契濶戰陣功無可記當隨風塵待
罪初服屈原放斥心存南郢樂毅適趙志戀北燕況惠
受恩偏䝉識養雖復蹔違情隆二臣是以披露血誠冒
昧干迕言入身戮義讓功舉退就鈇鑕此惠之死賢於
生也(晉書/)
　　　干東海王越書(惠去冏及冏敗成都王穎薦惠/為大將軍記室領奮威將軍白)
　　　　(沙督擅殺穎牙門將改姓名以遁後越舉兵/下邳惠乃詭稱南嶽逸士秦祕之以書干越)
　　　　(越省書榜道求之乃出即以為/記室叅軍專掌文疏豫叅謀議)
天禍晉國遘兹厄運厯觀危亡其萌有漸枝葉先零根
株乃斃伏惟明公咨叡哲之才應神武之略承衰亂之
餘當傾險之運側身昬讒之俗跼蹐凶諂之間執夷正
立則取疾姦佞抱忠懷直則見害賊臣餔糟非聖性所
堪茍免非英雄之節是以感激於世發憤忘身抗辭金
門則謇諤之言顯扶翼皇家則匡主之功著事雖未集
大命有在夫以漢祖之賢猶有彭城之恥魏武之能亦
有濮陽之失孟明三退終於致果句踐喪衆期於擒吴
今明公名著天下聲振九域公族歸美萬國宗賢加以
四王齊聖仁明篤友急難之感同奬王室股肱爪牙足
相維扞皇穹無親惟德是輔惡盈福謙鬼神所讚以明
公達存亡之符察成敗之變審所履之運思天人之功
虎視東夏之藩龍躍海隅之野西諮河間南結征鎮東
命勁吴銳卒之富北有幽并率義之旅宣喻青徐啓示
羣王旁收雄俊廣延秀傑糾合攜貳明其賞信仰惟天
子䝉塵鄴宫外矯詔命擅誅無辜豺狼篡噬其事無逺
夫心火傾移喪亂可必太白横流兵家攸杖嵗鎮所去
天厭其德𤣥象著明讁譴彰見違天不祥奉時必克明
公思安危人神之應慮禍敗前後之徵𢎞勞謙日昃之
德躬吐握求賢之義傾府竭庫以振貧乏將有濟世之
才渭濵之士含竒謨於朱唇握神䇿於玉掌逍遥川嶽
之上以俟真人之求目想不世之佐耳聽非常之輔舉
而任之則元勲建矣祕之不天值此衰運竊慕墨翟申
包之誠跋涉荆棘重繭而至櫛風沐雨來承禍難思以
管穴毗佐大猷道險時吝未敢自顯伏在川泥繫情宸
極謹先白箋以啓天慮若猶沈吟際㑹徘徊二端徼倖
在險請從恕宥之例明公今旋軫臣子之邦宛轉名義
之國指麾則五嶽可傾呼噏則江湖可竭況履順討逆
執正伐邪是烏獲摧冰賁育拉朽猛獸吞狐泰山壓卵
因風燎原未足方也今時至運集天與神助復不能鵲
起於慶命之㑹拔劍於時哉之機恐流濫之禍不在一
人自先帝公王海内名士近者死亡皆如蟲獸尸元曵
於糞壤形骸捐於溝澗非其口無忠貞之辭心無義正
之節皆希目下之小生而惑終焉之大死凡人知友猶
有刎頸之報朝廷之内而無死命之臣非獨祕之所恥
惜乎晉世之無人久矣今天下喁喁四海注目社稷危
而復安宗廟替而復紹惟明公兄弟能𢎞濟皇猷國之
存亡在斯舉矣祕之以不才之姿而值危亂之運竭其
狗馬之節加之忠貞之心左屬平亂之鞬右握滅逆之
矢控馬鵠立計日俟命時難獲而易失機速變而成禍
介如石焉實無終日自求多福惟君裁之(晉書/)
　　　與淮南内史朱誕書(陸機之敗也并收雲弟耽/為平東祭酒亦無清譽同)
　　　　(遇害惠時為大將軍叅軍與/誕書其為州里所痛悼如此)
不意三陸相攜闇朝一旦湮滅道業淪喪痛酷之深荼
毒難言國喪儶望悲豈一人(晉書/)
　　　同前(機雲別傳亦/見文士傳)
馬援擇君凡人所聞不意三陸相攜暴朝殺身傷名可
為悼歎
　　　為東海王討成都王檄文
穎禀性强暗增崇位號阿比奄官專任孟玖遂使恣雎
殺活由己疾諫好讒小人滿側官以賄成位以錢獲囚
以貨生獄以幣解百官卷舌朝野隠伏案穎之罪書記
未有禍甚叔帶逆隆魯桓為子則不孝為臣則不忠為
弟則不順為主則不仁四惡具矣豺狼之性有甚無悛
(藝文/類聚)
　　　祭金鼓文(北堂/書鈔)
赫矣皇威用伐不庭金鼔麾旗以昭其聲
　　　三馬哀辭序(太平/御覽)
余於物特所留心而所服三馬壹時離羈感田子之愛
遂作哀文云爾
　
　
　
　
　
　
　
　
　
　
　
　西晉文紀卷十九
欽定四庫全書
　西晉文紀巻二十　　　　明　梅鼎祚　編
西晉(二十/)
　孫和
　　薦范粲表(粲陳留人仕魏為太宰中郎景帝輔/政稱疾不出泰始中同郡孫和表薦)
操行髙潔久嬰疾病可使郡縣輿致京師加以聖恩賜
其醫藥若遂瘳除必有益於政
　王琨
　　薦范喬(喬粲之子元康中詔求㢘讓冲退履道/寒素者以㕘選叙尚書郎王琨乃薦喬)
喬稟德真粹立操髙潔儒學精深含章内奥安貧樂道
棲志窮巷簞瓢詠業長而彌堅誠當今之寒素著厲俗
之清彦(並晉/書)
　馮收
　　薦王接書(渤海劉原為河東太守以旌才為務同/郡馮收試經為郎七十餘薦接於原原)
　　　(即加禮命/接不受)
夫驊騮不總轡則非造父之肆明月不流光則非隋矦
之掌伏惟明府苞黄中之徳耀重離之明求賢與能小
無遺錯是以鄙老思獻所知竊見處士王接歧嶷雋異
十三而孤居喪盡禮學過目而知義觸類而長斯玉鉉
之妙味經世之徽猷也不患𤣥黎之不啓竊樂春英之
及時
　潘淊(字陽仲滎陽人有文學才/辨永嘉末為河南尹遇害)
　　遺王接書(接補都官從事永寧初舉秀才淊遺接/書接報之是嵗惠帝復祚天下秀才一)
　　　(皆不試接/以為恨)
摯虞卞𤣥仁並謂足下應和鼎味可無以應秀才
行
　王接(字祖游河東猗氏人補征虜/將軍司馬轉臨汾公相國)
　　報友人潘淊書
今世道交喪將遂剥亂而識智之士鉗口韜筆禍敗日
深如火之燎原其可救乎非榮斯行欲極陳所見冀有
覺悟耳
　　加賞嵇紹議(蕩隂之役侍中嵇紹為亂兵所/害接時為征虜將軍司馬議朝)
　　　(廷從/之)
夫謀人之軍軍敗則死之謀人之國國危則亡之古之
道也蕩隂之役百官奔北唯嵇紹守職以遇不道可謂
臣矣又可稱痛矣今山東方欲大舉宜明髙節以號令
天下依春秋褎三累之義加紹致命之賞則遐邇向風
莫敢不肅矣(並晉/書)
　丘衆
　　表
世祖武皇帝擢臣負薪之中授臣著作佐郎典治天下
文義術數乃撰諸志也(石瑞/紀)
　　王沉(字彦伯髙平人仕郡文/學掾元康中終于里閭)
　　　釋時論(沉少有俊才出於寒素不能隨俗沉浮為/時豪所抑為郡文學掾不得志作釋時論)
東野丈人觀時以居隠耕汙腴之墟有冰氏之子者出
自沍寒之谷過而問塗丈人曰子奚自曰自涸陰之鄉
奚適曰欲適煌煌之堂丈人曰入煌煌之堂者必有赫
赫之光今子困於寒而欲求諸熱無得熱之方冰子瞿
然曰胡為其然也丈人曰融融者皆趣熱之士其得爐
冶之門者惟挾炭之子茍非斯人不如其巳冰子曰吾
聞宗廟之器不要華林之木四門之賔何必冠蓋之族
前賢有解韋索而佩朱韍舎徒擔而乘丹轂由此言之
何恤而無禄惟先生告我塗之速也丈人曰嗚呼子聞
得之若是不知時之在彼吾將釋夫子道有安危時有
險易才有所應行有所適英竒奮於縱横之世賢智顯
於霸王之初當厄難則騁權譎以良圖值制作則展儒
道以暢攄是則衮龍出於緼褐卿相起於匹夫故有朝
賤而夕貴先巻而後舒當斯時也豈計門資之髙卑論
勢位之輕重乎今則不然上聖下明時隆道寧羣后逸
豫宴安守平百辟君子奕世相生公門有公卿門有卿
指禿腐骨不簡蚩儜多士豐於貴族爵命不出閨庭四
門穆穆綺襦是盈仍叔之子皆為老成賤有常辱貴有
常榮肉食繼踵於華屋疏飯襲跡於耨耕談名位者以
諂媚附勢舉髙譽者因資而隨形至乃空囂者以泓噌
為雅量璅慧者以淺利為鎗鎗脢胎者以無撿為𢎞曠
僂垢者以守意為堅貞嘲哮者以麄發為髙亮韞蠢者
以色厚為篤誠菴婪者以博納為通濟眂□者以難入
為凝清拉答者有沉重之譽嗛閃者得清勦之聲嗆啍
怯畏於謙讓闒茸勇敢於饕諍斯皆寒素之死病榮達
之嘉名凡兹流也視其用心察其所安責人必急於己
恒寛德無厚而自貴位未髙而自尊眼罔嚮而逺視鼻
􁯋􁞜而刺天忌惡君子悅媚小人敖蔑道素懾吁權門
心以利傾智以勢惽姻黨相扇毁譽交紛當局迷於所
受聽採惑於所聞京邑翼翼羣士千億奔集勢門求官
買職童僕闚其車乘閽寺相其服飾親客陰叅於靖室
疏賔徙倚於門側時因接見矜厲容色心懷内荏外詐
剛直譚道義謂之俗生論政刑以為鄙極髙㑹曲宴惟
言遷除消息官無大小問是誰力今以子孤寒懷真抱
素志陵雲霄偶景獨步直順常道闗津難渡欲騁韓盧
時無狡免衆塗圯塞投足何錯於是冰子釋然乃悟曰
富貴人之所欲貧賤人之所惡僕少長於孔顔之門久
處於清寒之路不謂熱勢自共遮錮敬承明誨服我初
素彈琴詠典以保年祚伯成延陵髙節可慕丹轂滅族
吕霍哀吟朝榮夕滅旦飛暮沉聃周道師巢由德林豐
屋蔀家易著明箴人薄位尊積罰難任三郤尸晉宋華
咎深投局正幅實獲我心(晉書急時隆一作時/逢必  一作以急)
　　魯勝(字叔時代郡人為建康令/知丗將亂去官徵舉不就)
　　　注墨辨敘(勝著述遭亂遺失惟/注墨辨存其叙曰)
名者所以别同異明是非道義之門政化之準繩也孔
子曰必也正名名不正則事不成墨子著書作辨經以
立名本惠施公孫龍祖述其學以正刑名顯於世孟子
非墨子其辨言正辭則與墨同荀卿莊周等皆非毁名
家而不能易其議也必有形察莫如别色故有堅白之
辨名必有分明分明莫如有無故有無序之辨是有不
是可無不可是名兩可同而有異異而有同是之謂辨
同異至同無不同至異無不異是謂辯同辯異同異生
是非是非生吉㐫取辯於一物而原極天下之汙隆名
之至也自鄧析至秦時名家者世有篇籍率頗難知後
學莫復傳習於今五百餘嵗遂亡絶墨辯有上下經經
各有說凡四篇與其書衆篇連第故獨存今引說就經
各附其章疑者闕之又采諸衆雜集為刑名二篇略解
指歸以俟君子其或興㣲繼絶者亦有樂乎此也
　　　上正天論表(論云以冬至之後立晷測影準度/日月星辰按日月裁徑百里無千)
　　　　(里星十里不百里遂表上求下羣公卿士/考論嘗嵗日望氣知將來多故稱疾不仕)
若臣言合理當得改先代之失而正天地之紀如無據
驗甘即刑戮以彰虚妄之罪(竝晉/書)
　　魯褎(字元道南陽/人好學不仕)
　　　錢神論(元康之後綱紀大壞褎傷時貪/鄙乃隠姓名著錢神論以刺之)
有司空公子富貴不齒盛服而遊京邑駐駕乎市里顧
見綦毋先生斑白而徒行公子曰嘻子年已長矣徒行
空手將何之乎先生曰欲之貴人公子曰學詩乎曰學
矣學禮乎曰學矣學易乎曰學矣公子曰詩不云乎幣
帛筐篚以將其厚意然後忠臣嘉賔得盡其心禮不云
乎男贄玉帛禽鳥女贄榛栗棗脩易不云乎隨時之義
大矣哉吾視子所以觀子所由豈隨世哉雖曰已學吾
必謂之未也先生曰吾將以清淡為筐篚以機神為幣
帛所謂禮云禮云玉帛云乎哉者巳公子拊髀大笑曰
固哉子之云也既不知古又不知今當今之急何用清
談時易世變古今異俗富者榮貴貧者賤辱而子尚質
而子守實無異於遺劍刻船膠柱調瑟貧不離於身名
譽不出乎家室固其宜也昔神農氏沒黄帝堯舜教民
農桑以幣帛為本上智先覺變通之乃掘銅山俯視仰
觀鑄而為錢故使内方象地外圓象天錢之為體有乾
有坤内則其方外則其圓其積如山其流如川動静有
時行藏有節市井便易不患耗折難折象夀不匱象道
故能長久為世神寶親愛如兄字曰孔方失之則貧弱
得之則富强無翼而飛無足而走解嚴毅之顔開難發
之口錢多者處前錢少者居後處前者為君長在後者
為臣僕君長者豐衍而有餘臣僕者窮竭而不足詩云
哿矣富人哀哉煢獨豈是之謂乎錢之為言泉也百姓
日用其源不匱無逺不往無深不至京邑衣冠疲勞講
肄厭聞清談對之睡寐見我家兄莫不驚視錢之所祐
吉無不利何必讀書然後富貴昔吕公欣悅於空版漢
祖克之於贏二文君解衣裳而被錦繡相如乘髙蓋而
解犢鼻官尊名顯皆錢所致空版至虚而况有實贏二
雖少以致親宻由是論之可謂神物無位而尊無勢而
熱排朱門入紫闥錢之所在危可使安死可使活錢之
所去貴可使賤生可使殺是故忿諍辯訟非錢不勝孤
弱幽滯非錢不㧞怨仇嫌恨非錢不解令問笑談非錢
不發路中紛紛行人悠悠載馳載驅唯錢是求朱衣素
帶當塗之士愛我家兄皆無已已執我之手抱我終始
不計優劣不論年紀賔客輻凑門常如市諺曰錢無耳
可闇使豈虚也哉又曰有錢可使鬼而況於人乎子夏
云死生有命富貴在天吾以死生無命富貴在錢何以
明之錢能轉禍為福因敗為成危者得安死者得生性
命長短相禄貴賤皆在乎錢天何與焉天有所短錢有
所長四時行焉百物生焉錢不如天達窮開塞振貧濟
乏天不如錢若臧武仲之智卞莊子之勇冉求之藝文
之以成人矣今之成人者何必然唯孔方而已夫錢窮
者能使通達富者能使温暖貧者能使勇悍故曰君無
財則士不來君無賞則士不往諺曰官無中人不如歸
田雖有中人而無家兄何異無足而欲行無翼而欲翔
使才如顔子容如子張空手掉臂何所希望不如蚤歸
廣修農商舟車上下役使孔方凡百君子同塵和灮上
交下接名譽益彰(晉書云錢之為體有乾坤之象諺云/錢無耳可使鬼凡今之人惟錢而已)
(欲翔一作欲行今按魯褎之論晉書及藝文御覽文選/補遺竝載未全  摠為一太平御覽取路中行人至豈)
(虚也哉作成公綏錢神論己己作能巳抱我/作說分御覽乂載綦母氏錢神論略附後)
　　　　綦母氏錢神論略
黄銅中方叩頭對曰僕自西方庚辛分土諸國處處皆
有長沙越巂僕之所守黄金為父白銀為母鉛為長男
錫為少婦伊我初生周末時也景王君世大鑄兹也貪
人見我如病得醫饑饗大牢未之喻也
　　應亨(南中郎長史初學記亨讓著作表自司隸校/尉奉至亨五葉隋經籍志晉應亨集二巻唐)
　　　(經籍志晉應亨集二巻/尺牘列魏附應璩後非)
　　　與州將牋
誨命欲求佳别駕自頃諸府大開搜延路廣海罔遺蚌
山無逸璞歸數日卧思得一人陳國有袁琇字惠瑛者
才識可以經於治亂棲跱可以勸厲後進亨所服聞而
未嘗接顔交言也又宗令文蚤有名輩相與通家門素
所具抑亦其次(袁琇懐帝時為吴興/太守盜殺見郭璞傳)
　　　又(書鈔載/此未全)
夫公正治化之本德教之基公則無私正則無邪無邪
無私而患政教不行未之有也昔叔向論叔魚之罪石
碏討石厚之亂祁奚稱解狐之賢臧紇思孟孫之愛春
秋嘉之敦崇世教經乎百王厝乎盛衰其義不傾公正
之德𢎞矣重矣明君之所以總天下賢臣之所以奉君
上士庶之所以繫仰德化之所以美盛公正也可不勉
哉(竝太平/御覽)
　　　讓著作表
自司隸校尉奉至臣五世著作不絶鄉族以為美談崔
駰三世相繼其後無聞若乃談遷接武彪固踵蹟向歆
著美亦各一世之良也(應亨/集)
　　　應翊像讚序(御覽作漢/應亨誤)
王莽居攝以病告歸後赤眉賊攻其所居城糧盡以私
榖數十萬斛賑城中于時粟斛錢數萬民莫不稱其仁
　　虞溥(字允源髙平昌邑/人終鄱陽内史)
　　　移告屬縣(溥除鄱陽内史大修庠序廣招學徒/移告屬縣至者七百餘人乃作誥以)
　　　　(訓/之)
學所以定情理性而積衆善者也情定於内而行成於
外積善於心而名顯於教故中人之性隨教而移善積
則習與性成唐虞之時皆比屋而可封及其廢也而云
可誅豈非化以成俗教移人心者哉自漢氏失御天下
分崩江表寇隔久替王教庠序之訓廢而莫脩今四海
一統萬里同軌熙熙兆庶咸休息乎太和之中宜崇尚
道素廣開學業以讚恊時雍光揚盛化
　　　文學誥
文學諸生皆冠帶之流年盛志美始涉學庭講脩典訓
此大成之業立德之基也夫聖人之道淡而寡味故始
學者不好也及至期月所觀彌博所習彌多日聞所不
聞日見所不見然後心開意朗敬業樂羣忽然不覺大
化之陶巳至道之入神也故學之染人甚於丹青丹青
吾見其久而渝矣未見久學而渝者也夫工人之染先
脩其質後事其色質脩色積而染工畢矣學亦有質孝
悌忠信是也君子内正其心外脩其行行有餘力則以
學文文質彬彬然後為德夫學者不患才不及而患志
不立故曰希驥之馬亦驥之乘希顔之徒亦顔之倫也
又曰㓶而舎之朽木不知㓶而不舎金石可虧斯非其
效乎今諸生口誦聖人之典體嫻庠序之訓比及三年
可以小成而令名宣流雅譽日新朋友欽而樂之朝士
敬而歎之於是州府交命擇官而仕不亦美乎若乃含
章舒藻揮翰流離稱述世務探賾究竒使揚班韜筆仲
舒結舌亦惟才所居固無常人也然積一勺以成江河
累㣲塵以崇峻極匪志匪勤理無由濟也諸生若絶人
間之務心專親學累一以貫之積漸以進之則亦或遲
或速或先或後耳何滯而不通何逺而不至耶(晉書/)
　　耿滕
　　　宻上流民表(永康元年徵益州刺史趙廞為大/長秋遷成都内史中山耿滕為益)
　　　　(州初廞陰懐異計厚䘏流/民恃為刼盜滕數宻表)
流民剛戇而蜀人懦弱客主不能相饒宜移還其本土
不者與東三郡隘地觀其情態漸不可長將移秦雍之
禍於梁益矣(又言倉庫虚竭無以應鋒鏑之急/必益聖朝西顧之慮  華陽國志)
　　羅尚(字敬之一名仲襄/陽人終西戎校尉)
　　　貽衙博書(尚為益州刺史李特及弟流驤等起/蜀殺刺史趙廞又攻尚於成都詔以)
　　　　(博為督䕶討特方遣叅軍䝉紹誘/特降尚貽博書博不從為特所破)
昔年得李流牋降心款款由時威帖得還為冦聞委誠
於下吏而流驤七八千人來冦日至姦㐫之態詭譎不
測不可不重以持之也(華陽/國志)
　　　　蜀人詣東海王言羅尚(尚貪而不斷付任失/所遂至大敗蜀人不)
　　　　　(堪其徴求數萬人連名/詣太傅東海王言之)
尚之所愛非邪則佞尚之所憎非忠則直富擬魯衛家
成市鄽貪如虎狼無復已極(襄陽耆舊記愛晉書蜀人/言曰尚之所  非邪則佞)
(尚之所憎非忠則正富擬魯衛家成/市里貪如豺狼無復極已當是謡類)
　　李猛
　　　詒鐵官令毛詵中郎李叡書(猛朱提大姓為太/中大夫有材幹弟)
　　　　(為功曹分當察舉而建寧太守杜俊朱提太/守雍約受都尉雷逢賂舉逢子不禮猛奪詵)
　　　　(等部曲太安元年秋詵叡遂逐俊以叛猛貽/之書亦逐約應之校尉李毅討斬詵首叡走)
　　　　(依遑耶丘蔡夷帥于陵/承猛牋降毅誘殺之)
昔魯侯不道季氏出之天之愛民君師所治知足下追
踵古人見賢思齊足下箕帚枉慙吾郡
　　　降李毅牋
生長夷方不達禮教徒與李雄和光合勢雖不能營師
五丈略地渭濵冀北斷褎斜東據永安退考靈符晉德
長久誠非狂夫所能干輒表革面歸辠有司
　　孫辯(江陽人永/昌郡從事)
　　　請復寧州奏(初衞瓘疏罷寧州南夷不相鎮慰/太安元年辯奏詔復置焉進李毅)
　　　　(為寧州/刺史)
南中形勝七郡斗絶晉弱夷彊加其土人屈塞應復寧
州以相鎮慰
　　李毅(字允剛廣漢郪人厯/南夷校尉寧州刺史)
　　　陳謝疏(李叡之奔遑耶也夷師于陵承詣毅請/恕叡毅殺之南夷遂叛圍寧州毅病篤)
　　　　(不能戰上疏/陳謝㑹毅薨)
臣不能式遏寇虐疾與事遇使虜遊魂兵穀既單器械
窮盡而求救無望坐待殄斃若必不垂矜憂乞請大使
及臣尚存加臣重罪若臣已死陳屍為戮(竝華陽/國志)
　　毛孟
　　　陳求寧州刺史(惠帝末西南夷叛寧州刺史李/毅卒城中百餘人奉毅女固守)
　　　　(經年永嘉四年治中毛孟詣京師求刺/史不見省孟固陳以王遜為寧州刺史)
君亡親喪幽閉窮城萬里訴哀不垂愍救既慙包胥無
哭秦之感又愧梁妻無崩城之驗存不若亡乞賜臣死
(晉/書)
　　索靖(字幼安燉煌人厯始平内史累遷/游撃將軍與河間王顒戰被傷卒)
　　　草書狀(靖為尚書郎與尚書令衞瓘俱/以善草書知名時謂一臺二妙)
聖皇御世隨時之宜倉頡既生書契是為科斗鳥篆類
物象形叡哲變通意巧兹生損之隸草以崇簡易百官
畢脩事業並麗葢草書之為狀也婉若銀鉤漂若驚鸞
舒翼未發若舉復安蟲蛇虬蟉或往或還類阿那以羸
形歘奮釁而桓桓及其逸遊盻響乍正乍邪騏驥㬥怒
逼其轡海水窊隆揚其波芝草蒲陶還相繼棠棣融融
載其華𤣥熊對踞于山嶽飛燕相追而差池舉而察之
又似乎和風吹林偃草扇樹枝條順氣轉相比附窈嬈
亷苫隨體散布紛擾擾以猗靡中持疑而猶豫𤣥螭狡
獸嬉其間騰猿飛鼺相奔趣凌魚奮尾蛟龍反據投空
自竄張設牙距或若登髙望其類或若既往而中顧或
若俶儻而不羣或若自檢於常度於是多才之英篤藝
之彦役心精㣲躭此文憲守道兼權觸類生變離析八
體靡形不判去繁存㣲大象未亂上理開元下周謹案
騁辭放手雨行冰散髙音翰厲溢越流漫忽斑斑而成
章信竒玅之煥爛體磥落而壯麗姿光潤以璀燦命杜
度運其指使伯英迴其腕著絶勢於紈素垂百世之殊
觀(晉書滋王一作生兹御/覽作  繼作結踞作距)
　　　月儀帖(靖與尚書令衞瓘俱以草書名武帝/愛之瓘筆勝靖然有楷法逺不及靖)
正月具書君白大族布氣景風㣲發順變綏寧無恙幸
甚隔限遐塗莫因良話引領託懷情過採葛企佇難將
故及表問信李藨俱蒙告音君白(原本多/一藨字)
君白四表清通俊乂濯景山無由皓之隠朝有二八之
寄斯誠明珠燿光之髙㑹鸞皇翻翥之良秋也吾子懷
英偉之才而遇清升之祀想已天飛奮翼紫闥使親者
有邇賴也君白
二月具書君白夾鍾應氣融風扇物遥願髙宇使時讚
宜山川悠逺限以成隔自我不見俛仰數年看塗馳思
言存所親裁及告懷悵焉不具君白
君白王路熙和皇化洋溢博採英偶以恢時佐輦無叩
角之怨門有縉紳之盛斯乃潛龍逢九五之運寶玊值
卞氏之明巳委蓬室之陋以妥金紫之榮使親賴有拂
冠之慶也君白
三月具書君白姑洗育物罄無不宜延想吾子隨運是
康機度推疏不面踰紀分逼哀塗烏咽良展馳心投情
庶能感應具書脩問罔然不具君白
君白洪化遐布率土咸寧秉卞莊之勇者(闕/)武而精道
抱管鮑之才者彈冠而待顒怪以髙邁之姿而懷迷時
之志逮明明之來緬不識之響機運稍移人生若寄願
速就濯耀于雲漢也君白
七月具書君白夷則布氣暑運西流遥想足下動静順
宜川塗悠逺乖我談宴心存明視精爽馳想登髙長佇
洟以隕之不勝勞覲裁及書問君白
君白與子少舊契濶在昔情類好合如彼琴瑟所圗離
别厯載十餘年往者天地之悠長人生之險絶悼言多
感悵然傷懷唯足下寶德育素以熙萬福敘此故舊君
白
八月具書君白南吕應化中秋告涼敬想令問福履多
宜山川緬邈信理希寡談面既濶音問又疎傾首延懷
無日不勞想篤分好不孤其懃亦見信憶舊裁因數字
行人彭彭俱數相聞君白
君白世清道治聖化光蒞詢于博採唯賢是務足下以
神龍之變應景風之求足陟天閣而德聞四海允被具
瞻副此羣望竊從草澤慷慨增願君白
九月具書君白無射改卦廣莫布氣氣度涼和宜時順
節路乖人隔邈若天踰翹首延思逺莫致之君子篤好
想齊往分不勝佇企饑渴之懷故書表問不能暢情君
白
君白昔忝同門涖(闕/)君子子以逸羣之才當筞三千之
首登堂入室所道之奥雖明響殊品每亦希顔憂以乖
隔孤陋遐外曠道離友益以牆面無因之積以書所敬
君白
十月具書君白應鍾導運嚴霜稍隆時變物移感候增
懷馳心繫想言存所親山川路限不能翻飛登彼崇丘
逍遥長望延佇莫及思積情疲不勝鬱陶眷然之感裁
復白書不悉君白(原本心下/有放字)
君白往春執手刻會來秋迎期待面慊然遲想正以逸
驥之迹騁于雲漢之路龍驤天府忘此友信飛沉壹殊
何縁言嬿厚為時節寳愛光儀君白
十一月具書君白黄鍾吐氣凝寒雰降浥塞重喪和
氣養神休宜幸甚嵗月飛馳逝不我待濶自别澗始忽
然踰載望塗延思精誠所感無物不應果(闕/)來況德音
彌滿躭翫良翰悟怽愛慰增慨不勝抱眷裁因白答言
不具盡君白
君白昔誓秋歸而奄經年載匪我愆期時違書信(闕/)
之隆況㫖沓宻螢以逸諭明以馳䳱親愛分齊(闕/)　寧
足下復逺(闕/)發禮耶停卒不具君白
十二月具書君白大呂(闕/)度末寒慄烈明德宜時慶想
無恙分隔踰年良㑹乖違感詠蕭艾言存宿好翹翹延
領不勝思積裁及白書不能具悉君白
君白不圗一别便成永隔瞻彼修路從此乖限情經運
候思興感物發言存信洟以流墜足下(闕/)嚴度同此懷
信更知問君白(董逌廣川書跋云晉人評書以索靖比/王逸少而歐陽詢至卧碑下近世惟淳)
(化官帖中有靖書其後購書四方得月儀十一章今入/續帖中然於前書亦異李嗣真曰靖有月儀三章觀其)
(趣尚大為遒竦今月儀不止三章或謂/昔人離析然書無㫁裂殆唐人臨寫者)
　　劉𢎞(字和季沛國相人征北將軍靖少子仕寧朔將/軍封宣城公厯荆州刺史拜侍中開府進號車)
　　　(騎將/軍)
　　　上誅張奕表(太安中𢎞為荆州刺史討張昌昌/圍宛敗前將軍趙驤軍𢎞退屯梁)
　　　　(先是范陽王虓遣長水校尉張奕領荆州𢎞/至奕舉兵距𢎞𢎞斬奕上表惠帝詔答之)
臣以凡才謬荷國恩作司方州奉辭伐罪不能奮揚雷
霆折衝萬里軍退於宛分受顯戮猥蒙含宥被遣之職
即進達所鎮而范陽王虓先遣前長水校尉張奕領荆
州臣至不受節度擅舉兵距臣今張昌姦黨初平昌未
梟擒益梁流人蕭條猥集無賴之徒易相扇動飈風駭
蕩則滄海横波茍患失之無所不至比須表上慮失事
機輒遣軍討奕即梟其首奕雖貪亂欲為荼毒由臣劣
弱不勝其任令奕肆心以勞資斧敢引覆餗之刑甘受
專輒之罪
　　　　惠帝詔報
將軍文武兼資前委方夏宛城不守咎由趙驤將軍所
遣諸軍剋滅羣寇張奕貪禍距違詔命將軍致討傳首
闕庭雖有不請之嫌古人有專之之義其恢宏奥略鎮
綏南海以副推轂之望焉
　　　請補選荆部守宰表(時荆部守宰多闕𢎞請補/選帝從之𢎞乃敘功銓德)
　　　　(甚為論/者所稱)
被中詔勅臣隨資品選補諸缺吏夫慶賞刑威非臣所
專且知人則哲聖帝所難非臣闇蔽所能斟酌然萬事
有機毫釐宜慎謹奉詔書差所應用葢崇化莫若貴德
則所以濟屯故太上立德其次立功也頃者多難淳朴
彌凋臣輒以徵士伍朝補零陵太守庶以懲波蕩之弊
養退讓之操臣以不武前退於宛長史陶侃叅軍蒯恒
牙門皮初戮力致討蕩滅姧㐫侃恒各以始終軍事初
為都戰帥忠勇冠軍漢沔清肅實初等之勲也司馬法
賞不踰時欲人知為善之速福也若不超報無以勸詢
功之士慰熊羆之志臣以初補襄陽太守侃為府行司
馬使典論功事恒為山都令詔惟令臣以散補空缺然
沶鄉令虞潭忠誠烈正首唱義舉舉善以教不能者勸
臣輒特轉潭補醴陵令南郡亷吏仇勃母老疾困賊至
守衛不移以致拷掠幾至隕命尚書令史郭貞張昌以
為尚書郎欲訪以朝議遁逃不出昌質其妻子避之彌
逺勃孝篤著於臨危貞忠厲於強㬥雖各四品皆可
以訓奬臣子長益風教臣輒以勃為歸鄉令貞為信陵
令皆功行相㕘循名拔實列行狀公文具上
　　　上惠帝論劉喬表(喬字仲彦南陽人惠帝西幸/長安喬時為豫州刺史迎駕)
　　　　(東海王越承制轉喬冀州刺史以范陽王虓/領豫州喬以虓非天子命發兵距之𢎞與喬)
　　　　(牋越將討喬又與越書又表言宜詔越等各/保分局河間王顒方距闗東倚喬為助不納)
　　　　(其言及越迎駕還洛陽復表喬為太傅軍/諮祭酒  本傳表在與越書後以類從前)
范陽王虓欲代豫州刺史喬喬舉兵逐虓司空東海王
越以喬不從命討之臣以為喬忝受殊恩顯居州司自
欲立功於時以狥國難無他罪闕而范陽代之代之為
非然喬亦不得以虓之非專威輒討誠應顯戮以懲不
恪然自頃兵戈喪亂猜禍鋒生恐疑隙構於羣王災難
延於宗子權柄隆於朝廷逆順效於成敗今夕為忠明
旦為逆偏其反而互為戎首載籍以來骨肉之禍未有
如今者也臣竊悲之痛心疾首今邊陲無備豫之儲中
華有杼軸之困而股肱之臣不惟國體職競尋常自相
楚剝為害轉深積毁銷骨萬一四夷乘虚為變此亦猛
獸交鬭自效於卞莊者矣臣以為宜速發明詔詔越等
令兩釋猜嫌各保分局自今以後其有不被詔書擅興
兵馬者天下共伐之詩云誰能執熱逝不以濯若誠濯
之必無灼爛之患永有泰山之固矣
　　　與劉喬牋
適承范陽欲代明使君明使君受命本朝列居方伯當
官而行同奬王室横見遷代誠為不允然古人有言牽
牛以蹊人之田信有罪矣而奪之牛罰亦重矣明使君
不忍亮直狷介之忿甘為戎首竊以為過何者至人之
道用行舎藏跨下之辱猶宜俯就況於換代之嫌纖介
之釁哉范陽國屬使君庶姓周之宗盟疎不間親曲直
既均責有所在廉藺區區戰國之將猶能升降以利社
稷況命世之士哉今天下紛紜主上播越正是忠臣義
士同心戮力之時𢎞實闇劣過䝉國恩願與使君共戴
盟主鴈行下風埽除㐫寇救蒼生之倒懸反北辰於太
極此功未立不宜乖離備䝉顧遇情隆於常披露丹誠
不敢不盡春秋之時諸侯相伐復為和親者多矣願明
使君迴既往之恨追不二之蹤解連環之結脩如初之
好范陽亦將悔前之失思崇後信矣
　　　又與東海王越書
適聞以吾州將擅舉兵逐范陽當討之誠明同異懲禍
亂之宜然吾竊謂不可何者今北辰遷居元首移幸羣
后抗義以謀王室吾州將荷國重恩列位方伯亦伐鼔
即戎戮力致命之秋也而范陽代之吾州將不從由代
之不允但矯枉過正更以為罪耳昔齊桓赦射鈎之讐
而相管仲晉文忘斬袪之怨而親勃鞮方之于今當何
有哉且君子躬自厚而薄責於人今姧臣弄權朝廷困
逼此四海之所危懼宜釋私嫌共存公義含垢匿瑕忍
所難忍以大逆為先奉迎為急不可思小怨忘大德也
茍崇忠恕共明分局連旗推鋒各致臣節吾州將必輸
寫肝膽以報所䝉實不足計一朝之謬發赫然之怒使
韓盧東郭相困而為豺狼之擒也吾雖庶姓負乗過分
實願足下率齊内外以康王室竊恥同濟自為蠧害貪
獻所懷惟足下圗之(竝晉/書)
　　　荆州下教(朝以夏侯陟為襄陽太守𢎞之壻也/𢎞表陟姻親舊制不得相監皮初之)
　　　　(勲宜見酬報詔聽之悅𢎞每有興廢手書守/相丁寧款宻人皆感  咸曰得劉公一紙書)
　　　　(賢于十/部從事)
夫統天下者宜與天下同心化一國者宜與一國為任
若必姻親然後可用則荆州十郡安得十女壻然後為
政哉
　　　又教(舊制峴方二山澤/中不聽百姓捕魚)
禮名山大澤不封與共其利今公私并兼百姓無復厝
手地當何謂邪速改此法又酒室中云齊中酒聽事酒
猥酒同用麴米而優劣三品投醪當與三軍同其薄厚
自今不得分别(竝晉/書)
　　　又教
太康以來天下無虞遂共尚無為談莊老少有說事外
記論公務内但共談笑今節同舟而載安可不人人致
力耶(太平/御覽)
　　　又教
録事巫衞忠清厲節衣食不充賜單複衣各一具恒令
厨食給其家穀三百斛諸吏宜見賢思齊
　　　又教(𢎞乃讁罰主者遂給/韋袍複帽轉以相付)
吾昨鼔四中起聞西城上兵欬聲甚深即呼省之年過
六十羸病無襦而督將差以持時持時備不虞耳此既
無所防捍又老病羸凍不加隠恤必致死亡督將豈可
乃爾耶(竝太平/御覽)
　　　又教
將士寒窮者皆本部為之人給一韋袍
　　　又教
錄事㕘軍務舉善彈非令史亦各隨職事脩習也(竝北/堂書)
(鈔/)
　　胡濟(尚書/郎)
　　　薦伍朝表(朝字世明武陵漢夀人太守劉𢎞薦/為零陵太守主者以非選例濟奏可)
　　　　(朝不/就)
臣以為當今資喪亂之餘運承百王之遺弊進趨者乘
國故以僥倖守道者懷藴匱以終身故令敦襃之化虧
退讓之風薄按朝游心物外不屑時務守静衡門志道
日新年過耳順而所尚無虧誠江南之良才丘園之逸
老也不加飾進何以勸善且白衣為郡前漢有舊賁于
家食近代所崇事可行也宜聽光顯以奬風尚(虞般/佑髙)
(士傳無良才晉書作/竒才  賁于三句)
　　　改葬前母服議
今禮無其章不復特為之法故取繼母服准事目下得
申孝養之情推此所奉前繼一也以為前母改𦵏宜從
衆子之制(杜氏/通典)
　　茍晞(字道將河内山陽人厯青州刺史/大都督封東平郡公為石勒所殺)
　　　移諸征鎮州郡(時領青州刺史受懷帝詔/委統青徐六州大舉討賊)
天步艱險禍難殷流劉元海造逆於汾陰石世龍階亂
於三魏薦食畿甸覆喪鄴都結壘近郊仍震兖豫害三
刺史殺二都督郡守官長堙没數十百姓流離肝腦塗
地晞以虚薄負荷國重是以弭節海隅援枹曹衛猥
被中詔委以闗東督統諸軍欽承詔命剋今月二日當
西經濟黎陽即日得滎陽太守丁嶷白事李惲陳午等
救懷諸軍與羯大戰皆見破散懷城已陷河内太守裴
整為賊所執宿衛闕乏天子䝉難宗廟之危甚於累卵
承問之日憂歎累息晞以為先王選建明德庸以服章
所以藩固王室無俾城壞是以舟檝不固齊桓責楚襄
王逼狄晉文致討夫翼奬皇家宣力本朝雖陷湯火大
義所甘加諸方牧俱受榮寵義同畢力以報國恩晞雖
不武首啟戎行秣馬裹糧以俟方鎮凡我同盟宜同赴
救顯立名節在此行矣
　　　上討東海王越表(懐帝永嘉四年宻/詔晞討越晞表)
殿中校尉李初至奉被手詔肝心若裂東海王越得以
宗臣遂執朝政委任邪佞寵樹姧黨至使前長史潘滔
從事中郎畢邈主簿郭象等操弄天權刑賞由已尚書
何綏中書令繆播太僕繆𦙍黄門侍郎應紹皆是聖詔
親所抽拔而滔等妄構陷以重戮帶甲臨宫誅討后弟
翦除宿衞私樹國人崇奬魏植招誘逋亡覆喪州郡王
塗圯隔方貢垂絶宗廟闕蒸嘗之饗聖上有約食之匱
鎮東將軍周馥豫州刺史馮嵩前北中郎將裴憲並以
天朝空曠權臣專制事難之興慮在旦夕各率士馬奉
迎皇輿思隆王室以盡臣禮而滔邈等刼越出闗矯立
行臺逼徙公卿擅為詔令縱兵冦抄茹食居人交尸塞
路暴骨盈野遂令方鎮失職城邑蕭條淮豫之萌陷離
塗炭臣雖憤懣守局東嵎自奉明詔三軍奮厲巻甲長
驅次于倉垣即日承司空博陵公浚書稱殿中中郎劉
權齎詔勅浚與臣共剋大舉輒遣前鋒征虜將軍王讚
徑至項城使越稽首歸政斬送滔等伏願陛下寛宥宗
臣聽越還國其餘逼迫宜䝉曠蕩輒寫詔宣示征鎮顯
明義舉遣揚烈將軍閻𢎞步騎五千鎮衞宗廟
　　　復上懷帝表(懷帝復詔晞討越晞復上/表越下檄討晞㑹越薨)
奉被手詔委臣征討喻以桓文紙練兼備伏讀跪歎五
情惶怛自頃宰臣專制委杖佞邪内擅朝威外殘兆庶
矯詔專征遂圖不軌縱兵冦掠陵踐宫寺前司隸校尉
劉暾御史中丞温畿右將軍杜育並見攻刼廣平武安
公主先帝遺體咸被逼辱逆節虐亂莫此之甚輒祗奉
前詔部分諸軍遣王讚率陳午等將兵詣項龔行天罰
(並晉/書)
　　周馥(字祖宣浚從父弟厯/鎮束將軍封永寧伯)
　　　上懷帝請遷都書(馥都督揚州建䇿迎天子遷/都夀春永嘉四年與長史吴)
　　　　(思司馬殷識上書為淮南/太守裴碩所襲敗奔死)
不圗厄運遂至於此戎狄交侵畿甸危逼臣輒與祖納
裴憲華譚孫惠等三十人伏思大計僉以殷人有屢遷
之事周王有岐山之徙方今王都罄乏不可久居河朔
蕭條崤函險澀宛都屢敗江漢多虞於今平夷東南為
愈淮揚之地北阻塗山南抗靈嶽名山四帶有重險之
固是以楚人東遷遂宅夀春徐邳東海亦足戍禦且運
漕四通無患空乏雖聖上神聰元輔賢明居儉守約用
保宗廟未若相土遷宅以享永祚臣謹選精卒三萬奉
迎皇駕輒檄前北中郎將裴憲行使持節監豫州諸軍
事東中郎將風馳即路荆湘江揚各先運四年米租十
五萬斛布絹各十四萬匹以供大駕令王浚茍晞共平
河朔臣等戮力以啟南路遷都弭寇其計並得皇輿來
巡臣宜轉據江州以恢王略知無不為古人所務敢竭
忠誠庶報萬分朝遂夕隕猶生之願(晉書/)
　　閭丘沖(字賓卿髙平人厯太傅長/史光禄勲遭亂為賊所害)
　　　懷帝服楊悼后議(后母養懷帝遇難帝尚幼及/即位后當祖載羣公議帝應)
　　　　(追服或以庶母慈母小功五月或/以慈母服如母服齋衰沖議從之)
楊后母養聖上葢以曲情今以恩禮追崇不配世祖廟
王者無慈養之服謂宜祖載之日可三朝素服發哀而
已(晉書/)
　　劉陶
　　　告廬江郡(杜夷字行齊廬江灊人以儒學稱被/徵不就遁于夀陽及歸舊居道遇兵)
　　　　(寇刺史劉陶告郡營䘏/後渡江為國子祭酒)
昔魏文侯軾干木之閭齊相曹㕘尊崇葢公皆所以優
賢表德敦勵末俗徵士杜君德懋行絜髙尚其志頃流
離道路聞其頓躓刺史忝任不能崇飾有道而使髙操
之士有此艱屯今遣吏宣慰郡可遣一吏縣五吏恒營
䘏之常以市租供給家人糧廩勿令闕乏(晉書/)
　　賈彪
　　　鵬賦序
余覽張茂先鷦鷯賦以其質㣲處䙝而偏於受害愚以
為未若大鵬棲形遐逺自育之全也此固禍福之機聊
賦之云(藝文/類聚)
　　吕㑹
　　　任僑産子奏(愍帝建興四年新蔡縣吏任僑妻/産二女腹與心相合自胷以上臍)
　　　　(以下各分此葢天下未一之妖/也時内史吕㑹上言人皆哂之)
按瑞應圖異根同體謂之連理異苗同穎謂之嘉禾草
木之異猶以為瑞今二人同心易稱二人同心其利斷
金嘉徵顯見生於陜東之國斯葢四海同心之瑞也不
勝喜踊謹畫圗以上(宋書/)
　　楊泓
　　　拂舞序
自到江南見白符舞或言白鳬鳩舞云有此來數十年
察其詞㫖乃是吴人患孫皓虐政思屬晉也(晉書/)
　　寡婦淑(原失/姓)
　　　答兄弟書(二寡婦者淑也昺也淑喪夫守/寡兄弟將嫁之誓而不許為書)
葢聞君子導人以德矯俗以禮是以列士有不移之志
貞女無迴二之行淑雖婦人竊慕殺身成義死而後已
夙遘禍罰喪其所天男弱未冠女幼未笄是以僶俛求
生將欲長育二子上奉祖宗之嗣下繼祖禰之禮然後
覲于黄泉永無慙色仁兄德弟既不能厲髙節於弱志
發明明於闇昧許我他人逼我干上乃命官人訟之簡
書夫智者不可惑以事仁者不可脅以死晏嬰不以白
刃臨頸改正直之辭梁寡不以毁形之痛忘執節之義
髙山景行豈不思齊計兄弟備託學門不能匡我以道
博我以文雖曰既學吾謂之未也(杜預/女記)
　　杜有道妻嚴氏(字憲京兆人十八/而嫠誓不改節)
　　　與從姪預書(預為秦州刺史被誣徵還嚴氏與/預書戒之預後果為儀同三司)
諺云忍辱至三公卿今可謂辱矣能忍之公是卿坐
　　衞瓘女(赤牘作衞夫人鑠王云按張懐瓘書斷廷/尉展女弟恒之從妹恒瓘子鑠係瓘從女)
　　　(本傳止稱瓘女與國臣書不言衞夫/人恐楊誤耳  衛夫人自有書見後)
　　　與國臣書(瓘進太保歸第賈后忌其方直又遂/謗瓘與汝南王亮欲為伊霍事啟帝)
　　　　(手詔楚王瑋免瓘等官收瓘與子若孫九人/同被害及瑋伏誅瓘女與國臣書於是前太)
　　　　(保主簿劉繇等上言乃追封蘭陵/郡公諡曰成而族誅害瓘一門者)
先公名諡未顯無異凡人每怪一國蔑然無言春秋之
失其咎安在悲憤感慨故以示意
　　無名氏
　　　有司奏改泰始厯(泰始元/年奏可)
王者祖氣而奉其事終晉於五行之次應尚金金生於
巳事於酉終於丑宜祖以酉日臘以丑日改景初厯為
泰始厯(宋書/)
　　　有司郊配奏(泰始二年二月郊宣皇帝十一月/有司奏是後圓丘方澤不别立)
古者郊丘不異宜并圓方二丘更修壇兆二至合祀
　　　羣公正朔服色奏(泰始二年/九月奏可)
唐堯舜禹不以易胙改制至於湯武各推行數宣尼答
為邦之問則曰行夏之時輅冕之制通為百代之言葢
期於從政濟治不繫於行運也今大晉繼三皇之蹤踵
舜禹之迹應天從民受禪有魏宜一用前代正朔服色
皆如有虞遵唐故事於義為𢎞(宋書/)
　　　有司廟物奏(泰始/四年)
先帝廟存舊物麻繩為細拂以明儉約(晉要/事)
　　　有司南宫王冠奏(泰始六年南宫王承年十五/依舊應冠有司奏議從之)
禮十五成童國君十五而生子以明可冠之義又漢魏
遣使冠諸王非古典
　　　有司議王公入朝奏(泰始中/奏詔可)
諸侯之國其王公以下入朝者四方各為二番三嵗而
周周則更始臨時有故則明年來朝明年朝後更滿三
歲乃朝不得依恒數朝禮皆執璧如舊朝之制不朝之
嵗各遣卿奏聘
　　　有司婚禮奏(太康八年整一/作尚書朱  議)
按魏氏故事王娶妃公主嫁之禮天子諸侯以皮馬為
庭實天子加以榖珪諸侯加以大璋可依周禮改璧用
璋其羊鴈酒米𤣥纁之禮並如故(杜氏/通典)
　　　有司矦國耕籍奏(武帝末/奏不行)
古諸侯耕籍百畆躬執耒以奉社稷宗廟以勸率農功
今諸侯臨國宜依之(晉書/禮志)
　　　廷尉為男感女重生奏(武帝世河間有男女相/悅許配男從軍父母以)
　　　　(女別適女憂死男還悲痛遂發塚開/棺即活因負還其夫爭之廷尉奏)
精誠之至感於天地故死而更生在常禮之外非禮之
所處刑之所裁斷以還開塚者(王琰㝠祥記/引捜神記)
　　　人上天變書(太康十年崇賢殿諸處火/時有上書楊珧由是求退)
漢王氏五侯兄弟迭任今楊氏三公竝在大位故天變
屢見竊為陛下憂之
　　　汲冢周書序(晉書太康二年汲郡人不準盜發/魏襄王墓或言安釐王冢得竹書)
　　　　(凡七十五篇武帝詔荀朂撰次以為中經列/在祕書著作郎束晳得觀竹書隨疑分㭊皆)
　　　　(有義證然無所為周書也按漢藝文志有逸/周書七十一篇以此校之止缺四篇宋李燾)
　　　　(云此漢世已入中祕其後稍隠至發冢復出/耳非始出于汲冢也鼎按此序有似史漢末)
　　　　(篇序傳葢後人所為/今以由晉出姑附晉)
昔在文王商紂並立困于虐政將𢎞道以弼無道作度
訓殷人作教民不知極將明道極以移其俗作命訓紂
作淫亂民散無性冒常文王意和化服之作常訓上失
其道民散無紀西伯修仁明恥示教作文酌上失其道
民失其業(缺/)　㐫年作糴匡文王立西距昆夷北備獫
狁謀武以昭威懷作武稱武以禁暴文以綏德大聖允
兼作允文武有七德文王作大武大明武小明武三篇
穆王遭大荒謀救患分菑(缺/)大匡(此有/脫簡)
　
　作九開文王唯庶邦之多難論典以匡謬作劉法文
王卿士諗發教禁戒作文開維美公命于文王修身觀
天以謀商難用保開文王訓乎武王以繁害之戒作八
繁文王在酆命周公謀商難作酆保文啟謀乎後嗣以脩
身敬戒作大開小開二篇文王有疾告武王以民之多
變作文儆文王告武王以序德之行作文傅文王既沒
武王嗣位告周公禁五戒作柔武武王忌商周公勤天
下於大小開武二篇武王評周公維道以為寶作寶典
商謀啟平周周人將興師以承之作酆謀武王將起師
伐商寤有商儆作寤儆周將伐商順天革命申喻武義
以訓乎民作武順武穆二篇武王將行大事乎商郊乃
明德(缺/)衆作和寤武寤二篇武王率六州之兵車三百
五十乘以滅殷作剋殷武王作剋商建三監以救其民
為之訓範(此有/脫簡)
　　　　　　　　　武王既釋箕子囚俾民辟寧
之以王作箕子武王秉天下論徳施(缺/)而(缺/)位以官作
考德武王命商王之諸侯綏定厥邦申義告之作商誓
武王平商維定保天室䂓擬伊洛作度邑武王有疾(此/有)
(脫/簡)　　　　　　　　　命周公輔小子告以正要
作五權武王既殁成王元年周公忌商之孽訓敬人作
成開周公既誅三監乃述武王之志建都伊洛作作洛
周公㑹羣臣于閱門以輔主之格言作皇門周公陳武
王之言以贊巳言戒乎成王作大戒周公正三統之義
作周月辯二十四氣之應以明天時作時訓周公制十
二月賦政之法作月令周公肇制文王之諡義以垂于
後作諡法周公將致政成王朝諸侯於明堂作明堂成
王既即政因嘗麥以語羣臣而求助作嘗麥周公為大
師告成王以五徵則作本典成王訪周公以民事周公
陳六徵以觀察之作官人周室既寧八方㑹同各以其
職來獻欲垂法厥後作王㑹周公云歿王制將衰穆王
因祭祖不豫詢其守位作祭公穆王思保位惟難恐貽
世羞欲自警悟作史記王化雖弛天命方永四夷八蠻
攸尊王政作職方芮伯稽古作訓納王于善暨執政小
臣咸省厥躬作芮良夫晉侯尚力侵我王略叔向聞儲
幼而果賢(缺/)復王位作太子晉玉者德以飾躬用為所
佩夏多罪湯將放之徵前事以戒後王也作殷祝民非
后罔乂后非民罔與為邦慎政在㣲作周祝武以靖亂
非直不剋作武紀積習生常不可不慎作銓法車服制
度明不茍踰作器服周道於乎大備
　　　晉千金渠石人東脅下文(洛陽記千金堨舊偃/穀水魏時更修開渠)
　　　　(五所謂之五龍渠堨東立一石人勒堨腹上/晉初大水暴注又廣功焉石人東勒下文云)
泰始七年六月二十三日大水并瀑出常流上三丈蕩
壞二堨五龍泄水南注瀉下加嵗久潄齧每澇即壞厯
載消棄大功今故為今遏更於西開泄名曰伐龍渠地
形正平誠得為泄至理千金不與水勢激爭無縁當壞由
其卑下水得輸上潄齧故也今增髙千金於舊一丈四
尺五龍自然必厯世無患若五龍嵗久復壤可轉於西
更開二堨二渠合用二十三萬五千六百九十八功以
其年十月二十三日起作功重人少到八年四月二十
日畢
　　　石人西脅下文(後魏太和中修復千金/堨按石人西脅下有文)
若溝渠久疏深引水者當於河南城北石磧西更開渠
北出使首孤立故溝東下因故易就磧堅便
　　　魏建城鄉侯劉靖碑
魏使持節都督河北道諸軍事征北將軍建城鄉侯沛
國劉靖字文恭登梁山以觀源流相􁀙以度形勢嘉武
安之通渠美秦民之殷富乃使帳下督丁鴻軍士千人
以嘉平二年立遏於水道髙梁河造戾陵遏開車箱渠
其遏表云髙梁河水者出自并州黄河之别源時長岸
峻固直截中流積石籠以為主遏髙一丈東西長三十
丈南北廣七十餘歩依北岸立水門門廣四丈立水十
丈山川暴戾則乘遏東下平流守常則自門地入灌田
嵗二千頃凡所封地百餘萬畆至景元三年辛酉詔書
以民食轉廣陸發不贍遣謁者樊晨更制水門限田千
頃刻地四千三百一十六頃出給郡縣改定田五千九
百三十頃水流乘車箱渠自薊西北逕昌平東盡漁陽
潞縣凡所潤含四五百里所灌田萬有餘頃髙下孔濟
原隰底平疏之斯溉決之斯散導渠口以為濤門灑滮
池以為甘澤施加於當時敷被于後世晉元康四年君
少子驍騎將軍平鄉侯𢎞受命使持節監幽州諸軍事
領護烏丸校尉寧朔將軍遏立積三十六載至五年夏
六月洪水暴出毁損四分之三乘北岸七十餘丈上渠
車箱所在漫溢追惟前立遏之勲親臨山川指授䂓略
命司馬闗内侯逢惲内外將士二千人起長岸立石渠
修立遏治水門門廣四丈立水五丈興復載利通塞之
宜准遵舊制凡用功四萬有餘焉諸部王侯不召而自
至繦負而受事者葢數千人詩載經始勿亟易稱民忘
其勞斯之謂乎於是二府文武之士感秦國思鄭業之
績魏人置豹祀之義乃遐慕仁政追述成功元康五年
十月十一日刋石立表以紀勲烈并記遏制度永為後
式焉
　　　九山廟碑
九顯靈君者太華之元子陽九列名號曰九山府君也
南據嵩嶽北帶洛澨晉元康二年九月太嵗庚午帝遣
殿中中郎將闗内侯樊廣緱氏令王與傅演奉宣詔命
興六廟殿焉
　　　百蟲將軍顯靈碑
將軍姓伊氏諱益字隤敳帝髙陽之第二子伯益者也
晉元康五年七月七日順人吴義等建立堂廟氷康元
年二月二十日刻石立頌(永康今刻水經作永/平誤永平在元康前)
　　　晉太公碑(金石録云/)
太公望者此縣人大晉受命四海一統太康二年縣之
西偏有盜發冢而得竹䇿之書書藏之年當秦坑儒之
前八十六嵗(武帝時汲人不準得竹簡小篆/古書在秦坑前安有小篆乎)
　　　晉䕶羌校尉彭祈碑(金石録/)
君諱祈字子𤣥隴西襄武人也其先出自顓頊有陸絳
之裔子大彭實主夏盟則其後也又云厯郡右職州别
駕從事于時庸蜀未殄侵擾王路洮西之戰因敗運竒
元帥獲安剋厭彊虜列上功狀除舍人還參本軍事除
涼州護軍河右未清戎冦鼎沸諶謀神略簡在帝心遷
西郡太守至官未久復臨酒泉逺夷望風襁負歸命白
山丁令率服賔貢敦煌令狐豐距違王度淵泉之陣兵
不血刃母老弟亡辭職去官聖上仁慈聽君所求轉略
陽太守近家禄養遂罹大艱侍喪還家服紀終始有詔
以軍州始分河右未清豺狼肆虐授君節葢除護羌校
尉統攝涼州上前後軍功應封七侯勞謙退讓陰德不
伐年未知命以太康十年三月癸酉薨天子愍悼遣使
者監䕶喪事䇿曰君秉心公亮所莅有方不幸殞歿朕
甚痛惜故孝亷參䕶羌軍事酒泉馬朔改吏部郎中綦
母畨主簿郭曉良吏夏侯俊等追思洪烈感想吁嗟乃
刋石勒銘焉
　　　伊闕右石壁銘
永康五年河南府尹循大禹之軌部督郵辛曜新城令
王琨部監作掾董猗李褒斬岸開石平通伊闕(並水/經注)
　　　荀邈碑(邈除太原榆次令為政以德武帝下詔/襃美泰始三年卒吏人為之樹碑其序)
　　　　(曰/)
仰之如日月敬之如神明愛之如父母樂之如時雨(荀/氏)
(家/傳)
　　　張蒼梧碑(張憑/之祖)
君諱鎮字義逺吴國吴人忠恕竟明簡正貞粹太安中
除蒼梧大守討王含有功封興道縣侯
　　　陸邁碑
邁字功髙吴郡人器識清敏風檢澄峻累遷振威太守
尚書吏部郎(竝世/說注)
　　　終南山大石文(陳總遷殿中侍御史詔遣詣終/南山請雨總先除小石祠惟存)
　　　　(大石一所而/祈之上文曰)
峩峩大石佐岳通理含滋吐潤惠我四海(王隠/晉書)
　　蘇韶(鬼/)
　　　授從弟節書(韶字孝先安平人仕至中牟令卒/伯父承為南中郎軍司第九子節)
　　　　(在車上晝日韶自外入乘馬著黑介幘黄綀/衣白襪幽履憑節車轅曰吾欲改葬將為書)
　　　　(節授筆不肯曰死者書與生者異為節作其/字像胡書也即喚節為書  鼎案傅咸理李)
　　　　(含表有常山太守/蘇韶此云中牟令)
古昔魏武侯浮於西河而下中流顧謂吴起曰美哉河
山之固此魏國之寶也吾性愛好京洛每往來出入瞻
眎邙山樂哉乎萬世之基也北背孟津洋洋之河南望
天邑濟濟之盛此志雖未言銘之於心矣不圗奄忽所
懷未果前去十月便速改𦵏在軍司墓次買數畆地便
自足矣(王隠/晉書)
　
　
　
　
　
　
　
　西晉文紀卷二十
