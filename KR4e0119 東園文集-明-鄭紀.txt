#+TITLE: 東園文集-明-鄭紀
#+DATE: 2016-06-11 12:25:27
#+SOURCE: github.com/kanripo/KR4e0119 master 5e522190                
欽定四庫全書　　　　　集部六
　東園文集目録　　　　　别集類五(明/)
　　巻一
　　　經筵講章
　　　箋
　　巻二
　　　奏議
　　巻三
　　　奏議
　　巻四
　　　奏議
　　巻五
　　　記
　　巻六
　　　記
　　巻七
　　　序
　　巻八
　　　序
　　巻九
　　　序
　　巻十
　　　書
　　巻十一
　　　題跋
　　　説
　　　贊
　　巻十二
　　　銘類
　　　行狀
　　　傳
　　巻十三
　　　祝文
　　　上梁文
　　　祭文
　　　襍著
　　附錄一巻
　　　　(臣/)等謹案東園文集十三巻附録一巻明鄭
　　　　紀撰紀字廷綱别號東園仙逰人天順庚辰
　　　　進士官至南京户部尚書所著有東園吟稿
　　　　歸田録義聚家範増修鄉約等書是集則皆
　　　　雜文也紀入翰林後歸卧屏山讀書二十餘
　　　　年生平為文無構思無易稿為人假去亦不
　　　　復問門人吳儼稱其文甚類老泉其氣昌其
　　　　思深其辭正而不阿其辨博而不雜今觀集
　　　　内所載諸奏疏皆剴摰詳明切中時政諸體
　　　　文亦多屬有關世教之言雜著内有歸田咨
　　　　目十條亦皆兢兢以禮法自持蓋人品端謹
　　　　殊有足重者集原刋久燬此為其九世孫英
　　　　梁等所重鐫云乾隆四十二年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　東園文集巻一
　　　　　　　　　　　　　明　鄭紀　撰
　　經筵講章
　　　尚書一
先王肇修人紀從諫弗咈先民時若居上克明為下克
忠與人不求備檢身若不及以至于有萬邦兹惟艱哉
敷求哲人俾輔于爾後嗣
　這是商書伊訓篇伊尹舉成湯之事以訓戒太甲的
　言語先王是成湯肇是始人紀是三綱五常維持天
　下的大道理咈是逆先民猶言前輩舊德若是順也
　伊尹吿太甲説人紀之理未甞泯没先時夏桀滅德
　作威將這道理都廢棄了至我先王成湯始修復之
　這便是肇修湯之所以修人紀者如何彼諫諍之言
　乃是推明這人紀的説話湯則虛已聽受無所咈逆
　前輩舊德乃是躬行這人紀的賢人湯則舍已順從
　無所違背其居上而為君則修明這人紀以倡其臣
　能盡臨下之道居下而為臣則敷陳這人紀以吿乎
　君能盡事上之心他人於這道理有一長可取則急
　於舉用無求全責備之意已身於這道理有一毫未
　至則嚴於檢束有惟恐不及之心成湯樂善檢身居
　上臨下各得其道如此其所以修人紀者可謂至矣
　是以德日以盛業日以廣天命歸之人心戴之由七
　十里而有萬邦自諸侯升為天子積累之勤兹亦難
　矣故曰先王肇修人紀從諫弗咈先民時若居上克
　明為下克忠與人不求備檢身若不及以至于有萬
　邦兹惟艱哉敷是廣哲人賢哲之人是能盡人紀之
　實者後嗣太甲以後的嗣王成湯因見得天下之甚
　難故思保天下之不易是以於賢哲之人求之非一
　方取之非一途或置於左右或服乎大僚使其責難
　陳善納誨輔德後嗣子孫有所謀為也果合於人紀
　的道理則順成其美或不合於人紀的道理則匡救
　其失這等呵則嗣王雖欲為不善孰肯與之為不善
　以墮廢先王之大業哉故曰敷求哲人俾輔于爾後
　嗣太甲嗣位之初德性未定伊尹商家元老舉此為
　訓無非欲其念祖宗創業之難而保守之也其忠愛
　懇切如此真可謂社稷之臣矣臣甞伏覩我朝太祖
　髙皇帝龍飛淮甸奄有萬方即申明五常之訓便是
　成湯創業肇修的意思君臣同遊又有臨軒策士之
　制便是成湯求賢輔後的意思恭惟皇上臨御之初
　盡孝先皇追隆聖母人紀可謂修矣任用老成開納
　言路求賢可謂廣矣然謹始非難善終為難伏願逺
　鑒有商近法皇祖檢身修德示儀刑而立標準勤學
　好問親君子而逺小人則布昭聖武兆民允懷可無
　愧於成湯始于家邦終于四海盖不在於太甲矣臣
　等不勝惓惓至願
　　　二
惟我商王布昭聖武代虐以寛兆民允懷今王嗣厥德
罔不在初立愛惟親立敬惟長始于家邦終于四海
　這是商書伊訓篇伊尹述成湯得天下之事訓太甲
　以謹始的道理商王是成湯布是敷布昭是昭著聖
　武是以德為威猶易經説神武不殺之意允是信也
　伊尹吿太甲説當初夏桀無道滅德作威天下百姓
　苦其虐政惟我商王成湯奮德義之勇行上天之罰
　除殘去暴而有不殺之仁心削平禍亂而為弔民之
　義舉湯王德威已敷著于天下人無不知是代桀之
　虐以吾之寛由是億兆之民向時遭桀酷害如在水
　火之中今却被湯寛仁如坐衽席之上無不信而懷
　之如嬰兒之慕慈母皆出誠心無有虛假故曰惟我
　商王布昭聖武代虐以寛兆民允懷今王是太甲嗣
　是繼嗣罔是無初是即位之初伊尹又與太甲説今
　王嗣位之初四方萬國莫不拭目以觀傾耳以聽仰
　望敷布維新之政上繼乃祖成湯之德然嗣德之道
　無不在於即位之初初之不謹而能善其終者鮮矣
　故曰今王嗣厥德罔不在初蓋謹始之道莫先於孝
　悌孝悌二者人之所同我立孝愛之道自親而始天
　下之凡有親者莫不視我以為法我立恭敬之道自
　長而始天下之凡有長者莫不視我以為準謂之立
　者卓然不移即所謂建其有極也今王在宫庭之内
　果能親吾親長吾長立愛敬於此形愛敬於彼始而
　一家次而一國終而措之天下將見天下的人莫不
　觀感興起孝悌之心油然而生各親其親各長其長
　而天下平矣故曰立愛惟親立敬惟長始于家邦終
　于四海伊尹當太甲嗣位之初述成湯盛德以望其
　法祖舉孝悌順德以導其化民老臣忠愛之心於此
　槩可見矣臣又聞之孔子有曰立愛自親始教民睦
　也立敬自長始教民順也孟子有曰堯舜之道孝悌
　而已矣以此觀之自古帝王未有舍孝悌而為治者
　我朝一祖五宗創業垂統率用是道治教休明蓋本
　諸此仰惟皇上嗣承祖宗之統宜體祖宗之心以行
　孝敬之道推此孝心則養老之恩必加于四海推此
　敬心則尊賢之禮必隆于九重謹始如此保終亦然
　則今日之民即成湯允懷之民今日之治即堯舜孝
　悌之治而太甲之克終允德不得專美於有商矣伏
　惟聖明留意
　　　三
民非后罔克胥匡以生后非民罔以辟四方皇天眷佑
有商俾嗣王克終厥德實萬世無疆之休
　這是商書太甲中篇伊尹當太甲改過之初致喜懼
　期望的意思民是天下百姓后是君胥是相匡是正
　辟是君伊尹吿太甲説民生之衆易於紛亂必有人
　君主宰他纔能安生樂業若不是人君設官分職明
　刑立教做箇主宰那百姓毎必然強凌弱衆暴寡自
　相讐殺陷害如何能相正以遂其生此民所以不可
　無君也人君之尊易至孤立必得百姓每愛戴歸向
　然後可以安富尊榮若是百姓毎困於暴征横斂苦
　於嚴刑峻罰啼饑號寒流移轉徙父母妻子不得相
　保這等呵則衆叛親離為君的何以能君長於四方
　此君所以不可失民也故曰民非后罔克胥匡以生
　后非民罔以辟四方皇天是上天眷佑是眷顧保佑
　嗣王指太甲休是美伊尹又説當初太甲不義有若
　性成今日一旦翻然改悟聽言納諫儉德永懷這等
　去處豈是人力所能為盖由皇天上帝眷顧保佑我
　商家隂誘其衷使其有所思則啓迪之有所行則輔
　翼之故能處仁遷義以終其德然太甲克終厥德豈
　止一時之美實萬世無窮之美也故曰皇天眷佑有
　商俾嗣王克終厥德實萬世無疆之休也臣嘗思之
　宗社之安危係乎天命之去留天命之去留係乎人
　心之向背而人心之向背則係乎君德之修否而又
　係乎人臣輔導何如耳若伊尹之於太甲先見於厥
　祖繼遷于桐宫于以開其迷惑絶其比昵致太甲克
　終允德為商令王伊尹之功誠不小矣然伊尹乃不
　歸之已而歸功於天其謙退喜幸之意又何如哉後
　世為君者誠能任用忠良納誨輔德如太甲則人心
　愛戴若比昵近倖蠧政縱欲不能如太甲則人心叛
　離而天命去留亦因以異臣等伏願聖德益崇聖學
　日勤久近如一使天心眷愛於上而夷夏奠安臣民
　感戴於下而生齒日遂由百世以至千萬世無疆之
　休不得專美於商家則宗社生靈不勝幸甚
　　　論語一
子曰君子易事而難説也説之不以道不説也及其使
人也器之小人難事而易説也説之雖不以道説也及
其使人也求備焉
　這是論語第十三篇弟子記孔子之言君子小人是
　指當時用事的大臣孔子説君子之人公平仁恕有
　德有量故在下屬官執事的人都容易服事他凡有
　號令都易遵守或有差失也肯包容雖然易事却難
　得他喜説盖他存心正大喜怒有常一切邪媚之事
　難動其中所以難説如何見他易事難説處如他本
　廉介不好利人却賂之以貨財本正直不信讒人却
　媚之以諂佞這都是説之不以其道他必深惡而痛
　絶之如何得喜説雖然難得喜説至於用人之際却
　能各因其材如大材小器用各適宜劇務閒曹處無
　不當有舍短取長之意無求全責備之心所以又容
　易服事這便是君子易事而難説也説之不以道不
　説也及其使人也器之至如小人所為全與君子公
　私相反小人刻薄貪饕無德無量所以下人最難服
　事往往處事乖方要人承順察人小過不肯優容他
　雖難事却又容易喜説盖他徇私嗜利不顧是非大
　凡邪媚之人能投其所好便被他哄動了所以易説
　如何見他難事易説處如人見他嗜利便動以貨財
　因他聽讒便動以諂佞這等都是説之不以其道他
　也不問其悖理之為非惟樂其順已之可喜雖然易
　得易説至於用人之際却又知人不明而有輕視之
　意責人太備而有難為之心或竭人之財而不量其
　分或察人之過而不錄其功所以最難服事這便是
　小人難事而易説也説之雖不以道説也及其使人
　也求備焉臣觀孔子所言君子小人正與尚書秦誓
　中所説的大臣相似這易事難説之君子便似那好
　善有容的大臣用之則國家有利這難事易説之小
　人便似那妒賢嫉能的大臣用之則國家傾危所以
　人君之任大臣於君子小人進退之機不可不慎如
　此然取人之責實在於君身而修身之道又不越中
　庸二十章孔子吿哀公修身以道修道以仁二句而
　已恭惟皇上臨御以來任賢圖治而尤體貌大臣優
　容小過罔咈百姓以從已之欲盖已先得易事難説
　之意誠能於此而尤加致謹則堯舜文武之道皆萃
　於陛下之一身而漢唐以下諸君盖有不足言矣以
　之用人則立於朝者皆臯䕫周召之君子而斯髙小
　人之類方且革面之不暇尚何能逞其媢嫉以自取
　屏斥也哉所謂朝廷正而百官正百官正而萬民正
　治道之成端有在於今日矣臣等不勝惓惓
　　　二
孔子曰君子有三畏畏天命畏大人畏聖人之言
　這是論語第十六篇孔子論君子心上有所畏憚的
　事君子是成德之人畏是嚴憚不敢輕易的意思孔
　子説成德之君子學問已至道理已明他心上常存
　嚴憚不敢輕易的有三件事三事者何畏天命畏大
　人畏聖人之言是也如何是畏天命天命是天賦與
　我的正理人有此生便有此身有此身便有此理即
　仁義禮智信是也這箇道理有生之初天已賦於我
　身就如命令分付我一般我若放肆不謹違悖了這
　道理身雖為人實則有愧於天矣所以君子靜而已
　身自處時常存戒謹的心不敢有一毫放肆動而與
　物相接時常存恐懼的心不敢有一毫輕易就如天
　威咫尺真有鬼神在上雷霆在前一般如此則付畀
　之重可以不失矣這便是畏天命如何是畏大人大
　人是爵齒德俱尊的人他於天命之理無分毫欠缺
　於仁義禮智信之事都能體行言足以為天下後世
　法動足以為天下後世則所以君子於這大人敬之
　如大賓尊之如嚴師常存畏憚不敢怠慢這便是畏
　大人如何是畏聖人之言聖人的言語乃天命之所
　發載之簡冊義理無所不該散於經書體用無所不
　備推而行之足以修身而齊家舉而措之足以治國
　平天下所以君子於這聖人之言敬之如神明信之
　如蓍龜常存嚴憚不敢忽易這便是畏聖人之言大
　人聖言皆是天命所當畏的知畏天命則不得不畏
　之矣孔子示人之意何其切哉臣謹按是章三言之
　中而畏天命一言最為𦂳要盖天命固人所當畏其
　在人君所係尤重凡發號施令命德討罪之類莫非
　奉命於天之所為人君誠知天命之所在飲食衣服
　不敢縱欲言動顰笑不敢違理務使喜怒中節而賞
　罰得宜則和氣致祥而天下無不治矣其或不知天
　命之所在躭耳目之玩縱遊觀之樂而於異端之蠧
　不加斥逐無名之耗不加撙節則精乖氣異天道不
　順而災害之來有所不免天下又豈能治哉夫天人
　感召如此其速則孔子天命當畏之言實萬世人君
　之龜鑑也伏惟聖明留意
　　箋
　　　進聖功圖箋
伏覩皇太子殿下冠禮有期誕晨在邇臣誠惶誠惶頓
首頓首上言伏以聖德淵深萬世天潢朝宗於少海神
功巍焕九重雲漢旋繞於前星乾道嘉亨坤靈效順天
聚五星於奎舍雷驚百里於震宫明兩作離陽一來復
雖龍壽鳳齡天長地久而燕禖熊夢川至日升兹盖伏
遇皇帝陛下道屹蒼穹建普天之皇極位尊丹扆臨率
土之王臣鴻業固自乎祖開虹跡實由乎帝室契數十
世而育履稷千餘年而生昌敬惟皇太子殿下彩八堯
眉瞳重舜目天清地淑㑹合於宫闈日精月華貫通於
弧矢瑶山散彩銀榜生輝麟趾振振仁聞已昭於襁褓
螽斯蟄蟄德音又著於孩提發一祖五宗之胚胎作萬
姓六軍之命脈鼎升鉉玉鬯主鬱金克岐克㠜忽角忽
丱儲位方經四載阼階隨進三加吕賓召贊之筮儀武
烈文謨而著代醮方棄幼祝遂責成冕九旒服九章紫
氣擁龍行虎步樂九成爵九獻黄雲捧日表天顔賀冠
方合兩班慶誕適來百辟喜騰掖壼歡動華夷天地氣
候聚萃其長男不數年可行六禮祖宗仁澤流傳於冢
嗣無一日不厯三宫省晨定昏問安視膳祈天永命愛
日如年雖皇太子德性天生聰明日長然欲玉成器須
就良工伏願内閣蚤發鸞音東宫旋張鶴禁免懷襁褓
就禮縉紳精選廷臣俾兼宫職三公三少皆旦望奭畢
之耆龎一府兩坊盡誼黯頤熹之賢俊容色可消幼志
譽望可養良心重傅尊師先拜後坐步輦舉四門之盛
典齒學播三善之醇風聚甲觀之玉軸牙籖供乙夜之
青燈銀燭然博而不約難以施功簡而有要方可進步
行逺自邇登髙自卑臣謹采先代之懿行嘉言參以本
朝之宸章聖訓因比類而編對偶更隨事而著畫圖每
圖皆錄事跡之始終每事必求義理之閫奥目列巻首
名揭圖端事雖養䝉功實作聖爰稽易彖名以聖功遥
望青宫拜呈錦袠伏望皇太子殿下肯每日而按巻披
圖亦幼年而樂玩易曉仍進講官於咫尺俾對經幄而
指陳某也孝某也仁法之以養親御下某也勤某也儉
資之以力學奉身近圖中之正人便佞不容於左右行
圖中之正事邪僻不入於胷襟收萬善於一身集衆長
而獨得用以存至靜於不覩不聞之境用以涵未漓於
無聲無臭之中略何必承華記不須資善德於年兼進
學與日俱新將以為太祖為太宗親其親而仁宣英憲
將以為帝舜為帝堯賢其賢而文武禹湯養誦德於千
秋待啓謳於萬嵗設善旌立謗木芻蕘悉獻於唐階訪
洪範受丹書芝蘭咸生於周室葺檻旌直止輦受言風
從虎雲從龍稷卨咎䕫之布列壽如山福如海羲農黄
嚳以翺翔沛仁恩於四海九州訖聲教於八荒六合士
農工賈凡有血氣者祝華呼嵩匈厥羌氐所墜霜露處
梯山航海皇圖鞏固宗社奠安邦雖舊命維新都千年
之豐鎬興于南盛于北綏兆庶於華夷一人元良萬邦
以正敢拔南山之兔穎用獻東駕之龍圖臣無任瞻仰
激切屏營之至謹撰箋文一通附錄圖首差官隨啓捧
進以聞
　
　
　
　
　
　
　
　東園文集巻一
欽定四庫全書
　東園文集巻二
　　　　　　　　　　　　　明　鄭紀　撰
　　奏議
　　　太平十策(天順八年正月上時憲宗皇帝登/極優㫖采納今無存稿俟求補入)
　　　致仕疏
臣年三十二嵗係福建興化府仙遊縣人由天順四年
進士改翰林院庶吉士天順六年九月十六日授本院
檢討中祕讀書史館共職兩年于兹矣今年正月以來
染患風濕証候腰腿疼痛步履拘攣朝參不便侍從維
艱兹奉冊封慈懿皇太后詔書内一款兩京文職官員
年未及七十有願自陳致仕者聽欽此欽遵臣竊惟人
材國家之元氣也元氣衰則四肢百骸莫能運動人材
衰則萬幾庶政孰與彌縫國朝自景泰以來市童有兩
京三祭酒一部兩尚書侍郎都御史賤似景山猪之謡
人材之衰極矣陛下登極之初不遑他圖首惟是念此
詔之頒乃涵養人材保全元氣之良策其為國家長逺
慮淵乎微乎臣年雖纔三十有竒亦是未及七十之數
禀賦衰薄疾病纏綿且父母俱已踰六望七之年近得
家書衰老尤甚臣因思慕成疾旬月不能侍朝今進無
以盡忠退無以盡孝尸居職守心切憂惶伏望聖恩俯
念誠悃特許致仕俾臣父母得仰餘生之賜而國家元
氣實荷無窮之休士風幸甚天下幸甚
　　　養病疏
臣年三十二嵗由天順四年進士授翰林院檢討厯俸
將及二年不意自本年三月内因本身患病父母年老
自陳致仕不䝉俞允原病轉加莫能共職近得家書父
母臥病在床晝夜憂念病勢愈增竊惟人生天地間惟
忠與孝二者而已是雖難以兩全然亦不可偏廢臣若
父母未老本身無恙而託病偷閑固不可謂之忠若父
母已老身且多病而戀祿貪位豈得謂之孝乎况親無
百嵗期國有萬年計臣當此時甘㫖久違養親之日甚
促倘繼此後疾病稍痊報國之日尚長伏望陛下容情
􁃶切俯賜哀憐乞勅吏部許臣暫歸原籍調病養親病
愈親終回任共職則忠孝之道得以兩全臣子之職不
至偏廢感戴天恩寧有極耶
　　　勸御經筵以勤聖學疏(孝宗皇帝登極時進奉/聖㫖這本所言朕當體)
　　　　(行此疏今無存/稿俟求補入)
　　　論齋醮祝延聖壽疏
臣聞大學有言堯舜帥天下以仁而民從之桀紂帥天
下以暴而民從之其所令反其所好而民不從臣竊見
陛下登極之初左道害政者戮必首加耗國病民者刑
不少貸去淫祠以嚴祀典禁齋醮以正人心故李孜省
鄧常恩之徒舉無噍類國王佛子絶跡禁門中外臣民
爭先快覩以為唐虞三代之君復生於今世矣此正大
學帥天下以仁而民從之之謂也奈何政令方行人心
方悦忽然復有大慈恩寺大興隆寺朝天宫三處每處
要做吉祥好事三晝夜合用物件該衙門辦用之㫖愚
於此誠有所未曉也殆必以陛下萬壽聖節在邇先期
焚修以伸禱祝其意亦未嘗不善也但此事乃孜省常
恩之徒所以欺罔先朝以竊富貴者陛下誅戮其人未
及三載承襲其事如同一日天下之禁革甚嚴京師之
舉行如故恐所好與所令不同非所以帥天下者也况
佛老之法本起於漢而盛於唐二帝三王之世實未有
也然堯舜之壽百有餘嵗文武之壽九十餘年漢唐諸
君逺不過中身近不滿一紀此其無有而不足信雖至
愚之人亦能知之豈以陛下英明之主而有所不知乎
殆必又有以孜省常恩之言乗間而入陛下有所不覺
耳借使有之今圻甸災傷未復邊疆吿警方急亦宜減
省費用以蘇民力節縮錢糧以防不測可也况實無有
而實不信陛下何既廢於初政而又復行於今日耶若
謂陛下一身百世鴻圖之付託萬方黎庶之依歸臣子
祝頌當不擇時臣愚以為今日之祝果有萬分一之補
亦所宜然况實徒費而實無益陛下何以有用之財而
充無益之費乎臣有一粒靈丹可延萬年聖壽願為陛
下獻焉一粒者何仁是也仁乃天地生物之心而人得
以生者在天則為元繼之者善萬物資始是也在四時
則為春雲行雨施品物流形是也在人則為仁心之德
愛之理是也仁非徒能生人而又能養人非徒能養人
而又能壽人以生人言之一陽初動二氣相感而人形
已具以養人言之心廣體胖睟面盎背而人身以安以
壽人言之仁者安靜有常慎終如始不窮奢侈以耗其
氣不躭宴樂以損其神以萬物為體以四海為家興一
遊畋恐勞乎民力萌一宴樂恐傷乎民財是以血氣循
軌而不亂精神内固而不浮壽之根由我而立天地位
而萬物育和氣集而休祥應壽之徵由天而降此孔子
所以曰仁者壽而堯舜文武相傳延齡益筭之秘訣也
彼漢唐諸君烏足以語此耶臣願陛下恒存初政之心
勿惑世俗之論日御經筵講明經史暮還宫壼涵養身
心嚴近狎之戒杜乗間之門絶遊樂之萌節供具之費
分憂黎庶注念邊疆以仁為安宅而日處其内以仁為
廣居而終食不違則一粒靈丹瑩然於陛下之胷次矣
由是體信達順心平氣和自我而立者天髙海闊自天
而降者川至日升何患堯舜文武之壽不可及耶臣此
言雖儒生之緒餘實陛下之素講者睿覽之餘寧不幡
然而動乎第恐近習嬖佞之人以蠱惑從諛為職業者
將曰此先帝之素行道塲之故典也曰政令已出不可
改易也曰神已預待恐加譴怒也曰此祈星拜斗以事
上帝非淫邪所可比也臣愚又敢迎而破之曰彼謂已
行故典而大明律見有明禁洪武禮制不見采錄何故
典之有耶彼謂政令不易夫政令貴乎盡善不貴乎不
易令茍善矣不易可也茍為未善雖十易亦無害也曰
神靈譴怒臣在浙江毁拆淫祠不下數百所皆土俗相
傳立致禍福者夫臣以螻蟻之質彼尚不能少加禍譴
况陛下得天地之正氣受日月之全光蓋將億萬斯年
而為天地祖宗神人主矣彼何神也而能增損予奪於
其間耶曰祈星拜斗以事上帝臣以為毎嵗正月陛下
親率百官大祀南郊尊享之禮極矣於此又何加焉况
事天享帝天子之事諸侯行之尚以為僭彼輩滅絶天
理實天地間一罪人也近年各處擒挐賊首多其黨類
又安可變名易號對越於上帝之前耶大抵臣於此輩
本無仇怨但念君子德風小人德草宫中髙髻城内半
額今陛下以修促短長在其掌握故不惜萬乗之尊不
愛千金之費而傾三晝夜之誠則天下愚夫愚婦傾囊
破産得以為詞揭榜揚旛無復顧忌此民財之所以竭
民生之所以困災異之所由興盜賊之所由起也臣荷
陛下之深恩處風化之首善故不避斧鉞冒進芻蕘伏
望陛下斷以至理勿滯成説將三處修齋趂未舉行而
止以祛百世之惑以續千聖之統以慰萬民之望則宗
社幸甚生靈幸甚風化幸甚
　　　上救荒備荒十事
臣聞自古帝王之所愛者莫大於人民所憂者莫先於
荒旱故商湯禱旱以六事自責周禮以十二荒政聚萬
民月令天子布德行惠命有司發倉廩賜貧窮魏漢以
來有移民移粟之政有入粟蠲租之令或嵗樁别貯或
内帑撥還凡此皆荒政之可考者竊見山東地方連年
不雨寸草不生饑民流徙徧滿路途京師内外三冬少
雪人心惶惶罔知攸措近者陛下引咎自責下詔求言
臣有以知陛下今日之心即商湯之心今日之政即周
禮之政必能節内廷濫費以率百官汰中涓冗食以蘇
萬姓善言無有不納既納無有不行者魏漢諸君不足
言矣然大海不擇細流髙山不嫌簣土臣伏覩近者求
言之詔雖止京師然兩京一體不容緘黙謹將救荒備
荒之政酌古準今對揚明詔萬分之一伏望陛下俯垂
采納急救生靈天下不勝幸甚
　　　救荒五事
一山東地方荒旱已甚巡撫官奏行承差吏納銀事例
　此固救急權宜之法也然人一日無食則飢三日無
　食則病五七日無食則死矣今各處農民聞募而後
　納銀有司收完而後給糴文移展轉近則經時逺過
　半載夫以仰口待哺之民而拘嵗時斂散之望其能
　得免於死亡乎臣謹按宋熙寧間災旱下詔留截上
　供米一百二十三萬石巡門俵給今運糧船隻水淺
　難行宜將已到山東地方者毎船截借一百石毎石
　耗米七斗截出四斗共計一百四十石委廉幹官員
　因飢民流到河下者搭蓋寛厰安歇煮粥濟療其在
　家鄉者分投齎糧驗口給散待募到銀兩依數起送
　戸部轉發太倉交收配抵官軍月糧其餘糧米毎石
　仍截出耗米三斗照前給濟不用抵還尚在毎石米
　正耗一石四斗只運到通州令今年下半年京軍該
　支太倉月糧者與預支三箇月毎石加其脚米五升
　如是庶民命絶而復蘇運船輕而易達京軍寛剰而
　國計不虧誠為便益
一宋趙抃知越州遭嵗大饑民死過半賑濟之方無所
　不至又下令修築城池使飢民各食其力而越得全
　此古人已試之明驗也見今修理黄河合用人力去
　年工部侍郎陳政奉勅而來令沿河起撥人夫十萬
　有司已備六萬毎人夫一日只扣工食銀二分毎日
　該銀一千二百兩毎年該銀四十三萬二千兩又未
　知幾年可畢臣以為河患多是山東地方宜行令各
　府州縣查報飢民丁口數目少壯起撥河下做工將
　前項夫銀抽出三分之一糴米毎五日給米一斗五
　升俾其一半自食上工一半還給老穉則河道得成
　而民飢可療逺處人民亦得免起撥之擾
一宋張詠知成都兩川荒旱屯兵三萬人無半月之糧
　詠訪知鹽廩充實乃下其估聽民以米相易民爭趨
　之未踰月得米數十萬斛軍中喜而呼曰此翁善幹
　國臣以為今山東轉運有膠萊濵州諸塲長蘆轉運
　有滄州青州諸塲倉鹽豈無餘積若低估募商則數
　十萬糧可朝呼而夕至矣如或不敷兩淮運司相去
　亦未甚逺則募江南之商以米來易而補修河飢民
　工食亦可
一宋富弼知青州活饑民四十餘萬募民為兵萬餘人
　臣以為山東之民飢餓如是若下令招募少壯者藉
　而為兵止終本身以備京營之缺則投充之人豈但
　萬餘而已如是則國得兵以強兵得糧以養一舉而
　兩得矣
一蘇松浙江等處去嵗頗災近䝉賑恤已漸復業矣其
　承差吏典上納銀兩俱係應天府暫貯在庫已發三
　千兩蘇松賑濟去訖見在銀兩尚多合行盡數解送
　戸部准抵前項截借之數
　　　備荒五事
一地利之入有限國用之出無窮以有限之入給無窮
　之出雖掊尅聚斂之臣相繼進用亦無所施其力且
　如太祖太宗之世親王分封不過數十府祿米以萬
　石為差親親之恩可為厚矣今諸王將軍殆徧天下
　祿米之供數十倍於前此皆陛下法祖隆親之道所
　當然者豈臣下所敢議耶但於武職官員冗食數多
　洪武年間在京在外留守各都司衞所以全設計之
　只有官二萬八千七百五十四員至成化元年已有
　八萬二千五百四十餘員今又不知加增若干天順
　五年在京官軍一季俸銀一十餘萬餘兩今又不知
　加增幾何嵗入有限嵗出無窮亦宜量為處置臣考
　古者文武混為一途將相更為出入兵寓於農民不
　養兵其法盡善盡美無以加矣其後井田法廢文武
　殊途至唐長安二年始立武舉之制開元有軍謀宏
　逺堪任將帥之科宋真宗有軍謀深逺武藝絶倫之
　科頗有可觀今武學雖立而無教育之方襲替如故
　而無勸懲之典徒具虛文曷臻實效臣愚以為當今
　法制惟科舉為至公合無將武職應襲子弟年十五
　已上盡數送入武學選武職諳練弓馬戰陣者毎月
　三班毎班五日教其騎射陣法下班之日赴武學講
　誦武經將傳并名家韜畧兵法悉倣生儒科目制度
　毎三年一舉第一塲試其弓馬第二塲試其陣法上
　命公侯伯都督各一員㑹同兵部堂上官六科掌科
　給事中十三道掌道御史就教塲中試之第為上中
　下等編列名號封送兵部收在第三塲試其經傳韜
　畧命翰林春坊國子監等衙門有學行兵法官員就
　貢院中試之一照糊名易書等制亦第上中下等取
　兵部原收第一塲第二塲名號比對若弓馬陣法經
　傳韜畧三塲俱在上等者許其襲替父祖原職若三
　塲俱在中等并三塲中有一二在上等餘在中下等
　者亦許襲替支半俸隨操不與軍政候下次試中全
　支管事三塲俱下者不許襲替著令回原衞所半支
　優給教習以竢再試其扣除俸糧設立常平倉收貯
　如此非惟可以撙節糧儲以備荒而實可以作興將
　士以備用其為國家之益亦大矣哉
一江南寺觀田連阡陌嵗入百萬扣其糧差衣鉢之外
　毎年剰餘租税難以數計因此爭奪住持大為清規
　之累私借錢債盡入勢豪之門臣先年奏章已曾論
　及未䝉舉行若懼其佛法有靈災祟之來臣甘受之
　期三五年之間常平糴本足用再議區處况佛素以
　慈悲廣大為心救苦救難為教儻有真佛在世見百
　姓饑荒苦難如此豈不慈悲而樂助也哉如䝉乞勅
　該部查臣前奏㑹議斟酌施行
一國無三年之積不足以為國所謂三年之積非必倉
　庫之錢糧也通為九年之畊當餘三年之食耳今天
　下貧民豐嵗朝無夜糧㓙年父不顧子鄉閭之間無
　積故也臣姑舉可以足民者一二言之如戸口食鹽
　鈔貫毎貫鈔南京時價直銀一釐今解戸交與攬頭
　用銀三釐五毫則毎貫虛用銀二釐五毫矣查得南
　京内庫該收湖廣江西福建三布政司額鈔共計一
　千一百二十餘萬毎年買鈔外虛費銀二萬四千餘
　兩尚有南北直𨽻浙江等布政司額錢餘剰銀兩可
　以類推袢襖毎件布花染造價銀六錢今各縣造成
　袢襖解到南京毎件包與攬頭進納用銀八錢共計
　該銀一兩四錢矣他如羅緞銅錫硃漆弓絲茶蠟之
　類又可類推如䝉行令各府州縣將京師所有上年
　一向齎價來買者俱依常年納過價值解銀赴部交
　收買送内庫交納如此每年所省計不下數十萬兩
　所謂寛一分則民受一分之惠民富而國不致於獨
　貧何荒年之足慮耶
一河下拽船人夫一事言者雖多訖無定論臣查得南
　京濟川江淮驍騎等衞馬快船近二千隻終年差使
　無時休息非惟人夫難以接應而船隻亦易損壞臣
　之愚見毎年所差只用五百隻其餘與其歇役修理
　以備下年更替五百隻之中南京河下灣泊五十隻
　儀真徐州臨清直沽毎處一百隻通州河下五十隻
　除半年聽差船外南京河下者仍南京兵部總管儀
　真等四處隨處管閘或管糧官帶管通州河下者仍
　彼處分守官帶管毎年更替支帶應得行糧到彼食
　用合差黄船亦照前例内該進鮮者修促淺小庶可
　刻日計程鮮物不壞差撥之時南京兵部委官㑹同
　科道官就於河下泊船去處公同差去人員看驗物
　件秤定斤兩毎一百斤折准一扛儘船裝載毎隻船
　驛遞共撥人夫三十名其差去内臣并家人隨身行
　李多不過十扛駕船水夫除本船合用什物外毎名
　行糧不過三斗行李不過五十斤俱逐一公同秤驗
　填簿具呈該部依數具奏及通行儀真至通州等處
　帶管船隻官員知㑹差去官員給與應得應付公文
　備開公差職名糧廩船隻扛物斤兩人夫名數轉行
　前路官司一體應付但有多撥人夫一名官降調邊
　方吏革役不敘其南京河下㑹裝船隻只送到儀真
　聽從彼處帶管船隻官員㸃撥該差夫船一依原行
　知㑹公文照數看驗秤盤過船原船依限回還聽差
　以次徐州臨清直沽等處俱照前例交遞秤盤至通
　州仍查照原行應付車輛人夫蓋節節交盤非惟私
　攬人貨不得而御用器物亦不至於浥濕撑駕之人
　亦得少休矣如此則只用沿河驛遞人夫接應亦有
　餘力其各附近州縣協助雇夫價銀暫依上年徵收
　以充常平糴本三年之後停止勿徵在京内外官員
　欽差公幹者照前一體秤盤應付如是非惟撙節夫
　銀可助荒政而聽用船隻徧滿官河緊急差召時刻
　可集深為利便
一各衞糧船本身重大毎船裝米不及三百石自儀真
　開船半年猶未到京以致毎石要加耗七八斗纔勾
　盤費今除見運船隻外至上厰改造之時毎衞只存
　督運官乗坐一隻大船不動其餘只用半料成造量
　裝糧米二百石毎船用軍六名撑駕可與民船一般
　行走毎石米只用加耗米五斗剰米二斗就發該縣
　常平倉收貯以便賑濟姑以一百萬計之便餘耗米
　二十萬矣然凡此類皆荒政之大端必須選差風力
　官員奉勅專理務期成功若泛泛文移決無所濟且
　往年陜西四川大荒之後就舉此事則今日山東即
　得受用矣今山東雖因循挨推亦自過去然安知數
　年之後天下無山東乎書曰惟事事乃其有備有備
　無患此備荒之政決不可以不講亦不可以緩講也
　
　
　
　
　
　
　
　
　
　
　東園文集巻二
欽定四庫全書
　東園文集巻三
　　　　　　　　　　　　　明　鄭紀　撰
　　奏議
　　　修明祀典疏
臣竊惟人君一身百神之主自古聖帝明王致敬郊廟
對越神祇以仁孝之心達精明之德非惟妥神靈而昭
感召所以收放合離格君心萃天下之道莫有要於此
也然交神之道必誠敬以立其本而節文度數以將之
自昔周公制禮情文兼備是以郊則天神格廟則人鬼
享和氣致祥享國長久漢唐而下諸君皆因循茍簡廟
制不復祀典不明千載而下遺憾猶存用是國朝斟酌
而行卒難盡復然凡立法創度皆始於粗而終於精故
周公謹厥始君陳和厥中畢公成厥終既厯三紀世已
變而風始移孔子曰如有王者必世而後仁魯兩生亦
曰禮樂百年而後可興今聖朝傳世厯年已過其數正
教化洽禮樂興之時也臣愚不揣據已見於禮制情文
少有未備者數條開具上陳伏望皇上采擇而去取之
立為國朝定制以破漢唐之陋俾千載而下復見三代
帝王禮樂之盛則宗社生靈不勝幸甚
一祭祀之禮所以追養而繼孝也故古者孝子如懼不
　及祭後陶陶遂遂如將復入蓋以如在之時有限而
　思成之意無窮是以齊三日思其居處思其笑語思
　其所嗜思其所樂必見其所為齋者而後已獻必九
　爵王一后二王三后四王五后六王七后八賔九必
　期神之歆格而後已近世人君安逸之氣盛愛戀之
　心衰自迎神至徹饌曾無一飯之頃故百凡禮節悉
　皆粗畧祖考精神判不相接雖祭猶不祭也其何能
　致感通之妙也哉恭惟皇上孝心純篤已見於臨御
　之初但儀文之末未免為前代禮制所拘而心有不
　安者伏願自今以後致祭之日端莊靜一虚心想慕
　務使列聖音容宛若在目將祭之時先入太廟神位
　前致其瞻仰就於陳設禮物一一巡視已畢然後行
　禮初獻必須皇上自行徧詣皇祖考妣位前各進三
　爵畢則讀祝復位亞獻或皇太子長成或親王未曾
　之國者代之終獻則貴戚大臣否則内閣儒臣亦可
　毎獻皆如初禮則九獻之禮可彷彿於古人矣臣嘗
　考之古者祭禮天子九鼎公侯七鼎大夫五鼎士三
　鼎獻數因之貴賤之等截然不紊今慶成之宴酒必
　九進王府之宴酒則七進亦古之儀制也近世以來
　不分貴賤祭禮通行三獻者豈厚於養生而薄於奉
　祭耶蓋為朱文公家禮所誤耳夫文公家禮乃取周
　公儀禮十七篇之中士冠禮士昏禮士喪禮士祭禮
　而成之蓋為士庶人不得不可以為悦者而設非謂
　公卿大夫之禮皆止於是也是禮公卿大夫且不可
　行况天子乎此禮制名器之大端臣不得不辨也郊
　社二丁因此可以類推若夫升降跪拜之節自有成
　規不敢復陳
一名者實之賔實乃名之主名實貴乎相須孔子為政
　必先正名為是故也然臣嘗考孔子之實不過魯國
　一司寇耳漢隋以來皆有加贈至唐𤣥宗始諡為文
　宣王宋加至聖元加大成而文宣王之諡贈皆如故
　國朝因之近年言者欲加帝號而國子監祭酒周洪
　謨則謂孔子周人當用周制其所封乃天王之王非
　國王之王此則不通之論夫孔子雖生於周而封爵
　實在於唐使封於周稱為天王可也既封於唐烏可
　以謂之天王耶名實背馳至於如是伏望皇上大推
　崇儒重道之恩易其王爵加以帝號固也不然則仍
　其王爵冕服章旒改為九數勿使王者而僭天子之
　禮亦可也其十二籩豆八佾之制如加帝號則天下
　通行否則兩京國學乃皇帝遣官行禮是祭用生祿
　之義也在外府州縣學有司致祭只依王禮庶幾孔
　子在天之靈受之始安言者不此之務反以天下第
　一等名器牽強遷就兩無一當豈所以尊崇也哉
一聖人之道莫大於人倫人倫有五莫先於父子臣竊
　見顔淵曾參子思皆配享殿堂而其父顔路曾㸃孔
　鯉尚列坐兩廡事死如生其道果如是乎縱顔路諸
　賢壓於聖門之品第限於列代之命封而顔淵諸子
　之心必有不自安者臣愚以為文廟之旁别置一室
　以祀顔路曾㸃孔鯉可也又國子監文廟唐宋以下
　配享諸儒多坐㦸門北向今則俱要遷繼兩廡之末
　庶幾公私恩禮兩盡而無嫌矣
一周公制禮作樂垂教萬世孔子之道實所傳受宋真
　宗已封為文憲王廟祀如故元末已來舊廟傾廢故
　址猶存往年巡撫山東都御史重新其廟奏請嵗祀
　憲宗皇帝准其所請頒降祭文去其王號以周太師
　為稱蓋以節該欽奉太祖髙皇帝詔書謂厯代忠臣
　烈士以實封為實號後世溢美之稱皆與革去其孔
　子善明先王之要道為天下師所有封爵宜仍其舊
　欽此欽遵臣伏惟明詔所言正名定分度越千古但
　所謂忠臣烈士者初未嘗指為周公今孔子之王仍
　舊周公之王革去以制禮作樂之聖而混於忠臣烈
　士之列豈當時下詔之本㫖耶惜禮官未嘗言及於
　是耳伏望皇上推廣太祖髙皇帝尊崇孔子之心以
　及周公則非惟聖詔有所發明而孔子在天之靈亦
　少慰矣
一命稟有生之初非今所能移自古聖賢不過修身行
　法順之而不違庶幾可以轉禍為福益壽延年於萬
　一也自此之外更無他術𢎞治三年六月十九日臣
　任國子監祭酒因禮部取撥修齋監生六名臣以僧
　道修齋設醮拜奏青詞太祖髙皇帝律有正條皇上
　登極又有明禁且天生聖人非彼淫邪所能損益因
　而上章勸罷奉聖㫖禮部知道時以儀物已備因而
　立案不行去年七月修齋如舊彼若有靈宜乎保佑
　聖躬四時迪吉夫何未越兩月聖躬欠寧幸賴郊廟
　降福春秋鼎盛調燮有方不久平復齋醮之有益無
　益不待智者亦能辯之今去修設之期尚有半年合
　用儀物尚未興舉伏望皇上斷自睿衷即行革罷使
　天下愚民無所藉口而風俗教化亦漸有可觀矣
一南北二京通衢去處異服之人席地説法或架座涅
　槃男婦環觀動經千百煽惑人心畧無忌憚城隍廟
　靈濟宫等處毎月朔朢燒香獻紙不下萬數不論官
　民之家閨女少婦塞道填門僧童道行捧茶接待廉
　恥一喪無所不為風俗教化由是而偷詞訟盜賊由
　是而起京都且然况天下乎如䝉乞勅都察院在京
　著巡街御史五城兵馬司在外則巡按按察司并府
　州縣巡捕官嚴加緝捕問擬如律男子仍發充軍婦
　女坐罪家長庶幾世道隆盛可坐致矣
一禮樂之設所以饗郊廟宴臣僚其事為至重也故唐
　虞之時伯夷寅清而典禮后䕫直温而典樂慎重之
　意何其至哉今太常寺禮樂之司也近年多掌以道
　官教坊司亦禮樂之屬也近年悉領以優人且天地
　神人幽明一理理者序與和而已彼道家絶夫婦之
　禮優人亂男女之倫以如是之人而掌禮樂之事欲
　求禮之序樂之和其可得乎近者皇上罷黜丁永中
　而簡儒臣以掌太常此實反正之漸也至於教坊司
　本身以作樂為職妻女以接客為生其於交神之道
　誠有不可竊計國初人民稀少京師寥落故寛其法
　禁以填實之今舟車輳集逐末者多正當抑使歸農
　然後可也伏望皇上因俗為政著令禮部查其名籍
　開豁從良男子仍充樂工妻女不許接客則民俗以
　正風俗以敦而禮樂之道實不外是也
　　　進聖功圖説以輔養皇儲
臣竊見古昔帝王唐虞而下周為最盛自秦以降漢為
足稱然周家厯年八百七十有餘而夏商皆不能及漢
室厯年幾乎五百而唐宋逺不如之其故何哉輔養太
子之道有不同也周文王為世子朝於王季日三雞初
鳴而衣服至於寢門外問内豎以安否視膳宰之饌羞
武王之事文王帥而行之成王之為太子方在襁褓之
中太公為太師道之教誨周公為太傅傅之德義召公
為太保保其身體又置三少皆端人正士與之居處出
入又使伯禽朝夕與遊成王有過則撻伯禽以警戒之
是在襁褓之中所接者皆正人所見者皆正行所聞者
皆正言而嬖佞之徒淫邪之事妖誕之語一切不接其
耳目是以幼成若天性習慣若自然既冠之後又有記
過之史撤膳之宰進言之旌敢諫之鼓瞽史誦詩大夫
進謀士傳民語前後左右所言無一不出於正是以學
積厥躬德造罔覺垂裕後昆而享國長久也漢文帝時
賈誼上疏曰天下之命縣於太子太子之善在於早諭
教而選左右故太子乃生而見正事行正道聞正言左
右前後皆正人凡武王周公之所以教成王者悉舉之
以吿文帝文帝深納其言後景帝為太子時與梁王共
車不下司馬門張釋之劾之文帝遂悔其不能教子而
免冠謝罪於薄太后之前傳至光武猶知大㑹羣臣為
太子擇傳賜以車馬印綬明帝臨雍拜老尊桓榮以師
禮輔養之道雖未及於周然賈誼所陳者大畧亦見舉
行故其君德多有成就而享國亦致長久也唐宋太子
更易不常輔導之臣未聞有如賈誼之論者唐不足言
宋朱熹論天下急務雖曾及之又非輔導之官孝宗亦
不能用其享國不如漢者宜矣我太祖髙皇帝掃除戎
狄再造中華功過周漢嘗建大本堂取古今圖書充其
中延四方名儒教皇太子諸王選才俊之士以充伴讀
俾其誨以崇德尚齒尊賢之道太宗文皇帝亦有文華
寶鑑之賜又嘗召皇太孫徧覽農具欲知小民稼穡艱
難其教養儲君之道固已符周而邁漢今皇太子受中
宫之胎教傳列聖之心學年未一紀禮欲三加天下臣
民欣欣相吿以為堯舜禹湯文武之復出也今正儲之
後教法未立加冠有期宫臣未備此臣愚有所未悟也
夫教法未立陛下之意必謂皇太子幼小且著少年近
侍與其遊戲數年安用生疎秀才官人在其左右拘禁
妨礙不得自由也竊聞古先聖王之教世子始於胞胎
繼而襁褓又繼而小學正欲拘禁妨礙使其不得自由
而後幼習可變茍於五六嵗之時不以正道拘禁而使
儇薄巧佞之人引以淫邪縱侈之行至十年之上已化
為一家雖輔以周召亦無如之何矣此教法所以不可
不立也宫臣未備陛下之意必謂東宫無事之地兼官
太多徒費廩祿而已竊聞周太子之官有三公三少以
及僚屬漢又有太傅少傅家令門大夫洗馬中庶子舍
人侍講詹事等官祿俸有常又不時賞勞而畧無所愛
吝者何耶誠以太子國本宗社安危國祚修短繫焉故
於小費有所不惜我太祖髙皇帝於東宫官僚職重者
取廷臣勲德老成者兼之又置諭德等官及選名儒為
之賔友其於周漢遺制未嘗少減此官臣所以不可不
備也臣疎逺棄材過憂大計似不知諱避者然臣伏誦
太祖髙皇帝聖諭有曰天子之子與公卿庶人之子不
同公卿士庶人之子係一家之盛衰天子之子係天下
之安危即賈誼所謂天下之命縣於太子太子正而天
下定之意也况今皇太子已出襁褓可接縉紳即賈誼
所謂早諭教之時然五經四書深逺難通古人有獻千
秋金鑑錄者有獻贊道賦者有舉承華要畧者皆非幼
年易曉臣故采前代并聖朝儲君童冠受學踐阼等事
凡百條毎條摘其事實畫圖於前又錄其出處斷論于
後謹撰箋文一通附寫巻首取易䝉以養正聖功之義
名曰聖功圖裝演成帙上進皇帝陛下伏望睿覽采擇
倘少有禆益乞宣付東宫講官以補講讀萬分之一庶
幾皇太子見此圖畫必樂觀而易曉講官因此圖畫可
以指示而解説見跡以求義假粗而見精日濡月染則
古今之嘉言善行盡在皇太子之胷中然後次第以及
經書子史以廣其見聞則教法立矣復選六卿有德行
者兼宫臣師保之職别選儒臣方直骨骾者補一府兩
坊之缺俾其更畨侍直近侍内臣亦必慎選年四十五
嵗以上讀書知理質朴敢言者充之不用少年新進浮
薄之人俱以内閣大臣領之則宫臣備矣夫教法既立
宫臣既備固美矣然臣又聞前代東宫有資善堂𢎞教
殿及太子新宫等名我太祖髙皇帝亦嘗建大本堂於
南京今文華殿係陛下退朝便殿延詢羣臣政治經筵
勸講之所或非皇太子所宜居往年春坊講讀去處又
太淺狹恐非崇重國本之意臣愚更望皇帝陛下於文
華殿之東别搆宫殿一所以為皇太子朝夕講讀并受
百官朝賀非惟可以復祖宗之舊制亦可以聳天下之
觀瞻皇太子必曰父皇為我讀書進學新建宫殿我可
不勉勵以副其意耶若然則作聖之功可必而信乎堯
舜禹湯文武之復出也豈不美哉
　　　奏取羅兊遺貲賑濟疏
臣竊聞民者邦之本食者民之天故善保邦者必蓄衆
而容民善養民者必思艱而圖易今年自夏徂秋南直
𨽻地方旱魃為虐應天廬鳳數府赤地千里六合江浦
等縣顆粒無收人民流移死亡者無數小男幼女百十
文中錢無人肯買父母受其號聒不過用草綑縛生丢
水中者有之又不忍子女之死與其同投下水有之又
聞放粮賑濟攜妻抱子來至南京報無姓名不得闗支
内飢外寒殭死道旁者有之近於十二月二十前後一
日城中各門凍死五十七人自後毎日不下十數人地
方不肯報官有司不敢具奏雖救荒之官屢差賑濟之
文疊出而米價騰湧不止人民飢餓自若時去秋成未
逺各處粮食尚有來者猶且如是若至明年二三四月
青黄不接之時將若之何臣抱病數月連陳三疏不䝉
俞允伏枕側聞中心如割臣竊見毎年審錄重囚陛下
皆於犯人罪情死中求生未嘗輕殺一人豈有無罪之
人忍置於死地耶特深居九重未得盡知故爾此正如
救焚拯溺之勢若更虚泛文移而無切實處置非惟民
生性命之重為可哀憐而祖宗根本之地亦宜憂慮見
今京倉粮米只勾三年闗給再難動支臣偶聞新故太
監羅兊遺下金銀數多段疋器皿莫計伏望皇上垂念
無辜坐歸死地大奮乾剛特勅南京内外守備及京堂
公正官員逐一查檢照數買米督令五城兵馬司分方
給粥暫救飢民性命則一方生靈幸甚祖宗根本幸甚
　　　疏通錢法疏
竊惟法立而弊必生弊滋而法必壅此理也亦勢也臣
叨署本部印信節准戸部咨為疏通錢法事内開舉行
鼓鑄之典禁革私鑄之弊此足見聖世裕國阜民通商
利用之逺猷敢不欽遵奉行但立法必極深而研幾革
弊貴拔本而塞源茍或不然則官局之樣錢一行而山
林之爐火四達雖日殺一人亦莫禁止張榜巡街或恐
無益於事其故何耶利者民之所趨也臣聞鑄錢之法
毎鑄料一百斤内用薄餅南銅七十五斤黒鉛二十五
斤加畨錫三四斤下爐溶化傾出鑄料一百斤若所鑄
之錢只重一錢則一百斤之料該錢一萬六千文計其
鑄料資本該值銀七兩并炭火油麻等項寛計作銀一
兩鑄造刮磨至於精緻可用毎錢一千文該工食銀六
分一萬六千該工食銀九錢六分通計物料工食毎一
萬六千錢節長補短共用銀九兩其錢依時價毎七十
文值銀一錢則一萬六千文該值銀二十三兩一本將
及二息况近日私鑄之錢毎文只重六分而銅鉛相半
則一本將五息矣豈能禁其不為耶臣愚以為前代之
鼓鑄錢幣不過欲操財貨之機籥便商民之行使而已
非專欲藉之以充庫藏也其錢毎文有重而半兩者有
輕而四銖者國朝洪武之錢最小而重一錢永樂之錢
稍大而重八分其輕重大小初亦無定制也臣愚以為
今鑄樣錢若以一錢六分為則比之永樂之錢再大一
圜毎鑄料一百斤只該錢一萬文仍要鑄匠刮磨光潔
如是則本息相去不逺而人自不為此立法之幾深也
又鼔鑄之初錢猶未多且自𢎞治十八年起朝廷頒給
俸償下民折納粮料并各布政司戸口食鹽京班皂𨽻
但凡官司出納務要俱用新鑄大錢其民間行使仍用
前代真正舊錢數年之後新錢充足然後天下通行兩
京戸部仍添設辦錢局衙門一官一吏錢匠十名如不
别設衙門只將寶源局改屬戸部管轄凡各府州縣上
納新錢毎一百文多餘一文真偽可疑者發與辯驗正
錢毎貫秤其斤兩輕重餘錢銷鎔驗其銅鉛多寡若與
原鑄則例不合即以私鑄論罪如是則贗偽莫逃而人
自不敢為此革弊之本源也又戸部咨開鑄數似乎太
多恐銅價乗機騰踊官庫積蓄有限鑄造人工亦太勞
擾不如鑄少而法精常行而不廢則嵗積月累而錢自
不可勝用矣行間又准南京都察院咨内有禁約奢侈
之文大略與禁約私鑄之例相同若此説可行則奢侈
吏有不禁自無之説容當另行陳奏臣係職掌錢粮之
官偶有所見不敢自黙亦非敢變更成命也
　　　奏行水兊以充京儲疏(𢎞治十三年奏奉聖㫖/准為定例見今南京戸)
　　　　(部遵行軍民稱便此疏/已無存稿俟求補入)
　
　東園文集巻三
欽定四庫全書
　東園文集巻四
　　　　　　　　　　　　　明　鄭紀　撰
　　奏議
　　　奏設武舉以培養將材疏
臣近於本年某月日准本部咨准南京兵部咨該本部
題為陳言邊務等事内開保國公朱暉奏要舉保將材
通行南京五府六部等衙門自文書到日為始俱限兩
箇月以裏各舉所知二三人具奏立簿記註陸續推用
等因到部備咨到臣竊惟天下之事有救急於一時者
有預備於異日者屯兵積糧設險招募此救急於一時
也培養將材訓練軍馬此預備於異日也兹者額森小
醜屢犯邊塵朝廷已命大將督領大兵又遣重臣整飭
兵備屯聚踰年彼若不聞偶因水草不給暫歸巢穴以
待再舉初非畏怯而逺遁此無他用兵之道先聲而後
實今之將官先聲何在無怪其然也臣愚則謂天之生
材未有不養而成者今兩京武學外衛軍生爭習舉業
以竊科名韜畧弓馬邈不相識兵部季考雖有賞罰而
無進退不過視為虚文故有應薦而來率皆不養之士
其志智膽氣去見在膏粱乳臭之徒寧幾何耶昔唐設
武科開元一舉而得裴端復天寶再舉而得郭子儀宋
行武舉景德一科而髙志寧出天聖一舉而令狐挺出
於時祿山回紇搔動中外子儀單騎揚兵唐室再造元
昊稱帝智髙逆謀志寧請兵覆其巢挺教狄青擣其虛
兩朝神鼎震而復定之數子之力誠不誣也今國朝已
立武學但武舉未設夫有武學而不設武舉欲人之習
武藝是猶有儒學不設鄉試欲人之窮經也難矣臣愚
以為今日之計必須依倣唐宋故事開設武舉之科以
策論定去取以弓馬定髙下凡在京并外衞指揮千百
戸襲替兒男軍民舍餘人等有志武藝者俱許三年一
次鄉試悉如民生應試者例徵聘名儒以司考較初塲
則以武經百將傳并諸家兵法試其論策而觀其韜畧
智識該博斷制之材次塲則試以古今陣勢兵器車舟
名物俾其圖畫貼説各注制度行使之法而觀其布置
運用變化開合之妙俱糊名易書定為上中下三等末
塲則於教塲中試其弓馬鎗刀鉋銃以觀引衆致逺斬
將奪旗之勇京闈則欽命總兵官二員㑹同兵部官巡
按京畿御史并選委各營把總公正官員省闈則巡按
御史㑹同都布按三司五更試起日晡而罷當日公定
優劣亦分為上中下三等隨即密封送入試院與考試
官分配等第論策弓馬陣法俱優者列為上等論策頗
優而弓馬稍次者列於中等之前弓馬頗優而論策不
及者列於中等之後論策弓馬俱不及者退在下等照
例擇日揭曉上中二等送該部引奏㑹試下等者發回
原衛肄業以俟後科三科不中者照依原襲等級遞降
帶俸差操其公侯伯應襲子孫免其鄉試徑送㑹試俱
如春闈事例兵部奏請命官初中二塲策論陣圖分别
等第與鄉試一般末塲則兵部請欽命京營總兵官五
府掌府事并科道掌印等官於大較塲中考試務盡一
日之力俾弓馬陣勢各得以盡其材等第揭曉俱照前
例下等先發在京武學肄業三科不中止照原襲帶俸
差操不與管事上中二等兵部奏請於内苑閑曠去處
設立教塲禮部預定儀注請聖駕親臨御幄先試弓馬
次及陣勢如周禮春教振旅夏教茇舍王執路鼓諸侯
執賁鼓以教坐作進退疾徐疏數之節漢文帝躬著戎
服親御鞍馬與良家材官馳射上林講習戰陳宋太祖
御講武殿親試禁兵刻木為箭鏃以木綿兩兩相射以
分等級我太祖髙皇帝經理淮甸親閱將士分隊習戰
勝者賞銀十兩因諭之曰刃不素持必致血指弓馬不
素習而欲攻戰未有不敗者吾故擇汝等練之今陛下
親閱武舉非惟逺稽古制近法祖宗而片時之頃英雄
畢集而將兵將將之術亦得以兼收於淵臆矣試罷就
於㑹試上等之中㕘以御試名次拔出三人以居一甲
其餘照依原定次數分為二甲亦用黄榜張掛一甲原
應襲者即襲其祖父官爵原無官者定與見任應襲武
職二甲三甲者只作冠帶舍人名目俱給本等祿米并
隨身口粮分送各邊跟隨總兵官殺賊一年更換一邊
各邊厯遍又曾經戰一二次鎮巡總兵官具奏巡按御
史覈實方許起送該部查審明白就以原襲并應得官
爵到任管事如此則將武弁人人自奮非徒有志者不
肯甘居人下無志者亦欲保其父祖官爵非徒襲替者
得其科甲之榮而帶俸者亦有進身之階愚鈍者變為
智謀輭弱者變為驍勇邊務夷情日見精熟膂力膽氣
日見粗豪不十年間虎豹豼貅之士聚集京師頂背相
望惟陛下隨材任使可為干城可為腹心我國家億萬
年之業將安於泰山區區小醜豈足以煩聖慮也哉如
此則臣今日雖不妄薦一人而十年之後人材衆多當
不乏任使矣不然年年嵗嵗臨飢揠苗遇渴掘井滿其
所得不過枯朽汙濁之物不足以救飢渴豈不為小醜
羣聚非笑乎臣踈逺凡庸過憂大計然累本自陳不䝉
俞允尸位茍祿於心何安是以偶有所見不忍不陳儻
䝉采錄則今乞骸林下死亦瞑目伏望皇上普日月之
明奮乾剛之斷勿謂祖宗未有舊制後世不可更張昔
有周盛時周公謹厥始君陳和厥中畢公成厥終未及
百年世道三變亦未嘗拘於文武舊制之有無也蓋國
無人則虛臣久處南都在京將帥固不深知然率非習
學經戰之士一有召遣四顧無人其虛甚矣茍不趂今
為之預養向後子孫承襲不過依舊非惟朝廷不得真
材任用而武臣亦非保守世祿之逺圖也如䝉乞勅廷
臣㑹議將臣所奏斟酌去取立為定制勿謂曠世盛典
因臣而行垂死之年别有希望不過念太祖太宗創業
之艱難聖子神孫守成之不易故不知避忌妄獻芻蕘
惟陛下亮其狂而察其志毅然舉行不勝幸甚
　　　奏革制外濫支官糧疏
竊惟南京乃根本重地不可以不培植而培植莫急於
京儲臣因見近日京儲費出無經錢糧存積有限劄令
四川清吏司巻查本部每年坐派浙江等處起運南京
倉粮一百二十七萬餘石南京舊額官軍嵗支粮米一
百二十餘萬其中一十萬石係三箇月水兌所積者實
支派運粮米一百一十餘萬量入為出故有七年之積
近因各該衙門奏將送船餘下一萬一千七百三十四
名毎名月支米一石差撥裝運之時又支行粮司禮監
内官監神帛堂内織染局兵仗局各色名匠共五千七
百四十九名舊例只免戸内差役不曾食粮今每名月
支米三斗太醫院醫士醫生一百四十六名醫士有家
小者毎名月支米七斗無家小者月支米五斗醫生有
家小者每名月支米四斗無家小者月支米三斗寶鈔
提舉司紙鈔匠二百八十一名毎名月支米五斗光祿
寺太常寺㕑役共九百五十名舊例有家小者月支米
六斗無家小者月支米三斗各各添支二斗及投充新
軍四千九百二十名每名月支米一石每嵗共添支粮
米二十二萬六千一百七十餘石并舊額官軍該支俸
月等粮大約一百五千萬餘石况值連年各處災傷原
派起運粮米拖欠數多所入不足以供所出見今各倉
實在粮米除本年閏四月坐放外自𢎞治十一年起至
𢎞治十五年止只有三百一十七萬二千餘石僅勾二
年有餘支放且江西布政司𢎞治十六年該起運南京
倉粮四十七萬餘石并湖廣二布政司見催舊欠粮米
雖已奏准折銀至今尚未解到後來京儲愈見缺乏已
經本部尚書王軾奏要今後㑹計南京粮儲量加增添
戸部覆題㑹計錢粮已有定數勢難損彼益此是蓋通
融天下之大勢誠為至論除遵奉外然坐派既不得加
增虚耗又不為撙節誠恐年復一年倉粮消耗殆盡根
本之地良可憂也其投充新軍既已入伍雖嵗費粮米
將及六萬石固難更改其送船軍餘舊例每船二十名
差撥之時餘丁每名月支行粮三斗聽守半年者毎名
該一石八斗短差兩月者每名該六斗行之已久並無
廢事今則俱照馬船粮船事例每月支米一石差撥之
時又支行粮誠為重疊濫費况今各衞補造快船已完
亦有一年輪差不及一次者夫以空閑之人虛耗京儲
之積不為撙節可乎查得南京朝陽等門守門餘丁各
倉修倉餘丁俱係每月支米三斗其送船餘丁合無每
船照舊名數比照守門修倉事例不拘在家差撥每月
俱支米三斗及照各色名匠俱係上元江寧二縣徭役
况做工之日工部又給工價并醫士醫生紙鈔匠㕑役
等項新添粮米俱舊例所無者一併革去庶使倉粮不
致濫費祖宗根本得以培植緣係撙節京儲培植國本
事理未敢擅便擬合具奏如䝉乞勅該部從長計議將
前項新添送船餘丁粮米并民匠人等舊例原無而新
近奏計者及㕑役舊有經減省而後奏復者通行革去
則七年之積不久可復根本之固千萬世如一日也
　　　上清理財賦四事
臣備員南京戸部節准戸部咨為缺乏邊儲等事除編
印鹽引文簿陸續賷發各運司該邊收候開中外臣竊
惟各邊粮草缺乏已甚鹽法不通商少報中借撥則天
倉銀兩有限穵運則近邊民力不堪切思虜情狡偽坐
老我師覘我主客人馬不支旦夕粮草不繼即欲大舉
入冦是乃彼以逸待勞之策實為我剝牀以膚之災也
若不預先處置未免臨事倉皇臣謹陳清理財賦四事
以備聖明裁處
一曰廣邊屯自古千里餽粮士有飢色故寓兵於農因
　粮於敵如趙充國屯田湟中大獲地利卒破先零且
　言自燉煌東至遼東一萬一千五百餘里皆可乗塞
　列地而屯諸葛亮伐魏屯田渭濱百姓按堵軍無私
　馬夫湟中在今陜西蘭縣渭濱在今陜西渭南縣燉
　煌在今涼州東至遼東則寧夏榆林延綏大同宣府
　皆其一帶之地世代不同地土則一豈有可屯於古
　而不可屯於今耶但近裏膏腴之地軍容債帥吞為
　己業軍士代耕自收子粒臨邊儘有可耕之地又不
　能設法防禦畏怯往耕却將近邊耕民遷入城堡以
　防失機動輒借撥穵運煩瀆聖聽又有遥度之論則
　曰朔方風沙易壅地畝冦警出没擾害農工夫古今
　一地豈今有風沙冦擾而古獨無耶况各布政司軍
　屯尚且差官清理縱清出多寡卒難逺致若邊屯一
　清不過半年坐享儲積豈可以差官小擾而失此大
　利乎為今之計合無選差有才識堂上官數員分投
　領勅前往各邊專督屯種將近裏熟田清出若干頃
　畝離邊積逺可以用力開墾者相兼配搭先儘見在
　軍餘毎人給佃若干餘田招募各處無業小民并行
　附近法司衙門將問擬徒流凶犯頗有身家者發遣
　前來俱給與牛具耔種俾其兼配佃種嵗收耔粒一
　半入官募佃許其永為己業囚佃聽其限滿而歸所
　耕去處仍行㑹同鎮巡總兵等官督軍嘹哨設法防
　䕶且守且耕如今日耕此一方則併力合作防守之
　人亦聚一處明日耕彼一方亦然如是則我衆可以
　遞耕彼衆不得我擾數年之後何患無趙充國之地
　利諸葛亮之按堵也
二曰徵寺租竊見南方各處寺院粮額多至數千租税
　不下數萬朝廷欲其領衆焚脩保障國家今邊疆連
　年騷擾不見少顯分寸之功是其無有而不足信也
　明矣况近年以來僧道爭奪住持盡將所有租税投
　獻勢力之家代其營為常住不得升合間有一二自
　收者又多潛養私人置立家計焚脩之事耳不及聞
　合無差官各處清理查其戸報丁粮吊其遞年租簿
　扣其實收租税内存若干與其應當粮差并籍報有
　名人衆齎粮外其餘租税悉徵在官依時變賣銀兩
　造冊解部發邊應用候二三年間邊儲充實再議區
　處如此則每年所入難以數計矣
三曰折逋負臣本部所屬江南司府州縣各項錢粮浙
　江等布政司應天等府各年拖欠秋粮等米豆麥稻
　穀一百二十餘萬石馬草一百四十餘萬包折粮綿
　布六千餘疋折粮苧布二十三萬餘疋已上四項大
　約可折銀一百餘萬兩内除各年水旱災傷減免量
　除三分之一尚該銀七十萬兩多是粮里包攬在身
　一時難以追足且本色運費倍於正粮合無准令依
　時折價仍寛限三年與其解京完納庶民困少甦而
　邊儲有濟
四曰清鈔貫本部該徵江西湖廣福建三布政司戸口
　食鹽并蘇常二府税課等衙門錢鈔兼收鈔一千四
　百八十八萬七千四十餘貫南京五城兵馬司房鈔
　并各宣課司大勝等闗及各衙門戸口食鹽鈔共七
　百一十萬八千三百餘貫蕪湖荆州二處抽分銀大
　約六萬餘兩上新河九江二處鈔闗大約每年折銀
　三萬餘兩雖亦各有所用較之今日京儲邊餉實在
　所緩及將南直𨽻各府州縣并湖廣江西福建等布
　政司備用戸口食鹽暫借三年其錢鈔兼收者每一
　萬貫折銀二十兩其餘鈔每一萬貫折銀八兩并荆
　州蕪湖銀兩俱解本部收庫聽邊取用及遇米價中
　平與米閒月兼支以為官軍俸粮庶幾邊餉有所補
　助京儲不致闕乏
　　　便宜設法急救饑荒疏
臣竊惟南京根本重地連年水旱軍民缺食去冬今春
流移餓死不可勝數今年麥苗又為本年三月初間大
雪損傷若不預為設法區處誠恐日後愈難支持據本
部委官雲南清吏司郎中鄧琛呈奉本部劄付為賑濟
災傷軍民事除遵依外照得近年本部侍郎鄭紀奏行
水兊事例免其竹蓆䭾脚之費每石加耗三斗軍民兩
便甚良法也但彼時各倉粮米積有六七年之上以故
毎年只行三箇月而止今倉粮不勾三年支給合無自
本年閏四月起至九月止俱行水兊餘月判倉每年可
積餘米二十餘萬石可以濟今而預後待他年倉粮再
有六七年之積照舊只行三箇月等因到部又據本部
委官郎中賈璇呈奉劄付坐放應天等衞六合等縣四
月閏四月軍民丁口共該少欠米十萬石呈乞早賜措
處以救飢荒等因行間又該本司案呈據南京旗手等
衞指揮千百戸等官張翰等呈稱各衞所官員俸粮原
有事例毎年四月分折絹八月分折布除遵依外今照
南京地方連年水旱田禾無收米價髙貴軍民缺食艱
難不能過活如䝉准呈乞為憐憫分豁將四月分俸粮
暫且闗支本色至五月照舊住支折絹等因到司案呈
到部臣等查得南京軍倉粮米為因各處災傷該徵粮
米運到者少拖欠者多毎年官軍該支粮米一百三十
萬石有餘近年以來加以南京太醫院醫士寶鈔提舉
司鈔匠及投充軍人并送船餘丁行粮等項共該毎嵗
添支米二十萬石有餘各倉粮委實只是勾二年之上
支給及查得臣先年奏准每年水兊三箇月毎米一石
脚耗米三斗見今在倉粮米三百四十萬餘石俱係水
兊積出餘米之數見在倉粮既無陳腐之虞官攢又無
守支之苦且郎中鄧琛呈稱每年要添水兊三箇月不
過推廣舊例以便民情而增國計似為有理及據委官
郎中賈璇呈稱江北少欠賑濟十萬石緣查京倉軍儲
實難動支亦所離江北窵逺暫將各處運到粮米畧倣
水兊事體免其􁁉竹篩曬每石折准脚耗三斗留彼河
下以近就近給散飢民實為便益欲待奏請定奪不無
緩不及事合行一面暫撥各納倉米就彼河下給散積
出脚耗就令作正支放勾數即止其南京各衞所指揮
千百戸等官呈要將𢎞治十七年四月分俸粮暫與闗
支本色待至五月二麥成熟照舊折支絹疋亦乃權宜
救荒事理已經南京守備等官㑹議不為常例欲候奏
請明降誠恐有悞放期除行南京旗手等衞所造冊將
各官本年四月分俸粮暫支本色至五月折支絹疋下
年照舊施行去後緣係加添水兊撥粮賑濟并分豁官
員俸粮事理具本專差辦事官某齎捧奏聞
　　　致仕第十九疏
臣竊惟士君子立身天地間惟禮與法二者而已禮法
既亡名節安在臣考諸古禮國法凡在官者年至七十
俱許致仕唯老成重望為國家之柱石者不拘臣今已
過致仕之年尚從旅進之列時論不容中心有愧在禮
固不可留論法亦所當去禮不可留而留法所當去不
去是迷貪位固祿之心而忘棄禮滅法之恥臣自少荷
䝉朝廷作養之恩至於今日豈忍若是耶近因久病暫
出管事神衰氣倦頭暈目昏己身不能自存部事有何
補益乞休十有八章無由一奉俞允或者謂臣有心求
去何必待報而行臣恐非大臣出處之義隱忍依違進
退狼狽今病勢益增死亡無日不得已將本部印信咨
送南京吏部委官署掌買舟卜程以待休命臣又照得
成化間學士錢溥與臣同是經筵講官侍郎方滿三年
即准致仕臣官三品已十年矣尚書佀鍾與臣同是戸
部堂上年未七十亦准致仕臣年七十又加二矣伏望
皇上大施恩典一視同仁乞勅吏部查照前例容勅臣
退歸田里庶官無尸位素餐之譏人免鐘鳴漏盡之誚
不惟臣一身之幸實天下士風之幸也
　
　
　
　
　
　
　
　
　
　
　
　
　
　
　
　東園文集巻四
欽定四庫全書
　東園文集巻五
　　　　　　　　　　　　　明　鄭紀　撰
　　記
　　　寒栖館記
武夷之山環轉九曲溪流因之而曲或三峯四峯或五
峯九峯曲中為峯三十有六皆竒秀險怪峭拔磽礐不
類人間境天下山川不可盡知在閩中此其第一也有
宋大儒晦菴先生愛其幽深靜寂不雜塵世乃築精舍
于五曲隱屏山下以為講學授徒之所九曲適中處也
視諸曲山水頗夷曠衍沃而竒古過之舍之旁有堂曰
隱求曰止宿曰仁智齋曰觀善館曰寒栖塢曰石門亭
曰晚對曰鐵笛又有釣磯漁艇布列左右一時諸儒聚
㑹講道遊息繼往開來實闗天下萬世斯文之命脈亦
武夷山川一時之遭遇也先生没精舍而下駸以頽圮
國朝正統間先生八世孫詢等復建書院三間于故址
像先生其中左右各翼一室自隱求堂而下則皆蓁莽
焉成化間崇安令張鋭又建屋三間於院庭之左以為
士大夫拜謁者更衣休息之所方成未扁而去癸卯夏
五月紀與鄉年反監察御史林君貴實同起吿中上京
師舟過此山之下因晉而舍茇焉是夜宿于張所建屋
中時當初伏夜半之後寒氣偪人翊早紀謂林曰是屋
正先生時所謂寒栖館也林曰然遂援筆為書而扁之
俾紀為記庶見者有所感而隱求諸堂可因此復焉紀
以天地之氣動則為陽靜則為隂陽為暑隂為寒則寒
實靜之所生也人靜則此心虛明自無外擾聰明睿智
皆由此出由是而制羣動鎮萬躁無施而不利所謂定
之以中正仁義而主靜者也先生學集大成偉然為千
百世之大儒非自此中得乎紀自幼讀先生之書即求
先生之所以為學篤志立行亦既有年矣而猶未領其
要兹幸謁先生之精舍而假寓焉寤寐之頃受教深矣
於是乎書
　　　漳州府社學記
聖未天希之則天賢未聖希之則聖士未賢希之則賢
希之之道如何學而已矣夫人之生四端萬善皆天所
賦宜人皆天也然理一而氣殊故有未天未聖未賢之
等學也者所以去其未而復其皆也故上古聖神繼天
立極自王宫國都以及閭巷莫不有學人生八嵗入其
小者閭巷之學也十五嵗入其大者王宫之學也大學
之教格致誠正修齊治平之道其極可以參天地而贊
化育小學之教則灑掃應對進退之節禮樂射御書數
之文其歸在於收放心養德性而已夫心不收性不養
格致誠正且無其地而况於修治參贊也哉是小學所
以立大學之基本而大學不過收小學之成功而已所
謂小學則閭巷之學是也古人閭巷之學即今之社學
也近世父兄之於子弟幼小入鄉校即俾其習對偶文
字之學灑掃禮樂之事目不及見古人之所收者今則
放之所養者今則殘之小學之教已蕩然矣及俊秀而
入泮庠則又穿鑿經意雕繪詞章以媒利祿他日偶得
一資半級則蠧政殃民貽患後世大學之教又掃地無
餘矣所以然者豈但泮庠之誤人耶實由鄉校之誤於
其始也用是南海羅君列以監察御史出守于漳討賊
子民百廢具舉又能首興學校作養人材郡邑泮庠文
風大振既而慮夫基本不立則涵養不深趨向不正器
識不大德業所施亦難逺到乃遵聖朝舊制請于提督
學政憲副杭君濟設立社學于城北芝山之麓北枕天
寶南襟長江鶴山圓嶠環拱左右學之規制前後二堂
堂皆五間東西號舍十有六間外為大門繚以周垣井
庖湢溷莫不備具經始於𢎞治乙丑仲秋之朔落成於
明年正德改元孟夏之望祭享已畢遂選民間俊秀子
弟百三十餘人為社學生禮請致仕知縣胡舉以主其
教立教規十有二條俾其習學有常所考課有定期靜
專無外誘之敓循序無躐等之病昔之已放者今則收
之昔之未養者今則養之藹然古人小學之遺意而大
學之教將有待而收功焉去未復皆此其第一程也郡
之士大夫暨學師儒走書因邑庠生王儒來請予記其
事予以事有倡有和而後可以成功漳在宋淳熙中朱
晦菴先生來守因民俗未知禮采古喪𦵏嫁娶之儀揭
以示民命父老訓説以教子弟時北溪陳安卿從遊郡
齋晦菴喜語人曰南來吾道得一安卿是晦菴漳之倡
也北溪漳之和也今羅君以社學倡漳不知郡齋之中
有後生小子如北溪乎否也是為記俾刻于石
　　　上虞縣重興文廟記
虞紹屬也東去紹百有餘里學宫在邑治東南宋慶厯
中創國初重興之迨今百有餘年傾圮已不支矣又雜
於市肆明倫堂去文廟後簷不盈丈晝晦如暮成化間
分巡憲副魏君仲禮令移後丈餘稍容諸生敘立而文
廟之前尚為居民夏姓侵偪自㦸門之外中道轉西而
左櫺星門在廟之東南隅當中則夏屋也予昔巡學繼
魏而至詢邑博諸生得狀遂召夏諭之與其直俾遷他
居索價數倍迺集鄉耆與師生雜估實值如數與之隨
券于官而立限移徙矣巡按與予不相能移文革之夏
遂挾以增直有司隂與之以緘口且踰徙限予再至繩
之以法并還所增于官夏愳遂徙去而廟地始克方正
乃集工相材諸生晉曰邑有淫祠數十所材木可用祠
有株木數十根材可梁棟遂命工伐之時有豪門取斵
為坊製有司欲寢其事而補以他木予聞之悉捕逮置
于法而材始備矣適邑有湖田之訟其所收者在官民
之間屬太守曾侯以三之一助僦餉得粟千餘斛付邑
博以經理之先文廟次兩廡次㦸門皆因舊基而增以
深廣又次櫺星門即夏之所屋處也始事於𢎞治元年
某月畢工於某年某月鄉貢進士賈宗易率諸生請記
立碑夫聖人之道孝弟而已矣孔子曰行有餘力則以
學文虞固文獻地也况以帝舜子孫封邑而得名則其
祖父餘澤當有存者諸士子其處家庭之間亦曾䕫䕫
之齊慄乎其曾亦憂而亦喜乎况舜處其變吾則常也
舜處其難吾則易也借曰皆變而皆難舜丈夫我丈夫
也吾何畏彼哉孝弟之訓非但可施於虞庠也因其素
所習聞者而利導之則易從也曾侯名璲郴陽人縣令
林休廣人博馬庾閩人繼侯而守收全功者予鄉友游
侯興也
　　　僊遊縣文廟祭器記
周頌言祭祀自堂徂基自羊徂牛鼐鼎及鼒孔子仕魯
先簿正祭器孟子云器皿衣服不備不敢以祭古人重
祀禮嚴祭器也如是仙遊文廟祭器縣令四明王公彞
重修學宫時所造也籩豆以竹几案以木鉶豋之屬以
甆惟簠簋爵盞則錫焉正統末沙寇入境諸器皆毁逸
無存自後臨祭則旋假于民家穢陋輕褻不可勝言成
化壬寅秋八月上丁又如之時予方修造臥龍橋積有
竹木凡几案籩豆之屬竹木所為者命工就彼製之成
則歸于學宫飾以硃紅其僦膳之供則縣令彭公之區
畫不征於民也簠簋之屬前以錫者今則範銅為之紀
與諸士子洎範工私議每器估值幾何邑之人好禮者
幾何家量器直而鏤好禮者姓名於上蓋因其力與其
意所樂為差也鉶豋之屬應瓷為者則德化冶人所領
也既成毎器皆以僊遊縣學文廟祭器八字為誌且籍
而記之庫而藏之以付諸典守之人孔子曰龜玉毁於
櫝中是誰之過歟然典守之過非專於毁逸也因事而
攘竊者亦多矣嗚呼悲哉昔者子入太廟毎事問使吾
邑大夫其能體夫子入廟之敬以時而修葺之吾庠師
生又能體大夫之敬以時省視之則凡奔走廟庭之下
者莫不有孚顒若何有如前之所慮也耶器數詳著于
左
　　　興化郡守王公遺愛碑記
士大夫出為君用皆欲澤被當時名垂後世然亦顧其
所遭遇如何不可必得也世有抱設施經濟之材威雷
霆澤霖雨而置其身於嵒坑棘梗之地令之不行禁之
不止雖家喻戸曉亦無如之何是地之負人也或有畏
法向善之邦家詩書戸禮教而吏之以殘墨庸陋之夫
民疲而故擾之民羸而又獵之雖良阜之家未免去而
流徙起而為盜是人之負地也地負人者十一人負地
者十九若太守王公之於莆其庶幾兩無所負乎公諱
弼字存敬係貫階封已備周方伯梁石所撰墓表不重
出此特推本其家世始末為莆人道焉公之祖南畊處
士以禮義倡宗族立祠堂置祭田訓子婦耕讀蠶績禁
止奢縱家門之内若朝廷然父和州判官急流勇退以
養二親申明家訓視南畊尤謹台人論士夫家法必首
王焉公為童丱時耳目所見已拍拍滿懷及登進士出
宰溧水不假刑威而吏畏民懷召為刑部主事時畿人
有獻民田于戚里者上命公覈公訖威按版田悉還民
廷議多之𢎞治庚戌莆郡守缺命公來守下車首以抑
强扶弱培植善類為務倣古保甲法里設正副以領編
戸鄉有訟先就其曲直不服則直于官遵時制建學郡
城中禮孝友篤行之士劉子賢於中選子弟俾受其業
禮教大行莆俗丕變民間有孝子節婦未得聞于朝先
榜其門庭以奬之鄰郡有水口驛人少役多鎮藩欲割
莆之編戸助之公曰吾郡二驛民且不堪遂疏于朝罷
之漳冦起鎮藩議徵丁壯於莆公又曰設丁壯者為各
守其土也冦在漳徵于莆冦在莆則將誰徵耶力陳不
可議乃止丁巳春公書績于京戊午秋還十月省參得
疾歸遂不起實是月二十四日也是日闔城為之徙市
舂不相巷不歌吏民耆老匍匐赴哭者郡廷不能容越
月訃至家和州公遣其伯兄烜與其冢子坊來歸其櫬
郡民欲弗與曰客死客𦵏禮也公去如吾民之哀思何
諸官僚折以大義不得已迺乞留衣冠以𦵏烜坊許之
迺製棺柩納衣冠於中如公在殯時卜地於前故守李
公春之墓左擇日舉柩往𦵏闔城内外隨轝敘哀者縞
素蔽野既成墳迺作亭于其南立碑以表之名曰遺愛
父老相率請文為記予以天下事有似偶而非偶者按
莆郡誌國朝洪武十三年開封有李公春者守莆卒士
民卜地城南蓧塘山之原留衣冠藏焉去今百一十年
墓復于墟者久矣公往嵗閲誌得之親詣墓所剪荆榛
立石以表之自是莆民追慕如新詎意才二三年間公
遂與之鄰穴耶因考李公政績修堰築城民多德之然
政尚寛平未必如公之精明果毅然遺愛之在民者亦
大畧相似夫事之偶與不偶在天皆有成數不必泥也
但公之生不負莆人公之殁莆人豈負公耶遂書之以
吿繼公之守莆者
　　　邑侯王公遺愛祠記
士君子吏人之土地有在官而思之者有去後而思之
者有殁後而思之者有殁既久而思愈不忘者狄梁公
祠於生何武思於去後羊祜則墮淚於既殁若没久而
思愈不忘者予偶未得其人焉吾邑侯王公彞友倫浙
之四明人少學刀筆以行軍院史從事總兵官幕下拜
左軍都督府都事尋出宰兹土吾邑自宋元以至國初
為鄉四里二十有六民數宋主戸二萬七千有畸客戸
一萬三千有畸元至國初則不及萬矣宣德以來則三
而又去其二里數亦隨而遞減焉公下車閲版圖即集
耆舊而叩僉以困於賦役亡命他邑吿公憮然曰司牧
者何為也即令於邑凡民間利害有當因革而罷行者
其悉陳之吾不畏其難也於是民之久逋者差人齎榜
招復之給其牛具種粒復其役三年未幾逋民攜襁而
還者相屬於道田土久荒者募人墾闢三年之後徵其
税吾邑今日地無遺利實肇于兹亡戸之粮貽累里甲
積五七年壯者搒拷無完膚婦女老弱無室處公上疏
免其半邑舊有潭邊風亭二巡司洪武中遷吉了小嶼
之海島原僉民兵隨之山民不慣風濤且越百里赴役
死亡者過半公疏免之宣德間多差内臣適籓南諸國
驛遞不勝其擾且有法外之需公往風亭於近驛人家
閉戸偃木於地笞之俾人應杖呌號聲徹驛堂内臣問
故以縣官杖併夫價聞亟諭止之而去先時遭此莆仙
夫數以縣拘出公力辨曰夫出於丁戸莆二百餘里仙
纔十餘里何以縣為是後夫數但隨里圖為多少莆不
能屈從之又楓亭驛雖仙屬實為莆界民不敷其役公
疏割莆附驛五里之民以足編數縣治舊遭兵燹官吏
僦舍於民覆茅故趾日數丈始治事懼猛獸也儒學尤
甚邑多山材木為宜向悉為鄰邑所有公移文設𣙜十
而取一閱數月材積如山遂禮大戸好義而有力者助
餼僦不踰年縣學俱吿成而小民不知琴堂幕㕔官衙
吏舍秩如也廟貌祭器講堂齋號煥如也牆垣未備則
躬率有役于官者教諭張公侗亦率其齋丁相與舁土
而築之落宴之日四周無不完固者縣有公學有張亦
仙民一時之遭遇也先時司府差催之使徵求無厭公
令多織草屨于庭來者人與其二自是縣庭無使跡民
有訟者進之膝下醖藉以盡其情俾其退自以曲直愧
謝有不伏者然後法以繩之獄戸常不閉古人愛百姓
如己子視公事如家事公其有焉公以宣德癸丑莅政
正統丙辰捐館首末四年卒之日吏哭于庭農哭于野
行者哭于途舂不相女不飾市罷數日柩行邑坊張德
源氏留其小像以寓瞻思闔邑老穉拜送溪滸哀泣過
於初喪遂謀立石於通衢刻曰僊遊縣知縣王公愛民
父母云成化乙未邑耆茅宏贊等以石刻不足以報侯
德謀率仙民而血食之請倡於江西少㕘陳君漢崇少
㕘遂與張叔華茅常亨卜地於東郊之外深廣各十丈
面陽環水中建祠堂塑公像前有門兩旁有簾東西翊
以兩室為守者之居經始於是年十月畢工於明年四
月叔華德源氏之孫常亨宏贊氏之子祠雖合衆志而
成而二姓之力居多焉祠堂成十有三年予巡浙學至
明訪公之子諭以立祠之意族子某得其風來拜祠下
邑人迎致餽贈無虛刻蓋愛之深而及其所似也又三
年少參以書請記於予嗚呼一土地也一人民也一風
俗也公出雜流任官僅四載捐館五十餘年而人思之
不置如是所謂没久而愈不忘者也後之代公者由聖
門而出或不止四載而猶在官民惟恐其去之不蚤其
故何歟因書為公祠記且以訊夫後之為父母者
　　　光風霽月亭記
福之郡庠有亭翼然於明倫之東少南為師生游息之
所蓋有元大德間主教東武劉君内直始建也亭成謀
名未得適民間有獻其所藏宋晦菴朱先生光風霽月
四字遂扁之以名其亭越今幾二百載亭僅存而扁已
逸所揭者特摹本耳成化丙申華亭唐君廷貴以司寇
正郎出守是郡明年因學宫傾圮悉撤而新之以次而
及於兹亭然毎以先賢遺墨不可復得為憾亭成逸扁
復出唐君大喜遂揭於亭中亭環以沼廣盈畝袤如之
甃以巨石翊以疏闌通以復道沼之中疊石為島象海
外三神山松桂菱藻覆島浮波毎天朗氣清風光月霽
萬象森然羣籟俱寂是亭雜處於中不待繪河馬洛龜
而渾然一太極之窩也亭成唐君選樂賦詩因落而宴
輓千古之清風為八閩之勝㑹教授暨諸士子以盛事
不可無傳請記於予予以為治有本本立然後治成我
朝列聖建學育材主之以師儒董之以臺憲其制諭必
先德行而後文辭今唐君下車首興學校而遂及於光
風霽月之亭蓋以諸士子進講退食之餘尋芳咏歸之
際見其逝則知在川之如斯觀其瀾則知斯道之有本
使其襟懷洒落而風月無邊胷次悠然而光霽可掬他
日待時而動隨叩而鳴其盛德豐功光明峻潔可以塞
宇宙越古今則是亭之助不亦多乎於是乎書
　　　湖船記
客有問於南湖主人曰君子有憂乎曰有君子亦有樂
乎曰有是二者皆性藴諸中情發於外君子惡得而無
所貴者發而中節焉夫人之生方其少時趣向未定憂
樂或有不得其正者及其壯也學成於己出為君用上
焉為德下焉為民日夜憂勤惟恐啓沃之不見納仁澤
之壅下流周之思兼召之勤恤其憂何如蓋先天下之
憂而憂也及其老也名遂功成奉身求退臥嵒穴友禽
魚賦詩結社戸外之事耳不聞及裴之綠野張之午橋
其樂何如蓋後天下之樂而樂也古人幼而學壯而仕
老而歸歸而樂憂以天下樂以天下是謂憂樂之中節
非君子不能也主人自登進士入翰林侍講經筵出提
學政厯國子監祭酒以至今官雖嘗乞吿二十餘載而
勤勞中外者亦如之𢎞治甲子年踰七十乞骸而歸以
屏山世居多警蹔寓邑坊之南湖書院院之東為學宫
宫之南有湖曰南湖唐宋盛時邑有三湖西門之外為
西湖邐迤南東流如環帶至學宫之南為南湖又邐迤
而東至東門之外為東湖今東西之湖已田而南湖尚
存别有支流通湖繞綠過書院之門主人取以為名者
以先祖三公倡道于莆之南湖是湖實主人之世澤蓋
先得也湖寛十餘畝深數丈可以操舟泛遊為樂今主
人造舟于湖名曰湖船亦歸樂之一事也船長三丈八
尺廣五之一深視廣三之一頭至前將半長丈一尺操
篙者所立中長丈二尺可容几硯坐席後長四尺可安
牀榻尾長亦八尺櫓柁之所上覆以篷竹篾編之夾以
篛葉兩邊有屏木格竹編可啓閉魚網一罾二簾一釣
竿十餘小庖一瓶罐碟碗環列左右酒殽蔬菜各實其
中主人當天朗氣清景物和暢則葛巾野服呼童操舟
泛于湖上啓屏推篷淨几擁席網者撒有鯉有鯽簾者
遮有魚有蝦罾沈波底釣垂水濱或黒喙頳尾或巨口
細鱗其活潑潑筐筥斯盈主人迺呼童治庖以烹以蒸
引滿自酌耳熱面醺一醉而臥萬象氤氲宇宙衾枕雲
霞帷幙林塘室廬溪山城郭齊彭殤一胡越物我兩忘
襟懷洒落不知人世間更有何事可以擬主人之樂也
客又晉而問曰闗雎樂而不淫君子動為世法主人之
樂無乃過乎恐非示法於子孫也主人笑而解之曰吾
官居一品壽踰七旬休疏十八九上然後得遂今日之
樂有山水之真趣無聲色之荒淫自奉無兼味留客不
及奢客有攜壺而來視予為豐約雖不敢自謂上下與
天地同流萬物各得其所然夫子與㸃之氣象亦或庶
幾焉吾之子孫仕宦而歸之數事皆如予則其樂如予
之今日亦不為過也若夫蠧國厲民以充囊槖與白衣
官舍徒以富貴驕人奢靡壞俗者幸毋以予為藉口客
黙然而退因書之以為湖船記
　　　鄭氏祠堂記
祠堂之立非人子之得已也夫人始生父母膝下喘息
呼吸一氣相通日之提抱毛膚相摩夜而寢眠口鼻相
依初不知孰為父母孰為子有則俱有無則俱無未嘗
瞬睫之相離迨夫子年漸長則父母之氣漸衰既衰則
疾病相隨不得久生於世矣故孝子於父母之未疾則
日奉甘㫖以養其氣體既疾則問醫奉藥以調其脈候
唯恐子身與父母一日不相見也不幸父母一殁平昔
之相摩相依者今則絞斂於棺槨之中烏得復見之哉
於是傳真以肖其貌結帛以棲其魂朝夕哭奠食時上
食但欲見其生不忍見其死嵗時改易几筵難以長設
則擇地治塋舉棺槨而𦵏埋之體魄既歸地下神魂當
返室堂於是立祠堂以棲安之每晨朔朢拜謁四時薦
享思其居處笑語與其所嗜所樂但欲見其存不忍見
其亡夫以几筵代甘㫖則向之生者今則死矣固人子
之不得已以祠堂代几筵則向之存者今則亡矣豈人
子之得已耶近世人子之於父母提抱寢息相摩相依
之不相離者大抵皆同既長之後妻妾之相離財産之
自私德色誶語視父母如塗人况甘㫖乎父母既没衰
絰几筵略應故事而已曾有哀痛之心乎既入祠堂四
時朔朢模倣禮文而已曾有追慕之意乎以予觀之為
人子者生不能致養於甘㫖徒陳列其几筵死不能盡
哀於几筵徒創造乎祠宇自少至老一段虚文以待父
母可笑也亦可悲也吾邑樂山鄭氏與予同南湖三公
後其白眉之良曰伯真公者嘗作樓於傅龍圖之故址
名曰樂山欲占羅峰之形勝竟不克終譜圖雖序而祠
堂未立伯真之子誠本蚤孤遷徙靡常亦未暇及誠本
之子儀祥奉國恩授七品散官一旦奮然曰祠堂之建
迺我祖父有志而未就者我不任其責豈繼述耶遂鳩
材召工創為三間於蜚山之陽中列四龕以奉先世神
主後有燕寢前有享庭嵗時祀事昭穆有敘私居之室
分置左右始事於某年月日落成於某年月日請予記
之予以祠堂之立由於几筵几筵之設由於甘㫖予以
論之詳矣儀祥富而好禮仗義輕財自郡邑大夫族屬
婣朋與夫田野細民貴賤疎戚禮意有差無或遺失其
於尊祖敬宗之道可知矣三丈夫子兩游邑庠一應門
戸今當父母具慶之日甘㫖之奉乃孝道之第一程也
繼三子之後子孫曾𤣥千百世之逺不知以予言為何
如是為記
　　　楊氏祠堂記
古者天子七廟諸侯大夫士遞降以兩而門堂寢室之
制自若也至漢叔孫舞禮孝明亂命而廟制始廢雖天
子之尊亦為同堂異室茍簡之法夫以七世之室并列
於一堂則其室不過如今之板隔僅容一椅棹而已非
復古之東房西室由窔而宧而屋漏而奥之深邃也近
世諸侯大夫士皆不得世其國邑併同堂異室之制亦
或有未備者宋仁宗嘗詔太子少傅以上皆立家廟而
有司終不為之定制時立廟西京者潞公文彦博一人
耳惜哉淳熙間紫陽朱夫子迺取周公儀禮士祭禮之
篇與近世司馬公之書儀韓魏公之節祠酌其宫廬器
服之制可通於古今者名曰祠堂以為士庶人家奉先
之所天子諸侯大夫不與焉蓋祭有禴祠烝嘗而祠為
春祭言祠所以該禴烝甞也廟有門堂寢室而堂則最
大言堂則該門寢室也其制三間近北一架隔為四龕
龕設一棹棹置一櫝櫝藏兩主四世遞遷以西為上旁
親無後以班而附門庭廚庫隨地廣狹繚以周垣此祠
堂禮制之大都也然唯士可以行之大夫而上則儉其
先矣紀受業師黙菴楊先生莆之陽城人贈某官循菴
公仲子由天順丁丑進士累考功郎中以河南參政致
政于家戸外事耳不聞唯以先祠未修是愳遂謀諸伯
季乾大宗重以貲倡族人而興之今已落成既鐫石于
碑隂又走書命記其事按楊宗譜其先世有宣義公者
遷居陽城今為陽城始遷之祖或謂其自𢎞農徙閩或
謂其自光州徙閩而陽城之楊實自閩徙也舊祠在居
室東北規模隘陋七世祖致政公已重修之國初九世
祖安行公以朝官歸省又拓地而新之時忌者訐其過
侈疲民没于官其地遂為族之豪者所私成化初族長
崇進貴成等欲聞于官乃復今新建之祠即故地也堂
中三間依世次列龕以奉諸宗神主扁曰存著堂東則
祭器庫西則遺書庫左右有廂前有中門扁曰楊氏祠
堂門之左為宴享所右為致齋所蓋視紫陽之制而增
捐焉然先生之秩三品階大中大夫於古則為州牧連
率也而奉先之禮反下同於士庶不亦儉乎曰非儉也
制也蓋凡天下之事其幾有在乎人者有由於己者彼
朝制崇卑厯代因革非臣下之所敢議此幾之在人也
仁敬孝友之心周流於奠獻燕享之間則秉彞之固有
者此幾之由我也楊之孫子譜于堂者奉祭之時其能
齊心一慮而致如在之誠或跛倚怠惰而無所致畏乎
既祭而燕其能明其昭穆致愛敬以隆親親之恩或毛
齒弗别唯酒食之是嗜乎既燕而歸其能念水木本源
之義吉必吿㐫必訃危難必相恤或不慶不吊相視如
路人乎其能幼而孤長者字之老而衰壯者扶之貧窮
有資而疾病有託或利其兄弟叔伯之死而謀立繼其
産業乎其能篤骨肉之恩不屬耳閨門而外禦其侮或
婦言是聽以相仇自撤藩籬以招寇乎其能拆券棄責
仁及三族俾鄉閭賴以舉火或蠅營刀錐是較不相假
貸一門之内不啻胡越乎其能和厚雅飾事鄉之長老
如父兄或驕淫頑虣視父兄如鄉人乎其能積學檢行
應聘于時為國家策勲業而顯祖宗於地下或藉勢結
納不遵家法而漁獵小利於一時乎之數事者其幾皆
在我而不在人茍能隨其美惡而致戒勉於立心行事
之間則斯堂之光不亦大乎是固建祠之本意亦作記
者之願望也是為記
　
　
　
　
　
　
　
　
　
　
　
　
　
　
　
　東園文集巻五
欽定四庫全書
　東園文集巻六
　　　　　　　　　　　　　明　鄭紀　撰
　　記
　　　重興善世橋記
留都之南門曰聚寶門門外有橋曰長安即古之長干
橋也長安之東稍南有橋曰重譯即南朝東晉之朱雀
橋也其西稍南曰善世橋即南朝劉宋之躍馬澗也宋
武討賊賊敗馬墮澗中人謂之落馬澗又謂躍馬澗時
未見以橋稱厯宋武至今千有餘嵗是橋不知造於何
年國初徙建天界寺于澗橋之西南扁其山門曰善世
法門橋始因之以名或其時天界主僧亦曾重修之𢎞
治丙辰橋已傾圮柳君智偶過而憫之遂以興復為己
任都城内外樂善好施者隨力有差於是筮日興作坎
地三丈餘得一小石碑首刻曰建造躍馬澗橋一所中
曰慶元二年三月知宫事賜紫吕志淳副知宫程應澤
并勸緣司庫石工姓名柳君始知劉宋之初只稱以澗
趙宋之末方造為橋大喜欲收二宋之成功橋廣八十
尺袤六十下圈石為門上砌石為路兩旁翊以石欄車
馬往來如履平地落祭之日守備成國諸公喜懋績有
成請記其事予嘗讀王介甫題躍馬澗詩云小澗何年
躍馬蹄白沙翠竹淨無泥石橋流水行人過野路斜陽
倦鳥啼介甫仕仁宗之朝至度宗慶元幾二百載詩中
己以小磵與石橋並稱矣昔吴城石頭是澗在其國門
之左行師振旅必經之地其力豈不足以橋之也且澗
在平原初無髙山峻嶺非橋則戰敗之馬安能墮於其
中耶由是觀之或宋武之時已有是橋非始於趙宋之
慶元也明矣然此嵗月久近亦不必深泥但是橋在都
城之要衝傾圮已非一日官僚經過者亦非一人而柳
君獨能視民病涉如己病之不憚勤勞以成厥功往來
行人無有不被其澤者其亦可嘉矣夫是為記
　　　新河鈔闗浮橋記
新河鈔闗在皇城之西大江之東南而川廣閩越北而
燕齊陜汴凡貨物之待價商賈之射利畢集於是城中
諸市居者行者皆視之為盈虛國朝因其逐末之衆設
𣙜征之凡賈舟之來必先報税方許貿易課額嵗不下
數百萬又慮物聚必訟迺令南京戸部嵗簡署屬官以
領其事都臺則以道史一員偕之以參錯其議蓋重之
也𢎞治丙辰部署則主事王廷簡道則御史張時措市
法嚴明物價平稱勢豪不敢顓利嵗課不致虧額官民
兩便之往嵗闗濵大江時受衝齧官㕔將為江有視事
者危之每春水發生江潮暴漲則河流拍岸舳艫充斥
𣙜木不能拘兩岸濶絶人畜往來不得自達民甚病焉
近請于朝徙闗入河内之半去江頗逺㕔堂垣宇視舊
尤為宏偉而河流𣙜木仍之民病猶存廷簡迺集賈客
土人雜議之曰吾欲造舟為梁横截于河名曰浮橋俾
官可𣙜而民可渡如何衆心咸喜闔助緡錢有差廷簡
以謀時措相與籌畫所宜遂召匠須材渡河廣若干尺
造舟若干艘舟修三丈有畸廣居其一闔若干艘鍛鐵
為鏁縻于兩岸中為交紐以時啓閉而通税物舟修中
三之一横施棧道人畜往來如履平地河有潮汐橋隨
之髙下而渡者初不之覺昔之病者今則便之橋甫落
廷簡獻績于朝而員外郎鄒元吉來代又於棧道兩旁
翼以扶欄盡舟所至渡者又便之迺以大功吿成不可
以無記述礱石請文於予予以古人啓閉從時以濟不
通城郭牆塹以為閉門戸橋道以為啓周禮夏官司險
掌九州之圖以周知其山林川澤而達其道路文王親
迎于渭造舟為梁是浮橋之從來亦甚逺矣子産為政
於鄭田有溝洫廬井有伍衣服有章可謂能平其政矣
顧以溱洧之水濟以乘輿孟子惠而小之是橋梁所闗
亦甚大矣今廷簡諸君子以明進士筮仕留都闗𣙜之
事特其小試而能使國課有程市官有法又以餘力成
斯橋其亦可謂知為政者也橋成未踰年視事者已兩
更易繼此不知其幾且不知能如今日之用心乎否予
不得不為斯橋慮也故書之以貽後之人
　　　登瀛橋記
文賢為里山環如廓屏山里之西梁山里之東其南為
仙臺北為紫帽自紫帽之麓至梁山俗謂之東都自屏
山至仙臺俗謂之西都溪有自紫帽有自屏山兩股而
來者因山勢也路亦分為梁屏之兩岐者因於溪也成
化壬寅屏山居民病舊路陟降凹凸之艱予乃為之擇
平疇阡陌可通行者而易之其末兩岐合而為一然必
涉屏山之溪然後可通于朝天橋而東至城邑焉予又
於合一之處為之路石為橋使東西之民合於一路東
西之路合於一橋焉橋方定基予治裝北上終其業者
則從父直菴處士也橋二門門各二梁梁之間闢之令
相去尺許閣以横石所以代梁而廣橋道也始事於成
化壬寅冬十月畢功於明年癸卯夏四月橋成鄉人以
予方復職業于瀛州乃名之登瀛俾予記之予以是橋
為吾里要㑹之衝合衆途而一之者也凡吾民者家無
異政鄉無殊俗合閭閻桑梓千萬人之心為一人之心
其所造斯橋之意乎若以其名論之方今聖天子崇儒
重道里之子弟挾策彈冠觀光上國者皆由於是豈予
所敢專者哉姑誌所造之嵗月以待後來
　　　重修鹿鳴橋記
歸德鄉之碧潭有橋曰東溪以澗流出民居而東蓋名
之以其地也其創始莫考嵗月明又甲午河伯為災故
址盡去不得已横木以代之隨易隨朽徒與交病越六
年己亥予與其鄉之老吳君廷瑞余君禹錫往相之是
夜宿吳門有鹿鳴于山厥明吳繫一鹿而歸再宿又如
之予起而賀曰鹿鳴之歌所以賔興賢能也今橋興而
鹿鳴鹿鳴則賢才出今二鹿相繼而鳴其兆豈偶然耶
故改東溪為今名橋二門梁以石因其舊者四易其新
者二也始事於己亥之十月畢功於明年正月時因落
為燕勤事之人咸集故書以誌之且有待於方來焉
　　　活水亭記
𢎞治庚戌予在國學華容司訓鄭恒泰時方拜除將之
任謂予曰楓溪山水先生之舊遊也陸氏園亭楓溪之
勝槩也所植茘多竒品環左右至有不可名辨者茘旁
種桃數十株為桃林桃外夾植以柳為柳徑地之平者
韭之洿者芰之編菊為籬叢蘭為谷垂釣于磯鋤雲于
圃又有冒雪而花之莊敲風而鳴之塢千態萬狀層見
疊出一坐之中觸目成景各因其本有者而名之未嘗
定名而通稱之也亭之前有池一方涓涓自赤湖焦溪
而來注于池中不雨而盈不旱而涸汪汪洋洋清澈可
愛是亭翼然臨於其上乃名其亭曰活水亭未有記之
者嚮先生在浙天子以大司成召某嘗詣請兹復申懇
於雍唯先生惠教之予曰諸景衆而水獨衆者不得名
於亭而水獨乃專之是必有故也蓋盈穹壤間之庶類
萬物皆天地一氣所生然天一生水而水為萬彚之長
其氣潤下又能發生萬物園亭中景物雖多皆待之以
生水專其名不亦宜乎然水不活則景物所仰有時而
盡不足貴也唯其原泉混混不舍晝夜是以萬物之來
隨取隨足此所以收諸景之成功而無愧於其名之專
也雖然予於斯亭有感焉二人之身自家庭至於鄉邦
天下隨其親疎厚薄皆有禮節名號於其間茍非吾心
之一理以貫通之則虛文陳迹一步豈可行哉子歸見
某為我謝曰水之活可喜也不可恃也茍積以嵗月而
無疏鑿濬導之功則將有沙泥淤壅而不活矣予將乞
骸而歸勺孔川汲孟瀾挹朱子天光雲影與楓溪之故
老登亭舉白尚有以竟其説焉是為記
　　　歸樂窩記
歸樂窩在邑西郊新河司訓歸樂翁致政時作也其地
自大蜚山吞吐起伏而來盡於藍溪之北岸窩去溪五
七箭適夷曠幽蔚之處四山交互環抱若翠帷然窩惟
築土為扉横木為棟髙一丈又半廣如之深倍之廉以
石甃以磚塈以堊庋閻上有書數百巻琴一張棊一枰
壁之下壺矢一具茶竈一所中有几几之上研墨紙筆
各以位置窩之外有田數百畝有自耕作者有畋諸人
而收其税者窩之後有園數十區平而腴澤者藝以桑
麻蔬菜髙瘠斜坳者樹松竹牆下植桑柘百果園之南
稍東與其北之東隅有池二口南蓄水養魚北雜種菱
芡芰荷池畔多幽草畜黄雞數十牡牝此歸樂窩景物
之大都也翁初出教于台自台而移于雷又移于新河
今又移台雷新河之教以歸教其四子而長子庭椿已
著錄邑庠矣每天朗氣清翁冠竹籜冠服葛巾衣著芒
履曳槁藜杖遊於塍隴間童僕大小五六人有驅牛而
耕者有荷鍤而行者有傴僂蹊徑間而芟草者有汲水
者有擔籃盒而餉者翁行而視視而立倦則班茵而坐
客至隔籬而呼翁顧而笑笑而起迎客入窩中呼童引
泉瀹茗烹雞取魚摘蔬果酌酒賦詩鼓琴彈碁擊壺以
為樂酒醉則攜手散步於園池之上度麥隴穿竹徑轉
過松林桑塢之下賔主兩忘景物俱化不知人世間何
樂如之此歸樂窩之所名也雖然天下山川景物之美
何限豈獨一歸樂窩但世之人多售身於軒冕老死而
不知歸間有歸者猶營營馳逐不已雖山川景物日羅
于前皆不知其為可樂以此翁觀之奚翅天淵耶翁姓
何名添字長益世居學宫之旁倡父老重興臥龍橋者
此人也因是窩故自號為歸樂云
　　　屏山家廟記
鄭之受姓始於周宣王母弟友分封滎陽徙新鄭卒諡
桓公者天下諸鄭之祖也梁陳間莊露淑三公結廬南
山倡道於莆時號南湖三先生者莆陽諸鄭之祖也後
淑公徙仙遊之鞏橋又為仙遊諸鄭之祖至祕書郎元
瑜公始遷于西鄉屏山之陽地名上鄭至今因之是祕
書公實吾屛山鄭之祖也入國朝有三秀公生今贈嘉
議大夫南京戸部右侍郎清泉居士暨謙齋二人方在
襁褓間遂以躱戸尺籍應天年三十六而卒戸外田園
多為他人有所存者僅㕔堂一所露柱交梁如官㕔然
蓋時制所禁者用是幸免夫人陳氏孀攜二孤以至成
立故終清泉兄弟之世未能復舊宣德正統間先君子
封翰林院檢討累贈嘉議大夫南京戸部右侍郎松菴
府君始大恢拓田業屋宇右於鄉邑舊之官㕔改造為
祠堂以奉先世神主松菴幼時清泉公攜居宅柄别墅
正統末宅柄居燹又復屏山謙齋之子詔賜壽官直菴
處士者松菴從父弟也天順間與其弟質菴稽田作室
相為頡頏紀在吿中每談及家庭故事曰汝祖清泉居
士者吾伯父也吾父謙齋先逝吾方六嵗未有知識清
泉自宅柄恒日一至耕耘失候輒欲杖其僦業垣牆牲
畜無不省閱視吾兄弟無異所生清泉殁汝父松菴與
吾出入相隨飲食相呼戸役差遣不相及視吾父無異
同胞言訖輒流涕成化初松菴殁紀迺與伯兄介軒謀
以官㕔之祠奉始祖暨應祧有服末盡者之祖别立家
廟於義聚堂之東堂五間中祀三秀清泉松菴兩旁各
兩間以待松菴諸子若孫後來之昭穆也又兩旁亦各
兩間為祭器衣服諸庫階下深三丈餘闊十二丈通覆
以屋為家衆序立前為露臺兩旁植以茘子樹臺下為
沼活水養魚沼外為大門外亦植茘樹東西翊以兩廡
後為影堂肖像先世之神于板壁横闊盡堂之兩旁中
為穿亭亭兩旁為臺以植花果經始於成化丁酉冬十
月落成於又明年己亥十有二月割田五百畝以共祀
事𢎞治丁巳春介軒之子欽應貢過南都謂家廟之建
幾二十年矣不有以記其事曷以垂訓將來夫人道莫
先於孝孝者何生事喪祭三者而已然不能生事而能
喪祭未之有也蓋人子之身父母之遺體也其耳目口
鼻四肢百骸皆父母精神㑹合之中凝結而成者喘息
呼吸氣常相通故古者孝子於父母之在髙堂也朝甘
暮㫖以致其養兄友弟恭以樂其志父母有怒則下氣
怡色左右承順務得其懽心而後已但見父母無有不
是而務盡子職之當為焉父母既殁則朝夕哭奠几筵
食時上食而極哀痛之心既𦵏而祔於家廟也則每晨
旦望之謁拜嵗時之祭薦而極追慕之誠夫父母不得
長存故哀奠以代甘㫖几筵不可長設故祭薦以代哭
奠唯先有生事之孝然後可以奉几筵有哀奠然後可
以奉家廟不然龕數雖備主櫝雖設亦虛文而已近世
人子孩提之時良心未喪猶知父子之恩及既婚娶之
後異姓相離甘㫖不必言也爭財奪産兄弟仇敵必執
已之是而懟父母之非使父母忿恨不釋以如是之子
而哭奠而祭薦其心果在於是乎以父母之親且如是
况祖宗之逺乎其父母之在几筵家廟亦安之乎故曰
不能生事而能喪祭未之有也然則人欲立家廟者必
自髙堂之甘㫖始不幸而甘㫖有所不逮則眉蘇氏譜
亭記有云凡在此者死必赴冠婚必吿少而孤老者字
之貧而歸富者收之其不然者族人共誚責也清泉松
菴之遺德乃吾子孫之所以有今日者茍能行之亦父
母殁後之甘㫖也因誦之以為屏山子孫吿
　　　祭田記
王制大夫士宗廟有田則祭無田則薦牲殺器皿衣服
不備則不敢以祭是祭之不可無田也尚矣吾家先世
自三秀公罹戎難田業多喪宣德正統間吾父封翰林
檢討累贈南京戸部侍郎松菴府君始自奮發事産右
于鄉邑成化初松菴謝世吾兄弟又因松菴舊業而恢
拓之迺籍常稔之田五百餘畝嵗入租穀五百餘石以
供烝嘗松菴子孫輪遞管收每年正旦四仲俗節除夜
因事祭吿墓祭每晨夕朔朢酒果茶油香燭之費大率
若干其餘毎月㑹族與答應上官并子姪入學科貢婚
嫁喪𦵏重事先世古親禮節又其餘逐年修理家廟鄭
林并正㕔公衆處所上世遺書器物又其餘則同族之
親吉㓙大事并親戚閭里大災患橋道傾圮量力而行
其該管之人每年十二月初一日之㑹預造青皮簿將
見收租穀某處頓若干某處頓若干實數與家長存照
是日就開明年一年合行事目除祠墓祭薦常禮外其
科貢婚嫁喪𦵏當年偶值者悉列于冊以時舉行其有
未備逐月之㑹補議每年更要存留租穀三十石以酬
管收者之勞又如甲年某房管收則著乙年某人監管
彼此查對相同其簿計祭物務要明白清切與衆同知
不得挨前儹後别生弊端家長監管之人覺舉定罰夫
祭田本為祭享而設今吾家祭田又及科貢婚嫁族黨
等事者蓋是田松菴府君所創之業也松菴平日輕財
重禮樂善喜施故因祭享之餘而旁及之所以成其志
也其田畝租額祭物品數别刻碑隂
　　　鄭林記
人之所以為人其始也禀氣於天受形於地形氣合則
生及其終也魂升於天魄降於地魂魄離則死故孝子
於父母之在堂也愉色承顔樂其心不違其志朝暮甘
㫖左右就養使飲食起居各適其宜所以養其氣而安
其形也蓋必欲父母形氣保全長生不死然後有以盡
其心焉不幸父母既殁則因其升天之魂立主於廟以
棲妥之因其降地之魄則坎地為穴以掩藏之升者屬
陽廟立地上順乎陽也降者屬隂穴坎地中順乎隂也
魂棲于廟則昭明焄蒿洋洋如在雖離乎魄而實不散
魄藏于穴則山川生氣融結相乗雖離乎魂而實不朽
故孝子既崇廟貌尤重墳塋其不忍死其親之意寧有
窮乎檀弓云𦵏者藏也欲人之不得見也𦵏於北方北
首三代之達禮也孔子喪母顔氏與父叔梁紇合𦵏于
防曰古者墓而不墳今丘也東西南北之人也不可以
弗識於是封之崇四尺國朝墓制一品墳髙一丈八尺
碑螭首二品一丈六尺三品一丈四尺碑首麒麟皆龜
趺是厯代崇重墳塋之制所以重父母之遺體也吾家
鄭林在屏山世居之北坐子向午墓穴卜於宣德元年
丙午今誥贈嘉議大夫南京戸部右侍郎清泉府君始
殁時景泰辛未次兄邑庠生實齋殁甲戌始增闢三穴
于兩旁左一𦵏實齋虛右二為封翰林院檢討今累贈
南京戸部右侍郎松菴府君暨封孺人今累贈淑人吳
氏壽藏封為馬鬛形髙七尺廣二丈至成化丁亥紀在
吿中松菴殁𦵏于新闢之右穴越十年丁酉吳淑人殁
乃窆于松菴之左明年戊戌伯兄介軒殁又於兩旁左
右各闢四穴左近中一穴改遷三兄竹庄之柩窆焉虚
左三穴以待竹庄之配傅氏暨五弟得月之夫婦也右
之左二穴𦵏介軒與其配林氏虚右二穴則待紀暨累
封淑人黄氏仍舊形髙倍之廣倍其二皆琢石以固之
初丁酉𦵏吳淑人時先期除地于墓南因山畫勢分為
三層後為享堂五間皆石為柱後接墓階前臨露臺扁
曰終慕為子孫嵗時祭享敘立之位前為儀門横列七
間前有覆亭亭之前鑿沼通橋旁植茘樹又前為外門
牌樓扁曰鄭林郡守岳公季方來哭松菴時書也又前
則神道祭田享堂兩旁直出皆為從屋髙則書樓低則
庫房庖湢之所從屋兩旁及塋域後山東西兩岡雜植
杉松竹木茶果不下數十萬章蒼翠蓊鬱環䕃拱抱四
時不改朱子所謂主勢之強風氣之聚水土之深穴道
之正程子所謂本根枝葉光潤茂盛之説鄭林其庶幾
乎雖然予嘗讀陳無已為徐甄君作思亭記于墓旁始
云子孫登斯亭者望松梓丘隴則思其親固為思亭喜
矣繼讀至賢不肖異思視林木思以為材視榛棘思以
為薪登丘隴思發其所藏又不能不為思亭之悲也夫
鄭林之喜不過如無已之所言鄭林之悲似非盡於無
已之所言而已也如今日吾家子孫内外長幼嵗時敘
立享堂之下者不下百人逺則三秀公陳夫人之遺體
近則清泉公之遺體又近則松菴公之遺體同此魂氣
同此形魄其始實一人之身也及異姓相聚戸割門分
能無為雞豚細利而妯娌相詬乎能無為小忿外誘而
操戈入室乎能無誶箒色鋤而寸帛斗粟不相容乎彼
之所云丘隴之外物也此之所論父母之遺體也遺體
一傷則父母祖宗之魂魄形氣其能安乎故曰鄭林之
悲非盡於無已之所言而已也鄭之孫子盍並思之
　　　焚黄記
昔周公制禮春秋有事于祖廟則設其裳衣以授尸而
象其生存後世帝王亦以追封冠服圭履之類悉藏于
寢廟時享則陳之其尊祖敬宗之意至矣盡矣先儒於
追贈之禮則擇日出主奉誥勅宣讀于前改題新御仍
預謄文于黄吿畢焚之近世士大夫主題祠堂黄焚墓
所又以粗惡練製衣煉米珠以為冠飾并黄焚之於禮
兩無所得紀竊恠焉前嵗吾父封翰林院檢討松菴府
君受誥加贈南京通政使司左通政吾母封孺人加贈
恭人時已精製員領靴帽幷女袍翟冠同誥軸齎送于
家令子姪如禮吿廟宣謄改題冠帽衣袍别以棹陳于
主旁不墓不焚俗始異而終信之今紀以戸部侍郎考
滿叨恩追贈吾祖清泉府君吾父通政府君皆為南京
戸部右侍郎祖妣謝氏柳氏妣恭人吳氏俱為淑人誥
軸已領紀因乞恩祭掃親奉還家并三品袍帶二襲淑
人冠袍三襲皆朝官命婦之所穿戴者已詣家廟行禮
如儀兹錄以示後世子孫俾將袍冠之類收封神庫有
事家廟出而陳之庶幾禮義不失而孝思常存周公復
起必從吾言矣
　　　一鶴記
大司徒水崖翁先生之仲公子守文名其讀書之所曰
一鶴莆之荐紳從而歌咏之敘述之有謂其形癯體脩
胷次閒逸昻昻士類中如鶴之在雞羣焉况己志也有
謂其詩魔奔駃筆意顥横無以自檢託鶴為徒餐碧醉
青舟汀籍草呼取江南風景逡巡出入几硯間以自娛
與物相忘有謂大司徒章服之所繡繪上逮六桂廟貌
之間皆被服章侈君寵也公子併錄以質於予予曰公
子名鶴之志果在是耶予聞鶴禽仙也始生二年落毛
七年飛薄雲漢又七年學舞又七年晝夜十二鳴中律
又六十年不食物色雪白又百六十年聲交而孕又千
六百年飲而不食莫能究其所終士君子民之秀也十
五年而進學又十五年而立又十年而不惑又十年而
知天命又十年而耳順又十年而不踰矩亦莫知其所
以然者公子其民之秀與朝呼鶴出夜抱鶴臥行而鶴
隨唱而鶴和淨几明忩引鶴而坐始叩鶴曰汝毛落耶
鶴應以諾公子于學其志愈篤又叩鶴曰汝欲摩雲耶
鶴鼓斯翼聲徹天門公子獨立卓然出羣又叩鶴曰汝
學舞耶汝應節耶鶴奮而唳遺音清烈公子之學志融
理徹又叩鶴曰汝鳴中律耶汝白如雪耶鶴則氣和體
潔既清而絶公子之學洞見天德迨夫孕而不食公子
是質聖學門牆所造是極鶴之節隨年而堅公子之學
因鶴而進則是鶴其公子之良友乎其愛之酷味之深
終身莫能易之者宜矣公子他日德成名立清江之上
披雲破浪而出沖天之蜚驚人之鳴海内之士仰德業
而瞻文彩者莫不曰江漢秋陽皜皜潔白是鶴之助不
亦多乎則夫肖貌遨遊誇榮錄耀其所以知鶴者亦淺
矣公子曰然遂書為一鶴記
　　　臥龍橋記
是橋始名安利在邑東三里石皷山之麓宋嘉定間陳
讜所造明永樂初災於火至成化乙酉邑之耆老相與
謀而復之橋成落讌其上以其氣勢崢嶸如龍臥淵中
且其地相邑治屬東方七宿故改今名疊石水中以承
梁者墩墩十有五存其舊者五因其舊址而改造者也
闢其地而新增者三墩盡處為岸者為馬頭馬頭二因
其舊者一兩墩之間通水者為門門十有四水中伏地
以負石者為地牛松木為之根千八百有竒墩髙二丈
四尺石十有八層順水直置者為楣楣石八百二十截
水横置者為鈎鈎石倍三而又半墩額承梁處石横出
兩門如階之級者為挑挑石三層五百有八直者亦為
楣楣石二層百六十有四小石旁午於中者不計焉横
木於墩上者為梁梁大徑二尺四寸有竒門置六梁或
八梁計九十有六梁之上承土及甎者為棧道為祊五
百四十二棧道之上覆以亭亭三十四間楹一百四十
有二棟加楹之數百六十有六圓者百七十匾者百三
十有八梁少棟之數百有七十圓者七十匾者六十八
桷千四百有竒遮陽百六十餘丈小木如拱如斗如梲
如闌杆之類不計焉瓦八萬六千有竒􁏞三之一甎十
之一亭盡於橋舊址所至凡十有二門下皆木梁有棧
道不亭者四門皆石梁梁十有六西岸之馬頭後為洪
水衝齧攻鑿為門疏水勢也石工鏨琢者錯攻者輦輓
者梯升者鈉者鑱者凡六事九十有八人木工斧斫者
錐鑿者引繩墨者操尺丈者解鋸者鏟者鑽者凡七事
四十有三人隄工鍤者木柵者壆者甃者凡四事二十
有六人力於勸募者三十有六人嘉禾鄉九人得粟千
二百斛白金二十觔修德鄉十人得粟六百斛白金十
八觔唐安鄉九人得粟四百斛白金十五觔歸德鄉八
人得粟八百斛白金十六觔銅錢布帛賈𨽻金數外有
舟人每經穀斗積二百四十斛有竒行客有錢積十有
二貫僦直石工三十斤食穀二千四百斛木工三之一
隄工如之鏝工三千之二集事鬻材落成勞賞之費不
計焉是皆出諸父老之勤勞而余先君子松菴居士泊
柯歸樂先生與知其簿㑹沙門曰惠陽者實經理之治
事於成化乙酉十一月成於辛卯六月首尾凡七年沍
寒溽暑水澇休暇之日居半焉夫橋特一利涉之具爾
山川形勝未必皆由於此然宋時吾邑衣冠文物甲於
閩中是橋適極完壯橋之力亦不可誣也今日之橋亦
嘉定之橋也余於兹有待矣雖然崇清公之嘉定至今
三百年餘其名籍功載猶有可考故今日得以因其舊
址而復之異日視今猶今之視嘉定也故書其事跡大
都并名氏于左方以詔後之人是為記
　　　又記
凡物之有顯晦時之遇與不遇也按是橋為陳崇清所
造崇清生紹興甲寅去予生三百年嘉定戊辰致政十
年之間連成石馬與此二橋去余僅二百二十年間其
廢盖在永樂之初去余未三十年也天順末邑之父老
謀欲復興顧無托者適余翰林檢討賜吿入山閲辭見
委始事於成化初年乙酉收功於明年丙戌以在吿名
曰臥龍工程次第悉載舊碑成化末予起吿中未數年
橋之北岸為横流衝齧圮而修修而復圮余乞恩歸掃
吾郡太守陳公效二守談公經節推羅公鳳枉顧山中
經見圮跡相與咨嗟久之迺以仙民原勸助寧海橋財
穀移共工役時予方起掃中又顧無可托者㑹本府知
幕何公滔公出還任以其嘗署邑治橋民素子來檄其
成功相齧處增疊圈門若干以疏水勢又甃石為隄長
十八丈髙八丈以俾形勢之低薄而橋之固完視成化
初年又有加焉以在邑治之東改其名曰青龍方宿也
夫宋之嘉定橋一顯崇清致仕時也至永樂初則少晦
矣成化丙戌又一顯予得吿時也𢎞治之初又少晦矣
今日又一大顯予之歸掃陳之枉顧何之還任也夫時
遇則顯不遇則晦天下之事莫不皆然唯君子處之有
道則顯可終而時無不遇矣豈獨一橋云乎哉是為記
　　　南湖記
邑治在飛山南其南為學宫飛山西原有水混然出里
許滙為大澤以在邑治之西名曰西湖餘波南流繞學
宫之南東注迎仙館瀠洄如之以在邑治之東名曰東
湖學宫之南西湖東注之所經者其環如帶俗呼為環
帶水西湖多植芙蕖有宋盛時衣冠故老休致林下者
每夏月芙蕖正花買舟載酒遊泛其中舟楫往來歌聲
倡和西湖清風香氣交接亦仙溪一大竒觀也自元以
來環水決而南注二湖水脈始不相通居民因侵為田
而湖徒壅虛名而已天順間邑庠教諭泰和歐陽潘因
考縣志嘆溪山之不古若乃謀父老茅宏贊等於所決
處甃石築土為堤以障餘注西湖之水環流如故盖取
土則地窊隄髙則水深舊之如帶者今皆沮洳矣因改
今名而紀記之紀以山川完缺闗氣運之否泰人才之
盛衰自古有是言也是學原在邑治之西今城隍廟是
也宋咸平間始遷于兹咸平之後忠惠正簡諸名公顯
相頂背相望勲業名實照耀古今今蓋適西湖環帶時
也今如帶者湖南注者東咸平後則又完矣諸士子沐
浴聖澤於斯吟風弄月詠而歸於斯者當何如耶然紀
聞士君子一言實造化之樞紐天待之以清地待之以
寧萬物待之以育世運待之以亨嘉諸士子有得於是
則可以挹仙溪之竒觀而謝之曰我造汝者也非造於
汝也則咸平以後諸公特宋室之人才而已因書此為
南湖記以俟後之君子云
　
　
　
　
　
　
　
　
　
　
　
　東園文集巻六
欽定四庫全書
　東園文集巻七
　　　　　　　　　　　　　明　鄭紀　撰
　　序
　　　壽太子太保吏部尚書介軒王公八十序
𢎞治乙卯太子太保兼吏部尚書致仕三原王公介軒
年八十某月某日其初度之辰也先期其子南京前軍
都督府經厯承佑將乞恩歸省以為公壽南都文武公
卿大夫咸賦詩助其侑觴退紀為序紀以天将壽人之
國必生老成人以延其命脉焉彼老成之人非能移其
齒數以益之也其言行政事皆上天至理之所存人君
得之則君徳全下民受之則民生厚國家命脉雖出於
天而斯人實造之也昔三代之時享國長遠莫過於周
其八百餘年之天下雖曰后稷文武世澤深長然當成
康之時周公為太師召公為太保迓休定命之力詎可
誣耶自後享國惟漢有天下四百餘年唐則幾於三百
宋則三百有奇雖創業中興各有賢主然申公之勸力
行狄梁公之復唐祚韓范富歐諸公之定儲靖國縱非
周召之偶而社稷之功又可誣耶公正統辛酉領鄉薦
戊辰登進士改翰林庶吉士厯大理評事至太子少保
兼兵部尚書乞骸之疏凡十餘上始得致仕未踰年今
上即位復遣使召陞吏部尚書尋加太子太保兼吏部
尚書幾六載疏又十數上始得㫖賜寳鈔乗傳還鄉有
司給輿米公自登進士至致仕食禄四十六載厯事五
朝職銜十有九轉享年八十國朝以來元勳故老百無
一二殆亦天地間氣之所生歟或者謂公為郡守辯獄
賑飢全活數萬民方伯平盗止殺保障一方巡撫之挫
權奸止貢獻民受實惠督河之疏通漕運叅賛之培植
根本冢宰之薦賢為國杜絶私門與夫論諫諸奏章無
非格君心厚邦本之藥石公之徳澤如是此其所以得
夀也或又謂我太祖髙皇帝以布衣登萬乗掃夷狄以
清中原撥反弔伐之功湯武視之當有慚徳三代而下
不足言矣故天欲延國朝運祚過於往古萬萬必得多
壽之人為之輔翼此天之所以夀公也予以謂天非為
國家而夀公固不足以知天謂天徒為國家而夀公亦
未足為盡知天也盖天素有夀國之意特難其人耳於
是鑒視百僚惟公徳業足以當之此天之所以夀公而
公之所以得夀也書曰天夀平格保乂有殷其斯之謂
歟雖然古人有致政家居而朝廷有大利害知無不言
者有致仕十有五年猶著諫疏百二十巻以上者公受
上天夀國之寄不知今日林下以為何如
　　　夀履素陳先生七十序
履素居士邑之蜚山人生於洪武戊寅距今年閲春秋
七十矣鄉人榮之相與崇殽載酒禮居士之廬以為夀
謂予宜有言以張之予觀上世之人有數百嵗者中古
時猶有百餘嵗者秦時有人避亂入山中不通人世亦
有二三百嵗者今之人至七十而上則閭里傳誇以為
稀年而夀之國朝毎加恩海内必優寵有差盖以得之
者少故也是豈造化之窮不足於賦予歟或人所養之
失其道歟皆不可得而知也予嘗驗諸火與木焉如紅
爐置於暗室不扇不颺則光焰終日移于疾風之中不
旋踵而寒灰矣木生深山斧斤牛羊所不至則聳壑凌
霄大者百圍小者合抱厯寒暑星霜不能計其久近若
膚村達徑則不待拱把而摧腐無遺矣是何也得其養
與不得其養故也予在庠時嘗友居士之子景猷見居
士與人為禮必罄折以為恭與人對坐終日手足不移
與人言聲音似不欲出喉或尊禮之報必加不敢後横
逆相臨受而消之不介于懐時多指目之以為迂以為
愚以為怯為懦為鈍為拙予時尚幼亦未窺居士之門
户也及往嵗得告歸謁鄉之父老首及居士之門目其
貌耳其言與往者不殊尺寸然後知居士之迂之愚之
怯之懦之鈍之拙正予數年涵養修飾而未能者毎嵗
舉行鄉飲居士處賔介之位十有餘年去嵗行禮有期
有司戒宿如故事居士稱疾不赴邑中士大夫咸相謂
曰不得陳履素為賔鄉飲可勿舉也有司力起之衆望
乃慰嗚呼予閱人多矣如居士者僅見於今日是所謂
暗室之火深山之木者七十之夀豈足多哉然予聞居
士之先自萬泉公渡江而南厯唐宋元至于我朝代有
顯人如郡守肇慶公直學心田公縣令上村公或置學
田以培士彚或造仙溪橋以利渉鄉人至今思之不衰
居士於天順間與修腰帶水以壮學宫而用力居多是
即増學田之意也今修安利橋居士雖與諸父老同事
而用心獨勤是即造仙溪橋之意也居士與肇慶諸公
生異世而舉動毎相似然則居士之迂之愚之怯之懦
之鈍之拙殆亦肇慶諸公有所發之歟是居士之夀亦
肇慶諸公之夀也居士能以肇慶諸公之夀為夀後之
子若孫若曽若𤣥能如居士之於肇慶諸公則其夀又
居士之所為也居士與家君松庵生同甲子而家君差
長數月予既夀家君於堂上退即屬居士為夀之文居
士繼此等而上之踰七而八而九而至於百嵗則予毎
夀家君之後而居士之文又可以次第而成也若居士
之子之孫之曽之𤣥有如居士之夀者時予則老矣恐
不腆紙筆即今日之文亦可以夀之矣因預祝於此云
　　　贈宫保閔公總憲内臺序
太子少保都察院左都御史屠公簡卿天曹有㫖議代
廷臣僉拔卿亞資望深重者以聞上意代兹固難代代
者亦難留中月餘欲起先以是秩致政者得免代遷臺
諫交争廷議遂以公名進制可赴召有期南都公卿大
夫闔餞于石城門外守備魏國公倡詩為别左銀臺吕
君秉之集而成巻退予敘于右方予以天之生人不能
皆君子未免有小人雜於其間人君之用人亦不能皆
君子但君子其長官足矣葢君子小人迭為進退君子
進則小人退小人盛則君子衰理勢之必然也在易復
之初九一陽始生於下其力尚微然羣陽因之彚進積
而為臨為泰而至於夬則變為純陽矣姤之初六一隂
始生於下其害未見然羣隂因之彚進積而為遯為否
而至於剥則變為純隂矣宋至道景徳間李文靖王文
正諸公執政故慶厯以來韓范富歐相繼而起羣賢滿
朝熈寧間王安石執政則章吕曽蔡之徒亦相繼而起
是文靖盖初九之復安石則初六之姤也今臺諫之争
廷臣之拔帝心之簡必得公而後定其得抑姤扶復之
意歟公由天順甲申進士拜監察御史厯副使按察使
都御史迺者自總督兩廣軍務召還為南京刑部尚書
未一載又有是命厯官三十餘年勲階十有餘轉端方
凝重始終一節其臺端之表儀廟堂之風裁不必言矣
十三道官僚方以獻納激揚為務又得公以綱領之則
吐氣揚眉價増百倍親昵無幸位疏逺無遺材羣賢濟
濟布列中外豈但如慶厯以來數君子而已耶雖然心
純則賢才輔賢才輔則天下治茍非積其誠意以格之
于先使君心純於上則所進未必為所用所用未必皆
所進徒汲汲争辨於可否之間非予所望也公姓閔名
珪字朝瑛淛之湖人
　　　贈都憲陳公巡撫延綏序
𢎞治庚申秋延綏缺巡撫天官卿以南京大鴻臚陳公
本仁名請上簡公擢都察院右僉都御史奉勑便宜行
事其權任可謂專且重矣按圖志陜城之北為延安為
綏徳延綏之北為榆林城榆林迺巡撫行臺整勑兵備
之所太監總兵叅将遊擊官軍咸在已北則沙漠矣先
此北寇内侵我師失律近之警報又急於前命下人多
危之公獨曰君子生世當為國家分憂豈可以地方多
故為慮耶遂促装上道南都公卿闔席餞于都門之外
復有詩歌以壮行色退予為序予以古之将相初無定
位後世文武分為兩途國朝以都憲巡撫而總督軍務
則合文武而為一矣然兵法因地而施長江大河戰必
以舟髙山峻嶺戰必以馬平原曠野戰必以車此古今
不易之通論也近世征戰之法率用馬歩操江船隻亦
備名數而車戰之法則寥寥焉愚意山陜地方高峻者
多而平曠之處亦在在有之髙峻則馬平曠則車馬但
便衝突而已車則行載甲兵止環營寨上可施弩刀下
可芘士卒其利甚博昔衛青破匈奴以武剛車公孫賀
以輕車出雲中田豫以員陣車平代都是山陜用車之
明驗也况車有大小大者施於平曠小者與馬并行髙
峻彼胡騎蹂踐而來遇車上之刀㦸弓弩必不復能進
而吾之将士亦有所依附而不寒心不知此法可行於
今日否也雖然此特兵車之盛而已茍觀容債帥左右
縱横粮餉恣其扣除資装極其誅剥丁力聽其占役官
旗士卒垂首喪氣雖有堅甲利兵将安用之此則巡撫
合文武為一之權受朝廷既重且專之責他人不得而
與焉公以江西文獻之族生長邊轅起家進士昔居諫
垣謇謇諤諤文事武備兼収並蓄今日之行豈但泰然
不以為慮己耶聖天子可無西顧邊民可無内徙士卒
可無前日之患者端有望矣是為序
　　　送同寅强廷貴考績序
士君子處天下事唯於理之可為者為之而已矣能是
然後能自立於天地間若曰是利身吾趨之是任怨吾
避之欲有所立也難矣君子非惡福而愛禍也以愛惡
有重於禍福者且禍福係乎天非愛惡所能趨避也君
子豈勞心於人所不能之事哉亦惟循其理而已予同
僚强君廷貴南甸溧陽鉅族也永樂間世父徙籍滄州
始為滄人以丙戌進士宰涇起為監察御史成化庚子
巡按遼東時有權倖觀軍容恣威舞智擅開邊釁以邀
功賞兵餉匱乏士卒疲苦君上章直指其罪詞語峻激
憲宗皇帝大怒下君獄理官順風㫖欲中以危法置君
死罪不得状竟戍遼越四年癸卯用言者賜還復原職
致仕于家又五年丁未今上登極復起為山東按察司
副使未踰年召拜大理少卿又未踰年轉都察院右僉
都御史巡撫大同又未踰年改南京通政司右通政與
予為同僚兹者合少卿僉都通政三秩為一考獻績于
朝行且有日南都公卿各賦詩為别退予為序予以君
向之巡遼也權倖之威燄漲天豈不知觸之必禍也君
以事之當行有重於禍焉得而避之及其戍遼也倖燄
猶存自分得保首領于遼足矣未幾得致政及其還鄉
也自慶以為得優游林下足矣數年擢今職然則前日
之禍固非君所避今日之福豈君之所趨哉亦曰循理
以事天而已予昔休棄山中仰君丰裁有年今幸與君
先後改官於兹接君之談論跡君之行事信盛名不虛
勲業不偶也然觀君所遭禍福視宦途之尋常進退利
鈍者奚翅天淵耶使當世士大夫皆能如君之為則權
門要路皆雀羅矣予於君之事而有感焉於是乎書
　　　送太宰泉山林公奏績序
公與予同領景泰癸酉鄉薦公登成化丙戌進士厯官
翰林春坊二十餘年𢎞治庚戌擢國子祭酒尋以禮部
侍郎掌國子監事盖在國學幾十年矣上以人材所以
輔君而出治也國學育之銓曹用之茍所用非所育寧
無枉乎乃移公吏部侍郎與今致仕太子太傅尚書屠
公今叅賛機務南京兵部尚書韓公同主銓課天下舉
人下第入監毎三年登進士恒居新科之半入選之時
公一一記其姓名材貌與二公相品題云某學行敦篤
某材氣充贍某節操剛方某可掌風紀某可司獻納某
可治繁某可治簡因材授任毫髪不爽未一年得人之
聲聞于中外偶南京吏部缺尚書上遂以公補之履任
以來與少宰楊公相與正儀刑端表率南都百僚顒然
孚仰國家毎有大事必㑹集商𣙜愽采衆論公發一言
羣僚莫不悦從皆足培植基本滋養元氣非但小小補
塞其罅隙而已故甫三載而徳業益隆聲望日著然古
人三載考績首以敷言之試終有車服之庸公兹往其
所以庸者乃聖天子之殊恩其所敷者則皆人人之所
願聞也近年以來進士拜親民之官欲其重名器而立
事功固善矣然超遷太速民無實惠寧不賈虛名於傳
舍乎廟堂任老成之人欲其稽天謀而考古徳固善矣
然雜流入仕者率多髮秃囊空民何堪焉就中當有乗
除變通之術以濟之否也公家庭之學受於先公之太
守傳於司馬之郎官玉陛之前自有對揚幸以教我将
為贈言諸公道焉
　　　送曽學士致政序
南京翰林院侍讀學士南洲曽公士美三年奏最上疏
乞歸情懇上以侍從詞臣特賜俞允兼與應得誥命公
還至南都若銀臺徐君以中夏君廷璋諸隨公歩瀛者
相率請文為贈夫幼學壮仕老歸君子立身之大節也
先生少游郡庠以文章馳名江右連不得志於主司因
貢卒業南雍成化辛卯領京闈鄉薦戊戌㑹試登正榜
殿試䇿對出人意表憲宗皇帝親擢第一甲第一人賜
進士及第拜翰林修撰尋言事忤權貴調南翰今上登
極召修憲宗實録陞左春坊左諭徳三典禮闈未幾南
院缺長改今職掌院事往嵗以年七十欲請休致士林
中咸以公状頭人望學士清密之地朝廷不輕畀詞臣
得學士之封者百無四五公尚精力宜少待得推三載
之恩以盡孝思公黽勉共職至今年秋當最期至京陛
見後未引滿即上疏懇辭迺獲前命公喜形於色即促
装南還君子立身大節公始終無恨矣雖然昔白居易
以刑部尚書致仕結社香山自號香山居士鑿龍門八
節灘為遊賞之樂范景仁既退居客至無貴賤皆野服
見之不復報謝張嘉貞致仕不營家産有勸其市田宅
者答曰吾為将相何憂飢寒比見朝士廣占良田身後
適足為無賴子孫酒食之資吾不取也公兹歸結社山
中有太子少保蹇齋尹先生國子祭酒冰王羅先生皆
詞林舊好也杖屨相隨詩酒從事南洲勝境獨不可為
龍門乎野服不報自有舊俗子孫無賴之資可保其不
為也此又老歸之後一大節也聊以公之歸卜之
　　　送魏都檢致政序
𢎞治紀元秋八月南京都臺檢校魏君淑英以年踰六
袠致政還鄉里道經于淛憲副仲禮其從子也延致外
館予與同僚諸君往候之見其神氣怡怡笑語詡詡富
貴功名畧無一毫係累態衆咸異焉予解之曰四時之
序功成者退消息盈虛理數之常也君蚤受庭訓遊邑
庠卒業胄監如是之學講之熟矣且厯官都臺數十年
更事益深閱人益多以所見聞質其所學其榮辱成敗
之跡又驗之廣矣今日之處固所宜然或晋而言曰先
生知魏君矣然而未深也龍溪為漳附邑濵海環山城
郭幽野實晦菴先生舊遊之地至今俗尚詩禮民業畊
桑故家文獻閭巷相望士君子經遊其地者咸有移家
之愿况君生於斯長於斯聚族黨於斯禮俗之美實其
世業其在南都也引領南睇毎曰九龍之山臨漳有臺
我登眺也石獅之嵒竹外有樓我棲息也東西二湖我
釣游也屏山之石我題詠也龍江月池紫霞赤嶼我之
筆床茶竈猶在也薦紳故老山翁溪叟又與我之相還
往於諸景之中以共樂夫餘年者也跡則都城而心已
嵒穴矣居則軒裳而夢魂已杖屨矣况今得以適意而
歸者乎予起而謝曰子之言是也成化乙巳予游漳時
君始釋内艱正郎林䝉庵郡守劉思侃副郎盧深容大
尹董敦仁俱已致政相與登臨覽勝倡酬終日之數山
水皆几硯壺觴之所從事者今纔餘三載而道君之行
藏遂不及此豈遽忘之耶殆不然予之所論君所以自
得於中也子之所言君所以借助於外也使其中所得
有未深雖方壺蓬島襍陳於前香山洛社諸老日折簡
以相招其能强之耶因兩其説以為君贈且以訊仕途
諸君子云
　　　宦途贈别圖序
四時之序功成者退天之道也君子幼而學壮而仕老
而歸所以順天也國子助教遺菴林先生文華領正統
丁卯鄉薦厯邑博士至今官一握青氊幾四十年矣豪
傑之士出其門墻者項背相望今年六十有六上疏乞
骸骨上允之天官卿嘉其知退給劄令有司致禮先生
装潢為軸大司宼何公廷秀題于上方京之薦紳親友
又别為巻冊繪圖分景賦咏累數百篇道淛其内弟少
宰彭公鳳儀適巡視于此留話信宿為序贈别者之意
又丐余言以續其後夫模寫風景鋪叙情懐諸作盡矣
余又何言先生今致仕而歸處其鄉也或問仕與處鄉
孰難曰仕易處鄉難或惟予言之迂因解之曰官守不
加言責不及入則家庭出則閭里桑梓相過非親即故
有銜杯之樂無按劍之猜處鄉似乎易矣獄訟盈庭簿
書滿案亟則民怨緩則吏欺强宗豪右亂政奪法者攘
臂側目于旁仕似乎難矣雖然仕也者殊鄉異井民聚
觀乎下者望風奔走但覘一時之得失莫測平昔之淺
深故吾之信易孚而彼之心易感茍天資之美少自檢
律則迎刃生風山揺岳動又平易以施之仁慈以發之
則頌聲載道古循良之名殆可得而取也處鄉則左鄰
右舍皆我比肩微言細行在其耳目欲興一善俗也彼
将聚而訾曰汝之某事未善也欲倡一義舉也彼將指
而證曰汝之某事未義也宗族鄉黨豈盡得其歡心乎
少年無行豈盡無慢侮乎所識窮乏豈盡無厚望乎寃
抑豈盡無求直乎妻孥豈盡無嘆咨乎田園劑券豈盡
無逋負乎是非毁譽豈盡無所動於中乎數者茍有一
焉雖居鄉閭不能一朝居也是仕雖難未有如處鄉之
難也雖然豈終無可處之道也老少安懐童冠浴詠此
其上也鬻金㑹客結社賦詩此其次也如或不然惟杜
門以謝客習静以怡神榮辱不知是非不聞以先我而
逝者處餘年以先世遺我者遺子孫則又其次也如是
亦未見其難也或恠且釋因書為先生贈先生兹歸先
試其難余將繼至以觀其易
　　　宦途贈處圖序
成化丁未予拜命兩淛至杭時省政則吾莆吳君思周
叅之黄君汝器議之學政則予承其乏明年戊申今上
改元三月間虞部林君居魯以督𣙜至六月刑部右侍
郎兼都察院左僉都御史從吾彭公以巡視地方至視
予與思周汝器皆禮意甚洽初無纎芥形迹予軰亦忘
其巡視也甫旬日從吾巡寧紹以及温處汝器以分方
偕行無何四川少叅陳君宗調兩廣僉憲李君元鎮克
美惠州貳守林君仲璧皆以朝賀還雲南大叅方君宜
約亦以拜除道杭思周與予合酒殽讌集潮鳴寺中諸
君誇頌聖天子新政亹亹不倦傾戀之餘襍以鄉園舊
事情懐懽甚翊日宗調蚤發弗及餞繼而元鎮克美仲
璧俱行予餞于淛江驛仲璧以舟中有他客弗與因分
俎品餞于舟中時與二君懽㑹不減潮鳴也是夕汝器
以從吾有金衢之往歸自温處又翊日宜約行思周汝
器亦餞于驛中予以理装之衢弗偕乃追留之至晚予
携觴至居魯亦至相與傾倒者乆之夜既深居魯歸去
予與宜約共宿驛舍殆又不減於元鎮克美之餞也是
夜五鼔潮人報候遂得與宜約聯棹桐江以抵蘭衢再
翊日從吾亦至蘭又得夜話舟中因知元鎮克美仲璧
諸君皆得相見於衢溪之上明發從吾下桐江巡嘉湖
以歸于杭予考較畢别宜約于衢亦歸從吾謂思周曰
昔子路去魯謂顔淵曰何以贈我顔淵曰何以處我今
吾與諸君十人于兹贈者半處者亦半豈偶然耶遂命
工繪圖首倡近體一章以寓聚㑹之懽又因原韻聮成
五章以為諸君贈在處黨者如之予觀從吾之作氣象
宏渾深得贈言之體予不揣有云去去蚤償經濟債還
家莫待雪盈頭句甚拙而意頗真贈與處或可通用也
圖成從吾叙于右方虛左以待思周思周於予為鄉榜
長兄命服其勞遂書之異日宦途邂逅披圖而觀則湖
山奇秀舟帆往還有客數人于于詡詡於江籬亭柳之
間者即今日也
　
　
　
　
　
　
　
　東園文集巻七
欽定四庫全書
　東園文集巻八
　　　　　　　　　　　　　明　鄭紀　撰
　　序
　　　送王懋學提學山西序
予初觀河南癸卯賢書見懋學姓名魁多士而未嘗識
其人也丁未予同考春闈合諸經得天下解魁十餘人
懋學預焉既撤簾懋學偕門下士晋見禮度甚偉似有
諸中者之所形然後信其擅髙名之不虛也是年予被
命提學兩淛懋學以例歸榮不相接者四五年矣嚮予
自國學改南都懋學適來主南户事始間得相見叩其
底裏盖於書少有不讀讀必融㑹貫通窮極理趣不為
尋章摘句之學其論談又能援引古今成敗證以時事
得失有處天下事確然不可拔之勢其所著述髙古典
則有左傳西漢風命意立論多發先輩之所未發者皆
可施於政治事為之實非無用之空談也其志學不間
晝夜寒暑聞士大夫家有未見之書必力求一覽期必
得而後已在官署公牘未収書巻已先展矣往往坐是
成疾亦不廢去嵗監儲鳳陽猶假予儀禮通解以行後
以病侵務煩上牒求告時予轉户部正喜得其朝夕繼
見以資老拙懋學已家食矣無何天官卿聞其學適山
西提學僉憲缺員上其名補之命下懋學偶亦勿藥遂
促裝以行山西薦紳南都者徵文為贈諫垣李崇嶽以
屬於予夫古之仕者幼學壯行始終一理壯而達之事
業幼而窮之時固已全備但時之至舉此而措之耳無
待他求也故三代而上咎䕫稷契伊傅周召之事業卓
乎其不可及三代而下董汲魏張韓范富歐之徒亦庶
幾焉葢有本者如是也近世學者習為科舉文字并其
家庭灑掃應對昏定晨省之禮目不及見自旦達暮手
不停披悉皆藻繪時文惟欲求媚主司之心目而已父
兄之所責望師友之所引掖已身之所期待止此而已
間有談及孝弟忠信禮義㢘恥之事則羣聚而非詆之
不以為妄則以為愚至無與立談者嗚呼是果孰妄而
孰愚耶或謂時制以文取士無恠其然矣予以國朝提
學勑諭先徳行而後文藝敦實行而戒浮華茍天下提
學之官皆能欽遵聖諭而行務使生徒躬行孝弟實徳
潤身則積中發外出詞吐氣自爾精純通暢科目亦在
其中入仕之時舉而措之咎䕫伊周事業将不在於古
人矣此盖懋學已試之成驗於行申以贈之
　　　送俞良佐清戎西蜀序
三代而上寓兵於農比閭族黨之民即伍兩卒旅之師
三時務農一時講武人皆土著一有調用不持衣粮自
衛身家故有効死之樂而無逃亡之患漢唐以後寓農
於兵有禁兵廂兵之名有畿兵州兵之號土著變為更
畨然初募之時猶以二十而兵六十而罷民無常兵之
勞無事之日則兵散于府将歸於朝國無養兵之患勞
逸得均聚散有期故甘數年之辛勤免一家之騷擾近
世以來籍農為兵兵民一裂不可復合戈甲一具祖孫
流傳程途萬里妻子啼號有死之往無生之還故鬼名
徇法朝解夕亡此國家之大政非臣下之敢議也但舉
清理一端論之國朝自洪武九年有抽丁有朶籍有問
發錯綜行伍犬牙相制近者數百里逺者數千里土著
之兵十無一二鄉井離析水土異宜故死病相籍逃亡
接踵此清理之官既分之司府又督之憲臺無非欲分
辯尺籍查究埋沒之意近年司馬又以清出分數為陞
降之例用是督者貪功閩淛之間幾激嘯聚之變嗚呼
其可悲也哉𢎞治辛酉南京江西道監察御史俞君良
佐奉勑四川清理軍政便道歸省臺僚諸君闔餞都門
之外徵予言以壮行色予以臺職克舉甚難世人於此
不貪功則廢職不損兵則害民非問學之疏通操履之
堅定與家教之淵源殆不能良佐游泮時予在兩浙試
桐士屢居案首未幾遂領鄉薦上南宫對大廷若探嚢
物然初拜山東長清令守法近民政平訟理被召憲臺
風紀肅然其父葵軒公由天順甲申進士拜監察御史
巡按真定西江激濁揚清深得憲體以註誤左遷澧州
判轉茶陵守今六安鄖陽在在有聲謝事卒于家夫良
佐以如是之學問如是之操履如是之家聲持憲節以
往西蜀職益張而功益顯兵不迷而民不擾可不卜而
知然予於良佐愛之深於其所蒞之事復憂之切故因
其行也不得不盡言以規之於是乎書
　　　送陳孔彰僉憲西蜀序
天道化生萬物必賴乎人力以收功不然天亦一物而
已開闢之初人皆巢居鮮食與禽獸無異羲農堯舜數
大聖人者出為繼天立極之君任叅賛範圍之責又有
禹稷諸臣為之輔佐九州一壑禹平治之稷教稼穡實
因以成功是三代之民得以粒食者禹之賜也至秦廢
井田開阡陌溝洫之制為之蕩然故民窮盜起二世遂
亡夫智者行其所無事不與水争勢也不與水争地也
不與水争利也争勢則激争地則壅争利則分三者皆
智者之所無而小智之所有故民不三代也宜矣西漢
以來論水利者李冰稱首丈翁次之李穿二江于成都
沃野千里號為陸海丈穿煎謏口溉繁田人獲其利二
江煎謏皆蜀地也不知今蜀之利視李文之日何如大
抵水性就下平則易壅險則易激激則易分天下之水
惟蜀最為險激而易於分者然分之害莫甚於碾磑磑
之利莫横於强宗國朝於蜀初無水官今之設者亦未
數年盖用是而有覺也吾鄉部署之賢曰陳孔彰者由
進士厯主事員外郎今擢僉憲于蜀則捧璽勅而往者
才三人焉孔彰閩之宦族國初以來翰林臺諫代不乏
人則家庭累世之化既有以立其本監京儲而出納精
𣙜關税而宿弊革則部署又有以發其用今移是於蜀
碾磑之分强宗之横不必言矣近者四方多壘京儲屢
耗予方欲建議于朝請以元都燕時虞翰林所進築隄
捍水募民耕種之説行於京城東南之漫地倘得小試
豈能舍吾孔彰而他求耶孔彰行矣予日望之
　　　送張希臯僉憲山西序
士君子於天下之事無一不當知亦無一不當為而職
業所攸繫者尤當致力焉國朝法古建官設按察司以
肅外司之僚屬廉庶官之臧否而黜陟之是盖古之監
司其職任可謂重矣𢎞治丙辰山西按察司僉事缺員
天官卿以南京刑部員外郎張君希臯補之制可南都
薦紳與其有鄉好者徵文為贈予以山西古冀州之地
東北抵宣府為天朝之北門西北抵沙漠為虜廷之南
户葢天下之大保障也其屬為府者三為州者五為衛
者二十餘守禦諸所不與焉是又天下精兵健馬之所
聚也近者大司馬論奏以京軍之疲戰馬之耗兵器之
敝訓練之弛通行兩京堂上官區處夫古者寓兵於農
三時務農一時講武廬井之伍即行陣之師器械車馬
皆出於田兵無久戍之苦農無逺餉之勞此䇿之上也
漢趙充國之罷兵屯田棗祗之募民許下諸葛亮之分
屯渭濵以逸待勞以飽待飢䇿之中也近世雖有屯田
之名而無給邊之實邊塞膏腴皆為權力所有墩臺更
畨又與操耒以耕粟米之利悉入私門兵士不免預鬻
草料以充誅求濳質鎧甲以共衣食平時既已疲弊不
支臨戰豈能奮勇以克敵耶此則所謂無䇿也然今之
土地皆監司之轄屬兵民皆監司之統馭其巨奸宿蠧
皆其所當廉劾者希臯往僉其事應諮於僚長者諮之
應聞於上者聞之應寘于法者寘之其職業所當致力
者孰有大於是焉希臯承父叅政公家學之傳以書經
魁解京闈厯官秋曹綽有能聲是職之舉固有餘力然
予於希臯之行則深有望焉於是乎書
　　　送郭總兵鎮守廣西序
固國不可以不備邊而備邊莫先於選将選之之道大
要有三閥閱以觀其世講韜畧以觀其智識履厯以觀
其練習如是則臨陣不怯料敵有術應變有素若曹武
穆使唃厮囉聞名以手加額契丹使疾趨不敢仰視郭
令公由武舉為節度使單騎見虜吐蕃夜引兵而去趙
充國起羽林厯事武昭宣擊匈奴先零罕开七十餘城
以全取勝是也漕運叅將郭君某鎮守淮安之七年為
𢎞治壬子廣西副總兵缺員上勑廷臣議補大司馬馬
公薦君累經戰陣堪任重寄平江伯陳公薦君才識老
成謀猷出衆少宰張公薦君履厯年深練達有加上合
衆章勑君以都指揮同知充副總兵鎮守廣西道經南
都大總兵魏國公君婣友也徵予言為贈君廬之合肥
人高祖從太祖髙皇帝起兵淮甸陞指揮使父襲祖職
厯陞中軍都督府同知掛征西前将軍印君襲陞都指
揮僉事是即武穆之閥閱也成化庚寅試中兵部陞署
都指揮同知是得令公之韜畧也君昔為指揮使時征
口外西夏兩廣為都指揮同知時掌十二團營尋奉勅
總督淮揚蘇松海道再奉勑叅将漕運鎮守淮安又三
年奉勑督運賑蜀亦嘗有充國之履厯也司馬以任重
薦平江以才猷薦少宰以練達薦者皆不為虚譽而邊
将兹選可謂得人矣雖然予聞古人命将天子跪而推
轂曰閫外之事将軍自制故政令歸一而功易立近世
邊疆兵柄操以中貴故舉措掣肘而事難行君兹行其
亦慮及於此乎然天下未有正而不勝誠而不動者中
貴亦人耳彼之侵漁我以廉潔彼之躁擾我以鎮定彼
之驕悍我以謙恭以我之誠破彼之偽以我之正攻彼
之邪譽望以弭之容色以消之論議以轉移之積之嵗
月則彼将歸吾掌握之内而不自知矣夫何慮焉茍不
能盡誠於已而復掣肘於人非予之所知也於是乎書
　　　送十三弟廷秀司教貴池序
易序卦傳曰有天地然後萬物生焉故受之以屯物生
必䝉故受之以䝉彖曰童䝉求我是師道之具於易也
書曰惟天地萬物父母惟人萬物之靈又曰作之君作
之師是師道之見於書也故上古聖神繼天立極於是
有司徒之官典樂之職小學則教以洒掃應對進退之
節大學則教以窮理正心修已治人之道惟欲全其天
之所付以克肖乎天而已孔孟既歿師道隠㣲坑于秦
黄老于漢蛙鳴蝉噪於宋晉梁陳之間師道之不絶者
一綫耳隋唐以來有河汾之髙第昌黎之師説而師道
漸始復明吾祖莊露淑三先生倡道南湖實相後先至
于有宋若濂洛闗閩之淵源泰山湖蘇之教法而師道
又大明於世吾莆學者雖宗宋儒實南湖之啟發也朱
晦菴嘗云莆陽惟有鄭夾漈讀得天下八分書夾漈即
南湖之孫子也逮入國朝法古制治以人材為先君師
養䝉之道復還今日於是天下府州縣俱建學立師以
養之其勑諭提督學校之官必先徳行而後文藝吾莆
文物遂甲天下其任師儒之職南湖孫子殆居其半廷
秀南湖淑公裔也少受業於予繼從其伍兄鄉貢進士
廷容又與廷容之子今涇縣學訓導大和為家庭師友
於師道固已知其大都矣然予少游鄉校時猶習洒掃
應對之禮今則易以破承對偶既長遊邑庠猶宿齋㑹
饌尊師處友以修敬長愛親之職今則易以誇耀時丈
奔走㨗徑其於古人大小學之功一旦掃地無餘矣予
嚮年於兩浙於國學亦嘗以上古聖神國朝時制之法
小試一二言者謂予在浙江貽患於一方在國學貽患
於天下是或别有一種道理予未之知也今廷秀分教
于池欲行予之小試人或以為貽患於池欲因其破承
㨗徑之習非惟得罪於先聖且得罪於聖明之世矣廷
秀其将所擇焉
　　　送黄太守之程畨序
貴州古西南夷羅施鬼國之地元以宣慰司之國初分
其地𨽻雲川湖三省永樂間乃合而省之與雲川湖埒
仍司宣慰以𨽻之宣慰之屬有八畨長官司成化間又
陞程畨之司而府之以𨽻于貴以流官易酋長以拜除
昜承襲盖用夏變夷之漸也開府之初守之者鄧公廷
讃鄧滿而代則汪君某時府治粗立形勢未備參錯於
盧韋卧龍諸畨司之間羅羅犵犵獸形鳥語王化未能
卒加土俗未能遽變鄧則因其俗而撫之徵逋召役徐
而不疾解紛釋争寛而不猛酒食之餽笑而留之不色
拒或因而醉飽之居民有疾給以藥物或親為診視腰
刀負弩不之禁采山獵獸不之革是鄧之視民如子民
之視鄧如父家人父子藹然以終秩故案牘生塵溪硐
按堵公去後之思至今不衰汪或懲鄧之疎而約以法
矯鄧之縱而齊以威逋役不使愆期曲直必正于法餽
不敢行疾不敢告刀弩采獵不得以自由有公家之法
制無民牧之恩情民始不堪起而拒之又得鄧之貴為
解圍是鄧因俗以治民而不任以法故民感其徳而化
汪則任法以治民而不結以恩故民拂其情而變夫豈
民之過哉治民者之過也𢎞治甲子程畨以缺守聞上
命南京兵部郎中黄君某補之赴任有期代黄而郎者
予鄉友陳君𢎞載率諸僚徵文為贈夫道有升降政由
俗革程畨始則狃乎陋俗自成化開府至今幾三十年
矣溪硐之間老者已死城郭之内幼者方生死者與土
俗而澌盡幼者迓王化于将來盖漸有易俗之機而未
純者君兹往也一於鄧則恐失之干寛固不可也一於
汪則又失之于嚴其可乎夫程畨既有易俗之機君若
斟酌鄧汪而推誠以感之誘掖其情而轉移于法又何
患西南之民而不中國也哉君揚之儀真人先大夫某
公以國醫顯官于朝君侍側而登京闈儒道醫術實兩
兼焉古人謂治民如治病以君之學術如是於治道也
何有是為序以豔其行
　　　送姚懋明守永州序
君子之仕也不患無職業患才不足以共職不患無人
患惠不足以及民有才與惠也或掣肘壅滯而不得行
與無均也國朝設官置吏甸圻之外上有藩臬下有郡
邑上以臨乎下下以承乎上體統秩如也藩臬之官非
不欲惠澤之及民也然位髙勢逺事必經郡邑以達郡
邑之官皆賢則達之易不幸未必賢也一事之行今日
閣于郡明日閣于邑督責愈勤而奉行愈滯欲民實沾
其惠也難矣縣令非皆無才可以立事也然位卑而力
薄民親而勢翫凢事必受藩臬之約束而後可行茍能
得其信任則設施展布無所不利否則叅駁之摧挫之
繫逮之欲才之得濟其事也亦難矣惟郡守之職則不
然其品秩名位上則與藩臬頡頏下則與民庶相接藩
臬行部至郡必遇以殊禮事之可否得以堅請而罷行
之其於閭閻細民有父母之親無門㦸之嚴郡守喜怒
民得而知小民休戚守得而聞一有善政朝出㕔堂暮
達四境咫尺之間無敢壅逆然則有藩臬之尊以展其
才又有邑令之親以達其惠其惟郡守乎夫邑令所難
者皆郡守之所易郡守之所易者又藩臬之所難然則
共郡守之職者當何如其用心耶南京禮部郎中姚懋
明吳人也以春秋領辛卯京薦登乙未進士拜水部主
事分治臨清滿考以母老請改南京儀部厯今官去年
冬簡任永州守鄉之薦紳南都者徵言為贈予以湖南
天下大藩也永湖南大郡也懋明之才之惠所施有其
地矣始臨清之繁劇今禮曹之幽静繁劇足以擴其知
能幽静足以養其心術則懋明之才之惠所資又有其
本矣然則今日守永當見其易而不見其難也故書之
以為懋明贈
　　　送萬侯之僊遊序
𢎞治甲寅天官卿簡國學生需銓曹試補縣令宣城萬
廷器與簡榜注吾邑時予適奏績于京張榜之日予先
陛辭出郭不得與侯遇及還南都侯亦便道過家既而
復來謁予因别之任且詢訪政俗甚勤予告之曰吏之
治民猶毉之治疾也侯知毉道乎内傷者固其本外感
者治其標固本莫善參苓治標莫先薑桂此毉家之律
令東垣仲景所以垂令名於無窮也吾邑有宋盛時丈
物衣冠八閩稱首國初猶有六十四圖主客户以數萬
計永樂已後逋耗極矣宣徳間縣令王公彛漸次培植
民方蘇息今所存里圖僅得五分之一皆王之遺民也
然俗尚侈靡驕惰家無甔石之儲而屋宇服器務求美
麗男女婚姻互相誇張子弟恥耕作生徒恥從師春田
茂草夏案生塵用是家家逋負動以千計數科不第一
人此内傷之疾然也且以寡弱之良民而夾强大之鄰
敵乘機窺伺吞田索質連綿其巻不䧟之以人命則誣
之以軍丁吏縁而羅織不竭資産以賠償之不止也兼
以郡𨽻搆差百色誅求凢有催科擡一作十小民一年
勤動不足以共一月之費而典田宅鬻子女纍纍相繼
此外感之疾然也夫以壯實之夫兼以内外夾攻之證
尚無可望其生况羸弱之人乎所喜者去古未逺故家
遺俗猶有存者據予耳目所逮而言之張徳源之好施
陳履素之敦龎林孟光之野朴鄭德安之古澹後生小
子猶能誇頌而向慕之侯兹往也和易以親之懇切以
諭之播勤儉之風以節其驕奢之習驅游民使歸田畆
誘倦學使就師儒則農有餘粟科不乏人而參苓之功
奏矣剛不吐柔不茹刁豪之來禮貌以消之威嚴以鎮
之禍可嫁而民不可虐石可下而法不可詘則兇豪斂
跡良善安生而薑桂之功收矣就中積習既乆薰蒸融
液安知張陳林鄭不復見於今日也異時侯喬遷大邦
吾邑之民不奉侯以配東湖之祠而歌之以為僊遊東
垣仲景也耶
　　　送廖侯之僊遊序
今上履元之三年春適天下百司朝㑹之期勑天官卿
大式序而簡别之以新治道用是吾莆一守二令皆缺
員天官卿既以刑部員外郎王存敬補守遂合天下舉
人之在選部者拔之得李某與侯以補二令命下人咸
以莆仙之小大為侯欣戚侯獨不介抱予時方被命到
京又從而慰解之侯益樂於就職行且有日吾邑舉人
張炫與侯同事南宫者謂予宜有言贈予以仁者以天
地萬物為一體大而天髙地下川流山峙小而草木之
榮枯羽鱗之飛躍尊而君長卑而民庶親而父兄子弟
疎而鄉閭近而家庭逺而蠻貊其分雖殊其理則一貫
而無遺其氣則流通而無間各隨吾身之所居與力之
所至者為廣狹必處之使各得其所而休戚苦樂與吾
常相闗屬然後謂之仁布衣尚憂天下事况以人民土
地為職守者仙為莆陽屬邑唐及五代與他邦齒自宋
天聖以後人物科第遂甲閩中迨至元世漸以零替沐
浴國朝膏澤百有餘年尚未蘇復然人民雖稀而地土
廣饒材木足以供棟宇舟車樵蘇之用泉源足以溉以
漁以漕以𣙜榖粟足以贍鄰封牧畜足以給賔祭老疾
民易於為生也大家尚㢘恥小民畏刑罰賦税不後期
訟訴田園之外無深情市無争衒野無攘敓上司送迎
嵗無一二官易於為政也雖然邑當興泉之交民多受
敵為地之廣饒也豪右毎窺伺而相吞為民之畏法也
兇强多羅織而相虣為按部少至也幽抑多不能以自
直為税無後期也上司徵科毎厚凢此則疾痛疴癢之
切身者不能不賴於司牧之仁之也侯廣之増城人由
戊子鄉薦登太學作養之深固有以知夫民之當仁聆
其論列時事理到識明又不至於昧其所用侯之政民
之生予益見其無難矣因書之以為仙民賀
　
　東園文集巻八
欽定四庫全書
　東園文集巻九
　　　　　　　　　　　　　明　鄭紀　撰
　　序
　　　釣臺集序
炎祚改符新都易號南陽宗室圖復舊物天造草昧漢
之為漢未可知也海内英雄聞風奔附皆欲效勤王討
賊尺寸之功以垂竹帛今漢鼎已定延訪幽隠粉飾中
興正抱道君子雲龍魚水相逢之日也先生物色故人
三徵而後至何耶伊之耕莘傅之築巖吕之釣渭時未
嘗無終身之念也一旦幣聘之勤繪圖之肖夢兆之徵
遂翻然而起各成一代之業後世未嘗有非其改節者
今先生雖應聘而起終不為所屈又何歟此無他光武
少與先生遊學其知先生者必深計先生者必熟矣自
莽地皇壬午起兵至漢建武己丑而後下詔于七八年
之間身跡存歿畧不往來于懐其與抱薪進飯卒然相
遇之殷勤者有間矣豈先生儒腐不足與談兵歟湯以
伊為阿衡丁置傅於左右文師吕為尚父光武於先生
撫之以咄咄目之以狂奴官之以諫議其處先生也亦
䙝而易矣豈先生特孤髙一節之士於師傅之道或有
未聞與不然必先生之知光武者亦深計光武者亦熟
又用是之故蚤見預料而不敢以商周諸君待之乎嗚
呼先生之自處與光武之處先生者不必深論矣但此
集一出不知世之夜行不休奔走權倖之門者讀之以
為何如惜乎出之稍晩也然自今以往亦不為無益焉
故書之
　　　豐清敏公遺事序
宋熈寧元祐間黨論方興四明豐公相之由嘉定進士
厯太子中允監察御史裏行諫議大夫中司八座居近
侍者三十餘年凢君心之邪正朝政之得失與夫相臣
之賢否宦官之邪佞知無不言言無不盡不畏權倖不
避讒毁卒以鈎黨中傷除名紀休致林下正考究古今
人物得公之裔孫司訓耘與其子編修熈所藏公遺事
一編見示紀再拜而誦讀之其危言峻行謇謇諤諤溢
於簡編間凛然猶有生氣然官雖貴顯而家甚貧既薨
田僅七十餘畝屋止數間嚢篋蕭然子孫不能自給二
子安常泰常俱先卒皆有二子安常任太學正諸生賻
錢二百萬妻于氏恐汚夫之清節不受安常已官一子
泰常之子未官公先貤郊恩以及之其母以長幼有序
亦辭不受願俟後郊盖大學之道自身而家而國而天
下叙不可紊而功不可闕公之本源澄徹外物不足以
累其身故二婦之賢一不受非義之財一不受越次之
恩盖家庭之間薰蒸透徹積中發外不能自己其忠言
讜論格君匡國特其緒餘耳豈足為公多耶昔晦菴先
生敘公遺事後謂孟軻誦仲尼稱水曰源泉混混不舍
晝夜有本者如是正謂此也後世士大夫論列時事擊
摶臣僚震動朝野如公者間亦有之至於身家則莫能
彷彿其萬一此公之所以允為宋室名臣而後世所以
難也公裔孫父子之間與紀皆有斯文瓜葛故書此以
貽之
　　　劉子賢簡札序
此劉君子賢與予簡札也其字拙其詞未工其記問亦
未甚富予乃萃而為巻者君莆之水南人家貧甚兄弟
四人皆衣食於敎授父蚤喪淺塟于菆母朱孀鞠之稍
有知詳其故遂匍匐菆所覆柩哭至嘔血殞絶而蘇蘇
復絶既冠母命迎相君跪謝曰父在淺土兒天地間一
罪人何以夫人之女母彊偪不置乃迎嵗餘猶異枕席
母覺諭之不可日菆哭乆而羸削骨立鄉人哀之合錢
助塟畢始復常嵗大比與同軰赴科塲監吏呵逐搜檢
法甚峻君嘆曰此豈待賢禮耶遂拂袖歸竟不出居家
毎日鷄鳴而起盥櫛衣冠率諸弟若婦詣母問安旦則
侍食毎食魚肉醇酒必極豐潔自與家衆鹽虀而已衆
時有異志君鎖項自罪不食衆感悟乃釋提學周僉憲
聞之召見弗往周先拜之尋餽白金五兩辭曰助養老
母君拜而受之語諸弟曰此為吾母餽也勿他費日於
常饌之外必加一味以彰人之惠金盡則止初居水南
閙市中不自適乃買地於旁僻先建祠堂梁之朝有跳
躍而來欲敚其地君錯愕不知所云遂屈節訴于前且
曰吾盡萬難之䇿以妥吾先仁人君子其忍敗吾事耶
其人憐而與之成化庚子與予㑹講雲峒山中踰半載
毎晨㑹揖必胥致誨語以出凢入聖相期待退而讀正
書論正事暮又如之見人一善寢興食息此心未嘗少
忘生平足跡不歩城府達君貴人甚少往還獨與予交
最厚予受其矩□最多觀諸簡札可見也聖學以誠敬
為入門踐履為實地若吾子賢者其庶幾者歟予别子
賢八千里外一年于兹矣偶閱書笥得此數紙遂表而
出之俾朝夕間心目如見而不懈於用力也且用是萬
一朝堂之上知林下有此正人士類之中知斯文有此
正氣海内閭巷之間後生小子知人生有此正學於世
道未必無少補也
　　　鄭氏族譜序
古人作譜所以敬其祖也後世作譜則多誣其祖也如
第一代為髙祖則自髙至𤣥以世計之凡九代以年計
之幾三百年以人計之生齒繁衍者何啻千數百人茍
無以繫屬之為子孫者將相視為塗人矣此譜圖之所
以作也譜圖既立則披閲之間彼吾父也吾祖也吾曽
若髙也彼吾初從也吾再從也吾三從四從以至於羣
族也生則致其養死則致其哀長則慈幼卑則奉尊服
制有重輕禮節有殺隆非敬其祖乎若吾閩之譜其間
則有可言者昔光州王潮兄弟克夀以三千衆入閩分
處閩越間審知據閩偏重故鄉但仕籍中有自光州固
始來者遂得美官遷且不次故閩人自隋唐以來土著
舊姓亦遷就其譜曰自光州固始入閩以希不次之恩
且謂昔漢武帝以閩人難服徙其衆於江淮之間遂虚
其地至王潮而復有閩非誣其祖乎吾邑樂山之鄭與
予同出於周鄭國桓公同一受姓也西晉而亂同一渡
江也露莊淑三公同一入莆也後露公居莆田淑公居
仙遊莊公居興化而鄭氏之入莆者復析為三焉樂山
之鄭則宋元間有仁仲公者因避回寇遂居仙遊蜚山
下今譜則以仁仲公為始遷之祖仁仲生徳新徳隆徳
悟徳隆生仙字伯真即號樂山者仙生恭寛信其後子
孫悉見圖系中信之仲子詔賜七品散官凰請予敘于
篇端予以吾鄭先世譜敘此譜載之詳矣國朝永樂初
樂山公重修斯譜而復自叙蜚山世系又加詳焉予復
奚言宋眉山蘇氏譜亭記有曰凡在此者死必赴冠娶
必告少而孤則老者字之貧而無歸則富者収之其不
然者族人所共誚譲也敢舉之以為后世子孫告
　　　新里甲日録序
士君子之生世也出則憂乎天下處則憂乎鄉邦濟時
澤物之心未嘗一日忘也紀家食幾二十年厯觀前代
取民之制什一法壊春秋變而税畝秦變而口錢漢變
而筭賦唐變而兩税宋又變而青苗寛剰費出無經徵
斂無藝而民之不堪命也宜矣國朝賦法民田不過五
升官田不與征役視什一之法則又輕矣何氓百家之
中衣食於稱貸者什凢七八農家銍艾在手釡甑已空
顛覆逋亡版圖日削莫知其由近偶得里甲日録而觀
之縣令黄時毎甲直一月用銀二十餘兩十六圖一嵗
計之用銀三千餘兩悉皆庖厨之共妻妾之奉與夫過
客來使權門饋贈之需而已至於祭飲科貢物料之類
國典所載者率以一科十歲又千兩有畸夫以百六十
户之民而共三四千金之費欲免稱貸逋亡之患不亦
難乎是雖黄流禍之慘然當時里正雄長射時吞噬亦
不能謝其咎也今縣令彭君下車之初一念仁慈正吾
民息肩之日第民風土俗未能周悉予弟今年備名里
正因㑹集同事澡神滌慮議定供應事目萃為一録自
聖夀祀飲而下至於役夫什廪之徵量輕酌重分條類
目上可以給公家下可以舒民困嵗計用銀不滿五百
毎甲一嵗出銀不過三四兩視諸往年則七八分之一
也録成呈白縣堂隨與里甲百四十户合盟以堅之以
為一嵗共需之則而田野之民欲永其傳請予題其篇
端予嘗攷吾邑盛衰之蹟唐宋之盛譜誌所載不必言
矣國初富庶不減于前尋值虎寇為災民耗大半宣徳
間縣令王公以救焚拯溺之心為改絃易轍之政起塗
炭之民于枕席之上吾民立碑建祠報頌不衰近年則
自枕席復推入塗炭之中是又猛於虎而虣於寇者矣
同一法制也同一品秩也同一土地人民也趨向之不
同如是亦獨何歟孔子論治國曰節用而愛人邵子有
言諸賢能寛民一分之力則民受一分之惠愚敢舉是
為山氓祝
　　　五十自儆序
居士生宣徳癸丑閠八月自後厯十有七閏皆未有值
是月者成化壬寅居士年五十嵗且閏且值是月衆皆
異之以為天人際㑹不偶然也至今日諸親朋攜壺觴
為居士夀族衆子弟亦舉酒為夀居士難之曰丈夫生
世負天地萬物之責於身近則夀乎一家逺則夀乎一
國又逺則夀乎天下萬世豈區區於一身之嵗月也耶
子弟晉而復曰天下之本在國國之本在家家之本在
身今日一身之夀實家國天下萬世之夀也予又難之
曰古者百歲為上夀八十為中夀六十為下夀五十者
何居諸子弟又晉曰五十中身之年也過則夀不及則
夭是五十者雖未為夀實夀之階也予又難之曰五十
未為夀汝軰曷為而夀之耶諸子弟未有以對居士為
之解曰汝等以居士少登科甲官近侍又得推恩封父
母終榮養之樂居家約子弟禮法中無敢違越營祠墓
有制度可觀清苦恬退之節頗見重於時事功又頗多
於鄉邑居士之成立甚早也天地造化於人恒無全功
固為夀之汲汲焉然汝軰之知居士者亦淺矣孔門十
五志學居士少雖有是志焉三十而立居士則未立也
四十不惑居士則未不惑也五十知天命居士則未知
天命也孔門事業居士未嘗有一就者今雖去此兼程
而進以補前功而循序其将來其成亦已晩矣汝軰何
憂造化之窮耶昔衛武公年九十有五猶箴儆于國自
卿以下至於師長士茍在朝者無謂我耄而舍我必恪
恭於朝以交戒我汝等不能以此儆我顧欲舉酒為夀
耶諸子弟謝而退居士亦謝諸賔友謁祠堂追感悲酸
者久之僉曰善哉先生之夀其亦異乎世人之夀也因
書以自儆
　　　臺頖留行詩序
成化丁未春今福建提學憲副韋君同予校文南宫方
出簾遂偕有提學之命是日同拜者七人三副四僉職
䘖雖重而與吏部都臺體統有闗舊規叅謁皆屈膝為
容君時瑣幃予翰苑迺曰禮貴得中今我軰以風化為
職而先枉已可乎君曰然遂得免詘予嘗私幸與公之
志同也既領勑予往兩浙南北屢遷君之東廣繼遷閩
南訊候不相通者十有數年予乞恩歸掃始得邂逅于
臬司翊日郊餞小叙契闊而已抵家未幾聞公有自陳
之疏八閩師生合章懇留君之去意益堅羣情莫申迺
形於詩章寄贈别之名而示挽留之意盖欲諷詠之間
或有所歆動而解公志也仙頖教尹佑等既装成帙顓
一生奉獻題之曰臺頖留行請序於予予用是而奉叩
曰君作士於閩師生恩義正爾浹洽今日之去或有所
激而然乎或比於義而然乎有所激則出處之機由乎
人比於義則休致之期尚未至無一可者方今外服大
僚惟提學之官以道徳性命為心以禮樂詩書為業執
經而來者非良民之俊秀則京貴之子孫髙者欲探羲
黄之閫奥窺孔氏之門墻下者騁文詞以媒科目又其
下者則敚貢營廪得則喜失則怒而毁譽隨之非淵源
之學洞鑒之明鐵石之堅鮮不為所困矣公之去志豈
有激於此耶然公向既不詘于大則今不詘于此從可
知矣夫幼而學壮而行老而歸仕途之律令也國制年
七十許致仕今合閩師生挽留之切如是則聖天子崇
儒惜才之意又可知矣此公之去志似未可決也姑書
之以為臺頖留行詩序
　　　孝感亭詩序
天之生人不過是理與氣之流行人所得以有生者亦
不過體其塞性其帥而已聖人盡性踐形則天之所以
與我者渾然全具無少欠缺其積之盛而誠之至自與
天地合徳日月合明四時合序鬼神合吉凶故喘息呼
吸之間天地造化之理左右逢原觸之無不動感之無
不應如庖羲之河圖神禹之洛書文之岐鳳武之丹書
皆理之常無足怪也學未至於聖人者能極一念之誠
亦足感動天地如祥之冰鯉宗之冬笋攅之白烏甘露
之類是也夫聖人之徳全體之太極也學者之行各具
一太極也感召之理不係乎徳行之大小而係乎一念
之誠與不誠而已祥宗之徒與羲禹文武固非等倫然
其當時豈不知冰不可魚冬之不能笋與夫荒山之廬
不可居耶但其一念之誠止知父母而不計其理之有
無亦不顧其身之利害也身且不顧豈有意求知於人
而垂名於後耶茍有一毫求知垂名之心則其當時悲
酸痛哭之意皆自為也非為父母也夫以父母之形軀
易吾身之名譽其不孝之罪烏得而贖耶績庠有許生
欽者家貧父歿不能葬殯于附屋之茅亭苫塊其側哀
號所感祥物襍出南臺侍御郭君仲端宰績時得狀書
孝感二字以名其亭奉勑提學司馬君林君亦屢奨與
之少宗伯康公學士程公皆有述作為之播揚邑泮諸
大夫師儒歌章不下數十什其族子鄉貢進士魁為之
類次成編因仲端索題予既嘉生之孝得以垂後又悲
生之名恐渉於求知也然君子有終身之喪生既見知
於人去此之後朝思暮感寝食不忘一言一行務與天
地造化脗合無間行不敢率易以虧辱其親積之既乆
則誠意周流無所不至如良賈深藏而珍寳自見君子
若愚而徳譽日彰徽之賢士大夫於生又非盡於此而
止也
　　　遊武夷山序
成化癸卯夏五月予同侍御林貴實同起告中舟過武
夷山下羽士數人出迎溪滸且請遊焉遂為易小舟輕
帆短棹泝流而入時侍御眩舟不能從予獨與羽士一
二人先往自一曲而上厯厯指㸃相告如羽宫之後屹
然倚空者天柱峯也峯之西崖石上有霜翎朱頂如畫
者仙鶴巖也峰之絶頂為龍洞其後為兠鍪二曲則鐵
板障玉女峯旁有凌霄題詩諸嵒先賢遺筆在焉至如
虎嘯嵒架壑船㑹仙試劍水樂諸石則三曲之山也宴
仙嵒大藏鷄窠諸岩又四曲也又轉數棹羽士起謂予
曰此五曲之山御茶園在焉園有先春殿龍井前為碧
雲橋又少轉為晦菴精舍有隠屏接筍諸峰石室玉華
諸岩又有丹爐藥竈釣磯鐵笛亭形跡宛然予入舍朱
先生前徘徊瞻慕久之忽岩日西暝遂宿寒栖舘中翊
旦趣篙師盡余興灘甚險篙師舍篙而負羽士亦助其
篙至六曲則有仙掌峰瀑布泉又有仙浴塘小桃源諸
洞七曲八曲則有上水龜石梯又有樓巖仙蛻具下水
龜猫兒諸石有如猛将者有如嬌女者有突兀如樓臺
者有周匝如城壘者有聮飛者有劍削者竒形怪狀層
見疊出顧盼不暇夫自一曲而上諸峰有髙插天者有
峭而梯雲者有吞吐起伏如龍奔虎踞者至如九曲則
羣峰之頂又皆石田茆屋竹徑花塢悠然江村之趣絶
與八曲不相似予因舍舟而岸穿徑緣陌而造野人之
家游洽盡興返櫂而歸至五曲遥見一人肩輿迤邐巖
石上且顧且指少焉下輿立石上如招如呼即而眎之
則侍御也因移棹往迎與入精舍如昨禮又同宿舘中
賡和櫂歌諸韻又翊旦侍御返肩輿予亦因故棹而歸
瞬睫至山下不覺神飄氣逸俯仰天地相為浮沉初不
知山之非我與我之不為山也亦不知水之非天與天
之不為水也既登岸侍御謂予曰此境不常有此遊不
易得可無以紀其勝乎予以天下未嘗無山然不皆石
也不石則不竒間有石焉又不皆草與木也不草不木
則不秀間有石而草木也然又不皆水不水則不清間
有水焉又皆不如是之轉曲也不曲則不幽獨兹山也
大而名世者三十有六小者千百不能計皆無不石者
也石必呀罅多滲暗泉奇草恠木襍出其間山之下皆
環清溪深而潭淺而瀨澄澈清瑩寒氣逼人溪九曲曲
皆環抱幽深可容栖息夫奇秀清幽山水之四徳天下
山水多不能全而武夷獨全之是宜騷人韻士戀戀不
能釋于懐也雖然泰䝉生孔孟濂洛出周程武夷為八
閩項背一脉為考亭九峰諸山在宋則晦菴先生而下
師友淵源真儒軰出再脉而為福為莆自宋至今人材
愈盛不衰是山川固不負於人而古人於山川亦何嘗
有負耶我軰今生於斯長於斯又得徜徉於斯其所以
自處當何如耶故書之以告吾閩同志相與勉之毋貽
武夷山川羞是為序
　　　西湖文㑹序
成化丁未予同考禮闈纔出簾遂被命提學兩浙尋召
入國學厯南都至今官今年春兩疏乞休致不䝉俞允
因請歸掃先行期於九月四日南京科道部寺諸官僚
昔出禮闈門下者四十餘人闔席為餞叙座主門生之
禮情味洽甚予以門座之禮多講於釋褐之日毎衰於
貴顯之後今去是時十有餘載諸生已躋顯秩猶於是
拳拳在念可謂厚矣因於席上口占七言絶句一章以
紀一時盛㑹諸生倚韻而和明日遂成巻帙名曰禮闈
舊雅已巾笥自隨越旬日至杭三庠諸生謁拜武林驛
舘執弟子禮甚恭盖半為舊日之在門者退而謀舉盃
以盡師生之禮意恐予行促不留因予年友之子鄭孟
繩先達懇状予曰昔在浙無教澤相及今去此已十年
諸生之意勤不衰是即南都之禮闈也予何行之促耶
至日諸生陳殽具舟泛於西湖之上更酬迭勸恩禮尤
洽予因賦近體七言律四首諸生亦倚韻而和次日巻
帙又成名曰西湖文㑹與前帙合収巾笥客中時一披
展老懐為之頓開因併序之
　東園文集巻九
欽定四庫全書
　東園文集巻十
　　　　　　　　　　　　　明　鄭紀　撰
　　書
　　　簡彭從吾
某昔在制中逺辱書慰報謝末由榮行間又莫能執轡
相從愧感至今不釋近者顧辱手誨勤渠足見仁人君
子不忘疎逺有如是也東廣之招曽聞之井庵侍御梅
嶺逺候誤愛之過也豈勝感佩近聞章薦陳公甫先生
以人事君固大臣第一等事也然公甫當此之時孑然
衆咻之中脱如所請於大事恐未必有濟夫君子治世
猶良毉之治疾當先其所急者竊意今之所急莫先於
師道師道立則善人多善人多則治道備今師道頽圯
教化陵夷可為長太息可為流涕尚何望於人乎何望
於治道乎以今之人材治今之天下雖周召復生亦無
如之何矣况公甫乎倘老兄於公甫移章薦之心為之
廣聚生徒尋省下閑曠院宇禮致其中選民間俊秀子
弟十二嵗以上二十嵗已下者授以小學之書使洒掃
應對入孝出弟之教如寒之必衣飢之必食作止語黙
隨事體貼不徒付諸口耳之間則放心日収而大學之
本立矣然後教以格致誠正之功修齊治平之道趨向
既定由是拔長於短徙有於無數十年之後薰蒸融徹
五嶺之南豈但一公甫耶盖以今世父兄望其子弟與
子弟之所自望者大則媒科甲小則諳簿帳而已初不
知更有一種問學之若是者借使知之亦曰此古人之
事我何敢為萬一有趨向近似者則羣然非短不至消
阻淨盡不置也此無他君子徳風小人徳草居髙位者
未聞有如是之風耳竊喜老兄今日以有為之才居得
為之位且國朝舊有社學之制聖天子毎勑諭提學憲
臣必拳拳於忠信孝弟之條此又可為之時也遵依國
典稍加潤澤使師生供具有所資給而於官司既無所
費國法又無所碍日振月作朝鼓暮翼使其形銷跡改
而不自知則逺近見聞良心善性油然而生為父兄者
豈甘棄其子弟為子弟者豈甘自棄其身耶所謂五嶺
之南不止一公甫在此日也夫陽復於下則隂消於上
自然之理如有王者必世而後仁聖人之論盖如是茍
徒曰今之居官逺則九載近則三年簿書期㑹日且不
足迂緩之談何日収功則非紀之所知也恃愛之深有
此瑣屑倘賜采納亦或可以少助斯文於萬一焉人便
謹此不宣
　　　簡陳石齋
紀無似然毎以見絶於賢者是懼天順丁丑始落第還
家而西江吳徵君至莫由一見成化乙酉方得告歸侍
而先生繼至又如之是豈賢者之見絶於某耶實某之
自絶也近聞先生被徵不起某年幾半百已無意於世
味繼此之事誠未可知兹因廣使之歸敬訊起居兼伸
筮瀆某近與鄉之同志劉友子賢讀書雲洞山中子賢
年三十有四以孝友稱於宗䣊者幾二十年矣質醇志
鋭上偪古人某之昏愚多得箴砭然大方無涯時難捉
摸先生特起東南海内爭趨洛閩之統續在今日紀未
接丰儀輟通簡札恐蹈瞽躁之愆然學孔希顔異世且
爾况閩廣相去咫尺之間乎惟不鄙惠教幸甚
　　　復岳䝉泉
某罪逆深重禍延先考䝉俯垂吊慰不勝悲感近依士
禮已奉先柩附塟鄭林之世墓矣昨承手誨以白金四
錠助喪足見仁人君子之用心也銘佩銘佩但禮有云
君子不家於喪故司徒旅歸四布今先人大事已㐮復
受是惠是家喪也謹用返璧惟君子愛人以徳不罪是
幸祗領盛念實與受均也使還謹此草草失次
　　　奉少師劉先生
昔中行氏以衆人待豫譲譲以衆人報之智伯以國士
待豫譲譲以國士報之豫譲特戰國人物耳尚知擇其
所宜報况不為譲者乎某昔與敖編修同自翰林出提
學政時則有文康先生焉後入成均不才負謗賴執事
極口過譽代泄不平之氣所謂士屈於不知己而信於
知己者是文康某之中行執事某之智伯也茍有聞見
而不為執事陳之謂之國士可乎近者丘仲深入閣南
都士夫知者謂主上重其才名不知者謂假以侵偪楊
㢘夏鍭之疏知者以謂主上廣於聽納不知者謂喜其
攻擊某嘗熟思之知者之言固是不知者之言亦未可
必其全非也夫愛花必專封䕶衣必忌䑕仲深之名豈
始顯於今日耶楊夏之疏豈異於張昇耶盖化工無全
天道惡滿自古皆然執事之今日即文康之昔日也文
康宣劾解綰之變其來盖有漸矣且文康之事莫詳於
執事不知是時亦曽惜其不早見而預處焉否也惟以
處文康於昔日者而自處於今日則周公不得專美於
周韋賢不得擅名於漢矣昔歐陽公有言修平生名節
被後生描畫殆盡惟有蚤求退以全晩節豈可更竢驅
逐真名言也某售知執事之深如是執事秉政乆必不
棄某於此地何苦不知避忌而强進是説盖愛䕶執事
之名節有重於愛身故也執事倘不罪某之過言則趂
今實録已進聖體已安皇儲已建國家無事勇猛裁决
不必聞於家庭不必告於僚友不必謀於筮術俾進退
去就之間從容自由無些係累則不徒為一代之全人
而已若泄一言於外則迎合而阻格者不曰恩䕃之未
周則曰倚托之方隆不曰禄位之有加則曰耆年之未
艾斷無一人肯賛執事之决者終使異日士大夫歸咎
天地造化之靳乎人也豈不深可惜哉紀誠發於中不
覺狂妄惟虚心亮之不備
　　　簡魏國公
竊聞古典國之大事在祀與戎夫戎者選將練兵折衝
禦侮千年宗社倚之以奠安四海生靈賴之以保障謂
國大事固其宜矣祀者不過交接神明於俎豆之間而
已顧迺與之同其大何歟殊不知天下之事有本有末
有微有顯末易見而本難知顯易求而㣲莫測記曰祭
者教之本也君子之教必由其本順之至也又曰祭有
十倫見事鬼神之道焉見君臣之義焉見父子之倫焉
見貴賤之等焉見親疏之殺焉見爵賞之施焉見夫婦
之别焉見政事之均焉見長幼之序焉見上下之際焉
人君之治天下其有外君臣父子爵賞貴賤等第而别
有所為耶故堯舜禹萬古之大聖也其傳受帝位一則
曰格于文祖一則曰受終于文祖于神宗既類于上帝
又禋于六宗又望于山川又徧于羣神其時巡方岳既
柴望秩于山川又歸格于藝祖用特牲商人宗廟樂歌
謂以假以享我受命溥将自天降康豐年穣穣來假來
享降福無疆文王彖易王假有廟利見大人亨利貞用
大牲孔子曰用大牲順天命也周公作洛肇修殷禮祀
于新邑咸秩無文我太祖髙皇帝掃平海内定鼎金陵
既建天地壇以祀皇天后祗又建太廟以奉四世聖祖
又建山川社稷諸壇以嚴報賽又建厯代帝王廟自伏
羲以至元世祖又建開國功臣廟自中山武寧王以及
畧地攻城大小諸將至於前代神祗有功民社者俱遷
祀于欽天山之陽建神樂觀以為演樂習禮之所設壇
署諸官以主供薦之事養牲則有官旗看守則有廟户
又設太常寺以總領其事所以興其頽而舉其廢作其
怠而起其勤也夫古先聖王之尊崇祀典與我太祖髙
皇帝之敬奉神祗夫豈無所為而為耶誠以人君一身
天地百神之主天地雖逺百神雖幽而神妙精靈洋洋
乎上下左右之間人君嚴其廟貌潔其犧牲盛其服器
備其聲樂萃其精神以享以祀以妥以侑則逺無不届
幽無不格幽明流通神人諧協天地自位萬物自育雨
暘時若寒暑不戾四靈畢至雖不陳師鞠旅訓卒練兵
而國祚自爾延長宗社自爾奠安是祀之一事非徒與
戎同其大而實又有大於戎也第以本寺所屬各處廟
觀俱是國初創造經今百有餘年如神樂觀演樂正殿
湮朽不支提調衙門回禄年久醴泉亭迺太祖髙皇帝
敬迓天休之地已傾頽仆地御製碑文翳于草莽供祀
人員祭服梁冠七孔八裂舞衣履鞋不能蔽體臨祭登
臺汚穢薰人又如功臣之廟開國元勲中山武寧王而
下六王生平何等服用見今時享宰牲之所破蓆蔽盖
從祀武臣有凳無卓路人見之泚顙汗顔况生等受朝
廷之付託乎近年禮部尚書耿奏准有遇祭之年先期
修理匠工物料出於工部搬運雜役則出於衛所提調
指揮見有姓名兹者本寺移文工部已備料匠矣内外
守備已撥人搬運矣昨日忽承差到趙指揮來諭衛所
無軍可撥只著本寺厨役幇助夫本寺役厨名額雖有
三百五十正統十四年扣減月粮逃亡過半見今在役
不滿一百五十人毎日太廟看趕鴉雀額占四十六名
積年不動實在本寺供役僅有百名毎月初二十二二
十二日天地壇打掃三次毎次盡數分遣且不勾用毎
十四二十九日太廟抹殿拾草二次毎次三十五人毎
年孝陵懿文陵帝王功臣等十廟文廟司井等五祀中
山王蔣廟等處更無旬月不祭如四孟之類多是雇人
備役又毎年八次進鮮赴京來回便是三箇餘月毎月
南京太廟薦新不下二三次豈有一丁可以差撥他用
且各役俱是北方逺人貧病相仍其中日間應役昏夜
叫街者有之豈可重勞其力耶自古舉大功不惜小費
成逺圖者不計近功執事自持節以來愛恤軍士有如
父子市童巷婦靡不霑恩第於修理壇塲不發夫役似
乎重其末而輕其本明於顯而暗於微此則衛帥户侯
之職若夫守備留都代聖天子主宰百神則不當如是
也况兹役不過三五月工程可畢所費甚小所闗甚大
倘賜采録惠然撥用不勝幸甚
　　　與龎大叅
士君子之處世有如閉户者有如纓冠者時之所遇然
耳生歸掃山中休疏再上固不宜於纓冠矣然宋之大
儒有言小民寃抑勢或可言則為言於上與之求直是
君子之居鄉又不顓於閉户也竊以今閩人寃抑未有
慘於軍伍之一事去嵗兵部勘合有逃軍十分為率清
出三分之例是盖剔廢警惰作新軍政之術非直謂不
問久近逃亡槩以三分齊之也邇者郭繡衣按閩欲立
奇功以徼顯擢故將十年里老加以必死之刑或婦翁
丁盡則報其女子名曰女婿軍或籍前軍後則考其譜
圖名曰同姓軍或買絶軍田産則受爭田之人首告名
曰得業軍朝煆夕煉務足三分用是小氓只顧目前性
命不計日後禍貽有將已子頂作軍身父名僉作長解
者有姪作軍身叔為長解者有兄弟二三名迭為軍解
者俱捏作鬼名填批起解計鬼軍一名軍妻顧覔盤纒
糜費逺衛用銀六七十兩近不下三五十兩俱是該管
里老鬻田賣子以求一時之生就中有出門而縊死者
有中途而病故者有到衛而隨逃者批文未銷而清勾
已到郡邑矣夫始欲茍延性命則揑鬼為人終而既登
案籍須要以人代鬼嵗往年續循環不已併里老之家
丁户俱盡而根株猶未息絶此延建汀漳諸府長樂閩
清沙尤諸縣皆將椎牛結甲以尋鄧茂七之故習幸而
郭以病去其幾稍寢嗚呼危哉雖然郭之慘徧施於他
縣獨未及於仙遊郭去而應同知於莆仙二縣悉行郭
公他郡之法而加慘焉且以父子叔姪兄弟迭為軍解
者悉依鬼名造冊齎繳毎日照名偪打起解道路鄉村
哭聲振響以故聞執事按莆謂今日當道惟執事可以
聞此言今日居家惟生可以此言進匍匐相率踵生之
門而哀訴焉生查國初編籍仙遊一縣六十四圖六千
四百餘户時抽充軍役計一千九百有奇大約四分之
中一軍而三民也永樂宣徳以來賦役重併虎瘴交災
人户消磨十去八九至正統景泰間只有一十二里天
順間又將外縣流民附籍増為一十四里今合軍民二
籍僅有一千四百户若以國初一千九百餘户之軍責
備於今日雖闔縣人民盡解為軍尚少五百餘户况果
如是則一千四百之户又能保得幾年而不盡絶耶生
處閉户之時而受纓冠之託者即不忍寃抑之民無與
求直圖生耳是以忘輕躁之罪而取汚賤之名亦所不
恤惟執事其亮之倘肯采納一二承天恩浩蕩之後許
其自首前日揑鬼之愆改正文册從實清查則非惟一
邑之幸實八閩之幸也非惟一時之幸實萬世之幸也
臨楮汗顔不備
　　　復張東白
某啟樊生至得知夀堂老夫人晩景勝常可喜可喜人
生天地間此外無他樂也所喻内閣諸老相處區區無
意於是乆矣歸疏十餘上未奉俞允前月已將部印咨
出再疏懇凟倘得奉身而退與莆之故老結社林泉以
終餘年時先生偶未即起必道洪都以求易簀之誨便
中同至武夷一遊尤所願也兩載不曽通問懶與拙耳
勿罪勿罪樊生歸草此奉復
　　　與費子充
天下大器未有速成而能堅乆者厯觀前代洎國朝名
臣碩輔莫不皆然賢友年纔弱冠才名冠天下世俗所
志所學如是足矣區區以為上天生才之意必不止此
嚮聞請告極慰老懐昨見令伯大人道不久將促装且
喜且思賢友自休沐以來四五年矣尊甫夫人在堂晨
昏饋奉之禮必極愛敬無少欠缺弟兄伯叔天倫當亦
無憾此外不知所讀何書功程次第如何計必以古昔
聖賢自期待而不安於世俗之淺陋可知也近世所謂
儒者但以詩文相髙尚既無孝弟以立其本是以於用
世之學畧無所見一旦處以樞要其不誤天下事特偶
然爾予往曽與羅一峯張東白約於武夷山聚首十年
尋以彼此疊遭大故卒不果行至今猶有遺憾賢友當
可畏之年處進退之地天下大器當有待而無疑矣斯
文瓜葛願望匪輕人便草率附此不盡
　　　簡劉希賢
生與先生同沐聖朝作養之恩于今四十有五矣先生
弼亮叅賛與國咸休生疎逺菲才曽無寸補豈忍甘負
國恩若是之恝耶第天之所生人之所稟各有定分不
能皆齊今必欲强而齊之非徒無所容其力亦非知命
之君子也惟先生愛人以徳力為賛允俾生進退以禮
而養仕途㢘恥之風則調燮化理之功豈居近日捄止
修建延夀塔之下耶偶以陳黄門行附此懇切恃愛瑣
瑣勿罪
　　　簡馬少傅
士屈於不知己而信於知己古人有是論也昨者得侍
都下屢辱誨言一則曰剛方太過一則曰豪氣太盛又
與林亨大之書并其子庭㭿傳示盛意無所不至不謂
之知己可乎愧生不才弗克承受今此本之陳伏望懇
切覆題期以必得俞允俾垂死之日生還家鄉則成我
之恩與生我者等矣兹以陳黄門行便附此懇懇并因
之以面謝焉
　　　與饒侍御
仙遊之在國初二十六里六十四圖以一邑之田給一
邑之食人民富庶風化敦龎百餘年于兹矣近者消耗
只有一十四圖田園地業半為莆有而其中一二名為
大户之家者方且倚芘京宦各里皆立寄莊之户詭寄
粮米求免差徭存留在户者十無一二故邑之小民上
年糧米不滿一石者不編夫馬今朋湊編排升合不遺
上年山地之米不編今則地米一體編排葢均徭驛傳
如舊而粮米優免日多是又以本邑小户之民而代本
邑大户之差也近者行查詭寄以均賦役是仙遊小民
千載之遇何大户之寄粮者既阻抑里書於下京宦之
受寄者又陳告於上認為己業使小民莫大之惠竟落
落也可嘆可嘆大凡詭寄田糧皆立正賣文契印税干
證卒難辯理特各年召佃收租一事畧可驗耳然又繁
瑣勞攘莫若只查寄莊之户是何名字莆田既已優免
仙遊又免是一身而冒受兩恩一官而兼支二俸於理
於法何如大抵寄莊實詭寄而立今若只查仙遊各里
寄莊人户不拘田粮多寡詭寄有無但在莆者既免則
在仙者一例不免詭寄之弊不待革而自無矣今均徭
方編驛册未定正撥亂反正之時惟終惠以慰小民之
望
　　　復東白學士
紀再拜邇承來諭足見執事與諸内閣先生相愛之深
然所以知我者或恐太淺也今聖天子孝敬精勤朝廷
治安四方寧謐某以老朽之年䝉賜休林下無任感激
若復出冒寵榮則為貪位嗜禄人矣朝廷亦何取而用
之哉使還草此信謝并於晦菴木齋西涯諸老處道區
區意幸幸歸田録一册附奉請教
　
　
　
　
　
　
　
　
　東園文集巻十
欽定四庫全書
　東園文集巻十一
　　　　　　　　　　　　　明　鄭紀　撰
　　題跋
　　　恭題南京守備太監臣陳祖生審録勅諭後
仁者以天地萬物為一體必九州四海之外無一物不
得其所然後有以盡仁者之量故舜繼堯而若上下草
木鳥獸禹繼舜而鳥獸魚鼈咸若湯丈之解網禁厲為
是故也盖萬物之氣乃吾之氣一物失所則吾氣不貫
氣有不貫則痿痺而不仁矣在物且然况於人乎臣伏
覩𢎞治四年五月三日皇帝勑諭南京守備司禮監太
監陳祖生審録罪囚有曰冤抑致傷和氣又曰詳察言
詞旁詢知証毋惑浮言毋拘成案又曰務得實以全民
命以稱朕好生之意臣紀謹拜手稽首颺言曰大哉皇
言乎仁哉皇心乎其即天地好生之言萬物一體之心
而為囚者求生道焉求之不得則死者與我皆無恨矣
是故生固仁也殺之亦仁也此天地所以位萬物所以
育氣無不和而四靈畢至舜禹湯文之治復見於今日
矣臣紀何幸躬逢其盛敢再拜稽首用獻緝熈之祝
　　　恭題宣廟御筆春草圖後序
古者聖帝明王之治天下也使草木鳥獸魚鼈咸若盖
仁者以天地萬物為一體氣象也臣拜覩是圖然後知
帝王胸襟浩然無際此天地所以位萬物所以育也與
且是圖作於丙午乃宣宗御極之初十年之内物阜民
安幾致刑措豈偶然哉豈偶然哉
　　　恭題宣廟畫犬後
是物畜之最靈善解者盖以防虞警侮為職跳號捕噬
是其材也今乃俛首帖身傴僂偃伏若無所事何也盖
聖明之世邊塵不驚夜户不閉亦晦其材職以伺時而
已然亦可謂吠形不吠聲也與
　　　恭題宣廟御筆畫馬後
國子監生臣唐凱奉所藏宣廟皇帝御筆畫馬求題臣
紀再拜而言曰天下之馬伯樂一顧價増十倍彼但善
識馬耳凡馬遇之且如是况騏驥負千里之良而沐萬
乗濡染之恩者乎臣以是馬當無價也今四方無虞縻
閑縶散固可為國家喜亦不能不為斯良惜之
　　　題蔡忠惠公茶譜
是録石刻原在邑坊張家予得其摹本相隨文笥幾三
十年矣往嵗張遭回禄石刻已灰而摹本幸存予恐其
紙墨久而腐漶則先正之手澤自我斬也故梓以代焉
嗚呼四賢一不肖之詩傳頌華夷不書温成之碑有功
人紀其復塘減税造橋植樹特緒餘耳况是録乎然君
謨小楷朱子嘗稱其宋朝第一今吾邑所傳惟荔枝譜
茶録二者而已荔譜已刻于郡評者謂荔譜結搆不如
茶録之精嚴㸃畫不如茶録之遒勁亦或然也重君謨
者不能不重於是録
　　　題晦菴同年録
此有宋紹興十八年晦菴朱先生登狀元王佐榜第五
甲第九十人同年録也嗚呼紹興在宋南渡之初于今
幾四百年矣其間科甲之録不知有幾而是本獨存于
世狀元不知若而人王佐猶見稱于今殆必有故矣科
甲果足恃耶兹以提學侍御王君明仲將梓以示南畿
士子故著之有志于斯者尚勉圖之
　　　書清源郡侯家譜後
此宋清源郡侯陳公世譜也公生南渡髙宗紹興四年
甲寅登孝宗隆興元年進士厯兵部侍郎敷文閣待制
提舉太平興國宮寧宗嘉定元年戊辰致仕累封清源
郡侯食邑一千一百户卒嘉定十四年辛巳又三年癸
未葬留坡山之麓紀昔在翰林告中曽同其裔孫靖安
司訓機展謁墓下今𢎞治己未復得登拜因按譜圖追
考嵗月公生先予三百年致仕之年七十有五退居田
里之年十有四卒之年八十有八厯官久故政聲譽望
滿朝廷歸田乆故題咏墨跡遍鄉郡屏山去留坡未四
五里故得兩謁公墓而詳公之嵗月如此因誌之以起
陳氏子孫之善繼與後人之視今者云
　　　書陳士賢輓章後
方伯陳公士賢予同年友也公台人剛介清儉之操海
内士夫無不敬慕論者獨以為矯激太過似乎沽名予
昔行部至台祠公于鄉賢台士亦有以是私議之者予
折之曰行善而名隨之聖賢不惡也惟有意行善以取
名則不可耳然亦必有善而後可以得名未有無善而
得名者汝但考其行之善與不善耳得名之由奚必計
焉茍行善可以得名誰禁汝勿為耶士議乃息雖然使
天下皆公難為聖賢之中正使天下無公難為世俗之
卑汚然則如公者在聖門當進之在後世當仰之嗚呼
天下烏可以無公哉
　　　跋終慕圖
予以子於父母一體而分喘息呼吸氣常相通黔婁父
得疾而驚蔡順母噬指而悟氣體流通初無間隔人子
思慕其親豈可以他求耶如吾之四體父母所遺也則
足容必重手容必恭焉吾之兄弟父母所生也則兄友
其弟弟敬其兄焉祖宗父母所尊也子孫父母所親也
則敬其所尊愛其所親焉由是充之近而宗䣊父母遺
澤之所被也則恩禮相將使其稱孝而稱弟焉逺而天
下父母之同胞也則居官臨民使之老安少懷各得其
所焉如是則自身而家而鄉䣊而天下凡吾身之所接
皆父母之可慕也又何以圖為哉雖然由乎中固所以
應乎外觸於外亦可以感其中古人有聞風而哭者望
雲而思者則是圖未必不為慕親之一助也
　　　跋肅軒夀圖
箕疇恭作肅魯論仁者夀聖人之言各有所指然合而
觀之肅則整齊嚴肅之謂仁則心存而不放之謂疇之
肅仁之見乎外也論之仁敬之存乎中也非敬無以
為仁仁者未嘗不敬合仁與敬則天宇湛然萬境澄澈
故不經不舒無鉛無汞自然血氣循軌精神内固彭鏗
李耳不足言矣東白學士肅軒之友也其得此者最深
予將與之敷此以夀天下又未知肅軒能相從與否也
　　説
　　　蒼鷹擊黄狐説
天之生物品别類分羽者飛毛者走各正其性命而不
相通盖理同而氣異也其氣既異則形聲動息嗜惡之
類皆判然不相干矣鷹以羽族而擊狐狐以毛族乃不
能辯其非類而甘受何也鷹武禽也狐妖獸也武者正
妖者邪邪不可以敵正况鷹以搏擊為職者耶茍見狐
之妖而舍之則天下之獸皆狐矣如職何豈論其族類
之同異乎已也哉雖然今日一狐明日又一狐鷹有限
而狐無窮亦未見其可也然則為鷹謀者如何狐族之
長有麟焉性最仁厚百獸宗之鷹若狀狐之行以訴之
麟麟將有以處之焉茍號於百獸曰吾族有狐汝知之
乎汝等今見狐必搏而噬之以告於予毋使鷹之侵吾
族此䇿之下也集百獸於郊藪伏狐於前聲其罪示以
搏噬之威俾其呼羣引類自相悔悟以反邪而歸正此
䇿之中也以吾仁厚之德出應王者之瑞趾角之風由
閨門而及天下心正氣和薰蒸透徹俾兩間位育鍾靈
孕秀舉毛之族皆麟之性山林之間欲求一狐而不得
此䇿之最上也嗚呼此豈所以責鷹也但可以告麟爾
然鷹亦不可因麟而廢其職
　　　陳氏三子説
禮子生三月而父名之及冠而賔字之字者所以敬其
名而責以成人之道也其禮不亦重乎建徳邑愽陳君
伯宣名其三子長洧次曰淮三曰漢冠期有差雲南憲
副林君待用以賓禮字洧曰若濟盖取濟人溱洧之義
也淮曰若導盖取導淮自桐柏之義也漢曰若宗盖取
江漢朝宗于海之義也皆未有説兹者伯宣秩滿來京
迺請於予予謂以乗輿濟人仁者之事也仁雖急於濟
人其本在於仁身心純乎理而無人欲之私斯可謂之
仁矣順水之性而導之而行其所無事智者之事也智
雖善於處事其本在於格物致知以明其理俾方寸之
間灼有定見斯可謂之智矣江漢朝宗于海猶諸侯同
宗于王忠者之事也忠雖主於事君其本在於存實理
於心而無虚偽以襍之斯可謂之忠矣雖然洧也仁茍
未能明夫理則昧趨向之路而惑於他歧而仁無自進
淮也智茍不能體夫理則私欲間斷而所知為徒知也
漢也忠茍非智以知之仁以體之則斯理何由而實存
諸心耶夫學問之功必由師友以成三子於父有師道
於兄弟則同胞之友也家庭之間合命名與字之義講
習交資互益使所知所行之理皆實於已則成人之道
備矣他日相繼出而世用於濟人於處事於事君舉此
而措之耳夫何難遂書之以為三子終身規
　　贊
　　　大司徒王公軾公服圖像贊
天之生材也不偶其處之也亦不偶昻昻司徒造化之
友赫赫中丞霹靂之手其神采也氷玉之清其貌狀也
山岳之厚髯掀霜雪寒氣吐蛟龍吼胸藏百萬甲兵帝
錫九天印綬屹矣李世勣之長城凛然周亞夫之細柳
威望趙充國頡頏勲猷寇萊公先後中國倚為重輕外
夷問其安否功銘彞鼎也常存名垂竹帛也不朽嗚呼
如公之人其都將相而享期頥豈但身世之榮寔維邦
家之夀
　　　太常卿陳公音畫像贊
神完氣充海涵春育背盎面睟春臺玉燭安重之態儼
然可尊和厚之容藹然可掬一舉鹿鳴登金歩玉侍講
經筵從容啟沃奉常南都百神是屬歛容對越洞洞屬
屬其處已也卑以自牧其接人也不立邊幅惠洽鄉閭
恩覃宗族志在簡編教存棫樸出詞吐句不雕不琢仕
厯三朝荐沾寵渥業傳二子同登科目人皆知公居常
處順廓然有容不知摧奸折暴聞者頸縮是盖天之賦
予者厚公之涵養也深宜其生前也有譽有福其死後
也以嗣以續
　　　封太常博士李公畫像贊
汾山降神泮水書紳文章科甲盡付後人青衿錦服曰
惟此身我忝姻㜕助寫其真
　　　尹教授畫像贊
體之豐貌之恭乃輯乃雍禮度舂容志之尅學之賾一
嘘一吸文星昭灼神之愉氣之紓靡縱靡拘仙溪師儒
中之悦外之樂載瞻載噩劍州郡博
　　　蘇巡檢畫像贊
瞿然之形其徳孔良闇然之色其中日彰蚤奮志青燈
之下隨邁迹紫薇之堂握省篆觀國光分巡羅之符精
警摘之方半文半武一弛一張宋祖召還蜀中俊傑景
徳封事武勇明强正風雲之際遇躭山水之徜徉草亭
石沼謝其兵甲芒鞋竹杖代我冠裳噫若人也真可繼
令尹百年全節發運使千古之餘芳
　　　外舅黄公畫像贊
其神休休其氣悠悠不吐不茹匪剛匪柔蚤奮翮於霄
漢晚正首於林丘廣右海南徳政多留龍池席麻鄰好
兩脩琴罇自適杖屨優游有子與孫克紹箕裘嗟我外
舅樂且無憂
　　　陳經府贊
其重如山其温如玉如松之茂如蘭之郁蜚山鍾秀泮
水樂育抱藝南宫大庭首録橋門馳聲松江贊幕投紱
歸來于蜚之麓有子有孫且耕且讀觴咏優游萬事自
足噫進則事君退則善俗而今而後仙溪後生小子孰
不仰先生之芳躅
　　　東園年五十自贊
前爾十年孔門絶望夫見惡者適爾之年蘧氏自知其
往行之非後爾四十五年武公求交戒於國噫非孔無
以勵爾志非蘧無以寡爾過非武無以收爾功爾其受
戒知非以去夫人所惡庻無愧乎爾容
　
　
　東園文集巻十一
欽定四庫全書
　東園文集巻十二
　　　　　　　　　　　　　明　鄭紀　撰
　　銘類
　　　奉政大夫浙江按察司僉事孫君墓誌銘
𢎞治己酉春三月予行部四明傳使馳公訃至嗚咽乆
之遂促程歸哭翊日其孤國子生欽奔自南都將以還
葬發引有期絰杖匍匐奉江西按察司僉事黄君九成
所述事狀晉而請銘於予按狀公姓孫諱弁字文冕先
世髙陽義族里人宋尚書智諒公其始祖也數傳至銀
靑光禄大夫安卿公為祁門令又居祁門至八世祖文
新公徙浮梁之官莊今遂為浮梁人曽祖復原祖忠文
皆隠弗耀父彦俊封山西道監察御史母徐氏繼王氏
皆封孺人配甯氏封孺人皆以公貴也公生魁梧跌宕
不類凡兒年十六遊邑庠遂嶄然露頭角成化戊子以
書經魁江西鄉薦壬辰登吳寛榜進士時方慎選守令
公遂有龍游之拜始下車搜剔民隠魁宿蠧弊次第罷
更之重農桑緩催督事不後期民不識吏龍游浙閩之
衝民尚賈衒少業詩書學宫頽廢生徒不檢公程督有
方人知向學不一二年廟堂齋號庖廪門路煥然一新
鄉民不知之也邑人胡工部彦超録公善政有愛民如
子讞獄如神諸異績天官卿聞之起拜山西道監察御
史奉勅清理兩廣邊儲廣襍夷民難繩法律崖㢘儋萬
􁀙海諸州二司巡守終秩不至倉庾盈縮更代楮墨而
已公節至羣奸輸伏邊積如山先是巡撫朱公以便宜
開渠千八百里抵瓊以代海道避風濤絫嵗無成附渠
十縣民力不堪公立罷之民頌載塗朱亦不以為嫌癸
卯奉命巡南圻時守備中貴鷹犬縱横為虣日乆莫敢
誰何公首劾之人皆危公上為之降㫖逐其鷹犬圻甸
稱快蕪湖𣙜丁七十户舊已罷免督𣙜者又私復之公
悉革去揚子江已逮强徒以賂寢案公悉㢘正其罪江
寨肅然乙巳以年勞陞浙江按察司僉事公子惠如龍
游剸制如兩廣昻昻風裁如南圻時而涵養抱負又逺
且大焉初分道嘉湖郡邑之吏偽篆撥注者三四百人
悉寘于法不少貸贗徒重足而立繼分寧紹台三郡豪
右之家以亂政敓法為世業細民幽隠如甕而䝉也公
鋤强扶弱畧無顧忌姚宦宕兒屋妓城壕訓滛引寇民
俗騷然公下令三日壕有屋者族逮之即時復為荒墟
妓亡寇息民生以安嚴有池王劉馬諸豪又有九龍十
虎之號稍有睚眦則杯酌一呼金革隨至白晝衡行無
敢仰視者公患之榜示編門限旬日間能自輸者宥之
過限不至者先捕殺之且聞于朝而籍沒之羣徒股慄
相率自輸者惟恐後時予亦部嚴公謀於予曰嚴在萬
山中士民囿於風氣今數姓子弟之在泮者先生徙于
郡庠以分其聲勢開其聰明如何予遂如公䇿後嵗餘
與公再至嚴人夜不閉門村無犬吠公之賜也尋以萬
夀賀節公當行三郡耆民聮疏乞借欽差巡視地方侍
郎彭公移丈奬勞民喜得終惠無何訃至農嘆于野旅
嘆于途賈嘆于市官僚吏胥咨嗟于公庭鄉氓父老若
喪所生然越數月哀不能泄嚴民趙仲寅等聯疏因郡
邑以達私如羊祐於峴山韓愈於潮陽故事䥴碑立祠
以答公恩二司未及報催陳至再不已其功徳入人之
深有如此者公卒於𢎞治己酉三月二十六日距生宣
徳癸丑某月某日享年五十有七男一即欽女三某某
某其婿也是年八月四日欽扶柩而歸將以某年月日
與先孺人合塟於某里某山之原嗚呼予於公生同年
官同僚又行部同方且知公視他人獨詳銘烏可以不
佞辭銘曰
浮梁之孫尚書之裔祁門載遷銀青是繼曰至于公西
江擢桂魁星上騰禮闈登第出宰大邦民歌愷悌起立
内臺帝簡誰蔽憲節所臨羣邪屏翳監司兩浙陽和風
厲廟貌血食春秋掃祭我勒貞珉用昭千世
　　　文林郎監察御史井菴林公墓誌銘
成化乙巳監察御史林公致政于家又明年丁未十一
月晦卒于正寢兹卜塟城南寳澗山之原其孤近龍奉
其内弟廣西少叅吳君昭所述事狀請銘於予予與公
鄉薦同年養疾同歸疾痊同起以兄弟相視者三十有
五年矣銘安可辭按狀公諱誠字貴實姓林氏唐邵州
刺史藴公之後元至正間譯史諱安者其髙祖也曽祖
仁嗣國朝永樂間贈兵部員外郎祖英兵部員外郎父
輝永樂甲辰進士母吳氏國子博士某公女公生二十
四日喪父員外公攜育京邸甫七嵗員外公亦喪公遂
無依艱危萬狀人所不忍言幾弱冠稍能自植家貧無
以從師毎於親友處私聽講解即能通曉大義自是益
自刻意勤苦忘寢食至嘔血不廢越三年浸浸有成迺
授徒自給以屢經挫抑因號抑庵景泰癸酉領福建鄉
薦天順甲申登彭教榜進士為迎毋計上疏養疾到家
旋治居室奉母以居水陸甘㫖力可致者不備不止毎
割牲留客必先取一股以供母殽體不具不恤也以養
病養親而歸又號曰頥庵未幾部檄起拜廣東道監察
御史迺迎毋就養供餽竭俸入已身恒無完衣成化戊
子天變抗疏劾閣老商輅舊與廢易難立清朝報罷遂
稱疾且力争前疏欲罷輅以回天變願革職以謝輅憲
宗皇帝怒降㫖云昔唐太宗用王珪魏徵朕用商輅有
何不可下公獄官校就班執公以出公北面大呼曰姦
臣擅殺諫官左右為之縮頸尋以言職得復官己丑奉
勑巡畿甸陳言禁操軍攘奪以安民生革公差夾帶以
蘇民困等六事俱䝉采納所至霜威凜凜至於水利農
桑庻務凢有當興當革者皆以次罷行之以其志欲勞
民勸相如井養之不窮又號曰井庵庚寅改勑總理京
畿學政教條嚴肅務以敦尚孝弟削抑浮靡惜隂有圖
家政有序皆身先之不遵敎者黜罰不貸强宗豪右嘱
簡盈几一不發視但以至公行之故謗言日起而聲譽
亦因之而著三年秩滿勑贈父如其官封母吳氏為太
孺人壬辰復疏養疾遂奉母以歸時母舅某歿於官舍
遺孤即今少叅也年方若干嵗公撫教婚娶視如同胞
未及冠遂占鄉魁登黄甲累員外郎至今官公力也母
嘗有疾夜禱北辰日躬湯藥體不著席者數十日母卒
喪葬一依文公家禮而哀瘠過之喪畢建祠堂於居室
之東以奉史譯公以下神主又倡興金橋之祠以藏藴
公以下祧主嵗時㑹拜謁講宗盟其中又立鄉社以事
土榖之神以古有先賢死祭土社之禮迺以翰林侍講
陳公用配焉性喜種樹又築圃於寳澗山之陽荔栗橘
柚梅杏之属可共籩實杉松桐柏茶檜之属可以備器
用者皆布列有章逺而玉湖又逺而石磐稱是焉暇則
乗肩輿攜壺約友傾倒終日又號曰雲山學圃癸卯疾
痊還京予送至武夷宿文公精舍數日而别至京又奉
勑巡按兩浙專理鹽課以地震上言修省十事而首以
言路當先出京數程風中口眼扶病至淛鹽塲宿弊剔
刮無遺又校集毉方刋布諸郡巡部至嘉興以學宫祭
器多周制迺曰吾巡畿甸尚為豫譲立祠先師孔子可
無報乎遂命工依式範之計五百餘事驛送闕里予往
歲謁孔林衍聖公并其文移圖式出以示予曰此林侍
御之功也甲辰上章乞骸不允又陳時政八事多有采
行乙巳又上不待報即以原奉符勑差人進繳徑自淛
抵家莆士大夫相與駭愕踰數月報章下特許致仕盖
知公不可留也諸薦紳髙之倡為急流勇退詩章以贈
公喜曰雲山之圃今始為我有矣因賦詩以自娯其目
曰爇一炷香讀一巻書彈一曲琴静一時坐啜一甌茶
吟一首詩草一幅字飲一杯酒熟一覺睡又號曰九一
道人公穎敏軒豁有大畧與人談論高爽雋永聽者不
厭見義之可為者果决而行畧無退縮立朝數載知無
不言不避權勢退處于家事母奉先必極愛敬婣族子
姪貧不能存與之婚娶喪不能舉助其營築毎過人家
酒未入唇即起若語塲圃之事則劇論移時用是人得
窺所好頗招物議然考其立朝大節濟世雄才耳目所
及指不多屈實莆中一人物也生於宣德丙午六月五
日距卒享年六十有二娶宋氏大勝關大使孔才之女
先公卒勑贈孺人繼俞氏南京兵部侍郎俞公從女孫
勑封孺人子男四長淵泉蚤卒宋出次即近龍又次近
豸近麟則側室張黄穆出也女三適瑶王瑞王秀松皆
宋出寳澗之墓三竁坐某向某公告時自營也今窆公
于中虚右與左為俞張夀焉平生製作甚多少留稿今
所存者詩文若干巻并奏議數通而已銘曰
公之為人温温克克公之處世卼卼臲臲公之立朝謇
謇諤諤公之居家澄澄澈澈公之政望轟轟烈烈公之
進退斬斬截截嗚呼君子取人先觀大節我銘公墓千
載不滅
　　　劉母朱氏墓誌銘
世人之於父母類以得沐聖朝褒封之榮為足以報其
罔極之恩人亦以是稱為令子也然此亦國家待士之
常禮耳父母未必皆賢但有貴子則可以得之於子子
亦未必皆賢但有年勞則可以及其親若莆田劉母朱
氏者有子四人皆不貴長閔好學師古以孝友篤實稱
鄉邦凡莆仙士大夫與之友者無不登堂拜母部使按
部必先禮其廬致俸廩以助養提學周公羅公尤加敬
重郡守王公貳守朱君為建學舘迎致其中朝夕共餽
如養母然卒之日闔郡邑兩泮僚属親臨賻殮為文以
奠之有母儀婦道女中之師之句發引又偕送出郭門
之外士夫縞素相属於途逺近觀者嘖嘖嘆羨以為榮
盖莆中不世之盛事也夫朱氏一孤孀閔一韋布耳畧
無一毫勢力足以動人而其生榮死哀視曽受褒封之
榮者或不能及是豈獨閔之賢所致而母之賢亦從可
知矣按狀母姓朱字季貞莆水南之塔麓人考士季妣
林氏封南京禮科給事中韓仲公之從女弟也幼敏悟
過人七嵗能紉綴衣裳自是女紅粗細皆極工巧聞人
子齋素可以祈親永命即絶葷腥及笄父母力勸迺止
父母有疾即不食日夜侍養未嘗就寢及卒哭幾喪明
且致心疾服飾去鮮麗年二十歸劉為晦齋先生配晦
齋蚤失怙恃㷀㷀孤立門户艱棘朱氏為治内蠱修頽
葺廢稍得自存嵗時相晦齋饋祀祖先必誠必敬撫諸
孤從子女如已出叔父母居城中時迎養于家如事舅
姑遇族黨尊幼恩禮有差無不得其歡心年三十有六
晦齋謝世子女皆幼亦有在胎中者庖無越宿之儲門
無五尺之童與功緦强近之親獨力治喪一於禮不茍
衣食於紡績恒達旦不眠女稍長教以婉娩女儀迨嫁
教以婦道男稍長遣就外傅夜歸課其業且誨以人倫
大義勤儉立家嘗曰吾聞汝祖忠信孝友見重鄉閭祖
母刲股減年以祈親夀汝父念及即流涕不已汝曹可
不效之乎撫諸子自孩提至婚娶衣食均一有異出者
人不之覺其子亦不自知諸孫亦然或少有過差則叱
撻之不少貸成化丙申以故居閙市恐奪家教遂謀子
閔遷諸近村先建祠堂以奉先世神主嵗時旦望率子
婦拜謁如禮有所薦祭必先期營辦稱家有無務極精
潔少不如意則終日鬱鬱不安待諸婦慈而有則畜婢
僕嚴而不苛婦有過姑教之不改然後叱之笞之又不
改將繼之以出家甚貧合諸子婦贄修紡績而節縮之
隣里有急雖升合必相周朱之母儀婦道大率類此宋
蔡忠惠知制誥仁宗嘉之曰有子如此其母之賢可知
蘇文忠母讀范滂傳文忠曰某若為滂夫人許之乎母
曰汝若為滂吾顧不能為滂母耶然則二子之賢由母
之教乎抑二母之名由子之顯乎以予觀之朱之母子
殆不多譲也母生於永樂甲午四月二十有七日卒於
𢎞治辛亥八月二十有九日享年七十有八子男四長
即閔次閩誾庶出授徒于鄉闌平海衛庠生先卒女三
長適國子學録黄英次適朱祐季庶出適余淮孫男七
大繼大佐大興大美大齊大睦大全孫女七曽孫男三
自新自遷自警孫女二墓在興福里之東山一名象峰
坐癸向丁凢七竁西上其一閔之祖考兆二府君其二
祖妣李氏三則考晦齋府君皆成化癸卯春正月十五
日葬也四則今葬朱氏實卒之年十一月二十四日也
五為閩誾所生之母俞氏夀藏其六與七則祖姨李氏
與伯妣李氏葬焉其地斗南鄭廷綱義助也銘曰
柔而剛靜而方美含章坤道常劉之孀惠且莊訓兒郎
登寳堂人云亡名愈芳
　　　伍母李夫人墓表
蜀之棠邑有處士伍君諱謙者以隠德為鄉善人邑之
宦族李氏女年十八歸處士為冡婦時處士之祖父父
皆在堂祖母年髙無齒不能粒食李氏毎晨登堂拜太
舅若舅畢即入北堂問太姑安否解衿乳之如是日數
次不替寒暑太姑數十年不聞榖氣而肌膚潤澤起居
强健若少婦然毎乳必引李氏衣祝之曰我之殘年汝
所與也徳之厚者報必大汝之子孫當有顯者夀百嵗
而終後李氏果生丈夫子三人長從政次從教次從敬
處士謝世諸孤皆未成立從敬尚在襁抱家無擔石之
儲李氏年方三十矢志孀居勤儉立家刻意教子景泰
癸酉從敎遂領鄉薦而起掌教陜之乾庠從政從敬且
耕且讀毎遇李氏設帨之晨兄弟齋沐告天以祝其夀
李氏年九十四無恙而逝從政一子福從教一子詔從
敬三子長性中成化戊戌曽彦榜進士厯某州知州擢
浙江按察司僉憲奉勑提督兩浙蘇松水利次方次詔
與詔俱備邑庠弟子員貴顯有日性之長子某亦然餘
若孫皆嶷岌可望太姑所以祝李氏者已見於今日矣
往歲予提學兩浙與性為同僚性泣語予曰某早喪母
非祖母李氏無以至今日今李氏沒已若干年墓石未
表敢以累大筆予以孝者仁之發施於父母為孝子於
舅姑為孝婦然世之所謂孝婦者能養其舅姑足矣况
及其太姑乎能養足矣况養以身之膏血乎夫孝而不
愛其身則其孝無所不至矣噫李氏雖賢不過一婦人
耳其居處不出閨門見聞不及隣里無師友之講明與
名教之責望且於舅之属又因其夫非始生而有也乃
能致其孝養如是其於世教不亦重乎故表而出之
　　　中奉大夫湖廣左布政使嚴公墓表
公姓嚴諱洤字宗源别號鈍菴世居莆城烏石山下曽
大父以姚姓贅嚴因戎嚴籍後公欲復姚姓以戎例拘
不果公生七歲喪母十八歲喪父兄弟三人稍長者二
人俱蚤世獨公最幼公年十五補郡庠生父歿當繼伍
衛帥奇之不忍奪其志伍其他丁公得益肆志於學正
統丁卯領福建鄉闈書經三魁戊辰㑹試乙榜不就卒
業太學時窻友柯公孟時亦以家貧奮起戎中一見公
喜曰吾得良友也遂相與勵志勤苦文章行檢俱以古
人自期待不安小成太學季魁二公居多由是莆田文
物愈重海内景泰辛未柯公以殿元官翰林甲戌公繼
之登孫賢榜進士亦改庶吉士入翰林預修寰宇志有
銀幣之賜丙子拜江西道監察御史未幾繼母林氏歿
守制于家己卯服闋改道雲南奉勑提學南畿下車嚴
教條肅士習考校必先徳行文詞必根理趣請託不通
權豪之門雖多謗憾而江之東士風文氣實為一變蘇
松常鎮畿内頡頏郡也而鎮士毎不齒於三郡公嘗至
鎮今少詹事兼翰林院侍讀費君廷言時以貢起公視
其器宇不凡試其文又如之迺寢其貢且奬以奪魁衆
皆駭愕是年果領京闈而起㑹試遂魁天下今鎮士得
與三郡齒者公之與也丁亥陞浙江按察司副使仍督
畿學甫半載以不便行事改湖廣奉勑撫流民將三載
又改勑提學然於政教之施視南畿則稍濟以寛湖士
安之滿九載陞廣東按察使有賊首王黎檢等烏合二
百餘衆嘯聚後山去廣城不兩舍村市震慴公設䇿擒
之黎檢誣仇者繫逮四十人公辯而釋之未幾有王豆
皮等復據黎檢故巢聲勢過之公給募帖俘其首賞銀
十兩從半之不數日巢無噍類三府重臣皆致禮為公
慶庚子陞湖廣右布政使湖民舉首加額曰吾舊父母
復來也凡有施設不令而行未幾荆㐮缺巡撫大臣内
外守土官合薦公未報公因督修江隄過勞成疾竟不
起數日左布政之命下而公不及見矣惜哉公賦性嚴
毅莅事精勤置身於禮法中自布衣至極品動履不差
尺寸遇人一於誠心不茍合人先來加禮者報之必隆
惟恐後或少忽之者報必欲稱亦不少貸作字雖忙偪
紙墨必精佳在家庭不冠不坐言動矜持居官謹守法
律毫髮不貳初至廣指揮張淮逮獄議斬公覈之應立
功先議者銜之公曰豈可以人之性命悦人也及公遷
湖淮竢于途酬以珍寳公峻拒之曰吾知有法而已豈
為汝也公與人雖不茍合然於故人情分甚篤兖州通
判陳君汝玉與殿元公皆太學同志者二人先歿公毎
語及必流涕先軰曽景修以書經倡莆教授徳安父子
繼歿官所僅一孫隨母改適徳人家鄉皆莫之知公曰
此吾私淑師也物得之資其歸以奉曽祀公厯官中外
三十餘年卒之日囊如懸磬其學行政迹則各著于所
在固不表而彰也子恭慮世逺而不聞其詳故請予表
之
　　行狀
　　　奉議大夫南京太常寺卿愧齋陳公行狀
公莆涵江人姓陳諱音字師召行孜七别號愧齋先世
出胡公之後宋明州觀察使淬與其子仲剛俱死靖康
之難詔旌其里居曰忠孝坊者公涵江之祖也曽祖宗
義祖光逺俱不仕父崇澄號耕樂以公貴累贈南京太
常少卿母黄氏累贈恭人公自幼穎異既長補邑庠生
都憲牟公俸為閩憲僉時試之見所作文字大驚曰此
豈但科目耶遂不以弟子禮臨之天順壬午領福建鄉
薦癸未秋中㑹試正榜甲申登彭教榜進士改翰林院
庶吉士讀書中祕成化乙酉授本院編修丁亥八月預
修英宗皇帝實録成陞從六品俸賜白金文綺戊子編
修初考推恩贈耕樂公如其官黄氏為孺人庚寅上時
政十數事皆關國家大體壬辰以乆曠丘隴告歸省甲
午復任丙申二月陞本院侍講并陞加俸隨簡入經筵
辛丑禮部㑹試同考所取士至今稱為得人時中貴之
有力者之母死公卿咸赴弔公獨曰吾素無相識不往
又有某姓者恃寵驕縱廷臣福威在其掌握中一日私
遣爪牙捕中書舍人楊某并拷辱其妻公與楊隣居聞
之登墉大呵曰汝何人非奉朝㫖敢擅辱京職其人反
詰曰汝何人敢不畏東厰答曰我翰林侍講陳音也恐
傷國家元氣聞者謂公素温厚今迺能如是仁者必有
勇信夫癸卯三月吏部以南京太常寺缺少卿欲得謹
厚文學儒臣補之廷議推公上可之公自履任以來凡
遇歲時薦享該本寺掌行者孝陵必越宿出郊先百官
率属以共職帝王功臣諸廟則夜初分而往雖大雨雪
無後期文廟之祭或公主之必具服端坐竢過子刻乃
行不丙其丁也郊廟之禮雖南都不舉而值洒掃曬亮
之期必躬臨督属務極乾潔不敢慢至如梅笋梨橙諸
新品該差人馳薦太廟者必逓選属官之勤慎者付之
不至䙝誤所属如協律賛禮司樂知觀等職該本寺考
選諳習無過者具名銜以待銓注公悉秉至公吏部無
駁易者公居頽圯飾以俸入右廂隙地結茆為亭名曰
清風自為文記之亭前牡丹數本毎歲盛開選客賦詩
歡賞終日後同僚沈君廷美至遂譲以與之自移居于
左傍别結臺榭亦如之己酉南京翰林院缺長官内閣
具題命公兼掌院事自後凡南京吏禮二部有缺卿亞
物議多歸之其僚属私相祝曰願朝廷毋敓我公壬子
八月少卿九年秩滿吏部欲他擢重違所属意仍卿公
本寺前此公奏績未回二子舉華同領閩藩鄉薦及公
至二子偕計亦至南都内外守備重臣暨府部而下諸
公卿趨慶盈門鄉人職役于兹及都下慕公名者聮帛
綴綵以為賀恒填巷陌公賦性醇厚處世坦易無他腸
與人交一於誠意不立邊幅人皆樂為公傾倒或有犯
之者亦不與校惟曰也罷故士夫間皆以也罷先生稱
之其在翰林如今宗伯舜咨曰川尚矩學士賔之祭酒
鳴治明仲諸先生直廬史館無頃刻相離凡讌集論談
公不預則不能成懽今在南都無旬月不通訊候海内
士大夫以公識與不識為重輕處同僚前則牛君大經
今則廷美人稱為異姓兄弟遇幕属如子姪至於厨𨽻
之賤亦未嘗加以惡言族人到官邸者疎戚恩意有差
皆極其懽好無失鄉人雖流品之賤亦接遇以禮或有
急難亦必隨力為之捄解蚤年四方來從學者堂室不
相容至更畨而晉公因材成就人人各有所得今兩京
如太常卿齊章而下執弟子禮者不下數十人各省藩
臬郡縣又難屈指焉今雖不設講而舊徒仕于内外者
薄物必獻嵗時介使常滿庭公初簡入内書堂教書從
遊幼宦今亦有職守南都者咸事公以父禮公為文不
甚搆思信筆立成四方求請無虚日公應之且無後期
與人交際禮意厚薄或疑所施公必從其厚故人之報
公也亦厚疾革守備太監陳蔣二公争為需材值近百
金酬之不受鄉人并属吏相率請禱北辰祈延嵗夀皆
出誠心盖公醇厚之徳入人之深類如此公生於正統
丙辰三月十有七日卒于𢎞治甲寅六月二十有二日
享年五十有九娶黄氏翰林檢討約仲之曽孫女鄉貢
進士孟益之子善鳴女也累贈恭人繼娶林氏貴州按
察使坦之從子某之女也兄弟二人公居長鄉貢進士
員其次也子男二長即舉黄出娶某氏次即華林出予
女夫也女亦二長適太子太傅户部尚書翁世資之男
洪次適貴州按察使卓天錫之男某孫男五須孝須友
須政須某舉子也須禮華子也孫女幾葬期墓地待請
命于朝而後定兹將發引歸于正寢先次其行蹟大都
請立言君子采録為銘
　　傳
　　　蘇子興傳
子興姓蘇名廣應天府上元縣鳳城鄉中保三圖人出
都城通濟門四十五里曰雄花鎮其居也蚤喪父家貧
别無生業母某氏年老子興俾弟慶居家侍養自傭役
於官受值以給之因版圖以其属長子興為户故公門
中皆呼為蘇子興𢎞治辛亥予改官南都子興適在傭
執役謹慤予愛之去年春奏績上京令其視装子興心
以母老不欲往亦不敢自白遂矢志素餐為母祈安母
晩嵗多疾子興毎求假歸省不敢越期出門且行且號
將入城迺止予尋得狀假多寛期去冬母遘腫疾醫巫
襍治弗効人或告之曰刲股可以療疾子興復求假密
市一小匕首而歸是夜沐浴焚香拜告天地露左臂令
弟慶捻起其肉髙寸許自以匕首斷之血噴弟面驚仆
于地移時方蘇子興遂以其肉細切和米煑粥天明捧
以食母母水漿不入口已旬日粥至强起啜數口曰此
粥何香滑如是頗可吾口遂盡所有越二日腫漸消子
興臂瘡未合偪假期復來不欲人知其故同起居者覺
其運臂不類平昔强詰之始知少宗伯圭峯董先生聞
召至官邸視其臂為之辛酸呼子孫家衆觀之錫以白
金饌食予遣其奉歸共母以彰尊賜子興到家母疾十
已去七八一日偶思食鷄卵子興趨入城貸市未獲其
夜風雨驟至忽一牝雞趨入卧内若有驅之者然子興
喜且訝遂訪叩同室内外無覓雞者迺畜之連得卵十
數餘持歸食母疾去殆盡子興以瘡故又驅馳勞瘁因
而成疾予使毉治之毉曰汝胃虚宜以肉補之子興曰
吾方為母齋素不敢奉教弟慶來視對哭移時及歸戒
之曰慎勿令母知吾疾也又二日弟慶復來道母疾已
平復子興之疾亦併脱去矣子興年既長人勸其娶妻
謝曰吾奔走之人勤勞所得僅足供母若移是以娶妻
如母何兹者鄰媪聞其孝以女與之慶年方十八嵗嘗
為母煑粥母嗔其失時不食慶號終日亦不食人謂其
可為子興之弟也
論曰子興村巷一細民耳不事詩書不識名譽且貧窮
不能自存而孝親至於如是天亦毎報應之如影響世
之膏粱子弟談經飾美視父母如途人不知見子興當
何如耶嗚呼是豈子興之資稟與人殊也盖人性皆善
利欲害之子興殆以貧且拙而全其天乎
　
　
　
　東園文集巻十二
欽定四庫全書
　東園文集巻十三
　　　　　　　　　　　　　明　鄭紀　撰
　　祝文
　　　梁山祈雨祝文
天地者萬物之父母山川者天地之輔弼天地包括乎
萬方山川鎮定乎一境若夫雨暘時若隂陽叙順品物
流形萬物化生是固天地發育之功實乃山川輔相之
力其或氣化閉塞雨澤愆期勾者不萌甲者不拆是雖
天地之大不能不憾於人惟爾山川之神豈能辭其責
耶粤兹仙遊古號有年之邑惟我歸徳又號有年之鄉
夫何今年己未始于仲夏爰厯仲秋片雲不作㸃雨莫
施山童澤龜沙煎石爛苗方秀者色變而黄穗欲吐者
胎枯而縮形容憔悴似求活於片時根葉燥焦惟可供
乎一火農夫始則輪更守䕶争汲乎㣲㳙今則袖手相
看抛棄為荒野靡神不舉靡愛斯牲師巫而造歌哭而
請胡天冥冥曽無一應職其所由豈達官耆老不能率
先於鄉閭乎抑里正保甲未免陵轢於孤寡乎豈閭左
少年之不檢乎抑强宗豪右之横逆乎豈帷幕之不脩
乎抑簠簋之不飾乎豈權門之請託太勤乎抑公家之
漁獵太甚乎凡此灾咎宜加其身豈可滛威徧加羣動
紀生於斯長於斯偶奉國恩歸掃于兹閔雲漢之孑遺
脩荒政之有自欲曝尫也疑於暴欲焚巫也近於疏其
能潤澤百里觸石而出膚寸而合者惟我梁山之神乎
用是紀等謹率羣黎百姓就於建興道塲齋素三日上
禱于神惟神體天地好生之心續萬民垂絶之命㑹鳳
頂仙臺之英靈集龍潭烏池之精脉一嘘一吸雲烟蔽
野一跂一動雷電轟天月離于箕風揚沙矣惟爾有神
為我箕之月離于畢俾滂沱矣維爾有神為我畢之戒
鼓駭衆我不駭也鬬龍不覿我則覿也驟不崇朝黄可
青也徐則入土焦可潤也争汲者報賽而登塲哭歌者
含哺而鼔腹春秋書有年金縢載大熟古跡重興功載
丕績紀等將立石頌徳上達聖朝牲帛祝號將與五岳
四瀆並享祀典於無窮矣惟爾有神尚其懋建厥職無
作神羞
　　上梁文
　　　御書閣上梁文(屏山/)
伏以五倫莫大於君親百行莫先於忠孝恭惟紀末學
㣲才遭逢盛世階銜榮列于六卿誥軸兼隆乎三代金
章玉璽壯西漢之雄文鳳縠鸞紋昭大明之盛典傳家
至寳曠世殊恩既匭匣之珍藏宜樓臺之壯麗美輪美
奐擁家廟以朝陽斯翼斯翬附影堂而拱北元首股肱
之際㑹門庭閭里之光輝日吉時良賔嘉宴美謹呈小
頌同舉髙梁
抛梁東複閣層樓曉日紅三品階銜皇帝制一家恩寵
祖孫同
抛梁西危樓髙與紫雲齊豈但一門添盛事八閩翹首
望仙溪
抛梁南一門三世聖恩覃古來忠孝男兒事留與莆陽
作美談
抛梁北仙溪人建御書閣問渠何事寵恩重道是先公
多種徳
抛梁上屏山巍峩髙萬丈天顔咫尺霄漢中百世兒孫
争拱向
抛梁下聖製宸章照華夏欲昭君寵報親恩豈為東園
重聲價
伏願上梁之後南湖宗派喬木孫枝徳與日俱新學與
年並進潤身謀道振振乎仁厚之風保族睦隣藹藹乎
敦龎之俗監愚民逐利争田之巧智思爾祖愛人濟物
之良心强拔禍根廣滋徳種青雲接武黄甲聯名享富
貴與國咸休保家門極天罔墜
　　　玉音樓上梁文
伏以陽鳳淮龍真主正九重而凝命洛龜河馬宸章霈
萬國以同春鍾阜帝鄉金陵王氣留都民部乃東南財
賦所鍾聖世王言實生靈命脉攸繫紫泥封啟緑野恩
覃百尺危簷摩雲霄之彩鳳半空複道峙殿闕之青龍
綸渙自天音聞如玉禹謨舜典補秘書閣未備之詞章
殷禮周文衍皇極疇重敷之徳澤乾父坤母地厚天髙
共軄南都沐累朝恩波之浩蕩翹頭北闕瞻列聖道徳
之光華日吉時良功成事集㣲詞一祝聖夀萬年
抛梁東傑閣層樓映日紅聖世恩波深似海華夷一統
沐春風
抛梁西樓閣峥嶸天覺低鳳誥龍章春浩蕩嵩呼華祝
萬方齊
抛梁南御墨宸章正作函國計不虧民食足江南共沐
聖恩覃
抛梁北百尺髙樓依帝闕中藏聖世皇極書蒼生萬姓
霑恩澤
抛梁上新築樓臺髙千丈御墨淋漓雲漢間水天見此
應相譲
抛梁下一代宸章涵萬化危樓髙閣與雲齊南都從此
増聲價
伏願上梁之後皇恩天降聖徳日新君明臣良時清國
泰民田不歸於戚里國計少入於宫幃錢楮免内庫之
増収兵甲致外夷之逺服南都根本百世敷榮北闕山
河千年鞏固雖官階之有隔願祝頌於無疆
　　祭文
　　　祭太常卿愧齋陳先生音文
人孰不生徳足潤身名能稱情則生不徒生也人孰不
死學淑英髦澤流孫子雖死猶不死也維公早從塾師
已稱白眉長録泮庠聲問四馳壬午鄉薦頭角始見癸
未㑹闈傳臚金殿既登甲第進學中祕涵養陶鎔遂成
大器列銜纂脩玉署遨遊芸皇進祿金帛寵優遂歩花
塼日侍講筵敷陳聖學啟沃淵淵禮闈葩經聘司文衡
陶沙卞璞一網羣英南都寅直闕人共職迺貳奉常以
崇厥秩陛辭而南典禮是耽兩壇十廟厯載三三朝天
于邁清卿大拜老成練達夙夜匪懈維嶽降神生甫及
申壺山間氣今屬何人公之器局泰山喬岳公之徳性
良金美玉公為文詞若不搆思連篇累牘牛尾繭絲公
之問學天髙海闊萬理昭融活活潑潑公之燕居怡怡
愉愉不矜不肆天真自如公之色履不愠不喜渾然之
中有條有理公之行藏外圓内方一臨利害千夫莫當
公之父母荐膺帝祉焚黄髙阡重纓疊組公之兄弟如
鴻如鴒傳衣拜命聮歩登瀛公之教子飽經厭史鄉榜
聮名觀光帝里公之接人陽和津津禮賢下士恤匱周
貧公之睦族恩愛彌篤疎戚有差悉沾餘禄公之傳經
海内髦英宦途邂逅半其陶成嗚呼天之賦公也何備
其敓公也何亟夀不滿乎六旬名可傳於百世
　　　祭工部侍郎黄公孔昭文
維公之先黄岩故族天之生公因材而篤少游泮林早
登科第爰列清班荐躋要地人謂銓衡利權槖籥公居
十載門可羅雀人謂邦土布泉藪淵公將兩考嚢如罄
懸先公職方褒親莫及公拜龍章三世同秩先公㕔事
僅足旋馬公官兩京不添一瓦公僅一子其温如玉十
年甲科兩官部屬公之諸孫岌岌嶷嶷重闈百嵗紹此
裘箕嗚呼圓方相函萬化參錯理無完虧氣有厚薄公
於報國甚周謀身多缺奉先榮顯安居陋劣惟誨兒孫
既賢且哲是公於理之所有者强探力求分之所限者
戒盈守拙盖公之所能者人所不能者天然皇恩諭祭
顓官卜阡百世之下永賁重泉嗚呼生榮死哀裕後光
前人或不能於其一而公獨享其全是乃天人相與之
妙夫豈偶然耶
　　　祭秦京兆文
東兗名族也累葉青氊廟祀雷土也世澤綿綿君登科
甲也列職諫垣獻納黼扆也幾千萬言指奸摘佞也班
行聳肩出掌馬政也勤勞塞淵騏騮億兆也騋牝三千
帝簡在衷也光禄南遷黄封内法也賜宴經筵天庖奏
玉也皇祖歆然本根重地也京兆闕員帝顧廷臣也莫
或汝先曰兹赤子也汝其惠鮮君初拜命也多方訪延
法便於民也循途不遷一有疲弊也易調改絃振振麟
趾諤諤鷹鸇吐氣也孱弱歛跡也豪權人或不見知也
謂君疎畧倨傲法網或愆其或見知也謂君簡直質朴
多方少圓嗚呼知與不知也孰真孰諓取人於後代也
曷求其全君厯三卿也二十餘年今日發嚢也袴敝裘
穿是盖君不賈生前之譽也而貽以身後之賢
　　　祭黙軒楊先生瓉文
公以莆彦著録仙庠先兄實齋交誼深長紀自髫丱摳
趍門墻觀瀾學海極目汪洋公惟庚午擢秀文塲倚廬
三載授我大方幸逢癸酉叨觀國光公惟丁丑遭遇英
皇大庭獨對天卿正郎百僚仰式庻職提綱庚辰瓊宴
紀竊餘芳追隨官邸啟發精詳游我道藝沃我文章紀
因親老乞告還鄉公遂大拜參政省堂甘棠河洛霖雨
湖湘方承帝簡置于廟廊公遂引疾壺山之陽伯塤仲
篪一咏一觴兒孫繞膝雲路書香齊眉伉儷鳳誥龍章
破除利鈕揮脱名韁琴書適興泉石徜徉結亭浦嶼曳
杖林塘城市無跡榮辱兩忘鄉邦蓍蔡家國禎祥紀幸
歸掃筐贄㣲將再霑雨化大破茅荒胡别未幾二豎猖
狂逺聞㓙訃擗踊徬徨涕泗如雨霑襟濡裳薄陳牲醴
寫我哀腸公不我棄憐兹惨傷
　　　祭蔡母文
靈之生兮粹天質服母訓兮良自飭居深閨兮重金璧
歸名門兮宜家室婦之儀兮姑之則妻之兢兮母之式
薦蘋蘩兮助宗室驅脂鈆兮歸紡績相夫君兮揚清徳
教賢兒兮奮鵬翮胡天年兮不滿百蟠桃瘁兮瑶池竭
浮山寂寂兮暮雲黒萱草凄凄兮鎖秋色我與賢兒兮
重契結聞㓙訃兮腸欲裂酒一觴兮奠幽宅靈有知兮
其來格
　　雜著
　　　仙夢辯
邑之東北有山曰九仙山湖曰鯉湖俗謂臨川何氏九
子尋煉山中丹成乗鯉升仙而得名也其翁與媪跡至
於是弗見而逝土人異而祠之凡祈禱多應有女適張
適楊適范適信亦因而血食焉范為尤顯稱曰范侯今
湖之上有閣像翁於其中九仙列其前范侯侍其側邑
人有疑則刑牲束楮密疏于范范則報羣仙以授所丐
者寐後珓于范以質虛實退乃述所夢與守祠者開發
其祕多有應者然其間亦嘗附㑹遷就以助其靈者十
恒七八由莆而閩而天下靡不聞風而翹想之士大夫
遊宦兹土莫不函疏叩闗而至皆以是夢何仙為主而
范侯為使也予曰不然人之一身精神魂氣流行不息
日之發用則為事夜不應事則遊逸而為夢夜之所夢
不過日用之事耳周禮六夢有正夢有思夢正夢謂安
静而夢思夢謂寤思所想而夢是祠在萬山之中一塵
不到泉聲樹色毛骨生寒雖搔擾之人經越信宿亦自
神清氣定邪妄不生且其丐功名則心主功名丐夀數
則心主夀數丐男嗣衣食則心主男嗣衣食以專主之
心入静定之境則兼周禮所謂正與思者也物我一理
朕兆感通而吉㓙悔吝豈有不前知也哉今人平居無
事之時其夢若有應驗者亦此理之形見爾果孰傳而
孰授之耶不然黄帝夢風后髙宗夢傅説皆錙銖不爽
抑嘗到此山中而見所謂何范者耶故為説以辯之
　　　家譜引
渾沌之初天地定位上下摩盪氣化而生萬物是天地
乃萬物之父母也物既成形各以氣類交感而形化生
矣形化之後各父其父各子其子各孫其孫千枝萬派
勢不可混而無别古先聖王迺賜姓命氏以别其族如
虞之姚夏之姒商之子周之姬之類姬之後又别為鄭
為魯為衛不一而足然推原其始則皆黄帝之後而為
厥初生民者之子孫也盖初之别姓以種類之夥親疎
無别則恩愛混於所施恐厚其所薄而薄其所厚仇怨
攻争由是而起其意亦甚善也後世别之既乆遂隔骸
膜而分爾汝賢者知有父子有兄弟以至堂從功緦之
間恩愛流通有差無間不肖者知有父子兄弟而已至
於堂從功緦之親則相視如塗人焉其又甚者父子兄
弟之間亦皆相仇讐况堂從乎此則分别既乆之弊而
近世賢士君子譜圖之所由作也夫先王賜姓一本之
散於萬殊也近世譜圖萬殊之歸於一本也其實皆欲
保全恩愛於無窮焉吾鄭受姓始于周桓公之新鄭至
梁陳間露莊淑三公始著姓于莆三邑之鄭宗之屏山
舊譜始於祕書公至國朝正統十四年厄於兵燹故今
新譜則以三秀為始而譜之為第一代焉三秀公而下
贈南京户部右侍郎清泉公為再世封翰林院檢討累
贈南京户部右侍郎松庵公為三世自此而下十世以
至百世之逺皆由此而系是三秀為一本而萬殊百世
之後又萬殊而一本此屏山新譜之大畧也然今日在
吾新譜者親未盡服未窮如蘇氏譜亭記之所謂斯人
固未宜有百世之後寧保其終無耶使今日之譜常修
而不廢則子孫嵗時聚㑹閱而指曰某公某公之子某
公某公之孫某其兄弟也某其從兄弟也某其再從三
從兄弟也某其族兄弟也千枝萬派其始皆一人之身
皆三秀之遺體也顧盼之頃孝友之念油然而生借有
如斯之人亦何以自立於其間哉嗚呼譜法之繫人其
重矣乎吾族之中自兹以往豈無一二人之賢者乎賢
者當以譜責為己任毋甘自棄以勵族人可也於是乎
書
　　　訓屏山鄉學子弟
古者師之所以教弟子之所以學方其少時必先之以
洒掃應對進退之節以收其放心繼之以事親敬長入
孝出恭之禮以培其根本然後詩書六藝之文以輔翼
潤澤之是童丱之日涵養有素而聖賢之胚胎已具及
其既長乃教以格致誠正修齊治平之道所以進之於
充實之美光輝之大以收其成功而記誦詞章之學不
與焉逮其徳成名顯如尹之起莘説之肖巖吕之載渭
風虎雲龍氣類交感而成不世之業固有由也西漢去
古未逺猶有孝弟孝廉之科鄉舉里選之法故士習雖
襍霸術然亦未至全離其真也唐宋以來以明經進士
博學宏詞設科以鎖院命題糊名易書立法於是惟濂
洛闗閩諸儒得不傳之緒非科目所能累其他白首窮
經埋頭蠧簡於收培涵養之教耳不及聞幸而㨗巍科
躋顯位則自以為英邁盖世人莫己若嗚呼諸生平日
立言皆欲以聖賢自期待於此宜必知所擇矣
　　　歸田咨目
　　民之有生均稟同賦而氣習之拘亦或有不齊者
　　所以上古聖神繼天立極我列聖法古設官無非
　　欲防其太過引其不及以歸於中道而已此國家
　　臣子不問居位去位皆不得不任其責也紀嚮歸
　　掃時見吾莆禮俗大不古若心竊憫之今去祭掃
　　時又六七年適致政還鄉著歸田咨目十條以自
　　警束以訓子孫以告鄉人非敢任移風易俗之責
　　但不欲助其縱侈耳倘有憐我老境無日勿破此
　　戒俾得優游林下數年為淨鬼入地足矣
一嚮歸掃時只不作本處司府縣之書今并兩京中外
　之書俱不作也
一餽送往復之禮人情不能無也但近時吾莆大家留
　飲則五鳳卓面餽送則羊酒盤盒非惟競鬬奢侈抑
　或預投物餌奢侈則壞禮俗投餌則傷名節不可不
　預為之處今紀到家之日諸親友係本房兒女親家
　則賀禮四事餘親只二事鄉里近者一事逺者只果
　酌以叙鄉情而已邀請不用開卓食物不過魚肉三
　四味過則例一定固却
一本家留客鮮鹹魚肉不過三味蔬菜不拘果品因家
　中所有不用粘疊高聳酒不過五行七行而止飲量
　以杯爵大小為度不得擲色高歌日飲抵暮亂性敗
　度莫過於此戒之戒之
一親朋往還談詩論禮者日來不厭若欲伸冤訴枉求
　書囑事而先以禮物羅致者一定閉門不納
一田園廬舎不過足食安居而已若貪心不止雖季氏
　石崇亦不滿其意也今故鄉田廬足供晩景若子孫
　衆盛之日聽其自行恢拓决不作千年之計若鄉間
　不明田地尤平日之所禁絶者免勞窺獻
一仕宦退處家鄉者正冝韜光養晦以保晩節子孫親
　戚平日或有慿藉與人尚氣角力者今當包羞忍恥
　以免災咎或有被人欺辱不必來告
一老年以禮致仕但遇慶祭鄉飲非疾必赴上官下顧
　者當面拜謝于家不必回拜郡邑大夫來者不賀去
　者不送若素相敬愛者詩文以代親友好事有以咨
　目中酒食相邀登臨無事干囑者非盛暑隆寒不却
　若酒食過豐不辭而歸
一作文賦詩儒者職業若達官大老徳業隆盛人所共
　知者志銘表狀須與撰作其餘詩文有關世教者不
　拒但年老力恐不勝
一鄉邦吉凶禮節悉付諸子應酬老年難費精力有同
　時親故死亡必往弔哭
一冠婚喪祭一依文公家禮并國朝定制朔望家廟行
　禮上官貴客臨門須著有官服色若平時接見親友
　只用野服有故出入但用兩人肩輿衣匣行李挑而
　不扛不用在官隸卒里甲人夫
　　昔晦菴先生致仕欲以野服見客恐違俗為人非
　　議故咨目客位以自釋紀平日取信於人者未如
　　晦菴而違俗非止於野服一事此歸田咨目之所
　　由作也見者幸垂鑒察
　
　
　
　
　
　
　東園文集巻十三
欽定四庫全書
　東園文集附録
　　名公敘述
　　　公諱紀字廷綱别號東園登天順庚辰進士改
　　　翰林庶吉士授檢討厯官至户部尚書致仕給
　　　驛還鄉奉詔進階榮祿大夫卒年七十有六賜
　　　葬諭祭二壇
㓜莊重警敏趨向不凡與孝子劉閔居雲洞山中以居
敬窮理為學一時名士翕然歸仰泉南陳剰夫來謁留
閱月自言得見鄭子方覺荒疎修撰羅倫謫官泉州往
返必約於風亭僧舍講論數宿曰東圜學問心得為多
嘗倣周禮作義聚家範闔門千有餘指恩義禮法藹然
有章叅酌藍田鄉約舉朱子義倉提學周孟中梓其範
僉事林充賢序刻約規通行八郡又救止買軍之害節
省里役之費興造卧龍諸橋請復楓亭助役鄉人德之
成化末朝㫖促有司迫就道至武夷山復留晦翁精舍
數月還明年朝促尤嚴起供職孝宗登極上疏勸御經
筵近儒臣論聖學以正心為要言甚切上有這本所言
朕當體行之㫖課士必先德行進退惟公雖當軸子弗
庇召國子祭酒陛見司禮權璫陳寛見紀儀容修偉以
鄉里故求見却之駙馬習禮稍愆召伏堂下不少貸再
入經筵尤多啓迪一日講太甲中篇紀進曰人心向背
係君德之修否若任用忠良納誨輔德則人愛戴若比
昵近倖蠧政縱欲則人心叛離天命去留亦因以異左
右竦然萬壽節舊規設醮禮部取監生執事紀曰監生
讀聖賢書豈識此禮上疏極言設醮祝延之非不報國
學有膳餘銀千两典簿以常例奉紀曰膳為監生何與
祭酒悉歸諸官同官劉謂紀形其短属監丞林大猷為
言紀曰非敢立異不忍白首而改節也○山東大旱嘗
上言人七日不食則死安能待應募之糴今江南糧運
閣淺山東乞量許截借俟募到銀两糴還不唯民饑得
免於溝壑而船輕亦易達於京師深為两便并言太監
羅兌新故遺貲鉅萬願無愛之以救一方赤子復陳備
荒六事上皆嘉納又論古祭禮天子九獻公卿降殺以
两今郊廟止三獻并言道家絶夫婦之禮優人亂男女
之倫今乃使之奉祭祀皆非所以興禮樂也○𢎞治丙
辰詔舉將材疏上武舉事目甚詳謂武舉之科將材所
係請創制以補闕典今武舉科條多采用之庚申邊儲
告乏户部咨取鹽引開中紀上言千里餽糧士有饑色
今渭南凉州一帶即古渭濵燉煌世代不同地土則一
實由軍容債帥吞併膏腴怯耕近塞耳宜差官清理督
種數年之後邊儲自足若以見今缺乏則江南寺觀田
連阡陌收其租稅量給齋糧非惟裕邊賑濟之可資抑
且崇正闢邪之有漸事下户部壬戌京師直𨽻大旱民
多死徙因設法令官軍月給就水次交兑凡三月積出
餘米二十餘萬石充賑先發後聞時全活甚衆司禮等
監民匠及送船餘丁紙鈔匠之類於舊制外歲増粮米
二十五萬餘石紀宻疏奏革上可之守備及諸内臣不
便至出危言紀不為動江西湖廣諸道逋負累數百萬
計民以運費倍於正粮為艱即奏許折價他如鹽鈔布
帛諸料凡解内庫者用費倍之皆奏令解部轉送每年
所省數十萬○正德丙寅漳冦大作入我西鄙紀倡議
築城明年城完冦再至不敢犯戊辰疾作都御史林俊
孝子劉閔來視醫紀解之曰死生常理毋煩過念第受
國厚恩毎聞朝政變易為九京遺恨巡按御史韓廉暨
守巡亦至偕郡邑大夫問疾紀語以僊城未固願卒事
以惠一方卒之日正襟端坐占詩二律壽七十有六遺
命劉閔治䘮勿請葬祭○立朝正直剛毅遇事敢為無
毫髮詭隨人意然用此數罹讒呰嘗誠其子曰富貴非
可求徒喪所守余以孤忠自信雖為人所讒頼主上聖
明殊恩荐及公道何負人耶(俱仙遊志/)
同考禮部會試有國甥在塲内廷遣賜茶餅同事因覓
其巻甚急公置不發及錄進内多不悦憲宗皇帝曰翰
林官亦難為也○公器宇寛洪舉止凝重雖在燕居必
正襟端坐妻子奴𨽻未嘗見其惰容與人無貴賤一於
誠作詩文無搆思興到即書終篇不易數字書法端嚴
遒勁雖信筆亦字行井井相對○先侍郎公沒公苫塊
喪次日夜不離三年之内未嘗一至後寢黄夫人非喪
次不相見蔬菜中偶有葷油輒覺而泣家人懼自是必
整潔以進服闋旬餘猶未忍改太夫人憐之親食以雞
因病瀉數日乃復常○督學浙江時哀詔至鎭巡議鼓
樂導迎公舉四海遏宻八音之言以止之同師生宿齋
講禮終制以盡如喪之心今上在東宮行冠禮公采古
今帝王嘉言善行凡百條各繪圖作賛名曰聖功圖表
啓以進且言皇太子當近正人聞正言不可與儇薄内
侍遊上優答之一日在東宮披圖翫視良乆因指一圖
諭太子曰哥哥可學此人○公見留都無二年之儲辛
酉奏設水兑革濫支至癸亥秋京儲遂有七年之積其
水兑之法南京户部至今遵行軍民甚以為便○公自
翰林至今官前後乞休一十八疏皆荷温㫖勉留𢎞治
甲子三月復移病即官邸視事月餘乃以本部印信咨
送南京吏部委官署掌上疏懇請束装以待八月始奉
有情詞懇切晉秩畀傳之㫖(俱遺事/)
公自志學便以古人自期嘗與張東白羅一峰會講性
理與陳白沙以書翰相規勉又會予雲峒玩易考禮主
静慎動以求至道聞人有善行雖微賤必奬與之見人
之貧賤非親宻亦周恤之其崇正輔仁之念終身不易
家食二十餘年足不渉城府上司非往拜其家不獲一
見晩復著歸田咨目十條○事親盡孝終喪不御酒肉
不入房寢喪畢廬墓讀書永世克思立朝處鄉多大功
在在可紀是皆載諸遺事人所共知可以名世而傳後
者若夫有欲為之志而於時於力有不逮者人未必盡
知也然其青天白日喬嶽太山則又昭昭不可掩者矣
(孝子劉閔撰遺事序/)
廷綱為人梗直剛介有大抱負於古今人許可者盖少
達官貴人雖平日相聞識未嘗肯一闖其門所交好者
必愼擇非其人亦不輕為答問一語獨與予泊同年南
邑張君廷祥資其麗澤之益恒多財一二日不相見即
悵悵然如有失雖莫夜亦必便服出一㑹會則講論五
經性理之奥修身愼行之方而詩文之工與否不屑論
也至如彼此所行有一善也則相與奬之有不善也則
直詞規諌之而不少貸如是者視以為常今年春廷綱
以父母年老乆曠省侍乃援例乞致政不許六月復以
養親請詔允之其致政養疾也予與廷祥皆懇懇諭解
之廷綱曰予非不此道之知第念雙親年老思慕成疾
二君所目見也今進則不能輸誠罄力以忠于君徒碌
碌日支於大官月給於太倉心果安哉倘數年疾用少
瘳報國之日尚長於是予與廷祥謂其言亦一道也且
古人謂人之出處雖朋友亦不可得而盡道之故不復
終止云(禮部尚書謝一䕫譔蓬瀛别意/)
廷綱遭逢聖代乞告家居慨然有志於正家作範若干條
率家人力行且再世矣余近過其所居竊有慕焉故取而
壽梓以與有家君子共之於乎天下之治正家為先天
下之家正則天下治矣使士夫之於家皆有先生之心
其為風化之助豈小補哉(福建提學周孟中敘鄭氏家範/)
内翰鄭氏家範上有家長以統制乎一家自副長而下
至於耕牧各以其職而聽命焉禮節明備亦一小周禮
也雖然周禮主法制而仁厚之意貫乎其中鄭範主仁
恩而禮制行於其内以予觀之禮易而範難也然鄭之
子孫果能博學以明其理集義以正其身則亦未見其
艱也嗚呼國朝周禮惟鄭之子孫可行之(興化府知府/)
(前輸林岳正題鄭氏家範/)
東園先生曩自内翰乞侍養山中而以平日所蓄抱見
聞者叅今考古嘗錄一編已舉行之以淑一鄉而未及
乎他郡予偶得之披閱再四觀其大書高祖舊章以提
其綱於前細演先儒格言以詳其目於後無非欲吾民
知制之不敢違與禮之不當違而尊信奉行之也克賢
承恩復官閩臬惟并坐此責是懼庸題諸篇端俾刻於
列郡嘉與有官君子篤行之母諉曰吾黨近迂而空言
無補也(福建僉事林克賢譔増修鄉約序/)
余友廷綱先生退處山中逾二十載玩經察理洞窺古
昔聖神虛心應物無欲無為之妙其充然自得誠非流
俗口耳辭章之學可論(福建提學新喻胡榮撰/)
先生握文衡於浙之外臺所以授受者易詩書春秋二
禮之經所以宣明者君臣父子兄弟夫婦朋友之道所
以肄習者禮樂射御書數之文齗齗乎如菽粟之必療
饑藥石之必伐病異端邪說闢之廓如也(芹泮留思/)
先生下車力以斯文為己任敎人以正心誠意之學而
以身先之厚本抑末斂華就實真道德之君子也至如
美教化易風俗興禮樂崇信義凡百事有關於學政者
皆振刷而一新之吾先生有功於名教多矣(春風遺愛/)
浙俗不齊在東過儉西過奢且惑於浮屠邪禱而凡冠
婚喪祭舉惟世俗是尚先王儀度十亡七八先生蒞政
之初深以為憂乃躬親指教一以敦本善俗為先又命
丁憂生員講習喪禮不為異端所惑自是兩浙士夫家
居喪者多循家禮不修佛事奢者禁儉者勉風俗漸為
之變然其為人性剛法嚴直道而行不恤後事士受約
束初甚苦乆之乃安(士林遺思/)
先生教人先之以德行而孝弟是舉次之以文藝而禮
樂聿興開明道德造就人才復三代之隆於百世之下
自設提學以來未有如先生者矣(化雨流香/)
數十年來士羇舉業俗尚異端聖賢禮義不明於時故
先生首崇德行黜不肖權豪寒素視之惟一每至學必
與諸生講正心誠意之學暇則及經世制變大義是以
志學之士感先生誨勤皆敏勉精修以求不辱偷惰者
則相顧駭愕以為厲已先生亦未嘗以其自棄而棄之
終焉翕然從以化者甚多由是浙中學行之士彬彬輩
出佛老積習斯逺去矣(禮部郎中門生商汝頤撰/)
先生志圖歸養至終喪猶眷戀未即起盖家居者凡二
十有二年其視利禄重輕漠然無所動於中也乆之以
文行老成擢浙江提學副使詔為國子祭酒遷太常進
今官文名德望巍然推重於時而先生欲歸之志復囂
囂矣乃以奏績之京即具疏乞休不允明日再疏以請
優詔勉留始還任未幾復有省墓之請乃許之茍非恬
退之守堅定有素能若是耶故世方競馳先生如遺世
方推致先生如避此其中豈功名宦達所能羈縻之也
其賢逺於人何如哉(吏部尚書倪岳撰歸省序/)
承平日乆士大夫多養忠厚公獨以邁往之氣行正大
之學故用此取嫉於時然至於論天下正人則不能捨
之而他歸之也(户部尚書周經譔/)
公少力學慷慨有大志事茍合義不以私利害動其心
澤可及民亦不必功歸於已其好賢樂善之心雖古之
君子無以過之(大學士張元禎譔/)
志向之高識見之敏治事之精明問學之粹雅在朝之
士或有能及其一二者求其乃心忠愛於國家大計未
嘗一日少忘孰有如吾廷綱者哉然位不竟才懇切求
去至委印束裝以待命則其高風峻節過人又逺矣(少/)
(師劉健送致仕序/)
公宅心甚剛毅負高識逺見夐出常流其淵源之學經
濟之才士林素所仰慕而崇重者方職檢討時陳情歸
養二十有餘載涵養益深及膺召還朝巋然公輔之器
具焉是以一董學政而兩浙士風翕然還淳一教國子
而師道以立一典太常而禮樂章章復古比進貳司徒
獨掌部事者彌乆凡處天下貢賦大率則在於節民財
足國用汛掃其宿蠧而已(南京吏部尚書林瀚撰致仕序/)
公通六經下筆數千言憲皇今上踐阼屢獻嘉猷皆深
切國家大計其董學政典成均教化大行士大夫能言
之者多矣至於區處國計澤兼及於兵民則予所目擊
而身藉其功者也公兹歸也而吾督府被堅執鋭之士
方戀戀焉不捨公亦豈能恝然哉(魏國公徐俌譔致仕序/)
公邑專秀在郡特隆如氣四備而日方中○氣完際盛
福壽考終後先鄉哲繄孰為同(見素林俊祭文/)
維仙在宋有蔡忠惠既以政顯亦以文著後三百年公
復崛起一邑二賢並美同譽○公有奥學陋彼絺繪公
有古道力挽頽注公有宏才是曰經濟近官於閩領公
舊職仰視高風敢望萬一(右都御史姚鏌祭文/)
生平氣操潔白堅貞出處大節俊偉光明非特門生故
吏誦公之德雖婦人賤𨽻亦莫不仰公之名閩中固為
多賢之地求與公嫓美者殆霜葉之與晨星(福建布政/)
(王子言祭文/)
公年三十二即引疾歸養侍松菴翁林下甘㫖必親翁
樂善好施嘗因公貴焚券數千兩公先意承之泉南豪
家殺人以千金屬翁翁曰爾知吾兒不可乃欲吾以是
語兒麾使亟去公聞之益自砥礪嘗偕劉孝子閔學道
雲峒公歸孝子數以手札問難公甫陳先生取而跋之
今在白沙集○處貴顯以清約自持餘俸周恤不事生
產及卒家無羨錢奇玩喪事僅足而已○君子謂其有
匹休古人之行而世不能殫有經濟天下之才而時不
盡用出處始終光明俊偉於富貴利達泊如也吾於公
何議哉(翠渠周瑛撰行狀/)
　
　
　
　
　
　
　
　
　
　
　
　
　
　東園文集附録
東園文集跋
　　古之學者文章經濟事出于一自後儒林循吏之
　　傳立或以著述淹博稱或以擘畫練達顯分道揚
　　鑣短港斷潢莫相貫也惟心通乎道學焉必得其
　　大原翰墨所寄用以敘事明理陶寫性情之淵懿
　　皆足徵其事功之不朽是又非若􁎎觚之士娯情
　　藻繢已也梁九世祖司徒公學以聖賢為志居鄉
　　立朝之節概名公敘述備載集中小子何從窺測
　　所遺詩文當時已共珍為寳玩盖其心得之微不
　　但足擬作家程子所謂載道之文非耶故自明中
　　葉厯乆如新今
聖天子褒崇先代徵文考獻厥典有加舊刻文集日乆
　　腐漶(梁/)深懼先烈之不彰爰謀諸弟重鋟之間有
　　遺者亦以補入至如歸田録義聚家範増修鄉約
　　諸集皆風教所存無奈乆燬鴻儒鉅公有家藏者
　　惠借摹刻廣布是寧特(梁/)兄弟得承嘉惠祖德重
　　光知道之士或亦樂為導之先路云乾隆戊午九
　　世孫英梁謹識
