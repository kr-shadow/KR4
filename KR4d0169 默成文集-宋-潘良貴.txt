#+TITLE: 默成文集-宋-潘良貴
#+DATE: 2016-06-11 12:24:48
#+SOURCE: github.com/kanripo/KR4d0169 master f0189275                
欽定四庫全書　　　　集部四
　黙成文集　　　　　　别集類三(宋/)
　　提要
　　　　臣等謹案黙成文集八巻宋潘良貴撰良貴
　　　　字義榮一字子賤號黙成居士婺州金華人
　　　　政和五年以廷試第二人釋褐為辟雍博士
　　　　累遷提舉淮南東路常平靖康元年召還坐
　　　　事除監信州汭口排岸髙宗即位召為左司
　　　　諌厯除徽猷閣待制提舉亳州明道宫坐與
　　　　李光通書降三官卒贈左朝奉大夫事蹟具
　　　　宋史本傳良貴學術醇正侃直不阿首論何
　　　　㮚等之不可為相又與黄潛善吕頤浩相忤
　　　　又面劾向子諲屢坐屏斥而所守不移故朱
　　　　子亦稱其剛毅近仁其論治體箚子等篇悱
　　　　惻沈痛足以感人又足以覘其節㮣其集見
　　　　於史者十五巻久佚不傳此本乃康熈中其
　　　　裔孫所刋僅文二十首詩二十七首詞一首
　　　　皆掇拾於散亡之餘粗存梗概然以集中除
　　　　謝諸表與本傳年譜相較亦多足資參訂如
　　　　年譜載良貴既至嚴州任請祠得主管亳州
　　　　明道宫轉秘書少監遷起居郎拜中書舍人
　　　　今集中有辭免祕書少監申省狀可與年譜
　　　　相證而本傳不云轉祕書少監又良貴知嚴
　　　　州之後凡再為中書舍人集中有謝中書舍
　　　　人誥表又有謝中書舍人表可證而本傳但
　　　　云起為中書舍人不著前後再命皆可以補
　　　　宋史之闕誤惟是篇頁寥寥而强分巻帙未
　　　　免有意求多又一巻二巻皆載本傳及年譜
　　　　誥勅等文至三巻乃及其著作雖用宋敏求
　　　　編李白集之例而喧奪太甚究為編次無法
　　　　至潘畤乃良佐之子於良貴為猶子而亦附
　　　　其傳誌於末編尤為不倫今姑仍舊本録之
　　　　而附糾其叢脞如右乾隆四十三年二月恭
　　　　校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
黙成文集原序
天地之化包括無外運行無窮然其所以為實不越乎
一隂一陽兩端而巳其動靜屈伸往来闔闢升降浮沉
之性雖未嘗一日不相反然亦不可一日而相無也聖
人作易以通神明之徳類萬物之情其所以為説者亦
若是焉耳矣然及其推之人事而擬諸形容則常以陽
為君子而引翼扶持惟恐其不盛隂為小人而排擯黜
抑惟恐其不衰何哉蓋陽之徳剛隂之徳柔剛者常公
而柔者常私剛者常明而柔者常暗剛者未嘗不正而
柔者未嘗不邪剛者未嘗不大而柔者未嘗不小公明
正大之人用於世則天下䝉其福私暗邪辟之人得其
志則天下受其禍此理之必然也且非獨於易之説為
然蓋凡自古聖賢之言雜出於傳記者亦未有不好剛而
惡柔者若夫子所謂剛毅近仁而又嘗深以未見剛者為嘆及
乎或人之對則又直以有慾病棖也之不得為剛蓋専
以是為君子之德也嗚呼若故中書舍人金華潘公者
其真夫子所謂未見者哉熹雖不幸而不及洒掃其門
然讀其書而猶喜於有以得其所存之彷彿也蓋公自宣
和初為博士則已不肯託婚富貴之家而獨嘗論斥大
臣䝉蔽之奸矣及為館職又不肯遊蔡京父子間使淮
南又不肯與中官同燕席靖康召對因論時宰何㮚唐
恪不可用恐誤國事以是謫去曽不旋踵而言果騐建
炎初召為右司諌首論亂臣逆黨當用重典以正邦法
壯國威且及當時用事奸邪之狀大為汪黄所忌書奏
三日而左遷以去其言雖不大傳然劉觀所草謫詞直
以揣摩詆訾為罪則其事固可知已紹興入為都司又
忤時相以歸復為左史一日直前奏曰先王之所以致
治者以其合於大公至正之道此年之所以致亂者以
其反此而已陛下今日誠冝仰思祖宗創業之難二帝
䝉塵之久俯念生靈塗炭之苦土地侵削之多夙寤晨
興不敢少置每行一事必先念此然後發之務以合於
所謂大公至正之道勿以一毫私意曲狥人情則天下
庶有休息之期矣服喪還朝又以廷叱奏事官而忤㫖
以去自是之後秦檜擅朝則公遂廢於家而不復起矣
然公平生亷介自將自少至老出入三朝而前後在官
不過八百六十餘日所居僅庇風雨郭外無尺寸之田
經界法行獨以丘墓之寄輸帛數尺而已其清苦貧約
蓋有人所不能堪者而處之超然然未嘗少屈於檜其
子熺暴起鼎貴勢傾中外亦未嘗與通問也嘗誦君
子三戒之言深以在得之規痛自儆飭至於造次之間
一言一行凡所以接朋友教子弟亦未嘗不以孝弟忠
敬節儉正直防微謹獨之意為本其讀書磨鏡之喻切
中學者之病當世蓋多傳之而所論汲長孺蓋寛饒之
為人尤足以見其志之所存已嗚呼若公之清明直諒
確然無慾其真可謂剛毅而近仁矣夫以三代之時聖
人之世而夫子已嘆剛者之不可見况於百世之下幸
有如公者焉而不得少伸其志以沒其條奏章藁有補
於時可為後法者又以公自焚削而不復存平生之言
頗可見者獨有賦詠筆札之餘數十百篇而已後之君
子蓋將由此以論公之世其可使之沒沒無傳而遂已
乎公之兄子今廣州使君畤謂熹盍序其書而傳之熹
不敢當而亦不得辭也於是三復其書而掇其梗槩附
於書首以告觀者且時出而伏讀之以自勵焉公諱良
貴字義榮一字子賤自號黙成居士集凡十有五巻廣
州字徳鄜少學於公植志行巳甚有家法數為郡守部
使者愛民戢奸不憚大吏所至皆有風績云淳熙丙午
春三月已卯朔旦具位新安朱熹謹序
欽定四庫全書
　黙成文集巻一
　　　　　　　　　　　　宋　潘良貴　撰
　　論治體劄子
臣嘗謂自古一治一亂不可為常由堯舜迄於五代三
千二百九十餘年其間所以治者無他君臣協心共相
戒飭凡所施為合於大公至正之道而已所以亂者無
他君臣異志皆務因循凡所施為悖於大公至正之道
而已仰惟祖宗之有天下兵不血刅市不易肆天意人
心不約而歸當時制為法度立為紀綱非益於國非利
於民有所弗措是以海内廓然無事百有餘年承平日久
奸邪擅權肆為欺蔽率意改作祖宗紀綱法度廢壊殆
盡遂繼之以大亂陛下紹承大業於艱難之際焦心勞
思欲恢復中原迎還二聖九年於茲矣然而治道殊未
有以稱聖意者臣謂大公至正之道尚塞而未行也夫
祖宗順此道而治其後逆此道而亂今不欲治安如祖
宗時則已如必欲之可不兢兢業業朝夕惟此道之是
念乎臣願陛下靜澄其心思祖宗創業之難念父兄逺
狩之久憫生靈常懐塗炭之苦憤土地日有侵削之憂
凡下一令行一事必先以此四者為念然後發之于政
詔大臣同心協力勿以一毫私意曲徇人情斷自今日
其已往者漸以公正之道更革之其方来者力以公正
之道固守之如四時之有信如金石之不移則天下庶
有休息之期也如其不然臣恐大事寖以大壊雖無敵
人之患而中國自敝矣陛下留神察焉取進止
　　謝嚴州到任表
忱辭上達極陳愛日之情睿澤下流恭被自天之命愧
増汗浹感極涕零中謝伏念臣蚤奮單貧誤䝉識擢有
親已老去鄉實難屬奉詔音肅馳行闕載因陟岵復念
趨庭仰軫皇慈俯施洪造仍寓名於龍閣俾増重於虎
符奉檄惟慚啟途已至西瞻佳氣喜帝所以非遙東指
白雲迎親闈而甚邇拊循有暇定省惟勤每於學禮之
餘得奉教忠之訓克諧烏哺敢替葵傾此盖伏遇皇帝
陛下盛徳日躋至仁天覆操賞罰之魁柄駕馭百工恢
道徳之宏綱包羅一介曲従人欲仰見天心臣謹當惕
惕以思孜孜自厲既遑將父欣逢孝治之朝何以事君
願效古人之節
　　謝嚴州送還兵級不合借請降官表
事違令甲罪見劾章仰荷湛恩曲行輕典中謝伏念臣
涉道迂淺従政拙疎日者叨亳社之祠宮解桐廬之印
綬扶攜老穉資藉車徒雖無千里而不必聚粮顧餘百
人而安所仰食束裝欲發援例来言一時猥狥於人情
三尺謬干於吏議重惟鹵莽退積兢慚敢意懲愆止従
褫秩茲葢伏遇皇帝陛下總該庶政駕馭羣工好惡未
常有私賞罰必惟其當臣敢不恪遵明訓深省往尤所
愧身閒更切無名之粟倘紓國難願捐不貲之軀
　　謝中書舎人告表
塵禁省以代言巳慚非據即里居而拜命更冒殊恩憂
患餘生周章失措中謝伏念臣立身寒苦賦性戅愚先
帝擢臣於布衣今踰二紀陛下置臣於諫省亦復終星
每思自效於涓埃庶或少裨於海嶽其如命繆動與願
違日者召自真祠寘諸册府旋載螭廷之筆亟聯鳯閣
之班始奉除書遽聞親疾方寸已亂即日遂行惟茲專
輒之私宜在譴呵之域敢圖孤迹上軫皇慈憐臣去國
之蒼黄則錫命以為問寢之慰䘏臣遭難之窮乏則賜
金俾襄大事之勤存沒知歸哀榮有耀雖碎螻蟻之命
曷酬天地之恩及此外除恍如昔夢拜九天之綸綍命
實維新被三品之服章徳非其稱恭惟皇帝陛下加惠
羣工厲精庶政湛恩遐暨顧雖小物而曲成孚號誕揚
不以陳人而中廢臣敢不激昻殘喘策厲懦衷蚤夜以
思克謹教忠之訓險夷不二永堅狥國之誠凡可捐軀
誓當竭節
　　謝中書舎人表
待盡倚廬方畢三年之制召還西掖載膺一札之除寵
至魂驚感深涕隕中謝竊以政事之地必資論思獻納
之才詔令之行當得深厚坦明之訓唯奥學該通於今
古英詞追配於典謨識慮知為治之後先直諌宏事君
之規益斯可以仰助雷風之號誕揚綸綍之言如臣者
憂患陳人荒蕪下士禀資方拙更三黜而自憐賦分竒
窮巳半生而寡與頃叨螭筆旋陟麟臺始被寵光遽罹
㓙禍抱苦願終於苫塊無心復造於衣冠日月遷流形
容凋顇撫祥琴而増慕傳召節之巳頒果奉除書復還
舊物里閭改觀共瞻天眷之優隆頂踵知愧獨荷聖心
之簡記頋雖碎首曷報鴻恩茲葢伏遇皇帝陛下乃武
乃文克勤克儉思道如商髙之恭黙接下過周宣之慎
微事舉法於春秋化每形於雅頌廣收俊彦欲致中興
施及妄庸亦叨睿奬臣敢不孜孜奉國亹亹禔身温故
知新願日深於徳意獻可替否庶或補於艱難誓竭孤
忠以期沒齒
　　謝集英殿修撰提舉江州太平觀表
承之掖垣蔑著盡規之義丐閒祠館曲䝉従欲之仁祗
服恩私益深漸懼中謝伏念臣入仕二紀獲事三朝唯
知忠義而披露肝心敢念飢寒而保持禄位自信甚篤
人言莫因歴落􁃓﨑衆皆指為可笑流離困苦臣獨奮
而不衰屬憤奸邪實非職守歴階陛殿怒髪衝冠雖非
能衛社稷而執干戈亦庶㡬如鷹鸇之逐鳥雀退思冒
昧甘俟誅夷始陳待罪之章亟䝉涵貸旋上奉祠之請
即獲便安仍加論撰之名俾全進退之節君父之慈憐
若此臣子之報稱若何恭惟皇帝陛下駕馭羣雄綜核
名實陟降無私而帝則是順好惡罔作而王道攸遵如
臣狂愚不忍竄斥然方軍食匱難之日而坐靡廪廥國
事搶攘之際而燕處山林俯仰以思面目有愧臣敢不
恪勤香火懲艾過愆疾病交侵雖作終焉之計形骸未
隕益堅國爾之心庶畢餘生以酬洪造
　　辭免秘書少監申省狀
准尚書省劄子八月十二日三省同奉聖㫖潘良貴除
秘書少監不候授告指揮到於所居州軍依條差撥疾
速前来行在所供職臣良貴昨於建炎元年内任工部
員外郎為父年老抱病陳乞宫觀建炎四年内䝉恩除
荆湖南路提㸃刑獄公事亦是不曽赴任紹興二年任
左司員外郎僅二月乞便鄉差遣䝉差知嚴州到任四
箇月即令宫祠八年之間累䝉除用皆以親老懇求便
私今父八十九嵗比之徃日衰病益侵人子之情尤難
逺去伏乞特賜敷奏改除一宫觀差遣伏候指揮
　　辭免起居郎狀
准尚書省劄子三省同奉聖㫖除臣起居郎日下供職
聞命震驚罔知所措伏念臣頻年以来四更宫觀實緣
親老非敢偷安茲被誤恩召寘册府充職踰月獲覲清
光輒罄丹誠仰干天聽丐還真館復遂初心退而省循
方候呵譴忽䝉陞擢跼蹐靡寧况左史之職君動則書
班於從官其選素慎不惟臣愚非所宜據而請閒得要
求退獲遷言行相違尤難安處伏望聖慈特降睿㫖追
寢成命除臣一在外宫觀以安愚分謹録奏聞伏候勅
㫖
　　乞宫觀狀
臣近因權攝左史彈奏戶部向子諲繼上章待罪雖䝉
聖恩寛貸然臣恐懼終不自安伏念臣禀性愚戅賦分
窮薄臨事妄發屢陷危機若久居侍從之間必速致顛
排之悔兼臣近更憂患心志凋摧獻納論思自知無補
伏望聖慈曲加覆䕶除臣一在外宫觀差遣以養殘骸
倘未致於死亡誓當圖於報效伏候勅㫖
　
　
　
　
　
　
　黙成文集巻一
欽定四庫全書
　黙成文集巻二
　　　　　　　　　　　　宋　潘良貴　撰
　　謝張丞相啟
退即山林久濶寒暄之問仰瞻斗極徒頒次舎之光誠
雖切于飛馳禮遂成於逋慢祗以為媿不能自文竊惟
神物之䕶持宜有福祥之單厚輒申悃愊敢候茵慿恭
惟某官望重百僚名聞九牧出處係朝廷之輕重道徳
為人倫之表儀光滉咸池夾輔中天之皎日威申華夏
蕩除四塞之妖氛更險夷而節義愈明被謗傷而功庸
益著迨膺申命起䕶价藩微雲之滓太清曽何傷於盛
徳大旱而作霖雨實有望於嘉猷諒無煖席之期即拜
賜環之命顧惟無似深沐厚恩早䝉公緒之噓枯繼辱
祁奚之舉類蘭臺适體屢興嘆於沈英紫槖持荷更叨
榮於取頴中縁禍變分絶生存雞骨支牀僅留食息魚
書染素莫効勤劬居然星紀之薦更藐爾珠廷之在望
嵗聿云暮道阻且長井越參旗夐隔轅門之拜衮裳綉
芾佇聞黄閣之開願益惠於生靈用亶符於睿眷傾依
之切敷叙奚殫
　　賀翟㕘政啟
恭審光膺帝制㕘秉國鈞六星比而三台色齊識天心
之所屬百僚喜而萬夫悦服慰人望之咸歸竊以自古
治亂之分常係人材邪正之用泛觀百家諸子皆苦口
而丁寧遐想九夷八蠻悉望風而進退非特時勢之必
至抑亦人心之所同惟其正不勝於邪是以亂常多於
治方今國家之患顧不在茲遂使幅􁆟靡寧莫知所向
倘匪老成之出曷扶危殆之基荷上穹之未忘庶斯民
之可救伏惟某官佐時人傑間世英賢瑞玉無瑕大寶
儼陳於清廟霜筠有節孤風獨厲於嵗寒蜚聲騰譽於
三朝歴險更夷而一致江湖雖適常懐觀闕之心鐘鼎
既安何異山林之性方主上無多難之畏而左右惟正
人之求用圖再造之功宜趨我公之入固將以大忠經
世以至誠格天問國事萬變而不窮陳王業七月之所
致掃骫骳懐奸之俗伸耿介有氣之風使乾坤無震蕩
之憂生靈措休息之地詢之天下誰曰不然某性質凡
愚學術固陋素乏趨承之幸遽䝉特達之知昔掌禮闈
嘗與甄收之列迨承宻㫖復叨論薦之榮念此恩不忘
於須㬰雖多言莫致其萬一陽德純粹物候清和仰祈
順時倍保鈞重瞻依頌禱不勝下情
　　答雷公達
諭以聚書飲酒為樂此吾人之習氣也然酒不可多飲
大率此物入口則昏過量則亂聖人於書特作誥一篇
易六十四卦終以濡首為戒禮使人飲酒終日而不得
醉蓋禍患多生於此既作郡尤宜節慎也老而讀書不
須務博當研味聖賢立言指歸以洗心勵行則老而益
精明士人至晚年倒行而逆施之者十常八九正為不
解讀書耳僕自喻為昏鏡喻書為磨鏡藥當用此藥擦
磨塵垢使之通明透徹而後已若積藥鏡上而不施磨
擦之功反為鏡之累故知托儒為奸如張禹孔光之徒
曽不若庸夫愚婦也公以為何如萬里通書不敢效常
人作䛕言以孤逺意此狂友故態也幸一笑納之
　　啟李太發(即莊簡公/李光也)
言念粤従初仕雖為道義之交逮此晚年未托葭莩之
好靜惟寒族敢議通婚既䝉金石之嘉言用致筐箱之
菲幣伏承令女小娘子資涵粹美秀夙著於閨房某姪
畤質本戅愚學初聞於詩禮式因媒妁願結絲蘿將親
迎於大門庶承祧於宗祀其為媿佩罔罄敷陳
　　答田氏禮書(田經國公之姊丈/而武公之甥也)
伏承髙明之従弟武乃吾姊之子而某之甥也吾姊為
田氏婦三十年矣老而益貧某欲以長女妻武俾之左
右奉承焉此素志也茲承申之以媒妁致之以雁幣敢
不拜嘉
　
　黙成文集巻二
欽定四庫全書
　黙成文集巻三
　　　　　　　　　　　　宋　潘良貴　撰
　　矯齋
君子知强為善而已矣遑恤其他而世之忌人修也無
以蓋之則羣聚譁笑目之曰矯特立獨行之士固不為
變而中人忌其加巳也往往嫵媚軟熟不敢出一善言
行一善行卒至於無所忌憚為小人之歸而後已予自
出仕見士大夫習以成風敗壊天下人材不可勝數心
甚悼之中庸曰君子和而不流强哉矯中立而不倚強
哉矯凡四言之不以為煩考之六經未嘗若是之諄諄
者也是矯者君子之所務而衆人之所忽古人以為訓
而今人以為病也近世老師宿儒為中庸傳者十數家未
嘗有斷然發明子思此意者尤可嘆也夫鈞是人也性
近而習逺所以相逺正在矯與不矯耳情動於中物誘
於外擇之不精執之不固未有不喪已於物者詎可日
不用力於矯耶視聽矯之言動矯之一切日用惟禮之
行義之由道之適久則若性自然矣故勉强行之與安
而行之成功則一予謂中庸一言之則曰矯二言之則
曰勉强皆聖人忠恕進學者之道也吾宗伯益端雅而
尚志求予名所居之齋因榜之曰矯葢予韋弦子思之
訓始終不衰也今老矣俯仰樂而無媿故以勉子子其
懋哉
　　靜勝齋
凡人自平旦而起目視耳聽手持足奔其心念之所經
營雜然無一息暫止及夜而安身可以休矣又有夢焉
飛揚沉墜得失悲歡與夫恐怖之事往往失聲而泚汗
如是汨沒至老死而不悟者天下皆是也故常為靜者
之所憐憫曹君用晦異時與予同鄉校遊上庠今餘二
十年矣屬過予言曰向誠有意於功名官既不偶乃得
更儒冠為武此世事之不可必而甚可笑者也頻年不
喜事事寄傲僧廬闢齋於西廡以自適幸為名之夫吾
子一人之身也方其髙車秣馬馳逐乎通都大邑何所
見而其心如彼今而紙窓竺屋環堵蕭然終日凝黙何
所見而其心如此是必有靜於中而勝於外者矣然予
觀醉者顛倒錯亂既醒而病病而悔且言曰終吾之身
誓弗入於口忽一旦樽俎設於前歌舞在其側又欣欣
起而従之不獨忘其身之戒反嗤醒者以為妄人子懲
於前既已靜矣其進益此道視醉者以為鑒哉
　　寶林禪寺記
　　義烏縣南雲黄山下梁普通元年傅大士依雙檮
　　木結庵大同六年即其地建寺因名雙林佛殿宋
　　治平三年賜今額宣和三年燬于㓂紹興四年建
　　藏殿住山僧標次第復完凡為屋一千二百餘間
有大比丘其名行標號曰慧炬一日過予従容言曰維
雲黄山是為蕭梁善慧大士修證道塲我以縁法總徒
一年兵火之餘豈弟慈祥外䕶我法考其性資有大士
宗我將懇祈丐其名御起勝妙因為邦人倡郡將聞已
愀然改容顧謂標曰方時孔囏民力困耗吾䕶此方如
䕶元氣不以毫髪呼擾井閭况此土木不急之工勞人
費財為役甚鉅縦使彌勒即今示見我猶持此力勸止
之標聞是逡巡而旋復見予言事不諧矣予曰太守之
職承流宣化奉法愛民而外有為實非其責不若自營
我法博募廣求况師駐錫以来道俗傾鄉時節或至咄
嗟可成標還雲黄山大開法席徧召檀那而告之曰惟
我大士誕毓此方為瑞為祥人人共仰雙檮建寺甲於
叢林自梁迄今餘六百載流通祖道代不乏人宣和三
年盗起(闕/)定不幸煨燼一椽不存今歴嵗時堂廡齋㕑
粗成行列獨茲殿址瓦礫弗治妙相慈容久無所宅爾
等善友忍坐眡耶客聞標語歡喜踊躍於是退而各盡
已力大出金錢合而計之餘五十萬以紹興二年春經
始三年冬告成其髙八十餘尺而廣倍其半中安像設
莊嚴妙好外繚闌楯雄麗靚深入化人宫迥出空際里
之士女與旁州之人奔走往来作禮數皆曰耳目未嘗
見聞山林増輝緇衲雲集坐變榛莽為金碧區未有成
辦大縁如是之速者也故嘗論之一切世有為之法皆
有分齊長短可度輕重可權淺深可側小大可稽至于
佛法則大不然淵乎妙哉視之不見聽之不聞智不能
知識不能識古經云以思惟心測度如来圓覺境界如
取螢火燒須彌山終不能著觀夫世之治生殖業銖積
寸累可謂勤矣假使骨肉就其乞貸愛惜靳吝未嘗輕
捐至佛㑹中心生悲喜則傾囊倒廩畧無留難又其最
者身體髮膚頭目髓腦於彈指頃棄舎如遺其故何哉
葢凈智妙圎與吾如来本同一體念起背覺遂爾合塵
塵昏本明轉不息佛以慈悲哀憐覆䕶於生死海誓作
津梁猶如父母惜所愛子子出逺遊望望不至彼為子
者漂流途路雖未即歸寢食之間嘗懐憶念聞說父母
涕淚自垂感召之因疾若桴鼓此豈可以情量揣摩筆
舌形其萬一哉標之為是役也予最詳其本末故樂為
之記且懼来者之隳其績也復為説偈曰良木秀山澤
中林猶百年斵削應約繩必資諸巧匠陶者輸瓦甓圬
人施塗泥絲網及寳鈴丹漆塈塑績罷精磨嵗月始
克觀厥成金錢與糗粮所費如山積雖名有漏法實為
無量徳庶俾凡覩聞因縁得入道我昔禮大士廣厦餘
千間何人持烈烟一燎不存芥嗚呼有施者又有戕毁
人良繇弗思維縦我無明故今合檀施力作新美踰初
丁此時囏危為衆作依怙咨爾方来者毋意隳前功増
飭愛䕶之當如扞頭目使百千萬億遊戲依雙林於寵
華㑹中永瞻微妙相
紹興六年二月日左朝奉郎直龍圖閣管亳州明道宫
潘良貴撰
　　君子有三戒説
孔子曰君子有三戒少之時血氣未定戒之在色及其
壯也血氣方剛戒之在鬬及其老也血氣既衰戒之在得
予謂此言如大醫王之治病其針砭足以起死人而肉
白骨但方其病時不遇此雖遇之而不受者滔滔皆是
也予少出見紛華而悦及壯好勝多忿色鬭二病纒痼
餘二十年莫覺莫知朋友莫予告也今老矣二病不藥
而去獨志得之心早夜熾然非問舎求田則慮子孫而
憂妻妾曰如是則可以安吾身也如是則可以適吾意
也嵗得貨財若干則可以足吾用度得榖粟若干則可
以飽吾宗族官當擇優厚之地俸當為蓄積之資横心
所念莫非惟得之従嗚呼誠可哀也已夫夜之所夢多
晝之所為也臨事而不懼皆平日之所習也今志得之
心不戒如此脱遇有可得者能辨禮義而受之乎其貪
冒無恥為小人之歸必矣乃知得之一字痛鍼老者之
膏肓非聖人不能言也予既犯其二戒幸而未死尚可
奉其一以周旋自今以始當以徳之不修學之不講聞
義不能徙不善不能改為憂其餘流行坎止一切付與
自然得正而斃焉斯已矣失之東隅收之桑榆尚庶㡬
其無愧焉
　　潘好古字説
予始官京師聞吾宗有士名好古字敏修爽邁不羣與
予弟遊太學同硯席雅相愛好而獨未之識也其後予
以予宫祠居鄉敏修始来訪予坐與語氣直而志剛奮
然有志於為巳之學心益器之建炎已酉金大入明越
予避地武川復與敏修相依於劉巖之上暇日従容正
襟而問曰子名而又字之豈夫子所謂我非生而知之
者好古敏以求之者乎曰然予曰凡學者皆有師不可
不嚴而欽況夫子自生民以来未之有天下之所尊事
乎彼其言曰我非生而知好古敏以求之自謙之詞也
雖自卑之辭然所以為夫子亦不過如此而已今子名
且字之必以我為好大而不降讓也請以字易之夫古
不可以不好聖而不好古不得謂之聖賢而不好古不
得謂之賢學者以聖賢為師卒期至於聖賢而後已然
聖賢得於古必有以行於今所謂行於今非茍有所合
也今有戾於古以古正之正之而従也則推之天下與
民共由不卑今而尊古正之而不従也則斂之一身獨
行其道不枉古而従今要非好之篤鮮有不移於今者
老子曰執古之道以御今之宜御猶御馬也緩急馳騁
惟御之適而不惟馬之御誠能御今可以言好古矣請
易子之字曰伯御甫子學誠施於今吾將觀子矣
　　肅齋説
姪甸求名其讀書齋且言曰小子不敏請事斯名予觀
晚進為口耳之學僅能誦紙上書衒露輕儇忽同列而
侮老成求日益而為君子難矣所謂君子者無往而不
致其肅也外之言貌視聽内之心思常恭莊端恪不少
懈焉子試習之積時以終日積日以終月積月以終嵗
造次顛沛不忘所謂肅者行之三年然後見予而問焉
予又將以語子子不易予言則自茲始今以名齋其出
入觀之
　
　
　黙成文集巻三
欽定四庫全書
　黙成文集巻四
　　　　　　　　　　　　宋　潘良貴　撰
　　鄭亨仲作亭西山顔曰可友以書求詩為賦一首
　　(亨仲即北山/忠愍公字)
君不見子猷嗜好與俗殊種竹不可一日無又不見太
白清狂世絶倫舉杯邀月獨相親風流二子去巳逺塵
埃那復聞髙人鄭侯未遇身更閒躬耕自樂巖谷間開
亭容膝日寄傲坐對嶕嶢崪嵂之西山西山蒼翠如堆
玉松奏笙竽雲作屋澄鮮爽氣日夕佳不學時情易翻
覆田文唾面嗔小兒翟公署門良可嗤悠悠權利悲一
時樂哉此友誰能知鄭侯與我論心久年少相従今白
首對山勿著絶交書要須著我成三友
　　夜坐聞竹聲示姪
室明窓有燈夜暗天無月趺坐依蒲團竹聲助清絶初
疑小雨至蕭蕭俄復歇忽然變軒昻風湍散巖穴聽久
耳根靜萬慮皆瑩徹塵凡不待掃境妙心自潔竒哉不
二門欲倩維摩説
　　和季成弟中秋不見月(時寓妙/智山中)
經年等待中秋月一夕隂雲掃不開髙樹時驚疎雨過
空山那復故人来夢回誰憶霓裳戲老去愁聞水調哀
與子相逢長得醉何須佳節始銜杯
　　朱教授見寄七言二首遂用其韻
賢哉蘧瑗晚知非此道吾今亦庶㡬囊乏一錢聊自哂
家無三徑不妨歸冥鴻久已離矰繳野馬由来見靮鞿
溪上月明船正穏肯將簪笏換蓑衣
等閒長嘯倚孤松雲破天邉見碧峰架上殘書猶可讀
瓶中儲粟不堪舂生涯幸有千年秀身世何須萬户封
僧榻寄眠無一事覺来深省聽晨鐘
　　僕讀沈約傳怒其緩頰賣國髮上衝冠然古今人
　　每壯其東陽八篇文辭未有少之者因次卿登樓
　　新什輒效立春體製和且攄所懐云
隠侯文治知何用千古端羞堕淚碑國危忍助神鼎覆
身免猶嗟革帶移登覽寒烟縈逺目凄凉夕照謝髙榱
傷心往事君須賦恐有遒人来采詩
　　夏日四絶
四月天氣初欝蒸碧桐照空門巷清何人解助隠居樂
為我喚取黄鸝鳴
掃地焚香避濕蒸睡餘茶熟碾聲清風來桐竹僛僛舞
雨過堦除㶁㶁鳴
錯落星河天未明太虛涵露氣全清東方隠約生光耀
便覺林間宿鳥驚
姢姢䟱竹拂雲長門巷無塵氣自凉多病無情如嚼蠟
卧看風篆博山香
　　夜與仲嚴叔倚季成三弟同坐聞笛各賦一絶
西北干戈撥不開今宵聞笛更清哀髙堂親老髮垂白
與子買舟歸去来
　　法清晚步分韻得夕字
有生能㡬何避亂不謀夕聯翩二三子晚步縦所適田
野無人聲牛羊斷歸迹時看墟曲中寒烟裊修碧雝雝
南飛雁北信杳難覔不知二聖君泫然淚沾臆小臣真
蟣蝨持顛頋何力殘臘行當除青陽來已逼衰骸分填
壑公輩冝強食
　　贈方仁聲
　　公吾里人客寓吳興神情散朗如晉宋間髙士晚
　　得官無仕進意築庵西溪名曰雲茅以衛生養性
　　為事詩文雄深雅健追古作者云
學道悠悠未見功敢言凡質有仙風他年一鉢江湖去
先向苕溪訪葛洪
　　和沈秀才
年来有客従黄石老去何心望紫泥世事違人常八九
生涯随力任東西
軟語干時芻豢美苦言投俗桂薑辛山河若欲攄幽憤
盥手焚香讀過秦
弱齡慮事心常破壯嵗投閒鬂已華但得安貧如北阮
何妨受侮似東家
　　和三二兄西莊書懐
莫問莊生然不然時中只可自隨縁冬深江北無邊報
又得安貧過一年
賢愚狂聖等為人要是天君自策勲舉世紛紛誰得妙
韓公惟許孟軻醇
古来達士盡窮空我愧修身道未豐痛飲不妨歌楚些
投閒何幸伴吾儂
一炷清香度博山妙觀不著有無間此心欲報難論價
放我形骸十載閒
　　和仲嚴弟暮春二絶
吾生四十已侵尋獨喜年来不動心世事升沉君㑹否
人間春去落花深
沂上風光㸃獨知陶然寧復歎春移吾人老大知何用
仰止前賢須及時
　　梅花
天與孤髙花獨新世間草木信非倫影涵水月不受彩
氣傲氷霜何待春冷淡自能驅俗客風騷端合付幽人
往来百匝堦除裏頓使心無一㸃塵
氣欲崢嶸嵗欲新寒梅方信冠羣倫直能平地凌封雪
可是回根迎小春九畹蕙蘭真上客千山桃李盡庸人
即今擕酒江郊去弄蕋攀條一拂塵
　　雪中偶成
飛花看六出俄向臘中来解騐人情喜始知天意回夜
闌牕愈白晚凍日難開麥熟何時節飢民正可哀
　　二
歉嵗多流冗邦侯喜鄧来雪除驚臘盡耕近樂春回郊
野猶同色江天已半開短衣難揜脛誰説少陵哀
　　挽陳德固守禦
強敵登城日中華將士奔人皆趨北闕君獨死南門秘
計無人用英聲有史存秋原悲淚落桂酒與招魂
　詞
　　滿庭芳(中秋/)
夾水松篁一天風露覺來身在扁舟桂花當午雲捲素
光流起傍蓬窓危坐飄然竟欲到瀛州人世那知此夜
空際列瓊樓　休休閒最好十年歸夢兩眼鄉愁謾贏
得蕭蕭華髪盈頭往事不須追諫從今去拂袖何求一
樽餘酒持杯顧影起舞自相酬
　
　
　
　
　
　
　
　
　黙成文集巻四
