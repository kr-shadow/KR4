#+TITLE: 騎省集-宋-徐鉉
#+DATE: 2016-06-11 12:24:31
#+SOURCE: github.com/kanripo/KR4d0001 master b36cf99d                
　大宋故静難軍節度行軍司馬檢校工部尚書東
　海徐公墓誌銘
　　　　金紫光禄大夫尚書右僕射兼中書侍郎平章事監修國史上柱國隴西郡𨳩國公李昉撰
　上即位之元年冬以學士李昉獨直翰林詔太子
　率更令徐鉉分直視草是時昉與公以同道相知
　論交契之始也越四年春
　天子率六師親征太原并壘既平遂北幸塞垣耀
　光盧龍秋七月凱歌歸于　京師軍衛之中書詔
　填委公援筆馬上應荅如流以扈蹕勞遷給事中
　直學士院如故又四年授右散騎常侍始罷文翰
之職端拱元年　帝親耕籍田改左散騎常侍積
階至金紫光禄大夫叙勲至上柱國累封至東海
郡𨳩國侯食邑一千户以淳化二年秋九月檢校
工部尚書出為静難軍節度行軍司馬明年八月
二十六日晨時起方冠帶遽命筆硯語左右曰吾
疾作矣手䟽一幅約束後事又别署一幅道者天
地之母書訖而終年七十六陜西道轉運副使鄭
適来邠州遂出家財竭力襄事即以其年十月奉
遷靈柩還　京師權厝于板橋東南之佛舎受婿
國子博士呉淑門生殿中丞杜鎬時皆典治中秘
　書遂以公凶訃聞上覧表軫悼詔出内府錢二
　十萬賜其家及明年七月洪州奉新縣義門胡仲
　堯自豫章具舟檝迎公之䘮葬于洪州新建縣西
　山之鸞岡原奉遺命從先塋也公字鼎臣其先會
　稽人自言生于楊州曽祖諱源祖諱徽皆隠徳不
　仕父諱延休衛尉卿贈左僕射才髙道直有名于
　時公㓜孤與弟鍇皆苦莭自立未弱冠以文行稱
　于時仕江南李氏周旋三世厯校書郎直宣徽北
　院㝷直門下省三知制誥一遷司封郎中兩拜中
　書舎人再入翰林爲學士自貶官起爲太子右諭
　徳由尚書左丞爲兵部侍郎爲御史大夫由大夫
　爲吏部尚書由尚書爲右僕射同參左右内史事
　堅譲不就王師下金陵隨後主歸朝以太子率更
　令奉朝請今諫議大夫張公佖說公在江南時奉
　太夫人慈訓不妄游下帷著書雖親族罕見其面
　年十六遇李氏先主霸有南土辟命累至釋褐連
　任書府繇是經史百家爛然于胸中矣其典誥命
　也落筆灑翰應用無窮皆混然而成有雅正之體
　當時名士如韓熈載者無敵尤長于制誥公與之
　齊名其豫機密也居中守正無所附會雖在家宴
　居如對君父其恭慎也如此當時用事臣有陳覺
　魏岑者樂禍好權多撓時政公嫉之如讎其掌貢
　舉也至公取人不受私謁先䇿問而後詞賦進徳
　行而黜浮華當時舉埸號為得士公弟内史舎人
　鍇每主文柄亦以直道自持故江表後進力學未
　至者聞二徐為春官多望風引退其精鍳無私也
　如此其持憲也當官執法無所屈橈姦邪為之側
　目權貴因之歛手當時言風憲者惟公與故御史
　中丞江文蔚王師之渡江也公将本君之命使於
　朝廷且乞緩師以奉祭祀　太祖引見謂公曰汝
　主託疾不朝乖事大之禮况吾兵業已行無中輟
　之理歸報汝主善為之謀公因慷慨鋪陳自古成
　敗之道表明後主忠孝之莭　太祖亦為之動容
　厚禮之遣歸𥘉大軍已圍建業後主思命于交兵
　之間左右咸有難色公欣然請行後主欣然謂之
　曰爾既往即當止上江救兵勿令東下公曰是行
　非全䇿今城中所恃者救兵奈何以臣此行止之
　後主曰比以和觧為請復用决戦即是自相矛盾
　于爾淂不危乎公曰今豈以一介之微而忘社稷
　之重但置臣于度外耳後主撫之泣下曰時危見
　莭汝有之矣及歸朝
　太祖盛怒責之曰吾向與汝言何謂弗逹於汝主
　且拒抗之罪皆汝所為公頓首謝曰臣為江南大
　臣而其國滅亡抵此死有餘罪餘復何言
　太祖于是歎息曰忠於所事者乎汝當事我如事
　季氏命坐存撫甚厚故相太子太師王公(傳)一見
　如舊相識每有經史異義多質疑于公繇是琴罇
　嘯歌筆硯酬唱無有虚日相得甚歡故工部尚書
　李公穆有清識嘗語人曰吾觀江表冠盖若中立
　有道之士惟徐公近之耳兵部侍郎王公(祐)負才
　尚氣未嘗䡖許人及見公常言于朝曰文質彬彬
　學問無窮惟徐公耳公亦曰王公詞如江海心無
　城府真竒士也今吏部侍郎李公(至)翰林學士承
　㫖蘇公(易簡)皆當世英俊奉公以師友之禮公仕
　朝廷将二十年前後錫賜所得俸禄所入備伏臘
　外未嘗蓄聚一金所居之地僅庇風雨惟古木數
　株每夏秋之際霖潦爲患頽垣壊宇人不堪其憂
　而公處之晏如也江南故人子弟暨親族之孤遺
　者來投于公歲無虚月公分廩禄以䘏之虗館舎
　以安之殆于終年未有倦色有布衣蒯亮者老而
　多誕游公之門僅五十稔年九十猶矍鑠不衰每
　從江南來詣公公置之道院日與之碁未嘗語及
　他事而待之如𥘉公嘗言江南有處士朱貞白嘗
　語人曰今人或言不欺神明也吾嘗佩服斯言不
　敢為欺心之事有故人謝岳嘗為虢州盧氏令刺
　史與之有隙凡選舉之制過七十即罷去遂奏謝
　年遇不堪任時江東𥘉下仕人有可疑者咸質于
　公謝因私請曰某之齒公寔知之茍朝廷問公不
　敢望公言未七十但言不知其年即幸矣公曰君
　之甲子某具知之而云不欺是欺天也苟或見問
　必以實對其至行無誑又如此公為文智思敏速
　或求其文不樂豫作令其臨事見白立為草之云
　速則意壮敏緩則體勢踈慢公愛婿呉淑言江南
　宰相馮延已常語人曰凡人為文皆事竒語不爾
　則不足觀惟徐公不然率意而成自造精極時人
　以為知言所著文多遺落今其存者編成三十卷
　又擬徐幹中論作質論數十篇集耳目聞見之異
　作稽神録二十卷並行于世公文學之外長于篆
　隷其書札之妙自成一家當世士大夫有得其書
　者無不寳之以為楷法任常侍日奉詔與直史館
　句中正等重修許慎說文自撰韻譜一十卷學者
　服其精博公嘗慕老子清淨之教荘周齊物之理
　故内不能以得䘮動外不能以榮辱干然而為學
　之心老而彌篤在邠州日以時俗文字偽謬乃親
　以隷字冩説文字體纎細止如蝇頭過數萬言年
　髙目明洞見毫末其精力不怠如此夫人太原王
　氏子朗州桃源令夷直並先公而卒長女適呉氏
　早亡次女適左賛善大夫髙慎交㓜女十七娘才
　淑過人未及笄年而夭自為誌文辭甚悽楚意孔
　門四科徳行文學洪範五福夀考康寕在于古人
　鮮有兼羙惟公髙才懿行善始令終所謂登孔門
　之二科居洪範之三福也語曰善人吾不得而見
　之矣惜哉銘曰
　祖丘軻兮宗老荘奉三寳兮師五常生維楊兮仕
　建康歸皇宋兮老大梁殁豳土兮葬豫章儒林文
　人兮今也則亡嗚呼
　　　　　祭文
　維淳熈三年歲次壬辰十月辛酉朔十八日戊寅
　銀青光禄大夫行尚書吏部侍郎兼秘書監上柱
　國李至朝奉大夫左諫議大夫充史館修撰判館
　事上柱國賜紫金魚袋楊徽之張洎等謹以清酌
　之奠致祭于　故左省騎常侍徐公之靈惟公愽
　識宏才懿文茂學如金之渾如玉之璞天然混成
　不加彫琢頃在江左已聞素履及來　天庭孰不
　仰止周旋清顯殆将二紀相如視草隰朋近侍篆
　籕稱絶典謨得體其馨如蘭其直如矢令問令望
　之才之羙今也儒宗古之君子五百年來一人而
　已道屈于位遇　休明之世未盡伸才困于命當
　衰晚之年不得志嗟乎天地之間人生如寄自古
　迄令其誰不死矧素髪之垂領復何悲乎已矣可
　惜者淪於逺郡契濶千里鵩鳥之賦未成二豎之
　災奄至淳于意子止一女鄧伯道兮終無子此素
　友清交門生故吏可以失聲而長號汍瀾而屑涕
　以為天道難忱善人如是至受教文字㼬弟子之
　禮徽之洎有舊瀟湘敦故人之契迎旅櫬于西郊
　風切切兮雨蕭蕭靈筵惨兮素幃動疑肹蠁于寂
　寥嗚呼臨丧一奠庶英䰟之可招尚享
　　　　　東海徐公挽歌詞□□　李　至
　吾道亡宗匠明時䘮大儒傳家無嗣子封岳有遺
　書命劣長沙賈名齊鄴下徐不知千古後文行復
誰如
執友韓夫子傳家弟楚金人稱聮璧重世慕二龍
深鮑謝湏慙徳機雲亦醉心可憐黄壌下埋沒此
瑶琳
海内才名重儒中學問髙病猶不釋卷老亦自揮
毫蠧簡披皆識亡書誦豈勞如能百身贖争惜一
鴻毛
説文修古篆論質著新詞尚父鷹揚頌周瑜水戦
碑家蔵為世寳手冩作人師惜不歸宣室吾皇問
受釐
　薄暮邠郊逺何人不惨顔無兒見星往有妾護丧
　還舊宅猶臨水空車却度關平生衣上淚今日為
　君斑
　　　　　左散騎常侍東海徐公(此五君詠中之一)
　徐公真丈夫不􁐴文章伯江南兵未觧臣憂臣惨
　戚公願紓其難苦求使上國庶獲一言伸少息苞
　茅責其君驚且歎執手涕沾臆謂言知爾晚何此
　忠義激天子叱在庭誚譲雷霆赫公亦従容對曾
　不渝神色仁者必有勇斯亦古遺直書大略其小
　我有春秋癖所以此詩中不言公翰墨庶警事君
　心勉㫋希令徳
　　　　　後序
　徐公既沒門人等論次其文爲三十卷曩秘閣呉
　正儀今翰林頴川公並爲之序論之詳矣都官貟
　外郎胡君充順通才博雅樂善好賢早逰騎省之
　門深䝉郷里之眷寳兹遺集積有歲時鏤板流行
　庶傳悠永因以丞相趙郡文貞公鄧帥隴西公所
　作墓誌挽詠等列于左次用垂茂寔俾題于後以
　記厥由大中祥符九年八月太常丞集賢校理晏
　　殊序
進徐騎省文集表
臣克順言伏以徳必　二凡稱於君子文之行遠
用示於方來矧逢
熈盛之朝茂闡
欽眀之化臣克順誠惶誠懼頓首頓首伏念臣本
惟寒族偶襲緒風㓜服佩於義方長陶烝於
孝治築室百堵介處扵下鄊教子一經敢隳于素業
旌閭雖慙於往事
賜書寧謝於古人家蔵稍多耳剽亦久竊見故散
騎常侍徐鉉傑出江表夙負重名逮事
天朝荐升近列特受
先皇之頋遇頗為後進之宗師文律髙深學術精
博辭惟尚要思在無邪克著一家之言蓋處諸公
之右淳化之歲被病考終生嗟伯道之孤歿慮若
敖之餒而臣頃在埸屋獲造門牆情篤鄉關禮鈞
甥姪永惟感舊適值送終臣家乃具扁舟載其靈
柩直抵豫章之郡卜葬西山之阿一掩佳城久荒
宿草雖歲時靡輟爲　黄石之祠而翰墨罕存難
訪茂陵之札毎思編緝尤懼舛譌數年前故叅知
政事陳彭年因臣屢言成臣夙志假以全本并兹
　冠篇乃募工人肇形鏤板竹簡更冩無媿扵前修
　綈几廻觀願留於
　睿覧伏望
　崇文廣武感天尊道應真佑徳上聖欽明仁孝皇
　帝陛下清衷軫念
　鴻霈延慈稍廻
　虞舜之聦暫乙東方之牘
　淪恩至厚俾朽骨以重榮
　垂範長新耀遺編而增煥豈惟踈賤􁐴荷
　照臨其新印徐鉉文集両部計六十卷共一十二
冊謹隨表上
進于冒
宸嚴臣無任戰汙激切屏營之至臣克順誠惶誠
懼頓首頓首謹言
天禧元年十一月日三司户部判官朝散大夫行
尚書都官貟外郎上䕶軍臣胡克順上表
■□□□□　批荅
勑胡克順省所上表進新印徐鉉文集両部計六
十卷共一十二冊事具悉徐鉉生於江介早著時
名歴事
　祖宗之朝嘗居文翰之任發揮誥命有温雅之風
　備預咨詢見􁀲通之學矧惟素履無謝古人汝克
　慕前修盡編遺札俾之摹印庶廣流傳覩奏御之
　爰来諒恪勤之斯至覽觀之際嘉歎良深故兹獎
　諭想宜知悉　五日
故散騎常侍東海徐公集序
□□□□□□　秘書郎陳　彭年　撰
昔姬昌既沒文不在於兹乎韓𧺫有言禮盡見於
魯矣故仲尼䧏異以產民宗闕里垂言用爲人極
自哲人一往作者多歧則有孟子制其撗流荀卿
平其亂轍戰國之際百氏沸騰嬴秦之餘六經煨
燼菁華欲竭俎豆無歸故賈生談仁義於前楊子
宗詩書於後魏晉名士咸重玄言梁隋諸公始興
宫體兹風一扇踰數百年唐氏儁乂爲多比百王
而雖盛文章所尚方三古而終殊於是韓吏部􁐴
　正其非桞桞州輔成其事千齡旦暮斯豈誣哉俾大
　道之將行故由天意幸斯文之未䘮亦繋人謀其
　有道冠人倫才爲世表令名不泯百代攸宗今復
　見之徐公矣公諱鉉字鼎臣其先會稽人也鄰㡬
　之姿生民之秀滄溟沃日流作言泉建木干星植
　爲行囿英才茂徳光映於前修懿範清規儀形于
　來者弄璋之始屬唐室之可虞佩觹之𥘉值楊都
　之建號公文辭濬發不類㓜童識量淹通已成大
　器弹冠入仕方居終賈之年佩玉登朝即就嚴徐
　之列洎江東内禪文物𥘉興廊廟之珍獨當其任
　搢紳之望無出其先漢之賢臣蔡邕厯三臺之選
　魏之俊士索靖馳二妙之名若乃毛玠之公清汲
　黯之正直王倫之知禮張華之博物鄭當時之下
　士山巨源之薦賢以公方之綽有餘𥙿故得觀孔
　光之樹久奉樞機寓荀朂之池常叅獻替雖具瞻
　之重猶未正名而乃春之殊巳同彼相及樓船南
　伐青葢東來遂扵艱虞之辰克盡始終之莭夫章
　臺之璧且屬秦求万城之材果為晉用
　太祖讀豫州之檄不責其非
　今上聴上株之文屢言其羙由是甘泉柏殿重奉
宸逰瑣闥貂冠更􁊅
天獎王公慕義如見古人名徳在時目為耆老季
􁊅交友不異神仙許劭言談是名月旦雖來於江
左魯公於是贍詩寓彼漢中武侯以之下拜無以
踰也及運逢消長道或盈虗辝通籍之簮纓陪外
藩之罇爼語鬼神之事歸
宣室而未期留封禅之書卧茂陵而長往嗚呼惟
公禀中和之氣挺傑出之才風雨而不迷雪霜而
不變贍其潔白如珪如璋聴其風聲如蘭如蕙自
成人之始至縱心之年險阻艱難所經多矣功名
冨貴皆自致之至若平仲事君一心無改展禽秉
直三黜弥光百行立身世談其盡善片言違道人
知其不爲豈但王佐之才獲稱於士季公卿之量
見賞於林宗乎其有立言之旨學古之功究乎天
人窮乎性命文房逸勢楚國之三休筆陣雄風宋
人之九拒昔者洞簫之賦誦之者後宫劔閣之銘
刋之者眀詔賈誼過秦之作史臣置於篇中王融
曲水之辞鄰使求於座上蔡中郎之所自許則有
太丘之碑潘黄門之所用工獨是荆州之誄公並
窮其淵薮仍在上游掇其英華更多餘力雖絲篁
金石無以均其雅黼黻玄黄不足方其麗草太玄
之客徒欲載金述十意之人自将焚藁豈獨語其
篇什冝升洙泗之堂畫彼形容當在靈均之廟者
哉矧復六書之藝少而留心二篆之蹤老而盡妙
研精不捨常惜寸隂尺牘所傳有同珍寳
聖上方欲恢千年之洪業荅
上帝之耿光朝諸侯而
東廵祀介丘而
䧏禅若乃以秦丞相之徤筆兼漢郎将之雄文銘
此成功垂之不朽求之輿議公即其人斯志未終
大年行盡殱良之痛其可已乎公江南文藁撰集
未終一經亂離所存無幾公自勒成二十卷及歸
中國入直禁林制誥表章多不留草其餘存者子
壻尚書水部貟外郎呉君淑編爲十卷通成三十
卷所撰質論稽神録奉詔撰江南録修許慎說文
並别爲一家不列於此彭年越在㓜年即承訓導
通家之舊與文舉以攸同入室之知方子淵而豈
異感生平而永歎報徳無階痛音問之長違殞身
莫贖聊存摭實用以冠篇時淳化四年七月序
　徐公文集目録
　　第一卷
　　　　文賦三首　詩三十首
　　第二卷
　　　　詩六十九首　歌一首
　　第三卷
　　　　詩七十五首
　　第四卷
　　　　詩七十二首
　　第五卷
　　　　詩七十一首
　　　第六卷
　　　　　制誥二十九首
　　　第七卷
　　　　　制誥二十六首
　　　第八卷
　　　　　制誥三十六首　祭告文二首
　　　第九卷
　　　　　册九首　謚議一首
　　　第十卷
　　　　　碑銘五首
　　　第十一卷
　　　　　碑銘三首
　　　第十二卷
　　　　　碑銘五首
　　　第十三卷
　　　　　記七首
　　　第十四卷
　　　　　　記三首　頌一首(并序)
　　　　　賛四首　銘二首
　　　　　哀冊文二首
　　　　第十五卷
　　　　　墓誌七首
　　　　第十六卷
　　　　　　墓誌八首
　　　　第十七卷
　　　　　墓誌七首
　　　　第十八卷
　　　　　　序八首
　　　　第十九卷
　　　　序六首　表四首
　　　　書五首
　　　第二十卷
　　　　　表四首　書五首
　　　　　狀二首　文九首
　　　第二十一卷
　　　　　應制詩一十九首
　　　　　寄送詩四十九首
　　　第二十二卷
　　　　　雜詩五十九首　文賦二首
　　　第二十三卷　序九首
　　　第二十四卷
　　　　　序五首　連珠五首　賛四首
　　　　　銘三首　論三首
　　　第二十五卷　碑銘五首
　　　第二十六卷　碑銘五首
　　　第二十七卷　碑銘五首
　　　第二十八卷　記十首
　　　第二十九卷　墓誌六首
　　　第三十卷　墓誌六首
宋故金紫光禄大夫左散騎常侍上柱國東海縣
𨳩國伯食邑七百户責授静難軍莭度使行軍司
馬徐公年七十六行狀
公諱鉉字鼎臣其先東海郯人也周徳之衰偃王
以仁義所歸者七十餘國乃遜于江淮之南㑹稽
太末里有廟存焉積慶所鍾令嗣蕃衍故自烈考
已上皆生于會稽公所譔改卜合葬烈考太夫人
於洪州西山墓誌詳矣公與弟鍇屬烈考即世年
皆㓜穉太夫撫育教導資以生而知之咸以雄文
奥學克振令譽公未弱冠以廕釋褐為校書郎直
　宣徽北院機命文翰寔專司之以(御/名)宻稱先主即
　位以本官直門下省賜緋試知制誥辭逹與雅智
　効勤恪嗣主𥘉拜祠部貟外郎知制誥後覩受命
　草詔者無所經據不根事實繇是駮議忤㫖左遷
　㤗州幕職途中詩云浮名浮利信悠悠四海干戈
　痛主憂三諫不從爲逐客一身無累似虗舟滿朝
　權貴皆曾忤遶郭林泉巳遍遊唯有戀恩心不改
　半程猶自望城樓謫居三年嗣主知其無罪徴復
　本官仍知制誥公餘力攻篆書度越陽冰而與李
　斯爲等夷著質論十四篇極刑政之要盡君臣之
際並傳於世斯為不朽矣文書論議與故贈揆相
韓公同志齊名時人謂之韓徐及江淮之平建州
也而福州與越人拒命不服使陳覺馮延魯招撫
之未報遂擅興兵攻取時軍帥不一聴而無上又
出不以律衆敗績而退乃歸罪二使将誅之時陳
覺之使國老宋公之所舉也於是上表待罪蓋欲
救觧之遂械二使以歸聴命公與韓公議赦此二
人則萬姓謗讟之怨歸于上二使首領之惠在於
齊丘辱國容奸斯為巨蠧遂同上書極言其罪追
正刑書克協衆心式沮狂計嗣主親批荅䟽略曰
　昨陳覺之行實太傅舉之矣及師敗之後事下有
　司太傅無救拔之詞有自訟之表以是之故得不
　再思何者先朝舊臣國家元老不唯舉人偶失可
　得興言直是謀之不臧亦未有加罪之理昔魏武
　帝乗䧏劉琮之勢将兼并呉國張昭時居朝右為
　呉老臣一旦勸請其君臣妾於魏此謀不以為拙
　曷以為拙乎賴周瑜軰力爭而止之及魏師之敗
　昭亦晏然自處呉大帝亦不之見責彼二子孤若
　懐憤悱之意戮之久矣此際長流逺郡斥為庻人
　五木被身一家狼籍永從流放與死何殊卿等憂
　國情深除姧意切諸所徴引批荅未殚公與韓公
　同表謝略曰伏讀批答曰卿等憂國情深除姧意
　切是陛下知其姧也又曰永從流放與死何殊知
　陛下必不用也既知而棄雖在何爲公事君匪躬
　嫉惡好直危言危行始終不變率此類焉㝷徴拜
　中書舎人公嘗誘掖後進茍有一善必延譽之潔
　已請益者亦誨導之不懈壬子歲翰林學士江公
　知貢舉始以進士王克貞等三人及第盡復舉塲
　之故事獨由公左右賛成之江公即長興三年盧
　華下及第嗣主因問北朝取人何如卿此來江公
　對以北朝公薦私嘱相半若此來難以公道選材
　實無有此事嗣主甚善之中書舎人聞之以為皆
　大朝及第不本江公之意甚銜之時宰執皆非名
　第同力欲罷此科遂下制輟應舉焉明秊公兼判
　文理院遂首言此事纔復不可遽止乃以進士張
　　仲尼　鳳賦朱觀老子猶龍賦郭賁無聲樂賦
　印葵石城虎踞賦寫之以進遂下制云去歲所司
　上言暫罷貢舉本難久廢况以經秊其諸色舉人
　並宜依舊觧送自此不復廢矣公之為文長於典
　雅直而不迂以理勝為貴其武成王廟碑序末云
微臣學愧常師用慙兼偹承眀再入故無經國之
才宣室徴還幸對受釐之問将使延州聴樂長聞
雅正之聲圯上受書世出帝王之佐蔣荘武帝廟
碑序末云微臣潤色無功討論奚取思問神于先
聖姑欲事君苟獲罪于玄穹曷容媚竈唯于舊史
想見英風適當罷役之𥘉爰奉屬辭之誥西州作
頌誠慙邑子見稱南國刋銘或望至尊所改又銘
末云謝傅長逝王公不作獨我荘武先迂睿略斯
皆披文相質立言邁俗豈惟情見乎辭而已矣時
江南久興建屯田楚州常州尢甚聚歛掊克之軰
侵奪射利民不聊生言事者累諫不聴洎國老宋
公上䟽主者堅執不易于是命公往察訪一如親
行可興可廢悉以便宜従事後奏公既行而羣黨
已切齒矣楚州應非理遷入屯田之産業盡還本
户百姓讙譁感泣如釋狴犴次至常州亦如楚州
處置協比衆惡之徒(今上/御名)以擅作威福徵還私第待
罪蒼蝇貝錦膠固組織詰難問狀不容自理鍜鍊
深刻将置大辟其貶制乃張緯所草末云尚以年
齡方壮文學甚優特屈彝章宜從流放于是長流
舒州時弟鍇任右拾遺集賢殿直學士亦貶祕書
郎分司東都公前左遷㤗州弟亦貶烏江尉及流
舒州親友臨江相送韓相有詩云昔年棲断此江
湄風滿征帆淚滿衣今日重憐鶺鴒羽不堪波上
又分飛在同城三年唯游覧勝境披翫典籍尤工
吟詠情性未嘗以得䘮蠆芥于方寸譔周将軍廟
碑銘文宣王廟碑序喬公亭記九疊松讃皆足志
之文刻于貞石及量移饒州未登途而周世宗之
師過淮取舒靳公遽携家榜小舟由皖口歸昇州
公賦詩末云一夜黄星照官渡本𥘉何面見田豊
其情發於中不顧言之太直如此明年授太子左
　諭徳未幾復知制誥拜中書舎人通署中書省事
　時周世宗弭兵修好待嗣君以優禮異數凡章表
　往復討論潤色多公所為及世宗崩祭文寔公視
　草嗣主嘉賞時人傳冩為之𥿄貴侍嗣主殂于豫
　章護丧歸建業後主即位官職如故而訪聞詢謀
　無改嗣王之道其知舉也不獨考其文章必先察
　其徳行故難於得人出羣拔萃者最稱呉淑復以
　子妻之其所問䇿五道盡時務政理之要後主並
　親荅焉仍俾詞臣悉對之後主以尚書省綱條弛
　紊官司怠乗積習已久思公正之人以紏劾提振
之徙公為尚書左丞逾月而罷以尚書右僕射游
公判六司拜公為工部侍郎知制誥翰林學士㝷
以憲署曠職法吏侮文非委直清不能嚴肅拜公
御史大夫而佞用讒勝吾道不行于是奉身而退
拜兵部尚書知制誥翰林學士以先奉命修嗣主
實録乃專以屬辭比事為務後主每有著述必令
公兄弟視草而後編録故雜説公為之序文集弟
集賢舎人為之序彼昔之二龍兩驥烏足以方兹
令名焉王師之弔伐金陵也公急病譲夷請使于
天朝以釋後主之前事辨疑分謗且服罪䧏名以
􁊉入爲請庻不隳奕世之國祀巳行遂拜右僕射
同参左右内史事及覲
太祖敷奏忠慤執議誠信雖不得請
太祖亦甚嘉歎美其秉節無撓既復命自以不能
副後主之望雪泣因譲不受其新命焉㝷從後主
歸朝授太子率更令
皇上登極素知公之文學優瞻久司教令特授直
翰林院學士院拜給事中侍從
鑾輿下并汾襲偽之地廵狩魏博逐入冦之虜申
威耀徳因壘懐來告至䇿勲詔示填委雖翰林諸
　公盡熈帝之載而公亦與有力焉數年拜右散騎
　常侍慶恩升左散騎常侍末年公著静齋自箴篆
　書刋石寘于座石曰爰有愚叟栖此陋室風雨可
　蔽户庭不出知足為冨娯老以逸貂冠蜱冕虎皮
　羊質處之勿疑永終爾吉後之君子觀之有以見
　公名重益謙徳成蔵宻與其一無所鍳而窺冀所
　不休者是天之戮民不可同年而語矣惟公未冠
　筮仕名稱籍甚日彰夙習非聚學辨問之所克也
　禀心忠正治身儉約公家之事知無不為自㓜至
　老惡其聚歛貪冐未嘗㣲寘于懐俸禄所入不問
　多少隨時共意而已居處求安不務顯敞但聊以
　蔽其風雨量家所受餘分貸親故舊知寓止焉與
　人交有始有卒必誠必信久要不替雖中或不善
　人無間然𥘉與禮部尚書常夢錫給事中蕭儼之
　為莫逆蓋以二公常忿宋國老狃于締(太士/御名)之業包
　蔵凶慝每章言其罪公亦同力嫉惡先主嗣主因
　審度為虞故不任之以政及宋國老暮年因陳覺
　李徴古恊謀不軌貫盈事發同時殛死嗣主追念
　常蕭與公疇昔敢言果今日之速禍也時常公已
　卒因言曰夢錫常欲殺齊丘恨其誅戮不見于是
贈右僕射馬適後主従容言及此事公且曰夢錫
先卒不見齊丘之敗嗣主已追贈矣唯臣與蕭儼
之目覩朝典况臣塵忝官列八座矣獨蕭儼之往
爲理官以赦前失貶黜吉州以老告退願以臣今
所居官授儼之旌其先見後主由是召蕭儼之至
建業以公所陳列慰勞特授工部尚書以年過懸
車致仕居吉州給奉禄終身焉公于内外族視無
踈宻待之如一其有孤􁁪無吿者皆糾合收餋稱
家之有無隨事拯濟婚嫁視之如家人子雖讒口
謗議紛紜盈耳公自信不疑唯恤孤念舊是急不
　知其它及左遷邠岐亦堊此獲譴矣有子曰夷直
　朗州桃源令先公疾卒女三人長適左賛善大夫
　髙(御/名)交次女適國子博士呉淑先公卒次女㓜有
　才淑未笄而卒公享年七十六某年月日以疾終
　于邠州官舎恬然神氣不亂唯禁家人勿哭以為
　怛化但囑以殯歸于洪州西山祔葬于烈考太夫
　人之墓即以某季月日洪州胡某以舟至京護載
　公之柩歸西山従理命也公業隆儒行奉五常而
　不隳志嚮道風禀三寳而無玷故其立言藴徳久
　而弥芳繕性觀妙老而益壮實古之人歟克播遺
　風允資鴻筆謹狀
　徐公行狀
書遇善本多手抄者訪之已質他姓多方往求始得一見末有跋語是
金侃亦陶者云此書錢宗伯從宋大字本縮為小字本録出擬借
抄苦其多而未就已置之矣後從香嚴周氏談及是書云有影
宋大字本遂丐歸展讀適書友自錫山故家収得鈔本較
吴本頗舊行欵亦与影宋本大同小異爰竭数日功手校其
誤雖縮本仍然而宋本面目約畧可見宋本亦有訛脫抄本
問有空格處當是按其文義以意存疑此時悉㨿宋本校勘
不敢輕易佞宋之譏識者諒之宋本遇宋諱避之甚嚴知宋本
確然可信而影冩者纎悉遵之知非貿貿傳録之本矣
嘉慶庚申七月白露節後七日書扵聨吟　館黄丕烈
徐公文集卷第一(賦/詩上)
　　　　　　東　海　徐　鉉
　　頌徳賦　木蘭賦
　　新月賦
　　　　頌徳賦(東宫生日獻)
惟先王之建國體皇極而垂制仰則觀於辰象俯
則察於地義前星為帝座之輔蒼震乃少陽之位
非明徳與茂親不足膺兹主器故萬邦以貞而本
枝百世是必天錫嘉祉神輸百祥山河資其正氣
日月分其融光􁊅期運以載誕配乾坤而永昌者
也惟我儲后昭明俊徳黄裳元吉沉潛剛克鉤湥
致逺曾莫挹其津涯問安視膳毎或形扵顔色在
昔冲譲髙追太伯乃剖麟符保釐東宅受道師傅
稽疑典册化自誠心風行邦國乃擁于旌南徐之
城左撫句呉前封敬亭京師河潤盛徳日新其畏
如夏其恵如春謝傅圍棊静一方之沴氣條矦髙
卧息萬里之驚塵令聞孔昭元功莫二人情不可
以久鬱皇統不可以終避乃畏天命允兹儲貳鳴
玉􁉨以徐来與春郊而揔至龍樓霧廓雞㦸風生
珍符疊委和氣交迎百度以之而式序多壘以之
而載清史書有年衢傳頌聲豈人事之協賛信宗
祊之䧏靈於是玄圃凝隂瑶山密雪宣猷之緹幕
半下濛汜之曽冰乍結爰書慶誕之日始過嘉平
之節麗正晨啓重明夙設調護之客娛侍之臣峩
冠煒燁佩玉璘玢咸稽首而再拜獻多福於萬春
有宫坊之下吏乃捧觴而進稱曰自古聖賢率由
輔導伊狥名與課實故成敗之異効粤若成王史
佚周召左右前後惟仁與孝靡過不舉無善不告
兹君臣之一體故風聲之克劭䧏及後代亦慎厥
𥘉實聘四老復延二踈咸由古道以佑皇儲若乃
征和戾園有思臺博望之盛貞觀承乾有玄齡魏
徴之重或有其禮而無人或有其人而不用何擇
禍之忘䡖信非賢而㒺共英英副君鑒古知今百
揆在乎手萬務經其心朝廷之所寄者重蒼生之
所望者深既賞興王之諫亦訪百官之箴故曰生
民在勤好問則𥙿不躬不親人将孰信一游一豫
樂有常度節八音以導其和平調五味以適其喜
怒情義兼於家國故知無不為愛敬極於君親故
惟道是諭儉以足用而施舎不可不行仁以接物
而刑罰不可不具冗官冝省而才不可遺疆事漸
寧而偹不可去居安思危覩災而懼上分一人之
憂以成天下之務俾中外之禔福與宗祧而永固
伊下臣之不佞蒙國士之殊遇實含和而吐頌豈
登髙之能賦願䧏鍳於芻蕘　効誠於塵露
　　　　木蘭賦(并序)
頃歲鉉左宦江陵官舎數畆委之而去庭樹木蘭
因移植於宗兄之家及鉉徵還席不遑暖又竄于
舒庸吾兄感春物之載華擬古詩而見寄吟翫感
歎謹賦以和焉雖不足繼體物之作庶幾申騷客
之情爾
伊庭中之竒樹有木蘭之可悦外爛爛以凝紫内
英英而積雪芬芬兮謝客之囊旑旎兮仙童之莭(仙/人)
(有紫旄/之莭)許蒲茸之竊比聴蘭芽之竝列於是辭下
土之卑濕歴上京之繁華恥衒價於豪門乃託根
於貧家(此樹本自歴陽/移植於庭中)資幽人之賞豫有好事之
稱嗟一旦逐客程逺君門路賖削閨籍與印組豈
􁐴留乎此花噫人屢遐棄花猶得地分兎苑之餘
䕃向藩房而吐媚授簡多暇攀條屬思持香草以
予比効騷辭而我寄感此生之百憂何斯物之足
貴悲夫客館長吟山城夕隂想馨香之不改歎歡
　宴之難尋慿歸夢於飛翼冩商歌於素琴歌曰光
　景兮愁暮别離兮易久真宰兮無黨貞心兮不朽
　誠知異日重滋田氏之荆但恐相逢共歎桓公之
　桞
　　　　　新月賦(庚午歳宿直作)
　五月五日繁隂乍晴倬彼新月麗於太清映玉繩
　而絢彩揜銀漢以騰精對鳷鵲西南之影歩明光
　東北之楹歴歴遅漏悠悠我情雖萬古之不易感
　一年而始生乃有騃女癡男朱顔稚齒欣春物之
　駘蕩登春臺之靡迆雜佩璀錯輕裾颯纚紛乎拜
　祝怡然宴喜人歲嵗以潛換景年季而若此昔我
　當年胡云不然世路多故流光暗遷易壮心於大
　觀變玄髮於華巔顧一毛之無濟媿兩綬之徒懸
　况乎萬象虗眀九門奥祕對宣室以方罷閲通宵
　而不寐憂心似醉既慷慨於君恩急景如馳更凄
　凉於往事想愬月以長歌遂抽毫而見意
　詩
　　　　　早春左省寓直
　旭景鸞臺上微雲象闕間時清政事少日永直官
　閒逺籟飛簫管零冰響珮環終軍年二十黙坐叩
玄關
　　　　寒食宿陳公塘上
垂楊界官道茅屋倚髙坡月下春塘水風中牧豎
歌折花閒立久對酒逺情多今夜孤亭夢悠揚奈
爾何
　　　　将去廣陵别史員外南齋
家聲曾與金張軰官署去居何宋間𧺫得髙齋臨
静曲種成竒樹學他山鴛鸞終日同醒醉蘿薜常
時共往還賤子今朝獨南去不堪回首望清閒
　　　　将過江題白沙館
少長在維揚依然認故郷金陵佳麗地不道少風
光稍望呉臺逺行登楚塞長殷勤語江嶺歸夢莫
相妨
　　　　登甘露寺北望
京口潮來曲岸平海門風𧺫浪花生人行沙上見
日影舟過江中聞櫓聲芳草逺迷揚子渡宿烟湥
映廣陵城游人郷思應如橘相望須含両地情
　　　　山路花
不共垂楊映綺寮倚山臨路自嬌饒游人過去知
香逺谷鳥飛来見影摇半隔煙嵐遥隠隠可堪風
　雨暮蕭蕭城中春色還如此幾處笙歌案舞腰
　　　　　京口江際弄水
　退公求静獨臨川揚子江南二月天百尺翠屏甘
　露閣數㠶晴日海門船波澄瀬石寒如玉草接汀
　蘋緑似煙安得乗槎更東去十洲風外弄潺湲
　　　　　早春旬假獨直寄江舎人
　省署皆歸沐西垣公事稀詠詩前砌立聼漏向申
　歸逺思風醒酒餘寒雨濕衣春光已堪探芝蓋共
　誰飛
　　　　　從駕東幸呈諸公
吴公臺下舊京城曾揜衡門過十春别後不知新
景象信來空問故交親宦游京口無髙興習隠鍾
山限俗塵今日喜為華表鶴况陪鵷鷺免迷津
　　　　重遊木蘭亭
繚繞長隄帯碧潯昔年游此尚青衿蘭橈破浪城
隂直玉勒穿花苑樹湥宦路塵埃成乆别仙家風
景有誰尋那知年長多情後重凭欄干一獨吟
　　　　賦得綵鷰
縷綵成飛鷰迎和啓蟄時翠翹生玉指繡羽拂文
楣詎費銜泥力無勞剪爪期化工今在此飜怪社
來遅
　　　　送魏舎人仲甫為蘄州判官
従事蘄春興自長蘄人應識紫微郎山資足後抛
名路蒓菜秋來憶故鄉以道卷舒猶自適臨戎談
笑固無妨如聞郡閣吹橫笛時望青谿憶野王
　　　　題殷舎人宅木芙蓉
憐君庭下木芙蓉嫋嫋􁅰枝淡淡紅曉吐芳心零
宿露晚摇嬌影媚清風似含情態愁秋雨暗减馨
香借菊叢黙飲數杯應未稱不知歌管與誰同
　　　　送史館髙貟外使嶺南
　東觀時閒暇還脩喻蜀書䨇旌馳縣道百越從軺
　車桂蠧晨飱罷貪泉訪古𥘉春江多好景莫使醉
　吟踈
　　　　　春日紫巖山期客不至
　郊外春華好人家帶碧溪淺莎蔵鴨戯輕靄隔鷄
　啼掩映紅桃谷夤縁翠栁堤王孫竟不至芳草自
　萋萋
　　　　　宿蔣帝廟明日遊山南諸寺
　便返城闉尚未甘更從山北到山南花枝似雪春
　雖半桂魄如眉日始三松蓋遮門寒黯黯柳絲妨
　路翠毵毵登臨莫怪偏留恋游宦多年事事諳
　　　　　賦得有所思
　所思何在杳難尋路逺山長水復深衰草滿庭空
　佇立清風吹𬒮更長吟忘情好醉青田酒寄恨宐
　調緑綺琴落日鮮雲偏聚散可能知我獨傷心
　　　　　贈王貞素先生
　先生嘗已佩真形紺髮朱顔骨氣清道秘未傳鴻
　寶術院深時聼歩虚聲遼東㡬度悲城郭呉市終
　應變姓名三十六天皆有籍他年何處問歸程
　幽人春望本多情况是花繁月正眀竟夕無言亦
　無寐繞堦芳草影隨行
　　　　　愛敬寺有老僧甞遊長安言秦雍間事
　　　　　厯歴可聼因贈此詩兼示同行客
　白首柳禅者嘗談灞滻游能令過江客偏𧺫失鄉
　愁室倚桃花崦門臨杜若洲城中無此景将子剰
　淹留
　　　　　游蔣山題辛夷花寄陳奉禮(本約陳同/游不至)
　今歲游山已恨遅山中仍喜見辛夷簮纓且免全
　為累桃李猶堪别作期晴後日髙偏照灼晚來風
　急漸離披山郎不作同行伴折得何由寄所思
　徐公文集卷第二　詩二
　　　　　　　東　海　徐　鉉
　　　　　和殷舎人蕭貟外春雪
　萬里春隂乍履端廣庭風𧺫玉塵乾梅花嶺上連
　天白蕙草堦前特地寒晴去便為經歲别興來何
　惜徹霄㸔此時鴛侣皆間暇贈荅詩成禁漏殘
　　　　　寄蘄州髙郎中
　賈傅栖遅楚澤東蘭臯三度換秋風紛紛世事來
　無盡黯黯離䰟去不通直道未能勝社䑕孤飛徒
　自嘆冥鴻知君多少思郷恨併在山城一笛中
　　　　　寄和州韓舎人
　急景駸駸度遥懐處處生風頭乍寒暖天色半隂
　晴久别䰟空㫁終年道不行殷勤雲上鴈為過歴
　陽城
　　　　　從兄龍武將軍沒於邊戍過舊營宅作
　前年都尉沒邊城帳下何人領舊兵徼外瘴烟沉
　鼔角山前秋日照銘旌笙歌却返烏衣巷部曲皆
　還細柳營今日園林過寒食馬蹄猶擬入門行
　　　　　景陽臺懐古(丨六言)
　後主亡家不悔江南異代長春今日景陽臺上閒
　人何用傷神
　　　　　春分日
　仲春𥘉四日春色正中分緑野裴回月晴天㫁續
　雲鷰飛猶箇箇花落已紛紛思婦髙樓晚歌聲不
　可聞
　　　　　寄駕部郎中(瞻)
　賤子乖慵性頻為省直牽交情毎相見多在相門
　前君獨踈名路為郎過十年炎風久成别南望思
　悠然
　　　　　和王庶子寄題兄長建州亷使新亭
　謝守髙齋結(今上/御名)新一方風景萬家情羣賢詎減山
　隂會逺俗𥘉聞正始聲水檻片雲長不去訟庭􁅰
　草轉應生阿連詩句偏多思遥想池塘晝夢成
　　　　　謝文静墓下作(時閩嶺用師/契丹䧟梁宋)
　越徼稽天討周京亂虜塵蒼生何可奈江表更無
　人豈惮尋荒壟猶思認後身春風白楊裏獨歩淚
　霑巾
　　　　　觀人讀春秋
　日覺儒風薄誰将覇道羞亂臣無所懼何用讀春
　秋
　　　　秋日雨中與蕭賛善訪殷舎人於翰林
　　　　座中作
野出西垣步歩遅秋光如水雨如絲銅龍樓下逢
閒客紅藥堦前訪舊知亂點乍滋承露處碎聲因
想滴蓬時銀臺鑰入湏歸去不惜餘歡盡酒巵
　　　　送和州張貟外爲江都令
經年相望隔重湖一旦相逢在上都塞詔官班聊
慰否埋輪意氣尚存無由來聖代憐才子始覺清
風激懦夫若向西岡尋勝賞舊題名處為躊蹰
　　　　和眀道人宿山寺
　聞道經行處山前與水陽磬聲深小院燈影逈髙
　房落宿依樓角歸雲擁殿廊羡師閒未得早起逐
　班行
　　　　　晚歸
　暑服道情出煙街薄暮還風清飄短袂馬健弄連
　環水静聞歸櫓霞明見逺山過從本無事從此渉
　旬閒
　　　　　月真歌(廣陵妓入翰林殷舎人所/録携之垂訪筵上贈此)
　楊州勝地多麗人其間麗者名月真月真𥘉年十
　四五能弹琵琶善歌舞風前弱栁一枝春花裏嬌
　鸎百般語楊州帝京多名賢其間賢者殷德川徳
　川𥘉秉綸闈筆職近名髙常罕出花前月下或遊
　從一見月真如舊識闈庭深院資賢宅宅門嚴峻
　無凡客垂簾偶坐唯月真調弄琵琶郎為拍殷郎
　一旦過江去鏡中嬾作孤鸞舞朝雲暮雨鎮相隨
　石頭城下還相遇二月三月江南春滿城濛濛𧺫
　香塵隔墻試聴歌一曲乃是資賢宅裏人緑窓繡
　幌天将曉殘燭依依香褭褭離腸却恨苦多情輭
　障熏籠空悄悄殷郎去冬入翰林九霄官署轉深
　沉人間想望不可見唯向月真存舊心我慙闒茸
何為者長感餘光毎相假陋巷蕭條正揜扉相携
訪我衡茅下我本山人愚且貞歌筵飲席常無情
自從一見月真後至今嬴得顛狂名殷郎月真聴
我語少壯光隂能幾許良辰羙景數追隨莫教長
說相思苦
　　　　走筆送義興令趙宣輔
聞君孤棹汎荆谿隴首雲隨别恨飛杜牧舊居慿
買取他年藜杖碩同歸
　　　　天闕山絶句
散誕愛山客凄凉懐古心寒風天闕晚盡日倚軒吟
　　　　　除夜
　寒燈耿耿漏遅遅送故迎新了不欺往事併隨殘
　曆日春風寕識舊容儀預慙歲酒難先飲更對鄉
　儺羡小兒吟罷明朝贈知已便須題作去年詩
　　　　　寄鍾謨
　㸔看潘鬢二毛生昨日林梢又轉鸎欲對春風忘
　世慮敢言罇酒召時英假中西閣應無事筵上南
　威幸有情不得車公終不樂已教紅袖出門迎
　　　　　正𥘉荅鍾郎中見招
　髙齋遅景雪𥘉晴風拂喬枝待早鸎南省郎官名
籍籍東隣妓女字英英流年倐忽成陳事春物依
稀有舊情新歲相思自過訪不須虚左逺相迎
　　　　聞鴈寄故人
久作他鄉客深慙薄宦非不知雲上鴈何得毎年
歸夜静聲彌怨天空影更微往年離别涙今夕重
霑衣
　　　　江舎人宅筵上有妓唱和州韓舎人歌
　　　　辭因以寄
良霄絲竹偶成歡中有佳人俯翠鬟白雪飄颻傳
樂府阮郎憔悴在人間清風朗月長相憶佩蕙紉
蘭早晚還深夜酒空筵欲散向隅惆悵鬂堪班
　　　　寒食日作
厨冷煙𥘉禁門閑日更斜東風不好事吹落滿庭
花過社紛紛鷰新晴淡淡霞京都盛遊觀誰訪子
雲家
　　　　賀殷游二舎人入翰林江給事拜中丞
清晨待漏獨徘徊霄漢懸心不易裁閣老深嚴歸
翰苑夕郎威望拜霜臺青綾對覆蓬壺晚赤棒前
驅道路開猶有西垣廳記在莫忘同草紫泥來
　　　　歐陽大監雨中視決隄因墮水明日見
　　　　於省中因戲之
聞道張晨蓋徘徊石首東濬川非伯禹落水異三
公衣濕仍愁雨冠欹更怯風今朝復相見疑是葛
仙翁
　　　　送呉郎中為宣州推官知涇縣
征虜亭邊月雞鳴伴客行可憐何水部今事謝宣
城風物聊供賞班資莫繋情同心不同載留滯為
浮名
　　　　寄舒州杜貟外
信到得君書知君已下車粉闈情在否蓮幕興何
如人望徴賢入余思従子居灊山真隠地慿為卜
茅廬
　　　　九月十一日寄陳郎中
我多吏事君多病寂絶過従又幾旬前日龍山烟
景好風前落帽是何人
　　　　和司門郎中陳彦
衡門寂寂逢迎少不見仙郎向五旬莫問龍山前
日事菊花𨳩却為閒人
　　　　賦得擣衣
江上多離别居人夜擣衣拂砧知露滴促杵恐霜
飛漏轉聲頻㫁愁多力自㣲裁縫依夢見腰帯定
應非
　　　　九月三十夜雨寄故人
獨聼空堦雨方知秋事悲寂寥旬假日蕭䬃夜長
時别念紛紛𧺫寒更故故遅情人如不醉定是兩
相思
　　　　寄撫州鍾郎中(時王師敗績於/閩中謨在建州)
去載分襟後尋聞在建安封疆正多事罇爼若為
歡都䕶空遺鏃明君欲舞干繞朝時不用非是殺
身難
　　　　送歐陽大監游廬山
家家門外廬山路唯有夫君乞假逰案牘乍抛公
署晚林泉巳近暑天秋海潮盡處逢陶石江月圎
時上庾樓此去蕭然好長往人間何事不悠悠
　　　　立秋後一日與朱舎人同直
一宿秋風未覺凉數聲宫漏日猶長林泉無計消
殘暑虚向瑶池費稲粱
　　　　賦得霍将軍辭第
漢将承恩久圗勲肯顧私匈奴猶未滅安用以家
為郢匠雖聞詔衡門竟不移寕煩張老頌無待晏
　嬰辭甲乙人徒費親鄰我自持悠悠千載下長作
　帥臣師
　　　　　和元帥書記蕭郎中觀習水師
　元帥樓船出治兵落星山外火旗明千㠶日助江
　陵勢萬里風馳下瀬聲殺氣曉嚴波上鷁凱歌遥
　駭海邊鯨仲宣一作從軍詠廻顧儒衣自不平
　　　　　秋日盧龍村舎
　置却人間事閒従野老游樹聲村店晚草色古城
　秋獨鳥飛天外閒雲度隴頭姓名君莫問山木與
　虚舟
　　　　　和蕭郎中小雪日作
　征西府裏日西斜獨試新爐自煑茶籬菊盡來低
　覆水塞鴻飛去逺連霞寂寥小雪閒中過班駮輕
　霜鬂上加筭得流年無奈處莫将詩句祝蒼華
　　　　　中書相公谿亭閒宴依韻(李建勲)
　雨霽秋光晚亭空野興廻沙鷗掠岸去谿水上堦
　來客傲風欺幘筵香菊在盃東山長許醉何事憶
　天台
　　　　　寄饒州王郎中效李白體
　珍重三光嗣交情尚在不蕪城連宅住楚塞竝車
游别後官三改年來歲六周銀鈎無一字何以緩
離愁
　　　　寄歙州吕判官
任公郡占好山川谿水縈廻路屈盤南國自來推
勝境故人此地作郎官風光適意湏留戀禄秩資
貧且喜歡莫憶班行重廻首是非多處是長安
　　　　宣威苗将軍貶官後重經故宅
蔣山南望近西坊亭館依然鎖院墻天子未甞過
細桞将軍尋已戍燉煌(史萬歲甞/謫戍燉煌)欹傾怪石山無
色零落圎荷水不香為将為儒皆寂寞門前愁殺
馬中郎
　　　　附池州薛郎中書因寄歙州張貟外
新安從事舊臺郎直氣多才不可忘一旦江山馳
别夢幾年簮紱共周行岐分出處何方是情共窮
通此義長因附鄰州寄消息接輿今日信為狂
　　　　寄江都路貟外
吾兄失意在東都聞説襟懐任所如已縱乖慵為
傲吏有何關鍵制豪胥縣齋暁閉多移病南𤱔秋
荒憶遂初知道故人相憶否嵇康不得嬾修書
　　　　張貟外好茅山風景求為句容令作此
　　　　送
句曲山前縣依依數舎程還同適勾漏非是厭承
明柳谷供詩景華陽契道情金門容傲吏官滿且
還城
　　　　送應之道人歸江西
曾騎竹馬傍洪涯二十餘年變物華客夢等閒過
驛閣歸㠶遥羡指龍沙名題小篆矜垂露詩作呉
吟對綺霞歲暮定知廻未得信來慿爲寄梅花
　　　　送元帥書記髙郎中出爲婺源建威軍
　　　　使
寒風蕭瑟楚江南記室戎装挂錦㠶倚馬未曾妨
笑傲斬牲先要厲威嚴危言昔日甞無隠壮節今
來信不凡唯有盃盤思上國酒醪甜淡菜𬞞甘
　　　　游方山宿李道士房
從來未面李先生借我西牎卧月明二十三家同
願識素騾何日暫還城
　　　　題畫石山
彼羙巉巖石誰施黼藻功回巖明照地絶壁爛臨
空錦叚鮮湏濯羅屏展易窮不因秋蘚緑非假晚
霞紅羽客蔵書洞樵人取箭風霊蹤理難問仙路
　去何通返駕歸塵裏留情向此中廻瞻畫圗畔遥
　羡面山翁
　　　　　臨石歩港
　碕岸隳縈帶微風𧺫細漣緑隂三月後倒影亂峯
　前吹浪游鱗小黏苔碎石圎㑹将腰下組換取釣
　魚船
　　　　　病題二首
　性靈慵懶百無能唯被朝參遣夙興聖主僾容恩
　未答丹經踈濶病相陵脾傷對客偏愁酒眼暗看
　書毎媿燈進與時乖不知退可憐身計謾騰騰
人間多事本難論况是人間嬾慢人不觧飬生何
怪病已能知命敢辭貧向空咄咄煩書字與世滔
滔莫問津金馬門前君識否東方曼倩是前身
　　　　寄江州蕭給事
夕郎憂國不憂身今向天涯作逐臣䰟夢暗馳龍
闕曙嘯吟閒繞虎谿春朝車載酒過山寺諫𥿄題
詩寄野人惆悵懦夫何足道自離羣後已同塵
　　　　和江州江中丞見寄
賈傅南遷久江關道路遥北來空見鴈西去不如
潮䑕穴依城社鴻飛在泬寥髙低各有處不擬更
相招
　　　　和鍾郎中送朱先軰還京垂寄
分司洗馬無人問辭客殷勤輟棹歌蒼蘚滿庭行
徑小髙梧臨檻雨聲多春愁盡付千盃酒鄉思遥
聞一曲歌且共勝遊消永日西岡風物近如何
　　　　送郝郎中為浙西判官
大藩従事本優賢幕府仍當北固前花繞樓臺山
倚郭寺臨江海水連天恐君到即忘歸日憶我遊
曾歴二年若許他時作間伴殷勤為買釣魚船
　　　　翰林游舎人清明日入院中塗見過余
　　　　明日亦入西省上直因寄游君
榆栁𨳩新㷔梨花發故枝輜軿隘城市圭組坐曹
司獨對芝泥檢遥憐白馬兒禁林還視草氣味兩
相知
　　　　陪王庻子游後湖涵虗閣東宫園
懸圃清虚乍過秋看山尋水上兹楼䡖鷗的的飛
難沒紅葉紛紛晚更稠風卷㣲雲分逺岫浪摇晴
日照中州躋攀况有承華客如在南皮奉勝遊
　　　　柳枝辭十二首
把酒慿君唱栁枝也從絲管逓相隨逢春只合朝
朝醉記取秋風落葉時
南園日暮起春風吹散楊花雪滿空不惜楊花飛
也得愁君老盡臉邉紅
陌上朱門栁映花簾鈎半卷緑隂斜慿郎暫駐青
驄馬此是錢塘小小家
夾岸朱欄栁映樓緑波平幔帯花流歌聲不出長
條密忽地風廻見綵舟
老大逢春揔恨春緑楊隂裏最愁人舊游一别無
因見嫩葉如眉處處新
濛濛堤畔栁含煙疑是陽和二月天醉裏不知時
莭改漫隨兒女打鞦韆
水閣春来乍减寒曉粧𥘉罷倚欄干長條亂拂春
波動不許佳人照影看
栁岸烟昏醉裏歸不知深處有芳菲重來已見花
飄盡唯有黄鸎囀樹飛
此去仙源不是遥垂楊深處有朱橋共君同過朱
橋去密映垂楊聼洞簫
暫别揚州十度春不知光景屬何人一㠶歸客千
條栁腸㫁東風楊子津
仙樂春來案舞腰清聲偏似傍嬌饒應縁鸎舌多
情賴長向䨇成説翠條
鳳笙臨檻不能吹舞袖當筵亦自疑唯有羙人多
意緒觧衣芳態畫䨇眉
徐公文集卷第二
徐公文集卷第三(詩三)
　　　　　　東　海　徐□□□□鉉
　　　　貶官泰州出城作
浮名浮利信悠悠四海干戈痛主憂三諫不従為
逐客一身無累似虗舟滿朝權貴皆曾忤繞郭林
泉已徧游唯有戀㤙終不改半程猶自望城樓
　　　　過江
别路知何極離腸有所思登樓望城逺摇㯭過江
遅㫁岸煙中失長天水際垂此心非橘柚不為兩
郷移
　　　　經東都太子橋
綸闈放逐知何道桂苑風流且暫歸莫問升遷橋
上客身謀踈拙舊心違
　　　　贈維楊故人
東京少長認維桑書劍誰教入帝鄉一事無成空
放逐故人相見重凄凉樓臺寂寞官何晚人物稀
踈驛路長莫怪臨風惆悵久十年春色憶維楊
　　　　泰州道中却寄東京故人
風緊雨凄凄川廻岸漸低呉州林外近隋苑霧中
迷聚散紛如此悲歡豈易齊料君殘酒醒還聼子
規啼
　　　　得浙西郝判官書未及報聞燕王移鎮
　　　　京口因寄此詩問方判官田書記消息
秋風海上久離居曾得劉公一𥿄書淡水心情長
若此銀鈎蹤迹更無如嘗憂座側飛鴞鳥未暇江
中覔鯉魚今日京呉建朱邸問君誰共曵長𥚑
　　　　贈陶使君求梨
昨宵宴罷醉如泥惟憶張公大谷梨白玉花繁曾
綴䖏黄金色嫩昨成時冷侵肺腑醒偏蚤香惹衣
襟歇倍遅今旦中山方酒渇唯應此物最相宜
　　　　陳覺放還至泰州以詩見寄作此荅之
朱雲曾為漢家憂不怕交親作世仇壮氣未平空
咄咄狂言無騐信悠悠今朝我作傷弓鳥却羡君
為不繫舟勞寄新詩平宿憾此生心氣貫清秋
　　　　王三十七自京垂訪作此送之
失鄉遷客在天涯門揜苔垣向水斜只就鱗鴻求
逺信敢言車馬訪貧家煙生栁岸将垂縷雪壓梅
園半是花惆悵明朝罇酒散夢魂相送到京華
　　　　陶使君挽歌二首
太守今可在行春去不歸筵空收管吹郊逈儼驂
騑營外星纔落園中露已晞傷心梁上鷰猶觧向
人飛
始憶花前宴笙歌醉夕陽那堪城外送哀挽逐歸
艎鈴閣朝猶閉風亭日巳荒唯餘遷客涙霑洒後
池傍
　　　　雪中作
賦分多情客經年去國心踈鍾寒郭晚宻雪水亭
深影逈鴻投渚聲愁雀噪林他郷一罇酒獨坐不
成斟
　　　　賦得風光草際浮
宿露依芳草春郊古陌旁風輕不盡偃日早未晞
陽耿耿依平逺離離入望長映空無定彩飄逕有
餘光颭若荷珠亂紛如爝火颺詩人多感物凝思
繞池塘
　　　　寒食成判官垂訪因贈
常年寒食在京華今歲清明在海涯逺巷蹋歌深
夜月隔墻吹管數枝花鴛鵉得路音塵闊鴻雁分
飛道里賖不是多情成二十㫁無人觧訪貧家
　　　　送客至城西望圗山因寄浙西府中
枚叟鄒生笑語同莫嗟江上聼秋風君看逐客思
　閑事須信華枯是偶然蝉噪踈林村倚郭鳥飛殘
　照水連天此中唯欠韓康伯共對秋風詠數篇
　　　　　寄從兄憲兼示二弟
　别路吴将楚離憂弟與兄㫁雲驚晚吹秋色滿孤
　城信逺鴻𥘉下鄉遥月共眀一枝棲未穏廻首望
　三京
　　　　　附書與鍾郎中因寄京妓越賔
　暮春橋下手封書(海陵/橋名)寄向南江問越姑不道諸
　郎少歡笑經年相别憶儂無
　　　　　鍾代荅
　一幅輕綃寄海濵越姑長感昔時恩欲知别後情
　多少點點慿君看涙㾗
　　　　　亞元舎人不替深知猥貽佳作三篇清
　　　　　絶不敢輕酬因為長歌聊以為報未竟
　　　　　復得子喬校書示問故兼寄陳君庶資
　　　　　一笑耳
　海陵城裏春正月海畔朝陽照殘雪城中有客獨
　登樓遥望天邊白銀闕(天帝以黃金/白銀為宫闕)白銀闕下何
　英英雕鞍繡轂趍承明閶門曉闢旌旗影玉墀風
　細佩環聲此處追飛皆俊彦當年何事容疵賤懐
　鈆晝坐紫微宫焚香夜直眀光殿王言簡静官司
　閑朋好啟勤多往還新亭風景如東洛邙嶺林泉
　似北山光隂暗度盃盂裏職業未妨談笑間有時
　邀賔復携妓造門不問都非是酣歌叫笑驚四鄰
　賦筆縦横動千字任他銀箭轉更籌不怕金吾司
　夜吏可憐諸貴賢且才時情物望兩無猜伊余獨
　禀狂狷性𥚹量多言仍薄命吞舟可漏豈無恩負
　乗自貽非不幸一朝削跡為遷客旦暮青雲千里
　隔離鴻别鴈各分飛折栁攀花兩無色盧龍渡口
　問迷津瓜歩山前送暮春(去年三月三十/日瓜歩阻風)白沙江
　上曾行路青林花落何紛紛漢皇昔幸回中道(昇/元)
(中扈駕東/游之路)極目牛羊卧芳草舊宅重逰盡隟荒故
　人相見多衰草禅智寺山光橋風瑟瑟兮雨蕭蕭
　行盃已醒殘夢㫁征途未極離䰟消海陵郡中陶
　太守相逢本是隨行舊乍申拜起已𨳩眉却問辛
　勤還執手精廬水榭最清幽一税征車聊駐留閉
　門思過謝來客知恩省分寛離憂郡齋勝境有後
　池山亭茵閣互参差有時虚左來相召舉白飛觴
　任所為多才太守能撾鼓醉送金船間歌舞酒酣
　耳熱眼生花暫似京華歡㑹處歸來旅舘還端居
清風明月夜牎虚駸駸流景歲云暮天涯望㫁故
人書春來慿檻方歎息仰頭忽見南來翼足繋紅
牋墮我前引頸長鳴如有言𨳩緘試讀相思字乃
是多情喬亞元短韻三篇皆麗絶小梅寄意情偏
切(亞元詩云借問小梅應得信/春風新月海邊來此篇尤佳)金蘭投分一何堅
銀鈎置袖终難滅醉後狂言何足竒感君知己不
相遺長卿曾作羙人賦玄成今有責躬詩(鉉去春/醉中贈)
(醉妓長歌酷为喬君所/賞來篇所引故以謝之)報章欲託還京信筆拙𥿄
窮情未盡珍重芸香陳子喬亦觧貽書逺相問寕
湏買藥療覊愁只恨無書消鄙吝(子喬問藥物所/要又問置新書)
(故有/此句)游處當時靡不同歡娱今日兩成空天子尚
應憐賈誼時人未要嘲楊雄曲終筆閣緘封己翩
翩驛騎行塵𧺫寄向中朝謝故人為説相思意如
此
　　　　送蒯司録歸京
早年聞有蒯先生二十餘年道不行抵掌曽論天
下事折腰猶悟俗人情老還上國歡娱少貧聚歸
資結束輕遷客臨流倍惆悵冷風黄葉滿山城
　　　　聞查建州䧟賊寄鍾郎中(謨即查/従事也)
聞道将軍輕壮圗螺江城下委犀渠旌旗零落沉
荒服簮履蕭條返故居皓首應全蘇武節故人誰
得李陵書自憐放逐無長䇿空使盧諶涙滿裾
　　　　還過東都留守周公筵上贈座客
賈生三載在長沙故友相思道路賖已分終年甘
寂寞豈知今日返京華麟符上相恩偏厚隋苑留
歡日欲斜明旦江頭倍惆悵逺山芳草映殘霞
　　　　送楊郎中唐貟外奉使河南
江邊微雨栁條新握節含看二使臣兩綬對懸雲
夢日方舟齊汎洞庭春今朝草木逢新律昨日山
川滿戦塵同是多情懐古客不妨為賦弔靈均
　　　　表弟包潁見寄(此子侍親在饒/州累年卧疾)
常思帝里奉交親别後光隂屈指頻蘭佩却綸歸
閣下荆枝猶寄楚江濵十程山水勞幽夢滿院煙
花醉别人料得此生强徤在㑹須重賞昔年春
　　　　和
平生中表最情親浮世那堪聚散頻謝眺却吟歸
省閣劉楨猶自卧漳濵舊游半似前生事要路多
逢後進人且喜新吟報強徤明年相望杏園春
　　　　寄蕭給事(蕭江西致仕)
危言危行古時人歸向西山卧白雲買宅尚尋徐
處士飱霞終訪許真君容顔别後應如故詩詠年
來更不聞今日城中春又至落梅愁緒共紛紛
　　　　送鍾貟外詩序
歲辛亥冬十月天子命吾友徳林爲東府亞尹太
弟諭徳蕭君洎諸客餞于石頭城雲日蒼茫園林
摇落罇酒将竭征帆欲飛處者眷眷而不能廻行
者遅遅而不忍去煙生景夕風静江平君子曰公
足以滅私子當促棹詩所以言志我當分題故以
風月松竹山石寄情於贈别云爾兵部貟外郎知
制誥徐鉉序
　　　　賦石奉送徳林少尹貟外　鉉上
我愛他山石中含絶代珍煙披寒落落沙淺静磷
磷翠色辭文陛清聲出泗濵扁舟載歸去知是汎
槎人
　　　　賦月　蕭彧上
麗事金波滿當筵玉斚傾因思頻聚散幾復換虧
盈光澈離襟冷聲符别管清那堪還目此兩地倚
樓情
　　　　賦竹　孫峴上
萬物中蕭洒修篁獨逸羣貞姿曽冒雪髙節欲凌
雲細韻風𥘉發濃煙日正曛因題偏惜别不可暫
無君
　　　　賦松　謝仲宣上
送人多折栁唯我獨吟松若保歲寒在何妨霜雪
重森梢逢静境廓落見孤峯還似君髙節亭亭尠
繼蹤
　　　　賦風　王沂上
静追蘋末興况復值蕭條猛勢資新雁寒聲伴暮
潮過山雲散亂經樹葉飄颻今日煙江上征帆望
望遥
　　　　賦山别諸知巳　鍾蒨上
暮景江亭上雲山日望多只愁辭輦轂長恨隔嵯
峨有意圗功業無心憶薜蘿親朋将遠别且共醉
笙歌
　　　　贈泰州掾令孤克己(文公曽孫)
念子才多命且竒亂中抛擲少年時深蔵七澤衣
如雪却見中朝鬂似絲舊徳在人終逺大扁舟為
吏莫推辭孤芳自愛凌霜處詠取文公白菊詩
　　　　送荻柴與秀才朱觀
羡子清吟處茅齋面碧流觧憎蓮艶俗唯欠荻花
幽鷺立低枝晚風驚折葉秋贈君湏種取不必樹
忘憂
　　　　使浙西先寄獻燕王侍中
京江風静喜乗流極目遥瞻萬歲樓喜氣蘢䓗甘
露晚水煙波淡海門秋五年不見鵉臺長明日将
陪兎苑遊欲問平臺門下吏相君還許吐茵不
　　　　常州驛中喜雨
䬃䬃旱天雨凉風一夕廻逺尋南畆去細入驛亭
來蓑唱牛𥘉牧漁歌棹正開盈庭頓無事歸思酌
金罍
　　　　驛中七夕
七夕雨𥘉霽行人正憶家江天望河漢水館折蓮
花獨坐凉何甚㣲吟月易斜今年不乞巧鈍拙轉
堪嗟
　　　　贈浙西顧推官
盛府賔寮八十餘閉門髙卧興無如梁王苑裏相
逢早澗浦城中得信疎狼藉杯盤重㑹面風流才
調一如𥘉願君百歲猶强健他日相尋隠士廬
　　　　贈浙西妓亞仙(筵上作)
翠黛嚬如怨朱顔醉更春占将南國貌惱殺别家
人粉汗沾廵盞花鈿逐舞茵明朝綺牎下離恨兩
殷勤
　　　　廻至瓜洲獻侍中
紫微垣裏舊賔從來向吴門謁府公奉使謬持嚴
助節登門𥘉識魯王宫笙歌隠隠違離後煙水茫
茫悵望中日暮瓜洲江北岸兩行清涙滴西風
　　　　邵伯埭下寄髙郵陳郎中
故人相别動經年候館相逢倍惨然顧我飲氷難
輟棹感君扶病為𨳩筵河灣水淺翹愁鷺栁岸風
微噪暮蝉欲識酒醒䰟㫁處謝公祠畔客亭前
　　　　　謫居館州累得韓髙二舎人書作此寄之
　三峯煙靄碧臨谿中有騷人理釣絲㑹友少於分
　袂日謫居多却在朝時丹心厯歴吾終信俗慮悠
　悠爾不知珍重韓君與髙子殷勤書札寄相思(舒/人)
(以潜曉天/柱為三峯)
　　　　　和張先軰見寄二首
　去國離羣擲歲華病容憔悴媿丹沙谿連舎下衣
　長潤山帯城邉日易斜㡬處垂鈎依野岸有時披
　褐到鄉家故人書札頻相慰誰道西京道路賖
　清時淪放在山州卭竹紗巾處處游野日蒼茫悲
鵩舎水風隂濕弊貂裘雞鳴候旦寕辭晦松莭凌
霜㡬換秋両首新詩千里道感君情分獨如丘
　　　　印秀才至舒州見尋别後寄詩依韻和
覊游白社身雖屈髙步辭埸道不卑投分共為知
我者相尋多媿謫居時離懐耿耿年來夢厚意勤
勤别後詩今日谿邊正相憶雪晴山秀栁絲垂
　　　　行園樹
松節凌霜久蓬根逐吹頻羣生各有性桃李但争春
　　　　題雷公井
揜靄愚公谷蕭寥羽客家俗人知處所應為有桃花
　　　　　送彭秀才
　賈生去國已三年短褐閑行晥水邊盡日野雲生
　舎下有時京信到門前無人與和投湘賦媿子來
　浮訪戴船滿袖新詩好廻去莫隨騷客醉林泉
　　　　　移饒州别周使君
　正憐東道感賢侯何幸髙冠脱楚囚晥伯臺前收
　别宴喬公亭下艤行舟四年去國身将老百郡徴
　兵主尚憂更向鄱陽河上去青衫憔悴淚交流
　　　　　避難東歸依韻和黄秀才見寄
　慼慼逢人問所之東流相送向京畿自甘逐客紉
蘭佩不料平民著戦衣樹帶荒村春冷落江澄霽
色霧霏㣲時危道䘮無才術空手徘徊不忍歸
　　　　詶郭先軰
太原郭夫子行髙文炳蔚弱齡負世譽一舉游月窟
仙籍第三人時人故稱屈昔余吏西省傾盖名籍
籍及我竄羣舒向風心鬱鬱歸來暮江上雲霧
披拂雷雨不下施猶作池中物念君介然氣感時
思奮發示我數篇文與古爭馳突綵褥粲英華理
深刮肌骨古詩尤精奥史論皆宏拔舉此措諸民
何憂民不活吁嗟吾道薄與世長迂濶顧我徒有
心數竒身正絀論兵屬少年經國湏儒術夫子無
自輕蒼生正愁疾
　　　　和集賢鍾郎中
石渠冊府神仙署當用明朝第一人腰下别懸新
印綬堂中皆是故交親龍池樹色供清景浴殿香
風接近隣従此飜飛應更遠徧尋三十六天春
　　　　送劉山陽
舊族知名士朱衣宰楚城所嗟吾道薄豈是主恩
輕戦鼓何時息儒冠獨自行此心多感激相送若
為情
　　　　題伏龜山北隅
兹山信岑寂隂崖積蒼翠水石何必多宛有千巖
意孰知近人境旦暮含佳氣池影摇輕風林光澹
新霽夫頥藉芳草自足忘世事未得歸去來聊為
宴居地
　　　　送黄梅江明府(江前為江夏令有善政/今更宰小邑賦詩留别)
(作此/和之)
封疆多難正經綸臺閣如何不用君江上又勞為
小邑箧中徒自有雄文書生胆氣人誰信逺俗歌
謡主不聞一首新詩無限意再三吟咏向秋雲
　　　　詠梅子真送郭先軰
忠臣本愛君仁人本愛民寕知貴與賤豈計名與
身梅生為一尉獻䟽來君門君門深萬里金虎重
千釣向永且不用(劉向/谷永)况復論子真拂衣遂長往
髙節邈無鄰至今仙籍中謂之梅真人郭生負逸
氣百代繼遺塵進退生自知得䘮吾不陳斯民苟
有幸期壬一朝伸
　　　　和蕭郎中午日見寄
細雨輕風采藥時謇簾隠几更何為豈知澤畔紉
蘭客來赴城中角黍期多罪静思如剉蘗赦書纔
　聼似含飴謝公制勝常閑暇願接西州敵手棊
　　　　　送黄秀才姑熟辟命
　世亂離情苦家貧色飬難水雲孤棹去風雨暮春
　寒幕府才方急騷人淚未乾何時王道泰萬里㸔
　鵬摶
　　　　　送王四十五歸東都
　海内兵方𧺫離筵淚易垂憐君負米去惜此落花
　時想憶看来信相寛指後期殷勤手中栁此是向
　南枝
　　　　　和太常蕭少卿近郊馬上偶吟
田園經雨緑分畦飛盖閑行九里堤拂袖清風塵
不𧺫滿川芳草路如迷林𨳩始覺晴天逈潮上𥘉
驚浦岸齊怪得仙郎詩句好㫁霞殘照逺山西
　　　　又和
抱甕何人灌藥畦金銜為爾駐平堤村橋野店景
無限緑水晴天思欲迷横笛乍隨輕吹㫁歸㠶疑
與逺山齊鳳城廻望真堪畫萬户千門蔣嶠西
　　　　抛毬樂辭二首
歌舞送飛毬金觥碧玉籌管弦桃李月簾幕鳳凰
樓一笑千埸醉浮生任白頭
　灼灼傅花枝紛紛度畫旂不知紅燭下照見彩毬
　飛借勢因期尅巫山暮雨歸
　　　　　離歌辭五首
　莫折紅芳樹但(平)知盡意㸔狂風幸無意那忍折教殘
　朝日城南路旌旗照緑蕪使君何處去桒下覓羅敷
　事與年俱往情将分共深莫驚客鬂改只是舊時心
　暫别勞相送佳期碩莫違朱顔不湏老留取待郎歸
　拂匣收珠佩廻燈拭薄粧莫嫌春夜短匹似楚㐮王
　　　　　夢游三首
　䰟夢悠揚不奈何夜來還在故人家香濛蠟燭時
時暗户映屏風故故斜檀的慢調銀字管雲鬟低
綴折枝花天明又作人間别洞口春深道路賖
繡幌銀屏杳靄間若非䰟夢到應難牎前人静偏
宜夜户内春濃不識寒蘸甲逓觴纎似玉含詞忍
笑膩于檀錦書若要知名字滿縣花𨳩不姓潘
南國佳人字玉兒芙蓉䨇臉逺山眉仙郎有約長
相憶阿母無猜不得知夢裏行雲還倐忽暗中携
手乍疑遅因思别後閑牎下織得廻文㡬首詩
徐公文集卷第三
　徐公文集卷第四
　　　　　　　東　海　徐□□□鉉
　　　　　和蕭少卿見慶新居
　湘浦懐沙已不疑京城賜第豈前期鼓聲到晚知
　坊逺山色來多與静宜簪屨尚應憐故物稲粱空
　自愧華池新詩問我偏饒思還念顦鷯得一枝
　　　　　又和
　驚蓬偶駐知多幸断鴈重聨愜素期當户小山如
　舊識上墻幽蘚最相宜清風不去因栽竹隙地無
　多也鍳池更喜良鄰有嘉樹緑隂分得近南枝
　　　　　送勲道人之建安
　下國兵方𧺫君家義獨聞若爲輕世利歸去卧溪
　雲挂席衝嵐翠携筇破蘚紋離情似霜葉江上正
　紛紛
　　　　　送許郎中歙州判官兼黟縣
　嘗聞黟縣似桃源况是優游冠玳筵遺愛非遥應
　卧理(許嘗宰/涇縣)祖風猶在好尋仙(許宣平黟/人得道)朝衣舊
　識薰香史禄米𥘉營種秫田大底宦游湏自適莫
　辭離别二三年
　　　　　送彭秀才南游
　問君孤棹去何之玉笥春風楚水西山上断雲分
　翠靄林間晴雪入澄溪琴心酒趣神相會道士仙
　童手共携他日時清更隨計莫如劉阮洞中迷
　　　　　和明上人除夜見寄
　酌酒圍爐久愁襟黙自増長年逢歲暮多病見兵
　興夜色𨳩庭燎寒威入硯氷湯師無别念吟坐一
　燈凝
　　　　　正𥘉和鄂州邉郎中見寄
　潦倒含香客凄凉賦鵩人未能全卷舌終擬學垂
　綸故友暌離久音書問訊頻相思俱老大又見一
　年新
　　　　　送劉司直出宰
　之子有雄文風標秀不羣低飛從墨綬逸志在青
　雲栁色臨流動春光到縣分賢人多静理未􁋂醉
　醺醺
　　　　　送従兄赴臨川幕
　梁王籍寵就東藩還召鄒枚坐兎園今日好論天
　下事昔年同受主人㤙石頭城下春潮滿金柅亭
　邉緑樹繁唯有音書慰離别一杯相送别無言
　　　　　送龔貟外赴江州幕
煩君更上築金臺世難民勞藉俊才自有聲名馳
羽檄不妨談笑奉罇罍元規樓逈清風滿匡俗仙
春畫障𨳩莫忘故人離别恨海潮廻處寄書來
　　　　送朱先軰尉廬陵
我重朱夫子依然見古人成名無媿色得禄及慈
親莫歎官資屈寕論活計貧平生心氣在終在静
邉塵
　　　　送徳林郎中學士赴東府詩序
徳林始以才術優贍入參近司旋以地望清雅寵
登書殿㑹東畿克復上以君有遺愛於淮海之都
　故輟侍從之班攝尹正之任吾一二親友共餞行
　舟鉉也不才請以言贈理大國若烹小鮮言不可
　撓之也况亂後乎徳林當本仁守信體寛務断大
　兵之後民各思乂聼其自理任其自營為之上者
　導其䝉遏其滛而已示之以聦明則民益迷拘之
　以禁令則民重困棄仁則吏暴失信則衆惑急則
　民傷不断則民懈慎此四者何往而不臧噫嘻吾
　黨皆忘形者也平生以來胥會者㡬何思當鷄犬
　相聞舟輿不接𨳩口而笑携手而逰在吾蕇勉之
　而已忘身狥國急病譲夷徳林此行宜减離戀盍
　各賦一物以為贈乎九月十七日序
　　　　　得江　奉送徳林郎中學士　喬舜上
　掺袂向江頭朝宗勢未休何人乗桂楫之子過揚
　州䬃䬃翹沙㕍漂漂逐浪鷗欲知離别恨半是涙
　和流
　　　　　得酒　徐鉉上
　酌此杯中物茱萸滿把秋今朝将送别他日是忘
　憂世亂方多事年加易得愁政成頻一醉亦未減
　風流
　　　　　得菊　蕭彧上
　離情折楊栁此别異春哉含露東籬豔汎香南浦
　杯惜持行次贈留揷醉中廻暮齒如能制玉山甘
　判頺
　　　　　得逺山　徐鍇上
　瓜步妖氛滅崑崗草樹清終朝空極望今日送君
　行報政秋雲静㣲吟暁月生樓中長可見持用減
　離情
　　　　　得水　陳元裕上
　上善湛然秋恩波洽帝猷漫言生險浪愷􁋂見安
　流汎去星槎逺澄来月練浮滔滔對離酌入洛稱
　仙舟
　　　　　得新鴻别諸同志　鍾蒨上
　隨陽來萬里點點度遥空影落長江水聲悲半夜
　風殘秋辭絶漠無定似驚蓬我有離羣恨飄飄類
　此鴻
　　　　　送陳先生之洪井寄蕭少卿
　聞君仙袂指洪涯我憶情人别路賖知有歡娱游
　楚澤更無書札到京華雲間驛閣連江静春滿西
　山倚漢斜此處相逢應見問為言搔首望龍沙
　　　　　送龔明府九江歸寕
　茂宰隳官去扁舟著綵衣湓城春酒熟匡阜野花
　稀觧䌫垂楊緑𨳩帆宿鷺飛一朝吾道泰還遂落
　潮歸
　　　　　和江西蕭少卿見寄二首
　亡羊岐路媿司南二紀窮通聚散三老去何妨従
　笑傲病來看欲嬾朝參離腸似線常憂断世態如
　湯不可探珍重加飱省思慮時時斟酒壓山嵐
　身遥上國三千里名在朝中二十春金印不湏辭
　入麻衣曽此歎迷津卷舒由我真齊物憂喜忌心
　即飬神世路風波自飜覆虚舟無計得沉淪(幕)
　　　　送薛少卿赴青陽
我愛陶靖節吏隠從絃歌我愛費徴君髙卧歸九
華清風激頽波來者何以加我志兩不遂漂淪浩
無涯數竒時且亂此圗今愈賖賢哉薛夫子髙舉
凌晨霞安民即是道投足皆為家功名與權位悠
悠何用誇携朋出逺郊酌酒藉平沙雲收逺天静
江闊片㠶斜離懐與企羡南望長咨嗟
　　　　送髙起居之涇縣
右史罷朝歸之官句水湄别我行千里送君傾一
巵酒罷長歎息此歎君應悲亂中吾道薄卿族舊
　人稀胡為佩銅墨去此白玉墀吏事豈所堪民病
　何可醫蔵用清其心此外慎勿為縣郭有佳境千
　峯谿水西雲樹杳廻合巖巒互蔽虧弹琴坐其中
　世事吾不知時時寄書札以慰長相思
　　　　　宿茅山寄舎弟
　茅許禀靈氣一家同上賔仙山空有廟舉世更無
　人獨往誠違俗浮名亦累真當年各自勉雲洞鎮
　長春
　　　　　晚憇白鶴廟寄句容張少府
　日入林𥘉静山空暑更寒泉鳴細巖竇鶴唳眇雲
　端拂榻安棊局焚香戴道冠望君殊不見終夕凭
　欄干
　　　　　題紫陽觀
　南朝名士富仙才追步東鄉遂不廻丹井自深桐
　暗老祠宫長在鶴頻來巖邉桂樹攀仍倚洞口桃
　花落復𨳩惆悵霓裳太平事一函真跡鏁昭臺
　　　　　贈奚道士　含象
　先生曽有洞天期猶傍天壇摘紫芝處世自能心
　混沌全真誰見徳支離玉霄塵閉人長在金鼎功
　成俗未知他日飈輪謁茅許願同雞犬去相随
　　　　題碧巖亭贈孫尊師
絶境何人識髙亭萬象含凭軒臨樹杪逆目極天
南積靄生泉洞歸雲鎻石龕丹霞披翠巘白鳥带
晴嵐仙去留虚室龍歸漲碧潭幽巖君獨愛玄味
我曽耽世上愁何限人間事久諳終湏脫羈鞅來
此會空談
　　　　題白鶴廟
平生心事向玄関一入仙鄉似舊山白鶴唳空晴
眇眇丹砂流澗暮潺潺嘗嗟多病嫵中藥擬問真
經乞小還滿洞煙霞互陵亂何峯臺榭是蕭閑
　　　　歩虚詞五首
氣為還元正心由抱一靈凝神歸㒺象飛步入青
冥整服乗三素旋綱躡九星瓊童開後學稽首奉
真經
天帝黄金闕真人紫錦書霓裳紛蔽景羽服逈臨
虚白鶴能為使班麟觧駕車靈符終願借轉共世
情踈
聖主過幽谷虗皇在蘂宫五千宗物母七字祕神
童世上金壺逺人間玉籥空唯餘飬身法修此與
天通
何處求玄觧人間有洞天勤行皆是道謫下尚為
仙蔽景乗朱鳯排虚駕紫煙不嫌園吏傲願在玉
宸前
三素霏霏遠􁋼威凛凛寒火鈴空滅没星斗暁闌
干佩響流虗殿爐煙在醮壇蕭寥不可極驂駕上
雲端
　　　　留題
瑶壇醮罷晚雲𨳩羽客分飛俗士廻為報移文不
湏勒未曾游處待重来
　　　　和陳洗馬山荘新泉
已𨳩山館待抽簪更要巖泉欲洗心常𬒳松聲迷
細韻急流花片落髙岑便䟽淺瀨穿莎徑始有清
光映竹林何日煎茶醖香酒沙邉同聼暝猿吟
　　　　奉和七夕應令
今宵星漢共晶光應笑羅敷嫁侍郎斗柄易傾離
恨促河流不盡後期長静聞天籟疑鳴佩醉折荷
花想豔粧誰見宣猷堂上宴一篇清韻振金鐺
　　　　又和八日
㣲雲踈雨淡新秋曉夢依稀十二樓故作别離應
有以擬延更漏共無由那教人世長多恨未必天
仙不觧愁愽望苑中殘酒醒香風佳氣獨遅留
　　　　和印先軰及第後獻座主朱舎人郊居
　　　　之作
成名郊外揜紫扉樹影蝉聲共息機積雨暗封青
蘚徑好風輕透白踈衣嘉魚始賦人争訟荆玉頻
收國自肥獨坐公廳正煩暑喜吟新咏見玄㣲(印/以)
(南有嘉魚/賦及第)
　　　和致仕張尚書新創道院
梓澤成新致金丹有舊情挂冠朝睡足隠几暮江
清藥圃分輕綠松窓𧺫細聲飬髙寕厭病黙坐對
諸生(尚書時/有瘖疾)
　　　　和尉遅賛善秋暮僻居
登髙節物最堪憐小嶺踈林對檻前輕吹㫁時雲
縹緲夕陽明處水澄鮮江城秋早催寒事望苑朝
稀足晏眠庭有菊花罇有酒若方陶令媿猶賢
　　　　和陳賛善致仕還京口
海門山下一漁舟中有髙人未白頭已駕安車歸
故里尚通閨籍在龍樓泉聲潄玉牎前落江色和
煙檻外流今日君臣厚終始不湏辛苦畫䨇牛
　　　　京使廻自臨川得從兄書寄詩依韻和
　珍重還京使殷勤話故人别離長挂夢寵禄不𨳩
　身趣向今成道聲華舊絶塵莫嗟容鬂老詩句逐
　時新
　　　　　陪鄭王相公賦簷前垂冰應教依韻
　牎外虚明雪乍晴簷前垂霤盡成冰長廊瓦疊行
　行宻晚院風髙寸寸増玉指乍拈簮尚媿金階時
　墜磬難勝晨飡堪醒曹參酒自恨空膓病不能
　　　　　送禮部潘尚書致仕還建安
　名遂功成累復輕鱸魚因𧺫舊郷情履聲𥘉下金
　華省㠶影看離石首城化劔津頭尋故老同亭㑹
　上問仙卿冥鴻髙舉真難事相送何湏淚滿纓
　　　　　和尉遅賛善病中見寄
　仙郎移病暑天過却似冥鴻避罻羅晝夢乍驚風
　動竹夜吟時覺露霑莎情親稍喜貧居近性懶猶
　嫌上直多望苑恩深期勿藥青雲岐路未蹉跎
　　　　　池州陳使君見示游齊山詩因寄
　往歲曽遊弄水亭齊峯濃翠暮軒横哀猿出檻心
　雖喜傷鳥聞弦勢易驚病後簪纓殊寡興老來泉
　石倍關情今朝池口風波静遥賀山前有頌聲
　　　　　再領制誥和王明府見賀
　蹇歩還依列宿邊拱辰重認舊雲天自嗟多難飄
　零困不似當年膽氣全雞樹晚花踈向日龍池輕
　浪細含煙從來不觧為身計一葉悠悠任大川
　　　　　送髙舎人使嶺南
　西掖官曹近南溟道路遥使星将渡漢仙掌乍乗
　潮桞映靈和拆梅依大庾飄江帆風淅淅山館雨
　蕭蕭陸賈真迂濶終童乆寂寥送君何限意把酒
　一長謡
　　　　　和王明府見寄
　時情世難消我道薄宦流年厄此身莫歎京華同
　寂寞曽經兵革共漂淪對山開户唯求静貰酒留
　賔不道貧善政空多尚淹屈不知誰是觧憂民
　　　　　和方泰州見寄
　逐客恓恓重入京舊愁新恨兩難勝雲收楚塞千
　山雪風結秦淮一尺冰置禮筵空情豈盡投湘文
　就思如凝更殘月落知孤坐遥望船牎一點星
　　　　　文獻太子挽歌辭五首
　國有承祧重人知秉哲尊清風來望苑遺烈在東
　藩此日升緱嶺何因到寝門天髙不可問煙靄共
　昏昏
　夏啓我君子周儲上帝賔音容一飄忽功業自紛
　綸露泣承華月風驚麗正塵空餘商嶺客行哭下
　宜春
　出處成交譲經綸有大功淚碑瓜歩北棠樹蒜山
　東百揆方時叙重離遂不融故臣偏感咽曾是歎
　三窮
　甲觀光隂促園陵天地長蕭笳咽無韻賔御哭相
　将盛烈傳彛鼎遺文被樂章君臣知巳分零淚亂
　無行
　綵仗清晨出非同齒冑時愁煙鏁平甸朔吹繞寒
　枝楚客來何補緱山去莫追廻贍飛葢處揜袂不
　勝悲
　　　　　送王貟外宰徳安
　家世朱門貴官資粉署優今為百里長應好五峯
　游栁影連彭澤湖光接庾樓承明湏再入官滿莫
　淹留
　　　　　以端谿硯詶張貟外水精珠兼和來篇
　請以端谿潤醻君水玉明方圓雖異器功用信俱
　呈自得山川秀能分日月精巾箱各珍重所貴在
　交情
　　　　　奉使九華山中塗遇青陽薛郎中
　故人相别動相思此地相逢豈素期九子峰前閒
　未得五谿橋上坐多時甘泉從幸余知忝宣室徵
　還子未遅且飲一杯消别恨野花風𧺫漸離披
　　　　　奉命南使經彭澤(值王明府/不在留此)
　逺使程途未一分離心常要醉醺醺那堪彭澤門
　前立黄菊蕭踈不見君
　　　　　南都遇前嘉魚劉令言游閩嶺作此與之
　我持使節經韶石君作閒逰過武夷両地山光成
　獨賞隔年郷思暗相知洪涯壇上長岑寂孺子亭
　前自别離珍重分岐一杯酒强加飡飯數吟詩
　　　　　閣皁山
　殿影髙低雲揜映松隂繚繞歩徘徊從今莫厭簮
　裾累不是乗軺不得來
　　　　　玉筍山留題
　仙郷㑹應逺王事知何極征傳莫辭勞玉峯聊一
　息形骸已銷散心想都凝寂真氣自清虚非關好
　松石九仙皆積學洞壑多遺跡遊子歸去来胡爲
　但征役
　　　　　廬陵别朱觀先軰
　桂籍知名有幾人飜飛相續上青雲解怜才子寜
　唯我逺作卑官尚見君嶺外獨持嚴助節宫中誰
　薦長卿文新詩試爲重髙詠朝漢臺前不可聞
　　　　　文彧少卿文山郎中交好深至二紀已
　　　　　餘暌别數年二子長逝奉使嶺表塗次
　　　　　南康弔孫氏之孤於其家覩文彧手書
　　　　　於僧室慷慨悲歎留題此詩
　孫家虚座弔諸孤張叟僧房見手書一紀歡游今
　若此滿衣零淚欲何如腰間金印從如斗鏡裏霜
　華已滿梳珍重逺公應笑我塵心唯此未能除
　　　　　朱處士相與有山水之碩見送至南康
　　　　　作此以别之
　憐君送我至南康更憶梅花庾嶺芳多少仙山共
　遊在願君百歲尚康强
　　　　　清明日清逺峡作
　嶺外春過半途中火又新殷勤清逺峽留戀北歸人
　　　　　廻至南康題紫極宫衷道士房
　王事信靡盬飲冰安足辭胡為擁征傳乃至天南
　陲天南非我鄉留滯忽踰時還經羽人家豁若雲
　霧披何以寛我懐老荘有㣲辭逹士無不可至人
　豈偏為客愁勿復道為君吟此詩
　　　　　和歙州陳使君見寄
　新安風景好時令肅轅門身貴心彌下功多口不
　言韜鈐家法在儒雅素風存簮履陪游盛郷閭俗
　化敦臨牎山色秀繞郭水聲喧纎絡文章麗矜嚴
　道義尊樓臺秋月静京庾晚雲屯暁吹傳衙鼔晴
　陽展信旛一篇貽友好千里倍心論未見歸驂動
　空能役夢䰟
　　　　　和賈貟外戩見贈玉蘂花栽
　瓊瑶一簇帯花來便斸(蒼苔手自栽喜見唐昌舊)
顔色為君判病酌金罍
　　　　光穆皇后挽歌三首
仙馭期難改坤儀道自光閟宫新表徳沙麓舊􁊅
祥素帟尭門揜凝笳畢陌長東風惨陵樹無復見
親桑
永樂留虚位長陵啓夕扉返虞嚴吉仗復土揜空
衣功業投三母光霊極四妃唯應彤史在不與露
花晞
隠隐閶門路烟雲曉更愁空瞻金輅出非是濯龍
游徳感人倫正風行内職脩還隨偶物化同此畏
　軒丘
　　　　　嚴相公宅牡丹
　但是豪家重牡丹争如丞相閣前看鳯樓日暖開
　偏早雞樹隂濃謝更難數朶巳應迷國豔一枝何
　幸上塵冠不知更許慿欄否爛熳春光未肯殘
　　　　　侍宴賦得歸鴈
　夜静羣動息翩翩一雁歸清音天際逺寒影月中㣲
　何處雲同宿長空雪共飛陽和常借便免與素心違
　　　　　又賦早春書事
　苑裏芳華早皇家勝事多弓聲逹春氣奕思飬天
　和煖酒紅爐火浮舟緑水波雪晴農事𧺫撃壤聼
　𢋫歌
　　　　　薔薇詩一首十八韻呈　東海侍郎
　　　　　　太尉中書令鄭王　從善
　緑影覆幽池芳菲四月時管絃朝夕興組繡百千
　枝盛引墻看遍髙煩架屢移露輕濡綵筆蜂誤拂
　吟髭日照玲瓏幔風摇翡翠帷早紅飄蘚地狂蔓
　挂蛛絲嫰刺牽衣細新條窣草垂晚香難暫捨嬌
　態自相窺深淺分前後容華互盛衰罇前留客久
　月下欲歸遅何處繁臨砌誰家宻映籬綘羅房燦
　爛碧玉葉参差分得慇懃種𨳩來逺近知晶熒歌
　袖袂柔弱舞腰支膏麝誰将比庭萱自合嗤匀粧
　低水鑑泣淚滴烟𩅰畫擬慿梁廣名宜亞楚姬寄
　君十八韻思拙媿新竒
　　　　　依韻和令公大王薔薇詩
　緑樹成隂後羣芳稍歇時誰将新濯錦挂向最長
　枝卷箔香先入凭欄影任移賞頻嫌酒渇吟苦怕
　霜髭架迥籠雲幄庭虚展繡帷有情縈舞袖無力
　罥逰絲嫰蘂鸎偷采柔條栁伴垂荀池波自照梁
　苑客嘗窺玉李尋皆謝金桃亦暗衰花中應獨貴
　庭下故開遅委豔粧苔砌分華借槿籬低昂匀灼
　爍濃淡疊參差幸植王宫裏仍逢宰府知芳心向
　誰許醉態不能支芍藥天教避玫環衆共嗤光明
　烘晝景潤膩裛輕𩅰麗似期神女珍加重衛姬君
　王偏屬詠七子盡搜竒
　　　　　和門下殷侍郎新茶二十韻
　暖吹入春園新芽競粲然才教鷹觜折未放雪花
　妍荷杖青林下携筐旭景前(採茶湏在/日未出前)孕靈資雨
　露鍾秀自山川碾後香彌逺烹來色更鮮名隨土
　地貴味逐水泉遷力藉流黄暖形模紫筍圎(茶之/美者)
(有圎捲/紫筍)正當鑚栁火遥想湧金泉(陽羡茶山有金/渉泉修貢時出)
　任道時新物湏依古法煎輕甌浮緑乳孤竈散餘
　烟甘薺非予匹宫槐讓我先(槐芽亦/可為茶)竹孤空冉冉
　荷弱謾田田解渇消殘酒清神减夜眠十漿何足
　饋百榼盡堪捐采擷唯憂晚營求不計錢任公因
　焙顯陸氏有經傳愛甚真成僻甞多合得仙亭臺
　虚静處風月艶陽天自可臨泉石何妨雜管絃東
　山似蒙頂願得從諸賢
　徐公文集卷第四
　徐公文集卷第五(詩五)
　　　　　　　東　海　徐□□□鉉
　　　　　春雪應制
　繁隂連曙景瑞雪灑芳辰勢密猶疑臘風和始覺
　春縈林開玉蕋飄座裛香塵欲識宸心悅雲謡慰
　兆人
　　　　　進雪詩
　欲使新正識有年故飄輕絮伴春還近看瓊樹籠
　銀闕逺想瑶池帶玉關潤逐麳麰鋪緑野暖隨杯
　酒上朱顔朝來花蕚樓中宴數曲𢋫歌雅頌間
　　　　　自題山亭三首
　簮組非無累園林未是歸世喧長不到何必故山
　薇　小舫行乗月髙齋卧看山退公聊自尺争敢
　望長閑　跂石仍臨水披襟復挂冠機心忘未得
　棊局與魚竿
　　　　　　和陳表用貟外求酒
　暑天頻雨亦頻晴簾外閑雲重復輕珍重一壺詶
　絶唱向風遥想醉吟聲
　　　　　奉和右省僕射西亭髙卧作
　院静蒼苔積庭幽怪石欹蟬聲當檻急虹影向􁐺
垂晝漏猶憐永叢蘭未覺衰踈篁巢翡翠折葦覆
鸕鶿對酒襟懐曠圍棊㫖趣遅景皆隨所尚物各
遂其宜道與時相會才非世所覉賦詩貽座客秋
事爾何悲
　　　　憶新淦觴池寄孟賔于貟外
往年淦水駐行軒引得清流似月圎自有谿光還
碧甃不勞人力遞金船潤滋苔蘚欺茵席聲入杉
松當管絃珍重詩人頻管領莫教塵土咽潺潺
　　　　右省僕射後湖亭閒宴鉉以宿直先歸
　　　　賦詩留獻
湖上一陽生虚亭啓髙宴楓林煙際出白鳥波心
見主人忘貴逹座客容疵賤獨慙殘照催歸宿明
光殿
　　　　送孟賔于貟外還新淦
暫來城闕不從容却佩銀魚隠玉峯䨇澗水邉欹
醉石九仙臺下聼風松題詩翠壁稱逋客采藥春
畦狎老農野鶴乗軒雲出岫不知何日再相逢
　　　　孟君别後相續寄書作此詶之
多病怯煩暑短才憂近職跂足北牎風遥懐浩無
極故人易成别詩句空相憶尺素寄天涯淦江秋
水色
　　　　納后夕侍宴
天上軒星正雲𨳩湛露垂禮容過渭水宴喜勝瑶
池彩霧籠花燭升龍肅羽儀君臣歡樂日文物盛
明時簾捲銀河轉香凝玉漏遅華封傾祝意觴酒
與聲詩
　　　　又三絶
時平物茂歲功成重翟排雲到玉京四海未知春
色至今宵先入九重城
銀燭金爐禁漏移月輪𥘉照萬年枝造舟已似文
　王事卜世應同八百期
　漢主承乾帝道光天家花燭宴昭陽六衣盛禮如
　金屋彩筆分題似柏梁
　　　　　北苑侍宴雜詠詩
　　　　　　竹
　勁節生宫苑虚心奉豫逰自然名價重不羡渭川矦
　　　　　　松
　細韻風中逺寒青雪後濃繁隂堪避雨効用待東封
　　　　　　水
　碧草垂低岸東風𧺫細波横汾從游宴何謝到天河
　　　　　　風
　昨朝纔觧凍今日又開花帝力無人識誰知玩物華
　　　　　　菊
　細麗披金彩氛氲散逺馨况杯頻奉賜縁解制頺齡
　　　　　栁枝詞十首(座中應制)
　金馬詞臣賦小詩棃園弟子唱新詞君恩還似東
　風意先入靈和蜀栁枝
　百草千花共待春緑楊顔色最驚人天邊雨露年
　年在上苑芳華歲嵗新
　長愛龍池二月時毿毿金線弄春姿假饒葉落枝
　空後更有棃園笛裏吹
　緑水成文栁带摇東風𥘉到不鳴條龍舟欲過偏
　留戀萬縷輕絲拂御橋
　百尺長條婉麹塵詩題不盡畫難真慿君折向人
　間種還似君恩處䖏春
　風暖雲𨳩晚照明翠條深映鳯皇城人間欲識靈
　和態聼取新詞玉管聲
　醉折垂楊唱栁枝金城三月走金覊年年為愛新
　條好不覺蒼華也似絲
　新春花栁競芳姿偏愛垂楊拂地枝天子徧教詞
　客賦宫中要唱洞簫詞
　凝碧池頭蘸翠漣鳯皇樓畔簇晴煙新詞欲詠知
　難詠説與䨇成入管絃
　侍從甘泉與未央移舟偏要近垂楊櫻桃未綻梅
　先老折得柔條百尺長
　　　　　奉和宫傅相公懐舊見寄四十韻
　謝傅功成徳望全鸞臺𥘉下正蕭然摶風乍息三
　千里感舊重懐四十年西掖新官同賈馬南朝興
　運似開天文辭職業分工拙流軰班資譲後先每
　愧陋容勞刻畫長慙頑石費雕鐫晨趨綸掖吟春
　永夕會精廬待月圎立馬有時同草詔聨鑣幾處
　共成篇閑歌栁葉翻新曲醉詠桃花促綺筵少壮
　况逢時世好經過寕慮歲華遷雲龍得路湏騰躍
　杜櫟非材合棄捐再謁湘江猶是幸兩還宣室竟
　何縁已知瑕玷勞磨瑩又得官司重接連聼漏分
　宵趨建禮從逰同召赴甘泉雲𨳩閶闔分臺殿風
　過華林度管絃行止不離宫仗影衣裾甞惹御爐
　烟師資稷契論中禮依止山公典小銓多謝天波
　垂赤管敢教晨景過華瑼翾飛附驥方經逺巨楫
　垂風遂濟川玉燭調時鈞軸正台階平處徳星懸
　巖廊禮絶威容肅布素情深友好偏長擬營巢安
　大厦忽經操鉞領中權呉門日麗龍銜節京口沙
　晴鷁畫船蓋代名髙方赫赫戀㤙心切更乾乾袁
　安辭氣忠仍懇吴漢精誠直且專却許丘明師紀
　傳更容踈廣奉周旋朱門自得施行馬厚禄何妨
　食萬錢宻䟽尚應勞獻替清談唯見論空玄東山
　妓樂供閑歩北牗風凉足晏眠玄武湖邉林隠見
　五城橋下棹洄㳂曽移苑樹𨳩紅藥新鑿家池種
　白蓮不遣前騶妨野逸别尋逋客互招延棊枰寂
　静陳虚閣詩筆沉吟劈彩牋往事偶来春夢裏閒
　愁因動落花前青雲舊侣嗟誰在白首親情倍見
　憐盡日凝思殊悵望一章追叙信精研韶顔莫與
　年争競世慮湏慿道節宣幸喜書生為将相定由
　隂徳致神仙羊公剰有登臨興尚子都無嫁娶牽
　退象天山鎮浮競𧺫為霖雨潤原田從容自保君
　臣契何必扁舟始是賢
　　　　　相公垂覧和詩復貽長句輒次来韻
　西院春歸道思深披衣閑聼瞑猿吟鋪陳政事留
　黄閣偃息神機在素琴玉柄暫時踈末座瑶華頻
　復恵清音𨳩晴便作東山約共賞煙霞放曠心
　　　　　九日落星山登髙
　秋暮天髙稲穟成落星山上會諸賔黄花汎酒依
　流俗白髮滿頭思古人巖影晚看雲出岫湖光遥
　見客垂綸風煙不改年長度終待林泉老此身
　　　　　十日和張少監
　重陽髙會古平臺吟徧秋光始下來黄菊後期香
　未减新詩捧得眼還𨳩毎因佳節知身老却憶前
　歡似夢廻且喜清時屢行樂是非名利盡悠哉
　　　　　御筵送鄧王
　禁裏秋光似水清林煙池影共離情暫移黄閤只
　三載却望紫垣都數程滿座清風天子送隨車甘
　雨郡人迎綺霞閣上詩題在従此還應有頌聲
　　　　　和張少􁇏晚菊
　憶共庭蘭倚砌栽柔條輕吹獨依隈自知佳節終
　堪賞爲惜流光未忍𨳩采擷也湏盈掌握馨香還
　解滿罇罍今朝旬假猶無事更好登臨汎一杯
　　　　　送馮侍御
　聞君竹馬戲毗陵誰道觀風自六卿今日聲明光
　舊物共看旌斾擁書生斬蛟橋下谿煙碧射虎亭
　邉草路清應念筵中倍離恨老来偏重十年兄
　　　　　又絶句寄題毗陵驛
　曽持使莭駐毗陵長與州人有舊情為向驛橋風
　月道舎人髭鬢白千莖
　　　　　陳侍郎宅觀花燭
　今夜銀河萬里秋人言織女嫁牽牛珮聲寥亮和
　金奏燭影熒煌映玉鈎座客亦從天子賜更籌湏
　為主人留世間盛事君知否朝下鸞臺夕鳯樓
　　　　　送蕭尚書致仕歸廬陵
　江海分飛二十春重論前事不堪聞主憂臣辱誰
　非我曲突徙薪唯有君金紫滿身皆外物雪霜垂
　領更離羣鶴歸華表望不盡玉笥山頭多白雲
　　　　　賦得秋江晚照
　落日照平流晴空萬里秋輕明動楓葉點的亂沙
　鷗􁉞網魚梁静籉簦稲穂收不教行樂倦冉冉下
　城樓
　　　　　奉和子龍大監與舎弟贈荅之什
　石渠東觀両優賢明主知臣豈偶然鴛鷺分行皆
　接武金蘭同好共忘年懐㤙未遂林泉約竊位空
　慙組綬懸多少深情知不盡好音相慰强成篇
　　　　　史館庭梅見其毫末厯載三十今已半
　　　　　枯同僚諸公唯相公與鉉在耳覩物興
　　　　　感率成短篇謹書獻上伏惟垂覧
　東觀婆娑樹曽憐甲坼時繁英共攀折芳歲幾推
　移往事皆陳迹清香亦暗衰相看宜自喜雙鬢合
　垂絲
　　　　　鼎臣學士侍郎以東館庭梅昔翰苑之
　　　　　毫末今復半枯向時同僚零落都盡素
　　　　　髮垂領兹惟二人感舊傷懐發於吟詠
　　　　　恵然好我不能無言輙次來韻攀和(悦)
　憶見萌芽日還憐合抱時舊歡如夢想物態暗還
　移素豔今無幾朱顔亦自衰樹将人共老何暇更
　悲絲
　　　　　再次前韻代梅答
　託植經多稔頃筐向盛時枝條雖已故情分不曽
　移莫訝階前老還同鏡裏衰更應憐墮葉殘吹挂
　蟲絲
　　　　　太傅相公深感庭梅再成絶唱曲垂借
　　　　　示倍認知憐謹用舊韻攀和
　禁省繁華地含芳自一時雪英𨳩復落紅藥植還
　移(謂嘗為翰林/又為史館)静想分今昔頻吟歎盛衰多情共
　如此争免鬢成絲
　　　　　太傅相公以東觀庭梅西垣舊植昔陪
　　　　　盛賞今獨家兄唱和之餘俾令攀和輙
　　　　　依本韻伏媿斐然　鍇
　静對含章樹(漢有含章/簷下樹)閒思共賞時香隨荀令在
　根異武昌移物性雖摇落人心豈變衰唱詶勝笛
　曲來往韻朱絲
　　　　　鼎臣學士侍郎楚金舎人學士以再傷
　　　　　庭梅詩同垂寵和清絶感歎情致俱深
　　　　　因成四十字陳謝　悅
　人物同遷謝重成念舊悲連華得瓊玖合奏發塤
　箎餘枿雖無取殘芳尚獲知問君何所似珍重杜
　秋詩
　　　　　太傅相公以庭梅二篇許舎弟同賦再
　　　　　迂藻思曲有虚稱謹依韻奉和庶申感謝
　舊眷終無替流光自足悲攀條感花蕚和曲許塤
　箎前會成春夢何人更已知縁情聊借喻争敢道
　言詩
　　　　　太傅相公與家兄梅花詶唱許綴末篇
　　　　　再賜新詩俯光拙句謹奉清韻用感鈞
　　　　　私伏惟宋覧　鍇
　重歎梅花落非關塞笛悲論文叨接蕚末曲愧吹
　箎(毛詩云仲/氏吹箎)枝逐清風動香因白雪知陶鈞敷友
　悌更賦邵公詩
　　　　　和鍾太監汎舟同游見示
　潮溝横趣北山阿一月三游未是多老去交親難
　暫舎閒中滋味更無過谿橋樹映行人渡村徑風
　飄牧豎歌孤櫂亂流偏有興滿川晴日㺯微波
　　　　　又和游光睦院
　寺門山水際清淺照孱顔客櫂晚維岸僧房猶揜
　關日華穿竹静雲影過階閒箕踞一長嘯忘懐物
　我間
　　　　　和張少監舟中望蔣山
　谿路向還背前山髙復重紛披紅葉樹間鬪白雲
　峯盡日慵移櫂何年醉倚松自知閑未得不敢笑
　周顒
　　　　　御札
　新酒𥘉熟偶與鄭王諸公𨳩嘗於清宴堂廡之間
　既覧秋物𣸪矚霜牋因賦茱萸一題以遣此時之
　興卿鴻才敏思不可獨醒宜應急徴同賦前旨
　　　　　茱萸詩　翰林學士臣徐　鉉　進
　萬物慶西成茱萸獨擅名房排紅結小香透夹衣
　輕宿露霑猶重朝陽照更明長和菊花酒髙宴奉
　西清
　　　　　奉和御製茱萸
　臺畔西風御果新芳香精彩䴡蕭辰柔條細葉粧
　治好紫蔕紅芳點綴匀幾朶得陪天上宴千株長
　作洞中春今朝聖藻偏流詠黄菊無由更敢鄰
　　　　䝉㤙賜酒奉㫖令醉進詩以謝
　明光殿裏夜迢迢多病逢秋自寂寥(臣以病戒/酒多時)蠟
　炬乍傳丹鳯詔御題𥘉認白雲謡今宵幸識衢罇
　味明日知停入閤朝為感君㤙判一醉不煩辛苦
　解金貂
　　　　　秋日汎舟賦蘋花
　素豔擁行舟清香覆碧流逺煙分的的輕浪汎悠
　悠雨歇平湖滿風凉運瀆秋今朝流詠處即是白
　蘋洲
　　　　　題梁王舊園
　梁王舊館枕潮溝共引垂藤繋小舟樹倚荒臺風
　淅草埋欹石雨修修門前不見鄒枚醉池上時聞
　鴈鶩愁節士逢秋多感激不湏頻向此中㳺
　　　　　奉詶度支陳貟外
　古來賢逹士馳騖唯羣書非禮誓弗習違道無與
　居儒家若迂濶遂将世情踈吾友嗣世徳古風藹
　有餘幸遇漢文皇握蘭佩金魚俯視長沙賦恓恓
　将焉如
　　　　　明道人歸西林求題院額作此送之
　昔從岐陽狩簮纓滿翠㣲十年勞我夢今日送師
　歸曳尾龜應樂乗軒鶴謾肥含情題小篆将去挂
　巖扉
　　　　　送宣州丘判官
　憲署游從阻平臺道路賒喜君馳後乗於此㑹仙
　槎緩酌遅飛葢㣲吟望綺霞相迎在春渚暫别莫
　咨嗟
　　　　　北使還㐮邑道中作(九月三十日)
　九月三十日獨行梁宋道河流激似飛林葉飜如
　掃程遥苦晝短野迥知寒早還家亦不閒要且還
　家了
　　　　　禁中新月
　今夕拜新月沉沉禁署中玉䋲踈間彩金掌静無
風節換知身老時平見歲功吟看北墀瞑蘭燼墜
微紅
　　　　觀吉主花燭
王門嘉禮萬人觀况是新承置醴歡花燭喧闐丞
相府星辰摇動逺逰冠歌聲暫闋聞宫漏雲影𥘉
𨳩見露盤帝里佳期頻賦頌長留故事在金鑾
　　　　棊賭賦詩輸劉𧺫居(奐)
刻燭知無取争先素未精本圗忘物我何必計輸
贏賭墅終規利焚囊亦近名不如相視笑髙詠両
三聲
　　　　　春盡日游後湖贈劉𧺫居(劉時方/燒蕖)
　今朝湖上送春歸萬頃澄波照白髭笑折殘花勸
　君酒金丹成熟是何時
　　　　　送察院李侍御使廬陵因寄孟貟外
　繡衣乗馹急如星山水何妨寄野情肯向九仙臺
　下歇閒聼孟叟醉吟聲
　　　　　後湖訪古各賦一題得西邸
　南朝藩閫地八友舊招尋事往山光在春晴草色
　深曲池魚自樂叢桂鳥頻吟今日中興運猶懐翰
　墨林
　　　　　送徳邁道人之豫章
　禅霊橋畔落殘花橋上離情對日斜顧我乗軒慙
　組綬羡師飛錫指煙霞樓中西嶺真君宅門外南
　州䖏士家莫道空談便無事碧雲詩思更無涯
　　　　　送陳祕監歸泉州
　風滿潮溝木葉飛水邊行客駐驂騑三朝恩澤馮
　唐老萬里郷関賀監歸世路窮通前事逺半生談
　笑此心違離歌不識髙堂慶特地令人淚滿衣
　　　　　又聼霓裳羽衣曲送陳君
　清商一曲逺人行桃葉津頭月正明此是𨳩元太
　平曲莫教偏作别離聲
　　　　　又題白鷺洲江鷗送陳君
　白鷺洲邉江路斜輕鷗接翼滿平沙吾徒來送逺
　行客停舟爲爾長歎息酒旗漁艇兩無猜月影蘆
　花鎮相得離筵一曲怨復清滿座銷䰟鳥不驚人
　生不及水禽樂安用虗名上麟閣同心携手今如
　此金鼎丹砂何寂寞天涯後會眇難期從此又應
　添白髭願君不忘分飛處長保翩翩潔白姿
　徐公文集卷第五
　徐公文集卷第六(制一)
　　　　　　　　東　海　徐　鉉
　　　保寕王制　南昌王制
　　　張居詠制　馬希崇舒州節度使制
　　　馮延已加特進制　林仁肇浙西節度使制
　　　鄧王加司空制　上太后尊號制
　　　徐運授太子太保制　朱業江州節度使制
　　　朱業宣州節度使制　劉從効檢太師制
　　　嚴續除司空制　改封江王制
　　　謝匡加特進制　鄭王加元帥制
　　朱業加中書令制　馬在貴加官制
　　游簡言平章事制
　　　　　保寕王制
　門下昔先王聦明時憲文質載周親親之義莫之
　或改乃知封建之重宗社攸賴友愛之羙風教攸
　先寅奉舊章敢忘循舉二十弟某禀質沖粹慎徳
　孝恭出言有章好學不倦故我文考慈訓備隆而
　能踐修嘉猷恵廸前哲卓爾令器時惟老成粤予
　眇沖肇當纉服賴貽謀之啓後仰垂鍳之在天尚
　念多艱懼弗克荷是用睦懿親以佑凉徳班宗彛
　以懐萬邦錫爾以山川表爾以車服師長之任申
　而寵之敦叙之恩於是乎在於戲苴茅侯社禮莫
　縟焉連華棣蕚親莫暱焉履信思順可以無悔尊
　師重道事以多聞盡愛敬以奉親顔極慈和以厚
　宗室勿恌勿墮有𥘉有終服我訓詞永光懿烈可
　　　　　南昌王制
　門下昔西周之分陜服則曰風聲所存南朝之治
　楊州則曰本根攸寄非親賢碩望不足以表東夏
　非輔相重位不足以副具瞻天下為公百王不易
　肆予敷命匪敢有私長子某敦信厚之風秉孝恭
　之徳允廸前烈率由生知自剖麟符往綏淮甸尊
　敬師保奉行詔條有所問而不千知為善之最樂
　東楚之俗向風而安時以為能朕亦自慰夫陟明
　賞善有國大典茍得其所雖親何嫌是用特就留
　臺寵開相府崇貴之數儀制存焉噫為政無他勤
　則有繼舉徳甚易終之實難無以安佚自居而忘
　夙夜之戒無以驕貴自負而忽藥石之言治亂善
　敗則有先聖之遺經憲章文物則有中朝之成式
　諮訪佩服身先行之敬哉慎哉無忝多訓可
　　　　　張居詠制
　門下昔在先玉任賢尚齒出将入相所以任賢也
　尊師重傅所以尚齒也况乎擇藩屏之寄􁊅輔導
　之求髙歩承華誕掦師訓克堪其選我有人焉某
　負楨幹之材禀純厚之徳亟更庻尹歴事累朝昇
　元始基賴其獻納故陟鸞臺之位爰立作相保大
　踰歲藉其綏懐故委龍節之權受脤之社懋乃嘉
　績協於朕心殿邦政成輯瑞來覲方圗位著爰得
　僉諧而昔自故相已嘗為保重煩耆徳俾傅東朝
　尊敬之儀典章斯在噫昔者叔孫踈廣善於其職
　克繼来躅可不慎哉勉著嘉猷以副時望可
　　　　　撫州節度使馬希崇除舒州節度使制
　門下姬周同徳曹叔封於王畿炎漢㓛臣楊僕恥
　居関外是知藩翰之重所寄必同逺近之差以斯
　為寵我有成命爾其敬聼某識度恢弘風猷茂逺
　家勲益世不怙貴以驕人多難荐臻毎忘身而濟
　物智能適變仁足亢宗來庭不俟於七旬保境豈
　徒於五郡劉縂舉全燕之地弘正輸雄魏之邦故
　實攸存懋章何恡是用加之飫賜尊以上公陟負
　璽之崇資委建牙於列鎮虚襟而見前席與談言
　語有章威儀可則既叶跂予之望且堅戀闕之心
　藹爾誠明形扵表䟽愈歎忠勤之操宜更莭制之
　權而永泰全軍舒庸舊國地望無慙於汝水封疆
　宻邇於王城用諧日近之言尚資河潤之福俾迴
　新命往受中權於戲大義昭彰朝恩渙汗千里之
　地可以觀政三軍之帥可以圗功永樹風聲無忘
　多訓可
　　　　　太弟太保馮延巳落𧺫復特加進制
　門下爵賞之行憲章斯在急於務則適其變終其
　事則歸於禮将軍重任足以奪孝子之情特進崇
　班自昔冠諸侯之上申為懋典允屬公才具官馮
　延已儒雅積中機神應物風雲夙契魚水冥符處
　多士之朝副具瞻之望及移相府出鎮臨川封境
　綏懐聲猷茂逺頃集蓼莪之痛俯從金革之權露
　冕有誠輯瑞來覲疇咨舊徳保佑東朝比踈傅之
　在前允諧擬議類魯公之拜後適就變除俾進崇
　階庶申優寵於戲將相之重資爾以惟聖儲兩之
　尊繄爾以成徳知人則哲予用弗疑勉楊令圗無
　忝多訓可落𧺫復冠軍大将軍加特進餘並如故
　　　　　林仁肇浙西節度使制
　門下建侯樹屏有國之攸先崇徳報功百王之所
　共斯爲令典予敢忘之鎮海軍節度浙江西道觀
　察等使留後金紫光禄大夫檢校太傅濟南縣𨳩
　國伯食邑七百户林仁肈禀此星芫鬰爲時幹鼓
　鼙之氣指勍敵而愈髙金石之心固時艱而益壮
　故能灼殊功於南部夷多壘於東門元戎所行績
　用昭著及揔留務于浙之西成師著無犯之威察
　俗有惟清之化屹爾京口殷然長城予帷汝嘉俾
　正藩守因爾才略樹之風聲雄師大邦所以屏王
　室尊官盛典所以懋官成惟恵惟和有嚴有翼使
　予無東顧之慮者繄其賴焉克堅一心以永百禄
　可依前檢校太傅兼御史大夫使持莭都督澗州
　諸軍事潤州刺史充鎮海軍節度使浙江西道管
　内營田觀察處置等使功臣散官勲封如後
　　　　　紀國公封鄧王加司空制
　門下宗子維城良臣惟聖故有王社之數鼎司之
　權親親賢賢古之大訓也我有成命時惟至公第
　七子某識度淹通器質清粹就傅之歲威儀不愆
　出閤已來聞望所著向由邦政入踐中樞内形將
　順之規外盡彌綸之業人知親附俗待和平邦家
　之基斯實悠賴今六騑廵守萬乗啓行方資扈蹕
　之勤宜有疇庸之典畫南陽而錫壌掌邦土以命
　官併加馭貴之資益峻具瞻之望於戲義極君父
　愛敬之道兼焉任綜文武㢮張之政存焉爾其佩
　服前訓咨詢舊徳勿驕勿惰有𥘉有終永樹風聲
　以保元吉
　　　　　上太后尊號制
　門下􁊅昊穹之眷荷宗祏之重何嘗不嚴奉慈訓
　聿循孝理所以化成天下弘濟多艱親親尊尊教
　之大者也况沉潛之徳丕顯於國風輔佐之勤光
　昭於王業今遺恩累洽靈鍳在天俾予小子恭踐
　大寶思弘任姒之烈紹恢三五之基彛章盛典敢
　忘祗奉宜上大行國主皇后尊號為太后
　　　　　太子少傅徐運授太子太保制
　門下崇徳尚賢推恩録舊兹惟令典允屬時英予
　以眇躬嗣􁊅丕業戚藩之望羽翼之恩敢忘寵章
　用光師道某清直禀氣忠厚為資實戚里之所宗
　歴累朝而見重敬慎即保家之主恭勤無出位之
　思爰自京口臨藩克貞師律鸞臺作相足厚時風
　留侯旋務于退身踈受更聞于稱職純誠益著雅望
　攸髙昨者預奉綴衣導掦末命忠貞以濟典禮無
違顧惟沖人懼徳弗嗣當此承祧之日益堅重傅
之懐是用就改崇資仍加食賦於戲班崇一品秩
視三師茍非賢臣孰克臻此永期納誨無替令猷可
　　　　朱業江州節度使制
門下古者諸侯之賢入為卿士上公之寵出為方
伯故中外之任踐更攸宜我有勲臣咸曰名將藩維
宿衛夾輔沖人肆予仰成是用伸告某家傳武略
天賦純誠名因勇聞位以材致周旋數紀佐佑累
朝由禆將以統元戎勲勞滋茂自百城而登連帥
聲政洽聞寵益盛而若驚位益髙而愈譲予纂服
　之始駿奔來朝且堅戀闕之心因處周廬之任忠
　貞彌固夙夜惟寅輦下肅清時乃之力永言舊徳
　豈忘予懐㑹九江元侯入奉朝任中流之寄非賢
　不居是用輟蘭綺之權付金符之重往分巨屏更
　佇殊庸噫簡師旅以壮軍聲明紀律以宣庶政可
　畏可愛富之教之是汝所長無替前効陟明有典
　厥惟欽哉可
　　　　　朱業宣州節度使制
　門下車服之寵所以報功藩閫之權所以觀政兹
　為令典允屬信臣某智勇推髙忠貞特立秉武經
　而致用服戎政以居多誠悃洞然終始一揆及分
　符岀守持節主留恩信並行詔條畢舉肅連營而
　無犯視赤子以如傷所臨之方去思仍在向鍾多
　難入衛京師憂國忘家令行禁止羣情自固戎事
　以寕肆予仰成時乃之力今疆塲俯静蒸黎未康
　宣城奥區國家巨屏方當謀帥是用䇿勲資果毅
　以壮先聲假恵和而蘇疲俗付爾節鉞往鎮撫之
　惟爾慈儉足以安民剛正足以行法必當望風自
　理投刃皆虚宜弘寛大之䂓以集中庸之徳勉兹
　具羙永振嘉猷可
　　　　　泉州節度使劉從効檢校太師制
　門下望髙於朝則享師保之任恵加於物則進土
　田之封所以啓佑沖人藩屏王室者也我有寵數
　屬于元侯某山岳儲精星芒禀異挺全才而應用
　激大義以致身而自際會先朝奮揚竒策静一方
　之多難越萬里以來庭故得倚作藩宣誓之帶礪
　而能恩威洽著紀律修明戎政有經理聲日逺黎
　獻有不欺之頌朝廷無南顧之憂茂績忠規古難
　其比粤予眇質嗣徳弗明賴我友邦越乃賢師推
　誠翼戴克荷景靈渙汗之恩惟恐不至是用増以
　井賦崇為太師羙號峻階併伸殊涯噫乞言之禮
　可以觀徳殿邦之寄可以樹勲勉揚令圗永錫繁
　祉可
　　　　　右揆嚴續除司空兼門下侍郎平章事制
　門下天作司牧必生丞弼非君臣同體道則不明
　非律吕交感功則不濟粤予眇質負荷景靈不有
　時賢豈戡多難敬若先意疇咨舊臣某純粹炳靈
　恵和成性襲台鼎之慶連肺腑之親歴奉累朝亟
　更庻尹憂國家之事知無不為經夷險之間中立
　不倚言必由於忠信行必自於誠明勞而弗矜謙
　以自牧先朝鍳其誠志任以腹心頃當廵守之初
　俾貳主留之寄盡規竭慮夜思晝行京輔以寜時
　乃之力及奉揚末命以佑沖人送往事居禮無遠
　者忠勲茂績人無間然今二后在天萬物思理予
　方乃眷民亦具瞻是用命作司空倚為左相兼國
　史樞機之任進升階食賦之資豈曰寵章是同憂
　責嗚呼受遺作弼厥惟艱哉爾其崇逺大之謨布
　簡寛之政訽箴諫之士塞便佞之言滿假自賢則
　其智益蔽虚懐接物則其猷益光念兹在兹以底
　於道可
　　　　　信王改封江王加中書令制
　門下唐堯之聖也既以序九族為先漢祖之隆也
　亦以守四方在念矧予小子弗堪多難實賴羣后
　共康蒸民粤有賢侯亦在諸父庸勲表徳敢或愛
　焉第二十叔某天賦機神生知禮樂肇𨳩朱邸則
　孝敬之道升聞岀建齋壇則威和之風逺振况五
　嶺之際俗雜地雄吏服其明民安其教煦如冬日
　隠若長城孤以不明祗奉丕(今上/御名)咨乃庻尹至於友
　邦師保之規既自家而形國蓼蕭之澤當由親而
　及逺是用正左相之位崇三司之儀増賦進封併
　伸寵數於戲昔我文考並建懿親藩屏所繄社稷
　是衛燕翼之旨可不勉歟敬佇嘉猷以永繁祉可
　　　　　謝厈䇿加特進階増食邑
　門下王者均慶推恩無逺弗及矧有舊徳居然将
　臣方申求舊之懐豈恡疇庸之典某素推勇氣夙
　負壯圗立功旗鼓之間發跡風雲之㑹岀分符竹
　入守關防翼衛天門董齊蘭錡咸著在公之績可
　觀適用之材享此期頥保兹優逸臻富夀之福全
　終始之名比之古人不可多得孤以眇質嗣守慶
　基方資無改之規式重後凋之節俾升階序仍進
　户封於戲二品崇資三朝貴仕人臣寵禄何以過
　斯勉荷朝恩永揚令問可
　　　　　鄭王加元帥江寜尹制
　門下睦親尊賢王者之盛業也中台上将有國之
　重任也是必疇咨公議稽若前經舉而行之謂之
　令典我有愛弟時惟宗英論道經邦勲徳滋茂肆
　予有命允叶厥中某挺命世之才秉生知之哲機
　神穎邁器宇沖深自寳玉分封緇衣授職内藴清
　明之徳外宣寅亮之功持謙下之資以親附百姓
　體勤儉之節以表率時風學問該通毎諮詢而自
益忠誠孝悌常将順以無違昔者三后叶心十亂
同徳允兹古義非爾而誰粤予眇躬惠廸先訓獲
守大業汔臻小康實繄手足之賢以集股肱之寄
無徳不報雖親何嫌是用誕舉渥恩就加名數夫
元帥者民之司命中樞者國之宗臣尹京所以表
則四方増封所以藩輔王室毗倚之重何以加斯
於戲義兼國家權揔文武動静之際治亂繫焉所
先者在乎弼諧所順者在乎聼受清如止水故是
非之説不可欺平如懸衡故善惡之徴不能惑有
犯無隠非好異也不違如愚非茍合也唯公是務
　惟道是從所務必老成所親必端士服兹多訓永
　樹英聲可
　　　　　朱業加中書令宣州節度使制
　門下予嘗顧藩屏之重思黎獻之康欲使折衝之
　威迭行於封略惠和之化普及於方州既報政之
　屢聞乃改轅而敷寵咨爾賢帥聼吾話言某武毅
　致身忠厚成性踐更事任昭著勲庸倚若金湯誓
　之帶礪自持使節出鎮中流恢簡昜之風立嚴明
　之令仁而有斷吏不敢欺故使萬井阜安連營輯
　睦藹爾殿邦之績叶予進律之文率是通才何適
　不可予以宣城列鎮甸服與區久闕元戎未孚王
　化藉爾有成之政副我共理之懐右相之崇宰司
　所重申為殊奬以極朝恩於戲有恵於民有功於
　國中台貴位累鎮劇權茍非純誠何以臻此爾尚
　守益恭之節勵匪懈之心永懋嘉猷以光時望
　　　　　馬在貴加官制
　門下盡忠於國者其報深有勞於事者其澤厚方
　切念功之義仍當均慶之初不有寵章孰光懋典
　馬某深沉有勇質重寡言少推學劔之能早識擇
　君之舉自䇿名旗鼓受任疆埸履險身先有功不
伐向分符竹實制要衝化行於富庶之時節著於
艱難之際純誠懿績時論多之入揔禁營遂成優
秩富夀之福無闕敬慎之風愈髙予惟汝嘉思有
以勸屬比推㤙之際俾升掌武之資噫忠勲既明
寵禄亦至終始之義今古所髙勉揚令猷以享元吉
　　　　游簡言左僕射平章事制
門下昔在明王􁊅圗嗣統雖復格天光表繼文下
武猶曰實相以濟又曰克艱厥臣矧惟寡昧疇咨
庶尹若乃承弼之重毗倚之隆詢於具瞻敢或輕
授游某世濟文雅挺生公器中興之始即為辭臣
　重熈在運亟更近署忠為令德實浮於名藹然直
　聲允洽時望先皇帝省方展義分命羣司藉爾重
　臣輔予小子直躬無避正辭不謟翊從行闕克申
　其勞至於受命交兵之間抗節履危之際繇義以
　濟知無不為此皆古之所以為艱予之所以嘉尚
　者也間歲岀於獨斷命長南宫議者但髙其盡公
　之誠未許其理劇之用遂能正身而令當官不回
　厲風霜之威以紏其慢堅夙夜之節以率其勤請
　託不行紀綱自舉羣議由是咸伏六職以之孔修
　風雨不渝始終一致實為國器想見古人而躬親
　簿領之間遽成勞勩從容廟堂之上未盡謀猷疇
　庸之典予所多愧是用命作左相陟兹鸞臺進金
　紫之崇階典圗書之袐府勲爵并賦併示寵名於
　戲釋細務足以導節宣之和參大政足以暢彌綸
　之業繄爾致君之効成我知人之名往惟欽哉無
　假多訓可
　徐公文集卷第六
　徐公文集卷第七
　　　　　　　東　海　徐　鉉
　　　李厈明御史大夫制　宋齊丘知尚書省制
　　　劉崇俊起復制　馮延魯江都少尹制
　　　王彦儔加階制　李匡明舒州刺史制
　　　趙丕御史中丞制　陳褒制
　　　杜昌業江州制　招討妖賊制
　　　魏王宣州大都督制
　　　王崇文等並本州觀察使制
　　　髙逸休夀州司馬制　李蕚節度副使制
　　　馮延已兼起居郎閻居常兼起居舎人制
　　　王仲連米崇楷等制　查文道知雜制
　　　張義方勤政殿學士制
　　　劉彦貞觀察使制　外祖母追封制
　　　刀紹工部尚書制　張義方左常侍制
　　　李貽業宗正卿制　陳繼善工部侍郎制
　　　蕭儼祠部郎中制　陳景進工部郎中制
　　　　　李厈明御史大夫制
　勑御史所職實為紀綱百官之邪得以糾正衆目
　不理得以舉明使朝廷凛然㒺懈於住兹朕之攸
　賴而和庻政也向者治刑不暇官業靡申遂用省
　其訊鞠之煩委以澄清之寄庻循理本諒在得人
　通議大夫守吏部尚書柱國賜紫金魚袋隴西縣
　開國子食邑五百户李厈明學術優深徳望清重
　可副丞相以鎮時風中散大夫守右常侍判御史
　臺事柱國賜紫金魚袋趙丕自掌憲司克勤於職
　而侍從之列朝夕論思期於弼違宜在專任今以
　庶獄移從理官可歸騎省以偹顧問各踐乃位允
　期懋功厈明可御史大夫丕可守本官罷判臺事
　　　　　宋齊丘知尚書省制
　勑両掖南宫樞機之地也元台上公股肱之寄也
　况親賢在位中外具瞻式叙彛倫爰申明命夫真
　宰之重大政咸歸岀納王言固當綜録侍中夀王
　某向兼南省未協舊章宜罷判尚書省便領中書
　門下兩省事太保齊丘雖道在經邦方資納誨而
　事殷㑹府兼藉允釐可知尚書省事大元帥齊王
　搃納百揆以貞萬邦凡百謨猷悉関獻替其三省
　事並取齊王叅决朕允思恭己以荷景靈用一國
　之才敢辭則哲成天下之務庻叶無為方俟沃心
　豈勞多訓
　　　　　劉崇俊𧺫復制
　勑匡時啓運功臣威邊将軍濠州都團練觀察處
　置等使光禄大夫檢校太傳使特節濠州諸軍事
　守濠州刺史渦口兩城使兼御史大夫上柱國彭
　城縣開國于食邑五百户劉崇俊濠上觀風克昭
　祖服光禄大夫檢校太保持節常州諸軍事守常
　州刺史兼御史大夫上柱國劉佑晋陵守土允茂
　政經而皆夙綀軍聲習知邊要方深朝寄遽属内
　艱永言護塞之權宜舉墨縗之制俾加寵命改授
　階資勉抑孝心以從王事並可𧺫復雲麾将軍餘
　如故
　　　　　馮延魯江都少尹制
　勅朝議郎行尚書虞部貟外郎武騎尉賜緋魚袋
　馮延魯頃者尹縣留都首變田制克勤於事以利
　於人自歸朝行已踰周嵗如聞衆庶未甚樂成矧
　彼浩穣所宜均一是用假爾亞尹往畢舊功其在
　條理淂中厚薄無撓俾乃比屋咸遂所安止於刑
　讞之繁亦以公平為用務令稱職無忝加恩可以
　本官判江都少尹公事
　　　　　王彦儔加階制
　勑王者旌董戎之功重殿邦之任䟽寵之命因事
　有加所以勸能而佇効也佐時䘙聖功臣建威将
　軍康化軍節度池州觀察處置等使起復雲麾将
　軍檢校太尉兼侍中使持節池州諸軍事池州刺
　史上柱國太原郡𨳩國侯食邑二千户王彦儔作
　鎮方隅克揚威信師謀不撓庶政有常肅爾先聲
　宣我朝命向者起於哀制授以崇階禮適就於變
　除寄方隆於藩屏俾從増邑式示推恩勉揚令圗
　無替丕績可光禄大夫加食邑一千户餘如故
　　　　　李厈明舒州刺史制
　勅通議大夫守御史大夫柱國賜紫金魚袋隴西
　縣𨳩國子食邑五百户李厈明向縁時望命長憲
　臺既歴歲時亦聞敬慎方佇茂績以光大猷遽覩
　拜章固辭重位俾全寵遇宜輟準繩尚賴分憂無
　忘守節可檢校司徒兼御史大夫使持節舒州諸
　軍事守舒州刺史充本州團練使餘散官賜邑如故
　　　　　趙丕御史中丞制
　勑朕以御史未理庶政靡清思得良臣副吾慎選
　中散大夫守右散騎常侍柱國賜紫金魚袋天水
　縣𨳩國子食邑五百户趙丕再履憲署欽若攸司
　迭爲侍臣厈予不及俾授格心之寄宜􁊅獨坐之
　權夫才識兼通然後能得大體公正無黨然後能
　肅百司糾正失中則紀綱撓顧避不言則職業墮
　爾其欽哉無辱朕命可御史中丞餘官勲賜爵邑
　如故
　　　　　陳襃制
　勅出身事主忠之効也以年致政古之制也淳風
　将振斯道復行朕用嘉焉宜示優寵宣徽使某官
　陳襃以敬慎之操俊乂之才輔予潜九之𥘉叶我
　司聦之寄出納惟允佐佑盡規勤勞王家數紀於
　是永念耆徳方注虚懐遽從知退之言亟有懸車
　之請雖面諭難抑豈舊功可忘而司衛列卿秋崇
　務簡俾退辭近侍猶在立朝勉㢠髙尚之心式厚
　君臣之義可衛尉卿
　　　　　杜昌業江州制
　勑十連之帥百城之長藩屏王室其揆一也隨時
　省置何常之有焉朕祗荷慶基懋循古訓迭用舊
　徳以頒詔條交修予違踐更爾位肆因大慶式舉
　朝章金紫光禄大夫上柱國京兆縣𨳩國子食邑
　五百户杜昌業始以明敏肅恭服勞近密出納惟
　允固慎無違先帝用能委之邦政明九伐以恢王
　略堅一心以廸大猷六事允諧時乃之用将圗爾
　効且盡其才朕以中流之寄九江為重控五嶺之
　衝要鎮百蠻之驛騷属予相臣入揔樞務惟爾公
　望克嗣其勲是用輟夏官之崇􁊅外臺之職尚虗
　使節以便理戎其往慎乃攸終遵我成憲簡易以
　申令恩信以即師惟恵惟忠無忝朕命依前檢校
　太保兼御史大夫使持節江州諸軍事江州刺史
　本州團練觀察使散官勲如故
　　　　　招討妖賊制
　朕聞先王之静人也四夷咸賔尚先慎徳之誡一
　夫不獲則軫納隍之心是故導以仁聲浹之恵澤
　猶不可化遂威有刑昨者嶺表遺甿聚為冦盗違
　其上命犯彼戦鋒而敢乗我國哀伺我邉隟侵軼
　我封部誘惑我黔黎保據谿山肆為剽掠朕以肇
　􁊅丕業先洽徳音矧彼狂徒皆吾赤子弗忍盡殺
　兾其自新所以雖命師徒且令招撫而兇愚不革
　結聚愈繁暴害吏民攻圍縣邑一至於此其能久
　乎國有常刑吾又何愛仍聞衆軍致討累有殺傷
　平人無辜曝骨于野興言及此永惻朕心况常賦
　及期三農失業特申矜恤更示懐來䖍州今年應
　属省租税並可放免仍委諸縣長史安存編户宣
　示國㤙防護警廵勿令優動妖賊張茂賢首為刼
　盗罪在難容若能束身歸降亦與洗滌收録如聞
　命之後因循未賔即令招撫諸軍分路進討如所
　在百姓及徒黨中有能擒斬茂賢者不訐有官無
　官並賜三品賞錢一萬貫荘一區并已分産業並
　永放苗税差役傳之子孫此恩不改若能同心計
　畫及數内或擒獲得稱王稱統軍軍使之属并次
　第首級止於一隊一寨頭領者即約此例等降優
　賞放免苗税差役或能自出身歸投有田畆者各
　令㱕業仍放三年賦租無田者委本道録奏各與
　逐便優穏安排及重加賞賚如兇惡不廻為諸軍
　擒獲者不問人數即便處斬明申威信汝自擇焉
　諸軍将士有能斬獲茂賢殺戮支黨官賞之制並
　越常規予不食言爾宜自勵朕永惟止殺許彼悛
　心且妖賊等焼毁倉儲蹂踐禾稼聚食則資糧立
　盡外取則榖實不收進則大軍扼其前退則領兵
　掎其後况烏合之衆本不同心緩則茍避征租急
　則各圗㤙賞函首來獻翹足可期咨爾羣黨等自
　保家郷共思寕息與其碎身於鋒刃孰若樂業於
　閭里咨爾将士等各奮驍勇早成功績與其暴師
　於境上孰若受賞於轅門體我深懐速清邊徼布
　告本道咸使聞知
　　　　　魏王宣州大都督制
　勑惟先王體國經野建邦設都並立懿親以蕃王
　室當畿服之地則任輔翊之重有戎昭之績乃増
　督護之威是以王略恢而諸侯和矣宣城重鎮陪
　京之南制天險之津梁據三楚之襟帯境環千里
　邑聚萬民我朝以來戎寄尤切太師魏王受鉞先
　帝建牙是邦宣導皇風董齊師律生殖茂遂禮譲
　興行時惟懋功叶此時論粤朕小子懼徳弗堪允
　孚大猷其在叔父雖師保之命巳廸茂章而刺舉
　之名未極公望宜升大府式壮中權於戲立愛之
　恩予不敢怠敬保之義王其謂何勉啓乃心以底
　于道可升宣州為大都督府以魏王為宣州大都
　督府長史餘並如故仍編入䇿命宣降
　　　　　王崇文劉仁瞻張鈞並本州觀察使制
　勑守邉之要在乎崇垣翰而重威令也任能之方
　在乎因善政而加寵秩也懋廸斯道時惟令猷金
　紫光禄大夫檢校太傅使持節吉州諸軍事守吉
　州刺史兼御史大夫上柱國太原縣𨳩國男食邑
　三百户王崇文儒雅飾身威猛宣用入奉旅賁之
　列出申刺舉之能光禄大夫檢校太傅使持節袁
　州諸軍事守袁州刺史兼御史大夫上柱國劉仁
　瞻沉厚有謀明㫁能理護塞之略歴任弗遷光禄
　大夫檢校太傅使持節歙州諸軍事守歙州刺史
　兼御史大夫上柱國清河縣𨳩國子食邑五百户
　張鈞踐履班行昭著聲問守土之効一心靡違而
　皆克嗣乃勲誕揚我武恊比成績勤勞王家朕以
　渺躬欽承鴻業實賴良将綏爰四方肆於布慶之
　辰而有加等之命就升使職並駕兼車仍崇馭貴
　之封増立将軍之號併申寵寄尚示克終無懈乃
　誠以底于理陟明有典予不敢忘崇文可光禄大
　夫依前檢校太傅使持節吉州諸軍事守吉州刺
　史兼御史大夫充本路都團練觀察處置等使進
　封𨳩國子食邑五百户仍賜號威勇将軍散官勲
　如故仁瞻可依前檢校太傳使持節袁州諸軍事
　袁州刺史兼御史大夫充本州團練觀察處置等
　使封彭城縣𨳩國男食邑三百户仍賜號貞威将
　軍散官勲如故鈞可依前檢校太傅使持節歙州
　諸軍事守歙州刺史兼御史大夫充本州都團練
　觀察處置等使進封𨳩國伯食邑七百户仍賜號
　武威将軍散官勲如故
　　　　　髙逸休夀州司馬制
　勑朝議郎行袁州司馬賜緋魚袋髙逸休立身謹
　行聞于朝廷負才好謙老于州縣先皇奨異錫以
　銀章優秩自居十數年矣其子焴秉乃直筆為我
　史臣適當均慶之𥘉先有腰金之命而愛敬之切
　發于中誠乞循廻授之文庶遂顯親之義辭旨懇
　激覽之惻然俾允所陳且成其羙仍加寵秩以就
　懸車噫望族舊人唯爾而已覩本朝之恢復拖紫
　綬以優游孝子克家耆年致飬兹惟盛事足慰爾
　心可檢校尚書水部貟外郎夀州都督府司馬致
　仕賜紫金魚袋
　　　　　宣州營田副使兼馬歩都指揮使李蕚
　　　　　可節度副使罷軍職
　勑王者官人之㫖必褒賢能而均勞逸也列辟垂
　憲予弗之忘某官李蕚夙負壮圗少為禆将餘勇
　可賈有勞不矜泗水剖符邉候寕晏宣城從帥連
　營輯和而将領之權久煩耆徳毗賛之任未極初
　筵俾援尚齒之文就䟽加等之命勉承朝奨無替
　忠誠可
　　　　　駕部郎中馮延巳兼𧺫居郎屯田郎中
　　　　　閻居常兼𧺫居舎人
　勑朕凝旒端冕以臨萬邦而左右史臣執簡近侍
　言動得失注記無違故布政㒺不臧承化㒺不若
　惟聖攸賴慎柬難虗某官馮延巳君子之儒多聞
　為冨發之為直氣播之為雄文某官閻居常行顧
　樞機學臻精博得廷臣之體多長者之言而皆踐
　彼周行奉予元子或奏記有翩翩之譽或罇罍多
　亹亹之談藹然春風叶此時望是宜兼領郎署咸
　躋掖垣於戲君舉必書朕敢忘於恭已無徳不報
　爾母怠於懋官各振公才副兹多訓可
　　　　　侍御史王仲連可𧺫居舎人監察未崇
　　　　　楷可右𥙷闕
　勑朕嘗思古先哲王所以致理區中垂憲萬祀者
　盖有史臣以記其過有諫官以弼其違或面諍于
　庭或舉書于册故政令所及㒺不化成而怠惰之
　心無自入矣将振斯典必求其人某官王仲連爰
　籍才能亟參秩序正已而率下盡莭而向公某官
　米崇楷早負時名尋升閨籍佩韋以臨事慎獨以
　修身而並服豸冠咸司綱憲或立朝多按劾之奏
　或典刑有欽恤之心叶我懋章宜升右掖勉修官
　業以副簡求直筆正言無有所諱可
　　　　　水部貟外郎判刑部查文徽可侍御史
　　　　　知雜
　勑秦漢以御史掌四方之記我朝以雜端正百官
　之邪其名則同所職實重副是慎選其惟通才某
　官查文徽克負羙名早從交辟尋陟郎署升為王
　臣法讞之難俾其叅決而察情無不當持議無不
　平俾止絶濫刑下知恥格率是幹用使持憲綱在
　能振舉霜威肅清朝序爾其直躬以䖏衆正色以
　當官糾繆繩愆無或顧避陟明有典可不懋哉可
　　　　　左常侍張義方可勤政殿學士
　夫珥金貂直騎省以偹顧問非不重也而文學之
　選宜又加焉某是號名儒久登華貫臺閣踐歴聲
　實相符侍極而來當官無撓朕祗奉先烈勤求大
　中諮訪闕疑籍爾稽古特加近職以示𨳩懐順羙
　弼違無忘讜直
　　　　　楚州刺史劉彦貞可本州觀察使
　敕懋官之旨非増秩不足以示寵行邉之任非進
　號不足以申威施之其人是為令典某寛厚得衆
　深沉有謀克荷家聲累􁊅朝寄百城觀政三郡底
　寕而長淮上游地雄師衆刺舉之職未極當官亷
　問之權實諧僉議因是敷寵更佇厥成噫千里之
　長三軍之帥任遇斯重勲庸是圗爾其敬哉無墮
　乃力可
　　　　　外祖母追封某國夫人
　勑昔帝欽明義先敦序九族既睦萬邦以懐矧乃
　推自業之恩䟽漏泉之澤有光茂典式表孝心外
　祖母李氏麗徳坤儀垂訓内則儲慶漸生民之什
　顯䰟𨳩石窌之田肆予渺躬弗忘祗禀而嗣􁊅鴻
　業若渉大川奉長樂以自寕過躍龍而軫念追逺
　之數宜有加焉是用進啓大邦載崇懿號昭示戚
　里知予永懐可
　　　　　大理卿判户部刁紹可工部尚書
　勑周禮六卿皆有軍政漢制尚書奏事禁中歴代
　親重也如是今予有命亦屬其才某官刁紹始以
　幹能屢參繁劇向由卿寺踐歴省垣制國用而無
　違登生齒而有羡丕顯成績是為才臣今朕祗嗣
　丕圗永徳司㑹俾率諸吏表於南宫爰陟冬卿式
　申慶澤爾其欽承彛訓修舉官司無忘克終以忝
　殊渥可
　　　　　兵部侍郎張義方可左常侍
　勑某珥貂服冕侍從獻替騎省之任也必以儒學
　大僚端方名士入􁊅兹選允叶茂章而爾義方可
　謂能矣踐歴臺省抑揚聲實純誠直道造次靡忘
　今予眇躬嗣守丕訓弗恵厥徳思聞讜言乃均慶
　恩命為常侍從容左右敬佇嘉猷爾其念哉無渝
　乃節可
　　　　　太常少卿李貽業可宗正卿
　勑先王睦親也必求宗姓之賢者朝行之名臣為
　之表儀序其昭穆今我有命時惟舊章某官貽業
　學以潤身文以行禮貞以幹蠱直以事君有一於
　此是可嘉尚矧備四者非所謂名賢乎今朕嗣續
　丕基敷遵慶澤是用選於掌樂為我司屬使吾宗
　室有信厚之風非貽業而誰勉修厥官無忝多訓可
　　　　　左司郎中陳繼善可工部侍郎
　勑國有六職百工預其一焉我朝已來其選尤重
　矧自尚書郎而擢拜者不其鮮歟某官陳某以幹
　蠱之才克(今上/御名)之羙亟更庶尹遂歴省垣委之以繁
　雜之務而事盆眀兼之以㩁筦之司而利不匱弘
　羊心計亦莫加焉屬朕岀震嗣圗施令布慶二卿
　之任頗難其人今以繼善為之爾其可以稱職噫
　大僚之體存乎簡昜興利之要在乎亷平無渝乃
　誠以撓我法可
　　　　　水部郎中判刑部蕭儼可祠部郎中賜紫
　勑某官蕭儼夫王者之為政也任能舉直理刑懋
　功如斯而已矣今秋官卿佐皆闕爾儼實專其司
　定法察情克舉攸職切言直氣屢聞於朝靡私厥躬何
　其愛朕之深也方将圗效適屬均恩是用就升名曹仍
　加命服俾耀省闥時予寵章爾其念哉無易乃心無囘
　乃行决獄以寛簡當官以公平一心克終予慎嘉汝可
　　　　　屯田郎中李景進可工部郎中
　勑某官李景進昔漢館陶公主為子求郎而不得
　何者非其人也今汝景進亦吾外戚而謹愿儒雅
　好學善言久為臺郎頗副時望故均慶澤擢轉名
　曹彼漢推公而吾奨善両得其道不亦宜乎
　徐公文集卷第七
　徐公文集卷第八
　　　　　　　　東　海　徐口口口鉉
　　　張援可司農卿制　李潯正授江都令制
　　　潘處常可金部郎中制　髙越可檢校水部郎中制
　　　景逵檢校司空制　景廸可檢校左僕射制
　　　鄭延樞可清江縣令制　艾筠可江都少尹制
　　　閻度可江寕府參軍制　馮倜可秘書省正字制
　　　李景述可虞部郎中制　趙丕可司農卿制
　　　成㓜文可主客貟外制　袁時可浙西判官制
　　　喬厈舜可浙西掌書記賜紫制
　　　查文嶶可樞宻副使制　頼彦回可浙西推官制
　　　周弘祚可池州刺史制　鮑濤可䖍州判官制
　　　閻居常可檢校司空制
　　　韓熈載可兼太常博士制
　　　張緯可句容令制　髙越可水部郎中制
　　　趙仁澤寕國軍都虞候制
　　　髙弼可元帥府書記制
　　　孔昌祚可泗州刺史制
　　　方訥可東都留守判官制
　　　張師古可校書即制
　　　王崇昭可江西觀察衙推制
　　　沈翺可大理司直制
　　　李厈明可中書侍郎制
　　　翟延祚可水部貟外郎制
　　　唐顥可監察御史制
　　　馮延魯可勤政殿學士制
　　　林廷皓貴授制
　　　告天地文
　　　祭世宗皇帝文
　　　　　太府卿張援可司農卿兼大理寺事
　書曰任官惟人又曰惟刑之恤朕服斯道因􁑟而
　行某官張援為性端方處衆和雅貞亮足以幹事
　哀矜足以得情亟更攸司弗易時用因予有慶期
　爾盡才命為大農俾掌廷尉於戲庶獄之慎不可
　忘也單辭而行不可為也平反伏念夜思晝行尚
　于措刑體我求理敬之哉
　　　　　權知江都令李潯正授
　勑四京令之重也其選惟一是必試可以進之均
　慶以寵之盖欲慎厥官而安其政也某官李潯屢
　為長吏綽有能名東夏之理不昜其􁄐事簡俗便
　予甚多之爰用加恩俾從真授勉欽朝奨無懈乃
　心可
　　　　　和州司馬潘處常可金部郎中
　勑先王之制官刑也過無所隠其肆大眚也善靡
　有違無私之義於是乎在某早服時望亟更臺郎
　予在東朝列于賔席旋貳廷尉實奉邦刑偶違伏
　念之言遽貽一黜之命今朕祗嗣丕業誕敷慶恩
　豈以職事之愆遂忘罇爼之舊是用召自近郡陟
　于南宫勉承寵光以永無各可
　　　　　浙西判官髙越可檢校水部郎中賜紫
　勑王者之建藩輔也必命重臣以臨之又擇賢士
　以佐之政成當遷留而增秩古之制也髙越以儒
　學淹雅見稱于時頃自南宫直于東觀筆削之言
　方勵弓旌之禮是求從事大邦率多婉畫有嘉令
　望爰屬慶恩俾假正郎仍紓紫綬服我加等之命
　無懈盡規之心
　　　　　安陸郡公景逵檢校司空太府少卿
　勑夫太上立徳其次親親能兼之者鮮矣惟是具
　美屬扵我朝某孝友資身貞幹為質守樞機而無
　悔居富貴而不驕藹然善聲成此嘉氣朕肇襲丕
　業廣覃慶恩矧有名臣近在宗属是用假以空土
　列於亞卿仍進崇階併示優寵於戲行爲民則爾
　其勿忘愛克厥威朕不敢尚服我多訓永揚令圗
　　　　　保定郡公景廸可朝散大夫檢校左僕
　　　　　射賜紫
　勑歴選列辟見其睦親名器之難必當慎簡信不
　可私於其屬也故我䟽寵務先推公保定郡公景
　廸静惟端方動必孝敬佩師友之訓成信厚之風
　宗室之間問望尤著屬我嗣服之始叶於立慶之
　恩爾其率循令猷恵廸前烈勿驕勿惰以永乃成
　　　　　左拾遺鄭延樞可清江縣令賜緋
　勑夫邑令之有聲者入奉清列諫官之滿歲者出
　宰百里盖朝廷憂民立政之意也某官早歴宦緒
　無廢官常擢參禁垣克服彛憲而南楚大邑長吏
　尤難命自周行往宣朝旨仍加朱紱以示殊恩無
　易乃心勉修所職
　　　　　浙西判官艾筠可江都少尹
　勑天下之大建親分陜以尹之東夏之重選能設
　貳以維之兹用安民而政舉也某官艾筠識量純
　素學術通明奉我束朝周知其善輟借侯幕載揚
　令名海隅之康筠有其力夫以亞尹之難如彼而
　有適用之才若此俾􁊅慎選不亦宜乎勉勵公方
　更施勤績
　　　　　閻度可江寕府參軍
　勑鄉貢明經閻度士子𧺫家而預清級者盖亦有
　之自非才地兼茂則不能光朝命而叶時論矣以
　爾名父之子自强不息學業履行實浮於名屬予
　出震之𥘉成我多士之世俾掾天府以漸亨衢無
　忘益恭更揚令問
　　　　　馮倜可祕書省正字
　勑五品子馮倜蘭臺圗書之府𧺫家而預之自非
　有才孰克處此以爾早服嚴訓實揚令名勵學檢
　身如恐不及成爾嘉器冨我士林俾授𥘉資以漸
　清貫無忘詩禮之學以益刋正之勤可
　　　　　舒州司馬李景述可虞部郎中
　勑王者用士其要惟公茍得其才近親何避某官
　李景述承茂勲之後秉素士之風頗有羙名聞於
　戚里郡丞之任為久臺郎之位為宜俾䟽慶㤙改
　授清級無忘師友之訓以奉朝廷之儀
　　　　　江州判官趙丕可司農卿
　勑王者之正百官也黜其有過其肆大眚也許以
　自新則邦典行而朝恩浹矣某官趙丕謹行以處
　衆克勤以在公臺省踐更誠心不替故先皇奨用
　寄以準繩而靡逹官常自罹常憲朕纉承鴻業廣
　布慶恩以其久列班行偶因迷謬特申渥澤俾授
　正卿勉勵乃心佇揚令望
　　　　　江西推官成㓜文可主客貟外郎
　勑諸侯之佐命於朝廷而治職有勞奏課稱最者
　則當升閨籍𥙷為省郎蓋勸能取士之㫖也某從
　事大鎮於兹累年本以誠明濟之通敏論不阿謟
　政無頗邪一方允釐爾實有力今予寵爾以立朝
　之位命爾以司藩之官爾其敬哉無忝我陟明之典
　　　　　洪州判官袁時可浙西判官
　勅袁時朕以閧輔之大控制要津出保傳之重鎮
　之以屏王室擇賔従之賢佐之以齊政經而特尹
　縣神州理甚簡便運籌盛府言必端詳叶予柬求
　宜授斯任夫潤之民固與洪無異而爾之操當與
　𥘉不渝則官業允釐而朝奨無替矣敬服斯訓往
　勵乃司可
　　　　　洪州掌書記喬厈舜可浙西掌書記賜
　　　　　紫制
　勑喬厈舜朕以師傅之重敬而不違式遂便安俾
　臨關輔而軍旅之事不可無佐奏記之任不可非
　才聞厈舜以髙文受知以直道從事厯歲斯大弘
　益居多故因其賔席之資加以紫綬之貴改轅東
　適従吾上公無替𥘉心以忝朝命
　　　　　知雜御史查文徽可𧺫居郎樞宻副使
　勑秉記言之筆以侍左右受司聦之寄以典出納
　並居二職其可非才某官查文徽儒雅表文忠厚
　成質早踐華貫時爲名臣以南宫清望之資當憲
　府雄極之任提綱有序而衆目以理正身自處而
　周行以清物論與之予用嘉尚居中理極不亦可
　乎噫為朕腹心注人耳目執節一懈悔咎隨之爾
　其慎之無忝吾命可
　　　　　潤州丹徒令顧彦回可浙西推官
　勑長人之吏親職為勞觀風之佐坐籌為異均其
　所任是曰優㤙某官顧彦回以清節士風嘗參王
　府以耆年篤行出字齊民課績尤異自當優寵驅
　馳州縣非為所宜俾陟賔階奉我元老優游盛府
　足以光華
　　　　　撫州刺史周弘祚可池州刺史
　朕以将復淳風務先理道思得良二千石以安我
　民儻副簡求迭授大郡斯盖布政懋官之旨也某
　官周弘祚勲臣之子雅有父風自服佩恩華踐更
　事任訓齊武力能得士心綏懐邊戎克壮兵略俗
　阜秩滿序勞當遷朕觀其才可謂良矣青陽名郡
　控制中流前所任者咸屬重望今以授爾爾其欽
　哉進爵升階式示兼寵茍勤節弗昜池人來蘇考
　續䇿勲吾有彛典
　　　　　吉州判官鮑濤可䖍州判官
　勑䖍之爲鎮俗雜地廣化不可一時生冦攘􁀆蒲
　既平閭井思又可以佐吾良帥而寕吾齊民者亡
　聞某官鮑濤乆倅列郡克􁑟官常從政以和理劇
　無滞况䖍吉隣郡聲績素彰便道之官率舊爲用
　副兹慎選誰曰不然爾其敬承無忝明訓
　　　　　給事中閻居常可金紫檢校司空充廬
　　　　　州節度副使
　勑王者推念舊之心申優賢之㫖官序出處從其
　所安諒不可滯於一方也某官閻居常執心沖粹
　爲學精博修賢人之業多長者之言粤予纂承實
重舊徳俾掌駮議直于瑣闈而無妄之疾未痊貞
退之請彌切重違誠願抑此朝㤙俾佐藩方式便
頥飬金印紫綬邦土憲司併伸寵光以示優渥陟
明之典當俟有瘳可
　　　　虞部貟外郎史館修撰韓熈載可太常
　　　　博士
勑某官韓熈載朕以因心之感同軌有期嚴恭禋
祀仍從此始求所以節豐儉而振廢闕者屬于禮
官慎選其人必在時彦以熈載學問精贍辭氣亮
直本以通識濟之竒文惟名與實咸副是命故輟
　自東觀列於曲臺使代稱禮樂之盛吾實有望於
　爾勉之哉
　　　　　虞部貟外郎史館修撰張緯可句容令
　勑為政之要在乎安民長人之利在乎慎選故吾
　用古道擇尚書郎而命之某官張緯學問該通辭
　藝精絶自東朝載筆石室抽文朝論藹然以為名
　士矧又洞識理體周知物情是為通才何適不可
　王畿大邑既庶而富籍爾敏恵為吾教之仍假臺
　郎以申朝奨苟聞報政豈恡加恩可
　　　　　浙西判官髙越可水部郎中
　勑多士之世副臺郎之選者前代謂之賢乃知三
　署之屬例無輕授某官髙越早踐朝序嘗為史臣
　當官有聲聚學不倦頃屬上將出臨大藩輟叅入
　幕之資備觀理劇之用府罷赴闕時名益髙司川
　之秩俾從真授無忘職業以荷朝㤙
　　　　　左監門将軍趙仁澤可寕國軍都虞候
　勑南藩之寄宣城為最師勁而衆地近而雄故朝
　命列校以貳軍事所以重其威令也某官趙仁澤
　名將之子頗有父風在軍積年武略精練出寕大
　邑歸預禁營副予簡求俾隷宣部往綏乃績無替
　前勞
　　　　　左司郎中髙弼可元帥府書記
　勑某官髙弼王者之用師也必先以文告之命訓
　誓之辭故戎車之往記室為重而朕前委愛弟實
　司邦政今命爾弼使典軍書任才責功其意斯在
　矧弼嘗參西掖尋履南省所歴之任籍籍有聲今
　能奮雄辭而塞慎選陟明之典予豈忘哉
　　　　　左領軍将軍孔昌祚可泗州刺史
　勑左領軍衛将軍甲仗宫城營造等使孔昌祚朕
　以長淮北偏隔閡戎夏惟彼泗口實當要衝凡為
　守臣㒺不慎選而昌祚以貞幹事以勤𢡟徳周廬
　廵徼之政宫禁繁劇之司董齊典理靡有違者歴
　歲且久秉心不渝朕觀其才可為邉将授以符竹
　付之臨淮爾其揚我武威修乃郡政登於考功之
　籍以塞任能之㤙可
　　　　　水部郎中方訥可主客郎中東都留守
　　　　　判官
　勑某官方訥朕以分陜之任非親賢不可故迭用
　子弟以居守復以佩觹之齒唯訓導是務故慎選
　名徳以從行而朕在東朝先皇命爾訥列我賓席
　恭慎文雅抱其風度将順規諷揖其忠誠尋又奉
　予愛子益固是道今所授任非訥而誰客曹正郎
　留臺幕職往示兼寵爾其敬哉乃心不渝懋典寕忘
　　　　　秘書郎田霖可東都留守廵官
　勑某官田霖朕命愛子表正東夏管記之任罇爼
　之間唯才與行乃可是選而朕在儲貳則嘗知霖
　文藝直心綽有餘𥙿累參載筆之任近登祕籍之
　司列於王官頗叶時望授以留臺之職副兹託乗
　之求爾往敬哉無忝予命
　　　　　前山楊縣尉張師古可祕書省校書郎
勑王者之行慶也奨能振滯赦過責功如斯而已
矣某前為縣佐以公事罷免而聞其立身修已有
足多者故從其滌瑕之命升諸祕籍之司往服乃
官勿重而悔
　　　　江州録事𠫭軍王崇昭可江西觀察衙推
勑某官王崇昭西南大藩庶政繁會獄訟之理欽
恤是先重輕一隳手足無措必得朝士以典掌之
而聞崇昭可當斯任徃涖乃職無忘益恭
　　　　前舒州録事叅軍沈翺可大理司直
勑某䕃籍從事以儒術資身蓬閣曵裾早揚聲問
　侯藩載筆亦懋勤勞向事圭符實司綱紀州縣之
　職非其所長既失儀型遂從罷秩今慶賞斯浹一
　青咸矜復爾名籍俾叅棘寺吾不記過爾其自修
　　　　　前舒州刺史李厈明可中書侍郎
　勑朕以不徳恭承丕基思聞獻替之言以自𨳩悟
　故以侍從之列尤用簡求矧乃職奉詔命地參公
　輔歴代精選可虗授乎某以風度爽邁克嗣遺(今上/御名)
　以文章弘雅累踐清途先皇器之任遇尤重故其
　冠翰苑掌天官長憲臺肅千里靖恭於位績用有
　成舒人既康執璧來覲宜加䟽等之命擢為鳯閣
　郎敬之哉夫出為諸侯非不貴也入首三品非無
　位也持重足以鎮物納忠足以報我厈正不逮予
　有望焉
　　　　　歙州推官觀察翟延祚可水部貟外郎
　勑某以外諸侯吏入為尚書郎者非推恩酬勞何
　以臻此聞爾宰百里佐亷車皆有政能宜當選任
　往袛乃事無忝予恩
　　　　　大理司直唐顥可監察御史
　勑某夫御史之列皆一時之清選而貴仕所由漸
　也聞爾執心有常從事以直持刑甚平允當官有
　勤勞故升諸朝廷俾之察視爾其懋乃才用修我
　紀綱無傾側糾訐以爲能無依阿顧避以自守勿
　貽爾悔以忝予恩
　　　　　禮部貟外郎馮延魯可中書舎人勤政
　　　　　殿學士
　勑侍從庶職搃同清要若乃參書殿之列備切問
　之重使如綸之命式光人文無詢之言不入吾耳
　所寄若是其選可知某惟望與才皆副是任况東
　畿亞府有理劇之用南宫禮典多伏奏之勤俾膺
　簡求必叶虗佇夫前言往行爾所祗服正辭讜議
　予之嘉聞無從非彛以忝多訓
　　　　　筠州刺史林廷皓責授制
　勑恥過作非言不顧行為臣如此在法難容某頃
　自歸朝頗推有勇俾之為将所以圗功及封疆多
　難之時車徒四岀之際遂能激揚壮節指之師旅
　付以圭符而畏懦屢聞遁逃不暇震驚城守詿誤
　軍謀當此之時已宜行法予以義深罪已功在止
　戈既屈身以弭兵乃含垢而務徳復移郡寄仍綰
　使權茍奏課之有聞亦在人而何棄未終考績爰
　掇訟辭猶且累上表章屢言(今上/御名)䧟洎遣使明徴其
　其辭乃自滁楊罷郡已來筠州移任之後侵漁公
　帑積數且多干犯詔條為罪不一證據明具詞理
　並窮殊不省非更為文過謂競厮飬為恥以對獄
　官為羞欲盖彌章侮我何甚其武勇也既如彼其
　誠心也又如此儻猶弘恕何以律人尚以君臣之
　間務全終始特從薄貶庻克自新勉荷寛恩無重
　而悔
　　　　　告天地文
　臣以寡昧叨嗣慶基對越上玄申飬長樂側身恭
　巳靡敢荒寕而聖尊后自夏秋已來寝膳違裕醫
　藥備竭禱祠必至數月於是有加無瘳憂勞之誠
　不知所措敢陳蠲潔仰告威靈伏惟精懇上通玄
　恩錫祐哀臣烏鳥之志憫臣欒棘之心使六氣惟
　和百祥荐䧏兾於旦夕速就康寜臣内顧眇躬弗
　明於道方深慈訓之益欲報劬勞之恩烝烝之懐
　區區於是隳瀝肝膽以俟鍳臨
　　　　　祭世宗皇帝文
　稽古靈命造圗伊始聖人既生萬物咸理玄功格
　而髙謝令問垂而不已通玉帛於無外執豆籩而
　萃止盖百代之不易言皇猷之至美恭惟盛徳乃
　聖乃神爰𥘉纉服舊邦惟新瞻顧函夏實始經綸
　三驅示禮四載彌勤濟之以武守之以文降鍳廻
　慮全國庇民既戢兵而禁暴咸服義以歸仁功成
　理定返朴還淳羣賢在位百度惟貞方将致宣王
　之薄伐焚老上之龍庭還師衽席檢玉云亭何祝
　夀之無感忽綴衣之在辰嗚呼哀哉神袝軒丘化
　流南國率感義以孺慕共銜哀而腷臆日月以之
　匿曜煙雲為之改色痛輯瑞之長違恨攀髯而不
　得嗚呼哀哉永惟下國獲嗣餘基奉天光而不早
　順文告以何遅仰霆電之震以警其失賴陽春之
　澤以赦其迷既賔禮之加厚亦恩情之過私大信
　有千齡之固承歡無再稔之期覧訃書而慟絶捧
　遺賜以漣而嗚呼哀哉集同軌於七月遏八音於
　四海喬山之冠劔長掩灞涘之川原不改敢荐忠
　信敬陳脯醢庶有感而必通願䧏神而如在
　徐公文集卷第八
　徐公文集卷第九　册書
　　　　　　　東　海　徐口口口鉉
　　　光穆后謚册　封保寧王冊
　　　追封許國太妃册　蔣荘武帝册
　　　追封安王册　追封豐王册
　　　劉仁瞻改封越王册　慶王進封陳王贈太尉册
　　　追贈留從効父册　昭恵后謚議
　　　　　光穆后謚册
　維年月日嗣國主臣某再拜稽首言臣聞體厚徳
　而母萬物存乎尊位騰耿光而蕃百世繋乎鴻名
　繼統廣業莫斯為重顧惟小子懼忝貽謀對越祖
　宗敢揚公議伏惟大行聖尊后姜任顯族皇英茂
　徳作合元聖長發祥符秉婦禮於儲闈正嬪則於
　四海孝心天賦恵問川流祚啓重熈尊歸理内率
　循隂教欽若皇猷順承利坤元之貞輔佐流周南
　之化慈撫公族仁懐六宫清净廣於真風戒慎刑
　於外戚用能永錫繁祉弘濟多難保佑沖人克荷
　丕(今上/御名)仰繄慈訓方恢景福靈臺告祲永樂長違㒺
　極之懐觸緒荒殞恭惟尊名節恵之典載考儒臣
　禮官之稱咸以為光大孝悌之懿肅雍賢徳之盛
　昭映前烈垂示無窮列辟承式弗敢失墜謹奉玉
　册琮寳上尊謚曰光穆皇后伏惟威靈如在鑒兹
　縟禮延九廟之積慶與二儀而長存嗚呼哀哉謹言
　　　　　封保寧王冊
　維保大元年八月丁未朔某日皇帝若曰稽古夷
　庚祗叶皇極建侯樹屏保乂王家用能乗運㑹昌
　歴世重光先哲所以啓後列辟所以時憲者也我
　思立愛宜有加焉咨爾二十弟某中和萃靈寛裕
　成徳戲必爼豆之禮學無城闕之逰聦明仁智仰
　遵前訓孝友婣睦率由生知昭此玉音應於麟趾
　朕以不徳凛乎丕承文武之功期無獨享契龜胙
　土抑為舊章今使使某官某持節冊爾為保寕王
　食邑二千户敬之哉昔我文考對越上帝敷佑下
　民克儉於家無縦於逸再造之業與世無窮予以
　爾有邦􁊅受繁祉今爾尚廸遺烈保終令圗無從
　非􁂜無狎非正耈老是聽訓典是師綏寕乃封以
　永元吉
　　　　　追封許國太妃册
　維保大三年太歲乙已七月乙未朔某日皇帝若
　曰昔在徂后法象天明旁求淑女式敷隂教並建
　内職以麗外朝故其先徳之舉顯䰟之命比爰庶
　尹無不及焉蓋敬終貽後之旨也咨爾故汝南郡
　君周氏恭儉執中明智資性頃諧法相入奉先朝
　紘綖之勤夙著於彤史湯沐之寵竟飾於泉扄粤
　予纂承祗禀兹訓家道既正國風以理仰蹈成式
　永懐舊人是用釐舉闕遺追崇名數昆吾舊宅太
　岳全邦申畫四封以光懿徳今使使某官某持冊
　封許國太妃嗚呼令問不忘盛典無替昭昭復䰟
　聞予此言
　　　　　蔣荘武帝册
　維年月日皇帝若曰稽古皇極訓民事神詔大號
　以崇正真之風垂大名以紀昭明之徳牲幣有数
　典禮不愆政是以和神䧏之福莫不由斯者已若
　乃以死勤事沒而不朽流光儲祉蔣帝有焉惟帝
　冥符靈氣孕毓玄造嘉猷雄略昭映前人在昔潛
　耀大川躍鱗下邑著艱難之節所以事君彰變化
　之神所以顯俗惟徳是輔感而遂通建福會昌以
　戡時難豐功厚徳以享帝郊史臣執簡於無窮工
　祝正辭於不絶顧惟寡昧祗嗣厖鴻敢忘人謀以
　叶靈貺瞻言神岳作鎮皇州與運惟新禎符丕顯
　而位極於炎昊名謝於康惠墜典未舉予用歉焉
　濮陽諸姬實纂服之舊邦尅亂除害乃庇人之盛
　業合為縟禮申告祠庭今使使某官持節奉冊追
　謚曰蔣武帝嗚呼丹青懿烈光光如彼簡册廟貌
　昭昭如此永為民正無乏神主之望焉
　　　　　追封安王冊
　維年月日國主若曰稽古大猷啓廸來裔藩翰之
　寄重事也不以親屬為嫌寶玉之分盛典也不以
　死生昜節昔在有魏蒼舒早世䧏及我唐子雲無
　禄咸用追啓王社飾於泉扃垂為憲章肆予遵舉
　咨爾某禀信厚之徳持謙下之資在傅不勤為善
　最樂烝烝孝敬之世恂恂友悌之風及苴茅北藩
　授任殿省别六尚之名物叅九伐之政令行以正
　真持之公正諸御知方羣校競勸職修事舉朕甚
　多之爵止極於公封位未登於六事流光不待時
　望歉焉申予有慟之懐加爾飾終之禮冬卿峻秩
　楚澤全封丕舉茂章永光餘烈今命使持節册贈
　工部尚書封安王嗚呼延吴之懐予用多愧間平
　之徳人其識諸簡册無虧丹青不泯昭昭復魄亦
　克知之
　　　　　追封豐王册
　維年月日國主若曰名器之重典册之崇不以親
　䟽為嫌至公之舉也不以死生昜節歸厚之道也
　先哲遺訓我儀行之咨爾某挺岐嶷之姿禀山河
　之秀亦既就傅時惟老成廸祖宗之猷不愆不忘
　奉詩禮之學惟幾惟勤公室所推藩屏攸寄秀而
　不實凋此妙齡天性所鍾永悼何已真王異數䕶
　塞雄藩舉為寵章飾彼幽壌今命使(云云)嗚呼分
　以寳玉苴以白茅弗及圗功猶足表徳尚爾不昧
　知予此心
　　　　　衛王劉仁贍改封越王冊
　維年月日國主若曰忠臣之事君也殁且不朽王
　者之念功也久而弗忘故賢哲􁊅期風烈所及千
　載之下若旦暮焉矧先朝舊臣藩方賢帥雄名大
　節震耀區中粤予纂承敢忘襃寵咨爾故某命世
　英傑奕葉勲庸使蕃寵遇茂著聲實間者輟自離
　衛鎮於夀春導徳申威㒺不率俾國歩中梗邊烽
　載驚介然孤城横制險地威略所奮以戦則靡抗
　恩信所加以守則彌固社稷是衛豈惟封疆嗚呼
　壮圗中奮而英氣動於二國竒表長謝而忠規流
　於百代肆我文考爰極寵章崇為帝師建以王社
　大名備物無不及焉咨予小子敬想先正聞鼙之
　感斯極飾壤之禮未行是用越於彛章再光贈典
　山隂大國會稽遺墟申畫四封永旌懿烈今遣使
　某官持節改封越王嗚呼忘身狥國其至如彼慎
　終追逺其厚如此永錫繁祉子孫保之
　　　　　慶王進封陳王贈太尉冊
　維年月日國主若曰古稱王者之貴必有先也豈
　不以在原之助義切於邦家陟岡之恩情均於存
　沒自非贈飭之寵寕申敦叙之懐稽廸前經式揚
　盛典咨爾某受天正氣為國宗英器量川停機神
　秀出縦横之智發為事業儒雅之度播為文辭自
　錫壌侯藩調兵蘭錡行令惟一撫下惟仁周廬不
　驚宸極甘寝天覆形於鍾愛時望極於維城景命
　不融儀表長謝壮圗大略嗟時運之難并遺文餘
　烈綿歲序而常在粤予小子祗荷丕(今上/御名)奉慈訓於
　長樂頒分器於懿親友于之恩追懐何已是用修
　嚴縟禮申告九原以王有文雅之稱故改封於陳
　社以王有重厚之器故建號於上公光昭令猷永
　垂不朽今命使某(云云)噫花蕚之逰宛成今昔寶
　玉之數遂隔平生尚想明靈鍳兹永悼
　　　　　追贈留從効父册
　維年月日國主若曰立身揚名君子所以顯父母
　也慎終追逺王者所以厚風俗也政之大者其可
　忘乎咨爾清源軍節度使留某父贈鄜州都督彦
　雄行當於躬量韜於世修誠明而應物積善慶以
　流光實啓髙門誕生賢嗣建節風雲之㑹致身藩
　翰之權清寧一方表率羣后歲勤職貢恭守朝經
　位崇帝師勲在王府向非禀訓有自膺期而生則
　功勲所昭何以及此雖襃贈之典巳貴於九原而
　督護之名未光於太府俾加縟禮荐洽朝章今遣
　使(云云)持節冊贈爾爲潞州大都督於戲節鉞之貴
　命屈於生前典冊之崇禮符於不朽既足以光爾
　之有後亦所以表予之推㤙昭昭有靈知我斯意
　　　　　昭惠后謚議
　臣聞廣莫極於坤元則含容光大擬議著焉尊莫
　隆於王后則窈窕思賢詠歌發焉是以上徳無名
　而稱謂流於百代至道無象而儀形表于萬方此
　固天理出于自然聖人所以無避者也矧惟節恵
　之禮百王盛典述徳之議史臣至公誕昭耿光敢
　揚懿徳伏惟大行國后生商遺烈安劉積慶淑質
　竒相恵問英才光映台華作儷公族紹隆藩閫載
　輯儲闈世子專寝門之禮孝心不匱大君以家人
　之慶天覆有加誠由肅雍之徳叶此睦婣之盛言
　内則者以為美談及屬運飛天尊歸配地嚴恭匪
　懈禀母儀於上宫慈忠積中率婦道於天下澣濯
　是服而六衣有煒環珮中節而九御宥倫思脫簮
　之誡以成憂勤之政躬大練之飾以輔純儉之風
　隂教既孚王化茂逺方輿告變椒風永閟慟結長
　樂哀纒紫宸龜筮叶従攅塗将啓旌徳之號彤管
　斯存若乃山河表徳而文之以禮金玉其相而守
　之以恭垂訓以慈進賢以哲至於誦經習詩之敏
　審音知樂之明超然逺識􁑢絶終古勤行孝養下
　自從化故寛裕懐於六宫天資明恵學無不通故
　遺愛鍾於宸春載稽具美實光前烈謹案謚法徳
　禮不愆容儀恭美皆曰昭慈哲逺識寛裕遺愛皆
　曰恵仰惟實録足表鴻猷謚曰昭恵后謹議
　徐公文集卷第九
　徐公文集卷第十
　　　　　　　東　海　徐■口口鉉
　　　武成王廟碑
　　　蔣荘武帝新廟碑銘
　　　武烈帝廟碑銘
　　　重修筠州祈仙觀記
　　　筠州清江縣重修三清觀記
　　　　　武成王廟碑
　下臣伏讀前史窮探政經莫不以兵戦為危事目
　干戈為凶器異達人之格論蓋曲士之常談若乃
　上考洪荒遐觀擬象九疇垂範何嘗棄從革之功
　五緯麗天詎可淪長庚之耀春生夏長非秋無以
　收成雷動風行非霜不能肅殺先王設教疇敢渝
　之垂衣裳以正其本為弧矢以申其用坂泉戡難
　所以見軒后之神明丹浦庇人所以成帝尭之光
　宅七旬來格本由舞羽之仁八百同辭始自葬枯
　之恵故修文廟堂之上者武功之始折衝千里之
　外者文徳之形丨如仁而忘兵則西夏偃王以之
　而殞恃力而棄義則夫差嬴政由是而亡乃知文
　徳不修則武功不立武功不試則文徳不昭相須
　而成其揆一也故立其教者謂之聖大其業者謂
　之賢聖則應天順人西伯受代殷之任賢則開物
　成務太師有佐命之功當其偃息朝歌盤桓渭水
　量恢宇宙既處因而能通才冠生民亦俟時而後
　動雲雷之屯已(今上/御名)天人之契冥符暦數有歸君臣
　相遇投釣而𧺫同車以還尊為王者之師我無慙
　徳加之百官之上人絶異言大矣哉聖哲􁊅期無
　得而稱巳故能式遏亂略大拯横流把白旄而誓
　師操黄鉞而助㫁解倒懸之困釋比屋之誅大統
　既集天保已定然後軾廬表墓歸馬放牛申義風
　於夷齊授成事於旦奭宏開四履髙視五侯及其
　徳澤将衰風流巳逺猶使紀侯大去不遺九世之
　讎周室既卑更賴一厈之業自非道充四表功濟
　三才孰能丕顯烈光若斯之盛者也其後聖人既
　沒真風漸漓戦國如焚羣生殄瘁先王利器舉爲
　争奪之資闕里諸生率用縦横之說遂使中都憤
　歎聿興末學之詞柱史傷嗟始發不祥之論流遁
　忘返積習生常則我武䕶之音将墜于地夫至公
　所以應羣動上徳所以綜萬殊逹其㫖則左右咸
　宜迷其本則弛張兩失自漢叅覇道魏濟姦雄藐
　爾千年荒哉七徳國家參墟發命扈水􁊅圗羣黎
　興徯后之辭八表有宅心之地髙祖奉天革政扇
　牧野之髙風太宗屈巳師臣躡渭濵之盛軌施其
　法則致其報入其國則思其人貞觀年中始於磻
　谿立廟玄宗祗若先訓奮發神謀平内難於女戎
　嗣鴻圗於代邸永言遺範重事嚴禋𨳩元中詔京
　師及天下州府並立太公廟著良辰於上戊抗縟
　禮於虞庠而復歴選前修式崇配享得其體者叅
　入室升堂之列蹈其跡者儼摳衣函文之容穆矣
　皇風煥乎甲令肅宗來朝走馬𥘉嚴避敵之師九
　五飛龍遂荷在天之命澆戈既戮商奄猶驕方資
　戡定之勤更舉褒崇之詔禮尊南面位極真王取
　其大告之稱以定易名之典歴代之闕文偹矣聖
　皇之能事烝哉故得霊鍳孔昭羣臣競勸諸侯供
　職函夏同文中興之功配天齊古雖復運逢興替
　時有安危造周之徳既隆思漢之人常在烈祖沉
　潜剛克神武有徴静氛癘於蕭墻功髙庖正掃攙
　搶於丹徼業茂賔門由是四海樂推三靈眷命光
　復舊物洪惟至公大道将行皇猷累洽今上允文
　允武克長克君自出震見離發號施令雷行天下
　豐宜日中信及豚魚仁霑行葦若夫尚齒尊賢之
　教宵衣旰食之勤制禮作樂之文返朴斵雕之質
　固已紛綸帝籙掩映瑶編猶復叶比臧謀疇咨庻
　政以爲五材並用廢一不可天下雖平忘戦必危
　是故簡萬乗之人申九伐之令六官聮事百度惟
　貞副君以介弟之尊當撫軍之任威而不猛動必
　以仁大元帥齊王明徳茂親由諸王而宿衛副元
　帥燕王敦詩閱禮以長子而帥師用能啓廸大中
　張皇下武其餘西京名将霧集星羅北府竒兵飈
　馳電騖並列雲䑓之像咸𨳩長水之營地利人和
　思深慮逺域中無事則用之於進賢興功四方有
　變則用之於弔民伐罪故出車甌洛則係以長纓
　鞠旅衡湘則舉為内地皆所以拯其塗炭之患㤙
　其沉門之争非徒夸大兵威兼并土宇而巳至於
　篁竹萑蒲之聚田昭屈景之宗或粗舉先聲或聊
　分偏校莫不厥角稽顙請命即刑史不絶書野無
　遺㓂斯乃聲明文物之外廟堂帷幄之間思未半
　之功已倍矣加以為而不宰譲徳於天潔粢豊盛
　靡違於時事春蘭秋菊逺𬒳於無文乃顧戎韜式
　嚴邦政以為三王四代之事㒺不從師前哲令徳
　之人必将崇祀列聖盛典實啓孫謀乃復舊章爰
　作新廟於是宗伯建位梓人授規入端門而右㢠
　旁太學以西顧瞰康荘而列屏因爽塏而營基他
　山之石咸移中伐之材畢萃成之不日自比靈臺
　揆彼方中寧慙楚室崇堂屹以特𧺫髙門豁其洞
　𨳩筵有籩豆之區階有賔主之位干戈在序鍾鼓
　在庭繟然觀藝之埸藹爾致誠之地春秋二仲時
　和氣清醴醆交羞牲牷不疾鶡冠礧劔展告虔薦
　信之儀玉戚朱干儼象徳逹神之列中軍元帥出
　建靈旗六郡良家來登勇爵斾旌鐃吹桓桓推轂
　之威金石絲篁穆穆燕毛之序觀之者亂臣知懼
　比夫漢尊黄老詎臻清浄之源秦用刑名徒有刻
　深之弊中庸之徳其在兹乎嗟夫聖人没而㣲言
　絶王澤竭而頌聲息奚斯露寝諸侯之事何觀吉
　甫清風衰世之音孰尚豈若帝圗光赫聖作宏新
　人知鼓篋之方家識止戈之漸固可著之金石列
　在鼎彛㣲臣學媿常師用慙兼偹承明再入固無
　經國之才宣室徵還幸對受釐之問将使延州聼
　樂長聞雅正之聲圯上受書世出帝王之佐敢揚
　丕訓敬勒貞珉其銘曰
　於惟基命建用皇極實有武偹以昭文徳弗惠弗
　廸是紏是殛天地剛柔惟帝之則是則是効文王
　武王惟師尚父時惟鷹揚厈正天下綏爰四方微
　禹之烈于湯有光肅肅牽牲皇皇表海簡禮從質
　因民不改難老曰夀專征為大泱泱之風至今猶
　在大道既隠明王不遭走鹿争逐頳魚告勞泯若
　四履紛吾六韜我思古人心焉忉忉天或愛民物
　無終否率此叛國歸於聖帝自葛𥘉征至牧乃誓
　君子萬年本枝百世鴻圗再造二聖重光亦既大
　賚寕惟小康六事允釐四維孔張夢寐卜獵咨嗟
　釣璜虎踞之陽龍蔵之涘爰作新廟畢從明祀設
　枑交㦸米門納陛嵬㠑穹崇重深奥秘名光大告
　禮重真王侑神祀食入室升堂威儀文物容貌采
　章列聖有作兹焉不忘膠庠既成教義既明三湘
　郎序百越來庭馬無南牧人怨東征烈烈政典洋
　洋頌聲商郊車騎灌壇風雨績用不泯威神若覩
　鏤金石以表徳薦馨香而受祜春蘭兮秋菊無絶
　兮終古
　　　　　蔣荘武帝新廟碑銘
　臣聞南正司天授宗祝史巫之職春官掌禮詔犧
　牲玉帛之儀皆所以别類人神統和上下三時不
　害力嗇以之普存百物阜安薦信猶其多品用能
　舉明徳而徼景福播和樂以致靈祗三五已還皆
　是物也若乃渾元宣氣山岳成形雲雨於是乎生
　財用於是乎取故有毳冕之服璋邸之符或以肆
　瘞垂文或以屣懸著法虞舜聖帝也而有徧予之
　祀周武明王也而有惟爾之祈至於祊田髙邑之
　都藻􁈙桑封之秩稰稌有羡蘭菊無虧大典竒篇
　論之備矣後王徂帝聞斯行諸金陵山者作鎮楊
　都盤根福地峙天險之左次瞰臺城之北隅陽嶺
　前瞻包舉青林之苑隂崖右轉經營玄武之池絶
　巘嶔岑蔽虧日月深巖窈窕吐納風雲層臺累榭
　臨其嶺涌泉清池湛其下白鹿麏䴥騰其藪鴛雛
　孔翠栖其林豫章杞梓之材橘柚樝棃之實赭堊
　丹青之羙錫銀金碧之饒固以事異假珍富兼諸
　夏登于軌物掌以虞衡矧復竒怪中潜絪緼上屬
　真人來應瘞雜寳以祈年智士攸同指盤龍而建
　國亦何必嵩丘發峻始號䧏神岷嶺騰精獨稱建
　福自時厥後代冨靈㳺刺史還都即有栽松之地
　諸生肄業非無講學之埸岫幌雲關訪徴君於幽
　谷鹿巾霞帔集道侣於中休斯亦羣帝之宻都先
　王之冊府者也在昔霜鍾細品猶淹耕父之居反
　景㣲光尚駐長留之駕况乎皇州列岳宅怪儲靈
　不有吉神孰司隂隲蔣帝孕清明之氣禀正直之
　資實九徳之所生與五籠而比翼自西江考績謝
　聨事於玄夷北部申威輯庻功於黄綬于時祚終
　四百運偶三分天懐塗炭之愁家有剥廬之痛帝
　則勤勞狥物慷慨憂時既授張敬之俘即振李崇
　之鼓赤丸未盡執漢節以忘生青骨難誣降北山
　而受享飛蟲顯俗生民之舒惨依焉白馬耀竒平
　昔之威容如在故使中都之印式報隂功長水之
　營旁旌同氣廬宫改命非因介子之焚廟貌崇壇
　詎比愚公之徙自是光靈茂逺代祀綿長或昭德
　而降祥或害盈而致罰黄旗紫盖奉五馬之禎符
　朱鬛碧蹄殄髙山之巨盗賢如謝傳猶繄草木之
　形親若始安亦假弟兄之助故得王封錫羡帝服
　歸尊追炎昊以齊稱躅虞黄而接武事光典冊恵
　浹幽遐任水木之逓遷顧髙深而自改國家緑圗
　受祉黄鉞庇人分二木於土中包九有於宇下雖
　十聮百里亟更守宰之權而四望五郊不昜宗彜
　之數及威儀暫失龜鼎中遷灜海飈廻坤輿幅裂
　而盤礴之際常奉周正封域之間獨爲漢守衣冠
　舊族宛洛遺甿咸趨懐徳之鄉共免永嘉之亂終
　使皇天眷佑百姓與能克昌再造之基奄有六朝
　之地烈祖功踰嗣夏體濬哲而致中興皇上徳邁
　繼文懋元良而恢下武格天光表慰率土之謌謡
　累洽重熈漸群黎之肌骨所以珍符揔至靈命畢
　陳極金箧以標年盡瑶編而紀瑞襲於六藝貫彼
　三墳矧復聖作無方神謀不測殷周損益文武弛
　張制在先機申於後甲百吏奉行而不暇兆民日
　用而不知帝典恢弘天文貞觀摛華發藻决瞶披
　聾丹浦非好戦之師兩階有誕敷之舞坐知千里
　廓清五嶺之氛役不踰時底定七閩之難國風王
　澤自北而南樹立之權由來尚矣康無專享止崇
　藩屏之封穆弔不咸但著急難之詠未有極至公
　之舉正太弟之尊大義鴻猷如今日之盛者也副
　君􁊅則哲之寄有聖人之資由上徳而貞萬邦用
　英才而揔百揆麗正繼明之業仰奉神謀持謙敬
　客之心甫懐庶品則有齊藩上寄紆盩綬而握兵
　符燕邸真王珥貂冠而掌宫䈁周公則武王之弟
　夏啓則吾君之子故能緝熈帝載寅亮天工晏平
　仲之論和北宫子之謂禮自家刑國草偃風行上
　下之際既交華夷之情如一黑齒竒肱之俗欵塞
　來王碧嵩素滻之濵除宫望幸后䕫典樂已播薰
　絃司馬進稱行陳秘典功既隆矣徳亦厚矣尚復
　徃而未止謙以益尊政靡不修思無不及以爲無
　文咸秩訓誥之格言明祀是崇春秋之大義農祥
　晨正豊㓗回馳密雲不雨馨香並薦載紆睿鑒爰
　顧遺祠詔曰蔣帝受命上玄奠職兹土力宣往代
　澤被中區所謂有益於人以死勤事者也今號位
　巳極名謚弗彰闕典未申朕甚不取其以勝敵克
　亂之業為民除害之功因姓𨳩國追謚荘武仍令
　有司修寝廟備制度焉於是即舊謀新審形面勢
　農工告隙營室方中或懸水以為規或飭材而攻
　木塼垣之工􁈹至圬塓之伩星羅徑術常夷靡薙
　王孫之草荆榛舊闢寧誅宋玉之茅百堵齊興旬
　歲而畢繚垣十里重屋四周樹文玉於庭中交校
　靃靡挺𨳩明於閾外詭状髬髵納陛逶迤碧疊元
　州之石横梁天矯雪披後渚之梅豁朱户之瞳曨
　陽光不夕悶深宫之霮䨴暮靄常霏堂上布筵楹
　間設奠筦磬鍾鼓羅於下邉豆簠簋肆於前再變
　之音克諧永貞之祝無愧神光倐忽裷服連蜷孔
　蓋翠旌若有來而㒺覿蕙肴蘭籍若有去而不忘
　用是髙揖靈玄永司神嘏魍魎魑魅豈煩夏鼎之
　圗風雨霜霜無待桑林之禱則知民和而後降福
　事理而後不祈人祗之間如斯而已者也粤若先
　王命祀神道教人前哲令徳之流九魁六宗之類
　或以公族視秩或以户邑奉祠子晉之為帝賔真
　階匪極傅說之騎龍尾景耀未融斯皆地勢本髙
　升聞昜逹詎有權輕五校壌狹一同而能比敬軒
　臺分光尭日縱質文之迭改代奉典章及聖哲之
　丕承更加崇飾故金簡玉字興王之繞可尋兩騎
　五車受職之期斯在雖將歴選安得同年昔者崑
　閬窮逰尚紀白雲之什燕然薄伐亦陳玄甲之銘
　孰典㝠貺昭彰夀宫宏麗水通懸圃萃氣色於閭
　門路接白楊煥丹青於駉野此而莫述後嗣何觀
　㣲臣潤色無功討論奚取思問神於先聖姑欲事
　君茍獲罪於玄穹曷容媚竈惟於舊史想見英風
　適當罷役之𥘉爰奉屬辭之詔西州作頌誠慙邑
　子見稱南國刋銘或望至尊所改庶使千八百國
　㑹執玉於兹峯七十二家配泥金於此地其銘曰
　茫茫玄造萬物資始一經神怪一緯人理先聖則
　之以著綱紀仰觀俯察上天下地髙卑既定品物
　咸宜宣氣者山配地曰祗三公是擬九徳攸司天
　作金陵蔣帝荒之巖巖金陵作鎮上國隂林巨壑
　村生物植洞穴巖房逶迤詰屈隠士無言仙童不
　食洪惟廟貌奠此名區位重天孫權傾陸吾薜荔
　之服辛夷之車若自空桑來㳺下都翼翼京楊馮
　馮輦轂運屬多壘聿祈深福峻殄堅夷勛亡景覆
　肹蠁玄功威𬎼帝籙皇唐􁊅命和悦人神崇名則
　舊受職惟新祥圗雜集祀典紛綸終全王土以俟
　眞人再造延洪維文光大隂陽不測天地交泰沒
　羽梯航雕題冠帯成民致力祭神如在猶防闕典
　乃顧遺靈永懐簡冊欽若昭明克亂除害􁊅兹大
　名亦有制度備于祠庭式瞻昏定昏定既正爰揆
　農時農時弗虧虞衡粛給般爾交馳加之礱斲益
　以章施新廟既成神居既寧我有常祀蒸餚薦腥
　匪榮匪祈歆我惟馨三時不害大庖不盈昔在周
　家逮于漢室徒騁驥騄虗羅甲乙純嘏弗臻斯猷
　愈失載返真風爰歸聖日五衢植木四照栽花馳
　煙驛霧晦景韜霞方介十巫何憂一車行觀吉玉
　願折踈麻謝傅長逝王公不作獨我莊武先紆睿
　略魯墳無棘遼城有鶴刻此茗華永傳嵩霍
　　　　　武烈帝廟碑銘
　臣聞昊穹凝命玄化不宰司契牧民之重授以聖
　功益謙輔徳之明顯諸神道玉燭景風之瑞所以
　報憂勤天時地物之妖所以警安逸是以古之聖
　人覩災而懼因敗而成撥亂反正之勲偃武修文
　之業延洪光大皆有幽賛者焉故禹奠九州受蒼
　水繡衣之命武師牧野接五車兩騎之神或假靈
　於五将三門或取象於長庚北落竒怪惚恍歴代有之
　然則㓗粢豊盛崇名紀號欽若天意丕顯隂功元元本
　本政之大者也兹我后所以側身脩徳允濟時屯武烈
　帝所以禦炎捍患光􁊅帝服人神合應豈不偉哉惟帝
　才冠生民道髙振古登賢能於郷老論昭穆於本朝若
　夫忠孝文武之風信智言行之懿提綱案部之績夷兇
　静亂之勤論道經邦之猷宫懸錫馬之寵忘身狥國之
　節驚愚顯俗之竒固已炳煥丹青鏗鏘金石用能髙
　標明祀大庇蒸民犠牲玉帛數有加於羣望備物典
　冊禮遂縟于真王是知妙極無方數均不測告禎符於
　獨能雖通幽洞霊實聖哲之所務而問神語怪非
　典冊之攸先故揚㩁而論蓋史臣之職也主上以
　功成弗處無徳不報增封進號厥有舊章乃下詔
　冊贈武烈帝備名數禮也於是正南面之尊窮大
　壮之勢耽耽新廟奕奕崇堂雉門兩觀之嚴左墄
　石平之制龍旂鑾輅雲罕軒懸兼三代之盛儀抗
　五郊之殊禮與夫周人革命止陳玄牡之祈晉室
　主盟但用朱絲之禱報功之典不亦盛乎常州刺
　史何重貴𥘉領前軍獨當强㓂以忠貞為甲胄以
　恩信為金湯首挫賊鋒力全郡壘褰帷之任因以
　疇庸坐樹之風更成徳譲皆足以光昭雅頌垂示
　來雲後之君子知天命不可以智欺大福不可以
　力勝幸災怙亂鬼得而誅背盟奸好人将誰與覆
　車斯在殷鑒匪遥類委土以為師樹豊碑而紀事
　下臣奉詔謹勒銘云
　玄功不宰帝徳無為化機冥運羣動交馳必有神
　道鑒而董之董之伊何帷帝之職惚恍有象隂陽
　不測如岳䧏祥配天輔徳保我蒸民莫匪爾極偉
　哉間傑多藝多才名馳八紘位重三槐祀典光啓
　王封肇𨳩人思邵樹俗畏軒臺洪惟我后積仁累
　慶運啓再造功宣二聖金鏡在握璿璣以正隂陽
　既和人神交應時災有數孰克違新靈命自天疇
　能問之盗兵竊發玄貺冥期風雲鼓蕩氣厲殱夷
　蔣侯助順霍山啓道卑聼匪逺誠明則到上曰欽
　哉享兹昭告帝服加尊大名紀號多壘既平連營
　既寧奕奕新廟崇崇百城民㒺疵癘年斯順成庭
　有備物時殷頌聲禍福何常惟人所擇棄信毁義恃
　衆與力上帝不蠲明神是殛勒石嚴祠敢告萬國
　　　　　重修筠州祈仙觀記
　筠州祈仙觀者東晉黄真君上升之地因為道館
　綿歴代祀互有增修國朝保大中元宗皇帝奉為
　吴讓皇再加營(今上/御名)金石具列此不備書夫言意假
　象故立朝修之所形器有壊故資繕完之工此觀
　當荆楚之要津實郵傳之便道過賔税駕逰子觧
　装憧憧往來罕或虗月必葺之後二紀有餘閈閎
　垣墉頺落且半道士羅自正緫攝真侣啓煥玄風
　以為道由人弘德以勤繼下􁂣不羙人其謂何於
　是心謀躬行節用畜力授其徒之可任君會其士
　之好道者月省歲計經之營之即舊謀新興廢補
　闕十有餘歲其績大成凡建聖祖殿黄真君殿各
　一區峙瑶壇範洪鍾造横橋於通津植茂樹而蔽
　野其修舊整壊者層樓重廊二十餘間其取材也
　時其擇匠也良程之以壮首之以固瓴甋瑌磩尚
　其宻藻繪丹雘尚其麗帑廪不費工庸不勞煥然
　新宫峙此靈境君子是以知其能也夫神仙之事
　史臣不論豈不以度越常均非擬議所及故邪仲
　尼書日食星隕皆略其㣲而著其顯慮學者之致
　惑也乂况於希夷恍惚之際乎然而載籍之間微
　旨可得書云三后在天詩云萬夀無疆斯皆輕舉
　長生之明效也及周漢而降則事迹彰灼耳目不
　誣天人交感民信之矣於是通儒洪筆始著于篇
　至如許君黄君通幽洞㝠窮神極妙逮爾姻族與
　夫家人乗景上隮超然絶俗故墟舊井真氣裴回
　至其鄉而思其人仰其道而踐其迹斯觀之盛豈
　徒然哉鉉頃歲扈從南廵有事於游帷之觀二宫
　相距両舎而遥使指有程瞻望弗及逮今一紀無
　日忘之㑹羅君状其功續圗其形勝見託紀述欣
　然而書𨳩寳七年九月二十四日記
　　　　　筠州清江縣重修三清觀記
　元氣既判天地乃位氣之清明靈粹者鍾乎洞天
　福地名山大川之間眞聖之所戾也景福之所興
　也然則游居走望乃建道館焉通都大邑往往而
　在豫章之地實曰奥區帯豫章之通川據西山之
　雄鎮鬰映磅礴神異所栖髙真十二震耀方夏方
　靈軌轍靡迤蝉聨保大庚戌歲詔復髙安縣為筠
　州析其北鄙為清江縣而三清觀負新邑之左瞰
　長江之濵形勝髙竒壇宇嚴浄聞諸故老云昔吴
　許二君嘗逰兹地夜觀青氣上屬于天相與嘆曰
　此非凡地當為神仙之宅及二君登晨之後邑人
　追感前言共(今上/御名)茅茨歲時薦獻衆目為草堂道院
　函關紫氣事往名存盭屋草楼人非郭是年世彌
　逺增修益崇𨳩成中始詔賜號三清之觀自時厥
　後又踰十紀運逢治亂道有汙隆中興已還百度
　咸復官得其守人盡其能道士吴宗无允廸玄風
　克堪道任以為朝禮之域飈歘所臨不飾不羙衆
　将安仰於是月考歲計庀工飭材補廢扶傾無所
　不至建三清之殿造虗皇之臺設待賔之區敞飰
　賢之室範華鍾之鏗訇(今上/御名)層樓之苕亭回廊複
　道重深奥秘於是􁂣儀衛備器用肅然必洽煥焉
　可觀夫其誠至者其禮修其守固者其事舉道
　徐公文集卷第十一
　　　　　　　東　海　徐口口口鉉
　　　舒州周将軍廟碑銘
　　　夀州刺史劉公神道碑銘
　　　唐故德勝軍節度使扶風馬　公神道碑銘
　　　　　舒州周将軍廟碑銘
　将軍諱瑜字公瑾廬江舒人也吴史列傳功炳乎
　丹青晥城遺祠頌闕乎金石嗚呼皇天有造物之
　柄有愛民之仁必待聖人而後行王者有承天之
　徳有濟世之量必待聖人而後發故天人合應聖
　賢相湏民之司命闕一不可雖復凌雲之(今上/御名)非一
　木之材千金之裘非一狐之腋然其建大號運長
　䇿揔覧英傑弘濟艱難亦一二人而巳故革夏者
　九有之師而伊尹爲阿衡翦商者三千同徳而吕
　望爲尚父秦爲無道髙祖誅之則鄼侯蓋於羣后
　莽據閏位光武正之則仲華冠於四七漢宗失御
　孫氏奮發破虜討逆繼志勤王而将軍傾蓋於千
　載之期濡足於百六之會䇿名江左宣力中朝殊
　勲盛烈曠代齊契何其偉哉於時王業始基羣兇
　方熾國難荐及人心屢摇将軍情發於中義形於
　色履艱危之際貞節彌堅率振蕩之衆伸威方厲
　推誠以明大義故逆折游説之鋒屈身以表至公
　故首定君臣之敬摧赤壁之陣勢動九州建漢中
　之謀量包四海於是强敵攝迹羣生延頸姦雄之
　智無所施焉漢室之隆未可量也嗚呼天未悔禍
　國之不幸修塗止於偏帥大命殞於巴丘流慟扵
　當時遺恨於終古豈四百之祚暦數難移三分之
　基彊宇有限不然何雄才大略神授之如彼短命
　促齡天奪之如此忽乎茫昧不可得而詳也夫英
　聲由扵茂實元功出於全徳威稜所及非勉强之
　攸能績用斯存豈毁譽之可奪有吴為新造之國
　柴桑乃觀望之師大帝非争衡之才子布有私室
　之顧将軍投袂而𧺫橫戈以出魏蜀二主天下英
　雄或垂翅而宵奔或俛首而求救䧏兹以往烏足
　道哉至於分財推宅之仁觀樂審音之妙知人先
　覺之哲存交服物之懐實天縱其能亦行有餘力
　矣嗟夫民墜塗炭真主所以臞瘠天造草昧良佐
　所以驅馳非君臣同體不足以濟大業非帷幄共
　㫁不足以制横流将軍能沮幼生之譚而吴主亦
　能拒敵國之間将軍能畫不世之䇿而吴主亦能
　破羣疑之心故得丕顯覇功若斯之盛當此時也
　如趙士之碌碌漢相之　齪徒使有若林之會安
　能施一䋲之維又况扵市道之交署門之客哉此
　義夫莭士所以感激扵風雲惆悵扵時運者也嗚
　呼微管之績既耀於中區盛徳之祀遂崇於東夏
　歴世逾逺善慶彌彰翼子謀孫徙封移社而支庻
　繁衍故在舒庸召樹猶存魯堂無壊光靈不冺實
　生太尉中書令西平恭烈王焉半千之運懸符祖
　徳萬夫之望允濟時屯始為定難之雄終為佐命
　之老而仁風所被多在故鄊王與嗣子鄴皆莭制
　廬江今仲子祚復刺舉灊部過里門而載軾瞻廟
　貌而長懐命梓人以新其堂奥督里宰以除其徑
　術教祝史以潔其籩豆率宗属以薦其孝思肈建
　豐碑以永前烈懿哉象賢之羙共理之勤民用接
　和歲則大有戾夫不佞敢作頌云
　皇天上帝敷佑下民既命賢主亦生賢臣有若将
　軍救時之屯仗義秉信資忠輔仁堂堂定䇿蹇蹇
　忘身雄飛夏口橫薦江陵将軍猶生漢室不傾
　将軍既殁天下三分盛徳之享嚴祠未陻壮天撃
　莭義士沾巾猗歟舊國赫矣雲孫嗣勲纂服長㦸
　髙門夀宫有煥靈貌如存我紆蘭佩來挹犠罇懐
　賢慷慨用獻斯文
　　　　　大唐故厈時啓運功臣清淮軍莭度夀
　　　　　州觀察處置等使特進檢校太傅使持
　　　　　莭都督壽州諸軍事夀州刺史御史大
　　　　　夫上柱國彭城威侯贈太尉劉公神道
　　　　　碑
　聞夫郊圻内理牧萬民者是曰諸侯夷狄外攘守
　四方者其惟猛士然則安危異任文武殊塗故天
　下方爭韓彭英吴橫雕戈而震耀羣生待理龔黄
　寇賈擁皁盖以従容及夫昭格寰區紛綸簡册其
　歸一也代有人焉若乃㧾是全謨覃於奕葉流光
　受社潜齊累将之家崇徳計功下視慙卿之族古
　難具羙我則兼之公諱崇俊字徳脩其先彭城人
　髙祖升調補山陽淮隂尉遂家焉即為縣人也岳
　峻洪基海䟽遥派陽城相土千齡侯伯之封沛澤
　中興兩代帝王之胤懐黄結紫論鼎甲以盱衡刻
　像圗形誓山河而捧袂國史家牒披卷可知頃者
　聖運中微羣方暫擾􁏿山之北犬戎興戲水之師
　踐土之庭天子屈河陽之召公路擁南陽之衆僣
　號仲家隗囂據隴右之圗坐論西伯勤王問罪吴
　太祖始定揚州賜脤專征昭皇帝遂加殊禮於是
　揚旌北討遷㓂迹於淮濵闢土西封謀守臣扵諸
　将命我顯祖作牧鍾離乃固保障之嚴載施犬馬
　之傋軍無粃政将期十萬之行師有見糧即聚九
　年之蓄方圗大舉已仗前殳永年不登未㡬而殁
　長山羣盗舊畏來公西域故營願從班勇復命烈
　考嗣􁊅使符不還渭水之兵誓卒龍門之託故蓼
　城之戦斬獲過當汝隂之圍䇿勲居最先零委質
　鬬充國以無由獫狁驚蒐射郢都而不中疇庸錫
　羡建清淮軍以壮中權加禮慎終贈太尉公以光
　幽穸既而鼓鼙悽愴部曲徘徊家有遺㤙人思世
　徳帝曰崇俊惟爾恭儉孝友誠明恵和任則中軍
　帥位則文昌長誕舉攸職予惟汝嘉濠梁之郊控
　扼遐裔惟乃祖金克𢡟厥始乃考仁規克慎厥中
　肆予命爾克成厥終往哉汝諧無廢朕命公銜恤
　奉詔墨絰即戎鋪陳政經討閱軍實思有以光大
　前緒播揚國風𥘉二先公之理也屬洛邑再遷浚
　郊作梗偽新竊據仍延十五之期黄武𨳩元始創
　三分之業犬牙之地蠆尾常揺鋒镝縱横車徒奔
　走摧牙獸困尚遥厈復之謨赬尾魚勞未暇綏懐
　之術逮公之理也㓂皆逺遁民佇息肩千里風從
　四方聳聼以為格物必在扵立制也故藝貢賦以
　息貪暴之端暢刑章以拯姦宄之極賞不虚授罰
　其必行以為富邦必在於務本也故使民以時相
　地之利持未熟之稲游惰自遷班再易之田兼并
　絶倖以為邉寕不可以忘武偹也故遠斥堠浚溝
　隍竹與木而靡遺膏與苫而畢給亭障屹峙軍聲
　隠然以為強兵必在扵實王畿也故招懐邉甿講
　習戎事游兵冀馬俱為無犯之容晉勇齊雄並集
　選和之下歲揀精銳歸之京師其餘庶政常經門
　見户暏斯可略而言也髙皇帝禮均元老寵冠列
　藩受禪之初則進上公之秩肆類之際則委亷使
　之權言必見従無再却之奏君常髙枕忘北顧之
　憂皇上欽奉重熈聿遵無改毗倚尤重親敬有加
　𥘉先太尉公之薨也西北小驚戒嚴從便因詔執
　事移清淮軍於夀春及是復立定逺軍即命公為
　節度使仍以公少子匡符尚永嘉公主留侯操印
　𥘉躋上将之壇帝子吹簫即䧏王姬之館禮優伯
　舅望重懿親于時公涖濠梁十有七年矣米鹽皆
　序丞史當才閉閤罕争舉烽無警朝廷以公能光
　前烈雅得邉情清淮之師遺風仍在俾盛一家之
　羙載嚴萬里之城改夀州刺史充清淮軍節度使
　鄧侯倐去雞鳴傷父老之心長者負來虎渡息鄊
　閭之患能事畢舉考功再朞方將建大斾以風驅
　指函関而電掃雲中雞犬八公之迹徒存夢裏膏
　肓二䜿之妖遂作春秋四一保大四年夏六月十
　有六日薨于夀春公署皇上剪鬚靡及穿壁方遥
　投緑沈之瓜悲哀竟日賜黄銀之帶慷慨霑襟廢
　朝三日中使䕶葬詔兵部侍郎李貽業持節册贈
　太尉賜謚曰威即以其年秋九月十五日偹鹵簿
　鼓吹葬于濠洲鍾離縣大化里之原禮也前夫人
　李氏後夫人隴西郡君李氏皆太師趙忠懿王女
　也賴郷仙李即𨳩柱史之源参野飛龍遂紀宗卿
　之籍勲庸六鎮時髙謝氏之門師範両朝室有班
　姬之訓荃蘪蘭蕙映戚里以芬芳藻荇蘋蘩播婦
　儀而昭晢門内之理夫人有焉子八人二子㓜長
　子節早卒次範滁州刺史次簡次䇿次覇時未仕
　次符秘書郎或得公之政事或得公之兵鈐學禮
　學詩惟忠惟孝皆推酥酪之味咸有芝蘭之芳所
　謂積善餘慶世濟其羙者也惟公山河龍鳳凝粹
　彩扵神姿緯候風雲集淵謀於靈府議公家之事
　不以身爲行将軍之令每由剛克卒祖禰之成業
　可謂聿修􁊅牧伯之寵章訖無虗授所以始終匪
　玷福禄攸歸同族之間朱輪結軌季父仁贍作鎮
　夏口弟崇怙崇僖更典晉陵其餘将軍列侯中郎
　校尉銀黄照爛光浮通徳之門珩珮陸離響雜髙
　陽之里茍非自天攸相與國無疆其孰能與於此
　乎向使享大年敷逺略鴻飛鵬舉功未可量也天
　命不然能無永悼昔者荆州從事猶牽墮淚之悲
　太宰舊寮亦有懐鈆之請况乎世功丕顯掲日月
　以髙驤帝念惟隆㑹雲龍而下濟欲垂萬葉可不
　務乎微臣職典絲綸詞非淸潤持赤管以承詔拂
　貞珉而投刃使蚩蚩氓隷觀迹而長懐眇眇來雲
　披文而盡信其銘曰
　惟彼陶唐有此兾方自天祐之後嗣其昌侯遷魯
　縣帝隠芒碭猗那大族嵩華配長渢渢彭城興我
　遐祚顯顯山陽著我髙祖髙祖伊何仁而不遇慶
　鍾令孫聿来用武皇運中否諸侯𧺫争浚郊帖亂
　淮壖不庭呉王奮發受鉞專征命我顯祖守濠之
　城濠城嚴峻濠兵驍勇顯祖率之羣兇振恐将軍
　下世邉烽亦聳乃命象賢荷時之寵荷寵伊何載
　大其功蠢蠢梁宼言言潁墉是馘是俘兵無頓鋒
　爰有竒略集扵威公威公嗣侯不墜其訓戎事之
　隟民功是振為之中典著之令問泗上風移京師
　河潤帝曰伯舅予嘉乃勲抒境則武安邦則文乃
　䧏王姬于爾慶門乃改乗轅于彼西軍西軍何在
　鎮彼衝霍威公來思式遏㓂虐胡馬已逺将星俄
　落百身寕贖九原誰作明明天子惻愴聞鼙歲云
　秋止返斾遅遅二藩士女泣涕漣洏賢侯逝矣吾
　誰與歸黯黯塗山湯湯淮涘駟馬悲鳴滕公所閉
　甘棠勿翦召伯攸憇是用刋碑永告来裔
　　　　　唐故徳勝軍節度使檢校太保同中書
　　　　　門下平章事扶風馬匡公神道碑銘
　夫道被萬物處其中者是曰賢人功濟橫流譲其
　先者方稱君子施之則𨳩物成務與廣業而同歸
　卷之則保族宜家垂令名於必大是以長沙呉芮
　繁祉邁扵三雄南陽賈復賁寵隆於四七歴代已
　降靡不由之迄于我朝則扶風公其人矣公諱仁
　裕字徳寛其先扶風人子孫或從官扵徐方今為
　彭城人也粤若萬邦作义益有佐禹之功因封受
　氏奢有却秦之績公侯必復関西靡孟𧺫之威文
　武未墜南郡被季長之徳存乎譜牒無俟闡揚曾
　祖某祖某皆以鹵介之氣當屯䝉之運不履王侯
　之事歸全父母之邦考某少負雄名為武寕軍禆
　将才髙位下厥用弗昭累贈尚書右僕射傳曰有
　明徳而不顯當伐後必有興者故其餘慶集于我
　公惟公克禀粹靈夙彰竒應方娠而神貺協夢既
　生而異氣充庭宗族相驚里閭交慶識者謂之曰
　不意英物復鍾此児天将啓之馬氏為不朽矣長
　而􁋂邁輔以博聞善無常師器以虚受及皇圖中
　否赤縣淪災戦國縱橫争求䇿士孔門堂奥半作
　家臣公負先見之眀審擇君之義舉旗沛澤即授
　中㳙定難京城仍叅主簿而上方從歴試允懋臣
　功經綸草昧諮訪遺闕公親侍左右日奉謨猷能
　知四國之為且掌賔客之礼勞無伐善夙夜不離
　於公羙則歸君論議莫闚其際出入二紀懋肩一
　心車服以庸寵禄來假乃升朝序乃掌禁師以左
　領軍将軍兼緫丞相之兵衛申令惟一任衆惟睦
　推以恩信先之勤勞周廬既嚴軍事以簡考績稱
　最帝用嘉之遷檢校司徒遥兼宿州刺史夫千騎
　之長可以圗功百城之權可以觀政中外迭處抑
　惟舊章即授楚州刺史本州團練使甸服之際邦
　賦是繁長淮之衝戎寄為急公奉揚王略遵舉詔
　條人不易方計日而治徵為右衛大将軍復領舊
　兵以衛相府董齊之略有踰于𥘉明年改右金吾
　大将軍以扶風縣三百户為封邑執金之職厯代
　雄重綿祀虚位公首居之内訓却非之士外察苛
　留之禁熊羆宣力輦轂無塵及上允􁊅内禅光啓
　建業寺府軍衛半存舊京委公留臺右師俾率東
　夏即遷檢校太保改右天威副統軍進爵為伯陕
　服從入公有力焉及参告類之儀益光求舊之舉
　寵𨳩幕府遥領徐方進封郡侯定食千户左輔之
　地王業所基藩屏京師惟公攸賴乃移使節徃鎮
　京口公慈恵著扵郡國威徳洽於士心由是齊人
　向風朞年報政加同中書門下平章事廬州節度
　觀察等使自南北分隔戎華交馳合淝之郊常制
　衝要故有台階之命以増外閫之威公扵是謹斥
　候審號令習組練之士則聲如颷馳嚴堡障之備
　則勢若山立虜不敢犯邉是以寧而察俗之方如
　南徐之理方當矢謨帷扆薄伐関河渡江之誓既
　陳斥渭之舟已具嗚呼良圖未展早命不融春秋
　六十有三昇元六年閏三月五日薨于廬州公署
　上省奏震悼廢朝三日即用玄甲之数式擬鐵山
　之功給於官司臨以中使奉常以視履考祥之義
　循貞心大度之美詳協公論易名曰匡即以其年
　四月七日傋鹵簿儀衞葬于廬州合淝縣郷里禮
　也公娶同郡莱氏封彭城郡君麗穠李之華親采
　蘩之職理内協鵲巢之詠從貴有魚軒之華某年
　月日先公而逝嗣子右弓箭庫使光庭東頭供奉
　官光祚閤門承旨光紹皆禀義方無忝遺烈家承
　膏粱之後而恭順克修職在綺紈之間而雅素自
　若君子謂扶風公其有後乎夫碑頌之設有自来
　矣琬琰之細既垂於苕華盤盂之㣲又參於警戒
　若乃道合天眷忠存王家累輔翼之功而鍾鼎之
　報㒺報享浖相之賞而帶礪之誓弗渝時無間言
　沒有餘位故其宗廟之紀金石之銘昭示来雲不
　可誣也小臣不學奉㫖刋文庶使計功稱徳代逺
　而愈信披文相質事久而弥芬峴首之懐靡盡昆
　吾之烈長存嗚呼哀哉其銘曰
　益作朕虞實曰元凱崇基締業明徳攸在維趙于
　蕃封移族改祚實刋山源長巨海因枝别代􁆣渭
　来遷導徳綘帳勤王跕鳶流光襲祉映後昭前懐
　黄結紫著簡成編誕發材英肈惟明懿鼎角􁊅竒
　龜文履異博容汎愛入孝出悌運有屯䝉器無凝
　滯爰𥘉發迹雲從潛泉濯纓職幟拊翼中㳙良驥
　處服忘歸在弦樞機言行無競維賢繾縥從君匪
　伊履屐勤毖前殳周旋陛㦸居國必聞在身無擇
　帝爰允諧胙乃丕績惟彼淮泗彊以獯夷維此京
　浙纉以邦畿封淮表浙惟恵惟威椒蘭在俗轅轍
　興思羣舒待理獫狁孔棘帝謂侯氏纉服新息式
　固尔猷恵此廬國乃陟台階俾藩于北龍旂四牡
　鈎􁊅鏤錫命服有煒光聲載揚獷狄弭耳蚩甿嚮
　方上儀像物下謐飛蝗梁木或顛通川有逝長城
　既嚴哲人永瘁像著雲臺風存遐裔輟舂盡思瞻
　山殞淚信結殊俗悲深上旻丹碑既刻列鼎書勲
　祁連不冺庸器長存丕顯百代惟予有臣
　徐公文某卷第十一
徐公文集卷第十二
　　　　　　東　海　徐口口口鉉
　　苑山紫陽觀碑銘
　　池州重建紫極宫碑銘
　　唐故道門威儀玄博大師貞素先生王君之碑
　　袁州宜春縣重造紫㣲觀碑文
　　舒州重建文宣王廟碑序
　　　　茒山紫陽觀碑銘
臣聞太𥘉之氣其生也無始衆妙之門其本也無
名積而成形散而為器乾坤運之而兩儀位王侯
　受之而天下貞是故断鼇鍊石之功絶地通天之業
　衣裳軒冕之后干戈揖讓之君雖復遭罹異塗歩
　驟一致莫不契協扵神明之域飲和於道徳之原
　廣無爲之爲執無象之象萬物恃生而不有百姓
　日用而不知其迹也則格天光表化人而成俗其
　本也則收視反聼全真而飬身至其玉檢登封蘿
　圖啓後游神象外脱屣區中鑄金鼎而乗白雲登
　寒門而立玄極閟宫清廟式嚴觀徳之埸玉洞金
　壇别啓下都之所由是靈符緫集真籙岐分三元
　八㑹之文潜通髣髴七映九華之室密擬形容足
　以徼福應於含生致孝思於時事聖人既作雲(今上/御名)
　相望故苑山紫陽觀者今上敬為烈祖孝髙帝元
　敬皇后之所重建也爾乃星紀儲精下為峻極河
　圗著録懸示禎期自道氣融明真科流衍治化宏
　𨳩於赤縣符圖廣秘於名山而華陽洞天實羣仙
　之都㑹金陵地肺又三茅之福郷左慿栁沂煙霞
　韜映右帶陽谷川原隠轔伏龍靡迆鎮以雷平之
　嶺鬰岡廻合浸以護軍之潭郭真人叩舷之池不
　遷留岸許長史鍊丹之井自列寒泉白露紫煙照
　映其上飈輪鶴馭往來其間髙真七人四處兹地
　其後貞白先生以玄徳應丗肈𨳩朱陽之館以玉
　書演祕爰立昭真之臺堂靖䟽基玄州之蹤可擬
　生徒廣業白龜之迹斯存金紉鳳羅代相傳授龍
　車虎駕世有飛昇及玄靖先生以冲氣含和體庚
　桑之歲計玄宗皇帝以尊師重道屈軒后之順風
　由是天眷遐臨皇心密契惟新舊館再易華題丹
　鼎洞經潔修無倦芝泥龍簡投奉相望户邑之民
　豈止奉明之縣樵蘇之禁寕惟栁下之墳故得雲
　物告祥芝英表瑞小周王之瑶水徒詠空歌異漢
　帝之猗蘭唯陳甲帳自兹厥後代有修崇上士名
　人時時解脱雲軿羽葢往往䧏靈皆著於金石播
　於謡頌嗟乎四時代謝天道盈虗雖九氣長存歴
　刼以資其融結而三階有象隨時因表其晦明則
　斯觀也将世運以汙隆與皇圗而升䧏赤明未啔
　猶多閴户之悲白水方興始漸髙門之慶孝皇帝
　猶龍孕徳指樹垂隂應樞電之殊祥有天中之竒
　表甘盤就學和光於百六之𥘉庖正分官利見扵
　九三之際賔門納揆有大造於當時彤矢玈弓允
　至分於四海由是法尭受命祀夏中興𥙷西北之
　不周應東南之王氣御明堂而揖羣后輯瑞玉而
　覲諸侯既治定而功成更憂深而思逺乗奔馭朽
　不以黄屋為尊旰食宵衣唯以蒼生是念知無為
　之無敗體上徳之不徳凝神姑射端拱穆清政舉
　其中事至而應愛民重法敦本訓農偃革消兵守
　好戦必危之誡卑宫菲食懼以人從欲之譏故得
　百寶効靈三辰薦祉逺無不届邇無不安少康光
　武之功獨髙帝籙貞觀𨳩元之業更啓孫謀今
　上承績徳之基法自然之道變化無方之謂聖神
　武不殺之謂仁學洞精微守謙光而冲用明昭隠
　伏體大度以包荒動則庇民不矜功而尚智静惟
　修政恒務嗇而勸分聞善若驚毎賞秋毫之細容
　光必照寕遺行葦之微化洽風隨時和俗厚常以
　天下者烈祖之天下憲章者昇元之憲章垂裕無
　窮永懐㒺極衣冠原廟未足盡思聲樂娱神良非
　至敬緬慕在天之駕因嚴訪道之宫尋属長樂上
　仙躍龍興感載詠生民之頌思弘十亂之功乃眷
　靈巖誕敷明詔發虞衡之吏集般爾之工執藝駿
　奔飭材􁈹至果園之奈供其礱斲北邙之土給其
　圩墁乃新祕殿秘殿孔碩黯其霮䨴屹其穹窿璇
　題互照以晶熒珠網交踈而窈窱震殷雷於滴瀝
　拖宛虹於循軒忽隂闔而陽𨳩乍霞駁而雲蔚儼
　若虗皇之御穆然太上之容疑馭氣以廻隮眇凌
　雲而遐觀乃立髙門髙門有閌擬金闕之觚稜洞
　朱扉而煥照龍章鳳篆以之題署霓旌綘莭兹焉
　出入乃建兩序紛邐迤而重深乃起層樓邈苕亭
　而顯敞北彌郭阡之路南亘姜巴之衢赫光影以
　燭坤麗丹青而藻野速如神運恍若化宫毎至日
　薄星廻歲之云暮桐華萍合春聿載陽赤城旋軫
　之𥘉白鶴㑹朝之際都人士女舉袂成帷襲靈風
　而共洽天和仰雲(今上/御名)而方知帝力豈止百年猶畏
　獨識軒轅之臺三夀作朋永閟姜嫄之廟大哉至
　矣無得稱焉夫妙本太無名垂不朽挺窮神知化
　之盛然後顯通幽洞靈之㣲立尊道貴徳之教然
　後致還淳反朴之理漸於人為富夀被於樂為聲
　詩告於太史為典册著扵豊碑為銘篆耿光丕顯
　其在兹乎爰命下臣敬書令徳其詞曰
　邈矣至道悠哉妙門黽黽無物綿綿若存是生清
　濁爰闢乾坤乃生之民乃作之君徳盛惟皇功髙
　曰帝訪道峒山求珠赤水下或知有時稱至理三
　正循環鴻圖資始於惟基命赫矣皇唐運啓再造
　天垂百祥玄徳升聞既夀永昌時乗白雲至於帝
　鄉穆穆嗣君雄雄下武禮極配天教明尊祖明發
　盡思僾然若覩敬佇仙遊式嚴靈宇靈宇何在句
　金之陵丹霞夕映白霧朝凝重屋四注崇臺九層
　雲生窈窱日麗觚稜三秀交隂五便分徑丹沙流
　液玄洲立靖栁谷絙煙雷池寫鏡彷彿九華依稀
　七映至誠則感有應斯來含真上客蕭閒逸才飈
　輪倐忽晨盖徘徊浮黎認土方丈凝臺昔在聖人
　建言敷教救物以慈奉先以孝敬佩真契恭聞大
　道顯妙用於言象鼓淳風於億兆薦純嘏扵無窮
　仰皇猷之克紹
　　　　　池州重建紫極宫碑銘
　域中之大曰道百行之先曰孝故孝心充乎内必
　道氣應乎外於是有聿修之徳追逺之懐揚名顯
　親之善集靈徼福之舉用於邦國則臣節著施於
　家庭則于道光以之爲政則民從乂以之薦信則
　神降福然則壇館之作焉得已乎池州紫極宫者
　本東晋之普明觀也浸之以秋浦鎮之以齊山北
　望陵陽竇真人飛升之所南瞻九子費徴君棲隠
　之鄉玄風徘徊精氣交感代有竒士居爲殊庭既
　奉玄元之御因崇紫極之號治亂迭運隆替不常
　戊午歲太守陳公始臨此郡歴垝垣而嘆息歩遺
　址而顧瞻役不徒興義将有屬公媯水洪派太丘
　舊族重世避地徙居建安祖徳門風冠映圗牒王
　師拓境閩方即叙撫納歸附旌訪賢能惟我嚴君
　首奮竒節芟夷逋穢弘濟艱難偏師所指無往弗
　克放十年之間由禆将歴郡守登上公建齊壇功
　名之盛近古無匹及王室多故邊城不寕復遣公
　督舟師率諸将萬里赴敵三年轉戦算無遺䇿兵
　不頓鋒威行軍中勲在王府舎爵再命聿來是邦
　於是解甲釋兵頒條布政事從中興民用接和㑹
　文賦詩彬彬然有儒者之風矣俄而王妣國太夫
　人凶問至公孺慕出次烝烝永懐以為柔儀慈訓
　實大吾族鞠育仁愛兼倍諸孫甞藥弗親執紼且
　違欲報之恩王事靡盬思所以薦祉于冥莫永神
　於希夷非龜山之宫必易遷之館然則琳房金闕
　瑶壇檜井迎列真之御資閬風之逰仙經不誣勝
　事可作於是瞻星揆日飭用庀徒散廡下之金出
　荊門之絹人百其力工薦其能易其傾頺化以壮
　麗成於心匠不愆素期自某年月鳩工至某年月
　訖事凡出錢若干萬築室若干間正殿當陽三尊
　負扆享列宿之位于東序設三官之堂于西廂嚴
　饋奠之室于艮維所以盡時思之禮敞閒宴之亭
　于乾位所以極坐忘之懐矢棘雉飛霞駁雲蔚琁
　題行月煥城邑之晶光飛甍白日壮江山之氣色
　如是則飈歘之駕不得不臨肹蠁之福不得不集
　想見武夷之㑹足申令伯之心至矣哉善慶孫謀
　無得稱已嘗試論之曰神仙者君子之所歸也故
　眞誥云至孝至貞之人皆先受靈職次為列仙歲
　登䧏其幽明如人間之考績矣若乃盡忠於君純
孝於親敷恵於民歸誠于仙而不得與夫餌芝术
醮星斗者同隮真階吾不信也朂哉夫子其惟有
終鉉扈駕南廵致禮名岳假道過此仰瞻乆之博
我以文輙不遜讓其銘曰
我經池陽池陽既康化以至道民知嚮方乃新閒
館以奉虗皇君子薦祉則惟其臧我登新宫新宫
既崇深嚴耽耽丹彩彤彤九華散影十絶盤空若
在宣岳如游閬風至道不煩玄關甚邇孝享誠敬
奉時祖妣善慶純嘏施于孫子三茅二許夫何逺
已流芳金石永永千祀
　　　　　唐故道門威儀玄博大師貞素先生王
　　　　　君之碑
　原夫至道之先邈哉稀矣書契已䧏可得而云黄
　帝尭舜澄其源故垂衣恭巳在宥天下伯陽仲尼
　導其用故建言立徳憲章無窮赤松羡門神而明
　之故輕舉上賔留侯商皓變而通之故觧景㓕迹
　順是以下莫不由之故有搢紳端委利萬物于廟
　堂之上葛巾蕙帶全隂功于塵埃之外隠顯殊致
　趍捨同歸其人有終其魄不死閬風玄圃羣帝之
　宻都赤城華陽仙聖之治所光霊肹蠁若在左右
　仁人君子往往至焉見之於貞素先生王君矣君
　諱棲霞字玄隠華宗繼世積徳所鍾生於齊得泱
　泱之風長於魯習恂恂之教七歲神童及第十五
　博綜經史闕黨童子靡敢並行東方諸侯為之前
　席而仙材靈氣禀於自然塵纓世網不可拘係毎
　名山獨往神契感通竒怪恍惚衆莫能測天祐丁
　卯歲避亂南渡至于夀春感四海之分崩想八公
　之遺迹於是解巾名路委贄玄門問政先生聶君
　師道見而竒之授以法籙是日彩雲皓鶴翔舞久
　之既而窮方士之遐逰得東郷之勝境道無不在
　善豈常師乂從威儀鄧君啓遐受大洞眞法玄科
　聖旨動以諮詢福地仙源因而棲託誅茅穿徑枕
　石潄流身既退而名愈彰道已寂而節弥苦桑田
　自改桂樹長留烈祖漢髙皇帝方在賔門實來作
　鎮紫氣表真人之應青雲符好道之占君鵠書被
　徵褐衣來見談天人之際講道徳之源靡勞牧馬
　之迷自契順風之問因從敦請來止建康有玄眞
　觀者陳宣帝為臧矜先生之所作也殿堂岑寂水
　木清華逰焉息焉以遂其好每竹宫望拜玉牒秘
　詞叩寂求眞必君是賴嘉祥靈應世莫得聞聖曆
　中興恩禮殊重加金印紫綬號玄博大師烈祖嘗
　從容謂君曰吾不貪四海之富唯以蒼生為念君
　對曰夫古之聖人脩其身而後及天下天下待一
　人安而後安今天子勤勞萬機忘寝與食身且不
　能自治豈能治蒼生哉帝善其言以百金為之夀
　其識度亮直又如此焉今上嗣清浄之基尊玄黙
　之化諮諏賔敬有踰于前而君茅嶺夙心老而彌
　篤比年抗表請歸舊山優詔惜之又加貞素先生
　之號既而玉棺有命紫素告期葛洪見留不成大
　藥少君捨去先夢繡衣保大壬子歳夏四月甲寅
隠化于玄貞觀春秋六十有二恩旨痛惜賻錢二
十萬道俗嗟慕㑹葬數百人𥘉君之處茅山也即
良常洞之前相雷平山之下披榛翦穢面壑臨流除
地為壇表朝真之位因丘設隧卜安神之室至是㱕
葬符夙願焉六月發自京師泝淮而上時畿内久旱
川塗可掲是日大雨洪注騰波却流驀長隄踰重堰
飄然利渉人不知勞昔周王有欒水之潮宣尼有四
川之應校靈比徳其殆庶乎君傳法度人數逾累百
有若玄貞觀主朱懐徳名先入室道極嚴師首座孫
仲之童表大徳劉徳光參受經法預聞玄秘永懐在
　三之義願垂不朽之風威儀王可則首座陳希聲並
　仰髙山共刋貞石鉉也不佞夙承教義雖復仙凡異
　蹟静躁殊途而誠心所感素交斯在徘徊祠宇邈
　若山河敬書峴首之悲以俟遼城之歎詞曰
　於鑠子晉上賔于天亦有令孫窮神體玄昔我來
　思世稱其賢今我往矣人謂之仙至道希夷孰知
　其然華陽洞府句曲風煙林芳橘葉地即芝田披
　文相質億萬斯年
　　　　　袁州宜春縣重造紫㣲觀碑文
　若夫聖人有作沒而不朽畏其神而向其臺思其
　治而變其樹故尊道貴徳玄化所以無窮髙山景
　行後賢所以不乏妙門光啓上士勤行書契已還
　煥乎丹青者可數邦域之内表厥宅里者相望時
　運與并人境交得教之大者其可忽乎袁州宜春
　縣紫㣲觀者盖有晉鄧表眞人上升之地也左鍾
　山之竒峰右洪陽之仙洞巉巖千仞蔽虧日月窈
　窱百里畜洩風雷廻岡層巒崇其基坰激湍澄谿
　宣其氣象真靈之所游集邑居之所走望皇統中
　否下國尋戈齊臺盡傾魯宅多壊鹿中霞帔藐矣
　流離藻扃黼帳翦焉陻廢而周徳未厭漢中仍存
　舊物既甄墜典咸復惟兹靈境将俟其人道士孫
　去華殖本康樂之川從師新吴之邑清心錬氣絶
　粒忘形三十餘年其道彌固保大中自所居華林
　山館南游北郷望佳氣之鬰䓗躡垝垣之靡迆慨
　然歎息誓志終完於是面壑依巖披榛築室勤身
　而感物應迹以化人郷閭風随跪信日至節以致
　用時而命工二十餘年厥功克就紺殿特立重廊
　回合闢朱户以瞰野峙瑶壇而在庭至於像設之
　尊嚴仗衛之精麗厨廪之充剏居室之清閑洪纎
　必周奢儉中度羙矣顯績昭哉素誠夫褒善稱伐
　春秋之旨雖在遐逺人其袷諸監察御史李君思
　義奉使宜春税駕斯館覩厥成(今上/御名)嘉其秉心碑而
　掲之以文求我言意難盡强為之銘銘曰
　袁君之賢此州乃名鄧氏之仙此觀乃形春華麗
　絶真氣融明允矣奥壌居然福庭運逢交䘮地有
　遺靈美哉孫師興廢扶傾重閣金籥還飛火鈴煙
　霞聚散飈歘逢迎精誠所感大道方行用刋樂石
　永告雲扄
　　　　　舒州新建文宣王廟碑序
　鉉嘗讀文中子所著書竊觀其建言設教憲章周
孔有道無位故徳澤不被於生民然而門人弟子
如房魏李杜軰皆遭遇眞主佐佑大化元功盛烈
亦云至矣猶以為禮樂不興未能行文中子之道
嗟乎使顔閔之徒遇貞觀之世舉聖人之業成天
下之務豈不益大乎時運不並亨聖賢不世出可
為長嘆息已矣夫太羹玄酒足以通神明而不能
競適口之味大咸雲門足以和風俗而不能髙娱
耳之聲五常六藝足以興國家而不能勝㨗給之
數釋菜合樂足以祈永貞而不能掩福田之説李
斯荀卿弟子也而為焚書之酷徳彛文皇上宰也
　而沮王道之議况其餘哉故用兵以來郊庠郷塾
　委而不修者有年矣皇唐中興之一紀天子乃崇
　學校飬庶老舉六徳教冑子旁逹郡國靡然向風
　舒州古諸侯之封也其地廣其任重太博周公舊
　勲碩望來頒詔條武以貞師仁以行政動必資於
　前訓舉必順於人心前吏部郎鍾君頃登銓管之
　司實叅侍從之列論思典治必以名教為先洎從
　左官來為佐職神交主諾人無間然始一年而旱
　暵作二年而百榖登三年而上下和既富而教爰
　修廢典乃嚴社稷則播殖之功報乃祀箕畢則風
　雨之候時乃即黌堂謁先聖寝廟卑而将圮衮冕
　陋而不度政之大者烏得巳焉於是庀功庸示儀
　制堂奥户牖巍乎大壮山龍藻火煥乎有章重門
　以深之周垣以繚之爼豆升乎筵干戚由乎序侁
　侁衆賢是配是侑肅肅燕毛以衎以樂閭伍之屬
　耆㓜之倫恵澤漸乎肌膚風教移乎情性惜其所
　治者百城耳推是而往何所不至哉鉉也不才放
　逐至此䝉地主之恵接故人之懽博我以文宜無
　所譲屬役既具冠篇将畢㑹鍾君召還京師祖行
　之夕視草以送且曰敬教勸學非大君子不能行
　徐公文集卷第十三
　　　　　　　　東　海　徐口口口鉉
　　　宣州涇縣文宣王廟記
　　　復三茅禁山記
　　　宣州𨳩元觀重造中三門記
　　　紫極宫新建司命眞君殿記
　　　楞嚴院新作經堂記
　　　攝山棲霞寺新路記
　　　常州義興縣重建長橋記
　　　　　宣州涇縣文宣王廟記
昔夫子祖述尭舜憲章文武扶東周於已絶拯蒼
生扵既墜其迹屈而道愈大其人亡而教愈遠則
生民以來未之有也其在祀典法施於人則祀之
矧褒聖之祀其可忽乎然則中人不足以語上下
士聞道而大笑故斯教也衰扵戦國廢扵嬴政漢
魏以䧏續而復絶夫仲尼日月重昏于祀非聖人
孰能廓之故斯教也興於武徳盛扵貞觀極扵𨳩
元理自然也兵興以來大化陻替先王禮器委頓
扵勝廣之門闕里諸生恓惶於綘灌之下矧厥祠
宇其存㡬何天之愛人不當遂絶皇統再造六藝
　始修太歲丙午重熈在運宣城雄鎮帝之叔父在
　焉故幕府之選殊重尚書郎吴君光輔奉詔佐亷
　部兼理于涇既涖事乃𬒳儒服謁先師闢荊棘厯
　垝垣以造於茅茨之間仰瞻俯觀喟然而嘆於是
　奉開元之成制采頖宫之舊章經之營之是卜是
　築惟新秘殿儼飾睟容入室升堂森然如在籩豆
　有位賔主由序表著咸列門衛肅然扵是青衿雩
　服之子有從師觀藝之埸鯢齒台背之徒識飬老
　慈㓜之節欣欣然其化之大者歟越明年秋君奏
　計如京師因得其實嗚呼聖人在上羣才畢舉使
　三代之風逹扵邑里得不其偉哉余承君之歡羙
　君之志刋石紀事寘于祠庭後之君子無忘企及
　其餘理畆籍察庶獄闢汙萊遏陂塘則有考功之
　吏在故不書于時太歲丁未冬十月九日尚書主
　客貟外郎知制誥徐鉉記
　　　　　復三茅禁山記
　華陽洞天金陵福地羣仙之所都會景福之所興
　作故其壇館之盛薦享之殷修奉之嚴樵牧之禁
　冠扵天下其所由来舊矣聖曆中㣲官失其守望
　拜之地多所荒蕪若乃真靈翔集玄貺肹蠁興復
　之迹必假異人天祐丁丑歲貞素先生王君棲霞
　始來此山恭佩上法徘徊地肺偃息朱陽永懐舊
　䂓期在必復先生潜徳内映符彩外融名士通人
　道契冥會凡縞紵之贈􁞓信之資悉奉山門以成
　夙志扵是由良常洞至雷平山十里而近入于萌
　隷者盡(今上/御名)贖之芻蕘不得輙至墟墓不得雜處蓻
　樹蔽野植松為門川梁必通榛穢必翦建方壇於
　雷平之上造髙亭於良常之前朝修有致誠之地
　游居有税駕之所姜巴古陌秦望舊封肅然清光
　復如𨳩元天寶之歲矣先是紫陽之右有靈寳院(焉)
　真臺故基鞠爲茂草先生殚罄資用克(今上/御名)殿堂有
　開必先無逺弗届都督武陵康王奉錢百萬梁王
　造殿一區向道之徒咸助厥事曽未周歲惟新舊
　宫皆先生之力也昔大隗致襄城之駕庚桑化㟪
　􁒐之人是知道心惟㣲其應如響時則有若道士
　經若虗協規同志是攝是賛幹事以恪感物以誠
　績用不愆斯實攸賴先生以保大壬子歲夏四月
　悉書夫屋之數疆畔所經請命扵京師申禁扵郡
　縣以授茅山都監鄧君棲一能事既畢數日而化
　期命玄應昧者不知夫仙階感召諒非一揆若乃
　神清氣靈骨籙標映受之于天也心虗器沖玄徳
　充蔚基之于性也昭真垂教啓煥靈迹行之于勤
　也故䇿名紫素飛歩黄庭流功儲慶必參相合然
　則先生之道其殆庶乎雖歘駕不留冥升日逺而
　髙風可述遺範在人進而紀之翰墨之職也鄧君
　企慕前躅見託直書已未歲秋八月日記
　　　　　宣州𨳩元觀重建中三門記
　夫清浄玄黙道之基也宫館壇墠道之階也生知
　者因基以成(今上/御名)勤行者升階而覩奥故君子徳業
　玄挺仁慈積中必廣馴致之方乃形兼愛之迹爲
　科誠以檢其情性為象設以致其誠明情性平則
　和氣來誠明通則靈符集由是登正真之境入希
　夷之域曠矣無際薫然太和斯實興化致理之方
　還淳反朴之本豈與夫延方士尚祕祝求長生以
　自奉者同年而語哉宣州𨳩元觀遠擬清虗獨標
　形勝敬峯崇峻鎮其後句谿澄澈經其陽鍾一方
　淳粹之精結三素氤氲之氣當泰陵之尊道揭聖
　暦於華題藹爾殊庭居為福地及運纏百六數偶
　三炎雖棟宇不渝而制度多闕霊蹤必復有待而
　興主上嗣位之七年皇室再造之一紀今儲后狥
　臧札之操譲徳承華體間平之賢搃戎舊服首台
　司而握師律鎮京口而領宣城其為政也質以先
　正諮于耉老義以果㫁仁以發生民力不偷闕政
　咸舉而斯觀路門久廢遺址将蕪非所以敬教尊
　祖㑹昌建福者也乃命執事即從經度民多暇日
　府有羡財勤而不勞成而勿亟巨棟山立層􁐺翼
　舒六扉洞𨳩方軓並入重廊助其廻合秘殿表其
　深嚴十絶之幡拂文楣而絢彩九龍之驂軋金鋪
　而振響瞻之者有凌雲之氣經之者疑駕歘之㳺
　信足以勵下士之進修福蒼生扵仁夀既而功宣
　納麓望集撫軍大壮之制斯成重離之位亦正貞
　符允塞盛徳宜書道士孫洞虗素業淳深至誠敦
　慤發揚真迹啓廸嘉猷永為不朽之功願紀它山
　之石宫臣報筆以謹歲時戊午秋九月庚申記
　　　　　紫極宫新建司命真君殿記
　夫金闕琳房不可階而升也惟至誠能通之霊符
　景福不可企而望也惟至行能致之故君子行道
　于時宣力于國敷恵于民貽範于家此人之極致
　自天所祐也又况考集霊之地崇列真之宇薦納
　約之信勵勤行之誠然則希夷眇邈超言象之表
　矣有若故司空相國馮翊懿公承世功之緒襲重
　侯之業地親於副馬羙繼扵緇衣便蕃臺閣夷險
　　　中立不倚金石貫其心唯力是視風霜盡其
　節故四綜會府再踐中樞三殿方鎮一平邦土慎
　終如始没有遺忠敫楚之樂雖窮通徳之門不改
　嗣子太僕少卿俊等祗奉慈訓不敢失墜以爲公
　之純誠沖氣本道家者流而仁政令典近浹於三
　茅之境髙齋甲第夙隣乎玄元之宫故棲神植福
　必先扵是爾其治城峻址西州舊署忘貞公之遺
　隴郭文舉之故臺九原可作勝氣如在乃相形勢
　補廢闕建司命真君之殿于宫之艮維披真藴以
　立程集國工而考藝瞻星揆日不勞而成崇髙壮
　麗重深藻繪煥如也凝旒端簡負斧仍几穆如也
　珠旙綘莭紛披乎左右空歌洞章蕭寥乎晨暮真
　聖以之而臨御純嘏以之而蕃錫賢人有後孝子
　奉先無以加扵此矣鉉始以事分通舊從子弟之
　㳺終以禁掖具貟陪僚属之末及公之啓手足也
　復忝國士之許辱寄託之任知巳之厚何日而忘
　短篇叙事葢感遇之萬一也
　　　　　楞嚴院新作經堂記
　君子才足以治劇恵足以安民見危致命以死勤
　事有一於此然後可以薦信扵無方之神儲慶於
　必大之門噫楞嚴院經堂之作也其庶㡬乎平陽
　柴君諱進思字昌羙故太尉中書令尋陽靖王之
　孫也少而爽俊長而忠恪尤善騎射頗曉兵書靖
　王愛之出則典親兵居則專家政幹蠱之美宗族
　稱之王薨始為功臣累遷旅師鴻圗再造金革寝
　威上以其才能可任故以為内宴副使乗軺建莭
　将命四方盤根錯莭所至皆治改鄂岳觀察廵官
　知永興縣事縣有山澤之征榷管之利歲終考績
　倍於前人遷泰州軍事判官兼營田鹽監平蠧政
　決庶獄勞農督課潔巳律人民不告疲公有餘利
　除勸農使復監池吉二郡䕶武昌軍千里晏安上
　流静謐會梁人入冠我武未揚東畿䧟沒羣情震
　駭命君為行營應援軍使率舟師數千鼓行而東
　平難濟口復海陵郡於是淮泗之地聲勢始通乗
　勝長驅因逼隋菀前茅接戦羣帥後期振臂奮身
　有死無二雖破竹之勢敗於垂成而東道清夷本
　由君之一舉也江都剋復歸葬京師天子閔焉贈
　左千牛衛将軍賻贈加等禮也嗣子殿前承㫖廷
　遇等棘心在疚荼蓼兼倍以為苴麻苫􁏷飾哀之
　期有終蒸嘗封樹追逺之禮有數復欲圖不朽之
　績徼無邉之福則金僊之教世之所崇宗旨在於
　經文威容存乎像設扵是擇竒勝之地𥙷闕遺之
　事(今上/御名)經堂六間塑地藏菩薩像一軀几席什器之
　類華而備精而固耽然其質煥乎其章深嚴足以
　逺世喧虗明足以味玄㫖其全節之風也如彼其
　集靈之所也如此然則冥冥之祐綿綿之慶豈誣
　也哉余頃歲左宦海陵君盡傾葢之分感忠臣之
　事主嘉孝子之奉親刻石紀事以聳善也援筆悽
　愴無心扵文保大丁已歲春三月東海徐鉉記
　　　　　攝山棲霞寺新路之記
　棲霞寺山水勝絶景象瓌竒明徴君故宅在焉江
　令公舊碑詳矣髙宗大帝刋聖藻扵貞石紆宸翰
　於璿題煥乎天光𬒳此幽谷先是兹山之距都也
　五十里而遥方軌並驅崇朝可至及中原(今上/御名)亂多
　壘在郊野無牧馬之童歧有亡羊之僕義祖武皇
　帝潛龍兹邑訪道來游始命有司是作新路金椎
　既隠玉䭾言還桐山之駕不追回中之道亦廢於
　戲聖人遺迹必将不泯㣲禹之歎夫何逮哉保大
辛亥歲時安歲豊政簡民暇粤有寺僧道嚴名髙
自足動思利人百姓荘思悰家擅素封積而能散
嗟亭侯之不復閔行旅之多艱乃相與翦荊榛䟽
坎窞闢通衢之夷直棄邪徑之迂廻建髙亭於道
周跨重橋於川上鑿甘井以救暍立名表以指迷
草樹風煙依然四望峯巒臺榭肅肅前瞻由是江
乗之塗復識王畿之制矣余職事多暇屢游此山
喜直道之攸遵嘉二叟之不懈爲文刻石用紀成
功俾後之好事者以時𨳩通随壊修葺此碣有泐
斯文未湮不亦羙乎其年八月一日兵部貟外郎
知制誥徐鉉記
　　　　常州義興縣重建長橋記
聖人作川梁以濟不通舟車所及纚連棊布若乃
形勝傑大名聞天下者亦無幾何陽羡長橋其一
也夫英賢之所躔次邑居之所瞻望山川之精粹
宅焉里城之神霊慿焉廢而興之圮而葺之豈惟
備政足以徼福是橋也徴諸圗諜則後漢邑令袁
君創造國朝永泰中令丘君新之其他無聞焉中
興之𥘉邑有義夫曰吴濛吴湞率以私帑備加營
(今上/御名)人賴其利踰三十載丙辰歲國歩中梗百越㓂
　邊邑人敗之燒營而遁飛熖旁及宏梁半摧甲寅
　歲著作佐郎劉君來爲邑長視其制度知非民力
　之所能濟乃状其事白扵有司上聞嘉之詔賜錢
　八十萬君信而好古寛而得衆尉盧舊鼎甲餘慶
　俊造䇿名政是以和事無不舉乃相與敷王澤因
　民心備物致用程功揆日器利工善材良事時戊
　辰歲冬而裁明年暮春而畢長五十歩廣七歩對
　縣樓而直出跨荆谿而横絶丹雘其飾丨偃蹇而
　虹舒崇髙其勢邈苕亭而山立朱輪方軌駟馬連
　騎營營市井憧憧往來有衽席之安無揭厲之患
　昔者乗車濟渉聖人謂之無教橋梁弗修賢相知
　其弗能以今方古勝負分矣夫書云考績傳載稱
　伐庸庸善善其可廢乎刻之貞珉以示來者庚午
　歲春二月十五日記
　徐公文集卷第十三
　徐公文集卷第十四(丨記二)
　　　　　　　東　海　徐口口口鉉
　　　重脩徐孺亭記　喬公亭記
　　　毗陵郡公南原亭記　劔池頌
　　　九疊松賛　硯銘
　　　野老行歌圗賛　四皓畫賛
　　　許真人井銘　髙侍郎畫象賛
　　　文獻太子哀冊文　齊王贈太弟哀册文
　　　　　重脩徐孺亭記
　至矣哉天之愛民甚矣雖數有治亂而常生聖賢
　故得其位則功加於時舛其運則教垂於後雖銷
　聲㓕迹全身逺害不徳而徳普逃名而名揚擁篲
　築宫禮重於列國式閭表墓道光於無窮舉善而
　教政之大者也恭惟我祖炳靈南國舊宅界乎仙
　館髙臺峙乎澄陂孺亭之稱海内瞻仰名公良牧
　代加崇飾千載之下猶旦暮焉頃屬邦君非才敗
　我王度翦焉層(今上/御名)鞠為茂草噫百世之祀誰能廢
　之庚申歲始建王都辛酉歲遂迁清蹕肆覲羣后
　疇咨先賢餘基未傾偉人将至既而鼎湖在御桐
　圭錫壌丞相司空鄧王以茂親之重􁊅分陜之權
　思老成之典型仰髙山之景行同言而信不肅而
　嚴乃命經營将從締(今上/御名)九成方𧺫百堵未周甲子
　歲入秉國均以武昌運帥侍中濟南公代司宫籥
　公致用以武從政以文祗奉蕭規率由周禮再賡
　成致詳考舊基夷坎窞而就平禆崖岸而増固乃
　崇堂奥乃加藻繢右嚴罇坫之序左設庖膳之區
　前臨康荘旁眺城闕平湖千畆凝碧於其下西山
　萬叠倒影扵其中依然懸榻之場想見致芻之状
　與夫洪崖之館絢綵於烟霞滕王之閣騫飛於雉
　堞南州之物象備矣前哲之光靈萃焉嗟乎君子
　興一役建一事于時必可頌于後必可觀兹亭之
　作也都人朋悅過賔矚目紀于方國之吏播於樂
　職之詩鉉也幸成燕翼之謀獲参翰墨之任俾垂
　不朽敢惮蕪音
　　　　　喬公亭記
　同安城北有雙谿禅院焉皖水經其南求塘出其
　左前瞻城邑則萬井纚連却眺平陸則三峰積翠
　朱橋偃蹇倒影于清流巨木輪囷交隂于别島其
　地豊潤故植之者茂遂其氣清粹故宅之者英秀聞
　諸耆耋喬公之舊居也雖年世屢遷而風流不泯
　故有方外之士爰(今上/御名)經行之室回廊重宇耽若深
　嚴水瀕最勝猶鞠茂草甲寅歲前吏部郎中鍾君
　某字某左官兹郡來游此谿顧瞻徘徊有懐創造
　審曲面勢經之營之院主僧自新聿應善言允符
　夙契即日而裁逾月而畢不奢不陋既幽既閑慿
　軒俯眄盡濠梁之樂𨳩牖長瞩忘漢隂之機川原
　之景象咸歸卉木之光華一變毎冠葢萃止壺觴
　畢陳吟嘯發其和琴棊助其適郡人瞻望飄若神
　仙署曰喬公之亭志古也噫士君子逹則兼濟天
　下窮則獨善其身未若進退以道小大必理行有
　餘力與人同樂之為懿也是郡也有汝南周公以
　為守有潁川鍾君以為佐故人多暇豫歲比順成
　旁郡行再雩之禮而我盛選勝之會鄰境興閴户
　之歎而我賦考室之詩播之毗頌其無愧乎余向
　自禁掖再從放逐故人胥㑹山水窮游良辰美景
　賞心樂事有一于此宜其識之立石刋文以示來
　者于時歲次乙夘保大十三年三月日東海徐鉉
　記
　　　　　毗陵郡公南原亭館記
　人生而静性之適也若乃廟堂之貴軒冕之盛君
　子所以勞心濟物屈己存教功成事遂復歸於静
　用能周旋於道常久而不已者也有唐再造俗厚
　政和人多暇豫物亦茂遂名園勝㮣隠轔相望至
　于東田之館西州之墅婁湖張矦之宅東山謝公
　之游青谿賦詩之曲白楊飲酒之路風流人物髙
　視昔賢京城坤隅爰具别館百畆之地芳華一新
　舊相毗陵公習静之所也其地却據峻嶺俯瞰長
　江北彌臨滄之觀南摭新林之戍足以窮幽極覧
　忘形放懐扵是建髙望之亭肆游目之觀睨多鳥
　扵雲外認歸㠶于天末四山隠見而屏列重城邐
　迤而霞舒紛従步而右回闢精廬於中嶺倚層崖
　而築室就積石以為階土事不文木工不斲虗痛
　夕映宻户冬燠素屏麈尾榧几黎牀談玄之理侣
　此焉游息設射堂扵其左湛方塘於其下虗楹顯
　敞清風􁋂氣襲其間椅岸繁廻紅蕖翠䓏藻其涘
　至扵芳草嘉禾修竹茂林紛敷翳蔚不可殚記凡
　厩庫之室厨廪之區賔燕所資不戒而具毎良辰
　羙景欣然命駕群従子弟結駟相追角巾藜杖優
　游笑詠觀之者不知其為公相也古人有言朝庭
　之士入而不能出况于輕鍾鼎之貴狥山林之心
　将相之權不能累其真胏腑之親不能系其遯道
　風素範豈不美歟又以鉉無事事之情有善善之
　志見徴拙筆用勒貞珉是時歲次辛酉冬十月日記
　　　　　劔池頌(并序)
　歲次辛酉月躔仲冬王人徐鉉揚旌銅柱之郷稅
　駕劍池之廟既嘆靈迹徘徊故墟或曰龍泉太阿安
　得為寶出也不為當世之用佩之不免亡身之災
　天下固有虗名而無實效者歟愚以為不然夫聖
　人之扵天下亦物耳所禀受者異故能與造物者
　並而為天下王是以聖人之作也天不愛其道地
　不愛其寳同聲相應同氣相求人謀鬼謀皆爲聖
　人用無功無迹豈尋常所能識乎然則集隂陽之
　英萃山澤之精窮爐冶之妙極鋒鋩之利宜其冥
　合玄造弼成聖功者也昔黄帝法月滿而鑄鏡用
　能照燭怪魅辟除不祥大禹收貢金以鑄鼎使民
　知神姦以逺不若漢髙祖佩斬蛇之劍以撥亂除
　害奄有天下是以三者皆人力所爲也咸能輔佐
　興運與時隠見其可誣乎在昔三分叔世咸有昬
　徳天命将改寰宇将同斯劍知之故霊發於下氣
　浮于上應帝王之符命矚識者之觀瞻亦猶伊尹
　負鼎於莘墟仲尼動色於魯相千載一㑹聖賢所
　以汲汲也向使晉武能誕若天意克明俊徳判忠
　邪之路絀驕侈之心則賢能盡其才神靈效其用
　淳耀之烈可續七日之期不爽而王猷既鬱亂本
　既成百姓失望羣龍沮色於是斯劔也委質張雷
　之鑑一泄其憤逺迹劉石之醜復歸于潜其出也
　所以示神之不亡其去也所以示徳唯是輔則其
　為用也逺矣昔者周過其數秦不及期是知天命
　之精㣲可以人事而延促前哲論之備矣若夫精
　真之誠修于内感召之致應乎外自然而然有道
存焉不可以智求不可以言逹王者得之則三五
之功其餘事耳然則天下至珤本非人臣所服變
化無方神物之事也忘身狥國忠臣之節也两造
其極求仁得仁復何怨乎廟在豊城故縣俯瞰池
岸壮武侯雷府君之象祀焉去今縣四十里而龍
泉太阿之廟别在中路棟宇綿久皆将傾頺邑人
朱惲等洽重熈之化感百世之祀奨率同志丨唯
夀宫千載光靈煥然如在縣令孟賔于尉孫舉皆
以文行之懿中賢良之選接武連事恵此王畿推
誠於民薦信於神風雨不愆耕鑿咸若先賢遺躅
　其不泯也宜哉是池廣不終畆深才數尺父老云
　近歲旦暮往往有雲霧䝉覆其中惚恍之理不可
　測已今中興三葉聖政惟新豈非靈命孔昭玄貺
　将集天命不㦧弘之在人使臣司言敢告有位乃
　為頌曰
　周室既衰仁獸來臻晉祚不融龍劔效珍神化無
　方天命無親徳之不建與運俱淪歸潜厚載以俟
　真人惟劍之神惟賢之識湛湛靈沼綿綿廟食瑞
　氣長在玄符靡測垂兹頌聲永永無極
　九疊松賛(并序)
　同安郡南二十里古城南隅有松焉拳曲擁腫勢
　若九疊交柯聳幹無不蟠屈者其地髙迥旁無壅
　閼莫知其何由如是或曰下有頑石根不得舒氣
　脉僨興故為此状好事者以為盛觀焉余始聞其
　名今至其下睹之而眙曰嗟夫草木麗地禀天之
　和條暢秀茂固常也若乃原隰之宜失隂陽之候
　違柔脆之姿則離披枯瘁貞勁之質則鬰抑盤錯
　生理乖矣獨有瓌竒之貌嗚呼失其所乎昔在太
　古君臣强名賢愚同域洪洪洞洞是謂太和降及
　後代聖人有作顯仁義建功名扶衰整弊不得已
　也於是有愛惡則象生焉其甚者飭行以矯時執
　方以違俗考槃閭巷聲重王公上徳䘮矣獨有髙
　世之譽嗚呼荀孟屈賈之徒豈斯松之類耶感物
　徘徊因為之賛
　于嗟彼松孰為而生天枉其性屈折其形人實我
　貴我非所營噫嘻淳風曷歸大道安行吾欲與汝
　各全其真作此好歌以告騷人
　　　　　硯銘
　它山之石是斵是治荆藍表瑩雲露含滋執簡而
　至磨鉛在兹言出乎身文以行之噫嗟君子慎爾
　樞機
　　　　　野老行歌圗賛
　昔在陶唐光宅萬國下或知有帝将何力鼓腹擊
　壌嬉游無極自然而然忘適之適中古道薄親仁
　懐徳末世政亂姦宄㓂賊淳風不還可以歎息丹
　青志古存諸往則嗟爾有位鑑兹王式
　　　　　四皓畫賛
　君子道行必資其位邈哉四賢隠居救世皤皤之
　貌丹青假誌爾無素飡覩此知媿
　　　　　許真人开銘
　長史含道棲神九天人非邑改丹井存焉射兹谷
　鮒冽彼寒泉分甘玉液流潤芝田我來自西尋真
　紫陽若愛召樹如升魯堂敬刋翠琰求識銀牀噫
　嗟後學揖此餘光
　　　　　髙侍郎畫象賛
　穆穆清真不淄不磷文髙學富道直誠純昭質已
　邈斯猷愈新丹青畫象以永光塵棠隂峴首瞻仰
　霑巾
　　　　　文獻太子哀册文
　維顯徳六年太歲巳未九月癸卯朔四日丙午文
　獻太子薨於東宫延春殿以某年十有二月壬申
　朔十三日甲申遷座於文園禮也象輅差階龍樓
　向曙肅仗衛以将引儼罇罍而不御主上感深守
　器念極賔天痛玉符之靡召悲銀牓之空懸詔下
　臣於信史載盛烈於瑶編其詞曰
　於昭我唐誕受帝祉舊邦惟新令問不已亦有積
　慶載生賢嗣平王之孫吾君之子越在綺紈芳若
　蘭蓀緑車表慶寳玉䟽恩東平錫壌南昌啓藩耉
　老諮訪丘墳討論文以行禮時然後言敬愛表於
　天性信厚由於自然運屬重熈地惟明兩古尚逹
　節吾先徳讓剖符分陜居東作相封燕禮縟副戎
　業廣績著保釐道髙寅亮敬亭南屏浙水東馳是
　惟関輔以衛京師乃移莭鉞建此藩維擇其令典
　導以由儀仁薫俗厚化洽風隨國歩中艱文身怙
　亂鎮以髙卧制之長筭取彼鯨鯢戮為京觀吴門
　載同輿詞協從天之眷命我豈矜功乃正皇統斯
　惟至公爰撫軍而監國亦納揆而登庸業彌盛而
　學彌廣望益髙而禮益恭不言而信有感則通多
　壘以之而罷警四門以之而除兇反淳和於國儉
　致符瑞於年豊天亦艱諶胡寕不恵枉矢流蒼震
　之野火耀奄前星之次捨内豎之問安進浮丘而
　把袂九重増慟萬邦衘涕冥茫少海之波寂歴洊
　雷之肆嗚呼哀哉感神飈之逺至歎芳歳之云徂
　違太學之齒冑啓佳城而下居建采章扵綢綀儼
　備物於塗芻經武帳之峛崺據青龍之鬱紆嗚呼
　哀哉苦霧閉塗窮隂殺莭重雲之旭日如晦大壑
　之層氷似雪指京口而不臨背都門而永訣萬目
　愁而斾旌惨羣心感而笳簫咽嗚呼哀哉瞻瑶山
　之落木聼玄圃之廻風臺思子以何極宫長男而
　遂空集荆門之故吏㑹商嶺之悲翁淚淋浪而洒
袂氣怨結而盈胷嗚呼哀哉厯遂古以遐觀考令
猷扵三善孰仁孝之昭著復功名之丕顯惟史筆
與甿頌配天長而日逺寕騁麗於東田豈駁能於
文選嗚呼哀哉
　　　　齊王贈太弟哀冊文(代喬侍郎)
維年月日天䇿上将軍太師尚書令臨川牧齊王
薨于臨川府之正寝主上追先皇託付之意表叔
父遜譲之風乃下明詔冊贈太弟即以其年十一
月日葬于江州某縣某鄊廬山之原從理命也綃
幕夕陳虞歌暁引改兎園之賔館設龍樓之陛楯
　閴霊儀以愈遠窮哀端而靡盡愴永恨扵宸襟俾
　誕揚于令問其詞曰
　皇天眷祐錫唐良輔時惟宗英裔自文祖孝悌敦
　慤機神頴悟昔在中興爰當就傅申畫宛水錫兹
　茅土徳望日躋邦家是毗鈎陳宿衛官籥攸司於
　惟淮甸實始皇基導之以禮董之以威俗賦甘棠
　之頌人歌樂職之詩運屬繼明業隆二聖首輯瑞
　玉來参大政乃為左相其班上台乃封夏口其賦
　千乗赫矣元后蒸哉古風不私其子天下為公並
　命叔仲奮兹顯庸或踐我舊藩或陟爾青宫辭不
獲命處之益恭晉鄭之勲推而更融臧札之操久
而彌崇若太伯之譲異周公之東京江汝水旄節
從容皇統既正靈符允答國歩清謐羣生欣洽復
大道於三古永文昭扵萬乗越我嗣君尊尊親親
極以吕望之髙位崇以貞觀之舊稱賜書不詔賛
禮不名曰予小子實繄叔父維藩維翰宗社之故
永錫難老日新王度謂天盖髙命亦靡常台階殞
宿河月沈光慟東堂之哀靈輟南國之舂相與聖
賢而共嘆獨天地之何常嗚呼哀哉知生若寄臨
凶奢於蜃炭舉士庶而均哀頌聲猷於無問嗚呼

　哀哉歸虎莭於王府靡鸞旌於雉門閑西園之風
　月惨緱嶺之煙雲象輅廻兮遵塗逺歸帷整兮逝
　水奔賔友散兮霰雪積巾箱故兮經籍殘嗚呼哀
　哉身殁壤存道悠運促贈今日之典冊閟當時之
　寳玉全大義以經國激清風而𬒳俗昭遺烈於千
　齡寄玄堂于陵谷嗚呼哀哉
　徐公文集卷第十四
　徐公文集卷十五(墓銘一)
　　　　　　　東　海　徐口口口鉉
　　　唐故左諫議大夫翰林學士江君墓誌銘
　　　唐故泰州刺史賈宣公墓誌銘
　　　唐故泰州刺史陶公墓誌銘
　　　唐故河南方公墓誌銘
　　　唐故筠州刺史周君墓誌銘
　　唐故朝議大夫太原王君墓誌銘
　　唐故奉化軍節度判官趙君墓誌銘
　　　　　唐故左諫議大夫翰林學士江君墓誌銘
　公諱文蔚字君章其先濟陽考城人也昔髙陽恢
　若水之靈光有萬國伯益獲箕山之䕶克成夏功
　故其子孫延祚丕顯茅土錫胤圭組流光在漢者
　爲孝子在宋者爲忠宰在梁者爲烈将在陳者爲
　詞臣長城既封淮水亦絶辭周粟而遠騖避嬴亂
　而深蔵徙籍建安世爲大姓至于我王考毗考秦
　皆以隠徳清操垂爲門風惟公嗣奕葉之賢有生
　知之異㓜挺竒表夙韜殊量殚儒墨之祕奥窮文
　史之菁英閭里歸仁宗黨稱孝于時天下未一遐
　方不寕公鄙尺鷃之爲従黄鵠之舉類延州之觀
　樂同太史之探書升名俊造從事河洛衰俗難佐
　尺壌不支我烈祖孝髙皇帝王業始於江東仁風
　被於四裔公杖䇿髙蹈款關来儀府朝肅以生風
　臺閣藹其增氣署宣州觀察廵官試秘書郎遷水
　部貟外郎賜緋魚袋王國𥘉建改比部貟外郎知
　制誥于時天人協應獄訟攸歸舜禹相與言游夏
　不能措潤色之任我則無慙既受禅遷主客郎中
　知制誥如故俄而真拜仍賜金紫今上嗣位大禮
　聿修徙公為給事中判太常卿事時同軌胥會有
　司失職公與司門郎中蕭君(儼)博士韓君(熈載)協
　力建儀周行翕然由是祖功宗徳之位定大行昭
　名之義允功署髙廟與天無窮明年拜御史中丞
　矯枉持平無所顧惮坐廷劾宰相其言深切貶江
　州司士参軍𥘉國朝自王義之後曠數百年憲署
　之舉間無廢職然未有危言激論如此之彰灼者
　也故權右振竦朝野喧騰傳冩弹文為之𥿄貴人
　心既爾天鑑亦廻前所劾者或免或黜公就加江
　州營田副使頃之徴為衛尉卿俄拜右諫議大夫
　充翰林學士權知貢舉出納密命樞機靡失登進
　造士衡鏡無私聳禁署之清風著春官之故事薦賢
　之賞行及於台司曵杖之期奄先於朝露春秋五
　十有二保大十年八月二日卒扵京師官舎皇上
　痛惜為之癈朝送死䘏孤一從公賜有司考行易名
　曰簡即以其年九月十三日葬于某縣某里之原
　禮也長子翥秘書省正字次子騫皆早卒今以從
　子翹為嗣嗚呼哀哉公心平氣和貌古神正雅好
　玄理有方外之期尤善詞賦得國風之體去華簡
　禮不以位望驕人憐才誘善不以威名傲物操履
　堅正靡得動摇襟懐坦夷𥘉無蔕介謫居江楚恬
　然自足孜孜色飬烝烝孝心嘗為詩云屈平若遇
　髙堂在應不懐沙獨葬魚此其心也江州節度使
　賈公崇以武立功以剛肅物事公如師傅親公如
　兄弟時皆服公之重名而賢賈之樂善也既歸京
　寓居公𪠘無以家爲二子繼亡一慟而已齊死生
　於夢覺遺寵辱於錙銖古之逹者何以過此嗚呼
　凡我僚舊均哀共戚入黔婁之門閫覧伯喈之經
　籍睇落日以流慟愬秋風而沾臆企景行於髙山
　勒哀詞於樂石其詞曰
　髙陽之裔伯益之孫展矣君子載大其門爰翔爰
　集樂我樹檀彩纓幕府振藻西垣禮儀卒獲風憲
　攸端道行在時業隆自我英英若人見義必果直
　指烈烈宫鄰瑣瑣死生以之何適不可允矣天鍳
　明哉主恩乃還宣室乃入脩門從容禁署密勿至
　言得才為盛知人則難求尸宗伯載善其官人必
　有終古無不死嗟嗟若人風流永矣徐庻有母鄧
　攸無子闕里諸生荆州故吏謂之何哉啜其泣矣
　秋風落木逝水成川昨朝飛葢今日荒阡一丘殘
　照萬古愁煙素車自返寶劍髙懸髙才兮直道共
　盡兮何言
　　　　　大唐故中散大夫檢校司徒使持節泰
　　　　州諸軍事兼泰州刺史御史大夫洛陽
　　　　縣𨳩國子賈宣公墓誌銘
公諱潭字孟澤洛陽人也周先同姓即列國之諸
侯漢得名臣乃洛陽之才子攀鱗河北豈湏方面
之功借筯譙都自有良平之䇿源長派逺徳厚流
光史不絶書後将必大當先天之内禅也我七代
祖黄門侍郎平陽公曽實演丕命及至徳之中興
也我六代祖黄門侍郎晉國公至實賛大猷曠古
已還一家而已五代祖孫衡州刺史髙祖種司門
貟外郎曽祖昶太子司議郎祖深河南宻令皆有
　韜世之量濟衆之仁大位不躋餘慶斯洽考翃以
　經術擢太常第以才用為諸侯卿捍㓂輸粟有勞
　王室於是佩金紫升朝廷上䟽論邠寕節度王行
　瑜恃功恣橫坐貶愛州掾及行瑜就戮優詔徴還
　復出常州刺史鹽鐵江淮留後属宗社中絶官司
　解弛計吏未上哲人其萎公有世徳之資負夙成
　之器風神爽邁智術通明景福二年以學究一經
　射䇿髙第釋褐京兆府參軍事遷秘書郎侍從南
　遷進修不懈天祐丁卯歲居先君憂服䘮過哀宗
　黨稱孝楚泗郡守宣城㢘使虗左交辟三府馳名
　俄丁内艱慼憂如禮藝祖武帝創基分陜側席求
　才素與公周旋即加禮命奏記書檄一以委之内賛
　謨猷外為詞令出應􁋼㑹入陪罇爼覇功光赫公
　有力焉十有餘年任用無間既而楚雲告變穆醴
　不陳已酬國士之知亦得退人之禮改宣池觀察
　判官烈祖髙皇帝受命中興不忘舊徳徴拜秘書
　少監充儀禮副使遷中書舎人崇英翰林學士周
　慎宻命潤色王言公望無渝朝奨彌厚保大嗣統
　拜兵部侍郎知制誥學士如故充永陵儀禮副使
　同軌胥㑹大禮無違遷兵部尚書修國史考定郊
　廟之樂褒貶歸正撃拊允諧㑹六夷南侵天眷北
　顧命公持節使于契丹宣大國之威神得諸戎之
　要領及軺軒還軫而控弦出塞矣報命稱旨時論
　具瞻于是避寵台衡就安關輔除泰州刺史視事
　數月丕變土風(今上/御名)疾還京保大六年九月二十有
　一日卒于江寕永安里官舎享年六十有八皇上
　軫悼再不視朝飾終之禮務從加等太常考行賜
　謚曰宣以其年月日葬于某所與夫人楊氏合祔
　焉禮也長子朝散大夫行大理司直彬次子泰州
　司倉參軍穆少子修等咸負當世之才皆為保家
　之主種徳垂範未易可量長女用文適水部貟外
　郎楊元鼎不幸早世次曰用柔適膳部貟外郎知
　制誥張緯次曰用光適進士姜某少曰季芳尚㓜
　惟公事業冨夀照映一時族望婚姻熏灼當代自
　非天監與善孰能若斯雖大用未光而能事畢矣
　鉉以世親之舊執隨行之敬服義承教惟公在焉
　刋勒論譔盖感遇之萬一也其銘曰
　於惟茂族寔有世徳七葉繼軌嘉猷允塞亶矣君
　子其儀不忒修辭立誠以匡王國言以文行兵由
　威克東畿之政爲邦之則天地長在春秋代遷今
朝䘮善何日生賢蒿里誰地佳城許年永安舊里
門館依然寝丘傳邑京兆𨳩阡勒銘泉石以配青編
　　　　唐故泰州刺史陶公墓誌銘
公諱敬宣字文褒其先潯陽人因官徙籍今為合
淝人也西京作相開國封侯扵是貽孫南國主􁋼
長沙公兹焉不朽籬邊黄菊觧縣印以言歸嶺上
白雲挂朝衣而莫返光靈攸属固無得之稱丹青
所存可略而言也髙祖復右監門衛将軍曽祖琳
建州録事參軍祖晟青州博昌縣令皆天縦其能
世濟其美韎韋君子屈迹於驍游搢紳先生折腰
　於州縣積善餘慶眀徳後興考雅武昌軍節度使
　贈太師楚惠公雲雷(今上/御名)屯龍虎冥㑹横琱戈而蕩
　㓂功冠一時裂鶉尾以䟽封禮優萬户公即太師
　第四子也㓜而岐嶷長而俊茂非禮勿動時然後
　言天祐中門廕𧺫家太子校書遷王府長史賜緋
　魚袋丁先公憂時年十四孝心昭感䘮禮無違釋
　服除都官郎中賜紫金魚袋改大理少卿青縑寓
　直時推伏閣之勤丹筆持平人絶署門之歎俄遷
　江都少尹趙張治劇由來表則之司淮海分疆自
　昔輕揚之地公處之貞固行以廉平愛民則忠事
　長以順一圻欣賴三載有成遷大理卿仍兼尹事
　烈祖孝髙皇帝允釐百揆實緫六師爰求鄭國之
　良以貳楚人之廣奏請君判左右軍事丁酉歲堯
　咨文禅禹迹中興徴舊徳於角犀考官成扵喉舌
　拜工部尚書今上嗣位加金紫光禄大夫檢校太
　􁀇㑹閩人作梗王旅欲南聲所資豫章爲急故輟
　公副揔判軍府及羽檄四出芻輓相尋民以悦而
　忘勞事有偹而無患嶺表既定洪人亦康復移宛
　陵仍兼棣州刺史海陵郡甸服之地邦賦最優歲
　比不登民用胥怨除泰州刺史公以清浄爲理仁
　恕積中視吏民其如傷守法令而畫一餘粮棲畆
　無庚癸之呼白駒過隙感辰巳之歲春秋五十有
　二保大八年夏四月十有八日卒扵位上省奏傷
　悼輟朝兩日有司考行賜謚曰順即以其年月日
　權窆於東都明年月日葬于江都府縣里與前夫
　人合祔焉禮也惟公沖和體質仁孝為基立身有
　常與物無忤尤善聲丨聞音而知樂頗好篇詠下
　筆而成章身後不留餘財所任必有遺愛求之作
　者斯亦難能嗣子泰州司倉參軍崇鼎崇諒崇倫
　等皆勤脩令名夙奉成訓君恩靡替家法如𥘉鉉
　昔在朝行實惟舊好今從左宦仰醫東道痛死生
　之巳矣感意氣以何報延陵挂劍願保於不欺峴
　首刋碑終慙於絶妙銘曰
　淮淝之靈衡霍之精必有賢傑為時而生乃伯乃
　仲乃侯乃卿望冠六事風馳百城人生有涯大命
　夙傾不見君子猶存政聲逺日既吉靈轜既行寂
　寞公館蕭條古埛哀哀郡人泣涕沾纓嗚呼彼蒼
　不知福善之胡明
　　　　　唐故金紫光禄大夫檢校司徒行少府
　　　　　監河南方公墓誌銘
　公諱訥字希仁其先河南人也後世從官徙籍新
　安支派繁衍遂為郡之著姓迨公數世皆以儒雅
　退讓播為門風曽祖顒登州文登縣令祖亮左武
　衛兵曹參軍考糓榮王府司馬母聶氏追封河南
　縣太君問政先生師道之長女也公承積善之慶
　負夙成之智砥節勵行好學能文時然後言非禮
　勿動鄉曲之黨翕然稱之太師陶公來守新安撫
　納人士署為郡吏委以典籖恪恭詳敏甚稱所職
　厯事累政其志如𥘉烈祖肈基王業元宗實綜軍
　政管記之任勤擇其人聞公之名召致幕府王國
　𥘉建署寕國軍節度館驛廵官掌都統表奏皇室
　再造慶賞遂行擢拜虞部貟外郎掌元帥表奏數
　歲以皇孫就傅命公侍讀講道賛徳勵禆益之誠
　端已直躬盡表㣲之節俄遷水部郎中明年皇孫
　封南昌王東都留守以公為留守判官遷主客郎
　中参賛政務事無違者改司農少卿依前充職明
　年王移任宣任二州大都復以公為浙西營田副
　使通判軍府六載匪懈庶職交修懋官之賞詔命
　疊委累遷至金紫光禄大夫檢校司徒封河南縣
　男俄拜泰州刺史充本州屯田監院使正身而令
　悉心為理公無遺利民自從風属强敵深侵東京
　失守而州兵盡出人心大摇扵是士庶老㓜盡室
　南渡公自歸闕下坐是除名數年除歙州團練判
　官上曰戦争之際吾豈以武勇責書生哉軍法不
　得不爾即召拜太子右諭徳今上嗣位遷少府監
　丙寅歲正月十六日卒于京師美仁坊官舎享年
　七十有七上為之廢朝一日賜謚曰定以其年某
　月日葬于某所禮也前夫人謝氏早亡継室施氏
　封沛縣君長子前宣州寕國縣主簿次子志饒州
　文學公以名教為樂以矩矱自任行必中立居無
　惰容搢紳之間推為純行公之外祖得道之士故
　公頗以朝禮修飬為務雞鳴而𧺫孜孜不􁑴年俯
　悼耄體常康强及属纊之晨無伏枕之疾斯亦力
　行之報也鉉也不佞早辱交契昔先君從事黟歙
　公適仕本部及公䇿名郎署鉉亦忝官聨既熟其
　素履碩垂於不朽附於史氏以永令猷其銘曰
　聖人四教文行忠信惟公似之光有令問秉筆賛
　畫登朝典郡寵至若驚道䘮無悶年俯中夀官參
　列卿歸全委順終吉永貞宰樹長在髙臺自傾用
　刋圎石閟此佳城
　　　　　唐故客省使夀昌殿承宣金紫光禄大
　　　　　夫檢校太保使持節筠州諸軍事筠州
　　　　　刺史本州團練使汝南縣𨳩國男周君
　　　　　墓誌銘
　君諱廷(今上/御名)字正材洛陽人也岐山至徳綿瓜􁇦者
　萬邦洛宅舊都守枌榆者百世簮組相繼譜諜存
　焉曽祖侃太常博士祖潛深州樂夀縣令避亂南
　徙因家廣陵考延禧明經擢第有吴之霸受辟爲
　淮南廵官累官至户部郎中與殷文公游貞公同
　掌文翰無禄早世故大位不躋君即户部第四子
　也㓜而岐嶷長而篤厚躬行孝悌餘力學文以䕃
　釋褐補弘文館校書試吏為池州司户參軍改宣
　州寕國縣尉烈祖在藩乃睠舊族聞君修謹復有
　吏能因表為黄州長史寵以朱紱置之府朝及受
　禪遷通事舎人鴻業肈興王澤遐布賛導之任實
　寄司聪䕶戎修聘觀風按獄受命而出動㒺不臧
　厯事兩朝任遇彌厚賞賜既數階勲屢遷而通事
　之任如故蓋惜其能也保大七年轉将作少監判
　四方館事浩穰之地尹正為難復以本官判江寕
　府事其間監諸侯之典者十通四方之命者三攝
　州府之政者六按枉撓之獄者四或敷恵扵新附
　之俗或投身於危亂之地本於忠而後動忘其生
　而後存元宗嘉之以為客省使今上嗣位深惟舊
　勞特加金紫光禄大夫台州刺史常御夀昌殿視
　事中外之人咸得引見又以君為壽昌殿承宣出
　為忠義軍監軍泉南等州宣諭使還遷筠州刺史
　本州團練仍使充客省使君以偹嘗艱危復逼遅
　暮懇辭繁劇恩旨不從丙寅歲十月二十二日終于
　京師某里之官舎春秋六十有六詔廢朝一日賜
　謚曰某明年正月日葬于某所禮也夫人天水縣
　君姜氏輔佐之勤率由婦禮訓誨諸子備有義方
　子大理評事崇儉太常寺奉禮郎崇素及崇順崇
　信等皆儒謹且不墜其先鉉家世通舊嘗姻婭淡
　成之分終始不渝何以寘懐是用刋徳其銘曰
　猗嗟周君世濟其名展如之人克嗣厥聲受任幹
　蠱臨難忘身居中處約全和保眞與物皆化萬古
　同塵松楸勿伐蘭菊惟新刋石表墓于嗟善人
　　　　　唐故朝議大夫行尚書禮部郎中柱國
　　　　　賜紫金魚袋太原王君墓誌銘
　君諱某字某其先太原人也昔者諸侯共職起末
　運於髭王儲后上賔示靈期於瞽史緱山維岳肇
　翦賁之崇基汾水遂荒導沈渾之逺派其後金行
　云季貴種言還行者制禮樂於土中處者保丘園
　於淮左世濟之徳鄉人所宗故今為廬江人也曾
　祖廬江令祖洪州長史皆有亷譲之風純粹之行
　得禄於仕不累於髙考吴尚書左司郎中贈太府
　卿負適用之才獲受人之譽應星辰而列位道邁
　朝倫丨河海以命官禮優贈典君則府卿之第三
　子也門風漸教天質孕和翼翼服勤真保家之主
　愔愔若訥多長者之言墨妙筆精固禀於性弈思
　琴徳咸是所長㓜有令聞獲鍾慈愛及加冠之歲
　以門子叙資漢室孝亷方從令史晉時英俊更屈
　下僚晨昏之飬有歸州縣之勞靡惮乾貞二年自
　黄州司馬遷洪州都督府别駕治中懋績屏星煥
　其增華公府見知佩刀由其受賜俄拜尚書度支
　貟外再遷虞部郎中皆判吏部兵部事夫當官匪
　懈伏閤之勤也照姦得情坐曹之能也前史所韙
　君皆則焉頃之以親累解官君雅好玄言夙尚閑
　適由是角巾私第閉關却掃交㳺罕得見其面窮
　逹不以介其懐用晦而明居貞以利髙皇帝受禅
　之始牽復䟽恩拜工部郎中轉禮部郎中寓直中
　書省預聞機宻彤庭弘敞禁垣清切絲綸之出尭
　言於是惟行樞機之㣲省樹由其勿洩方将振鱗
　溟渤驤首雲霓而生也有涯仁而不夀昇元六年
　夏六月二十有二日卒於建康翔鸞里之官舎享
　年五十有一嗚呼哀哉惟君孝於事親悌於承長
　和以接上亷以在公胥吏臣僕靡不被仁恕之恵
　家人妻子未嘗見喜愠之容學古觀書如恐弗及
　䘏舊敬老周知其疲三徳聿脩五福斯闕即世之
　日遺愛存焉卜遠不從旅殯京邑後四歲春二月
　五日嗣子延紹延貞等始偹大葬之禮窆於江都
　縣某鄉里從先卿府君大塋與夫人李氏合袝焉
　禮也鉉以世親之舊承子妻之知怨明徳之不常
　痛祖行之斯在退食自公薄送于畿刋樂石以爰
　紀庶令名之不虧嗚呼哀哉其銘曰
　汾川溶溶淮源渢渢興我宗兮世濟其美家餘其
　慶生我公兮靖恭正直言行名迹存南宫兮與義
　相扶知命不憂永考終兮䢴城之右蜀國之陽馬
　鬛封兮道不虚行有令之子遵遺風兮
　　　　　唐故奉化軍節度判官通判吉州軍州
　　　　　事朝議大夫檢校尚書主客郎中驍騎
　　　　　尉賜紫金魚袋趙君墓誌銘
　君諱宣輔字仲申其先天水人也累世從官不常
　厥居曾祖全真工部貟外郎滕州刺史祖倚太子
　校書考台歙州海寕令君即海寕府君第三子也
　生於廣陵長於江左㓜而俊敏博綜羣書尤善身
　法之學烈祖輔政方申明紀律君以是中選釋褐
　補江都府文學直刑部明年改信州司法參軍察
　獄詳刑號為詳練久之召赴闕以本官權參元帥
　府法曺事踰年改太理評事元宗嗣服之𥘉精心
　庻獄權要舉不附已者因中傷之君坐黜爲饒州
　司士參軍明年王師伐閩䕶軍查公表君才可煩
　使以本官判軍司事時頓兵深入自冬渉秋經束
　馬懸車之塗督飛芻輓粟之役事集師尅君有力
　焉師還加朝散大夫行常州義興令推誠率下民
　用協和丁憂去職復爲江州録事參軍時連帥議
　浚湓浦以屯舟師詔從之君以無益戎備而勞民
　力乃指陳利害抗䟽極論上甚嘉之即命止役由
　是遷大理司直通判蘄州軍州事明年遷檢校水
　部貟外郎充建州觀察推官通判軍府事㑹越人
　闚邉使間誘建民将以爲亂君亷得其實盡案誅
　之優詔褒美賜衣一襲遷檢校屯田貟外郎三年
　徵拜守水部貟外郎判度支時師旅荐興軍食不
　給命君爲㳂江催運使軺傳所至轉輸如流朝議
　以姑熟居畿甸之間實供億之始徙君爲當塗令
　踰月復徵爲主客貟外郎判大理寺賜紫金魚袋
　始君以理官得罪至是上知其無私故復任焉守
　官循理挺然中立轉工部貟外郎仍判寺事今上
　嗣位上䟽論時政以爲刺史縣令親民之先而考
　績掄材未盡其理上深然之遷朝議大夫户部貟
　外充宣歙常潤等道安撫使以刺舉無避為權臣
　所排宸鍳昭明故得無咎使還以本官判兵部事
　廬陵羣盗充斥州兵不能制上憂之亟命君為奉
　化軍節度判官判吉州事轉主客郎中擒姦摘伏
　克舉其職其年秋九月七日遇暴疾翌日終于郡
　之官舎享年六十有一明年春二月歸葬江寕府
　某所禮也夫人查氏吉王府長史昌之女工部尚
　書文徽之妹婉嬺之徳閨房之秀内助著美士林
　所推子七人長曰鈞袁州新喻尉次曰錯樞宻院
　承旨次曰鍾舉進士次曰銓前國子監三禮次曰
　䤷鉞鐭皆國子監生女一人適秘書省正字周希
　定君有孝悌之性聞於宗族敦然諾之信稱於友
　朋守已有常事君不謟位未逹而知足禄雖優而
　彌貧其當官持事也必盡已所長不為利回不為
　威惕故屢失大臣意然好直之士亦以此多之鉉
　久塵近職熟君操行直筆聳善以告後人故銘其
　墓曰
　英英趙君松茂蘭薫應用以法飾身以文道直詞
　正心平氣純如何不淑今也為塵金陵仙郷古多
　名人歸骨於是與善為隣泉䑓不暁壟樹空春勒
銘挂劔慷慨霑巾
徐公文集卷第十五
徐公文集卷第十六
　　　　　　東　海　徐口■口鉉
　　唐故中書侍郎光政殿學士承㫖昌黎韓公
　　◍◍◍墓銘
　　唐故守尚書刑部侍郎喬公墓誌銘
　　唐故建州觀察處置等使陳公墓誌銘
　　唐故檢校司徒苗公墓誌銘
　　前䖍州雩都縣令包府君墓誌
　　唐故常州團練判官檢校尚書左僕射劉君
　　◍◍◍墓誌
　　唐故印府君墓誌
　　唐故御史中丞包君墓誌
　　　　唐故中書侍郎光政殿學士承㫖昌黎
　　　　韓公墓銘
公諱熈載字叔言其先南陽人傳稱武王之穆詩
美韓矦受命晉以六卿升䧏漢以三傑重輕至東
晉末征西從事延之以忠義之莭踐艱屯之運避
亂逺徙遂家昌黎餘慶流光最爲繁衍曽祖鈞太
僕卿祖􁅏侍御史考光嗣祕書少監淄青觀察支
使故又爲齊人公秉夙成之智負不羈之才文髙
學深角立傑出年始弱冠逰於洛陽聲名藹然一
舉擢第同光之亂藩郡崩離公以國難方興家艱
仍(今上/御名)瞻烏擇木杖䇿渡江烈祖孝髙皇帝納麓在
辰側席時彦得公甚喜賓禮有加扵時有吴肈基
庻事草創公以俊邁之氣髙視名流既綘灌之徒
弗容亦季孟之間不處以校書郎釋褐出為滁和
常三州從事公亦怡然不以屑意詠風月游山水
而已中興受命上嗣撫軍以公有七子之才􁊅四
友之拜徵為秘書郎掌東宫文翰元宗深器之及
踐位以為虞部貟外郎史館修撰賜緋又以大禮
　繁加太常博士時有司議孝髙廟宜稱宗司門郎
　中蕭君儼上䟽論之公與給事中江君文蔚協同
　其議凡書䟽論難皆成於公手由是廟號尊謚定
　於一言君子以為真博士也頃之以本官權知制
　誥𥘉公但以文章際㑹未嘗與政及其當惟新之
　運感知已之恩未及聼政章䟽相屬或駁正失禮
　或指摘時病由是大為權要所嫉竟罷其職丞相
　宋公朝之元老勢逼地髙公又廷奏黨與詞㫖深
　切天子優容之而用事者滋怒旋貶和州司士叅
　軍數年移宣州莭度推官徴還復為虞部貟外郎
　遷郎中史館修撰賜紫俄拜中書舎人從時望也
　公雖才識優贍而質性踈散凡在位者道復不同
　於是深居移病罕與朝謁時兵興之後國用不充
　公援古酌今請以錢為幣時獻封者甚衆元宗獨
　以公議為長即拜户部侍郎充鑄錢使今上踐位
　改吏部侍郎兼脩國史𥘉鑄錢之作也自宰執而
　下相與沮之故百司不供久未能就上為之曉譬
　事理親加督責而公猶不勝其忿嘗因對見聲色
　俱厲因徙為秘書監不逾年復拜吏部侍郎新錢
　既行大濟經費詔賜錢二百萬拜兵部尚書充勤
　政殿學士承旨公少而放曠不拘小莭及年位俱
　髙弥自縦逸擁妓女奏清商士無賢愚皆得接待
　職務既簡稱疾不朝家人之節頗成寛易雖名重
　扵世人亦訝其太過上不得已左遷太子右庶子
　分司南都於是謝遣妓樂單車首路留之未幾復
　為兵部尚書學士如故是時歲比旱歉主上憂勤
　公復論刑政之源明防救之術又上格言五篇手
　詔嘉納即拜中書侍郎充光政殿學士承旨𥘉上
　選近侍數臣直宿禁中常御光政殿召對夜分乃
　罷故命公此職以寵異之霖雨之望方深鍾漏之
期遽逼春秋六十有九庚午歲秋七月二十七日
沒于京鳳臺里之官舎上省奏震悼為之涕流有
司奏當輟朝三日手批天不憖遺碎我瑚璉辭章
乍覧痛切孤心嗟乎抗直之言而今而後迨不得
其過半聞聽者乎可别輟朝一日贈右僕射平章
事仍官給葬事士庶聞之知與不知莫不為之悲
嘆有司考行易名曰文靖即以其年九月某日葬
扵某所禮也夫人隴西郡君李氏生簪纓之族有
桃李之芳内則有光夜川先逝繼室北海縣君蔣
氏長子疇為奉禮郎早卒次子伉為校書郎聪恵
　夙成無忝世徳次曰佩曰份曰儼曰侹曰儔曰俛
　女四人或作儷公族或為尼出家嗚呼哀哉公之
　為人也羙秀而文中立不倚率性而動不虞悔吝
　聞善若驚不屑毀譽提奨後進為之聲名片言可
　稱躬自諷誦再典歲舉取實去華故其門人多至
　淸列屢從譴逐殆乎委頓俯視權倖終不䧏心見
　理尤速言事無避凡章䟽焚藁之外尚盈編軸焉
　審音妙舞能書善畫風流儒雅逺近式瞻向使檢
　以法度加以慎重則古之賢相無以過也俸禄既
　厚賞賜常優忘懐取適不事生計身殁之日四壁
蕭然衣衾槥櫝皆從㤙賜詔集賢院編其遺文蔵
之秘閣凡所　𨳩卷可知也鉉與公郷里遼夐
年軰相懸一言道合傾蓋如舊綢繆臺閣契濶江
湖區區之心困而獲雪一生一死何痛如之援毫
反袂識彼陵谷其銘曰
猗嗟韓公有蔚其文俊才絶俗逸氣凌雲髙名直
道玉振蘭薫猗嗟韓公天賦忠規君臣之際言行
俱危其身可辱其節寕虧猗嗟韓公屈亦能伸松
寒益茂玉焚始真乃感眀王乃爲大臣送往事居
不淄不磷嗚呼韓公胡爲而然閟此相印歸扵夜
泉茂陵遺簡京兆新阡斯文不朽此别終天哀哉
郢匠巳矣牙絃勒銘圎石永識桑田
　　　　唐故朝請大夫守尚書刑部侍郎柱國
　　　　賜紫金魚袋喬公墓誌銘(并序)
士有放懐夷曠介然中立外物無累於心沒齒不
違於道吾友喬公嘗從事於斯矣
公諱匡舜字亞元廣陵髙郵人也曾祖譚祖奉皆
不仕考鴻漸本縣尉家世清操州閭稱之故其子
孫必有興者公少好學善屬文弱冠遊京都詞藻
典麗容止都雅烈祖輔政見而器之𥙷秘書省正
字丞相宋楚公𥘉獲進用位望日崇聞公之名辟
置門下毎為文賦詩詠輙加稱賞由是名譽日洽
而卿士大夫皆前席待之累遷大理評事司直監
察御史屯田貟外郎從宋公出藩為江西浙西掌
書記府公吿老歸九華山公乃升朝為駕部貟外
郎未幾守本官知制誥就遷祠部中郎中書舎人
典掌樞機周慎静黙凡十餘年值邊境俶優師出
無功詔旨親征中外憂懼公上䟽極諫坐沮撓軍
勢黜居臨川頃之宋公獲譴又以故吏為累由是
累年沈廢今上即位徴為水部貟外郎改司農少
卿判太常寺轉殿中監脩國史拜給事中權知貢
舉又兼獻納使遷刑部侍郎公自徴還數年間聫
厯清望盖舊齒直道上簡聖心至是以老病不堪
朝謁聞上知其家貧詔以二卿之秩飬疾壬申歲
九月二十有三日卒于京師濵江里官舎享年七
十有五遺命以周易孝經寘棺中太常考行易名
曰貞即以其年冬十月二十有三日葬于江寕縣
某所禮也夫人太原縣君郭氏代公玄孫晉陵令
喻之女也餘慶所偹門風甚髙婦徳母儀聞于宗
族一子僧􁅈秘書省正字早卒孫諝亦為正字公
之爲人寛簡真率常以詩酒自適不以勢利縈心
毁譽讒慝之詞聞之晏如也從事楚公府殆二十
年凡為府公見知者皆詭譎傾側公獨淡然無營
守正不謟故但以文義知賞未甞任用烈祖下詔
公卿舉可以親民者楚公所薦非其人烈祖甚不
恱謂給事中常公夢錫曰吾望其薦匡舜也常公
及中書侍郎韓公熈載嫉楚公如讎而與公善甞
相謂曰宋公誤識亞元正可怪也公之厯任奉法
循理似不能言者及其臨危擊節抗詞忤㫖侃侃
然有古人之風黜官奪禄甘貧守約凡五年不形
於言色恂恂然道家之流也故能享老夀保康寕
歸全委順斯可貴矣公臨終數日舎弟往候之怡
然言曰吾往矣君兄弟可各為一詩哭我翌日復
告門生曰吾已得徐君兄弟許我詩餘無事矣其
忘懐死生也如此嗚呼絮酒之禮已隔平生挂劍
之信永卑穹壌故以二章為誌閟于九原所撰集
七十餘卷編紀之任屬于門人此不偹書也其詩云
舉世重文雅夫君更質真曽嗟混雞鶴終自異淄
磷詞賦離騷客封章諫諍臣襟懐道家侣標格古
時人逸老誠云福遺形未免貧求文空得草埋玉
　遂爲塵静想忘年契㝠思接武晨連宵洽柸酒分
　日掌絲綸蠧簡書陳事遺孤託世親前賢同此歎
　非我獨霑巾
　　　　　鍇詩云
　諸公長者鄭當時事事無心性坦夷但是登臨皆
　有作未嘗相見不伸眉生前適意無過酒身後遺
　言只要詩三日笑談成理命一篇投弔尚應知
　　　　　唐故左右静江軍都軍使忠義軍莭度
　　　　　建州觀察處置等使留後光禄大夫檢
　　　　　校太尉右威衛大将軍臨潁縣𨳩國子
　　　　　食邑五百户陳公墓誌銘
　公諱徳成字仲徳其先潁川人也帝媯餘烈侯滿
　崇封盛徳之祀綿邈於百世光逺之慶蕃衍於萬
　國故我洪胄代雄建安王室中微閩方角立網羅
　英異弘濟艱難我曽祖茂新祖滔皆以雄才勇略
　奮揚忠力将領之任生表其䇿勲督護之名沒垂
　於飾壌乆誨檢校太尉兼侍中建州刺史忠義軍
　莭度使謚忠烈殊勲大節有信史豐碑存焉公即
　忠烈公之長子也鍾粹和之氣秉沖淡之心通習
　孫吴固其家法酷好墳典乃自天資就傅之年巳
著名譽先公剖符劍浦威信洽聞諍子之助實有
其力弱冠為本郡禆将先公以身守邉郡心存本
朝累表遣公入宿衛即擢拜右千牛衛将軍充殿
直指揮使恭命畏法脩身擇交先公毎言邉事常
宻䟽于𥿄遣公上啓黙識强記敷奏閒習元宗甚
嘉之累遷右静江指揮使值淮上兵𧺫王師不振
公屢上書自奮詔隷西北面行營以舟師趣濟難
破其屯戌遂入海陵與諸軍㑹勵兵固守强敵日
益公連戦破之虜獲千計圍兵既遁乃渉長淮指
下蔡别率戦艦分撃浮橋三中流矢神色自若自
秋徂冬且戦且前凡五進軍壘皆以衆寡不敵之
勢當輕捍卒至之師臨難忘身每戦必㨗而元戎
逗撓逆臣攜叛羣帥失道公全軍而還遷右宣威
軍廂虞候制曰獨此一軍之衆堪為百戦之師其
見稱如此數月為和州刺史及為左天威将軍廂
虞候明年改池州刺史是時疆埸甫定閭井未完
公奉法循理正身率下庭無滯訟吏不生姦鐡軸
牙檣無忘水犀之偹䡖裘緩帯常為峴首之游賦
詩紀頌粲然可述元宗南狩從至石牌上毎登臨
置酒必命公陪侍訪山川之形勢問風俗之美惡
應對詳敏咸有條貫捧觴上夀進退由儀求解印
扈蹕優㫖不許今上嗣服屢表乞還徴為右天徳
軍都虞候舊制常以舟師為下軍至是詔㫖以南
國之用尚扵舟楫今而後知非是乃籣練精鋭置
龍翔軍以隷親衛命公為龍翔都虞候舟師之重
自兹始也㑹先君來朝卧疾邸第公親侍醫藥躬
執煩辱容貌瘠損衣不解帯客至問疾者不知其
已貴也及丁憂制哀毁過禮扶䕶靈柩歸于建安
詔𧺫為歙州刺史本州團練使視事三載其理如
𥘉秩滿復為右龍翔諸軍都虞候遷都指揮使毎
仲秋講武訓兵仲冬而畢進退號令由公指顧威
容嚴整覩者肅然頃之又為䖍州廵檢使知州事
五嶺之際地廣民悍内據谿洞外接蠻夷吿訐􁑤
􁏼習以為俗於是申以刑政示以嚴明廣視聽審
情偽吏以微文出入者皆面詰其状莫不惕息而
退弊為之革人以之和於是浚溝隍嚴壁壘出私
帑以助費因農隙而僝功凡書勞考績此其昭昭
者也尋拜池州觀察使以其秩居䖍州上以建安
之地人思舊徳且欲以晝錦之盛顯公之能乃除
忠義軍莭度建州觀察處置等使留後公以違奉
歲久無以私為抗表來朝固辭不拜改右威衛大
将軍充左右静江都軍使又轉光禄大夫檢校太
尉奉以建州之禄歲計千萬甲第廐馬賜與優渥
俄而𬒳疾自識終期申告理命備有規度中使問
疾但曰世受主恩未有以報惟此為恨耳又親問
門吏草遺奏既成自益兩句曰苟游岱之有知必
結草以為報上省表震悼手詔答之公猶捧詔向
闕稽首流涕壬申歲秋七月十有二日卒于建業
濵江里之官舎春秋四十上痛惜之至再不視朝
贈安南大都護遣中使監護葬事皆從官給有司
考行易名曰烈即以其年九月日葬于某所從理
命也夫人信都郡君刀氏故昭武軍莭度使能之
女容徳之羙閨房之秀宜家睦族光此門風子倩
孝友聪慧脩詞好學以䕃𧺫家授著作佐郎必大
之慶其在於是嗚呼哀哉公生於戎馬之際長承
鍾鼎之業脩文習武全孝資忠風格端荘襟懐夷
直嫉惡奨善如恐不及睦親念舊無有所遺先人
之費公私畢給出入數載家為之貧在公之餘手
不釋卷篇詠詞筆皆傳於時近代儒學将唯公而
已凡四典藩郡皆有借留去思之美民到于今稱
之由是恩顧特隆委遇無間脩塗方騁大年不登
知與不知皆為悲歎鉉與公非故特以道義相期
雖復出處不齊班序致隔金蘭之分終始不渝寝
門流慟痛生死之永已圎石表墓患陵谷之靡常
亦公之遺言以此見記豈非慷慨之氣思振發于
知巳哉故為銘曰
龍泉之靈武夷之英生我儒将垂兹令名臨戎有
勇察俗有聲為臣之莭與世作程位逼建牙秩叅
掌武才實􁊅時忠惟得主鬱此雄圗溘然中露謂
天蓋髙不可以愬悲哉俊氣永已荒丘鳯臺遺館
梅嶺窮秋樹惟挂劍地即眠牛餘芳不泯淮水長流
　　　唐故檢校司徒行右千牛衛将軍苗公墓
　　　　誌銘
公諱延禄字世功其先上黨人昔者楚多滛刑賁
始逃難晉賴謀主苗受其封髙門之慶雄視欒郄
綿綿瓜􁇦翼翼孫謀存諸簡編可以揚㩁延洪于
我七代祖中書舎人延嗣光大于我六代祖太師
晉卿源流繁衍蔚為甲族中朝散亂後裔播遷匿
迹淮楚之間今為盱眙人也先公諱隣生於兵戈
之間長習鼔旗之用遭遇英主建功立事出為泗
州防禦使入為静江軍統軍世卿之祀衰而復振
公即静江之長子也弱不好弄壮而有立負雄勇
之量不以驕人秉剛直之姿未甞忤物持重善戦
黙識寡言時軰推之以為君子𥘉先公奉正略領
偏師南破山越西定江楚東絶滄海北捍徐戎弓
不觧弮兵不匣刅公年俯弱冠寔參其間搴旗斬
将所向披靡宣力用於君父舒壮氣於風雲然而
職以序遷蓋歸羙於先公也烈祖孝髙皇帝中興
大業疇咨舊人命公領泗上精兵入為宣威軍禆
将六卿之選以翼京師八屯之權實資宿衛歴紀
授任一心靡渝今上祗嗣鴻圖益宣朝寄揔千牛
之士以為心膂假五教之秩以崇班列會侍中燕
王以帝子之重兼鎮兩藩詳求命卿以事大國俾
公提歩卒屯宣城凡甲兵壁壘之事皆聼於公夙
夜惟勤燥濕生疾春秋六十一保大九年十月七
日卒于宣州公署上省奏傷悼為之罷朝送終之
禮有以加等即以其年十二月二十七日葬于江
寕府縣里禮也夫人王氏淮南禆将唐之長女也
先公負㳺侠之氣有征討之功勇冠三軍力制奔
虎夫人麗桃李之質襲蘭薫之芳婦禮聿脩遺訓
無墜君子以孝慈率教夫人以嚴正克家閨門之
理寔有内助以保大八年五月一日先公而逝今
始祔焉子全厚全贍全節全義全海皆有父風苗
氏為不朽也鉉本自世親早為姻族歎侯封於李
廣發哀詞於杜篤刻翠琰於荒阡擬髙陵於深谷
其銘曰
才之俊兮将之雄位之侯兮夀未中天難諶兮人
云七川既逝兮歲将窮素車兮丹旐白草兮青松
悲雄心與壮氣漸荆棘兮䝉籠
　　　　前䖍州雩都縣令包府君墓誌(鉉序/鍇銘)
昔者鄭都涕産知懐仁之有誠孔門慟淵見福善
之無騐遺憾千古可勝言乎君諱詠字義脩其先
延陵人漢大鴻臚咸之後也曾祖章祖岌皆眷戀
本土卒於縣察考洎遇故侍中寳之亂乃去仕唐
吉州長史入吴終和州歴陽令政有遺愛故家焉
今爲歴陽人也君㓜而岐嶷長而學問孝敬自律名
利弗嬰安貧怡然綽有餘𥙿順義末丁先府君憂
泣血絶漿杖而後𧺫朝廷奨勸善政砥礪淳風即
𧺫君爲歴陽主簿秩未滿移知含山縣先是兵興
之後循吏用稀君簡法紓刑約亷敦信縣無逋事
　吏不能欺莅官七考清嘯而已選授知䖍州雩都
　令西楚之地南際珠隣本之以蠻蜓之風因之以
　􁑤􁏼之衆長鯨之戮雖久碩䑕之刺猶繁君下車
　考政經察人病矯異俗均地征常為諸邑之㝡吏
　民上書借替期求真命者無虗歲矣而懋賞弗臻
　成功輙去解印之日單車即塗君素多疾至是増
　劇以已亥歲秋九月十九日終於歴陽馴翟里之
　私第享年四十有一以其年冬十一月六日葬于本
　縣本郷許思里祔先君長史之塋禮也君前娶潁
　川陳氏後娶樂安花氏皆良家之子淑徳不爽二
　子曰徳容徳鈞二女皆佩觹丱角之歲君天資貞
　吉立性和雅尊敬師友敦睦親姻移之於官故所
　至皆理而位不叅于朝籍年不登於下夀能無遺
　恨乎鉉兄弟少孤長於舅氏親承撫䘏勉以進修
　門(今上/御名)不傾君之力也嗚呼渭陽之贈已矣寧追逝
　川之歎哀哉何極故拂貞珉紀述遺徳庶深谷以
　徒遷見清芬之未泯其詞曰
　懿哉華族鴻臚有聞家餘厥慶世濟其文祉祚鍾
　積實生我君惟君之生姿性天成清譚變馬寳思
　凌雲道光表式才中銓衡爰職縣符政閑務舉旋
　綏二邑鳬飛鸞舞天亦難諶俄悲物故驚波易邈
　陽露難收荒郊落日宿莾窮秋銘兹幽壌永樹芳猷
　　　　　唐故常州團練判官檢校尚書左僕射
　　　　　劉君墓誌
　夫資忠全孝含貞履潔君子所以没身而守之聖
　人所以屈己而申之其道可傳其風可仰嗚呼劉
　君其殆庶乎君諱鄗字巨源其先彭城人徙居廣
　陵重世矣曾祖永澧州司户叅軍祖審不仕考瓌
　檢校户部尚書贈右僕射君生而岐嶷有異常童
　五歲而孤即禀至性年在㓜學卓然老成𥘉先君
事吴實幹近職而太夫王氏與貞穆皇后復有姻
舊故宣帝命君使事丹陽公府公龍飛以君為殿
前承㫖便蕃左右靖恭夙夜動必稱職人無間言
二十年間累遷檢校禮部尚書充崇賢殿使及轉
俯代謝衆或将迎君侃然正色有死無二游説之
詞不能入權利之勢不能動於是閹豎希旨以飛
語中之坐除名流池陽郡明年有唐受禪烈祖嘉
君盡忠亟召之還除常州長史悉還其官階田宅
未幾又改和州長史聽歸廣陵舊居𥘉元宗方在
膠庠吴帝使君召拜郎中賜以章綬自爾至于為
　相每朝謁必先見君而後入及元宗即位召至京
　師復命太夫人入禁中如貞穆之時謂曰吾受吴
　朝恩禮不敢忘也今猶數夢譲皇帝執臣子之禮
　吾觀當時近臣唯夫人兒為長者帝意親之今復
　得在吾左右良足慰也君聞之遂稱足疾不任趍
　拜上仍賜第以居之歲時錫賚甚厚時使親近諭
　旨竟不能移上乃加太夫人封邑召君受命於朝
　固辭以疾上歎息曰此子至孝今以其母故召之
　不來是必然也此亦古人所難吾何為奪其節耶
　久之以君為常州團練判官不使之仕優其禄而
已今上嗣位加檢校右僕射君家承鐘鼎之富少
居綺紈之職時逢革故年甫壮室而遂閉門却掃
髙謝人間孜孜色飬怡怡自得姻族以之肅穆士
友以之景仰名莭終始清風邈然丙寅歲夏六月
某日終于建安某坊之私第春秋五十有九君葬
太夫人于茅山良常洞之西因自卜塋地即以其
年月日葬焉禮也前夫人張氏早亡今夫人呉氏
實有莱妻之賢能從伯鸞之操天資玉映令問薫
蘭子昭嗣女某等善慶所鍾家聲不隕愛敬哀慼
在禮無違嗚呼令人其必有後鉉家世通舊復連
懿親常以君抗節遺世既近代之孤標而元宗推
誠聳善又列辟之難事足以激揚薄俗垂示将來
乃為銘曰
忠於事君孝於飬親逢時有道以義衛身隠不絶
俗居能保真我永終吉誰為古人地胏之原小茅
之麓左盻　岡前瞻栁谷欒棘新吹松楸再卜令
問昭顯流光似續刻此苕華永芳蘭菊
　　　　唐故印府君墓誌
君諱其字某其先京兆人也因官徙牒遂居建康
曾祖知章無禄早世祖某官考某官君㓜而勤學
長而力行孝悌著於家庭信義行於州里弱冠明
經擢第釋褐太子校書千里之行時軰推許會上
國䘮亂遂南奔豫章連帥鍾公見而恱之辟為從
事豫章府變始歸建康井邑更移親舊泯沒君慨
然悲世難之未已感宦路之多艱於是抗志衡門
息機世表樂山水寡言語極談不過經籍之事足
迹不游卿相之門篤好六經歲誦再徧雖憂惨疾
病未嘗廢也孜孜焉脩善如不及恂恂焉與人無
間言保大丙寅夏四月日考終命臨終訓勵諸子
備有嚴誡如魏顆之命無荘舄之吟春秋六十有
　九夫人徐氏通儒書有婦徳先公而逝即以其年
　月日合葬於某所禮也子崇禮崇粲舉進士崇簡
　明法及第爲舒州司法叅軍秀茂之業聞于埸中
　咸以爲印氏之門其後必大諸子以我宗之自出
　故銘譔是求銘曰
　於惟穆氏代有君子恂恂若人亦既克似退不丘
　壑進不朝市體道居貞全髙沒齒俊造之學施于
　後嗣昭昭令名與石無已
　　　　　唐故銀青光禄大夫撿校國子祭酒御
　　　　　史中丞包君墓誌
　君諱諤字直臣丹陽延陵人也粤我長源發于夏
　后分封受代著于㑹稽司農而後代有賢哲轉徙
　旁郡遂家延陵種徳流光世為大姓曽祖某丹陽
　令祖岋潤州録事參軍考洎和州歴陽令業官之
　美播于氓頌公以廣明庚子歲生于丹陽長於戎
　馬之間遂好金鼔之政氣質慷慨而孝於事親材
　用敏幹而慎於畏法命不我與事多無成髙皇帝
　兼揔六師以輔王室署君牙門右職将進用之君
　以歴陽府君喜懼之年辭歸就飬因隷歴陽軍中
　自是服勤祗役多在外郡家貧援寡仕不求聞三
　十餘年有勞無過飬心知命以保遐齡交㤗元年
　春二月日卒于鄱陽舟中春秋七十有九夫人危
　氏故賀州刺史韓徳卿之女也婦道以順家政以
　嚴内慎有光六姻是則子三人曰㑹宗曰頴曰鋭
　皆敬述先志勤脩令名號奉靈輀俯就成制則以
　某年月日葬于江寕縣某里禮也某感深自出名
　謝貴甥載悲渭陽之詩永痛西州之墅敬書遺懿
　以鏤貞珉其銘曰
　猗歟府君世載其聞有道無命與俗同羣代耕得
　禄全和保真享夀八十下從先人乃整歸艎秦淮
　之濵乃卜玄宅句金之陵不可不識封丘勒銘悠
　悠餘慶永永芳塵
　徐公文集卷第十六
　徐公文集卷第十七
　　　　　　　東　海　徐◍◍◍鉉
　　　岐王墓誌銘
　　　故平昌君孟氏墓銘
　　　故昭容吉氏墓銘
　　　唐故鍾氏太夫人太原縣太君王氏墓銘
　　　唐故太原府君夫人彭城劉氏墓銘
　　　唐故隴西李氏夫人墓銘
　　　唐故文水縣君王氏夫人墓銘
　　　　　岐王墓誌銘
　天地之靈氣發為賢人邦家之積慶鍾于公族其
　或富老成之智促殤子之年感羣情者自出於大
　資垂英聲者非由於事業是以蒼舒軫悼於魏祖
　表行曰哀夏王鍾愛於明皇錫名為一中興在運
　代有人傑見於岐王矣王諱仲宣今上之第二子
　也文武儲慶日月輸祥實太姒之子如魯桓之貴
　天質秀發神機内融亦既免懐未遑就傅問安長
　樂視膳寝門承歡愛於瑶齋極友弟於朱邸成人
　之量宛由生知三歲受封為宣城郡公假大司馬
　之秩維城之望日以光矣不幸(今上/御名)疾甲子歲冬十
　月二日薨於閤内年四歲主上痛切敏之異極天
　慈之懐詔輟朝七日冊贈司徒追封岐王既而感
　上聖之忘情遵先王之從儉節哀簡禮以厚古風
　即以其月十有八日備鹵部鼓吹葬於江寕府某
　縣某里之原有司謚曰懐獻禮也惟王以襁褓之
　年藴金玉之度異迹昭灼可得而言至如禁中娱
　侍常在左右或異宫一日則思戀通宵翌旦未明
　必親至御幄須奉顔色然後即安其孝也如此上
　毎罷朝稍晏荘色未廻王則儼然侍立不妄言笑
　須天顔悦懌則趨就膝下怡怡稚戯不失其儀中
宫以上之鍾愛恐漸於驕故撫字之方威克於愛
每加教誨過於嚴厲而王凛然祗畏𥘉不壊容退
或見上乃啼以自悔其敬也如此始二歲上親授
以孝經雜言雖未盡識其字而每至發端止句之
處皆黙記不忘至于寢疾近數千言矣時聼奏樂
必振袂擊節咸中律度工人試中變其曲王輟止
之曰非前曲也雖周郎之顧何以加焉其慧也如
此受封之日見於内殿音詞宣朗容止閑習觀之
者咸歎重焉其敏也如此凡玩好之物意有欲者
瞬目賞譽未嘗求索或識其意持以與之必再三
　推却不肯即受其毅也如此上曰昔人謂王勣為
　神仙童子今此兒近是乎及其薨也悼念之甚曰
　吾見他人賢子弟猶惜之豈惟父子之性乎中宫
　哀慟至於加疾自非英姿感動孰能臻此哉議者
　以為列宿淪精髙真䧏迹表瑞王室今復還矣嗚
　呼凡我臣庻暨乎藩戚瞻飛盖之何期慨神理之
　難測寕盡羙于稱讃庻騰芳于簡冊詞臣奉詔謹
　勒貞石其銘曰
　粤我仙源流光慶延公族之異惟王生焉禮詩仁
　孝斯之謂賢夙習非學生智自天既與之智胡奪
　之年瞻庭蘭刈顧掌珠捐孟冬寒氣京兆新阡鼓
　吹簫簫旌旐翩翩踠逸躅于稚齒閟藩房于夜泉
　已焉哉庻彭殤之一夢豈沒世之無情
　嗚呼庭蘭伊何方春而零掌珠伊何在玩而傾珠
　沈媚澤蘭隕芳馨人猶沮恨我若為情蕭蕭極野
　寂寂重扃與子長訣揮涕吞聲噫嘻哀哉
　　　　　又銘一首
　至尊所作上省庭蘭掌珠之句謂得比興之實遂
　廣其意發為斯文親迂宸翰批于𥿄尾足以厚君
　親之義行孝慈之風是用勒石永光泉户謹記
　　　　故平昌郡君孟氏墓銘
太歲癸卯五月十有九日大行皇帝諸妃平昌郡
君殁於大内之别院享年四十有三嗚呼哀哉昔
天保未定大東啟其疆魯道有蕩三桓紀其政實
始孟氏代為强宗徳厚流光之符祥發慶􁊅之効
宜乎来裔生此淑人曾祖某祖造父及皆以含道
居貞遯世無悶克家垂訓式永門風郡君麗窈窕
之容秉肅雍之徳游依漢水氣兆河間乃􁊅八月
之求入預良家之選璧門受職彤管服勤恭順之
心奉坤儀而得禮明恵之智導宫教而無遺爰屬
　造邦遂崇封邑路寢之後柔芳載揚既而千載上
　仙宫車晏駕號遺弓於萬國感餘香於九御沈哀
　共極美疹獨縈不延幽窆之期重惻上宫之念嗚
　呼哀哉即以其年六月日葬于江寕縣安徳鄊徳
　信里之原禮也青烏既吉覆斧斯營永光烈女之
　風盡紀他山之石詞臣奉詔謹勒銘云
　杳杳平野蕭蕭一丘原松積靄隴吹臨秋于嗟淑
　女於此蔵舟委貞質兮厚野奉靈駕兮仙游惟惇
　史兮未冺豈餘芳兮不休嗚呼哀哉
　　　　　故昭容吉氏墓誌
　天子建内官必先令徳九嬪掌婦學以教六宫是
　故壼則成風漢濵流化者矣昭容吉氏麗瑶姬之
　質富班女之文治絲枲以服勤宫功有序徹粢盛
　而舉職祀禮無愆用能妙簡皇心光􁊅盛典頃錫
　粉田之賦因𨳩左輔之封嗣服之𥘉日不暇給視
　月卿而命秩近正朝㤙閲逝水以成川俄悲異物
　春秋三十有三保大三年秋七月二日薨于别宫
　皇帝悼之廢朝一日遺奠之禮有加等焉即以其
　年月日葬于上元縣龍城鄊之原禮也昭容諱某
　字某東海朐山人也曽祖徵朗州龍陽縣令祖黨
　夀陽縣令父彦輝海州懐仁縣令咸􁊅鄊里之選
　屈従州縣之勞有利物之能不享其位垂積善之
　慶克茂其宗著籍金門移家戚里昭映惇史不甚
　美歟詞臣奉㫖式揚懿徳庶使髙深自改長延丹
　砌之恩金石無虧仰慰璧臺之念其詞曰
　吉甫作頌穆如清風儲慶炳靈實生昭容史曰明
　智詩云肅雍内職以理柔芳有融閱川宵奔燃膏
　暁滅西陸移景凉風殺節虞殯流聲遣車成烈苕
　華不磨蘭菊無絶
　　　　　唐故鍾氏太夫人太原縣君王氏墓銘
夫人太原祁人也因官徙籍遂居豫章自緱嶺肈
基晉陽錫壌光靈繁祉蔚為大宗圭組簮纓與世
升䧏聖暦中否我亦不彰故祖考某皆藴道居貞
流謙毓徳夫人有金玉之質桃李之姿柔順睦婣
以奉慈訓組紃織紝聿勵家風宗族里閭莫不稱
羙先公司徒纉戎嗣服實臨我邦夫人誕昭四徳
之華用光九女之選門内之理實皆聼之家人尚
嚴婦道貴順主饋以敬均飬以慈契闊夷險始終
若一邦君内則皆取正焉嗚呼昊天不庸路寢即
順夫人棘心蓬首率由舊章素尚空玄益所明習
　當齋居晏處諷誦真文雖祁寒盛暑未嘗廢也又
　以恭儉孝悌文學道義訓勵子弟皆成其名保大
　丨年詔封太原縣太君從子貴也二子長曰懐建
　由校書郎歴東府掾以群從百口家于豫章于是
　辭禄公朝歸綜司政因除洪州都督府司馬次曰
　蒨以屬詞敦行從事戚藩累登臺郎為集賢殿學
　士㑹中令齊王避親譲寵授鉞臨川朝廷慎選英
　僚以光幕府除撫州觀察判官檢校屯田郎中既
　拜而夫人疾亟交㤗元年春二月十八日卒于京
　師嘉瑞坊之官舎享年七十有五即以某年月日
歸葬于洪州某縣某里之原禮也嗚呼富夀戬榖
天所以祐善也金石銘譔世所以垂範也二者無
愧可謂賢哉鉉早奉世親晚連姻好景行懿徳敢
用直書其銘曰
緱山不傾清淮不湮故我王氏實生令人衛姬之
智益母之仁光昭祖禰垂慶來雲西山之陽章江
之濵靈仙攸宅松櫝相因遐夀歸全以反吾真
　　　　唐故太原府君夫人彭城劉氏墓銘
夫人麗窈窕之容藴幽閑之徳孝敬肈于天性明
恵本于生知光于六姻是謂賢女𥘉我大父殷考
遇皆立功興運蔚為将臣婚姻之盛冠彼當代故
夫人既笄歸于我府君君諱承進夀州節度使相
國公之第三子也二族斯睦百兩是将婦禮之嚴
家道爰正府君性踈直喜賔客理劇如簡不以世
務嬰心行已取適不以家財為重鍾鼎之族化為
簞瓢夫人雅性冥符怡然自足慈和待物恭儉飾
躬子弟以之而克家僕御以之而服教及罹蓬首
之痛誓全柏舟之節柔芬方逺景命不融春秋四
十有九戊午夏六月某日終于京師濵江坊里第
子某等俯就成制號奉靈輀即以其年月日葬于
某鄊祔府君之塋禮也鉉幸叅諸婿獲從外姻載
陳執紼之儀仍奉懐鈆之託敢書懿範以鏤貞珉
其詞曰
嗟淑女兮仁慈肅雍伊君子兮亮簡踈通合二姓
兮五侯之宗垂内則兮素士之風悲秋霜與冬霰
推女蘿與青松念光塵之倐忽獨天長兮無窮
　　　　唐故隴西李氏夫人墓銘
夫人諱某字某其先太原人故左司郎中贈太府
卿諱潜之孫今太子洗馬裔之第三女也伯仲世
父皆踐歴臺閣抑揚聲實相糾以孝相髙以譲芝
　蘭桃李閨庭粲然夫人襲圭組之英發為秀色鍾
　婣睦之氣凝為淑性柔而有則愛而不驕紃組之
　工翰墨之妙禀自天性能必過人及長歸于李君
　君名俛故楚州刺史諱承嗣之孫今禮部尚書度
　之少子也舅甥之故齊魯之匹好合之美潘揚之
　風夫人移天睦族率由典禮不恃舊以廢職不矜
　能而怠敬門内之理清芬穆然嗚呼嚴霜春零蕣
　華朝墜享年二十有五某年月日卒于京師某里
　之寓居二族悲慟六姻悽愴仁而不夀古則有之
　以其年某月日葬于江寕縣某鄊里之原禮也東
　海徐鉉以世親之舊實維私之敬執紼永悼刋石
　為銘銘曰
　天之命兮不可知生此賢女兮鍾淑姿嬪于盛族
　兮昭令儀與之才兮不與之夀永凋落兮芳時儼
　黼翣道靈輀小江村兮長江湄千秋萬代兮草離
　離空餘𥘉月如蛾眉
　　　　　唐故文水縣君王氏夫人墓銘
　夫人諱畹字國香其先太原人今為廬江人也祖
　濳左司郎中贈太府卿考坦禮部郎中皆以貞幹
　純懿見稱于時夫人麗窈窕之容秉明慧之性㓜
失所恃事繼親以孝聞在家不違於姆師移天不
失於婦順初先姑之治也嚴而有惠通而得禮夫
人觀刑禀教莫不率循故三十餘年門風家法凛
然如舊性尚静退不樂世喧始愚之在要職也夫
人憂形於色及其居貶所反欣然忘貧此其所以
為異也雖門族素盛而世塗多故禄賜所入賙給
無遺豐約同之親踈如一至於澣濯之儉組紃之
勤蘩藻盡敬儒玄勵操環珮中節始終不渝少善
秦聲長亦捨棄毎晨興誦五千言而巳享年五十
戊辰歲八月一日終于京師舜澤里之官舎其年
　十月二十三日歸窆于西山洪崖郷鵉岡里從先
　姑大塋禮也有子曰夷直女曰神華林華嗚呼愚
　常以體道委命為懐而情之所鍾不知其慟銜涕
　秉筆庻不冺其聲塵焉銘曰
　緱嶺之靈生此淑人洪崖之濵寄此新坟生與道
　俱沒與仙隣悠悠精爽豈或為塵嗚呼吾信積善
　之必爾故攄恨於斯文
　徐公文集卷第十七
　徐公文集卷第十八
　　　　　　　東　海　徐◍◍◍鉉
　　　御製春雪詩序　後序
　　　御製雜說序　北苑侍宴詩序
　　　文獻太子詩集序　翰林學士江簡公集序
　　　蕭庻子詩序　成氏詩集序
　　　　　御製春雪詩序
　臣聞堯尚文思書有諫言之目漢崇儒學史稱好
　道之名所以澤及四海化成天下其後迂濶王道
　蕩摇淳風正始之音闕而莫續魏帝浮雲之句不
　接輿詞王融曲水之篇無聞聖作将興古義允属
　昌期我皇帝陛下常武功成右文業廣明踰日月
　不以聖智自居思掞雲天不以才能格物其或南
　薫有懌東作無憂民思秋稼之娱物茂冬蒸之禮
　㤙覃在鎬調振横汾天籟發音疇非聳聼乾文垂
　象寕隔仰瞻信可以暢列聖之謨猷變生人之耳
　目者也於是歲躔作噩序首青陽玄鳥司啓之明
　晨白獸稱觴之節日有唐中興之一紀皇上御暦
　之七年地平天成時和歲稔衢樽之味普洽玄風
　擊壌之聲散為和氣同雲竟野朔雪飛空急勢随
　風影亂東郊之仗凝華接曙光浮元㑹之筵星蹕
　既移雲罍乃啓太弟以龍樓之盛入奉垂旒齊王
　以鳳沼之崇来叅變几雲軒結轍華履齊趨唯陳
　韶濩之音無取魚龍之戯喜油油之既洽顧奕奕
　之方呈筆落天波言成帝典七言四韻宣示羣臣
　乃命太弟太傅建勲翰林學士給事中朱鞏常夢
　錫翰林學士中書舎人殷崇義㳺簡言吏部尚書
　毗陵郡公景運工部尚書上饒郡公景遜左常侍
　勤政殿學士張義方諫議大夫勤政殿學士潘處
　常魏岑駕部貟外郎知制誥喬舜主客貟外郎知
制誥徐鉉膳部貟外郎知制誥張緯光禄卿臨汝
郡公景遼鴻臚卿文安郡公景遊太府少卿陳留
郡公景道左衛将軍樂安郡公弘茂駕部郎中李
瞻等或賡元首之歌或和陽春之曲如葵心之傾
日馭似蟄户之向當門二十一篇咸從奏御皆所
以羙豐年之兆申萬物之情非徒載笑載言一吟
一詠而已昔者白雲之唱七萃驅馳黄竹之詩萬
人凍餒王猷且塞後嗣何觀孰若偃仰大庭優游
六藝初筵有秩而六宫不移夜漏未央而百官巳
事被之樂府授以史官煥乎文章無得而稱也有
　詔爲序以紀歲月(御批云宿來健否酒醒詩畢可/有餘力何妨一爲之序以紀歲)
(月呵/呵)天慈過聼猥屬㣲臣徐樂上書徒慙暮入(其/日)
(内宴臣鉉/迨夜方赴)安國作序幸冠首篇狂簡僅成兢憂㒺
　措謹上
　　　　　後序
　昔者漢宫故事著成王負扆之圖魯殿宏規紀黄
　帝垂衣之象用能昭文服物雖十世而可知如玉
　如金更百王而不易况乎天統建寅之首皇猷累
　洽之晨上瑞方呈宸游載穆拱北極而衆星咸在
　祝南山而萬夀無踰明皇花蕚之樓風流不冺徳
　祖中和之節雅頌常垂實奕世之耿光為中朝之
　盛觀固當騰之竹帛飾以丹青襲六藝以同明與
　天文而共麗皇太弟重離普照博望凝思敦古道
　以致君法前經而作事命千秋而指畫召立本以
　趨馳粲然後素之功焯爾彰施之象煦如就日肅
　不違顔萬國式瞻若奉衣裳之㑹羣臣仰止似聞
　輿馬之音盛徳形容於斯大備者也𥘉外朝既罷
　内宴方陳赴召者上自副君逮于戚里銅壺已晏
　聖藻爰飛或逡廵而載歌或蹈詠而不作既而有
　詔出示羣官臣建勲義方鉉等聞命在前援簡先
就因承中㫖入奉斯筵而兩省衆篇翌日咸集故
奉和者二十一首而侍宴者十有四人前序闕遺
被令重述謹上
　　　　御製雜説序
臣聞軒后之神也畏愛止乎三百唐堯之聖也倦
勤及乎耄期文王之明夷也爻象周於六虚宣父
之感麟也褒貶流於百代乃知功利之及物者與
形器而有限道徳之垂憲者将造化而常新是故
體仁者必懇懇於立言務逺者必勤勤於弘道然
則封㤗山告成功七十二家正禮樂刪詩書一人
而已大矣哉立教之難也有唐基命長發祥符舊
物重甄斯文不墜皇上髙明博厚濬哲文思既承
累聖之資仍就甘盤之學鴻才綺縟理絶名言黙
識泉深事符影響自祗􁊅眷命欽若重熈廣大孝
以厚時風勵惟精而勤庻政宥萬方而罪已體百
姓以為心俗富刑清時安歲稔其或萬機暇豫禁
籞宴居接對侍臣宵分乃罷討論墳典昧旦而興
口無擇言手不釋卷嘗從容謂近臣曰卿軰從公
之暇莫若為學爲文爲學為文莫若討論六籍游
先王之道義不成不失為古儒也今之為學所宗
　者小説所尚者刀筆故發言奮藻則在古人之下
　風以是故也其髙識逺量又如此焉昔魏武帝有
　言老而勤學而所著止於兵書吴大帝亦云學問
　自益而無聞述作風化之㫖彼其恧歟屬者國歩
　中艱兵鋒始戢惜民力而屈已畏天命而側身静
　慮凝神和光戢耀而或深惟遂古遐考萬殊懼時
　運之難并鑑謨猷之可久於是屬思天人之際游
　心今古之間觸緒研幾因文見意縦横毫翰炳耀
　縑緗以為百王之季六樂道䘮移風易俗之用蕩
　而無止慆心堙耳之聲流而不反故演樂記焉堯
　舜既往魏晉已還授受非公爭奪萌起故論享國
　延促焉三正不修法弊無救甘心於季世之偽絶
　意於還淳之理故論古今淳薄焉戦國之後右武
　戯儒以狙詐爲智能以經藝爲迂濶此風不革世
　雖未巳故論儒術焉父子恭愛之情君臣去就之
　分則褒申生明荀彧俾死生大義皎然明白推是
　而往丨無弗臻皆天地之深心聖賢之宻意禮樂
　之極致教化之本㴟六籍之㣲辭羣疑之互見莫
　不近如指掌煥若發䝉萬物之動不能逃其形百
　王之變不能異其趣洋洋乎大人之謨訓也夫天
　工不能獨運元后不能獨理故有道無時孟子所
　以咨嗟有君無臣鄭公所以歎恨庻乎斯民有幸
　大道将行舉而錯之域中則三五之功何逺乎爾
　臣又聞将順致羙鋪陳耿光布堯言於萬邦稱漢
　徳於殊俗蓋詞臣之職也若乃嚮明而理負扆而
　朝慶賞威刑豫游言動則有太史氏存焉又若雅
　頌文賦凡三十卷鴻筆麗藻玉振金相則有中書
　舎人集賢殿學士徐鍇所撰御集序詳矣今立言
　之作未即宣行理冠皇墳謙稱雜說臣鉉以宻侍
　禁掖首獲觀瞻有詔冠篇勒成三卷而三卷之中
　文義既廣又分上下焉凡一百篇要道備矣将五
　千而並乆與二曜以同明昭示孫謨永光冊府謹上
　　　　　北苑侍宴詩序
　臣聞道物情而順時令者帝王之能事感恵澤而
　發頌聲者臣子之自然况乎上國春歸華林雨霽
　宸游載穆聖藻先飛雷動風行君唱臣和故可告
　於太史播在薫絃帝典皇墳莫不由斯者巳歲躔
　巳巳月属仲春主上御龍舟游北苑新王舊相至
　於近臣並儼華纓同叅曲宴丨時也風晴景㳤
　物茂人和望蔣嶠之嶔崟祝為聖夀汎潮溝之清
淺流作天波絲篁與擊壌齊聲醆􁍟與君㤙共辭
乃命即席分題賦詩睿思雲飄天詞綺縟文明所
感蹈詠皆同既擊鉢以争先亦分題而較勝長景
未暮百篇已成自揚大雅之風豈在遒人之職奉
詔作序冠于首篇授以集書蔵之金匱謹上
　　　　文獻太子詩集序
鼓天下之動者在乎風通天下之情者存乎言形
於風可以言者其惟詩乎粤若書契肈生雅頌乃
作逹朝廷邦國之際其用不窮更治亂興替之時
其流不竭六義浸逺百代可知若夫王公大人居
　尊履正其行道也無迹其成務也不宰所以可則
　可象有功有親非夫詠言何以觀徳周文陳王業
　之什召穆糾宗族之篇聖人輯之皇猷備矣子桓
　振建安之藻昭明揔衆作之英禮有古今理無用
　捨夫機神肈於天性感發由于自然𬒳之管絃故
　音韻不可不和形於蹈厲故章句不可不節取譬
　小而其指大故禽魚草木無所遺連類近而及物
　逺故容貌俯仰無所隠怨刺可戒賛羙不誣斯實
　仁者之愛人智士之博物王室光啓人文化成上
　去刪詩綿二千祀其用益廣其制益精絶其流冗
結以周密王言帝典炳蔚于縑緗詞人才子充溢
于圗牒若乃簡練調暢則髙視前古神氣淳薄則
存乎其人亦何必以苦調為髙竒以背俗為雅正
者也殿下挺生知之哲有累聖之資道冠三才學
兼百氏虞庠齒胄騰聲于就傅之年侯社錫圭底
績于為邦之際隨城封壌人歌召伯之棠浙右控
臨時賴京師之潤戎機鞅掌曽不勞神閑館娱游
未嘗釋卷深逺莫闚其際喜愠不見於容唯奮藻
而摛華則縁情而致意至鍾山樓月登臨牽望闕
之懐北固江春眺聴極朝宗之思賞物華而頌王
　澤覽穡事而勸農功樂清夜而宴嘉賔感邊塵而
　閔行役沈吟命筆顧眄成章理必造于玄微詞必
　関于教化或寓言而取適終持正于攸歸著于簡
　編凡若干首及玉符来覲玄圃歸尊臨飛閣之華
　池即洊雷之講肄斯文間作盛徳日新蓋曠代之
　宗英實一時之師匠以鉉幸塵賛論嘗典絲綸謂
　可言詩因令視草聴鈞天之奏徒欲動心酌滄海
　之波唯知滿腹敬抽短翰式繼頌聲謹序
　　　　　翰林學士江簡公集序
　士君子蔵器于身應物如響成天下之務者存乎
事業通萬物之情者在乎文辭然則日月不知人
亡政息瞻之則渺然在羲軒之上蹈之則肅然若
旦暮之間自非遺文餘教則作者之道或幾乎息
矣嗟夫天地長久英靈超忽鄴中才子與樂事以
俱淪江左名臣及玄譚而共盡清流可揖勝氣猶
生閲蠧簡以凄凉撫絶韋而慷慨斯文未丧何代
無人濟陽江公鍾川嶽之粹靈禮角犀之竒相芳
蘭十歩本自天資建木千尋非求外奨弱齡聞道
夙歲知名竹箭稱美于東南来充王府天馬擅竒
于西北入奉乗黄于時聖暦中興賢才間出公從
容冠葢之際頡頏臺閣之閭文髙學深職優理勝
虚襟接物簡易多通正色當官直方無優定祖宗
之大號功𥙷神明端風憲之直䋲氣懾姦宄身可
屈而名不辱用即行而捨即蔵故叢棘三年雅懐
自若承明再入時望彌髙人無間然道亦光矣嗚
呼運逢上聖年在中身人之云亡空嗟殄瘁死而
可作誰與同歸詩所謂胡不萬年傳有云古之遺
愛者也昔㐮陽孟浩然年五十有二疾發背而亡
公豈其後身歟何符合之若此惟公以進士擢第
以詞賦馳名事藩邸叅管記之司登朝籍專掌綸
　之任奏議表啓時然後言詩筆歌頌和者彌寡絶
　文埸而逺騖横學海以孤飛綜南北之清規盡古
　今之變體優游兩制不亦宜乎然而初無簡編文
　乃亡逸嗣子翹門生王克貞等或捜諸經笥或傳
　于人口或焚藁之外或削材之餘彚聚群分凡得
　十卷授之執友以命冠篇鉉族近情親官聮迹密
　毎西垣景晏北第風清忘形罇爼之間淂意筌蹄
　之表西江東海俱為賦鵩之鄊北門右掖並對受
　釐之問嗟乎相如既往空存封禅之書季子云來
　但有心期之劔寢門流慟已隔生平都門長送遽
成今昔追託言于夙契申永悼於斯文援毫悲吒
存諸梗㮣云耳
　　　　蕭庶子詩序
人之所以靈者情也情之所以通者言也其或情
之深思之逺鬱積乎中不可以言盡者則發為詩
詩之貴於時久矣雖復觀風之政闕遒人之職廢
文質異體正變殊塗然而精誠中感靡由於外奨
英華挺發必自于天成以此觀其人察其俗思過
半矣此夫澤宫選士入國知教其㝡親切者也是
以君子尚之蕭陵蕭君江左之英詩菀之精其為
人也樂易其處世也静黙忘形衡泌之下苦節戎
馬之間其道日新其名益震諸侯虗左五府交辟
今晉王殿下樹藩作相樂善愛才幕府𥘉𨳩君實
首冠由典檢書至儀曹郎出入兩宫官無虗授優
游多士交必正人毎良辰羙景登髙送逺適莫不
存於心府勢利不及於笑談含毫授簡唱予和汝
其性淡故略滛靡之態其思深故多清苦之詞大
雅之士何以過此鉉與君為友幾将二紀其間聚
散窮逹罕或寕居淡成之懐終始若一静言投分
想見古人丁已歲撫王髙譲承華出分陜服君以
官省舊徳復踐𥘉筵撰行之夕俾予視草鉉也不
佞無足揚君之羙徒欲申别恨叙交情故作斯文
冠于篇首云爾
　　　　成氏詩集序
詩之㫖逺矣詩之用大矣先王所以通政教察風
俗故有采詩之官陳詩之職物情上逹王澤下流
及斯道之不行也猶足以吟詠情性黼藻其身非
苟而已矣若夫嘉言麗句音韻天成非徒積學所
能盖有神助者也羅君章謝康樂江文通丘希範
皆有影響發於夢寐今上谷成君亦有之不然者
何其朝捨鷹犬夕味風雅雖世儒積年之勤曽不
能及其門者邠逮余之知已盈數百篇矣覩其詩
如所聞接其人如其詩既賞其能又貴其異故為
冠篇之作以示好事者云戊戌歲正月日序
徐公文集卷第十八
徐公文集卷第十九
　　　　　　　東　海　徐◍◍◍鉉
　　送謝仲宣貟外使北蕃序
　　送賛善大夫陳翊致仕還郷詩序
　　送張佖郭賁二先軰序
　　送武進龔明府之官序
　　送劉生序
　　游衛氏林亭序
　　　　　送謝仲宣貟外使北蕃序
自昔新都盗國撓我中州建武𨳩元越在江左日
月之照不及河洛之地者四十年矣主上方恢逺
略弘下武聖作物覩有𨳩必先故使偽邦失政胡
馬大入山泉反覆羌渾沸騰五州遺甿二京故老
引領南望庻幾撫予天子聞之憫然故命大司馬
賈公使以觀變儀曹郎謝君副焉儀曹别予予應
曰羙哉是行蒼生之福在斯舉矣始予及子同省
予弟又與子同府交道深矣今子将之絶域無以
為贈請贈以言夫格天地充四方莫先乎禮昔我
太宗文皇帝革暴隋一㝢内屈己濟物虗心納諫
故四夷君長歴代不賔稽顙闕下可謂徳矣聲明
文物垂三百年絶而復續可謂禮矣苟使踰百千
代之有國家者猶當企聳下風奉行不墜况中興
之嗣君乎周秦宫闕是本朝二宅貞觀徳禮是本
朝家法若棄之而不念委之而不修非天子之意
也主上躬行於内而使二君順之於外今強胡入
貢中原無主聖人不能違時時至不可失也子其
勉之哉思聖意顧人心犬羊百萬以攻戦為事不
可以威武服也酋豪聚首以姦詐為常不可以智
力勝也子其将之以徳慎之以禮衣冠餘緒必觀
光于使臣一覩漢官威儀必感泣頓服宅心南向
苟或不爾是絶蒼生之望也可不慎歟鉉自束髪
從宦則聞長者之論盛言為戦國者必以權道子
視商周以䧏誰非戦國寧有以權道躋太平乎而
言以人棄故事與願違今子王府元僚居可言之
地逺使上介當可行之時勉之哉故人之願蒼生
之望在此而已行矣文昌春風二月征塗萬里捨
㳺宴之適就鞍馬之勞征虜亭下南朝送别之埸
臨滄觀側茂弘思洛之所叙離懐古寕無情乎矧
軺車所經觸緒牽思渡長淮則想清流映月之景
過睢園則思愁雲零雪之興望鞏洛則傷麥秀之
詩指唐晉則感大風之歌綏懐之暇弹琴詠詩以
祛鬱陶之慮還軫在爾不復多陳聊序鄙志爾
　　　　送賛善大夫陳翊致仕還鄊詩序
夫進退之機大易稱首止足之誡玄丈所宗君子
動必乗時故言行而事立静惟體道故身貴而名
全然則知之非艱行之不易去聖既逺引年益稀
是以古之明君爰有成式重辭禄之士優懸車之
禮賁飾寵秩靡限常均所以崇徳尚賢激貪勵俗
者也皇風所及我有其人太子洗馬陳翊江浙炳
靈郷閭獲譽棲遲下位而升聞自髙便蕃寵任而
祗畏日積時方多難寄切司聪将命無私臨事能
断盤錯必觧風雨不渝及少海告符揺山表慶天
下之本既正四郊之壘亦罷于是詠遂初之賦决
髙謝之懐京口之西先有别墅前臨廣陌却枕長
江田逾二頃桑都八百戴仲若軒懸之地不逺風
煙蒲真人鹿迹之鄊依然川域詸茅築室素欲終
焉其所闕者飛泉而已嘗因暇日䇿杖尋幽爰有
道人指示嵓溜百歩之内一道懸流其清可鑑其
味如醴縈崖潄石滌慮蠲痾信山川助其好尚亦
心府資其瑩濯既而挂冠請命伏閤陳詞優詔嘉
之竟允其請錫金紫之服升賛善之資輕舟東浮
盡室而去副君執手流涕似宜都之别弘景羣公
供帳祖餞若都門之送二踈知與不知莫不稱歎
殿下調髙雅頌文動星辰賦詩一章以寵行邁掩
鄴中之舊制流樂府之新聲足以厚君臣之情敦
風化之本縑緗麗色丘壑増華自周行之人與觀
光之士靡然投贈粲爾成章逺比河梁之篇近擬
白雲之集夫其貞退之節樂善之風實教義之所
臻亦詠歌之盛觀也鉉名叅望苑迹本騷人敢言
能賦之才濫奉言詩之賜敬序麗則冠于首篇
　　　　送張佖郭賁二先軰序
君子所以章灼當時焜耀来裔者必曰進士擢第
畿尉釋褐斯道也中朝令法雖百王不移者也自
聖暦中興百度漸貞能興此羙者今始見張郭二
生矣則知九仭之勢千里之仃凝雲逐日未可量
也鉉也不佞生於先賢之後進在二子之前此羙
不兼可以歎息然有事同而事異請試論之噫詞
埸陻廢五十年矣故老之言議殆絶後生之視聴懵
然今百辟有司逹于郡國吏徒見趨走公府中一
尉耳焉知其餘哉而二君子調髙才逸年少氣盛
将以俊造之業自重責人以既廢之禮又将以堯
舜之道為用議政於俗吏之間如是将與時大乖
矣嗚呼彼衆我寡或者難以勝乎君子之道無施
不可舒之彌四海卷之在掌握日磾見竒於牧馬
元楊知名於水磑彼二人即公輔大器也豈以恥
辱為累哉愚願二君子反已正身𨳩懐戢耀無望
人以不知無強人以不能如斯而已矣今天子重
文好古諸生懐才待用所以蒼生未䝉福者上下
之勢殊中有間耳大易之義物不終否否極必㤗
㤗之時在上者其道下䧏在下者其道上行君臣
相合然後事業逺矣吾以為斯道之復不逺吾子
其勉之句曲仙郷廣陵勝地多難将弭春物将華
琴棊詩酒足以為適贈言之㫖盡於斯焉
　　　　送武進龔明府之官序
古人有言士君子志意既立名譽不聞蓋朋友之
過也嗚呼予於龔生有之矣始予居獻納之地生
已為赤縣尉嘗竊議謂生宜參諫垣憲府之任而
未果㧞茅之志遽為賦鵩之行生不旋踵亦左授
天長用武之地朝廷置建武軍於其所使為将者
治之習兵與儒其志不通也處長與佐其勢不均
也軍市之征日困於民王澤之流不被於俗及生
之至官聮始舉刪煩革弊丕變舊風踰年告歸舉
邑之氏相率遮道不聴去乃潛匿佛廟室中耆耋
軰索而獲焉扶之上車擁之而還竟不得已中夜
而遁異哉遺愛之風若此考功之吏弗聞丙辰歲
予避兵于池陽遇生侍親郡中勉之東下是時甘
泉有烽火之急天子下哀痛之詔予謂生必自致
青雲之上以解天下之倒懸而岀入三年始為武
進宰噫非朋友之過乎嘗試論之曰才不才在我
用不用在時道之所存其人乃貴功名寵禄何足
算哉苟澤及於民教𬒳於物則百里之廣千室之
富斯可矣與夫楊孟之徒坎軻閭巷垂空言於後
世者不猶愈乎行矣龔生苟有良田何憂晚歲贈
言之要其過此乎
　　　　送劉生序
彭城劉生為南畿令天官侍郎昌黎公作序以送
盛稱故歴陽宰楊貟外光儒之為政以朂之鉉與
楊君有姻深知其内行君清簡仁愛心無適莫自
妻子僕妾及家族吏民接之無親踈之隔求之於
形骸之外盖真純之氣充而感召之應逺民之好
競者皆相與言曰衆若嚚訟必撓吾貟外矣嗚呼
其古人乎今劉生才俊於楊學優於楊觀其政績
等然生猶有耿介不平之氣觀吏部之朂子與予
之贈言蓋為是也子其平心蔵用㳷然與道合在
古人上矣矧西山神仙之宅也旌陽其逺乎僕固
􁑴談生停驂已久故揚㩁以論之九月二十七日
中書舎人徐鉉序
　　　　游衛氏林亭序
建康西北十里所有迎擔湖水木清華魚鳥翔泳
昔晉元南渡壺漿交迓於斯今中興建都人烟􁆽
比於是其間百𤱔之地宫率衛君澣水之所也前
有方塘曲沼之勝後有鮮原峻嶺之竒表以虚堂
累榭飾以怪石珍木悦目之賞充牣其中待賔之
具無求於外庻子王君諭徳蕭君賛善孫君與上
臺僚甞游焉賢衛君也陶陶孟夏杲杲初日虚幌
始闢清風颯然班荆䕃松琴奕詩酒登䧏靡迆闚
臨駘蕩熈熈然不知世之與我之為異矣差夫天
生萬物貴適其性君子有屈身以利物後已而先
人或行道以致時交或効智以濟世用斯有貴乎
自適者也朝市丘壑君得中道焉下雍道汙智劣
無益於事山資弗給歸計未從每尋幽選勝何逺
不屇一踐兹境杳然忘歸凡我同游皆為智者徴
文紀事其有意乎壬子歲夏五月祠部郎中知制
誥徐鉉躊躇嘅嘆之所作也
徐公文集卷第十九
　徐公文集卷第二十
　　　　　　　東　海　徐◍◍◍鉉
　　　百官奏請行聖尊后册禮表
　　　賀徳音表
　　　謝詔撰元宗實録表
　　　謝賜荘田表
　　　為蕭給事與楚王書
　　　又代蕭給事與楚王書
　　　復方訥書
　　　荅林正字書　荅左偃處士書
　　常夢錫行状　薦處士陳禹状
　　册秀才文四首　祭文獻太子文
　與中書官貟祭江學士文
　　祭韓侍郎文　祭王郎中文
　　祭劉司空文
　　　　百官奏請行聖尊后册禮表
文武百官臣某等伏奉制㫖以聖尊后册禮奉令
㫖俟百日後上進者仰承嚴命固合遵行但以事
有未安理須陳奏中謝伏以厯代已來嗣極之主
禮之大者尊奉上宫儻或正儀未行庻事莫敢先
舉所以陛下裁􁊅册禮即下制書長樂歸尊已先
孝理百司承式将撰吉辰及金輅言還六宫即叙
惟憂典禮已屬稽遲遽覩絲言備聼慈㫖在苴麻
之次誠極感傷然凶吉之儀本無妨礙歴觀前載
徧考儒臣法度具存事體至大况渙汗之澤普及
諸侯簡册之行便當相次未修大禮交慊羣情伏
乞陛下再禀嚴慈俯廻聼允臣等幸塵有位庻免
曠官冒凟冕旒無任(云云)
　　　　賀徳音表
文武百官某等言伏覩御札崇尚儉約克已庇民
節省服用去金玉之􁂣减放嬪御屏聲色之娱供
進珍羞製作竒巧中禁賜與内門資用並従損廢
以緩征傜宸翰章明徳音流布凡百卿士至於兆
人歡呼感動倍百常品中賀臣聞文武之政方册
存焉知之非艱行之不易故自三代巳䧏繼體之
君有師保之訓以制其情有諫諍之臣以救其失
及其行也猶未臻焉豈有發自宸衷出於獨斷乾
文昭煥至徳宏新聳動四方如此之盛者也伏惟
陛下重熈撫運下武􁊅期翼翼小心乾乾夕惕寅
畏所感人神㒺弗和仁明所加細大㒺弗理然猶
勞謙訪道虗已求才日照天臨山蔵海納體唐堯
之仁以親九族極虞舜之孝以奉上宫率天下之
尊以承顔問安舉四海之富以扇枕調膳徳既充
矣化亦孚矣然後卹小民之艱食閔羣吏之急徴
息澤虞之征釋公田之禁崇足用之本近取諸身
致九年之儲無求於外斥靡曼之色咸遂物情除
玩珍之賜率由舊典去滛巧以急用罷私積以歸
公生人之耳目惟新風俗之澆浮立變先皇帝貽
翼子之訓垂聖人之資言有所未宣行有所未逺
陛下奉揚先志推而行之數年之間盛羙斯偹向
若非陛下之孝心廣逹無以見先帝之聖作惟幾
巍乎煥乎不可得而名已昔者成湯因歲旱而罪
已周成動天威而責躬咸能即致時雍永錫繁祉
豈若陛下春秋方富中外方寧制於幾先行此難
事宗社之䧏靈可見邦家之流祚何窮率土之濵
孰不幸甚則臣向所謂知之非難行之不易陛下
既能行之矣臣又聞行之甚易終之實艱願陛下
慎而守之則登三邁五夫何逺耶臣等幸塵班列
無𥙷盛明徒慙充位之譏但賀蒼生之福措詞有
盡順羙難周臣等無任瞻天仰徳歡呼躍踊之極
(云云)
　　　　謝詔撰　元宗實録表
臣鉉伏奉詔諭以元宗皇帝實録命臣修撰才微
任重恩厚責深拜捧絲綸若臨氷谷中謝臣聞握
圖御宇既憲章於在昔創法垂統亦啓佑於後昆
然則至徳無名玄功無迹惟日用而不竭豈淺局
之能量是以良史之才歴代為重以南董之直而
無聞於成編如遷固之能而不絶於浮議則知鋪
陳王業昭灼皇圗求之當仁豈易䡖授伏惟元宗
皇帝紹中興之統承累洽之基大孝邁於有虞仁
恕逾於漢祖愛人節用得孝文之風重學崇儒有
建元之烈東京則光武章明以憂勤立政魏室則
太祖陳王以文藻化人綜是全功允昭聖徳對越
上帝敷佑下民二十年間慎終如始陛下嗣􁊅寳
暦欽若天明以累聖之資輔生知之哲導揚休命
啓煥貽謀故得畏軒后之神更延三百配文王之
祀永奉明堂必将著以丹青播於金石斯為重任
宜在鴻儒如臣者章句末流記問微學遭逢之便
塵玷司言豈意天鑒不遺宸慈過聼猥加寵寄及
此非才進退莫遑怔忪失次然臣祗事先帝常忝
近司沐王澤以滋深欽皇風而永久報大君之厚
徳誠有愚心厠作者之清塵其如公議戴恩愈極
揣分彌驚未識津涯徒知慶躍(云云)
　　　　謝賜荘田表
右臣伏蒙宸慈念及闕乏特䧏宣旨為置荘田仍
且於少府監賜熟米二百石者望外之恩莫知所
自撫躬拜命終懼且驚伏以臣禀性顓愚觸塗踈
拙幸縁際㑹早玷清華禄秩之資既為過量吉凶
之備皆沐優恩空費稲粱寧禆海嶽但以家傳清
白族有覊孤雖欲居常終慙逼下蓋亦闇於世務
非敢竊效古人伏惟陛下明極燭幽仁深廣覆親
加寵諭曲軫殊私昔者葛亮薄田不聞君賜孫弘
脫粟尚獲時譏如臣非才何以致此辭譲則有辜
閔惻祗受則更覺貪饕徒承推食之恩轉積素飡
之懼乾坤之施無可上酬螻螘之軀惟知畢命
　　　　爲蕭給事與楚王書
世事推移長塗圯隔違離軒砌二十餘年追念生
平有靦心目伏承大王英謀奮發妙略宏施長驅
伐叛之師克正奪宗之罪奉大朝之正朔慰全楚
之謳歌成功上簡於帝心恵澤逺敷於疲俗風猷
所及慶快同深儼早被恩私今通信問欣躍之極
倍萬常情
　　　　又代蕭給事與楚王書
儼聞君子退人忠臣去國舊君有反服之禮交絶
無惡聲之嫌以義始終古今一也某受性無術闇
於事機佩師訓以周旋忘時態之險易追惟疇昔
受遇先王國士之知何嘗暫忘某復曳裾侯館委
質府庭松楸所依兄弟少長大義若此乃心如何
而世事推移䜛言交(今上/御名)忠信獲罪干戈日尋某雖
不才非敢愛死過君以求名則不忍苟生以失節
則不能誠恐蕞爾之身終為執事之累所以仰冐
嚴禁逃還故鄊出魯國以悲歌向西河而下泣子
鮮去衛非欲立朝梁鴻適吴本期自質先皇帝恩
深善貸義極綏懐采鄊曲之棄妻收荆岑之遺璞
遂得服勤州縣歴職朝廷始望𥘉心豈将及此但
封疆夐隔玉帛不尋奕世君臣一朝胡越愧三州
之父子羡五部之弟兄外靦交朋俯慙章綬毎春
秋代序霜露交零飛江南之羣鸎嘶岱北之朔馬
悲興觸緒淚落霑襟自分沒身長懐永歎而天将
厭亂人或與能大王以命世之資克清家難聖上
　以至仁之舉大濟横流車書既同冠蓋相望方承
　大王念紉蘭之逐客哀叢棘之離人煦以恩光感
　之意氣乗軒食肉有若平時始聼音塵猶疑夢寐
　且悲且慰五情無主茍非大人之徳不以細故介
　懐則恵好所臻孰能若是某又聞善父母者必推
　錫類之感善兄弟者必廣棠棣之風故能功冠生
　民道濟天下大王英謀逺略弘量深仁上國仰其
　嘉猷全楚被其渥澤如某昔年事分曽無蠆介之
　嫌今日支離合在昭蘇之數况東西一體道路無
　虞儻蒙閔以懸旌全斯大造兄弟子姪並許還朝
　存者荷二天之恩沒者釋九原之恨則生死肉骨
　未可比量瀝膽隳肝寕申萬一某以學古為家業
　以感義為素懐空言虗詞且非說客皇天后土實
　鑒此心猶覬拭玉張㫋或從行人之末棒禽執贄
　重趨典客之傍丹懇獲申㣲願斯畢雖復身塡溝
　壑猶望魂魄知歸攬筆陳詞悲來橫集
　　　　　復方訥書
　鉉以踈拙之性頑滯之資厠於人曹無足比數然
　以荷先人之業猥踐清貫讀往聖之書頗識通方
　累朝舊恩漸於肌骨至於行道濟物立身揚名報
　國士之知成天下之務竊不自揆頗有嘗心故􁊅
　耳目之寄當津要之路侃然自任不以為憂而才
　與心違命與運背言出而不能寤主身廢而無足
　救時三年之中百艱備歴干戈擾於内地烽火照
　於闕庭奔走道路容身靡所當此時也苟得耕於
　南畆齊於一民以始終焉尚為幸也而副君将聖
　王道漸亨博采遺賢以濟多難賛諭之任首及非
　才拜命以來飜自憂媿何者儲后踐納麓之重而
　處於承顔之地有從諫之善而立於無過之埸徒
　欲持稊米以實太倉秉爝火以助羲御恐不足以
　副上徳之舉塞故人之望也但當正身潔己狥公
　滅私使内不媿於本心外不違於所學而巳閤下
　徳我太甚期我太深歴陽郡佐白君至京辱貺手
　札慶譽優渥朂勵殷勤知已之情無以過此然此
　日副君之垂顧乃昔時閤下前席題品之所致也
　緘蔵佩服何日忘之今兵難少寕蒸民未泰頂踵
　利物斯實其時閣下髙卧已久羣望頗鬱宣室之
　召斯在不逺勉慎興居以副翹企悽悽之意遲用
　面論不宣某再拜
　　　　　答林正字書
　十二月日復書正字足下辱貺長牋詞髙㫖逺循
　環捧讀欲罷不能見顧之深良足愧也吾子以老
　成之智藴救世之心一言悟主俯拾𥘉筮雖位未
　充量然升聞特逹超然獨異亦古之所難也推是
　而往其道可知鉉也不才猥厠先逹雖復識不能
　見之於未兆才不能濟之於已形然而振天下之
　公議舉天下之公器推轂後進心無適莫庻幾不
　下於昔賢吾子異日當知之不妄其古今之變安
　危之勢忽乎㣲哉未可一二以言語盡也謹俟暇
　日當接餘論聊奉還荅伏惟鍳悉徐鉉白
　　　　　答左偃䖏士書
　日月東海徐鉉荅拜稽首復書䖏士(足下)鉉讀聖
　人之書探作者之意出處語黙信非徒然故髙卧
　尭舜之代不為背時濡足楚漢之際不為趣利嗟
　夫天下兵𧺫百年于兹立功名取富貴者有之貞
　苦節安徒歩者何寂寞而無聞也愚常疑亷耻之
　風於是乎絶而足下負磊落之氣畜清麗之才褐
　衣韋帯賦詩自釋介然之操其殆庻乎悠悠之人
　尚未識其所謂惟韓君叔言知之以鉉愛竒好古
　者也故屢稱足下之行亟誦足下之詩相視欣然
　以為今猶古也然鉉才名地望逺謝韓君故望廬
　息心不敢當隠君子之厚顧足下徳我太甚惠然
　而來咫尺之書則古人之道在其中百篇之詩則
　作者之序冠其首先以溢羙之贈益以謙光之詞
　發緘欣翫不能自巳又念昔之隠者消聲物外絶
　迹時人今足下髙蹈如彼自屈若此得非以吾道
　久否思發憤而振𧺫之爾鉉誠淺劣才足以堪願
　契素交歲寒然後盛集續當歸納不宣鉉再拜
　　　　　故朝散大夫守禮部尚書柱國河内縣
　　　　　𨳩國男食邑三百户賜紫金魚袋常公
　　　　　行状　曽祖不仕祖泓邠州宣禄縣令
　　　　　考脩成都府户曹叅軍京兆府萬年縣
　　　　　洪固鄊曹貴里常夢錫字孟圖年六十
　　　　　一狀
　公宇量恢弘識度宏曠質重有氣博學多聞𥘉舉
　秀才值世亂不克隨計西州羣后羔鴈交辟累爲
　秦隴諸郡判官岐王茂貞據有扶風傳國二世承
　制除公寳雞縣令兼監察御史是時京洛屢變幕
　府驟更公審擇木之所宜乃瞻烏而來止烈祖肈
　基王業物色異人得公甚喜授大理司直今上𥘉
秉機務慎求賔從公實預焉允塞時望既授禅遷
殿中侍御史改禮部貟外郎寓直中書預聞機宻
周慎詳敏冠於當時烈祖深器之擢拜給事中封
駁奏議無所顧惮由是始為當塗者所疾今上嗣
位恩禮甚優公以發號之𥘉四海瞻望機㣲所慎
宜在斯時盡規極言如恐不及於是大忤權貴貶
佐池州明年徴為户部郎中復拜給事中仍充翰
林學士知貢舉天子以典司詔命最宜親宻乃别
置宣正院於内庭以先朝選授公為稱職俾以内
任專掌是司秋霜之操歲寒不易凡敢言之士皆
依賴焉甲辰歲諫臣皆貶公亦罷院事公深惟君
臣之義思全進退之禮稍儲伏臘将卜優游又除
吏部侍郎領御史臺事上復置文理院為司聦之
寄以公為文理院學士承㫖公以椒蘭不雜綘灌
方隆從容中道守正而已明年以疾固辭乃遷户
部尚書領商州刺史上以公聞望夙重足以坐鎮
雅俗強𧺫令知省事而病乆不復公私廢失為宰
相所劾坐貶饒州上以羸瘵憂之詔留東都以便
醫藥踰年小愈徴為吏部侍郎翰林學士改禮部
尚書戊午歲冬十一月方與客談奄然而逝主上
　念藩邸之舊追亮直之誠罷朝悲悼贈送優渥以
　嗣子方㓜詔中使監護其䘮惟公誠純性剛文髙
　學富詞賦典麗而執筆甚稀名理精覈而吐論甚
　簡多識故事洞明政體自昇元中至保大之𥘉便
　蕃宻勿有犯無隠門絶私謁出則詭詞獨見先覺
　邈然靡及政先古義而時方尚權論舉大體而人
　丨㨗給彼衆我克故不能克主恩方重莫果歸田
　之心世路未夷竟鬱濟時之用恥爲狷介之行以
　邀皦察之名畜伎樂飲醇酒怡然自得聊以卒歲
　啓手足之際無呻呫之聲古之逹者正當此耳丕
　以名法之學獲選丘門固非良史之才曷紀賢人
　之徳庻為實録以俟易名謹狀(此文與門/生樹丕作)
　　　　　薦處士陳禹状
　右臣伏覩國家裒采羣才搜揚片善其有上書言
　事者猶有可取必加甄録廣納之意遐邇知恩然
　臣竊嘗觀之率皆淺近止於采取金寳檢榷賦租
　製作舟車斬伐材木巡察關禁收捕冦攘既利害
　相叅亦虗實略半食禄者衆成務者稀若乃先王
　教化之源朝廷刑政之本謂之迂濶竟爾寂寥得
　人之盛未可致也去夏有布衣陳禹詣獻納院上
䟽獨與衆異其言曰五常之教不立度量之器不
均又曰江鄊之民存不事之以禮亡不祭之於室
斯有實意于教化而不汩於流俗者也臣於是訪
其爲人則鄊曲無過延之與語則静黙寡詞儻使
行顧其言才副其識則古之循吏何以踰之願陛
下以親民之職試其爲理考績之際自有常科臣
忝預銓司顧慙則哲謬妄論薦俯伏兢惶謹奏
　　　　冊秀才文四首
自三五以還文質迭變百王之法六籍煥然及周
室既衰諸侯異政賢俊之士分軌並馳至如管仲
霸齊之功商鞅强秦之令申韓之名法孫吴之戰
陣李悝則務盡地力墨翟則崇尚節儉此其尤著
者也盖百家之說雖其道不同奉而行之皆足以
致理子大夫服􁊅聖道必盡幽深試論其中孰得
周孔之㫖可為當今之用者悉心極慮以著於篇
夫君者民之表也天下取則焉故慎其威儀定其
聲色氣時其憲令審其好惡以此示之未有不化
者也然而唐堯在上日用而不知聖祖立言親譽
者其次夫如是則寂然不動澹乎無為使蚩蚩之
甿何所則象而能革其浮偽驅之仁夀哉舉要立
中必有其説
昔太公理齊因其俗故報政速而後世强伯禽為
魯易其俗故報政遲而後世弱然則商辛淫虐之
風不可不去也周家仁厚之化不可不被也修舊
者未見其遷善之塗革故者豈傷於維新之義遲
速之効强弱之由願聞嘉言以釋斯惑
肉刑之法明王之制著於周禮垂憲無窮何故三
苗行之以為虐秦人奉之以為暴漢文除之以為
仁乎自魏晉以還議論間出理竟不决法竟不行
豈時運之變有殊将聖賢之才或異願聞歸趣以
　正古風
　　　　　祭文獻太子文
　粤惟上天䧏鑑我李文昭武穆神孫孝子赫矣謨
　訓昭哉圗史以濟時屯以永千祀恭惟盛烈仰屬
　尊靈惟精惟一克長克君有信厚之風以睦公族
　有孝敬之徳以奉天經避寵崇譲以正流俗主留
　分陜以樹風聲恵下之政為民慈父平戎之績為
　國長城聳多士之耳目煥萬古之丹青儲闈既正
　鴻猷允塞雖主器而納揆更承顔而飬徳四海無
　波百官成或光昭興運允答靈心宗祊之所託者
重蒼生之所望者深何國歩之已泰忽神儀之永
沈陽光爲之而晝晦萬籟爲之而哀吟惟恩信之
所洽孰憂傷之可任某等迹備三千義深凡百或
選自朝廷或仰由推擇或方列於宫府或嘗陪於
賔席分曹著位有先後之差辱顧推誠無髙卑之
隔徒歲月以滋深愧涓塵之靡益今也徒御分散
軒墀閴寂摧傷於望菀之前慟絶於華池之側實
邦家之不幸豈臣吏之空惜嗚呼哀哉寝園斯啓
逺日将從儼象輅以帷白建鸞旗而旐紅聼寂歴
以無覩視杳冥而遂空撫躬弔影涕兩號風敢寓
誠於籩豆庻冩恨於心胸願賔天之下䧏鑑永慕
之無窮嗚呼哀哉尚饗
　　　　與中書官貟祭江學士文
維年月日廣平游簡言隴西李貽業清河張緯東
海徐鉉謹以清酌庻羞之奠敬祭于故翰林學士
江公君章之靈眇眇玄造茫茫萬有若明若晦爲
夭爲夀顔子不幸仲宣無後豈同㮣之能量實令
名之不朽惟公之生俊徳髙名一日千里三頃五
城乃邦之彦乃時之英藹然臺閣存此風聲惟公
之没音容倐忽二子繼夭髙堂結髮有女垂髻摧
心裂骨門館秋風階庭夜月哀從中來云誰能遏
簡言固陋夙奉光塵廟朝之舊豈無佗人西垣並
入禁署相因二十年中心同道親曾無間隟靡或
淄磷貽業不才依仁仰徳晚獲同舎因成近戚形
忘累遣情深分宻柸酒痛飲光隂一擲豈料歡遊
遽分今昔緯在三川論交早年才力工拙詞埸後
先與之聲價借以騰騫徒欣踐迹敢曰差肩佗鄊
胥㑹舊分依然倍成感歎轉奉周旋鉉實後生幸
為同族聨事之好友于之睦以道相許以義相朂
官路迍邅天涯譴逐千里關山它鄊心曲自帝里
連歸周行並復税駕未安捨我何速嗚呼君章魂
遊何方非巫陽之可招非祖洲之可望平時笑語
舊日顛狂何夢覺之不識何悲歡之不常惟四友
之分義成終天之感傷雖山公之無託豈延陵之
可忘有肴在御有酒盈觴死生之㑹終于此堂願
公如在來為我嘗長號有慟迸淚無行薄奠云畢
哀情未央嗚呼哀哉尚饗
　　　　祭韓侍郎文
維𨳩寳三年太歲庚午九月已亥朔七日乙巳東
海徐鉉謹以清酌庻羞之奠昭祭于故中書侍郎
　贈相國昌黎公之靈天祐生民必生賢人數有治
　亂道或亨屯君子處之全名保真窮不易節逹不
　私身嗚呼明公與道為鄰其本也忠其動也仁折
　而不撓屈則能伸懋此成績揚於王庭名聞天下
　道合明君宜若張公上應台星宜如衛武享兹百
　齡如何不淑與世同塵城郢遺忠感深紫宸黔婁
　之衾賜從御府季子之印佩入泉扃知與不知孰
　無悲辛嗚呼哀哉某惟不佞早奉光容傾葢之交
　繾綣相從公之知我如我知公何義不協何言不
　同寧懼觸鱗之忤豈防羸角之凶先號後笑無初
有終霰雪既消陽光乃融海郡山城幾怜煦沫南
宫西掖近見搏風豈主恩之可報幸吾道之非窮
今也歲月遒邁悲歡一空平生氣宇夙昔心胸極
視聴而無所與造化而冥䝉露泫門桞霜凋井桐
物感於外悲來自中生芻表徳絮酒申恭願貞魂
之䧏鍳庶丹懇以斯通
　　　　祭王郎中文
維年月日朝議郎行秘書省秘書郎直門下徐鉉
謹以庻羞之奠昭告于故郎中文人之靈惟靈立
身行已之規理職奉公之節聞於士友著在官司
　今以銜悲豈容繁述伏思頃歲獨奉深知獲承于
　妻之恩追序通家之舊邕和二族出入十年情不
　間於𥘉終義實敦於骨肉去歲天恩舉善右掖登
　賢幸以王事僅同省垣不隔陪侍靡違於旦夕興
　居常在於見聞雖無光益之期且慰因依之望豈
　謂悲歡迭代光景須臾才周旬歲之間奄(今上/御名)終天
　之痛追攀靡及哀慕何窮嗚呼哀哉昨聞訃之初
　方當卧病不得親臨易簀躬奉遺言徒奄淚於漳
　濵但痛心於夜壑嗚呼哀哉家存餘慶念属帝心
　有後之期自符公議不孤之任豈在它人嗚呼哀
哉故國方遥良時未卜王畿寓殯逺日将臨霧昏
而丹旐悠揚月落而繐帷蕭索凉風助慘行路同
悲瞻望靈筵酸辛無地敬陳薄奠少道深懐髣髴
明靈一賜臨䧏尚饗
　　　　祭劉司空文
惟靈氣禀沖和志推亷潔白璧藴孚尹之羙朱絃
含清越之音操行純深性克全於天爵襟懐弘逺
譽早播於人龍頃自奮迹清朝策名近侍既保後
凋之節終諧貞退之心道因損而益光名以謙而
更著優遊自得忠孝歸全求之古人我復何愧某
等幸承事舊况預姻連眷分過私襟期莫逆歴歲
時而彌固經夷險而不回揖淡水以無厭仰髙山
而何極今則佳城将啓逺日有期光容有隔於重
泉醆斚聊申於薄奠仰惟貞魄俯鍳丹誠尚饗
徐公文集卷第二十
　徐公文集卷第二十一
　　　　　　　　東　海　徐□口◍鉉
　　　　奉和　御製雪
　豊登盈尺瑞物象九門深璧照環丹砌梅花滿上
　林茶香偏自得酒力詎難禁别有寒郊外銀河映
　玉岑
　　　　　奉和　御製打毬
　上閑精習渥洼驄玉鏤花鞍錦覆騣金埒無塵初
　裛露朱旗向日自生風雷傳画鼓偏増氣星度飛
　毬欲映空共道　宸遊因習武凱歌猶似奏平戎
　　　　　又五言
　彩仗映花韉春庭散曙煙毬飛皆應手馬駿不湏
　鞭仙樂飄雲外祥風近日邊籌多不虗發制勝在
　機先
　　　　　奉和　御製春雨
　祁祁甘雨正當春草樹精神一倍新勻灑農郊偏
　長麥緩飄花檻不驚人宻随宫仗環青輅普逐丨
　皇恩下紫宸霽後樓臺更堪望滿園桃李間松筠
　　　　　冬至日奉和　御製
　吹律政知寛迎長物倍安𥘉陽殊勝臘積雪更添
　寒庭實羅千品珍符薦百般羣臣同偶聖不歎夜
　漫漫
　　　　　奉和　御製寒食十韻
　朝陽散宿烟登望思悠然􁐺影晴偏暖雲容晚更
　鮮共歡時景好不惜歲華遷旋試嬌驄歩新調寳
　瑟絃宫花紅照耀御水碧潺湲歌吹清連夜輜軿
　麗滿川依林張幄幕夹道建鞦韆仙樂来天上祥
　光𧺫日邊遊絲䡖冉冉芳草緑芊芊　聖製如春
　色周流遍八埏
　　　　　奉和　御製歲日二首
　運暦三元正升平太古同五侯皆輯瑞四海盡占
　風聖政乾行内羣生夀域中撞鐘元會罷見朗日
　升東
　　　　　二(七言)
　正仗臨軒萬國來漢儀周禮盡堪咍光浮雲蓋青
　龍轉香透椒花白獸𨳩慶賜應時均億兆卜年從
　此数京垓羣臣共感文明運况是天言誡懋哉
　　　　　奉和　御製上元燈
　幔亭髙敞九門前銀箭遅遅夜漏遷明月静添華
　燭影和風時度御爐烟朱輪繡轂車聲接玉勒金
　羈馬首駢一曲雲謡飛聖藻萬方歌詠仰堯天
　　　　　奉和　御製烟
　春晴纎靄映斜陽羃羃偏能覆水鄉濃似慶雲同
　馥郁薄如䡖素自飛揚堤横新栁真成畫樓對遥
　山正好望誰見朝元香案上龍旂交影共騰􁑂
　　　　　奉和　御製暑中書懐
　浴殿晨𨳩氣象新虗亭金井轆轤鳴隂成楊栁千
　絲宻凉入襟懐一扇䡖寒水乍沉朱李熟薫綃長
　有好風生高樓更稱頻臨望臺笠行歌麥隴青
　　　　　奉和　御製聞早蟬
　緑樹隂隂惬豫遊早蟬清韻逺還收喚迴晝夢和
　宫漏引𧺫㣲凉助麥秋禁栁煙中飛乍覺御溝聲
　裏聼偏幽羣生遂性　宸章悦從此人聞不識愁
　　　　　奉和　御製夏中垂釣作
　物茂時平日正長翠華停馭睠方塘文竿乍拂圓
　荷動頳尾時飜素荇香　睿賞只應從暇豫　聖
　恩寕肯間沉翔吞舟自是貪芳餌猶笑成湯一面
　張
　　　　　奉和　御製殿前松兼以書事
　長松修榦列承明虎肹龍盤氣貌靈風度乍聞琴
　曲調巢高𥘉見鶴儀形枝籠陛㦸寒生檻葉帯鑪
　煙翠滿庭澗底山頭各生殖託根争似在青冥
　　　　奉和　御製扇
　齊紈新裂月輪全蝉雀分明彩翠鮮救暍自符
　仁主意揚風須假手中扇暫遮樓日霞㶢透半掩
　歌唇寳靨圎一曲睿調精比興好将金石奉雕鐫
　　　　　奉和　御製棊二首
　制法精㣲自帝尭勢如天陣布週遭沉思逈覺忘
　千慮妙訣終湏附六韜急刼未分香印匝一枰𥘉
　滿月華髙御詞仍許羣臣和愁殺山中玉兔毫
　　　　　二
　常嫌羣藝用心麤不及棋平出萬途妙似孫吴論
　上䇿深如夔益賛訏謨静陳玉檻連琴榻宻映珠
　簾對酒壺　聖智縦横歸掌握一先終不費多圖
　　　　　奉和　御製早春
　羣生遂性得天真陽景無私發秀匀尭暦永從新
　律正　皇㤙散作萬方春華林日麗紅苞拆太液
　氷消緑浪新天意分明啓昌運岱宗即㸔報羣神
　　　　　應　制賞花(懐字)
　上林春暮紫英𨳩組繡成帷䕃玉階艶逐晨光隨
　歩武香和輕翠透襟懐生成澤廣時芳茂魚水情
　通樂韻諧禁籞年年陪　睿賞何時梁甫奉燔柴
　　　　　和陳處士在雍丘見寄
　衰薄喜多幸退公誰與閑髙人乗興去相望兩程
　間卷箔有㣲雪登樓無逺山清談勝題贈何日杖
　藜還
　　　　　送湯舎人之陳州
　尼父恓惶地離情向此偏家貧聊復爾道在肯徒
　然詩景明松雪郷山隔水煙三年湏赴召莫戀瓮
　頭眠
　　　　　送阮監丞赴餘杭
　楊栁依依水岸斜鷁舟東去思無涯坐臨棊局延
　明月行采詩題對落花虗白亭中多宴賞錢塘湖
　上剰煙霞風光到處宜携酒况有餘杭阿姥家
　　　　　送容州程貟外端州呉員外
　士生秉道義公論重才名羙哉䨇白璧髙價等連
　城昔在南國時折桂嘗抗衡今爲北朝客通籍齊
　振纓連鑣適炎徼並命典州兵地逺乃寄重無爲
　惮遐征俗雜則才難當在通其情投香與還珠前
　哲有遺聲君㸔奏諫者接武趨承明摻袂贈斯言
斯言勿見輕
　　　　和頴川曹監軍
别離情緒兩難任消遣唯應有醉吟冉冉光隂玄
鬢改勤勤書札舊情深凉宵夢寐清淮月永日徘
徊玉樹隂野鶴乗軒無所用角巾何日返中林
　　　　和清源太保閒居偶懐
朝退閒齋落葉天道心真氣本仙源簾前風月澄
秋景門外輪蹄任世喧棊罷早寒生北戸酒醒黄
菊滿西園時人自有思齊者踐迹觀刑不在言
　　　　又和寄光山徐員外
　早年南國日追隨冠劒晶熒佩陸離匪石心誠徒
　自許浮雲蹤跡信難知官閒從飲扶頭酒地僻誰
　同敵手棊門館舊恩今更重髙齋遥枉謝公詩
　　　　　和徐秘書
　年少支離奈命何悲秋懐舊苦吟多龍泉有氣終
　難掩荆玉無瑕豈惮磨會偶良工收杞梓莫将閒
　夢挂煙蘿他年得路搏風去肯念今朝煦沫麽
　　　　　送汪處士還黟歙
　孤雲野鶴任天真乗興逰梁又適秦興去却歸南
　國去黄山何謝武陵春
　　　　和翰長聞　樞副翰鄰居夜宴
𨳩筵别有鄰居興卜夜應憐禁漏長舊友不期争
命駕新姬慿寵剰傳觴香煙結霧籠金鴨燭熖成
花照杏梁京邑衣冠多勝賞鱸魚争敢道思郷
　　　　和清源太保寄湖州潘郎中
老大離羣一倍愁谿山風物且淹留醖成春酒誰
斟酌抄得新書自校讎莫似牧之矜曠逹湏教子
重譲風流㤙門舊分知難忘題取新詩上郡樓
　　　　送南華張主簿改承縣
適去荘生邑還臨孔父鄉仍聞舊隠處近在武夷
　傍道氣年長度儒風日以光何時㸔解組歸去事
　仙方
　　　　　和白州錢使君上元夜侍宴
　御宴宵陳敞百層君恩芳景兩難勝風傳天上九
　成樂月映楼前萬樹燈醉捧玉觴疑夢寐静臨丹
　檻似飛騰因觀謝守牎中詠自愧瀛洲是濫登
　　　　　送蘇州梁𥙷闕
　軋軋朱輪道路長虎丘山下剰春光軍城舊是呉
　王國郡守曽為諫署郎祖席詠歌金玉振下車條
　教蕙蘭香青雲舊是髙飛處三載徘徊亦未妨
　　　　和金州錢太保春雨
濛濛膏雨逺空迷點滴圎紋水繞堤桞帯喜如和
醉舞花房愁似宿粧啼煙籠麥隴連天濶雲映漁
舟掠岸低亷使解分天子念一篇騷雅慰蒸黎
　　　　送髙秀才
龍門一上嫌輕進闗塞西逰自愛山緱嶺春歸林
影宻津橋人静水聲閒如今正得幽㝷興佗日青
雲不昜還
　　　　送施州單員外
精金百鍊始知難何似仙枝兩度攀名逐鳯書歸
　故里身從鳥道入已山詔宣逺俗皇恩厚恵洽齊
　民利刃閑珍重加飡順風土歸来髙歩七人班
　　　　　送宣州張員外
　故國干戈後憐君得意歸綺霞横郡閣犀燭照漁
　磯天逈青山逺江平白鳥飛此行同衣錦况是老
　萊衣
　　　　　和筠州談鍊師見寄
　共嘆崑岡火誰知玉自分寂寥人境外蕭索數峰
　雲眞籙終年秘空歌偶得聞應憐霸陵上衰病故
　将軍
　　　　送吴郎西使成州
所向皆為道遐征豈足辭中華垂盡處别路正秋
時髙閣蘭臺筆閒吟板屋詩良工無棄物珍重歲
寒姿
　　　　送下博陳員外
曠望叢臺路飄颻楚塞人琴堂無故舊何計免霑
巾
　　　　送浄道人
北阜與西山前期夢寐間羡師乗興去應擬此生
閑喬木人誰在鱸魚我未還歸心寄秋水東去日
　潺潺
　　　　　鄴都行在和刁秘書見寄
　征袍結束從宸逰邉上塵清見戌樓柏殿賦詩知
　是幸茂陵多病自堪愁清漳幽咽長流恨銅雀荒
　凉幾換秋深羡髙眠全道氣姓名應已在丹丘
　　　　　和旻道人見寄
　戎服非吾事華纓寄此身謬為金馬客本是釣鄉
　人引領梁園雪揚鞭輦路塵知師亦多病擁褐待
　陽春
　　　　　和復州李太保詶筆
處處良工事筆鋒宣毫自昔最稱雄因思南國巾
箱學願入蘭臺掌握中委質幸歸彫玉匣􁄐詞曽
侍兔園公一篇麗藻真閒暇共仰才多道不窮
　　　　送蒯員外東遊舊治
百歲猶強健知君即地仙孤飛下華表太息問桑
田故吏今誰在髙名昔共傳伊余亦遺老相送亦
澘然
　　　　送王監丞之歴陽
歎息曽逰處江邊故郡城青襟空皓首徃事似前
生緑綬君重綰華簪我尚榮年衰俱近道莫話别
　離情
　　　　　送阮殿丞之静海
　聞子東征効逺官行行春色黯離魂中途輟棹㝷
　吴苑西向登楼望海門鵩舎曽嗟經歲謫靈光空
　念巋然存陵遷谷變今如此為我停骖盡酒罇
　　　　　送周員外之逹
　之子敷王澤迢迢蜀棧東頒條有餘刃對酒與誰
　同身占賢良籍家傳道徳風逺民思静理即此是
　隂功
　　　　　送長社胡明府
黄綬繫未穏桂枝香尚新琴堂寕乆次諫署正求
人皎皎凉秋月飄飄清路塵元常有遺翰求作箧
中珍
　　　　送表姪逹師歸鄱陽
故鄉禾黍世親稀中表相尋只有師惆悵離懐向
何鄱陽湖上葉飛時
　　　　送祕閣朱員外知復州
景陵山水舊知名珍重詩人建隼行未免簿書勞
利刃省貪煙月縦髙情楊雄閣下諸生送陸羽門
前百吏迎　聖代羣賢皆得路三年傾首望鵬程
　　　　送淨道人東遊
身服竺乾教心為鄒魯儒觀風逰稷下訪古入中
都短景程途逺寒原店舎孤東周多俊造能賞碧
雲無
　　　　送李道士南遊
雲水李道士曾為中貴人綺紈終不戀松鶴自相
親雲氣蒼梧晩芳華紫葢春匏瓜老猶繋惆悵望
行塵
　　　　送國子徐博士之澧州
多才適世用學者不遑處新詞八詠樓更汎涔陽
　浦行當應列宿且復施甘雨髙齋閒坐時清談孰
　為伍
　　　　　送錢副使黎陽發運
　一盃寒食酒珍重送君行花影黎陽渡春風浚水
　聲汎舟無廢事聘驥有修程應用方無暇何湏愴
　别情
　　　　　寄張階州
　儀甫秉忠信神明自来舎綘灌雖不容蠻貊皆從
　化榮名任紛糾道性常閒暇傳語當途人無為勞
　歎吒
　　　　　送文懿大師浄公西㳺
　乗興西遊誰與同一嚢詩藁一枝笻厭棲廬岳蓮
　花社却訪南山紫閣峯懐古有時應悵望㝷幽何
　處不從容闗中風物常牽夢老卧閑曹轉放慵
　　　　　奉和武功學士舎人紀贈文懿大師浄
　　　　　　公一
　舊國荒凉成黍稷故交危脆似琉璃髙人獨喜湯
　師在手把新文数道碑
　滿卷文章為世重出塵心迹少人同騰騰自得脩
　真理不管浮生覺夢中
文似春華鋪曉陌思如泉涌注長江詩情道性知
無夢頻見殘燈照曙牎
已潔心源𧺫世表却縁詩句有時名𥘉聞行業如
耆宿及見容顔是後生
只有閒情搜景物不将客鬢惜流光京華才子多
文會衆許清詞毎擅塲
恵逺禪師名素重維摩居士室皆空羣公竟有詩
相贈組繡珠璣滿袖中
南朝人物古猶今只恐前身是道林處䖏經行常
自適不妨譚笑不妨吟
往往冥搜宵不寐時時任性晝仍眠髙情麗句誰
偏重聖代詞臣李謫仙
霜髯病叟掩閑扃禅客相㝷有故情每憶江南𥘉
識面至今猶得愛才名
　　　　詠史
京洛多權豪游服相追隨青牛中向車白馬連環
羈珩珮競照耀紳組舊參差騶鳴行人駐倐若流
風馳名園不問主下輦輙失嬉秦官錫雕盤光禄
假羽巵侏儒善為優邯郸有名姬坐客應餘論顧
眄成恩私鹵簿留國門誰何不敢譏歸来卧華堂
瑣牎承文􁍃武夫瑩庭階璧璫攅榮題列燭正晶
熒噴香常逶迤明朝入君門宻侍白玉墀𨳩言迎
合㫖羣公黙無為乍請考工地亦拜牀下兒吹噓
枯稊生指顧千鈞移回瞻狥名士獧介爾何施朱
雲折檻去梅福棄官歸寂寞楊子雲口吃不能辭
著書述聖道徒許俗人嗤漢室已乆壞徃事垂于
兹眇然千載下慷慨有餘悲
徐公文集卷第二十一
徐公文集卷第二十二
　　　　　　東　海　徐口◍◍鉉
　　　　送曽直館歸寕泉州
常憐客子倦征岐誰似曽郎得意歸廳瑣石渠封
簡册手持仙桂拜庭闈舟横劍浦凌清瀬馬過猿
嵓點翠㣲却笑遼東千歲鶴下來空歎昔人非
　　　　送樂士知舒州
憶在同安郡誰知是勝游仙山常獨往騷客自忘
憂暫别經多難勞生已白頭羡君驅蒨斾兼得漱
清流民俗常如古風光最稱秋短歌聊抒意為我
謝沙鷗
　　　　送慎大卿解官侍親
聖朝無事九卿閒藹藹東門綵服還舊日髙名齊
汲鄭今朝至行似曽顔更憐霜髩垂玄髪猶恨深
居逺舊山老鶴乗軒真自媿徘徊空在稻梁間
　　　　代書寄泗州錢侍郎
𧺫部紆両綬恢恢刄有餘既為侍中郎又復專城
居無乆戀鈴閣早應還直廬浚川春水滿珍重寄
䨇魚
　　　　寄舒州樂學士
　皖伯臺前緑樹春吴塘𥘉下碧溪分舊逰風景長
　牽夢遥羡髙齋望白雲
　　　　　送呉支使之長安
　幕府清資新雨露髙陽舊第乆塵埃百年遺老知
　誰在應喜遼東鶴下来
　　　　　和譚鍊師見寄
　一别髙人世事多歸山歧路轉蹉跎定知上藥延
　衰齒毎憶玄談飬太和任道人生如夢寐也從時
　態𧺫風波錦嚢真籙遥相許只待飊輪更一過
　　　　　和錢祕監與邊諫議南宫同直贈答
筵上詩題共筆牀罇前酒興話髙陽心清自覺官
曹簡院静先知節候凉南國少年推貴重東堂前
軰譲賢良好㸔䨇鳯追飛處明粉新塗紫界牆
　　　　送周郎中還司
憶在廬山始識君當時惟擬共眠雲那知身計関
前定却向人間逐世紛紫閣峯前欣獨往銀臺門
裏歎離羣青嚢舊有登真訣莫遣閒人取次聞
　　　　太師相公挽歌詞二首
巖廊舊徳漢儲師富貴優游自古稀四序不能違
代謝九原誰可與同㱕精神恍惚騎龍尾功業紛
　綸在虎闈惆悵鳴珂洛陽道素車丹旐奉靈衣
　風流安石在東山曽許従容妓樂間傾盖算来能
　幾日逝川東去不知還北邙原上寒雲結鄭國門
　前曉月彎祖奠欲收賔御散滿衣零涙掩衰顔
　　　　　送賛寕道人歸浙中
　故里夫差國髙名恵逺師君㤙從野逸歸棹逐凌
　澌舊訪雖無念牽懐亦有詩因行過秦望為致李
　斯碑
　　　　　和元少卿送越僧
　塵機息盡一真僧唯有林泉捨未能蓮社故人今
暫别稽山舊隠與誰登時清豈覺前㳺改道勝寕
辭白髮増遥羡髙齋吟望處孤雲野鶴是親朋
　　　　代書寄談鍊師
朱山松桂翠連雲中有清虚小隠君宻餋丹砂存
正氣静披瓊藴誦真文塤箎金石心常在圭組煙
霞路自分慿仗鄉人傳尺素山前驚起白羊群
　　　　送鄭先軰及第先歸
春晩緱山路華光滿翠㣲憐君持郄桂歸去着萊
衣故國幾人在浮生萬事非唯當拭病眼㸔子九
霄飛
　　　　送髙先軰南歸
鄉國悲前事風光屬後生名從天上得身入故都
行草色𥘉裁綬鵬飛不算程自憐枯朽思相送剰
含情
　　　　送嚴秀才下第東歸
世胄今為旅多才嬾自營坦懐君子道惜别故人
情歸棹春潮滿郊居海月明雄文不輕售湏待最
髙名
　　　　送周味道秀才東歸見别依韻
庭闈勞夢想孤棹度江關駿馬猶論價荆藍且抱
　還晩花縈綵服踈雨映家山頻見春官説明年待
　鑄顔
　　　　　送曽秀才
　塗水神仙宅仙山夹縣樓吾孫好詩句歸詠故鄉
　秋紫竹遮書幌紅蕉拂釣舟東堂有平路莫謁外
　諸侯
　　　　　寄玉笥山沈道士
　珍重江南沈鍊師未曽相識乆相思已全真氣能
　從俗不墜家風善賦詩玉笥共游知早晚金貂回
　顧覺喧卑多慙書札遥相問更望刀圭換白髭
　　　　和錢祕監旅居秋懐二首
秘監踈朝謁門前長緑苔未愁玄鬢改且喜素秋
來獨坐翻棊勢閑行繞藥栽凉風入書幌時動水
沉灰
閒静無凡客開罇共醉醒琴調碧玉調書展太玄
經酒熟㸔黄菊詩成冩素屏晚来蕭􁤤甚山鳥下
中庭
　　　　送元道人還水西寺
李白髙吟處師歸掩竹關道心明月静詩思碧雲
閑緑樹凌寒雪飛泉響遍山自慙丘壑志皓首不
　知還
　　　　　送李秀才歸建安
　昔聞武夷士皆是帝曽孫李君即其人命舛道常
　存愛子已折桂華組耀閨門吾身可拂衣綵服歸
　丘園捧觴慶北堂其樂不可言清溪環幽居逺岫
　横前軒弹琴詠招隠芳意飄若蘭老夫無此分何
　必矜弹冠
　　　　　和季太保寄刀秘書
　名位雖卑道自光訟庭無事俗平康簾間尚覺琴
　牀暖院静偏聞酒甕香餋性已知無病染持亷唯
　恐有名彰主人莫訝暌違逺千仭由来有鳯翔
　　　　　又和刁秘書寄李太保
　百里臨民自可憐青雲何必籍階縁家貧聊欲資
　三徑政簡無非草太玄處衆忘懐均物我程才不
　噐任方員江湖相望真堪喜聚散悲歡盡偶然
　　　　　送坊州賈監軍
　聖主欲東封憐君四䕶戎鄉心經覇岸詩思省豳
　風舊業今成旅朱顔已變翁忘懐一盃酒閑夜與
　誰同
　　　　　送李𥙷闕知韶州
南國求良牧中朝輟諫官君㤙偏念逺臣節豈辭
難騎影過梅嶺溪聲上贑灘曲江宜訪古韶石好
慿欄詩景縁情逺民心逐政寛衰翁尋舊分為致
葛洪丹
　　　　送修武鄭主簿糾郡梓潼兼寄王舎人
　　　　　八韻
杖䇿辭清浴驅車向梓潼棲鸞才乍展叱馭氣方
雄暫割趨庭戀将伸糾郡功詩清衝宻雪别酒愬
寒風山水秦關外煙花錦里東府公名素重語椽
道仍同坐嘯新知洽隨行舊分通當令従此去不
復數文翁
　　　　和李秀才雪中求酒
雪英飄灑繞虚廊曉景沉沉朔吹狂銀闕晶熒摽
帝里桂華紛糅認仙鄉少年風味新吟動老叟襟
懐萬事忘自倒空罇酬絶唱書幃聊得泛寒光
　　　　送謝著作之濠梁
謝客乗軺去清和景物𥘉淮流宜映月濠上好觀
魚吏事應微撓吟情自有餘偏州莫留滯東觀待
繙書
　　　　貢院鎖宿聞吕貟懐使髙麗贈送
　聖化今無外征途莫惮賖揚㠶箕子國駐莭管寕
　家去伴千年鶴歸逢八月槎離情恨華省持此待
　踈麻
　　　　　代書寄宋州錢大監
　衰朽經煩暑慵将病共侵北牎時企足東望一披
　襟秘監清罇滿平臺緑樹深年来書信少何以慰
　離心
　　　　　送錢先軰之䖍州
　子實東南羙来參第一流從容持片玉談笑運前
　籌贑石連雲秀亷泉帯月秋可憐行樂地况從板
　輿逰
　　　　　送阮洗馬之全州
　望苑廻先馬山城駐使車塗中值歸㕍頻寄北来
　書
　　　　　觀燈玉臺體十首
　吴歌楚舞玉詩新華燈蘭熖動魚鱗臺前共道明
　如晝醉裏唯愁夜向晨
　綺席金爐香正燃銅壺銀箭漏𥘉傳天廻星月迷
　燈燭風過樓䑓度管絃
　䨇闕重闉夜不關金車寳馬曉應還亭亭明月臨
　瑶席灼灼華燈照玉顔
　火樹燈山髙入雲紅筵翠幄自成春㳺女有時還
　解佩青樓何處不留人
　帝京風景不曽秋萬户千門夜更逰玓瓅銀鞍連
　繡轂晶熒珠網挂瓊鈎
　夜未央明月光熒煌九華燭交影照歌梁
　敞麗譙披綺竂歌聲和夜漏火樹似花朝
　星漢斜樂無涯明月千門雪銀燈萬樹花
　撫雲敖吹玉簫艶舞廻羅袂香風閃歩揺
　日照花七香車歌舞平陽第經過趙李家
　　　　和李秀才端午日見寄
角黍菖蒲酒年年舊俗諳采衣君自樂白髮我何
堪静味瑶華句閒思玉柄譚報之長命縷祝慶在
圗南
　　　　送清道人歸西山
嘗憶潄甘醴洪崕藥臼旁今来眇如夢此景未曽
忘圭組老無味林泉路更長羡師從此去當暑扣
雲房
　　　　送張學士赴西川
右蜀分憂輟近臣翩翩旄莭下青冥單車唯載支
機石夙駕長先使者星已有清風馳棧道猶酣别
酒過長亭佗年報政徴黄入留取文翁舊典刑
　　　　和李宋諤秀才贈蒯貟外
性僻時難偶神清夀有餘曽施卓魯政(蒯累宰劇/縣皆有善)
(政)舊講老荘書賤更襟懐放貧猶世利踈聖君将
就見慎勿買山居
　　　　送徳明道人還東林
毎憶曽逰處東林恵逺房老来情更重師去興何
長澗曲泉聲咽松深露氣香題詩寄楚老惆悵不
成章
　　　　　送馮中允使蜀
　莫笑皤然一病翁百年交分両家同今朝倒屣迎
　王粲舊日清談賞阿戎玉壘無辭軺傳送金閨初
　喜姓名通青城山下逢仙客為説心丹未輟功
　　　　　送新除國博徐員外知婺州
　憐君盡室泛安流職重官新未白頭楚老歡迎歸
　舊里春風留戀過楊州逢時肯更嗟庭樹属詠還
　應上郡樓(殷仲文/沈隠侯)宗黨故人鄉外少勤勤書札緩
　離愁
　　　　　送望江張明府
　之官别是榮詔許侍親行温凊自為樂煙波不算
　程山留丹竈室俗有故鄉情無使千年後空傳麴
　令名
　　　　　送廖舎人江南安撫
　上天本愛民治亂當有時傷嗟江表人三災迭優
　之如何遭盛明不能免流離王澤限遐逺孰云天
　聼卑賢哉廖夫子盡忠不顧私朝聞青蒲奏暮見
　軺車馳愚聞奉使者受命不受辭但使民瘼瘳無
　憂國賦虧貞觀笑割股文侯諭治皮學古平生事
　行行當在兹贈言聊執手願子副心期
　　　　　送陳使君之同州
　太守驅征斾翩翩西過關氷容先臘至膏雨逐春
　還緑樹游沙苑髙樓㸔華山從來京輔地出入盡
　崇班
　　　　　和元少卿雪
　朔風飛雪偏遥天為瑞偏宜在臘前有客棹舟将
　命友何人髙卧共稱賢瑶花散亂紛臨席玉樹晶
　熒爛滿川閒想冰容比君子始知姑射有神仙
　　　　　送頵道人還西山
　嘗憶洪崖澗穿雲路萬㝷曽經照玄鬢未得缷朝
　簪老去馳荘蝶年來有越吟羡師從此去舊隠翠
　微深
　　　　　送厯陽方明甫(方𬒳召當授京官辝乞/侍親因除厯陽令厯陽)
(余外氏/舊邑)
　古縣横江北絃歌似武城善辭金馬召欣着綵衣
　行舊感河山色離愁浚水聲外門廬井在相送幾
　重情
　　　　　送李著作之漢陽
　聞道驅征斾行行至漢陽𥘉程微雨霽滿路落花
　香逺宦心常適青雲去未妨惟餘親戚分惆悵上
　河梁
　　　賦二首
　　　　　牡丹賦
　伊牡丹兮灼灼其華擢秀暮春交光綺霞其氣則
　胡香楚蘭其麗則湘娥趙娃向日争媚迎風或哀
　爛如重錦粲若丹砂京華之地金張之家盤樂縦
　賞窮欲極奢英艶既謝寂寥繁柯無秋實以登薦
　有皓本以蠲痾其為用也寡其見珍也多所由來
　者舊矣孰能遏其頺波
　　　　　感舊賦送陳殿丞西使
　兩綬威𬎼駟牡騤騤送子于行關中陜西惟天道
　兮回復嗟人事兮推移昔百二之形勝今㝷常之
　藩維龍池閣道徒處所驪山仙館空崔嵬豈憐感
　舊之遺老心如灰兮鬢如絲喜使者之得人羙大
　君之㧞竒察為政之善否求斯民之癘疵庶吾奮
　擥轡澄清之志致國風于貞觀𨳩元之時
　徐公文集卷第二十二
　徐公文集卷第二十三
　　　　　　　　　東　海　徐◍◍◍鉉
　　　重脩説文序　韻譜前序
　　　韻𥙷後序　故兵部侍郎王公集序
　　　文房四譜序　張民子集序
　　　鄧生詩序　進士廖生集序
　　　廣陵劉生賦集序
　　　　　重脩説文序
　銀青光禄大夫守右散騎常侍上柱國東海縣𨳩
　國子食邑五百户臣徐鉉奉直郎守秘書省著作
　郎直史館臣句中正翰林書學臣葛湍臣王惟恭
　等奉　詔校定許慎說文十四篇并序目一篇凡
　萬六百餘字聖人之㫖蓋云備矣稽夫八卦既畫
　萬象既分則文字為之大輅載籍為之六轡先王
　教化所以行于百代及物之功與造化均不可忽
　也雖復五帝之後改昜殊體六國之世文字異形
　然猶存篆籕之迹不失形類之本及暴秦苛政散
　隷聿興便扵末俗人競師法古文既絶譌偽日滋
　至漢宣帝時始命諸儒修倉頡之法亦不能復故
　光武時馬援上䟽論文字之譌謬其言詳矣及和
　帝時申命賈逵修理舊文于是許慎采史籕李斯
　楊雄之書博訪通人考之於賈逵作説文解字至
　安帝十五年始奏上之而隷書行之已乆習之益
　工加以行草八分紛然間出返以篆籕為竒怪之
　迹不復經心至于六籍舊文相承傳冩多求便俗
　漸失本原爾雅所載草木魚鳥之名肆意増益不
　可觀矣諸儒傳釋亦非精究小學之徒莫能矯正
　唐大暦中考李陽冰篆迹殊絶獨冠古今自云斯
　翁之後直至小生此言為不妄矣扵是刋定説文
　修正筆法學者師慕篆籕中興然頗排斥許氏自
　為臆説夫以師心之見破先儒之祖述豈聖人之
　意乎今之為字學者亦多從陽氷之新義所謂貴
　耳賤目也自唐末䘮亂經籍道息　皇宋􁊅運
　二聖継明人文國典粲然光被興崇學校登進群
　才以為文字者六藝之本固當率由古法乃詔取
　許慎説文解字精加詳校垂憲百代臣等愚陋敢
　竭所聞盖篆書堙替為日已久凡傳冩説文者皆
　非其人故錯亂遺脱不可盡究今以集書正副本
　及羣臣家蔵者備加詳考有許慎注義序例中所
　載而諸部不見者審知漏落悉從𥙷録復有經典
　相承傳寫及時俗要用而説文不載者承詔皆附
　益之以廣篆籕之路亦皆形聲相從不違六書之
　義者其間説文具有正體而時俗譌變者則具於
　注中其有義理乖舛違戾六書者並序列於後俾
　夫學者無或致疑大抵此書務援古以正今不狥
　今而違古若乃髙文大冊則宜以篆籕著之金石
　至扵常行簡牘則草隷足矣又許慎注解詞簡義
　奥不可周知陽氷之後諸儒箋述有可取亦從附
　益猶有未盡則臣等粗為訓釋以成一家之書説
　文之時未有反切後人附益互有異同孫湎唐韻
　行之已久今並以孫湎音切為定庶夫學者有所
　適從食時而成既異淮南之敏縣金於市曽非吕
　氏之精塵凟　聖明若臨氷谷謹上
　　　　　韻譜前序
　昔伏義畫八卦而文宇之端見矣倉頡摸鳥迹而
　文字之形成矣史籕作大篆以潤飾之李斯變小
　篆以簡昜之其羙至矣及程邈作隷而人競趨省
　古法一變字義浸譌先儒許慎患其若此故集倉
　雅之學研六書之㫖博訪通識考于賈逵作説文
　解字十五篇凡篇六百字字書精博莫過于是篆
　籕之體極于斯焉其後賈魴以三倉之書皆為隷
　字隷字始廣而篆籕轉微後漢及今千有餘歲凡
　善書者皆草隷焉又隷書之法有刪繁𥙷缺之論
　則其譌偽断可知矣故今字書之數累倍于前夫
　聖人創制皆有依據不知而作君子慎之及史闕
　文格言斯在若乃草木魚鳥形聲相似觸類長之
　良無窮極茍不折之以古義何足可觀故叔重之
　後玉篇切韻所載習俗雖久要不可施之于篆文
　往者李陽氷天縦其能中興斯學賛明許氏奐焉
　英發然古法背俗易為堙微方許李之書僅存扵
　世學者殊寡舊罕存秉筆操觚要資檢閱而偏旁
　奥宻不可意知㝷求一字往往終卷力省功倍思
　得其宜舎弟楚金特善小學因命取叔重所記以
　切韻次之聲韻區分𨳩卷可覩楚金又集通釋四
　十篇考先賢之微言暢許氏之玄㫖正陽氷之新
　義折流俗之異端文字之學善矣盡矣今此書止
　欲便于檢討無恤其它故聊存詁訓以爲别識其
　餘敷演有通識焉五音凡十卷詒諸同志者也
　　　　　韻譜後序
　𥘉韻譜既成廣求餘本孜孜讎校頗有刋正今復
　承詔校定說文更與諸儒精加研覈又得李舟所
　著切韻殊有補益其間有說文不載而見于序例
　注義者知必脫漏並從編錄疑者則以李氏切韻
　爲正殆無遺矣前序猶謂學者殊寡而今之學者
　益多家畜數本不足以供其求借潁川陳君文顥
　任當守土寵殊侍祠習武好文憐才樂善見人爲
　學如已之誨子弟焉因取此書刋于尺牘使摸印
　流行比之繕冩省功百倍矣噫仁人之用心也因
　躬自篆籀庶祗来命序之于後以記其由雍熈四
　年正月序
　　　　　故兵部侍郎王公集序
　君子之道發于身而𬒳于物由扵中而極于外其
　所以行之者言也行之所以逺者文也然則文之
　貴扵世也尚矣雖復古今異體南北殊風其要在
　乎敷王澤逹下情不悖聖人之道以成天下之務
　如斯而已矣至扵格髙氣逸詞約義微音韻調暢
　華采繁縟皆其餘力也琅邪王公負英俊之才禀
　耿介之氣世濟其羙為時而生遒文麗句冠縉紳
　而傑出純誠直道歴夷險而安貞故能奮厲羽儀
　抑揚聲寔振清芬扵臺閣浃仁政於藩垣潤飾典
謨銓衡人物主恩時望終始不渝載籍所髙何以
過此鉉頃歲来自江左㑹公西適三峯客有以拙
文示公者大相知賞擊莭而喜曰此人必能知我
及召還京輦恵然見㝷亦以舊文為貺觀其麗而
有氣冨而體要學深而不僻調律而不浮尋既返
覆如四子復生矣由是傾蓋甚歡恨相知之晚也
是時天子方闡文明之化闢俊造之埸網羅羣才
待以不次公則首冠綸閣摽表朝倫前逹後進莫
不推仰猶以為古道未盡復已用未盡伸毎在談
宴屢形詞色由是論者頗以躁競為􁋸愚以為不
　然夫古之君子莫不汲汲于逢時孜孜于救世汲
　長孺漢之賢卿也而有積薪之歎李令伯晉之名
　臣也而有中人之詩其有仰惮貴勢旁畏流議緘
　詞含意從容自全者不得已也如公則内無隠情
　外無飾貌遇事輙發胸中豁然此真趙魏意氣之
　士豈為兒女之態哉上方注懐而公寢疾十旬既
　滿即卧内拜兵部侍郎其㤙禮如此嗚呼流運不
　停儀表長謝伯才之絃已絶延陵之劔徒懸公平
　生所為文未嘗編録至是諸子緝綴断簡得二十
　卷泣授故人鉉也不才無足延譽善善惡惡敢言
襃貶之能一死一生粗逹交朋之分後之知我者
庶斯言之不誣端拱二年夏六月序
　　　　文房四譜序
聖人之道天下之務充格上下綿亘古今究之無
倪酌之不竭是以君子學然後知不足也然則士
之處世名既成身既㤗猶復孜孜于討論者盖亦
鮮矣昔魏武帝獨嘆于朱伯業今復見于武功蘇
君矣君始以世家文行貢名春官天子臨軒考第
首冠羣彦出入數載翶翔青雲綵衣朱紱光映里
閈其羙至矣而其學益勤不矜老成以此爲樂退
　食之室圗書在焉筆硯𥿄墨餘無長物以為此四
　者為學之所資不可斯湏而闕者也由是討其根
　源紀其故實參以古今之變継之賦頌之作各從
　其類次而譜之有條不紊既精且博士有能精此
　四者載籍其焉往哉愚亦好學者也覽此書而珍
　之故為文冠篇以示来者
　　　　　張氏于集序
　觀夫賢人君子禀清真之氣應期運而出故生而
　𡵨嶷㓜而敏恵既成而貞國士之器既立而為天
　下之用康寕夀考繁衍流祚此其常也若乃秀而
　不實仁而不遇前聖所以興歎百代所以遺憾斯
　則神道忽恍萬化茫昧自古乃爾吾将奈何嗚呼
　張氏子秀而不實者也子名冉本字叔相今户部
　貟外郎洎之長子也年七歲博覽經史日誦千言
　十歲能属文詩賦議論成于俄頃十二著禮上下
　二篇舊君奚王見之而歎曰此子天假之年佗日
　必為國器矣乃至梁京翰長李公昉閣長李公穆
　皆引之登門特加禮遇其道日以光矣其風儀標
　格蕭然朗徹觀者謂之玉人余甚重之以為四科
　之俊也故改其字師徳于時天子敦重文學親考
　英秀海内士子靡然向風咸謂子必當振鱗附翼
　一舉凌邁而介然特立澹然貞退求聖賢之微旨
　以餋親脩心為先復探釋老玄言讀華陽諸真經
　飄然有脱落塵滓之志而况于榮名乎不幸羸瘵
　遽從夭折年十有六諸公聞之無不憫恤余以事
　舊之厚鍾情特深故求其遺藁集而為序又嘗覽
　前載見古之人如子之人物敏俊詞藻趣尚而促
　齡無禄者皆密契真籙蜕為列仙此乃靈篇竒紀
　非史筆所當言矣但用遣慈父之追念爾其草隷
　遺迹及佗著述皆蔵于家此不偹述辛已年冬十
　月序
　　　　　鄧生詩序
　古人云詩者志之所之也故君子有志扵道無位
　於時不得伸於事業乃彂而為詩詠南陽鄧君少
　而從吏服勤靡盬時命不偶淹翔末涂餋心浩然
　不以為歉遇事造景輙以吟咏自怡悔吝不及終
　始無累至於皓首未見愠容家貧晏然惟詩藁盈
　箧太原王君武陵龔君好文樂善皆序而伸之愚
　亦與君有姻故復為之述嗟夫士君子樂道自娱
　貞節沒齒斯可矣悠悠世利曾何足云子其朂之
　無易爾守丙子歲秋九月左散騎常侍徐鉉述
　　　　　進士廖生集序
　端拱改元歲春官庀職俊造畢集有廖生者惠然
　及門以文十五軸爲贄觀之則博贍淵奥清新相
　接其名理則師荀孟之流其文詞則得四傑之體
　問其年則既冠矣覆簣之功往而未止也詢其爵
　里則閩方茂族組綬弈葉善慶之所及也佗日與
　之語則風骨清粹識度淹雅咸以爲逺大之程可
　企而致不幸遇暴疾數日天於逆旅士君子知與
　不知莫不爲之悲歎嗚呼以生之詞藻俊秀葢天
假之也而促齡早世又天奪之也然則神理玄邈
聖人猶復不論余當何言哉㑹其友生采其遺文
著於編簡因爲之序以示方來夏四月辛卯左散
騎常侍徐鉉述
　　　　廣陵劉生賦集序
楚人孟賔于嘗謂予言其叔父工爲詞賦應舉入
洛贄文于學士李公琪公爲之改定數處時中書
舎人姚公洎知舉謂人曰孟生賦李五爲改了不
煩更書㸔也遂擢上第孟還鄉從事郡府亟歴危
難唯以李公所改文綴於衣中曰吾家但存此足
　矣賔于毎自喜其家門羙事歎後来之無人今廣
　陵劉生奮衣衡門振藻文囿詞贍而理勝行潔而
　　言方求已若不足好問如不及余之名不逮於
　李公何能振發於子乎聊薦所聞以荅子勤學之
　志冠篇扵首以伸我與進之心噫子家貧親老必
　将圗登龍之舉不暇從㝠鴻之游文明之世羣才
　畢舉慎重足以全孝静退足以知命此前逹之務
　也子其勉之
　徐公文集卷第二十三
　徐公文集卷第二十四
　　　　　　　　東　海　徐　鉉
　　　送潘湖州序　送刁桐廬序
　　　送髙紳之官序　送汪遜序
　　　送葉元輔秀才序　連珠詞五首
　　　安金蔵畫象賛　参政李公真賛
　　　玉芝賛　方竹杖賛
　　　筠州三清觀逍遥亭銘
　　　虎谿銘　龍山泉銘
　　　晁錯論　伊尹論
　　　出處論
　　　　　送潘湖州序
　士君子所以貴於衆庶者以其能理民也理民者
　莫若二千石其地廣其勢重仁以字之義以断之
　文以行之信以成之於是乎優游暇豫以平其心
　導其和數者闕一則不足以爲良二千石矣吴興
　名郡新被大化延頸企聳以佇徳音以成徳之才
　之道将明主憂勤之㫖而頒詔條當下車政成待
　箴諷况蘋洲霅谿天下勝絶緩轡縱櫂嬉逰其間
　發之以詩詠參之以弈思名教之樂何以過斯豈
　唯吴士民歡康固亦我曺企慕閣長隴西公敦義
　聳善賦詩寵行懐文之士靡不間作視衆君子之
　詞知成徳之為人矣某辱事舊之尤者是用冠于
　篇首
　　　　　送刁桐廬序
　陶彭澤古之逸民也猶曰聊欲絃歌以為三徑之
　資是知清真之才髙尚其事唯安民利物可以易
　其志仁之業也元賔長官生鍾鼎之族處綺紈之
　間懿文敏行角立傑出雲心鶴態蕭然物外而世
　禄所及𥘉筮實從䇿名蘭臺寓直宫省挂冠觧紱
　至于再三終以地連肺腑時属憂患黽俛従事出
　入十年及時移世改自以為獲平昔之志矣而物
　有萬殊命不我與昔之朱紫盈門今則羣從無所
　庇矣昔之金玉滿堂今則簞瓢不常給矣乃慨然
　曰潔其身而忘其宗得為孝乎於是濯纓清流投
　迹名路紆此茜綬涖于桐廬暮春三月飲餞都邑
　傳曰人之所欲天必從之嘗聞桐廬江浙之勝景
　也朱張顧陸遺墟邇焉王謝任沈舊迹存焉山水
　林壑應接不暇夫以天下之廣而首獲此邑非天
　從子之欲乎将惟新之化撫思乂之俗道在於巳
事至乃應誠接於物令行莫違弹琴詠詩角巾蠟
屐推是而往所至必安朝市丘壑復何有異佗日
豈失為東方曼倩哉離羣之思亦宜裁抑慎夏自
愛無假多談
　　　　送髙紳之官序
髙生以俊造之科中聖明之選清秩解褐尹縣南
荆少年得途其道光矣復能追歩前哲求以言贈
愚也不佞試為子妄言之觀夫閭里之民皆能用
天之道分地之利仰以事父母俯以蓄妻子重生
畏法盖真性也其所冒沒詐偽由吏優之也吏所
　以能擾之由賦役之煩也賦役之煩由為政者從䛕
　也大君之與下民其勢曠而不接故設守宰以代
　一人之耳目焉受百里之寄當以百里為已任民
　之舒慘由乎已已之窮逹存乎天率是道也其何
　往而不可此老夫平生之所守吾子以為如何哉
　　　　　送汪遜序
　士君子懐道于已有志于時講學以聚之脩詞以
　發之不苟且于名譽不隕穫於貧賤見之於汪生
　矣生家世從䆠𥘉而孤子託迹於諸侯之門主人
　武夫不知其善輕田文之下客棄衛青之舎人迨
　余季氏司貢籍克日将涖職悉出羣士所贄文共
　詳之首舉一通乃生之文也相與驚歎曰此子文
　甚髙而名甚晦是必守道寡合者也即與之上第
　既而主人大慙乃(今上/御名)造誣謗布於用事者由是乆
　不得調余時參典選事抗䟽論事始得為嶺隅一
　尉生亦怡然不以屑意厯佐二邑皆有善聲及至
　天朝復幹郡椽考績稱最遷秩新都白髮青袍惠
　然訪别君子曰士之處世不欺闇室不差小官游
　心于自得之埸措身于無過之地以此行天下雖
　蠻貊可也况右蜀之域列仙之都風景融和山水
竒秀一時之遇誰克知之行矣自愛無假詞費仲
冬十一月序
　　　　送葉元輔秀才序
君子依仁據徳讀書為文孜孜於求已汲汲于持
問葢将以行道濟物勤身存教然而有不偶者焉
人君側席求賢懸科取士昧旦丕顯日旰忘食盖
将以盡一國之才成天下之務然而有所遺者焉
此古人所謂離合之由運命之謂也君子審其若
此故退而無悶進而不矜豈以無可奈之命而撓
不可奪之志間者愚及諸賢品第貢士於南宫其
　間髙等者數年之中登第略盡今所遺者唯葉生
　而巳茍有良田何憂晚歲先後之間其與幾何哉
　行矣葉君蘋洲若下清風朗月一時勝賞矧復故
　鄉唯恐子青雲之志不得嘯傲于其間爾慎夏自
　愛無假多談已丑歲孟夏序
　　　　　連珠詞五首
　背時則棄不必論貴賤之殊適用則珍不必論精
　麤之異是以淳風既及抵金璧於山林考室已成
　問泥塗于采萃
　運不常偶體道者無憂時不常来抱器者無滯是
以霜露既䧏徂来不易其貞弓矢載櫜董澤不踰
其利
道不可以權行終則道䘮情不可以苟合乆則情
踈是以兵諫愛君君安而忠敬已失同舟濟險險
夷而取捨自殊
先王之道或拙於合變之謀萬乗之權或輕於衆
人之力是以時逢革命夷齊餓而吕望封運偶爱
才綘灌强而賈生絀
有用於物雖逺弗遺無功於時雖近猶棄是以楩
柟在野見米於良工蒿艾在庭不容於薙氏
　　　　　安金蔵盡象贊
　心腹腎腸所以爲人安公感激捨此求仁既已其
　亂不愆厥身眉夀髙位唯天所親咨爾百世仰之
　愈新
　　　　　参政李公(至)字言幾年三十八真賛
　金玉其相君子之容廟堂之器多士攸宗謀先帷
　幄道合雲龍絶景横騖干霄直上黒頭三公風流
　宰相人具爾瞻惟肖之像
　　　　　玉芝贊
　天地粹和之氣交感化成鍾於人事為仁孝鍾於
　植物爲芝英故以孝行感必芝草生以類至也宜
　春易君延慶先君徙籍来占臨淮清節考終因葬
　其郡君茹荼泣血廬墓終䘮申㒺極之哀盡善居
　之禮里閭率化生植効祥乃有玉芝産於瑩域擢
　本數十爛然叢倚柯條交(今上/御名)玲瓏朗瑩樛枝俯映
　間以葩華雪英碧蘂紛敷玓瓅客有好事者圖之
　而來盖耳所及圗象所記未始有也余與君遇甚
　邇而熟君伯氏聞君世家積善餘慶果生孝子且
　有竒應以振淳風昔天台之琪樹唐昌之玉蘂皆
　以珍麗見頌詩人比之於此曽何足貴乃爲賛曰
　英英玉芝生彼丘墳交柯離婁揚葩敷紛神之應
　斯其意訰訰愷悌君子㷀然泗濵孝心潔白孝徳
　升聞撫翼亨衢振衣衡門朂増爾䖍以永後毘
　　　　　方竹杖贊
　彼羙者竹確乎貞堅峻莭無撓虗心體玄用之扶
　老可以竆年所不足者其形乃圎誰謂竒標產于
　巴𤏡削成亷稜挺然端直既方既勁斯為全徳㑹
　我素心寳爾無極
　　　　　筠州三清觀逍遥亭銘
　羽客吴君心馳窈㝠興隆道館陟䧏真靈綽有餘
𥙿建兹幽亭下臨曲池甘泉清泠環植嘉樹羣芳
苾馨俯矚長川滄波帯縈前睇仙山竒峯翠横游
者忘歸居之體寕君子修道物境與并必有福地
居為殊庭勤行不已可臻層城我聞其風用刋斯
銘
　　　　　虎谿銘
逺公宴居虎谿之陽将迎順禮歩武有常斯須或
違猛摯為防其閑不逾其道彌光湯湯碧流與名
俱長咨爾後學鑑之勿忘
　　　　龍山泉銘
建康城北有雞籠山焉傍帯潮溝却臨後湖宋元
嘉中改為龍山湖曰玄武紀瑞也雷次宗之儒學
蕭子良之　邸遺蹤可識爽氣常留東麓有泉至
清而甘水旱不増减道人令隠(今上/御名)精廬于其陽酷
爱此泉以為靈液因思前作皆有銘賛而此獨闕
常欲𥙷之無何夕次松下恍忽若夢見一人玄巾
素衣謂隠曰此泉已有銘矣因徴其文即髙吟四
句吟罷不復見觀其詞意無以加也余聞而異之
因篆于石其詞曰
原發石中　派分塵外　如醴之味　與時而在
　　　　　晁錯論
　愚因讀李觀所為文見其論晁錯盡忠於漢而袁
　盎以私讎䧟之景帝過聼可為王者之羞誠皆然
　也以愚觀之則盎錯之罪一也夫二子者才識度
　量不相上下遭天下𥘉定文帝勵精求理能用善
　言故盡忠論事並獲聼用而皆欲功名在我莫肯
　急病譲夷故相與為敵非素有父兄之讎也及七
　國兵起而錯遽欲按治袁盎宜知吴之計謀其吏
　不聼而止盎聞之欋遂反譖錯焉然則忘公家而
　務私怨其罪先在錯也夫古之君子為而不有功
成不居付物以能任之則逸故能成可久可大之
業今二子者冒道家之所忌以智能為身榮故終
於惡是知道不可離也如此
　　　　伊尹論
伊尹放太甲論者多惑其臣節請試論之太甲在
諒隂百官聼於伊尹太甲不明者蓋居䘮之禮有
闕修身之行不周伊尹訓而罔念慮不堪繼統故
徙於成湯之墓使其親見松栢切感慕之心追思
王業知艱難之迹三年之制纔終伊尹乃迎歸于
亳非謂絶其大位幽于别宫也古之言質故與放
　逐同文亦猶君臣交相稱朕下告上亦為詔也霍
　光憂昌邑王滛亂而不敢有異謀田延年盛稱伊
　尹廢太甲以决大事宗社之故不得已也本非如
　霍光之廢昌邑也聖人舉至公于前姦雄躡陳迹
　於後自古而然非聖過也魏晉之後更相傾奪皆
　引堯舜揖譲為詞亦當罪堯舜矣禹譲天下於益
　益知天下歸啓故不敢當苟天下歸益益則為王
　亦無愧也如令太甲遂失徳天下歸伊尹伊尹復
　何辭哉今天下未忘成湯故尹復奉太甲無傷於
　至公也夫古之有天下者一身處其憂責億兆蒙
　其富夀天下既理則辭之巢由是也天下不理則
　受之湯武是也後之人役天下以奉其(私/使)故比於
　騎獸不可下歩驟之相逺如此豈可一㮣而論哉
　　　　　出處論
　人之為貴與天地參者也是則有四人焉食為民
　天故農為政本工致天下之器用商通天下之有
　無此三人者交相飬者也而士人者無所資於三
　人而坐受其飬何也蓋為之君師而司牧之教其
　不知䘏其不足安其情性遂其生成為之立上下
　之節正長㓜之序闕一則亂故魯哀公曰信如君
　不君臣不臣父不父子不子雖有粟吾得而食諸
　是則資三人之最切者也故享天下之禄而無愧
　及世之衰也上之道不被於下下之情不逹於上
　億兆困窮無所告訴在位者惠不及物徒以富貴
　為身資君子恥之故逃之而隠於陵為農輪扁為
　工弦髙為商如此者不可勝數是皆失路之人也
　不肯無功而徼利故任力而自食以免貪冒之罪
　非其所欲也不得已也而後之人不本其意以為
　髙尚之士桎梏軒冕粃糠禄稍若爾則伊臯稷契
　曷足貴哉或曰伯夷叔齊當文武之世曷為棄之
　而窮處也荅曰聖人一致而百慮殊塗而同歸天
　下至大非一人所能無也力之所及擇處一焉當
　是時十亂協心以著翦商之業沛有餘力矣故夷
　齊不復措意於其間至於正君臣之大節垂百世
　之大統則十亂不能兼也故夷齊以是為已任焉
　方知扣馬而諫左右欲兵之太公曰此義士也扶
　而去之夫以夷齊為義則明巳之不義矣故歸惡
　於已以成立義之志是太公知夷齊之心也夫積
　徳累仁之聖因八百諸侯之心以滅獨夫之紂盛
　業如此而義士猶恥之不食其粟乃知以臣伐君
　之惡也大矣則後之帝王罪未及桀紂諸侯之徳
　未及文武敢有闚竊者乎故春秋之時周室㣲弱
　不絶如線以桓文之強大不敢自用乃糾合諸侯
　以尊王室則夷齊之功所及也逮至秦漢興替之
　際士君子濡足授手之時而南山四皓隠居自若
　夫四皓者知漢髙之寛仁神武有三傑輔之足以
　安天下無待於巳故也及太子之危留侯不能正
　於是襃然而起以救其失若夫出處之分髙尚之
　名皆不以屑意功成不有超然而去於以有應耀
　者與四皓俱徴應獨不至時人為之語曰南山四
　皓不如淮陽一老彼應生者蓋知四皓足以安太
　子無待於已故不出也不然豈獨潔其身乎斯皆
　大人君子至公之舉而淺局者輕為襃貶不亦傷
　乎
　徐公文集卷第二十四
徐公文集卷第二十五
　　　　　　東　海　徐□◍◍鉉
　　大宋李公徳政碑文
　　大宋新建上清太平宫碑銘
　　大宋重修蛾睂山普賢寺碑銘
　　　　大宋推誠宣力翊戴功臣金紫光禄大
　　　　夫檢校司徒使持莭齊州諸軍事齊州
　　　　刺史充本州防禦使河隄等使關南兵
　　　　馬都監前御史大夫上柱國隴西郡𨳩
　　　　國侯食邑一千九百户李公徳政碑文
　臣聞四岳疇咨帝堯所以光宅惟良共理漢室於
　是隆興然則運暦冥符風雲交感必有則哲文后
　乃有稱職之臣用能逮肅邇安刑清俗富其或乆
　於其道課最於時行邊桉部籍其能羣史萬民浸
　其澤流芳金石舊典存焉公名漢超其先隴西人
　因官移籍今為雲中人也柱下史之真源克昌厥
　後前将軍之壮氣不隕其聲世有哲人多為名将
　偹諸前載可以不書昔者同光之季荘宗失馭公
　烈考諱覇徳實典親衛力扈乗輿奮不顧身有死
　無二忠頭于國慶鍾于家及公之貴詔贈左監門
　衛将軍夫人石氏追封本縣太君道不虚行沒而
　可作有後之報斯焉豈誣公方㓜而孤嶷然特立
　英果之氣出於天性逺大之期志為時用年未弱
　冠自奮從軍始負羽於魏侯復䇿名於鄆帥有周
　受命選入禁軍夫忘歸之鏃非逢䝉無以宣利其
　絶影之駿非造父無以騁其能
　今上當厯試之辰受有征之任妙選比校公首預
　焉上黨之役名書勲籍奏發硎之刅超漸陸之程
　及眷命有歸飛天在運攀鱗之効捨爵攸先乃掌
　句陳式嚴徼道恩威洽著而七萃知方夙夜惟寅
　而九重甘寝暮歲考績較然可稱
　皇上以文武之任中外惟一有和衆之略必著撫
　俗之能有衛社之勤必堪守土之寄越建隆二年
　拜齊州刺史本州防禦使爾乃海岱封圻虗危躔
　次歴下屯兵之地夙表要衝東陵聚衆之鄉素稱
　暴桀公本以簡昜濟之強明恕已以兼容正身而
　可象光之以孝悌故其民和則争訟息而囹圄虗
　矣示之以誠明故其民信則賦役充而儲廪實矣
　農時不奪故曠土闢而生殖滋關市無征故百貨
　通而財用足於是舉廢典正國容樹門反坫以備
　制度髙閑厚垣以待客使蒸肴折爼以宴嘉賔椎
　牛釃酒以享軍旅出於私積無以家為近悦而逺
　懐家至而户到一年而宿弊革載稔而新政行郡
　齋肅然清嘯而已由是知董戎之用可移之於頒
　條露冕之風可推之於護塞乾徳二年詔公以本
　官充關南兵馬都監幽都南際河間北壌守方之
　要慎束為難至則逺斥堠審號令養士如子戢軍
　無私威聲飊馳亭障山立絶闚邊之虜有狎野之
　衆而郡之大事亦皆聼命千里之内若指掌焉二
　職交脩七載如一𨳩寳二年召赴京師天言襃慰
　復遣還郡而戍士思慕甿俗繄慿故其年冬再為
　關南監護公負倜儻之氣藴沈厚之謀民巳安而
　政益修邊既寕而備愈謹績茂而不伐寵至而若
　驚君子知福禄之攸歸郡人感惠澤而思報於是
　僚吏之屬耆艾之徒相與上言願旌不朽且曰任
　賢使能天子之明也計功稱伐先王之典也非有
　理世孰揚頌聲優詔嘉之克遂其請昔者考父循
　牆之頌非曰君恩當陽沈水之文真成自伐豈輿
　情欣洽令譽升聞播樂石於無窮等髙山而可仰
　永惟懿羙足煥文明爰命下臣勒銘紀實其辭曰
　茫茫禹迹畫為萬國建侯定守立民之極提封且
　千屬城以百惟威惟懐有典有則威懐伊何君子
　時中典則伊何二代同風以使則悦以令則從率
　是古道兹惟李公濟水之南東陵之下伏生荒耄
　盗跖狙詐嗟我蒸黎􁆐聞道化至魯猶逺尊周靡
　暇李公来思富之教之政先體要物必由儀夜犬
　無撓晨羊不欺歸民影附末俗風移天下雖平四
　方是守桓桓虎旅懾爾戎醜籍我兼資是率是糾
　道合舞干威行戴斗郡政既成邊塵既清侁侁比
　屋肅肅連營夫懐其惠人竭其誠欲報之恩思垂
頌聲明明大君知臣善使舉必至公義無虗羙用
建隆碣永昭信史錫爾介福施于孫子晉稱峴首
漢紀燕然風流不續寥落千年猗歟良牧無愧前
賢髙深自改蘭菊當傳
　　　　大宋鳯翔府新建上濟太平宫碑銘(有序)
臣聞鴻荒代序太極流形二儀肇判而猶通萬類
交馳而未别巢居血飲孰知王者之尊物魅神姦
尚作生民之患於是聖人継統大化宏𨳩畫八卦
而序四時奠五山而分九服衣裳軒冕采章之制
以庸動植飛沈性命之宜畢遂髙卑既位幽顯既
　分蒸嘗雩榮致其恭宗祝史巫紀其秩猶或觀其
　道而設教依於人而後行通其變而不窮感於物
　而遂動未始有極無得而名其或數偶三哭徳如
　二季民懐慈惠帝念疇咨必有靈符允歸興運易
　著與能之旨傳稱觀政之徵史遇之論至哉左氏
　之書詳矣我國家受天之命如日之升御六氣而
　平泰階麗大明而照萬國清亂略於百王之季反
　淳風於遂古之𥘉天瑞呈祥羣靈受職粤　御暦
　之元祀有神䧏于鳯翔府盩厓縣之望仙郷其象
　不形其言可紀盖玄帝之佐命禺强之官聨真位
　参於紫㣲靈職分於井鉞其稱述則儒玄之奥㫖
　其敷演則禳檜之嚴科教義之深也則友孝姻睦
　之行興焉威力之大也則魍魎魑魅之害除矣由
　是秦雍之地尸而祝之
　太祖神徳皇帝聖智淵深睿謨黙識饗之明徳待
　以不祈方且奉天時而荅靈心握玄符而齊七政
　故得皇猷允塞庶績其凝舞両階而四隩來同正
　九伐而庶邦承式得遺珠於㒺象協吉夢於華胥
　乃知玄告之不誣駿命之如響豈止五車兩騎来
　為牧野之祥赤帝素靈出表芒碭之應而已哉
　今皇帝千年應運二聖繼明恢大業而惟新浸深
　仁而累洽如周王之翼翼若夏后之孜孜聖作無
　方先幾靡測雲門大濩綜六代之昭聲稷下淹中
　来百家之精意酌而不竭者衢罇之味仰之彌髙
　者垂象之文王澤既流頌聲無斁而復念深徯后
　義切勤民睿眷春臨　皇威電擊大禹㑹諸侯之
　地盡入隄封宣王逐獫狁之鄉率従稽服舉無遺
　䇿役不逾時聊存尉候之官已戢􁃅鞬之器瑶圗
　之盛也如此珍符之至也如彼深惟肹蠁益騐昭
　明而豐報未嚴夀宫不度非所以光敷景貺垂示
　方來者也夫庸庸祗祗為政之要元元本本致理
　之端盖神之命受於天天之造始於道是用歸誠
　衆妙訪制昭臺申畫福鄉聿崇仙館緬惟虗皇之
　真境參以聖暦之嘉名詔立上清太平宫於所䧏
　之地爾其星分玉井邑峙金城終南峻極鎮其前
　渭水清深紀其後鮮原靡迤接漢皇訪道之䑓佳
　氣鬰葱對𨳩令棲真之宅物皆茂遂風雨㒺愆人
　盡淳和舟輿不用瞻新宫之為状也崇墉繚野綘
　闕凌空秘殿雲髙俯軒櫺而轉眩修廊䋲直歩欄
　宇而中疲極丹青黼藻之工窮銑鋈璧璫之飾玉
　几正御瑶壇在庭　帝座既嚴衆真畢饗鹿巾霞
　帔之士霓旌䧏節之儀空歌洞章揚其旨紫煙素
　雲散其彩飈歘之馭縹眇於太虗氤氲之氣充被
　於羣有至矣哉元后之徳與天地合真人之應将
　冨夀并亦何必定却鄏以卜年禅岱宗而探䇿者
　也夫金石之刻雅頌之興所以示民不佻求啓厥
　後况乎尊道貴徳廣清净之風窮神知化超言象
　之表是宜吿於太史副在名山爰命下臣式揚丕
　烈其銘曰上天之載無臭無聲恍惚有象氤氲化
　成寄以神理發為昭明惟徳是輔惟皇作程赫矣
　元后悠哉遂古成有靈貺式昭天祚龜岀清洛鳯
　臨玄扈赤字興尭玉書授禹䧏及商亳建於邠岐
　天子所啓神亦格思牲玉有秩馨香孔儀弈奕宗
　祝子孫保之道徳下㐮質文不復俗限楚夏運遷
　水木時歎陵夷民嗟惨黷必有真人應圗受籙
　皇哉帝宋大拯横流出自蒼震類兹九疇垂衣卷
　領端拱凝旒永言建福式協人謀有煒明靈䧏從
　玄極致帝之命觀政之徳用薦忠信寕惟黍稷籍
　陋蕙蘭悵非甲乙運鍾二聖慶洽重光誕敷一徳
　奄有八方時文載郁我武惟揚通幽受職罄宇儲
祥乃眷珍符本乎至道肇建仙館是彰玄造前望
終南旁贍豊鎬泱泱平原崇崇新廟端闈特立祕
殿宏𨳩九華之室方丈之臺平闚列闕直寫昭回
崆峒邈爾姑射遼哉聖靡不通道無不在靈場既
穆祀典無改福爾蒸黎格于四海用刻貞珉永垂
千載
　　　　大宋重修蛾眉山普賢寺碑銘(并序)
臣聞聖人阐化必有胥附之資賢士􁊅期必垂不
朽之迹是以顔回黙識冠師門於洙泗之濵尹喜
受經應真氣扵崤函之右故得千載之下好學之
徒入其國而知其教思其人而愛其樹聖賢相遇
有如此焉在昔像教權輿能仁命世綜百靈而貫
羣動歸向如流窮絶國而亘諸天感通若饗爰有
法王之子來従普勝之方慿翼真乗導揚宗極具
大悲之願行綜十智之因縁従我立名斯為上首
及乎慈航既濟慧炬分華乃暨衆真俱承佛敕乗
六牙之瑞獸䧏右蜀之靈峯将以協井絡之㑹昌
鎮金方之勁氣猶且潛而勿用明而未融闇持摩
頂之仁騭隂含生之命故使神嬰青縷肈建國都
路闢金牛始通華夏沈犀息沴李太守之玄功噀
酒救災欒尚書之妙用郡𨳩學校文翁廣洽於儒
風樂播中和四子誕揚於帝徳藹爾褒斜之域穆
然周漢之民非法力之攸慿豈人謀之獨得其後
金人既應白馬斯來神𨳩顯俗之徴家識致誠之
所於是祥符煥爛靈變紛綸或則銀色浮空與朝
陽而共麗或則燈光並列将夜魄以俱明聖衆盤
旋真容隠現竒蹤萬状不可勝圗瞻之者耳目咸
新聞之者身心共肅一方欣賴歴代修崇遂於白
水之源特建普賢之寺金土交運𨳩閉不常白毫
之相長存法鼓之音靡絶夫以導江遺迹天漢各
　區必有道之見歸豈三分之能乆
　太祖神徳皇帝文脩内禪武定中區正卿揚九伐
　之威逺俗致七旬之格納蜀王之土貢受劉禅之
　騾車重鈕坤維還銘劔閣于時王風𥘉被汙俗尚
　繁游魂篁竹之間假息萑蒲之際匪輕刑之可禁
　顧先甲以徒勤金地寳坊侵成藪澤田衣毳褐漸
　致流離妖禽既就于焚巢紺宇終悲於閴户雖復
　葺其撓棟繕彼垝垣而陛序猶卑基扄未廣
　尊號皇帝長君嗣統二聖重熈覆萬物以如天廓
　重昏而比日聿修成業欽若靈心尺書徴懐徳之君
　折箠定畏威之地盡炎洲而極玄朔尉候徒存亘
　日域而浃流沙車書莫二然後勝殘去殺反朴斲
　雕包干戈以虎皮鑄劔㦸為農器定大濩雲門之
　樂舉淹中稷下之儀慈衛仁薰時和俗阜天地應
　而慶雲甘醴律吕調而玉燭景風猶復成而不居
　勤則有繼一㳺一豫表王度之惟常必躬必親示
　庶民之光聖慮極氷霜之誡丨丨丨丨丨丨皇綱
　畢舉睿思彌精以為象外㣲言無生妙理修于心
　則圓通無滯被于物則福應来臻足以助王道之
　和平致蒼生于仁夀乃申明詔厯選精廬唯此蛾
睂獨標殊勝天真人皇諭道之地楚狂接輿隠景
之鄉封域之間氣象盤薄洪源奔注二江䨇流沱
潜之川峻岊回環玉壘銅梁岷嶓之阻况禪披擢
秀來自祗園法海餘波别䟽定水慈氏所相疇能
廢之烝哉聖謨符此玄貺五年春申命中使率将
杍人伐貞石于它山下瓌材于邃谷或子來而肆
力或神運以標竒模制度于鷲峯極荘嚴于花界
耽耽正殿䡾䡾飛甍玉甃丹楹金鋪瑣闥洞户順
隂陽之候中宸變寒暑之威掲以端闈繞之周廡
鑄鴻鍾之萬石貫猛簴之千鈞桀孽凌空鑑訇震
　野其後則層樓入漢飛陛連雲彩檻離婁冠餘霞
　而上出璇題玓瓅綴列宿以旁廻神明之臺不足
　以語其髙天梁之宫不足以矜其麗鑠金為字寫
　大蔵之金祕于上逾五百函範銅為像擬普賢之
　容設于下髙二十尺味其文則如来之宗旨可得
　而觀禮其相則菩薩之威神于是乎在将使三蜀
　之地一切有情皆冲氣以含和盡革凡而成聖則
　知大雄之教漸于世也深焉元后之仁利于民也
　至矣昔者軒皇訪道歴㐮野以猶迷漢帝祈年拜
　竹宫而無得恭惟盛美允属皇猷若夫事以頌宣
　言以文逺作而不記後嗣何觀爰命下臣式旌不
　朽其銘曰
　允矣象教洪惟法王如河不竭比日同光有情斯
　應無逺弗彰化自八國聲馳萬方爰有大賢是稱
　逹者異境齊致同聲協雅聞道莫逆瞻顔不捨乃
　演真乗来儀東夏蛾睂之阻羣帝之庭作固作鎮
　棲真宅靈普賢至止潜耀千齡爾未我覿我疇爾
　形經教既孚神明乃作瑞相顯晦圓光歘霍萬變
　凌峯百雲溢壑信士歸依輿人駭愕崇崇梵宇於
　此宏𨳩時遷末運數偶三災焚如魯廟傾若齊臺
　淳風必復聖日斯廻赫矣皇圗烝哉二聖混一區
　宇受天明命與物皆春得人為盛式叙九疇迭脩
　三正皇帝曰咨咨爾西人助我神化其惟正真為
　爾祈福轉兹法輪禪林則舊寳刹惟新祕殿耽耽
　髙門奕奕脩廊四注層樓百尺尊經聖像金文寳
　質妙善周圓福釐繁錫乾光俯燭慧炬朝焞同𨳩
　夀域共闢重昏貙珉之伍杜宇之魂乗是妙果俱
　登法門明明大君照臨下土墜典咸脩靡神不舉
　彼都人士式歌且舞掲此豊碑永傳終古
　　　　　巫馬大夫碑銘
　大夫與宓子賤俱事仲尼迭宰單父宓子恢上聖
　之道舉任賢之明故有鳴琴之化大夫勤以繼徳
　身親其勞故有戴星之迹從師則同行道則背其
　何故哉夫天下至大也萬物至衆也至大者不可
　以一㮣量至衆者不可以一術治故君子出處語
　黙屈伸變亿一致而百慮同歸而殊塗其要在存
　至公于百代不私榮名于其身而已若夫上徳無
　爲玄功不宰知人則哲付物以能功成身㤗神全
　理勝與夫勞心焦思臞瘠胼胝勝負之間較然可
　見狥名之士皆奔走之則将有智小而謀大行邇
而志逺推是以往天下必有受其弊者子期知之
故就而為其節制並分聖人之體以極萬物之變
効伯禹之力師文王之勤夙興夜寐不遑啓處仲
尼識其志故譽子賤而不譏子期以此防民而西
晉王夷甫之徒猶祖尚浮虗望空署白以亂天下
則子期之慮不亦逺哉夫君子道積於躬恵加於
物事至而應時動則隨功之豊約視事之細大力
之勞逸繋時之險昜致理而已何常之有焉舉成
績而較優劣難與言智矣泱泱舊國藉藉遺芳舊
俗不偷頌聲未冺行太守事彭城劉君名察望髙
持憲寄重頒條以師古之學舉時中之政訟庭益
簡祀典咸脩永懐前賢願紀貞石鉉也不佞承命
為文其銘曰
烈烈先聖侁侁衆賢升堂入室體道同玄其用無
方萬化齊焉其教無窮百世賴焉文王既勤大禹
盡力英英子期服勞継徳夙興夜寐自强不息苟
利於後惟變是適季世道薄務華䘮真居簡行簡
不躬不親亂由是生俗以之淪思我子期亡已為
人瞻焉舊郷魯道之首邈哉二賢佐佑先後同焉
皆得通則能久千齡旦暮敢吿邦守
　　　　江州彭澤縣修山觀碑
混元資始玄造權輿道以久而化成樸既散而爲
器聖人在位修之於天下則有明堂清廟表訓民
事神之方賢者貞遯修之于身則有名山福地爲
朝真䧏靈之所小大則異宗致惟均江州彭澤縣
有修山焉瞰天險而髙標抗廬峯而特立氣雄而
勢聳翠積而光寒峻屺深巖風雲蓄泄茂林穹谷
材用繁滋游居之所走望真隠之所棲息考諸圖
牒昔静莭先生㳺憇之地也杉松交影猶懐種柳
之風水山清音尚想素琴之意遺徳所及仙祠以
興梁大同元年有句曲道士尉又光靈氣夙成隂
功将滿遐擇勝地以恢妙門聿来此山益廣基(今上/御名)
制度無闕標題載光越二年尉君白日登晨舉邑
咸覿人民未改飈歘載還霓衣則殊鶴貌如故税
駕之地甘棠永存故今有尉駕池焉而中山丹竈
香鑪松壇石室儼然竒迹若奉宴居歴代嚴恭有
如旦暮唐狄梁公履虎不咥絃歌此邦企仰仙游
重加崇飾又朔髙宗大帝聖像以伸迭徃之誠朔
望朝拜不失常禮復以錢五十萬為致田園厨廪
所資至今猶賴李唐之世臨川宋震来為宰邑掘
　地得藥鼎藥合因見尉真人之室于東序設像以
　奉之秩滿還鄉遂入麻姑山爲道士是知清心冥
　契玄鑑孔昭青天白日孰云其逺道士謝又能早
　参真籙夙負時名閑館靈埸偹嘗踐歴空談秘訣
　悉詣精微克享修齡言歸廬岳郡侯敦請付以修
　山闡教之心勤行匪懈棟宇之制日以増嚴端闈
　屹其穹隆周廡粉其回合煥然藻繪藹爾重深清
　澄之氣攸充汗漫之㳺斯在戊寅歲謝君觧化弟
　子王省昂繼之方行才亦世出金石之刻僉曰其
　宜鉉也欽羡真猷因爲之頌其詞曰
大道混成修之乃真必有勝境以居異人南楚之
域玄風所臻邈哉修山棲靈䧏神陶令髙名尉師
仙卿狄公元臣矯矯三賢干祀齊聲是相是宅載
經載營䟽此翠巘列為殊庭響像玄圃規模赤城
贍之者肅處之者寕心之所至道豈虗行刋名翠
琰永告諸生
徐公文集卷第二十五
　徐公文集卷第二十六
　　　　　　　　東　海　徐口◍◍鉉
　　　楊州府新建崇道宫碑銘
　　　洪州奉新縣重建闓業觀碑銘
　　　洪州西山重建應聖宫碑銘
　　　驪山靈泉觀碑
　　　洪州延慶寺碑銘
　　　　　楊府新建崇道宫碑銘(并序)
　有天地然後有萬物有萬物然後有君臣有君臣
　然後有教化教之大者當由其本則大道是已夫
道積乎中動合於真故能舉堯舜周孔之法奮禮
樂刑政之用若道不在焉而守其籧廬則荘周於
是糠粃仁義輪扁於是糟粕古書矣夫孝本因心
而宗廟簠簋所以致孝也道本勤行而宫觀壇墠
所以尊道也為政者有能原聖人之㫖以垂憲崇
列真之宇以薦誠其殆庶乎廣陵大藩四海都㑹
制度之盛雄視諸矦土徳既㣲三災斯(今上/御名)井邑屢
變城郭僅存
皇宋􁊅圖更造區夏雖天實輔徳亦世而後仁今
上嗣位之六年詔太常博士孫君邁佐理斯郡復
　􁊅古訓得意玄関以爲敎之不興民将安仰於是
　相爽塏之地即清曠之墟創朝修之宫奉玄元之
　御當崇墉之左次俯合凟之東涯出俸錢以昜置
　運心匠以經營班倕方集畚錚既興未及僝功移
　典秋浦同聲之應千里非遥太子右賛善大夫潘
　君若冲負儒雅之才韞恬淡之量允􁊅朝選代撫
　斯民庻政交修能事畢舉惟兹靈宇既有成規於
　是揆日庀徒克終懿績若乃殿堂陛楯之制閈閎
　罘罳之列或躊躇以閑宴或􁨦窱而曼延睟容肅
　穆仗衛紛繹摇太霄之佩植紫旄之節拊洞隂之
磬扣豊山之鐘歘若經閬風而歴琳房飄如排玄
雲而揖丹露風亭月觀之地紫氣浮空歌臺舞閣
之基芝英擢秀學者假筌蹄而有得游者甘藥餌
而斯留靄然福郷丕変浮俗既畢雲(今上/御名)乃揚王庭
有詔賜名曰崇道大矣哉聖人在上隧典咸修自
成㟪􁗮之區何假崆峒之問是宜刻於樂石紀在
方書某也素爲道民嘗學史氏以文見屬所不復
辭銘曰
大哉道原湛然常在其質無象其功不宰君子得
之勤行不怠勤行伊何啓煥靈埸乃闢隙荒乃築
宫墻峨峨髙門屹屹崇堂祀事孔明玄儀載光淮
海惟揚九州之奥厥民伊何富庶而教天仰靈(今上/御名)
人知至道咨爾三方是則是效崑岡北峙刋水南
通聖日麗天眞氣盤空煒煒煌煌䰟䰟㷱熊道民
作頌永播　皇風
　　　　洪州奉新縣重建闓業觀銘碑(并序)
道之為體也大大則衆無不容道之為用也柔柔
則物莫與校南方之强也故沖氣之所萃異人之
所生壇館之所宅景福之所生相乎域中南楚為
盛先聖之論豈誣也哉洪州奉新縣闓業觀者案
　方志西晉邑人劉真君之故居也真君名道誠以
　經明行修仕至刺史郡守金行不􁓨仁獸非時知
　㡬之賢有道之士卷懐而退修之于郷玄徳隂功
　昭受靈貺故真君辭張邴之禄追茅許之風單車
　還家勤行不息以永嘉二年八月十五日舉族上
　升藹爾福郷依然舊址錦帷乍䧏玉舄長留後學
　瞻望若仲尼之闕里遺民思慕如召伯之甘棠梁
　大同元年乃建為觀爾其豫章垂䕃洪井儲靈華
　林蒼翠當其陽馮水清泠環其域煙霞韜映竹樹
　青葱居然人境之間自是仙游之地載祀四百朝
　市三移封域之間英靈不冺鹿巾霞帔之士徃往
　冥升縉紳逢掖之流時時傑出存諸舊史是號名
　區土徳既微羣方(今上/御名)難城有復隍之患室多撓棟
　之凶乃眷殊庭俄悲閴户而瓊藴之所秘霜鐘之
　所懸屹爾麗譙儼然對峙有道門都監余守徵者
　翦除宿莽草創精廬苦節忘形五十餘載修心以
　化俗傳法以度人入室弟子龔紹元吴紹甄皆能
　肅奏真科祗禀遺訓惟郷人之善者知歲計之有
　餘髙士胡君名仲堯延慶簪纓息機丘壑師黄老
　之術以虗方寸躬曽閔之行以睦閨門博施濟衆
　斯謂丨智以爲集靈之館祈福之埸陋而不度民
　将安仰於是揆時屬役即舊謀新詢謀僉同􁞓信
　咸萃増湫下爲爽塏昜卑室爲崇(今上/御名)棟宇之設則
　因夫故基制度之中則考於經法凡殿堂門闕居
　室厨廪延袤周徧殆且百區三尊衆真羽儀侍衛
　精嚴肅穆不可爲状履端闈造廣庭恍然如從汗
　漫之游即瑶階瞻玉座竦然若奉武夷之㑹既而
　息徒已事日吉辰良明祀以告成功精意以答真
　祐舉紫旄之節摇太霄之佩然九華之燭奏空洞
　之章星斗廻光煙雲改色青天白日夫豈逺哉于
　時胡君以婣睦之行慈惠之澤里閭稱舉郡國拜
　聞詔書褒美特加旌表掲以䨇闕蠲其追胥江楚
　之間以為盛事是知玄風之被俗聖政之化人變
　魯至道見于今矣夫如是則可以傳芳金石垂袼
　昆雲俾乎好道之徒益勵齊賢之志云爾其銘曰
　大道無名得之為真矯矯劉君知幾其神遜爾侯
　社上為帝賔維梓之地甘棠之人峙此仙祠章江
　之濵華表未歸桑田已改舊井誰渫髙臺尚在不
　見芝英猶芳蘭茞佳氣鬱葱如将有待彼美胡君
　州閭之英世味道腴家傳義聲歸誠玉闕奉贄金
　籝昜此穨(今上/御名)化為殊庭乃眷福鄉實惟南楚閑館
　相望飈輪交午真圗秘籙唯仁是與刻頌貞珉永
　歸終古
　　　　　洪州西山重建應聖宫碑銘(并序)
　先儒有言曰山者宣也宣氣生萬物者也然則崇
　岳巨鎮盖氣之雄者也其間靈峯竒岫又氣之粹
　者也是故帝以會昌神以建福感而生聖賢宅而
　為洞天竒怪恍惚非尋常所能測已西山者作鎮
　荆楚雄視衡巫勢靡迆而崇髙氣清虚而和暢動
　植滋茂樵隠閒安物軌之洪崖先生所居於此洪
　井之右澗水之濵喬木森羅古壇猶在長阜回抱
　是謂鸞岡北隅特髙仍有伏龍之號唐乾元初山
　人申太芝上言其地有異氣詔於此立應聖之宫
　抗玄元正殿于其前塑肅宗聖容于其上繚垣觀
　闕仰法于紫宫路門納陛取規于丹禁光靈煥爛
　薦獻精嚴上士勤行守臣涖丨職秩之盛莫之與
　京廣明已還三災在運望拜之地闕而莫修遼東
　之鶴徒還綘縣之人已老甲辰歲有道士王守玄
　者緱山仙裔茅嶺名流受命藩侯来􁊅道任翦荆
　棘於髙閎之址(今上/御名)茅茨于隆棟之基不岀焦光之
　廬自化庚桑之俗善言彌逺馴致其功二十許年
　克甄舊制入室弟子劉徳淳氣沖貌肅節苦行髙
　恪恭以居次謙和以接物既嗣其業遂成厥終又
　十餘年締(今上/御名)云畢凡内外殿宇百有餘區材用善
　良工藝堅宻其藻飾也不踰奢儉之節其廣衰也
　足展朝修之儀祕殿深嚴靈壇博敞睟容穆若列
　侍參然鐘磬在懸苾芬具薦燦旭景於軒檻延夕
　月于甍題蕭寥空洞之音希夷飈歘之御邈哉真
　　無得而名鉉爰在弱齡服􁊅至道先君頃參戎
　乗嘗涖斯邦依然棠樹之人自是桐郷之邑乃以
庚申歲遷奉松檟卜兆于鸞岡之陽敢言折臂之
祥願占維桑之地明年復以王事再至山中祠虗
皇于游帷之宫投龍簡于天寳之洞所經靈跡實
契幽尋又是山有寳光𥘉至之夕即見扵中峯之
上下至山麓倐忽聚散狀如野燎而精明眩目不
可正視澗中有盤石石有三藥臼歲端午日未曙
前常有擣藥之迹餘滓在焉水流至此甘香如蜜
取以灌潄心府瑩然斯皆載于舊經親所覆視者
也此山登晨之士接武而洪崖為之冠列仙之墟
連屬而洪井為之宗然則閬風玄圃之在人間者
也宜其篆刻金石永齊穹壌鄙儒不佞敢作銘曰
江之右楚之區峙靈岳為仙都洪井濵鸞岡隅建
清宫應真符廢而興神之扶宫既成道既行校三
官朝百靈集景福薦皇明復淳化遂嘉生億萬年
流頌聲
　　　　驪山靈泉觀碑
蓋聞遂古洪荒既表大庭之庫皇猷炳煥亦尊軒
后之臺是知聖哲相因比千年於旦暮質文迭用
厯三正以循環斯之謂至公斯之謂不朽頌聲所
作冊府存焉若乃天地絪緼隂陽孕毓神臯天府
　奠為王者之居靈液甘泉出奉聖人之用丹甑不
　炊而自熟温谷不㸑而自然神妙無方所以存而
　勿論蕩衺難老所以酌而不竭矧夫　都舊國東
　井垂芒終南太一寓其精洪河清渭均其潤湛然
　神井冠此崇山據九州之膏腴備萬乗之湯沐固
　可以蹄筌衆壑畎澮百川猗歟無得而稱已在昔
　唐之方有徳也禀金壼之道訓受羊角之禎符奄
　四海而為家綿六葉而愈盛教宗玄黙心寄窈冥
　卷領結繩幾致華胥之俗鳴鑾弭節常從汗漫之
　期輿馬之音朝行而夕至玉帛之㑹天動而雲臻
　孝惟奉先仁不忘本乃於山之北趾建華清之宫
　玄元之御當陽而玉瑩五聖之象列侍而星環别
　館離宫連甍接棟朝元長生紀其號霓裳羽衣播
　其聲至誠所通純嘏來應太平之運五十斯年三
　代已還未始有也及夏庭兆釁戯水挻災因室之
　亂雖平猒世之游遂往金莖露掌但有餘基樂水
　雲謡聊無嗣響而巋然真宇儼若清都同光中𥘉
　殄國讎永懐舊物載𢋫成制肅奉玄科因改命曰
　靈泉之觀芝泥龍簡特修精禱之儀雲錦鳯羅歲
　度勤行之士是知豊功盛業将歴運以有遷道㨗
玄関與虗元而共乆累朝寅奉五紀于兹素雲紫
氣以常扉白鶴青牛而狎至國家朱光繼統緑字
􁊅圗受白環于龜山得玄珠于赤水雖三秦父老
猶牽望幸之心而九服蒸黎重覩𨳩元之日信皇
天之輔徳諒百禄之咸宜道士武又玄沖氣内充
仙才外挺紀綱道任啓煥靈埸薦享惟嚴羽儀若
舊琳房浴殿如清蹕之時廵綘節珠旛想丹輿之
下䧏幢幢御路弈矣宫墻或乗軺建節之賔或觀
藝探書之客陟瑶壇而増肅瞻玉坐以長懐盖仁
風之所被者深故遺徳之所加者逺是宜播爲雅
　頌告於神明敢摛紫素之文恭鏤苕華之玉其辭
　曰
　天地之氣宣以名山隂陽之英融為温泉聖人用
　之益夀延年同岀於道同謂之玄逖矣伊唐蒸哉
　六葉河圖帝籙鴻勲大業天秩孔明眞符屢接雲
　蓋亭亭芝房燁燁歸功聖祖過享清宫周垣繚野
　反宇凌空孝思不匱道徳惟公希夷有象肹蠁宜
　通數有推移世分今昔屹爾雲(今上/御名)依然聖迹藹藹
　脩林湯湯神液備物荘嚴百祥繁錫至哉坎徳效
　此神珍配靈上藥薦祉真人冥升自逺遺烈長新
　思玄之老頌徳之臣㝠懐靡所用勒貞珉
　　　　　洪州延慶寺碑銘
　若夫名區勝境真靈之所徘徊通都大邑游居之
　所走望故其府朝之制度里閈之延袤宫廟壇墠
　之嚴禋祀薦享之嚴無不及焉必可觀也豫章古
　郡通楚要津萬靈所宗百寳攸集龍劔之氣炳耀
　於烈星金冶之精騰光于峻岊飛錦帷于仙館植
　鐡柱於重隂方志所傳竒蹤可見而故老復言晉
　元帝即位之歲郡人有耕於東湖之艮隅者獲璃
　像焉其髙三尺其状殊異守臣上啓詔立寺以處
　之歲紀迭更薦奉無絶至唐大和三年文宗皇帝
　以夢寐通感特詔脩崇有僧普願者率勵衆力創
　造飛閣極髙明之制盡臨觀之適瞻仰之徒勝賞
　仍在㑹昌沙汰旋更殄夷時有寺主僧神確躬奉
　瑞容瘞于堂下大中改制將復修完像遂堙沈永
　不可得而靈迹所在羣心未忘咸通二年連帥嚴
　譔表請重建因紀誕聖之節署為延慶之寺子来
　之力雲(今上/御名)如初廣明中巢冦亂常羣盗蜂𧺫三災
　所及寺復焚如光啓二年亷使正師甫即其故基
　又加營繕自時厥後百載于兹市朝屢更興廢不
及名人上士増飾相因國家奄有寰區普恢教法
人識修心之㫖家懐祈福之誠此邦之人素多尚
信千里之地頻致豊穣户有餘貲居多暇日監寺
僧智清勤行其道時省其庸推誠以化人節用以
成務峻其卑􁃠緝其傾頽改作正殿及廊廡共七
間踈楹廣厦雕甍藻棁瑣牎洞户珠網金鋪蹇産
鴻紛深沈煥爛闕政偹矣能事畢矣觀其康荘旁
逹閭伍綺分西則崇山隠天烟霞韜映乎其上前
則平湖彌望魚鳥翔泳乎其中雖復觀雉接連車
馬回合蕭然人外自逺世紛信乎棲息之埸習静
之地也僧契縁攝賛其事不朽是圖伐石為碑以
文求我銘曰
至哉玄貺邈矣坤珍凝為異像以祐斯民靈心所
格精舎攸因其神或隠其迹寕淪廢興在運啓煥
由人有美清師勤行其道彼都人士服義承教率
是衆力完斯廟貌秘殿穹隆層軒窈窱勝事精嚴
丹誠至到名山雄雄大江溶溶五侯之國千里之
封靈埸隠軫道氣明融神明所相有感必通刋名
法宇永播無窮
徐公文集卷第二十六
徐公文集卷第二十七
　　　　　　　東　海徐□◍◍鉉
　　洪州　山翠巖廣化院故澄源禪師
　　大宋舒州龍門山乾明禪院碑銘
　　大宋故天雄軍節度行軍司馬易府君神道碑
　　故唐大理司直鄂州漢陽令贈衛尉少卿樊
　　　公神道碑
　　洪州豊城縣李司空廟碣文
　　洪州道正倪君碣
　　　　洪州西山翠巖廣化院故澄源禅師碑銘
　聖人設教賢者學之有能極深研幾剖疑析滯不
　背本以矯激不㳂波而流宕世人宗仰時君襃異
　斯可以爲君子矣禪師名無殷姓吴氏連江人也
　昔㤗伯獲讓肈啓南藩至徳所及流光百代子孫
　蕃衍吴越爲多至今爲著姓焉累世隠徳鄉曲推
　重道氣鍾粹而生禪師㓜異常童不染俗態年七
　歲従晉安雪峯真覺禪師出家二十詣𨳩元寺受
　度眞覺之道見重于時禅師黙識微言盡得要旨
　而復博考往行幽尋勝迹江浙諸郡靡不經遊先
　逹推稱後生請益結轍連袂虗往實歸禪師以道
　貴沖用性復虗静所止之處學徒俯于人輒復捨
　去晚歲止廬陵之禾山其名益彰李唐先主召見
　之特加禮遇俾居廣陵之祥光院嗣君踐祚優禮
　有加賜號澄源禪師命移處豫章之上藍　山之
　翠巖院是皆都邑之勝㮣髙人之游集自非密行
　淳徳不能鎮服羣情我迭居之綽有餘𥙿雖身在
　巖谷而恩注帷扆存省問遺使者相望享夀七十
　有七建隆元年春二月五日終于翠巖院甘露𬒳
　樹數日不晞皓鶴盤空三周而去門弟子用西域
　之禮葬于院之巽隅封于其上恩旨襃飾名其丘
　曰大醫道俗孺慕㑹其葬者萬數鉉也趨捨異術
　聲塵致暌于時釋氏方盛師門牙啓嘗侍嗣君宴
　語従容上言曰古稱千里一賢猶比肩也今號長
　老者十數無乃多乎嗣君深以為善因曰惟澄源
　師其殆庶矣無幾何以家門情禮請吿至山㑹師
　已沒瞻仰遺像参迹行事乃信名不虗得亦表君
　之知臣今來京都復與師弟子鑒琮相遇琮師志
　性端慤修習精勤肅奉成規博緫衆藝慈恵救物
　時人稱之明詔賜號慧覺大師錫以紫服朝恩浹
　于累世實教門之榮觀也于時禪師委順三十年
　矣琮也思廣銘頌庶永遺風以鉉嘗學舊史見求
　直筆若夫襃善稱伐翰墨攸光載瞻西山實寄松
　檟敢抽秘思以告九原銘曰
　芃芃東越武夷之區時生異人與古為徒禅師出
　焉俊邁且都顕顯南楚西山作鎮眞靈所宅教法
　斯振禅師居之允矣令問道無不在法非可名理
　超言象俗仰風聲豊碑載勒勝氣長生猗嗟來者
　用此為程
　　　　　大宋舒州龍門山乾明禅院碑銘(并序)
　山岳極天莫雄于灊霍川瀆紀地莫靈于江淮盤
　薄縈帯中畫郡國幅貟數千里舒睆居其陽真聖
　之所躔次景福之所興作必有髙士來闢妙門以
　導精粹之氣以恢淳和之俗則龍門山乾明禅院
　所以建也是山東去郡九十里蓋灊岳之一峰山
　有龍井郡人雩禜之所靈應昭晢因以名焉深巖
　洞岫風雲之所蓄泄湧泉清池璿碧之所隠見涼
　颸爽氣五月可以披裘脩竹茂林四時未嘗易葉
　游方之士至輒忘歸有曉遵禅師者家本宜春㓜
　捐俗累従師訪道厯抵湘沅探幽洞微聖得人之
　宗㫖清心練行踵前作之風聲向道之徒靡不宗
仰乾徳五載始來此山顧瞻林泉有懐棲息邑人
宋仁瑗輙其隴畝以奉宴居面壑臨流誅茅穿徑
逺擬關令草棲之觀近同焦光蝸牛之廬歲計有
餘善信來應廬江人侯覇大施資賄以奉經營数
年之間蔚然崇(今上/御名)複廟重屋瑣牎洞户藻以丹雘
駢以璧璫所以重威神也􁨝堂講肆踈楹髙座皓
壁月皎層軒霞舒所以敷道義也前則端闈瞰野
旁則脩廊納陛厨廪充牣居室閑安閟經籍于巖
房息徒侣于奥寢棟宇延衺凡二百區盖精誠之
所慿實邑里之勝㮣也
今上嗣統像法大興禅師徒歩神京對揚雲陛恩
㫖嘉賞賜號曰乾明禅院華題鳯篆䧏自慶霄聖
日天光煥乎幽谷夫道之行也時與地并斯郡山
水竒絶動植茂遂民情淳朴聖迹回環非明主至
仁不能恢清浄之敎非禅師宻行不能化㟪􁗮之
人示之以精修祐之以戬榖變魯至道夫何逺哉
鉉頃歲謪居此地思過三載閭里之見待也厚風
物之惬志也深㝠得䘮之懐無憔悴之色及今三
紀未嘗忘諸㑹禅師狀肈興之由圗不朽之作受
簡秉筆欣然記焉銘曰
教必有象待時而行道無不在因地而靈灊岳穹
崇晥川清泠鬱鬱佳氣宜爲福庭有美遵師爲人
由己人應物感風行艮止闢此叢薄化爲金地雲
(今上/御名)中𨳩靈光四起君恩啓煥真聖回翔劉雷永逺
接軫齊芳玄符靡測福應無方刋兹樂石用配無
疆
　　　　大宋故天雄軍節度行軍司馬易府君
　　　　神道碑(并序)
府君諱文贇字廣羙豫章髙安人也在昔有晉春
陵令雄位不充量忠以亡身作流子孫繁衍荆楚
　其世禄鍾徳則故老家牒詳焉曽祖暇祖崇皆不
　仕妣鄒氏追封范陽縣太君従子貴也君符彩爽
　邁質性深沉少遭時亂静守家法剛而無犯勇而
　有莭鄊曲之譽藹然于時有吴功臣劉公信莭制
　豫章訓兵選士聞君名而召之君謂所親曰大丈
　夫當立功立事以大家門吾聞劉公剛毅倜儻有
　英雄之量必能申我用也乃杖䇿従之甚見器重
　委以禦侮授之親兵出爲爪牙入參侍直外捍封
　略中清冦攘十年之間遂升右職劉公物故唐室
　中興君於是䇿名周行入典離衛于時戎事俯定
國容載穆君止于拊循士衆恭守官常時其寒燠
圴其勞逸勤毖徼道亷察何留不矜出位之思甚
得為将之體自宣威軍禆将累遷至在右天威軍
都虞候自檢校右常侍至檢校太保及淮甸俶優
都邑震驚以君為雄州刺史充建武軍使其理所
即廣陵之天長縣也據衝要之地有士民之衆綏
懐訓練其俗用和㑹周世宗親搃六師志平江右
于是濠泗携叛楊楚摧䧟君城小援絶堅守累旬
世宗使䧏将郭廷謂臨城招諭君曰棄命以苟生
不義勦民以全名不仁吾處中道而已乃間道表
于本朝備陳形勢且論逺慮還㫖嘉納諭以割地
之謀君即𨳩城請罪世宗慰勞數四錫賚加等即
授衡州刺史封大原縣子充天雄軍節度行軍司
馬皇宋啓運優奨有加改道州刺史進爵為侯君
以綘老之年有郤克之疾表求致仕優詔不許勤
懇固請聴歸臨淮郡私第春秋七十有五𨳩寳元
年秋七月考終命三年九月葬于盱眙縣義和鄊
西嵩里北團山禮也夫人㑹稽縣君謝氏亦江左
之冠族作合君子克昭令儀箴管之勤夙彰于婦
徳湯沐之邑晚從于夫貴訓導諸子備全義方鍾
　蓬首之痛哀而知禮受髙堂之餋嚴而有慈春秋
　七十有六太平興國二年秋七月終于臨淮私第
　某年月日合祔焉禮也有子五人曰延貴延祚延
　夀延義並克荷先業勤脩令名或參藩郡或幹内
　職皆先夫人而沒唯第四子延慶獨禀粹和服􁊅
　儒教孝悌之至稱于州閭承顔先意侔曽閔之行
　居丧過哀有二連之風廬墓絶漿義感生植嘉木
　連球玉芝成叢逺近聞之莫不驚歎由是自前臨
　淮令拜大理丞及夫人卜葬違制臨赴為有司所
　劾有詔勿問聴觧秩家居惟府君之生也臨戎以
　恩信理民以慈惠事君全其莭處身由其道故垂
　此家法推為慶門是生孝子以永世祀美矣哉鉉
　聞風而恱之故勒銘于神道其辭曰
　于惟易氏忠義之門徳厚流光顯于後昆後昆之
　賢生我府君躰道自居壮圗不羣輟耕永歎負羽
　従軍﨣﨣和門勇爵斯設静則嚴重動則奮發臨
　難忘私處危全莭名遂身㤗考終無闕芁芁泗川
　永閟佳城哀哀孝子載感坤靈君恩賁寵樂石刋
　銘百代之下常流淑聲
　　　　　故唐大理司直鄂州漢陽令贈衛尉少
　　　　卿樊公神道碑
公諱潜字仲明京兆萬年人也昔者虞仲垂孫謀
之慶肈啓我封山甫昭𥙷職之勤實大吾族或則
游聖門而稱逹者或則冠先籍而號真人豊沛功
臣經營于大業南陽外戚佐佑于中興傳祀百世
流光萬國而我之占籍世茂西京樊川之居抗衡
韋杜曽祖澄以七世同㸑孝徳升聞大中制恩特
加旌表峩峩石闕至今存焉祖偁濮洲司户參軍
考諭光化中𥙷池州至徳令時天下已亂因家池
陽終潤州金壇令公中和禀粹形器夙成好學之
　勤本由天賦至孝之性不隧家聲始及弱冠併違
　怙恃絶漿泣血哀感州閭負土成墳終䘮廬墓言
　子道者以為羙談于時唐祚淪胥宗室稱制江淮
　之地不失舊章公以射䇿髙等𥙷潤州丹陽尉試
　吏之課書考為優廬陵之民古稱多訟加以畆籍
　違制亂獄滋豊守臣上言求拯其弊有命擇堪其
　事者聞公之能因而命之公既至乃相五土之沃
　瘠察夫家之衆寡采古之制酌今之宜創為新規
　衆皆悦服而復出械繫之者窮両造之辭雪當死
　者數十人使還議賞増秩進等遷夀州夀春縣主
　簿既而廬陵之政日理南楚之人聳觀乆之以公
　為光州光山縣令加大理評事猶以前効也于時
　南北分裂縣臨敵境有争桑之女多探丸之吏比
　閭之衆罕嘗寕居公于是糾集義勇分守要害推
　以恩信濟之强明三載之中一邑用乂遷池州石
　埭令縣有大姓侵撓細民歲比不登俗乃重困公
　繩之以法董之以威豪右震悚相與逃匿于是啓
　請出官粟以賑乏絶省力役以濟農功慈撫仁薫
　視之如子歲豊俗阜政用大成就加大理司直旌
　能政也秩滿遷鄂州漢陽令未幾遇疾壬子歲某
月日終于縣之正寝享年五十有七以丙辰歲某
月日葬于池州貴池縣永㤗鄉保静里之原禮也
夫人王氏鴻臚卿滔之女軒冕之族閨房之秀室
家垂訓恵問風行長子若訥不事王侯自全髙尚
次子知古才藝畢給際㑹昌朝踐歴臺省交脩繁
劇今為右諫議大夫河北轉運使揚名之業方茂
顯親之數遂優公累贈秘書丞户部貟外郎衛尉
少卿夫人封琅琊縣太君惟公生而岐嶷長而學
問窮九經之奥㫖綜百氏之微言率是古道施于
為政行之以直守之以亷事親以孝飾躬以禮士
　元之器命屈于生前臧孫之忠慶貽于身後君恩
　飾壌世禄傳家咸京之舊表未堙秋浦之豊碑復
　立俗有遺愛吾無媿辭其銘曰
　南山崇崇樊川溶溶翦商之烈𥙷衮之功百代之
　後流光不窮爰有孝徳克生我公猗歟我公顯允
　君子投此利刃行于百里有惠于民何必貴仕垂
　慶于後何必在已慶霄之澤自葉流根殁垂中佃
　生駕魚軒二子殊志俱大吾門優優愚谷英英諫
　垣九峯之下貴池之口覆斧馬鬛金雞玉狗民即
　桐鄉碑如峴首江水長流令名同久
　　　　洪州豊城縣李司空廟碑文
先王之制以勞定國以死勤事皆得祀之然則非
通幽洞靈之士有驚愚顯俗之迹亦不能臻此也
李君諱承鼐字大用其先隴西人中葉因官遂家
上黨先君諱神福避亂擇主来適維楊于時唐室
崩離諸侯角逐吴武王奮桓文之舉我先君效関
張之用摧兇略地所向無前功加于時慶鍾于後
終淮南莭度副使鄂岳招討使君即招討長子也
㓜而爽俊長而雄勇年始志學即從義旗善撫士
卒生知韜略厲若鷹隼疾如風電時稱虎子敵畏
馬兒以功累加檢校左僕射為横衝禆将天祐丙
寅歲従招討使秦裴平豫章叙功為最新附之地
屬郡未賔明年命君領偏師平餘盗戈船先進羣
帥後期山越霧集漢矢且盡同玄㝠之没若杜畿
之沉享年二十有三諸将嗣事逋穢克清迎君之
䘮窆于洪州豊城縣楊子洲惟君夙齡挺秀盡忠
死莭識與不識雜然推竒而英靈盻蠁若在左右
如鄭人之驚伯有類吴俗之畏子文于是耆艾相
率啓求立祠于墓側公議僉允因贈司空水旱禱
祈無不即應鄉邑之際頻歲豊穣湍瀨無虞疾癘
不作而君之家門亦康寕蕃衍焉及今七十年矣
雖神道恍惚不可偹論而忠誠報應良足為勸猶
恐年世綿邈流俗失傳或見猱于越巫将受􁋸于
淫祀嫡孫仁昭願以事實勒于貞珉鉉素與君諸
子游復連姻戚披文相質所不獲辭𥘉君之長弟
諱承鼎為吴王之愛壻故國人咸謂君為伯氏而
忘其官稱焉今用明白之銘曰
嗚呼李君勇且有仁生殉國難沒為明神南楚之
郊章江之濵祠堂弈奕像設侁侁薦信以特䧏祐
于民龍泉太阿校靈比珍衝斗之氣終天不淪
　　　　洪州道正倪君碣
君諱少通字子明其先千乗人也末葉避地徙居
巴陵濯洞庭之餘波襲九嶷之秀氣儒風繼世貞
莭自持垂慶炳靈先才是出君風骨秀整襟懐坦
夷㓜挺髙情即依道楗弱冠遐舉來游九江悦廬
阜之名區得董君之故静種杏之地榛莽森如慨
然永懐誓復靈(今上/御名)誅茅築室練行修身闇然而章
千里斯應于時唐運告謝宗家代興江左被玄元
之風二葉恢清静之教君以清心苦莭升聞于朝
癸丑歲賜錢三百萬即所居建太一之觀于是䟽
鑿舊址草創新規恱以子來成之勿亟十有餘歲
清宫煥然凡建四殿五堂重門兩序内外棟宇緫
百三十區像設儀衛莫不稱是力闢汚萊為良田
者五百畆而飰賢之費有餘手植杉松成茂林者
千餘根而甘靈之祥再䧏繇是牧守嘉尚道俗依
慿為本州道正乃知太一觀事享夀九十有一體
力康壮淳化元年秋八月八日子時怡然而化容
貌如生𥘉君自擇葬地于蓮花峯下即以二年春
正月窆馬君性質沖淡不耀其光表率教門正身
而已嘉賦詠善鼓琴龍鳯之形皆由手製山水之
　操自洽天和所居之觀俯邇城郭登山之客必先
　造焉君将迎接待髙卑如一絶迹朝市成樂林泉
　六十餘年慎終如始門人弟子先以慈孝為訓有
　若李延照蔣守龍等近四十餘人皆以孝行為時
　所稱親弟徳規同學弟謝又能等叶力同心共復
　靈迹並先早世今謝君弟子王省昂嗣􁊅道任師
　孫錢知素繼知太一觀事師門之盛論者羙之鉉
　頃歲扈従南廵與師欵接旬日傾蓋之分有如素
　交錢君以論譔見求不當為譲其銘曰
　太一董君上帝之賔遺方眇邈奮迹荆榛倪師慷
　慨復来清塵種杏之地林光再新異世神交豈其
　後身㝠升自逺代劔非淪瞻言華表誰見千春刋
　銘翠琰道契攸親
　徐公文集卷第二十七
徐公文集卷第二十八
　　　　　　　東　海　徐◍◍◍鉉
　　泗州重脩文宣王廟記
　　邢州紫極宫老君殿記
　　洪州華山胡氏書堂記
　　江州新建尚書白公祠堂記
　　洪州始豊山興玄觀記
　　金陵寂樂塔院故玄寂禅師影堂記
　　撫州永安禅院記
　　潤州甘露寺新建舎利塔記
　　重建宓子賤碑隂記
　　邠州定平縣傳燈禅院記
　　　　泗州重脩文宣王廟記
昔我先聖有周公之才無文王之時故憲章其道
以垂萬世精神㝠契夕則夢之是知千載旦暮蓋
其道同也自時以䧏鴻儒碩生敷暢微言佐佑大
化專一之志通于神明咸夢宣尼以著名實斯文
間作來者不誣國家彰灼神功在宥天下禮樂刑
政舉百王之中典謨訓誥用三代之式文學之士
靡然向風臨淮徐君名某字某弱而好學壮而有
　立行敦乎族黨名聞於州閭修辭立誠躬儒者之
　業博施濟衆秉義士之規隨計春官再不中選㑹
　長子宗孟郡亦舉秀才君以為名不可多取即欲
　退而求志無何夢游淮上倐有淪胥之厄衆君子
　拯之而置于宣聖之堂儼然逢掖之容若奉緇帷
　之㑹寤而神聳益用兢懐聞者竒之勉以　上明
　年春冕旒臨御親較羣才崇朝之間父子俱㨗蓋
　古今未之有也君歎曰
　天子廣孤平之路杜請謁之門先聖知之是有敦
　勉斯實至徳感召鄙何有焉思欲昭荅靈心丕顯
　玄貺惟兹泗上雄視百城學校之制我不在後王
　業伊始天下𥘉平舟車輻湊之都郵傳旁午之地
　邦君丞掾日不睱給弦誦之所窺户閴然君白于
　公府願補闕政於是出家積鳩國工即舊謀新瞻
　星揆日乃建路寝乃立應門闢講論之堂設東西
　之序廣袤合度奢儉中規像設増嚴繪素加煥凡
　祭器制度皆圗於垣墉俾夫觀藝之徒横經之侣
　居今識古虗往實歸三代之風由斯而致也録事
　叅軍張君濬綱紀之任夙夜惟寅嘗與同僚及斯
　而歎曰
　振舉廢闕公力未遑當屬於好事君子非徐君不
　能也及兹締(今上/御名)如宿契焉是知善人之言㒺弗響
　荅夫聖人之教也與天地常在将隂陽並運恍惚
　玄應昧者不知今徐君服之而成大名感之而臻
　介福咨爾後學可不勉歟金石之銘其無媿已于
　時歳次乙酉雍熈二年秋七月記
　　　　　邢州紫極宫老君殿記
　昔者老君伯陽憫大道之既隠傷周室之既微以
　為清浄無為道之本也非建言不能盡其意安上
　治民道之用也非設教不能永其成乃著書于函
　關以明清心之要授禮于仲尼以𨳩垂世之統繇
　是教義之被于民如造化之漸于物賢者識其大
　不賢者識其小出入戦國經厯薄俗君君臣臣父
　父子子民到于今受其賜則二聖人是賴焉故並
　享明祀格于㝢縣雖百世不能易也邢州紫極宫
　者唐𨳩元中所立老君像則琢玉石以為之真靈
　所慿功用殊絶睟容竒表儼然若存瞻仰之徒莫
　不増肅王室剥亂郡國崩離三晉之郊戎馬孔棘
　崇堂隳落乃移像于北極殿之西偏数十年間不
　絶如線皇宋􁊅運百度惟貞道風載揚眞侣咸萃
　萃女道士陳體元江左右族夙挺玄符不従象服
　之華自結鳳羅之誓勤行匪懈眞氣日滋乙亥歲
　伯氏従宦将之俱至㟪􁗮知化汗漫與期郡守賢
　之授以宫任亦既涖止慨然永懐嗟崇(今上/御名)之傾穨
　歎尊位之蹂雜程工度費即舊謀新知州事叚公
　思恭仙派分源諫垣舊徳嘉其偉志助以俸金郡
　僚而下歡然風靡即宫之　序建老君殿三間材
　用必良工藝必精廣衺中規奢儉合度旭景昇而
　丹彩煥清風襲而爽氣生肅然仙都復覩靈境粤
　某年月奉玉像而處焉霓衣致䖍羽蓋成列几筵
　嚴肅香燭苾芬鐘磬咸和煙雲改色非至誠感召
　孰能臻此者乎練師之家弈葉従公清白垂訓仲
　兄前鹿邑令省躬秉直忤俗退而居貞季兄邢州
　書記長参學古入官和以接物積善之家宜生仙
　才鉉知二君歲乆故羙其事而紀于石某年十二
　月二日記
　　　　　洪州華山胡氏書堂記
　士君子承積善之慶服聖人之道治身修心義之
　本也風行于家徳之充也教被于俗仁之周也疇
　克具舉吾其與之豫章屬邑世雲舊里山水特秀
　英靈所躔安定胡君籍于是君名仲堯字光輔弈
　葉儒學蝉聨簮􁀍曽門標舉煥列宿之華祖徳韜
　映戢少微之耀至于我先人少好左氏春秋之學
　研幾索隠儒者宗焉及君之長克揚其業言斯出
　矣身則踐之揖譲周旋之儀孝友姻睦之行修乎
　閨門之内形于羣従之間少長有禮絲麻同㸑鄉
　黨率義人無間言然君以為上古之風可以馴致
　由六經之㫖可以化成也乃即别墅華林山陽玄
　秀峯下(今上/御名)書堂焉築室百區聚書五千卷子弟及
　逺方之士肄學者常數十人歲時討論講席無絶
　又以為學者常存神閒曠之地游目清虗之境然
　後粹和内充道徳來應于是列植松竹間以葩華
　涌泉清池環流于其間虗亭菌閣鼎峙于其上處
　者無斁游者忘歸蘭亭石室不能加也又案圖牒
　云昔陶丘公李八百皆修道于此是知人境相得
　其道乃光勤而行之古猶今也鉉欽義其事道阻
　且躋故述斯文以垂不朽年月日記
　　　　　洪州新建尚書白公祠堂之記
　大丈夫處厚居實據徳依仁豈徒㓗身将以濟世
　故著于事業發于文詞而後功績宣焉聲名立焉
蓋有其實者必有其名是以君子恥沒世而名不
聞也若乃格于穹壌漸於蠻夷大則蔵於金匱石
室之書細則誦於婦女稚孺之口則古今以来彰
灼悠久未有如白樂天者不其異乎故神明相之
攸居不傾黎􁐙懐之餘風不泯士大夫神交道親
若旦暮焉㝷陽古郡昔公謫宦之所綿祀二百市
朝屢變而司馬聴事之室巋然獨存斯益異矣聖
運光啓崇古尚文三代之風傳逺萬里禮部郎中
江南轉運使張去華述職按部幸來是邦弭莭城
闉攝齊堂奥以爲先賢所舎邑里具瞻與夫元規
　之樓恵逺之社崇飾祗薦我何後焉太子中允知
　州事梁君翊賛善大夫通判州事維君彧叶規同
　心相視莫逆政有餘𥙿府多羡財即舊謀新創為
　祠宇傳冩廬山之遺像寘于北墉棟宇深嚴門序
　奥秘肅然廟貌想見其人凡游居之徒仰髙山聆
　遺韻薦誠觀藝結轍于斯禮不云乎禱祠古之卿
　士有益于人者觀樂天之文主諷刺垂教化窮理
　本逹物情後之學者服􁊅研精則去聖何逺其為
　益也不亦多乎尸而祝之固其冝矣某昔逰廬岳
　獲拜儀形今塵騎省遥聞締(今上/御名)喜儒宗之不墜嘉
　使者之得人故作斯文勒于貞石年月某記
　　　　　洪州始豊山興玄觀記
　聖人之言道無不在若乃域中歸其大萬物恃之
　生鴻化玄造無徳而稱已至于顯神道之敎挺方
　外之朝反之于身以固其本清心鍊氣保精嗇神
　飡霞茹芝脩用者殊規御風乗景㳺集者無方盖
　真階仙品之有差故洞天福地而區别竒篇所紀
　靈境可尋豫章始豊山者案圖諜第三十七之福
　地也爾其穹窿蹇産干霄蔽日凌空瞰野之勢嶔
　崟窈窕蒸雲泄雨儲神宅怪之竒隂林修幹材用
　之所生也周飛湍激流利澤之所及者逺紫煙白
　霧隠映而紛霏靈風爽氣蕭寥而披靡醮享之數
　厯代相因爰有興元之觀是為薦誠之地土徳玄
　季三災迭興市朝貿遷堂(今上/御名)墮頓幾嘆遼城之鶴
　常栖楚幕之烏若夫真氣所慿神靈攸相物無終
　否道不逺人道士聶紫庭襲玉笥之地英追九仙
　之夙契以勤行為志業以訪古為師資歲在玄􁅤
　來游此觀顧瞻祠宇慷慨傷懐徒侣敦請遂􁊅其
　任積行所應至誠易通㳺居之人莫不信奉以為
　興作者古人之所慎因循者前哲之所宗足偹制
　度何必侈大於是𥙷其闕而葺其壊窒其隙而扶
　其傾集瓴甋塼埴之工加杇鏝丹雘之飾瑣忩鏤
　檻朱户金鋪深沈靡迆虗明藻麗百年舊制一旦
　維新日就厥功十稔而已已不病於費人不知其
　勞用此脩真真其焉往又以方志漏略碑頌烟沈
　使夫來者何所宗仰謂余為好道者故求我以文
　是用直書以觀成績淳化元年夏六月記
　　　　　金陵寂樂塔院故玄寂禪師影堂記
　士有切問强記以脩其内和光退莭以晦其外而
　人自仰之名自歸之不知所以然而然見之於玄
　寂禪師矣師名澄玘姓陳氏畨禺人既生而孤天
　骨竒秀岐嶷之態有異常童常端居静念如學道
　者七歲復失所恃母臨終以託其姑曰此兒㓜有
　竒應法當出家儻果斯願吾無恨矣年十一歲遂
　詣本郡從師十七歲韶州南華寺正度於是造詣
　先逹請益質疑厯游名山無逺弗届不違類於顔
　子𧺫予同於卜商丁未歲來止舒州山谷寺徧閲
　經論師門之學無所不通然未嘗為人言也是時
　季唐二葉像法大興凡聚徒講學者所在奉之以
　為長老禅師狎狥鷗之志慕争席之風雖衆人與
　居而羣望自集道俗敦請抗志不従郡守周公因
　人之心封章上啓嗣君嘉賞以詔書命之周公延
　至郡齋親為致禮師不得已乃攝齊即坐音詞宣
　朗寮吏屬目士庶咸歡還處精廬宴居如故丁已
　歲避難南渡止于廬山嗣君召致建康累徴乃至
　迭處名寺咸敷講席㤙禮優渥賜號玄寂禅師時
　之名流無不景仰至于誘進後學𨳩導真詮激厲
　憤悱皆得所欲乾徳五年冬十一月終于建康龍
　光禅院春秋六十有一後主遣中使護葬贈送甚
　優葬于都城東南隅鳯臺郷門人廬弟子廬于墓
　次誅茅(今上/御名)宇遂成道埸儼設靈儀式觀遺愛鉉頃
　自禁掖放逐舒庸閉關却掃不豫人事時游灊岳
　因獲(今上/御名)止容貌閒暇議論平淡言意相得有若舊
　交雖慙方外之期自叶忘形之契一生一死已隔
　於當年谷変陵遷復悲於陳迹弟子嗣昭等永懐
　遺範願勒貞珉因述斯文申庶夙分年月日記
　　　　　撫州永安禅院記
　教之大者其行逺利之博者其報豊自三代已還
　百家並騖炎靈之後釋氏特隆經法之盛叅乎先
　聖祠宇之設廣於虞庠不知所以然而然非言象
　所及已撫州郡署之左一里而近有禅院焉乾符
　中署曰寳國天祐中改名永安方志失傳莫知肇
　興之始髙人迭處咸為宴坐之埸夫經像之所居
　苾馨之所薦必将據郡國之形勝襲川原之氣象
　斯郡也揔楚越之都㑹斯院也浸章汝之清流逸
　少康樂江左名士而墨池經臺介乎比閭麻姑南
　真丹臺上列而仙壇閑館峙乎封域閈閎相望鐘
　磬交音神靈之所依慿烟霞之所韜映爾其棟宇
　之状也則赫赫乎顕敞耽耽乎深嚴黼藻成文磨
　礱盡妙層樓對峙脩廊四通列講肆於崇堂安衆
　士於奥室動有擊䝉之益静有寕體之娱儲峙必
　豊器用必給四方學者至輙如歸考績程功則住
　持禅師義韜之力也韜公道學精詣慧心朗悟以
　濟衆為務以興教為懐少㳺名都歴訪先逹晚棲
　臨汝自闢師門甲申歲来詣京華褐衣請見對揚
　玉扆躬奉天言論難所及辭義響荅聖恩嘉矚贈
　以紫衣登門之徒莫不増肅韜公以斯院制度崇
　麗修奉精嚴金石闕如何以示後惠然見顧求我
　以文辤譲不獲因為之記年月日記
　　　　　潤州甘露寺新建舎利塔記
維皇宋二葉改元五祀潤州丹徒縣令王紀改築
縣牆掘地得石函驗其刻文梁大同五年道人法
序瘞真身舎利於此函中銅龕一龕中銀合一合
中銀瓶二舎利七粒存焉而銅龕復有刻文則唐
貞觀十二年再加營奉掌役者張遇獲之以獻遇
也感貞應之在已念妙道之可修因投郡之慈雲
寺削髪為沙門易名閨真精心苦行誓復前迹廣
募衆施疇咨協心數年之間克果其願即以端拱
元年夏四月八日遷致于郡之甘露寺東隅建浮
屠焉獻状而來求志其績粤
　聖人在上欽若靈心政無不脩神靡不舉玄貺交
　感坤元効珍用能使幽瘞之質煥然景彰騫崩之
　迹蔚然雲(今上/御名)然則澤及微隱福𬒳含生其可知也
　是郡也楊州之都㑹京口之重鎮六代之風流人
　物綜萃於斯三吴之山川林泉肈發於此髙深自
　改氣象常存是寺也北固山之隂崖賛皇公之遺
　迹峥嶸飛閣廻闕凔江邐迤岩房周行數里植丨
　之作逺邇雲臻故真師因人之心相地之勝獲此
　空隙建兹崇封材用工役必求善良規模制度必
　據經法其髙七十尺其周二十歩八隅瑩玉五盞
凌霄冠星珠於觚稜海日先照圗雲氣於棼撩宿
霧常棲中嚴睟容肅然月滿旁績靈變煥若霞舒
㳺居之徒莫不稱歎愚嘗見釋氏子為此役者多
矣如真師者其涉道也淺其居處也卑上無許史
之託下無猗陶之富助苦莭以感物績微而著功
不慁民不愆素而能事以立亦可尚也故嘉而志
之端拱二年二月一日記
　　　　重建宓子賤碑隂記
單父縣宓子賤舊碑賈至文梁耿書天寳十年四
月四日栁載建始致於故縣北隅琴堂之上光化
　二年以縣為郡署縣令李知傑移理於今所碑亦
　隨徙措置不謹風雨所摧因折為數叚扶置垣墻
　之間及今八十年矣皇宋撫運書軌大同人文化
　成清静為理縣令毛君名庻㡬越自江左来撫斯
　民見賢思齊好古博雅以為宓子之化人猶不忘
　賈君之文人共稱賞若棄之而不修非所以訓民
　事神也於是再建隆碣重書舊詞以鉉嘗學篆籕
　見求運筆梁氏之迹本自非工仍為倒薤之勢非
　八書之正也而又字體譌俗文詞舛誤今以賈氏
　集校而正之逺擬秦李斯改為玉箸立於宓君之
　祠庭事之宜也以改作之意附于碑隂云太平興國
　五年正月二十日記
　　　　　邠州定平縣傳燈禪院記
　乾維巨屏寔曰邠郊其地險固其氣剛勁被宗周
　信厚之澤詠王業艱難之風是故人知徼福之方
　俗嚴慈氏之教精廬静宇隠轔相望定平縣傳燈
　禪院者帯位署之左方據郭邑之勝勢四面環其
　趾湮水盪其胸却倚崇岡爰標龍尾之號上冩寒
　澗仍有天河之稱藹爾鮮原􁚞然佳氣昔居唐室
　之季四海崩離中和四年有禅師従一者挺秀宗
　門従師臨海避難髙舉擇地遐征萬里而来稅駕
　於此相其爽塏有志盤桓羣心翕然助成其事買
　地築室者咸集横經跪履者亦臻十年之間百堵
　斯建守官嘉尚請命于朝景福二年詔賜題署天
　光所及道譽彌髙一公化去弟子佐範克嗣其業
　範之弟子知信復繼其任守之以恪加之以勤感
　召益多法事增廣殿堂像設靡不荘嚴儲峙器用
　無乏供億而經典猶闕講誦弗聞以為居今識古
　者存乎書觀象得意者存乎言金匱石室之宏規
　名山京師之故事此而不務何以為能乾徳四年
　秋肈啓精誠指期繕冩邑人石遷等聞風而悦叶
　比其謀日就月将惟力是視卷以緗秩貯之琅函
　邑人髙玘奉其家山以偹(今上/御名)室采伐之備夫役未
　充俄而暴雨猥至山溜奔激屹然巨石自至院前
　取以給用宛契心匠雖廬岳神運之殿石頭後渚
　之梁感通冥財符無以過也既而信公復沒以屬
　弟子令熈熈也遵行弗敢失墜而民非兆萬俗空
　猗陶漸以化之静以俟之二十許年猶未訖事㑹
　中使王君名素分榷筦之職督關梁之征歸餘於
　終率籲衆力於是簡牘幾閣即日僝工俾下帷鑿
　壁者得肆其勤研精索隠者不愆其義真風無泯
　介福來臻繄髙士四世之勤垂本宗百代之憲宜
　其篆刻金石永示方来知余有好善之心專舊史
　之學求我是用直書于時歲次壬辰淳化三年春
　三月記
　徐公文集卷第二十八
徐公文集卷第二十九
　　　　　　東　海　徐■◍◍鉉
　　大宋左千牛衛上将軍追封吴王隴西公墓誌銘
　　大宋右千牛衛上将軍隴西郡公李公墓誌銘
　　大宋故處士贈太子少師李公墓誌銘
　　大宋故尚書户部郎中王君墓誌銘
　　大宋故尚書兵部貟外郎江君墓誌銘
　　大宋故陳留縣主簿贈太子中允李府君墓誌銘
　　　　大宋左千牛衛上将軍追封吴王隴
　　　　公墓誌銘(并序)
　盛徳百世善繼者所以主其祀聖人無外善守者
　不能固其存蓋運暦之所推亦古今之一貫其有
　享蕃錫之寵保克終之美殊恩飾壌懿範流光傳
　之金石斯不誣矣王諱煜字重光隴西人也昔庭
　堅賛九徳伯陽恢至道皇天眷祐錫祚于唐祖文
　宗武世有顯徳載祀三百龜玉淪胥宗子維城蕃
　衍萬國江淮之地獨奉長安故我顯祖用􁊅推戴
　淳耀之烈載光舊吴二世承基克廣其業皇宋将
　啓玄貺冥符有周𨳩先太祖厯試威徳所及寰宇
　将同故我舊邦祗畏天命貶大號以禀朔獻地圖
　而請吏故得義動元后風行域中恩禮有加綏懐
　不世魯用天王之禮自越常鈞􁊉存紀侯之國曽
　何足貴王以世嫡嗣服以古道馭民欽若彛倫率
　循先志奉蒸嘗恭色養必以孝賔大臣事耉老必
　以禮居處服御必以莭言動施舎必以時至於荷
　全濟之㤙謹藩國之度勤脩九貢府無虚月祗奉
　百役知無不為十五年間天眷彌渥然而果於自
　信怠於周防西鄰起釁南箕(今上/御名)禍投杼致慈親之
　惑乞火無里婦之辭始勞因壘之師終後塗山之
　㑹口太祖至仁之舉大賚為懐録勤王之前効恢
　焚謗之廣度位以上将爵為通侯待遇如初寵錫
　斯厚
　今上宣猷大麓敷惠萬方毎侍論思常存𨳩釋及
　飛天在運麗澤推恩擢進上公之封仍加掌武之
　秩侍従親禮勉諭優容方将度越等彝登崇名數
　嗚呼閲川無捨景命不融太平興國三年秋七月
　八日(今上/御名)疾薨于京師里之第享年四十有二
　皇上撫几興悼投瓜軫悲痛生之不逮俾殁而加
　飾特詔輟朝三日贈太師追封吴王命中使涖葬
　凡䘮祭所湏皆従官給即其年冬十月日葬于河
　南府某縣某郷某里禮也夫人鄭國夫人周氏勲
　舊之族是生邦媛肅雍之美流詠國風才實女師
　言成閫則子左千牛大将軍某襟神俊茂識度淹
　通孝悌自表於天資才略靡由於師訓日出之學
　未易可量惟王天骨秀異神氣清粹言動有則容
　止可觀精究六經旁綜百氏常以為周孔之道不
　可暫離經國化民發號施令造次於是始終不渝
　酷好文辭多所述作一游一豫必以頌宣載笑載
　言不忘經義洞曉音律精别雅鄭窮先王制作之
　意審風俗淳薄之原為文論之以續樂記所著文
　集三十卷雜說百篇味其文知其道矣至於弧矢
　之善筆札之工天縱多能必造精絶本以惻隠之
　性仍好竺乾之教草木不殺禽魚咸遂賞人之善
　常若不及掩人之過惟恐其聞以至法不勝姦威
　不克愛以厭兵之俗當用武之世孔明罕應變之
　略不成近功偃王躬仁義之行終于亡國道有所
　在復何媿歟嗚呼哀哉二室南峙三川東注瞻上
　陽之宫闕望北邙之靈樹旁寂寂兮迥野下冥冥
　兮長暮寄不朽於金石庻有傳於竹素其銘曰
　天鍳九徳錫我唐祚綿綿瓜􁇦茫茫商土裔孫有
　慶舊物重覩𨳩國承家彊吴跨楚䘮亂孔棘我恤
　疇依聖人既作我知所歸終日靡俟先天不違惟
　藩惟輔永言固之道或汙隆時有險易蠅止于棘
　虎游於市明明大君寛仁以濟嘉爾前哲釋兹後
　至亦(今上/御名)亦見乃侯乃公沐浴玄澤徊翔景風如松
　之茂如山之崇奈何不淑運極化窮舊國䟽封新
　阡啓室人諗之謀卜云其吉龍章驥徳蘭言玉質
　邈爾何往此焉終畢儼青蓋兮裶裶驅素虬兮遅
　遅即隧路兮徒返望君門兮永辭庶九原之可作
　與緱嶺兮相期垂斯文于億載将樂石兮無虧
　　　　　大宋石千牛衛上将軍隴西郡公李公
　　　　　墓誌銘
　公諱従善字子師隴西成紀人唐室之諸孫元和
　之近屬譜諜詳悉此不具陳若夫天祚之徳大運
　有時而極積慶之祀百世無得而踰必生克肖之
　賢以承有後之應保姓受氏公實宜之昔者土徳
　既㣲羣雄角立維我顯祖奄宅舊吴延祚四紀傳
　國三世公以天屬之愛􁊅寳玉之封始在膠庠已
　有名望姿儀秀出文學生知仁孝極於事君謙抑
　形于下士中外之論翕然稱之由是受任六官交
　修庶職彌綸舊典諮訪老成恪居無違所至皆理
　于時聖人出於中土正朔及於四方維我先君祗
　畏天命受盟請吏息民弭兵玉帛交馳冠葢相望
　公親則介弟位則中台獨奉絲綸留參槐棘元戎
　駟牡分建莭之權玄冕九章奉侍祠之列朝奨既
　厚臣誠益恭後凋之葉無渝萬頃之陂自若故得
　全名莭於危疑之際保恩顧於終始之間環衛迭
　遷寄任増重盤根必觧師律以貞十有餘年其志
　如嗚呼修塗方騁景命不融春秋四十有八雍熈
　四年秋九月薨于通許護軍之廨詔輟朝一日賻
　絹百匹即其年冬十月十三日葬于𨳩封府𨳩封
　縣吹臺鄊蘇里祔太夫人凌氏之塋禮也前夫人
　徐氏繼室周氏並早卒皆有肅雍之徳窈窕之華
　宜家治内盡其規魚軒象服昭其盛子十四人仲
　顗仲翊仲衍仲華仲雅仲頴仲寕仲簡仲彬仲文
　仲猷仲玄仲義仲端女十四人慕英懿卿奉蘋藴
　蘭正容茂莭穉仙恵昭如賔道崇鳯兆㓜貞閨秀
　季貞或嬪于盛族或待禮未行惟公生于深宫特
　禀異氣謙而得禮和而執中容納直言賔延素士
　經歴夷險雅度不渝大年未登終古同嘆鉉登門
斯久辱顧殊深永惟知已之恩願表爲陵之谷其
銘曰
真源引派仙李垂芳實生我公金玉其相非禮勿
動出言有章忠信以濟終然允臧三代之姓倐焉
爲庶九萬之程溘然中路吹臺北峙浚川東注不
植刺草長瞻宰樹大雅君子隴西公之墓
　　　　大宋故處士贈太子少師李公墓誌銘
　　　　并序
道之㤗也賢人振衣而濟物時之否也君子括􁂫
以獨善其有修之家而孚教於俗無其位而博施
　於人角立傑出蓋亦難矣公諱某字某庭堅邁徳
　百世流光源長派逺蕃衍郡國今為常山真定人
　也祖某贈太子少保考某贈太子少傅公即少傅
　第三子也㓜而岐嶷長而純孝承顔先意實禀生
　知七歲丁太夫人憂泣血絶漿殆于毀滅宗族驚
　異謂之神童事兄弟人莫能間先是唐之叔世燕
　趙多虞故我先人累世貞遯公亦奉家法咸樂丘
　園躬耕敦本儉以足用百年之業是享素封既而
　天下兵興生民益否公盡出私積以均有無為食
　以救飢歉微嗟采之誚焚劵以賙乏絶非市義之
　求逺邇之人全濟甚衆懐仁向義者撫之既無矜
　色背恵棄信者接之亦無愠容襟懐曠然莫窺其
　際慈愛惻隠視人如傷昆䖝草木無所夭閼故閭
　里率化風俗以和崇儒尊道墳籍未嘗釋手喜酒
　好客醒醉必與之同常以為芳華易凋光隂不駐
　發于吟詠以寄其情黎杖角巾所至皆適是非優
　優若蚊䖟之過前愚智憧憧若蜾臝之在側至矣
　哉古之達者也開運末有晉失御獫狁孔棘公挈
　家南度居于胙城伯氏飛龍府君時在榮陽召公
　同處廣順三年夏六月日終于鄭州私第享年四
十有三夫人清和郡太夫人張氏以謝女之淑徳
狥菜妻之髙莭宜家理内令問藹然威姑性嚴諸
婦皆聳夫人順而得禮勤而無怨晨夕參侍獨𬒳
深慈凡飲食藥餌須經夫人之手然後即御長姒
亦頗嚴厲夫人事之如姑或𬒳誚責怡聲致拜由
是閨門之内不肅而成及罹恭姜之哀更全孟母
之訓諸孤稍長教以學文為之擇師友為之致經
籍凡學舎賔館之所須者輟衣食捐簮珥以奉之
躬截髪之恵俾其親仁引㫁織之言誡其中廢故
諸子皆立門户如𥘉越建隆二年秋七月十日終
　于鄭州私第享年四十有五長子格大理評事次
　子至吏部侍郎兼秘書監吏部以文學冠時擢髙
　第於聖鍳以才業􁊅世參大政于中樞以疾告罷
　復為少宰天子祕御書于中禁命我專掌式恢文
　教時人榮之先是少師之葬也世猶多故禮或有
　闕及夫人祔也塋地逼隘介于羣冡之間若子曰
　非安神之宅也即以端拱元年冬十二月十三日
　改卜于鄭州管城縣某鄉里原禮也鉉鄉里遼夐
　聲塵致暌朅來京師獲與吏部㳺處覩于公髙門
　之盛知臧孫有後之由公之行實皆聞于輿論或
　得於家老梗㮣而已不能偹舉也金石之紀宜在
　鴻儒恵然見顧辭不獲命謹爲銘曰
　天生賢人以佑生民生民數竒賢人隠淪修之于
　家富以其鄰里閭率化宗族歸仁樂天知命全和
　保真鳯皇于飛以况嘉耦伯鸞之妻士行之母婉
　淑宜家嚴慈啓後金鈎鵲印魚軒紫綬令問無已
　流光不朽刻此貞珉髙深共乆
　　　　　大宋故尚書戸部郎中王君墓誌銘
　君諱充貞字守莭其先太原人也緱山之胄本固
　源長淮水既微枝分派别所居占籍吴楚爲多今
爲廬陵人矣曽祖某不仕祖某贈吉州别駕考某
屯田郎中君弱不好弄㓜善屬文風骨峻整器度
閑雅年未及冠名聞于時自唐室之季詞埸道䘮
江左延祚復覩舊章翰林學士江君文蔚典司春
官詳求藝實取人至寡較文尤精君一舉擢第首
冠諸子時人以爲追蹤元和之際矣明年以秘書
省正字釋褐寓直樞近專掌文翰之任措詞典雅
叙事詳審守位以慎當官以勤由是二十餘年累
遷至中書舎人樞宻副使未嘗佗任求之前載亦
爲異矣及末葉多故時政浸衰唯吾守道中立不
渉浮議及宗國淪䘮䇿名天朝自太子中允歴户
部兵部二員外郎禮部户部二郎中典漢滑㐮梓
四州事皆以寛簡為務仁愛推誠當時之不名臣
僕長孺之擇任丞吏是故民以之睦政以之修端
拱二年秋自梓潼還至京九月十八日(今上/御名)疾終于
興州之傳舎享年六十明年某月日葬于楊州某
縣鄊里禮也夫人隴西縣君李氏早亡無子女一
人許適鹽鐡使諫議陳某惟君有文雅之用有周
慎之誠言行相顧光塵不異奉職無廢舉在私無
惰容厯夷險而不回保始終而無吝𥘉君始従鄉
薦余已典綸誥謬爲先逹屢辱請益及余消長在
運而君金石不渝古人之風於是在矣已悲深谷
更閱逝川發爲哀詞識彼泉户銘曰
猗嗟夫君心宜氣純英英逹士亹亹詞臣不愆於
位有惠於民無悔無咎不緇不磷吉徃凶歸道悠
運促旋自九折復于左轂駟馬悲鳴市人行哭邈
矣彼蒼云何不淑悠悠邦水隠隠崑岡慈親臨奠
令季持䘮旁羅宰樹下閟玄堂郊原掩靄雲日冥
茫痛光塵兮永已念蘭菊兮徒芳
　　　　大宋故尚書兵部貟外郎江君墓誌銘
　君諱直木字子建尋陽人也廬九之地時生俊才
　忠壮之族世著南國末葉湮替與時汙隆儒墨退
　譲垂爲家法曽祖晁祖(蠙)考(隲)皆不仕伯父夢孫
　與先君同隠廬山以經學大義自娱伯父後􁊅宰
　府之辭自求弦歌之任報政罷去復隠舊山孝友
　貞清鄉里推服先妣李氏方娠夢神人授以直木
　一本寤而生君故取名焉㓜而頴悟生知經義七
　歲以神童擢第未㡬丁先君憂至性孺慕宗族稱
　歎孜孜色餋無復宦情學古屬文惟日不足爰及
　弱冠遂以詞藝知名其爲文清淡簡約自爲品格
尤長於古風詩家居凡二十五年親友敦喻乃從
常調釋褐太常寺奉禮郎轉江都縣主簿直以事
上不失其恭勤以率下畢舉其職民従其化吏服
其能府尹陳玄藻縣令路儀皆恃才傲物獨推重
于君以為不如也改江夏令其理如𥘉鄂帥何洙
武勲致位性復暴桀亦加優禮異于餘人嘗視君
舉止迂緩車服朴野輙怡然而笑毎責諸寮屬曰
君軰稱為儒生不學江令也秩滿改蘄州黄梅令
議者以為屈君以郷曲俯接欣然而往踰歲遷歙
州黟縣令㑹宗属封建妙選府寮授君記室之任
處平臺複道之地列瑇簮珠履之間清莭素風凛
然不改正詞直道動必盡規府公甚重之十有餘
年累遷至水部貟外郎賜緋而記室如故庚午歲
府公奉使天朝留鎮兖海授君㤗寕莭度判官檢
校僉部貟外郎數年遷司門貟外郎判刑部今上
元年加朝奉郎先君贈大理司直先妣追封隴西
縣太君視事三載求外任以自效上以君恭勤詳慎
宜乆其職拜兵部貟外郎仍兼刑部享年六十有
四居常康寕微病數日奄従物故時太平興國五
年冬十二月二十八日也即明年二月十日葬于
𨳩封縣汴陽鄉豊臺里禮也前夫人封氏今夫人
太原縣君王氏皆有窈窕之質幽閑之操叶此貞
莭蔚其門風長子敞京兆府醴泉縣主簿次曰用
成用明用澄用康用平用文用寕女二人曰慕昭
用貞君生於季俗世全素業性純貌古行潔文髙
守道安貧非禮不動未嘗忤物亦不隨流真所謂
鞠躬君子者矣夙惠之性禀于天資年十餘歲侍
伯父食不過園𬞞而已伯父戯之曰啜白薤之羹
淡而無味君應聲荅曰齧紫茄之蔕鏗爾有聲人
知其當大成也余始聞其名晩乃識面察言觀行
　重其為人藩房見選余所薦也亦既稱職頗嘗自
　多丙寅歲與君俱年五十歲日㑹飲酒相與賦詩
　君先就曰學易寕無道知非素有心余遂不復作
　也君有文集二十卷嗚呼契濶夷險咨嗟年鬢一
　生一死孰克忘情聊存挂劔之期故有刋銘之作
　其詞曰
　嗚呼江君世濟其名生今之俗為古之人閨門侃
　侃鄉里恂恂其實如秋其華如春握蘭有裕伏閣
　惟勤考終歸全邈焉清塵葬于所沒古稱逹者浚
　水長源夷門逈野徒挂寳劔空馳白馬勝氣如存
　逰川不捨勒石垂芳千載之下
　　　　　大宋故陳留縣主簿贈太子中允李府
　　　　　君墓誌銘(并序)
　府君諱某字廣途其先隴西狄道人仙源帝系蕃
　衍萬邦隴西一族獨為鼎甲中葉従官因家雍丘
　今為縣人曽祖(巢)祖(禮)皆不仕考(洪)蔡州長史府
　君清明禀氣才智夙成㓜而屬文已洽時譽既志
　學通左氏春秋未冠即為講説横經請益虚往實
　歸㣲言奥義别為編録年二十三舉進士再不中
　第後唐天成𥘉宗人璩為大宗正見而器之曰王
　室多故吾道未光得禄而已何必是也乃表為屬
　吏委以牋奏丞相鄭公珏竒君之能時除蔡州汝陽
　主簿奏課連最改兾州南宫主簿于時期運吿謝
　河朔多虞君内撫疲羸外給軍旅民安事集郡國
　稱之澤潞莭度侍中馬公存莭聞其名辟為𬋩記
　薦章連上制命弗臨君知命之不遭乃謝病而退
　閉門却掃以名教自娱漢氏初基羣心改屬親友
　敦喻復詣京師直道而行　往無吝又為興平河
　東二主簿秩滿以常調當遷望令時皇運肇啓多
　士狥名君之次子巨源已従郷薦獲知於尚書陶
　公公時與選事謂曰文人才髙運否邅廻下位區
　區一宰未足為光孰若復佐近畿以便吾子之舉
　事不亦可乎乃除陳留主簿乾徳六年春三月四
　日終于縣署享年六十有八夫人追封琅耶郡太
　君王氏緱山仙派河洲懿徳婦道以順家人用嚴
　睦族惟和訓子由義以乾徳三年月日先逝俱權
　殯于縣之乾明寺至雍熈五年二月日合葬于𨳩
　封府𨳩封縣吹臺鄉蘇村禮也子五人長巨舟早
　亡次巨源擢進士第今為都官郎中鹽鐡副使次
　巨載以疾家居次巨川卿及二女皆早天惟君懐
　恬淡之性秉貞介之規孝於奉親仁以睦俗雅志
　宗道餘力攻文有孔墨之志無管樂之遇淹翔末
　路従容自若所至之處輙(今上/御名)茅齋延髙士談宴終
　日㑹無倦容嘗謂諸子曰吾志在大名非欲夸世
　欲行吾道爾時命不偶古則皆然汝軰宜勉成吾
　志也而巨源果能奮竒藻㨗髙科際㑹聖明騫翔
　臺閣長才利刄應用忘疲追逺之澤漏于泉卜宅
　之儀由乎禮積善之家斯在大名之應何慙仁人
　孝子正當如是鉉嚮風斯久傾蓋甚歡不朽之文
　惠然見託賢賢善善翰墨之任也故来家諜勒于
貞珉其詞曰
才髙位下古實有焉積善餘慶神寕捨㫋邈哉李
君一時之賢其身則屈其道斯全餘慶伊何寔有
令子奉之以孝葬之以禮蜃輅同載佳城䨇啓九
原與歸三廟而祀遺愛被俗沒而不亡貞珉頌羙
乆而彌芳阡如京兆地即桐郷綿綿瓜􁇦永永流
光
徐公文集卷第二十九
徐公文集卷第三十
　　　　　　　東　海　徐□◍◍鉉
　　故唐慧悟大禅師墓誌銘
　　故唐衛尉卿保定郡公徐公墓誌銘
　　故唐水部郎中崔公墓誌銘
　　故汝南縣太君周公夫人墓誌銘
　　大宋故亳州䝉城縣令曾君墓誌銘
　　故唐内客省使知忠義軍尚公羡道銘
　　故郷貢進士劉君墓誌銘
　　　　故唐慧悟大禅師墓誌銘并序
士有佩服聖道闡揚師訓進不累於軒冕退不滯
於丘樊務勤身於濟衆不餋髙以絶俗其唯仁人
矣大禅師名沖煦字大明姓和氏昔者帝堯光宅
天下我祖世掌天官保姓受氏冠冕百代在漢則
調鼎之重在晉則專車之賢末葉湮沈徙居固始
先君従郡豪王氏南據閩方今為晉安人也大禅
師生禀異氣㓜挺玄機年十有五詣鼓山興聖國
師出家即具戒品博覧經史雅好文詞郡多俊秀
咸見推仰證無為之理演不言之教綽為先逹端
然妙門居城北之深山于時王氏衰淪亂臣專恣
　滛刑飛語虐及善人大禅師杖䇿去之適臨川郡
　中書令宋公齊丘作鎮南楚頗尚空玄聞師之來
　逺加延納言意不合拂衣而行下至池陽郡守王
　公繼勲郷國之舊賔禮甚渥時季唐二葉像教方
　興嗣君聞其名召與之語移晷而罷眷瞩殊優命
　居光睦禅院復遷長慶道塲俾與儲貳游處實羽
　翼也後主即位恩旨加隆特賜法智禅師之號廬
　山𨳩先禅院者嗣君所創真容在焉命大禅師居
　之精嚴修奉之儀以申㒺極之感居数年召還建
　康止報恩禅院加號慧悟大禅師名其所化曰智
　度堂精廬􁆽比選勝而處禮秩之數有踰于前出
　則居奉先道塲入則居浄徳内寺𨳩寳七載夏六
　月寝疾旬餘乃丨大衆與論生死之理十九日
　清旦上䟽告辭後主遣使問之至則化矣享年五
　十有九住法四十四年即其月二十五日従西域
　之禮收靈骨葬于鍾山之陽禮物官給中使監護
　至某年月日弟子省才遷于廬山某所遵理命也
　大禅師風骨秀整機神頴悟博該衆藝綜以玄談
　王公大人咸所欽尚鉉非學釋氏者不能言其道
　業徒以傾盖之分久要不忘今京師復與才公胥
　㑹才公以文藝精敏見重于時永惟嚴師之義願
　刋不朽之迹嘉其偉志為作斯銘銘曰
　慧悟禅師釋雄之竒有文飾已有道􁊅時生延世
　寵沒有遺思歸舟翩翩九江之湄鑪峰勝境蓮社
　餘基門人禀訓遷神于兹衰翁懐舊勒銘誌之蘭
　菊無絶髙深與期
　　　　　故唐衛尉卿保定郡公徐公墓誌銘
　公諱廸字昭用東海人也仁義之胄繁衍萬邦别
　族於太史者十家因封而石籍者四郡而有郯之
　邑鉅人寔多著于簡編可以揚㩁唐室云季天下
　崩離江淮之間獨為漢守惟我大父首從義兵受
　遺戡難同伊尹之相太甲字孤立後如有虞之保
　少康故得勲銘鼎鐘世享茅土連姻合族與國存
　亡考諱知詢為江　莭度使公生于郡𪠘方孩而
　孤四歲免丧即加五品之服㓜學就傅遂䟽百里
　之封立朝侍祠恩禮優渥自太子中允累遷至衛
　尉卿天姿嚴肅常持謙下之禮世禄隆盛每存恭
　儉之規不讀非聖人之書自為保家之主思不出
　位時無間言始終一心出入三紀嗚呼星廻日薄
　棟折榱崩命有所懸義無苟免享年四十有六𨳩
寳八年冬十有一月二十有八日沒于難明年春
三月權窆于大塋之側至某年月始備大葬之禮
卜祔焉夫人王氏張氏劉氏皆早世並南朝之名
族享小君之命數壼儀婦順彤史存焉子太素太
𥘉太沖等皆修令名不墜前訓故能以淪胥之後
具飾終之禮奉先之孝時以為難宗人永懐是有
紀述辭曰
於惟我宗昭時顯庸積徳垂範爰生我公出孝入
悌夷心直躬生能業官没不忘忠是有慶靈鍾于
令子不墜其訓葬之以禮謀卜謀筮維桑維梓神
　道永謐流光不已來者難誣斯文用紀
　　　　　故唐朝散大夫尚書水部郎中崔君墓
　　　　　誌銘(并序)
　公諱致尭字用之其先清河人也周室大風肈洪
　源于公望漢庭明月抗忠莭于季珪徳厚流光謀
　孫翼子冠葢之盛莫之與京我髙祖翼亮有唐四
　至丞相曽祖(蠡)不仕祖(潯)吏部貟外郎考(億)建州
　建陽令值天下亂因而家焉今為建安人也君少
　而不覊長而好學介然如石非禮不行鄉曲之名
　籍甚于世季唐嗣業博采詞才君以卿族之秀獻
　書求試補江州彭澤滁州清流二主簿改建州浦
　城軍判官所至有聲應用不暇再為建州将樂令
　其地巖隂其民獷悍冦攘㒺匿率以為常君厲以
　嚴明信其刑賞汙俗咸革比户安居遂獲貞幹之
　稱又遷紀綱之任改常州録事參軍連考善最擢
　拜殿中丞遷虞部貟外郎郡國之政多使案治忘
　身狥莭綽有能名無何都下受兵羣師入援以君
　為水部郎中實掌軍饋既而時運吿謝宗社淪胥
　諸侯之師莫不卷甲君與其部将南趍建安中塗
　衆潰遂没於難春秋若干嗚呼興亡之數聖賢安
能免忠義之莭顛沛必于是不然何以見伯夷首
陽之風王蠋布衣之操也夫人吴氏克有婦徳能
緝素風藐是流離不墜門閥子憲寔定等皆禀庭
訓咸修詞業憲在舊國以進士擢第入朝為頴州
沈丘尉復従州里之舉　皇上臨軒親試又擢髙
科為随州觀察推官所謂善人必有餘慶某年月
日憲等始偹大葬之禮號奉靈柩窆于某州縣鄊
里之原禮也鉉素熟君行學因銘墓焉銘曰
嗚呼崔君百世清芬忘身狥國斯為貞臣種徳垂
訓斯為慶門芃芁故園峩峩髙墳沒而不朽用勒
斯文
　　　　故汝南縣太君周氏夫人墓誌銘(并序)
夫人諱某字某廬江舒人三國時呉将公瑾之後
公瑾葬于舒之宿松令裔孫奉祀者百餘家雖䧏
在畎畆而時生間傑烈考諱本㓜而遇亂自奮從
軍呉王創基功冠諸将季唐建業伍列宗臣官至
中書令封西平王夫人即王之第某女也天姿玉
瑩淑性川渟孝徳内融柔儀外映既笄歸于徐氏
府君諱某即唐相司徒公玠之第某子也于時江
左方盛二族齊榮婚姻之貴雄視王謝而夫人雅
　性謙謹率由禮經至於蘋藻之嚴佩環之莭澣濯
　之儉織紝之勤必以身先㒺弗由道宗族親睦人
　無間言府君仕為閤門副使殿中少監早卒四子
　皆㓜夫人提携教訓親授經書及其出就外傅已
　通孝經論語矣性曉音律而尚雅聲善絲竹而精
　琴瑟習孝經而宗玄言齋居諷誦未嘗懈怠雖閨
　門之内常以慈撫而家人之莭有若嚴君故其門
　風肅然先業不隕豈非天和充已而道氣感物者
　歟春秋四十八開寳九年正月二十一日終于建
　康瑞里官舎其年二月葬于江寕縣鳳臺鄊婁侯
里長子某亦為諸司副使及入朝為京兆府醴泉
令陜州録事参軍公府交薦遂升閨籍太子右賛
善大夫夫人始以子貴授汝南縣太君至是復追
榮焉次子繼宏舉進士次継字次繼宗𥘉夫人之
亡㑹宗國淪覆窀穸之事不暇如儀至太平興國
某年月日繼宗等始改窆于某所附大塋焉禮也
鉉與西平諸子辱為交逰及相府宗黨復敦事舊
故得以門内之理為隧道之銘傳于無窮斯為寔
録銘曰
侯藩之子相門之嬪道髙莱婦徳邵陶親猗歟彤
管永世芳塵生榮沒哀何必眉夀粉田啓邑斯為
不朽令子承家斯為有後狐郤䧏替二族依然陵
谷遷貿松楸附焉謂天盖髙福善胡愆勒銘泉户
蘭菊綿綿
　　　　大宋故亳州䝉城縣令賜緋魚袋曽君
　　　　墓誌銘
君諱文照字知章其先魯人百行之先垂為家法
子孫蕃衍不隕其聲末葉因官徙居南楚今為廬
陵新淦人也祖朴考福皆不仕君生禀異氣卓然
老成六經之㫖有若夙習于時江表之地唐室猶
　興憲章文物不失舊典君年七歲應州里之舉以
　神童擢第選滿補江州東流尉遷靖安句容二尉
　皆以清白敏恵承上率下和而有正能不自矜連
　考殊尤擢為吉州太和令桑梓之地瓜李多嫌君
　閨門之行素脩童艾之情已信而復臨事能断盡
　公無私由是朞年政成就賜朱紱㑹宗國淪覆舉
　族入朝授亳州永城令舟車輻凑之地郵傳旁午
　之塗盤根錯莭發硎靡滯事無愆素民不告勞上
　䟽論以一邑之衆供列郡之賦指引利害較然可
　分詔特許免其縣挽船夫歲省萬計改䝉城令其
　理益精頃之河南大蝗獨不入䝉城之境於是吏
　民相率詣闕借留優詔褒羙許留三載㑹王師北
　討君督本縣運輸深入虜庭危而後濟既還遇疾
　以雍熈三年四月日終于永城傳舎享年若干初
　君之赴選也余遇之于建康察言觀色知爲良士
　因以表甥女姜氏妻之有子六人女八人君之從
　仕世塗多故王事靡盬不遑顧私雅志未申中路
　早世唯第三子乾度再舉進士名聞埸中有後之
　慶當在於此即以某年月號奉靈柩歸葬于某鄊
　里祔大塋焉禮也嗚呼姻舊之故豈無佗人援毫
　濡涕識彼陵谷其銘曰
　有恵於民死事以勤嗚呼曽君永世清芬仙山之
　隂章江之濱考終歸全下從先人刻兹琬琰垂示
　後昆
　　　　　故唐内客省使知忠義軍檢校太傅尚
　　　　　公羡道銘
　公諱全恭字子𥘉其先清河人也粤若天監代商
　文王受命渭濵卜獵尚父􁊅期實始華宗誕彰餘
　慶在漢則丘園之盛徳在唐則藩屏之名臣蕃衍
　孫謀著之家諜祖慤潤州館驛廵官因家焉考公
廼為昇州牙將為郡守馮鐸使于淮甸與呉武王
議疆事抗詞奮勵誓不辱命明年而馮氏兵敗悉
衆歸于廣陵呉王得之甚喜曰汝為馮公詬我其
義士也今事我無易爾心即以右職處之賜與甚
厚由是感激知已竟死事于鄱陽以故三子皆獲
叙録累贈右千牛将軍公即第三子質性端慤容
貌矜嚴吉人寡詞非禮不動季唐有國公仕為客
省丞㫖先主器之特加任使凡所授職皆與先逹
長者侔勤以継之所至皆理累遷至館驛副使嗣
君即位轉閤門副使遷客省引進使凡時務制獄
　多命公與馬循理持平甚獲時譽宣布詔命出納
　必信監護師旅威恵得中不從諛以取容不矯激
　以忤㫖故考績無玷而主恩益深累遷内客省使
　後主即位兼領閤門使遥領婺州刺史𥘉國之戈
　船皆屯於石頭城之後盧龍鎮下命曰龍安軍旅
　之重任也於是復兼龍安軍使明年改潤州監軍
　使權領州事善於為政大洽民謡逾歲徴還遥領
　饒州觀察使兼左龍衛神武護軍公固辭兵柄閩
　嶺之地巖險遼逺鎮守之寄常以為難又命公知
　忠義軍兼建州事涖政三載建人安之㑹都下受
　兵羽檄相望公調發軍實應接舟師奔命之衆道
　路相望猶以不獲身先憂憤成疾朝廷方命公爲
　節度觀察等使留後檢校太尉使者未至甲戌歲
　冬十一月二十五日卒于公署享年七十以十二
　月二十三日葬于建安縣某鄉某里前夫人蘇氏
　継室安樂縣君孫氏皆早卒子三人審元審庸審
　能公以忠烈之風處親近之職守以周固齊以法
　度身貴而志遜禄厚而持亷凡同列者使于諸侯
　率多貪求浸以成俗公獨淡然無取出入垂櫜士
　君子以此重之及邦國淪胥豪右䧏替向之聚歛
者翦焉無餘唯公令嗣克家門族如故識者知有
天道矣鉉少參近密與公常接笑言道義相期有
若寮舊聲塵永已慷慨長悲惜其風猷思其論譔
昔裴子野之卒湘東王為誌矣而邵陵王又銘於
羡道羡道有銘自此始也故仰追前躅追而銘云
表海之慶世載厥聲展矣君子心純道貞恭職軒
陛申威禁營將命四方宣風百城哀哉不淑永矣
忠誠舊國禾黍交情死生濡毫頌羙愴愴霑纓
　　　　故鄉貢進士劉君墓誌銘
君諱鶚字仲翔其先彭城人也炎靈之裔繁衍萬
　邦占籍廬陵蓋重世矣髙祖滉祖珍皆不仕父雄
　嘗從九江辟司兵掾自免去職閨門之教不肅而
　成有三子君其仲也質性純素智識聦敏年十有
　五即知属文未及弱冠馳名矣至于事親孝事長
　悌與朋友信接鄉黨譲動不違禮居常慎獨故州
　里耆耋與時之名軰推重焉郡舉茂才擢升上第
　明年而宗國淪覆君慨然知時之不利也於是閉
　門却掃為學益勤以為今之文人率以詞賦取髙
　先王之教化蓋蔑如也乃摭天下之務論古今之
　變著法語八十一篇大抵宗尚周孔以質百氏之
惑視其書知其人矣皇宋二聖崇古尚文郡國孝
秀親臨考覆君以詞埸舊望復為本郡升聞余與
翰林學士賈公承詔先考第于南宫賈公重君之
文以為古人之俊也乃第為髙等而君狥難進易
退之節禀外敏内愚之容及其敭庭復不中選退
還郷里篤行如𥘉雍熈三年九月卒于家享年四
十有三嗚呼有才有時命不我與自古同歎可勝
道哉遺文累裒不朽之謂也即某年月葬于本縣
化龍鄉折桂里之原禮也君娶郭氏先十日而亡
子師望文綺皆得父風其有後矣二女長適太原
郭方次適隴西李某師望以余為父之知巳也故
千里號訴求誌其墓云銘曰
嗚呼劉生江楚之英才識兼茂時命難并沒于白
屋閟此泉扃立言可法何必浮荣刻兹貞石永爾
髙名
徐公文集卷第三十
　　嘉慶庚申秋七月二十七日用影宋大字本校訖
　眀州重刋徐騎省文集後序
　騎省徐公文集三十卷天禧間尚書都官貟外郎
　胡君克順編録刋行且奉表上進
　章聖皇帝䧏詔奨諭参知恭政陳公彭年為之序
　引丞相晏元獻公復為後序騎省在江南有重名
　仕天朝為近侍以文翰忠直在當時諸公先既殁
　丞相趙郡李文正公實誌其墓所以稱述推尊之
　者甚至距今且二百年其英名偉莭得以不泯而
　為後學法者繄文集是賴年世夐逺兵火中厄鮮
　有存者偶得善本使公庫鏤板以傳紹興十九年
　十一月十日右朝議大夫充敷文閣待制知明州
　軍事提舉學事賜紫金魚袋徐　琛䟦
