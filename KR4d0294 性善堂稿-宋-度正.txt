#+TITLE: 性善堂稿-宋-度正
#+DATE: 2018-05-12 10:19:35
#+SOURCE: github.com/kanripo/KR4d0294 master e6e2ecce                
欽定四庫全書　　　　　集部四
　提要
　　性善堂稿十五巻　　　别集類三(宋/)
　　　　(臣/)等謹案性善堂稿十五巻宋度正撰正有
　　　　周子年譜已著錄宋史本傳載正有性善堂
　　　　集而不著巻數趙希弁讀書附志始列其目
　　　　凡十五巻曹彦約為之序自明以來世久失
　　　　傳今從永樂大典中採撮裒次以類排纂仍
　　　　析為十五巻以還其舊正㳺于朱子之門文
　　　　章質實大都原本經濟不為流連光景之語
　　　　其條奏便民諸疏不下萬餘言指陳利弊明
　　　　晰剴切亦可謂留心世務不徒為性命空談
　　　　詩品雖不甚髙而詞意暢達頗與朱子格律
　　　　相近觀其書易學啟蒙後書晦菴所釋西銘
　　　　後䟦申請釋奠禮諸篇悉於師説篤信不疑
　　　　宜其亦歩亦趨矣魏了翁朱子語類序稱輔
　　　　漢卿授以所集朱子語言文字度周卿從予
　　　　乞本刋諸青衣因屬其以學者之病著于篇
　　　　端云云是正又嘗梓行語類且為之序而集
　　　　中無此文又史稱正官太常時適太廟災為
　　　　二説以獻其一用朱子之議其一則因宋朝
　　　　廟制而參以朱子之説本傳中具載其畧集
　　　　中亦無此文葢刪汰編纂之餘固不免有所
　　　　缺佚也乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)　陸　費　墀
欽定四庫全書
　性善堂稿卷一　　　　　　宋　度正　撰
　　五言古詩
　　　次韻安撫侍郎勸耕喜雨之什
田家何所樂所樂日未曛男耕而禾稼女桑而襦裙面
垢落塈塗目眩濕薪熏婦子饁南畝詩人嘗云云使車
岀東郊好雨清塵氛㑹集諸父老申之以儉勤父老歌
且舞未飲意已醺峩峩欲傾欹眊眊聳聽聞扶攜兩階
上㶑灔泛十分丁寧付訓詞歸詔爾仍雲或笑言唯唯
或喜氣氲氲俯首側𤣥冠駢肩望朱幩通宵得膏澤緑
波漲河濆輕風扇微和草木亦欣欣正也何其幸連年
與禮文念昔在農畝備嘗辛與葷朅來充邑官簿書困
紛紛書生適我願端賴賢使君人苟得所依何畏乎織
紋感知無以報茅塞當深耘
　　　青松一首送楊侍郎文赴闕
東山種青松西山種榿木三年已成林十載盤空谷榿
成供烹爨松成架巨屋所用各兩塗成功異遲速早作
起攬袂庖人已炊玉盈車載束薪軋軋鳴車轂萬家争
欲買須臾無一束樵夫喜易售不知山已秃朝夕手不
停采采嘗不足人情貴適用那復問榮辱落落青松子
嵗寒抱孤獨大可充棟梁小亦宜桁楅奈何人不顧偃
蹇傲芻牧牽補芘風雨無復思營築有如命召公往欲
尋洛卜首當開明堂號令於此肅明堂禮有制伻圖載
簡牘殷人崇以三周制加其六廣袤度尤嚴所冀容羣
服奉璋列左右天顔中穆穆規恢既宏逺制作難逼促
當資合抱幹一柱扶天軸切勿用小材小材必傾覆操
斤走宇内濯濯無遺育堅剛老不枯允哉東山麓慇懃
謝匠氏所望一留目勿謂道里逺登載容萬犢君王顧
之歎巨用必收録脩竹操亦竒謹毋遺脩竹
　　　正同諸丈餞别制幹郎中
春風來户牖春雨過庭隅攬袂送征車去去不須臾借
問何人斯玉立美且姝慶厯丞相孫太學學為儒一日
上震怒大姦伏其辜議者不深計但惟和是圖直欲函
其首而往獻匈奴君言國大柄不過賞與誅況此非常
刑何言歸之歟日月天之經山河地之樞綱維在名分
臣子當力扶大義儻一失自今難枝吾此事如君家曽
老姑之夫又如和議初編修澹齋胡精誠貫金石勇氣
激頑懦北庭聞此言何敢更凶愚公卿頋之嘆識者空
嗟吁有如此英才一第豈足汙便當司獻納朝夕贊廟
謨奈何遺之外沈浮在江湖應聘入賔筵萬里來成都
我昔聞其名英聲震八區今幸見其面堂堂六尺軀胷
中浩無際萬巻儲經郛開口論世事不訐亦不諛況兹
當才難所懐真所須奉檄過西鄙敢憚歴﨑嶇西州號
陸海劒外頗焦枯男耕飢不粟女蠶寒不襦連年雖豐
登今其庶矣乎撫摩勸薄斂勞來先蠲逋疾苦得上聞
歡聲沸道塗褰裳韓信溪去就想不拘徘徊蕭何堰萬
斛收賦租釃酒李固墓九原儻可呼再拜武侯祠武侯
伊吕徒事業雖不就千載懸規摹一力扶漢鼎初若甚
區區北震于曹魏東連于孫呉馴致河洛間南望攜簞
壺傳記尚可考遺迹應未蕪曩聞張忠獻初官斂版趨
慇懃嚴先生贈言良非迂具云今漢中二士山澤癯引
之與為友道義相涵濡以此忠獻公德業日敷腴駕言
過漢中願毋疾其驅世固不乏士安知今也無邂逅或
相遇提攜與之俱引領星橋邊雲間望歸鳬(按此首押/二區字)
　　　送新四川茶馬
慶元二年春有詔來自東曰東川漕臣憂國盡變通東
川十五郡連年嵗不豐國計僅以足民力幾窮空賴兹
經綸手調䕶遂奏功曰維𣙜牧司有言驚聖聰咨爾予
漕臣僉言爾惟忠往哉其撫事惟和惟其中蜀人聞天
書喜氣如春風竊思斟酌權大概不可窮在昔元祐間
委付失狂童苞苴肆分行錐刀到心胷小蘇抗章論大
蘇以詩攻至今百世下得失爛如烘明公氷霜姿材業
尤雄雄剸割一指間妙用付天工鳥獸雖無知好惡人
則同覿德自來馴遇暴輒興戎從兹三邊人稽首不敢
兇蜀人願公留天子將思公謂公曰還歸其以來年冬
　　　送王中父制幹東歸探韻得限字分韻用離别
　　　不堪無限意艱危深仗濟時才
漢使東南來幕府皆異産英英江左家浩浩富編簡幾
年翔學海屢薦升士版大焉合訏謨小亦堪論譔横身
借前箸逸氣薄雲棧向雖稔聲名曽未陪笑莞邂逅解
白眉軒豁䝉青眼俊逰得從容微辭略往返扁舟賦歸
程駿馬馳平坂上策今安在時髦貴謹柬中規儻前定
外患豈足剗善保千金軀欲語意無限
　　　送張伯修省幹歸省重慶府一首
我昔赴集英涪陵見尊公尊公一世豪一飲能千鍾君
時年尚少已有尊公風舉動如成人吐語非凡童别去
已十載一牋不得通憂患催我老飄流寄西東逐食來
益昌執經司學宫故人昻昻來天涯復相逢憐我久憔
悴訪我寂寞中相從不知極春去秋復冬慈親促歸輈
歸步留無從入則孝與悌出則信與忠君看語孟篇問
學何終窮寸隂如隙駒大道如㝠鴻重來定何時願言
加新功
　　　送唐寺丞文解郡紱東歸一首(并序/)
　正區區之私重念百年幾見之義自欲追攀轍迹一
　走境上偶聞簡書之責謹賦小詩姑致依戀之敬伏
　幸笑覽
北溟有脩鱗其大無匹儔化而為羽翼頃刻徧九州天
地吾一體日月吾雙眸一飲萬斛泉一飯萬頭牛藏修
丘壑間昻昻亦無求塵寰何迫隘飛鳴不自由鰕蠏及
蛙黽孤豚及青鼩紛紛如蝟毛乘時恣喧咻其耳若不
聞其聲轉清幽其貌甚閒暇其心亦休休長思日月明
四天雲霧收東至于蓬萊西至于崑丘北至于窮髪南
至于不周宇宙渺一視去息無拘留我欲效鶴雛鳴和
聲相酬終焉附其翼一旦凌空遊使彼毛羽蟲垂頭自
懐羞此心如白璧秋陽照江流
　　　奉别劉思中
憶昨我初往斗杓正南陬陽氣已汗漫伏隂纔如勾既
見御史公文書煩校讎時時延上坐不聽毁者謀公兄
東溪老博我詩之幽軒然肯相顧妙語吐如流諸郎氷
雪姿學問誰朋儔其長遇我厚久要何綢繆感知不忍
去坐閲四月周寒暑無停機忽忽今已秋我學曽幾何
我懐良獨憂親庭催我歸嵗晏無寒不朋友催我歸仁
義相講求山林本其性麋鹿本其遊再拜謝所知去去
毋苦留
　　　奉别唐寺丞文一首
正家巴山陽占田纔百畝春秋自耕稼亦足餬其口中
年或水旱采蕨充飯糗四壁固屢空滿屋貯蝌蚪少䝉
義方訓交口相傳授日記數百言勇氣摩星斗既長逰
鄉校稍稍别妍醜父曰爾勉哉學問貴悠久􁒍然銘諸
内庶幾造淵藪奈何天降割纍纍若孤狗三年抱憂患
忍復言進取洪惟太上皇下詔羅瓊玖提筆入貢士肝
肺始一嘔時年二十四一得殆天偶自兹青衫縛連年
事奔走得官涪江上距家纔百九(家至遂寜一/百九十里)一年一
歸安親族相聚首留連輒數月官長恕訶吼三書下下
考薦者一邱叟(宋/卿)浩然賦歸歟忽復失箕箒獨身當門
闌内外事紛糾母曰毋自棄一出庸可咎迺趨光範門
所志在升斗是時京宰相來者無不受殷勤獻三策風
化略開剖明日益昌學有旨除度某於焉具菽水聊以
慰其母維南有真儒奮起光前後六月冒隆暑願聞道
樞紐一見晉其門妙語得親手歸來歡有餘俯仰對穹
厚益昌異風土日夕漲塵垢母也樂其樂雅欲安户牖
版輿不可致徒使我心愀時時遣家僮歴歴問安否具
言唐益昌盛德世希有愛我如骨肉誨我如師友要我
以名節期我以不朽母曰爾得此敬哉不可苟努力勤
王事毋為利禄誘儻有分寸補何必侍左右因循不敢
歸春風再花栁正也鮮兄弟子職寧不負奉檄得初心
一舸春江瀏區區敢有請兵厨乞尊酒我欲徑持歸升
堂薦眉壽
　　　校書西衙枕上呈劉原朝
夜雨不肯曉擁衾獨長嘆借問嘆何為嘿嘿終無言迴
風起相薄萬物無歡顔我心如古人作詩歌嵗寒
　　　昨䝉謂卿機宜學士佳章寵寄謹依元韻酬謝
　　　乞幸笑覽
君家謫仙人豪俠好罵譏脫鞾辱權幸捧硯誇寵妃風
月三千首百卉弄春暉恭惟紫微公執筆贊萬幾大行
或差舛考驗在璿璣同時三君子日月争光輝我生百
年後覽之神奮飛粤從志學來斯文力發揮瓦劄帶塵
壤(歐公硯譜特取瓦硯謂胥吏/筆以瓦劄研墨作字尤快)羊毛(筆之最/下者)拂煙霏言
詞雖不工往往造精微邂逅逢名世如何尚布衣為我
特傾倒我心亦依依從今願卜隣窮空不思歸厚意敢
虛辱三尺横金徽
　　　寄襄陽楊侍郎三文
茫茫天地間萬象森紛羅迺眷蜀三川神氣尤雄豪一
川發于岷一川分於洮一川啓母來其名為江沱洮江
得三陳經綸參䕫皋協心禆興運廟社遺勲勞岷江得
兩蘇議論丘與軻只今元祐碑輝華萬丈高沱江當其
中瀰漫而委佗中興得五楊其三真英髦綿州號魁磊
射策登巍科嘉謨洊入告旋進旋蹉跎南部最逸才氣
欲星斗摩遺墨數千言往往皆離騷惜哉天下士中道
迷山阿三丈寛宇量中立而不它事業照錦屏文章爛
岷峨縮手不近前三年淹禮曹飜然念鄉舍屢乞分旌
旄天子勉從之出鎮姑養痾荆南古都㑹十萬雄干戈
閉閣閲詩書人物如春和襄陽控敵衝鐵騎連兩河撫
之以仁義敵人不敢過如聞九天上屢欲書歸禾生人
政雲霓如何久婆娑一嘿了萬事明哲中自韜造次顛
沛間超然完所操縉紳豈不願廣厦陪賡歌吹嘘元氣
囘彚征如拔茅正生沱江濵飲啄同一波辛勤事學問
如琢磨切磋大不遺泰山小不遺秋毫古今靡不該上
下靡不包動静極根源萬物無所逃中心如金石困折
亦已多常憂辱此江而為江神呵行李彌域中皇皇莫
一遭扁舟復東來欲見空神交引領寫胷臆清風送洪
濤
　　　壽章漕
蒼蒼閩山高悠悠閩水清厥初萃瑰琦而世生豪英恭
惟皇慶厯當天開文明風雲千載㑹羅列皆名卿當時
郇國公致身為阿衡勲德著廟社雲仍爛瑶瓊迨兹中
興來接武扶炎精先烈益以震煌煌照天京藍田得佳
種歴世勤鋤耕荏苒嵗月久斗杓符南撐得此希代寳
異奏如䪫韺堂堂粹德容度量何恢宏俾之典風憲官
邪當震驚俾之職獻納國論當丕平俾之領樞柄邊疆
當不兵俾之坐廟堂帝業當盈成翻懐千里綬尺澤揚
修名皇慈有逺聽褒章畀一旌驅車振末俗雅意先文
盟賤子偶在泮錫朋賦莪菁佳節慶親逢黄流酌金觥
願公接皋䕫願公齊喬彭百年起世德一旦收家聲從
容趨玉陛懐㢤一儒生
　　　賦張袁州隠齋三首
齊王非愛牛厲人非愛子秉彛未殄滅生意不可已儻
能克其端萬物均一體胡為隔形骸强自分彼此達人
有大觀俯仰盡天理從渠美與惡不與我愠喜敬問何
以然請先事克已
少時見敲搒濈濈背欲汗及壯事州縣稍稍覺不憚由
來秪一心今昔非異見君子逺庖㕑夫豈惡芻豢長恐
惡念熟此道出無間是隠乃在我扁牓安用辦君侯退
歸來此意却無限
殺麑無戚容活蟻有德色不如未見蟻生道猶不息心
如隔窗月光不見微隙不患無發時却患發無益一矜
障萬善千悔無一得要加持養功跬步見天則宇宙渺
無窮此道足充塞
　　　八月中澣同官㑹于塵外亭分韻得煙字
放步超闤闠濯纓俯漪漣清風來徐徐玉宇明娟娟平
疇巻黄雲逺浦凝寒煙横空六六峯一一來當筵秋光
助顔色相對如高賢三峩眇遐思髣髴窺其顛悠悠城
南道鬱鬱惠陵阡懐哉千載人喬木今參天囘頭子雲
宅池塘亦依然奈何傍人門不幾䘮我𤣥沿河西復西
草草屋數椽唐儒杜先生向來此周旋食我西山英飲
我西澗泉吐出五色絲無愧三百篇遂令浣溪上草木
皆光鮮我欲於其間結茅近英躔尚論古之人永謝區
中縁鷦鷯翔蓬蒿庶幾避鷹鸇但欲一區宅不用二頃
田念昔懐此心只今已十年平生百事拙為計亦可憐
家有萬巻書而嚢無一錢登臨每悵望興味徒拳拳珍
重金石交議論相磨研求尋鷗鷺盟擺脫簿書纏風月
為鼓吹溪聲為管絃茗飲間醴醪藜羮雜豆籩談諧各
自適灑落真神仙哦詩紀勝遊他年草堂編
　　　歩自玉局㑹飲于判院塗文廨舍正得日字
肩輿訪藥市散步困兩膝行行初及門品第已不一細
閱廊宇下紛然莫窮詰席地堆雄附連盤佇參术雲乳
色晶熒沈檀氣芬苾溪毛極草莽水族包蟲蛭貴者如
丹砂賤者如乾漆苦者如膽􁦝甘者如石蜜陳者如酺
醢新者如棗栗來為中國用往往四夷出海賈冒風濤
蠻商經崒嵂厚利誘其前顛沛不遑恤小亦挾千鐶多
至金百鎰開張自寅卯收拾過酉戌富豪盛僮奴羸老
攜兒姪車馬浩駢填坌然皆迸溢晩飲各酩酊歸裝滿
箱帙人生天地間稟賦隂陽質寒温儻乖誤未免生衆
疾至人窮物性扶世方開術春冬别根苗南北辨枳橘
形色與氣味審訂皆具述庸夫肆胷腑妄以甲代乙瞶
瞶莫知誡十療宜十失念我奉慈親春秋垂八秩仰事
則欣欣退處常慄慄嘗聞仁者壽又聞惠迪吉版輿來
三年清健如一日平生讀醫書殆未通六七甘草真國
老鹽梅乃良弼儲蓄以待用選掄貴纎悉譬如天未雨
先已營居室所以身强健有若天隂隲正惟養生外萬
寳無所昵往年憶曽遊初亦無固必忽得九老圖如得
清廟瑟儀冠甚英偉真是舊名筆右太師潞公左司馬
君實彈棊以為戲一局良未畢君實思沈吟心志何專
一潞公隨所應氣貌加閒逸諸公各注視袖手觀彈擊
焚香與之對想像見真率攜持恐失墮固已藏之宻重
來何所見追歎空唧唧他年玉局仙希蹤老蓬蓽
　　　食筍
早筍自香美欲食不得嘗晩筍已惡臭頓頓充庖漿蔬
食苦不繼且復幾其良陋巷有佳人簞瓢不充膓其人
久已死至今有耿光所以天下士貧者惟其常得失固
了然是非何較量大烹幸列鼎嗟爾其勉强
　　　籠雞
籠中畜一雞飲啄頗云足其雞渾不顧引頸欲逃出旁
雞大愛之貪食籠中食囘旋欲歸籠不省籠拘束
欽定四庫全書
　性善堂稿巻二　　　　　　宋　度正　撰
　　七言古詩
　　　貫之學士寵示佳作歘然有丘壑之思因反其
　　　意以招之亦朋友相勉之義伏幸采矚
夫君隆隆如長車方途萬里無塵沙天公生材要有用
安得嘿嘿吟窓紗辛勤學問求大指求不在他心而已
解將嵗月作工夫定使枯株發春媚我家傳家詩與書
家徒四壁一錢無年來行李環天下直從南海薫香爐
先生曰來子可語以手手地傳心圖歸來日日鋤其惡
陶然一室皆真樂他年努力囘羲皇更把天心驗圭角
　　　今春大震電雨雹南峯無之黄夢得詩來有天
　　　意因以旌遺逸之句正恐其輕忽灾異失聖人
　　　迅雷風烈必變之意用其韻以解之
仲春戊申日之夕牛羊下來猶未畢迴風烈烈漲黄壌
隂雲衝衝䝉白日騰光初覺火燒空打屋乍疑天隕石
出門愁見荒山徑高卧徒驚墮四壁嘗聞正直天所祐
又聞豪横天所疾盲風恠雨豈徒然顛倒横縱未遑䘏
老農慘怛心欲死羣蛙號呼興自逸那知殺菽困黔首
但指嘉禾歌赤舄何人漫讀周官書更笑深山間小艗
　　　廖良譽棹小舟載酒追别至故縣而還
馬鳴溪上想英概牛口莊頭訪故廬登場羅列萬石廩
挿架縱横千巻書有懐西山古鳯鳥更看北壑今鯤魚
江水江花兩無盡後之來者應何如
　　　送後溪先生龍門賦别
皇帝龍飛慶元元盡收耆舊為羽翰誰生黨論中譁諠
一旦剪落堪悲酸謂曲為直忠為姦謂麟為虎鴟為鸞
朱劉章陳坐譏彈彭吕繼之何摧殘自從阿衡扄九原
至今草木猶銜寃餘波滔天如驚湍一落其中無全安
五年天子御金鑾恭已南面朝衣冠有一新進當諫垣
前言劉某入祠官乞加竄逐風朝端天子曰噫子甘盤
鬚髪雪白心甚丹徙居房陵聖恩寛公心怡然無怨顔
秋風蕭蕭零露溥浮雲散開雨脚乾公今度棧車北轅
有客越境追征鞍天之降材良獨難達則致君窮立言
曩時夫子投杏壇刪詩定書傳淵騫春秋一字誅黄泉
萬世賊亂心膽寒子輿賦歸辭惠宣仁義七篇皆肺肝
伏羲六畫義深𤣥文王明之當憂患降周迄孔世莫傳
東溪先生抽關鍵發揮絶學窮根源惜哉遺藁今未完
先生亂思(案亂思二/字疑有誤)真奇觀庶幾後生窺成編君王舊
學非終捐願言珍重勤加餐
　　　送張義立制幹赴闕探韻得東字
皇家科目周家同三嵗大比羅英雄六龍渡江念幽逺
賜之貢額令選充載戢干戈講經藝詩書比屋陶儒風
堂堂衛公千人傑振鬛長鳴萬馬空一時諸老皆斂避
束帶廊廟熙羣工地靈育秀殊未已有偉男子如衛公
龍門逸步已突兀鳯穴神彩尤昭融襟懐洒落志慷慨
風格俊爽材疏通源泉混混囘倒海力量恢恢扶頽嵩
幾年名震動旒冕一日詔下來旌弓天之降材要有用
士之用世良無窮蕭曹事業皆土苴堯舜規摹宜磨礲
支持大厦要樑棟努力自愛毋匆匆
　　　送唐宗道制幹赴闕探韻得書字
妙年璧水充豐儲一日變化拖長裾五色神彩丹鳯好
一襟和氣春風如東薄扶桑畧牛斗西遊陸海環坤輿
詔書奕奕九天下雲程𡨕𡨕一步初吾君選士作舟楫
豈特文館讎詩書曩時黨論既喧閧往往儒學遭驅除
鄙哉小夫自貽戚因循封植成癰疽祖宗在天實啓祐
忽然潰決今無餘雖然四體已清泰無奈元氣猶空虛
調和脈絡勿草草整頓罅漏當徐徐咨詢芻蕘下謗木
收召耉老來安車堂堂國勢儻前定蠢蠢强敵誰侮予
明時得意好展盡書生長慮元非疎毋為袖手事緘嘿
願以正論開宸居豈惟民畝望芘賴亦有草澤思吹嘘
江頭送客重感慨勉之行矣毋躊躇
　　　送李君亮安撫赴闕
皇帝龍飛十四載拱手垂衣功不宰誰生厲堦起甲胄
天下岌岌幾於殆赫然烹阿封即墨神機獨斷定四海
内醻勲庸清列位外召諸老仍博采自古聖人聞至治
不貴無過貴能改三池先生已先入諫閣經幃行遂拜
遂寧先生又繼起老手便當調鼎鼐冬官侍郎何遲遲
幾日涪江下寒瀨恭聞促詔已屢下雲漢昭囘九天外
吾君寤寐在良弼其意豈不望啓乃往年袖手固其理
今日緘口庸何待祖宗至仁育疎戚常使無權免驕泰
宣仁聖烈重貶損功參堯舜光萬代當時若不甚快意
其奈無憂近葅醢前乎六一論堯佐後日了翁陳二蔡
一從一違事已判得失了然為世戒況今政事歸中書
國體堂堂方正大春宫仁孝且英睿多士盈庭復藹藹
先生而言言易入及其事至恐不逮姑置區區論商鑒
覆轍不逺那容再行看正道動前席盛時難逢願自愛
　　　送茶使趙伯川赴闕
三王垂世何煌煌詩書所稱周尤長雖云積累日源逺
其實本支由宗彊内環旦奭扶九陸外列毛原鎮四方
宣王中興恢大業復有虎臣如鷹揚卜年過厯前未有
邈哉夏商矧漢唐皇家揖遜古舜禹建宗作屏周成康
巍乎神廟有遺訓作而新之進厥良振振信厚皆麟趾
翽翽羽儀多鳯凰扶持天日豈易事往嵗一段尤輝光
無何讒口亂白黑至欲疎逺空藩墻天相宗社迄感悟
重惟孤立當懲創有偉丈夫在逺外是嘗拒賊賊莫傷
淵洪胷次自磊磊慷慨顔貌真堂堂吾君想象日已久
急下詔書來取將旁招俊又第一義理亂之機戒履霜
名世之卿夫豈少貴戚之卿人所望有懐器業得施用
感激為賦維城章
　　　和黄侍郎韻
君不見君家涪翁居戎州只為山月來登樓又不見君
家繡衣老使君傳家文物如卿雲兩仙仙去今百載雲
冠霞佩儼如在數行妙墨留壁間九頂三峩屹相對竹
坡先生駐歸步來拜翁祠還少佇水光山色為改容收
拾竒觀入新著世間好景苦留人無奈催歸作霖雨山
谷先生心好客為愛横空雪山白慇懃載酒清音亭一
抹雲間真絶色鴻飛天際去㝠㝠風入松間聽琴瑟浮
雲聚散兩茫茫大川東注何終極兹遊應不減風雩清
和正值春三月
　　　壽制置呉侍郎
洙泗之根枯無芽千五百年復生花章通句解到聖處
格高調古意易差南嶽一登光萬丈下照百物窮幽遐
天公欲振斯文緒卓爾大雅生長沙淡如清廟有遺味
粹如白璧無纎瑕周旋禮樂今冠冕彈壓妖怪古鏌鎁
翺翔祕館育儀羽岌嶪殿中峩觸邪忽驚雲霧蔽日月
一落湖海潜煙霞浮言既空望逾逺歘起仍乗使者車
急祗臨遣䕶襄漢旋奉温詔來三巴春風所及自和氣
坐令四境還桑麻五月渡瀘臣敢憚晝日三接恩意加
皇心念爾蜀父老因以與爾毋咨嗟但見田畝興孝悌
已無稂莠勞梳爬洋洋韶濩出正始一洗下俚之淫哇
夤縁末學被羅致得以文藝陪絳紗作興詩書盛樂育
謂之文翁寧非耶蜀人德公盛於衛思厚報之吟木𤓰
二陽寖長今初度門無雜賔賔則嘉欲酌北斗薦眉壽
聽我祝辭人無譁先生直上作舟楫領袖䕫契承勛華
心囘元化位天地手挈魁柄扶邦家工師作室貴兼用
施置寧遺負與又自憐愚魯無所似獨於詩書涉津涯
有如使之執經侍或能誦說聖人汙古來好善優天下
珍重先生借齒牙
　　　壽黄侍郎
玉井之泉其源深淵涵停蓄包千尋風行於上渺河漢
諸子淺陋其蹄涔茫無畔岸容鼉鼈富有磊落潛球琳
大原自出號學海餘波散及蕃儒林有如霽月當空照
羅列萬象中森森恭惟王明可用汲一勺沃我思賢心
推之四海澤焦槁元戎十乗來駸駸銅梁玉壘日澄浄
夜氣晨光煥井參區區賤子愚且魯非曰能之學鼓琴
慇懃三弄衆掩耳莞然一笑遭知音推琴而作喜欲舞
慨我得此踰兼金上方穆穆囘元化捨爾其誰扶當今
傳聞丹詔九霄下衮舄未至虚宸襟請書國紀開皇極
雍容調燮陽與隂願公自愛毋久外天下蒼生思作霖
　　　壽寺丞唐文
維時皇輿駐呉門三光五嶽之氣元未分鍾而為木為
杞梓結而為玉為瑶琨先生獨得之表裏何粹温淵然
之學妙今古浩然之氣充乾坤探月窟躡天根朝蟠木
夕崑崙超軼絶塵有如此餘子瞠若誰追奔紛紛何所
知駭歎空云云君不見蔡家太師倡紹述當時流毒并
雞豚魯國抱其學屹如中岳尊又不見秦家太師握和
議羣邪噏噏迷天倫紫微於是時横身扶正論天公下
監世忠義畀以斯道昌其孫胡不遊東觀胡不遊西崑
胡為尚婆娑萬里乘朱轓依然不磷緇炯炯超塵昏昔
堯登彭叟歴佐周與殷後來磻溪翁辛勤晚策勲况兹
才之難典刑諒誰存玉律囘孟陬瑞氣如雲屯請賦嵩
高篇萬口同一言願公上玉堂願公登金門功成名遂
歸鄉枌賤子年年開金罇
　　　壽外舅富順趙使君
天家積慶如江河千枝萬葉魯衛毛聲名赫赫照今古
骨相飄飄多俊髦惟安懿王邁種德當時廟社遺勲勞
本支百世端未艾綿綿𤓰瓞更崇高只今中興得旦奭
夾輔日月參䕫皋自餘材德踵相望磊落抱負皆英豪
或持皮帛登臺省或奉符竹分旌旄金川丈人最後出
平生力學勤持操高談奥論不可到一灑萬字無停毫
聊將圭撮試當世已被天語加崇褒從此公道更開泰
未必奔走懸三刀念昔南宫陪俊翮偶附驥尾辭蓬蒿
因䝉顧盻被收録得拜門下恩則叨自憐薄命薄如葉
十年再爾吟離騷世間情態已百轉毎歎慈愛終堅牢
今逢佳節揆初度欲薦眉壽酬甄陶丈人丈人聽我語
我語憔悴空啾嘈白圭三復古亦少緇衣改為今可遭
人言愷悌必富貴愷悌富貴何由逃不願歸來一尊酒
但願努力登三鼇我欲執鞭追壺中之日月薦海上之
蟠桃
　　　壽憲使大卿
自昔天之生大賢其間往往幾千年前日顔曽乃並世
後來孫樂還齊肩參稽疏數未一概廢興大抵關諸天
恭惟皇家受眷命五星集奎光芒懸復振斯文自洙泗
渙然遺響聞伊瀍微言奥論掲日月九州四海俱流傳
浩齋先生本自得聞風特起吾東川當時造入自孟子
善養其氣氣浩然配合道義期充足至大而剛直以全
後來豈不有繼者要之聞道先生先今夕何夕天氣好
虞琴初奏南薫絃正陽之月月幾望於時盖得乾之乾
宜其秀質温如玉不磷不緇白且堅吾君好學古未有
直上便可升經筵力闢淫邪開正道雍容堯舜陳王前
仰視蒼蒼豈無意如此大器堪扶顛諸生載酒來薦壽
山肴野蔌徒拳拳躋彼公堂喜拜舞正也請賦嵩高篇
　　　壽黄運使
南海之中三神山高出天宇超人寰上有神仙百萬宅
瓊欄瑶楯相囘還四方鱗鱗中傑觀不知誰氏當中間
或云黄帝之後已百世雲仍詵詵褒衣博帶千官班向
來山澤癯晦伏潛深灣是家老仙伯下顧目所瞷中夜
舞鸞鳯明朝排天關自從放出一頭地長江大河聲潺
湲東皇囘蹕鼓萬象和氣襲人春初頒雲裾霞珮來何
所巍峩步趨貌則閑生香馥郁浮四座得未曽有天非
慳至人之子飫芳味欲掲北斗高莫攀丹霄争看來驛
騎衮衣直上承天顔上論唐虞開稷契下及草野兼庸
孱嗣德之繼發餘響未必政爾詩書刪
欽定四庫全書
　性善堂稿巻三　　　　　　宋　度正　撰
　　五言律詩
　　　謁新漢州范文叔
歎息中興後斯文一髪如廢興天有命用捨道何疎太
史遺風在南翁絶學餘君王欲堯舜安得賦歸歟
來紆廣漢紱却近子雲居風月誰同㑹林泉樂有餘卑
詞老中允(伊川在廣漢嘗為父太中/公作書請中允君為學)分宅卜横渠(横渠/先生)
(有子孫流落廣漢者前丞相趙/公帥蜀日買田居之今在焉)後來端有望吾道竟何
如
巴岳東峰下舂陵别駕蹤陳編新徳業陋質古心胷雅
得千秋契那知並世逢樂哉開後覺乞我一中庸(横渠/得范)
(文正中庸讀/之而學始進)
　　　送别羅堅文
共席勝冠日分頭既壮年許身要到聖論徳未能賢嵗
月於何駐工夫在力肩有言堪記憶隨處是耕佃
重違直諒友失入斗筲羣眇眇初晴日濛濛欲暮雲已
荒三徑菊無奈萬家薫莫厭山中惡山中妙莫云
　　　奉輓近故制置侍郎畏齋先生呉公
人物雄三楚師傳自五峯求仁居廣大學道到從容世
仰堂堂表天知磊磊胷斯文真不幸海内失儒宗
訃音來嶽麓天下想遺忠金匱嘉言在清朝雅望空漢
庭悲賈傅蜀學祀文翁没世名逾盛方知此道公
當年王事急盛夏歎馳驅振鐸宣皇化登車禮碩儒薛
公推一范張老得三蘇擾擾成何事千年美意俱
　　　奉輓近故安撫侍郎龍學劉公
有開元祐相世世出英才堅正由天得髙明自學來清
忠通聖鑑雅望應公台渭上明星落山山草木哀
學術原三代文章自兩京公朝推宿徳近世號名卿楚
俗思羊祜陳人泣孔明平生知己淚今日為公傾
　　　輓劉大監思恭
簪紱源流逺詩書氣味香啼鸎翔澗谷鳴鳯瑞朝陽壮
志欣辰告羸軀痛夕亡萬夫今失望擬欲問蒼蒼
一門金玉友仲也更髙明天粹仁幾熟心融義亦精有
懐殊未究所論畧施行握手悲無日臨風涕泗横
　　　奉輓友三舅知縣還山
衣冠推甲族詩禮自深長雅意如諸謝名章似晚唐亂
流浮小艇繞屋種脩篁胷次渾如許行藏已兩忘
晚來為令尹此意亦云聊舉箑清風滿彈琴白日消精
神元未瘁魂魄竟難招回首梅溪路傷心過畫橋
　　　送輓監簿游子正詩
早年馳偉譽晚嵗奮竒才奔走千官冗經綸萬慮開忠
謀扶日上切諫挽天回大厦方如許云何柱石摧
捐軀陳大義協力濟多艱賢相尋遷死明公亦放還俄
聞姦黨敗僅見聖恩頒已矣埋黄壤傷哉涕淚澘
　　　哀射洪陳隠居
憶昔牝晨日孤忠貫日星川流平處静山色本來青浩
浩何終極嗟嗟尚典型我思人不見極目涕雙零
　　　哀通泉李僉判
豐基根也厚枝葉固其龎地域雲夢九天街石笋雙圭
璋沉下國桃李爛他邦寂寞涪江上聞風意已降
　　　哀金堂張通判
豫章驚早世修節凜風林松栢山中友江湖物外心茂
陵多異賦梁甫又悲吟琢句藏深谷他年尚徳音
　　　徐夫人輓章
芬芳蘭蕙畹籩豆有司存抱燭丹心苦深居徳性尊庭
前桑有附户外竹生孫遺範章章古新詩詔後昆
　　　奉輓近故太夫人史氏二首
佩服詩書訓周旋禮義中春風三月永淑氣四時融當
户能安節傳家務教忠真成滂也母百世仰髙風
有子來為牧孜孜奉母慈涵濡千里潤雍睦一家推夀
考國人願循良聖主知詔書催令伯歎息想遺規
　　　金堂涂恭甫奉其母夫人謝氏還山為賦輓詩
　　　一章以送之
族姓源江左來歸禹外家懿文吟柳絮淑質詠桃華蘭
室雙芽秀萱堂隻影斜他年修郡志遺範照三巴
　　七言律詩
　　　殿中覆考進士
宫漏傳籌趨絳幘御盤行炙出黄金春餘花氣香寧重
雨足林光緑更深通籍不須羞暮齒好文何幸獲初心
東風似借魚龍便一夜奔雷數振音
　　　燕漕司進士小詩奉勉
奮迹山林志甚疎濫當春棘品賢書學開鄒魯人無異
文到卿雲士有餘力戰吝驕存廣大深培根本黜浮虚
此中㡬許經綸地萬里先㸔一步初
　　　暢伯圭父子下第歸鄉攜孠由廣文書并手佳
　　　章寵貺正舊讀程門遺書知有潛道者列由求
　　　之間今見伯圭父子姓名不勝驚喜因問家世
　　　出處果潛道近族遂用其韻反其意出鄙語以
　　　謝庶幾朋友相與切磋之義也
先正傳家逮泗濵一言一論本諸身是間極力窺真際
物外何心逐像人(來詩有臨風流/瞻大像之句)蹈履若迷天所賦奔
馳猶誤實之賔都将出處束髙閣明日從容儻細陳
　　　去年微之國史讀易徹章夢謁晦翁相與從容
　　　話言今年讀周官再用前韻録以垂教正謹依
　　　韻酬謝
伊人寤寐自求之鑽仰應無咫尺違試㸔後來身願學
(孟/子)便如當日自歸依(顔/子)及門定許偕行止下筆何由謬
是非好把遺編還指示也教都識大音希(右和/紀夢)
禮經遺子略聞之(先君命正以/周禮應舉)大法昭然世莫違初學
卑卑由禮立終身懇懇欲仁依芸苗自我持三勿克己
從頭絶四非往教舊盟如可踐警其懈惰久心希(右和/讀周)
(官/)
　　　臨川吳子達以揲蓍遊成都訪余寺中見堂上
　　　晦翁像作而曰向亦嘗得見之且見問蜀之易
　　　學子雲以來代有其人近世何如某歎其用意
　　　精切拳拳如此因為出數語以勉之
千古羲皇一片心何人此地口微吟鑿開未濟言無幾
説破先幾義極深此事舊傳師友記斯文今見火珠林
(伊川于寺廊見治篾者得未濟男之窮三/陽皆失位之説晦翁謂正云此火珠林語)成都自昔多
真隠著眼稠人更訪尋
　　　南平教授勾子甲見訪於益昌自言正在華陽
　　　時渠方待試石室屢過縣齋勾重慶人将至蒼
　　　溪又訪舟中且以佳篇為贈次韻謝之二首
頃年應聘漫談經喜向寒窗訪聚螢撫字昨慚書下下
佩於今羨領青青儻來富貴皆塵土無盡詩書自日星
珍重聖賢垂軌範不尤臧氏不尤邢(時正蒙蜀帥薦上/為鄉人役省者繳)
(論勾詩首述當時/事故末句及之)
漢威西被浹燉煌已覺邊塵不復揚一别可堪論世事
異鄉聊共舉空觴(是日賀嵗俱以膝瘡/止酒但舉杯而已)只愁山月嫌清
淡不怕江梅笑醉狂慣渉風波神不動流行坎止未須
荒
　　　臨卭計次魏自言六世祖破荒先生晚居景陵
　　　因𦵏焉後世子孫嵗時不能拜掃日負樵牧不
　　　禁之憂慨然欲往攜其所藏遺書一巻求書紙
　　　尾且云是行并之武昌省運使表兄迤邐觀光
　　　上國用正巖字韻賦詩一章以言志正亦用巖
　　　字韻為賦三章以勉之云
如何袖手伏山巖頃刻猶能草百函胷次宏規標衆正
筆端勁氣磔羣䜛行㸔雲漢翻鴻羽更喜秋風送馬銜
南國諸公共推轂從今不復厭卑凡
涵養工夫自野巖淹該萬巻一空函何須識者方能識
自是䜛人不敢䜛騏驥栖栖垂皁櫪駑駘擾擾被金銜
不妨希價咸陽市未必人人眼目凡
不及摳衣拜紫巖尚能什襲寳書函掃除荆棘扶初日
投畀烟嵐困老䜛四海時無伸國論百年人自仰台銜
南軒衣鉢今何似見説諸孫也不凡(正家藏魏公父子/書凡十六餘紙)
　　　奉謁䕫州何異侍郎
浩蕩江南春更和幾回風月又婆娑䕫門外户千鈞重
灔澦中流一節髙蜀國移花今日事上林種栁舊年窠
殘膏餘馥知何恨徙倚江臯揖晉波
　　　制置侍郎閣學台座俯從鄉論營求勝地改建
　　　貢闈嚴嚴翼翼實稱朝廷所以賓興賢能之意
　　　父老觀者莫不稱歎今工已告成命客飲之正
　　　獲與焉謹賦詩三章以紀盛事詞鄙意拙亦各
　　　言志儻䝉采察曷勝榮幸
中興詔下九重天分建科塲貢蜀賢急就佛宫嫌北面
載開儒館墮西偏得人自昔英才盛擇地於今氣象全
多士深思公雅意要收鴻碩副詳延
殿角西頭闢禮闈崢嶸棟宇更巍巍碧鷄金馬連環繞
雲頂峩眉聳翠圍陳(閬/州)范(成/都)蘇(潼州/眉州)張(廣/安)應並駕龍(昌/期)
章(詧/)譙(侍/講)郭(曩/三)亦横飛(四公皆/隠士)東都行復充鄉賦却望
秦闗入帝畿
皇家科目釣英豪手大方能得巨鼇考論勲庸推虎榜
講求師友自鸞刀(嘉祐二年歐公主省得明道横渠蘇/氏兄弟曽氏兄弟是嵗廷試鸞刀詩)
泉翁(老/蘇)竟被盲夫棄雲叟(張白/雲)空勞聖主褒細㸔當年
權造化歐公眼目獨清髙
　　　上制置侍郎
龍虎西頭象更雄巍然坐覺馬羣空三千威已行方外
百萬兵元貯腹中蜀國歡聲連上國秋風和氣似春風
只今欲薦斯文夀大雅篇中願賦崧
堂堂漢使到天涯覆芘西南億萬家禮樂化行真有道
强梁氣懾自無譁坐觀狼狽奔牛角(近報金人/遁入闗中)敢復猖
狂犯虎牙措置得宜歸妙算更歌豐樂慶中華
武侯落落舊規摹千載誰能發壯圖撫定南方無後顧
感通北面自前孚但於號令教心服自是歡忻聴指呼
羣䇿不遺光竹帛方知儒術本非迂
　　　上李大參
坐對江山古與稽熏爐一線入雲霓聞思草木憂春雨
軫念桑麻病夏畦有美荇蘺泥不滓無言桃李下成蹊
青天瑩徹明如鑑下照毫釐自不迷
雲間龍鶴隠峯巒袖手何妨此考槃秋老未須愁菊悴
春回寧復訝梅酸風吹鴈字成簮盍雪壓鷗盟閲嵗寒
萬巻皇墳誰可續為言執事勸加餐
　　　上趙茶馬
仙源奕葉滿皇州人物於今第一流蹈履詩書宗孔孟
扶持日月繼伊周更觀河滸盤根出已自風雩向上求
異説掃除昌此道方來勲業掩前修
聖門絶學歎中微天祐斯文再發揮宗衮爰升陪國論
黨魁特起贊經闈麒麟復見公朝瑞虎兕何憂我道非
千載明良相慶㑹更歌既醉醉無歸(一作可愛無如冬/日好表年今日為)
(伊/祁)
　　　上茶使趙伯川
六陽浩蕩奏薫風白雨肥梅纂纂紅學到狼胡心湛湛
性同麟趾步融融已鋤漢戚更王化行建周宗輔聖聰
師友一源端復振世間從此卜興隆(慶元初余恭公當/國晦翁首入經筵)
幾年題筆决文圍妙手元堪補衮衣不訐不諛持正大
能經能濟洞幾微天髙且作茶星現地逈行親海月輝
萬嵗池塘神興逸總教西子賦東歸
　　　謁茶使
劔南劔北盡儀型妙墨題名入畫屏風巻渥洼來汗血
天開井絡得茶星照人一㸃應神㑹回首三年更眼青
雲外脩程横九萬附渠飛翼上青㝠
　　　謁江州易彦章
經帷諫閣竟云何且著蓮花峯下麽書院凄凉安處問
廬山突兀為誰髙依依松栢經年好泛泛鸎花逐日過
萬世清芬懸日月元來得失一毫毛
　　　呈晏制幹二首
隴西公府俱名勝元獻曽孫號最賢玉陛新題翻墨榜
金門舊事付青氈逺遊行橐詩千首退食髙齋易一編
再世起家調鼎鼐中興榜様更蟬聨
憶昔歸來自建溪徘徊擬峴訪前題江山秀偉鍾靈傑
文物光輝煥斗奎歴數儒紳真冀北推源宗派孕江西
鳯雛驥子今如許稱兕公堂儻許躋
　　　奉呈制機
三弄薫風再入絃東堂珠履壓初筵紅蓮喜泛西來日
蓬矢欣逢北伐天一句緇衣真舊詠幾章緑竹更新箋
中興事業皆餘地何用糢糊佛與仙
　　　和制置喜雨之什
靈均一寸了纎埃坐㸔雲根萬仞開不用揮戈方掃去
等閒噀酒便呼來清風濯我知何限霖雨思賢想㡬回
更向日邊勤一溉盡蘇海宇亦竒哉
　　　次合州新趙使君阻雨
時髦濟濟盛經綸自愧空疎忝字民槐下日光憂杲杲
麥秋雨勢厭頻頻化工付物難占命精意回天亦在人
閉閤焚香惟静坐一回思念一眉顰
　　　奉别運判劉公侍御十四丈
漢庭諸老盡忠良何事臺頭獨抗章萬里還家心似水
三年憂國鬢成霜盛時好去金毛䑕明主應思鐵面郎
聖世工夫須著力心中一㸃要明光
　　　正伏承澤深僉判學士賢友以正生朝寵貺佳
　　　篇輙次元韻
當年霽月正光凝坐對窗前草吐英已羨同時希潔白
(遂寧傅耆伯成/從濂溪于合陽)更髙異代繼澄清(澤深亦遂寧人初到/即重新濂溪祠宇而)
(嚴事/之云)蒲盧有道應知化花栁無私自應誠世重世輕皆
自樂登壇還與莅斯盟
特立誰能為道謀千鈞豈可委庸流正塗壅底如叢棘
此意蕭條若綴旒指掌人歸容景慕傳心書在正研求
恭惟天道何由謬服力田疇自有秋
清獻重逢在永陽方知此道浸明昌非聰何以聞天籟
有畀終須辨國香不貳見知忠肅瓘逸民晚遇太師光
聖賢出處寧無意捨則深藏用束装
自洛而閩幸有傳更相私淑百餘年面言猶及金為口
手墨何妨錦作箋(正嘗以所得晦翁書刻之石以示同/志鄉人之在後省者謂錦標玉軸誇)
(示於人㴱/以為罪)在昔見聞迷卓約至今鑚仰歎髙堅分明太
極圖中意更續源源付後賢
　　　奉夀季章大參相公
卓立三峯萬仞髙依然兄弟並雄褒巻懐經濟藏三徑
震起聲音滿九臯曽向黄扉參道論詎容緑野恣閒遨
紫雲山下梅偏早欲送清香薦玉醪
　　　太孺人生朝
萬事隨縁處處安分明淡泊有餘歡癡兒解賦蟠桃頌
拙婦能炊脱粟餐天上神仙誰羨慕人間真樂我團欒
願如松栢堅剛夀相與年年保嵗寒
　　　賀張儀立弄璋
弄月吟風泮水湄㡬回占喜悮蛛絲三鱣講罷争傳易
一鯉祥開想學詩天傅梅花凝蝶粉春歸柳葉畫蛾眉
何時得踐凌雲約領畧山中一段竒
欽定四庫全書
　性善堂稿卷四　　　　　　宋　度正　撰
　七言律詩
　　别堅甫伯修(并序/)
　堅甫伯修相挽道舊遂成濡滯今日梁使君宋别駕
　又為置酒堅甫又欲更作一日留天欲雨風色頓寒
　慨然念歸賦詩告别千萬矜亮
㡬日馳來别浩齋偶然良晤盡吾儕苛留歸思主人惡
少駐征鞍客子佳栗烈侵膚凝臘雪縱横塞路困山崖
三家白髪元相似放去從教慰母懐
　　　送胡茶馬赴京西漕
夾岸黄花弄夕曛歸艎擊汰不堪聞愁容政想峩眉月
喜氣遥占峴首雲酒罷樓頭觀妙算公餘壠畔訪清汾
明年入奏明光殿前席雍容細剖分
　　　送錢國博解成都漕節詳刑湖右
坐於黄巻得新功學海波中號老龍雅以明經空四海
何曽屈膝拜三公漢庭耿耿千回夢蜀道依依一節東
帷幄儻求真學士當今難捨狀頭翁
難弟堂堂玉立峯當年同奏大明宫早慚遊子迷求益
晚侍賔筵喜發䝉妙境妄能窺鴈蕩春風留得滿蠶叢
從今午夜占星斗弱水之西望大逢
　　　奉送游子正監簿解嘉定郡紱赴利漕詩
中興人物爛如星西海之濵起一經皇極虚懐咨讜直
逺人却立望儀形回天萬宇光衝斗夾日一心夢繞庭
何草不黄風雨後更㸔老栢獨青青
君王神武念京都闗洛規恢入廟謨渭水新屯觀定勢
木牛成算付真儒馳驅莫惜銷人髀矍鑠還堪發壮圖
㑹㸔詩書真事業摩挲劔石為平鋪
　　　送曹機宜
温公早嵗侍天章萬里西來漕益昌講學於時資友鎮
(温公與蜀公為友/定交當在此時)留題到處著男光(利閬之留/題皆然)春秋比
較年相似詩禮漸摩日正長發䇿决科自餘事要須器
業踵前芳
　　　送博寺丞
白日青天曉色開太虚澄澈絶纎埃三陽不與寒威盡
一氣還從暖律回更向中巖收桂子佇㸔上苑薦黄梅
幾多湖上閒風月舞詠應堪屬後來
　　　送李左之制幹東歸探韻得今字
萬巻胷中貯古今西遊蜀道手捫參寳彛殘刻窺心畫
清廟遺音振學林雅行瓊瑰殊慰我毎陪樽俎定論心
飄飄衣袂青雲去佇立東風聴恵音
　　　送張季修歸簡州兼簡伯修
屈子文章似六經縉雲重與振遺音一門秀出金閨彦
三峽光摇玉宇參挾冊夙潛心學海揮毫今獨步儒林
横飛脫去科場累更去騷人向上尋
　　　送許仁叔解組東歸
萬里來官蜀錦城西南籍籍飲清名幕中議論誰為敵
天下交遊我與盟聖處工夫須自得明時事業只安行
草堂擬作終焉計便翼飛來總寄聲
　　　送張西和南歸(公槃澗人/晦菴弟子)
長記春風拂拂吹烏奴江上濯漣漪(時在/益昌)便論槃叟心
傳日更及南翁指授時戎貊也應知姓字親朋未必記
芝眉公朝有意開皇極不用溪頭理釣絲
　　　君錫知丞僚友録示諸公所賦介夀堂詩謹次
　　　後溪先生元韻以記盛事
老翁神氣亦輕强鑿井耕田種豫章扶植髙標盤石壑
養成合抱棟明堂風雷海運非人力日月天開盛寵光
既醉詩書餐道徳坐觀晩節更清香
　　　至喜亭詩
扁舟三峽備艱難幸脱風波魄未安山已陵夷成㟝嶁
水無約束漸瀰漫半天堤栁垂春暖滿地江梅怯嵗寒
坎坷一生何所用它年湖海一漁竿
　　　題錦屏山
積翠浮空老不枯英靈今此定何如萬章松栢還䝉密
千載風雲頗濶疎一氣周流無間斷四時變化有盈虛
慿髙極目懐嵩華此憤何時可一攄
　　　奉送温甫主簿赴昌元新任
年来昌合頗多儒滿目青山秀不枯隠者能通三聖易
賢良更纘六經圖簿書整暇抛官事朋友從容味道腴
我已倦遊還舊隠新吟時寄幾篇無(按永樂大典誤分/作七言絶句二首)
(今改/正)
　　　奉輓靈泉明府東叔學士
西州文物起雷霆四海一家仰聚星五鳯翺翔横碧落
雙鳬朝謁墮青㝠疑歸天上修仙史恥向人間駕説鈴
長歎良朋難再得更憂吾道太彫零
　　　輓史教授子正
獨抱遺經手不停振衣藝苑自雷霆文如曽子反居亞
(劉左史主省得其文甚愛之/楊訓質之以為第二人耳)才過髙軒又短齡共歎麒
麟封白壤喜看鴻鴈在青㝠慈顔莫作虚空想西簡先
生千字銘
　　　輓黄通判明叔座主
政在伾文過十年幾多巖穴老英賢公車牘上皆亨路
夜壑舟移閟下泉事業鼎彛千古恨文章衣鉢萬燈傳
兊齋遺稿今無恙更㸔諸郎各勉旃
　　　奉輓浦江譙夫人(魏華甫/之母)
天資髙朗識精微千載興亡洞是非子美詩中聞鳯語
(夫人好讀子美/詩得其句法)羲之筆下相鸞飛(夫人善書羲之嘗/學書於衛夫人)口
傳諸子今為盛(夫人六子皆自授其書五/子已登科一子前為瀘帥)心念宗周古
亦稀(夫人臨終有上下䝉蔽已甚/吾不忍見亂之将及之歎)喜懼髙懐如履薄西
瞻白鶴重歔欷
　　五言排律
　　　知縣九十一丈應聘成都賦詩為别
珍重圭璋彦經綸半世閒紛紛徒自黠黙黙了非頑懐
道心雖泰憂時鬢已斑操存期入室得失詎踰閑忽遇
風雲會應思雨露頒慨言全蜀病均是一家患友愛惟
天性侵牟可厚顔未能忘狗䑕安得及孤鰥昔志詞何
屈今行勢莫艱(公向論米麥估錢之害于運判劉/徳修又言于馮總領傳之皆不行)坎離
交接地損益覆翻間户外元無盜山前怎有蠻都縁人
好事所以物生姦善惡無他道亷貪是要關但令歸似
水何用積如山問政文而上(文/翁)論心武以還(武/侯)未言齊
地利當念破天慳公議尤相傃愚言殆未刪君王何必
利孟叟語非訕
　　七言絶句
　　　殿中覆考進士
交㦸重門間九閽彤庭紫殿切星辰能来此地連宵直
即是驂鸞駕鶴人
　　　兼考遂寧補試鎖宿在學戲題一絶
壯士縛雞聊爾耳小兒相鼎竟何如眼前萬事不堪説
惟有秋風解得渠
　　　贈䨥先生
眼如明月口如神閒裏乾坤物外身世上窮通都莫問
粹然生色幾何人
　　　制幹判院初度載臨謹以梅起興賦三絶句為
　　　斯文夀一笑幸甚
江梅吐出五花新綽約林間早占春多謝天公孕佳實
中心渾是那仁仁
氷魂玉質映霜林四月飛成㸃㸃金遥想清香能止渇
應知此意可為霖
傅巖人起應旁招道徳光明相業髙試問當年調鼎事
非梨非栗不能桃
　　　正䝉主文教授大著寵示佳章輙繼嚴韻仰酬
　　　盛意之辱兼呈諸契丈幸賜采矚正皇恐再拜
珍重知音審五聲也從紙上得張程設科久矣何曽見
想像雙瞳萬古驚(歐陽文忠公知舉學問則得明道横/渠文章則得蘇氏兄弟曽氏兄弟前)
(此未/有也)
眼空未可歎賢無瓦礫中間有寳珠多謝三峩孕清淑
安排貢籍貢鴻儒
學禁初行好斷魂中庸大學委塵昏如今天子都除却
正學何憂更屈伸
外省風雷亦壮哉曽将科目放顔回(往時外省曽/教授丈作魁)因尋
俊秀傳衣鉢笑指凌雲得得來
㝠搜竊歎眼俱髙我欲還家備百牢三十三人齊上去
舉盃帆外送洪濤
　　　昨幸甚得見子玉教授丈得一論其説出於訂
　　　頑克己銘詞致超絶輙借前韻以慶兼呈諸丈
　　　幸乞一笑正再拜上
天作斯文鼓大聲賢科今已定章程(劉祭酒爚乞選祖/宗盛時程文可矜)
(式者頒降近/已得㫖施行)諸生自此升堂去䜛説安能復震驚
廣文人物世間無兩眼晶熒照乘珠拈出便應人歎服
粹然議論到先儒
新泉瀹茗濯詩魂繙閲如飛徹曉昏是石無瑕終是石
莫教抱璞退聲寃
鑒别毫釐豈易哉逢竒何惜讀千回充囊未可矜前得
如積薪焉㸔後來
淺陋微邦望不髙偶同齊晉㑹蟲牢進賢受賞非吾事
拭目龍門躍巨濤
　　　漕司檄勸稼望見資州憶王褒李鼎祚
文王既沒易中沒孔子重明漢又衰可惜李生真力學
但求象數不求詞(右李/鼎祚)
秦接衰周漢接秦漢儒議論儘真醇如何獨著賢臣頌
直使波流到聖臣(右王褒近世資人有/著聖臣論諛秦檜者)
　　　益昌書懐
熙寧使者今何在(鮮于子駿熙寧/中為益昌運使)元祐師臣去不歸(司/馬)
(君實侍天章公為益昌/運使題名烏奴寺壁)獨對江山舒望眼悠然天際見
雲飛
　　　發益昌
牽江萬斛犯驚湍終日號呼寸寸難少駐不妨官避客
也教容易下前灘
　　　奉送三榮王子文遊益昌
㢘遜先生袖手間徽猷學士屢開藩行藏有道俱竒絶
誰似清名萃一門
自修盟好諱言兵競喜豐年賀太平養得狐狸解猖獗
健兒還勝老儒生
料得人人喜自新爾民元是漢人民君王仁對于天下
元帥慈祥也似春
徽學諸孫亦俊游舌端造化挽洪流慨然投筆從裘馬
要學班超萬里侯
　　　命解
世謂臧倉解譖軻豈知天意在干戈如天便欲平天下
縱百臧倉不奈何
　　　訪廖叔度䝉示山谷所作真贊及藜郊等帖
珍重前賢此考槃山川環合地平寛雨餘草木俱蒼翠
好與光風霽月㸔
　　　過丹山訪黄元英不值英壬子嵗正資州所解
　　　進士也
憶昔來司校士科宣傳是嵗得人多重來處處歡相問
怪我官猶舊户曹
　　　訪舊所遊服膺齋悵然有懐
當年志氣儘豪英便把文章作六經堪笑從前大昏草
十年方見服膺人
　　　小舟泝馬湖江
横斜驟雨巾折角屈曲小舟屋打頭石壁愈髙天愈逺
亂雲深處羈縻州
　　　過石洞
修門赫赫鐵城長雨後山川擁翠光大似錦屛饒富貴
至今人説状元坊
　　　過方舟墓下
突兀方舟天下豪文如神禹决江河挽開岷峽歸伊洛
一㸃光明萬丈髙
　　　劔門詩
羅列峯巒萬仞尊横縱畦畛自村村諸侯有道人安業
何用﨑嶇閉劒門
　　　夢得學士賢表恵寄蕨芽小詩馳謝聊發一粲
陟彼南峯採蕨芽筠籃馳送簇英華東君迸出非無意
救活飢腸幾萬家
　　　偶成奉寄思中索酒
雨中風味似太苦夢裏秋懐如亂麻賴有郎君自軒豁
時攜一酌過西衙
欽定四庫全書
　性善堂稿巻五　　　　　　宋　度正　撰
　　表
　　　重明節賀表
一千歲為秋祥啟篤生之旦億萬年上夀榮膺至養之
尊慶浹華夷歡騰宇宙臣某(中/賀)恭惟皇帝陛下神心淵
黙聖學高明本堯舜之相傳重光揖遜得文武之並處
益茂顯承安宗廟於泰山視天下如敝屣退藏於密獨
高清淨之風永孚於休必得熾昌之夀臣承流支郡幸
際昌辰匏繫一方莫進陪於鵷序嵩呼萬歲徒遐想於
龍樓
　　　瑞慶節賀表
天祐下民瑞啟中興之聖帝出乎震光開陽月之祥交
騰動地之歡共作祈天之禱(中/賀)恭惟皇帝陛下徳邁禹
子學如湯孫寛仁有得於聖心孝敬日聞於天下聰明
睿智而不殺本一徳以格天謳歌朝覲之交歸宜萬年
而閱世臣欽逢盛際假守偏城稱漢殿之一觴阻陪拜
手效封人之三祝徒切占詞
帝出乎震上符乾道之亨嘉天作之君下應坤元之光
大施膏澤以甚久得懽心而允同臣正(中/賀)臣聞膺祖宗
之託者其憂深受天人之歸者其任重必始終之惟一
斯中外以永寧周公陳王業艱難卜年遂過其厯成王
知天命不易享國克邁於前歴考先猷率由此道恭惟
皇帝陛下心危微而精一學緝熙而光明克儉克勤無
荒無怠焦勞水旱而毎為之慮函貸遐荒而不與之爭
與其放千百鱗介羽毛徒及於禽獸孰若保億萬生靈
性命允契於幽明一誠所通萬福來會臣少習孔孟長
遇唐虞已再被於麾符未一瞻於旒冕神馳魏闕夢繞
漢庭星拱北辰歎莫與風雲之會席上南斗幸終依日
月之光
　　　謝磨勘表
不次之擢深懼罔功進律之褒洊叨誤寵仰承明訓俯
竊震驚伏念臣才不逮人學惟為己出逢千載之休運
幸際三朝之眷知見義必為每勵事君之志知難不避
常懐報國之忠會强敵之外侵連叛臣而内應人情恟
恟物議紛紛遮蔽荆襄幸全國勢勞徠蜀漢載張皇維
所賴聖徳旁加威靈逺暢祖宗孚祐天地降休雖屢蹈
於危機如安行於樂土重惟臣之何力敢貪天以為功
至於日月之微勞此乃臣子之常分豈圖鑒照特賜甄
升此蓋伏遇皇帝陛下達舜四聰馭周八柄循名責實
以風動於百王任賢去邪以日新於庶政致兹庸陋亦
在寵綏臣竊嘗自竭鄙誠妄陳愚計蓋以人心之失正
良由大義之不明若務包容便成姑息所冀少加於采
聽庶幾復振於綱常顧以髪膚上酬君父犯雷霆之怒
固知煩瀆之罪多戴雨露之恩惟念生成之徳大
　　　謝宣賜厯日表
承堯之運永膺火徳之符行夏之時克正人統之紀事
謹有邦之舊時聞嗣歲之新順五氣之惟均協三農而
即序(中/謝)恭惟皇帝陛下體乾元而在御躬厯數以用中
先甲以令庶邦載凝丕績後天而行萬化茂贊元功時
和歲豐家給人足臣洊膺申命首被賜書敬授人時敢
不恪遵於聖訓欽崇天道庶幾近底於歲功
　　　懐安到任謝表
干祿養親久塵仕版分符作牧驟玷侯邦仰戴皇慈俯
宣聖化力小任重感極涕零伏念臣既忝科名退求學
問考伊洛求仁之指要靡不研精慕東南名世之師儒
深思質問會權臣將除其善類取學術先加以惡名庠
序禁而不言科舉棄而不錄後生小子靡然從之大學
中庸幾乎廢矣臣寧身之厄誓志不回奮然為雲谷之
遊直欲適風雩之樂往返萬里夷險一心遂得收放心
一言以歸乃知不遠復三字之訓然以私淑諸己非敢
求多於人自安賤微未嘗表暴遭逢仁聖奮發威權既
得股肱之良遂去腹心之疾載恢儒術序正人才偶連
帥之薦聞竟邇言之横及但知快其私忿遂併毁其平
生謂其問道於偽學禁錮之時乃是要名於正論復興
之後窮無所告退而自憐知之者莫為一言聞之者徒
為三嘆自分遠方之末學甘為聖世之棄人幸公道之
旁開徐浮言之自定復安乃職不失厥官夤緣序遷終
被錄用此蓋伏遇皇帝陛下天臨萬務日鑒四方睿謨
洪濟於中興神斷獨收於上策仁期逺舉道不遐遺察
臣起自草茅自是素諳於民事憐臣老於州縣必能共
舉於邦條擢之稠人付以一壘臣敢不激昻壯志澡雪
初心於簿書期會之中存愷弟中和之意省刑罰薄稅
斂庶幾曲盡於撫摩說禮樂崇詩書或可仰當於驅策
夢馳丹闕目想清光
　　　重慶到任謝表
試藝祖開蜀之新郡昨嘗效於驅馳奉光宗潛龍之舊
藩今復䝉於任使佩訓詞之温厚顧譾薄以凌兢臣正
(中/謝)伏念臣少篤志於詩書早奮身於科第毎於簿書之
暇力探問學之源議論不為空言誠欲明當世之務是
非考之至理亦嘗先天下而憂曩因便民之章首及防
微之策其近者欲修築城郭以制東西川不測之變其
逺者欲經理民兵以備南北軍不足之權又欲選將以
減冗兵練兵以省濫費凡此數事曾未二年叛兵或起
於邊州遺毒遂流於内郡竟勞廟算僅弭妖氛厥初或
謂其妄言至是稍稱其先見顧兹事任之愈重必曰保
安之是圖覽觀山川訪問父老控益梓利之要會曾形
勢之非輕導江漢沔以朝宗亦襟喉之所繫山澤間有
嘯聚閭閻即無蓋藏况軍旅之方興諒師帥之匪易必
得顔平原之風節乃能屏蔽於上流自非陽道州之仁
賢未易墾闢於下土夫何庸陋乃被選掄此蓋伏遇皇
帝陛下躬堯文明性禹勤儉登崇俊良以求民瘼黜退
刻薄以迓天休一日萬幾聖意每形於憂懼九州四海
皇慈常切於焦勞故凡承流宣化撫字之官必取學道
愛人愷悌之士重念臣親傳至學雅意本朝未能一望
於清光實已再叨於寵擢敢不究懐惠養悉力對揚上
推惻隱之仁下被瘡痍之俗羣后之逮在下庶幾堯舜
宅牧之心三年可使足民妄意由求為邦之事
　　　代呉侍郎謝到任表
諭旨三邊甫竣使事提封四路復玷上恩更叨進職之
榮莫遂循牆之避祗服訓誥延見吏民惟全蜀實控上
流在今日最為重地内臨秦雍之壤外撫西南之夷久
已承平安於無事人習茍且吏多因循閒暇之時軍民
之務固已俱敝師旅之後公私之積為之一空瘡痍方
深悽愴未已念此百廢欲其一新譬如羸弱之病人要
在充養於元氣諒非内修之已至何得外患之自消幸
今小康宜思大計方圖登對悉具開陳庶幾四境之戚
休盡徹九重之聞見豈期近軫於宸眷復兹就畀於使
華未離所部之封旋拜重申之命自惟衰晚曷稱使令
此蓋伏遇皇帝陛下聖學高明睿智深逺知臣馳驅之
甚久必能洞識於人情念臣更歴之頗多或可修明於
故事特加寵任未忍棄捐臣敢不精白一心黽勉千慮
勸農桑以固邦本興學校以正人心寛賦役以蘇疲氓
表廉隅以激貪吏急政要務次第講求精思力行期於
補報條奏利害仰惟聖鑒之主張宣布恩威庶竭愚臣
之駑鈍
　　牋
　　　上皇后牋
問寢龍樓方慶垂休之逺貽謀燕翼幸瞻遺範之存日
月云徂霜露且降凡在照臨之下孰無悲慕之思恭以
憲聖慈烈皇后以聖明之資相助高廟以慈愛之道啓
佑孝宗太上無為式資於明訓曾孫出震祗若於天心
功在四朝德垂萬世而謙沖退託寛厚慈祥曾無倖恩
之私少累清明之政俄驚仙馭忽棄人寰恭惟皇后履
行温柔秉心恭儉初嬪外邸隂禮具修正位中宫坤元
允協迨兹追逺之際克篤無疆之思天道且周聖指有
敘願寛顧慮少釋憂勞上慰兩宫拳拳之心下答四海
顒顒之望庶幾安謐永厎康寧
　　　慰皇后牋(太子/薨)
入奉坤儀方勤至養洊升震位遽用永違既進徳以及
時何降年之不永宗祊所系海㝢共悲(中/慰)臣聞處常不
難而處變為尤難善始則易而善成則匪易處變而不
忘根本之慮善成而惟先社稷之圖雖悼前勞終徼後
福恭惟皇后殿下學通墳典識究古今徳嫓母周道能
子舜如慈聖光獻之贊仁祖早定策於英皇若憲聖慈
烈之輔高宗卒貽謀於孝廟載維國本以對天心内解
聖人之憂外慰蒼生之望
　　狀
　　　進奉銀絹狀
方物之貢以其有不以其無臣子之恭貴於誠不貴於
物爰尊慶典用謹邦常上件銀絹或本於山澤之藏或
出於農桑之業舉之為宗廟尊罍之器徳容可鎭於四
方推以賞邊疆將帥之臣勇氣自增於萬倍
　　　進金鐵狀
伏以六府孔修方仰聖明之治五材並用各輸臣庶之
恭前件金鐵文可以飾尊罍武可以嚴兵甲歸於天府
庸上備於寳藏播之大鈞或可資於器使
　　　進上皇太子文集狀
伏以吾君之子謳歌獄訟之交歸古聖之書道徳性命
之所寓敢以私門之傳授仰充資善之討論上件明道
先生易傳晚出其家未行於世蓋聖代不刋之典實人
間未見之書上蔡先生論語解論議精深識見超邁惟
其紹續於絶學故能啓覺於後人念上哲雖自於生知
然至道實從於心造願采涓塵之毫末以增海嶽之高
深萬里瞻依一誠勤懇
　　　權䕫憲舉㬊亞夫遺逸奏狀
照會嘉定十四年十月初四日到司明堂大禮赦文内
一項應士人有節行才識學術素為鄉里推重不求聞
達者委監司帥臣周加搜訪每路一二人仍與本州長
吏具從來所為事實所通學術連銜結狀保明聞奏不
得以常才備數委三省再加察訪如所舉不妄特與擢
用當職尋具奏曰臣聞論語舉逸民天下之民歸心焉
國家三歲一講大禮每以舉遺逸為先務累朝所得遺
逸多所補益載在國史以為美談其後有司第存其目
州縣不復留意搜訪豈眞無遺賢哉蓋失於因循矣今
皇子新立必將搜羅岩穴博選經明行修淹貫聖賢之
學者以充贊講專一輔導臣用敢恪意訪察以應明詔
伏見涪州布衣㬊淵性資沈靜履行清修深明經學頗
通世務少從故禮部侍郎李燾遊燾愛其志中年又往
建寧從故侍讀朱熹熹亦愛之留之門使與諸孫校書
熹之門人衆矣惟淵從之為最久聞其言為最詳記其
說為最備故其得之為最精今建陽書坊所刋朱熹經
說淵之所錄易說實居其首故江東提舉李道傅所集
朱熹語錄淵之所錄亦附載其中淵自通材非不求仕
蓋嘗應舉於鄉適遭權臣以朱熹之學為偽而抑絶之
故雖文理優長而有司不敢取及朝廷清明崇尚其學
而淵已衰老不復從事於科舉矣今朝廷登進羣才不
間踈賤如淵所藴未易多得乃獨使老於岩穴無所施
用竊為明時惜之伏望聖慈詳今來所陳㬊淵本末特
賜指揮召至朝廷察其所學如所言謬妄敢逃譴責如
其所舉委有可采乞量加錄用以慰四方遺逸以為踐
修於幽隱者之勸　(貼/黄)臣生長川蜀自幼頗留意學問
故川蜀之篤於學問者臣皆得而知之西川則家樵李
心傳東川則有蘇振文皆晦迹丘園著書自樂竊慮州
縣不能具宣朝廷徳意失於采訪臣今僭率併及之
(又貼/黄)臣竊觀祖宗之時待遺逸之士固有等級其上則
不次擢用其次則處之太學又其次則處之州縣之職
蓋係其人材行何如遺逸之目亦有召而不至者有既
至不願仕者亦係其人志尚何如大抵收召遺逸自是
盛時美事凡有薦舉者願朝廷特為施行初不患來者
之多又不患無以處之也　(又貼/黄)臣伏見自邇年以來
財用困乏理財用之官往往以羨餘為獻竊以為共濟
艱難尤須人才故請以遺逸為獻
欽定四庫全書
　性善堂稿卷六　　　　　　宋　度正　撰
　　奏疏
　　　條奏便民五事
檢准慶元令諸守臣到任及半年以上具的實民間利
病事件以聞臣愚不肖伏䝉聖慈推擇付以千里之寄
臣自到官勉竭駑鈍圖報萬分力所能為者不敢以紊
煩朝廷臣已為之見諸行事今已半載矣力所不能者
敢因條奏便民事件謹具以聞其一曰修治城郭以消
弭盜賊其二曰訓習民兵以强壯根本其三曰分歲幣
餉軍以寛州縣之力其四曰勅戎帥選將以省財賦之
用其五曰禁約社火以防意外之變臣不敢掇拾細微
以應故事惟明主擇焉謹條陳如後
一臣契勘本軍元繫乾德三年王師平蜀太祖皇帝披
輿地圖遂取簡州之金水縣陞為此軍又取漢州之金
堂縣隸焉其地多大山盤亘數千里東達於潼遂西達
於成都蓋東西之衝而山川之要會也當其任者茍得
其人西川有變可以扼之於此而使不得以越吾境而
東東川有變可以扼之於此而使不得以越吾境而西
大小相維犬牙相錯此太祖皇帝神武英斷所以建立
此軍之本意也故為之城郭為之樓櫓無所不備承平
無事上下翫習不復葺治歲月既久漸以頽塌今則人
皆可踰越矣盜入其境何以捍禦散入山谷必為民患
臣今打量軍城周圍計九百四十三丈高一丈五尺其
址厚一丈六尺其上厚六尺乳牆頭高五尺履險牆高
五尺舊城湮廢之餘截長補短可得十之五為工約二
萬餘工為緡約五千餘緡而城可成矣其費亦不至甚
廣而控扼要害恢張形勢使盜不敢入其境則為利甚
博或謂西蜀六十州當此財用困乏之際安得城城而
葺之臣竊謂不然西蜀六十州固不一一皆當要害以
臣觀之外郡之要害者七八内郡之要害者不過一二
臣所領郡則内郡要害之尤者也故不可以不治臣今
欲乞特賜指揮給降度牒五道付臣仍下閬州差撥壕
寨兩名赴本軍使喚令臣日下起工修築臣當躬率官
吏從事其間庶幾堅實永為無窮之利惟陛下加察取
進止
一臣恭惟太祖皇帝懲五季藩鎭跋扈之敝權時制宜
盡收天下兵歸於京師又收其財賦入於天府承平百
年天下無事四方無狗吠之警中國有安靖之福然州
郡事力寖以微弱故蠢爾小邦崛起遐陬一旦直至京
城之下者雖章惇蔡京相繼用事屏棄端人汲引羣小
有以致此然州郡事力微弱不能抗禦亦其勢也渡江
以來中原之地既未克復州郡事力宜有變通之道然
京師之兵出以戍邊天府之財出以餉軍而州郡之事
力如故也是以曦賊為亂人人憤切思食其肉然敢於
抗之者甚少蓋無兵無財事出倉卒莫知所以為計耳
既失於前當有以救之於後變而通之宜在此時近日
議者欲補禁軍闕額又選廂軍之强壯者以為禁軍是
亦察見州郡事力之弱憂其緩急無以支持耳然額既
不多所益幾何必欲額外招刺則其費甚鉅未易言也
往時京東有弓箭手今湖北有義勇黎雅州有土丁平
時可以捕逐盜賊緩急亦可為國家用蓋良法也前成
都路提刑楊子謨取黎雅土丁之法行之嘉定峩眉犍
為各籍千人以為捍禦蕃蠻之用每歲人給一布袍每
季人給三引春秋輪抽二三百赴教視其事藝之高下
而勸奬之其始至則皆椎魯之民再至則稍已精悍暨
乎三至則事藝習熟氣力雄壯過於禁軍矣此民兵可
用之明驗也今之州郡大者得三千人其次二千人其
下一千人緩急誠足為用臣所領郡見管兩縣以土地
財賦言之金水四分金堂六分臣欲略依土丁之法四
分者欲以四百人為額六分者欲以六百人為額大户
以其客户充小户自願充者聽且以義勇為名免其義
倉以為教閱之資免其役錢以為器仗之費免其一切
科差不得妄有役使撫存愛養以為緩急之用以大户
之有智略為義勇將副其餘隊伍一如土丁之法其初
不拘人數且據人户願從者補入籍人見其有利無害
必皆願從額滿則止農隙則於其鄉近便處聚而閱習
春秋則輪抽赴教視其事藝為之激勸郡縣長吏若留
意焉不三二年間皆精兵矣如是則内可以尊崇本朝
壯中國之勢外可以控禦邊方經略境土至於愚騃怙
權或有如曦賊者亦可以奪其氣而制其死命此通變
救時之策非特一郡之利實天下之利願陛下明詔大
臣熟議而力行之不勝幸甚取進止
一臣竊惟北敵恃其兵力侵我疆土國家不忍赤子墮
於鋒刃不得已賜之金帛以啗之息民養兵然後徐為
之計以有限之物塞無厭之求數十年間吾之民力亦
幾於窮矣然猶敢稱兵犯順陛下赫然震怒絶其歲賜
整我六師聲罪致討明詔所加天下忠臣義士歡呼鼓
舞蓋久屈而思通久困而思亨久否而思泰亦人之情
物之理天之道也然其變詐百出反復多端緩則暴横
急則哀鳴不可見其暴横以為尚强見其哀鳴以為已
服彼示其强欲以威我示其服欲以誤我我從而信之
他日得志復出為惡是墮其計中耳高宗孝宗曷嘗忘
不共戴天之大義會其方張權時施宜蓋將有待今其
狼狽披猖蕩然有摧枯拉朽之勢然議者所以遲遲不
決者徒以誓書之故不欲自我而發夫誓書小故本不
當恤所當恤者不共戴天之大義也今者縱未能即日
大舉首當絶其歲賜夫歲賜金帛無非出於民力民之
輸於有司有司之達於朝廷錢自分文以上金自銖兩
以上帛自尺寸以上米自升合以上一有少虧文(原缺/三字)
迫未嘗少恕近歲以來主帑之吏以苛察為能金之麤
惡帛之麤疎者往往全綱追攤囚繫部押之官黜責州
縣之吏取之艱難如此奈何委而棄之以資垂亡之讎
敵乎此眞可為痛哭流涕也臣願陛下確然不惑絶其
歲賜彼若遣使祈請則擇布衣或使臣中稍有口才者
以大義面折之毋接以侍從大臣以自損威重然歲賜
之物當如太祖皇帝積縑帛以經略幽燕之義別藏一
庫專以給軍不以他用每歲分賜江淮財賦所若干湖
廣財賦所若干四川財賦所若干仍令財賦所酌量分
數寛減州縣之賦具寛減實數以聞寛州縣所以寛百
姓百姓寛則根本充實而國家之形勢益强固矣然則
絶其歲賜以之寛州縣則可使百姓少蘇以之供饋餉
則可使三軍之士感激思奮絶之而軍民皆恱一舉而
兩利惟陛下果斷不疑臣不勝拳拳取進止
一臣聞養兵以捍邊竭民之粟帛而民不怨者以其被
堅執銳以禦侮於其外而使之安居樂業以耕稼於其
内也頃自權姦用事縱容奴僕干與軍政軍中陞差專
用賄賂賄賂一行無才能者冒才能而進無勞績者冒
勞績而用上下交征軍政於是大壊倖門一開不復可
閉更化以來指揮約束不為不嚴刷滌冗濫不為不至
然孤寒者尚難以升而多貲者終易以顯平居無事未
見其弊近者敵人來侵光化棗陽蜀口自合為備蜀之
諸屯號為十萬自部隊將以上不知幾員皆不聞有方
略措置惟有添兵一策夫添兵則添財財者出於民而
有限上司責之州州責之縣縣責之民敵未來而先自
如此可不為根本之慮乎况今敵人為達靼所逐假息
須臾逃竄無地有何威勢而輕為摇動也蜀之山川最
為險阻所謂車不得方軌馬不得成列一夫當關萬夫
莫向者謂如某隘戍若干人若干人之外往往不能容
某堡戍若干人若干人之外往往不能用蓋其地步有
廣狹初不在多顧將之者方略運用何如耳今不選才
略之將而專恃兵多竊恐兵多徒困民財將之不擇終
於誤事也往時敵人提四五十萬精騎直欲取蜀呉玠
以數千疲敝之卒當之折其英鋒挫其銳氣使之狼狽
而去兵在方略豈在多也譬之人家奴僕稍有智術者
使之出外營幹雖一僕可以了十事若其庸謬者雖十
僕不能了一事人之才智自有高下豈可不擇也今臣
比見總所行下起樁管錢以應辦軍前支用不加賦於
民取之舊額之中其意非不甚美然所謂樁管錢者蓋
出於酒稅酒稅之入有盛有衰非若田畝之入一定不
變數十年來課利虧乏所在皆然大額雖存其實已廢
州縣無所收朝廷無所取亦已久矣今一旦責其補足
又欲人併補四年州縣將何所從出乎凡此皆出於諸
將占穩自便不為國家深思逺慮驟添戍兵致此紛紛
也臣願陛下明詔大臣詳論戎帥凡遣一將出戍其所
先須問其用兵幾何如何方略如方略可采用兵不多
者即撫勞慰勉而遣之期以有功則不次超用方略不足
用兵太多者止勿遣選将所以省兵省兵所以省財省財
所以寛民力固根本非細事也惟陛下開心見誠以待
戎帥戎帥必能開心見誠以報陛下臣言狂計愚惟陛
下寛察取進止
一臣竊惟蜀之風俗好為遊觀凡遇歳時遊觀之日無
不盛服來會甚者奉事鬼神亦資以為遊觀焉然其志
本在祈禱或祈蠶或祈榖或祈福祿或祈夀命此外固
無他也然近年以來衣服益侈器仗益盛隊火益繁而
所事之神則被之以黄衣赭袍奉之以龍床黄傘其人
更相呼集連結數州多者千餘人少者數百輩事神之
人例多良善然其間豈無少年博徒膂力强健酒後耳
熱慷慨悲歌當此之時或有姦人萌其非心妄意大事
誘之以福挾之以禍刼而驅之非常之變起於俄頃豈
可不慮使州郡城郭堅高兵甲犀利人馬充壯匹夫狂
妄初無足道而今州郡事力空虚萬一有此未易撲滅
照得臣所領郡在大山之下人户希少奉神之社比之
西州不啻二十之一臣自到任便欲禁止皆謂人之奉
神本以禱祈初無他意且豐年樂歳士庶會集亦太平
盛觀因不敢禁但戒諭之以至誠一心自求多福庶幾
感格毋輒有紛爭反招悔咎人情帖然遂以無事然臣
終恐其他盛處或有如臣所過慮者故輒為陛下言之
欲乞指揮行下嚴加禁約凡奉神者不得以黄衣赭袍
龍床黄傘等物仍各於本貫判狀凡五六人至十人各
自為隊不得結連百人以上為隊庶幾不至太盛防微
杜漸以潛消意外之患夫惟明者見於未形智者謀於
未兆惟陛下察之取進止
右件如前謹錄奏聞伏候勑旨
　　　重慶府到任條奏便民五事
臣伏䝉聖慈差充前件差遣檢准慶元令到任半年以
上具的實民間利病或邊防事件以聞臣伏見自頒降
此指揮以來朝廷以故事求之州郡以故事應之歲月
寖久所進之說不知其幾間亦或有施行者特千百之
一二爾此有志之士往往以朝廷忽棄其言而有懐不
敢盡有策不敢陳若是者蓋不能無之也臣一介書生
洊䝉誤恩畀以聖父潛藩之重眷意如此臣不勝感激
伏念臣自少知學頗有當世之志實以生長西南數千
里外無路以望清光若不於此罄竭愚衷不惟負其平
生兼亦上負朝廷簡拔之意豈復有知而不言言而不
盡者哉謹具列如後惟明主審擇焉
一近歲以來疆埸日􁗟於外盜賊窺伺於内自承平時
兵宿衞於京師而天下財賦盡歸天府州縣事力單弱
如去年張福莫簡之變自利而閬自閬而果自果而遂
猶入無人之境所在莫有能扼截而操制之者此事臣
憂之久矣前在懐安首論部伍民兵之策以防意外之
變正謂此也臣今所領郡緊靠南平南平之外即溱播
諸羌管下江津縣舊有寨曰清溪自元祐五年創置而
戍之以兵其後因白錦堡部曲透漏作過又別措置土
丁以三百人為額專以控扼諸羌承平日久諸羌各安
耕鑿不敢出沒而官司因循寨官類不擇人往往肆其
誅剝不復留意教閱因循廢弛臣自到任不住准安撫
司行下招塡闕額禁軍自邊事以來才有闕額隨即塡
補別無未補之數必欲增招所增不滿百人則不足於
事所增若及千人則所費甚巨何所從出臣竊以為添
修寨丁令及一二千人自本府擇一曾經歴有才智之
士奏充寨官農隙只自寨中教習春秋大閱則量抽人
數驗其事藝賞其高强者以示激勸仍略倣嘉敘黎雅
土丁體例春冬衣每人各支一布袍毎季各支錢三引
以為教閱之費其寨將副則擇其家業温厚智力可以
彈壓者使為之十年教閱精審内無盜賊外無諸羌出
沒之警則與奏補名目如進義進武校尉之類無事則
宿之寨中有事則調發入府惟郡將所用若其他處有
緊急會合討捕有功則自如常法如此其費甚省而緩
急堪以倚仗重慶當三川之衝無事則已有事則實為
要害去年張福莫簡初下果州便欲順流以趨重慶使
吾寨丁教養習熟節制嚴整彼知必不敢來若其來則
授以方略於上三峽之間藏伏巖谷以俟之以佚待勞
以吾之地里習熟而待彼之生疎則殄殱之為不難矣
臣見委官措置續具條奏乞賜指揮行自本府專一經
畫庶得以效其區區儻䝉朝廷矜允則異時不惟可以
為本府之用而此一二千人者控扼上流則可以為兩
川之聲援屏蔽下流則可以為一道根本伏乞朝廷果
斷而行之臣不勝幸甚取進止
一䕫峽之間大山深谷土地磽确民居鮮少事力貧薄
比東西川十不及一二士之仕者率不願往如幕職官
令錄理法簿尉之闕有一二年無人授者有十餘年無
人授者重慶之為郡在昌合之下忠涪之上較其地勢
未為僻逺其間員闕無人願就者不能無之巴縣倚郭
上縣乃至七八年無正官自臣到任與之通情共事方
有願就者巴縣尉則十餘年無人授江津縣尉則又十
四五年無人授去年新進士就吏部注闕合入簿尉者
無慮百人竊意以其見次必有願就之者而此兩闕竟
無人肯授徐問其故乃是公私艱棘物價翔踴不及東
西川吏卒凋敝不足以供使令不及東西川風俗蕞陋
訟牒紛然盜賊充斥往來追捕無頃刻暇不及東西川
至於初官之人舉者三員然後關陞次任之人舉者五
員然後改秩是則與東西川同宜乎士之仕者輳集於
東西川而不願就此也以是借補之官不理選限之官
與夫納粟之官日夜經營諸司以求權攝此輩初非有
禮義廉恥之人有苟祿之心無進身之望所在椎膚剝
髓以肥其家以媚其上初無批書厯子以拘繫其進退
見利則趨見害則遁往往挾臺府之勢躪籍州縣州縣
莫敢誰何此其為害有不可勝言者今深山窮谷之民
疾痛疴癢嘗患無可告訴乃不復為之擇人而苟付此
輩使肆其谿壑以為食邑蓋不待目擊而知其受害也
有不忍人之心者寧可不思救之之方乎或謂當增監
司帥臣及為郡者之薦章薦章稍多則出身之士必多
彼出身之士内有禮義廉恥之心外有進取功名之望
而又有所謂考功之厯以嚴其殿最如此則䕫峽之民
必受其賜臣竊以為不然增監司帥臣及為郡者之薦
章是優異監司帥臣及為郡者爾非優異士之仕者也
今患士之仕者不來而求以招來之恩施於士之仕者
足矣何必優異監司帥臣及為郡者而使人以為泛濫
也為今之計莫若為簿者三年舉職無不了事件與減
兩紙關陞為幕職官為令錄為理法者三年舉職無不
了事件者與減兩紙改官狀而為縣者又與免職司則
士之仕者使其無志則已苟有志於當世者寧不能堅
忍刻苦以就寸進將見䕫峽之間無復闕員而深山窮
谷均被覆芘存養之賜其於朝廷惠䘏元元以固根本
之意豈不深且逺哉伏望陛下與二三大臣熟議而速
行之臣不勝幸甚取進止
一臣竊惟國家用人文武二柄常參用之在於内郡自
知通教授幕職則用文兵官巡檢巡捕則用武蓋文以
治民武以治兵惟監當之官則通用其餘文不可以兼
武職武不可以兼文資其來久矣至於極邊去處則郡
將縣令並許通差右選然須無文官可差然後以右選
為之非獨憎武人而愛文士蓋為武人率多粗暴不通
曉民事未必能有捍禦之勞而先有兇害良民之事在
於邊上尤切利害故不得不謹之於始也重慶接南平
南平接諸羌然南平所接亦皆熟户久享交市之利俛
首帖耳惟南平是令未嘗敢萌欺侮之心獨以其接於
諸羌陡入夷腹故亦通差武官而諸邑亦間或通差焉
至於重慶則自來不差武官而所管三縣亦未曾以武
臣為之惟江津嘗有右選經營奏辟元未赴上竟為臺
府交章論罷其後復差文官以至於今若壁山縣則緊
靠昌合兩州之間四境皆大山地瘠民貧全賴縣官曲
加撫字乃不至失所昨來或有右選官乃復營求奏辟
臣若重失一武弁之懽不為朝廷愛惜祖宗法令使武
臣得以占射内郡知縣肆其粗暴刻剝百姓貽害無窮
推其所自實放令上任者之責臣是以不敢已坐條告
示令别注授合入差遣一面别選辟文官使分任撫字
之寄矣峽中之民散居山谷生理單薄憔悴飢餓殆如
猿猱以此爭鬬最多訟牒最盛全賴為邑者調䕶撫摩
使各安其生業豈可苟且付之粗暴之人使肆其谿壑
邪臣見已先論峽路知縣與減改官狀兩紙且與免職
司若䝉朝廷速賜聽從則雖窮邊之處不患無良令矣
更乞指揮檢准祖宗之法行下約束凡内郡諸縣自來
不通差右選去處不許右選經營奏辟以亂祖宗良法
美意如有違戾重作施行庶幾邊鄙騷動科調之餘所
在皆得良令元元不至重困不勝萬幸取進止
一臣竊惟生財之道莫大於省官且以在外論之先臣
歐陽修有言一路諸司往往多闕而使一司兼之至於
半年一年未聞有廢事者以此知官冗可省者多也舊
來武昌益昌皆專差郡牧其後以漕司建臺於武昌即
以漕兼之益昌亦以漕兼之未省以前無所增益既省
以後無所闕誤而所省知州一員俸給支遣已自不少
然在内則又可省左右供給濫食之人在諸縣則又可
省三年迎送之妄費近年以來淮上諸司建臺去處即
兼其郡蓋知其有利無害灼然可省蜀今分四路而䕫
峽地土瘠薄稼穡艱難最為下下重慶雖名潛藩上流
鉅鎭而實管三縣又皆破落頽敝牽補過日所管兵籍
雖近千人然以二百餘人戍䕫門而本路諸司抽差亦
不下三二百人臣自到任之初邊報愈急總所抽五十
人運糧宣司抽三十人帳前祗應又抽差文武官吏亦
復數人而津遣之費與夫封樁衣糧器甲之屬於常調
之外每歲費不下萬緡况前年大司根括凡有餘在己
皆取撥似此費用何所從出府責之縣縣責之百姓一
二年後責之不已公私俱空豈無意外之慮受人之牛
羊者安可坐視臣竊惟武昌益昌既以漕兼之有利無
害而本路憲臺適在重慶今若即以憲兼之臣見其初
無一毫之損而其為利蓋不一而足也上不干請於朝
廷下不誅剝百姓而日有所省月有所積以寛民力以
應軍用此智者之所必為爾或謂憲而兼府則於巡按
有所不便臣竊以為不然蓋䕫峽一路皆大山深谷險
峭巉巖鳥道蟻徑迂曲難通而來者每慮所在州縣貧
薄不無將迎之費以此數十年間未聞諸司有出巡者
縱使有志之士以洗寃澤物為己任不憚﨑嶇跋涉之
勞欲一至開達等州以破盜賊巢穴者暫使倅攝事近
不過一月逺不過兩月耳他州闕狀者例使倅攝事獨
於重慶而疑之乎此臣所以妄謂以憲兼府有利無害
者此也伏望聖慈特賜詳酌如臣言萬一或有可采行
下聽臣即日解罷或以别除官知重慶亦别與差遣即
令見任憲使就兼之以省迎送不貲之費所以寛州縣
䘏百姓實非小補望陛下果斷而力行之臣不勝幸甚
取進止
一臣伏見往時兵端初開朝廷特許四川總領所截留
上供銀絹及田四廂銀絹以餉大軍此外又給與官誥
祠牒變賣此外又許增印會子此外惟料夫錢一事大
為騷擾其餘無所誅剝蓋朝廷既已應副之則州縣亦
不敢於常調之外肆其妄取爾近者邊事再起去往時
軍興之日未逺百姓之瘡痍未合州縣之事力未蘇比
之向來實是空虚向來所應副之數朝廷宜一一應副
之也或謂截留上供則外道州縣不復知有朝廷故不
許截留上供又謂截留田四廂銀絹則有妨湖北贍軍
經常之數故不許截留田四廂銀絹添印會子必至價
落既已不許而所以應副四川軍興之用者不過官誥
祠牒與略給賜銀絹而已以窮空之餘連年餽餉大兵
而其應副之數乃反過於向來故不免許其多方措置
以濟用度於是乎根括諸州見在之錢根括百姓户絶
之田根括寺觀常住之田又監僧道驗度牒錢又監坊
場河渡助邊錢下至巫師亦監焉名色不正誅求無藝
不得已而皆為之加之奉行之人並緣自利多端挾持
人情為之騷然此無他緣朝廷吝惜上供及田四廂銀
絹而至於此耳臣謂諸司及諸州上供以十分為率宜
以九分賜總所量留一分使同聖節綱進發自足明其
尊君親上之心至於田四廂銀絹則直可盡舉以復還
四川總所蓋往時秦檜賣國市和以私意殺欲復中原
之岳飛而使田師中領其衆飛素得軍心故令師中自
關外帶蜀兵數千人自隨以為彈壓而又分蜀賦以給
之此乃秦檜私意初無義理非祖宗良法何必執之而
不變也况自蜀中津運至鄂州雖曰順流而江道險阻
運綱之費甚夥而上供則直至都城其費尤倍矣今蜀
口邊事連年朝廷加念上流重地豈得不厚其給賜以
寛民力而固結其志若朝廷明以此二者賜之而盡免
其所立名色之取則庶幾經理財賦者易於為力邊事
雖未寧而百姓稍得安跡誠封植根本之上策也上件
銀絹在四川得之則何啻丘山之賜而在朝廷不啻毫
末况一二年後兵革稍息即復如舊以富有天下之大
何吝於此惟陛下特達而行之臣不勝幸甚取進止
欽定四庫全書
　性善堂稿巻七　　　　　　宋　度正　撰
　　劄子
　　　上本路運使論夫錢劄子
維時夏令正中天氣清潤恭惟都運太丞郎中龍圖禮
樂自將光華發越神所相勞台候萬福正伏審疏恩北
闕換節東川建臺以來曽未旬浹號令所暨風采一新
東川之人往時欲得之而不能得今遂得之豈勝欣幸
正自聞報誠以得托照臨喜至欲舞急欲擘一箋少見
此意又念四方書問必萃此時正也亦復汲汲以無益
之詞上凂崇重仰勞裁答誠不足為勤秪足為罪故少
遲之耳頃自邊釁一啟調度繁興數月之間公私之積
幾於掃地意者陛下念東西兩川蜀之根本空虛何以
為國况漕輓之寄斟酌斂散審量緩急猶不可輕故遴
選老成練逹儒效章著如執事者扶持而全安之耳一
道之人上而士大夫下而匹夫匹婦無不習聞盛徳之
譽傾耳拭目皆望初令有以少寛之不啻如飢之欲食
如渇之欲飲也旬日以來竟未有所聞獨聞以百姓所
出夫錢之緩專差十數輩黄衣下諸郡督之聞者無不
錯愕失望今距開禧用兵數月未逺百姓再出此夫錢
極是不易然指揮既下初無敢不從者但富者取諸其
家貧者未免取之於人今所在富者少而貧者多貧者
非鬻桑麻鬻田宅則不可辦方其鬻也緩之則價必平
急之則價必賤十千之物五千鬻之則是官科五千者
百姓已受十千之害矣而可不恤乎然正竊謂此必非
執事之意必出於進言者之過何者豈有愷悌君子至
明至恕而乃不察此也進言者必謂近來邊報日急收
合散亡其費甚大此錢不可復緩正竊謂不然正聞之
道路自敵侵大散侵天水侵皂郊侵成州侵西和公私
所藏其䧟沒者不知其幾千萬萬至於般運錢糧為畔
亂之人所奪者亦復不少由此觀之前後致敗皆由諸
將措置乖謬即非錢糧闕乏今所科百姓夫錢已納者
亦及六七其貧而未足者少寛之半月一月亦似未為
過也况近來總領所行下已自得㫖通用三界錢引每
界為錢三千六七百萬前去年既已抄印在庫今方施
用何由便致闕乏敢望不憚改令抽回所差人使州縣
稍寛限日百姓不至慌忙窘急亦自拜賜耳執事下車
之初所差人未測台意淺深未敢玩狎威令未敢放肆
無禮州縣若自今凡有行遣一一差人則其末必至凌
辱官吏無所不至耳去年總所行下取撥舊欠動以一
日為限下邑介於大山之間非舟車之㑹日收止於見
錢縱有錢在庫兊錢引亦數日而後足因移書幕府委
曲備述此意其後行下但令日下疾速解發不拘一日
之限督促之中稍有通融之意最為得體方此調度之
際自非懵然無知識者何敢不盡心盡力自取罪戾正
自去歳至今略計補解増解之數無慮七八萬下邑壤
地褊小一路之中素號闕乏能自如此亦不少耳今者
切望詳察特賜指揮凡事不泛差人且斟酌適中之令
使州縣可以奉承如其庸鄙上則忽慢王事不能趁赴
軍期下則殘虐百姓不能究宣徳意擇取其尤甚者一
人聲其罪而按發之又誰敢不畏服似誠不必黄衣四
出然後使之趨令也正向者幸甚得接英遊辱知愛甚
厚誠恐左右之人未逹事體不能以盛徳雅望為惜故
率易一言伏惟察其言之忠愛而亮之幸甚幸甚執事
所拘未得詣明臺躬受約束願言妙䕶粹和茂著勲庸
以前從槖之拜正伏紙忱叩
　　書
　　　上王樞密謙仲書
四月一日具位度正謹薫沐裁書再拜獻于宫使樞密
相公執事正聞天下有逹尊三爵一齒一徳一朝廷莫
如爵鄉黨莫如齒輔世長民莫如徳以言乎三者雖天
下之所共尊而其實固不一也爵焉者施於朝廷而不
及於鄉黨齒焉者行乎鄉黨而不及乎朝廷惟夫所謂
徳焉者合内外一貴賤而通行乎天下者也然爵之與
齒盖有偶然而得之者偶然得之在人雖貌敬而心不
服若夫仕極乎公卿之貴歴佐累朝號為元老而又盛
徳大業書行於竹帛而流於天下若是者不獨士大夫
尊之而凡民尊之不獨中國尊之而四夷尊之不獨一
時尊之而舉天下萬世尊之矣恭惟執事徳量如河海
踐履如金石行滿天下而益謙名滿天下而益恭其進
而立乎朝廷之上也危言正論日聞於人主之前其退
而處乎郷黨之間也盛徳大業日播於四方之逺正蜀
之書生少從先生長者游固已獲聞大人君子之盛徳
及長周游四方泛楚澤趨呉㑹講業閩中而翺翔乎江
漢之間當世之所謂大人君子者亦既略識之矣獨未
能竊伏下風而拱聽議論之末深以為恨夫古之士所
以汲汲然自善其身者豈獨誦詩讀書而後為學哉凡
天下之士道義之可師徳業之可範巍巍然出於一世
之表者苟能親其顔色接其詞氣薫習漸染有不知其
然而然者矣况議論之餘正氣消蝕首白而尾黒首陽
而尾陰首君子而尾小人者比比皆是至於建諸天地
而不悖質諸鬼神而無疑夷險一心始終一操如相公
者幾何人士不為君子則已士欲為君子而不見天下
道徳之士聽一言觀一行以自矜式寧不為自棄乎雖
然志於富貴者富貴則趨之貧賤則去之若志於義理
者貧賤由是富貴由是正之立志素不甚淺相公其俯
而納之引而道之察其所以而警誨之幸甚幸甚正謹
再拜上
　　　上費尚書書
四月十七日具位度正謹再拜上書尚書給事侍讀修
史執事正聞天下之所甚尊而重者莫如師而其所可
信者莫如門人弟子師焉者道之所在而門人弟子者
所以承斯道而傳之者也夫子負堯舜禹湯文武周公
之道以立於世天下從而師之者凡三千人顔子之禮
樂曽子之一貫固已許之不疑矣自餘仲弓子路之徒
或可使南面或可使為宰或可使與賔客言一善之可
稱一能之可録盖門目而品題之無遺也夫子一日得
政於魯它未有所取而公西赤使齊原思為之宰使夫
子得政於天下而復文武周公之盛則所謂三千子者
愚知其必有以處之也孟子受業子思從者數百人其
髙弟弟子樂克公孫丑之徒尤其所深許者也樂正子
用於魯孟子喜而不寐而樂正子亦汲汲然惟其師之
稱樂正子非私於其師也其意若曰使吾之師而行其
道於天下所謂數百人者庶幾皆有行焉耳逮漢之興
費直傳易伏生傳書申公傳詩戴徳傳禮董仲舒傳春
秋皆自孔氏而孔子之書賴之以存史氏從而系之曰
官卿相者幾人官列卿者幾人官郡邑者又幾人所以
歎其徒之盛而美其師道之不替也下而迄於唐其所
以扶持斯道而振起之者莫如韓柳昌黎先生雅以師
道自任故其成就者尤為俊偉而河東先生凡所指敎
者亦皆有聞於世故唐之文物所以光明碩大駕兩漢
而追三代者皆兩先生涵養作成之力而推挽之功也
伏惟尚書得孔孟之傳於千載之下表裏道徳踐履純
固自為布衣發言立論深極乎詩書之奥天下學者翕
然師尊之簪履升朝天子置之經筵訪以學問非天民
之先覺而何以先知覺後知以先覺覺後覺得其門而
升堂入室者何限正固不肖固不足以測知萬一重念
尚書分教遂寧嘗獲執經座下親道徳之容聽正大之
論不為不久不肖之資固不足以有立然至於循其師
之説篤信力行終其身而不畔者亦或自許其庶幾焉
今者夫子當路於朝淵騫環列正也不逺千里一趨函
丈附於由求之下以自獻其不肖之身或可使南面或
可使為之宰或可使與賔客言惟夫子所以命使天下
後世稱之曰尚書之門至某官者幾人至某官者幾人
而同其善於天下且使漢唐大儒不獨專美於前夫豈
惟小人之幸實師門之幸也傳曰顔淵孔子更相稱譽
不為比周執事尚何疑狂斐若干篇具之别卷尚書其
加察不宣
　　　任尚書伯起書
九月一日具位度正皇恐再拜上直院修史詹事給事
尚書執事正竊惟士之志于學惟道之所在而已道之
所在學者從而歸之無逺近之間彼此之異也夫子生
于魯魯之士從之齊宋鄭衞陳蔡之士亦從之以至秦
楚之士亦莫不從之何者道之所在焉耳道之所在或
數百里而從之或數千里而從之從之而質其所見質
之而參其所聞日漸月摩以進乎道此之謂得其所從
未聞有非之者至孟子亦然孟子之徒數百人夫數百
人者豈其皆鄒人哉亦四方之士耳近世濓溪明道伊
川亦然盖自洛而從濓溪者二程是也自閩而從二程
者楊龜山游建安之徒是也道之所在豈必曰捨其郷
之人不從而從他人以為罪哉乃者斯道之傳蓋在朱
子張子吕子三先生者同時並出鼎立天下天下有志
之士皆起而從之故從之之士所得之多所造之深者
散在天下蓋已不少正也不幸生于逺方又不幸年方
十五六時張子吕子已相繼殂謝獨惟晦庵先生在焉
士而不志于道則已士而苟志于道當是時也不先生
之從而奚從故聞其風而思見其人讀其書而思識其
言味其言而思得其心盖如是者又十餘年于是慨然
内斷于心以決其行惟其貧約無車馬之資無王公大
人之援身披裋褐足躡草履口甘藜藿徃返萬里寒暑
之所侵陵風雨之所震薄幾為道路之餒魂者屢矣盖
是時偽學之論方熾士怵于利害畔而去者徃徃而有
先生察其來之逺壯其志之髙灼其中心之無所畏而
外行之無所遷也于是接之加異焉窮其所已知而後
告之以其所未知極其所已到而後語之以其所未到
及其言之有㑹于心則欣然而與之言之于人而稱之
其所以博而約之者蓋無所不至而正亦退而自謂有
得于先生焉天下之士皆曰非卓然自立者未易至此
獨其鄉之人曰是盖捨此而從于彼者于是或顯攻之
或陰排之襍然而起噫使先生而生吾鄉吾捨而他從
焉是誠可誅也今道在先生而先生居于彼吾能不以
其逺而徃從之是盖得其所從者而吾何罪且士之志
于學未嘗不欲見諸用然用與不用是有命焉使其果
不見用于世則存心養性以自修著書立言以自樂要
使沒世而名不泯于後斯已矣雖然謂其捨此從彼而
排沮之者此特一國一鄉之私論云爾也推之天下則
有公論在伏惟尚書遊從于先生為最久造詣于斯道
為最深當路于朝不為不得時言聽諫行不為不得君
以先生之門論之盖四科之上士而正之不肖不惟不
敢自附于七十子之後是殆庶幾乎三千之徒之間耳
徳行言語固無足比數而文學政事又不足采録然其
初之所懷者如此而中之所存者又如此今之所以自
安者又如此今年五十有三矣一毁之餘殆將不復尚
書其亦念之哉徃者新進之士釋褐而歸者謂正言尚
書嘗辱問其姓名焉意者盖憫其窮悼其屈思有以少
振之也因不敢自棄而一吐之文集數種各附䟦語其
後贄之書府願一覽以見其所得之如何不宣正皇恐
再拜上
　　　通劉侍郎書
正聞孟子曰賢者以其昭昭使人昭昭今以其昏昏使
人昭昭蓋謂已先知之而後可以覽其所未知已先覺
之而後可以覺其所未覺也已則未見何以使人之見
已則未聞何以使人之聞是故審聲於聾考色於盲是
猶索金於窶人之子其不得亦宜耳伊尹有堯舜君民
之學然後可以使君為堯舜之君民為堯舜之民甘盤
有天人之學然後可以使其君保乂有邦禮陟配天多
歴年所此三代之際有其學而見之於用者也孔子有
經天緯地之學而定公莫能用故其學獨傳於門人載
於六經孟子有居仁由義之學而齊宣莫能用故其學
亦傳於門人而載於七篇此三代以降而不獲於用者
也邇者儲宫既建博求天下儒學之士以為文輔侍郎
實與其選天下有識皆欣然相慶曰是可謂得師矣侍
郎之學造之也深存之也至察之也精而養之也久是
不可謂無其學而苟於充其位者也且正何以知之夫
聖賢之學内外交相養而已養之於内則禮義之悦我
心者不可無以發之養之於外則進退周旋之際起居
飲食之間亦不可無以示之内外各得其養而聖賢之
所以為聖賢者在是矣侍郎在太學時必欲以其師白
鹿書院之規掲之學以養之於外又欲以其師大學中
庸語孟之書講之諸生而養之於内正是以知侍郎之
學蓋有所自今者之除非無其學而茍於充位以為榮
者也今既數月矣而朝夕輔導之方左右啟廸之具不
識尚可得而聞乎正竊謂輔導太子啟廸開諭者固不
一端然明經義以資益其聰明謹遊從以涵養其性情
是二者蓋其事之大者焉夫太子之學何學也將學為
人君為人父之道也欲學為人君者當先學其所以為
臣之道不能盡夫所以為人臣之道則亦不能得夫
所以為人君之道矣欲為人父者當先學其所以為人
子之道不能盡夫所以為人子之道則亦不能得夫所
以為人父之道矣故為人子而孝者必能為慈父為人
臣而忠者必能為仁君是道也載之六經故太子不可
不講明經義夫所謂講明經義者非若文生才士破碎
章句穿鑿義理以幸於有司也是將以格物致知將以
誠意正心將以齊家治國是三者而已是故輔導之選
惟其學不惟其科第惟其道徳不惟其文采蓋有文采
者未必知道有科第者未必知學而帝王之學無所用
乎文采科第也夫六經之義浩如淵海學者所造當有
先後孰先而始孰後而終是不可不知也夫聖人之立
言語其精者固未嘗遺其粗語其末者亦未嘗遺其本
本末精粗本自一貫然其親切著明造之而易入講之
而易明者莫若論語是以明經之序當先論語次七篇
次而大學次而中庸次而詩次而書次而禮次而春秋
而終之以易焉夫易窮理盡性之書而論語者切問近
思之書也學者必先切問近思而後可以窮理盡性則
不躐等不陵節聖人之道為可得聖人之事業為可有
矣夫孔子晚而後學易而後之學者乃以談易為先周
公作周官槩言教國子而不專言敎太子之法蓋位有
貴賤學無等差自太子逹於庶子以及公卿大夫之子
一而已然所謂敎國子者教之以詩書敎之以禮樂而
已當是時文王之易其發明天人之藴亦已備矣然終
未以為敎三易之法特掌於太卜周公之意必有所在
發明經義以輔導太子者亦不可不知也今夫蓬生麻
中不扶自直入芝蘭之室久而不聞其香居移氣養移
體是不可不圖之於其初也今士大夫家求師以敎其
子者固不可不謹然至於朋友逰從之間亦豈可不察
蓋先生相與言必以仁與義市井相與言必以財與利
聞仁義之言久熟則必悦於仁義而欲為仁義矣聞財
利之言久熟則必悦於財利而欲為財利矣此自然之
義也自昔帝王之資聰明睿知未有不過人者茍於性
習之未逺嗜欲之未流熏之以詩書之氣濡之以禮義
之味則日就月將有不難致者故曰䝉以養正聖功也
夫天下之道二正與不正而已朝夕與正人處則耳聞
正大之言目見正大之行熏習漸染夫安得不正朝夕
與不正人處則口習邪僻之言身習邪僻之行熏陶變
化夫安得而正是故欲其進徳而毋敗於徳欲其修業
而毋怠於業則其居處之間遊從之際必皆有以為之
慮而後能得也且其所與居處者何人也是不可不知
也其所與遊從者何人也是不可不知也左右前後罔
非正人則誰與為不善左右前後皆非正人則誰與為
善所與居處所與遊從而皆得乎逸民處士則誘之以
聲色之奉而傷其性導之以貨利之事而損其行者必
無之矣如是則吾之進説必欣欣乎其樂聞也所與居
處所與遊從而不離乎近習小人則引之以詩書之正
道啟之以先王之法言者亦必無之矣如是則吾之進
説必戛戛乎其難入也豈可自謂吾惟以説經為職而
於其居處遊從之間漠然不為之慮而望其能進徳修
業乎昔惠帝聘四皓以為羽翼肅宗親李山人與之共
事本朝真宗禮白雲先生與之徃來是皆可為後世法
程子嘗建言乞擇老成宫人内臣侍哲宗而經筵祗應
人亦皆在遴選今春坊内外供給之人若皆得謹愿者
為之為益亦不細矣此謹遊從以輔導太子者又不可
不知也正又嘗求之於古得可以為戒者二可以為法
者三可以為法者商髙宗周文王滕文公是已可以為
戒者堯之丹朱舜之商均是已古之帝王未有不尊師
敬友以成其聖徳者古今之稱大聖人者必曰堯舜然
皆以精一執中為學蓋學則為聖為賢不學則為患為
不肖理之必然耳丹朱商均非其無以為師者又非其
無以為友者卒之不肖焉何也夫人之生或不幸而有
疾雖欲學之而才有不逮勉焉盡其至可也彼商均者
不知其才之何如而丹朱以傲聞是其才亦有過人者
而卒之不肖則不學之罪也使其知學去邪以從正去
惡以從善沛然其誰能禦之此其可戒者也夫古之聖
人雖曰生而知之然攷其行事未有不學者髙宗自謂
舊學于甘盤蓋其少時已得甘盤而師之講之已熟行
之已至觀其得説與之議論至於啓心沃心之説光明
照徹煥然於千載之下中興之功蓋有不足為者是皆
其㓜學之力有以致之也文王之為世子也仁孝之實
見於躬行者已不可及然猶孜孜汲汲養老乞言尊師
重道不自滿假故君人之大徳事君之小心自其為世
子時已自成之戰國諸侯誰能以學為事者獨滕文公
知敬孟子故孟子一見遽告以堯舜之道性善之説此
不惟有受道之質而好學之心亦可見矣他日問禮問
為國孟子所以告之者皆王道之綱仁政之本惜其未
能始終師用孟子而至於王也然其好學之心卓然如
此視齊宣梁惠沉酣於功利鄙淺之説者萬萬耳此可
為法者也今之宫僚可謂備矣然獨侍郎力辭兼職乞
專一贊諭是殆以春宫徳業進不進為已任者故正輙
以其淺陋之説進於左右正不肖不學無所取才然區
區所以望侍郎者不敢以望於人惟侍郎加察
欽定四庫全書
　性善堂稿巻八　　　　　　宋　度正　撰
　　啟
　　　通參政啟二首
伏以學貫天人才兼文武髙明光大贊聖化之更新安
富尊榮究真儒之成效風采聳聽精神折衝國有人焉
吾無憂矣恭惟宫賔㕘政知院器業閎博識慮精微經
綸之略甚髙康濟之心尤逺容止可觀而進退可度富
貴不滛而貧賤不移惟衣裳惟干戈凡有謀而則告以
儐相以軍旅蓋無施而不宜越執鴻樞進參大政朝夕
納誨夙夜惟寅厚風俗結民心思復見聖祖神宗之盛
治退小人進君子惟推行慶厯元祐之舊章措四海於
隆平建萬世之長䇿規摹先定根本不摇羽翼春宫所
以重宗廟扶持國是所以尊朝廷漲洙泗之淵源消漢
唐之朋黨大綱既正萬目斯張雖已舉中國之内修然
未忘四夷之外侮審觀事勢灼見幾微兼收小大之才
以備緩急之用合謀并智諒何事之不可為捨短取長
亦何才之不可用徳量既侔於河海元勲斯溢於鼎彛
國以賢興士無遐棄正少也志學壯而力行幸親接於
前修頗周遊於當世㑹邪説之競起永矢退藏覩公道
之重開載懐奮發况親年適當夫喜懼而子職敢憚於
勤勞敬以微蹤仰歸洪造可使宰也可使賔客也自惟
何有於猷為用之鄉焉用之邦國焉决不仰辜於推擇
言不足信試而後知
倚老臣以輔政斷自聖心推幼學以濟時實惟素志道
髙明而光大君安富而尊榮國有人焉吾無憂矣恭惟
宫賔大參政知院相公受天間氣為時宗工淵源洙泗
之深蹈履詩書之粹徳義可尊進退可度巍乎一代之
典型威武不屈富貴不滛屹若中流之底柱自登近弼
式究逺猷措四海於太和建萬世之長䇿規模閎博識
慮精微羽翼春宫所以重宗廟扶持國是所以尊朝廷
皇極茂建而庶政以修大綱既正而萬目斯舉固已强
中國之勢然未忘四夷之憂樂育天下之英才以壽斯
文之命脉軫伊尹不獲之念躬傅説旁招之心一聞姓
名皆在簡記故凡善類之去就獨以明公為依歸進君
子退小人相業逺追於前轍致隆平頌清廟元勲行繼
於古人與國咸休永世無極正材雖無取志不甚卑雖
邈在於後生猶逮承於先覺㑹邪説之競起永矢退藏
覩公道之重開載懐奮發况親年適當於喜懼而子職
敢憚於勤勞謹以微蹤仰干洪造可使宰也可使賔客
也自惟何有於猷為用之鄉焉用之邦國焉决不仰辜
於推擇言不足信試而後知
　　　通任樞密啟
畀聖父之潛邸仰荷誤恩奉慈親之版輿載諧初志頼
上前之敷奏被中命之褒嘉捧戴以還感藏莫喻伏念
正少縁經藝早綴儒科不以流俗之所輕易其中心之
至好惟其生長於西南數千里之外未免浮沉於州縣
庸衆人之間奮然為雲谷之遊直欲極風雩之樂適所
願欲忘其疲勞遂得收放心一言以歸乃知不逺復三
字之訓然以私淑諸已非敢求多於人中䝉連帥之薦
揚尋被邇言之横及但知忮其私忿遂併毁其平生謂
其問道於偽學禁錮之時乃是要名於正論既明之後
窮無所告退而自憐㑹公道之復興徐浮言之自定雖
阨弓旌之召猶紆麾紱之榮奉命於羽檄奔馳之餘竭
力於科調浩繁之際偶縁辦集獲被甄升付之䕫峽之
上流介乎川蜀之都㑹事任愈重綿薄是憂此蓋伏遇
宫賔知院樞密相公妙貫天人資兼文武親傳至學非
堯舜則不陳雅意本朝安社稷以為悦旁求學道愛人
之士坐收博施濟衆之功致此陋庸亦叨器使正敢不
力行寛大之㫖曲盡撫摩之勤惟是此邦素稱瘠土揆
之他郡半是疲氓况縣官之闕者蓋已十餘年而郡政
之弊者亦非一二事加以財賦方經於根括絲毫無復
於贏餘儲蓄一空公私俱敝惟當儉以足用寛以愛民
力加勉於新功期速還於舊觀以師旅以飢饉庶乎三
年足民之可幾如禮樂如㑹同則非平日言志之所及
　　　通侍郎啟
垂紳正笏方為儒學之侍臣大纛髙牙又作詩書之元
帥公望實之甚著上眷倚之益深隆㫖洊頒士心交慰
天開井絡地控坤維祖宗以來已為國家之重鎮朝廷
之上常選天下之望人雖沿革亦或隨時而規橅則有
定論蓋根本之地不在於彼而在於此故委付之意不
于其外而于其中大哉神聖之逺圖極此古今之長筭
所謂犬牙相臨之勢又何大尾不掉之虞機權不遺事
勢斯定恭惟某官氣全剛大道極髙明拳拳抱憂世之
忠挺挺有經邦之志器業宏而識慮逺議論正而操履
淳支大厦允為棟梁濟巨川則作舟楫恢恢餘刃斯能
定社稷能安國家斷斷無他必不侮鰥寡不畏彊禦庸
膺寵命特畀价藩佇觀衮衣之歸入贊鈞陶之化正叨
承小邑服在下僚志竊效於區區考不辭於下下夫何
小己之幸復值大賢之來聞絃歌之音一笑償武城之
遇遊舞雩之下此身願闕里之歸欣幸之私敷宣靡既
　　　通憲使啟
風綸渙發輔英初下於呉天霜節晉升乘傳逺馳於蜀
道想聞風采之盛喜見光華之新敬薰一緘逺候六轡
恭惟某官剛大以直髙明而中學術追配於古人超乎
百氏文章衣被于當代本之六經卓然履踐之極高偉
矣規模之甚逺入則參宥宻之地獨見幾微出而司號
令之權共推仁恕惟其公論之益著所以聖眷之愈隆
亟加臨遣之恩將示登庸之寵矧惟益部乃控重邊蠢
爾羌戎喜則人怒則獸繄我漢使仁如春威如秋行發
軔於詩書以折衝於樽爼捫參歴井少資攬轡之勤自
西徂東遄即賜環之召正深惟空乏誤被使令懼所任
之靡勝顧自謀之何暇代大匠斵寧逃五日之譏從君
子遊幸托百年之好
　　　通利州唐寺丞啟
恭趨行闕獲奏名天子之前分領學官復從事諸侯之
後俯慚末學仰玷公朝依仁幸際於大賢省己庶安於
微分重念正零丁弱質憂患餘生漫傳先子之經初乏
趨時之技一舉於禮部已愧叨塵三考於判司曽微補
報欲退伏林泉之下將盡心簡冊之間簞食豆羮心已
安於顔餒抱關擊柝義亦由於孔貧遂廼負擔出門躡
履就道困于荆楚憔悴何堪厄於江淮歸投無所以至
觀光王國講業閩中風雨霑被者朞年水陸奔馳者萬
里面顔如鐡心志已灰徒自歎於天窮實難堪於官使
使其優游學問已無可師况復奔走道塗又何足取欲
逃曠責實賴包荒某官徳性恢洪道心精粹家傳至學
非臯䕫之事不存於心身為儒宗非孔孟之談不出諸
口洊更華要益茂風猷永惟元祐之得人莫盛眉山之
多士然潁濵事業克家之子未聞斜川詞章傳世之孫
安在賢哉三葉萃于一門此天下所以仰首而歎嗟縉
紳所以交口而論薦當資盛徳以佐中興付以雄藩實
朝廷進賢之兆堅其大節亦世臣事君之端公固優為
正敢妄論正將縁賤職得在下風若何施為可免尸素
識荆州之面期不負於此行升夫子之堂或有取於他
日歸依則切敷陳莫周
　　　通新運使啟
奉藩近輔名震京都畀節昕庭光生益部粲若除音之
下温然和氣之敷凡在照臨舉増欣抃惟西南之要地
控䕫梓之上流雖好文之鄉凜遺風之尚在然弭兵以
後猶舊觀之未還重以羌戎窺伺之靡常加之師旅饋
運之未已儻非碩徳曷副上心恭惟某官識度昭融器
業閎逺藹藹圭璋之質恢恢柱石之材碩膚象於狼胡
卓哉廊廟之用信厚符於麟趾盛矣邦家之光胷中未
究於經綸天下已聞其風采英聲四逹公論一詞日者
重建中興更新聖化謂天臨萬國事不可以遐遺而日
靖四方政當明於先務帝思俾乂誰能往欽急欲得人
大慰爾逺方之望疇咨在列莫如我同姓之賢申命使
華式將隆指軺車戾止坐觀四境之澄清衮衣歸兮行
慶千齡之際遇正叨塵下邑密邇崇臺敢辭負弩矢之
勞誠喜見羽旄之美使蜀父老復覩諸葛武侯之政諒
非偶然而魯諸儒得從河間獻王而遊誠為幸甚胷懐
欲吐筆舌奚殫
　　　通漕運使啟
九命奉藩聲動辰居之北十行畀節星移井絡之西渙
萬里之風雷沛一方之雨露好音至止清議翕然竊以
四蜀腹心益州所部最其至重九重耳目漕臣之寄尤
為不輕矧惟聖朝深念逺俗行寛大之詔務得民心擇
忠厚之人以諭上㫖玩印乆矣詔公往焉恭惟某官天
性温淳風姿秀偉抱圭璋之質早涵浸於詩書振金玉
之文大發揮於事業洊更華貫綽有休聲懿徳彰聞允
矣清廟之瑚璉大宗維屏盛哉皇家之本支方涪中式
茂於棠陰而日下已傳於梅信帝謂坤輿之逺人情欲
極於周知公為天派之英儒效又彰於已試故班明命
特畀皇華雖一角祥麟暫賦西郊之游泳而九成鳴鳯
終為北闕之羽儀
　　　上運使啟二首
曽叔祖奏名昔託鴈行之列愚小人試吏今依虎節之
光天或相之事有如此正荆州冷族巴子書生自其志
學之年雅以致身為事中遭憂患外迫飢寒身愈困而
志愈堅行益修而名益下既叨吏禄益肆簡編儻朝學
而有聞雖夕死而何憾出求當世之先覺驗其平生之
所知幸得分敎之除以為歸養之計二年於此碌碌無
稱三省之餘循循自愛己以為樂人以為憂茍執徳之
不踰豈知言之罕遇恭惟某官先儒領袖後學宗師徳
量如司馬天章澄之不清而撓之不濁政事如鮮于諫
議道之斯行而綏之斯來士喜於有歸民喜於有芘小
人喜於有養君子喜於有師正亦諧其逢自聲厥幸羞
以牛後深慚東野之踈拜於馬前儻惻北平之念
廼眷西顧久虚使華分命儒臣來司計府聲傳劔外歡
動民編想萬里之雲霓作一方之雷雨企踵而望何來
之遲某官上應天星下為人瑞優游儒館盡窺秘府之
藏振發士林獨得聖門之妙英華積著事業光明宜入
經筵開明于帝學宜登臺省潤色於王猷而任乆速於
自然付行藏於有命分符畿甸仗節遐方雖僻逺之民
幸䝉芘覆而縉紳之論咸謂淹濡恐孔席之未温即漢
詔之已下正詩書末裔庠序晚生問道尋師殆環天下
為貧竊禄屬在部中豈敢速成尚期與進願學孔子雖
無齊人之鎡基親見子雲行有侯芭之幸㑹
　　　上總領啟
光被王言進司蜀賦百年喬木人知世徳之深四境甘
棠公有仁聲之大風雷初發草木生輝竊以綿地數千
在撫存于根本帶甲十萬庸克壯于金湯自非通敏之
鉅儒何以斡旋于大計帝曰誰可僉言汝諧某官道極
精微氣全剛大禀湖山之秀如光風霽月之照人得洙
泗之傳如白日青天之在上伊尹周公之事能世其家
管仲晏子之功絶口不道蟬蜕于權謀之外鴻飛于仁
義之中九重眷知四海推重永念四蜀困窮之乆當資
一代温雅之材君子是圖我人何幸李公擇首司國計
皆知朝廷無聚斂之心韓稚圭出撫西師固識聖主有
圖囘之意事實在是公其懋焉正賦性甚愚知學最晚
不敢雷同于世好深期有得于師承幸託光輝得親矜
式延頸跂踵願依數仞之牆摳衣趨隅庶幾一貫之道
　　　上趙茶馬啟
論鄉秀以賦歸久違英範捧臺書而就列復近修門喜
華表之得親激懦衷而自壯有懐如渴欲嘿不能重念
正賦分多竒受才甚謭自結髪務求於正道每行身輒
蹈於危機千慮百思不為城府十步九折未免風波幸
禮義之不愆則俯仰而無媿有如去春之較藝實對白
日以盡心欲覽青衿之英竟墮黄口之謗駭機一發孤
迹屢危賴聖朝愛惜於人材致士類保全於科目固已
梗夫人之進猶未足怨者之嗔夫何南宫之首科復在
春闈之冠選羣狙始息多士同稱用之安富尊榮已慚
前哲容也温柔寛裕實倚宗工恭惟某官燭於理以甚
明存其心於至大好賢惡不肖豺狼無當路之虞捨短
取所長桃李有滿門之盛人方依於喬木上將作於歸
禾正備歴險艱愈思懲艾困於心衡於慮誓加勉於新
功博以禮約以文幸亟加於惠訓鄙心所志筆舌奚殫
　　　賀茶馬啟
光被選掄榮膺任使去東川之寄當一司𣙜牧之崇陟
西清之班實兩宫眷倚之厚一札翺翔而來下萬夫鼓
舞以歡騰惟蜀號四塞之區而地控三邊之重南撫南
詔北通北戎夷人所交不可無羈縻之政廟算之得是
以有博易之權必屬重人以董兹事在中原全盛之際
當聖朝積習之餘人既豐穰物滋繁衍茶以觔計者日
且千數馬以駟計者嵗將萬餘中興以來故規未復究
觀近日委任之意大非曩時措置之權謂四蜀之封據
上流之甚險而三秦所闞眇中土之可觀故資當世經
綸之材將圖决策掃清之計恭惟某官器業宏逺學識
髙明通古今治亂之源可以備顧問歴内外事機之乆
可以贊弼諧而執徳不踰守道難進既公論之莫掩宜
聖眷之加隆念非表表愈偉之人孰付多多益辦之事
遂從使指擢置大司重衛君之行素盡秉心之道大魯
侯之去益著無邪之思行觀禮樂運用之動人坐見竹
帛勲名之入手事固如是公其勉焉正弱質菲材孤生
無取學雖勤而未就志則有而甚踈動多迂濶之為久
賴包容之至甘為下乘曽何冀於天閑敢作微聲自貽
羞於石鼎
　　　賀宇文右司除起居舍人啟
榮膺親擢光奉制書越從鳯沼之游進列螭坳之近眷
優綸綍歡動縉紳洪惟聖朝若稽古訓克謹正君之大
義式嚴載筆之攸司依日月以對清光蓋將養萬幾之
慮推古今而贊鴻業所以澄百度之源羽儀金閨後先
玉步凡春秋之㑹要凛氷雪之甚嚴矧堯吁舜俞靡一
事之不謹而商盤周誥垂百世以無窮允惟四海之英
儒仰副一人之妙選恭惟某官性資温雅襟度清平卓
乎忠義之世傳附以詩書之㓜學在朝而從大夫後已
多貳化之功束帶而與賔客言遄至折衝之效播於清
議簡在上心大書特書游夏之詞莫措一命再命臯䕫
之業可期坐符三月之遷行慶千齡之㑹人所望者公
其懋焉某留滯西陲翺翔東望有懐賀厦莫尾賔筵控
弱水之三千徒嗟短翼摶扶摇之九萬仰羡脩程
欽定四庫全書
　性善堂稿巻九　　　　　　宋　度正　撰
　　啟
　　　贄見漕使啟
伏以為貧而仕固難擇地而後居直道而行未免倚人
以為重思見君子實勞我心輙陳世俗不腆之詞以當
古人執贄之義正資性庸下見聞濶疎漫求聖智之用
心雅於詩書而有契將循此以自樂願終身而無他偶
縁生理之蕭條繼以骨肉之零落不能固守其貧賤之
操於此輒萌其禄仕之心黽勉一來慙皇萬狀論其學
則時謂之偽語其材則時謂之疎心則無干於人行則
寡合於俗進則人將指目退則人將誚譏揆之適時之
材可謂無用之士甫終下考分還故山天實假之使識
大賢之面士而有此庶安不肖之身恭惟某官道配前
修行髙當世包太虛以為量得失不動其心粲春風以
為言喜怒不形於色當代典型之老中興勲業之苗進
退雍容議論宏逺愛民如保傅之於赤子待士如父師
之於諸生和氣襲人歡聲被物正首投狂斐已蒙一字
之褒今辱照臨永託二天之庇歸依則切敷陳莫周
　　　贄見利守唐徳輿啟
竊以郡之有學猶人之有衣冠學之有師猶衣之有領
袖未有毁其衣冠而可以成禮去其領袖而可以成章
惟其謹擇於材能庶或有禆於教化若稽古昔厥有本
源永惟虞夏殷周之興則篤學校庠序之事上自國子
下及編民厥生始及於七年大抵已升於小學君師倡
其道於畿内諸侯行其法於國中及周之衰其事遂廢
晚生夫子先王之道復存中遭李斯後學之徒又盡自
是或興或廢初無定規一存一亡顯有成效迨我有宋
考法成周自列聖之增修視前古為大備至郡國皆興
於學而朝廷各命以官要在成材非為觀美得人之盛
自古罕聞就學之多於今尤甚欲堪斯任允屬真材然
開導作成固學者事主張振起在上之人恭惟某官一
代儒宗三朝元老量周天地不求備於匹夫道燦日星
實有光於前哲奮乎百世自成一家昔曽參躬行三省
之勤故聖師口授一貫之妙退與其徒而商論則極其
義而推明忠恕一陳本末兼盡蓋一唯所以承先覺之
指而兩言所以開後生之機惟正之心以參為法入侍
夫子儻精義妙道之或聞出領諸生則誠意正心而願
學造拜之始敬吐以聞
　　　上太守啟二首
䕶孔孟文章之印深愧迂疎依龔黄師帥之光幸逃訶
譴撫躬自省荷徳已多若昔大猷厥有成憲漢文翁之
在蜀所先者教化之原唐常衮之治閩所重者師儒之事
易其俗以爼豆作其人以詩書三代以還獨稱俊偉百
世之下莫並光輝永懐千載之人儻可一時之遇恭惟
某官踐修徳盛存養功深黼黻文章若風行於水上淵
源議論如珠走於盤中舒徐乎禮樂之間馳騁乎翰墨
之際吾黨小子雅知斯道之宗四方諸侯誰出我公之
右英聲籍甚深議藹如庶幾齊魯之一儒不愧漢唐之
二老正久兹託芘行且賦歸求也退由也兼固已歸於
權度夷之清尹之任或有望於品題
分璧水之教亦既二年借玉山之輝始於今日將進趨
於函丈輙自吐其平生正賦分窮竒受才譾薄人雖謂
其可學心獨憂夫無成逮先人之存僅傳章句頼慈母
之教不失指歸方踰弱冠之年幸脫科舉之累遂捐他
習搜求未見之書迺於遺編髣髴不傳之㫖知名教自
有可樂謂事物無足動心朝夕於斯出入由是専心致
志不知世俗之是非徵色發聲欲慕古人之踐履坐縻
學校雖曰為貧從事詩書將期進徳昔焉聞道今幸得
師某官天性髙明中心樂易蚤登堂奥獨得範模禮樂
以治身莫窮其際儒雅以飾吏所存者神正幸遊庠序
之間與聞爼豆之事以為鳦以為雁明公裁之置諸淵
置諸天小子命也
　　　逺迎知府啟
涪東作鎮棠䕃未移劍北奉藩綸言已至望羽旄而注
目極草木以歸心素履所聞先聲甚逺某官先儒領袖
後學宗師機杼文章續鼻祖子淵之緒淵源學問得鄉
人揚雄之傳隠然三代之英奮乎百世之下髙詞妙墨
已衣被於兩川大册雄文行發揮於九誥少淹鴻翼復
剖麟符雖川秦之交上不輕於畀付然鄒魯之學公未
究於設施恐孔席之未溫即漢詔之已下正詩書餘業
庠序晚生二年於兹初何所補六藝之外不知其他天
或相之公其來止興仁於大學雖微何蕃之賢問道於
河汾或在董常之後
　　　謝趙運使啟
數月羅大幕之下昔叨顧盻之榮一封奏九重之天今
被挽推之寵懼庸虚之不稱戴恩誼以若驚竊以濟時
當用於真才共理宜資於衆力得百君子國中未足為
至多進一小人天下將受其極弊是以賢愚之判貴於
審尤貴於嚴黜陟之間惟其公亦惟其斷自非獨抱髙
明之見安能不惑好惡之私選掄靡失於若人任用乃
禆於斯世如正者山林賤士鄉序散材誦糟粕之遺幾
唇齒之俱腐開户牖之蔽曽心性之未知倀倀而居碌
碌何取偶被科舉之籠絡遂陪衣冠以馳驅三叨試用
之恩一乏可稱之實雖先生長者力加於扶持然朴學
短才未免於淪棄浩嵗月其逾邁撫簡編而慨然仁言
或借於齒牙弱質遂生於羽翼此蓋伏遇某官存心王
室屬意治功奉天子之命以活西人既仰寛於憂顧取
逺方之才而輸北闕將益究於經綸猷為力黜於浮虛
簡㧞遂加於魯鈍正敢不力行素學逺迹清修志在春
秋而行在孝經儻修名之可立生者父母而成者夫子
誓終身而勿忘感荷之私敷陳莫既
　　　謝運使啟
古君子當進退之間必本於義禮以為之决擇明使者
處黜陟之際必量其才能以為之等差惟人物之不齊
故器業之各異魁竒特逹或可以為公輔之資沉静淵
深或可以為獻納之任或其才識之頴異可以校中秘
之書或其行業之㓗清可以率太學之士或可為十室
之邑或可為諸侯之賔蓋人品有天淵之殊而科目有
小大之辨必欲得人以報國其惟體道以盡心茍或非
才未免謬舉如正者齷齪下品零落孤生讀聖賢之書
未能知其藴奥究古今之際未能識其變通奮身鄉序
居然庸衆人之中濫迹泮林邈然諸博士之下黙而自
信久不知名既不足以望玉堂之遊又不足以冀金閨
之選徒慕古人之至樂甘為聖世之棄人夫何華衮之
褒許以儒冠之亞某官心存公恕志在經綸以社稷安
危為己憂以人材進退為己任大綱所在上焉已得於
鵾鵬數罟所加下亦不遺於蝦黽致兹𤨏末亦預甄收
正敢不策勉奮揚激昻蹈厲謹視聽言動之非禮於顛
沛造次而必為逹而致君誓益堅於素志窮而懐道期
大振於修名
　　　謝制置吳侍郎(袖/)啟
伏以連帥薦論偶當殊選朝廷過聽特畀誤恩人微地
寒靡容控避禮優意渥但切凌兢捧戴以還感藏莫喻
惟兹蜀部雖曰陋鄉其在本朝頗多異産或以風節力
諫於熙寧之際或以經行勸講於元祐之間或辯别邦
朋正色於紹聖而來或扶持國難横身於建炎以後浩
乎人物之富見於史册之書故惟嵗貢之科是謂藩條
之大身任州縣者蓋千百數名登廊廟者僅五六人一
被冕旒之眷知徑當公輔之委任惟其進用之甚速是
以采擇之加嚴必能得一時之英才始可繼累朝之盛
事如正者賦資庸下立志迂疎本期得禄以養親豈敢
干時而枉道幸因詩書之糟粕獲聞師友之淵源道之
可宗千里不以為逺義所不顧比屋未嘗登門不知奔
走之勞自適講摩之樂聊欲系志於翰墨久已㝠心於
是非鄉人之善好之自存月旦君子之道鮮矣未識本
原雖嘗自立於風波洶湧之中實不徼福於議論平定
之後深惟淺陋有玷明揚此蓋伏遇某官領袖諸儒蹈
履六藝大節已著於初筮清名益震於裔夷先天下而
憂四海毎深於系望以社稷為恱九重尤切於倚毗堂
堂輩赤舄之賢勉勉下白屋之士然道徳之老斯垂意
於儒雅功利之夫必先務於權謀夫何端人下取狂簡
正敢不益堅所見思勉未聞窮則立言逹以行已升沉
異勢夷險一心昔趙韓王補表以悟宸聰歐陽公連章
以進善類誠心既切天意自回今觀一再之陳聞斯謂
後先之相望念遭逢之若此顧報稱之謂何取其片善
録其寸長載蒙華衮之一字髙之九天逺之萬里願賦
緇衣之二章感激之私敷宣靡既
　　　謝觀察使大資啟
竊以晝錦暫還幸致摳趨之敬雷封初試遽當顧問之
科驟膺非分之褒不任臨深之懼竊嘗謂楊墨仁義毫
釐之差則流於異端管晏事功方寸之陋則以其小器
况懐材負義者或不顧古人之糟粕而研精覃思者或
未通當世之經綸此後世人材所以難全而昔者聖賢
蓋常興歎如正者禀資甚下立志尤疎徒以世業於詩
書遂得早親於墳典致知格物未能倫類之貫通明善
誠身豈有文理之宻察不敢半塗而廢惟憂一簣之虧
蓋嘗千里尋師幸不迷於塗轍第恨獨學無友終未免
於面牆忘衆口之所非㝠一心而自進所謂碌碌餘子
空空鄙夫漫竊斗升以奉甘㫖何意天下之大老察其
胸中之所懐深愍滯留特加論薦此蓋伏遇某官身為
宗老志在本朝拳拳盡致主之忠挺挺極濟時之用決
大事定大策毎切中於幾微行正道出正言已備形於
施設允矣宗廟之美煥乎簡策之光君子遵道而行孔
宣父之門僅得數輩大臣不可則止范蜀公而下不知
幾人出處各惟其時進退不失其正在其位則以社稷
為恱居於家則以天下為憂搜羅鄉曲之遺材以備朝
廷之乏用致兹庸𤨏獲與品題正敢不循省初心激昻
壯志推陳良之北學益堅平日之見聞佇周公之東歸
願效異時之奔走其為感激未易名言
　　　回李鳴鳯啟
濫蒙漕檄沗校鄉書欲搜博洽之材頗抑浮虚之習第
憂㧞十而失五敢謂得一以當千信所見以不移盡其
心而後已寧遭譏罵不忍阿私一觸危機幾落深穽惟
天有監付物無私歎時人之始疑至宗伯而論定恭惟
省元先輩學通古奥行滿鄉評師友淵源逺矣有緒文
章爾雅超然不羣是誠杞梓之竒才終作棟樑之巨用
盛名已振更深夙夜之思正學以言佇俟天人之對
　　序
　　　送黄侍郎序
昔之有天下者以天下治天下後之有天下者以一人
治天下以天下治天下宜若散然不一也而天下常至
於大治以一人治天下宜若截乎其不亂也而天下常
至於不治何也蓋以天下治天下是之謂公道以一人
治天下是之謂私意公道行而天下馴致於大治私說
行而天下馴致於不治亦其理宜也舜非不足於智力
也而有四鄰文王亦非不足於智力也而有四友蓋天
下大物也非一人一手之所能獨運也合天下之智力
以運之而天下日趨於治矣後之論者謂舜之相十六
人而文王之輔自伯夷太公之外又有所謂虢叔閎夭
太顛散宜生等亦不下十有餘人何其盛也天之生才
夫豈獨私於舜文王之世而已哉蓋用之則見不用則
隠耳本朝之有天下也太祖太宗虛已用人收攬豪俊
與之共治當時在政府者不下五六人至於仁宗之世
天下之治可謂極矣而考其所以致之者亦不過善於
用人故當時之治莫盛於慶厯而慶厯政事之臣至於
八人之多此萬世帝王當以為法况於聖子神孫乎皇
帝臨御天下之二十一年盜賊已弭邊烽已息刑章不
繁兵革不用天下之勢幾於小康矣然徐而察之則政
教陵夷風俗委靡國用匱乏民力罷弊凡所以為根本
之計者皆非確乎有不㧞之實朝夕凛凛未知攸濟合
天下之智力以共濟多事蓋未有急於此時者也而乃
大不然廟堂之上一相之外相與同心者協力者一人
而已數月之間天下已莫不憂之於是豫章黄公來鎮
於蜀已越四載清徳既髙雅望亦著皇帝若曰爾久勞
於外其遂來歸輔予而前乎此者天下亦皆謂公必歸
歸必相蓋上之所眷公者固甚切而下之所以望公以
扶持公道者亦不為不至矣夫古之君子所以相其君
成其功名以顯於天下者亦不過曰徳量也明識也識
之不明則無以别天下是非邪正無以别天下是非邪
正則將以賢為不肖以不肖為賢其將何所不至徳量
之不足則必喜於自用而忌天下之才是心一萌視天下
之才皆將無足與共事者舉天下之才無足與共事則
舉天下之事將獨運而獨決之豈不殆哉正實有憂於
此故因公之行不自知其僣越而冒言之願公自勉且
以勉同列焉嘉定七年三月二十有七日山陽度正序
　　　送吳侍郎序
詩云殷鑒不逺在夏后之世此周中葉以後之詩也殷
鑒在夏則周鑒在殷今觀不逺之云者以見周之可鑒
者近在於周而又不在殷詩人舍周而言殷舍殷而言
夏言愈逺而意愈近何其憂時之深愛君之切委曲詳
盡忠厚懇惻如是之至也天下之事循其已徃之迹而
求之善者以為法不善者以為戒監不越乎兩端而已
然舉數百年之事而語之事非不切也理非不明也然
而聽之藐然者耳目之所不接故也若夫事出於朝夕
之近其利害禍福昭然可見其可忽之而不監耶夫事
之失莫知所以為監而不能改無傷也知其所以為監
則改之矣若夫知其敝而莫監而天下之患始至矣徃
者熙寧大臣之得君也盡棄祖宗之人材盡變祖宗之
法度天下憂之以為其勢必至於極敝大壊而後已也
而識者之論則曰朝廷而不覺悟則已一旦朝廷覺悟
去其所謂新法而復吾祖宗之舊退其所謂新進者而
復進其前日老成之人則天下無事矣然一事之失其
始固羣起而議之及其積習之久則與之相安與之相
安則其回而變之也為甚難熙寧之法當時公卿大夫
議其非者不知其幾其後用事者力破天下之公論主
而持之其說之入於人也深事之行乎天下也久及其
末也舉天下之士莫不以其學為孔子之學以其政為
周公之政而不敢議是其習之久而其弊必至於是矣
更化以來判别忠邪審核真偽收前日之所棄者而擢
用之蓋知所以鑒矣然君臣宵旰三年於此而治不加
進何也或者既其名而未既其實也歟長沙吳公被㫖
入覲天下之士皆曰公國之元老且久勞於外今其行
天子必用以為相公將何所先乎正曰公㓜之所學無
非齊家治國之道而壯之所行又皆正主庇民之實使
其一旦坐廟堂之上必將不動聲色而措天下泰山之
安矣夫天下之事毛舉而陳之蓋不勝其多也然即近
事而求之士氣之委靡銷鑠其事為最大蓋士氣者國
之脉也士氣不振則國之脉病矣而可不憂乎夫所以
養士氣者非所以髙爵厚禄之謂也信用其言固所以
養之也有言見用則士氣昌士氣昌則何憂乎盜賊何
畏乎强敵何患乎天下不治正既以答或人之問退而
書以序云嘉定三年四月日門生通直郎知成都府華
陽縣度正謹序
欽定四庫全書
　性善堂稿巻十　　　　　　宋　度正　撰
　　序
　　　送徐生遊成都序
余曩次荆南忠州徐生數來謁余余目其貎類儒者耳
其言學未充因勸之學至是四年矣近自荆門走巴川
訪我於樂活之下氣淳容修與曩甚異揖之坐則曰森
不敏幸得從象山陸先生遊先生晦庵輩人也雅意是
道循循然啟後生從之遊者甚衆為荆門踰年棄門人
門人無依則失聲以歸森也撫先生之柩獨至岳陽而
後歸今將之成都依江陵任先生以卒業焉敬走門下
請一言惟先生幸教余初聞其自象山來喜甚因問晦
庵在建寧安樂否猶有意仕否東南學者亦有能繼之
否既而乃及學問之次序將以發其端觀其能至性命
之際輒疑不能通遂啟問曰性相近習相逺何也余應
曰孔子之言言禀性也非言性也且性一也何啻相近
若禀性則萬殊焉蓋氣清濁不同也夫氣也者其於人
也為强弱為聖愚為剛柔為緩急生而知之者此也生
而無知者亦此也丹朱商均越椒叔魚之事是矣豈獨
習哉猶疑弗釋又問則應之曰子姑記之未可知也語
曰賢者識其大者易曰君子多識前言徃行以畜其徳
夫識記也記而深思之思之而弗能通鬼神通之矣不
然口問而心不存色莊而意不至他日復問斯言則耳
狎之而不留雖百象山末如子何矣吾子其聽之哉余
聞伊川在成都一日游大慈寺廊下有治篾者口易書
伊川疑異人就問俯而不答祈之再三乃得其未濟三
陽失位之義今子且至成都宜訪求之如遇斯人得其說
反以告我紹熙四年八月二十二日樂活度正序
　　　送曹簡夫序
今天下之論者皆曰敵人相殘北方大亂宜進天下材
畧智謀之士以為之備南康曹侯可謂材畧智謀之傑
然者矣方敵人南侵蓋嘗奮空弮提孤軍折其前鋒保
全一城人到於今稱之及洞冦猖獗横行江湖殘破州
縣震摇東南又嘗單騎深入以作三軍之氣而遂收其
成功考其事業究其所立當今材畧智謀之士蓋未有
出其右者故方其廢也天下莫不為之惜及其起也天
下莫不為之喜蜀自頃年以來百孔千瘡始聞其來父
兄子弟皆充然若有所恃今聞其去父兄子弟皆悵然
若有所失蓋吾蜀人之論則曰宜留之於蜀使當一面
以寛西顧以惠我人而天下之論則曰宜用之江淮使
捍蔽東南以為天下重以正觀之是二人者見其末而
未見其本得其小而遺其大者也天下之生也久矣聖
人所以治之蓋有其道其道備於帝王其迹見於詩書
體之於心充之於身發之於事業隂陽以和天地以位
日月以明山川以寧微焉而草木昆蟲賤焉而鳥獸鱗
介亦莫不各得其所堯舜禹湯文武周公逹而傳之於
上孔子孟子窮而傳之於下孟子沒而世莫之傳千有
餘載矣本朝大儒實始於遺經得之五傳而至文公朱
先生博學詳說於是大備侯少從先生遊親受大義故
其見於經綸運用者章章如此正竊惟春宫既建博選
師儒以充輔導使侯得與此選陳善閉邪必有大過人
者今天下士與侯同學先生之門而有所聞者不少因
侯以盡致之同心協志相與羽翼贊襄緝熙光明一新
中興之業豈非萬世長策又何折衝禦侮之足云哉昔
司馬文正公得伊川以輔哲宗其經筵開陳蓋前所未
有趙忠簡公得朱子發范元長以輔孝廟其資善講說
亦前所未有然天下不以多伊川朱范而多文正忠簡
古之人夫何逺哉亦為之而已矣於是侯自益昌漕易
鎮宣城序以勉之云
　　　送張森晦甫序
天下之大分原於天命而著於人心雖其人事之得失
有盛有衰而此理之在天下則未嘗一日無也何謂大
分求之一家則曰父子之分求之一國則曰君臣之分
求之普天之下則曰中國外國之分父尊而子卑君上
而臣下中國之貴而外國之賤此天地之常經而古今
之通義非有强於外而後然者也父子之分失則一家
不得其理而宗族鄉黨皆知惡之矣君臣之分失則一
國不得其理而匹夫匹婦皆知憂之矣中國外國之分
失則將以大事小以賤凌貴天下有志之士可不含憤
茹歎深思所以正救之耶靖康之變其禍極矣載籍以
來未有若是其甚者也魏國張公奉命於危難之間倡
明大義奬率三軍恭行天誅復我境土不幸姦臣還自
北庭賣國市和挾賊固位力主事讎之說聖意未決而
江上已焚攻具易將帥示天下不復有為其後得志者
輒祖其說邊鄙之害蔓延至今垂八十年矣噫少康四
十年而興夏盤庚七年而興商宣王十六年而興周光
武二十年而興漢非古之易而今之難也非彼之智巧
而此之拙也彼之在朝者必無主和之臣而在天下者
必多復讎之士是以巍巍之功若是其神速也日者上
天悔禍敵人相殘中原遺黎日夜企踵南望孟子曰以
其數則過矣以其時考之則可矣因人心順天命中興
之功其在於斯歟魏國之族有居天彭者曰晦父嘗詣
闕上天子書萬言論恢復大計且策北敵必亡中原必
復之理時宰相方務安靖不省其言今七年而晦父之
言若有徵者晦父慨然將北出劍門入漢中踰散關渉
㐮沔江淮以趨行都且理其言士役役利禄日夜之所
謀畫志慮大率不出於此有不然者父兄必相與詆訶
責罵以為不祥瞶瞶一律晦父麻鞋布衣不知為妻子
謀而汲汲然奔走天下思與天子經畧中原晦父之賢
於人亦逺哉雖然士不貴於空言而貴於成功晦父其
懋勉之
　　　壽章運使詩序
昔司馬天章來漕益昌不鄙夷其人柔之以仁道之以
禮擇其秀民若蒲生若鮮于生者使與其子溫公遊由
是其人之窮者有所養學者有所歸及溫公相元祐順
人心革王氏政事勲業巍巍震耀百世益昌之人至今
猶曰吾天章公吾溫公蓋徳之入人也深而人思之不
忘也今上之四年以比嵗水旱惻念逺俗論者謂遣使
撫存宜得材徳兼茂者於是得今建陽章公於洋州徃
踐其任公至之初慨然語其屬曰天章公父子百世師
也小用之一方大用之天下民到於今受其賜其成效
大驗章章如此自今徃某政某事某教某化皆當以天
章公父子為師法於是黜刀筆崇儒雅從容優游進諸
生於堂而爼豆之語之修身齊家學古入官之要周旋
曲折誾誾如也諸生退而歎曰自天章公以來百有餘
年加之以師旅因之以饑饉世始以功利為急其視學
校庠序不啻疣贅不圖今日復見此事四方翕然挾書
負篋皆願學於益昌而學之士益盛焉詩云惟其有之
是以似之其章公之謂乎公生於四月七日至是學之
士誦維嶽之詩歌申甫之章薦之於公以為無窮之壽
其詞切其情真其皆取諸其心歟公慶厯大臣之世胄
容貎偉然舉動有法中心寛閒樂易吾知其去是而兼
善天下也決矣於是乎書慶元五年三月二十三日巴
川度正序
　　記
　　　潼川府東關縣社稷壇記
郡邑之有社稷風雨雷師之祭其來尚矣謹按周禮社
稷為地祭之屬禮秩在五祀五嶽之上風雨師為天祀
之屬而禮秩在日月星辰之後至唐天寳中又立雷師
之祀於風雨師之次蓋為人生之所賴雖以土穀為重
而其所以生生不窮者豈不曰鼓之以雷霆潤之以風
雨而後遂焉綴之以祀亦其宜矣故後世因之不廢列
之郡邑以為故常而世俗之吏以謂孟子之論蓋嘗貴
民而次社稷人謂祭祀以時而旱乾水溢則變置之故
所至之邑則未嘗以孟子貴民之意而待其民平居暇
日惟知以聚斂為急教化之不修政令之不行視其善
良莫知所以撫之視其饑寒莫知所以養之至其陷於
辠戾則深疾之曾無哀矜惻怛之意是未嘗以孟子之
所謂貴者加乎民也至社稷之祭三代聖人之所建置
禮經之所存者則徃徃以孟子變置之說而輕忽之乃
反崇飾浮屠老子之祠金碧輝煥無所不至祭非其鬼
神不顧答人蒙其害而社稷之壇壝荒廢圮壊毎嵗僅
遵甲令春秋一至焉既退置而不問使民莫知所敬重
而疾癘之間作水旱之相尋民生之多囏可歎也先儒
謂勾龍氏平治水土故以配食於社共工氏播植百穀
故以配食於稷及殷之興也有七年之旱故變共工氏
而置棄又欲變勾龍氏而以為不可故勾龍氏配食如
故而棄遂配稷焉夏社之書亡無以考信今以理推之
知其必不然也夫孟子所謂變置者意其以為地之不
吉改卜其地庶幾土地所安風氣所宜於以導和氣致
休祥云耳非謂變易其配食之神也夫政之苛令之煩
匹夫匹婦不得其所則旱乾水溢從而應之而神何辠
今以旱乾水溢而變其所配則與夫辠嵗者何以異正
是以知孟子之意決不然也開封趙善遡澤深為東關
始至之三日謁社稷退而歎曰人生之所賴者在此而不嚴若
是是尚可緩乎乃因其地廣之為壇四左為社社之次為
風伯右為稷稷之次為雨師雷師壇皆三成社之址方二
丈五寸崇尺五寸其餘崇皆殺六寸稷之崇廣亦如之風伯
之址方一丈六寸其餘崇皆殺一寸雨師雷師之崇廣亦如
之為齋廬於後以供祭事為門廡於前以嚴扄鐍為土墻以
周之後崇六尺前及左右皆崇五尺而厚皆五尺經始於嘉定
七年九月甲子落成於次年二月庚寅書來求文以記之正竊
以為今之為邑者惟其不知學是以所當輕者反重而所
當重者反輕事失其序而茍且鄙陋庻幾於古人者少
澤深兄弟少從師友講明學問而不專以科舉之文為學今
其所立如此是可書也校書郎臨卭魏侯詳刑本路首嚴選舉
之法不妄許與故所得皆一時之勝而澤深與焉吾澤深之
為邑亦槩可知矣因備書以示來者嘉定丙子正月甲子
日奉議郎新權發遣懐安軍兼管内勸農事山陽度正記
　　　中江縣重修學記
先王之所以教皆因人心之有而順導之非有所强之
於外也故其為教也易而成材也衆孩提之童無不知
愛其親先王因之以成其孝及其長也無不知敬其兄
先王因之以成其悌此弟子之職所以為小學之教蓋
立身行己之本㓜而學之者也夫人莫不有惻隠之心
充之可以為仁莫不有羞惡之心充之可以為義莫不
有辭遜之心充之可以為禮莫不有是非之心充之可
以為智此大人之事所以為大學之教蓋齊家治國之
本壯而行之者也後世設為學校庠序以養之詩書禮
樂以教之其於古之道也可謂近矣然試之以科舉考
之以經義詩賦論策則皆先王之所未有者然其所以
為此者亦惟曰使之推其心之所有載之於言以見其
所蘊之淺深疏宻云耳夫茍能推其心之所有則其於
先王之教豈不尚庶幾哉國朝自藝祖皇帝以揖遜得
天下兩幸太學列聖因之開設學校尊崇師儒内自京
師外薄四海州縣莫不有學至於講明先王之遺言紹
續洙泗不傳之緒風化之美無愧三代視秦漢而下蓋
過之矣然自仁宗之世取湖州安定先生之法以為太
學法然後太學之所以為教者定自伊川先生侍太中
公為漢州起止止先生中允宇文公為教官然後人知
列郡之學不可以無師自司馬文正公之孫為玉山令
邀晦庵先生於道請為諸生講說然後人知縣之學亦
以得師為美蓋學校之不修則士無所於學而師之不
立則學者亦將何以質疑請問必二者交舉然後可以
明教化美風俗淑人才可不念哉成都宇文峒為中江
酒官始至適科調繁興知府事眉山李侯以為材使兼
縣事朔望造學宫嵗久不葺日就頽圮則歎曰爼豆之
事文教所繫豈以軍旅數起大夫久役而遂廢耶於是
以其餘力銖積寸累而一新之内而夫子之宮堂宇齋
廬庖㕑門觀以至外之墻圍無不畢備腐者易之堊者飾之嚴
嚴翼翼多士慰喜又創為一祠以祀濂溪而下諸老先
生以示學者趨向抑亦可謂知所本矣書來請正文以
為記正聞邑之士蓋嘗有遊東南講聞師友之微言而
歸者來者或能致之使發其大端以私淑諸人異時必
有卓然而興起者此又所以修建者之本意學者不可
不知也尚其勉之峒即止止先生四世之從孫也嘉定
十四年二月五日記
　　　四先生畫像記
紹熙二年正始來見劉公徳修於漕使者之第公辱館
之門已而正首言濂溪周先生幸仕敝鄉宜有祠於學
官祠當以明道伊川配公下其說有司求二先生像不
得則訪之堅父家堅父固有二先生書無其像迺徧求
之遺老故家遂併得横渠康節四像於懿恪王公世孫
焉既以付有司具祠矣正歸舉以相示曰此中原舊物
也正晚生不及親見四先生道徳之容不知肖否冠皆
今三山帽獨康節小異唇有翼圍之匝伊川内服純白
袍以黄草色之透見内服明道康節袍以黄土色之不
見内服項間見者明道皂康節杏紅領皆白横渠内服
白道袍如内服之色領緑皂下横幅三先生之袍亦如
之繫皆以縚今呂公縚也履皆白大抵明道横渠康節
冬服伊川夏服明道袖而立貎方而多髯有坐如枯木
言如春風之意横渠拱而立貎圓而寡髯有至大至剛
以直之意康節竦而立貎癯而身大有傲睨萬物之意
伊川左執縚右執麈尾粲然而立有溫而厲威而不猛
之意毎一觀之如親見四先生也像之上序贊各一首
康節門人洛陽楊怡作書以𨽻正苦留遂得之載與俱
來净掃一室安之其中起敬起愛噫四先生之像其存
者如是至心之精微則有若易傳有若遺書有若正蒙
有若皇極經世後之學者不得於心勿求於貎可也五
年月山陽度正記
　　　尚賢堂記
三代教養取士之法至周而大備今其見於記載者國
有學鄉有校黨有庠遂有序家有塾本之以知仁聖義
中和申之以孝友睦婣任䘏成之以禮樂射御書數至
於三年之久道徳行藝之既成然後鄉老及鄉大夫親
以賢能之書獻於王而施於用焉夫鄉老二鄉則公一
人蓋臨之以三公之重也鄉舉里選乃鄉大夫之事而
重之以三公蓋合六鄉而參校之也州長之官於此又
大考其州里之民而贊其廢興之決人之情始勤而終
惰者不能無之至於有廢有興而後賢者勸而不肖者
知所勉夫其教之之詳如此其切待之之重如此其至
而其去取之嚴又如此其不苟此濟濟多士所以獨盛
於有周之世也然其合六鄉之士而登進之也豈徒曰
㑹之澤宮而漠然無以致其道路勤苦之意哉蓋周之
制十里有廬廬有飲食三十里有宿宿有路室路室有
委五十里有市市有候館候館有積此雖所以待四方
諸侯賔客然周之制以賔禮待士則士固在其中矣迄
秦而至於漢其取士之法有孝弟力田有賢良方正毎
詔郡國為之勸駕甚者加之以安車蒲輪其意猶近於
古魏晉以下大抵因漢之故而損益之本朝之制視歴
代為最備故其得人之盛亦非歴代之所及然自承平
之時蜀士之貢於京師者山行一月而後至於秦沙行
數千里而後至於禮部蓋已難矣然當時進士之科最
為貴重所至郡縣所以奉朝廷之意而禮之者為頗厚故
士之往來者差易為力然蘇氏父子猶有梯天航海之
歎必謁於文定張公而後能行而况其下者乎中興以
來蜀士犯三峽之險渉洞庭彭蠡之風波而後達於行
都其視前日益以難矣而又重之以秭歸夷陵蘄陽雁
汊征商之厄故蜀士之貧不能行則有託以他事願附
科目之末而不敢往者此豈朝廷所以取士而士之願
獻芻蕘之忠於天子之本心哉士病此久矣成都房君
某慨然曰吾承先人之遺業幸有餘力願求有以助之且
為一鄉之勸於是出其錢若干貫得田若干畝於其鄉
名之曰尚賢莊又為之庫庾若干間而大建堂於其中
亦以尚賢名之嵗約收若干石積三年之收以待士之
貢於天子貢一人則并給之一人以上則均給之嗚呼
而今而後一鄉之士患不學學而得貢於天子者遂無
貧不能行之歎而天子臨軒策士逺方芻蕘之言得以
畢逹房君之於是舉也其為補益於世豈淺淺哉雖然
士必教養之而後成材成材而後貢之天子古之道也
今内有太學外有郡縣之學以處多士其教養之法亦
可謂備矣然有可為士之才而外不得與於郡縣之學
貧無以學而失其良心善性者鄉黨鄰里之間往往而
有有能推是心以廣之使鄉黨鄰里之間士之貧而不
得與於郡縣之學者有所養以成其材其為益也又大
矣觀房君之用心其賢於人也甚逺故因其請記於正
而遂并告之以勉焉嘉定五年五月丙辰通直郎新通
判嘉定軍府事度正記
　　　省齋記
始正為程氏之學未得其門誦其書若迂濶於事其甚
者又若謬於聖人正心不敢慢益敬以信久之其言稍
稍若可曉者㑹舉進士貢行在欲訪程氏徒黨傳其學
至則頤正郭氏南軒張氏已相繼殂謝獨晦菴朱公無
恙當其時朱又去國莫知可問歸至夷陵我宗人伯兼
善甫訪舟次舊聞名徳齒以兄之詧其舉動果異比往
謝拜其母於堂道家世外問所學則曰吾鄉郭先生程
氏的孫也受兼山之學篤於中庸隠長楊山晚年道益
尊濟幸得登其門聞誨言一二正聞頤正久矣恨不見
聞善甫說大喜願請益出論語一篇皆善甫手筆記其
師說者因舉吾與㸃也章又舉鄉黨篇其說宏博若決
江河東注之海雖百川紛紜往復曲折經營天下無一
勺凝滯為留二日又出易中庸贈行曰子歸求之郭氏
之學盡在是矣於是慨然太息悼舊學之謬放黜異說
非聖人之道不存優游於斯卒得之於孟子之性善自
是卓卓始有可立之地然譬之行道之人將如京師得
其道矣而道阻且脩難乎一日遂至而歴覽國中之勝
也則亦汲汲焉而已矣叔父明仲少力學業進士有聲
於時已而排於有司年幾五十困折不遂退處於家不
怨不尤闢齋以讀書欲反已内觀求所未到遂取曾子
之言名其齋曰省而移書於正曰子為我記之正晚生
固辭不獲命則序列其所聞者以塞責焉雖然竊嘗聞
之矣曾子之學本於守約而動反諸身子思之中庸孟
子之七篇蓋得於曾子其學也斯可謂之至矣然程氏
之徒有為其學者曰某一日三檢身焉復欲以曾子律
己者程子曰若是者失之矣叔父老於風波年髙徳劭
又能深味羣言得曾子所以存心體驗而充廣之造次
顛沛無須臾離焉則所謂一以貫之者當不煩繩削而
自合矣願叔父教之
欽定四庫全書
　性善堂稿巻十一　　　　　宋　度正　撰
　　記
　　　仁智堂記
由錦官北過新都少折而東是為金堂金堂始有山山
行數里山愈髙地愈峻又東至石城紫雲之峰㧞出天
際蔚然為蜀山之秀金鴈之江既入扵峽束於两山之
間而不得肆山之石又從而阨之則雷怒霆擊若不可
犯夏秋水潦汎溢洶湧湍悍觀者為之股慄由石城以
東山之高者逶迤曲折舒徐而下水之激者亦復優游
平易安行扵地中又東至郡城之東逶迤曲折者化而
為坡阜優游平易者瀦而為湖湖之廣數百畝霜降水
落則其光可鑑有鳬鴈千百日遊其中而坡阜之間松
栢蕭踈神祠佛宫麥畦菜圃間見錯出明爽如畫前人
於城堞之上作堂以領之名曰仁智其來舊矣嘉定九
年冬十二月正始至樂之與賔客從容其間夜而忘歸
惟是墻垣頽圮棟宇欹側每風自北來則動蕩震摇殆
不可居欲撤而新之未暇也明年夏六月大雨連日夜
不止自以事多繆戾天降之罰中心恐懼將詣而禱於
山川之神忽有聲甚巨使人視之城裂于江堂亦摧壓
明日雨止遂議改築計其功役而以其事屬之簽書判
官事張大光斵石以䕶其基為小屋以庇其址増其柱
礎厚其垣墉以禦大風雨斥其溜槽前為南厦以防腐
敗閱三月而後成旣成因復其顔而記之自天地定位
山澤通氣峙而為山流而為川亦已久矣至孔子始曰
智者樂水仁者樂山智者動仁者静何也夫天地之間
萬物皆備人生其間有目者即有見有耳者即有聞然
習矣而不察行之而不著日由其中而莫之知者則亦
衆矣夫惟知性之原識道之體上下與天地同流者為
能見之是故在川上者不知其幾獨孔子歎其不舍晝
夜而人莫之察也浴乎沂風乎舞雩詠而歸者獨曽㸃
之見如此而三子者不然也夫山之性静而動之用存
水之性動而静之用在雲興於山氤氲充塞而時雨降
焉水流于川停涵浸灌而草木茂焉豈不曰静者以動
為用動者以静為用與夫使動而無静静而無動則造
化之用天地之功亦有時而息矣反之於身静者淵嘿
也故夀動者雷聲也故樂惟其淵嘿故沉潜而暇豫惟
其雷聲故條達而踈暢然則沉潜暇豫者其味永條達
踈暢者其意適嘗登斯堂覽觀山川之勝深味乎孔子
之言而求其所以然當自得之大光之祖嘗為懷安有
惠政人思之是役也亦其志云嘉定十一年十二月十
一日山陽度正記
　　　眉山蘇氏思敬亭記
眉山蘇梓存規謂正曰梓之先君子去文忠文定之世
為未逺生平自力扵學當世賢士大夫聞其風者率以
禮幣羅致使子若弟從受業而士之從吾先君子逰者
徃徃多有聞於世獨先君子不偶齎志以沒今既塟矣
重惟先君子以敬名其燕居之室而其平生之所自得
者實在於此梓兄弟不肖不學懼無以祗承遺訓今將
作墓道之牓扁以思敬蓋將朝夕瞻仰凢以致人子終
身之思慕也子盍為我記之正謝不敢而存規足數及
門叙其兄樟之意請之不置正惟存規兄弟拳拳之誠
有不得而終辭者則揖之坐而問焉夫人受天地之中
以生其所以為性者旣無有不善則其發於身接扵事
物者宜亦無有不至而無所事乎存養持循之力也然
一氣之流行於天地間者有清濁之不齊而人生乎其
間者遂有昏明之異茍不知所以復其固有之性而澄
其易溺之情則物交物而喜怒哀樂之發膠膠擾擾將
蕩然莫知其所止矣是故君子之學以敬為本敬者所
以一其心定之於内以禦乎其外者也天高地下萬物
散殊君子敬而無失則内外賔主本末精粗有不可得
而亂夫經禮三百威儀三千其要在於毋不敬則敬之
為用至是有不可勝用者矣子之先君所以周旋環堵
之宫所以存諸心履諸身以及於後世子孫者不在於
是乎雖然子之所以致其思者豈徒思之云爾哉夫人
之一身父母之遺體也扵父母之遺體茍焉而莫知愛
委焉而莫知重則不敬莫大乎是世之君子曷嘗自以
為無哉父母之几杖則知所以藏之父母之犬馬則知
所以養之至於父母之遺體獨不知所以貴重之戕賊
其良心毁傷其善性盖有懵然而不自知者豈愛父母
之遺體不若几杖犬馬哉弗思而已矣今子既知所以
思矣子之先君平日之所以用其敬者何如也子思子
之先君所以敬身者而敬其身焉可也由是而推之子
之先君敬道義焉子思道義而服行之以用其敬焉可
也子之先君敬師友焉子思師友而尊事之以用其敬
焉可也子之先君敬古聖人之格言焉子思古聖人之
格言探求之充廣之以用其敬焉可也由是而推之至
於一草一木如南國之人愛召伯之甘棠焉亦無所不
用其敬夫如是則窮不失義而有以安其窮達不離道
而有以致其用思敬之義庶乎其得矣子以為如何存
規躍然曰是吾心也遂書以與之使歸刻焉敬堂諱恭
孫字伯儉事具後溪先生所述墓誌嘉定六年八月旦
日奉議郎通判嘉定軍府兼管内勸農事賜緋魚袋山
陽度正記
　　　愛蓮亭記
正所居大門之東偏有小池焉其形如圭種蓮二本單
葉紅花者藕如竹千葉白花者藕如兒子股於是架亭
其上取濓溪之說目之曰愛蓮或曰萬物生生一理也
學者妄生愛惡非私也耶主人對曰善哉問也自孟子
沒聖道中絶異端並起學者䧟溺扵其中秦漢以來無
大見識得聖人門户為之破迷刮昏其間良材美質不
知幾許人大率窮高極逺自以為是而不可以入堯舜
之道惜哉且天地之間萬物備焉或為人或為禽或為
獸或為草木冠萬物而貴者人而已禽之屬如鳯如雉
如鳬如鷄如鴻如鴈如梟如鴟不可勝紀其間冠禽而
貴者鳯而已獸之屬如麟如虎如馬如牛如豕如羊如
貔如貅不可勝名其間冠獸而貴者麟而已草木之屬
亦然草有薫有蕕木有材有不材豈一槩哉夫絪緼相
感而化生品物流形或小或大或短或長或天或夀或
美或惡是皆不得已而然孟子所謂物之情者也天地
尚不能私况於人乎子反而求之有餘矣
　　　臨齋記
天地之間不越隂陽两端而已然隂陽有進退而其道
有消長方其進也陽雖微而不足慮及其退也隂雖盛
而深可憂盖進則長長則盛退則消消則㣲理之必然
也聖人作易惟乾坤純體之外其餘震坎艮為陽㢲離
兊為隂陽卦宜若多陽也而反多隂隂卦宜若多隂也
而反多陽何也盖陽卦則陽之方進也陽之方進則隂
之多也其消也可立而待矣隂卦則隂之方進也隂之
方進則陽之多也其消也亦不旋踵矣可不察乎一陽
之生其卦為復二陽浸長其卦為臨復之初固已元吉
臨之初與二皆能以誠感物有吉之義盖其道浸長而
其進為未已也聖人于復則原其始曰七日來復言其
進之難也于臨則要其終曰八月有凶語其消之易也
臨剛長之卦六爻皆吉無咎盖凶者遯也一隂生為姤
二隂浸長為遯隂長則陽消聖人于剛之浸長已致其
戒其為後世慮者豈不逺哉此天地之間隂陽進退消
長之理耳其在人則人心惟危道心惟微危微之間亦
進退消長之機也夫人心者隂之為也道心者陽之為
也道心長則人心消人心長則道心消無間之容息甚
可畏也返求諸心良知良能無不畢具遏人慾于未萌
循天理扵當然充惻隱之心則仁不可勝用充羞惡之
心則義不可勝用辭遜是非亦莫不然若夫忘其所固
有而惟外物之徇則道心日消人心日長其不為君子
之棄小人之歸者幾希矣顔氏之子有不善未嘗不知
知之未嘗復行盖得扵復之初九其始盖甚微也然其
進而未已克己復禮三月不違至扵為邦之問聖人遽
以四代禮樂許之盖自復而進扵臨也宰我善為説辭
孔子置之言語之科考其所至盖已在於冉伯牛仲弓
之下而出乎子貢子路之上矣使之修辭而立其誠言
顧行行顧言雖進扵聖人可也而道不勝慾求仁之念
日消而怠忽之心日勝其末也至於書寢焉故孔子他
日斷然以為不仁而切責之若予者豈非自姤而遯自
遯而剥不知自反者耶潼川費百矩强敏之士也蚤知
誦習師友淵源之書頃以諸生敷奏大廷天子擢為第
三議論深逺粹然一出於正得獻納之體識者偉之今
佐大幕府知無不言言無不盡所以補益者為多又以
臨名其齋以勵其志而求其説於正是盖知以剛徳自
進進而未已者也夫能自强不息則積善在身猶陽之
長其於古之聖賢何逺之有故正為陳顔子之所以進
者為法而以宰我之所以退者為戒所以為法者願伯
矩勉之所以為戒者正因以自警云爾
　　　敷文閣直學士安撫制置使長沙吳公生祠記
自三代而下大學之道不明士之所以為學者不過章
句文詞之末不原於致知格物不本於正心誠意故其
為用内不足以治身外不足以治天下國家而随世以
就功業者徃徃出扵權謀智巧而不由於學則遂以學
為迂緩而不切扵世用彼所謂學廼世俗之所謂學而
非聖賢之所謂學也而可不察哉孔子之門其學之幾
於聖人者顔子曽子而已顔子不幸而不及扵用曽子
又不遇而不見於用仲尼之徒三尺童子羞稱管仲而
功業廼爾至孟子時遂有欲以管仲擬孟子者其心盖
尊孟子也而孟子不恱孟子豈好為大言以高世者哉
今且以孔子論之道至於孔子極矣魯之定公初非深
知孔子而委己以聽者也獨廹於事變勉强以用孔子
耳其攝行相事盖俄頃之間而服强齊歸侵疆已章章
如是使其朞月三年有以極其規摹運用之功則其作
東周也决然無疑矣廼若管仲得君如彼其專行乎國
政如彼其久至五公子争立而平日所以格君心之非
者遂暴白而不可掩世俗以為學者不適於用而君子
以為惟學者之用萬事而無弊也可不信哉孟子沒樂
正子之徒已不能盡傳其學然孔門之書與凡平日講
論口以傳授固無恙也至秦而掃地矣然秦之所以棄
夫學者非茍於棄之政謂其無用而棄之耳謂腐儒無
用獨不可求真儒用之乎此世俗之所以陋也自漢以
來孔子孟子之所為學者隱而不章晦而不明物極而
通迨乎本朝舂陵周子實始得之五傳而至長沙吳公
公之未試者固未易量而其已試者可謂章章較著在
人耳目者也始公佐司業劉公焞於廣西帥幕適值狂
冦李揖為亂郡縣騷然公左右劉公冒徂暑犯瘴癘奮
身而前不旋踵而一方乂安者公之經畫為多其後有
譛劉公於時相者相入其說黜劉公公以一介抗章力
辨其寃自是大節偉然聞於天下識者謂公不畏强禦
可屬大事然竟以是坎軻者久之紹熙之末入為監察
御史衆論屬目風采凛然㑹故相趙公汝愚罷去朋黨
之論起公遂斥於外凡十有餘年方稍復收用而兵端
已開諸將屢敗衂廼以公宣撫荆襄治於荆州時敵騎
衝荆門叩安陸且蹂踐景陵之境荆州孤危士大夫多
引去留者才數人而已公以為荆州吳蜀之脉一摇足
則首尾衡決遂毅然不顧修城池備器械為不可動之
計撫存其人至誠􁃻惻於是人人皆有固志而敵亦不
敢犯襄陽圍猶未解而蜀將以畔聞公即日遣將料簡
士卒控拒三峽將謀討賊蜀人素聞公名謂公必來人
心大慰朝廷益知公可用遂以宣諭使使於蜀公以耆
德盛夏逺役人不堪其憂公慨念王事無甚難之色所
至周咨博謀盡得利害之實以聞於是下情上通蜀人
按堵已而遂以蜀帥之任屬於公公之所以能爾者皆
學問之功理明義精動中機㑹而非偶然也盖公之學
得於南軒先生南軒得於五峰五峰得於其父文定公
文定公親見伊川門人謝顯道侯師聖而考論之其淵
源逺矣自公再命作帥未及下車則曰興學校正人心
非第一義乎於是揭白鹿學規以道學者趨向刋程氏
遺書經學使知淵源所自朔望必至學宫親與諸生周
旋又擇知經者俾與諸生陳說大義而公動容貎出詞
氣誾誾侃侃觀者歎息聞者興起士風為之一變焉石
室之學通養六十州之士至是來者甚衆學廪將乏有
富室之田當籍於官者或曰歸之有司可濟用度公曰
如此是利之也所益幾何而所損多矣於是以其半繼
絶以其半養士公之政大率如此初公之來議祠濓溪
明道伊川三先生於學而又從以晦菴南軒又謂故禮
部郎中范公逰晦菴南軒之門而傳其學者實為鄉先
生遂併列之於是天子召公將用之行有日學之士請
於教官願圖公於諸老先生之後以為學者無窮之思
教官雖如其請而度公不恱不敢以告尋校藝它郡岷
陽蘇在鎔實攝其職董其事訖工謂正曰願有以記之
正惟公在蜀三年勸農桑興孝悌黜姦惡掩骼埋骴養
老恤孤嚴教閱振軍伍修官寺之壊通溝洫之廢凡可
以為根本之計久逺之慮者無不為為之無不至其可
書者盖甚衆然正獨詳於學校之事且備論學之功用
者所以明風化之本使來者有考云耳嘉定三年三月
乙卯門生通直郎知成都府華陽縣主管勸農事山陽
度正謹記
　　　南峰黄氏第一峰修路記
嘉定十三年正奉親赴重慶四月初吉次樓灘從叔之
婿黄膺辰夢得自其家來迓時一春亢旱至是大雨連
日夜不止平地泥深尺明日上第一峰望尖子山仰而
上歩一失輒退數尺困躓久之而後至於峰頂峰回路
轉復俯而下歩一失輒進數尺趨蹶久之而後至於夢
得家坐定正曰是道也西達普簡以至於成都東達於
重慶以通於東南商賈之徃來冠盖之東西行者日不
知其幾以正之﨑嶇艱阻知人之不易也正嘗從行都
趨建陽見晦菴先生道江山登栖霞栖霞之高殆與此
峯相上下然人由之不以為苦者好事者累石而梯級
之也今若有能如修栖霞者積累而修之則可使與坦
塗無異顧何難之有夫人患不為耳夢得之母顧夢得
曰斯言也有㑹於吾心汝其圖之今年秋夢得來言曰
歳幸中熟吾奉吾母之命命工斵石起九月至十月親
董其事今為八十餘丈鄰士王之珍亦慕而為之為二
十餘丈自今以後過吾里者雖霖潦之久泥淖之深亦
無所病焉願記之以示來者昔李太白賦蜀道難極言
蜀道之險後人反而𢋫之作蜀道易蜀道豈有難易哉
特存乎此心而已心險則難平則易此古今不易之路
也然正觀世之人徃徃多藏厚積不肯㧞一毛以利人
其視人之饑寒窮困顛踣於道路者如越人視秦人之
肥瘠泰然不以動其心自以為得計也不知多藏厚積
無益於己而適所以愚子孫子孫既愚未有不敗者敗
而悔之則已無及矣易曰積善之家必有餘慶積不善
之家必有餘殃可不信哉夢得之家曽不及中人而能
自竭其財力無所愛吝汲汲孜孜期於濟人使夢得得
行其志必有可觀者夢得讀書應舉者富於文而工於
詩詩精深圓熟得古人律度今其所立如此大未可量
也夢得之母楊氏故䕫州路帥司幹官元申妹也有柏
舟之操好仁而喜義尤為一鄉所推重云
　　　華藏義冡記
淳熙八年夏五月蜀旱冬民饑於是有司下州縣寛租
賦發常平米且誘民出粟甚急於時州縣吏多不稱職
弗能奔走承命講究方略反惜毫末弗肯子民而子之
者亦不得其術雖有賑濟之虛名亡賑濟之實利饑民
無所得由是居者死於家行者死於道其强壮而可以
幸免者則散而之他故死者又無以塟焉後六年今轉
運判官趙公善轝來眡事則下州縣議收而掩之議下
之日鄉人有為浮屠者曉聦幼從吾人游慷慨喜名義
唱言於人曰吾雖力薄尚足辦事乃訪其鄉凡得若干
人以某年十一月某日穴而藏之廟山之下事成而來
告曰願有所記予以為古者國不足則資於民民不足
則資於國上下相資用以濟故雖有水旱之災而民不
至於大困今也不然易於取民而難於濟民平居無事
中下之户大抵乏食一遇凶年則不免於流轉為之有
司者不過咨嗟歎息付之無可奈何未有一人能奮然
盡力以期於活人者此甚可歎也夫盡力以活人猶不
免焉則死者於我將無憾矣萬一有可救之道為民上
者弗能盡力以救之凡饑而死者皆能無憾乎嗚呼耕
也弗免於饑蠶也不免於寒死也不免於暴露君子又
何尤焉故余因曉聦之請畧道其事以告於當世仁人
君子願無罪歳而已曉聦姓楊氏其居曰華藏云十五
年正月二十有七日樂活布衣度正記
　　　掩馬記
慶元三年正月鄉舍調官闕下既踰宣城六月八日發
朱唐度十許里有馬尸於地旁無人問之徃來者或曰
天廐馬也方從西來或曰民馬也病而死或曰非病也
國馬也日行千里羣駑馬惡其異已曹蹄而囓之校人
莫詧馬不勝其毒遂死是時連日大雨青蠅集於口口
且腐不掩不埋正心惻然曰生則用其力死則棄之塗
人理其殆舛歟夫子曰敝帷不棄為埋馬也敝盖不棄
為埋狗也狗馬物也人物之有仁義者也馬以載狗以
警人役也死則恤之非厚也仁義之道耳噫狗馬異類
也其有功德於人㣲也古人其待之也如此况同類乎
况有大功德於人者乎馬哉馬哉正因汝有感也古之
人心如此後之人心如彼何其異也後之人其於狗馬
則既失之矣其視人能如古之待狗馬者乎馬哉馬哉
正悲人心之漓而傷禮義之消亡也於是命從者采山
之草加諸上而掩之遂為記
欽定四庫全書
　性善堂稿巻十二　　　　　宋　度正　撰
　　頌
　　　皇帝詣夀康宫上夀頌(并序/)
　皇帝祇承内禪兢兢業業夙夜不敢康惟五年八月
　皇帝若曰於戱惟天佑於我家太上皇帝聖躬清明
　我其率由家法丙戌遂入覲於夀康宫親奉玉巵上
　萬年夀於是天地神人下至昆蟲草木無不歡喜怡
　豫昔漢宣帝得丙吉魏相遂躋中興鄉人王褒實頌
　歌之載之萬世至今盪人耳目况今皇帝陛下聖孝
　日隆神功偉行揭若日月而雅頌不作愚不肖竊以
　經術分教逺方輒慕王褒述作之義寓之比興斐然
　成章固不足以發揮光明貽之諸生俾歌於庠序以
　彰聖朝孝治之美焉其詞曰
赫赫藝祖受命作君惟孝惟悌惟儉惟勤裕我後聖大
綱振振上帝眷祐於穆不已父父子子兄兄弟弟如塤
如篪如角如徴如春溶溶如水瀰瀰亦越孝祖高宗是
嗣廼繼廼志廼述廼事用廸廼猷用傳萬世爰及太上
有隆無替太上勤止廼命嗣皇皇受慈訓于啟有光兢
兢業業不敢怠荒皇惟五年百度孔彰皇曰聖父其康
其强皇祖有訓承顔薦觴皇曰休哉我其肅將仲春丙
戌載吉載良廼冠通天衮衣繡裳廼駕鸞輅廼朝夀康
乾清坤寧日光月明百工後先八鸞鏘鏘亦既見止歡
聲載揚聖父欣欣聖子洋洋皇拜曰休惟天降祥四海
㑹同年糓豐穰庸闡尋儀仰惟舊章聖父曰俞美哉允
臧其酌維何維天之漿其脩維何維瓊之肪其實維何
維山之粱其祝維何萬夀無疆天地咸喜宗祖嘉止三
宫愉愉百僚濟濟亦有黄童亦有齯齒自東徂西孔樂
愷悌于以享帝何神不恪于以導人何人不服皇帝一
舉四方穆穆穆穆皇帝干禄百福子子孫孫時萬時億
昔韓富歐公相我英宗殫竭一心畢協两宫今爾羣公
既孝且忠以憂以勞以彌以縫允對王休卒茂廼功正
拜稽首永播清風
　　銘
　　　充養堂銘(并序/)
　廣平程季與取後溪先生勉之之言名其堂曰充養
　正嘉其善於自擇也因發其義而為之銘
維皇上帝降𠂻于人仁義禮知其性也均惟氣運行有
清有濁雖曰生知何嘗不學反求諸心其端甚微學者
於此充之養之充其所知益加存養養之既至所充益
廣如火始炎如泉始達茍能充之光輝發越如木斯萌
如苗斯長養而無害塞乎穹壤於斯二者互用其工行
著習察聖人同功惟昔孟子嘗言其端勉哉來者請事
斯言
　　　止善堂銘(并序/)
　環源潘章季淵相從為學趨向甚正以止善名其讀
　書之堂正喜其善於自擇也因其歸為之銘以勉之
天之生民厥有常性學以道之不失其正其學如何由
小至大如彼百川至於河海方少之時洒掃應對毋怠
毋忽敬以直内及其既壯明德新民天下一家中國一
人於斯二者將安所之善之不至惟日孜孜人之一心
昭昭日月浮雲蔽之其光則缺學者於此閑邪存誠既
周於德粲然復明明明在上赫赫在下放之四海相觀
而化始焉不及終也過之流於異端君子不為卓哉顔
子未見其止嗟我後學烏乎云已
　　　誠齋銘(并序/)
　龍㑹文炳葺其讀書之室謁名於堅甫堅甫名之曰
　誠齋正因廣堅甫之意而為之銘
人之一身萬物皆備父子之親君臣之義夫婦之别長
幼之序反身以觀孰非吾事朝夕孜孜罔敢忽易勿慢
其大勿遺其細必躬必親必行必至及其至之樂則生
矣生之非他惟誠而已大哉誠乎道義之門正心修身
匪誠勿存事親從兄匪誠勿敦誠之則明匪誠則昏明
明此心毫釐勿差易曰旡妄詩曰無邪以賛化育以經
邦家自微而著自邇而遐用之不匱粹然無瑕吾以為
誠人以為偽載省其中勿怍勿愧我其安之終身勿替
　　　青石劉申孫企濓齋銘
恭惟洙泗篤生聖人天實命之以作六經六經之道揭
若日月孟子既沒其學遂絶千有餘載非無大賢自以
為是而非其傳維茲舂陵濓溪之濵是生大儒以興斯
文其興維何窮理盡性明我此心以合前聖前聖之心
至是靡藏百年之間愈久彌光後生弗利肆其詆欺彼
其之子即背而馳捨此則利蹈之斯厄舉世紛紛莫知
所擇惟我同志恨不同時誦其遺書企而望之望之在
前如聞其音虛已以聽庶得於心詩云伐柯其則不逺
茍欲至之其可不勉
　　　主友齋銘(并序/)
　正向從傅用之得伊川所遺其祖大夫手謁擕至晦
　菴先生為書其後謂大夫周旋周程師弟子間知所
　主友而因以信其為人用之之子興行見之曰吾先
　世之所以垂裕於後之人者實在於此遂以主友名
　其齋正嘉其志因為之銘以勉之
士生千載而志於學遺經雖存㣲言則邈欲叩其端必
資先覺先覺之士道之所存委躬請事師嚴道尊豈無
同志共登其門進則問辨退則講論昔者曽子親承聖
教其所取者犯而不校加以内省乃貫於道秦漢以來
寖失其傳紛紛百家擾擾異端異端無用百家無原在
於聖門斯不足觀觀其所主旣得其正觀其所友靡不
受命非自暴棄曷不由聖亦既得之固不在身以成其
徳以輔其仁為之由己而非由人吾言雖陋請書諸紳
　　贊
　　　晦庵先生畫像贊(并序/)
　易有太極是生兩儀兩儀生四象四象生八卦因而
　重之其别為六十四伏羲得之而為伏羲文王得之
　而為文王周公孔子得之而為周公孔子乾之彖曰
　元亨利貞坤之彖亦曰元亨利牝馬之貞何也盖自
　其理而言之也乾之䇿二百一十有六坤之䇿百四
　十有四何也盖自其數而推之也孟子既沒之後此
　理固已湮晦不明而其所謂數者亦遂流於術家其
　學不傳亦已久矣本朝周子两程子張子得其理邵
　子復得其數然言理者詳於理而畧於數考數者詳
　於數而畧於理惟吾先生自致知格物誠意正心擴
　而充之有以極夫治國平天下之道自太極動静生
　隂生陽引而伸之有以盡夫天地萬物之變聖門所
　傳至是粲然復明矣然則孔子之道豈非集伏羲文
　王周公之大成吾先生之學豈非集周子兩程子張
　子邵子之大成也歟正也用述所知以為賛
斯文之興如日光輝曽不百年知者已希篤生先生卓
哉巍巍精粗本末邪正是非或隱或見或顯或㣲鬼神
之迹造化之機根於太極形於範圍如魚斯躍如鳶高
飛全體妙用無不發揮百世之下莫之能違維時宗正
引之經闈啟心沃心朝夕天威小人間之浩然賦歸歸
於建溪言采其薇其貎也癯其道也肥學者逺來如渴
如饑誾誾侃侃春風浴沂正也狂簡先覺是希曰收放
心勉焉庶幾敢不服膺以詹以依以飲以食以冠以衣
其忍背之以取誚譏嗚呼先生之言今亦不可得而聞
也噫嘉定十年三月八日門人度正書
　　祀文
　　　嘉定三年秋八月上丁釋奠四賢文
敢昭告於濓溪先生恭惟先生得洙泗不傳之學而當
聖宋全盛之際是宜明良相遇千載一時而卒老於外
有志之士未嘗不歎息於斯也然使先生得臯䕫伊傅
之位流澤當世固甚美矣太極通書何自而見邪然則
先生之學雖不獲用於一時而其道亦光明萬世先生
之不用後之學者之幸也正生於先生宦逰之鄉去先
生之世未逺頼父師之訓少而服膺焉今年踰不惑粗
知以義理為樂者願循其所樂終身樂之兹有事於先
聖先師敢率同志恭陳明薦尚享
敢昭告於横渠先生恭惟先生繼去聖之絶學講先王
之仁政經綸之志猶幸遭大有為之君禮樂其庶幾矣
㑹金陵得志卒不見用然西銘之書發前聖之未言示
後之學者求仁之要豈曰小補之哉正不敏去先生之
世幸未逺頼父師之訓少而服膺焉
敢昭告於明道先生恭惟先生以孔孟之道遇堯舜之
主造膝之言沃心之論亦嘗䝉明睿之照矣然仁義之
談終不足以勝功利之説巻而懷之若將有待及夫公
論既定人望攸屬而先生不幸早世行之當時者既不
久筆之後世者亦未能然而門人高弟所以記其微言
懿行皦如也夫何歉乎哉
敢昭告於伊川先生正惟洙泗之學濓溪倡之於江南
横渠倡之於闗西至先生兄弟本末精粗粲然大備矣
以宣仁聖烈知人之哲神宗聖性之高元祐諸老徳義
之粹先生猶不能安其身行其學然則以身任道而不
合於世非獨先生然也孔孟皆然也所從來逺矣然自
黨論起白黒易位至有乞禁其著書絶其㳺從者自昔
大賢之屈竊謂無如先生者其道光顯亦無如先生者
抑之而愈尊厄之而愈明庸非天理耶
　　　又告四賢文
敢昭告於濓溪先生恭惟先生受天畀付紹開絶學發
太極之妙明聖傳之統口授當時書傳後世有志之士
踐而修之可以深造自得入乎聖賢之域推原所自實
先生啟之正少也幸知誦習先生遺書今兹備員下邑
有民有社有學每恨無以承宣風化重惟先生之道學
者共傳矧常來逰於蜀蜀之賢人君子實師尊之故家
遺俗猶有存者廟貎其可闕耶是用肖形於學庶幾學
者起敬起慕私淑諸人人有士君子之行焉今兹有事
於先聖先師敢以菲儀共陳明薦尚饗
敢昭告於横渠先生恭惟先生奮乎千載之下為天地
立心為生民立道為去聖繼絶學為萬世開太平求仁
之方入徳之序微言奥義揭若日月正服膺遺訓兹焉
試吏有民有社懼無以承宣風化載嚴廟貎列之學宫庶
吾黨之士知所矜式豈曰小補之哉
敢昭告於明道先生惟先生兄弟致知力行發明千載
不傳之秘以身任道師於濓溪啓其端緒友於横渠博
而詳之洙泗之學至是顯矣正為邑於斯念終無以承
宣風化載嚴廟貎矜式國人庶幾有興起者焉
敢昭告於伊川先生惟先生兄弟倡明絶學四方學者
翕然尊仰逮其承詔㫖以入講筵誦遺經以開聖學相
與同心致君堯舜獨於蜀之士深有取焉而攷之鄉校
猶未有儀型之者豈廼祖迺父意耶正承乏於兹不自
揆庸陋補兹缺典然區區之心盖將與學者共講斯文
之傳使無負先正大儒之所以望於後之人者非直為
觀美而已
　　　祭府學三賢文
敢昭告於濓溪先生恭惟先生受天畀付紹開絶學建
圖立極昭示後世自先生之存不獨中州學者師尊之
嘗逰於蜀蜀之賢人君子率師尊之載之行事盖可考
也某自早歳幸得從事於學攷論師友淵源知所宗仰
前䝉誤恩來帥於蜀樂與同志共講斯道重惟祠祀尚
缺何以起敬起慕矧其啟闗發鑰興起斯文厥功甚大
謹度禮殿之側石室之左式嚴宫墻欽奉貎像并以明
道先生程公伊川先生程公配神從饗今兹有事於先
聖先師敢以菲儀共陳明薦尚饗
敢昭告於明道先生某惟中庸大學之道不傳久矣自
先生兄弟心造躬行發明先傳訓廸後進使千載微言
粲然復明尸而祝之廼學者共願矧此先生之弟舊逰
之地耶配食濓溪禮亦宜之今兹有事於先聖先師敢
以菲儀共陳明薦尚饗
敢昭告於伊川先生某惟道學不明斯文湮晦天將開
之異人間出啓之者旣發其端洪之者亦有所待先生
兄弟羣諸生於伊洛之濵窮性命之微究天人之際䟽
滌淵源發明藴奥師嚴道尊後學是仰矧先生舊逰之
地圖形學宫豈惟某之心實斯文之志也今兹有事於
先聖先師敢以菲儀共陳明薦尚饗
欽定四庫全書
　性善堂稿巻十三　　　　　宋　度正　撰
　　祭文
　　　吳侍郎祭文
維嘉定七年嵗次庚戌三月戊辰朔十一日丙子門生
具位度正謹以清酌庶羞之奠致祭于近故判府安撫
制置閣學侍郎吳公先生之靈嗚呼伊洙泗之絶學兮
至皇朝而復傳粤肇端以迄今兮時僅踰於百年眇先
覺其未遠兮已異説之紛然幸斯文之復興兮而晦翁
南軒東萊三先生出焉南軒親得五峯兮懿門人其多
賢公執經以祗承兮實追蹤乎淵騫風舞雩以游詠兮
佩詩書以周旋究經綸於體用兮融事物而貫穿合内
外以並進兮該天人而不偏胡所賦之多艱兮踐世路
而迍邅值狂㓂之繹騷兮悼赤子之仆顛公一介以佐
幕兮望瘴鄉而直前皇恩霈其遠暢兮期指日以息肩
一舉掃其餘孽兮瘡痍復乎桑田青天爛其白日兮何
宵人之當權信黨人以醜正兮訹帥勞以為愆公瀝血
以陳詞兮竟觸怒而莫湔遂自投於寂寞兮曠十年而
不遷徐浮言之雨涸兮來細札以招延登册府以沉潜
兮覽萬古之遺編冠獬豸以升進兮儼氣類其芊芊衆
目傒其敷施兮作舟楫而濟川俄黨禍之忽作兮紛縉
紳其拘牽鳳凰翔於青㝠兮終下擊於鷹鸇將巻懷於
明時兮慨遺老於林泉方洶洶其未艾兮忽改轍而易
絃復網羅以參用兮畀一節於窮邊望修門而再入兮
陪餘論於官聫曽不得一日少安兮又驅馳乎十連臣
未學乎軍旅兮嘗從事於豆籩庸夫狂以蹙國兮甚者
甘心於腥羶人情靡其振摇兮多壘充斥而駢闐皆恐
懼而畏怯兮惟退縮以自全公如山之不動兮誓一身
之棄捐奉九重之温詔兮指西土以來宣冒六月之徂
暑兮犯三峽之驚湍尊禮其才賢兮斥去其輕儇道廸
其俊秀兮發達其䝉顓規矩以教人兮俾自得於方圓
農優游於壠畝兮商賈安於市㕓杕杜以勤其歸兮出
車歌以勞還何蒼蠅之營營兮謂白為黒鈍為銛浩然
歸志髙一室兮曽無幾㣲之可憐駕言出遊戾止岳麓
兮羣洙泗之三千成德達才誾誾侃侃兮方仰髙而鑚
堅攝衣以從之遊兮何一疾而不痊豈如湘纍之在陂
澤兮厭塵垢而登仙嗟小子之何知兮與賔幕之初筵
嘗自謂其可教兮每握手其拳拳期之以萬里之遠兮
抑推與之甚專想巍冠之濟濟兮小子或其後先歎斯
言之莫酬兮欲仰訴而無縁念何尤於人兮又何上怨
乎天自古皆歸於盡兮獨斯道兮綿綿薄陳一觴有涕
漣漣嗚呼哀哉伏惟尚饗
　　　劉左史祭文
維嘉定十五年嵗次壬午五月戊申朔二十有九日丙
子具位度某謹以清酌之奠致告于近故顯謨閣學士
後溪先生劉公之靈公以諸生入對臨軒遭遇孝宗捜
羅直言遂以芻蕘擢居于前尋召自於遠外遂入綴於
班聫粹踐履之清修儼容止之可觀被妙選於王府實
充員於講官慶四友之得人盛一時之羽翰㑹孝廟之
倦勤在光宗之初元方肅清於朝綱乃遴選於臺端念
不負於耳目當吐出其肺肝首遏佞倖小人之進而力
追仁明君子之還不顧一身之危辱但欲朝廷之尊安
遂去國於當年而擁節於東川雖召㫖之屢頒竟垂旒
之莫瞻值真人之龍飛慨舊學於甘盤幸衆賢之並進
而羣邪之莫干何天意之難知乃包藏於權奸既黨論
之横興又學禁之加嚴宜向之所謂仁人君子皆已斥
棄於遠外而公亦廢居於家又遷謫於荆襄之間既攘
臂以無忌遂妄意於中原幾傾危於宗社而天下有識
莫不為之心寒幸天意之早悟而人心之同然雖根節
之已深然誅鋤之不難曽遺老之幾何皆載起而駿奔
勉白首以趨朝將驅車而及門何屹屹而莫前抱耿耿
而回轅然九重之念公欲再起之者未嘗不切切而天
下善類視公以為出處者未嘗不拳拳也公雖在外天
下有事公未嘗不宻䟽以進及退而在家天下善類未
嘗不仰公以為北斗而倚公以為泰山今其云亡朝廷
之大政令大因革何所考問後生小子將欲講摩詩書
誦習禮義者又何所歸依而思慕焉念袖書以謁公公
不以為狂狷既又謁於晦翁亦復䝉其愛憐念此生之
已晚幸及見於大賢自始迄今三十餘年悼晦翁之永
已如公精神壽考若將未艾亦復歸於黄泉嗚呼哀哉
無窮在後萬世在先將孰覺其瞶瞶將孰扶其奄奄敬
寓辭於一觴不知涕泗之潸然伏惟尚饗
　　碑銘
　　　補修漢故荆州刺史度侯之碑(案此碑字法甚/古多難解今就)
　　　　(其有可考据者/改正餘仍其舊)
君諱尚字博平其先出自顓頊與楚同姓熊嚴之後仕
楚(此一字當作周或作楚楚未必能專/置掌度之官他書無可考正故闕之)奕世掌位統國
法度秦兼天下遂失厥官子孫因以其官為氏代居山
陽湖陸(以西京雜記元和姓纂趙明誠天下碑録䟦語/修入○案山陽湖陸原本脱山字今据漢書本)
(傳増/入)君藴泰和之純質秉黄中之正性智含淵薮仁隆
春暖義髙秋雲行潔冰霜慷慨壯厲臨事明敏有文武
才畧通京氏易古文尚書事母至孝在家必聞(續漢書/曰尚少)
(喪父事母至孝通京氏易古文/尚書為吏潔清有文武才畧)休譽固已著矣及其典
牧必招振賢才抽拔幽逸選召所任極當世之秀士養
民有道為吏清潔為政嚴峻發摘姦非人謂神明進善
愛人坐以待旦傾財竭已解釋怨結拯救危急(以謝承/漢書及)
(陶淵明集録/八厨參修)令聞彌崇暉光日新可謂盛德者已初奉
嵗計拜郎中除上虞長𤣥化潜洞百姓昭明擢任書佐
待以不凡表孝女墓候隠儒門優賢章善遠近竒之遷
文安令遇時疾疫糓貴人飢開倉廪咸䝉其濟(以曺娥/碑謝承)
(漢書袁宏漢紀附傳/范曄漢書列傳參修)凡歴數縣恩信並宣令行禁止以
從父憂去官更舉孝廉為右校令是時南蠻蠢動擢拜
荆州刺史躬率部曲勞逸與俱廣募蠻夷明設購賞進
軍奮擊遂大破之降者數萬餘黨猶盛復激勵士衆乗
其憤踴徑赴賊屯(以袁宏漢紀附傳范曄漢/書列傳洪氏𨽻釋修入)殱彼兇醜
殊俗賔服遠人用綏封右鄉侯遷遼東太守(案遷遼東/太守据漢)
(書作桂陽太守與/此異謹識於此)旬月之間薉貉寧輯㑹楊賊(案楊賊/漢書作)
(桂陽賊胡蘭等與/此異謹識於此)畔於南鄙乗征戍忿恚相與為亂攻
䧟桂陽焚燒郡縣衆遂至數萬轉攻零陵乃命將幽冀
黎陽烏桓歩騎且發郡兵并勢討擊(以范曄漢書/本傳修入)遂拜
中郎將料敵制勝威謀合神持重優于營平深入則輕
冠軍撫士掘于李廣御衆則逾㓂恂清明之德海内稱
之宣力勤慮(按勤慮原本誤作勤/膚今据漢書改正)不矜不伐(以范曄漢/書㓂恂傳)
(及本傳論及陶淵/明集録八厨參修)與士卒同滋味必達井辦幕然後飲
舍惠以厚下説以犯難是故所征輒克師徒無頓奔命
首尾人畏威烈窮追遠討削平多壘冦阻以清桂陽之
役斬首獻馘者三千五百級(以范曄漢書本/傳論賛參修)狂冦殄殪
干戈載戢徒馬以聞朝貪厥重復拜荆州刺史以故秩
居冊書慰篤因賜錢百萬餘人各有差以勞定功申命
舊邦人習其政不言而治年五十延熹九年卒於官南
國之人莫不悲傷之(以范曄漢/書修入)荆域號慕雖周人之思
召伯弗此踰也于是吏感清廟之頌歎祈父之詩乃相
與琢辭于石曰於惟我侯允懿允明文武是該克忠克
貞粤初發藻在彼上虞邁種厥德惟懷永圖爰施有政
政在養民彰善瘅惡輝光日新帝咨四岳乃命徂征恢
我王畧大冦以清民所賴矣(以陶淵明録謝承袁/宏紀范曄書參修)匪禄
是榮無言不讎帝揚厥聲俾作侯服徃撫于荆惟河是
經芒芒南夏千里而遐蠢兹戎醜呌呼紛呶我侯載來
德威並加式遏㓂虐人斯無譁育我鷄犬長我桑麻輯
我疆土寧我邦家(以漢紀漢/書參修)截彼海外績莫匪嘉天生
我侯實為民望心乎其愛四方是仰如何不永遽爾淪
喪嗟嗟我侯頴異瑰竒輔以學問貫以書詩為民父母
有惠有慈有勲有勞有猷有為為而不怠至理怡兮行
而不息美行馳兮用而不匱實德施兮(以續漢/書修入)没而不
汚芳烈遺兮
　　墓誌銘
　　　趙公茂墓誌銘
紹興末秦氏用事日乆權勢熏灼士大夫率以為一德
元老最無忌憚者謂之聖臣無敢斥言其非者當是時
吾鄉趙先生性以進士對策大廷以為日者士大夫為
爵禄所誘威刑所迫失其本心救今日之病當以正人
心為急發於忠憤且曰以括囊為深計臣知其人矣杜
言路者當知以首䑕為圓機臣知其人矣主和議者當
知他所言切直皆稱是考官得之大驚以為古劉蕡無
遠過然亦畏秦氏終不敢以進不得已置之乙科縉紳
間知其事者莫不歎服眉山唐公文若尤所推重未幾
秦氏死朝議欲擢用之而先生不幸前卒矣某結髪入
鄉校聞先生所對策語踴躍欣慕每誦之於口恨生晚
不得親拜先生師範其萬一後十餘年始識公茂公茂
先生猶子也少從先生學為人剛直持論甚確有先生
之風公茂捧鄉書時氣雄力豪謂科級可拾取已廼擯
於有司晚該特奏人疑不肯就公茂欣然而往將行謂
親友曰吾老矣所以不憚萬里風波之險者欲以疇昔
所得於叔父者傾冩於君之前草茅之語一徹宸聽吾
死瞑目矣公茂雖暮年筆力灑灑所言皆天下大計當
世之所急者既唱名而公茂復在乙科尋以病不起蜀
士之仕於朝者知其賢為治其喪歸實某年某月某日
也得年六十有三公茂諱某世家合之赤水公茂其字
也曾祖諱某祖諱某父諱某三世弗耀公茂天性至孝
丁父憂哀毁不自勝叔父為説檀弓君子執喪之禮以
慰解之公茂博通六籍行誼著於鄉里鄉人皆推尊之
前後為邑官者或以束帛羅致家塾或具禮勸請主縣
庠使諸生矜式成都豪士趙有之負其氣於人無所假
借士有不可於意往往唾其面一見公茂和顔柔色握
手相好有之折節下士公茂以德服人識者兩賢之邑
簿樊文若以文㑹邑之士館之龍多諉公茂掌其筆削
樊一日載酒過山中且使侑尊者歌以為樂所歌鄙俚
公茂起曰諸生䝉爼豆濟濟在列將於大夫觀禮且春
秋七子賦詩君子知其可以為列國大夫今歌詞如此
諸生何觀請徹之若必欲不廢公燕之樂則有赤壁之
賦在樊改容以謝公茂雅正清潔類如此以是登其門
者循循皆有行業謄書貢籍策名仕版者亦累累相望
公茂雖不用於世然積於已施諸人者亦可謂無負或
問孔子曰子奚不為政子曰書云孝乎惟孝友于兄弟
施於有政是亦為政吾於公茂其庶幾焉公茂娶王氏
四子曰某曰某曰某曰某各傳一經皆治進士業孫男
女九人曾孫二人將以某年某月某日塟于某山某原
因其弟某來請銘且曰先君子没於行都某兄弟不得
侍疾已負終天之痛今將塟願得吾子銘以慰九原以
緩不孝之罪某與公茂父子交銘其可辭銘曰有古大
賢出於吾鄉吾不得見中心不忘幸見公茂尚有遺風
矢謨於君允也令終奕奕公茂再世齎志久屈必伸勉
哉孫子
　　　涪州教授陳孠由墓誌銘
正年十六七時聞南峯羅堅甫巴岳陳孠由遊郡庠皆
以妙年明經屢冠諸生聲譽赫然意甚慕之已而束書
入郡城首求交於堅甫孠由堅甫孠由一見相好如手
足兄弟相與為古文用力於古學而不為世俗之學堅
甫少正一嵗孠由少正二嵗堅甫治春秋時孠由治易
而正治周禮孠由曰吾於易亦頗窺見三聖門户然吾
世經周禮今若捨吾父之業而不修則人其謂我何於
是復治周禮吾鄉之為周禮數十人其間老於經者亦
多正一無所畏而獨畏孠由也淳熈已酉正薦於鄉堅
甫薦於漕司而孠由偶失之其年秋正奏名外省而堅
甫偶失之其後堅甫孠由年益長所學益該貫其為文
汪洋浩博矯出流俗萬萬而為吾鄉有司者輒棄之不
録正每為之慨歎嘉泰卒酉孠由始薦於鄉遂為外省
第二人嘉定癸酉堅甫亦為外省第二人而孠由已不
及見之矣正每見堅甫語及孠由正未嘗不為之出涕
也孠由諱用庚孠由其字也其先出於潤州潤州之祖
仕於隋相傳揚子江有神馬時出為苖害潤州之祖設
方畧獲之乗以赴闕尋得罪二子竄蜀占籍巴川之石
磴六世祖彦瑫以經學教授于壁山因徙家焉瑫生承
祐祐生文進進二子次曰繼習是為孠由之曾祖大觀
間復居巴岳之下生同超是為孠由之祖超生子震是
為孠由之父孠由英邁不羣讀書必求其指歸然後發
之論議故引筆數千言不休粲然皆有條理見者驚歎
其父亦曰吾家屢遷興陳氏者其此子乎吾當大吾門
閭以俟之先是舊居庳陋弗稱於是改作孠由年尚少
見其父期之遠益感激奮勵誓力學致身以承其父之
志即大書於門以記云嘗讀書巴岳山中山有全石一
峯髙出雲際四面望之如人置香爐於几案上者名曰
香爐峯孠由愛之因自號香爐峯子暇則益取濓溪太
極通書及兩程子張子遺書讀之沉思玩味以窮究夫
事物性命之原惟其涵養之乆停蓄之深氣剛而和言
直而婉故自其成進士赴闕釋褐公卿大夫皆翕然推
重授昌州教授以歸四方士子從講學者甚衆學舍不
能容則請於州開貢院以館之其食於官者兩倍其舊
廪粟不足臺府各捐公帑以助乾道間昌元士人揚甲
為六經圖頗便觀覽好事者版行之徧天下孠由曰此
鄉先生之作四方宜於此取正而吾學無其書可乎遂
捜訪善本重加校正仍命工筆札善圖畫者寫之刻之
石以示學者吳曦叛書至孠由獨託疾不出曰璘父子
好殺人功小而報大天厭其侈將滅之矣尋命賦題曰
蜀莊隋和何以加春秋題曰盗竊寳玉大弓欲以忠義
感動人心同官皆危之已而果有告其不稱元年者㑹
逆黨伏誅乃免嘗上大帥楊公輔書責其避賊不討又
責其畏避形迹不能引㧞天下之士楊公大喜謂人曰
是能攻吾之短者他人莫能也用舉者陞從政郎再調
涪州教授或曰峽中士風寡陋奈何孠由笑曰異時伊
川先生讀易於此譙侍講從之尹侍講避地於此而馮
貫道從之今吾得以訪求諸老先生之嘉言善行而自
勉焉吾之幸也夫何陋之有既至升堂講易探賾索隠
明天地隂陽消息盈虛之理以見君子小人進退往來
之機士之自遠來者復如昌州之盛焉知州事謝侯艮
好善不倦每聞其講説深用歎賞舉之曰學有源流行
無瑕玷人謂此語惟孠由可以當之無愧嘗攝郡倅㑹
嵗旱被臺檄慮囚屬邑冒大暑往來漲江感疾遂不起
實嘉定二年六月十九日也孠由家素貧為人亷介恬
淡不肯隨世俯仰急義如飢渇不盡力不已食客常滿
門所得俸隨手輒盡嘗謂廣田宅乃所以愚子孫惟喜
收書書滿家囊無一錢死之日無新衣以斂客其喪于
涪陵不能歸謝侯周之乃能歸孠由事後母有至孝之
行事有人之所甚難者而孠由所以處之如古卓行孝
子之為而未嘗自言於人大帥吳公獵瀘帥李公寅仲
漕使費公戣皆深知之而稱其難李公尤所愛重嘗以
顧問科薦之孠由既沒而堂察之命始下使孠由壽考
得以其平生所學少見於用其施設必有過人者悲夫
孠由兩娶張氏皆邑人燁之女前室既入門相繼遭内
外四喪茹苦含辛送死養生不以累孠由鄉人賢之子
七人男曰孜曰薦老早卒曰應老出為人後曰愍女長
適羅仲禮次在室季早夭内外孫男二人孠由天才既
髙其為文探幽發微斬落陳言有追古作者之志其卒
也得古賦詩書簡啓序記䟦誌銘講義雜著等凡三十
巻為爐峯集藏於家孜等將以十一年十一月丁酉併
舉前夫人之喪合塟于其鄉震山之原書來請銘正惟
孠由之父字君德經明行修鄉里推為前軰亦與正為
忘年友正嘗過其家拜之今三十年孠由既不幸其父
亦已考終正也偶後死忍不為之銘銘曰嗚呼孠由篤
於典墳自其少時超然不羣事親以孝斯可事君正少
愚賤於道也勤賴此良友共興斯文天實奪之不大顯
聞彼其之子何為紛紛慨念及此心焉如焚作此銘詩
永播清芬
欽定四庫全書
　性善堂稿巻十四　　　　　宋　度正　撰
　　墓誌銘
　　　故太原王夫人墓誌銘
正以大帥長沙吳公之招訓𨗳石室遂寧譚生在二三
子中貌甚淳禮甚恭退閲其贄甚通已而察其行趨向
甚正某心愛之每見輒勉以卒業明年秋生來且述其
父之言曰吾母棄諸孤今六年吾學無成且生不能以
禄養沒又不能顯揚潜德隠行他日何以見吾母地下
吾聞度訓導今之以文學鳴者汝幸從之遊汝其以是
為請庶幾愛而銘之以託不朽是汝能釋吾之責也正
謝不敢而生日趨賔階以叩不可奪正重惟孝子慈孫
之志拳拳如此在正有不得而終辭者則序而銘之夫
人諱蔡姓王氏世為長江鉅族曾祖之臯鄉里稱其長
者年九十八而終祖豐父安世少有聲塲屋卒不偶鄉
里人師尊之號曰王先生娶何氏生二女夫人長而賢
父母愛之嘗曰老夫婦不幸無子命也得佳壻以辦吾
事足矣遂以諾譚氏子彦才彦才方登門而彦才之兄
未娶而卒夫人曰吾豈可以徇私愛曠舅姑温凊耶即
日歸譚氏後夫人父不禄家事凌替不堪其憂夫人思
歸慰其母義不可得則迎之私室以便奉養舅姑性嚴
毅夫人左右承順卒無間言夫人治家有法度量入為
出以是伏臘之計常綽然有餘性好施予内賙其親戚
外及其鄉黨婚者喪者生子者皆給之嵗飢一鄉之人
賴之以活者甚衆有以息償者夫人笑曰緩急相濟鄉
黨之義也敢因以為利乎尤喜迎致師儒籩豆之奉束
脩之禮率皆豐潔識者多之嘉泰四年八月卒享年六
十有九子男二人曰發曰慶女一人適李辛慶孫男三
人資深資敬資仁從余遊者資深也女三人長適孫圭
餘並㓜發以嘉定二年十月辛酉舉夫人之喪祔于先
壠距所居百歩而近云初夫人嬰疾奔走省視者絡繹
於道有乞靈祠以祈延年者矣至是復持楮幣哭柩前
且醵力命浮屠薦㝠福嗚呼與夫狼戾不恤生而萬口
欲其速死者大異矣近世士風不競讀書為儒非不自
以為髙也至其臨財往往計較錙銖視寒餒仆溝壑不
肯㧞一毛至妄意福利則委之老佛如糞土夫人臨終
訓戒子孫謂施僧道莫若濟貧乏其視鄙吝而迷溺者
豈不賢哉余是以具論之銘曰性明而達行粹而温匪
善弗為匪仁弗存種德之報在其子孫諸孫詵詵必大
其門我作銘詩以詔來昆
　　　郭安人墓誌銘
安人姓郭氏系出汾陽世遠莫得其次入國朝有任左
侍禁者始占籍于河南諱遂即安人之髙祖也曾祖諱
英騏驥使祖諱子齊昭信軍節度使皇考諱師仁武翼
大夫皇妣崔恭人治家有禮法三子惟安人為已出慈
愛備至然教訓嚴切未嘗少假以是女工之事及史傳
所載可為閫範者無不通曉及笄議所適有以趙公公
恃為言者崔恭人曰是嘗奏請斬蔡太師者趙正言之
子乎吾得聫姻是家足矣於是遂以安人歸之時未仕
後補信承郎終於武翼郎世稱靜淵老人是也安人既
廟見以不及事姑舅嵗時祭祀特致其謹内外親戚莫
不信重之正言十一子時四仕於□長婦疫(按疫字/疑誤)令
人次婦王宜人次婦勾安人皆文獻故家婦德婦儀為
一時矜式安人周旋其間譽彌著人無間言部使者晁
公公遡夫人以姻㜕時㑹集之嘗目為禮門四婦安人
性恬淡勤儉自將起鷄鳴焚香誦其佛書遲明戒婢僕
掃堂户之塵設席正坐夫婦相對如賔動止有常風雨
不渝始族黨合居食指百數雖有室家者莫敢異㸑猶
子彦邁彦逳幼孤育於安人教之尤篤卒以科名自奮
其他諸子姪撫愛各得其心其後仕於外舉動稍過必
曰安人得無知之每之官雖遠郡必迂路求教安人則
必戒之曰吾視今之族人身既達則不復顧其未達者
既不能親睦宗族豈復能愛民重士汝曹勉之故諸姪
為郡多可紀者實安人發之安人平居食不二味晚嵗
屏不御蔬布(案晚嵗屏不御蔬布/句不可解疑有脱誤)持律甚嚴約已節用
一介不妄與至親間一急難極力資助畧無吝色大夫
公捐館時治命以五百金為安人奩具且使其子掌之
既而莫償安人曰向先人治命慮家貧也我今幸有托
我視兄猶父也可計較耶遂不復受靜淵平生樂施與
家亦以之匱晩寓吾鄉民力素貧曦叛後連年荒旱多
所賙給安人悉力助之靜淵既捐館家徒四壁諸姪之
典州者各分俸為安人置田宅為娛老計在郡之西湖
堂奥粗備植松竹蒔花菓為亭為沼以奉燕游安人曰
若專從事于此何以訓勉孫曹乃更為堂取靜淵誥詞
中語榜曰操修翼兩齋合而名之曰西湖書院故兵部
郎中謝公艮嘗為記之嘉定辛巳忽染風痺之疾幾殆
其婦謝剔股以進翌日疾乃瘳言動飲食一如平時但
足弱耳明年孟秋疾復作顧其婦曰為我語諸孫宜修
身謹行他不必問疾革整衣衾恬然正卧以二十五日
卒享年九十有四靜淵既升朝遇慶元郊封孺人開禧
大饗明堂如今封子若干人孫若干人安人天資淵媺
純誠務實教子孫不以富貴利達為欣羡而以聞善為
義為急其孫鑰夫被賞延時嘗再舉進士矣族黨勉以
赴調請於安人安人曰孰不仰禄然未壯而仕廢其學
不可後五年當路致之且力請於安人又不可去年冬
忽語鑰夫曰汝欲調官寧無廢學鑰夫曰不敢乃許之
於是鑰夫來言曰鑰夫生兩嵗而孤所以撫育教誨使
不至於顛越者繄吾祖母是賴今禄已不逮養抱終天
無涯之痛向也嘗卜宅兆於石照縣龍塘荘之原將以
明年某月某日塟願得先生為之銘以掩諸幽以信于
後以贖其不孝之罪正惟始者試吏幸嘗與靜淵聫仕
於遂寧相與既深固知其内之賢也後二十年後鑰夫
從正遊觀其趨嚮審其所得於家庭者又益知安人之
懿行如鑰夫所狀者之不誣今其塟矣於銘何可辭銘
曰汾之源兮深深汾之流兮泠泠㑹于天潢兮有典有
型淑儀懿範兮充于户庭佩蘭芷兮餐參苓天何為兮
霜夜零履艱棘兮色不形目炯炯兮髪星星如松栢之
茂兮則百斯齡五福兼備兮且康寧雖無贏金兮笥有
羣經乃種孔嘉兮乃發惟馨謂余不信兮來考斯銘
　　　張孺人墓誌銘
前通判成州趙式父運輿遣其子徽來言曰先孺人棄
諸孤諸孤哀慕夙夜不寧今七閲月宅兆既成將以今
年十一月二十八日勉奉大塟重惟先孺人平日行乎
家庭施於宗族以及乎隣里鄉黨者具有本末今而無
以傳示乆遠是重不孝之罪也子盍為我書之某發書
泣曰某不孝越在草土荒迷不能執筆誠無以堪此事
則又曰始子入對集英過吾鄉吾方居具慶下子來叙
同年之好則請升堂拜吾父吾母是日吾父吾母甚悦
期子甚遠昨者子領左符來吾鄉又屢得拜子之父子
之母視之如往時吾父吾母之視子今天降酷罰兩家
之親不幸至大故以吾之痛毒知子之不堪也然子之
䘮其親今也亦既以朞月矣子則哀其親而遂無以及
人之親其如朋友之義何凡三徃返不能却其請益
勤乃不敢終辭因為叙其大槩以銘焉孺人諱慧清
姓張氏世為洺州人其居號張村以財雄於鄉曽祖
陟贈忠訓郎祖周登政和二年武舉第仕至武翼郎
考潛保義郎妣竹氏某州軍團練使四廂指揮使秉
之女孺人生撫州金谿性慈仁而氣剛直有河北之
風及歸木洞趙氏為冡婦乃能怡顔下氣順事其姑
輯睦二姒每事必問而後行内外宗族率皆宜之凡
祭祀賔客修治黍稷祗飭蔬菓為酒為醴靡不精潔
士大夫徃來三峽者歎異焉自處儉約見凍餒者與
尫疾者必惻然加惠及專家政躬自操執飯食率後
於人衣服器用務從質素晩雖豐裕且就禄養亦不
改坐必端莊未嘗傾倚被酒即起家人勸之稍自舒
散者輒作色曰父母訓我如此至死不變常有氣懣
疾自七十以上脱然無復他苦更康强歩履輕健至
是復覺氣懣命家人扶坐胡床少頃而逝實嘉定十
六年四月二十有九日得年八十有九子男三人長
某先二十年卒次運輿宣教郎季遇女二人長適魯
仲璉次適何震孫孫男七人曰衜曰衡鄉貢進士曰
衛曰徽曰衎曰衝曰衢女八人嵗在甲寅天子推慶
壽恩特封孺人孺人性孝慈友弟每嵗子孫環侍奉
巵酒以進(按此下有脱誤原本所載銘云維人之生/禀命于天其賦也均其受也全二氣流行)
(清濁以宣或鍾其㑹或蹈其偏或逹而夭或窮而延/有美斯人温厚粹淵宗族稱孝鄉黨稱賢鄉賢彚征)
(如茅斯連獨不得進優游林泉疇昔及門黄髪華顛/雞犬馴馴清風蕭然詩書滿家子孫滿前壽考康寧)
(八十四年乃書其事銘于新阡庶幾來者將有考焉/按此銘不知何人之銘詳其文義決非張孺人之銘)
(也係當時鈔寫之誤無/别本可校仍附録於此)
　　䟦
　　　書易學啓䝉後
伊川易傳既成然猶改正不已有欲觀者第出而示之
未傳以本暨易簀方以授張思叔尹彦明葢慮其本既
傳後復有所更定學者莫知所適從徃徃或以前為信
後為疑而反誤學者故謹之耳晦菴先生為易傳方脱
藁時天下已盛傳之正嘗以為請先生曰學者宜觀啓
䝉時先生已授後山蔡季通則謂正曰子往取而觀之
易之學庶幾可求矣先生葢不自以易傳為善也啓䝉
之為書發明象數以極乎天地萬物之藴葢集古聖之
大成也然先生之於易以為本為卜筮而作方作易傳
時其説已自如此二書之指雖精粗之不同而其大本
亦未嘗不同也後之學者觀之易傳則可見先生初年
學易所以發明彖象文言者如此觀之啓䝉則可見先
生後來學易所以舉綱撮要開示後學者如此本末先
後自有次第不可不知也然今之學者類卜筮為術家
象數之末矣易為性命之書於先生易本為卜筮而作
之言有不釋然者是葢見乾元以下論説甚大不但施
於卜筮而已也不知伏羲始畫八卦因而重之六畫之
外初無一詞當其時也不以卜筮將何以乎但聖人之
卜筮所以决吉凶動靜存亡進退之幾所以順性命之
理通幽明之故盡事物之情以前民用雖不離乎象數
之間而究其用非術家之謂也周公作周官之書以詩
書禮樂教國子而三易之法掌於太卜秦焚詩書而易
以卜筮獨得不焚是易之為用自文王以前既如此周
公以下又如此其源流亦可知矣今先生之言推原古
聖人作易之心以示天下後世豈不深切而著明乎眉
山楊仲禹篤好先生之學併刋二書以貽同好正喜其
志之廣也敬為書其後如此嘉定五年冬十有一月門
人度正謹書
　　　書晦菴易學啓䝉後
正嘗請問易有聖人之道四占特其一法耳易之道宜
無不該先生傳易專以占之一法推之何也曰易之道
固無不該然聖人作易本為卜筮以前民用今從其所
自起而求之庶幾可以見聖人之意耳正時雖不敢復
問然其心中猶有未釋然者一日先生使人呼之親以
古今家儀一書了翁台州謝表一道書藁一紙筆一束
授焉正退閲其書藁其一答王峴秀才書論為學以收
放心為本及讀書之法其一乃答劉宰君房論易書謂
此書本為卜筮而作今其法已不傳諸儒言象數者例
皆穿鑿言義理者又太汗漫此本義啓䝉所以作也然
本義未成書為人竊出有悞觀覽啓䝉且欲學者就大
傳所言卦畫蓍數推尋自今觀之如論河圖洛書亦未
免有剰語要之此書難讀不若詩書論孟之明白易曉
先生之於易其説葢如此所謂本義者今世所傳易傳
是也其曰本為卜筮而作者葢以奇偶之畫即蓍之所
由起而其體制與詩書文字絶不相類先生所以斷然
為是説者葢將以發千古之秘使學者推本而求之而
自識其所以然耳其曰此難讀不若詩書論孟之明白
易曉者非謂學者不必從事於此而可以束之髙閣也
葢學者之病病在於馳騖髙遠而遺其卑近未能知夫
洒掃應對之節而妄意於窮理盡性以至於命未能識
夫事親從兄之實而妄意於範圍天地之化曲成萬物
通晝夜之道曾不致謹於下學之功而汲汲於上達之
求其卒也必至於窮大而失其居焉自謂窮神知化而
實不足以開物成務自謂知死生之説而實不能原始
反終自謂知鬼神之情狀而實不足以知精氣之為物
遊魂之為變世之學者鮮有不溺於是者故先生之意
必使學者先從事於詩書論孟然後循序而進之耳學
者果能從事於詩書論孟而有得焉則其於讀易也必
將嘿識心通而有所入矣非為易之難而學者不當致
力特不可以是為先耳昔者明道推康節之易學以為
加一倍之法他日舉似康節康節歎其敏悟其後伊川
問一倍之説則曰當時因試院中無事偶取而推求之
見其如此今不復記矣正每讀遺書至此再三致思而
莫能入則未嘗不恨其説之無傳也後始得啓䝉讀之
於是洒然使人無復遺憾嗚呼先生之於是書發明先
聖賢已絶之微言多矣讀者其毋以易心求之嘉定六
年四月己卯門人巴川度正謹書
　　　䟦吕與叔易章句
余家舊藏吕與叔文集禮記解詩傳而未見易章句豫
章羅傳之堅甫得之刻之陽安之學宫與叔初學於横
渠横渠卒始從二程伊川嘗謂其已經横渠指受者雖
有未盡重於改易葢如中者道之所自出之類是也今
觀易章句其間亦有與横渠異而與伊川同者然皆其
一卦一爻之間小有差異而非其大義所在其大義所
在大抵同耳横渠之學究其天人之藴如西銘之意伊
川以為孟子以來學者之所不到則固無可議至論清
虛一大而有清者神濁者不神之説論窮理盡性至命
而有浚流窮源之説則伊川葢嘗以為有未安者使天
假之年日新又新義精仁熟則其所到又豈止於是而
已也考之東見録伊川横渠之言辨析於毫釐之間反
復曲折以求夫至當之歸者無所不至與叔皆詳書而
備録之吾知與叔於此消釋於其所疑融㑹於其所得
者葢不少矣决非有所吝者也雖然世之學者習於所
聞者執而不變安於所見者固而不化其於徙義之勇
遷善之功誠不能無可恨然視夫師死而遂倍之者豈
不賢哉豈不賢哉余是以備論之
欽定四庫全書
　性善堂稿巻十五　　　　　宋　度正　撰
　　䟦
　　　書晦菴所釋西銘後
程子嘗謂韓退之原道之文非其胷中識見之髙安能
於千百載之下辨别是非斷然如此然其言止及於治
天下之道而未及乎性命之藴其於本末猶有未備若
張子之西銘則原道之祖宗也自今觀之漢魏晉以來
溺於權謀功利之習無有能言大學之道以覺當世者
獨韓子於原道之篇主正心誠意以為説是其所見固
已超出乎諸儒之等夷矣然其所以為言則斷自正心
誠意以下而不及夫所謂致知格物者何哉夫欲明大
學之道而不自致知格物以推之豈惟天下國家之理
有所未盡反之吾身亦將有所不察此張子西銘之書
所從以作也歟先生嘗謂正曰乾陽坤隂此天地之氣
塞乎兩間人物之所資以為體乾健坤順此天地之志
為氣之帥而人物之所得以為性某初讀西銘時便得
此意其後因補葺之以釋西銘云先生之於西銘因張
子之意而推明之精粗本末無不曲盡然此二語者葢
先生之釋西銘之綱領而學者之所當知也覽者更自
求之嘉定六年三月戊辰門人度正謹書
　　　䟦申請釋奠禮
正少時入鄉校見孔子南面顔孟位其左西向北上處
處皆然意其于禮經當如此耳及見揮麈録所載以為
孟子本位于右自王安石升配位于顔子之下而居于
孟子之上故退孟子于左而列于顔子之次其後罷去
安石有司但撤安石之像不復正孟子之位故顔孟俱
位于左耳竊嘗以蔡京蔡卞雖懷姦挾邪黷亂典禮靡
所不至然亦必不敢顛倒錯謬如是之甚今觀晦菴先
生所申請釋奠之禮乃知國朝祀儀正位居中配位居
東西向或有兩位止為一列葢古人尚右以右為重無
位于左者政和更修新儀則配位南向西上然亦不位
于右况紹興以來復仍其故顔孟居左為一列乃其舊
章而揮塵録所載皆好事者强為之説而非其實耳正
竊惟聖宋受命五星集奎實開文明之運葢自太祖皇
帝首製文宣王贊官其四十四世孫宜以為曲阜簿而
親謁于廟者二太宗褒封宜為文宣公而親謁于廟者
三真宗幸曲阜謁廟展拜又親製贊又幸孔林降輿乗
馬至其墓次設奠再拜神宗詔以孟子配食徽宗詔繪
子思列于從祀髙宗中興又親製贊文至七十二賢亦
皆自為之其所以作興斯文之意葢無所不用其極是
以三百餘年之間真儒間出而洙泗不傳之學于是復
傳于世然配享從祀之位釋奠釋菜之日與夫噐幣之
數登降之節所以頒之天下行之郡邑者乃或有所未
定至吾先生述而修之補其遺闕正其疑誤然後坦然
明白可舉而行豈百世之典禮亦有所待而後成歟惜
乎奉常未及施行權姦用事偽學之論起有司顧望抑
而不宣世之愛禮者深惜之吾友羅堅甫傅之篤志于
斯適從先生之子得之以歸分教陽安始倣其制而為
之噐其餘亦皆考焉以從既又刻之版以貽同志可謂
知所本矣然先生此書亦有未備者紹興初故侍講文
定胡公嘗謂康節明道伊川横渠著書立言發明聖人
之學有大功于名教乞下禮官討論封爵載在祀典以
詔後學乾道中故太學録魏公亦謂安石學術不正誤
天下國家乞黜安石而升濓溪二程横渠皆未及行今
先生既未暇及此而廟位次序列安石于末而無所議
若將以為當然者然其申請第一事固已先乞明載安
石降在從祀指揮而禮寺已為備録龜山之章龜山之
章㧞本塞源已極其情狀今故揭之而無所諱則其意
亦將有望于後之君子改而正之矣恐或者不達乎此
遂以廟位次序為己經先生之手而無復可議故復及
之覽者其詳焉嘉定十一年五月二十五日門人山陽
度正謹書
　　　䟦樊允南詩
汪玉山帥蜀薦蜀士十人山齋樊公為首遂自眉倅得
雅安朝廷方欲進用時山齋年六十起居甚健遽丐閒
不就士大夫以是益髙之人謂山齋中流勇退若將厭
薄世故一丘一壑逍遥物外者忽見胡氏子侍父母篤
疾有至行則為之賦詩又為之率鄉之賢者同賦汲汲
然推美稱道若將不可及者然後知山齋為盛德君子
而非矯世以自髙者也正聞故中書舍人閻公既引年
而歸有宣和宰相之弟寓其鄉適與為鄰者閻公論之
曰臣不願與此人同鄉朝廷從其言為移徙他郡嗚呼
山齋之詩所以勵人子之孝于其親者閻公之言所以
勸人臣之忠于其君者二公于閒居謝事之餘其隨事
著見卓然如此其立乎本朝見之行事槩可知矣天下
風俗其有不厚者乎正不及見二公獨幸得識山齋之
子士廸所謂雖無老成人尚有典型者也一日出示此
詩其所以警世俗之偷薄雖凛然若不可犯而其忠厚
惻怛之意亦藹然見于筆墨之外往時馮縉雲過成都
與諸名士分韻賦梅龍餘一字莫可付時山齋在青衣
特以付之其為當時推重葢如此况其晩年之作乎因
併書之使刻而列之鄉校以見前軰維持風俗之意云
嘉定六年二月癸亥山陽度正謹書
　　　䟦濓溪序彭推官宿崇勝院詩後
濓溪雅好佳山水復喜吟咏吾鄉北巖釣魚巴岳龍多
皆其勝處意其當時經游所賦所題必有存者每至其
處從容捜訪不復可得嘉定十二年冬邸吏報至正䝉
恩知重慶軍府事有温泉寺僧於過道得片石髣髴若
有字畫者拂拭之見其姓名曰新使君每誦説濓溪先
生此其筆迹耶則以告吾友羅堅甫堅甫以告時正方
集濓溪遺文且修其年譜得之喜甚此序乃濓溪自述
其平日所歴比其他所記最為詳備濓溪初仕時年方
踰冠從而講學者已如此亦足見其聞道之甚早也謹
按明道十四五伊川十三四從濓溪學問遂厭科舉慨
然有求道之志其後推官之子一見明道歎其老成遂
以女妻之其講聞之乆葢有所自矣推官以其子貴贈
尚書濓溪既盛稱其詩而明道亦謂其治經術以能詩
名世慷慨有大節仕不得志未老而以東宫官退居二
先生所推如此然正閲百家詩選及江西宗派皆無之
嗚呼前輩遠矣後生日趨于文貴華而賤實遂使大雅
清風之作日以湮晦可勝歎哉正恐此刻躪藉之餘乆
而漫滅遂摹刻二石一置郡齋一置濓溪祠堂以示吾
黨之士十四年四月十二日
　　　文靖公程文䟦(代吳/侍郎)
此文靖吕公少時應舉之作也案家狀習春秋論語墨
義詩賦雜文時務策今存者惟春秋論語墨義各十道
詩賦論各一首賦與論意緒宏遠已有宰天下之氣獨
經義不工葢時未尚經術耳初公為小官伯父文穆公
已深噐之薦之真廟已而遂相仁宗公雖長于智慮然
其為相實以安靜為本毎不欲有所更張當時范文正
公歐陽文忠公輩亦皆不樂之然公處之泰然葢未嘗
以為意也其後首引范公與之共政及公易簀仁宗手
詔以人材為問公具以對葢自韓魏公而下見于慶厯
聖德詩者皆公密具以聞者而世罕知之也獨歐陽公
知之故于范公神道碑中具載此意而忠宣公不悦歐
陽公至變色語之觀忠宣處元祐則祖歐陽公之意攷
之行事與前日大異葢晩而後識此意耳歐陽公又嘗
以此語老泉老泉亦謂此意人無有知者元祐中蘇文
忠公行小申公平章軍國重事制首及烈考相昭陵清
靜寧民勞謙得士又謂儀型之老多其賔客葢述歐陽
公所以告老泉之意耳嗚呼明黨之論何代無之雖仁
宗之世亦不免然卒不能為患者葢當時在位之君子
德量有以勝之耳公六世孫祖周出示此文覽之慨然
因為及此後之君子將有取于斯焉嘉定三年五月
　　　書東坡與元明帖後
往年後溪謫房陵時寺丞唐德輿文為益昌正為教官
前之攻後溪者為蜀帥後之攻後溪者未下坡後溪至
益昌總使漕使皆不敢出寺丞獨擕酒菓挈正謁之於
所寓館從容終日而後歸明日總使漕使以正嘗登後
溪之門遂各使其屬洎正往餞之又明日送者至百堂
寺皆辭正獨至三泉正不欲入城留龍門㑹其日中秋
月夜三泉使君訪後溪後溪曰吾有客在此可共坐否
使君至使人見招平明使君去正過金牛别後溪寺丞
自十四至十六三具酒相約應者辭以疾此日又具酒
且曰客不來傳言者不達耳應者皇恐吐實曰官無他
送客未歸耳正既歸則謁寺丞白其故曰後山之出正
少思慮夫白之州而州從之則為州之失白之不從不
從而往且有方命之嫌二者無一可是以不敢告也寺
丞雅以為然昔文忠蘇公謫黄岡也山谷之兄既餞公
於南都巳而又送文定於髙安夫豈有為而為之者方
其熈豐顧安知有元祐及其元祐顧安知有紹聖各適
其適而是非得失於是乎判矣而或者當公道泯滅之
時不自植立雷同茍且摇尾於權貴人之門希望驟用
及事定之後又不知自悔其失廼曰彼之從遊於大人
君子者偽也徼福也嗚呼孟子曰哭死而哀非為生者
也經德不囬非以干禄也言語必信非以正行也君子
行法以俟命而已矣是道也夫人皆可為莫之禁而不
為者也有志於是者宜自求之因觀所藏文忠手帖感
歎古今人事之變敬書其後
　　　䟦三舍人帖
宋次道蘇子容李才元相繼繳論李定除命三人竟以
罪去竊意其當時言論太直犯人主之怒必有以自取
者今觀之不過鋪陳典故謂不宜驟進小官以開夫天
下奔競之門而已持説雖甚堅然其所以發於詞氣之
間者又何其和平而温厚也葢當是時荆公新得政大
變祖宗法度元老大臣皆不以為然定新自外來傅㑹
荆公以希進用於是極口賛美稱道荆公大喜驟加㧞
擢將以風動列位非神宗之明有所不察也當時三舍
人雖以罪去而定命亦格士大夫為之增氣人到于今
稱之嗚呼遠矣後生小子未經師友妄肆胷臆以是為
非以非為是知有已之好惡而不恤國家之事體茍恣
所見惡言詈辭衝口而出無復一毫顧忌其不旋踵至
於身敗名滅宜哉才元之五世孫佃與正善因得徧觀
其先世寳墨感歎之餘敬書其後嘉定六年正月己巳
山陽度正書
　　　䟦計次魏所藏先世帖
破荒先生計公者蜀之篤行古君子也今觀此數書者
亦可槩見矣公於龜山為前輩而因其姪質所疑於龜
山至於再至於三若不能自已者非其力學好問老而
不倦安能如是之勤勤也其一書云楊中立乆安所習
乍見乖異不能無聽瑩(謂雖乖異不/無聰明也)乆當自悟若左氏
學子房蕭陳陸賈劉敬叔孫通之造漢即由之(謂子房/陸賈叔)
(孫通學左氏尚可蕭何起刀筆吏陳平起/屠劉敬起戍卒亦謂由左氏學正竊疑焉)雖董仲舒賈
誼不能也中立獨非所論為復并左氏非之計料莘老
亦未能遽達也請問晉滅虞虢同姓不名何説因信試
及之要知其解何也必曰虞虢有罪未若邢之罪也而
衛燬名云云又一書云楊中立見聖志論否云何又一
書云楊中立發去也未且與伸意聖志如有論難可闕
一字來當與辨析令通也今龜山集有書問明道春秋
伊川集亦有書答龜山史論其事頗與此合公書云六
哥太博豈其姪為太學博士而龜山在太學時耶初龜
山遊太學從伊川兄弟學問所造稍自精詣太學之士
幾指目之以為異類公亦云乍見乖異宜也葢洙泗之
學不傳乆矣自濓溪始發明之一傳而為伊川兄弟當
時驟聞之者類多駭愕忌日不御酒肉禮也而謂正叔
不好佛何為食素慶弔不同日禮也而謂聞哭而不歌
未聞歌則不哭至於不勝其忿遂直指以為姦邪所見
不同至於如此公雖以龜山為乖異然其心拳拳然欲
相與往復商議有問之弗通弗措之意視夫一言不合
輒相詆毁不顧天下後世之公論者豈不相千萬哉公
之六世孫仲謩出示此書三復之餘不勝仰歎因具述
其事以示同志嘉定十一年四月十九日山陽度正伯
周甫書
　　　書山谷手帖後
山谷謂濓溪胷中灑落如光風霽月延平以為善形容
有道者氣象又謂其學者曰宜常存此於胷中以自涵
養又曰應事接物胷中無滯礙方是洒落學者至於是
將無入而不自得矣方兇京得志痛斥元祐諸人生者
遠竄死者追削搢紳之禍酷矣山谷於是移書其家如
平日豈胷中洒落人固自爾耶山谷之世孫出示此巻
覽之慨然詩云惟其有之是以似之願為賦之云
　　　䟦伊川先生帖後
正為遂寧户掾友人王君世垕數數為正言城西傅君
光家藏先正韓范諸公手蹟甚富廼祖大夫公嘉祐初
實見濓溪周先生于合陽求教先生手書家人艮遇等
説贈之其後程太中公知漢州大夫公時為邑西川又
得交伊川兄弟間手筆相問往往皆在正毎見王君必
悉意咨懇屬以訪求周程諸先生手蹟慶元二年正月
四日王君忽自山中來謁講禮已袖出伊川先生手狀
一幅徐加考訂殆先生入蜀時筆也大夫公集以為日
記冊此板起六日終七月十六日内載王氏父子吕氏
兄弟遷擢葢熈寧間日報作細字背面皆滿先生字處
闕之獨得不謾又問濓溪書曰亡矣正且悲且喜謂王
君曰正不敏讀諸先生遺書學其學求其道今十餘年
矣毎見當時一事一物如南國之棠曲阜之履旁皇不
忍去之也今此紙幸脱於敗爛之中然諸先生所以開
示後世者世方以為竒貨安知叔孫武叔輩見之不遂
投之水火耶為我謝傅君正奉藏之俾勿壞其年秋傅
君來言曰先生之書謹如命大夫公諱耆字伯夀名在
元符黨籍光字用之世垕字叔載後學樂活度正謹書
(按此篇見朱晦庵大全集䟦度正家/藏伊川先生帖後今採録補入)
