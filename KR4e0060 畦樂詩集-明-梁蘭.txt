#+TITLE: 畦樂詩集-明-梁蘭
#+DATE: 2016-06-11 12:25:22
#+SOURCE: github.com/kanripo/KR4e0060 master 5b52908a                
欽定四庫全書　　　　　集部六
　畦樂詩集　　　　　　　别集類五(明/)
　　提要
　　　　(臣/)等謹案畦樂詩集一巻明梁蘭撰蘭字庭
　　　　秀又字不移泰和人右贊善梁潛之父也隐
　　　　居不仕故以畦樂自號於楊士竒為姻家士
　　　　竒嘗從之學詩此集即士竒所編前有洪武
　　　　三十一年士竒序考士竒所作蘭墓誌稱卒
　　　　於永樂八年則編此集時蘭猶及見之也舊
　　　　夲列泊菴集後盖用山谷集後附刻伐檀集
　　　　之例今以各自為集仍分著于録原目列古
　　　　今體詩二百三十四首而五言古詩中註闕
　　　　七首實二百二十七首題中有缺字二處詩
　　　　中有缺字二處均無别夲可補今亦仍之士
　　　　竒序稱其志平而氣和識逺而思巧渢渢焉
　　　　穆穆焉簡寂者不失為舒徐踈宕者必歸於
　　　　雅則優柔而確譏切而婉雖自重其師推重
　　　　不無少溢而於元季繁音曼調之中獨翛然
　　　　存陶韋之致固亦不愧於作者矣乾隆四十
　　　　六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
畦樂詩集原序
詩以道性情詩之所以傳也古今以詩名者多矣然三
百篇後得風人之㫖者獨推陶靖節由其冲和雅澹得
性情之正若無意于詩而千古能詩者卒莫過焉故能
輕萬鍾芥千駟翛然物表俯仰無慚豈非足乎已而無
待于外者乎是雖不必以詩名而誦其詩者慨然想見
其為人吾邑畦樂梁先生生元季蚤失怙下董帷設絳
帳資束脩承歡母氏後以二子績學制行膺政教之任
長歴官翰林春坊次任溧陽學博俱卓有聲望素佩先
生之庭訓者也先生嗜恬澹屢徴不赴就養官舍日與
名公卿稱觴賦詩相樂也已而嘆曰吾二兒頗稱任使
可上報朝廷矣盍求吾之所自樂乎仍歸休栁溪濠梁
之間有畦數畆可耕可桑可漁可釀可濯可蔭獨闢一
軒日督諸孫問學其中人非縫掖士不日來至有慕先
生彛範數來請益者先生弗類倦勤誘以徳義方正於
聖賢之道靡弗貫下至諸子百氏皆約通大要為文章
尤樂于詩歌天氣爽朗時臨清坐茂望玉華武姥諸峯
謳吟翛翛然以為常蓋先生于詩自三百篇以還若蘇
李枚乘若建安若六朝以及盛唐諸名家無不涵泳融
液如已素有而又志平而氣和識逺而思巧故見諸篇
章渢渢焉穆穆焉簡寂者不失為舒徐疎宕者必歸于
雅則優柔而確譏切而婉先生之于詩可謂至矣然緣
趣而作既罷即棄去間存其藁遇有愛重之者聽持去
不靳故雖詩名聞一時人咸以不得全見為憾士竒自
幼聆先生之教間記所甞誦記若干篇為一巻嗚呼世之
不攷于古者衆矣先生敦用乎古者雖不獨其詩而所
以名諸人人者亦不待詩顧自有可名者而使聞先
生之名因詩而求之以知其性情之正則是篇烏可少
哉烏可少哉是以僣冒叙之洪武三十一年冬十月既
望婣家生楊士竒叙
欽定四庫全書
　畦樂詩集
　　　　　　　　　　　　　明　梁蘭　撰
　歌詞
　　贈别
門有車馬客長揖别我歸客行嵗云暮霜雪沾人衣居
人送客城南道北風獵獵吹沙草君今一去來何時昨
日相逢苦不早君當為我歌我當酌君酒酒酣㧞劍起
芒光射牛斗寳劍乃神物請君慎藏之土花繡澁毋足
惜風雷變化須有時
　　少年行
白馬羅衣裳照耀東城隅去年出塞歸西却南單于朝
立白玉堦暮宿青樓姝文臣何足羨奔走如泥塗
　　逺將歸
逺將歸歸來苦不早黄河西沒不復歸鐵衣夜夜眠秋
草逺將歸歸來在何時明年二月桃花飛郎時歸來妾
下機便裁白紵縫春衣
　　寄劉昭
夕陽初下嶺雲長迴首西風古道傍鴻鴈不來音信杳
教儂何處覔劉郎教儂何處覔劉郎江水灣灣江路長
昨夜月明秋似水思君不見斷人膓
　　康節婦
令女無子有可依禽獸之行固匪為節婦子幼姑且老
比諸夏氏尤艱危况以兵戈滿天地顛沛流離罔不至
丈夫志操尚陵夷薄俗紛然不忠義夫人貞節乃獨存
豈徒令子仍賢孫我朝若求忠孝士他時必在夫人門
　　送歐陽允堅遼東省兄
遼陽去家八千里阿兄荷戈渡遼水北風吹沙海濤起
千艘萬艘去如矢阿兄去時衣裳單氈帳夜長衾半寒
我欲求兄一相見徂往不愁道路難舍下妻孥自相保
春雨山田種須早假令海水平平可樹桑誓不見兄不
來鄉
　　贈袁彦通
袁郎二十非凡才廣眉清目何竒哉我來山中未相識
入門一見心眸開把臂登樓酌我酒六博行觴不停手
座間索客歌黄鍾馬上調弓剪青栁君家舊時不可當
輿臺出入皆輝光乃知公侯始必復如君志氣非尋常
男兒困窮須自保袁郎毋用傷懷抱君不見東漢呉子
顔十年返馬漁陽道
　　贈别蕭伯齡
子纔弱冠胄監趨廣眉秀目髯虬如峨冠襃衣講唐虞
金華文獻天下無道宗濂洛咸巨儒先兄哦松埀令譽
子以郡博黌宫居球琳碔砆形質殊朝磨夕琢成佩琚
人人足可膺時需大明天子龍飛初元正大朝歩天衢
二親在堂六袠餘十年不見涕零袪退朝歸覲來鄉閭
入門羣兒走且呼賔親過從日月虛難弟買羊為子屠
綵衣升堂倒酒壺命我賦詩以相娯忠君愛親難兩圖
欲留不留心鬰紆兒曹亦以文學拘自京一來看老夫
只今西行入蜀都不愁畏途嶮復嶇飄飄自擬文翁俱
子今毋用長嗟吁
　　劉氏孝友堂
君家兄弟今所無堂顔孝友名非虛七袠夀母堂中居
閨門整肅嚴君如家人禮法莫敢疎金昆玉季丹鳯雛
綵衣斒斕堂下趨左右更侍朝而脯塤箎迭奏湛且孺
孫男孫女前襟裾冢婦穉婦後婉媮慈顔有喜成懽娯
叔也鼓笈上京都擅名太學講唐虞前年歸省榮鄉閭
天子選才需文儒豸冠白簡立玉除千鍾之禄養有餘
不用剖氷求鯉魚四時甘㫖登牢蔬人間此樂疇能俱
紫荆花發暮春初萱草葉齊雨露濡鸞迴錦誥來天衢
為君升堂倒雙壺我歌此詩豈茍諛觀風有使行當書
　　送人復往遼東
鎮東將軍度遼水健兒悉發良家子旌斾連屯四十營
蓁莽芟除五千里城門大開髙枕眠敵人不敢來窺邊
白鹽堆雪旋煑海綠麥翻雲新種田去時軍田秪有馬
只今牛羊遍原野舊說氷霜苦早寒只今天氣如中夏
子從去年遼東來令嚴不敢久徘徊錦袍重重厚裝束
樓舡嗷嘈天際開臨行莫作刺刺語男兒功名須自取
詔書早晚征髙麗手擊蘓文獻聖主
　　挽呉主簿詞
侯登庸兮龍飛初皇心􁃶􁃶兮治之圖侯莅我兮我以
舒弱之植兮彊之鉏生理遂兮租罔或逋弗遑寧處兮
侯云痡枳棘剪兮鸞鳯徂我始聞之涕漣如深山窮民
走且呼陽靈匿兮天欲晡魂杳杳兮征修途侯乎侯乎
世所無侯之生兮我無茍趨侯之沒兮我非空譽噫吁
戱兮云何盱
　五言古詩
　　南有棫樸林(五十韻/)
南有棫樸林縷絡藤蔓纍霜雪嚴寒冬柯葉青紛披於
焉營我巢雌雄獲因依拮据冀茍完飄揺幾弗持嘿嘿
口在箝翛翛尾成鵻樊籠不見收罻羅罕䝉施以兹甘
索莫罔有逺大期行幽拾沙礫入林休蓬茨勤斯産二
雛啾啾恒苦飢為父拙求食哺之不及時為母無所能
但知愛其兒宵慮登修蛇晝虞遭餓鴟育恐復育鞠生
成荷天私于時東風和春陽亦載遲爪嘴日以利羽毛
日以竒宛若鵷鳯雛五采光離褷衆禽歎希有捩眼莫
敢窺解飛倐引去勞母呼且追斯須却復旋母子相遨
嬉時還學和鳴好音諧塤篪友生嚶來求彊聒亦爾為
小者六翮舉爰止西山陲西山囿藩都勢極揚瀾湄澗
谷深窈窕卉木紛葳蕤徽纆未即加飲啄量所宜大者
千仞翔一息瞿塘堆横雲度東川歴歴經峨嵋谺岩嘯
猿猱髙林啼子規西掠太白顛鳥道縈險巇戢翼錦官
城無復計安危一鳴無足驚大放瓊琚詞逺近理則殊
各言長别離近者或遑覿逺者何由歸丈夫曠世懷恥
為兒女悲餘齡病稍侵食減骨力疲母以屬羽毛引領
涕交頥雝渠原上揺念兒兩分飛鴻鴈天際來念兒音
問稀鷰雀思厥初炎涼巧詆嗤儕軰於兒俱側聞先騰
馳聖人撫昌運品物咸皥熈願兒食竹實棲彼梧桐枝
願兒發赤符跪授白玉墀奚趐阿閣巢差擬虞廷儀兒
為王者禎䇿名方自兹操執務端静語言慎樞機勿事
口如簧如簧召咎非顯揚足可云憂患毋以貽雄雌力
雖衰下民孰予欺黽勉埀鴻猷庶用慰遐思
　　述懷寄弟(四十韻/)
曩者一分散奔走恐弗全鑿坏既匪愚踰垣諒亦賢豈
無内顧憂萬事如棄捐樊籠能茍脫尺素焉可傳思親
終夜起憶弟㸔雲眠嵗月若易邁肝膓徒自煎窮途頼
知己感激能相憐天寒製衾裯日暮留桮棬分題刻明
燭㸔劍對長筵醉來幸自遣醒後還復然去秋始得書
季冬乃言旋歸途襍雨雪跬步不可前僕夫行且僵衣
袂皆已穿依依望故里廢城遥相連空壕下歸鶩墟曲
生寒烟入門拜慈母涕淚流潺湲下堂見童稚驚喜走欲
顛大兒頗聰敏几案錯簡編小兒亦娟好但覔粥與饘
孟光事辛苦何暇施朱鉛温言慰飢渴訴言累萬千親
戚暨鄰舊來往相摩肩謂我非此行徽纆仍拘攣有妹
獨永訣痛哉間黄泉死者良可悲音容日以遷俯視數
尺墳新草何芊芊親年迫衰暮復以憂恨牽叔也乃不
囘云泛呉中船呉中幾千里悠悠越山川遡我别汝來
迄今踰三年豈徒空匱數况復憂患纒鶺鴒在原上見
此棠棣篇我意俟汝歸卜築西城堧怡愉共甘㫖出入
相後先夜讀古聖書朝耕髙原田賤貧貴努力窮達信
所天汝歸定何時令我心若懸春雨日瀟瀟飛鴻亦翩
翩裁詩寄天末悒鬱罄所宣臨書忽哽咽淚下零長箋
　　西畦自適
守拙一圃間衡從五畆餘藝麻在髙丘雜以果與蔬春
至百草生趂晴聊荷鋤筋力豈不勞蕪穢亦已除家人
㑹知我慰以酒滿壺偶坐斟酌之日落西山隅歸來北
忩下我心一事無
　　白雲思親圖為俞千戸賦
陟彼崆峒阿載睇孤雲飛雲飛無定蹤思親無已時即
戎受王命跬歩焉敢離豈不念晨昏道逺莫致之安得
生羽翰隨雲去還歸古來盛名士忠孝兩不違矢心委
厥躬但恐憂毋貽
　　以謝𤣥暉鼔吹曲分題賦詩送蕭伯齡赴春
　　官(十首/)
　　　江南佳麗地
聖皇握赤符渡江定武功東吳據佳麗西楚徵才雄皇
皇帝業成赫赫王氣鍾玉帛走羣后車書㑹大同賔
興藹多士獻賦蓬萊宫
　　　金陵帝王州
大明麗中土南京(闕/)王城允矣天命符實從王迹興明
堂當中開四夷日來庭宵衣亟平治臨軒䇿材能眷言
竭臣忠千載揚芳聲
　　　逶迤帶綠水
禁渠通窈窕緑水帯逶迤烟度凝光净風迴生浪遲繡
衣絢暖翠朱紱照漣漪菱花開曉鏡楊栁曳春絲共言
曲江上彷彿金明池
　　　迢遞起朱樓
迢遞起華構嵳峩麗晴空碧瓦跂銅爵繡柱盤金龍飛
甍紛對起阿閣遥相通珠簾朝捲雨複道春卧虹躡足
雲梯上如何歩蟾宫
　　　飛甍夾馳道
朱甍天際起黄道日邊開列侯疊芳榭貴戚聮髙臺鱗
次引雲樹翬飛軼烟埃冠蓋屬下視車馬從中來兹言
履康衢顧瞻心悠哉
　　　埀楊䕃御溝
依依御溝栁濯濯承春光弱連金水繞髙蔭禁垣長琱
弤剪新線宫衣試淺黄旌旗拂露濕殿閣含風凉瓊林
錫宴罷臨流恣翺翔
　　　凝笳翼髙蓋
樂止清笳吹輦移髙蓋舉飄翩翠雲飛彷彿綵鸞翥繁
聲夾仗馳圓影交衢舞曲度凝祥飊塵流浥疎雨吉士
屬後車功名良還取
　　　疊鼔送華輈
鼉皷逓坎坎鑾和肅雍雍疊奏隨輕吹蓋舉凌層空暫
移上林苑復過明光宫興賢下明詔親䇿煩聖衷驂乘
㑹有日君材萬夫雄
　　　獻納雲臺表
雲臺凌絳霄金爵連蒼闕平明冠蓋馳拂曙皷鍾發重
瞳屢都吁百辟第獻納封事侍臣收綸音中使出君行
振竒材敷奏引前列
　　　功名良可收
奎文耀天闕鶚薦趨皇州弓旌候明發鶯花稱壯遊名
山挹鍾阜秀水瞰金流傳臚沐休渥俯陛陳嘉猷志節
今如此功名良可收
　　送方知事餽運章貢
持麾出蓮幕給餉趨轅門師征抵深谷漕轉遡窮源灘
危白石齒山東洪濤奔舟楫苦不前簡書日紛紜既虞
軍食乏復恐民力煩王事亦有終黽勉服其勤奚必矢
石間而後樹功勲䇿名及振旅足可沾殊恩
　　五峰樓
登兹百尺樓睇彼三兩峰低昻各異勢奔逐俱争雄氣
含金碧潤欝然神秀鍾嵐生遞隱見雲合紛溟濛或擬
五岳尊秩禮何其隆凭髙暢㣲吟取適援孤桐樂土信
為美清興奚由終逍遥亨斯休不翅仙原中
　　恒心詩
天地有恒心所以清而寧四時更相代兩曜迭光明化
機運無息品彚咸自亨君子存恒心諒由仁義行養親
致誠孝事君竭忠貞不以貧賤移不以富貴淫始終守
其恒詎云非性成我歌恒心詩為君座右銘
　　挽詩
令名夙興慕良覿恨未遑胡為即長瞑生死徒相望雖
無交好故而獨増歎傷所傷吾道窮善人日云亡深泉
永潛寐封樹經幾霜往行有足稱人情自難忘爰采一
束芻路逺不得將
　　送人還鄉
成家匪長計去國懷逺憂兹言挈妻孥挂席順東流引
睇桑梓間背離三十秋父老欣來歸奔走迎道周自有
舊田廬衣食良易謀孟軻昔在齊母沒塟返鄒誓將負
白骨卜藏近松楸所願茍遑遂此外亦何求臨岐輒贈
言不敢徒淹留
　　賦鴈塔晴雲贈袁叔異
崇頂麗層霄飛軒瞰遐曠始登懷頗惕稍覽情初暢澄
江一線㣲武姥雙鬟樣神京欝迢迢佳氣遥相望矯矯
丹鳯雛整翮青雲上皷篋學已優服命年幾壯髙名從
此題臨别母惆悵
　　杏林詩為醫士張宗正賦
瞻彼杏樹林婀娜䕃西園活人固不少種者亦何繁東
風吐髙花絢若彤霞鮮丹房林下搆藥壺市中懸晨興
閲芳景暢情澹忘還素心寡外慕所以常悠然君子樂
聞善賦頌累百篇三世諒所重五株奚足言杏林有榮
謝令徳無時愆
　　賦龍洲神彩贈别
龍洲一何迢逶迤亘長天神物不可攀五采爛且鮮沙
迴被繁草水積横孤煙君侯昔逰衍綺羅耀通川清商
激金奏屢舞紛瓊筵賓從俱才雄詞賦累成編佳賞君
不見餘韻人猶傳兹晨餞行邁感慨情弗宣中觴起交
夀相愛各贈言黽勉企前烈忠義良所先
　　題畫四首
　　　杜甫遊春
載酒命童子駕言適橋西東風倐而來滿林鶯亂啼選
幽果何所無乃黄家蹊
　　　羲之好鵝
濡毫意未遂拂衣臨清湍茅亭倚髙木六月天風寒白
鵝勿復籠暇日時來㸔
　　　淵明歸田
輕舟下長浦悠然見衡門故舊極相悦童僕亦載奔知
我歸來意相逢但忘言
　　　孟浩然㶚橋詩思
飛雪大如席北風天際來林壑不可辨柴荆殊未開先
生一短褐清興何竒哉
　　寄贈袁叔異由監中除湖州西去
矯矯丹鳯雛文采光陸離羽翮一何長奮然起髙飛俯
視蓬蒿間相去如雲泥思之不可睹令我中膓悲兹言
下千仞止彼梧桐枝醴泉可飲渴竹實可療饑徘徊顧
其鳯棲息良自宜朝陽麗崇岡和鳴此其時朂哉埀鴻
猷庶以慰遐思
　　梅隱為九江府劉通判作
衆卉各已摧凌寒梅始繁後凋固匪無先榮誠獨難諒
由水雪姿肯隨桃李妍君子慕厥操素心終自堅雖云
好爵縻不以塵慮牽但兹保清貞奚翅林泉間
　　贈曽同倫
芸忩夜雨餘蓮幕春晝遲窮經本致用讀律乃適宜大
藩簡牘繁裁决罔或稽紫薇華始榮鈎簾哦新詩雖匪
泉石幽有殊徽纆羇不聞乘田時牛羊蕃且肥掃我林
下居暮年以為期
　　題子堅隠居圖
逕迴林影長山豁川流廣衡扉傍沙掩層軒抗雲敞墜
葉下琴牀飛嵐落書幌釋子問字來野人索詩往風生
客㠶孤日入漁榔響行藥陟西崖采蓮泛南港隱者昔
見招興移極兹賞今日覩畫圖令人起遐想
　　祠堂薦新為蕭子所賦
兹晨月初吉升堂祠先親裳衣儼上設豆爵紛前陳炰
羞薦肥羜棗栗維時新子弟各趨事昭穆咸在倫秩秩
慎厥儀洋洋降其神令典古所重永言貽後昆
　　素行詩
貴富如浮雲枕肱樂䟽食迨從魯大夫軒車駕良駟居
夷孰云陋止匡復奚畏行之時其中聖人素乎位所以
君子心悠然以居易北忩晨而興東臯夕還憇臨流翫
水物凉飈拂輕袂往來無塵雜逍遥有餘地終身恒若
斯亦足肆志意自得誠獨難兹言在深味
　　元夕㑹泮池分韻得可字
元夕㑹泮池兹典或云頗堂上陳籩豆堂下張燈火中
座俱時髦賤子側席左既陪弦與歌矧脫韁交鎖學問
愧無聞色容焉敢惰錫宴有常節極歡非不可
　　煑雪軒
𤣥景閟靈曜朔風中夜興積雪寒且洌對之煩慮澄薄
言溉鬵釜可以燎與烹丹罏含青光朱火赫已升㣲陽
外銷鑠固陰無久凝騰鼎異𤣥醴崇觴侔大羮中座列
嘉薦凛然懷抱清豈無一樽酒酌我友與朋荒宴古所
誡潔修今見稱永懷濯其穢庶以諧髙情
　　題徐侯瑞蓮
蓮生官池中連根復連蔕兩花正相當雙房更相比此
花比君子而非小人媚徳音茍弗昭休徴曷由致賢哉
邑大夫卓然漢循吏奚翅禾同莖何殊麥岐穗賤子無
以稱歌詩紀其異
　　題漁父圖
湘水綠於藍數峰青可數髙栁一溪陰投竿擬何許本
意匪求魚閒情聊自取莞爾歌滄浪揚舲下修渚
　　贈别陳徴士
翽彼丹鳯雛嬛嬛隨母飛朝陽麗崇岡爰止梧桐枝六
翮日以長五采光陸離髙翔擬千仞凌風顧徘徊竹實
諒可食豈不慰子饑但以去母逺啾啾鳴聲悲誓將埀
鴻猷䇿名及清時俯視枳棘中相去如雲泥
　　永思堂
羇禽戀蓬蒿離人夣鄉閭引睇西北雲中心增鬰紆桑
梓日以逺嵗月日以徂顧兹在萬里能不懷歸歟丘壠
莽沙草况復春露濡筋力老且衰鬂髮白已疎所幸羇
旅間而與骨肉俱投簮茍遑遂迴轂良易驅毋用徒自
傷加飡保君軀
　　西翠山房
層軒抗西岺積翠亘千尺蘭苕春烟霏松檜秋露滴蒼
蒼侵緹帷浮浮絢緗帙旭景麗崖紺晴氣帶林碧仰窺
白鳥度俯瞰黄猿躑尚書欣重過博士亦屢即縈塗入
竹尋危磴捫蘿陟投䇿良少休傾壺聊共適素袍凝黛
光錦袂生藍色佳境恣消揺清時幸優逸東山始沽名
綠野匪潜跡但兹寡塵紛髙風孰能匹
　　少節生
弱齡厲厥志節操矢堅持職分在已盡㣲軀亦捐之利
害奚足言賤貧焉得移青青松栢林嵗寒君始知眎彼
栢舟篇婦人能(闕/)為大固不可奪小亦不願虧勉旃慎
所守克終以為期
　　井有仁人(為某太守賦/)
此井不可改下有徴士魂元綱日陵夷孤忠竟誰論幽
泉愈清徹精靈乃長存玉甃碧蘚合銀牀秋葉繁侯其
謁尼父慷慨聆此言潜徳匪君闡教道奚由宣
　　青原僧舍
瑶岑抱圓虛珠林陟雲上逕幽秋桂深澗迴夏泉響空
庭一虎卧落日數僧講黄堂頗遑暇朱幡輒時往洗耳
聞梵音觀心息塵想自非政清净詎能遂佳賞
　　泮池絃誦
晨興命良儔駕言翔泮池汎覽君陳篇載歌斯千詩于
時日將夕迴風生絳帷振衣抱孤桐上堂理朱絲一倡
三歎息操雅音更遲充然各有適夷愉良自怡但兹養
厥性外誘焉能移
　　别童守益囘監中
始欣予告旋抱痾罕能見笑言稍遑遂暌離復云餞門
東栁曳絲天際川迴練長風颺蒲㠶旭日明紈扇學業
既已優才華良足羨上舍秋氣涼下帷展黄巻
　　詩思圖
沉吟坐終日有酒胡不傾清興㒺或窮佳思悠然生所
以栗里翁酣暢適其情茍為苦追琢無足令人驚
　　李將軍夀諼堂
侯家古名將結髮趨戎行朱衣繡方領錦帶縣銀黄襲
兵渡遼海為國開東疆征途五千里母老不及將去年
來徴兵逥車經舊鄉上堂介眉夀再拜奉一觴别母十
年餘蛾眉如秋霜昔時萱草華今兹亦煌煌願無貽母
憂幸母壽且康王事有程期不敢久彷徨在家日苦短
去家日苦長羣季豈不賢為子心孔傷忠孝願兩盡君
親俱難忘
　　樵隱(其人能醫/)
卜宅兹山阿取適樵採間筋力豈不勞寵辱奚由干拾
藥澗底行振衣林下還一飯施然卧始識予心安
　　送郭子盧嵗貢
春風解輕氷泮芹紆新綠皷篋下中堂驅車越平陸親
交各云餞忠言未遑告兹行陞胄監追琢候竒璞積勤
學固優致用材更育流滋既溢餘毋以小善錄整翮睇
層霄奮飛追鴻鵠
　　行路難
李陵古竒士報國思捐軀孤軍勢已盡忍辱降匈奴下
馬解鐵衣殘卒同嗚嗚㧞劍指白日抆血臨長途誓為
魯曹沫恥作呉專諸肝腸在漢闕日夜悲穹廬君王不
相信老母復何辜惡名豈復免盛徳將焉圖子卿若旋
歸眎我今何如悲哉行路難千古同欷歔
　　幽居懷友
幽荘白晝静居人寡來往髙樹落疎陰深泉生逸響抱
忡惜景光㣲吟答清賞因之懷逺人悵然起遐想
　　留别楊分昭
君還既不久我行復有期憶昨君未歸日久徒憂思忽
聞車馬來僮僕走相隨入門一㑹面酌我金屈巵人生
最歡樂莫若新相知懽樂苦不長明當與子辭大夫且
行役弊車日驅馳吾徒本貧賤奔走何足悲但恐後來
時君將復何之
　　孟夏言志
孟夏疎雨歇澹然時景清柔條湛初綠髙花吐餘榮徘
徊澗中意逍遥林下行幸兹適幽賞遂此逺世情茍為
徇維縶焉得全其生
　　夏日端居
長夏適佳境嘿處甘無營炎歊既已逺塵事何由生幽
賞翫脩竹清齋披黄庭但兹寡紛慮自然神氣清
　　夏夜有懷親故
清露湛空宇河漢東南流萬籟各已寂羽蟲鳴未休旅
人不自媚對此增離愁抱忡惜徂景索處思良儔所思
在鄉國道路非阻修容輝詎能覩夣寐庶可求
　　覩銀河懷人
河漢髙且逺迢迢亘長天與君隔秋水河漢遥相連思
君覩河明心目恒娟娟河明有時沒我心終不捐
　　秋夜有懷陳渙
虛室山氣來衣裳夣囘冷月沒河漢髙蛩鳴秋夜永懷
君邈容音令人空耿耿
　　感遇
風起髙樹顛清響一何悲草木詎有情寒暑移其時君
子在逺道旅歸渺無期流光恒若斯我心君焉知
　　候楊生不至
逍遥下荆扉臨清曵行屧之子胡不來何人傍沙涉秋
日滿髙林幽禽啄黄葉
　　貧婦嘆
三世為婚姻兩家各相宜結髮值喪亂零落空自持夫
子豈不賢柰何時使之井臼敢辭勞扊扅何可炊匪云
親戚誚但為隣里欺饑寒甘共守貧賤焉能移君㸔古
孟光舉案髙齊眉
　　松坡退隱
青松產陽坡蒼蒼挺崇標霜雪豈不繁凌寒恒後凋凝
陰翳埀景清響迴流飈乘間肆盤桓取適爰逍遥仰視
白鶴飛浮雲亦飄飄貴富奚復慕寵辱良自招但兹養
餘日詎云非松喬
　　分題得受恩賞送臨江侯平寇還京
侯家本名將結髮親戎行解弓調白羽錦綬懸銀黄長
驅平楚塞歸來朝未央天子御丹扆侍臣行玉觴飲至
䇿勲勞寵命生輝光皇圖億萬年錫爵埀無疆
　　思親圖
孝子慕厥親終身無已時自云早失怙鞠育仰母慈古
稱軻親賢我母實類之棄背日已逺不復返哺私况今
持旌麾迢遥南海湄引領顧舊鄉孤雲隨風飛念兹丘
壠間白楊何萋萋旋歸未遑遂能不懷傷悲哀哉孝子
心此情天所知先民亦有言事君忠可移黽勉樹竒勲
顯揚以為期
　　　錄(闕三字/)贈蔣吾修遊新安
探珠必極海探玉必窮山立志各有在豈憚行路難新
安文獻淵稽古之所闗秦火不能及有書千萬間家家
誦唐虞人人希曾顔孰云先哲門未易梯級攀既趨仁
義途慎勿由榛菅歸囊莫輕解為子當諦觀
　　夀萱堂
樹萱堂戺間丹葩何葳蕤服之可忘憂孰與憂患違發
身事弓劍乘障非邊陲上堂介眉夀綵服爛光輝古稱
弗遑將仁者親不遺兹卉有榮謝愛日無少衰
　　九老圖
皓首獲謝事選幽聊自怡山水既已佳春陽亦遲遲或
囊單父琴偶賭綺黄棊好樂養餘日消揺沐雍熈寵辱
固可忘理亂胡不知徒兹齒爵崇恐貽後世嗤壯哉渭
川翁持竿兆非彲
　　雲谷
雲生幽谷中任情自來去髙舉㑹飄風旋隂結芳樹寄
語谷中人白雲有深趣
　　幽篁古木
秋色何娟娟夜來㣲雨過凉飈颯而至槭槭鳴崇柯美
人不可見日暮將如何
　　三槐堂
中堂髙迢迢下有三青槐于時夏氣清新柔亦何佳流
陰逥綺疏分綠凝緹帷好鳥相和鳴凉飈倐而來歩庭
玩芳景始覺心懷開古人邁種徳諒足希鼎台兹植有
榮悴令徳無少衰
　　題春暉堂
中堂髙且深翩翩五采衣昕夕登㫖甘慈顔亦愉怡永
懷愛日心不為游子悲兹言貳雄藩遂令定省違所欣
逮禄養足可榮恩私紫誥迴飛鸞閭里生光輝
　　梅竹軒
亭亭孤生梅結根踈篁間志操諒不異况兹君子軒幽
芳襲庭宇勁節凌雲端俱以霜雪姿特立當嚴寒桃李
恃春榮媚人奚足言所希慎自持令徳同貞堅
　　一逕亭
兹亭一何幽逶迤俯通川上有嘉樹林繁陰翳層軒輕
楫時復理孤琴亦嘗援鳥鳴及和春魚游在深淵物情
固不殊人事倐以遷所欣竟陳迹俛仰慨昔年顧予寡
形役與子同周旋
　　題蕭鵬舉在謫所寄弟鵬翔扇
緘情托羅扇羅扇非能言月盈尚有虧不如羅扇圓鴻
鴈一行飛鶺鴒終在原合歡豈無時分離奚足嘆勿以
凉飈至而云相棄捐
　　贈樂生歸神樂觀
學仙貴知道豈徒慕長生立身匪忠孝仙道奚由成之
子養性靈殆與元化并不效安期輩餌藥身始輕舉手
謝世人持節朝帝京飛霞翼丹輿迴飈凝玉笙顧無凌
風翰飄颻俱遐征
　　胡琴
一絃復一絃嘈嘈兩絃間合作千萬聲不勞十指彈凝
響入𡨕𡨕繁音促潺潺秦姬曲纔度呉兒語未闌四座
初願聞聞之俱長嘆
　　題王主簿江山别圖意
秪囊一孤桐翩翩下輕舟供帳俱不煩官滿莫可留四
山無改色中坻有廻流幸哉許重來爾民樂斯丘
　　贈蜀中王鎮撫
先皇有天下將軍守閬州去家八千里握節三十秋撫
士能深知籌邊遂良謀子孫日以長功名日以收昨聞
朝上京復許旋故丘蹔合姻戚懽靡遑桑梓留劍閣擬
玉門詎非定逺侯
　　題鶺鴒圖
和鳴及芳晨急難懷往時其樂本天真相猶寧解為我
能安餘日見汝終怡怡
　　(偶得鶺鴒圖予愛其有和翕相得之意因題示兒/子潜混俾藏之老夫雖沒齒亦不過此三十字耳)
　　(珍重/珍重)
　　贈别姻弟陳仲述
陳梁類朱陳姻譜世相聮興替固靡常𤓰瓞仍綿綿君
年未志學尊翁相棄捐是時喪亂餘兼以饑饉連貲業
悉破蕩骨肉俱不全有母暨弱弟敗屋八九椽自知讀
父書寒饑理殘編閉門瓮牖下積勤逾十年聖朝盛文
治學校在所先君以科第家備此弟子員先生大驚訝
府尹深愛憐道學愈切磋文詞益精研洪武十七載詔
書興羣賢君行應鄉貢經義試七篇末塲䇿五道剖析
如河懸誇多置後列有司殆不偏君謂非取榮兹事吾
青氊明當赴春官瀝膽陳陛前親交餞行邁籩豆秩初
筵酒酣各贈言珠玉揮青箋上堂拜慈母綵服何翩翩
有弟奉甘㫖離恨毋足牽君家世顯宦朱紫相摩肩推
官曾太父忠厚鄉邑傳謂君必抗宗果若數計然才器
既匪凡志操亦甚堅任職無崇卑所貴不愧天思罔墜
厥緒夙夜尚慎旃吾妻乃令姊于弟友愛專小兒為君
甥庸愚賴陶甄余以竒蹇中務農居園田茍或榮髙足
吾子先著鞭相期更逺大能不罄所宣
　　挹爽堂
髙堂麗西昊爽氣何蕭森始疑林谷幽稍覺雲烟侵素
枝遞虛籟朱絃諧商音匪徒息塵紛足可清煩襟嗤彼
路傍子附炎焦寸心
　　題畫
偶坐永清晝飛軒絶纎塵亦有南澗翁問字來相親幽
意固可適子非林下人
　　贈别莫廣文赴召代陳太守作
我來守是邦學校職所先博士誠懇厲諸生亦才賢絃
誦固願聞文教賴以宣詎圖戾一鶚遂成兆三鱣嚴車
泮池外供帳河梁邊嬿婉良新知暌離徒贈言兹行有
民社與子俱慎旃
　　孟夏雨凉宴呉傑齋舍
孟夏時景清旅人胡鬱紆絃誦少遑暇壺觴聊與娯况
兹呉生舍頗類静者居髙枕沐輕雨幽蘭被前除朋尊
湛芳醑三豆登時蔬襟懐各云暢禮法亦不疎逍遥永
朝夕縶我空谷駒
　　題素扇
　　　諸君子題扇非瑣瑣於呉蠶越蠒則頌述其人
　　　僕不取焉抽毫賦此扇之衷情見之於詩
團圓復團圓月圓尚有虧致身君懷袖無有盈虧時知
君重貞素采色亦不施物㣲幸相親願言長自持寒暑
固代謝用舍適其宜古來婕妤怨此意君諒知
　　春暉堂為陳子檜賦
朝亦春暉吟暮亦春暉吟春暉何以報傷哉孝子心自
從下堂來不知今幾秋挾䇿上京都即戎入并幽今兹
復南征未得歸舊鄉有母不可見涕淚沾襟裳豈無甘
㫖具曷由一自持豈無斒斕衣曷由一戱嬉人生有如
此聞者摧肺肝朂爾貽令名母心當自寛
　　西山爽氣
飛軒軼西昊山氣何蕭森始欣日夕佳稍疑烟霧深凝
窻影蹔度襲袂凉頗侵初陽麗晴景縹緲翳長林憑髙
引遐眺足以清煩襟時還理孤桐泠泠諧商音流飈倐
而至天碧秋沈沈
　　歸耕
柴車夙言駕迢遥越西區大田既多稼雨露亦沾濡荼
蓼日以繁課童薅且鉏家人遺以酒兀坐傾一壺不憚
筋力勞取樂自有餘歸來北窻下汎覽古聖書但兹安
所遇奚必南陽廬
　　題扇
境幽寡紛慮堅坐若終身飄飄南山老日夕能相親行
當承明趣恐非林下人
　　古松為林道人賦
古心不可得古松奚足言秦皇五大夫枝葉無復存枯
榮遞相代萬化歸其元道人太古心虛靈何湛然飛行
八極表歴刼百億年手中種白榆團團翳青天
　　送江西都司承差
弱齡給將命磬折趨轅門軍謀不可測折衝詞令間非
有矢石勞亦無文墨煩兹晨餞行邁三爵少盡歡枯桑
何蕭蕭嵗暮風色寒出入慎爾儀勿謂貴能官所希歌
皇華周爰歴咨宣
　　為琛師題扇
悟空心固静諒由地亦偏髙情恣遐覽山碧雲行天朋
儕㑹所得物性適自然世俗不可溷㫖哉聖人言
　　題嚴迪徳孝廉扇
出入桑梓間笑言樂怡怡親戚亦欣慕朋游幸相依鄰
瓮綠可分薄言斟酌之詎圖衰遲景際此盛平時
　　朱太守亷謹堂
髙堂一何迢飛甍抗崇岡爰居宣王化艾綬懸銀章廉
潔持厥躬堅白如氷霜戒謹存諸心臨下罔或傷夜犬
不復聞田閭樂耕桑幸逢堯舜理再覩龔與黄歴階頌
此詩以矢永弗忘
　　贈别陳縣丞綸
三載哦松間一如下車初政事豈不煩才力自有餘兹
晨當棄去軒蓋盈交衢父老谷中至再拜傾酒壺各言
恒具瞻莫若賢大夫龍飛撫昌運仁明邁唐虞引領希
重來善保千金軀
　　行素軒
宣尼靡外慕居易罔不宜牛羊茁以蕃乘田何足卑兩
君盛好㑹揚揚正厥辭九夷亦云居厄陳恒若兹子其
景髙矩慎毋僥倖為松栢俟嵗寒桃李榮春姿凡百安
所遇聖人良可希
　　彭二令歸香山縣僕往瑞州候小孫得同舟至胥
　　江又分去賦此
在邦苦難即出門忻遑俱峨峨大庾闗遥遥南海隅同
裯卧官舫聮騎遵荒塗笑談晨繼昏討論詩與書殷勤
敦古懽顧念生平無嚴程達胥江乖分異前趨君行為
民社往往懷憂虞冦盗不可測侵掠奚由蘓賤子緣骨
肉恩愛忍弗圖含情旅泊間而亦增煩紆野風吹緼袍
蕭蕭霜鬂疎再拜罄一壺能不兩踟蹰衰遲各努力善
保金玉軀
　　退庵詩
退休息㣲軀生平歴憂患世事不願聞相知勿復言數
椽林下居容膝亦已寛芳草被前除青松蔭簷間放歌
暢幽懷遐眺怡我顔朋舊來相過濁醪聊共歡逍遥任
餘日心神良自安
　　樗散生
松栢挺千仞正直緣天姿霜雪亟摧殘青青蕃且滋自
匪澗壑幽願與樗散期譬彼盛徳儔恥令虛譽馳匠石
一逥顧尺度罔不宜卓爾梁棟材大用方自兹屈曲獲
長年莊生良可嗤
　　友筠軒
屛居寡交好修篁結同心知君慕髙節永言矢斷金匪
徒鸞鳯栖時作蛟龍吟泛色凝華觴流響諧素琴揮毫
永清晝翛翛逥夕隂為君遞凉飈悠悠滌煩襟大夫屡
枉駕學士宜幽尋三益誠若斯五君奚足欽
　　贈孟推官
此邦實繁庶習俗善訟爭側聞舉錯間片言等神明兹
晨促遐装述職朝上京青松挺崇柯霜氣肅以凝父老
填修塗車轂無由行藩臣給軍餉租稅仍煩征賤子伏
草野夙夜感且興長驅非所願期以康吾民
　　送别
孤凰何翩翩文采光陸離昻首鷄鶩儕中心懷傷悲羽
翮日以長奮身起髙蜚朝陽麗崇岡青青梧桐枝爰止
梧桐枝和鳴亦喈喈竹花已作實可以療子饑萬物有
本根失類誠匪宜子為王者瑞天理奚罔知願言垂鴻
猷顯揚方自兹
　　芸荘為江西婁僉憲賦
幽荘軼浮景端居絶囂紛何以永清晝經史左右陳堦
下何所有芸草被芳芬以之辟魚蠧而與文翰親睠言
顧兹卉每懷康吾民周道良逶迤載馳煩咨詢昭代行
化臣孰謂非香芸
　　夏日遊太平福地
永夏無與適珠林聊可娯境幽松聲長凉飈生座隅道
人繕性熟况以良覿初謂我不可酤清齋掇畦蔬列坐
焫玅香汎覽方壺圖亦有采芝翁消揺與之俱悟空弗
自縶詎云非吾徒
　　仁安堂
髙堂欝峩峩云是仁者居諒由心徳全所以恒晏如堂
上何所有左右圖與書堂背何所有諼草被堦除道傍
種丹杏奚啻百千株承平日遑暇來登俱文儒講道合
衆方立言揚令譽迺知安於仁㫖哉宣聖謨
　　木庵為趙明府作
君子寡外馳質樸良近仁蒞官亦不矯平易民迺親填
委日以簡澆浮日以淳援琴清飈度談經凉夜分父老
谷中至移時語諄諄具瞻恒若斯孰非太平民
　　楊鎮撫遜志軒
將家志氣髙卑遜誠獨難奚知折衝際迺在辭讓間戰
陳每先登論功殊厚顔劍横春星流詩成夕雨闌匪徒
賓從娯遂令行伍安古人屛樹下髙風良足攀
　　書隱
深居罕塵雜經史紛前陳至道邈難聞先民有遺言賤
貧素其行貴富良在天掩帙起長嘆逍遥盼庭前以兹
寡外慕形役奚由牽昭代等唐虞宵衣亟徴賢及時䇿
芳名詎云甘自捐
　　三益齋
切切復偲偲古人良亦難締交匪令人詎云等金蘭屏
居塵事稀方池春草繁開逕佇延望殷勤枉髙軒嘉㑹
欣有常講文以為歡嗤彼篤情好悠悠觴詠間睠言罄
忠告毋庸相棄捐
　　題畫(二首/)
泉鳴一澗長雲去兩崖碧結茅背松坡境偏絶塵跡堅
坐閲古書可以永終日皎皎白駒場逍遥幸相即
天際烟波浮岩畔漁舟小近晚未收緡夕陽在林杪世
事了無聞取適如君少
　　題扇
兹樓一何迢虚庭絶塵鞅林髙春木繁澗逥夏泉響掩
巻起遐思暢吟適清賞亦有抱琴翁乘閒共來往
　　霜臺
迢迢百尺樓俯瞰雙江流飛軒軼浮景凝霜肅清秋四
牡何翩翩弗遑少停留丘民胡靡寜皇衷每懐憂來登
匪乘暇爰咨復爰謀慿髙一遐覽心目良悠悠茲臺屹
千古令譽埀無休
　　京城别僧
迢迢長安街獲與静者遇纂書靡遑即話禪罕能屢來
去本無著擬向名山住一往不願求贈言良所慕明發
秋風生浮杯渡南去
　　送僧赴京
聖皇纉隆緒一眎仁且慈四夷悉來庭萬姓咸雍熈顯
幽各異趣𡨕𡨕良可悲梵宫亦嵯峨卿雲爛以埀燦燦
金蓮花布地絢生輝西方有神僧眞源了能知兹㑹誠
靡常睠言慎自持
　　送羅君仲矩致仕還鄉(在京代作/)
弱冠事先帝服勤三十年雲南暨瓊崖足跡履十千先
帝昇仙去放逐歸園田聖帝旋舊都皦日明中天詔書
例徴召小大無棄捐君以去嵗暮入朝覲天顔鬚鬂紛
已皤心志强且堅皇衷憫衰邁不以職事牽内官頒書
籍禮曹供賞筵勅文諭恩意仍服裳與冠俾歸榮鄉里
優㳺飬餘閒勸民使為善偹載勅諭間我以譾薄才承
乏左挍垣送行不敢逺執爵三四傳料君到家時桃李
爭春妍有子克嗣宗瑜珥色娟娟豚犬能相親教以孝
悌先鄉鄰及姻戚來徃相摩肩種秫酒醸醇舉罾鱗獲
鮮髙歌酌至夕酌罷醉即眠起來眺門外青山横素煙
儒生索書字釋子坐話禪雙鳬度西上漁篴迴東邉萬
事無一憂夢寐亦陶然悠哉復悠哉其樂不可言
　　八景
　　　查嶺朝烟
㝠㝠天欲曙一抹横輕素但聞春鳥鳴不見林中樹谷
風倐而來縹緲漫空去
　　　羅溪夕照
餘暉射幽渚夕陽在林杪釣艇未收緡緑蕪下歸鳥消
揺溪畔人塵慮由來少
　　　斗門小橋
空濠春水生數尺横槎渡牧竪與樵翁昕夕紛來去取
履豈無人相如不題柱
　　　楓林古廟
楓林嵗月深野廟丹青古秋風下紅葉紛飛塞庭户日
暮何處翁明燈向神語
　　　東港埀釣
手持一竹竿艇子悠悠槳輕鷗不飛去且向(闕/)頭傍物
色信非儂放歌下東港
　　　南源學稼
務本莫如畊生計何甞薄能知稷氏書不鄙樊須學南
源禾黍登始信田家樂
　　　樵谷勝遊
深谷何逶迤伐木丁丁響昔有髙世人谷中遂幽賞或
可散煩襟抱琴亦時徃
　　　雲峰晚眺
出門即羣峯引領成遐眺青青天畔松歴歴雲中嶠世
事豈徒然清風一長嘯
　　愛日堂
兩丸迭相代天運無少休髙堂迫遲莫頺景焉能留
逮彼三釡榮供兹八袠秋半晌亦足懽再晨知遑不鷄
鳴問寢安竟夕寡所憂修竹何青青池魚鮮可求睠
言慎爾躬遐筭良悠悠
　　送别
良時豈不再嘉㑹亦匪難海隅昔紜紛無因瞻令顔詎
圖復相見迺在京邑間峨峨正陽門迢迢西長安春物
生光輝嬿婉各盡懽茲晨駕言邁仍以博士遷聖皇重
文教非君曷由宣慎保八尺軀盛名當永傳
　　述懐
一夕復一夕一朝復一朝貧知嵗月長富恨嵗月銷行
者出門去征途日以遥請㸔昨日花今日顔色凋青春
固重來白髮肯見饒老吟漫成章孤斟難盈瓢憂端一
自遣園林行以謡但恐在世人人人非松喬
　五言律詩
　　寄别友人之官古雲中
故人趨薄宦萬里去雲中極塞風霜苦单車道路窮烽
烟防突騎鄉信候飛鴻此别成蓬梗何年語笑同
　　懐襄兒金兒寄舎弟
親愁催鬂改我懐曠歸期夜永勞多夢途窮益自疑豈
無豚犬累空有鶺鴒詩多事煩吾弟天涯獨爾思
　　客舎除夕
此夜數杯酒流年一嵗徂客懐空寂寞鄰舎自喧呼寒
盡從衣裂更長遇燭孤眼㸔時序改感激不能無
　　元日飲胡氏堂中
君家元日㑹鄉里羨衣冠前軰風流在諸郎禮數寛焚
香傳睡鴨行酒試新盤我亦忘為旅陶然竟夕歡
　　留别
春色催行客江頭强别君知深心更苦去逺手難分紅
閣燈前雨晴樓席上雲何時重對酒今日又離羣
　　荆湘道中(二首/)
江入瀟湘近山連楚塞髙兩崖如積鐵一水不容舠慣
客寕辭逺藏身豈憚勞同門多宦逹漂泊愧吾曹
磵水横槎渡山梯鑿石開昔年經喪亂故壘尚崔嵬地
逈泉聲響天低晚色催迎人将騕褭稍出白雲來
　　書臺書懐
九阜晴初見雙江雨合流泉聲偏近枕獵火自明樓亦
有杯中物應無客外愁生涯隨泛梗未擬棹歸舟
　　憶胡謙
愛酒陶彭澤忘年漢孔融别來驚早鷰歸去羨征鴻道
直交遊少心知氣槩同客愁應不盡相憶更無窮
　　春懐
三春為客恨兩地惜春光栁短埀新緑花殘貯賸香心
連沙鴈遠愁共嶺雲長自然成夢想惟有涕沾裳
　　擬漢宫
寂寞甘泉路君王不復來旌旗空縹緲蘭麝已塵埃寳
鼎移朱舫金莖卧緑苔栢梁春夜雨惟有野棠開
　　昭君
宮庭恩幸少臨别見容姿漢主愁無盡單于喜自知雕
鞍催起早玉輦送行遲淚眼持盃酒三軍皷角悲
　　龍仙寺
　　　古傳寺鍾與龍鬭田中鍾不能勝穴地而逃止
　　　於青原白鷺之間其穴至今尚存徑三尺許泉
　　　水湧出人言其無底焉寺以此得名
古寺名空在依山只數椽鍾逃猶有穴龍去已成仙古
礎埋春草廻塘落澗泉諸僧離亂後頭髮也埀肩
　　秋日憶友
漠漠秋雲冷蒼蒼晚色昏故人同契闊今夕異凉温月
黒時驚虎山深早閉門思君終不見愁恨與誰論
　　秋夜有懐
碧樹生寒早虚窗貯月深鳴蛩先近枕驚鳥數喧林茵
接懐雙璧嚢空恥一金不眠清夜永勞想為知心
　　八月十五日夜對月
對酒待明月不知時序催影移墻外竹光照手中杯露
冷關山逈更深雲漢回明年何處在此地一徘徊
　　别友人侍叔遊金陵
歩兵非浪出還與仲容偕自是金閨彦尤憐玉樹佳暁
晴臨采石夜雨泊秦淮此去期公子都門祖帳排
　　得胡本書并佳作末示諸賢動静次韻奉酧并呈
　　胡謙(闕/)　陳渙
書札髙秋至開緘累十行詩疑陶處士字比漢中郎鴻
鴈來何晚鵾鵬意甚長諸賢半零落此去倍堪傷
阮籍仍疎放陳琳属霸才幕中嘗草檄林下數銜杯别
已三秋暮書無一字來知君情繾綣能使旅懐開
逺書珎在笥虚舘重懐君夜枕徒千里秋山秪一雲猿
聲揮淚聴梧葉向愁聞惟恨天河水東西兩地分
　　日暮山興
喬木孤村晚衡門落照平雲侵歸羽倦風轉繫匏輕洗
筆通泉過移牀候月明無人同笑語黙坐對諸生
　　逰尊勝寺簡略師
四境人烟逈禪宫一逕遥架橋通窈窕飛閤厯岧嶤日
暮黄雲合秋髙碧樹凋逺公真靜者塵外數相招
　　贈五将軍傅林蔚
柏䑓三語掾蓮帳署兵曹飛檄文何壮籌邉計㝡髙已
能親矢石自可建旌旄振旅陪鵷序南宫賜綺袍
　　送羅君仲矩致仕還鄉
領簿江都日賢良獨薦君歸休慚白首髙歩喜青雲重
見心相愛那知手又分草堂江浦上尊酒且論文
　　送指揮致仕代作
孫子持旌節歸休八秩餘聞鷄催客舞上馬倩人扶行
陣毋煩整琴尊足自娱髙堂雙鬂雪不似在穹廬
　排律
　　挽海桑陳先生
鄉邑推名教先生属典刑道承前烈矩學殖後昆型立
志希濓洛研精續考亭源傾趨峽水色焕麗天星寵召
辭丹陛休歸掩素扄罷吟司馬賦閑授伏生經來者崇
師説聞之慕徳馨科塲三較藝彛鼎累徴銘鈎賾仍㤀
倦張皇亦靡停渥殊遭聖代福侑享遐齡㑹侍春風座
常陪暮雪庭徒勤瞻北斗未獲徙南溟晚辱招呼數時
欣候問寧直期姻好在詎意考終丁和氣奚由接嘉言
豈復聆芝蘭空雨露桃李自郊坰遺帙棲芸閤殘詩寄
紙屏居人悲哽咽過客走伶俜行不虧家乘名應托汗
青心䘮古有制援筆涕交零
　　賦玉笥山贈長史入京
静倚紅蓮幕徐經玉笥山勢盤晴漢表影動碧波間未
遂逰觀趣因陪入覲班掠舟驚鶴過棲壁羨雲還歸斾
春風裏乘閒却試扳
　　贈馮将軍
選将征南去将軍受脤行玉音宣聖諭銀節下神京仁
者今無敵王師古有征豈徒平小醜意在撫遺氓夜静
藏刁斗風㣲捲斾旌明光催獻凱天子自知名
　　别劉果
三嵗金臺上心知氣槩同才多懐賈誼賦好擬揚雄共
立清霄逈連歌夕照空交情初耿耿别意復匆匆沙上
雙缾酒雲間五兩風去人舟漸逺居者恨無窮
　　送某指揮致仕
有孫襲爵佩銀黄玉劒琱弓任取将架上素書宜珤愛
嚢中紫誥慎珎藏極知衰老恩榮盛却喜休閒嵗月長
耿耿丹心如皦日埀埀白髮似凝霜仍懐邉地常時邏
尚問𦍑人早晚降不擬伏波誇矍鑠但陪甪里足徜徉
将車先過金魚舘奉几頻留緑野堂隣叟每來催進飯
幕賔相見命持觴竹枝桃葉供行役玉樹芝蘭在坐傍
自古年髙能徳邵君今積徳夀無疆
　七言律詩
　　訪叔介徴士不遇
五日不能一相見拂袂却向林間求使我叩門及比舎
聞君著屐經髙丘滿堤落葉晚未掃近砌甘菊時當收
公租致期征斂迫殘年懐抱空悠悠
　　賦白鷺晴沙贈别徐尹入京
明府行經白鷺洲晴沙如帶水如鈎蒹葭楊栁參差見
鸂鶒鴛鴦逺近浮三月㴑洄曽駐舄九重催覲又移舟
江山有待頻來徃早擁雙旌控上㳺
　　次韻奉酧素行徴士
三日弗面輒遺書何廼契闊已月餘但聞枕琹卧蘭若
胡不歩屧來林居風流似子固非少交好於我俱無如
溪梅作花復即寄聊且致君雙鯉魚
　　遊武山次韻
武姥樓閤山之巔數家茆屋依山前棲岩白雲晴冉冉
繞林碧篠寒娟娟仙子索詩請題壁樵叟煑茶呼引泉
憑高騁懷極幽賞使君佳句令人傳
　　寄劉珪
春日已去夏日臨軥輈晝啼苦竹深野棠雨餘新水緑
石壁樹杪浮雲隂安知天地有終極不覺嵗月還相侵
我思劉郎胡可見徒使遲廻勞寸心
　　寄呈東原公劉子彦
北闕前年一上書歸來高卧楚郊墟西風短褐䨇蓬鬂
落日空山一草廬道直不殊梁太傅賦成端擬漢相如
别來又是春三月盡日逢人問起居
　　客舍述懐寄呈呉公
狐白田郎已出關弊裘季子㡬時還古來窮困多竒士
今日飄零豈厚顔殘燈細雨家家酒落木浮雲處處山
客舍凄凉秋色晚思君兩地鬂毛斑
　　客舍秋雨呈東隣隠君(二首/)
茆屋窮秋晚色寒井梧落盡雨聲殘不堪鴻鴈愁中到
誰念衣裳客外单似我生涯今絶少如君高誼古尤難
隔籬呼酒銀缾滿細語燈前共夜闌
燈前細雨夜初䦨枕上聞雞夢轉難壮節豈因今日改
旅懐纔向故人寛江天雨色連窗白草樹風聲入室寒
景物已殊歸計逺殘年飽飯共相㸔
　　道中
題柱相如舊所聞棄繻今擬漢終軍舟横古渡春濤壮
路出荒城曙色分飛騰未失魚龍㑹飲啄寕随雞鶩群
堂上慈親空白首倚門望斷楚天雲
　　回仙觀
緑樹重重逕滿苔中天樓閤倚崔嵬浮翁跨鶴何年去
王子燒丹此地來石洞門開秋夕永松壇香繞晚風逥
人間自有蓬壺島坐覩昆明㡬劫灰
　　寄胡本并陳涣之
君家兄弟並才賢文采風流世共傳狎坐笑談人似玉
盈觴傾倒酒如泉家徒敗壁懐司馬目極危樓惜仲宣
春色可憐今去逺金臺惟有白雲連
　　寄仲述
我别陳郎今二年暮雲春樹兩茫然衣冠已喜無人見
姓氏何由有客傳能賦相如寕在蜀多才樂毅竟趨燕
君親老母俱霜鬢擬向秋風買釣船
　　憶王伯洪
客舎凄凉憶故人王郎於我最相親論交有道懐今日
分手無言惜去春芳草斜陽江路逺浮萍流水嵗華新
也知閭里輕貧賤狐貉由來豈足珍
　　柬彭叔介
彭君孝友聞閭里困辱誅求已半生揮筆自憐鵝可换
援琴長作鳳來鳴池邉亭舘邀人坐郭外桑麻仰子耕
祗為家貧親獨老不将文彩謁承明
　　二月十八日大雪
二月東風吹雪飄紛紛飛舞綴青條已知過臘元非瑞
却喜當春也易消北去絶憐鴻雁冷南來無復虎狼驕
農夫水旱占天象還道今年百穀饒
　　酬劉昭贈北樂府二曲皆感慨之辭
滿庭㣲雨夢醒時侵暁将來絶妙詞為客㡬迴傷仁事
懐人千里寄相思銅䑓佇望霓裳舞金谷扶歸錦帳移
不如與子甘貧賤村酒山歌足自怡
　　寄劉昭并呈彦通
劉郎絶似神仙侣聞説無人只倚樓疑是庾公來遣興
不殊王粲坐(闕/)　㣲風散帙青山並落日開簾緑樹稠
惟有袁(闕/)　載酒時還痛飲㸔呉鈎
　　次湯退菴隠君見寄韻
丈人文雅舊知名鄉里衣冠重老成海上青嚢傳已乆
山中白璧種還生臨池洗藥春泉暖入洞㸔花暁霧晴
羽客将來詩滿紙思君轉似隔蓬瀛
　　别劉昭
旅舘相逢惜又分不勝歸思亦紛紛論交已羨能知己
為客何堪更送君古樹殘蟬鳴晚照西風匹馬入秋雲
人生最是還鄉好後夜飛鴻何處聞
　　秋日呈友人
天末飛雲逐㫁鴻人間砧杵動西風孤城寂寞秋江冷
萬木蕭森夕照空乆客張翰蓴又老多愁宋玉賦難工
交㳺零落相知少邂逅如君意頗同
　　次歐陽子韶寄示韻
先生絶似陶彭澤偶得辭官喜即歸荒圃自鋤傷蔓艸
衡門長掩竟餘暉髙秋吟咏頻揮翰夏日追逰更觧衣
兼説近來疎懶甚卧㸔倦鳥背人飛
　　将歸寄别袁彦通
居人置酒餞長途人滿横樓酒滿壺復喜諸公同笑語
遂教乆客盡懽娱層崖抺黛湘雲起積水凝寒塞雁呼
惟有袁郎相去逺還能分手送行無
　　寄酬胡東氏監務
何年捧檄向樷䑓共擬𢎞羊善治財官舎已無民事擾
鄉書還有故人來春濤拍岸檣烏集暮雨連城旅雁迴
此地古稱才傑㑹知君臨眺不勝哀
　　風雨破茆屋
茆茨已為風捲之驟雨復作中夜時泥􁀙沾席不堪卧
潦水浸牀那得移稚子牽裳喜濯足慈親抱被空愁眉
城西大厦人何在滿路蒼苔更可悲
　　去雁
無數春鴻向北征相呼相喚恐違程來時流落悲儔侶
歸路倉皇顧弟兄暁度戍樓聲漸杳夜移漁浦夢猶驚
十年離别關山逺月黒雲寒何處鳴
　　申國公臨江侯濟寕侯金華帳中夜宴次韻三首
征南自是一長城内府分符總禁兵事業不殊周召虎
才華仍擬漢匡衡瓊筵㸔劍春星動玉帳談經夜雨鳴
聞説蒲桃天上至紫駝銀瓮緑波生
虎頭鷰頷美風姿早嵗登壇聖主知出塞昔曽持使節
征蠻今見領王師雙飛盤鳳封侯誥五色交龍命将旂
黄屋已聞清楚塞采嶶又擬勞旋歸
漢代功名属聞孫早将竒計報君恩旌旂有影雲中去
刁斗無聲月下屯萬里横行車作陣三軍晏起㦸為門
春風雙佩朝丹闕宴賜銀罌下紫垣
　　除夕喜兒曺皆逺歸
兒曹逺近俱儒仕一在筠州一閬州兩地行程非可約
片時歸計似同謀且從除夕嘗家醖莫問新年買客舟
代際唐虞各努力老夫白首自無憂
　　南軒飬親為劉孟昭賦
小車迎飬爭愉惋秪愛南軒毎毎過諼艸葉齊春雨足
紫荆花發午風和教兒裹藥身猶健呼婢煎茶客尚多
兼説諸孫數十輩問安膝下日肩摩
　　二月三日劉侍御子敏巡廣西便道歸省能言在
　　蜀小兒為所知者薦之朝吏部已遣使召之賦此
　　寄示
繡衣持斧日邉來語我天官召汝回好竭臣忠思報本
重煩聖慮自掄才書緘先寄彭城便舟下休㤀灔澦危
長念初離偏去逺從今咫尺是蓬萊
　　柬胡商用
十日不見商山翁橋南橋北俱罕逢碧梧翠竹春江外
黄卷青燈夜雨中泮水曽䝉徃教力國史亦賴搜求功
我始相聞幸相即杖藜毋惜時過從
　　次宋伯循見示秋收後作韻(二首/)
此老居山豈爲畊外人剛道一㕓氓延年合藥仙方古
永日横經易學明放犢徑中苔任滿種魚池底水教平
喜聞早遂農家願南畆東阡頗有成
養得黄雞啄黍秋釀成白酒釅如油稻畦穫了須回棹
詩卷評來只倚樓㑹見晨星初落落何妨暮景盡休休
瓦盆已老兒孫長爾汝偷閒取次謀
　　次啓晦姪早朝韻
腐儒安得識天顔咫尺丹門曙色寒貔虎摩肩趨甲仗
要荒搏顙奉衣冠詔頒書籍勤中使樂侑珍羞進大官
似汝才華知不忝早陪鶴駕侍金鑾
　　贈地師彭仲武
坤勢奔騰萬象殊隂陽理合氣相符昔聞白水興王業
今見金陵属帝都羨子已歸華表鶴人生咸願首丘狐
彭郎自是籛鏗裔肘後青囊世所無
　　病中得長兒潜書至自北京喜而賦此因便書示
　　潜(凡二首/)
瀟然卧病室南隅頼有諸孫問起居原自閭閻蹤跡少
轉於朋舊笑談踈餘年止飲瓢應棄近日粗安藥未除
底事老懐能慰藉叩門人送北京書
書來萬里報平安抱病胸懐取次寛首報逺方俱入貢
中期老父倍加餐新分馬乳偏能飲舊賜貂裘不怕寒
兼説冷官多述作賦成早晚寄來㸔
　五言絶句
　　窗下
月落窗中暗月來窗外明夜深風弄葉疑是有人行
　　題畫四首
　　　吹笛
草緑春風轉花濃夕照曛翠華門外度鳳吹杳難聞
　　　題扇
鈿合收殘黛香風吹緑衣閒來消永晝非是效班姬
　　　題葉
秋早繡裳寒霜清宫樹丹不教寄流水題與小娃㸔
　　　琵琶
金屋漸黄昏香凝錦幄温未曾辭漢苑哀怨與誰論
　　題紅梅
貞態由來白輕紅故惱人莫将桃李比别是一枝春
　　題冷載陽小景四首
朝回典却衣酒債仍常有何處寫幽懐村村是花栁
天下已歸周一竿果何釣挾䇿向君門莫待飛熊兆
宫商初不觧敢謂無知音欲得林中趣泠泠絃上心
獨往意甚佳興闌良可惜胡不造衡門寒爐一相即
　七言絶句
　　迎祥觀
石逕雲深長緑苔仙家樓䑓絶纎埃空庭盡日無人到
山鳥窺簷時下來
　　題雪竹紅梅
兎園酣宴侍梁王翡翠簾埀錦幄張銀燭燒殘天不曙
佳人隊隊舞霓裳
　　題畫圖
樓臺深倚白雲隈一澗縈迴出洞來自古神仙求不得
劉郎有路到天台
　　題沈令尹小景
笑殺陶潜歸去休潯陽江上棹扁舟如今令尹新承寵
卓魯功名到白頭
　　題扇
湖水湖山六月清畫船曽向越中行采蓮一曲歌聲散
醉㸔流雲席上生
　　題章琳扇
嫦娥飛來丹桂香乘鸞舞女素羅裳廣寒漸逺天似水
風露滿身宫漏長
　　題畫竹
秖見鳯毛髙數尺豈知龍尾合千尋有時客報平安字
緑泛深杯風滿林
　　題竹為一槎作(時初生子/)
此君老節已蒼蒼猶觧飄翩引鳳凰若箇龍孫能似玉
他年㑹見拂雲長
　　題鷹
長楊材官臂來時駕前决雲呼健兒草間狐兎不日盡
勇鋭如此傾城知
　　題郭思彦畫(號閒樂/)
北郭先生樂自閒坐聞天籟晝珊珊興來也觧傾佳釀
名擬風流兩晉間
　　杏林圖
夫子教人種杏花于今繞屋是丹砂過橋野叟如相問
不比尋常賣酒家
　　題楊思貽竹
風雨瀟瀟秖一枝此君髙節苦難持于今鳳尾凌霄漢
㑹見龍孫滿眼時
　　題吳傑扇
輪輪囷囷一片雲非烟非霧白紛紛山人不敢自怡悦
千里殷勤持贈君
　
　
　
　
　
　
　
　
　
　畦樂詩集
