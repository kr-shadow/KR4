#+TITLE: 風月堂詩話-宋-朱弁
#+DATE: 2016-06-11 12:26:38
#+SOURCE: github.com/kanripo/KR4i0020 master b77d4993                
欽定四庫全書　　　　　集部九
　風月堂詩話　　　　　　詩文評類
　　提要
　　　　(臣/)等謹案風月堂詩話二巻宋朱弁撰弁有
　　　　曲洧舊聞已著録是編多記元祐中歐陽修
　　　　蘇軾黄庭堅陳師道梅堯臣及諸晁遺事首
　　　　尾兩條皆發明鍾嶸思君如流水既是即目
　　　　明月照積雪羌無故實之義盖其宗㫖所在
　　　　其論黄庭堅用崑體工夫而造老杜渾成之
　　　　地尤為窺見深際後來論黄詩者皆所未及
　　　　前有自序題庚申閏月考庚申為紹興十年
　　　　當金熙宗天眷三年弁以建炎元年使金留
　　　　十七年乃還則在金時所作也末有咸淳壬
　　　　申月觀道人䟦稱得于永城人朱伯玉家盖
　　　　北方所傳之本意弁使金時遺其藁于燕京
　　　　度宗時始傳至江左故晁陳二家皆不著録
　　　　觀元好問中州集収録弁詩知其著作散落
　　　　北方者多固不得以晚出疑之矣其序但題
　　　　甲子不著紹興紀年殆亦金人傳寫不用敵
　　　　國之號為之削去歟乾隆四十六年九月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
風月堂詩話原序
予在東里於所居之東小園之西有堂三楹壁間多皇
朝以来諸名卿畫像而文籍中多與左司馬班韓歐蘇
數公相對以其地無松竹且去山水甚逺而三徑閒寂
庭字虛敞凡過我門而滿吾座者唯風與月耳故斯堂
也以風月得名又予心空洞無城府見人雖昧生平必
出肺腑相示以此語言多觸忌諱而招悔吝每客至必
戒之曰是間止可談風月捨此不談而泛及時事請釂
吾大白厥後山淵反覆兵火肆虐堂扵兹時均被赭垣
之酷風月雖存賓客安徃予復以使事羈絆㶟河閲厯
星紀追思曩游風月之談十僅省四五乃纂次為二巻
號風月堂詩話歸詒子孫異時幅巾林下摩挲泉石時
取觀之則曲洧風月猶在吾目中也庚申閏月戊子觀
如居士朱弁叙
欽定四庫全書
　風月堂詩話巻上
　　　　　　　　　　　　　宋　朱弁　撰
魏曹植詩出於國風晉阮籍詩出於小雅其餘遞相祖
襲雖各有師承而去風雅猶未逺也自魏晉至宋雅奥
清麗尤盛扵江左齊梁已下不足道矣唐初尚矜徐庾
風氣逮陳子昻始變若老杜則凜然欲方駕屈宋而能
允蹈之者其餘以詩名家尚多有江左體制至五季則
掃地無可言者唐人尚不能及况晉宋乎晉宋尚不能
及况風雅乎
詩人勝語咸得扵自然非資博古若思君如流水髙臺
多悲風清晨登隴首眀月照積雪之類皆一時所見發
於言辭不必出於經史故鍾嶸評之云吟詠性情亦何
貴於用事顔謝推輪雖表學問而太始化之寖以成俗
當時所以有書鈔之譏者葢為是也大抵句無虛辭必
假故實語無空字必究所從拘攣補綴而露斧鑿痕迹
者不可與論自然之妙也詩之重用韻音同義異者古
人用之無嫌如民勞詩一章用二休字韻是也後人狃
於科舉之習遂不敢用唐韓退之荅張徹詩用二庭字
石鼓詩用二科字老杜䕫府書懐詩用二旋字即其例
也
詩人體物之語多矣而未有指一物為題而作詩者晉
宋以来始命操觚而賦詠興焉皆倣詩人體物之語不
務以故實相夸也梁庾肩吾應教詠胡牀云傳名乃外
域入用信中京足欹形已正文斜體自平是也至唐杜
甫詠蒹葭云體弱春苖早藂長夜露多則亦未始求故
實也如其他詠薤云束比青芻色圓齊玉筯頭黄梁云
味豈同金菊香宜配綠葵則於體物外又有影寫之功
矣予與晁叔用論此叔用曰陳無巳甞舉老杜詠子規
云𣺌𣺌春風見蕭蕭夜色悽客懐那見此故作傍人低
如此等語蓋不從古人筆墨畦徑中来其所鎔裁殆别
有造化也又惡用故實為哉
詩之句法自三言至七言三百篇中皆有之矣三言如
麟之趾夜未央從夏南思無邪之類是也五言如誰謂䑕
無牙胡為乎株林或燕燕居息或盡瘁事國之類是也
七言如維昔之富不如時維今之疚不如茲學有緝熈
于光明之類是也而世之論五言則指蘓李論七言則
指栢梁為始是不求其源也然世多作七言五言而三
言四言類施於銘頌之中雖間有用七言者獨扵韓吏
部蘇端明集見之前輩云按栢梁之體句句用韻其數
以竒韓蘇亦皆如此然歐公作孫明復墓誌乃與此説
不同又未知何如也豈歐公特變前人法度欲自我作
古乎當更討論之耳
道林嶽麓寺老杜詩云宋公放逐曾題此物色分留遺
老夫監察御史唐扶詩云兩祠物色採拾盡壁間杜甫
真少恩宋考功以詩在天后時與沈詹事齊名唐扶詩
亦有聞於世今觀甫所自述及扶詩之語則是宋之問
猶有未道盡處扶雖𡨕搜不能出其右
韓昌黎謁衡岳廟詩云五岳祭秩皆三公四方環鎮嵩
當中火維地荒足妖怪天假神柄專其雄噴雲泄霧藏
半腹雖有絶頂誰能窮我来正逢秋雨節隂氣晦昧無
清風潛心黙禱若有應豈非正直能感通湏㬰净掃衆
峰出仰見突兀撑青空東坡作退之廟記云公之精誠
能開衡山之雲即取此詩也其議論雄偉讀者皆竦或謂
坡取此似傷於太易予曰三百篇詩中有婦人女子自
言志者仲尼不刪去以垂訓後世乃獨疑坡之於退之
乎况坡所閲文字過眼無遺者他人縱時有所採不過蓄
以為詩材耳必有未作大碑版而能取之以為議論者
此便是坡不可及處君又何病哉
長安太一湫林木隂森水色湛然魚遊水面不怖人人
莫敢取者林間葉落鳥輒銜去逺棄之終年無一葉能
墮波上者韓退之詩云魚蝦可俯掇神物安敢寇林柯
有脱葉欲墮鳥驚救争銜彎環飛投棄急哺􁈸葢實載
其事自唐以来已如此今人所傳非過論也􁈸音寇鳥
子生哺者
韓退之云餘事作詩人未可以為篤論也東坡以詞曲
為詩之苖裔其言良是然今之長短句比之古樂府歌
詞雖云同出於詩而祖風巳掃地矣晁無咎晚年因評
小晏并黄魯直秦少㳺詞曲甞曰吾欲托興於此時作
一首以自遣政使流行亦復何害譬如雞子中元無骨
頭也
歐公評聖俞初喜為清麗閑肆平淡久則涵演深逺間
以琢刻以出怪巧然氣完力餘益老以勁其應於人者
多故詞非一體於他文章皆可喜非如唐諸子號詩人
者僻固而狭陋也又為人樂易未甞忤於物至於窮愁
感憤有所譏罵笑謔一發於詩然用以為驩而不怨懟
可謂君子者也
歐公居頴上申公吕晦叔作太守聚星堂燕集賦詩分
韻公得松字申公得雪字劉原父得風字魏廣得春字
焦千之得石字王回得酒字徐無逸得寒字又賦室中
物公得鸚鵡螺盃申公得癭壺劉原父得張越琴魏廣
得澄心堂紙焦千之得金星研王回得方竹杖徐無逸
得月硯屏風又賦席間果公得橄欖申公得紅蕉子劉
原父得温柑魏廣得鳯棲蕉千之得金橘王回得荔枝
徐無逸得楊梅又賦壁間畫像公得杜甫申公得李文
饒劉原父得韓退之魏廣得謝安石焦干之得諸葛孔
明王回得李白徐無逸得魏鄭公詩編成一集流行於
世當時四方能文之士及館閣諸公皆以不與此㑹為
恨
聚星堂詠雪約云玉月梨花練絮白舞鵝鶴等事皆請
勿用杜祁公覽之嗟賞作詩贈歐公云嘗聞作者善評
議詠雪言白匪精思及窺古人今人詩未能一一去其
類不將桞絮比輕揚即把梅花作形似或夸瓊樹鬭玲
瓏或取瑤臺造嘉致散鹽舞鶴實有徒吮墨含毫不能既
深悼無人可踐言一旦見君何卓異又云萬狀驅從物
外来終篇不渉題中意宜乎衆目詩之豪便合登壇推
作帥回頭且報郢中人從此陽春不為貴祁公耆徳碩
望歐公為文章宗師祁公禮所宜厚然前輩此風類多
有之所可嘆息者後来無繼耳
蘇子美竹軒之集皆當時名士王勝之賦詩人皆屬和
子美詩其略云君與我同好數過我不窮對之酌綠酒
又為鳴絲桐作詩寫此意韻如霜間鐘清篇與翠榦嵗
久日益濃惜哉嵇阮放當世巳不容吾儕有雅尚千載
挹髙蹤後月餘一網打盡之語既喧物論而梅聖俞為
賦覆鼎傷衆賔之詩乃悟子美當世已不容之句遂成
詩䜟亦可怪也
晁美叔秋監以集句示劉貢父貢父曰君髙明之識輔
以家世文學乃作此等生活殊非我素所期也吾嘗謂
集古人句譬如蓬蓽之士適有重客既無自巳庖厨而
器皿肴蔌悉假貸於人收拾餖飣盡心盡力意欲强學
豪奢而寒酸之氣終是不去若有不速排闥而入則倉
皇敗績矣非如貴公子供帳不移水陸之珍咄嗟而辦
也美叔深味其言歸告其子曰吾初為戯不知貢父愛
我一至於此也東坡云詩文豈在多一頌了伯倫是伯
倫他文字不見於世矣予嘗閲唐史藝文志劉伶有文
集三巻則伯倫非無他文章也但酒徳頌幸而傳耳東
坡之論豈偶然得於落筆之時乎抑别有所聞乎
唐張司業籍得裴晉公馬謝詩云乍離華廐蹄猶澁初
到貧家眼尚驚王介甫曰觀詩意乃是一匹不善行眼生
駑馬耳我若作晉公見此詩當湏大慚也或曰籍為晉
公所厚以詩謝馬必不敢爾况詩人用意不以此為工
自是介甫所以期籍者淺也
白樂天自中書舍人出知蘇州劉夢得外集有戱酧白
舍人曹長寄詩言游宴之盛一篇破題云蘇州刺史例
能詩西掖今来替左司左司謂韋應物也
晁伯宇少與其弟冲之叔用俱從陳無已學無已建中靖
國間到京師見叔用詩曰子詩造此地必湏得一悟門
叔用初不言無巳再三詰之叔用云别無所得頃因㸔
韓退之雜文自有入處無已首允之曰東坡言杜甫似
司馬遷世人多不解子可與論此矣
沈造嘗言湖隂有遺鞭驛葢識晉明帝㣲行視王敦營
事也温飛卿所賦湖隂辭刻石在驛中前後過客作詩
甚多唯一篇最佳而不著姓名其詩云鷁船犀甲下荆
州蜂目將軍擁碧油虎帳覺来驚日墮龍媒嘶去劇星
流姦萌問鼎身何在計中遺鞭事可羞幽草野花埋石
徑無人為作晉陽秋造為新鄭令以差車運糧事不均
力争罷去已而朝廷知其愛民不屈俾還本任有識者
稱其慈惠出扵至誠以比古循吏造字㑹道蔡之西平
人霍榜擢第官止於奉議郎良可惜也
山行有常程中夜尚未安㣲月沒巳久崖傾路何難大
江動我前洶若溟渤寛篙師理闇楫歌嘯輕波瀾霜濃
朩石滑風急手足寒入舟已千憂陟險仍萬盤回眺積
水外始知衆星乾逺遊令人疲衰疾漸加餐此水㑹渡
詩也
東坡云老杜自秦州越成都所厯輒作一詩數千里山
川在人目中古今詩人殆無可擬者獨唐明皇遣吴道
子乗傳畫蜀道山川歸對大同殿索其畫無有曰在臣腹
中請疋素寫之半日而畢明皇後幸蜀皆黙識其處惟
此可比耳
老杜劔閣詩云惟天有設險劒門天下壯連山抱西南
石角皆北向宋子京知成都過之誦此詩謂人曰此四
句葢劒閣實録也
閉門覔句陳無已對客揮毫秦少游正字不知温飽未
春風吹淚古藤州此黄魯直詩也魯直作此詩時無已
作正字尚無恙建中靖國間樓异試可知襄邑縣夢無巳
来相别且云東坡少㳺在杏園相待久矣明日無已之
訃至乃大驚異作書與參寥言其事杏園見道家書乃
海上神仙所居之地也仙龕虛室以待白樂天之説豈
不信然耶
東坡知貢舉李豸方叔久為東坡所知其年到省諸路
舉子人人欲識其面考試官莫不欲得方叔也坡亦自
言有司以第一拔方叔耳既拆號十名前不見方叔衆
已失色逮寫盡榜無不駭歎方叔歸陽翟黄魯直以詩叙
其事送之東坡和焉如平生漫説古戰塲過眼真迷日
五色之句其用事精切雖老杜白樂天集中未嘗見也
參寥自餘杭謁坡於彭城一日燕郡寮謂客曰參寥不
與此集然不可不惱也遣官妓馬盻盻持紙筆就求詩
焉參寥詩立成有禪心已似沾泥絮不逐東風上下狂
之句坡大喜曰吾嘗見桞絮落泥中私謂可以入詩偶
未曾收拾遂為此人所先可惜也
坡在餘杭日因㑹客以彩牋作墨竹贈官妓且令索詩
於參寥參寥援筆立就其詩曰小鳯團牋已自竒謫仙重掃
嵗寒枝稍頭餘墨猶含潤恰似梳風洗雨時
辯才大師梵學精深戒行圓潔為二浙歸重當時無一
語文章一日忽和參寥寄秦少游詩其末句云臺閣山
林本無異想應文墨未離禪東坡見之題其後云辯才
生来未嘗作詩今年八十一嵗矣其落筆如風吹水自
成文理我輩與參寥如巧人織繡耳
陳無已與晁以道俱學文於曾子固子固曰二人所得
不同當各自成一家然晁文必以著書名於世無已晚
得詩法於魯直他日二人相與論文以道曰吾曹不可
負曾南豐又論詩無巳曰吾此一瓣香湏為山谷道人
燒也
政和以後花石綱寖盛晁伯宇有詩云森森月裏栽丹
桂厯厯天邉種白榆雖未乗槎上霄漢㑹湏沉網取珊
瑚人多傳誦伯宇名載之少作閔吾廬賦魯直以示東
坡曰此晁家十郎所作年未二十也東坡荅云此賦甚
竒麗信是家多異材耶凡文至足之餘自溢為竒怪今
晁傷竒太早可作魯直㣲意諭之而勿傷其邁徃之氣
伯宇自是文章大進東坡之語委曲如此可謂善成人
物者也
東坡文章至黄州以後人莫能及唯黄魯直詩時可以
抗衡晚年過海則雖魯直亦若瞠乎其後矣或謂東坡
過海雖為不幸乃魯直之大不幸也
東坡詩文落筆輒為人所傳誦每一篇到歐公處公為
終日喜前後類如此一日與棐論文及坡公歎曰汝記吾
言三十年後世上人更不道着我也崇寧大觀間海外
詩盛行後生不復有言歐公者是時朝廷雖嘗禁止賞
錢增至八十萬禁愈嚴而其傳愈多徃徃以多相夸士
大夫不能誦坡詩者便自覺氣索而人或謂之不韻
趙眀誠妻李格非女也善屬文於詩尤工晁無咎多對
士大夫稱之如詩情如夜鵲三遶未能安少陵也自可
憐人更待来年試春草之句頗膾炙人口格非山東人
元祐間作館職
參寥在詩僧中獨無蔬筍氣又善議論嘗與客評詩客
曰世間故實小説有可以入詩者有不可以入詩者惟
東坡全不揀擇入手便用如街談巷説鄙俚之言一經
坡手似神仙㸃瓦礫為黄金自有妙處參寥曰老坡牙
頰間别有一副爐鞲他人豈可學耶座客無不以為然
草朩之葉大者莫大於芭蕉晁文元詠芭蕉詩云葉外更無
葉非獨善狀芭蕉而對之曰心中别有心其體物亦無
遺矣
聖俞少時專學韋蘇州世人咀嚼不入唯歐公獨愛翫
之然歐公之論不及者蓋有深㫖後有知聖俞者當自
知之耳
　
　
　
　
　
　
　
　
　風月堂詩話巻上
欽定四庫全書
　風月堂詩話巻下
　　　　　　　　　　　　　宋　朱弁　撰
東坡南遷參寥居西湖智果院交㳺無復曩時之盛者
嘗作湖上十絶句其間一首云去嵗春風上苑行爛窺
紅紫厭生平如今眼底無姚魏浪蘂浮花懶問名又一
首曰城根野水緑逶沱颭颭輕帆掠岸過日暮蕙蘭無
處採渚花汀草占春多此詩既出遂有反初之禍建中
靖國間曾子開為明其非辜乃始還其故服
范徳儒崇寧之貶與山谷唱和甚多徳儒有一聫云慣
處賤貧知世態飽諳遷謫見家風議者謂此語可以識
范氏之名節矣當國者能無愧乎
王介甫在舘閣時僦居春眀坊與宋次道宅相鄰次道
父祖以来藏書最多介甫借唐人詩集日閲之過眼有
㑹扵心者必手錄之嵗久殆録遍或取其本鏤行於世
謂之百家詩選既非介甫本意而作序者曰公獨不選
杜李與韓退之其意甚深則又厚誣介甫而欺世人也
不知李杜韓退之外如元白夢得劉長卿李義山輩尚
有二十餘家以予觀之介甫固不可厚誣而世人豈可
盡欺哉葢自欺耳
杜牧之風味極不淺但詩律少嚴其屬辭比事殊不精
緻然時有自得處為可喜也
元豐之末盗賊蠭起聞司馬温公入相衆皆盡散
令作對隨家雞晁以道云指呼市人如使兒東坡最得
此三昧其和人詩用韻妥帖圓成無一字不平穏葢天
才能驅駕如孫吴用兵雖市井烏合亦皆為我臂指左
右前却在我顧盻間莫不聽順也前後集似此類者甚
多徃徃有唱首不能逮者
崇寧間凡元祐子弟仕宦者並不得至都城晁以道自
洛中罷官回遣妻兒歸省廬獨留中牟驛累日以詩寄
京師婣舊其落句云一時雞犬皆霄漢獨有劉安不得
仙此語傳於時議者美之
政和戊戌三月雪昭徳諸晁皆賦詩以晉書五行志著為
大異頗艱於落筆獨晁冲之叔用用王維雪圖事云從此
斷疑摩詰畫雪中自合有芭蕉人稱其工陳文惠以使相
守鄭日嘗有後園十絶句其間一聫云雨網蛛絲斷風枝鳥
夢揺議者謂風枝鳥夢揺之語極工惜所對不稱耳吾鄊
人汪愷伯强易雨網蛛絲斷為露葉螢光濕工詩者徃徃
多愛之伯强畢榜及第力學不倦仕宦所至皆有聲
韓師樸元符末自大名入相其所引正人端士徧滿臺
閣然不能勝一曾布而張天覺扵政和初欲以一身回
蔡京黨紹述之論難矣未㡬果罷去自西都留守徙南
陽道過汝州香山謁大悲題長句於寺中其略云大士
悲智度有情亦要時節因縁并也應笑我勞經營雖多
手眼難支撑讀者莫不憐之
劉伯夀洛陽九老中一老也築室嵩山下每登髙頂回
則於峻極中院援筆記嵗月捐館之年題云予今年若干
嵗登頂凡七十四次矣精力雖疲而心猶未足也王輔
道學士與其孫宣義郎字元静(忘其/名)㳺嵩至中院作一
絶句示宣義君云爛紅一㸃出浮漚夜坐嵩峰頂上頭
笑對僧窻談祖徳當年七十四回㳺伯夀既結菴玉華
峰下號玉華菴主有妾名萱草芳草皆秀麗而善音律伯
夀出入乗牛吹鐡笛二草以蘄笛和之聲滿山谷出門
不言所之牛行即行牛止即止其止也必命壺觴盡醉
而歸嵩前人以為地仙云
張天覺庚寅年六月拜相唐庚子西賦内前行所紀皆
當時實事云内前車馬撥不開文徳殿下聽麻回紫㣲
侍郎拜右相中使押赴文昌臺旄頭昨夜光照牖是夕
收芒如秃帚明朝化作甘雨来官家新得調元手周公
禮樂未要作致身姚宋也不惡我聞二公作相年人間
斗米三四錢蔡嶷見其詩惡之遂中以事貶嶺外天覺
相繼亦出子西又賦益昌道中三月梅花詩云桃花能紅李
能白春深無處無顔色不應尚有數枝梅可是東君苦
留客向来開處當嚴冬桃花未在交逰中即今已自丈
人行勿與少年爭春風此詩亦為新進所忌
元祐間哲宗皇帝幸太學宰相吕㣲仲有詩四韻其第
三聫云再拜新儀瞻魯聖一篇古訓監周王謂是日謁
先聖初行再拜之禮及祭酒豐稷講無逸也然韓退之
處州孔子廟碑云自天子而下北面拜跪薦祭進誠肅
退禮如親弟子則唐以来行之矣豈本朝偶未舉此禮
也邪不然安得謂之新儀哉或云本朝雖曾行而止扵
再拜遂著之禮典乃從當時曲臺之請也
李義山題馬嵬一聫云此日六軍同駐馬當時七夕笑
牽牛温庭筠題蘇武廟云回日樓臺非甲帳去時冠葢
是丁年嘗見前輩論詩云用事屬對如此者罕有
李義山文帝廟詩云可憐半夜虚前席不問蒼生問鬼
神用事如此可謂有功矣本朝趙周翰亦有詩云露臺
枉惜千金費却把銅山賜幸臣可與義山並驅争先矣
唐秦系和韋蘇州詩具銜云東海釣客試秘書省校書
郎本朝陳恬叔易隠居頴川陽翟澗上號澗上文人大
觀間宋喬年諷監司薦扵朝起為館閣書疏間猶不去
丈人之號晁以道作詩譏之曰東海一生垂釣客石渠
萬巻校書郎丈人風味今如此鶴到揚州興更長其後以
道謁叔易扵京師有婢應門嚴妝麗服熟視之乃故時
澗上赤脚也以道又作一絶云處士何人為作牙盡携
猿鶴到京華可憐巖壑空惆悵六六峰前少一家王平
甫閲韓退之送石洪温造二處士詩序云退之善與處
士作牙
館職劉彦祖寄友人詩一聮云别後頻芳草愁邉更落
花予舉示晁以道云此語酷似劉夢得殊可喜也唐張
繼宿平望詩云姑蘇城外寒山寺夜半鐘聲到客船永
叔云句誠佳其奈夜半非撞鐘時予覧南史載齊宗室
讀書常以中宵鐘鳴時為限前代自有半夜鐘豈永叔
偶忘之也江浙間至今有之
蘇黄門評參寥詩云酷似唐儲光羲參寥曰某平生未
嘗聞光羲名况其詩乎或曰公暗合孫吳有何不可
劉夢得嘉話云九日作詩欲用餻字韻苦無故實予觀
隋五行志載謡言曰八月刈禾傷旱九月食餻正好則
不為無故實矣豈夢得偶未見之耶
曹暌字彦達慈聖光獻太皇太后之再世孫也氣直不
茍合善屬文為曾子開所知張芸叟甞與其父侍讀使
北暌後見芸叟於長安芸叟贈詩云故人有子早遺孤
三十陞朝短丈夫但取聲名似祖徳不曾辛苦謁當塗
其為名流所器重如此
太學生雖以治經荅義為能其間甚有可與言詩者一
日同舎生誦介甫眀妃曲至漢恩自淺胡自深人生樂
在相知心君不見咫尺長門閉阿嬌人生失意無南北
詠其語稱工有朩抱一者艴然不悦曰詩可以興可以
怨雖以諷刺為主然不失其正者乃可貴也若如此詩
用意則李陵偷生異域不為犯名教漢武誅其家為濫
刑矣當介甫賦詩時温國文正公見而惡之為别賦二
篇其詞嚴其義正蓋矯其失也諸君曷不取而讀之乎
衆雖心服其論而莫敢有和之者
崇寧中羅竦叔恭甞為予言頃赴太學秋試時自廣陵
取道隋隄見官驛中朩槿花過客題詩甚多其間一絶
句云朝炊不及黔暮車不生角故應庭下花無人見開
落人亦有題字於其側而賞嘆之者但恨不見賦詩者
姓名耳竦與兄靖仲謀俱登第亦有詩名
杜牧之九日齊山登髙詩落句云牛山何必涙沾衣蓋
用齊景公㳺於牛山臨其國流涕事泛言古今共盡登
臨之際不必感嘆耳非九日故實也後人因此乃扵詩
或詞遂以牛山作九日事用之亦猶牧之用顔延年一
麾出守為旌麾之麾皆失於不精審之故也
王立之夏均父俱以宗女夫入仕立之讀書喜賓客黄
魯直諸晁皆與之善著歸叟詩話行於世均父名倪饒
財亦好學立之晚年中風以左手作字均父寄詩云猶
喜平生蟹螯手尚能半幅寫行書晁以道見其詩遂與
之徃還立之名直方為人正稱其名然罕有知者
朱行中知廣州東坡自海南歸留廣甚疑其唱和詩亦
多坡還嶺北聞行中到廣士大夫頗以亷潔少之至毗
陵夢中得詩一首寄行中云舜不作六器誰能貴璵璠
哀哉楚狂士抱璞號空山其末章云何如鄭子産有禮
國自閒至今不貪寳凜然照塵寰紙尾又題云夢中得
此詩自不曉其意今寫以奉寄夢中分明用此色紙也
或言東坡絶筆扵此詩其愛行中也甚矣不欲正言其
事聊假夢以諷之耳其後行中果以此免坡真知言哉
李義山擬老杜詩云嵗月行如此江湖坐𣺌然直是老
杜語也其他句蒼梧應露下白閣自雲深天意憐幽草
人間重晚情之類置杜集中亦無愧矣然未似老杜沉
涵汪洋筆力有餘也義山亦自覺故别立門户成一家
後人挹其餘波號西崑體句律太嚴無自然態度黄魯
直深悟此理乃獨用崑體工夫而造老杜渾成之地今
之詩人少有及此者禪家所謂更髙一著也
鄭谷都官在唐號躭句者甞有詩云衰遲自喜添詩學
時取前題改數聮是也然氣格不髙初以鷓鴣詩得名
人謂之鄭鷓鴣近世士人有贈一貴官詩云賦令處士
慚鸚鵡詩遣都官讓鷓鴣世亦多誦之而莫有能道其
姓名者
東坡言玉川子月蝕詩云嵗星主福徳官爵奉董秦忍
使黔婁生覆尸無衣巾詳味此句則董秦當時無功而
享厚禄者董秦李忠臣也天寳末驍勇屢立戰功雖麄
暴亦頗知忠義代宗時吐蕃犯闕徵兵忠臣即日赴難或
勸擇日忠臣怒曰君父在難乃擇日耶後卒汚朱泚偽
命而誅考其終始非無功而享厚禄者不知玉川子何
以有此句
東坡中秋詩云暮雲收盡溢清寒銀漢無聲轉玉盤此
生此夜不長好眀月明年何處㸔紹聖元年自録此詩
仍題其後云子十八年前中秋夜與子由觀月彭城時
作此詩以陽闗歌之今後遇此夜宿於贛上方南遷嶺
表獨歌此曲聊復書之以識一時之事殊未覺有今日
之悲但懸知為他日之喜也
晁察院季一名貫之清修善吐論客言東坡甞自詠海
棠詩至雨中有淚亦悽愴月下無人更清淑之句謂人
曰此兩句乃吾向造化窟中奪將来也客曰坡此語蓋
戱客耳世豈有奪造化之句季一曰韓退之云語妙斡
元造如老杜落絮游絲白日静鳴鳩乳燕青春深雖當
隆冬沍寒時誦之便覺融怡之氣生於衣裾而韶光美景
宛然在目動盪人思豈不是斡元造而奪造化乎
賈伋為予言文潞公出鎭長安日吾祖文元公知許昌
游公曲水園留詩云夭桃穠李艷芳辰丞相園林潩水
濱虎節麟符抛不得却將佳景付遊人公得詩甚喜乃
作書并封園劵與文元曰可便作園中主人也伋字仲
思文元五世孫也
鄭廣文唐諸儒多稱其善著書而不及其詩杜甫八哀
詩云昔獻書畫圖新詩亦俱徃滄洲動玉陛宫鶴悮一
響三絶自御題四方尤所仰則與史官所載亦略相似
是能畫之外所能亦不少然甫於䖍詩則其相推服之
語不及許十四髙三十五元道州輩逺甚豈其詩之工
比其畫不為愧也耶不然甫於䖍情分如彼論其詩不
應如此略也
僧惠崇善畫人多寳其畫而不知其能詩宋子京以書
託梵才大師編集其詩則當有可傳者而人或未之見
恐雖編集而未大行於世耳
晁季一檢討甞為子言歸田錄所記聖俞賦河豚云春
洲生荻芽春岸飛楊花河豚於此時貴不數魚蝦則是
食河豚時正在二月而吾妻家毗陵人争新相問遺㑹
賓客惟恐後時價雖髙無吝色多在臘月過上元則不
復貴重所食時節與歐公稱賞聖俞絶不相同豈聖俞
賦詩之地與毗陵異耶風氣所産隨地有早晚亦未可
一概論也故為記之
有論詩者曰老杜以稷契自許而有志於斯人者故於
茅屋為秋風所拔歌其詞云安得廣厦數千間大庇天
下寒士俱歡顔又云嗚呼眼前何如突兀見此屋吾廬
獨破受凍死亦足意在是也予曰孟子論士窮則獨善
其身達則兼善天下又言得志事雖不兩立而窮能不
忘兼善不得志而能不忘澤民乃仁人君子之用心也
白樂天新製布裘詩云安得萬里裘温暖被四垠亦其
例也然韓退之作謝鄭羣簟詩則曰側身甘寢百疾愈
却願天日長炎曦其意與子美樂天絶不相似然退之
豈是無意於斯人者但於援毫之際偶輸二老一着耳
客大笑曰退之文章不喜蹈襲前人其用意豈出於此耶
抑為人朩强於吟詠猶然果如歐梅所論也
客或謂予曰篇章以故實相夸起於何時予曰江左自
顔謝以来乃始有之可以表學問而非詩之至也觀古
今勝語皆自肺腑中流出初無綴緝工夫故鍾嶸云經
國文符應資博古撰徳駁奏宜窮徃烈至於吟詠性情
亦何貴於用事思君如流水既是即目髙臺多悲風亦
唯所見清晨登隴首羌無故實明月照積雪詎出經史
其所論為有淵源矣客又曰僕見世之愛老杜者甞謂
人曰此老出語絶人無一字無来處審如此言則詞必
有據字必援古所由来逺有不可巳者予曰論事當考
源流今言詩不究其源而踵其末流以為標凖不知國
風雅頌祖述何人此老句法妙處渾然天成如蟲蝕朩
不待刻雕自成文理其鼓鑄鎔瀉殆不用世間槖籥近
古以還無出其右真詩人之冠冕也如近體格俯同今
作則詞不遺竒雜以事實掇英擷華妥帖平穩殆以文
為滑稽特詩中之一事耳豈見其大全者耶予每竊有
所恨故樂以嶸之言告人吾子誠嗜詩試以嶸言於愛
杜者求之則得矣
　
　
　
　
　風月堂詩話巻下
風月堂詩話跋
右風月堂詩話二巻得之於永城人朱伯玉家斷爛脱
誤葢北方所傳本也予嘗見北客元遺山詞謂劉九伯
夀騎牛吹笛使二草和之意其得之山中故老本無所
出也今其事乃具於此信乎讀者之不可以不博也故
為鈔之楮中而識於篇末如此咸淳壬申嘉平月交年
節月觀道人誌
