#+TITLE: 藏海居士集-宋-吳可
#+DATE: 2016-06-11 12:24:49
#+SOURCE: github.com/kanripo/KR4d0183 master bff8f0ab                
欽定四庫全書　　　　　集部四
　提要
　　藏海居士集二巻　　　别集類三(宋/)
　　　　(臣/)等謹案藏海居士集散見永樂大典中題
　　　　宋吳可撰可事蹟無考亦不知何許人考集
　　　　中年月當在宣和之末其詩有一官老京師
　　　　句又有挂冠養拙之語知其嘗官于汴京復
　　　　乞閒以去又有往時家分寧比年客臨汝及
　　　　避冦湘江外依劉汝水旁句知其嘗居洪州
　　　　建炎以後轉徙楚豫之間又可别有藏海詩
　　　　話一巻亦載永樂大典中多與韓駒論詩之
　　　　語中有童德敏木筆詩一條考容齋三筆載
　　　　臨川童德敏湖州題顔魯公祠堂詩一篇其
　　　　人與洪邁同時則可於南渡之後至乾道淳
　　　　熙間尚在也集中所與酬答者如王安中趙
　　　　令畤米友仁諸人亦多南北宋間文士元祐
　　　　諸賢風流未沫故所存篇什無多而大致清
　　　　警與謝邁兄弟氣格相近特其集既不傳後
　　　　之言宋詩者遂不能知其姓氏厲鶚宋詩紀
　　　　事搜羅至三千八百餘家亦未之及則其沈
　　　　晦已久矣今一一裒輯析為二巻與詩話同
　　　　著于錄俾不致終就湮沒焉乾隆四十六年
　　　　九月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　藏海居士集巻上　　　　　宋　呉可　撰
　　五言古詩
　　　題馬上元所藏趙墨隱畫淵明四詩
我不識趙子見此便得之談笑出丘壑粲然備四時似
聞月旦評氣壓淵明詩馬卿宰白下慣作煙雲嬉歸來
九衢塵舊好不少移慇懃著懐袖亦足慰夢思我本家
北阜一官老京師頗懐月下松披圖覔幽姿正恐林間
鶴怨我歸無期那知此心在衡宇終棲遲誰憐阿堵中
幾有一斛泥願分溪上山供我笏拄頥
　　　呉秀才出示孫尚書詩求鄙作
往時家分寧風俗喜追隨挽留杯酒間往往醉如泥比
年舍臨汝閉闗無相知牢落三週星淹泊一水湄人事
即漸熟鄰曲不復疑聞有長者客清談頗忘疲宗盟晚
相遇佳比野鶴姿過我忽長鳴傾倒胷中竒借問所從
來半世游京師羣賢共文字聲名冠當時自得固有餘
足能攀桂枝上以榮北堂下以光衰遲故山末暇往舊
游不足思牆東或可隱便擬營茒茨竒懐傲南牕幽花
擷東籬是亦差可樂去此將何為恨未識胥鄧論交尚
差池不妨氣類求相與慰渴飢同姓紛在眼邈然棄如
遺此道已澆薄君乃敦篤之何當美盛徳老矣徒嗟咨
黄嬭厄兵火荒唐廢文辭毛子素偃蹇豈復能發揮誰
為國士重自有尚書詩
　　　題質龜軒
清江料事錯來作刳膓翁不知幾許靈墮此朽骨中時
出縱横文隨意侮兒童誰識軒中人本自無吉凶平生
不驚俗要與衆客同人言可為鑒試卜來年豐
　　　巖齋
誰知望雲眼犯此没馬塵故山招不歸定為猿鶴嗔煌
煌帝王州喜有東山人頻來雲霧齋閱公碧璘珣要償
風月債痛吟巖壑春賢哉萬巻藏膏馥餘八珍空腸借
一飽已覺笑語新肯學解頥公鑿壁惱四鄰大勝不求
直樂我平生真
　　　筠寮
解衣一寮上物色太窘束栢禪費酬對松官縛爵禄此
君真有道虛心自嵓谷毎以閱世人得之定超俗夜夜
幽露寒驚我庭下緑獨出萬物表清蟾映疎玉嘉此煙
霧姿本無霜雪辱朔風舞郊野秀氣壓羣木舊根走苔
徑新梢出雲屋要令千畞廣㑹待春雨足
　　　贈連楚狂
誰有畫魚癖詩社尋楚狂真成戲新荷徑欲穿垂楊餘
生墮轍中恍然得濠梁寓興亦差樂江湖庶相忘
　　　舟中即事
四顧彭蠡湖獨知廬阜尊疊嶂逓圍繞拱立猶兒孫扶
笻望瀑布玉虹走祇園回步尋虚亭餘流潄瑤琨三峽
誇幽險下有萬雷喧龍淵神物家孰敢窺清渾歸來有
餘思妙音傳夣魂易舟大孤傍山川出籠樊生平數佳
士歡然笑語温殊鄉愛逺客一見如弟昆直有卜鄰意
便擬營柴門惜別屢往還遺酒盈瓶盆回首幽居雲忽
作聚墨昏岡巒互起伏時為煙霧吞遙知急雨來坐看
風水奔浮家若漂泊且繫古栁根晚來喜新霽遙岑淡
餘痕岸花自娬媚始怪秋色繁近沙羣鷺驚炯如積雪
翻林間問茒屋欲與漁父言想像翠靄中疑有桃花源
津子請息肩買醉溪上村我亦睡篷底輾轉吟東屯痛
彼日月逺念此骨肉存誰能致薪粲庶幾度寒暄避秦
豈本志多病不復論
　　　送李四清
連侯愛畫魚李侯愛畫山詩情動幽懐摹冩不少閒騷
雅移丹青妙寄雲水間翻然欲登涉試尋芷與蘭我不
一音解早年便挂冠養拙頹簷下任真亦足歡敵騎踐
江浙少長奔荆蠻却行虎狼區益知行路難亂來戰未
息老去食轉艱前年治南畞頗喜人牛安力耕日以廣
心事日以寛行當遂野性䇿杖尋江干雲深幾茒屋栁
映一柴闗扁舟鳴撥刺危亭秀孱顔安得兩玉人隣曲
相追攀真賞㑹心處應當謝毫端長哦洗兵馬隨意羅
杯盤伯雅要傾倒莫厭數往還願如三徑松餘生同嵗
寒
　　　送王觀
文正活國手頗恨見不及宦遊識其孫想像髙冠岌豈
但為交承自是賢友執尤思談性命㣲到鬼神泣吾曹
飲滄海百川羮一吸失却大官味巻舌䑛泥汁因依既
云久臨別百憂集去去好護持雨荷終不濕
　　　避地桂楊山門招友人晚飲
荒城住行李故人亦淹留稍遷墟丘間愛此石泉幽長
夏晴復雨風氣如清秋開樽茅茨下焉能消百憂客懐
滯荆楚念之成白頭今宵理歸夢一棹隨風流
　　　過許醉吟痛飲月下戲書
塵埃沒我馬掉鞅吟公詩詩中有江山不覺在京師下
馬自叩門來尋元紫芝欲掃名利心笑挹丘壑姿東簷
坐無氊北風吹酒巵蟹螯互勸酬墜車兩不辭聴公擊
節吟悲壯亦自竒看公醉山倒了不遣客歸客歸意亦
好月色到處隨詩成月下寫淡墨任傾欹平生不知韻
興來聊續之詞達語更正識者未必嗤
　　　探梅
探春逼殘嵗幽香度寒原欲看枝横水㑹待月掛村誰
憐槁木中妙有春風根孤芳自一丘不受煙霧昏飽霜
分疎瘦下笑浪蕋繁喜無蜂蝶知那與桃李言要當碧
雲暮殷勤賦離魂
　　　泰定齋詩
寂然數椽下獨耀一宇内脫落山水因妙出仁智外君
看鑑中事作止本無礙年來識坐忘唯餘照心在
　　　安静齋詩
歸來便閒適松檜自儔侣扶疎媚虚堂初無一禽語長
哦柴桑詩妙香吐雲縷平生壑源好蓮甌發新乳痛洗
朝來忙得意乃如許輪蹄不到門幽壁掛犀麈笑拂維
摩床西窻睡秋雨
　　　失題
熱官惱狂士氷山倚嚴冬此計定不長㑹作須臾空先
生踏金門大節孝與忠能事不掛口處之如無功髙隱
百僚上妙有淵明風東垣著巖岫南榮著檜松疎窻澹
山影雲霧穿玲瓏澄流粲錦石一練搖青紅笑攜玉色
醪酌彼千石鍾良時飲文字此興與誰同為君指佳處
不落捷徑中從來論丘壑風味過庾公
　　七言古詩
　　　祕古堂詩
羣兒只解祕金玉百嵗作癡空潤屋君家勝味渠不知
掉頭歸來北窻讀挿架整整三萬籖誰何有書真不然
是中大字到蝌蚪補亡應得由庚篇異錦千囊更妙好
中有玉奩藏小草不煩脫帽苦揮毫漫說驚虵雜飛鳥
摩挲鼎彛自笑語碧暈堆花久瘞土懸知百好墮兒戲
此物一出吞萬古客來錯惡初不解把玩慇懃定為怪
我知此老極不淺規模正欲超三代
　　　題翹翠軒詩
老木拔雲蒼翠起新篁挾雨枝葉美下有數峯莓苔寒
先生俯仰一笑喜乘興把書坐秋風超然吐論飛長虹
客星忽去璧月上陶陶醉卧玻璃中
　　　李氏娛書齋
李侯平生無他好眼中黄巻常自娯明窻危坐對賢聖
鼓吹不可一日無欣然㑹意便忘食心醉何止勤三餘
幾年攜家避盜寇尚得戲綵乗潘輿攝官江外有何好
濶步日邊真良圖試求假直亦不惡他年不減行秘書
　　　故人來自舂陵出示初寮翰墨感時懐舊輒為
　　　長句
先生視草白玉堂文章一出自名世分光蓮燭真為榮
拭吐龍巾何足擬艮岑夜召趨神霄憐我婆娑百僚底
紫禁歡傳拜左轄漫刺走賀城南第羸僮瘦馬堂階下
歎我麄官殊少味驚聞一麾出燕山斾旌遽下雲漢間
睿思官曹方顧寵笑我翻然歸挂冠金兵南來郡國破
二聖北狩天步艱黎元鼎沸死鄉土士夫雲擾奔荆蠻
一人甞膽固不易諸將束胷今何難朝來喜見舂陵客
問訊先生多翰墨懐古傷時初不忘回首長安淚横臆
君不見虎踞龍盤氣象雄王者都此成大功遙知廟堂
有髙論似聞天蹕移江東幾年中興要賢俊頗懐仲父
安東晉
　　　醉鄉詩
飲中境界妙四海楚屈未知風俗淳陶然席地已忘載
夜縛甕下初不嗔逃禪罵坐本真率時一中之眇萬物
縱兵端欲捲愁城樂賢未始忘歡伯佳處風光殊可人
好徳懸知必有鄰黄花解勸張季鷹俗婦那識劉伯倫
世間萬物敗人意不如常作箇中計
　　　山居見梅
孤吟梅花望神京澆愁恨無雙玉缾上林顧影一坐傾
髙樓忍作昭華聲避兵南州老雲壑風味依然殊不惡
嵗暮渾無驛使來一笑天涯共流落行尋嶺頭路幾許
欲買幽園歎貧窶清客那知日邊事獨坐茅茨對煙雨
　　　夜聞警
幾年官軍破郡邑逺客孤村誰脫急卧聴鄰雞三鼓鳴
流言敵騎一宵及抱衾攜幼强趨走複嶺重山且深入
為聞北人畏和暖安得如今便驚蟄長秋南奔苦嵐瘴
翠華連巡犯卑濕顧我飄零豈足念注目寒江忘久立
欽定四庫全書
　藏海居士集巻下　　　　　宋　呉可　撰
　　五言律詩
　　　即事
勁敵謀應大春來勢轉雄烽煙驚北闕鼙鼓戰東風雪
舞愁雲外花飛淚眼中翠華行樂處戈甲照寒空
　　　寄李道夫
亂後時通問飄流尚此身干戈傷白髪桃李自青春故
國田疇逺殊方盜賊頻知君懐老伴詩酒慰情親
　　　遊清涼寺
延步石城塢迢迢去興長野田耕晚雪寒樹倚斜陽載
酒追狂客論才得漫郎無因遂髙蹈時復借山房
　　　養竹
渭川分一種親植隱嵓東有實終來鳳無心自化龍疎
隂留夜月清韻起秋風待養鼇竿就滄溟作釣翁
　　　登臨川城
時危傷去國嵗晚强登城過雁書難問窮途淚欲傾江
湖歸客夢梅栁故園情倚杖空凝竚行藏竟不成
　　　懐歸
久客江湖逺頻年道路艱干戈侵海内猿鶴老山間地
僻林泉古雲深日月閒餘生猶轉徙清夢遶柴闗
　　五言排律
　　　次韻曽中父登臨川郡樓書事
戈甲何為盛田園已就荒僅能移北阜未暇隱東牆寂
寞交親逺漂零道路長歸心隨斷雁離思感埀楊避寇
湘江外依劉汝水傍閭閻嗟偪仄登眺喜寛涼逺岫誰
能屐寒溪竟欲航氷盤悲玉井風簟愛筠牀地盡妖氛
氣春餘草木光寶薫烟霧細仙茗笑談香接武青雲路
論文緑野堂虎皮空自恱猿臂定誰攘取友真多益求
田苦未藏撑腸披錦繡潄石飽膏肓隱逸追元亮風騷
近子昂栖鵶啼古堞幽檻倚斜陽離亂知誰健行藏只
自傷舊巢看燕燕今雨任浪浪道勝依鶖子才髙歎夜
郎五峯興不淺星漢擬文章
　　七言律詩
　　　友人恵笋豉
野稅那知笋豉香伊蒲淡泊喜初甞自憐老去能忘肉
(謂肉/豉)誰謂朝來已徹薑(謂薑/豉)膾玉有名汙淨供蓴絲無
味誑枯腸此君苖裔風流在三韭何須學庾郎
　　　謝友人約居横林
逺煩招隱費長吟緩急方知故舊心懐土若為家直瀆
避喧真欲客横林人材何敢追連璧氣類聊能擬斷金
卜築要須孤絶處落花流水恐相尋
　　　春雪後寄范長民
回首長安淚滿衣東風如舊鬢成絲扶持衰病元無術
感歎飄零漫有詩那信夢魂隨北雁忍看霜雪滿南枝
幽居只合從公等自笑年來見事遲
　　　呈秦楚材
倒指煙塵嵗月深引杯看劍漫悲吟平生自歎雕蟲手
末路空慙䑛犢心賸喜星郎上雲漢苦憐鶴髮避山林
君家伯仲真廊廟痛為中興惜寸隂
　　　和人聞笛
鄰笛聲哀不自安轉移宫調幾多般夢回飛蝶三千里
月照髙樓十二欄別鶴唳長秋露重老龍吟苦夜潭寒
清愁一晌知何限待啓菱花向曉看
　　　簇翠亭
此老作亭蒼翠間定知胷次有東山朝陽破霧烘林影
醉袖扶花繞髻鬟露警丹哥傳妙響雲眠碧友自清閒
欲専一壑從來事回首塵埃亦厚顔
　　　廬山香林訪趙徳麟
艤舟星渚得幽尋問訊先生隱翠岑欲禮光明依浄社
便隨氣類老香林貂金且換陶潜醉囊錦聊追白傳吟
坡客飄零有公在與誰揮淚說知音
　　　探梅
栁未搖金草未芽尋幽逸興屬詩家不辭山下五六里
為愛枝頭三四花噴月清香猶吝惜印溪疎影恣横斜
固應羞澁怯寒峭結子成隂已有涯
　　　送李秀才為道士
聖澤朝來浄世縁不敎仙骨墮儒門金龜換酒當年客
白鹿昇天後世孫泉石招君友猿鶴利名憐我醉朝昏
麻衣笑著掉頭去何處抱琴追綺園
　　　豫章道中
僕已疲勞馬已頹忍能日日犯風埃前山斷處後山出
舊雨晴時新雨來梅子有情沿路熟麥花無數及時開
一春客裏消磨盡舉眼豫章安在哉
　　　九日
佳節初回苦未涼疎林髙下半青黄佩茱頗喜人猶健
採菊還憐蝶尚狂不惜登山聊舉句欲因戲馬漫擎蒼
笑欹醉帽歸來晚稍覺幽庭月似霜
　　　次韻黄簿九日
客裏登髙意若何笑扶藜杖興還多葉金委地誰能布
山劔橫天不受磨隨遇可無揮翰手感時空有斷腸歌
尚憐把菊煙塵外自鏡衰容半欲酡
　　　寄米元暉
田廬寂寂近塘坳仕路紛紛久絶交多病未能從五栁
避喧端欲老三茒白雲那忍閒歸岫紫燕空慙漫累巢
(聞再落/致仕)聞道金壇有仙隱夢回清月墮林梢
　　五言絶句
　　　野歩
宻竹藏啼鳥荒村起白煙人行秋色裏家在夕陽邊
　　　夜坐
索索風搖幕亭亭月過牆晴雷推粉磨夜雨壓槽床
　　七言絶句
　　　春霽
南國春光一半歸杏花零落雨霏微新晴院宇寒猶在
曉絮欺風不肯飛
　　　春晚
門外緑楊啼乳鴉㺯黄梅子壓枝斜殘書讀罷無功課
遶徑來尋未落花
蜂兒擷蘂趁花心燕子銜泥掠栁隂處處浸秧黄乍吐
護田肥水半篙深
　　　踏青
幽居懶慢養餘生强為春風處處行藉草㺯花終少味
尋山愛竹尚多情
　　　過巢邑
竹杖芒鞋蹋短蓬没篙春水飽帆風兩闗三寺山無數
盡在濛濛烟雨中
　　　村居
鑿井耕田僅萬家農夫農婦畢絲麻夜來得雨陂塘足
村北村南罷踏車
　　　荒陂
荒陂終日水車鳴村北村南共一聲掠面輕風吹小雨
鄙夫詩向此時成
　　　松
秋色何妨陪露菊嵗寒真欲友霜筠只應澗底桃花笑
苦愛微官不避秦
　　　晚步
野樹疎疎透夕陽歸鴉零亂不成行春風可是閒來往
時送江梅一陣香
　　　書却暑圖後
氷柱雪車誰復作礬頭凌面未能摹北窻揮汗渾無奈
漫借君家却暑圖
　　　偶贈陳居士
楚酒困人三日醉園花著雨百般紅憑誰畫出陳居士
亭角尋詩滿袖風
　　　村巷詩
村巷深深桑柘烟園林寂静落花天柴門有客忙相揖
搖手低聲蠶大眠
　　　田家女
兩兩埀髫窈窕娘含羞無語蒔青秧翻思貴室千金女
笑倚紅樓抹曉粧
　　　初涼
初涼宜夜透衣羅時見流星度絳河漸覺露溥金掌重
梧桐影外月明多
　　　小醉
小醉初醒過竹村數家殘雪擁籬根風前有恨梅千㸃
溪上無人月一痕
