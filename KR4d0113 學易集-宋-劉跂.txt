#+TITLE: 學易集-宋-劉跂
#+DATE: 2018-05-12 10:19:19
#+SOURCE: github.com/kanripo/KR4d0113 master f702502d                
　　乾隆四十年十一月十六日奉
上諭據四庫全書館總裁將所輯永樂大典散篇進呈
　朕詳加披閱内宋劉跂學易集十二巻擬請刋刻其
　中有青詞一體乃道流祈禱之章非斯文正軌前因
　題胡宿集見其有道院青詞教坊致語之類命刪去
　刋行而抄本仍存其舊今劉跂所作則因已身服藥
　交年瑣事用青詞致告尤為不經雖抄本不妨姑存
　刋刻必不可也蓋青詞跡涉異端不特周程張朱諸
　儒所不肯為即韓栁歐蘇諸大家亦正集所未見若
　韓愈之送窮文栁宗元之乞巧文此乃擬托神靈游
　戲翰墨不過借以喻言竝非實有其事偶一為之固
　屬無害又如時文為舉業所習自前明以來通人擅
　長者甚多然亦只可聽其另集專行不宜竝登文集
　况青詞之尤乖典則者乎再所進書内有擬請抄録
　之王質雪山集内如論和戰守疏及上宋孝宗書諸
　篇詞㫖剴切頗當事理竟宜付之剞劂但其中亦有
　青詞一種竝當一律從刪所有此二書著交該總裁
　等重加釐定分别削存用昭評隲之允至現在纂輯
　四庫全書部帙計盈數萬所採詩文别集既多自不
　能必其通體完善或大端可取原不妨棄瑕録瑜如
　宋穆脩集有曹操帳記語多稱頌謬於是非大義在
　所必刪而全集或可録存亦不必因此以廢彼惟當
　於提要内闡明其故使去取之義昭然諸凡相類者
　均可照此辦理該總裁等務須詳慎決擇使羣言悉
　歸雅正副朕鑑古斥邪之意
欽定四庫全書　　　　集部三
　學易集目録　　　　　别集類二(宋/)
　　巻一
　　　賦一首
　　　五言古詩二十七首
　　巻二
　　　五言古詩十九首
　　　七言古詩十首
　　巻三
　　　五言律詩四十五首
　　　五言排律三首
　　　七言律詩三十四首
　　巻四
　　　五言絶句十八首
　　　七言絶句六十三首
　　巻五
　　　表十一首
　　　露布二首
　　　䇿問七首
　　　啓六首
　　　書七首
　　巻六
　　　序十一首
　　　記五首
　　　碑一首
　　　贊三首
　　　題跋三首
　　　銘四首
　　巻七
　　　傳二首
　　　誌銘六首
　　巻八
　　　誌銘十首
　　　行狀二首
　　　誄一首
　　　祭文六首
　　　　(臣/)等謹案學易集八巻宋劉跂撰跂字斯立東
　　　　光人家於東平尚書右僕射摯之子也宋史附
　　　　見摯傳稱其能文章遭黨事為官拓落家居
　　　　避禍以夀終而不詳著其仕履惟晁説之景
　　　　迂生集有所作跂墓誌稱跂登元豐二年進
　　　　士初選亳州教授元祐初除曹州州學教授
　　　　以雄州防禦推官知江州彭澤縣其後改管
　　　　城蘄水所至有政聲復主管成都府永寜觀
　　　　政和末以朝奉郎卒所叙生平梗槩頗為詳
　　　　悉説之又稱跂晚作學易堂鄉人稱為學易
　　　　先生其集名蓋取諸此也紹聖初摯以黨籍
　　　　貶新州卒於貶所建中靖國初跂伏闕籲寃
　　　　得復官昭雪世稱其孝吕本中東萊詩話稱
　　　　跂初登科就亳州見劉攽所稱引皆所未知
　　　　於是始有意讀書厥後與孫復石介名相埒
　　　　蓋其行誼學問均不愧於古人所作古文類
　　　　簡勁有法度詩則多作黄庭堅體雖時露生
　　　　拗要自落落無凡語江西宗派圖中不列其
　　　　名殆以摯為朔黨門户不同歟然淳熙中吕
　　　　祖謙奉詔修文鑑多取跂作其辨寃時上執
　　　　政啟所云晚嵗離騷魂竟招於異域平生精
　　　　爽夢猶託於故人者吕本中詩話及王銍四
　　　　六話亦均推其𨽻事之工即以文章而論亦
　　　　北宋末年卓然一作者矣其集原本二十巻
　　　　陳振孫書錄解題謂最初李相之得於跂甥
　　　　蔡瞻明紹興間洪邁傳於長樂官舍後施元
　　　　之刻板行世宣防宫賦學易堂記世尤傳誦
　　　　今元之舊刻久無傳本惟永樂大典内所載
　　　　跂詩文頗多雖未免有所脱佚而掇拾排次
　　　　尚可得十之六七共錄為十有二巻今恭承
　　聖訓于刋刻時削去青詞以歸雅正其同天節道
　　　　場疏管城縣修獄道場疏供給看經疏北山
　　　　塑像疏靈泉修告疏仁欽陞坐疏請崇寧長
　　　　老疏以及為其父母舅氏修齋諸疏皆跡涉
　　　　異端與青詞相類亦槩為刪除謹重加編次
　　　　勒為八巻併敬錄
　　諭㫖弁諸巻首用昭鑑古斥邪之訓垂萬世擇言
　　　　之凖焉乾隆四十六年四月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　學易集巻一
　　　　　　　　　　　　宋　劉跂　撰
　賦
　　宣防宫賦
　　　余以事抵白馬客道漢瓠子事感其語故賦
元封天子既乾封臨決河沈璧及馬慷慨悲歌河塞築
宣防之宫燕其羣臣乃稱曰隤林竹兮揵石菑宣防塞
兮萬福來顧盼意得詔問東方大夫樂乎朔進而跽曰
君王佩乾符妥坤靈封岱岳禪云亭雷行焱馳一蹕四
海力餘氣盈爰覽徳水至于人靡遺智天不愛祉石城
金墉屹立亭峙則又經廣輪度棟宇徘徊領畧心解目
覩八隅九維千門萬户沈嚴神麗泰帝之府于是植翠
華喧靈鼉觴川流浩長歌神哉沛君心和患去喜至無
所復加可謂樂矣然臣觀之未可謂無憂也天子愕眙
不怡少焉顧曰亦有說乎朔再拜曰主臣葢聞大川之
源發乎崑崙之神墟出陽紆與陵門導積石而沈浮包
渾淪與俱逰羌亹亹其徂征千里一曲萬里九折盤礴
瀇滉呼欱洶潏蕩然長波激為迅湍莽不知其幾何遂
異派而同瀾已而畧廣武循大伾轔沛轢洛積為委輸
瀵沸出乎地上怳莫際其焉如粤若神禹繼道作徳範
圍天儀聨絡地脉疏排湠漫鐫鑿岝峉平野其藝人有
安宅化鱗介為冠冕葢千有八百國臣曾問遺黎遵海
隅繇平成之徒駭下東光之胡蘇淵然覆鬴脩若馬頰
如鬲及盤以簡以潔太史分流參匯衆折然後安翔徐
回脈脈並釃紆餘衍漾緜𦕈逶遲虬潜蛟伏波不得興
視榮光與休氣茂玉檢而金繩煥乎三日而五色何必
千嵗而一清若夫羣雄逐兮位隔并山川圍兮氣弗宣
託洶湧以為貨兮阻厜㕒以自藩崇墉連蜷矗以相雜
兮巨浸瀺灂汩乎宛延立遮害之亭謹白馬之津雉堞
瞰其東甌脫臨其西又東北留其行又西北擊其歸垂
天之翼横海之鱗豗隤膠葛曾不得搶榆枋而泛蹄涔
匒匌勃鬱靡所容怒霆擊電掣歘已脫兔益以桃花之
流駛乎竹箭之馭瀰滿澒洞千里四顧乃始伐薪石程
畚疀汰鷄距之防横鋸牙之木上下連環旁側伏闕竹
落千緷夾艘而下岌乎喘牛蹶若踶馬糗糧齊山徒庸
成林商羊鼓舞澤門謳吟析骸樵蘇慘于長平之禍累
塊珠玉埒乎水衡之藏諒人謀之或違將度數之適逢
今夫呼吸潮汐闗竅丘源洲潭浮空澭洹旁穿井乍甘
而撤舍麥未槁而培根何靈鼇之下伏寓三峯乎層巔
表泰紫之嶕嶢陋靈光之巋然長封為扃土鍵石鐍守
如崤函萬葉不拔然而燕雀賀而人弔枝葉茂而本撥
財乏力屈河且再塞君王方且駐屬車以流觀啟離宫
而落成卻四載之乘勞負薪之臣舉烽賦酒飛輪奉牲
戢長慮于一笑起駕望而憑陵神閒意定澹然無營語
未既天子數顧尚席推几欲興臣朔逡巡卻立不謝而
退其後館陶之役竟如東方大夫言
　五言古詩
　　寄劉仲平
移居逼城阿頗似山中住當軒列佳石繞舍紛髙樹園
林便為主魚鳥欣相聚春来物物好適意隨所遇是適
本無因亦復無定處當有忘機人知我此中趣
　　重寄
憶昨去國初置傳史所監季也行泣隨往舍都城南沐
我屢飯我終此一日淹明作分嶺水苦别心如惔遄歸
䕶孥重却掛東川㠶停橈憩汴泗攬轡趨霍灊間闗又
相對共被栖窮簷未畢十日懽已復秣征驂猗嗟季行
役曷日弛負擔長懐芳草句未讀衣已沾先人門户事
駑力詎克堪一朝竒禍發熾甚烈火炎頑迷得憂辱自
取非謗讒危巢風雨漂菅蒯不足芟于時季來歸棄官
不待占收合敗散餘賴此守獨嚴闔門數百指一一恩
意涵輯睦乖迕情牢不見隟纖聚糧非短轂千里均屬
厭囊書動髙聽恩環賜東漸吾親所竒貴挺立故不凡
晚節就難冀前非掩多慚正如已躄人欻起䝉鍼砭衰
顔積霜雪幸亦解羈銜昨從憂廹來將復見安恬西廊
坐食菽可以慰飢饞漸欲親酒盞頗思疎藥奩願季愛
玉體豢我及西崦從今荷明時歡樂百無嫌酬恩無處
所香火供瞿聃
　　集句寄斯川
渺渺孤舟逝計日望舊居萬族各有託吾亦愛吾廬栖
栖失羣鳥暫與田園疎今日始復來再喜見友于緬然
睇崇丘負疴不獲俱試攜子姪輩且還讀我書親戚共
一處過此奚所須起晚眠常早誰謂形迹拘厚恩固難
忘慨然念黄虞飬真衡茅下不樂復何如
　　寄馬全玉
嵗月如歸鴻秋至歘將翔郊原帶爽氣榆栁媚無光客
子抱幽獨耿耿誰與明不辭青鞋賤來躡君子堂君子
松檜姿勁不慘風霜其交淡如水衆口未易嘗忘言黙
領㑹此意卻難忘不飲知酒趣聊復酌公漿寒燈夜寥
閴一笑未渠央誰令别離此夢寐長相望
　　寄尹遷介叔(案後五首疊前五首韻當别有/標題為傳冩者脫去連為十首)
我生非良材頑礦不受礪讀書但漁獵初不名一藝形
骸弱如栁暑雨更疲曳清風何時生一掃去酷吏
孫友太痩生相遇一何濶途窮欲改操冉冉在故轍贈
君七年艾輒為兒女奪飬生有標本姑息良已末
我有好詩酒端為舅氏作陳遵見張竦雖見不改樂小
官未朝謁日日事飲博書來託天真笑我守糟粕
二尹山東秀一第安足賀滕侯薦鶚書極口良未過青
衫五斗米所要脫飢餓自重士當然蓄積非為貨
前年郭法曹寓直經畧院同時幕府歸獨送兩秋燕新
書滿百帙鉛槧老不倦他時淮南子試為離騷傳
養志如養力益峻在益礪大方畧畦畛小智私才藝古
來要倔彊檻折不可曳何謂薛贛君小生敢相吏
擇術患不終未易笑迂濶發軔三尺輪不改萬里轍死
生漢節共巨猾氣為奪坐令李都尉慟哭天壤末
䲭夷笑井瓶同是意匠作拘方等歸盡放意差獨樂往
時二千石天子償負博彼視淑徳侯何堪貯糟粕
歌詞郢中來未數白與賀一斑昧全虎端似隙中過可
憐光萬丈不救妻子餓平生嚴鄭公皁隸有餘貨
吏隱非山林州府為道院莫夸非食肉虎頭頷如燕公
田亦種秫瞥去飛鳥倦何用蕭徳施先生自為傳
　　送陳述之
羸軀抱肺惡喘甚劇犇豚水飯輒短氣矧敢近酒尊君
亦謝嵇阮力釂不盈分相看但蕭索何以慰離羣徃昔
各少年束帶登橋門白眼霄漢際𡨕鴻注孤鶱我髯今
蒼黄君髪亦翩翻同吏一州縣凍螢彊相溫豗頽嵗月
去此事更誰怨願君愛玉體長使百憂諼非闗易斗粟
政恐耕耘煩他時老相問一笑坐忘言
　　送徐彦榮
嬋娟水邊楊宛是渭川竹光翠相動搖照我尊酒緑松
風含衆籟雲月澹華燭何必簫與鼓清言媚幽獨當年
妙風致文采自膏沐㑹逢百煉明照此燕趙玉晨風惜
行色車騎喧出宿一笑如未忘新詩寓歸僕
　　送劉貢甫貶衡州
洞庭木葉下衡陽鴻雁飛放舟河之水嵗暮以為期豈
曰無徑路大直固逶迤波平弭桂棹風清捲蘭旗紫蟹
間丹鯉霜蓴兼露葵醉歌搴杜若還以寄相思不厭道
里逺所嗟時序移㑹登崑崙丘遂索𤣥珠遺以兹鼓枻
去瞠若不可追乃知體道人涉世自有宜入獸不亂羣
安肯陋九夷如何録録者反笑抱關為
　　次黄完仲見寄韻
讀書老無味記一輒忘十視昔那得超但覺有不及誰
能求甚解拘窘被書縶為文亦爾爾造語須易給未足
解客嘲况復令鬼泣柴門一鵲噪童稚迎信入開緘故
人書快閲驚喜集新詩瑩病目儼若氷玉立才兼劉栁
健思鄙郊島澀定從西山來爽氣扶岌嶪惠然逺見属
疑我故閑習叢臺三晉舊鎮静無警急府寛郎幕尊森
衛走呼吸以兹書檄省頻嵗息篇什神交庶暫對怳不
閡川隰盧溪白士藪野處分屣笠如聞趣歸裝早作下
車揖吾廬雖庳陋雅亦便樵汲無酒或過雄有酒誰饋
伋何時甲乙第版築見君葺比隣或借倩梨棗亦得拾
不恥共秃翁相攜走城邑
　　次孫元中至後五日逰蔡氏園韻
林深宜夏炎亦復便冬冷居然安穩處合是招提境晴
煙起屋脊煦日下天井飽飯䇿杖出如行贊公嶺平生
一丘壑快眼春睡醒誰言城市喧能比郊原静人間㑹
合少萬事等泡影適意不自取兀立真土梗時平日月
好嵗熟羈旅幸逢人但懽喜得酒便酩酊知我非子誰
頻來不須請
　　費家風次韻二首
行年病肺熱當暑極燔炮宵分偶小息起步駐凉飈咄
此怪事發天北起喧囂扶搖駕霹靂萬竅争怒號雙耳
不及掩對語何由交木作蔴葦拔瓦如埃壒飃顛呶怖
欲死一一驚兒曹所憂吾其魚遑賦屋上茅須㬰事亦
定骨肉相勤勞東方漸杲杲音響為誰銷
風雷助神物兹理古不空邂逅一夕事知有費家風洛
橋誦書女涇川牧羊童不知費氏子業力與誰同便能
役蜚㢘頗復鼓豐隆坐令城郭人在爾動用中劔出延
平水竹化葛陂翁况爾得人趣變現豈易窮時時要雨
澤袢暑殊未終勿逢金翅王非爾能長雄
　　子和惠貺佳什惇叙世契誦詠感慨情見乎辭因
　　次其韻
恭聞裕陵初文物萬古先仁英所造士臺閣徧招延堂
堂丹陽公發軔自賔筵維我先大夫整駕亦周旋一時
起接武千里稱比肩俱陳曲臺議共校天禄編心期久
相契燥濕無改絃晚登廊廟席玉筍照華顛廏馬並飛
葢齋榻連脩椽到今啟事帖尺牘餘藤牋憶我既冠後
羣趨集英前公持柱史槖水鏡資平銓謂宜掇上第擊
節稱奏篇聲名竟寂寂感遇空拳拳事過劇脫兔邇來
三十年翰墨恍未落拱木森已圓嗟哉最孤露罪戾深
益纒迷途雖云指頑質何由鐫以兹衆惡歸白首猶迍
邅屢驚流夜郎敢望尉通泉絃腸恐齊斷身璧欲俱捐
豈知巢傾覆胎卵卻復全聖主日方中照曜無黨偏宸
筆下霄漢一洗空宿愆生還出望外喜極悲淚漣詩書
手自束衣袂輕欲翾猶憂抱沈瘵針石乆未蠲朅來問
醫藥蹭蹬淮之壖追惟曩時樂夢破無重眠疇知王公
子但說副車賢持帶走窮隸趣駕来飛旃勞我鬢霜雪
歡顔語㛹娟北堂太夫人備福獨緜緜往者三殿朝吾
親亦班聨問訊逮妻女悲懽深愴然升堂一拜阻自痛
久拘攣念子事方殷使客舟車駢撥忙屢顧盼尊酒勸
留連新詩又來辱巨軸星斗懸七字健欲活靡靡争春
妍夷途取騄驥武庫出戈鋋驟聞吳叔辯霍然病欲痊
感子重拜嘉儻未溝壑填西風理歸棹往稼汶陽田王
途正清廓天子仁如天軒冕豈不好于我亦青氈政惟
蕭丘火寒焰寜復然亨衢子當騁願言早著鞭髙閎富
令息犢子亦所憐世交固未替更賴清白傳
　　秋夜次四姪韻五首
凉颸起天末倐已掃庭户光鮮向時栁慘淡非其故鉛
華不足恃美人抱幽素窮吾分當爾不為讀書誤
行樂北山路緜力涉逶迤諸郎騁逸足掩冉去莫羈歸
坐獨兀兀糜粥聊自資狂瀾成止水吾病真吾師
顥氣日且肅鳴絃此其時泠泠矢古音慷慨不勝悲翔
飈娟百卉苦雨何紛披曲罷自澄寂霜氣皎氷姿
千古柴桑翁于酒頗能全絶知閒居樂雅乏從事賢傾
心禱王母更欲丐長年緬思東籬下想望故悠然
窮簷詎云陋霜月粲孤明空山值飢虛秋菊餐落英吾
衰抱沈瘵玩物得我生循分各有適天公一何平
　
　
　
　
　學易集巻一
欽定四庫全書
　學易集巻二
　　　　　　　　　　　　宋　劉跂　撰
　五言古詩
　　宿靈泉寺二首
石磴排林端路轉隂嶺滑側身長風外凜落天為濶冉
冉光風浮金輪起天末
團團芳桂樹隠隠嵒之幽敷坐翳其隂酌彼飛泉流絲
桐懐友人寫我心離憂
　　滑家橋逢壊舟者有感而作
橋傾若車翻舟破如瓦解二禍適相觸生此大狼狽齊
生海邊人試吏今得代鄉閭恍在望舟檝信所快頗知
大道夷不避小物礙撑夫虎豹健力出馳突外何其一
跌傷脫若葱與蒯疾雷不及聼生理歘焉壊瓦飛昆陽
戰鶴唳淝水敗身非吕梁叟沈没豈不殆嬌兒年十五
八嵗又其妹豈伊瞬息間生死不相賴死者長已矣生
者心破碎泣盡繼以血耳目坐盲瞶哀哀天無情皦日
為昏憒徐觀水中意波浪自澎湃我來獨心惻涕出増
感慨頃年岳陽下憂患亦顛沛豗頽萬死中血肉偶俱
在今此溝澮狹豈復江湖大咄汝豈不仁曾獨與禍㑹
冥冥倘有主焚溺甚葅醢不然遭無辜神理良汝紿從
今十手指永是後車戒靈均苦讒舌潁士厭沈療良時
不似昔努力善自愛我亦乗小艇兀兀信所屆搜求得
餘尊聊以勞疲憊雖微西江濶勿厭升斗隘歌闋從此
辭人生慎行邁
　　宴左山二首
閏冬節物晏十月猶素秋招提陽岡路宛在峴山頭史
君有髙致尊酒擅一丘歡顔動長嘯松菊含春柔風清
宿霧斷地迥行潦收時令將凜落飛光為誰留
行飯轉北岡如登贊公嶺悠然竟晴日終比城市永殘
霞澹微照遙林耿疎影天空氣象杳落落見此境彼哉
不自愛快意烹五鼎來日苦大難忘言得深領
　　題束道輔懐疏亭二首
逢時樂宦達既達貴蚤休東門兩歸客冉冉不可留大
夫名賢後出處亦俱優築室在何許南郭林塘幽安車
揺佩魚步屧隨杖鳩勝日至佳客懽顔終獻酬鄙人最
樗散世用一何繆政以無事身尊爼常見收今年掃三
徑近不隔虎丘欲問杜陵老來往幾風流
賢哉疏太傅遺榮歸印綬當時漢廷臣未省出其右進
為豈不能止足吾所守驅車曉出闗祖帳已芻狗惟餘
清風在竹帛端不朽大夫懐家聲相望千年後結廬離
城郭興致寄林藪華髪映童顔如公殆無有何必松與
喬豈弟神所夀嗟余真漫浪持是終安取敢言六百石
固已愧升斗行當自免去執謁隨隣叟縱復無新詩猶
期飲醇酒但問客如此亦許登亭否
　　秋夜自瀘溪泛舟入澤濼二首
浮舟入浩𣺌有楫任逶遲望迷烟樹合影迴星漢移清
靜水月界身到始應知
山横染黛碧波散湧金明風微葭葦静露寒魚鳥驚絶
境不得到愁隨歸棹生
　　舟行懐斯川用王介甫韻
遄徃欲何之緩行聊爾爾悟身無期㑹在彼猶在此輕
舠類短鞍安取途九軌所嗟湍流長汩没未及已蒹葭
鴈鶩澤清淺良可喜美人詎云逺耿耿隔一水憐我抱
沈痛藥劑厭餘滓談笑何時來幽憂賴湔洗
　　晁端州秀宴席
同寮貴公子好事敵原嘗晁侯更蕭散不愛囊中裝步
兵玉觥滑洞庭金丸香宛轉蓴帶細紛綸鱠縷長鰒魚
三百飣豈必河之魴咄嗟事便辦侍御色不忙熙熙春
臺上醉語各相忘湯餅最後出雖飽别有腸願君善遇
客懽樂殊未央不須投車轄敬舉主人觴
　　和梁十登三學閣
屏居倦煩促約此塵外逰于我快兩目云誰翻百憂蒼
山東北秀野水西南浮平生林壑心今老此一丘悲風
入叢薄掃迹𤓰芋疇髙樹未揺落鼎鼎彌道周感此節
物化淟涊何當休幻事涉苦海禪心得中州徙倚到無
言風鈴聲更幽新詩出肺腑明月非暗投終篇不及酒
似非我一流願為靈泉去醉語看横秋
　　與諸人步郊外作寄舍弟斯川
行年踰六十衰墮百慮休新春逢佳日忽漫思出逰隣
曲四五人風味成一流步屧相後先散若水上鷗重城
未云逺乃得此林丘緬懐斜川人疎野更無儔千載今
日歡政爾聊相酬誰言恨枯槁兹語當信不阿連最領
此欲語翻離憂寄聲早歸來二仲須羊求
　　夢與舍弟登靈泉步趨如無疾既覺感而賦詩用
　　王介甫韻
老夫東歸喜豈復念西悲心安體當佳抱病如何其欲
成蹇士賦應作半人詩丘園窺不得溘死恐無時誰令
北山夢彊健變衰遲陟巘石岌岌班荆草離離季也遮
我留更與道人期夢中差獨樂不類覺時為晝夕代乘
除勞逸更共之我豈不有瘳隂若相扶持福雖未盈眥
自怪盛如茨從今愛吾生糜粥養蕃滋
　　題古器物銘贈得甫兼簡諸友
往者李龍眠監河國城岸家多古時器羅列供客玩爵
觚屢飲我鼎鬲貯肴膳到今李侯書一展如對面邇來
三十載復向趙卿見收藏又何富摹寫粲黄卷沈酣夏
商周餘嗜到兩漢銘識文字祖曾𤣥成籀篆頗通蒼雅
學不畏魚魯眩遂將傳琬琰索我序且讚我衰心力薄
游不出里閈孔懐忘年友契濶異州縣深慚千里駕請
畢十日燕諸賢共留連更賴三語掾
　　見蘇黄邦字韻詩戲示王倅安國二首(時倅欲/往督捕)
與君南北人斗粟聚此邦維彼惡少年潢池稱下江白
晝射大屋屋破無完牕繡衣募壯士受馘不受降我弱
異都盧豈敢學尋撞君才過烏獲九鼎一臂扛懸金八
十萬何啻白璧雙胡不騎赤兎斫樹收死龎坐寛刺史
憂不復念政厖凱旋夾道迎父老集瓶缸
天下本無事此語僅興邦得志不與物誓心有如江腐
儒若腐螢槁死讀書牕誰能守筆研心大云何降終然
氣相許霜鐘不須撞道雖千鈞重努力期自扛他時僑
與札日月聲名雙秖應南海趙便是襄陽龐慎母彊㨂
擇貴純不貴厖請見胸中物止水琉璃缸
　　答王允中聖推
長安重行樂寒食及佳辰聨翩出逰宴閭巷無居人動
静各有趣拂我朱絲塵分將幽獨心守此濩落身斯豈
衆所然獨子何殷勤叩門隨謁入俯仰色甚真從容一
笑粲不覺傾蓋新念昔各從宦宿亳為近鄰溢言相引
重嗟我曾未聞乃知國寳拙不悟王綏仁髙談喜未定
佳句意益珍幾有按劔感驚怪恵好頻子方赴吏集朝
暮旅食貧不忍拜馬足㑹且掃朱門獨肯閒見我惟子
欲何云乃言人生世取舍理莫均譬之平地水東西南
北分惑此重拜嘉幸子長相親
　　答王升之
去家今來歸川陸萬里長有官無禄食生理劇微茫飢
創何時瘳麥隴得扁倉丁稚八九人我老自裹粮不辭
終嵗勤一飽幸見償所願杯椀足何取玉無當向來無
數青渾作可憐黄想見氷玉姿膏沐出沸湯誰作不祥
語詛呪甚砭傷妒人神所呵坐使天雨霶翁媼拜相賀
懽欲插翅翔新詩果來謝追悔如負芒君惟文字戲竿
木故逢場豈顧狷狹人為虐變炎凉且復置是事醸玉
滿君堂垂涎得涓滴渇夢轉顛狂不嫌餅餌惡雖賤敢
獨嘗交易儻許可寜復有他腸且毋火我屋亦未穴君
牆乗除各醉飽前事永相忘
　七言古詩
　　作蜂室
栽基植甓作蜂室其陽分孔便出入懸窠毒螫非爾匹
百卉芳華登股膝孫息蟬聨深洞房露結膏凝如截肪
比功九粒冠百味削滓猶堪資夜光憐爾于人甚無負
一世分甘身獨苦髙崖熏灼彌更難且復留連小環堵
　　寄晁以道
江東野老羮蓴絲弗羡肉山酒為池啖我故人吏未歸
腳鞾手板方苦飢豈無盤飱置璧圭我乏是物君非宜
近聞示病作居士不似齊州稱主司嵗惡無乃饞所為
自是不當食肉糜書来中有七字詩問訊勞苦開人眉
墨丸不减官隃麋著書寂寞來孔時我曹老矣善自持
莫擬狂痩勝痴肥他鄉異縣久别離明月千里長相思
　　送髙將永亨
大髙殺身如伍尚弟有子胥天未喪小高目慕顔太師
能言兄守常山時事隨日往長已矣邂逅相逢識其弟
誰言恨不見古人兩意恐非今人比結髪行陣初齊名
志同不在同生死苦遭文吏巧見詆邊人至今猶墜淚
三年黙黙趨戎行驊騮捕鼠非所長趣裝定返雲中守
上書今遇尚書郎
　　次資道韻
今我不樂何所為調笑盍各言其好不願擊水南溟飛
但愛乗風北牕傲大夫聲名過單父即日去受東朝誥
固知為偶我非齊莫忘相從君與操駿辯瑰章殆希有
玉堂金馬應須到功成却記雞黍期同著青鞋映黄帽
　　次韻大人正月十四日作
端闈夜許都人望紅繖亭亭坐南向燭龍影落陸海中
廣樂聲在鈞天上華嚴寳藏光景出雙鸞飛下蓬萊嶂
大平天子千萬嵗呼舞共作嵩山唱小臣躑躅百寮底
未許外班陪末行今來淪落一何極山城裝㸃成窮相
苦吟漫欲酬節物擁膝句作酸寒狀搜抉渾如餌毒藥
畏縮更似藏私釀詩成竟亦勿交涉欲取樓蘭經樂浪
典衣聊復沽市酒一飲徑醉成昏忘黄昏陋巷燈火絶
守把不費城門將豈不見人生懽樂易生悲惟有静黙
長無量
　　隴上遇雨
隴上怕雨竟遇雨空山路窮避無所昆陽之戰飛屋瓦
白登之圍矢交下從者散去馬可憐故人借我非我馬
上坡厯塊已欹側下坡流滑攅四脚既僨而起倐復顛
墮䇿失轡心茫然從者好在無自苦履穿衣敝吾償汝
我亦短褐不得完掛樹一裂長尺五此生辛勤身不辭
七嵗嬌女三嵗兒泥塗糢糊啼午飢買餅一百汝勿啼
滹沱麥飯蕪蔞粥咄汝豈得長食肉仰天長嘆冠纓絶
下馬納屨踵亦決張儀舌在雖自知范叔衣寒一何切
人生貧賤烏足悲行吟不顧妻罵隨寄聲公等勿誚我
富貴莫忘牛衣時
　　答純益書懐
矯矯林間鶴汎汎水際鷗俱非鼎俎用斗粟誰為留君
師蔡義我施讎同時聲名今白頭博士弟子動千數遑
記軍中陳與劉黄金絡馬錦臂鞲印組丈二鳴八騶席
間設胾竟何味車上負芒終可憂人生在世各有趣江
東且復客曹丘田横刎頸亦義事感知捐軀非所羞此
心㑹與君意合今無古人何處求不如置之酌美酒同
郡諸公皆舊逰耳熱眼花付一醉雞蟲蚌鷸何時休
　　重答
君文有如太史遷多至萬字少千言小詩未足見馳騁
要當著書名雋永詞源一深幾千丈苦恨舉世無長綆
少時白眼視嚴徐老傍君門冉冉趨聲價若許金滿斗
倦游銷减一毫無雖貧終非兒女態倔强時時編虎須
食貧我亦懐抱惡泰山不毛秋濯濯糜乾黍空酒味薄
飢死不學東方朔
　　以郿絛贈晁掾
握手喜相逢何以贈契濶解我郿縣墨絲絛繫君南海
榖皮褐結君歡愛君勿忘祝君𤣥髪如許長帶圍莫作
沈家令腰腹須稱東平王秖憂道人骨相發王塗駸駸
弦上筈金璽盭綬丙丁文魚須寳笏搢錦紳此時此絛
亦相尚參禪問道裴丞相
　　碾茶
玉川涕泣訟月蝕蟾蜍無光玳瑁魄委照墨海鸚鵒石
恐是雲龍小蒼璧我家得之天人家天家金盤薦玉食
豈堪書生漱糠覈牀頭什襲封未拆不辭屑玉遺君飲
要君錦繡生肝膈意中佳句甚了了口不能道空脈脈
諸公椽筆好相過莫道彭城譏水厄
　
　
　
　
　
　
　
　
　
　
　
　
　學易集巻二
欽定四庫全書
　學易集巻三
　　　　　　　　　　　　宋　劉跂　撰
　五言律詩
　　寄人
聞道江家宅椒蘭春自榮道人今好在歸馬太遲生飛
鳥山南路浮雲隴上城相看各多病搗藥待君烹
　　送成都漕
里巷居偏近生平月亦同開懐一笑語轉首兩西東共
是塵勞内全輸吏隱中魚來勤尺素淮汴古來通
　　送東之
受業師髙第居官郡右曹掾非蠻語得才有鶚書襃㑹
是人難及胡然力獨勞府趨空冉冉誰得吕䖍刀
　　送王升之
翩翩捧檄喜便作放舟行愛客懐抱好能詩膚骨清蹇
余身濩落況此歳崢嶸自是愁成醉離觴不復傾
　　諸公見過野飯晚步輔之有詩因次其韻
野人城下住巷底更誰鄰秖有攜笻路應無躍馬塵客
非俗士駕詩似古人淳載酒催公等藜羮難重陳
　　西溪次韻九首
終年倦城郭夢入水雲鄉酒美俱中聖詩成獨擅場髙
風助悲壯皎月照清狂露下如鉛水沾衣笑淚浪
攜手西溪陌懽顔共舉觴雲山滿目靜風月一襟凉但
得杯中玉那知鬢後霜何妨擊尊破故作聽歌長
英英數君子貧甚亦清門蕭散俱相好疎慵每見原𤣥
談得涇渭芳意有蘭蓀從此窺名理金箆刮眼昬
漁人一竿老麤糲半饑虛豈有令鉤直惟應恨網疎有
時脚不襪自笑食無魚我自餘尊在愁眉爾暫舒
秋風漲川谷小汊亦容舠落照收長纜随流試短篙隔
溪聞鼓枻臨海試觀濤解賦南州浦前身何水曹
洞庭明月下天地一冰壺怳對瑶池雪驚逢甓社珠窮
鄉悲百粤勝槩憶三吳誰作稽山伴秋風入鏡湖
輕雲巧迎月髙栁媚疎光城堞傳嚴鼔尊罍動急觴望
迷山四面影占水中央清絶無人地居然五友鄉
幽人若幽鳥適意但卑飛宦拙羞潘岳才多笑陸機不
堪尸馬革幸未泣牛衣來往瀘溪上鄰翁有釣磯
柯亭三弄笛憀栗易悲風妙曲來天上飛花落酒中翠
屏虛在望玉鏡迥當空摹冩何人解王維老畫工
　　次畢將叔韻寄夀陽三首
撫枕得滂湃開軒延翠微乃翁故時客何許更言歸有
興添書滴無心傍釣磯惟應一大事䇿杖到禪扉
苦竹湓江宅黄山秋浦亭猿聲作頭白客淚對衫青笑
爾悲鳧脛知吾寄水萍時時賴嚴尹小隊出郊坰
丈人文力健能事與心違彭澤秔田少襄陽菰菜肥紫
團生雪液蒼餠破雲衣持許無人寄慇懃小陟歸
　　題張氏園亭二首
蒼頭奉笻竹稚子試春衫共著野人服來遊居士巖園
蔬佐酒椀藥録貯書函草草非難得從今不計凡
岸薺随漁屨林桃映舞衫定非銅雀榭似是雨花巖僮
有家千指書多日百函斯人太髙語吾意秖塵凡
　　與李深梁山泊分韻得輕風生浪遲五首
大澤水常滿秋來洲渚平游鱗不能渡短棹若為行氣
吐西江蜃風摶北海鵬波濤未可料汩沒恐身輕
從今魚易得居與水相通世事青天外生涯髙浪中蒲
深疑落日萍轉覺囘風勸爾終身計鴟夷是范公
為問風多逆舟行太緩生漁歌不用調水宿莫論程飽
有雕胡飯香無錦帶羮相看乏酒飲愁劇似淵明
莊生語逍遥元子稱漫浪此身如土梗雕刻不成樣何
心解賓戲猶欲避官謗黙黙難具論幽愁浩盈望
丹鳳不出世整翮上林枝黄鵠非所擬翔集偶為期風
髙不易到歳晏仍苦飢扶持幸有托敢厭路逶遲
　　舟中二首
野水今年長青田入白湖鄉音聞驛馬風力驗檣烏永
夜眠雖著髙秋病未蘇常憂北山拜辛苦倩人扶
故國風烟外飄零隔歳淹今兹去拘窘行復見安恬未
擬親酒盞何當疎藥奩酬恩無處所香火供瞿耼
　　使遼作十四首
自昔和戎便于今出使光邊烽宵不見漢節歳相望州
邑三餐遍溝封一葦航太平無險固道徳是金湯
虎北奚南迥居然帶礪全百尋天上樹千里掌中川毳
幕宜逃漢山戎莫病燕即今甌脱地渾占兩河田
禮為王人重闗亭道路除荒城初部落名鎮古巫閭習
俗便乘馬生男薄負鋤傳聞斷腕地歳歳作樓居
但逐銀牌使何堪記驛程路迷如欲盡山轉忽通行列
仗東丹騎先驅渤海兵鑿空誰計此曽未及長纓
寒日川原暗顛風草木昬捉襟愁肘見語客畏聲吞曠
蕩疑人少倉皇覺馬奔勿驚銷髀肉長遣節旄存
神水堅冰合沙場寸草無長疑淚是血誤喜唾成珠晝
出驚貂鼠宵鳴厭訓狐悲歌人不應自覺寸心孤
北嶺能捫斗南岡欲摘星舊聞空耳滿異域得身經好
築嫖姚塚仍刋車騎銘莫言天作限關路有松亭
鼓角霜初曉簫笳日欲曛莫為天外意只作夢中聞問
道無人迹嘶風有馬羣山髙飛鳥急決眥入層雲
一作重山去頻看破鏡飛長悲青塚怨莫忘白登圍禮
覺周旋異心知笑語非南飛何處鳥安得與俱歸
喜鬬人皆勇誅求俗故貪為謀不耐暑嗜味獨便鹽已
怪今生到寧能一夕淹長安逺如日北斗望為南
今日朝元仗千官兩掖門從容魚藻晏供奉栢梁尊厭
服貂裘敝愁看桂酒温誰知廣文淀水面箔為藩
置酒穹廬曉僧山合管絃應縁地褊小難遣舞囘旋風
急皮毛重霜清湩酪羶君看東嚮坐貴重盡童顛
王春今日是北歴自相忘厭食乾羊味如聞生菜香隴
梅渾破臘燕鴈正随陽時節催歸興憑陵天際翔(北歴/立春)
(差一/日)
日覺筋骸耗中宵慘未寧厭看山濯濯快見栢青青記
里無官堠依身有短亭心驚此何地生死一流萍
　　病中
病如漳浦臥一腹果然浮不著三升飯能容萬斛愁水
聲回别浦山影到中流遣興須憑酒慇懃為汝留
　　曹紘陷交阯十七年與其母逃歸得官汶上求詩
曹侯將家子異域乆飄颻人獨憂羝乳天方借海橋亡
弓終在楚去鶴㑹歸遼凛凜今如許風霜看後凋
　　答景亮二首
門無車馬迹臥榻兩閒人野服風前薄園蔬雨後新絲
桐叔夜操香火淨名真斜日穿簷入悠悠對隙塵
吾廬亦自愛況屬仲春中賓榻疎簾隔鄰園小徑通何
妨書袠亂未遽酒尊空更約髙人過當軒看偃松
　　七夕
夜永風露下庭空簾幕秋盃盤延素魄針縷動雙眸天
上秖今夕人間寧少留如何一水際歳歳此相求
　五言排律
　　寄贈
絶世丹青業中臺雨露辰師門推上第王室見名臣磊
落儒林文風流畫省賓燕朝分錦仗儤值近楓宸鳴鳯
丹山穴占星潁水濱殿廬俄厭直藩社此班春山節還
銅虎京符換玉麟威行三輔地歌浹兩川民已喜徴黄
霸無勞借寇恂即應公簡上㑹見俗還淳歎昔時難偶
逢今勢莫均楚材難入晉漢法近沿秦稽古皆前列希
風絶後塵斯文如汩沒吾道乆湮淪海嶽功歸聖熊羆
釣有人藍田仍産玉郢匠早揮斤周歴方開永蕭規欲
盡循天時知㑹遇人力漫紛綸夙有摻絃便今逢斂板
親猥慙牛下走敢玷席中珍迹逺龍門峻心懐燕厦仁
緒言聞已舊從此更書紳
　　答資道
都尉聲名後篇章不乏才談髙正始際詩自建安來險
怪探龍頷甘珍味豹胎隂何長有思郊島漫相猜白雪
憑誰聽黄花入衆咍楚醒搴水薜蜀興動官梅晚艇翩
翩鳥秋濤隠隠雷水兼天浩蕩山為日崔嵬麗藻煩三
復愁腸殆九囘自慙無世用莊語笑迂駘
　　七夕戲效西崑體
終年情脈脈此夕夜遲遲玉宇秋來闊珠簾夜後宜仙
娥月為姊海實樹生兒露共雲車下風將鵲扇移鮫盤
空有淚椽筆未成詩借取揮戈便金釭更百枝
　七言律詩
　　寄葉勤次其韻
五斗折腰俱為貧詩書律令若為分西山今朝有爽氣
北闕無時飛白雲一紙綢繆三歳字七言憀慄九章文
故人好在長相憶悵望江臯麋鹿羣
　　送趙侯思恭
西城冠葢日初曛南浦笙歌夜嚮晨何許煙波千頃隔
爾來霜月一鉤新名花只許平泉有開讌誰如北海頻
我亦尊前舊時客獨將衰白臥漳濱
　　用公允韻送介叔東歸
曽曳長裾何處門楚聲悲壯不堪聞侵陵急景東都雪
觸忤新愁南浦雲未信書生歌嶽嶽要令天子禪云云
少年持許今安在拭目翺翔鴛鷺羣
　　次王彦昭寄蘇景謨青社園亭韻二首
丞掾分曹付舊規翩翩文彩妙當時何人誤讀雌霓賦
他日真成幼婦碑曲水流觴如故事平山行樂有新詩
春來想見棠陰盛可但詩人别後思
誰道前賢迹已塵園林氣象邇來新髙山流水有深意
翠竹黄花如故人小隊郊坰時訪客後堂歌吹獨留賓
汶陽寂寞無佳賞臥閣蕭然過一春
　　涵輝閣次韻
光風冉冉動平湖花草幽香滿坐隅薫暖頗如懽伯在
蕭閒宜與此君俱可無剡水乘舟興端是郊居作賦圖
借與禪翁有幽事一支笻竹倚圓蒲
　　行次長風沙次韻
清晨喜氣動江流兩見新篇到小舟石裂崖頽非快意
風聲鶴唳亦消憂已令雙鯉随梅使更不飛烏倚柁樓
興味從今得嘉境著書應不號窮愁
　　逰白雲山次韻二首
不到山中寧乆如兩日闕然或闊疎每憐身留只意往
何事子行令我居莫向山僧疑入定但從溪友試觀漁
朝來新作幾兩屐更待西原春雨餘
數子讀書渾欲狂深山縱汝共徜徉千鈞腳力有底健
萬丈心情如許長對景吟哦亦有意逢人笑傲若無旁
幽花細草何足賞歳歳天邉仙桂芳
　　次孫君汝弼晚步韻
寂寥誰過仲宣樓邂逅斯人肯小留多病兒童便食粥
忘機鷗鳥共臨流賦成擬學張平子志大空慙馬少游
載酒從今相煖熱著書應不號窮愁
　　張大年覽文與可墨竹及先人所題與可挽詩見
　　惠長句因次其韻
墨妙蒼筤雙玉枝賞音悲壯七哀詩多慙寂寞青氊地
又得風流黄絹詞往事白楊無數拱餘生衰鬢不堪垂
聲沈影絶何人識賴有柯亭可見思
　　次介叔韻
酒船定向江東去知有風流賀季真北嶺南岡元自熟
短楊髙栁邇來新老吾官職渾無味壯子文章最有神
知欲絃歌且三徑徴君莫自傍風塵
　　次胡伸道韻幷簡公允弟
幾年書不到江東知我忘形事事慵南阮最貧方逺宦
阿連同調且相從狂生肯信原非病妄校須慙廣未封
安得論文如定力不眠長聽五更鐘
　　次大人二月三日過呉徳仁韻二首
溪上髙人稱福吳一尊深喜共為娱步行可是困公子
日晏不應驕灌夫縱履全勝驅下澤緩歌長欲聽提壺
行年八十心如水正覺公非嵇阮徒
一一郊原春事催客愁今日為君開栁枝鸜鵒未成舞
溪面葡萄初潑醅曲水便應詩句滿稽山那復酒船迴
海棠徑裏紋楸石為爾從今得得來
　　次竇子野韻
不辭身熱野田風水引膏環入眼中麴米顧公多樂事
鉏犁憐我有深功博聞可但百間屋愛客未嫌三斗葱
天麥毒人安敢獻莫令堂上一尊空
　　次黄完仲韻
幾年流落喜東歸笑語相懽此一時轣轆小車真快意
伶俜短杖且扶危新詩遣興幾成癖濁酒忘懐定不癡
政恐為官抛我去除書聞已下京師
　　題僧道誠應縁菴用李端叔韻
歴歴孤寒不可羣應緣聊寄夢中身無絃琴裏本來曲
枯木巖前元自春詩句已多猶恐少禪機雖舊不妨新
鄉山更好莫歸去且伴蒲團夜坐人
　　惠山寺
從來未到山頭寺應在武陵深處藏漢水文人生自拙
香山居士興何長四旁島嶼娟娟緑萬頃菰蒲靡靡香
且醉尊中眼前物瀛洲蓬島兩微茫
　　龍山寺
曉色翩翩烏帽輕道人瞥去不闗情髙山流水為誰説
翠竹黄花空自生急雨欲來先暑氣凉風已過卻秋聲
後期好取歸時月照我深嵓處處行
　　又泛西溪
春晚西溪入勝逰白楊花亂緑波浮欲延笑語遲行酒
要盡溪山緩放舟灘上時看魚撥刺林間靜聽鳥鉤輈
年來偷活干戈際强把閒吟寫我憂
　　題半隱堂
一堂圖籍自陶冶三逕蕭蘭俱歳華定非平恩許侯宅
㑹是仲長公理家端居雅不煩摒擋佳設頗嘗成咄嗟
惟我身閒數來徃徽絃一泛即生涯
　　和長歴賦紙閣用王介甫韻
頂還平直得中方肯作僧庵半夜牀脱帽不憂風栗烈
熾爐仍助日蒼凉賞音正自鳴琴便宴坐何辭問疾妨
我有陟釐三百幅禦冬真欲倒歸囊
　　和石友
卜居無賴款郊扉忽忽春還樂事微莫道身貧非是病
由來人瘦不知肥讙呼豈肯觴三爵落魄誰如帶十圍
富貴功名更誰是且來同醉莫相違
　　和曽存之約遊北園
主家韋曲小桃溪客有詩名杜拾遺煮酒未成逃暑飲
夾衣猶及惜花時樾間日下潭潭葢蘋末風生寸寸漪
一醉百篇供草聖主人拚取墨為池
　　和王景亮席上
兒曹付汝莫相闗來伴詩翁作醉顔花似有情憐客老
竹應無意惜春還已憑玉麈消爐篆不怕金輪照屋山
尊俎重開定何日北溪流水正回環
　　東南秀羅亦佳山而近用前韻約遊
邂逅飛蓬身事輕異鄉風物不勝情出無輿馬自憐許
食有鼃魚空瘦生失路漫漫迷日影並溪􁐍􁐍灌田聲
似聞更有佳山在試卜東南十里行
　　答尹彌爾
門巷相看經幾時重來新事如奕棊從今碌碌自我拙
爾後錚錚非子誰每驚咳唾盡珠玉定有錦繡生肝脾
人生蓋棺事乃已一笑一嚬安足悲
　　答劉槩石豫
春來深覺境翛然幽鳥簷頭接翅眠落寞乆知身是夢
安閒更喜日如年江山南國樓臺外桃李東風錦繡邉
野興暫成沂水浴故人盍駕越溪船
　　贈秦帥呉子中
河嶽根源禀植堅金行鼎鼎應弧懸執珪阿閣三階上
建隼元戎十乘前都䕶已髙延夀最中朝深記弱翁賢
從今看似張丞相富貴康强一百年
　　重葺前堂榜曰學易景亮六丈寵惠新詩謹賦二
　　詩上謝
並舍荒蕪三四尋稍營軒檻便幽深已將種木待休影
未暇攤書聊洗心投老篇章愁脈脈随縁香火靜愔愔
從今掃灑供雞黍知有髙人肯見臨
草堂門徑邇來通好事何人肯過雄故與圖書為伴侣
可無風月到簾櫳生平適意絲桐内老去忘懐麴米中
感激新詩百金重貧裝從此不憂空
　　舍弟寄茶
吾弟餉人真不惡建芽來自禁煙前一杯未易陽侯厄
四兩應為䝉頂仙病子頭風如得藥酒家中聖殆忘眠
平頭奴子堪缾椀可帶樵青竹葉煎
　　遣懐
此身為客幾東西萬物須于一馬齊山色不随春草緑
邊聲長伴夜烏啼宦遊碌碌憑誰記簿領紛紛為底迷
猶喜官輕無局事不妨酣寢過晨雞
　
　
　
　學易集巻三
欽定四庫全書
　學易集巻四
　　　　　　　　　　　　宋　劉跂　撰
　五言絶句
　　坐進庵戲作
自吾營此庵遷徙屢有無壁間故人文今獨與我俱
結以不根茅闔之無鑰鎖堅密烏有身非坐常宴坐
圓蒲與方竹伴我守幽閒夜䦨得禪趣明月窺窓間
　　王升之絶句以詩成有共賦酒熟無孤斟為韻因
　　次其韻
端居得韻語不作凉秋悲快若彈丸轉知是王家詩
之人嫺辭令病起猶越聲不量蒼蒼鬢屬和愁僅成
客來問𤣥解付與尊中友我口不能言此間甚多有
欲逃蘇晉禪苦乏陽城俸鄰家稱子貧杯酌與君共
憶昨艘檝間月白雲水暮妙語同賞心請君來重賦
且無遽典衣素書堪下酒旋斸金鈴黄栽軒媚重九
念當歳崢嶸少别友中玉夢寐大刀頭安得盧橘熟
霜蟹豐兩螯磊落登盤盂亹亹倦咀嚼繄我愁獨無
庭堦脱葉靜岌岌髙井梧鴈聲排雲去歴歴心不孤
夜寒慘不寐起坐彈鳴琴之人邈雲漢空盃難獨斟
　　梅徑
幸䝉託根地歴歴令著行莫遣桃李妖壓我玉雪香
　　葵軒
朝暾媚花木戸牖延榮光新沐晞我髪悠然成坐忘
　　竹里亭
雖無白家池竹是九之一新萌如許長來歳障夏日
　　藜杖
雨衣類襏襫野屩號不借扶此枯藜根行田北山下
　　學易堂作
幽居淡無營飽食心晏如老不任作務讀我少時書
　七言絶句
　　和張赴供備
騎曲休歌出塞愁渥洼名馬鷫鸘裘文章不暇三冬足
骨相由來萬户侯
桓桓壯氣敵陽秋冒雪衝風不被裘天子方修上林苑
戎王莫怕義陽侯
　　和初到嶺二絶
到後渾如痛定時不辭追賦道中詩趁虛糴米非閒事
莫倚文章堪療飢
欲語呑聲且復休異鄉風物伴牢愁鉛華不為無人識
獨自妝成卻自羞
　　玉簪花和希純
有香無色不因春端是書生席上珍同作虀鹽賦詩客
定非歌舞賞花人
根移少日便花開數子殷懃手自培更翦素衣成鶴氅
王恭定向雪中來
玉蘂花開動玉宸唐昌觀裏夜逢真仙人瓊卉初無比
直恐芳心卻未申
鳯尾成陰蕉葉重金鈿相對菊花繁莫悲舉世無相識
佩蕙紉蘭有屈原
孤潔偏因霜露成春花無數不知名秖應新沐彈冠客
要爾相宜一倍清
日日花前醉賦詩多情休誦北山移沾巾不要時人學
獨為秋香插一枝
姑射山前舊約非秋風滿意未成歸仙人一去無留迹
墮珥遺簪作雪飛
藍田故有他山錯瑤旆瓊旒碧玉干左紫姚黄滿金谷
野人留取伴雞冠
　　贈王安國芍藥
羣花銷盡獨芳菲淡沐輕膏知為誰寂寞書生乆無意
風流别駕合相知
　　相州州園
解鞍休馬暫蕭然雖晚猶堪一醉眠所到園林且為主
若須吾有是何年
　　又泛西溪詩十首
溪小纔容舴艋舟一樽聊復寄春流縱横不用施篙棹
自在教隨水上鷗
溪頭青草弄春柔一帶花開動客愁貪看波中錦紋石
不知船已過芳洲
春水微生放鷁初和風習習日舒舒洲前且為停輕楫
待摘蔞蒿煮白魚
扁舟如箭過前灣飛鷺多情送我還張起片㠶風正急
囘頭已失蔡公山
天生橋畔水交流夾岸花飛逐客舟時聽山禽歌一曲
何須吹笛舞凉州
下瀨忽驚花滿樹踏舟常恐酒杯翻鼻頭只怪香風逺
知是行過桃李村
寒沙如雪水如藍歌嘯中流響半嵒秖恐驪龍驚睡覺
呼風吹浪濺春衫
春樹連山水浸雲櫂歌初奏浪花分溪神為我添風色
十里歸來日未曛
淡淡春煙夕照微渡頭已覺行人稀玉罇未盡賓朋意
兩槳何妨待月歸
岸邉漸長陶潛菊渚畔初生栁惲蘋自學操舟狎清泚
從今休笑徃來頻
　　次黄富道覓山釀韻
深巖窮谷自涓涓慙愧詩情卻泫然政使家貧無麴米
猶堪烹作恵山泉
　　寄張竦
張侯生意秖如瓶出入艱難亦自成卻縱䲭夷差獨樂
此中何物不堪盛
　　和定國湖上
溪光涵影碧蕭蕭四合深林不見梢寒暑若言無避處
世間那有況雲巢
雨過松篁多様翠風迴蘋藻一般香玉蘭桃李非無意
興味由來靜處長
菰蒲深處水藏波邂逅相忘自嘯歌曳組懸龜知底用
水邉消得一漁蓑
酤酒添庖趁晚飢冷淘堆椀照銀絲羮芹有意無由獻
此味君王恐未知
鸂鶒鸕鶿樂更真夷猶溪水碧粼粼全如傲世佳公子
泛泛波間不可親
盤中擘粒試垂綸與子應非臧丈人渭水何須笑温水
絶勝憔悴楚江濱
　　夜坐示兒姪
露下天髙秋氣清北書不到鴈無情且將欵曲終今夕
遮莫鄰雞下五更
尊香輕泛數枝菊豈獨春風一一囘自憐寒律窮途客
不恨飄零卻恨開
　　戲示語道
御史青驄持望重將軍赤兔得勲多乘黄騕褭今相見
垓下烏騅奈若何
　　麥壟
麥壟漫漫宿藁黄新苖寸寸未經霜手中馬箠餘三尺
想見歸時如許長
　　次韻智夫并呈庭誨
為問尊前醉阿誰韓娥應囀縷金衣何須料理沙邊客
更遣梁塵作雪飛
臥隨編草依龜背行踏冰泥上馬垠卻望高城在天上
故知李郭是仙人
　　答景亮
十札新詩忽見投筆端高興不能休願將筋力如公比
安得耽書到白頭
　　以茶寄安國
苦茗槍旗誠鄙甚密雲龍鳳太高生一甌為寄忘年友
此味應須識此情
　　闕題
君家十畝春蒼筤犀株解籜冰玉香山東麥飯藜羮客
有底詩情合得嘗
　　先寄左軍語道
已喜仲容連騎去更思小陸度山來賦槐白士愁顔甚
喚取溪傍一笑開
　　咏吕歩舒詩
先生卵翼計平生針芥相睽禍欲成自是揮斤非妙手
郢人為質卻無情
　　繙書見舍弟去年自夀歸鄆道中詩悵然懐想乆
　　不作詩因集句為答用渭城體可歌也
春深逐客一浮萍何處淹留白髪生山城過雨百花盡
野渡無人舟自横
青春白日坐消難須著人間比夢間八公山下清淮水
明月何時照我還
汶陽歸客淚沾巾莫厭傷多酒入脣暫時相見還相送
水逺山長愁殺人
荒山野水照斜暉緑淨春深好染衣請君問取東流水
來歳如今歸未歸
尋思百計不如閒塞馬重來事偶然皇恩若許歸田去
頭白昬昬只醉眠
詩成吟咏轉凄凉獨宿空簾歸夢長長年事事皆抛盡
惟到尊前是故鄉
　　重送成都漕
曽遊淮上愛清流況子官為郡督郵可賀吕䖍賢太守
佩刀應得不須求
　　口號
孟仲爭秋毒熱新自今三指算歸旬已判明月隔千里
可對茱萸少一人
面目已憑詩寄去笑談須待自將來香泉不煮雙金榼
候取歸人趁菊開
　　闕題
北堂手種藍田玉采斸不隨薑芋疇邇來留得花為佩
付與吳儂可療愁
　　又景亮惠藜杖賦絶句以謝
藜根矯矯似枯松扶我蹣跚病力窮置几賜餐非所重
康寧願學樂全翁
銀角桃枝空有賦鐡根藜杖可無詩從今客到迎門待
還我維摩未病時
　　張辟疆
老畫駸駸不可攀風流依約片言還小兒若悟他年事
肯使生心涕淚間
　　覓竹示子勉
為覓新篁雪後移殷懃都莫遣根知道人要作騎龍杖
與子相從到葛陂
　　和公度
多情佳客送春來雉尾貓頭次第栽從此庭前共蒼翠
夭桃繁杏不須開
　　松石
　　　長茂用武子流沙作松石既成示予而武子來
　　　請作小詩歸之并簡長茂
筆端陶冶不無神紙面流沙秋後雲㸃破沙痕便成水
一溪松石浪沄沄
向來愛鼎已成癖今日還書真是癡不分多求董威輦
只應重老李咸熙
　　恩赦放還集句先寄鄉中弟姪二首
去年當日别東都魚鳥猶疑畏簡書詔恩許逐陽和至
只向長沙住歳餘
㯭聲衝雨似鳴機終日思歸此日歸自為野客尋幽慣
不用登臨歎落暉
閒思徃事似前身羞見黄花無數新我家孤姪在海浦
遍插茱萸少一人
　
　
　
　學易集巻四
欽定四庫全書
　學易集巻五
　　　　　　　　　　　　宋　劉跂　撰
　表
　　賀郊祀禮成表
肇稱禋祀對越昊穹慶熙事之告成綿庶邦而均惠郵
音下逮輿頌交欣臣聞祭不欲疏莫如仲冬三歳之制
神何由降厥有黄鍾六變之音恭惟皇帝陛下至誠感
神明德恤祀緝熙累聖之典茂對一陽之正彰明察而
合柔祇報本始以侑烈祖帝歆儲祉孝饗流光三階以
平知神靈之響答一人有慶宜惠澤之風行臣夙奉明
恩兹臨近服駿奔無路竊抃于懐
　　賀太皇太后表
天郊訖饗帝室受釐修賀慶之禮于宫中沛赦宥之恩
于天下書文所被蹈舞載懽臣聞詩歌肇禋以熙文王
之典漢徙泰畤必就長安之郊洪惟盛時克有成憲恭
惟太皇太后陛下躬任姒之聖御成康之朝心勞七年
體正萬事海内充實足以制禮而備多儀天子聖明宜
其執玉以見上帝乃稽列聖之制肇舉圜壇之文禮行
一時懽動四表臣親逢盛際服在近藩雖莫預于駿奔
實退深于慶頌
　　賀郊祀禮成表
升泰壇之燎始竣事于國陽下丹闕之書遂覃禧于海
㝢臣聞人本乎祖莫如配天之崇禮行于郊是為饗帝
之盛恭惟皇帝陛下丕顯前烈翼宣重光自迪典謨之
言克勤牲幣之事四時歴款于原廟五歳再見于合宫
神靈居歆聖敬益廣乃延長日之吉肇舉圜丘之儀頌
思文之功以追侑我烈祖隆大報之義兹徧走于羣神
至音繹如精意孚盡物以徳享神祇祖考既安樂之恩
如春行鰥寡孤獨無凍餒者書文所暨蹈舞載懽臣越
在外藩欽聞盛際古有分土雖莫預于駿奔邦之榮懷
退不勝其竊抃
　　賀太皇太后表
圜丘祀帝大報而徧羣神宣室受釐推恩以及四海臣
聞漢家泰畤因天子所都而為居周制肇禋率海内之
職以助祭若古熙事屬我盛朝恭惟太皇太后陛下保
佑一人纘承六聖賞罸刑政之不悖寒燠雨暘之孔時
七年于兹百度咸若以此致享固氣臭未達而誠通宜
其居歆若影響相随而福至踵祖宗三歳之後叶天地
一陽之休靈光燭臨民氣和樂亶東朝之共治偉元祐
之初郊載祀之常今日其始臣夙叨眷遇兹備藩方職
畏簡書莫綴甘泉之仗身先民吏共揚嵩極之聲
　　賀冊皇后表
以世主之尊而二姓之齊好當陽亨之㑹而六禮之備
行慶肇始于宫闈福遂流于海宇臣聞周有建國立制
之利以觀隂禮之修漢稱繼體守文之君亦資外戚之
助恭惟太皇太后陛下奉承先烈保佑聖圗聿増治具
之修永言宗事之重順迪經義備舉國章退深抑其私
親外博謀于庻姓曰咨種徳之裔乃叶俔天之祥龜筮
告期已嚴于茂冊褘褕受服將事于大宫三靈交和九
廟増重臣乆參近列方守外藩(案此下/有闕文)
　　賀冊皇后表
備行嘉禮内統正于宫闈肇建長秋外始基于風教書
文所暨蹈舞載懽臣聞禮之本在昏以承先祖之重帝
之嫡稱后斯正小君之儀人之大倫古有成憲恭惟皇
帝陛下道主簡易治隆本原勸學而民心親正家而天
下定將執祼獻之禮于七廟且視膳羞之養于兩宫雖
詩書所稱本乎内治然唐虞之際不其才難所得塗山
之賢以充椒房之重臣欽聞熙事越在侯藩身滯周南
雖莫綴甘泉之仗化行江漢行見誦關雎之詩
　　賀同天節表
正陽主夏物迎假大之期浹日為旬數備萬盈之義天
佑帝歴時生聖人慶邦國之休祥極海隅之歌頌恭惟
皇帝陛下功貫天地聖侔祖宗朝廷宿道而向方蠻貊
請命而下吏作新憲度招籲俊良置天下于山嶽之安
結人心于膠漆之固周家卜歴過七百載之期漢殿稱
觴上千萬歳之夀
　　謝先公復官表
没齒䝉辜稍從昭復闔門瀕死更許生還聞命震驚感
恩哀慟伏念先臣某孤立一節歴仕四朝先帝擢升本
由神考之遇元祐論列實踐熙寧之言繼諸老以立朝
先衆人而去位黨議大起削籍無餘誣搆横加葢棺未
已賴先帝徐察無根之語迨陛下大布惟新之恩雖極
孤危亦䝉貸宥重念臣嶺表數歳門中十喪舉室遷離
先臣客殯于他所有司逼迫老母病終于半途骨肉無
以相收道路為之流涕巢傾卵覆分無此生雷動風行
忽有今日矧屢下夫恩旨且備聞于訓詞察䝉惡之未
昭稍還舊秩憐墜緒之將絶更録諸孤勢已解于倒懸
理實均于再造此葢皇帝陛下道極溥博徳隆寛仁聽
不惑于忠邪惠無間于存殁聖恩加痛死者不可復生
孤臣孑然泣盡繼之以血未有糜捐之路莫酬覆幬之
仁
　　謝職名表
至恩優異事出非常小已空疎心知弗稱莫敢辭避徒
切兢凌伏念臣族緒寖微器能素薄偶䝉收録遂致使
令頃自西州擢居東部指授綱領皆面奉于徳音環走
道塗以身行于使事豈敢妄論繩墨之外庻幾自竭斗
筲之餘比上奏于計書忽下頒于詔㫖寵踰華袞已驚
天語之襃榮極登瀛更冒儒林之選喜心生于望外愧
汗溢于顔間此葢皇帝陛下道貫兩儀德參七廟作新
王度治舉三代之隆訓飭臣工明照千里之外有如微
賤亦賜奬成謹奉詔條敢不深體朝廷之美意稍温學
問亦以勉副君父之誤知圗報之誠死而後已
　　謝加恩表
宣室受釐璽書行賞均被配天之澤不遺小國之臣臣
聞奠玉實柴極聖人之能事加地進律示人臣之至恩
慶熙事之告成率庻工而大賚莫陪顯相之列預享襃
嘉之榮渙汗既周循墻莫避恭惟皇帝陛下懋昭一徳
有宥萬方靡専饗于神禧使並膺于帝祉恩如乾造知
覆幬之難酬命輕鴻毛誓捐糜而自竭
　　謝昭雪表
投畀讒人已悟告言之妄蠲除詔令更申論坐之冤沒
而有知死且不朽竊以前世論事下敢告之章法家原
情著反坐之律未有私書謬悠之謗可致公朝夷滅之
刑繄彼無良搆為不令因黨友之尺牘形閭巷之廋辭
引鷹揚尚父之言誦髙貴鄉公之語靡慚嗤鄙惟幸詆
誣既内歉于不根又陰虞于後患禱其付火固絶意于
上聞託以屏人復何施于參驗不攻自破欲葢而彰巧
誰謂其如簧市共知于無虎雖毁者挾怨必以惡聲而
小人乘危遂為竒厄密謄舊札歴遺衆仇險不啻於山
川食無餘于犬彘逮從吏訊幾誤國章意所株連人以
股栗浩有漂山之勢岌如累卵之危賴先帝照矚之明
察權臣呑噬之患特迂清問少緩嚴科然而先臣諸孤
終以屏廢闔門百口益復幽囚禦瘴癘者十喪隸臣妾
者三歳無罪且至于如此大戮亦何以復加㑹上聖之
龍飛破羣疑而冰釋譴累所逮訴告必申悼前日之禍
機嗟何可及掛有司之罪籍名或未除用再瀝于肺肝
敢上塵于旒扆理無難者宜靡悼于改為事已灼然遂
悉從于釐正此葢皇帝陛下乾行以健離麗而明體大
舜聖讒之方廣有唐辨謗之略孤忠素節事已白于九
原弱子㓜孫誓各堅于一死微生何算洪造難酬
　露布
　　擬嶺南道行營擒劉鋹露布
嶺南道行營都部署潘美副部署尹崇珂都監朱憲等
上尚書兵部臣等聞飛霜激電上帝所以宣威罸罪弔
民明王以之耀武我國家仰稽𤣥象大啓洪基將復三
代之土疆永泰萬方之生聚西平巴蜀雲雷敷潤物之
恩南定衡湘江漢鼔朝宗之浪惟嶺南之獷俗獨恃逺
以偷安乆背照臨罔遵聲教偽漢國主劉鋹性惟凶惡
識本庸愚以虐害為化風以誅戮為政事制火牀鐡刷
之獄人不聊生設剉碓湯鑊之刑古未嘗有恨刀鋒之
不快用鋸解以恣情臠割刲屠窮彼殘害一境籲天而
無路生民何地以稱冤衆心徯后如望雲霓我皇帝仁
深恤隠義切救焚遂發干戈拯其塗炭臣等上憑神武
遥禀睿謀舉軍未及于半年乘勝連平于數郡累逢戰
陣無不掃除劉鋹逺懼傾危尋差人使初則稱臣上表
具陳歸化之心後乃設詐藏姦翻作款兵之計臣與將
士等仰承睿旨不敢逗遛于正月二十七日已到柵口
去廣州只及一程劉鋹又頻發佐僚來徃商議漸無憑
準固欲淹留兼于諸處收到新出偽命文牓皆是㑹合
逆黨以拒王師至二月四日果遣其弟偽禎王保興等
部領舉國軍兵併來決戰臣等憤其翻覆認此狂迷尋
結戰以交鋒復揮戈而誓衆行營將士等感大君之撫
御咸願竭忠怒逆黨之拒張爭先効命八十里鎗旗競
進數萬人殺戮無遺尋又分布師徒徑收賊壘其劉鋹
知城隍之必陷將府庫以自焚烈焰連天更甚昆岡之
火投戈散地甘從涿野之誅劉鋹則尋即生擒廣州則
當時平定其在州官吏僧道軍人百姓等乍除苛虐咸
遂生全無不感帝力以沾襟望皇都而稽首此葢天威
逺被宸算遐敷平七十年不道之邦救百萬戸倒懸之
命殊方既入長承日月之迴光鴻祚無疆永荷乾坤之
降祐其劉鋹并偽署判六軍十二衛禎王劉保興太師
潘崇徹等并舉國軍兵及太史内太師龔澄樞列聖宫
使六親觀軍容使内太師李托内門使驃騎大將軍内
侍中薛崇譽等朋助劉鋹旅拒王師既就生擒合同俘
獻臣等幸陪戎事倍樂聖功無任快抃歡呼之至謹奉
露布以聞
　　擬昇州行營擒李煜露布
昇州行營馬歩軍戰棹都部署宣徽南院使義成軍節
度使臣曹彬等上尚書兵部臣等聞天道之生成庻類
不無雷電之威聖君之統制萬邦必有干戈之役所以
表陰慘陽舒之義彰弔民伐罪之功我國家啓萬世之
基應千年之運四海盡歸于臨照八紘皆入于提封西
定巴邛復五千里昇平之地南收嶺表除七十年僭偽
之邦巍巍而帝道彌光赫赫而皇威逺被頃者因緣喪
亂分裂土疆累朝皆遇于暗君莫能開拓中夏今逢于
英主無不掃除惟彼江南言修臣禮外示恭勤之貌内
懷姦詐之謀况李煜本是騃童固無逺略負君親之鞠
育信左右之姦邪曽無量力之心但貯欺天之意修葺
城壘欲為固守之謀招納叛亡潛萌抵拒之計我皇帝
度深含垢志在包荒輟青瑣之近臣降紫泥之丹詔曲
示推恩之道俾修入覲之儀期暫詣于闕庭庻盡銷于
疑間示信特開于生路執迷自履于危途托疾不朝堅
心背順士庻咸懐于憤激君親曲為于優容但矜孽豎
之愚䝉慮陷人民于塗炭累宣明㫖庻俾自新略無悛
悟之心轉恣陸梁之性事不獲已至于用兵大江特創
于長橋鋭旅尋圍其逆壘皇帝陛下尚垂恩宥終欲保
全遣親弟從鎰歸迴降天書委曲撫喻務從庇䕶無所
闕焉終懐虵豕之心不體乾坤之造送蠟書則勾連逆
冦肆兇徒則刦掠王民勞我大軍駐踰周歳即人神之
共怒復飛走以無門貔貅竟効其先登蟣虱自悲于相
弔臣等于十一月二十七日齊驅戰士直取孤城姦臣
無漏于網中李煜生擒于麾下千里之氛霾頓息萬家
之生聚尋安其在城官吏僧道軍人百姓等乆在偏方
困于虐政喜逢盪定皆遂舒蘇望天朝而無不涕洟樂
皇化而惟皆鼓舞有以見穹旻助順海嶽知歸當聖明
臨御之期是文軌混同之日巻甲而兵鋒永戢垂衣而
帝祚無窮臣等俱乏將材謬司戎律遥禀一人之睿略
幸成九伐之微勞其江南國主李煜幷偽署臣僚以下
若干人既就生擒合將獻捷臣等無任歌時樂聖慶快
歡呼之至謹奉露布以聞
　䇿問
　　經學
問六藝之學亡于秦存于漢然自漢以來諸儒異論當
時無以折衷故兼收而並用之施孟梁丘易歐陽大小
夏侯尚書公榖春秋皆立學官劉歆有言與其過而廢
之寜過而立之綜所以乆六藝之傳者諸家之助為多
國家廣學校訓經義易詩書三禮皆列博士此甚盛徳
至于春秋則尚謙遜未遑也意者其有待耶且左氏公
榖之書自漢至于今並行未能偏癈將採劉歆之論皆
立學官則疑非所以一道德將攷三家之言而去取焉
則質之聖人孰為得失不然雖陸質啖助孫復石介之
徒茍有得于聖人之意無不可立者此皆學者所宜言
上之所宜聽諸君其著之勿忽
　　武功
問昔馮奉世有功外國蕭望之以為雖有功效不可為
後世法奉世卒不得侯郝靈佺奉使傳黙啜首至京師
而宋璟恐後之干寵者為國生事踰年纔授郎將此兩
公長慮顧後謀國深切然徃時義陽擊斬樓蘭定逺通
道西域錄功受封流澤後世施設之致殊科而詳味其
旨良各有以夫主上乘先皇帝討擊之威元年夏人犯
塞不戰而遁二年縛青宜結西羌震讋此亦乘釁投隙
不可失之機㑹脱有志略之士憂國發憤見㡬而作一
建非常之功則議官文吏得無拾蕭宋之餘以扼之耶
幸折衷其是非試豫為之處焉
　　治法
問周之盛時法謹于上人循法于下有善莫之蔽亦不
能蔽不善不能容亦莫之容信誕實偽不可掩如此故
五州相賔所賓必進五家相保所弗保必廢當是時在
上者無為也取舍寄之衆心而已傳曰鄉與朝爭治葢
謂是矣國家一德同俗為日已乆宜若靡然向風比隆
三代之盛今也猶患其不然人無常心士無正智昔所
是者今以為非此所貴者彼以為賤私義偏聽詭情匿
智上莫得而察也使天下之人為善不得進為惡不患
廢如是者非特草野之民學士大夫預有焉其故何哉
夫豈教之不至歟將賞罸未明好惡不一也今將鼓厲
風俗使好惡不殊情實無隠取舍同于上有同于成周
之時諸君以為何施而臻此由堯舜而下訖于周道徳
明法度正著于書具在也自秦而下訖于五代則得失
成敗之致為多故矣其迹亦有史存焉學者據經論世
自秦而下或略弗道抑嘗攷之髙光創業繼統文景風
俗醇厚武宣制作中興顯肅嚮用藝文語兩漢者于兹
為盛矣蜀與魏抗衡累世二晉雖遷享國尚乆中原江
左建立相望唐有天下興于貞觀盛于開元肅憲文武
皆號治世彼其所志所為所造所就雖不一道然施為
之方其必有得傳不云乎亂國之法有可隨者況歴世
之盛而可略哉朝廷稽攷古事施之有政厥如弗及諸
君其按舊史著之篇以待採擇焉
　　勸農
問先王井牧其田野以任民什伍其人民以治野制為
法令使參相得然後建官設屬為之帥厲當此之時田
疇則闢溝洫則治倉廪則實雖有水旱人無菜色傳所
謂積于不涸之倉于此有焉國家疆理海内靡田不墾
穀粟之獲不可為量數又有常平義倉以逮貧阨公私
之給宜若裕如而歳一不登人有飢色至或阽于死亡
何其食之不贍也夫利原于天物布于地古之天下亦
今之有也而多寡贏不足如此無乃民之從事于末以
害農者蕃為酒醪以糜穀者多六畜之食焉者夥歟不
然治野之法攷于古或未中歟古人有言行其田野計
其農事而飢飽之國可知也諸君以所見于今攷所聞
于古逺思利害所在庻將與執事者共之
　　通商
問古者斵木為耜揉木為耒耒耨之利以教天下而食
足日中為市致天下之民聚天下之貨交易而退各得
其所而貨通食足貨通而天下無事夫錢刀之利布帛
之用金錫木材魚鹽果蓏器服纖嗇之物彼編戸齊民
闕一不具有不可以終日而況上之人哉故先王制商
賈之職使之通功易事因利轉徙非有調發期㑹而逺
近之貨交足此亦天下之至術也及至後世上好而下
有甚無用之器難得之貨紛紛爭出于是游手益衆本
業益壊諺曰農不如工工不如商葢農之人一而工商
之人百自漢以來議者發憤為言未之有改國家承平
歳乆生齒充盛游手末利之人視前世不能加少然而
貨賄之積猶有所未通此其故何也夫二邊為國捍蔽
常患穀貴而食不給三江五湖衣食之原然錢幣不足
而有貿易之患吳楚之材木不勝用而殽函之人穴居
渤海之魚鹽不勝取而鄒魯之人藿食至于器械百工
之物不相為用者難以毛舉然則無乃不足于貨乎夫
商賈繁而貨賄盛此理勢宜然也今交利者衆而貨利
不通是必有説焉有司方究利害之所在以救斯弊諸
君不可以不告也
　　兵法
問漢使韓安國王恢議匈奴安國欲勿擊恢以為擊之
便卒有馬邑之事漢不足法也然兩人持論議徃返齗
齗焉有足觀者諸君試為漢計宜如何而可因擇其言
亦有可為今日用者乎傳曰地利不如人和此至計也
然趙奢先據北山秦不得逞武侯出斜谷宣王屯渭南
惟視中原之得失以為成敗由此言之爭地之利其亦
不可以已耶抑秦趙之所取舍與魏蜀之强弱自有辨
也古人有言不至學古兵法不以法亦可以濟乎吾子
攷古人之已行與吾子之所藴并著于篇待上之求焉
傳言技擊不可以遇武卒武卒不可以遇鋭士鋭士不
可以當節制節制不可以敵仁義夫節制之不可當仁
義之不可敵其理甚明至于技擊武卒鋭士之優劣如
何(案此下/有闕文)
　　攷工
問工天下之末作也不備末則本不立不制其末則本
安得而立乎故先王之法工之在官者六分其官而工
居一工之在民者四分其民而工居一多寡之數以是
為稱猶患其赴之者衆則為術以權之不飭宫室不靡
異服竒技淫巧以疑衆者殺無赦當此之時持規矩繩
墨以事上與游手末利之人法度之外無敢為也今承
平歳乆生齒充盛繡組雕鏤賈生董子之所不能道者
尚多有之而戒禁之令漢唐之所能行者或未舉也如
是而欲事簡財省風俗樸厚以成德化之盛顧不悖哉
今將攷古之所可行擇今之所宜禁諸君子以為安所
適從也
　啓
　　監司賀冬啓
伏以土炭平衡氣適推于火勝地雷觀象時方慶于陽
生恭惟某官性質敦閎才猷髙妙膺此澄清之寄隠然
聞望之隆宜上天之降康協大雅之求福某坐縻吏狀
阻造賓墀祝頌之誠倍百常品
　　賀保馬啓
伏審祗奉恩綸榮更使節獲依仁庇深切歡誠某官風
力敏彊性資温厚道洽士論政為吏師隱然聞譽之隆
膺此澄清之寄方朝廷更新于馬令俾郡縣講究于詔
書非有通明之才孰當臨按之選果膺襃擢實快觀瞻
眷春律之將窮仰使臺之尚逺茂惟德履日擁休祥益
冀保頤下副頌願
　　到任謝執政啓
比叨詔檄誤賜守符驅馬過家懷章入部以材資之素
薄當事任之非輕惟感與憂以夜繼日伏念某降才不
腆賦命多艱間被選掄秪速罪戾免官歸郡滿歳奉朝
豈謂上聖推含垢之仁諸公篤念舊之義輔郡甚劇實
難備員官資尚輕俾為假守況事功交作之際當殘廢
未完之時大非顓愚所克稱副某官為國造士因能任
人兼聽百官之成不遺一介之賤非徒假以光寵亦將
責其勤勞儒者舒緩養名願以為戒古人造次集事敢
不自强庻酬已知少避官謗
　　代任舅謝執政啓
准告以宗誼前通判沂州日監督捕獲賊人張開等䝉
恩特授某官者小盜逋誅方積淹時之懼洪恩疏寵忽
叨増秩之榮伏念某奮自艱危困于冗散習知田里之
事乆服簿書之勤法令為師人何容于私意夙夜匪懈
事不見其難成拊心自信于平生投老但甘于常調憶
昨竊攘嘯聚村落驚騷坐慙銷弭之功徃持督捕之令
吏兵致命魁黨就擒職分固所當然賞典獨安取此兹
葢伏遇某官甄冶萬類銓衡百僚庻事康于股肱太平
期于旦暮迪上以先王之典欲好善之獨優納人于君
子之塗故疑功而惟重是令窮陋有此超踰重念某名
弗掛于黨人年未加于耳順素非狂瞽胡肯退藏徒以
叢衆責于一身未能供卒歳于千指冀沾真館之俸且
便汶田之耕然而力未逮心得不償失痛强仕之不再
感盛時之難逢儻垂抆拭之仁尚有激昂之氣申于知
已聊以陳情
　　昭雪先公謝執政啓
上聖端臨羣賢拱輔萬事罔有勿理百姓自以不冤洪
惟累朝欽慎庻獄匹夫輒讞尚戒毫釐之差大臣見誣
可容白黒之眩憶昨禍起不測謗加已亡陷燕桑之謀
聖主覺其書詐抱田貫之義志士或以死明備見不根
之情猶施及嗣之罸窮海萬里兩柩弗歸毒癘三年一
門垂盡肆龍飛而虎變聿晛見而雪消藐是諸孤首䝉
拯拔實雖甚厚名則未然且將而必誅豈容降等之坐
而否則無罪安用㑹赦之文載援疑辭上求決語初屏
錯于羣枉又刋落于舊章詔音一傳士氣如洗此葢某
官房杜在位丙魏有聲直道以盡大臣之能虛已以應
天下之務推引人物不間戚疎馴致上恩以及存殁重
惟先正早預常僚晚歳離騷魂竟招于異域平生精爽
夢猶託于故人幸山公之在朝痛介侯之無禄霜露所
感日月有期然而貶降之秩未還弔恤之恩尚闕扶杖
以聽終觀詔令之行造膝而陳更賴弼諧之助言盡于
此涕不自收
　　到任與鄰郡啓
比叨詔㫖來領郡章學術闊疎彌切官箴之畏聲光密
邇敢忘鄰寳之依某官政術吏師材資國器方均勞于
外府行輔治于中朝竊仰素風實勞鄙素
　書
　　上文潞公書
月日具官某獻書太師潞公執事天下之逹尊三其備
福五凡有一于此足以髙世而執事體全徳履盛位處
乎聖人之時勲勞福祿崇顯光大自朝廷之所倚重士
民之所歸仰武夫孺子山陬海澨聞執事之風頓首斂
袵而某不韙欲以言語文字形容其風肆言之則詞費
約言之則意奪決非稱謂譬喻之所能及因不敢不叙
其所以來而自致其意某不佞無他技能惟讀書論世
攷已然之事以識其非常之人以是為見也言論風㫖
又無所傳也三十餘年矣則以其所以稱者識之相望
乎寥寥而心跡之妙如自其眉宇中得之其下遺書野
史靡所不究必識其人而後慊其于前世之士如此而
況處今之世以學為官竄名士大夫而目不識執事獨
與武夫孺子山􁑈海澨之徒嚮風而斂袵焉豈其本心
哉方士大夫羣趨堵進忽前乍卻爭毫末于執事之門
而獨抱區區之本心逡巡不進亦非茍以為異誠各有
趣也今執事以王勲國功歸之朝廷以完名全節付之
當世而獨收其不貲之身以去前日之羣趨堵進忽前
乍卻爭毫末于門者殆將望執事之僕御而不可得某
于此之時而識執事承其顔聽其聲悠然問貺然辭以
比夫遺書野史期古人寥寥之中竊自以為有得焉遂
忘其愚伏惟加憐而進退之幸甚不宣
　　代陳伯通見許少張書
某聞之也有以制天下之動而不勞有以羣天下之散
而不亂者法是也法之精出于道徳性命之微而其粗
入于政刑號令之末惟其出于至精則非聖人有所不
盡及其入于至粗則匹夫匹婦可以與知是故創法以
詔後世者聖人也因時改作者賢人也以死守之者有
司也不敢私議者衆庻也士之生于世㓜而讀天下之
書長而論天下之事者備矣然而無異于不敢私議之
衆庻者何也不得其位則不預其事故也是故天下之
士患無其才也有其才矣患無其位也有其位矣然而
又無以異于以死守法之有司者何也不得于上故也
故士之退而不得其位則不敢私議而不足進而得于
上則因時改作而有餘此世之君子所以守道俟命以
得其位為難也以得其位為難而又況得于其上者乎
恭惟執事道業之純備學術之精明士大夫所以歸嚮
屬望者固已厚矣側聞朝廷重念荆湖逺方政治未盡
其理再以察訪之權委執事執事可謂内有其才外有
其位者矣道業學術足以自結于主上而至誠密勿人
之所不聞則所以得于上者又可知矣士大夫平昔之
所以歸嚮屬望者莫不引領以觀所為某實荆湖人預
聞盛際固已欣快而又里閈之相近耳目之相接有不
能忘心者多矣然不肖之身孤窮僻陋甘自齒于衆庻
亦已乆矣今者幸當無所不用言之聖時而復遇執事
求欲用言之際拳拳之心願進見于門下茍賜頃刻之
間而垂問焉則匹夫匹婦之愚或有冀于賢人君子之
擇也臨紙不勝區區
　　代進士洗翺求見郡守書
某聞之豫章之木其長九仞瞰壑而視肩于尺箠陽朔
之石其廣百圍踰嶺而望方之累卵此無他勢卑者隠
其長勢逺者蔽其大也士生而貧且賤越在下國身與
鄒魯諸儒齊楚辯士燕趙竒節之人風馬牛不相及也
貿貿倀倀耳目坐廢不聞搢紳先生謦欬之音其勢何
特瞰壑之卑踰嶺之逺雖其瑰意琦行陵厲秀發乆將
日銷月耎終就鄙吝而已又況才質本薄濟以僻陋非
有九仞百圍之實而欲以髙且大望于世之人亦何可
得乎以是當食輟餐中夜忘寐歴觀古人相與之際彼
皆目擊道存一笑莫逆悟合之妙非言非黙若有法度
存乎其間某不佞竊嘗有志于此又讀莊生郢人匠石
之事知夫忘言之辨在人者昜工而不動之質在我者
難持思遇當時所謂賢士大夫一試其意而得也恭惟
某官名卿之後以學為官事業顯著聞聽有年所以出
分符守實來此邦而某以邑子諸生贄言進見以言其
文則羣趨堵進忽前乍卻何道之有以言其情則無非
是者凡某官一語一黙邦人視效者某實有得焉而某
之于閣下必待語云而語黙云則黙則亦豈某之所試
者哉閣下有忘言妙斵之功則某也亦將無卑逺隱蔽
之患古之人所以貴賤賢不肖常相為用而身名俱榮
未有不出于此某之受賜不已多乎區區惟閣下諒之
　　答孫彦文秀才書
某頓首彦文閣下伏承臨訪惠書辭意鄭重出于好問
因見期以先生長者之事非所敢知也朝廷廣庠序隆
師儒道化之流際天接地士之生斯時患不為而已茍
加之意不出閭里而師友之益絃誦之樂舉在于此所
問而通所學而得所欲而至故事半古之人而功倍之
莫便于斯時况以材質之良加夙夜之勤譬如巨魚縱
大壑右洞庭左彭蠡洪瀾巨浸惟意所適其所乏者非
水也而顧視潢汙行潦之潤猶欲一涉焉則亦過矣夫
經術論説之微㫖古今治忽之已事諸子百家之餘意
彦文探討之至復熟也然而辭章之變随世損益故前
人謂英華出于情性賈生俊發則文潔而體清子政簡
易則趣昭而事博子雲沈寂則志隠而味深平子淹通
則慮周而藻密其論大率如此彼數子者非出于三代
陶冶成就之力也而原其情性之美則卓然足以髙世
況庠序淵源有若今日而篤學好問又如彦文者則三
代之文體制具在彼數子亦何足以睥睨乎比聞有司
患程文汎濫思得雅正之詞以勵學者彦文資粹秀發
為詞章以副有司之求在加之意而已
　　答趙子文書
承子文不復調官日與家妹齋素參禪虎兒已令披剃
子文又多入諸山尋訪尊宿篤好如此衆所讃歎某學
無所得言不足採顧諳歴稍多又骨肉之故不能忘言
子文上有親慈下有妻子諸縁未散要當随順家世門
戸要當主管今留情如此諸事得無偏廢一也古人學
道以彈琴設喻謂緩則無聲急則斷絶要令身心調適
乃可證入今改易平常暴自刻厲大節急矣日長月逺
何以引乆二也學道在心不在形迹今罷官改業夫妻
粗糲小兒無知亦使披剃此但出家門庭餘事正使全
家削髪山林遁迹茍心地未安終必無益若心念相應
在家修行亦自有優婆夷經三也入道無門無處非門
古人問答言語才是一節故曰十二時中許爾一時外
學何謂外學謂學佛法然則十一時中其意可見今求
師問話決擇因縁外學進矣遂以為道盡在此無乃不
可四也古人學道途轍不一而無意為主子文今日之
事乃因長子喪亡悲惱自失有激而然似非無意他日
年祀寖逺悲心更微刻苦之力稍倦則退速之效可跬
而俟五也事難毛舉聊陳五説若果能以無意為主以
退步為進除去執著身心如一誠如是雖不學諸方何
以尚此所謂家世門戸父母眷屬妻子皆是佛法中事
何常妨閡區區竊為子文安此或曰聞勸人精進不聞
勸人怠惰某曰古人不云乎為破戒人説持戒法為持
戒人説破戒法故美食非不養氣過飽則患生毒藥非
不害性當用則病除顧用之如何耳尚須款見面道
　　與張侍郎書
某頓首芸叟宫使侍郎某屏跡田廬人事廢缺累年書
不至門下亦乆不奉賜教晁詠之朝奉來能言動止以
慰馳情知今春尊候少違和尋以康復又知令子繁惱
髙年常情所不易堪忍惟逹觀逺照當自有度此非鄙
淺所敢擬議也德望惟舊悠然退處而士之傾仰愈深
尚厚自愛為斯文重某有哀懇非門下無當告者昔先
人行已本末信于士君子固乆晚歳遷謫亦與諸公同
過身後誣謗又䝉聖朝核實已賜昭洗則事皆無可言
者獨私自念舉𦵏已乆壙中隧首皆無碑誌生平事蹟
無所載日復一日尚幸先人交友有數公者在雖未嘗
相親接見勞苦而諸孤實歸賴之如長途炎暍遥見美
䕃差彊人意今諸數公者稍稍淪謝存者益寡更復隔
闊欲一望見之且不可得況欲熟其話言則先人遺美
遂將泯沒無所質問一念及此心死形廢忽不知夜之
既旦某行年六十一衰殘多疾如是就死終不瞑目以
是歸誠門下日夜念之至復熟也意者碑誌雖不可作
先人有文集三十六巻儻不惜數刻之暇一為序引使
先人平生大畧得以概見不識聞此亦憫然有意否乎
伏惟哀憐聽許身當伏屏思口陳至誠而東西遼阻輒
以尺書干冒舉措不中節亦惟有以諒之文集不敢寄
逺謹録其目上呈鄉人曹欽若文林聞其請見甚數因
其歸任良便敢附此書如䝉賜報即卜日别走家僮徃
詣聽命臨紙不勝拳拳
　　代人求薦書
某聞士生而貧且賤君子不以為窮惟愚不能自立不
見收于賢人之門君子以為窮也古之士衣不兼食不
屬曽不以為憂則以有世之賢者為之歸賢者推誠汲
汲如恐不及亦以世之窮人惟我是賴當今之時寛厚
得士操可為之勢若執事者乃下之所難遇而厄窮困
躓愚不自立若某者亦上之所罕見伏惟赦其狂使畢
其説伏念某結髪而仕奔走郡邑之吏三年于兹矣兢
兢業業竭智盡慮不敢有毫髪之過然亦未嘗有涓埃
之功公卿大夫憐而薦之者亦有之而終未足以應銓
選之格以是年愈老而身益困若此者不謂之窮可乎
今天幸乃在執事之部吏吏無賢不肖爭出迭進以不
得于執事為恥其病窮乆矣而不思所以自達則愚何
時而瘳乎可否之際惟執事少加憐焉不宣
　
　學易集巻五
欽定四庫全書
　學易集巻六
　　　　　　　　　　　　宋　劉跂　撰
　序
　　温道士字序
熙寧十年冬余侍親京師間則訪故舊與語而得温子
其為人大抵恭而和喜讀書善談説然少而有目眚居
欲就清浄避事自養益浩然欲逺引者久而不欲去其
母明年夏余居定力寺晝有道士叩門且入余愕視則
温子也問其故則居于醴泉觀事其師王慶之既閲月
矣為余道其詳已而泣且請曰某不孝至于此昔先人
捐館舎母氏葢甚少而安適貧約不少倦為有子也某
不幸以疾不得寧而去雖母氏安伯氏之養聽許之去
獨不歉于心乎將何以教之余聞而悲之因語曰古之
人稱不孝有五子曾有一于此乎且擇其術安其身不
以不義施于親而終之君子謂之孝而義之厚薄勢之
疏宻則不預焉子殆似于此雖然猶有告也京師聲利
之宅非有佳山水而緇黄聚集視天下為多葢語黙動
容之間有足以施其親者甚衆子之質誠美矣又知吾
言而終之誰以子為不孝他日又請曰某之師名之崇
道願得字以為戒也余曰所謂道有以加于孝乎子惟
勉余言則無媿于道矣乃字曰孝俶而書前日之言遺
之遂以為序
　　傅坦之字序
古之人有身被窮約而簡易佚蕩曽不戚戚如漢之揚
雄者有富貴利達而内不自得奄奄如唐之韋執誼者
夫得而悦失而戚亦人之常情而兩人者如此由是言
之則居世悲憂愉佚繫其心所處何如而身之利害不
預焉葢人之不可誣久矣内直則安内不直則歉然之
色不謀而生彼雖陰自閉匿陽為充肆自以為有處而
不情之徵兆見于面目之外以是而享榮名躬利澤特
以身而寄也其心雖欲一日逍遥且不可得况有所謂
直道而行者哉夫惟昔之達者視處其身如庖丁之處
其刀恢恢乎其游于世無入而非樂地此無他其心直
而已傳所謂仰不愧于天俯不怍于人其是之謂乎吾
友傅子少好學外簡易而内淳至名曰坦之其體定矣
然一有愧于中則將有不果坦者乃為之字曰無愧夫
人之處其中者誠無愧矣則披心委情雖之鳥獸蠻貊
行矣况于人乎况于州里乎使不幸而貧且賤則揚子
是已未能無愧也則險偽將不召而至雖一語一黙且
不得以直達况于出處乎况于利害乎幸而富且貴則
韋氏是也又何足道葢嘗持是以相天下之人凡詭形
匿智俛仰低委號為崇深以自阻固者彼皆有至愧于
中者也豈不欲為坦直而心實使之如此何可誣乎然
則自斯術以徃豈特吾子志之吾實志之久矣期與吾
子共之
　　東原集序
吳人聘魯聴歌風雅頌而識其國俗之變及其得失之
迹漢儒稱民性剛柔繫水土之風氣備論四方分野禀
受各異某少時讀之以謂性一爾事物雖異豈其人或
殊哉而驟聞歌辭亦豈能盡識其故如目覩然是皆史
家傅㑹嘗私竊疑之及身壯且老以事適四方多與其
人遊處嵗久漸漬熟其情偽雖曰土風所致而其人資
質淵源故自有不可同者頗已驗班生之説又得其所
為文觀之詳味託寓之情以驗其所效于後班班多中
則季子之智未易為不知者道然後乃知少之時信理
而不信事于學為陋昔我先人蚤以諸生從鄉先生龔
公學問數道公剛毅誠慤行安而節和其為文章似其
為人葢上世居莱蕪徙淄川又徙東平皆在齊魯儒學
之地自孫宣公賈存道先生泰山孫徂徕石二先生兵
部王公吳文肅公李天章公十數人者皆以經學治行
大顯于時而公繼之磊落相望立乎大中之塗世所謂
醇儒樸學誠在齊魯為多則分野之論于是焉信公有
易説文中子説臺諌奏議皆别為書藏家論䇿記銘書
序詩文凡若干篇為東原集五十巻其言深博爾雅造
次必于信義人皆知非淺丈夫之作而或未能深探其
㫖異時智識之士一歴耳目則所謂泱泱乎渢渢乎必
有能辨之者公沒後三十餘年曾孫愔能讀公書求文
為集序顧某也何足以知公哉以所聞于先人為詳故
書巻末以自致其景仰之意某年月日謹序
　　萬佛名經序
趙郡李侯常武之夫人樂安孫氏自常武殁屏居里第
閲誦藏經積十餘萬嵗鈔取佛名類聚次第數至一萬
使其子周南召南繕錄成書析為十巻題曰萬佛名經
嗚呼善哉未曽有也昔在無數刼時有同名佛同名國
城同名父母同名眷屬佛言使我住世㣲塵數劫説此
同名佛數終不能盡况復種種異名由是言之佛名廣
博無有央數非佛與佛誰能知者然薄伽梵為舎利子
説七佛為善作長者子説八佛為彌勒説十三佛烏波
離問三十五佛妙光世中五十三佛乃至過去莊嚴未
来星宿見在賢劫各有名號若千若百若廣若畧廣或
億萬畧惟一二非限量也非多寡也應其機縁隨其願
力故無限量中示為限量無多寡中説有多寡今夫一
人之力十數嵗之間期至㣲甚眇而受持成就遂盈萬
數亦云極矣不可有加矣學道者安住空寂捨諸亂意
端身正向不著形色繫念于佛唱其名號入于一行三
昧了知十種功徳誠如是雖一佛所足以種諸善根故
蹔稱南無滅罪塵劫具足十念棲神浄土而况増益積
累如是之多又復書冩受持展轉流布使未聞者得聞
未信者起信如人處闇照以燈燭如人方渡助以津梁
不離于此位而萬佛之名現前推原其功自夫人起其
為利益寧有既耶抑嘗聞之一切諸佛法如像如光景
如夢如水月故色與虚空等為幻事佛及衆生均是増
語然則謂名號畢竟有何異説食充飢謂名號畢竟無
亦應喚火得水學道者如是思維如是悟入然後于諸
名號一意自信雖不誦猶誦此之不知而逐于音聲氣
息胸舌喉吻雖誦猶不誦也可不察哉夫人之子求為
序引因試論之以成夫人之志云河間劉某序
　　後序
夫人世家錢塘曽祖贊隨錢俶入朝賜以官祖質父量
皆擢進士第妣李氏常武姑也世為婚相好故始笄歸
常武常武事親孝得官無仕進意沖澹不競人物為鄉
里第一夫人與為體宗族皆謂之稱皇姑王太夫人嚴
重謹禮罕能順適惟夫人是安寢疾久夙夜服其勞禱
于上下請以身代喪居哀次因得羸疾彌年乃有瘳已
而亹亹綜家事調䕶内外人情感服尤好施求者靡不
厭其意孤嫠来歸如仰慈母奬䕶成就曲有恩意視人
因厄猶已困之大寒輟衣衾當案推飲食惟恐弗及人
或為夫人難之雖其子亦稍動容勸止夫人笑而不應
雅性無嗜好服用極儉薄閲佛書解其要義晨夕禮誦
非有故未嘗輒闋葢常武歿後十有六年享夀六十有
三大觀元年正月二日終于適寢二年七月十三日祔
𦵏常武墓河間劉某既弔夫人之子周南召南于廬他
日又弔于殯二子同辭泣曰先夫人積行勤勞備有衆
善法應銘顧其子孱陋莫為介紹于世之顯人以得銘
日月逝矣念先夫人所錄萬佛名經夫子嘗為序意者
益著副篇載其行事并納諸壙中儻亦可以為銘矣乎
某曰是亦銘也已雖然序經可能也若曰夫人之事敢
辭又固以請迺採掇事蹟得其實為後序如二子之意
焉
　　鄭州原武監碑陰後序
元祐六年八月天水趙公君錫以監牧使守鄭問其屬
曰原武監吾先大父文定公所請建歴年滋多中廢而
復其事迹本末固宜有存者吏閲故牘不能槩見或得
故邯鄲李公淑所為監記良悉而其石毁亡公覽之慨
然將復紀刻㑹易守宛丘八年四月中公自陳復来守
鄭州礱石前具乃使節度判官朱浚明推官孫勰書篆
李公舊記凡慶歴丁亥之官氏咸叙刻之又使管城令
劉某别為後序刻諸其陰按原武監由慶歴而後官守
事治如邯鄲語中無所改逮熙寧七年四月河南使者
有言始析而入旁監八年罷南北兩使其監悉廢于是
賦馬給軍墾地為租廬舎器用聽他有司射取或拆賣
之旬月之間其地為墟又十有三年有詔復為監如故
以京輔近郡保馬八百匹六縣故地千四百五十五頃
有竒隸焉是嵗鄭始復為州諸役並興而監尤急緍錢
所發不問名籍吏毋得舞文畨休以百計而奔走執事
之人自稱詔以六十日為期期足而畢凡為屋八百二
十有四官居園舎吏卒之區前記所有略具而井棚溝
封植藝之事其職在縣吏者嵗嵗増治之以為常以今
㑹之一廢一復費累巨萬而嵗之經用不預此亦傑役
而七年于兹未有書夫國馬大事也利害之數上之人
實圖之則何為而廢何為而復固無得而記云至于事
物名數及其嵗月烏可以無識抑聞之異時孳育之法
常在沙苑及河北而原武沙苑諸監専牧養而已今並
河竭澤馬皆他産不能暑濕故登駒之賞設而未應牧
地散接田壟華離相錯其形如犬牙如蠧文如靨之著
面非截彼屬此公私易置疆理不可得而治也溝封之
法廣深三尺其崇再倍又植之林以為阻固嵗時湮圯
工以千計而丁壯數輩獨任其責一捐閑粟數百千斛
以募貧民則倍為崇深可支十嵗嘗得是三説于邑人
其言雖未必盡是要必有可擇者故因叙前記纂輯後
監之事并錄其説以偹有司攷焉八年五月一日序
　　闕題
粤自靈山拈出葱嶺傳来天下嚴林分枝布葉石霜古
月海㑹重圓畧在祖山隠若敵國誰主兹地演公其人
惟公系本坤維化行淮甸三提祖印二紀于兹仁義道
中空華發果荆棘林内石筍抽條莫將優鉢現前翻作
葛藤㑹去本覺首座見推道伴俾述叙言兔角龜毛敢
期有實狐裘羔袖終愧非宜紹聖元年十月四日序
　　般陽集序
徃嵗守官鄭圃地當孔道西游釋子多所延接問其所
詣非五臺即招提招提西都道場今芙蓉湖老人楷公
昔所棲止大善知識徒衆輻湊幾在臺山分受禮謁其
後遷寓東州機縁句偈徃徃在人風聲所臨靡不歸嚮
于是臨淄趙侯摹公偈頌號般陽集詒書鄙人請為序
引某早嵗信道老無所得究觀妙語欲加形容而悶乎
情忘嗒焉辭喪夫與豹除斑未之能也為蛇畫足豈其
然哉嗚呼洞山之後五世而幾息投子以来一傳而大
振興衰天也亦由人歟政和五年十月望日河間劉某
序
　　金石錄序
東武趙明誠徳甫家多前代金石刻倣歐陽公集古所
論以攷書傳諸家同異訂其得失著金石錄若干巻别
白牴牾實事求是其言齗齗甚可觀也昔文籍既繁竹
素紙札轉相謄寫彌久不能無誤近世用墨版摹印便
于流布而一有所失更無别本是正然則謄冩摹印其
為利害之數畧等又前世載筆之士所見所聞與其所
傳不無同異亦或意有軒輊情流事遷則遁離失實後
學欲窺其罅搜抉證驗用力多見功寡此讐校之士抱
槧懐鉛所以汲汲也昔人欲刊定經典及醫方或謂經
典同異未有所傷非若醫方能致夀夭陶景亟稱之以
為名言彼哉卑陋一至于此或譏邢卲不善讐書邢曰
誤書思之更是一適且别本是正猶未敢曰可而欲以
思得之其訛有如此者惟金石刻出于當時所作身與
事接不容譌妄皎皎可信前人勤劬鄭重以遺来世惟
恐不逺固非以為夸而好古之士忘寢廢食而求常恨
不廣爾豈専以為玩哉余登泰山覩秦相斯所刻退而
按史遷所記大凡百四十有六字而差失者九字以此
積之諸書浩博其失胡可勝言而信書之人守目所見
知其違戾猶弗能深攷猥曰是碑之誤其待未之思乎
若乃庸夫野人所述其言不雅馴則望而知之直差易
耳今徳甫之藏既甚富又選擇多善而探討去取雅有
思致其書誠有補于學者亟索余文為序竊獲附姓名
于篇末有可喜者于是乎書
　　金石苑序
東平劉繹如成叔裒次前代金石刻為書不以世代嵗
月獨以得之先後為次第取其先大父素所藏著巻首
凡得四百袠目曰金石苑請余文為序始余識成叔時
年二十餘方以進士得官時時来過余舎所誦説已多
鐘鼎間語其後又十四五年毎見毎進于前今遂以成
書亟有請幅袠大小頗得中制裝禠亦精好覽之殊可
喜自三代漢唐迄于今金石遺文甚多葢不可為量數
湮沈消落之餘所存猶不勝計然而散在四方遐僻幽
絶人力莫能盡致今所有如此其于玩心游目亦可謂
有餘地則成叔之苑不足恨其小也雖非長洲博望彌
山亘谷而比之託寓迫迮無所散懐不亦既富矣乎余
友人滎陽王怡彦適身為縣令而夫妻手裝碑本無虚
日職事曠被拘不得去而不悔浚儀董之明子年少亦
収藏古今刻辭亹亹成誦數遺余東漢以前墨本東武
趙明誠徳甫貴公子酷嗜古學倣歐陽公集古攷定同
異為一家言今成叔又有是書且言當滿千袠乃止士
大夫好之篤而余未識之者又不知其幾何昔人刻石
為二一植山上一沈水中又多即山磨崖大書深刻彼
其意豈徒然哉所以期望于後之人至深切而常情漫
不領畧視碑之存亡何啻越人視秦人之肥瘠鳴呼世
常得如數公者可謂無負前人哉近有知名士文學著
稱問其書笥所藏赧然自失徐曰為有力取去余毎向
人説數公必舉此士為對葢語勢當然則今所書亦不
得而畧也
　　泰山秦篆譜序
史記載秦始皇帝及二世皆行幸郡縣立石刻辭今世
傳泰山篆字可讀者惟二世詔五十許字而始皇刻辭
皆謂已亡莫可復見宋丞相莒公鎮東平日遣工就泰
山摹得墨本以慶厯戊子嵗别刻新石親作後序止有
四十八字歐陽文忠公集古錄亦言友人汪鄰幾守官
奉髙親到碑下纔有此數十字而已余以大觀二年春
從二三鄉人登泰山宿絶頂首訪秦篆徘徊碑下其石
埋植土中髙不過四五尺形制似方而非方四面廣狹
皆不等因其自然不加磨礱所謂五十許字者在南面
稍平處人常所摹搨故士大夫多得見之其三面尤殘
缺蔽闇人不措意余審觀之隠隠若有字痕刮摩垢蝕
試令摹以紙墨漸若可辨自此益使加工摹之然終意
其未也政和三年秋復宿嶽上親以氈椎從事校之他
本始為完善葢四面周圍悉有刻字總二十二行行十
二字字從西南起以北東南為次西面六行北面三行
東面六行南面七行其末有制曰可三字復轉在西南
稜上毎行字數同而每面行數乃不同如此廣狹不等
居然可見其十二行是始皇辭其十行是二世辭以史
記證之文意皆具計其缺處字數適同于是泰山之篆
遂成完篇宋歐陽二公初未嘗到惟憑工匠所説無足
怪人多以二公為信故亦不復詳閲余既得墨本并得
碑之形象制度以歸親舊聞之多来訪問倦于屢報乃
為此譜大凡篆字二百二十有二其可讀者百四十有
六今亦作篆字書之其毁缺及漫滅不可見者七十有
六以史記文足之注其下譜成掲壁間久幽沈晦之跡
今遂歴然秦至無義不足論然李斯小篆古今所師經
千三百有餘嵗而復新兹可尚也如親􁑦逺黎史作親
巡逺方黎民金石刻作刻石著作休嗣作世聽作聖陲
作垂體作禮昆作後則又史家差誤皆當以碑為正其
曰御史大夫者大夫也莊子曰且而屬之大夫衞宏曰
古文一字兩名因就注之史記于琅琊臺刻石偹列從
臣名氏余家所収琅琊殘字亦有五夫字然則夫從一
大因不復重出歟
　記
　　馬氏園亭記
元豐癸亥余侍親在宋冬十月舅氏自汶上来問訊慰
勞從容燕語遂及鄉里宗族故舊朋友徵存弔亡嘉興
念廢曰甚哉人事之多變也昔之崇墉邃宇岌嶪輝煥
今或散蕩離析列于編戸昔之膏腴沃衍田賈畝金今
或荒穢不治麋鹿是保昔之聫車列騎繁纓罽繡今或
重胝累胼逡巡道下昔之博珍善味醇醲滑甘今或日
晏嗷嗷饘粥不入至于日改月化朝戚暮悦處者出者
少者老者語未既悲嘆嘻吁愀然變容慨然而問曰異
乎哉何其廢者多而興者鮮耶余避席曰不然休旺代
謝消息盈虚天之有也川竭谷虚丘夷淵實地之有也
而一興一廢人豈逃之哉且草木之將榮必悴龍虵之
將伸必屈温室洞房吹臺歌榭寧獨非昔之牢獄犴狴
乎火耕水耨陸海之地寧獨非昔之荆棘丘墓乎由此
觀之貧不必不富賤不必不貴興者未足恃廢者未易
絶也且東平之為郡左岱宗之鎮右鉅野之澤自崇岡
峻嶺以至通溝長漕水陸之珍魚鱗雜襲通闤帶闠延
甍接棟居者櫛比来者輻輳此固天府之地余親之所
安將卜環堵之室以為居者也若乃舉强振弱興滯補
廢憂患相恤功力相成樂事安業者右之掖之惰游弗
率者左之振之使所居移風人人嚮勸此則所望乎鄉
人之賢者固亦賢者之用心何獨嘆異之而已于是舅
氏欣然喜曰子言是也然吾何足以及此吾所善馬生
希古其先力産起家已而寖弱弗振至生以醫顯復其
業如初𦵏其三世城西南原即墓買田築室以老庶幾
有終始者是可嘉也子其以是説遺之以慰其勞以戒
其終諷鄉人之不然者儻亦可乎迺錄其言俾刻石于
壁舅氏樂安任某記者彭城劉某書石南陽蔡某
　曹州重修學記
仁宗皇帝慶歴四年詔書下取士教養之令三事其一
曰立學郡縣之吏頓首奉詔庠序並興而曹實近藩久
之缺然皇祐中錢明逸為州始以令從事學成郡之東
南隅其事具錢公所記語中及熙寧初以經攷士立教
授官事益衆多而此學不以時繕治嵗月披靡浸陋至
不可支来者徘徊引去學以狀言州州言監司累章數
十莫肯應者元祐三年轉運判官張公景先以錢二十
八萬畀州使新之轉運副使胡公宗回益給二十萬州
乃選屬官綱紀葺事以故址卑下雨輒注室中則盡撤
屋隠以瓦甓増崇三尺有竒度屋以尋其崇不能二尋
深亦如之則五分其崇深而益一故門在西北由大衢
益折而南如入陿中則廟前翼張兩門門有巷以達于
衢後庖在東與學官比舎廪廥顧在其後則改卜于西
寛饒下地車重易至滌濯出焉惟廟及兩堂可以因舊
則苴補塗雘之其弗可者輒更之如此先是召人計之
直百萬因怠者數矣㑹王公子韶韓公宗古皆以儒館
久次相踵為郡下車攬政以學為急而所選屬官與學
生之執事者通事務有心計商畧調度轉材儲貨新故
相足物物經意役徒雖髠鉗胥靡然劇易番休飲食豐
浹勤者别賞以金錢無不畢日而作故財力雖薄而功
遂倍或言大姓子出入學舎宜有助者衆謝不然曰徒
擾之耳無益也一毫不干人人亦不知凡為費四十八
萬踰三時而學成周以重階袤為兩序中奠廟室環列
生舎夏有夾窻冬則重箔㑹講説于横經決疑難于主
善禮器之藏經籍之府賓客之次煬㸑委積諸所宜有
皆偹無缺又裒美材搆亭沼上瀹沼而疏之藝木以為
陰氣象肅逺得閒燕之勝明年春釋奠于廟用幣庭宇
明䆳儀物大稱登降興復之節不加舊而肅敬自新靡
不感勸已而序賓席齒飲食堂上獻酬拜揖禮成而罷
退就次舎絃歌讀誦于于愉愉以學為樂誠不知暴慢
鄙倍之心安自而起所謂為善易為不善難于是乎在
鄉人長老乃始太息出涕曰生無益于縣官而所以教
毓成就其子弟至深甚厚不有紀刻何以示不忘某備
員學官雖㣲人言固願列之按曹地房心之分野堯作
成陽舜漁雷澤皆在其地而溝澮之潤接乎洙泗粤有
聖人之遺風焉故史家稱其人重厚多君子好稼穡以
致畜藏然他日號為事劇選將必以精急趣辦而其人
亦習為懻忮以抵法禁痛乎風俗之所移豈其本然哉
昔文翁化蜀學者至比齊魯朱博大改齊俗則禮節如
楚趙匹夫自行其志為效如此况以天子詔令勸學教
士于聖人風化之地又王城百里而近者乎徃時濟陰
之士葢有授徒數千如曹伯山者定著六經之文如張
子㒞者逺人從學執經壟畔如孫仲彧者後来人物輩
出不減前日其以位顯者人人能言之不復論著其餘
學行自勵尚多有之世未之聞爾今學成士萃禮行一
鄉此固學士大夫知名之時勉之哉何遽不如二三子
者某雖且終更而去異時過境而問庶幾親以身見之
惟日望之元祐四年二月一日記
　　鄭州滎陽縣移建新學記
滎陽為鄭屬邑直衝衢界兩京之間于治固劇其地通
達易野在前世為戰墟及建郡縣更廢徙則又兼有三
河諸陵錯雜之俗凡為邑者平旦視事操牒負劵排決
而入丁壯垂白紛列庭下臺符府檄金榖趣辦是其尤
急其次稊稗􁚏敓連證㑹逮而民所赴愬曲直論決顧
在其後已而吏戢戢取判于前其事或米鹽毫忽而案
牘積累至溢几格心目憒眊漫不暇領畧矧敢可否則
亦奮筆畫諾或遺期日而已如是日旰乃敢嘗食又經
涂貫其闤中行李所取道半天下使客旁午一物不應
呵罵立至其聲洶洶率常至乙夜迺定余亦為邑其勞
大約類此而陽羨蔣侯之為是邑也頗立條目分别區
處朞月之間以治辦稱于其暇時改築孔子廟學輸財
赴功不勞而集前日之庳陋頽靡今得爽塏之勝庭宇
儀物一一告備始于仲春甲寅訖于季夏己丑是嵗秋
上丁躬率吏及諸生釋奠于廟絃歌讀誦以時肄習由
是長老欣欣以學成為慶嗚呼人知樂成而不深惟其
始之勤是猶為不知侯者邑人請余文為記故叙其本
末繫之以詩詩曰猗嗟新學其舊維何中堂不􁄾麋鹿
有家我營来斯匪筮匪卜霅然陽開人得耳目嗟爾邑
子壤陿而汚夫豈不學莫與為居小學大迷小慧大愚
云誰居之不在我侯嗟爾邑士侯則厚女弗撓弗遷迪
以鄒魯非侯實能尚其自厚我歌此詩以告永久
　　嵗寒堂記
東平李公自熙寧間歴藩服登從官言論風㫖在人久
矣中嵗退休汶陽城東崇仁坊之里第地近而曠帶園
為宅隠然静深有山林丘壑之氣即其第中構為虚堂
不侈不迫制度甚古其旁松竹蔽虧不受風日不改冬
夏榜曰嵗寒日與賓客遊適其上公殁鄉人敬公之居
歌詠不怠于是嵗寒之名著聞于人公之子常武屬余
文以為之記居亡何常武即世余亦南涉江淮踰嶺嶠
更八九年乃得歸而常武之子復以為請嗚呼余自成
童拜公退而與常武游忘懐莫逆至相樂也嵗不我與
死生契闊三十年間歘為陳迹而余又至堂上追惟曩
時之人如對方䇿閲古人姓名邈乎不可見已顧視此
身如憶徃日之夢而忽復夢至其處怳然自喪悠然太
息政復太上忘情之士不能不以之慨意而况余多難
易感從衰得白顧欲以蒲栁之質而誦後彫之語豈不
謬哉雖然抑聞古之人始生三嵗見恒河水念念不停
已踰六十而覺者示以無童耄性旋嵐偃嶽野馬漂鼓
而通人著論謂之不遷然則嵗月貿易事物流變彼自
爾爾吾何預焉公與常武雖身可使死而不可奪其所
好風尚磊落如有生氣余雖早衰善忘而省念平昔如
雞鳴後顧瞻東方終有精色此固常武所以見屬余亦
自信而不疑尚何可以易此因叙而書之以遺其子使
歸刻石以識其先人之志而余亦私自警焉崇寧元年
三月十五日記
　　嵗寒堂記(案前嵗寒堂記為李常武作此篇為/兄子偘作雖標目相同實係二記)
人有是心不能無感感有邪正淺深之異而所以感之
者固不一也觸于外而感于中者其感淺積諸中而感
乎外者其感深凡一語一言之間一事一物之㣲卒然
而遇介然而覺其機躍然動乎其前皆感也豈若涵泳
徳澤薫陶教化如南國之于甘棠而不忍翦伐晉人之
見峴山而泫然流涕葢其流恩遺爱藴積于中者既深
則寓于物者宜其久而不替至如放逐不偶之臣羈窮
無聊見屈潭賈井于邂逅之頃亦為慨傷而嘆息遁逸
曠達之士過鹿門星瀨剡溪谷口未有不遐想其髙風
雅尚而欽羨之也此亦性情之所不能無者若槩之以
尊徳樂善景行好修之感則有間矣若夫前賢既逺不
得摳衣撰杖接其謦欬親其典型寤寐永歌瞻望不及
或得其經行遊宦之鄉讀書講道之地封植疏剔創為
亭榭立為祠宇表掲襃崇以致其懐古仰高之思以衍
其流風餘韵之傳此固秉彛好徳之良心非其感于中
者有積累之素安得于嵗月既荒之餘而能溯在昔之
精英振既徃之休烈若有所迫而不容自已者哉先大
父煥章幼孤力學肄業于郊外精舎鄉先生黙成潘公
一見竒之指庵前竹命賦詩卒章有願堅松栢操同保
嵗寒心之句潘公大嗟賞刻其語竹上自是教均子孫
厥後大父辱交當世名公刻苦磨礪奮身儒科由長沙
邑被召守嚴易信復歸郎省入侍經筵一讒去國凜然
風操著于麾節者三十年某在支孫中生之日最晚欲
求昔讀書之地堙鬱不聞嵗在癸已嘗侍撝堂劉公見
履齋先兄于伯父之塋舎教言甚款歴言其所以卜竁
之由其地為真懿大師浄信庵即大父隠約修藏之所
指其路旁之井曰此真懿所浚也緩歩後岡披刪荆莽
而指之曰此真懿之塔也真懿實為大父之母舅某既
竦然展禮顧瞻徘徊不忍去明年履齋即世其子偘不
忘先兄之意榜此庵白思泉矣嵗在丙午始榜其堂曰
嵗寒取大父詩中之語也葢其更練世故而得于涉履
者漸熟探索義理而得于講明者漸精故尊徳樂善景
行好修之感歴三年而如新等百年而一日豈不以大
父自立之卓然于是仰止其艱勤宣暢其幽眇欲以厲
其勇徃追念之志復以告詔其子孫乎倘非于父師之
訓沈涵浸灌有日新之功何以越十有餘年而寄興于
堂扁者鞭辟益親切而趣向益悠長哉于此可驗其學
矣今夫長松之下苔甃露䦨原泉淵水利澤沾溉酷旱
不涸行道之人固已飽其甘冽清泚之味是亦足以慰
子之思矣猶恨刻詩之竹蕪没不存然今日之脩幹寒
梢傲霜雪拂雲霄虚心勁節挺然而成林者非此君之
本支餘裔歟某嵗一登再登斯堂之上追念先世種徳
流慶之所基師友淵源之自始故迹隠然日邁月征風
聲消寂惕焉大懼且有媿于琅玕翠色猶鬱乎其蒼蒼
也間竊自念皇覽錫嘉適符章句尤汲汲焉惟恐學荒
行墮無以上緝乃猷凜乎一髪之引千鈞也風簷月牖
與偘相期同保嵗晚幽貞之操其志亦有年于兹矣暇
日堅請書其顛末不敢固辭敬為之記重陽後五日宗
叔某謹書
　碑
　　慈應大師政公之碑
鄆須城大谷山昭善崇報禪院住持賜紫慈應大師文
政姓令狐氏生須城令狐村其家相傳唐彭陽公楚是
其上世再從父頌天聖中為殿中丞族子相如今為朝
奉大夫大師㓜不戲㺯踰冠度為僧䕶持戒律以謹宻
稱通大乗經論入諸講律老師宿學善其咨叩故丞相
河間劉公𦵏三世大谷西山之陽以恩置寺賜額昭善
崇報度静人如令歴選于衆乃以大師住持為第一代
披榛棘立基址種藝樵汲惟日不足已而緇素信服赴
者接踵寺娓娓向有成今林樾蔽虧宇像輝煥薰修供
養報國恩已亦報佛恩又受鄉人勸請造天寧大像建
開元三門貲皆千萬而施者樂輸爭付之權衡稱量洞
八纎介既成咸懽然喜得未曽有性寛多恕雅不忍言
人過失犯而不校未嘗以色加僮侍議者謂恢然長者
衆中舉無與比鄉人士大夫下逮里巷老稚皆愛之重
之一無間言凡住持二十七年政和三年五月辛夘示
疾就滅春秋六十九僧臘四十五弟子崇能亦令狐氏
兄子之子實嗣寺八年二月壬申與諸弟子新福等共
二十八人歸全身建塔大谷東山下去寺四百弓占地
縱横十有一肘乃勒銘石永伸哀慕其辭曰衆稽首慈
應師嵗三九獲衣止天華􁄜法泉涸孰求我覺導師爰
結集建兹塔便時日赴山谷忽奮厲如復生又號慕如
始亡藐我等懐謦欬守䕶此刹利羅維願力所加持續
慧命永無盡大宋政和八年二月壬申立
　贊
　　李氏繡佛贊
稽首慈悲父相好光明藏應現行願力針縷妙措成我
觀因緣空亦非自然性種種皆心造是心非造者佛子
不思議熾然一念生諸聖所加持具足千百億我願如
是故造作及見聞過見未来等同承佛記莂
　　又贊
巍巍堂堂妙莊嚴聚一念現前非針非縷文聞已彰何
妨金露滿月當空誰知在處
　　古器圖贊
想古之人悠哉邈乎我獲其器賦象在圖有客見之笑
此展轉閲斯勤斯其人云逺我欲曉客耿不能言退觀
古人恍獨如存千載寥寥不在圖外謂不信者取器以
對
　題跋
　　題醉道士圖
唐劉餗稱僧繇畫醉僧僧賂閻令加冠子為道士此説
謬甚然好事者多信之二閻貴顯取賂僧徒已自難信
又位置衣服悉異而云但加冠子尤非近理畫史稱范
長夀何長夀皆師僧繇各有醉道士圖行于世余見人
家數本人物多少大小各不同安知非范何所為而必
云閻所加張本其不然明矣韋誕懸籠書榜鬚髮盡白
王子敬獨謂定無是事太宗傳呼畫師閻立本張彦遠
深論其厚誣龍眠李侯猥亦信悠悠之談聞子敬彦逺
之風其有媿夫
　　題醉吟先生傳
河間劉某徃嵗浮舟南邁與岳州太守許公實同塗相
約為江行棲宿守望之侣致相樂也居亡何公欲之官
相别去今年到泗上聞醉吟先生聲稱籍籍一日見過
愛其風尚蕭散問之家世則固許岳州之後又出諸公
所為傳贊集叙酬贈書跋之語甚衆嗚呼岳州有賢子
世之名士交口稱述之固宜而某也幸知其父子于先
後二十餘年之間今先生所養超越不汲汲于富貴此
政朝廷所欲待以不次行矣强飯勉之遂將有立于世
非但賦詩飲酒如是而止某雖衰晚多病尚庶幾及見
之惟日望之
　　闕題
古道釋二教源流至隋而止初班氏漢書立藝文志其
後諸史皆闕至長孫氏隋書乃有經籍志并載二教所
行書甚偹其辭詳贍有叙暇日錄此以便觀閲自距國
朝五百年間二教興廢多故皆可攷見欲為文續之病
未能也
　銘
　　来賢橋銘
　　　筠于江西為支郡地左而勝號稱道院其邑故
　　　建城今為高安其水為蜀水亦曰錦水自西南
　　　来逕州治然後衡貫城中東入于贛並州諸山
　　　有大溪又從東北来注之所謂来賢橋者此溪
　　　也故時不梁居人為箯輿或略彴交錯石上取
　　　過徃来扶攜岌岌行者病焉邑子陳仲吉獨捐
　　　家資改創石杠縱五十有八尺廣十有八尺培
　　　兩厓以為崇而其隩乃八九十尺始于紹聖二
　　　年九月成于明年三月陳氏有子為僧曰本明
　　　學于泐潭真淨文禪師余嘗識文于豫章又與
　　　明遇汶上他日明請余為銘因不得辭銘曰
亘亘法梁来賢之鄉注之錦水翕為貢章懸瀑十仞流
沬瀰瀰莫敢以亂矧敢以厲爰斲其堅中廬之石是齒
是翼是堞是辟跨其上征焱不見迹穹隆連巻隠虹雌
霓康莊九衢閟此尋尺爾来衝衝過以枕席維水可渝
維石可泐我銘載之俾也無斁
　　董耘芝石銘
芝為名葆葢亭亭三秀九莖衆所傾石為實巖㟧屹屹
風脊雨骨保而質
　　熊石銘
熊之祥石之夀祚子孫薦永久
　　蜀舍銘
　　　某郡王萬寓鄭榜其居曰蜀舍持餘杭朱浚民
　　　所為記過須城劉跂而請銘為之銘曰
噫嘻此舍是蜀非耶吞若兩川坤之維耶危乎高哉上
青天耶赤甲白鹽峙峨眉耶搘杖醬蒟飯蹲鴟耶一物
不有而不無耶噫嘻此舍是真蜀國身如壺公靡索不
獲行以蜀馳卧以蜀息陰燕陽魏吳越璀錯徘徊周流
誓不以易謂不信者有如此石
　
　學易集巻六
欽定四庫全書
　學易集巻七
　　　　　　　　　　　　宋　劉跂　撰
　傳
　　錢乙傳
錢乙字仲陽上世錢塘人與呉越王有屬王俶納土曾
祖贇隨以北因家于鄆父顥善鍼醫然嗜酒喜游一旦
匿姓名東游海上不復返乙時三嵗母前亡父同産嫁
醫吕氏哀其孤收養為子稍長讀書從吕君問醫母將
没乃告以家世乙號泣請往迹父凡五六往乃得所在
又積數嵗乃迎以歸是時乙年三十餘鄉人感慨為泣
下多賦詩詠其事後七年父以夀終喪𦵏如禮其事吕
君如事其父吕君没無嗣為之収𦵏行服嫁其孤女嵗
時祭享皆與親等乙始以顱䪿方著名山東元豐中長
公主女有疾召使視之有功奏授翰林醫學賜緋明年
皇子儀國公病瘈瘲國醫未能治長公主朝因言錢乙
起草野有異能立召入進黄土湯而愈神宗皇帝召見
襃諭因問黄土所以愈病狀乙對曰以土勝水水得其
平則風自止且諸醫所治垂愈小臣適逢之惟陛下加
察天子悦其對擢太醫丞賜紫衣金魚自是戚里貴室
逮士庻之家願致之無虚日其論醫諸老宿莫能持難
俄以病免哲宗皇帝復召入宿直禁中久之復辭疾賜
告遂不復起乙本有羸疾性簡易嗜酒疾屢發自以意
治之輒愈最後得疾憊甚乃歎曰此所謂周痺也周痺
入臟者死吾其已夫已而曰吾能移之使病在未因自
製藥日夜飲之人莫見其方居無何左手足攣不能用
乃喜曰可矣又使所親登東山視菟絲所生篝火燭其
下火滅處劚之果得茯苓其大踰斗因以法噉之閲月
而盡由此雖偏廢而氣骨堅悍如無疾者退居里舍杜
門不冠屨坐臥一榻上時間閲史書雜説客至酌酒劇
談意欲有適則使二僕夫輿之出入閭巷人或邀致不
肯往也病者日造門或扶攜襁負纍纍滿前近自鄰井
逺或百數十里皆授之藥致謝而去初長公主女病泄
痢方始乙方醉曰當發疹而愈駙馬都尉以為不然怒
責之不對而退明日疹果出都尉喜以詩謝之廣親宗
子病診之曰此可無藥而愈顧其幼曰此且暴病驚人
後三日過午無恙其家恚曰幼何疾醫貪利動人如此
明果發癎甚急復召乙治之居三日愈問何以無疾而
知曰火色宜視心與肝俱受邪過午者心與肝所用時
當更也宗室王子病嘔泄醫以藥温之加喘乙曰病本
中熱奈何以剛劑燥之將不得前後溲與石膏湯王與
醫皆不信謝罷乙曰毋庸復召我後二日果来召適有
故不時往王疑且怒使人十數輩趣之至曰固石膏湯
症也竟如言而效有士人病欬面青而光其氣哽哽乙
曰肝乗肺此逆候也若秋得之可治今春不可治其家
祈哀强之予藥明日曰吾藥再㵼肝而不少卻三補肺
而益虚又加唇白法當三日死然安穀者過期不安榖
者不及期今尚能粥居五日而絶有娠婦得病醫言胎
且墮乙曰娠者五臟傳養率六旬乃更誠能候其月偏
補之何必墮已而子母俱得全又乳婦因大恐而病病
雖愈目張不得瞑人不能曉以問乙乙曰煮郁李酒飲
之使醉則愈所以然者目係内連肝膽恐則氣結膽衡
不下惟郁李去結隨酒入膽結去膽下目則能瞑矣如
言而效一日過所善翁聞兒啼愕曰何等兒聲翁曰吾
家孿生二男子乙曰謹視之過百日乃可保翁不懌居
月餘皆斃乙為方博達不名一家所治種種皆通非但
小兒醫也于書無不窺他人靳靳守古獨度越縱舍卒
與法合尤邃本草多識物理辨正闕誤人得異藥若持
疑事問之必為言所生本末物色名號退攷之皆中末
年攣痺浸劇其嗜酒喜寒食皆不自禁自診知不可為
召親戚訣别易衣待盡享年八十二終于家所著書有
傷寒論指㣲五巻嬰孺論百篇一子早逝二孫今見為
醫河間劉跂曰乙非獨其醫可稱也其篤行似儒其竒
節似俠術行而身隠約又類夫有道者數謂余言曩學
六氣五運夜宿東平王冢嶺觀氣象至月餘不寐今老
且死事誠有不在書者肯以三十日暇從我當相授余
笑謝弗能其後遂不復言嗚呼斯人也欲復得之何由
哉没後余聞其所治驗尤衆東州人人能言掇其章章
者著之篇異時史家叙方術之士其將有攷焉
　　玉友傳
玉友其先出自后稷得姓九種别為禾氏居官長子孫
又為庾氏有子粲從儀氏受道家術術成一息十日大
寒凝流而不冰世稱以為神其後子孫命氏不一惟甘
氏最著傳數世有壺公既仙去歴千數百嵗挹之輒出
世謂玉友後或曰壺公者無冬夏隠壺中然時時猶復
往来人間今玉友即壺公也為人精白不雜處少時帶
經就舂方士中黄生白水真人一見定交杵臼之間相
與差擇陶汰復修儀氏術烝烝柔和羣居化之雖蓬室
甕牖投者如歸一巾一瓢意湛如也好事者或載與俱
出所至爵者避席一坐盡傾既去人思慕若渇平陽侯
為相獨親厚之吏士人人争欲進説皆不得間故人徐
公為郎言于朝曰此臣家中聖人也去遊荆楚荆州牧
虚齋中以館之使其子伯雅叔雅季雅受學焉嘗得董
生春秋玉杯書閲而起喜曰知吾趣者不在玉杯中乎
晚從王公子至山東山東聞聲争交懽河間老人一見
心醉歎曰吾屬徒知飲其徳莫能名其器命史筮之遇
需䷄之比䷇其占曰吉是謂三益味道之腴澤外粹中
冰雪與居非金非石其臭如蘭有孚盈缶富以其鄰殆
將有不虞之好得于燕樂之間因賀曰斯人玉也諸君
寧得而友之乎老人頓首幸甚字之曰玉友初甘氏宗
族既衆仕宦髙者入侍太官奉祠祭其在州郡為平原
督郵為青州從事或封宜城侯劇陽子下至斗食丞甚
衆其餘散居里邑田野往往衒鬻自售無老幼賢否皆
得與之交倡優下吏狎溺尤甚號為懽伯愛之不容口
由是交道遂漓縣官既覺之因著為令盡収其財佐公
上毋得藏器于家清亷之士至掲表自别獨玉友不然
瑰意琦行門無雜賔私淑諸人未嘗顯于時既性所守
亦其勢然也與人接初若恬和而中甚烈天質醇白終
始一致炎涼莫能移平居固罕見之人或望其顔色皆
􁂚眙及深味其言無不心悦誠服識與未識以是沾丐
所及人忘其少䜛者或恨其不滿聞而笑曰君子多乎
哉不多也他日老人坐草堂蒼官青士列侍堂下風月
佳夕獨玉友與桐君在桐君方有髙山流水之趣當是
時玉友色愈粹風味愈勝相視莫逆歡然絶倒老人歎
曰平生聞髙士稱羲皇上人嘗謂虚語今乃信然恨不
使陶靖節見之客有邂逅相遇者頳然内熱爽然自失
人怪而問之曰見吾玉友耶客長歎曰閲人多矣疑其
不從人間来其為人心服如此嘗自言吾師以寅生以
酉終故酉日輒隠不見然出處亦無常度或對客未竟
人又于他所見之或同時數家俱見雖人人自謂我良
友然似是而非者十九得其緒餘者十五而得其真者
百無一二至于官府及市肆若禆販之家雖願見之終
不往浮沈于世莫知其所終太史公曰甘氏得姓尚矣
其後分封以邑為姓有中山氏青田氏桑落氏烏氏程
氏郫氏此皆著姓日以滋盛而玉友名氏弗彰獨以徳
稱其亦有以也夫或隠或見莫攷其出處此與薊子訓
左元方何以異浮沈方外野人白士與之忘年而臣不
得獻之于君故余為之攷論其行事未嘗不歎息于斯
焉
　誌銘
　　渤海西門參軍墓誌銘
君諱楫字道濟姓西門氏曾祖旦祖成允終南宫令贈
左諌議大夫父介終尚書屯田郎中贈左朝議大夫其
先出于魏鄴令唐季散遷再徙渤海家世儒學以長者
稱至君尤好學立義重然諾名聞北州友人王大年母
死貧甚君不待白大人裒婦裝賙之使𦵏與王肬俱客
而肬病且死君躬訪醫挾持臥起至具棺斂表識告其
家乃去是後賴君脱艱窘類如此者尚衆尚書郎當任
子君次最長辭曰楫累以進士薦久猶以恩釋褐而弟
聿方壯可任及致仕官一子又推與季弟中中固辭乃
受太廟齋郎親喪哀毁成禮族人敬重之無間言㑹郡
有獄弟肅當逮其勢張甚君奮曰肅聿皆為吏中好學
類不可使被汚吾老無用其即罪因身㑹逮隨問而承
弟與族人持不可君固不變繫之累月獄吏歎息不得
已具牘竟坐免官吏守門奪取告身去聞者為恨而君
恬自得久之更赦調象州司戸參軍不赴元祐元年五
月九日疾終享年五十五三娶王田髙氏二男輅舉進
士幼早世女皆嫁士人諸弟與輅以八年八月二十七
日𦵏君渤海萬福里之原使鄉人王宜狀行事来請銘
君少從家君游某得熟其為人大抵發憤悃幅節疏而
氣閎専趨人之急終不以身困阨故悔止其人既去或
自名遂閉弗道君亦不恨曰固何傷嗚呼君可謂無負
于人矣銘曰嗟若人蹇不逢彌億年尚幽通
　　陳郡袁府君墓誌銘
元祐六年十月癸未陳郡袁府君諱百之病終于家八
年十月庚午𦵏開封府雍丘故里之原政和元年秋君
之子疇自杞如汶請銘于河間劉某曰先子之䘮大父
大夫公泣謂諸孤非深知吾子不以銘已𦵏而銘將納
諸隧後嵗餘大夫公亦捐館舍諸父并舉故縣之藏先
子行事因弗果書訖十九年于兹昔者先丞相在位其
取人也以無意先子之見知也以無求謂之深知其殆
如此敢以銘累丞相之子其幸碑之死且不朽某固嘗
聞君之為人謹以君仲弟東之所狀事蹟叙次而為銘
君字必强其先許人後徙雍丘曾祖楚材國子博士贈
都官員外郎祖煥太常博士贈大中大夫父詵朝奉大
夫母王氏徳興縣君君少竒頴北海吳公奎趙郡李公
師中一見異之登進士第調郡曹歴縣令遷幕府以選
再為州教授積官至左奉議郎天性孝愛已壯猶嬉戲
親側如兒時仕宦常擇比近率五日一通訊過期皇皇
不能以日母喪哀毁勺飲不入口三日不得已于父彊
進粥因得羸疾中嵗浸劇享夀纔四十有四為人美風
致夷然蕭散善談笑博學軼于文辭嘗讀董生仕不遇
賦歎曰命在天不遇其何憂道在我奚往而不可樂又
方以天下為憂安知遇之非憂方自樂其樂安知不遇
之非樂迺作樂不遇賦其辭類騷眉山蘇公見之笑曰
不見此作久矣平居恂恂需緩至遇事侃然不為骩骳
逢州遞卒盜貸所護錢當死君為掾讞之曰錢委窮卒
實誨之盜乃與宼同抵罪死非法意州不聽固争且曰
終不以一官易七人者命竟論減死其後君坐失出免
官而囚已決不復改河東行和糴法遇菑嵗蠲税十八
而糴如故計司仰給衆莫敢言君為從事被檄躬行田
壟索室廬具以實告部使者又條利害大計言府府為
言于朝某州水菑官吏諱之督賦自若人情洶洶君為
學官歎曰顧恐弗聽出位何傷則詒使者書累千言有
同僚忌君悻悻一日當坐譴莫為謝君陰竄名分謗果
以君故得釋又縣令以事忤守將怒甚削牘將傅重劾
人不敢諌君獨從容進説不聽不止後僚令知之皆来
謝君曰亡是以告者過人更服其長者在官無幾時所
立如此娶李氏朝散大夫綜之女子男璹鑄燾女嫁閭
丘璪宋甫張無競銘曰惟袁氏與轅爰同出媯姓陳申
公之後自固盎延著名于漢其後轅爰寖㣲而袁獨顯
春秋之際食邑陽夏其地後屬陳郡别于汝南暨樂陵
故君上世稱陳郡以君之資稟學行而天年早終然班
班見行事質之經義參之士君子之操幾可以無悔嗚
呼可哀也夫亦可以無憾也夫
　　崇儀使致仕趙公墓誌銘
元符三年春有詔故韓王普社稷殊勲後嗣未有顯者
其推擇材行以名聞文思副使趙公思恭即日擢為西
上閤門副使公惶恐上書稱臣駑下不如臣兄思復書
報聞公不敢復辭迺拜受命是時今上踐阼纔再閲月
公以宗臣後首見褒賞逡巡辭遜授受兩得于是中外
悦服而公之賢益聞公字伯莊其先真定人曾祖韓王
居洛陽為洛陽人祖承贈太師中書令考從約贈建寧
軍節度使妣祁氏永嘉縣太君公少以父任方冠而仕
為鄜延路管總司屬官監夀州税杭州酒八作司監修
官髙陽闗路總管司屬官太寧監及博州都監河北糴
便司屬官勾當騏驥院提舉修河司屬官知威勝軍提
舉右廂馬監知信安軍改岢嵐京西北路都監兼提舉
馬監知乾寧軍改火山軍真定府路都監兼河北第十
一將知永寧軍復改威勝揚州鈐轄召還管勾客省四
方館閤門公事請補外為京西南路鈐轄又請解閤門
職自引進副使換崇儀使又請宫觀管勾西京嵩山崇
福宫樞宻院奏公才可任不當處以散地起為京東西
路鈐轄再請宫觀復崇福宫葢自三班奉職十五遷官
而至崇儀使因止不復磨勘職事凡二十八任非朝廷
選則官長辟除在官六十餘年未嘗見譴既再請閒遂
以大觀二年正旦拜章乞致仕四日某甲子終于私第
之正寢夀七十四後七日詔許致仕是嵗三月某甲子
𦵏洛金谷鄉石樓里邙山之原先塋之側公剛毅多知
遇事識大體自以勲臣之後義先國家在職蹇蹇未嘗
顧望寓大名屬霖雨大河漲溢風濤下注城中憂在晷
刻時故相居守以便宜檄公部禁兵從事郎吏惶惑而
公指授神速人得赴功隄防獲完遂脱墊溺是日也㣲
公幾殆其處繁潰艱劇賴以濟務類如此御兵嚴而信
不妄賞罰南陽大閲兵主帥聽其左右言將厚賞射者
公請核實主將不聽欲必賞公亦必争止弗賞凡事上
官未嘗少貶遇不可必達其意人服其直治郡奉法循
理簡重不苛課最常視他人為優在朝廷習故事恭慎
無與比嘗赴火山陛對奏事已而泣言曰先臣普配享
清廟顧真定故里未有廟食敢昧死以請哲宗聽許將
詔立廟欲公親董役事故除真定府路都監居數月廟
成故樞宻使文簡馮公京公妻父也待公如賔友馮公
薨朝廷欲公㑹𦵏故除京西北路都監公亦感慨為之
盡力公輕財利重然諾有幕官卒貧甚公至鬻賣器皿
遣其喪歸族人貧者必嵗時賙給之以為常善教子孫
所居必延儒學尤喜賔客對之終日夕無倦色與人交
初落落不合既厚善不復以事故移奪久而益親閒暇
觀書史或勸公何不學佛書公曰忠于國孝于家不畏
强禦不侮鰥寡吾以此生亦以此死又何必學佛書為
勸者慙服娶張氏故侍中耆之孫某官某之女封安化
縣君又娶馮氏封咸寧縣君子男四人希孟承議郎希
旦右班殿直希尹希箴三班奉職其三子皆早世咸寧
君與希孟既舉公及前夫人之𦵏奉公遺範居喪如禮
鄉人稱焉孫男十一人瑾珵瓘璞瑑璪璩琛琢璮環孫
女二人嫁右班殿直郭才卿一尚幼公將老謂東平劉
某曰我死子其為銘某曰知公與公所知豈少哉曰非
有擇也顧心已屬子不可易自是亟以謂人曰銘我者
劉君也公殁其孤遣人訃告且問銘既𦵏又使長子瑾
自河南抵汶上持其鄉人劉平仲所狀事實以来曰得
銘將納諸墓隧瑾致其父之意退就舍日造門泣以請
如始至某感服太息曰是公之子孫也已乃叙次而為
之銘曰烈烈韓王翊國之興於昭顯融陪食廟烝纘恵
我緒蔚其繩繩於王有光趙公維曾有偉趙公簡亷以
質周旋踐更克毖小物乃勤民政亦總戎律不呉不敖
乂寧踐謐上聖臨御誕襃殊勲有来趙公陟陟于門擢
首拜章義先臣昆盛徳不忘風致斯存謂公百年尚膺
多福翩其歸休(案永樂大典/原闕二字)匪卜豈無他人墓文我屬
莫幽斯文惟信之告
　　朝奉大夫知淄州任公墓誌銘
公諱宗誼字仲宜姓任氏贈尚書司封員外郎諱朏之
曾孫尚書工部郎中直史館贈吏部尚書諱子輿之孫
太常少卿致仕贈正義大夫諱粹南陽郡太夫人尹氏
之子上世故為博平人尚書公改𦵏于鄆因家焉公以
父任為太廟齋郎調隴州隴安慶州合水二縣尉喪服
除調濵州司戸參軍亳州酇縣令用薦為宣徳郎知曹
州乗氏縣不赴簽書鎮海軍判官管勾京東轉運司文
字轉通直郎通判南平軍不赴監真州轉般倉轉奉議
郎賜緋魚袋通判永寧軍不赴轉承議郎通判沂州今
上即位恩轉朝奉郎朝散郎管勾宫觀以沂州督捕賊
轉朝請郎轉朝奉大夫通判泰州不赴除知淄州借紫
加勲騎都尉大觀元年七月二十四日寢疾終于家享
年五十有九公闊達好義有氣略少時浮沈閭里泛愛
下士人樂從之游既孤𦵏昏仰食貧甚至鬻其産貲用
遂缺公曰差易耳勤力治生調度纖嗇居數年復其産
如初鄉人竒之宗族賴焉天性明吏事在官務核實不
肯便文自營所臨可紀酇有民椎埋剽攻敗則行錢詆
讕數得脱前令不能制公因事殺之以徇有盗羣行入
境微得其處㑹尉不在公部分方略以授主簿曰往取
賊受賞以君有母故為君得主簿感激如公教盡獲之
遂先公改京秩沂某氏子坐小法當受笞公審其可教
争于州將以贖論是嵗遂預鄉舉真州倉室屋七百區
費大莫敢任葺事嵗霖雨壊米至萬計吏夜徙棄水中
以滅跡公大撤而新之計司吝費公曰倉雖在真本漕
六路聚米以供京師則費宜均賦之六路衆是公議上
之朝遂著為令在濵攝滄之樂陵令在鄆攝須城令治
行皆如在酇凡民訴久不竟若冤不能自直者摘其要
害躬為鐫諭無不厭服日所受書檄與凡小争訟區處
立決廷無留事獄戸可羅雀豪惡吏屏氣竟嵗無敢犯
或云為政必鋤猾吏奈何并容公笑曰懦令倚吏以辦
又憚其縱則横掎摭之是滋使藉以蠧民且去一猾吏
得一猾吏今予奪在我吏供筆札奉案牘而已何謂云
云前後所辟薦公皆名士偉人其與人交傾葢不疑不
為回隠小不可輒以告然資樂易喜賔客酣飲笑噱恢
然無忤人更服其長者晚尤好書閲古今評其人得失
以自致其意領宫觀歸家趣供具召親屬故舊無虚日
嘆曰老矣無所用如某人治某事我雖老尚能兼此人
數輩雅知公者亦多以為信云方朝廷察公行能優除
便郡未赴感疾不起夀不滿六十於戲惜哉娶尹氏南
陽夫人弟之子封夀安縣君子男四人羲之獻之允之
延之皆舉進士羲之以公遺奏授假將仕郎女七人嫁
王譽郭儔士亷張平張大辯謝敦頤儔右班殿真敦頥
假承務郎餘皆舉進士一未嫁孫男七人以大觀二年
九月二十六日𦵏須城縣黄陂鄉之劉村先塋之次某
皇妣魯國太夫人正義公仲女也篤于同氣之愛憐公
幼䕶視之尤厚南陽君于諸外孫愛某特異躬自鞠育
某又少公四嵗相與嬉戲俱從我先公授書學丁壯昏
宦出處相先後雖舅甥有晜弟之好焉諸孤謂知公無
如某者請誌其墓謹論次如右為之銘曰服周于身棺
周于服刳石袤丈以為之槨度三之一得其函深如函
之深為之葢博其封可隠其坎可席從先大夫歸此真
宅
　　承議郎束君墓誌銘
大觀三年九月庚戌承議郎束君端卿字表臣卒于京
師十月戊寅返柩于中都粤十二月壬申𦵏東阿魚山
鄉挂劍里祖塋之左伯氏(案北下永樂/大典有闕文)直大夫正卿持
其季文林郎斌卿之子僧孺所狀公行實以来請銘為
之銘曰維束有原漢傅之裔莽末散遷去足為氏在晉
著作陽平是居唐季避亂占魯中都曾祖諱勍潛晦弗
昭祖顒贈官貳卿兵曹考莊膴仕奮以儒服繇列大夫
襃贈光祿母榮夫人追郡永嘉儷行相成實大厥家君
由父任歴典二尉登封髙邑輒著威恵主簿河沙錄事
蘄春交章尉薦去長斯民能令謂何馮翊白水滿嵗為
郎階曰宣義惟大鎮聚齊有孫耿爰畀之監流亡綏定
今上御極沛澤維均加命一等錫服朱銀信安入幕軍
事用康通直于朝遂登議郎上膺大寳例進官序歸赴
銓曹入趨班署云胡弗淑奄然徂遷七十有二亦克有
年娶郭暨王張又繼室國恩襃寵咸有封秩七男二女
儀然肖似稟植攸同多或蚤世直孺徳孺二子服喪孫
曰元矩亦頎而良女及女孫皆適士族宜于其家著稱
雝睦吁嗟束君命實何尤出無利勢歸有先疇嵗晚道
衍邅迴末路何以息我魚山之下刻詩幽石以慰其靈
及後之人尚其永寧
　　國子博士趙公墓誌銘
天水趙逵與其兄遘弟遠逑遵以母夫人命卜政和元
年十月己酉𦵏其祖考叔從叔弟暨伯祖妣叔祖妣考
之所生母遘逵之妻凡十一喪于鄆州翔鸞鄉石室村
之原逵以友人彭城顔岐為介紹請于河間劉某銘其
祖博士府君之墓翼日持岐所狀行事来見而泣曰昔
我髙祖父之考諱文興妣張氏在五代時潛晦弗耀自
髙祖父太子中舍知黄州贈給事中諱利妣南陽郡太
君張氏而上皆𦵏齊之禹城為齊人曾祖尚書祠部郎
中天章閣侍講贈右諌議大夫諱希言始愛東平樂其
風土故我大父奉其喪與妣博陵郡太君崔氏暨伯季
及三仙源君卜石室之原而藏焉無祿大父即世繄我
先人亦早終以嵗之不易諸孤藐焉契闊淹久葢四十
年于兹然後殯者獲從先侍講于此維趙氏遷徙之故
與大父之閥閲治行非銘曷以告後嗣謹按府君諱舜
臣字和叔少舉進士不中父任太廟齋郎調澧州澧陽
簿尉明州簿尉丁父憂服除調兗州司法親嫌移沂州
遷兗州瑕丘令天平軍節度推官知興州順政縣擢大
理寺丞知泗州招信縣未赴改濟州鉅野縣轉太子中
舍賜緋轉殿中丞以薦監延豐倉遷博士熙寧八年八
月二日以疾終享年五十六娶徐氏司農卿安期兄之
女次黄氏内殿承制中立女次王氏天章閣侍講宗道
女皆封仙源縣君子男裔孫河中府司錄參軍以子贈
通直郎次三人早卒次叔孫季孫女嫁承議郎楊慶基
士人張子明張敷諸孫皆舉進士逵登第為承議郎孫
女嫁黄淵吕椿年曾孫男女十二人初侍講公與故賈
公昌朝王公宗道竝事仁宗皇帝説書崇政殿又竝除
侍講在經筵積嵗以博厚著稱至府君世其家學尤長
于歌詩善書得唐徐浩筆法居家孝友在官恵愛亷肅
其交于上下誠而不阿位不售徳識者歎憾二子病不
任事然孫曾衆多先志弗墜要諸始終顔氏之狀與其
所言可攷不誣乃為之銘曰於維博士洵美且文恵其
先人以暨有孫令得良吏州倚名曹政在二縣民廩洊
髙我車既流我塗亦易云胡奪旃而不千里文山之兆
是堅是塏勒銘幽宫庸告永載
　
　
　
　
　
　
　
　
　
　
　學易集巻七
欽定四庫全書
　學易集巻八
　　　　　　　　　　　　宋　劉跂　撰
　誌銘
　　朝請郎致仕蔡君墓誌銘
政和元年夏五月晦南陽蔡君晉如屬疾京師觀徳坊
寓舎髙醫友人先後診視居十有六日粤六月丁未疾
革屬纊以俟既絶升屋而復廢牀浴櫛遂小斂戊申大
斂設奠于柩設明旌于庭母長安縣太君郭氏弟承議
郎芝號哭受弔親黨内外悲哀感動嗣子向自鄆省疾
庚戌及門徒跣哭踊以入妻同安縣君劉氏季子容聞
訃繼以孥行七月辛巳至自鄆如向始至是月家如宋
遂以柩歸八月丙申殯慶因資福院之東序設几筵于
家設廬以殯三年六月庚申葬應天府宋城縣七里村
之原先祖考墓之西北晉如諱蕃泗州推官贈太師諱
希言之曽孫資政殿學士贈太師楚國敏肅公諱挺之
孫直龍圖閣知秦州贈朝散大夫諱某之子以伯祖樞
密直學士諱抗遺奏授將作監主簿年十七補太學生
治禮春秋有聲場屋屢以進士薦不中第調監潤州丹
陽縣酒務不赴監京西作坊嵗造軍器以萬計有勞遷
秩監京南排岸司監楚州西河倉轉輸數滿百萬出納
無害再遷秩今上踐位通籍于朝賜緋知鄆州陽穀縣
遷通判潤州事州在東南為劇數行太守以治辦稱擢
管勾南外宗室財用時拱州復建東輔又改通判事官
罷入朝朝廷深知其才屢攝以事欲顯用之㑹疾請致
仕遂不起享壽四十八初官制行換承務郎凡十遷官
至朝請郎二子學有家法同時被鄉薦女㺱嫁從事郎
李襲譽珟嫁宣義郎劉長歴琜瑬尚幼晉如端厚有局
量喜怒不形于色居家孝謹宗族無少長視為益友與
人交悃愊無偽人愛重之無間言好學勤篤經史諸家
下逮傳記稗官之言無不讀求訪異聞如弗及手自抄
書數十百巻讎訂完密士大夫得其本多賴是正屬文
援據殫洽語不陳習多見倩託人人各如自其意出尤
工于詩有文集十巻藏于家居官㢘静不煩苛遇事精
察而喜寛不肯詭激取譽譽自歸之論者冀其施發振
耀大見于時而壽不逾中人齎志以殁識不識咨嗟痛
恨河間劉某曰我母燕國太夫人于晉如外王母寔同
產姊先公視長安君為從母妹又嫁晉如長子而珟復
歸我嗣子則壙中之文舎我其誰宜為然晉如少十餘
嵗素強無疾今反哭其死又銘之衰年感慨顧視惝怳
雖太上忘情亦何能已既叙次之系為辭章以伸悲哀
之意告後之人銘曰顯允蔡宗世有承兮才諝詡詡志
繩繩兮猗嗟若人幼修能兮詩書為車禮為御兮載籍
緜邈精獨騖兮盎然行事彰慶譽兮王塗廓通來孔辰
兮翺翔容與時且伸兮云誰柅之俾不振兮夢有二豎
疾乃革兮腹無三壬壽何嗇兮慈老幼孤哀憂極兮佳
城鬱鬱睢之陽兮我龜墨食陬吉良兮歸哉先塋永斯
藏兮自古皆死惟徳久兮咨爾後人嗣其有兮著諸石
章傳不朽兮
　　穆府君墓誌銘
政和二年六月庚寅宣徳郎致仕河南穆翬字彦翔以
疾終于齊州章丘縣里第九月庚申葬龍盤鄉女郎山
之原其孤持奉議郎李致所狀行事詣河間劉某而請
銘為之銘曰維穆其先宋公之裔支子分邑以諡為氏
穆伯二子在魯有後穆生事楚申公為友元魏親賢奕
葉通昏有唐女士醍酪稱珍著籍河南逺哉垂休逮君
上世徙居章丘曰倐曰賓維曽洎祖厥考諱端代襲令
緒君有氣質力學勤劬流輩推先卜其脩塗既舉進士
落落不偶通禮設科幡然以取起家掾曹司法衢州訊
牘潰繁吏不誅求淡如無營藏書是樂摹印鈔傳滿載
歸橐計司辟請東平酒官剽蠧斂藏墜課以完餘暇構
堂睎阮是名借留弗可以秩終更長山黎陽壯兹二邑
察㢘為丞流散安輯孝婦之河長豐之渠二邑大利君
力以圖疇或寇旃垂就而懈人固䝉澤賞則弗逮君才
多有薦亦交章獨屹自守弗能頡頏判官懐州將赴復
止曰予休哉遂致其事歴階幕府文儒二林陛對在前
毅不少淹母霍繼劉養以孝著娶夏及趙侃侃佽助子
男四人涘滋潨㳂能讀君書世澤其延女嫁唐誦我姑
之媳來齒諸婦世我藿食二幼未行君疾以侵壽四十
九天固難諶收𦵏旁親嫁撫孤幼傾財赴急篤于故舊
色厲言直悃愊無華孰不有美取數君多知君實詳莫
如我信勒銘幽宫以告無盡
　　定陶任穎士墓誌銘
穎士諱之奇姓任氏贈吏部尚書諱曉隴西郡君李氏
之曽孫贈司空諱顓榮國夫人王氏之孫殿中丞諱廙
壽安縣君李氏之子其先曹州定陶人後徙鄆州家須
城穎士以廕為太廟齋郎屢舉進士不中調滄州司户
未赴服考妣䘮既除為定陶主簿邑故多宗族人以仕
為難然初官偘然已有稱譽又為兖州仙源主簿用薦
為通利軍黎陽令始至官與守將爭議蠲民租十八九
罷瘵以蘇朔部饑朝廷遣使賑捄條目纖悉他吏以違
忤多得譴獨曉然見法意燭其曲折奉行以毋害獲偽
為官文書印者寧不受賞寛其死罪頗采孝弟力田大
指著為文數千言散揭田里訓諭邑人逺近感勸治聲
流聞以通仕郎監南京麴院或發地得銅鐘六驗其欵
識曰宋公成之䪫鐘人莫能攷穎士歎曰當始基之邦
獲先世之器豈偶然哉著宋樂寳鐘文一篇上之朝學
者服其精博又監鄆州酒務秩滿當赴召對未行屬疾
政和四年四月乙酉終于家年六十二初穎士既孤事
所生張夫人如事嫡援崇寧赦令年九十封福昌縣太
君與母弟之臨相愛篤密從姊壻及甥壻困窶皆以孥
來寓為之絶甘分少至其病䕶視之且死辦後事常質
衣周貧鄉評許其好施上官薦其才行者先後數十人
娶席氏秘書監平之女孝睦循法度室家宜之姻黨稱
焉先頴士二十四年年三十八卒繼室以其兄之女男
女十有四人六年十一月壬寅葬須城盧泉鄉望山南
原先塋之次前夫人祔所著詩文二十巻藏于家鄉人
董大夫正度所狀如此頴士與予同嵗而少數月以兄
事予晚又女我弟之子知其為人尤詳性静不妄交杜
門讀書寒暑不廢善論事不甚臧否人物尤好養生凡
丹經氣訣方士之書類能涉其大略幼則得官而退居
多于從事之日嘗從容言生年在巳得亥時為衝月建
戍得辰日為衝術家謂之破又自察形色非宦達者相
以是隨牒小官夷然自遂未嘗戚戚人知與不知不以
屑意澹無忮恨如是終身焉雅有士君子之度諸孤求
為銘既敘次閥閱因備論之以遺其後人亦庻幾吾友
之志云銘曰嘻嗟頴士孝友靖共學優政殊夫豈不逢
命則仇之嗇其顯融齎志永歸維後之豐
　　堂邑縣丞李正雅墓誌銘
政和六年秋趙郡李正雅屬疾東平崇仁坊里第粤十
月辛酉朔九日己巳卒于適寢享年五十二鄉人識與
不識咨嗟相告語吾州名士當位于朝為顯人奈何止
于此其所善故人泣曰窮達之故死生之説吾友嘗從
事于斯庸何恨惟其神情夷澹不可親疏今也未見其
繼而仲公雅氏自其疾犇走謁醫入侍藥扶持卧起皇
皇廢寢食既䘮哀戚甚祭奠殯葬盡禮無違朝晡號泣
聲不絶聞者為之流涕于是鄉人益復相告語非是兄
安有是弟嗚呼正雅生世不售而名實在人迺如此是
足以無憾殁後六十二日葬平隂縣翔鸞鄉天宫村之
原正雅諱周南系出唐太尉弟徳修之後曾祖緯贈户
部尚書祖師中天章閣待制父伉承務郎母樂安孫氏
生而資警異幼未知事已知孝視親顔色以為恱戚母
夫人好施惠衆以為難獨委曲成就其意仲曰召南相
愛篤密父同産嫁宋氏為將戰殁朝廷録孤正雅方娶
其女其家並壻列奏中命下矣辭不受白其父曰大人
冒寒涉險逺䕶䘮以其孥歸人將曰此特為周南計耳
是時年甚少父竒之聴許宋氏移書趣十餘返竟不受
已而舉進士中第為單州魚臺主簿令以罪聞州守疑
之檄主簿問狀正雅别白其誣令得以理去父喪除為
濟州司户參軍嵗受民租每辨色入庾庭親閱視輸送
如流吏莫能留難人無横費往往持餘租歸家異時移
疾他官攝事民衆詣州言不煩攝官寧宿邸以待疾愈
後十餘年父老猶誦詠其事為陳州録事參軍領市事
賣價平允所治不譁而辦無抵罪者人徳之㑹以親疾
予告衆遮泣久乃得去換通仕郎便親監鄆州鹽場母
喪服除調河南府軍巡判官不赴改堂邑丞攷滿歸遂
不復起所居在城東北地寛衍自天章公時藝松竹氣
象靜深安居寡人事終嵗不造官府其為詩清約有髙
致母亡布衣蔬食至終身四子碩頒􁀙頌銘曰薿薿李
宗世穫其耰遺我堂邑蔚為良疇遭時盛隆士以志合
襃其盈廷治聲奕奕去我堂邑行成于家退然譽處亦
維國華天宫故原克有安宅亘百千祀式此封陌
　　士補之墓誌銘
東平士補之諱衮其先自周適晉有子為理官以士命
氏漢末燮嘗為交阯太守隋末義總為侍郎家河内其
後世遂家髙密而補之四世祖如玉以天平軍判官卒
貧不克歸因又家東平故今為東平須城人天聖慶歴
間山東大儒以髙行達學顯于時仕尚書兵部員外郎
諱建中者于補之為祖妣韓氏考郊社齋郎諱安亨妣
李氏補之年四嵗失父知孝其母跬步不去側年十五
未嘗出門巷既長以孝聞年三十五失母哀毁骨立杖
乃能起兄才早世無嗣補之謹事寡嫂為之立後既壯
又授之室嫂亡乃分貲産贍之尤愛其弟永自以既孤
惟一弟視之如傷寧身不擇利害惟弟之聴母有妺已
嫁而卒貧無以𦵏補之力為營辦乃克葬崇寧初被鄉
薦試禮部不中歸處庠序益自勵㑹詔舉八行鄉老故
張公椿王公之明今束公正卿王公膴與鄉人定計以
補之孝友諸行皆應法當舉方草具其事補之聞亟來
見曰誰以此欺諸公事當核真偽況以詔誓不敢諸老
度不可奪因姑止初母病寒厥醫不能識補之痛恨遂
學為方頃之稍以其術視人鄉閭賴焉數嵗之後益明
習近自里巷逺暨他邑來問者相踵大抵所治貴保養
賤攻取善用剛劑充虚斷下内固根本使賊邪自消非
甚不得已不為瞑眩或困憊危惙人莫能如何補之輒
愈東平部使者所㑹又仕者尤衆凡疾不經補之不敢
決以是延請無虚日而造門者黎明往伺見之已不逮
則未昕而往猶屢返乃一遇或不得盥頮出對客然來
者蟬聨遂不得休率常過午乃始飲食窮日之力以應
接未嘗倦人多欲厚餽之辭不受或求藥草諸好用物
以將意猶不肯盡取蓋橐中空虚妻子日闕乏未嘗䘏
也喜稱人善不言其短與在位者言未嘗及公事識者
以此尤賢之政和八年三月疾病自診知不可為麾去
藥艾將終神爽不亂居七日以四月二日終于寢年四
十八鄉人驚怛出涕皇皇旬日娶李氏承議郎价女又
娶李氏陳留丞侃女子男三人蘋蘩一幼未名女五人
嫁吳大受李曇李璆二未行五月四日𦵏東阿崇山原
銘曰行修于家庭志行乎州里源逺其流長誰使涸也
咫藐有欒者棘依止我悌弟盛徳諸孫曽尚振于永世
　　夫人張氏墓誌銘
承事郎致仕北海王公景亮之夫人清河張氏世為濟
州鉅野人曽祖澄祖永言尚書比部郎中父璧沂州臨
沂縣尉母彭城劉氏夫人居家孝謹事舅姑盡禮膳服
温凊先意承志夙夜不怠已而執喪奉几筵如事生少
即失父既嫁失母有弟又不幸因泣曰吾親之後迺如
此何以生為景亮哀其意為偕往䕶其喪葬王氏墓之
側嵗時祭祀如禮景亮少以髙材博達稱所與遊皆知
名士雅喜賓客客至趣供具無虚日又好施予不計家
有無王氏本贍財繇此滋屈夫人移用應辦至斥賣服
珥未嘗使乏事景亮得官不樂出仕宦端居二十餘年
泰然自遂夫人實相成之景亮讀書時時為夫人誦説
聞竒節異行死生之致必嗟歎感慨泣數行下有疑似
則曰某是歟某非歟所造與景亮多合善教諸子與宗
族怡怡如也晚得末疾元祐八年四月十五日終于淮
陽軍其子官舎春秋六十有九後十六年景亮亦終于
家以政和元年夏四月己酉合葬于鄆州須城縣北廬
泉鄉先塋之原子男五人㩜通直郎恕志揲掖志早卒
餘舉進士女五人長適歙州婺源縣尉崔汝平次適進
士吳勉餘未嫁孫男三人待行役孫女五人長嫁承務
郎劉錫老餘尚幼銘曰汶山北原維洛之旁隠隠隆隆
宅兆相望爰有大阡奠其中唐茂林䆳深王氏之藏於
昭夫人徳名既光夫以材稱子以孝彰歸哉此竁可謂
不亡尚利嗣人俾熾而昌
　　夫人李氏墓誌銘
夫人李氏其先真定人後徙林(案此下永樂/大典有闕文)父諱恩事
仁宗皇帝于藩邸擢知永寧軍陕西鈐轄母太原王氏
夫人年十九嫁為居士慕容君諱宗古之妻居士曽祖
福超以戰功顯于祖宗朝終成州團練使子孫多仕宦
獨居士以奉親不為進取計買田汶上躬治産勤儉孅
嗇親養以給夫人為内助實預有勞居士殁夫人持門
户纂組自力節逾厲不以貧故少貶使其子從事學問
二子舉進士數不利禮部無以當夫人意愧戚不自安
夫人曰得失命也吾固知之奚慼為其子乃感服自安
鄉人稱焉永寧之喪諸子不克𦵏至孫乃謀自汶上歸
柩林(案此下永樂/大典有闕文)夫人欲與俱或曰年七十四方窮冬
豈逺行時耶夫人曰同氣獨吾一人在且先親客殯久
今行不從吾死目不瞑竟往力任其事遂克𦵏遇事善
區處必中禮宗族内外事無劇易多諮禀而後決平居
寡嗜好惟誦佛書積久數以萬計諸孫為録其數而藏
之晚嵗更丁壯起居飲食如少者或問知其年髙皆驚
嵗在單閼居士諱日具齋祭拜哭如儀已而退就次氣
少劣家人進藥不受夜嚮晨趺坐而終實政和元年十
二月二十七日享壽七十有七男弋次傅皆前卒次鍾
美幼未名卒女嫁劉稟趙慶之劇秉李琳陳彦先孫男
八人曾孫女一人明年三月十五日𦵏開封祥符西阮
村祔居士墓鍾美以鄉人文林郎張補之所狀事實使
中表兄張惲請予為銘余與居士族子朝奉郎將美游
且久知夫人為詳為之銘曰桓桓永寧矯矯成州俱載
顯勞遺澤以流有來夫人居士是同弗嚌其腴在約而
豐孰不壽考終也吉祥歸哉幽宫監此銘章
　　席府君夫人杜氏墓誌銘
通直郎席君諱延昌之夫人宋城杜氏慶歴宰相岐國
正獻公之曽孫大理評事諱詵之孫累贈朝議大夫諱
振之子母曰永嘉縣太君吕氏自唐杜封邑支分派别
伯仕周卿赫食秦采建平以徳器顯征南用籌略著代
有台衮訖我岐國夫人幼孤鞠于從祖直秘閣訢逡巡
擇對年十八歸席氏遂以令望宜于華族沃盥授中饋
食舉案肅雍之則中表效之從夫有秩例當享封邑不
幸遘積憂之疾茹未亡之痛家故為卿宗器莫備子獨
能養衣帶不解金竈空遥税衣遽復以政和二年二月
二十七日終于寢壽五十有六男三人彦回彦軻彦雄
其季前卒女四人適太原府户曹參軍杜繢進士王效
士衡其幼未嫁拱木已閟佳哉滕公之城筮宅靡移善
乎魯人之祔是嵗五月初四日合𦵏鄆州須城長山之
陽孝嗣感橋梓之性懐屺岵之悲請以懿美傳之文翰
定陶任之奇狀其行事請余為銘銘曰吁嗟夫人命矣
何如府君是從安此幽居
　　朝散郎李公安人王氏墓誌銘
朝散郎贊皇李公公車之安人王氏京兆長安人曽祖
夷簡尚書工部郎中直秘閣祖希哲尚書駕部郎中父
宗愿尚書虞部郎中母金華縣君水丘氏安人性端惠
其親鍾愛之異他子然初無驕矜色母呼之必瞿然造
前惟謹或問之對曰女當在母側未聞待屢呼而後至
親族以其幼奇之及歸李氏㑹朝散公將之官成昏不
踰浹月而行衆或憂其未能董家事已而隨事區處蔚
有條理若素習然門内厭服終嵗如一日親族聞之益
以為竒自是朝散公歴官盡心公家不以家為慮實安
人有助云其事尊嫜尤謹飭烹飪縫紉非身為之不以
進其待族屬雍睦有禮意僮御未嘗見其忿厲之色喜
誦佛書持殺生戒甚嚴服飾有禽魚諸物象為其傷之
皆弗以服蓋姻黨内外衆多咸視其舉錯為法以恩封
崇徳縣君崇寧三年十一月以疾終于襄陽縣官舍享
年五十有六其後朝廷定命婦封邑視夫人之秩當為
安人子男翺迪功郎襲慶府嵫陽縣主簿女嫁從政郎
成州司戸曹事王珏孫男仲襄習進士舉仲襃與一女
皆幼政和二年五月初三日葬東平府東阿縣魚山鄉
崇梵原先塋之次前葬朝散公過同郡劉某而問銘某
不敢以不能辭乃為之銘曰猗安人嬪茂家壽則嗇維
徳遐有幽新宫在梵原誰哭其窆夫子時哉歸乎彌永
年(案時字上有闕/文今無從校補)
　　夫人龐氏墓誌銘
居士陳君諱孝常之夫人姓龐氏世為東平人祖諱髙
太子中舍父諱大同母韓氏夫人年三十歸陳氏為居
士繼室維居士世儒者家以信義著聞皇考贈秘書監
諱希古仕顯于時治行尤篤厚天聖景祐間東平人論
家法以陳氏為稱首其後居士不仕伯兄仕以病免家
孔貧夫人持已清約奉養勤而孝謹如故不少衰居士
殁夫人所生一男子洵尚幼三女子皆前卒夫人哀疚
感厲益以節自持撫視諸子孫曲有恩意亷靖不喜游
適屏居寡言笑雖近親希見其面誦佛書雖有故未嘗
釋巻崇寧元年八月十二日以疾終享年七十七政和
二年五月四日𦵏鄆州須城盧泉縣之原合祔居士墓
初秘書公長女適劉氏是為我皇祖妣實生先丞相先
人早孤秘書公愛之齒于諸舅故凡陳氏之𦵏先人實
銘之有若居士之潛晦弗曜得以振顯今夫人將𦵏見
委論述某也曷云敢辭謹為之銘曰猗夫人嬪茂宗勵
徳操滋壽隆􁐘崇阜合幽宫彌億年尚永終
　行狀
　　處士何君行狀
君諱君平字少嚴世家處州龍泉曽祖睿祖維父咸皆
不仕母鮑氏君少舉進士不中然强學不勌自經史諸
家皆手寫為編至老成誦不忘兼究大義學者重其勤
年三十餘即罷不就舉郊居豫章里誦佛書作歌詩以
經學授其子歎曰未彊仕之年甘心山林非吾孰為之
者遂不復出治人事率五七年若十年以故不得已乃
一至城邑人髙其風士大夫往候之道相望君亦雅善
賓客飲酒無虚日生事付妻子不問惟趣供具雖貧甚
意裕如也鄉里以是稱君長者君與人至歡而中泊然
無係故久人尤親之事雖隠必語人曰不以藏吾心燕
居寡言笑有威重雖妻子莫際其喜怒出則里中避道
觀之所居室家人因舊將廣焉君曰乃以舊厭之乎不
可由此終居不敢改葺或諷君殖生為異日計君曰我
有子不為患何憂異日蓋君以是終身焉心無歉然者
已而子登進士上第迎君之官鄉里無賢不肖來賀且
祖君郭門外留連咨慕相與稱善人曰何君其效也君
以元豐五年五月某日得疾卒于家享年六十七娶李
氏子男二人執中亳州判官次執徳女一人嫁吳時中
是年十月某日𦵏君某鄉某里某與君之子遊及識君
鄉人多能道君行事大槩如此攷之不誣謹論次如右
前亳州教授劉某狀
　　田明之行狀
曽祖永孚故不仕祖均故不仕考亮故贈左中散大夫
母永嘉縣太君王氏本貫河南府姓田氏諱述古字明
之田氏本居密州安丘家世儒者明之早孤遊學京師
甫冠補太學生事安定胡先生為弟子勤篤好問先生
稱之娶尹師魯族家子河南縣主簿仲甫之女遂徙家
河南凡四次以鄉薦不中第歎曰得失命也乃慨然發
憤隠居講誦積二十餘年不復出哲宗嗣位搜訪遺逸
故孫温靖公居守西都以明之名聞詔除襄州司法參
軍曰老矣不任為吏然君命不敢辭乃即其家廷拜受
詔而不出仕孫公守鄭又奏以為州教授特詔從其請
居頃之河陽學官以嫌求對易命既下故王公巖叟時
守鄭奏謂述古以處士起今新進後生援例徙非是且
無以慰鄭學者詔又聴終任未幾除太學正改宣徳郎
充廣親北宅教授秩滿貧不能久留調簽書通利軍判
官事轉通直郎今上登極轉奉議郎元符三年十二月
六日以疾終享年七十夫人後五月亦卒子男處仁處
訥處厚處恭處約女嫁進士張安石太廟齋郎温萬石
明之為人淳静簡易不為表暴胸中坦無留閡與人交
傾盡不疑既久益親及其不合毅然去之莫能奪于書
無不闚惟易中庸論語孟子老子乃其素所與申重復
熟造其深㫖餘不甚措意也邵先生二程先生皆居洛
陽明之從之游司馬温公居相鄰因徒歩造門問經史
大義語不及他事范翰林祖禹以編修資治通鑑日詣
温公温公多召明之與之俱邵程司馬公皆重望來者
率巨公顯人門無雜賓而明之獨以白士羇旅其間合
堂同席相視莫逆語必殫竭未嘗少貶諸公以是敬愛
之晚嵗獨好易古今諸儒訓詁得失歴歴别白常稱曰
道言之必可行行之必可言今學者泥章句不知妙在
日用因自為註祁寒盛暑造次顛沛未嘗廢巻與賓客
言不事劇談惟論易則亹亹不倦日暮客欲去而明之
談益勝意益精明之所著書未就客欲索其書上之朝
明之遂不肯出友人張雲卿以累舉恩當釋褐貧欲毋
行明之出錢為助鄉人爭助之乃得去既去其妻與子俱
病妻竟死家無一錢明之日往䕶視又辦喪事事竟然
後歸昌王薨假北宅教授官氏撰次行狀以故事遺白
金百兩明之曰他人為文而我受其賜無是也使者屢
反明之終不受通利並河一夕暴漲守將遽調急夫明
之爭曰曷不視水勢今雖漲而平此將殺也吾民不可
徒擾已而果無事當官不茍亦不為已甚居家亷儉衣
不兼食不屬裕如也樂道自信以是終身焉嗚呼可謂
吉徳君子也夫將以建中靖國元年某月𦵏于某所之
原晉陵鄒浩以明之語謂劉某曰我無稱于時然賢公
卿大夫多知我今皆亡晚乃得二人焉尚何恨獨謂吾
子與浩耳今其𦵏也其能無言耶其許諾居無何其孤
自洛抵汶上持治命來赴果以文為請某外祖尹夫人
魯郡著姓與河南之尹宗族也故于明之有葭莩之好
官于鄭又嘗同僚蓋知之詳熟于其來請謹叙次爵里
閥閱及其學行大略以告鄒子為之銘庶幾乎明之之
意而二人者亦以是自致焉
　誄
　　王升之誄
維政和二年五月壬戌鉅野王君升之卒于京師七月
丙辰返柩于鄆鄉人所厚善皆㑹哭其孤兒孟博出臨
終書二紙遺余言嵎不幸病且死妻弱子幼恐此骨流
落不得下從先人伏惟哀憐與諸賢經紀之書凡百餘
字語無錯繆問其家言病甚棺斂皆能自營將絶付囑
後事情不悲哽既授書其子教以而達余狀遂奄奄不
能言余屬皆哭盡哀因相與定計告其家以八月乙酉
𦵏先墓之丙穴索槖中空無有賣屋未即售合凡賻贈
得錢九萬五千乃使斵石治穿買椽席灰葦諸下里物
事皆前為之期如期而窆君黄州翰林公之𤣥孫寳文
公之子少不羈既長學問尤䆳漢書效李長吉為詩有
思致𦵏其親至破產雅不喜孅嗇又體羸多疾日事藥
餌因積貧窶得官未及赴疾亟壽止四十有一惟前人
悲哀稱述必著文字乃作誄以見意其詞曰大鈞無垠
一播萬殊靡生不遂條達紛敷孰戕爾根隆夏隕枯哀
哀若人亦孔之辜偉君髙門一世楷橅遺烈言言休聲
吳吳爰及穆考養徳豐腴維君妙齡孔鸞將雛踵武前
修建斾禮輿逢辰清明駕言馳驅疇或柅旃罔所適徂
機心日灰驕色自耡名列士版身佚里閭優游卒嵗文
史為娛毓草藝木畦苑躊躇良朋萃止肴設醴㪺退察
其私盎不宿儲寧獨貧攻亦復病拘蕭然壁立副是形
癯休文革帶計月有餘幼安絮巾當暑不除乳石斷下
糜粥充虚長為散人庻以全軀云胡逺行旅舍僒拘沈
痾頓劇顛倒醫巫東野後事孝權遺書豈無他人顧以
屬余嗚呼哀哉壯心兮摧頽白日兮須臾永違兮昭代
下淪兮幽墟大暮兮何晨冥行兮空居嫠婦兮嗷嗷幼
子兮呱呱誰與兮晤歌獝狂兮䕫魖謂君兮非存君墨
兮猶濡謂君兮非亡君屋兮誰廬折芳馨兮素華湛玉
瀝兮清酤況思君兮不見攬涕淚兮欷歔嗚呼哀哉蹇
物化之徂遷慨有生之迷途何神爽之泰定臨驚懼而
弗逾遵寧宅于先丘寫幽憤于素旟庶無愆于遺託君
亦不昧夫所如
　祭文
　　祭蔡致之文
嗚呼哀哉惟君行已蒞官蔚有模楷莊重安和備于衆
事而欿焉若不足事機情刃紛其靡避兮端殖義以自
贍謂深固之未易揺兮少僨而則折彼蒼之不靈兮將
人事之憾也君之志已乎莫申詎常僚之能知文史足
用而華采不售色養維謹宗族稱之而弱貧以遐遺恢
然無畔不忍與物忤而怨者或瞰其私繄君生之不逢
兮又無以善其死母安季子妻返外氏兮女病而無壯
子惸然單柩魂愔愔而俱往兮卒無所止昔官守不祥
遭故者實多羌改築以即利兮意且如善人何曽迪君
以禍福兮謂善不善者非耶嗚呼哀哉君容恍如故兮
音欬欻其未歇聨車騎銜杯酒之不可再兮獨安取彼
異域肴寒酒薄君其勿吐而餐之兮遂于此乎永訣
　　祭韓擇之文
嗚呼士之逢時貴植本原稽其遇合繄命之存公抱利
器舉無留難材譽籍甚師聴孔諠粤繇眷知茂對異恩
襃語綢繆錫馬既蕃轍自西征來騁東軒攬轡駐車剖
劇撥煩豪猾逺屏民力用寛我饁是豐我褐是完謂兹
趣裝歸侍禁垣典領事樞逸駕騰騫誰使奄忽中晝徂
犇維帝識公公實自論誓不徒報捐軀喪元遇事感激
前靡險艱失寢棄食力竭氣殫盡瘁以殁此心如丹嗚
呼哀哉惟我衰宗早接世昏占籍封圻熟公話言苶然
疾病枉駕在門視我砭艾情義益敦豈其翼朝朅為營
魂客未就車食不終飱幼孺號呼泣血摧肝吏卒隕淚
閭巷永歎百身可贖往叩天閽我獨疲卧莫撫公棺肴
觴申奠瞻涕汍瀾嗚呼哀哉
　　祭王彥祖文
惟公徳履沈茂踐楊髙華服休五朝受社百嵗名臣之
後風流頓還竚公來歸永有瞻望數舍之隔倐然不留
奄棄東維空號左轂嗚呼哀哉凡我里社䝉潤襲芳異
聲同悲寓此巵酒嗚呼哀哉
　　祭賈正之文
嵗在敦牂識公于鄭澹其相求交情以定周旋契闊十
有六年每見逾厚意加于前晚以季女歸我猶子載營
莬裘共此州里公年長我雅多嘗更側聞道要又我所
兄情均天倫義兼友益三日不談舌本荆棘間嘗謂言
奈何捐書維揚老子同味其腴祁寒暑雨晤言不廢欣
然忘懐嵗月以逝公居有林尊俎累開我肴菲薄駕言
肯來闕然浹日往叩公户胡恙之亟瞑卧不語嗚呼哀
哉死生夜旦有來必還公歸不迷夫尚何言而獨固陋
知我益寡流水髙山誰當聞者遷骨于鄭公則不亡神
其下來歆此一觴
　　代祭王左相文
穆穆王公盛徳之興世有顯聞以逺厥聲曰嘉與商實
相西京自導至儉江左厎平惟皇有作克昌厥輔擢之
不疑機柄以付訓齊臣工新美王度二紀艱哉始卒公
助據古殫洽傅誼雍容丙吉寛大胡廣中庸年髙彌劭
道大益沖古之惇史舉世是宗夫豈一名厥有大節繁
潰危疑談笑以決淵渟無波山立不折皇哉得公千百
而一惟皇厭世御氣上賓公亦不憖奄忽收神幽明異
趣竟為君臣公乎知終實哀斯人斯人是哀亦私自唁
公方通顯其則疎賤省户選郎宰府除掾推轂提衡媒
之上眷退而味公直道是依不以勢合亦不以離風雨
如晦金石能移閱人孔多曽獨見知方以外使越在西
境薨問奄至哀惶悲哽蓄厚不貲覆以俄頃一訣終天
無復音謦嗚呼哀哉三台夜坼一鑑朝亡宅更平仲襚
歸栁莊殯帷沈寂銘旐飛揚城空鶴去劍没龍藏嗚呼
哀哉想公儀兮倐如故魂幻眇兮今焉處施則厚兮報
無所臨文辭兮涕零雨嗚呼哀哉尚饗
　　祭弟法曹文
月日兄某與弟某以清酌庻羞之奠致祭于我亡弟法
曹之靈我等流于荒裔繼罹酷罰零丁孤苦弟所委悉
六月晦前得疾雖病尚能言語囑累後事過朔以來昏
閉三日以及大故舉家號呼殞絶相屬門户一破萬事
瓦解頭緒錯迕無所措手阿爹旅柩别寓新興阿姊堂
殯未測所向汝之孀幼法堂歸鄆豈肯違汝易簀之言
訊之有司謂當奏畫孀幼呱呱亦以事訴萬里跋涉是
歸之死温存煖熱要吾二人以此籌量遂卜近郊其地
丁向西北鬱然搆為新宫百步而逺又弟三子長策崇
寳後汝九日亦復夭化袝于室隅同就安厝鳴呼哀哉
葢棺之後人理了足萬事體歇尚復何言汝兄與弟身
任百責日重一日誰助我者此于吾弟能忘懐耶平時
話言一本禮法稠沓鄭重雅所信可死亦不昧惟此一
念恒毋淪溺世間諸縁自有次第以吾二人殷勤辦䕶
似無足憂汝目不瞑豈有戀耶咄汝往哉捨此癡愛窆
後三日肴酒安慰骨肉皆臨尚願歆茲
　
　
　
　
　
　
　
　
　
　學易集巻八
