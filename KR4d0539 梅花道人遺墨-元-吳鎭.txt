#+TITLE: 梅花道人遺墨-元-吳鎭
#+DATE: 2018-05-12 10:19:51
#+SOURCE: github.com/kanripo/KR4d0539 master 1ef1c027                
欽定四庫全書　　　　　集部五
　梅花道人遺墨　　　　　别集類四(元/)
　　提要
　　　　(臣/)等謹案梅花道人遺墨二卷元呉鎮撰鎮
　　　　字仲圭自號梅花道人嘉興人嘉興志稱其
　　　　卒於明洪武中考鎮自書墓碣稱生於至元
　　　　十七年庚辰卒於至正十四年甲午則未嘗
　　　　入明志為舛誤又陳繼儒梅花菴記稱鎮自
　　　　題墓碣為梅花和尚之塔後楊璉真伽所至
　　　　椎冡燔槨獨鎮之墓疑為僧塔遂舍去考楊
　　　　璉真伽發宋陵在至元甲申乙酉之間元史
　　　　與癸辛雜識所記並同是時鎮方五六嵗安
　　　　有豫題墓碣之事此好事者因鎮明於易數
　　　　故神其説而未思嵗月之顛舛繼儒摭以為
　　　　説亦踈謬也鎮以畫傳初不以文章見重而
　　　　抗懐孤往窮餓不移胸次既髙吐屬自能㧞
　　　　俗舊無專集此本題曰遺墨乃其鄉人錢棻
　　　　捃拾題畫之作薈稡成編其中如題竹詩隂
　　　　涼生硯池葉葉秋可數東華客夢醒一片江
　　　　南雨一篇考鎮杜門髙隱終於魏塘足跡未
　　　　至京師不應有東華客夢之句核以髙士竒
　　　　江邨銷夏録乃知為鮮于樞詩鎮偶書之非
　　　　其自作棻盖未之詳審又鎮畫深自矜重不
　　　　肯輕為人作後來假名求售贋跡頗多亦往
　　　　往有庸俗畫賈偽為題識如題畫骷髏之沁
　　　　園春詞無論歴代畫家從無畫及骷髏之事
　　　　即詞中漏洩元陽爹娘搬販至今未休諸句
　　　　鄙俚荒謬亦決非鎮之所為又如嘉禾八景
　　　　之酒泉子詞詞既弇陋其序末乃稱梅花道
　　　　人鎮頓首偶自作畫為誰頓首耶即題竹佚
　　　　句之我亦有亭深竹裏也思歸去聽秋聲亦
　　　　字也字重叠而用鎮亦不應昧於字義如此
　　　　凡斯之類棻皆一例編載未免失於決擇然
　　　　偽本雖多真跡亦在披沙簡金往往見寳要
　　　　未可以糅雜之故一例廢斥之矣乾隆四十
　　　　六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
梅花道人遺墨原序
古髙隠之士若傳記所載投淵洗耳疵俗激清類皆不
得志于時或胸有所感奮然後托而逃焉以放於無何
有之郷鳥入林魚沉壑寜獨天性然哉畏繒􁀯之及也
若乃不諱曲俗不治名髙淡然無悶而聲光所溢千載
猶馨此非得道者不能而吾邑吳仲圭先生真其人也
先生生于元季感時稠濁隠居不仕生平躭精易理垂
簾賣卜而孤介英特之氣時溢為山水竹石流傳今古
爭寶惜之即其書法題咏鵬搏獅驟咸奕奕有生趣出
元季諸家之上方元之末抱才髙蹈放浪湖山者良不
乏人然率多風流縱誕廣延聲譽之士如玉山清閟鉄
崖句曲諸君子詩酒留連徴歌選勝片紙一出標榜互
髙先生獨匿影菰蘆日與二三羽流衲子為羣所畫殘
縑斷楮惟自署梅花菴主不容他人着一字葢其至性
孤騫終不肯傍人籬落若此及其垂殁也又復自題墓
碣曰梅花和尚之塔論者謂楊髠之刼玉簮端研猶復
流落人間而先生以僧塔獨全雖其言未之深考然埋
光剷影先生之意葢淵遠矣華亭陳徴君嘗以先生比
孟襄陽林和靖余意襄陽受右丞汲引見棄明主和靖
修處士之節猶不卻邦君交先生棲心塵表蔽名愚谷
處晦學易悶悶無求所謂古之得道者非耶此殆君平
伯鸞之伍二子恐非其匹也昔太史公傳伯夷而曰我
登箕山其上蓋有許由冢云吾邑去胥峰不數里劉伯
倫荷鍤其下至今墓道莫可考先生藏骨梅花菴雖逼
處塵市而橡林蕭林僅隔一垣晴旦霜初鐘鐸相間誦
讀之暇時時登隴而憑弔焉締此神交竊有厚幸亦何
必陟箕山而問掛瓢遺迹哉先是萬厯中安福謝公為
邑宰先生馬鬛幾毁先中丞倡修復之已而結菴搆亭
則先相國有力焉余仰承先志褒采遺文雖所得僅數
十紙然楚子玉之御三百乗必無敗孫堅精騎三千足
敵數萬之羸蒼璣尺璧自足不朽爰授之梓以成先相
國中丞之志并不愧為先生比鄰交想亦好古者所樂
觀也同里後學蕭林錢棻題
梅花道人本傳
吳鎮字仲圭性髙介善畫山水竹石毎題詩其上時人
號為三絶富室求之不得惟貧士則贈之使取直焉自
號梅花道人嘗自題其墓曰梅花和尚之塔國朝洪武
中卒(仲圭殁于元至正中/詳載斷碑志失考)髙學士巽志評其畫如老將
搴旗勁氣崢嶸莫之能禦人以為名言
論曰仲圭遺墨吳中人多寶惜之去今百餘年其風流
尚可想見遭元之亂深自晦匿托名方外意固有在乎
又聞仲圭兄元璋嘗從毘陵栁天驥講天人性命之學
而仲圭亦嘗以易數設肆武川推人休咎言多警世豈
亦嚴君平之流也耶
欽定四庫全書
　梅花道人遺墨卷上
　　　　　　　　　　　　　元　吳鎮　撰
　五言古詩
　　題畫
我愛晩風清順適隨所賞曩古竹林仙忽忽竟長往荒
除雜廢墟幾度蓬蒿長可人日相親言笑客抵掌靳餘
一席寛何用居求廣荷鋤藝术蔬刮地芟草莽舉步山
水長引手支離杖行役忘爾汝嘯答岩谷響淡然入無
何朝來山氣爽
　　二
我愛晚風清猗猗動庭竹慘淡暮雲多蕭森分野綠開
窓暝色佳靜賞歡易足人生遽如許萬事徒碌碌有盡
壯士金餘繆匹夫玉軒車韞斧鉞粱肉隠恥辱嫋嫋五
株栁采采三逕菊寜盡生前歡毋貽死後哭髙歌晚風
前洗盞斟􁚐醁
　　三
我愛晚風清新篁動清節㗁㗁空洞手抱此嵗寒葉相
對兩忘言只可自怡恱惜我鄙吝才幽閒養其拙野服
支扶笻時来苔上屧夕陽欲下山林間已新月
　七言古詩
　　題青山碧篠圗
青山白雲繞碧篠蒼烟迷幽人日無事坐聽山鳥啼鳥
啼有真趣對景看山隨所遇乾坤浩蕩一浮鷗行樂百
年身是寄
　　松石圗
硯池漠漠吐墨汁蒼髯呼風山鬼泣濤聲破夢鉄骨冷
露影濡空翠毛濕徂来千樹老雲烟湖山九里甘蕭瑟
何當閲此明忩下長對詩人弄寒碧
　　畫竹
與可畫竹不見竹東坡作詩忘此詩髙麗老繭氷雪冷
戯寫嵗寒岩壑姿紛紛蒼雪落碧篠設謖好風扶舊枝
猙獰頭角易變化細聽夜深雷雨時
　　野竹
野竹野竹絶可愛枝葉扶踈有真態生平素守遠荆榛
走壁懸崕穿石罅虚心抱節山之阿清風明月聊婆娑
寒梢千尺將如何渭川淇澳風烟多
　　墨菜
菘根脱地翠毛濕雪花翻匙玉肪泣蕪蔞金谷暗塵土
美人壯士何顔色山人久刮龜毛毡囊空不貯揶揄錢
屠門大嚼知流涎淡中滋味我所便元修元修今幾年
一笑不直東坡前
　　笋
緑陰晝靜南風来晴梢拂拂烟花開籜龍走地牙角出
班班玉立横蒼苔長鑱穿雲石路滑錦衣脱䙀玉版白
鳴牙未下氷雪虀開籠先放揚州鶴
　　松泉圗
長松兮亭亭流泉兮泠泠潄白日兮散晴雪舞天風兮
吟秋聲景幽佳兮足靜賞中有人兮眉長青松兮泉兮
何所擬硯池陰陰兮清澈底挂君髙堂兮素壁間夜半
風雷兮忽飛起
　五言律詩
　　草亭詩意
依村構草亭端方意匠宏林深禽鳥樂塵遠竹松清泉
石供延賞琴書悦性情何當謝凡近任適慰平生
　七言律詩
　　蘭
舶棹風下東吳舟桮土移入漳泉秋初疑紫蓬攒翠鳳
恍如緑綬蒙青虬猗猗九畹易消歇奕奕百畝多淹留
軒忩相逢與一笑交結三友成風流
　　林屋山
巍巍林屋古靈蹤東隔黿頭只一重旱洞晴雲陰洞雨
漁家清笛道家鐘綠陰滿地三春草翠葢擎空百尺松
知道西南岩壑裏輕風吹處有潛龍
　　慈里
慈里山居林屋西遶山碧磴接丹梯幾村桑柘深深圃
數里蒹葭狹狹溪曉月禪家鐘發早夕陽樵唱擔歸齊
亨衢南去平如砥踏徧驕􁶎蹀躞蹄
　四言
　　雪竹
董宣之烈嚴顔之節斫頭不屈强項風雪
　五言絶句
　　陳賢良隠居
發策名猶在回頭事已非池塘春草緑空憶謝公歸
　　露竹
晴霏光煜煜皎日影曈曈為問東華塵何如北窓風
　　題畫
老楓化為人老杉化為石莊周與蝴蜨後来誰復易
　　一葉竹
誰云古多福三莖四莖曲一葉研池秋清風滿淇澳
　　竹譜
初畫不自知忽忘筆在手庖丁及輪扁還識此意否
　　寫菜
菜葉䦨干長花開黄金細直須咬到根方識淡中味
　　衣杵山
誰家搗衣杵蒼然古色深此杵徒在此秋到不鳴砧
　　舍山
巍然一舍起載上塔層層七十二峰外還逢見佛燈
　　怪石
湖洞露黿頭日出曝黿背龜鼉或傍石時時覔同類
　　題竹二十二首
湘妃祠下竹葉葉著秋聲鸞鳳青霄下吹簫坐月明
　　其二
陰凉生研池葉葉秋可數東華客夢醒一片江南雨
　　其三
東山月生光照我庭中竹道人發清嘯愛此惸惸獨
　　其四
輕陰護緑苔清風翻紫籜未參玉版師先放揚州鶴
　　其五
短梢塵不染宻葉影低垂忽起推篷看瀟湘過雨時
　　其六
挺挺霜中節亭亭月下陰識得虚中理何事可容心
　　其七
霏霏桃李花競向春前開何如此君子四時清風来
　　其八
野色入高秋空影映湖水日午北忩凉清風為誰起
　　其九
我以墨為戯翻因墨作奴當年若鹵莽何處役潛夫
　　其十
翠羽風前葉秋聲雨一枝詩題春粉節䙀脱玉孩兒
　　其十一
落落不對俗娟娟凈無塵緬懷湘渭中嵗寒時相親
　　其十二
抱節元無心凌雲如有意寂寂空山中凛此君子志
　　其十三
碧篠挺奇節空霏散冷露十年青山逰得此幽貞趣(一/作)
(修篁含細香微雨濕古樹/十年山中逰得此幽真趣)
　　其十四
衆木摇落時此君特蒼然節直心愈空抱獨全其天
　　其十五
片片落花心悠悠飛絮意清風明月中此風不可企
　　其十六
緬惟瀟湘江千里遥相憶何當守一枝與子期深宻
　　其十七
姢娟春前花嫋嫋風前栁獨有此君子可為嵗寒友
　　其十八
日日行青山無竹不可留可憐春風中桃李多春愁
　　其十九
葉葉舞清風梢梢漙白雨此懐誰共賞山中有巢許(一/作)
(碧篠抱奇節輕霏舞晴霧/髙懐誰共賞山中有巢許)
　　其二十
娟娟多近水拂拂㝡宜山吁嗟此君子何地不容閒
　　其二十一
日日對此君攀挹非細故為問轅下駒何如轍中鮒
　　其二十二
風來無限思雨過有餘凉睠彼君子心漪漪在沅湘
　　竹卷奉為松巖和尚助喜
竿竿有參差葉葉無量限不根而自生換却諸天眼
　七言絶句
　　古澗長松圖
長松生風吹不歇古澗出泉鳴自幽玉屑飰餘移白日
紫芝歌動振高秋
　　懸崖松
偃蹇支離不耐秋摇風灑雨幾時休轉身便是青山頂
又有懸崖在上頭
　　山水
聞有風輪持世界可無筆力走山川巒容盡作飛來勢
大室丹然擲大千
　　縹緲峰
洞庭黛色幾重重縹緲維稱苐一峰曽上崑崙瞻八極
具區烟水混鴻濛
　　明月灣
月華灧灧水悠悠圎月沉時曙色浮自笑驅馳亦如月
東來西去幾時休
　　古藤
古藤陰陰抱寒玉時向晴忩伴我獨青青不改四時容
絶勝凌霄倚凡木
　　澤山
茫茫震澤擁孤山人在山間是澤間安得相攜山逸侣
丹梯碧磴共躋攀
　　無碍泉
瓶研水月先春焙鼎煑雲林無礙泉將謂蘇州賢太守
老僧還解覔詩篇
　　青浮山
孤山七十布西東水面竒形獨不同幾向崚嶒高處望
青螺浮在太湖中
　　題畫
憶昔相逢武水頭行行送上木蘭舟遥憐落日蒸溪上
野色風聲幾許愁
　　畫竹十一首
葉葉如聞風有聲盡消塵俗思全清夜深夢遶湘江曲
二十五絃秋月明
　　其二
森森如玉萬條青風過聲傳幾度聽激楚結音多嵗月
中郎時有到柯亭
　　其三
愁來白髮三千丈戯寫清風五百竿幸有穎奴知此意
時來几上弄清寒
　　其四
解籜初聞粉節香拂雲又見影蒼蒼鳳皇不至伶倫老
無奈荆榛特地長
　　其五
長憶前朝李薊丘墨君天下擅風流百年遺跡留人世
寫破湘潭夢裏秋
　　其六
春到龍孫滿地生未曾出土節先成可憐無個伶倫眼
盡日垂垂獨自清
　　其七
低垂新綠影離離倚石臨泉一兩枝憶得昔年今日見
鳳皇池上雨絲絲
　　其八
與君俱是厭塵氛一日不堪無此君更喜龍孫得春雨
自抽千尺拂青雲
　　其九
動輙長吟靜即思鏡中漸見鬢絲絲心中有箇不平事
盡寄縱横竹幾枝
　　其十
此君不可一日無纔著數竿清有餘露葉風梢承硯滴
瀟湘一曲在吾廬
　　其十一
倚雲傍石太縱横霜節渾無用世情若有時人問誰筆
橡林一箇老書生
　
　
　
　
　
　梅花道人遺墨卷上
欽定四庫全書
　梅花道人遺墨卷下
　　　　　　　　　　　　　元　吳鎮　撰
　詞
　　題畫骷髏(調寄沁園春/)
漏洩元陽爺娘搬販至今未休吐百種鄉音千般扭扮
一生人我幾許機謀有限光陰無窮活計汲汲忙忙作
馬牛何時了覺來枕上試聽更籌古今多少風流想
蠅利蝸名誰到頭看昨日他非今朝我是三廻拜相兩
度封侯採菊籬邊種𤓰園内都只到邙山土一邱惺惺
漢皮囊扯破便是骷髏
　　嘉禾八景
　勝景者獨瀟湘八景得其名廣其傳惟洞庭秋月瀟
　湘夜雨餘六景皆出於瀟湘之接壤信乎其為真八
　景者矣嘉禾吾鄉也豈獨無可覽可采之景與間閲
　圗經得勝景八亦足以梯瀟湘之趣筆而成之圗拾
　俚語倚錢唐潘閬仙酒泉子曲子寓題云至正四年
　嵗甲申冬十一月陽生日畫于橡林舊隠梅花道人
　鎮頓首
　　　空翠風烟
　　在縣西二十七里檇李亭後三過堂之北空翠亭
　　四圍竹可十餘畝本覺僧刹也
萬夀山前屹立一亭名檇李堂陰數畝竹涓涓空翠鎻
風烟　騷人隠士留題咏紅塵不到蒼苔徑子瞻三過
見文師壁上有題詩
　　　龍潭暮雲
　　在縣西通越門外三里三塔寺前龍王祠下水急
　　而深遇嵗旱則祈于此時有風濤可畏
三塔龍潭古龍祠下千年跡㡬番殘燬喜猶存靜勝獨
歸僧　陰森一逕松杉直樓閣層層曜金碧祈豐禱旱
最通靈祠下暮雲生
　　　鴛湖春曉
　　在縣西南三里真如寺北城南澄海門外
湖合鴛鴦一道長虹横跨水涵波塔影見中流終日射
漁舟　彩雲依傍真如墓長水塔前有竒樹雪峰古甃
冷于秋策杖㡬經遊(長水法師塔前有/銀杏葉上生果實)
　　　春波烟雨
　　在嘉禾東春波門外舊日高氏圃中烟雨樓也
一掌春波矗矗鹺㠶閙如市昔年烟雨最高樓幾度暮
雲收　三賢古跡通岐路窣堵玲瓏揷濠罟荷花裊裊
間菰蒲依約小西湖(三賢者朱買臣/陸宣公陳賢良)
　　　月波秋霽
　　在縣西城堞上下嵌金魚池昔李氏廢圃也
粉蝶危樓䦨下波光摇月色金魚池畔草蒙茸荒圃瞰
樓東　亭亭遥峙梁朝檜屈曲槎牙接蒼翠獨憐天際
欠青山却喜水回環
　　　杉閘奔湍
　　在嘉禾北望吳門外端平橋之北杉青閘
杉閘奔湍一塘逺接吳淞水兩行垂柳緑如雲今古送
人行　買妻恥醮藏羞墓秋茂郵亭逓書處路逢樵子
莫呼名驚起墓中靈
　　　胥山松濤
　　在縣東南十八里德化鄉山約百畝餘荷鍤翁墓
　　其下子胥古跡也
百畝胥峰道是子胥磨劍處嶙峋白石㡬番童時有兔
狐蹤　山前萬個長松樹下有高人琴劍墓週迴蒼檜
四時青紅日戰濤聲
　　　武水幽瀾
　　在縣東三十七里武水景德教寺西廊幽瀾井泉
　　品第七也
一甃幽瀾景德廊西苔蘚合茶經第七品其泉清冽有
靈源　亭間梁棟書題滿翠竹瀟森映池館門前一水
接華亭魏武兩其名(幽瀾泉乃嘉禾八景之一而亭将/摧在山師欲改作而力不能給惟)
(展圗者思有以助之亦/清事也梅花道人勸縁)
　　漁父圗
紅葉村西夕照餘黄蘆灘畔月㾗初輕撥棹且歸與挂
起漁竿不釣魚
　　二
㸃㸃青山照水光飛飛寒雁背人忙衝小浦轉横塘蘆
花兩岸一朝霜
　　三
醉倚漁舟獨釣鰲等閒入海即乗潮從浪擺任風飄束
手懐中放卻橈
　　梅邊
雪冷松邊路月寒湖上村縹緲梨花入夢雲巡小簷芳
樹春江梅信翠禽啼向人
　　坐禪偈
坐脱似嬾猫蹲宿火看看燒盡尾和鬚喚不起来成個
什麽趙州三十年不下禪牀長慶蒲團破了七個動一
動有差有别不動一動也是胡作亂做青春不再来白
日莫閒過
　　骷髏偈
身外求身夢中索夢不是骷髏却是骨董萬里神歸一
㸃春動依舊活來拽開鼻孔
　　題大士
大定光中現自在相楊栁瓶中陁羅石上心如止水水
如心稽首大悲觀世音
　題跋
　　筆記
錢唐吳山之陽𤣥妙觀方丈後池上絶壁有竹一枝俯
而仰息齋寫其真于屏上至今遺墨在焉吳仲圭記
　　題竹
東坡先生守湖州日逰何道兩山遇風雨迴憩賈耘老
溪上澄暉亭命官奴執燭畫風竹一枝于壁間後好事
者刻于石寘郡庠余逰霅上因摩挲斷碑不忍捨去常
憶此本每臨池輙為筆想而成彷彿萬一遂為作此枝
以識嵗月也梅花道人時年七十一至正十年庚寅嵗
夏五月十三日竹醉日也
　　竹譜
墨竹位置如畫榦節枝葉四者若不由規矩徒費工夫
終不能成畫濡墨有淺深下筆有輕重逆順往来須知
去就濃淡粗細便見榮枯仍要葉葉著枝枝枝著節山
谷云生枝不應節亂葉無所歸使筆筆有生意面面得
自然四向團圞枝葉活動方為成竹古今作者雖多得
其門者或寡不失之於簡略必失之於繁雜或根榦頗
佳則枝葉謬悞或位置稍當而向背多乖方或葉似刀
截㦯身如板束粗俗狼藉不可勝言其間縱有稍異常
流僅能盡美至于盡善良恐未暇獨文湖州挺天縱之
才比生知之聖筆如神助妙合天成馳騁于法度之中
逍遥于塵垢之外從心所欲不踰凖繩故余一依其法
布列成圗庶後之學者不堕于俗惡云
　　又
墨竹之法作榦節枝葉而已而叠葉為至難于此不工
則不得為佳畫矣昔見于息齋學士譜中謂須宗文與
可下筆要勁節實按而虚起一抹便過少遲留則必鈍
厚不銛利矣法有所忌學者當知粗似桃葉細如栁葉
孤生並立如乂如井太長太短蛇形魚腹手指蜻蜓等
狀均疎均宻偏重偏輕之病使人厭觀必使踈不至稀
繁不至亂翻正向背轉側低昂雨打風翻各有法度不
可一例塗去如染皂絹然也汝求予墨竹以為法切不
可忘吾言之諄諄
　　又
古今墨竹雖多而超凡入聖脱去工匠氣者惟宋之文
湖州一人而已近世高尚書彦敬甚得法余得其指教
甚多此譜一一推廣其法也
　　竹譜與可行
梅花道人戯為可行作此竹譜時暮春三月憩于檇李
春波之客舍因抽架頭之紙隨筆為此數竿雖出一時
興緒亦自有天趣可行逰研池久矣筆力想亦健矣他
時觀此拙作亦可發笑而已以竹譜言之則吾豈敢至
正十年春三月杜鵑花發時梅花道人頓首可行以為
何如
　　四友圗跋
古泉老師毎以紙索作墨戯勉而為之一日出此卷囑
之欲補于後以供清玩遂作一補之古泉呼童汲幽瀾
泉瀹鳳髓茶延之于明碧軒焚香獨坐終日略無半㸃
塵俗涴人聊書此以識嵗月也至正五年冬十月四日
梅花道人書
　　竹譜跋
曹孟德感橋𤣥知已及後經過𤣥墓自為祭文曰承從
容誓約之言徂殁之後路有經由不以斗酒隻雞相沃
酹車過三步腹痛勿怨雖臨時嬉笑之言非至親篤好
胡肯為此哉余與芝田作竹譜而不倦者亦此意也
　　又
成不成竒不竒口不能言心自知聊寫此言相娛嬉此
余寤語也
　　又
墨竹雖一藝而欲精之非心力之到者不能故古今惟
文與可一人而已他無聞也余力學三十秋始克窺與
可一二況初學者耶然不知後之能視余筆者幾人乎
至正九年二月望後二日書
　　竹卷跋
昔文湖州授東坡訣云竹之始生一寸之萌耳而節葉
具焉自蜩腹蛇跗至于劍拔十尋者生而有之也今畫
者乃節節而為之葉葉而累之豈復有竹乎故畫竹必
先得成竹于胸中執筆熟視乃見其所欲畫急起從之
振筆直遂以追其所見如兔起鶻落稍縱則逝矣與可之
教予如此予心識其所以然而手不能然者内外不一
心手不相應耳不學之過也且坡公尚以為不能然者
不學之過況後人乎人能知畫竹者不在節節而為葉
葉而累却不思胸中成竹何自而來慕逺覔高踰級躐
等放馳性情東抹西塗自謂脱去翰墨蹊徑得乎自然
原非上智何能有此故當一節一葉措意法度之中時
習不怠真積力久因信胸中真有成竹而後可以振筆
直遂以追其所見不然徒執筆熟視將何見而追之耶若
能就規矩初尚苦于物久之猶可至于不物物地若遽
放縱吾恐不復可久終歸無所成也故學者必自法度
中來始得
　　又
陳簡齋詩云高處不求顔色似前身相馬九方臯可謂
知道者耶
　　竹譜
墨竹之法公家有息齋李學士行世者竹譜偹言其詳
豈在山野贅詞但欲以墨迹摹其彷彿息齋譜中亦言
宋人湖州之趣葢文竹絶為稀少倘遇好事家出示多
贗欠真令學人慕而不堅所以異其筆法也與可之竹
大槩出于自然不求形似與老畫工略不相入但傳與
可之名不見真跡者多縱遇真跡亦涉狐疑臆度賞㑹
之家如胷中流出則易以驗辨如其以他人清論徒為
喋喋評詳貽笑大方之家多矣余之謬言亦多矣但公
力入筆硯文學之餘久學純熟與筆墨兩忘自然見文
湖州之趣元不費力也至正八年戊子秋九月梅花老
朽戯墨
　　又
寫竹之真初以墨戯然陶寫性情終勝别用心也可行
索作余老朽亦嗜此已五十年矣尚未得一筆中程此
無他亦進之無力故也公其勉力久久能與筆墨相忘
方信此語不虚也
　　又
墨竹風韵為難古今所以為獨步者文湖州也
　　題句
我亦有亭深竹裏也思歸去聽秋聲
　　又
晚節先生道轉孤嵗寒惟有竹相娛粗才杜牧真堪笑
喚作軍中十萬夫坡公題詩可謂曠達者耶
　　又
家鷄野鶩同登俎春蚓秋蛇搃入庖此余所以重有不
足之歎也
　　山水跋
董元畫寒林重汀筆法蒼勁世所罕見其真跡因觀是
圗摹其萬一與朋友共元用當為著筆
　
　
　
　
　
　
　梅花道人遺墨卷下
