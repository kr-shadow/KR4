#+TITLE: 西樵語業-宋-楊炎正
#+DATE: 2016-06-11 12:26:42
#+SOURCE: github.com/kanripo/KR4j0041 master d53ef4b7                
欽定四庫全書　　　　集部十
　提要
　　西樵語業　　　　　詞曲類一(詞集之屬/)
　　　　(臣/)等謹案西樵語業一巻宋楊炎正撰炎正
　　　　字濟翁廬陵人陳振孫書録解題載西樵語
　　　　業一巻楊炎正濟翁撰馬端臨文獻通考引
　　　　之誤以正字為止字毛晉刻六十家詞遂誤
　　　　以楊炎為姓名以止濟翁為别號近時所印
　　　　又改刋楊炎正姓名跋中止濟翁字亦追改
　　　　為楊濟翁然舊印之本與新印之本並行名
　　　　字兩岐頗滋疑惑故厲鶚宋詩紀事辨之曰
　　　　嘗見西樵語業舊抄本作楊炎正濟翁後考
　　　　武林舊事載楊炎正錢唐迎酒歌一首全芳
　　　　備祖亦載此詩稱楊濟翁是炎正其名而濟
　　　　翁其字云云今觀辛棄疾稼軒詞中屢有與
　　　　楊濟翁贈答之作其水調歌頭一闋自注云
　　　　舟次揚州和揚濟翁韻而炎正是調登多景
　　　　樓一闋其韻正與辛作相同惟尾句一韻互
　　　　異又棄疾蝶戀花二闋亦注云和楊濟翁韻
　　　　惟第二闋昨日解酲今夕又句棄疾詞作可
　　　　惜春殘風又雨葢皆傳寫之誤其所稱濟翁
　　　　之字則足證厲鶚所辨為不誤而毛氏舊印
　　　　之本為不足憑矣是集僅三十七首而因辛
　　　　棄疾作者凡六首當時兩人交好可知其縱
　　　　横排奡之氣雖不足敵棄疾而屏絶纎穠自
　　　　抒清俊要非俗艷所可擬一時投契葢亦有
　　　　由云
　　樵隠詞　　　　　　詞曲類一(詞集之屬/)
　　　　(臣/)等謹案樵隠詞一巻宋毛幵撰幵字平仲
　　　　信安人舊刻題曰三衢葢偶從古名也嘗為
　　　　宛陵東陽二州倅所著有樵隠集十五巻尤
　　　　袤為之序今已不傳陳振孫書録解題載樵
　　　　隠詞一巻此刻計四十二首據毛晉跋謂得
　　　　自楊夢羽家秘藏抄本不知即振孫所見否
　　　　也幵他作不甚著而小詞最工巻首王木叔
　　　　題詞有或病其詩文視樂府頗不逮之語葢
　　　　當時已有定論矣集中滿江紅潑火初收一
　　　　闋尤為清麗芊眠故楊慎詞品特為激賞其
　　　　江城子一闋註次葉石林韻後半爭勸紫髯
　　　　翁句實押翁字而今本石林詞此句乃押宫
　　　　字于本詞為複用可訂石林詞刋本之訛至
　　　　于瑞鶴仙一調宋人諸本並同此本乃題與
　　　　目録俱譌作瑞仙鶴又燕山亭前闋宻映窺
　　　　亭亭萬枝開遍句止九字考曽覿此調作寒
　　　　壘宣威紫綬幾垂金印共十字則窺字上下
　　　　必尚脱一字尾句愁酒醒緋千片止六字曽
　　　　覿此調作長占取朱顔緑鬢共七字則緋字
　　　　上下又必尚脱一字其餘如滿庭芳第一首
　　　　註中東陽之譌東易第三首註中西安之譌
　　　　四安魯魚糾紛則毛本校讐之疎矣陳正晦
　　　　遯齋閒覽載幵為郡因陳牒婦人立雨中作
　　　　清平調一詞事既媟䙝且幵亦未嘗為郡此
　　　　宋人小説之誣晉不收其詞特為有識今附
　　　　辨于此亦不復補入云乾隆四十六年九月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　西樵語業
　　　　　　　　　　　　宋　楊炎正　撰
　　水調歌頭(登多/景樓)
寒眼亂空闊客意不勝秋強呼斗酒發興特上最高樓
舒巻江山圖畫應答龍魚悲嘯不暇顧詩愁風露巧欺
客分冷入衣裘　忽醒然成感慨望神州可憐報國無
路空白一分頭都把平生意氣只做如今顦顇歳晩若
為謀此意仗江月分付與沙鷗
　　又(呈辛/隆興)
杖履覓春色行遍大江西訪花問桞都自無語欲成蹊
不道七州三壘今歲五風十雨全是太平時征轡晩乘
月漁釣夜垂絲　詩書帥坐圍玉麈揮犀興方不淺領
袖風月過花期只恐梅梢青子已露調羮消息金鼎待
公歸回首滕王閣空對落霞飛
　　又(送張/使君)
父老一盃酒爭勸使君留可憐桃李千樹無語送歸舟
聽得拈笙玉指都把萬家遺愛吹作别離愁倚醉袖紅
溼生怕夕陽流　問君侯今幾日到東州還家時候次
第梅已暗香浮只恐道間驛使先寄調羮消息歸去總
無由鼎鉉功名了徐赴赤松遊
　　又(呈趙/總領)
買得一航月醉臥出長安平堤千里過盡楊柳緑隂間
依約曉鸎啼處認得南徐風物客夢恍驚殘重到舊遊
所如把畫圖看　英雄事千古意一凭闌惜今老矣無
復健筆寫江山天上人間知已賴有使星郎宿照映此
塵寰準擬五湖去為乞釣魚竿
　　又
把酒對斜日無語問西風胭脂何事都做顔色染芙蓉
放眼暮江千頃中有離愁萬斛無處落征鴻天在闌干
角人倚醉醒中　千萬里江南北浙西東吾生如寄尚
想三徑菊花樷誰是中州豪傑借我五湖舟楫去作釣
魚翁故國且回首此意莫匆匆
　　又
一笛起城角吹破小梅愁東風猶未誰遣春信到吾州
聞得東來千騎鼓舞兒童竹馬和氣與空浮桃李未隂
處準擬種千頭　今太守宋人物晉風流政成談笑不
妨高興在南樓只恐蓬萊仙伯合侍玉皇香案難作宼
恂留約住紫泥路憑軾且優游
　　又
踏碎九街月乘醉出京華半生湖海誰念今日老還家
獨把瓦盆盛酒自與漁樵分席說尹政聲佳竹馬望塵
去倦客亦隨車　聽薰風清曉角韵梅花人家十萬說
盡炎熱與咨嗟只恐棠隂未滿已有楓宸趣召歸路不
容遮回首江邊桞空著舊棲鴉
　　滿江紅
春入䑓門又見染桞絲新緑對此景一年為夀一番添
福莫怪鳯池頒詔晚要敎淮水恩波足聽邊民千歲頌
聲中重重祝　堂萱茂庭芝馥歌倚扇盃持玉共勸君
一醉滿斟醽醁今夜東風吹酒醒明朝萬里騎黄鵠向
九霞光裏望宸輝看除目
　　又
筆染相思暗題盡朱門白壁動離思春生逺岸煙銷殘
日楊桞結成羅帶恨海棠染就胭脂色想深情幽怨繡
屏間雙鸂鶒　春水緑春山碧花有恨人無力對一奩
愁思九分孤寂寸寸錦腸渾欲斷盈盈玉淚應偷滴倩
東風吹雁過江南傳消息
　　又(夀榢/軒)
夀酒如澠拚一醉勸君休惜君不記濟河津畔當年今
夕萬丈文章光焰裏一星飛墮從南極便御風乘興入
京華班卿棘　君不是長庚白又不是嚴陵客只應是
明主夢中良弼好把袖間經濟手如今去補天西北等
瑶池侍宴夜歸時騎箕翼
　　又
典盡春衣也應是京華倦客都不記麯塵香霧西湖南
陌兒女别時和淚拜牽衣曾問歸時節到歸來稚子已
成隂空頭白　功名事雲霄隔英雄伴東南拆對鷄豚
社酒依然鄉國三徑不成陶令隠一區未有揚雄宅問
漁樵學作老生涯從今日
　　瑞鶴仙(元夕為王/使君賦)
風光開舊眼正梅雪初消桞絲新染樓臺競裝㸃照金
荷十里珠簾齊捲湘絃楚管動香風旌旗影轉望雲間
一㸃台星飛下洞天清晚　爭看袖紅圍坐舞翠回春
笑歌生㬉歡聲正逺嬉遊意未容嬾恐絲綸趣召清都仙
伯歸去朝天夜半倩邦人挽取鼇頭醉扶玉腕
　　賀新郎
十月狂風雨埽園林紅香萬㸃送春歸去獨有荼䕷開
未到留得一分春住早楊桞趂晴飛絮可奈㬉埃欺晝
永試薄羅衫子輕如霧驚舊恨到睂宇　東風臺榭知
何處問燕鸎如今尚有春光幾許可殺一年遊賞倦放
得無情露醑為喚取扇歌裙舞乞得風光還兩眼待為
君滿把金盃舉扶醉玉伴揮塵
　　又(寄辛/潭州)
夢裏驂鸞馭望蓬萊不逺翩然被風吹去吹到楚樓煙
月上不記人間何處但疑是蓬壺别所縹緲霓裳天女
隊奉一仙滿把流霞舉如喚我醉中舞　醉醒夢覺知
何許問瀟湘今日誰與主盟樽爼無限青春難老意擬
倩管絃寄與待新築沙堤穩歩萬里雲霄都歴徧却依
前流水桃源路留此筆為君賦
　　念奴嬌
漢天雲靜望一星飛過湘南湘北當是郴山猿鶴夢喚
起日邊消息羽扇綸巾浩然乘興此意無人識扁舟千
里但聞清夜横笛　記得天上人間去年今日曾作稱
觴客明月風煙依舊似只覺蓬萊懸隔更恐明朝韶黄
飛下趣駕冲霄翼衮衣劎履望公長在南極
　　又
杏花楊桞對東風染盡一年春色弹壓煙光三萬頃誰
識清都仙伯夜泛銀潢手移星緯飛墮從天闕御風乘
興偶然身到鄉國　二年人樂昇平舞臺歌榭處處紅
牙拍夀酒千觴斟不盡一醉何妨今夕更約明年鳯皇
池上去作稱觴客梅花折得贈君調鼎消息
　　洞仙歌
芙蓉開了春未江梅透小小東風弄晴晝把萬家和氣
吹入笙歌爐薰裏都與慈闈做夀　黄堂今日貴自著
萊衣捧勸金舩十分酒願從今江海上日日韶華桃李
逕總為人間種就但看取天邉老人星有一㸃台星共
光南斗
　　又(夀稼/軒)
帶湖佳處髣髴真蓬島曾對金樽伴芳草見桃花流水
别是春風笙歌裏誰信東君㑹老　功名都莫問總是
神仙買斷風光鎮長好但如今經國手袖裏偷閒天不
管怎得闗河事了待貎取精神上凌煙却旋買扁舟歸
來趁早
　　鵲橋仙
思歸時節乍寒天氣總是離人愁緒夜來無奈被西風
更吹做一簾秋雨　征衫拂淚䦨干倚醉羞對黄花無
語寄書除是鴈來時又只恐書成鴈去
　　又(夀稼/軒)
築成臺榭種成花桞更又敎成歌舞不知誰為帶湖仙
収拾盡壺天風露　閒中得味酒中得趣只恐天還也
妬青山縱買萬千重遮不斷詔書來路
　　蝶戀花(别范/南伯)
離恨做成春夜雨添得春江剗地東流去弱桞繫舩都
不住為君愁絶聽鳴艣　君到南徐芳艸渡想得尋春
依舊當年路後夜獨憐回首處亂山遮莫無重數
　　又(稼軒坐間作首句/用丘六書中語)
㸃撿笙歌多釀酒不放東風獨自迷楊桞院院翠隂停
永晝曲欄隨處堪埀手　昨日解酲今夕又消得情懷
長被春僝僽門外馬嘶人去後亂紅不管花消瘦
　　又
萬㸃飛花愁似雨峭殺輕寒不㑹畱春住滿地亂紅風
埽聚只敎燕子銜將去　獨倚闌干閒自覻深院無人
行到無情處簾外絲絲楊桞舞又還裝㸃人情緒
　　千秋歳(代人/為夀)
五雲縹緲朝退金門曉歸未穩傳宣到龍樓陪夕宴鳯
沼吟春草人間世誰知自有蓬萊島　一盃宜勸了換
得天顔笑人不老春長好從今千百歳總是中書考瑶
池㑹金盤剩薦安期棗
　　玉人歌
風西起又老盡籬花寒輕香細漫題紅葉句裏意誰㑹
長天不恨江南逺苦恨無書寄最相思盤橘千枚膾鱸十
尾　鴻鴈阻歸計算愁滿離腸十分豈止倦倚闌干顧
影在天際凌煙圖畫青山約總是浮生事判從今買取
朝醒夕醉
　　㸃絳唇
邂逅開尊眼中有個人纖軟袖羅輕轉玉腕回春煗
韵處無多只惱人腸斷詞將半近前相勸撲撲清香滿
　　又(送别洪/才之)
水載離懷暮帆吹月寒欺酒楚梅春透忍放持盃手
莫唱陽闗免溼盈盈袖君行後那人消瘦不惱詩腸否
　　秦樓月
東風寂垂楊舞困春無力春無力落紅不管杏花狼籍
　斷腸芳艸萋萋碧新來怪底相思極相思極冷煙池
館又將寒食
　　浣溪沙
楊桞籠煙裊嫩黄桃花蘸水染紅香薄羅衫子日初長
　飲盡東風三百盞醉來愁斷幾回腸敎人獨自遣風
光
　　又
三逕閒情傲落霞五湖高興不浮家自斟北斗浸丹砂
　閒把胷中千澗壑撰成醉處一生涯雪樓風月篆裏
花
　　桃源憶故人
尊前未語睂先皺只把横波斜溜此意問春知否蝶困
蜂兒瘦　􁀙膎呷下些來酒越㑹把人僝僽有箇約伊
時候夢裏來相就
　　踏莎行
宿鷺棲身飛鴻㸃淚不堪更是重陽到一襟無處著淒
凉倚欄看盡斜陽倒　瘦減難豐悲傷易老淡觴消得
黄花笑畫睂人去玉箆存濃愁如黛慿誰埽
　　減字木蘭花
月明如晝占斷小樓供把酒入眼人人如月精神更有
情　大家休睡畱到天明和月醉生怕醒來月到波心
憶酒媒
　　生查子
金蓮照夜紅玉腕扶春碧曲妙遏雲行人好欺花色
歡生酒面濃笑染爐香溼飲盡十玻璃月墮東方白
　　桞梢青
生紫衫兒影金領子著得偏宜歩穩金蓮香薰紈扇舞
轉花枝　捧盃更著􁀙膎唱一箇新行耍詞玉骨氷肌
好天良夜怎不憐伊
　　相見歡
江湖萬里征鴻再相逢多少風煙摸在笑談中　歌裙
醉羅巾淚别愁濃瘦減腰圍不礙帶金重
　　訴𠂻情
露珠㸃㸃欲團霜分冷與紗窻錦書不到腸斷煙水隔
茫茫　征燕盡塞鴻翔睇風檣闌干曲處又是一番倚
盡斜陽
　
　
　
　西樵語業
䟦
楊濟翁廬陵人也西樵乃清海府城西山名相去數百
里或曰曾流寓於此因以名集今亦無傳但其語業一
巻俊逸可喜不作妖艷情態雖非詞家能品其品之閒
閒可想見云湖南毛晉識
題樵隠詞
樵隠詩餘一巻信安毛平仲所作也平仲為人傲世自
髙與時多忤獨與錫山尤遂初厚善臨終以書别之囑
以志墓遂初既為墓誌銘又序其集或病其詩文視樂
府頗不逮其然豈其然乎乾道柔兆閹茂陽月永嘉王
木叔題
