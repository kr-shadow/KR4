#+TITLE: 劉左史集-宋-劉安節
#+DATE: 2018-05-12 10:19:20
#+SOURCE: github.com/kanripo/KR4d0128 master 0f2510d9                
欽定四庫全書　　　　集部三
　劉左史集　　　　　　别集類二(宋/)
　　提要
　　　　臣等謹案劉左史集四巻宋劉安節撰安節
　　　　字元承永嘉人元符三年進士官至起居郎
　　　　擢太常少卿出知饒州遷知宣州卒于官是
　　　　集不知何人所編前有留元剛序標題雖稱
　　　　劉左史而其文始終以周行已劉安上與安
　　　　節並稱謂之三先生又祗言其氣節而無一
　　　　字及文集莫之詳也其集編次頗無法首以
　　　　奏議次以表次以疏狀是矣而以功徳疏入
　　　　之疏狀則為失倫又次以應酬諸啓在墓銘
　　　　之前又次以祭文青詞冠經義論䇿之前則
　　　　顛倒尤甚終以漁樵問對其名與世傳邵子
　　　　書同核其文亦皆相同考晁公武讀書志曰
　　　　漁樵問對一巻邵雍撰設為問荅以論陰陽
　　　　化育之端性命道徳之奥云邵氏言其祖之
　　　　書也當考云云則漁樵問對有謂出自邵子
　　　　者有謂出自邵子之祖者均不云安節所撰
　　　　不知何以編入集中然以太極圖歸鶴林寺
　　　　僧夀涯以先天圖歸華山道士陳搏儒者皆
　　　　齗齗爭之以此書歸于安節而儒者未嘗駁
　　　　其非或亦疑以傳疑歟安節出伊川程子之
　　　　門其生平本末畧見附録上蔡語録三則及
　　　　許景衡所作祭文墓誌中其文章亦明白質
　　　　實不失為儒者之言經義尤為條暢葢當時
　　　　太學程試之作後来八比之權輿也凡周禮
　　　　十一篇論語三篇孟子二篇中庸一篇其中
　　　　庸一篇介孟子二篇之中葢繕寫者偶失其
　　　　次周禮第四篇前缺四行以文義考之其題
　　　　當為時見曰會其佚文三行則不可復補矣
　　　　乾隆四十六年五月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
劉左史集原序
元祐紹聖間程先生講道伊洛東南之士多從之㳺而
為永嘉倡者太學博士周公起居郎給事中二劉公也
嗟夫人不可不知學學不可不知道世之口先王行市
人者其誰曰不知學哉學而不至道文章字句之間聲
音笑貌之末外浮而内不實言出而行不逮非學也假
學以文姦飾學以欺人者也是其自媒寵利與俱齊汩
耳禍福得䘮之衝安有所存者邪夷考三公之出處時
右新學違而之他甘心擯黜曽是師伊川為茍賤乎阻
鄒志完於譸張旁出之時挫蔡京於熖勢方張之日不
移不詘何恃能爾講學之功大矣不然以位達以文名
前後相望也而學者於三公則祠遺像而矜式誦空言
而則慕亦反其本而已矣留元剛序
欽定四庫全書
　劉左史集巻一
　　　　　　　　　　　　宋　劉安節　撰
　奏議
　　論謹擇皇子官属
臣聞天下之本有三法度皇子人材是也而法度人材
又以皇子為之本皇帝陛下詳延俊良列於庶位恢張
綱目細大畢舉寔社稷無疆之業乃者皇子就傅選置
官属為之輔導獨出宸鍳之所識擢可謂急所本矣臣
聞賈誼言曰天下之本繋之太子太子之善在於早諭
教與選左右夫翊善侍講記室之職寔掌教諭前日慎
柬既已精矣而左右者亦不可不慎盖諭教之官趨見
有時左右之臣朝夕於側所以服習積慣者為賴已多
必得其人乃克有補方今近侍之臣其賢與否固已不
逃陛下之熟察矣臣願慎擇莊恪純厚而博學者以充
左右之選左右罔非正人則所聞皆正言所見皆正行
元良正而天下定矣茍羣枉雜進則治忽以分可不畏
哉可不慎哉
　　論尚同之弊
臣伏覩獻嵗紀元之號曰政和盖自神考稽古立政實
創厥始繼繼承承至於今日斟酌損益克底於中此政
和之實也然臣聞之和與同異可否相濟曰和可可否
否曰同曩者朝廷立法之初意甚美也而議論之臣曽
不為國家深惜惟務希合以濟其私徃徃順承太過浸
失本意此尚同之弊也幸陛下神聖獨斷親洒宸翰以
勅有司参酌前後之宜悉從中制一代之興遂成完文
庶政惟和適在今日夫同者憂其説之不合一已之私
也和者惟義所在天下之公也願陛下明勅羣吏各公
乃心務輸忠實毋或狥私以為雷同有所建立不惮可
否参於至當以合乎孔子所謂不同之義則政和之效
出前古矣詩曰不競不絿不剛不柔敷政優優百祿是
遒此言湯政之和而獲天福也惟陛下留神天下幸甚
　表
　　大觀改元賀正旦
開嵗發春帝方出震體元御極王乃憲天肆羣后之在
朝開明堂而坐治隆名從古縟典偹今(中賀/)恭惟皇帝
陛下睿智有臨謙冲不伐維紹休於烈考以欽命於昊
穹正月始和茂對乾元之首大觀在上一新渙號之孚
爰舉盛儀用昭鴻烈奔旅庭之萬國儼執玉之千官坐
烜威容宻符祥祐臣適将使命出按學官去國逾時望
不違於一咫奉觴無地頌徒極於萬年
　　賀天寕節
電繞斗樞上昭乾緯虹流華渚俯賁坤維凡居二氣之
中咸仰千齡之㑹歡然萬口端若一辭(中賀/)恭惟皇帝
陛下嗣守丕圖誕膺明命無疆之厯如日初升有羡之
年與天同乆五百餘嵗適丁一遇之期億萬斯年翕受
四方之賀臣幸逢休旦叨被誤恩乘使者車雖無禆於
晉部祝聖人夀竊有慕於華封
　　賀收復洮河積石
廟謀獨運坐懾羌戎沙幕一空願為臣妾捷奏交播驩
聲四馳(中賀/)竊以髙宗之伐鬼方商師必克宣王之征
玁狁周道復興然動兵乆至於三年而闢國僅聞於百
里功著二代言埀六經矧我肇復臨洮逺連積石極司
空伯禹導河之所自抵博望張騫㝷源之所窮坐收斥
地逺境之功迄無亡矢遺鏃之費戎軒所至簞食相迎
不逾浃旬之間奄有千里之逺夐然上古邈爾擬倫恭
惟皇帝陛下睿智有臨神武不殺排浮議紛紜之衆運
沈機眇忽之先願言有苖之征無逺弗届追頌淮西之
烈惟斷乃成臣荷國誤恩逢時休運靖玉關之柝預聞
郵置之傳上金殿之觴獨逺簮紳之列
　　賀九鼎成
鑄九牧之金成一代之寳聖謀有作國勢益隆(中賀/)竊
惟神器之廢興顧與天時為消長周遷洛邑爰開卜世
之祥漢得汾隂亦重紀年之號或襲於前而非作或得
其一而靡全尚能對天閎休作國重鎮著在信史播為
美談矧去千古億載之間而成九鼎萬鈞之重煥矣龍
文之争耀炳然金鉉之相鮮貯之神宫名曰大寳盖歴
世所不克為者非聖人孰能為歟恭惟皇帝陛下以寛冲
接下之德大飬羣賢以聰明周物之智取新百度盖欲
銘功於不朽又將保祚於無窮質鬼神而無疑配天地
而不恥孝思斯格固無飛雉之来升神物所存想有黄
雲之在上臣獲聞縟禮属使一方瞻望漢庭雖莫預吾
丘之對稽参夏鼎猶能預大禹之功
　　饒州謝到任
樗櫟散材一無可用乾坤大度何所不容顧雖煩言排
擊之餘猶玷千里師帥之寄戴㤙深厚撫已兢慚(中謝/)
伏念臣蕞爾迂踈偶然遭際龍墀賜對初無可採之言
烏府偹貟誤膺不次之選脱身冗散厠跡清華所宜激
昻少報知遇而乃攝承言路未及建明定省親庭遽焉
辭去以至記言左史蕝禮奉常朝廷進退之恩莫非曲
折臣子辭受之義獨昧㡬先是皆臣罪之當誅敢咎人
言之可畏投閒置散誰曰非宜宣化承流始望不及過
䝉優假祗荷恩私此盖伏遇皇帝陛下用舜之中則堯
之大謂臣親䝉睿擢宜有樸忠憐臣乆侍清光特留矜
念少逭邦刑之峻稍從郡職之勞有社有民敢惮江湖
之逺惟忠惟孝有如天日之臨恩可報於萬分身顧輕
於九死
　　謝賜厯日
舜璣仰察前知七政之齊堯歴下頒特謹四時之序正
朔所建華夷率同(中謝/)恭惟皇帝陛下之徳之純惟天
不已一動一静與時偕行乃厯象乎日月星辰以布治
乎邦國都鄙謂乘軺之雖逺與承詔之在兹倬彼雲章
来從帝所臣敢不疚心多士勉力百為期推擴於上恩
庶少禆於洪造
　　期集謝賜錢
命拜玉墀載瞻晬表慶流泉府更沐深恩祇奉寵靈伏
増震悸(中謝/)伏念臣等服疇賤士佔畢腐儒幸逢清世
之右文常欲赤心而許國雖沉沉九重之䆳無籍可㝷
而區區一介之㣲每懐靡及比緣計進獲以名聞入造
嚴宸天威咫尺退承休渥命服光華顧惟踈逖之身荷
此便蕃之寵未能一日少輸犬馬之勤更畀千金愈重
丘山之戴諸生咸集多士有光此盖伏遇皇帝陛下淵
黙深宫龍飛寳位博羣才而兼取厚百福以先施柱石以
成不費枅櫨之用駑驅将駕復推芻秣之恩臣敢不(云/)
(云/)永念戴君之賜何日而忘誓殚報國之忠自今以始
　疏狀
　　天寕節功徳䟽
千載應期適聖神之嘉㑹萬年稱祝實臣子之至恭輙
攄㣲誠仰干慈祐皇帝陛下伏願珎符錫羡寳祚延洪
嗣厯無疆新又新而不息降年有永朔復朔而惟休大
敷皇極於黎元以享太平之盛福
　　天寕節進銀狀
右前件物充晋國之土貢出魯泮之幣餘伏以虹電流
輝於赫聖神之運梯航納賮交修臣子之恭矧遘昌辰
叨膺明命董儒宫之多士将使節於一方雖山呼者三
莫預上觴而稱夀然庭實旅百且有内金之示和輙馳
虞廪之餘少效楚芹之獻誠非物稱愧與懼并
　　又
右前件物虞廪之餘禹貢所載竊以握符御極適啟運
於聖神奉幣獻琛爰輸誠於臣子莫不旁連海嶠駢集
梯航矧惟一介之臣親遘千齡之㑹䝉恩已厚論報維
何上萬年之觴獨逺鵷鴻之列致五官之貢敢忘螻蟻
之誠顧莫稱於情文第彌深於祝頌
　　又
右前件物邦國之常臣職所謹伏以五百餘嵗適丁一
遇之期億萬斯年翕受四方之賀梯山棧谷輦賮航琛
莫非王土之毛曽何臣力之有顧以一介遭遇國恩嘉
與諸生講明學政上觴稱夀悵莫綴於朝班内金示和
願逺充於庭實情非物稱愧與畏并
　　明堂進銀狀
右前件物繄晋國之土毛充侯服之祀貢竊以惟聖為
能饗帝允属熈朝而至孝莫大配天肇修縟禮濟濟奔
走之在廟峨峨左右之奉璋莫非王臣各揚爾職而臣
猥以一介遭遇國恩嘉與諸生講明學政使臣有命莫
陪執豆之恭王祭不共宜獲包茅之譴輙輸不腆之賦
以叙無能之詞顧弗稱於情文第彌深於兢懼
　啟
　　代賀林樞宻
伏審榮被宸恩擢叅機政十行錫命奉紫禁之新書再
拜揚休識青氊之舊物華夷交慶朝野共瞻恭惟某人
學造古初知周事表言行不渝於素履謀謨多見於膚
功賔賢興能六卿之遺典制禮作樂三代之宏規凡曰
制度云為之經必資討論修飾之力以至入持從橐出
擁使軺尹衆大之區曽蔑一人之獄典銓衡之選各當
羣吏之能非遇盤根安知利器如㳺餘刃不見全牛可
謂周才蔚有成績乆著聞於輿頌實簡在於上心進登
樞機入奉帷幄朝廷之勢已増重於萬鈞樽爼之間自
折衝於千里某夙䝉庥芘今荷陶鎔材館非遥限官箴
之有守龍門在望悵班賀之無從臨風徒劇於再三濡
筆詎殚於萬一
　　代賀朱右丞
伏審拜中天之綸綍提右轄之紀綱朝野具瞻華夷交
慶㳟惟某人養剛大之氣挺瑰瑋之才射策龍墀光生
韋布抗章烏府聲動簮紳金百錬而更剛松四時而不
改禮樂載講爰稽逺猷學校中興悉資碩畫力共持於
國是心自結於主知果副簡求益隆睠委朝廷既正安
若太山而四維社稷無疆壯哉明堂之一柱某䝉恩滋
乆去徳猶新緬想教言隐然在耳適縻官守邈爾承顔
望風常極於再三濡筆詎殚於萬一
　　代賀梁右丞
伏審拜命中宸提綱右轄増重本朝之勢益隆寰海之
瞻恭惟某人識量淵深才猷頴㧞丹誠許國蚤自結於
主知洪業在民顧乆傾於輿望頃自地官之重仍專天
府之繁皆時所難不日而理倉箱有所亟登九嵗之儲
狴犴之間曽蔑一人之獄方頌臯陶之底績果聞虞帝
之念功進縂憲綱参持政本大賢在位勢已固於金城
和氣致祥時遂調於玉燭某䝉恩滋乆聞命維何大厦
以成喜罙深為燕雀慶雲所芘惠豈間於荆榛願以頑
㝠之資終歸陶冶之賜永言欣幸倍百等夷
　　代賀徐右丞
伏審拜命中宸提綱右轄増重本朝之勢益隆寰海之
瞻恭惟某人博學䆒乎古今勁氣貫乎金石方冕旒之
垂聽職臺諌以盡規遭時中更秉志不昜雞風雨以雖
晦松冬夏而自青抗章辯明引義慷慨蔑然強禦之畏
休有忠讜之風在廷諸儒無出右者雖古烈士何以加
諸用能定國是於紛紜之中結主知於啟沃之際夕郎
批勅力可囬天版部理財政聞富國雖皆不次之舉未
䆒非常之才及此綸言擢之柄任朝廷既正安若太山
而四維社稷以寕壮哉明堂之一柱某䝉恩滋乆聞命
維何幸膺鑪錘之餘矧是門䦨之舊撫躬何有欣自附
於青雲企踵為勞嘆未披於宿霧永言慶懌倍百等倫
　　代賀薛内翰
伏審親屈使軺肅将王命越從壁水之峻進直金鑾之
崇儒道有光士林相慶恭惟某人儒宫柱石學海舟航
方雍泮之肇新躐簮紳而登用入陪經幄出正師模三
物教民庶比隆於周室四科取士未專美於孔門㡬及
成功俄更前意雞風雨以雖晦松冬夏而自青言必㨿
經事皆師古力掃乆隂之宿霧還我青天遂廽既倒之
狂瀾復吾故道天風申命雲漢成章顧學政更新無非
極一時之選惟儒宗難繼是以終三年之淹士論未平
上心方契花甎晨入日影未移蓮燭夜歸漏聲頻轉豈
止掩芳於三俊直将比美於六經某梓里諸生芹宫一
介戯陳爼豆嘗為同隊之魚景廹桑榆獨作空羣之馬
仰飛黄之騰踏笑斥鷃之翺翔管席甚䟽尚幸故人之
不棄膺門在望未知何日之可登倘容附驥之蠅一振
處雞之鶴誓将碎首報以終身
　　代賀朱都運
伏審光奉皇恩榮司漕計近在西郊之外蔚為諸路之
先宸睠甚優師言惟允恭惟某人美由世濟忠以孝移
艱難偹厯於百為險昜嘗持於一節驅馳奉事乆矣賢
勞懇惻抗章遽以疾請方聖主進為之日豈賢人退處
之時果爾綸言起之琳舘矧夫方千里之内畫為王畿
尚以三十年之通制此國用外建四輔旁資萬營迄無
不足之憂休有已試之效雖曰奉身而退豈舎王哉維
是度才以居無昜公者都門一出邸吏相迎滿目山川
依然前日之舊夹道父老恍若故鄉之歸習俗便安吏
民惟悦某傾依芘覆每荷吹嘘属守官箴致妨賓謁惟
佇聆於召節當亟展於慶函尚托餘輝少安綿力載惟
忻幸曷究敷宣
　　代賀盧营田
伏審光奉宸綸寵更使繡瞻行軒之在邇與属部以交
欣恭惟某人德器靚深乆騰士論才猷明敏蚤結主知
方皇家廟算之才復周室鄉兵之漸出持使節徃按邉
封自陜以西已餘驍勇惟晋之舊更藉規為大修充國
之屯田廣募魏氏之武卒兹惟上策允属全才方圖慶
幅之修先辱占書之貺永言感刻曷究叙陳
　　代賀孫營田
伏審被命中宸按兵劇部周才獲試公義攸歸恭惟某
人茂著風猷雅宏器業詞章藻麗乆播儒林政術設施
方隆宸睠爰自對敭之美寵将出使之權矧晋舊墟曰
古強國盖好武出於天性自昔而然而教兵藏之民間
於斯為盛且耕且戰足食足兵何待三年可使有勇坐
令四國罔不畏威即拜優恩以彰成績顧惟不敏實仰
髙風欽頌之誠叙言曷究
　　代王漕賀馮提舉
伏審光膺詔綍榮擁使軺蔚為多士之依歸允副一時
之遴選國家遭時定制稽古建官賓興賢能周鄉師之
分職循行郡國漢博士之觀風無非慎簡於宗儒於以
肅将於使指恭惟某人士林擢秀學海資深絳帳横經
已變貴逰之習綉衣持節更恢化育之功矧夫大河以
東全晋之地文學宗子夏之富經術推仲淹之窮今古
相望頋流風之未冺庠序之教方盛世之所先佇觀輶
軒之行一闡泮宫之化異人間出髦士攸宜頋寔譾材
叨同大部偶攝官而承乏徒盡瘁以在公况綜衆務之
非専焉有舊政之可告仰髙滋乆瞻徳未遑傾頌之私
敷宣㒺究
　　代呉提學見執政(呉以越職言/事罷學事)
剡章失當自抵刑書議罰從寛止還銓部罪深責淺恩
重命輕伏念某樗櫟散材乆知無用斗筲小器終媿昜
盈頃新三舎之文誤膺一介之使雖更異志不負初心
蓽路籃輿寕有辭於䟦履雲章奎畫每相戒以遵承而
識慮不通矜持太過謂𣙜酤之職有添助之酒錢攝邑
於時寔管鈎於學事既違明詔輙擾細民知而弗言罪
恐不免殊不思法嚴分守事有司存過計私憂乃至為
虵而畫足侵官離局幾同越爼以代庖况有常刑著之
甲令荐頒睿㫖申警官聨言在耳以未忘罪擢髪而莫
數伏䝉某人深通下志明燭事㣲察其所言盖止㳂於
循習憐其所犯在奉法於丁寕姑爾薄懲以為大戒退
慙昏昧上玷使令於學校興盛而罹失伍之誅方朝廷
清明而預黜幽之罰杜門引咎有愧友朋引鑑照形可
憎面目某惟當追循徃𤯝祗服厚恩未廹桑榆儻前愆
之可贖誓鞭駑馬庶後效之是圖
　　代呉提舉再領學司謝監司
伏奉詔條申嚴學政承誤恩之下逮傃舊部以来歸倒
指半年僅如前日舉頭全晋恍若故鄉顧疲懦之無堪
識吹嘘之有自兹盖伏遇某人衷誠許國内恕及人樂
與一方之秀民馴臻三代之美俗留情泮水盖常言必
稱之加意子衿謂是政所先者按行所至奨借寔多肆
令澄汰之餘復董賔興之盛眷河之左俗號少文建學
以来士稍知化必将逺期之嵗月始能仰副於朝廷豈
兹㣲才可覬成效所幸同舟而濟適獲所依願分隣室
之光以資不逮望風良切瞻徳未皇傾頌之私敷宣罔
既
　　謝免省
比年課藝幸據上㳺今日程文復叨優等爰充名於桂
籍行待問於楓廷得非所宜愧不能稱竊以先王育材
於學本以取人君子修善於身固将從政惟所用出於
所教故能言必也能行詩書所稱豈有異致公卿之選
悉由此途凡其一時出長入治之庶官莫非六卿時書
嵗攷之多士待以積乆取之盡公斯民所以直道而行
在昔稱為至治之極降及後世溺於末流以六藝為繁
文謂上庠非急務太常受業徒評平日之空言列郡應
書盡出臨時之私意上之所求㡬於無用下之所學亦
非可行不知撡縵之為安烏有畫餅之可食曠矣千載
循乎一途此衰世之軌所以相㝷而聖人之道未知能
復恭惟國家承百年之積弊恢七世之大猷泛觀古今
洞見根本謂兩漢而下所以失由觀人以一日之長而
三代之治所由興盖入學有中年之攷乃闢黌舎以来
俊英増弟子之千員頒新書之萬卷春誦夏絃而經以
師授月書季考而士由舎升既考之於㝷常復試之於
倉卒且環橋者億萬不已多乎及揚觯之再三僅有存
者故自元豐之肇造迄乎紹聖之纉承雖有求者累年
於兹而所得者数人而已宜獲異材之間出以彰新法
之大成如某智不適時學方為已徒以雙親孝飬未忘
干祿之心三舎序升式重興賢之禮俛首百試旅身七
年幾成上考之功猶属中變之法頃造公選再程斐文
言實工於前時名亦玷於異等知其非幸許以從新方
虞再鼔而衰甘為殿後不謂適矢復沓優入彀中退慙
毁瓦之無功進喜望雲之有日蹟其所自敢不知歸兹
盖伏遇某人(云云/)頃膺明命兩董學官幸升夫子之堂
獲就諸生之列参乎未達方求一道之歸偃也何如或
許片言之是待以殊等出於衆人雖華塗浸進於台司
而雅意不忘於璧水龍門益峻猶許再登駑馬方疲幸
叨一顧繋餘光之下庇使朽質以生榮故於選掄誤被
收錄力探聖賢之閫域誓窮師友之淵源
　　謝王漕舉改官
孺文論舊方有賴於二天北海薦賢謬見推於一鶚顧
藝能之無取辱聲聞之過情豈其所宜祗足為媿竊以
保舉之法古稱至公請託之私今為後患以言故不若
親之近以論才不若勢之嚴捨此二端未知一可倘非
大賢之特達自拔流俗之卑汚肯為清朝舉一寒士如
某者服疇冷族佔畢腐儒頃緣三舍之諸生擢預外臺
之属吏芙蓉泛水幸厠英流松栢成林獨慙弱植坐見
飛黄之騰踏分甘斥鷃之翺翔自知非才毎以無怨矧
泮宫之長育具宸筆之丁寕官各攸司顧簡書之可畏
言非有補用掾属以何為提空師以焉歸傃舊巢而是
託左車餘虜曷足與謀管仲困時固多不利所宜剡章
而薄責乃復借譽以片言豈有淺能可希寸進此盖伏
遇某人秉心近厚立行有常范叔甚貧嘗有一日之雅
而晏嬰雖乆不忘平生之言曲憐留滯之餘加畀吹嘘
之末其為賜也不已多乎某敢不祇服官箴益修士檢
至所未至聞所未聞非曰能之倘遂古人之志可無愧
矣不虛國士之知
　　謝司業改官
膺門餘地雖幸登龍融帳多賢敢希薦鶚省躬有愧荷
德無窮竊惟中古以来未有今日之盛即郊置學環水
為池淵然道徳之流䆳矣詩書之府維時宗匠作我主
盟凡厥抱材咸希推轂矧庀司於魯泮悉𨽻籍於虞庠
顧乏偉人以光清舉如某者門䦨棄物湖海散材偶縁
三舍之諸生擢預外臺之属吏追随使命幾疲汾晋之
山川寤寐師承徒夢辟雍之鐘鼓每惟踈逖乆此棄捐
命職自天人孰為地不謂大賢之特達曲憐小邑之遐
遺借以片言俾之寸進兹盖伏遇某人善惟引類美務
成人謂其少學藝文誤中程於上客雅知規矩嘗侍席
於先生曲矜留滯之餘加畀吹噓之末其為賜也不已
多乎某敢不益進初心力修舊學逺探聖賢之㫖趣上
承師友之淵源非曰能之倘遂古人之志可無愧矣不
虚君子之知
　　謝葉博士
烏府偹員方慙非據螭㘭庀職敢幸見收諒難惬於師
言已追還於成命過䝉矜恤預賜褒揚義不敢當愧無
以䖏儻慿餘庇之及獲安舊職之常荷徳實多叙言奚
究嵗云暮矣物不終窮賢者履之福将自至佇膺異數
式慰鄙懐
　
　劉左史集巻一
欽定四庫全書
　劉左史集巻二
　　　　　　　　　　　　宋　劉安節　撰
　墓誌
　　宋國寳墓誌銘
永嘉宋君國寳既殁之明年卜以九月甲申𦵏於郡西
寳塘原前期弟某狀君行以書抵辟雍録張輝子充曰
某不悌不能恭厥兄天降之罰以不畀於我家今𦵏有
日儻不得賢者銘以圖不朽是重某不悌之罪也况兄
於今監察御史劉君厚而執事劉所敬也若因執事以
請必得銘一日子充詣余致其言且曰若國寳銘無愧
矣余既知君又重違子充之請遂序而銘之君諱之珍
國寳其字也先生九嵗䘮其父家貧能自謀學不為異
業奪比長益砥礪為節行非其義不以一毫挫於人謹
身約用以取給有餘輙頒其兄弟之貧者平居不妄言
笑不以色假人人若不可得而親至所與交必傾倒為
之盡情骨清氣肅望之可知其人也年三十六始以進
士選為台州司理参軍有告坑户疑其匿官白金者不
寔法應杖吏受賕欲寘之流君曰在法告不稱疑雖不
治可也而反坐之耶固争之壓之勢竟不為變獄無小
必躬閲不専諉胥吏所平反者甚衆嵗餘丁母憂徒跣
扶柩旋𦵏某郷偹極哀瘁廬於墓者三年服除調應天
府糓孰縣尉所部民兵獲強盗或請以躬捕為名可増
秩君曰以欺冐賞不忍為也弗聼初君嘗上書言事坐
是齟齬不進故再尉㑹稽越俗率以春月競渡其費用
一切皆官為取之民嵗病其擾而在位者茍覬娱嬉方
務極奢侈府丞意喻諸邑邑例以尉皆辦至君獨詣府
條其不可者三一府閧然皆為君難之君不顧其事訖
不行大觀三年詔削黨籍君曰吾罪滌矣庶㡬伸其志
者明年夏至京師以五月丙辰卒於逆旅享年五十二
君性勁持義不茍所當為必挺然以身先至於不可介
如也不以貴賤貧富大小衆寡二其操其居家也動以
法自律如在官府其在官府也事無細不察如居家焉
雖勤瘁不以為病未嘗求知於人人亦鮮能知君者卒
無愧恨意曰義如是如是足矣又何求自初任至殁幾
至二十年而官止於此故其事業不甚著見於世識者
哀之曽祖諱(某/)祖諱(某/)父諱(某/)君娶陳氏生男四人曰
敦仁敦義敦禮敦信皆修進士業女三人皆嫁士人季
未行其𦵏也實從母夫人兆其年改元政和銘曰
介而通察而恕儉而能施勤而不怨在位常患不得若
人而用之而若人者又卒不偶以死其命也耶
　祭文
　　祭婿立之
嗚呼余與汝家世為婚姻故復以女託汝終身如何五
年有子二人一初學語一方在袵汝遂徃矣彼将誰親
嗚呼哀哉予復何言瀝酒告誠涕淚潺湲
　　代薛承奉祭立之
女子之生於人是倚嫁也倚夫夫沒倚子嗟爾母兮初
䘮爾父家事多難将子是付子復徃矣母将疇依二弟
尚㓜嗚呼母悲嗟我曩時婚嫁初畢謂已無累笑傲終
日如何至今百累猶存皤然之翁而哭諸孫嗚呼老矣
為累滋多未化之身為之奈何
　　代貫道祭姪立之
天禍我家降生百殃嵗在癸酉我兄蚤亡期月之間再
罹父䘮今汝又徃使我重傷憶昨與汝侍翁之側誨言
從容汝有倦色翁曰徃哉汝其歸息年未及壯已入老
境且能乆乎有嗣為幸時余與汝雖聞此言親親之心
亦冀不然孰謂今日天不汝假追念疇昔我淚如㵼嗚
呼哀哉人孰不死汝為不遐人亦有天汝為可嗟汝母
斑白汝兒咿哇汝弟汝妹曰未室家逝去之夕對我欲
語氣出如線幾不能吐余曰吁哉其属我親予豈敢忘
猶有鬼神頷以應我去無及矣骨肉在旁環其泣矣嗚
呼哀哉汝其無可奈何兮予亦無奈汝何兮
　　立之移䘮路祭
聞諸古人䘮先逺日豈便於生惟死是䘏子之云亡日
近三七肉未及寒輿置他室抑又聞之子之於親惟命
是行豈其死也而異於生吾親為寕亦子之情徃以安
之勿怖勿驚
　　祭丁逢辰
嗟我逢辰名家以儒不詭方士不師浮屠獨抱六經以
恢聖謨曰異此者則非我徒翕然髙門不戒而孚子如
其父妻如其夫言不茍發行不茍趨咸謂長者信哉匪
誣越嵗戊辰闢多士塗羣舉經行以公應書事乃中沮
賢網之踈臨川太息失吞舟魚公曰命也歸與歸與笑
指東郊先子舊廬詩書可樂琴瑟可娯盍徃葺焉予将
隐居命二三子無棄是圖以講以問則余與俱季也早
達調官海隅綵服從侍式歡有餘天不相人冢子云殂
慈懐孔傷積憂成瘉竟以不救吁亡矣夫嗚呼哀哉日
逝月徂窀穸告期永隔幽墟曽是婚姻君之葭莩今此
長徃心焉何如侑祭以文君其知乎
　　祭呉助教
天之降才非徒生之人之負材終有一施昔者范蠡覇
王之師進饒於功退饒於貲惟公之初家事未治日與
其季出謀所為不有倦者孰營余私汝盍徃學余為汝
資舟車所通水泛陸馳閲嵗幾何各獲其期季以學顯
公以幹推俱爵於朝同功異宜亦既知足幡然改思卜
居東嘉飬氣自怡剛直有禮信而不疑嵗推其餘以畀
宗支鄉黨族属服其義慈咸謂五福有全不虧嗟公平
生未嘗丐醫一旦遘疾乃乆弗支逝去之辰神魂欲離
猶能晏然與諸孤辭嗚呼夀矣夫復何悲惟是鄰里㳺
從有時載燕載笑既相諧熈願託婚姻以永不衰通好
未幾公疾已危遽云逝矣迅弗可追再拜柩前奠此一
巵想公精神死猶有知
　　祭王正翁
嗟嗟正翁而遽然耶其一去而終不復返也耶昔公之
赴官臨川也予徃江心孤嶼餞之曰公仕矣且去鄉里
其亦有私事未集者乎予不敏願寘力焉公曰吾仕矣
又何求然吾他日歸顧未有廬可居者公愛我盍為我
營之予曰唯唯公既就道余惟命匠治宫室室且
成公亦代有日予固蚤夜望公之歸以寕其居也而乃
殁於中道也耶其託我以居居成而不得寢處之也嗚
呼哀哉是月也公之子将以公之柩𦵏於西岑之原故
悼公之不復見也敬侍母親徃以薄奠祭公於新居之
正寢惟公有知其聼斯文以審我哀
　　祭方積中
昔公妙齡秉筆學文朝謂白屋暮而青雲如何十年挟
冊求仕抱璞以泣蔑然知巳我初見公謂才可求公亦
自信學以日修迨其不遇謂命之使公亦自疑學其已
矣吁嗟人生各有所營退必獲利進必獲名公之營身
豈云不力云胡二者而亡一得我意天理否乆則通曷
有如公竟坐此窮天不可知才不可恃公之長才命止
斯爾日没復出公歸不還登公之堂莫承公顔我酒既
清我肴既潔哀以送之終天之訣
　　為林思亷祭林介夫
大道之行維國求賢徃徃其君擁篲以先後世多私維
賢求國俛首有司以幸一得偉哉先生則異於是曰予
之學初不為利胡為去親千里决科丐祿升斗其獲幾
何出耕東臯入奉北堂夫豈無他而行一鄉孟子居齊
國人矜式王通河汾訟者自息施於有政是亦正人奚
其有為先辱其身維此麟經将聖之志諸儒盾矛莫䆒
厥義㣲發大㫖析其異同一時諸公捨已請從嗟余晚
學寔愚不肖曽謂先生肯賜之教誨我諭我謂我宗盟
勉我以學忘其不能維是頑庸莫堪鞭策先生之教夫
敢不力尚期終身佩服不遺如何中年天奪之師嗚呼
哀哉自今以徃凡我小子孰勸孰奨考日惟良𦵏車東
馳訣祭一觴誰知我悲
　　祭陳八夫人
昔我伯姊首歸諸陳不竟其夀卒從夫人夫人之初適
於夏氏有子而妻寔我兄子陳為吾姊夏為吾姻眷好
之再敦夫人親嗚呼哀哉昔我佳節拜夫人夀今也則
亡来哭其柩我酒既酌我殽既陳聊以祭之嗚呼夫人
　　又
嗚呼夫人而命然乎前年之春寔䘮厥夫靈柩在堂未
先大𦵏如何夫人亦繼而䘮嗚呼哀哉室家堂堂惟君
子經之營之寔夫人爾承之嗚呼今其徃矣将誰使承
之惟夫人有知其福爾子孫以慰我親姻之思
　青詞
　　為子孫保安設醮
天聽雖髙不疾而逺日監在下有感必通頃緣賤息之
負痾嘗瀝丹誠而叙懇頼神之賜厥疾有瘳是涓嘉辰
共陳法㑹玉虚金闕仰投蕞爾之誠風馬雲車想見翻
然而下有酒維㫖有椒維馨雖籩豆甚㣲物無以稱者
然精誠所至神其吐之乎
　經義
　　達瑞節同度量成牢禮同數器修法則
立法而授之侯者王也奉法而施之民者侯也先王之
於諸侯列之爵分之土豈私厚之哉代王行法於是乎
在然而人之情也逺則昜恣法之行也乆則或弊以昜
恣之人奉或弊之法茍不有人以稽正之則禮法亂於
僭擬法度壊於因循異政殊俗莫之統一而先王所恃
以維持天下者将不幾於廢弛乎是故周官之制每於
十一嵗之乆必使行人之官以廵天下之邦國達瑞節
同度量成牢禮同數器修法則者凡以考正諸侯之治
故也盖瑞以合騐節以示信而用之交四鄰者也度以
度長短量以量多寡而用之以平百物者也牢禮者若
行人禮九牢之類用之以禮賓者也數器者若典命各
㫝其命之數用之以為儀者也法則凡制而用之者也
則則凡揆而制之者也夫邦國之地封疆百里比之王
畿雖曰壌地褊小然所以交四鄰平百物外之禮賓内
之飭已與夫制而用之揆而制之一皆有頼於数者之
法一法不舉弊之源也則欲撫於邦國者可不考而正
之哉何則瑞節所以為交也瑞非其瑞則朝㑹有辭節
非其節則門關有禁而邦交有不達之國矣今也六瑞
之用辨其圭璧六節之物異其金竹所以達之也度量
以為平也布帛長短同而度不相若五糓多寡同而量
不相若則童子有適市之欺矣今也五度之則正其分
寸五量之容辨其龠合所以同之也牢禮之具所以禮
賓也諸侯九牢則疑於公而不成其為侯矣子男七牢
則疑於伯而不成其為子男矣今也牢以命而為之禮
使之無虧焉所以成之也數器之節所以辨等也侯伯
以七為節而僣於九則異於侯伯之禮矣子男以五為
節而僣於七則異於子男之禮矣今也器以命而為之
數使之無異焉所以同之也道與時變法随俗昜昔之
所成今見其虧昔之所得今見其失虧者補之失者救
之此法則之損益有不可已者所以修之也瑞節也度
量也牢禮也數器也此法之大常所不可得而變昜也
故逹之成之同之法則也此法之小變所可得而損益
也故修之大常者使之同而不可踰所以存法之善小
變者與之修而無弊所以救法之失一常一變而邦國
之法盡在是矣孔子曰謹權量審法度四方之政行焉
此之謂也雖然先王之撫邦國豈一日之積哉存省及
於五嵗則察而治之者既至於三矣書命及於九嵗則
諭而恊之者又至再矣猶以為未也於是有十一嵗之
考考之悉矣於是十二嵗之廵守察之不若諭之為益
諭之不若考之為詳考之不若廵守之為大故自修法
則而上行人之事也至於廵守則王徃治焉此先後詳
略之序也然王之廵守非可遽治也是必行人考之於
先然後王乃廵之於後考之於先不為慢令廵之於後
不為罔人是故變禮樂而不從者可得而流之也革制
度而為叛者可得而討之也討流之罪重矣而先王行
之不憚者亦有行人蚤正其事而已矣是以王者之治
至簡而詳至約而博有功諸侯莫不各謹爾度以承天
休無或亂常以干先王之誅書曰惟周王撫萬邦廵侯
甸四征不庭綏厥兆民此其致治之效也雖然同律度
量衡修五禮五玉此舜廵狩之日也而周官之制乃使
行人考於前期之一嵗何哉盖帝者之政富於徳儀物
少而用度省則廵之五嵗為已数矣王者之政富於
業儀物多而用度費則廵之十二為已䟽矣數者昜治
䟽者難察則行人蚤正其事以為之先尤周政之不可
忽也至於来嵗則王又考之矣書曰考制度於四岳此
之謂也方是時也廵守至於十二嵗之乆而未聞以䟽
為患者盖逹法則同数器一度量諭禮禁而行人合方
氏掌交之官嵗時徃来既諭之矣至十一嵗則行人又
考之及将廵狩則職方氏又戒之以其法偹其官衆故
也逮夫法壊於後世而行人之属亦廢而不修於是諸
侯之政亂矣衛請繁纓数器亂矣兩國為之交質何有
於瑞節諸侯皆去其籍何有於法則是数法者皆先王
所以維持天下之具而乃廢弛如此宜乎憫亂於後世
而欲行政於四方者猶以權量法度為心焉嗚呼使之
得行其道則仲尼之烈是亦周公而已豈不惜哉
　　以周知天下之故
以天下望一人則受責為甚重以一人臨天下則用力
為甚㣲夫以甚㣲之力而任至重之天下如必身親而
後為之則列土至廣列侯至衆吾之足力有不給矣萬
民利害庶政得失吾之目力有不周矣足不給目不周
莫為之恤耶則得此而遺彼舉一而廢二為人上者幾
何不負天下之望哉是故周之盛時設為小行人之職
以廵邦國之諸侯治其事故而因以察邦國之政民之
利害事之得失天時之變人治之常一皆載之書以告
於王焉是以執要之君子不必足跡接乎諸侯之境者
以有此官為之廵行故也不必目力察乎千里之外者
以有此書為之稽考故也得其人以載其書則天下之
事有不足知者矣故其職曰以周知天下之故夫故者
有所因而使然者也天下之理物無常是亦無常非是
非代更與時無止先王之治豈以有涯之力而窮無止
之時萬民之事利而無害諸侯之政得而無失四時之
行順而無忤而皆出於常然者先王於此亦無所用知
矣王頒常法以授之諸侯侯奉常法以施之民可也奈
何民無常利政無常得時無常順而乖戾之變有出於
所遭之故者不有以知之則天下之不治有不基於此
乎是以先王之於邦國也必因行人使於四方以致其
察焉弔䘮恤貧補灾賛善行人之為使也萬民利害庶
治逆順凶荒悖亂康樂和親行人之為書也奉使者行
人之職而書其政治者特因之而已故先之五物皆曰
令者所以遣其出也後之五物皆曰反命於王者所以
紀其歸也其出也於以同休戚王之仁也其歸也於此
察政治王之智也行人一出而王之仁智兩得焉豈不
曰法之善哉雖然行人所書特天下之故而已周知其
利害者職方氏之書也周知其治者司㑹之書也職方
者九州之圖一定之常典而已司㑹者四國之治三年
之成功而已天下之事固有昔是今非而不出於一定
日改月化而不待於三年者行人之書安可略耶噫先
王既以其身當天下之任矣天下之利害吾身之休戚
也有人於此疾疢之不知視聼之不聞而人以四體為
不仁矣况以天下之利害而為人上者曽不聞知而加
恤焉其得謂之仁乎孔子曰致五至行三無四方有敗
必先知之此言其道也小行人曰凡此五物者毎國辨
異之以周知天下之故此言其法也道者先王所以治
心法者有司所以紀事先王之時所以能使天下為一
家中國為一人者豈特其道足以自致哉行人之書抑
有助焉後世堂上之治逺於百里堂下之治逺於千里
彼其一堂之間且不及知况欲知天下乎
　　師氏以媺詔王
任已者不足資人者有餘好大者不足積㣲者有餘天
下之理也君子於此有貴於學者豈以人固有餘於已
㣲固有餘於大哉已者人之類也資諸人斯足以成已
矣大者㣲之積也積於㣲斯足以成大矣故雖以王者
之尊道隆徳偹而必資於師氏之官以媺詔之者豈不
以資人而積㣲者有在是乎媺者充實之謂也充實而
未至於光輝之大則雖媺也猶謂之㣲而已盖善之初
生其端甚㣲若火之始燃一撲之可㓕也若泉之始達
一障之可塞也有能充之則燎原之烈成淵之量自此
以成人之為善何以異此自充實之美進而至於光輝
之大則吾王為大矣自光輝之大進而至於化則吾王
為聖矣自化之之聖進而至於不可知之神則吾王為
神矣夫進王於神道雖非師氏之所能而詔王以媺為
之開端者實師氏之功也孟子曰左右前後皆薛居州
也王誰與為不善茍非其人則讒謟日進忠信日退一
日暴之十日寒之有不保其萌者矣一齊人傅諸衆楚
人咻之有不能正其言者矣尚何足以成盛徳者乎是
故先王之時既擇師氏之官以詔王矣又使之王舉則
從者為是故也雖然師一也有曰太師者三公之職也
有曰師氏者中大夫之職也而鄭氏乃以師氏即王之
三公失之矣先王設官以道之至者為公徳之中者為
大夫公與王所論者道大夫所詔者媺其職之小大固
不同矣故稱公以師則曰太稱大夫以師則曰氏者義
可見也然而師氏卑矣不嫌於稱師者盖善之所在無
貴賤吾知師其道而已庸詎知其人之為貴賤耶觀先
王名官之意而尊徳重善有若此者則其詔王以媺盖
無有一言之不聼者矣為師氏者而有隐衷焉其先王
之罪人乎
　　時見曰㑹
先王之正名賓禮豈茍然哉因時以制禮因禮以定名
如斯而已矣盖禮有出於四時之常者朝覲宗遇是也
禮有出於一時之故者時見之禮是也禮之常者在天
有時在國有經不待鎮圭之命而四方諸侯各以時至
故名斯禮者亦各因其時義以道其勤而已至於無常
之禮特出於一時之故而非素期焉者也當是時也非
天子有以命之則諸侯莫知所赴然則名是禮者如之
何亦曰惟我所以集而合之者以命焉可也大宗伯曰
時見曰㑹其意如此何則朝覲宗遇四時之常禮也春
者一嵗之始猶日之有朝焉夏者萬物相見猶人之有
宗焉以春為朝則秋為夕而暮氣衰矣於此而見可謂
勤矣故秋為覲以夏為相見則冬為相辨而各歸根矣
於此而見是邂逅也故冬曰遇此四禮者皆有常期則
正名其禮豈他求哉因時而已若夫王國有可議之政
侯方有不寕之變於是将合諸侯而命事焉茍俟四時
之朝而後圖之則失事之幾矣於是為壇於國門之外
而集四方之諸侯以施政教以行禁令以命征伐以修
詛盟是皆出於一時之事而非諸侯之常禮者也㑹非
常禮唯上之命然後集而為一則命名之義不可以他
求也其唯㑹之云乎書曰㑹其有極傳曰㑹之有尤㑹
之為義言㑹諸侯而歸於一也此必有以㑹之然後彼
来㑹焉亦猶嵗計之㑹凡以㑹衆要而為之總而已矣
昔者孔子作春秋也内為志則曰及外為志則曰㑹時
見者雖諸侯之禮寔天子之志焉書㑹之義其亦本諸
此乎雖然㑹者君之禮也一人之事也故嵗計之㑹惟
王省之時見之㑹惟王用之考之於經盖未有諸侯而
言㑹者而春秋之時稱㑹者一何多耶故聖人列之於
經不沒其實以著其罪觀晉侯召天王於河陽則聖人
之譏深矣昔者惟王有㑹今則諸侯而㑹矣昔也惟王
召臣今則以臣召君矣故欲觀周之盛衰非他求也於
㑹見之矣方其中興也宣王㑹諸侯於東都及其寖衰
也㑹不行於天子而行於諸侯又其極也㑹不行於諸
侯而行於夷狄嗚呼周至於此不復振矣此聖人所以
傷之也後之記禮者狃於所聞方且以諸侯相見於郊
地亦謂之㑹是烏知先王之禮耶
　　王大旅上帝何以謂之旅
先王之制祭祀夫豈一端而已哉無事而祭者禮之常
者也有故而祭者禮之變者也禮之常者五帝固有方
矣百神固有職矣欲以祭之則即其常位可也若夫禮
之變者特出於一時之故而非若無事之時為裕也舉
尊而不及卑舉大而不及小則非所以祈福於百神於
是即上帝之位而㑹百神以祭之夫㑹而祭之則衆矣
此其祭所以謂之旅也盖旅之為義猶卒旅之為旅也
昔者先王寄軍師之法於鄉遂之中五家為比則合五
人為之伍焉五比為閭則合五伍為之兩焉四閭為族
則合四兩為之卒焉五族為黨則合五卒為之旅焉自
卒而下其人寡矣自旅而上其人衆矣則旅也者可名
為衆也自其無事而言之則五旅之人散而為民有至
於一人之寡自其有事而言之而五卒之人聚而為旅
有至於五百人之衆矣夫先王之制祭祀固有異用而
同義者矣今夫一嵗之常祀無事而祭者也祭青帝於
東郊祭赤帝於南郊祭白帝於西郊祭黒帝於北郊祭
日於東祭月於西以至星辰風雨之神各於其位而祭
之亦何異於五族之民無事則散而為一人之寡耶及
其有故而旅於上帝也則神不可徧祭力不可徧及於
是五精之帝日星之神風雨之師凡属乎天者舉㑹於
上帝而祭之亦何異於五卒之人有事則聚而為五百
人之衆耶惟其百神之旅於上帝非其常位也則又與
夫旅之為逆旅者合矣陣而成列也則又與夫旅之為
陳旅者合矣然則先王之正名祀禮夫豈茍然而已哉
且以下士之旅言之六官之長有至於三十有二人而
謂之旅者以其衆也六官之属雖至於十有六人不謂
之旅者以其寡也幽而天神明而下士而取名於軍旅
之意一皆以衆為義焉則夫旅之為衆抑又可考矣雖
然天神之祭固多端矣致道以祭謂之祀祀昊天上帝
是也偹物以祭謂之祭燔柴於泰壇祭天是也盡情以
祭謂之享惟聖人為能享帝是也類其禮謂之類類於
上帝是也造其所謂之造類造上帝是也營衞其神而
祭謂之禜日月星辰之神霜雪風雨之不時於是禜之
是也祀祭享無事而祭也三祭而異義類造禜有事而
祭也三祭而異名禜之祭止於日月星辰而已類造之
祭止於五帝而已惟類於上帝然後百神皆在焉謂之
大旅者以其大於類造之祭故也記曰大饗之禮不足
以大旅大旅具矣不足以享帝則有故而旅又未若専
志以享於上帝之為大也嗚呼先王父事天神其道盡
矣無事而享所以報也有故而祭所以祈也報之所以
為仁祈之所以為義祈而旅焉則帝将百神而為之助
又所以為智也舉祀典而三善從之則先王之祀上帝
其義深矣則夫宗伯之典其禮典瑞之掌其器掌次之
設其邸職金之供其版焉得不各致其職以為之輔耶
　　善溝者水潄之
順則通逆則塞物之常性也乃若水之為性其勢則趨
於下而已矣順其下而導之則通而不窮逆其下而壅
之則塞而不逹是以善治水者必先度地之勢而後致
人之力以順導之故其勢若建瓴為沛然莫禦雖有阻
遏之者亦将蕩然與之俱逝矣曽何壅塞之患耶匠人
之職曰善溝者水潄之此之謂也盖水之流行於天地
之間猶人之有血氣也運而不積生以之遂節而不宣
疾以之作故善衞生者必先運之使疾不生於身則夫
善經野者其可不通之使害不生於地乎是故髙下者
水之勢也我則因地之勢而導之使下廣深者人之功
也我則致人之力而浚之使深遂地髙矣則因其下地
而為溝焉溝地髙矣則因其下地而為洫焉洫地髙矣
則因其下地而為澮焉自澮至川則為尤下矣此之謂
因水之勢遂為淺矣溝則廣深以四尺焉溝四尺為淺
矣洫則廣深以八尺焉洫八尺為淺矣澮則廣深以二
尋二仭焉自澮至川則尤為深矣此之謂致人之功水
之勢致其下矣人之功致其深矣則水之自遂而之溝
自溝而之洫自洫而之澮自澮而之川是皆决髙以趨
下去淺而就深者也故其流行之勢蕩然無滯雖有浮
土不可壅也雖有腐薪不可遏也歴嵗已乆而溝之為
利猶日通而不窮孰謂不善溝者能之乎嘗觀禹之治
水也始於兾中於雍卒於兖率皆因水勢而導之下故
書曰九川滌源言其通而不壅也江河淮漢水之大者
也治九川如此則浚畎澮距川亦若是而已矣是以商
周承於其後雖其授田之法出於一時而溝洫之法一
本於禹詩曰信彼南山維禹甸之此之謂也若夫稻人
之為溝也特施於下地者爾然其職亦曰以溝蕩水蕩
之為義潄而去之之謂也大之為江漢小之為下地為
溝之法出乎一理則雖神如禹聖如周公旦不能逆水
之性而治之况於後世者乎
　　以任地事而令貢賦凡税歛之事
先王之政施報而已不施於先則野人莫治不報於後
則君子莫養經田野施職事君子所以治野人也勤四
體輸百物野人所以養君子也夫物之生於土地之間
未有不資君子之法以盡野人之力以成者夫既相資
而為用矣則吾頒地事以施於先而責其供地貢以報
於後不亦可乎以任地事而令貢賦凡税歛之事且有
地斯有事有事斯有貢事者地之治也故治法不立不
可以任土貢者事之功也故地事不舉不可以令貢昔
者明王之疆理天下也知夫仁政之本必始於地法之
立是故經土地辨井牧畫為井邑丘甸縣都之制則民
有分土可致其力矣故繼之以任地事者所以為治野
人之道也任農以耕任圃以植任牧以育任虞以山任
衡以澤分為土牧園圃山澤之職則民有餘財於是乎
可責以貢矣故又繼之以令貢賦所以為飬君子之道
也地事者下之職故任之貢賦者上之政故令之夫使
民任其事而上令其貢然能使樂從而不厭者是豈出
於脅廹哉制之盖有道矣土宜之法教之使知土均之
法均之使平任土之法制之使稱地利之肥瘠人力之
多寡適當其平則地事之任不患乎民之不勝矣大司
徒制其征均人土均責其貢或裁地里以適於均或當
邦賦以從其便則貢賦之令不患乎民之不從矣任之
以事而勝此民財所以裕也令之以貢而從此國用所
以充也裕民充國非仁政何以哉雖然既謂之貢賦又
曰凡税歛之事何也盖上以政取謂之賦歛財賄是也
下以職供謂之貢若任農以耕事貢九榖是也税其物
謂之税若槩而不税是也掠取其物謂之歛若春歛皮
冬歛革是也析而言之其義固異合而言之其用則同
以閭師考之農貢九糓圃貢草木皆謂之貢矣而其先
曰以時征其賦則知貢與賦之用同也以司書考之掌
邦之九賦九政九事此貢賦之謂也而其終曰凡税歛
者受法焉則知貢賦與税歛之用同也大抵理財之義
不一而足有曰貢曰賦者所以辨所取所供之義曰税
曰歛者所以辨所税所取之義也貢賦之征大故司徒
司書皆以貢賦為之主税歛之物㣲故司徒司書以貢
賦有所未盡者特言凡税歛以該之而已周官之時貢
賦税歛雖有異名而所取曽不過乎什一者要其實而
言之故也逮其後世諸侯侵叛莫之知止以區區之魯
而税畆丘甲田賦之法相繼而起其慢經界於斯甚矣
故聖人勤勤筆之於經者其亦欲以正名而救當時之
失云耳
　
　
　
　
　
　
　
　
　
　
　
　
　
　劉左史集巻二
欽定四庫全書
　劉左史集巻三
　　　　　　　　　　　　宋　劉安節　撰
　經義
　　天子執冒四寸以朝諸侯
域中有四大而王居一焉唯大故能有容有容則為物
之所歸也孔子曰唯天為大惟堯則之天下大物也非
王徳之大其能容天下之所歸乎今夫匹夫匹婦私營
其身視一身之外隘然若無所容此一身之所為也不
可以有家孤卿大夫士私營其家視一家之外隘然若
無所容此一家之為也不可以有國公侯伯子男私營
其國視一國之外隘然若無所容此一國之為也不可
以有天下盖家大於身故有一家之徳者匹夫匹婦以
其身歸之國大於家故有一國之徳者孤卿大夫士以
其家歸之天下大於國故有天下之徳者公侯伯子男
以其國歸之其徳愈大則其歸愈衆玉人之事天子執
冐四寸以朝諸侯豈非天子有冐天下之徳而能容天
下之所歸乎冐圭之制刻之以鋭以騐圭也刻之以圓
以騐璧也四方之諸侯大者執圭小者執璧各以其時
而見於天子天子於是乎秉冐圭以臨之所以示其有
冐天下之法故能受諸侯之来朝也昔者文王小國之
君修徳行道天下歸之書曰我咸承文王功於不怠丕
冐海隅出日罔不率俾是也逮至幽王暴虐無親雖其
兄弟之國猶且叛之菀桞之詩所為作也文王雖小國
之君而有冐天下之徳幽王富有天下而行匹夫之行
然則諸侯之從違斷可知矣先王制圭之意可不深念
之哉然而必以四寸者小之至也於是乎又昭之以謙
也老子曰聖人不自大故能成其大
　　其宫室車旗衣服禮儀各眡其命之數
傳曰名以出信信以守器器以藏禮名器先王慎之不
敢以假人者以信之所出禮之所寓焉者也公卿大夫
士此名也有其實者然後得其名宫室車旗衣服禮儀
此器也有其名者然後得其器名器雖人君且不得而
私也况於臣乎古之王者考實而定名緣名而授器立
之紀律載之典策信以是出禮以是藏使天下之人不
敢犯如江河不敢越如城隅絶覬覦之心而㓕凌犯之
志者命立而分定故也周官設典命之職掌諸侯之五
儀諸臣之五命而曰其宫室車旗衣服禮儀各眡其命
之數凡以是而已命者君所令也謂之命則若天之命
萬物長短小大一成而不可易也上言而令之下禀而
聼焉人豈得而私之哉諸侯之命以九以七以五皆陽
數也人君故也諸臣之命以八以六以四皆隂數也人
臣故也邦國之制既詳於諸侯而諸臣之命尤不可廢
是以公之孤四命眡小國之君且既謂之孤矣其徳能
衣被人則不可属之卑者視子男之禮不為僣也公之
卿三命其大夫再命其士一命侯伯之卿大夫士亦如
之或以三或以再或以一則諸侯之徳隆而位尊者也
故其臣之命稍増而不為過其宫室車旗衣服禮儀亦
煩而縟可知也子男之卿再命大夫一命士不命或以
再或以一或不命則諸侯之徳薄而位卑者也故其臣
之命数稍降而不為辱其宫室車旗衣服禮儀亦䠞而
畧可知也夫惟尊者煩而縟卑者蹙而略故堂各有筵
室各有度或髙之為貴或小之為美而宫室有制也乘
棧車者不敢以乘墨車乘夏縵者不敢乘夏篆旗各有
等斿各有数而車旗有辨也元士之服不敢以毳冕大
夫之服不敢以朱襮小人無赤芾之賜君子有綉衣之
章而衣服有别也尊卑異等詳畧異制上得以兼下下
不得以兼上而禮儀有数也若然者非各眡其命之数
其能若是之稱哉成周之時正邦國之位則有大宗伯
之九儀辨宫室車旗之用則有小宗伯之禁令而典命
者又載其命数而藏之有司若有辨則眡焉此邦國諸
臣所以無敢違命以犯上者也逮夫王室㣲弱諸侯恣
横先王禮籍之用惡其害已而削之殆盡當是時上不
知所令下不知所承山節藻棁有如臧孫塞門反玷有
如管仲宫室之制亂矣美其車有如慶封請繁纓有如
于奚車旗之制亡矣設服離衛有如子圍瓊弁玉纓有
如子玉衣服之制失矣魯以肆夏享卻至周以上卿享
仲父季氏大夫也而有泰山之祀三家陪臣也而用雍
徹之樂而禮儀之制壊矣其始也諸臣僣諸侯其末也
諸臣不僣諸侯而僣天子夫以諸臣之卑而上僣天子
之貴則錯亂甚矣尚何名器之足信乎是以後之君子
思為政於天下則曰周公之典在焉盖将有所考而正
之也惜夫
　　辨法者考焉辨事者考焉
結䋲之政後世不復乆矣聖人有作易之書契豈特以
偹遺亡而已百官以治實取諸此是故設為治法所以
與百官治人於明者也設為吉禮所以與百官事神於
幽者也百官之治才不必皆強智不必皆達而怠堕黯
闇之政有不免焉然則先王所以治人事神者不幾於
廢弛乎是故設之太史之職而六典八法八則之法祭
祀之禮一具其文以藏之使夫違而有辨者可以有考
此辨法者考焉辨事者考焉所以為百官之治也莫非
法也六典治邦國八法治官府八則治都鄙凡以治人
為務者此太史所書之法也莫非事也簠簋之設内外
之位前後之序凡所以事神為務者此太史所書之事
也典法則之法太宰建之小宰司㑹逆之此無非以法
為任焉及辨法焉則以太史考之盖考其法非掌其書
者莫知其詳故也祭祀之事宗伯建之肆師祭僕相之
此無非以事為任者及辨事焉則以太史考之以考其
事非掌其書者莫知其詳故也盖史之為職掌官書以
賛治而太史以大夫為之又其賛治之大者也百官有
辨於此考之烏乎而不可是故邦國有治辨乎我考之
六典之書可也都鄙有治辨乎我考之八則之書可也
官府有治辨乎我考之八法之書可也考之而其辭不
信則是姦偽以侮法者也故於是乎刑之祭祀有所辨
之序考之禮書之所次可也祭祀有所辨之位考之禮
書之故常可也考之而其辭不信則是怠惰以從事者
也故於是乎誅之刑之罪大誅之罪小法言刑事言誅
亦各有所當也觀司約所藏盟約之載以待邦國人民
之不信者大有殺小有墨則先王所以待不信之罪亦
随其事之小太而已故祭僕誅其不欽小宰刑其不用
法者而與太史所言合者其以此與嗚呼刑政之不明
嘗始於書籍之不存故政亡而籍存有王者起猶得而
正之矣觀孟子所謂諸侯惡害已而皆去其籍則臣下之
所懼實有在於法事之所存也然則太史所掌烏得不
謂之重事耶
　　以六律為之音
學詩之道有本有用志之所之謂之詩此其本也聲成
文謂之音此其用也本失其中則言不止乎禮義其文
能足論而不失乎用失其和則音不出乎度數其聲能
足樂而不流乎是故先王之教人以詩雖其本之道徳
出於性情者固已盡美而聲音之末亦不敢茍焉者非
以是為美聼也盖将以納世於太和而乃不能使其聲
足樂而不流且不足以感動人之善心豈作樂之意哉
此太師之教六詩必以六律為之音者此其意也且夫
奏之以無怠之聲調之以自然之命非宫也非商也而
合乎大順非律也非吕也而應乎自然此聖人之天樂
出乎心之無所傳而然者雖師曠清夜傾耳以聼曽不
得其聲音尚能以律吕而為之節奏哉夫惟存於心而
為志宣於口而為詩既已存於心矣且得無形乎既已
宣於口矣且得無聲乎形聲者度数之所域也域於度
而求越於度域於数而求出於数則将與物為忤而失
所以和順之道此學詩者所以不能捨六律而正五音
有待於太師之所教者也是故黄鍾為宫林鍾為徴太
簇為商南吕為羽姑洗為角此黄鍾之為宫也六詩之
聲即此以求之則聲成文而為音矣大吕為宫夷則為
徴應鍾為商無射為羽南吕為角此大吕之為宫也六
詩之聲即此以求之則聲成文而為音矣非特黄鍾也
太簇姑洗蕤賔夷則無射凡属乎律者莫不然焉非特
大吕也應鍾南吕林鍾小吕夾鍾凡属乎吕者莫不然
焉夫惟六詩之章一出於六律而為之度数故能播之
金石形之舞蹈宣之絲竹逹之匏革而與堂上之歌相
和為一翕如其始作也純如其從之也繹如其樂成也
曽未有毫釐之差者盖其所歌出於一律故爾以傳求
之六詩之音雖不可槩見然觀鄉飲酒之樂工歌鹿鳴
四牡皇皇之三又歌南陔白華華黍之三終之以合樂
焉鹿鳴南陔詩之風雅也而鄉飲以之合樂非夫六律
之為音亦能若是乎以至射也燕也冠昏也凡用樂莫
不皆然此六詩之義所以用之天下而使人聞之者可
以興可以羣與樂同其妙用者太師之教為之闓端故
也昔者舜命䕫典樂教胄子有曰詩言志歌永言聲依
永律和聲則教詩以律其來尚矣於舜之世而䕫之樂
乃至於百獸率舞鳯凰來儀者豈特徳化之所由致耶
律吕之法抑亦有助焉耳
　　顔淵問為邦
有聖王之志者必求知聖王之學有聖王之學者必求
知聖王之政盖君子之學非期於美已而已也必将施
於有政以兼善乎天下焉若顔子者其知聖王之學乎
此所以有為邦之問也盖問也者心有所欲為而未達
者也非其所欲為則學者不問非其所可為則教者不
答昔者孔門之弟子其有欲為政者固亦多矣由之可
使有勇求之可使足民赤之可使與賓客言彼其處心
積慮特不出乎一國之事而已未聞有以聖王之政為
問焉者非不問也學不至也故聖人之告以政也亦不
出乎数者之事而已若夫顔子之志則進於此矣觀其
晏然處於陋巷之中寕甘心於簞食瓢飲之樂而不肯
屈身以從仕彼其志豈淺淺也哉故孔子許之曰用之
則行舍之則藏夫既與聖人同其用舎矣而用之則行
必将有聖王之政此為邦之問所為發也然而為邦之
道奈何曰三代之時時也而夏以忠為善三代之輅輅
也而商以質為善三代之冕冕也而周以文為善至於
功成作樂也惟舜之韶舞為盡善焉盖四代之法一代
之法也孔子之言萬世之法也然而孔子之集大成豈
特此哉伯夷之清伊尹之任桞下惠之和吾集之以為
行者也百王之訓誥三聖之爻象國史之春秋太師之
雅頌吾集之以為經者也政也行也經也是三者率皆
集之前代以成吾萬世之大法後世雖有作者不能易
此也嗚呼聖人之道如是之大也非亞聖曷足以語之
孔子之言政所以特告顔子也
　　實若虚
道心天也天豈有量耶而或者以有我求之則取道有
量矣有量者必盈盈者必矜何則彼其所以為善者非
曰理然也我也以有我而為善則六尺之軀其所容幾
何哉雖其量有多寡未有乆而不盈者持其盈以夸於
世曰我善是是亦足矣則天下之善雖有大於是者其
亦何由入耶嗚呼是亦淺矣乃若昔之好學者則不然
方其未得之也孜孜然若不足及其既得之也亦孜孜
然若有所不足非固為此謙損以要夫君子之譽也盖
其心之所存者道也彼其心以謂天之與我者與天為
一天不窮於道而我獨可以窮於道乎是以愈寔而愈
虚愈大而愈不足也豈若淺中之士廣已造大以為莫
已若者哉此寔若虚曽子所以稱顔子也嘗觀二三子
侍坐於夫子子路則行行然勇者也子貢則喋喋然辯
者也子張則堂堂然荘者也而顔子獨頺然於其間獨
恂恂然若無能為者孔子乃與之夫豈其中必有大過
人者與何聖人與之也顔子曰願無伐善夫有善不伐
不敢有其已者也為善不有其已則以天下之善皆吾
所當為而為之其心豈可量也哉此孔子見其進未見
其止也雖然顔子猶未離乎實者也若夫大而化之則
舉萬善而融於道庸詎知吾所謂實者非虚耶所謂虚
者非實耶虚實兩忘聖人之事也噫衆人則空空者也
賢人則充實者也至於聖人然後虚寔之名忘矣若顔
子者其亞聖者與宜乎曽子所稱如此
　　焉用稼
有大人之事有小民之事勞心以治人者大人之事也
勞力以食人者小民之事也治人者必資勞力之所食
食人者必資勞心之所治此天下之通義未有一人之
身而可以兼焉者然則君子於此将安取乎亦曰修其
大者而小者從之而已矣又焉用稼為哉子曰焉用稼
所以闢樊遲之問也且嘗譬之大人之事以譬則心也
小民之事以譬則耳目手足也一人之身四體不能以
相通則亦各司其任而已耳司聼目司視手司舉足司
運而心居中央致思以制四體之用焉不視不聼而耳
目供其用不舉不運而手足供其用夫君子之待其身
亦期於若心之制四體焉茍待其身以大人之道則四
方之民望望焉襁負其子而至将為我保豈不猶耳目
手足之扞心腹者哉故古之人有修孝悌忠信之道雖
不獲用於世猶傳食於諸侯不以為素餐者其道素修
也又况得行其道乎後之昧者不知察此有若許行為
神農之學欲與民並耕而食孟子所以闢之者宜矣然
則孟子者其孔子之徒與
　　操則存何如其操也
書曰人心惟危道心惟㣲惟精惟一允執厥中惟精故
能不惑惟一故能不二不惑不二則心之至神有主於
中可以允執而不失之矣孟子曰操則存亦其意也且
心無形也君子於此何以操之乎一主於善則瞬然而
存一忘於心則茫然自失所謂操者亦主之勿忘而已
矣是故昔之學問以求其放心者造次必於是顛沛必
於是坐如尸立如齊其處也若思其行也若迷盤盂有
銘几杖有戒視不離於祫帶言不越於表著聼不惑於
左右斯湏之間未嘗敢怠其所􁎾頋瞬然則存也立則
見其参於前在輿則見其倚於衡是果何所見哉其心
存故也揚子曰能常操而存者其惟聖人乎且以孔子
之言考之自十五而學至於三十而立則操而存者之
事也四十而不惑七十而從心則操不足以言之也然
心之所存者神也體而不違何有於存亡即而不離何
有於出入而孟子云爾者特以操舍而言之也書曰惟
聖罔念作狂惟狂克念作聖夫聖豈有罔念者哉謂狂
聖之分特在念不念之間爾噫耳目手足人之所謂小
體者也心之官則思人之所謂大體者也世之人知存
小體者多矣一指不若人則知惡之至於心不若人則
未嘗知求之也是故以全足笑王駘之不全足者天下
皆是也乃若王駘則有不亡者存而人則存者亡矣然
猶笑之尚能充其類者乎
　　合而言之道也
易曰一隂一陽之謂道繼之者善也成之者性也則性
既分於道矣而仁又出於性此仁與道之所以分也道
無方也分於仁則有方道無数也分於仁則有數盖禀
隂陽之氣以有生則域於方而麗於數人人所不能逃
也人與人相與分於隂陽之氣以有生雖曰於物為靈
其出於道亦已不可謂之全矣雖然道一也散而為分
不失吾一合而為一不遺夫萬則夫人之於仁獨可以
自異於道乎盖不合於道累於形者之過也人能忘形
以合於心忘心以合於道則天地萬物且将與吾混然
為一不知吾之為天地萬物耶天地萬物之為吾耶進
乎此則天而不人矣且得謂之人乎孟子曰仁者人也
合而言之道也此之謂與
　　達則兼善天下
君子之學未嘗不以天下為心以天下為心則天下亦
猶我也豈獨私善其身而不與天下同之哉窮而在下
則道固不可行也善巳而已矣達而在上則道可以有
行也豈得不推所以善巳者善天下乎孟子曰達則兼
善天下此之謂也嗚呼君子之所以待天下者可謂仁
矣人之所以親且愛者莫若吾之身古之人親愛其身
兢慎恐惧不敢以不善加焉以謂天下之所以與我者
莫不有仁義禮智信五者之善也君子以仁善其身非
仁不居以義善其身非義不由以禮善其身非禮勿動
以智為身之燭以信為身之符父子則有親君臣則有
義夫婦則有别長㓜則有序朋友則有信吾之所親爱
其身而善之其自厚如此至於達而治天下豈他求哉
亦以盡吾所以善乎巳者善之而已推吾仁以善之使
天下莫不仁也推吾義以善之使天下莫不義也推吾
禮以善之使天下莫不有禮也推吾智以善之使天下
莫不有智也推吾信以善之使天下莫不有信也以至
君君臣臣父父子子夫夫婦婦長㓜之序朋友之信凡
吾昔之所以善其身者今則無一不與之同天下之不
善也吾亦若不善其身之為憂天下之皆善也吾亦若
善其身之為樂天下之與吾身以分觀之則不同而君
子之所以兼善之者未嘗有異然則君子之用心豈不
亦仁且厚乎伊尹處畎畆之中湯三聘之而不就既而
幡然改曰與我處畎畆之中自樂以堯舜之道吾豈若
使是君為堯舜之君哉吾豈若使是民為堯舜之民哉
伊尹之心方其聘而未就也若將終身至於幡然而改
則自任以天下之重而不辭非其始怯而終勇也窮達
之分不得不然爾若夫窮則獨善其身達則兼善天下
可以獨而不獨君子以為犯分可以兼而不兼君子以
為茍祿犯分不義茍祿不仁二者君子所以不為也
　論
　　行於萬物者道
形而上者謂之道形而下者謂之器形一也而名二者
即形之上下而言之也世之昧者不知其一乃以虚空
曠蕩而言道故終日言道而不及物以形名象数而言
物故終日言物而不及道道與物離而為二不能相通
則非特不知道亦不知物矣盖有道必有物無物則非
道有物必有道無道則非物是物也者論其形而道也
者所以運乎物者也明乎此則荘周之論得矣盖道生
一一生二二生三三生萬物自一以及萬皆道之所生
也一名於道必生以及物而不能自已則其散諸物也
天地之所覆載日月星之所照臨河岳之所融結動植
之所生成果且有巳乎哉道行不已物之形所以生物
生不已道之用所以著今夫仰觀乎天則天積氣也然
其日星之囬旋雲漢之巻舒風雨之散潤寒暑之運行
一徃一來一盈一縮若有運轉而不能自已者是豈積
氣之所能為哉道實行於天下矣俯察乎地則地積形
也然其山川之興雲薮澤之通氣草木之華實鳥獸之
蕃息一消一息一化一生若有機緘而不能自已者是
豈積形之所能為哉道實行於地矣中察乎人則人也
者又積形積氣之委也然其耳目之視聼口鼻之噓吸
手足之舉運一静一動一作一止若有關鍵而不知其
主之者是又豈積氣積形之委所能為哉道實行於人
矣三才者萬物之大者也而道實周流其中焉舉三才
以該萬物則道之為道可覩矣孔子曰立天之道曰隂
與陽立地之道曰柔與剛立人之道曰仁與義道一也
即其所行於天地人而言之故分而為三焉號物之数
謂之萬以一而分三以三而分萬則物各有道矣物各
有道則道亦萬也而不害其為一者萬物之生本於一
故也道非一則不能運萬物萬物非各有一則不能以
自運人知一之為萬而不知萬之為一則並行而不悖
於道豈不昭然矣乎嗚呼道之行於萬物也如此而或
者昧之謂道在天耶仰而視之見天而不見道是直以
形求之爾胡不反求諸身乎彼其食息視聼之所以然
者孰主張是孰綱維是是必有尸之者矣誠能齋心沐
形去智與故以神求之則廓然心悟瞬然目明向之所
見無非物今之所見無非道矣見無非道則是道在我
也道在我也者所以行道非道行於我者也嗚呼論至
於此聖人之於天道之事也學者可不勉乎哉
　　君師治之本
人之所以異於禽獸者有二焉一曰形二曰道含二氣
之精鍾五行之秀首圎象天足方象地視明而聼聰貌
肅而言義人之形也父子之恩君臣之義夫婦之别賓
主之禮朋友之信人之道也形與道具則人所以為人
者盡矣雖然天地能肇人以元而不能與人以形父母
能與人以形而不能化人以道則夫統而正之教而成
之使人日由於道饑而食渴而飲以相與羣而不亂者
得無自而然哉君師者所以化人於道者也故荀卿以
為治之本而列諸天地先祖之後以為禮之三本善乎
其推明之也竊嘗謂人生於天地之間其不能無羣也
乆矣羽毛不足以禦寒暑爪牙不足以供嗜慾雪霜風
雨之苦暴於外則必挽草木治宫室緝絲麻以成之饑
渴男女之欲役於外則必鑿井泉布黍稷合夫婦以成
之力不能兼通也必有士農工商以成之智不能獨任
也必有鄉黨朋友以成之夫以一人之身而與是数者
之衆相與為羣於天下紛紛藉藉未易以億萬計於斯
時也法度不立則力強者亂兵強者叛智強者譎幾何
而不趋於亂乎仁義不明則居迷於所為行迷於所之
㝠然無知以蹈祸機幾何而不底於悔乎祸亂並作頋
雖有天地之功父母之恩亦将無可奈何則夫秉法度
之權修仁義之教以相班治以相訓廸者是乃所以輔
天地不全之功成父母不及之㤙君師之法豈不大哉
詩曰豈弟君子民之父母孔子曰視予猶父也夫父母
之功亦大矣而古之人以君師配之者其功同也其功
同則事之之道同就飬之方服勤之乆聞命之恭著在
禮經略可考矣觀周之季禮之見於世者有若齊女之
候奔者問父先其君孔門之議服者䘮師視其父則其
事之之禮為何如哉雖然禮有三本其道一也事君無
可去之禮而孔子於魯則去之事師無可逃之理而孟
子乃使夷之逃墨何也盖父母者天之合以形言也形
可逃乎君師者人之合以道言也茍非其道則其所資
以為治者已亡其本矣何禮之有是故君道然耶而髙
克去其君是孔子之罪人也不然則孔子亦将去魯矣
師道然耶而陳相背其師是孔子之罪人也不然則孟
子方且使夷之逃墨矣二者或去或不去雖出於禮之
變然其所以事之之實盖無異致也傳曰父生之君治
之師教之故事三如一此禮之所以大也然則荀卿之
論其亦主於事之之禮乎觀其名篇斷可識矣學禮者
不可不察也
　　義勝利為治世
好義欲利之情人之所兩有也二情交戰於胸中義嘗
難持於所守而利嘗易溺於淪胥此人之情所以輕義
而逐利而争亂之禍自此熾矣先王以謂人之欲利之
情吾固不能絶其欲也必将廓義風以聳動之俾其皆
知義之可尊而利之不足尚而視不義之得若納溝中
之汙常恐凂我者則名節奮而争亂息矣義之與利猶
隂之與陽也隂可使佐陽而不可使勝陽陽道常饒隂
道常乏然後萬物生也利可使和義而不可使勝義義
必常重利必常輕然後天下治也昔之人君所以成極
治之隆者未有不本諸此以古考之營國面朝後市欲
其先義而後利也市師所涖之次謂之思次欲其見利
而思義也士之所受之田謂之圭田欲其以義而受利
也而又擇其長以相統正比其人以相紏受或是其賢
或黜其不肖凡此皆所以示民以義之為重利之為輕
是以天下之人知義若是之重故不敢棄義而逐利知
利若是之輕故不敢趨利而犯義閨門之内子盡其孝
而無好貨不頋父母朝廷之上臣致其忠而無好貨不
顧其君鄉黨之間無利合之友關市之㕓無飾偽之為
出而田野無争畔之夫逺而道路無拾遺之人舉天下
之人臣皆趋乎羞惡之端凡不以義而得者有所不為
故無争奪之患無禍亂之變中正之俗成節義之風著
獄自此息刑自此措三代之君所以登太平之盛而後
世莫之及者由此道也漢武之君不審夫治亂之原存
乎義利之間區區闢地於匈奴任掊克之吏頭㑹箕歛
以啟天下好利之心當是時盗賊並起直指使者僅能
勝之故史家譏其彫弊雖其法度文物之盛而不能謂
之治世者抑有由矣此董仲舒所以救當時好利之弊
而欲以教化隄防之也嗚呼義利之心人兼有之然好
義者常寡而狥利者常多故孔子貶無駭以塞利欲原
孟子譏宋牼以開義路凡以救其弊而已
　
　
　
　
　
　
　
　
　
　
　
　
　劉左史集巻三
欽定四庫全書
　劉左史集巻四
　　　　　　　　　　　　宋　劉安節　撰
　䇿
　　兵
昔衛靈公問陳於孔子孔子對曰爼豆之事則嘗聞之
矣軍旅之事未之學也夫以孔子之聖豈容軍旅之不
知然而云爾者所以救靈公好戰之弊也後世學者遂
以謂學者之道專事爼豆之間豈不妄哉昔者季氏問
於冉有曰子之知戰學於夫子耶性之耶冉有曰即學
於夫子者也夫子固未嘗言兵冉有孰從而學之盖文
武之道非有二也一理而已儒者明乎一理之變以接
萬事之散殊平居無事晏然自若卒然有變則亦何異
乎揖遜之間而左右周旋以應之耶夫武事之於儒特
其政事之一爾求之仲尼之門冉有季路其人也孰謂
仲尼之徒不學之乎仲尼之徒未嘗不知兵不知兵者
不足為仲尼之徒苐不若後世之譎爾大抵天下之政
自有常理好戰非也忘戰亦非也好戰之甚傷財害民
其弊也常至於忘戰忘戰之甚飬㓂遺患其弊也常至
於好戰此勢之自然所不能已者是以聖人未嘗去兵
亦未嘗好戰顧其所以為天下之具不得不偹以待不
虞之變爾後世之學聖人者乃或不然甚者抗兵相加
暴骨平野以快一時之憤否則棄去武偹以召不測之
祸此皆非得為兵之大勢者也若夫或攻或守或進或
退或示之竒或示之正此特在臨機制變之間爾可預
言哉趙括能讀父書而不免長平之敗房琯用古車戰
而有陳濤之奔此輕言兵者也是故古之善言兵者必
先觀天下之大勢而後議攻守之術不知勢而議攻守
一邉吏之事而已何足為君子道哉儒生之言近於迂
濶然乆而不勝其利惟執事者擇焉
　　君臣同心
䝉嘗觀文王之畫卦然後知君子小人之道分矣其畫
竒者陽也君子之象也其畫耦者隂也小人之象也君
子之心主於義義則周周則一是以陽畫似之小人之
心主於利利則比比則貳是以隂畫似之一故同心恊
徳貳故狥私阿黨同心者治狥私者亂此泰否之名所
為分也雖然君子固同心也而不能使其類必用於朝
廷小人固狥私也而不能使其類必退於草野盖徳者
我也而用不用者君也故欲有同心之臣必先有一徳
之君乾之九五曰飛龍在天利見大人而孔子釋之曰
同聲相應同氣相求水流濕火就燥雲從龍風從虎聖
人作而萬物覩本乎天者親上本乎地者親下則各從
其類也夫欲平治天下則必生大有為之君以為之先
有大有為之君必有一徳之臣以為之助類之相感所
必至者也是以堯舜為之君斯有禹臯陶之徒同寅恊
恭以為之臣故唐虞以帝成湯文武為之君斯有伊尹
周公之徒一心一徳以為之臣故啇周以王觀其一時
君臣相與以義圖治之盛也有一新命必再拜而遜之
有一昌言必再拜而師之有事則相戒以不怠成功則
相推而不居周公則曰帷汝奭召公則曰惟我公一唱
一和相應如響若七十二子之於孔門欣欣愉愉無有
異志必期於輔成而後已嗚呼盛哉是豈禹稷臯陶益
契周召之徒所能至於是與盖唐虞三代之君實有義
以使之爾方是時也伯鯀方命而圮族共工静言而庸
違管蔡之徒挾三監而並起其小人之異意思以讒説
流言以惑其君者亦有之矣夫惟其君始察而終信之
是以稷契周召之徒得以同心而共理以賛其君於帝
王之盛詩書所載後世無加焉天錫我宋主上以堯舜
禹湯文武之徳龍飛於九五之位兢兢業業日念至治
遂拔一二大臣而用之此正稷契臯陶周召之徒利見
大人之時也而廟堂大臣又思所以一志恊謀上副吾
君願治之意旁招俊彦列於庶官可謂合於泰之彚征
君子在内而一心謀治以承功勲者矣承學之士智慮
淺末不足以窺測萬一竊嘗讀書見堯舜三代之盛其
君之所以任臣其臣之所以事君意其無以過於今日
謹因明問誦書以為獻焉昔者舜之命九官也既各任
之以其職矣復戒之曰同寅恊恭和衷哉夫以禹稷之
相汲引宜其異意無有也而舜猶戒之故禹得以暨益
而奏鮮食暨稷而奏艱食雖殛父而興子而君臣相信
而不疑此人君求治之至誠而相戒之著者也是唐虞
之所以治也昔者周公之為師也召公之為保也而召
公不説夫召公豈疑周公哉以成王中材之主而承難
繼之業所以憂之也故周公作君奭以諭之至舉成王
文王皆有臣鄰恊力之助期於相勉以輔成王治故其
卒也周道以興此大臣求治之至誠收相勉之效者也
是周之所以治也夫唐虞三代之治一本於君臣之相
戒如此則為今日獻策姑舉諸典謨訓誥之文以陳之
而已矣若夫漢唐黨錮之事此則不知戒者之禍也䝉
故不敢道焉
　　州郡立學皆置學官
愚嘗謂三舍之法視賔興為不足視科舉為有餘何以
言之賓興之法詳於行而略於言三舍之法詳於言而
略於行則取人以言者不若行之為愈也三舍之法屡
試而後補科舉之法一試而得之則取人以暫者不若
乆之為愈也昔者先皇帝将欲化成人才以須後日之
用乃行三舍法於太學是豈茍欲救當世之弊而以成
周之制為不可盡行於今日哉盖嘗聞唐太宗之言曰
不井田則周公之制不可行也井田立故貧富無相臨
之勢是以公道行焉井田廢則貧富有競利之心是以
私道行焉公道行者是非得真私道行者是非失正然
則鄉舉里選之制後世其不可復矣必欲捨衆人之私
心而一取公於法則三舍之制其賢於科舉不亦逺乎
故自元豐以来尤所注意天下之士望風鱗集争趨禮
義之化以幸此日之難遇者盖肩相摩而足相躡也雖
然三舍之法行於太學而太學之員才二千餘爾逺方
之地距京師者或數千里而後就學於此天下之士不
可勝計而就學限以二年則教飬之道無乃或未廣乎
道不廣則擇之也不博擇不博則取之也不精此明問
所以欲郡立其學學立其官而下問於諸生也愚雖不
敏切願布一二焉昔者呉起嚙母臂以請從師於㑹子
曽子薄之陽城為國子司業一日令於諸生去而覲親
者盖不啻數千人夫學所以學為忠與孝也今也太學
之制告假者限之一年而預上舍者必終嵗而後可得
竊恐有孝如何蕃者有不得預兹選矣昔者仲尼設科
於魯從之者盖三千人至於七十二弟子之列則魯人
居其半其次莫如齊衛魯之鄰國也夫裹粮千里以從
師古人之能事也而他國之士從師於孔子猶未若齊
衛之盛况乎四方之士逺京師者或數千里終嵗聚糧
尚懼不繼則雖有賢如原憲者切恐不能自致於太學
矣故為今之計者莫若推三舍之法以行於天下使近
者不得抱羇旅之戚而逺者亦得承誘掖之化顧不善
哉若夫欲無勞民費財牽制不可為之勢愚願循舊制
欲考察徳行道藝而進之得其當愚願明賞罰何謂循
舊制州縣之間必有學焉因之可也其或士徒鮮少數
不滿百併之可也如必路立之學則一路之士固已多
矣斥大黌舍則為擾民併逺就近則為勞士必郡立之
學則僻陋之邦士固少矣建置官師則為具位士徒不
足無以充選故莫若酌其員數之多寡因其黌舍之廣
狭可因則因可併則併則勞民費財非所患也何謂明
賞罰曰三舍之行利害繋焉茍欲趨利何所不至權行
貴胄有請託之私千金之子多假借之偽私偽並行而
望進退之當盖亦難矣故莫若嚴其大法而略其細文
大法嚴則循私者不得逞細文略則好争者不得肆夫
如是則考察不審非所患也行之於先既不為擾民考
之於後又足以得士然後逓而升之於太學則降一等
以取之是亦自鄉升之司徒之遺意也行之数年愚将
見窮荒僻陋之壌亦将誾誾然濟濟然無以異於輦轂
之下矣惟執事者以人才為念而為上陳其説焉則天
下學者幸甚
　　名節
愚嘗評天下之節有二槩焉有上節者有下節者昔者
孟軻飬浩然之氣以遊乎齊梁之間談帝王論仁義雖
其君不説至於怫然變色方且雍容閒暇請以正對而
不可奪此節之上者也冉有仲由親受業於聖人可謂
知義矣而顓臾之伐力不能救乃從而飾之曰夫子欲
之而已果欲之而得不為之救乎其後由雖死於孔悝
之難然亦不中節矣此節之下者也噫節義者君子之
大致人君所恃以維持天下國家者也上節如孟軻古
人所謂豪傑之士不可多得者也下節如仲由盖自衆
人而下多有之必欲進其所長救其所短以至於大全
盖亦為之勸沮之方而已何則中人之性進之則上排
之則下進之可使盗跖為伯夷排之可使伯夷為盗跖
此勢之必致者也胡不觀兩漢之間乎西漢之士非固
不好義也而挺名節者一何少耶排之故也東漢之士
非固好義也而挺名節者又何多耶進之故也盖嘗考
髙祖以馬上得天下首喜功名而薄仁義士之自好者
固已遁商山而不出矣逮至孝武所謂好儒者也奈何
強明自任恥於見屈一時賢士誅戮殆盡其間獲全以
終其身者類不過乎公孫𢎞石慶之順從而止爾東方
朔司馬相如之談諧而止爾其君所上如此幾何不使
天下之士崇勢利而羞仁義者乎故自元成以来亷節
道塞學士大夫包羞含垢俛首於下執事以幸升斗之
祿薾然無復自喜之氣雖賢如揚雄者猶幾於不免况
餘人乎是以姦雄之徒無復畏惮得以談笑而攘之蹟
其所以致此豈特恭顯數君之罪哉抑髙祖孝武有以
抑之於其初而然耳光武之興也列侯名将相與戮力
以成一代之業者有若冦鄧耿賈之儔其豐功偉績有
足褒重者固亦多矣不此之頋而獨勤勤以身先於故
人之子陵而又侯湛卓茂之徒亦非素有顯顯之功也
一旦加之列侯之上曽不少貳於是天下曉然知勢利
之為卑而道徳之為尊矣更相崇尚遂以成俗雖歴世
以逺而其風不衰下至於懦夫孺子忠義所發猶有甘
心於膏鈇烹鼎而不悔者而况耿介者乎漢祚雖已衰
微而姦雄熟視不敢竊發誠以仁人義士所與掖持者
甚衆故也蹟其所以致此又豈獨陳蕃數君之力哉亦
光武有以進之於初而然爾大抵人性靡常惟君所尚
其開端也曽不出於旦暮之間及其成效也乃在乎數
十世之後不可不察也然則為今計者奈何亦稽諸兩
漢而已稽西漢所以失則柔媚之徒沮之可也稽東漢
所以得其亷節之士勸之可也何謂勸曰亷節之士介
然自守彼其視夏畦之勞若去烈火猶懼不速其肯脅
肩諂笑以自媚於人哉不用於朝則亦去之山林而止
耳為政者必得若人而用之優之爵祿崇之名譽豈徒
忠直之言日聞於上而天下之士亦将欣然慕奮然從
而日趨於禮義之域矣何謂沮曰諂媚之士望風希㫖
以求合乎上者直志於得而已無恤其他也曰然亦然
吾不知其寔然乎否也曰不然亦不然吾不知其寔不
然乎否也上之人一不得其情而遂用之則今日之然
又轉将為他日之不然矣必在察其情稽其事騐之以
所與徃䆒之以所從來則信誕見矣其不信者薄加擯
斥示不復用而貪得之士亦奚肯捨所守而犯所禁哉
此勸沮之方也雖然天下固有所謂豪傑之士招不來
麾不去如孟軻之自信者矣殆非勸沮之所能動也茍
非其人則必畏誅而慕賞人皆畏誅而慕賞則吾勸沮
之道行矣及其乆也漸以成風則天下之士又将有不
待賞而勸不待誅而沮者觀東漢之季士有不畏朝廷
之誅戮而畏天下之清議者此又其效素所較然者也
今也誠能本之學校以鼓舞之而輔以勸沮之法愚將
見在位之人皆節儉正直有如文王之時者矣區區黨
錮之餘又何足道
　　用人
古之制爵祿也五等公也孤也卿也大夫也士也先王
豈以是等級天下之士哉以其徳不足公也故命之以
為孤以其徳不足於孤也故命之以為卿以其徳不足
於卿也故命之以為大夫以其徳不足於大夫也故命
之以為士其貴承於天子而無嫌其徳大也其賤列於
下士而非屈其徳小也夫小徳之於大徳相去逺矣求
小徳於衆也猶什伯也求大徳於小徳猶千萬也是以
古者天子之制三公九卿二十七大夫八十一元士其
中下士之數則以萬計豈不以徳愈大而求愈難徳愈小
而求愈易哉孔子曰才難不其然乎夫公者止於三而
已猶曰無其徳則闕之况孤卿乎然孤卿之才則不若
三公為難者也故自古以來未之敢闕惟其不闕而又
當其才此古治所以為可尚也文王之時小大之才皆
可用而棫樸之詩作薪之槱之是也宣王之時小大之
才採之有餘而采芑之詩作薄言采芑是也夫才之大
者為難得也而文王宣王之世獨取盈焉豈非教飬而
然乎我國家以庠序飬天下之士求之經術擇之師儒
所以作成人才之意固已進乎宣而肩乎文矣固宜濟
濟多士溢於今日公卿之才取足而有餘而乃廟堂之
上毎以乏才為憂侍從之列省寺之官闕者幾半乆而
未補此議者不得不致疑於斯焉愚嘗思其故矣朝廷
以資格取天下之常才以薦舉待天下豪傑之士處於
下列固有之矣而試之未詳知之未盡亦未之敢舉也
故必擇其優為之者然後敢用求於適足而已此君子
慎名器之道也奈何前日異意之人臣悉以擯斥是皆
出於大臣侍從之列也斥者既退矣而欲用者尚試之
未詳也是其所以闕員者乎孔子曰犂牛之子騂且角
雖欲勿用山川其舍諸此言才之難也又曰舉爾所知
爾所不知人其舍諸此言舉才之道也夫自侍從以至
於省臺寺監之官其員衆矣吾君獨能盡知之乎是有
頼於吾相也吾相亦獨能盡知之乎是有頼於侍從之
臣也昔唐太宗謂房杜曰僕射所以助朕廣耳目訪求
賢才者也比聞日閲訟數百豈暇求人哉乃勅細事属
左右丞大事關僕射夫閲訟事之小者也一訟或失在
一事爾而擇人一失其敗事豈不多乎姚崇嘗擬郎吏
於𤣥宗𤣥宗不主其語乃曰大事吾與辦除郎吏小事
爾顧崇不能重煩我耶夫擇人任官真宰相之任也以
謂百執事之衆不足以徧知亦使侍從省寺之臣薦其
才而已陸贄語於徳宗曰左右丞郎中御史大夫中丞
逹官也陛下擇宰相而不擇天下之才可耶栁渾亦曰
陛下當擇臣等以輔聖徳臣等當擇京兆尹以𢎞大化
尹當擇令以親細事夫才之難也乆矣誠以一人之明
不足以徧知天下之賢則亦上下相委以廣求之之道
也巳所不知人其知之矣必欲懲妄舉之失則察之可
也孟子曰諸侯能薦人於天子不能使天子與之諸侯
大夫能薦人於諸侯不能使諸侯與之大夫故察之見
賢焉然後用特在吾君吾相而已昔前所降之詔許侍
從之臣各舉爾所知以應任使者正為時擇才之大法
也鄙生無知姑叙所聞焉
　雜著
　　漁樵問對
漁者垂鈎於伊水之上樵者過之㢮擔息肩坐於盤石
之上而問於漁者曰魚可釣取乎曰然非餌可乎曰否
非釣也餌也魚利食而見害人利魚而䝉利其利同也
其害異也敢問何故漁者曰子樵者也與吾異治安得
侵吾事乎然亦可以與子試為言之彼之利猶此之利
也彼之害亦猶此之害也子知其小未知其大魚之利
食吾亦利乎食也魚之害食吾亦害乎食也以魚之一
身當人之一食則魚之害多矣以人之一身當魚之一
食則人之害亦多矣魚利乎水人利乎陸水與陸異其
利一也魚害乎餌人害乎財餌與財異其害一也又何
必分乎彼此哉子之言體也獨不知用耳樵者又問曰
魚待烹而食必吾薪濟之乎曰然子知薪能濟吾之魚
不知子之薪所以濟吾之魚也薪之能濟魚也乆矣不
待子而後知茍未知火之能用薪則子之薪雖積丘山
獨且奈何哉樵者曰火之功大於薪固知之矣敢問水
曰火之性能迎而不能随故㓕水之性能随而不能迎
故熱是故有温泉而無寒火火以用為本以體為末水
以體為本以用為末是故能濟又能相息非獨水火則
然天下之事皆然在乎用之何如爾樵者曰用可得聞
乎曰可以意得者物之性也可以言傳者物之情也可
以象求者物之形也可以數取者物之體也用也者妙
萬物而言者也可以意得而不可以言傳曰不可以言
傳則子惡得而知之乎曰吾所以得而知之者固不能
以言傳非獨吾不能傳之以言聖人亦不能傳之以言
也曰聖人既不能傳之以言則六經非言也耶曰時然
後言何言之有樵者賛曰天地之道偹乎人萬物之道
偹乎身衆妙之道偹乎神天下之能畢矣又何思何慮
吾今而後知事天踐形之為大不及子之門則幾至乎
殆矣乃析薪烹魚而食之飫而論易
漁者與樵者遊於伊水之上漁者嘆曰熈熈乎萬物之
多而未始有雜吾知遊乎天地之間萬物皆可以無心
而致之矣非子則吾孰與歸焉樵者曰敢問無心致天
地萬物之方漁者曰無心者無意之謂也無意之意不
我物也不我物然後能物物曰何謂我何謂物曰以我
狥物則我亦物也以物狥我則物亦我也我物皆致意
由是明天地亦萬物也何天地之有焉萬物亦天地也
何萬物之有焉萬物亦我也亦何萬物之有焉我亦萬
物也何我之有焉何物不我何我不物如是則可以宰
天地可以司鬼神而况於人乎况於物乎
樵者問漁者曰天何依曰依乎地地何附曰附乎天曰
然則天地何依何附曰有何依附天依形地附氣其形
也有涯其氣也無涯有無之相生形氣之相息終則有
始終始之間其天地之所存乎天以用為本以體為末
地以體為本以用為末利用出入之謂神名體有無之
謂聖惟神與聖為能参乎天地者也小人則日用而不
知故有害生實䘮之患夫名也者實之賓也利也者害
之主也名生於不足利䘮於有餘害生於有餘實䘮於
不足此理之常也飬身者必以利貪夫則以身狥利故
有害生焉立身者必以名衆人則以身狥名故有實䘮
焉凡言朝者萃名之所也市者聚利之地也能不以争
處乎其間何害生實䘮之有耶利至則害生名興則實
䘮利至名興而無害生實䘮之患惟有徳者能之
樵者問漁者曰子以何道而得魚曰吾以六物具而得
魚曰六物具也豈由天乎具六物而得魚者人也具六
物而所以得魚者非人也樵者未達請問其方漁者
曰六物者竿也綸也浮也沉也鈎也餌也一不具則魚
不可得然而六物具而不得魚者非人也六物具而不
得魚者有焉未有六物不具而得魚者也是故具六物
者人也得魚與不得魚者天也六物不具而不得魚者
非天也人也
樵者曰人有禱鬼神而求福者福可禱而求耶求之而
可得耶敢問其所以曰語善惡者人也福禍者天也天
道福善而禍滛鬼神其能違天乎自作之咎固難逃已
天降之災禳之奚益修徳積善君子常分安有餘事於
其間哉樵者曰有為善遇禍有為惡獲福者何也漁者
曰有幸與不幸也幸不幸命也常不常分也一命一分
人其可逃乎曰何謂分何謂命曰小人之遇福非分也
命也常禍分也非命也君子之遇禍非分也命也常福
分也非命也
漁者謂樵者曰人之所謂親莫如父子也人之所謂踈
莫如路人也利害在心則父子過路人逺矣父子之道
天性也利害猶或奪之况非天性乎夫利害之移人如
是之深也可不慎乎路人之相逢則過之固無利害之
心焉無利害在前故也有利害在前則路人與父子又
奚擇焉路人之能相交以義又何况父子之親乎夫義
者譲之本也利者争之端也譲則有仁争則有害仁與
害何相去之逺也堯舜亦人也桀紂亦人也人與人同
而仁與害異爾仁因義而起害由利而生利不以義則
臣弑其君者有焉子弑其父者有焉豈若路人之相逢
一日而交袂於中逵者哉
樵者謂漁者曰吾嘗負薪矣舉百斤而無傷吾之身加
十斤則遂傷吾乏身敢問何故漁者曰樵則吾不知之
矣以吾之事觀之則易地皆然吾嘗釣而得大魚與吾
交戰欲棄之則不能舍欲取之則不能勝終日而後獲
幾有沒溺之患矣豈直有傷身之患耶魚與薪異也其
貪而為傷則一也百斤力分之内者也十斤力分之外
者也力分之外雖一毫猶且為害而况十斤乎吾之貪
魚亦何異子之貪薪乎樵者嘆曰吾今而後知量力而
動者智矣哉
樵者謂漁者曰子可謂知易之道矣敢問易有太極何
物也曰無為之本也太極生兩儀天地之謂乎曰兩儀
天地之祖也非止天地而已也太極分而為二先得一
為一後得一為二一二之謂兩儀曰兩儀生四象何物
也曰四象謂隂陽剛柔有隂陽然後可以生天有剛柔
然後可以生地立道之本於斯為極曰四象生八卦八
卦何謂也曰乾坤離坎兊艮震巽之謂也迭相盛衰終
始於其間矣因而重之則六十四由是而生也而易之
道始偹矣
樵者問漁者曰復何以見天地之心乎曰先陽已盡後
陽始生大則天地始生之際中則當日月始周之際末
則當星辰始終之際萬物死生寒暑代謝晝夜變遷非
此無以見之當天地窮極之所必變變則通通則乆故
象言先王以至日閉闋商旅不行后不省方順天故也
樵者謂漁者曰旡妄災也敢問其故曰妄則欺也得之
必有禍斯有妄也順天而動有禍及者非禍也猶農夫
有思豐而不勤稼穡者其荒也不亦禍乎農有勤稼穡
而復敗諸水旱者其荒也不亦灾乎故象言先王以茂
對時育萬物貴不妄也
　附錄
　　上蔡先生語錄(凡三事/)
元承曰誠意積於中者既厚則感動於外者亦深故伯
淳所在臨政上下自然響應
或問劉子進乎曰未見他有進處所以不進者何只為
未有根因指庭前􁫩醾曰此花只為有根故一年長盛
如一年何以見他進未有進處不道全不進只他守得
定不變却亦早是好手如麋仲之徒皆忘却了
昔從明道伊川學者多有語錄二劉各錄得數冊
　　髙閌伊洛辨
伊川先生議論不事文采豈有意於傳逺哉然猶班班
可考者以有劉元承之徒口為傳授故也
　　許右丞祭左史文
公㳺太學我亦諸生我䝉召還公在朝廷僦舎國南門
巷相望把酒道舊其喜洋洋嗟我昏䝉惟公之畏公不
我鄙委曲教誨廣大精㣲我駭且疑公指其要莫先致
知用舍行藏我亦公告公曰有命豈不自好取别阪堤
嵗月如馳公徃不還而以䘮歸大車夷涂發軔千里伊
誰柅之而止於此公之道學我寔銘之匪告於今維後
之貽公𦵏荆州千夫臨穴而我何為薄祿羈紲絮酒寓
辭以冩契素瞻彼大江日夜東注
　　墓誌
有宋承議郎權發遣宣州軍州管勾學事兼管内勸農
桑事借紫金魚袋劉公卒於州之正寢其弟安上安禮
䕶其柩歸卜以卒之二年二月壬子𦵏於所居永嘉縣
仙桂鄉之外彎山郡人戴迅狀其州里世次道學歴官
行事之實而安上問銘於横塘許景衡景衡曰墓有銘
非古也旂常彛鼎著人功善以示不忘今不復用則賢
人君子可傳於後世者殆将冺然矣無已則銘乎恭惟
劉氏系出彭城其家於温也乆矣大父諱瑩積善有隂
施識者知其後必昌大父諱弢以公恩封宣義郎公諱
安節字元承資禀不凡方兒時已有逺度比長嗜學有
所未達思之夜以繼日必至於得而後已少與從父弟
今徽猷待制安上相友愛皆以文行為士友所推稱既
冠聨薦於鄉同㳺太學秀出諸生間號二劉一時賢士
大夫皆慕與之友而宗工名儒見其文聞其為人皆嘆
服元符三年擢進士調越州諸暨縣主簿國子祭酒率
其屬表留公太學不報除萊州州學教授未行改河東
提舉學事司管勾文字乆之同時學校者皆進顯於朝
廷獨公奔走小官未嘗為進取謀議者惜之改宣徳郎
受代來歸當天子厲精庶政之日孜孜賢俊求之如不
及宰相以公名聞有㫖召對便殿公言春宫宜慎擇官
屬雖左右趨走者必惟其人又論節儉及君子小人和
同之異上稱善顧問甚悉即日擢為監察御史數决大
獄所平反甚衆居數月攝殿中侍御史士論翕然稱得
人公之為察官也謁告省親於鄉亦既陛辭矣而殿中
命下故不供職而歸俄除起居郎有㫖趣赴關公迎宣
義而西居無何宣義思歸公欲乞外補宣義固止之以
為朝廷厚恩宜修職報效且吾志安於閭里事親者務
孝其志可也公遂不敢言明年除太常少卿而言者斥
公在言責時無所建明且乆不寕親責守饒州州洊饑
公至大發廪振之又檄旁郡無遏糴軍儲不足他日皆
取諸民公曰嵗饑如此重困之可乎他用宜有相通者
正應調適其緩急耳市人數為在官者擾至晝日閉關
或逃散郊外公躬率以亷僚屬化之乆闕守獄訟積留
紀綱隳壊吏媮而民病公為䆒其本末先後䟽剔滯碍
俾就條理未幾饑者以充乏者以濟逃者以復凡為民
弊害者悉除去於是與之更治賦出裁制舉貢奉所湏
俾屬縣先期戒民無倉卒之擾民既和樂爱戴之如父
母雨晹有禱輙應人以為精誠所格也冬祀貢縑有期
㑹而民未能盡輸公語其屬曰民困甚雖嚴督之亦未
必辦吾其以罪去乎豪民數十人聞之曰可使我公得
罪耶相與代輸之其得人心如此治聲流聞京師移知
宣州去饒之日民遮留之泣涕不忍别耆夀以為州自
范文正後惟吾劉公而已至宣十日水大至公公遣其
屬具舟拯溺而躬督之晝夜不少休所活盖數千人而
流民至者以萬數公闢佛廟以處之發廩以活之一無
失所者其将發廩也吏以為法令不可而部使者亦持
其議公皆不聼其後御史䟽江浙不賑濟以聞詔書切
責獨宣不與焉政和六年春大疫公命醫分治甚力其
得不死者不可計夏五月巳亥公得疾精爽不昧與家
人語如平時至乙巳卒享年四十九吏哭於庭民哭於
巷雖童稚亦知感慕而士大夫無逺近識否皆為之嘆
息娶何氏同郡人愿之女封榮徳縣君公貳太常改封
宜人公之娶也初行親迎之禮鄉人慕而繼之旁郡聞
之駭且笑比朝廷頒五禮於天下於是人皆思公之倡
始云宜人仁孝可稱人以為宜相君子者先公得疾且
瘳㑹公病卒哭之不成聲後二日亦卒生子男曰暨孫
有異質九嵗而夭一女尚㓜以安上之子誠為後部使
者表其治績及勤民致死狀天子惻然惜其才未及盡
用特命誠将仕郎公清明坦夷雅近於道嘗從當世先
生長者問學始以致知格物發其材乆之存心飬性於
是有得其氣貌温然望之知其有容遇人無貴賤小大
一以誠雖忤巳者畧不見其怒色恚辭也其在河東同
僚有交惡者一日邂逅公座聞其緒餘不覺自失相與
如初其静黙弗校宜若易與者至於有所立則挺然不
可回奪也聞人善如已出或歸以過未嘗辯遇事不擇
劇易人所厭苦者行之裕然無廹遽勤瘁之色敏於從
事區處黒白惟義之適不以禍福利害為避就鄒公浩
以右正言得罪公與其所厚者數軰追路勞勉之時朝
廷震怒痛治送行者追逮甚急人皆惴恐公獨泰然如
平時既而哲宗察其無他有詔釋之而公亦自如也事
親能承順其意教飬諸弟涵容周旋有古人所難者族
居踰百口上下愛信雖臧獲無間言也常曰堯舜之道
不過孝弟天下之理有一無二乃若異端則有間矣其
與人逰常引其所長而隂覆其所不及諸暨令不事事
州将欲易置他邑公既左右之振其綱條又稱其長者
将遂善遇之宣州賑濟公疏以為非敢専也盖有所受
之於是朝廷錄部使者之功而進㧞焉盖其志非敢私
其身而在於為人其所施置常在於公天下以為心不
如是則非所以合内外通彼我也其於窮理盡性之學
方進未艾使天假之年有為於世則吾未知與古名臣
為何如耳觀其為二州專以仁義教化平易近民民有
訟委曲訓戒之俾無再犯間有鬬者将愬於官則曰何
面目復見府公輙中輟以是廷無可治之事而或踰旬
不施鞭朴其為政效見於此公之講學常攝其要使人
廓然知聖賢塗轍可望而進而景衡也寔與切磋之益
今銘其墓著其行事乃止於此而已盖公之潛徳隠行
雖至親厚善亦不能盡知之也然因其所常言而逆其
所不言以其所已為而究其所欲為庻幾後之君子有
考焉是不為略也銘曰
　　自明而誠　大人學兮　聖門授受　其來邈兮
　　孰溢其源　末流涸兮　紛紛百家　益偏駁兮
　　後學專門　祗穿鑿兮　上下千載　嗟殘剝兮
　　温温劉公　其美璞兮　斯文有傳　與敦琢兮
　　始乎致知　物斯格兮　沉涵充擴　卒自得兮
　　衆人巧智　獨敦撲兮　衆人廹隘　獨恢廓兮
　　衆人利欲　獨淡泊兮　洞然無碍　油然樂兮
　　造膝有陳　其利博兮　御史左史　帝親擢兮
　　出守二州　愈民瘼兮　浩浩江河　裁一勺兮
　　天命在人　孰厚薄兮　氣之所鍾　有美惡兮
　　㑹元孕粹　良不數兮　幸而得之　歎㝠漠兮
　　茫茫九原　能復作兮　我銘其藏　尚後覺兮
　
　
　
　
　
　
　劉左史集巻四
