#+TITLE: 屏巖小稿-元-張觀光
#+DATE: 2018-05-12 10:19:45
#+SOURCE: github.com/kanripo/KR4d0439 master d6c45477                
欽定四庫全書　　　　　集部五
　屏巖小稿　　　　　　　别集類四(元/)
　　提要
　　　　(臣/)等謹案屏巖小稿一巻元張觀光撰觀光
　　　　字直夫東陽人其始末未詳集中有和仇山
　　　　村九日吟巻詩而晚春即事詩中有杜鵑亡
　　　　國恨歸鶴故鄉情葢宋末元初人又有甲子
　　　　嵗旦詩考景定五年為甲子元泰定元年亦
　　　　為甲子詩中有嵗換上元新甲子句以厯家
　　　　三元之次推之上元甲子當屬泰定觀其除
　　　　夕即事詩中稱明朝年八十則得夀頗長其
　　　　時猶相及也詩多窮途之感葢不遇之士惟
　　　　贈談命姚月壺詩有試把五行推測看廣文
　　　　官冷幾時春句其殆曽為學官者歟全集皆
　　　　格意清淺頗窘于邊幅然吐屬婉秀無鉤章
　　　　棘句之態越中詩社以枕易為題李應祈次
　　　　其甲乙以觀光為第一其詩今見集中併載
　　　　應祈批稱其若紛紛盆盎中得古罍洗又有
　　　　梅魂七言律詩一首注曰武林試中秋色五
　　　　言律詩一首註曰山陰詩社中選葢在當日
　　　　亦以吟咏擅名矣乾隆四十六年正月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　屏巖小稿
　　　　　　　　　　　　元　張觀光　撰
　古風
　　擬古五首
畹中有幽蘭風露飽清抱含章不求聞坐見九秋老夫
君日已逺佩飾為誰好何如歛餘芳山林養枯槁
驪龍有明珠竒氣久磅礴一為鮫人采夜半泣海若至
寳諒難得珍藏思逺託如何賤所貴用之以彈雀彈雀
亦何惜一去恐流落
名門有貞女始結絲蘿盟嬿婉席未温良人已逺行逺
行何時歸妾身不自輕空幃守寂寞誓以終此生雖云
受恩淺耿耿懐至情
山中怪物變草木自四時秋水照短髪血氣日以衰寒
藤不知枮青青上疎籬繁隂縱有託已迫風霜期餘生
方自憐孤吟欲何為
徂徠有嘉木薿薿髙連天脩柯濯雨露沃葉藏雲煙根
蟠九地暖聲落四壁寒由來所養貴不與春相干歲久
産茯苓土色腴且堅山人劚為藥至味通靈仙願言事
服餌身可三千年
　　旦景
雞鳴起濯髪披衣出户牖自汲古澗泉落月猶在手三
漱吞朝霞餘光散花柳兹意難語人延竚忽良久
　　至後
道人坐茅宇獨抱無絃琴對此景物異夕雲散還隂雨
氣一簾潤雲意千山深新陽暢㣲暄疎花㸃孤林芳時
坐消歇孰同歲寒心孤梅發清夜庭樹驚棲禽
　　故相賈秋壑舊府
當年構華屋權勢傾衛霍堂宇窮斧斤天氣煥丹雘花
石擬平泉水陸致兹壑惟聞丞相嗔肯後天下樂朱門
鎖荆榛花木巳蕭索蒼生顛墮崖國亡身孰托空悲上
蔡犬不返華表鶴丈夫保勲名風采照麟閣胡為一聲
鉦聚鐵鑄此錯囘頭暮煙昏不能掩餘怍
　　九日㑹王脩竹西樓預坐者七人以落霞與孤鶩
　　齊飛分韻予得落字即席走筆
冉冉五雲深山西日光薄登樓集羣賢縱目天宇廓落
木悲徂年寒光照杯酌浩歌興悠然意行非澗谷緬懐
龍山逰此樂久寂寞胡為落帽人白首戀賓幕醉餘發
詩情分韻盡佳作吾愛漉酒巾西風吹不落
　　緑珠
娉婷石家姝榮顯晉朝使斛珠不論貲得備巾櫛侍一
笑金谷春粉黛皆歛避豈知步障中乃復為愁地念主
愛妾深因妾為主累樓頭風月愁殘花抱春墜
　　燕子樓
繁華隨逝水日暮髙樓空哀哀徐陵妾事主不及終空
房輟膏沐明粧為誰容春風燕子來秋風燕子去去來
影帶雙孤鸞抱憔悴囘首醉嬌時百花不敢媚
　　潘淑妃
二八入宫掖一笑輕三千雲階𣺌何許步步生金蓮繡
鞋不勝春風若凌波仙榮華一囘首荆棘生我前君恩
花上露妾心井中泉井泉誓不波下照青青天
　　秋胡妻
陌上桑葉稀家中蠶正飢妾心知採桑安知使君誰結
髮為人婦㡬年守空幃婦義不移天黄金欲何為老姑
倚門久不待盈筐歸為妾謝使君風化闗庭闈
　　紀夢是歲大旱
老年屏人事北窻寄髙眠夢魂御風去金闕開九天虎
豹獰不嗔知予有仙縁玉座擁五雲香爐飛紫煙青衣
兩童子舉手導我前下土蟣虱臣愚衷欲敷宣兵戈幸
休息饑饉方連綿洪惟大生徳實司水旱權願言囘哀
眷與世解倒懸上帝允臣請乃曰賜豐年再拜謝闕下
囘飇墮林泉夜雷聲殷殷甘澤朝滿田沉思喜且驚異
夢非偶然士懐當世憂膏澤期無愆貞觀有房杜斗米
三文錢
　　夜後謝友人顧問
索居坐孤陋却掃甘隱淪荒徑無轍迹蓬藋方蓁蓁風
雨撼四壁一榻寄屈伸誰念相如病豈堪原憲貧友人
隔河梁懐思賦停雲柴車忽過我問勞何殷勤促膝話
契濶道合情更親語言邁流俗意氣含至真興懐談不
盡浣我胸中塵盤蔬與束脯草草為爾陳瓦盆煮新酒
味有太古春非徒洗磊塊亦足消鬰陻北窻坐終日薄
暝生秋旻斜陽戀客影把袂不忍分此去歲月邁何時
復相親我輩重道義勢利何足云榮華易消歇徳齒久
彌新願言保名節努力配古人
　　逰謝仙巖飛霞觀巖下李參政墓
鬼工鑿山骨何年驅六丁飛霞遶石洞縹緲開珠庭永
懐謝仙伯坐斷山水城我來事幽雅登臨委客情松風
驅溽暑自覺毛骨清猿鶴亦仙意人生空營營石麟卧
荒草問是誰家塋野老對我言其人昔公卿金玉埋黄
壤送日冠盖傾興衰異百年所重非脩名乃知鐘鼎貴
不如芝薇馨所以世外人返老還孩嬰倚杖空嘆息洞
口雲冥冥
　　約王琴所不來舟中偶成
清颷捲炎埃碧水出秋素迢迢見山亭囘首隔烟霧酒
帘颺漁邨笳鼓響軍戍倚篷問舟人云是三江路籬落
鷄欲棲野水牛已渡釣翁炊荻烟稚子收漁具抱琴人
不來殘陽在髙樹
　　種松
去年種松樹未有蒿與蓬今年松漸長埋没蓬蒿中老
髯何蒼蒼嵗華不改容囘視蒿與蓬零落悲秋風
　　題三月梅花巻
紛紛姚魏家顔色競嫵媚人方眩春華東皇出古意素
花飭鼎實縞袂立蒼翠猶如喧啾中孤鳯忽呈瑞巋然
山林尊坐使衆芳愧
　　讀文相吟嘯稿
埀垂大厦顛一木支無力精衛悲滄海銅駞化荆棘英
風傲几碪濵死猶鐵脊血洒沙塲秋寒日亦為碧惟留
吟嘯編千載光奕奕
　　雲間有懐
風流懐二陸才名動三呉荒塚今何許千載空煙蕪當
時逞文筆萬象争先驅有如明月璧美價傾洪都世運
有飜覆韞匵空良圖惜哉去就輕喪此千金軀人生各
有死百年同須㬰獨遺文字芳乃與天壤俱凄凄九山
塞冉冉谷水枯白鶴久巳寂黄犬不復呼斯人今巳矣
弔古空嗟吁
　　偶書
百歲集孤夜山樓起呼月秋蟲聲轉悲感此衆芳歇人
身非金石青鬢忽已雪逾淮橘心秋出山泉水汨猗蘭
抱香死不受蓁莽没
鳯徳嗟已衰宣尼欲浮海頼有載道經神功補元宰刪
詩挽風變繫易憂世駭春秋筆削嚴西秦書乃采㣲義
將繼周逆悲大運改悠悠千古心後死文書在
　　古意
庭前有髙樹風撓無停枝寒烏噤不鳴夜半環樹飛託
身未得所三匝情依依髙飛犯霜露低飛觸茆茨乾坤
豈不容振羽將安之徘徊戀明月顧影徒傷悲
　　感懐
入山採芝薇豺虎據我丘入海尋蓬萊鯨鯢掀我舟山
海俱有礙瞻望凝逺愁乾坤如許大此身常浮漚依託
豈無地皇皇將安求何當跨鳯鵬相從安期逰
　　白酒歌為巖翁賦
火雲燒空日色烈暑氣著人方鬰結巖翁宴客水亭東
竹色蕖香獻清絶𤓰削水晶蓮剖珠象箸犀盤盛陳列
銀罌捧出白醖醅透鼻香濃風味别傳來未到心已寒
灧灧瓊光瑩而潔初疑炎帝行冬令壺結氷凘洗袢熱
又疑仙掌流沆瀣破甕傾來和玉屑誰向藍田拾瑶英
釀成竒液色澄澈恐是太華井中溢脩綆銅缾汲不竭
又恐夜半雷破山石髓分流乳泉裂既非西貉綿羊酥
又非緱山仙鶴血胡為照眼光陸離藥玉盤中色難别
令人敢嚥不敢潄怕有飛霜寒齒頰一盃一盃復一盃
肺腑盡化為氷雪憶昔曾誦坡仙詩白酒無聲㵼油滑
開編自覺饞泉流詎謂今朝得親啜主人醖藉如此酒
氣味清醇韻芳冽糟(闕/)　　　　　六經抱負特施設
君王作醴思用賢應向商巖求麯蘖
　　侍郎亭
東鄰花圃栽雙松一朝煨燼枝葉空侍郎亭前有雙松
至今古色摩蒼穹此木受命本千載扶持若有神始終
天留真質表文獻柯葉蕃茂根本豐百年培植飽雨露
虬枝風撼鳴笙鏞掀髯相視雪貿貿擁盖對立雲童童
不知天地有黄落𤣥冥失柄春無功雲孫峩冠立亭下
典刑如侍乾淳翁昻藏自是廊廟具夭矯亦有山林風
稜稜鐵面不可犯麾去秦爵如飛蓬諸孫奉酒立松下
森森頭角皆虬龍
　　題東山翫月圖
斜陽紅盡暮雲碧一片天景涵水色海濤擁出爛銀盤
千里嬋娟共今夕主人領客登東山踏碎寒光看秋液
星河倒影浸空明露華漙玉夜氣清馮夷激水水欲立
海若辟易天呉驚孤舟捲㠶泊煙嶼古木撼壑生秋聲
憑髙人在金鼇背閒看潮生煙渚外老龍翻海雲氣寒
長鯨捲雪浪花碎茫茫萬頃滄浪中屹立孤峰鎖蒼翠
山顛掃石羅樽罍賔主傳杯不放杯騷客掀髯賦詩去
山童踏月攜琴來劇談浩飲不知醉仰天大笑歡顔開
倒著接䍦欲起舞乾坤清氣入肺腑天邊風月空四時
眼底江山自千古謝安躡屐逰東山袁宏登舟宴牛渚
庾亮南樓今在否坡仙赤壁知何許滿眼往事轉頭空
千年人物俱塵土人生光景若湍流霜痕易㸃雙鬢秋
胸中勿著塵俗事眉間休鎖名利愁我輩適意在行樂
古人所以秉燭逰月山追憶舊逰處盡寫風烟入縑素
我來見畫如見景想像髙唐猶可賦諸君後㑹應可期
雲萍合㪚今何之安得扁舟澉川去日與杖履相追隨
登山把酒對明月共看此畫歌此詩
　　醉時歌
茫茫古堪輿何日分九州封域如許大僅能著我胸中
愁澆愁須是如澠酒麴波釀盡銀河流貯以倒海千頃
黄金罍酌以傾江萬斛玻瓈舟天為青羅幕月為白玉
鈎月邊天孫織雲錦製成五色䝉茸裘披裘把酒踏月
窟長揖北斗相勸酬一飲一干石一醉三千秋髙卧五
城十二樓剛風冽冽吹酒醒起來披髮騎赤虬大呼洪
崖拉浮丘飛上崑崙山頂頭下視塵寰一培塿揮斤八
極逍遙逰
　律詩
　　漁隱為周仲明賦
一笠戴春雨扁舟寄此情世間塵網宻江上釣絲輕不
羡魚蝦利唯尋鷗鷺盟狂奴臺下水猶作漢時清
　　九日偶書
水國雁已到山籬菊未開判吹頭上帽莫放手中杯暮
雨滕王閣西風項羽臺人生能㡬屐惟恨付蒼苔
　　秋晚山行
鏗然短䇿聲無事覺身輕落葉山行輭流泉澗飲清蟹
痕沙露濕雁影夕陽明歸路逢林叟班荆㰱隱盟
　　夜坐即事
對景坐清夜蕭然鬢已華詩慳難就稿燈暗不成花易
醉愁邊酒頻歸夢裡家何時鋤舊圃學種卲平𤓰
　　禹廟送春
歌鼓滿湖濵傾城出送春波光明畫艇山色醉逰人書
穴靈何在梅梁迹已陳我來閒弔古囘首一霑巾
　　晩窻即事
一枕紗窻下池塘草夢安炷雲金鴨煖滴露玉蜍寒晉
帖從頭寫唐詩著眼看晚來吟思倦和月凭闌干
　　幽居
幽居少塵事贏得一身閒竹屋無人到柴門盡日闗斜
陽明晚浦落日瘦秋山隔水雙飛鷺忘機自往還
　　宿龍瑞山房次周雲隱韻
木葉秋容瘦客懐思故園淡雲㣲見月一去忽經年莎
草平詩屋江潮没釣船何時歸舊隱風雨對床眠
　　翠峰庵即事
竟日尋幽處杖藜不憚遙客行黄葉路僧立碧溪橋巖
瀑飛寒雪松風吼夜潮是山皆可隱何用楚詞招
　　王脩竹館舍即事
池館翠深處寛閒稱客居未仙猶閬苑不夢亦華胥竹
净堪居鶴荷香欲醉魚心清無箇事長日一編書
　　寄雲谷王府判
曾記還家日重來約夏初自從一别後又是十年餘原
憲非闗病嵇康嬾寄書無從問消息近况果何如
　　餞越守
旌斾漲天飛江山慘夕暉傾城餞州牧别淚㸃朝衣人
指生祠説春隨祖帳歸自來言越瘠公去轉能肥
　　别山隂諸友
好風殘臘盡春意動園林柳色獨青眼梅花同素心江
湖方轉縱歲月自侵尋忍別山隂去徘徊憶舊吟
　　贈葛秋嚴時寓能仁蘭若
蘭若分清隱秋牕飽看山風霜雙鬢老天地一身閒拄
杖穿雲去吟囊貯月還詩成誰與語時訪竹林間
　　書懐
平生湖海氣老去歎飄蓬知命難求富安貧不送窮江
空思捉月天濶欲行風俗眼從渠白無人識此翁
　　寄菊坡呉府判
客懐原自惡非是為秋悲一别又三載百年能㡬時音
書無雁寄心事有鷗知遙想菊坡菊西風香滿籬
　　夜坐即事呈脩竹
一室冷于氷秋髙夜氣清月牕參燭影風葉亂琴聲寡
慾知身健安貧覺累輕吟邊閒倚竹誰識此時情
　　晚春即事
園林芳事歇風雨暗荒城轉眼青春過臨頭白髮生啼
鵑亡國恨歸鶴故鄉情三逕多荒草東還許未成
　　登寳林佛閣次韻
曳杖陟髙閣登臨思渺然閒身空歲月老眼㡬山川落
照明秋浦飛流濕暮煙倚闌悵今昔餘恨付吟篇
　　夜坐讀書
寂寞寒牕下觀書勝苦吟青燈風雪夜黄巻聖賢心吾
老闗興廢斯文㡬古今鳯兮胡不至三歎淚霑襟
　　春日西園晚步
為愛園林好支笻伴獨行花香能醉蝶柳色欲迷鶯但
得青春在何妨白髮生斜陽紅盡處一抺暮山横
　　書所寓
不厭茆廬小栖栖寄此身菊殘如倦客梅瘦似詩人有
地堪藏拙無醫可療貧并州故鄉夢長憶鑑湖春
　　書懐寄呈諸友
寂寞茆簷下窮居更待時吾儕貧可忍餘子俗難醫風
月偏宜酒江山都是詩廣文無鄭老誰與共襟期
　　題義上人清虗閣
偶來成一宿便覺與禪通看塔月影盡捲簾秋色空因
知釋氏學亦有晉人風吟到忘言處悠然此意同
　　秋夕和吕講師韻
誰彈招隱操雲外伴清幽午夜山林月一花天地秋經
牕凉影淡禪榻古香浮不作蟾宫夢凄然憶舊逰
　　偶書
豪氣消磨盡攜書客海濵文章難遇主天地不憐貧家
累依劉表妻兒笑買臣彼蒼還可問吾道㡬時春
　　九日
茰節今朝是秋光又一年但教樽有酒休問篋無錢白
髮羞唐帽黄花識晉賢龍山𣺌何許囘首思凄然
　　送别胡汲古
自憐身是客又送客登舟雖有重來約難禁一别愁風
煙迷柳驛草樹暗春洲後夜懐人處山空月滿樓
　　西嶼即事
松隂迷草徑緩步曳吟笻秋鶴有仙意寒光無冶容漁
洲煙浦笛僧寺夕陽鐘囘首來時路白雲㴱㡬重
　　春日和韻
新晴天氣好老去倦尋芳桃李自春色園林又夕陽捲
簾通燕入掃徑惜花香寒食清明近松楸憶故鄉
　　述懐
柴門閒掩晝雲䕶竹牕深茂草多生意枯松見古心有
書消白日無術化黄金客問生涯事長年只苦吟
　　對竹
門對南隣竹青青玉萬竿雖然無地種且得隔籬看露
葉晴猶濕風枝夏亦寒但教休翦伐日用報平安
　　秋色(山隂詩/社中選)
憑髙望不極望斷動愁情落日凄凉處西風㸃染成丹
楓明野驛白水浸江城馬上人囘首戎戎黯客程
　　幽居
結屋依山住幽牕與静宜藤花上疎竹苔石卧荒籬挈
榼童沽酒敲門客送詩老慙生計拙役役又何為
　　懐友
柴門春事盡未老故人來樹宻鳥相語山空花自開傾
心多日别屈指㡬時囘為問頻書札何時共酒杯
　　夏夜小酌
小酌酬清興凭闌看月移分茶醒醉客添燭了殘碁螢
影明桐井蛙聲出草池荒城江漏逺試問夜何其
　　王脩竹約觀打魚分韻得圓字
隔岸呼漁伴輕篙破晚烟鳴榔舟葉聚撒網浪花圓饞
鷺窺髙樹驚鱗過别川洋洋聊付物生意自無邊
　　新雁
來賔何太早嘹嚦過南樓數㸃乍離塞一聲初報秋行
行驚客恨字字寫鄉愁仗節人何在帛書能寄不
　　病中
讀易牕間久多時不㸃硃研乾蟾渇水篋破蠧侵書氣
味如僧淡形容似鶴癯交逰空滿眼誰念病相如
　　月山書館
山色青邊屋幽深稱隱居瓶梅香筆硯牕雪冷琴書壁
有先賢像門無俗客車代耕惟舌在何必耦長沮
　　秋夜獨坐
黄庭重讀罷掩巻對寒檠髮為憂時白心因學道清一
牕秋月色四壁夜蛩聲坐倦閒欹枕詩成夢不成
　　九日書懐
客鬢同秋老鄉心逐雁飛重陽今日是三逕㡬時歸籬
下多黄菊門前少白衣無人慰岑寂獨立對斜暉
　　古松
夭嬌生寒翠髯蛟勢倚天喬隂無六月老氣已千年斸
藥人能夀巢枝鳥亦僊秋風響柯葉彷彿奏虞絃
　　聽雪
撲簌敲牕紙寒齋剡水濵六花初落夜孤枕未眠人耳
静聲逾細心清趣自真愛梅情更苦恐壓一枝春
　　石牕為明上人賦
何年鑿山骨八面鎖蒼苔海月炤還白天風吹不開玲
瓏宜丈室明潔稱登臺眼界皆通透閒雲任去來
　　對鏡
勲業夢不到曉牕時一看是非須内照妍醜付旁觀客
鬢從渠白詩肩本自寒儼然瞻視處頼爾整衣冠
　　夜坐
世事等輕雲蘧廬寄此身青燈少年夢白髪異鄉人按
劍驚山鬼吞丹養谷神黄庭重讀罷吾得葆吾真
　　西州即事
一雨洗空碧江城獨倚樓山吞殘日没水挾斷雲流燈
影深村夜鐘聲古寺秋西州舊逰地十載此淹留
　　春日即事
扶杖行幽徑園林欲暮天錦棠紅濯雨絲柳緑繰煙春
事忽三月風光又一年客懐正愁絶那復聽啼鵑
　　採菊
籬東閒採菊三逕碧苔深曉露冷雙屐秋風香一襟餐
英供小酌嗅蕋伴清吟㑹得悠然處方知靖節心
　　春日
春色濃於酒何須醉玉觴柳疎鶯占影花雜蝶分香往
事隨流水閒愁付夕陽吟邊自歌舞猶學少年狂
　　石門
羸馬東山路駸駸抵石門落花春夜雨流水暮煙村久
客悲行役清愁攪夢魂勞生多感慨餘恨付乾坤
　　書山隂驛
迢逓三山道重來感舊逰潮聲寒帶雨山色淡生秋寄
驛通鄉信題詩記旅愁江湖十年客兩度到西州
　　江樓
凭髙閒眺望老眼倍增明林白山雲出潮紅海日生登
臨懐舊恨吟笑遣閒情客裏逢心友開樽叙昔盟
　　竹杖
一枝蒼節瘦恰稱地行仙不但挑詩巻尤堪掛酒錢看
梅敲雪落引鶴卓苔穿莫近葛陂水化龍蜚上天
　　次韻書懐
風霜頭已白悔不早歸耕客路逺千里儒冠誤一生世
情雲共薄心事月同明老去便疎散逢人嬾送迎
　　贈皎上人
破衲和雲著何時下赤城髙年頭未白得道骨全清詩
思秋空濶禪心夜月明何當捐世事來結逺公盟
　　王直翁相過
芒鞋朝踏雨來自赤城山久别翻生面相看各老顔開
樽茅屋裡煑茗竹林間此去須榮遇寧愁行路難
　　鴛鴦梅
孤花忽嫵媚並蒂占春陽自有雙成意全勝姑射妝月
溪同浴影雪樹共棲香玉笛頻吹處交飛落野塘
　　王琴所話别
羈懐不可述頼有古琴知客舍相逢日江楓正落時夕
陽村店酒秋色野橋詩别去呉江上悠悠動逺思
　　除夜即事
除夕無詩侣燈牕酒獨斟三更風雪夜一片嵗寒心衰
老常憂病清閒不廢吟明朝年八十晚景惜榆隂
　　王可交昇仙臺四首(臺在青/龍鎮南)
人去臺猶在飛昇事可嘉神仙多變幻塵世總虚花煉
氣顔雖老勞心鬢已華千年留古跡題詠屬詩家
異人鍾秀氣草木亦精神見説為漁父誰知悟道真仙
家多勝景世路有迷津安得騎黄鶴相隨入昊旻
仙翁不可見惟有一空亭地冷春留雪林深晝見星松
篁團秀色蘭蕙吐幽馨立盡斜陽影閒看鶴刷翎
我來閒弔古觸景覺凄凉踏石雲侵履捫蘿露濕裳森
森林木茂馥馥野花香寺近尋僧話譚禪坐竹床
　　冬夜即事
獨寢書牕下其如寒夜何頭邊枕黄妳脚底踏湯婆紙
帳梅花暖布衾春意多道人無妄想夢不到南柯
　　寄友人
相望咫尺地久不到蝸廬室邇人何處心親迹甚疎交
游常念舊情意只如初我欲攜囊去相逢勝寄書
　　偶書
老來驚歲晚愁裡度年華雲凍天將雪山寒樹未花曉
牕留客飯午寺覔僧茶歸路江村暝行行及暮鴉
　　孤雁
長空獨嘹唳隱約背斜暉塞北離羣逺江南失侣歸度
雲憐隻影照水認雙飛却羡投林鳥相呼入翠㣲
　　呈曾蒲澗提刑(乃荼山後人茶山曾/以活字詩授陸放翁)
詩自茶山後如公世所稀特來參活字應肯授𤣥機寒
澗孤芳老秋雲獨鶴飛台山千萬丈望望未能歸
　　和茅亦山韻二首
一生塲屋夢老去付悠悠始信功名事難將智力謀有
才如孔孟無命不伊周吾道今如此蒼天可問不
愛静吟成僻躭書近欲癡事多因錯省節不為貧移長
物新添畫生涯舊有詩窮通係天命知命復何疑
　　題嚴子陵
故人雖即位自不願為官天下事已定山中人可閒一
絲江月色千古客星寒㨗徑終南士聞風定赧然
　　除夕
爆竹驚殘臘冬春此夕分且斟分歳酒嬾賦送窮文客
思愁簷雨鄉心逐海雲陽和在何處明日問東君
　　和鄭梅深(有錢塘/十詠)
江湖新識面恰似舊相知腹貯三餘學才工十詠詩聲
名蘇太史家世鄭當時客路攜琴去終須遇子期
　　即事
雀羅門户静無客扣柴扄索句髭先白看書眼尚青雲
粘題石壁月浸汲泉瓶笑殺利名客沈酣死不醒
　　對客
牕下篝鐙坐相看白髪新共談為客事同是異鄉人詩
寫梅花月茶煎穀雨春明朝愁逺别離思欲沾巾
　　寒夜呈梅深
空齋對孤客寂寞似僧家爐冷頻燒葉燈昏不吐花夜
長添睡思嵗晚憶年華吟倦推牕坐梅簷月未斜
　　林霽山架閣同宿山中
秋風山館客移席近汀前共語忽深夜相看非少年斗
垂天末樹鱗出雨餘天亦有茆簷下飯牛人未眠
　　逰東庵
庵連兠率寺三逕竹邊開林宻暑不到牕虛月自來暮
山啼鳥静雲樹嘯猿哀拂拭殘碑字年深半緑苔
　　贈了上人抄化
破衲巻秋雲入山深更深近聞營梵刹應不累禪心寒
瀑瀉蒼壁晚花生古林遙思明月夜誰聽頴師琴
　　呈毛一齋先生
前輩彫零盡如公尚典刑為僧眉獨白見客眼長青教
子成三俊傳家有六經我來問竒字應許扣柴扄
　　别徐敬菊
契濶又兩載光隂一擲梭秖因離别久不覺語言多安
得長留此其如欲去何詩盟終未冷早晚更相過
　　寄姜仕可
獨學苦無友年來媿廣文懐賢歌伐木憶别賦停雲病
後少出戸夢中多見君盍簮須有日却與共論文
　　歲晚書懐呈月山太守
光隂催我去衰病亦堪憐殘臘不多日餘生能㡬年有
為俱是妄無事即成仙近得安心法蒲團學坐禪
　　鶴林仙壇寺
古壇歸鶴杳野鹿自成羣嵐氣浮清曉鐘聲出白雲樹
穿僧屋老水到寺門分人世無窮事山中了不聞
　　枕易(越中詩社/試題都魁)
古鼎煙銷倦㸃朱翛然髙卧夜寒初四簷寂寂半床夢
兩鬢蕭蕭一卷書日月冥心知代謝隂陽囘首驗盈虚
起來萬象皆吾有收拾乾坤在草廬
　考官李侍郎應祈批詩題莫難於枕易自非作家大
　手筆詎能模寫盖以其不渉風雲雨露江山花鳥此
　其所以為難也予閲三十餘巻鮮有全篇純粹正如
　披沙揀金使人悶悶忽見此作若紛紛盆盎中得古
　罍洗把玩不忍釋手此詩起句倦字便含睡意頷聨
　氣象優游殊不費力曲盡枕易之妙頸聨冥心囘首
　四字極其精到結句如萬馬横奔勢不可遏且有力
　量全篇體製合法度音調諧宫商三復降歎此必騷
　壇老手望見旗鼓已知其為大將也冠冕衆作誰曰
　不然
　　棋聲
何處仙翁愛手談時聞剥啄竹林間一枰子玉敲雲響
㡬度午牕驚夢殘緩著應知心路逺急圍不放耳根閒
爛柯人去收殘局寂寂空亭石几寒
　　題李藍溪梅花吟巻
孤芳不與衆芳同肯媚東君事冶容寒苦一生蘇武雪
清髙千古伯夷風瓊瑶照樹偏宜晚鐵石盤根却耐冬
㡬度看花立霜曉斷腸都在角聲中
　　秋夜
博山香冷夜將闌紅影搖牕燭未殘庭樹露濃花氣濕
井梧風老葉聲乾世情冷暖知心少朋舊東西㑹面難
一段客愁吟不就無言背月倚闌干
　　秋夜和月山韻(任月山/主人也)
寒夜殘燈照客愁衾單添盡鷫鸘裘半牕明月三更夢
一枕西風兩鬢秋吟骨棱棱寛帶眼歸心切切望刀頭
何如束篋家山去獨駕柴車訪伯休
　　蘭亭㑹飲觀晉帖
秖説清談晉業虚禊亭此樂後來無一時人物已陳迹
千古山林空畫圖鐘帶夕陽來逺寺碑和春雨卧平蕪
昭陵玉匣猶難保筆意從誰認鼠鬚
　　春游次王脩竹監簿韻
天色新晴帶薄寒主人領客出城闗蘭亭觴詠尋羲帖
窆石衣冠弔禹山春水斷橋芳草碧曉風啼鳥落花閒
囊中詩句壺中酒何必仙人大小還
　　脩竹宴客東園
二月韶光潑眼濃攜樽宴客小亭東酒當半醉半醒處
春在輕寒輕煖中拂檻柳添吟鬢緑壓闌花妬舞衣紅
晚來聽唱梁州曲聲繞呉姬扇底風
　　送張伯威提舉
人生聚㪚等浮漚憶昔過從與勝逰棋局敲殘清夜月
菊花吟老半牕秋客中送客難為别山外看山總是愁
囘首片㠶江路逺疎煙斜雨到西州
　　春日即事
園林芳事漸闌珊客思無聊午夢殘紅杏花繁蜂蜜飽
碧芹香老燕泥乾光隂有限髪已白勲業無成心尚丹
倚徧吟闌天欲暮一簾風雨捲春寒
　　小酌
小酌園林酒半醺落紅影裡惜餘春插花歸去蜂隨帽
傍柳行來鶯避人白髪尚為千里客黄金難鑄百年身
何時歸賦滄浪水浣我征衣萬斛塵
　　城南即事
支笻破曉出南城古寺凄迷草自生㡬處亭臺空鎖鑰
百年人物盡丘塋雕梁語燕應無主廢圃殘花自有情
世事轉頭皆夢境浮生何用苦營營
　　夜坐次林梅山韻
人倚幽牕夜未闌竹爐灰冷篆煙殘一天露氣星辰濕
萬壑風聲草木寒老去客懐多感慨年來世事轉艱難
何時歸隱孤山下明月梅花約共看
　　有感
自嘆文章不遇時平生壯志與心違十年湖海無家住
千里鄉闗有夢歸殘夜月寒燈暈淡髙秋天濶雁聲㣲
傷今思古愁無奈老淚斑斑濕客衣
　　生朝自述
都道人生七十稀老逢初度嘆衰遲飛觴醉月貧無酒
走筆吟春富有詩憔悴自憐蒲柳質劬勞空起蓼莪思
門無賀客清如水獨對蘭花課楚辭
　　雪
片片隨風整復斜飄來老鬢覺添華江山不夜月千里
天地無私玉萬家逺㟁未春飛柳絮前邨破曉壓梅花
羔羊金帳應粗俗自掬氷泉煑石茶
　　九日客懐
烏帽斜欹白髮侵老來空憶舊登臨一枝黄菊西風淚
數畆蒼苔故國心梧顫秋聲庭露冷雁傳寒信塞雲深
不須貰酒酬佳節只把陶詩細細吟
　　舟次摴蒱廟
短棹衝寒過浦東扁舟一葉載詩翁斷煙流水殘雲外
古木荒祠夕照中吟罷小樓何處笛酒醒孤枕半江風
潮生潮落朝還暮堪歎人生自轉蓬
　　月夜登樓
玉宇澄清暮靄收吟邊怕倚仲宣樓寒蟾千里夜如晝
新雁一聲天欲秋湖海誰青豪傑眼風霜易白少年頭
更殘忽聽荒城角吹老梅花總是愁
　　送慈川茅主簿入道
儒冠不戴戴星冠人世榮華作夢看譜出三茅終得道
趣同五柳早休官月寒緱嶺來笙鶴春藹慈川憶枳鸞
笑指方壺最深處凌空霞珮玉珊珊
　　月夜次脩竹韻
徙倚吟闌傍野塘古譙蓮漏滴更長月堦夜静蛩聲切
竹院秋深鶴夢凉坐挹水風侵袂冷眠分花露滿身香
浩歌欲向明河去醉喚天孫織錦囊
　　寓浦東書懐
子規聲裏已非春消遣光隂只苦吟肘後無方醫白髮
牀頭有易勝黄金年來不作功名夢老去全灰富貴心
獨抱焦桐逰海角紛紛俗耳少知音
　　呈營田司杜希聖提領
行李擔書一鶴隨蓮香㡘幕政聲馳山川太史九州記
桑稼豳風七月詩如晦箕裘傳相種少陵衣鉢付孫枝
謀身儒術誰云拙堯舜君民正此時
　　寄毛素軒宣慰
旌麾曾駐鑑湖邊别去匆匆又兩年清夜夢分千里月
同鄉人各一方天素知心事有鷗在欲寄音書無雁傳
見説使星臨浙右明朝便買渡江船
　　酒趣
濁醪妙理契心期小甕新篘香滿巵閒裡一生長是醉
飲中三昧有誰知幕天席地忘形處枕麯眠糟得意時
此味靈均應未觧獨醒到死欲何為
　　秋懐
雨裡西風已倦逰老懐悲感不禁秋世無阮籍誰青眼
今有杜陵人白頭雁擺行知兄弟義燕營巢為子孫謀
誰憐湖海飄蓬客隻影孤燈相對愁
　　偶書
頻年蹤跡墜江湖三徑苔荒憶舊廬身老方知生計拙
家貧漸覺故人疎松薪拾去朝炊黍漁火分來夜讀書
怨鶴驚猿應待我台山何日賦歸歟
　　觀史
梧風蕭瑟雨初晴凉入書堂夜氣清耿耿蘭膏照千古
遲遲蓮漏轉三更力於興廢應難助氣為忠邪㡬不平
掩巻長嗟方就枕牕前吚喔又鷄鳴
　　暮春
寂寞園林三月時客中㡬度見春歸柳眉緑皺鶯無語
花臉紅銷蝶嬾飛節物暗催雙鬢老功名長與寸心違
百年身世成何事囘首西山又落暉
　　對月
萬里無雲天宇寛十分秋色上樓看月浮滄海蟾光濕
星落明河象緯寒醉後儘教詩筆健吟邊莫放酒杯乾
一聲長笛知何處愁殺夜深人倚闌
　　秋夜
十分秋色滿軒牕景物凄清夜氣凉篩月簾櫳金鎖碎
搗霜砧杵玉丁璫井梧葉脱無多影巖桂花彫不斷香
坐到更深吟興動研池滴露寫詩狂
　　寓舍即事
矮屋編茆槿縛籬詩人住處恰相宜萬間突兀夢不到
一室凄清心自知牕下無燈童睡早林間有月鶴歸遲
八荒便作庭除看南北東西任所之
　　書懐奉簡蘭若提舉
十年湖海歎飄零晚景投閒百念輕看水看山真有味
學書學劍恨無成竹風吟曉詩情動梧雨敲秋客夢驚
老傍人門非久計不如歸去學淵明
　　登寳飛來峰(有井通海在塔下龜/公墓越王臺在側)
乗風飛步碧崔嵬萬壑千巖入眼來古甃直穿滄海破
浮圖髙拂白雲開龜公埋没今無塚烏喙登臨舊有臺
立盡斜陽欲歸去一聲孤雁過蓬萊
　　題呉實齋北山别業
北山佳景勝南山乗興登臨眼界寛樵斧伐雲春谷暗
漁榔敲月夜溪寒一區池占林泉勝四面天開圖畫看
竹屋數間塵不到主人日日凭闌干
　　書館
池館深深鎖翠凉課餘多暇日偏長屋連湖水琴書潤
牕近花隂筆研香吾道尚存貧亦樂客身長健老何妨
十年心事閒搔首厭聽蟬聲送夕陽
　　依緑亭
數椽瀟洒瞰清漪蕩漾煙霏欲濕衣闌角寒光搖翡翠
簷牙倒影浸琉璃荷邊鼓瑟游魚聽柳外敲棋睡鷺飛
洗盡紅塵青眼客臨流何惜賦新詩
　　秋思
天容凝碧換秋容殘暑冷然一洗空梧葉多應愁夜雨
葛衣漸覺怯西風十分淡冷砧聲外一片凄凉雁影中
興動蓴鱸欲歸去季鷹心事恰相同
　　題四暢圖
四暢圖中四散人藤床對坐遣閒情搔頭真有爬梳態
搐鼻應無噴嚏聲捫蝨未聞談世事撚鬚元不為科名
一時快意皆真樂誰把丹青寫得成
　　登寳林塔
屹立浮圖可摘星吟邊喜與客同登闌干六曲又六曲
梯級一層髙一層極目江山無礙障著身霄漢欲飛騰
鴈來疑是題名處拂拭殘碑問寺僧
　　偶述
漂泊江湖秖自憐人生窮達信闗天老難干禄心灰矣
貧不求人氣浩然五斗豈能留靖節一瓢亦足樂顔淵
客來問我生涯事閉戸開書對聖賢
　　凉夜即事
凉入虚堂睡思濃夜深翦盡燭花紅光搖珠箔梧桐月
香透紗厨茉莉風欹枕覺來人不寐撚髭吟罷句難工
小蠻問我詩成未詩在池塘草夢中
　　次月山少監客京韻
匹馬攙春入帝京秋深猶未問歸程一書不及因風寄
千里空教共月明霄漢已隨黄鵠舉家山應負白鷗盟
便須了却封侯事衣錦歸來客亦榮
　　聞角
譙角吚嗚到枕邊邊情似向曲中傳梅花三弄月將晚
榆塞一聲霜滿天織錦佳人應有恨枕戈老將想無眠
争如二月春風市賣酒樓頭聽管絃
　　舟行送王琴所之澉川
晨星寥落曙光浮柳岸風輕送客舟萬㸃逺山重叠恨
一江流水淺深愁淡烟茅店家家曉白露楓林處處秋
獨倚蓬牕還自笑此身漂泊愧沙鷗
　　寄峽山胡府判
鑑湖狂客又西湖筆硯生涯計已迂五斗自慚腰不折
四方安得口能餬家山迢逓鄉心逺燈火凄凉客影孤
莫悞風前看落雁尺書還肯寄來無
　　送姜仕可去館
行止非人可預謀愛君無計與君留張儀失䇿猶存舌
穆傳知㡬可掉頭黯黯别懐江路晚蕭蕭行李驛亭秋
明年我亦攜書去不落人間第二籌
　　梅龍
孤根蟠屈浸氷湖蟄裡陽和發朽枯雪樹鱗封寒水玉
月梢頷吐夜明珠暗香吹冷龍涎濕疎影涵清蜕骨癯
安得華光葉公筆共描横水卧雲圗
　　江湖佛觀
環峙山川秀氣鍾人煙樓閣鬱重重潮生潮落東西浙
雲去雲來南北峰海曙扶桑紅影濕堤春楊柳緑隂濃
子胥已逺岳侯死斗酒聊澆磊磈胷
　　隨隱為祝南山賦
蹤跡何拘似白雲不尋丘壑避紅塵田堪耕稼即莘野
水可釣魚皆渭濱無礙滯心寧擇地有幽閒處便容身
一笻忽入青山去豈是終南㨗徑人
　　春日郊居
卜築幽居慰寂寥數椽茆屋傍江郊庭前滕薛筍争長
籬下陳雷蔓結交杏圃花香蜂課蜜芹塘泥暖燕營巢
山牕對景渾無事吟得詩成手自抄
　　偶書呈王脩竹
琴心不復寄松蘿賀鑑湖邊水自波晚節黄花秋思淡
夕陽紅樹客愁多何時歸鶴招丁令有意逃漁侣志和
不管白頭烏帽落西風一曲付狂歌
　　寄郭樞山
起敬英聲亦有年酒邊曾見錦囊篇吟情六義初刪後
古意三爻未畫前放曠嗣宗應絶俗清狂太白不妨仙
如今海内無工部誰肯題詩寄鄭䖍
　　燈花
發生元不假栽培一㸃春從午夜囘自喜結根依小草
不愁飛片㸃蒼苔熒熒有豔蛾頻撲淡淡無香蝶不猜
牕下敲棋紅燼落更深約客未曾來
　　樂道
門掩荒苔客到稀閒情已與世相違胸中宇宙自然景
眼底江山不盡詩雲淡風輕皆道體鳶飛魚躍總天機
吾心與物同真樂此處寧容俗子知
　　次毛一齋韻
詩夢驚殘何處棋書牕又是夕陽時柳隂分緑籠琴几
花片飛紅㸃研池覽鏡自憐添白髪傳杯不復倩蛾眉
東風故國年年恨唯有啼春杜宇知
　　寄月山少監
一片襟懐海様寛眉頭肯為别離攢臂鷹慣識從君樂
汗馬寧辭行路難角帶邊聲闗月冷雁傳鄉信塞雲寒
歸來未許東山卧見説蒼生望謝安
　　送文正公遺像與王東廬
古畫來從寳繪堂遺君敢惜舊珍藏貎存故國三公貴
澤衍來孫百世芳家廟㡬年成闕典宗支此日倍增光
當時種徳根苗逺分得槐隂到鶴鄉
　　逰西湖次毛玉田韻
觸目錢塘昨夢非行春載酒憶當時花間不碾香輪入
柳外空鞭駿馬飛落日荒山和靖墓斷雲流水子胥祠
忘情鷗鷺閒干我應笑江湖盡未歸
　　故國有懐呈任子宏提舉
十年不作還家夢荒草深深鎖竹扉無主落花隨水去
有情啼鳥勸人歸儒冠寥落風流减客路凄凉故舊稀
何日攜琴賦歸去踏雲自採故山薇
　　寒夜即事
倚徧闌干更漏長柔髭撚斷為詩忙清分梅影夜宜月
寒入雁聲天正霜懷古頓添孤客恨追懽難學少年狂
讀書牕下篝燈坐一巻離騷一篆香
　　謝章平惠筆
管城二子様尖新分惠山房勝與金淮兎扳毛誇匠巧
魯魚正字見功深抄書未得纎毫力握管難忘一寸心
揮翰玉堂無夢到雅宜茅屋寫清吟
　　龍江館舍
幽棲俗事不相闗家在青松翠竹間繞屋四圍都是水
隔林一片不多山詩篇陶寫清秋景書冊消磨白日間
門外沙鷗如舊識忘機飛去又飛還
　　元日
睡眼朦朧撐不開鷄聲唱曉夢驚囘竹爐尚有殘冬火
栢酒初斟新歲杯身世百年如夢幻功名兩事巳心灰
門無賀客清閒甚自汲寒泉灌古梅
　　俞景仁教諭相過
江雲舒巻弄隂晴新緑園林似染成花怯曉風寒蝶夢
柳愁春雨濕鶯聲栖遲茅屋無塵事深閉柴門逺俗情
佳客相過慰岑寂酒邊閒把近詩評
　　脩竹有樓名與造化游對秦望山五雲門
秦望諸山隱几看仙居縹緲五雲端天髙地迥三千界
月白風清十二闌滄海氣浸珠珮濕明河影逼玉簫寒
超然身在鴻濛上何必蓬萊跨紫鸞
　　脩竹宴客廣寒逰亭分韻得香字
銀橋疑駕海天長金粟離離照玉觴影浸山河瓊殿冷
舞分風露羽衣香亦知廣莫元無野却笑温柔别有鄉
閒折一枝驚昨夢素娥憐我授𤣥霜
　　酒邊呈張景純(能畫/山水)
蓬萊閣上笑談餘别後思君看畫圗萍水相逢俱老矣
家山自好盍歸乎清風一榻莊周蝶明月扁舟范蠡湖
此是達人真樂事客中何必歎窮途
　　江上客懐
鏡裏從渠白髪添吟邊抵掌復掀髯十年為客甘清苦
一枕忘情付黒甜短褐怯風綿未絮破牕漏月紙重粘
梅花應念人孤寂寒夜吹香入竹簾
　　夜坐
香篆烟鎖夜氣清篝燈開巻遣閒情半牕月落梅無影
三徑風來竹有聲樂道何須圗富貴讀書元不為功名
白雲滿榻便髙卧欹枕詩成夢不成
　　挽衛山齋
楹夢驚殘忽告終儒林多士失宗工雲間便覺無清氣
江上誰能繼古風蕙帳夜闌孤鶴怨茆齋人去九山空
我來豈為私情哭哭痛君亡吾道窮
武公後裔有仍孫徳望才名世所尊擬向山中專註易
忽傳地下趣脩文月樓不復賡詩句春閣猶思共酒樽
痛恨死生千古隔西風吹淚濕秋雲
　　送任子敏司丞赴北
鞭影拖雲入帝京少年正好作功名不辭驛騎三千里
欲奮鵬摶九萬程白玉堂中揮翰墨黄金臺上被恩榮
何須折柳送行色只寫詩篇話别情
　　和俞教授見寄韻
天邊日月似梭飛百歲光隂難預期有酒不妨留野客
無錢何惜典春衣江山猶記登臨處身世都非少壯時
晚景清言宜學道黄庭一巻究𤣥㣲
　　任後齋池上有瑞蓮命予賦之
芙蕖開處傍池亭花結雙頭媚晚晴兩隗駢肩如欲語
二喬並首似含情同心净植真竒種聨蔕騰芳以瑞名
若使濓溪當日見愛蓮有説恐難評
　　鹽
同絺入貢載遺經分賜羣臣羡水晶潤下作鹹從海産
熬波出素似天成享神潔白惟形似富貴珍竒以寳名
此物可方為相事他時商鼎用調羮
　　缾笙
熱中竟日自煎烹音調都從一氣生緩緩煑湯才蠏眼
㣲㣲聒耳忽蠅聲頻驚清夢愁無寐似訴羈情歎不平
却笑書生那觧此聨詩石鼎羡彌明
　　書懐
杜門已與俗相違苔徑荒凉轍迹稀自愛清凉忘世慮
肯求富貴役心機隱居盤谷勝金谷耐著麻衣鄙錦衣
百歲光隂皆夢境且看走兎與烏飛
　　和杜柳溪韻
安貧樂道豈卑㣲肯羡黄金帶十圍爵到三公今却有
齒踰七袠古來稀滿頭霜雪客懐老過眼煙雲人事非
皎皎白駒在空谷好賢誰復詠緇衣
　　布金潤玉隱廢寺閒居
梵刹當年聚衆僧叢林深處著禪扄金沙布地階無土
玉軸堆函藏有經雲樹千尋張翠盖烟蘿一片展青屏
星移物換今寥落古寺猶存栢子庭
　　和葺廬韻
地僻渾無車馬喧禪房脩飾稱居安莊嚴固是由心造
丹艧多應被眼瞞佛法不須身外覔世縁只作夢中看
我來欲問無生話萬頃西江一吸乾
　　偶成簡任肅齋教諭
百年光景易侵尋消遣閒愁只苦吟但覺筆頭風雨濕
不知鬢底雪霜侵冥鴻已負九霄志老驥空懐千里心
富貴倘來應有命何須彈鋏扣知音
百歲光隂一轉蓬晚年不與少年同事因錯處人方省
詩到窮時句始工獻賦未逢楊得意憐才難遇杜司空
有時追憶承平事猶道繁華是夢中
貧病交攻久廢詩蕭然一室獨棲遲酒錢巳盡琴將典
瓶粟無儲鶴亦飢豪傑不多陳仲舉結交惟欠魏無知
簞瓢鐘鼎都休計畢竟窮通各有時
　　奉謝月山太守
太守相過慶誕辰貴能下賤見公心行厨鼎列雙魚美
衆客咸瞻五馬臨曲唱駱駝誇白雪杯傳鸚鵡擁青衿
寵頒束帛尤增感恩與滄溟一様深
　　夜坐即事
霜氣侵牕冷客氊青鐙白髪老堪憐光隂明日又明日
世事一年難一年眼底江山元似舊胸中風月本無邊
道人不作陽臺夢紙帳梅花伴獨眠
　　和茅亦山先生雜詠
風柳吹花糝白毡鶯愁蝶恨有誰憐不知春事又三月
堪笑人生無百年清氣長留詩巻裡閒愁不到酒樽邊
山牕晝永渾無事一榻分雲枕易眠
身世飄浮水上蓬閒中清事有誰同吟牕夢草添詩料
畫筆生花奪化工酒後烏烏時擊缶愁來咄咄自書空
園林寂寞春何處春在桑麻雨露中
破硯塵封嬾賦詩晚年才思覺衰遲躭書自笑已成癖
煑字元來不療飢風月滿懐詩可寫雪霜侵鬢鏡先知
太公八十方榮遇把釣溪邊更待時
　　端午月山主人酒邊即事
牕外葵榴照眼明香蒲沁酒注銀瓶自無量飲堪同醉
非慕清名傚獨醒一日沈湘悲楚客千年弔古讀騷經
他鄉記節聊隨俗艾虎硃符挂戸庭
時序催人易白頭端陽懐古客添愁硃符不寫湘纍恨
角黍難包楚國羞記節何妨斟蟻酒奪標無復見龍舟
髙歌思逺樓前路掩雨珠簾今在不
　　寄謝蔡松江路教
一别丰標又一旬尺書多荷寄殷勤交游滿眼誰知巳
契濶闗心獨憶君蕙帳夢寒同夜月松江人逺隔秋雲
明朝便買扁舟去來訪貞陽舊廣文
　　和杜柳溪韻
白髪垂垂一老夫年來漸覺世情疎石牀夢冷和雲卧
茆屋燈殘共月居客至何妨賖魯酒家貧不肯典唐書
羡君種柳清溪上借我苔磯學釣魚
　　和茅亦山秋感懐
老來吟拙自知羞好景無詩未易酬湖海愁看今夜月
功名虚度十年秋清光偏照盧仝屋孤影自登王粲樓
我欲乗風蟾窟去安能與世共沈浮
　　茅亦山相過
故人過我竹邊居譚笑從容樂有餘洗盞共嘗春甕酒
挑鐙對讀夜牕書歸來尚憶淵明菊髙卧誰知諸葛廬
醉後達觀今古事寥寥千載只須臾
　　上亷訪分司官
行部巡荒察吏奸皇皇使節古刑官聲揺天上星辰動
清過雲間風露寒肅政嚴持三尺法卹民特放十分寛
香名巳覆金甌㡳便作他年宰相看
　　和鄭樞山竹夫人韻
玉環傾國起安兵有色終汚後世名九夏專房何在貎
一身空洞若為情寵名本自無心得婦節從來徹骨清
愁見媫妤秋後扇共懐幽恨㡬時平
　　斑竹夫人
汗清書墨沁㣲凉李衛曾攜近竹牀眼孔盈盈看熱客
泪痕㸃㸃泣秋房湘紋冷淡宜湘簟玉體玲瓏稱玉郎
秦虢疏封無夢到傍人空以睡為鄉
　　逰虎丘山寺
浮生偷得片時閒古寺尋僧借景看樓閣倚雲山氣濕
轆轤捲水澗聲寒地埋呉劍痕猶在碑刻唐詩字未漫
寄榻禪房不知曉起來松日已三竿
　　賈秋壑圃
不學蒼龍卧浙東驚風吟珮墮青璁既無長䇿安江左
空有名園似洛中危棧連雲晴亦雨飛樓近海夜生風
人間富貴皆塵土囘首呉山落照紅
　　聞鶴
寒蟾初上海雲收何處仙禽過庾樓清夜照人千里月
碧霄警露一天秋玉笙縹緲緱山去羽袂蹁蹮赤壁游
囘首女牆舊時事千年華表動新愁
　　和毛宣慰蓬萊閣韻
傑閣翬飛翠靄間蓬萊元不在人寰緑圍城廓千村水
青遍簾櫳四面山華表鶴歸遼海逺髙臺鳯去夕陽間
我來倚徧闌干月雲鎖重門夜不闗
　　送張按察移節江陵
滿載琴書事宦游皇皇使節重咨諏蒲帆風飽三千里
綉斧霜寒十六州荆渚行觀新徳政越人共憶舊風流
市橋衰柳難攀折只抝梅花送去舟
　　次鄭朴國正見寄
雲深紅日出林遲晞髮簷前力未衰老愛歸田追靖節
狂思入海訪安期春風巷陌梅花後故國江山杜宇時
一種閒愁無著處倚牕重讀寄來詩
　　漁舍觀梅寄脩竹韻
寒雲漢漠䕶牆隂瀟洒梅枝出竹林影落荒磯和雪釣
香浮老瓦帶春斟㡬憑水驛傳芳信秖許沙鷗識素心
囘首孤山千樹逺扁舟乗興夢中尋
　　贈大禪寺昉上人
佛屋參差傍水涯天然富貴屬僧家油幢碧立當軒竹
步障紅圍繞檻花隱隱磬聲春晝永停停塔影夕陽斜
白頭道者留連客自汲山泉煑石茶
　　贈通𤣥觀唐道士竹鄉
通𤣥道士苦脩行坐見桑田㡬變更雲屋苔封燒藥竈
風林花落煑茶鐺休糧賸有青松啖卻老應無白髪生
月滿竹鄉騎鶴去欲邀子晉學吹笙
　　夜宴
醉月飛觴興未闌蓬壺影裡漏聲殘碧浮金鼎香脂暖
紅閃銀臺燭淚乾豔曲喜聽催拍近狂歌自覺入腔難
賞心樂事輸年少一㸃閒愁了不干
　　隱居
編茆卜隱讀書林門掩蒼苔一徑深當户曉山長識面
臨牕夜月獨知心花圍錦綉翻紅影竹列琅玕舞翠隂
别是一般清富貴何須滿塢積黄金
　　見梅
孤根偷轉一分陽枝北枝南次第芳照水曉妝氷鏡冷
横空雪樹凍雲香未成林實調金鼎先占春魁伴玉堂
因憶西湖林處士年年覔句為伊忙
　　輓任宅雲
方擬榮除上玉堂玉樓有召返仙鄉才過賈誼同年少
齒長顔囘一歲亡師友交情從此絶死生異路寔堪傷
雲邊宅在人何在腸斷西風淚㡬行
　　寄王愛梅(塔下/開館)
諸生歸去暮庭空塔下遊觀倚瘦笻千尺寳輪擎海月
七層金鐸話天風升堂儘可同僧飯持鉢何須聽寺鐘
好把新詩題舊壁他年應有碧紗籠
　　送人歸洛
白眉公子氣昻昻年少多才姓氏香腹飽儒書宗孔孟
心傳醫學祖岐黄秋亭聽鶴游呉㑹春館看花憶洛陽
老我自憐身是客江湖又送客還鄉
　　上李承㫖學士三首
儒林學海老宗師每恨聞名識面遲一部山川司馬記
百篇風月謫仙詩玉堂揮翰思當日金鼎調元定此時
抱負大才應大用行看事業邁周伊
表表聲名動縉紳金鑾奏事舊詞臣胸中千古淵源學
天下十分端正人猶記演綸依日月行看聽履上星辰
枝南枝北雲山異何日摳衣拜後塵
中朝人物總稱賢恬退閒居又㡬年獨抱丹心長戀闕
因思緑野且歸田未應雋軓淹東魯行看文星照北燕
見説君王思國老鶴書即下九重天
　　寄月山少監
南北相望各一天江湖久别思凄然迢遙道路三千里
倐忽光隂五六年清節立朝君可羡白頭為客我堪憐
折梅難寄江南信惟有新詩數十篇
　　哭劉月邨
交游惟子獨相知此老天乎不憖遺行輩彫零亡益友
文風寥落失儒師在生曾與傳遺像臨死猶能寄别詩
月落邨空人不見傷心千古隔幽期
三山秀氣孕英竒表表才名冠一時唐殿䇿髙蕡不第
荆州人去粲何依傳家有子猶堪羡埋骨無山亦可悲
留得帚金詩稿在燈牕讀罷淚沾衣
　　和仇山村九日吟巻
暮秋景物覺荒凉觸景凭髙遡杳茫歸隱清如陶靖節
苦吟瘦似沈東陽烟横晚浦蒹葭碧霜落寒林橘柚黄
追想故宫當日事賜萸宴罷謝君王
　　寄錢竹深
夢斷膏粱記㡬年捨身事佛絶塵縁把茅盖屋孤峰頂
片衲䝉頭萬竹邊支遁才髙交杜老參寥詩好動蘇仙
何當盡棄人間事特地來參一擊禪
　　見天地心(松江府/學題)
乾坤主宰妙難窺識破端倪便可知陽動於隂分太極
剥窮必復露真機化工自有經綸處生意元無間斷時
萬象皆春從此始細參羲畫究精㣲
　　白雁
征鴻素縞過南樓衣褐同羣孰與儔雲外排行分玉李
天邊印字帶銀鈎髙飛逺塞疑雲鶴低落平沙類雪鷗
夜月蘆花無認處惟聞嘹唳數聲秋
　　即席和衛山齋韻并呈顧淵白路教
燭夜飛觴客在山同看明月上雲端粘天水濶蟾光濕
捲海風髙蜃氣寒㑹友幸逢三益在娯情休恨四并難
座中喜有能詩者便作唐詩顧况看
　　梅魂(武林/試中)
夢覺羅浮迹已陳至今想像事如新相思一夜牕前月
似見三生石上春的的孤芳氷氣魄疎疎冷蕋雪精神
料應楚些難招至欲倩花光為寫真
　　甲子嵗旦
天開正旦宿雲收宇宙陽囘和氣浮歳換上元新甲子
時同太古舊春秋朱顔不逐年華改清思惟從造化游
栢酒滿斟吟興動題詩記節自賡酬
　絶句
　　書懐
萬巻詩書千古事一鐙牕火十年心功名夢斷身無用
閒補離騷學楚吟
　　偶成
淵明覺是新愁少伯玉知非舊恨多畢竟是非皆一夢
百年夢醒事如何
　　暮春
芳事闌珊三月時春愁唯有落花知柳綿飄白東風老
一樹斜陽叫子規
　　書燈
書幌低垂風不來蘭膏花煖夜深開剔殘猶有餘光在
一㸃丹心未肯灰
　　海棠
臉暈輕紅酒力㣲真妃半醉夜深時杜鵑叫落花梢月
獨倚東風睡不知
　　春隂芍藥
㸃滴簷聲濕徑雲翻階紅藥帶啼痕可憐花片都零落
雨露雖多不是恩
　　芭蕉
翠葉離披傍竹林㡬年雨露受恩深緑章封事今無用
空對西風抱赤心
　　聞角
誰送寒聲入夢中遙知人在戍樓東明朝梅嶺花飛雪
未必都因昨夜風
　　酒家
風颭青帘出杏林行人未醉甕頭春安知滌器茆簷者
不是相如行輩人
　　贈醫者花道人
藜杖横肩過竹扉半挑藥籠半挑詩笑予盤礴山雲裡
泉石膏肓作麽醫
　　漫述
百拙嬾營生計事一貧方識丈夫心簞瓢陋巷皆真樂
何用多藏郿塢金
青春易過不多日白晝得閒能㡬人有限光隂空役役
堆錢難買百年身
對客莫談當世事閉門且讀舊時書蓬萊獻賦心猶在
只恐無人薦子虛
楚江何忍沈清客周粟安能活餓夫慨想前修千古事
孤忠髙義後來無
逢人休要説公卿老去無心慕寵榮李不封侯劉不第
千年青史亦傳名
世事艱難如意少功名榮耀誤人多浮雲富貴非吾願
且買扁舟理釣簑
脱巾漉酒心先醉著屐登山脚便輕浩飲清逰憶陶謝
古人千載尚留名
眼前萬事等一夢世上㡬人能百年千古英雄今已矣
北邙荒塚草芊芊
文盟無主江湖冷詩社欠人風月閒老去盍為歸隱計
却於何處買青山
烘柳日髙花院暖炷沈烟冷竹牕虛閒編怕見傷懐事
不讀離騷讀四書
　　一春
新緑園林雨過時黄鸝無語恨春歸楊花怕逐東風去
搭住闌干不肯飛
花心醉日蝶先覺柳眼窺春鶯未知景物繁華易凋謝
一春消得㡬畨詩
　　江上
江上支笻眼界寛夕陽影裏水雲寒憑誰説與閒鷗鷺
借我漁磯把釣竿
　　送筆與各菴和尚
恨殺毛錐久不靈特分二輩到禪扄難書八萬四千字
只寫多心一巻經
　　梅菊
菊清獨占風霜國梅白偏宜雪月天晉宋後來愛花者
豈無靖節與逋仙
　　江景
寒生雁背天將雪冷入魚腮水欲氷釣艇歸來江路暝
舟人分火㸃漁燈
　　聽雨
老來已覺此身閒近日唐詩亦嬾看半榻白雲眠聽雨
一牕簾影隔春寒
　　暮春
東風庭院夕陽天恨緑愁紅又一年春自要歸花自落
莫將芳事怨啼鵑
柳老黄鸝遷别樹花殘粉蝶繞空林道人不管春光去
看了紅芳看緑隂
一鳥不啼春寂寂百花都落雨濛濛十分花鳥東風恨
半在詩中半酒中
　　題漂母飯信圖
國士無雙未肯臣漢皇眼力欠精神築壇直待追亡後
不及溪邊一婦人
一飯豈能忘漂母英雄未遇有誰知可憐屏㡳丹青筆
不畫登壇拜將時
　　詩窮
風愁有恨屬詩翁終日推敲句未工何苦辛勤學郊島
嘔心博得一生窮
　　雷潭為定講師賦
縛草為菴枕碧漪蒲圑長是坐禪時一聲霹靂驚龍起
布袖䝉頭總不知
　　雪居為安上人賦
雲壓西湖水欲氷雪封樓閣玉稜層夜來門外深三尺
應有齊腰獨立僧
　　傷春
園林芳事已闌珊梅未生仁筍未竿堤上柳綿風脱盡
緑隂應在雨中寒
　　雨過
雨過山頭雲氣濕潮生渡口岸痕深一聲短笛斜陽外
知有漁舟泊柳隂
　　即事
花露研硃朝㸃易藥爐分火晝焚香道人不管世間事
自覺閒中日月長
　　木芙蓉
芙蓉一帶繞池塘萬緑叢中簇豔妝錯認園林春富貴
不知葉㡳有風霜
　　論詩
三百餘篇豈苦思箇中妙處少人知籟鳴機動何容力
纔涉推敲不是詩
　　書館即事
煙拖野色入書牕一畈平田隔草塘暮雨初收新水滿
藕花香雜稻花香
　　對菊
菊似靈均帶楚愁餐英人去思悠悠西風籬落甘清苦
不愛春光只愛秋
　　夜景
一池清浸藕花月午夜凉生菰葉風風月無邊詩興動
品題收拾錦囊中
　　秋池
西風吹露冷銀塘菰葉蕭疎柳葉黄秋水不知時色老
藕花猶學少年妝
　　簡孫治中歸維揚
聞君騎鶴賦歸歟謾寫詩篇問起居后土祠前花在否
平山堂下柳何如
　　題墨竹畫扇
淇澳分清入素紈一梢瀟灑勝千竿此君不受人間暑
葉葉生風夏亦寒
　　新昌大石佛
倚天巖石費雕鐫佛相分明在眼前莫與嘉州争大小
法身充滿本無邊
　　黄菊
壓叢秋色萬黄英多少金風染得成籬下年來無靖節
寒香不似晉時清
　　螢火
化形腐草暗生光數㸃隨風過野塘牕下久無人夜讀
此身不入照書囊
　　睡起
滿階竹影掃斜陽一枕秋風桂子香夢裏不知身是客
覺來依舊在他鄉
　　寄秋山和尚
㡬夜孤吟憶貫休疎鐘敲月動詩愁何人來入匡廬社
分我山中一半秋
　　懐友
聽雨思君淚欲流簷聲滴老鬢邊秋何時過我晴牕下
共話思君聽雨愁
　　昭瑞宫月夜
飛仙挾我上瑤壇古桂香中夜倚䦨鐵笛一聲吹月落
滿身風露不知寒
　　東山謝太傅祠薔薇亭
圍棋别墅卻秦軍千載功名一窖塵今日江山非晉有
荒祠花木為誰春
　　夢情為嬾菴上人賦
栢子煙鎖嬾坐禪白雲半榻伴髙眠分明記得莊周蝶
飛向梅花雪澗邊
　　田家
流水小橋江路景疎籬矮屋野人家田園空濶無桃李
一段春光屬菜花
　　春寒
客思重重山色外詩愁㸃㸃雨聲中著人料峭東風急
牆角桃花未肯紅
春寒料峭透牕紗睡起晴蜂恰報衙怪得曉來風力勁
滿堦香雪落梨花
　　池荷
紅藕花多映碧欄秋風纔起易彫殘池塘一段榮枯事
都被沙鷗冷眼看
　　聽琴
一曲猗蘭按玉徽髙山流水少人知紛紛耳聽非心聽
安得人間有子期
　　蓬山堂訪王鶴隱髙士不值
蓬萊深處訪仙家雲䕶巖扉石逕斜笙鶴未歸春寂寂
青鸞啄碎碧桃花
　　過曹娥廟
細雨兩山眉黛斂怒濤千古哭聲寒須知此廟闗風教
莫作尋常神女看
　　禹廟行春
大禹祠前柳色新駢闐車馬鬬行春登臨都道江山好
話到平成能㡬人
　　子胥廟
伍相祠前雲氣昏奔呉心事與誰論怒濤夜半飜江月
疑是忠臣一片魂
　　西湖行春
畫船無復沸笙歌湖水年年自碧波囘首蘇公堤上柳
緑隂不是舊時多
　　明妃
和戎何惜遣蛾眉悔悟徒然殺畫師漢主深恩如可報
妾身雖死亦無辭
一函香骨埋沙漠魂魄多應繞漢庭惟有春風知此恨
年年吹拂草痕青
　　煬帝行宫
彩鳯樓前汴水流君王不復錦帆逰長堤舊日青青柳
曾帶春風拂御舟
　　明皇按樂圗
一曲霓裳舞太真誰知鼙鼓動邊塵當時若按周姬樂
治世音中無亂人
　　采蓮女
越女蘭舟泛緑漪采蓮花露濕紅衣萬荷影裏歌聲過
驚起鴛鴦貼水飛
　　通𤣥觀
雲氣深深䕶石壇紅塵飛不到䦨干清隂滿地無人跡
一徑松風鶴夢寒
　　林髙士隱居
家住西湖深更深古松隂裏禮茅君白猿攀樹藤花落
㸃破巖前一地雲
　　吟邊
落盡荼蘼燕未歸小園寂寂掩柴扉吟邊正苦無詩料
風逓楊花撲客衣
　　道士夜醮
步虛聲裏碧雲飛珮玉珊珊謁紫㣲月浸㓻風鸞鶴過
仙都道士拜章歸
　　題梅花詩巻後
月香水影句清竒除却逋仙更有誰吟骨春風吹不落
此翁已後絶無詩
　　贈王琴所
一曲絲桐餘古意百篇風月寄閒情君詩即是琴中􁎾
底用離鸞别鶴聲
　　謝聰講師惠桂花
廣寒世界仙家種金粟如來佛國花多謝髙人分惠我
一枝和月到山家
　　客懐
年年春暮客天涯愁見東風颺柳花自嘆身如梁上燕
營巢長傍别人家
　　春夜
銀燭燒殘聽漏聲春寒詩思覺凄清一庭夜色無人管
分付梨花伴月明
　　枕邊瓶桂
巖桂花開風露天一枝折向枕屏邊清香重透詩人骨
半榻眠秋夢亦仙
　　問菊
山園獨立對秋光一袖西風兩屐霜笑倚東籬問寒菊
自淵明後㡬畨香
　　半軒疎雨
簷前數㸃弄晴光浥露庭花枕簟香池草夢囘詩思杳
吟牕分得一邊凉
　　蝶
隨風粉翅太輕狂夜宿花房春夢香栩栩不知身是夢
又將魂夢化䝉莊
　　見雁有懐
滿眼西風憶故廬親朋音問久相疎年年江上無情雁
只帶秋來不帶書
　　聰講師湼槃臺
莫將生死視如來要看蓮花火裏開勘到灰飛煙㓕處
湼槃不是湼槃臺
　　贈談命姚月壺
胷中消息千年厯舌底窮通一世人試把五行推測看
廣文官冷㡬時春
　　中秋對月
十分蟾影照人間一片山河古影寒惆悵年年今夜月
人生能得㡬囘看
　　秋意
梧葉翻風敲老樹蛩聲帶月泣寒莎只消些少閒風月
便覺客牕秋意多
　　對菊
春花能得㡬時紅萬樹繁華轉眼空黄菊雖黄偏耐久
西風雅淡似東風
　　玉繡毬花
花神巧學傳官様不屬針工屬化工疑是瓊瑤初琢就
一團香雪滚春風
　　即事
春晴無處不繁華多少逰人逐鈿車盡道東風花柳好
誰知生意在桑麻
　　九日感懐
新橙初試蟹螯肥一曲清歌酒一巵料得故園秋正好
黄花應怪客歸遲
　　黄蜀葵畫巻
蜀質何人為寫生金杯翠袖捧朝陽花前露重宫題濕
猶帶南薫殿裏香
　　春夢
銅匜艾納翠氤氲六六屏山酒半醺夢入中州看秦畫
春風吹亂玉梨雲
　　題明皇按樂圗
五鳯樓前沸管絃春宵花暖月娟娟纎腰舞到霓裳曲
驚起猪龍地上眠
　　明皇楊妃圖
君王擁袖倚嬌容指法相同曲亦同料想馬嵬千古恨
當年巳寓笛聲中
　　暮景
浮雲開合晚風輕白鳥飛邊落照明一曲彩虹横畍斷
南山雷雨北山晴
　　和靖墓
木落孤山墓草荒梅花千古帶詩香吟魂仙去誰招得
獨鶴一聲幽恨長
　　宫詞
聞説君王御宴囘宫人留鑰内門開琵琶撥盡黄昏月
不見花間鳯輦來
　　臨平泊舟
客舟繫纜柳隂傍湖影侵蓬夜氣凉萬頃波光搖月碎
一天風露藕花香
　　錢府舊園
十二峰前富貴家亂離不復舊繁華亭臺寂寂無人到
流水東風自落花
　　春雨詞
簷聲滴碎玉䦨干開盡梨花亦嬾看燕子不歸人寂寞
深深宫殿鎖春寒
　　山中
萬壑松聲撼翠㣲夜寒風露濕人衣山翁踏月巡幽徑
竹裏籠開鶴未歸
　　客路
春風客路草萋萋小駐征鞍日又西囘首山前雲樹暗
竹鷄聲裏鷓鴣啼
　　金陵懐古
六宫禾黍千年恨一片江山萬古情明月不闗興廢事
夜深還照石頭城
　　仙姑對奕圗
碧玉花冠素錦裳對拈棋子費思量經年不下神仙著
想是蓬萊日月長
　　山村
小小荆扉傍水開竹橋分路入蒼苔呼童掃去堦前葉
怕有詩人踏月來
　　虎丘阻雨
石闌浸碧澗池空池外秋聲萬壑風人倚僧牕看風雨
亭亭塔影有無中
　　山中秋夜
石牀彈月鶴聽琴玉宇凝秋絶㸃塵萬里無雲銀漢淡
一天風露濕星辰
　　寄别方蘭室
醉下山樓客袂分杖藜猶帶碧䦨雲歸來紙帳眠清夜
半夢梅花半夢君
　　水仙花
氷魂月魄水精神翠袂凌波濕楚雲雪後清閒誰是侣
汨羅江上伴湘君
　　春閨
屏山夢斷整雲鬟金鴨吹香火未殘背倚䦨干聽燕語
一簾風雨捲春寒
　　槿菊
槿菊叢叢繞水涯深紅淺紫暎山家平生不識春風面
籬落秋深各自花
　　孔明髙卧圗
未用胸中八陣兵草廬髙卧掩柴扄當時不見劉𤣥徳
誰識先生是將星
　　蓮花亭避暑
日火燒空海欲乾蓮宫深處晝生寒佛家一片清凉景
借與詩人盡日看
　　贈易數周仁山
河洛圖書非紙上乾坤爻象只胷中煩君細算乘除數
吾道何時可變通
　　龍江無杜鵑
客裏春殘又一年落花滿地草連天縁何不動歸歟興
秖為龍江無杜鵑
　　道院即事
月到松庭鶴未眠𤣥都羽士誦靈篇玉爐煙斷瑤壇冷
金磬一聲霜滿天
　　暮春
園林芳事已䦨珊開盡荼䕷亦嬾看深院日長眠聽雨
重重簾影隔春寒
　　傷春
東皇别我太匆匆急景相催鬢已翁杜宇一聲花結局
人生消得㡬春風
　　即景
籬落西風野老家閒看景物感年華柳衰荷敗芙蓉死
交割秋光與菊花
　　贈上人
嬾聽人是與人非有耳如聾未是癡不采當時臨濟喝
威王前事已先知
　　墨蘭
一幅幽花倚客牕離騷讀罷意凄凉筆頭喚醒靈均夢
猶憶當時楚畹香
　　寄任子忠
老去懐人鬢已秋江山猶帶别時愁碧雲不隔相思夢
㡬度吟魂到客舟
　　和李藍溪梅花韻
孤山别後有誰憐踏雪看花又一年㡬度相思空夜月
角聲吹恨不成眠
覔句逋仙琢肺肝聲名千古冠吟壇一詩香盡西湖水
白雪陽春和者難
一枝寒玉倚横塘和雪攀來袖亦香插向胆瓶籠紙帳
長教夢繞月昏黄
南枝開編此枝開秖恐飛香落砌苔踏雪詩人應癖好
杖藜日日為詩來
　　折柳
陽闗一曲灞橋春垂緑隂中别恨新漫折青絲千萬縷
多應絆不住行人
　　畫笋
錦籜斑斑帶露痕毫端寫出此君孫清髙不肯埋塵土
根本雖無有節存
　　秋吟
蘆花零落㸃汀洲白鷺飛邊泊小舟水落漁磯風露曉
殘荷數㸃冷擎秋
曉逕支笻步屧遲西風吹露濕秋衣舉頭凝望青山外
萬里江天一雁飛
秋髙風急雁來初久客松江豈為鱸好夢不成人睡覺
半牕殘月夜燈孤
淪落天涯已白頭西風吹帽冷颼颼悲秋未了悲身世
一様情懐兩様愁
畧彴當門石逕斜槿籬深䕶野人家炊烟起處江村晚
一片斜陽萬㸃鴉
滿眼秋光動客情小園閒步杕藜輕黄花憔悴應思晉
纔遇淵明香便清
　　王荆公廟
遺像巋然占古祠區區土偶亦冠緌無言似想青苗䇿
面目猶如執抝時
　　項羽臺
失計鴻門恨未消一身霸業亦徒勞當時謾築臺千尺
争似欹風地步髙
　　柳
腰舞東風未肯休西風吹葉翠眉愁誰知此是多情樹
最愛春光最怕秋
　　梁燕
梁間兩處燕成窠來往銜泥帶落花眤眤並頭休巧語
相依總在别人家
　　梅花
竹邊籬外樹封苔兩蕋三花帶雪開蜂蝶只貪桃杏豔
嫌花冷淡不飛來
　　酒家
風颭青帘掛杏邨田家新釀甕頭春今年米貴無錢糴
買醉銜杯能㡬人
　　江村
極目江天一望賖寒烟漠漠日西斜十分秋色無人管
半屬蘆花半蓼花
　　西山韓太師墳
古墓年深草樹荒石人石馬卧斜陽争如湖上逋仙塚
詩骨埋雲萬古香
　　牀屏墨竹
淇澳新梢筆下分枕屏墨暈㸃寒雲詩人紙帳眠清夜
不夢梅花夢此君
　　和靖墓
西湖卜隱為詩忙吟到梅花字字香鶴不歸來山寂寂
梅邊閒詠月昏黄
　　述懐
故鄉迢逓㡬時還目斷長江杳𣺌間一雁天邊飛萬里
白雲多處是青山
　　寓舍古木無葉
桃李門牆萬柳青詩人茆屋獨凄清簷前古木無春葉
可怪東風亦世情
　　秋信
荳雨初晴浣溽埃報凉梧葉墮堦苔一聲新雁南樓外
早送西風信息來
　　秋色
虹影界開㣲慘淡雁痕㸃破更凄清一畨雨過天容碧
盡是西風染得成
　　秋聲
庭外梧桐葉葉風樓頭過雁砌邊蛩隔牕砧杵敲殘月
喚起鄉愁歸興濃
　　秋隂
漠漠寒烟暗蓼汀江涵雁影不分明一天暝色迷清晝
雲閣西風雨未成
　　秋霽
雨過郊墟凉意新癡雲駁盡十分晴隔江一抹斜陽影
怪向蓼花紅處明
　　秋音心
庭前梧葉雨晴後江上荻花風起時凉繞書牕人未覺
葛衣竹簟已先知
　　閨情效香奩體
金鴨煙消一字香滿懐春恨强梳妝看花又怕東風惡
偷隔紗牕看海棠
淚浣香腮粉未乾相思成病怯春寒此情欲向琵琶訴
整得琵琶又倦彈
黛眉愁裏斂雙蛾别久無書争奈何欲待怨他還又憶
怨時較少憶時多
嬾向妝臺對鏡鸞羅衣怯薄正春寒黄金絡索珊瑚墜
獨立春風看牡丹
　　江村即事
江村暝色漸凄迷數㸃殘鴉雜雁飛雁宿蘆花鴉宿樹
各分一半夕陽歸
　　春日
紫燕評春語畫梁黄鸝攙曉囀垂楊博山煙冷書牕静
風颭瓶花㸃硯香
　　舟次九山
水雲盡處列竒峰螺髻參差杳靄中江岸維舟看不了
烟嵐分碧入疎篷
　　讀秦紀
并吞六國獨稱䧺經籍灰飛烈焰中書外有書焚不盡
一編圯上漢成功
　　脩竹館舍
乳燕銜泥春晝長枕書無夢到髙唐桃花紅雨梨花雪
相逐東風過粉牆
　　夏日陪王君玉泛舟鑑湖
波光萬頃接天光畫舫歸來載夕陽一棹湖心天不暑
萬荷風裏滿身香
　　秋夜登西樓
清逼金英玉露漙姮娥深夜不禁寒桂花香裏人敲句
倚遍髙樓十二䦨
　　雜咏
柳嫌暮雨鶯聲澁花怯東風蝶夢寒偶憶故國春色好
他鄉花柳帶愁看
人非陶令空看菊詩不林逋漫咏梅晉宋後來愛花者
輸他髙節與髙才
天外斜陽猶在樹林間宿鳥已歸巢黄昏莫把柴門掩
恐有詩人帶月敲
穉柳已囘春暖意殘梅猶結歲寒心百年身世詩中老
好景難消㡬度吟
新緑園林㣲雨後落紅庭院夕陽時一聲杜宇催春去
貪睡棠妃未必知
持螯已飽團臍蟹斫膾猶思巨口鱸風物秋來多感慨
天寒酒醒客心孤
囊㡳詩成無賣處牀頭金盡已多時元龍豪氣依然在
慣守清貧豈足悲
人無氣節何足道腹有詩書自不同實學真才誰具眼
江湖難遇杜司空
地多種竹堪容鶴池不栽蓮恐礙魚小徑荒苔人不到
閉門閒學換鵞書
　　竹林夏日
不受炎光玉萬竿仙林便作晉林看此君長帶氷霜氣
醉卧緑隂詩夢寒
　　滴翠松
老翠蟠空一様髙月分寒影落庭皋哦詩猛把闌干拍
宿鶴驚飛露濕袍
　　夜牕
香篆煙銷夜已闌硯池氷結漏聲寒梅花影戀書牕上
應待詩人帶月看
　補遺
　　宿甘露寺
山險疑無路縈迴一逕通鐘聲寒瀑外墖影夕陽中牕
出茶烟白罏分葑火紅禪房遇耆舊清話數宵同
　　晚春
老來無復事狂逰倚杖看花動客愁病骨怯寒春不管
柳綿風裏木棉裘
　　雜咏
躭書自笑已成癖煑字元來不療飢風月滿懐詩可寫
雪霜侵鬢鑑先知
　
　屏巖小稿
