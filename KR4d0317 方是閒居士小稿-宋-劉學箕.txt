#+TITLE: 方是閒居士小稿-宋-劉學箕
#+DATE: 2016-06-11 12:25:01
#+SOURCE: github.com/kanripo/KR4d0317 master 84065f87                
欽定四庫全書　　　　　集部四
　方是閒居士小藁　　　　别集類三(宋/)
　　提要
　　　　(臣/)等謹案方是閒居士小藁二巻宋劉學箕
　　　　撰學箕字習之崇安人劉韐之曽孫劉子翬
　　　　之孫劉㻫之子也隠居不仕自號種春子家
　　　　饒池館有堂曰方是閒故又號方是閒居士
　　　　是編上巻古今體詩一百七十一首下巻賦
　　　　及襍文二十七首長短調三十八首前有嘉
　　　　定間建陽劉淮東里趙蕃開封趙必愿三序
　　　　末有學箕自記及其門人㳺郴等跋初所鋟
　　　　板因兵亂散失元至正辛丑其裔孫名張者
　　　　復重刻之此編盖從刻本影抄者也劉淮序
　　　　稱其筆力豪放詩摩香山之壘詞拍稼軒之
　　　　肩今觀集中諸詞魄力雖少遜辛棄疾然如
　　　　其和棄疾金縷詞韻述懐一首悲壯激烈忠
　　　　孝之氣奕奕紙上不愧為韐之子孫雖置之
　　　　稼軒集中殆不能辨淮所論者不誣至其詩
　　　　雖大體出白居易而氣味頗薄歌行則往往
　　　　放筆縦横時露竒崛或傷于稍快稍粗與白
　　　　居易又别一格淮以為抗衡居易則似尚未
　　　　能矣乾隆四十四年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
方是閒居士小稿序
有隠君子劉習之屏山先生的孫七者翁之暮子也飲
酒賦詩自其家風年未五十忽移家築室於南山之下
䟽林剔藪引泉植竹蒔魚種秫造亭立館其最宏敞者
乃方是閒堂也堂據池上芙蕖碧水桃霞梅雪具勝四
時若壺天然日與佳客飲飲醉吟詩詩成更酌或至逹
旦明日復然若竹林避世者今十年矣㳺季仙近得其
新舊稿一編歸以相示予歎其筆力豪放詩摩香山之
壘詞拍稼軒之肩至若松江哨遍直欲與蘇仙争衡真
竒作也使屏山先生七者翁二君子不沒見其若子若
孫如此豈不欣惬不惟季仙溟涬弟之雖老漢亦須放
之出一頭地但近世詩人零落殆盡無可攷訂前輩唯
一章泉老人近在玉山予欲為之拈出以求印證季仙
學詩於習之者當毋吝一往嘉定十年立冬日溪翁劉
淮叙
自溪翁還閩游季仙足跡不復到吾廬今日忽犯寒來
問其來之故則袖有所銜出之乃吾契家劉習之詩與
書也發緘觀之令人應接不暇自夘至申大略已盡大
抵古今詩文一事耳若次而言之則所取或多極而言
則然者葢寡習之詩佳處固多矣如與二猶子送生荔
枝詩驪山往事不古監艮嶽馴致烽烟狂如夏雨嘆舊
㑹既收新㑹降至遂令百姓愈惶惑之類殊有風人之
體如追和林子仁絶句不類和者如武夷山長句欲刪
十年不到武夷山幾與神仙絶往還我見溪山渾似舊
溪山見我鬢毛斑自是一好絶句昌蒲記不惟賛詩俱
佳而記二十四盆斛亦有筆力所寄兩集既經平子矣
而習之因溪翁之言必欲使季仙問我我見如此季仙
口雖諾矣未知其心以為如何又未知習之以為如何
又未知溪翁以為如何溪翁劉氏字叔通習之名學箕
季仙名郴嘉定丁丑十月二十九日東里趙蕃昌父書
喬木故家何地不有聲名解愈乆彌著以文獻未墜也
維忠顯劉公節義凜然少傅甬山先生大勲粹學前後
照暎我外祖忠肅公又為近世名樞輔諸舅角立頡頑
縉紳之林可謂盛矣方是閒居士乃獨隠約逰戲翰墨
間所以振起芳烈者葢在此而不在彼必愿試邑道德
之鄉負念一掃居士之門忽不鄙賜書且教以小稿兩
集夙啓展玩洞心駭目左酬右接竟日不暇讀羊生荔
枝詩云書生不負毉國手賦成何日奏明光和辛稼軒
金縷詞云國恥家讎何年報中夜聞雞狂起舞固知居
士之立志即忠顯少傅忠肅之志而養浩堂分題則深
悟乎持養志氣之不蚤又知居士之講學即屏山先生
之學也劉氏文獻其真不墜矣居士負挾所長施用未
究是豈終隠約者耶必愿嘆嘉不足期望實勤若夫律
語之工詞藻之富見於林止之勝賞寓於湖海之高興
則有東里溪翁二雋老品題可以證信非必愿晚陋所
敢贅賛也嘉定戊寅上元日甥開封趙必愿再拜敬書
欽定四庫全書
　方是閒居士小稿巻上
　　　　　　　　　　　　宋　劉學箕　撰
　　吾廬寓言
五峯之山環吾廬五峯之水清溜渠山水可樂(去/聲)情可
娛五畝之宅奠厥居清湖列嶂開坐隅白沙峩峩煙岫
鋪崇山梅嶺豁望眼高門堇阜聨襟裾况當春晚積雨
餘緑褥翠疊青珊瑚桑麻滿路人意好鳴禽上下聲相
呼迨今八月九月初楓林隔水紅凋疎秋塲稻熟聼蓬
樸小槽新釀傾真珠昨宵一雪飛璠璵逺山近山光凝
酥羣峯突兀不敢覷銀壁照耀天鬼塗千金不須買畵
圖丹青縱有畵不如風景萬態朝昏殊天成此畵人難
摹蹊荒圃廢幾朝夕一日築居天賜予四時逰觀心良
舒考槃在阿歸來乎乃歌曰採於園兮籃有蔬釣於水
兮筐有魚余之弗歡兮其誰之歡歟又歌曰惠風清兮
出有車芸香芬兮讀有書余之弗樂兮其誰之樂歟(清/湖)
(白沙崇山梅嶺髙門/堇阜皆屋側山名)
　　石假山
潭溪散人方是閒真山不愛愛假山呼童積疊石磊磈
逺近便擁峯與巒晴嵐滴翠明忩前清影掛壁方池邉
色侵書帙日華薄丘壑坐上生雲烟雲烟收霏苔蘚緑
山石傍頭更栽竹三竿兩竿韻不俗摇蕩清風凉意足
方是閒人當此時以假像真人謂竒或來静對酌美酒
或來宴坐哦新詩吟詩捜索縈心脾酒醉落魄精神癡
吟詩飲酒且不可况復局上争枯棋不如對山撫鳴琴
琴心三疊舞胎禽髙山流水存至音古趣澹泊悦我心
老泉三峯爛木材百年沉埋安在哉東坡仇池九華石
只有佳篇傳入集此山亦猶今視昔與我同生亦同沒
　　社日喜晴分韻得前字
夜來急雨淙飛簷脱驚紅日輝潭川棃花有情朝露重
桞帶無力春風顛傍簾新燕低拂掠入檻戱蝶相聨翩
今晨天氣亦佳爾一春未見茲晴暄緑陰林下笑聲好
簫鼓賽社祈豐年金穰屢豐豈不好米賤更苦人無錢
太公九府法已弊楮幣印出私相權所司轉變無善策
低昻用否難流傳縣官那更租税急白紙不問黄榜蠲
窮民非負實無有里正罰責殊可憐吾儂雖樂此日美
釂白醉倒春風前却愁烟雨暗春晚米價頓長民憂煎
　　挿秧歌
農夫戢戢清波濶秧稲茸茸森石髪父兒呼唤手拔齊
千把萬把根連泥四更乘月躅隴陌曉烟漸散東方白
歸來喫得飯一盂擔到田頭汗似珠蹲身擘叢種入土
不問朝昏與亭午肌膚剥裂肉起皮烈日纔陰又風雨
秋收幸值嵗稍豐糓賤無錢私債重連忙變轉了官賦
霜雪凍餓愁窮冬吁嗟四民天地間服田力穡良獨艱
寄言安坐西方輩汝飽不慚吾厚顔
　　醉歌
讀書求見古人心閉門不知青春深夜來東風掃浮陰
曉光薄林生遥岑搜尋不覺出門去緑暗溪邉楊栁路
詩章立願不復作㑹景那知自成句歸途晤語誰與從
眼前物物俱春工崇桃積李事已晚牡丹正麗酴醿穠
白茶照人冰雪同紅茶燒空猩血紅金沙雨晴翡翠積
海棠露濕胭脂重急呼詩朋唤酒伴髙堂共泛琉璃鍾
夜䦨秉燭相對語謾道今人不如古古士放逹醒者稀
今人不飲徒自苦
　　白山茶
白茶誠異品天賦玉玲瓏不作燒燈焰深明韞櫝功易
容非世力幻質本春工皓皓知難汚塵飛謾自紅
　　紫溪莊舍讀癸丑壁間舊題轉眼忽十八年同逰
　　十不存一滋蘭弟亦作古人拂拭灑涕幾不能去
　　因誦歐公詩云人昔共逰今有幾樹猶如此我何
　　堪以是為韻感懐成十四章庚午四月中澣
維昔舊逰十有八春中間往來合散風塵詞翰在壁瞻
之愈新憶我仲弟眇然懐人
吁嗟人生年不滿百天地囿形百代過客去日苦多來
日苦窄我曷不樂慨念疇昔
丱角燈忩硯席是共春山朝吟秋堂夜誦棄背三年心
骨沉痛幾夜見君似夢非夢
念昔童稚汎然若舟惟我與君孤詣同修博文約禮匪
遨匪逰子方盛年遽赴玉樓
朱垣素壁醉墨漓淋虛堂重臨思古傷今文不忍誦盟
弗可尋即事即物抆淚痛心
舊題墨妙龍蛇户牖步驟歐虞模倣顔桞醉裏百篇冥
捜九有天胡奪我張仲孝友
屈指友于秖今存幾自仲之去失此竒偉言不勝情心
旌憤悱哀哉蒼天雨淚如洗
團團庭柯清美無度今我來斯忽然老樹偃蹇輪囷剥
蝕摧蠧朱顔舜華詎得如故
興念陳迹夢寐吾猶植杖風雩某水某丘日居月諸循
環靡休迭爾遄邁曾不我留
憶自束髪茲焉寓居載思載瞻宛不異初極目遐眺清
風穆如撫事懐人悲來感余
少生四方逰紫之水每有良朋見止遇止長哦伐木求
友乎此樂以忘憂云胡不喜
維親與朋雜然滿坐華屋連甍紅紫緐夥半世重逰霧
迷烟鎖慨然撫膺謬悠老我
念昔考槃碩人之薖琴豆觴酒寤寐嘯歌逝者弗返涕
泗滂沱念彼不樂傷如之何
賢乎仲弟和樂且湛自我不見嵗籥换三百感交集憂
心如惔山凝暮雲回首不堪
　　舟行三章
桂櫂兮蘭槳泝流兮㳂洄天迥兮空明湍激兮聲哀水
落兮石出路轉兮溪回鷗飛兮山浄魚戲兮藻開淹留
兮何為盍賦兮歸來
扁舟兮容與浮雲兮舒巻波澄兮練横山秀兮屏展散
髪兮平岡濯纓兮清淺皇皇兮何之路長兮悠緬早賦
兮歸來迷途兮未逺
容與兮扁舟長吟兮閒情白石兮離離秋雲兮霙霙我
思兮先廬水潭兮山屏帳空兮鶴怨人去兮猿驚早賦
兮歸來渉園兮欣欣
　　鈆山廨宇題壁
莫遣離愁相絆縈九州之外盡愁城酒頻挹注幽憂浣
詩苦㝠搜太瘦生漠漠草茵飛蛺蝶深深栁幄韻鸝鶊
客懐未與成悤遽三沐三熏慰此情
　　道間池亭小酌
一曲芳池萬柄荷逰鯈潛躍水揚波竹孫楹檻風偏細
梅子江湖雨正多凡物寓時俱意得謂予不飲柰愁何
暫來徙倚又還去猛拍欄杆浩浩歌
　　太湖書懐
清風起平湖白雲生澗陰佳時慘不樂羇思苦難任客
子熱中腸浩然懐故林仲夏倐已過草木鬱蕭森萬物
欣有託吾生何﨑􁃓念昔嵗甫冠自許雙南金只今墮
危塗不如烟際禽山水所素願利名非宿心何當返故
廬嘯傲蒼崖深两鬢豈長緑勿枉吳霜侵
　　九月十八日夜夢賞春某氏園池賦春詞二首題
　　柱
芍藥花開日漸長小忩閒理舊笙簧慿誰為喚詩宗匠
共賦留雲借月章
樓下酴醿壓架香翠圍帷幄覆池塘桃花浪煖魚成陣
人倚雕欄到夕陽
　　古交行(并叙/)
　　　予因雲莊李逹先遂識漁隠陳惟定二公博學
　　　多材藝獲從之逰幸矣賦詩一篇以見意
君居京江頭我住武夷曲平生風馬牛道路幾重複㑹
面情相親卜室欣相隣傾葢一笑粲恍然如故人君家
義聚五百指堂上怡怡奉甘㫖收書萬巻不言貧撫䘏
孤嫠甚勤止我家㷀獨與君似自我之出誰料理嵗晚
團圞未得歸感事捫膺但增恥知君念我留客裏每見
時能具羞匕心吐肺肝所同然尊酒論文日終晷古靈
故家好孫子披覿芝眉因識李博洽多聞世希比頃刻
龍蛇飛剡紙我慙學術殊不逮二君二君愛予心良勤
交逰情鍾固以類愧以蕭艾聨蘭薰常恐此時心易變
作甘醴欲君持此心淡若秋江水古人心交尚道義今
人利交尚權勢古道於今何寂寥傷心不識古交意兩
君姿質俱精金百煉不改色愈明兩君體性如美玉渾
渾厚厚藴諸櫝上映亭亭巗上千嵗之孤松下方磊磊
豐山百世之霜鐘松青不變四時色鐘鏗一朝振文物
予何人哉得附驥勉勉詎敢自暴棄日莫長歌伐木篇
三復詩人琢磨義
　　蕭長公來訪示以諸公詩巻謂與予逰從之久不
　　能一辭為贈頗相噍責予賦之不可辭亦不可皆
　　有説焉名章俊語前後相望無類次乎其間是覩
　　西子之容而自增醜耳所不容卻者予年十五時
　　海山官丁受琴於長夫今予年四十與長夫有二
　　十五年之舊辭之弗作其可乎因書長句
人生立志各有癖浹髓淪肌療無術君不學少年奏賦
明光宫又不能桑麻穀粟去作田舍翁苦心竭慮淡泊
音手携三尺緑綺琴七絃指下鏗然鳴于以求見古人
心古音寥寥失微妙鄭衞淫哇競蟬噪君獨優㳺夷愉
廣厚而髙明鼔有虞氏之南風賡之以文王宣父之操
若人來索便與彈略不訑訑見顔貎絶之不作衞次公
卻之常嗤戴安道顧我與君幽趣同海山尚憶初相逢
我時十五始冠巾君亦壯年氣如虹夜忩擁衾月流空
促絃初學調商宫别來二十五春風我猶故吾君學通
五音六律知者稀一生辛勤造精微心存至樂物莫移
殆類聞韶子在齊洋洋盈耳不療饑任從妻子相號啼
浮雲栁絮無根蒂世事乘除幾榮悴祗今物我俱忘情
與君同尋方子春(衞次公善琴京兆尹李齊運遣其子/與逰請授之法次公拒絶因終身不)
(復/鼔)
　　溪橋晚歩
一帶清溪淺漾沙松橋横渡野人家平林盡日霜風勁
楓葉飜丹似落花
　　和張政仲見寄三絶
柘山盡處即屏山若隔蓬萊弱水間伐木歌餘凝望逺
此心飜羡白雲閒
故人别去復一月三絶詩章寄我來我有青州六從事
已令挈至待君開
藥畦菜圃足秋雨菊徑松坡未就荒請命當年嵇吕駕
便同看劒引盃長
　　演平渡度姪别入城
前溪積雨浪拍天人立沙頭催渡船溪雲貼水濕不起
岸栁凝愁絲亂牽石泉涓涓響澗谷山樹濯濯延雲烟
客程東西風袂翩去者自去還者還(旬緣/切)
　　政仲留飲醉書長句
春歸無計堪留連川原暗緑屯雲烟涓涓澗谷聲潺潺
夜來急雨春風顛天公知我愛山癖晨光薄林曉日出
浮陰掃盡山屹立疊嶂層巒凝黛濕此時來訪故人居
羶葷為我開兵厨真珠滴槽不用沽沉酣相忌於江湖
我不如阮公籍相逢一醉六十日君莫傚陶淵明欲令
明朝重抱琴且須相從痛飲師尊前落魄同襟期何如
沉沉深夜剪韭共春酌細誦工部生前相遇銜杯詩
　　送連景昭歸三山用其韻
秋風乘興下三山不憚馳驅渉險艱别酒醉來仍更酌
征鞍發去且須攀身安豈畏路千里道在元知命兩間
從此莫教情斷絶尺書頻寄塞鴻還
得意難兼熊掌魚功名隨分勿求餘或先或後時而已
將廢將行命也歟理性明中閒念慮雲山深處著田廬
君歸政好攜妻子泉石尋盟飽讀書
　　侵曉書懐四絶句
石泉宵泠泠清響雜寒吹恍驚山雨來醒我一覺睡
幽蟲聲唧唧感此秋夜長起坐彈鳴琴蘭釭炫餘光
披衣啓外戸晨光清可挹緑樹閟蒼烟遥認楓葉赤
疎星澹河漢㸃㸃在秋水微瀾漾殘輝曲沼過逰鯉
　　田家
稻熟田間笑老農鼕鼕村鼓樂時豐新篘自酌花盈椀
醉倒扶携夕照中
堆槃野柿間山棃酒美雞肥稻滑匙婦子團圞常見面
一生寧識别離悲
　　環洲江氏園
欲覧環洲勝維舟歩石磯踏丹隨野色穿翠任春霏地迥
知山逺村彎覺水圍東風輕薄甚桃李亂荆扉
　　將口道中
沙平路軟足力健麥細桑柔春意深緑水一灣浮野鶒
青山兩岸唤幽禽
　　妙湛寺
山徑盤紆露石根一溪流水兩山雲齋餘緩步青松下
輸與蕭閒老惠勤
　　晚望
晚雨逆溪上寒雲傍山飛白鷺去洲渚潛魚泝灣磯舉
頭行跡少唯見暮樵歸
　　溪園
溪園闢平疇左右接林麓沉沉水浮堰泛泛潭轉曲果
木漸成行臺榭亦營築何時東風來吹滿枝上緑
　　栽竹
緑筠移種不多時添我溪南一段竒㑹看明年春雨後
滿林頭角籜龍兒
　　種梅
隠淪冲寂澹生涯芍藥櫻桃厭艶華剔亂剪緐疎影瘦
臨溪只合種梅花
　　書懐
園成日以待東風緑李黄梅已間叢種竹自期千户等
舉杯誰伴八僊同機忘鷗鳥情相狎興適琴書趣獨窮
坎止流行隨所寓樂天知命一閒翁
　　簡康姪求先君石山
見好山如見高人遯世冀繭清浄身見拳石如接佳友
手摩挲愛逾瓊玖我生嗜好不有冗長物寓意蕭閒祇
在青山并怪石往年都梁得靈壁名以催詩延座側去
載還自嶓冢江女媧溪頭纔落㠶山靈見知情不凡乞
我清波一塊川墨塗巉巗屏山嵳峩髙雲衢五畝下著
吾儂居窻扉面面挹山色真山假山互􁫺崒舊蔵英道
數峯碧恠恠竒竒總拈出一丘一壑在胸臆烟雲盡向
空齋集君家一峯良可惜埋沒庭除沙土蝕尚思阿翁
存手澤何不遣歸慰岑寂楚人亡弓楚人得在彼在此
理則一小詩代簡言從容子心坦蕩詎執違與從儻令
長鬚勤送似待予大書特書榜曰飛來峰
　　宿興國寺方丈與客對牀
世間何事能感人詩人題詠為多情我亦執筆書長吟
詩吟未竟情已盈古稱白頭如新傾葢如故何似秪今
握手見肺肝開口無毁譽古稱共君一夜話勝讀十年
書何似秪今對牀談子虛醉歌咍臺笑盧胡昨宵春月
如畫明與君聨詩到三更今宵夜雨如傾盆與君齁齁
直到街鼓鳴醒來莫問陰與晴但聽簷溜飛泉聲明朝
又作穿雲行巾紗杖竹鞵芒輕遇酒酌彼兕觥逢花賞
其芳馨見賢者如接芝蘭對俗子譬之蚊蝱勿與物忤
競勿為事絆縈陶然樂吾真是謂羲皇人是謂葛天民
　　秋池曉步敗荷萬柄一花挺然可愛伯益賦詩和
　　韻録呈元翰敬叟君明季僊求同賦
蕭瑟秋池撼曉風江妃旋斾水雲空未教零落千擎雨
尚借柔酣一㸃紅弊葢高低騷客賦寒衣裁製楚人工
誰憐夜枕驚殘夢恨在緐聲㸃滴中
　　楚騷有正有反予既以數語詠獨開荷花諸公寵
　　和工甚輙拾餘意反作一章
一從炎暑變秋風識破維摩色想空豈有三乘無盡法
尚憐孤艶十分紅唯慙寡陋吟懐劣却愛諸賢句法工
共倚欄杆休悵恨典型猶在四筵中(予有金荷少刻/當出之侑觴也)
　　長句簡敬叟季僊兼呈端夫申父晦仲
士生樗散甘嘉遯頫首衡茅敢尤怨良朋益友肯顧臨
講貫漸摩篤明辨年來瘖啞瓶守口俗子汚人如避箭
論交謾説笑金蘭厚貎深情半譏訕念君與我情不薄
一忝從逰一親眷朅來終日坐書樓喜劇論文幾昏旦
麯生風味亦不惡抵死絶交良可嘆胸中磊磈政須渠
吻噪腸枯賴澆灌孟公舊不論升㪷驚座丰姿發竒觀
富文博學子㳺子秀楚翹英穎鋒見吾雖不敏逐後塵
斬將搴旗共酣戰祇今便造無何有相與神期遊汗漫
既無三雅伯仲叔不有巨杯觶角散請觀管輅揚子雲
欲作九原誰可唤酒不離唇元乃就三㪷頓傾辭綺粲
二公洞逹疏通豪妙語仍煩下一轉養浩堂中顒惠然
急吐才華染柔翰
　　余少日不能持養志氣所暴多失邇來方喜問學
　　之有益也近築小樓藏書樓之下建堂名曰養浩
　　七客落成以善養吾浩然之氣分韻得氣字
吾非北宫黝挫若撻諸市吾非孟施舍量慮三軍畏一
墮刺客流一入力戰士知一不知二遂與聖賢異周孔
得其傳偉哉孟軻氏講明不動心因問發竒秘氣壹則
動志志一則動氣浩然得所寄知言有深味嗟予篤學
心一暴十寒廢立志苦不早少豈逹茲義所適昧善惡
幾溺彼功利事情更歴多晚乃能自礪日用根本原至
大至剛意餒然行有慊何謂塞天地服膺先格言造次
顛沛是
　　與政仲端夫敬叟季僊至舊圃采采芙蓉金菊之
　　妙時之所當艶者江梅海棠爛然照目可無數語
　　紀之為書長句
秋陽杲杲秋月明秋風泠泠秋露清蕭騷池上萬松竹
鳯笙龍管吹秋聲山亭與客坐夕陰眼照萬象前横陳
一年好處在此好妙質欲紀難狀名那知天上詩酒星
翩然馳鯨來玉京浩然相對發竒思句法普現千古情
詩成不用世間語五言七字虛皇吟霞明皎皎芙蓉城
香霏楚楚月魄精海棠婉孌鬬緐艶江梅冷淡同芳馨
東籬采采萬疊金西疇更刈千頃秔人生得此亦不惡
措辭莫謾悲愁生先生年來真脱俗看破世間榮與辱
胸懐坦蕩適四時豈但芳華競馳逐秖今忘物物忘我
物我兩忘機印可不知門外秋水深不識紛紛朝市心
榨頭新篘蟻初熟芡盤剥珠茭切玉是秋是春兩難分
折花薦酒酒痕濕萬緣空處罷休休八表神期汗漫逰
醉鄉廣大塵世促明日酒醒詩載續
　　和劉伯益嘲菊韻
虛隨斗轉属中宵草木凌兢菊粲條錢疊夕陽金偠㒟
蘂浮秋露玉鐫雕不隨俗子媚時好長伴幽人避世囂
冷炙殘杯愧徴逐曲肱只合友顔瓢
　　康姪招飲出示古洲所寄盆梅嘱坐客賦詩分韻
　　得言字
嵌空竒崛石一拳緑蒲攅劒森且蕃虬梅屈折龍蜿蜒
蒼榦蘚蝕低盤根瓊英已露冰様白香氣便覺凌芷蓀
吁嗟培養幾嵗月巧奪造化移小盆晴忩諦玩意無斁
搜索物理究所原方圓高大僅尺許典章文獻皆具存
横斜疎瘦無不備宛若老樹生山園鄉邦疇昔少曾見
此花何自來幽軒云是古洲老詩伯親手植此冰雪魂
不忘交舊情好宻春色分遺歸山樊吾家小阮亦好事
美不獨擅招弟昆更呼賔友同勝集羅列槃饌開罍尊
舉杯對花與劇飲情話欵洽相笑言歸來漸是東方白
醉㡌欹傾風袖翻
　　飲東屯庶姪家賦臘梅和陳簡齋韻
釋迦黄面禪可誇色想熏漬霜中葩不然安得白玉蘂
而乃幻此黄金花信知造化真有法蜂鬚釀蜜蜜釀蠟
蠟凝花房豐不腴桃李漫山焉可如緐枝摘索燦栗玉
吟捜西郊信杖扶少須夜窻疎影掛明月是蠟是花君
自别
　　北山園山石為形勢買盗夜半擇其尤者竊去累
　　日懐抱作惡賦詩以紀鬱鬱
素志薄利禄壯年榮林丘種樹疏間泉鑿沼開中洲堤
平水瀰漫徑遶竹浄修梅塢夜月亂松岡曉風飂猶以
景象淺欲廣巗壑幽疊石類竒品置身將侣儔磊塊質
偉特嵌空神琱鎪廬阜几上得巫峰坐中求每想雲氣
噓遂覺烟練浮曵杖日以樂縱懐吟無休一朝失警廵
赤眉行盜謀夜半負之去公然從狗偷撿視所冦攘嶙
峋㧞其尤此情實難堪遣命窮蹤由風聲雖有聞形勢
莫可捜吁嗟世道䧏人弗士行修竊玦入志慮攫金甘
輩流不念溺所習竟為前哲羞今吾理自喻委心任去
留甑墮雖不顧璧歸猶兾收
　　送術士周柟歸東陽
射䇿彈冠莫浪言經丘尋壑且隨緣誰能守分閒居世
自斷此生休問天久矣知君該妙理今焉過我話流年
嵗寒事業相期重欲植孤松騐果然
　　春夜對月彈琴有懐
一春春雨連春陰今夕何夕月滿林舉頭遙望星漢碧
皎皎明鏡懸東岑欄杆浩歎三顧影有酒有酒誰與斟
我思兩弟怨以喑邈不可見愁締心含愁更奏緑綺琴
匣中埃蠧塵土侵解絃更張試促軫怨入懐抱難成音
兩君青春竟瓶沉天濶悵望商與参高髙在上杳難詰
矯首涕泗憂思深欲結今生未了因尚蘄來世盟可尋
君逰九泉聞不聞安知阿兄心悲吟
　　瓊花
團簇緐英玉碎圓露晞日暖欲生烟親從后土分竒種
不是人間聚八僊
蕃釐觀裏舊經逰五月曽看緑葉稠今日家園玉摶樹
春風吹夢到揚州
　　送庾姪親迎延平李先生家
庾郎吾家千里駒朝莫勤苦讀父書少年綽有老成態
月旦考訂評鄉閭明當别我擇賢妃(去/聲)結束琴劒誰挽
裾春空吹晴惠風暢烟草㺯色和氣舒野橋融洩桞絮
合石岸惨愴鳴鶢鶋乗龍有期弗獲餞數椽政葺淵明
廬旅愁㝠思莫排遣離恨掛臆難掃除况當春晚氣暄
淑着人欲醉甘醴如修程所嘱善養攝禮畢蚤辦雙輪
輿婦翁傳道世大儒習俗再使淳古初稔知賢舅繼家
學子如從之師有餘歸來阿叔待審訂義路禮門從廣
居
　　傷歌行
原原而來白日跳丸莫可留混混而去青春過隙不能
返誰憐生者長自懽不念死者日益逺吁嗟此理從古
然世事浮雲共舒巻我生顧影空伶仃鴈序零落如曉
星悠悠天道不可語黯黯悲恨無時停可堪嫠婦束行
李挈取稚子同歸寧
　　夏雨歎
君不見去年六月田作龜兆拆禱祠乞雨遍村陌時當
饑饉民不聊糓貴有錢無處糴今年六月嵗幸豐十日
一雨五日風市積粟米價不長有穀無錢人更窮吁嗟
此道孰識測街頭細聽老農説往年兵興錫賚多官㑹
頒行姑濟急舊㑹既收新㑹降所司稱提苦無䇿朝廷
明許同見錢便當流轉同貨泉不應州縣首逆㫖榜示
墻壁徒紛然庫頭令賣小印齪輸納租税私相權(邇來/輸納)
(租税並用就官庫買否則弗/受反視官㑹為私物而不用)非錢買齪用不得執幣嘖
嘖煩有言遂令百姓愈惶惑行之與否誰使然小臣空
負濟時術閶闔九重無路入何當奏計承明廬傾倒賈
生長太息
　　廞庭自三山送荔枝分韻得湘字
炎精孕秀儲氣祥荔枝結實魁羣芳我有猶子客南服
千里眷念情不忘星馳走寄一千顆伏暑火熾勞取將
筠籃初開氣芬溢稍覺四座浮清香驪珠燦爛光奪目
琱盤飣餖羅滿堂先廟未獻不敢嗅色味雖鮮那敢嘗
少須祀畢分送似賔友拉至紛攫攘綘囊初剥拆霞縷
玉臉旋綻流天漿手持奈此水晶粒地積更詫雲錦
裳海鄉因記少日好遶樹食㗖高價償婆娑碧緑擁平
野丹苞縠皺暉朝陽初驚星火争燿熠久訝彩鳯争翺
翔薫風吹開碧雲葉緑水宛類飜頳魴只今老大將底
用食此感激意故長君不見方紅陳紫列紺緗三十二
品裁中郎丁香核小味甘潔何似釵頭十八孃天生美
實限南北長安路逺價愈強只今生食享至味不數家
漬鹽蒸方又不見宣靖文物全盛時貢輸不減開元唐
輶車縱横繡衣使海内騷動封紙黄妙品人家那可得
置以走轍加浮航似聞供上祗纎悉往往盡入公侯王
驪山往事不古鍳艮嶽馴致烽烟狂祗今故老尚能説
空使悲憤縈肝腸書生不負醫國手賦成何日奏明光
不如且喚吳姬輩笑擘輕紅入醉鄉
　　梅花自秦漢而下無一語焉至宋鮑参軍照始賞
　　其韻而寓之詩然則梅之見於賦咏者實自明逺
　　始也用韻二首
　　　落梅
片片玉零亂寒風生驚嗟凍雀相飛鳴俛啄苔上花鳴
飛饑腸不能實却上烟梢照斜日愁逢冷淡太寂寥不
似春風艶陽質
　　　蠟梅
色異政自貴香清未堪嗟靈蜂擅造化幻作姚家花丰
姿輕明體充實染透薔薇毓晴日從稱紫暈黄檀心桃
李依然是凢質
　　二月二日東屯感懐
春波渺渺桞依依芳草侵街蛺蝶飛萬景横陳空物是
一區幽僻念人非沉悲逝者去不返自挽已而今曷歸
回首鶺鴒原上路感懐贏得淚沾衣
　　野館
野館春歸後横塘度桞綿輕風飜麥浪細雨落花天草
褥迷三徑苔紋疊萬錢山禽自呼喚水竹倍清妍
　　閒居即事
山水縈洄處士家春林環合翠交加行吟溪岸牽垂栁
坐倚欄杆數落花萬卉萬葩天長養一丘一壑我生涯
長瓶芳草陶然處不向愁邉感物華
　　紫溪莊即事
嶂碧楓丹色倍鮮路回烟裊認前川霜陰釀晚意將雨
風厲裂雲時見天古木葉彫烏矍鑠平田沙泠鷺聨拳
稲粱割盡村原迥落日牛羊傍水眠
　　雲際峽中
野渡烟迷谷寒潭水漲沙入雲千萬岫出塢兩三家澗
古泉仍石山空菊自花栁塘冰欲結相對秖棲鴉
　　西巗觀瀑水簡沈莊仲三首
雲潤衣裾夕露霑懸崕一水散疎簾精廬隠約青山下
縹緲飛甍出畵檐
踏石穿雲野興添傍崖昌歜緑纎纎幽人近得安心術
擷滿湘籃意未厭
暮雲新月一鈎鎌歸路溪風動碧蒹美酒不妨車後載
夜深無處認青帘
　　窰前小酌和外舅韻
五馬旌旗去路長筍輿穿翠度羊腸霜餘緑橘漿尤美
秋晚黄花氣倍香勝景形容詩入詠羇情排遣酒傳觴
風流太傅何須詫獨載東山窈窕孃
　　題壁
午日栁陰正曉風花氣新川明魚泳水林静鳥啼春
　　逰九曲
三十六峯高挿天來逰誰不慕真僊幔亭舊事隨流水
空自溪頭喚釣船
　　武夷山
十年不到武夷山幾與神仙絶往還九曲依然青嶂裏
一峰仍挿畵檐間潺湲野水溪隨轉縹緲秋雲意自閒
我見溪山渾似舊溪山見我鬢毛斑
　　鵝湖道中
去城十里路盤紆幽徑平岡駕小輿認得鵝湖山下路
緑松巗畔擁僧廬
　　分題得雪浪齋石
四海廣大萬山立竒恠崷崒幾巗石棄而違者庸有之
愛樂(去/聲)每恨沙土蝕忽然一旦獲所遇刮垢磨光呈美
質騷人諷誦脱諸口世寶不減和氏璧東坡居士豈好
竒偶爾得之心良怡巨盆沃以清漣漪脉絡雪浪縱横
施平生我屢哦此詩恨不見石心飛馳何人志古墨寫
跡剡藤染就貼東壁似是而非不可知誦詩對畵長嗟
咨
　　伯益以玉舟相酬酢席上口占二絶
新年殊未有吟捜美酒醺人不自由多謝主人情意厚
玉舟三度轉船頭
元正講禮詎能忘便辱留連設酒漿笑指一船春盎盎
嵇山應未愧知章
　　次劉伯益三詠韻
　　　方竹
烟梢修矗畵簷低春曉叢踈緑玉枝節立孤高虛静處
身持敬義直方時清風戞玉聲搖佩明月篩金影散墀
寄語幽人勤愛䕶莫教斵削俗髠知(世云削圓方竹松/間喝道花上曬裩)
(皆殺風景之甚者俗/髠事見李衛公雜説)
　　　耐冬子
雪裏婆娑結子低山童應亦訝卑枝幾年開落慙無取
一日捜吟信有時紅實纍纍臨曲砌丹苞蔟蔟耀幽墀
古今未見多題品却恐君詩取世知
　　　金鳯花
鮮華五色趐飛低不比㝷常鵲踏枝徳茂翺翔丹穴日
琴清調弄紫庭時羞同鷄鶩喧堂宇笑把金銅鑄殿墀
何似花間自生長幽芳端不在人知
　　度姪從事行親迎之禮於傅氏朋舊各賦詩贈别
　　老叔雖凄凉阮巷老大謝家可無數語以餞行色
曉露沁桃臉東風搖桞絲小雨斂香塵山川發華滋今
晨天氣新滿路春融怡祖餞賔從懽喧譁車馬馳問云
何為者吾子有所之所之道匪遙求友貴及時婚婣古
則然制禮今或虧琴瑟因好合蘋蘩尤謹持擇耦得賢
柔令淑全婦儀豈但榮已身實將慰母慈冰翁君子儒
材術世吏師聽訟鑑燭物明不差毫釐子既獲晤承朝
夕廣見知士生三日别猶以刮目為此行諒經月歸計
春仲期非吳下阿蒙行可驗措施心廣體自胖勿溺小
智私門户要人興責望夙所蘄廟見事唯謹遄邁毋或
遲語直殆逆耳願當深致思
　　寄謝叔通宗兄題耕隠詩韻
雲隴躬耕新雨足東阡南陌水奫淪市朝軒紱秋多事
鹿豕漁樵欣與隣我欲為謀三畝地(東坡詩借我三畝/地結茅為子隣叔)
(通云亦欲携家相就/住尚堪同作耦耕人)君能來共一犂春蚤知世路風波
險俛首無令愧野人
　　寄題吳介夫專壑七詠
　　　夀蔵
負鍤劉伯倫坐壙司空圖誰為後來逹息菴與之俱
　　　息菴
日出機事生日入羣動息吁嗟利名子逐逐何所急
　　　止宿
大路古茅塞問津欲何從雞黍相欵留賢哉植杖翁
　　　負閒
鍾鼎本玩世富貴徒苦人何似天地間蕭然一閒身
　　　洪澤
酌彼洪澤水吾知非盗泉舉世望甘霖喚起神蟄淵
　　　横舟
山崦少人渡夕陽横釣艖顛風捲重陰急浪揚層波
　　　專壑
竹原與草堂轉眼事非舊一壑今獨專造物有付授
　　余讀林子仁詩云君心恨不走天涯不比衰翁只
　　戀家最是横塘黄葉路今年無伴折梅花時吟此
　　詩念劉伯益未返偶檢校前村南枝的皪已三花
　　五蘂矣忽伯益自黄檗歸訪余折歸挿玩知友朋
　　之念有同然者對花劇飲用韻述懐
梅邉春興浩無涯長憶西湖處士家我政念君君過我
夜窻同共醉疎花
　　妾薄命
佳人命薄今古悲苦樂在人知者誰鏡鸞窺損春黛眉
洞房不出藏繡幃二十許嫁豪家兒阿爺已受筐篚儀
心旌暗許良人隨那知中道前議非父母反覆志願違
嫁歸只得隨身衣金幣粧飾無所齎婦德婦容雖守持
阿姑色厲妯娌嗤良人輕賤恩意虧春波不似鴛鴦齊
春風不如雙燕飛妾非無聲不敢啼妾非無淚不敢垂
此身自恨生不時怨讎父母將何為不如携將六尺帛
黄泉㝠行與世辭父母安用深致思此身期與良人知
　　中秋分韻得雲字成三百言
今秋苦淫雨漲汐添溪濆新凉值月夕宻靄高燦雯稽
首告天公懇念心良勤天公知意誠感應若有聞須臾
檄豐隆蘋末生鱗紋庭皋一震拂隴首飛秋雲忽然朗
穹昊萬象䝉竒勛舉頭見松梢光照草樹分乾坤兩瑩
徹爛白無邉垠我歌忽如狂我醉茫如薰桂酒雜椒漿
醖釀騰馨芬皓魄耿素懐幽思殊不羣泠然冰雪腸頓
醒麯糵醺便欲浥沆􁭥盤饌遺羶葷遙望瓊樓僊霧綃
青霞裙何當下招呼上征離塵氛去年當此時浩飲逢
諸君今載復肯來持杯共論文相從豈無他羣聚徒飛
蟁茍得嗜利輩抑何掛牙齦豪傑所願交黄金勝千斤
喜得詩謫仙恨去髯將軍衆子賢共推奚用區蕕薫愛
客綽祖風滿席生歡欣参横斗轉杓魔祟相紏紛欲眠
君且去陶語吾亦云慷慨有大劉浩氣充棟棼十觴不
能醉餐嚼無餘臐鳴雞忽唱曉杲日東方昕歸路襲桂
香幽巗麝沉焚
　　賦祝次仲八景
　　　瀟湘夜雨
移艘繫灣浦傾篷聲更豪謾起湘妃恨長歌靈均騷曉
汐漲何許微茫泛江皋
　　　江天暮雪
雲癡天四合宻雪灑石矼野渡滅行跡岸沙横孤艭誰
憐鶴髪翁披簑釣寒江
　　　山市晴嵐
貿易足魚米相逢話桑麻村墟人蟻紛日夕山氣佳酒
賤醉甆甌樵漁自生涯
　　　烟寺晚鐘
鐘聲烟際來佛屋棲雲端回飆度崕谷疎韻出林巒東
岫上明月歸僧濯清湍
　　　漁村晚照
輕簑著篷背日暮漁者還新月印淺水夕陽生亂山誰
歌采菱詞隠隠過前灣
　　　洞庭秋月
木落露君山空明夜氣浮冰輪揩鑑浄皓彩漾波流空
外數聲笛孤吟人倚樓
　　　平沙落鴈
水落洲渚濶天寒風雪㣲自雲排序下聚翮與沙依饑
啄蘆葦根何時稲梁肥
　　　逺浦歸㠶
歸鷺林邉白落霞天際明蒲帆載風急征棹逐漚輕稚
子候江滸遙聞嬉笑聲
　　僊洲呈劉伯益沈莊仲
杜門久經時老我徒謬悠平生山水心汨汨不暇謀今
辰定何辰木落風露秋忘懐兩佳士共約來僊洲杖藜
欣躋攀空濛翠烟浮解帶小盤礴㝷勝還經丘捫蘿坐
石冷俯澗穿林幽露重巾屨濕涉歴青山頭瀑泉盡生
寒晴雪散不收蜒蜿下大壑一闖千丈虬歸來坐危亭
興與孤雲留野草為誰好巗花徒爾愁昔賢有遺蹤俯
仰嵗月流慨嘆不自禁陶然聊消憂
　　宻菴題柱二首
清鐘静室破寂歴灝氣空山生泬寥長林風送澗水急
聒枕宛似春江潮
五更清夢雞喚醒八月好景詩為催秋蟲夜静野禽語
風木天寒山雨來
　　責庲
我生不辰八嵗孤伯父薨逝叔父無長纔十五立志苦
不敢怠惰知讀書汝生父子不識面母慈育字如捧珠
那知汝更命苦極八齡甫及母亦殂幸有阿叔相持扶
叔亦痛念同氣餘辛勤鞠養力盡瘁五載為汝六請師
固知門戸要人興切切訓誨口欲枯有言弗聽日益懶
乖劣氣習移下愚朅來值我有行役恐汝質變為小夫
携俱不憚數千里跳走健勝猿與狙水行為汝愛江湖
出陸每愁山險紆川途憂愁念慮苦摩拊豈啻親子如
傍舟終日撈蝦魚坐輿人夫肩(闕/)　　呶徒自費牙頰
事不獲已施鞭蒲潛窺諦視不少改謔浪笑傲仍前初
聖經有味懶不讀對字粗曉平側呼吾家七世身業儒
忠孝學術誇鄉閭汝當更明所自出挺挺當代文公朱
不悛祇為先德羞失教何異犬馬豬稍長面目益可憎
儕輩戱弄人見疎我今極口復汝説速宜悔念毋忽諸
嬉逰儻更不檢束命也奈何吾已夫
　　光化儲丈晨興摘郡圃桃見惠每顆有重十三兩
　　者他州未嘗見頃讀鄴中記勾鼻桃有重二觔者
　　每竊笑之觀此信不誣矣光化去京止六七百里
　　且地脉肥沃疑承平時得種來植
金盤磊磈大如𤓰照乗驪珠未足誇大矣芳苞含美實
爛然紅臉燦朝霞臙脂細擘漿流液珠琲輕揮露帶華
一洗宿酲牙頰爽瑤池如宴母僊家
　　安康中秋書懐
去年中秋吾廬成月華逾晝風露清今年中秋來安康
風凉雨冷天無光去年把酒諸子與月落尊空未歸去
今年把酒興如故有月無月不須慮婦翁歡喜婿逺來
阿婦見爺雙靨開是風是雨是明月管甚陰晴與圓缺
但願吾身益強健莫使骨肉嘆南北
　　七禽詠
　　　貫錢石八豆
貫錢石八豆充腸備粱糗飽嬉逰手兒初不事耕耨好
衣好食街市女汗珠滴滴田婦苦夫耘婦餉日卓午朝
夕南山捕蟲䑕
　　　不如歸去
不如歸去愁緑怨紅春欲暮汝勸行人歸行人勸汝住
鳴聲不住良苦辛啼得血流無用處不如歸去吾今歸
千聲萬聲爾何為
　　　泥滑滑
泥滑滑泥滑滑前聲住後聲發不道去年冬沒雪今年
春早已三月月如金日如血大麥小麥盡枯竭使君祈
禱走阡陌汝切勿啼泥滑滑
　　　行不得哥哥
行不得喚阿兄向晚夕猶悲鳴坦坦之途萬人履跛鱉
不休跬千里汝行不上可奈何日暮途逺無蹉跎
　　　姑惡
姑惡姑惡家道立汝為人婦供婦職婦德婦功汝不能
抱恨殁身空怨抑不化秋栢食不化山頭石化作春烏
鳴號呶何苦極
　　　提葫蘆沽美酒
提葫蘆沽美酒酒美欲沽何處有官醪道逺不可得村
釀濃酸難入口况當春暮暄暖初沉浸醲郁醺體膚客
中醉倒無人扶
　　　早耕早布
早耕早布節物如流春色暮金房土瘠無稲田布耕播
種(上/聲)種(去/聲)何處一春焦涸旱無雨麥穂藏頭猶未吐麥
穂不吐人不憂粟田再種秋可收只愁夏料欠輸納悍
吏坐門官不休
　　鄖鄉舟中睡覺書懐
晴空揚沙春茫茫栁絮匝岸東風狂篷窻兩畔髙挿起
收拾萬象供吟章眼中物物盡詩料應接不暇勞迎將
睡魔欺人晴晝長坦腹一枕追羲皇醒來意興難説似
石鼎細味煎茶香江花無情為誰芳江草緑嫩肥牛羊
瀰瀰渺渺水曲折逺逺近近山低昂客懐邂逅良未惡
隠几抱膝聊徜徉故人念我天一方我亦千里遥相望
相思用情何日了帶圍寛剩羞東陽不如且理文字五
千巻捜吟拄腹撐枯腸
　　甲口翫月
山頭團團上明月偏與行人照離别月華只是㝷常明
照人離愁愁思盈千古萬古是箇月如何有愁有歡悦
君將此理細推㝷悲歡原自由人心
　　蜀口枕上
清嘯孤猿半夜啼子規山狖共酸悲水風露月烟江冷
正是離人睡覺時
　　浄口二絶句
一江春水緑油油遶盡春山去不休愧我虛舟無定著
追隨曲折與同流
修修野竹碧琅玕亂石懸崕劒㦸攅貪看野禽穿緑樹
不知船已過前灘
　　釣磯候舟
可以賦新詩江清釣石磯船移山勢動灘急岸形飛雲
日林紅薄晴烟野翠微長歌漁父句世事付蓑衣
　　溪亭醉卧用季僊韻
客眠幽夢永花氣著衣深枕借溪中石雲開體上衾醒
來揩亂眼風雨滌煩襟得句無人解惟予識子心
　　次溪園紀實韻
隨地安身樂有涯萬鍾於我我何加左蠻右觸真成幻
浮利虛名縂是花草茁玉英新藥籠火添金鼎舊丹芽
異時相見無驚訝漆㸃雙瞳臉瑩霞
　　新霽和人韻
晚天未霽烟張(去/聲)霧浮埃蔽空雲擘絮西山逺掛月一
眉澹澹寒輝生綺戸須臾仰視天中央清飈震拂銀河
光人影在地林影散月出皎兮星斗燦
　　次叔通推官見寄二首
海錯園蔬富矣哉杜醪龍壻一時來放杯停筯初何似
經造無何半日回(時恵王家酒/􁬖鰕菜葅)
君比昌黎頗似之號啼不問但吟詩貯儲甚愧鄰僧誼
不與盧仝更與誰
　　久雨秋懐二首
孤雲野鶴情自在碧水丹山人易安哀鴻獨叫暮天濶
宿鷺雙飛秋雨寒蔗林遮眼青到市桕葉漫山紅隔水
不將濁酒急驅除滿意風光誰料理
漢陰抱甕自其志彭澤折腰非本心碧梧委路霜信早
黄菊䕶籬秋氣深稲場可羡西疇老紅釀黄雞醉翁媪
自笑吾儂計太迂愁滿吟懐詩未了
　　再次叔通來字詩字韻二首
秋雲冥冥未開霽搔首懐人人未來特地送將雙鯉去
果然換得兩詩回
誰念溪翁我念之折腰為米見諸詩春秧夏穟苦縈抱
不似東坡更似誰
　　次叔通見寄四首韻
萬箱未獲交徧謫積雨不趐三日霖如將翳處日忽露
似欲霽間雲復深况當邉報置郵速詎識老儒憂世心
讀君詩罷三太息嘿不晤語行磵陰(苦雨/)
掀髯停盃一問之細讀白柄長鑱詩我生託子以為命
世路艱危徒爾為北闕不才書莫上西山有味去何辭
流風餘韻只在眼須信古今同一時(乞米/)
江山到眼一披豁世念攪思三宜休文章苦心費雕琢
嵗月老我徒謬悠欲譚圓覺識佛祖更希超舉期浮丘
宗盟暮年味嚼蠟灰木萬念空煩憂(退休/)
周遭山五峰環抱潭一曲溪頭植楊栁山下栽松菊盈
阡䆉稏香遶舍棃柿熟歸來書在牀出去雲滿屋蕭散
樂予心可謂享清福(晚福/)
　　東屯莊監秤六言三首
讀書不執箋注治生奚用豐財詩吟一首兩首酒飲三
盃五盃石田茅屋無恙不與亂生蒼苔
天末鴻飛無際沙頭鷺立倍鮮霞明東崦箇裏烟抹西
山那邉上馬吟詩未竟舉頭望月俄圓
割盡黄雲萬頃舂成玉粒千倉出甑香粳滿舍壓糟新
酒盈堈田家慚愧時熟官賦催徴可償
　　邀趙行之陳敬叟未至四韻速之
一别親朋嵗月催衿連袂属肯俱來交情聊叙慇懃意
野􁍝隨宜三兩杯新月窺簷頻起顧清風動竹幾驚猜
碧雲日暮山環合竚立柴扉首屢回
　　陳洮湖取古今梅詩自鮑明逺降至今日名勝集
　　中所賦悉和之凡千首計三十六巻十日然後讀
　　畢用其叙中四韻和題其後
照眼梅花雪作堆陰厓寒谷帶春回千篇墮我吟邉去
萬里懐人書未來遶樹政須捜苦語攀條那忍負芳杯
長鑱幾度鋤明月盡是劉郎手自栽
　　和林處士梅詩八首(有叙/)
　　　和靖梅章傳播今古洮湖賡和發越詞華殆使
　　　後人不復敢措諸辭然人各有懐吟各有趣何
　　　遽縮氣令雖千篇抑未為富焉異時騷人詞客
　　　吟賦不已吾見其少也未見其多也偶夜醉一
　　　筆和成不自知其句語云何吁是豈予之言哉
　　　梅慿言於予者也諸兄亦將為梅所慿矣毋作
　　　寒蟬致梅姗哂
年年江上見梅時憶著西湖處士詩香暗影疎清到骨
水邉籬下雪融枝可知寒谷先囘律㑹是東皇肯與私
竹逕松扉留作伴莫教風伯肆狂吹
芳菲猶未露春妍已是梅開溪上園香静細参花外意
眼明應笑霧中昏自憐拙思汚吟筆誰賦新詩入夢魂
風味滿前難料理急招佳客對開尊
梅花濕露未全乾青女横陳故作難夘醉醉如申醉醉
晚寒寒似曉寒寒園林雪後清孤甚京洛塵中子細看
自是丰神無與比肯同桃李戀雕鞍
寂寞吟懐誰與開前村除是竹邉梅清尊撩觸香三嗅
短日吟捜腸九囘石路與風随袖入茒簷和月上窻來
(謂暗香/疎影)幾畨客散庭空處獨倚寒梢更一杯
犯寒不怕雪䝉頭蹋石穿林不暫休千首詩成千首意
十分春瘦十分愁飛添宫額粧同艷斜挿鬢雲香共留
勉續清吟知筆弱苦無風度恐花羞
雪皎花明夜不迷借光何假更然臍詠吟自我形長短
斟唱從渠付淺低誰識標梅詩什賦絶勝紅葉御溝題
明朝杖履山行去約束牛羊勿踐蹊
一樹纔開玉未殘忍些風雪耐些寒不須俗子聨翩去
政要幽人自在看白玉堂中春信早黄金琖裏酒㾗乾
後凋孰與堅盟約松竹青青共嵗䦨
㝷春山徑坐班荆食壘芳尊後乘并觴詠隨宜無限趣
塵囂不到有餘清風流天賦幽閒態寂寞霜明冷澹情
若把春葩歸品藻此花端的冠羣英
　　與政仲山行見梅偶成倂和其詩二首
巉巗石壁㨿崕嵬烟檻風篁十數栽約客偶成花外逕
舉頭俄見竹邉梅背陰寒谷無人問著句陽春有意裁
慚愧心腸非鐡石携壺遶樹日千囘
梅花端的記年芳每到開時趂一陽緑水湖邉和靖句
含章簷下夀陽妝昬昬澹月踈疎影緩緩清風細細香
不比芳春萬紅紫蕩人狂思費思量
　　水僊花分韻得鴻字
借水開花體態豐䕶畦寒日玉瓏璁素槃黄琖清尊並
緑箸青簮白髪同楚楚凌波明振鷺翩翩遵渚潔飛鴻
斷腸莫賦招魂句我政憐渠趣未窮
　　次叔通見寄近作五首
把酒傷春暮何人慰寂寥才高融未薦魂斷玉空招賦
就青陽曲吟成白紵謠拊欄三太息幽憤幾磨消(感事/)
節物随時換朱明斗轉杓波肥溪鱮壯風暖谷鶯嬌青
草溪頭岸紅欄水際橋懐人無數舍我欲致書招(懐人/)
煮醖青梅且共嘗逰蜂飛蝶為誰忙鞦韆綵索迷青草
車馬紅橋鎖緑楊春事戰囘蒲劒老詩腸結盡桞絲長
韶光賦别休悤遽疑佇東風更一觴(送春/)
積雨平田水接天乍晴雲日煥山川浄無餘馥延春艶
縟有繁陰長夏妍泛泛荷衣青倚葢輕輕桞絮白飛綿
一聲布穀催清曉節物驚心撓醉眠(病酒/)
雙眉不皺樂平生一㪷時能對客傾曉枕恰醒紅日上
篆爐未歇紫烟明畵橋貼水輕飛燕緑牖依山静囀鶯
隨雨隨晴看天氣緩扶笻杖遶園行(曉起/)
　　賔從集藕花堂分韻得園字二十韻
流金爍石火燎燔何地泄此畏暑袢草堂幸有茒三間
冷浸十畝泉有源泉音琮琤下空山金石戞擊聲潺湲
太華峰頭十丈蓮吾儂玉井親移根開華結實今幾年
紅幢緑葢風翻翻捲舒萬柄搖蒼烟香苞芳蕚錦綺緐
雲將急雨珠濺圓日焙晴酣香勝蓀龜魚竊廕鷗鷺眠
勾致属玉棲雙鴛房青子碧甘剥鮮蕅白條翠冰堆盆
嚼之清泠醒醉魂猶可招邀慰文園君胡不聞李謫仙
聲名飄然譽開元忽傳詔草白蓮序一掃意到無餘言
又知蘓州韋不凡風清月曉之江樊形容委曲識花趣
妙語歴歴成訂論我今對花難著句挹取香氣臨忩軒
俱來亦有二三子將壇共築旗同攑捜吟速下一轉語
縮手無畏前輩尊但今取之二老間勿効碔砆亂璵璠
少需紅日西沉山從容特為開芳尊晚色婉静更麗娟
詠到東方生曉暾
　　外舅安撫逰東湖一聨云潤衣紅濕池荷雨拂面
　　清泠檻竹風即席令足成之
庚伏人間暑氣隆納涼留客詠詩翁潤衣紅濕池荷雨
拂面清冷檻竹風沙觜舊㾗平不露野灣新漲曲相通
畫橈澹月人歸處萬葢翻翻湧翠筩
　　楊戸曹用外舅二詩韻見寄和以酬之
得不知所止泛然乘風船正大辱啓䝉似欲駕我僊大
哉周孔心異彼祇漆園講月琢以磨豈在耘人田
切問而近思進進在不已流光駒過隙遷變一彈指道
大無津涯詎作井蛙喜公私義利分亦各從其類
　　請逰山之日於黎廣文二首寺有萬竹
此君原不俗幽趣逼蒼官濁世三庚熱空山六月寒何
憂懐抱隘便㩜水雲寛敬請逰盤日追隨杖屨看
聞説江隈裏雲藏古寺深不妨相喚集作意共登臨苦
茗供朝盌伊蒲饌晚鬵天風吹皓月歸路細披襟
　　上王通守傳易數(名文孫王/沂公後)
大哉皇羲古神聖八卦始畫天地闢乾效於天坤法地
六子運用眇難測天理人文一宣朗萬化昭然從此出
發明洊更三聖手動静機緘皎如日自從戰國周綱頽
是道亦幾乎暫息漢儒衆説徒專門後世可聞無幾及
傳流吾宋盛文物學老儒宗相繼述濓溪伊洛紹韋編
數至邵公精筭䇿祗今南渡九十年統㑹宗元孰探賾
恭惟先生藴其祕口不宣言藏以臆愚雖不敏敢敬請
願執門牆灑掃役先生學識際天人先生手提六經筆
俯察仰觀闗鍵透虛激寸心参太極不鄙愚昧謂之進
啓廸狂迷窺奥閾他年衣鉢得親傳誓言力造神明德
　　和
先天奥學果何傳造化機緘存闔闢精㣲惝恍入神範
天地謂可俄而測粤從二畫抉祕藴乾元庶物因首出
陽推陰盪六子成致用坎離為日月天人相與妙難詰
斯道豈容秦火息九家分𣲖流愈逺緯䜟紛紛非所及
韋編三絶繫聖經微言尚切明作述我生苦晚心好古
謾索圖書考龜䇿浩如烟海無津涯自哂蓬心窺至賾
衆言淆亂析以理是非安敢决諸臆吉凶前定信可推
人事堪憐空役役優㳺姑樂環中趣黙参經世用皇極
較量得失心自知議論無用形於筆觀君氣宇元静定
何慮不優入聖閾不鄙謂予可相友願鑿渾沌以報德
　
　
　
　
　
　
　
　
　
　方是閒居士小稿巻上
欽定四庫全書
　方是閒居士小稿巻下
　　　　　　　　　　　　宋　劉學箕　撰
　　木犀賦(并序/)
　　　避世之士遯其光而弗耀巻其道而弗售雖不
　　　知於人弗遇於世澹泊沖和怡樂四時初何蘄
　　　於人之知世之遇哉然一經品題足以遺芳後
　　　代是山林巗谷所不能終汨没其身而無所表
　　　暴於世也草木之生也亦然葢所謂知於人遇
　　　於世者亦有幸不幸時不時之嘆木犀為花高
　　　雅出類馨發而不淫清揚而不媚有隠君子之
　　　德嫓之籬菊江梅雖不同調而同其情其五桞
　　　孤山之朋儕乎然見於楚詞之後世或未賦之
　　　至如牡丹桃花橘柚槐桞抑何所長而皆著之
　　　賦頌獨於此花絶未有發幽光而出潛徳者豈
　　　闕典歟為作數語以廣之其詞曰
對西風之摇落惨灝氣於素商憫百草之殄瘁驚木犀
之吐香緑葉扶疎髙枝蟠虬潤沐乎暁烟夕露清颺乎
皓月明秋崇岡之崕小山之幽黄英燦然宛其靚修可
援可攀可處可逰儼商山之隠士邈未可以晤語左揖
手兮素娥右拍肩兮青女青女兮拭妝素娥兮照袂散
十里之清芬揚郁烈而不媚茲葢與菊英兮齊驅並梅
花於伯季者也彼春風穠華非不緐嘉爛然紅紫燦若
朝霞嗟美麗之過眼等委氣於泥沙惟此叢生雅有深
致獨抱明哲逺屏聲利託根雲林絶跡朝市飽三秋之
風霜復優㳺以卒嵗韜葉底之輕明類有徳者之避世
迨夫冰雪沍寒晚節彌厲雖零落於山樊之間蒼苔之
上有騷人雅士申之以無斁之歌亦既見止不忍遐棄
收其朽腊暇日而爇之明忩浄几猶足返其魂而續其
遺味也耶
　　畫壁賦
　　　方士李畫松竹梅蘭山石於南堂之照壁方是
　　　閒主人見而賦之其詞曰
彼方外之士兮能卓犖而不羣登吾南堂兮運乎中書
之君心役手兮倐然前陳枝與條兮生意若神染墨寫
真兮豪釐莫差其形松老而夀兮歴世故之舊兮竹清
而瘦兮中立而不疚兮梅偃蹇而横枝兮吐歲寒之芳
姿蘭滋芳於水涯兮美不蘄人之知介於石兮黝而醜
兮合四花兮成五爻兮客至顧瞻心齎咨兮忽清風之
來兮儼芳馨之紛披過日華之西兮亂雲影之参差聊
延佇以終晷兮撚髯鬚而吟思方其火雲張(去/聲)空袢暑
金液散髪舒嘯氣息吁吸面之以揚清泠挹之而傲泉
石及其遐想𤣥陸霰雪交集北風呼號萬木凍立吾不
知松竹梅蘭之為畫耶意其真是而相錯乎山之隙也
余曰噫嘻世固有之萬物變幻子奚不思彼林林縂縂
之衆兮與之形質而不卑小大之齊人不可得而推之
兮又烏能妙結而全窺惟天地造物之巧兮有非人力
之所能為今摹狀而傳真兮乃工於畫筆之所移是人
力足以奪造化之權而造物者果不勝人力之巧思者
耶且夫瀛洲之僊兮名昭於前兮千古不泯兮託筆墨
以傳兮凌烟之像兮勲業相望兮顔範具瞻兮炳丹青
以狀兮此其是耶色非丹雘抑猶非耶宛其林壑理固
𢎞深言求博約客惟唯唯俯不見答畵耶真耶一笑而
作
　　昔蔡公孚有偃松賦王公曽有矮松賦學箕得老
　　松狀如倚葢因作倚松賦
嘉定紀年丁丑維嵗就盈日月壬子之未仡然三夫呀
吸來詣戴負古松結蒼疊翠囘翔婉娩跛倚靚毅寘彼
庭隅屏植清閟廼相與莞爾一笑歛襟揚袂而言曰此
木衍迤非杉非檜涉歴春秋疇話代世生於括蒼之深
山老於人跡所不到之地斷崕巉巉矗壁厲厲猿猱愁
其嶮巇鼪狖畏其銛鋭跂而望之心乎愛矣廼因採
藥謀發雅計於是壑萬丈以闖頫綆千㝷之縋繫志惕
神驚汗流浹背是斸是鋤於寶於衞亦既得之忘餐失
寐不逺乎千里之程貿然而來來葢將以遺夫人之好
事也方是閒主人喜而受之與之金而食乎稲飲乎酒
而肉以彘分命長鬚易莒以斛沐以靈泉植以壤沃遷
卑堂所娛翫不足循除而睨之盤旋以撫之又賦之於
辭曰夫何挺特之操兮託根崕㟴雲深路奥兮晦迹韞
匱隠淪之抱道兮潛伏彌竒羞側足以躅􁖳􁢕兮寒往
暑來幾何年兮時移事易幾推遷兮期守故節久彌堅
兮癯橋山澤泯無傳兮吁嗟若人貪婪之深兮移根紅
塵不保其清兮命之不偶籍之萌為利之心兮吾將陳
之不能究其情之所由以(闕/)也且夫孤髙之姿挺特之
質騐之於今考之在昔大夫之封處士之節嵗寒不凋
霜沍逾潔直聳雲烟浄延風月或擬之森森或對之烈
烈或取樂一丘或邀榮雙闕或然以讀書或掉以陳説
茲殆以人而見諸又烏識堅剛之竒絶者哉其有美之
為讃詠之於辭著之成賦取之於詩影搖千尺青貫四
時既食其實又啖其脂且愛其聲復憐其姿亦騷人雅
士之有感寓之意而不能忘其私也嗚呼地産珍材天
毓粹媺髙不數尺大僅盈軌翩翩帷葢之傾卓卓車輪
之倚亭亭巗谷之秀楚楚山林之偉乃今磐互夫軒楹
超越乎煙水一根立兮雙幹輪囷百修蕃兮萬枝紛委
皮鱗鱗兮幡蒼虬鬛針針兮團刺蝟飛鳯兮來儀囘鸞
兮翔跱風吟兮春濤鳴空日射兮雲影覆地連蜷兮森
瑶瑛婆娑兮擁幢旞此實目之所未覩亦人之競託
以為異也嗟夫名稱百木之長用為一世之竒烟阬陂
陁雲嶺委蛇合抱昻空何地無之旦旦而伐力不知疲
舟車所求棟梁是資此葢以其材而適於用知於人而
遇於時今汝以跼蹐傴僂蚴虬離披世不汝醜反頌汝
竒似子不才山樊水湄終焉允臧謙以自卑永畀天年
相與逰嬉斧斤何戕塵鞅何縻廼其幸歟抑又何悲
　　中秋翫月記
中秋翫月古今所同者也雖古今所同然故實所始騷
人雅士不多見於載籍後世未嘗無遺恨焉惟唐四門
助教歐陽公貞元十二年與邰楚長林藴陳詡客長安
邸中修厥翫事賦詩叙景曲盡其妙且謂月之為翫冬
則繁霜太寒夏則蒸雲蔽月雲蔽月霜侵人蔽與侵俱
害乎翫秋之於時後夏先冬八月之於秋季始孟終十
五於夜又月之中稽於天道則寒暑均取於月數則蟾
兎圓况埃壒不流太空悠悠芳菲裵徊桂華上浮升東
林入西樓肌骨與之疏涼神魂與之清泠斯古人所以
為翫也每一讀之未嘗不捲巻三復其説古今同翫是
月獨歐陽公情思宛曲形容詳盡不出此數十語是古
今翫者幾何人而播傳於後者止見於是序何翫之多
多而筆之鮮鮮也辛未月夕予與猶子康廟庾庲席飲
於屏山故廬之北溪集賔友劉中友直孫溶柯君衡江
漢吳澤浩歌持白盡宵而罷夜漏既深溪光摇蕩表裏
澄澈仰視霄漢無纎雲之留俯顔清影若明鑑之燭雖
平生夢寐蓬萊廣寒之逰疑不是若也况復露氣清潤
巗桂馥郁穠浸肌骨幽情無奈其翫雖與昔人是同而
清香溢琖􁍟霑襟䄂不知長安之翫有是乎方其長安
之翫有瑣瑣之悲故鄉之念尊酒千里恨不同風今諸
公與予無在客之憂懐土之痛唱而和勸而酬優㳺夷
愉樂縱其極吾又料昔人之翫必無是也已而復自念
言人生悲樂之不常天宇陰晴之靡定後之中秋如吾
之十二人者果能無悲歡聚散以復集於此乎藉曰同
之天宇高髙果能無陰晴之變乎蟾兎光滿果能常皎
皎如斯夕乎天時人事是未可期也臨文嗟悼政古人
所以常興感愴之歎吾曹其獨能恝然於懐而無所繫
於心哉既而尊傾月落坐客霑醉友直請余記其事余
揖客以歸命章子執燭援筆書其顛末為來嵗故事是
不可不記
　　一枝堂壁記
劉氏一枝堂太子太保公元豐三年所營也建炎初燬
於兵火淳熈二年伯父忠肅公嗣建於潭溪祖居規模
甫就弗克興創而薨我先君七者翁不忘先志九年乃
重建於翠壁之下翁殁諸兄逰宦四方復頺廢於十六
年廢後又二十八年元孫學箕再建於南山溪上一枝
葢取荘周鷦鷯深林之義事具先君記文中嗚呼惟我
髙祖及我先人作述之意有不可揜者在昔我祖以文
章器業聞於四方以經術為先師學者至數百千人傳
道解惑凡五上春官不合而歸築室屏居養親適懐示
無當世榮望意不枉其進而恬其退髙風凜然猶可想
見我先人承累世焜燿之澤傳德行道藝之懿登進仕
路致君澤民何往不濟廼甘退處奉祠於家抱道以致
嗚呼是固有過人者矣且天下之所慕者富貴耳天下
之所不屑為者隠約耳今也捨人之所慕而從人之所
不屑為是不有大過人者其孰能與於此哉古者固有
遜千乘之國辭卿相之位而不為髙耕寛閒之野釣寂
寞之濵而不為怨二者榮悴雖不同其為憂樂亦有異
使遂樂富貴而悲貧賤希勢利而忘隠淪其立志也為
矯其潛處也為偽進退出處兩非其道吾知其必不然
也不然則豈不謂之遭有時逹有命歟雖然命固懸乎
天身固遭乎時大丈夫不識保身亷遜之明哲髙偉洞
澈之機鑒安命俟時以樂其心將使後世疑其得一而
失一也惟知命者不然世之言曰根大者枝必茂膏沃
者明必熾遺於彼而得於此嗇於身而昌於後不在其
身必在其子孫此又理之顯然者天地昭著福善禍淫
若數計符合若燭照龜卜無少差舛吾家自五季末來
居此鄉逮今十二世矣田園粗供伏臘二百餘年祖孫
相承不替其業詩書足以傳家父詔兄命守而無違圭
組軒裳接聨於世一枝之安抑可謂得其所安矣且此
堂之建由我宫保公而下太師忠顯公興焉秉節不屈
光照千古少傅秘閣屏山先生三公繼焉勲業道德載
在方册忠肅公又繼焉立朝行已為時名臣所謂根之
茂者其實遂膏之沃者其光曄豈虛語哉我先人經之
營之歴年滋淺故未有發潛德而繼前躅者予小子不
敏何足以當之惟不敢遺先美不敢墜厥緒茲營南山
新居復建此堂且祠我宫保公及我先人於其中庸見
命堂之意以致其景仰之思抑所謂不在其身而在其
子孫者當勉之諸子不肖亦不敢不自勉飭祠成因志
於壁以告我後人嘉定八年臘月十有八日元孫學箕
記
　　寓室記
始予讀莊周禦冦書謂人有生直一世之寓耳故其以
存為附贅懸疣以死為潰癰决疣忘肝膽遺耳目視世
之富貴利逹流行坎止而逰乎天地之一氣聴其自逝
信其所止曷嘗繫憂愉於心哉嘗反復其説固知大塊
載之以形勞之以生佚之以老息之以死是為一世之
寓而不知其所以真寓者何如也比壯東西南北區區
而之秦僕僕而適楚乃稍曉解其理逮夫更歴滋多事
情益熟然後真識寓之所以為寓也故嘗為之説曰使
人心安於所寓縱流離困苦視世之變遷若不釋然者
凡志慮所接皆為勝境矣使人心不能安汝所止雖日
享髙堂邃館以華其居媌娥鍾鼎以悦其意吾知其弗
以為樂而祗益動安土重遷之歎爾予以嘉定癸酉中
秋抵安康館於漢東書院屋宇靚深梅竹茂宻前通州
治之東㕔接以過廊後有堂甚閎壯榜以平心左史劉
公某所書也堂側即書院所環列明窻爽潔特甚後架
廊以接厨廥前創亭以趨東㕔後廡周囘繚曲不類官
廨若東西王侯第宅而又不與有治相混雜葢舊史君
家侯某所營也凡予㳺息日徜徉其間明年秋九月始
劈竹為疎櫺就障後廡為小室方圓不過㝷丈琴書堆
案畫圖張壁若坐廣厦若居髙明以之室處以之御冬
葢深知為寓之樂矣因自念言萬物賦形宇宙間小大
飛走蠢然何知有知且靈者惟人爾夫以蠢類無知之
物若蜂之牖於房螘之國於垤蛛之都於簷螟蛉之室
於壁一不完其居適其性知整葺焉孰謂靈者反不若
蠢者之有能乎哉故予感其事述寓言因榜曰寓室一
日客至坐甫定莞爾而笑曰子形甚偉子志甚大巻其
才而弗施抱其道而弗售今廼跼蹐於斗大之地以傲
睨一世自謂得於所寓吾見其隘爾未見其大也予曰
是固然矣抑不知子之所謂大而寓者將以鴻荒太極
為寓耶以汗漫六合為寓耶以丈夫四方之志而安事
一室耶抑亦為人生去來之無常而不必以泥其跡也
且予來為寓公安此寓室可謂幸㑹况家山在念歸興
浩蕩一日揚舲東下此室存之與否所不能知而予偉
形大志固自若也子何哂焉使後之同志者見葺而新
之必曰斯人也處小而志不卑存大而用不迂其安於
義命者矣安於福分者矣茍或撤而去之滅蹤削跡又
豈其數也歟豈其寓也歟子為我言之客不能對既出
追其語以記之子月十有八日寓室主人記
　　菖蒲記
蒲為品不一生谿磵者謂之蓀植池沼者謂之蒲皆麤
壯豐碩恐韓子所謂昌陽者是也惟煙崕雲谷間自有
一種葉森而細瘠而堅脊若劒狀若髪丰茸蓬鬱根脉
盤錯一寸十餘節本草謂久服輕身延年益心智可入
藥者疑此也余前年經廬阜過洞口見居人貨山石竒
甚意可種此以助小軒幽雅至南康適遇賣者提携傍
余舟扶疎緑浄可愛可翫以金易二十斛以歸然尚恨
蒲肥不與石稱雖不若蓀之偉亦未至髪之細今夏物
色數本修矗若緑絲森峭若霜劒真竒秀也未幾僧志
瑛又將其禪房所養者為寄清波漪漪白石齒齒瑛於
石之前後植為首尾蹲伏偃踞宛類卧猊余寘之衆斛
之中以冠其首其餘髙下有次環列坐隅乃易其斛而
記之河北青瓷盆者一福唐夀山石為斛者二劍津玳
瑁石為盆者三番陽白瓷方斛者四龍泉碧青盆者一
崇安紺色花鼓者十有六南康舊烏瓦缶者八合計二
十四盆斛嗚呼亦可以為富矣余嘗為作讃賦詩云茸
其髪劍其脊露葉凝泉雲根絡石英英塵俗之表濯濯
丰神之特稜稜林壑之秀戢戢澗溪之質茲葢飽九秋
之烟霏擅千巗之叢碧者也詩云沙石一杯水憐渠長
養勤几間生谷岫座上得烟雲九節蒼龍瘠千莖緑髪
紛山房􁫯牖浄閒澹我同君又云掬水仍盛露晨忩日
日看為渠黄葉剪如我白鬚刪龍蟄盤根古蠶冰痩節
寒杜門無俗客幽事政相闗然余疇昔無所嗜好少日
有書畫之癖中年酷愛書籍邇日乃玩意於菖蒲此皆
幽人逸士之常態較之留意他物豈不萬萬相遼逺哉
昔人之有愛石者愛琴者愛山水者愛菊愛蓮者愛竹
愛梅者其標致品格如何則余之愛書畫愛典籍愛菖
蒲亦猶是耳是未可以為冗長嗤今竹􁫯松几朝吟暮
坐列數百軸畫對數千巻書羅數十斛菖蒲時開一軸
時讀一巻意倦則徙倚伸欠於菖蒲之間亦足以樂此
生矣朋舊過臨能同此樂則清心宴坐坐至於忘言可
也不能呼樵青煮茶茶罷揖之使去云嘉定十年五月
十有六日種春子劉學箕記
　　紫芝頌(并序/)
　　　辛未嵗七月某日予於故廬之前見有執紫芝
　　　而過者就觀焉繼求其餘焉人曰此公祖塋之
　　　所産者盡以授予予得之喜甚即往省諸墳塋
　　　山之上下皆芝也一莖一葉者有之一莖九葉
　　　十葉而成房者有之其莖若漆之瑩其葉則紫
　　　而浄槁而不枯榮而不華扣之而有聲携之而
　　　歸人之疑信者相半予之自信則不疑也然芝
　　　也不種於人不恒有於世人雖遇之孰知其為
　　　芝乎林者吾知其為木葉者吾知其為竹松栢
　　　蓬蒿蕭艾吾知其為松栢蓬蒿蕭艾惟芝也不
　　　可知不可知則其謂之非芝也亦可矣雖然芝
　　　之生必有禎祥昌其後芝為端世物也芝之果
　　　不為禎祥也夫世之疑者不足恠也恠其弗識
　　　也識則無所疑矣余感其事故為之頌
維芝雋潔兮非眷之力兮毓無種裔兮是為芝之德兮
維芝敷生兮非人之耘兮特見挺出兮是為芝之神兮
惟芝緐茂兮靡候耕耨兮抽蔚擢秀兮是為芝之夀兮
維芝突萌兮固守其貞兮槁而實腴兮是為芝之靈兮
適山而採之雲根連野兮㧞不滯茹兮伊人之取捨兮
採之盈篚兮人莫知已兮吾其與爾兮自信而不恥兮
　　長生頌(夀吳/太尉)
猗歟吳侯肅振貔貅克壯其猷丹桂黄華壁月綺霞秋
今益佳初度剛辰維嶽降神生甫及申英烈磅渹氣節
鏗鈜文武並更剪除姦兇紹復疆封績用彌隆帝悉忠
勤委寄専城民事詳明頌聲洋洋課最孔彰燕寢凝香
外間持權倚重三邉號令整嚴烽燧宵沉鼓鉦晝清元
戎治成凡厥所難弊流多端革不憚煩是創是懲既安
且寧綱維舉行勲在王廷澤在生民天上麒麟麻宣制
除詔驛在塗齋壇紫樞鳴鼉奏璈胙土分茅夀極崧髙
福昌子孫鼎彛石存功崇位尊山巍川流八千春秋與
國同休
　　止酒頌(并序/)
　　　嘉定三年余寓止南徐與三山陳惟定逰每邂
　　　逅次上而江山寺觀下而市樓客邸必相與論
　　　詩論詩未嘗不醉嵗暮余將歸閩惟定連夕過
　　　余徘徊凄惻不忍遽别一日惟定容色惨戚若
　　　有不自釋然者口若有説而未宣(闕/)　　語而
　　　復囁嚅覺其意切而情甚專也予感其心請其
　　　言惟定乃舉首揚眉揎腕掀髯旁引曲喻舉後
　　　證前葢謂予之多飲勉予節止之是先繼念予
　　　獨力以當世事復相憫終鮮之無兼予深感夫
　　　意之蹇諤荷其眷之勤拳念别去之經嵗徒負
　　　負以未悛豈無他人情吐肺肝酒食徴逐孰能
　　　告焉念益友之警誨誠藥石之鍼砭今而後兮
　　　愓厲敬佩服以勉旃
厥初生民求全真淳麯米囘春緩酌輕歌衰顔紅酡毓
養天和後世肆忽爛腸腐脇縱情敗德溢以池渑相以
肉林忘國殞身彼髠自累一石致醉徒多為貴逮夫劉
伶五㪷解酲曷若獨醒竹林謂賢羣飲謂僊淪胥忘年
白也興發醉狂莫遏采石捉月皇天無親禍福在人沉
湎是懲靖節逹理日泰厥㫖斷以真止予何人斯倒壺
(闕平/  聲)巵不覺其迷銘紳書盤持戒静專期無負朋友之
言
　　節酒銘(并序/)
　　　方是閒居士心固好客以多飲廢事而又獨力
　　　既為頌以止之朋舊之來訪者不能飲茶即退
　　　必為開樽每執琖客獨飲居士以立戒辭客意
　　　甚不樂飲雖醉情頗不􁂽(音/含)往往不察居士心
　　　遂以為孤介傲物然居士之赴親舊之招者亦
　　　復以止為請坐是取詞速譴不獲已間(去/聲)或破
　　　戒纍纍杯勺不知一杯復一杯也且惡居士之
　　　執徳不囘反極其飲顛頓過量有甚於未戒之
　　　初徒視所頌為虛文而不能必其止也因自念
　　　言與其沉湎以敗德喪生不若真止之為愈與
　　　其獲誚於交友朋舊孰若絶交之是(闕/)　又自
　　　為之説曰止酒既獲罪於人絶交尤獲罪於人
　　　止酒且不可况於絶交乎止與絶二者誠介傲
　　　事世所不可行者孰謂居士之倜儻而可行乎
　　　哉今酌以中道取斷於心每遇把杯不得踰三
　　　爵庶幾釋交逰之議而有以全居士之生其或
　　　不亮而終困之是又不近人之情也其可乎節
　　　酒之銘於是乎作
嗚呼噫􁃣狂藥之害生兮彼儀狄之不仁兮戕天下後
世之人兮嗚呼噫􁃣世競飲之莫知其非子不爾思將
殘其體肢頌焉止之曷不守之流連沉迷覆蹈前輗崇
飲貪杯謂畏親友之譏君子愛人以徳兮獨不堅其懇
辭辭而弗獲兮胡不節而省之心之匪石兮人將亮之
藉弗能亮兮豈人之情兮亮而弗悛兮子將復奚為願
凡今而後兮毋絶人之好兮去訑訑之色兮黽勉而從
之從容中道兮不越乎三巵兢兢惟念兮勿弛乎操持
申孫武之令兮斷斷乎無違子其違之兮是誠小人之
歸
　　瘞鶴銘(并序/)
　　　甲子嵗自都梁携二鶴歸戊辰冬斃其一所獨
　　　存者悲唳不食引吭長鳴若失侣者每竊悲之
　　　乙亥嵗予逰安康於故人任叔厚寧復得一隻
　　　間闗水陸由漢渚下大江轉番陽凡六千里而
　　　後至家涉歴山川與予相從不為不久翔舞清
　　　唳霜清月曉助予雅致不為不多在彼有得朋
　　　之懽於吾遂閒居之適可謂得其所矣丙子七
　　　月十八日為僕陳七戕其亢而殞其一丁丑正
　　　月十九日又為練十㳺蕩致饑餓而并絶其二
　　　予悲念惡劇情所不勝雖撻之逐之不足以償
　　　僊禽之非命而釋予之憤懣也既作詩以悼念
　　　復作銘以瘞之
嗚呼鶴之夀不知其紀兮千六百年鸞鳯同止兮引茲
員吭抗纎趾兮感彼簫聲舞清徴兮囘翔金穴鍾秀美
兮蕙帳蘭巗怨何以兮胡不一舉飛千里兮乃隨穆王
化君子兮厄於僮奴命枉死兮氣填胸臆彈厥指兮豈
非尸解離塵澤兮假託世緣歸弱水兮縞衣𤣥裳棄敝
屣兮九皋從茲掩雙耳兮終不劈琴薦羞匕兮幣裹纁
黄塟山屺兮世無還丹不復起兮作銘見情於以誄兮
　　為方外陳敬叟題墨序
楮郡平章徳懋九封之錫黒松使者精騰萬嵗之呼未
多祖氏之䧺誇豈俾張金之獨歩惟方外士實人中英
粤收異方於此酷好既絳人託宗盟之舊與石侯堅雲
水之交鹿角螺丸精見隃麋犀紋玉質妙超易水惟是
久淪二頃不樂(音見/毛詩)一貧藏廬阜之十年膠乎安在製
天峰之一劑法亦徒然欲効葛僊翁賣薪之為恐有王
方翼致富之譙是皆俗子小見烏識逹人大觀必有指
廪捐金助之掃煤㸃漆固難俟磨休王斮髓以書佛語
豈弗遇金溪子針魚以寫離騷石室觀書載美文嵩之
有傳東齋注易更求曹植之吟篇聊慿序文覬遇知者
謹序
　　送畵士張道人序
侔揣萬類揮翰染素雖畫家一藝然眸子無鑒裁之精
心胸有塵俗之氣縱極工妙而鄙野村陋不逃明眼是
徒窮思盡心適足以資世之話靶不若不畫之為愈今
觀昔之人以一藝彰彰自表於世皆文人才士非以人
物山川佛象鬼神著則以樓觀花竹翎毛走獸顯葢未
有獨任一見而得萬物之情兼備諸體而擅衆作之美
雖張僧繇吳道子閻立本諸公不能之况萬萬不及比
者自謂能之可乎古之所謂畫士皆一時名勝涵泳經
史見識髙明襟度灑落望之飄然知其有蓬萊道山之
丰俊故其發為毫墨意象蕭爽使人寶玩不寘今之畫
士祗人役耳視古之人又萬萬不啻也亦有廹於口體
之不充俛就世俗之所強問之能彼乎曰能之能此乎
曰能之及其吮筆運思茫昧失措鮮不刻烏成鵠畫虎
類狗其視古人神竒精妙每不逮之所以若然者未可
悉尤之畫工畫工雖志在阿堵而亦有不専在夫阿堵
也道人張生畫虎探三昧摹寫形狀蹲踞出伏横行妥
尾不下色貴父子世以張畫虎目之逺來訪予留半嵗
為予作虎圖花木毛翎數十軸綽有竒趣予嘗為攷之
自唐迄今名流固多而張其姓者獨不少如僧繇詢南
本騰賛景思質圖玫元昉翼戡經璪素卿道陵者得十
有七人出於神僊出於大夫士俱非庸俗輩工佛像者
有之翎毛者有之風林水石者又有之皆曲盡奥妙表
表傳於今今張生豈其逺裔歟不然何其多能仍兼其
伎也一日辭去求詩於予予病酒不暇作特序畫之所
以然而送之繼為之説曰夫畫之多品均是藝也鮮有
精其能焉葢有精於此而粗於彼得其偏而遺其全今
子遂并有之殆造化者私於子矣然未審子之致精措
慮果有合於前古無粗彼遺全之譏而一唱三歎果得
意外不傳神彩飛動之㫖不乎今予所得者畫爾神聖
工妙則有世之鑒别者在予不得而知也子姑行挾是
以養身助道不患人之不我知若猶未能皆偶也子其
遲之毋怨皇宋嘉定丁丑重陽後十日序
　　耕隠上梁文
屈信進退人生孰不求其安榮寤寐歗歌賢者乃欲退
而窮處繄先廬南山之下得隙地西麓之隅姑從隠淪
以事耕鑿方是閒居士家傳儒業身服聖言語彼世紛
全茲天性功名浪語嗟壯志之未酹軒紱儻來念此日
之足惜雖䄂山林之手不忘畎畝之忠春雨鳴蓑負耒
耜錢鎛之噐寒烟濕履滋稲粱黍稷之苖植杖或耘或
耔荷蕢且疆且理矧在昔之君子猶下同於埜夫卧南
陽廬耕有莘野以樂堯舜之道以誦周孔之書不以獨
善而肆厥身終期兼濟以行其志識其大遯世無悶非
斯人將誰與歸久慕前修今希遺躅况有青山遶屋更
疏緑水循除樹牆下以桑已辦一區之宅種渭川之竹
未饒千戸之侯修棟初扶㣲情是𫐠
　　　東襏襫牛衣曬曉紅伊呂不逢湯武聖等閒閒
　　　却兩翁翁
　　　西春水秧鍼緑葉齊不見昌黎垂訓戒起身公
　　　相自鋤犁
　　　南稼穡秋成已作甘㪷酒東皐相勞苦盈疇吹
　　　動碧䰐鬖
　　　北伊欲服田須力穡惰農自安不作勞囷㕓胡
　　　取禾三百
　　　上山疊雲屏開畫障梁鴻逸去人不知兾缺耨
　　　時妻為饟
　　　下櫛比黄雲嵗多稼小臣憂國願年豐勿闖饑
　　　凶待髙價
伏願上梁之後人安盤谷詩詠􁋝川鬼神呵禁不祥龜
筮恊從廸吉雞豚蕃息虎豹遁潛倉積坻京繭肥甕盎
式謹三時之務請言四體之勤落日長鑱草軟牛羊之
夕西風短笠波平鴻鴈之秋多釀榨頭春以延方外士
　　五峰新居上梁文
竊以還山弄明月厭城市之囂塵㑹圃臨清風擅林塘
之雅趣昔聞妙語今得賞音方是閒居士志本歸田心
非傲世惟迺祖廼父嘗求志以隠居豈為子為孫敢謀
身於利逹念自幼㷀苦每操孤孽之心而稍壯益艱恥
徇鍥澆之俗半生浪走三徑殆荒一壑獨專五峯擢秀
左列清湖之嶂右峩白石之津後遶方池前縈長坂平
林逺岫氣象何啻千里煗翠浮嵐曉夕為之萬態望人
村之晻靄占田野之寛閒卜築告成抛梁是頌
　　　東衣冠與世同在家常蚤起憂國願年豐(杜/)
　　　西時訪武陵溪畏人㝷卜築𥚹性合幽棲(杜/)
　　　南局束我何堪自昔愛幽賞今茲得縱貪(蘓/)
　　　北石壁横翠色漾楫怕驚鷗來竿待魚食(李/)
　　　上此樂清且放入峽喜巉巗出峽愛平曠(李/)
　　　下千篇陵鮑謝尊酒樂餘春棋局消長夏(蘇/)
伏願上梁之後金穰富溢玉燭陽明時和嵗豐家給人
足詩禮與盟之士詭譎潛銷里閭同社之人春秋逸豫
樂朝廷之有道幸門館之無私租税蚤輸任縣官之督
廹役徭不到承先澤之庇庥得為天民生此王國謹因
考室備述斯文
　　功德疏(代外/舅作)
天佑昌時朝生賢將桂花方盛得秋氣之正中菊蘂初
開覺涼颸之俶至皆以致椿松之祝敢輙修科籙之緣
伏願某官茂對休成永同宴喜九五福曰夀膺俾昌俾
熾之祥八千嵗為春伸善頌善禱之祝
　　宴吳侯致語(代外/舅作)
天朗氣清過重陽之五日地靈人傑生昭代之元戎式
啓華筵用伸善頌某官賦姿剛毅藴識䟽通六韜三略
之討論源流深逺三令五申之詳審號召嚴明粤從仗
鉞以來備見折衝之效山西勁氣天孕精神塞北飛塵
夜沉熢燧過中秋而甫經月瑞當世而届佳辰三夀作
朋百禄是荷不俟酒罌之恥亟膺樞筦之登某猥以賤
工逢茲勝事敢陳口號上奉清歡
一昨初登大將壇弓刀旗幟簇雕鞍連營壯士心先服
並塞邊人膽已寒天上麒麟祥可卜人間日月老應難
明年樞府為公夀慷慨還知酒量寛
　　李福佺化度牒疏
剪巫山兩叚之雲休勞夣想從天空三乘之教悉意皈
依比丘尼乆矣灰心䕶身符尚難入手若成剗草公案
必有捐金檀那庶幾念慮持戒於朝斯夕斯或使愚䝉
結緣於聞者見者既脱舞裙歌扇俾親經巻藥爐恩則
有歸福豈無報
　　三果説
前年經紀故園臺榭亭池一無存者先君子手植惟梅
棃櫻三木而已剥蝕於風露斧斤於樵牧肌理朽蠧憔
悴横道人多勸伐之余持三不可之説曰三果少而花
花而實人咸美之今其老瘠不充人之口不悦人之目
子欲伐之乎是不可者一也且物之生也由少而壯由
壯而老由老而衰理之常也子不記其少壯乃幸其衰
朽而伐之乎是不可者二也以嵗月考之種在予之未
生今先君下世三十三年予亦年四十矣視之諸兄行
輩今父兄不可見見此果歎手澤之存焉憫孤形之㷀
然遐想典型宛其在是子欲伐之是不可者三也客不
能對相與抆淚芟剪枯槁剔除逺揚培養愛䕶便覺生
意發越是冬依然著花春子滿枝予與向之言者摘其
實飲其下而俱有感焉自爾勿剪勿拜尚可期保晚嵗
又奚止於斯也哉因為之説
　　金鯉説
凡人居第有水有竹而後為勝故予築室地方三十畝
流泉五脉室旁鑿池水居其半竹木半之二屋宇亭館
又二之一池種魚鰱􁀙􁀙鯉鯽鱮隨地之宜者放之客
有以金鯉二十尾為饟者予目之竒甚曰此何自而來
哉曩客中都十年見貴戚豪右捜網此魚為佳玩每尾
不下數千錢何不往獻以求其贏今暗投於荒山之濵
拙亦甚矣客不顧縱之池而去明年春明波暖風酣日
霽浮湛下上若黄鸝之穿楊金梭之織組其美無與方
者久之不見㳺泳䇿杖㝷究園丁笑為言曰疇昔飛鷺
雪立驅逐不驚是必為之捕食矣予曰嘻是固以竒以
色而自受其斃者也鱸鯽貴白鮎􁀙貴青魚之正色也
故其沉潛容與去來莫測禽鳥亦未易肆其觜喙金鯉
尚黄色燦金物生反常暴眩太甚人猶愛之况鷺禽乎
然而人知愛而不忍食鷺忍食而不知愛愛之與食情
同而好異也亦物之反常有以招其尤而誨其食也豈
特魚爾惟花木之反常者亦然惟人之反常眩世者亦
然為金鯉説
　　雉説
養一雉馴甚次年又買一雉意其共類同籠貯之後雉
俱棲若有恐懼色若知先後次序略不敢鬬敵頫首下
氣聽命而已先雉昻藏自若頡頑恣傲有驕矜色有凌
忽狀予竊怪之不旬日先雉碎面折趐去死無幾後雉
洋洋有德色疑莫已敵者余然後知其懼也乃所以藏
怒蓄怨也其退也乃所以求勝也雉耿介禽也不能柔
㢲者也今若此若奴僕之私為計者也若賔客之相驅
逐者也若同列之生傾忌者也不然則兵法所謂必姑
與之之術也其蔡澤之攘穰侯者也其蘇秦之取相六
國者也其張儀破蘇秦之縱者也吾於是乎有感作雉
説
　　梅説
梅貴清瘦不貴敷腴雪後園林水邉籬落似全其真若
處之名園上苑對之急管繁絃是四皓之去商山夷齊
之入瑶室矣古今賦之者何啻數千篇起於宋之鮑参
軍備於我朝之林處士近世洮湖陳希顔盡和古今梅
詩計三十六巻亦情鍾之甚者然世之詩愈多而和亦
多情益多而梅亦益多也曰紅曰白曰蠟曰香曰桃曰
杏曰緑蕚曰鵞黄曰紛紅曰雪頰曰千葉曰照水曰鴛
鴦者凡數十品不知参軍處士之所詠果何品耶荔枝
有譜牡丹亦有譜梅獨無譜乎予欲集之而梅與菊近
世亦有譜矣尚何譜之云乎哉姑為之説
　　水僊説
予酷愛水僊花以金華僊伯所賦八句櫽括作浣沙溪
詞云水上輕盈步月明凌波僊子韈生塵是誰招此斷
腸魂種作寒花愁絶意含香艶素欲傾城並芳難弟與
難兄對花把酒歌之無斁此花最難種多不著花惟建
陽園户植之得宜若葱若薤綿亘疇陌含香艶素想其
風味恨不醉卧花邉昨令健步買百十叢而來空手以
返再三詰責但云有金琖銀臺而無水僊花其欺侮固
不在言然政憚於賫擎姑藉為辭耳殊不知水僊花即
世人所謂金琖銀臺者是也俗子敗思每每如斯世事
欺凌比比皆是豈獨水僊花筆之説似佳客
　　鄭花説
鄭花染家取其木葉燒灰壓色若礬之能收色也山谷
名之山礬能言其用矣荆公以其花白比玉謂之瑒花
能言其體矣至其香韻後當有合體用而言其合者故
唐人詩云一樹瓏璁玉刻成飄廊㸃地色輕輕女冠夜
覔香來處唯見堦前碎月明若謂此花為玉蘂則此花
不與此詩稱予逰京口招隠山時見一大藤盤互髙架
僧言是玉蘂花亭上題詠富夥惜乎逰之日乃重九節
不及見其花若以文饒詩攷之則又不同所謂玉蘂天
中樹金鑾昔共窺決非藤矣而禁林嘉花珍木尚不暇
顧問何為植此野樹山礬於彼時豈得别無佳名也哉
山間冬來野卉萌突香其花玉其色者數種豈獨山礬
是則皆可謂之玉蘂矣一經品題便作佳士誠有幸不
幸者
　　瓊花説
瓊花在蕃釐觀中庭舊經行維揚值花方盛為止宿焉
人謂若聚八僊者是耳有聞而目未之見也此花大如
盤旁遶雙白圓片或八或十多至十二中擁碎花圓潔
蔟萃香婉色瑩非聚八僊玉蝴蝶可伯仲但記花者云
渡江初敵騎徙移去矣今茲再盛不知自何得本花記
又言當日尚留小根踰年重發若有神䕶此又妄也不
然何不䕶之於未徙之前乎時人好竒揚此抑彼立為
無雙之説每每誇世今閩中士大夫家此種亦多予嘗
用脱果法自后土祠移本來歸與諸公所植無(闕/)
　非一本也但瓊字若如元獻晏公引文選注以瓊為
赤玉謂殊不相類而蔡寛夫詩話載王元之始易玉蘂為
瓊花若然則詳一樹瓏璁玉刻成之詩非為山礬設也
言亦有理尚俟博物者詳之
　　愛説
建亭兩載而未名嘉定十年七月二十有四日獨坐其
上思索無與是亭稱者將歸焉歸而復止焉坐踰時風
鳴松竹蕭騷有韻聽之不足睨而視之又踰時若有得
焉曰我得其説矣將掲以雲濤雲濤謂松也詩云雲影
亂鋪地濤聲寒在空曰於松得矣如竹何不若掲之以
浄香浄香謂竹也詩云雨洗娟娟浄風吹細細香曰於
竹得矣松其謂我何然則棄竹取松竹將怨我退松進
竹松無怨耶於是兩全之曰讀書取讀書松竹林之句
也繼自念言予築居此山有書室又有書樓養浩有堂
頥真有館胡不紬繹經史必㳺玩一亭然後可以讀古
人之書耶不覺抵掌大笑拂衣竟起俯顧山石數拳發
竒獻技予不忍去曰石其不可愛歟竒章公之所嗜者
予亦嗜之當以愛石名自謂得其似矣於石宜矣於亭
稱矣進撫是石見植者蒼者叢者秀者挺而立者直而
勁者無不可愛立而思之趨而就之走而摩拊之遶而
盤桓之是誠足以為愛者子猷愛竹檻有竹焉元亮愛
菊籬有菊焉隠居愛松山有松焉君復愛梅亭有梅焉
茂實愛蓮池有蓮焉屈原愛蘭砌有蘭焉僧儒愛石山
有石焉禦冦愛泉川有泉焉夫以數弓之地而古之人
愛者萃聚無遺古人得其一亦足以樂其生我今兼之
是天與也地與也造物與也縂其與而受之合其愛而
名之使來者知我之愛者愛其所愛而不愛其所不愛
也勢要也爵禄也卿相也富貴利逹也其可愛乎作愛
説
　　哨遍
　　　長橋天下絶景也松江太湖舉目千里風濤不
　　　作水面砥平歸颿征棹相望於黄蘆煙草之際
　　　去來乎橋之左右者若非人世極畫工之巧所
　　　莫能形容每來維舟未嘗即去徜徉延佇意盡
　　　然後行至欲作數語以狀風景勝槩辭不意逮
　　　筆随句閣良可慨嘆己未冬自雲陽歸閩臘月
　　　望後一日漏下一鼓檥舟橋西披衣登垂虹時
　　　夜將半雪月交輝水天一色顧影長嘯不知此
　　　身之寄於旅返而登舟謂偕行者周生曰佳哉
　　　斯景也詎可無樂乎於是相與破霜蟹斫細鱗
　　　持兩螯舉大白歌赤壁之賦酒酣樂甚周生請
　　　曰今日之事安可無一言以識之予曰然遂櫽
　　　括坡僊之語為哨遍一闋詞成而歌之生笑曰
　　　以公之才豈不能自寓意數語而乃綴緝古人
　　　之辭章得不為名文疵乎余曰不然昔坡僊葢
　　　嘗以靖節之詞寄聲乎此曲矣人莫有非之者
　　　予雖不敏不敢自亞於昔人然捧心効顰不自
　　　知醜葢有之矣而寓意於言之所樂則雖賢不
　　　肖抑何異哉今取其言之足以寄吾意者而為
　　　之歌知所以自樂耳子何哂焉
木葉盡凋湖色接天雪月明江水凌萬頃一葦縱所之
若慿虛馭風僊子聽洞簫綿延不絶如縷餘音嫋嫋逰
絲曵廼舉酒賦詩玉鱗霜蟹是中風味偏美任滿頭堆
絮雪花飛更月澹蓬窻凍雲垂山鬱蒼蒼槁卧沉沉夜
鵲驚起凍噫倚蘭槳兮我今恍惚遺身世漁樵甘放浪
蜉蝣然寄天地嘆富貴何時功名浪語人生寓樂雖情
爾知逝者如斯盈虛如彼則知變者如是且物生宇宙
各有司非已有纎毫莫得之委吾心耳目所寄用之而
不竭取則不吾禁自色自聲本非有意望東來孤鶴縞
其衣袂乘之從此僊矣
　　蝶戀花(北津/夜雪)
燈火已收正月半一夜東風吹得寒威轉怪得美人貪
睡暖飛瑛積玉千林變睡道是桞綿春尚淺比着梅花
花已都零亂漠漠一天迷望眼多情更把征衣㸃
　　賀新郎(代黄/端夫)
　　　白牡丹京師妓李師師也畫者曲盡其妙輸棋
　　　者賦之
午睡鶯驚起鬢雲偏􁁉鬆未整鳯釵斜墜宿酒殘粧無
意緒春恨春愁似水誰共説厭厭情味手展流蘓腰肢
痩嘆黄金兩鈿香消臂心事逺仗誰寄　簾櫳漸是槐
風細對梧桐清陰滿院夏初天氣囘首春空梨花夢屈
指從頭暗記嘆薄倖抛人容易目斷孤鴻沉雙鯉恨蕭
郎不寄相思字幽恨積黛眉翠
　　憶王孫(清明/病酒)
淑景韶光晴晝簾外雨欲無還有流鶯枝上轉新聲夢
初醒厭厭病酒　天連碧草凝情久思舊事不堪搔首
懐人有恨水雲深又緑暗橋西桞
　　戀繡衾(閨怨/)
桞絮風翻髙下飛雨籠晴香徑尚泥女伴笑踏青好鳯
釵偏花壓鬢垂　亂鶯雙燕春情緒攪愁心欲訴向誰
人問道因誰痩撚青梅閒斂黛眉
　　惜分飛(桞絮/)
池上樓臺堤上路盡日悠揚飛舞欲下還重舉又隨蝴
蝶墻東去　糁逕飄空無定處來往緑窻朱戸却被春
風妬送將蛛網留連住
　　浣溪沙(木犀/)
天上僊人蕚緑華何年分種小山家九秋風露溢牕紗
　宻宻翠羅攅玉葉團團黄粟刻金花一枝歸挿鬢雲
斜
　　賀新郎
　　　近聞敵國式微諸公未有勸上修飭内治以待
　　　攘者書生感憤不能已用辛稼軒金縷詞韻𫐠
　　　懐此詞葢鷺鷥林寄陳同父者韻險甚稼軒自
　　　和凡三篇語意俱到捧心效顰輙不自揆同志
　　　毋以其迂而廢其言
往事何堪説念人生消磨寒暑謾營裘葛少日功名頻
看鏡緑鬢鬅鬙未雪漸老矣愁生華髪國恥家讎何年
報痛傷神遥望闗河月悲憤積付湘瑟　人心未可隨
時别守忠誠不替天意自能符合誤國諸人今何在囘
首怨深次骨歎南北久成離絶中夜聞雞狂起舞䄂青
萍戞擊光磨鐡三太息眥空裂
　　同前(再韻/賦梅)
東閣慿詩説對丰姿飄然杖屨澹然巾葛竹外一枝斜
更好玉質冰肌粲雪誰折向滿頭宣髪水驛雲忩烟庭
院更宜晴宜雨還宜月霜夜永景蕭瑟　孤芳夐與羣
芳别隴程遙攀條難寄碧雲驚合桃李漫山空春艶不
比仙風道骨有瀟灑清新竒絶我被幽香相懊惱宋廣
平豈但心如鐡飛暗度石吹裂(東坡梅詩昨夜東風吹/石裂暗隨飛雪度闗山)
　　同前(再韻/賦雪)
曉聽兒曹説道前村疎梅莫與蔽蕭纒葛急與呼童誅
剪盡趂此江天暮雪唤小艇漁翁鶴髪凜冽寒風吹酒
面與何人共泛山陰月歸浩歎御琴瑟　世寰恍惚山
川别望瓊樓玉宇相映爛銀環合冰柱雪車新句就不
療饑腸病骨奈野鳥千山飛絶我笑書生貧亦甚誦布
衾嵗久寒如鐡兒惡卧踏裏裂
　　滿江紅(避暑/)
午轉槐陰正炎暑侵肌似醉問何處披襟散髪解衣揚
袂傍沼茅亭楊桞綠倚崖草閣梧桐翠喚玉人纎手掬
清泉生涼意　開枕簟浮𤓰芰瓊液淺歌喉細對文禽
雪鷺助成幽致十頃碧蓮瀟灑國萬竿修竹清涼世筭
此時情緒有誰同吾儂自
　　同前(雙頭/蓮)
一柄雙花低翠葢呈祥現美人正在薫風亭上滿襟如
水二陸比方誇俊少兩喬相並修容止雨初晴午永鬬
紅酣真竒耳　雙白鷺雙頳鯉飛與泳俱來此綰雙鬟
天上侍香童子雙劒豐城雙孕秀雙鳬鄴縣雙趨起謾
空談國士本無雙今雙矣
　　沁園春(嘆世/)
浮利虛名筭來何用蝸角蠅頭笑勞生一夢兩輪催逼
脆如朝露輕若春漚有限精神無窮世路刼刼忙忙誰
肯休堪驚嘆嘆癡人未悟終日營求　百年光景雲浮
把氣馬心猿須早收有真僊秘訣飱霞導引丹砂鈆汞
早與身謀閒是閒非他強我弱一任從教風馬牛還知
道上蓬萊穏路八表神逰
　　念奴嬌(次韻范正/之柳絮)
水軒沙岸午風輕飄動一天晴雪日色晶熒光眩眼細
逐逰絲明滅簾幕中間樓臺側畔渾是瑶瑛積綴松黏
竹恍然如對三絶　遥認髣髴飛花花非還似惱亂多
情客㸃染春衫無定處又轉沉香亭北宻宻疎疎斜斜
整整似雪難分别坡僊不見後人有口何説
　　同前(次韻/)
斷虹開霽浄秋容㸃㸃初收㣲雨夕下生陰山影澹縹
緲烟雲吞吐烏㡌風偏青鞵沙軟誤入桃谿塢多情鷗
鷺偶來忽又飛去　日暮修竹佳人霧綃瓊佩綽約疑
僊侣愧我禪心春盡絮不逐東風飛舞紅葉題詩紫雲
傳恨宻意渠能訴此情疎隔不闗樓外烟樹
　　菩薩蠻
暮濤掀浪溪流急單衣未試春寒力是處緑陰穠春深
楊桞風　人依溪岸住酒美忘歸去巢燕墮芹泥幽禽
花外啼
　　同前
鴉兒學盡猶嫌醜佯羞步歩隨孃後春淺痩花枝凝愁
為阿誰　那囘筵畔見有意相留戀只恐後期愆章臺
飛桞綿
　　鷓鴣天(賦雪/)
樓外銀屏入望賖樓前鷗鷺舞交加穿林淅瀝飛瓊屑
度嶂繽紛過桞花　歌白雪醉流霞晚寒寒似夜來些
明朝酒醒掀簾幕簾幕依然賣酒家
　　西江月
世事從來無據人生自古難慿茫如天水有雲萍聚散
任他形影　每恠東陽痩損常嗤騎省多情如今我也
痩稜稜却喜青青兩鬢
　　水調歌頭(飲垂/虹)
三載役京口十度過松江垂虹亭下烟水長是暎篷忩
釣得錦鱗成鱠快把霜螯浩飲豪氣未能降醉舞影零
亂心逐浪㫪撞　景蒼茫歌欸乃石空硿蒹葭深處適
意魚鳥自雙雙便擬輕舟短棹明月清風長共與世絶
紛哤嘉遯有真隠不羡鹿門龎
　　醉落魄(用范石/湖韻)
江頭離席晚潮雙櫓催行色往來属玉雙飛白笑我多
情猶作未歸客　紅塵奔走何時息歸心還似投林翼
角巾醉裏從欹側獨立東風天際露岑碧
　　長相思(西湖/夜醉)
湖山横湖水平買箇湖船一葉輕傍湖隨桞行　秋風
清秋月明誰搗秋砧烟外聲悲秋無盡情
　　鷓鴣天(發舟安康朋逰見/留往復三用韻)
芳草萋萋入眼濃一年花事又怱怱吐舒桃臉今朝雨
零落梅粧昨夜風　雲接野水連空畫欄十二倚誰同
兩眉新恨無分付獨立蒼苔數落紅
　　同前
夢遶天涯去意濃客愁春恨兩怱怱緑波初漲桃花浪
畫鷁輕隨桞絮風　無筆力判虛空闗山千里兩心同
魚書鴈字都休問只有啼痕翠袖紅
　　同前
山色都如歸興濃春融融處客怱怱岸花影裏鶯吟霧
江閣陰中燕受風　凭畫檻睇層空情衷待説幾時同
不如且盡尊中緑圖得醄醄醉臉紅
　　菩薩蠻(杏花/)
昨日杏花春滿樹今晨雨過香填路零落軟臙脂濕紅
無力飛　轉頭春易去春色歸何處待宻與春期春歸
人也歸
　　浣溪沙(送連景昭/歸三山)
來日江頭桞帶香去時籬下菊花黄人生離别幾凄涼
　拂面紅塵飛冉冉背人白日去堂堂尺書休負鴈南
翔
　　眼兒媚
十年不見桞腰肢契濶幾何時天遥地逺秋悲春恨只
在雙眉　鴈聲今夜樓西畔情愫眇難期杏花風景梧
桐夜月都是相思
　　桃源憶故人
暮霞散綺西溪浦天上晴雲開絮清絶梅花幾樹惱亂
春愁處　小橋流水人來處沙岸浴鷗飛鷺誰畫江南
好處著我閒中屨
　　糖多令(登多/景樓)
何處浣離憂消除許大愁望長江滚滚東流一去鄉闗
能幾日纔屈指又中秋　蘆葉滿汀洲沙磯小艇收醉
歸來明月江樓欲把情懐輸冩盡終不似少年逰
　　小重山
春水東流一葦杭春情剪不斷漢江長江花江草為誰
芳渾不似沙暖睡鴛鴦　且道不思量怕他知得後痛
肝腸路遥天濶水茫茫成病也教我怎禁當
　　行香子(鄱陽/食魚)
雪白肥鰜墨黒修鮎桞穿腮小大相兼金刀批臠鮮活
甘甜或時􁕥或時煮或時醃　揎腕佳人玉手纎纎縷
銀絲取意無厭羮須澹煮滋味重添滴兒醯呷兒酒撮
兒鹽
　　臨江僊(富池/岸下)
人在空江烟浪裏葉舟輕似浮漚此心無怨也無憂漢
江迷望眼衮衮直東流　兩岸荻蘆青不斷四山岡嶺
綢繆晚風吹袂冷颼颼誰知三伏暑全似菊花秋
　　漁家傲(白湖觀/捕魚)
漢水悠悠還蕩漾漁翁出没穿風浪千尺絲綸垂兩槳收
又放月明長在烟波上　釣得活鱗鯿縮項篘成玉液
香浮盎醉倒自歌歌自唱輕艤舫碧蘆紅蓼清灘傍
　　菩薩蠻(鄂渚/岸下)
烟汀一抹蒹葭渚風亭雨下荷花浦月色漾波浮波流
月自留　若耶溪上女兩兩三三去眉黛斂羞娥採菱
隨櫂歌
　　烏夜啼(夜泊揚/子江)
長亭急管生愁楚天秋落日寒鴉飛盡水悠悠　紅蓼
岸白蘋洲浴輕鷗人在碧雲深處倚髙樓
　　虞美人
寒來暑往何時了世故催人老一人口挿幾張匙何用
波波刼刼没休時　饑來喫飯困來睡莫把身為累誰
能較短與量長落葉西風一夢熟黄粱
　　賀新郎(送鄭/材卿)
莫向愁人説嘆人生不如意事十常七八是則中年傷
懐抱客裏何堪送客又添取一襟悽咽岸桞凋零秋容
澹黯銷凝怎忍輕攀折重㑹面甚時節　杏花麗日梅
花雪記當時一觴一詠楚雲湘月别後君休勞逺夢轉
眼江南塞北莫謾被閒愁縈結且判離筵今夕醉霎
時間便見蘭舟發空悵望水雲濶
　
　
　
　
　
　
　
　
　
　方是閒居士小稿巻下
方是閒居士小稿䟦
疇昔之日郴與先生把酒論文揮金結客慨然有志天
下之事功是所謂交逰者也今之日先生浩然之氣充
塞宇宙學問文章出處議論與古人齊驅並駕而郴學
日益荒文日益退所養之氣且又休於時而不能屈伸
葢今吾非故吾矣吁可嘆哉謂之交逰可乎不可也是
當以師事之先生英雄人也號種春子而隠於耕莘野
渭濵其同者歟豈真隠哉少需時耳暇日發為詩文㳺
戯翰墨亦豈徒云乎哉識者當自知之此集二百餘篇
凡三萬言郴親授先生之前而手編之朝而誦暮而誦
歸而語諸同志曰我得師矣行者遇焉先生以為然乎
幸終教之季秋中澣學生㳺郴書
世興之友吳介父一日出諸公所賦專壑七詠數巨軸
謂世興曰仁夫屢見此詩矣君詩人也幸毋泛觀之世
興領其誠旬餘始得之其間獨方是閒劉公傑出衆作
展觀敬誦愈誦愈髙如太羮元酒具有真味恨不多見
之季僊近自立夫還㑹晤之初未暇他語首出公詩文
世興始得縱觀熟讀愈多愈竒又恨其前者未瞻際之
季僊旦夕又從公逰世興又恨以係小子失丈夫不得
偕之詩云未見君子憂心忡忡既見君子我心則降季
僊幸為我誦此詩以道意季秋二十五日石溪癯翁周
世興仁夫書
季僊臨行復出此集如畫壁賦一枝堂記等六十餘篇
皆不在詩軸中文章公器季僊珍而不盡以示諸朋友
意果何在焉得此集遍傳人間俾學者知所宗季僊不
得而私有之後一日周世興再書
真金良玉自有定價文章亦猶是也炳久矣聞方是閒
丈盛名惜未識之介觀其文章詞翰飄逸粹韻葢坡僊
復在人間矣季僊平時馳騁文筆應自知之不然安肯
甘拜下風而事之以師雖然師友之間又當求之於心
不必求之於迹作文之法季僊其得師之心乎季僊能
文其必有得於師之心矣炳過言之幸毋誚二十七日
誠山丁炳文叔書
方是閒先生廼屏山先生之的孫其文章髙爽詞意閒
雅真可追配前作豈非所謂海之支流必鹹玉之棄屑
必潤者耶然先生生平志四方足跡半九州其胸中名
山大川收覽之富凡所以發越其性情膏潤其筆端者
又非必有所繇而後有所詣也日録詩稿至多今季僊
兄所受特其緒餘嘗鼎一臠㫖可知矣下澣日門士劉
友直伯益書
淳納交於方是閒丈垂二十年矣觀其文辭玩味心服
起敬起歎疇昔之日葢未嘗傳示於人也季僊此來未
踰旬日慨然屈摳衣之禮手抄一集歸以示諸朋友季
僊之心公而且明淳所不逮然季僊之明惟知師之文
章典雅至於師之致知格物以及於絜矩之道季僊則
未之知也季僊未知而予何以知之葢公暇日與淳共
論性理之學且曰絜者度也當以斯義為正然後知公
之學以己之能而絜古人之所能斯文之作理與心契
自合大方故香山之詩坡僊之文今古相望如出一手
者是皆絜矩中來也今季僊師事之固為得師矣然致
知格物之學季僊所未聞者又將次第而聞之孟冬一
日演平黄淳端夫書
方是閒先生立視之丈人行也少日和諸公梅詩有清
香貫鼻風傳信痩影横窻月冩真之句先君子嘗切歎
賞而文公亦云壓倒座客歸廼以語立輩曰此實未經
人語者迥出諸昆之右作者所不及異時必成名於當
世然已為文公及先君稱賞如此今文公下世十有七
年而先君下世亦二十年矣而先生之文日進火然泉
逹駸駸不已平居暇日酧唱吟咏聨篇累軸積而成集
者富甚今㳺兄學詩於先生先生掲出詩文二百餘篇
以授之㳺兄將欲刋行諸公收置惟恐或後惜乎文公
與先君俱不及見之先生雖不汲汲於仕進但抱負如
是豈林泉所能久覊者耶殆將見諸事業摛辭玉堂待
詔金馬作為文章以歌誦朝家之盛德當與殷頌周雅
争輝並美傳之後世又豈此而已哉東里先生溪翁劉
又皆先君之友當世之詩人也今軍行與先生逰且為
叙以冠其首刻梓有日立雖不肖敢書其末以表先君
子之知言云莆陽方立謹䟦
白也詩無敵飄然思不羣此少陵詩也李杜文章在光
焰萬丈長此昌黎詩也元微之白樂天之互相推明歐
陽公梅聖俞之逓相許可豈有他哉葢惟已之髙則足
以窺人之髙使我胸中之造化不足焉能發人之巧耶
方是閒先生種德家庭天姿秀發沉浸醲郁溢為詩文
丱年賦梅花晦菴先生見而竒之其日煆月煉益久益
工敬觀是集所録愈讀而愈不厭趙東里以下諸公皆
嘗斸曹劉之壘拍李杜之肩者一見擊節而序之質之
古人無間然矣牧不能詩敢以私意評品追誦先生之
言載味諸公之序書數語於後不失為寄人籬落之下
幸毋哂焉枯山張牧書
洛陽少年論事不合一旦謫去弔湘賦鵩皆悲傷怨懟
之辭君子許其才而不許其學至杜陵野老饑寒流落
一詩一詠未嘗忘君天下後世謂之詩史其以此耶大
丈夫不負所學不得自見於斯世則已何至於怨乎方
是閒居士忠顯聞孫西樞猶子機雲阿咸青紫滿家居
士合得一官而乃亷静退託毅然有隠約之志脱軒冕
而就薜蘿去廊廟而履巗壑此政與洗耳采薇謝故人
釣富春者同量孔子曰不怨天不尤人居士得之矣以
莊自登屏山之門見居士於縂角風韻豪爽有超軼絶
塵凌厲宇宙之氣其後逰襄漢經蜀都寄湖淛歴覽名
山大川取友於天下自六經諸子史傳百家之書與夫
天文地理䜟緯之學古今文集典故之文歴世醫藥方
技異書竒字莫不研究所以其文富贍淵源其詩雄麗
清壯如長江大河波瀾起伏有優㳺自得之趣而無慘
戚無聊之意有疎曠自放之志而無怨怒不平之態方
且浚流為池疊石作山藝花行桞紉蘭賦梅種春釀泉
酌客終日清談不倦多識前言往行聽者聳然真有先
世古君子之風其視功名利禄為何等物尚何怨乎雖
然抱負所學如此豈終窮者朝家旌忠褒節訪其子孫
之賢而録用之必有任其責者然於居士何所加損焉
以莊於居士既親且契逰從甚乆知之深悉其心姑叙
其風槩如此若夫品題之言猶在耳則有文公逺菴於
前序詩以名世傳逺則有東里溪翁於後使覽者有攷
焉方外士陳以莊敬叟書
季僊翫侮一世學恃家博才恃天稟搦筦占辭娓娓數
百言不倦雖古作者復生不肯少辟其席而况北面乎
人今乃北面於方是閒居士者豈居士勢以壓之氣以
勝之耶且居士之文予丱角得而讀之有以知其薫班
馬之香摘屈宋之艷人皆服其追並吾知乆矣時季僊
未之服也今摳衣趨隅口誦心惟至於筆之書者非徒
服也昔沈諸梁之不識孔子陳了翁之不識伯淳俱不
免見譏於當世季僊之願師毋乃責沈之遺意歟幸多
以酒沃之毋使他時叛道如湜籍輩也叢亭劉璪書
右方是閒居士小稿二集乃從髙祖種春公之所述也
舊已鏤板因燬於兵遂失其本近偶得於邑士家捧誦
欣喜如獲重寶葢居士厭珪組之榮樂林壑之勝得以
從容於文墨間信能振家學而衍遺芳者也今幸其詩
文猶存其可泯而無傳乎遂復授諸梓非敢必其行世
庶幾族之子弟得以諷詠想像有所感發而興起則世
業不墜書脈復續是所望也幸相與勉之時至正二十
二年嵗在辛丑暮春初吉從𤣥孫張百拜敬書
　
　
　
　
　
　
　
　方是閒居士小稿巻下
方是閒居士小稿自記
㳺季僊來山中相訪索予詩文不寘口辭拒不能為檢
尋舊唱和獨出一百首新作七十一首雜著二十七首
詞四十一首集成兩編以酧其雅志予語塵俗不足道
季僊先世文學彰彰在人口而季僊伯仲詞翰又皆稱
於朋儕今棄彼取此豈厭膏粱而思藜糗忘黄鐘而取
瓦缶者乎因書其後而歸之嘉定丁丑重陽後十日種
春子劉學箕習之父書於方是閒堂
